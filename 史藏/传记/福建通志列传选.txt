福建通志列传选


福建通志列传选卷一
福建通志列传选卷二
福建通志列传选卷三
福建通志列传选卷四
福建通志列传选卷五
福建通志列传选卷六
 
 


福建通志列传选卷一

　　何乔远

　　王志远

　　曹学佺

　　陈一元（孙亨）

　　陈吁谟（孙达）

　　涂一榛（子伯案、仲吉）

　　彭汝楠（子士瑛）

　　林焊

　　马思理

　　唐显悦（弟洞拳、朗恒）

　　蒋德璟

　　黄道周

　　何楷

　　郑允成

　　王忠孝

　　赖垓

　　郑瑄

　　周之夔

　　林兰友（从子炅）

　　陈洪谧

　　陈燕翼

　　方舆

　　刘沂春

　　谢祥昌

　　张天维

　　陈兆藩

　　张利民

　　郭一贞

　　卢若腾

　　林大干

　　林铸禹

　　何家驹

　　熊兴麟

　　郑成功（子经、孙克塽、叔芝虎）

　　何乔远

　　何乔远字稚孝，晋江人，第万历丙戌进士，除刑部主事，历礼部仪制郎中。神宗欲对皇太子为王，乔远上疏言：「恭绎祖训，震器不可以久虚，国本不可以徐定」。议竟寝。

　　石星主封倭，而朝鲜使臣金睟泣言李如松、沈惟敬之误国，致国人束手受刃者六万余人。乔远以闻，言「对倭之不可，在廷诸臣，群谋佥同，星乃敢逞臆饰非，与诸臣较逆睹之明、角前知之见。臣以为欲征后衅，当观已败。方东事之起也，举朝谓倭狡而善战，锋不可当，不如量助金钱。画江守之。星攘臂自奋，越国馈粮，丧师异域：此一败也。侍郎宋应昌，乡评物望，无一可许，举朝谓不足与计。星请遣经略，前后跋疐，狼狈而归：此二败也。沈惟敬，市井无赖小人，言何足听，星任其欺弄：此三败也。且尝请太仓之储造战船矣，遣人说暹罗代倭为内应矣，遣人航海侦探关白动静矣，迄皆虚实妄行，毫无左验。自有东事以来无一举动足快人意；则推之后事，不问而知其偾也」。因进累朝驭倭故事。帝颇心动。而星坚持己说，疏竟不行。

　　肃王薨，其子请袭，贿中贵得封。乔远力言藩府宜终三年丧，拒所请。中贵无以难，然恨刺骨。郑世子载堉辞爵，议封子翊锡以成其让。晋藩新犝、新■〈牛坒〉当封，为猾胥所抑，冒给月饷。立核故牒，笞吏，还其封属、进宗室名。封本纸尾忘署名，坐奏牍不恭例停俸。中贵缘前憾谪广西布政司经历。遂归。光宗立，召为光禄少乡，移太仆少卿。

　　王化贞驻兵广宁。主战，与熊廷弼议不合。叶向高方再相，化贞座主也、颇右之。廷臣惟乔远右廷弼言，宜专守广宁、无何，广宁竟弃。乔远遂与他寺少卿冯从吾、董应举、朱一贵、许惟新等疏请逮治，当时传为「五少卿疏」。

　　天启二年，进左通政，山东妖贼数万，攻陷城邑。疏言：「赤子无知，请乘大捷之后，招抚赦宥」。从之。时朝士欲声李可灼红丸弒逆之罪，乔远引孝宗定李孜省、穆宗定金仿等罪为议，人谓其识大体。邹元标建首善书院，朱童蒙等劾之。乔远言书院上梁文实出臣手、义当并罢。旋进光禄卿。疏荐同县李光缙、永春李开芳、同安黄文照、海澄丁玉明、龙溪张燮及华亭陈继儒。迁通政使，五疏引疾去以户部右侍郎致仕。

　　既归，橐中无一金。居镜山讲学，户屦益满。魏忠贤扇虐，屦欲起之以收人望，坚不赴。郑芝龙猖獗海上，潜兵人城，惟镜山前后十里戒勿动。乔远开诚晓谕，欣然就抚。李魁奇再叛，钟斌羽翼之，益咆哮。乔远驰至同安，委曲譬喻，魁奇等俛首去。

　　崇祯二年，起南京工部右侍郎。请开镇江练湖，通运道。帝令兼署户部。疏请清冗役，考仓期。又陈经费致匮之由。并言年输淮库二十万金，非旧例。有旨按勘，而忌者侧目。给事卢兆龙劾其衰庸，遂引去。临行复请开海禁，谓弭盗安民，莫先此举。

　　乔远终始四朝，后先一节。安贫乐道，鞠躬厉行。与人交，洞见肺腑。里居多年，益博览。好著书，尝辑明十三朝遗事为名山藏，又纂闽书百五十卷行于世。善饮，至数百杯不乱。当典试山西还朝，一榜诸生聚饯于郊，为人酌三巨觥，世传为佳话。卒，赠工部尚书，赐祭葬。子九转、九云、九说，再从子梦骏（明史、道光旧志）。

　　王志远（弟志道）

　　王志远字而近，漳浦人。万历己丑进士，授澧州知州，历擢户部郎中。持正不阿，凡省金钱数百万。中使有征求者，抗疏争之，屡干帝怒，九载不徙官。乞改南京礼部郎中，除湖南参政。时民苦宗禄、京绢、监税、南兑诸弊，志远严剔之。捕岷府用事人匿王府者，械戌之，髡其两校尉；王震悚，楚人称快。

　　就迁按察使，擢四川右布政使。罢坐税及盐茶税岁五万有奇。转江西左布政，告归。三年，起补河南。会辽师溃，朝议四省募兵。命下，志远以为非计，委曲调剂，以纾民困。比兵至京师，军容壮于他省。

　　光宗即位，转广西左布政。议罢闽广佐连海船，令出船价移造近地，民便之。辽报频至，日夜调兵饷，以劳卒于官。踰年，弟志道列绩于朝，赠太常少卿。

　　志道字而宏，万历癸丑进士，除丹阳知县。天启元年，擢礼科给事中。疏陈时弊，言「今日中旨屡宣，群臣辄疑非上意。票拟巳下阁臣，外间相传为内批。疏巳发抄，或经月未见。题覆已阅岁，或中外未见施行。欲省议论而议论反多，欲辨人才而人才愈混。臣以为当复祖宗旧制。又厂卫日捕间牒，致人心不宁，请镇以安静」。及议三案，为高攀龙所驳，谢病归。既魏忠贤尽逐攀龙等，朝事大变，志道遂与贾继春、徐景濂同召还，擢太常少卿，再擢右通政，寻转左；皆不赴。

　　崇祯二年，召为大理右少卿，再迁左副都御史。修撰陈于泰疏随时弊，宣府监视中官王坤力诋之，语侵首辅周延儒。志道上言：「陛下差委内臣，不过核钱粮、兵马、物料而已，原非假以官评吏议也。迩年以来，参疏日上，论劾渐广，内则纠科道六曹卿贰，外则纠方面督抚，今则纠及辅臣矣：此臣所谓越职也。夫国家之设辅臣，不但责之以参赞廷议也，宫中府中陟罚臧否，皆其职掌。若使内臣纠劾侵权，浸浸乎口含天宪、手持朝纲，而辅臣尚不问，则焉将用彼辅臣哉？臣仰见陛下天地之心，内臣外臣原自一视至公也。近来内臣所纠，辄蒙报可，其纠内臣者未见一行。辅臣何不举而一体言之？今建言者舆被言者至下法司、下诏狱，如马思理、高倬、王忠孝、孙肇基等，实无不赦之罪，而有可原之情。辅臣何以不解网争之？内臣之得渐莫敢言，南此之水火构斗已极，固廷臣之患，亦非内臣之利。虽然，犹可言也。士气易激亦易靡，名义易争势利亦易合，合则口角且化为称颂，不可言也」。帝怒，责令回奏。志道奏上，言「治兵惟择将。若内臣监督，则鱼朝恩出观军容，即李、郭不能成功」！帝曰：「廷臣于国家大计不之言，惟因内臣在镇不利奸弊，乃借坤疏要挟朝廷，诚巧佞也」！诘责久之，竟削其不籍。

　　福王称号南京，起刑部右侍郎。明年。改吏部。南京败，唐王立，起故官。再疏辞，以老病致仕归。踰年四月卒，年七十三（道南原委、明史）。

　　－－以上录自「福建列传」卷二十七。

　　曹学佺

　　曹学佺字能始，侯官人。万历乙未会试，策问车战，对曰：「臣南人也，不谙车战，请以舟战论」。因详陈舟战法。考官张位奇之，初定第一，众谓部郎房中首选，久无比例，乃改第十，授户部主事。既位被逐，踉跄出通州，门生故吏莫敢往视者，学佺独追送舟次，为庀糗粮甚悉。而台省以衔位，遂迁怒学佺，摘丁酉所取卷为险怪不经中察典，调南京添注大理寺正。居冗散七年，益肆力于学。累迁南京户部郎中、四川右参政。值建南不靖，调兵防守，而转饷于川南，过大渡河辄遇瘴毙。学佺乃假便宜以运费径解守道，令白买运，蜀人得免馈运之若。岁大饥，设厂煮粥。绘图上请，得发帑金三百万以赈：蜀人诧为三百年未有之殊恩也。蜀有行、坐二税；行税取商，坐税取民。岁饥，民流亡，坐税无所出，乃以历年行税赢羡万余金抵本年坐税，民免追比，而贪有司皆侧目。蜀邸毁于火，估费至七十万金，学佺援宗藩条例却之。蜀路险绝，学佺署驿传时，发两川各千金，并搜括羡余修道途舆梁，行人德之。三十九年进按察使，又中察典议调。蜀人遮道留，有欲叩阍者，几不道发，慰谕之始散。

　　学佺归，构石仓园，有池馆林木之胜。且蛾绿粉黛出入肩随、歌童狎客晨夕满座，自以为乐。一时仕宦及墨客诗人游闽者，无不倾倒。

　　天启二年，起广西右参议。桂林宗室素横，学佺独执法，遇事属有司治之，又为反复开譬。宗室肃然。全、灌、兴安诸州县粮艘集东江，亲诣驿兑支，粮户既省人仓费，军且得实惠；勒石为令。钱局患侵渔，历二年仅获利千余金。学佺立程度清核，年获利五千。私铸奸徒或缘宗室为窟穴，不可问；学佺严捕不少贷，其风以息。猺獞不通言语，有司往往鱼肉之。哨军至，日索饭食，轮供亿，因以致变。乃严为约戢，并改营镇于他所，禁人峒骚扰。会平乐大饥罢市，奸民及骄军汹汹起，学佺以严静镇之；仍便宜假饷银，给票买运，粮艘四集，军民乃安。

　　初，梃击狱兴，刘廷元辈主疯颠。学佺着野史纪略，直书本末。六年秋，学佺迁陕西副使，未行，而廷元附魏忠贤，大幸；乃劾学佺私撰国史、淆乱是非，遂削籍，毁所镂版。巡按王政新，以尝荐学佺，亦勒闲住。时大吏揣学佺必得重祸。羁七十日不听归，欲索瑕衅报厂卫，不可得；至欲毁所创书院在漓水者，宗室士民醵金赎乃已。既而探忠贤无意杀之，乃得释还。

　　崇祯初，起广西副使，力辞不就。会海寇炽，学佺移书当事，请于梅花双龟屯兵扼要，建烟堡、编居民自相守。又条陈机宜九事。略言：驱逐妖术，勿乱军心。责有司使时阅城堡。严会哨，令首尾联络。审要害，远近各为分守。又稽劾海船，不使通贼。然后习车战，载石炮，伏于险害以防之。饬卫所与官兵一体训练。而终以搜求人才，俾资缓急。皆举行，贼以是远遁。又舆董应举议塞龙腰往来之路，毁平台淫祠，创桥城北五十里之潘渡。又浚河开湖，建洪山、万安、桐口三桥。乡人设像于洪山桥，立祠祀焉。

　　学佺家居，尝谓二氏有藏，吾儒何独无？欲修儒藏。与鼎立采撷四库书，因类分缉；十有余年，功未及竣。十七年，闻京师陷，投池中，为家人救，不死。

　　踰年，唐王至闽，学佺进见。王曰：「海内鸿儒也」！授太常卿。时庶务草创，皆学佺与黄道周参决之。寻迁礼部侍郎兼侍讲学士，纂修崇祯实录。进尚书，加太子太保又踰年，松江夏允彝等起事，户、工二部尚书张肯堂请王出关趣浙东，而己以舟师由海道抵吴淞招诸军，时所谓水师之议也。学佺力赞，谓徼天之幸，在此一举。乃捐饷上万，以速其行，且言当乘风疾发。会为郑芝龙所阻，肯堂仅以数舟徘徊岛上。学佺知时势不可为，曰：「天若祚明，则实录可就；不然，老臣惟一死报国矣」！其年八月，唐王败于汀州，学佺与齐巽、朱友桐方议城守，九月十七日清兵人城。明日，学佺沐浴整衣冠，缢于西峰里第。时七十有四岁。检视匣内有「生前一管笔、死后一条绳」句。所为诗文甚富，总名石仓全集。万历中，闽中文风为盛，自学佺倡之。晚年，更以殉节着云。方崇祯初年裁革驿递，学佺言将来必为乱阶，后果验。清乾隆十一年，赐谥忠节（红雨楼集、明史、明外史、啸月亭笔记）。

　　案明史云：「及事败，走入山，投缳而死」。他书亦有作缢于鼓山者。考行状及徐延寿祭文，俱称卒于西峰里，至为明确。台湾纪事称「清兵至，学佺弈鼓山，向佛前问休咎。甫下拜，见绳一条，急取袖之，驰回家。将书案四立，改为棺，整衣冠，自缢死」。则当时虽至鼓山，而仍死于家。惟行状末称：「学佺与鼓山僧永觉善。殉节时，永觉见学佺缓步入，须臾弗见」。此所由致歧欤？至彭孙贻闽中死事亡臣表作投水死，盖以十七年事误属也。

　　陈一元（孙亨）

　　陈一元字泰始，侯官人。父志，字希尹、以岁贡生授将乐训导；却贽金，勤教化。少尝馆副使张庸署。署多妖，志不为动，妖避去。

　　一元，万历辛丑进士。知四会县，构仕学轩，以清慎勤自矢。善训士，文教一新。请学使广诸生额。建桥修堤，轻徭革耗。上官嘉其绩，调南海。遇水灾，巡行振恤不遗余力。岁额贡官布，多积逋，奉诏新旧并征，民情嚣然。一元多方偿补，事遂定。再调嘉定，擢御史，巡按江西。值岁祲，留税发赈。檄所司告籴吴楚，全活无算。给事中刘文炳劾两淮巡盐御史徐搢芳，因言御史刘策人叶向高幕，干票拟；一元向高姻亲，操权利。初，一元论铨政，尝讥切向高。见文炳疏，愤甚，遂揭文炳阴事。且曰：「向高行矣，今秉政者方从哲，丈炳乡人；奴颜婢膝，任彼好为之』。帝不省，一元即移疾去。

　　天启初，起尚宝司少卿，历应天府丞，署府尹事。值荒歉，兵民枵腹，将乱。一元权宜发粟以赈。既而御史余文搢劾向高，复及一元，遂落职。

　　崇祯初，复官。温体仁柄国恶其附东林，而以为己门生也，引嫌不召。卒于家。

　　自一元曾祖諲以下，五世同居。孙亨，字莲石，崇祯庚辰进士。年二十，出为松江知府。福王时，与广西巡抚方震孺、给事中利瓦伊樾、佥都御史李光泰先后措饷募兵人卫，升苏松常镇督粮副使。南京亡，退居福州西关外柳桥。矮屋一椽，栖止终身（道光旧志）。

　　陈吁谟（孙达）

　　陈吁谟字以弼，长乐人，万历辛丑进士，授刑部主事。楚诸生有以忤珰使陷大辟者，吁谟力脱之。改户部，榷浒关；通旁港，罢小艇税，舆诵大起。出知南昌府，改苏州。豪猾逞淫，沈贞妇于江，而又陷其夫以盗。狱成，吁谟鞫雪之，购得贞妇尸，抵豪于法。无赖少年伪称彻侯冑子，拥传行，所至供张。吁谟缚置之法，众称神明。郡人侯峒曾、顾宗孟、顾燕贻、曹筌皆其所甄拔。官终广西按察司副使。

　　孙达，字克亨，早岁补诸生。同学有陈圣泰、程坤者负时名，为人所中，提学将治之。达白其事，得免。由此知名。唐王时，以恩贡生授鸿胪寺主簿，迁锦衣卫经历。鲁王入闽，起职方郎中，擢鸿胪乡。时郑彩专政，达独不阿。鲁王败，达遁居海岛以卒（道光旧志）。

　　涂一榛（子伯案、仲吉）

　　涂一榛，漳浦人，万历甲辰进士，授金坛知县。顾宪成创东林书院，一榛为院主。时诋东林者必首及一榛，一榛自以为有人伦之鉴，所可否重于衰钺。三十七年奏最，擢南京吏部主事，司考察。遇贪墨吏，皆黜之。或规其刻，一榛曰：「昔人丕云乎，一家哭何如一路哭也」。群小侧目。给事中姚崇文倡言一榛为党人；党人之目自此始。一榛乃为三疏直剖诸奸状，读其疏者至手颤。疏人，留中。

　　天启初，赵南星秉铨政，迁考郎中。都御史王永光欲去南台李希孔、王允成、礼部郎王象春，一榛大声曰：「考功奉天子威灵，弊郡吏事权非轻，名义至重；若党邪陷正，二祖列宗实式临之」！永光心憾。市一榛寻迁大理寺丞，转左通政。或曰：「吾道其将泰乎」？一榛愀然曰：「久旱骤霖，无霢霂之势，吾虞其竭矣」。既而高攀龙弹霍维华窜身阉党，一榛所黜石三畏、何早亦聚诸失职之徒日夜谋翻前局。一榛知奸谋必炽，决意引病去。天启四年十二月朔，颁东林党人榜于天下，一榛与焉。缇骑四出，至漳州逮周起元。一榛遂郁郁卒。

　　一榛于书无不窥，要留意于经世之大。至鉴制事物，立与剖断，其天性云。子五人，知名者长伯案，次仲吉（道光通志）。

　　伯案字虞卿，一榛长子。崇祯壬午举于乡，时其次弟仲吉以廷杖遣戍，特诏释归。伯案抱弟哭，谓「吾以帖括滥附贤书，而弟以身命立名节于千载，吾不及弟万万矣」！仲吉谢曰：「士所当为未止此，兄其勉之」！于是兄弟相视而笑。

　　甲申变作，伯案与仲吉谋举勤王师，为当道格止。乙酉，思文驻跸天兴，诏征伯案。伯案语仲吉曰：「天下大势已去，上不急驻荆南，动四方勤王之师以图进取；乃退守闽中，羁旅温铎之手，干符、广明之事不远矣。吾何望哉』！谢不往。

　　丙戌九月，闽事坏，黄道周殉难于留都。仲吉恫愤，无疾而卒。伯案屏居文山之阳，不与燕会庆吊，曰：「吾有君师丧」。每谈国事，辄继以泣。乃搜罗旧闻，推见治乱所由，撰述成书，其大者留史、授命录。留史者言辽事，授命录则传二都殉节诸君子。所著诗文三十卷、纂辑百余卷、藏书数千卷，悉毁于兵。又下令蹙地移民，划文山为荒陲，家落濒死者数。酷吏某又中以危法，几不免。遂挈家远游。壬子五月卒。诗在郊、岛、王、孟间（寒支二集）。

　　仲吉字幼安。生而肮脏，喜谈节义。稍长，人太学。闻时事阙失，辄顿足流涕。尝游吴，师事张釆、周镳。一日，在镳坐饮酒。镳甲：『石斋先生非君之乡人乎？天子以先人之言系之狱，且夕且死，谁能以一言白其冤乎』？仲吉不答。明日，迹之逆旅，则仲吉已徒步人都矣。有友知而阻之，仲吉叹曰：「黄公天下正士也，主上又英明天子也。黄公见杀，则天下之正人去。主上杀黄公，则朝廷负杀直臣名。事无大于此者」。因举酒曰：「今日为君尽觞，明日谏不听，即藁葬长安门下耳」！遂上疏曰：「臣观道周通籍二十载，半居坟庐，稽古著书；一生学力，止知君亲。虽其言尝过戆，而其志实纯忠。今喘息仅存，犹且读书不倦。此臣不为道周惜，而为陛下天下万世惜者也。昔唐太宗恨魏征之面折、至欲杀终不果；汉武帝怒汲黯之直诤，虽外出而实优容。陛下方欲往法尧舜，奈何出汉唐贤主下乎」？通政使施邦曜叹日：『生有取义之勇，甚善。顾雷霆之下，将致不测，窃为生危之』！不为封进，而大署某副封曰：「书不必上，论不可不存」。仲吉作色曰：「朝廷奈何使巽懦者作纳言乎」？复出疏，并劾邦曜。邦曜愕然谢曰：「生年少，见义敢为。老夫耄矣，当为君同获罪」！令取保质。时通政副使马思理，以仲吉名家子，持名纸付所司洒扫、一室与之。邦曜以副封上。帝见其署语，怒，夺邦曜官，逮思理下狱，而杖仲吉长安门外，复下锦衣狱，鞫所指使。锦衣乔可用盛陈刑具，仲吉慷慨曰：「仲吉，闽南男子，只身走万里，叩九阍，何从受人指使？必欲究指使，有剖臣心以献耳」！拶其指尽折，不少挫。在狱，师事道周。已帝意解，与道周俱论戌。久之，俱赦还。

　　福王在南都，给事中陈子龙疏言：「当道周触忌权幸，构陷至深，先帝震怒，百官相戒结舌。独仲吉以孤童担囊走万里外，上书北阙。予杖下狱，濒死不屈，以明道周之冤。此虽王调贯械以讼李固、杜仲杀身以救李云，亦不过是。幸先帝圣明，得以免死。当仲吉赴戌时，臣得与接对；凝静深远，绝不以立名自喜。若置之台谏之班，必有以上补衮职、下剔奸邪」。既而兵部侍郎解学龙又疏荐。乃以为翰林待诏。及明年春始至，而南都不守矣。

　　唐王称号闽中，方震孺复荐仲吉自代，乃授御史。唐王亡，仲吉不食；十余日，呕血死（漳浦县志）。

　　彭汝楠（子士瑛）

　　彭汝楠字伯栋，莆田人，文质孙，万历丙辰进士。知会稽县，擢礼科给事中。红丸事起，汝楠言李可灼罪在不赦；崔文升浮于可灼，尤不可逭。几得祸。转给事中，上疏请追谥建文诸臣及陶安、叶琛等，下礼部议，不果行。又疏纠魏忠贤冒秩滥荫，引赵高鹿马为喻。奉命册封海外，陛辞日，又言杨涟劾忠贤疏未蒙处分。及复命，特疏谏逮系、立枷及九门监税诸苛法，皆不报。会王恭厂灾，请停工作，忤旨削籍。

　　崇祺改元；累擢兵部右侍郎。属奉晋盗起，议设五省总督，汝楠与汪庆百当行，遂乞休。寻卒。

　　子士瑛，字粲斯。朱继祚应鲁王攻兴化，士瑛年未冠，结社士为内应，斩关纳之。寻为山寇王士玉所戕（莆田县志）。

　　林焊

　　林焊字实甫，同安人，万历丙辰殿试第三人，授编修。天启时，任国子司业，累进祭酒。监有铜鼎、铜釭，魏忠贤欲假以铸钱，特不与。监生陆万龄请建忠贤祠于大学旁，具簿醵金强焊为倡。焊曰：『孔子，严师也，礼有人主北面之尊。忠贤，人臣也，若列坐其旁，他日皇上入学，君拜于下、臣偃然于上，能安之乎』？遂援笔涂抹，即夕挂冠于棂星门径归。忠贤矫旨削其籍。庄烈帝闻之叹曰：「危行言孙，君子也」！

　　崇祯元年，起少詹事，晋礼部侍郎。旋告归。八年，内阁缺人，廷推屡不称旨。最后吏部推在籍者，以焊及孙慎行、刘宗周名上。明年正月入都；时慎行已卒；焊与宗周入朝。帝问两人兵食及流寇猖獗状，又问兵事。宗周奏对毕帝迂其言；而焊所陈用人、理财、靖寇、安边四策称旨，独命焊辅政，遂以原官兼东阁大学士。在阁有谨厚诚恪之称。时帝方疾党人，以焊不立门户，特加眷异。六月卒，谥「文穆」。

　　初，郑芝龙求抚，重赂当道搢绅。独焊不受，署其牍背曰：「人有向善之心而不与人为善者，非也；与人为善而又因以为利者，亦非也」（明史、道光旧志、同安县志）。

　　－－以上录自「福建列传」卷二十八

　　马思理

　　马思理字达生，长乐人。天启壬戌进士，知鸟程县。县赋故重。胥吏积蠹其中；思理创立清单，俾里甲自注纳数，不施鞭笞而课不负。民俗以人命相讦，一经官检，其家立碎；思理约法，先讯后检，讯得诬者立罪之，讦风始衰。邑中士大夫以文艺来质，礼之客馆，赏奇析义，终日不厌；有所干请，则正色拒之。其所拔识如凌义渠、温璜，皆忠节土也。遇水旱，为民雩祷，必芒鞋去盖，或盛夏暴烈日中。请折请振，尤恳恻动人。上官鉴其诚，曰：「马君所请，何可同他令耶」？在县两值俭岁，输额至七分以上即止不征。居五年，以考最内召。乡民扶老携稚，自郡至吴江界八十里间，牵袂环跽献卮酒，思理勉为举觞，众泣，思理亦泣。入京，擢兵科给事中。

　　崇祯元年，俞巡视太仓，清钱粮数十万计。又巡皇城。是时，流寇渐炽，思理疏言：「川陕间无处不报流贼。夫民穷为盗，兵逃亦为盗，初未及百耳；不及时剿除，遂蚁聚以千万计。臣愚，以为剿盗在剿于初起。诚急敕兵部，核盗起地方，酌量立限，或三月、或五月，能如限剿除者即授不次之擢，其有再违经年者实置之法。彼如死于法、毋宁死于贼，有不为陛下捕贼安民，臣不信也」。帝方英明，特简思理核边镇兵马。时度支不足，而节镇司阃外者多冒费干没，粮匮马空，动形支绌；骄卒猾弁，朋比作奸。思理熟九边形势，以简练为主。所条三十八议，汰金钱三十余万。历工科左右给事中，巡草厂。适巨珰张彝宪总理户、工二部钱粮，自尚书以下尽接以属官礼，思理独不为屈；触珰怒，以草场失火下刑部狱落职。未几，起尚宝少卿，晋太仆少卿，转右通政。以太学生涂仲吉疏救黄道周并下思理狱，谪戍；久之释归。邑大饥，力请当事发赈，全活无算。又条陈官盐及差役之害，便民省役；邑人建祠祀之。

　　流寇陷京师，福王立南京，起通政，未赴。唐王称号，再起故官；寻迁礼部侍郎，进尚书。鲁王监国绍兴，以嫌忌互诛使臣；思理私谓所知曰：「光武果至宜阳，盆子不当食均输耶？鲁国审能屏蔽东南，何故不许为窦融、钱镠也？吾当见而解之」。请于唐王，奉命至浙。抵绍兴，清兵至，鲁王遁入海。及鲁王人闽，推思理及熊汝霖人闽。尝荐钱肃范入史馆以纪起居。鲁王败，思理不食卒（接南纪略及钱秉镫明季录、台湾纪事、三藩小录俱云思理与曹学佺俱自缢。李世熊马母寿序称为唐王使浙后，鲁王弃浙，从入舟山，报命无期，遂殉节。明书称以国难，蹈海死。节义录称鲁王入闽遁后，思理扈从弗入，以微疾卒于舟次。考节义录及全祖望撰钱肃乐碑，思理于鲁王入闽实授闽衔，则其死在王入闽以后。县志称鲁王败。不食死，与时事相合；从之）。鲁王谥曰「忠宣」。清乾隆四十一年谥「节愍」（明史、明外史）。

　　唐显悦（弟洞拳、朗恒）

　　唐显悦字子安，仙游人。父大章，天启间贡生，读王守仁书，悟圣人可学而至，遂闭门精讨良知宗旨，绝意仕进。现同邑陈濂讲学金石山，于易则主图象、诗主小序、书主伏生、春秋主属辞比事而尊经以驳传、礼记则分内外杂篇。授徒二十余年，卒。

　　显悦第天启壬戌进士。知诸暨县，有贤声。罪人托势豪求解。不纳。因忤当道，改湖州教授。转国子助教，迁南京户部主事。榷扬州关，减船税什一。历兵部员外郎，出知襄阳府。流寇自陕西渡河突入境，显悦防守策应两阅月，贼不敢犯。迁下兵备副使，驻蕲州。时凤阳既破，贼蝎子块等千余人入楚，围麻城。麻城，全楚咽喉，乃檄显悦移镇其地。至则守御备至，贼往来者七，不能近。升参政，分守襄阳，并署监军。有奉招滇兵八千，道荆州，大扰害；显悦单骑谕解之。寻奉敕会剿湖广监临陈朝龙等贼，平。改广东海北副使，开屯田千余亩。以忧归。未几，京师陷。

　　及唐王建号闽中，以为右通政，迁兵部侍郎。催粤饷，道惠州，留参将敖柱收惠湖诸寇，道途无梗。时福州方缺饷，显悦以粤饷二十八万至，王嘉奖之。寻被谗致仕。唐王亡，显悦隐于云顶岩，自号「云纳子」。既入海岛，变姓名曰「陶无逸」。

　　弟洞惓，字子膺，邑诸生。少从陈濂游。能阐其父学。唐王以国子博士征，不就。终隐香潭。

　　洞惓弟朗恒，弃诸生为僧，称「十生禅师」（明史、明外史）。

　　蒋德璟

　　蒋德璟字申保，晋江人，天启壬戌进士，改庶吉士，授编修。忤魏珰，与文震孟俱罢。祟祯中，改故官，由侍读累迁礼部右侍郎。时议限民田，德璟言「民田不可夺，而足食莫如积粟；北平、山陕、江北诸处，宜听民间开垦及课种桑枣、修农田水利。府县官考满，以是为殿最。至常平仓岁输本色，依甲令行之足矣』。黄道周以纠杨嗣昌夺情诏逮廷杖及马思理、叶廷秀等以救道周下法司拷问。德璟力左右之。尝疏勘陵不宜多带官兵、黄冠不宜陪祀太学、撤内操、核要典诸大政，皆硕画名言。

　　十四年春，嗣昌卒于军，命九乡议罪。德璟议曰：「嗣昌倡聚敛之议，加剿饷、练饷，致天下民穷为盗。又匿失事、饰首功，宜按仇鸾事追正其罪」。不从。

　　十五年，耕耤礼成，请召还原任侍郎陈子壮、祭酒倪元璐等，帝皆录用。六月，廷推阁臣，首德璟。德璟入对，言「边臣须久任。蓟督半载更五人，事将益废弛」。帝曰：「不称当更」。对曰：「与其更于后，莫若慎于初」。帝问：「天变何由弭」？对曰：「莫如拯百姓。近加辽饷十万、练饷七百万，民何以堪？祖制：三协止一督、一抚、一总兵；今增二督、三抚、六总兵，又设副数十人，权不统一，何由制」？帝领之。

　　德璟博闻强识，熟前代典章及本朝掌故；九边扼塞、河漕、屯牧、盐筴、水利、刑法，莫不究利弊。文章敏捷，一日应二十余诰敕，见者叹服。时帝精勤，漏下三、四鼓，屦传密旨，月数十次。都御史刘宗周以救言官姜采、熊开元，诏下刑部拟罪，廷臣力救不能得。德璟面奏，举唐太宗与魏征君仁臣直故事伸辨，得免。又请召用道周。开封久被围，自请驰督诸将战，不允。

　　明年，进御览备边册，凡十六镇新旧兵食之数及屯盐、民运、漕粮马价悉识。又进诸边抚赏册及御览简明册。帝深嘉之。诸边士马报户部者浮兵部过半、耗粮居多，而屯田、盐引、民运每镇至数十百万，一听之边臣。天津海道输蓟辽岁米豆三百万，惟仓场督臣及天津抚臣主出入，部中皆不稽核。德璟语部臣，令部运津运各边民运屯盐通为计划；饷额可足而加派之饷可裁。因复条十事以责部臣，然卒不能尽厘也。一日召对，帝语及练兵。德璟曰：『会典：高皇帝教练军士，一以弓弩刀鎗行赏罚：此练军法。卫所总小旗补役，以鎗胜负为升降。凡武弁比试，必骑射精娴，方许袭替：此练将法』。又言：『祖制：各边养军，止屯盐民运三者。原无京运银。自正统时始有数万，迄万历末止三百余万。今则辽饷、练饷并旧饷二千余万，而兵反少于往时。耗蠹乃此』！又言：『文皇帝设京卫七十二，计军四十万。畿内八府，军二十八万。又有中部、大宁、山东、河南班军十六万，春秋入京操演，深得居重驭轻之势。今皆虚冒。旦自来征讨，皆用卫所官军。嘉靖末始募兵，遂置军不用；至加派日增，军民两困。愿宪章二祖，修复旧制』。帝是之而不果行。

　　十七年，户部主事蒋臣请行钞法，言岁造三千万贯，一贯价一两，岁可得银三千万两。侍郎王鳌永赞行之。帝特设内宝钞局，昼夜督造；募商发卖，无人应者。德璟言：「百姓虽愚，谁肯以一金买一纸」！帝不听。先以军储不足，岁佥畿辅、山东、河南富户，给值今买米豆输天津，多至百万，民不胜扰。德璟言：边将土视米豆如泥沙，何苦括内地膏血填塞上哉！或谓召买罢，边卒且借口脱巾。其实不然。边兵大半虚冒。徒充贪弁猾胥橐耳。陛下蠲召买一万，即免穷民数万费，救民第一急务也。贼蛊愚民，皆指加派，而加派之害甚召买。臣安敢避祸不言」？帝深纳之。

　　二月，帝以贼势渐迫，令群臣奏议。都御史李邦华密疏，云辅臣知而不敢言。翌日，帝手其疏问何事。陈演以少詹事项煜东宫南迁议对。帝取视，默然。德璟从旁力赞，帝不答。给事中光时亨追论练饷之窖。德璟拟旨云：「向来聚敛小人倡为练饷，致民穷祸结，误国良深」！帝曰：「朕非聚敛，但欲练兵耳」。德璟曰：「陛下岂肯聚敛？然既有旧饷五百万、新饷九百余万，复增练饷七百三十万，部臣实难辞责。且所练兵马何在？徒为民累耳」！帝曰：「今已并三饷为一，何必多言」！德璟曰：「户部虽并为一，州县追比仍是三饷」！帝震怒，责以朋比。德璟力辨。尚书倪元璐以钞饷乃户部职，自引咎；帝意稍解。德璟退，又言「臣因近日各边每言兵马皆以抽练之说抵塞明旨，而全镇新旧兵马概不言及。是因有练饷而兵马反少也。且近日有司每借练饷名追比如火，致元元困苦，遇贼辄迎，甚者未见贼先迎。虽三饷并急，而练饷尤甚ｏ盖至外无兵、内无民，且并无饷，故推咎倡议之人。臣愚戆，罪当万死」！因引罪出。帝虽旋罢练饷，而德璟竟以三月二日去位。给事中汪惟效、俭讨传鼎铨交章乞留，不听。

　　福王立于南京，召入阁。自陈三罪，固辞。是岁七月，献中兴三策，王嘉纳之。明年，唐王立于福州，与何吾驺、黄景昉并召。又明年，以足疾辞归。九月，王事败，而德璟适病笃，遂以是月卒（小腆纪年、道光旧志）。

　　黄道周

　　黄道周字幼平（一字细遵），漳浦人。父季，字嘉卿，以字行。好性理书与通鉴纲目。嘉靖末倭乱，以大户督造战舰，猝遇叛卒，嘉卿拔剑断两卒首，跳身去。事平，部帅苦无功，微闻嘉卿事，夜半进百金，乞两卒首。嘉卿挥其金，指坏舟中首畀之。由是得任侠名。训练族人，以田畴、逢萌自命。已乃折节为儒家，入郡市书以授道周。

　　道周八岁能为文。喜挟册走最高峰，倚松石，踽踽忘返。年十四，闻博罗翰林韩日缵家多异书，之博罗，遍览其所藏而归。十七治律吕。十八作畴象。十九，以时事策干当事，不用。踰年，之平和；读书大朋山，所谓大峰山也。二十三，父殁。道周念亡父负奇以死悲痛愤郁而作续骚。漳浦令黄应举见之，泣曰：『余亦幼孤，而黄子如此者，其才全也』。

　　天启壬戌，成进士，年三十八；援翰林编修，充经筵展书官。故事：展书官奉书膝行。道周以讲筵道尊，平步进；魏忠贤目慑之。

　　崇祯二年，进右中允。三疏救故相钱龙锡，帝怒，舆降调，而龙锡得减死。五年，遘疾，求去。濒行，上疏曰：「臣自少学易，以天道为准。上下载籍二千四百年，考其治乱，百不失一。陛下御极之元年，正当师之上九。其辞曰：「大君有命，开国承家，小人勿用」。臣观陛下开承，应大君之实；而小人柄用，怀干命之心。在陛下以大君之哲可制小人而有余，小人以干命之才可中大君而不觉。自臣入都以来，所见诸大臣，治朝宁者以督责为要谈。治边疆者以姑息为上策。序仁义道德，则以为不经、谈刀笔簿书，则以为知务。片言可折，则葛藤终年；一语相违，则株连四起。陛下欲整顿纪纲，诸臣用以滋章法令、摧折搢绅。陛下欲剔弊防奸，诺臣用以借题修隙、敛怨市权。使陛下长驾远驭之意，积渐而入科条之中；臣子悃幅靖献之思，抑郁而消文纲之内。且外廷诸臣敢诳陛下者，必不在于拘挛守文之士，而在权力谬巧之人。内廷诸臣敢诳陛下者，必不在锥刀泉布之微，而在阿柄神丛之大。惟陛下超然省览，思地中有水之象，知民情所由通；体刚中而应之文，知师功所由立。自古迄今，决无吹毛数睫呵成远大之猷、敛怨树威可奏雍熙之治。臣思曹濮愚民可以静镇，通泰盐徒必不可不收；津保近防可以酌往；淮济声援必不可不联。以静厝淮西之民，则易勤之方可定；以动鼓兖东之象，则震邻之力易专。移颍上之镇出徐州，则宿迁之上流可断，简蓟密之师宁锦，则边疆之固圉有资。急理岛上之民而不藉其援，则岛上登莱之势分；还塞胶莱之险而速致其师，则青州扬兖之情合。详此数者，立限数月，可省数年之功。抑小人见事，智恒短于事前，言恒长于事后。不救凌城，谓凌城之必不可筑；不理岛民，谓岛民之必不可用。兵愤于久顿，则谓乱生于有兵；饷糜于漏卮，则谓功消于无饷。乱视荧听，以至极坏不可复挽。陛下及今廷励群臣、面谘群策，犹恐不足以起天下之材、致天下之用。而闻警未尝召对、灾见不复修省，遂使素服角带之虚文。亦成日消月靡之实事。臣恐有师中小人漫言干命以养乱坠功者。小人之言售，则大君之柄失；大君之柄失，则丈人长子皆无以正其律矣。易曰：「大君有命，以正功也；小人勿用，必乱邦也。功得其正，虽乱必治；功失其正，虽治必乱」。国家养士二百七十年、材官蹶张，皆荷异数；而一切消磨，久靡成顽：乱至不忧、灾至不惧，恐非大君所命开国承家之意也」。帝不怿。问葛藤株连所指何事？收盐徒等项立限数月，作何料理？师中堪用者何人？道周上言曰：「臣观迩年诸臣所目营心计，无一实为朝廷者。用人行事，不过推求报复而已。自庚午春后盛谈边疆，实非为陛下之边疆，乃为逆党翻边疆也。辛未春后盛言科场，非为陛下之科场，乃为仇隙翻科场也。此非所谓葛藤株连乎？臣所欲收盐徒、防徐口、实津保、联淮济、辑岛民、厚宁锦、静济西之众、动兖东之师者，非谓登州岛民能翔千里溯汶济而上也。臣观登州地形陡出海外，舟师四游与风南北。自石镇而北，东风稍南，出沙门者可趣滦河，递西至于直沽。自艾山而南，东风稍北，舟入过沙者可趣海州，递南至淮口。上下四五百里，信宿可至。臣不惧青州矿徒能越胶河以应乱卒，诚惧淮上盐徒能呼蒙羽以应舟师。今度于淮上造船，必百日乃备、往还移文，又当百日。但命淮抚便宜募商，计直散引，收合盐徒，练成一军不俟训讨，自成劲卒；得战舰数千，可以上捣北出之虚、下收防漕之实。如使数月以后，索食江淮、分防滦永，难为力矣。今度矿贼尚脆，不能西断胶水，雄据一州。但使青莱东兖二十余县衣裳奋衽，六七万人可得；勒限数月，焚舟破釜，可以扑灭。此臣所谓欲勒限数月也。臣素不交游，于中外人材实未周知。然以臣所学，直亮刚方，必为君子；脂韦荏苒，必为小人；仁闵宽宏，必为君子；鸩鸷狡险，必为小人；乐善闻过，必为君子；好谗悦佞，必为小人；难进易退，必为君子；竞荣图宠，必为小人；非道不由，必为君子；他途借进，必为小人。持此五者衡量天下，十不失一。臣所常识，有马如蛟、毛羽健、任赞化，皆倜傥有气骨。所习闻者，惠世扬、李邦华，百炼余钢，名满天下；梁廷栋。胆决机警，年力方新。其在仕籍者，则徐良彦、曾樱、朱大典、陆梦龙、邹嘉生，皆卓荦骏伟，使当一面，必有可观。陛下必欲振作人材，当敦尚风节、表章仁义，勿使猥琐小人挫辱文章廉隅之士」。语皆刺大学士周延儒、温体仁，帝益不怿，斥为民。踰月出都。秋至余杭，浙江学者闻道周至，筑书院于大涤山，请受业。道周为留数月，乃归，讲学于榕坛。

　　九年、以荐召复故官。明年，久旱修省。道周上言；「近者中外斋宿，为百姓拜命。而五月之内系两尚书（两尚书谓李日宣、陈新甲），未闻有申一疏者，安望戡乱除凶、蠲冤解网，赞浩荡之恩、成霖雨之业乎』？又言：「臣观天下灾祥系人主之喜怒，人主喜怒系天下之安危。喜气行于臣邻则臣邻兴作，怒气行于边鄙则边鄙廓清。诗曰：「君子如祉，乱庶游已；君子如怒，乱庶遄沮」。君子之喜怒皆以拨乱，故争于其大、不争于其细。今大猷不争，细故是竞。朝无一可喜之臣，则臣无一可喜之事；边无一敢怒之气，则乱无一遄沮之日。亢阳之极，至为旱灾陛下焦劳于上、百姓辗转于下，而诸臣括囊其间，稍有人心，宜不至此」。继又上疏，极言天下风化转移、阴阳若否，皆视当宁之心气。当宁之心气静敬和平，天下犹不应者，则二三元老之责。末言陛下仁智端敬甚明、而大臣引伸扩充不力。方此四方多事，独奈何与市井绅民申勃溪之谈、修睚眦之报？时体仁方招奸人构东林、复社之狱。故道周及之。进右谕德，掌司经局；疏辞，因言己有三罪、四耻、七不如。其七不如，谓品行高峻、卓出伦表，不如刘宗周；至性奇情、无愧纯孝，不如倪元璐；湛心大虑、远猷远计有经世之器，不如魏呈润；犯颜敢谏、清裁绝俗，不如詹尔选、吴执御；雅尚高致、博学多通，足备顾问，不如华亭茂才陈继儒、龙溪孝廉张燮；乃至圜土累系之臣，朴心醇行，不如李汝灿、传朝佑；文章意气、转轲拓落，不如钱谦益、郑鄤。时郑曼忤温体仁，中书舍人许曦讦郑鄤杖母，论极刑。帝得疏骇异，责以颠倒是非。道周疏辨，语复营护鄤。帝益怨，严旨切责。是年秋，太子出阁，选讲读官，道周不与。项煜、杨廷麟各上疏让道周，阁臣张至发揭言煜博让贤之名，使臣冒蔽贤之愆，臣不任受；因摭不如鄤语为口实。道周遂移疾乞休，不允。寻擢升詹事，充日讲官。

　　十一年二月，帝御经筵，询用人之法。道周请培养人才，且言治边当审形势，说甚具。六月，杨嗣昌夺情入阁。道周同日上三疏，其一劾嗣昌。疏曰：『天下无无父之子，亦无不子之臣。卫开方不省其亲，管仲至比之豭狗；李定不了继母忧，宋臣共指之为人枭。令遂有不持两服，坐司马堂如杨嗣昌者！为人臣者，其家父母不幸委弃，而俨衣冠、拥舆从，飞扬喑叱、抗颜僚友之前，此岂人理所应有也乎？今宣大督臣卢象升，父殡戴途，不视含殓，槌胸饮血以俟奔丧，而廷臣动推阔远难移之人以缓其事。象升请附近抚臣权摄其事，于理可通；今又忽有并推在籍守制之旨。夫使守制者可推，是闻丧可以不去；闻丧者可不去，是为子者可不孝、为臣者可不忠。即使人材甚乏，奈何使不忠不孝者连苞引蘖种其不祥，以秽天下乎」？其一论新推宣大督臣陈新甲曰：「臣前阅邸报，见推宣大督臣有并推在籍守制之旨。陛下忧边甚急，求才甚殷；廷臣不任驱使，及于凶人，臣窃痛之。及知会推为陈新甲，新甲守制未终，又闻其走邪径、托捷足；天下即甚无才，未宜假借及此。夫轻爵禄而言破格，毋宁重爵禄而杜幸门；轻破格以饰功名，毋宁慎幸门以饰道德。古有忠臣孝子无济于艰难者矣，未有不忠不孝而可进于功名道德之门者也。何必使被棘负涂者祓不祥以玷王化哉」？其一劾辽抚方一藻，则力诋和议之非。时七月三日也。帝疑道周以不用怨望，而搢绅勃溪语欲为郑鄤脱罪；乃御平台，召内阁诸大臣，并及道周。帝与诸臣语所司事毕，召道周前曰：「凡无所为而为者谓之天理，有所为而为者谓之人欲。尔三疏适不用之时，可谓无所为乎」？道周俯伏对曰：「圣学渊微，非臣所及。然论天人，分在义利。为利者以功名爵禄私之于己，事事专为己私，此为人欲。为义者以天下国家为心，事事在天下国家，此为天理。臣三疏皆为天下国家，非为一己功名爵禄；臣自信无所为也」。帝曰：「先时何不言」？曰：「先时御史林兰友、科臣何楷皆有疏。二人，臣同乡，心嫌不言」。帝曰：「今独不嫌耶」？对曰：「臣所奏关天下纲常、边方大计。今更不言，后将无及。且臣即缄默可以滥叨升斗，所惜陛下之纲常名教……」。语未竟，嗣昌骤进曰：「纲常二字，不敢不剖明。君为臣纲、父为子纲，君臣固在父子之前。臣父臣母皆受君恩无所逃，臣又逃于何所？臣四疏力辞。闻黄道周人品学术为人宗师，意必有持正之言可使臣终制；不谓其自言不如郑鄤，臣始绝望」！道周曰：「故事：谏官论执政，执政出听对仗，读弹文。臣虽非言巨，然未有大臣当上前争辨、不许尽言者」。帝复护嗣昌曰：「对君有体，嫚骂何也」？对曰：「臣疏豭狗、人枭语不无过激，幸明主故得直言。礼义廉耻，国之四维。臣为一己之私，缄默取富贵足矣」。帝曰：「无端污诋大臣，总有所为」。对曰：「宋臣司马光有言：「臣若有专司则有不言，如为论思则无不可言者」。臣为侍从论思之臣，诚不忍见圣世有夺情之事，故言』。帝曰：「如此，又言不如郑鄤，何也」？对曰：『匡章弃于通国，孟子不失礼貌；孔子自云辞命不如宰予。臣亦谓文章不如郑鄤』。帝曰：「章子不得于父，岂鄤杖母之比？尔言不如，岂非朋比」？对曰：『众恶必察』。帝曰：『陈新甲谙练军情，尔言其走邪径；岂嗣昌一荐为邪径邪』？对曰：『臣不识陈新甲。但人心邪，则行径皆邪。夺情一事，呼群引类为之，使成夺情世界，岂非邪径？臣今日不言，后有言者，则臣之耻也』。帝复诘问久之。道周曰：『宋人恶李定不丁母忧，赐孝子粟帛风之。臣若救郑鄤，则参嗣昌非所以救鄤也』。帝默然。有简命出候旨。道周曰：『臣今日不尽言，则臣负陛下。陛下今日杀臣，则陛下负臣』。帝曰：『尔一生学问止成佞耳』！复命起。道周起，复跪曰：『臣请剖明忠佞。夫人臣在君父之前独立敢言为佞，将阿谀顺旨为忠耶？敢争是非、辩邪正为佞，将容悦缄口为忠邪？忠佞不分则邪正不明，为政之大戒。帝曰：『问此遁彼，非佞而何』！叱之出。嗣昌曰：『皇上所谕，诚诛意之法。道周冒盛名，望为优容』。帝乃召文武诸臣咸聆戒谕而退。是时。帝忧兵事，谓可属大事者惟嗣昌。而道周守经既失旨，奏对又不屈，怒甚，欲加重罪；终以其名高，未决。会刘同升、赵土春继劾嗣昌，将予重谴，而部拟道周谴顾轻。嗣昌惧论己者将无已时也，阴构劾道周者。刑部主事张若麒谋改兵部，遂劾道周群党籍籍，归过君父。于是贬道周六级，为江西按察司照磨，而若麒得兵部。

　　十三年，江西巡抚解学龙荐所部官，推奖道周备至。故事：但下所司，帝不覆阅。而大学士魏照乘恶道周甚，拟旨责学龙滥荐。帝怒，立削学龙籍，并道周逮下刑部，责以党邪乱政，并杖八十。词连编修黄文焕、吏部主事陈天定、工部司务董养河、中书舍人文震亨，并系狱。户部主事叶廷秀、监生涂仲吉救之，亦系狱。尚书李觉斯谳轻，严旨切责。再拟谪戍烟瘴，帝犹以失出，除觉斯名，移道周等镇抚司；掠治炼锻无所得，仍还刑部狱。刑部尚书刘泽深等言：「道周罪拟永戍至矣，过此惟论死。论死，非封疆、则贪酷，未有以拟建言者。道周建言蒙论，非我皇上覆载之量也。且陛下岂有积恨道周？万一圣意转圜，而臣已论定，悔之何及」？仍以原拟上，乃永戍广西。

　　十五年二月出京，疏请便道携家省墓。八月，帝召辅臣人文华殿，手一编从容问曰：「张溥、张釆，何如人也」？对曰：「读书好学人也」。帝曰：「溥已死、釆小臣，科道何亟称之」？对曰：「其胸中自有书，科道以其用未竟而惜之」。帝曰：「亦未免偏」。时杨嗣昌既死、周延儒再当国，方参月公议，欲为道周地；即对曰：「即黄道周亦不免偏。徒以其善读书，人人惜之」。上默然。蒋德璟、黄景昉、吴甡复交言道周博学清修，在狱手书孝经跋语，仰颂圣德；且家贫子幼，可悯念，乞免永戍。延儒曰：「皇上心同天地，既赦道周，便可径用，岂但移戍」。帝微笑不答。次日，敕阁议还其原秩。道周在途疏谢，乞宥学龙、廷秀。疏上，已别有旨赦免。帝召见道周，道周见帝泣曰：「臣不自意复得见陛下。臣故有犬马之疾，请赐假归」。许之（按年谱，复官谢疏称闻盲十月朔日，即以是月还山，不载人京事；今据明史）。归，构明诚堂讲学，为朋诚之会。

　　福王称号南京，起道周吏部侍郎，道周不出。马士英讽之曰：「人望在公；不起，欲从史可法拥立潞王耶」？乃趋朝。九月，拜礼部尚书，协理詹事府事。明年三月、遣祭告禹陵。临行上言：「今欲东收兖济、北略漳河，然后问洛阳之钟簴、埽承德之松楸，上规天寿；此旷日持久，其道诚难必。臣愚。计得一沈鸷之将，籍士三万、赍粮百日，出赣榆韦桥、东逾破车、度临朐、历博兴，直上盐山，抵沧州。此间千四百里，皆荒旷如升虚邑；惟临朐、安邱、乐安、阳信之间稍有屯聚，可因粮而食。尽七昼夜至武清，度白沟，出其不意从天而下。然后致陛下哀痛之意，祭告洒埽于十二陵，与长安下士拭泪而觐九庙。还则分兵两道：一下临清以收兖济、一下邯郸以收彰卫，其用力甚少，奏功甚巨。此耿弇所发愤于祝阿、刘裕所欢呼于大岘也』。不报。未归而南京败。道路传福王在黄得功军，道周上奏太后，请趣马士英统黔兵至黄得功军迎福王，速召金华江右兵及闽中溃旅令立功自赎。俱不报。

　　潞王监国杭州，道周上笺，请召刘宗周、姜日广、高弘图、杨廷麟、刘同升以收人心，论马士英、阮大铖卖君卖国罪。潞王不能用。不十日而亡。会郑鸿逵护唐藩至，六月十三日，道周谒唐王于桐庐舟中。时诸将争欲入闽，道周上笺：「请暂驻衢州以通两路；西约虔台以为犄角，北立信州之镇以通大关，东治三寨之舟以通海道，而西北塞五虎、杉关以断建昌，北塞清湖、江山以扼小关。闽中险绝，五代以来，割据者率偷安自保，不足自拔」。启上而唐王已过仙霞岭。驰书福建巡抚张肯堂、巡按吴春枝；时二臣犹豫未决，得书，乃奉王入省，闰六月初八日行监国事。而道周在浦城，追不及，又所持论与诸勋贵不协，乃遣人入贺，而身从洪塘间道归里。唐王令人邀于道，初九日入谒。时危疑未定，道周以为不称号无以收拾远迩、号召天下，乃偕诸臣民于七月朔日劝进。庶事草创，凡大小礼节皆道周区画裁定。晋少保兼太子大师、吏部尚书、武殿大学士。继赐号奉天翊运中兴宣猷守正文臣光禄大夫上柱国少傅兼太子太保，兼吏兵二部尚书、武英殿大学士如故。会赐宴，郑芝龙爵通侯，欲位道周上，众议抑芝龙，芝龙怒。道周疏求去，唐王慰留再四。乃疏荐蒋德璟，林欲揖及朱继祚、黄斌卿、李世奇、纪文畴、蔡鼎等，而请身行边。其时兵食大柄皆仰给芝龙，王徒拥空名，藉道周为重。道周亦知事不可为，每进见，相对泣下。王虽允道周行，责无兵与饷。

　　二十二日朝饯启行，道周提空札数十，手书奖语，激以忠义，所至召募。八月三日至延平得秀才陈雄飞、应士■〈金英〉及王加封、成仲治等；至建宁，得高万荣、应天祥，而漳州中书舍人魏榘斌、诸生刘淳、户部员外张天维、诸生商应椿、蔡春溶、张瑞钟、监纪推官洪榜、赖继谨皆先后统兵继至；抵崇安，得曹樟及莆田秀才林尧佐。道周区为十营，营三百八十四人；合关外漳南二营，成十二营。是时朝议不欲道周出关，请留驻镇守，内清奸宄之萌、外蓄在山之势。适广信知府解立敬、知县蒋元士、乡绅詹兆恒、王孙蕃等俱遣人迓道周，遂以九月十九日出关。

　　十月朔。抵广信。而徽州已破；广信士民请道周入城。时居民离窜，公储私积俱尽。道周乃因讲学集耆老子弟，劝助军实，军赖以济。而信州詹兆恒、俞益华、金华郑守书、常山吕继望、东乡张受禄等皆以师来。一时几及万人，军声颇振。是月九日，分遣诸将，一出抚州，一出婺源，一出休宁。上疏曰：「臣前陛辞，称便宜行事，不以兵车；臣实愚昧，徒藉高皇之灵、陛下之威，非谓臣能空手措饷也。自臣为此言，怨谤沓至，阻卸横生；炎凉既分，肘踵尽见。以四千之卒，给三月之饷，而臣之心血皮骨消磨尽矣、今存兵不过四营、马不过十匹。无高国之鼓、九合之助，而欲以樽俎仁义坐收其功，真为韦跗君子所齿冷也」。二十三日，战败于婺源，王加封、李忠远死焉。既而休宁、抚州之师并溃，士气不堪再鼓，广信亦无固志。道周乃疏请命方国安以万众捣徽州，解广信之危，成牵制之功。王命方国从严州、郑鸿逵从马金，两路出师；悉不应。道周召诸将计曰：「与其坐而溃散，无以扫朝廷，不如一战决也」。

　　十二月六日，复自广信攻婺源。至家坊，闻乐平巳破，凡所募皆不至，信州士民请道周归；道周以成师而出，义不反顾，独与乐平、德兴二县乡勇千余鼓行而前。二十四日，自新建至一都之明堂里，清兵至；道周策马，令中书赖继谨督战。参将高万荣不受节度，遽引兵登山。清兵抄出其后，军溃。乃以所佩招征印及帝赍「良弼」印付中书陈骏音疾驰还，被执。舆至婺源，留七日，不食，继进水浆。踰年，正月十二日，至新安，复绝粒，不死。二十四日至江宁，幽别室中，从容着诗文数卷。适赖继谨寄书回，道周不复为书，附其后曰：「蹈仁不死，履险若夷；有陨自天，舍命不渝」。三月五日临刑，过东华门，坐不起；曰：「此与高皇帝陵寝近，可以死矣」。监刑者从之。从者乞数语遗家，乃裂衿，啮指血大书曰：「纲常万古，节义千秋；天地知我，家人无忧」！门人蔡春溶、赖继谨、赵士超及沙县丞六合毛玉洁继至，抱头哭曰：「师魂少须，吾辈即来矣」！遂同日死。道周首至徽州，门人陆自严以千金购得之，合身首殡金陵；后长子麑与门客赵之璧扶衬归葬。事闻，唐王赠文明伯，谥「忠烈」，赐祭；妻封一品夫人、长子子中授锦衣卫指挥、次子成锦衣卫正千户、三子和尚宝司丞、四子平中书舍人。有司立庙，一在漳浦曰「报忠」、一在福州曰「悯忠」。

　　道周之学，深于天人之际，极博穷微，皆本六经。海内从问业者千人，教之必以忠孝。立朝所指陈，深中时弊。论才守、别忠佞，足为万世龟鉴。卒之成仁致命，为一代元人。所居铜山在孤岛，有石室，学者称石斋先生。乾隆四十一年改谥「忠端」。道光五年，以闽浙总督赵慎畛等请，从祀文庙（洪恩撰传、南疆绎史、崇祯朝记事、明外史、明史）。

　　何楷

　　何楷字符子，晋江人。生有异质，书过目不忘。天启乙丑进士。值魏忠贤乱政，不谒选，归建紫芝书院读书。卫故有海埠，苦豪右征税，言于监司永革之。

　　崇祯时，授户部主事，榷浒墅关。事竣，进员外郎。七年，改刑科给事中。八年正月，流寇陷凤阳、毁皇陵，楷劾巡抚杨一鹏、巡按吴振缨罪，而刺辅臣温体仁、王应熊。言：『振缨，体仁私人；一鹏，应熊座主。逆贼犯皇陵，神人共愤，陛下辍讲避殿，感动臣民；二辅臣乃敢漫视，欲令一鹏、振缨戴罪自赎。情面重，祖宗陵寝为轻；朋比深，天下讥刺不恤』！忤旨，镌一秩。又疏专劾应熊、体仁。应熊摭疏语条辨。楷言：『臣疏未奉旨，应熊何由先一日摭臣疏词？必有漏禁中语者』！帝意动，令应熊自陈，应熊竟由此去。继请罢内操，言：「从来灾异，史不绝书，然未有震惊陵寝如今春皇陵被毁之大者。诸臣所共指为最不便最切今日之灾变者，无如内操一事。夫至尊在上，方将钟鼓怡神，黈纩塞耳；且左有太庙、右有社稷，岂堪受此震撼？臣愿陛下斥忠贤之谬，责成京营四卫精严操练，以壮皇灵；尽撤内操，用清禁地。则不赀之费可省、意外之虞可免，策之上也。如虑守卫单簿，即将内操饩赏，选募将士以实四卫，亦其次也。万不获已，果谓内兵可用，或出之四卫、或属之京营，一体训练、别队操演，驾出则从，毋使戈矛挺于萧墙、火炮伏于肘腋，又其次也」。帝不从。时帝愤廷臣多贪庸泄泄，欲一切整齐之，于是诏狱繁多，刑部诸曹郎日不暇给。楷疏请慎刑。列上定新例、行久任、酌分理、重会审、严毙狱、革羁铺、饬声冤、究造谤八议，娓娓千言，援祖制、明国典，寓匡救于将顺中。帝知其讽切也，狱为稍宽。

　　时闽中海寇日炽，而时方以抚为言。楷疏言：「臣家居海滨，颇识近事。自袁进、李忠、杨禄、郑芝龙，李魁奇、锺斌、刘香相继为乱，海上无宁息，迄今二十余年。惟进、忠、芝龙三人就抚。进、忠用之辽东，无闻；芝龙建功海上，新跻副将。诸贼不谓其以功得官，谓其起家亡命而烜赫如斯也，谬谓非作贼无以博官，则抚之一字为之化也。请着为令：今后但遇海贼发，事以剿灭为事，有言抚者死无赦。如是而从贼者无更生之望，庶乎有所畏而自止。臣更谓小贼不翦，大贼不止。当为小贼，翦之犹易；及为大贼。歼之则难。且今欲靖寇氛，非墟其窟不可。其窟维何？台湾是也。台湾在澎湖岛外，距漳泉止两日夜程，地广而腴。初，贫民至其地，规渔猎之利；后见兵威不及，遂聚而为盗。近则红毛筑城其中，与奸民互市，屹然一大聚落。墟之之术，非可干戈从事，必严通海之禁，俾红毛无从谋利、奸民无从得食，出兵四掠，我师乘其虚而击之，可大得志。红毛舍此而去，然后海氛可靖也』。时不能用。复请赐左光斗诸臣谥，召还惠世扬。帝纳其言。屡迁工科都给事中。

　　十一年五月，帝以火星逆行，减膳修省。兵部杨嗣昌方主款议，历引前史以进。楷与南京御史林兰友先后言其非。楷言「古人谓月变修刑，又言礼亏则罚见荧惑。诚欲措刑，莫如右礼。诚欲右礼，莫如省刑。今爰书之赜极矣，部司议宥，止于重辟数人；而未折之案，先后累累，谁复过而问焉？嗣昌引建武款塞事欲借以申市赏之说、引元和田兴事欲借以申招抚之说、引太平兴国连年兵败事欲借以申不可用兵之说，徒巧附会耳。至永平二年马皇后事，更不知指斥安在」？帝方护嗣昌，不听。逾月，嗣昌夺情视事。楷又劾之，言『嗣昌自请素衣角带；及视事，吉服烂然，臣恐天下士民之口不可掩也」！忤旨，贬二秩为南京国子监丞。就迁礼部郎中，召入京师，城已陷。

　　福王称号，擢楷户部右侍郎，督理钱法；寻兼工部左侍郎。马士英、阮大铖为政，国事日非，屦疏乞休，不报。踰年，南都败，福王被执，囚于江宁县，旧臣往视者惟楷与安远侯柳祚昌。楷遂走杭州，从唐王入闽，擢户部尚书。时郑芝龙、郑鸿逵兄弟横甚，郊天称疾不出，楷劾其无人臣礼。王奖楷风节，命掌都察院左都御史。鸿逵带扇上殿，楷呵止之，益怒。楷知不为所容，连请告去。漳州破，楷抑郁以卒（明史、明外史）。

　　郑允成

　　郑允成字祖谦，长乐人，参政岳孙也。父彦，国学生。允成，天启丁卯举人，数困会试，恬静自守。邑令郑尚友、夏允彝居止廉正，少许可；独与允成交厚。允成终二人任，未尝一言及私。

　　唐王时粮饷不足，允成父入赀，允成例应授美职；辞曰：「国家多难，有能者效力、有财者输金，臣子分所当然，岂可掩吾父义举博一官耶」？闽事败，允成终隐不出。临卒，强起呼诸子曰：「吾死有遗恨！铭旌止书「前孝廉」三字足矣」。乃瞑（道光旧志）。

　　－－以上录自「福建列传」卷二十九。

　　王忠孝

　　王忠孝字又孺。一字愧两；惠安人。崇祯戊辰进土，官户部主事。时方输天津、通州外储实京师，忠孝督大通桥，催运米日三万石。詷事者获盗粮及窝主以闻，严旨责户部尚书，尚书怵甚。忠孝疏言：「运之不前，臣当其罪。刺奸缉盗，有司之责；臣不能分身代守，又安能分身代缉」？帝是之。继督蓟州仓储，内珰邓希诏欲自置兵饷，忠孝不许。希诏曰：「饷官能保无额外征乎」？忠孝正色曰：「吾戴吾头来，岂以升斗易哉」！会正旦朝贺，希诏与蓟督争班次，忠孝折之，遂摭况湿米人奏。时相阿珰意，逮治。锦衣王世盛素闻忠孝名，令校无受金，俾忠孝具舆从就狱。蓟督疏白其冤。希诏贿部胥，以蓟储脚费千两抵忠孝罪致死。忠孝曰：「粮储密云库，铢两可按也」。都御史王忠道言：「忠孝廉，内外共知，奈何治非其罪」！帝意稍解，改系刑部拟戍。踰年，希诏以罪诛，忠孝释归。甲申闻变，哭经月，几失明。

　　福王立，督帅史可法疏荐之。时马、阮秉政，忠孝叹曰：「先皇帝英明过汉宣、唐宪，以举朝争持门户，置国计民生于不问，致流寇遍中原，卒至土崩瓦解。今乾坤再造，卧薪尝胆犹恐不济；乃当路者专与才能为冰炭，祖宗三百年天下岂容鼠辈再破坏耶」？坚卧不出。

　　踰年，唐王立于福州，起太常寺少卿。忠孝力请由江西、浙江出兵图复两京，不当保守一隅，坐而待毙。王韪其言，而政操诸郑芝龙，不能行也。忠孝见事势不振，请假归。踰年，复以左副都御史召，而唐王巳败。忠孝乃移家厦门。

　　永明王立，遣人走间道达疏陈恢复大计。永明王以为户部左侍郎，忠孝力辞。后居台湾；未几卒（道光旧志）。

　　赖垓

　　赖垓（一作颜，误）子元式，德化人。祖孔教，字南吾，贡生，全椒训导。诸生贫者，反其贽，丧葬助之。父燫，字四表，贡生，官四会知县。尝出五冤狱。垓，崇祯戊辰进土、知平湖县，吏治为天下第一。召对称旨，擢翰林检讨，迁谕德。侍东宫讲学，进侍读学士，假归。唐王称号闽中，起故官。明亡，终隐不仕（道光旧志）。

　　郑瑄

　　郑瑄字汉奉，侯官人，日休孙。崇祯辛未进士，由户部郎知嘉兴府。政务简静，兴革顺民。浚城河、筑官塘，民尤赖之。郡人祀之以配前五贤守，称「六贤祠」。累官应天巡抚，开练河以通运道。十六年春，贼破蕲黄，伪檄称勤王兵，犯池州、宁国，直窥南京。瑄檄诸县及水陆师结营要路堵剿，而己与巡按御史郑昆贞力持其间，事乃定。唐王时。人为大理卿，擢工部尚书（道光旧志）。

　　周之夔

　　周之夔字章甫，闽县人；崇祯辛未进士，授苏州推官，坐事罢。初，太仓人张溥、张釆集郡中名士为复社。里人陆文声求入社，不许；诣阙言溥、釆为主盟，倡复社乱天下。之夔罢官。疑溥为之，恨甚。时方母忧家居，缞绖走七千里，伏阙言溥等把持典计，己罢职实其所为，因及复社恣横状。章下巡抚，张国维等言之夔去无预溥事，亦被旨谯让。至溥卒，而事犹未竟。之夔既上书，黄道周恶之，比之人枭。之夔憾道周甚，疑陈子龙辈为溥、采、地道，乃以黄纸大书道周、子龙及夏允彝、吴伟业、瞿式耜数又人名，云溥、采辇金数万，数人者为之囊橐以投东厂。又负书于背，蹩躄行都市通衢，见贵人舆马过，则举以愬之蜚语，且上闻。人皆为子龙辈危之。既而郑鄤之事起，告讦风实自之夔启之。

　　唐王时，尚书张肯堂请以舟师由海道抵吴淞招诸军为犄角，之夔方家居，愿起兵报国；且熟于海道，肯堂并用之。后居僧寺中，卒（道光旧志）。

　　林兰友（从子炅）

　　林兰友字翰荃，仙游人，祟祯辛未进士，知桂林县。县宗室故多猾法，有司不能治。兰友与之约，有犯国法者无赦。适宗藩谋夺嫡，交攻者弥月，大吏以谘兰友。兰友曰：「议长议亲议贤，国有常宪。不听朝发处分而治党相攻，是乱也。乱者有三尺法在。请受署」。遂躬诣陈金匮之规，晓以祸福；众肃然解甲，藩嗣以定。

　　折南京御史、疏劾大学士张至发、吏部尚书田惟嘉，因论杨嗣昌主和议负国。曰：「揆席系天下安危，甚重任也。陛下破格而用外臣张至发，臣窃以为必有若裴、狄、韩、范之品，可以宏济时艰；乃三年辅政、半载秉衡，票拟几误，经画无闻，则至发之负陛下也。又陛下破格而用田惟嘉，夺情而用杨嗣昌。惟嘉鬻权集贿，甘负陛下，诚可痛心；若嗣昌者，自拜命以来，选将而将不得人、办贼而贼不能授首，一十二万之兵类多空籍、二十八十余万之饷徒供虚糜。宣大告警，束手无策。忠孝俱无所据，则嗣昌之负陛下也。兹者，枚卜方新，朝野想望，宜敕廷臣矢公矢慎，期得公清正直之品、闳深博达之才如中国相司马戒勿开边衅者，以应陛下破格之求。夫惟揆席端，六曹乃无不清之政理；卿贰肃，天下乃无不举之职司」。疏连三上，忤旨，贬浙江按察司照磨，与何楷、黄道周、刘同升、赵士春称长安五谏。及嗣昌败，帝思兰友，先见起为光禄寺丞，转南京考功员外郎。未行，而闯贼陷都城。太仆寺丞申佳允投井殉，兰友往哭曰：「我知公必死。公视我岂贪生保妻子者，特以老父在家，欲图一见，继当寻公地下」。索笔大书「大明殉国忠臣申公之灵」，大恸而去，薙发自匿。既为贼所执，缚晒日中，暍几死；有道士乘间以濡帕投咽之。拷来备至，乃书绝命词并别老亲诗于衣带遂投缳；为守者觉，不得死。贼遁，脱归。

　　唐王称号，起御史，巡按江西。招集流亡，励以忠义，众皆感泣。加太仆少卿，迁佥都御史。寻召回，擢兵部尚书、右副都御史，总理抚讨军务粮饷，督师泉、漳；与给事中林尊宾相犄角。及清兵至，兰友倡率士兵，练卒措饷。踰年，力不支，乃挈家遁海隅；十余年病卒。遗命墓碑书「罪臣林阑友」，勿具官衔。知县田浥归其丧，葬之龙潭山。

　　从子炅，字孟炅。博极群书，而未尝与试。父病，尝割股以疗。及兰友死，有问及兰友时事，辄悲涕不对，因号嘿斋（明史、明外史）。

　　陈洪谧

　　陈洪谧字龙甫，晋江人，崇祯辛未进士。授南京户部主事，榷北新关，悉除去常例。掌南京水兑，卫军仰给漕粮。洪谧剔弊稽实，商民德而祀之。迁员外郎，出知苏州府。郡县当天下半而积逋多，催科考成严切。或劝其厉威，洪谧笑曰：「吾岂以民命博一官哉」！乃下教州县，尽斥诸羡费以充正额。犹不足，坐镌秩留任。郡徭役尤烦剧，洪谧一厘宿弊。民岁免万金。岁饥，谷涌贵，群不逞聚党人豪家劫粟。密捕三人，杖杀之。于是发积榖，劝富家出栗，不三日价平乱息。吴民变，洪谧单舸赴之。民以大守乘危，争驾数百艘为卫；皆遣还，独往开谕。众即罗拜，谓陈府公来活我，立散去。流寇乱安庆，督抚檄苏州撤阊门傍城居民万家为防御计。洪谧曰：「撤恐扰民」。竟不奉檄。人服其镇定。奸民张汉儒讦奏瞿式耜等，章下三司会鞫，同官难之。洪谧曰：「岂有奸人上书而太守附会者」？遂定诬告罪，独署名以上；得报可。洪谧官苏州垂十年，恒言天下之乱皆吏不恤民致之；故一以仁恕为政，民号「陈母」，所在肖像祀之。以多逋赋，不预上考。时松江知府方岳贡与洪谧齐名，亦以逋赋夺官。既帝知其有惠政，擢洪谧山东按察副使。

　　唐王时，进太仆少卿，召为兵部侍郎，改礼部。寻与黄鸣骏、林增志、李先春均拜大学士，以母老乞归，卒。

　　洪谧守苏州，既与岳贡同祀名宦、又与推官倪长玗并着廉名，郡人为立「双清书院」（道光旧志）。

　　陈燕翼

　　陈燕翼字仲谋，侯官人，崇祯甲戌进土。知程乡县，建五忠祠、铁汉楼以志向往。免供亿、省刑罚，邑人称之。有杨千总者，破贼得金以进，燕翼却之；揭大吏，以金储公用。

　　十四年行取，擢给事中。明年。李自成围开封，汴人献计于巡按严云京，请决河以灌贼。巡抚高名衡、推官黄澍以为然，为贼所觉。方凿朱家寨口，贼先移营高阜，驱民夫反决冯家口灌城、城全没。周王仅以身免，衡、澍及副将陈永福栖于城楼。事闻，举朝大震。帝念诸臣死守孤城，不复问决堤事；名衡寻加兵部右侍郎。燕翼上疏曰：『臣见黄澍守汴至苦，一疏累累、万言嗟嗟，是固所以叙守汴之功也。试问当日守汴，汴在否乎？决河灌汴，天灌之乎？抑守汴抚按诸臣自灌之乎？百万生灵俱死，而抚按各官何以独生？且微论汴事。试问名衡以巡方躐抚两河，在事几年，唐、福诸藩报陷谁手？列郡名城，瓦存有几？是皆河水灌之而陷乎？以人力之矫揉而归咎造化，则欺天。以千百年大河之灵气襟带畿甸，而一旦激之使湍■〈氵旱〉旁出，变移形胜，则诬地。以数百万生灵徇数人之官爵性命，则枉人。以三百年来安流故道而使之溃决南徙，岌岌犯陵寝，则得罪祖宗。以南北一线漕米灌输之命脉，而使之啮淮梗运，则挠误边储。以办寇办荒、大农告匮、三空四尽之时而无端令蹙损水衡钱，疲物力，则上忧至尊。名衡等乃敢悍然与澍谋此里呼外应。以诳圣明。然而其所播弄者皆祖宗朝廷之威福予夺。而其所干犯者皆神人之所愤怒呵谴也。况今疆场日骇、师旅方兴，用兵以来，广宁失而经抚均辟，凤阳毁而抚按并坐，德藩陷而东抚立诛，襄阳陷、贼入川而督抚诸臣骈首受戮，即真定失一、二州县而保抚不免；今大河诸藩甚于襄德、河南郡县大抵净尽，而又重以欺君之恶，将何以瞑熊廷弼等诸臣之目邪』？疏入，帝以燕翼逞臆苛议，令部议。尚书郑三俊疏救，拟夺奉，不允；乃降二秩，补翰林孔目归。后给事中辜朝荐言「燕翼所论中州一案，守汴之劳与决河之罪原不相揜。在皇上深悯之，所以作劳臣之气；在言官正言之，实以存万世之公』。不报。

　　福王立南京，燕翼上中兴疏，授吏科右给事中，转礼科左。奉命册封琉球，未行。唐王称号，晋吏科都给事中。阁臣黄道周言燕翼堪启沃，改编修，累迁少詹事；燕翼建言无虚日。唐王败，与张利民同为僧于雪峰。又居连江山寺。以疾卒（陈氏家谱）。

　　方舆

　　方舆字伯坤，莆田人，博通群书，卓荦不羁。崇祯初为诸生，寻弃去。从戎，平海寇，累功至副总兵。分镇浯屿。时荷兰据台湾，巡抚某欲攻之；舆谓「当今中原多事，生民涂灰。亟宜拯救抚劳。何暇辟遐荒之土、扰鹿豕之群耶」？巡抚怒，劾其阻兵失机，下诏狱；七年乃得释。既而荷兰侵浯屿，上官檄舆往谕。舆单骑至，荷兰素知其威望，即退去。叙功，复故官。入都，上疏指斥时事，为权要所抑，不报。待命京师，久之乃归。国变，郁郁卒。

　　舆妻吕氏、妾周氏玉箫及二女皆能诗（道光旧志）。

　　刘沂春

　　刘沂春字思哲，一字泗哲，长乐人，崇祯甲戌进士。智鸟程县。前令马思理政教优粹，沂春与同乡，益实心出治。士民谓设县以来，惟马、刘二公不愧民父母。迁刑部主事。会行人熊开元忤政府，下狱勘问。沂春持平不少徇；政府胁以利害，不为动。有旨以徇纵覆谳，沂春仍执前议不变。疏言：「公道在人心。臣读何书、守何法，而敢欺君父耶」？寻罢归。

　　福王时，起工部主事。唐王时，又起布政司参议，进太常寺卿。唐王败，遁迹不出。鲁王入闽，钱肃乐荐之为副都御史，贻书曰：「时平则高洗耳，世乱则乐衣裳；司徒女子犹知君父，东海妇人尚解奋兴。嗟乎！君等忍负斯言」！沂春乃就道。寻进吏部左侍郎。鲁王败，沂春屏居出云岩中，卒于侯官之凤冈（道光旧志）。

　　谢祥昌

　　谢祥昌字盛甫，宁化人。好驰马击刺，不治生产。或訾之；笑曰：「是斗筲者亦骄人耶」！乃变资为生，累致千金。货巨木于扬州之瓜步，阴以兵法部勒其丁壮。有群僧合击孤贾，祥昌不平，直前搏，群僧东西靡，贾以免。以是有任侠名。

　　崇祯季年，祥昌知天下且大乱，乱必及瓜步，遂归。归未几，而甲申变作，时宁化有长关之乱，知县于华玉闻祥昌名，延使御之，乱以定。

　　唐王入闽。授漳州把总。粤寇犯清流，祥昌往援。寇闻风走，躏入归化。复蹑之，寇乃宵遁。以功擢守备，既而华玉晋兵部侍郎。唐王方议出驻赣州，华玉率祥昌迎。见于延平，雄伟动左右。王赐银牌一，授御营都司。适赣围急，既调往，而尚书郭维经复请撤还。祥昌旋感风痹。不能治军事。既而王败于汀州，大兵至，令纳明札，军前调用我！若当日听往赣州，获与杨、万诸公同毕事，吾今在碧霄唾笑龌龊奴矣」！寻抑郁卒（道光旧志）。

　　张天维

　　张天维字仲贲，漳浦人、游黄道周之门。崇祯丁丑成进士，授泽州知州，调沧州。会大旱蝗，缓催科以纾民困拂上官意，不为动。米价腾涌，亟募富商赴莱贩运，利数倍，民争趋之；米络绎至，价顿平。驸马都尉仆卫陵虐州民，天维执法舆之抗，被诬削籍归。寻荐起赣州朝府，母忧未赴。是时海内鼎沸，所居云霄城与莆尾城相犄角；天维联村落、慎防守、缮寨堡，蓝关葵岭间数百里以安。后从道周出兵，以劳卒（道光旧志）。

　　陈兆藩

　　陈兆藩字卫公，侯官人，梦龙孙。崇祯己卯举于乡。时主试刘理顺、吴甘来、房考夏允彝，后皆死节者也。会试，两中副榜。唐王时，授刑部主事，晋员外郎。踰年，唐王败；又踰年，鲁王入闽，改御史，上亟旌死节诸臣及恢复机宜疏。鲁王败，屏迹不出。病不服药，语少子夔曰：「今而后吾得为完人矣」！含笑卒。

　　子妇，林尚书燫曾孙女也。早寡，苦节三十余年，布衣蔬食。治夫翁丧葬如礼，兼营先世窀穸，护持夫诸弟成立（道光旧志）。

　　张利民

　　张利民字能因侯官人，崇祯庚辰进士，知桐城县。时流寇偏江北，桐城当其冲，既至，市廛荡为邱墟。数百里无人迹，城门书闭者数月。闻新令至，始启关。胥役寥寥士民强半避居，逋赋无所责；贼近者七八十里，远者二三百里。参将陈某、监纪通判邵某统兵无纪律悍卒播虐甚于寇。利民激以忠义。乃渐戢。会张献忠来攻。利民集将士，执所佩刀杀鸡盟曰：「诸公有二心者视此」！又折矢誓曰：『利民今日藉诸公力坚守，有功而不以上闻者视此』！众咸感泣。遂悬赏编伍，定战守程度。民始有固志。副将廖应登为贼所擒，贼挟以攻城，木牛云梯毕具。时应登亲标兵多在城，利民极力防御。造内城数十丈，浚深沟，书夜环守。经年，粮告匮。会总兵黄得功、刘良佐合兵击贼于鲍家岭，贼败走湖广。城以全。而援兵赴湖广者又旁午于邑。城内安插孙罗营兵三千，祸不减贼。利民委曲交欢，兵民乃安。

　　方寇之殷，利民锁宅门，令守者列炬以待，曰：「贼人即举火」！贼退，令追正供。利民上牍恳豁，词气怆切，督抚恻然。官三年，治行推天下第一。

　　甲申国变，福王立南京，征入朝。士民建生祠，名曰「报功」。既至南京，授户科给事中。未几，南都失守；唐主入闽称号，复授兵科右给事中，兼刑、工二科。召对，利民极言险不足恃，徒守非计。复疏言：『宜以大将屯大营于浙江金衢、江西广信等处近关。崇安、浦城、光泽各县，遴才识兼优者为令，募士着使自为守，照边方例示激劝。重外御，则各关径道不待提防；练民兵，则地方人情毋虑骚扰」。转礼科给事中。明年，进都给事中。兼吏科左。寻迁太常寺少卿。八月，唐王败于汀州，利民祝发，自称「田中和尚」。又明年，鲁王至闽，以左佥都御史召，不赴。从此绝迹城市，杜口不言时事。数年，卒（道光旧志）。

　　郭一贞

　　郭一贞字符侯，同安人，崇祯庚辰进士，授行人。福王称号之次年，考选授御史。条陈屯田、保甲，略言：「今天下朝廷日苦饷少、百姓日苦兵多，重镇在淮、豫、荆、襄，隐忧在闽、粤、江、浙。所谓重镇在淮、豫、荆、襄者，盖淮、豫既受敌之冲，而荆、襄又上流必争之地，淮、豫不守，荆、襄不复郊圻，封域未可恃也。乃兵与饷绌，孰不知屯田之宜行；然臣观古来屯田，皆自将帅实力修举，故易以成功。如汉赵充国、唐毕诚、宋吴玠等，或因所获以饷兵、或岁省度支数百万。国初，诸将亦于龙江等处屯田，后设各卫所，大约以三分守城、七分屯种，又有二八、四六、一九、中半等例。诚以七分之兵防据要害协剿分御，以三分之兵各就汛地辟草棘广治耕牧。亦何至吸髓朘骨、敛民怨咨哉？所谓隐忧在闽、粤、江、浙者，民穷走险屡屡见告。剽贼聚散莫悉其迹，奏楚前车可为炯鉴。夫保甲所以除暴禁奸，惟司民社者平日每视为迂缓不切；迨法令滋纷，盗贼群起，而大事去矣。今欲严其法于京师，并宜广其责于郡县。诚使守令下车，竭数月之勤，先自都邑、次及郊畿，穷乡僻壤皆身履其地，周知其数。凡杂居侨寓，仿土断之条，十家为甲，有甲长；十甲为保，有保正。籍书而存之，择其家可任者练成义勇一军，以户口多寡为准；有警调发，何拿援将统兵骚扰内地哉」？

　　唐王时，仍授御史。上疏请用正人，言「陛下艰难草昧，奋绳祖武，征书蒲驭相望于途。如郑三俊、曾樱诸老成人各仗廉节礼义之风，海内并仰；陛下亲裁手诏，遣官敦迎，一时人心欢呼踊跃。而干旄所及，又有如夏允彝、陈子龙二臣，臣有以知中兴之不远也。夫人主用人，则必用其名誉有益于实者；人臣荐人，必荐其行事有见于前者。以臣所知，又得数人：为原任吏部尚书徐石麒，清标介性，独立不阿，大忤佥壬，飘然去国；原任詹事徐汧（按石麒、汧于南都失守后已相继殉节，或闽中未之知耶）、原任春坊沈延嘉，文章经济，冠绝一时，帷幄论思，夙抱公辅；原任工部郎中叶廷秀，刚肠劲气，百折不回，近擢铨司，坚卧不起；原任科臣熊开元、袁彭年，一当周延儒气焰熏天之日能批其鳞，一当马土英权奸炙手之时能折其气。凡此数臣，皆海内具胆。下至新进之臣，有清畏人知、慈可众喻，如原任嘉兴知县林之蕃者，种种善政难以枚举，为盐臣李挺所倾；及去任，缙绅士民罢市闭关、叩阍请留，而奸党疾之，逐从降调。夫之蕃所能者无得罪于百姓，所不能者弥缝于上官，此贤令也。使天下之令皆若之蕃实心清节，则海宇有不升平、祸患有不销弭耶？所宜特加超擢，以风有位也」。唐王败，贞一居台湾以终（道光旧志）。

　　卢若腾

　　卢若腾字闲之，号牧舟，同安人，崇祯庚辰进士，授兵部主事。时杨嗣昌督师驻湖广，好佞佛，请刊布华严经祈福。若腾疏劾之，被旨切责。寻迁郎中，出为浙江参议，领巡海道。劾权阉田国兴揽带货船、滥用人夫、辱州县、阻闸口，帝召国兴回，论如法。诸豪奴诈取民财，捕至庭下重笞之；一奴着绫裤，加笞焉。时天下已乱，若腾练兵无虚日。雪窦山贼胡乘龙窃发，若腾设方略平之。是时，金华诸处咸被蹂躏，而宁波晏如，若腾之力也。尤善抚循罢民。暇则与士子雅歌投壶，论文讲业。去而宁波建祠祀之。

　　福王称号南京之七月，命若腾以佥都御史督理江北屯田，巡抚凤阳。继又改命杨文骢，若腾乞归。时刘宗周亦被放归里，若腾驰书曰：「天下有乱形，有乱根。今日文武不和，文又与文不和、武又与武不和，此乱形也。人心之生死，视理欲之消长，盈世界汨没于利欲，绝不体认天理，此乱根也。今日言惩贪而贪巳迁推矣，言奖廉而廉已摈弃矣。又如监司守吏，廉者必爱小民、必抑豪右，而缙绅则罗织去之；贪者必徇情面、必畏疆御，而缙绅则多方庇援之。夫人苟非大贤，受众人之劫制，未有不改肠易行者；如此而求纪纲刑政之无乱，不可得也」。归，踰年复起。五月至杭州，而南京破。

　　既而唐王称号；八月，命若腾巡抚浙东。时已命孙嘉绩及于颖矣，又命若腾，于是浙东遂有三巡抚。九月。若腾至温州，以事权不一，请专责成。王乃命其巡抚温、处、台、宁四府；而宁、台又归鲁王节制，若腾所抚者独温、处。既又以杨文骢就处州，并以温、处寺田屯盐充其子鼎卿兵饷。十一月，若腾疏言：「两郡制以两抚，是为十羊九牧；且抚多则标员随役必多，糜饷不资，无当战守之用。请裁并归一。责成文骢」。王命辅臣黄鸣俊酌议去留；而鸣俊以若腾无过，难以议撤。踰年正月，若腾再疏请，王不许。时诚意伯刘孔昭方交构闽浙间，若腾疏言：「今日之用孔昭，非谓世臣足以系属人心，谓恐其归向鲁藩耳。臣愚，窃谓此举大误。夫孔昭身为操江大臣，事急鼠窜，得陛下便宜行事之旨，飞扬跋扈；旬月之间，有众数千，且请臣与文骢专理饷而兵事归之彼。此其心不过欲据温、处二郡，为郿坞毕老计耳」。既而巡按郭贞一亦交章劾之，遂削孔昭便宜行事。孔昭因怨望，遂日与文骢争括饷，因率兵向温；若腾与贺君尧御之。夏，唐王加若腾兵部尚书。时礼部尚书顾锡畴奉兵抚安，寓江心寺，孔昭劫戕之。若腾以闻，为请恤。六月朔，大兵渡江，鲁王夜遁台州。七月，大兵人城，若腾偕君尧率家人巷战。若腾腰臂各中一矢，力竭乃遁入江。既而唐王败于汀州，大兵入闽；若腾投水，为人所救。乃之长泰，偕傅象晋、郭大河（大河失名）等募兵起事，所谓望山之师也。卒以无粮瓦解。遂奉疏桂王，偕王忠孝、郭贞一等居岛山上数年，乃卒于澎湖。

　　弟若骥，唐王时为总兵，守盘山关。大兵至，若骥会诸将坚壁死守，相持两越月。大兵益集，若骥粮匮，遂议决战，开关门出敌，将周茂被箭死。若骥败入关，诸将见援绝，请降。若骥度人心已离，夜半率亲兵三百余骑，弃关从温州遁舟山（海东逸史、同安县志）。

　　林大干

　　林大干字用始，长乐人，尚书廷选曾孙也。郡诸生，喜读书，能文善射。美须髯，状貌魁梧，性肮脏。与李世熊、林逢经、张纶辈结文社，咸时名流。崇祯壬午，乡试落副榜，弃去。是年旋举武科。同侪赴贺，大干掀髯叹曰：「吾文士也，造物吝我一第。世受国恩，图报念切，安能待黄河之清？借此途阶非得巳，何贺为」？

　　唐王时，以荐授都察院经历。会太常寺少卿严通奉命视师治江，戒行有期而缺其副。佥谓非大干不可，大干慨然就道。诸参赞事悉合机宜。

　　鲁王人闽，命署罗源县事。洁己字民，虽军兴旁午，正供外一无所扰。寻迁职方主事。鲁王败，痛哭以归。后数年，卒（道光旧志）。

　　林铸禹

　　林铸禹字九畴，闽县人，居隐洋。年十三补诸生，祟祯癸未进士，知贵池县。县倚郭，困于供给。铸禹律身以廉，能行其意以恤民。民感祀之。

　　福王称号南京，踰年，左良玉举兵南下。既死，子梦庚白彭泽下，连陷建德、东流，残安庆，至池州。铸禹力御四十余日，势且不支。出见梦庚曰：「君号清君侧，甚善。顾人臣无将，奈何迹同苗、刘，冒不韪名乎？且池民何罪，必芟之始快也」？梦庚无以应，乃解围去。南京破，铸禹遂归隐（道光旧志）。

　　何家驹

　　何家驹字如飞，惠安人。崇祯癸未进土，授温州推官，调常州。平反冤狱，全活三百七十二人。邻郡士孙承恩以非罪罹狱；力为解释，给廪饩以勉学。后承恩入清，为进士第一。

　　明季群盗蜂起，家驹计擒剧贼西白兔等，江以南稍安。上官交荐，召人为御史。未行，值甲申之变。遂归。唐王入闽，复以御史召，力辞不就（道光旧志）。 

　　熊兴麟

　　熊兴麟字维郊，永定人，崇祯癸未进士，知宜兴县。未几，北都覆，福王立南京；大江以南盗贼蜂起，飞蝗偏野，民死亡者十四五。兴麟慨然曰：「此人臣效命之秋也」！于是戢奸禁暴，加意噢咻，凡无名赋蠲除殆尽。巡行四境察形势要害，令民立栅结累相保聚。他邑山寇多白昼肆掠，独宜兴无患。南都亡，兴麟归里。

　　唐王自立闽中，以苏观生、何吾驺荐。起礼部主客司主事，转御史，随阁办事。唐王亡，奔粤东谒桂王，界以原官，出巡湖广。既而清兵人楚，兴麟方巡辰州，为总兵所执；羁栖辰州，坐卧一小楼，七年释归，卒（道光旧志）。

　　－－以上录自「福建列传」卷三十。

　　郑成功（子经、孙克塽、叔芝虎）。

　　郑成功本名森，字大木，南安人，芝龙子也（芝龙入清，自有传）。

　　初，芝龙娶日本妇翁氏，有娠弥月，梦至海岸，见巨鲸冲怀而寤遂产森。居民见其所居火光烛天，趋视知生男，皆致贺。

　　芝龙为海盗，既受抚，崇祯三年修书迎翁氏及森，未至。命画工作芝龙统率艟艨威武状，复遣使往；日本留翁氏而归森，年七岁矣。延师肄业，每夜必翘首东向望其母。有相士见之，曰：「郎君英物，非止科甲中人」！喜春秋、孙吴兵法，舞剑驰射。年十一，学制艺，题为「洒扫应对进退」。后幅云：「汤武之征诛，一洒扫也。尧舜之揖让，一应对进退也」。师大惊。十五，补县学生员。

　　唐王即位福州，芝龙以拥立功进爵平卤侯，引森入见。唐王奇其貌，与语，大悦之，抚其背曰：「恨朕无女妻卿。卿当尽忠吾家，无相忘也」！赐国姓，更名成功，命为御营中军都督、仪同驸马都尉、宗人府宗正。自此，中外称曰「国姓」。唐王议亲征，出汀入赣，与湖南为声援；芝龙不欲，使军人遮道拥驾不前，不得巳驻延平。成功条陈，据险控扼、拣将进取、通洋裕国事宜，王叹曰：「骍角也！封忠孝伯，挂招讨大将军印。尝入侍，见王有忧容，顿首曰：「陛下郁郁，得毋以臣父有异心乎？臣受厚恩，义无返顾，以死捍陛下矣」！寻以母病，辞回安平，携衣巾焚于奎星阁前，为文祭孔子，欷歔再拜而去。未几，芝龙纳款于清，成功谏曰：『闽粤之地，不比北方，得任意驰驱；若凭险设伏，收人心以固其本、兴贩各港以足其饷，选将练兵，号召不难矣。夫虎不可离山，鱼不可脱渊；离山不威，脱渊则困。愿吾父思之」！芝龙拂袖起。成功出，遇鸿逵，告以故。鸿逵壮之，入谏，芝龙不听；成功率所部遁金门。其部曰「南郎」、「北郎」。南郎者，闽广人，多芝龙旧部曲；北郎乃江浙人及北方剧盗、旗下逃兵。芝龙复召之同行；复书曰：『从来父教子忠，未闻以贰。今大人不听儿言，投身虎口，惟大人努力自爱，勿以成功为念』！芝龙叹曰：『此子不来，清君臣其旰食乎』！成功旋闻唐王凶问、设位令军民缟素。从浯洲人安平镇，誓众曰：『本藩乃明朝臣子、中兴将佐，披肝无地冀诸英杰共伸大义』。出家帑犒师，用「招讨大将军」印，称隆武二年；自安平镇人海澄，至镇海卫以观其变。清韩固山统满汉骑兵突至安平，芝豹与弟芝鹏惧兵威，不敢战，敛其家资子女于巨舰，弃城泊外海。成功闻报，飞师而来。固山见船只塞海，亦不敢守，弃之回泉州。成功收整城池，率众固守。

　　广西瞿式耜立桂王于肇庆府，改元永历。苏观生等遁至粤，迎立唐王之弟聿■〈金粤〉，改元绍武，遣辅明侯林察御桂王。及绍武败，察遁，航海至安平。成功始知桂王立，曰：「吾有君矣」！乃修表称贺，遣江于灿至行在。

　　永历二年夏，成功人同安，守将遁，命邱缙、林壮猷、金作裕守之；进围南安。七月，清总督陈锦与将军陈泰复同安，邱缙三人巷战死；成功遥祭痛哭，移驻镇海铜山。

　　江于灿同太监刘玉赍永历诏，晋封成功威远侯。漳浦守将王起俸谋降事泄，奔成功，用为总练使。同柯宸枢联络铜山等处，募兵措饷。从云霄白塔登岸，守将张国柱迎战死，遂率众攻云霄城。守备姚国泰拒守，城陷，巷战，被擒；成功惜其忠勇，令医治，用为监督。

　　三年，将攻潮州，有漳浦盘陀岭之战，柯宸枢全军皆没，遂退师。时郑彩出师从鲁王，封建国公。芝鹏至自安平，说成功敢厦门；成功虑攻之不得，反结为仇。鹏弟芝莞曰：「建国远行，惟郑联在厦，此其时也」。施郎曰：「联嗜酒无谋，藩主以巨舰回师泊鼓浪屿，彼见船少，必无猜疑。余船作商贾，分驻旁港；登岸拜谒，相机而动。此吕蒙赚荆州之计也」。成功曰：「吾欲善取之，庶免杀兄之名」。莞曰：「恐其部卒生心，杀之可也；不见唐太宗之于建成、元吉乎」？成功率甘辉、施郎、洪政、杜辉精兵五百、船四只，中秋夜泊鼓浪屿。联方醉卧万石岩；岩在城东，凿石成洞，联所造也。报至，不得通。诘朝酒醒，栉发出迎。成功笑曰：「师屦败，兄能以一军相假乎」！联仓卒唯唯而已。成功麾军进，众莫敢动。因邀联饮于虎坑岩；投壶角胜。联归至半山塘，伏起刺杀之。成功勒兵入城，大哭曰：「谁杀吾兄」？令兵守联与彩宅门，饬无令不许擅入。斩其用事吴云飞，于是联部将陈俸、蓝衍、吴豪等咸归焉，彩将杨朝栋、王胜、杨权等亦降。乃遣洪政持书折矢招彩。彩曰：「吾年老，诸子弟能继志者，大木耳。愿以全师付之」。令弟斌偕政复命。彩既相见如故，成功待之甚厚。命洪政招诸岛，悉听约束。乃分其军为五，林察为左军、周瑞为右军、张名振为前军、周鹤芝为后军，而自为中军；蔡福为司马，泉州冯澄世、潘庚锺、纪举国、同安林俞卿等为参军。清兵下广州，桂王诏成功率舟师从虎门入援。乃以黄大振为援剿前镇守海坛，水师阮引、何德、陆师蓝登等属芝豹守厦门，自率诸镇南下勤王。至潮阳，施郎与陈斌不睦，因止不进。

　　五年，成功舟师回南澳。二月，至白沙湖遇暴风，收入盐州港。福建巡抚张学圣按泉郡，侦知成功往粤东，檄驻泉总兵马得功统兵乘虚袭厦门，从五通掩渡。阮引不战而退；芝莞闻报，席卷珍宝，弃城下船。张学圣督大队至，适潮大涨，登五通山，望波涛万顷、岛屿孤悬，愕然曰：「此绝地也！设有缓急，岂能飞渡」？即日引还。马得功闻后军已退，不敢坐镇，走篔筜港。而鸿逵部将杨抒素、吴勃已至，截诸港，勃战死；施郎复率陈纁、郑文星从厦门港登岸促之。得功尝为鸿逵标下守备，驾小舟见鸿逵而说之，鸿逵纵之去。成功率舟师至。得功已去五日矣。令镇将不许赴鸿逵署，出隆武所赐尚方剑斩芝莞。赏施郎、陈纁、郑文星银各有差。九月，成功攻漳浦，战于南溪。王邦俊战溃，入城不出。清提督杨名高统兴泉诸营，进至小盈岭。成功营连发三炮，岭左右伏起，名高队大乱，退驻泉州。成功乘胜进攻漳浦，守将杨世德、陈尧策出降。海澄郝文兴亦遣人通款，遂入海澄。同安周全斌亦降。

　　六年，围长泰，清知县传永吉中炮死；总督陈锦援之，成功解围，移屯柳营江。锦进战失利，退至同安，为其奴库成栋所刺，奔投成功。成功佯喜，厚赏之；次日，大会文武，数其叛主罪诛之。长泰守将李青弃城遁，城遂陷。进围漳州；清浙江总兵马逢知率师至、成功戒诸将勿战，纵之入城。度城中人多，粮必乏，外调既迟，可因而破也。逢知养锐数日，开东门出战。成功遣别将迎敌，自领甘辉攻城。逢知回援，成功横冲之，大败，婴城守。成功筑镇门堤，决水灌城；堤不成，乃罢。清都统金砺援漳州，至龙江，遇周全斌，击败之。成功解围退，又败于古县，退入海澄。

　　七年，金砺攻海澄，大败还漳州，海澄守益固。遣监督池士绅以蜡丸赍帛至广西行在报捷，回赍桂王诏，晋封成功漳国公。漳州刘国轩潜通成功；夜遣甘辉、洪旭等至南门，国轩开门纳入。诸县悉附。于是分所部为七十二镇，设六官理事，改中左所为思明州。鲁王航海来依成功，未至，议接见礼。潘庚锺曰：「鲁虽监国，而藩主奉粤西正朔均臣也；相见不过宾主」。成功曰：「不然。外藩于诸王非敌体，况监国乎？用宾主则纪纲混矣！吾以宗人府宗正见之，则两尽矣」。潮州郝尚久叛，来乞师。成功恶其为人，不欲援之。周全斌曰：「倡义宜纳降，拒之恐失天下心」。令自揭阳人援；至南澳而潮已破，引还。遣兵攻崇明，败；旋犯吴淞，掠战船二百。芝龙至京，改隶厢红旗汉军，诏封芝龙同安侯、成功海澄伯，命芝龙书谕成功降。芝龙遣其私人李德至。谕以如未投诚，先献监国鲁王；成功送鲁王于粤行在以避之。王不欲行，成功强之，始扬帆出海，遇风入南澳；寻复归金门，供给如初。清总督刘清泰致书成功，成功以未有地方安插为辞，不受印敕。八月，内院叶成格、理事官阿山偕芝龙二子名渡、名荫者赍四府安插兵将敕命入闽。成功遣渡候二使于安平，乃命水陆军列营数十里，设伏据隘。自偕诸参军诣安平；而叶、阿二使亦严军卫以待之。成功请先开诏书，二使谓「未薙发，非臣也，焉可轻出诏书」？径回泉州。成功笑曰：『忽然而来、忽来而去，意可知矣』。遂命芝豹至京。附书报其父曰：「儿只字不敢相通，惧有贻累也。修禀聊述素志，和议非本心也。不意海澄公之命突至，不得巳按兵以示信；继而四府之命又至，不得已接诏以示信。至于请益地方，原为安插数十万兵将，何以日词语多乖、征求无厌乎？地方无加增，四府竟成画饼，将欲效赚吾父故智。大丈夫作事，磊磊落落。若能信儿言，则于吾父为孝；不信儿言，则于吾君为忠。前诏使到省，儿属渡弟约期相见，盛设供帐于安平之报恩寺。乃二使不敢信宿，哨马四出、布帐山坡、举动疑忌。且奉敕堂堂正正而来，安用生疑？彼既生疑，儿安能无疑乎？叶、阿奉敕入闽，不惟传宣德意，亦且奠安兆民。百姓如此困苦、将士如此蕃多，目睹情形，不相商榷，徒以薙发二字来相逼挟。儿一薙发，郎令诸将薙发乎？郎令数十万兵皆薙发乎？二使不为终始之图，代国家虚心相商，而徒躁气相加，能令人无危惧乎？况儿名闻四海，苟且作事，亦贻笑于天下。吾父巳入彀中，得全至今，幸也！万一不幸，惟有缟素复仇以结忠孝之局耳。他何言哉」！又与弟渡书，勖以善事父母，勿以兄为念。二使复命，部议置芝龙于高墙。成功遣林察督师，会李定国于广东。定国战败，梧州失守。察侦知，自虎头门还。

　　九年，成功取仙游，复取揭阳、普宁。清郑亲王世子济渡率师平海，调各澳船出泉州，围虎头，战不利。夜狂风大作，船相触损坏过半。攻金门白沙寨，成功迎敌，退入泉港。施郎、黄梧以事前后降清，督师入奏，诏以前授成功海澄印授梧；荐施郎为副将，改名琅。成功既堕安平镇及漳州府漳埔、长泰、同安诸县城，集诸将议曰：「本藩欲北上争衡，因失海澄中止。今贝勒舆总督驻漳州，福州必虚；我乘南风抵闽安，取福州，则漳泉下游悉为我有」。遂以甘辉为帅、万礼副之，统杜辉、陈斌等十五镇北上攻闽安，守将望风遁。成功闻报，命前提督黄廷率陈鹏守厦门、洪旭同兄泰守金门，自与王秀奇等将大队舟师入南台，夺其桥；再战再胜，进围福州。分兵守乌龙江，以御泉、漳救援之师；西据洪塘水口，以截延、建饷道；北守连江北岭，以遏温、台；惟南面近水不为备。巡抚宜永贵与副将田胜议分兵守乌楼，成功每攻城，辄为乌楼炮石所伤；乃并力攻乌搂，破之。城中益惧，参将张国威请于巡抚，出原任藩司周亮工、副将王进于狱，问以破敌之策。亮工曰：「城外营垒相连，独东南一角疏防，令王进将步骑暗过鼓山，出路通桥，以袭南台海船；令一军伏南门、一军伏西门，出不意突击，破之必矣」。夜三鼓，开水部门，绕鼓山而出。天明，鸣螺掩杀，城上发大炮，伏兵齐起。成功诸营出不意。抛弃器械旗帜下船，解椗退屯闽安。十二月，攻罗源，复攻宁德芝龙再遣家人谢表谒督师，请劝成功投诚。巡抚佟岱致书成功，谢表赍书至宁德曰：「天下巳定，徒劳无益」。成功叱曰：「小人焉敢鼓唇舌」！表悚然不敢复言。清督师闻宁德之警，遣阿克襄往援。成功亦虑督师乘间攻厦门，令甘辉断后。杀阿克襄。乃遣谢表归，而致书其父曰：「吾父祸福存亡，儿料之熟矣；前言巳尽。但谢表日夜跪哭，谓无可回复，不得不因前言而申明之。大丈夫光明正大，岂肯效诈伪之所为？苟就机局，取笑当时。诚能略其小而计其大，益地足食插我弁众，罢兵息民，彼无诈、我无虞，如此则奉清朝正朔，无非为民生地也、为吾父屈也。文官听部选、钱粮照前约，又非徒为生民计、为吾父屈他。将兵安插得宜，则清朝无南顾之忧；海外别一天地，儿效巢、由、严光优游山林，高尚其志耳。儿志已坚而言尤实，毋烦再投；乞赦不孝之罪焉」。

　　十一年，攻温州，谋大学入长江，令部将施举招抚松门渔船为乡导。举至定海关，遭风入港，遇清水师，大战死。七月，以洪旭、陈辉守金、厦，命陈斌、卢谦等守闽安之罗星塔，自领舟师北上。攻黄岩，知县刘登龙投江死。进围台州，知府齐维藩献城降。清总督李率泰遣标将张蕴玉以三千人潜渡长乐港，过罗星塔，截海师归路，而后合兵进攻，余程战死，陈斌、卢谦援绝出降。成功闻闽安不守，虑失两岛，乃命陈尧策屯狼崎，自回厦门攻鸥汀寨，克之。

　　十二年，桂王在滇遣使册封成功为延平郡王、招讨大将军，赐尚方剑，便宜行事。九月，成功取象山。

　　十三年，桂王入缅甸；成功乃约兵部张煌言大举北上，以图牵制。抵崇明，总兵梁化凤敛兵坚守。成功欲顺风取瓜洲，煌言曰：「崇明为江海门户，有悬洲可守，先定之以为老营；脱有疏虞，进退可据」。成功曰：「崇明城小而坚，取之必淹日月。今先取瓜洲，破其门户、截其粮道，腹心溃则支体随之，崇明可不攻而破也」。乃遣监纪刘澄密通江南提督马逢知，而请煌言以所部兵为前军乡导过江阴，舟楫蔽江而上。六月丁酉，至丹徒。壬寅泊焦山祭天旗盖袍服用赤色，望之如火；癸卯祭地，望祀山川岳渎，用黑色，望之如墨。甲辰，吉服祭太祖毕，缟素祭祟祯、隆武帝，用白色，望之如雪。恸哭誓师，三军皆泣下。江南结大木为筏，覆以土，上可驰马；旁有木栅穴而置炮，亦名「木浮营」，船遇之立碎。又于金、焦间铁锁断之，名「滚江龙」。成功与诸将议曰：「瓜镇为金陵门户，宜先破之」。令马信、余新夺谭家洲，材官张亮督泅水者斩滚江龙；自率亲军与中提督甘燀、左提督翁天佑，建大将旗鼓，直捣瓜洲。清操江朱衣佐、城守左云龙率兵一万拒之；见海舟蒙白絮，扬帆直上，近滚江龙，测复下炮击之，不伤一艘；循环者数次，而滚江龙已断。盖海舟内藏泅水人，且以诱炮矢也。度炮且尽，成功麾兵大进。周全斌率兵士带甲浮渡登岸，身中五矢，气益奋，斩云龙于桥下，擒衣佐。正兵镇韩英夺门入。登城树帜。全斌望见，陷西北隅以入，谭家洲及木栅兵望风溃。成功以刘猷守瓜洲、柯平督理江防，而悉师攻镇江。守将告急于南京将军，以铁骑千人赴援，大言海贼不足畏也，憍躁欲战。而海舟忽上忽下，京军驻南则泊于北、驻北则泊于南，随之三日夜不息。酷暑遇雨，人马饥疲。海军分五队，皆步卒。凡骑兵遇步卒，勒马退数丈，加鞭突前，敌阵动则冲之，步卒自相践踏；以此常胜。至是施之海师，则严阵屹然不动。团牌自蔽，望之如堵。合战良久，海师白旗一挥，兵即两开如退避状，或伏于地。江南师谓其将遁也，驰军突前。忽发大炮，击死千余人，乃退保银山。成功夜令陈魁统铁人军逼栅，守兵见之，不敢出战。射之，则箭不能入。铁人冒死进，栅遂破。迟明，江南师复分五路，压其垒而军。成功令发大炮，多鼓钧声，江水腾沸；江南兵下马殊死战。薄午，海师益奋。江南提督管效忠冲其阵入之而阵变。首尾相应。效忠负旗而走，遂大败，所部四千人存者百四十人，走南京；叹曰：「吾自满洲人中国十七战，未有如此死战者也」！镇江守将献城降。癸丑，成功飨将士于京岘山，命将分守，徇属邑皆下之。癸亥登舟传檄，丙寅至观音门，戊辰至仪凤门登岸，军于狮子山。朱衣佐之披擒也，成功曰：『此腐儒也，杀之污吾剑』。纵之；归言于总督郎廷佐曰：「彼众不过数万、船不过数百，请卑词宽限以骄其心」。乃遣人说成功曰：「我朝有例，守城过三十日，罪不及妻孥；乞宽三十日之限』。潘庚锺曰：『孙子有云：卑词者，诈也；无约而请和者，谋也。此缓兵之计也』。成功以累捷，颇有骄色。有闽人林某犯法逃江南，具言二十三日为成功诞辰，诸将卸甲饮酒，乘之可破。崇明副将梁化凤赴援，与城守；闻之，夜穴神策门，引五百骑突犯余新营。海师出不意，惊溃，余新入萧拱宸营。化凤乘之，拱宸亦败，余新被擒。翁天驰救之，而化凤已入城矣。成功调姚国泰、杨祖、蓝衍、杨正屯山上，甘辉、张英伏谷内，林胜、陈魁列山下，陈鹏、蔡禄往来接应。质明，移帐。化凤率骁骑薄杨祖营，祖奋力迎敌，三合三却，蓝衍战死；陈鹏、蔡禄救之不及。而化凤从山上驰下，鹏、禄军亦溃。清师乘胜掩杀，海舟师咸摇动，惟左右提督、虎卫军、右冲锋、援剿后镇军得全。癸未，成功至镇江，大恸曰：『是我轻敌，非尔等之罪也』！遂弃瓜镇，泊排沙屿，今马信、韩英督舟师堵江口，周全斌、黄昭、吴豪为后镇。梁化凤归祟明，成功攻之不克，乃回师厦门，上表待罪，立庙祀死事诸人。

　　十四年，清命将军达素、总督李率泰搜金、厦两岛，檄碣石总兵苏利、南洋总兵许龙、饶平总兵吴六奇会师岛上。成功以陈鹏守高崎，遏同安；郑泰出浯州，遏广东；自勒诸将遏海门。总督旗牌张应雄之弟德为成功厨人，应雄以孔雀胆遗德，属俟会宴时杀成功并诸将佐；德许诺，属其徒王四为之。四下药，则身战栗。捧盘者环立，迫促弗及下；捧者去，乃安。如是者屦。乃告其父耀。耀大惊曰：「事主而害之，不忠也；受托而背之，不信也。宁为负信，不可不忠」！乃首之，诛张德。将军达素与李率泰受陈鹏降，密通款飞催苏利等会师海门。成功令诸将碇海中流，侯中军号炮迎击。令未毕，漳船猝至，诸将莫敢先发。闽安侯周瑞为闽师所乘，与陈尧策死之。陈辉见事急，举火，闽师跃人舟者焚焉，辉跳而免。日向午。成功执旗剑问左右曰：「流平否」？曰：『流平矣』。曰：『流平则潮转，潮转则风随之』。令举炮起碇。俄东风大盛，成功手自搴旗，引巨舰横击之。郑泰自浯屿回击，风吼涛立。一海皆动，军士踏浪如飞。北人不谙水性。眩晕颠仆不成军，遂大败。其出闽安赴陈鹏约者，恃有内应，涉水争先。鹏部将陈蟒不与谋，曰：「事急矣」！麾部下迎击。殿兵镇陈璋闻炮，以为鹏令也，亦鼓噪乘之。鹏愕然，不得已齐出，遂大捷。闽师死者千六百余人，满洲精卒数百人降，苏利等还，达素自杀。竟成功之世，无敢言覆岛者。

　　芝龙之去台湾也，荷兰人请日本以台湾为互市，专治海舶、不治田赋。流民数万，田一岁三熟。久之。筑城日台湾、日鸡龙、日淡水。筑炮台，沈夹板于鹿耳门港口，置揆一王守之。通事何斌献策成功取台湾，成功大举克之（事详通纪）。成功至赤嵌城，使告揆一王曰：「此地乃先人故土，珍宝不急之物听尔载归。土地仓库归我」。揆一王乃罢兵立约，以大舶迁其国。成功改台湾为东都，置一府、二县。巡视里社土番，锡以烟布、慰以好言，皆受约束。于是寓兵于农，用屯田法，按镇分地、按地开荒，三年定其上、中、下则以立赋税；有警则荷戈以战，无事则负耒而耕。即日督兵开垦，用法颇严。马信以为言，成功曰：『立法之初贵严，后之守者自易治耳』。既而闻黄梧迁界之策行，叹曰：『使吾徇诸将意，不决东征得此一块土，英雄无用武之地矣！沿海幅员上下数万里，田庐坟墓无主、孤儿寡妇望哭天末；今当移我残民开辟东士，养精蓄锐，以图光复』。乃招漳、泉、惠、潮流民，辟污莱、制法律、定职官、兴学校，起池馆以待故明宗室遗老之来归者。台湾之人，是以大和。世子经聘尚书唐显悦之女孙为妻，不相能；通于四弟之乳母陈氏，生男，诡报侍妾所生。成功赍经母董氐暨生子者金锭花红，颁赏台湾诸将士。显悦发其奸，成功大怒，令黄毓持令箭谕兄泰监斩经、陈氏与其所生孙并董氏，以教儿不谨也。洪旭等接令大惊曰：「主母、小主，其可杀乎」？乃议杀陈氏及所生男复命。部将蔡鸣雷构之曰：「藩主誓必尽诛，否且及监斩诸公，已密谕南澳周全斌以兵来矣」。旭等益骇。既闻成功有疾，谓此乱命也，谋曰：「世子，子也，不可以拒父；诸将，臣也，不可以拒君。泰于藩主为兄，拒之可也」。调兵守大担，诱全斌执之。成功知金、厦拒命，大恚，疾遂革，犹日强起，登将台望澎湖诸岛。时康熙元年也，仍称永历十六年。五月庚辰，登将台，罢冠带，请太祖祖训出；坐胡床，进酒，读至第三帙，叹曰：「吾有何面目见先帝于地下也」！两手掩面而逝。自隆武丙戌起兵，凡十有七年，年三十有九。长子经立（小腆纪年、台湾外纪、莼乡赘笔、旧通志）。

　　经字符之。母董氏，素无宠。永历五年，马得功袭厦门，诸将尽敛珍宝下船，董氏怀神主步行至海滨，见小船，招之曰：「我董夫人也」。舵工林礼载之登芝莞船。莞曰：「此战舰也，不便居」。促之再三，弗去，因得莞船重载充赏。以是，见礼于成功。

　　成功卒，台人汹汹，诸将举成功弟袭护理国事。袭私人蔡云、李应清、曹从龙、张骥说黄昭曰：「金厦、台湾，业成水火。公握重兵扶护理于台，护理肯忘公乎」？袭割衣襟与昭盟，结为姻。昭夜告中冲镇萧拱宸，从之。即矫成功遗命，数世子罪，奉袭为东都主。黄安不与谋，阳附之而密请经速治兵过台。经闻报大骇，谋之洪旭，出周全斌为五军都督，以陈永华为咨议参军、冯锡范为侍卫，整师而东。抵澎湖之奶妈宫，遣礼官郑斌赍谕布告台湾。众皆阴持两端，无显言拒命者。黄昭、萧拱宸曰：「世子乱伦，先王再命赐死；不悔过自新，而反统兵据国，使先王饮恨而死。护理承兄遗命，谁敢逆之」？使者复命。经舆全斌议，差快哨赍谕从安平过赤嵌城，遍谕诸将；而自率师从潦港登岸，至则偃旗息鼓。翌晨，大雾，书冥。全斌曰：「此天佑我也」！衔枚而上。甫成列，黄昭守潦港，闻水声人语，督众奋勇而前。经众却，几为所窘。全斌大呼御之；昭中流矢死，军遂乱。俄而雾消，日向午矣。全斌疾呼：「世子已到！黄昭死矣」！黄安从阵后出曰：「此吾君之子也」！经免冑相示，诸将悉解甲投戈；经慰谕之。入城，抱袭而哭曰：「几为奸人离间」！待之如初。收云、骥四人同拱宸斩之，余不问。众大悦。

　　初，经搜黄昭营，得其伯父泰与昭交通书，秘之，不以告人。及是，以舟师至厦门，诡言尽载眷口过台湾，铸金厦总制印交泰。泰喜，往厦门见经。经置酒邀泰，伏甲杀之。子缵绪、弟鸣骏、部将陈辉、杨富等率众及家属奔泉州降。

　　揆一王浪迹海上，闻成功死，入福州港，请于靖南主耿继茂、总督李率泰，愿为前锋，引大军攻诸岛。许之。率投诚军及和兰船出泉州，提督马得功出同安，黄梧、施琅出漳州。经命周全斌等分部扼战，遇于金门鸟沙港。和兰夹板船十余，岿然如山；泉州之船三百，逦迤而下。全斌以二十艨艟往来冲击，和兰炮无一中者。杨富船至，全斌逼之，富落水。马得功转舵来援，全斌以为鸣骏也，挥船合攻，得功不支，投海死。讯降卒，知为得功，叹曰：『吾欲擒獐，乃中一虎』！巳而守高崎将陈升密款于漳州军，黄梧、施琅乘潮落援之，大军继进。经以众寡不敌，退保铜山，全斌退保浯屿。黄梧乘胜入金、厦，堕其城，徙民于漳泉诸县，墟其地。经乃悉众东徙，命周全斌、黄廷断后。过澎湖，设重镇守之。收东都为东宁，分诸将耕屯荒地，造亭馆以处宗室及遗老之相从者；征歌选舞，示无西意。周全斌以与黄廷不协，与翁求多先后降清。

　　康熙四年，水师提督施琅率周全斌进剿，遇飓风不克，引还。于是朝命大臣人闽议招抚，遣知府慕天颜入台湾谕经。经请称臣入贡如朝鲜例，弗许。施琅密奏：『若恣其所为，是养痈也，宜速剿』。部议以风涛险远、制胜难必，寝其事。经委陈永华国事，以其间踞步头互市，广集亡命、兴贩货物，兵民相安，台湾日以盛焉。

　　康熙十三年，耿精忠据福建，告援于经，许以漳、泉二府；经大喜，奉永历二十八年正朔，渡海而西。精忠见台众不振，不欲践漳、泉之约。经怒，攻同安，取泉、取漳、取潮。精忠惧、使人议和，以枫亭为界。海澄公黄芳度之部将吴淑献城降；芳度趣诸军巷战，不能支，至开元寺投井死。经斲黄梧之棺，戮其尸。精忠思与经并力，既不相能，跋前疐后，复降于清。既反正，怨经实深。导攻兴化、泉、漳，俱溃。经不知所为，尽委之国轩。国轩下沿海洲堡至漳、泉，势复大振。已而在漳筑十九寨，战于龙虎山。精忠为右。拒战稍却，拔剑斫地曰：「吾得与此贼俱歼，死不恨矣」！斩退者三人。大呼驰下。大军继之，拔营十六座，捕斩数千人、亡溺以万计。国轩遁人海澄，三面环海，一面掘濠，引潮以守，相持年余不决。总督姚启圣开第于漳州曰「修来馆」，以官爵银币饵来归者，华彀鲜服，炫耀于漳、泉之郊。送款者几无虚日。

　　康熙十九年，大集舟师伐岛。左武卫林升守海坛，畏其众，退守辽罗。左镇朱天贵争之不得，乃率所部降，诸船望风而溃。国轩亦弃海澄，遁人厦门；姚启圣乘胜复十九寨。国轩度厦门不可守，乃奉经归台湾。母董氏召经而数之曰：『冯陈之业衰矣，犹有先君黄洪之刃在；若辈庸可赦乎？不才子徒累维桑，则不如勿往也』！是年，清贝子赖塔与经书，约不必薙发，以台湾为箕子之朝鲜、为徐市之日本，俾沿海生灵永息涂炭。经报书请如约，惟欲留海澄为互市。姚启圣不可，议遂格。

　　经自兵败东归，潦倒抑郁，日近醇酒妇人。康熙二十年正月壬午卒于台湾，台人所称永历三十五年也。嗣位十九年，年三十有九。子克塽立（小腆纪年、台湾外纪）。

　　克塽，经次子。经妻唐氏无出，妾昭娘生子克■〈臧上土下〉。或言昭娘伪娠，乞养屠者子，经不之信也。及长，娶陈永华女，于是命永华辅克■〈臧上土下〉监国。克■〈臧上土下〉裁决国事，虽诸父昆弟不少假，而群小多惮其严，经诸弟亦不利其立也。冯锡范，克塽妻父也；构于其间，罢永华兵柄。永华死，克■〈臧上土下〉失助。经诸弟扬言曰：『克■〈臧上土下〉非吾骨肉，一旦得志，吾属无遗类矣』！白经母董氏，收监国印。监国至丧次，经弟群起挞之。克■〈臧上土下〉曰：『我平日不避嫌怨，为郑氏疆土耳。今日生死惟命，何挞为』！董氏命幽诸别室，经诸弟竟杀之。克■〈臧上土下〉妻方娠，其兄慰之曰：『盍存孤以延夫后』？答曰：『吾所处者变也。纵生男，孰能容之？有死而已』！绝粒七日不死，乃自经。克塽，妾和娘所生；立年十有二矣，诸务决于锡范，刘国轩等皆为所制。方经在厦门，姚启圣赂其嬖人施亥，令擒经以自效。及克塽立，行人传为霖密约十三镇同日发难；事泄，并及沈瑞，屠其家。瑞妻，郑斌女，克塽释之。郑氏守义，缢死；国人悲之。

　　康熙二十二年六月，施琅乘南风至澎湖。刘国轩方调遣扼敌，见东南角微云起，喜甚。须臾，闻雷声殷殷动，推案叹曰；『天命也』！海行以云起为风兆，闻雷则散云。战败，由吼门窜入台湾。大师至鹿耳门，胶浅不得人，泊海中十有二日。忽大雾，潮涨高丈余。台人骇曰：「先王得台湾，鹿耳门涨。今复然，天也」！锡范创议投诚，克塽然之，遣使赍「延平郡王」金印一、「招讨大将军」金印一，籍土地、户口、府库、军实诣军门降。

　　自成功初起迄克塽，奉永历正朔三十七年，而明朔始亡。琅疏请经略台湾，礼待克塽及诸将帅，归之京师。诏授克塽汉军公；克塽死，除。

　　康熙三十九年，诏曰：「郑成功系明室遗臣，非朕之乱臣贼子」。敕遣官护送成功及子经两柩归葬南安，如田横故事；置守冢，建祠祀之。同治十三年，南洋大臣沈葆桢巡台湾。奏请追谥郑成功，并在台郡敕建专祠。报可，予谥「忠节」（小腆纪年、台湾外纪、圣武记、沈文肃奏议）。

　　郑芝虎字日蟠，号韬远，芝龙次弟；骁勇绝伦。崇祯间，从芝龙平群盗，如李魁奇、锺斌、褚彩、陈万等俱被歼灭。冲锋斩馘，威风凛如。巡抚熊文灿器重之，以军功授南日寨守备。后追海寇刘香于广东大星洋，舟覆溺死，香亦死（台湾外纪）。

　　－－以上录自「福建列传」卷三十一。  
福建通志列传选卷二

　　洪承畴

　　郑芝龙

　　黄熙胤

　　黄梧（子芳度、兄子芳世、芳泰）

　　施琅（子世纶、世骠、世騄）

　　戴玑

　　蔡而烷（子祚达、祚周）

　　郑缵昌

　　黄熙缵

　　王命岳

　　张焞

　　张韬

　　陈平

　　洪承畴

　　洪承畴字彦演，南安人，明万历四十四年进土。天启时，任浙江提学道，迁布政使参议，又迁陕西督粮道参政。

　　祟祯二年，流贼王左挂掠宜州城堡，承畴剿之，俘斩三百余人；贼遁去。三年，授延绥巡抚。左挂既降复叛，承畴诛之。寻与总兵杜文焕败流贼张献忠于清涧县。四年，擢陕西三边总督。五年，同总兵曹文诏、贺虎臣等剿贼庆阳、平凉，击斩贼渠可天飞等，降其将白广恩。文诏复蹙贼耀州锥子山，贼党杀独行狼等以降。承畴戮四百人，余皆散遣。七年（「绥寇纪略」作八年事），监督河南山陕川湖军务，加太子太保兵部尚书。时贼聚陕西至二十余万，高迎祥最强，自称闯王，李自成属焉；蹂躏巩昌、临洮及陇州。承畴檄总兵贺人龙、左光先合击，破之。贼东窜，陷灵宝、汜水、荣阳。八年，承畴出潼关讨贼，次信阳，诸将毕会；贼见河南兵盛，复分路奔还陕西。张献忠亦掠凤翔，与高迎祥合；副将文万年、柳国镇战死。文诏请行，承畴谓曰：「非将军不能灭此贼。吾兵已分，无可策应，将由泾阳趋淳化为后劲」。文诏乃自宁州进镇宁。参将曹变蛟先败贼于湫头镇，乘胜逐北，不及回顾；文诏遇贼伏，转战数里，声援绝，自刎死。承畴方遮贼泾阳、三原间，不至淳化，贼势益炽。时有言承畴统辖太广、势难兼顾者，乃以卢象升总理江北河南山陕川湖军务，督关外兵。而承畴专督关内兵。值高迎祥掠武功、扶风以西，李自成掠富平、三原以东；承畴兵蹑自成，大败之渭南、临潼。别遣将击迎祥，亦败蹙东走；寻为巡抚孙传庭擒送京师砾死，贼党推自成为闯王。

　　十年，自成陷宁羗，入七盘关，分三路寇掠。承畴令总兵曹变蛟等赴援，自洮河转战，自成败窜西羗界。十一年，自成谋犯蜀；承畴檄总兵马科、左光先等扼之，乃东遁。曹变蛟设伏潼关南原，大破贼，自成遁高雄。兵部尚书杨嗣昌劾承畴纵贼往来秦蜀，逾久无功；削宫保尚书。

　　十二年，授蓟辽总督。是年冬，清兵攻明锦州及宁远；总兵金国凤拒战于宁远城北山冈，偕其二子俱殁于阵。承畴疏言：『国凤前守松山，兵不满三千，卒保孤城，以事权专、号令一而人心肃也。迨擢任大将，兵盈万人，反致殒命，非其才力短，由营伍纷纷、人心不一也。自今设连营节制之法，凡遇警守城及出战。惟总兵官号令是听，应军心齐肃矣』。十三年，总兵祖大寿以锦州围困告急，承畴出山海关驻宁远。疏请调宣府、大同诸镇兵，俟俱集合关内外兵十五万，又必刍粮足支一岁，乃可守可战。

　　十四年三月，宣府总兵杨国柱、大同总兵王朴、密云总兵唐通各率兵至，兴玉田总兵曹变蛟、蓟州总兵白广恩、前军卫总兵王廷臣、山海关总兵马科、宁远总兵吴三桂凡八大将，合兵十三万、马四万。朝议以兵多饷艰，令职方郎中张若骐趋战；乃进次松山。八月，杨国柱战死，以山西总兵李辅明代之。曹变蛟营乳峰山冈，诸军列七营于松山城北；屡出兵战，辄败却。既而伺清兵归营，复来犯；望见太宗张黄盖，亲督大兵布阵，皆披靡退遁。清兵遵太宗方略，度明兵必乘夜出犯，分路堵截，奋击穷追。曹变蛟率步骑犯镶黄旗汛地者一、犯正黄旗汛地者四，复夜突御营，连败却，身中创，奔还松山；黄朴、吴三桂、唐通、白广恩、李辅明相继走。大兵由杏山西追，及高桥，发伏冲溃。自海滨至桑阿尔齐堡，又为分驻大兵掩杀；诸总兵仅以身免，张若骐匿渔船遁，承畴先后丧士卒五万三千七百余人。太宗敕谕承畴及所属将士曰：『朕率师至此，料尔援兵闻之，定行逃遁，遂预遣兵围守杏山，使不得入。自塔山南至于海、北至于山及宁远东之连山，一切去路俱遣兵邀截，又分兵各截守。尔兵逃窜为我军斩杀者积尸遍野，投海溺水者不可胜数。今尔锦州、松山援兵已绝，朕思及此，乃天意佑我也；尔等宜自为计。如以为我军止围松、锦，其余六城未必即困，殊不知时势至此，不惟六城难保，即南、北雨京，明亦何能复有耶？朕昔征朝鲜时，围其王于南汉山，朕诏谕云：尔降，必生全之。及朝鲜王降，朕践前言，仍令主其国。后围大凌河，祖总兵来降，亦不杀之：尔等所素闻也。朕素以诚信待人，必不以虚言相诳。尔等可自思之』！九月，承畴谋突围出，悉城中步骑夜犯镶黄旗骁骑营、正白镶白两旗汉军营，败还，伤毙千余人。十二月，闻关内兵三千赴援将至，复出兵六千，夜犯正红旗护军营、正黄旗蒙古营，为矢炮所殪者四百二十余人，从杏山遁；伏发，截杀五百七十余人，败退城下，因门闭不得入，投降者二千余人。关内赴缓兵竟驻宁远，终不进。承畴欲战则力不支、欲守则粮巳竭、欲遁文未成队而出，与曹变蛟、王廷臣、巡抚邱民仰、兵备道张斗、姚恭、王之桢等坐困城中。越一月，副将夏成德遣人赴大军通款，以其子舒为质，约内应。清兵夜树梯登城；城破，斩曹变蛟、王廷臣、邱民仰等，生擒承畴送盛京瞻养之。祖大寿知承畴就擒，因率锦州诸将以城降。明讹传承畴已死，予祭十六坛，建祠都城外，与邱民仰并列。庄烈帝将亲临奠，俄闻承畴降，乃止。

　　清崇德七年四月，都察院参政张存仁上言：『臣观洪承畴欣欣自得，侥幸再生，是仰慕真主，思效力于我国者。应速令薙发，酌加任用』。五月，召见崇政殿。承畴奏曰：『臣困松山，粮绝人相食；城破被擒，自分应死。蒙皇上矜怜不杀，自知罪重，不胜惶恐』！太宗曰：『彼时各为其主耳。朕之击败十三万兵，得松、锦诸城，皆天也。天道好生，善养人者斯合天道，朕故思活尔。尔但尽心图报可』。命隶镶黄旗汉军。

　　顺治元年四月，睿亲王多尔衰伐明，承畴从师次辽河。闻流贼李自成已陷京师，承畴因陈进兵策曰：『我军之强，天下无敌，宜先布号令，示此行特扫除乱逆，不屠人民、不焚庐舍、不掠财物，其开门归降及首倡内应立大功者破格封赏。法立令行，此要务也。向见流贼遇弱则攻，过强则走；今闻我军至，必遁而西。宜从蓟州、密云疾行而前，贼若走，则以精骑追之；若仍据京城以拒我，则破之更易。至入关路隘。我兵皆不便履险，恐贼伏精锐；我宜改骑为步。从高瞰之，俾步前马后。比入边，则步卒皆马兵也。抵京日连营城外，以断西路诸援兵，则贼可一战而歼矣』。五月，清军击走流贼，定京师；承畴奉旨，仍以太子太保兵部尚书兼都察院右副都御史原衔人内院佐理机务，遂为秘书院大学士。

　　二年闰六月，豫亲王多铎定江南，明福王朱由崧就擒。上命承畴往驻江宁，铸给招抚南方总督军务大学士印，赐敕便宜行事。承畴至，疏列明南京翰林、科道、卿寺、部属等降顺者百四十九人，请令赴部录用。是时，明唐王自号隆武，据福建，某大学士黄道周引闽兵出浙江开化；明御史金声家居休宁，受聿键部院职，募乡兵十余万屯绩溪；明鲁王朱以海据绍兴，高安王朱常淇据徽州；薪水王朱术皑次子常■〈巛上水下〉冒族兄樊山王旧称，结寨英山、潜山间；又有朱由■〈木产〉冒称金华王，据饶州；朱谊石冒称乐安王、朱谊泐冒称瑞昌王，分据溧阳与金坛乡村：联结江南北党与谋犯江宁。承畴檄提督张天禄、总兵卜从善、胡茂桢等分路进攻，擒金声于绩溪、擒黄道周于婺源，先后解至江宁，论降不从，斩之。明故官荆本彻、李守库、徐君美等据崇明，承畴檄总兵李成栋攻之，斩守库，擒君美，降其城；本撤窜入海。

　　三年正月，承畴查知江宁人有叛应朱谊石、朱谊泐者，于距城五十里之西沟地捕斩万德华等五十余人；又闭城搜捕鞫实郭世彦、尤琚等三十一人，诛之。朱谊石、朱谊泐合众二万来犯，火攻神策门；清兵先分出潮阳、太平二门堵截，乃启神策门冲击，大败之。追至摄山，擒斩无算。寻檄总兵马得功、卜从善等剿潜山司空寨，斩守寨头目石应璧等，生擒朱常■〈巛上水下〉；搜婺源严杭山，擒朱常淇及其监运道江于东、职方司许文玠等。复擒朱谊泐及其经略韦尔韬、总兵杨三贯、夏合章等于句容、丹徒，擒朱由■〈木产〉及其族人朱常洊、朱常泚、朱常涫于饶州、鄱阳湖，擒朱谊泐之弟谊贵及瑞昌王军师赵正于宿松县之洿池，并斩之。明给事中陈子龙家居华亭，结大湖溃众遥附朱以海；承畴遣参领索布图往捕，子龙投水死。

　　四年四月，驻防江宁总管巴山、张大猷奏：林游击陈际可擒贼谢尧文，获明鲁王封承畴国公及其总兵黄斌卿致承畴与杀巡抚王国宝书，有「请为内应，杀巴、张二将，则江南不足定」语。上奖巴山等严察乱萌，而谕慰承畴、国宝曰：『朕益知贼计真同儿戏。因卿等皆我朝得力大臣，故反间以图除陷。朕岂堕此计耶』？十月，巴山等以察获游僧函可、金猎等五人携有谋叛踪迹，牒承畴鞫讯。承畴疏言：『函可乃故明尚书韩日缵之子，出家多年。乙酉春，自广东来江宁刷印藏经；值大兵平江南，久住未回。今以广东路通，向臣请牌回里。臣因韩日缵是臣会试房师，遂给印牌。及城门盘验，经笥中有福王答阮大铖书稿，字失避忌；又有变纪一书，干预时事。其不行焚毁，自取愆尤，与随从之僧徒金猎等四人无涉。臣与函可世谊，应避嫌，不敢定拟。谨将书牒牌文封送内院』。得旨，下吏部察议：『承畴私给印牌，应革职』。世祖以承畴劳绩可嘉，宥之。承畴以江南湖海诸寇俱削平，又闻其父卒于闽，请解任守制；乃调宣大总督马国柱为江南江西河南总督。

　　五年四月至京，回内院。六月，充太宗文皇帝实录总裁官，充会正考官，加少传兼太子太传。八年闰二月，命管都察院左都御史事。寻甄别诸御史，分为六等，拟差用魏管等二十二人、内升陈昌言等二人、外升张瑄等十一人，王世功等十七人外调、降用、革任有差。五月，张瑄疏劾吏部尚书陈名夏植党营私诸款，有「嘱承畴庇其门生李嵩阳留任御史及太仆少卿黄徽元因承畴姻戚骤升正卿」语，并劾承畴不请旨私送母回闽，又屡与名夏及尚书陈之遴聚集火神庙屏左右密议逃叛。下王贝勒大臣集质。名夏辩释，承畴以送母回闽未奏明自引罪；至火神庙会议数次，则皆因甄别御史。商酌应差用及升调降革者也。得旨：『聚议事，不必悬揣。送母回闽未奏，为亲甘罪，其情可原；仍留任，以责后效』。

　　九年五月，丁母忧，命人直如故，私居持服；赐其母祭葬。九月，钦天监奏，太白星与日争光，流星入紫薇宫。时内大臣议请驾往边外迎达赖喇嘛，承畴同大学士陈之遴疏言：『日者人君之象，太白敢与争光；紫薇宫者人君之位，流星敢于突入。上天垂象，诚宜警惕。且今年南方苦旱、北方苦涝，岁饥盗起，处处入告，非圣躬远幸之时。达赖喇嘛自远方至，遣一大臣接迎，巳足见优待之意，何劳圣躬亲往』？疏入，得谕曰：『卿言甚是，朕即停止。嗣后国家一切机务，敷陈毋有隐讳』。

　　十年正月，调宏文院大学士。五月，调国史院大学士。时明桂王居安隆，流贼遣党一只虎、郝摇旗、孙可望、李定国等俱假封号以招集散亡、联结枭健，踞滇、黔，掠楚、粤。上命承畴经略湖广、广东、广西、云南、贵州，特晋太保兼太子太师、兵部尚害、都察院右副都御史。谕之曰：「湖南、两广虽渐底定，滇、黔阻远，尚未归诚。朕将以文德绥怀，不欲勤兵黩武，而远人未喻朕心，时复蠢动；必得威望重臣、晓畅民情、练达治理者相机剿抚，方可敉宁。朕偏察廷臣，惟尔克当斯任。前招抚江南巳有成效，兹命绥靖南方，听择要地驻札。俟滇、黔既定，善后有人，即命还朝。承畴奏言：『臣年过六十，理宜退休，乃荷特界经略之任，伏愿时谕吏、户、兵三部仰承圣意，俾臣得竭力展布，剿抚中机』。上即命内院以特假便宜条款详列敕书，传示内外遵行。并允承畴奏荐，以原任大学士李率泰为两广总督，与平南王尚可喜、靖南王耿继茂驻守广东；改拨士贼朱靖之江西省属承畴，铸给经略湖广、江西、云南、贵州内院大学士印。

　　十一月，承畴疏言：『湖南有孙可望抗拒于南，郝摇旗、一只虎等肆毒于北，或由澧州而犯常德、或由岳州而犯湘潭，则我腹背受敌。广西有李定国眈眈思逞，距桂林二百里；惟附郭之临桂县舆灵川、兴安二县及全州未为所据。我兵若由桂林进剿，而彼自靖沅乘虚潜袭，则我首尾难顾；宜防守严密，乃可随机援剿』。上命宁南大将军辰泰率八旗兵往湖广，与承畴商驻要地；又诏继茂移镇桂林，以联声援。

　　十二年二月，上谕兵部曰：『前以湖广寇氛未靖，殃及生民，会有旨增遣满洲兵携家口驻武昌。今念沿途水陆居民及驿递必至骚扰，所驻之地又须拨给房屋田土，更为民累。近五省经略洪承畴在彼操练官兵，军威殊壮；招徕抚辑，民情悦安，无须增置携家口兵。前所遣兵，仍照常更换』。六月，可望遣其党刘文秀、卢明臣、冯双礼等分犯常德、岳州、武昌；承畴与大将军辰泰遣兵邀击，大败之，明臣堕水死、双礼中创遁、文秀窜贵州。八月，诏颁赏承畴及所统将领有差。十二月，承畴以宝庆府震雷彻夜，具疏自劾；上慰谕之。

　　十三年，晋太传，仍兼太子太师，荫一子入监。十四年十月，孙可望率所属官百余、兵丁数千，自贵州赴长沙纳款；上命承畴同宁南大将军、贝子洛托相机收取贵州。十五年二月，疏陈贵州地势情形及三路进取云南机宜。寻与托洛会师常德，由辰州、沅州向镇远进取；檄偏沅巡抚袁廓宇招降靖州，沿途擒斩、收降甚众。四月，抵贵阳，城中文武官俱先遁。承畴疏言：『自常德至贵阳，一路重关高岭，石径尖削；大雨将及半月，泥泞三尺。满洲兵谓从来出征有未如此之难、马匹疲毙未有如此之甚；然皆不顾艰险，奋勇当先。汉军绿营兵紧随而进，不五十日，剿逆抚顺，贵州全省底定』。上命信郡王多尼为安远大将军，率师之贵州，与四川、广西兵会，进取云南。六月，承畴疏言：「臣前有三路进取全局一疏，冀不致兵众拥集，争粮乏食。及至贵州，见各府州县卫所仅留空城，即有数十百石米彀；八旗兵陆续经过，二三日辄罄尽。惟省仓存米彀万余石，足供一月食用。臣所统兵皆分布镇远、偏桥、兴隆、清平、平越等处，各自买米，并寻野菜和米充饥；投诚官兵暂驻三、四日，即改发天柱、会同、黔阳等县及沅州以就粮。贵州山深地冷，收获皆在九月；臣遣官劝谕军民士司苗人，豫纳本年秋粮之半，接济满洲兵月米。今四川一路兵驻于遵义、鸟江休息，有旧日遗粮处；广西一路兵驻独山，可亦就近购粮。又闻信郡王大兵于六月初旬自荆州进发，所需口粮尤多数倍；臣已檄催沅州粮米速运镇远积贮，令随征各官分路采买，令长沙、常德各道府制备口袋二万余并椶套木架绳索解送镇远，又于天柱、思南、石阡、思州、平越各府州县卫所及土司苗人募夫役挨站递运至平越及新添卫所，可不误师期矣』。九月，改内院为殿阁，授承畴武英殿大学士。是月，承畴奉诏赴平越会议：信郡王由中路过关岭铁索桥抵云南省计一千余里，解饷银三月、欈粮十五日，运炮汉军携粮二十五日；平西王吴三桂由遵义达七星关抵云南省计一千五百余里，先中路兵十日起行；征南将军卓布泰因南宁有贼屯，距离远，难以兼顾，议沿贵州、广西边界平浪、永顺、镇远遶出安隆所直趋黄草坝、罗平州抵云南省计千八百余里，先四川兵十五日起行。既定议，承畴还贵阳，遵旨同大将军洛托驻守；遣经略右标提督张勇等随信郡王进征，击走桂王、巩昌王白文选于盘江。

　　十六年正月三日，三路兵并薄云南省城，桂王与李定国、白文选等窜永昌，余众以城降。承畴疏言：『臣前料理湖南、广西，幸皇上俯鉴愚忱，有请俱允。今云南新辟，系臣经略管辖之内，必亲往相度，乃能区处得宜；故不待诏谕，即日就道。贵州有一大将军洛托弹压、巡抚赵廷臣绥辑，可无他虑。惟云南尤为险远，土司种类最多，治之非易，故元朝用亲王坐镇、明朝以国公沐英世守。乞敕议政王贝勒大臣为久长计，领兵驻镇，俾边疆永赖辑宁』，闰三月，又疏言：『臣自黔赴滇、经过白水、文水、曲靖、马龙、阳林等处，于三月二十六日抵云南省城。信郡王先于二月初二日令贝勒尚书领兵同平西王吴三桂、征南将军卓布泰等追剿至永昌、腾越，李定国、沐天波等拥桂王奔缅甸；其贺将九义、李成爵、李如碧、廖鱼、邹自贵、马得鸣等收集溃兵，分遁沅江、顺宁、云龙、澜沧、丽江诸处边外。云南迤西及迤东，在在虞窥犯。民间遭兵火残毁，饥饿载途，死无虚日；在永昌一带更为惨烈，周围数百余里渺无人烟。追剿大兵因无粮不能久驻，而省城粮米以湖南官斗市籴每石需银十三两有奇，是以分驻宜良、富民、罗次、姚安、宾川、临安、新兴、澄江、陆凉等处就粮。臣知皇上明鉴万里。自有宸断硕画，俾边臣得以遵奉』。疏入，上已命吴三桂驻镇云南。又谕户、兵二部曰：『云、贵新入版图，百姓皆朕赤子；念十余年来李定国等窃踞南服，其民久在水火之中。今大兵所至，群黎归命，欢若更生。但闻两省地方，生理未复，俯仰无资；朕每念及，不胜悯恻。至南征大兵阅历险阻，长驱深入，粮饷恐不时继；今特发内币银三十万两，尔部即遣官刻期赍往经略军前。以十五万两赈济两省穷民；尚有十五万两令经略臣收贮，现今三路大兵如有需饷甚急者，宜行接济』。八月，承畴疏言：『兵部密咨：大兵宜速进缅甸，以靖根株，令臣相机布置。臣受任经略，目击凋败景象及土司降卒观望情节。须先安内，乃可剿外。李定国等窜孟艮等处，山川皆极险远。兼瘴气为害，必霜降后方消；来年二月，青草将生，瘴即复起。计出兵、驻兵、回兵，仅四阅月。恐亦未能躬追远剿。况屡闻李定国等勾连土司，觊由景东、元江复人广西。各土司私受札印、歃血立盟，伺隙起衅。若一闻大兵西向，众贼共思狂逞，避实突虚；大兵相隔已远，不能回顾，而留驻省城之兵亦未及堵御，致定国等纵逸，所关匪细。臣审度时势、权量重轻，谓今年秋冬宜暂停进兵，俾云南迤西残黎少藉秋收以延残喘、尽力春耕以图生聚，而数万大兵又得养锐畜威、居中制外，俾定国等不能窥动静以潜逃、土司不能伺衅隙以狂逞，绝残兵之勾连、断降兵之反侧，则安饱劳逸，胜算皆在于我。料定国等潜藏边界，无居无食、獐疠受病，内变易生，诚有可俟。是时兵饷刍粮辏备、土司苗蛮渐服、残兵降卒已安，并调拨将兵次第齐集，责成防御；然后进剿，庶为一劳永逸、固内剿外长计』。疏下议政王贝勒大臣会议，如所请暂停进兵。十月，以目疾乞解任，得旨还京

　　十八年，圣祖仁皇帝御极；承畴乞休，允致仕，命察叙招抚经略功，予三等轻车都尉世职，准袭四次。康熙四年二月，卒；赐祭葬，谥「文襄」。子士铭，由顺治十二年进土官至太常寺少卿，兼龚世职（贰臣传）。

　　郑芝龙

　　郑芝龙，小名一官，字飞黄、一日飞虹，南安人（一作漳州府漳镇人）。父绍祖为郡库吏，生四子，次芝虎、三芝豹（亦名莽二），长芝龙。幼姣好。所居在郡衙后，十岁戏掷石子，误中郡守蔡善继额。擒治之，见其貌而怒解，曰：『子相当大贵』！继而得罪于父而逃，为海盗所得，龙之，与同寝；见巨人数十，披甲列侍，心异之，抚为义子。长而长躯伟干、倜傥善权变。历游海岛，交结豪杰，与海澄颜思齐、泉客杨天生、洪升、张宏、陈勋、陈衷纪、李俊臣、林福等剽劫海中，积赀无算。以所剽掠与红毛市，遂入居台湾。思齐死，众推芝龙为魁，益招徕群盗。时浙有李魁奇、广有刘香，皆有船数十、众数千，纵横海上，官军莫谁何。巡抚沈犹龙请于朝，抚之；授芝龙浯铜游击，巡檄海防。因家东石，第宅壮丽，绵亘数里；朱栏锦幄，金玉充牣。

　　芝龙虽就抚，犹纵党劫掠。大府以善继有恩于芝龙，举为巡海道，以书招之至。上官坐戟门，芝龙兄弟自缚请命。后议安插未定，芝虎不能平，一军尽哗，说芝龙扬帆去。遂据海岛，截商船。闽中望米不至，求食者多往投之；旋攻广东海丰嵌头。巡抚朱一冯遣都司洪先春、把总许心素、陈文廉率舟师击之，鏖战一日，胜负未决。会海潮夜涨逆流，心素、文廉漂泊失道，先春首尾受敌，收入镇港，欲调乡勇。芝龙登岸，诈为乡兵出先春后。先春大败，身被数刃。芝龙仍有就抚意，舍先春不追。一冯檄卢毓英率舟师进剿，毓英为芝龙所擒，不杀，待以殊礼，相议归诚，情甚款洽。毓英归，见都督俞咨皋，陈说战败情由及芝龙衷曲。咨皋，大猷子也，意在征剿。时善继内转，大守王猷亦以抚为上策。而一冯再促咨皋督捕，咨皋遣马胜、杨世爵往讨，战没。咨皋复合副将陈希范前往，亦败；芝龙不追，舟泊厦门，约束麾下毋得登岸骚扰。工科给事颜继祖劾咨皋下狱。王猷曰：『芝龙之势如此，而不杀、不追、不纵掠，似有归罪之萌。剿之势难猝灭，不若遣人往谕退舟海外，仍许立功赎罪』。兴泉道邓良知从之，巡抚熊文灿亦力议招抚。崇祯元年，从海上来归，授守备，加游击；擒李魁奇，歼锺斌于外洋，海寇始平。

　　四年，山寇陈万、锺凌秀倡乱；文灿命芝龙讨之，生擒凌秀。捷闻，升参将。七年，刘香（一作香老）劫掠闽、粤，丈灿令守道洪云蒸等招香，被执；八年，朝命芝龙往讨。战于定海所三日，芝龙且败，芝虎望见香坐大舟，潜以小舟直冲其阵，跃登大舟，与香徙搏相持，坠海皆死。十三年，晋潮漳总兵，加都督同知。十七年，福王立，封南安伯。

　　顺治二年，南都亡；芝龙与蒋德璟、黄景昉、黄道周、陈洪谧、林欲楫、黄鸣俊、朱继祚、张肯堂、李长青、曹学佺、吴春枝、周应期、马思理、郑鸿逵、郑英、郑瑄、郑彩、张明振、张推之、陈霸等拥立唐王于福州，改元隆武。封芝龙平国公、鸿逵定国公、彩建国公，族戚部将封侯伯者十余人；挂印腰金，侍御乡校盈列朝内，军国大权悉归芝龙。清使洪承畴招抚江南、黄熙胤（晋江人）招抚福建，二人与芝龙同乡，献策于贝勒，修书人闽，许以破闽封为王。芝龙意决，不告某弟鸿逵及子成功，遽召熙胤子志美，复书有「遇官兵撤官兵、遇水师撤水师，倾心者巳非一日」之语。芝龙托入海取饷，遂密谕仙雾关守将施天福、郭曦、陈秀、周瑞等尽撤官兵。九月，清师至，从容过岭，无一守将，遣使至延平执帝后。芝龙以对议未定，退泊安海，楼舡尚百艘。使人私于贝勒，自述撤关不守之功以邀封，且惧以立藩为罪。贝勒复令郭必昌贻书曰：『吾所以重将军者，正以能立唐藩也。人臣事君，苟有可为，必竭其力。及乎天命已去，则幡然乘时以建不世之功。今两粤未平，藉将军兵威以慑之，已铸闽粤总督印以待将军』。芝龙得书大喜，议降；安昌王恭■〈木枭〉、侍郎朱永佑、安南侯杨耿、平夷侯周鹤芝、定洋侯辛一垠、武康将军顾乃德等皆以为不可，芝豹、成功尤痛哭苦谏。芝龙意已决，单骑见贝勒，握手甚欢，纵饮三日。忽一夕拔营，挟之北去，从行者五百人，皆拘置别营，不得相见。芝龙至京，授精奇呢哈番，隶汉军正黄旗。芝龙子六，长即成功，次世忠、世思、世荫、世袭、世默；芝龙入京，惟世忠从。先是，芝龙请留芝豹及世恩守其祖父墓，母、妻、妾及诸子迎入京，并请改隶厢红旗汉军；诏允所请，仍官世忠为二等侍卫。至是，上命芝龙书谕成功及鸿逵降，许赦罪授官并听驻原地方防剿闽、浙、广东海寇，往来洋船令管理。十年，诏封芝龙同安侯、成功海澄公、鸿逵奉化伯，授芝豹左都督使至闽。芝豹随母入京；成功不受封；攻掠如故。

　　十二年正月，左都御史龚鼎孳疏劾芝龙：『蒙豢养者十年，弥桀惊；家仆往来海上，信息频通。子弄兵海壖、父高枕都下，酿祸之根，请早除』。巡抚佟国器亦获芝龙与成功私书上之。诏革芝龙爵，下狱。八月，成功陷浙江舟山，闻大军南来，遁。十二月，芝龙仆尹大器首其父子交通状，敕芝龙自狱中以手书招成功，不降即夷其族。十四年三月，黄梧具揭兵部，请速剪芝龙，以绝盗根；诏流芝龙及其家属于宁古塔。梧等谓不杀芝龙，成功之心不死，海上诸伪将投诚之意不决；总督李率泰以闻。十八年冬，磔芝龙于市，子世恩、世荫、世默等俱伏诛（崇祯朝记事、逆臣传、海峰文集、台湾志略、南安县志）。

　　案南安县志谓芝龙从大贾李习贩日本，习与同寝。清朝野史大观谓逃往李旦舟中，有宠。海峰文集谓为海寇所获，则从盗而为所宠者可信。县志言芝龙弟芝虎、鸿逵，而芝豹不言弟；逆臣传则称弟鸿逵、芝豹，未及芝虎事；野史则言芝豹、芝彪即鸿逵，而不及芝虎。虎、豹必亲弟，鸿逵当从弟。至谈往谓芝龙因中冓事为父所逐，野史略同。暧昧事不必深究，总之必为父所逐而已。谈往文又俚俗，今不采。

　　黄熙胤

　　黄熙胤字维敬，一字恭庭，晋江人。明崇祯庚午、辛未联捷进士，授南海县令。竖椿门以防海患，饬备战具，剿荡海寇刘香老。居民往来，常苦水寇劫质；协同邑绅辟除大通、滘口石路十里，闾阎永赖。行取，擢户部主事，历礼部仪制司郎中。清入关，八闽未服，熙胤奉命招抚，仗中枢节以行，建牙吴越中，推诚怀来。清军人闽，会无遗镞染刃。事竣纳印节，由尚玺历通政使，晋刑部侍郎。癸巳，以年老乞归。弟徽胤亦后一年归，时比之二疏。年七十八，卒。子志遴（雍正通志、道光通志）。

　　黄梧（子芳度、兄子芳世、芳泰）

　　黄梧字君宣，平和人。明亡，事郑成功，官总兵，令率众守海澄。顺治十三年七月，梧以丧师罪受成功捆责，遂斩郑氏将华栋等，以海澄县投诚；大将军郑亲王世子济度奏入，得旨予敕印，封为海澄公。十四年八月，总督李率泰奏增梧标兵，合原额共足四千名，仍驻漳州，弹压闽南。九月，梧同率泰与提督马得功、都统郎赛水陆并进，昼夜攻击，连破七城，遂克闽安镇。因捐造战舰一百，加太子太保。

　　先是，梧封海澄公，即移牒率泰，言『郑成功飘泊海岸，往来靡定，欲扑灭之，非熟悉情形者不能。所知有委署都督施琅者，仇郑甚深，胸有成算，其输款于清巳久。宜假以事权，俾展所长，与梧戮力驰驱，必能翦除海孽』。又牒言：『郑氏猖獗，全借内地接济。福宁沙埕为木植丝棉所出，晋江之福前所、同江之鼎美、高浦为油麻、钉铁所出，海澄县之南溪、漳州之佛潭桥为柴米之薮；至闽粤错壤，则饶平县之黄冈、澄海之南洋，米粟山积，土宄阴为转输，赍粤粮养闽寇，最为大患。宜先就接济之地，设法严禁』。又条列剿灭郑氏五策：一日驻海滨以堵登岸：成功乘春收之时，散遣伪将四出派饷，深入内地；官军驻札城内，尾后相追，贼已饱扬。应分驻重兵于福、兴、泉、漳滨海要地，往来驰剿，则贼不敢登岸矣。二日造小船以图中左所：成功恃中左为三窟，故负固至今。请于漳州港口多造八桨小船，伺潮渡海；成功恐惧，必尽撤各伪镇护其巢穴，身不敢离中左半步。我师压水而阵，广布招抚、兼用间谍，不出两月，内变心作，成功可坐擒也。三日清叛产以裕招徕：郑逆及各伪镇产业多诡托他姓掌管，梧颇知其详。应请敕下督抚，会同梧偏行察出所收租税，永充兵饷。今海上诸伪镇愿附者多，当事蒿目乏饷而不敢受。此项既清，即以叛产招叛兵，于以解散成功党与易易矣。四日没五商以绝接济：成功于山海两路，各设五大商为之行财射利；梧在海上，素所熟悉。近日潜住郡城，为其子弟营谋乡举邑庠，为护身之符；其实阴通禁货、漏泄虚实，贻害莫大。应请敕下督、抚严提正罪，庶内宄清而接济之功可拔矣。五日划贼坟以快众愤：成功父子残害生灵，实戾气所钟。闻其石井祖墓风水最险，舆论咸谓划掘以破贼旺气、且快人心。亦惩恶之一端也。梧又密牒率泰言：『成功父芝龙虽经禁锢，尚未伏诛，天下人心以为朝廷欲留之以抚其子。自海澄内隶以来，成功势力已绌，犹藉其父赍书下海，扬言抚局已成，致沿海人情摇惑，诸伪镇之欲投诚者反多观望，官军亦未敢尽力翦除。必速诛芝龙，则海上联翩投诚而独夫坐擒矣』。率泰先后以梧所建议疏闻，施琅得擢用；申严海禁，移兵驻防，增造战舰。梧偕施琅会同提督马得功、总兵苏明赴晋江县之大觉山、南安县之覆船山、橄揽山、金坑山，划毁芝龙父祖及先世坟五。芝龙初流徙尚阳堡，寻伏诛；成功亦病死。郑氏都督万义、万禄、杨学皋、陈莽、戎政总督陈辉、平南将军颜立勋、总兵何义、林明、黄昌、黄义、余期英等先后就梧招抚，相率来降。由是开府漳州，益简卒伍、谨烽堠。间有伏莽，遣标员分捕，破茶仔畬贼，擒其魁余角、杨古姐等。

　　康熙二年十月。进剿厦门。靖南王耿继茂出浔尾、梧同率泰出蒿屿。督水陆官兵击败贼众，斩获无算，遂克厦门、金门、梧屿三岛。十二月，继茂奏贼遁铜山；时值隆冬，未便进兵，令梧统兵驻云霄，相机堵剿。

　　三年二月，梧遣镇海生员陈克竣人铜山招降周全斌、陈升。四月，招降黄廷、何政、许贞、李思忠等，遂同继茂、率泰、提督王进功乘夜渡海，拔铜山，焚其巢穴。成功子郑锦窜走台湾。

　　六年三月，疏言：『臣自纳士归诚而后，窃计报恩必先灭贼，而灭贼必先用抚，故一面随征闽安、一面阴行间谍。十二年中，共招抚过伪官二百余员、兵数万余名，节经题报，有蒙赐封侯伯、且世袭者；惟臣之公爵未知何等及承袭次数？乞敕部定议』。得旨：下部议。以实心效力、着有劳绩，封一等公，袭十二次。

　　七年四月，疏言：『臣标有给衔支俸者二百余人，铨授无期，投闲可惜。乞察其弓马材技，敕部录用。有年老愿归农者，令地方官安插得所；其有愿终依臣标者，亦另立一册，于臣标遇缺充补』。事下部议行。寻廷议裁汰各省额兵。列奏梧投诚时原带官六十余员、兵一千二百名，后续增归诚愿隶梧标下者官二百余员、兵三千八百名。今沿海俱有额兵防守，除梧自带兵一千二百名酌留官三十员，其余自带官三十余员并归诚愿隶梧标官二百余员、兵三千八百名俱令移驻河南。

　　十三年三月，耿精忠叛应吴三桂，使人持书招梧。值梧方病疽，恚卒，年五十有七。子芳度阳以梧命答精忠，而阴募兵自守；凡两月余，得壮士六千。遂斩精忠所置伪都督刘豹等，誓师登陴，以蜡丸函疏遣官黄蓝间道驰赍；是年八月至京，得旨：『黄芳度设计全城、擒斩伪将，具见能继父志，即令承袭公爵。今大兵由浙江、江西、广东三路进闽，黄芳度侦何路先到。可与迎会合剿』。十一月，芳度疏言：『漳州介耿、郑之间。独力难守，不得不百计图全。自八月以来，坚与耿拒、伪舆郑和，因得阴行召募，以练成劲旅万入，分布漳城及龙溪等五县，自守之势颇成。九月间，耿精忠遣兵来犯，臣率众迎击，擒斩无算。观二逆构怨已深，势必俱败。诚得粤省大兵克潮之后，乘胜进取、臣当率师迎会，迅奏扫除之功』。

　　十四年五月，疏言：『臣拒耿饵郑，设为固守万全之计，已历一载有余；近二逆通好，臣谋已泄。郑逆遂撤回各伪总兵，蜂聚海澄，备粮缮器。臣揣其狡谋不测，若南行则不利于粤、拥兵留澄则不利于漳，二者皆为封疆之患。臣乃于闰五月初三日宣布皇上屡颁恩旨及平南亲王照会密札。遣总兵杨壮猷等扼守平和；并令臣兄芳泰带兵赴粤，接引大兵。郑逆闻之，率众来围，昼夜攻击。臣连次出兵，斩贼将黄鼎新、卢英等。但臣孤城缺饷，百计难支。计粤路援师旦夕可至，伏乞皇上密敕浙江、江西两路大兵迅速进发，俾二逆不能相顾，臣可会合奏功』。七月，疏言：『漳州自五月被围，日夜对垒。至七月，贼兵益集，攻城愈急。赖将士用命，奋力堵御，西、南、北三门尽竖贼梯，东门城堞炮毁三十余丈。郑逆亲督贼万余来攻，臣率将士死战，用火器歼贼无算。贼仍环围不退；城中兵单饷缺，恐日久变生。乞谕趣大兵速进』！三疏并得旨嘉奖，趣统兵大将军等速即应援，并拨近地钱粮接济。十月，漳州城中粮尽，芳度督众死守。叛将吴淑引贼陷城，芳度率兵巷战，力竭赴开元寺投井死，年二十有五；敌戕其尸。母赵氏、妻李氏自缢死，从父枢、从兄芳名、亲弟芳声、芳佑并遇害，期功男女从死者三十余人。敌又掘梧棺，毁尸。副将蔡隆、游击朱武、外委张琼、戴邻、陈谦，俱先后死。事闻，得旨：『海澄公黄芳度矢志忠贞，保守孤城，剿杀逆贼，屡建奇功。叛将通贼陷城，合家殉难，以尽臣节，深可悯恻！可优赠王爵，谥以「忠勇」，照多罗郡王例遣大臣致祭』。蔡隆、朱武、张琼、戴邻、陈谦赠官有差。

　　梧兄子芳世先于康熙元年赍梧疏入觐，留京，授一等侍卫。及黄蓝赍芳度疏告急，芳世自陈生长闽疆，深知道里情形，乞随大兵由广东进援；诏以芳世为福建随征总兵官。芳世至粤，随援兵前进。会芳度遣芳泰自围中冲出，与芳世合兵连破数城，距漳州两日程，芳度战殁；诏以芳世袭海澄公爵。

　　十五年二月，芳世兄弟俱在广东，为叛镇马雄等诱附吴三桂，不从；乘间脱走，由三水至四会，入山谷中，尽伏夜行。十一月，至江西信丰，遣黄蓝赍疏具陈陷贼始末。

　　上嘉芳世不肯从逆、间关冒险、全节来归，加太子太保，仍镇守漳州，兼辖汀、邵；赐王令十三杆；得提调天下兵马。黄蓝由参将擢充海澄总兵官，并令驰赴康亲王军前，俟漳、泉恢复后，收集海澄公散失官兵，镇守汛地。

　　十六年三月，芳世疏言：『臣叔梧已故之身，遭贼残毁，请与芳度一体议恤。至臣叔枢骂贼而死，臣弟芳名、芳声并奋力守城，同日见害，并请议恤』。得旨：赠梧太保，谥「忠恪」；芳名、芳声赠太常少卿，枢赠按察司佥事，各予难荫。

　　十七年三月，郑将刘国轩、吴淑率众数万犯海澄，芳世与总督郎廷相、副都统孟安等连败之于观音山、秬山头、石玛村等处。贼退犯漳州，芳世复同郎廷相、孟安统标兵奋力堵剿，斩其将洪杰等。又山贼蔡寅冒称朱三太子，与郑勾通，蔓延流毒；芳世与营总都巴等击败之于天宝山，斩其伪提督杨宁等。四月，疏言：『漳州乱后，臣叔梧、弟芳度所辖官兵俱已离散，臣渐次收集，共得四千八百余；选补本标五营六百名，此外无额可补。窃思此项官兵，遇变矢志，一心报效；今海氛未靖，岂可听其离散？乞汰留三千，照经制给饷，另立三营，付臣弟芳泰管辖，分扼漳浦，以资调遣』。部议：芳泰已补授京口右路总兵官，此项官兵，如所请定为三千，即令芳世自委标员管辖，俟剿灭贼寇后再行裁减。未几，芳世病卒，遗疏言：『封疆尚有紧要数大事：其一，水师战船不可不备。额船二百，业已在省兴造。今沿海皆有贼船出没，不可不以习练之兵配此额船。宜即多募水兵，使之操练。其一，投诚官兵不可不收。今逆党虽炽，其中固有向仁慕义、倾心归附者，急当厚给俸饷，以示招徕。再，闽疆自甲寅乱后，受害已惨，而漳州之惨更甚。近来山海交讧，如平和、漳浦等十余县处处蹂躏；臣愿大师底定之后，皇上严饬有司轻徭薄赋，苏此残黎，以固疆圉。至臣弟芳度合家殉难，不遗一孤；臣子黄溥，年纔九岁。臣弟芳泰久历戎行，备尝险阻；祈圣恩准与承袭公爵，郊力疆场，以继臣犬马未尽之志』。下部议恤，赠少保，谥「忠襄」，命芳泰袭爵。时郑氐陷平和，芳泰遣参将吕孝德攻复之，斩其将陈志等及兵千余。寻总督姚启圣疏言：『芳泰年少懦弱，标兵八千不能管辖，或裁减兵额、或移驻内地』。部议令芳泰来京；芳泰疏请暂驻汀州，为兄芳度营葬。启圣复奏：『海澄公标下旧兵闻芳泰在汀州，皆奔依之。贼首刘国轩系汀州人，今在汀、在漳，多冒充公府之人，良顽莫辨，有司不敢过问。况伪将吴淑兄弟会害芳度，闻芳泰在汀州，不敢来漳投顺。请敕芳泰速离闽省』。

　　十八年十月，芳泰抵都，疏言：『臣年三十三，久经行阵，不为幼弱。兵民冒充，有司何不察究？臣离漳已十阅月，吴淑不闻投诚；督臣无计办贼，以臣借口。臣当此壮年，正竭力报效之秋；乞得仍驻海疆，驰驱督剿，以报主恩』。上慰谕之。复密陈灭贼机宜六事：一、分兵攻剿，以蹙贼势；一、核抚真寇，以散贼党；一、速据险要，以迫贼穴；一、严查保甲，以清贼薮；一、操练八桨，以扰贼巢；一、绥集残黎，以弭贼源。二十二年，允其回籍营葬。二十九年三月，卒于里，请以子应缵嗣芳度后袭爵。四十九年、应缵为芳泰请恤，赠太子少保。乾隆三年，赐谥「襄悫」。三十二年六月，谕海澄公准其世袭罔替（国史馆本传、复初斋集外文、知足斋文集）。

　　施琅（子世纶、世骠、世騄）

　　施琅字尊侯，号琢公，晋江人。少膂力绝人，通阵法，尤善水战，谙晓海中风候。明末从军，讨山寇有功，授游击，尝隶黄道周麾下；道周不能用，乃谢去。郑成功托故明赐姓，栖海上，以琅为左先锋，相得甚，军储卒伍及机密大事悉与谋。嗣因成功将掠粤之惠、潮以佐饷，琅不可，成功弗怿。琅复以法诛逃将成功所，成功怒执琅囚舱中；琅脱身投诚，遂随大军征广东，剿平顺德、东莞、三水、新宁等县。成功曰：『楚国之祸，其在子胥矣』！诛其父大宣、弟显及一子一侄。

　　十三年，琅随定远大将军世子济度击败郑成功于福州，授同安副将，寻迁总兵官，仍驻同安。康熙元年，擢水师提督。时郑成功巳死，其子锦纠众窥伺海澄；二年八月，琅遣守备汪明等剿击之海门，斩其将林维，获其船及器械。十月，靖南王耿继茂、总督李率泰等攻克厦门，郑众乘船遁；琅率所募荷兰国夹板船邀击之，毙千余人，乘胜克浯屿、金门二岛，叙功加右都督。三年，加授靖海将军。七年，琅密陈『郑氐负嵎海上，朝廷两次招抚，尚梗顽如故。若恣其生聚，是养廱也。宜急剿之』。疏上，召至京，面询方略。琅言：『郑兵不满数万，战船不过数百。郑锦智勇俱无，各伪镇亦皆碌碌。若先取澎湖以扼其吭，贼势立绌。倘复负固则重师泊台湾港口，而别以奇兵分袭南路打狗港及北路文港、海翁堀，贼分则力薄、合则势蹙，台湾计日可平』。事下部议，以风涛莫测、难必制胜，寝其奏。于是裁水师提督，授琅内大臣，隶镶黄旗汉军。

　　二十年七月，内阁学士李光地奏：『郑锦已死，子克塽幼，部下争权，征之必克』。上曰：『尔言是，朕计决矣；然孰可将者』？光地对曰：『必闽人熟习海中事而有智算威望者，惟内大臣施琅可』。上遂授琅福建水师提督，加太子太保。琅至军，疏言：『贼船久泊澎湖，悉力固守。冬春之际，飓风时发，我舟骤难过洋。臣见在练习水师，又遣间谍通臣旧时部曲，使为内应。一俟风便，可获全胜』。

　　二十一年四月，给事中孙蕙疏言征台湾宜缓。七月，彗星见，诏臣工指陈时务；户部尚书梁清标谓天下太平，凡事不宜开端，宜以安静为主。上因命暂停进剿。九月，琅疏言：『臣于水师营中已简精兵二万余、战船三百，足破灭海寇。请令督、抚趣办粮饷给臣军，而独任臣以讨贼；无拘时日，但遇风利即可进兵』。诏如所请。琅旋复请调陆路官兵随征，并从之。时克塽凡事皆决之武平侯刘国轩、忠诚伯冯锡范，共恃海道险阻，致书总督姚启圣，言克塽愿称臣入贡，不薙发登岸，如琉球、高丽例。启圣以奏，上不许。

　　二十二年六月，琅兴师，大书将弁姓名揭于桅竿，以别功罪。由桐山攻克花屿、猫屿、草屿，乘南风进泊八罩岛。国轩踞澎湖，凡缘岸可登处，筑短墙、置腰铳，环二十余里为壁垒。琅遣署游击蓝理以鸟船进攻八罩岛，水急石利不得住；海潮骤长，忽与岛平，飓风大作遽止，琅以手加额日：『天佑我也』！师遂进。流矢伤目，不为止；总兵吴英继之。斩三千余人，克虎井、桶盘二屿。旋以百船分别东西，遗总兵陈蟒、魏明、董义、康王率兵东指鸡笼屿、四角山，西指牛心湾，以分其势。琅自督五十六船，分八队，以八十船继后，扬帆直捣。郑氐悉众来拒，清师联络齐进，总兵林贤、朱天贵突入其阵；八队踊跃奋呼，东西两路夹攻，波涛腾沸。自辰至申，焚其船百余、毙其将及兵卒万余人，遂取澎湖。澎湖既定，乃以恩信结台人：迎降将领弁目凡百六十五人，赏以袍帽；士卒四千八百五十三人，给以银米；伤未及死者六百余人，医治之，送还台。降者相谓曰：『是真生死而肉骨也』！妇相传说，引领望王师矣。

　　国轩乘小船从吼门遁归台湾，与克塽及冯锡范等震慑无措，乃遣使乞降；琅为奏请，上许之。八月，琅统兵自澎湖人鹿耳门，至台湾；克塽率其属薙发，迎于水次，缴延平王金印。台湾平。人谓郑氏深仇，将快意焉。琅曰：『义不共戴，宁忍忘之！顾绝岛新附，有一诛残，恐上下疑阻，人情反侧。吾所以衔恤茹痛者为此也』。居数日，乃刑牲奉币，告于成功之庙曰：『自同安侯（成功父芝龙封同安侯）入台地，始有居民。迨赐姓启土，世为岩疆，莫可谁何！今某实赖天子威灵、将师之力，克有兹土，不辞灭国之愆，所以忠朝廷而报父兄之职分也。第某早岁，于赐姓有鱼水之欢；中间微嫌，酿成大戾。某于赐姓，剪为仇敌，情念畴昔；芦中穷士，义所不为。公义私恩，如是则已』。语毕，涕下。

　　加授琅靖海将军，封为靖海侯，世袭罔替。遣侍郎苏拜往福建，与督抚及琅议善后事宜，时有议迁其人、弃其地者。十二月，琅疏言：『明季设澎水标于金门，出汛至澎湖而止；台湾原属化外，土番杂处，未入版图。然其时中国之民，潜往生聚于其间，已不下万人；郑芝龙为海寇时，以为巢穴。及崇祯元年，郑芝龙就抚，借与红毛为互市之所；红毛遂联结土番，招纳内地民，成一海外之国，渐作边患。至顺治十八年，郑成功攻破之，盘踞其地，纠集亡命、胁诱土番，荼毒海疆、窥伺南北，侵犯江浙。今其孙克塽纳土归命，若弃其地、迁其人，以有限之船渡无限之民，非阅数年难以报竣。倘渡载不尽，窜匿山谷，所谓藉寇兵而赍盗粮也。且此地原为红毛所有，时在垂涎，乘隙复踞，必窃窥内地；重以夹板船之精坚海外无敌，沿海诸省，断难晏然。至时复勤师远征，恐未易见效。如仅守澎湖，则孤悬汪洋之中，土地单薄，远隔金门、厦门，岂不受制于彼，而能一朝居哉？臣伏思海氛既靖，汰内地溢设之官兵，分防两处：台湾设总兵一员、水师副将一员、陆营参将二员、兵八千名，澎湖设水师副将一员、兵二千名。初无添兵增饷之费，巳足以固守。其总、副、参、游等官，定以三年或二年转升内地，谁不勉力竭忠？其地正赋杂粮，暂行蠲免。见在一万之兵，仍给全饷三年、后开征济用，即不尽资内地转输。盖筹天下之形势，必期万全。台湾虽在外岛，实关四省要害。无论彼中耕种犹少资兵食，固当议留；即不为红毛荒壤，必藉内地挽运，亦断断乎其不可弃。臣亲历其地，备见野沃土腴、物产利溥，耕桑并盛、鱼盐充足，满山茂树、遍处修竹，硫磺、水藤、糖、蔗、鹿皮一切日用之需，无所不有，实肥饶之区、险阻之域』。并绘台湾地图呈览。疏入，下议政王大臣等会议；大学士李蔚奏，应如琅请。寻苏拜与姚启圣等亦从琅议，上允行。部议征赋，略准郑氐故额。琅言故额太重不可准，且其地士著者少，被掠人民多归故籍，人去业荒，税将安出；乃灭十分之四。琅又疏言：『郑克塽应携族属，刘国轩、冯锡范应携家口，同明裔朱恒等俱令赴京。伪武职一千六百有奇、伪文职四百有奇，应候部议；降兵四万余人，或入伍、或归农，各听其便』。

　　二十四年三月，琅疏言：『虑事必计其久远，防患在图于未然。迩者，海禁既开，设关差定税额。沿海商民，增造多船，飘洋贸易，捕采纷纷；水师汛防，无从稽察。据中军参将张旺报称：刘仕明缯船出口，给有官票往吕宋经纪，载货无多，附搭人数一百三十三名。一船如此，余概可知。弗为设法立规，节次搭载而往，恐内地贫乏人民俱为引去。以台湾难民，尚荷皇上德意，移入内地安插；今内地之人，反听其相引而之外国，殊非善固邦本之法。即观外国进贡之船，人数有限，岂肯遗留一人在我中土？更考历代以来，备防外国，甚为严密。今虽许其贸易，亦须有制，不可过纵。况新造贸易之船，皆轻快牢固、炮械全备，倍于水师战舰。倘或奸徒窃发，借其舟楫、攘其资本，恐致蔓延。盖天下东南之形势在海而不在陆，陆地之为患也有形，海外之藏奸也莫测。且台湾、澎湖新辟，远隔汪洋，虽有汛守官兵，一遭阻截，声息难通。将东南环海地方，不又仰廑宸虑？臣在闽言闽，当此未然，深知情弊；伏乞敕部行令督、抚，各将通省之内凡可兴贩外国各港门，议定船数，每船酌定人数；其采捕渔船，亦设法使互相稽察，以杜泛逸海外：则祸患不萌，疆隅永以宁谧矣』。是年，琅疏请恤赏进剿澎湖伤亡及受伤兵丁。

　　二十七年七月，琅入觐。时福建陆路提督万正色与琅阳为和好，阴相嫉妒；内阁学士锡住奏琅善用兵，但行事微觉好胜。上戒勉之。琅在镇十余年，以闽人罹海患久，闾阎元气未复、一意休养生息；其大旨在宽以莅众、严以束兵。濒海数千里，桑麻被野、烟火相接，琅之力也。

　　三十五年，卒于官，年七十有六。赠太子少傅，赐祭葬如典礼，谥「襄壮」。

　　琅谙于韬略，尝与大学士李光地夜语及顺治己亥年事。光地曰：『令贼不顿兵城下，驱而径前者，是诚可危』！琅笑曰：『宜何向』？光地曰：『循山而东，奈何』？琅曰：『南北步马，不相若久矣；众寡劳逸又悬。所在虽响应作声势，实观望不能为之助也。纔涉北地，与官军交，贼立尽耳』。徐又曰：『向彼舍短用长者，委坚城溯江而上，所过不留、直趣荆襄，呼召滇粤三逆藩与之连结，摇动江以南以挠官军，则祸甚于今日矣。弃舟楫之便而敝攻围，故知贼无能为也』。光地以是知琅能。及光地家居，适琅出师，邂逅小店中。光地曰：『众皆言南风不利，公必犯之，何也』？琅曰：『贾竖之言也！夫北风日夜猛，夜则更甚。自此至澎湖，舟戴星行，就能鱼贯相尾，幸而不散。然岛屿悉贼据，到彼未能一战夺之，舟无泊处。坐与行殊，风浪飘拍，军不能合也，将何以战？夏至前后二十余日风微夜静，海水平如练，可以抛舟泊洋，聚而观衅。不过七日，举之必矣。用北风者徒幸万一，南风则十全之算也。然节候月离，旬日间当有飓风，亦偶间岁不起。此则天意，非人虑所及。又贼将刘者，为彼魁杰。设以他将守澎湖，虽败未服也，必用再战。如守澎者刘，或死或败，则势尽胆丧矣。台湾可不战而下』。光地喜曰：『寇平矣』！琅笑曰：『何相信也』？光地曰：『闻为将者必识天时利害、地理向背。较将之智力，公兼之矣，能无平乎』！琅以六月十四日舟发铜山、十六日至澎湖、二十二日克胜，果在七日中。战之日，东南角微云起，刘方调遣拒敌，望见喜甚。须臾，雷声殷殷动，刘推翻食案，叹曰：『天命矣』！海行占风者以云起为风兆、闻雷则散云。先是，郑芝龙妇诚后，尝过龙虎山，有异人为决未来事，语甚隐然，意若跨土称孤、争衡南面者。未云：『金鸡唱，龙种消』。琅辛酉生，其专征又以辛酉年；龙种者，芝龙子孙也。后二十余年而验。

　　雍正十年，人祀贤良祠。子八人：次世纶，漕运总督；六世骠；水师提督；世骥、世騋、世骅。从子世骅（国史本传、陈万策撰家传、台湾志略、榕村全集、王熙撰墓志、测海集、陶元藻撰传、郎潜纪闻）。

　　世纶字文贤，一字浔江。以荫授江南泰州知州，廉而强，治案牍甚勤。康熙二十七年，淮安下河被水，诏遣两大臣莅州督堤工，从者数十辈，驿骚闾里。世纶曰：『其不法者治之』！是年，湖广兵变，援剿官兵过境，沿途侵夺；世纶具刍粮以应，而令人各持一梃列而待，有犯者立擒治之，兵皆敛手去。二十八年，以承修京口沙船迟缓，部议降调；督臣传拉塔以世纶清廉公直题留。寻擢扬州知府；圣祖南巡，召对良久，顾左右曰：『此天下第一清官也』！寻改江宁府。所至民咸怀之。以父忧去官，乞留者万人；不得请，乃人投一文钱，建双亭于府衙前，名「一文亭」。岁余，起苏州知府，以服未除，辞不赴。

　　三十九年，起淮徐道副使。时湖南按察使员缺，廷臣以世纶请。圣祖曰：『施世纶，朕深知之。其操守果廉，但遇事偏执。百姓与生员讼，彼必护庇百姓；生员与搢绅讼，彼必护庇生员。如施世纶者，委以钱榖之事，则相宜耳』。遂迁湖南布政使。

　　先是，议迁五开卫署于平屯，俾黎平府专城而治。世纶以五开卫界黔、粤，控蛮夷，实为辰、沅、靖之藩篱。平屯僻处一隅，不惟建造无资，且孤立堪虞。若官军两迁，必致流离失所；若仅迁卫署，贡赋出纳，遥制为难。矧自明迄今，府卫同城，军民相安无事。请仍旧便。又以衡州府之安仁、桂阳州之嘉禾、临武、永州府之江华、宝庆府之城步及郴州之桂阳、靖州之通道，请添设教谕；永定、铜鼓二卫、绥宁、会同二邑，请添设训导。皆奉旨允行。

　　移安徽布政使，除太仆寺卿，以失察湖南兵劫掠夺官。旋授顺天府尹，总督仓场。五十四年，出为漕运总督。五十九年秋，陕西旱，大饥。廷议挽河南粟二十万石给关中，诏世纶赴河南勘河南府至西安黄河运道。乃自孟津历砥硅、上龙门，由陕州达西安，量地险易，纤路通阻，酌舟运多寡有差。遂抵西安，会总督鄂海协理军饷。时州县积贮多虚耗，而西安、凤翔为甚；遂拜疏劾二知府，下吏杂治。时世纶有子知会宁，鄂海以是要之。世纶笑曰：『吾自入官以来，身且不顾，何有于子』？鄂海竟以失察罢。其年冬，诏发帑金五十万，合陕属常平仓粟一百三十六万余石赈饥民；遣部曹十二人往，而世纶总其事。因历陕境，分十二路遣曹官及郡县能吏十二人按口分给，远近悉遍。明年夏乃归，淮安民间老幼泣送数十里，建生祠祀之。督运至通州，适黄河决荥泽北岸，东灌张秋；命往视。乃自青县复折而南，至张秋，造浮桥以利牵挽。日夕河干，未尝休憩。素羸弱，由是得疾。具疏乞休，上慰留之，令其子廷祥驰驿省视。竟卒，年六十有四。着有南堂诗钞。

　　初，世纶为清官，善听断。茅檐妇孺之口传述其事。于是院曲盲词有演唱其政绩加以妆点者成小说施公案一书，比诸宋之包孝肃、明之海忠介，流传百十年不绝（测海集、熙朝雅颂、雪桥诗话、郎潜纪闻、道光通志）。

　　世骠字文秉，一字怡园。幼而沈静，有大志。年十五、六时，父琅征澎湖，练舟师，世骠侍舟中，尽以其法传授，耳闻目睹；备得窾要。澎湖之战，即能轻舰直前，冲冒烟火，血斗不休。观者感叹曰：『真将种也』！策勋，授左都督。始仕为济南城守参将，以家传阵法治军。琅朝觐，过济南，世骠率部伍列道左。琅熟视，笑曰：『果得吾法矣』！

　　康熙三十四年，仁皇帝亲征朔漠，请从军。涉瀚海，随大军逐北至四十三台乃回。未几，升临清副将。三年，为定海总兵官。时海氛已靖二十年，世骠曰：『太平不忘备豫，古之制也。况此地为浙海北门，大洋中保无窜伏耶』？乃帅弁兵至沈家门，以水操法，先用小舟亲教之进退攻击之方，然后用大舟至外洋分行而进，鸣鼓吹螺，以旗色为号令、炮声为威武，将士皆习熟勇敢。越数岁，果有海贼江仑剽于洋。世骠曰：『此积年巨盗，非我亲往不可得』。遂扬帆而出。遇之北洋，贼死命拒战。自晨至暮，家将奋力持火叉一跃而过，众军毕登，斩江仑于舟中，擒其徒党无遗。又遣施大英乘商舶以饵贼；贼追至，则旗揭鼓鸣，贼惊愕失措，尽举而俘之。自此，贼兵莫敢犯其界。闻江南洋面有贼舟出没，曰：『江浙，邻也；不可以疆界为辞』。复遣施大英往歼其魁党，焚其舟而返。

　　旋升广东提督。先是，南澳守备潘成龙追贼被害；世骠至，则广张逻缉，果获二贼于潮阳。讯之具服，因得其党辈姓名、居址，掩捕之无漏网。时海丰亦获两盗，所供攀悉以行第绰号，捕捉风影，株累平人。世骠移文告督、抚曰：『正盗已得矣，此诬也』。尽释之。粤之山海俱为盗薮，曲江、英德以剽掠闻，常亲率骑步巡察山峒。时总督赵宏灿方遣参将李世邦捕贼于英德，贼据险力拒；世骠访其出入径路，遣游击徐进才从后蹑之，贼进退苍黄，歼于阵。搜于山，靖其根株；韶人以宁。

　　福建水师提督威略将军吴英卒，世骠曰：『此先将军树勋故地也，上必将用我』。令家人戒装以俟。命下，果然。至则躬领五营兵船出港口外，以襄壮阵法练之。乃简精锐、汰羸弱，以家赀增鸟枪一千、鍪铠三千，艨艟旗帜为之改色。厦门及澎湖、台湾战船，奏定各编字号；队伍不杂，号令严明。于厦门海滨要地增筑炮台、造营房，措置周密。时海禁方严，世骠请前去人得附回舟及番船以返，获归者数千人。

　　康熙六十年夏，知台湾有虐政，闾里胥怨。无赖者乘间大哗，拥朱一贵妄称遗裔以惑众，潮人杜君英亦率潮之奸人以猖乱，势骤张，遂据府城，建伪号。世骠闻报曰：『寇势猖獗，六、七日全台俱陷，非小贼也。今台船数百艘逃入内地，脱有奸徒混迹，乘虚鼓煽，厦岛一摇不可制，咎将谁执？澎湖为台湾门户，吾当往扼其吭』。俟诸军集而进，乃谓家人曰：『今日无以为家也』。尽出其家财以赏士。且开召募之科，凡无赖敢死者、善没水者、能攀岸缘璧为窃者，皆厚赀钩致之。世骠始至，自造哨船二十只；及是，皆以配军士器械胥具。闻总督满保将至厦，世骠曰：『重地有托，吾可以行矣』。乃告于琅庙曰：『台湾，公所定。天子命儿继世为帅，今不速平，生负国恩、死无以见先人于地下，亏忠与孝，陨其家声。惟公英灵，尚默相之』！禡牙祭海，遂载旆东指。抵澎湖登岸，营新城下，散粮以食澎人。每日，遣小舟四出哨逻。获一舟，有陷贼把总吴良、贼将刘好称逃归，愿以赍檄招贼自效。世骠曰：『来而求往，必觇者也』。醉之酒，诱其言，果觇者也；械而致诸厦。嗣知上淡水守备陈策尚据一隅，孤军自守；亟遣游击张駥往，助为声势。乃搜军实、练士卒，上疏告师期。命洪选、洪就驾小舟先发，树青白两旗于南北港以为标识。命守备林亮等为左先锋、游击林秀等为右先锋，俱以劲兵相续而进。世骠自将当其中，申军令，毋犯民间一草木、毋阻降者。帆樯蔽海而东，风微浪偃，六月丙午抵鹿耳外洋。贼屯聚炮台，据险立籧篨，列炮拒守。小舟先至南北港，两旗既竖，左右先锋竞进，南澳总兵官蓝廷珍继之，炮声震海，世骠登敌楼伐鼓趣战。炮中其火药桶，火大发，贼遂遁。时海水骤涨八尺余，大小船越沙线并帆而入；乘胜长驱，夺安平镇，焚贼舟数十。遂遣兵扼鲲身，世骠总大军泊港内。丁未，贼众四千犯安平林秀等勒兵二鲲身击之；世骠驾小舟，率诸将傍岸横击，贼大败。鲲身者，海沙也，不可凿井，甘泉忽涌，军中以济。己酉，贼八千复犯安平，参将王万化拒于四鲲身，击却之。庚戌，遣林亮等由西港仔进。辛亥，蓝廷珍暨王万化继之。遣游击朱文、谢希贤等由监埕、大井头诸路进，遣林秀及左都督林崇由七鲲身冲濑口并指府城。世骠自帅大军，吹螺响炮，山鸣海涌，兵士奋勇登岸。水陆交战，贼大溃，遂复府城，朱一贵遁走西港仔。诸路之兵破贼五千于苏厝甲，会军城下，驻营北教场，抚安居人，拜疏告捷。

　　先是，总督牵于群议，定三路进兵之计。世骠曰：『吾思之熟矣。南路之打狗，在台湾正南，此时南风正盛，不可泊也；北路之清风隙，离府百有余里，挽饷维艰。贼之大众，尽在中路；度其啸聚乌合之众，非官军敌也。直捣鹿耳门，破之必矣』。果七日而奏捷。遣林秀等追朱一贵，众尚数千，力战败之；一贵逃匿荒野。遣王万化等平定南路，复凤山；遣朱文复诸罗，通北淡水之路。时诸将穷追朱一贵，世骠曰：『兵革之后，人情未定，大军所至，村落惊惶。计其釜底游魂，重赏购募，必有缚而至者。使民安衽席而罪魁斯得，不亦善乎』？未几，贼党杨旭果絷朱一贵、张阿山、翁飞虎、王玉全以献。诸贼渠次第就擒，再疏告全部悉平。时旧弁多殉难、营戍空缺，仍分遣行间诸将署各营事，分兵布置汛守。前后两疏上，圣祖大悦，命从优议叙；驰疏三人俱授把总，银各五十两。

　　世骠自行师以来，日夜筹划，未尝一夕安寝。八月甲戌夜二鼓，暴雨猛风，揭瓦飞幕；至于海中之舟，悉飘上岸。世骠彻夜立风雨中以镇军心，不恤泥泞跪拜为兵民请命。黎明，风雨乃止。自是得疾，头痛不可忍。九月癸卯，卒。遗疏言：『臣父琅昔日蒙恩葬闽，今臣骸骨愿得与父相依，并留臣幼子随臣妻守茔。近因剿贼，借藩库银一万两，容臣长子云南知府士冈、次子广东游击廷旉变产交完』。疏入，得旨所借藩库银一万两免其偿还；其安葬福建及妻子留住之处，并照所请行。赠太子少保，赐谥「勇果」，世袭一等阿达哈哈番，子廷莫袭。

　　世骠和易谦雅，敬爱士大夫。竟日铃阁，缓带从容；治军事之外，即席觞咏，丰度悠然。及乎东征之日，修器械、备糗粮，不动声息而军需毕具。临阵安闲，谋定而后动，有古名将之风。琅平海卫水涌于废井，世骠在鲲身水沸于积沙，琅攻澎湖潮涨多四尺，世骠入鹿耳亦潮涨八尺余，皆七日而功成；而癸亥、辛丑两岁六月皆有闰。相去四十年间，天时人事，若合符节焉（陈万策撰家传、国史本传、台湾志略）。

　　世騄字文绍。康熙十六年，海氛未靖，诣宁海将军喇哈达陈敌可取状，为向导克复漳州，授游击。随从父琅讨平澎台，擢涿州参将、张家口副将、延绥总兵。以内艰归，卒。

　　韬字文起，从世父琅军中十余年，着有劳绩。不乐仕进，好施与。同安大水，捐金买澳田分济被溺诸家。又设育婴堂，以收弃女；捐社仓榖，以备不虞。修造桥梁，自省抵漳州大小计百五十有奇。年七十六，无疾而逝。

　　韬子士岳，字伯干，以贡生授福清教谕，迁诸罗、凤山。秩满，除遂宁知县，擢知嵩明州。丁外艰，归。朱一贵陷台湾，世骠提督水师，知士岳晓畅军机，命督阵军前，屡着奇绩。论功，以按察副使用。行至福州，病卒（道光旧志）。

　　－－以上录自「福建列传」卷三十二。

　　戴玑

　　戴玑字利衡，号紫杓，长泰人。弱冠领乡荐，顺治己丑成进士。授户部云南司主事，出纳惟慎。辛卯，分较京闱，所得多知名士。榷关淮安，持大体，不尚苛细，商旅便之。调吏部验封司主事，廉静自持，人莫敢干以私，权贵有忌之者。例转湖广按察司佥事，整饬上江防道。时滇、黔未入版图，军书绎骚。玑按部遍履山川，得其扼塞要害；乃自岳州至嘉鱼立七汛，蠲奉造哨船，募兵巡逻，萑苻无警。洞庭湖盗贼出没，粮艘贾帆时多不虞；玑复设三汛，申明法令，湖湘宴然。洪承畴经略五省，统兵剿西山，羽檄旁午；玑咄嗟立应，军需无误而民不知兵。承畴深器之曰：『此韩范俦也』！寻迁陕西布政司右参议、分守西宁道，楚民号泣攀辕，至遮道不得行；而奔父丧归。服阕，补广西右江道，驻柳州。

　　先是，东阑土酋韦北熊、土目龙苗、黄周等构乱日久，玑宣布德意，不旋踵投戈请命。嗣值大酋唐应元之乱，斩渠魁梁邦杰以殉；猺獞诸蛮畏怀德威，顽梗尽化。柳堡屯田寄佃于民，既输军租，复应民役，编户苦之；玑为申请免其役。复修葺文庙及罗池司户二贤祠，柳人烝烝向学。会有裁并监司之令，因解任归。杜门却扫，足迹罕至郡城。课督诸子，教以忠孝大义。

　　甲寅，耿精忠反，郑成功据海澄；有言于玑者曰：『盍一见乎，可以免难』。玑正色叱去。乙卯夏，郑氏围漳州。时次子鏻为海澄公裨将，守东门；敌劫玑至城下，使招鏻降。玑厉声大呼：『儿努力坚守，勿以老人为念』！敌怒，牵之而去。城破，鏻巷战死，阖门为浮。玑曰：『鏻儿死王事，吾无憾矣』！

　　丁巳二月，清兵复漳州，玑与子锎等乘间扶携入山，而元配黄恭人并诸幼子为敌执。渠帅曰：『崛强老犹在乎？今日顺则生、不顺则死』。玑慷慨曰：『吾年七十余，死固其所也』！曰：『如诸儿何』？玑曰：『儿曹死生有命，吾头可断志不可夺』！目直上视，气勃勃不可御。幽之密室，历年余，终不屈；朝夕诵文信公正气歌以自壮。一日，顾谓子铣曰：『吾久辱不死，何为』？遂不食。因慷慨悲歌，呕血数升而死。时康熙十八年六月望日也，年七十有四。踰年，耿逆伏诛，台湾相继归附，子鏻以殉难赠都司佥书（汤子遗书、测海集）。

　　蔡而烷（子祚达、祚周）

　　蔡而烷字邦璧，漳浦人。顺治壬辰进士，授东昌府推官。折狱不设钩距，多所平反；郡中滞狱，悉予裁决。台使张翀荐之，有「明如秋月、肃若秋霜」之语。某知县失欢巡抚，阴属而烷参揭，坚持不可。巡抚怒曰：『若能从井救人乎』？而烷曰：『宁从井救人，不能杀人以媚人也』！遂谢病归。卒祀卿贤。子祚达、祚周。

　　祚达字道子，增生。顺治十二年，海寇郑氏入漳浦，掳其父，幽之厦门，索饷金；祚达以妻病出山寻医，闻信不反顾，急走厦门愿代父系。不得；达呼泣五日，水浆不入口。有长林寺僧万者，郑所善也；怜之，为达之郑，如所请，僧乃潜约守卒放之归。掖以行，至界，卒曰：『界也，不敢越，子努力』！时潮水方退，泥忽骤干可行。倦卧草间，若有人推之者。起行数步，适有肩舆至，许以厚直，载之归；父子皆获全。学官举孝友，辞。卒，祀孝友祠。子应钺，以岁贡授大田训导。

　　祚周字君旋，康熙壬子拔贡生，授永春教谕。葺黉宫、建义学，考定祀典位次；后学政丁某以所定为通省式。邑有山寇未靖，祚周出郭招抚。总督姚启圣知其才，复令出海招抚，得伪副将吴某等数千人；又奉檄催西路协饷军需。叙功加正一品，异数也。擢福州府学教授。旋告归。四十六年，漳浦大水，与知县陈汝咸登城拯溺，给饘粥，乡人德之。卒，祀名宦（雍正旧志、道光旧志）。

　　郑缵昌

　　郑缵昌字哲俞，南安人。顺治初，从父泰为郑成功所戳，缵昌与从弟缵绪率众归诚，授左都督。奉命平岛，所向披靡，改授精奇尼哈番。滇、黔事起，从师榖城，为荆襄援。寻进征夔府，摧坚历险，多着劳绩。师旋，不及论功而卒，年四十四。

　　缵昌倜傥不群，读书之暇，习骑射击刺。尝与人角胜，时黄花正开，客请以花易球，射无不中；再易以钱，中如初。又令人蹲奉三球如拳，球俱着箭去，蹲者犹未觉也（道光旧志）。

　　黄熙缵

　　黄熙缵字俞维，一字儆庵，晋江人。顺治十一年举人，授安庆府推官。有大猾某窜籍通贵幸，为民患，上官莫敢问；熙缵设法钩毙之，能声四振。邻封冤狱，皆来求质，多平反。权府事。会海寇犯瓜州，镇江失守，遂分兵为二，一踰扬州、一度宣歙；而安庆孤悬上流，众心疑惧。熙缵招集散亡、厚抚士卒，教以作止冲伏之法，遂登陴固守。时有持伪檄至者，缚置狱中。及贼至，开门跃马，挥士卒奋击，瞬息奔溃。值江宁亦战胜，贼退伏无所，流桐、潜间，犯黄、荆。熙缵夜驰击之，俘获无数，降伪总兵、伪副将七人、贼众数千，安庆以靖。上嘉其功，授三等阿达哈哈番，世袭四次。入为刑科给事中，转礼科。丁内艰，归。服阕赴京，遽卒，年四十三；赐祭，子基岩袭职（道光旧志）。

　　王命岳

　　王命岳字伯咨，一字耻古，晋江人。受易于漳浦黄道周，崇祯十二年举于乡。清顺治十二年第进士，选庶吉士。御试平定云南、贵州策，命岳对曰：『乃者，云、贵区区之地未入版图，伸臂而扰沙宝、荡足而荡苍梧，勤天子南顾之忧殊甚。方命辅臣经略五省渐届三期，荡平之勋垂手可待。臣不虞功之弗集，顾患急于收功而反以害成。今天下疮痍未起、哀鸿未集、物力未复、营建未备，此宜急为休养之时，而不可以数动。夫以湖南一方用兵，至竭天下之力以赴之。昔者，楚贡已足当天下三分之一。今楚赋留办楚事，而大江南北咸有协济；兹协闽又见告矣，东南之赋，何由供亿？急于饷楚，必缩于解京。根本之图，何由充裕？此臣之所大虑也。又发卒以赴湖南，历燕、齐、中州，下逮沿江一路，皆必经之地，且有践更、有瓜代，再岁之内送往迎来，郡邑疲敝，闾阎番索。边境未辟、小丑未灭，而腹心之区群情嗷嗷，已嚣然丧其乐生之心。此臣之所大忧也。古者，云、贵为不宾之国。至明洪武间，以云南文物富盛有类中原，乃因云而开疆于贵；然惟正之输不足以供县官，徒示王者大一统无外而已。今使蠢尔能退处云、贵，如宣抚、宣慰，鼠穴自活，虽置之可也。而上窃巴蜀以窥长江、下数扰两粤郡，不为扼塞，则必有燎原不可向迩之势。且今所谓孙可望者，志不在小，亦行煦煦小惠结纳民心。民固易愚，而我师患民之愚，数行戮杀，蚩蚩之众惶惑，彼此莫知适从。此宜行仁布惠，收拾人心以胜之，未可以兵力争也；所谓本谋者也。幸李定国贰于可望，可望欲东，则惧定国之议其后，徘徊顾瞻，进退维谷。二贼自相持，而我因得以用其扼塞，此宗社钟鼓之灵也。以臣之愚，宜勿急定国，以分可望之势。急定国则二贼之交合而三楚之形危，缓之则定国终为可望内患。非徒勿急之已也，又因而行吾间，使二贼自相疑忌，则吾事固已大济；所谓秘道者也。察可望所据之地岩险，彼既不出，我亦不宜轻入；轻入则舍平原而争能于九折峻坂之间，我丧其长技而彼得施其谲谋。以臣之愚，并宜勿趋可望，而以守为战、以屯为守，作内政以寄军令、固耰锄以藏钩戟。故荆、襄之屯举则巴蜀戒其东门，郴施之屯举则云、贵戒其北门。我本劳也，屯举则我逸而待彼之劳；我本匮也，屯举则我饱而待彼之匮。此谓反利害之形、易强弱之势，兵家之微机也。昔羊祜窥吴，亦屯荆、襄，王浚、王浑竟藉奏功。祜屯以收下游，今屯以平上游；道固不可一端尽也，大意得焉耳。兵屯而因有庐舍，有庐舍而因可以屯为家而不数动，践更、瓜代可稍省，而腹心之地无复骚扰。俟民食既足，国势益张，然后乘衅攻瑕以抵孙、李之隙，此可以振蒙发落，取之声色不动者也。何云、贵之难平哉』？上异之，擢工科给事中。

　　上经国远图疏曰：『今国家所最急者，财也。岁入千八百四十一万有奇，岁出二千二百六十一万有奇，出浮于入者四百四十七万有奇。此四百余万者，皇上即日令诸臣焦思持筹，竭盈朝之心计，以臣度之，不能措至数十万，而国体已伤、民心已愁，甚非长策也。臣因通计国用所以不足之故，皆由养兵耳。各省镇满汉官兵俸米草豆之费至千八百三十八万两零；大兵所遇，刍秣之费约算百四十万两。其在京王公及百官俸薪披甲月饷不过二百万有奇耳。则是岁费二千二百万余两者，凡十分在养兵、一分在杂用也。臣因思今日之事，不宜再议剥削以给兵饷，而当议就兵生饷之道。今河南、山东、湖广、陕西、江南北、浙东西、江西、闽广之地，或因兵火、或因水旱，荒田极多。宜令各省驻防官兵分地耕种，稍仿明洪武中屯田之法。初年犹烦有司给与牛种、耕具、饩粮，次年之后，各兵皆自食其力，便可不费朝廷金钱。此其为利甚溥而今日不行者，由于有兵册、无兵人也。古者，郡县兵丁皆有什伍相配、千百成旅，将帅因而辖之耳。今将帅所隶兵丁，多以仆从充数，下至厨役优伶皆应兵名；其实能操戈杀贼者，十不得二、三也。故食粮有兵，充伍无兵；官有升迁，兵随官去；既无定兵，难议屯粮。为今之计，当先核兵。每府各有定数之兵，官有升降、兵无去来，然后可给地课耕，渐收富强之利。如湖南、福建、广西与贼相持之处，数有震邻，宜勿遽责耕种。其余各省平定之地及去贼二三百里而遥者，皆可耕种以给兵食。因人之力与地之宜，一岁便可生财至千余万。缘事体重大，群情惮于举行，故因循苟且，不过议节省某项、清察某项以为生财之至计；譬如盘水，何益旱田？臣见今日因贼而设兵、因兵而措饷、因饷而病民，而民复为贼；展转相因，深为可忧。故为皇上筹经国之远图，而不为苟且目前之计。要在力破因循以实举行，断无不可核之兵、断无不可耕之田、断无不可生之财。论事甚艰，课功甚近者也』。

　　章皇帝恶天下贪官污吏，令犯赃十两以上籍没其家，然纠墨之章犹日闻。命岳上疏日：『今法愈严而贪不止者何也？臣愚，以为皆由举劾不当耳。所举未必皆贤，故举不足劝；所劾未必皆不肖，故劾不足惧。人人皆思图目前之利以为善事上官之资，则虽日悬惩贪之令而贪必不可止。当明季时，抚按启事不实，廉谨者苞苴不入门则目为罢软、贪饕者金帛相承奉则盛称干才。甚且纠为贪者皆真廉、奖为廉者乃大贪，黑白倒置，浊吏横行，民生日蹙，驯致乱亡。兴言前事，足为殷鉴。皇上干纲独揽，群吏承风，诸督、抚必不敢公然颠倒是非，以负朝廷。而臣因贪风未息，不能不请责成于督、抚、按也。臣于目不经睹之事不敢指陈，即如去岁陕川督臣金砺首荐左布政黄纪及兴屯道佥事白士麟，寻为巡按陕西御史王继文特参贪污，督臣奉旨罚俸；使非按臣白简执于后，则黄纪、白士麟方且以荐剡望内选矣。此一人之身而督荐之、按参之者也。又如金砺荐举分守关内道左参议何承都，寻为道臣纠参；金砺复疏称黄纪初揭何承都考语甚优，及纪被劾，仍复揭何承都贪婪事迹。此则一人之身而始荐之、继参之者也。即是而推，则向之官评不可问者，恐不止一二人、一二事已也。夫举劾关系劝惩，其事甚重；宜亲访审碓，然后可入告君父之前。其游移无定，倏贤条愚，非轻率失详，则线索由人。至于贿赂偏私，又臣所不忍逆亿于诸臣者也。前事业蒙处分，臣不必更赘。今复陈及之者，以见督、抚、按举劾未必事先审碓，所宜立法振作，慎重将来。自后凡遇督、抚、按举劾疏上，奉旨下部者，吏部当参酌公论，果有贤见毁、不肖蒙誉，部臣据实覆驳，毋得止凭原疏，覆与「纪录」、「革职」字样。如部臣耳目有限，科道臣皆得执奏驳参。庶贤否辨而吏治清，民生其有赖乎！又按臣原有都察院考核甄别，虽贤愚不齐，而黜陡亦随其后。至督、抚本系重臣，且多久任；铨臣、言官岁有外转，人怀瞻顾，恐一旦为外吏仰鼻息于属下，故言官参督、抚者绝少。伏望皇上特发玉音，责成诸督、抚更新洗涤，勿以喜怒为低昂、勿以厚薄为爱憎，务令简别精实，以称上旨。每岁终，仍命铨臣、宪臣同加考核某督某抚举劾当否，详具以闻，听皇上甄别而取舍之。庶几本源既清，末流自净。是亦激励大法以倡率小廉之一助也』。

　　转户科，再上疏极陈漕弊。时闽中亢旱，命岳以为海氛未息、疮痍未起，饥寒所迫，必为奸盗，疏请六事，曰缓征、买粜、劝赈、催协饷、严奸盗、安置投诚。十五年，调兵科。会楚中用兵，而江南、浙江等省协济军储，间出民间旧欠及官吏赃罚，悬逋数载不时应。命岳上疏言：『不如使江、浙各省新旧正杂钱粮尽解京师，而别拨淮、浙盐课及户、工二部关税额银如期解充楚饷，庶资腾饱。又见户部题称：十三年正月拨江南赃罚银十五万两解交闽饷，至今二载，所完尚不及三分之一。今海岛未靖，固山提兵驻扎，而海澄公黄梧增兵四千、总兵苏明亦增兵一千。臣愚，谓闽饷亦宜与楚饷一体更张，庶不至以尘饭土羹馁三军之锐气，贻国家之深忧也』。

　　命岳每言国事，辄以屯田为急。至是，又疏请复军屯卫官曰：『臣见今日小丑未尽、用兵未休，有事之地，师行粮食费固不赀；无事之地，郡邑镇兵亦需刍饱。是以阃外日苦无米之炊，司农计绌点金之术。不得已取闾左编民而催科之，追穷夙昔；取二三有司而考成之，算及锱铢：官心惶惑，民心怨咨。举朝臣工惟以督责为效忠、以参罚为尽职，但顾目前之计而无百世之规。臣恐就令悉索财赋，当兹军兴旁午之时，求足目前，当非易言；况民穷势变，所伏隐忧又在意计之外者。然则久安长治之策，不可不亟讲也。盖富强之法，莫踰兵屯。古人行之，无一不效；今人言之，无一肯行。臣于十三年五月敬陈经国远图疏，已议格矣；今臣且亦未望诸臣以兵屯。窃谓前明军卫屯田之制，田不可不清，官不可不复也。当洪武中养兵百万、不费民间一钱者，恃有军屯耳。今天下各卫所不具在乎？各卫所食田之军不具在乎？一举而清之，国家可崇朝而得数百万之饷、可崇朝而得数百万之兵。臣请备言之：自我朝定鼎以来，胜国指挥千百户等官悉落职不袭。官既落职、军独拥田，此于理为不甚安矣。又有典兑于乡绅富民之家者，揆之国法，益复舛谬。虽曰今日屯田已派入民田纳粮，其实在胜国时，屯以养军，亦未尝不输粮于官也。胜国食屯之军有百万军之用，今日食屯之军竟不得一卒之用，岂不重可惜哉！臣按天下屯田，皆地极丰美，岁足登收。请按籍而稽其现属旧军管掌者报名于官，官给新帖，人有限田，岁时操练，以备战守、无漕之地专御封疆，有漕之地更番运漕。其有绝户无人或有人而典兑于富民乡绅之家者，许令自首以归于官；官选经制之兵，以补受屯之军，亦人有限田，岁时操练，与旧为伍。如此则经制之兵不必处处皆设，按屯之数可以得兵；养兵之费不必仰给司农，按屯之数可以得饷。饷何患不足？兵何患不强？臣又观今日漕事之坏，皆由旗军无世职之官统之，故军熟而官生、军猾而官懦。今既清屯田，必复设指挥千百户等官，以本朝劳久功多之臣膺其任，世其子孙。无漕之地，专固封疆。有漕之地，即使领运官有长子孙之心，即有护桑梓之念，而债率虐民之患息；军有世管之官，即安受约束之条，而奸猾偷盗之弊亡。此臣所以因清屯而请设官也。今皇威远播，革面来归者鳞集麇至；皇上嘉意招徕，大者加之五等、次者咸与高官。此曹感激天恩，料无反侧。而朝作寇于兹土、夕拜官于其方，向来被害之家，两情未能相忘，似应处置得宜，方为尽善。臣愚，以为果复设指挥千百户等官，不妨以新附之弁，择其功高行淑者亦膺是任；量易其地，勿在本省，俟立功勋，一体世袭。彼欲为子孙计长久，必复益励忠贞，克终令德。此臣所以因设官而并及安置归命之人也』。

　　寻请专官清丈荒熟地亩曰：『谨按各省除荒之数，岁缩银五百五十万两有奇。而除荒之地，河南、山东为多；二省册籍不清尤甚。他省间有以熟作荒者，亦有以荒作熟者。以熟作荒，即除荒之地是也。田则连阡累陌，册则水流草堙；豪强收不税之租，公家丧惟正之镪；如是者病国。以荒作熟者，则兴屯之籍是也。荒田既已不垦，乃取里中而均派之。每田一顷，令加坐一、二十亩不等。于是设虚册、编假丁，上下相蒙以欺朝廷，而真以熟作荒者反无清察。于是官报兴屯之数，以博一日之功名；民受抑勒之害，竟酿他年之逋欠：如是者病民而究以病国。夫朝廷日议搜括、议节省，篙目维艰，而空抛此就地生财数百万金钱以饱豪右之腹，岂不痛哉？大约各省以熟作荒居其八、九，以荒作熟居其一、二，而河南之弊甚于山东。去岁奉旨令抚、按选廉干官履亩稽核，而各抚、按委掷故纸，奉行无状。伏乞皇上慎选御史台中清正骨鲠、不畏强御者二人，督察二省田地，不理刑名、不考贪廉，惟严率诸州县履亩清丈、编造鱼鳞图册，勿为限期，以尽其才。丈册既缴，不时亲自行丈，按图复核。有昏耄聋聩不能履亩者奏罢之，有因仍前弊隐怀欺蔽者奏请拟罪，有轻重不均、卖富摊贫及搔扰里甲派取供应者奏请重治。臣料竣事之后，就此二省，能为国家多增百万金钱，而包屯罔上之弊亦以一清。其余各省，察其除荒多者，如例均丈。此足国宜民之大道也』。疏奏，奉诏举行；而命岳已请假葬亲，因上事宜十余条，曰发田赋文册及丈地成规、造鱼鳞册、给关防、定举劾、与官民更始、明州县之界、分荒熟之实、严丈后之罚、悬代丈之赏、立虚丈之禁与科派之禁、省驺从之烦与供亿之费。

　　云南军兴，岁饷九百万有奇，而总括一省正杂赋税银止十六万一百两有奇。国计日绌，命岳忧之。疏言：『九百万两者，天下正赋其数尚不及此。以尽天下之正赋而奉一隅之滇南、以九百万之金而营十六万金之地，若费未有止，则是糜数千万之金而营十六万金之地。竭百姓之膏脂以事边兵，则国必虚。国虚民怨，天下之患不在云南之余寇，臣恐枯木槁竿皆可为梗，萧墙尽伏戎矣。臣愚，闻云南余寇比者遁入孟艮，彼处土夷各有世守，外兵入其土地，暂可勉强供亿；久之必怀吝惜，又久之必生疑忌。国家但能爱养遗黎、招徕流离，仁声远播，必有系其颈而来归者；可无事张皇兴师，穷荒搏战。然臣度今之议者必曰：余寇未尽，未可安枕，八旗禁旅必不可撤，六万绿旗亦不可裁；臣言必不屑用也。臣思其次，则留八旗之禁旅、足六万之士兵，而急议兵屯以纾国用。古者，赵充国办羗，且战且耕；诸葛亮伐魏，且耕且战。此二臣者，岂有大异今人，不过视国如家，鞠躬尽瘁，则经济自生耳。忆臣入垣，首议兵屯，而封疆诸臣核疏难之，前事遂寝；岂有能毅然为朝廷力行此事者？无已，臣复思其次。按云南原有旧屯计万一千一百七十一顷零，科粮二十八万九千九百九十二石零，皆现有原种之军。令当敕令巡抚，令其责成原军，换帖领种，永为世业。军既领田，即为我兵；籍其丁壮，复成劲旅。如军故丁绝，招人代垦，愿为军者，即给新帖，许为世业；不愿为军，即为官佃，岁纳官租。兵燹之后，牛稀种绝，宜暂发抚臣二十万金，听其买牛办种，借给军兵。牛孳种收，经年销算；二十万金必无亏损，又可以收复三十八万九千九百九十二石之旧额。不惟此也，官收额内、军余额外，米粟既登，价直自贱。倘邀天之庇，每粟一石价可三金，则视今年之每石十二金者，巳省朝廷饷费四分之三矣；况贱于此者乎？惟是催征之官，宜责成本府州县，令其征收，或本或折仍照前明万历则例，一切滥加悉舆蠲除；庶人乐公，野无旷土。屯事之成，此其一。又当严禁主客兵丁勿扰屯军屯民。迩来骄兵悍将自不肯耕，以扰耕人则胆张、眉动、牙开、爪攫。即现熟者犹去其乡，况新辟者谁不弃土？必使抚臣得行其法，然后耕人得保其业。屯事之成，此又其一。至于民地荒芜既多，其有主者给以牛种，最收本色，仍课正供；其无主者，一体募人耕耨，收其西成。屯事之成，此又其一。黔国世镇云南，各府置有庄田，不载有司册籍；宜访沐府经管旧员，令其开报，熟者收籽粒、荒者一体募人耕耨。屯事之成，此又其一。臣惟平西王一意办寇、抚臣袁懋功一意办屯，庶几兵食兼足，不至竭天下之物力以奉一隅，以酿祸患。今时届仲冬，转眼改岁；臣及今不言，则明年之计虚。事在旦夕，难可迟缓』！世祖可其奏，诏发银十万两，听督、抚备牛种耕具，修复旧屯。

　　命岳之请假也，朝廷方有事剿海。命岳既归里，则密访贼中情状，具方略。及还朝，疏言：『贼以舟楫为家室，习于海战。我师皆北人，不诸水性，与贼翱翔于巨浸洪涛之中，非万全之计。方今上策，惟有把截隘港，禁绝接济；信赏必罚，申严号令；轻徭薄赋，与民休息。使民不为贼、贼不为资，迟之又久，必有系丑而献阙下者。今督、抚、提督及都统八旗兵马分拨汛守，已足办贼；皇上又命靖南王移镇闽省。臣谨就今日之事权战守兼用之方，为靖海四策：一曰审长短之形，明布置之法；二曰知接济之途与物；三曰收难民之心以破贼讹，用反间之术以携贼心；四曰芟除土贼以孤贼党，安插投诚以消隐患』。

　　浙江右布政使员尽忠营私结援，吏部奏迁广东左布政使，制已下矣；命岳特劾其贪秽，请为粤东残黎驱除大憝。世祖褒叹曰：『非王命岳莫敢言也』！圣祖即位，奉使广东，却尚藩赠金。还，迁刑科都给事中。疏言：『粤东东北隅有南澳者，闽、广之交，前明设副将弹压其地。我朝定鼎已来，未入版图，为贼党陈豹所据，与厦门声息响应，相为犄角。粤中接济则以南澳为传舍，贼舟入粤则以南澳为邮亭，粤中大兵欲捣厦门则又以南澳为藩篱。故在贼为要害之地，在我为门户之虞也。去夏万禄等以铜山投诚，厦门王廷之兵捣其南、南澳陈豹之兵蹙其北，常山首尾之形大可见矣。故厦门灭，南澳势不能以孤立；南澳撤，厦门势亦不能以独存：则南澳不可以不图也。比年以来，我师数窥厦门而未尝一议南澳，陈豹之安心弛备，亦以久矣。此可以轻舟奇兵出其不意而袭之，甚易易也。又陈豹年近六十，锐气销减；若用得其人，开陈利害，许以爵赏，招之使来，或即翻然改图，弃暗投明，亦未可知也。伏乞皇上敕下平藩，密议剿抚二策孰优？临时应变机宜如何？要以卧榻之侧不容鼾睡，必当致陈豹于庑下、清南澳之窟穴，则厦门之贼失其左右手，扫清妖氛在此一时』。

　　又以肇、高、雷、琼诸郡兵饥，哗且叛，疏请速议处置，言皆剀切。会朝议欲裁天下教官以佐兵饷，命岳抗疏力争，乃止。尝与王大臣廷辩国事，侃侃无所挠。语闻，圣祖为动容。寻以议狱，坐谪。康熙六年夏，畿辅大旱，诏求直言。命岳自伤身在事外，犹草民间利害讽有心者入告。尝以天子冲龄，宜几暇披览古今为法戒；乃录夏、商、周以来至元明故实，名曰「千秋宝鉴」书垂成，未进而卒，年五十有九。有耻躬堂文集二十卷，读易杂卦、牖中天及读诗杂记附焉（东越儒林后传）。

　　张焞

　　张焞字伯靖，惠安人，顺治辛丑进士。知曲周县，除丁钱耗羡、息狱讼、兴学校、通水利。有暮夜遗金者，峻却之。丁外艰归，值郑成功据泉州，絷绅士勒饷，胁令从仕。焞倾家与之，曰：『头可断，节不可屈也』。十六年，城复，始脱祸。十七年，郑氏再陷城，众曰：『此张进士，正人也』。护出之。自是绝意仕进，键户著书以自娱（道光旧志）。

　　张韬

　　张韬字在皋，仙游人。性侠烈，有胆智。顺治间，草寇窃发，乃集众备捍御。康熙十五年，清兵入闽，身为前驱，定兴化及泉、漳等府。寻辞归。阅岁，泉、漳被围，抚军吴兴祚辟之。所至辄奋勇当先，恢复永春、德化二县，复解泉、漳之围。郑成功遣兵屯惠安，韬设奇直捣其垒，以功授总兵官左都督（乾隆旧志）。

　　陈平

　　陈平字等奇，海澄人。始从讨郑氏，定金、厦二门，以功授左都督，屯万安县。会三藩叛，万安土寇亦聚党数千杀官吏，据城郭以应；平攻克之。是时，抚州、建昌、广信逼近闽、浙，吉安府为长沙肩背，官军之在广信馈粮不继，制府以属平，平悉力挽输无误。命从征湖南，至袁州而吉安城陷，乃命平至分宜防御。又从征龙泉，斩馘无算，擢南瑞总兵。卒，赐祭葬，荫袭世职（道光奋志）。

　　－－以上录自「福建列传」卷三十三。  
　 

福建通志列传选卷三

　　李光地

　　李日■〈火呈〉（子光北）

　　洪忠（曾荣、曾维勋、洪邦俊、黄越、曾捷、陈恕、曾大勋）

　　詹六奇

　　万正色

　　林孺

　　林皋

　　周龙

　　黄龙

　　郭新

　　骆俨

　　饶元

　　许贞

　　张雄

　　吴英

　　黄性震

　　吴郡

　　阮蔡文

　　陈子威

　　江洪管

　　蔡璋

　　苏虎臣

　　施而宽

　　李智

　　罗士鉁

　　朱天贵

　　郭世耀

　　陈斌

　　胡宗明（李琦、何誉、薛起受、林凤、杨士珦、方冰）

　　丁任俊

　　曾春（黄瑞、林正春）

　　林汇

　　高斌

　　黄日

　　彭日光

　　蓝理

　　陈昂

　　蒋晟

　　陈进（弟昂）

　　黄英

　　苏侃（子明良、正德）

　　陈致远

　　蓝廷珍

　　吴升

　　黄元骥

　　陈俞侯

　　李光地

　　李光地字晋卿，号厚庵，安溪人。曾祖九宾，尝以非罪系狱。祖先春，年十二，哀诉于知府，得释。长而聚族保乡里，有来侵掠者拒之，被掠者倾囊赎之。岁饥，赈济不吝。父兆庆，明诸生，克承先志。又尝脱五百人于将焚，全一女于既难。崇祯末，避乱于外氏之华地乡，生光地，因以其乡名之。

　　明季士习披猖，兆庆独多蓄程、朱书以课子。光地十二岁毕群经。十三岁，举家掳于山贼。光地在贼中，犹时取贼儿书读之。世父日璟自外归，诣贼乞赎，贼指光地曰：『是儿伟器，无吝赀也』！日憬知贼望难厌，乃集乡壮合家僮与贼数十战，举家以次脱于贼，光地最后归。

　　康熙五年举于乡，九年成进士，改庶吉士，习国书，应诏进河洛图说。散馆，授编修。十二年，充乡试同考官。寻乞假归。时廷议削藩，耿精忠叛状渐露。光地密贻书总督范承谟，请以阅操整师，上控延平以驭之。承谟不能从，卒被害。精忠既叛，征光地，辞不获，预嘱家人报父疾告归。时郑成功之子锦勾结精忠，踞泉州，光地奉亲匿山谷间，画之所游，夜辄易处。密疏陈破贼机宜，略谓精忠悉力于仙霞、杉关，郑锦并命于漳、潮之界，南来官兵皆于贼多处鏖战，非计也。宜因贼防之疏，从汀州小路与赣州接壤处，诈为入广之兵，由赣达汀，出奇兵以捣之，贼当不战自溃。此所谓避实就虚，迅霆不及掩耳之类也。置疏蜡丸中，遣仆间道赴京，因内阁学士富鸿基上之。仁庙削丸阅疏，嘉叹久之；录疏令领兵王大臣知之，访求踪迹，护其家属至京。耿、郑旋败约互戕，和硕康亲王率师由仙霞、杉关长驱入闽，精忠降，余县悉复。师至泉州，主兵者承旨保护光地家门。光地乞禁屠僇，泉郡安堵。超授侍读学士；行至福州，丁父忧归。

　　十七年，同安县蔡寅假称明裔，裹白头巾，结众二万余人掠泉州。光地募乡兵扼守，戒诸乡无资贼粮；贼饥遁。郑锦复遣其党刘国轩等陷海澄、漳平、同安、惠安各县，直犯泉州，断万安、江东二桥，南北援绝。光地分使乞师，觅善泅者从水关入告守者曰：『援师立至矣』！乃使从兄光斗西迎将军喇哈达之师于漳平、母弟光垤北迎巡抚吴兴祚之师于仙游，导由山路并进，具糗粮牛酒犒军。两路师达泉州，大破贼，泉围立解，余县悉平。贼伙纪朝佐等啸聚村谷，光地招抚之，相率款服，贼患一清。事闻，迁内阁学士兼礼部侍郎衔。以服中拜职，非礼所宜，疏辞，不允。十九年服阕，奉母至京。入对，慰劳优渥。学士员备，特命额外补职。垂问家居所着文字，光地进易论、大司乐释义及读书笔录等编，各系以序。

　　时郑氏久据台湾，朝士多主抚，光地言『郑锦已死，子塽幼弱，部下争权，宜急取之』。荐施琅习海上情形，授提督水师，卒平台湾。时响用日隆，当轴疑忌，寝相媒蘖；门下士韩菼以同官入直，潜语之。光地母亦以不习水土，思归。于是光地疏丐送母还里，许之。既归，总督姚启圣辄以地方兴革就访，光地备陈利弊，民困以苏。

　　二十五年还京，补原官，承问易范理数甚悉。光地因奏言：『洛书具三才之象，神禹陈之，以见上天下地，人都其中。至人君首出庶物，尤为人中之主，必为天地立心、为万物立命，而后皇极永建于天下』。仁庙首肯之。寻改掌院学士兼礼部侍郎，教习庶吉士。光地日与诸庶常正襟讲贯，其为说一遵程、朱。二十六年，充经筵讲官，日讲起居注、方略馆总裁。会柄臣嘱荐，其党执不可，大以为憾。光地自度不见容，疏丐终养。命归省，予假一年，悬缺以侍。临行召见，论易学荐德格勒、徐元梦，论实行荐卫既济、汤斌。至李颙为余姚之学、李因笃为淹博之学、耿介之笃行、仇兆■〈敄上鱼下〉之厉志、杨文言之历算，皆以其名上闻。

　　二十七年复至京。以前举德格勒廷试文劣，德格勒又奏称光地知兵、宜外任、便养母，迹涉朋比，传旨诘问。光地引罪乞处分，仍予宽免。充会试正考官、武殿试读卷官。二十八年，扈从南巡。驾还，公卿争献赋颂。光地承旨宣索，方具帙以进；左迁通政司通政使，旋晋兵部侍郎。二十九年，察赈大同。三十年，充会试副考官。九月，命视高家堰河工。归，充武会试、知贡举。三十三年，提督顺天学政。患俗学浅陋，其能讽三经及古文百篇以上者皆拔擢之。畿辅势要鳞集、宿学遏抑，光地一切谢绝，士气顿伸。旋丁母忧，乞奔丧，不允，仍留任给事中。彭鹏以贪位忘亲，劾令解任，在京守制；下九卿议，如鹏请。三十五年，服阕，复以兵部侍郎衔督顺天学政。冬，补工部右侍郎，转左侍郎，仍留督学任，考核旗籍。有以额驸之令至者，光地谢之曰：『黉序名额，学臣所司，非学臣所有，未敢徇情以邀私好也』。由是干请者不遏自绝。

　　三十七年，授直隶巡抚。畿甸翠华时幸，扈从嚣沸，民苦供亿；光地请从宽减，以纾民力。奉诏：随从之人敢罔法扰民者，先按治，后以闻。自是郡下清肃。间有苛索者，有可谢之曰：『非不欲与，巡抚不我许也』。赞皇县属纸糊套游惰丛奸且为变，光地侦捕其首，余置不治；贷以牛籽，俾业农。三十八年，奏蠲红剥船灾田岁租。三十九年，奏陈盘查钱粮亏空之法。先后奉诏修漳河、子牙河。光地周勘源委，堵广福决口，浚闰留二庄河道分水入淀，筑完固口分水入卫。滨河居民千家，别相基兆，营屋以易之，民免水患，下流益畅。乃请开诸州县水田，引漳、滏、滹、沱、大陆诸水灌溉之。以同知许天馥谙晓农事，荐任河间知府司其役，岁有成效。永定河分司吴禄礼筑堤久弗成，因请款节给，劾光地贻误工程，命侍郎罗察查审。罗察覆奏袒禄礼，命尚书萨穆哈覆审，尽得禄礼靡冒弊，褫其职。

　　四十年，奏裁河兵一千二百名以节冗费，指马厂熟地以业穷民。永定河屡为患，复诏修之。光地集父老喻之曰：『南河之役，藉于济运，半为利国；兹役则全为尔民田庐计也。其仰体趋事，图永安』！众踊跃赴工。自郭家务起至柳盆口，筑提开河凡二百里，四旬工竣。沿河田畴涸出，二麦丰收。仁庙亲临阅视，愿环卫曰：『朕用一清正抚臣，便岁丰民乐』！书「夙志澄清」匾额并解御衣冠赐之。

　　初，部议召家居督抚监司集永定工所，出资助工；又请开河工捐纳事例。光地皆奏罢之。四十一年，疏请广兴水利，饬所属州县，近山者导泉通沟、近河者引流酾渠、去水远者凿弁溉田。时有议筑广平堤工者，光地以漳水迁徙无定，沙深土软，开河旋淤、筑堤旋溃，排其议。又有议开畿南河道并为一流者，光地言为费不可偻计，且坏庐宅无数，流合奔猛，害更莫胜，奏寝之。东西翼马厂为八旗牧地，与民田相错，岁久民多占垦。光地请令民按则输粮，免隐漏之罪。又请红剥船运丁田亩遇灾，一体蠲赋。又请粜常平仓榖，咨报即发，以免愆期。又请遇灾免征，并停征旧逋。又请立法清厘州县官亏空，凡亏丁钱至千两以上、正供至六千名以上者拟流，不准折赎。又请汰河工冗员。皆报可。应诏条奏科场学校事宜，均下部议行。

　　四十二年，迁吏部尚书，仍留任直隶巡抚。

　　四十三年，河间灾，出直隶积贮罚赎银并借帑多方救赈。会跸过密云，见流民载道，询之，皆曰宁津人。宁津令陈大经者，业已老病丐休报部，部覆不以时，及是始奏。仁庙以为临事规避，命光地察其仓库有亏负，先斩以闻。光地往察无亏，为奏原之。旋陈其丐休年月日，实无规避，大经得赦宥。前江南布政使张霖恃财为奸，交通中禁。光地劾治之，置诸法。率属奖勤劝窳，去其尤不职者。考校将弁，必先核舆论、稽部伍，乃以弓马程之。幕中不延主文之宾，惟与三数儒士讲求吏治。章牍按时驳发，必慎必详。遇笞杖细案，一以速结为主。尝言：『命案重情，反复以致精审，宜也。自余琐细，亦岁月尘搁，则左证牵连，羁候失业；且使隶役得磨砥穿穴，以长其奸，大非便民之道』。每见僚吏，必谆谆教饬之。奸桀旗民有以身扦网者，则檄饬交下，或申之以章奏，不得其奸不止。所定爰书，往往附为令甲。其有倾赀干请，至使王公专员谕指者，则概令暂止署外。告之曰：『若所从来，真伪不可知。就令来自邸第，然法者朝廷之公，凡属子臣所当共守，岂宜以一二私人挠之』？来者咸嗟服而去。尝诫主吏，时时清厘册籍，曰：『当使朝改官而夕可就道耳』。

　　四十四年冬，召拜文渊阁大学士。四十五年正月，入阁办事，历充会试正考官、殿试武殿试读卷官，国史馆、典训馆、方略馆、一统志馆总裁。仁庙潜心六艺，凡河洛象数之学，下逮濂洛关闽之书、旁及历数音声之理，靡不殚求研索。光地每承顾问，及奏进文字，皆发舒心得，抉奥探窔。至是，命修朱子全书、周易折中、性理精义，中有淆赜，光地往复陈请不勌，求底精醇。频言经学隆污，有关世运；由是分简廷臣修纂诗、书、春秋，别纂律吕正义，厘定韵学，皆命就光地正之。先后荐朱轼、杨名时、陆陇其、赵申乔、刘炎、文志鲸、冉觐祖、陈滨、徐用锡、魏廷珍、李绂、蔡世远、张昺、张瑗、梅文鼎、惠士奇、秦道然、王兰生、何焯、庄亨阳、刘谦，皆名臣硕学。其有遭污蒙垢，必别白之。江宁知府陈鹏年为总督阿山所劾，拟重辟。光地乘便言阿山勤敏，其犯清议，独劾陈鹏年一事耳。鹏年遂内召。两江总督噶礼与巡抚张伯行互纠，遣大臣往讯，狱久不决。仁庙忽罢噶礼，寻孥戳焉，复伯行官；光地实密赞之。桐城贡士方苞坐戴名世南山集论死。他日上言：『自汪霦死，无能古文者』！光地曰：『惟戴名世案内方苞能』。叩其次，即以名世对，闻者股栗。而苞因得释，且召入蒙养斋修纂群书；蔡世远以为有旋乾转坤之力。试翰林被黜者二十有四人，光地言文字不称与败检殊，乞从宽减，遂皆以原品休致。直隶巡抚患盗，请立十家连坐法。光地言：『盗踪诡秘，主家未必知情，况邻右乎？株连非善政也』。事以不行。徭人田舜年以僭越论斩，光地请遣大臣覆审，得舜年见诬状，罪诬者而赦舜年。闽贼陈五显因饥酿乱，既坐斩，余党及家属拟充发者千三百余人，光地奏赦之。云、贵诸臣请开银矿，光地言：『边黎贫匮，或得藉此资生。但矿徒聚之易，矿尽将何以散之』？旨不准行。三藩之变，听人入赀为生员，名曰「例生」，事平即止。至是，复欲开之。营进之徒，又议广开捐纳事例。光地独持不可，卒罢其议。朱子全书告成，仁庙以粹然孔、孟之传，命跻位四配。光地奏：『时世相后千有余载，位先十哲，前贤心有未安』。乃定列祀十哲之末。六旬庆典，将欲沛泽寰宇，普免直省丁粮。光地请分为三年轮蠲，未蠲之省拨解丁赋充蠲省吏禄兵饷，庶内帑不竭，恺泽环流。从之。

　　四十八年八月，以病疡旷直，具疏丐休，温谕慰留。五十二年六月，以久婴残疾，复申前请。仁庙终惜其去，予假二年，赐「谟明弼谐」匾额，赐饯、赐诗，命王公以下皆为和章，以宠其行。辞陛，密有陈请。以光地耳重，虑语泄，屡手书作答，并握手为别曰：『卿虽家居，政事有不便者当密以闻』。九月出京，道出铅山，谒鹅湖书院，为文纪之。次武夷，谒仁智堂，赋诗寄慕。十二月抵里，以丧母抑情守制，望乡变服，行奔丧礼于墓次。里居未及半岁，旋奉密谕趣还，疏请展限。以部召前为学政、后归休者概行派差，贤否无分，疏请分甄；于是刘谦、沈涵等皆蒙宽宥。立族里规约，课训子弟，约束乡族；狙狯失恃，奸盗屏息。修泉州府学、建安溪考亭书院，各纪以文。构榕阴书堂，族党门徒追随请业，多兴起者。

　　五十六年，旨下督、抚敦趣。二月，还朝。临发，申定乡约。六月，至京；时避暑驻跸热河，以三庚水潦，命俟处暑后来觐。七月，赴陛丐休，不许。十月，迎觐丐休，仍不许。十二月，遭孝惠章皇后大恤，群臣虑仁庙春秋年高，不任哀劳，凡诸丧礼乞从省节，未允。光地奏言：『汉儒郑康成尝论：国有大忧而君有疾者，使子执事。朱子据以议于朝。朱子平生谨礼，及老不任拜跪，亦惟坐视子孙行礼。乞稍抑圣情，遵古制』。从之。

　　五十七年四月，复丐休；命俟在告大学士王掞假还，当遂所请。五月，薨于位，年七十有七。驾在热河，降诏悯悼。遣恒亲王率内大臣侍卫奠茶酒，赐银千两。命尚书徐元梦护其丧，予祭葬，谥「文贞」；取遗书进览。榇归，复遣皇子临送。雍正元年，追赠太子太傅；十年，入祀贤良祠。

　　光地良登词垣，迄膺宰辅，以学术上结主知。其赴耿藩之召，议者谓有贰心；光地恐为门户之祸，不能无所委蛇。及得君既专，常闭门谢客，显然荐达无多人。由是众皆深怨，间被谗构其所荐举者以撼之；仁庙亦以光地好言道学，常为门生所诳，然不之罪也。母丧，不准回籍，在任守制，廷臣交章论劾。仁庙谕廷臣曰：『朕留他自有深意，说出便难包容』。盖忌之者辄造诽议朝政及非君不事、托语归省、殊不愿还蜚语以乱上听也。光地蒙难艰贞，心迹卒白，眷遇旋隆。每内阁奏事毕，独留光地南书房；或召入便殿，语移时始出。其有献纳，罕见章奏。国储未预，建议三次。有挟觊幸之私者，光地侃侃与辨，别疏以闻。仁庙叹曰『大臣中办事为我家计者，独此一老臣耳』！其时复有疏请建储，词不别白，被议褫职。仁庙顾光地曰：『请立国本，大臣分也。卿比年口奏屡矣，此何罪』？命置之。众乃知光地之造膝密陈，非一旦也。尝因侍班失调，疝疾剧发；遣侍臣省疾，传谕至有『义虽君臣，情同朋友』之语。旋擢徐元梦为内阁学士、免出辛者库、召杨名时入京、复文志鲸翰林，皆光地所引荐者。光地闻之，曰：『此皆上所以疗我疾也』。病为之减。

　　光地素性畏谨，至赴艰巨，则精神自断，卓然不摇。每于政府论事，众见喧腾；光地反复开譬，务尽事理，终无异同愤怫之色。或言有裨助，则舍己从之。每遇万寿，群下争进古玩，光地独以旧板名编，奏备乙览。仁庙尝谕廷臣曰：『光地讲求象数，知之真无有如朕者，知朕亦无过光地者』！尝承问鼎覆餗义，奏言：『易例以九四应初六者多凶，为居大位而昵匪人也；以九四承六五者亦多凶，为位近君而任刚德也。鼎四既犯二例又卦中三阳者，鼎腹至四，则腹满矣，物不自满，满则必覆。禄位固尔，功名亦然。即学问而有自满之心，德必退矣』。仁庙为悚容嘉许者久之。光地因覆奏：『甲寅之乱，臣梦三乌犯日，卒占太平之兆。自削平来，海宇乂安，然臣窃窥圣意犹以吏治未清、教养未备为念。欲使家给人康、风行化偃，则太平之象固愈进未艾也』。仁庙瞿然曰：『所为读书者，凡以此耳』。其以颂为规，言婉意至多类此。

　　又因扈跸南巡，乘间请曰：『府兵制坏，兵之耗费且千年矣。古制难复，请于群县之内参用民兵，给以半资；有事用之，无事归农。如此，费之省者以百万计矣。边海经制之兵，宜仿古屯田意，择所在余地，官予耕种；数熟之后，减其赀粮。如此，费之省者又百万计矣。官俸累杀，百僚几无以自给。窃以为俸以养廉，防官邪也。今乃仰恃宽仁之恩、借口禄薄之故，竞为需求，其不至卖法黩货者，即抗颜扬声以廉自负，亦非澄叙官方之道也。若参用民兵，兵费已省，则经费益充；因而量加百官之俸，使足自给，绝其需求之门，以杜其乱法干纪之渐，则庶绩咸熙矣』。又言：『礼乐不兴，千载梦梦。然今乐，犹古乐也。少时见优剧有为贞臣、孝子、义夫、顺妇、信友、悌弟之行者，当其慷慨凄激，悍卒、童孺莫不沾襟焉。然则即今优剧，文以贞义、孝顺、信悌之迹，亦足以感风俗而成治道。独其鄙俚不经于古者，为当立以厉禁耳。方今承平日久，礼乐可兴；钟黍、律吕难以遽议，若因民间之乐顺而导之，亦用力少而成功大者也』。仁庙皆然之；而重慎改作，未及施行。

　　其论河防并及漕运曰：『河性湍悍，惟引而泄之于洼处，勿事防束，使四平皆容水之区，则虽或泛滥，势将随涨随溢，不至骤满横决有一道崩冲之虞，河害自减；所谓不与水争地者是也。禹贡：「九泽既陂」。陂乃堤也。惟止水可堤。河而堤之，是汨陈之故智矣。然三百年来，不得不讲治河之方者，徒以济运也。考漕运之法，本色之输税几倍于折色，则其累在民；上运之日，文武接受，窦穴千孔，则其累在官。至旗丁之廪食、运员之禄糈以及漕艘之大修、小修，闸夫、浅夫之千里碁布，其累总于国。综计每运一石，无虑需银八、九两；益以治河之费，盖斤金不啻矣。若于畿甸之内，躧有泉源处所及洼下之乡广兴稻田，既可少杀北河水患，又可上供玉粒、下给吏俸。至各旗甲米，则量岁高下，就近采买杂粮以匀给之。如此，东南漕额渐次可省，每岁量漕以牣天庾，自可改用小艇直凌浅波，不必藉水于河。于是度河之势，引而泄之，一以损漕道岁挽之劳、一以免河防岁修之费，北收沟洫之大利、南减崩冲之甚灾，计莫便于此也』。

　　又言：『如今五百里以内，不许人官其地。近者有例，远者何独无例？牧令万里一官，苦不可言。其除授当以五百里以外、二千里以内为例』。又言：『铨部不能疏通，宜用明三年考察家居候升之例，即倍之六年，亦胜十五、六年尚滞一官。居位者困于下吏，待缺者久而弗迁。大官之能讲求治道为朝廷不可一日离者有几？宜听告休。其旅进退之具臣，亦当有进礼退义之例。则官方不滞，廉耻亦生』。

　　又言：『满洲生齿日繁，势不得不圈外地。百亩则失十人之业，千亩则百人、万顷则万人失业。此旗人与民人两敝之道也。莫如预定满兵应用若干，注籍若干，余听佃佣商贾；犯法与汉人同例，有司得而刑罚之。州县佐贰，汉军可做者、满洲亦可做，亦与汉人一例黜陡，不必拘聚京师。如此，广其营生之路、去其骄倨之资，生计渐广，人才亦出也』。

　　又言：『今吏员出身，不能终身望正印。自知无复远大，安得不一心图富，奸贪百出？若概用士人，勿以资格相限，必知自爱，以图进取矣』。

　　光地少劬学，至老益笃。为诸生时，手纂性理解、四书解、周易解，于诸家同异条分缕析，用为熟研覃思之地。自言终身得力，此实根基。通籍后，公暇即凭几编着，丹铅未尝释手。经传以外，凡诸子百家下及星日命卜之流，莫不旁涉会通。尝问音学于顾炎武、问历算于梅文鼎，皆尽其要。每集诸生讲论，答问析疑，娓娓不倦。辄以述作传视，有能发其覆、申其义者，则喜动颜色，相与参酌往复，应时改订。尝言：『蔑训诂者无师、滞章句者无得，学以能择为先』。其于程、朱之说笃信之，而时有异同。论大学宜还古本，而以知本为格物第一义；易兼综象数、礼兼釆大戴记。论子云、仲淹书，有格言节取焉可也；康节、象山所造高明，慎师焉可也。所著有周易通论、周易观象大指、尚书解义、洪范说诗所、孝经注、古乐经、大学古本说、中庸章段、中庸余论、论语孟子札记、离骚注、参同契注、握奇经注、历象本义、二程遗书朱子语类四纂、韩子粹言、古文精藻、榕村语录、榕村讲授、榕村制义、榕村全集行于世。子锺伦、锺佐（文贞年谱、榕村语录、榕村集、杨名时撰墓碣、穆堂别稿、望溪文外集、测海集、吞松阁集）。

　　李日■〈火呈〉（子光北）

　　李日■〈火呈〉字省甫，安溪人，武生。耿精忠之乱，从子光地密疏陈机宜，纳蜡丸中。时道路梗塞，日■〈火呈〉护其仆间道出关，赍至京上之。

　　康熙十七年，郑锦帅刘国轩陷海澄，围泉州城，断万安、江东桥以遏援师；日■〈火呈〉走福州，请于康亲王，乞进兵。又与从子光斗、里人吴概观迎将军拉哈达师于漳州；时巡抚师亦至，两路夹攻，国轩溃窜入海，泉州围解。康亲王以日■〈火呈〉功，札授副将。明年，至都召见，问沿海情形。日■〈火呈〉陈平海机宜五事。一曰严海禁：郑氐窃踞海岛，凡粮食、衣甲、器械、船料皆取给于内地。自去岁迁界后，贼尚蔓延至今者，缘守御官兵稀少，海寇深入，不足以制其锋。宜添设绿旗官兵，严守沿海旧堡。寇至，则附近诸堡相救，有不用命者立置之法。至于内地奸民有阴为接济者，亦绳以重典。务使一丝一粒，绝不相通。不过数月，彼将自溃。此不劳而灭贼之第一策也。一曰杜招抚：海禁既严，敌粮既绝，骎骎乎有不能自存之势。尔时必有倡为招抚之说以怠我师者，即我师久顿海滨，或亦利于抚，以为可庶几息事者。不知海贼断不可抚，议抚亦断不能成。一次议抚，即一次堕其奸计。况内地奸民反侧无常，一闻议抚，以为海贼将复得志，则群趋而附之；是议抚为海贼树党也。且海贼即受抚，肯遂散其党乎？我师遂可撤乎？徒长贼人之志、炽奸民之心、堕国家之体，甚无谓也。一意进剿，绝议招抚，则人无附贼之心，而灭除之易矣。一曰选水师：海逆至今三十余年未能扑灭者，彼恃海为险，我无惯练水军以捣其巢穴，故彼得以内无顾忌而外肆鸱张。乘我师之在漳也，则扬帆而至泉；迨我师之援泉也，又扬帆而至漳。彼以逸待劳、我疲于奔命，可谓计之得乎？为今日之计，莫急于舟师得人。今满汉大帅皆方略宿望，然以北人而出没于波涛之间，未见其利也。必得平日熟于泉漳水道、深悉海贼伎俩、威望素著者以为将帅，则逆贼之根株可靖矣。一曰商缓急：选舟师以灭海寇，诚今日之要矣。然而攻取有缓急之分：直取厦门以击其腹心、据澎湖以断其归路，此所宜急也；悉力以攻海澄，此所宜缓也。海澄三面临海、一面通陆，去岁为贼所陷，贼复掘断陆道、通引海潮，则此一面之陆复成巨浸。且城小而坚，无人民之聚、栗米之蓄，贼之粮运直从海道相通。是彼得之易为守，我失之难为攻也。若欲急于恢复，顿兵相持，兵疲粮费而无损于贼之毫末。莫若以攻海澄之力，径取厦门、澎湖，则逆贼必遁，而海澄在吾掌中矣。一曰急抚绥：闽民自康熙十三年以后，遭海寇荼毒者三年矣；时当用兵之际，徭役输将亦势所不能无，惟在去其太甚。买籴必使民沾实惠，用夫毋得过滥夫额，将弁不由有司不得擅索夫役、擅派草料，旗丁不得借口■〈金算刂〉草虐索民夫，有司不得有无名之征奉一派十；如此休养生息，则民之铤而走险者寡矣。尚有啸聚山林与海逆遥为声援者，此乱贼之尤，剿杀无赦，则奸民除而良民安。止乱之道，莫善于此矣。疏入。诏以岳州总兵官万正色为水师提督，选带官兵赴闽收金、厦两岛；日■〈火呈〉权福建水师，总统从征。降贼将吴国俊，以功加左都督，授邵武副将，调台湾安平副将。时郑氐余党陈辛窜入水沙连，结三十六社番众倡乱；日■〈火呈〉以五百人收捕，辛党悉降。擢永州总兵官，猺獞詟服。以老乞休归。辑性理诸书以进，御书「方重淳深」四字褒之。年九十，卒。子光墺、光塽、光型、光北。光墺、光型见儒林传。

　　光北字上卿，康熙戊子举人，福清教谕，调大田。好读书，于春秋内外传尤深。子锺问，乾隆丙辰举人，平和教谕，调凤山。

　　光墺子元善，康熙辛卯举人，由诸罗教谕擢四川德阳县，廉慎仁恕，有贤声。

　　光型子锺俾，字世万，雍正甲辰进士，发直隶以知县用。适蠡河决，奉檄堵塞，费省工完，题授容城知县。容城故平原，无泉以资灌溉；锺俾捐俸五百金，令民凿井以备旱。制军刘某广其法于所属，至今遵行。县多旗地，民藉佣佃以为生。适奉令禁止，锺俾以民情上陈，照旧租种，阖邑利赖之。以卓异，授延庆知州，历知栾、祁、涿三州，皆有惠绩。宗遇，雍正乙卯举人。正恺字世苍，雍正丙午举人，授广东灵山知县。建义学，请以官租民米纳粮之余，为诸生乡试文卷之资。士人建青天亭以祀之。广西数郡之盐，皆仰给灵山；正恺平价销引，公私称便。举卓异，未迁而卒（雍正旧志、道光旧志）。

　　洪忠（曾荣、曾维勋、洪邦俊、黄越、曾捷、陈恕、曾大勋）

　　洪忠字荩臣，惠安人。康熙二年，招募官兵克复金、厦各岛，以军功授都督金门镇右营游击。时同县曾荣亦以克复金、厦功由游击迁至广东副将。其随征金、厦兼剿抚澎台者：曾维勋由把总历官至游击，洪邦俊，（字彦臣）、黄越皆以左都督领把总，曾捷授云南参将。从师剿平澎、台者：陈恕授左都督带拖沙喇哈番，曾大勋授海坛守备（道光旧志）。

　　詹六奇

　　詹六奇字韬臣，海澄人。康熙二年，由将材议叙克复厦门、金山、铜山功，授副将衔，加总兵官都督佥事衔。五年，奉旨赴浙江，以副将补用。十三年，耿精忠叛闽中，蔓及浙境；浙江总督李之芳调六奇随征，恢复义乌、东阳等县。十四年，剿南山、麻皮诸贼，降其渠。十五年，克复江山县，进攻仙霞岭，速夺三关，耿逆平。

　　十六年，海寇屯浙岛，六奇奉檄趋定关出洋，战舟山，擒伪将朱国祥。十七年，复调入闽，授江东桥副将兼统水陆官兵。所辖二十八都各村社屡被海寇虐害；大兵南下，复破土楼、毁民屋，残黎流离失所。六奇请命军门，禁止而安集之。十八年，伪总督刘国轩率众犯果堂寨等处，六奇会满汉官兵奋勇先登，马伤，易马再进，斩其魁一人，杀贼千计。十月，檄赴广东，统惠潮碣石舟师，协剿海岛。十九年，由铜山攻太武左冲，贼势大挫。复由江东进兵，连破十九寨。会师七路同时俱进，攻海澄，拔之，复厦门、金门，铜山各岛。以功加左都督，给一拜他喇布勒哈番。二十二年六月，从提督伯施琅克虎井、桶盘诸屿，歼贼一万二千有奇。刘国轩大败遁，遂取西屿头、风柜尾等三十六岛。八月，师入台湾。捷闻，得旨血战破敌功在首，先授二等阿达哈哈番。

　　二十五年，擢湖广襄阳镇总兵官，改江西南赣吉总兵官。三十一年，卒于任（道光旧志）。

　　万正色（子际璋）

　　万正色字惟高，一字中庵，晋江人。初，以黄姓从军。康熙三年，以招抚海贼陈灿授职，擢陕西兴安州游击。逆藩吴三桂反，四川应之；正色从西安将军瓦尔喀进征，运饷银十余万至汉阴县。营中夜噪，正色曰：『是欲因乱攘取吾饷耳，静以镇之，必止』。密敕左右控弦以待，噪者果息。伪总兵谭宏等据阳平关拒战，正色率兵败之于野狐岭，夺朝天关，乘胜克七盘关，复广元、昭化、苍溪诸县。至保宁府，屯蟠龙山，贼以我兵深入，绝我粮道三十余日，兵各饥困。统帅乘夜溃围而退，正色持大刀殿其后，行六七程始达汉中府；时人因称为万大刀。擢山西平鲁卫参将，疏复原姓。寻除副将，授岳州水师总兵。岳州为吴三桂所据，重兵宿将皆聚其间，贼将杜辉、江义立桩于洞庭之套河峡，又置砦岸上，设兵固守，官兵攻之，四载不下。正色置前锋军七星山，遣将廖春率兵百余人乘雨夜袭杀岸上守者，而自驾小舟入乱苇中尽斫其桩木，纵火呼噪。贼惊乱，自相残杀。我军遂进湖，堑君山以扼贼。大小十七战，皆捷，叙功加左都督。是年，三桂死于衡州，子应期与伪帅杜辉、江义等婴城固守；正色以计间之，贼内溃，应期弃城溃围走长沙。正色豫饬陆路诸师遏其前、调船兵袭其后，首尾夹击之，遂拔岳州，而常德、长沙诸郡以次削平。

　　时福建耿精忠亦降，海贼郑锦犹据金门、厦门，陷海澄。正色自以闽人，素悉海上情形，陈水陆战守机宜，言『闽地负山枕海，贼出没无常。今宜择官兵习于陆路者分布要害，使贼不得登岸；水军自万安镇顺流直抵金门，塞海澄以断其归路。贼自厦门来援者，则从金门掩击。更请蠲除沿海边地杂派差役，使民安居乐业，不致穷而投贼，则闻风归命者必多，贼党自散』。疏入，特旨加太子太保，调福建总兵，擢水师提督。时议檄调荷兰国船到，然后进攻。正色疏言：『荷兰船迟速莫必，延至三、四月风信转南，我舟又当退泊闽安，老师费财，敌锋愈炽；不如集现存舟师，直取海坛。海坛为贼帅朱天贵所据已七年，破之则夺其所恃，厦门、金门自危，海澄闻风必溃』。上是正色言，遂移咨巡抚吴兴祚率陆路兵先据围头，而以林贤、黄镐、陈龙、杨嘉瑞为援剿四镇，领兵而南。时朱天贵有从叔丙坤在兴化，正色令赍书往招天贵而泄其言于海上，分前锋兵为二，声言鸟船由外洋进、赶缯小船由内洋进。天贵分兵堵御，正色自以所乘大船由浒屿门入。天贵急迎战，正色佯置天贵取他舟，诸伪将以天贵有异志，各怀观望。我师奋勇争进，击沈贼船十六，贼兵溺死者三千余人，天贵退据南日、湄洲诸澳。正色既克海坛，率将士乘锐追击，直至平海卫，与兴祚师会，天贵闻风遁去。正色虑其退据崇武，亟分将士为六队，乘风南下，击沈其舟十二，遂克崇武。人定后忽令各镇移泊，贼果来劫，不值。诘旦，复分兵为六队，先以两队乘上风，以两队从下风诱战，以两队冲其中。兄德耀亦率四镇兵至，斩伪总兵吴丙、伪副将林勋。时巡抚吴兴祚自祟武驰会，正色曰：『贼已窜料罗，则海澄、金门、厦门皆空虚，疾引兵由同安石浔渡师，可袭取之。吾邀其归路，数十年逋寇可立歼也』。翊日，陈昌、罗士珍等以海澄降。郑经知事不可为，率家属遁归台湾。正色分兵为三路，直捣料罗，遂至金门受降，朱天贵率伪镇来归。因疏言：『海岛澄清，实藉风潮顺利，乞赐敕封天妃以隆昭报』。下部议行，并遣礼部官祭告。复疏请复沿海边界以苏残黎，严边防以杜寇萌；自海坛、厦门、金门、海澄以至铜山、南澳，留水师三万分镇之。

　　初克海坛时，奉旨下部叙功。有言正色先与朱天贵密约投诚，乃进兵取其空地，无攻击殪贼之事；兵部据其言入奏。上曰：『正色志靖海氛，不俟荷兰国船，领水师先行出洋，驱除海逆，迅奏肤功。不得以朱天贵密约投诚，谓冒滥军功。仍即与议叙』。于是部议得予骑都尉世职。明年，改陆路提督。未几，移云南提督。总督范承勋劾以纳贿侵粮，夺官，仍留世职。卒于家。

　　正色胸有七痣，声如洪钟。八岁时，母病目，以舌舐之，遂愈。父以非罪系，请代得释。及贵，修洛阳桥、开八卦沟、建晋江会馆，人至今称之。幼习举子业，辍而学剑；及为大将，不废吟诵。子际璜、际璋、际瑞、际昌、际祥，以际祥袭职。孙布韩、元孙朝景。

　　际璋字以昭，从父平金、厦两岛，论功授左都督；辞，愿以吏事自见。除南汝佥事，迁开归道。理河北漕，定斗式、平量法，旗丁勒石纪之。累擢右江副使。以平獞功迁两广盐道，除滞征课，商与吏皆赖之。权按察司，定大狱。四十余，以疾卒于官（雍正旧志、道光旧志）。

　　林孺

　　林孺字世德，安溪人。膂力绝人为承恩伯周全斌所器。康熙三年，授千总。初驻延平，移驻湖广。吴三桂之乱，随师进讨。以习知水务，领舟师进洞庭湖。贼于湖口密布木桩以阻巨舰，孺乘小舟直进，拔之，克复岳州。

　　自楚移闽，随师克复海坛、金、厦等岛，又从攻澎湖。靖海侯施琅询以抚台之策，善之。及台平，琅留孺善后。一年，叙功授左都督，给拜他喇布勒哈番，敕世袭。累迁至福建海坛总兵，以老乞休。年七十二卒，赐祭葬。子天育袭（道光旧志）。

　　林皋

　　林皋字伯宏，惠安人。康熙初，从将军杨捷征海寇，破渐山、东埭、万人洞诸处。擢提标游击，又克复金、厦诸岛。贼余众犹保江东桥、湾要树等砦，总督姚启圣趣兵南下，皋率所部先攻刘国轩所筑十九砦，平之。加拖沙喇哈番，改芜湖游击。会征噶尔丹转饷有功，擢东兖参将。迁定广副将，招徕蛮苗，远近帖服。擢南澳总兵。年八十七卒。子士佐，袭拖沙喇哈番（道光旧志）。

　　周龙

　　周龙字伯规，霞浦（初为州地，升府后改隶，本属附郭）人。康熙初年，为故明郑氏将所掠，乘间说其党千余人，率以投诚。以功授定边守备，迁大同墙子路参将。旋擢郿城副将。郿迩陇、蜀，接褎斜山，寇时发，龙率师讨平之。龙治军，赏罚严明，士卒乐为用，故往辄有功（道光旧志）。

　　黄龙

　　黄龙字见侯，由永春迁居仙游。少贫，依族叔于光泽。值江机、杨一豹滋事，从总兵陈龙剿之，得贼所掠妇，悉资之归。又从征伪藩朱统锠于江西；巡抚吴兴祚壮之，拔置麾下。从复永春、德化，解泉州围，败海寇于江东，克金门、厦门、南日、海坛诸岛，授海州游击。历官至南澳总兵，致仕。爱仙游风土之胜，遂家焉。子文晖（道光旧志）。

　　郭新

　　郭新字曰民，同安人，少习韬略。康亲王入闽，授援剿右营守备，守金门。克复海坛、南日、平海、湄州、崇武、臭涂及金、厦等堡，所至不战而平。靖海侯施琅东征，以新为前驱，与刘国轩等战于澎湖，三十六屿一时俱下，全台遂平。叙功授左都督，世袭拜他喇布勒哈番。

　　时同里从攻厦、金两岛及平澎台者：吴楠字世乔，精晓水性，叙功加左都督，授春江副将，擢南澳总兵，未任卒；林庄雄以把总从征，议叙授左都督，兼拖沙喇哈番，以副将用。其平台有功者：刘执忠有勇略，总督姚启圣命赴淡水招抚，事平，授海澄营游击；魏平仪表奇伟，以功加左都督，授南澳游击及台湾南路参将，迁广西浔州副将；张正以功加左都督，世袭云骑尉，授金门镇游击；方刘进以功加左都督，授陕西固原镇副将；许忠以功授同安营游击，贡生林宗泰以功题补参议道，蒋嬉以功补苏松中营参将，方长生以功授都司；王良字遂侯，以功加左都督衔（道光旧志）。

　　骆俨

　　骆俨字温如，惠安人，寄籍邵武。康熙壬子，例得兼试武闱，遂举于乡。丙辰，成进士。值耿藩之变，赴兵部会试者惟俨一人。十七年，从提督万正色讨海寇，陈靖海三策。以平金、厦功加都督，授汀州游击，迁大同参将。从征噶尔丹，以功擢平远协副将。剿红苗、平三江，屡有功，晋楚雄总兵官。俨以书生入仕，能以贼攻贼，故所向有功。又立社学、建义仓，日延文士讲学。着有诗文集。卒于官，赐祭葬，荫一子为香山知县，历官常德府知府（道光旧志）。

　　饶元

　　饶元字君釆，一字干斋，顺昌人。康熙十三年，客游京师。闻耿精忠叛，走浙东军前献策，密图内应。康亲王授为义旅总兵，散财募士，得数千人。十四年四月，与逆将吴邦奇战于山场，斩首数百级。六月，与伪将军彭世勋战于天洛漈，斩首千余级。七月，与伪将军耿继善战于大竹，斩首三千余，生擒伪将王河甫。

　　十五年九月，康亲王、宁海将军统师入闽，耿逆降而海寇窃据凤山岭；宁海将军遣元同都统某协剿，败伪总统徐尧，擒伪总兵陈信。十一月，海寇复据邵武，延平、建宁皆骚动。都统某问曰：『海贼势大，以何策破之』？元曰：『贼众屯河南，我师在河北，若非分彼之势，难以取胜。冬月河水浅，应分兵三路：一从龙潭渡河，于贼营左十里列一阵。一从石壁溪口渡河，于贼营右八里列阵。贼闻我兵渡河，必分兵来拒。元请领中路兵同都统从新屯渡河，直指贼营，贼可擒也』。都统如其策，贼果大败，斩首万计，生擒伪总兵阮信等，恢复邵武府。都统领官兵从南路取汀州、漳州；元率义兵从北路取光泽县，直抵三关，招抚降官二十一、降兵一万二千，康亲王命元镇守江西、福建交界五府三关。十七年七月，海寇复登岸围泉州；康亲王檄元调义旅由永春进战于百角岭，斩首八百余，乘势取永春、南安，泉州围亦解。

　　二十二年，授直隶龙泉关参将。二十六年，迁四川夔州副将。时因亢旱，兵民乏食。元言于总督曰：『今各上官方急采买，官买一石米，民即少米一石。米价日腾，民将逃散。请拨宁夏五卫屯粮十万石递运西安，停止附近采买，使民有钱可市，不至远窜他乡』。总督不听；米价顿贵，饥民死亡枕藉。元又极陈利病，始拨宁夏米十四万石、料豆七万五千石递运西安，军民以安。九月，授都督同知兼镇洮岷边寨。宣谕各番土司，并赏犒有差，番皆悦服。

　　三十四年，西彝拨什兔儿祝囊王统蒙古番兵五千犯边，与土司杨汝松争地；元帅师却之。祝囊王遣宰相到营，元谕之曰：『番族已报朝廷，载入版图。尔今来争，即与朝廷争地。我奉简命镇守边疆，岂以土地与人』？祝囊知不可犯，次日退兵。先是，噶尔丹来侵，尚书图某奏称噶尔丹衰弱，宜速剿灭。疏上，明年拨西宁镇兵马，听元统领征剿。五月，战于召么多，噶尔丹大败，仅存千余骑北遁。次年，噶尔丹自杀。事闻，诏授都督同知，加荣禄大夫，追赠三代一品。

　　三十七年十月，西固守备报黑番叛。元请剿，不允。三十八年，黑番复叛，元又请剿；将军、督抚檄洮岷道谢绪光与元同往招抚各番。各番请临其部落，逐营安抚；初不知其诈也，许之。七月，带兵役三百出武都关，至呱吮城。各番出迎。安抚讫，前至峰迭城东口。城番豫伏三、四千人于四山中，见我兵进口，喊声震天，礨石齐发。元率众突围，斩贼首数十级，坠黑龙江死者二百余人，贼番退守番城。绪光曰：『我寡彼众，必请兵救援，方能出此虎穴』。元曰：『围地则谋，死地则战。贼番无马无炮，不足忧也』。夜半，发兵三十人潜往峰迭城西、又拨兵三十人潜往城东，齐声呼喊；贼番大恐，将四山围兵俱撤归守城。元知四山围解，发兵护绪光先出。元至黎明亦收兵与绪光合，伏兵道左。贼番见我师出，领兵来拒，元率师伪退。贼番倾城而出，元勒马兵转战，伏兵旁击，贼番大败；谷路狭隘，落江死者无数。元与绪光，从容进武都关。至西固城，绪光欲归岷州请兵重剿，元曰：『此时不即除，则西固、阶州、文县三城难保全矣』。绪光如其言，令土司赵廷贤调番兵三千，又令僧纲司黄登烛坚错领番兵一千，分路进剿。元率官兵出武都关，直取呱吮城。时贼番恃卜地族为犄角，坚守未下。元先破卜地族，斩贼番五百余级；因急攻城，断其水道，城内贼番人畜渴死无数，乃出城乞降。其叛番六十四族头目相率赴军前投诚，自是黄、黑两番不复叛。将军、督、抚嘉元勇敢，称为三边名将。镇洮州十余载，番汉畏怀，边庭宁谧。以老乞归，年七十余卒（道光旧志）。

　　许贞

　　许贞字荩臣，海澄人。父炳，字肖伟，捐赀重建学宫，筑陂引淡水以灌民田。尝曰：『人能有益当世，何必仕宦哉』！

　　贞初为郑氐将。康熙初，以左都督统所部归朝，诏以原官驻九江，已而移屯赣县。居久之，滇、黔变作，湖湘诸郡皆陷。十三年，耿精忠反，闽中出兵杉关，广信、建昌、抚州诸山贼蜂起应之，州县大半破没。其所遣骁将贾振鲁者规取赣州以通楚寇，陷石城、围宁都，势张甚；虔人震恐。贞在屯间发愤叹曰：『鼠辈猖狂，乃至是乎！大丈夫立功名、报国家，此其时矣』！遂起兵赴援。

　　时贞闲居久，部曲多散去，衣甲器械不完；而贞常教人舞藤牌、用挑刀，人多练习。乃椎牛酾酒，集屯丁谕以忠义大节，闻者皆感奋；得选卒四百，率之行。贼众数万营于黄坊，所过无敢撄锋；见贞偏师前，不为意。贞大呼突阵，跳荡无前；藤牌军一跃数丈，人马辟易。搏战数十合，贼众大溃，斩首数千，获甲帜炮矢无算。于是军容始可观，乘胜解宁都之围。进复石城，斩首三千。贼围兴国急，驰救之，立解。剿雩都、瑞金，尽平天华、长乐、伍迁、白奇诸寨，招降李婆、红旗、石宝诸寨贼众数万。出难民三万余人，嘱有司加意拊循。督、抚交章上其功，加太子少保。 

　　时贞威名日盛，闽寇畏之，潜遣辩士以高爵诱之，他寇亦多遣人致书进说。贞一不启书，械其使以闻，顾遣闽人饶元结、伪总兵张存归朝。存据顺昌以牵制延、汀，耿孽大患苦之。于是天子知贞忠可大用，擢总兵，辖湖东三郡，驻节建昌。以十四年六月视事，未逾月，复宜黄、崇仁、乐安三城。

　　建昌先为贼据，安亲王复而守之，顾环城数十里皆贼。贼营于麻姑山、萧家坪、杨华、芙蓉诸山寨者无虑三、四十万，逼城而军，眈眈下瞰。亲王以为忧，贞徐白王曰：『贼虽多，易与耳。请破彼一寨以为验』。王时未知贞之善用兵也，姑应曰：『诺』。贞出贼不意，以夜二鼓疾驰剿萧家坪，冒险突上，黎明破之。王晨召贞，不至，闻其出剿，大惊，惟恐失之；已而贞还献捷，王乃大喜，赐食慰劳。于是王知贞果良将，可属大事，遂以建昌委贞而身率师自袁州进攻长沙，留满兵五百，贞部卒仅二千。贼闻王军西行，度城守益单，以十二月二十八日并力攻城；一军驻城东之沙坪、一军驻城东南从姑山，一军薄南门。城东多居民，沙坪平坦；他将请攻之，贞不可。分遣裨将守南门，而自将锐卒冲从姑山。山高，贼渠屯焉，不虞我军猝至，仓皇迎战，大败遁走。而贼之攻南门者方鸱张，贞自山驰下，掩出其后，贼大惊；表里夹攻，尽歼其众。自是贼胆落，不敢复议攻城矣。捕得生贼言：贼度官军必攻沙坪，则出兵縻我；而从姑山之众下焚民居，官军不得还，城即破矣。今骤攻从姑，则沙坪之众勿能救也。诸将乃大服。麻姑山最高，贼众数万踞其上，环而寨者数十里，一急百应。贞计方春水发，沟涧皆成河，诸寨隔绝乃可破；于是按兵休士，就麻姑山麓平敞处时时引兵操演。贼初见兵来，以为将攻己也，擐甲执戈以待；贞操罢徐回。久之，贼益懈，不为备。春水暴涨，贼为浮桥相联络，贞密具舟，积薪其中。十五年二月晦，贞复引兵出操，士卒皆不知将攻麻姑也。抵山麓，引而上，直突贼营。贼分众掠粮于外，留寨者不意大军猝至，惶骇不知所为；而别枝分驾薪舟烧绝浮桥，他贼不能相救。一日破六十余寨，烟焰塞天。于是南山之贼皆尽，而城东二圣山，闽寇耿二营焉；其余沙坪、红门、梓木岭诸贼蜂屯蚁聚，不可胜数。贞计贼众且有备，故为缓攻以懈之。五月五日当竞渡，众谓贼在近，请已之。贞故纵龙舟往来旴江，置酒张乐，会诸将聚观。贼熟视不敢出声息，贞益知贼虚实。遂以六月六日进剿二圣山，直冲中坚。贼所恃炮火弓弩，我军肉薄而上，藤牌蔽身，矢石不能伤；长刀一挥，甲札皆彻。贼大败，耿二踉跄遁去。连破四十营，斩馘无算；余贼尽走入杉关。自王师西行，建昌危于累卵。贞独守孤城者七月，以饥疲之兵二千，当方张之贼数十万；而胸有成算，整暇从容，卒能以少击众、以弱摧强，尽歼群寇。安、简二亲王屡致谕书褎美，文武大吏倚如长城焉。

　　既迭克金溪、南丰、广昌、泸溪，累功授世职。又破贼莲塘，援南丰、复新城，追贼至杉关，于是湖东三郡无贼。而吉安寇韩大任者骁勇有智数，号小淮阴，与官军久相持不下，粮尽出走，以十六年五月入乐安。简亲主度攻大任非贞不可，檄提师击之。遇于跌水岭，大任所将多边关劲卒，垂死犹反斗。贞与之一日八战，彼此疲极，坐睡少顷，辄起复斗。我兵益奋，寇不能支。及藤吊、枫树平，相顾诧曰：『二寨犹破，吾等向若不降，无噍类矣』。是年七月，优诏褎奖，晋提督，兼辖饶州、南昌、吉安六郡。其冬，命提督江西全省军务。所部将领，俾自择补用，不拘成例；以贞熟识其才，得收指臂之效也。

　　剧贼江机、杨一豹者，踞江浒山为巢，四出剽掠；贞会师剿之。自钱村人，贼立木城为三关，深沟坚壁，兵不得进。寨后有高山，贞遣人间道攀援至山顶，下瞰贼巢。第苦乏水，饥疲不复能斗。乃命截竹为筒，盛斗水，人负一筒、裹干饭宵行。黎明至山巅，恣饮饱餐以待。贼望见，上山迎斗；我兵乘高击之，贼披靡，坠崖谷死。乘势至寨后，鸣角声炮；贼守关者闻之，谓官军巳入寨，皆散走。大军长驱而进，尽犁某巢。贼首走鸡公山、猴子岭、封禁山，皆绝险人迹不到；辄蹑其后袭破之。又走洪山，山有黄巢殿，自昔官军无至者；贞又破之。

　　十八年四月，追贼至江浒山，即贼巢为营。贼谋夜劫营，贞得之，令凿地三尺，以其土垒垣三尺，城堑立就。士露刃植立垣下，戒贼至毋得出声，而别遣将伏林中。贼果夜至，忽见垣堑崭然，大惊；发火，见垣内白刃如林，惶怖反走。伏兵出，贼狂窜相蹂躏死；进破詹源老巢。江、杨等亡入闽，归款。论功，复加一世职。

　　二十二年，奔宁都众犹二万，屯于都湖，立木城画堑而守；贞攻围两月，寇出挑战，辄不利，乃弃城潜遁。星驰追蹑，蹙之于永丰，又蹙之于黄塘、虎峒，其众死亡略尽，乃投闽康亲王军前乞降，以贞穷追力战故也。十七年正月平广昌之藤吊、枫树二寨，谕降伪将饶大武等五十余人、兵民五千余。二寨旧称天险，四面悬崖，攀藤猿挂而上；顶宽平，可容数千家，有池不竭，粟支数年。贞乃营于对面永安山，多制火器；会天大风，发炮焚其庐。贼升屋救火，遥纵火筒掷之，不得上，须臾灰烬。贼穷，乃乞降。先是麻姑、二圣之贼既灭，贞念余党不足穷捕，遣人四出招抚，伪总兵揭斯进、伪将军杨玉太、伪都督余雄等先后受抚者三十余辈，将吏千余人、兵卒数万。其或不听命，亦不遽加兵，徐徐晓谕之。初过广昌，伪将军刘汝桂等不就抚，而潜遣人入营探听。贞引令遍行营中，曰：『吾军虚实，恣汝观之。归语汝将，欲降则降；不降，善守汝寨。吾今未加兵，俟军还仍不降，攻汝必矣。宜固守某险要，不能守而破者，玉石俱焚毋悔』！广昌民欲薙发，贞曰：『徐之。吾未能留兵；兵去，贼复至，必僇汝。吾归灭贼，汝薙发未晚也』。民皆感激泣下。汝桂等服贞威信，亦率其众出降。贞仁而有度，皆此类也。

　　二月，命移镇广东。自起兵至是凡九年，大功奏闻者二十余次。天子嘉贞忠勇，召入陛见，褒劳再三。问在某处某处杀贼几何？贞叩首言：『臣逢贼便杀，不记多少』。上笑而颔之；知贞朴诚，益重之。

　　贞为人廉谨和易，谦退不伐。平居左图右书；接对士大夫，恂恂儒雅，不知其为元功宿将也。持军严整，部下勿掠、勿淫、勿杀降、勿俘良。每出军，以郡县僚吏从，破贼得难民妇女，辄帷置别室，属吏谨视之，遣还其家。破寨得积榖，令军民随力负取。军敢夺民，僇以徇。凡收复城邑，他将有议攻山寨者，贞曰：『方乱，民结寨自保，不皆贼也』。止勿攻，所全活不可胜计。以故江右人深德贞，家祠户祝，思慕勿衰。子思义，乾隆戊午武举人，贞命袭职让其兄振扬。临终，割田以充儒山书院膏火（遂初堂集）。

　　张雄

　　张雄字受夫，号耻庵，龙溪（一作南靖）人；康熙庚戌进士。十七年，郑经扰漳、泉，雄设计捍御。总督姚启圣屯兵漳州，闻雄名，请计事，与语大悦，疏请留军前赞画。雄以海澄初陷，贼势方张，宜先议抚；遂赍书渡海，谕以顺逆存亡。贼中将卒闻之，多因雄归诚。自是每战辄捷，复海澄，郑经循归台湾，叙功加正一品，入为工部都水司主事，擢刑部郎中。以父老，乞养归。时兵燹后赋役繁苛，民至鬻妻子以偿或逃之四方。雄议从田问赋，革现当散班及归宗合户等事，数十年民困以苏。复修明伦堂、置义冢，邦人颂德。年八十五卒，祀乡贤。子福衍、福永、福昶。

　　福衍字嵋谷，康熙戊辰进士，补行人。以考最，擢刑部主事，充律例馆纂修，迁吏部验封司，摄文选、考功、稽勋三司，历员外郎中。以风节自励，人不能干以私。会入见，圣祖褒其才品。以积劳，疾发而卒。子寿介，副贡生，官教谕，迁国子盐学录，调礼部司务，充伴送琉球使，以廉操闻。

　　福永字次修，康熙丙子举人，知内乡县，移河阳。有期亲争产者久不决，福永曰：『以吏法断家狱，适长衅耳』。以情谕之，皆感泣。因相地筑渠，溉田千余顷。岁饥，计户分赈，给牛种，课之耕。在任五年，以老归。子寿岳，康熙辛卯举人。

　　福昶字季长，康熙乙酉举人，试礼部不遇。漳浦蔡世远属修循吏傅，慨然以汉文翁召信臣自命。桐城相国张廷玉荐授江苏元和知县，调长洲。某寺僧不法，藏匿妇女为奸利；廉其实，请将寺租庙宇变价归书院，远近称快。移知云南保山县，捐俸六百金，开黑龙洞，溉田数千亩。又捐五百金置义学田租，设栖流所。权知永昌府，丁内艰归。服阕，补河南武安知县，调临颍，卒于官（缉斋文集、道光通志）。

　　－－以上录自「福建列传」卷三十四。

　　吴英

　　吴英字为高，泉州人，后入莆田籍。早孤，值海滨抢攘，用将才起家。随大师克平金、厦功，授都司佥书，隶浙江提标。岁甲寅，三藩并兴，耿精忠军出仙霞，驻金、衢，旁入江西；郑氐响应，东南震动。或闲英闽人，不可信；提督塞独深契之，授英左营游击。英奋励，甫视事三日，退宁海梅坑贼。进兵双门，解台州围；复破水贼张拱垣于三门港、歼伪帅朱飞熊于毛头洋，军气大振。既镶蓝旗贝子到浙视师，提督首荐英，即命为前锋；引兵扬言修毛坪路，阴袭凉棚取之，斩贼帅刘邦仁，遂复黄岩。贝子奇之。寻令复太平、乐清等县。抵土塘，遇贼兵二万众，奋击之，斩数千级。贼帅许奇保残卒，据绿帐，隔河而阵。英下令，人负草一束，夜乘潮填河而济，大破之。遂由猴孙岭夺其堡，引大兵直至青田。伪将连登云以十万围处踰二载，闻青田破，饷道阻绝，遂夜遁。有曾养性者，耿之枭将也，时拥大兵据温；乘大兵初至，分五路夜来烧营。英急白贝子，令诸军弃营据险，军以不乱。自率精兵据大羊山，阻其要道，复请分兵五百抄伏敌后。是夜，贼冲杀数四。英力战达曙，身中数创，士不伤者才五十人。天明，单骑突之；大师继进，伏兵并起，贼自相践踏，斩获无算。遂之至温州城下，铳伤马颠，复奋起刃十余人，夺贼马以战，贯其众由将军桥以归。初，贝子收兵，失英所在，大骇。既见，喜且泣曰：『以一身当数万众，战终夜不殆，神卫汝耶』！是役也，曾养性仅以身免，耿氏精锐尽矣。

　　未几，还守宁波中军。适贼船二百余艘直临定关，英侦得定关守备方俊受伪札为内应，请提督立斩以示贼。贼遽退守象山，英复请兵破之。旋奉檄收捕大岚山寇，搜斩数百人，余党溃散。时耿已输诚，而松杨、遂昌山寇游魂出没。贝子驻师石塘，召英捕之。贼首冯公辅屯戴火山，素詟英威名，出就抚。其别魁林惟仁、黄大相等拥众黄鼻山，左倚悬崖、右临深潭，以独木为桥，山广袤数十里，莫可踪迹；前督、抚遣人招之，辄为所杀。英令诸军持三日粮，夜腰绳鱼贯上。席草而下；至杨梅滩。遇贼，破之，降其众。

　　山寇悉平而郑氐复炽，陷海澄，困泉州，断洛阳长桥以阻援兵。英以副总兵官从康亲王救剿。自仙游分兵两路由间道解泉围，夺江东桥守之，破砦十有九，遂复海澄。己未秋，擢同安总兵官。明年，率舟师合大军进攻金、厦，郑氐弃两岛遁回台湾。

　　会靖海侯施琅来提督海疆事，议进攻澎、台，引英自助。英谓琅曰：『公与海上有父子弟侄之仇，今日之事为国靖难，不挟恕杀降，英敢不惟命』。琅从之。遂以癸亥六月某日发铜山，取八罩，直抵澎湖。郑氐势盛，前军被围，英单船拔出之。翼日进攻，杀其先锋，烧其船。英所乘船忽为潮水冲着石上，敌船火烈。将及；副将詹六奇驾小舟挽英避再三，英以众军在船，义不独存，坚却之。船忽浮起，士气益厉，战弥力；郑氏大败，毁其船百九十余艘、歼其官将三百余员、杀溺兵五万计。俘者皆纵遣使归，谕以恩信祸福，整众临之；郑氐势穷纳款，举土降。施琅凯旋，留英镇抚其地。

　　寻调镇舟山，海寇洪焕等二千余人闻风归命。再擢四川提督，破吴三桂余党杨善、帅九经等，散其众。川中洊经兵燹，千村荆杞，伏莽窃发；英严塘汛，悬赏购募，获积盗三百余人、毙其魁六十三人于杖，盗贼屏息。镇蜀十有一年；施琅既卒，上念闽海反侧，非宿将莫能镇压，遂调英福建陆路提督，旋改水师。凡十余年，前后如京师者再，御书「作万人敌」四字以赐，加号威略将军，优以世职。请老，不许。终于位，赠太子少保。

　　子十人。应麟，布政使司参议，江西督粮道。应龙，刑部郎中。应凤，康熙壬午举人，户部郎中，江南庐凤道。应鹏，福建水师提标游击。应鹍。康熙辛巳举人，广西灌阳知县。应鹏，袭世职。曾孙元桂，字馨治，袭世职，授广东雷州参将（穆堂初稿、台湾志略、道光旧志）。

　　黄性震

　　黄性震字符起；漳浦人。年十二，父母俱丧，艰于谋生。然有大志，读史遇豪杰崛起事，声色俱动，隐然自负。年既壮，益练习当世事。时郑成功窜居台湾，性震于闽安要冲、澎台形势，凡港■〈氵义〉险易、岛屿出没及战情向背，一一熟悉于胸。久之，谒闽督姚启圣于军门，条平海十便。姚用其策，相与密谋。遂平台湾。其策首言：『兵法攻心。郑氏祖孙父子踞海，识形便。台湾天险，诚难为力。今郑经溺酒色，子幼弱，将不一心；倘能不恡官爵金帛携贰其党，披其腹心，贼易易平耳』。姚称善曰：『此陈平所以毙项籍也。吾以此委君矣』。性震曰：『未也。郑今新陷海澄，数胜而骄。骤抚之，是示弱也。宜伺间出奇，大挫其锋，收诸要地以蹙其势。师丧地蹙，孤岛难恃，然后抚而怀之，其心乃离；澎、台可一战下也』。姚曰：『此项籍所以降章邯也』；称善久之。于是出龙虎山，复长泰县，大破郑兵于西溪，夺江东桥、水晶坪等处。性震曰：『可以抚矣』。乃大开修来馆于漳州，来降者予官服车骑，即亡无所问。卒有亡入郑氏者，皆夸示所有，则皆心动。谍至，密饬诸营厚款之，谍即以情输。战有日矣，或塓馆舍，盛供具，大书某镇某官公馆，声言某月日某将当来降。郑党互猜贰，归者日众，势日孤；官军一鼓而下十九塞，遂复海澄，克厦门、金门。经遁归台湾。身死；子克塽，澎湖一战面缚，海寇平。诸将克金、厦门时，议悉诛郑党，而以其子女资财犒军；性震密白姚，申禁令，全活数十万众。

　　先是，总督上性震功，廷议以同知用，奉优旨以佥事道用。至是，授霸昌道，擢广西按察使，寻擢湖广湖南布政使，以病乞休。家居七年，再起；总理永定河工竣，晋太常寺卿，卒于真定。官霸昌时，其地满、汉杂处，故多闯马劫掠。性震阴遣吏入盗伙，廉其姓名、巢窟，悉擒治之。旗丁重责剥人，至没入其妻女。性震下令听民赎回，不从者置之法，咸震詟无敢犯。官广西时，适遇大容山叛案，辞连高、廉、罗、肇、浔、梧、柳、庆八郡，狱几满。性震拟斩巨魁崔枝玉等。余省释。属天寒，男妇计口授衣，市中布为一空，欢呼声动天地。总藩湖南时，值武昌夏逢龙乱。已陷四府。廷议方出京军，上曰：『湖南有黄性震在，彼能佐平数十年海氛。何愁么么跳梁辈！且襄阳有总兵蔡元，二人必能了之』。蔡元者，破吴三桂时有功者也。时抚军亦议请兵，性震谓『用兵如治乱丝，缓之则其绪自清，急则棼矣。今第静镇以安众心，俟贼焰少熄扑灭之，一偏裨力耳。何为张皇以生四方伏莽之心哉』！未几，贼果破，逢龙诛死。其总理河务也，治法：五里设一旗一炮，旗书监督人姓名，有令则发炮，远近闻声驰赴，士卒各下堵塞料埽，则隐然以兵法部署也。前此数年绩弗成者，四阅月讫工。居乡，修文庙明伦堂；置义学田租，为邑士科举公交车之费。复建文昌祠、敬一亭，修梁山锺秀坊，浚泮池、传公河浦。自前明以来，人文甲于漳郡，形家谓以双溪、二坝收矾山、梁山诸水朝宗城下。后年久坝坏，二水背流，气运稍减。今欲兴复其故，需费二千余金。震性毅然肩之，独力填筑；疏通内河，俾诸水仍旧朝宗。

　　家居故在湖西，先世所聚族者，兵燹后零星散处。鸠工庀石，筑土堡为藩篱，俾族众咸有宁居。中立大宗庙，以示报本；次立小宗庙，联五股之亲，各置祀田租千余石以烝尝。立义塾，令阖族读书其中；置书田租四百石，为膳修膏火之资。复置义田租八百石，以赡族中冠婚丧祭、孤寡贫穷无告者。仲兄都司佥书性昂远居蜀，没已久；遣人挈其家，扶榇归葬。功兄太学生性祥久居粤，亦为挈家旋里，授宅分产。兄没，为置祀田。凡群从兄弟之子皆视若己子，婚娶田宅次第均分。好扶植单寒；海宁学士查升未遇时，一见如旧相识，不惜千金，资其成立。四方名士登门缔交，或延为诸子师，优其束脯。卒年六十有五（鹿洲初集、归愚文集）。

　　案全祖望撰姚启圣神道碑，谓性震以道士自郑氏来降，复入台，以计间刘国轩于克塽；未详确否。

　　吴郡

　　吴郡字云士，其先凤阳人。祖高，明季官京卫指挥使。李自成逼京师，与父贵及家属七人同日殉难；郡时年八岁，同老仆逃至闽省。及长，胆力绝伦。落魄汀、泉间；后乃居浦城。会海疆未宁，乃仗剑从军。康熙癸亥六月，随施琅攻取澎湖。澎为台门户，敌之精锐聚焉；郡随舟师夜冲敌艘炮发，敌大惊，贾勇而前，火矢交攻。敌艘被焚覆溺，投水者无算。官兵乘势夹击，遂克澎湖。进攻鹿耳门，乘胜直逼台城，七日而郑克塽率众归降。叙功十九等，加左都督衔，补授山西大同镇标游击。

　　尝从镇将俞某出猎，鎗毙一虎，众诧神勇。俞提督湖广，奏郡与俱。旋补天柱营参将；将军席某督兵征红苗，命郡前驱。同破天星、悬落、愁欢诸砦，苗患平。郡以天柱界接滇南，彝民杂处易构衅，因椎牛飨士，耀以兵威，使知畏戢。苗民苦杂派夫徭，会同有司禁革，俾嗣后皆官自雇募；苗人悦服。镇将疏荐，擢黄州协副将，调广东香山协。

　　广东大盗东瓜三出没海岛，为民患；郡请宽其罪，使捕盗自效。又贼有花芋艿船，身窄而长，可容三、四十人，涉水如飞，归则沈诸水底。郡严稽察，禁出口，盗无所容，皆远遁。

　　四十七年，升浙江定海镇总兵，驻军舟山。相度机宜，添设兵船于倒斗澳、长途、双合山、两头洞等处，早夜巡防。凡商贾往来，必护送过境。舟山民结茅而居，易罹火患；郡设扑火具，火发立救灭。次年，闽省告饥。朝廷命截留江、浙漕粮赈济。郡请自僦商船，与子兴业分途运送。自乍浦起行，不半月，五万石米齐集漳、泉，民喜更生。旋署松江提督。

　　五十一年，擢浙江水师提督，简练士卒。葺墩台，勤巡缉。念洋盗为患，多内地奸民为之耳目；因指陈近海居民恶习四条，移咨督、抚，通饬严禁。又以水师非熟练者未克奏效，旧例游、守以下因公罣误，辄停升转；因疏请遇有水师员缺，许破格拣用。既得请，人人皆感激奋励。踰二年，卒于官，予全祭葬，授荣禄大夫，加赠太子太保，谥「武宁」，从祀昭忠祠（茹古堂文集）。

　　阮蔡文

　　阮蔡文字子章，号鹳石，漳浦人。父曰魁，以海氛迁徙之江西，生蔡文于南昌。蔡文年十一，能属文。然性刚，以膂力自负，喜弄刀盾，邻儿皆畏下之。十三，补新喻诸生。以贫甚，随父耕作。父购得蠹坏纲目，授之读。冬无絮，蔡文携斧劚树根累百斤者负归，坎地爇而围之。父殁，教授村童以养其母。二十四，举江西庚午乡试。数上春官，不第。留心经世，所至南北山川阨塞险易、沿海岛澳以及东南诸蛮夷情状利害，无不瞭于胸中。齐语、楚咻、吴越闽广方言、苗猺侏■〈亻离〉之音，入其乡即与之化，肖其声调，莫能辨者。与武人吴郡交相善；蔡文族父钦为台州副将、拜兴汀总兵官，偕郡往依之，蔡文任书记、郡为小校。两家母通往来，郡事蔡文母如母，郡母亦视蔡文如子。未几，蔡文以母殁，扶榇还浦。时浦令陈汝咸率邑人为讲经之会，月两期；蔡文前席，高论古人治乱得失、救时急务，同学韪之。

　　丙戌后，读书都门。己丑，被放南还。抵三山，闽抚张伯行邀人鳌峰书院，讲洛闽之学，分纂先儒诸书。或劝离家五载，宜遄归。蔡文曰：『正学失传久矣，斯会可多得耶？顾吾方谋葬母，亦当归耳』。明年，漳、泉诸郡饥，蔡文将有姑苏之行，倾囊以资族人之在乡者。谓其子曰：『吾非不念汝曹，顾此皆吾祖宗之子孙，吾与汝同源共本者也。脱不举火，非填沟壑，宁免散之四方哉』！时吴郡已为定海大帅，诏截江、浙漕米三十万石，由海道入闽分赈。蔡文自姑苏趋如浙，偕吴郡分运五万石扬帆先至，漳、泉之人赖焉。

　　壬辰冬十月，海贼陈尚义遣其党赴兵部乞降。时陈汝咸为御史，奏请自往招抚，荐蔡文与俱。诏御史驻锦州，赐蔡文帑金衣裘，偕千总骆南、左其彪等入海。遇飓风大作，骆南一船飘失不知何往，蔡文船折樯几覆数四，舟人大恐。蔡文怡然曰：『我等为朝廷招逋寇、靖海疆，虽葬鱼腹，不犹愈死儿女子手耶』？至登莱，直上贼艘；见尚义，开示威信、陈说利害，卒降之。由宁波登岸，则吴郡巳为浙江提督，遣官弁护至京师。召见便殿，上问『蔡文书生，此行良苦；颇惊怖否』？更问沿海事宜，条对甚悉。议功，晋州牧，选云南之陆凉；未行，改授福建厦门水师中营参将。则以蔡文材武可大用，大学士李光地亦奏称其猷略故也。

　　在厦门，通关梁、除盗贼，动合兵民意。红彝市舶故骄横，主者贪其利，多为所玩。一日，互市争价，至一船拔刃以哗，军吏惶急不知所为。蔡文单骑往缚译者榜之，为平其直，皆罗拜。次日，其酋率众谢。

　　明年，调台湾北路营参将。诸罗令周锺瑄才名吏治，为海疆冠；蔡文和衷共济。戢吏卒、抚番黎，捐金助建学宫、城隍，悉除所辖陋规。部伍器甲简阅整齐，躬巡历沿海，增置要害营汛。北路地方千里，半线以上民少番多，大肚、牛骂、吞霄、竹堑诸处山川奥郁、水土苦恶，南崁、淡水穷年阴雾罕晴霁，硫黄所产，毒气熏蒸，郑氏以投罪人；庚寅始设淡水防兵，更番生还，岁不能三之一，巡哨未有至者。蔡文决计往，部曲皆涕泣谏止。蔡文曰：『台虽弹丸，实闽之安危；淡水又台之键钥也。由淡水至福州，利风一日可达；民番错杂，亡命者日多。不熟知其道里情形，何以控制调度』？自赍帐落、具脯糒，日或于马上成诗，夜燃烛纪所历地里、山溪、风候、土俗。为文以祭阵亡诸将士，凄怆激烈，闻者感泣。山谷诸番具牛羊酒食迎饷道旁，悉慰遣无所受。召社学番童坐幕下，与之语曰：『我汝师也，勿惧』！能背诵四书者旌以银布，为讲解君臣、父子之大义，反复不倦。诸番皆感悦。竟以中瘴气，归而病痞，迁福州城守副将；赴京道剧，卒于宿迁，年五十。

　　蔡文伟躯干，黝面阔口。好剧谈，大笑须眉皆动。读书忘寝食，为文章不假思索。然其志在经济事业，故著述无多；所遗淡水诸作，南北海道、尽山花鸟等记耳。子道泰，传见孝义（蓝鼎元撰传）。

　　陈子威

　　陈子威字其畏，闽县人，邑诸生。父希元字君首，籍侯官生员。顺治十三年，避海寇，迁居于乡。慨然曰：『吾岂忍自为一家计乎』！乃设策守御，居民赖以保全。有为贼掳者，解囊赎归之。寇退，复助木石治庐舍，为邻里谋完聚焉。

　　康熙十七年，海寇复扰。子威与其叔君翼献策军门曰：『寇所恃者，沿海之人为之耳目；故鸱张豕突，猝不易制。若联络海上渔艇断其声援，贼不难尽矣』。巡抚吴兴祚善其言，令诣康亲王备陈内地奸宄。遂招募乡勇、澳民三千，建联络营，给联络佥事道札，所在剿捕。历着战功，克复金门、厦门、臭涂、澎湖，招抚台湾等处。兴祚上其事，授南韶道，迁凉庄郧襄参政，致仕归。着有嵩山诗集、五凉治绩考。

　　君翼，闽县贡生，授联络通判札。擒伪都督章元勋、追杀伪将王亮，历战有功。卒于军。子瀛，袭授金华府通判（福州府志）。

　　江洪管

　　江洪管字人瑞，福清人。漳州镇韩某器之，延参军事。耿逆之变，管遁迹海澄。耿逆既败，海氛未靖，管与镇帅某谋守城、迎大师，叙功加副将衔，任兴化镇右营游击。以剿金、厦功，调金门镇。子良潮，任南海县巡检（道光旧志）。

　　蔡璋

　　蔡璋字秉钺，晋江人。值吴逆之乱，力拒伪檄。后以平台功授职，屯兴国田。从征建昌，大小数十战，累功授南昌总兵。移抚州，克复金溪，复剿龙泉、广信、崇安、光泽诸贼。尝以数千人破黄通贼数万。移镇广东，顺德贼惮其威名，不敢犯。踰年，简舟师，出不意剿谢昌等于海陵，倾其巢穴。贼走海，犯琼州，璋率师渡海，迎潮击其尾、焚其巨舰，斩获伪官弁等六百余级；救被掳女子三千余人，赀遣还家。贼溃登陆，掩击于五指山，大败之。复破残寇于十字门。琼州平，璋亦以劳卒。

　　先是，璋之■〈氵位〉顺德也，以大鼓置门外，弁兵有索诈者，许民击闻擒治，民感其德。及疾，民争祷于神。卒之日，罢市巷哭七日（道光旧志）。

　　苏虎臣

　　苏虎臣，南安人，武生。康熙十六年，从提督段应举克复同安、海澄，授千总，擢守备。又同兴化游击陈永茂征李复贵、陈申等，捣平贼穴。十七年，从提替杨捷征凤山。十九年，克复观音山十九寨及海澄、厦门。二十年，授都司。旋从水师提督施琅出海攻，克澎湖三十六岛。台湾平，叙功授左都督、兴化副将。

　　同县李智，亦以平台功授总河中军副将，擢南澳总兵。林廷字伯选，以从征红夷功授靖海右营参将（道光旧志）。

　　施而宽

　　施而宽字容臣，仙游人。弱寇，胆气过人。总督姚启圣委署同安守备，值南征郑氏，而宽帅遍师进剿，复海坛、平海湄州，直抵金、厦两岛。以副将衔授铜山守备，从攻澎湖，克台湾，功加左都督，世袭拖沙喇哈番。累迁虎门副将，会洋盗骚扰，而宽抚平之。迁西安副将，改龙门水师，擢狼山镇总兵。绝规例、礼文儒、甄将才、立义塾、瘗遗骼，土民感其德，为之设祠立碑。年七十一，卒于官。赠太子少保，赐祭葬（道光旧志）。

　　李智

　　李智，南安人。以康熙二十三年平台功，授总河中军副将，擢南澳总兵（道光旧志）。

　　罗士鉁

　　罗士鉁，漳浦人。康熙十八年，应康亲王募，以剿海寇功授左都督，洊升水师提标中军副将。从提督施琅平台，署为前部。大战刘国轩于澎湖，破之，遂平澎、台三十六岛，前后杀贼一万三千余名。叙功骑都尉，世职三世。擢湖南镇筸总镇兵，未赴，卒。

　　弟士鋐，亦以功授右都督。子鸣淇，袭职；洊授浙江温州中营游击，卒于任。曾孙光照，官浙江黄岩总兵（道光旧志）。

　　朱天贵

　　朱天贵字达三，莆田人。幼随父避乱福宁三沙；三沙陷，天贵被掠。郑氏奇其才，厚遇之，授左都督，统楼船二十八镇。水师提督万正色知天贵心存反正，遣其叔炳坤赍书招抚。康熙十九年，天贵遂部三百余艘及众二万余来归，以总兵官侯补。正色请设南澳总兵，配兵三千，以天贵镇之；诏授平阳总兵。越三年，大师剿台湾，靖海将军施琅率水师至澎湖，天贵以兵会之。澎湖为台湾门户，贼并力拒守，垒上环列大炮矢石，众莫敢近；天贵叱所坐舟先进，直薄炮垒，烧敌船，歼其众。大师继进，夺六屿，澎湖遂平；而天贵为飞炮所中，死于舟中。

　　天贵瑰玮岸异，遇战勇敢争先，莫能当其锋。死时，年三十七。事闻，赠太子少保，谕祭，谥「忠壮」。子源淳（道光旧志）。

　　郭世耀

　　郭世耀初名国祚，南安人。与江西翁韬，谋矫巡抚吴兴祚书招降江几。几为海上郑成功党，号「江拐子」，受伪命为将军，聚众邵武山中，悉裹头露足，登高走壁，轻捷如飞，官军莫何。国祚与韬越壑踰岩，直抵帐下。几发书，怒欲杀之。伪总兵高茂芳谏曰：『将军雄据险要，水战凫轻、山斗猿捷，而驰骤平原非其长也，况地无千里之饶、粮无一年之积，其能久乎？从之，犹不失我富贵』。江是其言，然尚犹豫未决。先释国祚及韬归。遂见巡抚，陈江几可抚状，并请擅作书罪。兴祚大喜，复作札，择有干略者偕行。江几遂率所部七万余人降，国祚让功不居。后改今名，除千总。值台湾未靖，金门总兵陈龙以其习水性，令率甲士从靖海将军施琅平之。以功加都督衔，授古北口游击，迁参将，擢广东副将（道光旧志）。

　　陈斌

　　陈斌字朝岐，莆田人。幼读书，通韬略。值闽多故，投笔从戎，札授都佥。耿逆变作，斌领先锋征剿，恢复寿昌、遂安二县；并逐土寇于威平镇，擒其魁汪匪石等歼之。旋破耿逆木城，焚其营；进攻大溪滩，夺仙霞关，恢复建宁、延平诸郡邑，顺流而下，耿逆就俘。以功授福州城守营副将。时海氛方炽，总督姚启圣知其才，调漳州；连克陈州等一十九寨，并克复金、厦二岛。以功授左都督，世袭云骑尉。从靖海将军施琅出师铜山，击杀伪镇邱辉等；克澎湖，全台就抚，加世袭骑都尉，移南阳镇副将。以老乞休，卒（道光旧志）。

　　胡宗明（李琦、何誉、薛起受、林凤、杨士珦、方冰）

　　胡宗明，福清人。康熙十七年，任海坛援剿守备。于上竿塘、赤澳捕贼，功加六等。旋收复海坛等处，直抵金、厦两岛，以功加左都督。六月，攻克澎湖三十六岛，进剿台湾，有功，赐袭三代拜他喇布勒哈番，迁太湖营游击、川沙营参将。请休归，卒年八十二。子拱斗袭职。

　　同里李琦，字宏圭，亦以援剿守备御寇金、厦，克澎湖，剿台湾功，任海坛镇标守备，加左都督拜他喇布勒哈番，于世袭，授西宁镇游击。卒于官。

　　又何誉字会皞，亦以破海寇功，令驻防澎湖，加副将衔管本营千总。俸满，授长福营游击。地属桑梓，誉加意绥辑，兵民怀服焉。

　　又薛起受字允孟，三十三年以把总从游击丁世芳领兵剿澎湖，攻取虎井、桶盘等屿，进抵鸡笼屿，贼溃散。加副将衔。授罗源千总，迁直隶马兰守备，除陕西西安副将，终海坛总兵。

　　又林凤字侯泽，幼娴韬略，才识过人，总督姚启圣擢补金门中军守备。以克澎溯功，加左都督、拖沙喇哈番，食一品俸。擢河南游击，中州地旷人稀，捐资给牛种垦田。迁山东兖州参将，肃军政，恤兵民。以老乞休，归。

　　又杨士珦字珫儒。康熙十八年，诣巡抚吴兴祚陈海岛情形；巡抚奇之，收入麾下。会总督姚启圣商择将才，兴祚以珦对。同游击江升往剿，计擒王三，斩获无算。叙功，授海坛镇右营千总，随镇帅林贤克复金门、厦门。提督施琅待以心腹，委以招抚重任；徙往台湾，招刘国轩来降。题授左都督，摄守备事。迁江南福山游击，擢贵州副将。

　　又方冰字二水，多勇略。总督姚启圣异而拔之，使领先锋入海岛。冰习水务，乘风迅驶，直控贼船，战多奇功。授泉州水师营副将，于世袭（道光旧志）。

　　丁任俊

　　丁任俊字子美，古田（一作福清）人。少业儒；以海氛炽，投笔从戎。解泉州围，恢复永春、德化二县，廓清澎、台。积功至左都督，授云南游击，擢广东副将，调陕西；所至有声，三省俱勒碑颂德。恩授正一品（道光旧志）。

　　曾春（黄瑞、林正春）

　　曾春字化公，晋江人。与提督万正色有旧；正色统兵援岳州，荐春于制军。夜半斫栅克君山、复岳州，授游击。后以被累革职。从征闽海，战崇武，平金、厦两岛，授铜山游击，镇秦溪。二十二年，施琅平台湾，春绩尤着，以功加左都督，带拖喇哈番衔。擢广西河池参将，擒水遁巨魁父子，立毙于杖，池人感之。擢四川夔州协副将，以目疾乞归。子起凤字汉翔，袭职。

　　黄瑞，晋江人。提督万正色拔隶援剿总兵黄镐麾下；与贼战崇武海中，贼大败，逃归台湾。以功，授铜山镇标中军游击。二十二年，又从靖海侯施琅战澎湖，瑞以功加左都督，带拖沙喇哈番衔，世袭。擢代州参将，致仕。

　　林正春字伯馥。随剿澎、台有功，授福建海坛镇标中军守备，擢浙江太湖参将（道光旧志）。

　　林汇

　　林汇字如渊，惠安人。总督姚启圣统师平金、厦、澎、台，汇上策干之，授援剿札付，训练水军。以功授左都督，选湖广竹山游击。历登莱参将，选黄州协副将。黄梅，故陈友谅窃据地也，地险民顽；逼于县令，变起不测。汇亲至贼巢晓谕，即解散。以病告归（道光旧志）。

　　高斌

　　高斌字子荐，霞浦（初为州地、升府后改隶，本属附郭）人。以把总，随提督万正色复金、厦两岛，又与靖海将军施琅克澎、台。康熙二十六年，擢澎湖水师守备。二十九年，迁台湾游击，未任而卒。

　　时同县与平澎、台功者：守备曾应凤，力战有功，迁都司；箭创发，亦未任卒；金凯本姓王，以百户叙平澎湖功，授泉州守备。时提师蓝某军政暴虐，凯因其母以求少舒，军士立祠祀之。后擢宁州副将，年七十七，以老告归（道光旧志）。

　　黄日

　　黄日字邦耀，晋江人。康熙十九年，从万正色率舟师克海坛、平海、湄洲、浯州、厦门。二十二年，从靖海侯施琅克澎湖、台湾。叙功授左都督、拜他喇布勒哈番。久之，借补同安营把总；视前所授阶降，而日处之恬然。饬伍卫民、赈穷戢暴，积二十六年不调不迁，以卒。初，日之捣澎湖也，风急帆摇，敌势方张，舟人畏怯观望。日奋袂起，夺舟师所捩舵，乘风突进；诸军皆进，遂破之。统兵者抚其背曰：『壮士得非黄日乎』！又尝受知于总督满保。然皆以老故，不果荐。年八十，卒于家（道光旧志）。

　　彭日光

　　彭日光，县贯未详。康熙十八年，海寇侵扰，日光集乡勇、驾战舰，联络相应，争先交战。巡抚吴兴祚嘉之，札委随征千总。嗣随靖海将军施琅克复澎、台，摄副将。后叙功，加左都督（光旧道志）。

　　蓝理

　　蓝理字义甫，号义山，漳浦人。少桀骜自大，不屑与群儿偶；长益卓荦。伟躯干，虎头燕颔、巨目丰颔，口可容拳。力举数百钧；足追奔马，曳其尾倒行。刀盾鎗石，靡不精绝。时拊腹跳叫曰：『不封侯拜将，非夫也』！年十六，无以资生，或劝之业染。笑曰：『君子固穷，吾姑试为之』。设缸置靛，收里布躬染濯。一日，遇族叔赞皇于道。见手青，问何为？以实告。赞皇怒，举扇扑其额。骂曰：『天生一具铜筋铁肋，不立功万里外，作此可鄙』！理矍然归，持斧击靛缸，破之。集族中雄健者十五人，谋曰：『我欲为国家出力，顾莫我知，无尺寸凭借。今海寇卢质拥众岱嵩、井尾间，荼毒生灵；我与若往杀之。官必用我矣』。皆日『善』。遂行。出洋尾桥，招邀得数十人，至岱嵩屯驻。卢质居井尾，隔一江，遣二小贼游巡。理传言：『吾欲与质斗，可来』！质闻，率众二百人至。理虓然大笑曰：『人言卢质英雄，伪耳』！质曰：『若何名』？理曰：『岂不闻蓝理』？质曰：『乳臭耳！吾安得闻之』？理曰：『吾素闻若勇，令始知若非勇。若所恃二、三百人耳；假令二、三百人弗动手，独若只身与吾斗，吾擒若矣』！质曰：『有是哉』！令军皆壁立，毋擅动。质与理各携藤牌短刀，跃出沙场，斗百合，不分胜负。卢质身长七尺余，白面长须，挥刀盾如闪电，百夫莫能当；见理少年，心易之。至是，始知为劲敌，悉殚其技，不能胜。理度质气馁，忽大吼曰：『着矣』！质愕然，趾出盾外。理截其趾，颠，遂斩之。谓其众曰：『降者免』！众皆降；其副王都闻之，亦降。理议驰诣郡献功。都请缓数日，言有仇欲报；实潜出剽掠，后以伤卒。理始自诣郡，郡中当事疑理作贼、又虑海寇侵扰，戒严。理指天誓日，言屠贼状；弗信。逮之于狱，杂群贼中鞫治之，爰书置极刑。届期将斩，计五十有三人；议留一人缓死，待后来者。令掣签。理曰：『死则死耳，何掣为』？群贼向前竞掣之，遗一签于地。理曰：『地上者予我』。官揭视之，乃「生」字。由是五十二人皆斩，而理独留。久之，同系有谋越狱者。事泄，当斩。将及理，迅雷忽作，书昏似夜。当事度其冤，乃止。然终不能出狱，理亦晏然无出意，日束刍捆履以为食。

　　康熙十三年，靖藩耿精忠叛，悉纵系者，令更衣赴藩下授职。理曰：『我岂从贼作乱者哉』！间道走上游，出仙霞关。闻亲王统大师来，星驰迎之，具陈平闽策。王嘉之，令随征为前导，屡立战功；奏授松溪营游击。未几，迁灌口营参将。灌口地当孔道由，军兴旁午，供亿甚繁。闽督姚启圣驻漳筹海，每使过有诛求；理不应，且执而鞭之。是诸使皆谮理，姚纠理虚兵冒饷，革职，永不叙用。理有卒斗杀人，当死，理怜其母寡、无昆弟，白之官曰：『杀人者我也，卒无罪』。得免死，置理于狱。理在狱又经年始获释。

　　岁癸亥，朝廷以郑氏父子窃踞澎、台，数侵扰泉、漳为边患，议大兴师，命靖海将军施公琅往剿灭之。施名宿老将，善用兵；闻理英勇，奏请随师平贼，檄署提标右营游击，领前队先锋。理喜，日在厦门练习水战，教演行阵。有二卒出市薪蔬，遇将军标噶叭什观剧使酒，擒二卒挞之；并诋理革职之员，不可为将。卒归愬，理笑曰：『汝曹斗殴常事。且问汝胜耶？负耶？卒曰：『受挞耳，何敢争胜负』！理怨，命斩之。曰：『汝二噶叭什不能胜，何能杀贼？』卒呼冤曰：『我等以主帅内标，姑让之。请复与斗，如不胜，愿斩』。理纵之。再斗，曰：『胜矣！大胜矣』！喜，命二卒仆门板上，刺一鸡淋之，舁以随往见将军，请发噶叭什二人者付惩治。施不可；理固请曰：『今行军用人之始，士卒不敢爱躯命，为将军出死力，将军宜一体抚恤之。噶叭什小辈，恃将军亲昵，无故鞭挞士卒。且当众大言，谓某革职之员，不堪为将；损先锋威重，摇惑众心。将军不发此二人付某惩治，恐军士人人解体也』。施不得已，付之。理驰至营，遣卒赍公文飞报将军曰：『今日上吉，先锋启行杀贼』！即诣海岸祭江，绑噶叭什二人斩之；轰然大炮九声，顺风扬帆而去。施闻之，不悦。既而曰：『虎将也，必成功』！命治装统诸军继之。

　　理帅师直抵澎湖，郑氏将曾遂等以数万众迎敌，战舰蔽江。理奋勇与战，自辰至午，益力。忽有敌炮斜飞过理腹，理偃。曾遂呼曰：『蓝理死矣』！理次弟瑶从背后扶理起立，理空拳虎吼，大呼曰：『蓝理在，曾遂死矣』！唤草茵持刀来，连呼杀贼者三，声如巨雷。舟中军士皆气壮，无不一当百。草茵者，族子法小字也，持刀授理。见理腹已破，肠流出外，为掬而纳诸腹中。四弟瑗傅以衣，五弟珠持匹练连理腹背交里之。理大呼杀贼，不暇他顾。时敌舟竞进，以铁钩钩住理舟，官军亦飞钩钩敌舟。火箭、火龙、火罐，彼此对掷，烟焰漫天。敌中有飞天鼠者，沿大桅而上，伏篷阴，衔刀扪绳，负篷而立；群敌转篷向外，则持刀飞跳下理舟。瑶挥刀斩之，敌人气丧，官军贾勇先登。理命以火药桶尽倾敌舟，燔毙无数，沈其二艘，敌大败，逐北数十里，弃械浮尸盈海面。遣弁赴将军报捷，施大喜，拜疏上理首功，亲至理舟慰劳。有红彝医药极神效，命医之；医言须七日勿动气，方可平复。施曰：『大功已成，安卧十日可也』。其后施将战，戒左右勿使知。将师齐出，千舻竞奋。敌悉锐拒官军，日中小却；施以大众犁之过猛，舰搁浅沙不能动，群敌环焉。施故善战，神闲气定，不以遇浅故挫恤。敌见篷上书「中军」二字，弗知其为施；遥望总兵吴英一船，高牙黄纛，甲帐甚盛，以为此真将军，竞趋击之。然潮渐退，浅益甚，施尚未得突围出。谍者飞报，理左右偶语曰：『将奈何』！理闻，问故。给曰：『无之』。理拔剑起；大惊，乃言将军遇浅被围状。理传令往救，左右弗能止，遂行。时诸将所乘舟皆书官爵、姓名篷上，字大二尺许，远难辨。独理舟止书「蓝理」二字。方广各二丈。贼遥望见，相谓曰：『蓝理来矣』！稍却。理追击，大败之，夺贼舟，请施更舟。施执手慰劳曰：『爱我也！但医言七日勿动气，是以戒左右勿令知。今方三日，奈何遽动』？理笑曰：『主帅被围，吾安忍偷生？即疮裂以死，亦有天定，无悔也』！于是与施乘胜杀敌，敌大败，死伤不计。穷追至西屿头，敌退守城垒，不敢出。施复拜疏，上理功。数日，理疮平，复与施谋出轻师以扰之。敌数败，首尾不能相顾，大困弗支。郑克塽闻之，惧，遣使纳降。官军入台湾，百姓安堵，海疆底定。朝旨以理血战破敌、功在首先，遇缺先用。而理以二亲且老，乞归省，弗赴。

　　未几，丁父艰。服阕，二十七年始入都。过赵北口，遇乘舆出水围，将回避；骑凝立道中弗肯行，鞭之数十弗动，乃舍骑步入梁园中。驾至，遣侍卫问谁骑？理乃出曰：『臣蓝理从福建来者』。上问：『是征澎湖拖肠血战之蓝理否』？理奏曰：『是』。上曰：『来何迟也』！召至前，问血战状；解衣视之，以御手抚摩伤处，嗟欢良久。复召至行官，极慰劳。廷议授官，部臣以理革职闲员，拟守备；弗可。拟游击、参将，俱弗可。乃拟授陕西神木副将，赐帑金三百两。未行，特授宣化府总兵官，挂镇朔将军印。越三载，以海洋多盗，调补浙江定海镇。在浙十余年，四权提督事；兵民相爱，山海肃清。修定海文庙、祀忠烈、恳荒芜，筑道头、通洋舶，海外苍黎欣欣大有起色焉。尤重斯文、礼贤士，诸生单寒者，必周恤培植之。乡会大比，皆资行李之费，浙人士籍籍弗衰。每遇上南巡接驾或入京陛见，恩眷之隆，群臣无比。上常向诸王大臣言理拖肠血战之状；又引见太后曰：『此破肚总兵也』！每敷奏，侃侃指画，或手舞足蹈；上嘉其真率，手书「所向无前」及「勇壮简易」匾额赐之。寻以天津为京东重地，调理镇守。理以畿辅产米无多，而天津一望平原，皆沃衍间旷，可浚河引水、开灌稻田。率兵疏凿，躬胼胝，负土筑堤；市牛种农具，募民耕种，得水田数百顷，岁收稻谷。上俱以赐之，名曰「蓝田」，土人称为「小江南」。

　　四十五年，迁福建陆路提督。调理五弟独石路参将珠，赴天津接管营田事。理至，见故乡父老，欷歔太息；道及微时颠沛事，慨然有广庇寒士之志。地方鼠窃盗贼，搜除廓清，尽撤街巷栅栏；曰：『此非弭盗，乃弭捕盗者』。漏下三鼓，城门洞开，民间夜户不闭、行旅戴星往来，遗货物于道无敢拾取；数郡人民安乐之。时询疾苦，闻文武胥役弄权舞弊以及势豪、大恶、讼师、土棍朘削人民，悉关白当事按法区处；亲近者，竟自治之。堪舆家言漳郡人文郁塞，乃后山仙殿压学宫地脉、东南田里港未筑水门直舄所致。理毁仙殿，大兴工役，填筑田里港。又以江东桥被贼断后，民苦冒险渡狂澜，倡修江东大石桥。二役费须巨万。理偕诸文武官绅捐赀，不足则以郡人之不孝子弟、为富不仁者罚出锾附益之。又狭小市廛制度，筑漳州浦头、石码、泉州新桥、安海、沙溪、涂岭行铺千百问，大开街衢，便民贸易。常曰：『以地方不义之财、为地方万民之利，可以劝孝弟、抑豪强。转移风化，莫善于此』。或曰：『此有司事，非所宜』。理怒曰：『天下官管天下百姓，腐儒何足以知之』！由是告讦不法事者日接踵，差弁勾摄络绎于道，而假威之辈纷纷四出，富人重足而立矣。理左右亲昵，多阴交泉郡土宄，侦访素封，诡称理令恐吓之，获利无算。或遇豪黠不听从，则以抗拒为大辱，又不敢明目向理言；伺理游行，处隔窗偶语，故作嗟叹不平声。理闻问故，则故匿不言；再问，尚吞吐其说，似绝不经意者。理性急，不能休；乃言其某为富不仁极、害人不堪之处，或暴横孤寡诸非人类所为事。理曰：『岂有此理！世间无官法耶』？复极言势力浩大，官吏莫敢撄。理曰：『治之』！于是多请托，左右纳赂求解，而恶名尽理受之。泉郡势豪憾理者刻匿名帖，绘一虎以比理，多列条款，传播京师，声名大坏。辛卯秋，以漳平陈五显盗案解任。壬辰入都；值觉罗满保出抚闽，据虎帖参劾。上命侍郎觉和托、廖腾煃偕总督范时崇、巡抚满保并按之。左右不肯承。理曰：『吾大臣，何必辩』？举笔署曰：『皆实』。拟极刑，追赃八万，家产皆籍入官。上念理功，免死，编入旗籍。

　　俄以西藏用兵，命军前效力。将军富能出西路，大丧军实。理率子国英、国庭、国定、国柱，自备资斧，从将军真穆赛出东路，驻二十五台。当师之初出也，帝谕穆赛云：『蓝理谙练行间，汝宜亲信，大有裨益』。至是，帝又云：『蓝理用兵合机宜，久已知之。今驻二十五台，正合朕意』。因赦免所追赃，而闽中家产俱经有司变鬻一空矣。越数载，以老得赐还京。五十九年卒，年七十二。

　　理生平躁急，性发如震霆，过即忘之，无藏怒宿怨。剧谈，大笑声闻里许。惟好自尊大，不服人，尤善骂。凡权势赫赫，位在其上者，多倨侮挫之，以示天下莫己若。遇才人杰士，虽寒贱亦必折节礼下。教家勤俭，衣食粗粝无所择。家奴悉珍馐自奉，草蔬败肉皆留以待理，理亦甘之。好书大字，濡豪伸纸，有求无不应者。

　　诸弟皆以平台功加左都督。最著者次弟瑶，功烈居多，未仕卒。四瑗，仕至福建金门总兵官。亦喜书大字。拳能入口，扬盾一跃三四丈。五珠，累官参将。英勇不让诸兄，而好学聪敏，能背诵朱子纲目。有子六：长国英，岁贡生；三国庭，辛卯副贡生，以军功侯选同知；四国定，岁贡生。

　　康熙六十一年，命理家属以丧归，除其旗籍（鹿洲初集、敏求轩述记、有柚堂文集、郎潜纪闻）。

　　陈昂（子伦炯、芳、孙埙）

　　陈昂字英士，同安人。少好击剑，有勇力。世居高浦；国初，迁滨海居民，徙灌口。父兄相继没，以母寡艰生计，遂废书贾海上，屦濒死。往来东西洋，熟识海岛港门风潮险易。康熙癸亥，上命闽淅总督姚启圣经略台湾，遣靖海伯施琅统诸军进战，求习于海道者，昂入见。时启圣以水战宜乘上风，昂独谓北风剽劲，非人力可挽，船不得成■〈舟宗〉；不若南风解散，可按队而进。施意合，遂参机密。将至澎湖，北风大厉、氛雾冥冥，书面不相觌三日，军中恫疑。昂进曰：『此杀气也。将军毋以父兄之仇欲效楚伍员倒行而逆施乎』？将军曰：『然则吾誓天』！昂手案以进。誓毕，风反日晖。及战，昂身自奋击，所向披靡，遂克澎湖。归疾病痍伤者于台湾，其吏卒大熹，郑氏遂归命，兵不血刃。策勋授苏州城守，一调再迁而至碣石总兵官。擢广东副都统，皆滨海地也。尝奏请：『西洋治象数者宜定员选，毋多留。其留者勿使布其天主教于四方，以诱惑群愚。自开海禁，登莱、江淮间海舶至，菽粟布帛即腾踊。佥日内地年登而榖贵，职此之由』。久之，语上闻，命尽闭海洋。昂闻之，独曰：『南洋非此伦也。吾少历诸番，皆习耕稼，无资于中国。或海壖毁饥，商舶尚以诸番之米至。今概绝之，则土货滞积，而滨海之民半失作业』。欲上言，会疾作。将终，命其子以遗疏进。众皆疑焉，叩之闽人，则曰：『斯言也其信』！子二：伦炯、芳（望溪集、道光旧志）。

　　伦炯字次安，为诸生，博通群书，尤熟外夷情形。少习水师，由荫生赏蓝翎侍卫。康熙六十年四月，擢三等侍卫。七月，发往福建，以参将用。十月，署台湾南路参将。雍正元年七月，命署台湾协副将。十一月，升澎湖协副将。二年，调台湾水师协副将。筑海岸，护安平夷城。悯平台死事者，建五忠祠，祀许云以下五人。四年九月，闽浙总督高其倬以台湾总兵一官尤关紧要，奏请简放。十月，升台湾总兵。厉己率属，时有「总镇清廉补破靴」之谣。寻偕其倬疏称：『台湾镇旧设马兵三百名。因台湾多雨，春夏秋三时皆泥深水大，马无所用；惟冬间，方能乘骑远出。而入山征番捕匪，兵丁仍皆步行。若将所设之三百名马兵裁去，改为步卒战兵三百名、守兵四百名，分入四十三营轮流添拨防台，比旧额多兵四百名，而又不用增添粮饷。似于营伍有益』。允之。六年二月，调补高雷廉镇总兵。

　　先是。伦炯在台湾任内揭报参将林子龙纵兵聚赌、废弛营伍及招贿婪赃等款，经高其倬题参革职。七年，署闽浙总督史贻直奏称：『揭报诸款，审无凭据。查林子龙从前效力戎行，颇着劳续，在任亦得兵民之心；可否量加委用』？奉旨：『林子龙从前引见，系壮健材能之员，后被陈伦炯枉加弹劾；而所特荐之游击洪继龙则甚属庸常。举劾颠倒，伦炯下部议处，降级调用』。九年二月，命往浙江，交与李卫照所降之级委用，效力赎罪。四月，署大荆营游击。十年正月，命署福建澎湖协副将。闰五月，调署兴化协副将。六月，调署台湾水师营副将。十二月，实授。十一年，直隶总督李卫欲以补温州总兵，不许。

　　十二年，擢江南苏松水师总兵。十三年，江南总督赵宏恩奏言：『据苏松水师总兵陈伦炯禀称：吴淞海口为苏松门户，南北商艘出入骆驿；而各船遇风收泊，舍此更无他处可以寄椗。奈此口并无高山大阜可为瞭望标准，每逢黑夜，船只停泊外港，猝遇风浪，无所逃避。兹巡洋目击情形，随查勘吴淞港口有炮台两座，北属吴淞、南属川沙，可于各台上设立高竿，悬挂明瓦号灯二盏，以为港口南北标识，使黑夜收风船只望为准绳，以便入口。臣查所议，实于海洋昏夜收口船只大有裨益』。疏入，上嘉之。

　　乾隆三年五月奏称：『闽省动拨江西、湖南仓榖三十万石。伏思江西、湖南二省从内地至闽必由长江，至江南换海舶方可出口海运。臣身任江南水师，闽省又系桑梓之地，请躬亲督运，庶免闽省委员远来守候稽迟』。从之。六年二月，调狼山镇总兵。七年十月，擢浙江提督。未几，因失察事下部议处，即议降三级调用。十三年八月，闽浙总督喀尔吉善奏：『原仕浙江提督陈伦炯为水师中难得之员，请留闽就近补用』。奏入，不许。未几，卒。着有海国闻见录二卷（国史馆本传、道光旧志）。

　　芳字名侯，貌魁伟，能挽数石弓。为把总，稔盐捕以私盐诬人，动辄破产，罹刑狱；白于当道，力除之。擢吴川游击。有造孩子酒者，刳胚胎投糟中，吸其气酿为酒，杯值钱百，罹其毒者无算。事觉，知县将薄罚释之。芳曰：『此何如事，不除其人而绝其害，非法意出』。立揭其事于大府，置极刑。后以病免。子埙字仲篪，以从父荫补福建水师提标左军守备，迁金门游击，移台湾中军，授烽火门参将，移广东大鹏营，擢香山副将。香山当广海门户，西南诸番舶所辐辏；而澳门红夷室家杂处，其外零丁诸洋汪洋无际，奸民剽掠，聚散无常。埙内镇抚、外巡缉，夷民均安，洋盗相戒不入其境。后巨盗曾德度等发觉，独香山无事。摄碣石总兵，卒于官。埙生长将门，双目炯炯有光，善骑射，而性温雅；所至与诸有司和衷相济，人服其识体（道光旧志）。

　　蒋晟

　　蒋晟字景李，侯官人。康熙甲子举人，授澧陵令。值境多盗，最剔奸弊、练乡勇，招徕安辑，五载以治。擢刑部主事，奉诏会同福建督抚绥海寇；宣德威，就抚者三百五十人。迁员外郎，复陈靖海六事。转户部郎中，管宝泉局，弊窦一清；户部尚书赵申乔、侍郎王原祁交举清慎。转山西道御史，巡视北城，又视南城。卒于官。子迪（雍正旧志）。

　　陈进（弟昂）

　　陈进字邦俊，弟昴字邦杰，晋江人。以从平金、厦两岛功，部叙授进副将、昴总兵。康照二十三年，罗剎恃险不庭，据木城为固；进、昴从征，深入不毛，造火瓘、火箭毁其敌楼、破其木城，贼乞降。凯旋，授进粤东参将、昴山西参将。二十九年，擢进镇湖广九溪。昴已先镇湖广长沙；九溪、长沙要带洞庭、界红苗，崇山密菁，猺蛮杂处，进、昴镇抚有方，人民畏服。未几，迁进江西袁临总兵官。皆以年老乞归。所莅之地，均建祠立碑。进卒年九十一，昴卒年六十七。子各荫守备（道光旧志）。

　　案同安陈昂，道光志误作昴。此陈昴字邦杰，与陈昂字英士意义同。当亦昂之误。

　　黄英

　　黄英字挺通，罗源人。少失怙，事母兄以孝弟称。康熙十三年，耿逆变后，滨海尚未靖；英谙水性，从事行间，恢复金、厦及澎湖三十六岛，题授左都督。当入觐，以母老不忍离，致稽行期。上询其故，英以实对。授江南漕标游击，迁淮安参将、沂州副将，赏戴花翎；擢金门镇总兵，军民立祠以祀。康熙六十年，台湾朱一贵乱，英驻厦门策应。事平，权台湾镇总兵。时兵革甫休，民居未集，英绥辑有方，惠行威立，军民复立祠祀之。旋以老致仕，优游林下者七年。子三：正元、正清、正纲（道光旧志）。

　　苏侃（子明良、正德）

　　苏侃字直庵，海澄人。康熙十九年，从征金、厦、铜山、南澳四岛，平二十九寨。总督姚启圣荐授山西灵邱路参将，擢浙江台州副将，又迁洞庭。盗息民安，民祠祀之。以老乞休。

　　子明良，漳浦营都司。康熙六十年，朱一贵陷台湾，明良从提督克复之，以功累迁至泉州陆路提督，卒于官。次子正德，台湾守备，运粮没于海。皆赐祭葬，荫袭世职（道光旧志）。

　　陈致远（子应橙）

　　陈致远（府志作远致）字子静，台湾人。康熙二十二年，以军功署参将，从提督施琅攻克澎湖。平台后，留致远安插民居，募佃开垦曰园二万余亩。迁台湾镇标左营游击，寻擢瑞安副将。

　　子应橙，字天杓，由把总累升守备。六十年，随征朱一贵，叙功加署都司（道光旧志）。

　　蓝廷珍

　　蓝廷珍宇荆璞。族祖理，已有传。廷珍少朴拙，耕于野作苦。忽有所怀，喟然曰：『吾其为持戟之士乎』！理移镇舟山，不远二千里渡海自请入伍。日习骑射，舞戈扬盾，矫捷如风。又善为火攻，枪炮无虚发。理壮之。康熙三十四年，擢把总。越四载，迁盘石守备。又六年，授温州镇右营游击。追贼于南麂外洋，乘风纵击，获其人船贼械。复在凤凰外洋巡捕贼艘，尽夜穷追，至青水大洋，沈其一舟；又获其一，斩首十五级，生擒二十七人。当事以为能，调温镇中营游击。甲午夏，在官山外洋捕贼，复追至青水大洋，斩首二十一级，夺二巨舰，擒六十四人。凡汪洋绝岛险远僻深，从来官兵不到之地，穷搜靡遗。洋贼闻风破胆，皆曰：『谨避老蓝！他镇协如婴儿女耳』。自是威名日盛。诸将多忌嫉者，谗于总督满保将劾之；提督吴升固争，谓此两浙第一良将，满保未信也。会关东大盗孙森等窃辽阳巨炮战舰逸入海，圣祖震怒，责成沿海封疆诸臣。满保入觐，面奉谕旨，由海滨巡行南下，提督偕至温州。时方忧逸盗未获，温帅来迎，问将弁贤否及蓝某安在？帅曰：『彼在家观剧，未暇也』。满保怒，据帅揭密缮疏，明晨将上之。舟次瑞安，廷珍跪迎于江浒。满保曰：『观剧忙耶！何为来此』？声色俱厉。廷珍从容言，某于某日乃自海面缉贼来，在黑水外洋与贼大战，斩级落水甚多，擒逸盗孙森等九十余人，尽获其战舰赃物炮械。满保愕然曰：『有是哉！几失吾良将也』！召入舟，厚抚之。提督吴继至，笑曰：『何如？余言不谬乎』？于是改弹章为荐牍，时丁酉夏四月也。

　　己亥春，超迁澎湖副将。夏秋间，授南澳总兵官。寻摄理碣石、潮州二镇务。辛丑夏，台湾朱一贵反。五月七日，警报至，即简师徒、治军需，慨然以征讨为己任，条陈进兵事宜。略云：朱一贵偶尔鸟合，尚未知战守纪律为何事；当即命将出师，星夜进讨如救焚拯溺，勿容稍缓。彼不意官军猝至，必将手足忙乱，仓皇散走；此迅雷不及掩耳之道也。若俟奉报请旨而后发兵，动逾数月，贼胆必大，规模渐立、谋士渐出，羽翮渐成，则燎原之火正须大费扑灭耳。控制台湾，惟厦门最为扼要；形势所在，便于指挥。

　　莫如疾驱南下，住札厦门，督师进剿、筹划粮饷诸凡机宜，呼应便捷云云。时满保闻变，屈指浙、闽诸大帅惟蓝总兵可任；已飞檄调廷珍，而自兼程趋厦。途接廷珍条议，意见吻合，大喜。委令总统水陆大军，领战船四百余号、官兵一万二千员名，前赴征剿。六月十一日到澎湖，用间谍得贼中情状，谋于提督施世镖曰：『群盗皆鸟合不足忧，一攻即靡；但其众至十数万，诛之不可胜诛，且多杀生灵无益，今但张檄止歼巨魁，余勿问，皆令自新，则人人有生之乐、无死之心，可不血刃平也』。施从之。十有六日黎明，师逼鹿耳门，贼众扼险迎敌。前锋林亮、董方冒死直前攻击，廷珍率大军继之，遂败贼众，夺取鹿耳门；乘胜进攻安平镇，拔之。戒将弁入郡之日，无妄杀掠。遍檄市里，门书「大清良民」者即为良民；自是贼胁从者多解散。十有七日，鏖战于四鲲身，大败之，追至七鲲身、濑口。诘朝，遣将以小艇载火具，败贼于涂墼埕、水仔尾，毁其战舰。十九日，贼以数万众蜂拥牛车、架炮列盾为阵来战。廷珍亲督大炮，连环迸发，指挥将士贾勇争先，遂破其阵。复遣舟师以小艇附岸夹击，贼众大败，淹毙千余人；于是贼退保府治。世骠用降者计，夜遣林亮、董方、魏大猷、洪平率兵一千二百名从西港仔暗渡出府治之背。廷珍曰：『此诚奇计。顾贼众兵单，脱有失，贼难制矣』！即驰入施营，谓曰：『公宜遣将弁于濑口、涂墼埕等处分道夹击，某当亲率大军疾继林亮等之后，方可万全。贼闻我师北来，必弃营遁；府治恢复，在此两日间耳』。遂乘夜进发，抵西仔。二十二日黎明，在竿寮乡登岸，令空舟悉回安平，示军士必死，无有还心。曰：『今日战胜，明当直抵府治耳』。言未已，谍者报贼在苏厝甲，与林亮、魏大猷决战，势甚张。廷珍分兵八队为四正四奇，而自将中军驰赴之。贼望见，惊曰：『此老蓝旗帜也』！廷珍纵兵大战，贼稍却；急乘胜崩之，贼大败。薄暮，至犁头标屯扎。料贼必夤夜劫营，漏初下，传令撤去账房、卷旗帜。露刃伏芒蔗间。夜未半，贼至，弗见大营，方惊顾，忽金鼓大震，我军突出，四面击之，贼大乱，自相攻杀。比晓，追败之于木栅仔，复败之于茑松溪、朱一贵率余贼逸去。遂入府治，秋毫无所犯。计自进兵以来，纔七日耳。于是，分遣诸将复南北二路。朱一贵走湾里溪，大军追至茅港尾、铁线桥，及之于盐水港。朱一贵走下加冬，廷珍密购杨旭、主仁和、杨石、杨雄等，给与守备、千总衔扎，令纠合庄民诱致朱一贵于沟尾庄。闰月八日，朱一贵及王玉金、翁飞虎、张阿山、吴外、陈印、李勇、陈正达、卢朱等皆就擒，于是林曹、林骞、林琏、郑惟晃、张看等皆向大军乞降。南北二路弁兵擒斩贼目颜子京、郑定瑞、杨来、万和尚，安抚各处庄社民番，台地悉平。廷珍奉檄署理台镇总兵官事，仍总征兵。七月，南路阿猴林余孽继起，复讨平之，降江国论、郑元长等。遣千总陈章渡海入琅峤，招降刘国基、薛菊，散其余党。巳而陈福寿等后先俱至，皆渠魁也；为之美衣服，恣其出入炫耀以动逸贼，使悉来归。九月，施世骠卒，廷珍奉檄署理提督印务。招抚杜君英、杜会三父子，获黄殿、黄日升、郭国正、张岳。盐水港、六加甸、红毛寮诸孽先后思逞，悉皆擒灭，枭杨君、林君、李明、黄辉、卓敬等于市。石壁寮余孽复叛，发兵擒获苏清、林阿尾、王教等十五人，皆斩之。又擒获贼党陈成、郑文苑等十三人。

　　康熙六十一年，廷议改设台澎总兵官于澎湖，台湾府治设陆路副将，调廷珍赴澎镇守。将行，南路下淡水、北路八掌溪奸民相继作乱，复发兵剿擒；并遣诸将分道搜山，先后获林亨、颜烟、李庆、黄潜等二十一人。六月，诏总兵官仍驻台湾，廷珍遂为台镇，从征将士以次班师。雍正元年春，逸盗杨合复谋作乱，遣外委陈栩等捕之。又遣千总何勉擒获王忠、刘富生等，台湾匪类尽绝。

　　十月，特授福建水师提督，加左都督，世袭三等阿达哈哈番。既抵任，将弁行阵，整顿一新。立巡防之法，数千里波恬浪静，商贾晏然。凡关系地方有裨军国事务，竭智殚诚，不遗余力。信赏必罚，虽亲故无所私。一草一木，不以扰民兵。而于贤才则深加爱惜，必力为扬荐，引与同升多至节钺者，偏裨以下难更仆数。以雍正七年仲冬二十有七日卒于官，年六十六。

　　自幼失学，壮力农，将略若有天授，指画谋谟皆合古法。居官以政学，征台后益谙练，胸中朗朗，点窜幕稿，皆中窾会。雍正三年入觐，先后赐予凡二十四次。病闻，遣太医院驰驿诊视；至省，遇遗疏乃还。赐帑金二千两治丧，赠太子少保，全体祭葬，谥「襄毅」（鹿州初集）。

　　吴升

　　吴升字瑞添、永定人。康熙间，以行伍拔台湾南路营把总。从平朱一贵有功，赐蟒缎彤弓。历官温州游击。捍贼卫民，不辞劳瘁。历迁太湖水师游击，终太湖副将。温州兵民为之立祠立碑（道光旧志）。

　　黄元骥

　　黄元骥字德臣，晋江人，由海上归命。康熙闻，授南昌知府。值吴逆窃据袁、临各郡，简亲王帅师屯南昌，征讨四出，军兴旁午，一切军需皆倚办焉。擢江西驿盐道。师行络绎，官船不敷，元骥为之立法，按船给票，约以曾载兵一次者后免再应。于是民船四集，有余船可供商旅，百货流通，预备糗粮刍茭俱集水次。一夕，王谕明旦出师，恐粮与舟难猝办，则曰：『已备矣』！黎明，官兵登舟，百物无缺。时南昌戒严，城门书闭。元骥以城中多留百姓，无益实用、且耗米榖，乃留壮丁守屋，余纵其它出，男妇子女以亿万计。时元骥以道兼府，又摄臬事；日议军政、夜批文移，裁决如流。

　　擢广西按察使。会大兵由粤进滇讨吴逆，将军赖塔素知元骥才，移书总督金光祖委司转饷。兼程直趋百色，宣布德威，苗蛮向应，建议就地募夫充运。又行图转递运法：自竹州塘直抵滇省，计里设塘、塘有目，计塘设站、站有长。一夫斗米、一行十里，以炮为信；逐塘递接、按程交替，更番休息。先至者，别出赏旌之。前后运粮数百万，日用夫六千六百名；于口粮外，加赏银二分。人心踊跃，丛山迭岭间，挽运如飞。滇南军前数十万征师咸歌腾饱以至凯捷，元骥力也。

　　擢山东布政使。首革例金，以苏民困。登莱旧界外地，元骥护巡抚时以海宇既康，特疏入请，令民归故居，复就业。海滨弛禁，听民采捕，民以富饶。致仕归，有司毫无干请。卒，祀广西名宦。子良佐（道光旧志）。

　　陈俞侯

　　陈俞侯字扬卿，一字栾公，晋江人，由海上归命。康熙间，授济东道。督赈高唐、茌平、清平、夏津，皆有法。州县供亿，一切罢却。摄济宁道，奉榷往来杂粮市舶，纤尘不染，毫无留难。康熙二十二年、二十八年，上两次南巡，督理驿站，无误公、无扰民。摄粮道兼董德州豢养上驷院马，事属创始，无不合宜。调补永昌道参议，擢四川副使。以年老告归，卒年七十有六。子元焕、元焱、元燠（道光旧志）。

　　－－以上录自「福建列传」卷三十五。  
福建通志列传选卷四

　　林亮

　　林从时

　　倪鸿范

　　何勉

　　游崇功

　　蓝鼎元

　　黄升

　　林君升（同里吴楠）

　　何青

　　朱文（同县林政）

　　吴朝建（子世膺）

　　陈友

　　林黄彩（郭张文）

　　魏国泰

　　陈策

　　曾成

　　洪就（同里颜得庆、洪选、杨彬）

　　许良彬

　　林秀

　　陈大玠

　　林滉

　　甘国宝

　　李长庚（从子增阶、侄孙懋庸、从侄孙懋元、养子廷钰）

　　蓝元枚

　　王得禄

　　罗光照

　　林承昌

　　傅廷标

　　杨华

　　陈一凯

　　蔡攀龙（同安人）

　　孙全谋

　　潘国材

　　蔡攀龙（闽县人）

　　罗卓

　　李进得

　　林亮

　　林亮字汉侯，漳浦人。生四岁丧母。八岁失父，从父抚养。甫二年，又没，事从母如母。未几，从母亦弃世，孤苦难名状。然性豪，尝曰：『男子志在四方，安能屈守乡闾，长为农夫没世哉』？属滨海多事，决意从戎，习骑射击刺。凡岛澳险夷、舟航利钝、营阵战伐，靡不讲求熟悉，识者觇其有将才矣。

　　康熙丙戌，擢台湾水师右营把总。壬辰，迁福宁镇左营千总。丙申，授铜山营守备。明年，以熟谙水务，调澎湖协右营守备。辛丑夏，台湾朱一贵作乱，踞全台，文武守官或殉难战死、或逃归澎湖。澎、台相距一水，居民汹汹。澎协将弁以孤岛难守，佥议撤归厦门，各出家属登舟。亮力排众议，按剑厉声曰：『朝廷设重镇于此，所以备非常也。今贼氛方炽，遽望风委去，纵身不膏贼刃，公等自度能逃显戮耶？丈夫死则死忠义耳，宁能骈首市曹死于法吏耶？且有澎湖，台湾虽失易复；公等不闻郑氐之所以亡乎！请整兵配船守御要害，贼至决一死战。战不捷，亮死，公等归未迟』！皆曰：『诺。愿死守』！亮驰出江干，申主将号令，驱官民家属各登岸，敢言退厦者斩；众心始固。又以台米弗至，虑行间乏食，捐家财买榖，制军械以待。旬月，水师提督施世骠、南澳总兵官蓝廷珍统师至澎，以亮胆识超群，委为前锋，领舟师五百余人进发。六月十有六日黎明，大师咸抵鹿耳门外。贼目苏天威据炮台，发大炮如集雷电，亮冒死以六舰直进。炮台火药山积，命发巨炮专攻火药所；火起，燔贼无算，贼众大乱，遂夺鹿耳门。大军继至，乘胜进攻安平。贼目郑定瑞悉众来拒，亮复先登，所向披靡，竖大军旗帜城上。鹿耳、安平皆天险，一日两克之，日未晡也。十七、十九两日，师鏖战七鲲身，亮驾舟夹击，横冲贼阵，城又大败，退保府治，昼夜固守。施世骠命亮及董方、魏大猷、洪平率兵千二百人，间道从西港仔暗渡，出府城背；蓝廷珍统大军继之。二十二日黎明，大战于苏厝甲，贼死伤遍野。夜又大败之犁头标，次日又败之于木栅仔，连败之于茑（一作万）松溪；一贵跳出，遂克府治。七日恢复全台，亮功第一。总督满保手书褎扬，劳以白金四百两，方诸古冯异、曹彬云。

　　雍正元年春，授南澳镇左营游击。秋八月，擢台湾南路营参将。俱未之官，留造战舰。亮多巧思，其造鲁公交车不推自行，其战舰及子母炮皆精妙。叙前功，加都督同知，世袭拜他喇布勒哈番，再加一等。九月，引见，擢台湾水师副将，赐孔雀翎、宝刀、貂皮、缎疋、火镰包，帑金二百两。途中闻邸报，特授台湾镇总兵官。台湾甫离兵火，亮抚恤穷黎，正己率属，整饬水陆兵防；和衷文武，创建郡治木城，民欢乐之。内山生番嗜杀，时出没。亮招抚归化者一百八社男妇一万八百八十七人，于是附山居民得安堵。事闻，赐金一万两，议叙加四级。亮即以金购色布、漳烟、盐糖等物，遣官遍历各社宣朝廷德意，赏赉诸番，欢呼之声震山谷；尚余金八千有奇，封贮台库，终无所私。

　　五年，移镇浙江定海。亮绸缪训练，日率战舰巡防，南抵温、台，北穷尽山花鸟。以劳卒官，年六十有四，赐祭葬（鹿州初集、抑快轩文集）。

　　林从时

　　林从时，闽县人。康熙辛卯武举人，授把总，于五县寨响鼓山擒山寇薛彦文有功。又随军帅平台湾南路，缉获余孽杜君英，招抚力力等社生番。议叙军功，擢守备，累迁至襄阳镇总兵官（道光旧志）。

　　倪鸿范（从子邦良）

　　倪鸿范字伯畴，晋江人，康熙辛卯武举人。会台匪朱一贵乱，父兴时为提标中军参将，例应居守。鸿范。承父命，招募丁壮、自备粮械，诣大帅麾下效力。从攻鹿耳门，先登陷阵。又穷捣贼巢，擒贼将苏张、周和等。

　　以功授千总，累迁至苏松游击。雍正九年秋，潮暴涨，淹没庐舍，兵民乏食，星夜驰白抚军，集米船以接济。擢川沙参将。有王大聚党诱儿童采割匿支河，莫能踪迹。鸿范廉知，穷捕抵法，其害遂息。擢嘉兴副将，迁温州镇总兵。捐建育婴堂，开万全斗门以资灌溉，造华盖山瞭台以防火灾。权福建水师提督。厦门玉屏书院久废，为僧所据，鸿范商之道府重建之。又权广东全省提督，终浙江提督。

　　从子邦良，字耜南，乾隆壬申举人，知广东安定县。值黎变，亲冒矢石平之，地方恃以安谧。丁艰归，以哀毁卒（道光旧志）。

　　何勉

　　何勉字尚敏，号止庵，侯官人。少贫，去文就武，隶督标，骁勇有智谋。康熙五十八年，侯官土寇薛彦文啸聚后洋，总督满保檄副将侯潆剿捕，以勉从。勉谓潆曰：『贼煽惑愚民，附和者众，激之则难以扑灭；散其党羽，使之无援，则易擒也』。因晓谕各处，凡在村者悉为良民、匿山谷者乃贼党。于是乡民远近还家，络绎如织。贼匿后垄，离营十余里；忽闻炮声，潆惊曰：『贼至矣』！促防护。勉曰：『贼欲劫营，岂使人知？此必欲遁而先发炮，使我疑不敢进。须急追之』！潆不信。贼果遁，高据仙殿岩。勉曰：『贼聚险岩，捕之过急，非遁则死。此当以计取之』。因选熟悉路径者二十人往，尽擒之。议功，给千金，授把总；勉受赏而散之。因佐总督满保幕府。浦城密报，木城关有阴兵从天空岭下，夜行晓散。勉曰：『此奸徒初起，托鬼惑人；应速擒捕』！满保即遣带兵往。勉曰：『毋庸；但得檄文便宜行事足矣』。遂驰赴浦城。知贼在梅溪隘内，勉伪为贩纸者直入，主刘兆卿家。兆卿，即贼党也；诱勉从贼。勉伪许之，遂令从者方雄与兆卿入山。行二十余里至茶园，有长岩屹立，名为石窗棂，最为险隘；内盖屋数间，为屯粮所。再进则沿山皆草屋，山后即崇安汛铜箔山。贼首江一清见之，谓曰：『得人多者居上位』。雄诺之。出山，默记路径，归告勉。勉因驰檄崇安营游击某带兵三百赴铜箔山，扼其后路；勉与近茶园地居民纠集乡壮七十人，令雄前导。一清见雄大喜，招以入。众举火焚粮，贼众惊溃。铜箔山官兵见贼巢火起，枪炮齐发，贼皆远遁。村民四望无人，相率罗拜曰：『我民今得安枕矣』！一清饥甚，入菜园窃食，被获；勉遂缚致省城斩之。满保抚其背曰：『尔之智谋，古名将不过也』！

　　明年，台匪朱一贵乱，满保驻厦门，命勉从征。时提督施世骠已擒朱一贵，而朱党王忠及刘富生犹未获，因命勉往捕；生擒苏清等，焚其堡、燔其积聚。六十一年，拔千总。雍正元年，勉复往南路搜捕，遣降卒林庆往探，尽得贼中情状；遂率众入其寮，擒刘富生，焚其寮。主忠匿近地，见寮内火发来救护，设伏并擒之。事闻，擢守备，迁台湾参将，给世职，准袭两代拖沙喇哈番。自朱一贵乱后，北路内山水沙连番人不纳赋饷，屡行不法，南港骨宗与北港内眉社麻着同恶相济。四年，总督高其倬檄台湾道吴昌祚为总统，领兵进剿，以勉佐之。勉率奇兵二百，由北投社过火焰山，伐木辟路而入。行三日，抵蛤里难社，据其仓，社番惶悸无措，相率归顺；水沙连、北港悉平。勉望见南岸我军旌旗林立，遂乘艋舺至总统军营；复搜捕至猫难社，擒获骨宗父子。复传谕土官，率番众擒麻着赴军前。班师，全台以安。

　　明年入觐，授湖广洞庭协副将。时贵州九股逆苗不法，勉奉檄赴黔。总兵霍升分兵七路进剿，命勉领汉土官兵八百余剿交汪苗寨。黎明，阴雾弥天，勉令守备赵国仪、何英分路潜伏苗寨山前，自领兵继何英后。苗众悉力前御，而国仪兵从后乘虚而上；贼顾寨已失，遂惊溃。七路献馘，惟勉功居最。贵州提督哈元生命勉进兵，攻取头屯，进克二屯。群苗逃入三屯，在莲花峰巅；地险峻，难以力攻。勉见峰之迤北皆草屋，密遣土兵一人杂于苗内入屯；夜静举火，众屋皆焚。苗逃窜无地，官兵乘机进击，焚斩无余，黔地遂靖，凯旋回楚。擢云南鹤丽总兵，摄永北镇。乾隆元年，调临沅总兵。三年，调广东左翼总兵。

　　四年，移福建台湾镇总兵。台郡素无城郭，量兵筑堡于镇署营外，同三百余丈；皆出己资。又捐榖千石以赈饥。八年，移南澳镇总兵，署福建水师提督。十年，以目疾乞休。十七年卒，年七十二，给祭葬。子思和，袭云骑尉，累官至南澳镇总兵（道光通志）。

　　游崇功

　　游崇功字仲嘉，漳浦人。兄尚功，任湖广辰州守备，终广东肇庆都司。祟功材力雄健，有远志，操行不苟。年二十九，从蔡老虎镇襄阳；老虎器之，拔右营把总。老虎亦漳浦人，名元，屡任总兵官，以善战为敌所惧，故海内称蔡老虎云。崇功既得官，益励志节。历千总秩满，迁福建长福营右军守备，分防长乐县。县滨海，有磁澳，为贼艘出没之区；崇功廉得其状，以兵二百伏山峡塘要口，复率兵捕之。贼弃舟登岸，伏发，擒十七人，获其舟。自是，岛澳肃然。癸巳夏，长乐水灾，民艰食，祟功悯焉；躬之会城见巡抚觉罗满保，请发粟平粜。许之；即遣往罗源转粟回县济民食，邑人始安。满保以为能；比迁闽浙总督，即以调补台湾北路营守备。训练兵众，辑和其民入。台俗健斗，动辄梃刃相加；岁旱争水，如临大敌。祟功亲为和解，均水道，竞者以平。协修学宫，建无祀坛。凡勤民事多类此，诸罗之人深德之。

　　三载期满，迁海坛镇右营游击。海坛故多盗，崇功巡缉外洋，遇贼舟，穷追力战，擒贼陈阿尾等六十余人。满保益器之，复题调台湾水师左营游击。

　　康熙六十年辛丑夏四月，台湾土贼朱一贵作乱，逼郡治。祟功方巡哨在笨港，闻报，以兵还赴安平。至则群盗已大猖獗，而文武守臣眷属悉在舟中矣。崇功曰：『官者，兵民之望。宫眷登舟，则兵民心散，大事去矣』！急登岸赴敌。其婿蔡章琦叩马请一过家门，区处眷属；崇功厉声曰：『吾此身已许朝廷，今日遑知有家哉』！跃马麾众竟去。前后连战，杀贼甚多。五月朔日，贼众数万，黎明战于春牛埔；总兵官欧阳凯失利，及副将许云皆战死。崇功从容无惧色，突围冲击，手刃百十人。乘马被创，遂死焉，时年六十。及台平，朝廷赠秩荫子，以旌其忠（鹿洲初集、敏求轩述记）。

　　蓝鼎元（陈梦林）

　　蓝鼎元字玉霖，别字任庵，号鹿洲，漳浦人。蓝氐世习海事，为将率有功；独鼎元少孤，承父业，以续学闻。祖继善，博学多识，以隐自高，年九十四卒。祖母陈氏，传在列女仁智。父斌，县诸生，早卒，传在遗逸。母许氏，恃女红度日，市番薯种菜为糜抚鼎元。鼎元读书山中，月携白盐一罐，无他蔬。同学或揶揄之，作白盐赋以自励；日泛滥诸子百家、礼乐名物、韬略行阵，究心综核不辍，惟岁时一归省祀先而已。年十七，观海厦门，泛海舟，泝全闽岛屿、历浙洋舟山，乘风而南，沿南澳、海门以归。自谓此行所得者多，人莫能喻也。

　　岁癸未，四明陈某以翰林出知漳浦，饶经济才，多善政；集绅士为讲经之会，月课制艺、诗歌、古文辞。鼎元既喜经济之学，又好古文辞，请业论难，所学大进，拔童子试第一。学使者沈涵使入使院分校诸郡，有「国士无双」之目。丁亥，仪封张伯行抚闽，建鳌峰书院，延九郡一州之有学行者纂订儒先诸书；浦士最盛，谓蓝生碓然有守、毅然有为，经世之良材、吾道之羽异也。久之，念祖父母春秋高、母亦渐衰，辞归侍养。伯行屡札要之，鼎元复书，其略云：『某幼丧父，赖祖父母及寡母辛苦提携，以至今日。大父今年八十有九、大母年八十有二，日薄西山，此境岂能多得？又某有弟已长而未婚、有妹已长而未嫁，益以先君之柩多历年所未归土。每当苦雨凄风，肝肠寸裂。自侍执事以来，细观儒先之书，窃闻圣贤之道最切者，父慈、子孝、兄友、弟恭。今也，有九旬之祖父母、垂白之寡母而不能养，有久停之柩而不能葬，有愆期之弟妹而不能婚嫁，自逃于八百里之外以博丰衣鲜食，纵使学问才力推倒一世，执事亦何取于此等人而欲进之于道耶！某虽不肖，颇知义利之辨，岂肯妄受人怜有所希冀？笔耕舌耨，得稍供菽水足矣，岂可复以远游贻老亲之望哉！曩侍执事一年，不敢稍露毫末者，恐形迹之间似乎有所希冀。今征召再三，恐不知所以违命之故，将责以自暴自弃之罪；故敢布其愚衷，惟执事鉴谅焉』！自是，杜门读书者十有一年。岁频饥，作饿乡记以自广其志，世传诵之。

　　辛丑夏四月，台湾朱一贵之乱，窃踞全郡。邑令汪某方属鼎元团练乡勇，而族兄廷珍以南澳总兵统帅平台，要与偕行；出入风涛戎马间，羽檄纷驰，下笔千万言立就，七日而贼平。所条画荦荦大者：搜罗汉门、小石门、大湖、崇爻诸山以清南、北、中路之余孽，擒捕竹仔脚、三林港之逸贼，抚壆甲之流民。凡经营岁余，而全台以宁。至于论罗汉门、阿猴林、槟榔林、郎峤之不可弃，南、北路文武之驻扎要害，官兵营汛之添设更置，台镇之必不可移驻澎湖，哨船换班兵丁，舵缭斗椗各兵之必不可换，剀切详明；总督满保多采其议。

　　雍正元年，以优贡贡太学。二年，北游。三年，校书内廷，分修大清一统志，巨公宗匠共推有良史才。献所为青海平定雅三篇、临廱颂、日月合璧五星连珠颂、清河颂各一篇，一时声噪辇下。六年冬，以大学士朱轼荐引见，条奏经理台湾、河漕兼资海运、凤阳民俗土田、黔蜀疆城六事。世宗嘉之，顾谓朱轼曰：『朕观此人便用作道府，亦绰然有余』。授广东普宁县知县；随降旨黔、蜀督抚会议，以四川遵义府属改隶贵州，用鼎元所奏也。

　　普宁界潮阳、揭阳之间，故多盗，潮、揭尤盗薮。潮属频年大饥，或潜械清昼杀人而攫其金，飞檐穿壁，夜入人室。鼎元下车，严为教约。有王士毅者，盗尸诬告；鼎元廉得其实，反坐之及其主谋之讼师王爵亭、陈伟度。一邑称神，诸盗亦稍敛迹。逾月，摄潮阳。比岁大饥，水陆汛凡五营脱巾而呼，相望于道；询之，则县不给兵食半载矣。邑故多逋赋，豪绅、劣衿、宪役、吏书尤甚，图差缘为奸利，急则结党空堂走东山以挟令。时宪檄借运程乡镇平仓米三千石给兵，鼎元曰：『此非计也！旷时日。且还运补仓，养于何出？天下岂有不完粮之邑哉』！揭榜通衢：『潮邑素号海滨邹鲁，士大夫明礼义、重廉耻。迩岁饥馑，急公者鲜，乃出无可如何。今年有秋，岂可仍居顽户抗欠之名！又五营兵丁皆同乡共井，非亲即故；汝等平日藉兵力自卫，宁忍坐视其颠连？且镇平小邑，尚能急公，有赢余贷给；岂潮阳而甘出其下？通例粮米每石加耗一斗，今特从宽减，凡纳本年者每石耗五升、旧欠耗三升，取足奏销之费。逋赋止问主名，虽父子兄弟析居，一无波累。本县与士民休戚相关，搢绅衿监宜率先完纳，以为民望给兵食。至于势豪棍蠹倘仍故习，或图差作奸侵蚀、哄堂挟制，固不足辱本县之纸墨鞭棰矣』。于是绅士争赴纳，十三都望风而趋，图差莫敢不奉法者。邑故有渔船四百，每船例四金，新令至必输金以易新照；鼎元峻却之，勒石于泊舟之步。妖女林妙贵者，自号为「后天教主」、其奸夫胡阿秋号「仙君」，建淫祠于邑之北关，书符咒水为人治病求嗣、又能使寡妇夜见其夫；煽党凡数百人，诸邑远近踵至。遣吏卒捕之，皆言妙贵有阴兵，恐摄己为害。鼎元亲诣擒之，庭鞫其状，具得所为求嗣见夫者，闻之齿冷。鼎元悉焚其供状、姓名，分别同恶二妖荷校于市，众共碎其首而毙之。籍其居，改建棉阳书院，祀周、程、张、朱五先生，与都人士讲学课文其中；作棉阳学准、立条约，以官租二百三十石捐为祭祀、师生膏火之费，正学兴焉。鼎元既严治盗，劫港截径、暮夜行窃，动辄见获。

　　盗多逸入他境，邑人皆贺。鼎元曰：『未也，是将有大焉者』。侦其窝，乃在百二十里潮、揭之交葫卢地，诸邑盗魁皆在，谋以众由钱澳夺舟出海，为首者十有八人。营弁议以舟师扼隘掩捕之，鼎元曰：『不可。调兵则事泄，贼惊且走。不烦兵也』。密檄普宁尉选丁壮，若为搜普盗者；兼程夜至葫卢地，围窝者宅，擒其首七人，出军械甚伙，十八人者以次俱获。先是，南澳镇檄普提洋盗二人。鼎元以出洋行劫，其党必多；而廉二人者皆非是，出之，更得洋面积盗四十三人姓名。吏曰：『此他邑盗也』。鼎元曰：『洋面商贾，非吾赤子乎？且是以邻国为壑也，吾弗忍』！分檄潮、揭诸邑勾致，悉按问如律。

　　邑故健讼，期辄千余楮，讼师如云。鼎元时巡境内，劝课农桑，召父老问所疾苦，具得其姓名。鼎元曰：『传语若辈，倘能改过，吾又何求』？有王元吉尸弃龙湫之野，其弟煌立以活杀赚和告其怨家杨姓。鼎元谛视煌立，心疑之，故设词惊其约保。乃言『此讼师李阿柳、肖邦棉及刑书郑阿二合谋吓诈所为，然未知元吉作何身死也』。词内有曹阿左案盗。鼎元呼约保：『人命至重，今未得凶首。曹阿左不到，汝贿纵真凶，当以汝代矣』！约保大恐。翌日，鼎元自普旋验，夜过石埠、潭乡，老幼列炬罗拜于道。问『何为者』？曰：『我等素为盗所苦，今籍公无恙，故喜而来迎耳』。鼎元因问『远近尚有窃贼否』？曰：『无之』。一老者附耳言：『龙湫埔有恶贼五人，死其一，则今日所验之尸是已』。更言四人，则曹阿左其一也。质明，约保以阿左至。行窃拒捕，三人者俱在事，独元吉伤重身死，乡人移尸溪畔，而李、萧诸人因构煌立成此狱耳。

　　林军师、陈兴泰者，讼师之魁。有监生郑氏告吴阿万等杀伤田主、抢剥衣物而吴告郑霸海横抽、又使人赴各宪辕首告。鼎元鞫之，则吴词尽虚。鼎元款语谓吴：『若等两岁荒歉，田主不以情相恤，刻意取盈。若拒之过当，事甚小；汝乃加以霸海横抽，其罪甚大。若直穷到底，则汝自罹反坐，罪大于抗租。此讼师误汝，将奈何』！吴叩头谢：『军师言：我有奇计置欠租勿道，以霸海横抽遍控郡省县官，自不敢拘审。准则郑之家破；即不准，迁延时日，欠租事灰矣』。问『军师为谁』？曰：『林军师炯璧也』。鼎元遗役疾走其家，及其案头字迹悉取以来，则吴词在焉。军师乃慑服。

　　陈兴泰利匄者蔡阿灶屋地，族人陈兴觐先之。阿灶病死，兴泰呼其弟阿辰、阿完、阿尾饮食之，谓之曰：『我有奇计，汝央@S可得美棺衾，汝兄弟不忧乏食』。乃命三人者舁尸至兴觐门。兴觐大惊，而陈、蔡两姓集尸所，共斥其非。辰内恧，以兴泰所给米转给人舁瘗之。兴泰阴诱阿尾于家，以买地侥价、打死抑埋告兴觐具诉。未质而鼎元诣会城，兴泰率党窘辱兴觐百端，嗾阿尾复控于郡。鼎元归讯，呼阿辰、阿完至前曰：『事，我已尽知。汝二人前以兴泰所给米瘗汝兄，信有良心，当不至饿死。汝以实言，不累汝』！辰完尽吐其实。兴泰犹坚执并无藏养阿尾，兴觐乃诱阿辰、阿完养于家。鼎元曰：『此易办耳！伊兄弟同乞食庙中，阿辰、阿完面青黄，乃饿莩无食；阿尾面独红白如宿饱，非兴泰诱养而何』？左右皆惊，兴泰遂无复置辩。

　　乐舞生萧振纲衔旧怨，群殴诸生陈询益于道，而诬其包捐侥赖，以郑桐为证。桐称武生，鼎元望桐非端士，问曰：『汝武生之名即郑桐乎』？曰：『郑棉弦』。『然则汝小名郑阿桐乎』？曰：『阿福』。『然则郑桐何谓也』？曰：『字耳』，鼎元曰：『今人字皆以两，惟古人乃有一字之字；然则汝其古人乎』？曰：『实字奕桐』。鼎元拍案大怒曰：『汝讼棍也！佥名花押，岂有吝名字止书其半之理』？郑语塞。呼陈姓质之，果梅花乡讼师也。振纲父嘉福，亦诸生，老矣；呼之堂上，曰：『郑桐诡名巳首服矣。汝子行凶殴剥、假券欺官，乃盗贼光棍所为，应死。吾怜汝老，舐犊事非本心，以实告，当曲宥汝子』。皆叩头谢。

　　饿匄溺水死，有郑候秩之妻告肖邦武等五人殴迫落水。其子郑阿伯载尸以来，母子杖衰哀恸；左右验之，则尸已腐烂。鼎元心疑，勒令阿伯母子自行收殓，众皆骇愕。鼎元呼邦武五人：『若等知郑侯秩未死否』？皆曰：『不知』。『然则若等自甘偿命乎』？皆涕泣。鼎元曰：『无益也。侯秩旧充保正，纵盗殃民。今见我来，畏法，更逃遁行诈耳。潮之逋逃薮不过惠来、海丰、甲子所、碣石诸路，亦何难获』？越五日，邦武果于惠来获侯秩以归，观者如堵。陈氏、阿伯伏地请死，并获其造谋之讼师陈阿辰并治之；潮人以为死匄得妻子也。

　　鼎元治狱固严，然盗贼罪状未著者辄释之；大辟或竟日不食。讼师治其尤者，小犯则反复开导，戒以自新。至于翻李振川之成案、力争兵丁蔡高之非辜，雪刘公喜文实之冤诬、折林贤娘之长舌，人以为包孝肃复生。然性伉直，平反讼狱，数与上官忤，忌之者众。初，制抚以潮属数饥请于朝，拨省仓西榖贮各县备赈。惠潮道楼俨故为广州守，自请以存留榖价籴运，省劳费。运官船户挟势甚张，沿途盗卖，杂取扁谷糠秕和以水，各县吞声。鼎元尽得其实，置船户于狱。运官称楼道之命，请释之；鼎元以事经通详，不许。俨衔之，属藩臬诬六款、栽赃千余；所革渔船例金，其首也。渔人赍石刻鸣冤，弗省。奏上，奉旨革职；而俨旋升臬司，周内成狱。二邑士民奔走欷歔，挈榼提筐相望于道。惠来人王希五，年八十余，携米五升、鸡子十数枚为馈，拄杖行二百里，谒鼎元曰：『天乎！公乃至此』！涕泗交下。总督郝玉麟再讯，知其冤，贻书巡抚谋昭雪；诸公固持之。士民争投匦代价官负，例得回籍。适台湾诸番乱，王麟调督福建，知鼎元习台事，要与偕行；而鄂弥达代督两广，稔鼎元才，留之幕府。鼎元为玉麟条陈台湾十事。其冬，鄂具折申明被诬始末，特旨召见。奏对良久，命署广州府知府，赐御书谕训、诗文及貂皮、紫金锭、香珠等物；盖异数也。鼎元自以受殊遇；广州省会旗民杂沓、番舶出入纵横，而香山、澳门红夷筑城设炮台，居然天险，思所以调剂振刷之。乃抵任甫一月遽卒，年五十有四。同里蔡世远尝语人：『鹿洲开拓心胸、推倒豪杰，陈同甫一流人物也。然气盛，或不免于祸』。逮被劾落职，世远曰：『此非其验欤』！

　　雅意著述；风云月露不以染其笔端，见忠孝节义必纪之。修一统志，尽海内外之山川、风土、百蛮雕题凿齿之情形无不了如指掌；东南海疆，尤熟悉而加意焉。其论台湾事宜书、论南洋事宜书、福建全省总图说、粤夷论、潮州海防图说，全洋形势了如指掌。至论北直水利、论江南应分州县、贵州全省总论、论边省苗蛮事宜，经世之才目所仅见，文章亦远出刘龙洲、陈同甫、唐荆川上。及观请修明史纲目一书，于建文、永乐之际尤三致意。壬午忠节略详载方孝孺以下殉节诸人，谓永乐残忍惨虐，为开辟以来所未有。宋史繁芜，尝于潮阳狱中厘正而欲更修之；未就，今存于家。在狱踰时，色怡而貌益睟，诵读声朗朗出金石。所著鹿州初集二十卷、女学六卷、东征集六卷、平台纪略一卷、棉阳学准五卷、鹿洲公案二卷、修史试笔六卷、潮州府志俱梓行世。男六人。长云锦，福建水师提标都司佥书。

　　初，鼎元与同邑陈梦林友善，皆为张伯行所礼。梦林字少林，幼失怙恃，鞠于林，故以命名。长游四方，习兵事。满保之征台湾也，属梦林参军事。随大师渡海平贼返，满保将荐授以官，梦林辞。诸大臣多欲推毂者，卒不果。以诸生老（子云锦撰行述、颐道堂文钞、鹿皋诗集、熙朝新语、左海文集）。

　　黄升

　　黄升字泽源，海澄人（一作同安人）。少丧父母，养于母之姨，因冒吴姓。比长，从军。以总旗御贼于果塘，授千总。随征，克陈州一十九寨及海澄、金门、铜山诸岛，身被重创。又从将军施琅攻克澎湖，入鹿耳门，破台湾，战功最。累授陕西游击，擢广东副将，移琼州。自琼崖历铜鼓，经七州洋、四更沙，周遭三千里躬自巡视，地方宁谧。擢定海总兵，晋浙江提督。廉介率属，军政严明。又救灾备荒、惠民恤商，圣祖有「天下第一好提督」之目。康熙六十年，移福建陆路提督。雍正二年，加太子少保。赐折匣。凡民生吏治许入告，保举纠察自行陈奏；信任之专，所希有也。以年老乞休，许原品致仕给俸。卒年七十二，赐谥忠恪（同安志作谥「恪勤」，谥法考作「勤恪」此据府志）。遗疏请复黄姓。孙溥之、溱之，俱以门荫任治中（道光旧志）。

　　林君升（同里吴楠）

　　林君升字圣跻，同安人，由行伍出身。康熙六十年，奉檄带兵运饷赴台，累擢至黄岩镇游击。雍正四年，以保举授定海总兵；严守御、密巡逻，沿海以安。值岁荒，筹划接济，全活甚众。乾隆四年，移金门。七年，授广东提督，以忧归。服阕，复提督广东；凡三至而兵民胥悦。移江南，卒于官。赐祭葬，谥「温僖」。子植，以荫授大理寺丞。

　　同里吴楠，字世乔。精晓水性，从攻厦、金两岛。及平澎、台，叙功加左都督，授春江副将，擢南澳总兵（道光旧志）。

　　何青

　　何青字符醇，福清人。由世职，授水师镇标守备。从征，克复金、厦、海坛，进取花屿、猫屿等三十六岛。所向有功，授铜山镇游击（道光旧志）。

　　朱文（同县林政）

　　朱文字郴臣，先世袭封永宁卫指挥，遂家晋江。由行伍，历官至闽安镇游击。朱一贵乱，檄至厦门，制军集众画策，群议欲分中、南、北三道以进。文曰：『风潮之中，分易合难。若声言分路进兵，令贼应接不暇；届期合兵专攻鹿耳门，则险要属我，破贼必矣』。从之。命为左先锋，会提督克期进兵，遂克台湾；授参将。请筑诸罗城，捐修学宫。迁安平副将，擢海坛总兵，摄金门镇；卒于官。

　　时同县林政字叶山，以从征澎湖及噶尔丹功，历官至副将。朱一贵之乱，从总督满保力战于七鲲身。台湾平，兼摄水师副将（道光旧志）。

　　吴朝建（子世膺）

　　吴朝建字叔章，一字朴斋，长乐人。本姓许；少孤，依其出母抚于吴氏，遂姓吴。隶制府满保麾下。康熙六十年台匪朱一贵乱，朝建籍厦门材俊子弟为一军。厦门扼漳、泉二郡，台、澎奸民多窟其中，桀者皆入募籍，则无内顾忧；遂从平台。制府廉其才，拔千总，驻防归化、宁化二县。归化饥民行掠，朝建擒治之；以便宜佐县令蠲赈，民赖以安。雍正十三年，授铜山守备，迁连江游击。置巨猾父子五人于法，爱民礼士，标兵有凌侮绅士及平民孤寡者必重惩之。年六十余，请老，家于连江；与高人逸士联九老会，有儒将风。子世膺，以仗义死林爽文之难（道光旧志）。

　　陈友（同县王作兴）

　　陈友，台湾人。康熙六十年，提督施世骠统舟师征台时，令先驾小舟于鹿耳门插标为向导。事平叙功，授把总。累迁至金门镇标游击。

　　时同插标引师进港者，同县王作兴，以功加署都司佥书，累迁南澳游击，终安平中营游击（道光旧志）。

　　林黄彩（郭张文）

　　林黄彩字符质，台湾人。康熙六十年朱一贵乱，总督满保移驻厦门，黄彩陈平台策，因随军征剿。事平，由把总擢守备、游击。雍正十一年随征大甲西，以功擢参将。寻迁澄海副将，权碣石总兵，卒于官。

　　同时，郭张文由把总擢陆路提标千总，从参将林政征台，数剿贼有功（道光旧志）。

　　魏国泰

　　魏国泰字德良，同安人，补水师提标把总。朱一贵乱，奉檄征剿。台湾平，累迁至洞庭副将，擢金门镇总兵。会贵州苗变，奉檄往镇远协剿。时苗匪夜袭镇远，国泰计兵丁在外分防，城中仅四十余人，乃预出城伏兵击之。苗望帜却走，镇远以安。平苗后，赴金门，移碣石镇。再移广东右翼镇，未赴而卒。子文伟，以荫补守备（道光旧志）。

　　陈策

　　陈策字锺侯，晋江人，由铜山守备移淡水。康熙六十年，寇朱一贵陷全台，策以孤军力守一隅；奸人范景文入境煽诱，擒获正法，民心以安。大兵入台，制军满保檄剿北路，收复南嵌、竹堑、中港、后垄、吞霄、大甲、大肚诸社落。以功擢台湾总兵，加左都督。卒，赐祭葬。雍正二年，给恤赏银二百两。子梦兰，雍正丙午举人，任莆田教谕（道光旧志）。　

　　曾成

　　曾成字平卿，晋江人。从军平台，权后军游击，为先锋；战澎湖。有功，授兴国参将。时贼陈必富攻陷汉阳、黄州等郡，势猖獗甚；成与战绣毯墩，大破之。贼来益众，相持八昼夜，援至乃遁去，成乘势攻复黄州。擢杭州副将，移象山，迁碣石总兵。擒平山、陶娘诸盗，海上以宁（道光旧志）。

　　洪就（同里颜得庆、洪选、杨彬）

　　洪就，澎湖人。朱一贵陷台湾，提督施世骠驻师澎湖，募能知水道者，就与同里颜得庆、洪选、杨彬应募。世骠以就与选为随征千总，清港道树标；得庆与彬为守标千总。就与选驾小舟二，分南北二道赴隙仔侦贼动静。至鹿耳门，入水疏清港道插标讫而贼至；就与得庆、彬悉力拒守，贼退。大兵得扬帆进鹿耳门、克复安平镇无阻碍者，就之力居多。台平，论功授千总。迁都司，擢守备。雍正九年彰化县大甲西番人滋事，十年朴仔篱及柳村庄番人复起，又南路吴福生竖旗作乱，皆剿平之。以功累官至广东碣石镇游击。洪选授千总，得庆又以剿捕南北两路功授守备。彬恬退不任事，授都司签书衔。

　　同时以平台功加都司签书衔者，许翰冲、许元吉、张启琫；授守备衔者；许郑胜、许顺蔡、王文；授千总职者，许荣、陈志。又有张希支，受职不受官（道光旧志）。

　　许良彬

　　许良彬字质卿，海澄人。面有七痣，眼光射人。读书不屑章句；从族父提督贞于军门，因究心韬略。贞将遣人适外国，诸子惮行，良彬请往。由是，海中岛澳风潮夷险顺逆皆了然。贾广东，与南洋人互市，约期归直，过三期则不归不为负。甫洋人成贾而返，会其国有变，逾五载乃来；良彬悉封识其直，且予息钱。商人归告其酋，酋曰：『能若是乎』！令诸夷悉赴良彬市，遂雄于财。

　　时台湾余孽潜逸内地，提督姚堂廉其才，聘为总统，缉获奸人锺朝等，因疏荐之。继而蓝廷珍奏：良彬熟悉海疆、信孚异域，可大用。召见，以知州用，改参将。历烽火、澎湖、瑞安、南澳、金门诸镇，遂继廷珍提督厦门。时有一钱会，招集无赖，图为不轨；侦知，扑灭之。澎湖鱼利，岁入千金，奏请归公；朝廷嘉其廉，却之。台湾大甲西土番为逆，征召兵官渡海剿捕；良彬自出俸钱，躬亲劳赏，益以鱼课，将士奋勇，番贼悉平。在职十年，正己率属，未尝以私喜怒黜陟一人。

　　初，良彬族弱，为邻所侮；及贵，族人修怨于邻。良彬过里，邻愬之，遽自往谢；一族皆哗。良彬曰：『君子不欲多上人；恃贵以凌贱可乎？吾惧弗堪也』！乃皆愧服。年六十三，卒于官。赐祭葬，加太子少保，谥「壮毅」，赠光禄大夫，荫一子侍卫（道光旧志）。

　　林秀

　　林秀，漳浦人；由行伍，累迁至厦门前营游击。从总兵蓝廷珍讨朱一贵，攻克鹿耳门，乘胜抵安平镇城。一贵列阵四鲲身，廷珍率诸将登陆攻之；秀驱死士荡舟夹击，贼不能御，退保府城。连战至茑松溪，遂复府治。一贵走湾里溪，秀穷追至茅港尾，遂收复盐水港；一贵夜遁至沟尾庄，擒之（道光旧志）。

　　陈大玠

　　陈大玠字符臣，号笋湄，惠安人，雍正甲辰进士。知临漳县，苦河患，大玠浚百阳、万金、普济、福惠四渠，俾积水入河。秩满，擢中书科中书，士民恳留。抚臣送部引见，奏临漳漕米离水次远，输运维艰，得旨：豁减四千三百五十五石，着为令。越二年，擢礼部仪制司主事；议加永春州学额十八名、武生十五名。擢浙江道御史。乾隆辛酉，典试广东；旋迁吏科给事中。在谏垣二年，多所陈奏。其即蒙允行者，如请督、抚、藩、臬宜久任，请拣选京员考试御史，请翰林等官罚俸分三年匀扣，请礼部员司非科甲者不补；其发部及九卿议行者，如请停文武互试，请积贮出借免息，请平粜不必派买，请台湾米榖接济漳泉、官弁不得借盘验需索，请缴旧印截角，请漕米不应改折，请江浙米榖视丰凶通阻、不可概禁出港，请在京书吏饬改原籍，皆有裨于时。迁太常寺少卿，以忧归。年七十六卒。

　　大玠在京时，以泉州无会馆，倡首捐资并致书同乡之外宦者，醵千余金，购孙公园屋为公交车税驾地。又于晋江旧馆，买旷地以备添盖。及归，修族谱、营家庙、置祀田、建牌坊、集耆绅于后乐园为洛社会。子金涵，通判；金骏，知县；金凤，国子监典籍；金宣，乾隆庚午举人，知玉门县；金鹔，乾隆丙午举人，延平府学训导；金驭，乾隆辛卯举人。曾孙淑均，嘉庆丙子举人（庄有恭撰墓志、道光旧志）。

　　林滉

　　林滉字嘉候，安溪人。祖儒，官总兵。滉由武生承袭，权闽安守备。时台湾黄教谋不轨，滉奉檄会剿；不数日，魁党悉平。以功，移铜山守备，迁闽安都司。历南澳游击、铜山参将，终澎湖副将（道光旧志）。

　　甘国宝

　　甘国宝字继赵，一字和庵，古田人。少习文，后应武试。雍正癸丑成武进土，由侍卫授广东游击。以军政荐，授湖广洞庭协副将。擢贵州威宁镇总兵，移山东，历江南、浙江及南澳、海坛，又调台湾镇挂印总兵。御批云：『此系第一要任，非他处可比，必须才干优长、识见明彻者任之』。台地番汉杂错，国宝以严疆界、谨斥堠为务。有社民仇杀一家九命而影托于生番，国宝廉得之，置诸法。治台日久，教番民明礼义、务耕种。乾隆二十六年，擢福建水师提督。尝谓僚属曰：『防陆者不可处于家，防海者不可处于陆』日坐楼船，督率小舟罗缉，虽风涛弗避也。赐戴花翎。后困被议，权云南开化镇总兵。时缅甸萌逆，制府刘某以国宝威名素着，移镇永宁以制之，缅甸不敢动。后又以广东黎番杀掠崖州及陵水、定安二县，复权镇雷琼。国宝率轻骑趋五指山，擒其酋。事闻，复授台湾挂印总兵。斗六门苦盗，国宝计擒盗首董六诛治之，盗遂绝。因立总巡、分巡、轮巡、会哨之法，兵民安辑。三十二年，擢广东提督。三十四年，移福建陆路提督。奸民王添送倡乱覆鼎山，国宝选勇士密捕，无一遁者。以病卒于官，年六十八。

　　国宝虽历官武职，而念切民瘼。在南澳时，值岁歉，捐俸赁舟，采运榖石，兵民以济。广东惠州大水，设厂给粥；水退米贵，劝民平粜，民无饥色。生平乐善好施，葬无嗣之兵、反殁戍之骨，施棺赠药不倦。雅好文墨，每下车必访其地知名士敬礼之。善画虎，能传其威鸷之神。相传未达时，里中人有见猛虎当门卧者；迫视之，则国宝也。在台湾作纪典以补府志所未及。及卒，六营十郡将裨建祠尸祝焉（道光旧志、屏南县志）。

　　－－以上录自「福建列传」卷三十六。

　　李长庚（从子增阶、侄孙懋庸、从侄孙懋元、养子廷钰）

　　李长庚字超人，一字西岩，同安人。乾隆辛卯武进士，蓝翎侍卫，屡扈跸。四十一年，年二十六，补浙江衢州都司，累迁提标游击、太平参将、乐清副将。林爽文乱台湾，闽中求良将于浙，提督陈大用以长庚应；遂入闽，护海坛镇总兵。所辖南日、湄州故盗薮，掩捕数十人，余党解散。会邻海有民船被盗，误指海坛，被劾落职。长庚不申辩，出家财，募乡勇，操舟出擒盗首林权等数十人。又击盗陈营于大岝；盗善火器，长庚回舟据上风，以长竿系月镰断其帆索，跃登盗船，斩获以归，须眉皆燎。福郡王康安平台湾归，加礼善遇之。长庚慷慨请曰：『长庚破家为国，舟及军食、军械一不资官；惟火药非私家物，愿便宜得调』。康安檄郡县曰：『李某用火药，所在支舆之』。

　　海盗林明灼、陈礼礼等入浙，戕参将张殿魁，总督属长庚捕之。奏功，以游击起用。五十五年，署铜山参将。选锋自随，作商人装，屡获贼。明年，丁父忧，去官。五十九年，补海坛游击，仍留铜山。时浙江、福建洋数千里皆盗。其中中国人曰「洋匪」，蔡牵最大、朱濆次之；外国人曰「夷匪」，多汉人挟安南人为之，凤尾最大。一艇载数百人，洋匪曰「匪艇」、夷匪曰「夷艇」。夷艇至，辄数十。蔡牵艇百数十、朱濆亦数十，其大较也。

　　六十年，安南夷艇始入闽，闽人骤骇。长庚以小船击之三澎，救商船。贼舍商拒兵。长庚麾兵伏船内，待贼炮尽，戗过其东，一炮碎其舟。余贼夜相逼，长庚计寡不敌众，乃以八船首尾緪为一。诘旦，贼东来则以东一舟应之至八，西来亦如之；回环终日，贼乃去。

　　嘉庆二年，授澎湖副将、定海镇总兵。纯皇帝召见，谕曰：『汝勤于捕盗，故有此授』。三年就镇，时定海累更盗患，夷艇登岸劫掳，妇女官士婴城；至是始有所恃。长庚条上缉捕事于总督书麟，多所施行。夏，击盗于衢港，穷追入山东界，获之。秋，攻盗于普陀。明年，击盗于潭头，皆斩获无算。闽盗凤尾引夷艇入浙，共百余艘；长庚追击至温州，沈其一艇。守备许松年等三船困于贼，长庚返舟入贼围救出之。当是时，群盗蔡牵、柳阿全等诸有名目、无名目以百数，舶交海中；长庚穷追至广东甲子洋遇蔡牵。再击之。总督玉德、巡抚阮元奏其事，奉旨：『李长庚奋勇，为贼所畏惧。此次追剿，洋面风涛，亦不得不稍为持重。李长庚为杰出之员，总宜用于要处，弗令往返奔波，徒劳无益』。复奉旨赏戴花翎。五年，至宁波，与巡抚阮元、提督苍保议造大艇船三十，以攻夷盗。五月，夷艇大人，大小七十只扰浙洋；阮元谓贼多非会剿不可，会剿非有谋勇者为统帅不可。于是奏以长庚为总统，得旨允行。长庚既统水师，遂条申军令曰：『一、定海镇船居中军用黄旗，总领用五色方旗；黄、温二镇居左用红旗，总领用五色尖旗；闽镇居右用白旗，总领用五色尖旗。一、中军船昼行插五色旗，夜悬三灯、将领二灯、弁兵一灯。中军船起头篷之后，掌进号一次者红旗行、二次者白旗行、三次者黄旗行。一、遇贼船，无论何镇先见者，即插本色旗，使后船见之；仍视中军所持五色方旗所指，前后四方随指追攻。若中军挂五色旗于大篷者，收兵。一、各镇虽分三色旗，又于本色旗心黏他色以别其队。何队犯令，即罪其领队者。一、中军船高插五色旗者，收岙。夜，中军船放火号三枝、各总领二、弁兵一，亦收岙。支更谯警，夜见有外船近者鸣金一阵，各船互传；见盗近乃击之，毋远而乱。若收岙旋须行者，中军插三色旗，各船毋放杉板船入海。一、遇大盗宜安静，前后左右以旗进退之。迟者、乱者，按以军法。既追盗，盗返篷击我，我毋避。如有船陷贼，本队迟救者罪其长。一、追捕遇无风时，必加橹；若心怯，将蓬或松或紧者罪之。前船若速，必回待后船；从船不加速而亦回住者，罪之。一、泊船，各总领船插黑旗，禁纵兵上岸。一、中军传将备出黄旗，传千把、外委出蓝旗，传队目、柁工出红旗。一、兵船获盗船，以盗贼物为赏。兵船过礁门必鱼贯，争先者罪柁工』。

　　六月，安南夷艇凤尾盗六、七千过闽入浙，逼台州松门将登岸，巡抚阮元勒兵于太平松门击之。二十二日，长庚率师至海门，将会黄岩镇谋攻取；夜，飓风起，明日风益甚，盗船覆溺于松门外，仅余二、三船漂出外海。海门兵船亦多损，长庚船随潮溢入田，挂木而止。贼在松门据破船及泅水登岸者，黄岩镇率松门兵缚桴合水陆攻之，获安南四总兵印及伪爵侯伦贵利，磔之。又获安南王敕，掷还安南。自是，夷艇不复入浙海矣。而蔡牵、水澳等在闽洋横甚，长庚乃修船往来闽、浙间，斩获李出、丁郭、林俊新、杨乌、李车黑、陈帖、李广、高英等有名贼目数十股。冬，擢福建水师提督；总督玉德以长庚福建人奏请回避，奉旨调浙江提督（左海文集以为六年事，■〈塄，亻代土〉伽山人文集以为七年事）。六年，新艇成，长庚入闽驾归浙。初，阮元以造艇银巨万付长庚曰：『船乃兵将所寄命，文官不善于工，请公自造之』。长庚曰：『公不疑我，我当任之』。命守备黄飞鹏及族人赍银入闽造艇。至是艇成，名曰「霆船」，最坚壮；加以大炮，兵威大震。夏，击蔡牵于岐头、东霍等洋，擒获甚伙。七年春，获盗张如茂船于浙潭头、获徐业船于闽东沪。是时水澳等贼以次殄灭，海盗畏霆船，势颇戢。

　　八年正月，蔡牵匿定海北；长庚以舟师掩至，牵仅以身免。追至闽，粮药尽、篷索朽，遣其党干道员庆徕，乞降于总督。总督不虞其诈，招抚之。牵又言：『果许降，勿令浙兵由上风来逼我』！总督调浙兵居下风。是役也，牵不日可擒，而总督以令箭止之；牵以其闲缮器备物，扬帆去。总督大怒，趣浙兵击之，已无及矣。十一月，击牵于三沙，沈其一船。牵北窜，蹙之温州南麂，夺其二船，沈其一、焚其一，斩获无算。是年，兼摄定海镇，凡十阅月。

　　蔡牵畏霆船，厚赂闽商更造船之大于霆者，令商载货出海济牵，用，商归岸伪报被劫；牵得大船，遂能渡横洋，渡台湾。九年夏，劫台湾米数千石及大横洋台湾船。会闽、粤间盗朱濆断粮，牵分米饱之，遂与濆合，八十余大船猝入闽海。温州总兵胡振声以二十四船入闽运船工木，总督遽檄振声击之；振声陷于濆，死之，贼势甚炽。六月，玉德、阮元会奏，请长庚总统闽浙水师，以温州、海坛二镇为左右翼，专捕蔡牵。秋，牵、濆同入浙。八月，追及之于马迹。牵、濆结为一阵，长庚督兵冲贯其中，盗分东西窜。长庚分兵授孙大刚，俾西追；自率罗江泰、李景曾东追至黄拢，沈其二船，毙牵船数十人，俘余船五十余人。终以牵船高，未获，遁去。牵责濆不用命。濆怒先返；自是牵、濆始分，牵亦少衰。长庚建议：『禁商造巨舶，巨舶勿出口。商船有当修者，其梁头限以一丈八、九尺。如此则贼所掠止千斛之舟，无能为矣』。又自创火攻船，略本明人子母连环船法，用善泅者载油薪驶钉贼船，药发凫水而还。

　　十二月，濆结粤盗伺金、厦，长庚击走之，夺其船二于甲子洋。牵扰台湾，奉旨调福建水师提督，责捕牵。十年夏，牵由台入浙，长庚击之于青龙港。阮元奏浙江提督孙廷璧不谙水师，奉旨复调长庚为浙江提督。九月，被风于尽山，所部船多损。冬，牵聚船百余复扰台湾，结陆路无赖万余人屯洲仔尾，沈舟塞鹿耳门阻官兵。十二月，长庚至台，不得入；然分力回拒长庚，以故台湾府城得不破。时南北汕、安平、大港门三处尚通小船，长庚扼之，别以小澎船五十令金门总兵许松年、澎湖副将王得禄进攻之，焚获三十余船、人千余。十一年正月，长庚令许松年进柴头港，自领兵截港外；松年、得禄水陆夹击之，焚获甚伙。二月朔，令松年夜入洲仔尾，登山焚其寮；贼船掩至，长庚别遣将以火攻船从南汕出其后烧之，松年进蹙之，焚斩无算。二日，复登岸击陆贼，以火焚其小船，尸横七、八里。贼大败，弃洲仔尾，困守北汕内，仅余五、六十船；七日，东风大，潮骤涨，鹿耳门所沈舟漂去，贼夺门出。长庚追击之，夺其船十余，而牵竟遁去。诏夺长庚翎顶，立功自赎。

　　四月，牵、濆在福建，追击之。牵入浙，又击之于台州。八月，击之于定海渔山。长庚专击牵舟，牵瓦石、火器雨下，长庚额身皆受伤，牵复遁去。诏赐还顶戴；果擒渠，许锡世职。九月，击牵于闽之竿塘，获牵侄蔡添来。十二月，击牵于温之三盘，多所斩获。初，长庚与阮元共议，欲造更大于霆船之大船。元旋以父丧去官，长庚言于总督，总督阻之。牵自鹿耳门遁入内海，甚狼狈，篷柁皆毁；四月，至福宁，得岸奸接济，易新篷，势复张。长庚皆列状奏闻，上切责闽文武官、逮总督，以阿林保为总督。阿林保初至闽，置酒饮长庚，从容笑语曰：『海上事易为掩饰。公如以蔡牵假首至，吾即飞章露布，不惟公居首功，吾亦当帷幄之赏，岂不胜冲突鲸涛，侥幸于万一哉』？长庚奋然曰：『皇上所以委任长庚者，盖欲永靖海氛，以绥民命。其成功与否，则天也。公文吏，故欲幸成其功；仆则视海舶如庐舍，不畏其险也。仆一武夫，犹知以死报国；公以世臣扬历封疆，纵未娴军旅，何其浅视仆乎』！遂推几而出。阿林保衔之。闽官又交谮长庚，阿林保遂密劾长庚因循逗遛、捏报斩获。奏五上，上以问浙江巡抚清安泰，清安泰辨之。九月，奉谕盛奖长庚奋勇出力，并无因循懈玩；迭次毙贼无算，并非捏报斩获。至海船若不勤加燂洗，则船底苔草■〈族上虫下〉虫粘结，辄驾驶不灵，故隔越两三旬即须傍岸燂洗；李长庚收船进港，委非无故逗遛。历数阿林保专以去长庚为事，殊属冒昧；其种种参奏，均系捕风捉影，全属子虚。设误信其言，将长庚革职拏问，成何事体？岂不令水师将弁寒心？试问水师中有过于李长庚者乎？兵船在洋捕盗，全在地方官协力帮助，方克有济。从前玉德在闽浙总督任多年，于李长庚兵船剿贼之时事事掣肘，如所需火药、炮位、船只、兵米等事不能应手，而于盗船接济之路又不为之严行杜绝；是以将玉德革职逮问。今兵船正当剿捕吃紧之际，若阿林保尚不知屏除私见，轻听人言、罔恤公论，贻误海疆，则阿林保之罪甚大。着传旨严行申饬，并谕清安泰等知之。

　　十二年春，长庚追牵入粤，击之于大星屿。四月，击粤盗郑一于佛堂洋，获其二艇。七月，请回宁波办军政，诏饬之；八月，即出海。十一月，击牵于闽之浮鹰。十二月，率福建水师提督张见升等追牵入粤海。二十五日质明，至黑水外洋，牵仅存三舟；长庚以浙江亲军专击牵一舟，毙贼甚伙。又自以火攻船挂牵船，将成擒矣；忽贼发一小炮，适中长庚咽喉，遽殒。张见陛本庸懦，又窥总督意，颇不受提挈；及是，远见总帅船乱，遽率舟师退，牵乃遁入安南海中。事闻，封长庚三等壮烈伯，赐谥「忠毅」。

　　长庚治兵有纪律。所灭水澳、凤尾外，如补网、卖油、七都等帮不下千艘。诸盗为之语曰：『不怕千万兵，但怕李长庚』。在海上识风云沙线，自持柁，老于操舟者不及之。在兵船，缄所落齿寄其妻吴，盖以身许国，未必归元也。闽健将许松年、王得禄等皆所荐拔；朱濆后为松年炮毙，其弟渥率众降于闽。十四年，阮元复任浙抚；八月十八日，福建提督王得禄、浙江提督邱良功始共歼蔡牵于温州黑水洋。长庚着有水战纪略若干卷（揅经室二集、楞伽山人文集、左海文集、养吉斋余录、大云山房集、啸亭杂录）。

　　增阶字益伯，号谦堂，长庚从子。长庚讨蔡牵，为舟师统帅，增阶从战最力。长庚殁，增阶愤极，以灭牵自任。邱良功之追牵也，增阶率八百人为前锋。先煅精铁为二签，长丈有咫，嵌于鹢首。至是，及之于黑水洋，舰相衔，风猛浪激，签戮入贼舟不得解；两军皆拼死狠斗，兵刃短接，火箭横飞。忽流炮洞火药舱，两舟皆焚，烟焰蔽天日；牵毙于海，增阶亦负重创落水，后舟捞之起，将士得活者仅二十九人。捷闻，赏戴花翎，并赏翎管一枝。增阶在洋二十余年大小二百余战，获盗匪四十二起，沈盗舟二十八、获盗舟三十三，手刃剧盗五百余人、割首级四十余颗，迫毙于海者万数。嘉庆朝由偏裨洊擢至广东水师提督，道光朝授南洋总巡大臣，赏换双眼花翎、赏玉搬指一。以夷船进口失防堵，罢职，卒于家。着有外海水程战法纪要行世。

　　懋庸字炳辉，号鸿山，增阶第三子。少能文，纳粟为国子生。三试南闱不售，乃投水师营为战兵。屡随提督窦某出洋缉盗，获朱禄、魏正、林候等。咸丰初，会匪黄得美陷厦门，随总统李廷钰往剿，获股首黄逢日、伪副元帅陈必。又随总兵孙鼎鳌巡洋，获谢元等。积功，洊升守备。十一年，随闽安副将吴鸿源追贼于崇武洋，风逆戗帆进船碎，与子曦旸同沈于海死。总督庆端奏闻，赠一级，以千总难荫世袭。

　　懋元字正亨，长庚从侄孙。随增阶出洋，获海盗十余起，官广东电白游击。咸丰十年，升山东登州镇总兵。旋随僧格林沁剿捻匪，复淄川县城，题升提督，饬先回本任，卒（以上马巷集）。

　　廷钰字润堂，号鹤樵，长庚所抚同姓子也。长庚子廷驹，字成骥，早卒，乃以廷钰承袭封爵。服阕，欲改就文职，格于例不行。嘉庆癸酉，补二等侍卫。庚辰，奉派随围，预领侍卫章京，屡扈跸出塞。行走期满，将外补，以忤权贵被劾。特宥之，再留当差三年。道光甲申，授江西南昌城守营副将；葺垣墙、缮炮械，守备甚严。丁亥，署九江镇总兵。镇辖小姑山，俯瞰大江，沿江业渔小艇以千数，山寺魏道士与勾结为奸，见客舟遇险，阴举黄旗为号，渔艇蚁集，劫抢一空；查办七年，不得端绪。廷钰到任，不匝月破之，置重典。戊子、癸已，两权南赣镇。会昌滩河险阻，滨河三十里赖、刘、黄三巨姓恃众暴横，掠劫勒索，甚且杀人；廷钰同郡守率兵剿捕，获首犯赖维福、维庄兄弟并余犯五十余名，起获炮弹赃私无数，毁其巢穴。又迭获会匪安远公、张公简、粤匪朱房长、吴老满、朱永兴等，奸宄为之敛迹。升广东潮州镇总兵。潮为粤中奥区，民俗强悍，盗贼藉为渊薮；廷钰侦知普宁之首涂洋等乡最为稔恶，严饬搜捕。先后查办斗劫案五十余起，获犯千一百六十余名，分别惩治；乃渐戢。壬寅，命赴江苏军营。抵杭州，调补江南狼山镇总兵。未之任，升浙江提督。

　　时英人方就抚，谕令会同巡抚刘韵珂办理海防事宜。廷钰请将额设战船改造同安梭船四十只、八桨船八十只，吴淞海口战船亦减半照改；廷议江浙战船各先改造梭船二只、八桨船八只，其船工责成廷钰一手经理。船成试验，颇不宜于江南，于宁波、定海等处则称便焉。其时夷氛不靖，海盗亦乘机肆扰；廷钰以黄岩洋面多土匪、温州洋面多闽盗、乍浦洋面多江南阔头舢板匪船，率皆越界抢掠，严饬水师一体梭缉，洋面渐次肃清。乃于其闲遵旨筹拟练兵章程九条、造船募水勇章程六条、宁郡定海绍兴海口筹防章程十条，覆奏报可。嗣又遵旨会拟选练防江防海章程二十四条，其前十二条云：提标左营兵丁应改为外海水师，镇海营应改隶提督管辖，石浦地方应酌添兵丁并将昌石营都司移驻其地，乍浦兵数应酌量加增并将该营参将升为副将，海盐县之澉浦地方应添设外海水师，海宁州应添设内河水师，现拟添设之员弁兵丁应在本省各营裁拨，通省陆路兵丁应选择十分之三专习火器，乍浦驻防兵丁应专习陆战，水师应令以巡缉为操练，水师各镇应照例出洋统巡并按期会哨，提督应每年亲往沿海各营校阅兵技；其后十二条云：巡抚每年应亲赴乍浦等处校阅兵技，水师额设战船应俟同安梭船造成试验后按营分别安设，钱塘江内应添设船只学习水战，水师应召募善于泅水之人教习各兵，招宝、金鸡两山及乍浦等处原建各炮台应照旧修复并择要添筑，镇海、乍浦之后路均应添筑炮台并将海宁州凤凰山原建炮台移置山下，海宁、海盐交界之谈仙岭应建筑石寨内修炮台，沿海城寨应择要修复备藏伏兵船分■〈舟宗〉抄袭，各兵所需赏项应酌裁，马兵亦应节省经费，选练枪炮各兵所需火药、铅弹应分别添制，各处炮台及战船内应配炮位应分别添铸，各营遗失器械并饬如数补制，应修、应建各炮台及城垣、衙署、兵房各工应分别动款兴办，劝谕捐输。奉旨依议。癸卯奉谕：『江南善后事宜，着耆英、李廷钰各就地势悉心讲求，妥议章程具奏。其江北一带，着会同李湘棻办理』。廷钰即咨会江省督抚、江南提督覆奏，请于福山添设水师总兵一员，将福山营官兵抵作一营，尚应添设两营或游击、或都司二员、兵丁一千五、六百名，与狼山、崇明互相犄角；内可栏截江口、翼蔽苏州，外可控制吴淞海口，方为久安之策。寻复遵旨覆奏酌定善后事宜，议请苏常镇标各营，应与毘连各营互相操巡；福山营、狼山镇标左营，应专管福、狼一带江面；京口左、右两营，应分防鹅鼻嘴、圌山关等处；高资营兵应分班操船，兼防圌山关；三江营守备，应改为内河水师；长江战船，应先制木筏；总督应按年巡阅圌山关、鹅鼻嘴江防一次；鹅鼻嘴、圌山关外之江心沙洲乃镇江扬州之门户、江宁省城之内户，均应备兵炮以昭严密；吴淞口，应设防兵；吴淞、上海及江北各后路，亦应备兵炮以资救援；上海地方，应移驻同知；提标右营游击，应升为参将并加副将衔；常熟、昭文二县内向无城守官兵，今拟移驻陆路千总并抽添弁兵以资防守；操练水师兵丁，以备巡防；练习泅水兵丁，以收实用；提、镇、副将，应亲身出洋、出江考校统巡；陆路汛守兵丁应一体操练，以免缺额充数；酌裁外海、内河水师马匹，节省经费加给操巡水师兵丁口粮；鼓铸炮位，补制各营遗失器械，修复江海要隘汛房；慎选镇将、都守、守令，调和文武，消弭伏莽：共二十八条。上皆嘉纳。廷钰综核缜密，苦心焦思，颇为朝廷所倚畀；而邻省江防皆命会筹，忌者侧目。是年以巡洋稍缓，为言者所弹，夺职归。乃自侯宾乡移居泉郡，葺靖海侯废园居之；杜门却轨，惟以笔墨自娱。所校订之汉唐名臣传、陶渊明全集、契丹国志考证、宋刘文靖公全集、简可编，刻印精工，艺林称善本。

　　咸丰癸丑，粤寇破金陵，蔓延闽疆；侍郎王庆云奏请廷钰会办泉属团练。四月，漳洲会匪黄得美作乱，久据厦门；巡抚王懿德奏起剿贼。七月进兵，斩伪元帅黄潮，枭伪军师黄英暨通贼之武举黄逢日，乘势进攻，所向皆捷；赏给二品顶戴，督办同、厦军务。十月，克厦门，磔黄得美于市。事闻，授福建水师提督。次年，又赴海澄等处搜捕余匪，获逆属黄德人、旗首李燕及苏因、苏景、苏换、黄振、林闯、陈总、黄东、郭泰等诛之。丙辰，奉旨着来京另候简用，请假回籍。辛酉三月，江右发逆拦入闽省，督抚奏办厦门团练，未赴防。六月，以病卒于家，春秋七十。

　　廷钰将家子，而恂恂有儒者风。善诗文、工书画，又善鉴别古法帖真赝。所至常与诸名士论文赋诗，有小李太尉之目。丁酉入觐，乞调简缺。上顾谓『尔能文，必能坐镇岩疆』。不许。廷钰退镌「帝许能文」私章以志荣宠。然缮性忠诚，遇事有胆识。官江石时，永丰监生周贡芳以平粜激变，殴官焚署，势汹汹；廷钰驰往勘，至则尽撤兵卫，开诚晓谕，勒献首犯，反正者悉宥之。不旬日，反侧皆安，地方静谧若无事。壬辰大水，当事出示招赈，饥民麇集，多至四十余万，自沙井抵乐化连棚三十里，风云交加，道殣相望，有过章江城攫食者。粮既不继，而招之使来，无辞以谢；议发兵阻拒。廷钰力陈不可，锐身往谕，令散归，饥民涕泣听命。每棚酌给川资备民船送之，凡五日去尽，无一人留者。其才足应变如此。善补海盗。尝遣营弁汪忠豪招募水勇，得闽省渔户何达等二十三人用为眼线，降巨盗柯濆等五十九名，余匪皆遁。又于崇武洋击伪水元帅黄马义落水死。先后饬弁拏获积匪多至二、三百人，淹毙者无算。巨匪林俊余孽陈岁等攻扑泉城，廷钰发劲卒五百人，命子逢时星夜驰援，城围立解；不以事属陆营，稍分畛域。泉人至今德之。待民以慈惠为怀。权南赣时，赣民以贩私盐被系者，囹圄几满。廷钰密启江督，谓粤私只碍商私，无损官课；今概以法绳之，是驱民为盗也。且损商济民，于理无害。请仿王文成法，凡自梅岭肩盐来者悉勿问。于是盗案岁减半。治军严而有恩。金、厦七营兵粮，省放银、钞各半。是时钞贱，贯抵钱六十，兵皆觖望。廷钰请就厦门官钱局及关税项下拨银四千余两匀给兵食，余仍赴省请领；兵以为便。又以厦门甫经兵燹，非表扬忠义无以作士气，捐廉建昭忠祠以祀死事者；故兵弁皆乐为之用云。

　　所著七省海疆纪程、新编靖海论、行军纪律、美荫堂书画论跋、临各家帖砚铭，皆刊刻行世；其秋柯草堂文集、承恩堂奏稿、自治官书并诗集七种，未梓。子二十一人（马巷集）。

　　蓝元枚

　　蓝元枚字卜臣，号苌溪，漳浦人，廷珍之孙。幼聪敏，端重如成人。初袭轻车都尉职，发广东候补。历署肇庆、春江协副将，补海门参将，升龙门协副将，调澄海，皆能其职。用龙门任内拿获逃犯功，升金门镇总兵官，丁内艰。

　　服阕，补授崇明镇总兵官。乾隆四十七年，崇明大水，漂溺死者万计；元枚会同巡抚闵、布政使吴计议赈恤，昼夜巡视，全活甚众。辛丑、甲辰，纯皇帝南巡，两办大差。召见，命扈御舟行，为护卫。四十九年，授江南提督。上、下两江水陆七十余营，军政肃清，兵民辑睦。值岁大饥，严檄各营防缉盗贼，全省宴然。

　　五十一年，台匪林爽文倡乱，戕杀官民，攻陷城邑；台地一时无备，贼势甚张。泉州、厦门水陆二提督皆东渡，内地缺大员弹压，调元枚入闽。时元枚提督江南，驻松江府，闻命疾驰二千余里，未十日至福州。授福建陆路提督，旋调水师；复奉命为参赞大臣，提兵渡海驻鹿仔港。时前后皆贼营，弥布水陆；元枚亲督将士，旬日间力战数次，多有斩获。虑兵力不足，奏调漳兵二千。又密遣间谍，与贼伙谙悉者阴入贼巢，说诸胁从联诸村庄，给与小令旗，约以官兵一到，执此为内应。部署既定，方冀厚集兵力，刻期进发，未就而疾作；愤懑不自顾惜，力疾督战。病转剧，犹乘竹兜子指挥军士；病亟，诵杜工部「出师未捷身先死」二语，嘱诸将曰：『吾在军，即以征衣殓；死而有知也，必来杀贼』。言讫而逝。平日所至无赫赫名，而去后皆讴思不置。台讣至江南，官民为位而哭，互相吊唁。

　　当元枚之未渡台也，漳浦有林、吴二姓终年械斗，官不能治；元枚星驰至浦督缉。又土豪许姓欺凌弱族，藉命抢夺一空；元枚遣营员擒捕十数人，悉置之法。自是豪强敛迹，俗为一变。性嗜书，通文艺，经、史、子、集靡不究览。凡奏折、文移、书札往来，皆操笔立就，不假手他人。卒年五十有二（缉斋文集）。

　　案缉斋集不言予谥。道光通志作赠太子太保，谥「襄毅」，与其祖谥同。

　　王得禄

　　王德禄字玉峰，其先江西南城人。曾祖奇生以军伍死台湾朱一贵难，赐恩骑尉，遂为台湾诸罗人；诸罗后改名嘉义。得禄将家子，短小精悍，娴弓马、习兵略，为诸罗武生。世丰于财。属乾隆五十一年林爽文反，破诸罗；得禄散家财，募义勇五百人，从总镇柴大纪复诸罗，授军前把总。大小十九战，杀贼目二十余人；进千总。五十二年，郡王福康安统大军入台，得禄隶参赞海兰察麾下，屡立战功。琅峤得贼渠庄大田。台湾平，赏戴花翎，加五品衔。

　　六十年，内渡，充督标右营千总。从总督觉罗伍拉纳渡台，平陈周全并俘彰化贼首程文妙以归。

　　台湾无事，而海盗时警；嘉庆元年，奉檄出海先后击沈贼舟四，改水师。三年，获贼目于斧头澳洋、白犬洋、北关洋等处，擢南澳镇标左营水师守备。当是时，海巨盗蔡牵、朱濆等伪名号数十群起，而牵党又十数辈，分扰诸洋；浙抚阮元奏以福建水师提督李长庚为闽浙水师总统办贼。得禄奉长庚檄，历擒牵党翁吉等十六名于黑水外洋、陈高等九名于金乡洋，用炮轰毙著名贼目董沐等九十二名于竿塘下目洋。擢金门镇标右营游击，从总镇与贼战大嶝、蟳窟等洋，飞炮伤左肋，不顾；挥军士奋勇杀贼，生得贼目蔡协、方台等十六名。擢澎湖水师副将。

　　十年，至镇未三月，牵船突抵澎湖，逼岸将登；亟率弁兵用大炮轰退，杀伤无算，生得贼目王杉，牵驾小舟逸去。时长庚移浙江提督，以总统师屡挫牵于浙海青龙港、斗米洋，功最诸将。得禄是役复蹙之，牵势稍衰矣。是年冬，牵乃阴结陆地奸民屯洲仔尾，窥台湾府，用长围；奸民助之，复震。得禄得长庚符，倍道而进，至鹿耳门为贼沈舟塞隘，不得入；乃驾小艇，由大港趋安平，与长庚会。雇募澎湖船，合义勇三百人，五战皆捷，遂乘夜拢泊洲仔尾。十一年二月，长庚会师水陆夹击。得禄奉派督弁兵义勇先登迫贼巢，以火攻船烧其屯聚，火光烛天；贼首尾冲断，大败，退保北汕，功在顷刻矣。先是，长庚凿同安船沈塞鹿耳门，防贼逸；会东风作，潮骤涨一尺，舟悉浮去。牵夺门出，复逸。台湾围解，而得禄与长庚坐牵逸夺职。

　　已而牵瞰鹿耳门兵撤，复拥众逼府城。钦差将军赛冲阿适浮海至，令得禄带兵船十二、小澎船二十，由鹿耳门踹入贼阵，沈贼船十一，杀贼二千，生擒贼目林略、傅琛，获伪印刻「正大光明王」五字，炮械无算；牵自是不敢复窥台湾。诏复旧职，加总兵衔。是年十二月为真总兵，镇福宁。而长庚亦以是年四月大败牵于定海渔山洋，还职，与得禄并力。

　　十二年，奉长庚令，会同舟师进剿牵，牵党以次削平。还，移镇南澳。长庚与福宁、金门二镇南击牵，追及于广东黑水外洋，牵仅存三舟。长庚以浙江清军独当牵舟，几生得牵矣；忽风浪骤作，长庚仓卒中炮死，人皆痛失长庚而惜得禄不在军也。而大股贼朱濆出没鹿港、淡水洋，与牵相犄角。得禄方带兵船过台，至大鸡笼，见濆屯氛甚，即回师直指所屯，击毙七百人，生擒濆骁将林红，濆脱走台湾山后苏澳番界，追及之。以澳口狭，挥火攻船先进，毁其船，列兵澳口施大炮；自午至申，轰击死者无算，沈毁贼船六。濆乘夜跳去，为别将许松年炮毙。于是廷臣议代李长庚任者，佥曰莫如王得禄。

　　十三年正月，授浙江提督，领长庚水师，专剿蔡牵。寻移福建。

　　十四年五月，遇凤尾帮贼首陈汉于海坛外洋，歼之。七月，遇贼首阳阿豪于大岝外洋、温阿贰于乌坵外洋，皆生得；海氛稍静，顾独蔡牵在。得禄击楫曰：『不得牵，不返旆也』！八月，遇诸鱼山外洋。得禄自以身经百余战，仅两当蔡牵又垂获而遁，令众兵船专注牵舟。会邱提督良功以浙江水师至，相与戮力，望星光穷蹑，及之于黑水深洋，夹攻之。已逼牵船■〈舟皮〉边，尾楼皆触火毁，遂用所乘艨艟号「填海子」者犁沈之，牵落海死；二十余年巨寇遂平。论功封二等子，赏戴双眼花翎；良功亦得三等男封并世袭。

　　于时诸股贼尚有骆仔卢帮、深沪治帮、金门镇帮，并先后擒解，并获余党曾廷、李平、吴厚等。

　　以十六年七月朝京师。召见，问营伍水师甚悉。而闽浙海吴属、黄茂二帮续起。十七年二月，亲督舟师讨吴属于洋芝外洋，击其舟，桅断礁碎，属泅水遁；随剿茂，穷蹙逃琅峤南洋，为台湾镇道擒解。闽、浙二海肃清。

　　道光元年，移浙江提督。二年，旧伤发，奏请解任回籍，遂徙同安厦门家焉。

　　十二年九月，陈辨等倡乱嘉义，戕守令。得禄已乞身十年矣，闻变，喑鸣起曰：『某年十六从军，与平诸罗贼。今贼起故地，某虽老病，尚能为国杀贼』！遂率家骑从总督程祖洛、将军胡松额而东。时渠魁已为马提督济胜得，乃入山搜捕余党数十百人，全台宁谧。特旨加宫保，归老厦门（抑快轩文集、姚莹识小录）。

　　罗光照

　　罗光照字映寰，一字朗亭。先世居粤东饶平县。曾祖士鉁，康熙间应募征台湾，以功授左都督，袭骑都尉世职二次；入籍福建，遂为漳浦人。祖鸣淇，历官浙江温州游击。父若桐，例应袭职，不仕；以光照承袭，补闽安水师营都司。

　　乾隆五十一年，林爽文滋事，光照请从剿。明年正月抵台，战累捷，复凤山县城。贼围三坎店营，光照分兵四山为疑阵，己乃当先捣入，杀贼二百余，解其围。贼转攻柴头港、盐埕，光照垒盐为壁以守，与贼五战，克之，保固全埕。先后擒贼目蔡怀、蔡阵等，通东港运道。七月，贼围嘉义急，光照驰援，贼稍却，官军得入城。又数日，贼大至，伪帅拥帜攻城；光照望见，直搏之。贼炮雨发，飞铅中胸背；救归，越两日始苏。而铅子已嵌入骨，令医剜之，不得出；久之，伤始平复。十一月，战于番社，贼大创，围始解。五十三年正月，从参赞蔡攀龙办贼中路，擒伪职杨君选、龙堤等于户定山。参赞海兰察廉光照能，任以行营收讯事。时各路解获日数十起，每起数十百人，男妇杂沓；因创编竹牢，分别胁从、初犯、再犯、有无伤官军，以定其罪。童稚及良家妇女被掠者，给亲属领归；全活甚多，完操者亦不少。光照尝曰：『吾生平鲜得意事，惟办收讯时自问无疚心焉』。台湾平，迁澎湖左营游击。

　　嘉庆元年，调江南奇营游击。二年，擢川沙营参将，赴部引见。是日，睿皇帝奉太上皇于干清宫，询在台打仗情形；命御前大臣验视伤痕，赏戴花翎。是冬，丁父忧，假归卜葬。穿圹得朱棺，不知为谁氏；众议起迁，光照不可，揜之，志以碣而改卜焉。以回任逾限，调狼山营游击。累迁吴淞营参将，擢京口副将。京口多私枭，前此专陆捕；光照大治哨舟，授以水战法，沿江枭贩多就捕，江境肃清。

　　二十四年，授浙江黄岩镇总兵。时洋面多盗，以缉捕为急，而经费弗充；光照核实通筹，节他项之糜者益之。于是费裕缉勤，盗亦寻止。时议南田山开禁召垦，抚臣以询光照。光照谓『南田悬海数百里，草树蒙密，易于藏奸；召种未必为乡氓衣食之资，适足供奸盗藏身之固，宜拨官弁分巡戍守。冬则焚其柴草，俾奸宄无所容』。巡抚如议入奏，得旨下部议行。

　　道光九年，以年老原品休致归。卒年八十。

　　光照见事有识，御下有恩。戎政余闲，不废吟咏。在狼山任，日启百蝶诗社，与胡长龄、马有章、冯元锡等相唱和，为一时名流之盛。所著有朗亭诗存，藏于家。子四人。次子景鄂，荫六品，以通判用，改捐府属知州，分发河南（道光旧志）。

　　林承昌

　　林承昌字奕伟，一字文峰，古田人。父飞，弱冠充武学生，试君子有三变论拔冠军。承昌幼受韬略于父，中式乾隆丙午武举人。以水师补海坛镇千总，历提标守备、南澳左营游击。时蔡牵横行海上，党类繁多；承昌攫徐类，械张彩、縳张培、张扬寅等，拯所劫商船、所掳民人无数。嘉庆十三年，补闽安协副将，又败牵于广东电白洋，破其党乌石二等歼之。奏入，赏戴花翎，调安平协副将。十四年，擢浙江定海镇总兵。牵东渡，承昌于沙线外洋邀击之，贼舟覆溺无算。值台湾漳、泉民斗，南路贼乘间窃发；巡抚张师诚以台湾为海疆重地，承昌素有威望，檄令镇抚兼捕南路贼匪，奏护台湾挂印总兵。卒于官，年四十五（道光旧志）。

　　傅廷标

　　傅廷标字准侯，晋江人，由行伍拔把总。乾隆五十一年，领兵往台湾。累擢守备，权同安灌口都司、水师左营游击。嘉庆四年，命从四川总督魁伦征剿贼匪，大小五十余战，擒匪首徐添寿、冉学胜等，余贼斩获无算。而湖北竹山县柳林店一役，追贼入河，淹毙尤多。以军功补山西天城城守都司，擢黎雅营游击。又陕西宁陕叛匪滋事，从提军往平之。迁广西郁林参将、镇安副将，擢广东南韶连总兵。丁内艰服阕，授高州总兵。以年老致仕。子为霖，荫生，侯选通判（道光旧志）。

　　杨华

　　杨华字良渊，同安人，以行伍授外委。乾隆五十一年，从征台湾，以功迁海坛守备。因护送琉球贡船至五虎洋，擒大盗并释良民之陷盗者，擢都司。累迁至副将，摄苏松总兵。吴淞为苏松要害，海寇蔡牵屡阑入为患。华至，断接济、搜间谍，增设炮台，自金山卫、刘家河、福山港、宝山等处联络声援，防堵无间寒暑；贼不敢犯江南界，华之力也。寻授苏松总兵，摄提督，上疏乞休。子武镇，授福建水师游击（道光旧志）。

　　陈一凯

　　陈一凯字雪华，闽县人。干陆五十一年，台湾林爽文乱，从军渡台。事平，授外委。嘉庆二年，檄赴海坛缉捕海盗陈弗等，拔把总。八年三月，出哨四屿洋，夜遇盗船，擒其魁林秋秋等，擢千总，权台湾水师中营守备。时蔡牵勾结山贼，犯府城，窥安平镇；一凯率所部伏七鲲身邀而击之，安平赖以保全而府城之围亦解。十三年，除右营守备、权游击，驻防鹿港。调艋舺，又权台湾水师副将。引疾归（道光旧志）。

　　蔡攀龙（同安人）

　　蔡攀龙字君宠，同安人。貌雄伟，声如洪钟。少贫，捕鱼为业。负贩入市，力兼数人；市翁异之曰：『伟丈夫！苟从戎，当得富贵』！攀龙曰：『吾再应募再黜矣』！翁曰：『将军以服饰取人耳。子盍从我游』！遂延至家，妻以女。适镇将复募士，翁为制戎服以往；镇将奇之，授外委。以捕盗功，累擢至海坛右营游击，移澎湖。林爽文作乱，总兵柴大纪遣军北援，府城空虚，檄召攀龙至府。攀龙率兵四百，相度地势，于南关外二里许桶盘栈筑垒；未就而贼至，攀龙坚壁以待。会台防同知杨廷理率义兵出战，与攀龙分左右翼夹攻，大破之，夺其器械，并搜出伪号辅国印。提督黄仕简至府，使总兵郝壮猷剿南路凤山贼，以攀龙为副。攀龙斩贼掣旗，毁其巢，复凤山县域。提督以府城势孤，檄攀龙归，而凤山复陷。贼益张，数攻城，为攀龙所掣，不得逞。贼忿曰：『但剪灭此，得府城如反掌矣』。率众五万围桶盘栈数匝，攀龙开八门冲杀披靡，手刃三十余人，士卒亦奋勇杀贼。初，攀龙所乘马神骏，所向无敌；至是，贼鎗几及攀龙肩，马忽腾跃，伤马胸七寸而不仆。既解围，知贼必以马伤复至，令备之。至黎明，贼果至，复击走之。将军常青见之，拊其背曰：『虎将也』！自是贼称「蔡老虎」；见其旗帜，咸股栗去。叙功，超升副将，赏戴花翎。时柴大纪驻军诸罗，为贼众所困，常青命分兵往援。攀龙以东北路径窄，箐密易伏，欲由西道进兵；群议以东北路近，不听，遂行。至半天厝，伏果发；击退之，焚其寮。不数里，至大仑、竹仔脚、老官店，伏兵蜂起，诸将相顾失色。值秋雨滂沱，断炊灭灶，衣装尽湿，枪炮不能施，全军陷于正音庄，副将贵林及游击杨起麟、邱能成、都司杭富、守备马大雄等俱战死，凡阵亡将弁二十余员、兵丁义勇千余人。独攀龙与游击孙全谋率兵勇冒雨前进、突围而东，且行且战，至三苞竹庄，气仅属；遇柴大纪出城接应，方得入。诸罗被围已三月，贼断粮道，粒米不得入，军士饥乏，剥树蒸豆■〈艹黠〉为食；攀龙与大纪激厉士卒，死守孤城凡六阅月，大军至，始解。上嘉其能死守，改县名为「嘉义」。台湾平，擢攀龙台湾总兵，复擢为福建陆路提督，授参赞大臣；又迁水师提督。计自东征以来，大小战八十三，赐健勇巴图鲁名号。入觐，召工画像，列入紫光阁平台二十功臣之中，御制赞有「台湾战将，巨擘惟兹」之句。

　　借补江南狼山镇总兵。值江南、山东交界之黑水洋有盗劫各案，命攀龙会同山东登州镇总兵恩特黑默亲往查勘，谕以毋得诿卸。旋奏勘明江南、山东以牛车山为界，立定缉盗责成。谕曰：『恩特黑默、蔡攀龙亲身查勘，远涉外洋，尚属冒险出力，着各赏缎二疋』。嘉庆二年七月卒。子辉荫六部主事。

　　孙全谋

　　孙全谋字澹亭，其先籍山西。曾祖惟福以从征噶尔丹功，借补福建汀州中营把总，因家焉（一作龙溪人）。全谋少丧母，家贫，落魄不偶；慨然曰：『吾将种也，当立功海上』。乃至厦门投水师，补提标中营外委，累迁至后营游击。

　　乾隆五十二年，台湾林爽文滋事，提督柴大纪督兵守诸罗，贼多兵少，急于望援。全谋从总兵蔡攀龙由东北路驰至大仑、竹仔脚，伏兵发，全军陷于正音庄，将弁被害者二十余人；惟全谋与蔡攀龙突围而东，且行且战，直抵诸罗城。全谋复领兵出城，将屯聚贼匪痛剿。事闻，授广东罗定协副将，赐戴花翎。调台湾水师协副将，擢江南苏松镇总兵，移浙江黄岩镇。时洋匪纪梦奇等劫官米，全谋领舟师自定海驶至大陈山外洋，乘贼不备，冒风雪往剿，擒获贼首。又剿洋匪陈阿宝于潭头洋，殪之。擢广东提督。

　　嘉庆五年，川、陕、楚三省教匪作乱，诏调广东官兵赴楚。全谋领兵协剿徐添德，大败之，增一秩。未几，博罗县会匪陈烂屐四聚众，谋不轨；全谋统官兵分路进破十五寨，歼三千余名。陈匪窜入罗浮山；毁华首台寨，擒之，歼其党千余人，博罗平。永安县属青溪、天字嶂、铸笼嶂等处贼窃发，全谋移师前指，诸寨皆下；首逆黄亚程被擒伏诛，永安亦平。叙功，赐骑都尉世职。后因洋盗登陆，削秩，降都司，褫花翎；又因蔡牵窜入粤洋，削秩。旋从提督钱梦虎剿贼于黑水洋，夺贼船，擒百余人。擢广东左翼总兵官，复授广东提督。是时广东洋匪纵横出没，张保仔、乌石大尤桀黠。总督百龄檄全谋会剿于大黄埔，以全谋失期，致张贼遁去，奏夺职。未几，洋匪郭婆投诚，并擒保仔党以献；诏宥全谋，命立功自赎。全谋从春江协副将林某西下剿捕，至电白洋，生擒盗朱亚宝等一百三十九名，以守备起用。时乌石大等在儋州洋滋扰，全谋率兵往捕，登其舟；弁兵踵至，生擒乌石大等四百九十人。事闻，复戴花翎，以游击擢用。累迁至阳江镇总兵，擢广东水师提督。卒年七十三。孙云鸿袭职。

　　全谋勇而廉。方其御台逆也，贼炮发，伤胸，晕绝；铅子倒飞去，复苏，遂克敌。及张保仔之逸，贼飞语全谋受贿万金，奉旨诘询。百龄奏贼言得全谋头者万金，不闻受贿也，且力言全谋必能办贼；故能成其功（道光旧志）。

　　潘国材

　　潘国材字遴山，闽县人，由武举人授职，迁泉州守备。林爽文之乱，国材从征台湾。抵鹿仔港，领兵由海道进攻大甲溪、南埔、麻园、沙辘，所向皆捷。横山有猪哥庄，地险极，贼据有日，将士屡攻不能克；国材一鼓破之。大里杙为爽文巢穴，大学士福康安统兵进剿，命国材从北路分攻，贼穴一空；纪功居上等。台平，授台镇中军游击。俗多械斗，闻国材至，讙呼而罢。迁广西提标参将，未赴任，卒。衬不能归，兵民赙送至海滨而返，建祠以祀。时海寇未靖，舟至海中，寇追至，知为国材家属，寇曰：『廉明官也』！皆散去。国材工草书，有诗集（道光旧志）。

　　蔡攀龙（闽县人）

　　蔡攀龙，闽县人，乾隆壬子武举人，授金门千总。领兵赴台湾，适海寇蔡牵窜台，攀龙在安平协剿，击退之。明年，蔡牵复窜鹿耳门；攀龙跟剿，获林正等六十余人。后移闽安，带兵换回台满兵。由鹿耳门出，驶至澎湖外洋狮公礁。遇风，船破淹毙。赐恤银祭葬，给云骑尉；三代袭次完时，给与恩骑尉，世袭罔替（道光旧志）。

　　罗卓

　　罗卓字应龙，永定人。乾隆己酉武举人，官台湾水师游击。迁北路副将，守鹿仔港，督缉洋匪着劳绩。时漳、泉、潮、汀四郡饥，斗米钱六百文，贫民歉食；卓令回厦门商船装载皆半配米粮，轮流迭运至内地，米价悉平，全活无算（道光旧志）。

　　李进得

　　李进得，福鼎人，台湾镇标中营千总。乾隆五十二年台匪林爽文乱，进得随大帅攻诸罗。贼凭城列阵，进得率本部兵大呼冲陷之，杀数十人，贼气夺。兵继进，贼退走入城。进得奋勇入城，复诸罗。以功擢中军守备，摄北路左营守备（道光旧志）。

　　－－以上录自「福建列传」卷三十七。  
福建通志列传选卷五

　　邱良功（从子成勋）

　　杨彪

　　陈梦熊

　　黄飞鹏

　　蒲立勋

　　胡振声

　　马大宾

　　林廷福

　　游化

　　蔡征藩

　　陈光求

　　郭尚先

　　杨继勋

　　陈化成

　　邵连科

　　饶廷选

　　沈葆桢

　　吴仲翔

　　梁鸣谦

　　林文察

　　林天龄

　　王国勋

　　林维源

　　沈瑜庆

　　陈季同

　　邱良功（从子成勋）

　　邱良功字玉韫，号琢斋，马巷金门岛人。幼孤，事母孝。长隶金门营为兵。乾隆六十年，出洋缉匪，在苏尖洋获许江等、在乌浔洋获林凤等，又擒张春等并船获焉，拔补外委。是年，复在南日洋获陈合等、祥芝洋获刘叹等。嘉庆元年，随游击魏成德巡洋，迭获剧盗刘三、张训、王时、陈明、吴班等。次年，又获王忠、杨善等。五月，在祥芝外洋遇盗艇，一跃登舟，擒匪首莫阿三等。六月，在深扈庙内获贼酋陈三贵，升把总。旋在永宁获高集等、在崇武獭窟洋获曾春、在将军澳获艇匪张阿四，督抚奏请议叙，奉朱批可嘉，并于良功姓名加朱圈焉。良功以末弁结主知，感激，愈自奋。其后又迭获陈六、郑梅梅、吴秤、黄克正等，补千总。引见，擢守备。是时洋盗蔡牵、朱濆方横行海上，分扰闽、浙、粤三洋；七年，良功在铜山港获牵匪伙陈质等，升游击；随浙江提督李长庚在江省扁礁洋获骆然等。十年，蔡牵窜扰台湾，复随长庚赴台剿捕，并护理台湾副将；统率师船，在台澎各洋侦缉。十一年，牵以朱濆方扰北路，突犯鹿耳门，攻台湾；良功乘其不备，以火攻之，歼其众于洲仔尾。转由北汕与长庚夹击牵船，几获，会潮涨逸去；奉旨摘去顶戴。乃率舟师至大鸡笼进剿朱濆，沉其艘；又灭白衣匪于笨港。牵再扰鹿耳门，良功冲阵败之。疏入，上复朱圈其姓名，加副将衔，赏花翎。踰年，追朱濆于沪尾，濆东窜入鸡笼洋；值潮退，堵港口困之。南澳总兵王得禄率舟师夹攻，擒匪首林红等，濆遁入生番界。穷追抵苏澳，毁其巢。叙功一等，授安平副将。擢定海总兵，未赴任。值长庚殒于阵，上念海上将材可继长庚者无逾良功，乃授浙江提督，代统其军；良功随长庚久，痛其功败垂成，以灭牵自任。十四年，带领舟师出洋督捕，获牵匪伙王鸟等。侦知贼中绿头大船，牵坐艇也；遇于渔山外，良功挥令诸将击散别船，自以坐船专攻之。得禄亦率闽师至，连夜追过黑水洋；良功股被炮伤，裹创擂鼓督战益力。飓风骤起，浪起复如山。牵船大篷猝挂良功帆上，压船几覆，军士多落水，势急甚，犹指挥奋击；贼船坏，牵坠海死，其妻及余党二百五、六十人并歼焉。生擒胡有均、郭浅等。捷闻，晋封男爵。良功尝于田岙洋面瞭见贼船，戗帆追之；至东机外洋，风雨暴至，官船贼船皆漂散，良功坐船亦折断大桅，椗柁杠具尽坏。次日始收泊，亟派兵弁沿海搜捕，获庄姜等；盖料贼船被漂必登岸修葺也。

　　十六年，入都陛见。回任，复出巡洋，获蔡险、郭魁、虞焕章、徐进才、翁阿三、叶三豹、邱合发、癞头四等。次年，复获陈登、陈乌青、施阿兴、蔡胜玉、王有升、骆阿楚、孔阿三等。良功遇盗不避危险，坐船尝为贼炮洞穿，水暴入；兵弁皆失色，而良功夷然也。十八年，又获陈彩能等。十九年，迭获胡时智、柴武魁、王文星、陈祖金等。二十年，又获梁成起、洪启大、郭乃妲、陆瑞伦、舒玉燕等。二十一年，又获何金凤、陈得奇、潘永光等。二十二年，又获张和尚、梁阿川等。是春，奏请述职。出都，于八月三十日行次甘泉县病殁，年四十九岁；赐谥「刚勇」。

　　成勋，良功从子，常从良功出洋缉匪。嘉庆十四年，良功追蔡牵至渔山，逾黑水洋，舟相比，喷筒火箭迸集如雨。成勋奋身格斗，中伤落海死。事闻，照把总例赐恤，世袭云骑尉（马巷集）。

　　杨彪

　　杨彪字上麟，一字石卿，瓯宁人。生而形貌魁伟，以弓箭入伍。从征台湾林爽文，录攻克斗六门功，拔补建镇中营外委，洊升延平左营千总。洋匪蔡牵扰台，彪适领更班军至台；台镇爱新泰檄以所将内地兵同御贼于南路大湖，解张良怀之围。贼众累千，彪部下兵仅百人，由此知名。又尝随爱新泰巡视台郡小北门，忽贼数千拥至。时大兵俱营小南门外，猝出不意；彪请自领所部百人出城迎敌，仍请飞调大队兵策应。彪奋勇击毙贼首骑者一人，余众稍却。移时，策应兵至，贼乃遁，下船去。爱大加奖劳；所得赏赉，尽分与部下兵。善抚士卒，甘苦与同，故能得其死力。每战，辄踊跃争先。钦差将军赛上其事，以守备升用；旋补台镇左营守备。赛将军知其有守，于是委彪行视北路形势，并案上淡水虚兵冒饷事。彪以一骑二从往，沿途馈遗一切屏绝，亦不需其供帐。至上淡水，所被议之员密送茗舜四大匣，中置洋银；彪佯为不知，原封还之，卒为据实禀报。旋委本营游击，接署右营游击；牙门向有陋规，彪概不受。或曰：『乾隆年间陋规破案，玉石俱焚；君诚洁己，恐无以自明』。彪曰：『无私，获戾于心无愧；况未必然乎』！历署彰化及下淡水都司，题补嘉义都司；并不受陋规，如在游署。时下淡水大姓争田，凤山县为移文至营，派兵监获；彪叱曰：『朝廷养兵，为富室收租耶』？及啖以多金，立斥去，弗顾。调补彰化都司；尝获嘉义劫贼数十名，悉推与该管官，俾复原职。嗣于本境缉获南路匪首杨良彬。旋委鹿港游击，遂题升台左游击，署南路参将。台地富饶，民轻生喜乱；然尚气服义，官其地者率以贪致变，而善抚之辄感激至死不相背负。先是，南路闽、粤居民哄斗，文武官俱来镇压；民惟彪言是听，曰：『是心正者，言自可从』。及署参将，适北路滋事，南路民因彪前在下淡水恩信素着，相戒毋妄动，所辖地安堵如常。明年，坠马伤股，力请解组归。尝过海遇风碎船，幸得全；痛自克责曰：『恐生平有隐慝，故遭此警』！其言类有道者（云寥山人文钞）。

　　陈梦熊

　　陈梦熊一名大恕，字章如，号渭溪，侯官人。由行伍，洊升千总。嘉庆元年，游击曾攀鹤在洋遇盗淹毙，梦熊等救援不力，经水师提督哈当阿奏参，革职留任。十年，升台湾水师右营守备。十二年，粤东洋匪朱濆滋扰，伙党分窜闽省柑橘洋面；梦熊随提督张见升环攻，轰毙贼首、生擒贼匪八十余名，夺获器械无算。十三年正月，在鸡母澳外洋追捕朱濆分窜匪船，射盗首方台立毙，并擒获伙匪二十九名。三月，超擢台湾水师左营游击。追剿艇匪于悬钟外洋，射倒数名贼目，颧骨中炮伤；仍击沉盗船一、获盗船一，生擒匪犯叶雨等三十名，余船遁回粤洋。交部议叙。闰五月，偕署总兵官周国泰等追剿蔡牵、朱濆帮船于宫仔等处洋面，烧毙盗匪多名，生擒贼目三十一名。奉旨：遇有参将缺出，先行补用，赏戴花翎。

　　十四年，崇武外洋有朱渥等匪船越窜，梦熊偕定海守备官印方等击沉盗船一，捞获盗犯九名，生擒匪犯二十五名。五月，补铜山营参将。六月，署浙江温州镇总兵官。十五年，署金门镇总兵官。先后拏获盗首陈不、洪夭、陈墨、林助、黄宝等并伙党数百名，夺获船炮器械无数。

　　十七年，升澎湖协副将。二十年，擢浙江黄岩镇总兵官。二十二年，署温州镇总兵官。二十三年，授定海镇总兵官。道光三年，升广东水师提督。生平每战所向披靡，贼号为大鹏。

　　六年，以原品休致，赏食全俸。八年卒（国史列传、金华陈氏族谱）。

　　黄飞鹏

　　黄飞鹏，连江人，由行伍洊濯千总。嘉庆二年，升定海左营守备，超擢中军游击，复擢镇海营参将。十年，总督玉德奏称：『飞鹏熟谙水师，缉捕出力』。得旨：升授副将，署理黄岩镇总兵官。屡与提督李长庚会剿蔡牵，歼擒多名，所获铜铁枪炮数十件。适被炮弹掷伤腰腿，交部议叙。旋调碣石镇总兵，追击郑一、黄亚等匪船，歼获无算。时英咭唎国商船擅驶进虎门，停泊黄浦，总督吴熊光檄飞鹏管带舟师。夷船径泊城外，官兵喝阻不听，飞鹏开炮吓击，毙夷民一名、带伤三名。夷船惧，遂退。事闻，上嘉其有胆气。嗣偕提督童镇升等进剿盗匪于儋州洋面，生擒盗首鸟石二及贼目郑耀章等。赏戴花翎，交部议叙，调阳江镇总兵。在洋卒。奏闻，照军营病故例赐恤（道光旧志）。

　　蒲立勋

　　蒲立勋字希之，厦门人。幼娴弓马；以伯叔俱水师官，习知水师事，入伍为提督署书识。嘉庆四年，从游击林承昌获盗坞邱洋、又获盗彭厝乡，补外委。十一年，海盗蔡牵寇台湾，从提督许文谟击之盐水港，生擒蔡虎、尤地；又击之竹围尾、笨港，获骑马贼陈万、吴得。乘势毁贼寮，斩杀无算，获贼伙曹恭于凤山。将军赛冲阿壮之，补澎湖把总，留台效用。时蔡牵犹炽海上，总统李长庚卒，朝廷议代者，授提督王得禄总统，督闽、浙舟师专事蔡牵；而立勋素为得禄所知，至是选隶麾下。十四年四月，遇凤尾帮贼于海坛外洋，跃身过船，砍取首级。得禄以为勇，充巡捕，左右以之。八月，追蔡牵于黑水洋及之，与浙江提督邱良功夹击，掷火斗毁牵船尾楼及■〈舟皮〉；牵势穷蹙，炮无铅弹，代以番钱，伤得禄额，裹疮督战益急。立勋传得禄命，拔所佩刀斫舷大呼曰：『今日有不用命者死』！以所乘艨艟撞牵船，船破，牵自沉；立勋亦受伤堕海中，遇救不死。事闻，上于名旁朱圈，以千总尽先补用，先换顶戴，赏银牌。擢提标中营千总；十五年，随总督方维甸渡台湾，搜捕闽、粤械斗诸犯。立勋初名立芳，至是始改名；维甸字之曰树亭。归，署金门左营守备。十六年，巡哨至平海外洋，击沉盗船一，生擒盗十、割耳瓣各一，并炮械。十八年，调署提标右营守备。二十二年，补福宁左营守备，寻署金门左营游击，旋实授署铜山参将。道光五年，擢广东海门参将；历署澄海副将、碣石镇总兵。六年，擢龙门协副将。以母年高，龙门道远，丐于总督，奏调平梅副将。九年，保举堪胜总兵，署南澳镇，授浙江温州镇。告养归，卒年五十有三（内自讼斋文集）。

　　胡振声

　　胡振声字子容，同安人。父贵，已有传。振声以行伍，值台匪林爽文乱，立功积官至广东龙门副将。嘉庆五年，移黄岩，从总兵岳玺擒获箬黄盗首江文。授温州镇总兵，会黄岩镇灭水澳贼于狗洞门。六年，破侯齐添于披山洋，灭补网帮于东日；击蔡牵于南麂，生擒其党林照四十四人。八年，从李长庚追牵，几获之。又与参将李景曾等掩击牵，获九十六人、炮械数百。振声所乘战舰，桐木为之，轻捷异于他舟；每出，常先诸将。九年，振声在竿塘奉檄追牵，望见牵七十余艘，皆所劫台商巨舰。时六月北风大发，盗乘风，势甚猛，哨船咸怀畏葸；振声传令进攻曰：『敢有言退者斩』！奋勇冲击，自未至申，毙贼甚多。牵见官兵深入无援，乃率新附梁山帮小船二十余蜂拥环攻。振声众寡不敌，立船首督战，手刃数贼，旋被飞炮中项仆。蔡牵与振声同乡，不欲害之，以鸡皮裹药掩其伤；振声去之，骂不绝口。贼愤甚，遂遇害。同被难者把总冯光升、兵丁葛锦高等共八十二名。事闻，诏加提督衔，祭葬，谥「武壮」，荫一子。振声母贤，每出获寇则喜，否则不许入见。此次奉檄，知势不敌，致书浙抚阮元，言此行恐不得生还。闻者悲之（雕菰楼集、颐道堂诔序、道光旧志）。

　　马大宾

　　马大宾字思敬，其先回部人，后为邵武人。幼樵采佐家爨，以兵法部勒群儿，指挥有夙契。父见之曰：『是儿当以武显』。年十七，命隶伍籍。积官汀州左营把总，务除民害、去军蠹。回翔数汛，所至举职。嘉庆十年冬，海盗蔡牵惊台湾，大宾奉檄督军东渡守御。道遇贼，与斗，屡挫贼锋，得达。就进千总，留戍。十三年春，随大将军赛内渡，遭风失道，远大军；欻遇匪艇连樯斗进，船中并商贾兵不满百，凶惧且乱。大宾厉声曰：『毋哗！其各实炮执刀，无刀执木梃。先击船头贼，可死中求活』。及彼船近，遂击杀三贼首。贼益怒，以铁钩钩船，欲上；军民益用命，持大斧断钩，上者断臂指，臂指盈舷。大宾督战益急，自晨至日昃，贼伤死过当，遁去。大将军与诸将望百里外，炮烟蔽天，欲回船救，不相及，而大宾已完船抵厦门。大将军酌酒贺，且曰：『君建此功，宜得上赏。奈前奏报平何』？大宾曰：『余孽耳，千总不才，不能尽除根株，免罪已幸，何敢言功』！大将军益壮之。寻回本任，总督汪志伊以才略拔萃疏荐。十八年，授龙岩守备。明年，权云霄游击。云霄人好乱，日寻干戈；大宾在任，稍靖。属时亢旱，有司祈雨无应；适大宾巡海归，虔恭露祷三昼夜，雨大霈，喜立雨中以答天贶。既而回龙岩。道光三年，被议夺职，寓孥厦门居之。九年二月卒，年六十。为人敦友谊，喜周人急云（抑快轩文集）。

　　林廷福

　　林廷福字锡卿，一字受堂，金门人。有二兄隶水师，官外委；廷福遂从戎。积获盗功，亦得金门镇左营外委。屡从师出洋杀贼，最诸将。嘉庆十年，海寇蔡牵窜入鹿耳门，窥台湾；山贼应之，水陆连营亘七、八里，弥望皆是。总统李长庚征各镇水师刻期合剿，廷福倍道至，舟不能进；大呼薄贼营，一战沉其舟二十、馘百数十人，得会总统于洲仔尾。旦日，总统会师水陆合击，廷福连弩殪红衣贼目五人、骑马贼首一人，纵火焚巢，火光彻天。陆贼屯聚皆尽，挟众走舟，保北汕；诸军合围，牵益窘，驾海潮逸。廷福邀击于东港外洋，俘其党曾艺等八十九人而还，进本营二司把总。已于水澳洋得牵假子蔡三，献军门。总督阿林保记其功，谓汉儿能办贼也。明年正月，遂从长庚击牵于广东急水洋，炮子从袖过，不顾；几得牵，适日暮风反，复跳去。于时与牵相犄角者朱濆，廷福复屡挫之于鸡笼洋、苏澳番界洋。十三年十二月，遇诸闽、粤界长山尾洋。贼处上风，急涛涌怒，我舟退为所及、进不能军，军校大恐。廷福曰：『有进无退』！直指濆艨艟轰击之，濆毙；弟渥拔其众遁，寻降。而廷福功为帅抑不叙，故官不迁。

　　十七年三月，剿黄茂帮于柑橘洋。战方酣，贼从桅巅掷火斗焚我舟，斗及廷福足；转飞掷贼舟，舟爇贼乱，生擒茂党刘贵等三十八人。叙功一等，进水师提标前营千总。监造奉天外海战舰，驾赴金州交付，擢南澳左营守备。二十三年，新设天津水师，选将闽、浙，用总督董教增荐，授天津水师游击。奉裁，回闽候补。

　　道光四年，由海坛游击护台湾水师副将。属粤庄匪徒许尚、杨良彬扰凤山，即提劲旅六百驻郡城，虞非常；果获五人，得伪札，乃约期纵火为内应者。既平，念余孽窜海中，少缓不可制；易衣驾澎船混迹商渔，得许令等十二人于清水外洋，遂绝根株。六年，调署澎湖游击。而台湾彰化贼李通焚劫北路，奉檄带本标兵弁守西螺诸堡，累擒剧贼陈愿、廖士元六十八人。会总督孙尔准至，严檄捕著名贼林溜。溜，西螺堡甘厝庄人，凶鸷多徒党，屡抗官军；檄至，诸将相顾难之。廷福曰：『可饵而取也』！遣人语溜曰：『来，富贵汝，赦其余人』。溜有恃，托言归命，阴戒其党毋散伍，而身怀数刃来观衅。众危之，廷福故示不疑，与道款曲，飞达总督取进止，而羁縻溜以请授官印牍视溜。溜易之，不为备。数日，总督命斩枭。符下，廷福乃盛兵坐堂皇，诸将控弦露刃俟命。时溜衣故衣侍，顾语溜曰：『朝来移牒下官，汝可易新衣习仪』。溜趋下谢，跪未起，头已落矣。其徒大哗，见有备，不敢动；并散遣之。总督大喜，师旋，调署福州水师参将，以卓异荐。八年，补烽火营参将，未上，署闽安副将。卒于官，年五十四（抑快轩文集）。

　　游化

　　游化字诚伯，凤山人。嘉庆间，蔡牵滋扰，化奉檄缒城而出，募义勇守内门官仓，众恃以安。又随总兵爱某擒获洋匪，复随同知钱某搜山，皆有功。初，化以岁贡生就铨教职。至是，叙功加六品衔。道光三年，选沙县训导，以病归。值贼匪杨良斌乱，化募民堵御，贼不得逞，乃受縳。大吏嘉之，复奏加五品顶戴。年七十五卒（道光旧志）。

　　蔡征藩

　　蔡征藩字价期，号薇堂，侯官人。父以成字乔木，号韶九，嘉庆壬戌科进士，改翰林院庶吉士。散馆，以知县用，选授四川冕宁。十二年，充同考试官，调署理番直隶同知。十八年，调署会理州。十九年，调署铜梁县事：皆有政声。二十四年，卒。征藩其第四子也。久困童试，幕游台湾，就近在台应试。二十五岁，方为县诸生；是年，即举于乡。历应苏抚林则徐、江苏学使廖鸿荃之聘；返闽，复就凤山县曹瑾之聘渡台，兼主凤仪书院。道光二十一年成进士，改庶吉士。散馆，授编修。二十五年，闽抚徐继畬荐主台湾崇文书院讲席。二十七年，大考二等。三十年，充国史馆协修官。

　　咸丰元年，保送御史，记名。三年，补江西道监察御史。九月，兼陕西道，稽查中城。十月，转掌四川道御史。十一月，陈奏军务。十二月，巡视南城。四年，补吏科给事中。四月，补授广东高廉道。五年正月，赴香山澳门查办事件；事竣，赴任。五月，出巡电吴化石地方。八月，因广西横州、永淳佃匪滋事，奉檄调集兵勇驰赴灵山督办军务，收复乡村二百余处、户口十万余人。十二月，凯撤回署。六年八月，容县举人陆磻等以容城失陷，请兵恢复；旋奉大府饬督师进剿，驻兵信宜县边境之排步村。十月，收复河以南四里一百余村，贼窜渡河。缘兵勇不及一千、经费又复支绌，遂于十一月收兵回郡。是年，奏调雷琼兵备道；海疆要缺，自审病后性情褊急，爰更号韦堂。七年，高郡春雨连绵，溪河涨溢，庐舍田园伤损殆遍；爰捐廉督属妥为抚恤，一面招商采籴邻米以平市价。入夏，溽暑郁蒸，疾甚；自怀印晋省，呈准开缺。回籍，卜居城内登俊里。宅后有小屋池亭，葺而新之，为养痾之所，颜曰「且园」。

　　八年正月，骤闻羊城夷务决裂，地方涂炭，力疾北上。途次接粤省钦使奏调随营差委，总办惠州军需分局。十二月，委权粮储道事，并奏请坐补雷琼道原缺。九年八月赴任，未几卒（自撰年谱）。

　　郭尚先

　　郭尚先字符开，号兰石，又号伯抑父，莆田人。祖占选，乾隆庚辰举人，溧阳知县、调无锡，有治行。父捷南，附贡生，以诗、古文名于时。尚先幼，即为大父所器。瓯宁万中书世美主讲兴安书院，与语，称为博洽。喜读经世书，尤喜郑渔仲通志。嘉庆己已成进士，改庶吉士，奏习国书。十六年，授编修。十八年，充贵州乡试正考官。二十年，充国史馆纂修、文颖阁总纂，修治河方略、大清一统志诸书。二十有一年，充云南正考官；二十四年，充广东副考官：士论翕然。京官以春秋分俸；每俸入，恒置案头，相对数日，叹曰：『吾将何所设施，以无负此禄』！馆卢相国家；卢喜谈掌故，惟招林则徐与尚先共集，他朝士罕与焉。戊寅大考翰詹，卢辞阅卷。仁宗检尚先卷览之，谕曰：『汝家西宾写作俱佳，必在前列，宜汝以远嫌辞免也』。既而阅卷者竞觅尚先卷，误以书法近似者当之，而尚先反乙置焉。戚蓉台先生母教甚严，每遇招饮，辄问曰：『是往郭兰石家否』？或设席，亦必问曰：『是请郭兰石乎』？其见重于一时如此。充明鉴纂修、文渊阁校理，派教习庶吉士。二十五年，丁父忧归。

　　道光元年，邑大饥，尚先告于当道，劝富民出粟，官为设厂减价平粜，仍还其本于富民；出粟者益众。贫民皆曰：『郭太史活我』！服阕，补原官，又派教习庶吉士。七年，掌院曹俪笙太傅以尚先在本衙门撰文最久，拟京察一等，力辞之。八年秋，奉命督学四川。四川故多枪递、冒考诸弊，其顶名入场有硬顶、硬覆、换本子、包本子诸名色，往往勾通隶役，诡谋百出。尚先下车，明示条约；夔州获枪手杨某、绥定获枪手黄某，皆置于法，弊遂绝。或占田别县为歧考地，尚先一以其人祖父学籍或见居地为断。建昌廪生私立学户名目，凡童生初应试必勒令出钱若干共分之，始与保结，身家籍贯不问也；否则，概不画诺。尚先饬府严查，并会大吏示禁。蜀地少书籍，坊刻有删节五经名曰「类典」、时文之鄙俚有名「一说晓」、「龙门初跃」者，悉严饬毁板；人始知学，书价骤昂。新入学者，有红案、门包诸陋规，非费多金不可，寒畯甚苦之。程御史伯銮书尝以入告而未除，尚先悉裁之。所至供给，日出手单，惟取鸡子百枚。有孙姓仆向县中索二鸭，闻之，立斥去；一姓常者偶语以为太甚，遂并斥。试日钥仆隶于别院，自坐堂皇收卷，随阅随以国书一字识之，常以一夜阅一千五百卷。总督鄂密疏略曰：『学臣操守廉洁、关防肃慎，积弊除而真才出。本科乡试中式者，多出学臣上考；遇庸苶教官，甄汰不姑容。且留心地方，遇有应行兴除事件，悉与臣等商榷筹办』云云。一时团练乡勇各事，皆大着明效。

　　自为编修，即留心时务。道光六年台匪滋事，大吏奏请钦差大臣带索伦兵征剿；尚先以为乱不足平，不必劳师糜饷。旋告台湾平，始行海运。门生户曹某谒见，尚先问『海艘现抵津者几』？某不能答。曰：『岂有曹臣不暗部务乎』？入蜀，惟携颜、楮二家帖。使竣，仅搨离堆记数本而已。

　　先是，十年十一月，授左赞善；明年二月，授经司局洗马；五月，授翰林院侍读；八月，授右春坊右庶子。还朝，十一月授翰林院侍讲学士，十二月授光禄寺卿。十二年二月，授大理寺卿，命稽查右翼觉罗官学。夏间召对，问以河工，以未谙对。是秋，典东乡试；闱中受暑湿，得病甚重，力疾阅卷。十月，充武殿试读卷官；天气冱寒，病复山作，勉强竣事。十一月，充恩监考试官。十二月中，赴刑部会审某案，归寓寒甚，病愈剧。十八日，犹进内奏事，病大作，归。以十二月除日卒，年仅四十有八。

　　尚先当官尽瘁，年未及艾，须发尽白。长于书法，一日能书数百轴，论者谓当颉顽元、明两文敏；常以一夜临醴泉铭一通。书帖鉴别甚精，有旧拓，辄重价购之。本学欧阳，后兼颜、楮，求书者屦满户外；一时碑板文字，非尚先书不乐。尝有某以重赀乞铭其父，却之；又介显来者，拒益峻。故书名益重，高丽人尤争购之。仆谢升承值书房，收尚先书最富，高丽贩参者辄以参易尺幅。孙宝、陈忠磨墨伸纸，不胜其劳，求书者每一楹帖酬铜钱若干；故某公外任，招孙宝随往而宝辞之。在蜀取士给赏日各袖纸求书，尚先大笑，悉书与之。典试粤东，既撤棘，有以同乡来谒者，持白金八百为贽；力辞弗受。自山左归，竹箧仅余银一两。侯官廖鸿荃督学江苏，陛辞，宣宗曰：『汝问郭尚先为学政，如郭尚先便不错』。吴某督楚学，上又谕之曰：『汝曾与郭尚先同典试广东，为学政如郭尚先可也』。没后二十余日，上语尚书白某曰：『郭尚先学问好、人品更好，不意如此短寿』！祀四川名宦祠。着有大理遗集八卷行世，子籛龄（弟郭尚英撰行状、云左山房文钞、郭廷尉遗事、师友集、丁汝恭撰传）。

　　杨继勋

　　杨继勋字立斋，回人，籍福州，居水部门外。早孤，衣食几不给。或教之曰：『尔先世有世职，族兄某欺汝幼，冒名承袭，现以营弁官台湾，盍往依图温饱耶』？如其言附商舶往。至，适值林爽文之变，夜行昼伏，遇贼则匿死尸中。累日始达兄所，待之无加礼。时年甫十三，暇辄与兵士较射习技击；拳勇矫捷，雄猛无与伦。居久之，复去，浪游诸邑。海外物产故饶裕，其俗率好客轻财；继勋又性跅弛、善捭阖，故所至能得其贤豪长者欢，争延致恐后，自亦忘其为穷羇旅也。初已议婚某氏，岳家亦贫甚，迁居福宁府，磨豆腐为生。以女长，屡邮书促之归；比至，夫若妇齐年三十矣。两家皆无力备六礼，乃从土俗不诹吉，以除夕入赘，仅市小蜡炬双枝合卺焉。

　　明年，投效水师营。时李长庚方统师剿洋盗蔡牵，继勋从军海上，搏战直前，屦有功，辄越级超擢。及李卒于军，朝命王得禄、邱良功以先锋接办军务，继勋仍在事。贼平，积勋至总镇。

　　尝述海上之战与陆军异，与内港水师亦异。时或握短刀，腾上桅杆、伏篷背，视两舟稍近，猛跃下贼船，杀数人；复跳入水，凫归我舟。每行海底，白沙平如砥、明如昼，惟手脚心须涂黑色、外肾须裹黑绢布，否则放红光，鱼辄来丛噬。大鱼行稍缓，尚易避；最畏巨虾，其来甚疾，两须如戟，贯胸腹立死。下海时，范白金为气管，上两歧、下统为一，藉互通口鼻之气。其善游者，能潜伏三昼夜。在营，往往制服铜铁末以壮骨力。晚年，遇阴晦毒发，臂腿酸楚异常，须浓煎大黄汁饮之。体素肥，饮药大泄后，仅存皮骨；闭帐中两三日，始复初。岁恒一再泻云。

　　最后署浙江提督，与巡抚刘互讦；刘内召，继勋以参将降补。时孙尔准方督闽，有异姓昆弟之好，复委署海坛镇。比卸篆，即引疾归，于厦门构园亭终老焉。自言任提标中营时，座客日常满，能人人如其意、满所欲。遇换防兵渡台，逐名赏犒，每次费洋银钱数千圆。故金钱到手皆尽。惟最后权镇篆岁余，始积存廉俸盈余，为退老计。晚逍遥林下十余稔卒（亦舫随笔）。

　　－－以上录自「福建列传」卷三十八。

　　陈化成

　　陈化成字莲峰，同安金门人。少从李长庚、王得禄历着战功，洊至台湾水师副将。驭军有纪律，约己尤严。及镇金门，益励其麾下。巡阅台湾时，文武供应馈遗一无所受；随行将卒虽众，所过如未尝有兵者。然遇部曲，妪姁如家人，军中呼为「陈佛」。台湾岁运军榖十万给水师诸营，自蔡牵不靖，商艘日少，榖常绌运；每至三、四年则奏委文武雇运，费巨而时有风涛之失。道光四年，姚莹议请积榖改给折色，以疏新榖；赵慎畛下其议，众皆便之，而水提督某有所觊，沮之。及十六年，化成巡台，众举以请。化成曰：『此兵、商两便之计也』。令如议行，一无所私。

　　二十年，粤中夷警，游弋闽洋，化成自出击之；足受炮伤，犹鼓勇督师进，夷船遁。旋调江南；江南水师素怯，化成选闽中亲军往教练之，始皆奋厉。吴淞以东西炮台为犄角，化成度西炮台之右扼要以守，凡三易寒暑。大臣裕禄尝以大风雨夕侦之，见危坐帐中，铃柝声琅琅然也。二十二年，舟山失守，镇海继陷；明年，破乍浦，数窥吴淞，化成率参将周世荣守西台、参将崔吉瑞守东台，游击黄永清等辅之。总督牛鉴在宝山，惧，商于化成；化成曰：『此身濒死烽火中数十年，胆气粗壮；公第坐镇，慎勿轻出入恐怖也』！夷人潜购奸民焚炮台火药，化成怒，方捦斩之，而夷船驶浪入；化成登台，执红旗指挥，爇炮千余门，自卯及已轰坏其船六艘，毙数百人。将遁矣，牛鉴闻师利，喜自出督战，将分守东台；方登，飞炮及其帜，牛奔，东台军溃。夷兵大进，萃于西台；化成亲军不及百人，手自燃炮，犹破一舟。周世荣请退，化成拔剑叱之曰：『庸奴！误识汝』！先是，化成登台麾战，抚世荣背语之曰：『吾与若福皆不薄』！世荣不解。化成曰：『战胜膺上赏，即不胜得令名，非福而何』？至是周逸，化成中弹忍创殊死战。大炮洞胸，伏而喷血，遂殁，麾下死者八十人；时五月十三也。安徽武进士刘国标藏化成尸于苇荡中，嘉定令练廷璜求得之，身受铅弹百余粒，胸胁殆遍。事闻，赠恤如典，谥「忠愍」。方战之殷，夷船将退；闻岸上哭声震地，侦知主将阵亡，乃复竞进。夷人既入宝山，犒饮镇海楼；酒酣，或作华言曰：『此行艮险，使有两陈公在，安能至此』（东溟文后集、彭昱尧撰画像记、金壶浪墨、亦佳室诗注）！

　　案化成麾下弁兵从殉者八十人：守备韦印福、龚增龄、千总钱金玉、把总许攀桂、外委许林、徐大华为最着。印福于嘉庆中获盗方荣，又屡擒红胡教匪擢官；每曰：『武官临阵，斯为奉职。死生固度外事，若畏死不作武官矣』！金玉临危，或劝避去；答曰：『我年十六即食国饟，今焉避害』？遂及于难。大华多力，化成守西台，炮毙夷兵多名，皆大华手击之也；左右转移，无不如志。当东台却走时，众志摇动，化成益以忠义相激劝；攀桂大言曰：『主将与某等共饮食、同风露，所争祗此一时。欲去者，众共诛之』！由是士心始固。众溃，攀桂不行，饮剑而死（详亦园脞牍）。近日野史有谓一步卒盗民鸡，化成责以军棍，并贯耳。故战时反炮击化成，遂中项；恐不足信。

　　邵连科

　　邵连科号捷轩，字邦善，闽县人。少负大略；年十六，睹时局多艰，慨然曰：『大丈夫当马上杀贼，安用毛锥为』？遂于道光十四年入伍，充督标水师营右哨。出洋缉匪有功，由外、额、千、把，洊升参游。寻擢澎湖协副将；连科单刀履任，众军皆惊。澎湖为七省要冲，在任三年，辑抚得宜，升海坛镇总兵。无何，特简为台湾镇挂印总兵。时台疆不靖，聚党横行者甚伙，其魁桀咸受约束于土豪林文察。连科廉知文察之才可大用，遂罗致麾下，推心置腹。文察感知遇，力图报称；历任剿抚，所向有功。连科乃录其功而力荐于朝，奉特旨以参游用。厥后转战各地，功绩烂然，卒以节终。当咸丰七年，粤匪猖獗，朝廷以连科知兵，特简福建水师提督，节制各镇，督兵合剿；连科遂取道江西，以期截击。然久历行阵，旧创暴发。行次水口，折回就医；才抵省，遽不起，年仅四十四岁（王国瑞撰传）。

　　饶廷选

　　饶廷选字枚臣，闽县人。身长七尺，丰颐广颡；睛突出，英光四射。未冠，入伍。道光十一年，张丙反台湾，廷选以千总随将军瑚松额东渡；提督马济胜号知兵，才廷选，致之麾下。斩获多，赏戴蓝翎。十四年，迁守备。十五年，嘉义沈知等谋作乱，总督锺祥以廷选习台事，檄之往；事定，赏换花翎。历署各营游击，所至兵乐为用；总督吴文镕以晓畅军事疏荐。二十一年，海上事起，廷选统精兵七百驰扼海澄。二十四年，总督刘韵珂檄赴马巷，擒匪徒陈钮等。时水师提督窦振彪治水军有声，廷选以陆路营将随之出洋，遇贼奋击，辄擒其魁。擢都司，升漳州左营游击。咸丰二年，署中营。漳俗故慓悍，一言不相下，则聚族而哄；官必互诬其乡之富户为首，一莅办，文武兵役各饱所欲而后已，良懦者辄无辜破家。廷选悉其弊，遇事严戢所部；召父老喻以利害，使献真犯，秋毫无所株累。漳民感之。

　　三年三月，诏安械斗，势张甚；总兵曹三祝以廷选及龙溪县知县赵印川得兵民心，使往。是时潮州小刀会转相煽诱，渐入漳境；惧廷选，不敢发。诇其出，潜伏城中；四月十日起，镇、道皆遇害。廷选闻变，疾驰归；侦知贼遍诸乡、良民多被胁，乃独间道趋郡城。半途遇贼，有大姓某指廷选绐群贼曰：『此吾仇也，吾将甘心焉；请以付吾』！贼颔之，遂翼廷选至其家。拜贺曰：『公在，吾属无患矣！然城已陷贼，公独身归，死何益？不如号召乡民。彼被肋者闻公来，必反正，城中宜有应者；贼不足破矣』！俄顷集千余人，廷选帅以行。始贼之陷漳城也，与百姓约，无相害；百姓忍之，以待廷选至。已而讹传廷选为贼所得，向索；贼力曰：『无之』。众愤曰：『是必已杀之矣，姑以言诳我也』！诟且斗，贼惊遁。十七日，廷选至自乡；贼复集，围城数匝。廷选婴城固守，时出奇兵邀击之，历大小数十战而贼溃。总督王懿德命廷选护漳州镇总兵，外剿内抚，期年悉平。四年，擢贵州安义镇总兵；旋护福建陆路提督。

　　五年，粤匪陷广信，浙江危甚，王懿德檄廷选扼衢州；适宁绍台道罗泽南以楚军复广信，贼遁。六年，贼酋杨辅清图据广信以窥江、浙，率众数万由吉安出永丰，倍道直趋弋阳，疾若风雨，无敢当者；时广信守兵数百，闻风溃。署知府沈葆桢筹饷河口，警报至，八月初六日单骑归；以廷选近在玉山，以书告急。廷选趣拔队曰：『贼得广信，则玉山不可守，全浙危矣！东南大局，在此一举。诸君宜努力』！众曰：『唯』。然夫役四逃，炮械难运致，水路又舟胶不得下；会大雨，河流骤涨，廷选额手曰：『天相我也』！师遂下。初十日，以所部千四百人至；城中惟仓有余米，油、盐、薪、蔬阙如也，析屋勉为炊而已。始贼军城西四十里之太平桥，谍以空城归报，贼视为易与，又因雨迟延。至是逼城，乃大惊，以为从天下也；贼虽多而气已夺。廷选背城击贼，累战皆胜。乡民闻郡中有兵，喜争担负犒师。十三日，贼大至，围合，接济断。诸将请于廷选曰：『公奉檄守浙境，广信存亡，无与吾事。今贼方盛，而吾兵少食缺，恐不支。旦暮城破，奈何？即广信幸存，万一贼以全力陷浙，吾罪大矣！宜潜师保浙境，迟且无及』！部将守备毕定邦、赖高翔怒曰：『君等怯，则如勿来。今贼不知我虚实，以为必有后援；虑腹背受敌，乌敢趋浙！若我弃城遁，则实情在虏目中，必无幸矣；尚何浙境之可保！明日当决一死战。诸君于城上观我破贼』。十五日，定邦、高翔出，大呼陷阵；自晨至日昃，毁其长围，军声大振。是夜中秋，廷选与葆桢巡城，望贼垒悄然无声，知无能为矣。十六日，我军压贼营，贼不敢出；次日，遁。事闻，赐号西林巴图鲁。闽浙大吏不慊廷选所为，诘责数四，趣召归；廷选夷然曰：『吾为国家疆土、百姓性命屈也』。

　　七年，补衢严镇总兵，会同徽师复婺源。八年，贼酋石达开以抚、建贼五十余万规入浙；廷选从玉山饬参将胡定国援广丰，而自统所部归守衢州。至则，贼四集，乘骤雨以地道攻城；圮而复完者三，相持九十余昼夜。浙江巡抚晏端书以廷选未能速退贼，又失所属三县，疏请夺职；疏出而围解，江、常、开三邑亦次第复，奉旨复原官。旋授赣南镇总兵；九年，剿平白沙、溪口土匪。兵部侍郎曾国藩奏调赴江西，代沈葆桢防广信，从民望也。

　　十年，李秀成陷浙江，江、浙郡邑皆沦于贼；廷选由江西援浙，复淳安。诏节制在防各军，授浙江提督。杭州复后，贼数十万又来攻；廷选会同将军瑞昌、巡抚王有龄击却之，并复余杭。十一年九月，廷选进剿诸暨，王有龄以省城危急，飞咨回援；二十九日至。时数百里内无援师，廷选所部仅漳勇数百并江右接统楚军二千；余则他师所收金陵溃卒，急以相付。又饥不任战，困守七十余日，食尽至掘草剥树，颠踣载道；廷选一以忠义激励之，抵死无中叛者。十一月二十八日城陷，手短兵巷战刃数贼，死之，年五十有八。

　　性不嗜杀。有以威克厥爱规者，廷选曰：『有罪不敢赦。至非其力所及，故杀之以立威，吾不忍也』。善知人，如毕定邦、赖高翔皆拔诸侪伍之中，以战功着；既而均改隶他军，不竟其用以殒。赠太子少保，谥「壮勇」，赐祭葬、世袭如例，入祀昭忠祠；并于广信立专祠，以副将毕定邦、赖高翔祔焉。子新，同治三年举人，求遗骸不可得。四子铃甫三岁，殉于杭城（李元度撰别传、沈葆桢撰行状、夜识斋剩稿）。

　　沈葆桢

　　沈葆桢（乡榜原名振宗）字翰宇，一字幼丹，侯官人。父廷枫，传在儒行。道光丁未成进士，选庶吉士，授编修。咸丰四年，改御史。时侍郎曾国藩帅师克武昌，有旨命署湖北巡抚；葆桢奏：曾某躬典水陆军，宜乘胜东征，不当羁以吏事。疏上，诏别简巡抚；文宗手敕报曰：『朝廷早见及此也』。葆桢以贼所过无不残破，疏请令州县吏主兵而责以战守；部格不行。五年，出知九江府。郡久沦于贼，国藩檄充营务处。六年，署广信府。当是时，江西列郡皆贼踞，会城外惟赣州及广信仅存；诏学使廉兆纶典信防，廉赴郡属之河口筹饷，以葆桢从。别贼杨辅清率党万余自吉安破新城、泸溪、金溪，连陷贵溪、弋阳，防军败溃，广信岌岌；葆桢兼程返郡，则城门洞开，官吏军民走且尽。妻林氏，故总督则徐女也；读书明大义，尽遣其子女仆婢，独坚留以俟葆桢。或绐之曰：『太守已避地崇安矣』。林氏曰：『吾夫不出此也』。语毕而葆桢至。总兵饶廷选领浙军驻玉山，闽人也；葆桢未归时，林氏作书乞援，饶许之，然恐无及。忽大雨骤涨，饶军登舟半日至。先是，贼谍至，巷无居人，归告其酋，谓此囊中物耳。贼亦避雨兴安，留一日；诘旦薄城，则旌斿遍树城上。贼气沮，斩谍者，悉锐围攻。游击赖高翔、毕定邦等启城决战，凡七捷，斩馘近千，贼遁。葆桢以此名闻天下。曾国藩以城守状上闻，谓军兴有年，郡县望风逃溃，惟沈某能独伸大义于天下云。七年，迁广饶九南兵备道，加按察使衔，留筦信防。贼数犯贵、弋，又从闽中出犯广丰、玉山，葆桢联络客兵击走之；贼围衢州数月，卒不敢犯。江境安仁马家村地险恶，奸民负固称乱，擅杀人，掳人口勒索，抗粮五载；葆桢帅练勇三百人讨之，匪党抗拒。县令以兵少阻勿行，不许；请济师，不许。卒夺其隘火数十家，村民縳首犯以献，立诛之，尽完逋赋；众始知有国法。而大吏忌之甚，遇事掣肘。葆桢以亲老乞养归，士民数千赴行省乞留。会有旨调廷选赣南总兵，接治信防；廷选故有造于信者，葆桢始得行。十年，诏葆桢仍管广信防务，寻补赣南兵备道，帮办江西全省团练；以亲老辞。

　　十一年冬，诏赴国藩安庆大营办理军务。同治元年正月，抵欧宁，奉旨超擢江西巡抚，即赴新任。行抵铅山，奉寄谕：『朕久闻沈葆桢德望冠时，才堪应变，是以超擢巡抚。又以其家有老亲，因择江西邻省授以疆寄，风土不殊，迎养亦近；谅不至仍以养亲渎请，朕亦必不能允也』。葆桢感激，驰莅任，疏陈俟大憝就戮，再申前请归养；奉批答，有「忠孝性成」之褒。当是时，杭州已失守，吴、越贼联为一气；曾国藩驻军皖南，军饷仰给于江西；左宗棠方为浙抚，由江规浙。而伪王李世贤、杨辅清等席方张之势，毕力犯江西，冀断皖、浙餫道。葆桢躬赴广信督防，教士民以坚壁清野，捐廉俸千金倡筑塞堡。贼党分途窜扰，葆桢利用湘人激厉主客各军，若江忠义之精捷营、刘典之克勇、道员席宝田之精毅营、督粮道段起之衡营、道员王文瑞之老湘营、王德榜之长左营、屈蟠张岳龄之平江营、知府王沐之继果营、参将韩进忠之韩字营、刘胜祥之祥字营、臬司刘于浔之水师并遵调遣，所向克捷。元、二两年，悍酋黄文金、李远继、古隆贤、赖裕新等以皖、浙乏食，分踞广、饶边境，先后为诸将所败。论者谓保固后路，俾江、浙两路并得蒇功，赣省之力也。当军务方殷，适有法兰西教堂被毁之狱，严旨诘问主名。葆桢疏称事由公愤，万众同心，有计推求，终无端绪；总由疆臣疏于防范所致，自请严加议处。并言若必慑以兵威，则背城借一，惟天所授，胜负何常。诏置不问，外夷亦无如何，而士林则感颂不置矣。

　　三年，江宁贼势蹙，分窜新城、南丰、建昌、抚州及德兴、乐平、玉山、弋阳等属；葆桢皆遣将击走之。六月，官军拔江宁，江军亦克崇仁、雩都，肃清广信府境。会江宁逸贼伪侍王李世贤、伪康王汪海洋等由湖州越广德，分道窜入江西；提督鲍超率所部来援，迭克金溪、南丰、新城。而伪佑王李远继、伪玕王洪仁玕、伪恤王洪仁政等拥伪幼主洪福瑱窜至广丰、铅山，迭为诸将所败；福瑱薙发潜逃，经席宝田追至石城之荒谷擒之。诏赏葆桢头品顶戴、一等轻车都尉；葆桢推功诸将，并以曾左二爵相济师协饷、始得转危为安，疏请收回成命，温谕不允。复以亲病求开缺，仍不允。四年，请假省亲；抵里，已丁母忧。抚江三载；虽处戈矛皇扰中，以谓乱源所导，由乎吏治不饬，故于严绳骄兵悍将外，惩猾吏尤力。中因筹饷事与曾国藩大有违言，至诏引廉蔺、寇贾故事和解之。初，国藩移军安庆时，与葆桢约厘捐均归大营，有事则分兵回救。既而江西寇四起，曾军益东；葆桢惧救不时至，上疏请留厘金养兵，诏许之。国藩滋怒，有与人书痛诋葆桢，存集中。

　　六年，在籍奉旨充总理船政大臣。船政之议发自宗棠，宗棠由闽督西征，谓非葆桢莫肩其任。疏辞不获，请俟服阕后出而任事；语在船政志中。居亡何，而有巡视台湾之役；语在外交志中。台地孤悬海外，旧设一府、三县、二厅，隶于台湾道；其台北生番，未入版图也。至是，葆桢乃请仿照江苏巡抚驻苏州例，令福建巡抚移驻台湾，兼理学政。疏陈十有二便；且云：『从前官吏所治祇滨海平原三分之二，余皆番社耳。今综前后山计之，可建府者三、建县者十。事之当创始、当变革者非数十年不为功，且化番为民，尤当行之以渐；必须巡抚主持大局，乃能纲举目张，为国家长久之利』。得旨允行，遂分南北两路开山。南路以同知袁闻柝、副将李光等任之，自昆仑坳至大石岩，直抵卑南；北路以都司陈光华、总兵戴德祥等任之，自新城至大清水溪、大浊水溪，直抵岐莱。统计二百里有奇，地极荒险，日光不到；古树惨碧，阴风怒号，各有凶番抗拒。经我军搜剿，互有伤亡；亦有良番叩营乞抚，愿为向导。因建碉堡十二、炮台六，屯兵以镇之。添建恒春县于琅峤。琅峤者，故相福文襄郡王征林爽文时驻兵处也，其地可为县治；葆桢亲往察勘，疏请筑城设官，以镇民番，杜窥伺。遂顺途按视淮军，凡阵亡及染瘴死者皆躬奠其槥，众为感奋。寻为前明延平郡王郑成功疏请予谥、建祠，以作台民忠义之气；许之。台湾郡城经风雨坍塌千余丈，疏请修筑，并建炮台于安平海口。又内地人民渡台及台民私入番界，向有厉禁；葆桢以台地后山急须开垦，疏请弛禁，以广招徕。台事粗定，船政急待报销，于是年十二月内渡。

　　会狮头社凶番滋事，狙杀游击王开俊，因而琅峤各社亦有异心；复于光绪元年十二月抵台。先是，提督唐定奎等已率铭武军渡台，葆桢乃檄令伐木开道，步步为营。四月，官军攻破竹坑、本武及内外狮头等社，悉赭其巢。于是胁从各社悔罪输诚，次第就抚；唐定奎示约七条，曰遵薙发、编户口、交凶犯、禁仇杀、立总目、垦番地、设番塾，皆稽首听命。而其分路开山者，北路已抵吴全城、中路已抵茅埔，各军鼓勇深入花莲港，南、北两路番社皆震慑就抚。计自苏澳起，开路至新城凡二百余里、至秀姑峦又百余里。乃奏设台北府，隶县三：曰淡水、曰新竹、曰宜兰；其噶玛兰通判则改为台北府分防通判，移驻鸡笼山。又请将原驻府城之南路理番同知移驻卑南、驻鹿港之北路理番同知移驻水沙连，各加抚民衔以资控驭。疏陈营伍积弊，请概归巡抚节制，以一事权。又以台北产煤，请购外洋开煤机器以兴长利，并请减煤税：诏皆如议行。七月，疏报凯撤淮军，而总督两江之命下。葆桢疏辞，不允。

　　是年十月莅任，下车即承审前任留交巨案。两造皆骄蹇宿将，轇轕变幻，各执一辞；葆桢反复究诘，乃弭首贴服，论如律。江南繁剧甲天下，地方兴革，则有修河堤、行海运、缓开关、筹积榖、拔罂粟、减赋则、禁民间厚殓、增书院餐钱诸政；整顿盐务，则有规引地、清老堆、浚盐河诸政；江海防务，则有请缓裁营之疏、合操兵轮之疏、议覆炮台之疏，归并旗昌洋行买断铁路之疏；而皖南宣城、宁国、广德诸教案，尤交涉之棘手者。终能力持公道，恢复群情。朝廷既雅重葆桢张弛所宜，疏上辄报可。会连岁旱蝗，至于寝食俱废；盛夏步祷烈日中，兼旬不少休息。于捕蝗尤三令五申，性命以之；许州县动用帑项作正开销，防营则筹款给之。入冬，辄下搜挖蝻子之令，不净尽不已。营县皆实力奉行，故莅任后无岁不蝗而从不为害。属吏有不称职者，劾去不贷。贤能着绩之员，则推心置腹，不少掣肘；人忘其劳。治军严而有恩，自统将迄士卒，咸乐尽力。淮、徐等属土瘠而彍悍，越人于货日数起，乱后尤甚；葆桢主治乱国用重典之义，利用武健，遇案外结不报，论杀者相枕籍。劫盗用一清，良懦恃以无恐。积劳成疾，两次疏吁开缺；不许。三载考绩，奉「任事精勤、不辞劳怨，交部从优议叙」之旨。四月，述职入都，面奉太后懿旨：『时事艰难，毋得遽萌退志』。而旧病之剧甚于往年，以五年十一月初六日薨于位，年六十。遗疏惓惓于铁甲船一事，病中至形诸呓语。

　　体不耐舟楫，台地风浪之险甲天下，两次东渡虽甚眩晕呻吟，而志不少馁。自凤山犒军归，黑夜乘舴艋登岸，几覆。读书不务淹博，经史名言约守一二语，终身用之无穷；故义有不可者，毅然见于词色。自奉极俭，居常衣食，大布、鲑菜而已。廉俸所入，随手散给族戚辄尽。所属吏有乞某巨公书系援者，巨公谢曰：『若人，虽政府诸王无以私浼者』。部民或觊意旨，请建林文忠公祠；曰：『公，予外舅也。建祠事，非所宜闻』。所亲以乏告，请商两淮；葆桢立奉千金曰：『既相与姻娅，谊当通财。若办盐，则俟我去官，其可』。被劾者或劫以鬼神之说，笑曰：『苟中冥罚，何所于辞』！豪家怙势，事琐不足上闻，则惩其奴，使鸣钲过市，自号所由；为屏息不敢肆。卒之日，不名一钱。遗疏入，谕称其『秉性沈毅，练达老成；实心实力整顿吏治，保惠民生』。追赠太子太保，入祀贤良祠，政绩宣付史馆；赐祭葬，予谥「文肃」，准在江西省城及立功各省分建立专祠。未几，徐州府士民请建专祠，允之。

　　子七人：长玮庆，附贡生，钦赏举人，袭一等轻车都尉世职，后公一年以毁卒。次莹庆，附生，赏主事，官湖南候补知府。次璘庆，光绪戊子科副举人，官江苏知府。次瑜庆，光绪乙酉科顺天举人，赏主事，官至贵州巡抚。次璇庆，特用光禄寺署正。次瑶庆，附生，特用主事。次琬庆，附生，官江苏道员。孙十三人，长翊清（李元度撰事略、盋山文录、瞑庵杂识）。

　　吴仲翔

　　吴仲翔字维允，侯官人。咸丰己卯举人，报捐训导。办理团练出力，选授兴化府学训导，改授南平县学、莆田县学。同治六年，由船政大臣沈葆桢调赴船政局办理文案、提调等差，最称得力。十三年，报捐选用道员。嗣历经奏奖，于光绪元年船工告成案内以道员尽先选用并加三品衔，剿服台湾番社案内赏加二品衔，五年台湾后山三次剿平番社案内以道员分发省分补用。五年三月，代理船政大臣事务。七年四月，直隶总督李鸿章以天津开办学堂事关紧要，奏调在津差遣；总办水师学堂练船事宜，办有成效。十一年，署船政大臣裴荫森奏委船政提调差。十三年，两广总督张之洞调粤，奏委总办水陆师学堂事务。十七年，补授肇阳罗道，署按察使。未几卒（谕折汇存）。

　　梁鸣谦

　　梁鸣谦字礼堂，闽县人。咸丰己未成进士，用主事分吏部考功司。母老，假归授徒，佐船政大臣沈葆桢幕。时鸠工伊始，机器来自西洋，皆见所未见，无由得其主名；营缮虽各有图，译者莫能言其意。鸣谦晨夕周历各厂，温颜霁色拊循洋匠，伺其暇使举所司机器，缕晰而条分之。既又一一斗合之，俾了然胸中。其译所不能通者，以其义名之。由是，章奏乃得所藉手。甲戌，葆桢奉命巡台，引鸣谦偕，草檄批答赖焉。乙亥，偕至两江督署，内外事令悉综之。僮仆荡检踰闲者，绳之不少贷；子弟废学以嬉，训谕之。葆桢为入赀叙道员，以船政劳晋三品衔、以抚番劳晋二品衔。或指其头衔曰：『可以出矣』！鸣谦曰：『吾以此冠服坐三椽老屋中受童蒙拜，示之曰：「此稽古力也」，是以豪矣；经世非吾任也』。已而掌教鳌峰书院，着静远堂诗丈集八卷、笔记二卷、词存一卷。季弟济谦，以举人为陕西知县，作知县说以贻之；丁宁反复，有味乎其言之也。居恒襘袺不全，时或以绳续带。一日自指其衣，耀于众曰：『此新出刀尺者』。即而视之，两袖墨痕狼籍矣。卒年五十有二。子孝熊，光绪辛卯举人，官江苏海门同知（沈葆桢撰墓志）。

　　林文察

　　林文察字密卿，台湾彰化人。咸丰八年，由军功随剿台湾淡水厅及斗六罔等匪，奖六品顶翎。寻捐银助饷，以游击分发福建补用。九年，闽浙总督王懿德檄带台勇会剿建阳土匪，先登陷阵。十年，九垄山股匪郭淙万等出掠建宁、邵武各乡，汀州龙岩股匪胡熊等扰宁洋、永安，文察随军力剿，擒伪军师等一百八十六人。淙万遁，麇集邵武之上山防；文察合军蹙之，遂降。熊窜踞东坂土寨，文察随大军破擒之，伏诛。闽浙总督庆端疏言：『文察涉险穷追，勇冠全军』；得旨擢参将、换花翎，赏固勇巴图鲁名号。寻捐助饷银五万串，加副将衔。十一年正月，檄调援浙。时粤匪陷江山，肆掠大溪滩一带；文察冒雨搏战，胜之。即督队攻城，毁城外贼垒，移营双塔底及鸟木山，击败西山援贼，攀城而登。贼惊，夺门出，伏发歼焉；遂克江山。捷闻，以副将尽先补用，赏换鸟讷思齐巴图鲁名号。四月，福建汀州府及连城陷，文察奉调回闽。五月，破贼金鸡岭。声言由亨子堡攻连城，自率小队伏江防一带，令勇首廖得全赴堡诱敌。贼倾巢迎战，连城贼出助之，得全且战且走。贼追之，伏兵猝起。骇窜，多自践死者，立拔连城。乘胜攻汀州，克之。庆端上其功，命以总兵记名简放。六月，沙县土匪起；七月，文察驰至，再战平之。时粤匪自皖南窜浙江，分陷金、衢、严各郡县，众数十万；杭州将军瑞昌疏调文察入浙。文察所统台勇仅存五百余，派员赴台添募，未能速进。十二月，杭州陷；有旨令文察与前皖南道李元度分道援杭州。未几，杭州贼自去。

　　同治元年正月，庆端檄文察率所部由处州一路进，兼顾处、衢。适衢州被围，文察星夜驰援，围解。进拔常山；方进兵，闻讣丁忧。庆端以文察有谋勇，疏请留营带兵；允之。二月，杭州复陷，龙游、遂安、寿昌聚贼愈多，处州、松阳、遂昌踞匪偪闽省西路之浦城、松溪、政和及北路寿宁各州县；文察与参将林文明进军龙泉，署浙江按察使张铨庆出松溪，为文察后路策应。四月，处州贼分股聚松阳之大港头；文察派队袭其后，别遣兵由云和之五都夜劫贼营，贼弃垒遁碧湖。军还龙泉，会民团克遂昌，贼并聚松阳；其蔓延云和、景宁者，复击走之。文察以一军当三面剧贼，庆端恐其有失，令步步为营，妥筹战守；文察与总兵曾玉明合军进规处州郡县。是时两江总督曾国藩以查办闽浙总督庆端各款，疏称闽中健将，文察为最，克复邵武、汀州皆独力打仗，不避艰险；上嘉文察勇敢善战，着庆端妥为调遣。六月，松阳贼络绎于汤溪、武义间，文察与副将曾元福等三路进剿，毁二十余垒、斩馘千余。既又设伏，令曾元福假作民团诱贼出，殪之。七月，补四川建昌镇总兵。时处州贼势巳衰，大股屯金华；上命文察规复处州、直捣金华，联络衢郡楚军声势，以为恢复全浙计。寻攻松阳七十余日未下，远道转运饷不时至，文察勉以忠义，饥卒皆奋。适碧湖贼数千运军实以济松阳，文察驰扼南坑，出不意击败之，随拔附近各垒；进攻旧市，设左右伏破之。乘胜与松阳、遂昌民团夜袭松阳，复其城。闰八月，自松阳历碧湖、苏埠、白口、大坪、兰埠抵处州，五战皆捷。与各军合攻郡城，贼坚守，炮石雨下；文察与总兵秦如虎攻愈急。贼穷，乘间由东北二门遁，追斩无算；并克缙云。得旨：加提督衔。十一月，移军武义之李村，前军小挫；文察驰至，贼始退。十二月，贼分股距王村、徐村、岭下阳街，来扑李村；文察横陈其师于贼中，贼溃而复至。文察戒各营，俟贼近濠乃击，如是者十余次。最后乃伺其归，开壁逐之，平岭下阳贼垒，王村、徐村贼遁入城。是月，调福建福宁镇总兵。二年二月，克武义；由是，浦江、义鸟贼悉奔渡江。既而绍兴及萧山各匪俱窜徽州，浙东肃清，文察仍军武义。六月，闽浙总督左宗棠以文察廉扑勇敢，奏署福建陆路提督。

　　八月，嘉义不靖，左宗棠疏言：『台湾一郡远隔重洋，居民多系泉、漳及广东占籍。每村辄筑土围、栽植栗竹，根柢盘固，有碉堡之固而无修筑之劳。枪炮弹丸不能飞入，纵火不能延烧，以故恃险恃富，易肇乱萌。文察隶籍台湾内山，素称能战；请饬酌带本标得力弁兵数百名渡台，号召旧部并统领各军刻期攻剿，以靖海疆』。诏如所请。寻命署理福建水师提督，责令迅速渡台剿匪。旋以文察已携陆路提督印信赴台，命毋庸兼署水师提督。十二月抵台，驰赴嘉义，偕护理水师提督曾元福议进兵。时匪首林戆晟、戴万生等踞彰化及斗六地方，南北间阻，上下百余里皆贼藩篱；文察促曾元福进军石龟溪，亲督游击白瑛等攻斗六。侦知彰化贼以分援斗六势颇张皇，即驰告台湾镇总兵曾玉明等，迅捣彰化；克之。先是，文察派员绅赴各乡开诚劝导，数日间缚献股匪乞免罪者二百数十庄，贼势瓦解。及彰化既复，各匪皆趋斗六，枭贼陈哑狗等踞大突等庄；文察偕曾元福攻拔助匪之三十余庄，直薄斗六土城。贼固垒死守，以附近之小溪洲、鸭母寮等三十余庄为声援；文蔡分军十队，令参将关镇国、游击白瑛、许忠标等约期分出，以大炮击之，各贼局势散分，不能策应。密令军中扬言彰化贼复起，将分兵往剿；次日，拔队行。比夜，偃旗帜，伏蔗林；其留守之关镇国等数营，皆积薪近舍。及晚火起，官军于烟焰中诡作奔窜声及惊惶溃毙状；斗六贼千余来犯，蔗林伏兵潜出其后、曾元福等迎击于前，贼首尾不相顾，官军乘势突入土城，大队继进，斩馘无数，擒伪军师锺合和及逆首蔡四正等，遂拔斗六。戴万生先期奔彰化，与林戆晟煽胁各庄；文察移师彰化申谕之，又运粮赈粜以安民心。三年正月，复破樵溪口等数十庄，擒匪首林传等二十余人，戮之。戴匪窜张厝庄，联目宜山红毛社等匪巢四十余负嵎抗拒；文察檄兵团连毁其五巢，谕贼党擒万生至，诛之。而林戆晟踞四块厝老巢，外列层楼、内置大炮，树密径险，攻之不下。乃四围筑炮台环击之，犹不下；因觅敢死者五人，夜潜入贼垒，塞其炮门。迟明，各军鼓噪进，用火攻；贼惊窜，林戆晟伏诛。四月，左宗棠奏调文察内渡剿贼。五月，彰化逸贼复结党围县城，文察一战解之。七月，台湾道丁日健劾文察家居五十余日顿兵不出，扎营彰城，兵勇骚扰，绅民怨恨；谕敕左宗棠等确勘。八月，疏言；『文察以余匪复炽，诿过于地方官；文武意见不合，互相攻讦。文察回内山，至今亦未内渡。请先行交部议处』。十月，文察驰抵福州，巡抚徐宗干疏称：『文察赴调延缓，实因夏秋每多飓暴，重洋阻滞。见巳星赴邵武、汀州一带，相机堵剿，应请敕部免议』。从之。

　　文察之内渡也，仅带旧勇二百人，请增兵于徐宗干。兵未集而江西败匪窜云际关，偪近闽疆，即日拔队趋邵武。寻漳州陷，宗干檄文察回扼泉州、龙岩州境。文察以州属之漳平、宁洋与永春、大田、永安路路可通，虑贼乘虚内窜，分队取道安溪赴宁洋；宗干复促文察统领全部，由同安规取漳州。于是沿途调募兵勇，至十一月驻军洋洲，距漳州三十里；贼已西陷武平、永定，南窜平和、云霄，北扰南靖、龙岩，所在披猖矣。文察派游击许忠标扼南路，以守备林向日率舟师泊湘桥应之；游击林祟春扼东路，已革副将惠寿等驻赤岭万松关应之；守备黄益龙协守安溪；调厦勇赴漳平以御北窜。十二月，惠寿营先陷，文察退屯玉洲。寻出队响水桥，获小胜，立营万松关；贼先出数千人来拒，击走之。旋大股数万至，文察督勇奋击，鏖战五时，贼围愈密，寡不敌众；文察跃马挥刀，手刃数贼，突围不能出，中鎗殁于阵。左宗棠疏言：『文察此次内渡，仓猝调集，兵将两不相习。前檄令力保泉、厦，并未敢责以规复漳州。旋闻其已进万松关，距漳郡仅二十余里，复饬其深沟固垒，勿浪战求胜；俟浙军到后，协力并规，乃为稳着。不料其急于趋战，致有此失』。徐宗干疏言：『文察壮年英勇，节次在闽、浙各处带兵剿匪出力，身先士卒，所向有功。今寡不敌众，血战捐躯，实堪悯惜』！旋赠太子少保衔，予谥「刚愍」，赏骑都尉世职兼一云骑尉。光绪四年，漳州绅士呈请建立专祠，奉旨允准。十六年，福建台湾巡抚刘铭传以文察功在桑梓，请于本籍台湾省城建立专祠，由地方官春秋致祭；允之。子朝栋，兵部郎中，二品顶戴候选道（国史列传）。

　　林天龄

　　林天龄字受恒，又字锡三，长乐人。光绪四年十有一月，以翰林院侍读学士，提督江苏学政，卒于官。朝命赐次子开棻为举人。宣统三年，奏准入祀名宦祠、国史馆立传。民国三年，由清室追谥「文恭」。

　　曾祖逢春雄于财，设肆会垣之南关外，慷慨好施，急人之急；交易数十年，负其赀者以数万金计。延师不惜重饩，饮馔必丰必亲。父经光，以举人官黔中二十年，历任剧县、权牧守，多惠政。然性鲠直，不能事上官。年未六十，引疾归，宦囊如洗。族姻称贷者犹踵于门，解衣质钱以应之。

　　天龄幼孤，家徒壁立。长乐陈学澜，以举人教授乡里；谂其才，以女妻之。招之学，为供膏火；曰：『林生岂长贫贱者哉』！咸丰十年成进士，改庶吉士。假归，应台湾海东书院讲席之聘。舟至澎湖，飓风大作，釜甑皆毁，不能具食者五、六日，同舟之人呕哕之声相闻；天龄手一编，阳阳如平常。舟箕甚，则悄然睡。在院立课程，陈说古今，与诸生相勉为根柢之学。台俗富而悍、僿而不文，主讲席者率鄙夷之；又以瘴疠地，不久辄去，从无勤恳如天龄者。

　　同治二年，散馆，授编修。沈阳相国倭仁方掌院事，独器重之；见其所拟治安策四篇，深为叹赏，特疏荐入上书房行走。当是时，朝政清明、亲贤秉国，而不得志者有所觖望，从而媒孽之，意叵测。天龄首诣倭仁门，慷慨陈说，又以书进，反复累千言。仁韪之，事寻寝。越数日，廷臣亦有疏论是事者，不知天龄已先之矣。俄奉命视学山右。大同、苛岚诸属风气僻陋，至汾州以南则工于夤缘幸获；天龄手朱谕一通，揭之辕门，大略勉其顾恤声名、厚养廉耻，勿以饥寒干国法、勿以风影信招摇。试日坐堂皇，关防严肃，饭筥茶铫皆亲查验。遇佳文有疑窦者，则面试以决去留。其有议论突奡者，文或未纯，概从录取；曰：『其文如此，其人必非庸庸，甄之可为国家一得之用。弃之将郁邑侘傺，自放于礼法之外，甚者以跅弛之材、挟不轨之志，如唐之黄巢、明之牛金星、李岩，皆其已事也』。后视学江苏，一如之。未满三载，以上书房需人，召还，命授孚郡王及惠王二子读。九年，以赞善充江南乡试副考官。正考官铭安多病，鲜校阅；天龄闱中积劳呕血，复命前一夕犹吐血水升许。已而擢侍讲，转侍读；京察一等记名，以道府用。中朝以廷臣品学无逾天龄者，命在弘德殿行走。自以学问疏浅，且素患痰嗽，日侍讲幄，恐失仪，具疏辞。召见，温谕慰勉之；感激流涕，遂入直，寒暑无间。肺经受伤，常患失音；穆宗每间数日必问曰：『汝嗽稍可邪』？十一年，转右庶子，权国子监祭酒。是岁大婚礼成，上始亲政，不能日御书房；天龄疏列十余事，最要为勤圣学、保圣躬、罢土木，上韪其言。未几而王某、张英麟两编修奉旨入直，王某以不正导穆宗，进词曲院本，开佚游宴乐之渐；而天龄出任江苏学政矣。天龄悒悒出都，有句云：『三年讲幄惭无补，但愿群公辅圣明』。未至江苏，道拜侍讲学士，寻转侍读学士。在任屦有陈言，皆留中。刊汤斌志学会约、彭定求儒门法语给诸生。请以太仓陆桴亭氏从祀文庙，部议从之。故事，乡试中式者必自书年貌及三代名氏呈学使者，谓之亲供，由使者咨礼部；而吏胥因以为利，江苏尤甚。天龄严禁之。光绪二年，留任。四年八月，自江阴行部至太仓而疾作。十月，按临松江；甫入试院，气逆上不可止。佥请回署，不许；请停考，亦不许。疾笃，左右扶掖登床，方展衾褥，已趺坐而卒；年四十九。卒之日，犹亲书试题、手校试卷也。

　　自少渊沉不露。终其身未尝以声色加人。在都积负累累而告助者踵相接；不足，则妻陈氏拔簪珥以益之，待举火者数十家。比岁水旱频仍，首举施棉、施粥之议，出俸金为倡。闻闽省开筹济局，即日邮致千金。

　　长子开章，字廉孙，光绪乙亥恩科举人，户部山西司郎中，军机处帮领班，江西广信府知府、候选道。次即开棻。三开暮，光绪乙未科进士，官河南学政，江西提学使（子开章撰行状、俞樾撰墓表、程德全请祀名宦折）。

　　王国勋

　　王国勋字隆臣，南安人。同治初，粤匪陷漳郡，以千总投效军前。道员张启煊督办下游防务，委带亲军防堵安溪、长坑一带，功擢守备。戴万生乱台湾，总兵曾元福调往剿贼，解嘉义县围，并克复斗六土城。事平，总督左宗棠奏保都司，旋授斗六门都司。当征台时，统帅曾驻扎北斗，捣破贼巢，获妇女三十余人，指为贼眷，悉欲聚而歼旃。国勋见情状可疑，急吁统帅曰：『恐是良家女，为贼所掳者，乞缓正典刑』。未几，被执之家扶老携幼，纷纷哀禀释放。统帅令国勋逐一研讯，供词符合，各准领回。彰化廖有于作乱，陆路提督罗大春檄调剿匪，以功升游击衔。延建上游寇盗充斥，旅居苦之；宋镇军委带内河九里潭一带炮船巡防河道，认真缉盗，商民安堵。子庆麟，岁贡生（南安县志）。

　　林维源

　　林维源字时甫，龙溪人。父国华，垦荒台湾，致厚赀。光绪初年，台湾分立行省，建城邑、造衙署；在在需巨款，维源捐输至数百万缗；赏给三品卿衔候选道。十年，法人构衅，台地戒严；朝命维源总办台北团练事宜。未几，命前直隶提督刘铭传以巡抚衔督办台湾军务，奏维源于军情紧要之时接济军需甚巨，恳请破格大用；奉旨以四、五品京堂候补。战事平，铭传实授福建台湾巡抚；奏请抚垦内山，荐维源为帮办。旋补授内阁侍读学士。维源设行馆于台北大嵙崁，以便就近调度；于是辟从事、置材官，矢勤矢慎，所以赞助举主者居多。归化生番间复出草，则遣通事购线擒获置诸法；出草者，台地称生番突出杀人之词，伏莽意也。维源旋升太仆寺卿。二十年，奉旨办理台湾团防事务。未几，中朝割台归日本，而维源举家内渡，居厦门矣。

　　维源体干甚伟，接人谦恭，自奉极朴俭。卒年六十八岁。子尔嘉，不仕；诗酒自娱，筑别业于鼓浪屿，名菽庄云（光绪东华录、石遗室笔记）。

　　沈瑜庆

　　沈瑜庆字爱苍，侯官人。父葆桢，自有传。瑜庆因营葆桢赐祠于省垣鸟石山，购许友涛园别墅，因自号涛园。少好大言，自命必封侯。读书专喜左氐传、檀弓、庾开府哀江南诸赋、杜诗、苏诗、吴梅村七言古诗，行坐背诵；余不屑措意。葆桢工时文，极望诸子得科第；为求师资，则必于鳌峰、凤池、正谊三书院屦考取前数名者选择之。而瑜庆留心当代掌故，翻阅一时曾、胡诸巨公奏议，学为章奏书牍，下笔动千百言；时文非其所嗜也。同治末年，葆桢以船政大臣视师台湾，命子弟每旬必作家书以觇言论。瑜庆方弱冠，畅言时事；并谓『中兴诸功臣类闇海国绩势，恐遗他日之悔。独郭侍郎嵩焘、丁巡抚日昌明达，喜言外事；方见排清议，可惜』！屦言葆桢，葆桢韪之，举二人自代。光绪元年，葆桢督两江，瑜庆随侍；饫闻前言、往行、军务、吏事及江南利弊，悉其大要。己卯，葆桢卒，瑜庆恩赏主事，入都谒选。

　　乙酉，中顺天乡举。丙戌，签分刑部。庚寅，以道员改官江南，委办水师学堂。辛巳，刘坤一督两江，委办宜昌盐局，往来鄂渚。时督部南皮张之洞、按察使新宁陈宝箴皆好士，名流毕集，时与文酒之会。甲午，日本构衅，之洞移督两江，檄随节；详询江南应兴应革诸务，条陈甚寀。总督署文案兼筹防局营务处，时南北征调饷械，文书旁午、延接诸将领僚属，昕夕不遑。海军既熸，领舰者率南奔；瑜庆以皆葆桢旧人，言之洞分别留置，使自效。后庚子之变，言于坤一者亦如之；用稍收余烬，保聚于南纪。方联军之入京也，两江总督刘坤一、湖广总督张之洞倡东南互保之约，瑜庆奔走，参与其议。辛丑秋，补淮扬海兵备道，办学堂、兴市政、设农事试验场、修马路以达板浦；护理漕督，兼淮安关监督。癸卯，升湖南按察使。未到任，授顺天府尹。奏请修京城道路，并厘定度量衡制度。时日、俄构衅，京师浩穰，一切督奸倚步军统领应故事；瑜庆自请募骑步编队各一营督捕治，近畿盗贼敛迹。简山西按蔡使，未到任，调广东。丙午，升江西布政使。丁未，护理巡抚。两江督端方以赈务为名，欲提赣藩及关粮库款，据例驳之。赣州有戕教士毁堂之狱，江督欲移军剿办；瑜庆急奏止，极陈不烦用兵状。廷旨责成议结，遂无事。按察使瑞澄欲提案在沪议结、新任巡抚冯汝骙欲提库款办贡品，瑜庆均峻拒之。于是比而嗾言官中伤之，遂罢去。入都数月，乃简贵州布政使，调河南，升贵州巡抚。辛亥革命军起，引疾归。侨居上海；憔悴，皤然遽成一老。一时海内遗老多羁于沪，瑜庆朝夕过从，恃以遣曰；而侘傺哀歌不能自解，敝车赢马竟日忘返。饥饱不时、寒暖失节，如是者七年。以戊午九月，冑病不食数日卒，年六十一；清少帝予谥「敬裕」。

　　晚喜为诗，丙申榷盐皖岸及正阳关，与同里陈县令书女夫林京卿旭日课一诗，不数月成正阳集一巨册；后并涛园集（子成鹄撰行述、陈三立撰墓志、石遗室文集）。

　　陈季同

　　陈季同字敬如，侯官人。少孤，读书目数行下？同治间，肄业于船政前学堂，习法国语言文字。历经甄别，皆冠其曹，拔充办公所翻译。时举人王葆辰为所中文案，一日，论汉书某事，忘其文；季同曰：『出某传』，能背诵之。癸酉，朝议拟派使驻西洋各国，然不知崖略，须先遣人往探，令船政大臣沈葆桢举其人；众皆燀风涛，季同独请行，遂保以都司，偕洋员日尔格游历英、法、德、奥四国，与彼都人士周旋晋接，悉合窾窍。明年归，着有西行日记四卷；升参将，并加副将衔。

　　光绪乙亥，政府派李凤苞出洋，肄业局监督以季同为舌人，带领驾驶学生刘步蟾、林泰曾、制造学生魏瀚、陈兆翱等同往。季同自兼习英、德、罗马、腊丁各种文字，尤精熟于法国政治并拿布仑律；虽其国之律师学士号称老宿者莫能难。已而凤苞任驻德、法使者，季同为翻译官；升副将，加总兵衔。船政又派出洋学生二十余人，季同仍兼出洋局翻译。旋升驻德、驻法参赞，代理驻法公使兼比、奥、丹、荷四国参赞。以法文译中国礼教并聊斋志异等书刊于巴黎，西国文学之士无不折服。朝廷属有交涉疑难事，皆饬使者委令办理，无不得当。凡购船舰、炮械，亦皆由季同折验而后运归。甲申中法之役将启衅，饬季同由德之法，与议分越南地，以红河为界；事将成，曾袭侯纪泽闻而争焉。遂启战，并红河北岸数百里之地亦不可得。

　　旧例出使三年，恒得一过班保举。季同由副将而总高而提督，巳奉旨依议；忽兵部有书索巨，弗与，遂创非战功不得保总兵、提督例，仍为副将。季同尝默计当时各省所借外债，为数甚巨，息约六七厘、八九厘不等；若合借一家，年可减息银数百万金。条陈于李鸿章，鸿章韪其说。适醇亲王奕譞当国，鸿章以此告之，拟移此款创卢汉铁路，令季同成其议；往返奥、比，与其富商订明息四厘，每百实收九八五。盖西人借款，两家中润五分均分；若脂膏不润，则国家收数较多。草约成，奕譞薨，事遂中止。薛福成奉使英、法，有庆常者窥季同位，以飞语陷之，谓于此项借款有利。薛心动，讽季同；答言：『此事即成，我亦无利，况未成乎？乃请告归。薛意未巳，电闽督拘之，季同弟寿彭入都营救。总署诘薛，薛于九月摭季同无关紧要事劾之；令北洋讯问，事皆虚枉。明年得白复官，留北洋办理洋务。及秋，永定河洪水崩北岸，京畿震恐；以寿彭习水学建筑法，北洋檄季同兄弟测绘水势。议于卢沟桥筑坝减水，一枝通大清河；甲午夏，告成。

　　七月，中东事起，季同进高丽地图，请守平壤险要之地；因循弗果行。八月，战事急，檄季同督粮糈赴辽，势巳不支。乙未春，台湾巡抚唐景崧请季同往署台湾布攻使，拟以民政独立，遥奉正朔拒敌人。谋初定，唐无坚守志，遽遁；季同率驾时、斯美等四轮船赴两江呈缴。侨居上海，以文酒自娱。西人有词狱，领事不能决，咸取质焉；为发一言或书数语与之、谳无不定。其精于西律之验如此。西人梯航之来吾国者，莫不交口称季同。尝游黔、游蜀、游齐鲁，登泰岱、谒孔陵。适李鸿章治河在鲁，留勷助。季同着治河刍议，言改堤束水刷沙之法甚详，并谓治水须从源起。鸿章以之入告，因费巨，格不行。

　　庚子拳匪起京、津各，国纷电调兵。季同曰：『事急矣！为今计，南方数省建议中立，先免兵祸；隐以余力助北方，庶几有济』。着为条陈，由道员沈瑜庆上诸两江总督刘坤一与鄂、粤两督合议，东南互保之约遂成。既而两宫西遁，沪上绅商议仿红十字会例救济京、津被难者；而中国之船不得入战地，众咸束手。季同曰：『我在，则行可无事』。为发电告驻京各公使及主兵之酋；西人闻季同名，皆遵约束。于是季同率救济轮船悬龙旗，直入大沽，两岸洋兵欢呼雷动，而中国避难士民麇集求援。盖南北隔绝音问，巳数月矣，至是而苏。留月余，为部署一切而返。

　　季同善文墨，下笔不能自休。而击射枪炮尤精稳，兼能驰骋。距马丈许，一跃即登其背；以枪击空中飞鸟，无不中。在泰西十九年，凡各国君长大搜时，咸延往较阅；又时偕其将校会猎，所获较多。闲居久，郁郁不乐，遂寄意于醇酒妇人。初娶刘氏，早卒。在法国时娶法女赖氏，无出。有女博士菂爽慕季同才，随至中国，生一子；取给奢，季同不能应，竟率子去。复纳妓李氏姊妹二人为妾。乙已，季同卒于金陵，时主官报、翻译两局也；年五十有四。每当译书时，目视西书、手挥汉文，顷刻数纸。客至，皆延入坐，各操方言，一一答不误。所著法国书数种外，有三乘槎客诗文集十卷、卢沟吟一卷、黔游集一卷。生平不问家人生产，所得随手辄尽。少李氏遗腹生一子，日璋（沈瑜庆撰事略）。

　　－－以上录自「福建列传」卷三十九。  
福建通志列传选卷六

　　王凤来

　　陈文海

　　林谦光

　　施德馨

　　黄式度

　　傅为霖

　　何朝炳

　　王璋

　　刘琦龄

　　陈芳濂

　　李倪昱

　　朱升允

　　陈日来

　　张有泌

　　石国任

　　张锦

　　黄继伯

　　郭文鋕（兄廷筠）

　　许懿善（子德树）

　　童浚德

　　史诚

　　揭皇谟

　　林国炫

　　朱廷鸿（子阳、孙泗）

　　庄元

　　陈九龄

　　陈鹏南（子思敬）

　　陈元恕

　　翁怀清

　　谢金銮

　　杨大宾

　　郑兼才

　　沈廷枫

　　何轩年

　　曾光斗

　　黄汝铭

　　陈第（子祖念）

　　李光坡（从弟光墺、光型）

　　陈寿祺

　　郑郊（弟郏、从弟邵）

　　林简（同邑戴嘉祉）

　　薛敬孟

　　孙学稼

　　蔡震升

　　黄而辉

　　陈梦林

　　朱仕玠

　　叶梦苓

　　吴玉麟

　　魏本唐

　　黄汉章（杜铨、谢淞）

　　刘家谋

　　黄宗彝

　　张际亮

　　王景

　　陈念祖

　　许贞干

　　林晸

　　周长庚

　　唐复思

　　陈鸣石

　　张士■〈木郁〉

　　黄元勋

　　雷羽上

　　杨天宰

　　张若化（弟若仲）

　　黄道■〈日上永下〉（同邑翁吉燝）

　　艾逢节

　　陈有度（弟允元、同邑胡元琚）

　　五泉庐逸士

　　郑心开

　　张纶

　　夏绍芳

　　谢宫锦

　　李世熊

　　黄澄之

　　石镜

　　何其伟

　　薛敬孟

　　黄士举

　　吴楷

　　方润

　　戴扬烈（同邑戴贞会）

　　刘若

　　陈廷煁

　　林春芳

　　伊勋（兄志可）

　　崔相

　　黄士尊

　　浪沧水樵者

　　高士侣

　　项元

　　毛元吉

　　杨乔岳（黄仲英、王銮、施础、丁长春）

　　郑垂青（同邑谢世昌、郑彦辉、严飘香、康泰）

　　雷元明（弟骏鸣、子焻、同邑巫日如、伍福绥、王之麟、王某）

　　江兆兴（弟兆京、同邑李向奎）

　　王仍辂（弟仍缙、同邑许智、程之正、江于修）

　　陈兆鼎

　　欧琪

　　何师亮（子源汇）

　　林六长

　　郭彦（同县林东向、高瑞伯、周鼎臣）

　　洪思

　　鄢正亨

　　雷民望

　　李稚垣

　　林承霖

　　薛铨

　　黄锺选

　　任元忠

　　邱梦彩（从兄士璘）

　　陈重器（弟彝器、同邑李庭熙）

　　车丁当

　　余思复（施中、施开冶）

　　黄晋良

　　蔡在新

　　蓝继善（子斌）

　　洪承畯

　　刘坊

　　王传

　　石田和尚

　　行盛（通津）

　　机绍

　　广禅（如容）

　　宏济

　　李茂春

　　定因

　　懒公

　　无疑

　　思文皇后

　　张妃

　　彭妃

　　董氏

　　余氏

　　谢釆蘩

　　陈氏

　　官连娣

　　王凤来

　　王凤来字瑞周，同安人，籍凤山。以岁贡补漳平训导。会台变，上书制府，陈征剿策。寇平，授苏州府同知。监漕储、督运艘、勘太仓水灾，皆弊绝风清。太湖多支港，宵小易匿；大吏以凤来移驻东山，奸民敛迹。踰年，擢刑部（所司职不详，出知怀庆府。怀民苦丰稔河沙淤，争水致讼历百余年；凤来规画开浚，率河内、济源二县发丁夫决壅塞，引沁水通其流，河以宽广，二县田悉变为膏腴。郡有怀仁书院，月必亲课，择尤异者奖劝之。擢兵部武选司员外郎，以母老假归（道光旧志）。

　　陈文海

　　陈文海字汇侯，永安人。父羽鸾，字釆九，监生。耿藩之变，伪校尉苏某至家，胁令应辟；几毁家，不少屈。三十六年饥，羽鸾出粟减价平粜；或贫不能成价者，不问姓名，赒恤勿吝。文海以贡生选德化训导，调台湾诸罗。擢江南如皋知县，折狱明敏。县民陈某妇与某弟通，合谋杀某而移其尸，屦讯不得实。文海往勘，见某幼女，招入署，啖以饼饵诱之，得其情；一鞫尽服。有冯某以铁击柳某头毙之，因同窦、刘二仆移其尸，阴嫁其罪于窦；弃柳头于江，而以他尸颅骨入柳棺备验。又恐刘泄其事，毒毙之。及发棺验，头骨无伤，文海心异之。细视头骨乃六片，知为妇人头。由是严鞫冯某，尽得前后诸状，沈冤得雪；邑称神明。修学宫、建义塾，勤考课。诸生赴省试，割常禄佐之。岁歉，劝殷户输粟散赈，全活无算。县有育婴堂，捐资俾勿替。卒于官（道光旧志）。

　　林谦光

　　林谦光字道牧，长乐人。康熙壬子副贡生，官政和教谕，延平、台湾两府教授。笃学励行，诲人无倦，多士为立去思碑。擢知桐乡县，移分宜，以劝农爱士为本。卒于官。祀乡贤（道光旧志）。

　　施德馨

　　施德馨字闻于，晋江人，南靖籍。康熙庚申举人，授建安教谕。先是，学官为县征士子粮，德馨谢之曰：『司铎闻教士，不闻催科』。迁福州教授，移台湾；秩满擢县令，辞不就。德馨为诸生时，即以文章气节着。康熙十七年，海寇施亥梏其兄，德馨代之。守者纵之逸，德馨曰：『吾去，子能免乎？何忍求生而贻子以死』！亥闻，竟释之。其调台湾也，海疆新辟，初建学设官；巡抚张伯行以德馨文学精粹、居官清谨，任之，士子咸被其化焉。孙世瑚，乾隆庚辰举人（道光旧志）。

　　黄式度

　　黄式度字奕坦，晋江人。康熙庚申举人，历沙县、凤山县教谕，与修台湾志。擢临泉知县，尽革催科耗例、定征期，民输纳无后者。受讼牒，辄令里长劝而解之。会云中有事，输挽络绎，以劳卒于官（道光旧志）。

　　傅为霖

　　傅为霖字石漪，号晦三，南安人。初事郑氏，由海上纳款，总督姚启圣颇得其力；郑氏尽杀其眷属，独为霖与其父赞逸免。康熙间，授松江府通判，署华亭县篆；逋饷数万咄嗟立办。摄郡篆累年，积牍次第裁决，皆报可。其闲多以援赦请，人叹其有阴德。

　　为霖能诗文。初抵通判任，即携其族祖夏器锦泉集，与云间吴伟业、周茂源、张若义、董俞等校梓之，诸公皆为之序。于厅事之西，葺屋数楹，颜曰「绿绮堂」；延名俊，觞酒赋诗。所著有旸谷诗集、文集、别集（南安县志）。

　　案台湾志称为霖见杀于郑氏，盖传闻之误。

　　何朝炳

　　何朝炳字星北，闽县人。父美，字君范，康熙癸酉知广东吴川县。朝炳，乾隆庚午举于乡。历永安、彰化教谕。擢知甘肃环县，值岁饥，有移民就食之令；朝炳坐堂皇，设食与民别，饥民感泣。所过之地，秋毫无犯（道光旧志）。

　　王璋

　　王璋字昂伯，台湾人。康熙癸酉举人，分修台湾府志。后为云南宜良知县，洁己爱民。丁内艰，百姓数千吁留，璋从间道旋家。服阕，补湖广房县，以最擢主事。终监察御史（道光旧志）。

　　刘琦龄

　　刘琦龄字稚玉，晋江人。康熙丙子举人，知澄迈县。革免渔课羡余，详宽盐、堀陷垫。修葺学宫，请增岁、科弟子额。五十六年、海飓坏堤，民多露宿；琦龄户给银为治屋资，捐俸修堤，邑人德之。六十年台湾蠢动，有避难广民三百艘直抵澄邑，放鹤山营弁惧，将击之；琦龄诣验，为修船，使各归其邑。时有二船飘入他邑，皆被刑禁；闻琦龄所措置，皆释之。先是，澄迈大饥，而上官竟以年丰奏闻；琦龄力争平粜，设男女厂煮粥赈饥。疫死者为葬之。上官惎焉，遂以粜榖逾数罢；民遮道跪送，三宿乃出境（道光旧志）。

　　陈芳濂

　　陈芳濂字景溪，宁德人。康熙辛卯举人，授闽清教谕。学宫侧有五显祠，男女杂沓祈祷；芳濂斥之，毁其像。迁台湾彰化，擢山东朝城知县。邑本饶沃，多例金；芳濂曰：『受朝廷厚俸，复有私入乎』？不受。后与当事不合，台归（道光旧志）。

　　李倪昱

　　李倪昱字尔昭，晋江人。康熙庚子举人。雍正丁未，明通榜，授永福教论，调诸罗。九年，北路诸番梗化，奉檄招安；单骑深入，阅十有二旬，遍谕阿里史、朴子篱、巴荖宛、狮头、狮尾、描着、大甲东、大甲西八社，番酋倾心归顺。擢清浦如县，捐资疏浚天宁庄河渠七处。调上海，为谗者所中；解组归里，主温陵书院（道光旧志）。

　　－－以上录自「福建循吏传」卷一。

　　朱升允

　　朱升元字允阶，号时亭，晋江人。雍正壬子举人。乾隆丁已，由明通榜教谕福清；移台湾，权台湾府学教授。擢四川万县知县。俗悍政繁，首治嘓噜，虚衷讯鞫，民无遁情。调河南沈邱知县。地瘠民贫，又被水，即请散赈；轻骑减从遍往村庄，按户按口，钱米兼赈，民困以苏。又责成里甲严缉奸宄，盗贼衰息。东西蔡河冲决六百余丈，向属民修；升元以灾黎力有不逮，请动帑堵筑，以工代赈。指画精详，日无休暇。岁蝗，令民捕蝗一升者与十钱。又值大军赴陕，先期储备，费不累民。以母老，陈请终养；沈邱民焚香泣送，建祠祀之。抵里，母已殁。服除，不再出；邑令方鼎聘主温陵书院（道光旧志）。

　　陈日来

　　陈日来字宾羲，泰宁人。由廪贡训导漳州，建学署，不取资于众。署前有池，纳税颇丰；而郡城水道必由池疏泄，旧以有妨池税，累请不行。日来罢其税，如所请。移凤山，捐俸倡建学宫。擢汉中府经历，权南郑知县；筹办军需，不以累民，民德之（道光旧志）。

　　张有泌

　　张有泌字邺卿，晋江人。雍正壬子举人。乾隆壬戌，登明通榜，授政和教谕。移凤山，权台湾府教授。秩满，除宜黄知县。虚心折狱，期平允；力行保甲，以弭奸慝。修凤冈书院，捐置膏火，延师课士，文风大振。又劝捐社榖，劝捐田产于普济堂，广为收养。值岁暮，复自捐钱米，分给四乡之茕独无告者。城垣久圮，捐资修葺。敛不及民，百废俱举。上官廉其才，令鞫邻邑疑狱，皆报可。将疏荐，以病卒。官宜黄，士民伐石纪德焉（道光旧志）。

　　石国任

　　石国任字乐莘，侯官人，闽县籍。乾隆庚午举人，授安溪教谕。调诸罗，适黄教滋事，国任招募乡勇保守城池，民赖以安。俸满，迁湖北兴山知县。莅任七年，未尝晋省于谒，惟尽心民事。善折狱，邻县有疑狱，辄令讯鞫。府治旱，知府求雨未应，檄召往祷，甘霖立霈。大吏用卓异荐，以忧归。服阕，补陕西西乡知县，迁四川崇庆州知州。旧例借民籽种，春发秋收皆派富户，岁可得万余金；国任下车，即除其弊，曰：『朘脂膏以充囊蠹，吾弗为也』！性仁慈，治嘓噜不用严刑而强暴自戢，民称之曰「活菩萨」。三年，以疾告归（道光旧志）。

　　张锦

　　张锦字上芝，晋江人。乾隆壬申举人，授大田训导。移漳浦，又移台湾。选知广西阳朔县，以一子一仆幞被往。邻郡有挟私迁怒者，谮诸当路，欲置下考；臬司重其清节，力为维持。请假归，鸠族众浚湖中沟、又捐筑坝外洲，引水灌田，数十万户受其赐。生平言动必以礼，与官献瑶、方翀同推名宿。卒年九十四（道光旧志）。

　　黄继伯

　　黄继伯字符长，南安人。乾隆间贡生，权连江、归化二县训导，迁凤山教谕。擢粤西理苗知县。县地新辟，民俗刁悍；继伯恩威并济，苗民帖服。值邻县械斗，死者枕藉，檄令穷治；继伯往谕之，民皆感泣，愿受约束。乃请于军门，治为首者，余置不问。历官龙英知州、隆安知县，调河南布政司都事、彰德府同知，皆有惠政，以老归（道光旧志）。

　　郭文鋕（兄廷筠）

　　郭文鋕字可典，号书屏，闽县人。乾隆辛卯举人，出为邑宰。在浙江二十余年，历十有一县。始莅鸟程，锄莠卫良，不遗余力。清理积案，曲直厘然；士民共称为「郭青天」。时同郡归安有拒捕案，郡守欲临之以兵，远近汹汹然，文鋕请操小舟独往；乡民素识郭，皆喜迎，犯者亦自首，莫不输服。其署宁海也，邑有巨憝，积岁未除；文鋕阳不措意，乘履勘之便，躬率村民夜逼之。山径险隘，文鋕徒步先进，贼仓皇就缚；盗患遂清。既由嵊县调长兴，以振兴文教为首务；前此长兴少科名，至是膺乡荐、登馆选者踵相接。邻邑收漕，仓胥经理未协，众数千争哗不下；官至，众以米袋堵仓门，不得出入。郡守召文鋕往视，则撤袋入之，事骤解。值计典卓荐，旋调鄞县。鄞为海疆，剧于夷寇，文鋕悉力巡防。是时舟师锐于立功，所获间系难民及胁从服役者；省檄委讯期迫，文鋕日夜研鞫，无枉无纵。尝遇东城失火，海艘水手争上岸敓取财物。火甫熄，文鋕尽收各船牌照，仍婉谕令各还所鋕，物主酌量酬谢；商民便之。在鄞最久，判断庶狱日以百计，虽刁民猾吏咸知感愧。巡抚阮元再以卓异荐，加通判衔。尝三为省试同考官，以得士闻；阮元称其以学为政。

　　文鋕幼孤力学，受知于学使者王杰，后迭游朱珪、纪昀之门。又主昀家塾者十年，充四库馆誊录者五年，自是学益进。故其为治皆本经术而变通之，以宜其民。中间转饷海上于海氛甚恶之日，百十二艘安然由浙达闽。嗣复采铜于云南，泝桐江、逾太平，入江西境，历湘、沅、黔省而至昆明，乃督运至广南、达百色，经苍梧、桂林由陡河而浮湘、漓，度洞庭，沿汉涉江入京口，过常、苏两州，始至嘉兴入浙境，盖计程二万余里。行役歌劳，一见诸诗。着有鹳井集、书屏诗文钞。

　　兄廷筠字可远，又字有堂。乾隆庚寅，顺天举人。于台湾林爽文之乱，以南安教谕倡率义民，随大将军深入番社，缚渠魁，邀特擢，官至广东惠州府知府。着有台湾纪略。子二：长仁图，嘉庆戊辰进土，刑部河南司员外郎；次礼图，刑部河南司员外郎（林希五文集、书屏诗钞、纪昀、阮元、李赓芸、伊秉绶各序跋、干嘉全闽诗传）。

　　许懿善（子德树）

　　许懿善字继之，侯官人。先世居金门，五世祖盛，以军功任镇朔将军，世袭骑都尉；曾祖瑶，以荫官刑部陕西司郎中，历湖南常德府、河南卫辉府知府，宦绩称最；祖臣骥，岁贡生，早世。祖妣郑氏，依其父于福州籍焉。父崇楷，乾隆己卯科举人，历任山西翼城、闻喜、徐沟等县知县，遗爱在民。

　　懿善，乾隆辛卯举人，任广东博罗、归善、陆丰等县，刚正廉明，一以爱人为本。莅博罗任旬日，结积案四百余，囹圄一空。父丁忧，耗至，先为戚友所得；幕客某私言曰：『东人遇我厚，吾欲有以报。今耗自其家来，外无闻者。吾为渠急征收，半月间可得万金，为归装计；关移尚未至也』。比夜，戚属密以闻。懿善愕眙曰：『吾于官帑无所负，若辈何为我切切也』？言已，大哭举哀。后以买铜差往云南，为烟瘴所侵，卒于滇中。

　　子德树，字大滋、又字逮孜，号荫坪、又号春甸，生于归善官舍。承先人业，居有庐粟足以饱妻子，有园池亭台之胜、琴书图史之蓄足以肆志诵读。于经史有端绪，尤勤于梅氏算术。嘉庆丙戌成进士，以知县归班铨选，请借补教职。在籍，捐资倡修福州府学并侯官县学文庙；自经始迄落成，凡工费出入悉任之。补漳州府学教授，进谒者谆谆垂诲，朝夕无倦容。调台湾府学教授；是时匪乱初平、民心未靖，德树一至，以端土习、挽颓风为任。郡文庙岁久莫修，祭器、乐器率多残缺，捐金千两为绅士倡，新之、完之。台湾道刘鸿翔请兼主海东书院讲席，院规久弛，德树创立条约；于文词诗赋，拔其尤者钞粘院壁，俾多士得所观摩。台郡初入学者皆具束金，有某生家贫如洗，郄其贽，且厚赠焉。俸满后，调漳州府。署后旧有朱文公七星池，请于郡守，访故址重浚之。学旧无尊经搂，捐俸建焉。学宫泮池近在街衢，居民多掷秽物，手谕严禁；令匠开凿一清，以石栏环其外，俾可经久。芝山书院渐就倾圯，力请修葺。上官命往乡查收洋烟，不假手胥役，召乡老使遍谕各村，其愿自呈缴者不下数百家；所至无扰。以风疾卒（孙福昌等撰行述、二勿斋文钞）。

　　童浚德

　　童浚德字君照，同安人，彰化籍。乾隆戊申举人。嘉庆六年，挑发山东，补齐东知县。因解犯逸，被议夺宫；旋获犯，未复职。十八年，曹州教匪滋事，巡抚同兴以浚德赴军营效力。叙功，奏复原官，摄福山知县。县民王守谦等三十人为杀人者株连，在省五、六载，狱未定；浚德请于巡抚讯释之，士民献「慈惠清信」额颂其德。补费县，旋卒于省。费民怀之，葬于颜鲁公之庙东（道光旧志）。

　　－－录自「福建循吏传」卷二。

　　史诚

　　史诚字实夫，闽县人，家世业贾。诚，光绪乙亥举于乡，丁丑成进士。即用江西知县，一权新淦县事；榷厘许湾，转饷河工。叙劳，晋直隶州知州。未几卒。尝主讲台湾书院，学使者延襄校，却富人金数千。其宰新淦也，期月，积狱一清。时方穷捕会匪，邑多株连；诚分别省释，所全无算。其典榷，主恤商，蠲旧章之烦苛者而课亦不绌。子式珍，甲午举人，议叙知县（陈宝琛撰墓志）。

　　－－录自「福建循吏传」卷三。

　　揭皇谟

　　揭皇谟字匪皋，将乐人，岁贡生。顺治五年，江西贼金守贯陷将乐，皇谟侍母疾，不避。为贼所得；欲杀之，刃坠于地，谟亟走。贼欲刃其母，谟号哭奔救。贼感其孝，两释之。教授村塾归，遇一妇欲自尽；问知为债所逼，即取修脯代偿之。

　　顺治十四年，选诏安训导。时海上郑成功滋扰，知县严海禁；诸村落以绳为限，诸生误触者多为逻卒所系。谟白其枉，悉纵不问，士类德之。康熙四年，以裁缺归。十二年耿精忠之变，有荐于耿者，坚拒之。耿平，例得复职，以老疾辞（道光旧志）。

　　林国炫

　　林国炫字汝■〈山上〈弓攵〉下〉 ，福清人。顺治六年岁贡，授泰宁训导。值海寇猖狂，奸民因而煽乱；国炫坐明伦堂，谕以大义，渠魁黄姓唯唯退散。子光春，由监生任邹县丞，修学宫。权知费阳县，修阙里庙，以劳卒（道光旧志）。

　　朱廷鸿（子阳、孙泗）

　　朱廷鸿字大羽，漳平人。少励志读书；漳浦蔡世远合漳州之贤士集东江，讲朱子之学，廷鸿与焉。志力专确，精进勇猛，同学咸目为畏友。既归，教授弟子，务以身体力行。父性严急，廷鸿尽心色养。族人有欲构衅者，廷鸿绝不与校。雍正癸卯，举于乡。八年，诏九卿保举仓场监督，世远以廷鸿荐。仓厂，向有例金，廷鸿尽革之；出纳无留难，吏胥亦不能中饱。三年差满，将叙用而卒。

　　子阳，字桐野。乾隆壬申进士，授庶吉士；散馆，改知通海县。值地震，问民疾苦，抚恤周至。移知宝宁；缅匪不靖，车马夫役，捐俸支给而不扰民。以积劳成疾卒。

　　阳子泗，字道原。乾隆庚子举人，选仙游训导。值台匪滋事，大吏知其才，檄往枫亭协办驿站，又委运兵米渡澎湖。甫出洋，飓风大作，舟人震恐；泗神色自若，竟无患。布政使万某欲首荐，而以忧去，仍旋仙游，卒于官。诸生奉其遗像祀之（道光旧志）。

　　庄元

　　庄元字步诉，龙溪人。以拔贡生入都，举雍正壬子顺天乡试，授龙岩州学正。诸生某以被诬逮，知州将加刑，持柬请元；元曰：『士不率教，当夏楚；用桁杨与编民齿，何以励士节』？乃止。移凤山，修学宫。乾隆甲戌成进士，改庶常，未授职而卒（道光旧志）。

　　陈九龄

　　陈九龄字希江，一字补堂，福清人。父登瀛，字海鹤。孝事母，年逾耆，出必早反。康熙中，挈其子九龄从福建巡抚张伯行抵江苏。未三月，梦中作恸哭声，令九龄就学而身归侍母。九龄三岁识字，九岁受知于学使杨笃生。伯行授以濂、洛、关、闽诸书，谨守不忘。嗣从漳浦蔡世远游，以第一等人相勖。尝谓程、朱守一敬字，我辈尤当致力。乾隆丙辰成进士，授四川琪县知县。下车，拜范符山孝子坊，为邦人士劝。民有讼者，不假棰楚。其有作奸犯科者，置之法，不少贷。进士于塾，躬自为师。邻邑闻风踵至。丁艰去，士民走送百里外。服阕，分发江南，权庐州。下车，谒包孝肃祠。补铜陵知县，却例金，修民堤；令民输钱于柜，吏不得染指。时巡抚潘思榘移抚闽，以九龄闽人，问以治民之策。九龄曰：『鳌峰为人材根本，多一二立志为己之学者；台湾为全闽要害，得一二实心为民之将吏：其庶几乎』？旋改教归，历主仙游、将乐、福清讲席，多所造就。晚以遗产分宗人，鬻田重修家庙；并订家规，使后昆守之。殁，门人私谥曰「和介」，人祀乡贤祠（道光旧志）。

　　陈鹏南（子思敬）

　　陈鹏南字云垂，同安人，居台湾。治经精春秋；为诸生试，每冠其曹。饩满，入太学。训导连江学，学生敬爱之，为立生祠。云垂少时，先世六棺权唐同安宅畔，岁久失其处。父年老，每念之而悲。云垂奋然拏舟渡海，搜得之榛荆中，负骨改葬。浚连江渠，修其学宫。以县三百年无志书，集同志修之，诸费率自己出。县人叹曰：『教官本寠员，所至病不能自给。富者橐家钱佐俸，得无他营求则贤矣；恶有斥以惠其县人者耶』！鹏南诸兄皆好义喜施，恩浃乡里。始时困约，其后资日起，顾喜施益甚，兄弟前后焚券弃负各数千金。岁凶，设粥平粜，皆有常法。子思敬。

　　思敬字泰初，号鹤山，同安县学生。家积书四万余卷，手校几遍。尝倡建大轮山、高浦二书院，自为之辞勒石。癸酉，乡举中式矣，额溢为副；时桂林陈宏谋以巡抚监临，惋惜特甚，主司亦深悔焉。家故饶财，诸从以才俊急自见，入赀官内外者相属；思敬不以动意。而好赴人之急；塾师刘殁，家贫，岁周其乏如常时。知刘者叹曰：『师亡而俸在』。吴防御烺出旗无依，衣食于思敬。殁，殡葬之，而恤其子。又为亡友范如升立后。改葬业师故肥乡县尹庭思之丧，资其孤孙读书，并为授室。何教谕兰殁，思敬在省应试，亲为营窆，经纪其家；朝夕汲汲，若忘试事之及也。岁饥，家乏粟，出财转谷于外以赡族，至质卖世业以济之。自念虽籍于同安，而台湾为先世起家之地，田园庐墓咸在；以是频岁往来凤山。产业为思敬手创者，又悉与诸弟侄共之；其周待至亲，不以海外异也。一日，在凤山庄闻邻舍读者声，诘之，知其为粤人也，喜甚。翼日，以油米助其家。粤故少儒童，至是虽极贫亦思就傅，皆思敬有以感之也。素知医，所至辄开药肆，手自采制以疗人。于是远近皆知思敬，贫病之家咸藉以救活。有乞殡具者，衫裤棺柩一无所吝；犹虑仓卒无以应，命匠选材为棺，以备济人。佃户积欠累累，思敬每内渡，必召使来，出所立券付诸火。着有鹤山遗集，安溪官石溪为之序（梅崖居士文集、六亭文集）。

　　陈元恕

　　陈元恕字敬葊，永安人。乾隆壬午，檄调台湾县训导。至则严考课、勤讲肄，以意气励诸生，士多感之。于是职员杨志申再捐租以裕学费，元恕愈加意振作；定章程，饭食奖赏悉准海东、崇文两书院。而于祠庙香灯、朔望洒扫、岁时久远之修葺，并勒成规，刊为籍以贻于后云（六亭文集）。

　　翁怀清

　　翁怀清字徽英，别字镜轩，闽县人。少孤贫，不能从师，中废，为人司计。久之，跽母前乞终学，母命从季父于小宗祠。甫两月，季父死，乃独居祠中，自以意推测古人，有冥契焉。然日夕佣书供甘旨，得读时夜分数刻而已。乾隆丙午，举于乡。嘉庆辛酉大挑，官建宁学训导。郡教授某干没远县贫士粮有年，怀清议移县学就近给其未领者补给；时某已委监鳌峰书院，覆札不可。累请于郡争之。先是，某赴监院时，曾寄存半年学租收照，度怀清久征入己；既被郡符，即借以钳怀清。及怀清出照，封识如故也，始计阻。假修明伦堂栅，专衔报府销款。曾怀清移晋江，议竟寝；诸贫士闻之，用自恨，重惜其去焉。怀清前掌教同安大轮书院，晋江为比壤，素习怀清贤，闻其来皆喜。而同安某训导，故怀清门下生也；怒诸生轻己，适有株连狱下学，乃文致十七人罪，授仆走督学辕取进止。仆道晋江，以主命来起居。怀清询得其故，大惊；亟索文书留袖而遣仆归，曰：『为语汝主，无以小忿取重戾』！又邮语十七人曰：『某学官，诸生师也，师可抗乎？其亟谢』！十七人相率诣谢，乃解。居二年，调台湾府学。念母老，乞休而卒。

　　其教人先行后文。昼接诸生，席常满，夜集家人环侍听讲。每说古事至忠孝，戟手掀须，声振旁舍。一女方七岁，伏几泣不止，则方谈张中丞守睢阳事也。总戎克尔什布知怀清不徒文士，濒卒，出故剑赠曰：『此吾军中屦杀贼，渍血模糊未灭也』。而怀清寻赍志殁矣。初入都，取道彭蠡，尝拯数人于死；自言为生平快乐事。子吉士，故淹雅，以举人分发湖北试用知县（抑快轩文集）。

　　谢金銮

　　谢金銮字巨廷，一字退谷，晚改名灏，侯官人。父正，乾隆二十四年举人；大挑一等，试用武进县丞，改教谕，卒。

　　金銮未冠，则喜读宋儒书，悦心性之说。踰壮，举乾隆五十三年乡试。嘉庆六年大挑，用教职。交同里孝廉方正官崇、布衣陈天文、贡生陈庚焕，相切劘于忠信笃学。其言学，以四书为纲、五经为辅，而力除空虚自守、偏执冥行之弊；详于一复、再复郑六亭书中。署邵武教谕。有谢生者，极贫而孝所亲。有妇不安其室，偪其幼媳（一作前室幼女）为不善，媳不从；生议拔其媳归良家，妇遂诬控生。学使入谗者言，置生劣等。众哗，请五庠之师白其冤，皆噤不敢发；金銮独禀学使数千言，卒直其狱。补南靖学，历署嘉义、南平，再莅安溪。

　　安溪尧阳乡以赛神起衅酿斗杀，士被罗织者众，匿莫敢出，守持之急。金銮请宽其株连，谕使自投而后遣之为耳目，将掩执所名捕数人；会令中怯，事泄，数人者遂不可得。守归咎于士，将尽褫其衣巾。金銮力争不获，乃具上其事于学使，且曰：『漳、泉无狱不及士，设按牒而罪之，不出二年，庠序且一空』。学使蒙古恩侍郎壮其言，力主之，事乃已。泉漳俗好斗，其来久矣。初皆愚民争细故，至聚族千万人相仇，杀掠相当而止。官素为民所信者，自往谕即解散；否则，虽往谕不听也。于是官牒文武大吏勒兵尽焚掠其村郭室庐而去，以为利。每闻民斗，官辄往激成之。又以民有余财而善逋，惟牒羁士；士豪者习武断，与吏为市，则横行无窒碍，廉静者闭门自守则反波及。士既无所逃罪名，重其家族必恐或怜之，必尽财若醵金以贿而出之。于是每械斗，必先捕士；官果多得贿，校官亦有利焉。大吏以为此守令营弁自然之利也，不复问。金銮痛之，乃作漳泉治法论，示所以缉凶惩俗，而归其指于重士。赵慎畛督闽，为刊其书颁发之。

　　初莅嘉义，学舍莱蒿满径；到官未几，学者麇至，门人日益亲。会海盗蔡牵扰台湾，陷凤山；嘉义令急延问计，曰：『此间士民更林爽文之乱，其守御咸有成法；召而谋之，咄嗟可集也』。如其言，众果至。乃偕令周视四门，指麾分守之，夜三鼓而办。贼平，一县安堵。及将军东渡，令总戎武隆阿帅师屯嘉义。武宿卫世臣，学有渊源者也；闻金銮贤，单骑径造。入门，读壁间教士条约，曰：『通儒也』！一见大相得，假馆学廨，每饭必与偕。同知薛志亮聘修台湾县志，金銮讲求利病，尤致意于政俗。薛叹曰：『有造海徼之书也』。

　　噶玛兰者，初名蛤仔难，故台湾东北瓯脱地；周数百里，土衍而道隘。界浊河南北，号东势、西势，为吴沙、潘文贤分据，垦田弥望；海寇蔡牵、朱濆屦窥焉。有司以未版籍，不问也。嘉庆十一年，前巡道杨廷理建议大府，请收之，不报。金銮得其要领，条其利害，作纪略；北走使京师，上其书同乡梁宫詹上国。上国具采以闻，朝议从之。延理董其事，一切经画，必手书报告金銮。后设厅，易名者是也。

　　晚渐不乐居官，作教谕语留赠安溪诸生，其言皆恳恻适于用。遘疾请告，诸生吁留；久之，竟去。归数载，得风痹疾，卒，年六十有四。嘉义诸生闻之，自海外相与鸠资佽葬祭。生平食贫乐道，一介不苟，所至尽言无私。守令之贤者，咸倚重焉；异趣者虽心惮之，然亦谅其无他肠，相尊礼无间。六十生日，邑士民相与结彩棚于门，歌舞累日；禁之不可。所著尚有大学古本说、二勿斋集，刻其故旧之诗日春树暮云编。子宗本、宗善（左海文集、惕园初稿、张亨甫未刻文稿、师友集、唐鉴辑学案）。

　　杨大宾

　　杨大宾，闽县人。业儒，久试坐困。不忍二弟寒饥，会其姑之夫为按察司掾，事丛不治，请其佐助，遂学名法。而大宾故通儒书，所由与诸掾异；诸掾咸下之，不敢与钧礼。其治狱平亭疑法，立铃阁下謇謇与本使争事；本使不能难，屈己从焉。由是，益知名。林爽文乱台湾，福康安督兵至闽，檄才愿吏入幕府，大宾在选中。台湾平，叙功授主簿。大觉叹曰：『吾儒者，不得已入司书狱；今幸衣食裁足，何尚走风尘吏为』？竟不之官，闭户著书。家事亦委二弟，鲜衣美食；而大宾妻子仍不免寒饥，不问也。着有春秋集注若干卷（抑快轩文集）。

　　郑兼才

　　郑兼才字文化，一字六亭，德化人。踰壮，师事闽县孟考功超然于鳌峰书院；学使陆院副锡熊拔贡太学。山阳汪尚书廷珍为祭酒，器之。考充正蓝旗官学教习，游京师九皆公论所定。台湾自朱一贵叛后，不轨相继跳梁，死事文武弁兵无虑一、二千人，久而载。嘉庆三年，铨授闽清教谕。归，举乡试第一。兼才学有本原，敦厚而廉直；自以职在斅学，毅然以洁修庠序、阐扬幽隐、扶植人伦、整齐风俗为己任。历安溪、建宁，再至台湾。凡文庙殿阁、明伦堂、东西斋廨及名宦、乡贤、忠义、孝悌、节孝祠，莫不劝施兴作，人士争出资盈万；工克竣，请奖其好义尤力者。因请补王直道于名宦，补李懋桂、李光地于乡贤，补林仲麟、郑振、李森、黄钏于忠义，补李云永、唐焻藜于孝弟，皆公论所定。台湾自朱一贵叛后，不轨相继跳梁，死事文武弁兵无虑一、二千人，久而案牍淆且漏。兼才请于巡道，建昭忠祠，谨据议恤案册及东瀛纪事一一区而厘之，得补祀者凡二千四百八十余人；神牌名氏，皆亲手书。以为义在捐躯而骂贼者，虽臧获可旌；情由召衅而偷生者，虽衣冠必绌。虽为师儒官，常急乡国利病，有可言于当事，则大声疾呼，捄之如恐不及；蹶然忘其位之卑而身之为众忌也。其上巡道庆某书，力陈台城浚濠不可；上总督汪志伊论吏治民风、械斗、辨诬三书，汪许其志在天下、非徒护桑梓而已。

　　始至台湾，海盗犯鹿耳门，镇将以下备御要隘，留西门樵汲，檄兼才守之；昼夜巡稽出入，奸无所容，民称便。贼平，以军功折除江西长宁令，辞不就；当事重之，迁泉州府教授。在安溪与侯官谢金銮同僚，交最笃；陈编修寿祺所目为两贤校官者也。既兼才举金銮修台湾县志而自左右之，志成称善本。后台郡绅士议修郡志，请郡守必得谢、郑二人而后可。郡守为请于藩司调兼才来，而谢已风疾告归、兼才赴公交车；踰二年，乃复至，事遂不果。然兼才卒刊补金銮之书，而海外文献始备。

　　兼才之应礼部试而报罢也，部奏留都不开缺，予食半俸。凡任教职会试者如此，例自兼才始也。

　　在建宁县学，禁妇女入庙诵经及商人大成殿祈祷。建宁士习喜新奇而略实行，葬亲不哭、忌日不知，而艳称割股、庐墓。兼才谓害同杨、墨，极言告诫，风俗一变。兼才口不言贫，居官刻苦，岁不能致数金以遗其子；子惮父严，不敢邮一纸告乏。然族亲有急当赒恤，未尝不人人给所欲。自教官以两人共职，非教谕、训导俱贤，则事多扦格；兼才曰：『吾不忧同官之不贤，而忧夫同官之子也』。尝见某教谕年七十余，病将乞休，其子不许。及病甚，督书吏具文书，其子阴搁不发。教谕屈指计日当得批回，其子绐曰：『未也』。教谕伏枕呼批回不绝口而死。

　　嘉庆末，举卓异。道光元年，举孝廉方正，未果。而兼才以重构昭忠祠，盛夏督工受暑，卒。

　　初，兼才在太学，与山阴莫晋齐名；其试课诸艺，诸生传诵。及兼才领解，主试者晋也；众或妄意有私。故兼才年逾六十，犹赴礼部试；前后十一次屦荐被黜，亦命也。卒后一年，武陵赵慎畛来督闽浙；故尝识兼才，遂与谢金銮、李祥赓、陈庚焕同时请入祀乡贤，皆兼才友也。所著有六亭诗文集、宜居集、愈瘖录等若干卷。宜居者，谓校官居卑、居贫，职易称也；愈瘖者，取晏子云「下无言则吾谓之瘖」，时以言事自效，冀求愈夫生而不瘖者之不幸沦于瘖也。春秋六十有五。金銮称其诗不为崖岸而神骨坚秀云（左海文集、二勿斋文集、东溟文集、张亨甫未刻文稿、师友集）。

　　沈廷枫

　　沈廷枫字兼三，号丹林。先世从吴兴入杭，为侯官人。祖锡九，尝为人购珠玉古玩值数百金，其人负之逸；锡九罄所积不足偿，贷而益之，因困甚。踰数年，或告曰：『负者遁台湾，饱所欲；今挟重资内渡，将北归，尚维舟洪山桥下也。君困至此，盍往伺焉』？从之，果得其人；赧然曰：『吾负君甚，然箧中实止三百金，尽以付君。所不足者，来生以犬马报耳』。锡九恻然曰：『吾闻汝挟重赀，故来耳。今若此归，汝妻子何所望乎』？舍之去。其人愈媿不自容，攀袂曰：『何以处我』？锡九曰：『然则中分之，各安于心，何如』？其人泣拜曰：『当世有是人乎！吾从此不敢自弃矣』。父学圃，治钱榖，所至必勖主人以薄征便民；清白吏咸重之。主人有不同志者，必洁身去。尝戒子弟曰：『幕友无官之责、有官之权，易于为非；非根器深坚，鲜不为习俗所摇。尔曹努力读书，勿学刑名、钱榖之学』！一日出，以单衣归，家人怪问之；曰：『过儿塾，塾师语我，某书不可不读；我解衣入质库，购书付儿矣』。邻儿有废学而嬉于市者，其母怒之，无如何而泣。为入市攫儿返，对其母挞之，亲送之塾。

　　廷枫既冠，受经于吴兰孙之门，推祭酒。里绅林则徐见其文曰：『仁义之人，其言蔼如也』。以妹许字焉。御史游光绎主讲鳌峰书院，最赏识者刘建韶、魏本唐、王义樟及廷枫。尝夜乘月适馆，径剑池，地幽僻，四无居人；有赤身健儿从草间出，挟刃跪道左曰：『我旗兵也，穷极无聊，然得钱数百尚可活。视公貌长者，从公丐一命。否则，刎颈公前矣』。廷枫笑曰：『此易易耳。且随我去』。至馆，馆中人曰：『是直劫也，必缚之官』。廷枫曰：『我弱书生，又独行；果劫也，何难尽攫衣服去。此特困于博徒耳，其词悔，可自新』！卒贷而与之。居常授徒，讲说经史文艺及古今格言，有唐河东柳氏家范。壬辰举于乡，三试礼部，辄罢。甲辰后，遂不复试。喜读檀弓。子葆桢问曰：『孔氏三世出妻，信乎』？曰：『何为其然也！孔子曰：天地不合，万物不生；大昏，万世之嗣也。又曰：妻也者，亲之主也；敢不敬与？夫上以为亲之主、下以为万世之嗣，无故而出之可乎？求淑女以配君子，苟非意在系援，必审其妇德、妇言、妇容、妇功而后纳采焉、问名焉；何至动辄得咎，不得已而出之，且三世如一辙乎？圣人所过者化、所存者神，舜能底豫顽父，谓孔子不行于妻子乎』？曰：『然则檀弓非与』？曰：『檀弓所谓出母，所自出之母、非见出于父之母也。左氏传曰：郑申侯，申出也。又曰：陈厉公，蔡出也。又曰：康公，我之自出。又曰：齐出貜且长。古人谓所生为出，有明征矣。伯鱼之母死，期而犹哭。古者，父在为母期。果见出于孔子，能与未出之母同服乎？丧已出之母，而混于未出之母之服，孔子能俟其踰期始訾其甚乎？生母死，厌于嫡母不得期，所谓道污则从而污也；万世之义也。无嫡母，曲谅其子之情许之期，所谓道隆则从而隆也；一时之权也。圣人达权、贤者守义，不为伋也。妻者，言妾不可以为妻也。悼公之母死，哀公为之齐衰。有若曰：为妾齐衰，礼与？公曰：鲁人以妻我子思，防微杜渐之意，其在斯乎』？葆桢曰：『子思之母死于卫，注曰：嫁母也，姓庶氏，非出而嫁也。何以在卫』？曰：『子思居卫，有齐寇；或曰：寇至，盍去诸？子思曰：如伋去，君谁与守？则子思之仕卫也明矣。仕卫而奉母于卫，又何疑焉』？曰：『然则何为赴于子思』？曰：『子思仕卫，适有事于鲁，故赴于鲁也』。曰：『然则何以称庶氏』？曰：『庶者，对嫡之称。庶氏别乎嫡也，犹之左氏传曰：薛，庶姓也，庭姓别乎天子之姓也。薛自姓任，何尝姓庶乎！且卫亦未闻有姓庶者。春秋有邾庶。其庶，其名也，非姓也。左氏传有秦庶长、鲍庶长、武庶长，爵也，非姓也』。曰：『然则何以绝之于孔氏之庙』？曰：妾不祔于姑，则哭自不当于庙，非绝之也。子思卒闻凶问，哀不及检，得门人言，方改就他室也。向使子思母果嫁于卫之庶姓，则庶姓之丧，庶姓之夫若子主之，子思纵能为嫁母服，岂能为他姓主丧！礼之隆杀，丧主主之；何以柳若谓子思曰：四方于子观礼乎？盖人情常厚于所生，子思抑情就义，柳若疑其哀有余而礼不足也。子思所谓其礼，即乐正子所谓前以士、后以大夫也；子思所谓其财，即乐正子所谓贫富不同也。子思为大夫于卫，有其礼矣；食大夫之禄，有其财矣。然时已为父后，不得顾私恩以紊嫡庶之分，所谓无其时也』。曰：『然则曾子以蒸梨不熟出妻，信与？否与』？曰：『否。战国之世，礼教陵夷、人心浇驳，室家相弃，习为故事。色衰爱弛，欲加之罪，其无辞乎？故贵则易交，富则易妻。沿至汉时，尚有此谚。而处士横议，往往创无稽之说，诬古先圣贤以自便其私。是以伊尹要汤、百里奚干秦、孔子主廱疽与侍人瘠环，若日，古之人有行之者，何怪吾辈也？蒸梨不熟，非必不可改之过。诗曰：妻子好合，如鼓瑟琴。子曰：父母其顺矣乎。小故而诟谇，且伤父母之心，况出之乎！纵曾子以为得罪于父母宜出，将不告于父母而出之耶？抑告于父母，曾晰亦以为宜出而出之耶？曾子固孝子，曾晰非慈父耶？奈何等曾晰于匡章之父也！读书当知人论世，孟子所谓尽信书则不如无书，韩子所谓识古书之正伪与虽正而不至焉者是也。若檀弓则无可议也』。其为生徒讲授，常以经诂经，必疏通证明，于义安而后已。大率类此。子四：次葆桢，自有传；三琦，道光己酉拔贡；四辉宗，咸丰己未举人（子葆桢撰行述）。

　　案周亮工书影云：『南城张教授孟常，名世经；尝曰：「世传孔氏三世出妻，盖本檀弓所载孔氏不丧出母自子思始之说。孔子大圣、子思大贤，即伯鱼早夭，亦不失为贤人。岂刑于之化皆不能施之门内乎？夫出母者，盖所生之母也。品相绝秦，曰：康公，我之自出。则出之为言生也。其曰子之不丧出母，即孟氏所谓王子有其母死者，其傅为之请数月之丧是也。盖嫡母在堂，屈于礼不获自尽，不得为三年之丧耳。其曰不为伋也妻者，则不为白也母者，盖妾是也。意者白为子思之妾所出，而子思不令其终三年之丧，故曰孔氏之不丧出母，自子思始也。由是言之，子思且无出妻之事，而况于伯鱼乎？况于孔子乎」』？云云。廷枫之说即本此。然引而申之，发挥尽致，非潜心经训者不能。

　　何轩年

　　何轩年，侯官人。道光丙午举人，大挑以教职用，授漳州府训导。地方宰牛、赌博陋规学中例分润者，悉却之。漳俗好斗健讼，恃衿为护符；乃严讲卧碑使息讼，终任内生员鲜有告讦事。郡南乡有衿何姓，巨族也；与邻乡械斗，结衅十余载不解。以宗谊来谒，因力为剖析劝谕，两乡俱悦服，愿和释旧案以结。丁已，粤匪陷汀州，漳郡戒严；轩年奉檄登陴，防堵月余。产仅中人，然好施与。群从十人，早殁者四；寡而孤者每人给薪水费，又畀以住屋：如是者二十年。为诸侄营婚嫁、谋生业，督责周至，如己出焉。里中忠义孝悌祠，首先倡捐。凤池书院膏火额绌，主讲魏敬中以为言，轩年即捐千缗以充经费。戚友婚姻丧葬，急难困乏佽倾助无吝容。逋券积久，则聚而焚之。调补台湾县学训导。子嵩祺，道光己酉优贡、咸丰壬子举人、庚申进士，官兵部主事。家居掌教越山、龙光两书院，所赏皆名下士（悟莲室文钞、石遗室杂记）。

　　曾光斗

　　曾光斗字星斋，古田人。父云龙，贡生；授徒省垣，光斗随侍。道光己亥举于乡，咸丰壬子成进士，由庶吉士改刑部主事，寻假归。同治二年，台匪陷彰化，随林提督文察渡台赞军务。事平，以知府尽先选用。三年，文察剿匪漳州，复约偕行；谢不往。询以军略，多所规劝；文察弗尽纳，未几阵亡。光斗主船政文牍，叙功晋道员。光绪七年，岑毓英抚闽，延访备顾问。毓英移督云贵，语之曰：『苟相从，当畀重要』。婉却之。晚掌教鳌峰书院，以砥行植品训士；当路就询地方利弊，则备陈无讳。通籍后，承父志就省中买宅养亲，每届铨次，京曹函趣谒选，辄不赴。配平凉知府王燮女，传在列女。光斗性寡谐，每闭门谢客，相与唱酬。所居池馆，林木荫翳，时闻诗声与禽声相上下。云龙怡然曰：『以此娱吾老，胜禄养多矣』！二十三年，光斗重宴鹿鸣，加按察使衔。卒年八十有三（曾氐家传）。

　　黄汝铭

　　黄汝铭字景商，永安人。同治季年，以贡生授闽县学训导，兼凤池书院监院。秩满，调龙溪。丁外艰服阕，补长乐县学。擢福清县学教谕，加光禄寺署正衔，学者称其号为晴村先生。自晚近士夫视校官为阘员，受贽金、享学租而无所事事；汝铭所至，月有课，优有奖，奖金皆捐俸。其训士，常曰：『毋怠惰以荒业，毋讦讼以堕名』。而尤谆谆于敦伦常、识时务。其在长邑也，壶井乡号盗薮，官中莫谁何，寖以猖獗；光绪乙未，数劫洋船。总督谭锺麟檄总兵曹志忠总剿匪事，知长乐县丁振德副之；丁恇懦，专用款。知福州府唐宝鉴才汝铭，举为会办。汝铭只身密赴壶井，属耳目于乡之门人；廉得其虚实，则亟请于志忠，黑夜率卒捣其巢。匪首林一灿出不意，仓卒抵抗，众已丧胆；汝铭部勒有法，卒皆踊跃用命，匪遂不支。官军乘胜逐北，卒擒一灿等。当路上其功，旋擢官加衔如上述。当是时，闽属六十余县无不知有黄校官云。

　　汝铭朴俭而厚于交游，事亲尤笃，宦迹所至必迎养。在龙溪时，值台湾兵事起，漳州镇总兵吴光忠奉命渡台，要汝铭参军事，以母老谢之。辛丑卒于官。弥留时闻门外卖鲥鱼声，犹趣侍者出买；母所嗜也。子梓庠，传在文苑。次闽庠（孙曾樾撰行述）。

　　－－以上录自「福建儒林传」卷。

　　陈第（子祖念）

　　陈第字季立，连江人。为诸生，有声教于漳；学者云集，称一斋先生。嘉靖四十一年，戚继光征倭至连江，第定平倭策。既而俞大猷召致幕中，教以兵法，尽得其方略。大猷曰；『子当为名将，非书生也」。谭纶见之，曰：『真俞、戚之流亚矣』！劝从戎。起家京营，愿得九边最冲敝重难地以自效。万历初，出官古北口，典互市。时叛民导黄台吉小妻大嬖只辈挟赏，数哗；第购诛叛民；阴结诸部腹心，尽得其情，以恩威操纵，竟事帖然。汉庄数被寇残敝，悍卒为盗，纵淫杀民，夜闻犬吠则尽室窜，愁苦不聊生。总兵戚继光荐第，擢任三屯车前营游击将军，驻汉庄。延访父老所疾苦，按诛悍卒；明约束、拔材武，躬导以礼让。所部化之，咸知自爱，耻旧习：娼家窜名军籍者，皆陈牒求去；娶娼女者，皆自乞离异。抚驭士卒，事事有法：行役樵苏，皆严队出入，凛若赴敌。奉檄釆木关外，成列以出，举号笛，麾登南山，既复麾而北，以尾为首、以奇为正，更迭变换。驻牧豪帅来观，咸心折；继光及诸督抚虚心委任，在苏镇十年，调和文武，兵民亲睦。在汉庄三载，筑城创桥，百废俱兴。建学舍，教军民子弟，亲与讲解，远近风动。边民乐业，外户不闭，行旅妇孺拾遗物者，咸诣第自言。战士人人思奋；虽儿童亦习旗鼓，自张一军，从于校阅，作止可观。时继光镇蓟久，边尘不耸，故第无赫赫功。及继光调南，总督吴兑私人以布五千匹勒售于所部，第不从。兑讽巡按于鲸、阅兵周给事论劾；二人询诸守令，争言第贤，反交荐之。兑益怒；第叹曰：『吾投笔从戎，髭发尽白，思为国家定封疆，成大计。今不可矣』！遂拂衣归养母。

　　闽抚许孚远、金学曾等屡辟不就；孚远欲荐起之，力辞。母没，益杜门读书。久之，每临觞欢畅时，忽谈及亲，泪汪汪下。既而出游诸名山，挈一僮、两行箧，箧置五经数卷、壶觞数事。所至不谒贵人，不受馈。年六十，裹粮走金陵，就焦竑谈经，深叹服。益从竑借读所未见书，读快辄游，游快辄还就竑谈。间数岁一归展墓；归数月，辄复出：如是者又十余年。年踰七十，犹遍登五岳，浮洞庭、彭蠡以归，则年七十有五矣。自言游山发白转黑，独恨峨嵋、点苍游屐未遍。明年再出，又明年归，遘疾不粒食，踰月，吟咏不绝以终。年七十有七，时万历四十八年丁已也。

　　少读书云居山寺，虎牝牡夜戏于庭，吟讽自若。晚郊居，夜与客坐，虎逐犬薄坐隅；起叱之，虎惊走，触廊石尽倾。游天台，步石桥，往还穆穆如履平地。镇东帅沈士宏邀与泛海，剿倭于东番（今台湾）遇风，舟几覆，据船歌曰：『水亦陆兮，舟亦屋兮，与死而弃之，何择于山之足、海之腹兮』。俄风定，士宏洗酌请载歌。歌曰：『学而不足用者耻兮，用而不能无用者鄙兮。无用而不废时用者，谁氏之子兮』。盖自道也。论学务审时义，切日用，不为空言。尝言：『言于妻子、言于婢仆，无非道也；何必聚徒而后言！行于饮食、行于坐卧，无非道也；何必居位而后行』？又言：『昔为诸生，拱手而谈戒惧，实未尝戒惧也。及为天子守边，百责攸萃，年未四十，发白种种；节侠气尽，危悚日深。不言戒惧，戒惧在兹』。又言：『兢业在心，所以兢业在事。今儒者曰：兢业，心体也。但保心体，事为之未。无足介意。歧内外、判心迹，故惊虚谈，无当实用』。皆切中当时讲学之弊。生平储书最富，所辑世善堂书目，多唐、五代遗书，世所未见之本。其说经：有易起于一画，包涵万有，初未有文字；古今诸家言卦不言图，是舍本寻末。故伏羲图赞一笔圈成，不待奇耦离析，而万一千五百二十策悉出自然。又以诗本声教，宜可咏歌；世人知文不知音，无以披管弦、奏朝庙。因作毛诗古音考。又有尚书疏衍、二戴纂粹、屈宋古音义、意言、谬言及诗文杂着十余种，与子祖念所著易用并行于世。

　　祖念字修文，诸生。励学行力田，以资父游，第称其孝。第友董应举亦谓祖念至性似其父，但不务为奇行，而实非人所及云（闽书、道南原委、惕园初稿）。

　　－－录自「福建儒林传」卷四。

　　李光坡（从弟光墺、光型）

　　李光坡字耜卿，一字茂夫，安溪人。兄光地，素通濂、洛、关、闽之学。光坡受学家庭，先宗宋儒。为诸生食饩，喜读秦、汉以上书，乃次第治十三经。质不甚敏，以勤苦自励。后遂弃举业，专意三礼。积四十年，由宋、明上溯汉、唐诸儒之说，着三礼述注。闽人通汉学自此始。又着性论三篇，以订近代名儒论性之失；说详所著皋轩文集。

　　台湾既平，诏督、抚大臣筹度机宜。光坡谓防海之道，有慎设其守者、有探止泊而遏之者、有度要需而绝之者；因为策上之。雍正元年举孝廉，有司以光坡应，已寝疾矣。

　　光坡性至孝。父病笃，焚香祷天；然及于掌，不知也。母老多病，日侍寝，朔望祈天益寿。亲丧，十旬之内止饮勺水，终身哀慕。卒年七十三。从弟光墺、光型。

　　光墺字广卿，好读书，自六经史策、诸子百家、宋儒诸书皆披览融贯。又博综三唐诗律，一时负文章之誉。入高会山中，结茅力学。康熙辛丑进士，改庶常，授职检讨。旋请终养归。还朝，充一统志馆八旗人物志纂修。乾隆元年，进三年丧议，纯皇帝深嘉之。是冬，朝臣以宿学耆儒荐，出督山东学政。奏两闱春秋合题非经指，春秋四传宜并习、不宜独宗胡传；又以四氏学宜遍习五经，不得专习毛诗。均如所请。刊朱儒论学要语颂教行教经之条以训土。擢国子监司业，纂修三礼。与临川李绂、桐城方苞论学，老而弥笃。卒年六十九。

　　光型字仪卿，事父母以色养称。少与兄光墺问学于光地，研究性理，尤得力于西铭。雍正丙午，举于乡。十一年，赴礼部试。值诏举理学，大臣以光型应，赐进士。出为河南彰德府同知，权彰德府。户部侍郎赵殿最举博学宏词，历权怀庆、河南知府，又权河陕道。忠信慈惠，有古循吏风；好诱掖士类。迁刑部主事。与兄光墺纂修三礼，充律吕馆纂修。请假归。年七十九卒。

　　安溪李氏，自光地以经术显，传业一门，而言礼尚无专书。光坡后，光墺为考工发明，与光型为二李经说。长子锺伦为周官纂训，孙清植为仪礼纂辑录云（东越儒林后传、道光通志）。

　　陈寿祺

　　陈寿祺字介祥，又字恭甫、一字苇仁，号梅修、又号左海，闽县人。祖起龙。父鹤书，字锡三，一字东麓。世诸生。朱珪、纪昀督学政，鹤书试辄高等，累不举于乡，主讲仙游、龙岩、邵武、漳平、上杭各书院。有诗集数卷。寿祺，其长子也。六岁从周立岩先生游，所谓梅社七子者也；先生喜之。每客至，则属客试所授书以夸异之。成童，遂淹贯群籍。文藻博丽，有六朝、三唐风格。年十五，补县学生，游乡贤孟考功瓶庵先生之门。先生待以国士，谓人曰：『十年后，福州将有通儒出，陈生其是已』。时先生主讲鳌峰。值六十初度，门弟子谋为屏幛之文，未之许也；既而曰：『得陈生文则可矣』。年十七，与名宿陈登龙、黄耦宾、林学陵、许子锦诸人为文字之游；之数人率年长以倍，或十年以长。登龙尝谓曰：『当以千秋自命，勿争一时名』。寿祺亦遗书同县萨玉衡，自咎不能高行邃学、担荷世宙如宋广平、范希文，雄节伟略、建树奇勋如终孺子、班仲升，焠掌苦学、目不窥园如董广川、何邵公。然自守澹静，力绝征逐，非同志一人不妄交；而其胸中时有浩浩落落、慷慨郁勃、不可告人之意。其年少自状如此。

　　十八，值台湾有林爽文之乱，有海外纪事诗。玉衡见之，曰：『此诸将嗣音也』。洎嘉勇公福大将军平台凯旋，其参军郭有堂，寿祺母党也，属撰上福嘉勇公百韵诗并序；沈博绝丽，一时传诵。武进张编修惠言所称，拟之燕许何多让焉者。

　　乾隆己酉举于乡，嘉庆四年成进士。与张惠言、高邮王引之三人名相次，皆经生也；座主为大兴朱珪、仪征阮元。闱中卷为某所遏，元言于珪曰：『师欲得如博学鸿词科之士乎？闽某卷经策是也』。遏者犹摘其四书文中语。元曰：『此语出白虎通』。于是珪由后场力拔出之。既而改翰林院庶吉士，时掌院郎朱公也。在都下，与惠言、引之、全椒吴鼐、歙鲍桂星齐名。辛酉散馆，已改部属矣。朱珪特奏以满洲及边省翰林人数甚少为言，仍授编修；同留者数人，实专为寿祺发也。归省，适阮元巡抚浙江，进谒。元曰：『大考期迩，胡归为』？寿祺以两世高堂，闽中饥，恐无以为食。元为怃然。旋延主讲敷文书院，兼课诂经精舍生徒，一时仁和赵坦、德清徐养源、养灏、钱塘严杰、临海洪颐煊皆相从问业。元又属修海塘志，命创义例；编纂群经古义为经郛数百卷，令高才生分任之。

　　癸亥冬，入都。明年，典试岭南，得士何惠群等七十人。丁卯，复典试中州，得士曹瑾等七十人。己已会试，分校礼闱，得士那莪等十人。两省试，皆遍阅二、三场遗卷一、二万。其所得士位给谏、列曹郎、莅监司、膺方面者盖十数人，如张藩伯岳崧、刘给谏光三，其尤也。在辇下十年，充文渊阁校理（教习庶吉士，撰拟进奉文字）、文颖馆纂修，罕与热官往来。及见嘉定钱宫詹竹汀、金坛段大令懋堂、高邮王观察怀祖、歙程征君易畴诸老，故学益精博。有贵人欲罗致门下，处以要津；峻却之。中尝被公卿论荐京察，书上考，拟陪南书房记名御史，充国史馆总纂。甫属草，以丁父艰归。

　　初，寿祺将以是冬告归省，遽遭大故，乃痛自悔其在都之非，其所述至令人不可卒读。时年方四十，即矢志不复仕。尝谓其门人张岳崧曰：『吾惟不屑不洁，不以不廉之财奉甘旨、不以不义之行欺晨昏，差告无罪尔』。适巡抚张师诚入觐，仁宗命注御制全史诗；携带回闽纂办，延寿祺总其事，克期告竣，其中每有所发明。服阕，陈情乞养母。主泉州清源书院讲席者十年，训诸生以经术，一洗空疏之习；若陈给事庆镛，其最也。尝正定清源书院先贤祀位，并率诸生鸠金增置祀产以资祀事。清源书院建于乾隆中，知府陈之铨遂专祀兴创、增拓诸守令，而郡先贤举弗及，惟朱子位于东偏之楼。乃正未子于东堂从以先贤之祀乡学者：明蔡文庄公、张襄惠公次崖、林氏紫峰、陈氏紫溪、苏氏慕寥、王氏素庵、林氏清、李文贞公，凡八君子颜曰「先觉祠」，自为之记陷石壁间。复致书于总督汪志伊、巡抚王绍兰，历陈『清源书院数数为路室候馆，讲肄之无所、鼓箧之莫陈，甚非所以敬教劝学。恐各郡县书院皆然。请永远禁止作传舍，并通饬各郡县』。

　　壬午秋，丁母忧，家居。上元叶世倬来抚闽，聘主鳌峰书院讲席。寿祺约先察学行，后考文艺；牒郡县举其孝弟廉洁、通经学古、秀异有才者及岁科试高等若举优行者，守命资送，乃扃试而录取焉。于是创立规约，整肃课程；建考栅为会课之所，每月兼课经史杂学。其教士，以崇廉耻、践礼法、研经术为尚，作义利辨、知耻说、科举论示学者。士始畏其束缚，渐而安之。一时承学之士经指授者，若仙游王捷南之诗、礼、春秋、诸史、舆地，晋江杜彦士之小学，惠安陈金城之汉易，将乐梁文之性理，建安丁汝恭、德化赖其瑛、建宁张际亮之诗古文辞，皆足名家。主讲十有一年，罢于文字之役，汲汲然以汲引后进如恐不及为心。每见诸生实力切劘者，无不为之延举于当涂，或为大府嘉赏、或为学使拔萃，咸使人兴劝。丁内艰后，公卿有以寿祺密荐于朝者；宣宗垂询，有『在家何为？何时还阙？将大擢用』之语。寿祺感激，而不欲易其初志，卒不出。

　　里党义举，若省会大成殿两庑之筑重垣、明伦堂右之辟通衢、敬节堂之恤嫠、米厂之施赈，莫不首倡其议，偕诸同志为之。贡院之号舍，西湖、东湖、木兰陂之水利，则当轴时与咨访，力赞其成者。贡院自乾隆初年前巡抚陈宏谋修整之后，几及百年；号舍旧有八千三百余间，墙檐痹隘、潦湿熏蒸，士子咸以为苦。寿祺言于总督孙尔准、巡抚韩克均，倡捐改筑；各属士民，闻风踊跃。于是号舍则改五为四、巷道则并三为两，增高围墙、夹墙，巷内外地皆砌以石。增建号舍一千余间，其衡鉴堂并官司辨公之所悉改严密爽垲。土石巷甓之属，核省缗钱甚伙。夫匠数百人，立章条、严程限；寿祺戏语人曰：『此所谓以兵法部勒者也』。甫六阅月而工竣。其它乡里利弊，蒿目痗心，往往直陈于大吏，冀获挽救。每不惮大声疾呼，虽间樱逆耳之怒，弗恤；以为苟身晦而道少伸，亦可告无罪也。其关系闽省吏治海防最大者，莫如平蔡牵、伸李赓芸冤抑二事，皆无形中隐为主持，事秘莫得详；观浙抚阮元之始终专用闽将、查勘李案之派王引之，略可识矣。嫉而谤之者至谓仗才负气，是己凌物。虽家居，喜持时局、乡党设施，不能悉协舆论；自大府以逮庶僚，无不貌敬惮而退相鄙夷。自主讲鳌峰，益高掌远跖。不恤人言。晚节支离，论者惜之。然不能实指其鄙夷、支离者之为何事也。

　　慕漳浦黄石斋先生之孤忠绝学，久欲请崇祀孔庙。道光四年，遂联绅士具呈于两府曰：『明儒漳浦黄公道周，行完忠孝，学贯天人。著述本乎六经，节义兴乎百世。建言直谏，斥佞黜邪。蒙难捐躯，咏歌弗辍。浩气足以塞天地，正性足以扶纲常。其德业在梁溪、考亭之间，其志节在文山、青阳之列。其发明圣学、卫道宗经，大旨与刘公宗周相近。是以榕坛、蕺山并峙宇内，非独出处节概两相颉颃；今刘公既崇祀西庑，请并从祀，以彰名臣之轨范、树儒宗之圭臬，正人心而维世教，翼圣道而励贞修，实有光于国家庠序馨香、诗书俎豆之典』。时总督赵慎畛、巡抚孙尔准韪之，并属代拟疏稿。寿祺谓：『明史黄道周传赞称其所陈深中时弊，足为万世龟鉴；御批通鉴辑览纪其学行，推重于天下。乾隆四十一年，特赐专谥「忠端」。其生平著述，四库采录多至十种；皆阐明经旨、推究治道，而尤湛深于易经、孝经。其请学浙、闽，发端以格物致知，物格知致为第一要义。盖蕺山以诚意为主，而归功于慎独，能阐王文成之绪言，而救其流弊；榕坛以致知为宗，而止宿于至善，确守朱子之道脉，而独溯宗传』。遂本此意，拟成疏稿。两府会疏奏请从祀东庑；明年，如所请。又搜辑忠端全书为六十六卷。订以年谱，集赀刊行。又倡举乡先正蓝鹿州、陈修堂、陈补堂、张惕庵、孟瓶庵、庄复斋、李古山、谢退谷、郑六亭、陈惕园十人祀乡贤。

　　福建通志，自雍正九年、乾隆三十三年两次修纂以来百十年，文献将散失，旧志又多舛误；寿祺以为亟宜纂勒。修贡院有余款可以移用，乃言于两府。会同里陈尚书若霖亦移书言之，遂开局。寿祺为创立义例并采访事宜，荐武进李兆洛为总纂。李君不至，两府坚请寿祺兼其任，不告以名入奏；不得已受聘，举才者分任之而总其成。论者谓职官表综核可参六典，经籍志派别可寻家法，方言考通转可悟小学；他如王捷南地理沿革考之翔实，冯登府金石志之补前此所未有，陈善、高澍然列传之雅驯，尤卓卓可传。寿祺复自纂形势、山川二门；逾三年，病甚，犹力疾订改山川稿本不辍。书垂成而寿祺没，于是有修怨攻讦败乃事者；语详文苑高澍然传中。初，寿祺有鳌峰载笔图，专为修志绘也，身后题咏者林立；若林宫传则徐七言律、张举人际亮七言古、谢中书章铤长跋，皆于此事是非明辨以晰，语在各集中。

　　寿祺性介，嫉恶严；有所不可，虽朋旧权贵必力争之。然笃于师友风义，若孟考功超然、谢金銮、郑光策二教谕遗着，皆表章甚力。因病屡辞讲席，大府挽留至于七、八；重违其意，为之暂留。临终前二日，乃命缴还聘书，与大府诀。初，诸生闻辞讲席，课日，二、三百人具衣冠齐集鳌峰鉴亭，佥请再留一年。寿祺慰之曰：『吾尚当自审病势如何耳』。既终，诸弟子来哭者皆失声。

　　闽中自李光地、官献瑶为宋儒之学，兼及汉儒。寿祺初受业于孟超然为宋学；及出阮元之门，又交一时朴学士，因专学汉儒。治经精于今文残阙之学，而于大义名物，又能贯彻而博辩之。撰五经异义疏证三卷、尚书大传定本、洪范五行传辑本六卷、欧阳夏侯经说考一卷、鲁齐韩诗说考三卷、礼记郑读考四卷、左海经辩四卷、说文经诂二卷、两汉拾遗二卷、遂初楼杂录二卷。尝撰春秋左氏礼、公羊礼、榖梁礼，未成。治古文词，有左海文集十卷。经术闳深，未尝一抚欧、苏，而论经世之务切中时事；于人心风俗所系，慨乎言之。又搜采清朝闽中人物行实补上史馆，为东越儒林、文苑后传二卷。外又有左海骈体文二卷、绛跗堂诗集六卷。阮元选其五经异义疏证、左海经辨及文集中之说经者入皇朝经解。

　　雅慕武夷山水，梦想五曲之大小隐屏、紫阳精舍在焉；晚年遂自号为隐屏山人。寝疾时，不榖食者一月；屏医药，惟日啜武夷岩茗、啖柑柚少许。自作隐屏山人传。处分后事，神识不乱。卒前数夕，枕上口占绝句云：『梦想仙峦二隐屏，问天应着少微星。人间无此溪山好，便欲乘云上幔亭』。词意惝怳，若所有会。生平不饮、不奕，樗蒲不入座；惟手不释卷，所聚有八万卷。教子谆谆以慎取舍、依忠厚为本。道光十有四年二月二十日疾终，生于乾隆三十有六年二月十七日，年六十有四。娶郑氏，无出。子三；乔枞，妾梁氏出（揅经堂二集、鉴止水斋集、阮元撰传、陈善撰传、周凯撰家传、衎石斋记事续稿、养吉斋丛录、礼堂遗集、抑快轩文集、干嘉全闽诗传、赌棋山庄集）

　　－－以上录自「福建儒林传」卷五。

　　郑郊（弟郏、从弟邵）

　　郑郊字牧仲，莆田人。父泾，字巨济，万历中诸生，以荐授都司，加都督佥事。性豪迈，好谈王霸之略。壮岁，纵游湖湘间，作元岳记，见推于屠本畯、王稚登。诗多与谭友夏唱酬，而不染其习。

　　郊为邑诸生。幼嗜经史，以著述自任，文名重一时。夏允彝为长乐知县，与郊为文字交，恨相见晚。黄道周尤器重之，称其一日千里，为朱易才。唐王时，道周与何楷荐郊才学擅长，宜居词林；郊力辞。唐王亡，郊隐居壶山麓，肆力著书以卒。

　　弟郏，字奚仲，诸生，博闻强识，与郊齐名。从弟邵，字勉仲，俱以隐居终。郊门人郭凤阶字友日，邑诸生，性高洁，工诗（道光旧志）。

　　林简（同邑戴嘉祉）

　　林简初名玉烛，字子山，莆田人。幼嗜奇语，尝着虫书，幽险莫测。督学郭之奇阅其文，叹为峭折奥古。与徐扬、郑郊、叶甲诸人结琉璃社。崇祯壬午，乡试副榜。寻遭国变，郁郁不得志。卒年未三十。

　　又同邑戴嘉祉，字叔荐，崇祯丙子举人。起兵，清兵至，捕之急；其仆郑十二，挺身代死。嘉祉亡命湖海间，死（东越文苑、闽书）。

　　薛敬孟

　　薛敬孟字子熙，福清人。学识宏博，工诸体诗。唐王时，以恩贡生对策，授萃士。鲁主入闽，擢兵部主事。王败，援徒讲业，吟啸自娱。尝游张秋、又之真定，卒于恒山（道光旧志）。

　　－－以上录自「福建文苑传」卷六。

　　孙学稼

　　孙学稼字君实，侯官人。父昌裔，万历庚戌进士，除湖州府学教授，擢户部主事。历官至浙江参议，兼提学，能得士。权贵关说，不从；中之，即弃官归。

　　学稼少颖异，就傅读胡铨上宋高宗封事，拍案狂叫。其师邓寿朋讶而问之，曰：『恨不生当其时，手刃贼桧耳』！补诸生，刻苦自励。昌裔宅有光禄吟台别业、道山石梁书屋，擅林泉之胜；学稼偕弟学圃读书其中。耆硕通才，多过从者。后学稼舍书屋为道山观。

　　唐王入闽，开储贤馆以选士，咸来汲引；学稼以政自郑氏，事不可为，不出。唐王败，避地长乐之三溪。鲁王监国，攻福州旁近郡县，故家子弟多从之。学稼亦勿与。鲁王又败，兵燹之余，田园尽失；乃弃诸生籍，居杭州西湖，自号「圣湖渔者」。久之，一出游，佣笔墨以为养；间岁一归省母。所历吴、楚、齐、鲁、燕、赵、秦、晋，远出塞外。天下名胜古迹，多入篇什。耿精忠之将叛也，学稼适归里；知难将作，以家托其友，复跳北游。及变作，众乃服其远识。

　　学稼既自废于时，胸次所蕴悉发于诗；善叙事，时称诗史。后以疾，卒于怀庆僧舍。子起宗，徒步五千里，抱遗文，躬御丧车归。所著有兰雪轩草（闽中录、东越文苑后传、道光旧志、柳湄诗传）。

　　蔡震升

　　蔡震升字诏青，晋江人，康熙庚午举人。少负奇姿，诗文绮丽，新城王士祯称为天才，泉帅张云翼及同里施琅延为上客。与侯官林佶、同安阮旻锡之子允让着有理气漫言、事行卑论二书（道光通志）。

　　黄而辉

　　黄而辉字述之，同安人。父廷，自郑氏投诚，封慕义伯，授而辉湖南衡永郴道。工为诗，冲澹隽远；华亭董俞谓其诗『如飞黄蹑影，瞬息千里，而步骤有度，不负泛驾之累；又如洞庭湖心吹铁笛，清声逸韵，能使波涛滉瀁，鱼龙出听』。同县许其镠，字含之，工诗。田茂遇谓其纵横自如，不囿于境；如樵秋岭、钓春潭，童山涸泽，未足拟似（道光通志）。 

　　陈梦林

　　陈梦林字少林，漳浦人。父聿毅，遭乱，转徙潮州，生梦林。二岁而母卒，鞠于浙人侨居于潮者曰林雄，养且教，以至成人，因自名日梦林。少发愤读书，留心经济，习兵事。康熙二十五年，客游贵州。或劝以贵州籍应试，学使者拔第一。黔州知州黄秉中奇其才，为援例入太学，劝归闽。时漳浦知县陈汝咸会诸生讲经，心赏梦林；又受知于学使者沈涵及巡抚张伯行。

　　五十年，秉中抚闽，招入署。会海盗郑尽心为官军所追南奔，诏捕之急，巡抚悬千金购能获尽心者。方书榜，梦林前曰：『贼不能获也』！巡抚愕然曰：『云何』？梦林曰：『逋盗入内地，无人识者。即能识，畴不惧后祸？当购贼党相擒，予重赏，其可』。巡抚如言，尽心果为其党高允泮擒以献。

　　初，林雄卒于广东。其长子一新卒于浙。一新遗子圣祥，梦林自闽往视者数矣。至是，念己日就衰，斥田园得百余金，自携以畀圣祥。渡曹娥江，访汝咸之子于宁波；过浙，哭故学使沈涵于归安。乃由吴淞渡海南归，所过洋面，相度形势。

　　康熙五十五年，当路聘梦林修台湾诸罗县志；于岛屿■〈氵义〉港之出入险易、战舰民船之大小坚脆，洞若观火。六十年朱一贵倡乱，梦林方南游南澳，访总兵蓝廷珍。廷珍问策。梦林为上策制府满保，请速移节驻厦门，调兵饷。策上，而制府已先发。时提督施世骠与廷珍议统舟师，定南北中三路进剿。梦林力陈南路海道险恶，舟不能泊；当会澎湖，相风便分两路。大将由中入鹿耳门、副将由北趋西港，绕贼背后，计万全。又陈战舰宜用轻捷，以便操驶。制府用其言。聘入幕，为治装；前席请曰：『生为我一行。事定，当不失郡守』。笑曰：『梦林冀护乡里耳，无他愿也』。遂行。至则与世骠、廷珍规画事机，缚渠魁、搜余党，招反侧、拊善良。时守令未至，事皆决于幕府；告密者众，持重不发，民情安辑。留台五阅月；还报，制府欲叙功以实前言，梦林固辞而归，遂绝口不言台事。读书鳌峰，与修先儒书。乡试同考官慕其文，欲为地，峻拒之。

　　雍正元年，诏举孝廉；当事欲以梦林应，固谢而止。所善礼部侍郎蔡世远、刑部侍郎黎致远、吏部侍郎沈近思，皆以书问，邀游长安；俱以足疾辞，不赴。乾隆七年，巡抚以博学宏词荐，亦不赴。是时年七十有三矣，梦林乃言曰：『吾少孤，涉猎书传、作文字，求科第而已。既不可得，佣笔墨，从军草檄，奏记谬为世所赏，吾恧焉。辱交诸君子，强自刻厉；为贫故，间受礼馈，常以为媿。顾自反生平借箸运筹，孟子所云「无「欲害人之心」者或庶几焉。第居贱志不行，未能充之耳。若利己妨人，驰声华、借权贵以荣身饱家，虽转死沟壑，不为也』！

　　所居屡迁，额曰「他斋」；人称为他斋先生。蔡世远家居时，入县必宿他斋，纵谈竟夕。外惟阮文、庄亨阳称同志；晚尤善雷鋐。疾革，遗命以志铭属庄、以传属雷。年七十有六。好为诗，游台诸作，蔡世远、沈近思谓其不减杜少陵（道光通志）。

　　－－以上录自「福建文苑传」卷七。

　　朱仕玠

　　朱仕玠字璧丰，仕琇弟，拔贡生。教谕德化，移凤山，擢知内黄县，遂归。仕玠能古今文，尤工诗。尝以古今论诗称宋严氏，然所见仅能尽盛唐诸人之美；至其前者，皆不能合也。因举经能温柔敦厚四言为诗本，其所自为格致高简。闽诗，自明初林鸿、高棅倡盛唐士学，摹拟失真，沿成习派。仕玠因辑何梅、李荣英、族父璜、世父霞四家诗（皆出自新意，不囿于土风）为濉溪四家诗钞（道光通志）。

　　叶梦苓

　　叶梦苓字松根，侯官人。乾隆壬午科举人，官台湾凤山县学训导。遇叛寇戕县令，乃招集义勇，竭力防御，踰年，全家殉焉。梦苓为黄任外孙女婿，有秋江集笺注，余文稿、吟草、异闻汇纪、诗话解颐，皆湮没于官廨中（耕村姑留稿）。

　　吴玉麟

　　吴玉麟字协书，号素村，闽县人。少倜傥，有奇气。九岁时，父某与前辈燕集喜春堂，指庭前竹命题；玉麟信口成绝句，有「虚心纔能箨，直节已凌霄」云云。弱冠，善技击。闾里纷难事以告，辄立为排解。家丰于赀，慷慨好施与，以故渐落。乾隆丁酉举于乡，五上公事不得志。其间游幕从戎，踪迹半天下。中年就教职，历任龙溪、惠安、尤溪、福鼎、仙游、同安、凤山诸县学。所至教养兼施，以兴利除弊为己任。凤山岁旱，重凿莲花潭，筑石砌塘，溉田数百顷，民甚赖之。邑令吴某奸贪不法，玉麟揭其状四十上诸大宪，为布政使所庇。后值长官莅任，玉麟据学政全书不郊迎，益触忌；以诬罔论谪，居湖南桃源。

　　生平邃于易，精天文。居谪所十六年，执贽门下者日踵接。时与生徒访仙源故迹，补植桃花数百株，桃源七志多存录焉。著述多种，十之八九沦没湘中；藏于家者尚十余种。光绪丙子，榕城大水，所撰五经诠解、管窥汇编、研几秘录等书漂没殆尽。今其传者，仅素村小草十二卷、千姓编一卷、重修湖南省志若干卷及未梓行之恒星歌一卷而已。卒年七十。

　　三男灿然，道光辛巳恩科举人。四男桂森；妇魏氏，以孝烈闻。从妹少娥、女河洲，皆奇孝（曾孙弼昌撰家传）。

　　魏本唐

　　魏本唐字又瓶，一字富春，又字变馨；唐郑公征后。唐末入闽，居福清；清初，始迁会城。本唐八岁而孤，倚母林氏十指为活。嗣依世父龄以居，从师于里人家塾。师与塾儿讲题义不喻，本唐细书于掌，师以为戏，将责之；伸视，则文也。里人忌之，拒附学。嘉庆己卯领乡荐第一；以素知名，时称魏解元。

　　庚辰入都，座师何漆汉招寓邸第。道光丙戌，大挑一等以知县用，签掣直隶。频委勘问，辄有平反。如南乐县民妇夫死改嫁，携十五岁女往，其故夫族弟邑诸生讼诸官，原勘援同居继父有服，夺其词。本唐以礼与律为继父制服意皆重在同居；所谓同居者，必幼小有收养之功，长为娶妇俾有子嗣。即其不同居者，亦必先尝同居、后乃异居，克尽继父之道，非素无恩养也。若女子外成，本不得有继父之服。今此女虽无大功亲，而有小功缌伯叔收养，则非无所依泊者也。其母嫁时，年巳十五，则不在子幼之限矣。其母欲携至后夫家，即兴讼端，则并未尝同居矣。以笄年待字之女随再醮之妇，指漠不相关之途人为同居继父，背礼破律、伤风败俗，莫此为甚。作说辨之，断使归宗。

　　其明年，改就教职，借补永安县学训导。每进诸生及子秀仁、秀孚兄弟讲经史、诗、古文，恒危坐终日，间及午夜无倦容。如是者三年，不知禄入之薄也。己亥，调台湾县学训导。时岛夷滋事，后又有郭崇高抗粮一案，长官檄劝捐、檄募勇、檄守东南城；本唐与绅衿黾勉从公，每警于机先、虑及事后，卒不以此干进，士论归之。以故姚莹、熊一本前后两台道均不以吏属相待，且令子侄及门下士执贽受业，而以时躬诣学舍谈艺。癸卯，卸县学篆，署台湾府学教授。厘正昭忠祠位次，酌议文信国主新附庙庑仪注。乙巳，补上杭县学教谕。谒朱子祠，见祠后有堂曰「念典」，盖以祀捐修学宫者；其人率存在，且多滥及，牒县废其祀。

　　丁未，大府檄晋省校勘福建通志。通志重纂于道光己丑，总纂为陈编修寿祺；书成，筹祺卒。梁章巨布政家居，起而议之。至是，巡抚徐继畬请魏编修敬中为总校，本唐副之；本唐于山川、古迹沿革悉多补订。海防一志原纂在十数年以前，时势顿殊，用意自别。洋市自道光二十二年始有西洋夹板入闽，本唐更为类次编定，以广向来所未及。

　　己酉，调晋江县学教谕。学宫明伦堂倾圮，捐俸劝修。咸丰癸丑四月，海澄会匪滋事，漳州郡城不守，漳浦、长泰俱陷；时学使者案临，文试乍竣，闻变大扰，校官散归。郡檄本唐领郡学及训导事，守北城。未几，永春、延平皆警，泉州势尤岌岌。七月，事略定，推升汀州府学教授；旋复奉调晋省校刊通志。时福州钱荒，米价昂贵。丙辰，乃挈少子秀铜赴汀。已而粤匪猝至，郡守飞檄出城，促令乡团入保，而城遂于是日陷；秀铜及于难，本唐避入近县。途次冒犯风雨，病归；未几卒。

　　本唐素笃学，至老不倦。虽值寒，绨袍一领，兀坐丹铅，间漏四下未辍。每束装，必以书麓行，曰：『吾所到之地，一日不设书案，便忽忽不乐也』。尝授秀仁小载记至月令，兼取大戴礼夏小正为讲解。此书汉、唐传本久佚，宋韩元吉本讹谬非一，惟通志，堂传子骏本最善，而亦有不尽然者；于是求之经典、旁及古书，更合诸家异文，时出已见订正，成夏小正校注四册。频年披阅经说，凡有心得，辄书卷端；晚则删繁就简，成读经札记四册。周礼七闽所赅甚广，秦时闽中郡境跨九江，适当楚、吴、越之冲。汉无诸王闽中，其封壤错入豫章、会稽，故日闽越王，闽非指今福建。今福建在周日东越、汉初日东冶，设冶县；后汉更名东侯官。而闽大记、闽书辄以闽标目，盖沿陈、隋，不师古之称。旧通志建置表于两汉冶县沿革既不甚详，新志原纂乃析冶与东冶为二、又析东侯官与侯官为二，迂曲难通。于是考订编辑，成东越沿革表五册。他所校勘者，更成山川古迹订讹二册、海防洋市补二册。魏氏世系见于史记、新唐书，其间有略者、讹者、疑者；而福清旧谱所序先世，更与史传违戾。于是悉力订正，上考历朝以明其本之一，下迄近代以明其支之分；创立义例，以示将来，成魏氏世谱五册。文文山御试策向无注本，读者多不明其意旨；于是考之宋史及宋人纪载，着文信国御试策注一册。晚年，自定散体文八册、古近体诗三册、试帖诗二册。平日说理以程、朱为宗，谈经则意主汉学，旁及诸儒异说。生平笃于故旧，师友间尤肫贽。魏氏族微，族从父辈恒负才不寿；皆抚其遗孤以迄受室。世母金孺人依本唐居，率家人敬事之二十余年。

　　子秀仁、秀孚，邑增生；秀潜学名起，邑庠生；秀铜、秀枬学名森，邑庠生（子秀仁撰行述）。

　　－－以上录自「福建文苑传」卷八。

　　黄汉章（杜铨、谢淞）

　　黄汉章，道光初侯官岁贡生，自号紫云老人。与罗源黄铨、长乐（一作侯官）谢淞、浙江华文漪结兰社，有兰社诗略行世，诗皆学杜。铨，字衡仲，嘉庆丁卯举人，着有寄舫诗钞。为台湾教谕；道光十五年选授三水知县，卒于任。淞，初名在师，字吴卿，又字杏根，道承族曾孙，布衣。早卒，有杏梦楼诗钞（竹间十日话、干嘉全闽诗传）。

　　刘家谋

　　刘家谋字仲为，一字芑川，侯官人。陈侍御寿祺掌教鳌峰书院，家谋从游，与同门张际亮、赖其瑛、郑天爵、许赓嗥相切劘。道光壬辰，举于乡。宴鹿鸣时年最少，身长玉立，主司文蔚曰：『不图今日复见卫洗马』！既累上春官不第，以大挑得教谕。初任宁德、继任台湾，皆约士严、卫士勇。上官有齮龁士者，力与龃龉，上官率不喜。宁德令某为考语曰：『刘某怜才爱士，敢作敢为』。家谋笑曰：『怜才爱士，诚愿之；若敢作敢为，则教官之不足以作为也久矣』。留心文献，所至辄搜罗掌故；在宁着鹤场漫志二卷、在台着海音二卷，于地方利弊尤惓惓焉。任台之四年，海寇黄位倡乱，台匪应之；家谋时已病肺，力疾守陴。积三阅月，以劳卒，年四十。事闻，恤其子为国子监生，时咸丰三年也。仆人护柩渡海归，遭贼；遗书丛稿尽覆于水。将弃柩，或叹于旁曰：『噫！是好官也！是台湾府学刘老师也』！贼曰：『信乎？是台湾府学刘老师也，好官也！吾舍是船』。手挥其众，遽退。于是，同船百八十余人尽向家谋柩啧啧称好官。着有外丁卯桥居士初集八卷，东洋小草四卷、词一卷、开天宫词二卷、观海集四卷、东洋纪程一卷、操风琐录四卷、怀藤吟馆随笔一卷、揽环集十卷，皆可传者（赌棋山庄文集）。

　　黄宗彝（子增）

　　黄宗彝初名熥，字圣谟，又字肖岩，侯官人；自号左鼓右旗山人，刻有小印。幼聪颖。时闽县陈烺能文，世所称东村先生者；其子进士登瀛见宗彝。大喜，妻以女。然屡试不售。父行贾建宁，暴卒，遗箧金五十，尽干没于其族父某；家人大哗，令与较，宗彝曰：『以财故，令吾族恶名暴于世，吾不为也』。卒不发。族父后大困，复就宗彝，卒善视之。戚某病，不能医药。迎治之。友某死，无归，贷资为之丧葬甚备。如是盖以十数。或欲干某大僚，知其与宗彝同学，出百金求介绍；时方窘迫，笑曰：『多哉金乎』！力谢之。

　　宗彝既不得志，又屡丧其弟，家骤落；乃挟策依人。之永安一年、之台湾二年、之漳平六阅月，最后之苏州、复之杭州。遇贼几殆；大风疾雪饿两日夜，结芒鞋行百二十里，死者塞道路，手起其尸而过，血缕缕遍染衣袂。既而慨当事者守备之疏也，发愤作书数千言，论守战之法皆扼要，以遗同乡某令；然其言无私，世弗喜也。苏州破，乃归。中夜慷慨，益萧然不自得。尝对酒泣下曰：『天乎！终于此乎！茫茫者归安乎』！越数月，遂卒。

　　宗彝与同里刘家谋、谢章铤交最笃。治古文有义法，尤精小学。遗诗一卷、婆娑词二卷、方言古音考八卷、杂文若干篇；顾不欲以文人传，不自贵也。

　　子增，承其学，同治癸酉科拔贡，通经学、小学、史学。院试辄冠其曹，与张侍郎亨嘉齐名。顾懒不著作；中年客游浙江学幕卒，身后不存一字矣（赌棋山庄集、石遗室杂记）。

　　张际亮

　　张际亮字亨甫，建宁人。家业贾而少孤，里中老儒李古山才之，其家乃使之读。未冠，为诸生；与族兄绅、光泽高祖望、何长诏友善。肄业福州鳌峰书院，同舍生多俗学，际亮视之蔑如也；为山长陈编修寿祺所器。桐城姚莹官福州，际亮谒之，贽以诗；莹谓曰：『子才可及空同，若去其粗豪，则大复矣』。道光四年，沈侍郎维鐈视闽学，试拔贡中选，朝考报罢。京朝官言诗者无不知际亮，新城陈侍郎用光延寓其家。曾鹾使燠在京师闻际亮名，招饮，同坐多知名士。曾自负名辈，纵意言论，诸人赞服；际亮心薄之。曾食瓜子粘须，一人起为拈去，际亮大笑；众惭，不欢而罢。明日，际亮投书责曾，不能教导后进，徙以财利奔走寒士门下；复不知自爱，廉耻俱丧。曾怒，毁之于诸贵人。际亮以是负狂名。慨当时诸公好士而无真识，曾不如其好色也，取一时名优为之传，日金台残泪记。都中交深者，歙徐宝善、龙溪郑开禧、宜黄黄爵滋、益阳汤鹏、山阳潘德舆，唱和尤密。尝作疏稿，趣晋江陈御史庆镛劾奕经、奕山。际亮既为朝贵所忌，试辄不利。自是历游天下名山川，以其穷愁慷慨之意发为诗歌，音调悲壮。

　　十八年乡试，主闽试者途中约：『张际亮狂士，不可中』。而际亮巳易名亨辅，中式。折卷，见其名，疑欲去之，副主试申解而止；及来谒，果际亮也。会试，复报罢。

　　二十年，莹为台湾兵备道，招之；将渡海，及厦门，畏险而返。鹿泽长为宁绍台道，招之；至则宁波失守，狼狈走江西。遂过桐城视莹家，访方东树、马瑞辰，而至湖北。叶敬昌为布政司，厚礼之。复之吴中，闻莹因台湾战事被劾就逮；计莹赴逮必过吴中，栖迟以待。莹至，际亮方痁，扶病从至京师；莹止之，不可。莹狱十有二日白，际亮大喜。从莹寓炸子桥杨椒山故宅松筠庵中，而病巳深矣。京师诸巨公闻其事，义之。而益阳汤鹏、桂林朱琦、柳州王锡振、道州何绍基、晋江陈庆镛、高要苏廷魁、福州陈景亮，皆际亮故人，旦夕来问视。疾亟，坐莹及琦榻前，取生平诗十数巨册使诵之。际亮日留，则莹、琦于其上署一留字；日去，署去字。一日夜毕，目乃瞑；今所传思伯子堂集是也。

　　既殡，莹为位于松筠庵，素服受吊。一时识与不识，争致赙焉。遂举其柩护往桐城，为位于乡，赴于知交，素服受吊。乃归其丧于建宁。

　　诗已刻者，娄光堂稿、松寥山人集、南来录；未刻著述尚多，交旧录文二卷、黄泸录文一卷、骈体文一卷、童言一卷、缉盐事宜一卷。莹窘于资，遗命其子，卒刊全诗行世，板归诸其家。

　　际亮卒年仅四十五。先是，有妾蒋氏，从在淮上，年方少；闻际亮殁，大恸，誓死守。或劝之嫁，乃削发为尼；一小婢感焉，亦从削发。河、漕二帅及善际亮者咸叹异，资之。子一，名诵芬（东溟文后集、石遗室文集、邵武府志）。

　　王景

　　王景字兰生，侯官人。光绪辛卯，举于乡。事母孝；刻苦力学，志不稍衰，若必得当以慰其亲者。与同里陈琇莹、陈衍为总角交，无三日不相过从，专意为诗。时琇莹与叶大庄方持祧唐宗宋之说，景乃务为清幽峭刻一路，手钞钱箨石、厉樊榭、万柘坡、金冬心、翁覃溪、程鱼门、祝芷塘、黎二樵诸家诗。常集陈念祖家对门酒楼饮，辄弥日论诗；同饮者厌其酸，目笑之。景性愎不广，遇生客敛容不一语，人亦多弗之喜。

　　邵积诚督蜀学，聘往校文；遍历蜀中山水，得诗数百首。嗣以台湾林朝栋统士勇抚垦台中，聘入幕；屯彰化万山中，终日瘴雾如淀，已午仅见日。景居数月，病已而复病。时陈衍游台抚幕，数百里书札月相劳问，琐屑数百言无一欢者；衍内渡，前景益羁孤无聊。越岁，陈琇莹视学河南，从之游者一年。归复游台，瘴气所中不自知；病日以深。力疾归，已不可救矣。卒年四十有三。着有秋影庵诗（石遗室文集）。

　　陈念祖

　　陈念祖字少虞，侯官人。光绪已卯举于乡，会试屡报罢；乃学为诗。甲申，法舰抵马江，朝命以左宗棠督师莅闽；念祖上条陈数千言，中有云：『闽口多山，港道曲折，夷船出入不易；所恃内奸为引导并潜馈粮食，以故得逞志。使先事杜绝其接济，彼劳师袭远，终坐困耳。乃防之不早，致无知细民反为彼用。语云：前车既折，后轸方遒；不可不加之意也』。宗棠以为切中，檄总办福州府属渔团；念祖乘小舟随潮上下，察知要隘，筹备督练。台湾统领林朝栋奇其才，罗致幕府。以抚垦劳绩，经台抚刘铭传保由拣选知县免补直隶卅，以知府用。庚寅会试，病没京师，年甫三十九。着有爱吾虑诗（家传）。

　　许贞干

　　许贞干字豫生，侯官人。父利宾，道光丁未进士，官河南知县，早世；贞干甫六岁，母陈氐挈之间关归里，严督之学。十龄，为邑诸生；学使者徐侍郎树铭，利宾会榜同年也。陈氏以贞干年幼，三次乡试不令入闱。十五、六，出交友，闽县陈宝琛弟畜之。出掌书记，以谨敏为主者所器。癸酉，贡优行廷试，得教职。领乡荐，年已三十。司训武平，僻远不获迎养，乃奉母橐笔燕、齐间。乙酉归，从事船政局。刘提督铭传巡抚台湾，富绅林维源以京卿帮办抚垦，亦辟贞干为从事，往来歧海间。自是两处迭邀奖叙，积官至道员。壬辰，成进士。贞干故善殿体书。既试而名第不高，遂请归道员本班，分发浙江。一领书局、一督苏州盐局，再权运司，一摄臬事。

　　贞干鲜兄弟，有三妹，所以推爱之者靡不至。母老常病，求医药惟力是视；尝病笃，刲臂肉和药进而愈。后复刲，不效。性情和平，而意得时颇自矜喜，忌之者遂致倾排，一再左迁为同知、为县丞矣。既而入北洋军幕，旋经江北提督王士珍等历辟掌书记，复原宫。武昌难作，前军机大臣袁世凯起当国督师，贞干典行营笺奏兼会办王士珍后路粮台，然精力渐已销亡。寻得未疾，不良于行；未几，卒京师。

　　文字适于世用而不求深入，着有八家四六注若干卷行世。子居廉，体至羸弱，留学德国，官外务部佥事，后贞干数月卒，无子。家有书数万卷，身后宝琛以价收之（子居廉撰哀启、续东越文士传）。

　　林晸

　　林晸原名如玉，字希村。父鹤年，有专传。晸，光绪己卯举人，浙江知县。幼劬学强识，为骈体文沈博绝丽，置诸金应麟、王昙集中，几不能辨；虽未为高格，见者无不推其能记丑也。同人遇有僻典未知出处者，询之十得八、九。福州正谊书院以赋课士，朋友使代作，有求必应；常一题作至十数篇，皆千言隶事，罕有雷同。尝主台北书院讲席，诗赋命题博奥，台人多不能下笔。一行作吏，文事遂废，惟日以醇酒妇人自晦。未几，遂卒。自都游蜀，有诗数百首，多与陈卧子、吴梅村相近，名鹿俦居士集（续东越文士传）。

　　周长庚

　　周长庚字辛仲，闽县人。同治壬戌举于乡，为台湾彰化县学教谕。知县王某以贪墨激变，乱民拥诸生某为首，啸聚攻城；某，长庚门下土也，城中人推长庚出抚。以肩舆缒城下，半道，飞弹贯其舆。长庚毅然径往其窟宅陈祸福，众大悟，愿就款；已而官兵至，遂投械降。王某诬长庚通贼，告诸巡抚刘铭传，将执而戳之。唐景崇方为布政使，驰牒趣长庚赴会试；舟甫行，追骑巳及岸上，遂变姓入都。寻卒。有周教谕诗一卷（铁笛亭琐记）。

　　－－以上录自「福建文苑传」卷九。

　　唐复思

　　唐复思，闽人也，不知其出处，常往来严州之淳安、遂安诸山寺。康熙间，有宋和者，尝游遂，见僧舍邮亭多有唐复思题壁，书法老，纵诗怨悱，孤放而不自容；知其为高隐者。一日，于燕席上见一老人豪饮，而巨颡丰颐，长目顾盼。主人出图画十余幅，请老人南向坐而题咏，老人则执笔崛然起。视之，则真七尺古丈夫，署纸尾则曰「唐复思题」；始惊即复思也。为人岩立不倚，惟放废于酒。遂人言其初入县南门也，已沉缅矣；僧伽帽插花，袒臂■〈奇页〉歌倚道中。而人既闽产，鸟言晓晓。时山谷犹多警，门者以故缚之；县令则阴察其非常僧，而阳以为醉僧也，笑释之。由是，常游食于淳、遂诸山寺。至甲寅，滇、闽大乱，年余不见唐复思迹。及归，乃云自秦中来。缙绅之徒因疑其志异，稍稍谢绝之。

　　朱和既于席上识复思，明日过访之。往还既数，思复有携杖童子渐与习熟，因微叩以事迹。童子曰：『我不知吾先生。但常见其中夜起视星气，有时或哭。而其枕匣有大铜章一，间尝启匣手弄，秘之；不知何为者』！和意童子未睹官司符篆耳，然则复思固前朝官者耶？又一日，过复思。复思病暴作，心痛；见和至，瞠目而视曰：『复思死矣！恐死而世不我知。复思非我名，唐则我外家姓也。余为烈皇帝御览进士』。言至此则泪。又曰：『后仕弘光』。语未绝而适痛稍差，遂不复言。固问其姓名，亦终不答。病愈。乃去遂而之淳。二十九年，又在临安。临安之广文某谓即莆田之进士林铎云（宋和雪晴轩集）。

　　陈鸣石

　　陈鸣石字体魁，长乐人。族鼎盛，鸣石独甘恬淡。崇祯癸酉，举于乡。次年，会试副榜。鲁王入闽，授礼科给事中。时方播越，鸣石独正色立朝。鲁王败，杜门扫轨，不入城市（道光旧志）。

　　张士■〈木郁〉

　　张士■〈木郁〉，惠安人。崇祯间副榜。后遁居海岛，以书史自遣。辟榖二年，惟食茶果。年九十九卒（道光旧志）。

　　黄元勋

　　黄元勋字肇纪，南安人。幼读书；崇祯间，海上兵兴，从军。积资擢参将，南捣黎峒、北援登州，屡立战功。后从唐王入闽，为右都督；见时事日非，遂乞归。始学诗，日与朋侣倡和成帙。葺故所营天心洞居之。与刘若作方外游，道服终其身（道光旧志）。

　　雷羽上

　　雷羽上字扶九，宁化人，崇祯壬午举人。天性孤峭，简酬接，独与李世熊善。唐王称号闽中，踰年夏，邑有黄通之乱，袭城邑，掳巨室；漳南兵巡道于华玉提兵驻郭外，议剿抚未决。通乘懈执华玉，褫辱署知县朱墀而纵之。土民遑遽撄城守，羽上偕世熊荷戈城头。羽上揖世熊曰：『时事云何』？世熊曰：『鼠子何能为！一能令扑之立烬矣』。曰：『非此谓也，问天下事耳』。世熊默然久之曰：『女叔宽有言，支天所坏，不亦难乎』？羽上曰：『亲疾虽不可为，宁可置勿药耶』？八月，大兵入闽，唐王亡；羽上慨然太息曰：『三百年礼文豢武，求一丁裴、凌统无有也，岂不哀哉』！因泫然久之。遂同世熊隐于泉上之阳迟山。每论当世人品，曰：『见危致命者上也，历险从主死生无二者次也，屏家室、遯穷荒聊明素志者又次也。若浮沈阛阓、豢饷血躯，去屈辱从时者一间耳』。兄翀字六息，诸生。明亡，偕隐不出。

　　杨天宰

　　杨天宰字玉宸，龙溪人。少有才名，鲜衣华饱，■〈斤〉■〈也〉自喜；人以为狂。黄道周酉阳戍归，后进中鲜当意者，顾独喜天宰；天宰遂登其门，从讲学榕坛、邺山，摄衣上座，称都讲。

　　崇祯末，应贡北上；值国变，弃去，避居碧湖之滨。唐王入闽，以翰林检讨征，不就。穷约困顿，寄食于人以终（道光旧志）。

　　张若化（弟若仲）

　　张若化字雨玉，一字苍蛮，漳浦人。弱冠，师事黄道周，得闻明诚之学，旁及律历经纶诸务，靡不淹贯；道周称其才具足了百人。崇祯丙子举人，两上公交车不第，留京师。时道周以言事下北寺狱，若化青衣小帽，杂厮役中时时进狱问起居，左右之。

　　唐王入闽，征拜御史；数月，乞归养。食贫茹苦，尝捣柏叶代蔬；诸孙尝之，喀喀不下咽，若化茹而甘焉。山居四十年，足不及城市，未尝以姓名通有司。励志独行，不标讲学之名；疾恶守义，懔不可犯。时值兵荒，盗贼蜂起；群相戒曰：『慎勿犯张公庐』！乡人依以避难。终其身，盗不入境。所居丹山在群山中，巉岩阻绝，日夕云雾往来；茅茨数椽，上漏下湿。豺虎交横，时曳杖孤往，登陟群峰、徜徉泉石，啸歌自得；人咸异之。年六十六，无疾而终。弟若仲。

　　若仲字声玉，一字次蛮。嚬笑不苟；读书明理，以不欺方寸为本。丙子，与兄若化同举于乡。庚辰成进士，当选知州；以不愿任烦剧，改授益府长史。以礼匡宗藩，请崇宽大、戒严切；不纳，以去就争，益王为之改容。以母病，乞休归。母没既葬，为土室处其旁；闻狐兔嗥啸，辄泣下鸣鸣。

　　鼎革后，山居五十年，清修独善。艺圃一区，果蔬薯蓣度给宾祭，余悉种梅花。栽莳灌溉，身自为之。时蓑箬牵犊，饭陇亩，与野夫杂处。镇帅某雅慕其为人，愿一望见颜色，固拒之。既念老父在堂，惧且齮龁，不获已野服徒步，从一奚奴往具宾主，径去。帅武人，不知书，然顾愈重之。晚岁，益务为敦笃。遇乡里有争讼，辄劝息；不听者强揖之，听者亦揖致谢。邑蝗起，群飞蔽天，触禾稼，草木叶啖尽；民多聚泣，或泥首禳之。独若仲所居数里无外蝗患，里赖以安（道光旧志）。

　　黄道■〈日上永下〉（同邑翁吉燝）

　　黄道■〈日上永下〉字明汝，晋江人，元缵从子。崇祯癸未进士。京师陷，归隐，抑郁成病，恒引锥自刺。一日，自投于百源川；路人救之，得不死。遂闭户谢客，终其身。

　　同邑翁吉燝与道■〈日上永下〉同举进士，尝官知县。后隐居，励节以终（道光旧志）。

　　艾逢节

　　艾逢节字际泰，松溪人。崇祯末，以岁贡生任福州训导，迁国子监学录。淹洽博闻，聚书数千卷，晨夕手一编不辍。唐王时，辟为国子监司业，一见辞归。晚年息影卢峰之下，以琴书自娱。子敏，杜门敛述，克承父志（道光旧志）。

　　陈有度（弟允元、同邑胡元琚）

　　陈有度字无涯，漳浦人。弟允元字无技，从学道周。有度，崇祯末岁贡生；允元，邑诸生。鼎革后，皆弃去。

　　胡元琚亦漳浦人，师道周，友张若仲、若化，自号「太湖山人」。晚居龙溪白云岩，以寿终（道光旧志）。

　　五泉庐逸士

　　五泉庐逸士者，古田人。五人结庐偕隐；问其姓名，笑而不答。邑人余天民诗云：『城北有五人，明季之逸士。国运当阳九，因独行其是。遁迹五泉庐，终身远城市。诗酒尽余年，至今无姓氐』（道光旧志）。

　　郑心开

　　郑心开字静之，闽县人，诸生。明亡，入大士庵为僧（道光旧志）。

　　张纶

　　张纶字道羽，闽县人。唐王入闽，以恩贡生试策；王谓其真实经济可措施行，授国子监博士。唐王败，杜门扫轨。居父母丧，哀毁骨立，须发为白。服阕，犹不茹酒肉终其身。有田租自给；兵荒后，佃逋过半，纶终不肯治之。初为诸生，积饩金二十年，置田若干亩；供宗祠祭祀外，周族人不足者。析产，以膏腴让弟缙，人咸多焉。著述甚富，皆韬藏不出（道光旧志）。

　　夏绍芳

　　夏绍芳字尔念，福清诸生。敦尚气节，黄道周雅重之。后隐于青阳山，名其庐日茧云；着史吟以见志。没后，门人徐起鸿为授梓（道光旧志）。

　　谢宫锦

　　谢宫锦字珂臣，一字苍雪，瓯宁人。少负隽才；自为诸生时，已荦荦有大志。崇祯十六年，建宁大旱，官祷不应；宫锦为文祷■〈犂，木代牜〉岳庙，祀已，雨立霈。甲申之变，号泣誓讨贼，人咸壮之。清定鼎，叹曰：『今时势易天山候也，遯尾则厉』。乃隐阳墩故里，感愤一寓诗词。苕川闵中介视学至郡，闻其名，使人强致之。温语谕之，不从；阳怒欲加夏楚，亦不为动。闵卒怜而舍之。

　　唐王入闽，郑芝龙拥重兵索饷，宫锦作河上叹。万元吉总督江西湖广诸军，宫锦以词劝驾。唐王败，逃茅山顶，即所谓琴山者也；屏绝人迹，独与同邑赖裴成遇雪断烟，忍受寒饿，终不出。妻任字徽士，亦能诗。裴成字掌亭，与宫锦以节义相期。国变后，悲愤为诗，以天问、天对、天答合为一册，颜曰「醉时摊」。日携壶酒，饮且读，醉后往往对天号哭。宫锦卒年仅三十九。裴成不知所终。

　　宫锦尝曰：『古人将恐将惧，犹可戴须眉以见人；令人履薄临深，不敢提首领以问世。胡为不敢？吾爱吾发耳』！又曰：『大厦之倾，虽非一发能支；然天地正气、圣贤正学，未必不因一发留』！而寒公者，不知何许人；时居关中，盖高僧也。赠以诗，亦有「毛发重如鼎」之句。宫锦徒以一发之故，鼯窜兽跧，度日如岁。既全发肤，又得从容死牖下，遂使琴山一片土与首阳争高也。所著有芦中春秋、琴山集、斌阁全集、蕉间集（云寥山人文钞）。

　　李世熊

　　李世熊字符仲，自号寒支子，宁化人；晚号媿庵。所筑之室日檀河、日但月。但月者，离合两字，隐寓为「明一人」也。天下习其初字，咸称元仲先生。少豪宕不羁，视天下人读书无当意者。自经史子集以及秦汉唐朱近代百家，靡所不览。独好韩非、屈原、韩愈之书；故其所为文，如悲如愤；如哭如笑、如寒泉烈日、如暴风雷雨。时当天启、崇祯间，若预知有甲申以后事者；每论古今兴亡、儒生出处及江南北利害、备兵、屯田、水利诸大要，未尝不慷慨欷歔，倦倦有所属望。所与游者若曾异撰、董谦吉、陈燕翼、刘廷标、陈士奇、何楷辈，皆一时志节之士。年二十，应辛酉乡举。兴化李官畲昌祚为同考，奇其文，与主司争元再三，弗合；畲负气，竟袖卷而退曰：『安知此生来科不第一耶』！遂不第（魏季子集以为中副榜）。为诸生，历九试皆冠其曹。每乡试出闱，八郡士咸趋视其文；世熊不胜剧，揭其文于寓庐之墙。于是讙阗杂沓，毕至墙下为观榜，日崦嵫，犹闻伊唔声；涉旬始衰。凡来典闽试者，莫不欲物色李生为重而竟不得。

　　隆武称制闽中，大学士黄道周、都御史何楷、礼部侍郎曹学佺并荐世熊尚志博学，征拜翰林学士；固辞不赴。反复上书与道周，悲愤时事。及道周死义，走福州请褒恤；时问其孤嫠存没、庐舍完毁，辄呜咽。

　　丙戌，大师下汀州，有齮龁世熊于镇将者，谓世熊怀二心，势汹汹不测；亲知咸劝诣一谢，事可立解。世熊为书答所知曰：『甲申以来，名虽挂诸生儒中，儒衫久归败螙；今日解弢释缚，正如鹿返长林。若复伏谒强颜，其戕性刳心，何殊杀戮！古之处士含酖饮刃者，史册相望；仆年已四十八矣，去诸葛瘁躬之日仅少一年、视文山尽节之辰已多一载。请为婉谢当途，若蒙假借，冥报为期』。词倨而理直，镇将终慑其名高，无能挫抑。自是乡居泉上四十余年，未尝一出里门；中间惟一诣西江，泛彭蠡、登庐山绝顶，追惟献、闯横行事，痛悼欲绝。

　　辛卯、壬辰间，建昌溃贼黄希孕剽掠过泉上，里有卒摘世熊园中二橘；希孕立鞭之，注马园侧，视卒尽过乃行。粤寇至，燔民屋，火及世熊园；其魁刘大胜遣卒扑救，曰：『奈何坏李公居室』！乙卯，耿情忠反，遣伪使敦聘，络绎踵门；世熊严拒之。自春徂冬，坚卧不起，乃免。以书告魏礼曰：『王审知辈固不足道，然今正未易得也』！

　　晚节好南丰谢文洊、甘京、宁都彭士望、魏禧、魏礼，四方士归往者如水之朝宗。老自弢晦，稍躭禅悦；然其乡人及旁乡人凛之，趋决事如官府焉。世熊能用其乡族，更先后乱，辄率等辈设方略而或虔刘之。筑士堡若城，俾宗人、乡人保庇其间；故诸乡落多残毁，而其乡独完。有司以世熊故，亦恒薄其乡人徭赋。所著寒支初集八卷、钱神志二十卷、史感、物感各一卷、狗马史记若干卷、宁化县志七卷、本行录三卷、经正录三卷。楚中冯之图谓世熊得秦文气多、汉文气少，世熊以为知言（魏季子文集、托素斋文集、鹿洲初集）。

　　黄澄之

　　黄澄之字静宜，初名师先、字帅先，一字师正。晚易今名，改字波民。建阳人（一作福州人、一作建昌，皆误）。初，以布衣为阁部史可法幕府上客。可法以大学士督师维扬，奏授以官；其答清摄政王书，相传为澄之笔。可法殉国后，澄之遂行遯以老。时之称之者，谓其才略王景略、节义谢皋羽。而诗笔妍丽，不类其为人；新城王尚书士祯选其诗人感旧集。穷老无子，殁于扬州，同人醵金殡之（遗民诗、吾炙集、龙性堂诗话）。

　　石镜

　　石镜字可日，福清人。幼孤，母徐纺绩授镜书。弱冠，补侯官诸生。唐王入闽，以恩贡生廷试，授翰林院萃士；萃士者，唐王所设官，即庶吉士也。既闽事渐不支，人或言及；镜怒发上指，告曰：『君辈不敢知，吾不降辱，以负所学必矣』！唐王败，携家归故里江阴；祝发为僧，授徒资朝夕，自称「蜀道人」。终日与人言忠孝事；偕僧幻来

　　日渔子为方外游，山巅水涯靡所不穷。亲故赠遗，不受。偶患腰病，治不效。临没叹曰：『此身应死久矣。隐忍至今者，以老母故。今已矣』！笑诵南华经卒（道光旧志）。

　　何其伟

　　何其伟字梧子，闽县人，自号鼎石山人。隆武开科，中式乡榜。唐王败，流寓连江；僧帽道帔，隐居教授，自称逋民。暇则抱瓮灌园，足迹不入城市（全闽明诗传）。

　　薛敬孟

　　薛敬孟字子熙，福清人。学识宏博，工诸体诗。唐王时，以恩贡生对策，授萃士。鲁王入闽，擢兵部主事。王败，授徒讲业，吟啸自娱。尝游张秋、又之真定，卒于恒山（道光旧志）。

　　黄士举

　　黄士举字天玉，连江人，尝举唐王时乡试。后僧服为方外游，自号龟峰逋民（道光旧志）。

　　吴楷

　　吴楷字子方，闽县诸生，有文名。唐王败后，隐鼓山涌泉寺侧，祝发称冒僧。鲁王入闽，乡兵起，有僧石田者，拥万人入鼓山，号义师，恣剽掠；楷怒骂曰：『如是则何谓义矣』！石田缚致堂下，刃胁之；复骂。石田益怒；会得解，逸去。既鲁王败，楷终不出。朋旧载酒游涌泉，则访冒僧，与饮不郄；或贵人至，则弗与通。其友王兰仙为置田十余亩，楷与子同耕作、妇为酿卖以自给；终身不入城市（南窗草存）。

　　方润

　　方润字具蒙，闽县诸生。当唐王时时事日非，尝重刊铁函经、晞发集，序而行之以见志。唐王败，润隐居授徒自给（道光旧志）。

　　戴扬烈（同邑戴贞会）

　　戴扬烈字应承，一字鹰公，莆田人。唐王时，尝与乡荐；后隐居，自称无功子。筑小楼，颜曰「遯山」；十余年不下，亲串罕见其面。诗多郁轖侘傺之音。

　　同邑戴贞会，字叔中，与扬烈同荐。亦隐居以终（道光旧志）。

　　刘若

　　刘若，惠安诸生；才藻绝伦，何乔远、黄道周咸器之。唐王败后，入黄蘖为僧，名超宏，字如初。友人赵介存奉百金为资，辞曰：『四大尚非我有，安用此为』！及病亟，遍速知交，与聚首数朝夕，卒。初为僧时，父母俱无恙，岁一再归省；迨亲没，服丧卜葬毕，乃不复返（道光旧志）。

　　陈廷煁

　　陈廷煁字允硕，闽县人。父国栩，字次韦，举唐主时乡试。廷煁年十五，闻闯贼陷京师，恒于无人处涕泣；及唐王败，复恸哭。其父国栩欲为论婚，廷煁曰：『既无国，何家为！延宗祧，固有兄弟在』。遂不娶。不易衣冠，居招隐楼，终身不下楼，乡人罕见其面（道光旧志）。

　　林春芳

　　林春芳字子实，古田人；诸生，能诗。明亡，以节自全（道光旧志）。　

　　伊勋（兄志可）

　　伊勋字无功，宁化诸生。下笔数千言；能弓马，旁及书画琴奕。明亡，弃诸生，断荤酒，入鼓山谒永觉禅师，受其钳锤；即运水肩柴、不苦也。

　　勋兄志可，字有之。弱冠补诸生，有文名，与莆田朱继祚善。福王时，继祚荐为温州通判，不赴。明亡终隐，颜其居日「懒佛」。

　　同时弃诸生者有伍行、黄戴元、伍日望。日望事别见。行制行清苦，为文穴幽穿险。隐遁后，其子为菜佣以给爨。戴元以义侠自许，数条陈邑利弊，如义田、疏狱、解散长关诸策，皆以古义传时事；有司以为迂缓，不果行（道光旧志）。

　　崔相

　　崔相字介臣，侯官人，诸生。唐王时，与林化熙、张纶辈号十义士；特赐恩贡生，官萃士。鲁王入闽，擢编修。时郑彩专擅，阁部熊汝霖、义兴侯郑遵谦俱被害，相独立群邪间，以严介自守。鲁王败遁岛外，相乃逃于曲蘖；酒酣耳热，往往发为诗歌以见志。后卒于福清海坛山（道光旧志）。

　　黄士尊

　　黄士尊字子皋，侯官人，诸生；与闽县张纶齐名。士尊家稍殷，好施与，尝出腴田二百亩周乡族。鲁王入闽，兵起会城，门昼闭，斗米千钱；戚友咸投士尊，士尊应之不倦，仓廪为空，所全甚众。与林垐尤厚，共砚席五、六年。及闻垐死，士尊曰：『昔马新息羡马革裹尸为盛事；今子野以身报国得死所，大丈夫何必效儿女子痛悼为』！士尊博学，无所不通；尤嗜周易。乱后，闭户庄诵不辍。卒于家（道光旧志）。

　　浪沧水樵者

　　沧浪水樵者，逸其名。父为隆武显官，与郑芝龙不协，仰药死。水樵伤父死国事，易代后不求闻达，惟以名山水自娱；五岳四渎，游踪几遍。贝勒初定七闽，下教录用故明大臣子弟。水樵不出，则使索之山中；水樵蓬首披麻出见使者曰：『哀哉天乎！奈何傫然衰绖之中而腼颜衣锦临民乎』？使者感动。终丧后，屡辟不起。或征其辞，水樵慷慨出涕曰：『吾极知兴朝用人不次，无论凭借先人余荫足以坐至通显，即命某提三寸管与诸少年角，亦未必不博一第。今已矣。自吾考逆溯而上。世为亡国师保、受恩深重，非他族比也。已矣！长为农夫以没世矣』。生子不令就试，但知书识字，谙于大义而已。海宁张符骧闻而高之，欲邀与语；水樵悠然鼓枻而去。或日，此前孝廉兴化李季子也（张符骧依归草）。

　　高士侣

　　高士侣字汝齐，侯官人，诸生。鲁王败，高隐不出。与闽县吴楷并重于时（道光旧志）。

　　项元

　　项元字白仙，福清诸生。明亡，弃衣巾隐居不出（道光旧志）。

　　毛元吉

　　毛元吉字仁仲，闽清诸生。屡试冠军，弃去，自肆于诗文。明亡，终隐不出（道光旧志）。

　　杨乔岳（黄仲英、王銮、施础、丁长春）

　　杨乔岳字季平，龙溪诸生。能诗赋，善楷法。明亡，放浪山水，侨居杭州，与僧白汉为方外交。

　　黄仲英字茂先，倡韵社赋诗。明亡后，弃家为僧，名廙，号不识。王銮字伊人，隐居卖诗自给。一字一钱。施础字润石、丁长春字淡卿，并为僧。四人皆乔岳同县人（道光旧志）。

　　郑垂青（同邑谢世昌、郑彦辉、严飘香、康泰）

　　郑垂青字正子，仙游人，诸生。素跌宕，人目之为狂士；而事亲笃孝。明亡，遁入深山，终隐不出。同邑谢世昌，字二乐，读书负气；亦隐邑西村落僻处，缭以周墙，种麦稻菜于其中，墙外人亦不得见也。又有郑彦辉、严飘香、康泰，皆以高隐着。飘香字王思，泰字叔彬（道光旧志）。

　　雷元明（弟骏鸣、子焻、同邑巫日如、伍福绥、王之麟、王某）

　　雷元明字左青，宁化诸生。明亡，元明偕弟骏鸣同弃诸生，与李世熊同志，交相得也。骏鸣字赓扬；既弃衿巾后，时时长号移晷，狂走村落间，人莫测其故。子焻，字幼韫，承父志不出；着有幽寻、幼韫诸集。黎士弘称其奇情奥衍，父子间自成一子；宁都魏禧比之登太华、上青柯，足蹻踵跛，目不得瞬。焻终于布衣。

　　时同邑巫日如、伍福绥、王之麟，王某，俱终隐不出。日如、福绥皆诸生。日如贫孝友，授徒所得修脯资悉进奉亲及二弟。福绥字又成，一字户山；友人邱眉能文而酷性，福绥以赀佽其婚。之麟字振子，以荐辟，官职方主事。王某者，当流寇侵城时，尝鬻产募勇士全城（道光旧志）。

　　江兆兴（弟兆京、同邑李向奎）

　　江兆兴字廷起，弟兆京，俱泰宁诸生。鼎革后，奉母遁山中。后避寇，复入城。兆兴题其壁曰：『抗志不回城市，有海滨之致；居心未净终南，亦垄断之行』。易名日韬，字市滨；兆京易名遵，字道陵。

　　同邑诸生李向奎，字聚仲，有文名。明亡，挈家隐瑞溪之莲岩，易名日游，字敖民；以吟咏终其身（道光旧志）。

　　王仍辂（弟仍缙、同邑许智、程之正、江于修）

　　王仍辂字载卿，漳浦人。从张士楷游；相与登山巅，望大海，涕累累下。寻率妻子入球溪万山中，暮年乃还东里。山居置一笠为亭，四面编茅障之，竟老其中。仍辂弟仍缙，字伯云，邑诸生。善大书。亦终隐不出。

　　同邑许智字或者、程之正字亦奇，皆诸生。智博通经史，尤长于诗。明亡，隐居不入城市。之正性端方，取与不苟。明亡，赴文庙拜辞衣巾，遂终老山中。江于修字仲夫，行止岸异；与人往来书刺，悉署霞城市隐（道光旧志）。

　　陈兆鼎

　　陈兆鼎字克重，永福人。明亡，遁迹不入城市，不改初服。一年病卒（道光旧志）。

　　欧琪

　　欧琪字企甫，侯官人，诸生。少英伟，过目成诵。年十七，府、县试不遂；乃诣试院，自署天下奇童欧琪投试。提学奇之，试以七艺，日午立就；拔第一，补诸生。及唐王败，与齐巽、江不空同起事，被获。逸出，变姓名，隐福清黄蘖寺，依隐元和尚为僧。后有人过山中，临别曰：『为我寄语林惕善，清明重九，勿忘只鸡尊酒奠吾先人坟前。足见师弟之情，如此而已』。后卒于都督谢鼎舟中（道光旧志）。

　　何师亮（子源汇）

　　何师亮字以黄，福清人，诸生。明亡，削发；居祖父墓侧，称无庵居士。子源汇字聚九，初从父偕隐；及父母继殁，哀毁不欲生。岁时祭祀，必恸哭。弟汉阳早卒，抚二从子若己子。播迁后，族众困苦，源汇多方周恤，存活者众（道光旧志）。

　　林六长

　　林六长，佚其名，闽人。山阴刘念台却扫谢客，游士不得款其门；顾独好六长，诒书告钱谦益曰：『六长佳士，不媿公题目者也』。六长居虞山小兰若。卧病浃旬；编荆为门、支石为榻，萧然安之。病少闲，与一二老僧逸民探雪井、历石城，咏常建皎然破山寺诗，访淳于斟、慧平子之遗迹。箧中所存，惟道书、诗卷及所藏邹忠介奏议耳。所著有虞山草，钱谦益叙之（初学集）。

　　郭彦（同县林东向、高瑞伯、周鼎臣）

　　郭彦字中夫，古田人。能诗，善画兰竹。以修城功，诏授散官。明亡，隐居不出。与彦同隐者，林东向字育我、高瑞伯以字行、周鼎臣字允辅，皆彦同县人。瑞伯以能文着（道光旧志）。

　　洪思

　　洪思字浩士，龙溪人。父榜，字尊先，从游于黄道周；思随父同受业焉。道周殉难江宁，思与父偕隐山中，为道士冠服，足迹不入城市。道周著述甚富，兵燹散失，十存二、三；思收辑遗书，求之远近士大夫家，垂五十年而遗书始全。思之讲学，以存诚主敬为本、致知力行为要，盖得诸父师居多。尝念其师之学在易而行在孝经，遂述黄子易与孝经，谓之洪图；总十二部目，自敬身始，皆为救世之书也。思匿山泽中，时或刺小舠诣邺山，访石斋讲堂；上钓台，乃放歌，歌竟恸哭。少时尝慕谢翱、郑所南为人，故孤怀峻节亦似之；文章雄博似其师，而出以明快。好诱掖后进，质疑问难者指示无隐。有司重其人，常造访，皆避之而不见。妻戴，名吁，字子戴，与思同作苦。尝居围城，粮不继，啜水俟毙，而十日无恙也。思晚年，家尤贫，恬然安之。子民贞，有父风（道光旧志）。

　　鄢正亨

　　鄢正亨字孔升，永福诸生。明亡，不应试。或劝之行，以无资斧辞；或赠之，即沽酒命醉。终老山中（道光旧志）。

　　雷民望

　　雷民望又名易，字朗生，泰宁诸生。父开先，字龙起，以博学称。民望性孤峻；早失偶，洁居数十年。明亡，匿迹栖云岩以老，颜其居曰「藕孔」（道光旧志）。

　　李稚垣

　　利瓦伊垣字微甫，中卫人，世袭千户。幼有大志，好击剑，能读书。明亡，变名遁，字支公；佣书赵、燕、鲁间。归，闭门终老焉（道光旧志）。

　　林承霖

　　林承霖字两可，诸生；以古人自期。祟祯甲申京师陷，入麦斜岩隐居。藜藿不饱，潜心理学；与仙游谢天驹友善。天驹字山子，携家入山，致书数千卷，以吟咏编摩自乐，终身不出（道光旧志）。

　　薛铨

　　薛铨字穆生，幼从父居会城，为侯官诸生。恬静寡言，精字学。明亡，隐于市，益专心古篆。其篆刻海内鲜匹，求请者无虚日，以此终余年。铨奉亲甚谨；妾陈，尝割股疗姑疾（道光旧志）。

　　黄锺选

　　黄锺选字公干，诸生。国变后，卖卜京中；得钱，即召邻里痛饮悲歌。所作诗，秘不示人（道光旧志）。

　　任元忠

　　任元忠字上界，诸生。尚气节，淹通经史，尤精周易、洪范。明亡，潜隐于家，不通宾客。最后，知府张琦聘修郡志，卒不赴（道光旧志）。

　　邱梦彩（从兄士璘）

　　邱梦彩字熊生，上杭诸生。闻国变，时时失声哭。一日，携书数卷，飘然出门，不知所终。从兄士璘，国变后屏居深山，亲知罕觏其面；郁郁发病死（道光旧志）。

　　陈重器（弟彝器、同邑李庭熙）

　　陈重器字镇况，海澄诸生；善画工诗。弟彝器，字范况；与兄偕隐，终身不入市廛。同邑李庭熙，字熙庵，亦遁居海岛（道光旧志）。

　　车丁当

　　车丁当，将乐人，失其名。居城北隅，孑然一身，斗室自爨。每出，则扃箧笥、户牖殆遍，佩十余钥，行动有声，人遂目为车丁当。业医，人亦鲜试其术。明亡，闭户号泣，衰绖者百余日。自后，每三月十八日执香跪门外，北望恸哭，积楮镪于路焚之；终身不改（道光旧志）。

　　－－以上录自「福建高士传」卷四。

　　余思复（施中、施开冶）

　　余思复字不远，晚号中村，将乐人，故明诸生。初名有成，明亡，弃诸生，改今名。少笃学，尤好韩吏部书；日取考亭旧本反复吟讽，至忘寝食。出交桐城钱澄之、宁都魏禧、宁化李世熊辈，咸推重之。思复绝意进取，放浪山水间；所言天下事，多世人所讪笑，而不以人言屑意。康熙己酉出游，御史笪重光奇其文，因见之；施闰章、王时敏皆恨相见晚。宁都魏礼尝称其诗甚古，奇崛不驯之气皆出之本然，自是古人佳处。时敏子为刻其吴游草。盖流落吴越，久之乃归。卒，年八十矣。生平不事蓄积，囊中少有即留宾；济人急，至金尽乃已。尝有所往，有攘其行李以去者，若无事然；终身不言其姓名。与人饮，尽其欢，竟夕不乱。或问之诗文，随其意答之，未尝不简而可思也。书法似董文敏；尝至太仓寓隆福寺，流传楮墨甚多。卒之前数日，为癸酉元旦；命仆具衣冠，肃拜其先祖。盖其平居所习为常者，不以垂死废也。

　　施中字田闲，南平人，与思复齐名。其子开冶字晚林，亦知名士。皆享高年。同时交游皆隐逸，无显宦（萧深谷文集、壬癸志稿、魏季子文集、屺云楼诗注）。

　　黄晋良

　　黄晋良字处安，侯官人，崇祯时邑诸生；又字处庵，自称井上老人。所居在郡城石井巷；屋在井边，有树石之胜，故自额其斋为井上草堂。入清，毁车束马，匿迹弢光，独肆力于诗文。同时名流，如曹秋岳、纪伯紫，皆为知己（退庵金石书画跋）。

　　蔡在新

　　蔡在新字又新，别字未极，侯官人。好读书，尤喜击剑、骑射。为诸生，自叹帖括无用，有横襟猎缨之志，郁郁庠序间。甲申后，建议固城垣、策战守，当事颇采其言；征辟下而国变矣。有异僧石田者慕其高义，时往来握手，谈甚欢。所著有薪胆纪略等书，多自焚毁；仅存逸稿数篇，愁思要眇，读者等之天问、卜居焉（道光旧志）。

　　蓝继善（子斌）

　　蓝继善字逸淑，漳浦人；本名初蕙。博通经史及天文地理诸书；童年应试，屡不得志于有司。将北游，取道南粤；见时政日非，急走还，慨然有高隐之志。时族父紫涛巡按三楚，楚寇张献忠渐横，抚按治理诸院，方羁縻招抚为息事宁人计。继善闻之，顿足曰：『抚献忠如养虎子，终非可驯；及其长大，将搏主人食之矣。此曹亟诛之尚恐不死，何抚之能为！吾叔父其不返也』！

　　家居官塘乡湖墘里，迁苌溪山中。命童佣辟地开山，种竹木花果数千树。每当桃红李白，涉趣行吟。妻酿秫为酒，举杯对案，相敬如宾。教子读书，声琅琅出金石，不复知有人间利禄事矣。

　　康熙甲寅，三藩继叛，台湾郑氏亦大举攻漳、泉。署吴球为漳浦令，驻札苌溪；闻继善名，求一见不可得；直造其庐，继善遁入老虎洞。球踞驻继善岩野斋数月，终不得一面，叹息而去。

　　继善以虚名太着，非自全之道，乃改今名、更号逸叟，深自晦匿。纵读堪舆书，寻求地脉，穷数月不返。莲花山形势特奇，为施姓者购去；使人请之，价十倍弗予。居数年，行油柑岭，见山麓僵尸；就视之，气奄奄未绝。命仆负以归，延医调之，得不死；养之月余。比复初，问姓名，感泣而去，即夺购莲花山者也。归献莲花山为谢，继善厚其直予之。

　　斌字郁人，号文庵，继善仲子。九岁通六经、史记、左氏传，以能文见称。比长，益刻励理学经济，诸子百家以及天文地理、礼乐律历、韬钤行阵、奇门星卜诸书靡不讲究，欲以措诸世用。如邑诸生，数下第。父笑谓曰：『人生何必科名，学圣贤焉足矣！汝读书太博，宜专讲求理学经济，教授生徒』。初，台湾未靖，闽督姚启圣驻漳筹海，设修来馆以招携郑氏将土。凡归诚者，无真赝皆纳之；视其才可用，实授以官。有荐斌于姚者，大悦，将附入归诚例授官；斌辞。同邑黄太常某，时参姚军事，以此重斌；延礼于家，俾族子受业焉。

　　继善尝言：『王仲淹，为晋、宋、隋、唐数百年间第一学者；无师无友，崛起尘浊之际，可不谓豪杰之士乎？中说大有意思。天生此才，不予之寿，亦独何哉』？隐以自况也。后果不永年。子鼎元（鹿洲初集）。

　　洪承畯

　　洪承畯，南安人，号紫农山人；承畴弟。为诸生，有逸才；博涉书史，尤喜临池，行草蜿蜓遒纵。当承畴勋名鼎盛时，承畯独闭门深山中，亲友罕见其面。一日，为承畴所逼见，承畯立山门外拱手曰：『两朝元老』！承畴鞠躬赧然曰：『一代罪人』！卒不能尽恳款而去，外间传为口实。顺治朝将授以官，辞不赴。康熙初，又欲官之，固辞如初。以书翰篇什自娱，有两朝隐士印（退庵金石书画录）。

　　刘坊

　　刘坊原名琅，字季英，号鳌石，上杭人；明云南永昌通判、谥「节愍」廷标孙、户部主事之谦子也。永历狩缅，之谦复殉国，全家八十余口同时灰烬。母抚育坊，转徙永昌、腾阳间。

　　坊儿时即能诗，十五、六岁学益进。在滇所作，如哀龙江、李将军等篇，皆兴亡之感、故国之思；云南曲一篇，序中论平西事尤有先见。

　　年十九，以永昌僻处天末，慨然出游。遂由弱水下嘉陵，登峨眉；已乃下三峡、上衡山，随军入粤，将假道归闽，至韶不果。明年，复游衡岳，住上峰寺者一年又半。年二十二，乃由楚返杭，馆于某宅；有古榕一株，百年物也，因颜其阁日「天潮」，而自为之记。坊出游之日，终年恒十八、九。尝度仙霞，经两浙、吴阊，绝大江、泝三淮、乱河济，而北住燕京者年余；复出游广南，孑身入罗浮，大风雨中行数百里。又过惠州观丰湖，寻子赡遗迹；登海陵山，为文吊越国公。平生足迹所至，访求遗迹。最推重者，蜀都刘茞、衡阳王夫之、江右丘维屏、彭任、宁化李世熊、南海陶叶，皆明季遗老遯迹荒山者。而明州万斯同以布衣馆于昆山徐相国第，隐忍史局，思成有明一代信史；一见称莫逆。斯同卒，坊为述行状。

　　少客衡岳，与释长庵天曙善；得其宗旨，上删七佛、下删五宗，始瞿昙、终近代，集释记四十余卷。居京师，因班氏人物志，分二十一史之人以九等概之，成三才指掌一书；大纲十一、细目四十有九，凡二十四卷。在江南与友论诗，不论体格，专以神气为主；成古诗盼二十八卷。天潮阁诗文钞，坊没后，周维庆搜辑，刻之周手民；与坊善者也（丘复撰传）。

　　王传

　　王传，不知何许人；康熙间，僦居晋江。年老无妻子，卖草为食，人呼卖草翁。日从市归，辄闭户焚香吟哦，窥者莫测也。时阮旻锡结泉山诗社，传得其社题作之；锡见大惊，询其履历，终不肯言。复题诗南安不老亭，知县某诵人，使人物色；传知而避，遂不知所终（道光旧志）。

　　——以上录自「福建高士传」卷五。

　　石田和尚

　　石田和尚，会稽人，精通内藏。庄烈帝常召入禁中，问成佛宗旨；对曰：『陛下治世，自有帝王道法；佛教特臣自善其身耳』。帝悚然重其言，留半年辞归。甲申国变，号哭；纠合义旅，屡着战功。及唐王入闽，杖策从之；封护国禅师，赐紫衣金印。后依鲁王，据连江。清兵至，石田隐琅琦白云山；巳又结庵周溪白鼻岩。常以诗寓其感慨；咏归燕云：『阳春转时和风起，燕子归来梁上语；天涯多少未归人，见汝归来泪如雨』（道光旧志）。

　　行盛（通津）

　　行盛字本充，仙游人，明季诸生。为僧后，掩关禁足。每入定，幢幢时现光怪。

　　通津字本止，号穷子，住苍岭嵒。有跫音集（莆风清籁集、道光旧志）。

　　机绍

　　机绍字天月，仙游诗僧。本姓顾，名招，字雪来，邑诸生。明末祝发，与诸遗老结逋山社，慷慨悲鸣。诗多廋辞讔语（道光旧志）。

　　广禅（如容）

　　广禅字十生，俗姓唐，万历中诸生。国变后，住九座龙潭寺。有冰雪集。如容字无碍，号芥庵，住上田院。皆仙游明末诗僧（莆风清籁集）。

　　——以上录自「福建高僧传」卷六。

　　宏济

　　宏济字益然，俗姓汪，名沐日，字扶光，歙县人。祟祯癸酉举人，官武选主事。甲申国变，遁迹入浦城为僧，主吴山者三十五年。山多虎，叱之咸慑伏。邑令造访，途遇虎，麾使去；令为筑天香阁以延礼焉。晚寓扬州；将卒，作诗简黄山诸子，复言前身为孤山老僧，以所书法华经某卷藏某处为信（道光旧志）。

　　李茂春

　　李茂春字正青，龙溪人，明末举人。后居台而遯于禅；放浪山水间，跣足岸帻，旁若无人。构禅亭日「梦蝶」，与诸僧诵经自娱；人号「李菩萨」（道光旧志）。

　　定因

　　定因，明末泉州僧。膂力绝人，尤精少林拳棍，弟子习其技者数百人。每有远行，辄煮米数斗，尽食之，途中可数日不食。时漳州有虎，狞甚，食人畜亡算。太守必欲殪之，集兵士丁壮千人，持利械以往；虎负嵎眈眈，无敢近者。定因适以事至；众见之，噪曰：『事济矣』！群走告之；定因曰：『杀虎易耳。顾此虎非他比，须铁钯五十斤者乃足制之』。遍试无当意者，仅一钯满十五、六斤；曰：『此稍可耳；然不能制其死命，须弟子一人同行乃可』。以枪授弟子，己持铁钯先之。未至十步外，虎怒，腾起数丈，直取定因者三，皆避之；急以钯击虎首，虎哮吼。钯折，急呼弟子以枪刺之，自喉达尻，虎立毙。官重赏之，不受而去。时郑氏方据台湾、漳、泉间，拳勇少年多往从之，往往得官；定因不屑也。或厚遗之，亦随手散去。以老寿终（聆风箬杂缀）。

　　懒公

　　懒公，明益藩第八子朱由■〈木悳〉孙也。由■〈木悳〉封永宁王；乙酉建昌陷，王走粤招义勇，一月间复建、抚二郡。时敌将王得仁坚壁不敢出战、饷竭，遣世子入闽乞师。永胜伯郑釆逗遛不进，世子号泣徒步反；父子遂被执，不屈死。世子妃彭氏善兵法，亦提师驻闽汀州为犄角势。闻王与世工变，乃命其子和■〈复上土下〉出关，属牙将曰：『王死、世子殉，吾无独生理。明事纵不可为，奈何绝一线脉也！尔善视此子』。妃鼓兵出战败，自经。和■〈复上土下〉即懒公，时方六岁。薙发入空门，结茅于建昌府东关外，寺名中洲。懒公嗜山水，能诗（松址集）。

　　无疑

　　无疑，同安人，戒行端严。顺治五年春，郑成功据同安，以叶翼云为知县、陈鼎为教谕；秋，官军攻破之，屠其城，枕尸塞路。无疑率其徒达因等七人亲以草荐裹尸，舁往城外火化，掘地十余丈而为之厝，标日同归所。漳州被围，死者数万；解围时，无疑又偕其徒收瘗焉。终于长兴甘露寺（道光旧志）。

　　——以上录自「福建高僧传」卷七。

　　思文皇后

　　思文皇后曾氏，南阳人；诸生曾文彦女、唐王元妃也。崇祯五年，王袭位；后年十九，选入宫。颇知书礼，任内政，王甚昵之。九年秋，京师戒严。王以擅发护军勤王得皋，废为庶人，安置凤阳高墙；押发官张有度将以槛车上道，王自裁，不殊。比至高墙，中奄人索贿不可得，以石墩锁之，极所困苦；王病濒死，官医下药，后恐有诈，不与饮。入夜，默祷于天，自剜股肉进之；食淡攻苦以居。王愈后始闻，遂更相怜爱。

　　南都立，以赦命徙广西之平乐；乙酉夏抵浙，而南都覆，后间劝王为自立计。六月入闽，至福州，群臣拥之监国；既即位，于秋八月壬辰奉册为后，父文彦封吉水伯。命妇入朝太和殿，佥有所赉。王性从俭，宫中亦屏去金玉锦绣；一切供饰至帏幕衾褥，率以大布为之。不列嫔御，仅有执事人三十余辈而已；以故郑氏初进美女十二人，虽留之而绝不见御。后既素能理事，至是颇与外政；凡王批阅章奏，多所参驳。每当临朝，则垂帘坐后以共听断。

　　是冬十二月，王亲戎，由水道进；妃亦御舟以从。丙戌元日，王在建宁，不受朝贺；既而江右督师杨廷麟、楚督何腾蛟迎王移驻各疏相继至，后密言郑氏不可倚，亟请依腾蛟为是。时芝龙阴怀不测，多方阻遏；洎王决计出汀巡赣，乃使军民数万遮道号噱，拥驾不得前，即又表请暂回天兴。无已，遂移驻延平。

　　秋七月，元子生，后出；大赦加恩，从兴诸臣悉晋爵一级。腾蛟命将以铁骑五千来迎；行抵韶州，而芝龙已弃关去。清师长驱度仙霞岭，行在震动；将出奔，急命后先发，宫眷皆以骑从。甫出城，官军掩至，称扈跸者直入行宫，从官迸散，王遂被难；后先被执于涂，舟次九龙潭，乘间投水死。永明王立，遥上尊号日思文皇后；已加谥日孝毅襄皇后（南疆绎史摭遗）。

　　案后非福建人；惟唐王实正位于福州，与后均死于福建，福建人所欲为表着也。援流寓例，并张妃、彭妃均附载焉。

　　张妃

　　张妃，监国鲁主元妃也；以丙戌春入宫。鲁王次于会稽，后主宫政。会西陵失守，鲁王自江入海，保定伯毛有伦扈宫眷自蛟关出，期会于舟山；道逢张国柱乱兵杀掠，妃在副舟中急令舟人鼓棹突奔，追兵不及。伏荒岛数日，飘泊至舟山；鲁王已入闽，旁皇无所归。吏部尚书张肯堂遣人护之，得达长垣；鲁王见之流涕，始进册为元妃。风帆浪楫，在海上者三年。己丑，黄斌卿伏诛，始复入舟山（鲒埼亭集）。

　　彭妃

　　彭妃，明永宁王长子妃。初，明亡，江西破，妃寓汀州；清兵入关后，避匿永安、贡川间。有溃将范继宸知而迹之，输诚焉。继宸落魄山寺，久之至延祥，自露其事。乡之无赖遂密迎致妃，据九龙砦；以继宸掌兵事、杨禾兄弟为前锋，聚众数万人，妃自督之。顺治四年八月，妃纠兵攻归化；败，奔洋源。五年春，妃复率范继宸、廖心明等数千人由石城出抵延祥，驻焉。二月，由延祥移营，复出归化雷涧。参将王梦煜邀击之，执妃；廖心明负妃子走石城，后不知所终。官军旋绞妃于汀州灵龟庙；氏将死，责郡邑官词义慷慨，毫无惧色（临汀汇考）。

　　董氏

　　董氏，延平王朱成功妻也。初不见礼于成功。辛冒二月，清兵攻厦门，守将郑芝莞拥珍宝弃城逃，董氏抱神主及诸岸，舵工林礼负以登芝莞舟。芝莞遽曰：『此战舰也，非夫人所居』。再三促之，夫人坚坐不动，积藏得无恙。成功以是深嘉之，与谋军国。成功薨，子经嗣；戒子厚将士、恤百姓。丁巳之败，经狼狈归；夫人让之曰：『冯陈之业衰矣，犹有先君。黄洪之刃若辈，庸可赦乎？不肖子徒累维桑，则如勿往』！克■〈臧上土下〉之死也，非夫人本意；悔恨成疾，卒（海上见闻录、小腆纪年）。

　　余氏

　　余氏，闽县人，陈一楷之继室。一楷幼入行伍，久于海上，历功至台湾安平协水师左营游击，再署安平副将；不悦于提督某，将假事劾之，道光三年忧死。台湾提督意未已，欲籍其家，使人守之，不使归丧。余一子继豪尚幼，而族人在台湾者阿贵人意，祸且不测。一楷尝善前台湾令姚莹，假以千金偿官负；至是，莹客游福清，余走急卒告难。莹为致书台镇白其状；既复至台湾，画策解之，得无害。余乃携子，以一楷之丧归福州。逾三年，病且死，遗命其子曰：『尔非姚氏，不能有家。所假金，勿取偿也；姚公方在京师，于其反也，可以券还之』。书于券以识，遂卒。未几，莹奔母丧于闽，一楷子奉券还之。莹辞，子曰：『母有命矣。不者，死且弗瞑』。莹乃喟然叹息：『吾不可不成淑人之美』。遂听之（东溟外集）。

　　——以上录自「福建列女传」卷三。

　　谢釆蘩

　　谢采蘩，侯官人，乡贤谢金銮女。少好读书，恒夜分不辍。随宦渡台，风涛澎湃中犹手不释卷。有理发绝句云：『镜里乌云两鬓堆，一梳万缕便齐开；问侬底事松如许，曾浸三宵海水来』？年二十，归连江贡士郑光裕。未三十，卒。着有水壶集（道光旧志）。

　　陈氏

　　陈氏，永安人，某孝廉继室也。与魏教谕本唐妻有姐妹约；本唐调台，岁暮携眷行，陈氏以诗箑赠行，一时传诵（陔南山馆诗话）。

　　官连娣

　　官连娣，邵武人，台湾参将元圃女。少多孝行；未字，卒。有留香剩草一卷。东瀛秋夜即事云：『海云生极浦，山月照边城；侍坐清宵永，时闻画角声』。杏花云：『兰干围十二，红杏放晴春；绛脸凝脂滑，朱唇露粉匀。村藏沽酒路，巷有卖花人；笑杀狂蜂蝶，纷纷逐后尘』。倚楼眺望云：『妆罢珠帘卷，窗开万象浓；楼前两三树，树外三两峰。山光笼树色，翠黛浓如墨；万紫间千红，春风度水国。花开知春至，花落知春归；众芳竞烂漫，蚨蝶弄花飞。露醉海棠丝，风摇杨柳絮；一鸟舞帘间，啼破幽绿处』。晓起云：『东风纔到画楼西，翠迫纱窗影欲迷；梦破海天红袖冷，绿杨枝上晓莺啼』（昭阳扶雅）。

　　——以上录自「福建列女传」卷六。  
