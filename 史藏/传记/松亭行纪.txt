
　　钦定四库全书

　　史部七

　　松亭行纪

　　传记类四

　　杂録之属

　　提要

　　（臣）等谨案松亭行纪二卷国朝髙士竒撰康熙辛酉二月癸酉圣祖仁皇帝恭奉太皇太后行幸温泉四月戊子驾出喜峰口士竒皆扈从因记其往来所经谓喜峰口为古松亭闗故以名书然松亭闗在喜峰口外八十里士竒合而一之未详考也所述滦河源流亦不明确至温泉有朱砂矾石硫黄三种圣祖御制几暇格物编中言之甚明士竒日侍禁闼典文翰之职不应不睹乃仍袭宋唐庚揣测之说殆不可解以其叙出山川风景足资考证而附载诗文亦皆可观故所著塞北小抄别存其目而此编则仍録之焉

　　乾隆四十六年三月恭校上

　　总纂官 （臣）纪昀 （臣）陆锡熊 （臣）孙士毅

　　总校官 （臣）陆费墀

　　●钦定四库全书

　　松亭行纪卷上

　　詹事府詹事髙士竒 撰

　　康熙二十年三月二十日癸酉上奉太皇太后行幸温泉兼巡塞外平明法驾岀东直门龙斿鳯盖照耀川原午张黄幄尚食上躬亲侍膳太皇太后銮舆早晚出入上櫜鞬骑导执礼恭谨道路观瞻咸颂圣孝隆古未有也驻跸李家桥召入帐殿赐食夜深而退此后率以为常不尽纪
　　扈从恭纪二首
　　金麾玉幰动鸣銮宫扇开时夹道看淡荡栁风初换律茏葱花气不惊寒天伦有乐诚非易帝孝无涯礼更难此日寰瀛同颂祝呼嵩遥彻五云端
　　晴光蔼蔼下云衢喜见天家礼数殊六膳午调亲捧爵九斿晨动自经涂春深晚叶藏啼鸟风细轻轮转相乌藻卫前头时载笔拟将三辅继黄图

　　甲戌天气融和春风骀宕有晴光送逺目胜气入幽襟之意驻跸三河县之兔东马房按通州境上有烟墩五曰石里燕郊东留村大黄庄髙丽庄有子场三曰崇教鸣玉花园又有马房八自郑村坝以下俱在城北三四十里内乃前朝豢牧之所是夕侍于帐殿上曰明日当经盘山尔曽游否臣士奇对曰昔闻盘山乃畿辅名胜之地未曽登歴每切梦想上命侍卫一人同（臣）明晨往游兼谕（臣）士竒曰上盘中盘及李靖庵净业庵林木泉石尤为幽邃不可不到须穷一日之力从容眺望也（臣）拜命而出

　　乙亥晓行残月尚在马首同侍卫取径盘山时访山家经渔子山在平谷县东北十里上有大塜旧传黄帝陵也其上有轩辕台下有轩辕庙唐陈子昻诗云北登蓟丘望求古轩辕台尚想广成子遗迹白云隈唐书子昻擢右拾遗会武攸宜讨契丹髙置幕府表子昻参谋次渔阳攸宜轻易无将略子昻谏之蓟丘古渔阳地今读其览古诗前有小序云丁酉岁吾北征出自蓟门歴观燕之旧都慨然仰叹忆昔乐生邹子羣贤之游盛矣因登蓟丘作七诗以志之此其一也城南五里逆流河之西有看花台相传金章宗玩花于此俱未及登策马行二十里许遥望峰崖层峭怪石磊落松栝千株扶疎髙下悉托根石上丛条交荫时方春夏之交景物明媚山花半谢山鸟乱啼细路崚嶒马为屡却憩李靖庵庵后有峰髙二里顶广四丈而平为李靖舞剑台云靖伐髙丽过此唐李从简来游为题数字岭上一石如人着幞头坐而义腰土人目为石尉迟东十里为双峰寺过砂岭髙二百余仭樵路宛转仅通人行灌莽荒榛未得安歩循岩数十转心目渐髙每度一折山情易向樵声自谷中起下视初不见人又二十里将抵上盘积石齿齿时闻人语在天上亦不敢仰视横岭悬度积石相乘直上可三百尺至盘顶云罩寺下视村落但见柔烟巅有舍利塔登览极逺志称影落塞外上有二龙潭下有潮井小坐憩息复寻少林寺寺傍红龙池凿石如龙以朱涂之甚不可解稍下为中盘寺一泉出峭壁草石间曲折作溪径石窦下为砂河戊午九月上游中盘寺爱其幽胜书戸外一峰兼御制诗曰中盘遥见莲花峰日出山林气色重老衲题诗浑半偈翠舆临发又从容今镌于石亦兹山之荣遇也将游净业庵天已垂暮山光岚气蒙蒙湿衣下山行二十余里抵御营已二鼓矣志载盘山一名盘龙山在蓟州西北二十五里髙二千仭周百余里势磅礴而盘桓因以为名昔人有云南距沧溟西尽泃水东放碣石自逺望之层峦迭翠崒嵂排空殆非虚语驻跸蓟州所属郑家庄北得记一篇诗十首
　　赐游盘山记
　　康熙二十二年三月二十日銮舆东巡（臣）士竒以职在禁近得从属车越明日道经蓟野盘山翠色落人衣裾上念（臣）性躭林壑命往游焉凌晨策马由平谷登大岭縁仄径至李靖庵观舞剑台歴青阳峪猿攀蚁附凌髙降深二十余里过双峰寺至峰顶登黄龙祖师殿及舍利塔俯视卢龙古塞黄花白狼三千里外烽台濠堑了然目中真大观也憩云罩寺僧指净业上方白猿洞天门开诸胜人踪希絶怅然乆之循山径游古中盘十余里中岩谷深隠积石趾错泉琤琮流石罅杂杂蔚蔚屡引清兴入正法院仰瞻御制游盘山诗雄浑髙华増辉岩穴夫盘山屹立蓟门逺望之浑然一峰入山则竒峯疉出而九花双峰紫盖挂月自来为尤着盘桓起伏百有余里水石潺潺古松万株郁鬰苍苍是山之所以独擅其胜耶至其土人所言除夜圣灯为山中灵迹则（臣）未之信也（臣）少怀微尚分当隠约穷岫知遇以来待诏金马门者七年出入于紫宸者又五年早夜兢兢不敢自佚虽遥想灵山有爱嘉名无由欣对岂期豹尾之下遂有□游之人登临永日亦足以融养淳淑遂其所适之性耳虽遐心之可托实君恩之难忘执笔赋诗明其淡泊之志而已
　　盘山
　　昔读寰中记兹山劳梦想十年思一游尘事日鞅掌扈跸过蓟门承恩恣观赏驱马踰崔嵬趣途渐深广萦回石径纡盘旋下复上山势兀嶙峋奔崖尽骯■〈骨塟〉缓策登危峰烦襟为一爽嘤嘤野鸟鸣汩汩山溪响暮春天气佳小憩在林莽松泉臣所须性志本疎朗茫茫属车尘时曳青藤杖从来箕颍心对此聊俯仰
　　李靖庵
　　夹天开小径岝■〈山上咢下〉隠诸峰黛色千崖石涛声万里松林深微见寺谷静逺闻钟虚阁何年借聊清尘外踪
　　云罩寺
　　萝磴云中出花宫象外悬登临空大漠呼吸逼青天缔构神功健香灯寳地偏无生难可问小坐亦泠然
　　上盘絶顶
　　千仭耸危岫孤髙数上盘扶笻看更险扪葛歩仍难天外松风落崖邉草色寒尘襟一以涤独立感无端
　　登舍利塔
　　穿云寻雁塔扫石憩山椒晴影临邉塞天风下泬寥断阶苔半掩废碣字全销飒沓闻清籁铃声彻半霄
　　古中盘
　　丘壑兹多美流连空复情出山泉决决迁树鸟嘤嘤暝色催归骑樵歌引客程何如友麋鹿日日卧香蘅
　　正法禅院
　　一径入空林重岩秀色深暂来青嶂下聊畅白云心涧影留僊跸山光动睿吟今朝遍幽赏归路日将沉
　　自双峰寺望上盘山
　　崒嵂双峰日已西空山寂寂鸟频啼依稀樵径无人迹只有花香送马蹄
　　松下禅扉报午钟溪桥路断白云封山僧指点遥岑寺犹隔巑岏四五峰
　　下盘山作
　　扑面红尘暗客衣年来蜡屐事全稀却从仗外看山色一路题诗歴翠微

　　丙子晓起入侍帐殿上问尔游盘山曽有诗否（臣）士竒对曰此地山川类多雄伟盘山细石长松境独幽秀真为名区畴昔梦寐思得一游不意扈从之时蒙恩赐（臣）登眺行幄中曽草记一篇诗数首所懐尚未能尽上曰俟至温泉録出朕将览焉驻跸遵化州所属稻地里

　　丁丑恵风初拂见山家桃花掩映篱落得诗一首驻跸遵化州所属蔡家庄
　　见山家桃花
　　三月年光过渐稀尚余红蘂绽山扉多应野外无拘束留得春光缓缓归

　　戊寅扈跸登景忠山山在迁安县界亭亭孤峙髙数十丈凿石为磴折旋而上路径陡絶歴十余级一转辄有小祠可以坐憩其巅祀碧霞元君殿宇华洁香火甚盛上登陟从容早至絶巘（臣）愧无济胜具追随独后上题灵山秀色四字命侍卫掖（臣）而升午后微雨经三屯营郛郭坚固居人骈杂明总兵戚继光镇此路傍祠庙多祀之驻跸迁安县所属滦河岸迁安本汉之令支县令音零支音秖即离支也东汉县废辽始于令支故城迁定州安喜县于此置安喜县金大定间始易今名桑钦水经曰濡水从塞外来东南过辽西令支县北郦道元注云濡水出御彝镇东南其水二源双川夹山西北流出合成一川又西北径御彝故城东镇北百四十里北流左道则连泉水注之又西北径渌水池南其水渊而不流又曲而东径故城北连结池沼谓之连泉浦又东北注难河右则汗水入焉水出东坞南西北流径沙野南名曰沙镇西北入难河濡难声相近遂语讹耳濡水又北径沙野西又北径箕安山东北流径林山北有池潭濡水又东南流径令支县故城东王莽之令氏亭也寿河水入焉水出令支县蓝山南后魏舆地风土记云蓝山者其色蓝翠重迭故名之也又一统志云滦河源自口北开平来径迁安县界至卢龙县南合漆河四十五里入滦州又南至乐亭县入于海又滦州志滦河在州城东三里发源于炭山乱泉濆涌合流东一百二十里至宣府又东北一百二十里至云州堡又东北三百六十里至桓州又自桓州过口北又自北而南入上都开平界东流七百里至栾阳营又一百六十里至迁安县又东南六十里至卢龙县西南合流于漆水又南四十里至滦州又南五十里至岳婆港夹乐亭县东为葫芦河西为淀流河合流六十里至马头营又二十里为緑洋沟入于海按滦水前皆无名禹贡夹右碣石入于河注云其水如辽濡滹易皆中髙不与河通故必自北海然后能达河也汉地理志辽西郡肥如县注玄水东入濡水濡水南入海阳颜师古曰濡音乃官反辽史黄■〈氵斧〉水北出卢龙山南流入于濡水而五音集韵则云濡水名一作渜在辽西肥如海阳又云濡奴官切盖音滦也方氏通雅亦曰濡水音乃官反今字书韵书失此音据此则今水有滦而无濡且渜滦字形相类岂古或通用而然耶驻跸迁安县所属滦河岸
　　登景忠山絶顶应制
　　晓仗肃前驱逺峰忽迎面骋目迷烟萝游鞅豁葱蒨偪仄马难旋郁纡磴屡变五步十步中髣髴楼阁现直上丹梯悬横题金粉绚天气引翠华斯须若奔电峻陟惭微躬传呼复扶倩慿虚乃振衣心悸目犹眩俄惊巅崖间飞翥尽美善山光惬睿情万灵答隆眷
　　扈从过三屯营
　　百雉岩岩古镇雄野祠多祀戚元戎荒屯黄犊耕春雨老树乌鸦噪晚风壁垒遥分榆塞北旌旗曽驻蓟门东登坛将略今谁在寂寂花开乱草中

　　己卯河干设帐殿幙城上奉太皇太后驾临观览上率侍卫操小舟捕鱼以奉晨餐闻太皇太后慈颜喜恱赏赉甚厚随从舟中者皆得拜赐焉赋恭纪诗一首未刻上坐帐殿中（臣）士竒侍上言滦河之水来自塞外论断形势如观指掌仰见宸衷经天纬地之学非（臣）浅陋所能窥测也晚复张宴岸侧宴内大臣及近侍诸臣天既薄暮隔河山色轻翠迎人波光荡漾青林送影（臣）士竒蒙赐紫金杯酒且谕（臣）曰今晚可不侍行殿必饮此杯也（臣）士竒感恩饮毕再赋恭纪诗一首仍驻跸迁安县所属滦河岸
　　驻跸滦河恭纪
　　崔嵬帐殿俯清流波影潆洄晓雾收隔岸苍岩开画障傍筵芳树隠丹驺银梭入馔初张罟翠釜烹鲜正泊舟为奉慈仁心豫悦漫云灞浐作春游
　　滦河侍宴恭纪
　　澄波浩浩漾斜晖手捧金螺坐翠微卷幔河山来帝座按图形势绕皇畿潜鳞竞向頺阳跃白鹭遥看破暝飞何幸叨逢瑶水宴身同藻荇沐光辉

　　庚辰驾回幸温泉驻跸遵化州城东按遵化本汉右北平境唐于此置马监及铁冶因县焉今因陵寝重地改为州治志称遵化北有五里河源自片石谷口流坡谷间数里始合沽河又阳河出鲇鱼口黎河清水河出道沟峪口俱西南流会沽河水经注云沽水又南出峡岸有二城世谓之独固门以其藉险慿固易为依居两壁升耸疏通若门今独固门一名龙门在遵化州南十余里上合下开开处髙六丈许水自悬崖倾泻而下触石成井奔荡之声轰然若雷石门峡在遵化西五十里有石将军在陜西髙三丈水经注云灅水又东南径石门峡山髙崭絶壁立洞开俗谓之石门口汉中平四年渔阳张纯反杀右北平太守刘政五年辽东太守杨弦与中郎将孟溢率公孙瓒讨纯战于石门大败之即此地也

　　辛巳太皇太后驾至温泉宫是日上谒孝陵随往仁孝皇后孝昭皇后陵驻跸鲇鱼池行宫鲇鱼池旧有城堡以山顶石似鲇鱼故名汤泉在遵化西北四十里福泉山下寛平约半畆许有泉沸出明总兵戚继光甃石为池筑堂其上曰九新世祖章皇帝驾常临幸命建宫其旁丹碧而已不加华彩其池更以白玉石甃之深二丈方四寻凿石为龙吻喷甚怒其泉深碧可鉴气极温暖投钱池中翻若黄蝶百折乃至底四壁碑刻唐顺之汪道昆周天球诗最后一小石刻明武宗宫人王氏诗云絶塞穷冬冻异常小池何事暖如汤可怜一脉溶溶水不为人间洗冷肠又有寒泉去汤泉数武出于泥沙以剂泉之温明王衡汤泉记曰泉本寒沁有石根可一畆类焦釜覆之水受石性故沸所不及则否葢数武之内而水火共鼎亦一竒也宫又有寺建自贞观二年名福泉寺考博物志云凡水有石流黄其泉则温或云神人所暖主疗人疾唐子西云或说贵州地性酷烈故山谷多汤泉或说水出硫黄地中即温今临潼汤泉乃在正西而贵州余水未必皆热则地性之说固已失之以硫黄置水中水未必皆热则硫黄之论亦未为得窃意汤泉在天地间自为一类受性本然不必有待然后温也水经注云古右北平徐无城北庾水出焉西南流与灅水合又东南流与温泉水合按魏土地志云徐无城北有温汤宋王存九域志遵化县福泉山下水沸出温可燖鸡旁引为池方平如鉴而水经注言温泉水源出北山溪是今福泉疑即温源也南流百歩伏入地中又折而东南径石门峡是即今石门口也是岁三月六日以两皇后山陵之役扈从诸臣蒙恩赐观汤泉同大学士（臣）明珠李霨尚书（臣）梁清标吴正治魏象枢朱之弼王熙左都御史（臣）徐元文侍郎（臣）杨永宁李天馥项景襄杜臻翰林院学士（臣）张英侍讲学士（臣）张玉书詹事（臣）沈荃王扬昌蒋弘道通政使司通政（臣）王盛唐大理寺卿（臣）张云翼太常寺卿（臣）崔澄编修（臣）杜讷及（臣）士竒赋诗应制将勒石以垂不朽今附（臣）诗于左
　　三月六日驻跸马兰谷【今呼多作峪】
　　赐观温泉应制【有序】
　　盖闻炎精所藴气蒸山下之蒙阳德方升暖应谷中之律惟圣人出而地不爱寳斯灵泽通而天其降祥兹温泉者迩蓟苑之神皋当渔阳之胜地一峰特秀涌瑶波铜浦之竒二水分流具养徳和神之用恭遇我皇上格天大孝钦奉我太皇太后应地弘慈御此仙源聿増景福爰选万几之暇时乘六龙以从云軿引鸾辂齐驱孝推一本野日共山花俱粲庆溢九垓斯帝室之鸿庥洵天伦之乐事然循源甃石不闻唐宗増饰之劳縁砌筑宫祗同陶后土茅之略避九成之暑鄙彼甘泉乘三月之和踵于上已（臣）获随龙驭式覩天心祗奉明纶再赓巴奏芜俚不剪难宣醴瑞于尧年祝愿何穷窃比蒲生夫舜日五言恭赋四律兼成
　　碧巘疏灵液虚明湛一弘入阶同草色响溜作松声朔野寒堪辟春山暖倍生真看涵育逺万彚荷相成
　　文母调神处山阿道路通丹甍开殿迥白石甃池工表瑞称炎徳承欢洽圣衷茅茨仍不剪朴略有唐风
　　半岭驻鸣骖仙源诏许探沼中浮淑气空外卷晴岚溅石流仍洁分杯味独丼由来汤谷里不羡菊花潭
　　胜日宜登览川原夕照开涧花含宿雨陇麦拆轻雷【前一日初雷】地接园林近班随岳牧来太和蒸宇宙遥作五云堆
　　皇上奉太皇太后驻跸温泉宫恭纪
　　离宫汤殿接清虚龙首澄泓暖溜潴碧草逺分貔虎卫红云低护鳯鸾舆天恩自许陪仙仗臣职何堪注起居岩下松萝烟霭合茏葱佳气万年余

　　壬午黎明上诣孝陵致祭（臣）士竒恭纪诗十六韵驻跸鲇鱼池行宫
　　扈従谒孝陵恭纪十六韵
　　峻极开神域潜灵结奥区氤氲羣象集起伏众山趋秀岭看千迭平阳面一隅丰碑何嶻■〈山上臬下〉复道盛规模葱郁长松古潺湲曲涧纡春林花灿烂晓嶂树扶蘓翘首瞻陵阙攀髯忆鼎湖肇基宏帝业开运握干符雨露寰瀛洽烽烟率土无万年绵玉厯廿载閟珠襦柏殿丹云护苔阶石马趺遗衣同禹服庙器列商瑚穆穆皇情逺森森羽卫驱轻风生邃谷薄雾隠崇途拜谒微班忝斋诚大礼输龙门回望处佳气积苍梧

　　癸未上至纯亲王停榇之所祭奠微雨复霁驻跸鲇鱼池行宫

　　四月朔甲申上行围茅鹿山射得二麞就山阳张幄炙鲜赐内大臣及近侍诸臣因问（臣）杭州飞来峰及泠泉亭景物士竒对曰唐白居易记云山树为葢岩石为屏云从栋生水与阶平约略见之矣驻跸鲇鱼池行宫臣

　　乙酉上周视孝陵风水按孝陵本鳯台山在遵化州南四十里峰峦层秀顶如华盖羣岫环拱众水来归规模宏整天造地设五峰山在东北崛起东曰快目南曰瑞云西曰红翠北曰虎嵒中曰紫盖绵聨起伏互相拥护真竒境也今封为昌瑞山载祀典驻跸红门外

　　丙戌驻跸鲇鱼池行宫（臣）録盘山游记及诗进呈御览

　　丁亥随上行围过马兰谷马兰闗旧设副将驻防关口其标下守备驻马兰谷守陵官员及上三旗甲士杂居于此方二月时两皇后山陵巨典（臣）士奇同学士（臣）张英编修（臣）杜讷（臣）寄寓道院旬有余日春花未放兹来已緑叶成阴矣驻跸鲇鱼池行宫再至马兰谷懐学士（臣）张英编修（臣）杜讷春深谷口上陵时坐卧闲房十日期细雨纔抽松叶暗惊雷催放杏花迟还家未乆山光别扈跸重来草色滋今日经过懐旧侣遥知退食自彤墀

　　松亭行纪卷上

　　●钦定四库全书

　　松亭行纪卷下

　　詹事府詹事髙士竒 撰

　　戊子上辞太皇太后巡幸喜峰口外蒙古地方驻跸三屯营城南

　　己丑上再登景忠山驻跸三屯营城南

　　庚寅驾出喜峰口按喜峰口古松亭山也竒峰削下腰有洞髙二丈余深倍之辽史为松亭闗隶中京留守司开泰中置泽州俘蔚州民立寨居之王沂公曾行程録亦云松亭岭甚峻险今喜峰口东北有小城曰徐太傅城为明徐中山达所筑岁乆弥坚逺望如碧玉悬崖斗耸人迹希邈昔有人乆戍不归其父来寻适遇此山下相抱大笑喜极而絶遂塟于是俗因谓之喜峰口后讹为喜峰元许有壬圭塘集载之颇详兼有诗述其事云儿寒解衣重抚摩儿饥推食孰忍诃长成与国逺负戈一去不返当如何去时云出东北鄙直出榆闗度辽水白头郎罢与影俱岂惮山川千万里天教此地适相逢父曰从天坠吾子笑疲乐极俱殒身谁谓情锺遽如此官家开邉方未已同生又别宁同死山云漠漠风飕飕山头双冢知几秋当时不忍一朝喜今日翻成千载愁犹胜贞女化为石终古孤身双不得清江寒影日悠悠行人一去无消息驻跸喜峰口外白台夜闻虎啸响振林谷
　　扈从出喜峰口
　　清跸出雄闗鸣笳歴荒徼夹嶂真天开壁立尽竒峭往时设重戍藉此为险要战垒虚风生孤城斜日照年年荷戈人未得失征调自从被至德逺近奉明诏遂使邉隅民不用惊烽燎喜随万乘来快哉肆登眺
　　晚宿白台
　　塞行未十里塞景已殊异入目多荆榛乱峰含紫翠翘首睇长城万载严邉备连幕宿山阳迢遥横晚吹虎啸岩谷鸣飒飒风随至幕火散繁星周庐环七萃来朝属车尘应抗凌云志

　　辛夘晓发白台自口内看塞上诸山与长城共相起伏坡坨平衍步履可注销口则迭嶂层崖山势陡峻密筱丛枝攀援无路四望长城雉堞干天如长蛇天矫自西而东絶巘平连飞鸟难越天之所以限中外也过九狐岭又曰九宫岭一径纡折髙下相乘细涧横流浅深竞渡中多枫树及楂梨榆栁余花新叶纷映马前左右髙山蹲岩怪石景随径转为态多端黄土崖一峰矗峙峭壁如削石色苍黄髙百余仞其间多生松栝有一岩窦在半山巉絶处两崖中断支一木桥危险无异石梁遥望窦中窻牖毕具石佛横卧昔传异僧居焉山有大小石塔七十座土人名为打蓝苏妹译云七十座塔也过此二十余里境忽寛平有土城遗址曰寛城相传明宣宗驻跸于此一面倚山一面尚余土墉通南北二门甃石残缺蔓草荒芜中微见井阑柱础土人名为博洛忽洞者是也按明宣宗实録宣徳三年八月丁未车驾发京师渡潞河九月庚戌入蓟州至石门驿喜峰口守将遣人驰奏乌梁海万众侵邉已入大宁经会州将及寛河宣宗览曰是天遣来此投死耳遂驻跸石门之东召问诸将咸请击之亦有请益征兵者宣宗曰此出喜峰口路狭且险单骑可行若候诸将并进虑缓事机遂决策亲征简精鋭骑士三千人人二骑自持十日粮命文武扈从者悉留遵化惟太子少傅杨荣从乙卯出喜峰口军士衔枚敛甲韬戈而驰昧爽至寛河距敌营二十里分铁骑为两翼夹击之宣宗亲射其前锋殪三人敌望见黄龙旗悉下马罗拜请降皆生缚之获生口驼马牛羊辎重丙辰驻跸寛河分命诸将搜山明日移营前进至冷岭又明日驻会州大飨将士亲制诗歌慰劳之又数日班师驻铁将军店及摆山站按此则宣宗当日驻跸寛河纔两日不知此城何时所建也过寛城数里山更奇峭河流渐广有石矶黑色周十数丈交枕河畔夹岸生芳枳木连杂以草卉山水之趣聊以骋懐上尚食水次谕（臣）士竒曰前朝此土悉为枕戈卧甲征战之所自我太祖太宗威徳逺敷数十年来蒙古四十八部尽归王化今朕巡幸所经安得不念祖功宗德（臣）士竒对曰仰见圣心不忘创业艰难诚社稷苍生之福也驻跸大石矶北是日御制过黄土崖大石矶诗二首（臣）士竒捧读毕恭和进呈归幕后又得杂诗数首
　　御制巡幸出喜峰口过黄土崖
　　紫塞双崖出丹梯百尺悬草香遮细路树老卧晴烟地为时巡到山当隘口偏何年留石室驻马望层巅
　　御制大石矶
　　逺近峰逥合潺湲涧浅深一矶横大石万骑出层林蒙密岩花发绵蛮谷鸟吟龙堆尘不到慿眺足娱心
　　奉和御制过黄土崖原韵
　　黄崖天外削碧树半空悬径絶迟归鸟山空聚午烟北来千嶂密西去一闗偏万乘披襟处风回百尺巅
　　奉和御制遇大石矶原韵
　　山色看多变行程觉渐深花光浮断岸水气散乔林怪石干云染攒松万籁呤龙镳成小憩洒墨寄遥心
　　长城
　　嬴秦曾设险絶徼营坚城蜿蜒亘万里形势何峥嵘堑山筑雉堞絶壁同云横人工既已尽天险巍然成控制接陜右拱抱还燕京畴昔邉事严老幼苦长征秋声警哨动夜火邉烽明盛朝乆息战四境歌承平石楼鸟雀栖亭障荆棘生但看饮马窟日落寒潭清
　　过九狐岭
　　六龙乘晓发万骑陟重冈灌木翳青天乱石萦羊肠纵横涧水流隐约山花香山花非一状红紫含芬芳更有青枫树芳忘凝衣裳仰面观竒峰怪石纷低昂时当四月初犹觉山风凉旷然心眼豁不似披遐荒兼旬实壮游尘虑应相看
　　黄土岩
　　何年凿山骨屹立疑千寻徙倚不可即驻马空沉吟藤梢与葛刺蒙密何阴森悬崖支一木微径通■〈山上欹下〉嵚岩扉有遗迹邈矣烟霞深杳霭青松际白云迷至今
　　寛城是明宣宗驻跸处
　　山川尽逼仄草树更蒙茸行行忽开广疑有城郭踪西南倚峭壁土阜余髙墉传是翠华驻彷佛门两重草中见磝礐石罅山花秾当年辟疆土此地陈军容裹粮驱戍卒打火起邉烽今逢圣人出万里皆提封
　　明宣宗驻跸寛城北五里水次
　　省方入逺疆驻跸苍崖里崖下俯长河波澜最清驶娟娟三两峰掩映云霞紫微风响磵松残阳下流水幽赏平生懐对此翻然喜卷幔息银烛爱看山月起

　　壬辰山崖盘复前望似无去径峰回路转乃更豁通出达希喀布齐尔口为蒙古界山情顿易喀尔沁部落长率其所属跪迎道左上慰劳之驻跸达希喀布齐尔口北
　　将出达希喀布齐尔口道中作
　　众山向背殊峰峰自回互石上漾清泉山根丛茂树咫尺误行踪往来遵细路湾环数十转潺湲八九渡林花杂春夏风景变朝暮胜揽意不穷塞行有深趣
　　车驾出达希喀布齐尔口喀尔沁廓尔沁诸部落率其所属伏迎道左
　　直北幽厓早向诚不须更筑受降城职方记载梯航路王会传呼拜舞声红绽邉花迎雉扇青摇岩树转龙旌太平游幸非征伐岂是元封自勒兵

　　癸已喀尔沁部落以骑兵三千前驱列围分左右翼持两白旗连冈截野驰二三十里或三四十里遇有平旷之地围乃渐合髙山峻岭望而岞■〈山上咢下〉类皆土壌策马可登茂林青榛参天匝地猎骑纷驰穿林带谷司马相如所云雷动焱至星流霆击庶几似之驻跸察汉城地方
　　从猎
　　苍山万迭雨初晴从猎朝看塞上清月兎射来夸技絶星狼追得斗身轻班聨翡翠翎中坐队入鹅黄褶里行十二羽林皆健将只容欵段一书生【臣班在亲随侍卫之列】

　　甲午廓尔沁国及班仑诸部落皆至朝于帐殿是日上于围中射一虎应弦而毙蒙古诸部落覩上弧矢之威无不颂服驻跸乌兰布尔哈苏

　　乙未上行围山中水泉清泠纎草铺茵杂卉柔荑布满岩谷有名长十入者紫色蓓蕾元果啰罗讷延塞上曲云双鬟小女玉娟娟自卷毡帘出帐前忽见一枝长十入折来簪在帽檐邉即此花也五代胡峤北行纪所载旱金莲大如掌金色烁人青囊如中国金橙而色类蓝二种皆有之又有离娄开花如鸡子殻中含双蘂色若莲瓣娇艳可爱一名■〈艹闾〉茹芍药红白者最多晓风微逗芳香袭人赋塞外见芍药诗二首驻驆西尔哈河
　　塞外见芍药花
　　絶徼寒多春较迟马头惊见两三枝虽然不及邗沟种也自秾华斗一时
　　浅浅轻肤映玉肤任他开落委蘼芜焉支山下多颜色得似新花袅娜无

　　丙申上尚食山阳赐（臣）士竒炙鹿茸一双少顷谕（臣）士竒曰见尔颇能乘马何不习射（臣）士竒对曰（臣）幼时亦曽习射但力微不能开劲弓今乆废矣上曰射乃六艺之一读书人亦当知之驻跸拜查月色如昼夜深立幕外望塞上山川巉岩络绎围拱中原山空夜半万籁閴寂惟闻御营行漏时传崖谷答响邻幕诸人俱已熟睡独立沈吟赋诗二首
　　月夜望塞外山川
　　行漏宵严夜月明髙山络绎影纵横清添鳯拍吹笳壮光动龙堆牧马惊紫塞苍苍绵大漠黄榆歴歴暗长城天教此地分中外秦汉徒多用武名
　　塞下感懐
　　浅草坡前罢猎归髙林斜月影微微金波不改秦时色玉晕仍涵汉殿辉闺信有谁传锦字庭趋还独念斑衣休贪定逺功名着客路年年已息机

　　丁酉沙际草青细渠决决塞外四月早暮犹寒惟亭午日色暄暖有如春暮方当围场未合下马趺坐天光云影别具野趣是目围中上又亲射一虎驻跸和尔和

　　戊戌所经时见蒙古居人在山隩向阳处富者支毳幕内设床幔以妆锦为之亦有箱奁诸具贫者幕上惟覆以苇花布为幔客至则男妇欣喜炊大热奶酪奉客有出挏酒梨麫来劝者幕外多树乱木为栅以圈牛马虞有虎害大约塞外山川逺者数十里近者十余里互相绵亘两山断处谓之一沟每沟所住蒙古不过三两家恐碍放牧也土极肥沃居者懒于耕耨仅种稗稷不设沟塍播种之后聴其自生以羊为常餐比亦知养鸡豚矣驻跸巴尔汉汤泉较遵化之泉更热秦少游所谓蔽于丛薄堙于土涂抱清懐洁歴千百年莫或稍试于用者上为留憩月上乃归
　　晚至汤泉
　　夕照下西岭平楚生荒烟千旗散晚猎万马奔前川忽看碧草际一水流溅溅深涧转澄彻暖气如沸煎少坐濯尘缨云是古汤泉逺聴铙吹发帟幕灯光悬四望尽暝色圆月明山巅

　　己亥平明巡视者报夜来虎至营中伤一骊马拖至前山林木下食未半其虎尚在山间上率侍卫往射殪之其大如牯牛诸蒙古云此虎乆踞道侧伤人甚众今除行旅之害共相色喜为赋射虎行是日山间鹿麞极多雉方卵于草间得一子献者赉银五分所进数千枚驻跸乌郎冈
　　射虎行
　　舆图荡荡界蒙古玉辇时巡歴兹土回冈巨壑丛棘多阴森林木不知午千骑万乘排空来夜张行殿山之坞月上忽闻羣马惊传道山前出猛虎晓看一马果摧折血肉淋漓去两股龙镳飞控陟层崖禁林卫士挟弓弩摉岩剔薮无几时一箭横胸洞肺腑逺人手额复战栗跽言此虎为患苦道傍白日每捕人伤残行旅莫可数幸兹恶劣得剪除当代君王果神武从来射虎多耳闻何似臣今得目覩因叹蠢顽本不灵贪饕无厌乃自取不然长林茂草间餐眠何畏施网罟杀人安人王者心即此推之泽自普

　　庚子入山峰围崖合中更坦朗长松千余株歴落偃仰各具异态数百年物也午后阴雨晚复明霁山山夕照树树残霞志为塞上矣驻跸穆雷布尔扯儿

　　辛丑驻跸浒西汉台山阜平连蔓草无际土人云此去二百里则皆坡坨莎草渐无林木为产骆驼之所壬寅山谷之间多毡庐木栅喀尔沁部落所聚于此不逺驻跸塔布恩海落思泰地方上赐内酒一樽谕曰尔总不能饮可散同行者拜命而出

　　癸夘驻跸俄伦蒿齐特此日方进新樱桃

　　甲辰驻跸察汉城南或云即会州城也连日行围所歴类皆荒山丛林人迹罕至之处
　　扈从塞外杂记
　　古人邉塞吟但道沙漠苦谁知逺徼外峰崕更参伍地腴苜蓿肥山幽松树古若令勤耕织其益岂小补苇幕山之阳终岁牧牛羖近稍敦礼义渐渐识规矩伛偻谒道隅趋蹡申拜舞欣看古瓯脱近受王化抚
　　空山狐兔羣终歳少人迹丛条蔽逺冈堕叶堆荒泽首夏犹苦寒邉风日将夕夜雨声潇潇灯光暗油碧云黑峰峦沉但见炊烟白
　　乔松千余株枝枝尽竒矫逺望青岑邉似在白云表雨过林壑清天空初日晓羽骑来骖驔霓旌更飘缈迤逦入山谷细路歴深窅终日临髙峰嵚崎复盘遶回首顾榆闗万山青不了方知地轴雄结构非藐小
　　人生宇宙间志愿当何如不行万里路即读万卷书早歳慕五岳中年困穷居耳目苦未广懐抱惭空虚鸣镳随禹载揽辔观皇舆出境虽不遥问歴皆异墟朝朝扈跸行非是劳征车诗成傲往彦徒见征伐余

　　乙已赐宴喀尔沁廓尔沁诸部落于达希喀布齐尔口上坐黄幄中皇长子及温郡王侍诸部落率其所属列坐于幄之左内大臣列坐于幄之右蒙古上下数千人人赐酒一金叵罗乳茶一瘿椀顷刻而遍宴毕赐诸部落蟒袍帽带鞾袜弓矢佩刀鞍辔缎帛银布有差内大臣噶布喇引一蒙古至幄前上召（臣）士竒数其创痕头面项背胷臂凡二十四处上曰此蒙古梅勒章京也近年调征处州阵前所创如许得以不死（臣）士竒奏曰皇上推心置腹以诚信待人故使逺人皆能尽力疆场仰见恩泽之入人深也驻跸达希喀布齐尔口北薄暮雨是日御制塞上宴诸藩诗敬録于左龙沙张宴塞云收帐外连营散酒筹万里车书皆属国一时剑佩列通侯天髙大漠围青嶂日午微风动彩斿声教无私疆域逺省方随处示懐柔（臣）士竒赋恭纪诗二首
　　宴喀尔沁诸部落恭纪
　　黄幄髙张羽卫陈遐方述职尽称臣金螺酒醴颁三爵寳椀茶膏遍一巡问俗逺同虞出狩要盟欲笑汉和亲长城有险休重设至治从来守四邻
　　看赐喀尔沁及诸部落恭纪
　　帝泽从容被八埏精镠文织散穷邉应羞使者通西域何用将军款右贤锦绣平添林峤色云霞四映塞垣天贾生五饵终迂论王道平平自可传

　　丙午上回銮入达希喀布齐尔口诸蒙古跽送道左行未十里山气缕缕含烟忽复流云四野天气曛黑大雨如注青林翠壁顷刻莫辨时而长虹拔地直与残阳相射轻雷断雨隠隠遥天驻跸氷窖地方毡幄孤檠添我旅梦也
　　过大石矶行雨中
　　流云浮晶晶山川杂烟雾出没多奇峰穹窿各吞吐驱马上悬崖崖倾马惊顾百里尽蒙密杳霭失前路古道几登陟乱流绕深树活活雨脚低隠隠雷声布涧外起长虹转觉天垂暮

　　丁未晓霁过黄土崖寛城诸处时已清和林木葱茂花香夹路紫白万状山多蘐草开满嵓岫采以为蔬即黄花菜也侍卫诸臣竞取以进入喜峰口始见瓦屋不禁心喜驻跸滦阳城南
　　将入喜峰口新霁
　　云际露山顶青林来日光晓従六龙行髙下逾重冈岩花落未残磵道余芬芳鸟声辨闗树人语如故乡铙歌清吹发逺风旌斾扬錾凿万仞余郁岪临大荒歴兹战斗地壮士颜慨慷愿施造化功处处知耕桑

　　戊申经三屯营遵化州见道傍野寺榴花盛开感节物之变赋诗纪之上至温泉问太皇太后安驻跸鲇鱼池行宫是日都门遣仆至得家信
　　入喜峰口后见路傍野寺榴花
　　去时邉草色初緑归路山榴蘂已红古寺一枝偏照眼短衣匹马夕阳中
　　过遵化
　　突兀孤城倚重边堠台暸馆尚依然将军幕冷埋戈甲开府堂空咽管弦耕凿已安全盛目挽输犹说乱离年遥瞻王气陵园近短麦青青遍野田

　　己酉驻跸鲇鱼池行宫

　　庚戍驻跸鲇鱼池行宫辛亥致祭孝陵驻跸鲇鱼池行宫

　　壬子上奉太皇太后回銮望黄花山山势雄陡戍楼尽废明蒋一揆记云黄花镇有礼鼠色如鼦而毛浅冬时聚榛实为粮于穴中作岐穴贮之若仓囷然多至三斗其榛实皆美好价倍于人所收者山氓多掘取之鼠失榛实牝牡皆笮脰树枝悬死若缢镇将闵之为禁甚厉然不能止驻跸蓟州所属七里峰村东
　　皇上自温泉宫奉太皇太后回銮恭纪
　　芝葢华旗曙色分花光山翠早迎熏尘销驿路初经雨栁暗官城半拂云尊养灵泉来祓濯寛租穷户重耕耘【诏所过之地免今年租】车音哕哕还镳处鸾鹤纷飞下紫雯
　　黄花山
　　青苍百仞截云孤守险曽经却万夫古戍有楼惟旧垒防秋立寨只长榆兵销治世耰锄满路近空村鸡犬无一自八荒归雨露邉陲万里尽亨衢

　　五月朔癸丑
　　上命再续盘山之游道由蓟州问赵韩王故里不可得自此入山路极崄巇青林文筱竒石流泉与野花蛱蝶相映带所歴崕谷皆寂不闻人声净业庵在林峦最深处髙阁瞰空幽邃可爱老僧十余人亦皆朴野汲泉瀹茗少为流憩复由古中盘而归驻跸三河县东
　　过蓟州是赵韩王普故里
　　尘埃千载遇事业建隆尊逺略销诸镇深谋定太原机权争词组岸谷构微寃忝窃叨王爵何曽读鲁论半生懐旧恶垂老固新恩故里荒丘着虚名宋史存春流仍涧涧野烧尚村村向晓过城北徒闻鸟雀喧
　　再游盘山
　　暮春陟崇阿山灵谢客乆回车重逡巡倏复中夏首取径异畴昔髣髴寻谷口绪风从南来泉声清且浏繁英过眼新密荫解襟受感此节物迁行行歴冈阜石人坐藤萝招我若旧友四山空翠来盘礴豁两肘对之万虑澄身世渺何有侧足天地间烟云结棂牖顾兹尘外游屡许鞅掌后飞跃任羽鳞睠焉抚髙厚
　　净业庵
　　徃者度遥岑忽焉日将夕耽幽殊未穷兹来理轻策杰阁霄际穿踈棂树杪隔隐翳势若蔵攀跻境乃辟老僧畏送迎相顾始肃客能炊松火红亦煮涧泉白揽衣席空阶闲云生咫尺下岭望前旌迢迢踰紫陌

　　甲寅始换新縠驻跸通州所属崇阁庄南晚得微雨

　　乙卯入东直门都城人家户悬赤灵符菖蒲艾叶俨是重午行役之人初不知也上奉太皇太后回宫
　　扈从回京
　　艾白蒲香五月天归时清梦拟游仙新诗句句关山壮何似前人羽猎篇松

　　亭行纪卷下 
