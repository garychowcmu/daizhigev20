　　●钦定四库全书
　　
　　明名臣琬琰续録卷一
　　
　　（明）徐纮 撰
　　
　　文敏杨公墓志铭　　杨士奇
　　
　　正统五年二月十八日少师工部尚书兼谨身殿大学士建安杨公奉勅归展先墓既毕事卜日启行病作众曰曷俟少间公曰君命不可稽也挟医以行至临安武林驿病加遂不起是年七月二十也守臣治棺敛既驰奏皇上嗟悼辍视朝一日赐特进光禄大夫左柱国太师赐谥文敏遣礼部尚书胡濙莅祭遣中使护丧还塟其乡命有司治坟曽大父伯逊大父达乡父伯成皆赠荣禄大夫少傅工部尚书兼谨身殿大学士曾大母黄大母谢继阮母刘皆赠夫人公初名子荣字勉仁自学诸生乡试选第一会试第三廷对擢第二甲赐进士出身入翰林为编修太宗皇帝入正大统更其名荣初建内阁简翰林之臣七人其中专典宻务七人者解缙胡广黄淮胡俨金幼孜公及士奇也公齿最少最警敏一日晚上出右顺门召内阁诸臣公一人在出江西三司奏章示之言吉安乡民之啸聚者已悉复业盖朝廷初有闻即遣行人许子谟赍勅抚谕子谟行将一日又遣都督韩观率兵继之如抚谕不下即加兵及是奏至上谕公曰观不至不下其降勅褒观公读奏讫曰计发奏之日观尚在中道未足褒从之自是益重公时四方之事方殷七人者旦夕侍左右承顾问受旨退治职务且兼稽古纂述之事不虚寸晷上时步至阁中亲阅其劳且视其所治咸称旨时公尤勤励遂皆进官公进修譔数月复进侍讲明年改元永乐秋公请告归省又明年春七人皆赐二品金织衣且劳之曰天下事咸朕与若等同计非若六卿之分理也无几简翰林之臣十数人兼春坊官以任辅导公兼右春坊谕徳授奉训大夫日分直进讲经史四年春公得寒疾命中官以御医来视赐药物五年奉命往甘肃同总兵议邉务察视守备还奏称旨六年夏丧父给传归既葬遂命起复是年冬丧母公奏归守制时已下诏巡守北京不许七年春内阁胡公金公及公奉命扈从北京甘肃总兵何福奏降元托卜辉罕等率部来归命公往同福处置还奏上悦遂奉命持节往额齐讷之地封福为宁逺侯八年春车驾北征巴雅尔实喇公三人仍扈从至驴驹河命公先赍勅还报皇太子复还北京冬扈从还南京九年春奏合母丧遣中使护送既还皇太子命公侍诸皇孙学且命公曰严则有成公尽心不怠重修髙皇帝寔録命胡广胡俨黄淮及公为总裁十年二月赐诰命并追赠父母妻冬月肃守帅西宁侯宋琥奏边人娄达罕逃居齐勤蒙古卫将为边患丰城侯李彬镇陜西遂勅彬率师剿之且命公往与彬计度十二月还奏饷道险阻今冱寒人疲马瘠不可行且边地不足以烦王师遂勅彬旋师无几叛者复归十一年春从狩北京十二年三月从征卫喇特时皇太孙侍行上命胡金及公三人凡行营有暇即与讲柝理义开其聪明尚宝司官阙命公兼之既还勅翰林修性理五经四书大全公三人皆为总裁十四年升翰林院学士仍兼庶子扈从南归十五年春复扈从巡北京十六年夏进髙庙实録赐宴赉胡公没公掌翰林院事益见亲宻一时廷臣狎恩多纵忌公抗直发其私适太学阙祭酒众共举之寔欲踈公上不聴公遂宻言十弊指斥五府六部都察院章留中不下十七年进文渊阁大学士仍兼翰林学士授奉政大夫十八年扈从北征秋还京冬将西征亲藩奏建文中江西所垜集民兵可征用出奏示公公对云陛下命复民业二十年矣今复征非信上曰朕意固如此遂寝三殿灾公偕金公陈便宜十数事皆见施行重贤爱民或陷非辜必援之尚书夏原吉以兵饟不给坐繋吕震言其柔奸侍读李勉时尝论事亦有言其卖直者皆激上怒公悉委曲为之辨解二十一年秋复扈从西征驻跸万全一切军务悉付公掌宁阳侯陈懋奏番王额森图罕来归命公往议定降归奏称旨二十二年复从北征中道军饷不继上闻之命公与金公总计其数遂如二公言遣使谕其释兵弗臣之罪下令班师浙江三司奏处州之丽水福建之政和山冦劫掠请勅两都司合兵讨之公言愚民为有司所苦出不得已兵出则良民先被害愿遣一勅使抚谕之不足烦兵上从之卒如公言兼事一日上从容坐帐殿谕公二人曰东宫监国久熟政务此归悉付以天下事吾惟优游暮年二公共对曰皇太子孝友仁厚天下属心允称陛下付托上悦师次榆木川上不豫既上宾凡沐浴袭奠饭含棺敛一切之礼悉出二公众遂推公先驰归报既至同尚书蹇公等议丧礼遂议即位礼仁宗皇帝嗣位进公太常寺卿授嘉议大夫仍兼两职学士逾月进太子少傅授资善大夫兼谨身殿大学士山陵事殷太监孟继极言公尽心丧事上嘉叹即升公工部尚书仍兼前二职赐勅褒谕三俸俱支尚书一俸全给米洪熙元年赐诰赠二代考妣无几上命范白金为方寸印四枚其文曰绳愆纠谬以赐师傅公与金公同受其一皆期之直言臣辅修文皇帝实録公预总裁仁庙上宾时皇太子监国南京遗诏召嗣位公往迎于徳州既还命公同有司相陵地宣宗皇帝嗣位修仁庙实録仍预总裁髙煦反在廷多怀二心惟文臣三四人劝上亲征公其首也遂扈从讨平之师还特受骈蕃之赐马骐激变交址黎利聚众抗王师总帅孱弱不支輙与利和且为利请立陈氏后遂以师还奏至上以示文武大臣皆劝发兵击利上不聴竟偃兵息民公预力焉是年八月车驾巡邉至遵化闻兵逼塞下以道陿师难并进上率铁骑数千先驰撃之文臣独公从既还升少傅进荣禄大夫仍兼尚书大学士三俸俱支辞大学士俸进两朝实録赐宴赉又范白金为图书刻方直刚正四字以赐公数月上念先朝老臣蹇义等四人皆春秋髙并赐勅褒谕命辍职务朝夕左右侍论议公预焉赐玉带加有御制诗画之赐公满三载吏部以闻赐勅有忠言谠论禆益为多之褒赐宴礼部遂赐少傅诰进封三代后两扈从巡边皆至洗马林而还宣庙上宾复偕有司相陵地皇上嗣位公与同官三人协志合力以效禆益赐赉特厚修宣庙实録皆为总裁书成进公光禄大夫柱国少师兼尚书大学士如故赐玉带时上日勤圣学命公同知经筵事五年谒告省墓赐褒敕谕加厚赉给传遣中官护送既还京道薨春秋七十公仕于朝四十年皆居清宻考乡试者一读廷试卷九为人闿疏果毅遇事当为奋前不疑于论古人必欲出新见不肯茍同议辟率归寛恕勤职事盛寒暑及小疾未尝少怠于四裔及邉徼事及邉将勇怯智愚靡不通知故忖量事势率豫中内笃孝友睦婣之行家故丰裕且有厚禄能济穷恤患无间疏戚喜宾客善交际虽贵盛无涯岸贵贱大小皆归心焉故闻其没也咸有嗟悼怅惜之意所著文章有黙庵集云山小稿静轩稿退思集北征记训子编藏于家元配刘赠夫人继刘封夫人子男六恭让锡阳贵芳贵通女七孙男十二奏俨伦俊俭佶儆佐倧伟伷仪孙女七曽孙女二士竒与公同僚三十有九年同事四圣今内阁旧臣惟吾两人未能退公又溘先余逝公之塟其子属少保杨公书墓上之石余铭诸幽呜呼凡今能文士大夫感公之徳述公之行虽有之矣若交之久知之深言之信者余两人其庶几可无愧也铭曰桓桓文敏通才博识遭际圣明光奋于绩承明廷阁著作之庭以翱以翔舒叶振英北裔西垂从狩万里职典署文亦兼知武外蕃胸臆帅垣弱强重瞳屡顾数奏惟明晚陟三孤二公弘化恪恭朝夕敢或遑暇帝懐敷仁鞠躬承之民怀被福黾勉成之志存寛惠行在果断嘉谋谠议褒书有焕予告南旋曽几何时上下延竚而讣奄来越昔内阁七人同事荏苒三纪我铭其四公寿考终哀荣宠光于乎文敏殁也不亡
　　
　　少保文定杨公言行録（溥）　　失名
　　
　　杨溥字弘济湖广石首人进士歴仕洪武正统间位至少保卒年七十五谥文定仁宗一日东宫观汉史叹张释之不易得公进曰释之诚贤然非文帝之寛仁曷得行其志臣以为释之汉一时不易得如文帝三代而下不易得也退采文帝事编为事类以献仁宗甚悦赐书褒美（名臣赞）
　　
　　先生在狱中十余年家人供食数絶粮又上命莫测日与死为邻愈励志读书不辍同难者止之曰势已如此读书何为曰朝闻道夕死可也五经诸子读之数回已而得释晚年遭遇为阁老大儒朝廷大制作多出其手实有頼于狱中之功盖天玉成之如此为人谦恭小心接吏卒亦不敢慢初入乡试为首选胡俨典文衡批其所刋文曰初学小子当退避三舍老夫亦让一头地又曰立玉阶方寸地必能为董子之正言而不效公孙弘之阿人以俨为知人后俨为祭酒先生已在禁垣位望益髙终身执门生礼俨亦不辞人两髙之（古穰杂録）
　　
　　公祭座主胡祭酒先生曰区区昔承见许于文字之间继而沗同官得相从者二十余年先生致仕以音问往来者又二十余年区区夙夜砥砺惟恐负先生所知有玷于斯文而未能也（文集）
　　
　　杨文定公最善王检讨张修撰一相见輙出所作就二人评有所改易即乐从公亦喜改人文字泰和陈学士当笔譔祭文公欲有所易陈忿然不平见于言色公即已之（水东日记）
　　
　　尝闻杨文定公桃符有曰黎庶但教无菜色官居何必用桃符宣徳正统间名臣称三杨文贞为西杨文敏为东阳盖以姓同因居第以别之文贞因出江西而文定郡望每书南郡乃因以南阳号文定焉东王则抑庵西王则泉坡盖亦然也（同上）
　　
　　宣徳元年春三月既望太常卿兼翰林学士杨公弘济被命归省其母太夫人于江陵时不得见者十有八年矣先是公由翰林编修为太子洗马侍仁庙于春宫丁先太常府君忧诏夺起侍讲经筵后屡欲归宁而竟不果行荐以迍晦十年不得快适大夫人年髙强食益壮教诸孙综理家政裕如也公在覊逺念不得见母中抱沉欝食息几废然闻其康强冀他日必复得见輙用自解永乐甲辰秋公再入翰林为学士赐诰命太夫人受五品封号未数月超拜太常卿推恩上及三代太夫人加封三品国初江陵人有南徼之戍什伍连属杨氏亦隶籍焉其地在瘴乡往戍者多不得生还追迫无虚岁太夫人甚厌苦之至是上优诏复其家公在京师驰书还报而加封之命适至太夫人披三品命服北向稽颡诸妇孙皆罗拜欣跃以至感泣公今又乘传南还日抵舍太夫人童颜白髪云冠霞帔坐堂上公朱衣象笏于阶下诸妇孙先后奔走奉觞上寿当此之时更不知天壤间复有何乐可以及此也况内帑泉币白金文绮之锡绚烂稠迭拜墓燎黄祭毕而燕乐与父兄宗族侈上之赐士君子效用于峕沐此光宠可谓盛矣虽然贤才之生天固有以启之是以明良相逢功业克建而令名无穷焉若公之徳器材识卓为一伐伟人而君臣知遇又如此岂偶然哉（送归省序）
　　
　　自昔声华谒辇林几年出处叹浮沉汉文未许冯唐老鲍叔偏知管仲心赐食每当琼署晓退朝长傍落花阴眼中亲旧无多在白髪相看意转深（金实奉咏直弘文阁诗并觉非集）
　　
　　正统九年春修国子监讫工杨文定公奉旨御制碑文文定以重建太学为题具稿进呈命范太监持示杨文贞公时文贞已卧病乃作一篇以新建庙学为题封进用之文定不悦执用其题文贞具本论凡言重建者谓已作之后又作之庙学虽前元所建非国朝事此不可论今既悉彻而新作之只当云新建且庙与学二者若只书建太学而不云庙于礼未安请通改作新建庙学四字为宜廷议虽韪文贞之言然已刻石无及矣二公之学识于是可见（塞亝琐缀）
　　
　　公撰绣林读书记曰学宫在绣林之阳与龙盖诸峯相望此其读书处也子自髫龀就傅于兹者若干年读书之暇偕同逰登山椒盻长江望洞庭览云梦之墟天光万里逸兴云飞有不自知其乐者及出仕途歴险夷又若干年今年七十有一追惟父祖教育于斯师友训砺于斯国家作养于斯而寤寐之间未尝不在于斯也复惟少时拙工呈璞备员翰林由编修迁洗马以事坐废若干年复入翰林迁太常再还礼官忝列三少之末仰惟圣明过蒙拔擢不敢不敬谨从事以图报万一况读书终身亦恒以礼自度不敢以夷险易心第由才识踈庸年益衰迈而终不能无慊然于进退之节尚思以义制之而不敢昧于所私也
　　
　　公年七十乞老上疏曰臣一介书生荷蒙国家作养出仕四十五年歴事列圣叨享廪禄复蒙皇上厚恩擢居显秩日侍清光恩礼优厚臣再世再生莫能补报臣今年七十有三筋力衰耗耳目昏瞶思虑不周事多遗忘加以今复遘疾叨蒙圣恩命医调治痊可然自是血气益衰日甚一日虽欲勉强图报万一而力不从心切自思维有毙而已仰惟古昔圣帝明王斟酌人情制为致仕之典圣朝稽古为治推广仁心优老恤贤人臣七十得致仕不强其所不能以全始终之谊士君子揣分知足明于进退不敢贪禄固位以存廉耻之心维时人有士行朝无幸位良以此也
　　
　　公自赞小像云资可以为学而理或有未明时可以行道而力有不至缅怀古人夙夜惟厉而莫及焉呜呼老矣又自赞待漏像云以一介书生居三公之贰峨峨其冠玱玱其佩日近清光谈仁道义将为徳为民以为志乎抑碌碌庸庸以保富贵乎圣贤之道匪知之艰而行之不易也尚思时之所遭身之所自以报万一庶几于君亲无愧也
　　
　　李文达公序公文集曰公早掇巍科擢官翰苑进宫僚而辅导之功显入内阁而论思之职修日备顾问于弘文而经济之畧大展屡任总裁于国史而劝戒之义弥彰平生之志于是乎伸矣则其事业岂易及哉及观其所为文章辞惟达意而不以富丽为工意惟主理不以新竒为尚言必有补于世而不为无用之赘言论必有合于道而不为无定之荒论有温柔敦厚之旨趣有严重老成之规模真所谓台阁之气象也平生之学岂不由是而着乎（并文集）
　　
　　司冦彭文惠公赞曰江汉炳灵以发文明早居馆阁晚践孤卿惩艾思奋处困而亨谦虚好学保泰以贞老成体国蓍龟典刑东里建安叅合成名二十余年光辅太平（名臣赞）
　　
　　少师杨公传　　王直
　　
　　公杨氏字士竒其先叶阴人南唐虞部府君辂始居庐陵再世从吉水后至允素乃徙居太和故今为太和人曽祖景行仕元累官以翰林侍制致仕有传在国史祖公荣父子将皆不仕而皆以文学行义重于时公早孤母夫人陈氏教育之甫六七岁告以世徳之详公即感奋力学虽甚贫亲执劳事然未尝废卷时丧乱虽平而苦无书四书五经皆手钞以读海桑陈先生夫人世父也甚爱公早夜训饬使咸由道年十五褎然为人师学行日益有闻缙绅君子礼重焉郡县交举为学官皆不就乆之朝廷以博学征入翰林任编纂共事者皆天下宿儒雅公精慱未几令吏部考第其文授以官又以公为第一授亲王府审理副然犹执笔在翰林太宗皇帝即位遂擢为编修时方开内阁于东角门内命解缙黄淮胡广胡俨杨荣金幼孜及公七人处其中典机宻寻升侍讲上尝谕公曰朕知尔文学亲擢置此尔但尽心勿自疑畏公感上知遇忠勤不解早夜孜孜以修其职仁宗皇帝为皇太子又以本官兼左春坊左中允益见宠任文华殿甞讲大学公呈讲义于上前览毕上曰先儒谓尧典克明峻徳章一部大学皆具公因奏曰二帝三王所以修诸身施之国家天下皆大学之道上复曰孟子道性善言必称尧舜讲说之际必以前古为证庶几易入侍讲学士王逵讲干九四举储贰为说皇太子疑其言问公公曰此宋儒胡瑗说也曰与常人言亦举此说乎公曰程子尝言卦中六爻人人有用圣贤有圣贤用众人有众人用君有君用臣有臣用无所不通王昭素尝为宋太祖言之矣讲臣非有据岂敢妄出意见哉皇太子尝阅真徳秀所辑文章正宗喜其有益于学者公曰徳秀道学之儒志诚甚正其着大学衍义尤有益于朝廷君臣皆不可不知皇太子即取视且命飜刻以赐诸子亦以赐公曰予倚卿为辅卿亦当留意也饶州士人朱季支献所著书斥廉洛关闽之说上览之怒曰此儒之贼也时礼部尚书李至刚翰林学士解缙侍读胡广及公侍侧上示之其书缙曰惑世诬民莫甚于此至刚曰不罪之无以示儆宜杖之摈之四裔公曰当尽毁所著书庶几不误后人广曰闻其人已七十毁书示儆足矣上曰谤先贤毁正道治之可拘常例耶遣行人押季支还饶州会布政司及府州县官与其乡士人明谕其罪而笞以示罚悉索其所著书焚之上复谕羣臣曰除恶不可不尽悉毁其所著书最是广东布政徐竒朝京师载岭南藤簟诸物将以遗廷臣或得其单目以进上阅视无公名乃独召公问故将以私交罪之公曰竒自都给事中受命赴广时众皆作诗文赠之故有此馈臣不与名者以当时病未有作不然亦不免今众名虽具然受否未可知且物微甚当无他上意解命中官毁其目一无所问升左春坊左谕徳兼侍讲礼部尚书郑赐为侍郎赵羽所间忧鬰感疾勉强奉职如平时忽以卒告上疑其自尽召翰林诸臣问之众未及对公进曰臣观赐病数日但未敢即安昨晚同立右顺门下赐忽仆地旁人怪赐无人气臣遽命其属官掖出午门外上闻公言曰微汝言几悞疑赐赐本君子顾才不足耳命工部与棺礼部往祭之六年冬以廵狩北京诏告天下命公视草上称善又命与诸尚书观之兵部尚书刘儁私于公曰请以有字易自字公善之众谓二义不相逺且上既称善不必易公奏曰国家大体当用儁言上喜公能服善曰则何有败事由是益属意于公明年车驾廵狩北京皇太子监国上命蹇义金忠黄淮与公职辅导义于事多疑少断常持两端曰事当熟虑不然必有后忧公曰事岂得不思但多思则惑惟当据理而行皇太子闻而笑曰此须兼知行勇自今择事议当理者从之不必多思致惑也然皇太子知公诚笃惟公言是从或初若有疑而终必见用由是少有阙失而上下安春坊赞善王汝玉每以诗法进皇太子以问公公曰诗以言志明良喜起之歌南熏之诗可见舜之志汉髙祖大风唐太宗雪耻酬百王除凶报千古之作所尚者覇力非王道汉武秋风辞志气已衰若隋炀帝陈后主皆滛靡不足道殿下明经讲道之暇娯意文事两汉诏令皆可观非但文辞髙古亦可禆益治道诗非所急也皇太子曰儒者亦作诗否公曰儒者固皆作诗然儒之品有髙下有徳行之儒有经济之儒专意词章君子谓之俗儒人主尤当辨于此皇太子喜读易凡决疑必用蓍而以易断命公取朱子本义纂其要以进名周易直指公因进曰易固为卜筮作然文王周公孔子所系辞凡修齐治平之道悉具请编辑以备观览书成以进名曰周易大义九年上还南京一日退朝召公问曰尔辅东宫久果何如公以孝敬对上使言其实对曰凡有事宗庙祭品祭器皆亲阅去年将时享头风作医言当汗殿下曰汗即不敢莅祭左右请遣人代斥之曰上以命我又可遣人代乎遂亲祭祭毕汗遍体勿药疾自愈每进御用物皆躬阅封识遣行不轻信下人车驾北征殿下不敢宁居恒日中昃始食驾还而后能安上曰此子道当然公曰古圣贤亦皆尽其当然者且殿下天资髙或有过未尝不知知之未尝不速改又其存心以爱人为本将来必不负陛下付托之重上悦十二年正旦日食先数日上问礼部及翰林诸臣正旦日食百官行贺礼乎尚书吕震曰日食与朝贺不同时当贺侍郎仪智曰终然同日冝免贺公对曰日食天变之大者也宋仁宗时元正日食富弼请罢宴彻乐宰相吕夷简不从弼曰万一契丹行之为中国羞后有自契丹还者言于是日罢宴仁宗悔今诚冝免贺上曰君子爱人以徳士竒与智言是也遂免贺及宴十四年上在北京闻髙煦有异志还京师欲发其事疑未决独召公问曰昨问蹇义汉府事对曰不知若朕有未知尔軰疑有离间不敢言今朕既知矣尔言之何害公对曰臣与义事东宫外无敢与臣等言者但汉王始封国云南不肯行改青州又不肯行今知将徙都北京惟欲守南京天下皆疑其心惟陛下善处之使早有定所全父子之恩为永世之利上黙然起还宫后数日悉得其反状及所为战具大怒褫其冠带絷之西华门内东宫力捄解乃免遂命削其两护卫处之乐安州曰去此北京甚迩即其作祸可朝发而夕擒也是冬周王楚王来朝谒孝陵上命东宫皇太孙及诸皇孙陪谒问翰林诸臣拜位当何如众疑未有言公对曰二王尊属当分列在前东宫稍后■〈尸外立内〉中皇太孙又后亦■〈尸外立内〉中诸皇孙与太孙同班而分列两傍上出片楮所书位次与公言合然下有六字未书授笔命完足之遣鸿胪寺丞周升持赴陵俾率行之少顷复命以宸翰上遂以与公公寳藏之至今存焉皇太孙勤于学问上命吏部翰林举老成正大儒者侍讲读公与蹇义举仪智众以为老公曰仪智道理明执守正精神不衰老成正大廷臣未见其比上闻之喜曰智虽老识朝廷大体能直言不阿向言元正日食冝免贺朕知之可谓得人矣二十二年八月太宗皇帝北征上宾学士杨荣归自行在以闻仁宗皇帝即遣皇太孙往迎梓宫时京兵皆随征在外城中空虚虑赵府兵为变因秘未发丧皇太孙然之顾急未有所与以问公公言上所用东宫图书今请暂假之行此一时之权归即追纳上即取付太孙曰有启事以此封识此亦久当归汝汝就留之既而谓公曰卿言诚是昔大行临御储位久未定浮议喧腾吾今就以付之浮议何由兴且曰朝廷事卿与蹇义当究心吾当重用卿二人也公曰殿下嗣位事无大小皆当尽公此收人心之机也恩之所及必先扈从征行之臣汉文即位首进宋昌史书以为贬臣两人不应先及上初即位有诏减冗费而惜薪司准常例赋北京山东枣八十万斤为香炭之用公入奏曰诏下甫二日而即有此虽云岁用得无过多上曰数日事丛脞此盖急遽中荅之不暇致审耳即命减其半九月癸未尚书吕震言于上曰今丧服已踰二十七日请如太祖仿汉制易吉服上时未有荅震退徧语羣臣明旦易从吉公谓震曰今未可比此例盖洪武中有遗诏且仁孝皇后崩太宗皇帝衰服后仍素服衣冠绖带者数月今上于皇考可遽即吉乎震厉声曰朝廷事尔每执异尚书蹇义兼取二说明旦羣臣皆就衣冠黒角带遂以闻上亦未荅明旦上素冠麻衣麻绖出视朝文臣惟学士武臣英国公如上所服罢朝上谕左右大臣曰吕震昨奏当易服朕听臣下易之梓宫在殡吾岂忍易士竒所执是也公自左春坊大学士进礼部侍郎兼华盖殿大学士寻升少保翰林以公等所受诰草进呈上取笔亲増二语曰勿谓崇髙而难入勿以有所从违而或怠顾谓公等曰此实朕心卿其勉之公对圣徳能容臣等敢不勉昔富弼有言愿不以同异为喜怒不以喜怒为用舍成汤改过不吝所以为圣人愿陛下常以古人为法升少传阶荣禄大夫时天下方面大臣及羣有司皆朝京师兵部尚书李庆言于上曰民间马畜蕃以散之军伍尚余数千请今朝觐官领之少苏民力正官领牡马佐贰官领牝马太仆寺苑马寺岁课其息有亏罚与民同公谓庆不可庆忿不纳公独奏曰朝廷求贤任官今乃使养马而课责与民同岂贵畜贱贤之意乎明日复奏曰必行此令天下贤者谁复肯仕盖亏损一马必责陪偿破家产累子孙朝廷可为负此名于天下后世乎上许出内批罢其事不报明日公又言兵部已督朝觐官领马所领多驹南人脆弱不能控制立视其奔逸号泣于道路臣恐将来逺虑者非但不愿仕亦无志学问此令之失非小上曰吾偶忘之当即批出不爽也午刻上御思善门召公谕曰内批岂真忘之朕闻李庆吕震軰皆忿卿朕念孤立恐为众所伤不欲因卿言而罢今有名矣出示一章乃陜西按察使陈智言畜马不便命公据此草勑止散马公顿首言陛下知臣臣不孤矣但马已领者当何如上曰已领者准洪武中官员乘例不责生息亏损不责偿未给者止勿给复谓公曰继今令有不便惟宻与朕言李庆軰不识大体不足语也上以梓宫在殡命礼部尚书吕震新正朝仪不用乐及鸿胪习礼仪仍用盖震主之公与黄淮等入疏言前已议不用乐今仍用不可乞勑礼部设而不作未报乃复进奏侍廷中至夜漏下十刻遂有旨如公言越三日上召公等谕之曰吕震每事误朕卿等所奏停乐是臣以能直言为贤如用震言今悔何及洪熙元年正月命公兼兵部尚书公辞曰臣为少传大学士已踰涯分尚书一职更不敢当上厉色曰黄淮杨荣金幼孜皆三职卿独二职人将谓何卿勿辞公请辞俸上曰卿于朕劳勤二十年故赒以此禄何用辞公曰尚书月俸六十石可飬壮士六十人臣受二俸已过分安敢复加尚书蹇义言冝听辞学士俸公言辞禄当辞厚何用取虚名上曰朕成卿志乃听辞顾义曰廉贪之风士竒有焉于是黄淮亦辞户部尚书俸上监国时御史舒仲成尝以事迕旨后已升为湖广按察副使矣及即位尚书蹇义因以他事奏仲成即命都御史逮治之公上疏曰向来小人得罪者多陛下即位皆宥之令追理仲成即诏书不信汉景帝为太子召卫绾不赴即位用绾前史韪之上喜罢治仲成赐公米及钞币且降勑奬谕曰卿导朕以仁助朕以徳欲朕为唐虞之君诚忠臣股肱之臣也有卿如此朕复何忧洪熙元年二月上以田二顷赐公时蹇义先以受赐公恳辞上曰卿事朕表里一诚资益良多朕心不忘卿前辞禄今又辞田何执之固也公曰臣起自寒微今受恩踰分岂可不知止是幸少延残喘得更事陛下三二年获全归山林受赐多矣上曰汝勿忧终身吾送汝入土身后事皆勿忧公曰圣仁在上臣复何忧遂听辞明日谕蹇义曰士竒真能廉使仕者皆如此世岂有赃吏乎四月人上书颂太平者上以示公及蹇义夏原吉杨荣义等曰陛下即位所行皆仁政百姓无科敛徭役可谓治世矣公对曰陛下恩泽已敷但流徙尚有未归疮痍尚有未复逺近犹有艰食之人湏再休息二三年庶几人皆得所上笑曰朕与卿軰相与出自诚心去年各与绳愆纠缪图书切望匡辅惟士竒曽上五章朕皆从所言卿三人未有一言岂朝政果无阙生民果皆安乎卿軰吾所倚任事有未当皆湏直言勿有所隐大理少卿戈谦数言事过于矫激尚书吕震呉中都御史刘观侍郎呉廷用等交奏其卖直沽名上颇厌之公进曰谦虽昧于大体盖亦感恩图报耳古人有言主圣则臣直惟陛下容之上以众言犹不怿因免谦朝而使视事如故公又进言曰陛下有诏求言言不当者不之罪今谦因言取咎朝臣皆以为戒且四方朝觐之臣咸在岂能尽知谦过失若传之逺人将谓朝廷不能容直言上惕然曰朕非恶谦言事其言自有过实者卿可以朕心谕众人公曰此非臣言所能言当以玺书开谕可也上遂命公书勑引过而待谦如初令百官言事毋以谦为戒由是天下知圣徳之实上念公匡辅之力赐公玺书其畧曰朕膺监国之命而卿侍左右同心合徳狥国忘身屡歴艰虞曽不易志及朕嗣位以来嘉谟嘉猷入告于内期予于治以惠黎元正固无二简在朕心兹以已意创制杨真一印一枚赐卿用藏于家传之后世惟卿子孙由是知卿克致显荣不易惟艰思保守之惟朕子孙亦由是知卿弼朕之功以保全尔与国咸休永世无斁上尝论科举湏是取南北士上曰北人学问不逮南人公曰长材大器多出北方岂但南人有文可用也上曰然则将如何公曰试卷例缄其姓名请于外书南北二字如当取百人则南六十北四十南北人材皆就用矣上曰壮士得进则北方学者亦感发兴起往年壮士少自科目进故怠惰成风卿言良是往与礼部计议以议定未上而宫车晏驾宣宗即位遂行之宣徳元年髙煦反车驾亲征罪人既得尚书陈山来迎见上请乘势移师彰徳袭执赵王则朝廷永无忧矣上疑之以问杨荣荣力赞其决又语蹇义夏原吉二人依违其间荣遂传旨令公草勑诘赵王公曰事当有实天地鬼神其可欺乎今当以何为辞荣曰令逆党言实与赵谋即是矣何患无辞公曰如此能服人心否乎往见蹇夏反复言不可状蹇夏曰即如公言当若何公曰朝廷重尊属厚待之有疑则严防之当必无虞而国体正矣二人曰上今特信荣言不系吾軰可否也公复见荣曰太宗皇帝惟三子今上惟二叔其有罪者不可恕无罪者当加厚庶几仰慰皇祖之灵荣意未解曰汝不草勑则吾当以闻时惟杨溥与公意合溥曰吾二人俱请入见明其大义荣先趋入公二人继之门者不内俄复召蹇夏蹇夏以公言白之上不怿而止车驾还京师意大悟不复论彰徳事然言者犹喋喋上皆不听特召公曰论赵王者日益多当如何公对曰今日宗室惟赵于陛下最亲当思保全之岂可惑羣言上曰吾亦思之皇考于赵最友爱且吾惟此一叔奈何不爱今思所以保全之道欲封羣言示之俾自处公曰更得一玺书谕之尤好遂遣广平侯袁容都御史刘观持敇书往谕且示以众言赵王得书喜曰吾生矣即献护卫上表谢恩而言者顿息上待赵王日亲厚而薄陈山竟永斥之久之召公谕曰吾侍赵叔不失亲亲之礼尔有力焉赐公白金文绮楮币二年十月黎利遣人进前安南陈王嫡孙暠表乞立为陈氏后词甚恳切上亦厌兵欲从之大臣有言此黎利之谲当亦发兵诛之或以为与之无名徒尔示弱上召公与杨荣谋之荣曰永乐中费数万人命得此至今劳者未息困者未苏因其请而与之便公曰荣言当从初求立陈氏后者太宗皇帝之心求之未得乃郡县其地耳数年来兵民困于交址极矣此皆祖宗之赤子体祖宗之初心保祖宗之赤子正陛下盛徳何谓无名汉弃珠厓前史以为美何谓示弱臣侍仁宗皇帝久圣心每憾此事有意外之虑愿陛下勿疑上意遂决五年二月上以四方屡有水旱欲下寛恤之令独召公议之上曰被灾之处税粮首当免民间有欠孶畜马骡官责偿甚急民苦之亦所当恤凡尔所知者当悉为朕言公曰百姓积欠薪刍及采买诸物官府但知督责而民不能输官粮额重民困无聊多有委弃逃徙者当量与减除部符坐征买办诸物不问其地有无一槩趣办民费价十倍不能完唯当于产有处取之无者勿强也年来刑狱不清旱潦恐由于此冝戒饬法司敦用平恕务求实情四方工匠丁男皆征集京师役于公者无几受私役者十六七身既劳困而妻孥顾未免怨叹当命官察治丁多免其半单丁者皆免老病无丁者除其籍其本非匠诬引为匠者察实除之今军民若漕运而仓廋无闗防奸盗相继恬不畏法冝命风宪官廵察上称善即书勑明旦行之民大感悦七年二月上谕公曰忆前下令恤民今已再期民事不又有可恤乎公曰官田减租民间皆感圣恩而户部不行追如旧此循习之弊上色怫然曰今欲再下勑寛恤必举此为首如再格不行必罪之因问事之当寛恤者公曰逃移之民朝廷既赦使复业而家业尽丧又有公逋私债之扰所在官司不能恤则必逃聚山林相结为非请下有司凡逃民愿归者郡县善抚恤免其征徭不愿归者听于所在附籍给以闲田为经营居处免徭役三年庶使得安上曰在彼在此皆吾民但得人安足矣公又言各处课程先因钞法不行加倍征纳盖一时权冝今钞法颇通冝减倍征之额天下课程皆纳钞惟湖广广西浙江商税鱼课旧皆纳银请裁为一例上命纳银一两者折钞百贯又言小民之不安皆原有司贪暴请令风宪考察上曰然若有廉能者亦令以名闻奬用之公又言方面及郡守请令京官三品以上及布政按察荐务取公廉端厚能为国为民者吏部审其可用奏授以官后犯赃罪并坐举者凡因保举授官如有指告其罪者先逮问余人有验然后及之庶不为小人所诬年来吏员太冗多有昏愚不通请令六部都察院翰林院同考试选择而用之军民中有文学才行卓然出众智谋才勇精于武畧者亦冝察举唐虞之世罚弗及嗣今极刑之家有贤子弟例不许进用上曰舜殛鲧用禹圣人至公之心也今除谋反大逆外其余犯者子孙有文学才行并听用公又奏臣见闻不广愿命大臣谨厚者一人共议之得推广仁恩徧及天下上以胡濙谨厚命与公宻议凡可行者悉以进事皆施行今上即位之初惓惓以天下为心率其同列首言当整肃军政饬边防以奠安百姓南京根本之地虽有襄城伯李隆守备其老成忠直如尚书黄福当令参赞军务有事同议而后行庶几无阙湖广河南山东江西去年旱灾人民艰食虑有啸聚为非者冝委文武大臣各一人往镇之事定而归縁边将士所以警备非常其无马者冝令于行在太仆寺苑马寺简用西蕃在诸处贡马有可充边用亦听留官员冗滥宜从吏部及内外风宪官考察近诏寛恤军民内外诸司当体朝廷之意凡事务从减省冝令条奏事有应行者取自上裁诏如所言公等又上疏曰皇上肇登寳位上继列圣下统万邦心明尧舜禹汤文武之道以兴唐虞之治去年十月宣宗皇帝诏臣士竒曰明年春暖东宫出文华殿读书凡外侍从俱用慎择贤良亷谨之人臣谓此第一事望皇上留心不幸大行上宾臣未敢遽言然此事至重伏望山陵毕日早开经筵以进圣学其所条奏惟在慎择儒臣及左右侍御之臣其学术不正立心行已颇僻者皆冝屏逺使不得上惑聪明宗社生民之福实闗于此疏奏上与太皇太后皆嘉纳焉太皇太后遂告谕公等专以择讲臣为务寻升少师特进光禄大夫柱国同知经筵事公又念今遣御史清军有以陜西山东河南北直隶之人往南方极边补伍者两广四川贵州云南江西福建湖广浙江南直隶之人往北方极边补伍者其水土不相习南人死于寒冻北人死于瘴疠且去乡或万里或七八千里道路遥逺困于无资多致死亡深为可惜在祖宗时已除逃军仍旧其余军丁南北各就近卫服役之今兵部以文移烦劳惮于改发不念下人之艰苦不思兵备之无实遂与少保杨溥计议具疏而率同列上之且曰臣愚欲以今后清出山东山西河南陜西北直隶军丁皆发甘肃宁夏延安大同宣府永平辽东诸处云南两广贵州四川湖广江西福建浙江南直隶军丁皆发四川云南贵州两广及边海卫所待补足其缺又以填腹里之空则兵备有实下人不困上命公侯大臣议行之天下便焉又言尧汤之世不免水旱而尧汤之民不至甚病者有备故也我太祖皇帝笃意飬民其于备荒皆定制天下郡县悉出官钞籴榖各于四乡置仓贮之以时敛散又相其地宜开浚陂塘修筑圩岸闸坝以备水旱小大之民各安其业此万世之利也歴岁既久奸弊日滋豪猾侵渔榖尽仓毁凡诸水利亦多堙废或被占夺稍遇凶灾民无所頼风宪不举守令漫不究心事虽若缓所系甚切请令户部择遣京官廉干者往督有司凡丰稔州县各出库物平籴储以备荒陂塘闸坝皆令修复具实奏闻若有灾之处则候稔岁而后行郡县官满兼以此之废举为殿最风宪官廵歴各务稽考仍有欺弊怠废者具奏罪之若廵歴所至不复问理听其堂上官纠治庶几官有实积荒岁人民不至狼狈耕农无旱潦之虞仁政所施无切于此上曰此祖宗之良法美意命户部亟行之时有言方面官及府州正官专用保举即是恩出于下欲如洪武永乐故事皆令吏部选除上命公与杨溥等议之公等上疏曰宣徳七年以前藩宪二司及府州正官多不得人百姓受害是以宣宗皇帝勑令大臣举保自兹以后多得其人间有一二非才盖縁举主审察不至亦或实是狥私所司不行纠举以致如此大抵宣宗皇帝求贤养民之心皆上体祖宗之心非是有所更改昔尧舜禹汤文武及我朝祖宗相承为政皆有因时损益之冝宣宗皇帝临御之时体祖宗之心以行仁民之政者尚多保官乃第一事当时不闻人有异言多以得人为喜唐太宗力行仁义命在京三品以上官举郡守县令后来致天下斗米三钱之效明鉴在前可无疑也圣旨所谕保官则恩出于下切縁众臣举保吏部审择具名奏请圣意允俞然后授官不允即不得除授恩实非出于下也近年有等京官无人举保造为诱语专欲隳壊先帝良法则小人皆得升用小人日进君子日退天下何由治平伏望圣断只依先皇帝勑旨而行但所举之人后有犯赃必须明正举主之罪则人知警畏不敢滥举官必得人臣受四朝大恩惭无寸补惟念用人贤否生民休戚国家治忽所关是以竭诚尽心惟圣明裁择诏如公议五年公闻四方雨泽不足率其同列上疏曰皇上临御以来凡百科征一切停罢官府通欠悉皆宥免民生既安天休当应然今犹旱灾者岂刑狱或未清欤圣心惓切惟恩施不虚恐理官奉行未至乞令三法司精选其属清廉仁厚公正无私者数人赐之以敇分行天下审囚録犯亲诰州县召集里老亲邻审问实情具奏处置不令有寃轻罪有疑者即与决断不得淹禁致伤人命两京法司悉与疏理庶几可以回天意从之公之在朝廷处宥宻之地言动以理不苟为异同亦不惑于利害惟以忠诚结主知而仁宗皇帝知公尤深由是太皇太后亦知公为人宣宗皇帝尝奉太皇太后往谒陵公与蹇义杨荣等皆从上传太皇太后旨命公等进见劳问慰勉加以厚赐既数日上谕公曰太皇太后为朕言皇考往年在宫中谈卿等姓名及行事甚熟太后悉能记忆其间才学优劣孰肯任事不任事皆有讥评言蹇重厚小心但多思少断卿能持正言不避迂意议事之际先帝数不乐卿然能从卿言以不败事尝有小失甚悔不用卿言太后又谓朕曰凡正直之言尔不可以为迂而不从谨之谨之公对曰太皇太后之盛徳仁宗皇帝之盛徳也愿陛下常奉圣训公处心公正论事必当大体常扶君子而抑小人羣臣有罗譛毁而非辜者必尽诚为之伸解有恣贪邪不悛者必正言其不可用三朝史事皆公总裁是是非非悉征诸实每与同列曰天下万世之事当以天下万世之心处之如有一毫出于私意不论厚薄皆当获罪神明所举贤才列于中外者五十余人皆能正已恤民盖公取人必先徳行而后才能无问识与不识博询于众而信乃举以此不得于公者怨诽忿兴不恤也直道而行不为阿狥永乐宣徳中同列有譛公于上者皆赖上明不听公闻之亦不为憾待其人如初笃故旧解缙尹昌隆之死言于仁皇皆存其后公秉谦执虚未尝自满薄利笃义壮老一心直尝观之宋欧阳文忠公以道徳文章名天下其功业之盛亦既显于当时若君臣相得内外无间享其福禄荣名而久于其位盖未之能也今公徳行文学表之为四方之望议论政事施于朝廷者四十年君明臣良志同道合军国之务知无不言而言无不尽典册制命皆出公手在位之臣事有可疑者一于公决之若公者非书所谓商老成人诗所谓王之荩臣也与公尝以其进于上上之命于公者备録成书曰此列圣大徳所寓也何可忘哉直从公久其受教为多而知公亦深公之细行皆可书当别有备载之者姑取其事有闗于天下国家之大者为之传使后之君子有考焉
　　
　　明名臣琬琰续録卷一
　　
　　●钦定四库全书
　　
　　明名臣琬琰续录卷二
　　
　　（明）徐纮 撰
　　
　　祭酒文毅李公言行录　　杨廉
　　
　　李时勉名懋字时勉以字行江西安福人进士歴任永乐正统间官至祭酒卒年七十七谥文毅先生少负大志勤于学问穷性命道徳之奥于书无所不读永乐间取进士第太宗皇帝锐意文学择进士之尤者俾尽读中秘书学古为文辞先生与焉其文学日进有盛名以母忧去居丧务尽礼服除授刑部主事而所治无寃人与修髙庙实录成授翰林侍读先生自以蒙恩厚思所以报殊遇事有当言者辄以闻上亦多聴纳虽甚忤终不谴宣宗皇帝尤矜容之升侍读学士待之加厚宾兴之岁三命典文衡上临轩策士则命读卷人皆以为公正统初上御经筵命先生兼经筵官每当进讲必尽诚敬冀有所感悟上亦为之倾聴闻者莫不称善以为范淳夫其人也时太学缺祭酒而难其选诸公皆谓莫如先生相与言于上遂以任之诸生数千人皆习经艺先生开导训诲各因其才而必穷其旨趣俾有所领解如饥者得食渇者得饮于是小大皆有所造就病者有医死者有归其未娶者俾有室皆先生出资为之倡而仁义之行成焉诸生事先生亦如子之事父有急必赴虽危难不避贤才之盛盖彬彬焉车驾视学行释菜礼退御彛伦堂祭酒当以经进讲而先生久病嗽人疑之至是升堂愈敬慎色温气和赐坐西南隅讲尚书阐明帝尧所以亲亲仁民协和万邦之道辞旨清逺聴者忘倦上为之喜甚赐予有加（王直撰墓表）
　　
　　李时勉在翰林直言进谏仁庙怒命力士打十数爪不死洎宣庙即位察其忠复召入翰林拜学士自后不闻直言矣正统时为祭酒仿胡安定教随其器而造就之诸生勃然兴起人才遂盛于一时待诸生恩义兼尽有病者委医调治死者助其棺衾为文以祭之后王振怒其持儒礼构以罪枷于监门诸生不忍愿代者甚众获免未几乞归士林髙之亦可谓明哲保身矣（古穰杂录）
　　
　　李先生为祭酒严毅正大极意造就人才督励尤切夜读务尽二更将五更命膳夫提铃循门唤起读书或自潜行察勤惰无灯者明日责罚自是灯光达旦书声不絶（可斋杂记）
　　
　　洪熈改元文毅充讲席奋忠谠动天地而感鬼神继司成均诸生爱之如父母晚路权珰执命文毅见辱石大用代死诸生号救阙下者数十人（罗伦跋帖）
　　
　　于乎刚士浩然正气博文有养学自中秘危言峻行歴事四帝臣身百折臣心不替学士司成奸骄我忌荷校愿代门徒之义归老于田名儒风致（彭韶撰赞）
　　
　　尚书文端王公神道碑铭　　李贤
　　
　　公讳直字行俭别号抑庵系出琅琊晋太傅导之后也导辅东晋遂家金陵后数世有崇文者仕唐为吉州刺史因家吉州又数世孙贽仕宋为户部侍郎徙居泰和代有显人曽祖以道祖子兴隠居不仕父伯贞仕国朝为肇庆知府俱以公贵累赠少傅兼太子太师吏部尚书妣皆赠一品夫人公早丧母而父以事去赖祖母李夫人抚育自幼端重异于常儿家贫力薄刻苦读书永乐改元遂领乡荐明年登进士第时太宗皇帝笃意古学诏选进士曽棨等二十八人为翰林庶吉士俾读中秘书冀成逺大之学公在选中感激奋志不数年文辞追古作者上以公卓越诸士召入内阁凡机宻之政属执笔焉寻授翰林修撰车驾巡幸北京仁宗为皇太子监国留务之重选任尤严时翰林则留黄淮杨士竒与公三人辅导公夙夜勤慎不懈中外咸倚重之及再幸北京公在扈从遂与修太祖实录未成以忧去服阕仍入翰林升侍读仁宗即位进侍读学士宣宗为皇太子慎选官僚首升公右春坊右庶子仍兼侍读学士凡经筵讲义及文武羣臣诰敕皆以属公又兼记注于圣政圣训之当书者皆录之以备纂述进阶奉议大夫宣宗即位与修两朝实录成进詹事府少詹事仍兼侍读学士有白金彩币袭衣宝镪之赉进阶中顺大夫今上嗣位诏修先朝实录以公总裁书成进礼部左侍郎仍兼学士赏赉如前久之以礼部缺人命公出莅部事宗伯胡公大喜阖部之政悉付之公处之裕然若素习者吏部尚书郭琎去位诏以公代之命下士类皆悦进阶资善大夫歴再岁有无赖不得志者以选拨事嫁祸于公给舍御史交章论列乃直公诬加授资徳大夫正治上卿正统己巳秋北兵犯边境车驾欲亲征公独以为不可率廷臣上疏止之不获特命公留守京师加太子太保兼吏部尚书寻进阶荣禄大夫景泰初进少傅壬申兼太子太师进阶光禄大夫公累疏求退不允天顺改元皇上复位图任旧人公艰于步履不能朝谒恳乞休致幷辞师傅二职诏特许之赐以玺书有忠清之操简于朕懐之语复出白金文绮宝镪赐之给驿舟以归公方面修髯器宇宏伟望之若神仙中人天性严重寡言笑居家俨然及至接人和气可掬学富才敏诗文清致四方求者接踵屡典春闱文衡得人最盛在翰林三十余年恭勤不怠如一日与王文安公齐名时称二王又以居第在东称东王先生士类莫不拭目海内想闻其风采及位冢宰益加廉慎时方面官罢廷臣荐举専属吏部公益留意人才委任部属凡御史出巡归者必令报其髙下以备拔用自是四方号得人奔竞之风为之一息居第隘陋曽不屑意一切世味安于淡薄朝廷重公之徳每优礼之免其朝谒及退休居家杜门不出日课诸生读书而已所著有抑庵集若干卷行于世天顺六年九月二十三日以疾终于正寝享年八十有四讣闻上为之悼惜特赠太保谥文端遣官谕祭于其家复令有司营葬事公配陈氏累封一品夫人先公二年卒子男五人长■〈木资〉翰林检讨居母忧以卒次曰稹次曰穆曰秱孙男十人曽孙男七人稹等卜以天顺七年正月十六葬于邑之实信乡髙坪之原乃以公所为墓志示贤请铭其神道贤从公游最久公未尝待以属吏又引之同升平生之知未有过于公者谨次第其事而系之以铭铭曰国之明昌系彼才贤有一挺生繄岂偶然侃侃王公天赋其秀有声煜然大江之右鸾坡凤阁容与翱翔惟学之富惟誉之芳遂秉钧衡不倚不忒百司庶府位称其徳位称其徳乂我烝民列圣汝嘉保傅师臣公之旋归既禄且寿国藉蓍龟士仰山斗公之云亡轸我圣衷节惠二名锡命三公有美哀荣无然愧怍铭在丰碑元老之墓
　　
　　祭酒陈公言行录 杨廉
　　
　　陈敬宗字光世浙江慈溪人进士歴任永乐天顺间官至祭酒卒年八十三
　　
　　陈敬宗由翰林拜南京祭酒美须髯容仪端整步履有定则望之者起敬当会食诸生稍有失仪者即待罪不轻容也或有所禀严于对君之礼对客善饮襄城伯重斯文或盛设延宾既罢必留敬宗再饮主至酩酊犹自俨然若未尝饮者人皆服其量（古穰杂录）
　　
　　公登永乐甲申进士第选翰林庶吉士与修髙庙实录成授刑部主事十二年修五经四书大全成改翰林侍读后丁母忧宣徳改元起复修两朝实录未成转南京国子司业秩满升祭酒为人矜严好礼久居太学力以师道自任严立教条痛革旧习日励诸生进学成徳户部尚书闗中杨鼎初发解于乡试春闱不利自北京求入南监从公卒业其为士大夫所重如此景泰元年致仕国子祭酒四明陈先生遇僚属诸生严有懐忿而讼之者法司将覆奏就逮周文襄公其同年谓先生当具疏申雪遂属笔于公未免有迁就之辞先生见之惊曰无乃诳君公笑曰在法惟奏事不实耳闻者或迂先生而先生不亦纯臣哉（水东日记）
　　
　　行方而严学优而粹势利纷如颓然无累抑抑徳隅人望知畏词林重轻卜其进退师于国子身以为诲朋来是乐不解于位时有古廉于公作配（彭韶撰赞）
　　
　　副都御史吴公言行录　　杨亷
　　
　　吴讷字敏徳直隶常熟人由荐举歴任永乐天顺间官至右副都御史卒年八十六
　　
　　公父为沅陵县主簿常被诬系京师公乞身代事未白而父没公治丧如礼不用浮屠法力学尚义兼善医术声闻江东郡邑荐为校官不就永乐末举医生至南京上疏恳辞时仁庙监国闻之命教诸功臣子弟复拜监察御史歴升南京都察院右佥都左副都御史
　　
　　海虞呉敏徳为佥都御史持敬慎之心秉廉直之节其议论举措有前贤之遗风视世之随俗变化方外而圆内者相去逺矣（王直撰赞序）
　　
　　呉思庵先生谈及浅学后进曰此韵府羣玉秀才好趁航船耳航船呉中所谓夜航船接渡徃来船中羣坐多人偶语纷纷盖言其破碎摘裂之学祗足供谈笑也（水东日记）
　　
　　公为人端重纯明履方居约不以穷达易所守其学务遵儒先阐经训以正士习为文章根据义理有禆世教不徒作也公自童卯积学有素其求端用力必由博以入约自体而达用不事矫饰务以行检为先至其为文根抵则以羣经为之本波澜则以迁固为之辅于是形诸论著不茍同人言必以实而要其归则一本于理公应诏起自田里为御史为佥都御史所至皆籍籍有声若夫文则又公之余事耳（魏骥撰思庵文集序）
　　
　　公渊乎其学炳乎其文才识论议博达今古其在台宪十有余年蹇蹇谔谔正气凛凛其心寛厚仁恕未尝察察以求人过而奸赃不法之徒自然消缩摧沮不敢喘息方将倚公恃重台宪坐肃风纪而公力以老去非众人所以望于公也（陈敬宗撰赠致仕序）
　　
　　古貌古心学窥性理孝义幼闻实形践履避迹儒医监国所礼乃教世胄乃司风纪卒贰宪台清徳莫比独老劬书以忘忧喜修正遗文垂训无已（彭韶撰赞）
　　
　　谅江知府刘公言行录　　尹直
　　
　　刘子辅讳（阙）以字行江西庐陵人永乐宣徳间歴官监察御史广东宪使左迁谅江知府死节
　　
　　子辅自太学生擢监察御史持身谨行俭约如布衣时而用法公平尝按临浙江者三年不见声色而浙江之人善者爱之横者畏之时宪使周新持风裁不茍许与独数数称子辅为贤御史几载考最升广东宪使到官数日丁家艰去服阕坐微累左迁交址谅江知府不鄙夷其民抚绥如子民咸爱戴之叛冦黎利攻围谅江城时冦势猖獗他郡县城多已陷子辅与守将倡兵民效死守数月冦増众攻城城中食尽而人心益固又踰月冦攻益力遂破城城中兵民尽力斗以死无一人降者子辅知事不支曰吾奉命守郡郡亡与亡义不可污贼手即自经死一子一妾皆先子辅死事闻赠子辅布政司叅政遣官赐祭复其家子辅平素恂恂若无所言少长者且不慕交际人盖鲜知之而其终所树立卓卓若此士可以其外断之乎当时总帅如王通辈拥劲兵十数万不能御贼而弃城去甚者蔡福之徒甘心从贼反兵来攻图茍活旦暮间卒之不逃诛于国典夫死一也彼身戮家偾贻诮无穷视子辅盖氷炭薫莸之不相同矣时戍守之将如都指挥李任等毅然奋节而死者盖多死民社者子辅及谅江知府易先政平知府何忠辈亦非一人忠骂贼不絶口从容赋诗乃与其子皆死曷尝乏正人君子哉顾系于用之者之何如也（并杨士竒撰传）
　　
　　尹直撰赞曰呜呼子辅志节端方观风两浙凛凛氷霜乃司广臬乃守谅江抚绥民夷恺悌循良黎孽叛冦所在披猖独率兵民御遏捍防食尽力屈矢与城亡子要先尽不污赋戕妾义子孝忠俪许张恤恩有腆庐陵有光
　　
　　尚书张公神道碑铭　　李贤
　　
　　公讳凤字子仪先世沧州盐山人徙真定之安平曽祖才卿祖徳林俱潜徳弗耀考益故为礼科给事中与徳林俱用公贵赠资政大夫户部尚书祖母王氏母李氏俱赠夫人初李氏有娠一夕梦大星出懐中觉而生公人以为异三岁取父书作读诵状识者知有竒志邻有病召巫治之公往观之竟不验扣其神曰卿相在此公去神乃降众惊异曰此子殆不凡者稍长从太常少卿郑雍言授春秋经每有讲说即能问难颖悟异常已而母病躬侍汤药衣不解带母卒居丧尽哀人服其孝永乐己丑北兵犯边文庙亲征以给事君赞理戎务因主将失利没于阵公时年十四大父母垂白在堂家道萧然公哀毁踰礼与兄奉祖还家竭力事养得其欢心久之有司闻公孝友选为邑庠生公益奋力于学虽祁寒暑雨不辍遂领荐入太学时鸿胪序班缺员例选北人为之吏部尚书蹇忠定公义见公异之曰是生不可就此职也宣徳丁未登进士第癸丑春擢刑部江西司主事时江西豪民为逆者千余人系狱未决付公理之公一讯皆得其情狱中获生者数百人能誉大振大司冦嘉公之才特令总阖部章奏及录在京逮系者正统戊午冬特升本部右侍郎由主事进侍郎者自公以前未有也己未夏以京城草场出内多弊敕公巡督之辛酉春改南京户部右侍郎公上疏曰南京根本重地粮不可不素蓄宜每岁分米二百万石遂定为令往年南京刍粟専委之宪臣至是敕公兼督盖以出纳严慎故也时人以公执法呼为张板朝廷亦知其名己巳春赐玺书嘉劳有清勤公正之褒赉以白金文绮景泰壬申春升本部左侍郎未几进尚书明年廷议谓公素有誉望乃转兵部尚书叅赞守备机务又明年召为户部尚书时边务方殷钱谷之费动以万计多以不给为忧公至处之裕然国用不劳而足天顺改元皇上复位思南京旧都得旧人庶可以压众心仍命公为南京户部尚书兼督粮储辛巳春以考绩赴阙上慰劳有加公以足疾恳辞休致不允再还疾甚未抵任而卒是岁三月十八日也距生洪武丙子九月四日享年六十六公为人正直而心地平易遇事敢为人不敢以私干之尤笃于友义同门蹇于仕途者必极力助之故人李恂为太常赞礼郎母老子幼夫妇相继而卒公恻然遂养其母以终聘其女为子妇教养其子至于成立又急于济人尝渡江偶遇一舟覆于急流公即捐白金购人救之舟中之人赖以全活性尤真率客至即出酒殽对酌为乐不计丰约与之接者未尝不称为朴实君子也歴官几四十年勤慎如一日曽无过举卒之日有司以讣闻上深悼之遣官谕祭赐以赙仪复命有司为治坟墓给官舟归葬于乡公配李氏累封夫人男子三人长恺次悌次忭孙男六人铭曰侃侃张公生也不偶大器弘才童时已负乃承家学乃掇巍科歴跻膴仕不偏以颇不偏以颇时呼为板愈见其操孰不严惮允显天性孝友谆谆济物之心一何孔仁既叅兵戎复总饷馈茂绩宏昭光我士类稽其终始惟忠惟勤懿此言行蔚为名臣褒典式承存殁无间呜呼张公全归于善
　　
　　尚书耿公神道碑铭　　李贤
　　
　　今之公卿大夫功业文章表着天下者甚盛如司冦耿公所存所行尤不易得盖清洁之志如金石之不可夺也呜呼艰哉公讳九畴字禹范别号恒庵初母姙公时忽梦神告曰吾自冠山来当大汝门觉而公生自幼颖敏读书必究义理弱冠为邑庠生登永乐甲辰进士第宣徳辛亥擢礼科给事中凡事务存大体有清操正统改元之明年大臣言两淮鹾政之弊必得重名检者理之于是推公为盐运司同知公巡行诸盐场尽革宿弊公私便之复条奏数事曰均搭派节様盐二事遂着为令癸亥丁母忧盐场数千人诣阙留公从之乃进升盐运使公益循法责效廉名大着尝坐水傍一童子曰水清不如使君之清公因号恒庵以自励寻以诖误逮至京事白朝廷知公廉正特升刑部右侍郎屡与同官辩疑狱不为势利所怵有妇诬其夫众欲断异公曰不可杖其妇而归之人服其当未几有边警乗舆出迎以公留守京师既而凤阳岁凶盗起复敕公往绥之公乃留英武飞熊诸卫军耕守以杜奸冦觊觎之心招■〈扌来〉流民七万余户一方晏然两淮鹾政自公去任多废至是复属公兼理之于是奏罢易米法申饬条戒有加于旧寻复敕公巡抚江北诸郡公益尽心宣布徳意凡可以惠民者无不极力为之景泰初敕公审录诸郡大辟囚公曰洗寃泽物吾所愿也凡以情得原者二十六人有妇人来何菊家者既去而死其家讼菊与弟杀之菊诬服公验其无实而释之后知杀者果仇人也人服其明代还议闗中重地守臣缺人佥谓非公不可特敕公以往既至革弊黜贪威望愈振初六部卿佐使外文移不得径下按察司以故偃蹇不受约公首奏下之边将请于临洮诸卫添取防兵朝廷下公议公上疏言边城士卒不为少矣在为将者驭之何如耳果能严纪律精练习勤抚恤絶侵渔以养其锐气则一可当百加以赏罚明信则人人自奋而边患不足虑矣不然添兵何益徒冗食耳遂从公议初边民春夏就田耕作秋冬移入公疏言边将所以御冦而卫民也今民自避冦而失恒产将何为哉乞委边将以止移入不能卫者罪之民皆称便朝廷以公兼理戎务宜居宪职遂转都察院右副都御史仍镇其地公闻朝廷下有司买羊角以充灯费上疏曰昔宋神宗买浙灯而苏轼辄諌止之此忠臣爱君之至情也今买羊角制灯无乃类是书曰不矜细行终累大徳遂止继以灾异下诏求直言公复上疏曰天地间有必然之理有或然之数理可尽而数不可泥臣愿陛下延儒硕以广聪明公赏罚以别忠佞择守令以惠黎庶简将帅以固边疆此必然之理不可忽也优诏荅之天顺改元皇上复位思公可大用顾侍臣曰耿九畴廉正人也即召为右都御史士类皆贺台宪得人时子裕任给事中公言父子同在要地非宜遂改裕为翰林检讨公自幸遭遇思图报称首进五事曰崇廉耻以励士风清刑狱以召和气勤农桑以厚民生节粮赏以简军士任台宪以振纲纪上皆嘉纳之因敕戒风宪公进御史告曰朝廷望治于宪职至矣各宜澡涤以副任使不然吾不汝贷众皆悚息风纪为之肃清时边情不宁将臣怠命公将率诸道御史劾之事泄反为所诉置公等于理公引咎自当朝廷察非公罪出为江西右布政使寻升四川左布政使明年召为南京刑部尚书先在职者流于谐俗有乖清议公至肃然自归于正天顺四年八月二十九日忽遘疾不语移时而逝距生洪武二十九年四月十三日享年六十有五讣闻上深哀悼遣官谕祭于其家复令有司为营葬事士大夫识与不识莫不惜之公天性孝友亲终追思不忘遇亡日悲痛如初丧时事三兄恭而尽礼常修耿氏家乗以昭先徳平生慕司马温公为人敦尚古道耻同流俗奉身节俭无他嗜好公退居家惟焚香读书而已交人不泛闗节不至其门虽权贵亦敬惮不敢犯凡论事是非确然不挠未尝诡随于邪正之辨尤严坐是与众寡合累遭谗困赖上知其所存卒保全之公先世束鹿人有讳昉者任金为平定军指挥使因家平定州有讳守直者务儒业举进士任总帅府教授髙祖复仕元为大都路知事曽祖文大宁路推官祖承祖太常太祝考纲通经学洪武中为河南卢氏县学教谕卒葬金谷陀之原子孙遂为卢氏人与太祝公俱赠通议大夫刑部右侍郎妣和氏累赠大淑人配髙氏累赠淑人子男三长智次即裕今为泗州判官次发女六孙男七卜葬于先茔之次裕诣京师时持乡人左都御史轩公状乞予为神道碑予亦乡人也不可辞则序而铭之铭曰麟之祥■〈虎〉凤之瑞跖实难其逢云谁不惜有若斯世挺生伟人玉立清修如凤如麟有伟耿公巨鹿之胄一时英贤鲜出公右早登仕版青琐黄门直道而行迈于前闻鹾政既清疑狱既辨乃整边防乃正台宪周思职务寝不边安出领二藩之屏之翰氷壶湛然不容少滓初志如山死而后已百炼之刚不损毫芒南畿作士帝宠煌煌知无不言言则剀切社稷是安既安乃悦繄父之衷士类所宗誉流无穷惟公之终
　　
　　子裕歴官礼吏二部尚书性寛简与物无忤弘治九年卒于官
　　
　　明名臣琬琰续录卷二
　　
　　●钦定四库全书
　　
　　明名臣琬琰续录卷三
　　
　　（明）徐纮 撰
　　
　　侍郎孔公墓志铭　　薛瑄
　　
　　公讳文英字世杰系出宣圣之裔大父讳彦明娶曹氏父志学娶蒋氏自彦明值宋季兵作徙家武安再徙邯郸父志学又徙陜西安化县遂家焉比再世皆积行阴徳弗耀于时志学生五子次即公也公生有美质其父遣入县庠从良师友习举业中永乐十五年乡试登辛丑科进士宣徳元年初知江西庐陵县未几以事至京师擢任浙江道监察御史三年累奉玺书巡视北直隶民瘼事讫条奏所以消弭之方大荷宠赉值浙江黄岩县有健讼者构捏齐民三千人相聚诪张为非公奉勅谕俾往体量鞫问公至则取其文状究察端绪所自起遂得其所以构造者罗织之词一讯众情皆服立遣诖误之众独械首讼一夫来京处治人皆交口以明果称之十年丁内艰正统纪元廷臣奉诏选能御史分理天下军政公以廷臣荐乃驿召至京改河南道奉勅清理江西军伍九年满考升支五品俸仍理前事正统五年升湖广按察使九年丁外艰部属军民状公公平之迹相率诉御史乞留御史会奏得旨报可夺情起复莅事后以事至京师景泰纪元今皇上诏择有文武才谋可镇边闗者吏部以公名上遂升大理寺卿俾奉勅镇守紫荆闗及提督缘边军务公至练兵有法设险有要弛置得宜闗备大饬内外晏然无警军民皆得以乐生兴事六年春上以刑部左侍郎员缺且边闗无事仍驿召公补其缺次年为景泰七年二月二十八日卒于官诏如例遣官谕祭修坟安葬公生当洪武甲戌五月初七日卒是年月日盖甲子一周又三岁矣公娶陈氏生子男四曰宇宗宙宏女四孙男三公性质温厚居家孝友接人谦和于世利澹然寡嗜好既力学尤通吏事登科为名进士治邑为贤令尹出入风宪纲纪卓然镇守边闗事功就绪入贰秋官庶狱明慎其行已歴官大节可见如此又歴仕清朝荷国家举推恩之典赠其祖通议大夫大理寺卿祖妣淑人封其父文林郎监察御史赠通议大夫大理寺卿母封孺人赠淑人公加授正议大夫资治尹陈氏封孺人至淑人实有三世疏封之荣公既没又荷圣朝褒恤之典谕祭有文窀穸有造其可谓有光前后善始善终者矣公之子宗将以某年月日奉公柩葬于某山之原乃奉公状累然丧服来乞铭则为之铭曰有璞必追有木必材孰人之瑰而用与违君惟其魁孔牒世辉有胎有胚有敷有为所持不回所职不隳所积既徽所成惟丕祖考逺绥嗣庆世累甲子讫推幽铭永垂
　　
　　尚书恭定年公神道碑铭　　李贤
　　
　　天顺庚辰户部尚书缺人皇上以年公富可当其任有恶其执法者沮之乃属吏部改议上曰掌国计者正用执法之人卒用公命下朝绅皆悦已而在任公勤慎宻士望益重一旦以疾卒无有不悼惜者其子请铭其神道之碑按侍郎薛君状公字大有号谦斋姓严氏上世莫详所居曽祖孟阳仕元为万户守滁阳因家全椒元季兵乱子孙流徙凤阳之懐逺洪武初附版籍悞以严为年遂因之祖遇春父景和俱以公贵赠资政大夫户部尚书祖妣朱氏妣邵氏俱赠夫人公甫十岁即入邑庠为子弟员明敏端重师友咸器异之弱冠领永乐丁酉乡荐明年以乙榜教谕济南之徳平年虽少而教规甚严诸生多所造就秩满以绩最擢吏科给事中兼署刑科纠正遗失务全大体宣徳乙卯吏部荐升光禄少卿宣庙欲大用之乃奏留不下久之特升陜西布政司右叅政至任即巡歴郡邑察民隠革吏弊兴学劝农尤嫉赃吏贪墨者闻风即托故解去镇守宪臣独加礼焉或措画未宜闻公言即止初三边士马众盛供费浩繁民皆疲于逺输而郡邑豪猾之徒又因缘为奸边储多空乏朝廷深以为虑乃属公总之公量地逺近按收之迟速定其征科防其出入立法甚严夙弊尽革民不告劳而边廪实矣正统甲子升河南右布政使惠故及民愈广时邻省饥民流聚南阳陈州诸处无虑十数万剽掠居民有司莫能制公往抚谕乃分散安辑而赈恤之众皆感公之徳愿为编民己巳转左布政使未几北兵入境云中烽火通于京畿军民走避道阻粮絶朝廷忧之以公有谋为特委督运粮饷八万石济边吏民闻公号令皆冒险而进无后期者边饷以充明年用边将论奏进都察院左副都御史提督大同军务兼理边储时军民疮痍未复室家离散呻吟之声不絶公招亡抚存举废政革科征抑豪横广屯田军民始有更生之望初仓库所储多为势要侵敓公至悉追复之由是军务数兴谷钱不乏时边庭大将而下多纳赂冒功公至悉核实不录故爵赏无滥及者景泰乙亥丁外艰朝廷以边警方急夺哀视事公恳乞终制不允天顺改元将臣石彪因私怨以危事中公逮系于京赖英庙保全乃令致仕不数月即起为南京兵部右侍郎寻转户部右侍郎巡抚山东随复左副都御史公按行青齐诸郡官吏畏服奸豪屛迹有夷人居东昌者多顽犷弗率其首罗姓者尤为桀黠公虑为患乃言于朝因其来京留之以消其不逞之谋庚辰春召为户部尚书英庙知公忠直礼遇优厚公益毖懋夙夜不懈以国计为己任然处之以静不动声色而事无不集癸未赐诰命词极褒誉甲申春公以陜西累年用兵而督饟道者多不得人乃荐三人为藩司郡守使理其事吏部以公为侵官公上疏极论大臣荐贤为国之道且以年至七十恳乞致仕上初临御以公旧臣慰勉之使复任忽得疮疾且剧上命医往视竟不起深为之震悼辍视朝一日赐谥恭定复遣官谕祭令有司治葬事朝之公卿大夫莫不吊哭尽哀公为人刚正言不轻发廉静寡欲遇事敢为临利害不少变气节才识世不易得生于洪武乙亥十一月七日卒于天顺甲申四月十六日享年七十配苏氏赠夫人子男四人长茂次芳国子生次英次华孙男八人卜以是岁某月某日归葬于先茔之次铭曰天顺人才一时极盛有伟年公尤号敬正既司国计法不可揺峨冠秉笏挺然独标有伟年公扬歴最久始终不渝惟道是守屡摧不折励操愈刚俨如苍桧任披氷霜有伟年公一代无几星凤之祥海内咸视皇恤耆旧恩礼是优恭定之名百世之休形归泉台无虞有妥史臣作铭刻石道左
　　
　　刑部尚书刘公墓志铭　　李贤
　　
　　刘之先河南祥符人其逺祖有曰功甫者仕宋为江西万安丞子孙因家焉公讳广衡字克平曽祖仁一祖昭年父俊英俱业儒不仕祖父以公贵累赠资善大夫刑部尚书祖妣郑氏妣欧氏累赠夫人公自幼颖敏在等伦中卓异如老成蚤失怙恃遭家多难诸弟幼弱公与兄广泰综理家务家遂以振闾里莫不嘉羡曰刘氏有子矣洎长入邑庠授易于乡先生翰林检讨宋琮永乐庚子遂领江西乡荐益肆力于学登甲辰进士宣徳戊申拜刑部广东司主事乙卯升陜西司员外郎正统丁巳再升浙江司郎中凡歴三署廉明之誉翕然庚申秋朝廷轸念四方多罹饥馑欲广蓄积以御荒岁乃简廷臣分理预备之政勅以便宜从事而公在首选往浙江即日上道遍歴郡邑所区画甚多得粟数百万石为四仓以储之复督劝有司筑陂塘抑豪强拯困敝事集而民不扰既还朝廷嘉之甲子升陜西按察司副使命専理重刑凡疑狱赖公而明者甚众己巳升陜西布政司右布政使明年上以陜西边务方殷升都察院右副都御史镇守闗中盖特升也公益感激自效条陈十事皆安边御冦利国便民急务多见施行时边报多警公从容裁处咸得其肯綮督修城堡七十余处复奉勅转输军饷数万石于边城适岁旱民饥因设法济之俾不失所而公家之务亦办寻召公还京治院事未几复命往录南京法司之狱多所平反既还有白金彩币之赉壬申秋复奉命纠察湖广庻职之廉贪者凡所黜陟人服其公且条陈军民利病数事多见采纳既还劳以羊酒时浙江福建民郑懐冒王孝心等作乱特勅公驰徃督兵捕之至则贼已就擒公察其啸聚之故以山有银场连亘深僻贼得潜伏其中即命伐山通道且奏设县治以便巡视其患遂息已而守臣以所获贼属俱论谋逆报功希赏公核其实得首恶者十余人悉纵之事峻而还赐白金彩币甚厚丙子复奉勅巡抚辽东提督军务镇静不扰逺近悦服天顺改元春皇上复位特召公还升刑部左侍郎八月遂进尚书累膺金带绣袍之赐公感知遇益自力以图报称秋九月忽遘风疾而瘖即上章恳乞骇骨诏许之既而言语如常众医皆喜曰公疾瘳矣公独不以为然惟谆谆属后事未数日疾果复作竟不起天顺二年十二月十五日也距生洪武某年某月某日享寿六十有四上闻讣嗟悼遣官致祭于其家复命有司为茔葬事公为人直谅通敏寛厚坦夷处已接人一出于诚不立厓岸平居温然和气可掬及遇事能断毅然不可夺而廉介之操始终不渝虽歴通显服食无异于寒士尤以文学推重于时所为诗文有集藏于家娶康氏累封夫人子男四曰述古曰述宪中顺天府乡试曰述（阙）曰述绩为邑庠生孙男二铭曰木有松焉挺然秀拔石有玉焉孚畅旁达大江之右懿此刘公卓卓温温如玉如松发迹司刑爰列三署巨臬名藩大有时誉都台荐升司冦载登既忠以勤皇宠是膺皇宠是膺惟徳之厚惟才之长惟学之富懿此刘公邦家之光胡不慗遗皓首岩廊我懐伊人昭代希有刻铭坚珉永世不朽
　　
　　侍讲学士曽公行状　　刘球
　　
　　公姓曽讳鹤龄字延年一字延之其先有仕唐为先州团练使曰庆者再传至构避五季乱自金陵徙江西因家泰和六传至宗彭泽令安定清川丞安中监察御史安强兄弟俱起甲科而族益显彭泽九世至元瑞金教谕约生九韶仕洪武中以弛利便民罢还黄蓬湖官归而教行子共共子赠翰林修譔伯髙尤邃于学举贤良校官皆不就曰吾上世连仕不达而有徳于民食其报者在吾子乎吾何以仕为即公之考也母太安人胡氏梦星坠卧内感而生公公少异常儿及受学家廷不烦督责自力于业既冠与其兄椿龄以书经同领永乐乙酉乡荐明年会试留养未行其兄遂第进士为庶吉士翰林以没仰事俯育之责萃公一身继遭父丧内外斩然无足赖者又以闾右龃龉弗克康厥居积学之余稍出所有授学以自给久而从学者众贽入益不赀乃营故业邑城之西为久安计诸子颇长足事事遂辞太安人赴永乐辛丑会试时今少师庐陵杨公司文衡务先典实之作以洗浮腐之弊喜公诸篇悉优多梓行之至今评程文者以是科为最廷对居第一擢翰林修譔洪熈乙巳受勅封赠父母妻宣徳改元奉命如南岳及舜神农二陵修祀事宣徳庚戌同考礼部会试修太宗仁宗实录成受白金绮币之赐进秩为翰林侍读明年乞归省道闻太安人讣哀毁终丧复官预修宣宗实录正统戊午书成受赐如初进秩为翰林侍讲学士寻拔奉训大夫是秋考顺天府乡试初试之夕场屋火试卷亦有残缺者有司惧罪不敢以更试为言惟欲请葺场屋以约后两试公曰必更试然后其弊涤至公着不然虽无所私亦招外谤朝廷何惜一日之费以成此盛事哉有司具二说以进命下悉如公言众皆慑服得士亦审尝自谓吾齿未艾而精神觉已衰吾生其不久乎一夕课其子忘倦明旦造朝与同列言笑自若退而得疾未半昼没盖正统辛酉三月二十一日也馆阁中大为之恸上闻遣礼部左侍郎王公致祭自公卿至勲戚贵臣交致奠传闻者莫不悼惜公生洪武癸亥四月十八日歴春秋五十九配陈氏封安人子男五序廉应庶庾序由进士起家为行人司行人廉乙卯贡士孙男八惟公中懐坦直畧无一毫廞■〈广外戏内〉矫枉而处事遇物井然有理起居休如也事亲孝于家极雍睦训育其兄之遗孤庠自晬至有室卒成伟器致有弋阳司训之荐嫁庠女兄弟二人如己女寡姉孤甥无不席其庇尝分上赐金买田以给先祀积俸余以周族人之贫者亲故亦多蒙其惠与人交初若难合久而益亲所知为达官立当道者不少每燕见必以公天下期之未尝及于私教学者欲其必先本领毋徒徇外欲速以自小其志故经其指引者无分达与未达俱有儒者风其文有诗歌词赋颂赞累千篇传记序说半之行状墓铭碑讄杂文三百皆出新意得古法无所袭于外而有益于道徳仁义之说为多可谓没而有不可没者矣公就殡之三月序致使命自南夷至将奉柩归故乡用某年月日葬其邑某乡某山之原以公同榜士独球一人在翰林又素相厚来请状以为谒铭圗不朽之地义不可辞因述其世出事行如此庶立言君子有所考焉
　　
　　大理寺卿王公墓表　　李贤
　　
　　吾乡之士显达者甚众求其志节介然而洁白自守者大理寺卿王公其人也呜呼公今逝矣年止四十有七可胜痛哉其弟宜乞予为公墓表义不容辞公讳宇字仲宏姓王氏别号厚斋祥符人也曽大父敦本大父友徳皆乐善好义隠居不仕父希哲读书执礼行着乡闾母丁氏有淑徳公自幼颖秀异于羣儿父母独钟爱之童丱时从师受业日记万言巡抚重臣一见而竒之曰此大器也即遣为邑庠生公奋志进学虽隆寒盛暑不辍正统戊午遂魁乡解明年登进士第授南京户部主事管理粮储痛革宿弊廉能之声大振都宪周公铨时总其事蔑视其属于公独敬爱之三载以绩最给勅命进阶承徳郎赠父如其官母妻皆封安人公益砥砺名节在郎署中特立独行不顾流俗时郎佐职满例转正郎吏部以公才能显著遂举升江西抚州知府是郡地俭民伙素号难治公至以简御烦以静制动六事既毕阖郡翕然称颂里有隠士呉与弼不妄至城府公欲往造其庐与弼闻之即先谒拜谈论竟日出叹曰真明府也公益劳心治民事凡渔利害民宿弊尽革罢之吏有奸黠盗府金自若公廉得其状置之于法众皆畏服抚民多商给繻之钱岁计累万守皆自取以为常然公曰可以无取而取之是伤廉也悉属于官郡治旁有穴地前守引水蓄鱼以自给公遂实之为仓储粟数万石以济饥民郡人题其壁曰闗节一毫无地入公廉两字有天知逺迩传诵宜黄多山有虎为患公为告神而驱之虎皆遁去金溪有聚众暴掠者公曰此吾良民迫于饥馁故耳即开仓济之众皆感泣曰真吾父母也实时散去藩臬书公绩曰剸烦治剧才识有余清白操守纎毫无玷都宪巡抚者上公治行于朝特赐诰命以旌异之进阶中宪大夫推恩父母妻室天顺改元皇上复位之初首念方岳重臣为郡邑表率属廷臣会举堪任者公与前列遂擢升山东右布政使时廷议山东累岁不登民皆流移饿殍必属能者抚安之上以玺书托公感激尽心设法赈济不惮驱驰民赖全活者数十万人明年上念宣府边方重地须得其人巡抚之遂召公为副都御史往任其事公至训练士卒坚完城堡凡粮草屯田边备戎务一切便宜处之革弊除奸士卒感慕而权贵则不悦矣赖上知公为人譛毁不行未几大同缺巡抚者复属公兼之时石亨与其侄彪皆骤迁髙爵恃宠自肆而大同乃旧镇之地索取尤横众莫敢撄公独上章劾之以为大蠧大奸莫甚于此乞置于法以消未形之患词气剀切闻者叹服已而亨彪果以奸败朝廷益嘉公忠直庚辰丁内艰还家守制一星未终上起公至京将有南台之命乃念大理缺卿持天下之平者无踰于公遂拜是职公累章乞终制弗许在任惟以洗寃泽物为先精研狱状务得其情不知案牍之劳形也由是平反甚众僚属莫不敬服癸未春复授诰命进阶通议大夫推恩赠祖与父如其官祖妣母妻皆为淑人士林荣之公质干竒伟心性刚介慎廉隅重名节操履端方确乎不可拔事亲尽孝处兄弟笃于友爱自奉甚薄虽居显贵服食不异寒士视货财如污秽见不廉者若将凂已避而逺之卒之日囊箧罄然无以为敛上闻讣恻然伤悼曰可惜佳士遣官谕祭于其家复令有司为营葬事生荣死哀斯无憾矣公平生躭嗜六籍博极羣书为文章根理趣诗赋古澹舂容有余味所存厚斋稿藏于家公生于永乐丁酉闰五月初四日卒于天顺癸未七月十六日配段氏子男三长曰樟以是年十一月初六日归葬于先茔之西呜呼公之志气如凤凰翔于千仞之上而洁白之操方之宋司马温公赵清献公亦可以并驱矣于是为表以告来世云
　　
　　吏部侍郎俞公墓表　　李贤
　　
　　窃怪夫世之人见害必避见利必趋已而避害者得害趋利者失利大抵不知命者也若夫知命者遵道而行尽其在已人谓蹈害而利反至焉人谓失利而害莫侵焉岂非明哲之士哉今之士效用于世能若是者其惟俞公乎公讳山字积之别号梅庄先世居（阙）有仕宋者扈跸南渡因古籍嘉兴遂为秀水人髙祖瑞卿曽祖礼之俱不仕祖伯刚父璇俱不幸坐累迁戌而死人咸惜之后以公贵俱累赠资善大夫太子少傅兼吏部左侍郎妣王氏乡先生达道之女累封太夫人公生而岐■〈山疑〉风骨秀爽志趣不凡达道见而异之曰俞氏之昌其在兹乎遂妻以子弱冠补郡庠生治春秋从西园李先生讲学専业不懈至忘寝食踰年即得奥义永乐癸卯领乡荐以祖妣周氏垂老不忍去左右就养者三载宣徳丁未乃入太学时祭酒四明陈先生师道尊严慎许可六馆之士肃然惟待公以色庚戌春遂中乙榜人或讽之曰以子之才乃屑就邪公曰命也不可强遂得苏之昆山训导昆山之士乐公善教莫不争先奋励底于成俄丁内艰诸生攀留弗克有随之抵家受业者正统丙辰服阕调常之宜兴时公之执友杨氏适主师席遂同心率教士习丕变未几丁祖母忧宜兴之士思之不置争诣提学御史留之弗果正统庚申服除赴京时朝廷严勅吏部择儒官以辅亲藩人皆托故避之公曰自有定数吾何避为遂选擢郕王府伴读公既居是职若将终身日勤讲说不少辍禄微数窘略不介意弟子从游者益众慕求公之文者接踵于门正统己巳景泰即位进公鸿胪左寺丞时都御史杨善掌寺事雅重公荐升左少卿踰月拜吏部右侍郎赐诰命阶嘉议大夫寻转左侍郎壬申进兼太子少傅优赐诰命阶资善大夫久之忽婴风疾朝廷屡遣太医往视后少愈景泰乙亥乃上疏乞骸骨不许且慰留之踰年请之益切人或谓曰委任方隆疾以渐瘥何苦欲休公曰隆替相寻亦理之常吾非不恋明时揣分宜休况以疾乎复上疏恳辞朝廷重违其意特允其请赉与甚厚俾乗驿舟以归别之日公卿大夫设祖帐都门外观者如堵莫不嗟叹曰于今复见古人矣既归越数岁旧疾复作竟弗起公生于洪武己卯六月四日卒于天顺改元十月九日享年五十有九卜葬嘉兴永丰乡之原所著梅庄集若干卷藏于家配沈氏累封夫人生男三长谟次诰工科给事中改判兖之沂州次谏孙男三公为人敦厚简静于势利淡如也在藩邸时尝衍义经书纂成讲章尤善讽谏屡有禆益及显用之日持以正大守以清谨不市私恩不取容悦人皆知为君子人也景泰初议迎复之礼公奋然曰銮舆回则人心安力赞其成言官有持正被嫉者公曲为调护竟致显用其佐铨衡也人才多所拔用未尝自言曰荐贤为国岂为私也公之行藏不避害不趋利己而未尝有害吉无不利者如此虽啬于寿而立心制行之髙俯仰无愧足以暴白于天下后世矣
　　
　　刑部尚书轩公言行录　　杨廉
　　
　　轩輗字惟行河南鹿邑人进士歴仕永乐天顺间官至刑部尚书公天性严介初为进士往淮上催粮冬寒舟行忽落水救出衣尽湿一绵被裹之有司急为制衣一袭却之不用徐待旧衣之干为御史独振氷蘖之声为浙江按察使俸资之外一毫不取四时着一青布袍蔬食不厌与同僚约三日以来易肉一斤多不能堪故旧经过者留供一饭至厚者杀一鸡僚属见之惊异此举不易得也忽闻亲丧明日遂行僚属尚有未及知者升副都御史总理南京粮储清操愈坚张都宪设席会诸僚公独不赴既而以卓食馈之亦不纳（古穰杂录）
　　
　　左都御史轩公持已甚严遇人无问贤否悉峻拒之不与接居南都岁时诣礼科拜表庆贺至则屛居一室彻去侍烛朝服端坐寂无一言待鼓严而出礼既毕不告于同事者竟御肩舆而归同事闻其来亦不乐与处皆避去平生俊伟之节惟恃公牍之存间令吏写数十大册以为他日传世考此足矣于纪载之文一无所好及卒修史有司从其家求公行实无有也惟写生卒年月上送官耳
　　
　　广州府知府沈琮尝为南京兵部武库司主事武库司典皂隶凡诸司多属意焉盖皂有定数得之多或得之早皆可觊利耳一日告予曰惟利亦可观人琮司皂者久不以动心而干人挠法者得两公焉尚书魏公骥都御史轩公輗是已（水东日记）
　　
　　于维廉士古之李及为介为通复谓我激我岂激者百年一日廉宪中丞风纪以植谗谀不行奸墨屏迹乃掌邦禁劲节愈力老而复起宪臣是式（彭韶撰赞）
　　
　　明名臣琬琰续录卷三
　　
　　●钦定四库全书
　　
　　明名臣琬琰续録卷四
　　
　　（明）徐纮 撰
　　
　　副都御史李公墓志铭　　王侍伟
　　
　　天生一代圣明之君创业继统必有忠良之臣以赞襄左右扶颠持危不偶然也曩者宣宗皇帝即位改元之初会乐安州汉庶人谋叛刼众从已而行在四川道监察御史李公州人也以外艰家居语族人曰吾先世皆以忠孝为立身传后之范今吾必不为叛逆所辱汝等宜善自裁吾计决矣乃晨夜驰京告变朝廷仗大义以讨平之改乐安为武定州嘉公之忠升都察院左佥都御史升中顺大夫复赐以袭彩縀实宣徳丙午也又二年公膺诰命曰尔中顺大夫都察院左佥都御史李浚任风纪清慎亷介当叛逆图危之初乃心国家首发其谋嘉尔忠诚擢贰宪长授任以来益图克称兹特锡之诰命以为尔荣又八年是为正统元年今上皇帝嗣承大统简任贤能励精图治时公丁内艰还适辽东守臣懈于邉备数至冦盗上命在廷大臣举素有才者一人往抚绥之佥以公为宜上遂召公往莅其事公至集诸将士宣布朝廷恩威谕以御边之道莫重于守于是髙城深池谨烽堠鸣刁斗练精鋭士马分布要害暇则躬亲督屯视田区画措置由是边储充实甲兵坚利自瀚海以东悉平宁上闻嘉之进公左副都御史阶嘉议大夫仍勑公凡事所当行者并以便宜施行公在邉凡八年以目疾乞休致还未几卒于家讣闻上哀悼之遣官谕祭命有司营葬事公讳浚字伯渊自居庠序时已为流辈推服及升成均擢侍御绰然有声已而遭际圣明致位都宪小心慎宻至诚无伪其在朝则比之石庆在邉则比之赵翁孙可谓明良相逢风云庆会诚不偶也公生洪武某年某月某日卒正统某年某月某日享年六十有七葬某乡某山之原曽祖讳某祖讳某皆隠徳弗仕考讳任贤赠中顺大夫佥都御史妣郑氏封太恭人配范氏封恭人子男四人森棨果本棨任戸部司务孙男五人嗟夫予与公生同郡仕同朝且有姻娅之好今公已矣则公之墓石非予铭其谁铭曰于戏李公天产异质早际圣明光奋于绩亲藩构隙公发其谋宪台贰长公被宠休頟頟边城命公绥抚设其运畧有赫其绪引疾甫去而讣奄来士林嗟悼当宁兴哀嗟嗟我公忠义烈烈其身虽死其名不灭刻铭坚石纳于寿藏子子孙孙百世蕃昌
　　
　　尚书靖逺伯忠毅王公神道碑　　李贤
　　
　　本朝之制文臣不许封爵邑惟有武功者不在令自洪武以来盖百年于兹矣文臣有武功而封爵邑者始一人焉靖逺伯王公是已呜呼休哉公讳骥字尚徳系出太原先世有宦游云中者因家宣宁髙祖而上多显仕曽祖守道祖思宗仕元为髙阳令有惠政父成适元季兵乱因徙家束鹿娶程氏生公公自幼警敏年十三入邑庠为诸生即有逺大志未几父母相继以殁公哀毁尽礼能自树立遂领乡荐登永乐丙戌进士第授兵科给事中寻出使山西见徐沟民困奏免盐池亏课一十万余时应天府缺丞务急且冗委公署之立办复署行在都察院事持正不挠升山西按察司副使洪熙改元仁庙素知公才名召为顺天府尹畿甸大治特赐诰以褒之宣庙即位之明年升行在右兵部侍郎时虑南京根本重地真定州畿内要冲秦蜀二王府护卫兵多两遣公分调屯驻公皆处之得宜宣徳乙夘进兵部尚书先是北部阿勒坦多尔济巴勒之军骚扰塞下今皇上即位之明年特遣公往视师许以便宜行事公至见沿邉城堡不坚将无纪律叹曰边防如此宜乎敌至翊日大集官兵问曰往年出兵遇敌于鱼儿海首先退缩者为谁咸曰都指挥安敬即命左右引出斩之一军为之股栗又誓于众曰自今遇敌有不前者罪如之号令一新兵威大振既而部长巴图博啰八冦庄浪公即遣都指挥魏荣授以方畧率兵剿之遂擒其部落以还敌始俱遁走公阅甘凉军冗曰兵贵精强乃退其三之一八月还京上慰劳之者久焉敌闻公还复入扰上复勑公往公至遣大将蒋贵率精骑数千出境且戒曰遇敌不捷无复相见也再遣偏将赵安率兵继之公与太监鲁安都督任礼分兵为殿遂擒阿勒坦俘杀敌卒几尽邉境底宁捷闻上遣人赍金币劳公加兼大理寺卿明年还京先是云南麓川宣慰使思任发叛累征不利辛酉春复命蒋贵率诸道兵往讨之仍命公总督军务赐以明铠雕弓蟒龙绯袍以壮其行公至闻贼在大候州即遣都指挥马让授成算以往斩首数百级余贼遁去是歳冬分道并进会于上江以夹攻之因风纵火斩获无算贼首父子仅以身免遂荡平其巢寨捷闻降勅奬劳召公北还时蛮贼韦郎罗造衅于维摩州公遣指挥万诚先声率土兵讨之贼溃散郎罗逃之安南复传檄谕之边人遂斩其首来献广南富州土官侬部举沈政雠杀十余年公宣谕朝廷恩威两雠顿释至京上亲宴于奉天门文武官僚以次陪宴士林荣之论功封公推诚宣力武臣特进荣禄大夫柱国靖逺伯食禄一千二百石特赐诰劵追封三代曽祖考皆如其爵妣皆伯夫人未几思任发窜入缅甸谋复叛上曰劳卿再一行耳公复总诸军至金齿遣人促缅甸送思任发至军前缅人佯诺不遣公曰缅人党贼不可加兵乃至腾冲分为五营公与蒋贵及都督沐昂分督以进木邦宣慰使统兵万余驻于蛮江浒观我军容公责以忠义赏以牛酒遂感悦而退缅人拥众大至公宻令贵率兵匝江而下焚其舟数百艘大战一昼夜贼溃遁去捷闻上召公班师慰劳益厚加禄三百石壬戌秋北兵近邉上复命公出巡仍许便宜行事乃自宁夏抵甘肃凡寨堡烽堠悉増修之仍授邉将以破敌及练士方畧事竣还京麓川遗孽思机发卜发复据孟养以叛戊辰春上复命公总督诸军率兵往讨之至金沙冈贼于西岸立栅以拒公伐竹为梁麾兵悉渡一鼓破之贼又于鬼哭山巅立栅公与偏将亲冒矢石往拔之二孽死于乱兵南服遂宁景泰初都督宫聚征湖贵苗贼失利乃以公佩平蛮将军印代总其兵遂大破苗贼获其酋伪称刬平王苗蛮富槛送京师余寨悉平振旅而还复増禄一百石子孙世袭寻委公总督守备南京壬申秋以衰老乞闲还京天顺改元皇上复位思用旧人召公慰谕良久赉以白金文绮顾公精力尚徤复拜兵部尚书再阅月兵政渐有次第而公固辞不可强矣上亦念公重违其请令朝朔望复赐诰加号奉天翊卫推诚守正文臣特进光禄大夫礼遇甚厚天顺四年五月十一日以疾薨于正寝公天资通敏遇事敢为正色立朝欲以身狥天下毎陈国家利害生民休戚辞气恳切孜孜不已襟怀开爽好贤乐善人有寸美必极口称道见人材沉滞必拔起任用始终成就之未尝有徳色与人交不立厓岸循循和易虽位兼将相望重累朝曽无一毫骄矜之意见于颜面体貌清■〈月翟〉风仪俊整尤善谈论见者为之愯然当大事屹若砥柱之在中流功名事业视前古为无愧矣疾亟家人皆惶惧公曰古人以死为归何至是耶且对故人大理卿龚永吉叙间阔神思如常客甫出门公就席而逝享年八十有三上闻讣哀悼辍视朝一日祭葬赙仪悉从典礼追封靖逺侯谥忠毅士大夫莫不茹泣相吊公娶张氏累封伯夫人生子三曰玉瑢俱早卒侧室刘氏生子三曰瑺嗣公爵曰珩为勋卫孙男二女二卜以是年七月吉日归葬于束鹿祖茔之右铭曰天生豪杰祚我邦家大其抱负弘彼声华乃若斯人世岂多有为凤为麟出也非偶惟忠毅公间气所锺芬芬茅苇挺见孤松早奋于庠入奉廷对羽仪公朝展也无愧歴试繁剧如剑断犀佐持宪节名震山西召尹京畿畿内安堵贰我夏官折冲尊俎进大司马出巡边陲斩其怯将大张兵威于甘于凉于彼沙漠矫矫强敌罔不就缚麓冦弗靖以跳以梁公来督战如鹰之扬殱厥渠魁荡其巢穴滇南之境遗患斯絶报功有典逈出羣流河山带砺与国同休将相之才一代之望寿考哀荣孰与公抗束鹿之原卜此牛眠丰碑有铭百世之传
　　
　　尚书侯公神道碑　　王直
　　
　　侯氏世家泽州公之曽祖父伯谦大父庆先父大亨皆儒业而不仕公讳琎字廷玉自幼端重寡言笑而聪敏喜学慷慨有大志读书穷日夜不休凡遇宴乐辄先退不欲以酒废事先生长者皆以逺大期之举为州学弟子员永乐癸卯山西乡试第一遂取进士为行人以善辞令而刚果能断得名四州云南广西诸土官争地累年不次者朝廷以命公至则按图志考故实召诸耆老开诚布公智力货赂不可移由是皆悦服而罢上亦以为能交址黎麟请命公辅礼部侍郎章敞往锡封至其境闗门低且隘先驱者谓当伛度公止之曰此中国所谓狗窦也于士人出入则宜今天命下临不可由此度迓者惊惧为撤闗乃度由是蛮夷益谨礼不敢肆既归毫髪无所受人以此益贤之迁兵部主事北部阿勒坦多尔济犯边会昌伯赵安尚书柴车等自凉州分兵出铁门闗攻败之公与有劳继以内艰归居丧尽礼而哀戚加焉服除升郎中麓川思仁发反诏尚书王骥率兵讨之公在行往来督战视将校用命以施赏罚贼攻大候州公以偏师往援令于众曰吾视贼气骄有轻我心宜掩其不备即麾众薄之呼声动天地斩杀无算贼大溃我师益奋与叅将冉保等遂破石甸等十余砦闻大军至麓川贼阻截不得通公与保等由髙黎贡山昼夜兼程进与大军合捣其巢穴贼遂平凯旋升礼部右侍郎赐白金五十两钞五千锭彩币五表里且赐诰命以宠之赠大父父皆礼部右侍郎祖妣李氏母宋氏皆赠淑人封继母刘氏为太淑人妻翟氏封淑人寻奉勅镇云南得便宜从事云南饥公发仓廪及募富民出粟以赈之全活甚众会再讨麓川余党公引偏师由于厓南甸进破贼子思机发所居寨获其妻孥辎畜捷闻升左侍郎赐白金七十两钞五十锭彩币七表里丁太淑人忧命驰传奔丧即起复遣行人赐祭官为治葬迁兵部侍郎复镇云南筑腾冲城置军卫焉时议以贼子思机发在孟养复命靖逺伯王骥以兵往剿之公与都督张轨分军抵金沙江造船先齐夺贼地为营于是大军毕度毁其栅而进贼奔孟养度不能支各鸟兽散去公穷追至孟那海子等处不可得乃班师诸边敌长皆震骇曰自古汉人无渡金沙江者今大军至此真天威也南夷无复反矣还镇云南而今上即位遣使赍勅嘉劳赐白金二十两彩币二表里贵州饥苗叛攻围新添诸卫道梗不通城中食尽命公总督军务往征之时普定围急公自云南选善射者为前锋自将至普定疾战矢下如雨贼大败围解遂趋贵州副总兵都督用礼等以兵来曽克龙里瓮城羊肠杨老全溪诸路新添平越清平都句诸围俱解由兴隆而下抵镇逺皆平定事闻上嘉其功升兵部尚书又进克安庄克西堡长官司时暑雨方盛疫疠大作公得疾舁归普定医弗效诸将问疾惟戒诸将以勿轻此贼宜统兵进剿毋贻患生民遂卒未尝一语及私时景泰庚午八月十三日也上闻嗟悼遣官赐祭命归其柩于泽州有司治坟以葬生于洪武戊寅三月初六日享年五十有三其葬以是年十二月十二日其墓在五门山前先茔之次子男一（阙）爵朝廷以公功命为锦衣卫世袭正千户女一孙男三侃伟仪公姿貌魁杰器重宏深而兼资文武仁义忠信之实有诸内功名事业之美见诸外卓然为今名臣人之能者盖鲜矣予念天之生贤必使之有为于世荷国家之重而得尽其才不徒小试而已今天子励精图治日靖四方而公以壮盛之年当戡定之托逺大悠久之业不克见其成呜呼岂非可惜哉予与公同朝久相好为最深于是爵来请予文刻诸神道以示久逺义不可辞也乃序次其事之大者而系以铭铭曰侯氏之先世为儒家自君祖考弗耀其华君早嗜学科乃峻擢歴位而升膺此殊渥文武之才两取其优伐叛南夷克阐令猷偏师疾攻风激霆怒振槁摧枯有仆无拒飞渡金沙遗众遁逃烟尘廓清弓矢载櫜蠢兹有苗乃敢干纪震以余威所向披靡遂陟夏卿遽返于冥维兹戎功弗克厥成天子曰嘻曷表朕志五品之荫子孙世继大山峩峩灵秀所锺蔚然新宫公在其中勒铭穹碑负以龟趾诒后不忘庶其在此
　　
　　尚书杨公墓碑铭　　彭时
　　
　　天顺戊寅十一月二十一日南京刑部尚书歙县杨公卒于家又明年庚辰其弟宜之子埏会试来京请于予曰先伯父歴仕于朝几三十年功名事业着于中外惟是墓隧之碑宜有文以诏后世而缺焉敢以为请得一言庶几其不朽也言既因授予状按状公讳宁字彦谧姓杨氏世为钱唐人髙祖世隆元教授曽祖本仁祖源俱隠徳弗耀父讳升有文学行谊卒官徽州府学教授因留家焉公生而颖异甫三岁祖父引至膝下口授以诗即应口成诵八岁能通大学语孟十一而能属文十八即以春秋魁永乐丁酉京闱丙甲乙榜不就宣徳庚戌林震榜第二甲进士第一人寻诏归进学壬子赴召明年授刑部主事谳狱明恕蔚有时名正统己未麓川宣慰思任发反冦虐邻境朝廷命将征之简文臣有才识者随征公其首也师次麓川境贼遣人欵军门纳降主将欲许之众莫不起悦公独进曰不可兵未加而敌降是必诈以诱我也许之惧有后悔弗聴又曰必欲许之请严兵以备不虞又弗聴因固请不已众谓公迂檄令督运于金齿不旬月贼众奄至士卒多陷焉比还京将兵者卒以失机被谴公独以劳被褒赏特升郎中岁辛酉大举伐麓川总督军务兵部尚书王公骥知公料敌之审也仍以公行师入境土公指授诸将进取方畧以公督战乃渡江攻上江贼砦贼矢石如雨公奋不顾身督战益力士卒咸用命遂克之又进攻杉木笼山贼栅险拒守公曰贼狃于前胜当多方以悞之使不暇并力乃可图王公用其言令诸将各视于便以进俱奋连破七寨斩陶孟靠等余贼奔溃遂乗势捣贼巢围之贼以死守昼夜攻贼不息因乗风举火烟熖涨天贼不知所为死锋镝及坠厓溺水不知其数师还上亲宴劳于奉天门赐公白金楮币拜刑部右侍郎壬戌丁母袁夫人忧甲子奉命叅赞云南军务至则练兵伍督屯耕兴利去害不以势桡而于懐柔逺人尤尽心焉先是有头目恭项者尝效力随征公于奉请置陇州宣抚司以恭项为宣抚用旌其义民俱悦服有言腾冲险要宜城之以控制蛮夷者上命公往城或谓公曰其地险恶多瘴非时冒之辄死盍徐图之公曰我知奉命而已遑恤其它即往相地度工计财用勉励将士使效力越四旬有五日而毕工因建学舍选生徒训令务学以变土风自为文刻石纪其事人敬服焉先是麓川贼首逸于缅至是公以城完民且效顺谕所以致贼计乃简鋭师若将有所向者先遣使奉词责缅缅人惧哀求出贼自效卒诛大憝函其首以献自是朝廷无南顾之忧丙寅侍郎侯琎代公还朝丁卯暨戊辰春上以清明谒祭三陵其命公留守未几闽浙东广草寇窃发师征未宁江右蜜迩三境惧有侵轶患朝廷命公巡抚公至按视师县当贼冲者増修城垣立木栅以断其路团集乡兵训以武艺其有侵轶者辄击斩之以故贼风闻畏避不敢犯公于是时益镇以简静暇则遍歴诸郡宣上徳达下情崇奬学校询求民瘼而弛张之逺近畏慕景泰初还京奏对称旨有织金文绮羊酒之赐明日拜礼部尚书与毘陵胡公协心政务济寛以严人谓得体后二年以病足艰于步履调南京刑部示优礼也其在刑部凡五六年断狱一用寛恕民以不寃蒙赠曽祖祖父俱尚书曽祖妣妣俱夫人天顺改元致仕家居踰年以疾卒春秋五十有九讣闻朝廷遣官致祭营葬以是年十二月十六日葬于一都之金山下配曹氏封夫人无子子宜之次子待如己出侧室吴子二人长堣以公平南功授徽州卫世袭副千戸次城女一公天资孝友年方十四适其父教授先生承诏预修永乐大典公随侍至京既而父遘疾且卒公于侍汤药备棺敛无不致谨扶柩归葬于钱塘不惮险逺及第进士归母夫人在堂朝夕侍养甚谨会其弟宜领乡荐而公亦被召乃谓弟曰母之所生惟我与尔今俱出而仕何侍以为养耶弟感其言养母以寿终乃仕公友爱其弟无间始终待乡党朋友一以信义事上以忠莅政以勤莅民驭众严不刻寛不纵所至有惠于人而性识机警才器宏伟处事务存大体众中出言清辨有条聴者忘倦故识与不识无不称道其为人而慕仰之其学博览经史尤长于春秋自少即驰名场屋所作诸文有白云稿卧云稿藏于家公弟宜举进士拜监察御史今为广东按察司副使其子埏景泰癸酉乡贡士科第蝉聨实公启之而埏又知为公不朽计可谓不负所教已铭曰绵绵杨宗世徳逺而再仕乎外不大厥施委祉储祥而公杰出磊落其才沈厚其实乃隽贤科乃官郎署乃慎乃勤乃驰清誉滇南徼外蛮冦纵横再征以师而公在行协力赞谋妖氛斯灭终镇以静逺人慕悦岌岌江石与冦为邻天子虑微命公巡抚公于为政春生秋殁民以不恐亦懐其徳累兹劳勤正位六卿鸿声骏望洋溢二京归曰几何而遽长逝寿虽弗延名鲜与俪金山之麓髙坟峨峨铭以昭之百世不磨
　　
　　侍郎焦公神道碑　　王直
　　
　　正统己巳五月廿一日户部右侍郎焦公以疾终于家年五十八先是诏以叛贼思机发犹不庭假息孟养命出征之而以公主馈运抵金沙江公奉命谨甚冒瘴疠以进军不乏食而身则病矣然尤力疾终其事师还遂浮三峡道荆襄以朝京师公家南阳叶县以困惫弗堪少止求医药而疾加剧不能就道即上奏曰臣馈师无功又不善摄养为瘴疠所侵金疮复作连项背势且日甚恐不得入朝见陛下谨具奏复命踰数月讣至上深悼惜之命礼部致祭工部为治坟营子钝卜某年某月某日奉葬于（阙）之原而以翰林编修刘定之所述行状来请曰先人之葬朝廷宠终之礼厚矣然官至三品于法得立碑神道敢请文以刻焉公讳宏字克明世为叶人曽祖成祖敬皆不仕考英尝主郿及萍乡二县簿公贵祖考皆累赠至通奉大夫江西右布政使祖妣程氏妣耿氏皆太夫人公天性至孝事父母皆尽其道居丧皆哀毁如礼其于为学日夜不懈学成取进士拜监察御史守正不阿时都御史顾公驭下严御史有不谨礼法者皆罢斥独善待公尝出按贵州贵有疑狱不决论死者百余人公察其实以闻皆释免坐者十人而已公署相传有妖前之御史皆避正寝不敢居公处之恬然陈都督镇凤阳行有违法者人重诬之欲寘之死地宣帝疑之命择御史之贤且明者往廉问以命公至则为直其诬而坐以所当罪得不死谪戍边由是公日益有名人有受诬不能白者皆以得遇公为幸壬子升江西按察副使人谓江西俗徤讼公曰吾知其人多读书识道理吾当以理谕之讼无难决者于是人有讼惟折之以理不尚严酷人亦感公之徳无不服从狱遂清省江西连岁歉积逋税藩府病之吏部侍郎赵公任总督奏以委公公抚循劝谕民欢趋之事以办治己未升江西右布政使益以寛厚为治察下吏之有才行者奏进之有起自末僚而为县令者九江岁纳芦柴而此地不产乃敛钱于民买自他所而纳焉逋负岁积民益困公为奏免之新南昌府学修公署正堂及吏舍皆捐俸以倡僚属故不劳而集每以公事行县寛而不纵严而不残吏畏而民爱之尤喜兴学舍奬进士类九江濂溪书院久废人侵轶其地公复之建祠宇以兴起其士人郡邑中有寒浚不得齿于学公罢而致之礼遣为弟子有与乡荐而贫不能赴春官者公皆厚礼送之由公而成名者众岁辛酉征为户部右侍郎食从一品禄有重事则以任公闽浙苏淞半临海冦往来海中伺便肆抄掠兵备弛废上命公往视阅其军修城堞备战舰防守之法有当因革増损者悉以便宜行事政令一新冦不得为害苏之嘉定民有田数百亩已归之官而税尚在民民苦之公奏蠲其税甲子闽中复开银场又命公往视课颇重者请减之以利民乙丑上以陜西缘边皆宿重兵俱仰食内郡河南滨陜多积粟而诸卫多屯田虑有名无实复命公公按视其廪庾考较其耕获奸弊尽革储峙以充其它建立皆倍之可纪者多类此盖公尽心朝廷遇事勇为为之必尽其方不择利害为取舍与人交谦恭和厚言语恂恂有不当其意輙毅然自任不可回于得失不较也公为人如此上之欲用公与士大夫之所以期望者盖有大于此而今已矣岂非深可惜哉公兄弟三人最相爱长兄宁早卒公抚育其诸孤以家事属仲弟宜令季弟寛得専意于学寛遂与钝亦相继取进士而寛为御史焦氏世科之盛人罕有及者公娶同邑李氏累封至夫人子男二长即钝次钦公以文行政事为当时显人而子又克孝用表着于后庶永永不朽予家江右素知公且同朝久相知益深奚可辞故论次其事之大者系以铭诗而俾刻之石铭曰天佑圣明笃生俊才侃侃焦公乗时偕来为名进士为贤御史正直自持誉闻逺迩出副外台亦克持平教行惠施刑为之清遂升方伯召公是式亦有咏歌叶于南国天子曰来汝佐司徒邦教之计汝审厥谟出入中外有劳有烈天不慗遗惜哉此杰命之不延人亦奚悲功立名存百世之思刻文道周负以龟趾云谁为之公实有子
　　
　　明名臣琬琰续录卷四
　　
　　●钦定四库全书
　　
　　明名臣琬琰续録卷五
　　
　　（明）徐纮 撰
　　
　　副都御史程公行状　　苏景元
　　
　　公讳富字好礼姓程氏其先出自重黎歴夏商周伯休父封程子孙以国为姓至东晋元谭公由广平持节为新安太守有徳于民遂家于歙传十三世生灵洗仕梁赠开封仪同三司谥忠壮庙食黄墩又十三世生汾为唐防御使自黄墩迁郡之河西十三世生雷甫雷甫生顺道赠嘉议大夫右副都御史母吴氏继汪氏俱赠淑人生八子长仲仁赠中宪大夫大理寺左少卿加赠右副都御史公之考也母汪氏及生母刘氏俱赠淑人公生岐嶷秀颕年十三入郡庠为弟子员典教者竒之此宰相器也读书过目輙成诵落笔表表超脱永乐甲午以春秋中乡试归丁内外艰癸夘赴春官卒业成均宣宗皇帝临御三年大黜御史不职者选国学才识之优者任之初受陜西道监察御史提挈纪纲鉏削豪猾有桓典之风庚戍命廵广东其地阻隔山海使者徃徃惮之公至不避瘴疠躬整蛮区因时察民利病铺太和以恵鳏寡用重典以威奸暴吏无干没之患民有奠安之乐院内旧有荔枝百树门夫养猪鸡鹅以备使需公曰是设饵也斧其树夫畜遣归官农赃贪土豪为民害者悉去之不畏权力声威振动民到于今称之奏最授文林郎甲寅秋以江西岁连祲民不得安命公徃廵公至不解衣下令掊锁扩门悉出仓实与民活者不知其数乐安永丰新淦三邑间有山大盘岩崭崄巇顽民曽子良妖术动众聚至数万栅岩穴竖旗号伪称永顺王成国公太师万戸都督等官焚刼杀人其势猖獗有司不能制会府以告或宜招谕以安之公曰招谕云者宜施于冦盗穷蹙之日今彼因民饥蛊惑其心势熖方炽安肯输服稍缓燎原为患不浅此宜急击时都司缺军檄长河都指挥吴坚领兵讨之恐其弗敌调吉兵鸠民壮躬率抵贼境为援坚兵未至出榜谕以朝廷威徳从违利害之故以携离其党贼恃众蜂屯蚁聚来抗我师公出竒败之贼用蚩尤之术公召术士开之戒众以待曰雾散必来须臾贼果至公鼓进其勇自持击之无不一当百贼不能支败北乗势捣其巢穴获男女一千余人既而坚兵会府兵继至贼益穷蹙尽俘其众皆欲屠之公曰多被胁从槩而诛之岂仁义之师哉审放平民一千一十五人一郡宁谧謡曰程豸冠破大盘逆贼死吾民安捷奏上降勅褒升大理寺少卿赐纻丝二表里钞二千贯时江西苦造纸铸钱二局为奏罢之又奏桅心杉樟等木二百四十余万以苏民困有十九人抢猫猪法司拟依强盗死罪公察知其寃曰此左氏所谓牵牛蹊人之田而夺之牛者释而辨之及代缝掖之士暨田夫村穉屠贩隶卒二千余人拥道遮留请立生祠还署棘寺印平反庶狱民称无寃正统三年进阶中宪大夫荐邑士江彦杰休宁汪永华以贤良进用明年乞假焚黄上闵其孝思赐寳钞路费既归作寿藏于歙东之古城关明年还京时甘肃缺贤叅赞在廷大臣合议公在江西殄灭大盗知仁兼备足当是任诏升公都察院右佥都御史出镇张掖裁决军务纠察贪亷访博识士以咨所疑定未来策以防急猝小事立办大事驿闻边备由是井井上而总戎将佐下而部曲卒伍莫不畏服辛酉代还公之在边凡军民利病知无不言一曰陜西行都司梁州等卫城内多空地官豪占据军士赁住艰苦无诉乞取各城被占空地尽拨与军无力者官为盖造俾得安生以养锐气二曰没官田土加添税粮不能及其子孙反贻乡里之累自今籍没产土乞依时价卖米上仓支用民免负累官无逋租三曰御敌殄冦全仗勇敢之士若非平日周养临时何以责效甘肃梁州庄浪等十四卫官军多有勇敢之士精选另编队伍全支月粮加赏冬衣使异于众遇有冦盗必收成效四曰兰县过河抵甘肃城堡徃年敌人犯边多被掳掠详其所以不曽操练故冦至不能抵御乞令空闲军余各给军器每月操练十日令掌堡官管领遇有警急可相救护五曰古人立贤无方取士非一途而科举得人为盛其间有文学者或迂于政事否或又劣于文章若不广求恐未得人乞凡遇科举不拘名数但文可取者取之会试亦然授职之后严加黜陟则人材得矣其言皆切中时务平日言事甚多不能悉书也云南连年征讨麓川边储不给无功命公徃区画饷道﨑岖负戴者难公谋上下从违臧否途董簿支郡众乐趋粮刍充羡士无饥色民不告劳大功用集就军中升左佥都御史甲子事竣还赐白金八十两纻丝八表里钞八千缗升右副都御史无几公以驱驰南北勤劳感疾明年上章乞归调养上念其贤劳命光禄具馔兵部给驿送归故乡陛辞之日公卿百僚咸饯都门外车马塞途观者荣之既归汤药之暇创别业于寿藏前以居松竹万挺石阑曲折池水清浅名花异果四时皆具琴瑟之音酬酢之声日夕不息松竹中作小屋数楹窻几明净图书位置暇则幅巾藜杖与二三佳友啸傲其间宛然神仙洞府也公处心甚仁不屑屑于利环居五十里津渡四处舟梁缺乏营之不吝古城关驿路﨑岖行人蹶趾捐金伐石四千八百丈徃来便之荒年作粥济饥民寒冬夹衣施贫死而无棺者棺之病而无药者药之堂弟无屋买东关胡氏屋与之居又为其先师赠礼部尚书杨公创祠堂于庠东创旧额福田寺于东山割畀腴田五十余亩逺近祖墓悉置墓田为经乆计公生洪武己巳十二月十三日天顺二年七月七日卒于正寝享年七十其居有水月轩自号水月道人配毕氏有贤行先卒继许氏俱封淑人子男二长镛毕出授新安卫世袭百户次鉴尚幼女二孙男三璋珪珍孙女一公尝手编本支族谱及集録天朝褒封三代勅诰并诸公卿赠送诗文为流芳集监察御史宗人璥及璲次为十卷寿梓以传其自着杂文及君官政典总若干卷悉藏于家公气宇俊逸襟度豪豁外若城府内则坦夷户廷之间不闻急歩疾呼待人接物蔼然春风和气其致君之志孜孜焉不少怠立身之节侃侃然无所屈故在朝则能振肃纪纲出廵则能兴利除害茂绩竒功显著天下诚朴之忠沃在帝念惠足以振乡邦徳足以昌后世至于拒疑独断智也临难不避勇也辨释无辜仁也急流勇退明哲也有一于此为君子所敬慕矧备体乎大为公郡人屡登公别业命订其家谱知家世为详又尝得公故吏言公歴官行治之实切谓于古名臣无愧也不敢黙用书其槩为状惟当世硕儒君子用表章之以垂不朽焉晚生休阳苏大谨状
　　
　　佥都御史张公神道碑铭　　李贤
　　
　　天顺庚辰冬十一月南京都察院右佥都御史张公致庆礼于京师居公邸数日一疾而逝是月七日也上闻讣惊悼良乆恃遣官谕祭复令有司为营塟事其子衔哀乞碑铭于予按其乡人编修杨守陈状公讳楷字式之浙之宁波慈溪人天资颖敏读书过目即成诵年十三能属文有司闻其名召补邑庠生公益奋力进学十七领乡荐登永乐甲辰进士愈肆力于古文辞宣徳改元之明年试政于夏官时方北征舆马之需甚急大司马雅知公不时委任徃关中督之果先期而集拜江西道监察御史初有强盗系刑部狱中吏受财脱之公劾其尚书以下十数人皆罢黜名声赫然六年考绩至行在因献圣徳颂留俟鸿胪寺正统初乃还在任能辨疑狱有造伪印者本夏三也赂书牒人吴谦承之公亷得其实以罪三有与妖僧作逆事者连坐其主当族公察知逃日所为主得勿论有兄欧人死诬其弟同欧歴台审无能辨者公察其枉谓欧时汝安在曰在乡学乃拘其师友验之果然遂释之此类甚多庚申用大臣荐升陜西按察司佥事理屯田督租赋治水利俱有成绩寻迁副使时靖逺伯王骥奉勅廵边以公同行公上安边十二策多见采者丁夘升都察院右佥都御史畿甸蝗起上命公督捕公授郡邑捕法而按行之蝗遂息闽贼邓茂七作乱朝廷遣将率兵徃平之以公为监军兵至广信贼党围延平甚亟公谓都督刘聚曰贼闻大军至宁无惧心即具榜遣人驰谕以威信贼果解去兵至沿山贼围将乐公调都督刘得新乗夜袭之贼皆溃散茂七仅以身免退保陈山公驻兵建宁四招其党贼复攻延平公以浙江军伏后坪南京军伏后洋江西军伏沙溪之南而以福建军素为贼所易者出城挑之已而礟作伏起合击大破之遂斩茂七俘其众未捷之先朝廷虑贼众兵寡复遣宁阳侯陈■〈樊，心代大〉统大兵继之至则茂七已诛余贼有据九龙山者公选精兵二千撒其筏诫曰明日贼必空寨来攻若疾入其寨而反攻之比旦贼视我营兵少果至溪上无备而还二千兵已据其寨用其滚木櫑石下殪之贼众遂降凡定三郡七县破三十六寨擒伪总兵学士等官三百二十四人招徕其民八十余万初处州贼叶宗留亦起已遣都督徐恭征之至是复勅公旋师与之掎角恭次金公山甚危公徃援之至即伏兵树鸭儿邑为垒贼至公麾兵击之少顷佯走贼追逼垒伏兵四起一皷殱之景泰改元公班师至京有妬其功者劾公初至躭诗玩冦以罪罢归天顺改元皇上复位念公之劳仍旧官致仕明年陕右兴师御冦而给军饷増战骑募士以佐师者难其人适公至京入谢上见公曰朕得其人矣遂以公徃还京上嘉劳之转南京都察院方专委托而数止于斯岂非命邪公生于洪武三十二年三月二十三日享年六十有三曽祖好古祖叔中俱潜徳弗耀父惟启尚义攻诗以公贵赠监察御史母毛氏赠孺人娶邱氏赠孺人子男三长应麟次应麒次应鹏孙男（阙）人公蚤孤事母至孝为人潇洒心地坦夷好引奬士类见人有善必延誉之遇患难者必拯济之尤喜宾客笃于友道其学浩瀚善行草隶篆所著有四经糠粃大明律解律条撮要诸书至于选诗唐音李杜诗章唐诗余几十数公悉和之累数百卷豪赡壮丽海内之士莫不口服而心悦之外国亦市其集而慕其风采状之所称者如此铭曰香炉句余扶舆磅礴金玉丹砂乃气之畧必有精者属之于人竒士挺生适逢其辰翼翼张公其气秀越玉佩琼琚文采焕发扬歴中外振纪台端敌忾之绩人以为难蝇迹微嫌曽无少损晚复登朝益笃忠悃皇恤公死异数惟加浙东故里有贲无涯行寔可稽垄有贞石铭以传之永永无斁
　　
　　佥都御史杨公祠堂记　　陈琏
　　
　　祠堂之建所以酬功而报徳也使其功不施于社稷徳不被于生民虽欲祠焉得乎礼所谓有功徳于民者则祀之其信然欤左佥都御史杨公信民世家浙之新昌始由太学生为工刑二科给事中忠言谠论著称中外故受知宣庙擢广东左叅议其来官也切切以爱民为心凡民间利有所宜兴弊有所宜革者輙具实条陈以闻上即可其奏尝建罢十余事民至今便之性爽直负气义一毫不敢屈下于人彼居官守或有为不法者则不避权豪必面折其过人有片善可称者虽抱关击析之贱必甄拔之奸必锄暴必击尝曰吾荷朝廷负托之重俾旬宣于民肯忍坐视吾民愁叹困苦而不之恤乎后以诖误去遮留于道者踵相摩肩相接知不可留也直请于朝乞终惠于民公之名由是而愈着矣寻升佥都御史于内台会狱囚黄肖养为乱攻围城池声言得公来即自散去事闻皇上命镇守广东抚捕其盗贼以公得民情故也贼闻公至胁从者罔不来归首恶者知罪不可逭尚党据于要害处公曰且抚且捕是探囊中物耳无足虑也焦心劳思拯民于水火之中恐一夫一妇不获其所用是民稍向安举欣欣然如赤子之得慈母焉未几公以疾卒不越月贼果夷矣军民老壮皆奔走聚哭于庭柩行之日白衣冠送者数千人相与聚钱为道里费既而耆老黎善聚等连名赴阙陈情愿竭已财立祠塑像以奉春秋祭祀皇上俯顺民情特赐允许维时总督两广廵抚右都御史马公昂偕镇守右少监副总兵都督佥事监察御史暨藩臬阃帅诸公首捐多俸兼募民钱命有司卜地于城隍庙之东召梓人市材木肇工于景泰甲戍秋九月创堂四楹翼以两廊前辟重门后围空地堂之中塑像一位衣冠俨然其如生也择邑之谨厚者二人以奉事落成于乙亥春正月咸谓创之甚速成之甚易岂偶然而致哉都宪公复命刻石以记其事亦仁人君子之心也嗟夫韩昌黎之庙食于潮张焘之绘像于蜀使后世脍炙人口二公者非诚以爱民其何能感于民乎今公深仁厚泽结于民心如此故生则父母之没则庙祀之当与二公齐休并美享无穷之祀焉或以公之亷介不一毫茍取于民布衣蔬食与寒士争淡泊而为公之美称予曰不然公之存心也以仁处事也以义予民也以信歴官二十余年终始一心夷险一节忠在朝廷功施社稷徳被生民故能享祀于今日也岂亷介可概公之平生哉陆宣公曰上不负天子下不负所学非公其谁欤故记曰此佥都御史杨公之祠过者必式
　　
　　侍郎文安刘公言行録　　杨亷
　　
　　刘定之字主静江西奉新人中进士歴仕正统成化间官至礼部左侍郎卒年六十一赠礼部尚书谥文安公父髦以易经魁乡闱学者称之为右潭先生公自幼天资絶伦书过目輙成诵右潭先生日授以书而不令作文字公毎私为之而不敢有所呈露一日公病先生徃视焉于床褥间得所作祀灶文及咏桃浆诸诗先生大惊异然未尝口许之也自是乃稍敢以文词进然毎进先生輙斥之忽一日公又以所作文字进先生曰此子有八面受敌之才宣徳乙夘岁中江西乡举明年会试中礼部第一人殿试第一甲第三人授翰林院编修（刘宣撰行状）
　　
　　正统己未京城大水诏求直言公上十事其一言号令之出宜求其大公至正乆而无弊信赏必罚不为茍且其二言公卿侍从宜时常召见俾承清问因以观其才能察其心术而进退之其三言降兵近处京畿宜渐分其类移近南地其四言宜以京官出任郡县使民得蒙循良之政其五言宜仿唐制朝官升任之时举贤良自代其六曰武臣子孙宜习韬畧其七言守令宜详加察其八曰宜锄富恤贫其九言廷臣丁忧宜令终制其十言宜遏僧尼奏留中不下（行状）
　　
　　己巳岁北兵犯跸景泰帝登极公上言十事其一言战阵宜仿古减火鎗増刀斧其二言守御宜缮亭障塞蹊隧其三言简练士卒其四言迁移降兵其五言兵士月钱其六言守令虐民其七言选贤充将其八言武臣滥爵其九言总揽权纲其十言经筵进学朝廷嘉纳焉壬申北人遣使来朝固邀我使徃报居言职者以为彼懐窥伺之心宜絶之而勿徃报执政柄者以为茍不徃报恐开边衅公上疏屡数十百言修陈前代所以宁边境之道与今国势之强弱事理之顺逆以为宜蹔遣使以覊縻之使我得以益修内治倘我以和徃彼以恶来则足以増我师之直气朝廷虽从言官之议而亦以公言为曲尽事理公之学自六经子史下至杂说小技释老之书无所不窥终身犹成诵非他人彷佛记忆者比其为文数百千言援笔立就雄浑髙古变化莫测然逼真苏氏父子者多少所著经义及策畧业举子者家传而人诵焉年十七八已名动郡邑间比登进士遂名动天下不惟公卿辅相与士林中知之虽武夫悍卒亦无不知之者求文者日踵门户公皆曲为应答不少厌倦初北方之变内外章疏无虑千万惟公之奏为人所脍炙云性尤孝友微时苦家贫年弱冠即授徒于乡资束修以养二亲每夜归侍昼则赴学馆一日氷冻徒涉手足皆龟折比就馆则早食已罢隐忍至午方得食其贫困盖如此公既入仕即分禄归养而已恶衣菲食无异寒士或以为近侍者不宜如此公亦不能从其言也（并行状）
　　
　　公襟懐坦夷操履谦谨与人语色温气和惟恐伤之遇人无贵贱大小一于恭敬自下若怯懦然至其居官论事则根据义理词锋峭厉虽勇者有勿及为编修尝因水灾陈十事以规切时政及为侍讲当北方构难以十事上陈比任洗马正敌人求和邀使之时羣议未决公又陈言以为宜遣使以答其意所陈三疏皆援古证今事理明辨文气壮伟居内阁再进密疏皆国家大计处事必从公论而洁已勤事视昔有加一日中使传旨命制元宵诗却立以俟公据几案笔不停挥刻成七言四句诗百首以进其敏速如此（彭时撰神道碑）
　　
　　侍讲忠愍刘公言行録　　杨亷
　　
　　刘球字求乐江西安福人进士歴任永乐正统间官至侍讲以直言忤权奸死锦衣狱年五十二赠学士谥忠愍
　　
　　君奉二亲必极其欢心居丧哀毁兄弟五人友爱甚笃事伯兄尤谨同居合食始终无间言从弟玭为莆田知县奉夏布一疋即日封还贻书戒之曰力守清白以光前人此非所望于贤弟者除礼部仪制主事取前后条例为一帙于是礼仪制度一检阅之顷可尽得之尝奉使掌蜀府丧礼王厚馈之坚郄不受其在经筵拳拳于开导启廸凡考校编纂之事尤克尽心为人寛厚议论慷慨不为阿比之习平居忧时之心恒切（并李时勉撰墓志）
　　
　　正统八年夏四月雷震奉天殿■〈氏鸟〉吻诏求直言时宦官王振专恣士夫侧目先生上疏论及谓权不可下移振怒欲嫁祸无由适修譔董璘自求为太常卿下锦衣狱而先生所言有谓太常卿必得儒者卫使马顺迎合振意诬先生与璘朋奸亦下狱竟死焉（门人彭寔撰传）
　　
　　正统八年公上疏言十事疏有讦诋权臣语遂为仇挤以死呜呼自古以来士鲜全节如公者天地间盖不多见是盖天与之以全节足以为人臣之大防立万世之人纪矣（薛瑄书遗翰后）
　　
　　时在院以文鸣者吉郡最多公居其间金春玉应鲸铿鳌答光前伟后为二三元老宗工所重公议论坚正以古贤哲为归以子孝臣忠为荣此其素心也心以学经经以为文其本深矣观两溪文集者其宜以是求公焉集若干其文甚富然刘蕡集制科策胡铨集沮和疏斯集雷震章蠙奥之孕月也犀尖之通天也罪之者其在是乎知之者其在是乎具眼者先焉（刘定之撰两溪集序）
　　
　　正统中忠愍安成刘公以死事为天下恸虽贩夫妇子亦皆知公之为烈也公职论思居讲读地谓权不可下移盖朝夕纳诲以辅台徳启乃心沃朕心非若泄治史鱼之忠侈然戅直而不頋以自婴其祸者比天下事固有忽然出于不可测者而公当之也（庄■〈日上永下〉撰忠愍事迹序）
　　
　　于惟忠臣词林之英沈思力学好义勇行太阿倒持执命腐刑乞戒履霜勿致坚氷不售蒙难乃险而倾褒赠官阶节恵易名凛凛大节万世犹生（彭韶撰赞）
　　
　　兵部右侍郎呉公墓志铭　　商辂
　　
　　兵部右侍郎新安吴公永清引疾家居者三十余年成化壬寅十一月十日考终正寝距生洪武己夘三月七日寿八十四事闻上特遣官谕祭命工部造茔域恩典隆甚诸孤纲等惧潜徳未白属其甥南京户部员外郎汪正述事状造予淳安山中泣拜请铭刻石墓隧用图弗朽其考可嘉已按状公姓吴氏讳宁永清其字系出吴泰伯后唐时有讳少微者举进士歴监察御史寔新安人公逺祖也少微后曰开先迁居歙之澄潭至宋曰大用复迁萃墟大用子永年融州司户司户子靖嘉定壬午省元数传至雷应无子以从子明善嗣公大父也明善无子以公父仕仁嗣仕仁甫倜傥弗覊行义为乡邑所重配许氏子三人公其季也公天资颕敏自幼立志逺大言动老成异于凡子年十一有司选补郡庠生祖父欲辞避公曰卿相胥此出曷避为祖父壮其志从之公自是尽心问学经书子史靡不渉猎昼夜淬砺期底于成无何祖父继殒公执丧礼甚尽服除以春秋领永乐庚子乡荐乙巳许安人亦逝公惧弗得吉地以襄大事哀伤不已忽梦有人指其处及遣术士视之果吉遂塟焉人以为孝感所致宣徳庚戌中进士前列乙夘授行在兵部武库司主事公亷勤有为声称籍甚正统戊午陕西凉州守臣以回回特烈等类杂处内地非便奏送京师上命公驰驿传送浙江沿海地方安揷聴其贸易生理公言此类贫者居多若止许贸易而资粮勿给窃恐语言不通水土不服未免失所有亏柔逺之仁诏许可大者月给粮（阙）斗小半之遂以为例是岁考绩援例赠父仕仁甫承徳郎兵部主事母许氏安人乙丑迁职方郎中丁夘命公充副使持节册徃楚府封通山王及妃周氏凡王府馈送悉却不受滨行诸亲藩相率赋诗以送之归未几公以卫喇特额森其势渐张不可不预为之备言于尚书邝公以湖广南畿进征麓川凯还官军留京操练一旦有警易于调遣邝是其言行之戊辰沙尤盗起命都督刘聚率师征剿勅公徃南京会同守备丰城侯李贤等简阅军士付聚统领公至清出私占之数居多人心称快己巳北兵入侵英庙亲帅六师讨之邝以公老成练逹留治部事公乃招募报效人王敬等五千余名分拨留守五卫带管操守仍督山东河南等处官军至京授以器械并力御贼已而土木失利公虑敌人必逼我畿甸急陈备边十事奏留山东下班都指挥颕卫等乞遣廷臣分行江北地方起取民壮及令江南漕运未回官军留守京城并河南等处实操官军舎余与守海官军悉赴京操备八月三十日升公本部右侍郎复以前郎中劳给诰进赠仕仁甫为职方郎中许为宜人九月敌入至大同边报甚急景皇帝命于尚书总督诸军御之公独掌部事十月敌入紫荆关布列郊外上命公出都城与总兵议御敌方畧公诣徳胜门外营会议而还至门弗启敌骑充斥从者各惊散郭外居民溃入城者塞路公立霪雨中移时衣尽湿敌退乃入是时畿内民庶朝夕相率南奔勿可遏总戎欲请诏天下勤王公不可曰如此则人心愈惊疑莫若以官军胜敌本末移檄郡县出榜抚安庶可弭变因具奏行之敌既逺遁京畿奠安而公以劳伤成疾明年景泰改元疾大作不能事事遂恳疏陈情乞归田里优诏许之既归疾渐平复杜门谢客足迹不入城府建祠堂以奉祖考课耕桑以供税赋训子孙以图报称客至壶觞尽情或吟咏以为乐待族姻故旧恩义兼至与乡人处漠然无宦贵势自郡邑大夫至闾巷之人靡不敬而爱之卒之日逺近赴吊门不能容元配汪氏累赠宜人次周氏吕氏丈夫子五人长纲汪出次缙次绅吕出绅以春秋领丙子应天府乡荐授都昌尹升泝州知州次纹次绮周出纹以春秋领辛夘顺天府乡荐女一孙男十二潾瀚汶浪沧源澍润濓潭潜渊瀚纲之子亦以春秋领丁酉应天乡荐皆俟次进士余各有志向学孙女十曽孙男四椿楫楷槐女三纲等卜以癸卯十一月二十七日奉塟十四都龙摆溪之阳从先茔也呜呼公耿介士也与人交开心见诚是非之际直言无隐初不以势利有无为趋舎所著诗文亦典则雄浑类其为人予忝同朝相知为深因节畧事状序而铭之铭曰歙之山川既秀且清挺生异材为时贤英制科髙歩郎署蜚声迁佐司马位隆亚卿敌人构难都城震惊兵威既振桓桓于征力赞庙谟坐阅升平功成身退名重朝廷肖子哲孙蛰蛰绳绳诗书克绍宦业相成庆泽之盛徳善之征何以考之视此刻铭
　　
　　兵部尚书邝公神道碑　　王直
　　
　　兵部尚书邝公既卒之明年皇帝悼念不已诏特赠少保兼兵部尚书进阶荣禄大夫而官其子仪为主事仪奉公衣冠以归将以某年某月某日塟于（阙）里之原而述公之行请文以刻诸墓道呜呼公故人也其可辞公讳埜字孟质别号朴斋郴之宜章人曽祖某祖某皆有学行而不仕父子辅为学官县令名重当时及公贵祖父皆赠兵部左侍郎妣李氏王氏皆赠淑人公早丧母祖母李抚育之见其不凡最钟爱曰是子能大吾门公孝友勤俭出于天性而抚弟妹尤笃其于学问不待程劝选为邑庠生而泰和王敬先为训导循循善教公亦勉于学学成取进士遂入都察院理刑狱以廉平得名永乐癸巳拜监察御史时车驾在北京有言南京钞法阻滞命公徃察之众谓将起大狱公徃擒市豪一二以归奏曰市人闻令皆震惧今钞法已通矣上颔之而罢倭冦犯辽东公按问戍守之失律者凡百余人皆应死公为开陈其可矜状甚明上然而宥之山海关吏卒邀阻行人以取财逃亡之人则受赇纵之去弊积滋甚公亷得之归至关悉擒治抵罪弊为之清丙申北京营造执役之人累巨万上念有病者命医与善药又虑其奉行不谨命公察视之公躬履其地令洁其秽污而时其药食由是病者多不死戊戍石州人有诣阙告变者曰州民与陜人羣聚千余谋不轨上擢公为陜西按察副使徃理其事果寔即以官军剿戮母贻民患赐之楮币给驿而遣之公至察其诬乃反狱亡命妄言冀脱死即具以闻上命止弗问而诛其造诬者宣徳己酉陜右饥华亭冝川尤甚公私廪皆竭公廵歴其地忧之乃移县粟赈焉羸病不能兴者命官府煮粥食之民以全活庚戍至纳渒忧归道闻父丧哀愈甚每号痛輙欲絶其治丧一用古礼其祭亦如之服除拜应天尹辇毂之下赋急役繁公一以养民为务事无大小茍可以兴利去害无不用其心至于市征田税皆酌其平豪猾不得为轻重宾兴之岁公设科取士厚其礼而峻其防得人为多且樽节其费以待会试故事集而民不扰视异时盖省十三四岁大熟麦有两岐者民归徳于公公拒弗受正统改元进拜兵部左侍郎时西鄙有警尚书王公徃视师公独任其事上嘉其才荆湘民多隶戎伍公家亦与焉至是特除其籍以示宠己未京师淫雨壊官民庐舎公奏曰此阴气为沴兵阴也皆臣等不职所致乞罢归田里上慰勉之师征麓川公举蒋贵可任卒有功众人以为知人天下军卫总旗小旗当代者于例必就试京师有道逺无资不能来者终身不得代公请各于都司试之人以为便时有言欲变易将不胜其弊咎将谁归卒不动尝自念曰治军吾职也当为国家惜其力养其锐气以备不虞故凡军家利病有当兴革者必为上言之多见信从己巳边报敌入境上命军治旅而权奸独主亲征不与外廷议及诏下大臣皆以为不可即上章请留不聴公从行出关屡奏言边疆地不宜屈至尊惟指麾诸将足以成功不聴权奸恶其数言事欲疎之勅公与户部尚书王佐随老营至懐安坠马几殆从者请少留懐安就医药公曰天子在前吾为大臣岂可托疾求自便力疾而徃至云中车驾回銮然行止疾徐惟权奸所命至宣府敌人踵至公深以为忧再上章请疾驱入关而严兵为殿皆不报最后公诣行殿申前请权奸怒曰腐儒安知兵事再妄言必死公抗言曰我为社稷生灵而言何得以死惧我权奸愈怒叱左右扶出公与王公相对泣帐中明日次土木营中无水士马皆饥渇敌四面集矢下如雨众奋欲战又为权奸所沮须臾师覆公遇害盖八月十五日也生于洪武乙丑某月某日年六十五娶吴氏子男一即仪女一孙男三琦琳珍公学博行庄仕宦四十年风裁凛然见重于士大夫威行惠施近恱逺懐服仁蹈义至老不衰此其平生大节也权奸误国而卒陷焉岂独公之不幸哉呜呼铭曰允毅邝公逢时之隆学古入官荐跻显庸执法在朝为名御史再升外台其行愈伟京尹堂堂百郡所瞻惟少司马戎律有严遂陟夏卿君子所重噫其逝矣云谁不恸人道之大曰义与仁仁义不违何媿于天刻文墓碑负以鬼趾永永不亡庶其在此
　　
　　明名臣琬琰续録卷五
　　

　　●钦定四库全书
　　
　　明名臣琬琰续録卷六
　　
　　（明）徐纮 撰
　　
　　少保兵部尚书肃愍于公神道碑铭　　倪岳
　　
　　宪宗皇帝纪元成化之初故少保兼兵部尚书于公之子冕归自谪所即衔哀列疏以讼父寃上闻而悯之追复故秩遣行人司行人马暶徃祭其墓其文有曰当国家之多难保社稷以无虞惟公道而自持为权奸之所害在先帝已知其枉而朕心实怜其忠由是天下称快曰此诚天日开明公道暴白之秋也呜呼休哉已而杭之父老白于廵按监察御史请即公所居建祠祀公榜曰怜忠遵制词也今上皇帝纪元弘治之初训导储衍奏公功绩宜赐赠谥立庙以祀言甚剀切礼部将上其事会给事中孙孺复言古之节义则诸葛孔明张廵文天祥今之节义则李时勉刘球与公宜一体报祀以励后来廷臣合议以闻诏岁一祀公于乡民所立祠未几冕以应天府尹致事归复列公平生行业请如制赠谥以慰泉下累数千言事下礼部议佥谓古今人臣能为国家建大议成大功者生则有旌擢之恩没则有褒恤之典若前宋岳飞尽忠报国死非其罪其进谥祠祀在宋具已举行公受寃虽同而功业所就则大过之宜如其子所请制可赐谥曰肃愍建祠于墓表曰旌功命有司春秋致祭其文有曰逢时艰危安内辑外社稷之功世永不忘复赐赠诰其畧曰当皇祖北狩之时正国歩难危之日乃能殚竭心膂保障家邦廽銮有期论功应赏不幸为权奸所构乃殒其身舆论咸寃恤恩已锡兹复赠特进光禄大夫柱国太傅用昭旌崇之典天语丁宁垂之万世盖至是而公之寃以白公之功以着矣于呼休哉于是冕抵书京师谓岳在里姻之末又适官礼曹亲承徳音宜为具述其事勒之墓碑以昭示无极岳不敏何足以知之按公状讳谦字廷益姓于氏号节庵其先家河南八世祖某仕金为汾州节度使知开封府七世祖某阶朝请大夫延津令六世祖某定逺大将军沁水令金末兵乱谱谍散佚仅存官秩而亡其讳五世祖讳伯仪金亡奉母迁云中元初收括新附复迁苏州仕至朝列大夫太常丞兼法物库使累赠礼部尚书上轻车都尉追封河南郡侯妣晋赠河南郡夫人髙祖讳夔起家中书椽累赠中奉大夫河南江北等处行中书省参知政事护军追封河南郡公妣张赠河南郡夫人曽祖讳九思阶中奉大夫湖南道宣慰使都元帅延佑间为杭州路总管致仕遂家于杭故今为钱塘人祖讳文大入国朝仕为兵部主事改工部父讳彦昭隐徳不仕自曽祖而下皆以公贵累赠荣禄大夫少保兵部尚书曽祖妣马杨祖妣施妣刘皆赠一品夫人公生有异质甫七岁僧兰古春竒之曰此他日救时宰相也长游邑庠领水乐庚子乡荐明年登进士第宣徳建元丙午拜山西道监察御史公风仪峻整音吐鸿畅每入侍奏对上必注聴院长都御史顾佐风纪甚严独器重公廵按江西奏白诬狱出数十百人于死劾治王府之以和买害民者一道肃然比还复同锦衣卫官校徃理官船之货私盐者公不避权贵河道以清上亲征武定州罪人既得命公数其罪公辞严义正肆口而成大称上旨师还受赉与从征大臣等自是受知于上属意用公矣庚戌河南山西灾廷议必得大臣兼理之上亲署公名擢兵部右侍郎赐勑以徃年方三十有三朝野荣之公感上知遇夙夜经画遍歴梁晋间问民之所欲恶而兴革之民大感悦九载秩满进左侍郎公在镇乆多善政在河南者尤着若劝民粜粟官为收籴以备赈荒预拟河患督采近地草束以备筑堰公庾积乆易败即减价而粜旁省亦获以济征输脱有赢余即以钞拆纳官民交以为便岁旱奏减存留粮草积诚以祷雨泽民忘其灾河流岁卫土城遂筑大堤以障植栁以为固立舗设夫役以备修补复植栁于道以荫行旅凿井以济道渇迄今存焉时议者欲移山东薪炭及大名牧马于河南公抗疏止之山东陜西民流徙其地公为立里以居给田以耕不使贻患地方后皆视以为法其在山西奏革大同镇将役军耕种之弊尽入其地为军屯复以大同逺在北边乞专差御史一员廵歴其地庶奸弊可革遂永例议处修筑鴈门军役议派柴炭人夫通融有法仍奏减七分之一以苏民困时灾伤民流移公设法招徕又恐复业者惮于征输无复固志即奏免所欠税粮请着令有司考绩以有无流民为殿最使知警焉其地霜蚤田薄收当输边者多折赍金银奸民恒窃以逃公奏遣官解以惩其弊且请免煎销以便分给尤为民利公尝自河南抵山西夜经太行山有羣盗持兵喊而前从者骇愕公厉声叱曰汝何为者邪盗闻公言大惊散去其徳威所著如此有参议刘孔宗者律已甚严颇与流辈寡合众构赃罪污之公知其诬即奏白其事恒以盈满为惧请举参政孙原贞王来以自代时中珰王振方用事有御史姓名类公者尝忤之意以为公遂乗机嗾言者劾公擅举自代罢为大理左少卿二省之民倍道赴阙交章乞留亲藩亦以不可无公为请乃复命廵抚寔正统丙寅岁也明年复为兵部右侍郎留理部事时公考妣相继殁皆命奔丧两遣行人汪琰抵杭赐祭治塟事恳乞终制不许又明年己巳北人额森攻独石马营至秋势益张上下诏亲征公与尚书邝公埜上言边防将士皆可托以制敌不必上烦六师且皇上宗庙社稷主无轻临戎恳留不聴八月望日师次土木敌奄至主将失律王师败绩皇舆北狩宣府懐来仅以自保縁边城堡奔溃一空京师大震时公独任部事北望号泣誓以灭敌将议集兵为守护京师计会皇太后命郕王监国以系人心于时台谏廷论土木之变罪归王振王始摄朝仓卒未有处分锦衣指挥马顺素附振意颇不平众起捽顺击死复索振所亲信二内侍将击之班行諠杂无复朝仪王疑惧屡欲退诸大臣亦敛避公坚立不动时掖王请留且请降旨宣谕羣臣无擅动振罪俟请命于太后行诛顺罪应死勿论命将军亟击二内侍死众乃定退朝漏过午刻公袍袖为裂吏部尚书王公直执公手曰今日正頼公等若某百辈何能为公辞谢不敢当进兵部尚书固辞不获始就职公受任多事之际首劾扈从失律者武臣顾兴祖辈文臣王佐辈皆宜议罪以闻庶后之任事者知所用命从之王嗣位尊上太上皇帝号改明年庚午为景泰元年公入见泣对曰敌人不道犯我边疆遮留大驾彼既得志将有长驱深入之势不可不豫为计迩者各营精鋭兵械且尽宜亟募兵易漕卒以备调令工部分局治兵器以备用京师九门尤为要地宜令都督孙镗卫颕张轨张义雷通分兵以守选给事中御史如王竑辈佐之列营于外以振军威徙郭外居民于城内随地安揷无为敌所掠通州所积粮数百万挽运固难弃之或以资敌宜令在官食粮者悉诣关支人以多寡受粮而归坌集京师庶几两便大同宣府尝经敌剽掠请勑各地守臣协力防镇训练修饬务使有备至于选任人才尤为至务文臣如轩輗者宜令廵抚武臣如杨洪栁溥者宜为将帅军旅之事臣请身任其责不效则治臣之罪上皆嘉纳行之时边报络绎讹言万端公先事预防达权制变众视公以为安危时太监喜寜于土黙特之溃遂归降额森因为之用导之入侵敌奉车驾趋紫荆关京师戒严朝臣至有挈家南奔者侍讲徐珵因谬言占象倡议南迁事闻六宫人心动揺公为恸哭抗言于廷曰京师天下根本宗庙社稷在此百官万姓帑藏仓储在此此而不守去将何之一动则大势去矣宋南渡之事可鉴也上是公言守议遂定主将石亨复为异议欲尽闭九门坚壁以避其锋公言不可请率先士卒躬擐甲胄出营徳胜门外闭门以示必死泣以忠义谕三军人人感奋勇气自倍十月朔额森入紫荆关传言送驾还京前驱突至我军坚不为动知我有备稍自引却额森次至城下对我垒而陈驾亦在敌营敌觇我军严整不敢有加于我我亦不敢向敌轻发一矢喜宁嗾额森邀大臣出议和且需金帛万万计盖强所难从以起衅耳对垒凡七日是为十月既望敌移跸渐逺乃举炮击敌营敌死炮下者万计额森大沮宵遁京师解严时谓不战而屈敌兵实天生公以为社稷也论功加少保总督军务固辞乆之乃受尝谓人曰四郊多垒卿大夫之耻今日惟有声罪讨之复还车驾乃臣子之职也复何言大同叅将许贵奏欲遣使议和以缓敌兵徐为讨伐公谓去冬尝遣都指挥季铎指挥岳谦厚赍金帛以徃敌輙深入继遣通政王复少卿赵荣徃议迎复亦不见銮舆而回其谲诈莫测和不足恃况与彼不共戴天之雠和则背君父而忘大义理固不可万一可和彼肆无厌之求从之则害违之则变势亦不可也莫若选将练兵养威蓄锐无轻遣使以取其侮从之公以涿鹿真定保定易州皆京师近地兵力单弱虽尝遣都督刘安率兵廵视犹虑敌方逺遁或肆剽掠力弗能及即奏遣都指挥陈旺石端王信王虹辈分益以兵徃为之援复请勅右都督杨俊节制之民恃以安又以敌之深入必先攻犯白羊紫荆倒马诸关复奏拨京兵与其原守官军互为应援俾无偾事谍报敌偪总兵朱谦于关子口明日复报追石亨于鴈门关烽火甚急逺迩骚动众谓宜急发兵徃援公不为动即奏上方略密授亨等仍令各营选调军马若将克日大举者旋报敌已出境乃服公料敌之审公谓喜寜不除敌卒弗靖乃以计授杨俊擒送京师公廷劾其罪诛之自是敌竟畏惮悔祸不敢犯矣辛未额森遣使入贡请送大驾还京朝廷疑未之信下廷臣议公曰此天意也君臣大义兄弟至亲当速遣使奉迎以承天心万一彼果懐诈我有辞矣议乃决秋九月大驾至自边庭众韪公一言之重时边事稍寜公益修安内攘外之政河间东昌诸处永乐门安置降人甚众方敌入境时势欲乗机而动公因南征奏遣其有名号者以行遂留于彼以为潜消之计天寿山祖宗陵寝所在而无城郭敌尝犯其地乃奏起成山伯王通城昌平徙兵民其中以卫陵寝且重边关之援临清漕舟所经商舶辐辏实喉襟之地敌入侵时尝有徃据之谋乃奏遣平江伯陈豫筑城以守遂为重镇寻谍知为敌谋者乃我亡命小田儿也适杂敌使中来瞰虚实公奏授计于侍郎王伟因使大同道诛之初北边独石马营八城为敌所据公谓此不可弃即奏起都督孙安授以方略率兵度龙门关且战且守由是八城复完公谓京兵分为五军神机三千诸营者虽各有总兵然不相统一或遇调发动相选摘兵将不识卒难济事乃议以诸营马歩兵择其精者十五万人分为十营各立名号每营以都督一员总领之每五千用把总都指挥一员每千用把总指挥一员每队用管队官二员团结训练体统既定兵将相识有警当调某营则自其总领都督以下督率以行号令专一行伍不乱兵制之善者也故其法迄今守之杨俊议奏尽出营兵并调三边各路军马大举剿敌可以得志公执不可曰如此则京师各边皆空敌或分兵牵制何以应之非兵家全胜之谋也上从公言俊素跋扈时谓公此议足以夺其心是时浙江福建则有邓茂七叶宗流广东西则有黄萧养肖乗时窃发残破郡邑一时命将出师皆出公筹划虽逺千万里之外悬制切中不啻亲歴其地卒用剿平贵州苗贼作乱侍郎何文渊奏乞罢布按司复置宣慰司以土官莅其地留都司以辖诸卫遣大将镇之公谓贵州自祖宗开创余八十年顾因小冦遽隳成功况土地人民皆受之祖宗者岂可轻弃事遂寝公念北方既平军国之务可缓恳辞兵柄复以天变乞罢皆不许初额森犯京师石亨因公成功骤跻侯爵心不自安乃奏公功宜官一子朝廷即授冕府军前卫副千户累疏恳辞且曰欲为子求官亦不当假手于亨不许既受命语冕曰我本书生当圣主忧勤之日分以死报顾功微报腆尔宜砥砺名节毋忝恩命朝廷复于京师之西赐公第一区公上疏辞谓国家多事之秋岂臣子安居之日况星文示变正宜贬损岂可厚享以重咎愆不许乃以平日所得赐物盔甲袍带之属移置第内封识加谨时一徃视焉公素苦痰喘恒寓直房以便朝谒一日疾作上遣太监兴安太医院院使董宿来视云此非竹沥不可愈安为上言具述公自奉俭约上亲幸万岁山伐竹以赐仍命计公所用悉给自尚方盖异宠也病少间复恳乞罢归不许特降勅谕留免公朝叅屡遣中使促公出视事其为上所倚重如此公握兵乆号令赏罚皆出于公言议所及宿将敛伏亨等不能措一辞亨素贪纵尤为公所裁积成嫌隙亨侄彪本骁将时皆虑其一门同握京兵公乃奏遣彪充逰击将军徃戍大同二人不得遂所私益切齿于公思有以倾之丁丑正月景皇帝不豫公同廷臣上章乞复皇储未报英宗皇帝复正宸极此实天与人归之会亨等贪天之功掩为己有即诬公等迎立外藩以为罪与大学士王文六七大臣俱下狱所司以金牌勅符俱存他无显迹可据亨等必欲置公于死会徐珵者以倡南迁为公所斥乆不获进因易名有贞尤衔公者廷鞫之日力言大肆拷掠宜无不承文不胜忿力辨不已公曰亨等意已如此辨之何益所司承亨风指乃以意欲二字附会成狱盖即秦桧莫须有之故智也是月二十三日状上上犹豫良乆曰谦实有功众未及对有贞直前曰若不置谦于死今日之事为无名上意乃决时锦衣指挥刘敬方带刀在宿卫目覩其事每言及未尝不以为恨公殁之日天日无辉朝野寃之太监吉祥麾下逹官托尔者闻公死恸哭都市以壶浆酹公祥闻之切责焉明日往哭如初此实忠义感激人心虽异类而天理固不泯耳先是杭之湖水竭土裂人惊异之孙原贞方以尚书镇浙语人曰贤才之生实锺山川之秀今日之兆哲人其萎乎盖指公也至是卒验云公之生为洪武戊寅四月十七日得寿六十而已惜哉所司籍公家自朝廷所赐外他无一物盖公平日自律之严也未几陈汝言代公为兵部以贿败上命陈所籍物于大内庑下召大臣入视且曰景泰间谦任事乆且专没无余物汝言未朞何得贿无筭耶上色变乆之亨等俛首不敢动抚宁伯朱永出谓人曰今日观上意亨辈将无所逃矣一日边报甚急集廷臣议恭顺侯吴瑾进曰于谦在边患不至此上为之黙然初公被害时皇太后未及知比闻嗟悼累日上闻之益悟其寃深悔之既而有贞以罪逺窜亨等坐谋逆夷灭此皆上心有所惩而亦天道好还之明验也初公之遗骸頼都督陈逵悯公无辜密赂守者收瘗踰年冕遣义兄康诣逵逵乃具棺衾俾康扶归杭塟于祖茔即今建祠地也公天性狷介不立私党一以忠诚结主知分谤任怨无所顾忌不贷赃吏而恒宥小过急于荐贤不遗一善凡公所甄拔如孙原贞王来皆在廵抚时所举其它文臣武将功名显著者尤多盖公知人之明如此公所至声绩懋异遗爱不忘故江西祀公郡学名宦祠河南祀公开封庇民祠二省之民家有公像饮食必祀皆至于今不废及己巳之变军旅方兴中外论事者纷然议下兵部公悉裁之以理可者行之否则止之知无不言言无不尽一时克诘戎兵登崇智勇卒之肃清大憝迎复乗舆以安社稷以固边圉此诚不世之功也歴事三朝位极人臣然故庐之在杭者未尝増饬尺寸丁内外艰归萧然不异寒士孤忠峻节夷险弗渝可谓难矣平居好学手不释卷为文有竒气诗词清丽在江西时和祭酒胡頥庵山居十咏在河南时和冯海粟梅花百咏诗皆顷刻而就脍炙人口尤长于奏疏至今视以为凖当政务旁午章日数十上累千万言挥笔如流皆切中事机人服公明决率推为天下竒才焉平生著述甚多今仅存节庵诗文藁奏议各若干卷祸变之余盖千百之什一耳配董氏累赠一品夫人翰林庶吉士永丰知县镛之女柔惠静专克谨内助先公十一年卒公年未五十遂不娶亦无媵侍人皆义之生子一即冕自副千戸改授兵部员外郎进礼部郎中南京太仆少卿应天府尹文学政事无忝家法女一适锦衣千户朱骥坐公累戍边比宥还累官都指挥使掌锦衣卫事孙女六呜呼公之功业在天下公论在人心传在国史列圣眷恤恩命屡颁一时之屈万世之伸一时之寃万世之雪公于此可以无憾也已岳生也晚虽自童丱得之见闻之日乆然才力绵弱不能揄扬朝廷褒忠録功之旷典与公忘身为国之大节姑即冕所述掇拾其槩俾之立石墓道以示后世以为他日为臣者劝焉惟公讳与先考同未敢以私故阙而不书盖公之所关者大也临文悚然铭曰惟天纯佑贤俊挺生实商昭周为国之祯惟公之生允济斯世雄才卓识孤忠正气始镇两藩迄司五兵民困毕苏边尘肃清时方宴安敌忽窃发皇曰徃哉执挺以挞公疏恳留六师已陈越关而北曽未浃旬兵敢犯顺皇舆逺狩公独治兵痛心疾首浮议譊譊公斥正之人心揺揺公镇定之内决廷论外当敌冲一时安危万目视公国歩载宁皇舆遂复名髙毁来功大弗録公存以功公亡以寃于惟圣明克俾昭宣万世之名一日之厄失短获长公亦何责穹祠显号报祀无穷西湖之壖岳庙攸同庙貌俨然公其如在嗟嗟后人守视无懈
　　
　　颍国武襄杨公言行録　　杨亷
　　
　　杨洪字宗道陕西汉中人歴仕永乐景泰间封昌平侯卒年（阙）追封颍国公谥武襄公起行伍生长在边陲有机变用诡道累立边功歴升将帅能用竒兵遇敌必捣其虚或出其不意善于刼营人畏之呼为杨王在边校之诸将纪律严士卒用命为一时巨擘焉（古穰杂録）
　　
　　杨武襄洪为人虽尚权诡然有威严将士知畏之此其所长不可掩者亦頼朝廷主张以成其名耳盖自宣徳正统来已受知于上阁中庐陵杨公辈皆爱重之如初为杜衡指挥所诬以魏尚书源复旨而衡贬广西继为部卒李友全等奏上以付洪自治颇类宋太祖待郭进事水（东日记）
　　
　　正统十四年十月二十二日遣杨洪孙镗范广等帅兵二万击敌之未去者二十五日破敌于固安得牛马至数百匹夺回人口万余十一月初八日以敌既退京城解严降诏抚安天下十三日杨洪等旋师入见言敌众已尽絶其实不过百余散掠各郡驱人畜以自拥卫望之若万众官军不敢逼其南去者各郡以渐捕获之北去者洪等逐至关殱焉犹杀官军数百人洪子俊几为所杀既奏捷以洪为昌平侯（否泰録）
　　
　　孰阚王略直至便桥偏重势成神器几揺公徃当之以却天骄堂堂侯封冠彼百僚儿童知姓兵氛潜销回鹘罗拜呼韩趋朝壮哉虎臣不数骠骁（彭韶撰赞）
　　
　　兵部尚书王公言行録　　杨亷
　　
　　王竑字公度陜西河州人进士歴仕宣徳成化间官至兵部尚书公赋性正直刚毅无丝毫诡随人意自其为给事时国运中否奸邪柄政公首率诸同官具章疏廷论其蛊政误国之罪时有与奸邪为党者不平其言从旁沮止其论奏公勃然奋其忠直之气手击奸党以死由是万口称快而积愤消众正和应而公道服而公之名遂以闻于天下（薛瑄戅庵记）
　　
　　郕王监国于午门视朝百官弹劾奸臣误国者方读弹文未起锦衣卫指挥马顺从旁叱各官起去给事中王竑起捽马顺首此正奸臣当除去监国退百官拳击马顺死（可斋杂记）
　　
　　公自给事擢升今职适敌人入犯京师遂命公董师以御之公即戎服鞭马赴军号令区画咸适机宜部伍行阵应时整肃将帅协谋士卒思奋乃出竒折敌人之锋而夺其气敌既奔北因驱逐尽境而还京师既解严而逺迩遂以宁谧夫以公之聪明才辨过人百千等而有为之才着于朝廷着于军旅者卓卓如此（戅庵记）
　　
　　升今官出镇居庸敌方入侵边兵讻讻公以大义开谕之正色以率之沈静以镇之由是众志帖然始定若是谓非负正气所见大有异于人者不能也（刘俨撰送督运序）
　　
　　公始擢第年尚少慨然以经济自许比官谏省立朝侃侃无所頋忌土木之变摧奸御侮忠义奋激以功超拜佥都御史再迁副都两奉玺书廵抚淮扬总督国漕威行惠施自景泰初元迄天顺末禩公名大振于中外今上即位图任老成登公入座驯致柄用而公已属疾矣上每留之而公请愈力勇退急流脱屣冨贵（王■〈亻与〉撰圹记）
　　
　　休庵诗曰王公庵居昔名戅拉摧奸臣九天上即今却以休为名无乃勇气非少壮君不见徤帆髙挂乗刚风一日千里无留踪歘然卸落舣洲岛知进识退无途穷丈夫处世当如此眷恋冨贵非英雄黄门领袖立殿前乌台副佐尤当权西边戎畧万貔虎南畿宪力孤鹰鹯（刘定之撰休庵歌）
　　
　　明名臣琬琰续録卷六
　　
　　●钦定四库全书
　　
　　明名臣琬琰续録卷七
　　
　　（明）徐纮 撰
　　
　　副都御史罗公圹志铭　　袁衷
　　
　　通议大夫都察院右副都御史罗公既致仕之八年寿八十有一岁以天顺丁丑十月二十五日考终于家讣闻逺迩莫不哀悼皇上念公为国大臣尝有功劳于边境命礼部遣官致祭工部营治事其冡子泰以墓圹之石未有刻辞遂具行实属笔于衷乃序而铭之公讳亨信字用实其先南雄人徙东筦之英溪祖徳寛父祖昌俱不仕而以公贵皆累赠至右副都御史公自幼颕敏好学年十二丧其母即能苦刻立志读书年十七选为邑庠生永乐癸未以葩经领乡荐明年甲申登进士改翰林庶吉士是年五月授工科给事中徃浙江视水灾奏免嘉兴海盐崇徳三县税粮以苏民困丁继母洗氏忧起复调吏科升右给事中坐累谪交址公素位而行虽逺在荒服亦怡然自得未尝有忧苦无聊之叹因自号安素乆之用荐起拜监察御史尝命徃通州察仓庾之弊廵按真定等府清军山西所至有声再丁继母何氏忧命驰驿奔丧即起复大臣有言公堪任方面者诏复旧任食按察佥事俸宣徳乙卯升右佥都御史命徃平凉等处练兵以备边塞公殚心力夙夜不懈皇上念边境苦寒降勅勉劳公益感奋正统丙辰与都督赵安率师廵边戊午丁外艰夺情视事明年御敌功成公升俸一级赐纻丝四表里白金二十两始命驰驿归塟父毕事还京奉勅廵抚大同宣府并督屯种给瞻军饷兴利除害为乆安计公悉心国事劳来措置无不得宜言聴计行信任惟允正统戊辰冬十二月给正二品诰命进通议大夫都察院右副都御史祖与父皆如其官公在边年乆谙于地利之宜战守之法转输之方每有建白无不嘉纳己巳秋北人直逼京师廷议君宣府总戎入卫众纷然欲遂弃其城时公廵抚其地遂挺然伏剑当门止之众遂定是年九月转升左副都御史赐白金二十两纻丝二表里是时公年踰七十且有疾上章致仕不俞复承白金文绮之赐庚午秋七月复恳上章皇上复察公实老病得俾致仕公还乡里始建祠堂治先垄营居室越八年以寿终其生则洪武丁巳十月二十八日也配刘氏先公二十二年卒再赠淑人子男二长即泰次宾女七人泰等以天顺己夘十二月二十五日癸酉奉公柩与刘淑人合塟于麻地岭祖茔之右乙向原也呜呼公之俊徳伟烈朝廷任以腹心用为耳目忠诚体国四十余年累承恩赐晚岁归休优游乡曲寿考令终其殁也复蒙朝廷赐以塟祭若公者可谓生荣死哀无憾也矣铭曰徳懋展也位望显也福全考终世所尠也兹卜诸幽山盘土厚固藏铭圹永利尔后
　　
　　吏部尚书何公行状　　章纶
　　
　　公讳文渊字巨川姓何氏江右广昌人也先世讳坦者仕宋为寳谟阁学士广东提刑阶宣奉大夫谥文定坦生绍兴太守圣圣生武平知县行行生七二七二生桂芳桂芳生徳元公之祖也赠正议大夫资治尹吏部左侍郎徳元生景荣公父也赠正议大夫资治尹吏部左侍郎母吴氏封太淑人公生于乙丑十二月三十日幼而英迈年七岁入社学从乡先生读书过目成诵羣儿或窃瓜果以奉公却之曰童稚之年讵可习为盗贼哉识者叹其不凡永乐初选补邑庠生时父兄继丧公昼则经营家事夜则刻苦读书涵濡既乆经史百氏无不贯通发为文章咸中矩度岁戊戍登李骐榜进士第越二年拜湖广道监察御史以亷介自持立朝正色已而廵按山东山东豪右侵渔百姓兼军卫多扰公发奸摘伏吏民畏之如神仁宗皇帝即位命考四川吏治公察其殿最而黜陟之人服其当又劾奏工部侍郎杨和黜退叅议金文斌副使张铭佥事张明等三百余人威风凛然贪暴徃徃弃官去时蜀旱所临郡邑輙雨人谓御史雨乌蒙土官知府禄昭妻与耆民什伽私昭知之什伽惧罪潜赴京告昭谋反诏四川云南贵州建昌行都司各以所部军讨之昭遣人讼寃公移檄止所调军具以其事闻于上遂直其寃由建昌行都司入云南经贵州出播州杨宣慰迎谒以银器文绮来献公笑而却之宣慰出语人此可见何公不可以利动宣徳改元正月奉勅清理山西戎伍于其寃滥者直之欺隐者谪之民无有茍免而滥加者十一月诏选御史有风力者体察南京弊政十三道御史咸推公复承命以徃因奏曰人有误触刑宪初犯令者今纳钞赎罪又言老人必选年髙众所信服者使劝民为善不使非人以虐民害政因请通行禁约上皆从之岁丁未上赐勅命追赠考妣因告归省及还遇盗行李为之一空而县丞张履道家人寄白金十五两独存公至京举以还之封识宛然人皆叹服庚戊五月上以苏松等郡素称难治而任郡守者弗得其人乃命大臣各举其贤能者任之时都御史顾佐荐公知温州府捧玺书驰驿赴任公至则视民之利病政之得失而兴废之旧额田十亩以三亩为陆田俾输麦税其后田有卖买而民畏麦税之重造版籍莫肯收陆田者以故争讼连年公请均陆田之税与水田等于是赋税不亏而民甚利之郡所属四县税课司河泊所旧征银钞既而禁用金银商税止输钞而旧课不除每岁役于官者买银输之民多破产公以税银例禁请自今银课亦皆收钞朝廷从之是后民无输银之苦旧徭役弗均而富者得以幸免公度其贫富第其髙下列为簿籍而民获其平温地与金乡盘石等三卫邻军士恃其不统于有司肆为凶暴广植田产不供赋役凌轹有司侵刻小民公束之以法军卫肃然每岁中使至温取供御海味果实供馈烦苛不胜其扰公措置有方民不病而事集一日檄下作漕运巨舰四五十艘郡邑惊动公任寮属集耆老兴工料董其事不一二月寂无劳扰而舰成且以所余物还下中贵官柴某以巨舟浮取寳西洋诸国迨还遇风舟泊海港入温江濒岸将起其货还京柴某声势熖熖公处之裕如凡政事有不便于民者大则奏闻小则立改振举学校使士有所作兴条明法制使吏有所遵守祠先贤举逸民兴礼让时嫁娶重丧塟具储积别善徳居数月政化大洽山无盗贼民寡词讼境内称治邻邑之民讼有不直者亦赴诉焉公为辨其曲直咸恱服而去青田民叶孟圭徐成皆邑之大姓也两家故有怨成为粮长以赋不时输县遣孟圭督之孟圭欲因以报怨乃率五百人掠其财壊其屋成诉于官三司调军追捕公闻之曰洪武初青田尝反今以五百人之众不服进捕逃入于山林必激变又延及无辜乃遣人召孟圭及成至府谕以祸福命孟圭以所掠还成为葺其屋孟圭拜且泣曰昨闻调军追捕自谓旦暮鬼耳今闻指示可生之路敢不从命人谓公片言止乱贤于用五百人逺矣壬子冬十月入觐道经括苍冯公在永嘉亟于见遣其子间道懐金赆公于旅馆公慰谕却之过客闻其事者因匾所舎处曰却金馆士大夫咸有题咏始公与八人受命为守未朞月政声焯然闻于京师至是上问吏部尚书郭琎曰先所任九人为知府亦有来者乎琎以公等七人名闻乃召入便殿命中使传诏奬劳锡宴于廷又以御制招隠诗赐之所以宠赉之者甚厚公既复任感上宠遇知无不为化行既乆民皆信服军卫亦皆戒饬其下毋得侵害于民郡中无事黄堂閴然暇则诣庠序进诸生周旋为讲论经史亹亹忘倦又召生徒章纶入府亲自授业未几周旋果状元及第章纶第进士今任礼部右侍郎其余亦各出仕有亷介心公之指敎居多岁旱斋戒祷于山川立拜移时不能起其祷词有云薄寿请从今日减甘霖望自九天来俄而黑云四兴大雨如注岁大熟乙夘春处州盗起羣聚四出剽掠官军讨之徃徃败绩乃于要害处设官防守俄有一人逸入境守关者执之乃杀官军者也询知贼据乌风洞为巢穴遣经歴黄能诚徃捕之悉得其渠魁时都指挥使李贵等捕盗无所得乃执村民以火烙之皆自诬服公移文言已得盗彼所捕皆平民也贵等怒必欲置所执者于死公抗言不为挠由是活二百余人永嘉民朱良观良旦兄弟争财讼于郡公召其乡长老谕以兄弟天伦大义因判诗于其状有云秪縁花底莺声巧致使天边雁影分之句于是良观兄弟感泣退修亲睦之行是岁五月浙江布政司布政使黄泽以公治行闻于朝宣宗以玺书奬励増秩二级掌部事如故命甫下而礼部尚书胡濙复荐公宜大用乃擢刑部右侍郎将赴召温之官吏军民父老咸号泣遮留及出城男女送者万余人填塞城门居民在江之北者率父老童稚望风拜伏悲泣于岸侧在郡六年无锱铢之取于民布衣蔬食处之怡然故去时诗云行囊不载温州物惟有民情满腹中民思之不已为立生祠岁时祭祀及在朝数上章言事皆关于治体每朝廷有政事百官廷议公辨析利害众皆服之论囚常求生之前后辨系者之寃不可胜数又命典狱洒扫囹圄夏月则寛其桎梏正统元年丙辰九月诏往维扬理盐法惟私贩情重者罪之余悉寛贷议者欲悉籍其家公力争之全活者百余家庚申八月朝议遣公经理京畿八府荒政多得赈济之法初麓川思任发苦边吏侵刻而叛都督方正讨之败死已而遣使入贡谢罪而羣臣复请讨之公上书大畧言麓川一弹丸瘴疠地疆里不过数百人民不满万余以大军临之往无不克然莫若命官军耕守操备仍令官一员直入其地谕以祸福趋避之机好生恶死人之常情彼亦人也一闻开示可生之路必稽首称臣舆琛入贡若或冥顽梗化则调军相机剿絶如此则逺人蒙再生之恩而朝廷免出师转饷之劳诏百官会议时有欲邀功边徼者倡言征之便卒以山川险阻弗能克兵疲于奔命民困于转输东南骚动众始悔之辛酉六月旱诏公审覆在京罪囚多所平反凡情有可矜法有可疑者咸从轻议越数日天乃雨大有年上封事者言民之盗窃者多黥刺之刑不足使之惩创自今犯者宜匾其门曰窃盗之家朝议从之公具言律有常宪窃盗初犯再犯俱刺字三犯者绞今又起立牌额是于律条之外又加其罪况在京及各处布政司人烟辐辏为盗者多若尽立牌额数年之间各处窃盗牌额必多有失四方徃来之人观瞻实伤治体书奏乃寝其令时公以疾屡欲告归而少师杨公士竒少保杨公溥勉留之且拟大拜公以疾力求罢上乃许之既归杜门不出惟课童仆畊垦教子读书而已己巳八月车驾北狩郕邸摄位诏起之遂驿召于家既至以为吏部左侍郎时贵州蛮叛议讨之公言贵州荒服之地洪武中命镇逺侯提督镇守夷人以安永乐中始奏以其地设都布按三司及府州县夷人始苦其役遂至作乱乞遵旧制仍设总兵官镇守而革新设衙门北人额森请遣大臣迎车驾还京廷议不决公倡言白于众此事虽十上章不得请不可已也于是自草奏同羣臣诣阙力请迎銮舆南还公与有力焉明年升本部尚书惓惓以进贤图治为心而好恶者不一公知不可力求退避三上章始复命致仕既归杜门养疾絶不与世事县大夫有问候者輙使人谢之竟弗见天顺元年四月十一日得疾语诸子曰吾尝为温守温民戴吾亦深今去温数十年然心未尝不在温也我死神气必归温矣越三日正衣冠而坐索纸笔书口占律诗一首付长子宗投笔而逝娶掲氏有懿徳封淑人侧室张氏子男六人曰宗曰端曰乔新以进士为南京礼部主客司主事曰乔寿邑庠生曰乔福曰乔年孙男八曰会同邑庠生曰大同曰仁同曰智同曰道同曰庆同曰矩同曰瑛同曰琼同孙女十曽孙男一曰丰公晚号钝庵学者因称之曰钝庵先生所著有尚书直解东园集钝庵奏议牧民备用司刑备用书义庭训四书讲义礼记解义皆行于世章某亲受业于公者也故述其梗槩为行状以俟名公志而铭诸竑谨按恭毅章公为公之门人故道公之盛徳为详呜呼亦伟人也惟景泰间易储一事不免为盛徳之累耳乔新仕至刑部尚书性严毅学识精敏居官清慎勤三者始终如一弘治辛亥为御史邹鲁诬妄遂以本官致仕未几邹亦左迁萧山尹为邑中仇家瞎其目癸亥乔新考终于家云
　　
　　大学士髙公神道碑铭（榖）　　李贤
　　
　　公讳榖字世用姓髙氏其先世居河南之懐庆有仕宋者从髙宗南渡徙维扬今为髙邮兴化人曽祖讳椿父讳焯以公贵累赠少保兼太子太傅工部尚书东阁大学士曽祖妣王氏妣黄氏俱累赠一品夫人髙自上世以儒业相传至椿当元末避兵姑苏恐废先业有子四人皆令从事诗书洪武初复归维扬始占籍于兴化四子业皆成其季公之父也尤长于诗有书数千卷不乐仕进隠居教授而乡之后进多从之游公自幼承家训举止如老成人父竒之甫十岁乃遣入邑庠即能奋力于学弱冠遂领乡荐登永乐乙未进士第选入翰林为庶吉士辛丑授中书舎人甲辰升左春坊左司直郎洪熈改元受勅阶承务郎未几以学行独优升翰林侍讲丁外艰服除还任宣徳甲寅主考顺天府乡试人服其公正统改元春上初御经筵少傅杨士竒等上言经筵讲官必得学问贯通言行端正者以供其职遂荐公与苗衷马愉曹鼐四人专侍讲读赐三品章服公每进讲敷衍详明闻者叹服戊午预修宣庙实録成进侍讲学士甲子复主考应天府乡试士无间言乙丑进工部右侍郎兼侍讲学士入内合知制诰丁夘进阶通议大夫己巳秋圣驾北狩命公留守寻进工部尚书兼翰林学士时景泰初敌情莫测边警日严选使敌者得中书舎人赵荣升大理少卿公嘉荣之奋忠即解所束金带与之景泰初圣驾自北还议奉迎礼公欲从厚众渉疑未定有千戸龚遂荣投书于公言奉迎当重之意公即袖其书以进且曰武夫尚知此礼况儒臣乎已而朝廷以遂荣非分得谴比圣驾至百官郊迎公复上章以伸前议无所顾忌闻者义之辛未朝廷以公望重进少保仍以尚书兼东阁大学士壬申兼太子太傅公恳辞不允寻赐阶荣禄大夫甲戍南京灾朝廷念祖宗陵寝所在以公大臣中清慎者特命往祭事竣録被灾者千余家悉发廪赈之归奏称旨是岁冬给事中有忤执政欲害之乃讽御史劾其私而罗织其罪公独持正议卒从轻典士论韪之乙亥星变迭见公上疏谓臣滥居保傅不能尽匡辅之道宜谴罢以谢天意不允丙子寰宇通志书成兼进谨身殿大学士是岁秋顺天府乡试太常少卿兼翰林侍讲刘俨为考官有二执政以子入试不中交章奏俨去取不公欲置于法乞诏翰林及六科十三道覆考公时以疾不出一闻此事即强起预考毕毅然入言曰大臣子与寒士并进已不可况又不安于用欲杀考官可乎由是俨得释公之名益振而拂其意者衔之公屡求退避朝廷重公忠直不允天顺改元皇上复位首召公慰谕而留之其余诛斥殆尽公即上疏辞保傅二职时机务填委公以衰老弗堪恳乞骸骨上以公旧人方隆倚任然悯其老且重违公意特允所请赐白金楮币织金袭衣给驿舟送归其乡复赐勅谕有曰日与亲戚故旧徜徉邱园展契阔之深懐道朝廷之盛事清风髙致足以励亷而革贪夙徳雅望足以敦化而导俗则卿永有终誉焉士林以为荣越四年庚辰忽疾作以正月十日终于正寝距生洪武辛未二月十日享年七十娶郭氏累封一品夫人侧室杜氏生子一曰峘为邑庠生周氏生子一曰冈刘氏生子一曰岐俱幼上闻讣嗟悼遣官谕祭于其家公天资简重操履清介而交人不泛视义所在勇于必为虽违众不恤也在位论荐多号得人可谓慥慥乎笃实之君子矣所著有育斋集八十卷峘以侍读学士钱君漙之状来请铭铭曰白苇黄茅易脆而朽松柏挺生何独能乆抑根之固越心之坚蔚然苍翠何千万年豪杰之生有类于此相彼髙公寔同容止蚤登仕路厥声孔扬英华之发斐然成章翰苑优游帝资启沃文衡两持士论咸服乃位保傅乃叅化机锦袍玉带金马彤闱见义必为莫之能御直道古心慨然自许保全晚节宸眷优优容与桑梓胡不少留亦既盖棺名著天壤恤典之褒百世之仰有铭在石懿行辉光呜呼泉室哲人之藏
　　
　　礼部侍郎薛公神道碑铭　　李贤
　　
　　吾道正脉寔由近世周程张朱有以倡明之也至我太宗文皇帝乃始表章其言行天下由是天下士习一归于正呜呼盛哉然今之君子能忻慕而笃信之则河东薛公其人也公讳瑄字徳温世为山西河津人其先自奚仲封薛侯居河东子孙遂以为氏曽祖常祖仲义皆通经教授乡里父贞洪武初领荐为真定元氏教谕仲义贞俱以公贵赠通议大夫大理寺卿祖母母皆淑人初母齐淑人梦一紫衣人谒见已而生公祖以生时卜之吉曰此子必大吾门童时教之诗书輙成诵日记千百言贞为荣阳教谕公侍行时年十二以所作诗赋呈监司监司竒之既而闻之魏范二老先生深于理学乃礼延于家供子弟职日与讲习周程张朱性理诸书乆之叹曰此道学正脉也遂焚其所作诗赋专心于是至忘寝食永乐己亥贞改河南鄢陵时教官考绩以科贡多寡为黜陟贞大以为忧公乃补鄢陵诸生遂中河南乡试第一明年登进士第以省亲西归是岁秋贞有疾公日夜不离左右及居丧一遵古礼服阕愿就教职会宣庙思得良宪臣选擢云南道监察御史出监湖广银场公闻前监者多致富至则黜贪墨正风俗手録性理大全一书潜心诵读每至夜分方寝或思有所得即然烛记之或通宵不寝味而乐之不知手舞足蹈也丁继母忧服阕会有言学政不举者吏部尚书郭琎首荐公提调山东学校公欣然就之曰此吾事也每临诸生必亲为讲解不事夏楚皆呼之曰薛夫子未几用杨文贞公荐召为大理寺右少卿明日转左少卿公作大理箴以自警时中官王振权倾一时或欲邀公拜其门公正色曰安有受爵公朝拜官私门邪已而遇诸途众行跪礼公独不屈振由是不说会有狱夫寔病死三年其妾私于人欲出嫁妻弗聴遂诬妻魇魅夫死公为辨其寃都御史王文謟事振乃诬公出入人罪系狱当死人皆危之公怡然曰辨寃获咎死何愧焉手持周易诵读不辍至覆奏将决大臣有申救之者得免官放归田里公居家六年闭门不出留心理学造诣益深正统己巳以吏科给事中程信论荐起公为大理寺丞时敌骑薄都城公分守北门都帅初疑其迂及接言论遂访策焉公曰以天时人事验之北兵必宵遁既而果然贵州苗冦猖獗朝廷命将徃征之公督军饷事竣而还景泰初恳乞致仕学士江渊上疏留之明年升南京大理寺卿有富豪残虐人命者狱乆不决执法者欲贷之公曰死者何辜竟抵于法明断之誉播于民謡刑部尚书杨宁都御史张纯初以才力相尚及与公同事叹曰如薛公当于古人中求之中官金英奉使道出南京公卿俱饯于江上公独不徃英至京言于众曰南京好官惟薛卿耳壬申秋召至京复为大理寺卿有草场火朝廷欲置典守者罪公力辨之获免苏松有饥民乞粟富家吝而不与遂火其屋蹈海以避罪时遣太子太保王文徃亷之文以谋叛籍其家众皆畏势莫敢发公抗章辨之文亦悟其非获免者甚众是岁公年近七十复乞致仕不允天顺改元英庙复位素知公学行迁礼部右侍郎兼翰林学士召入内阁知制诰寻主考会试事竣转左侍郎居数月见将臣石亨等窃弄威权叹曰君子见几而作岂俟终日乎遂引疾恳乞致仕居家八年四方学者从之甚众公惓惓以复性为教尝曰此程朱吃紧为人处而欧阳公言性非所先悞矣又曰学者读书穷理须寔见得然后验于身心体而行之不然无异于买柜而还珠也忽遘疾弥留衣冠危坐于正寝精神不乱悠然而逝时风雨大作有白气上升天顺甲申六月十五日也距生洪武乙巳八月十日享年七十有三配寗氏赠淑人生子四人长溥次淳次浚邑庠生次治孙男四人禥登天顺甲申进士第呜呼公之学践履笃寔之学也尝曰格物只是格个性吾于日用之间必体察之何事是仁之发见何事是义之发见至于万物各具一理万理同出一原是其贯通处也每以圣贤为师其所寓图书箴规一言一动于理稍有违失便觉身心不安凡辞受取予必揆诸义一毫不茍晚年玩心髙明黙契其妙有不言而悟者矣其出处大节光明峻洁于富贵利达泊如也接人无大小众寡一以诚待之教之有序而其言平易简切不为穿凿竒僻之说为文必根于理辞旨条畅所著有读书录行于世河汾集藏于家呜呼宣徳甲寅秋予始识公于河津知其造诣之深自后仕途南北弗获相从有时同朝亦各守职务或有所疑但手书质问而已天顺初公入内阁予亦滥与其间曽未数月公致仕去矣有道者之难遇也如此公之没也四方之士闻之莫不嗟悼朝廷得讣遣官谕祭其家复命有司营塟事禥乃以公门人国子监丞阎禹锡之状来请铭其神道之碑呜呼予岂足以知公也哉然义有不可辞者铭曰昔有王氏鸣道河汾流风余韵以启后闻相彼薛公不以自足濓洛关闽意向犹笃学优而仕寔始为亲仕日以进学日以新学非辞华寔欲闻道身体力行遂以深造惟公之心胜已之私惟公之迹不愠不知富不幸求难不苟免随遇而安名亦丕显成彼后学笃是先贤在古为难公无间然嗟今之人无公所好公今已矣谁臻其奥我铭其隧以诏乡人千载而下庶得其真
　　
　　明名臣琬琰续録卷七

　　●钦定四库全书
　　
　　明名臣琬琰续録卷八
　　
　　（明）徐纮 撰
　　
　　礼部侍郎李公神道碑　　彭时
　　
　　国朝以天下之事分任六部部长贰非负才徳重望者不是迁故当时以为极选其有迁自翰林者人望尤重盖翰林兼有文学之长故也然长于文学者政事或不足语政事文学两尽其能若吾李公者世亦鲜矣公讳绍字克述世家安成之浮山为巨族自幼失怙而有立志稍长补邑庠弟子员从前叅议鲍先生时受春秋年二十领宣徳丙午江西乡荐癸丑会试中经魁廷试赐同进士出身观刑部政是岁奉使云南归遇宣宗皇帝锐意储才合临御以来三科进士数百人拔其尤者应二十八宿为翰林庶吉士俾积学以俟大用而公预焉其优礼给赐一循永乐甲申之制仍赐御制诗以示勉励公感激淬砺学以大进乙夘英宗皇帝嗣位擢翰林捡讨预修宣庙实録为检阅校正正统戊午书成赐白金文绮加禄秩并赐宴西苑一考最进阶征仕郎赠父如已官封母太孺人妻孺人己未以剰员赐归乡里期年驿召复任充经筵官丙寅丁内艰己巳服阕之官踰月满九载升修撰是秋北兵入边六师败绩于土木朝士多遣家南徙公曰主辱臣死奚以家为卒不遣庚午景泰纪元兼经筵讲官辛未同考会试壬申升司经局洗马兼修撰甲戍主考会试两持文衡去取公当士论翕然推服寻奉命祀南岳舟至洞庭阻暴风为文祷于神俄顷风息舟行无虞是岁赐诰进阶奉直大夫赠封父母妻如制丙子预修寰宇通志成赐白金彩币进右春坊右庶子兼翰林侍讲天顺丁丑改尚寳司卿仍兼侍讲寻掌院事冬升学士赐二品金织衣戊寅奉命与诸学士更番侍东宫讲学于文华殿寻升礼部右侍郎时有结权贵图进者上不许密访近辅求才徳老成厌服人心者得公甚喜曰朕知其人乆矣次早召吏部升任公闻者为之惊喜及即任公卿徃贺尚书王公翱举酒酹曰天选侍郎也盖以前此幸进者多旨授故云已而权贵不平伺间譛公奏事多南音上曰大臣以徳选何以声音为是年国子监祭酒陈询致仕去吏部举翰林二人未用乃请以公兼领之上谓王翱曰礼部不可无此人其别选代之翱退语同列曰我不知李侍郎见重于上如此己夘夏四月赐诸大臣逰西苑且命内臣陪宴尽欢中有醉失仪者公执礼益恭谨既归复为文记之辛巳蒙赐诰进通议大夫赠二代并妻如制癸未会试知贡举防范严密一洗场屋宿弊有怙势请托者峻却之弗顾甲申今上即位命翰林纂修英庙寔録以公为副总裁越二年书垂成公沾微疾即上章求解任上察识其诚许暂归俟疾愈复来时成化丙戍秋八月也既归疾良愈足迹不履城市或讽公曰疾愈矣可不出耶公曰吾老矣出将何为辛夘春国子祭酒为其属所构去天官议曰国子监成贤化俗之地官不重不足以隆师道然官之轻重系乎人今必得学行老成有名望如李某者居之则师道立矣乃援洪武初起致仕尚书刘崧署司业例起公为祭酒疏入上即日降勑遣人乗传召公命未及门而公卒矣士大夫初闻召公相庆于朝比讣至又相叹曰天不兴斯文耶何夺李公之速也上悼惜遣官赐祭且命工部造坟以壬辰十一月二十八日塟于本县十三都下村南埧金鸡岭公生永乐丁亥十二月二十七日卒成化辛夘正月二十八日寿六十有五曽祖考讳慧龙学行为乡里师祖考伯魁考遵武俱赠通议大夫礼部右侍郎祖妣刘妣刘妻曽俱赠淑人子男六瓌休宁县丞玘国子生瑢监察御史琎国子生琛璠孙男女各八曽孙男一公体貌丰伟识见明敏苦刻问学少壮至老未尝一日去书不观自六经子史下至地理医卜方技之书靡不精究闻四方有异书及古碑文字必购求之故积书甚富其为文力追古作规矩严谨有得于欧为多其字画出入晋唐间叅以苏长公之刚劲竒逸自成一家与人论文评书必先法度见人制作稍不合则曰是无师承不足观也察后进有志于学者奬掖称誉惟恐不至处僚友以诚劝善规过言直意尽虽衣冠不正举止失度亦必告焉其爱人以徳如此平居以经济自任通古今废兴之故逹政治弛张之宜叅稽辨析竦人聴闻其或先事计成败与逆料人之情伪验之日后百不失一二居官以文字为职者二十五六年纂述考校恒尽心不苟典礼八年一以正道辅其长遇吉凶大礼斟酌损益同列无不让能始为检讨即以刚直得名杨文贞公深加器重比寝疾英宗遣内侍询人才文贞举公辈五人以对当时虽未及用而岿然负公辅望自是始矣士林每徯公大用以展厥藴而遽止于此宜乎上下交悼之不已也昔公从学鲍先生尝馆谷余家暨余至京亦主公寓以从聨官聨事又聨比而居相徃还谈论甚密公喜曰吾与人言多不合与子论事十同九何耶呜呼余岂公比幸赖公切磋之益而公以疾去竟不复起然则余之悼公岂常情比耶焯徳墓道其又何辞谨序述如右复系以铭曰奕奕安成山水清墽秀锺于人着自古昔髙才名徳世有显庸秩跻亚卿寔始于公公貌魁竒公才杰特増重乡邦匹休前烈奋兴科第际遇圣明储才翰苑颉顽羣英践歴清华乃迁翰长直气雄文缙绅翘仰帝心简在爰陟亚卿国有典礼是程是经兼史总裁功多同辈升荣有期敛焉而退身退名髙天子懐思表仪胄监匪公而谁召命及门而公先逝朝野兴悲士林陨涕嗟公才具用无不宜彼苍弗佑乃啬厥施施用未宏敛畀诸子踵武仕途方进未巳有子有文有位有年贲终有诏其何憾焉麟碣嵬峨龟趺赑屃焯徳有辞尚垂永世
　　
　　副都御史陈公墓碑铭　　柯潜
　　
　　嘉议大夫都察院右副都御史邵武陈公以疾卒于家讣闻上恻然遣官谕祭并营塟事其子复以君恩父徳皆宜以传乃专价致书来属予为文将伐石刻于墓道以彰示来世予少慕公名及登朝接公伟论加敬重焉请老归予送于都门外握予欢言以忠义相期许抵家又寄诗申前意则予虽晚进辱公之知深矣墓石之文其何敢辞按永丰县黄永从所著事状公讳泰字吉亨曽祖禄一姓陈祖幼鞠于外祖曹氏从其姓至公为都御史始请复焉祖子祥俱不仕父封中宪大夫都察院右佥都御史汝继母封恭人吴氏公仪度修整言简而有章淹贯经史喜为诗永乐癸夘发解乡闱宣徳丁未会试乙榜除直隶安庆府学训导以得教育英才为乐正统丁巳廷臣交章荐其贤擢为江西道监察御史累奉命廵按贵州山西山东诸藩克振风纪奕奕有重名在贵州都指挥宫聚表桀骜闻公至不敢肆其奸大军征麓川岁取土兵二十为向导将士或失利輙杀土兵以为功公奏罢之夷人仰戴如父母越数月召还调陕西道诸道有疑狱皆以决于公无或称寃者在山西时会南北圻旱涝相仍诏下求直言众皆以为天灾公独言洪范庶征皆由人事乞罢大臣不职者以格休征于是都御史陈某侍郎李某祭酒吴某御史成某等皆罢去又奏举山西藩宪及州县官之贪残者悉置之法在山东以藩宪多匪人陈疏恳恳数千言大要以选贤去奸为治本上嘉纳之擢为四川按察司按察使不踰年而蜀大治镇守都御史冦某忌公才名阴讽所私叅议陈某诬奏公杖杀人下刑部狱其人寔自溺水死乆而始白复官己巳敌人内侵命公协同将臣守偹紫荆关及廵视沿边诸寨景泰改元升大理寺右少卿守备白羊口转都察院右佥都御史镇守易州节制紫荆倒马等关及沿河关口三十六处公早夜究心画计忘其劳敌知有备遂遁去又考察大名广平顺徳河间诸府卫官吏去留咸当人心既而三上章辞位不得命益励勤以图报称甲戍升右佥都御史疏理徐州吕梁二洪及临清济宁诸处河道丙子廵抚苏松常镇及嘉湖诸大郡莅下严而不苛为政清明吏不能髙下其手以侮公法天顺改元以谗言左迁广东按察司副使连丁父母忧去壬午服阕复左佥都御史加赏赉廵抚四川蜀中老穉皆熟公名闻公至奔走相告曰曹宪使复来吾蜀其将安以嬉乎州郡吏望风解组者数百人甲申升右副都御史廵抚淮扬等处兼督漕运军民皆安之成化改元上章乞归词甚切上念其效劳有年赐允搢绅大夫宴饯于都亭车盖塞途都人聚观以为荣家居五年卒时己丑十月二十二日也距生永乐改元二月二十九日享年六十七配王氏封恭人先公七年卒子男一复读书饬行有父风女二墓去家五里许曰伏洲山卒之又明年正月初九日塟公天性孝友尝慕乡先哲李忠定公之为人平居谨黙如不能言在朝廷论事纚纚如倒囊出珠指斥权奸无所頋忌累奉命保障重地积有勋未尝有矜耀色闻官吏无行检者怒目切齿必去之乃已以此被谗贬斥其志不少回致仕归囊中无长物闭户理旧书里巷人罕见其面间出逰水山间哦诗酌酒嚣然乐有余而忘其家之匮乏也学士安成彭公哭曰如此人天下亦少何止闽中予又尝于广坐中聴人论时贵贤否得失至公无少疵议者盖公之志行素孚于人故为公论所许无间言君子士夫方望其大用以究厥施而公未及致仕之年决于引去此其始终全节古人所谓知止不殆者尤为世所髙焉方遘疾语其子曰死生有命无足悲者慎勿举僧道追荐之事庶以化乖俗也翌日正衣冠肃然而逝所著诗文有拙庵集奏议稿武阳志藏于家塾铭曰翳陈之先世有显闻公胤厥后益振其芬乡有先贤曰李忠定公仰其风持行纯正以儒发身司教泮庠以道率人多就才良廷臣交荐乃升御史论事风生闻者丧匕再迁宪使徃莅蜀川威行泽沛一方宴然少卿都宪屡跻峻秩帝曰嘉哉予頼汝弼将命于外岁靡有宁抚民御敌所至有声中遘谗言仆而复起天子圣明保公终始公弥效绩仰报休恩惟恭惟敬夙夜弗谖名遂身退乃天之道徜徉林邱以佚其老年六十七以寿考终锡塟与祭曰旌其忠君子之荣匪徳曷有刻辞于珉以昭永乆
　　
　　此言镇守都御史冦某忌公才名则録中左都御史庄愍冦公其人也呜呼人才难得瑕不掩瑜尺有所短寸有所长其可忽哉
　　
　　翰林学士文懿吕公神道碑铭　　李贤
　　
　　公讳原字逢原姓吕氏浙之嘉兴秀水人自幼颕敏九岁能通孝经小学稍长为文輙惊动长者时父兄俱为教官识者曰此子颖殆脱而出者也未几父兄俱卒于景州公尚未成童孤贫不能归丧或讽以俗有焚之者公澘然出涕不从遂厝州城之东曰他日有力必归之也年及弱冠乃奉其母归嘉兴故无田宅假馆以养母力学不辍清苦之志愈坚郡守黄懋亷知之乃延为子弟师寻俾充邑庠生公亦自奋大肆力于经史正统辛酉遂魁乡荐明年中礼部会试廷对赐进士及第第二人擢翰林编修得入秘阁读所未见书其学益富癸亥与修五伦书丁夘朝廷思用竒才乃简状元刘俨等十人进学东阁入侍经筵公居其一景泰初遣祭蜀王徃还万里间凡有馈送一毫不取未几充经筵讲官辛未进侍讲壬申夏以右春坊右中允兼侍讲秋九月进侍讲学士仍兼中允癸酉与修歴代君鉴秋八月主顺天府乡试己亥与修寰宇通志明年书成进右春坊大学士兼侍讲每书成进讲輙有寳镪白金文绮之赉天顺改元皇上复位转通政司右叅议仍兼侍讲春三月主礼部会试夏六月召入内阁知制诰寻翰林学士庚辰春主礼部会试寻总裁大明一统志凡金带玉杯梭服貂帽便蕃之赉岁无虗月公夙夜感激思尽论思之职时老母病在床公躬调汤药忧形于色乆而不愈壬午秋八月母卒公哀毁踰礼启父榇归而合塟之诏有司营塟命公襄事即还朝公恳乞终制不允抵家未及窆期忽得风疾不起在是岁十一月二十七日距生永乐戊戌六月十八日得年四十有五讣闻上悼叹不一特赠礼部右侍郎谥文懿命工部为营塟事遣官谕祭于其家仍命其子■〈常上心下〉为国子生皆异数也公天性孝友事母得其欢心抚育兄子皆抵成立宗族中有困乏者必推所有以赒之遇人之危殆者济之惟恐不及也岁时赏赉奉母之余輙分遗乡党僚友而自奉甚俭为人沈毅有酝藉悃愊无华内端外和与物无竞处已待人不立厓岸事有不可则据理诤之未尝谀言媚色以狥人取恱三为主考取士得人最多其教人也诚切恳到善于警发故四方之士及门者众其学造诣益深作为文章议论超越皆有根据而理趣充然诗有典则音律浑厚无纎巧靡丽态初入翰林时杨文贞文定诸公咸器重之知其所就必逺大也及入内阁与大议所见出人意表而为民之心尤切天下有阴受其赐者矣士望方殷冀必乆于其位用极康济之功而天不假年可胜痛哉公之先世多显于宋故居有称为吕家府者髙祖茂卿仕元为提举曽祖仲雄祖伯诚俱隠徳不仕考嗣芳永乐中领乡荐为山西万泉教谕累赠翰林侍讲学士兼春坊中允母顾氏累封太宜人兄本亦领乡荐为景州训导故万泉就养而终于此公亦流寓者乆之配徐氏累封宜人子男二长即■〈常上心下〉次曰奎所著有介轩集藏于家呜呼公与予同事者六年盖端谨笃实之士也世何可多得哉今其已矣可不铭诸铭曰浙水之彦代其有人吕氏一族罕与之伦自宋以来至公再显卓然奋兴斯庆之衍儒业相传自其父兄公克振之以大厥声遭遇之隆千载不偶事业文章世岂多有冥冥造物胡不假年乗除之数率由自然旷典是承贲于乡土生荣死哀昭示终古
　　
　　少詹事刘公神道碑铭　　李贤
　　
　　圣朝承平相继将百年于兹而博雅老成之士歌咏赞襄于其间以贲饰一代之盛者屡见于世若詹事府少詹事姑苏刘公其一人焉而今已矣公子瀚持史官陈鉴之状泣而请铭予因慨夫老成之人渐以澌尽而尚忍铭公哉辞弗获按状公讳鋐字宗器号假庵其先汴人有为黄州统领者宋南度时徙建康髙祖顺之仕元为平江路榷茶提领因家于苏遂为长洲人曽祖元善号雪楼元末兵乱尝率其贤豪以障乡井里人徳之祖徳让洪武中以明经为沛县儒学教谕考仲舆隠徳不仕用公贵赠征事郎中书舎人妣陆氏赠孺人公生弥月而孤数岁入乡塾輙有志向学虽衣食粗粝弗顾也未冠即授徒里中从之者甚众其言动规模如宿儒乡之长者皆折辈行与交性孝友母遘疾刲腕肉以进旦夕吁天求代比没哀毁垂絶者再见者莫不感叹事兄若严师虽加楚毒不敢怨迎寡姊养于家从父没而絶嗣公以父命出继之永乐戊戌以善书征入翰林明年中京闱乡试未上春闱授中书舎人宣徳己酉与修两朝实録成赐白金文绮升兵部车驾主事仍莅事内廷正统戊午与修宣庙实録成进翰林侍讲金绮之赉有加正统戊辰诏择进士颕敏者为庶吉士属公教之公惩曩之事虗文者慨然以师道自任俾力追古作有一字未惬者经月不置以故诸吉士大有所造后多以文学致名己巳进侍讲学士景泰庚午主考京闱及掲晓第一人刘宣乃卢龙军士同事者欲更之公曰朝廷立贤无方不可乃止时论韪之公未没宣已第进士为翰林修撰矣初置经筵官公居首选数赐白金文绮寳镪礼遇甚隆辛未夏不雨特遣祀济渎壬申春缺祭酒众难其人大学士髙谷曰学行老成无如刘某者遂抗章荐之命下以公为国子祭酒士类欢然有得人之贺公曰士子若室女当保爱之于是定程课示教条旦暮讲解如恐弗及有托权贵以求幸得者斥弗聴六馆之士帖然明年养母陈氏卒朝廷欲夺其情公力求终制服除仍拜祭酒天顺改元皇上复位宫端必求宿徳之儒在朝无踰公者遂升少詹事日侍讲读辅导惟谨忽一日不至云已捐馆矣朝绅莫不骇然上闻讣哀悼曰安得学行醇笃如斯人者遣礼部侍郎李绍谕祭于其家公生于洪武甲戌八月二十日卒天顺戊寅十月六日享年六十有五公性介特絶软媚之态立身以不欺为主未尝疾言遽色尚俭约已贵而犹僦居隘陋裕如也禄赐之余必分惠宗族故旧之贫者恒馆粟之僚友卒而乏者为具后事复教其孤有至显官者有病吏公怜而舎之染其疾及家人或请遣之公弗聴已而皆愈乡人有系逮不能明者公为白其寃其人亷之懐金以谢公曰吾直尔公也岂为私邪遂感泣而退其善行如此类者甚多立朝无惰容不以寒暑乆速而少变亦其志之坚定也杨文贞文定两公皆重其为人每称道之家训素严仲子瀚以进士使南戒之曰见利毋茍得也阅其衣箧以行比还仍阅之如故乃喜曰无玷吾门矣平生躭嗜文籍博极羣书素有酝藉为文纡徐演迤务造至理诗古淡舂容自有余味方众贤聚于朝以意气相雄长公独用心于内退然沈毅略不与较有假庵集若干卷藏于家配陆氏封孺人子男四长澄次瀚天顺丁丑进士次浒次泳孙男女十人卜以明年某月某日塟其县武邱乡之原从先兆也铭曰时维雍熈气乃淳固豪杰之才咸出仕路姑苏之墟文物之乡卓荦之士后先相望猗嗟刘公闻道甚早成童为师諕其长老六书之精应帝之征受荐于京文为世程乃入秘书染翰滋乆国史屡修皇锡多有乃训吉士乃典文衡恳切公正位升誉腾公为司成聿兴士类其教以身展也无愧公为詹事入佐元良其辅以道赫兮有光兹也全归惟帝之恤勒铭髙原永示无斁
　　
　　太常少卿文介刘公墓碑铭　　李贤
　　
　　士之所存文与行而已惜乎今之世能具是二者鲜焉若刘文介公其殆庶几乎公讳俨字宣化别号时雨上世自金陵徙江西泰和复徙吉水以儒术起家为望族五世祖天声以书经授家塾宋咸淳进士第新民继于是刘氏经学盛传于时曰益厚曰维徳曰永宁公之髙曽祖也皆能以先业相承考原性号退庵隠居不仕以公贵赠奉议大夫右春坊大学士兼翰林院侍讲妣杨氏赠宜人生子三公其季也公为人端介自幼不凡勤学励行退庵知有逺大志遣从族之先逹时年十六七为文必主理虽修举子业耻为口耳之学务探底里尝曰读书岂但皮毛而已年二十四遂领乡荐春闱中乙榜不就而还潜心林下二十六年正统壬戌乃得隽春闱廷对有鲠直忠爱之词遂擢进士及第第一授翰林修撰阶儒林郎位既显学益进遂以古文名天下八年与修五伦书获赏赉十一年充经筵讲官赐勅命景泰初进侍讲阶承直郎三年迁右春坊大学士兼旧职阶奉议大夫四年与修君鉴书有白金文绮之赉五年选进士十八人为庶吉士与状元孙贤等属公教之六年赐诰命是年修寰宇通志为副总裁继续宋元通鉴纲目公复领之七年志书成进太常少卿兼侍读阶中奉大夫锡赉益厚寻主考京闱有公卿之子欲侥幸科名者公持公道落之遂诬公重罪頼学士髙谷救之获免天顺改元皇上复位奬用忠良以公署翰林院事将有宠任之渐而一疾不起公天性孝友初二亲垂白在堂伯兄早亡仲兄优游文翰间唯公综理家务虽公私多故而二亲安公之养及遭亲丧立身毁形凡附身附棺之事无所不用其极居闲教子弟务底成材有侄曰斆官阜城而死公哭之归榇于乡族人数千指称公无间言凡窘者塟其丧贫者成其配寡弱者扶之得所及上春官乡人有贷者悉焚其劵尝慕范文正公之为人立义仓于先祠之左贮粟以周其乏且自为记以见志在朝言论侃侃所交必正人回邪者必折之不少假用是直声大振讣闻上悼惜不已特赠礼部左侍郎谥文介勅工部营塟事复遣官谕祭其家呜呼若公者斯可谓之士矣公生洪武甲戍正月十三日卒天顺改元九月十二日享年六十有四配淑人王氏故翰林编修觉非之女子男三长节次即次敉孙男二铭曰黄茅白苇天下纷纷孤松挺秀拔然不羣毅此刘公得气之正浩然流行莫之敢竞繄气所发有行有文名魁天下义动士人翰苑春坊太常之署较艺编摩绰有余裕位不满徳士论惜之才不尽用我皇恤之特进崇阶载加美谥光振庐陵羞彼千驷公行公文耿兮不磨诏尔后世铭勒山河
　　
　　明名臣琬琰续録卷八
　　
　　●钦定四库全书
　　
　　明名臣琬琰续録卷九
　　
　　（明）徐纮 撰
　　
　　吏部尚书忠肃王公言行録　　杨亷
　　
　　王翱字九皋直隶盐山人进士歴仕永乐成化间官至太子太保吏部尚书卒年八十四谥忠肃公授大理寺正左迁行人宣徳丙午庐陵杨文贞公荐升监察御史乙夘升佥都御史正统丙辰奉勅镇守江西植良善抑奸贪风彩凛然官民畏爱提督辽东军务总兵以下庭谒公诘所以失机之由命左右曵出斩之再三哀请得释于是三军股栗莫敢不用命至广宁不逾月廵边自山海关直抵开原髙墙垣深沟堑五里为堡十里为屯烽燧斥堠珠连璧贯千里相望简阅行伍老弱者更之贫穷者赈给之鳏寡者婚配之谓边境不可以法律治词讼无问轻重量情以布谷粟赎罪虽人命亦以物抵偿公在边十数年间措置积银万余两粮数万石马千余匹边用充足器械鲜利军士饱暖人乐于战所举总兵叅将如施聚焦礼辈皆自众中拔起为敌人所惮
　　
　　景泰壬申总督两广军务自总兵以下悉聴节制公威望素重蛮夷闻公至大惧公畧去兵威一意推诚抚谕叅将范信有才畧因事革职公奏复其官信卒以能将名癸酉迁吏部尚书严考察公铨注抑幸进杜请托李文逹公以事黜补外任欲用公公力辞荐所知上问李贤何如人公顿首曰贤与臣处乆终始如此本分人也遂复贤于阁大见亲信公之力也上每用人必询于公公亦以用贤报国为己任尝言北方人老实可用故北方进用多公推毂然未尝使其人知为己功（姚夔撰行状）
　　
　　辛巳曹钦反夜执李文逹于东长安砍伤其首血流满面奔公卧所求救贼并执公公曰朝廷何负汝汝乃反耶杀他人宁杀我贼素畏服公因谢曰岂敢杀长者耶遂上马去李乃得释（并行状）
　　
　　公出而抚治于名方岳穷边塞南若江右广海摧沮豪侠宁帖蜑獠西若关陜羌戎服其令东若碣辽部长慑其义惟西与东尝附和北方其势滔天而凡公之所在屹若巨防可遏懐襄之渐盖皇朝因公迹践三陲而誉逹四边于是召正铨衡阅景泰天顺成化纪年屡更而公任遇无改然而柄虽重门无私谒禄虽厚家无滥积可谓玉洁不污金真不毁者焉（刘定之撰送致仕序）
　　
　　公为人端方强毅清白俭约立心制行循礼守法一毫不肯茍且事无巨细一经渉歴终身不忘有所当行寝食不遑坐以待旦第宅三十余年不改于旧公余退宿朝房非朔望时令谒先祠未尝归家门无私谒苞苴不敢近权势嘱托婉而拒之故人畏而不怨累遭变故无他虞公于恩雠一不介意尝曰吏部岂报恩雠之地耶李文逹曰皋陶言九徳王公有其五乱而敬扰而毅简而亷刚而塞强而义又曰王公凡处事则无渗漏（行状）
　　
　　国初孔庙城隍皆木主今虽太学亦皆以塑像为常不知其自何时始也岂亦流俗传袭之弊然乎颇闻广州城隍旧设木主景泰中太子太保左都御史今冡宰王公易塑像云（水东日记）
　　
　　惟忠肃公松栢之姿铁冠岳岳都宪攸宜三抚外服亦理戎机晚登太宰乃位宫师淡然无欲不识姜姬而况苞苴莫我敢施古三不惑于公见之（彭韶撰赞）
　　
　　少保李文逹公言行録　　杨亷
　　
　　李贤字原徳河南邓州人进士歴仕宣徳成化间官至少保卒年五十九赠太师谥文逹
　　
　　公美姿貌年十八始入学读书登进士第使山西见河津薛瑄讲论渊源心悦之益学不厌始为验封主事转文选郎中公余闭户读书五经要义多所自得景泰即位公进正本十策曰勤圣学顾箴警戒嗜欲絶玩好慎举措崇节俭畏天变勉贵近振士风结民心陈敬宗见之以为至论
　　
　　石亨荐江西处士吴与弼上问曰何如人公曰与弼儒者之髙蹈自古圣帝明王莫不好贤下士征聘隠逸若陛下行此一事亦本朝盛举上乃命行人赍勅帛聘之上厌左右招权纳赂与公言及之公谓人君之权不可下移能自揽取则彼之势自消上曰然无此相碍何事不顺吾五更二点起拜祖宗毕视朝循此定规定则不敢有误退朝至文华殿或有政事访问大臣商确复省决章奏左右乃曰此等奏章何必一一亲览亦不可送与阁下看奸邪不忠如此公曰自古圣君修徳勤政莫不皆然愿陛下持此不衰坚如金石可以为尧舜之君矣上一日又曰内官蒋冕虽曽效劳其实谗乱小人朕初复位即于太后前言曰皇后无子亦当换朕即斥之及立东宫日复曰其母如何朕曰当为皇贵妃乃止以此逺絶之公曰谗说殄行自古帝王所深恶者絶之最是礼部请东宫出阁读书上召公谓曰先读何书对曰宜先大学尚书上曰书经有难读者朕昔读禹贡盘庚周诰甚费力冩字亦须用心朕初习字时任意冩去以此写得不佳公曰二典三谟太甲伊训说命诸篇可先讲读字亦不必求佳但点画不茍且率易为善上召公从容问政治得失公因极言锦衣官校肆出提抄罪人势如虎狼贪财无厌有司不胜其扰左右贵近譛公多妄言上遂疎公复密察之皆得其实尤有甚于公所言者遂召其指挥戒之而待公如初或谓招怨公曰若除此弊怨亦不辞先是吏部举布政贾铨可大用上命公观之以貌不称名对乃以为副都御史天顺四年会试举子不中者奏考官校文颠倒宜正其罪上见其所言疑而未定召贤问曰此举子奏考官弊何以处之贤对曰此乃私忿考官实无此弊如臣弟让亦不中可见其公上意方回乃命礼部会翰林院考此举子验其学多不能答题意且奏其狂妄遂枷于部前以示众羣议方息五年四月上谓官军一季俸阙银十四余万两贤曰自古国家惟怕冗食今官军有増无减如人只生无死无处着矣自古有军功者虽以金书铁劵誓以永存其子孙一再犯法即除其国岂有累犯罪恶而不革其爵者今若因循乆逺天下官多军少民供其俸必致困穷不可不深虑也上曰此事诚可虑当徐为之（并天顺日録）
　　
　　吉祥之侄曹钦为变公被伤不出加太子少保时微有动揺国本之意得公乃止今上即位歴升少保华盖殿学士尚书如故成化丙戍遭父丧乞终制不许公为人孝友忠信谦恭严密居位号崇尚正学能容善类得时行志自三杨后莫能及之
　　
　　河岳之英锺为哲人体貌明粹践履真淳潜心六籍濯旧来新不二以止乃翕而信受知英皇忠信日亲密勿帷幄人望如神太平宰辅定策元勲（彭韶撰赞）
　　
　　徳足以附众量足以容物学问则师古而通今仪度则渊止而山屹早贰秩于铨衡遽超居于密勿耸百僚之具瞻伟朱衣而赤黻预断国是十有余祀而宠恩孰得而比肩位列三孤禄享万锺而富贵独得以两全苍生素望乎霖雨贤才多頼乎推迁履险如夷卒免危颠盖惟小人之间不行而君子之论具在虽不永年抑亦奚害（澄江文集）
　　
　　刑部侍郎林公言行録　　杨亷
　　
　　林鹗字一鹗浙江太平人进士歴仕景泰成化间官至刑部侍郎卒年五十四公登辛未进士第明年拜监察御史丁丑擢镇江知府壬午当道者以镇江事简而公才长于治剧请以苏州知府姚堂两易其地诏如其请公在苏州仅一年超拜江西按察使又三年即迁右布政使寻转左庚寅拜南京刑部右侍郎丁忧服除召为刑部右侍郎公始终歴六官再守大郡贰刑曹于两京出入中外卒称官守其为御史时适朝方重台谏一时言事之臣捃摭或过其实公独持大体畧细故有所不言言必当其实时举以总三法司奏按士论翕然推重尝监京府试大臣子有不预荐者意考试官故黜落之以沽强直名诬其取士不公邑人林挺适入试在中列疑公有私逮挺者考讯将中公以法及调所试考卷验皆如格事遂得白英宗复辟凡前日言事臣过许者卒左迁其官特召大臣擢其得大体者知大郡公得镇江陛辞召见谕以擢用之意赐膳太官兼给钞为道里费公至郡举偏补弊凡前政之废弛者次第兴举之未尝一言暴前人非惟曰必如是乃是及调苏俗喜夸诈好兴作公一切镇之以静有所建革必详审至再然后施行苏人以公有雅望责旦夕效于是颇有后言乆而是公所处置事一一各有深意然后帖然大服镇江漕河经孟渎颇险言者请凿河自七里港引金山上流通丹阳以避之廵抚都宪主其议公以迂逺而多石且壊民庐墓多言于大臣请按京口闸甘露坝故迹因而浚之以通舟楫春夏以闸秋冬以坝则道里近而功力省从其言果便至今人过者必指曰此林太守之功也苏学庙像岁乆多剥落者或欲因其旧而加以修饰公奋然曰塑像非古我太祖于太学易以木主百年陋俗乃革彼未壊者犹当毁之幸遇其壊易以木主有何不可或以毁圣贤像为疑公曰此土泥耳岂圣贤耶孔子生于佛教未入中国之前乌识所谓泥像哉况古人席地而坐政不如此也闻者莫不悚服亷宪江西一时僚贰分廵各道者人异其见徃徃用已意出入于法公一正之以律多所平反广信民妄传天神夏尚书等逺近惊疑公榜谕之且戮其魁其怪遂息又尝以岁饥奏减恒赋十五万石禁乐户买良家女为娼遏岭南洞冦不使入境江西士大夫至今称良方面者必归公焉在刑部三年罪无大小必加研审其或未当从容请于大司冦务得其情合于法而后已故狱经公者称咸无寃云（邱浚撰墓志）
　　
　　公事事之暇輙危坐阅书史临古帖作楷书夜分乃止五鼓輙起率以为常闻人有异书必求之既得手自校雠有未安者访善本是正奉身俭薄甚简言语嗜好待下过严而于交逰不苟合事母程淑人尤极其孝敬母性严终日侍立未尝少假以辞色有所不惬意则跪请移时虽中夜不敢离左右家事大小一以咨决焉呜呼若公者岂古所谓笃行君子者欤（墓志）
　　
　　初林公之在刑部年未五十地望已骎骎出诸公右人方冀其大用而遽止于是其殁也予与黄公实治其丧图籍之外囊槖萧然今其子薇虽以恩补国子生而生业仅仅噫官至三品而家无百金之积产无一亩之増古所谓官居亷虽大臣无厚蓄者公真其人矣（谢铎题神道碑后）
　　
　　吏部尚书文靖魏公墓志铭　　叶盛
　　
　　成化七年八月戊辰上御奉天门顾礼部臣曰魏骥寿及百龄兼有徳望朕深嘉悦其勅遣行人存问赐羊酒有司月给米三石赡之未临浙公先以是年九月薨于里第有司已得请如例祭塟既而其家以公遗言上臣骥死无憾愧无以报朝廷恩恤之典乞辞免上若曰老臣清俭固尔死尚然邪不可不以成其志其诺之哉于乎兹两事前所未有也夫君臣之间仁之至义之尽虽古昔盛时圣贤相遭曽不是过盖旷千百年而一日焉孰谓世道可诬哉公子完以公门人礼部尚书邹君干所为状请铭盛尝辱知爱于公不敢终辞按状公魏氏讳骥字仲房绍兴萧山人也永乐四年会试乙榜为松江府学训导迁太常寺博士甲辰从征国有大事公悉与闻迁吏部考功员外郎升太常少卿寻为行在吏部左侍郎以老辞调礼部又辞特改南京吏部示优待焉九载入见乞致仕不允升尚书景泰庚午已四乞骸始得归时年七十有七自承事郎累转至资善大夫天顺甲申诏下进阶荣禄大夫尝纂修永乐大典聘考江西乡试者二同考会试者三奉勅廵视畿甸持节庆代府册封郊庙耕藉诸礼典无不预公为人以端重祇慎简黙亷动为本颇好别白君子小人尝曰孟氏不云乎无是非之心非人也学者可忽哉品量之下人信服之同列有后进公事越职公面折之即止虽怨诽不恤也其少举于乡闻父病不俟撤棘而回耄年事其兄教谕先生骐愈益恭谨在学校严师道与诸生衣冠相对不间寒暑莅官所至崇正抑邪务大体山川坛获双白兎浙内升瑞麦皆却弗奏渪阳复汉循吏祠复立洪武望祭北镇碑昌平立狄梁公祠在吏部有进士未终制来欲为考功者同官可之公曰选法下可擅又可上欺邪己巳之变公在南都寝食靡遗率诸司条陈御敌安民之策多见施行法司因旱恤刑有王刚恶逆诉寃或以其年少欲缓之公曰此妇人之仁天道不时正此谓也狱遂决翌日而雨又戍卒四人牧马三人互殴一人死之有司却拷讯三人内一人当之公曰罪一人则情可矜罪三人则律不合宜上请幸得旨二人各杖有改戍边他多类此里居二十年无事不踰戸阈而逺迩敬礼候问者相属于道公遇乡人言孝友忠信遇有官者言勤谨和缓布袍粝食不别治生其清修苦节人或难之不忘忧国与民语及輙蹙额以为常其乡故多水患有扬龟山湖堤遗迹闸堰塘沥倡率修筑一方迨今頼之求文者不絶苟可与言不为厌倦篇章之富石刋板刻几徧天下有南斋集若干卷松江志水利切要理学正义等传于世先公薨旬余一夕大星陨其邻王文政庭中公忽就枕口占云平生不作欺心事一点灵光直上行既然薨而复语意不乱翛然而逝讣闻识与不识莫不嗟悼松人士相率走吊于门制服哭奠哀感尤深云公之先居河南五世祖宋江淮制置司制干文昌始家临安常徳路判官有声元临平务副使应其髙曽也祖毅广东盐课提举父希哲上髙知县以兄伯雅无嗣命公为后公既贵毅伯雅皆累赠正议大夫资治尹南京吏部左侍郎妣皆淑人公配戴氏累封淑人侧室邱氏子男四（阙）完鸿胪序班女五孙男十人曽孙二人完以某年某月某日塟公齐家坞之乐丘盛又闻公家营塟之使既至邱氏趣其子行曰若忘而父之言乎由是完匍匐诣阙得中辍之命又以知公之徳之盛平日所以刑于家者如何也尝观夫七八十年来名臣旧徳所谓三杨二王蹇夏师黄胡于诸公其于公或为举将或延子师或相益友皆礼重无间以至门生故吏如陈少保循萧宫师镃李文达贤翰林杨君珙尹君凤岐周君叙刘文安定之祭酒陈君询自余方州学职多不胜数然沦谢畧尽知徳者寡矣后生晚出景慕公者如监察御史梁昉知县李巩辈不少也公未襄事李巩复以公行应谥法言特赐谥曰文靖于乎公孝友行于家信义重于乡居官为良吏典教为明师为六朝名卿为一代达尊生轸帝思没歴国谥铭其宜哉铭曰于嗟乎公公官八座人不以为过于嗟乎公公寿百龄或犹以为斯人之不乆生于嗟乎公厥声隆隆厥位崇崇实繁其众孰如文靖公公也何为一徳初终于嗟乎公永世清风
　　
　　广西按察佥事郑先生墓碑铭　　王■〈亻与〉
　　
　　先生姓郑氏讳观字允巽初字尚宾常州武进人曽祖讳（阙）祖讳通甫考讳铭以公贵赠文林郎江西道监察御史妣戴氏赠孺人三子先生其季也天赋敏颕甫能言见母将食河鲀鱼遽止之曰儿闻此鱼有毒能杀人家人惊异知其不凡既而考妣相继殁伯兄允孚长育之延师教之弱以兄命居萧田别业治隰田数百亩躬率僮仆播种敛获区别疆里井然有绪虽甚勤苦而学无怠废时郡着姓严斯道死有遗孤女其妻孙氏守节求得壻能终养者闻先生贤遂诣其兄请而馆焉先生日具甘旨事孙如母暇则亲贤取友以相切劘信国汤公之孙仲光延居家塾训廸其子逺近闻而至者先后数百人至席不能容先生皆随其才质造就之永乐辛丑县郑溱将荐于朝恳辞弗就洪熙改元朝廷遣进士赍勅访文儒于常苏松三郡郡守熊侯观以先生应诏同举十一人试天曹以先生为首会仁庙上宾不果用太傅安逺侯栁公升遂请于朝以为子师栁公殁子溥嗣先生上疏辞归特旨授训导仍馆其家盖列侯之第有训导者自先生始无何礼部尚书胡公荐升广东道御史转江西道自冷局陟显官如先生者亦前此不多见也先生于是尽举平日所存以措诸行事凡分所当为为之一无顾忌初廵天财库继廵畿甸两奉玺书整饬西北诸关隘所至威惠并施士卒趋赴恐后事有未便悉更张之还奏称旨正统庚申廵南北运河兼检关津所输舟船税钞以均给于逺岁盐商人人称平壬戍出廵山东首劾藩司之正佐各一人臬司都司之长吏之蠧政者二三人罢黜之郡邑庶僚以贪墨者去又未可指数武弁干纪至于势挠先生切责之不少贷疑狱积岁未决者悉为剖断盖一循乎公法而无恤利害鲁贤王闻之每宴必举觞相属且亲书中复堂字以赐乙丑用太常卿蒋公荐升广西按察司佥事分廵苍梧诸郡其行事无异齐鲁猺獞猖獗两奉命叅赞副总兵田公剿平之朝廷亦两遣使赍金豸袭衣寳镪为赐时柳侯方开府广右见先生执弟子礼每事必请先生亦随问而答咸有规益至于馈送之礼则深拒弗纳景泰庚午入朝遂乞休致时年六十有一天顺甲申援诏例进阶朝列大夫盖在途者二十年北归林下又二十年以成化庚寅十二月二十七日卒春秋八十有二卒之前夕犹命诸子具酒饮至丙夜不寐饮罢命具纸笔为乡先达丁紬之作赞口占授冡子畏曰尔第书之吾不能亲书矣黎明命舆至中堂危坐瞑目而逝诸子始扶就寝阅三日始敛容色俨如平时噫兹非所谓俯仰天地间浩然无愧者乎先生为人禀性方刚识量恢宏自处困乏以至贵显始终一致华美之服珍玩之器皆性所不好也既谢事即别创一室贮粟百斛名存余仓将以供祀谓常存其余乆之遂以周贫每岁讫无余輙复继焉有假贷不责其偿人有患难亟援之不待其请亲友过从欵洽无厌睦宗和族恩义逾笃然于教子孙则一以严毅子三人垂白侍侧不假辞色遇诸卑幼随事箴戒肃然栗然无不拱服见之者卒能销沮其奢豪荡泆之心而即之者熏炙其温厚和平之气呜呼老成邈矣典型犹存晚生后进岂不独有闻风而兴起者乎先生祖茔故在郭北三里许茔侧有田纔数十亩始自壮岁经理开拓积五十稔至赢二顷营构庐舎移家居之盖舎在墓右居之左为祠堂三间其西北隅塟从姑洎外母孙亦构堂三间匾曰双节堂右有燕毛亭頥寿堂务本堂大抵皆从朴素俾子孙可以世守故既植碑刻赐勅其上复为规戒如世所谓遗言者勒之碑阴使頋諟焉周匝墓庐环植果木竹树动以万计居尝暇日曵杖逍遥其间因自叹曰凡此墓业皆先世所有而失之者于吾中叶仅能兴复因取易复之六二中行独复之义自号中复学者咸称中复先生云先生博览经传而尤熟于史为诗文冲澹简易不事刻琢所著有中复存稿休耕闲话至于篆楷书法亦臻其妙配严氏妾孙氏王氏五男畏成谨严出黙孙出存王出二女孙男四纶经维纬女三初先生之归也畏方举贤良为建宁府经歴谨中乡荐任贑州府通判独成侍左右未几畏亦谢事归比先生没而谨亦致仕乡人荣之畏敦尚古道行已接物动必以礼人谓其绰有父风先生既卒之明年十二月某日其诸子奉柩塟所居杜巷村先茔之次今十年矣建宁顷持其从弟知滦州鼐所述来属铭惟吾两家居同里闬先君子长公一纪尝同仕于朝同归老于家而予亦从其诸子逰笃世契故不辞其请而序以铭之铭曰世降俗偷士鲜闻道与时推移出处异操维公卓然古训是师徳义孔时穷养逹施任有伟迹帝有宠赉归不待年惟义所在杜巷之圃林木茂繁相羊扶携亦蕃子孙亦有世禄以供滫瀡寿考令终俯仰无愧封域隠隠其安其藏盟誓耿耿有碑其旁咨尔后人毋食是训呜呼先生无穷之闻
　　
　　明名臣琬琰续録卷九
　　
　　●钦定四库全书
　　
　　明名臣琬琰续录卷十
　　
　　（明）徐纮 撰
　　
　　前监察御史陈公志铭　　王■〈亻与〉
　　
　　公讳纲字从道姓陈氏苏之长洲人髙祖贞元淛江行枢宻院都事曽祖文达海道万户府总管祖则成洪武初由春坊司直改河南道御史以直言授旌赏考哲封监察御史母王氏文靖公汝玉之女赠孺人公在童孺时已有巨人志长而嗜问学通春秋宣徳乙夘领乡荐其名在第二会试入冑监厯事都察院正统己巳英庙亲征北方未还景帝监国寻即大位时京师扰攘人心汹汹廷臣虽职居台諌亦莫敢昌言国是公据古证今上中兴要务八条一曰谨天变二曰急先务三曰正军法四曰布恩泽五曰广言路六曰屏奸邪七曰公荐举八曰察羣吏其大要谓中兴与创业无异因败为成转祸为福惟在君心一转移之间冬十月北兵进逼京城公复上勤王急务谓敌势张甚非直要求金帛而己未必不欲效金人以汴宋待我也然我国家舆图之广仓廪之实甲兵之利固非宋比然求其人种师道李纲軰亦未多见乞遴选武臣授以方畧俟其深入乃奋击之及勑边将勒兵内向邀其归路设有倡为和议缓于武偹且请南迁以图偷安者即为奸臣宜急加诛以为众戒疏入上感悟命施行之且竒其才可任风纪即日授公浙江道监察御史明年景泰改元上时政五事皆一时安抚之计辛未奉玺书廵视两淮盐课权贵为之敛戢壬申还朝赐宴光禄寺以示优异寻以边境未寜敌情莫测上军国大计八条皆见嘉纳时吏部缺尚书上命举可称任者公率同官言左都御史王翱严公峭直右副都御史年富操履端方大理寺卿薛瑄特正不回此三人者择而用之庶能品藻人才追踪王直上于是召王翱为吏部尚书以年富为户部而薛瑄亦相继大拜三载赐敕命有咸克振励不添厥官之褒先是京师有警兵多离次遣使四方召募丁壮聚之勇敢营歳乆逋逃者众大臣请治其罪编之尺籍公上言召募之初既谕以大义复许以事定遣归故徤夫勇卒云集京师争先自效既而淹留日乆恩宠未及饥寒廹身势必逃避且皇上尝体天地好生之仁于犯大辟者尚原其死俾隶尺籍何至使应募无辜之民与之为伍刑赏失中莫此为甚方今水旱相仍流亡接踵万一事例太重搜求太急致生事端为患非小兼之边务尚殷急于用武他日复有召募谁其肯从上是其言悉诏不问义勇得复于民者数千人甲戌廵按福建时官台山民聚为盗渠魁未获而逮系胁从公至释之趣师剿捕且追其典守者于是与众相忤按察使杨珏乃诬摭公于朝当道亦多忌公遂左迁陜西邠州判官再徙甘州前卫经歴部符未下而公已丁外艰归由是絶意功名修复旧业于尹山之阳为终焉计建思庵于先茔之侧塑先贤范文公及文信公像于中语人曰初吾自分得用于时当学范公否则为文公死尔今两失之奉其所为像以见吾志识者悯焉公赋性刚毅不肯屈下好善之心虽切而嫉恶太甚事有不可虽达官贵人亦面折之不为少容以故立朝未乆一斥不复亦其势然哉春秋七十有六以成化丁酉三月廿三日卒配徐氏封孺人子男四庄萃华茎孙男七元辅元佐元亮元龄元睦元桂元弼初葬徐孺人于呉县鳯凰山先茔亦自预为寿藏至是荘等奉柩以戊戌三月二十二日窆焉先期奉河南阳武训导陈颀状来请铭予与公同朝最久故序而铭之其辞曰陈在成周官有世公暨于后人代跻显融不陨益封延升于公惟公才雄式克自奋忧国奉公谠言危论爰求其中有源有本曷不究施卒于困顿鸾鳯伏窜鸱鸮翱翔从古已然于今奚伤公道在人厥声惟懿太史作铭垂千百世
　　
　　眘庵彭先生传　　叶盛
　　
　　先生彭氏名朂字祖期别号眘庵宋御史中丞思永十二世孙也系出唐安定王后吉州刺史玕始居庐陵山山口六世祖司农少卿少英从文天祥起兵勤王始迁今永丰故今为永丰人曽祖黄徳以书经试不偶乃业医济人家有种徳堂葢期待其子孙所以识也祖景忠父叔敏先生生有异质七歳日记数百言尝从郷父老入佛寺独不拜寺僧强之不从反叱之曰彼佛踝跣不衣冠我何拜焉人大竒之父间私语之曰尔能力学以继前闻人乎即应声曰吾能之于是遣从里孙儒曽以南游大通四书理经之旨年廿六登永乐乙未进士第念亲老乞教职就养得南雄府教授在官凡得一美衣食必先奉亲诸生化服其为教以经书熟读讲觧为先作文次之毎选诸生之尤者聚一室同饮食躬为训导至终其任不替造就甚多云南乡试聘为考官驿舟抵广南界有称临安府先求见贽以黄金先生笑却之三日复尾其后因怒叱左右擒其人不得既至方镇诸公礼待甚厚凡场屋事一惟先生言是听乃知黔国公晟都师昻二公以考官营私是科则各使人侦之独先生严不可犯故尔九载赴吏部以急阙乃除建寜教授绩效如南雄有许宗道者以医书为权要所嬖因中伤官民人謟事之按察使副王増刷卷来卧病道中许一女孙饮人家而寘轿于生员游亨门亨归怒殴其轿夫许衔之即以游氏父子魇魅入诬且以其居近童五郎祠为证増入其言遂寘亨父叔七人重罪俱就其平民因神而下狱者四百余家且以増素敬先生恐先生直其诬并谗先生不得见一日官吏聚揖増言兹事不枉人畏其威皆曰然先生独立言游氏非巫者五郎非邪神初损地筑城人也事载郡志大人勿信谗众骇愕而退部选召送志书入乃大愧悔尽释（下缺）
　　
　　亷斋先生行状　　娄谅
　　
　　先生姓呉氏始祖讳兢汴州人唐睿宗时累迁諌议大夫七世孙讳宣娶蜀主孟■〈日上永下〉女徙居抚州子孙因家临川之种湖髙祖讳景南号南窻工诗呉文正公序其集曽祖讳审号楚江慱学词藻清丽祖讳泾号逸愚徙居崇仁之莲塘父讳溥字徳润号古厓国子司业刚介自守所为诗文有古集母裴氏先生以洪武二十四年十二月十有二日生逸愚梦祖墓一藤盘旋而上问墓傍一老人此为何藤答曰攀辕藤翌日先生生因名梦祥长讳与弼字子传号康齐继母郑氏先生资禀英异八九歳时已负气岸读书乡校嶷然有立待亲京师习举子业科第可期矣永乐己丑年十九一见伊洛渊源录道统之传心慨慕焉及覩明道书日夜玩读乃知圣贤之必可学遂弃举业谢絶人事独处小楼日玩四书诸经洛闽语录收敛身心沉潜义理视世之所尚举不足为其志直欲造乎圣贤之域其诗曰九仭始一篑千里方跬歩又曰诚当通鬼神志当贯金石葢不下楼者二年辛夘冬以用工过苦致疾遂还乡遭风几覆众皆惊怖失惜先生独正襟危坐舟定问其故曰吾守正以俟耳居乡动必以礼或诮其迂或哂其僻先生介特凛然不少变于俗葢其涵养体认功深而力定已如此毎省亲太学粗衣弊履人莫识其为司成之子里闾之人多横逆勿与校益厚其徳久从其化中歳家亦贫衣食不给风雨不蔽躬亲稼穑手足胼胝非其义一介不以取诸人好学之笃不知昼夜寒暑虽在途或夜分或枕上亦黙诵精思无一杂念敬义夹持明诚两进自强不息日亲程课毁誉欣戚不一动其心古之圣贤尝形诸梦寐昨非今是日改月化门人胡九韶叹曰先生可谓日进无疆者矣先生刚毅疾恶慕明道之和易凡遇逆境必加含容用力既乆浑然无复圭角之露然当风頺俗靡之中壁立万仭非刚毅不能也深慨嗜利者多师道不立四方来学者却其束修虽饥寒切身有所不顾尝语学者曰吾平生得患难进了学先韶曰惟先生遇患难能进学在他人则惰志矣呜乎天所以困穷拂欝其身葢欲坚志熟仁而胜大任也及其工夫贯彻不怨天不尤人动静语黙之间莫非鸢飞鱼跃之妙其事亲则忘其孝亲心或微有不顺负罪引慝终亦底豫幼失所恃事继母如所生异母诸弟友爱兼笃夫妇之间未尝有惰容接朋友以诚敬讲论义理每忘寝食待亲宾随其所遇不屈其所无间有寒士欲就学者克己为义而馆榖之惟恐人不入于善歳凶饿莩相枕劝谕富民发廪赈济全活者甚众里有灌荫沟池乆湮为田率乡人开垦修筑之人有所赖倡明正学逺近尊信皆知崇礼义斥异端惟恐不遵其教为耻先生于世味淡然年十九尝从杨洗马学见先生器识超卓未尝以弟子礼相待情义极厚洗马位居保傅屡寄声于先生先生竟无一字相达先生道益髙誉益广天下仰之缙绅尚徳之士累上章褒荐俱疾弗起天顺元年十月忠国公石亨上疏论先生学行之髙士类为之矜式朝廷宜礼聘至京崇以禄位俾展嘉猷英宗皇帝允其言遂遣行人曹隆赍诏兼礼币起先生于家十二月行人奉诏至小陂二年三月上道五月壬寅至京钦授左春坊左谕徳先生上疏辞軄上召入文华殿从容顾问寻遣使赐纱罗羊酒柴米续奉圣旨朝廷允闻高谊特用征聘今恵然逺来朕甚喜恱然币以将诚官以命徳礼非过也不允所辞士友咸劝先生就职先生曰浅陋之学衰病之躯岂堪任使茍就职使须屹然风采动于朝端方不负天书期待之重岂敢为窃禄之官甲辰再疏辞职奉圣旨固知本心不干仕进亦不烦以冗务特处以宫僚之职不必再辞戊申学士李贤请旨召先生入内阁讲中庸己酉三疏恳辞奉圣旨固辞虽得难进之义揆之中道无乃过乎欲观秘书可勉就职丙辰先生令子瑮赴吏部告疾部以疾闻上知先生终不可以强留畧有允辞之意七月庚寅四疏终辞奉圣旨既年老有疾不能供职准辞丙申进封事十策一曰崇圣志二曰广圣志三曰隆圣徳四曰子庶民五曰谨命令六曰敦教化七曰清百寮八曰齐庶政九曰广言路十曰君相一徳同心己未召入文华殿上眷注无已丁寜纂修书籍赉以银币给以月廪复遣行人王惟善送归仍赐诏褒嘉以示拳拳之意先生既辞上令内臣传旨勑行人惟善曰天气近寒吴与弼年老一路好生看顾莫教他费力上之眷遇亦云至矣先生拳拳爱君之诚岂不欲行其所学以继二帝三王之治顾乃恳辞者葢有不得已焉耳己夘九月遣门生车泰进谢表辛巳冬先生适楚拜旧师杨少傅之墓壬午春适闽拜朱子考亭以申平生慨慕之懐己丑十月十七日夘时以疾卒享年七十有九先生间气所锺挺然独立无所传闻道甚早其为学也尊徳性以极乎道体之大道问学以尽乎道体之细反躬实践隠显一致其成徳也人欲静而而气宇和大本立而达道行知足以周万物道足以济天下其心歉然未尝自以为足也先生风格髙迈议论英发善启廸人听其言者莫不踊跃思奋恒举程子之言励学者曰言人当以圣为志言学当以道为志言进修不可躐等必先从事于小学以立其基然后进乎大学以极夫体用之全论语则以博文约礼为要孟子则以求放心充四端为本中庸则谨乎存养省察之功以致中和之极明太极以知性之原究西铭以识仁之体易宗程朱而鄙后学新竒之说书则古文虽致朱子之疑或者以为伪书而删之先生以为古文虽平易而义理亦精深固不得而去取也朱子诗觧已无余藴春秋则本程子而资胡氏之发明三礼则讲而习之以见圣人品节之精尝叹宋末以来笺注之繁率皆支离之说眩目惑心非徒无益而反有害焉故不轻于著述异端杂说不接于目俗儒之说一覧而得失了然理明义精也程朱之言不忍释手心契道合无古今之异也所谓文皆积中发外之实清明峻洁曲折迂纡读之使人自然兴起诗则本乎性情原于义理优柔雄浑有盛唐兴致日录纪日新之功发事理之藴大小楷得晋体自成一家而妙于变化天文地志律歴医卜罔不究其说若先生可谓全人矣呜呼紫阳没后世道统无传所尚者文词训诂功名利达而己先生奋乎百世之下览前迹而启其任道之机逺续闗闽之絶学诚矌古之豪杰也平生歴患甚多务学甚苦竟不获少试于时惜哉先生始居石泉宣徳戊申居小陂正统庚申居种湖祖基二载而复居小陂成化八年十月乙酉塟本邑罗原冈娶五峯陈氏子一人瑮女三人长适丰城人胡金次适同邑饶循幼适临川饶协先生没有年矣瑮以谅受学门下俾状先生之行顾谅之浅陋何足形容万一特述闻见之梗槩以诏后世云谨状
　　
　　贞孝先生私谥议（孙鼎）　　王■〈亻与〉
　　
　　儒君子经徳不回卓行不忒以正已而率人者必其能深明理道洞彻事机判是非得失之途严内外轻重之分而声利不能移形气不能梏故以守则固以行则笃总万善而探其本歴万变而不失其正非如后世匹夫单人执小谅负偏行以成名而立方者其所就固浅浅矣而谓其可以辅伦导俗以表师于人乎哉明故广东道监察御史致仕庐陵孙先生天赋真醇学力恳到行义着于州里材名播于都邑始领江浦教事再陟松江浦教事再陟松江郡学阅二十年履绳蹈墨正模定范塈登宪台兼总学政列郡遵化多士向方恤民生之荐臻于饥馑则忧勤之念形于奏疏瞻圣驾之未返于沙漠则悲愤之心发于声诗及夫请老而归人斯仰止疾亟而终敛襟待尽若先生者可谓一息尚存终始不离于正者矣然先生性至孝奉二亲务得其欢心在松江时尝控骑郊迎以乐亲之就养及御史绩成遂衔归恩省以荣上褒封母丧未除哀毁不辍父年及耄色养不违郡守欲荐闻于上邦人率观化于下卒之身没而父以寿考终若先生者可谓敬而能安安可能也卒为难矣先生没既五年而壹惠之典未举至是门人之在朝者以为知理之正而守之勿去者本天徳之贞循仁之爱而行之不拂者全人性之孝此先生之善之大而可取以为谥者也翰林侍读学士云间钱溥先生之髙弟也既为文以表其墓谓■〈亻与〉尝辱先生之教盍申众议而定谥然与今郡守程宗亦尝亲炙于先生者使并刻石墓上庶过之者知尊其名而仰之不替不亦可乎佥曰可遂合而谥之曰贞孝先生云谨议
　　
　　明名臣琬琰续录卷十
　　
　　●钦定四库全书
　　
　　明名臣琬琰续録卷十一
　　
　　（明）徐纮 撰
　　
　　礼部侍郎章恭毅公神道碑铭　　尹直
　　
　　南京礼部侍郎章公既薨之四年其孤南京礼科给事中玄应除丧来告于朝曰臣之先臣纶卒遂蒙遣官谕祭有司营塟宠终之恩渥矣第赠若谥未荷赐焉惟陛下哀怜嘉与之以假宠于章氏而覆葢其遗胤天子曰噫兹予忠谠之臣也恤与其可弗备乃赠南京礼部尚书谥恭毅官其季子玄会为鸿胪寺主簿玄应兄弟既祗谢进而言于予曰先臣幸具蒙恤典矣惟是墓道之石未有刻词敢以请予惟恭毅公之所以忠于朝圣天子之所以眷于公足为忠义者劝宜有以着之初景泰元年英宗皇帝归自北狩尊为太上皇别居南宫今上在储位又明年乃易两宫疏隔嫌隙滋萌灾异荐臻人心危惧廷臣无敢以言者时公为仪制郎中特陈修徳弭灾十四事一畏天戒二任爕理三养圣躬四节幸御五务俭约六勤论政七惇孝义八慎赏赉九重名爵十革廵抚十一择重臣十二辩异端十三却贡献十四汰沉官其畏天戒大意谓内臣不可干外政佞臣不可假威福后宫不宜盛声色凡为阴盛之类请悉革罢其惇孝义则谓上圣皇太后皇太后为天下母受天下养可谓尊养之至矣然必躬修问安视膳之礼乃尽尊养之诚太上皇帝君临天下十有四年陛下向尝亲受册封为臣子是天下之父也至是以天位授陛下尊为太上皇是天下之至尊也每月朔望及歳时节旦宜率羣臣朝见于延安门以极尊崇之道而又复旧皇后于中宫以正天下之母仪复旧皇储于东宫以定天下之大本如此则伦谊笃而和气充天意自回灾异自弭矣疏上忤旨下公锦衣卫刑狱逼诬引大臣并南宫通谋榜掠惨酷体无完肤濵死者数卒无一语及他为御史锺同先尝有言故并逮之俱欲重坐会天大风雨黄气四塞刑乃少缓明年秋大理卿廖庄入朝亦以尝请复储杖于阙庭因命杖公与同至百同死公几絶复生禁锢愈严公了无怼悔意越二载英宗复登寳位今上还正储宫首录公忠出之狱嘉叹良深遂升礼部右侍郎一时自王公而下至里儿巷妇皆啧啧叹颂不容口曰天佑忠义何若是其较然也公讳纶字大经姓章温之乐清南阁里人其先出闽王审知太传仔钧第七子南唐静边指挥使仁政之子贲徙自浦城凡几世元湖州徳清典史讳闻宗本比闾呉氏来继章后公之髙祖也曽祖讳新民考讳文寳字叔珍号西源世有潜徳祖及父咸以公贵赠南京礼部右侍郎祖妣妣俱赠淑人公资禀殊常六歳失恃甫成童即刻励好学不事生业年十八丁父忧哀毁踰礼既冠郡守何公文渊选补郡庠弟子员亲为之讲授以诗经中正统戊午乡荐明年会试第三人廷试赐进士出身给告毕姻时西源尚在殡公塟毕而后娶还朝授南京礼部主事景泰初升礼部仪制郎中适国家多故公则知无不言言无不尽首请増会试取士额次言太平十六事累数千言俱准议行北敌额森索使通好公言宜暂给往来之盟以待天时人事之至车驾欲幸大隆福寺公言以万乘之尊临异端之地传之后世诚非美事又因灾异请下诏求致灾之由上示撤乐减膳之敬下推捐俸救荒之仁节滥赐之费罢补官之奉慎差遣之扰傋义仓汰僧徒诸事皆剀切明年遂以言及祸矣其后佐礼部益侃侃不回天顺二年山东水守臣请蠲租未允公为请得减其半宗室有被火盗乞赈恤该司沮以无例公言朝廷重亲亲宜出特恩遂赐金五百两南京礼部阙卿佐廷议属公上面谕公曰根本重地非卿不可事有当言具以来闻赐白金贰拾两文绮二表里以行四年调南京吏部八年今上嗣位有司奉遗诏百日外请行大婚礼公言山陵尚新元朔未改百日从吉心实不安释服公除在前代固有常制谅阴婚娶于今日不忍随宜乞特谕礼部来春举行时虽迂公言识者韪之成化纪元又陈救荒四事四年奉诏考察南京官吏与都御史髙明议不恊遂劾之并斥御史部属十人五年以星变求避位不许寻升南京礼部左侍郎六年告归展省踰岁还任十年丁母包氏忧将起复乞休致许之家居创祀先祠及校定时祀拜谒仪节居家杂仪为子孙规宅西构重屋庋图籍日坐其上观书览胜东构小轩阚屿西泉石时从宾客觞咏其中给事尝得拜庆称寿姻族咸集公剧饮大醉歌吟笑呼甚乐也十九年三月二十二日疾终于正寝先是宅前山岩崩摧声振林谷公叹曰吾其当之欤至是果然配朱氏累封淑人母仪妇道闺门楷则前九年卒与公合塟于横屿山子男二长即玄应朱出由进士授今职次即玄会庶出也女一孙男六呜呼正统之末社稷非景帝未知如何一时安抚之功卓矣不韪者易储一事耳使当时廷臣有能直諌以身狥之则储未必易后有继公连章佥诤则必从从则储可必复正月十七日之变亦何自而萌奈何独公愤发一言遂罹楚毒岂意生全复跻显位以功名考终而荣及后人忠义之报如何哉葢公孝友朴惇刚方坦易学问该洽遇事敢言然皆政教大体匪讦匪诬厥后景帝拒絶谗间全护两宫其亦终有悟于公之言也夫彼棘蝇市虎权鸾奸大之軰徒猥琐细故而于宗社安危纲常沦斁畧不语及者皆公之罪人也汉汲长孺之刚直宋鲁宗道之骨鲠杜祁公之劲气直节以公方之亦奚媿哉春秋有大美恶不厌其词重复余即公之忠谠始终言之其它文与行有过人者皆可畧铭曰人臣事君忠谠是摅弼违绳正敢意全躯正统之末景泰之初畴资众善国幸无虞乆安易玩乃惑佞谀谓储可易斯为永图两宫嫌间伦谊寖疎有列言责谁伏青蒲侃侃恭毅独矢厥谟曰兹孝友政教权舆矧惟国本厥位可虚请复元良以敬天渝过不惮改庻免沦胥惟是逆耳遽罹挛拘偹尝楚毒屡絶而苏天乆乃定云开日舒英皇复辟今上复储乃释公系深知奬誉乃贰宗伯横金纾朱始终一徳不斵其觚衮阙是补纲常是扶南都简佐帝命公徂曰匪均逸庸示楷模事有可言予惟汝俞荐更两曹益励亷隅功成勇退燕申泊如探竒览胜觞咏为娱岩倾谷震神游清都后昆继美恤典尤殊墓道有石螭首龟趺惟公学行宜不一书太史刻词畧其绪余独掲一忠以愧鄙夫越山可夷浙水可淤恭毅之名天壤与俱
　　
　　侍郎廖恭敏公言行录　　尹直
　　
　　廖荘字安止江西吉水人进士歴仕宣徳成化间官至刑部左侍郎卒年六十三赠尚书谥恭敏
　　
　　公幼卓荦不凡弱冠中江西乡试宣徳五年林震榜进士八年选工科庻吉士十年擢刑科给事中正统六年陜右饥命往赈之公率以便宜从事赖以全活甚众比还多所建白时东里杨公当国家人有不律者公率同列抗章论其不职或曰独不为杨公地乎曰此所以报公也八年大理寺官属悉以事坐累命公署寺事踰月擢大理寺左丞十一年升南京大理左少卿景泰五年上疏请朝谒南宫及加恩礼于今上大意谓仕中朝十余年间见上皇临朝遣使册命于郕邸歳时令朝臣谒贺于东廊恩礼隆洽羣下感动上今临居南内问安侍养大为旷阙是非所以笃忠爱友悌之谊慰天心而召和气也且上皇之子犹子也宜令亲近儒臣讲明经义辅成徳器以端国家之本以系天下之心由是忤旨明年丁母忧入见命杖于廷几死明日谪河州定羌驿丞舆曳就道天顺元年英庙复位召还为大理左少卿时母服未阕闻外艰遂以情自陈命赐祭营塟葢特恩也服阕调南京大理寺五年升南京礼部右侍郎七年调南京刑部成化改元御史有言公于朝者公引咎请老上独知其故斥不听而迁公刑部左侍郎且曰荘大节可取公益竭诚奉职踰年以疾不起上闻悼惜遣官赐祭有司治塟事赠刑部尚书谥恭敏公为人直易表里坦然性刚急词气激烈少不当意輙面折至不能容故间为深机者所中率不能自易也广廷大议刺刺不挠及以言被罪名称藉甚四方想闻其丰采然不孑孑为异饬细行以取誉接对异士类不见有纎毫贵势态尤笃于乡里故旧营护拯拔极其力之所至宾至巵酒豆肉輙与为欢无一食不对宾客既为法官所亲或劝稍谢往来逺嫌议公笑曰昔人有言臣门如市臣心如水吾无愧吾心而已没之日无以为敛鬻居第供费歴时不能售郷之仕于朝者相与裒助假贷以佐之于是足以先生之平生葢贤于世之深情厚貌事边幅者逺矣故河东文靖薛公谓公于议论之识独能其逺者大者真知言哉（并彭时撰墓志）
　　
　　尹直赞曰知识逺大胸次坦平早列諌垣歴赞司刑昌言谠议人纪天经孰谓鸣阳乃致批鳞廷挺几陨既偾乃兴大节可取天语褒荣章锺同传聮炳汗青
　　
　　监察御史锺公言行录　　杨亷
　　
　　锺同字世京江西永丰人第进士歴仕景泰间官御史以直諌死锦衣狱年三十二天顺初追赠大理寺左丞世京饱庭训践孝友培忠义之基厚矣景泰庚午领郷书明年登进士拜贵州道监察御史风采壁立尝因待漏与仪制郎中章公纶期论易储事愿献狄梁公之诚脱受比干之惨无所憾词气严正继之以泣纶亦慨然以身许之某年某月某日公疏上言宗社之本在储位宜复不宜缓兼陈一切弊政闻者毛竦咸度事牢难破势重莫移韪其朝阳鸣鳯而危其手犯逆鳞既而纶疏随入并收下锦衣狱某年某月某日公死焉葢知有其国不知有其身也英宗复辟下诏谓其忠诚义气贯于金石追赠奉政大夫大理寺右丞官其长子启知县当今皇上亦谓其死于忠义诏禄其妻罗氏官其次子通政司知事先是世京遗骸犹在圜土启陈情乞得归塟浪田之阳频年鹊巢丘木累产白雏喙距红而异常人以为精神所感故名其地为忠义乡
　　
　　忠义碑词云三纲五伦首揭道义凡厥有生罔不同具蚩蚩众人气拘物蔽三五凝精惟公获粹中兮虚灵善兮由备载帅以志载充以气允矣谠言天下大计訇然雷霆弗惊弗惧猗与那与孰不有死林林总总草木萎靡龙逢比干虽死不死于昭上帝乃眷乃顾湛恩龎洪爰及后裔巍巍泰华中柱天地耿耿列星垂耀万世（髙明撰忠义碑）
　　
　　御史锺同之死刑部侍郎林鹗之好礼其烈与严美矣（名臣赞录）
　　
　　兵部尚书程襄毅公墓志铭　　刘文和
　　
　　成化己亥秋九月二十有七日南京致仕兵部尚书兼大理寺卿休寜程公卒于正寝有司以讣闻诏赠太子少保谥襄毅遣官谕祭营塟朝绅或曰公一代人豪而今已矣可惜虽然朝廷于其生加以穹秩于其休褒以玺书于其没优以恤典且有象贤之子昌大其业是公虽死犹不死可谓无遗憾矣既而其子敏政恸谓予曰先生交先君子三十余年仆又曽聆先生一日之教兹墓中志铭敢以为托乃志曰公讳信字彦实世居嶶之休寜其先闻臣大儒载在简册可考髙祖讳杜元至正末用荐者起为承奉班都知不赴曽祖讳吉辅两世妣皆呉氏祖讳社寿国朝洪武中谪居河间考讳晟俱以公贵赠兵部尚书兼大理卿祖妣汪氏妣张氏俱赠夫人公以易经中正统辛酉顺天府乡试明年第进士授吏科给事中己巳英庙北征公偕廷臣上疏諌止不报已而师溃土木敌遂南侵京师戒严命公守西城上言五事曰新号令以振军威募勇敢以偹警急召勤王以遏南侵设武备以防内变养锐气以偹战守皆见采纳额森率兵自西山一帯进薄都城都督孙镗御之失利乞领众入城公坚持不可躬督诸军自城上以火鎗礟石鼓噪为镗援敌引去景泰纪元命公充副使持节册封华阳王妃凡王府有馈遗悉却之归升左给事中辛未九月英庙还自迤北居南宫公复上中兴固本十事曰敬天求贤纳諌谨灾节用详刑选将练兵尚俭隆师而敬天一事则当时天象屡变请景泰帝隆孝友之实以答天心之仁爱闻者壮之壬申升山东右叅政总理辽东边饷廵抚都御史奏仓官吏卒盗粮石以上者死乃造新斛视旧加二寸付公公立碎而火之曰使彼真盗死不足恤今故为此斛置人于死地岂情也哉辽卒至今能道其事会以忧去转四川分廵所至问民疾苦松潘夷人作乱公偕侍郎罗绮进攻破其黒虎诸寨天顺丁丑英庙复辟公奉表入贺时方录景泰间上言之人遂留公为太仆卿辽东廵抚缺员升公都察院左佥都御史赐勅以行守将海伯董兴姻聨曹钦公一切裁之以正又造战车创义仓行赎罪法设月轮簿凡百号令一新时建州人董山潜结朝鲜公使土官终成授以成算往亷之得朝鲜授董山中枢院使制书以还公疏曰乗其未发急遣二使问之可伐其谋朝廷乃命一给事往朝鲜一锦衣译者往建州两处初不肯承出书示之咸相顾愕然各贡马谢罪北部博啰聚众欲入塞自率师廵边营于境外者凡三月得风湿之疾自此始都指挥夏霖事多不法与董兴相结纳佥事胡鼎按其罪四十公以状闻诏中官及锦衣郭指挥逮霖而籍之不意中途受赂乃凑虚实相半都御史冦深因并劾公轻听胡佥事言调南京太仆少卿刑部缺堂上官廷臣言非公不可召升右侍郎寻以忧还河间今上皇帝即位起复公于兵部又转左成化丁亥四川贵州山都掌蛮据大坝山箐之险叛服不常升公尚书提督军务与襄城伯李瑾统畨汉兵讨之公至永宁自督大军入金鹅池又分四路兵期会于大坝将士依公方畧用神锐劲弩攻贼贼不能支连破二十余寨获铜鼓数十斩首五千级生擒二千余贼复走入深洞公命军士以土石窟其门以兵围之月余贼死洞中臭十余里又阴察九姓土獠之附于贼者还师扑之未及载都掌悉平乂布置衙门造事以定凯还进兼大理卿有白金彩币袭衣之赐前此公营大坝凡两月淫雨不时瘴疠荐兴旧恙复作至是四上疏请老俱不允辛夘春上以雨雪不降求言公上言兵事可更张者四兵弊可伸理者五诏下所司执政者难之未几三边有事悉如公所料南京缺叅赞机务大臣廷臣交章荐公为宜上允所请公至南京适彗出轩辕乃与六卿合议复上言兴利除害三十余事多见诸行他若汰贪纵修旧典可书者尚多在南京叅赞已四载复疏乞休上重违志赐勑还乡有疾若去体其勿乆安于家之语明年公还休寜里第又四年谢世距其生则永乐丁酉闰五月十六日得寿六十有三塟邑东南南山之原配林氏累封夫人子男三长即敏政成化丙戍进士及第授翰林编修累升左春坊谕徳学行为时所嘉次敏徳太学生次敏行孙男三埙圻垲呜呼公仪观魁伟性资刚果六籍百子无不渉猎为诗文畧不经意而雄浑可传事亲孝少时尝力耕以养居忧庐墓侧有芝产之瑞教子弟严而有方待内外亲族恩义兼尽遇故人子矜恤振拔惟恐不及凡百玩物一不以挂目为諌官知无不言言必达大体而嫉恶太严佐两藩及法司必以敬正辅长官不隠忍坐视以为贤掌两京兵政及征伐俱有成绩又能任怨南京守臣或欲预钱榖词讼公曰守备机务所以谨非常若此乃有司之事也断不可预论者以为得体征川贵时诏以便宜之权付公公自发兵至凯还不爵一人不杀一人同事者以为言公曰刑赏人主之大柄惧阃外事不集而假之人若幸而事集又窃弄之岂人臣之道也论者又曰此古名臣之心名臣之言可以为后世法若今敏政辈进进未已能昌大其业安知天之报公不在此耶号晴洲钓者有晴洲集若干卷藏于家铭曰于惟襄毅晋臣之系宋儒之裔豪杰其才刚大其气于昭襄毅科第髙登禄位驯致兵刑聿司留钥是寄果哉襄毅众方棼棼我独易易不数言间能决大议伟哉襄毅车辙所至吾民获利威震蛮夷名扬当世无忧襄毅文事武备有人承继诞昌前烈引而弗替无憾襄毅善始令终皇恩特异归于南山垂休千祀
　　
　　兴化知府岳君墓志铭　　叶盛
　　
　　英宗皇帝既复辟宥宻之臣累出亲擢其第五人则吾友燕山岳君正也君固竒士而王吏部忠肃公又尝亟称其贤上雅重之君亦自幸鱼水之遭凢所陈请所撰述所对答竭尽忠荩多称旨一日汤序言变异将以古法进云奸臣未尽之故上以问君君叩首曰奸臣未闻求之将人人自危况序术疏浅宜不足信上恱时石曹二猾势方张君虞其将来必不尽靖因极言于上前且退而面开导之使为保全计二猾虽阳诺好辞中实衔之葢未几君之祸作矣上犹惜君甚止出为钦州同知既又追及逮系责戍甘肃之夷镇二猾寻踵败上恻然有思曰岳正言是也召还将复有所用而龙驭上升矣成化初君居母忧服阕御史有言当急召用君以劝忠诏仍元职吏部言当调南京有旨其勿调命充经筵讲官纂修本朝实録适兵部清黄官缺部院大臣会荐君遂以成化元年四月俾知兴化府以行君在官生财惠民民始哗而终服号贤守有司者或不知礼君君乃有归志岁己丑来朝请致仕家居越三载为成化八年九月十一日疾卒得年五十五公卿以下皆往吊哭莫不嗟悼曰岳先生亡矣君字季方别号蒙泉畿内漷县人曽祖徳甫祖思铭父兴懐逺将军轻车都尉府军前卫指挥同知母太淑人刘氏君少年已能学有名二十一领乡荐卒业太学正统戊辰会试同考误寘落卷中侍讲杜寜独惊其文以为此吾辈中人遂占首选廷试第三名授翰林编修景泰三年升右春坊赞善兼编修天顺初元改修撰是年六月被命入内阁叅预机务及其得罪去仅一月耳居伟貌美髯言论洒洒动循矩度居家孝弟交朋友有始终之谊平生性刚而志髙抱负经济不轻屈下人有古豪杰之风石曹事或迂议之且以未信为言直应之曰何得以谏官处我我道当如是其笃于自信如此人有不可意事虽权贵人当言即言之无宿藏而人不之察以故爱君者虽多卒不能胜夫嫉君者之屡也配宋氏孺人侧室周氏子男二増堂皆天女六长许嫁而卒已嫁者婿朱■〈日上永下〉生员李经翰林编修李东阳余俱未行君之学精慱旁熟荘骚至方外度数诸书无所不窥所著经解务出新意多儒先所未发惟深衣纂误成书文章有类博稿若干卷书法晋唐可名家呜呼美才如君即特置华要先皇帝之明也中间蹇连坎坷有若不堪处者然观君今日之金绯在躬考终牖下自非先皇帝今皇帝之明且仁则虽欲得此难矣若是者在君其亦可以无憾哉以卒之年十一月十一日塟祖茔之侧君之兄端府军千戸祥哀君无子率犹子坪培均坦墉长号向予乞铭予为作铭慰答之亦以慰君于地下焉尔铭曰古有李白其人亡嗣亦有栁州摈斥以死其名之长弗系乎此
　　
　　侍郎叶文荘公言行録　　杨亷
　　
　　叶盛字与中直隶昆山人第进士歴仕正统成化间官至吏部侍郎卒年五十五谥文荘
　　
　　公授兵科给事中己巳之变公率同列劾将臣扈从者失律败事请诛夷之以谢天下然后选将练兵以复不共载天之雠如此则大纲以正大义以明时边境未寜大臣有奏留边将守京师者公言今日之事边闗为急往者独石为营不弃则六师何以陷于紫荆关白羊不破则敌骑何以薄都城急宜遣固守宣府居庸为便已而河南陈州流民扇动命公往视公即兼程以进除贪虐赈饥寒民用安辑
　　
　　景泰元年八月北兵送驾还京将入闗矣有隠名具帖言迎复事者大臣见之顾忌不敢举公曰此野人无情之言达于上感动必矣或沮以匿名书公不顾具疏言之有旨令尚书胡濙封进帖虽留中而正论有不泯焉迁山西布政司右叅政协赞独石等处军务先是独石马营入城遇敌失守残破未复公列其利害可兴革者为八条以进次第罢行之入城既设暖铺以便行旅复均蔬圃以给将士制度品式纎悉备既而又请官银五千两买牛千余头摘戍卒不任战者俾事耕稼岁课粮于官凡军中买马劳功恤贫诸费皆于是乎取给自是家给人足边地欢洽岁亦屡登以外艰去擢右佥都御史廵抚两广公乞终制不允至广兴利革弊尤尽厥心请许盐商计盐多寡入米饷边而后出境公私两利之
　　
　　成化八年北兵出没河套为西边患有言増兵守险者有言大举搜套驱出河外沿河筑城堡抵东胜徙民耕守其中者公为吏部侍郎受命往议方畧奏言搜河套复东胜此皆事势所难惟増兵守险可为逺图宜令守臣铲削边墙増筑城堡收新军以实边选土兵以助守此不但可责近效而亦足为长便也从之公温雅简重崇道谊尚名节言动思跂古人居家惇孝友莅官清慎勤恪设施不苟与僚友论事不激不随其取人先行检而后才艺终不及人之过公退手不释卷考古辩疑殆忘寝食而于世俗声色财利之好澹然不以经心惜乎大用未究而卒（并彭时撰神道碑）
　　
　　显允文庄万夫之特博学宏词忠言逺识君子焉依乐善无斁给事青琐以登宪职抚绥朔南保厘勿失吏礼之贰徳音秩秩希文不相古今所惜（彭韶撰赞）
　　
　　明名臣琬琰续録卷十一
　　
　　●钦定四库全书
　　
　　明名臣琬琰续录卷十二
　　
　　（明）徐纮 撰
　　
　　恭顺侯忠壮呉公神道碑铭　　李贤
　　
　　天顺辛巳逆贼曹钦谋为不轨潜俟七月二日早朝入内为乱恭顺侯呉公先于是夜一鼓闻之即与其弟广义伯琮约总兵懐寜伯孙镗走诣长安门告变于是禁门不启贼计遂穷举火烧禁门公等率兵剿杀奋不顾身贼虽诛灭公已捐躯矣呜呼先机告变公之忠也杀贼丧元公之勇也然则逆贼之败岂非公之功乎皇上闻公之殁哀悼殊深辍视朝一日追封凉国公谥忠壮凡秘器谕祭赙仪之类悉从厚典复命有司为之营冢圹以安塟之葢痛念勋戚之臣为社稷而死故报功之典倍蓰寻常也既而琮诣予泣且告曰先兄不幸殁于锋镝兹欲立石墓前以白于世非先生之文不可辞弗获按通政司叅议赵君昻之状公讳瑾字廷璋其先西凉人祖讳允诚永乐中累以战功封恭顺伯父讳克忠嗣伯爵洪熙初以戚里恩进封恭顺侯正统甲子以征敌功加太子太保己巳秋御敌北边力战而死追封邠国公谥壮勇母杨氏封邠国夫人叔父克勤官至左军都督府左都督亦同兄没于阵追封遵化伯谥僖敏公生而英锐襟度爽闿亲贤好善未尝以门第骄人以故缙绅士大夫乐与之游相与议论古今讲说道义而公颇能识其旨趣尤闲武艺精骑射方其父叔御敌之际公亦在阵中发矢射敌洎父叔矢尽而亡公始就执其部长念公忠义之后释之乃还京遂嗣父爵天顺改元皇上复位公以勋戚随侍应对称旨自是日备顾问赉予甚厚寻命理左军都督府事公益感激夙夜效勤一遭变委身则其允蹈忠义视乃父乃叔为无媿矣公生于永乐癸巳十二月一日享年四十有九配李氏故会寜伯之女有淑行封侯夫人生子男三长曰鉴次曰镛次曰锡卜以是年八月日塟公于顺天府房山县之新荘从先兆也铭曰世禄之家忠义无几有若呉门展也无比彼美忠壮虎视耽耽遵化之侄邠公之男忠以捐躯壮以御侮相继如归光昭中土饬终追荣惟帝之恩非帝之私惟以报勲阒矣泉宫西山之麓秘器旅陈穹碑载陆仁者有后公则成仁铭以贞之可千万春
　　
　　左都御史冦荘愍公神道碑铭　　李贤
　　
　　都御史乃紏慝绳违之任总宪度肃百僚权奸之所最忌者冦公居是职五年矣持法严明见逆贼曹钦父子兄弟恣意妄为乃率御史劾之钦等遂行反逆首害公贼虽诛灭公命殒矣朝廷震悼特赠少保谥庄愍加赐赙仪遣官谕祭令有司为营安塟葢深念任事之臣遭此凶祸而恤典宜厚也其子林泣且告曰先人不幸勿获全归而墓石之铭不可以无托敢固以请辞勿释按知府张祝状公讳深字文渊其先山西浑源人世多显宦曽祖广仕元为提举有才行见宠于世祖为择宣寜县黒虎镇之干河里俾居之至国朝洪武初以闾右给省檄过保定唐县止连顺庄见其风土之美因占籍焉今为保定人祖彦和父礼俱以公贵赠资善大夫都察院左都御史祖妣宋氏妣李氏俱赠夫人公自幼警发永乐中为郡庠生上言时务朝廷竒其人召入胄监时山东要路军需钱榖有弊政遣中贵人陈保孙往亷之求国子生精敏者同事得公甚喜宣徳初擢刑部主事有勤能之誉寻升员外郎丁外艰服阕复任益尽心刑狱凡疑狱人不能辩者必属公正统甲子用执政荐升山西按察司副使时天乆不雨朝廷念刑狱有寃抑者持委公录山西诸郡大辟囚公察其情有矜疑者五十余人悉奏释之又上边务数十事多见采纳丙寅四川松潘夷不靖守臣请出师剿之朝廷念抚治者非其人乃命廷臣推有风力者佥谓公可即日召至京师拜都察院右佥都御史以往遂破贼寨擒其渠魁送京师诸畨詟伏献盔甲刀剑三千童男三十七人骏马四百余匹继后入贡不絶公暇则抚恤士卒相地要害筑闗堡城池六十处道路险峻者咸削之平以便储运畨夷酋长或率其党来见公宣布朝廷威徳且谕以享福之道莫不感化地方底寜朝廷嘉公之能进左副都御史加食二品禄彩币白金之赉甚厚一日得母报平安书潸然出涕曰老母在堂久旷定省安能为懐即上章恳乞终养朝廷优诏慰而留之景泰辛未召公还特加奨劳畨人乞留者十有七奏不从未踰月提督辽东军务缺人廷议复属公遂假公以便宜之权赐白金彩币慰勉以往公至辽左威名益振乃积粮练兵画防御守备之计中外守臣咸敬畏之海贼李福挟妖术以惑山东之民聚众万人公得报畧不改容乃亲率数百骑直抵海州遣都指挥周英授以成筭捕之遂获千余人公诘其其造乱之由得首恶者二十余人械至京师余皆释之景泰甲戍北敌入境会总戎得公所议廵边之策因其势便遂斩首七十余级获马六百余匹公在边岁乆思亲益切或与同事者及母老辄流涕终日不食累上章乞归不允丙子得还京议边事时母年九十有四已感风疾曰吾得见吾儿即暝目矣公悲泣恳求归省至家母一见而逝公哀毁踰礼朝廷起公复任乞终制章凡三上不允天顺改元皇上复位乃许公终制时台长缺人思臣僚中老成刚劲无踰公者起复公视事进左都御史公威望日隆百僚敬惮上深嘉之宠赉优厚尝召公咨访政务但加老字于姓上呼之而不名葢重公也公天性至孝虽居显仕惟以不得养亲为歉谙于世故凡本朝旧典歴歴能记听狱果断人服其明未老即以家事付林综理曰吾受朝廷重托惟职务是尽余不恤也生于洪武癸酉五月七日没于天顺辛巳七月二日得寿六十有九配李氏累赠夫人生子男三长即林国子生次彬次桂卜是年十一月二十四日与夫人合塟于连顺西冈之阳铭曰惟锥在囊脱颕斯见惟楠在壑昻霄可羡彼物且然而况于人惟人之杰众孰与伦侃侃冦公早有大名扬歴仕途才智首称两镇边陲边尘不扬入总台宪大振朝纲贼奸忌之竟为所害恤典有加遗泽未艾惟孝与忠在公则崇有志不馁名位攸隆墓碑峩峩昭此行实永闷泉台曷其有极
　　
　　姚冢宰诔并序　　杨守陈
　　
　　成化九年二月九日太子少保兼吏部尚书桐庐姚公薨于长安里第其子兵部郎中璧奉柩以归呜呼哀哉公讳夔字大章正统中乡试省试皆第一遂为进士擢吏科给事中英庙北廵国势方岌岌羣臣议尊景泰帝公赞其决敌犯都城召辽宣二藩掎角敌骇而遁公预其谋超陟南京刑部右侍郎转礼部被命考官云南三载奏绩留任礼部景泰帝疾甚其部之长在告公强之出率百官诣阙问安退集东阁公倡言复太子众翕然议定俄而英庙复位时方征苗又诬狱连襄府惧有变乃诏班师慰王中外大安葢公之策也既而不悦于用事者复迁南京无何上思其忠驿召至京拜礼部左侍郎转吏部寻陟礼部尚书国家频歳多吉凶大礼或常或变公皆据古酌今裁定允当尝知贡举刬革旧弊有得士之称今上嗣统之初及戊子星变及慈懿太后之塟公皆草疏率百官上之有曰节嗜欲以保躬修礼法以齐家出入有妨燕游有度官爵勿滥授金帛勿虚费土木勿妄兴斋醮勿频设又曰均爱六宫以繁子姓亲决万几以临臣民近君子逺小人皆人所不敢言者至谓山陵宗庙圣孝所先纲常伦典国家攸重慈懿之塟或违典礼在庭百辟将有言之宗室亲藩将有言之天下后世将有言之能保将来无据礼而改正者乎世尤传诵其言拜吏部尚书继加太子少保先是藩臬由台省会举台省由天子亲临部仅选守令以下耳公至乃悉委之连举台省藩臬十数皆称职举服其公明公益自励日思进贤退不肖以臻治平庚寅旱霾辛邜彗见壬辰南方大水皆公上疏条陈天下大利弊乞行罢者以十数多纳而施行每议大典礼大政事众环视莫敢先或甲可乙否公徐一言以决上益信任尝以灾异两乞归不允比疾遣赐医药中贵遗牢醴既薨赐赙祭塟赠荣禄大夫少保谥文敏呜呼自古优于政者多劣于文髙其名者或卑其位骋之前者槩蹶之后通于身者或塞于子而公无一歉焉独年龄未及乎耄朞勲业未臻于极致故上下多悼惜之走也少钦英誉跂而望之长挹令仪輙被知遇恒时觞咏笑谈忘乎位与齿之悬也孰谓公遽弃而殂哉哀叹方殷而璧以诔请是安可辞遂作诔曰越有大江其名粤浙怒潮惊涛轰霆涌雪其上羣山峥嵘嶻■〈山上辟下〉紫葢锦峯富丽尤絶聚灵锺神千载一发笃生姚公间世之杰仪容魁岸识量广恢鸟有鸾鹤马惟龙騋百氏淹贯六行且该瑚琏之器栋梁之材乡书省选连夺伦魁文播天下厥声若雷遂登甲第在中给事有皂其囊可否献替大辂北廵储宫犹穉国觊长君社稷之利发言盈庭首鼠疑避公奋而前遂决其议敌犯京城国若旒赘谋夫孔多将怯兵脆公请发符窥间遣锐征两藩兵刻期并萃掎而角之其畏勿毙先声所临电闪云际敌闻震惊遁返荒裔错节既遇利器乃称擢居重任旧都亚卿用刑惟恤典礼惟清察官遐逖黜陟幽明入奏厥绩留居于京不择夷险以笃忠贞倡议复储献谋安荆视灶弗媚复南其行不逺而复天宠荐増迁仪天官陟大宗伯恭敬神祗柔抚邉碛先帝陟天嗣皇登极大礼便蕃动皆中式一生礼闱令行弊革奸幸既驱誉髦斯得屡草章疏以率羣辟并拜偕进匪朝伊夕自内而外巨细休戚备谈极陈以匡圣徳暨论山陵明尽恳直上回天心卒正兆域进位冡宰寅亮天工内自卿署外达藩邦下逮胄子小大穷通孰哲孰否畴勤畴佣旌别进退衡平鉴空誓登英杰驱去妄庸庶官称职民安岁丰时多灾异公心忡忡屡献大计以输至忠岂其忧瘁竟殒厥躬呜呼哀哉昔歳有彗西及台衡去冬长至天雨水氷何期妖孽殱我老成讣闻于朝哀极圣情赠谥祭塟赐赙与并百卿辟士长叹失声姻戚旧故雨涕填膺昔余髫龀已知公名长而翘企鳯凰星景壮登翰苑幸挹仪刑髙位宿齿奨掖后生赓歌酣嬉欢若旧盟六元方会一老遽薨俯仰今昔能不泪零呜呼哀哉忆公立朝百僚之上屹若泰山万峯环向奄云其颓众所安仰国有大事事有大疑众皆视公金鼓蓍龟遽云徂谢其畴之归崇善应变丸转无滞琦有竒骨可属大事公最似之今也则逝相条便宜宣帝中兴沆陈灾异米真守城公将五之今归于冥万方元元谁恵谁抚九重穆穆孰匡孰辅如何昊天勿吊下土呜呼哀哉吉日攸召灵輀咨行祖奠载道执绋倾城素骥蹢躅丹旐悠扬春云惨淡旭日凄凉渺渺长路萧萧故乡黄肠下定玉树埋藏佳城欝欎畏夜茫茫刍狗灰灭石麟藓荒寒露碧草悲风白杨鸦啼狖啸狐狸跳梁雍门之言万古凄怆呜呼哀哉
　　
　　吏部侍郎范公墓志铭　　杨守陈
　　
　　公讳理字道济一字士伦号省庵宋太传觉民之后世居台州自临海徙天台又九叶矣祖讳彦善考讳起宗皆以公贵赠正奉大夫正治卿贵州左布政使祖妣陈氏妣潘氏皆赠夫人公少敏悟端凝占毕一呻輙能记县官尝以圣寿节习仪鼓吹旗仗喧簇塾小生羣往观公独若无所闻坐诵不辍众异之长为县学生传书工文山畜水涌誉髦皆自谓勿如甫踰冠中乡试第一会试第三皆有文锓之梓擢壬戌进士髙第宣宗尝召进士至斋宫亲试用以得其才论公居第二赐白金五两楮币五十缗既而例归省还朝时重守令之选拜知江陵县作榜文谕民恳切且明尽民口熟之县当三方之冲过客旁午公严禁令虽权贵无敢索一钱先是民累岁负租至十四万都御史征之严公以民贫不能偿也乃召将卒家之佃田号畸零戸者论之曰世言戸役既佃田立戸而免役可乎遂定其等俾各出募役之米因以偿负租毕完且平讼謡劝树畜恤穷振弱禁奸招逋访孝子节妇及忠贤之裔谨学校正礼俗民庆未始得也以旧令复遽去用荐知徳安府亦先榜谕吏民大率如江陵教养之政后悉践其言毎歳必再按属以省耕收亷利弊每季必命题试诸生而第之抜其尤置府后堂暇輙躬为其师道随州民数百家田为楚府护卫所占犹输租公傋奏尽归其田民感甚皆立主而生祀之满去以最异超陟福建布政使时大兵剿贼邓茂七等公司馈饷善调度兵皆给食民不加赋朝廷嘉其功赐彩币表里各二楮币千丁潘夫人忧起家拜贵州左布政使初贵州草创即驿为布政司以夷之难扰也乆莫能改作公奏徙贵州前卫于他所以其地造司数百楹不扰而就土官无訾勿能袭职者十五六公悉俾袭吏无敢难常移文以通夷情间抗章以蠲逋税饷兵春以粮秋以银便省漕四川湖广馈粮贵州艰甚公俾代粮以银为之籴减时直十二贵民既获利而川广被惠尤漙秩满擢南京工部左侍郎南京创自国初岁久凡百皆敝葺造费巨公不欲烦民乃请鬻芦埸之新苇抽分局之腐木辟碎严内府库之苦琐布帛通售银殆万两又请南畿狱囚赎者随葺造所需而纳于是自文庙宫殿内外诸署城楼街表或造或葺动輙百千间既修廵狩诸般数百兵食诸器数万皆以次成而民不知又奏各处馈南京粮者自船抵仓多所费毎米石费三斗请兵就其船人支三月之饷官取费米岁可万石以备赈贷从之果利寻转南京吏部左侍郎考课公明百僚咸惮之尝请老至再不允满考赴京途遇疾舆就其子进士絪之第輙举手加额曰无以报朝廷无以报朝廷遂薨成化癸巳五月四日也寿六十四上闻嗟悼命有司祭塟之公配汤氏累封夫人先公卒塟于县西长洋之原公以薨之年某月某日合塟焉子男六长綗次即絪次纨次曽同次昌龄荫国子生次玄龄补县学生女二人孙男女十人公早孤事潘夫人孝处昆弟友居官清慎忠勤凡政皆精虑而果行之一以惠利为主故江陵纔七阅月而去之日民遮阻不克则奔饯数千里恸哭而返少保杨文定公溥闻之曰世有为县七月遽得民如此怡愉各书所荐皆公名马公谓公贤而文宜督学之职文定公曰县既得民矣俾任民牧尤宜马公诺合词以闻乃有徳安之陟逮其去徳安去贵州也民祖饯如江陵尤甚徳安又勒去思碑于府治焉自庚戌逮今同时軰行无在者岿若鲁灵光之独存而得业闻望隠然动天下殆书所谓耆寿俊史所谓名大臣者其为文章操纸笔立就率温厚坦明深切事理尝着读史补忘天台要畧皆八卷诗经集觧三卷徳安府志丹台稿皆十卷藏于家絪将奉柩还塟乃具状泣请余曰先君治命固以铭属先生呜呼余童而慕公壮被知爱深矣公尝入贺万寿节退燕余第同燕者今戸部尚书兼翰林院学士啇公故太子少保兼吏部尚书赠少保姚文敏公国子生故卢君楷今余弟守址凡六人皆浙觧元也三公勲徳位望冠当世而公与文敏对居两京天官岂惟淛之仪固四海之表也今文敏殂矣公又继之悲感可胜道哉铭固晚生之职也况公治命其敢辞铭曰太公国齐简礼从俗仅五月终报政何速公为江陵政非吕望加其二月仁滂恵洋去不能驰穉耄遮阻执袪号啼如子失母黄覇守郡治莫与夷及为丞相勲烈小亏公自令长郡守方伯入副尚书居守是职材非偏长所在有绩于赫厥声不损弥益晚秀独掦行辈凋尽一老之遗天胡不憗有馨其爼有泽其封皆帝之赐恩荣始终台有赤城万古赩只公之休光庶或与比
　　
　　毛宗吉传　　杨守陈
　　
　　毛宗吉余姚人也名吉自少攻文学尚气义言论侃侃不少屈举进士授刑部广东司主事严明亷鲠讯囚多立验权贵无敢挠之芭苴虽半号一缕必峻却山东人有居京者女归壻反目令女逸匿之山东因诬壻杀其女权嬖右之壻诬伏坐死狱疑当谳已更数司阅数岁适宗吉谳得其情宻访女获之婿乃免一部推服京城奸民有昼窃人家货贿谩途人剪其囊者谚呼小李宗吉捕得其魁棰死之其党稍戢锦衣卫卒逌百司钩摭传政书片楮以闻輙报可至有被诬坐族者公卿皆重足待之干请必狥然或犯罪例入广东司莫敢谁何宗吉独法治之如他犯指挥门达怙宠擅威福能生死人在俄顷百官遇之途皆跃马避恐后宗吉独与举鞕抗揖于是皆衔之侦其过百方无所获一日宗吉以失朝下锦衣狱卫卒羣吠胁之宗吉徐曰有国法在尔曹奈我何达闻益怒嗾徤卒抡巨挺挺之见骨几死犹行行自得疗数月方愈人语之盍少贬狥俗宗吉笑不应复职一如故舆论贤之名声籍甚升广东按察司佥事分廵潮惠二府黜墨吏摧强宗殄海冦民用寜辑朞满代还民乞更廵一载从之剧贼杨辉据程乡县之寳龙峒其党曽玉谢莹分据石坑龙归二峒西山剽虏刻期攻县治宗吉曰先人能夺人之心亟调官军集民壮仅七百人倍道驰至石坑贼三千人出拒宗吉定计令兵佯退以致之贼跃而进乃督兵殊死战良乆麾伏兵起遂克之縳曽玉明日乗胜破龙归擒谢莹又明日攻寳龙贼伏山上篁竹间发弩矢我军阻深谷勿克进宗吉乃简敢死士百人人懐十石子从间举道攀萝陟篁竹后投石子乱击之杨辉殪余众惊溃凡攻三峒斩首五百级俘六千人获白金八千余两他物称是奏未报时广西蛮贼滋蔓髙雷亷三府尤苦之众推宗吉往廵道路榛塞村落为墟数百里无人烟揽辔四顾悲且愤嘅然有削平祸乱之志至亷州内官监珠池者方系民数十人征贿棰击几死宗吉叹曰民幸不死于贼者又死于此何忍也遂尽释之凡党内官悉寘之法众口称快至雷州报贼刼大者体村遽檄都指挥石鼎出击鼎懦不敢宗吉素知海康县知县王麒忠勇可任即命麒率民壮偕击贼走之斩首数百级夺还人畜无筭贼入吴川县分为三其一由水道宗吉觇知复命麒以舟兵追破之其二闻溃去相戒勿犯自是部内稍寜因条平贼方畧奏之上嘉叹升本司副使降勑奨谕委总广东军务宗吉益感激思报以灭贼为己任惠州河源县告急即兼程进兵败之铺前又败之长峯径口贼遁至清逺县守将都督佥事张通遇之战北宗吉亟进援贼见其帜呼曰毛家军来矣遂奔溃凡斩首三百级夺还人畜数千踰月广州新会县告急宗吉提兵至灯下斩贼首数十级贼遁入阳江县营于云岫山仕峒我师夕至比明击败之贼弃营走山下我师狃胜突入其营阵乱贼乗之刺杀前驱潘百戸有哨指挥阎弃师遂溃宗吉勒马持刀大呼曰札住札住溃已不可遏从骑劝宗吉退避宗吉叱曰尔去吾誓不与此贼皆生益奋而前挥刀砍贼不已力屈被害成化元年三月一日也是日昼夜晦烈风雷雨大作山谷皆震动逾七日得尸貎犹若生榇还官吏士民吊哭祭奠相属事闻赠通议大夫广东按察司按察使遣廷臣谕祭赐其家米四十斛布四十疋录其子科为国子生论曰呜呼两广之毒一何酷耶自昔任边事者贼至伪不闻闻亦不往往亦不战战亦不力甚者十余贼驱子女数百过城下亦莫肯以一矢相加侦人以告则诟棰之贼去乃始耀兵入墟落杀掠齐民以为功王师两征犹踵其故智权贵右之滥封溢贵不吝也朝奏捷夕告急不诘也陷城弃师失律之将不戮也非诲之纵贼残民耶亦无异乎毒之酷矣独一宗吉如两广何人孰不死而宗吉声光将与日星照终古彼偷生幸富贵者竟何如哉竟何如哉
　　
　　明名臣琬琰续录卷十二
　　
　　●钦定四库全书
　　
　　明名臣琬琰续録卷十三
　　
　　（明）徐纮 撰
　　
　　南山黄先生墓碣铭　　杨守陈
　　
　　山环吾郡而其南若金峨诸峯尤峻秀先生乐之故自号南山而学者称南山先生无异词先生尝仕有官阶矣皆不称其官独举其号而先生之者崇其道也先生之道性乎天而成于自得其学圣贤为一鹄以知行为两轮尝曰学圣贤一分便是一分好人又曰明理务在读书制行要谨独此其所以道而学也方其少时已负文行之誉及其壮强益修耄老不懈徳足重于众功足昭于时言足立于世其可谓有道而甚文者欤先生讳润玉字孟清世为鄞人曽祖长卿仕元蠏浦廵检祖启翁隠卿授徒父良以先生贵赠文林郎行在交址道监察御史母严氏赠孺人生母史氏封太孺人先生方五歳侍母病夜不就寝家人已称其孝六岁就坐立屹然不与羣儿狎书过目輙成诵师竒之十岁行道见遗金不拾途人悉嗟异岁十二闻郡守王公琎肇举卿饮酒礼于郡庠往观之黙识其仪归书于册师愈竒之岁十有三时改元永乐命江南富民实北京其父当行先生诣官请代官少之对曰父去日益老儿少去日益长官异而从之踰年抵京受廛北城外十里所沙漠寒冱茫无人烟先生与同役筑室城北闾倾訾给徭赋垦圃鬻蔬以为生人或不堪其劳瘁先生安之稍隙輙肆力于学以已心为严师而蕲造乎圣贤择然后语确不可易焉揆然后动端无所苟焉京有富翁仅一女招先生寓宿其家而同贾先生辞或问之曰瓜田不纳履也其慎行若此里中弟子多从之因教且学间为文辞不作组丽蔪刻之语而理致渊永人喜诵味之补郡庠生京闱乡试擢礼经魁会试授建昌府学训导丁文林公忧改训南昌府学蔚有声绩用荐拜行在交址道监察御史出按湖广罪斥藩臬郡县之不职者至百有人威望赫然英庙即位以学政衰弛命廷臣举有学行者为宪臣以董之杨文贞公以先生荐遂陟广西按察司佥事屏浮藻奨俊贤士风丕变时冦起军兴都指挥呉某妄掠子女万余口先生劾而归之副使李公立人民死罪且数百人亦为辩出之万口称快南册卫在万山中瘴甚戍卒岁死或几半为奏移于夷旷之地人感之至今丁史孺人忧改湖广按察司布宪亦严廵抚都御史李实张甚藩臬皆折节下之先生独无加礼而连黜墨官二人又皆其乡戚也故发愤诬奏先生不暗刑律先生弗辩也左迁和州含山知县浚麻湖以复逋租阅芦埸革其积弊徭均讼平民感恱之请老致仕寻以子隆贵封承徳郎南京刑部广东司主事闲居简出日惟玩味经义无厌足平生著述甚富以朱子尝欲编礼记附仪礼乃取仪礼所为四卷而以礼记比类附之不类者附诸卷末首亦各有意义又以五礼独缺军礼因取周官大田礼补之而以礼记诸篇载田事附焉别为一卷通五卷皆为之注释曰仪礼戴记附注以小学四书诸经注家或遗或悮撰经书补注以大学中庸旨皆渊粤撰学庸通旨以礼记深衣制十有二幅郑氏误注为裳而玉藻长中继掩尺注亦误撰考定深衣古制以四明新志芜撰寜波简要志以道德经阴符经古注皆昧各为之注尝因安逺侯漙问古兵法为注孙子其它备论理事曰南山录杂着诗文曰南山稿皆藏之家居二十载寿八十有九而卒时成化丁酉五月二日也卜某年某月某日塟某处隆具状属余铭呜呼诗有之虽无老成人尚有典刑老成人之重于典刑也尚矣吾鄞风俗自古朴淳大里之髙节董淡之纯孝可征也宋庆厯淳熙以来诸老杰出表以驯行阐以正学既骎骎于古矣有国初士犹修徳行砺名节尚道学而文艺仕进不甚贵之逮于今则文艺日以盛仕进日以繁而向所谓徳行名节道学者或莫知省于是老成人凋谢尽矣而先生岿然若鲁灵光之独存后生小子有志于古者尚可宪而则焉今亦已矣噫痛哉先生性刚介寡交游其所称许者四方若李文毅公时勉薛文清公瑄不过数人而乡邦尤鲜独与守陈祖考栖芸先生虽显晦不伦而以道徳相契往还间人见两先生皆伟貌丰髯荘重严毅畏之若神莫敢即所谈惟法性道之渊文辞之粤未尝一语及世故守陈少撰杖履侍侧闻绪言为多长与隆同舍学且乆逮先生归老尚时获亲炙之故知先生为深宜隆之以铭属之也先生室范氏封孺人赠继室以舒氏五男长性永新训导次教次道宣义郎次隆以进士累官四川按察司副使亷毅公雅政声章甚次达国子监生孙男廿有七曽孙男十有九先生位不满徳而年龄之迈子孙之显且若偿之矣况又有不朽者在乎铭曰在古圣人未始不学其学伊何道徳矩矱敷为勲劳着为言议以泽当时以觉后世譬彼天道生物为心霆雨发育日星照临是二道者葢难乎备姬孔至哉程朱其次爰及吾郡二敏（丰清宪髙宪敏）四先（袁杨舒沈）深寜（王应麟）文洁（黄东）亦各有传晚生黄公天性孔懿自其少时克已孝义长而好学昕夕简编心验躬履誓趋圣贤明理在书谨行于独发是二矢射彼一鹄乃齿乡论乃作校师道遵教洽厥声四驰乃陟于朝六察是职茹雪啮氷隼翔鹰击天子曰咨学政日靡慎简宪臣俾振而起八桂成林丹徼之极鴂舌卉裳在泮挟策先生不鄙示之周行沃醉俾醒瞽豁而明徙莅湖湘专典臬事鹭车所临风声逾厉彼贵方逞我守其恒哫訾栗斯则匪我能攻诋既成用宰百里斵楹为杙大匠斯鄙素位安命何怨何尤利兴害去惠泽滂流尚丹其心遽白其髪飞不尽韩归休于樾有子克肖亦豸其冠孙曽蛰蛰敬恭暄寒闲居简游旧着是阅渍墨磨丹之死不辍仪礼为经传惟戴记合而注焉晦翁之志经书补注庸学指归有刋彼误有拾此遗道徳阴符暨孙武子亦各注之以阐厥旨深衣制幅误注为裳千载之谬一朝用章格言孔多厥有别录余文暨诗亦溢于椟古者不朽惟徳功言先生庶乎郷之前贤嗟彼蚩蚩躭宠与利行朱懐金以炫于世奄其逝矣湮灭无闻孰与先生身没名存我铭斯立匪但焯徳且以砭愚庶其有怿
　　
　　右佥都御史汪公神道碑　　杨守陈
　　
　　都察院右佥都御史汪公被命整饬蓟州山海边备兼廵抚顺天永平二府越二载得疾请归未及报疾已亟舆至京师之居第卒成化十六年四月二十三日也年纔六十有三自将佐守令下逮兵民皆悲慕不已交章列其行治请赐塟祭以宠异之制曰可旧典凡四品以上赐祭三品以上加祭赐塟今公官仅四品而塟同三品实异数也非有大得乎下而深获乎上曷克致是公姓汪讳霖字润夫庐之六安州人髙祖富徳安府同知曽祖景道莘县知县有能誉尝被赐金帛之征祖克敬不显父洪麻城县学教谕以公贵累封大理寺丞母（阙）氏累封太恭人公承家训起州学登进士第拜监察御史出按云南操已慎布宪公谳狱多所平反吏民安之丁封寺丞公忧复职按浙江持其素益励时锦衣卫指挥门达方秉权熖熖其子商于浙自镇守官以下皆曲意恱之以公独不礼也归譛之达怒遣校尉侦之卒以无罪也还掌江西道适今上嗣大统言官劾门达抵罪荐前都御史王公竑李公秉皆复任天下称快公预力焉先是两广蛮冦出没且十载屡征不克至是命赵都督同知辅率师征之遂命刘御史庆与公察官军有主事与冒功者皆寘之法公与刘恊心申令师肃然惮之自京抵两广所过按堵且以策赞师捣贼巢穴如破竹既而审首级有妄者斥之俘获有系吾民者纵还其乡凯奏论功拜公大理寺丞秩满陟本寺右少卿寻擢都宪被饬边抚郡之命遂乗驿徧所治戒将佐练士卒葺城堡楼橹简器械军声用张敌莫敢犯且厉守宰俾勤恤民隠无或迫违旧例边军粮饷永平府给古北口蓟州给山海闗皆以车运费重而途艰然縁边米价颇贱公请以银代粮分给之兵民两便皆欢欣戴感之公性孝友丧父哀甚迎母就养京邸逮都宪考最例进阶公请辍阶进母太恭人之封及死惟以弗克终养为恨焉至公之为人寛厚温恭临政详慎未知徼赫赫名然其所治无论朔南人皆恱慕之公娶张氏封张孺人子男五人长曰睦阴阳训术次曰晓曰暐俱州学生又次曰昉曰■〈日良〉孙男十有二人睦辈卜塟于其州之地既请丘祭酒仲琛铭周侍郎尧夫表矣乃复请余碑焉余与公有雅弗克辞系之铭曰六惟古国皋陶所封于今为州公家其中公之髙曽以逮于今三世显荣公大厥绍奋登甲科遂典六察威惠所加六诏两浙两广麻沸帝命师征公监以宪有闻无声孰狼孰贪孰猛如虎孰敢干令以犯吾斧运筹位帅师捣贼窟封豕长蛇是絶是忽矜彼系累有我赤子从而释之还厥宅里奏捷第勲丞于大棘贰卿无何都宪是职惊车按边将士用锐髙城深壕敌駾而喙督守与宰字其下民雨稿俾秀化愁为欣胡不耄老仅耆而逝小大迩遐交伤并喟天子有诏斧封巍巍刻石墓道过者式之
　　
　　少詹事柯公传　　王■〈亻与〉
　　
　　学士柯公讳潜字孟时别号竹嵒兴化莆田人其先晋江人五代时有讳寳者官大理评事徙莆之武盛里生宗戸部员外郎峡戸部主事长阳尉济长阳生朝阳令璇璇之孙赠承事郎昱再徙邑中安乐里今所居何山是也承事生海丰令新之由海丰二世海阳尉峃海阳以下又六世至公髙祖宪孙曽祖君寳祖徳平皆不仕父原琪用公贵累封奉训大夫尚寳司少卿兼翰林院修撰配戴氏累封宜人公生有竒质颕异絶人数岁能作诗十五能为举子程文从乡先生林知县庭芳方行人澥游补邑庠生正统甲子领乡荐当赴会试以未忍离亲未果行遂携书入莲峯僧舍讲读不辍戊辰会试中乙榜辞弗就教职入胄监攻苦敷淡益肆力于学景泰辛未再至礼部遂中甲榜进对大廷赐状元及第赐朝服冠帯公上表谢越数日授翰林修撰公丰神峻整言动谨饬是时翰林诸老多在咸爱重之为之延誉未几赐五伦书正经四书寻用荐入经筵自是凡朝廷用人有制作加恩典公皆与焉壬申四月升右春坊右中允兼修撰五月预修歴代君鉴书成赐白金千两绮二表里甲戌二月礼部会试为同考试官五月预修寰宇通志三载满授勅命进阶承徳郎推封二亲及妻戴氏继室俞氏丙子五月通志成升司经局洗马仍兼修撰加赐白金文绮八月考应天府乡试舟维淮扬有举子鬻私者暮夜投公公叱之彼固以请以所赂遗置公前公怒命执付有司治以法是秋埸屋肃然比掲晓咸称得人还朝乞归省未行英庙复辟改元天顺更授公尚寳少卿兼职如故仍许归省己夘二月命修玉牒庚辰春命偕吕学士原考礼部会试十二月命充东宫讲读官寻给命进阶奉直大夫加封其父母妻癸未二月复命偕陈学士文考会试会埸屋火罢甲申今上即位以随侍恩升翰林院学士三月有旨选进士年少质敏者李东阳等十八人入翰林院庶吉士命公教以古文词学八月上御经筵勅兼经筵官仍赐白金三十两寳钞三千贯文绮二表里九月奉旨纂修英庙睿皇帝实录成化改元八月考顺天府乡试九月玉牒成赐宴兼赐白金文绮寳襁丙戍廷试典读卷赐钞千贯是月再奉旨教庶吉士林瀚等二十四人十月赐新刻贞观政要十二月命掌翰林院印丁亥五月实录成升詹事府少詹事兼翰林院学士赐白金三十两金织彩段三表里折衣罗三表里赐宴礼部十月赐大明一统志戊子二月命日侍经筵讲读自辛巳迄戊子凡遇午节輙赐牙骨聚扇上有御制清暑歌解愠歌及诸家绘画金织扇袋五色圆寿丝缕虎头绦画艾虎七月有诏议慈懿太后山陵事内阁大臣先进章公率僚属继进论合塟于礼为宜明日文武羣臣复继进未得者公复具疏期以死请曰朝廷大事臣子大节舍是奚所用心顷之俱召至文华殿谕可其奏众欢呼而退十二月赐经筵儒臣七人袭衣冠履公已闻父丧上命即其家赐之既而有司为少卿公请祭命并与塟盖异数也公感激御哀就道抵家不入中门寝苫枕块不脱绖帯择塟地于所居东一里许和温山麓以不忍离丧次图绘形式付其弟通州学正江董成之时母戴宜人在堂事之逾谨备极甘脆己丑九月季弟澍病亲为调药比卒殡殓皆厚后朔望易期服哭失声而后返衣衰居苫次君子谓之有礼庚寅正月戴宜人属疾越五日卒公哭踊絶而复苏朝廷闻之复遣官谕祭辛邜四月有诏起复祭酒缺员久难其人上知公刚方将用之以厌士论公闻命具疏乞终制大畧忠与孝岂有二致事君事亲初无两心使亲丧可短则他日所以事君者可知矣上览疏许其终制公素无疾至是以乆居苫块患在是风痹未平而寒热继作公自知不起呼学正君与之诀瞑目而逝时癸巳八月十一日也年五十一讣闻上悼惜遣官赐祭复命工曹营塟公娶戴氏先卒继俞氏南京礼部侍郎纲之女子三长森次林戴出季宗文侧室王氏出女二公天性孝友事亲养志友爱二弟抚育从子尤极恩意念季氏早没悉以先公所寝室让与其子室壁而自与学正君别作室于都厅东西以俭陋自居人以义称公禀气峭直操行取舍发为文章严整有法类其为人其为诗新清微婉尤有风致其性喜游供职之暇时偕二三知己穷览胜槩雅歌投壶分韵赋诗襟度豁如也既综院章即词林后圃结清风亭亭下鉴池莳莲决渠引泉公退宴坐其中又翛然若真登瀛洲者至于遇事感发言论侃侃掦搉古今较然自负如公者可谓动静不违守之以正者矣故虽官庶僚已系天下之望位日通显望日益重虽尝以圣贤之学启沃圣心其平生所藴蓄抱负葢未及少施于天下故其殁也匪徒士君子伤之虽天下苍生其素所属望者葢不能无缺然也使天假其年上柄用之其所经纶赞理宜何如哉予闻之宋儒明道之卒也或有问于富韩公公曰伯淳无福天下人之无福又不知今日之知公者有如富公之知明道与否也■〈亻与〉忝与公同年及第同官翰林二十年辱公契受为深公易篑时其家人咨以后事公无他语第曰尔徃南京见王学士访之噫顾予何人敢承公死生之托耶阅月讣至予既为位哭之谨论次其平生以为传授其子孙宗支使传焉
　　
　　太常寺卿王公墓志铭　　王■〈亻与〉
　　
　　公姓王氏讳献字催臣号退庵杭州仁和人也曽祖讳思诚元医学提领祖讳性安冠帯医士赠太常寺卿兼翰林院侍读学士祖母杨氏赠淑人考讳智初封编修后累封赠太常寺卿兼翰林院侍读学士妣顾氏亦累赠淑人继母俞氏封太淑人公天资颕异覊贯知读书记诵日数百言不烦熟复即终身不忘十五学通经肄笔作举子程文十七领乡书明年景泰辛未登进士第与状元柯潜等二十八人同进学东阁赐居第给太官酒馔及膏纸费命内阁大臣典领之葢不别立师不出就外署一如永乐初科故事公感际遇益肆力于学工古文词在同年中最号敏瞻时公犹未娶吏部侍郎淳安项公见而竒之以女妻焉癸酉授编修与修寰宇通志升修撰天顺初乞归省赐路费钞逾年还朝命入内馆授中贵人书癸未春同考会试会贡院火秋复试复为同考是科先后两入帘不改命者惟公一人丙戍修撰秩且满先公讣至即日陛辞星行抵家治丧塟戚易两至暇日与乡人接恂恂厚谨无一毫早达贵侈之态人以为难寻用荐起复之公疏乞终制服阕升左春坊左谕德兼修撰庚寅命充经筵日讲官赐大红织金袭衣束帯冠履辛夘再赐大红罗衣一袭是秋主考顺天乡试壬辰充廷试读卷官赐寳镪千缗未几升翰林学士癸巳赐金帯本朝学士非典密务侍日讲者皆不与是赐葢异数也乙未复充廷试读卷官赐寳镪千缗丁酉朝廷用儒臣议追崇先圣礼乐遣公祭告阙里北还适所尝与修宋元通鉴成升詹事府少詹事仍兼学士戊戍皇太子出阁命侍讲读于文华殿又命偕学士南昌谢公教庶吉士梁储等于玉堂外署满三载乞恩移封父母诏许之今后凡朝臣五品已封者即四品不封先公既赠谕徳又加赠詹事皆兼两衔妣亦由宜人加恭人人罕与为嫓辛丑主考会试壬寅修文华大训成升今官甲辰丁未再充廷试读卷官复赐寳钞葢自擢第入翰林于今三十有七年先后握院章者十有六年而年已五十余后进推公为先达知己期公于大用公虽谦不自居而亦颇自信其必至然讫不登枢筦履要剧以少展其所抱负君子惜之所谓行止非人所能为而天实为之也公为人性度夷坦襟宇澄霁与人交洞见表里为人谋不择利害尝有同官最厚者卒而子幼家事为二弟所将公忿然不平乃拉二三友为之处分不得逞遂造为无根之谤以诬公好事者从而扇之公虽弗为辨而亦不能释然于懐卒之以此龃龉终身而不克永年于是识者又深惜之谓人众胜天而不可尽诿之命也公学春秋三传作诗文有竒气好论而切于用事作字亦飘逸类其为人客至对奕终日其所自奉虽俭而供具必丰比遭谤则罕与人接过亲旧亦寡言初拜官时年方少而癯眇中岁渐丰腴比年乃更羸然如不胜衣葢时已属疾犹日侍朝供职相知者纔一再晨不见而公已易箦矣成化丁未八月四日也享年五十有四讣闻上悯惜之赠礼部左侍郎遣官谕祭命有司营塟殁后三月兄惟贵自乡邑来归其丧以某年某月某日塟某山某原因念公之子霆乆废于癎疾虑无以绍其嗣乃请于朝以其仲子云后公制可之并以云为国子生俾之有世禄焉吁哀恤之典厚矣公配项氏赠淑人先十二年卒生男一即霆女三继刘氏亦卒侧室生女三皆幼予曩在景泰初与公同年及第同读中秘书又同官翰林同居一坊交相契而往还甚欵宻一日公与童庻子大章过予大章好谑浪喜恱相谈死生之理自谓其体太魁硕当不寿公亦清修不耐老吾二人先死铭皆于予是属葢予仅长大章一岁死先后未可知若公则少予十稔我铭当以属公皆笑而颔之后予去官南京二十年不迁大章卒予不及铭惜其自立大节如不附石总兵求官至挽之不去解纷二朝士廷辱石氏之党上怒索其人而大章不妄指以逭已责当时称之而后世无传焉予深有负于大章也顷予被召北来而公之殁甫十日谓可圗践言于公而公家不予知遂不嫌自售请于编修君得其所述事状为按而序之葢千载之传虽不宜托之芜陋謭浅之词而片言之诺庶足以全夫朋友死生之义故不复他恤而卒为之铭铭曰仕既逢时位亦不庳直骛横驰靡适不宜胡啬其施而止于斯尚永于垂刻此铭词
　　
　　戒轩先生传　　杨璇
　　
　　先生常郡锡邑人也讳善字择贤姓冯氏故邑着姓髙祖亨甫曾祖达卿皆业儒大父彦嘉福建都卫经歴父景春先生天才极髙性刚果遇事不少假借故号戒轩以自惩时学者未知所尚慕先生立言行已皆以屏斥浮词敦尚实行卓然为东南文学之倡年二十为州里师摘发疑义为学徒陈道诸老生无能论难者长益肆力文学期厎于实用宣徳初兵科给事中陈圯左迁邑丞察其贤以经明行修荐为本县儒学训导先生辞不获乃曰庙堂之臣恢弘事业学校之官陶冶人才人才成则事业见卑其职岂朝廷养士意邪乃拜受之先生虽以书经起家而博通五经其论学术则曰五经一理也兼通而时出之始克称儒自汉以来儒者执一经以名家非所以博学而反约之也其论道统则曰斯道在天下有原有统原出乎天统存乎人吾邑自俞尤诸公得接文靖之传于绍兴嘉定间既久而晦蚀数百载之下岂无上接其传者乎乃建议以为圣贤乃儒教之根源道徳之脉络学宫旧有祠多歴年所浸至芜废今宜以中楹复祠文靖公以下五先生东楹则祀乡先贤如唐李绅辈西楹则祀有功于学校如元虞荐发辈上书当道遂从其议葢先生以继往开来为己任倡明道学力拯颓风复还于正是以士子翕然从之而先生之革俗弊不用浮屠大为时辈诋笑缙绅间亦有毁其难行者乃取朱子家礼质以太祖髙皇帝御制孝慈録等书并朱子后来所行与家礼不同者逐节笔之如丧礼旧以嫡继慈养母斩衰三年祭祀则四代共一祝板之类皆革去家礼旧文一遵国朝制度如深衣续袵钩边丧礼惟父母用哀辟领负版与夫祭礼冬至立春不祭始祖之类一以朱子晚年所行为主家礼原文不复载録以至引用诸书并汉唐宋以下诸儒居家杂议有可依据者卒为一编名之曰家礼集说叙而习之以立修齐之本大意以为时有古今礼有损益修而正之变而通之此家礼旧文虽少变于今日而未始失其礼意也知礼者是之其书遂行今江南士庶家皆遵之民风亦为之一变初先生父以诖误备边母悲哭丧明先生帣鞲侍养躬自洗濯衣不解带者十年母目复明至是父归卒庐于墓者三年有司欲举孝行先生以母老固乞近地迎养奏可复升安庆望江教谕先生自负甚逺恒欲章封事论天下大计复念犯位卑言髙之分则又叹曰时不我值命也奈何一析去牙角既无所发其忠爱则以劝进后学为事旁引曲谕务启其聪明故出门下士随才各足一时登拔者独盛于他郡尝典江西乡试黜浮崇实士论多其得人景泰纪元以秩满赴铨曹见撤民居为巫立庙走告大宗伯胡公濙愿罢其役词气激切胡公壮之谓其心术正大不宜屈置闲散方将荐闻而先生竟致政归当是时年六十三矣又十三年而预自为志又三年而终得年七十有八其自志曰昔孔明自比管乐时人莫之许今时人许先生有匡世之才卒靡冷官而止人皆惜之先生无闷也其教人以伦理为本词章次之化导谆恳能得士心故没而士子思之有司崇之锡山望江各崇祀于乡贤祠有子三人泰济豫泰世其业领丙子乡荐其平生所著扶树教道有戒轩文集若干卷宣寄性情有戒轩诗集若干卷参订古礼有家礼集说敦厚风俗有锡山望江二志其门人分职中外者自郎中李灏以下余二十人具载先生自志而独以璇为合志故于其殁也既表其墓以为天下恸复疏其事为传俾泰附之家乗以俟史笔
　　
　　论曰余读戒轩等集知汉儒之不好法言也道之行废命也先生为贫而仕非有行道之责既老不自休抑有何也孔子云文王既没文不在兹乎安定为苏湖授敎门人皆有可观后世与韩范并称立功与立言所得有不同哉然先生非儒官亦不能著书如此云
　　
　　戒轩先生预述墓志铭　　失名
　　
　　戒轩先生锡人也冯其姓善其名择贤其字父景春不仕大父彦嘉福建都卫经歴曽祖达卿髙祖亨甫皆不仕卒戒轩平生读圣贤之书乐圣贤之教求尧舜禹汤文武之心志尧舜君民之志不戚戚于穷恒熙熙自足年二十受徒州里三十九举经明行修任锡庠师转崇明六十试官江西六十二致望江教谕政归锡奉母终老焉以父母即天地严加孝敬故于生事塟祭一遵于礼不敢有违其为人性刚劲触事易忤一毫剉人若挞市朝故号戒轩以自抑其性气先生天才颇髙识量亦异于众善料事人亦借服门人郎中李灏布政杨璇叅谟冯諲佥事谈泰府县职陈给王纳辈学职杨盛唐旭辈二十余人施政立事惟杨布政合其志尝曰天下人才一邑人才也吾邑若此余可类推后世不及唐虞三代者人才为之也恒欲封事时政不敢犯位卑言髙之分吁孔明穷耕南阳自比管乐时人莫之许今时人许先生有匡世之才望先生有匡世之佐任卒靡冷官而止人皆惜之先生自若也使先生果能显任其能匡济否乎或曰先生志尧舜君民之志得其位必行其学恐行其学不能阿顺不得久居其位冦凖韩琦贬斥未尝无也在朝见撤民居为巫立庙往告胡宗伯劝其力諌罢其役愤切言激人笑其戅以此观之可见其忠君爱民之心正大矣虽然此皆空言特论心之所存而已先生自致仕归自以不能行道济时恒歉于中录医方合药以拯民疾达家礼以正民俗修志书以笃民风躬行孝弟以敦伦理俭治家以杜华竞乡邦吉凶事咨访而后行奉母之余惟琴棊适趣而已不预余事以书经起家教其冡子时泰登景泰丙子科吴启榜乡贡进授河南渉庠教谕分俸就养于家天顺六年七十五岁自感康寜无恙安享天禄仿杜牧之生前自为墓志越成化乙酉六月十六日卒于正寝享年七十有八岁卜以是年九月十六日塟于开原乡惠巷之原从先兆也配卢氏先卒生三子长泰娶秦叔象女次济娶殷序宾女庶子豫娶周信民女女一适谈熙呜呼若先生之生平出处渉歴备至弗畔于道式克至于今日休亦百中之一二耳懿哉乃系之以铭铭曰教官三纪归老岩阿人以为少我以为多存顺殁寜吾末如何自吟不尽留后人歌
　　
　　明名臣琬琰续录卷十三
　　

　　●钦定四库全书
　　
　　明名臣琬琰续録卷十四
　　
　　（明）徐纮 撰
　　
　　大学士彭文宪公言行录　　尹直
　　
　　彭时字纯道安福人进士第一歴仕正统成化间位至少保吏部尚书兼文渊阁大学士卒年七十赠太师谥文宪
　　
　　公自少端重寡言不与羣儿相狎戏惟奋励读书治春秋从叔父佥宪及宪副二公学属文輙有惊人语二公喜谓他日必为宗公及领乡荐入国监博学精思为海内士所推服祭酒李文毅公尤以公辅器待之初入阁与泰和陈芳洲诸老游公虽晚进积学素履殆无愧焉后复入阁英庙方倚任李文达公有事数召面议文达退即谘处于公辅益居多其有不可者每据理力争不肯一诡随初或意相忤乆之心服其公且明语人曰彭公真君子也天顺末锦衣卫指挥使门达甚见宠任忌文达与相轧阴中伤之上曰李且得罪行专用彭某中贵以语公公矍然曰李公何遽至此因为力辨其诬语闻文达得释河南有卫官颇强横凌人刺事者诬其谋反门达煅炼成之公曰人可轻杀耶具言于上竟得从末减活其家数十人今皇帝嗣进吏部右侍郎兼职如故是岁秋同知经筵丙戌乞归省诏驰驿往还太监许安致道理费长随张敬护送抵家未踰月手勅促还朝丁亥二月至上慰劳之六月以四川宣府辽东地震上疏陈六事皆规切时政八月总裁英庙实录成进太子太保兼文渊阁大学士尚书如故戊子夏陈荘靖卒公上疏言才识迂陋今冒居内阁首僚何以下副羣望乞妙选出众才贤擢居前任上曰卿辅导有年才识老成何以辞为慈懿太后崩诏大臣议塟所众相视莫敢先发公曰梓宫当合塟裕陵主当祔庙此一定礼无可议者具疏引汉文帝合塟吕后宋仁宗合塟刘后故事乞念纲常之大体先帝之心必求其至当此实纲常典礼万一有违在廷百辟将有言之宗室亲王将有言之天下之大万世之逺亦将有言之岂能保其终无据理改而从正者乎上犹重违母后之意未允公与在廷文武羣臣伏文华殿以请或至呜咽泣下上为之感动卒从礼制是秋彗星见越三台公上疏乞痛加修省而谓外庭大政固所当先宫中根本尤为至急望正名分均恩爱以广继嗣为宗祀大计又言大臣进退皆宜断自宸衷不宜专任臣下如平昔察知其人或召吏部面议或召臣等叅详庶权出于上皆嘉纳之平凉土达满四反官军连失利都御史项忠奉诏往抚捕之公料其必成功而朝议汹汹咸欲再遣将出师公执不可或以危语动公公不为动未几献俘至议者始服上嘉赐俘奴一人己丑冬无雪上疏言自古旱灾皆由下民困苦怨叹之气感动天变而致近日光禄寺之买办各城门之抽分掊克太甚而献珍珠寳石者私贿估直之人倍増其直以规取府库以万民之供输而为奸人之所侵夺伏望尽革其弊以惠生民上是其言京师为之踊跃辛邜十一月彗复见上疏言徳政之要其一乞崇正道而母惑于佛事其二乞谨命令之传庶事出于一而无诈伪其三请退朝之暇延接大臣面议政事兼问军民之休戚访人材之贤否察治体风俗之得失其四言近闻嬖幸无故而受金帛者多工匠无故而冒官职者众是赏太滥也或罪不应谪戍而谪者或罪不至死而死者是刑太深也宜节赏慎刑以遵成宪其五乞以古之圣贤为法听受羣言勿恶其切直勿忽其迂逺苟当理者宜即行之其六言股肱之臣耳目之司近多至于奉承而嫌于违覆直行己意而不加斟酌乞戒励各官慎修厥职职股肱者事有不可宜再三执奏母率意而行司耳目者遇事为民病官为民蠧宜即劾奏母徇情而黙庶百官奋厉兴起事功其七乞清理三营草场减退豪势庄田严有司掊克之禁庶军民得所邦国永寜上曰然卿等宜益勉佐理
　　
　　太监刘永诚没言其有军功宜追封为伯公力争之或曰自古有封王侯者公曰此盛世事耶祖宗成宪具在谁敢违之事遂寝壬辰天下水旱相仍复上疏言时政阙失乞放归田里不许乙未正月升太保寻复病葢自己丑以后凡七在告上輙命医视疾遣内臣致猪羊鸡鹅酒米之赐踰月不出则必再遣焉病革衣冠端坐徐言曰死生常理不足惊但冒居天位上不能报国下不能养老父耳无一语及私问之亦不应是夕遂不起三月二十二日也公资禀既异加以问学之纯自少至老敬谨如一日居闲无惰容行则两手常端拱饮食不闻匕筯声尤不喜纷华先后蒙赏赉白金几千两彩币数百钞十万缗冠帯衣服书籍器玩鞍马饮食之类有加而公处之泊然终岁不一二宴会会未尝有音乐于物尤爱惜虽片楮寸墨未尝轻掷然非其义一毫不茍取与接人色庄气和无疾言喧笑谐谑声至于论辨事理则确然有不可拔者交朋友乆而益敬人有善称道之唯恐其不彰论荐人材未尝私以语其人常一典应天府乡试一主考会试四为廷试读卷官皆称得人大臣间为新进所媒蘖者必反复辨析且以爱惜人材之意上达言官以言语或微过被谴亦必委曲言其不足深罪赖以全者甚众（并彭华撰行状商辂撰墓铭）
　　
　　尹直赞曰洵美文宪早跻木天粹温如玉沉静如渊歴事三圣抒诚秉谦不大声色浮敦躁恬化机潜干岂徒代言
　　
　　少保商文毅公墓志铭　　尹直
　　
　　成化丙戌冬诏起前兵部左侍郎兼翰林院学士商公于淳安山中至则复职仍叅宻务公辞不允乃感激就任累迁太子少保吏部尚书兼谨身殿大学士丁酉以疾恳休上察其诚从之升太保兼职如故赐玺书金币袭衣瑶镪给驿以归抵家十载始卒丙午七月十八日也距生永乐甲午二月二十五日寿七十有三讣闻深见悼惜赠特进荣禄大夫太傅谥文毅遣官谕祭者四命有司营塟如制呜呼始终荣哀至矣公讳辂字弘载号素庵姓商氏始祖讳瑗宋嘉佑间自西夏都知兵马使来归赐地于邑之山子孙因家焉三世俱以荫补官至祖敬中考仲宣咸因公贵累赠资政大夫兵部尚书兼翰林院学士祖妣胡氏妣解氏俱夫人公幼颕敏卓越宣徳乙邜以壁经发觧浙闱正统乙丑会试廷试俱第一授翰林修撰寻命进学东阁务大期用继选经筵展书命遂进讲己巳升侍读擢入内阁时英庙北狩国势危疑妄有倡议南迁者公力沮之敌逼京城公与文武元僚经畧战守遣官抚辑甸居之众征各边师选兵入援揭牓其营购敌复伪为喜寜报诱擒额森书故遗于敌营敌得牓与书故自相疑遁明年景泰纪元之秋往迎英庙回銮于居庸闗草诏称旨赐酒果马疋既而锦衣卢指挥妄言南内事穷治不已公言此不足信狱遂不竟壬申初议易储公谓此国大事有皇太后在上臣下谁敢议此明日有旨会多官议附和者众公争不可踰岁锺同章纶相继请复储下狱祸不测公因召对力救纶竟得免丁丑春景皇帝不豫公即与陈公循倡请命复储以系人心不允继具疏公援笔増二语陛下为宣宗章皇帝之子当立宣宗章皇帝之孙拟诘旦进至期变作正月十七日也先帝复辟首召慰谕且问改元公对当同循等具请裁定又明日权奸嗾言官招摭再劾坐免朝廷寻知非辜欲复用不果公家居怡然养母训子杜门不出及复起首疏八事举切时弊戊子以地震乞罢谕以方托调爕岂宜去是夏诏议慈懿皇太后塟礼公同彭文宪公力言附陵祔庙理不可易至率廷臣伏阙泣请卒从寻因彗星见言官有所诬诋公力求退奉旨朕用卿不疑何恤人言至诘责言臣曰唐太宗用王魏朕用商辂何不可欲加谴调公言臣尝劝优容言官已荷嘉纳如修撰罗伦复请召用今因论臣而反责之如公论何特允所言召公至榻前勉慰再三寻升尚书仍兼学士蕃长满四叛官军往讨未下廷臣规再出师邀功有危语公与同官执不从未几捷至上喜赐公等俘奴各一己丑冬燠公陈时政之弊辛夘冬彗见复疏八事壬辰以天下水旱相仍请省科敛减力役寛两税弛利禁悉从之是冬奉敕修续资治通鉴纲目乙未夏进兼文渊阁大学士丙申加太子少保改吏部赐冠帯一品服时禁中建玉皇阁公论毁之又请建储寻因墨眚见极陈时弊丁酉兼殿学士时内臣汪直创西厂刺事权倾中外公与同寅指斥激切即为革罢公亦决于去遂得辞公配卢氏封夫人先卒勅塟邑西山之原子男三长良臣第进士仕至翰林侍讲先公两月卒于京次良辅以公荫授礼部主事孙男四汝谦国子生汝顺邑庠生汝晋汝泰女四曽孙男四良辅将以卒之明年某月某日奉公柩启卢夫人之封而塟焉前事以太常卿兼学士王臣所述事状属铭直公门生素承爱重方闻讣悲慨不胜铭何敢辞惟公丰仪山立襟度渊澄词气温徐平居敬慎不懈接人恭逊早擅三元旋登内阁以经济为己任以荐贤为己首务间论古今治乱事机得失贤否亹亹不倦文牍盈案裁决如流中遭诬间夷然不校权奸既败事白复起倚毘益切建白良多虽一时佥壬倾之举无能为卒之身退名完徳业着于当时风声耸于后世视古名相硕辅如勃之厚重崇之应变旦之沉静亦何忝哉先后蒙赏赉金币冠服书籍鞍马饮食之类频腆而自处泊然尝一主考会试五为廷试读卷官皆称得士于书无所不读为文浑厚雅赡诗主平淡不雕刻有集若干卷传于家葢一代伟人宗工铭以昭之宜矣铭曰天佑皇明川岳锺灵笃生魁杰为时伟人有伟文毅早擅三元荐登内阁叅秉衡钧展志行道克济中兴寻遭变故东归角巾坦懐泊虑训子奉亲蝇玷自白宠命更新匪躬匪懈弼亮经纶因天示变谠言屡陈宸衷孚契海宇义寜明良鱼水今昔奚频羣比丑正力辨以贞松栢挺秀阴霾廓清倚畸方切其如功成辞盈戒满奉身完名凉风曝日洛社耆英庆延哲嗣泽在斯民诸福克偹始终哀荣流芳百世视此铭文
　　
　　副都御史鲁公墓志铭　　尹直
　　
　　都察院右副都御史鲁公奉勅廵抚甘肃也甫下车即严明号令简阅部伍振张领目补剔利弊兵备咸饬声威逺着敌兵不敢南牧朝廷可无西顾之忧矣无何遽闻父丧请归守制属边务方殷代者不至弗敢輙离日尚墨衰从事摧毁劳劬形神瘠耗疾作不可治卒于闗内道之公馆实成化丙午八月十日也有司敛袭如礼归其丧讣闻上深悼惜遣官谕祭命有司治莹域恤典厚矣其孤以予为公同年素相善持同都副都御史李克承所述事状来请铭按状公讳能字干之姓鲁氏居世寜国泾县曽祖通寳国朝洪武初以民兵守御宣州有功升总旗十七年调广东新会县守御千户所子孙遂为新会人祖讳保輗考讳真号素轩先生以公贵累封户部员外郎妣周氏继母陈氏俱宜人公资质端重性聪敏早嗜学素轩喜曰吾世武弁以儒业起家必是子也遂遣从经师游年十六选补邑庠弟子员勤励不懈学大造诣景泰庚午以书经领乡荐甲戌登进士髙第观政冬曹时永兴王薨公奉命营塟事提督有方事如期集还朝除南京戸部四川司主事天顺戊寅丁周宜人忧辛巳服阕改戸部山西司初考绩最推恩给勅封赠父母成化丙戍升员外郎明年以继母丧去官辛夘起复改江西壬辰考最给诰推封如制寻升湖广司郎中癸巳升陜西布政司右叅议戊戌进左叅政庚子升右布政使寻转左使甲辰升都察院右副都御史廵抚甘肃公歴戸部曹务繁剧区画综理严宻而均适国用以舒司徒多倚重之在藩时分守临巩二府清水县城乆圯敌兵卒至公亲卒官民兵且筑且战城成敌自遁去继奉玺书总理各郡三边粮饷都行三司屯粮征运以时逺近有等而民力不疲每岁户部给来籴米银数十万两旧多干没于权要公估直分籴龠合无亏而兵食以足创会计堂一所于公堂之左凡民徭边储洎王府禄米所当预计者则集僚佐筹度其中务在均节官民两便故岁虽祲无稽逋甲辰岁郡亢旱不登民相食公处祷郡望百方区画古今救荒之宜举行殆尽由是多所全活虽间至死不怨而一方卒赖以无虞公之力居多朝廷嘉公劳勚肆有廵抚宪臣之命是年十月也公生宣徳戊申九月二日娶罗氏有淑徳子男二长文衡次文鉴呜呼公为人温厚坦易慎交际口不道人过失至论公事则执定见侃侃不回职所当为鞠躬尽瘁歴官三十余年位跻三品甘嗜淡素如布衣时葢志在泽民安社稷而已铭曰岭海之间清淑攸萃惟我鲁公颕越羣类早与计阶甲科廷对荐歴民曺国赋充倍出牧陜藩旬宣罔懈振张领目简畧苛碎属岁大祲百方振贷亿万生灵抚摩劳来民免流亡感激爱戴佥曰微公此生岂再令闻以昭帝心简在制曰尔能敌吾所忾乃迁都宪凛凛风裁惠满棠阴威行榆塞素志方伸营星奄坠恤典既优弗寿奚慨勒词贞珉昭示永代
　　
　　工部尚书谢公墓志铭　　尹直
　　
　　皇上临御廿有三年既乆于总揽洞鉴羣情乃赫然涣比纯违更置一二大臣首召直于南都叅典宻务且起致仕都宪刘公叔融正中台继擢李公咨徳位冢宰公位司空刘公召和为少宰黄公文昭贰宗伯吾江右士夫素以刚介寡偶一旦聮陟舆论翕然称快予辈感激胥规诲矢心匪躬期不孤简任而工部政务尤号猥冗公方去翰墨躬校案牍严勾稽剔蠧弊谨物料出纳之数正匠作逋匿之罚工师宿黠者悉逐斥之不得近左右凡有营缮必计程期虑财用以授属职亷能者董之故费出有经力役无困明年春公得痰疾在告三月上书辞俸优诏不允疾少间亟出视事病复作是夏五月十九日夙兴盥颒讫衣冠出坐小斋溘然而逝讣闻上深悼慨特赐钞万贯赠太子少保遣官谕祭再命有司治茔如制葢宠任方隆而遽不禄惜哉其孤纪以刑部侍郎何公廷秀所述公事行丐予铭天顺庚辰予同考会试得公卷列之第三为天下书经魁进试于廷英宗皇帝覧公所对策嘉恱之擢第一传胪之旦褎然众中缙绅属目阁老李公文达尤喜得人后有及第者輙曰安得伟器如谢某者乎除翰林修撰同庶吉士读中秘书由是所学益慱而精上初嗣统进公侍经筵被赏赉预修英庙实録据事直书得史官体书成升左春坊左谕德加赐银帯尤腆继修续通鉴纲目时预修者仅十有四人公分修元史凡所褒贬一依朱子书法多正前史之缪既成进御升翰林学士宴赉有加尝因星变上疏陈五事一正宫闱以端治本二亲大臣以询治道三开言路以决壅蔽四慎刑狱以广好生五戒妄费以足财用忠恳剀切多人所难言者丙戌同考会试甲午主考南畿乡试鉴别精明得士居多戊戌皇太子出阁诏简儒臣侍讲读公与焉庚子升礼部右侍郎凡制度仪文多所裁定前所未有者必稽经据史叅以时制其为仪注务使考行一时同事者咸推公练达故迁司空政绩卓然有非迂腐者可比公讳一夔字大韶姓谢氏其先本晋太保文靖公安之裔世家南昌之古源祖永亨避仇匿姻丈王氏家遂从其姓及公贵显乃请于朝复谢姓曽祖公政祖即永亨父得仁福建汀州府推官俱累赠资善大夫工部尚书前母（阙）安人母范氏俱夫人郡推始授汀经歴以亷惠得民被荐升推官谳狱明恕正统己巳沙县大盗起攻围汀城势炽甚郡推集民兵助阃帅守御屡剉贼锋围既觧官军诬执村氓四百余众为贼又为力辨得释民徳之寻卒于行营汀人建祠焉公尝得告归省先茔因往汀祠祭奠遗民迎拜欢然相爱皆叹公贤贵信为郡推阴徳之所致欤公娶邓氏累赠夫人先公三年卒勅塟邑之（阙）山之原至是诸子卜以（阙）年某月某日奉公柩合窆焉子男三长纲乡进士早逝次纪次经孙男五骐邑庠生骥国子生次鳯骅骝俱习举子业惟公天资温粹性乐易待人接物一本于诚未尝有所忤故人无贵贱咸爱敬之尤笃于友谊有悮罹法网不能自白者必语所司为辨之或材可用而沦抑下僚者荐诸当道不幸客死为归其丧或恤其孥又置义学以训乡族子弟置义田义仓以赈贫乏皆仁厚之所推也公自少至老好学不倦所著述不为竒崛雕刻之词而温厚详雅类其为人有古源文集若干卷藏于家初公从侍读尹鳯岐先生游先生语人曰大韶他日所造吾不及也吾于父子间见之矣卒以大魁官学士位司空文行功业所成若此先生之言信哉予少公二岁先入翰林及公一蹴位予右顾以座主见待不少违然同官同事朝夕洽比凡二十年予乃出二春卿改南都暌隔乆之幸复同跻崇秩重期白首相周旋孰意永诀予尚忍铭公之隧耶然匪予铭其谁宜铭曰皇明杰魁多出江右有伟谢公早种灵秀经史慱通义理精究先皇策士惟公实褎华秩崇资荣跻显授论思献替蜚英腾茂纂书典礼正讹刋谬圣明励精任人求旧贤硕彚兴鸳行聮簉公陟司空剸裁纷紏宿弊以清人望以副推公先君式遏乱冦开释非辜阴徳实懋公食报宜尽自天佑名位既崇胡勿遐寿寿虽弗遐恤典优厚天匪昧茫殆昌厥后勒铭贲幽永世无朽
　　
　　明名臣琬琰续录卷十四
　　
　　●钦定四库全书
　　
　　明名臣琬琰续录卷十五
　　
　　（明）徐纮 撰
　　
　　懐逺伯襄毅山公神道碑铭　　王伟
　　
　　书曰天惟纯佑命则商实诗曰维狱降神生甫及申维申及甫维周之翰是则上天眷佑人君必赉以非常之佐然后可以成莫大之功有若故特进荣禄大夫右军都督山公殆所谓非常之佐者欤按行状公讳云字（阙）父讳青洪武初随侍太祖髙皇帝平定海内以功授燕山左卫百戸已而从太宗文皇帝奉天征讨歴升中军都督佥事母（阙）氏封（阙）人永乐元年都督公以疾卒于官公以冢嗣袭任金吾左卫指挥使节随车驾征迤北功为诸将先调府军前卫掌印寻升中军都督佥事宣徳二年奉宣宗章皇帝制谕充总兵官挂征蛮将军印出镇广西先是广西溪洞猺獞叛服不常数为边患公至镇之以静照之以仁严号令公赏罚亲率官军与叛贼韦朝列等前后十余战临机应变能以身先士卒故所向无前斩贼首凡一万二千二百六十九降贼酋三百七十七获被贼抄虏男妇二千五百七十九俾各寜家擒虎豹三百四十献于朝筑永平等九堡葺宣武等四城剏铺舍五百二十七由是蛮夷慑伏居民按堵天子嘉其功进公右军都督同知赐红织金罗衣一袭仍下诏奨谕有亷能公正善抚军民实副委任之语今上皇帝嗣位念公守边日乆厥绩茂着乃赐以白金彩縀正统三年九月二十日公以疾卒于镇有司以闻天子嗟悼辍视朝一日遣官谕祭命工部营塜圹赠公卒之明年二月六日归塟先茔之次墓碑未及树子俊以疾不能任事白于朝以弟泉代厥官泉乃以碑文为请呜呼若公者可谓非常之佐者矣公姿貌魁梧善骑射暁兵畧持己以亷虑事以慎甘苦与众共之故临战人皆出死力殱强圉若拉朽腐用以保障生民其卒也西广之人为之立祠塑像歳时祭之其得人心可知矣公生某年某月某日享年六十有四夫人吴氏金吾卫指挥之女有懿行子男六人长即俊次即泉能嗣其业次玺信义让孙男三人嵩崟岩予虽未尝识公然公名在天下藉甚铭固不可辞铭曰桓桓虎臣为国之辅夙秉忠诚动遵轨度粤嗣先秩擢长万人侍从龙旗克清塞尘继握重兵出镇西广屹然保障下民是仰恩威并着声势流闻智超百将勇冠三军御侮禽奸绰有竒畧号令一施闻者胆落荣禄之秩亷正之褒宸章煜煜于以报劳西广之人赖公之佑昕夕吁天祈公永寿天胡不憗遽然而终讣闻于朝天子忡忡褒恤之典特为优异匪私于公以劝来裔公之义气炳然丹青下则河狱上则列星我作铭文勒诸神道百千亿年永永有耀
　　
　　永寜伯谭公行状　　尹直
　　
　　公讳广字仲宠姓谭氏丹徒河间人也父讳添四当太祖髙皇帝起义濠梁居戎籍从大夫汤克金坛常州攻江阴又克苏明等州遂留御明州收捕兰秀山以终时公年十四补父籍继被选入补骁骑卫复调府军为伍长帯刀宿卫诰授诏信校尉燕山中护卫百户从征诺尔巴哈转燕山左护卫又征驴驹河黒松林诺延山等处已而从太宗文皇帝奉天征讨上知公骁勇有谋命率百骑候东安涿州公生捕得还卒輙械以闻上益亲信遂从攻真定取永平下大寜还战郑村埧以功升千戸又取广昌克蔚州围大同鏖战白沟河攻济南升正千户及破沧州战东昌定州夹河转藁城进攻顺徳皆竒功因留守保定升指挥同知寻升指挥使会都督韩观等率兵十二万来攻公以孤军昼夜相拒四十余日粮且尽公啮指裂背左区右画竟以飞礟击走其众升大同都指挥佥事永乐改元营建督运殿材紫金关七年入见留北京领神机营从上征迤北封神机骁骑将军由玄冥河追赶布尼雅实哩至静逺镇杀败阿噜台复征擒胡山还守大同十二年复从征九龙口敌骑数万凭厓而阵势张甚公为前锋以神箭手万入射伤其众贼惊溃颠坑骨木死者殆万计公乗胜指挥两翼以进夹击之继以歩刀斫其马足贼大败去比还上指谓廷臣曰广之知勇云长敬徳不足多也升中军都督佥事有白金彩段驾马袭衣之赐且俾中贵护至其门仁宗嗣位升左都督制充总兵官出镇宣府时冬寒上念公备御于外追赐楮币彩縀即挂镇朔将军印暨于宣宗尤加褒异勅曰念卿总戎摅忠效谋躬勤夙夜有白金彩縀之赐逮今上皇帝既御大寳勅曰卿祗事祖宗多歴年所出镇边疆厥绩茂着特遣人喻意复赐白金彩縀正统六月以征剿边冦功诏封永寜伯七年给诰勅意若曰尔中军都督府左都督谭广忠实能勤材智有为事朕皇祖曽于藩邸翊清内难从征北方克振武威暨事皇祖皇考至于今镇守边方几二十载屹然长城之固疆宇晏然念劳勤之既乆宜恩数之涣颁今特授尔奉天翊卫宣力武臣特进荣禄大夫柱国永寜伯食禄一千一百石仍与尔誓除谋逆不宥外其余杂犯死罪免尔一死尔惟钦哉正统九年上闵公年老不忍劳以事命武定侯郭公往代其任驿召公还未几而告薨上哀悼为辍朝一日遣官祭吊申勅有司治塟事王公大臣咸有祭公为人长身玉立膂力絶人忠义之气大百余战战必胜然未尝妄杀爱人下士恒恐不及士卒勤勚不啻在已寒为之衣饥为之食故公之去也人慕之其薨也人哭之咸尽哀公初所统神机兵鲜明晃耀进退有度人望见皆曰此谭家马也上有所指挥亦曰谭家马至敌人相戒亦曰慎毋犯谭家马迨今犹以为号所得禄赐一不以私赢均为学舍浮屠老子之宫之用呜呼若公者虽古之名将何以加兹公生于元至元某年某月某日薨于正统九年某月某日曽祖讳某祖讳某考讳添四皆赠荣禄大夫柱国永寜伯曽祖妣某氏祖妣某氏妣某氏皆赠太夫人配王氏封夫人子男三人表亨袭永清卫指挥使次商次髙孙男若干人亨将以九年十月日奉公之柩归塟保定某乡之原泣请予状公行实用乞铭于太史氏某为公之门下士知公颇悉故不辞而述其槩若此云
　　
　　工部尚书李公神道碑铭　　杨士竒
　　
　　太宗祖皇帝初奉藩北京建文中廷臣有因齐藩不法遂建议凡藩国所在更置守臣于是擢张昺为北平布政使昺日求王府细事将为不利其史李友直宻闻于太宗义师既举遂擢用友直友直质朴直谅知无不言甚见嘉奨日益信任出理饟运入严城守率以命之殚力竭虑事卒蚤集而咸称上旨初授北平布政司右叅议既建北京改布政司为行部升左侍郎时初作宫殿缮务殷繁经度提督躬任其勤劳蚤莫弗敢懈改行在工部侍郎仁宗皇帝临御嘉念旧劳升行部尚书奉命代祀周文武成康陵及秦愍王既还言闗中民瘼深见嘉纳赐诰命并追赠祖考妣请告焚黄遂立碑于墓以侈上恩光昭先徳宣宗皇帝嗣位改云南工部尚书尝奉命董采殿材于蜀设施有方抚绥有成劳者不怨自是朝廷凡有兴作重役悉以付之其临事有条理而体恤下情所行悉公是以人从事集讪诽不兴而屡承劳赐焉友直字居正为人坦夷闿敏虽不与物竞而持己正直不屈于物有恤人之心施济弗惜与人言必归于忠厚有之官往辞公者必勉以爱民之政与人交悃欵缓急率得其力度量有容属司之贪诡者以公长者数欺慢之公虽知弗校清议以是益重公春秋七十而卒正统三年某月某日也讣闻上赐祭命工部营缮塟礼部赐祭公卿以下皆往祭之李氏之先陇西人元季其曽祖山徙保定清苑自是以来皆隠处不仕而笃于善行祖彦名父人义皆赠资善大夫北京行部尚书祖妣臧妣杜皆赠夫人先十七年卒继刘及王皆勤内助子男三昉晖惕孙男四曽孙男四诸子将捧■〈厂外旧内〉归厝清苑先兆昉奉吏部尚书郭公所述事状诣予请文于神道之碑余尝先铭其先茔矣然与公同事四朝雅相好相知故不辞为叙而铭之铭曰遥遥陇西李所自来徙清苑属元季曹穰之乡栁荘里土刚水清毓和粹繇曽大考暨祖祢积仁累厚袭休祉式生居正用奋起摅厥纯诚事藩邸义旅之兴殚劳瘁髙城浚池固根底聮车连轞给饟馈左驰左驱效智谋乾坤既正廓氛翳煌煌天宠峻禄位藩垣超渉冬卿贰冬卿申陟极所至守身莅务严劼毖肃肃在公靡怠易心信秉仁处当义恤穷矜鳏急施济量度恢豁内昭晰有诡罔之弗校计恭事四圣诚一致七十全归行靡愧必有继述垂后世故乡之坟归率制畴其铭者太史氏
　　
　　礼部左侍郎李公墓志铭　　杨士竒
　　
　　宣徳七年十月十五日礼部左侍郎李公卒于家讣闻上遣官赐祭师傅六卿而下皆往吊祭卜明年某月某日塟（阙）县某乡某原其孤栗以治命奉翰林侍读苗君衷所述事状来请铭礼部尚书毘陵胡公申为之言予与李公同事三圣凡三十年乃按状叙而铭之李之先居平阳之临汾大父讳仲智父讳师曽元季随兄希贤宦游燕都遂占籍宛平县而公生焉公讳嘉字允坚天资凝重不妄言笑自幼卓卓有立志事亲孝稍长县大夫选邑学弟子员前大学士董公伦时为学教谕公从受业旦暮自策励所授书率诵读数百过四书注释虽老不忘已而念家贫亲老丐罢归侍养为师者初惜其去遂献诗达意其辞恳切师悯而从之后选奉祠所礼生事太宗文皇帝于藩邸敬恭祀事恒致其诚无几丁父忧哀毁动人终丧不饮酒食肉览父手泽未尝不流涕而养母爱敬兼尽初世父希贤死于兵无子仓卒藁塟公念及輙悲竟卜吉壤备礼而塟为文皇帝靖内难预效守城劳时南兵逼城城外民有负母入城无所依者公避舍以处之且食之粟民母子得全于急义率类此内难平录守城功召至南京有司奏授鸿胪寺班数月上亲擢为通政司叅议且面谕之曰以尔诚实故擢寘要地必勤必慎毋忝朕命公益尽心力职一日奏事毕自陈臣有老母在乡里无兄弟侍侧愿躬迎母就禄养从之既至时初建北京奉命董运木之役于河南惮其智虑夙夜不懈后丧母哀毁如丧父诏赐棺及驿舟归其丧服阕仍前职遂扈从北将自是廵行皆预扈从后坐累左迁鸿胪寺丞仁庙御极升左通政使又坐累左迁未行上嗣大统复通政使改北京行部侍郎念其老不堪繁务又改礼部侍郎公虽精力日衰犹勉强从事未尝少间再岁以疾闻赐勅褒谕命致仕又数月不起享年七十公持身端谨一介不茍取予刚方严毅人不得干以私其任职细务必亲故所歴寡合终不为变治家整肃教子系必务学而闲暇道说国初以来北京名贤故老流风余韵娓娓不穷听者忘倦葢自是能知而言者鲜矣其歴任散官自将仕佐郎积至通议大夫以公贵再追封二代大父父皆至通议大夫礼部左侍郎大母呉母荣皆淑人追封故妻蔡封继室赵皆淑人于男四栗直刚简孙男四震谦泰巽铭曰呜呼李公有孝有守遭逢龙兴陟帝左右刚毅之资自信勿疑颛颛以特莫之或移纳言之司宗伯之贰歴年三十终始一致白髪苍颜鞠躬竭诚三圣在上天鉴孔明奎章龙文奉勅归第象笏朱衣里闾迓拜从容优游以寿考终纶音及门宠光隆隆呜呼李公生死荣哀勒铭其藏永示后来
　　
　　兵部尚书兼詹事金公墓碑铭　　杨士竒
　　
　　永乐十三年四月十五日兵部尚书兼詹事府詹事金公得疾明日强入朝退疾剧又明日卒公世鄞人自少慷慨阔达负气义壮游京师遂游齐鲁赵魏以达于北京居北京二十年上初举义靖内难布衣入见署纪善遂从征伐明年署长史又明年升工部侍郎永乐二年升兵部尚书兼詹事府詹公事上敬慎小心毎被顾问知无不言退未尝泄以是益见礼遇而委任益笃焉辅导储君以正直自特言无不尽尤见优待遇同列论事径情直发不肯持两端依阿而虚已服善沛然若决江河注之海也兵部机务繁剧公尝推让同官之贤能或一事失当则必自引咎人有片善必称之虽有素与公异意者其有他善未尝不称也里人有数窘辱公公为尚书时其人补吏来京师惧不为容公荐用之或曰彼不于公有憾乎曰顾其才可用柰何以私故掩人之长尤好奨掖善类士有得一官而往见公者必戒之曰国家待士厚所望为民造福耳所至一以济物为务闻人出片言语渉暴刻輙艴然色变可谓公直慈厚者矣襟懐坦夷神情洒落政务之暇朋从往来酒一壶棋一局咏歌谈谑相得也事兄世华尽恭抚兄子如子笃交谊朋友卒其子无依公为长育之亦有长育之而为之娶妇者其它赒贫乏恤丧塟所济尤多慱于史学毎论当时成败治乱之故娓娓千数百言不竭其源委曲折歴歴如身亲覩之者享年六十有三初病且革尚书蹇公侍郎卢公往候之问所欲言公曰命至此何言独念忠始以一夫见上歴数年位列六卿宠极贵盛而未尝效分寸之报忠即死能瞑目哉已而顾其襁中儿谓二公曰忠不能报上恩矣士竒必志上所以宠我者铭我庶几儿长而或有知也讣闻上为文祭之有曰殚竭心膐克勤夙夜小心慎密始终无间皇太子为文祭之有曰能尽乃心知无不言帮助多矣又曰老成忠厚方资之为辅而遽没焉呜呼观公君臣之际始终一徳生荣死哀何其盛也公讳忠字世忠祖汉考文英以公贵皆赠资政大夫兵部尚书祖妣楼氏妣马氏皆赠夫人娶余氏封夫人子男一达公殁时达生始六月明年二月元子复初奉公柩归塟鄞之某乡某原士竒素辱公知义不可辞故叙而铭之铭曰神龙御天云翕从之千载之会特惟昌期金氏之先宅于东浙世笃善仁蓄涵未发如种必获迨公奋兴明良相逢助自北京奉天靖难公侍帷幄寅恭慎宻畀以心腹邦国载寜荣秩显命爰贰冬官遂掌邦政遂辅储君宫臣之首公德多有公存孔厚古之君臣有终不常伟公之终隆隆宠光难名如天维帝之恩公没惓惓庶其后人鄞原之坟湖山鬰盘归焉期藏永永其安
　　
　　新建伯荣僖李公墓志铭　　杨溥
　　
　　公李姓讳玉孟辉字也先世居真定之曲阳至考士中渉河间交河今为交河人髙祖诚曽祖徳荣志田园不求闻达祖雄元上都万戸士中有孝行乐赈施以医药济人所治輙效未尝责报乡人徳之皆以公贵赠中军都督佥事曽祖妣祖妣皆赠夫人母赵氏封夫人公生而英敏异常见甫成童代父戍营州洪武己夘太宗皇帝举兵靖难自大寜归附从征所至皆捷若郑村坝白河东昌威县夹河藁城灵璧大战皆有功随驾至淮度大江入南京及扈从北征至玄冥河追杀敌人布尼雅实哩由静逺镇出广漠戍败阿噜台湖州草冦啸聚奉命率南京军合阳所统武侯军讨平之上毎北征皆扈从尝命总后营宣宗皇帝征武定州总军扈从北还命守彰德复命从征乌梁海亦预有功公起行伍以奉天将事士由总旗升百戸再升指挥佥事壬午冬升真定卫指挥同知永乐庚寅以杀敌人功升指挥使调府军前卫领功军随侍皇太孙洪熙乙巳宣宗即位念公能升都指挥同知丙午升中军都督佥事己酉春进封奉天翊卫宣力武臣特进荣禄大夫柱国新建伯岁禄八百石赐券诰是冬奉命徃陜西明年徃湖广改调西安武昌护卫正统初命总禁军公歴仕四十年小心敬畏受知列圣金帛甲胃器皿诸物恒有赐赉而能约以自处人以是多之辛酉夏以疾告命太医院给医药疾亟自序遭际恩荣愧无以报遗训子孙永世无忘八月庚午卒寿七十三讣闻上嗟悼辍视朝一日遣礼部尚书胡公谕祭于其第勅有司给斋粮麻布治棺茔塟追封新建侯谥荣僖配赵氏封夫人相成厥家族里称贤子男七长英次源先卒次海次贤次良次（阙）次（阙）女二长适府军卫百户范达次在室孙男十二曰竒曰信曰佐曰（阙）曰伦曰俨曰徤曰称曰（阙）孙女三皆在室曽孙二曰政曰（阙）卒之年某月某日塟懐柔县某乡某原英奉中书舍人张弘所述行状请墓铭铭曰维公展也多才诩歴事四朝勲日着厚禄荣封申眷顾貂蝉先接夔龙武越昔骏奔义旗举风虎云龙千载遇玄冥河北广汉城瞻言白旄奋厥武归侍东朝司禁旅有伟其体约以处全而归之有遗裕爵谥褒嘉骈锡与子孙振旅保厥绪懐柔之原良膴膴千百亿年安以固
　　
　　丰城侯茂国刚毅李公神道碑铭　　杨溥
　　
　　公讳彬字文质姓李氏凤阳定逺人父信善骑射少从太祖髙皇帝征伐以战功累官明威将军四川卫指挥佥事后以老疾致仕公方弱龄补文官即知名成人上下交誉之洪武庚午率所部兵从颍国公征北方歴诺延鸦儿诸山追袭敌人阿达实哩至洮河儿获人马数十复歴黒岭寒山诸处至熊皮山追袭敌双和尔罕时太宗文皇帝居潜邸闻公智勇深嘉赏之明年公廵视宣府兴河保安隆庆懐来诸边城寻以公父信为辽东都司都指挥使癸酉命公董率筑宣厯徳倦口城廵视边闗明年复命公率兵筑万全懐安城又明年命公率兵征哨泥河营黒松林诸处至哈剌之地乃还敌人逺遁庚辰文皇帝举兵靖难命公率兵攻蓟州遵化克之以功升指挥同知又攻雄县莫州克之升都指挥佥事复克大寜城又克敌于郑村坝克广昌蔚州大同诸城明年夏于白沟河大战以功升都指挥同知进克沧州壬午于滹沱河单桥藳城诸处克敌追至彰徳出哨定州升右军都督佥事又于杨村交战被鎗止即遣医视之赉予优厚俾还北平公辞曰臣本战士岂以徼伤自馁愿随军效犬马之力上不允命轮世子守城癸未命公率兵护中宫至京师永乐甲申上以四方既平乃论功行赏念公之劳居多封奉天靖难推诚宣力武臣特进荣禄大夫柱国丰城侯食禄一千石子孙世袭自是委托益重乙酉命镇江西丙戌命廵皂君山丁酉命征交址有功加禄五百石己亥剿平东海倭冦庚子督操江寻命往长沙讨贼孝法良获之辛丑命捕福建海冦癸邜命佩都督前将军邙总兵守甘肃大振军威边境詟伏丁未随驾至京命佩南征将军印总兵守交址逺人莫不仰徳畏威南倕晏然在镇六年以疾卒时永乐二十年正月十五日也交人莫不罢市巷哭其徳泽及人深矣讣闻上为之震悼辍视朝一日加赐赙仪追封茂国公谥曰刚毅遣官谕祭复追封三代祖考皆上公妣皆公夫人子男四人长曰贤故嗣封丰城侯次芳次恭次祯孙男二人长曰勇今嗣封丰城侯次钺呜呼公以武士遭遇龙飞之运乃能建勋庸胙茅土东往西讨迄无寜岁可谓国之劳臣矣是岂可以不铭辄因勇之请序而铭之铭曰桓桓李公庆时之逢奋武扬威克效其忠统其父兵所向无敌长驱敌巢左右抟击烟尘既清武备是营饬彼边城大振军声靖难之师惟公义勇奉戴真人不震不悚通侯之爵帝宠是加世泽之延与国无涯公复何心惮其智力奉命周旋曽不少息或镇边方或殄强梁意气之盛泰华轩昻终于炎荒塟于畿土史臣勒铭光昭千古
　　
　　明名臣琬琰续录卷十五
　　
　　●钦定四库全书
　　
　　明名臣琬琰续录卷十六
　　
　　（明）徐纮 撰
　　
　　副都御史杨公神道碑铭　　王■〈亻与〉
　　
　　都察院右副都御史无锡杨公以成化十年四月二十七日卒于河南之行台寿五十有九讣闻上命驿舟归其榇礼部谕祭工部营葬公之子绅卜以是年十二月丙申奉柩葬神获郷长腰岭新阡乃以事状请铭其神道之碑公讳璇字叔玑自少颕悟喜学正统戊午中京闱郷荐己未登进士第尚未授室乃以假归还朝拜户部主事升郎中累迁山西叅政陜西右布政使河南左布政使命下公已闻母丧服除召为户部侍郎入谒改都察院右副都御史奉玺书抚治荆襄流民廵视北直隶节制永平山海宻云居庸等邉闗廵抚河南扬歴中外几四十年以劳疩乞休章再上不许崇王之国郊迎感寒疾殆甚犹日就卧榻治官书郡县吏白事戒直入卧内口占酬应敕至命加公服犹强起不能支顷之遂卒呜呼公可谓尽忠于国一息不懈者矣公才貭通敏负器局论事果断无媕阿态在官为大司徒金公所器财赋出纳凡经公筹划不复訾省在山西徧歴州郡核实户数立上中下三等法均其徭役民用利便奉勅督挽军饷二十万石寔邉廪事集而人不知劳陜西地控三邉动輙有警往岁西夏用兵刍粟转输皆公调度洪渠水溢泾阳县治堰以杀其势赈恤匮乏存问茕独其治民如山西而加劳焉盖在山右者八年在陜五年而有河南之命先是流民啸聚荆襄南阳山谷间以百万计朝议求堪任拊循重寄者佥宜于公故上始欲任公典邦赋寻撤公以去授以峻秩加赐寳镪公单骑直抵其境勤宣帝命周行赈赡留者占籍去者嬴粮逺迩宴然未几有盗起房竹县境相挺剽刼公曰是曹殆困于饥寒者犹抚谕之弗从乃请加兵俘获数千人众议谓当揃刈公持不可曰殱厥渠魁胁从罔治此上意也苐戮首恶数人余悉纵遣之是岁畿内八郡岁凶公闻命兼程以进首阅预偹四仓空无所储百方营聚有司怠于趋事者公绳之急而豪宗巨室又惮公劝分遂腾口四谤公一无所顾惟汲汲以康济斯人为务比移河南先声所至人益慕赖化行俗阜上嘉念公宠赐彩叚四表里而公亦感上知遇益勤于事剖决无滞日力不足继之以夜所至敷求人瘼搜剔吏弊禁游末抑豪右奸宄屏迹而善类知劝公矢性介特与人交不茍合始举进士乡人有为中官者气熖薫灼人趋之恐后公絶不通问家虽富饶其自奉极清约禄俸所入分给姻族一娣嫠居时加问遗二兄倾逝厚抚其遗孤子而处诸弟笃友爱塾师夏处荘匡文佐卒亦恤其后尝辟义阡葬死无归者盖公既丰显从弟叔瓛亦起家甲科歴官郎署羣从子侄或输粟补官或明经擢科后先相继父毎以盈满为惧寓书戒之俾知向义公故平生所为多义举其性尤酷嗜文史残碑断碣打搨殆徧见异书必重购得之作为文章浑厚沉着于诗尤有思致遇佳山水吟眺终日公退手不释卷盖其好学之心老而不倦中岁既有退志遂题其居曰冝闲有宜闲集若干卷藏于家其先世有令徳曾祖广元季举义保障乡邑时识者已占其后必兴祖原振考宗渊皆以公贵赠通议大夫都察院右副都御史祖妣张妣朱皆赠淑人配唐氏由安人累封淑人子男一即绅以荫补国子生孙男一曰昻公自束髪即有志天下济世康民之具皆其素藴尝与其僚南剑黄琛西蜀陈价三人者以意气相期尝曰使吾辈为朝廷独当一面凭仗威灵徇以驱驰功业之成期于不负后三人果相继为方岳陈仕至都御史黄卒官户部侍郎出入朝着卓然与公相望质诸前言不爽毫髪传曰事君先资其言拜自献其身以成其信如伊傅管乐是也呜呼使天假之寿考上信任不衰其所就不庶几古人已乎铭曰天佑圣明英贤挺生发名成业为时股肱地方剧胄岳牧重镇肃肃兰台秩号雅峻士沾一命亦足为劳公于其间屡践屡更步履所至茂隆声实维皇圣明嘉乃丕绩邦计所属钱榖委输黍叅丝棼待用无遗暨歴雄藩于秦于晋或専或禆厥闻大振民有父母国有屏翰公宜乆任遽罹家难入贰司徒既有成命属兹流移须公抚定回授中丞秉钺南征公齐其威人施惠行弄兵潢池何物小丑苖薅髪栉微公孰宥邦畿千里凋瘵以苏越兹大梁载道观乎公官虽进而志则退天不憗遗邦国殄瘁讣音来闻哀感宸极赙奠有加肇建茔域险夷一节哀荣始终铭以美辞以诒无穷
　　
　　户部侍郎马公神道碑铭　　王■〈亻与〉
　　
　　南京戸部左侍郎致仕马公以成化壬寅十二月廿四日卒于家讣闻上命知和州叶睦谕祭进士王琳营葬有日其子永贤乃持叶知州状谒子请铭公讳谅字子谅其先汴人六世祖必兴仕宋江淮綂制因家于滁之全椒必兴生天麟元江浙儒学提举髙祖正甫龙兴路学教授曽祖信叔登延佑进士第元季俶扰伯祖九成举义从太祖髙皇帝渡江累建寄勋授金牌万户与陈友谅兵鏖战鄱阳湖死之上悯其遗孤赐居和川故今为和州人祖九思考云以公贵赠通议大夫应天府尹祖妣郑氏赠淑人妣徐氏累封太淑人公生之前一夕太淑人夣月光入室叔祖泽闻而异之曰显吾门者必是儿也自幼聪颖絶人书数百言过目便能成诵七岁入家塾十五岁入州庠初习书礼二经后専于诗宣徳壬子领郷荐癸丑中进士第观政户部督赋广藩丁外艰服除授行在吏科给事中数陈时事闿切知大体奉使山右封藩王恪谨礼仪赏赉一无所受正统甲子升山东布政司左叅议景泰辛未升应天府尹天顺丁丑升南京户部左侍郎三月奉表贺阙下陈情归省有宝镪之赐六月丁太淑人忧庚辰召至京莅事户部壬午复南京户部癸丑满九载上疏乞骸骨诏许之葢公尹应天时尝忤权贵思有以中伤之久矣至是以公老疾为言而公年纔五十八实未老士论惜之公为人精敏究心吏治其始至山东也循行郡邑考庶政得失察百司贤否废兴黜陟悉恊公议会河决张秋朝廷虽遣大臣治之然分理之务多出于公水讫不能为患正统末北兵入邉降人安置山东者欲乗机为乱朝廷忧之以勑谕三司戢民守城公曰此勑不可使闻于众俄有驰生擒敌人文移至者乃集众谕之众咸帖服民有惑于后妻而欲置子于法公喻其父母曰昔夫子为政诛少正卯而宥不孝以教令不行今尔子有凶徳乃吾教令之失非由尔民之罪也其父母感悟遂请释之还为孝子有民妇与夫兄有隙而缢杀其子奸人之妇而杀其夫匿其碑券以强占民田盗米廪余地以广其居皆久讼不决公一讯即伏其辜归其侵地而于负寃者尤力为辩雪比至应天府事填委公裁决如流案无留牍溧水民素徤讼一日投牒至八百公视其虚实而异置之召讼者曰某也实某也虚虚则受笞实则待勘民愿受笞者十七八待勘者不一二焉其俗人死而利其妻者棺敛之人已有棺复有载棺至者妻欲嫁后至者用其棺而先出棺者讼于县不直后讼于公公责令曰薄俗不能禁民死无所归安用令为乃杖出棺者以棺给贫民而归其妻于所亲使俟终丧别适焉六合贫民与其弟妻同刼人三斛粟事觉当弃市公曰以三斛粟而杀一家三人吾不忍也乃为出其弟妻其人临刑号于众曰吾之死无所憾但吾尹之徳无以报尔句容有因人死而弃毁其尸者所司拟以支解人罪狱上公不可曰死后弃毁讵可与生前支解同科为轻减之先时堂钞独归于尹凡有供需悉出倚郭二县民不胜扰公至一无所取分给僚属之余则储以备燕飨馈赆又积其余以为工佣之费名曰公余钱凡重建府治修葺庙学创立贡院皆取给于此无劳民伤财之患既而擢贰地官曾未越月纲纪秩然政有未便者条陈于上茍益于时无所顾忌先是为叅议时陈抚安军民五事府尹秩满陈恤民十三事朝觐至京又陈便民九事上覧疏嘉之多见施行盖公歴官外中余三十年门无私谒谢事而归囊槖萧然田宅让诸弟侄别建居室少卖田业治常产而家无纲纪之仆多公自综理暇则闭门焚香翻阅坟典课子侄业明经而已当道至访以时事辄谢曰老耄无所与闻与守臣言无一语及私乡人以请托至者拒絶之或以利动则曰吾后事具矣安用此为其清节雅操至于老而不变公素感末疾至是复作召子孙语以后事姻戚以候疾至者亦接待如平时乃沐浴衣冠端坐而逝春秋七十有七卒之又明年正月丙午塟歴阳山祖茔之次配王氏封淑人先十四年卒子男二长永贤王淑人出成化甲午中京闱乡试次永年国子生侧室出三女孙男一曰中公为人厚伦重谊以孝事亲恭兄友弟抚遗孤接族姻皆笃于恩意与人交厚尚道义处同寅和而有节御属吏严而不刻故其处为名士其出为贤臣徳器修于家勲业着于朝名声彰于时虽去不待年用之不究其才然举以侪之古哲闻人于公复何歉焉是宜铭铭曰马氏世胄实塞于汴滁和再迁继世逾显维公祖考蓄徳弗施庆锺于公乃荷宠绥公才夙成决科从仕黄门显秩铨衡是莅出佐鲁藩入尹旧都帝曰汝贤贰我司徒辅理宣化裕民足国曾几何时有炜厥绩北台之召寻返于南去险即夷公志所甘公年未耄超然引退谗间虽行君子所贵古有名言保晚节难幽室全归亦罔后囏宠终有思裕后有泽太史作铭垂耀无极
　　
　　副都御史吴公神道碑铭　　王偀
　　
　　成化乙未八月二十五日总督两广军务兼理廵抚都察院右副都御史繁昌吴公终春秋六十有一上悼惜之命有司塟祭如制公之子约以明年丁酉正月某日塟公于邑汪冲山之原塟已走京师谢上又命约入胄监以承厥荫约感激上眷追念先烈期有以表彰之遂奉其乡人威逺知县宣达状以神道之碑来请呜呼予与公同为畿内人同领乡书同第进士官两京才名位望予虽不及公逺甚至于以道义相期气节相许固未尝少间也公未终之前数日尝以书抵予贺予子沂擢第谓吾亦有子颇知好学伺其成立当乞身于朝以归从兄游噫公之所以望于予者何如也而今已矣晚节末路顾何所赖以有成哉故于公之终既为位哭之又为辞吊之则所为铭非予其谁宜为哉按状公讳琛字与璧号愚庵天性警敏年十四补邑庠生日诵数千言为文章操觚立成侪辈莫敢与争雄正统甲子以书经登榜乡乙丑戊辰两试礼闱不利益励于学一日方读书呕血数升母蒋氏惊往视之戒勿复学曰脱以是戕生学亦奚为而公竟不少辍但掩覆无使母知居数年学大有进经史子集靡不掩贯下笔为文益奔放不覊景泰辛未登进士第援例还家毕姻先已乆聘章氏盖不第不娶至是始娶年二十七矣癸酉秋拜云南道监察御史奉勑往甘州犒军己亥廵按四川所至黜奸贪雪寃滞明达果断蜀人懐之三载给勑命封父聦如其官母妻皆孺人天顺丁丑英庙复位武靖侯石亨以功封忠国公専权自恣渐蓄无将之心公毎同官劾奏之忤旨补外知迁安县五日天变雨雹命还公台职寻被选居台端掌文案故事凡三司会谳狱囚十三道文移刑牒必择老成谙练御史二人综理之盖以禆总宪之不及而为诸道之领袖古之杂类也时公以与同年髙公明对筦五年台中称贤辛巳升大理寺丞岁除升都察院右佥都御史廵抚西陲荘浪去城四百里有地深入边境前检田者占数屯粮五千七百斛廹于征输军多窜匿公首疏罪之西畨扒沙巴哇等七族累岁盗邉抚之不服协同平羌将军宣城伯卫公颖征剿之斩获千三百级马駞牛羊甲仗辎重无算贼平升俸二级是岁朝廷推恩加封父聦官都御史母蒋氏恭人成化改元还朝议事适四川妖人赵铎谋叛改命公往讨铎败中止莅台事时淮扬荐饥寻命公赈恤公劳心焦思凡事有益于救荒者卒以便宜行事之而言多切直大忤权贵虽民赖以济而公之谤滋矣明年春召还言官劾奏必置公于法公危甚赖天子圣明第迁官南台时代者都御史林公聦于公所行事一无更张且言于人谓公实有益于民无负于国家于是其诬遂释而声称益重在南未几丁母恭人忧继丁都宪公忧两遭亲丧哀毁踰礼再朞不御酒肉四方赙赠一无所受朝廷凡两遣官谕祭公先以佥都御史三载秩满至是始颁诰命进阶中宪大夫加封章氏恭人己丑服将终遣使赍勑即其家授之命廵抚两广至广纔半载代日南台未至复遣使以勑授公廵抚湖广时湖南已数月不雨民嗷嗷望哺公祷祈不数日雨沾足自是拊修郡邑问民疾苦穷荒僻陋之区无所不至凡在湖广者五年威行惠施殊俗辑和会宁夏花马池达部入境兵部以公尝在邉方熟知军务拟奏廵抚陜西都御史徐公易置而湖广镇守三司又从民之欲两上章留公甲午有旨许留进右副都御史适緫督两广都御史韩公致仕朝廷继韩者佥谓非公不可于是掇公以去去之日郡邑父老扶携攀送赍咨涕洟而公亦为之悲不自已当时士大夫言廵抚大臣能深得军民之心如公者前此盖未见也公至广其抚民无异湖湘而于训兵练士则尤加之意盖岭南冦盗矫虔其为患尤非他方比也英徳流民罗英郭琼辈聚众剽掠命兵擒之新会新兴连界有剧贼啸聚流刼村落余十年公一旦馘其渠魁殱其党与六百余人猺獞人闻之大骇相戒敛迹栁庆诸州其窠穴也公亲至其地檄召之许以自新诣军门俯伏聴命者日以万数公晓以祸福无不踊跃而去时识者又谓广冦冥顽可以威惧而不可以理谕以理谕之而革心向化如公者亦前此未见也公为人勤敏自童丱至没齿无日不鸡鸣而起二皷而寝虽阃外事丛酬应絶无壅滞少有余闲博观羣书以资见识上自公卿大夫下至闾里后生书教往复靡不手荅动辄盈幅初若不经意者而文理通贯情意孚洽虽属草有所不及虽身居显位其自处一以谦抑待人无贵贱必以礼处故旧无相忘有所馈遗及金帛辄辞不受受其平生所得俸禄又日费于宾友故子姓衣食或不给身殁之后赀业萧然视先公所遗不长尺寸娶恭人章氏先四年卒至是合塟焉继娶鳯阳千户任君女一子曰约读书有成即公所语予者今为大学生四女长惠亷适户部贠外郎严君子瓉余幼在室公先世歙人宋季讳伯繁者徙居太平之繁昌西梁山下公八世祖也曾祖可立祖廷升皆不仕其先世谱牒散逸公纂成之又为家规十八条以训戒后人予为之序公平生所著诗文多不存稿其存者惟愚庵集若干卷年谱若干卷上所赐玺书与公之奏议具在亦足以垂不朽矣铭曰于赫皇明道洽治隆列圣绍统郡贤旧庸暨我吴公官登侍近珥笔台端按节邉郡遂丞大理荐陟中丞帝曰汝谐殿我西平妖冦抢攘将命中止淮人阻饥寻命往抚颂声既作流言亦兴不滨于危赖我圣明比官留台出镇南服湖湘数宁岭海詟伏允文且武有奕其光人孰无死公胡可亾有亾者存有功有烈虽存奚为有歉名节汪冲之原有碑墓门垂耀无穷■〈贝示〉此刻文
　　
　　明名臣琬琰续録卷十六
　　
　　●钦定四库全书
　　
　　明名臣琬琰续録卷十七
　　
　　（明）徐纮 撰
　　
　　伏羌使武勇毛公传　　邓廷瓉
　　
　　公讳忠字允诚姓毛氏先世蜀人曾祖始徙雍之武威祖讳剰国初率众归附遂隶籍兰州洪武丙辰殁于王事考讳寳以雄勇选充总甲永乐癸已収捕沙州叛冦娄逹衮加伍长甲午集众随驾北征授昭信校尉永昌卫百户并赠右军都督府都督佥事祖妣都氏妣皆氏并赠夫人公少膂力絶人善骑射年二十代父领兵进征宁夏至贺兰山后擒畨王额森图罕并部众马驼以居永乐甲辰复从北狩至半壁山荷赉与回卫甘州操备宣徳庚戍九月征察逊班珠尔萨竒苏追至齐苏擒斩索诺木多尔济等升武毅将军永昌副千户癸丑八月征伊伯勒山擒伪少尉藏布哲伯又擒伪知院竒彻反升武节将军正千户甲寅七月修御永昌考来口征哨哈喇托欢山遇敌擒其部长旺扎勒特穆尔等升宣武将军等本卫指挥佥事己邜八月策应镇畨等处九月凉州破阿勒坦之兵于三岔河擒伪千户图沁十一月黒山擒其图罗卜岱升指挥同知赏赉有加正统丁巳升甘州右卫操备戊午三月逹部多尔济巴勒拥众扰邉公从平北大緫兵蒋公征剿追至乌噜乃遇敌当先交锋以七骑破阵竒功升昭毅将军陜西行都司都指挥佥事有银碗文绮之赐诰追封祖考加其官壬戌九月哨廵沙州缮修城堡邉民赖之甲子四月廵迤北天苍毛目等处乙丑正月朝廷念公勲绩赐敕奨谕加升都指挥同知仍旧操备丙寅（阙）月哈宻使臣朝贡归过齐勤沙州罕东遇达兵被掠朝廷以公素为邉廷信服命出罕东追抚公至大集渠魁谕以恩威众即罗拜悔罪尽还其所掠时闻沙州都督纳木喀偕弟且琳沁潜通卫喇特将谋内冦其弟索诺木巴勒已宻受伪封祁王逸去因令公觇之廉得其实遂擒畨僧扎实琳沁并征兵边檄三纸械送京师复领兵往沙州収捕诺海等千二百人招降徳济塔布特穆尔男妇四百余口事闻升都指挥使且有白金文绮之赐戊辰三月奉勅征进罕东等处至实喇哈扎尔界夜集敌营生縳伪祁王索诺木巴勒并部下二百余人招降沙州等处土众七十余人升右军都督佥事寻被诰命追赠祖考如其官己巳七月哨接将叅刘震军马至半截墩遇敌夺获被掳人畜甚众敕充右叅将镇守甘肃景泰庚午二月领兵缮修髙台城堡坚完有备人甚赖之公一日令男佺赴京奏事蒙特授佺百户令赍勅回谕尔父子务在同心协力尽忠报国时英庙出狩北廷公前所获奸僧扎实琳沁因得不死遂北投额森以师事之适朝廷遣礼部侍郎李实为通好计至则奸僧扎实琳沁欲图复仇中公以竒祸因设间告李实实遣以其言归报公将获罪而甘之内外守臣及其遣人俱为公讼朝廷亦知其伪置之不问适福建贼起命公驰往协守公居闽七年天顺改元英庙复辟即日召公于闽升都督同知赐白金三十两纻丝二表里慰劳有加时公以勤劳膺疾上遣太监赐羊酒药物及日遣御史医胗视公疾愈入谢上思甘凉为西北重镇欲得老成练达武臣乃命公协同总兵西宁侯宋城镇守迨行前一日召至文华殿玉音下询防邉之策公应对咸称旨上嘉劝良久从容谕之曰卿为国老成臣旧在西陲民情土俗谙练有素此行当宣布朝廷威徳加意抚辑人民俾知感恩报国遇有朝发必得其用毋致乖违有负委任之重谕毕上亲授公以玉带明日陛辞复赠白金五十两金织蟒龙袍寻召至文华殿面奨丁宁赐重寳一锭盖上在边廷时极悉奸僧之间而益信公之忠诚故恩遇之隆如此九月领兵昌宁等处截杀镇畨等处提备策应凉州哨至板井敌闻公威声皆遁去明年戊寅上遣使就镇赐明甲鳯趐盔绣春刀以壮军容仍降勑奨励是年佺病卒公令次男儆奏辞原授百户有旨毛忠在邉効劳还着男毛儆做百户公受恩感激愈深每征伐罄竭心膂务图成功五月永昌黄珹儿西石门六月山丹红寺儿甜水湖七月花寨寺沟凡三战皆大揵擒斩贼众并夺获人畜军器不可胜纪己卯五月陛右军左都督仍旧镇守公尝护送都指挥马云奉使赛玛尔堪及程俊使土鲁畨赛玛尔堪使回又护送公威望素着中外畏服所过畧无梗阻辛巳正月北部博啰拥众扰荘浪公与总兵宣城候卫颕分兵遣击之擒斩其众夺获战马军器人畜敌势少却随领骑士三千于凉州三十里铺墩安塘众方集适敌骑数万突至公严督将士并力拒之自黎明至于日晡时士皆殊死战凡百余合敌应弦坠马者不知其数敌众稍却其长复立阵前宣大言以惑我军重围愈困公单骑往见责其不臣之罪目皆眦裂因援兵已俱至敌遂觧去全师而还八月又扰永昌公屡截杀或夜刼营垒以挠之斩获首级战马军噐并夺回男妇三百余牛羊驴骡以万计癸未冬总兵卫公与公讣曰巴舒巴哈等族乌扎马吉思冬沙思俄思格尔阿尔加仓等畨姓久在荘浪凉州永昌阻截抢刼杀害官军不举兵剿除深为地方患遂合奏刻日分兵攻之公分巴哇大族阿儿加仓小族至期拒者戮之降者抚之不旬日功成惟庄浪军马进功咎咂马吉思冬沙等族不下公又合兵攻之尽灭党与各族良善畨官部长公与总兵抚安之按堵如故捷奏进公爵为伏羌伯食禄一千石恊守如故成化戊子八月陜西固原州土逹满四叛聚众万余据石城炮架山流刼邻境震惊闗陜其山七峯险峻前此官军追剿每失利至是公奉勑以行遂率凉州兵马与总督项公会行自十月初九日发哨期以军至放炮掣军举烟次日至石城前门会议适遇贼迎敌恃甘州军马在后遂以骑二百余人冲阵至炮架山截山夺险对敌后哨至贼已大败■〈石畾〉石滚木至以车轮磨石俱尽公与孙铠督我军乘胜直捣七峯闻山上老稚皆号泣奔走功垂成忽昏雾起他哨误先举烟掣军贼遂乘风尽抽余党以死决战公顾孙铠曰势急矣我爱髙爵厚禄职在灭贼势不与贼俱生铠亦顾众曰我君我祖在上宁与贼同死遂首骑与铠破阵以进孤军相持自己至酉战凡十余合射矢皆尽拾贼矢射亦尽公遂中流矢铠前翼救仍奋马杀十余贼贼矢铠断具措裂共额曰尔复能射否铠亦赴救死之是月十一日也夜半风起折旗拔帐营中士卒皆闻甲马声幕下卒王寛梦公曰我必将满四马上活活擒来既觉惊愕御史邓公本端隔帐闻之即起焚香祝曰公果有灵能助我擒贼当为具奏立庙祀公未几满贼就擒伏诛忠义所感天固有以相之耶讣闻上震悼辍视朝一日且曰毛忠奋勇杀贼忠义可嘉具与葬祭给麻布一百疋斋粮一百石造营域明器锡以铁劵赠奉天翊卫宣力武臣特进荣禄大夫柱国伏羌侯谥武勇食禄一千石子孙世袭伯爵公体貌雄伟器量宏豁故人望而畏之即而爱之性仁孝事先都督公尽色养母皆氏早丧事继母都尤孝谨能乐友士大夫习古之兵法料敌制胜虽古良将不能过平居不喜逰畋不嗜货利存心一以忠义为主其训子孙亦如之尝又赐五伦书谓子孙曰忠义尽在是矣汝等奉诵之毋忽待士卒务察其饥寒劳苦惟恐有一人不得其所故事卒乐为之用甞征甜水湖阵中一军马被贼箭而仆公以所从马乘之其招来逺军新役者及幼丁无倚悉派殷富军家给其月粮冬布之半养之其半贮候长成为婚娶之费凡士卒疾必与汤药至公自省问如已子其爱护军士皆类此军旅所至市不易肆而农不辍耕晏然不知有兵故丧还之日闗中馈运道涂行旅之人虽非甘凉部属而平日威信所感动者莫不挥泪以相吊至有迎榇而奠望门而哭者自公卿以及偏禆将士吊奠赙祭相属于路越数月不絶凡荷朝廷暨亲王赐祭无不嘉其忠义之节生荣死哀可谓至矣是岁十一月二十八日奉塟甘州城南公生洪武甲戌六月二十一日薨以成化戊子十月十一日享年七十有五配真氏封夫人子男四长佺锦衣百户赠伏羌伯次昙事释氏次俊甘州右卫百户又次儆甘州左卫指挥孙男九曰鋭今袭伏羌伯钢鉴钺铠镔钊铎鋐铎甘州左卫百户孙女二弘治乙卯七月朝廷赐名其坊曰忠义以表厥宅里丁巳七月钦命所司于甘州择地建祠赐额曰武勇以春秋祭之公名著疆场功施社稷侯封庙食金书铁劵辉映当时流传百世盖凛有生气真宇宙间丈夫也鋭袭爵弘治元年命封平蛮将军印充緫兵官镇守湖广寻改命緫镇两广信赏必罚威行恵施功髙不居诗书礼乐念念不置盖有古郄縠之风得非乃祖积功懋徳及庭训之所致欤
　　
　　都御史韩公言行録　　尹直
　　
　　韩雍字永熈直隶吴县人父以闾右徙实京师占籍宛平县进士歴任正统成化间官至右都御史卒年五十七
　　
　　公生秀颖异常书过目辄成诵成童选补顺天府学生正统辛酉遂以诗经中京闱郷试明年登进士第癸亥拜湖广道监察御史乙丑奉命録囚有砀山县学教谕丘纯因责膳夫祝磨儿其父领磨儿遁去乃告纯棰死弃尸他御史问勘诬伏寻尸偶于黄河旁得一支解者认为磨儿尸遂坐极刑公疑之遣人踪迹得磨儿纯由是得白
　　
　　戊辰按治江西吉之庐陵等县凶徒乘岁饥刼掠势甚炽公与廵抚侍郎杨公宁设法捕首贼二百余人悉置重典地方以宁己巳少保陈先生循知公之才特荐升都察院右佥都御史廵抚江西黜奸贪疏滞狱均徭役平市价思威大着丙子劾奏王府及王教授违法等事上命大臣覆实革其护卫而教授以下坐罪有差英庙复辟调山西副使坐累致仕戊寅迁大理寺右少卿寻复右佥都御史问决强盗十八人内二人诉被同起二人雠指时左都御史冦公深云会问已明柰何公曰人命至重存词且暂留问不实决未迟二人得留余欲行刑公复曰若不留指者将谁与证始留四人复诉者得白锦衣指挥刘敬因石亨连坐有谓敬曽邀亨至直房同饭欲坐朋党公曰律之本意谓结交朋党紊乱朝政者今敬与亨交而非乱政况亨得志时谁不蝇聚其门若以一饭即坐此罪则曽赴宴会者何以罪之东汉时以朋党二字害尽忠良覆辙可蹈耶是冬奏勅廵抚大同宣府陛辞召至文华殿谕遣之赐寳钞三千贯盖异数也至则恤军士缮城堡纠治贪蠧震摄敌志有古守邉者风癸未迁议事升兵部右侍郎有忌之者适英宗皇帝上宾因事迁浙江右叅政
　　
　　成化乙酉两广蛮冦弗靖上命都督赵公辅充緫兵挂征夷将军印兵部尚书王公竑特誉公素有雄才能干大事遂起公于浙拜都察院左佥都御史仍食从三品俸赞理征夷军务公既受命会于南京众议欲分江西军从逰击率达官由庾岭入广东大军则从湖广入广西以贼在广东宜逐之在广西宜困之公曰不然古者仗钺临戎専制阃外谓可安国家利社稷虽専之可也夫兵有聚而为正亦有分而为竒今两广已无完郡而大藤峡贼巢穴不圗而趋其末未见其能济茍全师至彼南可以攻大藤峡援髙雷亷东可以应南韶西可以取栁庆北可以断阳峒诸路势如常山之蛇动无不应举无不克何烦于逐自古蛮夷来冦不可以礼义较惟胜之而已叔敖云宁我薄人军志曰先人有夺人之心薄之也所以兵贵捷速不尚老迟又何泥于困乎于是命将分兵谕以朝廷威福之重示以贼势可灭之机众欢呼咸愿死战不逾月先破修仁荔浦次及大藤峡前后生擒斩首夺回被擒俘获贼属共四万一千七十有竒捷闻皇上嘉喜升公左副都御史提督两广军务兼理廵抚赐彩段六表里叙功当荫子公以与弟睦授锦衣所镇抚先是公与将士约能生擒被掳男女者准其功故无妄杀之惨功成之日士皆敛迹无哗秋毫不渔于众广人名其所甜亭曰运筹扁曰平蛮所以记其实也戊子公以两广土地广逺恐余孽复生重贻邉患请于朝愿得文武大臣分理其事上可其奏升公右都御史总督兼廵抚于梧州开设总府居中调度两广副总兵叅将而下悉聴节制柰何承制専决已乆一以绳下不贷大吏以故得理者喜不得理者多不悦于是有上书言公不法事若干条皇上知公功劳遣使勘覆多虚公即引疾再三陈乞上知其诚悃特赐愈允俾致仕时年五十有二
　　
　　公为人洞达凯爽笃于孝友与人交不为岸谷有信义发摘奸伏如神然每存心于爱人不事苛刻秉兵权于一方未尝滥杀一人政务填委不忘文事摛词文翰思如涌泉无少凝滞尝作江西第一楼等诗着平蛮録多脍炙人口（并尚书张瑄撰行状）
　　
　　公聪明才辩逈出流辈按江西时适闽广处州冦发剽掠及境公设法击却之当时廵抚侍郎杨宁称于众曰韩绣衣聪明百倍于小子官民奏留重按一年回朝升广东宪副不数月升佥都御史年未三十民情吏治素所谙练风裁凛然凡临众决事动发百余言皆引经据律无一语疎滞处置事务靡不允当至今官民遵守之曰韩都例继公廵抚者以为不及尝念陈芳洲先生为举主赴镇经泰和躬祭墓下流涕不已曰士为知己者死何能报也（寒济琐缀）
　　
　　公奉命以讨有罪一以仁义诚信宅心师至之始即律之曰夫兵凶器也圣人不得已而用之茍非以顺正而动不可也若等勿尽刘无辜勿滥容首恶勿遏彼之来降勿爽我之号令斯事济矣众咸曰诺于是发偏师先下荔浦修仁西延阳峒然后移兵断藤横石等八百余寨所过之地如振槁如破竹自成化乙酉冬十一月至丙戌春正月凡五征不克者一举而平之
　　
　　公之用兵一运乎心徳之微而全活擒掠之众则公之仁足以恊羣情矣首恶而罪必诛威震而刑不滥则公之义足以讨有罪矣抚安来降而弗畔其约则公之诚足以化强暴矣号令必严赏罚必当又公之信足以及军旅矣
　　
　　取胜之师必在速战乃分官军面授方畧水陆并进是岁七月一战而克遂以七军之在行者分为五路八月进全州贝安凡若干战贼大败九月又往广西五路发兵进讨荔浦修仁十一月师至大藤峡又厘为二十五哨固守冲要四面夹攻贼预偹险阻牢不可破以滚石攂木长枪毒矢抗敌公忿然曰吾受天子重托生灵命脉在此一举事若少缓则兵民胆丧巨万之众肝脑涂地又曰文王之师攻必缓战必徐者欲候其革心顺服而全之也公复下令且招且抚得向化致附者一万三千其怙终者则天诛不可以留乃申严号令以身先之肆兵前进万众讙呼声摇山岳一战而渠魁就縳势若泰山之压累卵啇飊之拉枯朽羣凶失怙兔窜狐奔旬月之间攻破寨峒五百生擒一千有竒斩首七千三百俘获贼属夺回被掳男女三万余口烧毁贼巢得获器械牛马无算乃改大藤峡为断藤峡立石以告来世捷报于朝仍以向化者众反侧未安乃州治其地设巡司六所择其夷心信服者数人授以土官而约束抚安之施以实惠量给以田使之得各遂其生（并平蛮録）
　　
　　尹直赞曰长材大器风采桓桓赞戎执法理剧剸繁豹变于隠鹏息如抟爱遗江右功着岭南奉身而退继者维难
　　
　　明名臣琬琰续録卷十七
　　
　　●钦定四库全书
　　
　　明名臣琬琰续录卷十八
　　
　　（明）徐纮 撰
　　
　　修譔罗公言行録　　杨亷
　　
　　罗伦字彛正江西永丰人进士第一成化间官翰林修譔养病山间卒年四十性慷慨乐善不疑人欺遇事无所回避有不可辄面斥人举成化丙戌进士策对大廷顷刻万言中引程正叔语人主一日之间接贤士大夫之时多亲宦官官妾之时少执政欲节其下句伦不从直声震于时奏名第一为翰林修譔会内阁大学士李贤遭丧去官朝廷留之台諌皆不敢论说伦诣其私第告以不可李公始以其言为然既数日复上疏歴陈古今起复之非是且曰如其不然必凖冨弼故事终丧刘珙故事言事反复数千言一本于天理人心之不可已者孔子曰勿欺也而犯之伦以犯颜切諌为大救时行道为急其负荷之重未尝一日忘天下故发愤如是疏奏遂落軄提举泉州市舶司伦虽见逐而士论益荣之由是天下之士争自刮磨向之不言以养忠厚者为之一变而终伦之世台省未尝有起复者矣伦虽以此为人所知然亦以此取嫉于人明年召还复修譔改南京寻以疾辞归闭门授徒日以注经为业垂十年卒于退居之金牛山世之知伦者不过以其滂沛之文竒伟之节果敢之气而已至其心之所欲为而力之所未逮未必尽知也尝欲仿古置义田以瞻族人或助之堂食之钱谢而不受或衣之衣行遇乞人死于途輙觧以覆之客晨至留具饭其妻语其子曰瓶粟罄矣之旁舍干之比举火日已近午亦旷然不以为意提举泉州官例应得折薪钱其人欺之以乏告即放遣之不复问予尝遣人访之山中结茅以居取给于陇畆往来共樵牧若无意于世者时或作为文章以发其感慨之意而人亦莫之知也
　　
　　论曰伦之必为君子而不为小人较然矣如伦之才少贬以狥人虽欲竆晦其身寜可得耶以其所学进说于上世目之为狂何足恠也孟子称豪杰之士虽无文王犹兴若伦者今所谓豪杰非欤无道于前而所立卓然人莫能夺之又曰伦才大不及志其青天白日足称云（陈献帝撰传）
　　
　　孤忠大节文文山者为宋一人髙风直气罗一举者为今一人有文山此启故有一峯此书有一峯此书故知文山此启此书盖有不待骈枝县附而自会者亦自然也予读前史每见文山之烈未尝不起千古凌厉之想但予晚生不能接见文山眉宇徒切想望而已然越人去国期年得见似人者喜予虽不见文山得见似文山者喜矣今之世岂无似文山者哉成化丙戍附骥一峯之尾登第得拜一峯泰山乔岳白日青天盖真文山者矣不徒似也呜呼曾几何时而一峯谪矣及其再见又未数月而一峯病矣又不数年而一峯卒矣呜呼予于一峯当何如哉一峯跋文山此启自谓一字一涕张东自跋一峯此书又谓一字一涕予于一峯吾道之哭世道之哭朋友道之哭虽一字万涕有不足以写吾痛夫岂止一字一涕者哉（荘■〈日上永下〉跋书文丞相启）
　　
　　于乎一峯为道艺先觉为仁义郛郭为士庶依托为当世医率为沛八表之云而翔千仞之鸑为皷万物之风而架层空之阁其心洞洞其性落落其文浩浩其行卓卓白日青天泰山乔岳于乎一峯九原不作吾谁与归吾终从子于冥漠（陈献章撰祭文）
　　
　　人心皆孔孟世道皆商周此意无人会西风吹古丘白日金牛洞青云丹鳯楼思君不可见新月上帘钩（周瑛撰挽诗）
　　
　　侍郎杨文懿公言行録　　杨亷
　　
　　杨守陈字维新浙江鄞县人中进士歴仕景泰弘治间官至吏部右侍郎卒年六十五赠礼部尚书谥文懿公五岁就家塾日记数百言初学诗歌辄有竒语稍长习举子业词理兼优夐出伦辈四方学者往往传録所作经义论策之文以为式
　　
　　宪宗皇帝初开经筵公为讲官多所启迪一日讲书武成篇公进曰鲁论称舜无为而治周书称武王垂拱而天下治是则圣人之治皆不劳而佚也然后世人主有祼居禁中委政内侍者乃召望夷之祸有髙居无为肆情嬖艳者乃启禄山之变是何也盖舜之所以无为者由其封山浚川以至举相去凶无一不尽其道武之所以垂拱者由其列爵分土以至崇徳报功无一不究其心皆尝忧劳而有为乃始佚乐而无为也后世人主则孟子所谓安其危而利其菑乐其所以忘者耳此圣狂治乱所分惟陆下留意时左右聴者悚然权幸有重公欲援之者使所亲谕意公谢却之私于其人曰吾犹婺妇也守节三十年今老矣岂白首而改节邪（何辱新撰墓志铭）
　　
　　诏集议桃庙礼官请桃懿祖而以徳祖比宋僖祖百世不迁公抗言礼天子七庙祖有功宗有徳乃孔子之言故凡号太祖者即始祖必事之以配天若商周之契稷皆以功而非论其本统也宋之僖祖及我徳祖可比商周报乙周亚圉非契稷比议者徒谓大儒尝有取于王安石之说而不从孔子遂使七庙之间既有始祖又有太祖太祖既以配天而不正南向之位名与实乖岂先王之礼哉若谓降而合食为非礼则王者既立始祖之庙又推始祖所自出之帝而祀之固无嫌也宪宗升附请并祧徳懿熈三祖自仁祖以下为七庙异时祧尽则以太祖拟商周契稷而祧主藏于后寝祫礼行于前庙时享则尊太祖祫祭则尊徳祖各不失尊庶无悖礼议者不能从（程敏政撰传）
　　
　　弘治元年春公上疏请上日御经筵及午朝聴政大畧谓陛下一日之间居文华殿之时多处干清宫之时少则心清理明圣徳日隆矣优诏嘉纳修宪宗实録以公为副总裁仍兼礼部事公上章请辞部事専史职章再上皆不允踰年公又疏乞致仕且曰吏部进退百官众怨所集闻望如尚书王恕者尚招人言况臣迂踈岂胜此任仗望赐臣致仕养病林下以尽余年上不许致仕命公以吏部侍郎兼詹事府丞史馆供职如故公尝言古人谓国可灭史不可灭我太祖定天下即命儒臣撰元史太宗靖内难其后史臣不记建文君事遂使建文数年朝廷政事及当时忠于所事者皆湮没不传及今来辑尚可补国史之缺景皇帝已复位号而英宗实録标目犹言郕戾王附是冝改正旧例羣臣章疏留中者虽有可传皆不得书乞以留中之奏悉付史馆择而书之草奏欲上以病不果（墓志）
　　
　　公天性孝友与人交笃于信义居尝退逊体若不胜衣言若不出诸口至商确义理论事是非曲直则侃侃刚直视义所在勇往奋发虽壮夫不逮也尝被命教内侍省教成多去为近侍与公同事者率因之取宠贵而公独无少资藉士论多之公博学多识于书无所不读遇有所得即为论著蚤岁尝作五经四书私抄而诗书二经尤为精到至其家庭授受而用以取科者则専门易学（王■〈亻与〉撰神碑）
　　
　　先生志行髙雅学博而才俊问学之功孜孜不懈而天资颕敏絶人古今诗文毎一过目辄为倍诵于凡事物之触于目感于心者未始不即之以赋咏作为诗歌以见意（李绍撰礼闱唱和诗序）
　　
　　公二子长茂元字志仁次茂仁字志道先后起家进士茂元累官山东按察副使弘治甲寅河决张秋朝廷遣重臣治河而武臣中贵各持有头目縻用不赀茂元驰疏上闻以是得罪谪长沙府同知寻谢病弃官归屡为当道荐起弗果弘治癸亥尚书马文升推毂转安庆府知府茂仁今任刑部广东司郎中先是委议问刑条例兼总本部十三司章奏谙达事体士论韪之诸孙美珩美璜美琚美瑀美瑶美环美瑜森然玉立又公之积庆云（统志）
　　
　　广东布政陈公言行録　　杨亷
　　
　　陈选字士贤浙江临海人进士歴仕天顺成化间官至广东左布政使卒年五十八公少沈静端悫不妄言笑从乡先生陈璲游日坐一室诵习未尝嬉戏敝衣粝食人不堪其清苦而处之自如为文理致深宻读之有味（吴寛撰传）
　　
　　出廵江西风纪大振不以刑法立威官吏相戒自不敢犯宪宗嗣位公上疏言君子小人进退治道所系不可不慎言甚剀切提学南畿学者竞为浮华之文力欲变其故习徧歴郡县宿学宫黙然端坐以身为教令读小学书暇则习礼一时诸生翕然感化
　　
　　擢广东布政使广民疲困为除徭役罢和买偹赈济皆务为惠养计数洗寃狱闽人赖克哥等三十九人涌于海舟为风漂至潮州守者获之以通畨论又邑民刘马住及黄福等十九人被诬为盗公察其寃悉释之尤不畏贵幸中官有弟昌为武职者逼娶寡妇为夺还之于是乃有提督市舶司者倚进贡为奸利役户苦于供需特减三十人其后畨人马力麻与海商私通贩易诡称苏门答刺国使臣市舶利其赀不问公发其伪时又有赛玛尔堪使臣泊六湾以狮子入贡浮海还国云欲往满刺加更市狮子公言此西域贾人为圗利耳使堕其谋必贻安南诸夷之笑国体所闗甚非细故中官既蓄减役户之怨且素利进贡及是毎为阻抑怨益深乃诬奏他事勘事者求事实不得必欲文致其罪竟逮公赴京广人数万拥留之公在道病作行至南昌而卒
　　
　　公立志以古圣贤自期待潜修黙识不求人知其学以克己求仁为要因自号克庵读书不资于文词遇格言即手録于册为力行之助平生言若不出口视所当为者则勇于为之不顾利害其处事缓而详御下严而恕至于言动端荘虽家人见其终身然也身既贵显燕会惟服先人故衣带客至瓦器疏食相对无媿色自河南闻丧还行装萧然车一两而已及之官广东骑驴出都门而去其俭约有寒士所不及者（并传）
　　
　　呜呼此吾友陈公士贤之墓公有天下不可夺之大节有足以济天下之大才有不可遏于天下之大勇国家承平日久士夫多奄奄无气节间有之而检身之功或歉焉故其发之也不耀而其持之也不恒如吾士贤则何可议哉其学识粹然一出于正其操履恪然一出于诚其居此官即欲尽此职其行此事即欲尽此心其视去就升沈甚轻一在于生灵国家余不恤也宦辙所至无不感动响应者廵江西江西人到今万口一词称颂为各御史南畿河南士名遮道泣送者万计复相率立生祠及去思碑被阉诬时兵民数万填溢衢巷号诉于诏使多涕泣者阉复以赂啖公所黜吏张聚者证公吏死不从公名满天下士大夫无问识不识论一时正人必佥曰陈某（张元祯撰墓表）
　　
　　吏部尚书康懿陈公墓志铭　　王■〈亻与〉
　　
　　弘治元年二月二十九日太子少保南京吏部尚书致仕莆田陈公以疾终于家讣闻命加恤典又命举壹惠之制于是谕祭以文莹塟以式具如故事而以康懿易名又允合经礼上念公先朝旧臣所以轸不慭之悲而施宠终之恩如此吁可谓盛矣公塟有日其家以公治命来请予铭予感公知已不能辞乃按其乡人工部侍郎刘公璋状而铭之曰公讳俊字时英别号患庵自幼聪警不凡长逰即横治书经正统丁卯试乡闱以闽藩第一人发觧明年中进士第授户部主事累迁员外郎郎中成化乙酉升南京太常少卿戊子召为户部右侍郎癸巳改吏部乙未升左侍郎丁酉满九载拜南京户部尚书庚子奉勑改兵部叅赞机务甲辰转吏部丙午尚书九载满赴阙上嘉劳之赐以羊酒寳钞俾还任无何疾作抗疏乞休遂加太子少保致仕玺书驰传还乡仍命有司月给廪米二斛岁供舆隶四人盖归既逾年而疾甚以至不起公为人负气砺志自为主事已绰有贤声尝督天津诸卫官兵采秋青草即日奏减岁増之数三十五万束令止输原额苏松诸郡折粮银为里豪所侵者七十五万两有竒公往征之不数月悉输内帑尚书金公濓大赏异之自是更景泰以至天顺其所任职皆严办而贤能之声日益有闻辛巳朝廷出师征两广叛冦命公往督馈饷时郡邑残破公私匮乏百方筹划事克有济大率如弛盐商越境之禁俾得随处贸易而引输粟二斗于南雄梧州用是兵不乏食而民不出赋舆论称之是冬母丧乞守制不许明年师还始归莆又明年复任未几而有太常之命先是为少卿者多不检一祠官缺请托纷然公至佥举以公遂帖然服盖其为务甚简而公任之尝不劳余力识者固已知非公久处之地矣阅岁再朞遂入朝为户部尚书杨公鼎以刚悍自任不稍贷于僚佐然独重公事经公断制者即不复省属时四方奏灾异三邉告输挽文移还集咨议旁午裁决如流不淹晷刻而靡不曲当人咸服公为不可及幸卯京师饥公奉勑发太仓粟一百万斛减价粜以利民权贵有乗时射利者公请于上凡籴以升十计满一石者闭不与其计遂沮而饥者获济壬辰上命将北征特勑公总督军饷于秦晋诸邉公倍道疾驰比至则邉庾空竭岁且不登刍粟价涌而榆林延绥粮道险逺输者病之公乃发金于内郡市易且修西安韩城同官径道以使飞挽是行所向无敌敌人授首公劳伐居多凯旋加俸一阶寻迁吏部铨综人物号为清允比陟南台荐更留府刬除宿弊盖不动声色而事皆就绪不假威严而人自折服名徳老成上方倚毗而公乃引疾决去秩増宫保而禄之终身（下缺）
　　
　　明名臣琬琰续録卷十八
　　
　　●钦定四库全书明
　　
　　名臣琬琰续録卷十九
　　
　　（明）徐纮 撰
　　
　　刑部尚书惠安彭公行状　　宋端仪
　　
　　公讳韶字鳯仪八世祖戍始居莆之涵口曽祖田孟徳妣韶（阙）氏祖休正祖妣陈氏以妇节闻父思孝卿宿儒母林氏公幼荘重警敏读书不倦少长识趣已端公父不欲其泛读以分日力惟课之举子业公于暇日仍取古圣贤遗文及子史诸书观之入郡庠再试于乡未利而公父殁自是生业益替而弟妹皆幼母夫人以迟暮之年夙夜懐忧公岁授徒以给用慰母心景泰丙子预乡荐明年丁丑会试中第七廷对赐进士出身除刑部山西司主事既三载蒙恩赠父如其官封母为安人未几丁母忧服阕改广东司升本司署贠外郎有张岐者自外台擢右佥都御史协管院事公以其人非才力论其不可愿朝廷而収召王竑李秉叶盛以伸公论疏入诏狱都给事中毛弘等言公持论虽过心实懐忠因得宥复职寻进本司郎中广东为司繁剧多涉于难挟势而席宠者左撞而右突公中立不倚■〈立乞〉然以定民之茹枉抱欝失利而狂呼者则为之锄疆剔蠧敓其有而归之虽罹咎戾无所悔恨外戚之臣指挥周遵与畿内民争田愿得内臣及锦衣卫官往踏勘丈量之会有旨命公正法司官以行众咸推公公至其地环视周匝挥筭主捐弓尺径归上自劾之奏曰田本民有虽其户报不及管业然地有髙下歳有旱淹细民频年出赋以给公上旱则资污下以补髙仰潦则资髙仰以禆污下安有空门可以别给且民者国之本食者民之天食足民安民安则国安岂可以民田给贵戚重伤国本耶复诏狱科道交章言其无他得释俄而复有请荒田者先帝顾左右曰彼不见周遵之事奈何又请耶立却其奏庚寅升按察司副使所至平寃滞黜奸蠧敦风俗恤民隠壬辰冬分廵川东道至开县有刘姓者户先分二支一徙一留徙者后复业与所留家人争里役而负遂阴嗾安岳县扈氏兄弟焚灭其家男女凡二十一人邻人诉于府府以为事非干己且无证佐尼不行公至闻之大骇督捕得扈氏并其徒十余人一讯欵服寘于法明年至合州属邑定逺曽姓羣从兄弟数家一日闻盗出没邑人奔窜弟乘风入兄室掠其赀诿之他盗兄迹知所由诉于官弟夜聚羣少杀之凡十有二人尽死乃伪为不知持状诣公告公鞠之得凶党七人毙于狱其发奸摘伏类如此每出巡郡邑民争挽肩舆兾先至其境乙未春升按察使公之副宪也凡有滛祀在分司者悉去之至是以二门外有庙祀五显其事不经赵清献公遗爱在蜀清风铁面正吾宪臣之式乃与同僚谋撤五显像而设清献神主于位録朱门问答有及时政与真希元翰官僚之文名曰政训以自警且以励僚属陈言时事宜变于今者各王府祭塟省差内官及行人等官以免劳费从之在蜀恩威兼着淑慝自分亷而不激明而不苛蜀人懐而畏之至今数贤亷访必首称焉戊戍春升广东左布政使下车首集父老百十人问民所疾苦与利病所当兴革者而施行之先是农民补吏视房分罚其直名纳公堂公日取其材而责以不贪可乎选俊秀善书者充之其积弊遂革镇守内臣顾恒岁有进贡之仪里胥乗之求索多方民不胜其扰公疏言自古明王不寳逺物广东民力竭矣守土臣以此事上为恭不知凋伤国本为害反大也监舶内臣韦眷请以均徭余剰六十户隶舶司为造办贡献之需公疏言今之官民富强不及于昔者盖国害财之多故也使及今十分爱惜加意撙节犹恐无以为继况又更启他端而益以杂用其何以善后哉愿将眷所奏余户暂与一年以后逓年停罢臣民幸甚有诏减其半陈公甫以学行有声于时公荐于朝曰国以仁贤为寳臣才徳不及献章逺甚犹且叨厚禄顾献章醇儒乃未及见収用诚恐国家坐失惟善之寳至凡广南一时名士公皆折节下之每于朔望受民词日至千百纸决断如流告戒谆谆如告子弟民卒感之至有不平輙耻见公而自去者仪门外有土神庙亦更为叅政汪公广洋之祠最后太监梁芳弟锦衣卫千户某在郷国私采禽鸟等物进贡官民俱罹其害公复上书言状忤旨调贵州布政使滨行之日广之父老涕泣雨下如去慈亲追送数百里外者又若干人廵抚朱公英赠诗有独有羊城临发处西风卧辙乌声酸之句莅贵藩境九阅月因俗为之设施贵人安之如知广南先是大宰歴城尹公屡言公贤可大用先帝以是益深知之甲辰夏遂擢都察院右副都御史廵抚苏松嘉湖等处公虽声称廪然而镇之以静不尚击博吏自不敢犯科而民亦益乐其恺悌乙巳夏召为大理卿未上坐论镇守内外等官贡献非宜道改右副都御史廵抚顺天等处兼整饬蓟北军务陈时政以弭天变议粮运以便军民满考蒙恩赠祖考考俱嘉议大夫都察院右副都御史祖妣妣皆淑人今上登极臣僚交章论荐召为刑部右侍郎属浙西不靖承诏廵视公疾驰至诛厥渠魁数人而劾罢守臣一方晏然嗣岁之春户部言两浙盐法久壊命公以本官兼左佥都御史留治之公早夜讲究利病所在而叅伍其说以浙西通舟楫盐之利多于浙东而浙东停户抑配尤甚因定两浙价银之重轻处州等处课额以杀便宜事数条奏行之又悯煮海之氓贫苦以其山埸草荡晒淋煎熬折阅倍征之状畧分八节具图以逹宸聦浙江宪司佥事王辅与宪使毛鸃不相能日閧于公堂公奏二人风宪失体左迁其官既还转吏部左侍郎时三原王公为尚书得为贰皆不避权贵请谒路絶人服其公庚戌冬彗星见于天津诏大臣言军民利病时政得失公言军民利病曰厚根本曰减役钱言时政得失曰正近侍曰惜官爵时左右侵权者非一公于正近侍其畧曰内臣出入左右言语轻重能为祸福人所畏惮今军马钱粮人匠柴炭尽傅其手分例相沿更相仿效虚名实支遮掩外观谁能诘之比见凡有章奏无不先允而后下于该部该部承而行之不复审听是失政体也及至有犯多从寛免有殴人致死者竟不提问或有提问成狱旋复宥之是失刑威也耗财妄费不惟不禁而反助之死者或有给还塟银八千两在者或有许其盖祠觅地第宅踰制服食求竒于斯极矣声势移人望风震慑伏望陛下静思及此大公至正以服其心克勤克明以折其气上法祖宗干刚独断褒良善而亲忠良逺佞媚而斥奢纵事务归于所司威福必由已出终篇又言朝廷一日万几安能劳心周溥臣愿陛下执其要焉臣获随午朝心念日奏寻常起数于事无补然祖宗勤政之典乞师其意可也臣愿自今午朝惟议经邦急务如吏部有升除礼部有大灾异户部兵部有紧急钱粮邉报工部法司有紧闗工程囚犯之类许先期开具由事奏乞圣驾定日出御左顺门侍卫一如午朝之仪事该各卫门会议者各官就于卫前公同计议如吏部升除大臣明言某官才徳堪任某官资望未可之类内阁辅臣亦同在彼详论可否事体既定就行口奏取旨奉行次日补本备照若系本衙门自行者亦就御前逐一陈说有无故事两疑情由请旨定夺若是事体重大一时难决者聴各官先行博议于下候至朝时再议奏行仍乞温颜俯询曲折如此不惟世事日熟于圣明耳目而羣臣髙下邪正亦自可见有事则行不分寒暑无事则止勿劳圣驾既不废午朝之典又可率羣臣兴事则凡时政得失军民利病自可次第张弛矣上嘉其识谓公此举有潜消黙运之方壬子夏升刑部尚书数日命侍经筵公掌刑宪务明慎而以忠恕为本尝言刑以弼教使之畏威逺罪导之以善耳遇有骨肉相残者辄忧形于色曰是吾之刑罚不足以止奸也谨于守法而亦尝有法外之意公素性鲠正贵戚中官往往为之敛手时安逺侯栁景总镇两广都御史秦公纮发其赃货巨万事闻属吏公抵景于法秦禠其爵景挟戚畹于内降欲以破公议之是非（缺）用挤秦于危地公执奏不易朝廷不以公为然复下大臣廷议竟亦卒如公言其后景赃银追及八百两有旨免其余欠公复言陛下优待贵近之臣如此臣故知之陛下有所不得已也但臣等忝列守法之官不宜阿顺以圗自便景应追赃数十未及一乃特蒙恩尽行蠲宥海内闻知贪饕之徒窥此举措一旦释之其如物论何且景赃既可免他日爵位亦可营求而复矣爵位既复又可营求出镇矣奸回借口良善解体诚非国家之利也疏入不从左右有不乐公所为者摘公官属细过以怵公而伸已志公坦然由之终不为所疑沮会亢旱求言公复因事纳忠条陈四事其一以本部为荆庶人事会本覆奏今半月有余未奉勑旨及他奏请间有询日方纔得旨者臣谓今日正一日二日万几之时若优游少断不惟事见停滞亦恐志生骄惰羣臣左右安于故常不敢有所论列矣四方传闻甚非细故此时政之得失一也又该本部先前问得内使内官王萌苗通髙永犯该绞罪俱各累诉寃枉荷蒙圣慈饶死发充净军臣闻自古帝王虽贵近必刑者所以彰天讨之公若杀人不死复何所畏惮乞自今以往勿复轻纵庶得法度均平人心恱服此时政之得失二也伏望陛下畏天勤政守法圗治事至物来随即予夺宫中外廷视为一体推广他类无不皆然何患时政之不善哉本部又先前问得百户谢原管领队军何三等往昌国公坟上做工何三为脱逃不还工钱被谢原脚踼身死臣看得世情艰难财重命轻杀人犯法时常有之固非为此一事但闻道路传言今修皇亲昌国公张峦坟茔兆比往年勲戚之家相去悬絶凡百制度务为宏壮差官领军万数轮流上工计年不足恐非人臣所敢当计峦在地下岂能自安是则虽曰爱之非所以羙之也上工官军畏怕棰楚不得已出钱雇人中间贫乏者随上随逃而管军工官贠又复请益前后展转不得息休岂能无怨讟者哉此军民之利病一也本部又问得东安等县知县朱叶等被神宫监官奏其违例差役陵户臣看得今顺天府所属州县正役颇易应当杂差实为浩瀚其丁多殷实之家往往投充陵庙坟户及勇士校尉人匠各色人役以避民差致将见户重叠加役富者累穷贫者逃窜村里萧条人无生意宜将坟陵等户定与优免几丁余者仍发州县相兼见户均当差使庶彼此各得其所此军民之利病二也伏望陛下畏天恤民思前虑后将昌国公坆茔减等工程如式修造俾得早完仍勅该部将陵户等役优免事例酌量定夺以便遵依推此及彼由近及逺何患军民之不安哉皆时所难言者三月充廷试读卷官先是公尝以疾在告既已勿药视事而二子浚瀚三孙定宻某相继夭亾公疾寖加上疏乞休上勉留再三仍令支俸在家调治公方以素餐自劾而上眷益隆近臣医官数命来视是年六月疏复连三上上念公情词恳切特允所请命乗传以归有司月给米二石岁拨人夫四名为国忧贤者犹望公病已复来以卒佐圣天子太平之治而南京监察御史宗彛尝率同列言之于朝然公归里后即择地于县之文赋里石皷山盖不复有当世之念家居岁余遂以乙卯正月十有三日考终距生宣徳庚戍九月二十二日享年六十有六官自承直郎九迁而为资善大夫讣闻上命礼部谕祭工部为营塟域越月赠太子少保谥惠安公壮岁尝构草亭扁曰从吾公间自称从吾生人遂号从吾先生元配黄氏赠淑人继配黄氏封淑人先公五旬卒子男二长即浚癸卯乡贡士元配出娶永丰令陈公裕之女次即瀚用荫补国子生以疾授嘉兴县县丞侧室陈氏出娶山东佥宪杨公琅女继娶贵州宪使卓公天锡女女一侧室姜氏出议配户部主事余公征之子楠孙男既夭女三人今惟浚一子曰辅而瀚则公命犹子澧子实为之后云公天资粹羙涵养深厚其学以儒者为宗务清明其心以求圣贤气象色和貌温而严毅果敢之气自形终日端坐非翻阅经史则黙察性情处已待人一于诚敬使人可即而不可狎闻人片善则必纪録服食噐用不求鲜美玩好之物淡泊无所动于心与之居竟日卒未甞见其私喜愠在官守处事精明驭吏严整事无巨细必身亲视国事如已事视民病如在已身至诚贯彻于上下所至如春风和气着物随所遇无不发生共立朝直前无所畏缩忠义激发不以祸福婴懐谠言至讣所以开上心捄时弊别白是非邪正排奸佞而触貂珰务使为善者有所恃为恶者有所惧暮年名徳益尊向其自处退然而无所有是以上则九重知之愈深下则贤士大夫望之愈重以至行旅贱隶亦皆知其名云于弟■〈音也〉韹友于笃至养教其子同已子塟族不能若干丧处丘里终始欲以质俭起頺风进修之功老而不倦未卒前数月犹向所知云扺家半载村居寡学所存所行一故吾而已何由可善其后而减宿咎哉所著有名臣赞録三卷续修莆阳志十卷在蜀有成都志二十五卷在吏部有天曺日记差祀恒山有北岳代行藁为尚书有秋台録平生杂着诗文名滞稿緫若干卷奏议一卷呜呼天不憗遗海内共叹惟公功在朝廷惠及黎庻著书满家掦名当代建立施设多至不可纪述谨掇其大畧以俟立言之君子择焉谨状
　　
　　佥都御史杨公言行録　　杨亷
　　
　　杨继宗字承芳山西阳城人进士歴仕天顺弘治间官至左佥都御史卒年六十三公为童时性资鲠直言动不凡第天顺丁丑进士观刑部山东司政授贵州司主事狱中重囚动三五百计桎梏年乆多死于臭腐公毎提督必给与饮食令三日一栉沐苏活人命无算王忠肃公荐知嘉兴郡公至止带苍头家仆一人如旅寓然御史杨公琅具公善政奏闻旌异满九载民老幼不忍舎去遮道留之弗得立去思碑后升浙江按察使下车之初宪纲一时为之振举初藩臬诸司所用咸办于下镇守中官供给日费万钱公一切革去之军民爱之如父母官吏畏之如神明未几以内艰去任将行悉以廨舎中器物付之有司一毫不以自随箧中惟贮大明律书数卷衣数袭而已制终诏起升左佥都御史廵抚顺天地方外戚宦官荘田多占民间地土公悉夺而还之权贵敛迹成化乙巳上疏左迁云南副使弘治元年升湖广按察使复升左佥都御史廵抚云南卒于官
　　
　　公为人好善恶恶出于天性与人不茍合人多惮其方严居官三十余年其忠孝大节议论风采虽庸人孺子皆知其名（并黎淳撰神道碑）
　　
　　孔子曰吾未见刚者孟子曰至大至刚以直养而无害则塞于天地之间孔子孟子之所谓刚者吾未见其人矣见其似者可矣今之君子若尚书王君公度御史谢君元吉太守杨君继宗佥宪陈君梦祥亦庶乎其似者非欤尚书不得其职数月去御史三上章出百日谪去太守屡抗强武乞钱若水例致其仕去佥宪九载不迁辟谗去（罗伦撰送陈金事序）
　　
　　吾闻侯以嘉兴人物莫大于陆贽名宦莫过于杨继宗修志之余皆欲大其祠字寔録其行以万古其人于天下（庄■〈日上永下〉撰嘉兴府志序）
　　
　　汉杨伯起以清白着闻犹有可却之金承芳治郡久始终无一足敢暮夜及门者苏子卿以死为事史外犹有余书承芳抵官以来萧然独处斋阁此二者尤非夙昔之所多见也或谓公别白太明节目太疏言论太激三者非自全之道此盖其细者也（张宁撰送行序）
　　
　　明名臣琬琰续録卷十九
　　
　　●钦定四库全书
　　
　　明名臣琬琰续録卷二十
　　
　　（明）徐纮 撰
　　
　　南京刑部尚书张公墓志铭　　童轩
　　
　　公讳瑄字廷玺别号古愚晚号安拙翁再号观庵系出宋忠定公后世家句容曾祖日宣元滁学教谕因侨寓于滁国初徙江浦遂占籍居焉祖克让忠信孝友为乡人所重考俊民行在左军都督府都事以言事谪戍保安卫后用荐至京公时甫十岁妣丧随考与娣李恭人僦屋以寓行装屡空考后授知县徳清日趋公务公毎旦受书于李恭人考常爱而器之曰吾闻祖以来有掩遗骸数万者吾门昌大其在是儿乎后果以公之贵祖考俱累赠资政大夫南京刑部尚书祖妣徐妣郑黄朱顾俱夫人初正统间公为县学生始业举子受礼经于姊夫李公侃等中应天府辛酉郷试刋行经义于録明年李偕公同登壬戌进士观政户部李公后官至都察院佥都御史公以师礼事之终身奉李恭人如其母未尝少衰甲子授刑部四川司主事时司冦俞公士悦待属甚严毎称公贤能以励诸司戊辰以外艰去軄景泰辛未服阕仍除湖广司主事明年升本司员外郎时太子少师兼吏部侍郎江公渊奉命南京等处公干奏公才能欲与之俱适江以忧去不果是冬升本部四川司郎中癸酉升知府吉安吉安素号健讼日不下数十百人公断如流且屡辨疑狱痛革吏弊发奸摘伏如神吉民畏服然吉俗信鬼岁刻木以像神具冠裳聚众迎送以邀福泽公禁之弗聴出遇诸途遂叱令弃像水中民首倡者悉寘诸法无何公遘重疾郡之长老皆曰神为祟也请复之公执复弗许病亦寻差郡民给路引者前例毎引取银四分谓之堂食前守悉为已有公遵旧制祗収楮币一贯仍为公费丙子夏郡大饥公申上司不候报辄发廪以赈民赖存活者多郡学诸生有匮乏者辄分俸给之若彭教罗伦曽彦辈皆魁甲科为名宦实公所造就也僚属亷而贫者家有婚丧皆设以助之又建阁□学以藏御书建法祠于郡以祀忠节文庙府治桥梁道路皆修治完整公私一新时廵抚都御史韩雍气焰烜赫郡邑皆望尘雅拜惟公不为屈葢公居官刚正严明吏部毎考治绩恒居天下第一天顺庚辰遂由郡守升广东右布政使去吉之日老稚扳留不获存其靴郡中后人复建亭刻石以圗不朽公至广会广西流贼越境攻破属邑建山公督官军擒杀贼首莫文章等筑城堡改邑治民頼以安贼徒周公转等啸聚于阳江县黄江屯岁久道路不通新兴县顽民邓李保紏结流贼杀害居民逋负粮差者几二十年官不敢告公皆剿除之甲申流贼复来刼掠民被害尤甚公复会兵逐杀贼乃遁去大藤峡蛮贼屡肆猖獗朝廷两度出师颁给彩叚银牌等件以旌军功公累受彩叚一十八疋银牌一十四面特赐公大红织金云鹤衣一袭银定寳钞尤多后左布政使周铎右叅政卓天锡相与叹公忠勤共求大学士商公辂为文勒石以纪其绩又尝躬督各属造预偹仓六十二处修理陂塘圩岸四千六百六十六处修筑广州新会等府县城垣一十二处广袤寻丈若干甃以砖石俱因民利而利之无一怨者戊子转左布政使先是各该吏典知印承差会同廵抚三司等官叅拨公曰此布政司事也専之人莫敢侵己丑冬公满九载当赴京军民千余奔走乞留于是廵抚镇守等官交章荐公学行才识刚方仁惠乞留在任以慰民情诏可其奏辛酉朝廷锡诰命有操存端方才识通敏之褒封赠三代壬辰奉勑升都察院右副都御史廵抚福建初所属郡县多无粮储公命各建仓廪劝富民出粟以偹凶荒民至今赖之沿海官军先因事减支俸三粮十余年遂以为例公知其贫命依旧支俸官军感惠立石颂徳闽安镇出海有二港胜国时有铁索横截港口以御海冦岁久废没公奏命所司造铁索三毎索长百有余丈两坼维以铁桩中以舡二十只驾之小港如大港之制而索差短由是海冦絶迹莫敢往来事详载于学士林公文重修闽安镇记山海冦林寿六魏懐三等攻刼镇城岁久不获其镇守等官屡被勑责公至尽皆成擒福安寿宁县等地邻江浙强贼羣聚阻塞道路公擒获贼首叶旺叶春余党贼散尽朝廷勅谕有处置得宜之褒镇守太监卢朦暴横公裁抑之事闻革去镇守人民称决闽俗信阴阳拘忌有殡于家十余载者公属督责塟不数日出塟者七千余棺甲午秋又奉勅巡抚河南风纪益振诸司少有不职公或知之辄惶惧谢罪时按察使何乔新副使陈选并有亷能声公奉闻旌异后俱至大用人谓公有知人之明河南军粮二十七万石先在元城县地方交兑公以为元城非河南所属难以钤制改置仓于彰徳水次军民称便乙未秋公以例入京议事因奏时宜若安揷流民责成守令修举武偹甄拔滞才等一十八事该部核议而行之河南大饥公发廪赈济仍于城四门及各寺观设粥以给饥者出官库衣布以给寒者无居止者查闗厢空屋土室以处之活民不啻万数戊戌改南京刑部左侍郎因见广东司事繁即添主事一贠累岁系逮罪囚不旬月间各得其情问拟如律自是狱无寃滞壬寅秋以都御史侍郎通九载考满赴京升本部尚书南京御史何舜宾等坐犯赃罪徽州冨民许通叟强夺人田当道为之请嘱公不聴咸正以法丁未春公齿七十有一上章恳乞谢事退而家居寻授诰命赠封三代如制公居家孝友慈爱毎遇初度之日未尝茹荤饮酒岁时祖考忌辰亦必斋戒祭祀诸弟妹六人侄四人婚嫁教育之事公皆以身任之先世产业悉让诸弟不取仍以俸资周之虽疎逺宗族亦皆使得其所初公将生母梦神授一儿既而诞公容质俊丽月光烱然孩提时性识聪敏稍长博极经史屡以学问师范于人诸生若宋珍蒋达辈先后俱领乡荐皆公门下士也为诗文才思溢出下笔立就自成一家且天性俭约于物无所嗜好惟聚书万卷以教子孙居官几五十年自奉如寒士其视势利盖泊如也一日偶得疾未属纩前数日犹作送储考功赴召序闻地震起坐作诗皆忠君爱国之语人多诵之平生所著有香泉稿一卷粉署余闲稿一卷凝清集八卷闽汴纪廵録十七卷奏议八卷南征録三卷安拙类稿若干卷公生于永乐丁酉十七年七月七日卒于弘治甲寅七年九月二十四日春秋七十有八夫人吴氏潘氏刘氏侧室查氏史氏魏氏杨氏生子男七人纮儒士学行方正雅有父风絧山西布政司都事缟义官纾嘉兴府检校纺由举人授乐安县学教谕绶应天府学生■〈糹甫〉江浦县学生于戏公学行淑诸人文章行于世政事及于物功业着于时卓然为国名臣虽用之秉钧持衡亦无不可今其已矣尚幸诸孤书香不坠岂天将食报于其后人耶公既卒礼部以闻钦遣南京礼部致祭于家南京工部先以营造墓域于江宁县安徳乡唐家山之原将以弘治九年六月初九日启刘夫人之圹合塟先是公侧室查氏夫人从子纺教谕就养乐安终于官舎至是归柩亦将■〈穴上之下〉焉诸孤先期奉其姻家陜西藩司致仕左叅议王公徽及其甥知府李公徳恢所状事行诣轩衰绖稽颡乞铭且谓公遗嘱必得童先生铭我瞑目无憾也顾轩不腆之言奚足为公有亾哉然公命也铭恶可辞铭曰伟矣张公才巨徳宏扬歴中外名位两崇粤昔乃祖倾廪惠穷长发其祥公实庆锺少而慧悟长益豪雄博稽经史智无不通逮登仕版刚介尠同文章拔俗道义萃躬爱民如子事上以忠吉瓯闽汴恩威并隆御灾捍患所至成功肆晋司冦简自九重执法不阿折狱在中矧厚姻族资给甚丰瑶环瑜珥振振阜螽年踰七袠髙朗令终唐家之原马鬛是封内铭元室虹光烛空
　　
　　知府张公言行録　　江源
　　
　　张璝字徳润广东畨禺人进士歴任天顺成化间官至知府卒年六十二
　　
　　抚为江南大都民繁物阜颇称难治近年为之守者今畨禺张侯实兼之焉而问学文章又过之逺甚有兄弟争田者路怙其重名久不能断侯一言定之有寄籍治内者前官惮其势位莫敢差发侯处之以公属邑乡豪杀人系狱夤縁贵要请嘱百端而不为之动卒正其罪他如诡立户计茍免科征隠瞒丁口影瞒军匠与夫曹嘱粮里交通富民虐害良善呑并穷苦等弊革去几尽而又聿兴士风丕变故邻境大旱连年饥殍盈道独吾抚少丰不至甚乏皆侯徳足以格天感神且赈贷有方而然耳是以成化三年春郡圃及四郊有野蚕成茧士民皆以为侯之徳化而侯若不闻今成化四年夏境内野蚕作茧弥多众遂诣庭声贺愿闻诸朝廷侯曰休祯荐降圣世常有非不徳能预闻之恐招物议（黎近撰蚕野成茧歌并序）
　　
　　却什器罢快手清词状抑豪右轻引钱制奸吏驱老兵絶乳媪杜裁缝枷屠牛课诸生礼贤士不与燕会不徇私谒前之蠧政之积弊一一革矣法不胜恩行必由式善者吐气恶者潜踪四民各安其业无复先时之愁叹非訾也琼喜而忘寐毎有公评亷健如王祥符而仁恕过之翰墨如周莆田而公正过之当于古人中求匹也（礼部尚书徐琼手书）
　　
　　以长才治大郡正操利器遇盘根错节时也清声雅闻溢于传诵之口夫岂幸致（南京吏部尚书王■〈亻与〉手书）
　　
　　漳州府知府张侯成化十年夏到任秋七月洪水百姓淹没发舟奔救活数百人给衣食周才物亡者设斋具馔招魂以吊继值旱灾祈祷沾足学馆从新増寘负租具实奏免修南桥民登坦途辟港道大便灌溉士子传经延他经以博人材乡饮茍简考礼宴耆硕以敦风化不为势却挠法不为奸瞒遣吏功徳之盛皆为实録凡诸被患今列屋奠居思欲以报生我之恩请文竖碑侯名璝字徳润番禺人中进士授主事以才擢知抚州通经学古才宏器逺威仪山立笔翰如流亷静恵利溥浃物情顾为政若其绪余今知浔州地之相去辽絶民之相离日逺蒙惠懐徳惟恐失坠雍按事实谨书以诏夫当道者（兵部郎中林雍撰功徳碑）
　　
　　读漳州功徳碑絶句云罢守三州卧两山漳州面目此碑间郡人欲识蒙庵老也傍斯文捉一班别纸録上两山先生一笑作碑者林蒙庵曩于京师见其人慎许可人以是信之今直辜他作证明师也蒙庵见拙诗当为抵掌又云漳州功徳碑絶不数时様文字亦一竒也絶句寄漳州林蒙庵刻于碑阴以彰太守之羙（翰林检讨陈献章撰诗并跋）
　　
　　呜呼徳润乃至是邪方其进也予期君以大用征以常理谓其必得既而不果遂迨其退也予期君以遐年谓其不得于彼必得于此今也又不遂呜呼徳润予以君故而今而后不敢复评天下士也已（大学士丘浚祭公文）
　　
　　易州人物志　　戴铣
　　
　　张鹏宇腾霄号拙庵世为保定涞水人曽祖思义祖彛仕国朝官至庆府左掌史父榘兵部职方主事并以公贵累赠至资政大夫太子少保兵部尚书公幼已负卓异不与里中羣儿嬉年十四失所怙继失所恃虽处茕疚而向学则勤励不懈及入邑庠才思日以充正统丁卯以诗经领顺天府乡荐景泰辛未中礼部会试廷对赐进士出身授山西道监察御史鹏立朝謇谔有才名凡百施为务持大体畧苛细常条奏时事闗民之休戚者数十人服其切直朝廷喜纳悉下有司施行之甲戍监会试公明之誉籍已寻按治隆庆等处乙亥监南和伯军之湖广丙子清理京畿为政在在卓振风裁贤声溢着天顺丁丑武臣石亨恃宠作威福人莫敢犯公奋不顾身卒同列极诋其罪亨恨之竟被诬称谪戍辽东铁岭卫寻改广西南丹卫后亨事败人服公昞见几先甲申宪宗即位宥还乙酉召复旧官明年超擢福建按察使戍子夏广西缺官廵抚擢公都察院左佥都御史以往公常谪其地偹谙其民夷土俗凡政命之出甚合时宜而邉境用宁己丑言官劾中外大臣之不职者误及公上知公忠直独留廵抚如故寻改理南京都察院事是非予夺一以至公而台纲振肃辛夘春后改都察院总督漕运兼廵抚淮扬等处明年盗发境丙申勅廵视鳯淮扬庐四府徐和滁三州公以恩信为治辑捕有方踰年盗息甲午仍还南京理院事是年夏擢右副都御史廵抚宁夏丁酉召为兵部右侍郎己亥转左侍郎壬寅特拜尚书甲辰春进阶资政大夫冬加太子少保自是多疾常在告蒙遣中贵汤药之资偕太医视疗累乞致仕不获允后复请不已上察其意坚赐之勑俾驰驿以还命有司月给米二石岁给役夫四人陛辞复赐钞二千缗皆异数也实乙巳之夏闰四月焉丁未今上即位诏进资徳大夫正治上卿居家优游自适凡七年而终享年七十有二讣闻诏有司营祭塟如故事赐谥曰懿简公之刚直贞介夷险一致凡六为台宪歴内地邉方者八所至必感激自効竭尽心力而务臻宜民宜人之实其为兵部责任盖重公以身殉国不计利害尝戒僚属曰处事不患不明特患不公耳公则何事不可为耶京营团操军士多为将领私役公力陈其弊上即日命内外大臣并台谏官简阅得数既多得人且精遂严私扰之禁申训諌之条营伍肃然故事主将偏禆缺人必集廷臣各举所知以待兵部请而用之年久寝废或举亦未尽公公请核实具名以闻否则有罚自是号称得人辽东守臣以擒获敌幼男女来献者既而悉分给中贵公惧将士肆贪残以启邉衅即奏止之大同官军失机于夏米公请治偏禆逗遛不进之罪及大臣之统驭失律者并械赴京处置一时军法大振云南木邦为其属孟密思柄専利侵渔思柄因请自立为官司领属修职贡朝议既从之公言此夷未奉旨尚尔恣横况从其请使之得志乎宜降玺书以理谕而抑之也上可其奏而人服其逺识公平居虽温和其处事则毅然执义不可夺有武臣兾得金齿卫叅将托权贵人荐用公力言其人非将才不可用辩论反复语益直色益厉而竟不従有抚治流民者久不得迁上言流民非得风宪大臣治之不可其意葢自荐也公言是在人不在官如其怠旷虽风宪大臣何益而事遂寝公临政简约毎以生事喜功为戒当岁饥四方奏多盗而山西河南诸处尤甚公报言此辈特逼于饥不得已为盗耳惟罪首恶者一二余悉宥之则其党自散矣各道奉行未几果无事其居官处事盖如此公为人悃朴无华虽居显要自奉如寒士资性乐易荘重不立崖岸不轻笑语其色侃侃若不可亲然待人真诚故多乐为之用云子六璇济南府通判瑀珂玹琦瑾
　　
　　明名臣琬琰续録卷二十
　　
　　●钦定四库全书
　　
　　明名臣琬琰续録卷二十一
　　
　　（明）徐纮 撰
　　
　　副都御史谢公墓志铭　　李东阳
　　
　　公姓谢氏讳士元字仲仁其先上虞县人在宋徙玉融州今福青地也国初徙长乐县始定居焉曽祖钟祖琬考盘封建昌府知府妣陈氏封恭人公以县学生举景泰癸酉乡荐登甲戍进士授户部主事分纳京储首论时弊力与中官敌敌者忿幸公去系其羣吏因攟摭公罪不可得数年擢知建昌府建昌兵多窃民财武官庇之公摄以危语皆畏法奸无所伏大新学校购书万卷躬督课授教习古射礼表黄孝子谭节妇之门南城民得石像蒙以腐鼠置屋瓦羣鸦噪其上民阳惊集众发之以为神趋者如市公取其石碎于庭乃止有妖凭鲁巫来言祸福忽自云吾畏谢公吾去矣巫遂如常民有懐劵讼田宅者公遥见辄谓曰何得以伪券咍我民遽伏罪僚佐问曰何以知之公曰彼所讼二纪前事其券乃今式于是讼者渐引去郡再饥公稍出私俸富民争开廪延籴民赖以不困大理卿夏公时正考核官吏荐公治行朝廷给诰命封大父母及妻九载民诣阙请留加从三品俸仍知府事以内艰去改广信府治如建昌永丰县有银冶久閟处州越境盗广行旅几絶公勒民兵东至灵鹫山下直趋之逻卒遇贼王二辈矢輙发公惊曰此诱我曰亟止之不及伏果四起贼环刺公中左股血流满鞾有廵检大呼曰此谢公也贼乃退公裹创出战捣其窟而还后改永平府以外艰不赴服阕擢四川右叅政流民冦东乡县凡三刦公捕杀数百人或议徙县公不可命守吏甓城浚隍戍以土兵后竟无变建始县有顽民挟县吏或邀于路以怵代者部使不至凡五十年公径往得首恶羣党尽散居六年升本省右布政使上以全蜀非公不可乃用廷议擢都察院右副都御史廵抚其地吐畨有大小二姓生熟二部相煽为乱吏告急公托行邉缮亭障严斥堠简实畨觉有偹军帅其丑献羊豕罗拜道左公谕遣之奸民多代输邉储实不时纳公核其数得米十三方有竒岁大祲民流入藩府公置广实室十余区为粥以食饿者饮病者以药死则塟诸冢丛愿归者给驿传送之所活万计盖其剸繁应变不茍绳墨卒克有济多类此可谓难已公在官两迎父养事从父甚谨三弟终身不异才所得俸入使弟侄主其籍聚食千指或弗给自啜粥于堂以率俭旅孤而贫者必为之所建祠祀先置祭田若干畆家政尚肃内外秩秩尤好学非甚疾不废吟讽所藏有约庵稿若干卷咏史三百首行于时公配陈氏贤而克相累封恭人三子长廷柱陈出举乡贡士次廷棐廷最县学生孙三本寛本忠本裕公生洪熈乙巳三月乙亥日卒弘治甲寅六月庚辰日享年七十讣闻上命礼部遣祭工部遣官营塟廷柱卜卒之又明年丙辰十二月二十四日塟公于懐安鸡笼山奉状请余铭墓予闻公夙具才行所至有声绩而为郡尤着在建昌士夫为立生祠刻碑颂徳公闻而止之比去碑复立后尝道郡郡人空巷出迓至拥其舆不可行此事编修罗景鸣言甚悉景鸣尝受公业今所为着状者也铭曰事必歴试其长乃见公阅二郡治行独擅久者建昌泽施尤徧前曹后台罔弗谙练内训耕穑外督攻战随时树功曷往非善民思太守若觌公面彼懵弗知公在藩宪史家者流有状如传庶有民社于我民劝
　　
　　王氏先茔之碑（王恕）　　王■〈亻与〉
　　
　　上即大寳位纉承洪业图任旧人乃首诏起尚书王公于家命有司劝驾在道辞比至京又辞皆不可立拜吏部尚书未几加太子太保又辞不可葢毎辞皆荅以温诏有年徳老成久系人望之褒公感知遇□俛就职铨镜人物澄汰流品振幽滞杜请托异时丐赇宿弊一旦扫除略尽至于大政事大号令凡廷论未决者公正色谠言力扶国是闻者拱服盖公既悉公奉国上亦虚已以聴志叶道同言行计施岂非千载一时之嘉会哉公在位五年为弘治四年五月赐诰命进阶光禄大夫勲柱国貤恩三代曾祖彦成祖真考智皆赠光禄大夫柱国太子太保吏部尚书曾祖妣张氏继侯氏祖妣张氏妣周氏皆赠一品夫人云汉之章照耀门阀雨露之泽渗漉泉壤公感激圗惟不朽适予自南都入朝过予言曰恕世家闗中髙祖乐耕府君以上皆居栎阳司马村元时至正中曽祖始徙三原之龙桥龙桥距司马村七十里实为唇齿之邦曽祖字安止性耿介不羣治家勤俭人有缓急赴之恐后卒塟县北三家里与二妣合兆祖字惟真侯夫人所出居乡恂恂执礼尝两为乡饮大宾县夫人雅敬慕之生四子长讳礼好学乐善言动不茍卒塟三家里祖茔娶任氏守节四十年辛勤抚育遗孤次即先考字仲智号西园翁淳诚谦虚礼贤好施笃于教子配先妣有贤行次讳徳笃实不欺勤于治生娶李氏次讳和为人质直非善不交娶袁氏恕昔为寺副京师正室盖夫人卒归塟西园时景泰辛酉六月也遂举祖考妣伯妣叔考妣数丧而同塟焉天顺甲申继室张夫人卒于江西藩司亦归塟西园成化乙酉恕擢副都御史未乆先妣卒朝廷遣官赐祭戊子先考卒复赐祭遣进士蔡晟即西园治茔域以己丑十月二十日襄事于是享祭之堂制勑之碑法所宜有靡不具完扁其门曰王氏先茔厥后叔和兄约斋卒亦塟于其次惟恕学寡能鲜幸际明圣以至有今日皆先祖考之敷遗也不有纪述何以昭示我后人使知所自而迓承之乎君其为我作先茔之碑垂诸悠久幸莫大焉予闻公之家自渭川处士以来传六世积徳百余年宜臻显融者久矣然犹务韬晦讫不一施行用以遗之后人以俟公而大发焉此公所谓为积学励行以出应时需扬歴中外致位通显而晚益际遇输忠竭诚茂建勲业为国元老盖公既发其祖考之遗以显融而光大之而复敛其余赢以遗之子若孙而公子七人并称时彦一官留府两举乡闱文学政事无愧世济诸孙累累亦复秀颕名门世胄当时鲜俪大书深刻植之墓隧以侈上赐以彰先徳垂之无穷讵曰匪宜诗曰三原之王系出太原谱送其传派演枝蕃擽阳之居龙桥之迁一徳相承代产仁贤蓄而未宣其宣其施其在公焉维公挺生英禀卓异奋身儒科以阶禄仕自庳而崇由逺而迩出入五朝绵歴四纪指斥权幸触冒忌讳茍利国家他非所计维公忠诚帝所简知公休于家驿使交驰公来在廷国有蓍龟一节始终不植党私维帝圣明曰予旧老岂无宠章覆其祖考秩之冢卿爵之宫保两国之封载锡嘉号公拜稽首祗服休命匪臣之能祖考之庆懿羙斯彰优渥殊幸曷显诗之传之有永睠彼西园松栢苍苍三家里茔蔚乎相望遗荫后昆俾炽而昌更千百年视此石章一作匡拂时病磨切近贵
　　
　　太学士文荘丘公墓志铭　　何乔新弘
　　
　　治八年春少保兼太子太保户部尚书武英殿大学士丘公以疾卧家连章乞致仕优诏不允遣医赐药中官问疾赐食物是岁二月戊午薨于城东之私第讣闻天子嗟悼辍视朝一日赙寳钞一万贯特进左柱国太传谥文荘命礼部尚书倪岳左侍郎徐琼谕祭塟及祥禫亦皆有祭遣官次苐行之工部差官造坟又官其孙莹尚宝司丞仍命行人宋恺护其丧归将以明年十二月乙酉塟于五龙池之原时乔新致政家居莹造使以公门生翰林院编修蒋冕所述行状求玄堂之铭且致其祖母夫人之言曰公治命也幸母辞予忆在朝时公暇辄与公相过从论古今事得失公尝予语曰吾与子相知不啻君实景仁不幸死则后死者铭之予曰诺哉意公言直戏耳别去四五年公犹不忘前乃知非戏也呜呼方今作者如林予何人敢铭公墓然欲固辞又负公久要之言乃叙而铭之公讳浚字仲深其先世家泉之晋江元季有官于琼者遭时乱不能归遂占籍琼山曾祖讳均禄隠居不仕祖讳普临髙县医学训科考讳传贤而蚤卒及公贵曽祖祖考皆赠官同于公曽祖妣李氏祖妣柯氏妣李氏皆赠一品夫人公初进士改为庻吉士与修寰宇通志书成擢翰林院编修宪宗皇帝即位初开经筵以公充讲官有白金文绮之赐成化元年以九载秩满升侍讲修英宗皇帝寔録成升侍讲学士丁母夫人忧觧官归服阕诣京复旧职奉修宋元通鉴纲目成阶翰林院学士十三年升国子监祭酒十六年进礼部右侍郎仍掌监事三十三年冬升礼部尚书掌詹事府事修宪宗皇帝寔録公为副总裁弘治四年八月寔録成加太子太保职如故是岁十月命公兼文渊阁大学士入内阁司制诰典机务公三章辞上不允久之乃就职七年升少保改户部尚书武英殿大学士仍兼太子太保自始仕至今四十有二年矣公少孤力学天资过人六岁能诗弱冠着论谓许文正公仕元无能改于其俗又不得行已之道不仕可也耆儒硕师见其论初甚骇之已而又大服以为先儒未有言及此者正统甲子举于乡为广东乡试第一名两试礼部名在乙榜当授教职辞卒业太学祭酒萧先生镃深器重之为之延誉繇是名益重景泰甲戌复试于礼部名在前列廷试为第二甲第一名及选为庶吉士读书秘阁自六经诸史九流笺疏之书古今词人之诗文下至医卜老释之说靡不探究发之文章雄浑壮丽四方求者沓至碑碣铭志序记词赋之作流布逺迩然非其人虽以厚币请之不与修英庙实録或谓少保于谦之死当着其不轨之迹公曰己巳之变微于公天下不知何如武臣挟私怨诬其不轨是岂可信哉众以为然功过皆从实书之两广用兵公上书李文达公具陈平冦方畧文达缴上之诏以其策付总帅其后蛮冦削平用公策为多时经生文士为文以竒怪相髙或不可句公考南京乡试及礼部会试凡恠词险语皆痛斥之怨诽不恤也及为祭酒尤谆谆为学者言之文体乃复浑厚士有慕道徳者或为诡异之行以徼名公因考会试发策言之士乃知道以中庸为至诡异不足贵也其在太学论者谓师道尊严无愧李文忠公综理微宻则文忠不及尝谓朱子家礼最得崇本敦实之意然仪节畧焉为考诸儒所言作家礼仪节使好礼者可学而行朱子微言散见于传注语録学者猝未易求乃采其精切者彚为二十篇仿鲁论语作朱子学的朱子纲目以正统为主然秦隋之末有不可遽夺汉唐之初有不可遽予者乃作世史正纲着世变之升降明正统之偏全又谓西山真氏大学衍义有资治道而于治国平天下之事缺焉乃采经传文史有及于治国平天下者附以已见作大学衍义补今天子嗣位之初公书适成乃表上之上覧之甚喜批答有曰卿所纂书考据精详论述该博有禆政治朕甚嘉之赐白金二十两纻丝二表里升公尚书且命録其副付书坊刋行宪庙实録成赐白金八十两罗段八表里仍迁宫保踰月遂有入阁之命盖简在上心久矣公虽坚辞皆温诏勉饬不允所辞公在位务以寛大启上心忠厚变士习凡人才进退政事废举一惟祖宗旧典是修首上二十二事陈时政之弊又请访求遗书上皆嘉纳洪武永乐以来凡百司朝觐命吏部都察院考其尤不职者乃黜不过数十人其后吏部患人言务以多黜为公方岳以下少有微瑕辄黜之黜者亦不敢诉公深知其弊言上曰唐虞三代三载考绩三考黜陟今有居官未半载而黜者所黜徒信人言未必皆实此非唐虞之法亦非祖宗旧制也上深然之会吏部上大小庶官当黜者凡二千人乃敇凡歴官未三载者俱复其任虽经一考非有贪暴实迹者亦勿黜盖用公之言也医官有疗疾往来公家者以失职怨冡宰王公奏讦其短众疑奏出公意科道以为言上察其诬待公益厚公性刚直与大臣论政义所未安必反复变论言官论事亦以是非诘之不肯媕婀取悦公无岁不求归前后凡十三疏上皆不允问劳赐赉之使踵相接于门文臣承恩眷未有如公者先娶金氏继娶呉氏赠封皆一品夫人子男二长曰敦吴夫人出以忘补国子生博士工文章先公五年卒次昆次仑皆殇亾季曰京侧室唐氏出女二适冯颢英孙男二长即■〈田〉次甸平生之著述甚多有琼室类稿琼台吟稿家礼仪节朱子学的世史正纲大学衍义补遗行于世又作荘子直解未成公博极羣书有举僻事问之则曰出某书某篇退取书阅之良是尤熟本朝故典乐为学者道之纚纚如目前事公今已矣世岂复得斯人哉岭南人物自张文献公有声于唐余襄公崔清献公有声于宋迨公四人焉公晚登政府疾病半之故见于功业者仅若此然大学衍义补一书其经济之才可见矣使得久其位尽行其言相业岂三君子所及哉铭曰岭海之陬灵气充塞挺生伟人翊我皇极其人伊何曰惟文荘醇懿内实英华外彰乃官词林乃登延阁乃侍讲筵乃典国学穹碑厚碣辉映四方缃编青检百世有光帝曰咨汝其代予言服休迓衡时惟女贤公拜稽首臣老勿克宠命荐临公乃就职公之在位为政均平百吏奉法百度惟贞文为国华位登保傅天既生公夺之何遽立言则多蓄未尽施方策所存百世之思石麟峩峩南海之隩文荘之坟过者必肃明
　　
　　名臣琬琰续録卷二十一
　　
　　●钦定四库全书
　　
　　明名臣琬琰续録卷二十二
　　
　　（明）徐纮 撰
　　
　　翰林检讨白沙陈先生行状　　张诩
　　
　　先生讳献章字公甫姓陈氏髙祖判乡曽祖东源祖永盛号渭川少戅不省世事好读老氏书尝慕陈希夷之为人父琮号乐芸居士读书能一目数行下善诗卒之一月而先生始生母太夫人林年二十有四守节教育之祖居广之新会县都会村至先生始徙居白沙村白沙村去县北二十里许天下士大夫重先生之道不斥其名字因共称之曰白沙先生至于儿童妇女亦皆目其为陈道统云宣徳三年戊申十月二十有一日生于都会先是有望气者言黄云紫水之间当有异人生焉黄云紫水者新会之山川也又有占象者言中星见浙闽分视古河洛百越为邹鲁符先儒文公之说及先生生身长八尺目光如星右脸有七黒子如北斗状音吐清圎太类中州产尝戴方山巾逍遥林下望之若神仙中人也生前一夕太夫人梦白龙入室其光如昼诸异梦类是自幼惊悟絶人读书一覧辄记尝梦拊石琴其音泠泠然见一伟人笑谓曰八音中惟石音为难调今谐若是子异日得道乎因别号石斋既老更号石翁少读宋亾厓山诸臣死节事辄掩卷流涕一日读孟子有天民者达可行于天下而后行之慨然叹曰大丈夫行已当如是也弱冠充邑庠生其师见其所为文异之曰陈生非常人也势利不足以覊之矣明年丁卯中乡试戊辰辛未两赴礼闱不第闻江右吴聘君与弼讲伊洛之学于临川之上遂弃学而学焉时年二十有七也（下缺）是有所警发南归罗伦赠文畧曰白沙先生处南海者二十余年矣观天人之微究圣贤之藴充道以富尊徳以贵天下之物可爱可求漠然无动其中者荘昶诗曰百年吾道在东周天下斯人岂易求谁为齐王留孟子自知尧舜有巢由鳯凰气象终千仞北斗光芒共九州岛万里东南沧海阔苍生何处问乗桴既归杜门潜心大业而道价响天下矣四方学者日益众往来东西两藩部使以及藩王岛夷宣慰无不致礼于先生之庐先生日饮食其宾客了不知其囊之罄也自朝至夕与门人讲学宾友论天下古今事或至漏下亹亹不少厌倦翌旦精神如故虽少壮者自以为莫及也江右藩臬左布政使陈炜等修复白鹿洞书院成以山长书币走生贠刘希孟等聘先生为十三郡士者师先生报书谢不往壬寅广东左布政使彭诏上疏畧曰臣闻古昔圣帝明王咨询敷求罔间遗逸小或致之大或起之动则赖以成显著之事功静则因以系士心之向慕声望丰采蔚为国华窃见依亲监生陈献章心术正大识见髙明涵养有素徳性坚定给假回还杜门养志沈潜圣贤之书实窥体要通达事物之理俱见精微今年五十余读书践履愈觉纯熟孝义着闻人皆感动臣等自度才与徳不及献章万万犹且叨食厚禄顾于献章醇儒反未及见用非惟臣等之心诚有不安抑国家不及収用是坐失为善之寳也伏见天顺年间英宗皇帝闻抚州人呉与弼文行髙古特加礼聘官以宫僚奈缘与弼老病辞不供职是以未见作用之效今献章年方强盛大非与弼之比伏乞圣明以礼征召必有以补助圣徳风动士类疏闻宪宗皇帝可其奏命有司以礼劝驾先生以老母并久病辞时廵抚右都御史朱英惧先生终不起也具题荐末云臣已趣其就道矣因曰先生万一迟迟其行则如予诳君何先生不得已起至京师朝廷用故事勑吏部考试会疾上疏畧曰臣累染虚弱自汗等疾又有老母朝夕侍养不能赴部聴选成化十五年以来左布政使彭诏右都御史朱英前后具本荐臣堪充任使吏部移文广东布政司等衙门趣令起程臣以旧疾未平母年加老未能輙行府县官吏承行文书日夕催廹不免强起就道而沿途病发随地问医扶衰补羸仅不大惫于成化十九年三月三十日朝见乃以久劳道路旧疾复作日复一日病势转増耳鸣痰壅面黄头晕视昔所染无虑数倍众目所覩不敢自诬又于八月二十二日得男陈景阳书报臣母别臣以来忧念成病寒热迭作痰气交攻待臣南归以日为岁臣病中得此神魂飞丧仰思君命俯念亲情展转欎结终夕不寐臣之愚迷实不知所以自处也臣自幼读书虽不甚解然于君臣之义知之久矣伏惟我国家教育生成之恩陛下甄録収采不遗卑贱之徳至深至厚于此而不速就以圗报称于万一非其情有甚不得已者孰敢惊虚名饰虚让趦趄进却于日月之下以冒雷霆之威哉臣所以一领乡书三试礼部承部檄而就道闻君命而惊心者正以此也縁臣父陈琮年二十七而弃养臣母年二十四而寡居臣遗腹之子也方臣幼时无岁不病至于九龄以乳代哺非母之仁臣委于沟壑久矣臣生五十六年臣母七十有九视臣之衰如在襁褓天下子母之爱虽一宜未有如臣母忧臣之至爱臣之深也臣于母恩无以为报而臣母以守节应例为府县所白已蒙圣恩表厥宅里是臣以母氏之故荷陛下之深恩厚徳又倍于寻常万万也顾臣母以贫贱蚤寡俯仰无聊殷忧成疾老而弥剧使臣逺客异乡臣母之忧臣日甚愈忧愈病愈病愈忧忧病相仍理难长久臣又以病躯忧老母年未老而气则衰心欲为而力不逮虽欲效分寸于旦夕岂复有所惜哉臣所以日夜忧惫欲处而未能者又以此也夫内无攻心之疾则外不见从事之难上有至仁之君则下多曲全之士惟陛下以大孝化天下以至诚体万物海宇之内无匹夫匹妇不获其所者则臣之微亦岂敢终有所避而不自尽哉伏望圣明察臣初年愿仕之心悯臣久病思亲不能自已之念乞放臣暂归田里日就医药奉侍老母以终余年俟母养获终臣病痊愈仍前赴部以聴试用则臣母子未死之年皆陛下所赐臣感恩益厚圗报益深虽死于道路无所复辞矣疏上宪宗皇帝亲阅者再三明日授翰林院检讨俾亲终疾愈仍来供职盖异数也先生以表谢其畧曰臣本菲材误蒙荐举又以臣老母在念沈疴在躬未得以承试用陛下悯其愚诚不加诛责使少寛旦夕之暇已云幸矣而又慰之以温言宠之以清秩使遂其欲去而勉其复来此诚天地之量日月之明雨露之恩出于寻常条格之外者臣虽至愚亦知衔负恩徳圗报称于亲终疾愈之日不敢负朝廷待士之盛意不敢违臣子效用之初心也又曰臣瞻望朝廷违离在迩虽圗报有日而迟速未占俯仰愧怍无任感激恋慕表既上又迟迟至于旬日始买舟南去学士李东阳赠别诗云只有报恩心未老更无辞表意全真谕徳陆钺诗云逍遥佳处恣吟哦古寺心斋长薜萝本为爱君观国屡可堪思母望云多东郊信有灵光在西土空闻鳯翼过应笑病夫方铸错汗颜何处逐颓波盖实録也某先生省人也素忌先生重名及至京师使人邀先生主其家已而先生僦居庆寿寺某御之后因纂修实録阴令所比诬先生学士某见之不平为削厺归往南安知府张弼问出处对曰康斋以布衣为石亨荐所以不授聀而求观秘书者冀得间悟主也惜乎当时宰相不悟以为寔肰之言上令受职然后观书殊戾康斋意遂决去某以所选监生荐人疏陈始终愿仕故不敢伪辞以钓虚名或受或不受各有攸宜尔弼唯唯暨归岁有荐辞皆授诏不行初应诏而起也道出羊城所至观者如堵至拥马不得行归之日有祥云五色遶其第经日始散弘治改元以来郎中等官屡任藩府万某周某先后疏荐庚申给事中呉世忠以以先生及尚书王恕侍郎刘大夏学士张元祯祭酒谢铎等八人同荐与二三儒臣入内阁柄用上方勑吏部查勘而先生殁矣是年三月十日也享年七十有三殁之前数日蚤具朝衣朝冠命子弟扶掖焚香北面五拜三叩首曰吾辞吾君复作一诗云记仙终被谤记物乃多修弄艇沧溟月闻歌碧玉楼曰吾以此辞世殁之日顶出白气勃勃如蒸竟日乃息前一夕五鼓邻人闻车马骈阗异之急出见一人若主者状仪节甚都出先生庐而去以为太官至及旦询之无有也先是知县左浚以医来先生病已亟矣门人进曰药不可为也先生曰饮一匕尽朋友之情饮已作诗遣之没后一月提学佥事宋端仪移文当道请入祀乡贤祀祠都御史邓廷瓉疏乞恩典章草已具寻卒御史贺铠廵抚云南都御史李士实俱疏乞不拘常例赐与赠谥谕祭不报是年七月二十有一日塟于圭峯之麓辛向之原逺近会塟者凡千人左布政使周孟中赙白金三十星助塟诔之以辞刻石于墓三府暨藩臬诸公门人亲友逺近相续设奠致赙殆无虚日于戏生死哀荣吾于先生见之矣先生少负气节毎出少挫归辄对伯兄泣不食房婢偶露告太夫人必黜之乃已初待学者甚严晚更平易孝弟出于天性事太夫人甚谨太夫人非先生在侧輙不食食且不甘先生在外太夫人有念輙心动亟归果然母爱子慕惟日不足太夫人颇信浮屠法及病命以佛事祷先生从之御史王■〈日上折下〉曰此见先生变通处也此时行不能别太夫人欲仿徐仲车故事伯兄不可曰吾弟为人子吾独不为人子乎兄弟泣争义感行路太夫人殁以七十年之派子居九十年之母丧哭擗食素一如先王之礼太夫人耄耋强康如壮先生以古希年顾多病尝虑一旦身先朝露不能送太夫人终故自太夫人七十年之后也毎夕具衣冠秉烛焚香露祷于天曰愿某后母死也后丧太夫人服阕絶不衣锦绣曰向者为亲娱耳通判顾叔龙曩见先生束木带解所自束玳瑁带赠至是反之一念衡山靡间朝夕曰自今以往未死之年皆幸也事伯兄如父坐必隅坐虽迹处山林其爱君忧国之心视诸食禄者殆有甚焉宪庙之升遐也哀诏至先生如丧考妣有诗曰三旬白布裹乌纱六载君恩许卧家溪上不曽携酒去空教明月管梅花知言者读之当知先生之心无一日不在天下国家也为人豁达大度不与物竞未第时邻人有侵其物屋地者欲威之以力扬言于众曰陈氏子异日他出我必辱于途及见不觉自失先生曰尺寸地吾当为若让其人惭竟不能作恶而去又有侵其田者处亦如之复后有盗塟其墓者先生怒曰以此义不共戴天也彼不即悛吾即讼之官吾敢沽虚名而忘大义哉盗塟者闻之果悛廵抚湖广都御史谢绶遗先生寿木甚羙一日其交厚陈某卒遗言必得木如先生者其子以告即举以畀之林良者以画名天下常作一圗为先生寿惠州同知林璧至阅之爱甚亦即畀之无吝色知县赵某者颇着贪声惧先生遇当道露其事遗白金数锭为太夫人寿先生不得已受之戒家人勿启某后以赃去官追而还之某人感泣提举注廷贞慕先生特甚在海北时作懐沙亭以寓仰止亦数以白金为先生寿其卒于官也尽封还以为赙叅政伍希渊佥事戴中辈以次各遗白金欲新先生居却不可乃营小庐山书屋以处四方学者初年甚屡尝贷粟于乡人佥事陶鲁知之遗田若干顷晚年按察司学士实仿富郑公故事破数白金买园一区于羊城之北甚广先生封券至于三四往返卒俱不受御史熊达仿洛阳故事欲建道徳坊于白沙以风士类先生不可乃议创楼于江浒为往来嘉宾盍簮之所榜曰嘉会先生曰斯可矣先是达亦以疏荐先生于朝大畧谓宜及先生年未艾而亟用之也都御史邓廷瓉檄有司曰月致米一石岁致人夫二名却之以诗云孤山鹤啄孤山月不要诸司费俸钱行人左辅出使外夷以其师意致白金三十星亦拒而不受其视利若将凂焉如是太夫人兄弟之子陈敬幼无依先生収育教之成人至割田庐以树其家尝买婢得邑人尹氏女既而知之叹曰良家子也命内人抚育如已女及笄择婿嫁之友人荘泉病遗书求先生门人之医范规者往规贫不能赴先生即备行纒服食津遣与人交无生死炎凉之别都御史朱英柩归桂阳为文遣子不逺数千里设奠尚书彭诏御史袁道经歴张黻辈之殁也亦然其闻罗伦袁道张黻之讣也皆设位哭为缌之服三月叅政胡荣为提学佥事时雅重先生尝选生贠有异质者十余人往受业今学士梁储叅政李祥辈与焉其后荣遭母忧先生特行吊礼于新喻及祭吴与弼墓于崇仁罗伦墓于永丰访荘昶宅于江浦其论治道以正风俗成人材为急务知县何积之初知新会县事也出其乡人给事中董旻书为介求执弟子礼先生百凡启迪以致四礼大行民爱之如父母父卒于官先生综理其后事如己事后民立祠于白沙先生记之其始终成就皆先生之力也顾叔龙为同知知徳庆州卒遭事不测先生毅然任其事曰朋友之责也后闻其子某至乃已翰林院庶吉士邹智以言事谪石城吏目其父自蜀来怒其去官也日挞之赖先生谕之以理始释其后智于顺徳也刘大夏时为右布政使卒吴廷学时为顺徳县知县先生相率厚赙择人而扶归之李承箕褁粮自嘉鱼数千里从学先生服食行纒待如子弟复筑楚云台以居之台榜一聮云有月严光濑无金郭隗台学士王鏊闻而叹之盛称先生出处之正见黄公钓台记东筦林光始有志于学后为贫累先生欲成之谋田于肇庆同知张吉以光不归乃不果其接引后学随人材大小而成就之类如此尝慕先哲宋丞相崔菊坡之为人也迎其像为文祭于家偶坐瞻仰若弟子之于师者久之程节妇锺氏子也孀居二十七年贫甚先生既为诗以嘉其节复遗帛以周其贫君子谓使先生大得志表先徳举贤才当不遗余力也其见义乐为如饮食焉如是厓山大忠祠慈元庙之建与夫祀典之举也皆发议于先生与副使陶鲁右布政刘大夏佥事徐纮共成之大忠祠成太夫人梦金冠三人从甲士数百谢于门慈元庙之未建也先生梦一女人后饰立于大忠之上曰请先生启之后十年建庙即其所也故先生吊慈元诗有依稀犹作梦魂通之句先生精神常与神明通居外海陈谦宅有异人来见尝梦逰天台至第八重而觉又梦一长髯道士以布囊贮罗浮山遗之八月八夜忽梦玉字无瑕碧云灿烂南斗下大书八字下有四人面西而行或隠或见临没梦与濓溪两厓答歌于衡山之五峯皆纪之以诗盖其神之极清故所感如是昔人所谓夜验之梦寐者也北归时泊舟江浒夜半有人呼急起未几水至溺死人畜无筭因得免先生徳气粹面盎背无贵贱老少莫不起敬给事中贺钦执弟子礼既别肖先生小像悬于家之别室有大事必启焉罗伦改官南京修撰先生谓曰子未可以去乎伦即日解官去按察使薛纲始疑先生及得于观感乃悔叹即欲解官从学有诗曰欲抛事业留门下老骥那能学骏奔进士姜麟以史事使贵州特取道如白沙以师礼见先生出曰吾阅人多矣如先生者耳目口鼻人也所以视聴言动者殆非人也吾何以名哉至京师有问之对曰活孟子活孟子都御史讳邦刘洪官广东藩臬时毎言诩一则曰无縁一曰无福以不见先生为恨也岭南士逰国学者北士必问曰逰白沙先生门否以一字一墨为符验而因之以轻重其人焉壬寅别都御史朱英于苍梧英预约束参随官族先生至掖之从南道出入先生力辞不能英叹曰古之圣帝明王尊贤之礼有膝行式车者况区区有中贵谒先生庐至江浒乎却肩舆走数百步入京师时道经南安知府张弼仿曹参师盖公礼以待先生道出淮阳总戎平江伯陈鋭往复差官具人船护送极其礼意之隆暮年欲卜筑衡山都御史沈晖创屋士人某等割田以待左布政使周孟中甫下车既谒先生于白沙欲请先生入省南面坐受拜咨问以风一方以先生病不果尝经畿内山乡热甚思生菜值山民植者良少前此贵客重价求之弗获先生至山民羣求献之寓京师时走家僮市靴于肆工人闻自先生亟易以佳者其至诚能动又往往如是先生之始为学者激厉奋发之功得之与弼为多自临川归足迹不至城府朱英时为叅议造庐求见卒避不见闭户读书尽穷天下古今典籍旁及释老稗官小说彻夜不寝少困则以水沃其足久之乃叹曰夫学贵乎自得也自得之然后博之以典籍则典籍之言我之言也否则典籍自典籍而我自我也遂筑一台名曰春阳日静坐其中足不出阈外者数年有答张元祯问学诗曰古人弃糟粕糟粕非真传眇哉一勺水积累成大川亦有非累积源泉自涓涓至元有至动至近至神焉发用兹不穷缄藏及渊泉吾能握其机何必窥陈编学患不用心用心滋牵纒本虚形乃实立本贵自然戒慎与惧恐斯言未云偏后儒不省事差失毫厘间寄语了心人素琴本无弦久之又叹曰夫道非动静也得之者动亦定静亦定无将迎无内外茍欲静即非静矣于是随动随静以施其功有示张诩诗曰知夜则知朝西风涨暮潮千秋一何短瞬息一何遥有物万象间不随万象凋举目如见之何必穷扶摇又曰登髙未必髙老脚且平步平步人不疑东西任回顾岂无见在心何必拟诸古异体骨肉亲有生皆我与失之万里途得之咫尺许得失在斯须谁能别来去明日立秋来人方思处暑又曰两脚着地此何闗白云与尔同去还正当海阔天髙处不离区区跬步间盖其学初则本乎周子主静程子生静之说以立其基其自得之效则有以合乎天心泰之说故凡冨贵功利得丧死生举不足以动其心者其后造诣日深则又有以进乎颜氏卓尔虽欲从之末由也已天地位而骎骎乎孔子无意必固我之气象矣其学有本原进有次第的然可据如此迨其晚年超悟极于髙逺则又非他人所能窥测言语所能形容者矣其始惧学者障于言语事为之末也恒训之曰去耳目支离之用全虚圎不测之神其后惧学者沦于虚无寂灭之偏也又恒训之曰不离乎日用而见鸢飞鱼跃之妙门人各随其所见所闻执以为则天下之人又各随其所见所闻执以为称果足以知先生之道也哉有诗曰十年无鲍叔一懒有柴桑盖亦叹天下之莫我知也所待天下之大千百世之逺其心同其理同岂无知言者起诵其诗读其书当有以知其人卓卓乎孔氏道脉之正传而伊洛之学葢有过无弗及也是故见诸日用与百姓同也至于不言而信不怒而威闻风者兴起沭化者心服葢有莫知其为之者使得大用于世绥来动和之效庻几乎先生尝以道之显晦在人而不在言语也絶意著述有诗曰他年倘遂投闲计尽对青山不著书又曰莫笑老翁无著述真儒不是郑康成有劝之者对曰伏羲著述数画耳况画前又有易乎君子曰先生著述可谓富矣自一言演之可万言自万言敛之可无言今其诗文不下万余首独非著述乎荘昶读先生诗集曰喜把炷香焚展读了无一字出安排为经为训真谁识非谢非陶亦浪猜又曰老虽静里都无事笑此山中亦著书帝伯皇王铺叙里乾坤今古笑谈余大学士李东阳始得先生藤蓑诸作也语人曰待某谢官絶烟火十年然后可属和耳盖皆知言者也其为文也主理而辅之以气虽不拘拘于古人之绳尺故自有以大过人者以为诗也则功専而入神品有故人所不到者矣盖得李杜之制作而兼周召之情思妙不容言故其诗曰子美诗中圣尧夫又别传后来操翰者二妙少能兼今苍梧山东皆梓行某集惜乎未全也至于书翰如其诗能作古人数家字山居笔或不给至束茅代之晚年专用自成一家时呼为茅笔字好事者踵为之有诗曰神往气自随氤氲觉初沐圣贤一切无此理何由瞩调性古所闻熈熈兼穆穆耻独不耻独茅根万茎秃又曰茅君烦用事入手称神工又曰茅龙飞出右军窠皆指茅笔也天下人得其片纸只字藏以为寳太夫人尝夣星斗烛天旁百人指谓曰此人尔家秀才文字也与弼婿某贫不能自振造白沙求书数十幅归一坡毎一幅易白金数星庚申朝廷遣朝官使交南交南人购先生字毎一幅易绢数匹携者恨不多也先生教人随其资禀髙下学力深浅而造就之循循然善诱其不悟不强也至于浮屠羽士商贾农业之来谒者先生悉倾意接之有叩无不告故天下被其化者甚众南畿僧太虚知名当世亦以其学求正扵先生先生复书以逝者如斯夫不舍昼夜告之曰我以此证也先是先生道南畿见太虚告以念老母太虚为朝夕礼拜祝愿至先生归相见乃已其笃信如此呜呼若先生者君子谓周子之后一人而已者非邪诩也无似自成化辛丑见我先生于白沙我先生即以国士待其后受教多而辱爱厚临殁具书趣至白沙寄以斯文告门人罗冕曰吾道吾有所记矣示以诗云古往今来几圣贤都从心上契心传孟子聪明还孟子谁今且莫信人言又曰万丈祝融何处山三年碧玉梦相闗多少画工传不去都没贤今画幅寛又曰病久惟聴命诗成不浪传门前花十丈玉井正开莲数椽刚到地一栋正横天不忘吾道在万万岁相连既而曰孔子之道至矣幸勿画蛇添足又曰用斯行舎斯藏子其勉之吾言止是矣呜呼言犹在耳不肖诩斗筲之器何修何为而后可以少副我先生付托之重乎先配张氏生子三人曰景云作小诗得唐人体裁曰景易充邑庠生先先生卒女二人婿黄彦民指挥倪麟孙男三人曰田曰琬皆庠生曰豸尚幼继室罗无出先生没后门人聚议湛若水为行状李承箕为墓铭梁储为传而墓表则属之诩也若水之为行状也仓卒事多未备诩窃惧久而湮晦无传重加补葺佥事许■〈日旦〉尝刻梓以传矣嗣是有待于同门者数事复増入焉虽恒心细行不敢有遗如昔人年谱之为庶几他日有得与于斯文者取而删述之以为世训初不暇计其言辞之芜且陋也谨状
　　
　　明名臣琬琰续録卷二十二 



