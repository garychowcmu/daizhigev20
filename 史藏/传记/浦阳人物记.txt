浦阳人物记 明 宋濂
钦定四库全书

　　史部七

　　浦阳人物记

　　传记类三

　　总録之属

　　提要

　　（臣）等谨案浦阳人物记二巻明宋濓撰濓字景濓浦江人元末用荐除翰林编修以亲老辞明初征授太子经厯官翰林学士承旨事迹具明史本传是书凡分五目曰忠义曰孝友曰政事曰文学曰贞节所纪共二十有九人而以进士题名一篇附于后欧阳玄为作序称其至公甚当不以私意为予夺盖濂本以文章名世故所作皆具有史法其书本成于元时后人编辑濓集者止采録其论赞而全书则仍别行盖用罗愿鄂州小集收新安志诸小序而不收其志例也此本为明弘治中厯阳王珍所重刻巻末有濓一跋称始立稿而廉侯景渊遽取刋布故抵牾者多今补定五十余处视旧行为小胜末题至正十三年此跋濓集亦未收盖晚年改正之本编录时偶佚矣

　　乾隆四十三年六月恭校上

　　总纂官 （臣）纪昀 （臣）陆锡熊 （臣）孙士毅

　　总校官 （臣）陆费墀

　　●浦阳人物记目録

　　卷上

　　忠义
　　梅溶　梅执礼
　　孝友
　　陈太竭　何千龄
　　锺宅　郑绮
　　政事
　　杨琁　张敦
　　蒋邵　傅柔
　　傅雱　黄仁环
　　吴传　石范
　　王万　吴直方
　　赵大讷

　　卷下

　　文学
　　于房　朱临
　　钱遹　何敏中
　　朱有闻　倪朴
　　方鳯　黄景昌
　　栁贯　吴莱
　　贞节
　　凌楠妻何道　融戴铭妻倪宜弟

　　●浦阳人物记原序

　　古者以公侯伯子男五等之爵分建邦国于天下由其国有小大故其制度文章亦有隆杀不相沿袭唯史氏之官则皆得置之而史氏之所职掌凡时事之当否人材之善恶田赋之多寡朝聘之往来又皆得书之其名见于书传者则晋之乗楚之梼杌鲁之春秋是也自封建废而为郡县不复各有其官于是举天下之大四海之众其事悉萃于一史氏使书之虽罄渭川之竹以为简竭徂徕之松以为煤焉能保其无阙逸乎后之君子有以知其然复各以所闻见于论述若庐陵豫章之纪烈士襄阳东莱锦里之载耆旧鲁国会稽汝南济北零陵武昌之传先贤他如幽州古今人物志南阳先民传闽川名士録陈留人物记等书凡九十余家至今与史氏之文并传葢非但欲补其遗亡而于天衷民性之发亦有不容自已者矣浦阳为婺属邑异时人物彬彬辈出陈孝子以卓行闻梅节愍以忠义显王忠惠以政事着倪石陵以文学称与夫制行衡门流声天阙其事可纪者尚多考之信史或载与否金华宋景濓有感于斯亦以所闻述浦阳人物记二卷上而忠君事亲治政讲学下暨女妇之节可以为世鍳者悉按其实而列着之不以一毫喜愠之私而为予夺何其至公而甚当也噫立言之法惟其公而已惟其公也非惟不因喜愠论人亦不以穷逹观人但察其贤否为何如耳茍或不然则虽入帷幄歴台府赞枢机典藩翰曾不若匹夫之所行者固不少世之文士好扬富贵而没贱贫是果何道哉景濓斯记惟有关治教者则书不问乎其它此其学术之正才识之髙岂易及耶予甚敬畏之因志其所见于篇首景濓为文序事极有法议论则开阖精神气昌不少馁复深惜其沈困在下而未能遇也翰林学士承旨荣禄大夫知制诰兼修国史欧阳玄序

　　●凡例

　　一杨琁传照后汉书修钱遹梅执礼郑绮王万传照宋史修其余诸传或采洪遵郡志或考朱子槐县经或按朱绂东轩日抄毛洪笔録蒋思先逹遗事记谢翱浦汭先民传更各叅之行状墓碑谱图记序诸文事迹皆有所据一字不敢妄为登载其旧传或有舛缪者则无如之何姑俟博闻者正之
　　一忠义孝友人之大节故以为先而政事次之文学又次之贞节又次之犬槩所书各取其长或应入而不入者亦颇示微意焉
　　一古人于传记中多书名非特以其尚质葢亦为文之体当然尔子孙之于祖考有称名者则司马迁自序谓昌生毋怿毋怿生喜喜生谈班固叙传谓回生况况生三子伯斿稺稺生彪是也弟子之于师有称名者则子路答长沮之问曰为孔丘是也后人之于先圣先师亦有称名者则韩愈石鼓歌曰柄任儒术崇丘轲是也此类甚多不能枚举葢古者生无爵死无谥虽祖考亦名之况其它乎所谓避讳但不敢面呼之耳着文欲纪事行逺未必屑屑为之讳也后世弥文日盛往往不能行尊慕之实徒于名号谬为恭敬淳佑以降不惟讳其名又讳其字或以号举或以斋名称其见之文字间在当时固有知之者稍歴一二世则不识为何人矣深可一嘅濓今一依史氏之例皆以名书唯于所尝师事者仿孟子之称仲尼程伯淳之称周茂叔以字书之葢变例也
　　一祖父书名而子孙或书字葢仿司马迁伍子胥传例
　　一知其所自出者则书曰自某郡来迁浦阳不知者及己见者则书曰县人至于居在何乡卒在何年寿年多少可考者亦书
　　一旧有名无字者因之不知其事之详而姓名不可阙者附诸传中
　　一本传所载有与墓铭不同者而墓铭又有与行状不同者歴官次第行事后先多紊乱难考今择其理优者载之
　　一赞文之设非欲专如史氏作品评葢以事有所疑与当知者不言则不可欲杂陈传中又恐于文体有碍故藉是以发之耳
　　一梅溶六传而絶执礼四传而絶傅雱之后居清江王万之后居常熟若此之类既各载谱图兹不书唯子若孙可以附丽者着之

　　●钦定四库全书

　　浦阳人物记卷上

　　（明）宋濓 撰

　　○忠义篇

　　濓尝读隋书见史臣所载张季珣事谓季珣家素忠烈兄弟俱死国难未尝不窃叹其难也葢自古忠臣能杀身以狥义者何代无之求其一门而再见者曷其少哉将父兄子弟之所志有不同耶抑一死为不易非大勇者不能全其节也当宋宣和初睦州方腊反攻破六州五十二县弃官守委城邑望风而遁者往往皆是梅溶以单州助教摄松阳丞乃能挺身捍御就死弗悔靖康末金人大举入侵京城失守辅翼大臣反面事雠至有拔剑杀攀辂之人而逼上如青城者溶之从子执礼不胜其愤复团结军民十余万谋夺万胜门夜捣敌营以二帝归谋泄被害自宣和至靖康七年之间而梅氏一门杀身狥义者凡二人岂非难哉岂非难哉较之季珣家其忠烈未必少减之也夫生者人之所甚乐而有家之私又人之不能遽忘彼岂甘于颈血溅地而自以为得计哉第以君上决不可背名教决不可负纲常决不可亏忠义一激虽泰山之髙不见其形雷霆之鸣不闻其声刀锯在前不觉其利鼎镬在后不知其酷必欲得死然后为安也今去之虽数百载忠刚之气充塞乎天地之间凛然如生非烈丈夫能如是乎使当时纵能屈膝受辱以保其首领受人唾骂受人贱恶虽生百年又何益也贾谊有言曰守圉捍敌之臣诚死城郭封疆梅溶以之法度之臣诚死社稷执礼以之濓生也后慕其气节欲为之执鞭而不可得輙书其事可以劝不忠者作忠义篇第一

　　梅溶其先吴兴人五代时有讳耸者始避地来迁浦阳寖成大族在通化者为尤蕃溶以儒受荐为单州助教年七十余摄松阳丞宣和二年冬盗发青溪据歙睦遂破杭明年春婺衢处相继陷兵及境溶势不能敌死之从子执礼言于朝官其二子敦时敦成敦时后为遂安令

　　执礼字和胜家故贫幼又丧父其母胡氏教以读书中崇宁五年进士第调常山尉未赴以荐为详定三司勑令删定官俄迁九域志编修官秩满除武学博士或谓执礼文儒不宜处以武事执礼欣然就职陈说大义间亲挟弧矢为诸生率大司成强渊明贤之数为宰相言相以未尝识面为慊执礼闻之曰以人言而得必以人言而失吾求在我而已卒不往谒转重修政和勑令删定官擢军器监丞以亲嫌辞改鸿胪迁比部员外郎比部职勾稽财货文牍山委率不暇经目苑吏有持茶劵至为钱三百万者以杨戬矫旨迫取甚急执礼一阅知其妄欲白之长贰疑不敢乃独列上果诈也改度支吏部进国子司业兼资善堂翊善歴左右二司员外郎召试中书舍人移给事中林摅以前执政赴阙宿留冀复用台谏顾望莫敢言执礼论去之孟昌龄居郓质人室庐尝赎不肯与而请中旨夺之外郡卒留役都中者万数肆不逞为奸诏悉令还杨戬占不遣内侍张佑董葺太庙僣求赏皆驳奏不行拜礼部侍郎素与王黼善黼尝置酒其第夸示园观女乐之盛有骄色执礼曰公为宰相当与天下同忧乐今方腊流毒吴地疮痏未平岂歌舞宴乐时耶退又以诗戒之黼愧怒执礼上疏求去有不能荐进人材之语黼曰是欲为宰相耶会孟享原庙后至以显谟阁待制知蕲州又夺职明年徙知滁州复集英殿修撰西洛歳供县官炭自元丰以来称林木且尽令淮南代输执礼曰滁之林木亦尽矣经四十年久洛都当已复旧即奏免之赋盐有定数而间者抑配以补故额执礼曰郡不能当苏杭一邑而食盐倍于粟数民何以堪请于朝诏损二十万滁人徳之皆绘像祠焉钦宗立徙知镇江府召为翰林学士未上改吏部尚书旋改户部方军兴调度不足执礼请以禁内钱隶有司凡六宫廪给皆由度支乃得下尝有小黄门持中批诣部取钱而御封不用玺者既悟其失复取之执礼奏审诏责典寳夫人而杖黄门由是人不敢妄取月省浮费三十万金人抵阙执礼劝帝亲征而请太上帝后皇后太子皆出避用事者沮之洎失守金人质帝于营邀金缯以数百千万计曰和议已定所需满数则奉天子还阙执礼与同列陈知质程振安扶皆主根索四人哀民力已囷相与谋曰金人所欲无艺极虽铜铁亦不能给盍以军法结罪傥窒其求宦者挟宿怨语金帅曰城中七百万户所取未百一但许民持金银易粟麦当有应者已而果然帅怒呼四人责之答曰天子蒙尘臣民皆愿致死虽肝脑不计于金缯何有哉顾以比屋枵空无以塞命耳帅问官长何在振恐执礼获罪遽前曰皆官长也帅益怒先取其副胡舜陟胡唐老姚舜明王俣各杖之百执礼等犹为之请俄遣还将及门呼下马挝杀之而枭其首时靖康二年二月也是日天宇昼冥士庶皆霣涕愤叹初二帝再出执礼力争不从遂大恸归见其母曰主辱臣死何以生为母曰忠孝难两全汝受国厚恩如此宜刳心上报慎勿以老人为念执礼乃以其母属兄弟去与诸将谋夺万胜门夜捣敌营以二帝归范琼辈皆谓无益独吴革从公议以振给为名与宗室子昉宻团结军民不旬日得十余万王时雍徐秉哲闻之使琼泄其谋故阳托根索事杀之秉哲即捕子昉送营中革欲以一队自奋琼绐至帐下议事遂斩革执礼通诸经尤深于周易所著有文集十五巻死时年四十九髙宗即位诏赠通奉大夫端明殿学士议者以为薄复加资政殿学士谥曰节愍子忠恕承务郎监潭州南岳庙忠范承务郎

　　赞曰溶之死执礼尝哭之曰吾从父一老儒生耳平日恂恂似不能言者乃能慨然守百里之地以蕞尔之躯膺虎狼之暴至于糜身弗顾执礼之言其真足信哉凡人外柔者内未必柔但视其所存为何如耳世槩以白面书生目之可乎哉可乎哉执礼之事尤光明俊伟是葢无忝于溶者使狗鼠小臣不泄其谋则二帝未必北廵髙宗未必南渡悠悠苍天此何人哉悲夫

　　○孝友篇

　　浦阳自唐天寳末置县以来凡歴七代更五百余年而生齿之繁至一十二万有竒歳月如是之久民人如是之众中间岂无豪杰者兴效长才出秘计以自赴于功名之会者哉又岂无握长鎗大劔陷阵攻城以苟徼贵富者哉计其当时雄视一方勇葢三军自谓可以流芳于无穷曾未百年声消响絶虽其子孙亦有不能道其名若字者矣呜呼是果何为者哉若夫闾巷布衣之家虽其所为不足以惊世动俗有能修孝友之道者朝廷必下诏以旌之史官必求其实而书之脱或史官失书贤士大夫又必从而谨志之则其事往往反足以传于后世岂非天经地义不可磨灭有非区区功名贵富者所可同也哉善乎魏征之言曰虽或位登台辅爵列王侯禄积万锺马踰千驷死之日曾不得与斯人之徒隶齿其言又岂不信然也哉呜呼有志之士寜不于是重有感哉濓虽不敏未尝不感激思奋因考旧书及诸儒之所记録以孝友著者得四人焉衰麻终身哀哭不辍上通神明可感异类曰陈太竭四代聚居穆穆雍雍门旌伟然映照闾井曰何千龄剔肝疗母化感一门虽非中道亦出至性曰锺宅惇礼行义世济厥美延于九叶声闻益着曰郑绮作孝友篇第二

　　陈太竭县人武鼎之子亲并亡即墓手艺松柏终身衰麻形质枯瘁哀哭弗辍毎奠果肴乌鸟不啄

　　何千龄县人四世同居梁贞明六年表旌门闾

　　锺宅县之兴贤人淳熈中母病宅剔肝和药以进病寻愈从子明亦刲股疗母及明有疾明弟满又刲股疗明皆瘳知县李知退义其事为代输税赋三年宅家尝三世同居宅之子文厚文广尤极友爱文广妻求分文广恐伤兄之心即出之宅有至行其事亲出于天性而非矫揉所致当时有金智深者母得危疾亦剔肝为饵方安议者谓宅化之

　　赞曰太竭衰麻终身虽过乎礼其纯孝有足称焉千龄当唐季人伦废坏之时孝行推于友睦而礼逊之风数世不衰真所谓豪杰之士矣锺宅一家剔肝刲股者三人亦皆出于迫切之诚或举韩愈氏所论鄠人者非之非之诚是也较于亲病不尝药者岂不有间欤书而列之非嘉宅也

　　郑绮字宗文白麟二十一世孙也其先居荥阳凝道迁歙自牖迁睦淮迁浦阳今为浦阳感徳人淮绮之祖也绮通春秋榖梁学撰合经论数万言事父母孝父照以非罪系狱当入死绮上疏郡守钱端礼请以身代端礼察之白其诬母张病风挛绮保持若婴儿但适厕必抱就之三十年不懈绮生闻闻生运运生政政生徳珪徳璋至元中仇家倾徳璋以死罪将械送扬州徳珪毅然代其行徳璋泣随之争欲赴吏徳珪竟以诡计先死之徳珪生文嗣自绮至文嗣凡同居六世歴二百年咸如绮在时至大二年秋九月乡老黄汝霖等言于县县上其事亷访使加审按焉文逹中书礼部四年春二月准式旌表门闾文嗣生鉴鉴生渭渭生梴皆善守合数千指无异心者重纪至元元年冬十二月太常博士栁贯与乡校羣士又上状请如故事复其家从之初文嗣既没徳璋子太和司家事严而有恩虽家庭中凛如公府子弟小有过颁白者犹鞭之毎遇歳时太和坐堂上羣从子皆盛衣冠鴈行立左序下以次进拜跪奉觞上寿毕皆肃容拱手自右趋出足武相衔无敢参差者见者唶唶嗟叹谓有三代遗风虽石奋家亦有所不及名闻天下自大丞相及台院名公卿多赋诗美其行部使者行县以其孝友七郡或莫之先复书浙东第一家以襃宠之太和喜学礼不奉老子浮屠经像冠昏丧祭必稽古乃行子孙从化驯行孝谨不识廛市嬉戱事执亲丧哀戚甚三年不御酒肉食货田赋之属各有所司无敢私凡出纳虽丝毫事咸有文可覆挟日则会不公则监视发之诸子昼趋功入夜輙聚坐一室温温语笑至更余始休虽多列显仕不敢挟此有一毫自骄意诸妇惟事女红不使预家政宗族里闾以恩怀之各有差内外极严舆台通传不敢越堂限家畜两马一出则一为之不食人以为行义所感有家范二巻传于世

　　赞曰史氏之言多有不足取信者濓少时尝读唐书世系表谓郑白麟之后不传私窃信之及观司空图荥阳记则曰白麟生师慎师慎生懐芬懐芬生鄑鄑生斌卿斌卿生唐青州刺史庶庶生侍中徽徽生大理卿墉墉生鱐鱐生给事中謩謩生宣州观察使回又观郑燮生遂安谱则曰回生弘弘生垣垣生倕倕生子袭子袭生扈扈生宋歙县令凝道凝道生殿中侍御史自牖自牖生秘阁校理安仁安仁生淮淮生照照生绮绮即传之所书者也其承传次第灼灼可信如此恶覩其所谓不传者哉考征不广而欲以一人之见闻定百载之是非难矣

　　○政事篇

　　呜呼纪载之文其可少乎使数百年之间赫赫焉若前日事者非记之于文乎其有政事可书而不书遂至冺冺无闻者又非当时执笔者之过乎濓尝从荐绅先生游颇知浦阳事闻五代时其人多仕吴越钱氏有刘英黄子先者或为其国尚书或为其国统军使钱氏纳土之后又多仕于宋嘉佑元佑之间方资及其子扬逺连中进士第扬逺之事语在方鳯传扬逺之子铸字世范通判秀州赠奉直大夫铸之子洙字宗鲁歴知梅新二州洙之族子果字叔毅中龙兴元年进士第通判临安府果之弟梁字叔材亦举进士不第以恩补官为山阳尉赵不玷自睦来迁之后孙曾以文科奋者八人或为令丞或为簿若尉其名皆班班见于登科记中他如郑端礼之知英徳府吴大同之为清逺军节度推官则又在所不论凡此十余人岂无以治能名者阅世未久虽或仅知其名氏而已不闻其行业之详可胜叹哉其知名氏者尚若是则其所不知者从可知矣自五代以来且若是则夫五代之前又可知已呜呼政事于人大矣操厚伦惇俗之具执舒阳惨阴之柄御赏善罚恶之权任出生入死之寄其在朝廷则四海被其泽其在一郡则一郡仰其赐其在一县则一县受其福茍得其人则上明下淳歌謡太平一或反是则流毒四境神怒民怨至有激成他变者其所系甚重且难也葢如此人能以一善自效于官者岂可使之冺冺无闻乎纵曰往者之不可作宁不使来者之知劝乎呜呼纪载之文其可少乎濓窃拳拳于此不可知者固已无如之何幸犹可以考见者輙不敢不书自杨琁至赵大讷凡十一人虽官有崇卑治有优劣其利吾民一也因尽録之作政事篇第三

　　杨琁字机平髙祖父茂本河东人从光武征伐为威冦将军封乌伤新阳乡侯建武中就国传封三世有罪国除因而家焉父扶字圣仪为武源令迁交趾刺史有理能名兄乔为尚书容仪伟丽数上言政事桓帝爱其才貎诏妻以公主乔固辞不听遂闭口不食七日而死琁初举孝亷灵帝时为零陵太守是时苍梧桂阳猾贼相聚攻郡县贼众多而琁力弱吏人忧恐琁乃特制马车数十乗以排【去声】蘘盛石灰于车上系布索于马尾又为兵车专彀弓弩克期会战乃令马车居前顺风鼓灰贼不得视因以火烧布然马惊奔突贼阵因使后车弓弩乱发钲鼓鸣震羣盗波骇破散追逐伤斩无数枭其渠帅郡境以清荆州刺史赵凯诬奏琁实非身破贼而妄有其功琁与相章奏凯有党助遂槛车征琁防禁严宻无由自讼乃噬臂出血书衣为章具陈破贼形势又言凯所诬状潜令亲属诣阙通之诏书原琁拜议郎凯反受诬人之罪琁三迁为渤海太守所在有异政以事免后尚书令张温特表荐之征拜尚书仆射以病乞骸骨卒于家

　　张敦字伯仁县人为诸暨令海冦二百余人剽卤为患悉平之转重泉令民悦其化迁车骑大将军

　　蒋邵字景倩县人为益阳令迁洪抚二州刺史攘虎却蝗民蒙其惠转交州刺史

　　傅柔字仲席县人为宣城令无为而治讴謡载路迁鄂州刺史

　　赞曰洪遵撰东阳志书扬扶在蒋邵张敦傅柔之后且言邵歴洪抚二州刺史转交州敦迁车骑大将军柔亦刺鄂州扶东汉中人也遵既如此书则邵等又在扶之前无疑矣濓不谓然汉尝置车骑将军卫将军左右前后皆位次上卿典京师兵卫则车骑固汉官也敦为扶前人亦未可知若洪在两汉时名为章郡而抚之地隶焉鄂亦名为江夏郡并无称洪抚鄂三州者及隋平陈始皆置之而冠以今号则邵柔疑隋以后之人也遵曾不考之是果何耶浦阳未置县时地属乌伤扶自曾祖茂来迁考其所居处实今县地故扶之墓犹在县西北十五里扶之子孙不见有别居之文遵独据旧经以扶隶浦阳以扶之子乔琁隶乌伤其又何耶濓皆不得不正之

　　傅雱其先世居汴父大理评事瑄始迁浦阳之感徳雱多胆畧遇事奋发有为与李纲宗泽游建炎元年金兵始退黄濳善力主和议白上遣雱为祈请使雱时阶宣义郎乃特迁宣教郎以优异之未行朝论遣重臣以取信改命周望为通问使李纲为上言今日之事正当枕戈尝胆内修外攘使刑政修而中国强则二帝不俟迎请而自归不然虽冠葢相望卑辞厚礼终恐无益今所遣使但当奉表两宫致思慕之意而已上乃命纲草二帝表付雱以行献二帝衣各一袭且致书于尼堪雱与王伦俱留军中久之乃归官至工部侍郎弟光字子温为诸王宫教授未几退归田里方腊反县民多托之为乱任士安统兵至怒甚欲尽屠之光适与任厚往谏之曰乱者唯通化一乡余皆良民将军奉朝廷命杀贼尔奈何延及无辜耶任悟如光言光之孙如松如川皆从太史吕祖谦学知名于时

　　黄仁环县之上洛人以武悍为闾里雄方腊起睦州往往曹聚从贼仁环以能自归得官受沿边差遣建炎元年山贼何三五作乱仁环呼诸子谓曰吾受国恩恨无以为报誓当以计禽贼乃与唐子容谋伪与贼合贼信不疑仁环谓其酋曰今欲破县两主首俱行谁守洞汝等留此吾先破阵于是引众鼓而东行十余里至朱村分路口将覆贼乃诡分两道出攻虚整部伍宻令子容等各揷竹叶为标识与贼两两相夹部分既定仁环大呼曰转阵杀贼子容奋兵夹击贼千余人得脱者无数辈诸酋留者仁环令诸子享于家酒酣用斧自后斫杀之初仁环有女嫁贼党中或曰公报国固善如爱女何仁环曰吾恐事不就一女何惜至是竟为所戮仁环官至训武郎县人感其徳立祠祀之

　　吴傅字清叟县之通化人傅自少无所好唯嗜读书中宣和三年进士第歴官至监察御史四持宪节亷明之声甚着初州县官遇赐燕有饮至夜分者傅奏不许见烛上从之

　　石范字宗卿其先由青社来徙浦阳家素贵盛其大母杜氏有贤行以女归寒士郑刚中刚中后为名臣人服其先见范天资颕茂从吕祖谦游讲索殊精切中绍熙元年进士第调奉化尉歳饥贫民将为变范振之不诛一夫而定海冦为害范设计捕杀之改知丽水县以丁继母忧去迁知婺源县县有月桩钱二万皆取之民民患之范建请蠲其十之二俄权通判袁州峒獠弄兵衡潭贑吉四州被祸尤酷袁当其冲人情凛凛范摄州事练军旅阅民兵广储蓄博访守御之策威声甚震峒獠不敢近转通判泉州兼南外宗正丞卒年六十六范守正不挠或劝其谒权贵人美官可立至范谢曰吾儒者改官为县亦固当尔何以侥幸为卒不诣士论多之弟筹亦能文中嘉定十三年进士第官至吉州司理子武戬戡

　　赞曰古语有之人才必临事乃见岂非然哉雱之使金也制词甚褒之至有庶尔一言之合为吾两国之成之语则当时任寄之重可见矣雱亦竒男子哉傅以亷肃自将范以振凶御冦自效要之皆良吏若仁环者区区一剑之雄耳其初未必不钞掠为人患亦复进之士君子之列何哉宥过録善春秋之义也録之斯进之虽然当贼气正锐之时使仁环不急挫其锋则数万生灵血污荒原矣

　　王万字处一其先出于会稽唐之中世始迁乌伤之鳯林万之祖起又自鳯林迁浦阳父约之游淮间万因生长濠州家甚贫而厉志于学凡三举始中嘉定十六年进士第调和州教授迁浙西提举司主管文字未阅月遭父丧端平元年除主管尚书户部架阁文字转国子学録明年添差通判扬州以母老辞改镇江万自少忠伉有大志究心当世急务极知边防要害尝为书歴吿重臣大官论沿边事宜则谓长淮千里中间无大山泽为限击首尾应正如常山蛇势首当并两淮惟一制阃之命是听两淮惟濠州居中濠之东为盱眙为楚以逹盐城淮流深广敌所难度濠之西为安丰为光以逹信阳淮流浅涩敌每掲厉以渉之法当调扬州北军三千人自淮东捣虚常往来宿亳间使敌无意于东而我并力淮西淮西则又惟合肥居江淮南北之中法当建制置司合肥而以濠梁安丰光州为臂以黄冈为肘后缓急之助又必令荆襄毎候西兵东来輙尾之使淮襄之势亦合而后规模可立也论用兵则谓当以五千人为屯毎屯一将二长一大将一路又合一大将而并合于制置为总统淮东可精兵三万光黄可二万东西夹击而沿江制司会合肥兵共二万以牵制其中行则结营阵止则依城垒行则赍干粮止则就食州县论屯田则谓当于新复州军东则海邳所依者水之险西则唐邓所依者山之险画此则无地无田不耕而归附新军流落余民亦有固志论守戍则谓戎司旧分地戍守殿歩兵戍真扬六合镇江兵戍扬楚盱眙建康马司兵戍滁濠定逺都统司兵戍庐和安丰以至池司兵戍舒蕲巢县江司兵戍蕲黄浮光地势皆顺皆以统制部之出外而皆常有帅臣居内以本军财赋葺营棚抚士卒备器械以故军事常整办遇警急则帅臣亲统重兵以行比乃有以建康马帅而知黄州者都统而知光州者以池司都统而在楚州以镇江都统而在应天者将不知兵兵不属将往往以本军之财资他处之用以致营栅壊而莫修士卒贫而莫给器械钝而莫缮宜与尽还旧制其它敷陈皆类此多者或累数千言文多不载三年授枢宻院编修官嘉熈元年兼权屯田郎官万因轮对又言于上曰天命去留原于君心陛下一一而思之凡恻然有触于心而不安者皆心之未能同乎天者也天不在天而在陛下之心苟能天人合一永永勿替则天命在我矣其言尤为精白未几差知台州万至郡惟疏食弊衣终日坐公署事至立断吏无所售多改业散去民亦化之不复讼上下肃然丁歳祲万尽力拯之民无饥死者往往感之但言万名莫不举手加额曰吾父母也才五月乞祠去三年迁屯田员外郎兼编修官转尚右郎官寻兼崇政殿说书四年擢监察御史首论刑部尚书史宅之故相之子昔尝弄权不当复玷从班上命丞相再三谕旨迄不奉诏上不得已出宅之知平江府史嵩之自江上董师入相气象迫遽人心倾摇众莫敢言万又首论之会议相之事已决疏入除大理少卿万即日还常熟寓舍拜太常少卿辞差知寜国府辞召赴行在奏事出为福建提点刑狱加直焕章阁四川宣谕司参议官皆辞俄乞休致诏特转朝奉郎守太常少卿致仕卒年四十八及嵩之罢相人方交论其非上思万先见亲赐御札谓万立朝謇谔古之遗直为郡亷平古之遗爱特赠集英殿修撰予钱五千缗田五百畆以赡给其家万遇事敢言众知其人豪毎咨问之当金初灭郑清之欲谋乗虚取河洛万曰今朝廷勇于复境而怯于备边莫若移勇于怯为自治之规不然非万所知也已而北兵压境三边震动其言果验理宗下罪已之诏命中书舍人吴泳视草万谓泳曰用兵固失矣亦岂可遽示怯哉今边民生意如发宜振厉奋发以兴感人心泳如其言万初与季衍遇衍勉万从事朱熹四书之说久之有得于时习之语谓学莫先于言顾行言是而行违非言之伪也习未熟耳熟则言行一矣故终身言行相顾发于设施论谏忠恳剀切无所顾忌初官不受人荐生平不交权贵人丝毫不妄取或馈药材甚丰万力却之至使人谢过万不得已受一附子守台时有故人来谒欲售锦裀赠之入白其母母曰不可此固汝当得终官物也或以万之介洁其母教之有素云初谥议节惠后更忠惠所著书名时习编有易书诗论语孟子中庸太极图说及其它奏札论天下事者凡十巻子庭字徳扬受知贾似道官终大理寺丞

　　赞曰人之欲犹夫疾也圣贤之书犹夫药也以药治疾则疾瘳而体顺以圣贤之书克欲则欲去而理明自然之势也世顾玩之以为辞章之助虽日诵五车亦何补身心哉万自闻季衍读四书之一言潜思精索反以自治故其律己则义利截然表里不欺牧小民则忠厚粹和不事威断人自感服居言官则不畏权奸击之愈力言或弗行挂冠径去呜呼是可谓善读者矣当时贤士交口称誉或谓其如白圭振鹭玉尺氷壶或谓其振荒如朱熹先见如苏洵吕献可无实功者能之乎呜呼是足以贻不朽矣视彼抽秘思骋妍辞而与庸人孺子同一澌尽者竟何为哉竟何为哉

　　吴直方字行可其先毗陵人一迁于鄱再迁于睦三迁浦阳之新田唐干宁初有名公养者又迁县西吴溪上至直方十五世直方年七歳母亡十歳大父蕃又亡独与其父寳居豪家利其弱时侵苦之直方虽在童子中常发愤自厉必欲伸己志乃已稍长出游浙东西习刑法于帅府及行中书复北走京师无他亲朋童御一身在逆旅中凡三十六年困苦艰难无不备歴或劝其南归直方曰生为寄死为弃等一死耳何分冀北与江南乎其志愈壮不少折后用荐者以说书事明宗于潜邸会明宗出镇北藩复罢去寻为上都路学正欲上又为代者所先遂主留守曼济台家教其子托克托及额森特穆尔元统二年托克托为御史中丞以直方尝事先朝奏为江浙等处儒学提举中书改授副提举未上御史台又改授广东亷访司承发架阁兼照磨转中政院架阁管勾俄升长史重纪至元末庙堂用事者专权肆虐人情震栗上与近臣谋罢其政柄更新庶务直方实恊赞之上念其功召至便殿赐以黄金系带超授集贤直学士转侍讲学士寻又升学士时托克托为右丞相国有大政令多咨直方然后行直方毎引古义告之民被其赐者甚众未几上章乞骸骨以大学士荣禄大夫致仕食俸赐终身至正中监察御史劾直方躐进官阶夺其诰命除名为民他御史辨其诬复之直方深沉有谋人莫测其喜愠夷险一致可属以天下大事纵群言沸腾不少动为人谦下待人恒如布衣时受一饭之恩必思报之人以是称焉子莱志道莱别有传

　　赵大讷一名良胜字敬叔县人周恭肃王元俨之十世孙也起家译曹掾调泉州録事大盗起宁都泉之无赖男子啸众应之遂谋来攻城大讷作栅以御其冲盗为引去迁兴化録事转龙溪尹俗尚鬼垒石作祠以奉紫衣神黠民将为奸利必牲犬以祭大讷投神江中移石以修孔子庙庭县多山畬洞獠官稍侵之輙弄兵暴掠至烦大将出屯经年不解大讷调御得其术服从如良民邑大姓怙势杀人郡守受其财出之大讷抱案诣府歴指其奸守怒阴中以他罪大讷畧无所慑改永春以丁父忧去复改侯官未终丧不赴俄迁永嘉永嘉计口赋盐民以为病大讷建请令富商转售之瑞安猾吏伪为官书诬平民盗贩民自杀者三人府下大讷讯之大讷徙之临汀州城枕大江水暴岸善崩大讷列植巨木先以萁芒杀浪势然后实土以石甃之岸凡数千尺得不壊除温台等处海运千户遭母丧改知永新州州民素豪势出守吏上闻大讷至皆畏服不敢吐气民以死状闻官去按之卒史千余人从行民皆逃匿数里无烟火大讷与一二吏出田里晏然鹄湖罗陂皆群盗渊薮时出为过客患大讷用竒计剪其渠魁余党奔散乡饮酒之礼久废大讷讲而行之宾主就位献酬有节揖拜有容观者叹恱在官二年告老解印绶而归时至正八年夏六月也大讷性刚直不惮大吏屡典剧县皆有能声卒胥无敢出乡宿猾元豪亦相告逺遁数平反寃狱民为立生祠或以事如逺乡父老携子弟聚观曰此赵侯也其为人爱慕如此大讷同时有金徳润君泽者亦县人由湖南亷访司掾歴官至嘉兴推官亦以政事称其果毅有为议者谓不如大讷云

　　赞曰丈夫之以功名自见者岂必藉祖父之势哉藉祖父之势而成者世岂无之终不足谓之丈夫必也奋自布衣卓然有立小或作州牧大或闻国政使徳泽简在人心声闻流于后世然后始无媿于斯名善矣哉吴赵之为何其近是耶虽然均名为人均生是邦均食粟衣帛而有能有不能焉稍知自厉者可以惕然而省矣

　　浦阳人物记卷上

　　●钦定四库全书

　　浦阳人物记巻下

　　（明）宋濂 撰

　　○文学篇

　　文学之事自古及今以之自任者众矣然当以圣人之文为宗文之立言简竒莫如易又莫如春秋序事精严莫如仪礼又莫如檀弓又莫如书书之中又莫如禹贡又莫如顾命论议浩浩而不见其涯又莫如易之大传陈情托物莫如诗诗之中反复咏叹又莫如国风铺张王政又莫如二雅推美盛徳又莫如三颂有阖有开有变有化脉络之流通首尾之相应莫如中庸又莫如孟子孟子之中又莫如养气好辨等章呜呼濂之所言者略尔以其所言推其所不言葢可知矣人能致力于斯得之深者固与天地相始终得其浅者亦能震荡翕张与诸子较所长于一世虽然此特论为文之体然耳若原其本则未也其本者何也天地之间至大至刚而吾藉之以生者非气也耶必能养之而后道明道明而后气充气充而后文雄文雄而后追配乎圣经不若是不足谓之文也何也文之所存道之所存也文不系道不作焉可也苟系于道则万世在前不谓其乆吾不言焉言则与之合也万世在后不谓其逺吾不言焉言则与之合也是故无小无大无外无内无古无今非文不足以宣非文不足以行非文不足以传其可以无本而致之哉浦阳虽小邑自宋以来以文知名者甚众大抵据经为本有足贵者故濓悉传其人而僭诵所闻于其首作文学篇第四

　　于房县人其先自河内来迁父暠有学行尤长于文辞会五季之乱抗志不仕以布衣终后以房贵赠大理寺丞房为文有父风而精简过之逺迩学徒咸从之游中嘉佑四年进士第官至尚书屯田贠外郎通判应天府南京留守司兄立壁皆举进士于乡弟清穆去为浮屠亦以文鸣诸子世封正封亦举进士世封能暗记六经三史正封尤以愽洽自负每兄弟论辨旁引曲证各厯诵全文一字不遗人号为双璧初世封善属文项刻数千言纵横变通无不如意自以为所向无敌及同正封见欧阳修修不然之世封惭修因授以为文之道世封之学于是益进晚乃着易书诗传四十巻正封着春秋三传是非说二十巻正封善正书酷类颜真卿世多传之有方蒙者尝受学世封辑其家三世能文者七人号七星集云

　　赞曰于房论文有曰阳开阴阖俯仰变化出无入有其妙若神何其言之善也葢文主于变变而无迹之可寻则神矣司马迁班固韩愈之徒号为文章家其果能易此言哉宜其三世以文名也濓窃慕之厯求其文而不可多得近过左溪山见房之子正封所书碑字势雄拔如蛟螭虎豹盘拏后先慨然想见其为人登髙遐望精神为之飞动呜呼数百载之下能令人思之不置者必有以也夫

　　朱临其先家吴兴五季避乱迁浦阳临少颕悟从安定胡瑗游瑗以明体适用之学教东南人士或治经或治事各有条法长乐刘彛授周礼又兼习水利临乃授春秋瑗尝着春秋辨要唯临得之为精临晚年好唐陆淳学淳之师啖助赵匡尝会三传而取舎之淳遂总其说为纂例辨疑二书临谓孔子没千有余年说春秋者皆胶于偏见无有出淳书之右者虽董仲舒为两汉通经第一然犹拘于谷梁不克别白余可知也其所学葢卓卓有所见如此临初以丞相吕公着荐入官厯宣徳郎守光禄寺丞以著作佐郎致仕后以子贵赠正议大夫所著春秋说二百余萹他诗文又别有集藏于家

　　赞曰天圣庆厯间县之能文章者唯于房父子为盛优于经学则临一人而已临之所传有渊源意其所著必有大异人者今皆亡之惜哉濂幼时尚见临所受嘉佑告身于吴明孙家明孙葢朱氏外孙其亡亦已乆今又不知何如也斯文存亡尚往往类是岂沉酣声利者为可恒也哉

　　钱遹字徳循县之通化人世隐于农遹自少强敏记问过人中熈寕九年进士第调洪州推官守将王诏由枢府出威重异常他僚属不敢仰视会有疑狱遹正色争辨至怒骂不少夺后卒如遹议转信州厯常真二州燕卫王宫三教授通判越州吏挟守为奸留难讼者常百数遹摄府事纔二日狱为一空及后为守奸吏望风遁去除校书郎徽宗立擢殿中侍御史中丞丰稷论其回邪不可以任风宪不报稷复言必用遹则愿罢臣乃改提举湖北常平夔峡转运判官遹兴利除害发擿奸伏风采凛然人畏之如神明崇宁元年召为都官员外郎复执法殿中劾曾布援元佑奸党挤绍圣忠贤布去迁侍御史阅两月进中丞首乞治元符末大臣乞复孟后而废刘后事韩忠彦曾布李清臣黄履及议者曾肇丰稷陈瓘龚夬皆坐贬遂与殿中侍御史石豫左肤言元佑皇后得罪先朝昭告宗庙天下莫不知哲宗上宾太母听政当国大臣尽变乱绍圣之事以逞私欲因一布衣何大正狂言复还废后位号当时物议固已汹汹乃至踈逖小臣诣阙上书忠义激切则天下公议从可知矣今朝廷既已贬削忠彦等及追禠大正误恩则元佑皇后义非所安孔子曰必也正名乎名不正则言不顺夫在先朝则曰废后今日则谓之元佑皇后于名为不正先朝废而陛下复于事为不顺考之典礼则古昔所无稽之本朝则故实未有询之师言则大以为不然况既为先朝所废则宗庙祭告岁时荐飨人事有嫌疑之迹神灵萌厌斁之心万世之后配祔将安所施宜蚤正厥事断以大义无牵于流俗非正之论以累圣朝明日又言典礼所在实朝廷治乱之所系虽人主之尊不得而擅又况区区臣下敢轻变易者哉元佑皇后得罪先朝废处瑶华制诏一颁天下无间然者矣并后匹嫡春秋讥之岂宜明盛之朝而循衰世非礼之事于是尚书右仆射京门下侍郎将中书侍郎益尚书左丞挺之右丞商英言元佑皇后再复位号考之典礼将来宗庙不可从享陵寝不可配祔揆诸礼制皆所未安请如绍圣三年九月诏旨后由是复废豫遹遂言元符皇后名位未正乃册为崇恩太后遹章所言小臣上书者昌州推官冯澥也其书以为先帝既终则后无单立之义稽之逆顺陛下无立嫂之礼要之始终皇太后亦不得伸慈妇之恩虽已遂之事难复之失然感悟追正何有不可澥由是得召对除鸿胪主簿蔡京谋取青唐遹助成其议会籍元佑党遹以为多漏略给事中刘逵驳之左转户部侍郎二年迁工部尚书兼侍读三年以枢宻直学士知颍昌府未行言者疏其罪黜知滁州四年徙宣州五年稍复直学士召还工部举冯澥自代谓澥趣操端劲古人与稽尝建眀典礼忠义凛凛荐绅叹服言者又疏其罪以待制知秀州中书舎人侯绶封还之又夺待制乆之除集贤殿修撰知越州即提举江州太平观大观二年会行八寳赦复修撰俄除显谟阁待制以疾请致仕四年起为显谟阁直学士政和三年改述古殿皆领宫祠遹家居十余年无益之事不为惟筑三大湖以利乡民民深徳之宣和二年方腊陷婺遹走兰溪灵泉寺为盗所刺年七十二盗平州以闻有旨赠五官至太中大夫与遗表致仕恩泽赐银绢三百匹两遹无所不学晚尤深于厯书为文章眀白简切自成一家学者从之多为名儒所著有遗文八十巻藏于家子楚材楚翁皆承务郎孙亿年字伯寿宣和七年以祖荫入官干道二年以右朝请大夫致仕五年落致仕除利州路提点刑狱不果上淳熈十一年转朝议大夫卒有诗号云巢集云

　　赞曰四朝史有云瑶华失位而复也太母实诏之姑有还妇之文母有改子之道播之天下合于至公诚哉是言也遹在当时孰谓其不知此理耶其意葢有所循焉尔执礼铭遹之墓叹其刚方少圆死生负谤其厚于扬善者哉

　　何敏中字符功世家太末其逺祖延寿始来迁浦阳敏中自少学易恐饮酒废事终其身弗御与梅执礼交甚洽每有疑难相与论定之郡县察其贤将以八行为遗逸荐辞敏中素仁厚游太学时同舎生方立卒敏中鬻行槖持其丧归邻州冦起将压境敏中携家避山中比邻从者以百数道遇拥刃来者众相頋泣且死敏中出告其酋酋大呼曰此浦江何公也吾昔为尉所缚藉公一言而免是尝有恩于我者不可害不可害即命兵护出之

　　朱有闻字子益县人幼孤长能刻苦为学夏不避蚊冬不拥炉乆之悉通诸家书作文尚质实有理致好饮酒视富贵无所屈县令丞而下欲见之不能得同郡吕祖谦名重一时知其有守而多闻访之逆旅中再以书速之止修报谢亦竟不行祖谦愈重焉淳熈十六年卒年六十五子羣字颖叔游太学有声中绍熈四年进士第赞曰扬雄有言曰君子纯终领闻蠢迪捡押如敏中有闻二人是已议者以立传之法必闗大劝惩则书若二人者陆陆尔庸庸尔何必累简编哉濂曰不然世之人掊克自恣剥肤及髓苟临患难人将甘心焉如盗感敏中之恩庇百人而不杀者有之乎奔走州邑奴事上官望尘亟拜扫门求通唯恐不能一见如县令丞欲谒有闻而不可得者又有之乎时非三代人有小善必取曽谓二人之行而可遗之乎激而书之知者当识之也

　　倪朴字文卿唐户部侍郎若水之后也若水居恒州唐末之乱子孙南迁江浙间五代时有名盈者又自吴兴迁浦阳之石陵世为农至朴曽祖展始以赀雄于乡初衢婺尝输丁身钱相传仁宗时永康胡则为奏免崇宁间欲复筭之适部使者行郡展持则像拜使者于马前厯诉其非便使者上其事复获免祖子从性好施田旱及半悉捐与种家然又多奇谋建炎初山贼作乱逺近震动县令丞揖子从问计子从为之筹划使其子统民兵为前导贼皆败走民兵别部有贪功擒至百余人者县令例缚之将斩以徇子从闻之急白令曰此辈岂皆贼哉不如勿杀使自新贼不足定也令悟顿足曰微公言几败吾事悉纵之事果帖帖朴豪隽不覊喜舞剑谈兵弃其无用之学必欲见之于事功绍兴间闻庙堂谋遣将扫清河洛喜曰依日月乗风云以佐天诛此其时矣乃草书数千言厯陈征讨大计精忠感激有古作者风郑伯熊见之连吐舌曰男子男子虽以无阶不得上进而朴志益坚且以天下山川险阻户口多寡用兵者所当知乃遍考群书成舆地会元志四十巻又合古今夷夏绘为一图张之屋壁手指心计何地可战何城可守犹幸一用其能晚虽知不用复着鉴辙録五巻以痛国家御侮用策之失惓惓犹前志也朴好使气与人多不合年四十七尚未娶当时人亦鲜有知朴者独永康陈亮敬焉淳熈中与知县赵汝钺有隙乡人楼益恭遂以豪侠中之徙家筠州会赦东归朴于书过眼不再览辨驳甚精尝言吴越受梁封爵未尝称帝其改元寳大实当梁亡之后且取观音院钟刻为证以破五代史之疑论者服之朴之友吴克己字复之县之鹤塘人穷经愽古尤邃于易旁通释氏书多有著述朴尝评其文汪洋恢怪如崩崖翻浪使人畏且惊又翫之而不忍去竟不知为何等语葢克己多谈内典故朴颇讥之

　　赞曰宋自宣和之后国势不振金人乗衅长驱而入破陷太原侵轶真定攻捣汴京以致天子蒙尘生民暴骨当时臣僚谓宜枕戈待旦不共戴天以洗刷国耻以克复土疆乃复割地议和顿首请命忠义之士虽欲有为每摈斥不用卒致沦亡而莫之救哀哉朴以一布衣之微非有爵号之荣禄赐之厚乃能赤心忧国吐其耿耿直欲叩帝阍上之虽其书不能进其视贾廷佐之二疏陈亮之三书俊快朗烈照耀后先如朴者岂非人杰也哉使朝廷用之未必不能立竒勲奈何奸恶秉轴有志之士不获泄其忠愤之气推是言之亦不独人谋之不臧也呜呼王业终至偏安父雠终至不报必当有任是责者幸朴书犹存百世之下非惟使英雄洒泪肉食者闻之亦或知劝哉

　　方凤一名景山字韶父其先出唐玄英处士干干曾孙傅字辅卿始自睦来迁浦阳仙华山傅生招招生文遇文遇生资字逢原中嘉佑八年进士第厯官知真州未上卒赠金紫光禄大夫资生扬逺字遐举疏隽慷慨以文章震耀一时亦中元佑三年进士第以吏部侍郎出为河北转运使有能名上屡降诏宠谕之殁赠太中大夫扬逺至凤凡七世凤有异材常出游杭都尽交海内知名士将作监丞方洪竒其文以族子任试国子监举上礼部不中第主合门舎人王斌家教其二子大小登斌与丞相陈宜中为亲晜弟凤因得见宜中三以策告宜中虽不能听将奏补为初品官既而宜中走海南事遂寝后以特恩授容州文学未几宋亡凤自是无仕志益肆为汗澷游北出金陵京口南过东瓯海上类皆悼天堑不守翠华无从顾盻徘徊老泪如霰一日复游杭有人自海上来见凤伏地泣起相抱持凤问故则曰予大登也自从陈丞相乞师南海不得还遂为暹国臣暹葢古者文单盘越属国泛大海至泉南始达岸今为其奉使上国重过丞相故府无一人一马可识不意复得见先生也言讫泣下凤亦泣因欲俱行人劝止之凤善诗通毛郑二家言晚遂一发于咏歌音调凄凉深于古今之感临没犹属其子樗题其旌曰容州示不忘也宋季文弊凤颇厌之尝谓学者曰文章必真实中正方可传他则腐烂漫漶当与东华尘土俱尽已而言果验性不喜佛老读唐傅奕傅壮其为人自摭奕后辟异教者数十事以拟髙识篇题之曰正人心书尚未完他所著诗三千余篇曰存雅堂槀樗字寿父亦精于诗无愧于凤云

　　赞曰世言杜甫一饭不忘君今考其诗信然凤虽至老但语及胜国事必仰视霄汉凄然泣下故其诗亦危苦悲伤其殆有得于甫者非耶凤尝与闽人谢翶括人吴思齐为友思齐则陈亮外曽孙翶则文天祥客也皆工诗皆客浦阳浦阳之诗为之一变思齐以父任入官为嘉兴丞宋亡麻衣绳屦退隐深山中翶虽布衣尤忠愤欝欝或披髪徉狂行啸于野或登钓台恸哭以酹天祥酹已复作楚歌以招其魂皆可谓气节不羣之士而独与凤善岂易所谓同声相应者耶

　　黄景昌字清逺一字明逺县之灵泉人其先与太史公庭坚同所自出四岁入小学十二岁能属文长从方凤吴思齐谢翶游益通五经诸子诗赋百家之言尤笃意书春秋学之四十年不倦三传异说学者不知所从景昌据经为断各采其长有不合者痛辞辟之不少恕作春秋举传论巴川阳恪着夏时考正言三代悉用夏时不改月数景昌以左氏纵不与孔子同时亦当近在孔子后其言当不诬作周正如传考建安蔡沉集众说为书传世无敢议其非景昌独疏其倍师说者数十百条作蔡氏传正误古今诗体制虽相袭而音节则殊近代以此名家者亦罕知其说景昌以古人论诗主于声今人论诗主于辞声则动合律吕可以被之金石管弦辞则文而已矣乃集汉魏以来诸诗各论其时代而甄别之作古诗考景昌善持论出入经史衮衮不穷如议法之吏反复推鞫其人辞不服不止故其所言皆绰有理致他著述尚多不能备陈景昌年既耄犹执笔删述不已或劝其休景昌曰吾岂不知老之宜佚哉恐一旦即死无以藉手见古人耳晚自号田居子述田间古调辞九章宾客至輙揭瓮取酒共饮酒酣取辞歌之以筴击几为节音韵激烈闻者自失不知世上有贵富也景昌事亲孝亲没哀泣至终丧遇孤姊甚恋恋懐乡人有恩重纪至元二年卒年七十六

　　赞曰县之立言之士名不著者三人宋元佑绍圣间有朱恮者师黄山薛大观大观得平阳孙复春秋之学恮悉传之尝着春秋群疑辨若干巻宋季有蔡庆宋光逺者以春秋举于乡后以恩补官至武进丞亦着春秋集解若干巻有陈讷升之者通周易得先儒未发之秘亦着河图易象本义八巻今皆散佚无存或仅存人亦鲜知之者窃意事功之实行难亡语言之空文易泯故致是尔然则世之传者亦何往而非空文哉必系其学之醇疵醇则习之者多疵则传之者少也呜呼信如是说古之荒诞不经之文纵横捭阖之术可谓极疵矣至今熟在人口者又何其多耶是葢有不可晓者意亦有幸不幸存焉幸不幸天也天则非人之所知矣虽然人众者胜天文之得传与否实系乎后之人天何预哉今观景昌所著之书亦将散佚无存矣濂为此惧故得而备论之

　　栁贯字道传其先居河东宋建炎中七世祖铸始从赵鼎自解迁杭铸子森又自杭迁浦阳乌蜀山父金字时声擢咸淳三年右科进士第为髙邮令宋季城窦山民倡乱火金所居官同金捕斩之金恻然曰此岂其本心哉第为饥寒所驱尔乃白戮其魁余悉纵不问众感金造室庐还之道传幼有异质颕悟过人受经于兰溪金履祥学文于方凤吴思齐谢翶自经史百氏兵刑律厯数术方技异教外书靡所不通作为文章涵肆演迤舂容纡余人多传诵之大德四年道传年三十一始用察举为江山县学敎谕迁昌国州学正转湖广等处儒学副提举未上延佑六年改国子助教升慱士前后在弟子列者千余人业成而仕后多知名擢太常愽士时方承平稽古礼文之事次第并举遇有所设施必俟道传论定柄国大臣欲以其祖配食孔子庙众莫敢忤道传毅然却之有神降于洺长吏列上礼部乞加封号道传谓神奸鼓民不治将乱宜下所部禁之礼部如其言沅州贡包茅茅轻舟易溺道传请附他贡物以输监察御史马祖常荐其材可任风宪章再上不报泰定三年出提举江西等处儒学新龙兴郡庠复东湖书院侵田聘名儒为学者师士风大振他书院未籍于官者亡虑数十旧设主领以司出内多行货求檄至则干没为奸道传禁勿设分隶学官吏循旧比以例巻进岁为米八十石道传斥去之南康仓吏坐飞粮株连逮系者百余人省宪二府檄道传讯其狱钩擿隠伏所平反甚众至正元年召为翰林待制兼国史院编修官到官仅七阅月以疾卒年七十三馆阁之士多至洒泣者道传局度凝定燕居黙坐端严若神即之如入春风中乆与之处未尝见疾言遽色虽有桀骜者瞻其徳容莫不气夺而意消孝友本乎天性弟实出为人后遇之有恩不翅在家者生平以奬进人材为巳任人有一善谆谆称举唯恐不闻天歴以来与崇仁虞集丰城揭徯斯义乌黄溍齐名天下人髙之号之曰四先生善楷法工篆籕妙处不让李阳氷兼能鉴定古彛器书画而别其真赝所著书有文集二十巻别集二十巻字系二巻近思录广辑三巻金石竹帛遗文若干巻子卣同因孙颕穆颕以荫入官调永丰尉

　　赞曰浦江壤地虽不越一百里仙华山拔地而起竒形佹观如旌旗如寳莲华如铁马临闗而大江之水又如白虹蜿蜒斜络乎其前实天地间秀絶之地也故人生其中多以文学知名虽去家他县者子孙亦以文显如黄侍讲晋卿其先亦县人至名琳者始迁乌伤琳之先墓今犹在仙华山南岂堪舆家风气之说实有所凭耶抑适然也

　　吴莱字立夫年四歳其母盛氏口授孝经论语及谷梁传随能成诵七岁能赋诗族父幼敏家素多书立夫每私取读之幼敏从傍窃窥乃班固汉书也乃指谷永杜邺传谓曰汝窃观吾家书能诵此当贷汝罚立夫琅然诵之至终篇不遗一字幼敏以为偶熟此第三易他编皆如初因尽出所有书使读之方凤时寓幼敏家见而叹曰明敏如吴菜虽汝南应世叔不是过也悉以其学授焉立夫自是该贯古今无所不考年未冠撰论倭千七百言论议俊爽识者谓有秦汉风延佑七年立夫年二十四以春秋举上礼部寻以所言不合于有司退归松山中益穷诸经之说用功既深所造愈精间有论著絶出于庸常数等飜阅子书百余家辨其正邪驳其伪真援据皆的切可传四方学者一时多师之重纪至元三年监察御史许绍祖以茂材荐调长芗书院山长未上卒年四十四初立夫好游尝东出齐鲁北抵燕赵每遇中原奇絶处及昔人歌舞战鬬之地輙慷慨髙歌呼酒自慰颇谓有司马子长遗风及还江南复游海东洲厯蛟门峡过小白华山登盘陀石见晓日初出海波尽红瞪然长视思欲起安期羡门而与之游由是襟怀益踈朗文章益雄宕有奇气尝谓人曰胷中无三万巻书眼中无天下竒山川未必能文纵能亦儿女语耳立夫精识絶伦自秦汉至于近代但举只简片削必能别其为何代人所作或怪而问之立夫曰辞气音调世有不同人自不深察耳工诗赋尤善论文尝言作文如用兵兵法有正有竒正是法度要部伍分明竒是不为法度所缚举眼之顷千变万化坐作进退击刺一时俱起及其欲止什自归什伍自归伍元不曾乱闻者服之晚自号曰深褭山道人人因称之曰深褭先生所著书有尚书标说六巻春秋世变图二巻春秋传授谱一巻古职方録八巻孟子弟子列传二巻楚汉正声二巻乐府类编若干巻唐律删要若干巻诗文六十巻他如诗传科条春秋经说胡氏传考误未完子士谔士谧士谔金华县学教谕

　　赞曰濓尝受学于立夫问其作文之法则谓有篇聫欲其脉络贯通有叚聫欲其竒耦迭生有句聨欲其长短合节有字聨欲其宾主对待又问其作赋之法则谓有音法欲其倡和阖辟有韵法欲其清浊谐协有辞法欲其呼吸相应有章法欲其布置谨严总而言之皆不越生承还三者而已然而字有不齐体亦不一须必随其类而附之不使玉瓉与瓦缶并陈斯为得之此又在乎三者之外而非精择不能到也顾言犹在耳而恨学之未能因志诸传末以谨其传焉

　　○贞节篇

　　诗曰无非无仪惟酒食是议释之者曰有非非妇人也有善亦非妇人也唯议夫酒食而已葢妇人之行不出闺门在无事之时尚不欲以善自闻况当哀苦之余称之曰未亡人而頋以是自衒欤君子之论每欲先之而不敢后者岂非悯其志之确而不少变欤抑将假是以励其不能者欤世之材士大夫习爼豆攻诗书坐而尧言行而舜趋其自负诚不在古人后一旦受人家国之寄輙怀二心者有之矣况区区一女子所事不过织纴中馈之间反能守死自誓如秋霜烈日不可狎玩又可得而少之欤是故楚之贞姬梁之髙行汉之桓嫠皆登于彤管之书者殆以是欤虽然贞节之昭风俗之偷也使当比屋可封之时果孰名其为贞妇贞妇之得名葢以世之不贞者众也濓又岂得不为衰俗一嘅也欤浦阳旧志无及贞节之事者濂今得二人焉作贞节篇第五

　　何道融字处和绍兴诸暨人善读书鼓琴年十九归县人凌楠归一年而楠亡遗腹产一子曰坚道融誓不再适唯昼夜教坚以学俾从陈亮游及坚能与荐书以姓名自见于诸君子间喜曰吾之不死待汝者欲持以见汝父于地下耳汝益勉之坚后以学闻绍熈元年卒年五十一

　　倪宜弟县之兴贤人年二十为同里戴铭妻三十而铭亡生二子泳洽甚幼铭家故贫宜弟上无所依下无所托米盐日以不给乃饮泣就丝枲夜分灯屡涸犹茕茕在机杼间厯三十年始能塟舅姑父母及夫之丧教其子成人又二十一年乃终至治中部使者行县乡老白宜弟之行当得旌门闾使者命县上其事会有沮之者不行

　　赞曰妇人以贞节名谓之不幸而尚欲邀旌宠乎旌宠朝廷事也浦阳人物记巻下

　　●钦定四库全书

　　浦阳人物记附録

　　○宋进士题名

　　嘉佑四年刘辉榜
　　于房

　　嘉佑八年许将榜
　　方资

　　熙宁九年徐铎榜
　　钱遹

　　元佑三年李常宁榜
　　方扬逺

　　崇宁五年蔡薿榜
　　严裕　梅执礼

　　大观三年贾安宅榜
　　吴徳舆

　　宣和三年何涣榜
　　吴传

　　绍兴二十一年赵逵榜
　　朱绂

　　隆兴元年木待问榜
　　方果　黄度

　　淳熙二年詹骙榜
　　缪友皋

　　绍熙元年余复榜
　　石范

　　绍熙四年陈亮榜
　　朱羣

　　嘉定元年郑自成榜
　　王望之

　　嘉定七年袁甫榜
　　石璞

　　嘉定十三年刘渭榜
　　石筹

　　嘉定十六年蒋重珍榜
　　王万

　　嘉熙二年周坦榜
　　蒋厚

　　淳佑四年留梦炎榜
　　赵崇袍

　　淳佑七年张渊微榜
　　毛洪　赵汝沓
　　方策

　　淳佑十年方逢辰榜
　　楼斌【武举】

　　寳佑元年姚勉榜
　　赵汝祥　张梦弼【武举】

　　景定三年方山京榜
　　蒋思　赵崇■〈礻贺〉

　　咸淳元年阮登炳榜
　　赵汝僊　赵崇崃
　　赵崇滼　陈应酉【武举】

　　咸淳三年武学释褐
　　栁金

　　咸淳六年武学释褐
　　陈文豹　金□臣
　　王应午

　　咸淳十年王龙泽榜
　　赵必霡

　　浦阳人物记附录

　　●浦阳人物记后序

　　浦阳人物载于鄱阳洪氏郡志者不过蒋邵张敦傅柔扬扶陈太竭何千龄六人而已邑之儒先朱氏因之以撰县志别出新意析为四门会稽李知退为县有善政隶遗爱传太竭千龄钱遹梅执礼隶孝节传卲敦柔扶及吴傅王万隶名徳传寳掌祖登玄朗灵黙隶髙僧传比旧増多九人通为一十五人三山谢氏最后出独取执礼及万益以梅溶倪朴作浦汭先民传金华宋景濓氏读而非之谓洪氏纪载既甚简略又不宜失时代后先朱氏亦不宜以会稽之人叅于浦阳善附之臣入于名节龎辞幻学之流侪于士类谢氏取舎谨严虽或差强人意亦不宜引枝蔓浮辞而于事实反多遗阙于是潜精积思稽采史传旁求诸儒之所记録上下数百年间一善不遗先之以忠义孝友次之以政事文学贞节合二十九人区分类聚勒成一家之言号之曰人物记其文奋迅而感嘅微婉而精深有类欧阳文忠公五代史记之作非抱良史材者能之乎葢景濂氏自幼以絶人之资无书不读比其长也又得栁待制道传黄侍讲晋卿吴山长立夫三先生为之师故其撰述往往笔埶炜煌如此嗟夫浦阳之为县不改于前而昔之人物若希阔寂寥今则昭著赫奕与通都大邑相抗者庸非景濂氏振厉之功欤向使景濂氏不亟为之更厯百余年显者固若无害而弗显者不随世而磨灭几希矣或者则曰维桑与梓必恭敬止桑梓且然况乡之先达乎景濂氏之作善则善矣而微寘品评于其间无乃不可乎曰非是之谓也文之所贵者在据事直书而是非善恶自见今景濂氏所述况又多纪善之辞吾见其扶植纲常者至矣何名为品评哉涛也不敏尝与景濂氏师事三先生窃有同门之好颇获窥其述作之意故敢忘鄙陋而序之末简且以解或者之疑焉景濂氏名濂其先居京兆宋宪自唐武徳中移吴兴十四传至荣字体仁周广顺中又移义乌之根溪荣之子甫甫之子训训之子帐帐之子祥祥之子阜阜之子偘偘之子柏宋嘉定初又移金华之潜溪距根溪葢三里柏之子溥德溥德之子守富守富之子朝朝之子即景濂氏也国朝至正十年三月又移浦江感徳乡之青萝山山去孝门桥不百歩称人之善必当本其家世故复疏此以附见云至正十年八月既望经筵检讨权叅赞官浦江郑涛书于京师湛露坊中

　　浦阳人物记后序

　　●浦阳人物记跋

　　此书始立稾而廉侯景渊遽取刋布故其中抵牾者多今畧补定五十余处视旧行为稍胜然微瑕尚众以不涉于大义也寘之至正十三年九月望日濓记浦阳人物记跋

