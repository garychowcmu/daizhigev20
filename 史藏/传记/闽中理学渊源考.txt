闽中理学渊源考 清 李清馥

钦定四库全书

史部七

闽中理学渊源考

传记类三

总録之属

提要

臣等谨案闽中理学渊源考九十二卷国朝李清馥撰清馥字根侯安溪人大学士光地之孙以光地废授兵部员外郎官至广平府知府是编本曰闽中师友渊源考故序文凡例尚称旧名此本题理学渊源考盖后来所改序称乾隆己巳而每篇小序所题年月多在己巳之后盖序作于草创之时成编以后复有所増入也宋儒讲学盛于二程其门人游杨吕谢号为髙足而杨时一派由李侗而及朱子转辗授受多在闽中故清馥所述断自杨时而分别支流下迄明末凡其派传几人某人又分为某派四五百年之中寻端竟委若昭穆谱牒秩然有序其中家学相承以及友而不师者亦皆并列以明其学所自来其例每人各为小传传之末各注所据之书并以语録文集有闗论学之语摘録于后考据颇为详核其例于败名隳节贻玷门墙者则削除不载间有纯驳互见者则弃短録长如廖刚传中删其初附和议一事胡宏传中但叙不持生母服为右正言章厦所劾而不详载其由盖为贤者讳古义则然不尽出乡曲之私也清馥父锺伦早夭清馥幼侍其祖光地多闻绪论故作是编一禀家训尚有典型虽意崇桑梓而无讲学家门户异同之见云

乾隆四十四年九月恭校上

总纂官 （臣）纪昀 （臣）陆锡熊 （臣）孙士毅

总校官 （臣）陆费墀

●闽中理学渊源考原序

清馥自雍正戊申歳辑订有志学録内外篇因详考朱子之学荟萃集成负荷统绪其平生师友多在闽中屡欲叅稽编録而未暇也乾隆辛酉年冬効职天雄适因公赴省道经博野谒副宪元孚尹公公即自述所学慨然念国朝魏环溪汤睢阳陆当湖及先文贞公四先生欲有待论列于朝宁因言濓洛关闽五子之书递衍八百年来家习户诵生于其乡者或亲炙或私淑其派别相续源流更易为寻遡倾聆之下与余夙心所拟者颇合归署后数月得病告休养疴少暇重寻旧簏得伊洛渊源録万氏儒林宗派宋氏考亭渊源録诸编録出次第订之目曰闽中师友渊源考曰渊源者是书以龟山载道南来罗李递传集成于朱而上溯周程以传千载不传之秘者也故以龟山冠冕编首各从派系递列相承不以世次论其先后而以师承订其旨归也唐初欧阳四门与翁林诸贤勃兴为开闽人文之始彼时师友未广也故列未及焉宋初海滨四先生与安定胡氏诸公同时倡学有鲁一变之风然派别未着也故另附本篇之后是道南者赓续虽名为衍绪而倡作则实为开先非独闽省一方所赖而实千古正学之宗也由元阅明成化间蔡虚斋陈剰夫周翠渠诸贤后先讲学起而倡述之经学称一时之盛中明以后学术漓杂迄于季造决裂判散使后生晚出不复见先正本来之懿先公感焉尝论吾闽之学笃师承谨训诂终身不敢背其师说以为近于汉儒传经遗意公余讲切每持此论以救末学之偏其意逺矣清馥窃谓近代异同之习胜者穷经实践之功微也今欲卑训诂而读经蔑师资而求道犹航断港絶潢以望至于海也不亦难哉自洙泗以来羣哲相承虽众论纷纭莫不以至圣为折中之准濓洛以后英贤日懋虽支流各异莫不以紫阳为论学之宗尝考紫阳之书明训诂溯师传力行一生使后人知圣功由下学以上达者其效于今益光矣今曰不问师承不稽传注目空前辈簧惑后人是宜贤者之所为戒譬犹守家之子忘厥髙曽榘矱其可乎吾乡先正素尚朴学自唐宋迄元明传经说理之盛溯厥渊源粹然者不少而所以奋起作兴者皆耆贤宿学启迪之功为多考其旨归大都崇奬典型共趋敦厚师传友授饬躬厉行是闽中习尚前辈述之屡矣今岁律屡更不揣固陋汇集诸家之传综其要者而纂録焉虽厯代学术不无升降盛衰醇疵互异然参互考订庻有以为知人论世之资征文考献之助独念大雅日逺载籍寖湮耳目所及挂一漏百旁搜逺绍是在来贤今圣天子崇重正学丕承列圣寿考作人之效海内真儒辈出尚论闽中国朝师友者更当详征博采以上溯道南之绪而阐发濓洛之传犹有望于后之君子乾隆十四年己巳六月二十七日癸卯阆里后学李清馥谨序

●凡例

一道南原委诸贤本传皆称先生称公闽书则从史例皆称名今斯録于诸儒宗师席并近代诸耆徳前辈称先生称公至各门徒则槩称名以别之

一是编目曰师友渊源则凡平昔所与诸儒往返论辨志气相合有交友一门私淑一门皆附之学派中非必尽及门亲炙也

一后世史家列传中间有载本人纂述一两篇者是欲存其立言之旨近世理学宗传明儒学案诸编其著述大畧皆附之传后仿旧也兹编规制仿之前人而立教宗旨则恪遵庭训所闻以奉一先生之言云览者若以此断断于同异之辨则非编録此书之意也

一是编原欲録其师友派别渊源故诸贤有传习源流者皆録于学派其无可考者阙畧尚多不得不有所遗也

一闽中诸公笺注经学者蒋氏垣黄氏海于篇末载之今各于本传附见不另别一门目但诸公笺注尽多亦不无阙畧焉

一评论诸贤在宋则以紫阳西山诸大儒为据元明以降兼采近世儒宗诸贤而谨遵庭训所闻者折衷焉

一睢州汤文正公纂洛学编其事实俱本原传使后人知所由来得以定其是非此祖述伊洛渊源録旧例也今所録诸传悉本原传存其旧名或有从别本増添者亦注増添原名以便考证不敢妄加増入

一闽中儒学开先始于唐欧阳四门至宋海滨四先生亦为倡学之始至龟山杨文靖公及中州二程先生之门仔肩道脉千圣心传系焉故今诸儒学派之编断自有宋列龟山为首盖以师承定其旨归不以世次论其先后也至唐欧阳先生为一代开剏之始余另约选登之闽学志畧焉

一学派中前已载入诸贤门徒者后别为门徒则单载其名字姓氏注云已见某氏门徒不重録

一学派一门其派衍遗漏尚多各郡遗书未能徧得尚有待増入

一朱子门人有无事实可考者照仪封道南原委例亦附姓名闾里于后

一増家世学派及交友一门亦本旧例也

一近世论学大都分别门户异同之论究非众言淆乱折衷于圣之归语载四科之目逸民数章亦备人品学术差等孟氏论伯夷伊尹栁下恵而愿学孔子此方是志学论道准的是编仿莆阳宋氏考亭渊源録遗意凡有师承派别者俱各叙出以见求师问道醇疵互着考同较异论世知人至夫各家派别亦畧以类相附览者当自得之

一宋代儒宗世衍家学者不少故于诸儒学派中特列其例以征其盛元明以来一家之学递衍其绪如武彛之胡崇安之刘麻沙之蔡者亦仅见矣今于明代诸儒世学择其嫓美前修者亦多録焉

一元代志乗甚畧故于逓述者无从稽访今于元史之外搜之续宏简録元文类八闽通志闽省各郡志各邑志闽书熊勿轩集吴闻过集吴草庐集陈石堂集清源文献道南源委道南统绪蒋氏八闽理学源流朱氏经义考尚愧疎漏限于闻见无如何也

一是録凡有玷于师友门墙者槩未敢登入是书欲録渊源之的不得不有所遗也

一诸学派就万氏季野儒林宗派録出参之蒋氏垣八闽理学源流黄氏海道南统绪何氏清源文献其本传本之闽书参之道南源委莆阳文献越章録闽省通志各郡县志伊洛渊源録宏简録名山藏黄氏日抄考亭渊源録理学宗传理学备考明儒学案吴氏诸儒述槩及厯代史书并行状志铭诸家文集更相考证

一国朝正学昌明儒宗相望闽中学派俟另録编辑至博征文献尚有望于名贤焉

闽中理学渊源考卷一

　

　　

　　广平府知府李清馥 撰

　　○文靖杨龟山先生时学派

　　闽学开自有唐欧阳四门倡起彼时人文未着也宋初所谓海滨四先生者与安定泰山徂徕同时其学已有近里之功彼时朋类未孚也至龟山先生得中州正学之的上肩周程统绪下启罗李朱厯代相传之奥于是圣学彰明较着而邹鲁濓洛之微言大义萃于闽山海峤矣夫程伯子以吾道之南赠属其行不再三传而紫阳集诸儒之大成是天欲开伊洛之道之南亦即鲁邹之道之南也昔贤心与道会妙契天合遂持符如左券信乎斯文之兴丧岂非天哉自是而后遂有海滨邹鲁之称我国朝道运昌明列圣肇基启佑圣祖崇儒重道表章有宋诸儒由朱子而来至今五百余岁矣实应王者受命之期而我皇上躬膺统绪显阐于天命人心之本以圣继圣千古而同符者矣谨按文靖杨公为程门髙弟圣祖仁皇帝曽赐匾额颜曰程氏正宗由是闽士愈争自濯磨礼陶乐淑之化于前尤有烈也溯吾闽宗风者其必以延津为星宿云

　　文靖杨龟山先生时

　　杨先生讳时字中立其先京兆人五世祖唐末入闽寓南剑之将乐遂家焉先生资禀仁厚不为崖异夸絶之行以求世俗名誉性至孝丧母哀毁如成人事继母尤谨熈宁九年年二十四登进士第授汀州司户不赴杜门力学元丰四年年二十九授徐州司法又不赴以师礼谒见程明道先生于颖昌后告归明道送之出门谓坐客曰吾道南矣六年官徐州八年明道先生卒先生闻之设位哭寝门而以书讣告同学者旋丁继母忧服阕赴调虔州司法元佑五年丁外艰服除八年赴调至京迁瀛州防御推官又师事伊川先生于洛年盖四十矣一日伊川瞑坐先生与游定夫侍立不去及觉门外雪深一尺先生尝疑张横渠西铭近于兼爱与二程辨论往复闻理一分殊之说始豁然无疑绍圣元年知浏阳县四年伊川以党论送涪州编管时先生在任满寓浏阳元符二年归家先是从二先生学者甚众而先生独归杜门不仕者累年沈浸经书推广师说穷探力索务极其趣于是沙阳陈渊投书问学崇宁元年以谏垣荐除荆州教授大观元年知余杭事是年伊川先生卒政和初待次毘陵二年赴萧山县任先生厯官所至皆有恵政浮沈禄仕不求闻达而徳望日重四方之士不逺千里从之游称曰龟山先生四年年六十二请祠退居余杭后寓毘陵乆之而先生年已七十矣是时蔡京当国天下多故会蔡京客张觷言于京曰宗社危在旦夕宜亟引旧徳老成置诸左右庶几犹可及会有使髙丽者国王问龟山先生安在使回以闻六年以秘书郎召到阙迁著作郎入对奏陈言熈宁之初大臣文六艺之言以行其私祖宗之法纷更殆尽元佑继之尽复祖宗之旧熈宁之法一切废革至绍圣崇宁凡元佑之政事着在令甲皆焚之以灭其迹自是分为二党缙绅之祸至今未殄愿明诏有司条具祖宗之法但有宜于今者举而行之当损益者损益之一趋于中而已徽宗首肯之除迩英殿说书时朝廷方图燕云虚内事外先生知时势将变陈论政事十余条执政不能用而金人已入境先生激切上言今事势如积薪已燃当自奋励进贤退奸以竦动观聴若示以怯懦之形委靡不振则事去矣又谓今日所急者莫如収人心请罢免夫之役及京城聚敛东南花石之害极论天下积愤郁而不得发者几二十年欲致人和去此三者且言山东之民凋弊已甚所仰者东南而已二浙灾伤之余疮痍未合更诛求不已则前日方腊之事可以为鉴昔唐方用兵之时裴度复相则先开谒禁以延见士大夫为急故能有成功自元和以后数用兵宰相不得休沐李徳裕在位虽遽书警奏皆从容裁决率午漏下还第盖镇安人心不可不如是耳已而钦宗嗣位金人日迫大臣方以推恩晋秩争议行幸莫念军计先生乞对言闻勤王之兵渐有至者宜召将领议战守之计诸葛亮曰有制之兵无能之将不可以败无制之兵有能之将不可以胜今诸路乌合之众不相统一而不立统帅虽唐李郭以九节度之师不免败衂不可不虑又言上皇痛自引咎禅位而宰执迁叙安受不辞此何理也主辱臣死大臣宜任其责而皆为窜亡自全之计陛下孤立何赖焉童贯为三路总帅金人侵疆弃军而归朝廷置而不问故梁方平何灌相继而遁使敌骑得以长驱而前其误国已甚当正典刑以为臣子不忠之戒疏入钦宗大喜擢右谏议大夫金兵既退先生上殿极言和议之非时议者欲割三镇以讲和先生疏言河朔朝廷重地三镇河朔要藩今一旦弃之距京无藩篱之固且闻三镇之民欲以死拒之万一不守则数州之众朝廷宁坐视不救乎急宜命众出师并乞召用种师中刘光世问以方畧可否不可专守和议疏上钦宗诏出师而议者多持两端先生复抗疏力争凡所论多切时务皆不报会李纲罢太学生伏阙上书乞留军民集者数万吴敏乞用先生以靖太学因召对先生言诸生忠于朝廷非有他意但择老成有行谊者为之长贰则将自定钦宗曰无逾于卿遂以先生兼国子祭酒先生遂言蔡京用事二十余年蠧国害民几危宗社人所切齿而论京罪者莫知其所本也盖京以继述神宗为名实挟王安石以图身利故推尊安石无所不至今日之祸实安石有以启之因详举安石邪说乞正其学术之谬追夺王爵明诏中外毁去配享之像疏上诏罢安石配享犹留从祀时士习王氏学取科第已数十年忽闻先生说纷然辟之于是谏官冯澥上疏诋先生又会学宫纷争有■〈门外辟内〉并罢先生即上章乞出除给事中请益力遂以徽猷阁直学士奉祠又恳辞直学士之命有旨杨时学行醇固谏诤有声改徽猷阁待制高宗即位除工部侍郎兼侍讲召赴行在至则劝上典学纳谏及修建炎会计録加恤勤王之兵连章丐外二年以老疾乞出除龙图阁直学士予祠归家四年上章告老致仕优游林泉以著书讲学为事绍兴五年四月卒年八十三近臣朱震奏杨某据经论事不愧古人所著三经义辨有益学者乞下本州岛钞録仍请优恤其家有旨赠左中大夫绍兴十二年赠少师谥文靖先生在东郡所交皆天下士先达陈瓘邹浩皆以师礼事先生渡江以来东南学者推先生为程氏正宗与胡氏安国往来讲论尤多先生浮沈州县四十九年晚在谏省仅九十日凡所论列皆切于世道而其大者则辟王氏经学排靖康和议使邪说不作凡绍兴初崇尚元佑学术而朱晦庵张南轩之学得程氏之正其源委脉络皆出于先生昔程纯公尝指喜怒哀乐未发之中令先生反求其后罗豫章李延平递相祖述令学者静中体认大本未发气象分明所谓龟山门下相传指诀胡文定云据龟山所见在中庸自明道先生所授此其源流所本与（按先生中庸义序自云昔在元丰中尝受学明道先生之门得其绪言一二未及卒业而先生没文定所谓自明道先生所授者此也）吕氏本中撰行状尝闻前辈长者以为明道先生温然纯粹终身无疾言遽色先生实似之胡文定公安国志其墓曰自孟子没遗经仅在而圣学不传所谓见而知之者世无其人则有西方之杰窥见闲隙遂入中国举世倾动靡然从之于是人皆失其本心莫知所止而天理灭矣宋嘉佑中有河南二程先生得孟子不传之学于遗经以倡天下而升堂覩奥号称髙弟在南方则广平游定夫上蔡谢显道与先生三人是也先生天资夷旷济以问学充养有道徳器早成闲居和乐色笑可亲临事裁处不动声色与之游者虽羣居终日饮人以和而鄙薄之态自不形也推本孟子性善之说发明中庸大学之道当时公卿大夫之贤者莫不尊信之熈宁初代余典教渚宫始获从先生游三十年间出处险夷亦尝覸之熟矣视先生一饭虽蔬食脆甘若皆可于口未尝有所嗜也每加一衣虽狐貉缊袍皆适于体未尝有所择也平生居处虽敝庐厦屋若皆可以托宿未尝有所羡而求安也故山之田园皆先世所遗守其世业亦无所营増豆区之入也老之将至沈伏下僚厄穷遗佚若将终身焉然则先生于斯世所欲不存果何求哉心则逺矣凡训释论辨以辟邪说存于今者其传寖广诸所建白深切着明而先生之学于河南小尝试之其用已如此所谓援而止之而止必有以也进不隐贤必以其道岂不信乎世或以不屑去疑先生盖浅之为丈夫也又与杨大谏书曰杨先生造养深逺烛理甚明混迹同尘知之者鲜知之者知其文学而已不知者以为蔡氏所引先生无求于人蔡氏焉能凂之朱晦庵曰龟山先生晚岁一出人多议之惟胡文定之言曰当时若能聴用决须救得一半此语最公又曰龟山此行固是有病但只后人又何曽梦到他地位在惟胡文定以栁下恵援而止之而止比得极好云所著有校正伊川易三经义春秋礼记解学庸语孟解易春秋孟子义辨字解论日録奏议龟山文集明成化元年从祀孔子庙廷国朝康熈四十五年准学臣沈涵之请赐御书程氏正宗悬于祠子迪附见家学（宋史　胡文定公撰墓志　年谱　伊川渊源録　圣学知统録　道南源委）

　　杨文靖公语録

　　先生曰自尧舜以前载籍未具世所有者独宓牺所画八卦耳当是之时圣贤如彼其多也自孔子删定系作之后更秦厯汉以迄于今其书至不可胜记人之所资以为学者宜易于古然其间千数百年求一人如古之圣贤卒不易得何哉岂道之所传固不在于文字之多寡乎夫尧舜禹皋陶皆称若稽古非无待于学也其学果何以乎由是观之圣贤之所以为圣贤其用心必有在矣学者不可不察之也

　　六经不言无心惟佛氏言之亦不言修性惟扬雄言之心不可无性不假修故易止言洗心尽性记言正心尊徳性孟子之言存心养性

　　君子务本言凡所务者惟本而已若仁之于孝悌其本之一端耳盖为仁必自孝悌推之然后能为仁也其曰为仁与体仁者异矣体仁则无本末之别孔子曰老者安之朋友信之少者怀之此无待乎推之也孟子曰老吾老以及人之老幼吾幼以及人之幼此推之也推之所谓为仁

　　狼跋之诗曰公孙硕肤赤舄几几周公之遇谤何其安闲而不迫也学诗者不在语言文字当想其气味则诗之意得矣

　　事道与禄仕不同常夷甫家贫召入朝神宗欲优厚之令兼数局如登闻鼓染院之类庻几俸给可赡其家夷甫一切受之不辞及正叔以白衣擢为劝讲之官朝廷亦使之兼他职则固辞盖前日所以不仕者为道也则今日之仕须是官足以行道乃可受不然是茍禄也然后世道学不明君子之辞受取舎人少能知之故常公之不辞人不以为非而程公之辞人亦不以为是

　　又曰孟子对人君论事句句未尝离仁此所谓王道也曰安得句句不离乎仁曰须是知一以贯之之理曰一以贯之仁足以尽之否曰孟子固曰一者何曰仁也仁之用大矣今之学者仁之体亦不曽体究得

　　人臣之事君岂可佐以刑名之说如此是使人主失仁心也人主无仁心则不足以得人故人臣能使其君视民如伤则王道行矣

　　或劝先生解经曰不敢易也曽子曰吾日三省吾身为人谋而不忠乎与朋友交而不信乎传不习乎夫传而不习以处已则不信以待人则不忠三者胥失也昔有劝正叔先生出易传示人者正叔曰独不望学之进乎姑迟之觉耄即传矣盖已耄则学不复进故也学不复进若犹不可传是其言不足以垂后矣（黄氏东发云按此说则近世纷纷解经者可戒矣）

　　知合内外之道则禹稷颜子之所同可见盖自诚意正心推之至于可以平天下此内外之道所以合也故观其意诚心正则知天下由是而平观其天下平则知非意诚心正不能也兹乃禹稷颜回之所以同也

　　君子之治心养气接物应事唯直而已直则无所事矣康子馈药孔子既拜而受之矣乃曰丘未达不敢尝此疑于拂人情然圣人慎疾岂敢尝未达之药既不敢尝则直言之何用委曲微生髙乞邻酰以与人在今之君子盖常事耳顾亦何害然孔子不以为直以所辞康子之言观之信乎其不直也

　　李似祖曹令徳问何以知仁曰孟子以恻隐之心为仁之端平居但以此体究乆乆自见因问似祖令徳寻常如何说隐似祖云如有隐忧勤恤民隐皆疾痛之谓也曰孺子将入于井而人见之者必有恻隐之心疾痛非在已也而谓之疾痛何也似祖曰出于自然不可已也曰安得自然如此若体究此理知其所从来则仁之道不逺矣二人退余从容问曰万物与我为一其仁之体乎曰然

　　问论语言仁处何语最为亲切曰皆仁之方也若正所谓仁则未之尝言也故曰子罕言利与命与仁要道得亲切唯孟子言仁人心也最为亲切（黄氏东发云按此提掇最得要）

　　吴审律仪劝解易曰易难解曰及今可以致力若后力衰却难曰某尝观圣人言易便觉措辞不得只如乾坤两卦圣人尝释其义于后是则解易之法也干之初九潜龙勿用释云阳在下也又曰龙徳而隐者也又曰下也又曰阳气潜藏又曰隐而未见行而未成此一爻耳反复推明至五变其说然后已今之释者其于他卦能如是推明乎若不能尔则一爻之义只可用之一事易三百八十四爻爻指一事则是其用止于三百八十四事而已如易所该其果极于此乎若三百八十四事不足以尽之则一爻之用不止于一事亦明矣观圣人于系辞发明卦义尚多其说果如今之解易者乎故某尝谓说易须髣髴圣人之意然后可以下笔此其所以未敢茍也

　　问中庸只论诚而论语曽不一及诚何也曰论语之教人凡言恭敬忠信所以求仁而进徳之事莫非诚也论语示人以其入之之方中庸言其至也盖中庸子思传道之书不正言其至则道不明孔子所罕言孟子常言之亦犹是矣

　　易曰君子敬以直内义以方外夫尽其诚心而无伪焉所谓直也若施之于事则厚薄隆杀一定而不可易为有方矣敬与义本无二所主者敬而义则自此出焉故有内外之辨其实义亦敬也故孟子之言义曰行吾敬问必有事焉而勿正心勿忘勿助长既不可忘又不可助长当如何着力曰孟子固曰至大至刚以直养而无害则虽未尝忘亦不助长

　　曾子曰士不可以不弘毅人须能弘然后有容因言陈述古先生云丈夫当容人勿为人所容

　　论西铭曰河南先生言理一而分殊知其理一所以为仁知其分殊所以为义所谓分殊犹孟子言亲亲而仁民仁民而爱物其分不同故所施不能无差等或曰如是则体用果离而为二矣曰用未尝离体也且以一身观之四体百骸皆具所谓体也至其用处则履不可加之于首冠不可纳之于足则即体而言分在其中矣

　　孟子一部书只是要正人心教人存心养性収其放心至论仁义礼智则以恻隐羞恶辞让是非之心为之端论邪说之害则曰生于其心害于其政论事君则欲格君心之非正君而国定千变万化只说从心上来人能正心则事无足为者矣大学之修身齐家治国平天下其本只是正心诚意而已心得其正然后知性之善孟子遇人便道性善永叔却言圣人之教人性非所先永叔论列是非利害文字上尽去得但于性分之内全无见处故说不通人性上不可添一物尧舜所以为万世法亦只是率性而已所谓率性循天理是也外邉用计用数假饶立得功业只是人欲之私与圣贤作用天地悬隔

　　仲素问横渠云气质之性如何曰人所资禀固有不同者若论其本则无不善盖一阳一阴之谓道阴阳无不善而人则受之以生故也然而善者其常也亦有时而恶矣犹人之生也气得其和则为安乐人及其有疾也以气不和则反常矣其常者性也此孟子所以言性善也横渠说气质之性亦云人之性有刚柔缓急强弱昏明而已非谓天地之性然也今夫水清者其常然也至于汩浊则泥沙混之矣泥沙既去其清者自若也是故君子于气质之性必有以变之其澄浊而求清之议

　　欤语罗仲素云今之学者只为不知为学之方又不知学成要何用此事体大须是曽着力来方知不易夫学者学圣贤之所为也欲为圣贤之所为须是闻圣贤所得之道若只要博通古今为文章作忠信愿悫不为非义之士而已则古来如此等人不少然以为闻道则不可且如东汉之衰处士逸人与夫名节之士有闻当世者多矣观其作处责之以古圣贤之道则畧无毫发髣髴相似何也以彼于道初无所闻故也今时学者平居则曰吾当为古人之所为纔有事到手便措置不得盖其所学以博通古今为文章或志于忠信愿悫不为非义而已而不知须是闻道故应如此由是观之学而不闻道犹不学也

　　语仲素曰西铭只是发明一个事天底道理所谓事天者循天理而已

　　语仲素曰某尝有数句教学者读书之法云以身体之以心验之从容黙会于幽闲静一之中超然自得于书言象意之表此盖某所为者如此

　　仲素问尽其心者知其性如何是尽心底道理曰未言尽心须先理会心是何物又问心之为物明白洞达广大静一若体会得了然分明然后可以言尽未理会得心尽个甚能尽其心自然知性不用问人大抵须先理会仁之为道知仁则知心知心则知性是三者初无异也横渠作西铭亦只是要学者求仁而已

　　闻正叔云古之学者四十而仕未仕以前二十余年得尽力于学问无他营也故人之成材可用今之士十四五以上便学缀文觅官岂尝有意为已之学夫以不学之人一旦授之官而使之事君长民治事宜其效不如古也故今之在仕路者人物多凡下不足道以此（黄氏东发云按此极中时病士大夫宜反求其所谓学）

　　学者若不以敬为事便无用心处致一之谓敬无适之谓一

　　文集

　　辱示髙文用意精深益见好学之笃夫养气之道如治苗然舍之而不耘则有稂莠之伤助之长则揠之而槁矣其说是也然将不舍而耘之则宜奈何与夫助之长者又何辨此近似之际体之者尤当慎择也又曰反诸身者反求诸身也盖万物皆备于我非自外得反诸身而已反身而至于诚则利人者不足道也又曰生之谓性未有过也告子论生之所以谓之性则失之矣老氏之有无佛氏之色空盖将明天下之赜非有人物之异也老子以有生于无又曰有无之相生是不知有无一致矣正蒙谓万象为太虚中所见物则物与虚不相资卒陷于浮图以山河大地为见病之说山河大地正指物言之也若谓指物言之可也则浮图见病之说不足非矣此与佛氏以心法起灭天地更当究观所谓心法起灭天地之旨未易以一言攻之也更详味之如何或有未尽无惜疏示（与杨仲逺书其三）

　　克己者扬雄所谓胜己之私是也反身而诚则常体而足无所克也故前书论反身与克己异意耳更详考之告子知生之谓性而不知生之所以谓之性故失之非生之谓性有二说也特告子未达耳（其四）

　　诸子之学折诸圣人犹望洋向若其辨自屈也儒佛之论造其极致则所差眇忽耳其义难知而又其辞善遁非操戈入室未易攻也虽横渠之愽辨精深犹未能屈之为城下之盟况余人乎置而勿论可也要当深造而自得之则其辨自见矣近日治经读史如何家居既不为外事湮汩谅须精到也或有论议寄示为幸（其六）

　　夫圣人人伦之至也岂有异于人乎哉尧舜之道曰孝弟不过行止疾徐而已皆人所日用而昧者不知也夏葛而冬裘渴饮而饥食日出而作晦而息无非道也譬之莫不饮食而知味者鲜矣推是而求之则尧舜与人同其可知也已然而为是道者必先乎明善然后知所以为善也明善在致知致知在格物号物之多至于万则物盖有不可胜穷者反身而诚则举天下之物在我矣诗曰天生蒸民有物有则凡形色具于吾身者无非物也而各有则焉反而求之则天下之理得矣由是而通天下之志类万物之情参天地之化其则不逺矣夫入徳之门有宜先传者有后倦者其序不可诬也若洒扫应对则门人小子所宜先传者茍于成人而复使为之则或倦矣然圣人所谓性与天道者亦岂尝离夫洒扫应对之间哉其始也即此而为学其卒也非离此以为道后倦焉者皆由之而不知者也故曰有始有卒者其唯圣人乎某之所闻如此（答李杭）

　　伊川先生在时世人迂怪之论皆归之以为讪笑今往矣士大夫尊信其学者渐众殊不可晓也先生语録传之浸广其间记録颇有失真者某欲收聚删去重复与其可疑者公幸闲居无事可更博为寻访恐有遗失闻朱教授在洛中所传颇多康侯皆有之候寻便以书询求异时更相校对稍加润色共成一书以传后学不为无补先生之门所存惟吾二人耳不得不任其责也（与游定夫其六）

　　致知必先于格物物格而后知至知至斯知止矣此其序也盖格物所以致知格物而至于物格则知之者至矣所谓止者乃其至处也自修身推而至于平天下莫不有道焉而皆以诚意为主茍无诚意虽有其道不能行也故中庸论天下国家有九经而卒曰所以行之者一一者何诚而已葢天下国家之大未有不诚而能动者也然而非格物致知乌足以知其道哉大学所论诚意正心修身治天下国家之道其原乃在乎物格推之而已若谓意诚便足以平天下则先王之典章文物皆虚器也故明道先生尝谓有关雎麟趾之意然后可以行周官之法度正谓此耳（与学者其一）

　　学之废乆矣诐淫邪遁之辞盈天下士溺于所习冥行而已予尝考之周官司徒以知仁圣义忠和六徳教万民夫仁与圣孔子不敢居而先王以是教万民者葢天地万物一性耳无圣贤知愚之异故颜子曰舜何人也予何人也有为者亦若是孟子亦曰人皆可以为尧舜故学者必以圣人为师犹之射者栖鹄于侯以为的司徒以仁圣教民盖亦栖鹄之义与之为的耳然仁之为仁圣之为圣必有在矣学者未知仁圣之所以为仁圣虽有学犹虚器也世之论者以谓仁者爱而已矣盖未尝究观孔子之言耳知孔子之言仁则圣亦从而可知矣（浦城文宣王殿记）

　　学始于致知终于知止而止焉致知在格物物固不可胜穷也反身而诚则举天下之物在我矣诗曰天生蒸民有物有则凡形色之具于吾身无非物也而各有则焉目之于色耳之于声口鼻之于臭味接乎外而不得遁焉者其必有以也知其体物而不可遗则天下之理得矣天下之理得则物与吾一也无有能乱吾之知虑而意其有不诚乎由是而通天下之志类万物之情赞天地之化其则不逺矣则其知可不谓之至矣乎知至矣则宜有止也譬之四方万里之逺茍无止焉则将焉归乎故见其进未见其止孔子之所惜也古之圣人自诚意正心至于平天下其理一而已所以合内外之道也世儒之论以髙明处已中庸处人离内外判心迹其失是矣故余窃谓大学者其学者之门乎不由其门而欲望其堂奥非余所知也萧君欲仁志学之士也録示大学一篇求余言以题其后其意盖非茍然者故聊为发之茍于是尽心焉则圣人之庭户可策而进矣欲仁其勉之哉（题萧欲仁大学篇后）

　　学士廖用中先生刚（以下门人）

　　廖刚字用中顺昌人少从陈莹中及杨龟山学崇宁五年登第宣和初自漳州司録除国子録擢监察御史蔡京当国论奏一无所避以亲老乞补外出知兴化军钦宗即位以右政言召丁父忧服阕除工部员外郎以母疾归绍兴元年盗起旁郡官吏悉逃去部使者檄刚抚定刚遣长子迟谕贼贼知刚父子信义亦散去除本路提点刑狱寻召吏部员外郎迁起居舎人权吏部侍郎兼侍讲除给事中丁母忧服阕复拜给事中言江淮兵备莫若屯田可以免待哺转饷之患为三说以献时朝廷推究章惇蔡卞误国之罪追贬其身仍诏其子孙不得官于朝于是章杰自郎中出知婺州蔡仅自大府丞提举江东茶盐事刚封还诏书谓如此岂足以示惩有旨悉与之祠迁刑部侍郎乞补外除徽猷阁直学士知漳州漳俗侈靡丧娶踰制刚立条约谕之值日食求言刚请正建国储君之号布告中外异时虽百斯男不复更易乃可以承天意示大公髙宗读之竦然诏拜御史中丞奏臣职纠奸邪当务大体若捃摭细故非臣本心又奏经费不支盗贼不息事功不立命令不孚及兵骄官冗之弊时诸将恃功希恩所请多废法刚随事论列至于四五诸将肃然郑亿年与秦桧有连遂得美官邉报至从官会都堂刚谓亿年曰公以百口保金人今已背约有何面目在朝廷乎因显疏其恶亿年奉祀去复乞起旧相之有徳望者处以近藩秦桧闻之曰置我何地耶改工部尚书以王次翁代其任次翁劾刚荐刘昉陈渊相为朋比以徽猷阁直学士提举亳州明道宫明年致仕以绍兴十三年卒着诗经批注性理小学集注学者称古溪先生子四人迟过遂遽皆秉麾节邦人号为万石廖氏（闽书　道南源委　宏简録　延平府志）

　　宗正陈知黙先生渊

　　陈渊字知黙初名渐字几叟沙县人莹中从孙渊初受业程门独先于莹中继亦受业龟山与罗豫章为友龟山称其深识圣贤旨趣妻以女当知余杭时尝送南归诗云几年梦想到亲闱身逐行云万里飞苕水未殊沂上乐春风无负舞雩归绍兴五年近臣廖刚胡寅等荐充枢密院编修丞相李纲重其行为布衣交至是为江南西路安抚制置大使辟为制置司机宜文字七年诏举直言以胡文定安国荐召对改官赐进士出身除监察御史迁右正言入对言比年以来恩惠太滥赏给太厚又论程頥王安石学术同异髙宗曰杨时之学能宗孔孟其三经义辨理甚当对曰杨时始宗安石后得程頥师之乃悟其非髙宗曰观三经义解具见安石穿凿矣对曰穿凿尚小至于道之大原安石无一不差上曰云何对曰圣贤所传止有论孟中庸论语主仁中庸主诚孟子主性安石皆昧其原仁道至大论语随问随答以爱人语樊迟特其一端而已安石遂以爱为仁其言中庸则谓中庸所以接人髙明所以处已孟子七篇专发明性善而安石取扬雄善恶混之言至谓无善无恶又溺于佛其失性逺矣因论和议愿以和为息战之权以战为守和之具章五上益梗切秦桧恶之复疏论其亲党郑亿年桧益怒遂解言职除宗正少卿以何铸论罢管台州崇道观十五年卒着有黙堂集三十卷（闽书　道南源委　宏简録）

　　朝请林朝彦先生宋卿

　　林宋卿字朝彦仙游人崇宁五年进士与廖刚同造陈了翁受教了翁徐曰头项直宋卿言下领悟为多又尝从杨龟山学召试秘书省正字出知恭州时邉臣多以拓地蒙赏泸南帅司因奏开溪费州置一州二县宋卿疏以为不可徽宗诏罢其役龟山闻之曰朝彦真百炼钢也时尚书省令夔路敛十万缣充燕山军需宋卿言夔门至隘人心易摇事遂已又请蠲恭民宿逋二十万八千余缗米十五万四千余石自受俸非禄令所著者一介不取家绘生祠奉之靖康中侨寓涪陵之朝亭日与其士大夫倡酬自适涪人以宋卿才学出处与黄太史相后先因号小涪尹和靖见之曰溪费一奏皆自养气中得之荐于张浚辟叅谋军事力辞建炎三年以涪守王择仁及河北帅臣荐充湖南帅司叅议浚视师江上欲以宣抚判官辟不就及还朝首荐之蒙召乞祠终朝请大夫（莆阳文献　闽书　道南源委）

　　运判卢公圭先生奎

　　卢奎字公圭邵武人居太学作毋我论为众所推号卢毋我讲学于杨龟山所论仁及忠恕一贯皆的确有味登政和间进士仕至江西运判有笔録十卷（道南源委　闽书）

　　主簿萧子庄先生顗

　　萧顗字子荘浦城人天资朴实少孤事母以孝闻母丧庐墓有灵芝之异与李郁陈彦罗从彦同受业杨龟山之门尝答友人书云士之所志舍仁义何为哉仁必欲熟义必欲精仁熟则造次颠沛有所不违义精则利用安身而徳崇矣后以累举得官为清流簿终岁而归徜徉闾里朱韦斋尝师事之（道南源委　闽书）

　　陈先生好

　　陈好初名豪晋江人受业杨龟山后在太学与陈东上书留李纲东被诛变名游琼州即家焉（闽书）

　　提刑黄用和先生锾

　　黄锾字用和浦城人政和五年进士从杨龟山学甚见器重及为工曹守将髙其才多委以事适诸邑大水按视官希部使者意多不以实闻锾独减蠲田租十之八使者怒加诮责终不可夺再调西安丞靖康初李纲宣抚河东辟幕属髙宗朝拜监察御史首陈七事深蒙嘉纳一日问孟子与齐梁国君问答之说锾对词义敷畅髙宗曰卿可谓非尧舜之道不陈王前因谕曰黄锾论人君治心事甚详当处以谏职惠有阻之者除江西提点刑狱乞祠归锾在台越月风节凛然缙绅推贤天下诵直有奏议杂着论语类观唐史笃论共二十卷（建宁府志　道南源委　通志）

　　廖仲辰先生衙

　　廖衙字仲辰将乐人龟山侄壻善为诗论议得龟山壸奥而年不永

　　学士江全叔先生琦

　　江琦字全叔建阳人宣和三年进士文学行谊知名当世从游多巨人长者覃思春秋之学着春秋经解三十卷辨疑一篇杨龟山见而称之又着语孟说各五卷仕永州学教授厯官宣教郎终徽猷阁学士（建宁府志　道南源委　闽书）

　　参议章希古先生才邵

　　章才邵字希古崇安人以父胤补官少时谒杨龟山先生先生教以熟读论语才邵玩味躬行世目为笃实君子厯典贺辰二州改荆湖北路参议官

　　杨遵道先生迪（以下家学）

　　杨迪字遵道龟山子也髫龄已能力学既冠益贯穿古今孝友和易中外无间言平居无喜愠色至急人困乏而乐其为善与人辨论纲振条析发微诣极氷解的破闻者钦耸退而察其私言若不能出诸口盖度不身践不茍言也抱经游伊川之门以藐然少年同门之士咸敛手推先伊川少然可雅器许之尝答龟山书曰令子好学美质当成逺器其于易春秋尤精朱韦斋撰墓志云予不及识公自来闽中多从龟山门士游间论近世学者至公皆曰吾不及也官至奉议大夫（朱韦斋先生撰墓志畧）

　　杨仲逺先生敦仁（以下交友）

　　杨敦仁字仲逺将乐人元佑三年进士龟山先生答书云得所恵书谓能不变于俗此固区区所望道废千年学士大夫溺于异端之习乆矣士志于道者非见善明用心刚往往受变而不自知此俗习之移人甚可畏也若夫外势利声色不为流俗诡谲之行以是为不变于俗则于学者未足道也吾子勉之又曰为己之学正犹饥渴之于饮食非有恱乎外也以为弗饮食则饥渴之病必至于致死人而不学则失其本心不足以为人然古之善学者必先知所止知所止然后可以渐进伥伥焉莫知所之而欲望圣贤之域多见其难矣又常与往返论养气克己之学异端佛老之非（闽书　杨龟山先生文集　延平郡志）

　　宣教郎翁好徳先生邵

　　翁邵字好徳顺昌人初名醇笃信好古博学工文元丰八年进士调崇安尉时刘韐在布衣邵待以国士迁丞福清亷谨方正当路闻其名欲罗致之檄至公堂犹责以苛邵拂衣面有弃官意檄者愧悔委曲慰安之已而以疾归里县令俞伟大兴学政屈邵主师席坚让不出友人杨龟山贻书敦譬不获已应之数州之士负笈云集官至宣教郎又龟山先生常与书曰某愚无似加以齿少视公为前辈每辱眷遇进之为执友之游顾何足当自惟直谅多闻之益所得于长者多矣（延平府志　杨龟山先生文集）

　　审律吴国华先生仪

　　吴仪字国华世为延平人自少笃志强学老益不懈六经百代之书无所不究穷探博取自信不疑尤深于诗易皆有成说晚益玩心于象数音律之学自为一家崇宁五年诏求天下遗逸部使者以先生应诏辞不就已而敦迫之乃乗驿就道授将仕郎太晟府审验音律未几府罢先生亦浩然而归不复出先生为人刚毅笃实洞见城府而善善恶恶无所容贷其事亲以孝显交朋友以义着尝渔钓橘溪之上时或行歌松蹊竹疃莫窥其际龟山先生撰先生墓志言吴氏以学行着闻乡闾者有三人焉曰某字及之曰熈字季明而审律先生其一也当嘉佑治平之间士方以声律偶俪之文争名于时而三人者独与切磋以穷经学古为务不事科举退老于家若将终身焉其后季明以经行被召不赴授某官而审律先生晚亦出仕独及之老于布衣予视三人者为前辈而少得从审律游最厚云又龟山尝与先生往复论王氏学尝题其钓台及咏归堂豫章罗氏曽师事焉自号审律学者称为审律先生（闽书　杨龟山先生集）

　　吴季明先生熈

　　吴熈字季明博学励操与兄国华齐名时称双璧或从之谈道论文倾心泻意语以势利俛焉不答元佑间陈莹中瓘以其兄弟学行言于郡守延至学为诸生讲经荐于朝被召不赴授某官（按道南原委载得召赴阙兹从龟山先生文集）

　　杨先生希旦

　　杨希旦将乐人自少文行知名屡举不第退老于家诗书自娱敦朴夷易晬然长者之风龟山先生言某尝侍先生燕闲善言懿行饫闻习见又为序其集言其诗文清切平易不尚雕琢（闽书　延平府志） 

闽中理学渊源考卷二

　

　　

　　广平府知府李清馥 撰

　　○文肃游广平先生酢学派

　　谢上蔡先生曰昔在二程门下明道最爱中立伊川最爱定夫观其二人气象亦相似又前儒尝论程门髙弟传其学者惟龟山为最盛次之而上蔡谢氏今考先生门徒所传莫详仅録一二考简肃黄公母游氏为文肃公之妹每嘱简肃视乃舅而师法之简肃幼时文肃特爱其厚重今録附学派之列焉再考志乗游朱蔡刘四世家为崇安旧族游氏世有隐徳执中为定夫先生族父杨文靖公志其墓称其行修学富读书求心到自得其成就门徒盖非碌碌口耳之习维时定夫与龟山承伊洛之传而执中亦卓然自立开游氏家学之先厥后少监及文靖文清又与紫阳南轩讲切特至盖潜徳之光乆而弥茂矣

　　文肃游广平先生酢

　　游先生酢字定夫建阳人与兄醇俱以文行知名所交皆天下士伊川先生以事至京师一见谓其资可与适道时大程子知扶沟县事偕弟伊川方以倡兴道学为己任设庠序聚邑人子教之乃召先生俾职学事先生欣然从之得其微言遂尽弃其学而学焉元丰六年第进士调越州萧山尉县有疑狱十余年莫能决先生摄邑事一问得其情释之用侍臣荐召为太学録除博士以奉亲不便求知河清县范忠宣公判河清待以国士移守颖昌辟先生为教授未几还朝复秉钧轴即除先生太学博士已而忠宣罢政先生亦丐外授齐州判官丁父忧服阕调泉州签判徽宗立召为监察御史出知和州岁余管勾南京鸿庆宫乆之知汉阳军以母老丐祠提点成都府长生观丁母忧服阕知舒州移濠州罢归侨厯阳因家焉先生自幼不羣读书一过辄成诵比壮益自力心专目到仪容词令粲然有文望而知为成徳君子也其事亲无违交友有信莅官遇僚吏有恩人乐自尽时新法方行编民于征敛所在骚然先生厯知四郡处之裕如即有兴建民若不知而事集惠政在民故戴之若父母去则见思伊川先生尝谓龟山曰游君徳器粹然问道日进政事亦絶人逺甚其见重如此宣和五年卒年七十一谥文肃学者称广平先生所著有易说诗二南义论语孟子杂解中庸义及文集十卷祠在建阳禾平里即先生旧时倡学处也嘉熈二年勅扁廌山书院弟醳元佑进士（杨文靖公撰墓志　名儒传　闽书） 

　　备考

　　临川李氏穆堂识游杨授受考曰朱子大全集载云伯谟家所藏胡文定公帖云昔事定夫先生未尝以言色相假由此观之则文定为游氏门人也晁公武读书记题胡文定春秋传谓文定师事伊川误矣胡氏春秋传亦与程传不甚合然二程子髙第弟子称游杨侯谢学者谓朱文公得统于程由杨中立传罗豫章豫章传李愿中愿中以授文公是固然矣不知游定夫传胡文定文定传从子籍溪籍溪亦以其学授文公盖兼承游杨之统者也文定又以其学授子五峯宏宏授张南轩栻按穆堂先生考胡文定公手帖以文定为文肃门人然考渊源録载吕氏本中撰文定墓志云公自谓吾于游杨谢诸公皆义兼师友宜尊信之若论其传授却自有来厯据龟山所见在中庸自明道先生所授吾所闻在春秋自伊川先生所发云云据此则前帖所谓事之者似亦致钦仰尊礼之意尔再考公本传云某出处自崇宁以来皆内断于心虽定夫显道诸丈人行皆不以此谋之此亦是前帖事之之意今姑録此备考大抵当以朱子之言为断朱子尝言文定之学得之上蔡为多焉又答汪尚书书论周程受学曰受学之语见于吕与叔所记二先生语中云昔受学于周茂叔故据以为说从游盖所尊敬而不为师弟子之辞故范内翰之于二先生胡文定之于三君子某皆用此字读此则朱子评订文定于游杨谢三君子端的有在矣（建宁郡志）

　　进士陈复之先生侁（以下门人）

　　陈侁字复之长乐人擢进士第娶吴人林旦女与陈了翁交从甚密了翁谪亷州侁以书贺之至千余言由此得罪又从游定夫先生学得治气养心行已接物之要（三山新志）

　　游执中先生复（以下家学）

　　游复字执中建阳人定夫先生之族父性资孝爱总角强学砥砺竭力养亲家乏经月之储而亲意未尝不怡既壮学富行修乡里旁郡见服闻者悦而信之遣子弟从游者逺近相属其学以中庸为宗诚意为主闲邪寡欲为入徳之途昼验之妻子夜考之梦寐其与人谋不啻自己其教人禁切其不善而开其善不啻如其父兄亦或以忠诲成怼憾复终不改曰宁人负我我毋负人盖直道不苟如此以故乡曲之士尝受经其门者往往率徳自好读书亦求心到自得以善其身其成就人才盖非碌碌口耳之习也少不事举业晚徇亲意一举于有司不第而止年六十有五卒龟山杨文靖公志其墓（杨文靖公撰墓志）

　　奉议大夫游质夫先生醇

　　游醇字质夫建阳人执中犹子醇夙以文行知名所交皆天下士从弟定夫得游程门与杨中立先生倡道闽南而醇私淑家庭上下议论叅考互订文章理学一时推重仕至奉议大夫（建宁志　儒林传）

　　少监游定斋先生操

　　游操字存诚醳之子少为定夫先生竒爱长工于文绍兴中与潘良能沈介黄景伯俱为秘书省正字同日赴馆职自秘书少监权礼部侍郎侨居盱江奉祠晚号定斋居士

　　上舎游子蒙先生开

　　游开字子蒙操季子同上舎出身从朱文公游编集中庸文公尝答张孟逺书云友人游子蒙定夫先生从孙议论文学优赡可与晤语者计当自识之（建宁郡志　儒林传）

　　文靖游黙斋先生九言游九言

　　字诚之初名九思文肃三世孙也尝于武夷重构水云寮为继述之所九言开爽慷慨方十岁即为文诋秦桧及长鋭志当世熟南北事初筮古田尉入监文思院被旨视行在诸邑灾伤归白都堂放苗八分以上孝庙攅宫有司妄费希赏九言上书极谏张栻帅广西辟幕下栻弟杓帅金陵复辟抚干时禁方严九言记上元县明道祠痛讥之调全椒令开禧初为淮西安抚机宜寻知光化军充荆鄂宣抚叅谋官卒端平中特赠直龙图阁谥文靖九言始学于栻栻教以求放心乆之有得尝序太极图曰周子以无极加太极何也方其寂然无思万善未发是无极也虽云未发而此心昭然灵源不昧是太极也欲知太极先识吾心读者称之号点斋弟九功（闽书　武夷山志）

　　文清游受斋先生九功

　　游九功字勉之一字禹成用荫补官累迁咸宁令辟充荆鄂宣抚司时徳安遣戍兵溃归有反意九功即絶江抚谕众皆帖服嘉定中兴元失利九功知金州州无城以便宜遣兵备御収复邻疆除河北运判知鄂州被论予祠起为兵部郎入见首言守邉必先结人心今征役无艺以资苞苴囊槖而民心失将帅朘削功赏不以时下而军心失倚重谀佞护疾忌医而士大夫之心失出知泉州在郡有清严之称端平初召为司郎少卿疏论奸贪多佚罚诸贤或号召未至又论沿邉夫役之弊兼枢密副都承旨出知庆元府以循吏称入权刑部侍郎丐祠再调不赴除待制加寳谟直学士卒九功清慎亷恪与兄九言自为师友讲明理学平生真体实践出于诚意及门之士皆心服之学者称受斋先生寳佑中谥文清（道南源委　建宁郡志）

　　学正游子善先生应翔

　　游应翔字子善酢七世孙也值宋元兵革未靖结屋武夷澄川之上畊隐自晦人称其操履端方无媿先世后繇武夷直学迁学正（建宁府志）

　　邑令江处中先生侧（以下交友）

　　江侧字处中建阳人性纯一以儒学教授其乡熈宁中以学究出身尝与游定夫施景明叶祖洽讲肄于邑之石壁山官将作监主簿厯饶信洪三邑令与族子汝舟号二先生

　　○朝奉王信伯先生苹学派

　　按叶文忠公福清县学记畧曰建溪之业肇自道南同时及门实推信伯信伯再传而亦之又再传而希逸星辰没矣又考杨文靖公当时为程门先进尝曰同门后来成就莫踰信伯者矣今録其门徒可考者着于篇

　　朝奉王信伯先生苹

　　王先生苹字信伯福清人自其考徙平江先生资禀清粹充养纯固为程门髙弟平居恂恂儒者及语当世之务民俗利病若习于从政者然不邀名誉世罕知之绍兴间知府事孙佑列先生学行于朝召见赐进士出身除秘书省正字上言曰人心广大无垠万善皆备盛徳大业由此而成故欲传尧舜禹汤文武之道扩充是心焉尔帝王之学与儒生异尚儒生从事章句文义帝王务得其要措之事业盖圣人经世大法备在方册茍得其要举而行之无难也未几兼史馆校勘迁著作郎丐外补通判常州主管台州崇道观致仕官至左朝奉郎时中书舎人朱公震寳文阁直学士胡公安国徽猷阁待制尹公焞皆举先生自代胡公荐尤力谓先生学有师承识通世务使司献纳必有补于圣时杨龟山常曰同门后来成就莫踰吾信伯矣绍兴二十三年五月卒年七十二于胡州长兴县茅栗山所著有论语集解及著作集（墓志　道南源委）

　　（吴氏瑞登诸儒述槩云所记有春秋録拾遗）

　　教授陈齐之先生长方

　　陈长方字齐之长乐人父侁见游氏学派长方长外家从王信伯苹游绍兴中举进士授江阴教授寻归居吴中步里终日闭户研穷经史著书名步里客谈及春秋礼记尚书传汉唐论俱行世学者称唯室先生弟少方字同之亦端慧不羣孝宗朝为东宫讲官号二陈（三山新志） 

　
闽中理学渊源考卷三

　

　　

　　广平府知府李清馥 撰

　　○武彛胡氏家世学派

　　国家当郅隆盛治之时其英俊多萃于一家一门相与左右后先而岀以翼卫道脉其盛衰升降与国运相为终始闽中武彛胡氏自其先公渊已有孝徳闻其家本深末茂得中州教泽又师友于龟山先生世传家学发春秋大易之旨论者谓渡江以来儒者进退合义以文定及尹公为称首云馥尝闻之先训云鲁论八士者一家之瑞耳而系之周者以见盛时风流笃茂其英才皆萃而生者也胡氏父子叔侄阐发经旨绍述儒学世以五贤并称厥后蔡氏九儒刘氏五忠继之亦以见间世之英并时而出谓非世运之所肇基而覆育者哉再按南轩张氏撰广仲墓志言胡氏至文定公始大其上世皆在建州崇安里中文定宦游荆楚岁乆父泽之先生渊殁塟于荆门绍兴初因徙家衡岳之下于是二弟实从焉间尝考胡氏论性之旨朱子语类言胡季随主其家学（即文定孙五峰之子）说性不可以善言本然之善本自无对才说善时便与那恶对矣才说善恶便非本然之性矣本然之性是上面一个其尊无比善是下面底才说善时便与恶对非本然之性矣孟子道性善只是赞叹之辞说好个性如佛言善哉某尝辨之云本然之性固浑然至善不与恶对此天之赋予我者然也然行之在人则有善有恶做得是者为善做得不是者为恶岂可谓善者非本然之性只行得善便是那本然之性也若言有本然之善又有善恶相对之善则是有二性矣此文定之说故其子孙皆主其说而致堂五峯以来其说益差遂成有两性然文定实得于龟山龟山得之东林常总总龟山乡人后往庐山东林总极聪明深通佛书有道行龟山问孟子道性善说得是否总曰是又问性岂可以善恶言总曰本然之性不与恶对此语流传自他然总之言本亦未有病盖本然之性是本无恶及至文定遂以性善为赞叹之辞到得致堂五峯遂分成两截说善底不是性若善底非本然之性却那处得这善来既曰赞叹性好之辞便是性本善矣若非性善何赞叹之有二蘓论性亦是如此蘓氏论性说自上古圣人以来至孔子不得已而命之曰一寄之曰中未尝以善恶言也自孟子道性善而中与一始支矣诸胡之说亦然按此段先公朱子语类四纂録在师友渊源类中见武彛胡氏论性与程朱有差别处惟时湖湘学者崇尚知言大抵多祖是说故朱子极力而明辨之今语类中讲论数条皆是也朱子又言某尝为敬夫辨析甚讳之渠当初倡道湖南偶无人能与辨论者又说湖南学先体察云不知古人是先学洒扫应对为复先体察按南轩传五峯之学者观朱子所详论辨析箴规救正皆是论道微言尤学者所当尽心熟玩云乾隆辛未四月十八日乙酉书

　　中大夫胡泽之先生渊

　　胡渊字泽之崇安人少聪颖能文长益务强识熈宁初以亲老家贫授学浙江毎岁终度父母所须力能致者尽市归以献后以母末疾不复逺游即里闬教生徒晨夕归省毎诸生馈食有甘脆必持归佐匕箸而自甘蔬水初同里有呉羡门者号仙州居士以六经教授渊往从之羡门阅渊所冩论语尚书终帙一无差舛遂妻以女是生安国及安国入官渊尽斥其俸以赡兄弟之子又取而教之以宣教郎致仕卒游氏酢铭其墓后以安国追赠中大夫（闽书　建宁府志）

　　通判胡先生安止胡安止

　　父渊临诀以安止与其弟安老授安国命严勅之安国誓不忍挞乃抚而教焉皆感奋力学俱以经术行义著称以兄安国荫累官朝奉郎岳州通判政先抚字不为钩距民安乐之子实（闽书　建宁府志胄荫目録）

　　州守胡康年先生安老

　　胡安老字康年恬简澹黙喜周人急用安国荫补官尝知宜春罗江二县终知袁州子宪（闽书　朱子撰籍溪行状）

　　（按朱子撰籍溪先生行状云先生讳宪字原仲文定公从父兄之子也祖耸父淳皆不仕考闽书及道南原委皆以籍溪为安老之子考行状为淳之子似当从行状今此传仍旧本籍溪传则改从行状）

　　文忠胡致堂先生寅

　　胡寅字明仲本文定弟淳之子初生弟妇以多男不举文定取而子之少桀黠难制闭之空阁阁上有杂木尽刻为人形文定曰当有以移其心置书数千卷其上岁余成诵长从河东侯师圣游十九入辟雍宣和三年登进士第除校书郎杨龟山为祭酒复禀学焉迁司门员外郎金人陷京师议立异姓先生与张魏公浚赵忠简鼎逃太学中不书议状张邦昌僭立先生弃官归建炎三年髙宗幸建康以张魏公荐为驾部郎寻擢起居郎金人南侵诏议移跸先生上书乞按行淮襄絶和议以图中原不宜退保吴越又言必务实效去虚文任君子斥小人反复万言宰执吕頥浩恶其切直除管江州太平观会应诏上十事曰修政事备邉陲治军旅用人才除盗贼信赏罚理财用核名实屏谀佞去奸慝不报命知永州复召起居郎绍兴五年累迁给事中时议遣使讲和先生援春秋大义以复雠为请髙宗嘉纳降诏奨谕既而张魏公自江上还言遣使为兵家机权竟反前旨先生力言无益者十事不纳乞便郡就养除徽猷阁待制改知严州又知永州徽宗宁徳皇后讣至朝议欲用故事以日易月先生上疏言礼雠不复则不除愿诏服丧三年衣墨临戎以化天下寻除礼部侍郎兼侍讲直学士院丁父忧免丧时秦桧当国除徽猷阁直学士奉祠俄许致仕桧憾不已坐与李光书讥讪朝政右正言章厦劾先生不持本生母服不孝谏通邻好不忠遂落职新州安置桧死诏自便复其官卒年五十九谥文忠先生志节豪迈初擢第张邦昌欲妻以女不许文定颇重秦桧靖康之节及桧擅国先生遂与絶新州之谪即日就道在谪所著读史管见数十万言及论语详说崇正辨皆行于世又有斐然集三十卷学者称为致堂先生（道南原委　宏简録）

　　寺丞胡茒堂先生宁

　　胡宁字和仲文定季子也用荫补官秦桧当国留意名家子弟贻书明仲问宁何不通书宁勉陈数事及奏乞二程邵张从祀既召试馆职除勅令所删定官会秦禧拜元枢桧问曰禧近除外议何如答曰外议以相公必不为蔡京之所为也迁太常寺丞祠部郎宁以父兄故召用及兄与桧忤言者希意论宁兄弟阿附赵忠简出为夔路安抚司叅议官除知澧州不赴奉祀归文定之传春秋也修纂检讨多出宁手又着春秋通旨以羽翼之称苑堂先生（道南源委　闽书）

　　主簿胡广仲先生实

　　胡实字广仲朝奉郎安止子生晚不及亲受文定之教自幼气识异于常儿年甫十五从家塾习辞艺从兄五峯先生察其质之美从容告之曰文章一小技于道未为尊所谓道者人之所以生而圣贤得之所以为圣贤也吾家文定之业子知之乎实由是所见日以开明五峯没实独念前贤沦落且惧绪业荒坠慨然发愤见于辞色孜孜访友惟恐不逮其居家雍睦而有制闺门内外无不敬爱之朝奉公没时幼子寓仅垂髫实抚育教训之至族姻间不能自振者实区处调护非一而其好善疾恶亦本于天资平时诵习文定公春秋之说尤患末俗统系殽乱毎举莒人灭鄫之义言意深切其操心主于忠厚为学谨于人伦贵日用而耻空言行事之可见者大抵如此早以门荫补将仕郎殆将二纪约居恬然不急仕进后始就广西铨选得钦州灵山县主簿未上卒其殁也张南轩先生为之墓志言与实交几十五年志气相合岁时会遇与夫尺书往来无非以讲学切磋为事称其务实趋本自反于卑近而虚中求益不私其故常所造未可量云子大同大有（道南源委　闽书　南轩撰墓志）

　　佥判胡伯诚先生大正

　　胡大正初名慥字伯诚用季父寅郊恩补官调兴化尉郑侨以疑讼系于官大正竒其人力为辨白且勉以逺业侨感奋卒以大魁为时名辅再调南康军司法史浩刘珙荐其贤明清介改秩佥判泉州剧贼罗动天者逼漳州甚急泉为邻郡忽近郊有荷斧者四五十人兵捕以闻时郡守政尚勇决同幕希意请肆诸城下大正不书牍曰贼欲攻城乃无戎装攻具长兵耶询之果采山菌者皆释之同幕惭服郡为蕃商之会每舶至验视者得利不赀大正秋毫无取焉

　　胡伯逢先生大原

　　胡大原字伯逢五峯从子按朱子文集答书第四首畧曰知言之书用意深逺析理精微岂末学所敢轻议向辄疑之自知己犯不韪之罪矣兹承诲喻尤切愧悚但鄙意终有未释然者知行先后已具所答晦叔书中其说详矣乞试取观可见得失矣至于性无善恶之说则前后论辨不为不详近又有一书与广仲论此尤详于前此外盖已无复可言者矣然恐蒙垂谕反复思之似亦尚有一说盖孟子所谓性善者以其本体言之仁义礼智之未发者是也（原注程子曰人之生也其本真而静其未发也五性具焉曰仁义礼智）所谓可以为善者以其用处言之四端之情发而中节是也盖性之与情虽有未发已发之不同然其所谓善者则血脉贯通初未尝有不同也此孟子道性善之本意伊洛之所传而未之有改者也知言固非以性为为不善者窃原其意盖欲极其髙逺以言性而不知夫名言之失反陷性于淫荡恣睢驳杂不纯之地云再按张南轩先生答书略曰垂谕性善之说详程子之言谓人生而静以上更不容说谗说性时便已不是性继之曰凡人说性只是说继之者善也孟子言性善是也但请详味此语意自可见大抵性固难言而惟善可得而名之此孟子之言所以为有根抵也但所谓善者要人能名之耳若曰难言而遂不可言曰不容说而遂不可说却恐渺茫而无所止也知言之说究极精微固是要发明向上事第恐未免有弊不若程子之言为完全的确也某所恨在先生门阑之日甚少兹焉不得以所疑从容质扣于前追怅何极然吾曹往返论辨不为茍同尚先生平日之志哉

　　（按胡氏论性葢其家学立论如此朱子与南轩辨析详矣今未得伯逢事实惟附二先生答书亦可想见当日论学之砥柱也馥尝欲辑干淳论学往复考以备伊洛之夹辅姑存所志而未逮也）

　　胡季随先生大时（附季立季履）

　　胡大时字季随五峯季子师事张敬夫后从学于晦庵问答甚多载大全集再按南轩集有与季立书朱子集有与季履书皆讲切问学事实莫考矣季履名大壮季立未详按文公答季随论延平先生洒落一条云洒落二字本是黄太史语后来延平先生拈出亦是且要学者识个深造自得底气象以自考其自得之浅深不谓不一再传而其弊乃至于此此古之圣贤所以只教人于下学处用力至于此等则未之尝言也又云颜曽以上都无此等语子思孟子以下乃颇有之亦有所不得已云（朱子文集　南轩文集　闽书）

　　进士胡武宗先生师徐

　　胡师徐字武宗于文定为疏属愽学通经尤长于诗绍兴第进士幼失怙事母尽孝朱子称之母丧庐墓三年以禄不逮养竟不仕卒

　　○文定胡康侯先生安国学派

　　按武彛胡文定公虽未及二程之门而师友于游杨谢诸公诸公亦皆以斯文之任期许之其著书立言前哲论之详矣其学大抵得之上蔡为多平日所以治身训家尤在践履上着力文公称其传家録议论极有力可以律贪起懦是也公尝言曰世间事如浮云流水不足留意随所寓而安也寅近年却于正路上有个见处所以立朝便不碌碌与往日全不同观此则公平昔所以训勉家庭者尤严且正卒之明仲兄弟皆能不屈于秦却其招不往所以持家声而励臣节者大矣公之诸子皆能衍述父学五峯之学传之南轩与紫阳相夹辅所谓湖南一派者皆其绪余也至干淳间文孙季随切磋于紫阳南轩象山之门其与文公讲论家学再三明辨尤学者所当详考云乾隆丁夘六月望后一日书

　　文定胡康侯先生安国

　　胡先生安国字康侯少长入太学昼夜刻励同舍有颖昌靳裁之得程氏学先生从之讲论自是益进绍圣四年登第策问大要欲复熈丰之政先生推言大学格致诚正之道以渐复三代为对考官定为第一宰执以策中无诋元佑语降其等哲宗命再读之称善者数亲擢第三除荆南教授迁太学博士足不蹑权门蔡京恶之俄提举湖南学事诏举遗逸先生以永州布衣王绘邓璋荐二人乃范纯仁客也零陵簿李良辅希京意诬为邹浩请托京命湖南提刑置狱推治狱未成移北路再鞫讫不得请托之状直除先生名勒停湖南帅臣曽孝广谓人曰胡康侯当患难而声色不动贤于人逺矣先生退居荆门漳水之上定省外经籍自娱家人皆忘其贫而亲心适焉既而良辅以他罪发觉台臣乃辨明前事有旨复官改正元断然先生仕意益薄矣政和元年除成都路学事二年丁内艰移江东父殁终丧谓子弟曰吾昔为亲而仕今虽有禄万锺将何所施遂称疾挂冠买田茔傍筑室勤耕将终身焉宣和末侍臣合荐先生经学可用齿髪未衰除尚书屯田员外郎先生入谢且辞靖康元年除太常少卿再除起居郎三辞不允乃至京师方以疾在告一日方午钦宗急召坐后殿以俟先生入见奏曰臣闻明君以务学为急圣学以正心为要愿择名儒明于治平之本者虚怀访问又云陛下御极越半年纪纲尚紊风俗益衰大臣争竞而朋党之患开百执窥觎而浸润之奸作用人失当而名器愈轻出令数更而士民不信若不扫除更张窃恐大势一倾不可复正除中书舍人屡辞不受时门下侍郎耿南仲倚攀附之旧凡与己不合者皆指为朋党见奏怒形词色言于钦宗曰安国往者不事上皇今又不事陛下可谓不臣矣钦宗不纳一日问中丞许翰识安国否对曰自蔡京得政天下士大夫无不受其笼络超然逺迹者惟安国一人钦宗称异勉令受职除中书舍人赐三品服南仲知上意不可回乃讽台谏犄角言其稽慢不恭宜从黜削钦宗终不许中书侍郎何■〈〈卤，仌代乂〉上木下〉建议分置四道都总管先生奏曰内外之势适平则安偏重则危今州郡太轻理宜通变然一旦遽以数百州之地分为四道则权复太重万一抗衡跋扈号召不至何以待之若但委诸路帅臣专治军旅每岁一案察其部内或有警急京城戒严则各率所属应援如此则既有拥卫京师之势又无尾大不掉之虞■〈〈卤，仌代乂〉上木下〉方得钦宗心密说京师若不可守则出幸山南可以入蜀其意欲当南道之任又于先生尝有推挽之力必无驳异至是骇曰康侯乃以异议为髙古人言山林之士不可用信然不得已于四总管之地各削其逺近州县而已及后京师被围西道王襄领所部兵翱翔汉上不复北顾果如先生所言矣吏部侍郎冯澥言刘珏行李纲责辞实为纲游说珏坐贬先生论澥越职封还词头且言陛下欲复祖宗善政而澥言祖宗未必全是熈宁未必全非阴崇王氏之学再挟绍述之议于是耿南仲大怒宰相唐恪何■〈〈卤，仌代乂〉上木下〉从而挤之遂除右文殿修撰知通州行至襄阳而北骑已薄都城矣钦宗命召还旨竟不达髙宗即位召为给事中黄潜善方专政意欲斥逐忠贤访给事中康执权论其托疾罢之建炎二年以枢密使张浚荐再起给事中先生子寅时修起居注髙宗赐手札曰卿父未到可谕朕旨催促前来先生行至池州闻驾幸呉越遂引疾提举洞霄宫绍兴元年除中书舍人兼侍讲再辞不允遂行献时政论二十一篇复除给事中髙宗知先生深于春秋出左氏传令点句正音先生奏春秋乃仲尼亲笔实经世大典见诸行事非空言比方今思济艰难左氏繁碎不宜虚费光阴髙宗称善除兼侍讲专以春秋进讲先生以学未卒业乞在外编集未允会故相朱胜非同都督江淮荆浙诸军事先生奏胜非与黄潜善汪伯彦同在政府缄黙附会驯致渡江尊用张邦昌结好金国沦灭三纲不顾君父恐不足倚仗诏胜非改除侍读先生羞与同列卧家不出是时秦桧虽奸故深相知而故相吕頥浩自都督江上还朝欲倾秦桧未知所出或曰目为朋党可矣但党魁在锁闼当先去頥浩大喜力引胜非为助言先生偃蹇朝命遂落职提举仙都观是夕彗出东南桧三上章乞留不报解印去谏官江跻呉表臣恳留頥浩即黜跻等二十余人以应星变台省一空胜非遂相先生归休于衡岳之下作书堂数间頺然当世之念矣初王安石独用己意着三经新说称为道徳性命之学于春秋圣人行事之实漫不能晓则诋为断烂朝报直废弃之崇宁间防禁益密先生自少年即有服膺之志尝曰六籍惟此书出先圣之手乃使人主不得闻讲说学士不得相传习乱伦灭理殆由是乎于是潜心刻意采拾辨正准则之以语孟权衡之以五经据证之以厯代之史研玩沈酣者三十年及得程伊川所作传其间精义十余条若合符节益以自信探索愈勤至是年六十一而书始就叹曰此传心要典也盖于克己修徳之方尊君父讨乱贼存天理正人心之术未尝不屡书而致详焉绍兴五年除徽猷阁待制知永州不拜差提举江州太平观令纂修所著春秋传进入书成奏御髙宗屡对羣臣称善除提举万寿观兼侍读委所在守臣以礼津遣先生以疾未行会谏官陈公辅乞禁程頥学先生奏曰孔孟之道不传乆矣自頥兄弟始发明之然后知其可学而至今使学者师孔孟而禁不从頥学是入室而不由户也本朝自嘉佑以来西都有邵雍程颢及其弟頥关中有张载皆以道徳名世望乞加封爵载在祀典仍诏馆阁裒其遗书较正颁行奏入公辅与御史中丞周秘侍御史石公揆论先生学术颇僻行义不修复除永州提举太平观乆之髙宗念先生训经纳谏之忠特除寳文阁直学士绍兴八年卒年六十有五谥文定赐田十顷恤其孤累赠至中大夫先生负杰出絶异之资见善必为知恶必去自幼少时已有出尘之趣登科后同年宴集饮酒过量是后终身不复醉尝好奕棋先令人责之曰得一第徳业竟耶是后不复奕在长沙日按行属部过衡岳爱其雄秀欲一登览已戒行矣俄而思曰非职事所在也即止晚居山下五年竟亦不出也罢官荆南僚旧饯行于渚宫呼乐戏以俟其交代龟山杨公时具朝膳留先生鲑菜萧然引觞徐酌置语孟案间清坐讲论不觉日晷云暮也壬子赴阙过上饶有从臣家居者治馔延先生饰姬妾请令出奉巵酒为寿先生蹙然曰二帝蒙尘国步阢陧岂吾徒为宴乐之日敢辞其人赧赧而止先生风度凝逺萧然尘表视天下无一物足以撄其心者辞受取舍一介之微必度于义饥不可得而食寒不可得而衣也恬静简黙寡于言动虽在燕闲独处未尝有怠容慢色语孟五经诸史周而复始至老未尝释手毎晨昏子弟定省必问何所业有矜意则曰士当志于圣人勿临深以为髙见怠慢不虔必频蹙曰流光可惜将为小人之归矣子弟或近出燕集虽夜已深犹未寝必俟其归验其醉否且问其所集何客所论何事有益无益以是为常士子有自逺来学者先生随其资性接之大抵以立志为先忠信为本以致知为穷理之渐以敬为持养之要毎诵曽子之言曰君子之爱人也以徳小人之爱人也以姑息故不以辞色假借子弟及学者亦未尝降志逊言茍为唯诺以祈人之悦也于出处言行由道据义以心之所安为主志在康济时艰见中原沦没常若痛切于身自登第逮休致凡四十年其在实厯之日不登六载虽数以罪去而爱君忧国之志逺而弥笃毎被召即置家事不问或通夕不寝思所以告君者然宦情如寄所好不在焉尝语学者曰知至故能知言意诚故能养气又曰岂有见理已明而不能处事者朱震被召问出处之宜先生曰世间惟讲学论政不可不切切询究至于行已大致去就语黙之几如人饮食其饥饱寒温必自斟酌不可决之于人亦非人所能决也吾平生出处皆内断于心浮世名利如蠛蠓过前何足道哉故渡江以来儒者进退合义以先生与尹公焞为称首所与交惟游公酢谢公良佐杨公时皆程门髙弟先生不及二程之门而三君子皆以斯文之任期先生谢公尝语人曰胡康侯正如大冬严雪百草萎死而松柏挺然独秀也先生尚论古人则以诸葛武侯为首于本朝卿相则以韩忠献公为冠慕用乡往言必称之性本刚急及其老也气宇粹温仪貌雍穆于和乐中有毅然不可犯之象于严正中有熏然可亲近之意年寝髙矣加以疾病而谨饬于礼无异平时其于祭也必沐洛盛服率子孙诸妇各执其事方飨则敬已祭必哀济济促促如祖考之临之也虽在离乱迁次居处衣食或有不给而奉先之礼未尝或阙由少至老食不兼味家世至贫转徙流寓遂至空乏然贫之一字于亲故间非惟口所不道故亦手所不书尝戒子弟曰对人言贫者其意将何求汝曹志之二程门人侯仲良言必称二程先生他鲜所许可后至漳滨先生馆留之逾年仲良潜察先生心意于言笑动止之间不觉叹服语人曰视不义富贵如浮云者当今天下惟公一人耳朱晦庵曰公传道伊洛志在春秋著书立言格君垂后所以明天理正人心扶三纲叙九法者深切着明而其正色危言据经论事刚大正直之气亦无愧于古人又曰文定之学后来得之上蔡者为多云所著春秋传若干卷资治通鉴举要补遗一百卷初娶李氏继室王氏皆赠令人子三人寅宁宏侄宪塟于潭州湘潭县龙穴山明正统间从祀孔庙国朝康熈四十五年从学臣沈涵之请赐御书霜松雪柏四大字匾于祠（道南源委　闽书　宏简録　伊洛渊源録　宋史　诸儒述槩　圣学知统録翼）

　　胡文定公文集

　　穷理尽性乃圣门事业物物而察知之始也一以贯之知之至也来书以五典四端毎事充扩亦未免物物致察非一以贯之之要是欲不举足而登泰山也四端固有非外铄五典天叙不可违充四端惇五典则性成而伦尽矣释氏虽有了心之说然知其未了者为其不先穷理反以理为障而于用处不复究竟也故其说流遁莫可致诘接物应事颠倒差谬不堪点检圣门之学则以致知为始穷理为要知至理得不迷本心如日方中万象毕见则不疑所行而内外合也故自修身至于天下国家无所处而不当矣来书又谓充良知良能而至于尽与宗门要妙两不相妨何必舎彼而取此夫良知良能爱亲敬长之本心也儒者则扩而充之达于天下释氏则以为前尘为妄想批根拔本而殄灭之正相反也而以为不相妨何哉

　　提刑范伯达先生如圭

　　范如圭字伯达建阳人少从舅氏胡文定公受春秋学建炎二年进士廷对策极论人主正心立志之方力诋和议宴安之失言甚壮切为考官抑寘乙科授武安节度推官始至帅将斩人公白其误帅曰已署矣公正色曰节下柰何重易一字轻数命耶帅矍然从之寻以忧去近臣交荐召试除秘书省校书郎会秦桧力建和议金使鼎来其词悖傲不可聴从公与同省十余人合议并疏争之既具草而骇遽引却者众公独手书诋桧责其曲学倍师忘雠辱国且曰公不病狂丧心柰何一旦为此以遗臭万世桧怒公卒与史官六人上所议草未几金归河南地以尝我桧方自以为功公曰是亦安能久有因轮对言两京版图既入则九庙八陵瞻望咫尺今朝修之使未遣何以仰慰神灵下萃民志髙宗泫然曰非卿不闻此言立命遣使桧以公不先白己益怒之公亦以先墓乆寄荆门乃谒告归塟故乡既即以病告差主管台州崇道观前后三请杜门读书不与人事者十余年寻起通判邵州又通判荆南府事桧死首被命入对髙宗犹记前议劳问乆之公因进言为治以知人为先知人以清心寡欲为本语甚切至时陈文恭公知政事亦欲留公朝着为桧党所挤以直秘阁提举江西常平茶盐公事出之寻改利州提点刑狱公事复请祠时宗藩并建储位未立道路窃窃有异言公虽在逺外独深忧之故尝剟至和嘉佑间名臣章奏合为一书至是囊封以献髙宗感其言语辅臣叹曰如圭可谓爱君矣遂留陈公决定大计即日下诏进孝宗为建王因复起公知泉州既至举大体尽下情择任丞史蠲属县负课以裁正宗官被谮领祠如故僦舎邵武门巷萧然士大夫益髙仰之逺近学者多从质问经史疑义属疾移书政府旧交惟以国事为寄卒年五十有九后两年孝宗受内禅而公已不及见世亦莫知公之尝有言也公为人笃厚易直不饰邉幅忠孝诚实得之于天其学根于经术不为无用之文有集十卷皆书疏议论之语后文公朱子撰公墓碑末云先人为史官时实常与公连名奏事及罢而归又与公同日舣舟国门外其相与期于固穷守死之意晚而愈笃先人既没公所以怜某者亦益厚至于亲为讲画反复辨告盖惟恐其迷昧没溺丧失所守以辱其先人也此意岂可忘哉子念徳见朱子学派（闽书　名臣言行録　朱子撰神道碑　建宁府志）

　　○召使胡五峯先生宏学派

　　先公尝曰胡氏之学五峯其优乎故曰性立天下之有情效天下之动心妙性情之徳又曰诚者命之道乎中者性之道乎仁者心之道乎又曰立志以端其本居敬以持其志志立乎万物之表敬行乎事物之内而后义可精此数句公所屡述以为昔贤论学质的也按知言一书详于性命道徳之旨其髙弟南轩张成公谓是书言约义精而先生之意毎自以为未足逮疾革犹时有所更定盖未及脱藁而先生下世矣是此书恐亦公尚未定之本耳朱子曽与胡广仲书言知言中言善不足以言性则不知善之所自来此等议论与其它好处自相矛盾者极多惜乎不及供洒扫于五峯之门而面质之先公榕村讲授中纂此书次于王氏中说邵氏观物外篇之列其殆论学者所折衷欤乾隆辛未四月十四立夏后四日书

　　召使胡五峯先生宏

　　胡宏字仁仲文定子也授学家庭闻伊洛之说欣然心会年十五遂自为论语说编程氏雅言序而藏之旦夕玩诵文定惧其果于自用乃授以所修通鉴举要于是肆力研究弱冠游大学与樊光逺张九成师事杨龟山侯仲良而卒传其父文定之学优游衡山下余二十年玩心神明不舎昼夜张敬夫师事之绍兴间上书论复雠大义累数千言有曰二帝逺适穷荒辛苦垫隘其愿望陛下加兵敌国犹饥渴之于饮食庶几父子兄弟生得相见引领东望九年于此在廷之人不能对扬天心充陛下仁孝之志反以天子之尊北面雠敌陛下自念以此事亲何如也陛下御位以来中正邪佞更进更退无坚定不易之诚陈东以直谏死于前马伸以正论死于后而未闻诛一奸邪黜一谀佞虽当时辅相之罪然中正之士陛下腹心耳目也柰何以天子之威握亿兆之命乃不能保全以自辅助顾令奸邪得而杀之窃伤陛下威权之不在己也司业髙闶请幸太学先生见其表作书责其欺天罔人言当此忘雠灭理北面敌国之时既不能建大论明天人之理以正君心乃阿谀柄臣希合风旨求举缛节粉饰太平闻者叹服初以荫补官不调秦桧当国意欲用之贻书其兄明仲言二弟何不通问先生作书辞气甚厉示以不可召之意时四方从学者甚众一随其髙下诱进之而汲汲乎理欲之辨仁敬之说桧死侍臣交荐被召竟以病辞卒于家所著书曰知言门人张敬夫称其言约义精实道学之枢要制治之蓍龟尚有诗文五卷皇王大纪八十卷学者称五峯先生（道南源委　建宁府志　宏简録）

　　县尉詹应之先生慥

　　詹慥字应之崇安人素与胡五峯刘屏山诸公游少时甘贫力学砥节砺行弱冠首荐乡书试南宫弗售遂为乡学师多所造就为文涉笔立成人谓腹藁晚调信丰尉会金人渝盟往见张浚论灭金秘计浚辟为属禆赞居多尝渡桐江吊子陵诗云光武亲征血战回举朝谁识渭川才熊罴果有周王卜未必先生恋钓台其慨然有用世之志如此有文集二十卷行世子体仁见朱子学派（闽书）

　　吴晦叔先生翊

　　吴翊字晦叔建阳人师胡五峯五峯没又与其弟广仲子伯逢就张敬夫论学翊生平忠信抚幼孤曲有恩义与人交表里殚竭心所不安者告语切至而不失其和故朋侪多受益而乐亲之叶衡山称其贤妻之以女翊因导其子定谒张敬夫受学定卒为修士翊之力也敬夫门人在衡湘者日从翊参决所疑旧有岳麓书院设山长教授生徒寻废五峯尝请复之干道初帅守刘珙始复书院犹虚山长后转运副使萧之敏以礼聘翊翊曰侯之意美矣然此吾先师之所不得为者岂可以凉德当之哉力辞不赴筑室衡山下有竹林水沼之胜取程子澄浊求清意榜曰澄斋日与士友讲道读书修然自乐及殁朱子为志状（建宁府志）

　　○靖肃胡籍溪先生宪学派

　　按文公撰先生行状言先生从文定公学始得闻河南程氏之说寻与乡人白水刘致中受学于涪陵处士谯天授所与同志惟白水先生既与俱隐又得屏山先生更相切劘而韦斋先生亦晚而定交焉此文公托孤所由来也文公禀学于三君子后二刘下世独事先生为最久云

　　靖肃胡籍溪先生宪

　　胡宪字原仲文定公从父兄之子也祖耸父淳皆不仕（行状）先生生而沈静端悫稍长从文定公学始闻河南程氏之说绍兴中以乡贡入太学会元佑学有禁独与乡人白水刘公致中阴诵窃讲既又学易于涪陵处士谯公天授乆未有得天授曰是固当然盖心为物溃故不能有见惟学乃可明耳先生喟然曰所谓学者非克己工夫耶自是一意下学不求人知一旦揖诸生归隐故山非其道义一毫不取于人力田卖药以养其亲文定称其有隐君子之操乡人士从者益众于是近臣折彦质范冲朱震刘子羽吕祉吕本中共以其行义闻于朝被召以母老辞及彦质入西府又言之趣召愈急先生固辞乃授左迪功郎添差建州教授先生犹不出太守魏矼遣行义诸生入里敦致诏旨且为手书力劝乃勉就职日进诸生训以为己之学闻者始而笑终而疑乆而观其所以修身事亲接人无一不如所言遂翕然悦服郡人程元以笃行称龚何以亷节着皆迎致之俾叅学政学者大化秩满复留者再盖七年不徙官嗣以母老不乐居官舎求监南岳庙以归乆之起为福建路安抚司属官时帅张宗元榷盐急私贩铢两亦重坐先生告以为政大体帅不悦遂请祠去会秦桧用事天地闭塞几二十年先生已泊然无复当世之念及桧死召大理司直未行改秘书省正字人谓先生必不复起而先生一拜即受虽门人弟子莫不疑之会次当奏事病不能朝即草疏言金人大治汴京宫室势必败盟今元臣宿将惟张浚刘锜在愿亟起之时两人皆为积毁所伤未有敢显言当用者先生独首言之疏入即求去诸公留之不得上亦感其言以为左宣教郎主管崇道观使归而食其禄先生每极论天下事至于慷慨洒涕其以馆职召适秦桧讳言之后独与王十朋冯方查钥李浩相继论事太学生为五贤诗以歌之在位仅半年人惜其不究云绍兴中卒年七十七谥靖肃先生质本恬澹而培飬深固平居危坐植立时然后言望之枵然如槁木之枝而即之温然虽当仓卒不见其有疾言遽色人或犯之未尝校也其读书不务多为训说独尝纂论语说数十家复抄取其要附以己说与他文草藁藏于家平生与刘公致中同志既与俱隐又得刘公子翚与之游更相切磨以就其学而朱公松亦晚而定交焉朱公既病且没遂因以属其子晦庵于先生及致中子翚之门而晦庵事先生为最乆吕祖谦林之奇魏掞之熊克曽逢皆其门人学者称籍溪先生（闽书　考亭渊源録　行状）

　　直阁魏艮斋先生掞之

　　魏掞之字子实故名挺之字符履建阳人少师事胡籍溪先生宪已徧从乡儒先长者游又适四方尽交其先达名士闻见日广声称日以大尝客衢守章杰家故相赵鼎以谪死归塟常山杰雅怨鼎又希秦桧意逮繋其家人劾治甚急掞之作书谯让杰长揖归两以乡举试礼部不第闽帅汪应辰建守陈正同相与论荐于朝时相尼之又不得召后数岁诏举遗逸部刺史芮煜师其寮与帅守六人共言掞之行谊有诏特征之辞谢不获以布衣入见极论当世之务孝宗奬叹开纳劳问移时遂诏赐同进士出身授左迪功郎守太学録既就职日进诸生教诲之释奠孔子祠先事白宰相陈俊卿请言于上废安石父子勿祀而追爵程氏兄弟使从食又言太学之教宜先徳行经术其次尤当使之通习世务以备官使今一以空言浮说取人非是至他政事有系安危治乱之机宰相不能正台谏侍从不敢言者无不抗疏尽言至三四上并不见纳则移病杜门曽觌召还掞之移书与时宰责其不能救止时宰雅招徕掞之至是见其书词峻切亦不能平而掞之前已数求去矣遂以迎亲予告使归行数日罢为台州学教授掞之自少有志于当世晚而遇主然其仕不能半岁而不合以归先是榜其书室曰艮斋至是日处其间条理旧学以益求其所未至平生于学无不讲而尤详于前代治乱兴废存亡之说以至本朝故事之实为文章长于议论善谈说聴者悚然居家谨丧祭重礼法恤亲旧虽贫不懈遇岁饥为粥以食饥者且请于官为之移粟闾里赖之乡人有不塟其亲者为白于官请冨与之期贫与之费赖以掩者亦以千计其与人交嘉善救失如不及后进以礼来者茍有一长汲汲推挽之尝有病其太过者笑曰不犹愈于横目自营者耶既卒孝宗嗟悼乆之即下诏曰朝廷不可无直谏之士掞之虽死其以宣教郎直秘阁告其第掞之素与文公朱先生游干道中文公被召将行闻掞之去国遂止子应仲见朱子学派张（南轩撰墓表　闽书　宏简録）

　　县令邵秀山先生景之

　　邵景之字秀山古田人从父整着春秋元经以家学相友景之早负文才事继母至孝登干道壬辰进士摄教建宁受业籍溪胡宪之门官至莆田令教授常百余人着有玉坡集

　　（按闽书邵整字宋举自号蒙谷遗老与族人景之以家学自相友此传本道南源委称整为景之从父待再考） 

　
闽中理学渊源考卷四

　

　　

　　广平府知府李清馥 撰

　　○文质罗豫章先生从彦学派

　　尝考史传先生从杨文靖公问学既而筑室山中絶意仕进终日端坐间谒杨公将乐溪上吟咏而归恒充然自得又考延平先生屏退山田结茅水竹之间谢絶世故余四十年箪瓢屡空怡然自适然后知二公安贫守道优游乐天守孔颜家法私心向往不禁超然寓懐于尘坌之外矣豫章之从学史载年四十余后相从尚二十年所讲贯切磨服膺终身文公尝言龟山门徒千余然语其潜思力行任重诣极盖罗公一人而已其为学大旨尝令学者于静坐中看喜怒哀乐未发之谓中未发时作何气象盖其所重在涵养操存以身体之以心验之此非独杨罗李朱逓传之学的即程门二先生学的也后世于心性根源隔膜异视本体不明反己功踈故二先生阐发此义罗李逓传守此尤谨当日程子所谓须静坐始能收敛者盖收敛方见本体易言利贞者性情也本义言利贞是收敛归本体处于此可见性情之实在天道于穆不已者四时不息之运而收敛翕聚为造化生物之本在人身为归根复命之时伊川程子又恐人邻于摄心坐禅只管静去与事物不相交涉故说只用敬不用静苏氏季明于师门问答备详其义朱子于延平没后与南轩讲论中和之旨反复数年始定其说无非此也虽曰静曰敬义有偏全然其体认大本涵养本源学者求端性善于人生而静以上之初于静字似有端的伊川解静専云不専一则不能直遂正是此意则静中工夫固是养动之根矣朱子逺宗伊川谓观未发之说终是少偏亦是救彼时偏重之弊耳窃谓论探索之原而静之义为切求体用兼备而敬之说为长盖敬统其全而静极其本罗李工夫朱子累述之要之皆并行不悖矣溯厥渊源如颜氏之四勿曾氏之动容貌正颜色孟氏之存夜气以及周程之主静定性无非殊条而共贯也呜呼求道者舍此亦无所用其力矣乾隆丁夘六月十日

　　文质罗豫章先生从彦

　　罗先生讳从彦字仲素先代自豫章徙剑浦世称为豫章先生祖父皆隐身不仕先生自幼颕悟不为言语文字之学及长严毅清苦笃志求道初从审律吴国华逰已而闻杨龟山得伊洛之学遂徃从焉初见三日惊汗浃背曰不至是几枉过一生矣尝论易至干九四一爻龟山曰曩日闻伊川说甚善先生遂鬻田走洛见伊川问之所闻亦不外龟山之说于是归而卒业龟山之门龟山与语云今之学者只为不知为学之方又不知学成要何用此事体大须曽着力来先生受命益力既而筑室山中絶意仕进终日端坐间谒龟山将乐溪上吟咏而归恒充然自得自是抠衣侍席二十余载初龟山以孟子饥者甘食章令先生思索先生曰饮食必有正味饥渴害之则不得正味而甘之犹学者必有正道不说于小道而适正焉则尧舜人皆可为矣龟山曰此说甚善更于心害上一着猛省则可以入道矣先生服膺此语凡世所嗜好一切禁止故学问日新尤不可及然其晦迹求志人鲜知者沙县陈黙堂渊毎诣先生竟日乃还谓人曰自得仲素日闻所未闻奥学清节南州冠冕也先生与黙堂亦多往复问辨尝与书曰承喻圣道甚微有能于后生中得一个半个可以与闻于此庶几传者愈广吾道不孤又何难之不易也某闻尊兄此言尤着意询访近有后生李愿中者向道甚鋭曾以书求教趋向大抵近正云由是愿中执弟子礼从之学时政和六年也其后新安朱乔年官于延亦同门受业焉七年复从龟山于毘陵授学经年尽裒得其书以归靖康元年遵尧録成厯言宋一祖三宗开基绍述若舜禹遵尧相守一道见王安石用事则痛心疾首绍兴二年以特科授惠州博罗县主簿适州学落成郡守周绾命先生行释菜礼与诸生等往复论道有洙泗讲切气象吕舎人以诗叙诸庙壁其山居有颜乐斋寄傲轩濯缨亭诸胜每赋诗与黙堂诸公相倡和所著有春秋指归毛诗解中庸语孟说议论要语台衡録二程龟山语録五年卒于官年六十有四朱晦庵曰龟山先生倡道东南士之游其门者甚众语其潜思力行任重诣极如罗公者盖一人而已又语类载道夫言罗先生教学者静坐中看喜怒哀乐未发谓之中未发时作何气象李先生以为此意不惟于进学有力兼亦养心之要而遗书云既思则是已发昔尝疑其与前所举有碍细思亦甚紧要不可以不考直卿云此问亦甚切但程先生剖析毫厘体用明白罗先生探索本原洞见道体二者皆有大功于世善观之则亦并行而不相悖矣况罗先生于其静坐观之乃其思虑未萌虚灵不昧自有以见其气象则初不害于未发苏季明以求字为问则非思虑不可伊川所以力辨其差也先生曰公虽是如此分解罗先生说终恐做病如明道亦说静坐可以为学上蔡亦言多着静不妨此说终是小偏纔偏便做病道理自有动时自有静时学者只是敬以直内义以方外见得世间无处不是道理虽至微至小处亦有道理便以道理处之不可专要去静处求所以伊川谓只用敬不用静便说得平也是他经厯多故说得恁地正而不偏若以世人纷扰观之会静得固好如讲学则不可有毫发之偏也又曰静坐理会道理自不妨只是讨要静坐则不可又曰存养之功不専在静坐时须于日用动静之间无处不下功夫乃无间断尔（按朱子此段与罗李讲习之初畧有出入真西山尝言此朱子发明伊川程子主敬之说而不专主于静云）淳佑间赐谥文质明万厯间从祀孔子庙廷国朝康熙四十五年从学臣沈涵之请赐御书奥学清节四大字匾于祠

　　（谨案豫章先生本传宋史详矣独其载政和二年壬辰受学龟山于萧山年四十一后之綦録斯传者考证似有未合兹辑此传从邵氏宏简録毛氏豫章事实年谱黄氏宋儒学案并龟山集豫章集朱子经义考诸书辑録而重订焉学案云考龟山丁亥知余杭壬辰知萧山相去六年而余杭所闻已有豫章之问答则其从学非始于萧山明矣其言豫章之见伊川在见龟山之后伊川卒于丁亥若见龟山始于壬辰则伊川之卒已六年矣又何从见之乎以上所考辨殊有足据独学案豫章本传载崇宁初见龟山于将乐余求其所证未得考罗氏革跋豫章师说云族兄仲素从龟山游抠衣二十余载就豫章授官博罗主簿之岁溯上二十九载当在崇宁三年甲申按是年以后龟山皆赴官非在家也所云见龟山于将乐者此则未合再考龟山年谱辛巳春沙阳陈黙堂渊投书问学以黙堂跋师说考之自云与豫章定交几四十年以豫章卒官之岁溯至黙堂投书问学之年有三十五年亦几四十年矣又考龟山年谱自元符二年己夘归家三年庚辰讲学于含云寺作勉学诗以示诸生中有学成要何用奔走利名场之戒与语録训豫章语云今之学者只为不知为学之方又不知学成要何用之说语意相冋越一年辛巳即属陈氏渊问学之岁意彼时龟山学成道尊羣从蔚萃较其时考其地似有足征盖自绍圣四年伊川先生以党论送涪州编管越両年龟山归自浏阳抵家正值洛学党禁之余传中所谓杜门累年沉浸经书推广师说者此其时也其指示学者大本所在以身体之以心验之即其指缺也至其髙弟黙堂陈氏渊投书问学亦适及讲学是年之上下黙堂所言订交于先生者未始不于此相邂逅也于乎四贤一脉转相嬗承其所维系诚一缕千钧之重斯文其不在兹乎载籍浸逺考证莫详今将原稾不敢遽下从学何年与受学何处就前人所考证者重订其畧尚有待于博考者正云乾隆己丑三月望日清馥谨识）

　　罗豫章先生文集

　　宣和三年岁在癸丑之中秋朱乔年得尤溪尉常治一室聚羣书宴坐寝休其间后知大学之渊源异端之学无所入于其心自知卞急害道名其室曰韦斋取古人佩韦之义泛观古人有以物为戒者有以人为戒者所谓佩韦以物为戒者也人之大患在于不知过知过而思自改于是有戒焉非贤者孰能之乎予始以困揜未能遂志因作航斋陆海中且思古人所以进此道者必有由而然久之乃喟然叹曰自孟轲氏殁更厯汉唐寥寥千载迄无其人有能自树立者不过注心于外崇尚世儒之语而已与之游孔氏之门入于尧舜之道其必不能至矣夫中庸之书世之学者尽心以知性躬行以尽性者也而其始则曰喜怒哀乐之未发谓之中其终则曰夫焉有所倚肫肫其仁渊渊其渊浩浩其天此言何谓也差之毫厘谬以千里故大学之道在知所止而已茍知所止则知学之先后不知所止则于学无自而进矣漆雕开之学曰吾斯之未能信曾点之学曰异乎三子者之撰颜渊之学曰回虽不敏请事斯语矣而孔子悦开与点称颜回以庶几盖许其进也此予之所尝自勉者也故以圣贤则莫学而非道以俗学则莫学而非物乔年才髙而智明其刚不屈于俗其学也方进而未艾斋成之明年使人来求记于余余辞以不能则非朋友之义欲蹈袭世儒之语则非吾心故以其尝所自勉者并书之使人知其在此而不在彼也（韦斋记）

　　延平先生答晦翁云承録示韦斋记追往念旧令人凄然某中间所举中庸始终之说元晦以为肫肫其仁渊渊其渊浩浩其天即全体是未发底道理惟圣人尽性能然若如此看即于全体何处不是此气象第恐无甚气味耳某窃以谓肫肫其仁以下三句乃是体认到此达天德之效处就喜怒哀乐未发处存养至此气象尽有地位也

　　畧曰五经论其理春秋见之行事春秋圣人之用也龟山常告人曰春秋其事之终与学者先明五经然后学春秋则其用利矣亦以此也政和岁在丁酉余从龟山先生于毗陵授学经年尽裒得其书以归掇其至当者作春秋指归（春秋指归序）

　　议论要语

　　圣人无欲君子寡欲众人多欲

　　横渠教人且令留意神化二字所存者神便能所过者化私吝尽无即浑是道理即所过自然化矣

　　正者天下之所同好邪者天下之所同恶而圣贤未尝致忧于其间盖邪正已明故也至于邪正未明则圣贤忧之观少正夘言伪而辨行僻而坚孔子则诛之杨墨一则为我一则兼爱孟子则辟之皆邪正未明而惑人者众此孔孟之所以汲汲

　　教化者朝廷之先务廉耻者士人之美节风俗者天下之大事朝廷有教化则士人有廉耻士人有廉耻则天下有风俗或朝廷不务敎化而责士人之廉耻士人不尚廉耻而望风俗之美其可得乎

　　君子在朝则天下必治盖君子进则常有乱世之言使人主多忧而善心生故天下所以必治小人在朝天下必乱盖小人进则常有治世之言使人主多乐而怠心生故天下所以必乱

　　朝廷大奸不可容朋友小过不可不容若容大奸必乱天下不容小过必无全人

　　立朝之士当爱君如爱父爱国如爱家爱民如爱子然三者未尝不相赖也凡人爱君则必爱国爱国则必爱民未有以君为心而不以民为心者故范希文谓居庙堂之上则忧其民处江湖之逺则忧其君谅哉

　　君明君之福臣忠臣之福君明臣忠则朝廷治安得不谓之福乎父慈父之福子孝子之福父慈子孝则家道隆盛得不谓之福乎俗人以富贵为福陋哉

　　名器之贵贱以其人何则授于君子则贵授于小人则贱名器之所贵则君子勇于行道而小人甘于下僚名器之所贱则小人勇于浮竞而君子耻于求进以此观之人主之名器可轻授人哉

　　祖宗法度不可废徳泽不可恃废法度则变乱之事起恃徳泽则骄佚之心生自古徳泽最厚莫若唐虞向使子孙可恃则尧舜必传其子至于法度莫若周家之最明向使子孙世守则厯年至今犹存可也

　　王者富民覇者富国富民三代之世是也富国齐晋是也至汉文帝行王者之道欲富民而告戒不严民反至于奢武帝行覇者之道欲富国而费用无节国乃至于耗

　　西汉人才可与适道东汉人才可与立三国人才可与权杜钦谷永可与适道而不可与立故附王氏陈蕃窦武可与立而不可与权故困于宦官至于诸葛孔明然后可与权夫人才至可与权则不可以有加张良近太公之材畧诸葛亮近伊伊之出处然良佐髙祖论其时则宜论其徳则合亮处三国则才大任小惜哉

　　士之立朝要以正直忠厚为本正直则朝廷无过失忠厚则天下无嗟怨二者不可偏也一于正直而不忠厚则渐入于刻一于忠厚而不正直则流入于懦汲黯正直所以辟张汤之残刻武帝享国五十五年其臣之贤独此一人而已武帝反不用其君可知

　　中人之性由于所习见其善则习于为善见其恶则习于为恶习于为善则举世相率而为善而不知善之为是东汉党锢之士与夫太学生是也习于为恶则举世相率而为恶而不知恶之为非五代君臣是也

　　老子曰祸兮福所倚福兮祸所伏指国家而言故晋武平吴何曾知其将乱隋平平陈房乔陈其不久祸福倚伏者其在兹乎人之立身可常行者在徳不可常行者在威盖徳则感人也深而百世不忘威则格人也浅而一时所畏然徳与威不可偏废也常使徳胜威则不失其为忠厚之士茍威胜徳则未免为鍜炼之流观羊祜与杜预俱守襄阳后人思祜之深而思预之浅者岂祜尚徳而预尚威乎

　　石守道采摭唐史中女后奸臣宦官事各以其类作三卷目之曰唐鉴而言曰巍巍巨唐女后乱之于前奸臣壊之于中宦官覆之于后考其所论可为万世鉴惜乎不推其本而言之故人主欲惩三者之患其本不过有二以内则清心以外则知人能清心则女后不能乱之能知人则奸臣不能壊之宦官不能覆之请借明皇一君而论开元能清心矣能知人矣武氏惠妃萧蒿杨思勉岂能易其志及天寳之际不能清心矣不能知人矣而杨贵妃李林甫髙力士遂乱其心清心知人其人主致治之本欤

　　奸邪之人乱国政李林甫是也庸鄙之士弱国势张禹是也荀子曰权出于一者强谓权出于一则主势不分而君道尊矣后世宰相侵君之权而不令终者多如李文饶尚不能免此况李林甫之徒哉为人臣者当视此以为戒

　　人世读经则师其意读史则师其迹然读经以尚书为先读史以唐书为首盖尚书论人主善恶为多唐史论朝廷变故最盛

　　诗

　　观书有感

　　静处观心尘不染闲中稽古意尤深周诚程敬应粗会奥理休从此外寻

　　自警

　　性地栽培恐易芜是非理欲谨于初孔颜乐地非难造好读诚明静定书

　　示书生

　　知行蹊径固非艰每在操存养性间此道悟来随寓见一毫物欲敢相闗

　　颜乐斋

　　山染岚光带日黄萧然茅屋枕池塘自知寡与真堪笑赖有颜瓢一味长

　　邀站台

　　矮作垣墙小作台时邀明月写襟懐夜深独有长庚伴不许庸人取次来

　　延平先生云罗先生山居诗侗记不全今只据追思得録去邀站台诗云云侗见先生出此语后两句不甚惬人意尝妄意云先生可改下两句不甚浑然先生改云也知邻斗非吾事且把行藏付酒杯盖作此数絶诗正靖康间也

　　勉李愿中五首愿中以书求道甚力作诗五首（以勉其意然借视听于聋盲未知是否）

　　圣道由来自坦夷休迷佛学惑他岐死灰槁木浑无用縁置心官不肯思（学道以思为上孟子曰心之官则思书曰思曰睿睿作圣惟狂克念作圣佛法一切反是）

　　不闻鸡犬闹桑麻仁宅安居是我家耕种情田勤礼义眼前风物任繁华

　　今古乾坤共此身安身须是且安民临深履薄縁何事祗恐操心近矢人（外吾圣人之学申韩佛老皆冇书在决择也）

　　彩笔画空空不染利刀割水水无痕人心但得如空水与物自然无怨恩（吾道当无疑于物）

　　权门来往絶行踪一片闲云过九峯不似在家贫亦好水边林下养踈慵

　　颜乐亭用陈黙堂韵

　　平时仰止在髙山要以亭名乐内颜颠倒一生浑是梦寻思百计不如闲心斋肯与尘污染陋巷宁容俗往还坚守箪瓢心不改恐流乞祭向墦间

　　寄傲轩用陈黙堂韵

　　自嗟踽踽复凉凉餬口安能仰四方目送归鸿心自逺门堪罗雀日偏长家徒四壁樽仍緑侯户千头橘又黄我醉欲眠卿且去肯陪俗客语羲皇

　　备考

　　金华胡氏翰撰罗文质公集叙曰尚论人物者功业易见学术易知而道徳为难颜子之不违仁必孔子而后知之有若之似圣人必曾子而后辨之一时之门弟子非不贤也日与之处也犹不能致察于斯而况庸常之人方之圣贤才智相百十也将探其所藴之精微孰从而得之乎而况世之相去又逺也将极所至之髙妙孰从而得之乎扬子云曰存则人亡则书将必于其书而知之而得之罗文质公之在宋仕不登于朝化不行于国绍兴之未言任斯道之重者必属之先生焉先生受学于龟山杨文靖公因文靖而见伊川程正公则固及程氏之门矣当是时若李吁之才器谢良佐之力学张绎之髙识尹焞之笃行未尝不与其进而道南之叹明道独于龟山发之及论西铭犹不能无疑伊川以理一分殊喻之道之难明也如此先生闻易于龟山与其闻于伊川者无间则固会而为一矣尝谓汉唐儒者能自树立不过注心于外与之游仲尼之门入尧舜之道必不能至此其志为何如哉由是性明行完扩之以广大体之以仁恕有如李延平之书潜思力行任重诣极有如朱晦庵之言其所造又何如哉李吁辈未闻有以是与之者今欲以其近似而窥测之固学者之所惑也独不考之先生之遗书乎盖博古通今务以文章为学者非先生之学也忠信愿悫不为非义而自守者非先生之学也二者不同而俱失之先生之学静而求之喜怒哀乐未发之中扩而极夫肫肫其仁渊渊其渊则达天徳之妙矣举而措之行事施于有政则莫非达道之用矣故先生退而隐居而志常存乎天下遭世多故而义不忘乎朝廷其言类皆切于时弊达于治体其言既足以惩熙宁创残之失其授受之际又足以启淳熙理学之正观是集者虽不能尽知先生因文以求义因迹以求用庶亦得其绪余乎余喜遂不坠其家学以寡闻陋见论前人之道徳其亦过矣仲尼之门颜子交一臂而失之而况其逺者其亦难言矣姑存其大要焉

　　毛氏念恃撰豫章罗先生事实节畧曰先生清介絶俗里人知之者尚少惟郡人李愿中新安朱乔年闻先生得伊洛之学于龟山之门遂执弟子礼从之游愿中以书谒先生云先生性明而修行全而洁充之以广大体之以仁恕精深微妙多极其至汉唐诸儒无近似者至于不言而饮人以和与人并立而使人化如春风发物盖亦莫知其所以然也故读圣贤之书稍有见识者皆愿授经门下以质所疑其愿中之所以心服于先生而善为形容与凡从先生学问者终日相对端坐解说文字未尝一及杂语晚年以特奏中下科授惠州博罗县主簿或曰博罗尉绍兴二年壬子八月上丁延平郡守周绾命之领袖诸生行释菜礼有洙泗龂龂气象焉盖先生之道上得之杨龟山再上则得之河南程夫子一传而为李延平再传而为朱紫阳则先生其继徃开来之人哉其山居有颜乐斋寄傲轩邀站台独寐轩白云亭又池畔有亭曰濯缨每自赋诗黙堂诸公皆有唱和尝曰士之立朝要以正直忠厚为本正直则朝廷无过失忠厚则天下无怨嗟又曰朝廷大奸不可容朋友小过不可不容若容大奸必乱天下不容小过则无全人又云教化者朝廷之先务亷耻者士人之美节风俗者天下之大事朝廷有教化则士人有亷耻士人有亷耻则天下有风俗或朝廷不务教化而责士人之亷耻士人不尚亷耻而望风俗之美其可得乎又曰君子在朝则天下必治盖君子进则常有乱世之言使人主多忧而善心生故天下所以治小人在朝天下必乱盖小人进则常有治世之言使人主多乐而怠心生故天下所以乱先生之言其体用兼该如此所著诗春秋语孟解说释例今多不传其着遵尧録八卷厯言宋之祖宗绍述纲举目张无汉唐杂覇之未醇君圣臣贤若舜禹遵尧而不变迨乎熈宁之间王安石用事管心鞅法甲倡乙和卒稔祸乱为痛心疾首义激由中言言剀切书成未奏公殁之后七十九年为宁宗嘉定癸酉延平郡守刘允济上其书于朝乞宣付史馆锡谥号至理宗淳佑六年提刑杨栋请谥罗李两先生七年乃锡谥文质至正三年有沙县知县曹道振者辑先生之行实为年谱一卷事虽不详亦可寓景行之一班焉尔善乎庐陵刘将孙之跋先生遗稿也其文曰学记曰三王之祭川也先河而后海此之谓务本至哉言乎此师友之定论也考亭朱子出延平李氏延平出豫章罗氏今朱氏之书满天下豫章延平之遗言绪论未有闻者将孙一来延平适兵革之后慨然求之耆旧间久乃得延平问答其词语浑朴皆当以三隅反者且自谓不能发挥以文又乆之得豫章家集所传者寥寥仅见又非延平比益信二先生之所以上接伊洛而下开考亭者或曰其简也若是道乌乎传余作而言曰兹道之所以传也子曰余欲无言又曰文莫吾犹人也躬行君子则吾未之有得言语之道盛而自得之学隐矣二先生之自得者有不能得于言也其所以传朱氏者亦不在于言也朱氏之得于二先生者亦有不能言者也而朱氏之所为言之长者其所授者无二朱氏也朱氏之言不得已而言者也而世之求道者往往必求之言也则吾为斯道慨然于此久矣此集鸠集劳矣宝守尤不易正不必他求而附益之先生之所以为先生者不在此盖尝拜先生之晬容矣光风霁月玉色金声剑山青青剑水流清徘徊瞻极何往而不闻金石丝竹之音也是可为善言道南之学者矣是可为善读豫章先生之集者矣 

　
闽中理学渊源考卷五

　

　　

　　广平府知府李清馥 撰

　　○文靖李延平先生侗学派

　　按濓洛元公开主静之宗又伊洛二先生训门人常以静坐叹其善学厥后龟山递传豫章以及延平祖述师说引学者为入道之根朱子尝言李先生教人大抵令于静中体认大本未发时气象分明即处事应物自然中节此乃龟山门下相传指诀然当时亲炙之时贪听讲论又方好章句训诂之习不得尽心于此至今若存若亡无一的实见处辜负教育之意每一念此未尝不愧汗沾衣也此文公答何氏叔京书之语然文公于罗先生静坐论中又言不可偏求之静大约在北宋时程门诸公不无专守静虚之弊流及南渡其弊尤深于是扫去闻见只求一心文公见彼时流风偏弊之渐引伊川只用敬不用静之语故起而掲出敬之一字以救末流之差而师门授受之旨何曽错误后之论学者訾议且上及濓溪主静之宗岂不诬哉尝考朱子他日答张南轩书云来教谓言静则溺于虚无此固所当深虑然此二字如佛氏之论诚有此患若以天理观之则动之不能无静犹静之不能无动也静之不能无养犹动之不可不察也至静之中盖有动之端焉是乃易所谓见天地之心而先王之所以至日闭闗盖当此之时则安静以养乎此尔固非逺事絶物而偏于静之谓来教又谓某言以静为本不若遂言以敬为本此固然也然敬字工夫通贯动静而必以静为本故某向来辄有是语今遂易为敬虽若完全然却不见敬之所施有先有后则亦未得为谛当也西山先生论主静一条録此书与二先生静敬之义叅论先公纂文公语类亦録此书附后评曰朱子此书于敬静之义尽矣盖一动一静无时不敬而必以静者为主不专一则不能直遂不翕聚则不能发散理固如此且当其动时亦须先一收敛打迭而后应岂可以为动而遽随之此皆所谓主静之旨而持敬之要也（馥）谨按周子主静之义考之二先生所论朱子所辨晰西山所録先公所纂述阐发精确如此说静方不入于空寂大学定而后能静亦是从收敛凝定说起此洙泗微言周程之所以渊源于此者罗李朱递相授受后先一辙朱子后来每说持敬者救时之弊而平昔论学亦未尝摈却静之一字而指斥其禅宗惟在学者善观之或疑观未发前气象多邻于空寂者岂知李先生尝曰黙坐澄心体认天理此正用未发前功失曰黙坐澄心即存养曰体认天理即省察此从事戒惧慎独之功者也文公尝曰旧闻李先生曰人固有无喜怒哀乐之时然谓之未发则不可言无主也观此则是中有所主非戒惧慎独之功不可又曰先言慎独然后及中和此意亦尝言之此则戒惧慎独后方能养成此中和心体是又从事大本大原完养深厚周宻此子朱子所述见答于林择之书

　　国朝栢乡魏贞庵先生尝言延平平日存养省察之功未有所遗正合戒惧慎独之学又先公曽言周子主静之义曰人言静故无欲而不知无欲故静也知静故无欲则必专其功于静专其功于静者释老之学也无欲故静则必如圣门所谓戒谨恐惧以完其未发之中而后可吾儒之学也延平先生论学本旨递相师授自有本末不出戒惧慎独之义朱子挽先生诗曰河洛传心后毫厘复易差淫辞方眩俗夫子独名家意彼时流弊已然矣后世托言心学者可无辨乎

　　文靖李延平先生侗

　　李先生讳侗字愿中南剑州剑浦人年二十四闻郡人罗公从彦得河洛之学于龟山杨文靖公之门以书谒之遂往师焉初见时终日相对静坐只说文字未尝及一杂语罗公极好静坐先生退入室中亦静坐罗公令静中看喜怒哀乐未发前气象而求所谓中者乆之而知天下之大本真有在乎是也由是操存益固涵养益熟触处洞然发必中节从之累年授春秋中庸语孟之说既而屏居山田结庐水竹之间谢絶世故余四十年箪瓢屡空怡然自适其事亲从兄有人所难能者闺门内外肃穆若无人声而众事自理生事素薄而处之有道凡亲故邻里贫不能婚嫁者节衣食以赈助之长者事之尽礼少者贱者接之尽道其答问后学穷昼夜不倦随其浅深必语以反身自得而可入于圣贤之域尝谓学者曰学问不在多言但黙坐澄心体认天理则虽一毫私欲之发亦退听矣又曰学者之病在于未有洒然氷解冻释处纵有力持守不过茍免显然尤悔而已若此者恐未足道也其语中庸则曰圣贤之所以开悟后学者无遗策矣而所谓喜怒哀乐之未发谓之中者又一篇之要指也必也体之于身实见是理如颜子之叹卓然若有所见而不违乎心目之间然后扩充而往无所不通语春秋则曰春秋一事各是发明一例如观山水徙步而形势不同不可拘以一法又尝曰读书者知其所言莫非吾事而即吾身以求之则凡圣贤所至而吾所未至者皆可知矣若直以文字求之悦其词义以资诵说其不为玩物丧志者几希以故未尝为讲解文字然其辨析精微毫厘毕察尝以黄鲁直所称周濓溪胸中洒落如光风霁月为善形容有道气象学者存此于胸中庶几遇事廓然而义理少进又云讲学切在深濳缜宻然后气味深长蹊径不差若概以理一而不察乎其分之殊此学者所以流于疑似乱真之说而不知也朱韦斋松与先生为同门友尝与沙县邓廸语及先生曰愿中如氷壶秋月莹彻无瑕非吾曹所及遂命朱晦庵往师焉后晦庵撰先生行状称先生资禀劲特气节豪迈充养完粹无复圭角精纯之气达于面目色温言厉神定气和语黙动静端详闲泰自然之中若有成法平居恂恂于事若无甚可否及其酬酢事变断以义理则有截然不可犯者蚤歳闻道即弃场屋超然逺引若无意于当世然忧时论事感激动人其论治道必以明天理正人心崇节义励亷耻为先本末具备可举而行异端之学无所入于其心然一闻其说则实知其诐淫邪遁之所以然而辨之于锱铢毫忽之间盖其徳纯道备学术通明既不求知于世亦未尝轻以语人庶几乎遯世不见知而不悔者年七十有一卒谥文靖学者称延平先生生平不著书不作文所传有延平问答及语録行世子友直信甫皆举进士信甫见家学理宗朝追赠谥文靖万厯四十二年从祀孔庙国朝康熈四十五年从学臣沈涵之请赐御书静中气象四大字匾于祠（行状　志铭　宋史　道南源委　闽书）

　　书

　　初见罗豫章先生书

　　侗闻之天下有三本焉父生之师教之君治之阙其一则本不立古之圣贤莫不有师其肄业之勤惰涉道之浅深求益之先后若存若亡其详不可得而考惟洙泗之问七十二弟子之徒议论问答具在方册有足稽焉是得夫子而益明也孟氏之后道失所传枝分派别自立门户天下真儒不复见于世其聚徒成羣所以相传授者句读文义而已耳谓之熄焉可也恭惟先生乡丈服膺龟山之讲席有年矣况尝及伊川先生之门得不传于千五百歳之后性明而修行完而洁扩之以广大体之以仁恕精深微妙各极其至汉唐诸儒无近似者至于不言而饮人以和与人并立而使人化如春风发物盖亦莫知其所以然也凡读圣贤之书粗有识见者孰不愿得受经门下以质所疑至于异论之人固当置而勿论也侗之愚鄙徒以习举子业不得服役于门下今日拳拳欲求教于先生者以谓所求有大于利禄也抑侗闻之道之可以治心犹食之充饥衣之御寒也身有廹于饥寒之患者遑遑焉为衣食之谋造次颠沛未始忘也至于心之不治有没世不知虑者岂爱心不若口体哉弗思甚矣侗不量资质之陋妄意于此徒以祖父以儒学起家不忍坠箕裘之业孳孳矻矻为利禄之学两终星纪虽知真儒有作闻风而起固不若先生亲炙之得于动静语黙之间目击而意会也今生二十有四歳矣茫乎未有所止烛理不明而是非无以辩宅心不广而喜怒易以揺操履不完而悔恡多精神不克而智巧袭拣焉而不净守焉而不敷朝夕恐惧不啻犹饥寒切身者求充饥御寒之具也不然安敢以不肖之身为先生长者之累哉

　　与教授公书

　　侗块处山樊絶无曩昔师友不闻道义之训朝夕兀坐頼天之灵尚得以旧学寻绎以警释贫惫而已其它亦何足言苦于无侣可以纵歩前造斋馆以承近日余论临纸驰情

　　又与教授公书

　　侗块处山间絶无过从頼有经史中古人心迹可以探赜虽粗能遣释朝夕然离羣索居不自知其过者亦多矣尚何敢疏一二于吾兄者邪忽得不外指示所志一一谛思足见别后造道之深钦服钦服侗文采鄙拙未尝輙敢发一语近为朋游见廹有一二小诗輙不揆録去求教取笑而已非敢以报来辱也便次有以警诲者千万勿恡至恳至恳

　　与罗博文书

　　元晦进学甚力乐善畏义吾党鲜有晚得此人商量所疑甚慰又曰此人极颕悟力行可畏讲学极造其微处某因此追求有所省渠所论难处皆是操戈入室须从原头体认来所以好说话某昔于罗先生得入处后无朋友几放倒了得渠如此极有益渠初从源头善处下工夫来故皆就里面体认今既论难见儒者路脉极能指其差误之处自见罗先生来未见有如此者又云此人别无他事一味潜心于此初讲学时颇为道理所縳今渐能融释于日用处一意下工夫若于此渐熟则体用合矣此道理全在日用处熟若静处有而动处无即非矣

　　与刘平甫书

　　学问之道不在于多言但黙坐澄心体认天理若真有所见虽一毫私欲之发亦自退听矣乆乆用力于此庶几渐明讲学始有力也

　　又与刘平甫书

　　大率有疑处须静坐体究人伦必明天理必察于日用处着力可见端绪在勉之尔

　　答问上

　　丁丑六月二十六日书云承谕涵养用力处足见近来好学之笃也甚慰甚慰但常存此心勿为他事所胜即欲虑非僻之念自不作矣孟子有夜气之说更熟味之当见涵养用力处也于涵养处着力正是学者之要若不如此存养终不为己物也更望勉之

　　戊寅七月十七日书云某村居一切只如旧有不可不应接处又难废堕但靳靳度日尔朝夕无事齿髪已迈筋力渐不如昔所得于师友者往来于心求所以脱然处竟未得力颇以是惧尔

　　春秋且将诸家熟看以胡文定解为凖玩味乆必自有会心处卒看不得也伊川先生云春秋大义数十炳如日星所易见也唯微辞奥旨时措从宜者所难知尔更须详考其事又玩味所书抑扬予夺之处看如何积道理多庶渐见之大率难得学者无相启发处终愦愦不洒落尔

　　问吾十有五而志于学一章横渠先生曰常人之学日益而莫自知也仲尼行着习察异于他人故自十五至于七十化而知裁其进徳之盛者与伊川先生曰孔子生而知之自十五至七十进徳直有许多节次者圣人未必然亦只是为学者立下一法盈科而后进不可差次须是成章乃达两说未知孰是先生曰此一叚二先生之说各发明一义意思深长横渠云化而知裁伊川云盈科而后进不成章不达皆是有力处更当深体之可尔某窃以谓圣人之道中庸立言常以中人为说必十年乃一进者若使困而知学积十年之乆日孳孳而不倦是亦可以变化气质而必一进也若以卤莽灭裂之学而不用心焉虽十年亦只是如此则是自暴自弃之人尔言十年之渐次所以警乎学者虽中才于夫子之道皆可积习勉力而至焉圣人非不可及也不知更有此意否

　　问或问禘之说一章伊川以此章属之上文曰不知者盖为鲁讳知夫子不欲观之说则天下万物各正其名其治如指诸掌也或以为此鲁君所当问而不问或人不当问而问之故夫子以为不知所以微讽之也余如伊川说云龟山引礼记禘尝之义大矣治国之本也不可不知也明其义者君也能其事者臣也不明其义君道不全不能其事为臣不全非或人可得而知也其为义大岂度数云乎哉盖有至赜存焉知此则于天下乎何有此数说不审孰是先生曰详味禘自既灌以下至指其掌看夫子所指意处如何却将前后数说皆包在其中似于意思稍尽又未知然否

　　问子曰参乎吾道一以贯之曽子曰唯子出门人问曰何谓也曽子曰夫子之道忠恕而已矣熹谓曽子之学主于诚身其于圣人之日用观省而服习之盖已熟矣惟未能即此以见夫道之全体则不免疑其有二也然用力之乆而亦将有以自得故夫子以一以贯之之语告之葢当其可也曽子于是黙会其旨故门人有问而以忠恕告之盖以夫子之道不离乎日用之间自其尽已而言则谓之忠自其及物而言则谓之恕莫非大道之全体虽变化万殊于事为之末而所以贯之者未尝不一也然则夫子所以告曽子曽子所以告其门人岂有异旨哉而或者以为忠恕未足以尽一贯之道曽子姑以违道不逺者告其门人使知入道之端恐未曽尽曽子之意也如子思之言忠恕违道不逺乃是示人以入道之端如孟子之言行仁义曾子之称夫子乃所谓由仁义行者也先生曰伊川先生有言曰维天之命于穆不已忠也干道变化各正性命恕也体会于一人之身不过只有尽己及物之心而已曾子于日用处夫子自有以见之恐其未必觉此亦是一贯之理故卒然问曰参乎吾道一以贯之曽子于是领会而有得焉輙应之曰唯忘其所以言也东坡所谓口耳俱丧者亦佳至于答门人之问只是发其心耳岂有二耶若以谓圣人一以贯之之道其精微非门人之问所可告姑以忠恕答之恐圣贤之心不如是之支也如孟子称尧舜之道孝弟而已人皆足以知之但合内外之道使之体用一源显微无间精粗不二滚同尽是此理则非圣人不能是也中庸曰忠恕违道不逺特起此以示人相近处然不能贯之则忠恕自是一忠恕尔

　　十一月十三日书云吾人大率坐此窘窭百事驱遣不行唯于稍易处处之为庶几尔某村居兀坐一无所为亦以窘廹遇事窒塞处多毎以古人贫甚极难堪处自体即啜菽饮水亦自有余矣夫复何言

　　来谕以为人心之既放如木之既伐心虽既放然夜气所息而平旦之气生焉则其好恶犹与人相近木虽既伐然雨露所滋而萌蘖生焉则犹有木之性也恐不用如此说大凡人理义之心何尝无唯持守之即在尔若于旦昼间不至梏亡则夜气存矣夜气存则平旦之气未与物接之时湛然虚明气象自可见此孟子发此夜气之说于学者极有力若欲涵养须于此持守可尔恐不须说心既放木既伐恐又似隔截尔如何如何

　　己卯六月二十二日书云闻不辍留意于经书中纵未深自得亦可以驱遣俗累气象自安闲也

　　己卯长至后三日书云今学者之病所患在于未有洒然氷解冻释处纵有力持守不过只是茍免显然尤悔而已似此恐皆不足道也

　　庚辰五月八日书云某晚景别无他唯求道之心甚切虽间能窥测一二竟未有洒落处以此兀坐殊愦愦不快昔时朋友絶无人矣无可告语安得不至是耶可叹可惧示谕夜气说甚详亦只是如此切不可更生枝节寻求即恐有差大率吾辈立志已定若看文字心虑一澄然之时略绰一见与心会处便是正理若更生疑即恐滞碍伊川语録中有记明道尝在一仓中坐见廊柱多因黙数之疑以为未定屡数愈差遂至令一人敲柱数之乃与初黙数之数合正谓此也夜气之说所以于学者有力者须是兼旦昼存养之功不至梏亡即夜气清若旦昼间不能存养即夜气何有疑此便是日月至焉气象也某曩时从罗先生学问终日相对静坐只说文字未尝及一杂语先生极好静坐某时未有知退入室中亦只静坐而已先生令静中看喜怒哀乐未发之谓中未发时作何气象此意不唯于进学有力兼亦是养心之要元晦偶有心恙不可思索更于此一句内求之静坐看如何往往不能无补也

　　承恵示濓溪遗文与颕濵语孟极荷爱厚不敢忘不敢忘通书向亦曽见一二但不曽得见全本今乃得一见殊慰卑抱也二苏语孟说尽有可商论处俟他日见面论之尝爱黄鲁直作濓溪诗序云舂陵周茂叔人品甚高胸中洒落如光风霁月此句形容有道者气象絶佳胸中洒落即作为尽洒落矣学者至此虽甚逺亦不可不常存此体段在胸中庶几遇事廓然于道理方少进愿更存养如此

　　罗先生山居诗某记不全今只据追思得者録去颜乐斋诗云山染岚光带日黄萧然茅屋枕池塘自知寡与真堪笑頼有颜瓢一味长池畔亭曰濯缨诗云拟把冠缨挂墙壁等闲窥影自相酬邀站台诗云矮作墙垣小作台时邀明月泻襟懐夜深独有长庚伴不许庸人取次来又有独寐榻白云亭诗皆忘记白云亭坐处望见先生母氏坟故名某向日见先生将出此诗邀站台诗后两句不甚惬意尝妄意云先生可改下两句不甚浑然先生别云也知邻斗非吾事且把行藏付酒杯盖当作此数絶时正靖康间也

　　闻召命不至复有指挥今来亦执前说辞之甚佳葢守之已定自应如此纵煎廹扰扰何与我事若于义可行便脱然一徃亦可也某尝以谓遇事若能无毫髪固滞便是洒落即此心廓然大公无彼己之偏倚庶几于道理一贯若见事不彻中心未免微有偏倚即渉固滞皆不可也未审元晦以为如何为此说者非理道明心与气合未易可以言此不然只是说也

　　庚辰七月书云某自少时从罗先生学问彼时全不渉世故未有所入闻先生之言便能用心静处寻求至今淟泊忧患磨灭甚矣四五十年间毎遇情意不可堪处即猛省提掇以故初心未尝忘废非不用力而迄于今更无进步处常窃静坐思之疑于持守及日用尽有未合处或更有关键未能融释也向来尝与夏丈言语间稍无间因得一次举此意质之渠乃以释氏之语来相淘终有纎巧打讹处全不是吾儒气味旨意大段各别当俟他日相见剧论可知大率今人与古人学殊不同如孔门弟子羣居终日切磨又有夫子为之依归日用间相观感而化者甚多恐于融释而脱落处非言说可及也不然子贡何以谓夫子之言性与天道不可得而闻耶元晦更潜心于此勿以老迈为戒而怠于此道为望

　　所云见语録中有仁者浑然与物同体一句即认得西铭意旨所见路脉甚正宜以是推广求之然要见一视同仁气象却不难湏是理会分殊虽毫髪不可失方是儒者气象

　　又云便是日月至焉气象一段某之意只谓能存养者积久亦可至此若比之不违气象又迥然别也今之学者虽能存养知有此理然旦昼之间一有懈焉遇事应接举处不觉打发机械即离间而差矣虽存养熟理道明习气渐尔销铄道理油然而生然后可进亦不易也来谕以谓能存养者无时不在不止日月至焉若如此时却似轻看了也如何

　　某兀坐于此朝无一事若可以一来甚佳致千万意如此然又不敢必觊恐侍旁乏人老人或不乐即未可更须于此审处之某寻常处事毎值情意廹切处即以轻重本末处之似少悔吝愿于出处间更体此意

　　问性相近也习相逺也二程先生谓此言气质之性非性之本尹和靖云性一也何以言相近葢由习相逺而为言熹按和靖之意云性一也则正是言性之本万物之一源处所以云近但对逺而言非实有异品而相近也窃谓此说意稍浑全不知是否先生曰尹和靖之说虽浑全然却似没话可说学者无着力处恐须如二先生谓此言气质之性使人思索体认气质之说道理如何为有力尔盖气质之性不究本源又由习而相逺政要玩此曲折也

　　问太极动而生阳先生尝曰此只是理做已发看不得熹疑既言动而生阳即与复卦一阳生而见天地之心何异窃恐动而生阳即天地之喜怒哀乐发处于此即见天地之心二气交感化生万物即人物之喜怒哀乐发处于此即见人物之心如此做两节看不知得否先生曰太极动而生阳至理之源只是动静阖辟至于终万物始万物亦只是此理一贯也到得二气交感化生万物时又就人物上推亦只是此理中庸以喜怒哀乐未发已发言之又就人身上推寻至于见得大本达道处又滚同只是此理此理就人身上推寻若不于未发已发处看即何縁知之盖就天地之本源与人物上推来不得不异此所以于动而生阳难以为喜怒哀乐已发言之在天地只是理也今欲作两节看切恐差了复卦见天地之心先儒以为静见天地之心伊川先生以为动乃见此恐便是动而生阳之理然于复卦发出此一段示人又于初爻以颜子不逺复为言此只要示人无间断之意人与天理一也就此理上皆収摄来与天地合其徳与日月合其明与四时合其序与鬼神合其吉凶皆其度内尔妄测度如此未知元晦以为如何有疑更容他日得见剧论语言既拙又无文采似发脱不出也元晦可意会稍详之看理道通否

　　辛巳上元日书云昔尝得之师友绪余以谓学问有未惬适处只求诸心若反身而诚清通和乐之象见即是自得处更望勉力以此而已

　　承谕近日学履甚适向所耽恋不洒落处今已渐融释此便是道理进之效甚善甚善思索有窒碍及于日用动静之间有拂戾处便于此致思求其所以然者久之自循理尔

　　五十知天命一句三先生之说皆不敢轻看某寻常看此数句窃以谓人之生也自少壮至于老耄血气盛衰消长自不同学者若循其理不为其所使则圣人之言自可以驯致但圣贤所至处浅深之不同尔若五十矣尚昧于所为即大不可也横渠之说似有此意试一思索看如何

　　承録示韦斋记追往念旧令人凄然某中间所举中庸终始之说元晦以为肫肫其仁渊渊其渊浩浩其天即全体是未发底道理惟圣人尽性能然若如此看即于全体何处不是此气象苐此无甚气味尔某窃以谓肫肫其仁以下三句乃是体认到此逹天徳之效处就喜怒哀乐未发处存养至见此气象尽有地位也某尝见吕芸阁与伊川论中说吕以为循性而行无往而非礼义伊川以谓气味殊少吕复书云云政谓此尔大率论文字切在深潜缜宻然后蹊径不差释氏所谓一超直入如来地恐其失处正坐此不可不辨

　　某衰晚碌碌只如旧所恨者中年以来即为师友捐弃独学无助又渉世故沮困殆甚尚存初心有端绪之可求时时见于心目尔

　　壬午四月二十二日书云吾侪在今日止可于僻寂处草木衣食茍度此岁月为可他一切置之度外惟求进此学问为庶几耳若欲进此学须是尽放弃平日习气更鞭策所不及处使之脱然有自得处始是道理少进承谕应接少暇即体究方知以前皆是低看了道理此乃知觉之效更在勉之有所疑便中无惜详及庶几彼此得以自警也

　　壬午五月十四日书云承谕处事扰扰便似内外离絶不相该贯此病可于静坐时收摄将来看是如何便如此就偏着处理会久之知觉即渐渐可就道理矣更望勉之也

　　壬午六月十一日书云承谕仁一字条陈所推测处足见日来进学之力甚慰某尝以谓仁字极难讲说只看天理统体便是更心字亦难指说唯认取发用处是心二字须要体认得极分明方可下工夫仁字难说论语一部只是说与门弟子求仁之方知所以用心庶几私欲沉天理见则知仁矣如颜子仲弓之问圣人所以答之之语皆其要切用力处也孟子曰仁人心也心体通有无贯幽明无不包括与人指示于发用处求之也又曰仁者人也人之一体便是天理无所不备具若合而言之人与仁之名亡则浑是道理也来谕以谓仁是心之正理能发能用底二个端绪如胎育包涵其中生气无不纯备而流动生发自然之机又无顷刻停息愤盈发泄触处贯通体用相循初无间断此说推扩得甚好但又云人之所以为人而异乎禽兽者以是而已若犬之性牛之性则不得而与焉若如此说恐有碍盖天地中所生物本源则一虽禽兽草木生理亦无顷刻停息间断者但人得其秀而最灵五常中和之气所聚禽兽得其偏而已此其所以异也若谓流动发生自然之机与夫无顷刻停息间断即禽兽之体亦自如此若以为此理唯人独得之即恐推测体认处未精于他处便有差也又云须体认到此纯一不杂处方见浑然与物同体气象一叚语却无病又云从此推出分殊合宜处便是义以下数句莫不由此而仁一以贯之盖五常百行无往而非仁也此说大槩是然细推之却似不曽体认得伊川所谓理一分殊龟山云知其理一所以为仁知其分殊所以为义之意盖全在知字上用着力也谢上蔡语録云不仁便是死汉不识痛痒了仁字只是有知觉了了之体段若于此不下工夫令透彻即何縁见得本源毫髪之分殊哉若于此不了了即体用不能兼举矣此正是本源体用兼举处人道之立正在于此仁之一字正如四德之元而仁义二字正如立天道之阴阳立地道之柔刚皆包摄在此二字尔大抵学者多为私欲所分故用力不精不见其效若欲于此进歩须把断诸头路静坐黙识使之泥滓渐渐消去方可不然亦只是说也更熟思之

　　某幸得早从罗先生游自少时粗闻端绪中年一无佽助为世事淟汨者甚矣所幸比年来得吾元晦相与讲学于颓惰中复此激发恐庶几于晚境也何慰如之

　　封事熟读数过立意甚佳今日所以不振立志不定事功不成者正坐此以和议为名尔书中论之甚善见前此赦文中有和议处一条又有事廹许便宜从事之语盖皆持两端使人心疑也要之断然不可和自整顿纲纪以大义断之以示天下向背立为国是可尔此处更可引此又许便宜从事处更下数语以暁之如何某不能文不能下笔也封事中有少疑处已用贴纸贴出矣更详之明道语云治道在于修己责任求贤封事中此意皆有之矣甚善吾侪虽在山野忧世之心但无所伸尔亦可早发去为佳

　　谢上蔡语极好玩味盖渠皆是于日用上下工夫又言语只平说尤见气味深长今已抄得一本矣谨以奉内恐亦好看也

　　问熹昨妄谓仁之一字乃人之所以为人而异乎禽兽者先生不以为然熹因以先生之言思之而得其说复求正于左右熹窃谓天地生万物本乎一源人与禽兽草木之生莫不具有此理其一体之中即无丝毫欠剩其一气之运亦无顷刻停息所谓仁也（先生批云有有血气者有无血气者更体究此处）但气有清浊故禀有偏正惟人得其正故能知其本具此理而存之而见其为仁物得其偏故虽具此理而不自知而无以见其为仁然则仁之为仁人与物不得不同知人之为人而存之人与物不得不异故伊川夫子既言理一分殊而龟山又有知其理一知其分殊之说而先生以为全在知字上用着力恐亦是此意也（先生勾出批云以上文大概得之它日更用熟讲体认）不知果是如此否又详伊川之语推测之窃谓理一而分殊此一句言理之本然如此全在性分之内本体未发时看（先生抹出批云须是兼本体已发未发时看合内外为可）合而言之则莫非此理然其中无一物之不该便自有许多差别虽散殊错糅不可名状而纎微之间同异毕显所谓理一而分殊也知其理一所以为仁知其分殊所以为义此二句乃是于发用处该摄本体而言因此端绪而下工夫以推寻之处也盖理一而分殊一句正如孟子所云必有事焉之处而下文两句即其所以有事乎此之谓也（先生抹出批云恐不须引孟子说以证之孟子之说若以微言恐下工夫处落空如释氏然孟子之说亦无隐显精粗之间今録谢上蔡一说于后玩味之即无时不是此理也此说极有力）大抵仁字正是天理流动之机以其包容和粹涵育融漾不可名貎故特谓之仁其中自然文理密察各有定体处便是义只此二字包括人道已尽义固不能出乎仁之外仁亦不离乎义之内也然则理一而分殊者乃是本然之仁义（先生勾断批云推测到此一段甚宻为得之加以涵养何患不见道也甚慰甚慰）前此乃以从此推出分殊合宜处为义失之逺矣又不知如此上所推测又还是否更乞指教先生曰谢上蔡云吾常习忘以养生明道曰施之养则可于道则有害习忘可以养生者以其不留情也学道则异于是必有事焉勿正何谓乎且出入起居宁无事者正心待之则先事而迎忘则渉乎去念助则近于留情故圣人心如鉴所以异于释氏心也上蔡録明道此语于学者甚有力盖寻常于静处体认下工夫即于闹处使不着盖不曽如此用功也自非谢先生确实于日用处下工夫即恐明道此语亦未必引得出来此语録所以极好玩索近方看见如此意思显然元晦于此更思看如何唯于日用处便下工夫或就事上便下工夫庶几渐可合为己物不然只是说也某辄妄意如此如何如何

　　问熹又问孟子养气一章向者虽蒙曲折面诲而愚意竟未见一总会处近日求之颇见大体只是要得心气合而已故说持其志无暴其气必有事焉而勿正心勿忘勿助长也皆是紧切处只是要得这里所存主处分明则一身之气自然一时奔凑翕聚向这里来存之不已及其充积盛满睟面盎背便是塞乎天地气象非求之外也如此则心气合一不见其间心之所向全气随之虽加齐之卿相得行道焉亦沛然行其所无事而已何动心之有易曰直方大不习无不利而文言曰敬义立而徳不孤则不疑其所行也正是此理不审先生以为何如先生曰养气大概是要得心与气合不然心是心气是气不见所谓集义处终不能合一也元晦云睟面盎背便是塞乎天地气象与下云亦沛然行其所无事二处为得之见得此理甚好然心气合一之象更用体察令分暁路陌方是某寻常觉得于畔援歆羡之时未必皆是正理亦心与气合到此若髣髴有此气象一差则所失多矣岂所谓浩然之气耶某窃谓孟子所谓养气者自有一端绪须从知言处养来乃不差于知言处下工夫尽用熟也谢上蔡多谓于田地上面下工夫此知言之说乃田地也先于此体认令精审认取心与气合之时不倚不偏气象是如何方可看易中所谓直方大不习无不利然后不疑其所行皆沛然矣元晦更于此致思看如何某率然如此极不揆是与非更俟他日面会商量可也

　　问熹近看中庸鬼神一章窃谓此章正是发明显微无间只是一理处且如鬼神有甚形迹然人却自然有畏敬之心以承祭祀便如真有一物在其上下左右此理亦有甚形迹然人却自然秉彛之性才存主着这里便自见得许多道理参前倚衡虽欲顷刻离而遁之而不可得只为至诚贯彻实有是理无端无方无二无杂方其未感寂然不动及其既感无所不通濓溪翁所谓静无而动有至正而明达者于此亦可以见之不审先生以为何如先生曰此段看得甚好更引濓溪翁所谓静无而动有作一贯暁会尤佳中庸发明显微之理于承祭祀时为言者只谓于此时鬼神之理昭然易见令学者有入头处尔但更有一说若看此理须于四方八面尽皆収入体究来令有会心处方是谢上蔡云鬼神横渠说得来别这个便是天地间妙用须是将来做个题目入思虑始得讲说不济事又云鬼神自家要有便有要无便无更于此数者一并体认不可滞在一隅也某偶见如此如何如何

　　壬午八月九日书云此个气味为上下相咻无不如此者这个风俗如何得变某于此有感焉当今之时茍有修饬之士须大段涵养韬晦始得若一旦龃龉有所去就虽去流俗逺矣然以全体论之得失未免相半也使衰世之公子皆信厚湏如文王方得若未也恐不若且诵龟山与胡文定梅花诗直是气味深长也如何（龟山诗欲驱残臈变春风只有寒梅作选锋莫把踈英轻斗雪好藏清艳月明中右渚宫观梅寄康侯）韬晦一事尝验之极难自非大段涵养沈潜定不能如此遇事辄发矣亦不可轻看也如何如何

　　十月朔日书云承谕近日看仁一事颇有见处但乍喧乍静乍明乍暗仔细点检尽有劳攘处详此足见潜心体认用力之效盖湏自见得病痛窒碍处然后可进因此而修治之推测自可见甚慰甚慰孟子曰夫仁亦在乎熟之而已乍明乍暗乍喧乍静皆未熟之病也更望勉之至祝至祝

　　癸未五月二十三日书云近日涵养必见应事脱然处否须就事兼体用下工夫久久纯熟渐可见浑然气象矣勉之勉之

　　答问下

　　李延平初间也是豪迈底人到后来也是磨琢之功在乡若不异扵常人乡曲以上底人只道他是个善人他也畧不与人说待问了方与说

　　罗仲素先生严毅清苦殊可畏李先生终日危坐而神彩精朗畧无隤堕之气

　　问延平先生言行曰他却不曽著书充养得极好凡为学也不过是恁地涵养将去初无异议只是先生睟面盎背自然不可及

　　明道教人静坐李先生亦教人静坐看来须是静坐始能収敛罗仲素都是着实仔细去理会李先生气象好熹初为学全无见成规矩这邉也去理会寻讨那邉也去理会寻讨后来见李先生较说得有下落更缜宻

　　李先生说人心中大叚恶念却易制伏最是那不大段计利害乍往乍来底念宪相续不断难为驱除今看得来是如此

　　或问近见廖子晦言今年见先生问延平先生静坐之说先生颇不以为然不知如何曰这事难说静坐理会道理是不妨只是讨要静坐则不可理会得道理明透自然是静今人都是讨静坐以省事则不可尝见李先生说旧见罗先生说春秋某心尝疑之以今观之是如此盖心下热闹如何看得道理出须静方看得出所谓静坐只是打迭得心下无事则道理始出道理既出心下愈明静矣

　　行夫问李先生谓常存此心勿为事物所胜先生答之（云云）顷之复曰李先生涵养得自是别真所谓不为事物所胜者古人云终日无疾言遽色他真个是如此寻常人去近处必徐行出逺处行必稍急先生去近处也如此出逺处亦只如此寻常人呌一人呌之一二声不至则声必厉先生呌之不至声不加于前也又如坐处壁间有字某毎常亦湏起头一看若先生则不然方其坐时固不看也若是欲看则必起就壁下视之其不为事物所胜大率若此常闻先生后生时极豪迈一饮必数十杯醉则好驰马一骤三二十里不回后来却收拾得恁地醇粹所以难及

　　问先生所作李先生行状云终日危坐以验夫喜怒哀乐之前气象为如何而求所谓中者与伊川之说若不相似曰这处是旧日下得语太重今以伊川之语格之则其下工夫处亦是有些子偏只是被李先生静得极了便自见得是有个觉处不似别人今终日危坐只是且收敛在此胜如奔驰若一向如此又似坐禅入定

　　淳问延平欲扵未发之前观其气象此与杨氏体验扵未发之前者异同如何曰这个亦有些病那体验字是有个思量了便是已发若观时恁着意看便也是已发问此体验是着意观只恁平常否曰此亦是以不观观之

　　或问延平先生何故验于喜怒哀乐未发之前而求所谓中曰只是要见气象陈后之曰持字良久亦可见未发气象曰延平即是此意若一向这里又差从释氏去李先生云舜之所以能使瞽瞍底豫者尽事亲之道共为子职不见父母之非而已昔罗先生语此二句只为天下无不是底父母

　　不以道得富贵不处不以道得贫贱不去是说处这事君子去仁恶乎成名是主宰处终食造次颠沛是操存处李先生说得好

　　旧曽问李先生颜子非助我者处李先生云颜子扵圣人根本有黙契处不假枝叶之助也如子夏乃枝叶之助

　　问洒扫应对是其然必有所以然者如何曰所以然者亦只是理也惟穷理则自知其皆一致此理惟延平之说在（或问格物中）与伊川差合虽不显言其穷理而皆体此意吾与回言终日章集注载李先生之说甚分明

　　问李先生谓颜子扵圣人体段已具体叚二字莫只是言个模様否曰然

　　孟子养气一章李先生曰配是衬贴起来又曰若说道衬贴却是两物气与道义只是一滚发出来后来思之一滚发出来说得道理好衬贴字却说得配字极亲切必有事焉而勿正心勿忘勿助长熹旧日理会道理亦有此病后见李先生说病去圣经中求义遂刻意经学推见实理始信前日诸人之误也

　　李先生说一步是一步如说仁者其言也讱熹当时为之语云圣人如天覆万物（云云）李曰不要如是广说湏穷其言也讱前头如何要得一进步处

　　必有事焉由此可至君子三变改过迁善由此可至所过者化李先生说

　　熹旧见李先生时说得无限道理也曽去学禅李先生云汝恁地悬空理会得许多而面前事却又理会不得道亦无幽妙只在日用间着实做工夫处理会便自见得后来方晓得他说故今日不至无理会耳

　　李先生尝云人之念虑若是于显然过恶萌动此却易见易除却怕扵匹似间底事爆起来纒绕思念将去不能除此尤害事

　　延平先生尝言道理湏是日中理会夜里却去静坐地思量方始有得熹依此说去做真个是不同

　　李先生云书不要点看得更好

　　李先生言事虽纷纭须还我处置

　　熹少时亦曽学禅只李先生极言其不是后来考究毕竟佛学无是处

　　李先生当时说学已有许多意思只为说敬字不分明所以许多时无捉摸处

　　辟佛者皆以义利辩之此是第二义及见李先生之言初亦信未及且理会学问看如何后渐见其非

　　李先生说横渠说不湏看非是不是只是恐先入了费力向时诸前辈毎人各是一般说话后见李先生较说得有下落说得较缜宻

　　仁字心字亦湏畧有分别始得记得李先生说孟子言仁人心也不是将心训仁字此说最有味试思之

　　吕与叔论民可使由之处意思极好昔侍李先生论近世儒佛杂学之弊因引其说先生亦深然之凡百但以此等意思存之便自平实

　　李文名侗师事罗仲素先生罗尝见伊川后卒业龟山之门深见称许其弃后学久矣李文独深得其阃奥经学纯明涵养精粹延平士人甚尊事之请以为郡学正虽不复应举而温谦悫厚人与之处久而不见其涯郁然君子人也先子与之游数十年道谊之契甚深

　　中和二字皆道之体用旧闻李先生论此最详后来所见不同遂不复致思今乃知其为人深切然恨己不能尽记其曲折矣如云人固有无所喜怒哀乐之时然谓之未发则不可言无主也又云致字如致师之致又如先言慎独然后及中和此意亦尝言之但当时既不领畧后来又不深思遂成蹉过孤负此翁耳

　　熹记顷年汪端明说沈元用问尹和靖伊川先生易传何处最切要尹云体用一源显微无间此是最切要处后举问李先生先生曰尹说固好然湏是看得六十四卦三百八十四爻都有下落处方始说得此话若学者未曽子细理会便与他如此说岂不误他余闻之悚然始知前日空言无实全不济事自此读书益加详细

　　熹自延平逝去学问无分寸之进汩汩度日无朋友之助未知终何所归宿春秋工夫未及下手而先生弃去然尝畧闻其一二以为春秋一事各是发明一例如看风水移步换形但以今人之心求圣人之意未到圣人洒然处不能无失耳此亦可见先生发明之大旨也

　　李先生曰受形天地各有定数治乱穷通断非人力惟当守吾之正而已然而爱身明道修已俟时则不可一日忘于心此圣贤传心之要法或者放肆自佚惟责之人不责之已非也

　　李先生曰阴阳之精散而万物得之凡丽扵天附扵地列扵天地之两间聚有类分有群生者形者色者莫不分系于阴阳

　　又曰阳以燥为性以奇为数以刚为体其为气炎其为形圎浮而明动而吐皆物扵阳者也阴以湿为性以耦为数以柔为体其为气凉其为形方沈而晦静而翕皆物扵阴者也

　　李先生曰动静真伪善恶皆对而言之是世之所谓动静真伪善恶非性之所谓动静真伪善恶也惟求静于未始有动之先而性之静可见矣求真于未始有伪之先而性之真可见矣求善扵未始有恶之先而性之善可见矣

　　李先生曰虚一而静心方实则物乗之物乗之则动心方动则气乗之气乗之则惑惑斯不一矣则喜怒哀乐皆不中节矣

　　思索义理到纷乱窒塞处湏是一切扫去放教胸中空荡荡地了却举起一看便自觉得有下落处向见李先生曽如此说来今日方真实验得

　　旧见李先生说理会文字须令一件融释了后方便理会一件融释二字下得极好此亦伊川所谓今日格一件明日又格一件格得多后自脱然有贯通处此亦是他真曽经厯来便得如此分明今若一件未能融释而又欲理会一件则第二件又不了推之万事事事不了何益

　　人若着些利害便不免开口告人却与不学之人何异向见李先生说若大段排遣不去只思古人所遭患难有大不可堪者以自比则亦可以少安矣始者甚卑其说以为何至如此后来临事却觉有得力处不可忽也昔闻延平先生之敎以为为学之初且当常存此心勿为他事所胜凡遇一事即当且就此事反复推寻以究其理待此一事融释脱落然后循序少进而别穷一事如此既久积累之多胸中自当有洒然处非文字言语之所及也详味此言虽其规模之大条理之密若不逮于程子然其工夫之渐次意味之深切则有非他说所能及者惟尝实用力于此者为能有以识之未易以口舌争也（格庵赵氏曰程子言若一事穷未得且别穷一事延平则言且就一事推寻待其融释脱落然后另穷一事其言不同葢程子以人心各有明处有暗处若就明处推去则易为力非为一事未穷得而可贰以二参以三也若延平则专为不能主一者之戒）

　　李先生居处有常不作费力事所居狭隘屋宇卑小及子弟渐长逐间接起又接起厅屋亦有小书屋然甚齐整潇洒安物皆有常处其制行不异于人亦常为任希纯敎授延入学作职事居常无甚异同頺如也真得龟山法门亦尝议龟山之失

　　李先生不著书不作文頺然若一田夫野老

　　正蒙知言李先生极不要人传冩及看旧尝看正蒙李甚不许然李终是短于辨论邪正葢皆不可无无之即是少博学详说工夫也

　　李先生之学云常在目前只在戒谨不睹恐惧不闻便自然常存颜子非礼勿视听言动正是如此

　　熹初师屏山籍溪自见于此道未有所得乃见延平

　　熹赴同安任时年二十四五矣始见李先生曽与他说禅李先生只说不是却倒疑李先生理会此未得再三质问李先生为人简重却不甚会说只敎看圣贤言语熹意中道禅亦自在且将圣人书来读日复一日觉得圣贤言语渐渐有味回看释氏之说渐渐破绽鏬漏百出

　　李先生云頼天之灵常在目前如此安得不进盖李先生为黙坐澄心之学持守得固龟山之学以身体之以心验之从容自得于燕闲静一之中李先生之学出于龟山源流是如此

　　李先生敎学者于静中看喜怒哀乐未发之气象为如何伊川谓即思即是已发道夫谓李先生之言主于体认程先生之言专在涵养其大要实相表里

　　旧见李先生常说少从师友幸有所闻中间无讲习之助几成废坠然頼天之灵此个道理只常在心目间未尝敢忘此可见其持守之功矣然则所见安得而不精所养安得而不熟邪

　　学者须常令胸中通透洒落恐非延平先生本意此说甚善大扺此个地位乃是见识分明涵养纯熟之效从真实积累功用中来不是一旦牵强着力做得洒落两字本是黄太史语后来延平先生拈出亦是且要学者识个深造自得底气象以自考其所得之浅深

　　熹蚤从延平李先生学受中庸之书求喜怒哀乐未发之旨未达而先生没闻张敬夫得衡山胡氏学则往从而问焉敬夫告余以所闻亦未之省也暇日检故书得当时往还书藁一编题曰中和旧说独恨不得奉而质诸李氏之门然以先生之所已言者推之知其所未言者其或不逺矣

　　熹生十有四年而先君子弃诸孤遗命来学于籍溪胡公先生草堂屏山二刘先生之门先生饮食敎诲之皆无不至而屏山独尝字而祝之曰木晦于根舂容华敷人晦于身神明内腴后事延平李先生先生所以敎熹者葢不异乎三先生之说而其所谓晦者则犹屏山之志也

　　通书者濓溪夫子之所作也熹自蚤岁即幸得其遗编而伏读之初葢茫然不知其所谓而甚或不能以句壮岁获游延平先生之门然后始得闻其说之一二比年以来潜玩既久乃若粗有得焉

　　往年误欲作文近年颇觉非力所及遂已罢去不复留情其间颇觉省事讲学近见延平李先生始畧窥门户而疾病乗之未知终得从事于斯否耳大概此事以涵养本原为先讲论经旨特以辅此而已

　　李先生意只是要得学者静中有个主宰存养处

　　李先生敎人大扺令于静中体认大本未发时气象分明即处事应物自然中节此乃龟山门下相传指诀

　　附录

　　罗先生与陈黙堂书曰承喻圣道甚微有能于后生中得一个半个可以与闻于此庶几传者愈广吾道不孤又何难之不易也从彦闻尊兄此言犹着意询访近有后生李愿中者向道甚鋭曽以书求敎趋向大扺近正谩录其书并从彦所作小诗呈左右未知以为然否（勉李愿中诗五首已见罗豫章先生集）

　　陈渊答李先生书云仲素晦迹求志人罕知者吾友独能自拔流俗而师尊之其为识虑岂浅浅者所能窥测圣学无穷得其门者或寡况堂奥乎孔子之门从游者三千独得颜子为殆庶又不幸短命道之难也如此

　　文公强志博见凌高厉空自受学于李先生退然如将弗胜于是敛华就实反博归约

　　文公学靡常师出入于经传泛滥于释老自受学于李先生洞明道要顿悟异学之非专精致诚剖微穷深昼夜不懈至忘寝食而道统之传始有所归矣

　　文公常言自见李先生为学始就平实乃知向日从事于释老之说皆非

　　延平于韦斋为同门友先生归自同安不逺数百里徒歩往从之延平称之曰乐善好义鲜与伦比又曰颕悟絶人力行可畏其所论难体认切至自是从游累年精思实体而学之所造者益深矣

　　罗博文云延平先生之传乃某伯祖仲素先生之道河洛之学源流深逺

　　陈渊语孟师说跋有曰孟子饥者甘食渇者甘饮与人能无以饥渇之害为心害则不及人不为忧矣仲素思之累日疏其义以呈龟山龟山云此说甚善但更于心害上一着猛省留意则可以入道矣今日李君愿中以其遗书质予其格言要论自为一家之书阅其学益进诵其言益可喜信乎自心害而去之也自仲素之亡传此书者絶少非愿中有志于吾道其能用心如此专乎刘将孙跋豫章藁曰考亭朱氏出延平李氏延平李氏出豫章罗氏今朱氏之书满天下延平豫章之遗言绪论未有闻者将孙一来延平适兵革之后慨然求之耆旧间久乃得延平答问其词语浑朴皆当以三隅反者且自谓不能发挥以文又久之得豫章家集又非延平比愚于是益信二先生之所以上接伊洛而下开考亭者初不在于言也（按豫章集此跋后有元贞第二春廿有二日庐陵后学刘将孙手书　刘公系延平敎授也）

　　李先生行状节录

　　初龟山先生倡道东南士之游其门者甚众然语其潜思力行任重诣极如罗公者葢一人而已先生既从之学诵讲之余危坐终日以验夫喜怒哀乐未发之前气象为何如而求所谓中者若是者葢久之而知天下之大本真有在乎是也葢天下之理无不由是而出既得其本则凡出于此者虽品节万殊曲折万变莫不该摄洞贯以次融释而各有条理如川流脉络之不可乱大而天地之所以高厚细而品类之所以化育以至于经训之微言日用之小物折之于此无一不得其衷焉由是操存益固涵养益熟精明纯一触处洞然泛应曲酬发必中节

　　又尝曰学者之病在于未有洒然氷解冻释处纵有力持守不过茍免显然悔尤而已若此者恐未足道也又尝曰今人之学与古人异如孔门诸子羣居终日交相切磨又得夫子为之依归日用之间观感而化者多矣恐于融释而脱落处非言说所及也不然子贡何以言夫子之言性与天道不可得而闻也邪

　　墓志铭节录

　　元晦之为人应宸所畏也审于择善严于卫道遗佚穷困而不以外物易其所守之锱铢其事先生久益不懈以为每一见则所闻必益超絶葢其上达不已日新如此也应宸守福唐闻先生之言行于元晦为详他日移书屈致先生不予鄙惠然来临庻几闻所未闻焉至三日方坐语忽疾作而已不救矣其孙护丧以归将以二年八月庚申葬于所居山之左而以铭见属应宸于先生虽不获从容敬请以毕其所欲见之志而其景慕之诚非茍然者

　　祭李延平先生文（朱文公撰）

　　道丧千载两程勃兴有的其绪龟山是承龟山之南道则与俱有觉其徒望门以趋惟时豫章传得其宗一箪一瓢凛然高风猗欤先生早自得师身世两忘惟道是资精义造约穷深极微冻解氷释发于天机干端坤倪鬼秘神彰风霆之变日月之光爰暨山川草木昆虫人伦之正王道之中一以贯之其外无余缕析毫差其分则殊体用混圆隐显昭融万变并酬浮云太空仁孝友弟洒落诚明清通和乐展也大成婆娑邱林世莫我知优哉游哉卒岁以嬉迨其季年德盛道尊有来抠衣发其蔽昏侯伯闻风拥篲以迎大本大经是度是程税驾云初讲义有端疾病乗之医穷技殚又曰嗟惟圣学不絶如线先生得之既厚以全进未获施退未及传殉身以没孰云非天熹也小生丱角趋拜恭惟先君实共源派誾誾侃侃敛袵推先氷壶秋月谓公则然施及后人敢渝斯志从游十年诱掖谆至春山朝荣秋堂夜空即事即理无幽不穷相期日深见励弥切蹇歩方休鞭绳已掣安车暑行过我衡门返斾相遭凉秋已分熹于此时适有命召问所宜言反复敎诏最后有言吾子勉之凡兹众理子所自知奉以周旋幸不失坠归装朝严讣音夕至失声长号泪落悬泉何意斯言而诀终天

　　挽李先生诗

　　河洛传心后毫厘复易差淫辞方眩俗夫子独名家本本初无二存存自不邪谁知经济业零落旧烟霞

　　其二

　　闻道无余事穷居不计年箪瓢浑谩兴风月自悠然洒落濓溪句从容洛社篇平生行乐地今日但新阡

　　其三

　　岐路分南北师门数仭髙一言资善诱十载笑徒劳斩板今来此怀经痛所遭有疑无与析挥泪首频搔

　　备考

　　后学赵氏师夏撰先生文集序曰延平李先生之学得之仲素罗先生罗先生之学得之龟山杨先生龟山葢伊洛之高弟也先生不特以得于所传授者为学其心造之妙葢有先儒之所未言者今观此编与行述之所纪智者观之当见之矣始我文公朱先生之先人吏部公与延平先生俱事罗先生为道义之交故文公先生于延平为通家子文公幼孤从屏山刘公学问及壮以父执事延平而已至于论学葢未之契而文公毎诵其所闻延平亦莫之许也文公领簿同安反复延平之言若有所得者于是尽弃所学而师事焉则此编所录葢同安既归之后也文公先生尝谓师夏曰余之始学亦务为儱侗宏阔之言好同而恶异喜大而耻于小于延平之言则以为何为多事若是天下之理一而已心疑而不服同安官余以延平之言反复思之始知其不我欺矣葢延平之言曰吾儒之学所以异于异端者理一分殊也理不患其不一所难者分殊耳此其要也今文公先生之言行布满天下光明俊伟毫厘必辨而有以会其同曲折致详而有以全其大所谓致广大而尽精微极高明而道中庸本末兼举细大不遗而及门之士亦各随其分量有所依据而笃守循序而渐进无凭虚蹈空之失者实延平先生一言之绪也世之学者其尊信文公之道者则以为聪明絶世故其探讨之微有不可及至于不能无疑者则又以为其学出于性习之似得之意好之偏而已而不知师弟子之间离合从违之际其难也如此呜呼此葢为千古计也岂容有一毫曲徇茍合相为容悦之意哉北海王耕道旧读此书而悦之摄郡姑孰取之刋之郡斋以畀学者其惠宏矣师夏赞贰于此因得述其所闻于后以告同学者葢丙辰夏夜之言也幸贳其僣嘉定甲戌三月望日后学赵师夏谨识

　　黄东发先生日抄读延平先生集曰按程门高弟如谢上蔡杨龟山末流皆不免畧染禅学惟尹和靖坚守不变其后龟山幸三传而得朱文公始裒萃诸家而辨折之程门之学因以大明故愚所读先儒诸书始于濂溪终于文公所传之勉斋以究正学之终始焉次以龟山上蔡以见其流虽异而源则同焉又次以和靖以见源虽异而其流有不变者焉次以横浦三陆以见其源流之益别焉然上蔡龟山虽均为畧染禅学而龟山传之罗仲素仲素传之李延平延平亦主澄心静坐乃反能救文公之几陷禅学一转为大中至正之归致知之学豪厘之辨不可不精葢如此故又次延平于此以明心学虽易流于禅而自有心学之正者焉此书文公所亲集延平之学以涵养为功夫以常在心目之间为效验以脱然洒落处为超诣之地文公之问多本论语多先孝弟此皆学者所当熟味序此书者廖徳明载文公之言谓先生隐■〈尸外立内〉不仕燕间体察黙而成之非他人能及若夫经纶天下之大经措诸事业时有劳逸之殊遇故二程因发明敬字合内外贯动静敬附录云

　　明蔡松庄元伟考徳录曰喜怒哀乐未发之中与发而中节之和是戒惧慎独后养成心体如此李延平先生是如此说朱子章句不从其说后来累悔不及改正谓孤负此翁今当以延平之说为定

　　国朝孙夏峰竒逢曰人固有无喜怒哀乐之时然中无所主冥然不灵与醉夣何异固不可谓之未发未发谓中发而中节谓和非戒惧慎独之后焉能有此中和乎延平以此指授晦翁其所陶铸深矣

　　国朝魏贞庵裔介曰后世之学者葢亦习于格物穷理之说主敬修身之言然于大本之卓然者未能有见则沈潜渊黙之中既失所以自养而浮游怠惰之气遂无所以胜之此所以遇物而为物所乘处事而为事所纷发而不能中节舛错丛脞其端皆起于此也李延平受学于罗仲素罗仲素受学于杨龟山龟山则伊洛之高弟也其学问源流固已有所自矣至其所谓学者则惟在静中看喜怒哀乐未发前气象而求所谓中呜呼中者何即所谓天命之性也天命之性不可见故于喜怒哀乐未发时验之此时情欲不萌思虑未动而天之所以与我者固浑然其全偹于此体认涵养主宰岂语言文字之所及乎朱元晦曰先生之学云尝在目前只是戒谨不睹恐惧不闻便自然常存颜子非礼勿视听正是如此而又曰吾儒之所以异于异端者理一而分殊也理不患其不一所难者分殊耳即此二段见先生之学内而不遗乎外隐而不遗乎显有得于形下形上之一致道心人心之密几也夫以朱元晦豪杰之才圣贤之质犹尝泛滥于诸家出入于佛老而延平有以正之后来考究乃渐见其非是元晦之所以为大儒者延平成之也延平之功顾不伟哉王氏云颜子没而圣人之学亡夫圣学岂遂亡也由延平澄心体认天理之说求之则颜子之不逺复无祗悔不迁怒不贰过之学或庶几焉

　　又曰佛氏者流着有心经于诸经之中自尊为无上妙义然不过大易艮卦彖辞艮其背不获其身行其庭不见其人之说葢于人心之危者似已絶其几矣而于道心之微者未尝有所窥也人心情也道心性也惟精惟一以执厥中则道心之微者不杂于人心之危矣佛氏但言心而不知性彼防其心之变则以为五蕴皆空圣贤言心而必言性黙察其心之理则以为五性皆实实而未尝不虚则喜怒哀乐之未发谓之中之谓也虚而未尝不实则发而皆中节谓之和之谓也易曰天下何思何虑天下同归而殊途一致而百虑天下何思何虑易无思也无为也寂然不动感而遂通天下之故此可谓善于形容中体者矣李延平之观喜怒哀乐未发气象朱元晦以为龟山门下相传指诀夫岂徒观其气象而已哉正观其天下之大本耳观其上天之载无声无臭者耳由是以戒惧慎独存天理遏人欲是之谓上达之超诣也而岂空观者流哉或曰延平但言观未发子今益之以戒惧慎独岂延平之学高而有所遗与曰非也延平答元晦曰常存此心勿为他事所胜即欲虑非僻之念自不作矣孟子有夜气之说更熟味之当见涵养用力处也于涵养处着力正是学者之要观此语则涵养省察之说延平未有所遗而元晦之得力于延平固昭然可考矣

　　先文贞公观澜录曰延平学于豫章豫章学于龟山屏山白水籍溪则韦斋托孤朱子禀学焉然其终身诵说师承列为七贤而释奠于精舍延平一人而已诵其诗读其书则诸子高而延平卑也故道以切近精实为至又榕村语录曰延平受学罗仲素仲素受学于龟山朱子于杨罗皆有微辞独延平无间然沧洲精舍祀七人周程张邵司马及延平意可见已

　　承议郎罗宗礼先生博文

　　罗博文字宗礼一字宗约祖畸太常博士从祖为仲素先生博文用祖荫补将仕郎福州司戸叅军再调静江府观察支使时秦桧用事士大夫以忤意窜斥南来道出府下者博文皆善遇之至竭廪奉鬻衣服以济其乏改知瑞金县始至岁歉先事储偹及饥发粟赈赡躬亲厝置又推其余以及旁县县故多盗计获渠魁数人寘诸法在官余九月会张魏公都督江淮辟为干办公事以嗣位恩转通直郎赐五品服使募兵江西又籴建康皆有成绩得知和州未上而吏部侍郎汪公应辰制置全蜀辟为叅议官汪既虚心好问博文亦推诚启告成都之政遂最天下博文之助为多尝以致遗钱不得辞却蓄之公帑取二程遗文与他名臣论奏纂述之可垂世者募工锓板横渠张子之家避地流落贫不自振为言汪公延置府学士大夫游宦贫不能归或不幸死不克葬者皆出俸金以振业之累迁承议郎秩满自请奉祠得管台州崇道观卒朱晦庵为撰行状曰公资禀和粹沉静寡欲处已待人一主诚敬闻人之善称慕如不及视人患难困乏如切其身经营周救必尽其力闻天下士有一言一行之几乎道至或千里求之尝从同郡李愿中先生游闻河洛所传之要多所发明于是喟然叹曰儒佛之异无他公私之间耳由是沛然自信其守益坚其亦受学于李先生之门先生为某道公之为人甚详其于从辟江淮也喜而言曰张公高明闳大有余而宗礼以精密详练佐之募府无过事矣时某未识公也及先生没乃获从公游而得其志行之美然后益信先生为知人然公自是入蜀相望数千里日夜望公之还得复相与讲其旧学而公乃以丧归惜其不及大为时用又伤吾道不幸而失此人焉所编有延平语录黄氏震曰此书本名钦佩録然其所载多高深闲又造语如诸子之立论者视朱文公所编答问似不同云（朱子文集　延平府志）

　　御史李先生信甫

　　李信甫名友谅以字行文靖侗次子同兄友直登绍兴二十七年进士第厯监察御史出知衢州善政善教不沗家学擢广东宪以特立不容罢去以下家学（闽书　延平府志） 

　
闽中理学渊源考卷六

　

　　

　　广平府知府李清馥 撰

　　○崇安刘氏家世学派（世住崇安之五夫号东族）

　　按崇安建阳刘氏合二族实伯仲分派也二族以忠名世者得五人世称为五忠云考是时剑建间宻迩京室故家旧俗懐仁思而伸义愤者惟以三纲不振为深耻故其平昔家庭之际所告戒训励者孰有大于君臣之际乎忠显公之使金营是二帝未北狩之时也乃能不辱朝廷卒之子孙族姓皆能以忠悃翊卫王家鞠躬臣节而屏山草堂二先生又以师资付授紫阳以圣贤之学相砥砺此其学问源流所以夐出于侪辈也今附滕氏佑五忠堂记于后以备参考焉

　　刘圣仕先生民先

　　刘民先字圣仕崇安人屏山先生叙其世谱畧云刘居建之潭溪九世余二百年矣其初京兆人唐僖宗时有为将军者岁久名逸五季乱时有讳庸者南逰于此爱其形胜因家焉（按熊勿轩撰刘氏族谱序谓庸即金吾上将军翔所出）今推为始祖以其近可考也荡拓焚拂以启山林二世而庐室完三世而田畴辟庸生光信光信生玉玉生文广文广生朝议公太素于是崇礼文笃经术谨逰从厚风化识者知其后必大云民先即朝议公子也敦谨有行从安定胡先生受春秋学晚以累举得官归家教授学者至数百人作一枝堂潭溪之上与弟民觉奉母以终余年既塟庐墓日夜哀悲乡评尚之子韐韡韫（闽书　刘屏山集　朱子文集）

　　刘莘材先生民觉

　　刘民觉字莘材朝议次子也为人淳朴谦厚恪绍前修早自知名正奉逰学时普宁暨夫人老矣民觉尝留侍以故不遑科举之事夫人年九十六而卒民觉始终孝养敬不弛颜乡评尚之耋老聚而请曰非公孰为吾党指南民觉据师席二十余年毓英导秀多所成就忠显之守会稽长乐尝迎民觉就养欲请于朝官之民觉曰衰朽那复有此意其恬旷自适世网莫之能撄也年八十四卒后屛山为表其墓（刘屏山撰墓表）

　　忠显刘仲偃先生韐

　　刘韐字仲偃绍圣元年进士调丰城尉岁饥多盗他邑率以捕杀希赏韐曰此饥民救死耳率豪右赈济多所全活歴陜西转运使摄帅鄜延夏人攻振武韐出竒兵捣之解其围乞祠起知越州方腊陷衢婺越大震官吏悉遁韐曰吾当与城存亡冦至城下击败之河北盗起韐守真定单骑赴镇招谕贼首柴宏时金人方谋南牧韐谍得实阴治城守以待变金人治梯冲设围示欲攻击韐发强弩射之金人知不可胁竟退钦宗善之拜资政殿学士充河北河东宣抚副使太原陷召入为京城四壁守御使宰相沮罢之初敌之入真定也父老号呼曰使刘资政在镇岂有此敌益知韐名及京城不守必欲得之宰相绐以割地遣韐使金营金人素知其名命仆射韩正馆之僧舍正曰国相知君今用君矣韐曰偷生以事二姓死不为也金人退即手书片纸召指使持归报诸子沐浴更衣酌巵酒而缢颜色如生金人叹其忠瘗之寿圣寺西岗上遍题窓壁识其处年六十一建炎元年赠资政殿大学士谥忠显韐庄重寛厚寡言笑与人交谦恭若有所畏至临大事则毅然不可夺累歴大藩事无巨细必亲临之为政爱人出于诚心求民瘼如去已病小民犯罪或越法纵舍至大奸则立断不疑军中家报有曰今日边鄙多事只得尽忠死节余不足言其素如此靖康死难之臣葢韐为尤着云子子羽子翼子翚按翱之裔孙名颌者收峒寇有功谥忠简名纯者死邵武冦立庙封忠烈韐子子羽谥忠定孙珙谥忠肃故世号五忠刘氏云（通志　闽书）

　　郡守刘仲固先生韫

　　刘韫字仲固以门荫入仕歴倅三州典二郡皆有声后以朝散大夫致仕筑室县南有台榭花木之胜自号秀野与刘子翚朱元晦诸贤倡酬甚多时人谓之吟龙子子翔丞浏阳秩满不仕亦能诗有父风时人谓之词虎

　　忠定刘彦修先生子羽

　　刘子羽字彦修韐长子以荫补官韐帅浙江子羽年二十五佐以主管机宜文字用羸卒数百破方腊数十万众全其城歴知池州改秦州未行髙宗召赴行在除枢宻院简详文字建炎三年大将范琼拥强兵跋扈不臣与枢宻院事张浚宻谋诛之浚宣抚川陜遂辟为参议军事至秦州立幕府节度五路诸将规以五年而后出师明年金人窥江淮甚急浚欲合五路兵进挠之子羽諌不听比至富平与金人战败绩力言当留兴州以安闗蜀收集散亡分布险隘坚壁固垒观衅而动庶几可以补前愆而赎后悔浚然之而诸将无敢行者子羽即单骑就道至秦州召诸亡将诸将闻命大喜悉来会命忠州防御使吴玠栅和尚原守大散闗而分兵守险金人知有备引去会秦凤金房二镇皆饥镇帅吴玠王彦皆愿得子羽守汉中浚乃承制拜子羽利州路经畧使兼知兴元府既至通商输粟二镇获安除寳文阁直学士金人复攻金州彦失守退保石泉子羽急移兵守饶风闗驰告玠列营以拒金金人从间道绕出玠后玠不能支遽还汉中全蜀大震玠邀子羽俱去子羽固持不可留玠先栅定军山以守玠不从子羽不得已退守三泉从兵不满三百乃筑垒于潭毒山上储粟十余万石积石数十百万数日候骑报敌军且至即下令蓐食迟明上马先至战地前当山角据胡床坐诸将泣请曰此非待制坐处子羽慷慨语曰将死于此诸将皆奋会敌乏食亦引去子羽与玠引兵合击之堕溪谷死者不可胜计其余众不能自拔降者十数栅敌之丧失莫甚于此是时金人主兵用事者计必取蜀以窥东南其选募战攻不遗余力惟时为必守计者惟子羽与浚协心戮力毅然以身当兵冲将士感激争奋全蜀卒赖以安四年坐富平之役与浚俱罢寻为言者所论责贬单州团练副使白州安置吴玠始为禆将未知名子羽独竒之荐于浚至是玠上疏讼子羽功请纳节赎罪得复原官提举江州太平观复为集英殿修撰知鄂州未几召公赴阙使谕指西师且察边备虚实子羽还奏敌未可图宜益治兵广营田以俟机会时又方议易置淮西大将且以其兵属子羽子羽复以为不可遂以亲老乞郡乃以徽猷阁待制知泉州已淮西军乱议者反谓子羽实使然不责无以系叛将南归之望遂以散官安置漳州十一年以张浚荐复原官知镇江府兼沿江安抚使建议清野徙淮东人于镇江抚以恩信兵民杂居无敢相侵者十二年复待制进爵子益封二百户竟以不附秦桧和议奉祠归卒赠少傅谥忠定子羽平生慷慨厉节有忘身徇国之忠众人惶惑失措子羽色愈厉气愈劲遇事立断凛不可犯料敌决胜虽古名将不能过之至其为政爱民礼士敦尚教化摘奸发伏不畏强御而天性孝友接人乐易开心见诚豁然无纎芥滞吝意好贤乐善轻财喜施于姻亲旧故贫病困阨之际尤孜孜焉朱文公尝称子羽在川陜虽盛寒必侵晨着单衣汗衫入教场射箭三百率以为常又言幼常侍侧宾客满座见其目览书册耳听指授口供应对手答书疏顷刻之间五官并用百函俱发并无差错真人杰也子珙（通志　建宁府志　朱子撰刘公神道碑　名臣传）

　　郡守刘彦礼先生子翼

　　刘子翼字彦礼少精敏力学用荫补承务郎调秀州司録时朝廷割地议和遣人持诏取河北监司分画地界韐镇真定称诏拒之靖康元年韐遣子翼入奏事赐对延和殿钦宗见子翼进止闲雅因而受知未几除江西转运使司歴转宣议郎建州熊志宁范汝为相继叛有旨除子翼知建州道路梗塞或劝子翼从王师航海进子翼曰不可乃单车自崇安入贼方栖山守险所在屯布子翼﨑岖行贼营以诚信谕之曰汝辈诖误及此今王师且至若能自新释兵归农太守能活汝不然悔无及贼皆曰我辈生矣罗拜去王师寻下多所俘获子翼分别善恶纵释之贼首逸去子翼设方略购获之寻知南剑州蠲减科敛一新郡治绍兴二年应诏献言忤当路奉祠俄以荐知抚州徙信州为人开明勤决而本之以恕所至简易不扰甚得民心（闽书　郡志）

　　忠肃刘共父先生珙

　　刘珙字共父少长从季父屏山受书知刻苦自励以祖韐死节恩补承务郎举绍兴十二年进士中乙科累迁礼部郎官中书舍人秦桧当国欲为其父作谥珙不亟奉行桧怒讽言者论去之桧死累迁吏部郎权秘书少监中书舍人金人渝盟髙宗将兴兵复雠一时诏檄多出珙手词气激烈闻者感奋泣下从幸建康兼直学士院车驾将迁临安时江淮军务未有所付众望属于张浚而诏乃以杨存中为宣抚使珙不书録黄奏论其不可髙宗怒顾宰相曰刘珙之父为张浚所知此奏专为浚地耳宰相召珙喻旨且曰再缴累且及张公珙曰珙计国家故不暇为张公谋若为张公谋不为是矣再论愈力存中命乃寝孝宗隆兴元年除集英殿修撰知泉州改衢州又改潭州兼湖南安抚使讨平宜章冦李金孝宗赐玺书嘉劳于是湖南地方数千里奸盗屏迹三年召还除翰林学士知制诰兼侍读因陈圣王之学以正心明理为万事之纲上亟称善擢拜中大夫同知枢宻院事辞谢不获乃就职因荐汪应辰陈良翰张栻请召用之孝宗可其奏既入西府日召诸军将佐从容访问尽得其材器所宜以待选用诏兼参知政事与陈俊卿同心辅政因奏自今圣旨不经三省宻院者所下之官皆请俟奏审乃得行孝宗不悦罢为端明殿学士在外宫观改知隆兴府江南西路安抚使明年除资政殿学士知荆南湖北路安抚使始至条上荆襄兵少财匮之状诏即委珙措置珙因行视襄鄂兵屯并边形势尽得其实处画各有条理明年遭内艰八年免丧乃复除知潭州安抚湖南淳熈二年除知建康府安抚江南东路留守行宫会岁水旱珙首奏蠲赋税设法赈贷阖境数十万人无一人捐瘠流徙者孝宗赐书褒谕进观文殿学士五年属疾请致仕临卒草遗奏千余言极言近习用事之祸且荐陈俊卿张栻可用卒年五十有五赠光禄大夫罢朝一日赐谥忠肃珙为人机鉴精明议论英发遇事立断威不可犯而居家极其孝慈内外功缌之戚必素服以终月数在官为罢燕乐闻同寮有丧者亦如之在朝危言正色直前无避其忠义奋发不以死生动心在荆州时北敌亦每使谍者诇珙家世葢知其忠义之有传也所著有文集八卷奏议十卷内外制二十卷以学雅学裘为后 

　　刘平父先生坪

　　刘坪字平父屏山先生嗣子用门荫调邵武军户曹遂力请复南岳祠官坪少有竒质长事胡籍溪请问讲学之要天姿孝友事生母卓氏尽孝乡人化之先庐在屏山之下坪广其观逰种竹疏泉上下磵谷为退隐计复善修身悟古人日损日益之意自号曰七者翁名其斋曰七者寮每与朱文公诸贤倡和有诗集十卷子五人録学古学博学箕（朱子撰墓志　闽书）

　　县令刘先生学古

　　刘学古坪之子屏山之孙文公壻也尝为临桂县令弟学博俱从文公游（考亭渊源録）

　　刘先生学箕

　　刘学箕恬于仕进年未五十即南山之下家焉扁曰方是闲堂若将终身为文髙爽闲雅得其家传有方是闲小藁行世（建宁府志）

　　刘正之先生学雅

　　刘学雅字正之忠定公之孙驰骋东西为诸侯客已而以愤世嫉邪斥辱权要罢归田里弟学裘

　　郡守刘传之先生学裘

　　刘学裘字传之忠定公之孙用父荫补郎守抚州移守邕州有惠政后以疾累得郡不赴终朝散大夫

　　○建阳刘氏家世学派（世住建阳之麻沙号西族）

　　按刘氏东西族二派已叙述前编矣此不重述

　　忠简刘子诚先生颌

　　刘颌字子诚建阳人与韐同祖翱之七世孙也颌绍兴间为广州叅谋盗綦母谨和尚陷三水镇帅兵剿捕后为淮东提刑金主亮趋淮东力战死之谥忠简弟崇之（闽书）

　　文忠刘瑞樟先生崇之

　　刘崇之字智父淳熈二年进士授福清簿梁克家帅三山檄摄幕甚器之与詹体仁等六人同荐于朝除定详三司勑令所删定官迁太府丞应诏上书论弭变五说除秘书省校书郎光宗内禅上书请朝重华宫除行太常寺丞欢兵部郎中朱文公罢经筵命从中出崇之率同列请留之辞极剀切伪学禁兴力请外得荆湖南路常平使者嘉泰初起知贑州言者论周必大并及崇之因请祠久之除成都路提刑应诏条上蜀民利害九事已而除户部郎中领四川宣抚两司节制未几吴曦变作上表待罪请师平贼除荆湖北路提刑被论永州安置开禧中四川宣抚使安丙表陈崇之不污之节诏复原官崇之天资颕敏居左塾读书三十年未尝移他所文章温润典雅有光制诰而用非其长论者惜之卒谥文忠号瑞樟先生子纯（闽书　建宁府志）

　　忠烈刘君锡先生纯

　　刘纯字君锡建阳人少年喜骑射以父荫授沙县簿岁大疫治粥药存活之死而无收者作大塜瘗焉秩满丞分宜复值岁旱极力赈救如簿沙时继入京监和剂门绍定己丑闽冦晏头陀等啸聚汀郡残破宁化清流将乐陷剑南犯建宁纯适调湖北帐干闻贼迫近其乡里即归散家财招唐石义勇千人讨之樵守王遂请于朝命知邵武县俾将所招军往立官府收散亡军势大振事闻改宣教郎诏号其军曰忠武与招捕使陈韡击破连城潭飞漈谕降其七十余寨头陀计穷伏诛而邵武盗又有刘安国者先因民困贪暴鼓众而起官军不能敌而又无以招抚之坐是建宁复骚建守赵纺夫请于朝移纯军于县命下即行得贼所募为首者二人斩以献会旴守遣邑令将兵来援为贼所围纯斩数贼拔令归又入富田剿其渠魁贼惧合诸寨攻纯纯令统制周喜领淮西军绕贼后击其巢俘获甚众安国就擒次日纯率兵往招降下瞿贼为贼所得不屈死之事闻赠朝散郎加谥义壮郡人立二庙于邵武麻沙祀之后赐额忠烈（闽书　建宁府志）

　　郎中刘润之先生滋

　　刘滋字润之景德中试开封礼部皆第一调知无锡县通判福州仁宗时知南剑州州北黯淡滩善覆舟滋别开滩傍灌疏三巨洲凿七盘石转山曲二百余丈以舒水势自是舟行无患歴典九郡皆有惠政官至职方郎中累赠开府仪同三司吏部尚书始滋未贵时尝梦神人携印一簏令吞之印大小凡百余颗滋吞至十四印文累累然见腹间后更中外十四任而典郡者九滋子同大理寺丞勲知临江军照河阳令孙元振曽孙玮勉之玮有诗名与刘子翚多所唱酬勉之别见本学派（闽书）

　　刘君式先生元振

　　刘元振字君式少沉静有器识季父照当任子将属元振辞与其弟贶弱冠游太学持身有礼众敬惮之国子先生吕大临游酢皆与友善元丰中士子方尚文华元振独沉涵载籍深造义理是以不合有司遂笃意养亲放情泉石子勉之（闽书　郡志　朱子文集）

　　（按朱子撰聘君刘公墓表云公之曽大父讳滋大父讳照父讳元振此传云季父照疑错似当以朱子文集为据）

　　朝奉刘恒轩先生■〈樊，心代大〉

　　刘■〈樊，心代大〉字子勉白水孙也博学通经文辞竒伟长受学屏山先生得其论著继从胡籍溪旨始知为学大会自是易象天文地理律厯之奥无所不通受迪功郎任会昌西尉兼学事秩满转文林郎奉祠监衡州南岳庙以朝奉大夫致仕杜门扫轨仰师圣贤乡人子弟多所造就学者称恒轩先生以子爚贵赠金紫光禄大夫所著礼记集说论孟训解子爚炳炯

　　郎中刘韬仲先生炳

　　刘炳字韬仲与兄爚从文公游文公编集程氏遗书炳兄弟研穷诵读晨夜不息举淳熈五年进士授迪功郎知应城县好贤礼士修饰儒学访求前令谢良佐遗迹创上蔡先生祠于讲堂东隅朱文公为记再调剑浦丞专以仁义教化平易近民民有讼委曲训戒之后有斗者愬于官曰何面目复见公耶累官兵部郎中朝散大夫乞祠闲居诵读不辍自号悠然翁所著有睦堂类藁若干卷四书问目纲目要略堂铭故事传于世子填孙应李铨（闽书）

　　县令刘季明先生炯

　　刘炯字季明庆元五年进士授进贤丞迁固始令早从文公学比挂冠倘佯武夷九曲间悠然自寻其乐焉（闽书）

　　忠简刘子时先生钦

　　刘钦字子时伯醇子幼在襁褓中或啼哭示以书帙即嬉笑甫能言母梁氏教以古诗輙成诵不忘七岁日受数千言每夜达旦母怜而节之乃匿膏室中候寝熟复燃从蔡沈学精于易以祖荫补官承事郎知嵊县有政声转朝奉大夫出知饶处邵武南康时江汀邵冦窃发境内骚动钦募义勇剿捕诛其首恶余悉纵还乡事闻升殿中侍御史同知枢宻諌院事归隐武夷茶洞口筑茶岩小隐堂为终焉计自号氷壶散人终朝请大夫谥忠简所著有书经衍义文集十卷（闽书　郡志）

　　县令刘子静先生鉴

　　刘鉴字子静以祖泽荫桂东令工诗文翰墨如题文天祥赞答尹虚齐僚诸诗深得风人之旨邓尤荐称其一生琢对匠语洗削冶泽齿牙间纚纚有声大率精切得意处前无古人至老皮毛落尽孤兴兀然雷霹之琴大成之鐻潮湍激啮之山皆天然成趣不绳削而自合（闽书　郡志）

　　主簿刘希泌先生应

　　李刘应李字希泌初名棨谨厚庄重博习修洁举咸淳十年进士调建阳簿至元不仕与熊禾胡廷芳讲道洪源山居十有二年后建化龙书院于莒潭聚徒讲授厚给课试悉仿州县法（闽书）

　　县尉刘子平先生铨

　　刘铨字子平庆元五年进士博通诗礼学宗考亭尉临川有声尤工吟咏着伤时歌深悼世人不务本实穆然有返朴之思焉（闽书）

　　备考

　　滕氏佑撰刘氏五忠堂记曰■〈君邑〉之望曰刘氏其先仕唐宋为显官者不知凡几百人其功烈炳着以忠名世者合二族得五人焉其所自出则汉楚元王之裔由京兆迁入闽曰翔者居崇安之五夫曰翱者居建阳之麻沙翔八世孙曰韐靖康间以资政殿学士使金营金人欲相之韐作书与家诀自缢而死赠太师追封魏国公韐生子羽宣和间为徽猷阁待制与张浚协力拒金人以保全蜀卒赠少傅追赠魏国公子羽生珙在孝宗朝官至同知枢宻院事立朝临阵亡身忧国卒赠太师封鲁国公此皆五夫之刘世曰东族也翱七世孙曰颌绍兴间为淮东提刑金兵入淮颌死之又十二世而生纯绍定间知邵武县率兵破贼为余寇所执不屈而死郡人立庙祀之赠太尉谥义壮此皆麻沙之刘世谓西族也是五公者或临难或死节或立朝尽瘁事有不同其为忠一也故其谥也韐以忠显子羽以忠定珙以忠肃颌以忠简而纯之庙号赐忠烈名之称情其若是哉呜呼伟矣人得天地刚大之气以生养而为全人蓄而为德行措而为事业其在人国也平时则效诚宣力而为翊国之忠临难则致命遂志而守殉国之节存乎方寸之微充乎天地之大行之一时之近昭乎万世之逺使三纲不至于沦斁人极不至于破壊而天下后世永有赖焉葢如是而后为全人如是而后无愧乎天地之生人矣五公者其养之厚蓄之深其措之而沛然者乎其足以扶三纲立人极位两间而无愧得有生而独全者乎况忠臣烈士世不常有扶舆间气之所生非偶然也今以刘氏一门而为忠者有五竒勲大节髙爵鸿名累数世而迭出此尤自昔之所罕见举世难得者呜呼盛哉佑尝窃怪汉髙祖以仁厚得天下而后世未尝有大恶如桀纣徒以强臣跋扈至于亡国今其末流子孙散在天下生于异代者犹烈烈间出为世伟人以扶植人极于不坠则其仁厚之余泽讵可诬哉前此五公未尝有祠且以世逺不得与四代之祭夫有祖宗如此而子孙乃使之冺然不得与血食于人心何如也佑姊壻太学生瓯宁刘君泽韐十三世孙也以弘治己酉十月构堂于屏山祠右设木主而奠焉牓其额曰五忠葢崇先德启后思而阐世泽于无穷其用意也逺矣堂成佑喜其事于名教有闗非特可以励刘氏后也作文记之

　　○文靖刘屏山先生子翚学派

　　按屏山先生为忠显公季子家学相承一门忠节炳着外此不知师承何人惟朱子作墓表言公与胡原仲刘致中为道义交相见讲学外无一杂言又为韦斋先生托孤则其源流亦可考矣

　　文靖刘屏山先生子翚

　　刘子翚字彦冲崇安人赠太师韐之季子以父任补承务郎辟真定府幕属韐死靖康之难先生痛愤庐墓三年服除通判兴化军寇入闽境与郡将张当世画计备卫如素服戎事者贼不敢犯年方三十自以哀毁致羸疾不堪吏责丐闲局主管冲佑观以归不出者凡十七年世家屏山下潭溪之上有园林水石之胜俯仰其间尽弃人事自号病翁独居危坐嗒然竟日夜意有所得则笔之于书至闻人有片言之善则从容咨叩必竭两端后生来问学则随其器识告语成就无倦色间数日輙一走父墓涕咽或累日乃返事继母吕夫人及兄子羽子翼极尽孝友兄子珙幼敏嗜学先生教之不懈珙卒有立焉素与胡原仲刘致中为道义交每相见讲学外无一杂言所与游皆当世知名士朱韦斋且死嘱晦庵师事之晦庵将冠先生命字祝词晦庵尝言某蚤以童子获侍左右先生始亦但以举子见期某窃窥见其自为与教人者若不相似暇时僣请焉先生嘉其志乃开示为学门户朝夕诲诱不倦先生深于易家有东西二斋东以复名西以蒙名一日晦庵侍疾请问先生平昔入道次第先生欣然告之曰吾少未闻道官莆田时以疾病始接佛老之徒闻其所谓清净寂灭者而心悦之以为道在是矣比归读吾书而有契焉然后知吾道之大其体用之全乃如此抑吾于易得入道之门焉所谓不逺复者则吾之三字符也佩服周旋罔敢失坠于是尝作复斋铭圣传论以见吾志然吾忘吾言久矣今乃相与言之汝尚勉哉晦庵顿首受教先生妻死不再娶以兄子翼幼子坪为后年四十七得微疾即入谒宗庙泣别母夫人前徧以书告诀素所往来者召其侄珙付以家事指示塟处既已则与学者论说修身求道之要作训诫数百言弹琴赋诗澹如平日后两日而殁学者称屏山先生谥文靖有文集二十卷（闽书　名臣言行録　宏简録　宋史　朱子撰墓表）

　　圣传论録（四首）

　　易固多术或尚其辞或尚其变或尚其象或尚其占皆用也尽其本则用自应何谓本复是矣尝窃为之说曰学易者必有门户复卦易之门户也入室者必自户始学易者必自复始得是者其惟颜子乎不逺而复称为庶几葢本夫子尝以复礼为仁之说告之矣颜子躬行允蹈遂臻其极一己既克天下归仁复之之功至矣如何天下归仁惟践履实地自然洞彻为一颜子终日如愚论语所载惟发二问一为仁一为邦夫子答之皆极天理人事之大者原易之用内焉惟穷理尽性外焉惟开物成务颜子尽之虽无诸子之着撰谓之通易可也文中子言九师兴而易道微九师之前未有为易之说者岂易道本于践履非区区言说所能至耶是知复之一义为平白坦易之涂圣人善诱之上机学者用心之急务也余尝作复斋铭曰大易之旨微妙难诠善学易者以复为先惟人之生咸具是性喜怒哀乐或失其正视而知复不蚀其明听而知复不流于声言而知复匪易匪轻动而知复悔吝不生惟是四知本焉则一孰觉而存孰迷而失勿谓有本劳思内驰亦勿谓无悠悠弗思廓尔贯通心冥取舍既复其初无复之者荡荡坦坦周流六虚昔非不足今非有余伊颜氏子口不言易庶几之功黙臻其极今我仰止以名斯斋念兹在兹其敢怠哉（颜子）

　　曽子之孝立身扬名惟此一节而于闻道最为超警生死之际粲然明白葢由始则因孝心而致敬终则因敬心而成已验其平日服膺念兹在兹而已启手足则见于战战兢兢之时发善言则存乎容貌辞气之际皆敬之谓也戴经所记奥义甚多首文三语已尽其要学者非弗知也然皆有愧于曽子者行之弗至也恭于昭昭者孝之名也谨于昏昏者孝之实也求其名匹夫匹妇能焉核其实圣人以为难矣曽子曰养可能也敬为难敬可能也安为难安可能也卒为难斯须之敬人能勉强至于能安能卒非确然自信毅然必为未有能乐其常而至其至也此无他疑情未除也学者之害疑情为大彼穷搜博览惟恐不闻者疑情未除也朝咨夕叩请益不休者疑情未除也博量揣摸求合乎似者疑情未除也情既有疑则中不安不安则轻听而易移轻听则不能尊其所闻易移则不能行其所知二者交乱其间方且以礼法为拘囚专精为滞着求其有始有卒难矣曽子逰圣门最为年少夫子与之言道唯诺而已夫岂有毫髪疑情哉宜其成就巍巍度越诸子矣（曽子）

　　唐李翱自谓得子思中庸之学着复性三篇会理者称其卓絶然差之毫厘异乎吾所闻矣其说曰人之所以惑其性者情也喜怒哀惧爱恶欲皆情之所为也情者妄也邪也妄情息灭本性清明又曰循理而动所以教人忘嗜欲归性命之道也迹其推衍大约皆以灭情为言其言非不髙妙然非子思中庸之学也中庸之学未尝灭情也夫情与生俱生果可灭耶情可灭性可灭矣今持一叶以示婴儿与之则笑夺之则啼此喜怒哀乐之端也情之所发也与生俱生而欲灭之犹恶水之波而涸之其源益流恶木之花而■〈雀戈〉之其根浸伤圣人不过节之防之止之不使其烂熳害性而已善养性者不汨于情亦不灭情不流于喜怒哀乐亦不去喜怒哀乐子思所谓中也即喜怒哀乐以为中不可离喜怒哀乐以为中亦不可如金石之有声如饮食之有味非合非离中即契焉故喜怒哀乐之未发谓之中子思姑约此以明中非舍此而中可得也（子思）

　　圣人标指固非一途前学以是流布后学以是进修孟子乃断然言曰君子深造之以道欲其自得之夫以圣贤标指拳拳服膺自应有至何复名自得耶自得者得之于心也心无所得而蹈规守矩终出勉强不能从容优入圣域是学也父兄至爱不能发其端师友至宻不能进其道必也灵襟中启独见内融洞洞然属属然如平昔之传闻想象一旦亲覩焉庶乎其可也夫学者之心发于愦愦其见必卓开于冥冥其诣必至故拙鲁愚钝为道之资智巧聪明为性之障真志立于懦真习养于徐真用发于常真乐生于淡轩轩之志久必坠皎皎之习久必疎掲掲之用久必变沾沾之乐久必渝是以学贵终始也千了万通愈失真宗惟循惟黙乃能自得回之愚参之鲁在孔门所得最深皆用心于无所用若退而进者也去圣已逺自得之学湮没无闻非唯学者之失也亦教者之过焉六经之言毫髪分辨圣人之意极口宣扬谆谆屑屑无举隅善诱之方将以利之反以害之学者亦曰如是足矣理尽于此矣拾前人之咳唾遵旧辙以驱驰故思学废于笺解省学废于讥议悟学废于揣度通学废于偏党黙学废于领略敏学废于疑贰六学废而道衰矣孰以孟子自得之言启之哉孟子有自得之言无自得之迹但言居之安资之深左右逢其源而已不可以意义形容也（孟子）

　　汉书杂论

　　班固作汉书惟纪最为严宻事皆详载于传而撮其要书于纪固自名之曰春秋考纪其言有深意焉

　　班固作史赞非独详于纪善也又重美之非独略于纪过也又婉其辞其纪善也虽小善必録其纪过也非大过不书文帝之仁言俭德赞中总列十数条叹曰呜呼仁哉于景帝赞又曰至于孝文加以恭俭于武帝赞又曰文景务在养民非详于纪善又重美之乎武帝之穷兵奢侈其赞曰雄才大略不改文景之恭俭诗书所称何以加焉非略于记过又婉其辞乎元帝之号令温雅成帝之穆穆之容皆见称述者不以一失废其它长也故曰虽小善必録吕后之宠产禄景帝之杀晁周皆略而不言者不以小疵玷其全美也故曰非大过不书

　　史赞诸帝皆称述独髙祖赞推其世系运统而已无所称也葢以髙祖之盛德大业不假言而自着亦非一二言可赞也故赞卫霍不言征伐之功赞相如不论文章之美其它则片善寸长赞皆言之有余易见不足难知故也

　　朱元晦祝词曰冠而钦名粤惟古制朱氏子熹幼而腾异交朋尚焉请祝以字字以元晦表名之义木晦于根舂容华敷人晦于身神明内腴昔者曽子称其友曰有若无实若虚不斥厥名而传于书虽百世之逺也揣其气象知颜氏如愚迹参并游英驰俊驱岂无他人夫谁敢居自诸子言志回欲无伐一宣于声终身弗越陋巷闇然其光烈烈从事于兹惟参也无惭贯道虽一省身则三夹辅孔门翱翔两骖学的欲正吾知斯之为指南惟先吏部文儒之粹彪炳育珍又华其继来兹讲磨融融熹熹真聪开廓如源之方驶望洋渺弥老我缩气古人不云乎纯一不已怅友道之衰变切切而唯唯子德不日新则时余之耻勿谓此耳充之益充借曰合矣宜养于蒙言而思毖动而思踬凛乎惴惴惟颜曽是畏

　　遗训曰木穉而曲其老不舒人穉不攻其成必愚故善学者必谨其初凡日用间业业干干散佚必恭执事必处中惟不自轻虽奴隶亦尊唾地如污其畏如是寝则易安食则知味颒面奏圊脱襟屣履每每存之斯无过矣自朝至昏以一条贯焉勿谓末也本实由之毋悦于新毋骇于竒骤得必夸久而寖微习而察焉岂曰无征出指于西底止必秦其次也顷刻之功初若不足外务夺之或断或续及其至焉皆其所积故君子许其进而惰夫疑以自絶

　　黄子厚先生铢

　　黄铢字子厚瓯宁人朱文公年十五六时与相遇于刘屏山斋中俱事屏山先生铢少文公一岁与文公切磋读书为文略相上下一日忽踊跃猛进出语惊人文公叹其超然不可追逐其后诗文益工文公每得其藁未尝不赏叹移日铢文学太史公诗学屈宋书隶学魏晋以前中年不得志于场屋遂发愤谢去杜门读书清坐竟日间轨曳杖行吟田野间其于骚词能以楚声古韵为之节族晚节诗弥髙古其变化开阖恍惚微妙又不止于昔日也（闽书　朱子文集）

　　运干欧阳庆嗣先生光祖

　　欧阳光祖字庆嗣崇安人九岁能文人称童瑞从刘子翚朱文公讲学子翚甚重之文公亦遣子师事焉干道八年再举登第不赴赵汝愚张栻列荐于朝方欲召用而赵公去国后为江西运干致仕卜筑松坡之上湛然终老（闽书）

　　○刘白水先生勉之学派

　　先生偕籍溪初学易于涪陵谯氏后从龟山于毘陵其问业之广久而有得则从元城刘公始故其成就卓荦为韦斋托孤晦庵师事之其声气感通岂偶然哉兹特着其派系附焉

　　聘君刘白水先生勉之

　　刘勉之字致中崇安人父元振先生自幼强学日诵数千言肆笔为文滂沛闳阔凌厉顿挫踰冠以乡举诣太学时蔡京用事禁士挟元佑书制师生收书连坐罪至流徒名为一道同风实以钳天下之口先生知其非是阴访伊洛程氏之传得其书藏去俟深夜同舍生熟寐乃探箧燃膏潜抄黙诵涪陵谯天授尝从二程游兼邃易学适以事至京即徃叩焉得其本末遂弃録牒揖诸生归道南都见刘元城过毘陵见杨龟山皆从请业元城尤竒之留语数十日告以平生行已立朝大节以至方外之学无不倾尽先生听受其言精思力行久之若有所得与刘彦冲及胡籍溪讲论切磋为事其于当世之务若不屑焉乱后故山室庐荒顿乃即建阳近郊萧屯别墅结草为堂读书力穑无求于世贤士大夫咸髙仰之绍兴间中书舍人吕本中与同列曾天游李似之张子猷共荐于朝特诏赴阙刘屏山作招剑文送之既至秦桧方主和议恐触忌讳但令对策不令入见先生知时不合即日谢病归杜门不复出平居严敬自持而接物恂恂色笑可亲临事财处不动声气学子造门随其材品为开说圣贤教学之门前言往行之懿故相赵鼎出镇南州道出里门纡辔入谒坐语移日弥加叹赏蚤与朱韦斋先生友善韦斋临老命晦庵师事焉属以后事先生经理其家爱晦庵如己子以女妻之所居有白水学者称白水先生孙懋（道南源委　宏简録　名儒传　朱子撰墓表）

　　○光泽李氏家世学派

　　子朱子撰特奏名李公墓志铭曰邵武军光泽县东里其处曰乌洲李氏世居为郡着姓其先有赠大理评事者讳铎始以文行知名乡里生太常博士诰始发进士第卒赠朝请大夫陈忠肃公贤之称其率真乐易有古人风其仲子深绍圣间以论斥时相之奸与任公伯雨俱入元佑党籍季曰处士藩隐处不仕其葬也修撰李公夔实铭之葢自其先世所与交逰姻好尽一时知名士故其子弟见闻开廓趣尚髙逺不与世俗同若特奏府君讳纯德字得之则处士之长子也按李氏族系文公叙述详矣上官氏佑称光泽一邑由西山李先生得道南之绪大倡斯道月洲云岩教音嗣布与考亭师友济美当世而过化之泽浃乎人心流风余韵犹有存云兹再备録于编

　　博士李先生诰

　　李诰赠大理评事铎之后诰举进士第官至太常博士卒赠朝请大夫陈忠肃公瓘贤之称其率真乐易有古人风弟详子深孙纯德曽孙吕玄孙闳祖（闽书）

　　寺丞李自明先生详

　　李详字自明幼警悟善属文议论纯正登嘉佑八年第知浔州立学校革夷俗官终大理丞（邵武府志）

　　朝散李叔平先生深

　　李深字叔平登熈宁九年进士第调济阴簿歴鄱阳遂平二县以清慎称召为编敕所详简役法文字与蔡京章惇廷争夺一官已叙复迁朝散郎陛辞以言事论斥时相之奸与任公伯雨等罢入元佑党籍安置复州四年移建昌军改青州五年复官有杭州集二十卷弟勉子阶郁（闽书　邵武府志）

　　县令李安道先生勉

　　李勉字安道举进士知尤溪顺昌二县素负气节多忤于时遂谢事休致亦入党籍（闽书）

　　郡守李进祖先生阶

　　李阶字进祖崇宁二年礼部第一特奏名安忱对策言使党人之子魁南宫多士无以示天下遂夺阶出身遇赦复官调盐城尉建炎初摄临安府比较务州卒陈通胁叛阶叱之遂遇害事闻赠右承事郎与一子官（闽书）

　　特奏李得之先生纯德

　　李纯德字得之处士藩之长子少治周礼兼左氏春秋为文简古不逐时好事亲至孝笃友诸弟遇族党有恩意少有忿争即为居间极力平处不令至官不幸死丧则为经理家事而任其婚嫁之责有以恶声至者未尝与较至周其急辍衣食不恤也诸弟尝问善人之道答曰临事而无阴据便利之心斯可矣又尝语人事有当为力虽未及亦勉为之若必有余而后为则终无时矣此其行身及物之本意也平居方严不妄戏笑性敦厚质实发言处事不以幽显物我为间乐闻人善而务掩其恶所与交皆巨人长者从弟郁尝面叹曰兄于答问若不经意而受其言者反复十思终无以易绍兴五年以特奏恩将入奉廷对先卒朱晦庵为作墓铭子吕（闽书　邵武府志　朱子文集）

　　李澹轩先生吕

　　李吕字濵老号澹轩深之从孙蚤孤事母孝育弟妹有成聚族千指昕夕序揖致礼自少至老不以寒暑少变幼从学于从父郁郁学于杨龟山家传逺有端绪淳熈六年年已晚见朱文公于庐阜遂为讲学之友邑令张欣者病已无社仓以其事就吕图焉吕为条画精明综理缜宻文公为之记吕学甚富尤深于易每言易在识时和之以义茍非真知义之所在而喜言变通反害于易矣所著有周易议说澹轩集子闳祖相祖壮祖孙方子俱见朱子学派（闽书　考亭渊源録　邵武郡志）

　　县令李守约先生闳祖（弟相祖壮祖）

　　李闳祖字守约别号絅斋吕之长子蚤授庭训与其二弟登晦庵先生之门笃志强力精思切论晦庵延之家塾以训诸孙为编中庸章句或问辑略登嘉定四年进士廷对发明所学不逐时好调靖江之临桂簿提刑方信孺待以国士漕使陈孔硕引以自辅两台之事咸倚以决暇日即诣学训迪诸生士习丕变调福州古田令终广西经略安抚司干官黄干李燔张洽陈淳皆敬重之有师友问答十卷

　　李相祖字时可尝以晦庵命编书说三十余卷辨质详明用心精切平居谨饬雅言矩步见者为之肃敬

　　李壮祖字处谦初以书见朱子求教朱答书嘉其有志遂语以为学之要后与兄守约同第进士调闽清尉真西山荐之称为典型人物

　　州牧李公谨先生文子

　　李文子字公谨方子之弟亦从朱子学绍熈四年进士歴知阆潼二州吏誉蔼然持麾蜀中二十年以道学倡蜀人宗之着蜀鉴十卷（道南源委　考亭渊源録）

　　李西山先生郁学派

　　朱子答李濵老吕书云某少时读程氏书年二十许始得西山先生所著论孟诸说读之又知龟山之学横出此枝而恨不及见也既而得从何兄叔京逰乃知足下葢得其家传者是时家居西距髙隐不逺不得一往质其所疑徒往来于心不忘云

　　删定李西山先生郁

　　李郁字光祖光泽人元佑党人朝散郎深之子幼不好玩坐立必庄从舅氏陈忠肃公学踰冠乃见龟山而请业焉龟山一见竒之妻以第三女是时龟山以程氏说教授东南一时学者翕然趋之而龟山每告之曰道之所以传固不在于文字而古之圣贤所以为圣贤者其用心必有在矣及请见于余杭则其告之亦曰学者当知古人之学何所用心学之将以何用若曰孔门之学仁而已则何为而谓之仁若曰仁人心也则何者而谓之人心公退求其说不合因取论孟读之蚤夜不懈十有八年乃涣然有得龟山葢深许之龟山没以所学淑后进亦曰学者于经读之又读于无味处益致思焉至于群疑并兴寝食不置然后始当骤进耳陈黙堂称其学口目俱到未见其比游太学绍兴中以遗逸召对陈当世大务髙宗改容倾听补迪功郎除勅令所删定官丁忧服阕会秦桧用事自度不能俯仰禄仕筑室于邑西山家计屡空旷然不为意当世贤大夫益髙仰之辟福建帅府机宜文字日访民间利病告其长而兴除之一日帅欲毁民居数十为列肆酤酒要利争之不听以老病谢归帅惭谢强留卒于官年六十五先生天资粹美涵养有方诲人无倦色自奉甚约而事亲极其厚承朝散公遗命为其叔父庭之后庭卒毁瘠如礼治丧必诚必敬兄阶骂贼死先生事嫂如母抚其子女如己出凡世务人情官政文法以至行阵农圃之事靡不习知所著有易传论孟遗藁及遗文数十卷藏于家学者称西山先生朱晦庵表其墓曰圣贤逺矣然其所以立言垂训开示后学可谓至哉顾自秦汉以来道学不传儒者不知反己潜心而一以记览诵说为事是以有道君子深以为忧然亦未尝遂以束书不读坐谈空妙为可以徼幸于有闻也若龟山之所以教与西山之所以学其亦足以观矣予是以着之而并记其行事后之君子尚有考焉（道南源委　朱子文集）

　　县令张叔澄先生彦清

　　张彦清字淑澄浦城人绍兴元年进士初主光泽簿教授泉州丞安福用荐者改秩知庆元县彦清生绍兴之季长于干道淳熈间初从朱文公游得其大旨及仕光泽与隐君子李濵老吕游质疑辨惑造诣日深其为人以孝友忠信为根本洁亷劲挺为质干亲蚤殁恨养弗逮不茹甘服美者终其身女兄未嫁捐所有资之少从乡先生徐君翷学徐喜其开敏欲妻以女未及而死既与荐有富室将女之彦清曰忍负徐公仕虽久家无旬月储岁暮贫且迫不肯茍受尝被檄试士三山时伪学之论方炽同列以是发策士子希主司意争诋訾先儒彦清独取持议不阿者与其选陈丞相自强尝校文于建彦清其所取士也及自强为相屡欲钩致彦清彦清弗屑就及陈败众始叹服有守其施之政则自始仕以勤民为心慎于治狱曽被臬司命往鞫疑案将至微服徒行访得其寃状至狱破械将释之吏争不可弗听未几真杀人者获于他邑彦清亦絶口勿言吉安峒蛮窃发毁永新蹂龙泉距县不百里彦清佐其长聚兵防之蛮诇知有备引去俄传冦且至彦清徧谕居人慎勿动己而传者果妄郡檄彦清行视永新既至饿民累累请加赈恤未报而命彦清督其租彦清叹曰此岂催科时耶晚宰庆元甫至而目眚作以疾请主管台州崇道观真文忠公铭其墓（闽书　建宁府志　通志） 

　
　

闽中理学渊源考卷七

　

　　

　　广平府知府李清馥 撰

　　○延平陈氏家世学派

　　按延津杨罗李朱四贤之外私淑程门而与龟山师友者忠肃与黙堂二先生为最着考忠肃先世乃祖为光逺先生世卿父为君举先生偁皆清宦夙学肇启后人读王忠文公莅泉时咏陈公偁祠诗曰九年地主百年祠民自元丰结去思善政在人宜有后堂堂忠肃见公儿今録自君举先生而下着于编

　　朝议陈君举先生偁

　　陈偁字君举沙县人以父任补太庙斋郎再调罗源令有惠政调通判蔡州力争死狱五人知惠州州有丰湖税民鱼湖废而税尚存偁堤湖数里时蓄泄鱼利归民奏免其课钱凡五十余万民建祠祀焉移治宿州用严为治狱空讼息召知开封府属新法行请外知泉州未几坐开封府陷失青苗钱罢州人闻之期三日裒钱五十万偿负赎留之改知尉州筑堤十里以防皖溪之患元丰五年再知泉州岁旱教民用牛车汲水入东湖溉田旧法番商至必使诣东广否则没其货偁请立市舶司于泉哲宗立诏从其议以朝议大夫致仕赠特进子瑗汀州推官珏校书郎瓘见下玑知吉州（延平府志）

　　○忠肃陈莹中先生瓘学派

　　按紫阳先生每以公与元城忠定刘公并论大抵其志气相同其才畧亦同也王龟龄梅溪自云丱角读书闻先生长者之论即知钦慕公之为人宦逰絶峤独携温公忠肃二画像以行其为贤哲所心仰可想矣平生学问私淑程门于龟山在师友之间一时英贤林立讲习而服行之其践履笃实百折不挫称有体有用之学梅溪列韩范司马十二名臣以公为殿后云再按龟山先生题李丞相送陈几叟序谓李公视了翁为前辈虽未尝从游而声气相求非一日也问道之勤见于斯文惓惓之意厚矣今特附之交友云

　　忠肃陈莹中先生瓘

　　陈先生瓘字莹中号了翁沙县人偁之子少好读书不务进取父母强之乃应举元丰二年甲科第三人调湖州掌书记元佑四年佥书越州判官时蔡卞为越州守察其贤每事加礼而先生辄自逺屡乞归章不得上檄摄通判明州章惇入相先生随众道谒惇闻先生名邀与同舟问当世务先生以所乗舟势偏轻偏重喻之因问今天子待公为政公将奚先惇曰司马光奸邪所当先辨耳先生曰公误矣果尔将失天下之望惇厉色曰司马独执朝柄不务缵述先烈大更神考之政误国如此得非奸邪先生曰不察其心而疑其迹则不为无罪若掲为奸邪重复改作则误国滋甚为今之计惟当消朋党持中道庶可捄弊惇意虽忤然亦惊异之留先生共饭而别到阙召为太学博士先生闻其与蔡卞方合知必害于正论遂以婚嫁为辞久乃赴官时羣邪得志卞党薛昻林自议毁资治通鉴板先生闻之因策士题特引神宗序文自惊曰此岂神考亲制耶先生曰谁言其非也自曰亦神考少年之文耳先生曰圣人之学得之天性岂有少长之异自以告卞卞乃宻令学中置板髙阁不复敢议毁尝为别试所主文自谓蔡卞曰闻陈瓘欲尽取史学而黜通经之士意在动摇荆公之学也卞怒谋因此害先生先生固预料其如此乃于前五名悉取用王氏学者卞无以发然五名之下往往皆博洽稽古之士先生尝曰当时若无矫揉则势必激壊故随时所以救时不必取快目前也迁秘书省校书郎绍述之说盛行先生入奏哲宗言尧舜禹皆以粤若稽古为训粤者考论旧事若者顺而行之稽者详其当否所以成帝王之治帝王之孝与士大夫异帝反复究问语遂移时意甚感悦令再入见有变更时事之意执政闻而憾之出通判沧州知卫州徽宗即位以韩忠彦荐召为右正言迁左司諌蔡京蔡卞羽翼章惇京复阴结权贵徽宗将有大用之意先生上疏力言先后凡十上末疏言翰林学士承旨蔡京当绍圣之初兄弟在朝赞导章惇共作威福卞则阴为谋画惇则私断力行而京则且谋且行惇之矜伐卞之乖悖京实赞之七年之间挤陷言官常安民孙谔董端逸陈次升邹浩等五人掩朝廷之耳目成私门之利势言路既絶人皆钳黙凡所施行得以自恣遂使当日之所行皆为今日之所蔽遂举京四事皆天下所讥议者为徽宗言之徽宗以先生所论不根罢右司諌添差扬州粮料院将出都并奏所未上四章寻改知无为军明年还为著作郎迁右司员外郎兼权给事中宰相曽布屡荐先生于徽宗遣人谕意云将大用先生作书投布兼以日録辨国用须知送布言布尊私史而厌宗庙縁边费而壊先政二者天下所共知而圣主不得闻其说蒙蔽之患莫大于此布得书大怒争辨移时至箕踞谇语先生色不为动徐曰昔所论者国事是非有公议公未可遽失待士礼布矍然改容先生出即録所与布书及日録辨国用须知録以状申三省乞行窜逐信宿出知泰州崇宁中除名窜袁亷二州五年遇赦移彬州稍迁宣德郎以子正彚在杭告蔡京有动摇东宫之迹杭守蔡薿执送京师先飞书告京事下开封府制狱并逮先生京使权尹李孝寿治其狱狱具正彚坐流海上先生安置通州在通州时复取前在明州时所著日録辨推而广之名尊尧録厘为八门合论四十九篇而为之序张商英为相独取其书既上而商英罢又徙先生台州时宰遍令所遇州出兵甲逓送至台每十日一徙且命凶人石悈知州事执至庭大陈狱具将挟以死先生大呼曰今日之事岂被制旨耶悈曰朝廷令取尊尧集耳先生曰然则何用如此君知尊尧所以立名乎葢以神考为尧主上为舜助舜尊尧何得为罪时相学术粗浅为人所愚君所得几何亦不畏公议耶悈时已窘先生百端而宰相犹以为怯而罢之在台五年乃得自便纔复承事郎徽宗令再叙一官仍与差遣执政持不行卜居江州复有譛之者至不许輙出城旋令居南康纔至又移楚州使不得一日安处先生平生论京卞皆披摘其处心发露其情慝最所忌恨故得祸最酷刘安世闻其疾使人勉以医药曰天下将有赖于公当力加保爱以待时用宣和六年卒于楚州年六十五靖康初诏赠諌议大夫召官其子正彚绍兴中髙宗读尊尧録谓明君臣大分而是之赐谥忠肃先生谦和矜庄通易数言国家大事后多有验尝与校书郎范淳夫同事淳夫论颜子不迁怒不贰过唯伯淳有之先生惊问为谁淳夫黙然久之曰不知有程伯淳耶先生深以寡陋为媿作责沈文自责焉子正彚官至直秘阁次子正同敷文阁待制从孙渊见龟山学派所著有了斋集（通志　闽书　名臣传　宏简録　名臣言行録）

　　教授林商卿先生彖

　　林彖字商卿仙逰人幼孤随母鞠于外祖陈次升家以故得尽读六经百氏之书多闻元佑名臣出处大节与宋累朝典故后侨居真州又得事刘安世任伯雨陈瓘诸公而与任申先象先兄弟为忘年友绍兴初尝为签枢徐俯礼致而终不受其荐奉母归闽菽水尽欢母没终丧寓居僧舍不谋婚娶曰吾有弟不至絶先人世不问家事曰吾以付二弟隆兴元年春监司帅臣列荐召赴行在力以疾辞其秋丞相陈康伯枢宻黄祖舜令监司郡守敦促之复引疾不就于是陈孝则林孝泽皆泉莆伟人适以宪漕会闽中相继率数百人以彖名闻参政周葵为转上之诏再促召亦不赴干道四年特与进士出身添差兴化军教授未一考卒年七十自号萍斋（闽书　仙逰志）

　　教授陈伯向先生葵

　　陈葵字伯向闽县人初入太学试上舍优等中南省第三人擢甲科蔡京籍元符中上书王定等十八人奏乞编置葵其一也谪居衡州三年雷震元佑党人碑得释还诏有司许依元考定甲分注官授乐清尉再调建州以陈瓘门人复为京党劾罢髙宗即位访求元佑党人胡世将孟庾宣谕福建以葵应召授承事郎将作监丞寻召对除诸王官教授踰年又以赵鼎党罢归葵屡遭踬蹶操尚不改时论髙之（闽书）

　　直讲张圣行先生读

　　张读字圣行安溪人绍圣四年以上舍生擢第调颕昌府法曹叅军除编修国初会要以父年逾九十求便养通判本州岛后除王府直讲未几请郡知兴化军时靖康初士卒骄恣一日讙趋庭下乞额外给赐先生正色叱之诸卒感服反告其渠魁即枭于市一郡肃然建炎初被召以疾辞奉祠性至孝居丧庐墓蔬食终制杜门却扫所交皆天下士始与陈莹中友善既仕为赵清献范纯礼所奬重后与李方叔端叔为苏黄门客子由作东坡墓铭以示先生先生曰斯文妙尽东坡平生恐仇人复藉此媒蘖不若刮摩之为愈使东坡无此铭万世之下其不知有东坡乎晚年徙晋江与李文肃邴过从尤宻善属文闽中碑碣多出其手赀入即分亲故之贫者寿八十卒李文肃哭以诗有累日尘生甑经年肘见衿之语嘉熈中邑令赵崇栗表其乡曰曽子里（闽书）

　　教授王酉室先生伯起

　　王伯起字圣时福清人曽祖仁缋不受闽王审知伪命终隐南山伯起少逰京师受经于王安石学文于曾巩枢宻曽孝寛闻其贤延馆之奏授将仕郎试国子监簿以假承务郎授严州教授力辞不就解官归题其斋曰酉室一时名人若江公望陈瓘皆与友有诗曰唱道野集卒赠右宣教郎（闽书　三山新志）

　　○邵武李氏家世学派

　　按龟山杨文靖公撰李公夔墓志云余与公同为诸生肄业于上庠挟策考疑时相过从又与陈公了翁亦最相善忠定跋了翁文云余政和乙未岁自尚书郎谒告迎亲霅溪时了翁自天台归通川与余相遇于姑苏一再见有忘年之契后四年当宣和之初余以左史论事谪沙阳了翁方居南康余因序送陈渊几叟并寓书通殷懃了翁荅书辞意恳恳至举狄梁公及本朝李文靖王文正二公事业以相勉余窃怪公相期太过非所敢当也又后七年靖康改元岁次丙午余蒙异恩自奉常不旬日擢参大政实总军旅之事踰月冦退宗社已安四方敉宁叨处枢辅追感知己恨公不见及也以上録杨陈二先生语想见一时英贤硕德群聚类处交相期待非偶然也因録李氏家世着之篇端

　　龙图李师和先生夔

　　李夔字师和其先江南人唐末避乱徙居邵武夔幼孤鞠于外家成童犹未知书而颕悟絶人舅氏资政黄履每器重之因授以书凡耳濡目染过即成诵自是六经诸子百氏之书下至毛郑笺传无所不窥学由是日进逮居上庠与龟山杨时最相善元丰三年登进士第为华亭尉又调松溪尉兼主簿迁司封员外郎力请外补除知蔡州朝廷惜其去留为宗正少卿训辞有曰非清德老儒曷任兹选转朝请大夫累官集贤馆修撰知邓州兼西南路安抚使夔下车尽革前弊纪纲大整遂以疾请祠章再上除提举杭州洞霄宫东归家于梁溪锡山之傍日以文字为娱子纲为镇江教官就养子舍及公为尚书郎丐迎养京师除夔提举醴泉转中大夫改右文殿修撰终龙图阁待制所著文集二十卷礼记义十卷藏于家子四纲维经纶年七十五卒龟山为撰墓志

　　忠定李伯纪先生纲

　　李纲字伯纪其先江南人唐末徙邵武父夔与杨龟山先生同为诸生肄业上庠相友善公登政和二年进士及第积官监察御史以言事忤权贵改比部员外郎迁起居郎宣和元年京师大水疏言阴气太盛当以盗贼外患为忧调监沙县税务七年为太常寺少卿金人渝盟边报狎至朝议欲避敌公上御敌五策因语给事中吴敏曰皇太子恭俭闻天下以守宗社可也敏曰监国可乎公曰肃宗灵武之事不逮号不足以复邦而逮号之议不出于明皇后世惜之翼日敏请对因言李纲论与臣同有旨召公入议公刺臂血上疏于是徽宗内禅之议遂决钦宗即位召对延和殿时遣李邺使金议割地公奏祖宗疆土当以死守何可尺寸与人钦宗嘉纳除兵部侍郎靖康元年以吴敏为行营副使公为参谋金兵渡河徽宗东幸宰执议请上暂避敌锋太宰白时中谓都城不可守公曰都城宗庙社稷百官万民所在舍此何之但当整饬军马固结民心坚守以待勤王之师钦宗问可将者宰相因推公即除尚书右丞又以公为东京留守公为钦宗力陈所以不可去之意钦宗意颇悟会内侍奏中宫已行钦宗变色仓卒降御榻曰朕不能留矣公泣拜以死邀之钦宗顾公曰朕今为卿勉留治兵御敌专以责卿公惶恐受命未几复决意南狩公趋朝则禁卫擐甲乗舆已驾矣公急呼曰尔等愿守宗社乎愿从幸乎皆曰愿死守公入见曰六军父母妻子皆在都城愿以死守万一中道散归陛下孰与为卫且敌兵已逼倘知乗舆未逺健马疾追何以御之钦宗感悟遂命辍行公传旨语左右曰敢复有言去者斩禁卫皆拜伏呼万岁六军闻之无不感泣命公为亲征行营使以便宜从事公治守战具不数日毕敌兵攻城公身督战募壮士缒城下斩酋长十余人众数十级金人知有备又闻钦宗已内禅乃退求遣大臣至军中议和公请行上遣李棁公曰臣恐棁怯懦误国家钦宗不听竟遣棁往金人须金币以千万计求割太原中山河间地以亲王宰相为质棁不措一辞还报公谓所需金币竭天下且不足况都城乎三镇国之屏蔽割之何以立国至于遣质即宰相当往亲王不当往若遣辩士姑与之议宿留数日大兵四集彼孤军深入不得所欲亦欲速归此时与盟则彼不敢轻中国而和可久也宰执议不合公不能夺求去钦宗慰谕曰卿第出治兵此事当徐议之公退则誓书已行所求皆与之以皇弟康王及少保张邦昌为质时朝廷日输金币而金人需求不已日肆屠掠四方勤王之师渐有至者种师道姚平仲亦以泾原秦凤兵来公奏言金人无厌势非用师不可且彼以孤军入重地当以计取之今若扼河津絶饟道分兵复畿北诸邑而以重兵临敌营坚壁勿战俟其食尽力疲然后以一檄取誓书复三镇纵其北归半渡击之此必胜之计也钦宗深以为然约日举事会姚平仲急于要功先期夜斫敌营欲生擒斡里雅布及取康王以归夜半中使传旨谕公速援公率诸将旦出封邱门与金人战却之平仲竟以袭敌营不克惧诛亡去金使来宰相李邦彦语之曰用兵乃李纲姚平仲非朝廷意遂罢公以谢金人太学生陈东等诣阙上书明公无罪军民集者数十万呼声动地至杀伤内侍钦宗亟召公公入见泣拜请死钦宗亦泣命公复为尚书右丞充京城四壁守御使公下令能杀敌者厚赏众无不奋跃金人惧稍稍引却且得割三镇诏及亲王为质乃退师除公知枢宻院事公奏请如澶渊故事遣兵护送且戒诸将可击则击之乃以兵十万分道并进将士受命踊跃以行宰相咎公尽遣城下兵追敌恐仓卒无措急征还诸将已追及金人邢赵间遽得还师之命无不扼腕迨公力争复追而将士解体矣诏议迎太上皇还京徽宗还次南都以书问改革政事之故且召吴敏及公公至具道皇帝仁孝思慕欲以天下养之意请陛下早还京师语多调和两宫徽宗感悟出玉带金鱼象简赐公时北兵已去太上还宫上下恬然置边事不问公独以为忧靖康元年四月公在宻院与同知枢宻许翰议调防秋兵时太原围未解种师中战没师道病归南仲曰欲援太原非纲不可乃以公为河东北宣抚使公即移疾乞致仕且曰此必有建议不容臣于朝者辞章十余上许翰书杜邮二字遗公公惶恐受命行次懐州有诏罢减诸路所起兵公奏太原之围未解河东之势甚危臣出使未几朝廷尽改前诏臣诚不足任此且以军法勒诸路起兵而以寸纸罢之臣恐后时有所号召无复应者矣疏上不报御批日促解太原围而诸将承受御画事皆专达宣抚徒有节制之名俄又以议和止公进兵毎一次诏下公皆上疏极论之不报未几徐处仁吴敏皆罢而相唐恪进聂山陈过庭李回等公闻之叹曰事无可为矣即上疏丐罢曰自秋以来沿边探报金人日聚兵为南牧深入之计朝廷日罢兵如太平无事之时无谓和议之使一遣便可恃以为安也乃命种师道代公而召公赴阙寻除观文殿学士知扬州公奏辞未几以公专主战议丧师费财落职予祠责授建昌军安置再谪江宁及金兵再至钦宗始悟和议之非除公资政殿大学士领开封府事公行次长沙被命（按行状靖康元年冬都城围急朝命始以京尹召公至次年四月公始闻召命其辞免开封府事表文云果闻铁骑再犯金城号令阻隔者半年烟火断絶者千里虽心驰魏阙之下常梦清都而身滞江湖之濵莫陪义旅）即率湖南勤王师入援未至而都城失守矣髙宗即位拜尚书右仆射兼中书侍郎趣赴阙力辞不许因上十事以比姚崇一议国是二议巡幸三议赦令四议僭逆五议伪命六议战七议守八议政本九议久任十议修德翌日颁公议于朝堂惟僣逆伪命二事留中不出于是公再言留中二事乃今日政刑之大者陛下欲建中兴之业而尊崇僣逆之臣何以示四方不问伪命之污何以厉时节时黄潜善主邦昌甚力公因泣拜曰臣不可与邦昌同列当以笏击之陛下必欲用邦昌苐请罢臣髙宗颇感动乃贬邦昌潭州吴并莫俦而下皆迁谪有差公又言羣臣能仗节死义者在内惟李若水在外惟霍安国愿加赠恤髙宗从之因诏诸路询访死节者以闻有旨兼充御营使入对奏当今之务非有规模而知先后缓急之序则不能以成功所谓规模者外御强敌内消盗贼修军政变士风裕邦财寛民力改弊法省冗官诚号令以感人心信赏罚以作士气择帅臣以任方面选监司郡守以奉行新政俟吾所以自治者政事已修然后可迎还二圣此所谓规模也至于所当急而先者则在料理河北河东葢河北河东者国之屏蔽也莫若于河北置招抚司河东置经制司择有才略者为之使宣谕天子恩德所以不忍弃两河与敌之意有能全一州复一郡者以为节度防御团练使如唐方镇之制使自为守非惟絶其从敌之心又可资其御敌之力此最今日先务也髙宗善其言问谁可任公荐张所傅亮遂以所为河北招抚使亮为河东经制副使开封守阙公荐宗泽髙宗从之时议遣使于金命草表奏言尧舜之道孝悌而已陛下以二圣逺狩不甘寝食此孝悌之至正宜枕戈尝胆使刑政修而中国强则二帝不俟迎请而自归不然虽冠葢相望卑辞厚礼恐亦无益乞降哀痛之诏以感动天下又乞省冗员节浮费髙宗皆从之一日论靖康事髙宗曰渊圣勤于政事览章奏终夜不寝何以卒致播迁公曰人主之职在知君子小人而进退之则大功可成否则虽衡石程书无益因劝上以明恕尽人言以恭俭足国用以英果断大事皆嘉纳焉又奏臣尝言车驾巡幸之所闗中为上襄阳次之建康为下陛下纵未能行上策当且适襄邓示不忘故都以系天下之心不然中原非复我有车驾还阙无期矣髙宗乃诏谕两京以还都之意读者皆感泣未几有诏欲幸东南避敌黄潜善汪伯彦实阴主之髙宗意已决纲谓国之存亡于是焉分吾当以去就争之即上疏极论其不可疏上留中不出已而迁公为尚书左仆射兼门下侍郎黄潜善除右仆射兼中书侍郎公奏招抚经制臣所建明而张所傅亮臣所荐用今潜善沮所与亮正所以沮臣亮竟罢因再疏求去先是公尝具三疏请募兵买马与募民出财助兵諌议大夫宋齐愈闻而笑其非策疏论之未几齐愈以议立张邦昌僭逆附伪之罪坐诛张浚乃劾公以私意杀侍从且论其买马招军之罪诏罢为观文殿大学士奉祠尚书右丞许翰言公忠义舍之无以佐中兴会髙宗召见陈东东言潜善伯彦不可任公不可去东坐诛翰遂求退后有旨夺公职居鄂州公为相仅三月而张所旋以罪去傅亮以母病辞归招抚经制二司皆废车驾遂东幸两河郡县相继沦没金人攻京东西残毁闗辅而中原盗贼蠭起矣绍兴二年除观文殿学士湖广宣抚使兼知潭州是年荆湖江湘盗以万数方议屯宿重兵鼎澧岳鄂荆南一带以图恢复中原之渐议未及行而諌官徐俯刘裴论劾复罢奉祠西京崇福宫福州居住四年冬金人及伪齐来攻公具防御三策诏付枢宻院及三省施行五年诏问攻战守备措置绥懐之方公奏言宜于防守既固军政既备之后即议攻讨至于守备之宜则当料理淮南荆襄以为东南屏蔽有守备矣然后议攻战之利分责诸路因利乗便收复京畿以及故都断以必为之志勿失机会若夫万乗所居必择形胜建康江山雄壮地势寛博宜权驻跸至于西北之民其心未尝一日忘宋天威震惊必有结纳愿为内应者宜给之土田予以爵赏优加抚循使益坚戴宋之心因条上六事髙宗赐诏褒谕除江西安抚制置大使兼知洪州及张浚以吕祉败引咎罢相言者引汉诛王恢为比公言浚措置失当诚为有罪然其区区徇国之心有可矜者愿少寛假以责来效时车驾将幸平江公以为平江去建康不逺徒有退避之名不宜轻动八年朝廷遣王伦使金还与金使偕来以诏谕江南为名公愤懑上疏言卑辞厚币废祖宗之业失生灵之望愿陛下请诏群臣讲明长久之策择善而从之疏奏虽与众论不合髙宗曰大臣当如此矣九年除知潭州荆湖南路安抚大使具奏力辞遂允其请十年薨年五十八讣闻朝廷轸悼遣使赙赠抚问其家给丧葬费赠少师官其亲族十人孝宗朝谥忠定公筮仕三朝负天下之望以一身用舍为社稷生民安危虽身或不用用又不久而其忠诚义气凛然动乎逺迩毎宋使至燕山必问李纲赵鼎安否宋史论当时排和议以御敌为己任者在廷惟公一人而已夫公之进退布衣之士捐生为白于朝非忠所动曷能尔顾反不信于主上取嫉于同列至如张浚贤者亦不免见忌而訾其短呜呼无亦天未悔祸使然耶公晚年于易尤有所得着易传内篇十卷外篇十二卷颇取卦变互体为说动有所稽异于今世君子所辨释又着论语详说十卷文章歌诗奏议百余卷又有靖康传信録奉迎録建炎时政记建炎进退志建炎制诰表札集宣抚荆广记制置江右録（宋史　名臣传　宏简録）

　　○文昭林拙斋先生之竒学派

　　按先生学于紫薇吕公本中本中学于尹公和靖至吕公伯恭则先生之门人也李氏士英言行録云公自少讲学即闻父祖至论又从游杨力叩微旨复造刘安世陈瓘之门请益公之学问端绪深逺如此吕成公祭公文曰昔我伯祖西垣公（即本中先生）躬受中原文献之传载而之南裴回顾瞻未得所付踰岭入闽而先生与二李伯仲实来一见意合遂定师生之分于是嵩洛闗辅诸儒之源流靡不讲庆厯元佑羣叟之本末靡不咨以广大为心而陋专门之暧昧以践履为实而刋繁文之枝叶致严乎辞受出处而欲其明白无玷致察乎邪正是非而欲其毫髪不差昕夕函丈闻无不信信无不行前望圣贤大路九轨自谓以必可至又曰里居之良若方若陆旁郡之士若胡若刘更唱迭和于寂寞之濵韬积渟蓄未几声光四出而不可遏州党推择居东面之席踵门请起至再三不得已而临之长乐之士知乡大学知尊前辈知宗正论则皆先生与二李之力焉呜呼西垣公既不及公道之伸而二李毎皆以布衣老独先生甫入东观若将有为而病輙随之中原诸老之规模迄不得再白于世其用必有所系矣某未冠缀弟子之末行期待之厚独出于千万人之右顾齿髪日衰业弗加修大惧先生之功力为虚施毎腼然惭惕然恐也惟当与二三子尊所闻行所知使先生未伸之志独有考焉今谨撮此大略着之篇端

　　文昭林拙斋先生之竒

　　林之竒字少颕侯官人紫薇舍人吕公本中入闽先生甫冠从之学乡举赴礼部试行至衢州以不得事亲翻然而归向学益力本中竒之从学者踵至登绍兴二十一年进士调莆田簿改尉长汀召为秘书省正字转校书郎时犹用三经义说先生亟请罢斥上言王氏三经率为新法地晋人以王何清谈罪深桀纣本朝靖康祸乱考其端倪王氏实负王何之责正所谓邪说淫辞之不可训者或传金人南侵先生作书抵当路言久和畏战人情之常故彼常以虚声恫喝示我以欲战之意非果欲战所以坚吾和也吾果欲与之和宜无惮于战则其权常在我矣以痹疾乞外由大宗正丞提举闽舶奉祠家居吕公祖谦因之受学卒年六十五有尚书集解春秋周礼论论语孟子讲义杨子解义道山记闻拙斋集行世学者称拙斋先生谥文昭从子子冲（闽书　三山新志）

　　潘先生滋

　　潘滋懐安人林先生之竒髙弟也黄勉斋尝学焉（闽书）

　　县丞林通卿先生子冲

　　林子冲字通卿学问德业有声乡里从游者数百人为南丰簿邑民交颂太守陈岐请修礼乐书以子冲大儒之后延以特榻子冲随文释义补阙订讹书成周必大杨万里称其精宻调将乐丞未上留盱摄郡太学丁外艰以哀毁卒子耕字畊叟衡州教授能传家学（闽书　朱子经义考）

　　备考

　　孙畊后序曰畊自儿时侍先君旴江官舍郡斋修刋礼乐书先君实董其事与益国周公诚斋杨先生书问往来订正讹舛甚悉暇日因与言曰吾家先拙斋书解今传于世者自洛诰以后皆讹葢是书初成门人东莱吕祖谦伯恭取其全本以归诸生传録十无二三书坊急于锓梓不复叅订讹以传讹非一日矣先君犹记乡曲故家及尝从先拙斋逰者録得全文及归方寻未获不幸此志莫偿畊早孤稍知读书则日夕在念虑间汩汩科举业由乡选入太学跋涉困苦如是者三十余年淳佑辛丑侥幸末第闲居需次得理故书日与抑斋今观文陈公虚斋今文昌赵公参考讲求抠趋请益抑斋出示北山先生手迹具言居官婺女日从东莱先生学东莱言吾少侍亲官于闽从林少颕先生学且具知先拙斋授书之由时抑斋方阅六经尤加意于林吕之学虚斋亦仿朱文公辨安国书着本旨畊得互相诘难其间凡诸家讲解搜访无遗一日友人陈元凤仪叔携书说拾遗一集示予蠧蚀其表蝇头细书云得之宇文故家葢宇文之先曽从拙斋学亲传之藁也其集从康诰至君陈此后又无之遂以锓本参校康诰酒诰梓材召诰皆同锓本自洛诰至君陈与锓本异其详倍之至是益信书坊之本误矣当令儿辈作大字誊出以元集归之然犹未有他本可以参订也又有一朋友云建安书坊余氏数年前新刻一本谓之三山林少颕先生尚书全解此集葢得其真刋成仅数月而书坊火今板本不存矣余亦未之信因遍索诸鬻书者乙巳春仲一老丈鹑衣衔袖踉蹡入门喜甚揖余而言曰吾为君求得青毡矣开视果新板以尚书全解标题书坊果建安余氏即倍其价以鬻之以所誊本参校自洛诰至君陈及顾命以后至卷终皆真本向者麻沙之本自洛诰以后果伪矣朋友转相借观以为得所未见既而畊暂摄乡校学録叶君真里之耆儒尝从勉斋逰其先世亦从拙斋学与东莱同时又出家藏写本林李二先生书解及诗说相示较之首尾并同葢得此本而益有证验矣嗟夫此书先拙斋初着之时毎日诵正经自首至尾一遍虽有他务不辍贯穿诸家旁搜逺绍会而稡之该括详尽不应于洛诰以后详略如出二手今以诸本参较真赝晓然信而有征可以传而无疑矣书解自麻沙初刻继而婺女及蜀中皆有本然承袭舛误竟莫能辨柯山夏氏解多引林氏说自洛诰以后则畧之仅有一二语亦从旧本往往传讹东莱解只于禹贡引林三山数段他未之详东莱非隐其师之说葢拙斋已解者东莱不复解而惟条畅其义嗟夫书自安国而后不知其几家我先拙斋裒集该括自壮及耄用心如此之勤用力如此之深始克成书而传袭谬误后学无从考证我先君家庭授受中更散亡极意搜访竟无从得畊恪遵先志又二十余年旁询博问且疑且信又得宇文私録又得余氏新刋全解又得叶氏録家藏写本稽验新故订正真赝参合旧闻而后释然以无疑确然而始定然则著书传后岂易云乎哉畊既喜先拙斋之书获全又喜先君县丞公之志始遂顾小子何力之有抑天不欲坠废斯文故久郁而获伸欤不然何壁藏汲冡之复出也淳佑丁未之岁石鼓冷厅事力甚微学廪粗给当路诸公不赐鄙夷捐金拨田悉有所助三年之间补葺经创石鼓两学轮奂鼎新书板旧帙缺者复全于是慨然而思曰吾先君未偿之志孰有切于此者吾先世未全之书岂容缓于此者实为子孙之责也乃会书院新租岁久之积因郡庠宪台拨镪之羡撙学厅清俸公给之余计日命工以此全书亟锓诸梓字稍加大匠必用良板以千计字以五十万计厘为四十卷始于乙酉之孟冬迨明年夏五月而毕是书之传也亦难矣哉亦岂茍然哉旧本多讹畊偕次儿骏伯重加点校凡是正七千余字今为善本庶有补于后学淳佑庚戌夏五嗣孙迪功郎衡州州学教授兼石鼓书院山长畊谨书

　　邓均曰观林君畊叟序述其先王父全书始末两世访求志亦苦矣先是抑斋陈先生为仆言闽学源流开教甚悉乃知始于紫薇吕公载道而南而拙斋先生实亲承心学拙斋著书多而于尚书尤注意即少颕先生书解是也然自洛诰以后传者失真世不得其全书为恨先生之犹子讳子冲登癸丑科为南丰簿尝分教盱江再转为丞仆顷在庠序尚及识县丞公于文席县丞公在盱据勘遗文多矣独于拙斋全书散佚之余访求而未得不幸赍志以殁又数十年而先生之孙畊始克摹就岂其书之泰阨固自有时耶拙斋虽不克竟其用而传圣贤之心寿斯文之脉其功大矣县丞公刻志世其学而畧不获施于用至畊而全书始出以传惟拙斋之学卓然光明久而益昌何容绘画畊字畊叟暨先生甫三世其孜孜问学多识往行好修者也君子曰无忝厥祖淳佑十年七月既望

　　（按畊叟序中言抑斋今观文陈公疑即北山先生之子韡时为观文殿学士后谥忠肃言虚斋今文昌赵公者考三山艺文志赵公以夫有虚斋乐府二卷疑即此公也二公渊源正学宋季士林多推重之） 

　
闽中理学渊源考卷八

　

　　

　　广平府知府李清馥 撰

　　○文节林艾轩先生光朝学派

　　陈正献公曰闽中洛学之兴肇自建剑而莆儒风之盛自绍兴以来四五十年崇尚洛学艾轩先生实作成之林公希逸曰自南渡后洛学中微朱张未起以经行倡东南使知圣贤心不在训诂者自莆南夫子始莆南者艾轩先生也朱子曰这道理易晦而难明某少年过莆见林谦之与方次云说一种道理说得精神为之踊跃鼓动退而思之至忘寝食后来过莆二公已往无有能继其学者矣刘后村曰以言语文字行世非先生意也先生干淳间大儒国人师之文公于当世之学间有异同惟于先生加敬于时朝野语先生不以姓名皆曰艾轩观此则公之从游陆公子正渊源程氏之学其时岂特为莆所宗仰哉先生曽与杨次山手札自言与方次云论晋代人物如寒蝉孤洁不入俗调心甚乐之方云此数人来孔子之门恐一日着脚不定乃悟夫子之门为人物凖的千岁人物要入得此窠様中乃为无愧耳此又先生与方氏黙会孔门亲切之训者也维时莆之宗派发自艾轩其平日师友讲习多从事于经术行检使人知圣贤心不在文字训诂间也圣学湮废寥寥千载于孔门德行之科莫能寻讨契合而不知其体认于学问根柢渊源未易窥也朱子尝释善言德行之说谓所言皆其自已分上事故当时惟颜闵以上从事此工夫自洛闽之学兴师弟讲切无非此义而一发千古之蒙方林二公得程氏绪余殆窥见此旨欤乾隆辛未四月望后一日书

　　文节林艾轩先生光朝

　　林光朝字谦之莆田人学者称艾轩先生少有声场屋再举礼部不第不复以得失为意闻吴中陆子正学出尹和靖遂往从之自是专心圣贤践履之学通六经贯百氏出入起居必中规矩归莆设讲于东井红泉四方来学者无虑数百称为南夫子葢先生之学一传为林亦之再传为陈藻三传为林希逸其为教以身为律以道德为权舆不专习词章为进取计平生未尝著书其于圣贤微旨有得于师传者惟口授学者使之心通理解尝曰道之全体存乎太虚六经既发明之后世批注固已支离若复増加道愈逺矣又曰日用是根株言语文字是注脚学者须求之日用求之不已则察乎天地隆兴元年年五十始以进士及第授袁州司户参军干道三年龙大渊曽觌以潜邸恩幸进先生与刘朔以名儒荐对颇及二人罪由是改知永福县而大臣论荐不已召试馆职为秘书省正字歴著作郎进国子司业兼太子侍读九年张说再除签书枢宻院先生不往贺遂以显谟阁出为广西提点刑狱淳熈元年移广东以击杀茶冦功拜国子祭酒四年孝宗幸国子监命讲中庸大称善面赐金紫除中书舍人兼侍讲时吏部郎谢廓然以曽觌荐赐同进士出身除殿中侍御史命从中出先生愕然曰是轻台諌羞科目也立封还词头孝宗度先生必不奉诏改权工部侍郎请外遂以集英殿修撰出知婺州引疾提举江州兴国宫年六十五卒谥文节先生老儒通达世务负士望甚重出使入朝徇义忘私无田宅以遗妻子在后省久未有建明吕东莱私谓所知曰未知此老若为收煞及缴驳谢廓然除命乃喜曰此举过江后未有也先生既没朱文公尝叹曰某少年过莆见林谦之方次云说得道理极精细为之踊跃鼓动退而思之至忘寝食后来再过则二公已没更无一人能继其学者矣陈正献公曰莆儒风特盛自绍兴以来四五十年士始知洛学而以行义修饬闻于乡里者艾轩实作成之也有集二十卷陈氏宓谓其森严奥美上叅经训下视骚辞刘氏克庄亦谓髙处迫檀弓谷梁平处与韩并驱林氏俊曰艾轩不独道学倡莆诗亦莆之祖用字命意无及者后付虽工其深厚未至也按先生尝师事同郡林霆林公深于象数之学者所著有易论诗书语録中庸解等集（莆阳文献　闽书　朱子语类　林贞肃集）

　　文畧

　　与朱编修元晦曰前此数得来书祝耕老有五夫便人去令来取书因循如许言之愧甚去年过黄亭只相隔得三二日所欲道者亦何数唯耿耿比承除书之下此在公论以为太迟不知贤者出处自有时直道之信善类増气见教恭而安数语乃是从根株上说过来别后对此如一对面语但所谓与虞仲达及此一节更记忆不上是日说数件语当不止此耳林用中闻以馆舍处之得质正所闻而求所未闻甚善复之到官已三月偶疾唾中有血杂出令人忧悬也

　　与杨次山曰某授徒三十年不过为场屋举子之习学问一事虽稍涉其涯而所以作语及所以传授于人唯是一律岂敢辄出场屋绳尺之外也某年近二十未知龟山所遗后来者为何书及随计走都下此说一歴耳又二三年中乃得之是时有周先生尹先生谆谆然八九十岁人乃文靖公一辈流也王信伯得之于龟山施廷先得之于信伯廷先吾友也廷先毎说洞庭之野有一人吾所畏当买舟同一见之不及见此人廷先死矣伤哉廷先毎对人道说必为之出涕廷先乃吾亡友方正字次云之友某以次云六兄之故遂定交某幼岁闻李太白石曼卿之为人即踊跃道其事又初读晋书见一様人物如寒蝉孤洁不入俗调此心甚乐之一日对次云说古人如此终是不俗六兄云此数人来孔子之门恐一日着脚不定某乃悟夫子之门为人物凖的千岁人物要入得此窠様中乃为无愧耳

　　诗

　　送别湖北漕李秘监仁甫诗曰文字眇烟云过眼徒浩浩所有未见书惜哉吾已老子云客长安陈迹如一扫同叔向来人我生苦不早亦闻青城山斯翁为有道瞿塘不可上秋梦长颠倒白日来西昆一见自应好纵谭百代前至境非枯槁多为开口笑明日生懐抱黄鹤有髙楼怳如事幽讨揽辔逢道州听书下下考周南勿留滞掇拾供史藁分手重酸辛璠玙众所寳十日不得面何为太草草

　　备考

　　陈正献公俊卿撰艾轩祠堂记畧曰淳熈壬寅夏四月永嘉林仲元来守此邦以厚风俗敦教化为本阖郡之士咸造于庭曰莆虽小垒儒风特盛自绍兴以来四五十年士始知洛学而以行义修饬闻于乡里者艾轩先生实作成之也先生学通六经旁贯百代蚤游上庠已而思亲还里开门教授四方之抠衣从学者岁率数百人其取巍科登显仕者甚众先生之为教以身为律以道德为权舆不专习词章为进取计也其出入起居语黙问对无非率礼蹈义士者化之间有经行井邑而衣冠肃然有不可犯之色人虽不识望之知其为艾轩弟子也莆之士风岂无所自先生殁已六年人思其矩范愿得立为祠宫春秋荐以苾芬以慰邦人之思太守乃择南城隙地为屋十六楹丹艧一新因谋刻岁月谒记于予予于艾轩游四十年所谓三益之友其可辞乎

　　明贞肃氏俊撰艾轩文选序略曰吾家艾轩先生崛起南服专志圣贤于时遗儒陆子正施廷先尝学和靖山先生特从指授以上绍伊洛之传穷博而会之要絶意著述东井倡道尽羣俊而朋来之四方年五十始奏名十一转而至中舍平茶冦讲中庸一再为孝宗褒奬坐封还词头改工部侍郎以集英修撰知婺州提举兴国宫以卒先生长晦翁一十六岁晦翁商畧理道独先生意合嘉其精细退若有得请质时见于书兑泽南轩于易有所异为晦翁独与其缴驳新端也东莱曰平生保任此老不负谥文节也君子谓允去今三百五十年祠久圯墓之田易数姓穉弱二孙稀落可念龙坡之为仰止书院冯公行健雷公孟升意也俊偕汝华谋曰先生尝同晦翁讲道以齿则兄以道则友晦翁固道学渊源先生亦道学名派一方而名天下称南夫子无异词宜并祀雷喜白之冯暨贰暨大巡宣司监司督学议可并祀二先生侍以莆髙弟子而复梓其文以传云

　　侍讲陈英仲先生士楚（以下门人）

　　陈士楚字英仲莆田人从学林公光朝登干道八年进士调临江户曹摄新喻县政化大洽改秩调侯官丞相周必大荐之以国子监簿召对孝宗奬其诚实绍熈初除宗正丞兼嘉王府直讲一日百官已趣班雪大作宰相索表称贺援笔立就朝士称叹青宫开经筵讲周书无逸章其解稼穑艰难曰百谷丽于土荄萌既敷方有实三农力于田莠草既除方有秋以讽小人妨君子之意寿皇传谕曰陈直讲说书议论精详理致深奥得师儒之道除右侍郎右史退葺御书阁扁阳春堂揖壶楼观稼亭皆宸笔挥洒庆元改元除侍讲林希逸守莆祠艾轩纲山乐轩于谷城山后人以士楚侑飨云（莆阳文献　闽书）

　　主簿黄季野先生刍

　　黄刍字季野莆田人少从林艾轩学志行髙古自刘夙刘朔林亦之而下皆推让焉登绍兴二十一年进士第调懐安簿未上卒二刘葬之表其墓（莆阳文献　闽书）

　　推官卓进之先生先

　　卓先字进之莆田人少从林艾轩学年十五拔乡解绍兴四年年四十以特科调龙溪主簿岁旱疫多所全活累迁建宁军节度推官岁亢旱松溪政和建阳浦城四邑仰食下流客米府禁米舟出城先争曰四邑非建民耶平生居官亷静言论据经与人寡合陈宓郑爚许与特甚而傅伯成尤敬重之族孙得庆（莆阳文献　闽书）

　　魏天随先生几

　　魏几字天随福清人从林艾轩以克己复礼问艾轩曰五湖明月因以颕悟赋丹霞夹明月有半白在梨花之句人以半白梨花郎目之其昆仲有雪堂天游亦名士也（闽书　三山郡志）

　　林载德先生阿盥

　　林阿盥字载德福清人林髙诸孙也从林艾轩学苦六经无所入至欲投江死艾轩称之谓鱼盐中胶鬲（闽书　三山郡志）

　　陈先生叔盥

　　陈叔盥福清人少从林艾轩讲学出揖客而容頳艾轩曰心不负人面无頳容叔盥悟而自克遂以行谊名（闽书　三山郡志）

　　傅景初先生蒙

　　傅蒙字景初仙逰人少从林艾轩学工词赋兼五经孝宗朝尝上万言书退而讲学龙池以淑后进（闽书　仙逰邑志）

　　教授林恭之先生肃

　　林肃字恭之仙逰人淳熈三年进士少有文名与傅蒙逰林艾轩之门试教官科授临安教授卒（仙逰邑志　闽书）

　　提举杨似之先生兴宗

　　杨兴宗字似之长溪人祖惇礼字穆仲兴宗少师事郑夹漈后执经林谦之之门登绍兴三十年进士调铅山簿孝宗登极上封事末陈以守为攻之策时相汤思退主和议使人要曰若登对无立异当以美职相处郄之累书抵东府力争孝宗嘉其志除武学博士丞相陈俊卿举充馆职条对时弊歴迁校书郎与林谦之同校文省殿擢郑侨蔡幼学陈傅良时称得人修四朝会要歴迁司勲郎论张说不当与赵汝愚同拜不报又驳杨和王存中封爵太优忤时相虞允文乞祠出守处州大有政声除知温州改严州终湖广提举着有自观文集（闽书）

　　林先生恂如

　　林恂如莆田人少从林艾轩学尝倾赀殚力修筑木兰坡之南岸堤祖国钧建红泉学延族子艾轩为师焉（闽书）

　　判官林井伯先生成季（以下家学）

　　林成季字井伯艾轩从子有学行从朱子游朱子深器重之所与笔札甚多赵忠定礼为上客毎事必咨仕兴国军判官（莆阳文献）

　　备考

　　刘后村跋赵忠定公朱文公与林井伯帖某为童子时受教于先友井伯林丈初筮主靖安簿辱授印焉卷中诸帖昔皆尝见后三十余年复从君保陈君见之葢先友冡上之木已拱而其家亦益落矣感今念昔不胜悲慨当干淳间艾轩先生与忠定相君同馆井伯丈以艾轩犹子为忠定上客所交皆当世名人而于朱张吕三君子尤厚忠定帖虽家事琐碎亦谋焉文公帖如党论之兴大愚之贬衡阳之薨皆当时大变故士大夫掩耳不敢闻公独谆谆然赴告于井伯丈一太学生未脱韦布而隐然任世道之隆替受诸老之付嘱可不谓贤哉初余干县尹有憾于忠定谪命下祖昔人憾莱公元城故智张皇特甚井伯丈适在吴中先驰书以报忠定赖以自安呜呼使遇良史笔之岂减于陈仲弓郭有道耶

　　漕举吴省斋先生澥（以下交友）

　　吴澥字清臣龙溪人两请乡举有声又请漕举及同文馆举澥著述甚富援笔立成皆极精妙与陈知柔林光朝诸公为莫逆交知柔尝击节称赏谓其貌古心古学古文古三山林子晦亦叹其为天下竒才学者师之称省斋先生有省斋集行世（道南源委　闽书）

　　县令陈元榘先生昭度

　　陈昭度字符榘兴化人绍兴五年进士第为尤溪主簿部使者檄令捃摭属吏细过昭度怃然拂衣去闲居读书着文十余年不出与乡大夫林迪为忘年友艾轩林光朝次云方翥正字刘夙兄弟皆尝至其家登堂拜母谊均兄弟既而教授藤州藤地鄙逺俗尚庳陋昭度励士以致知谨独之学由是士竞于学知所指归改知长乐县未上卒昭度渊源濓洛为文得古法简严闲淡理致深逺艾轩志其墓谓不縁师授视横渠为同时独晓者（莆阳文献　闽书）

　　郑夹漈先生樵

　　郑樵字渔仲兴化人父国器太学生尝鬻已田筑苏洋陂人食其德没于姑苏樵年十六徒步归葬自是谢絶人事结庐越王山下闭户诵习卜筑草堂夹漈居之久之出逰名山大川搜竒访古遇藏书家必留借读夜则仰观星象寒暑寝食为之都忘一时名人如李纲赵鼎张浚皆器重之初为小学经旨礼乐文字天文地理虫鱼草木方书之学皆有论辨绍兴十九年上书曰草莱臣郑樵昧死百拜献书皇帝陛下臣本山林之人入山结茅欲读古今之书通百家之学讨六艺之文而为羽翼忽忽三十年著述之功百不偿一不图晚景获见太平松筠之节不改岁寒葵藿之心难忘日下恭惟陛下留心圣学笃志斯文擢用儒臣典司东观内外之藏治有条理百代之典灿然可观臣伏观秘书省岁岁求书之勤臣虽身在草莱亦欲及时效兹尺寸谨缮写十六部百四十卷恭诣简院投进其余卷帙稍多望赐睿旨许臣料理余续当上进得展尽底藴诏以其书藏秘府归而益厉所学从者二百余人寻丧母哀毁庐墓部使者举孝亷者三举遗逸者二皆不就二十七年以侍讲王纶贺允中荐应召明年上殿奏言臣处山林三十余年修书五十种皆已就其未成者臣取歴代之籍始三皇卒五季彚缉为一名曰通志体参马迁法则稍异谨摭其要览十二编名曰修史大例先上之帝曰闻卿名久矣敷陈古学自成一家何相见之晚耶授右迪功郎礼兵部架阁为御史叶义问所劾力乞还山改监南岳还家论著阅四年通志就诣阙请上会髙宗幸建康命为枢宻院编修官寻兼摄简详诸房文字因求入秘书省翻阅典籍诏许于三馆假书观之陆务观以为一时快事又坐言者寝及驾归缴进通志而樵卒时年五十九矣生平枯淡好施居乡累岁不一诣守令笔札虽诏从官给未尝取也见人寸善推誉如有不及有来质问者为之颠倒数于当路荐林光朝林彖学者称夹漈先生诗文有溪西集五十卷（莆阳文献　闽书）

　　州守蒋元肃先生雝

　　蒋雝字符肃仙逰人少博学强记下笔辄数千言曲尽其妙乡先辈宋藻举经传扣雝随问随答毎以南方夫子称之设席郡庠户履常满与林光朝同时十人俱知名号莆阳十先生登绍兴二十一年进士教授泉州守王十朋见其文大加赏识雝因作梦仙赋以献十朋曰长卿大人太白大鹏之比也又撰时政十议十朋叹曰此经世之文矣后知江阴军再知通州以郡人张次山坐与程明道邵康节同好恶得罪及陈莹中任德翁尝迁谪于此合为堂祀之扁曰三贤以厉风俗秩满入觐首言江东盐课较之淳熈七年出入之数亏二万缗主筴者方以衍课増秩上矍然曰某人欺朕因访本末雝口诵指画应对如响上曰卿材通练合以蒲郡处卿雝拜谢上目其背方面材也将除贑州为宰执所沮退居朴乡十余年凡四请祠以寿终着有朴斋文集子祈从子有秋（仙逰邑志　闽书）

　　征士方直甫先生秉白

　　方秉白字直甫莆人隐居教授林谦之方次云刘宾之复之诸名士皆其友也孝宗朝以孝亷荐不起郡守赵彦励尝辟修莆阳志有草堂文集（闽书）

　　州守方先生渐

　　方渐莆田人重和元年进士绍兴中判韶州知梅湖南恩歴官朝散郎平生清白无十金之产所至挟书自随积至数千卷皆手自纂定就寝不解衣林谦之质之答曰夜或有寻讨便不懐安为小屋三间以藏其书榜曰富文郑节仲尝就读焉子林乡贡进士孙其义曽孙应发（莆阳县志）

　　○文介林纲山先生亦之学派

　　按先生师事艾轩三十余年莆人推先生嗣讲席后先生之学授之陈乐轩藻亦嗣纲山讲席林氏希逸创三先生祠奉祀并録其遗文所谓三先生者莆南林公光朝福清林公亦之陈公藻也惜三先生之学至希逸林氏而无传矣叶文忠公向髙曰王信伯再传而亦之又再传而希逸星辰没矣源流正学溯于前修固皆同为洛学渊源也于乎懿哉

　　文介林纲山先生亦之

　　林亦之字学可闽县人盛年挟策逰四方卒不契去之红泉谒林艾轩光朝而师之左右三十余年遂为髙弟艾轩卒莆人推亦之嗣讲席艾轩之学一本躬行亦之户外履几半于师矣或劝其著书答之诗曰讲学红泉不著书只将心学授生徒赵汝愚帅闽辟入东井书堂待以宾礼上其学业于朝命未下卒学者称纲山先生一曰鱼月先生着论语考工记毛诗纲山诗集景定间林希逸追举其贤赠迪功郎赐谥曰文介子简字绮伯莆中刘克庄少师之（闽书）

　　文逺陈乐轩先生藻

　　陈藻字符洁福清人师林亦之得艾轩经学之传为时通儒遂嗣亦之讲席藻家贫笃志于学不求人知入则课妻子耕织出则诱生徒弦诵登山临水而已学者称乐轩先生所著有语孟庄子杜诗解并诗集景定间门人林希逸荐其贤赠迪功郎赐谥曰文逺（闽书　三山新志）

　　中书林竹溪先生希逸

　　林希逸字肃翁号鬳斋福清人师事陈藻藻之学出于林亦之亦之出于林光朝其授受逺有源委登端平二年进士为平海军节度推官以清白称淳佑中迁秘书省正字入对乞信任给諌又乞早决大计以慰人望理宗皆开纳歴翰林权直学士兼崇政殿说书以直秘阁知兴化军下车首诏学者云自南渡后洛学中微朱张未起以经行倡东南使知圣贤心不在训诂者自莆南夫子始初疑汉儒不达性命洛学不好文辞使知性与天道不在文章外者自福清两夫子始学者不可不知信从也因立三先生祠祀之并锓其遗文以传莆南夫子者林光朝两夫子者亦之藻也景定四年举亦之及藻为有道之士又举林光遇幼承父泽奉亲不仕并乞褒崇诏有司为三人树表书谥并祀之学宫希逸官司农少卿终中书舍人所著有易讲春秋正附篇考工记解竹溪稿子泳歴兴化倅国子监丞刘克庄序希逸诗宋自光朝三传至希逸比之于师槁而华矣明代郭万程曰自道学兴辞命多鄙光朝之门独为斐然闽自杨氏道南葢光朝可接罗李之宗惜时儒未深知者至希逸而亡传矣（闽书　莆阳文献　三山新志）

　　朝奉严坦叔先生粲

　　严粲字坦叔一曰明卿邵武莒溪人精毛氏诗笺注尝自注诗曰严氏诗缉朱文公诗传多采其说焉（邵武郡志）

　　（按严氏粲自序诗缉在理宗淳佑戊申去朱子捐馆之岁已四十八年林氏希逸撰严氏诗缉序言华谷严君坦叔早有诗名江湖间甲辰余抵京以同舍生见时出诗缉语我其说大抵与老艾合遂求全书而读之今以序诗之年考之亦后于朱子四十余年严氏本传所言朱子采其说者自邵武郡志如此今读诗缉中所引用诸说凡朱氏曰者皆文公朱子之说严氏采朱子之说而立传者反谓朱子采其说相沿承误似无可疑今録原序并林序二篇附后俟考订者再详之）

　　备考

　　严氏粲自序诗缉曰二儿初为周南召南受东莱义诵之不能习余为缉诸家说句析其训章括其旨使之了然易见既而友朋训其子若弟者竞传写之困于笔札胥命锓之木此书便童习耳诗之兴几千年于此矣古今性情一也人能会孟氏说诗之法涵泳三百篇之性情则悠然见诗人言外之趣毛郑以下且束之髙阁此书覆瓿可也淳佑戊申夏五月华谷严粲序

　　林氏希逸诗缉序曰六经皆厄于传疏诗为甚我朝欧苏王刘诸巨儒虽罢落毛郑旧说争出新意而得失互有之东莱吕氏始集百家所长极意条理颇见诗人趣味然踈缺涣散要未为全书葢诗于人学自为一宗笔墨蹊径或不可寻逐非若他经然其流既为骚为选为唐古律而吾圣人所谓可以兴观羣怨孟子所谓以意逆志者悉付之明经家艾轩林先生尝曰郑康成以三礼之学笺传古诗难与论言外之旨矣艾轩终身不著书遗言间得于前一辈乡长老客逰二十年未有印此语者华谷严君坦叔早有诗名江湖间甲辰余抵京以同舍生见时出诗缉语我其说大抵与老艾合且曰吾用于此有年非敢有以臆决摭诸家而求其是要以发昔人优柔温厚之意而已余既竦然起敬遂就求全书而读之乃知其钩贯根叶疏析条绪或会其旨于数章或发其微于一字出入穷其机综排布截其幅尺辞错而理意曲而通逆求情性于数千载之上而兴寄所在若见其人而得之至于音训疑似名物异同时代之后前制度之纎悉订证精宻开卷了然呜呼诗于是乎尽之矣易尽于伊川春秋尽于文定中庸大学语孟尽于考亭继自今吾知此书与并行也然则华谷何以度越诸子若是哉余尝得其旧藁五七言幽深夭矫意具言外葢尝穷诸家阃奥而独得风雅余味故能以诗言诗此笺传所以瞠若乎其后也余曰艾轩惜不见子君曰子又岂容遗艾轩之言故不自揆而为之叙云尔是年十有二月竹溪鬳斋林希逸书 

　
闽中理学渊源考卷九

　

　　

　　广平府知府李清馥 撰

　　○莆田刘氏家世学派

　　彭从吾先生曰莆壤土褊小至宋始成郡而文献特盛忠惠（蔡襄）文节（林光朝）正献（陈俊卿）三五公为之冠冕最后后村刘先生起而继之文章流布事业兼备论者谓三五公而下一人而已葢刘自著作（夙）正字（朔）二先生师事文节公道同行偕齐名干淳间蔚然为文章家著作之子吏部侍郎（弥正）与羣从又皆以行义名世吏部之子则后村先生资禀既异濡染亦深壮而益学以至于成加以寿数之髙位遇之显遂以文事绍先闻于天下当世大儒真文忠公辟帅参且以学贯古今文追骚雅荐于朝晚乃荐歴工部尚书以龙图阁学士致仕年八十三而没

　　著作刘宾之先生夙

　　刘夙字宾之莆田人与弟朔师事林艾轩得其传绍兴二十一年登第歴临安教授以弟朔为温州司户迎母就养因乞与温州教授莫冲两易以便亲从之作养人材多所成就陈傅良以诸生见夙赏重之果以文名孝宗即位召除枢宻院编修以亲老求去无何兼国史院编修力辞不就除著作佐郎所对馆职策言荐举之弊曰此执政大臣为惠而不为政致之也陈执中章子厚人知其小人也然能不以官私其亲今将告执政大臣曰子为子厚乎子为执中乎则艴然怒矣至其行事则有为子厚执中所不为者矣又上封事曰陛下与曽觌龙大渊辈觞咏倡酬字而不名罢宰相易大将待其言乃决严法守裁侥幸当自宫掖近侍始所请凡六事丐外除荆湖北路安抚司参议干道元年以亲老丐祠主台州崇道观三年差知衢州期年政平讼简郡人祠之会曽觌副贺金正旦道衢入谒弗纳复求去徙温州祷雨全家淡食八十余日明年引疾归率乡人救荒愬莆之剰米斛于朝尽蠲之又明年卒是岁王龟龄芮司业皆先夙卒吕东莱悼以诗云诸老收身尽佳城又到公苍天那可问吾道竟成穷林谦之亦云宾之爱君均于爱亲忧国过于忧身古有遗直今难其人真西山书二公志铭后云绍兴末迄淳熈中名儒十余人言论同出处偕如立直木于通达之衢后生有所望而趋读之令人慨叹不已二公在当时名论最髙惜皆弗究于用云所著有春秋解义弟朔子弥正弥邵（莆阳文献　道南源委　黄氏日抄　真西山题跋）

　　正字刘复之先生朔

　　刘朔字复之绍兴三十年试礼部第一廷试甲科调温州司户叅军计口受禄以其余救饥疫饲弃儿孝宗初立与林光朝同召对曰陛下何不延纳愤激敢言之士而听讦直难堪之言因以自考察成败得失且及曽觌龙大渊罪状改宣议郎知福清县以至诚待民听讼使两词自诣市食挂钱于门会病作请祠归再召入对时虞允文赞孝宗恢复士多向之朔极谏以为宜选兵将广储峙责成于端重堪事者从容以待其变不可凭虚蹈空过为指料决天下于一掷孝宗竦然除秘书省正字以疾丐外除福建安抚司参议朔与兄宾之皆为时望所推学者辐辏其门兄性挺特不以色假人朔则济以和易至轻禄位而重出处厚名义而薄势利尽言于朝尽心于官饬亷隅公是非殆不相让云着春秋纪年二子起晦起世（莆阳志　道南源委　闽书）

　　侍郎刘先生弥正

　　刘弥正夙之子淳熈八年进士嘉泰初以承议郎知临川县入为诸司粮料院时韩侂胄为相兵祸萌芽召使如两淮议铁钱实欲付以边事弥正还言无故而先发天理不顺无豫而轻举人谋弗从侂胄怒嘉定初为考功郎覆朱子谥议曰谥古也复谥非古也谥法曰谥生于行者也茍当于其行一字足矣奚复哉故侍讲朱公没于爵未得谥上以公道德可谥下有司议所以谥谨献议曰六经圣人载道之文也孔氏没子思孟轲更述其遗言以持斯世文幸未坠汉末诸儒采掇以资文墨郑司农王辅嗣辈又老死训诂谓圣人之心真在句读而已隋唐间河汾讲学已不涉圣贤阃奥韩愈氏复出特其文近道尔葢孔氏之道赖子思孟轲而明子思孟轲之死明者复晦由汉而下闇如也及本朝而又明濓溪横渠剖其幽二程子宿其光程氏之徒嘘其焰至公圣道粲然矣公之学以诚持中敬持外其于书尊六籍则诸子曲说不得干其思其于道不敢深索也恐入乎幽不敢过求也恐汩其说读书初贯穿百氏终也缩以圣人之格言自近而入微由博而归约原心于眇忽析理于锱铢采众说之精而遗其粗集诸儒之粹而去其驳呜呼醇矣哉孟氏以来不多有也公中科第犹少也薄游径隐闭门潜思朝廷毎以好官召公莫能屈不得已而出惟恐去之不早自官簿书考者九而闲居者四十余年山林之日长问学之功深也平居与其徒磨切讲贯皆道德性命之言忠敬孝爱之事由公学者必行已庄与人信居则安贫而乐道仕则尊君而忧民重名节而爱出处合于古而背于时若此者真公之学也呜呼师友道丧人各自是公力扶圣绪本末宏阔而弄笔墨小技者以为迂癯于山泽与世无竞而汨没朝市者以为矫自童至耄动以礼法而跅弛于绳墨者姗以为诞世尝以是病孔孟矣公何恨焉初太常议以文忠谥公按公在朝之日浅正主庇民之学郁而不施而著书立言之功大畅于后合文与忠谥公似矣而非也有功于斯文而谓之文简矣而实也本朝欧苏不得谥文而得者乃杨大年王介甫介甫经学非醇也其事业亦有可恨杨公正复文士尔文乎文乎岂是之谓乎世多评韩愈为文而非也原道谓轲之死不得其传斯言也程子与之公晚为韩文立考异一书岂其心亦有合欤请以韩子之谥谥公谨议终吏部侍郎林侣之建临川三贤祠于学宫祀黄勉斋文丞相而弥正与焉弟弥邵子克庄

　　处士刘习静先生弥邵

　　刘弥邵字寿翁素性狷介早孤遗书数厨晨夕抄纂考论古今断制义理一以洙泗濓洛为宗尝质经于陈宓评史于郑寅问易于蔡渊郡守杨栋创尊德堂于学宫以处之及栋提点福建刑狱复论荐于朝未报卒年八十二弥邵平生为学专务实践自幼至老确然不移者有易藁汉考读书日记诸书学者称习静先生子■〈山上成下〉寳庆二年进士歴罗源青田令为政以风俗教化为本（道南源委　莆田邑志）

　　文定刘后村先生克庄

　　刘克庄字潜夫夙之孙莆田人嘉定二年以郊恩补将仕郎调靖安簿以宣教郎知建阳县新考亭祠祀朱范刘魏四贤于学籴赈粜仓二千斛方以邑最闻而言官李知孝梁成大笺其所咏落梅有朱三郑五之句以谤讪摭其罪郑清力为之辨释得通判潮州改吉州真德克逊克刚秀辟为帅参且以学贯古今文追骚雅荐于朝与祠未几渐致从班遂除枢宻院编修官兼权右侍郎轮对言服天下莫若公今失之私镇天下莫若重今失之轻又言权臣壊朝纲开边衅兵骄楮贱贪饕侥幸之俗不可回诸贤起而当之天人未应愿坚凝初意无使邪说淫夺正论又拳拳于济王苕川之狱虽复其爵未雪其寃皆人所难言寻除知漳州嘉熈元年改知袁州坐先言济王事为御史蒋岘所劾与方大琛王迈同罢既与祠擢广东提举就升漕摄舶俸给例劵皆却不受买田二十亩为南仕归丧之费淳佑四年除将作监改直华文阁因旧任六年令赴行在奏事道除大府少卿既至面对三札御札刘克庄文名久着史学尤精可特赐同进士出身除秘书少监兼中书舍人史嵩之服阕御笔除职予祠令克庄行词克庄奏嵩之有无父之罪四无君之罪七旧相致仕合有诰词今臣行嵩之之词未知为褒为贬论奏不已为殿中侍御史章琰劾罢寻依旧职知漳州就除秘阁修撰福建提刑以便养甫及月丁内艰方■〈衤覃〉除崇政殿说书史馆同修撰时事多内出克庄言祖宗盛时内降絶少今中外除授不由大臣启拟求者与者奉行者习以为常臣窃惜之忤当国意寻除起居舍人进言愈切力奏不草史宇之答诏除右文殿修撰知建宁府改福建转运使以郑发疏褫职寝新命提举明道宫景定元年贾似道还朝歴迁权工部尚书兼侍讲以年迫坚乞纳禄除焕章阁学士守本官致仕咸淳四年特除龙图阁学士致仕仍旧年八十三卒谥文定所居后村人因称为后村先生彭韶祠堂记曰维莆至宋文献特盛蔡忠惠林文节陈正献三五公为冠冕最后先生起而继之文章流布事业兼备论者谓三五公而下一人而已贾似道当国贪收德望以慰人心公为之出葢贾蹈蔡氏用龟山之故智云所著有后村前后续新四集　

　　弟克逊以父任补官调古田令累迁知邵武军除剧盗兴教化改潮州移泉州以疾奉祠一生清贫工于诗叶适赵汝谈皆称之　克刚为泉州録参真文忠荐知沙县寳佑二年知惠州清约多才修弊起废建丰湖书院祀罗豫章辟四斋以居生徒择州学博士兼山长领之并増学舍惠人始知伊洛之学（莆阳文献　闽书）

　　教授刘建翁先生起晦

　　刘起晦字建翁擢淳熈五年第知贵溪县召试秘书省正字歴益王府教授蔚有时望材行不忝其父而言官指为伪学劾罢之　弟起世擢庆元二年第南海尉子希仁起世希仁　希仁擢嘉定四年第因郊有雷雹之异摭七事应诏尤于人材致意焉又曰论事之臣惟知攻上躬任事之臣惟知举权要所言皆劘切贵近时论壮之在仕途六十年闲散时多所荐士如徐鹿卿皮龙荣等多贵达而希仁屡以谤退官止中大夫顾毎遇迁擢必有论建身虽屏处犹上箴阙失惓惓忠爱畎亩不忘云（莆阳文献　闽书）

　　备考

　　黄氏日抄曰愚观水心志陈君墓寂寥歉然今二刘官不为显文无行于世者而所载言行炜然耀人葢所志诸公贵人皆无及此者故节録特备（节録中遗事已録入本传此不具録）又曰刘弥正刘夙子也幼率诸弟勤苦缉故业贫不能得膏火旁妪夜绩者光射公牖輙携书就之后皆中第其在朝丞相陈自强恶其不附已开禧敌入冦遂用公提淮盐葢以陷之危地自兵起盐商不行公尽通盐利就为运判后为浙漕北使自淮至浙凡送迎之事皆公裁定为成式其为浙漕也不与内臣相见官至吏部侍郎

　　真氏西山书二刘公志铭后曰永嘉叶公之文于近世为最铭墓之作于它文又为最著作正字二刘同为一铭笔势雄拔如太史公叹咏悠长如欧阳子于他文又为最呜呼二刘公不可复见矣若永嘉之文亦岂易得哉其言绍兴末迄淳熈中名儒十余人言论同出处偕如立直木于通达之衢后生有所望而趋读之令人慨叹不已夫言论同出处偕世之所指为朋者也名儒十余人既为一朋望而趋者不知几千百又为一大朋则士之相朋莫斯时若也然适是以増淳熈之盛其功及于绍熈庆元间至韩氏用事恶其朋而尽锢之其患有不可胜言者乃知阜陵规摹诚可为万世法而欧阳子信为知言也二刘在当时名论最髙惜皆弗究于用今建阳大夫克庄昆弟方以文学材猷自奋其尚有以成前人之志云

　　又书著作春秋讲义后曰昌黎公寄玉川子诗有春秋三传束髙阁之语学者疑之谓未有舍传而可求经者今观著作刘公讲义一以圣笔为据依其论秦穆公以人从死者晋文公之召王宋襄公之用人于社皆以经证传之失所谓伟然者也昔欧阳子患伪说之乱经着为论辨自谓时虽不同千岁之后必有予同者曽未二百年而刘公之论春秋葢与之合公而有知当不恨后世之无子云矣所讲纔十有二条麟经大指畧尽于此其言曰吾闻法吏以一字轻重矣未闻圣人以一字轻重春秋也旨哉言乎足以破世儒之陋学者其深味之又跋刘弥邵读书小记曰莆阳刘隐君以读书小记示予予读之叹曰懿哉刘君可谓知学问之本矣孔门独一颜子为好学颜子所问前曰为仁后曰为邦舍是无他学也葢为仁者成已之极而为邦者成物之极体用本末究乎此矣颜子所以亚于圣人而孟子期之以禹稷之事业岂非内圣外王之学已备故邪汉以后学者始多端记问综古今文章妙机轴号为儒者极挚然以成已则不足以成人则甚难其亦何贵乎学予屏居八年呻吟蠧简未有云获独尝窃谓士之于学穷理致用而已理必达于用用必原于理又非二事也朝思夜索惟此是求间以语诸人鲜不怃然者葢后世之学言理或遗用其病为空虚言用或遗理其弊为麤浅不知理即用用即理非浑融贯通不足以语学之成今观刘君之书内不遗理外不遗物乃深有契于予心虽然道无穷学无止以刘君之静且笃懋懋而弗舍庸知不诣其极乎故识于末编以待

　　刘克庄书季父易藁序曰易学有二数也理也汉儒如京房费直诸人皆舍章句而谈阴阳灾异往往揆之前圣而不合推之当世而少验至王辅嗣出始研寻经旨一扫汉学然其弊流而为玄虚矣本朝数学有华山陈氏河南邵氏今邵氏之书虽存通者极少理学有伊川程氏新安朱氏举世诵习众说几废余尝恨程邵同时不相折衷曰传曰皇极经世图谱遂判为二书而不可合天下岂有难通之书亦岂有理外之数哉噫易更三圣说易者非一家程氏排临川之学者及教人读易必先辅嗣介甫朱氏尊伊川之言者至本义则多程子所未发议论以疑难问答而详义理以讲贯切磋而精此季父易藁之所为作也初余为建阳令季父访余县斋因质易疑于蔡隐君伯静后二十余年而书成大旨由朱程以求周孔由周孔以求羲文其笃守师说虽谯天授袁道洁无以加视世之髙谈先天径造微妙彼虚而此实矣季父名弥邵字寿翁中岁弃科举闭门著书动必由礼为乡先生家贫食于学晚舍去并学俸却之太守眉山杨侯栋郡博士括苍俞君来即学为堂示舍葢之意季父仅一至焉后杨侯使本道又论荐于朝不报卒年八十二俞君乃取昔所却俸为刋易藁而授简其犹子克庄序之

　　○莆阳方氏家世学派

　　按莆阳方氏本徽之歙人自廷范先生分支六派以仁字行相宅于莆之刺桐巷奕叶繁衍曰龙图公仪一派即仁岳之后也曰开府公慎言及郎中公慎从者即仁载之后也二支科名显仕儒流济美又有司理公峻大常公峤者亦仁字分派迁住于白社渊源所渐又盛考峻官润州识程公珦其子道辅先生元宷少与二程同逰得闻伊洛之学至次云先生翥即景通先生之曽孙也杜门诵读不求干进与林公艾轩同学又与盐官施氏廷先逰最久而廷先之学得之信伯王氏为程门的传子朱子尝少年过莆见林谦之方次云称其讲说道理极精细为之踊跃鼓动忘寝食焉至峤之子仲宇学于安定先生尤其最初者也噫方氏一门祖孙父子得闻程胡诸贤之旨厥后次云先生又与紫阳上下议论至次云之孙辈禾耒壬与履斋伯谟诸公云集执经于紫阳之门至忠惠又薫炙于西山鹤山二老是方氏家学自宋初至季世儒业勲名指不胜屈得于师友传习考证深矣述其家世大畧着之篇首

　　著作方先生仪

　　方仪其先本歙人至廷范歴知长溪古田长乐三县居莆刺桐巷六子皆仕闽王氏仁逸检校水部员外郎仁岳秘书少监仁瑞著作郎仁逊大理司直仁载礼部郎中仁逺秘书正字仪仁岳季子也咸平三年与从子慎言同登第初兴化军未有学仪伏阙上书乞建军学立夫子庙得旨赐地仪入赀助成之复与弟能及慎言奏请修三礼堂步廊崇阁及学制之未备者由是莆之学校日盛歴官大理寺丞迁著作佐郎卒郡学绘其象祀焉（闽书　莆阳文献）

　　提刑方孚若先生信孺

　　方信孺字孚若兴化人仪七世孙父崧卿擢隆兴元年进士歴官政绩茂着家藏书四万卷皆手自校雠信孺少有隽材未冠能文周必大杨万里咸器之以父荫补畨禺尉转萧山丞时朝廷悔侂胄启边衅金亦厌兵时方议和开禧三年近臣荐信孺为枢宻院参谋官使金至濠州金帅纥石烈子仁止信孺狱中露刃环守之要以五事信孺曰反俘归币可也縳送首谋古无是事称藩割地则非臣子所忍言子仁怒曰若不望生还耶答曰将命出国门已置生死度外矣至汴见左丞相完颜宗浩反复辩折不少诎自春至秋三往还言敌所欲者五事割两淮一増岁币二犒军三索归正等人四讳其五不敢言侂胄再三问至厉声诘之徐曰欲得太师头耳侂胄大怒夺三秩羁管临江军年纔三十归营居室岩窦自放于诗酒已而王柟定议増币函首皆信孺所持不可者柟归具言金人毎问信孺安在乃起通判肇庆府峒寇窃发被旨同廖德明措置收捕就命知韶州至郡即封崇张九龄余靖墓擒赤水峒贼首戮之寻提点广东刑狱奏纵不决之狱数千人迁淮东转运判知真州即北山匮水筑石堤袤二十里人莫知其所为后金兵薄仪真守将决水匮以退敌城赖以全山东初内附信孺请选威望重臣将精兵数万往开幕以主制客以重驭轻可以固江北瞰两河坐责降三秩再奉祠卒（闽省通志　莆阳文献）

　　郎中方先生龟年

　　方龟年景佑元年进士与苏缄齐名仕至屯田郎中所著有经史解题群书新语卒葬姑苏子惟深举进士不第晚为兴化军王安石最爱其诗精诣警絶谓元白皮陆有不到处（莆阳志）

　　提刑方公美先生廷实

　　方廷实字公美父监绍圣四年与曾从祖旬从子天若三人同榜官至广东提举廷实政和五年赐进士出身累迁御史台简法官秦桧方主和议金使适至廷实疏言金使以江南诏谕为名或传陛下欲屈膝受诏夫陛下纵未能克复神州尚可保守江左何至遽尔贬尊除监察御史寻以宗正少卿被旨宣谕三京淮北廷实至京西伏谒陵寝见永昌诸陵皆惊犯而泰陵暴露解衣覆之北还桧预使戒曰幸见上无言及且约以美除廷实曰欺君之事吾不忍为既见为髙宗涕泣歴道遂力求补外不许请益力除直徽猷阁提点福建狱至则首请解官赎胡铨罪桧益衔之时海冦窃发廷实谓当以盗御盗有习歴风涛心懐归正者即可用之有郑广辈故繇此涂得武官廷实不以往事遇之延问方略广感激自効盗相继遁去复奏除铺例免行钱发常平米赈泉州饥寻改知泉州未上丁内艰归服阕除广南东路提刑有挟桧势为威福者廷实廉得其实案之章再上不下遂上章纳禄未报卒官廷实负才识善鉴裁平生荐士如林安宅龚茂良何大圭傅自得林孝泽吴逵宋藻黄浚皆一时之选也工诗律有集行世（莆阳文献　闽书）

　　朝请方应之先生慎言

　　方慎言字应之仁载孙仪再从侄咸平三年进士知信丰兰溪二县祥符初以殿中丞擢屯田员外郎仁宗即位改侍御史属丁谓得罪遣慎言籍其家得士大夫干请书悉焚之人称长者后请便郡知泉州岁饥大发官廪贷民奏免其丁税父老感泣生子多以方名歴两浙转运使钱塘江决数十里慎言庀工授财叠石立柱以杀潮势赐玺书褒美改知潭州潭人像祀之入为諌议大夫会择重臣镇南越遂以朝请大夫知广州卒赠开府仪同三司　孙通熈宁六年进士歴官知睦州坐子轸上书论列蔡京谪官以朝请大夫老于家　通子轸以父任太庙斋郎极论蔡京过恶所疏凡千余言诏罢父通职勅轸贷命追毁出身以来文字编管岭南寻放归靖康元年与父通复收叙原官后迁鄞县令贫不能归寓于慈溪至今子孙繁盛（莆阳文献通志　闽书）

　　郎中方惟之先生慎从

　　方慎从字惟之景德二年进士知弋阳导江等县歴潮漳嘉三州再知漳州改都官郎中以老归卒慎从所至有德于民在导江时有楠木连理嘉禾九穗之祥玺书褒异守漳之日适慎言守泉旌麾相望二州荣之及再至漳漳人夹道欢呼曰吾父复来矣（通志）

　　忠惠方德润先生大琮

　　方大琮字德润慎从七世孙也祖万擢绍兴三十年进士大琮以词赋为开禧元年省试第三人授南剑州学教授为江西转运司参议官决狱平允改知将乐县式杨时庐祀八贤于学丁外艰服除知永福县值兵饥守隘立栅禁港发廪无虚日时延名士讲论文义丁内艰起复累迁太府寺丞歴秘书郎著作郎除右正言疏论天下大势适理宗不御殿封上之踰月入对复言理乱安危自君心始格其非者在大臣捄其源者在谏臣又以女宠侈费为戒迁起居舍人兼实録院检讨官奏乞还魏了翁以重朝廷先是有谏言纲常者窜谪相望及理宗亲政大琮敢言复故王爵召用诸老于是言路稍开殿中侍御史蒋岘恶之疏劾王迈刘克庄等以大琮为魁杰请置重辟大琮遂罢去予祠寻改集英殿修撰知广州广东经畧淳佑四年加寳章阁待制进直学士因旧任大琮在广五年百度具举以礼义化人期尽变其故俗改知隆兴府命下卒谥忠惠赠寳谟阁学士依尚书例致仕大琮内温和而外方严平居抑畏言不出口至立殿陛争是非可否虽贲育不能夺祖尚晦翁沾溉醇馥于真西山魏鹤山而追慕刘元城之为烈与刘后村同时著述甚谨尺楮片翰刋落陈言辨博虽间不及后村而粹缜过之有奏议外制杂着若干卷子演孙侍父未尝跬步离侧为政以表励风俗为急（通志　莆阳文献）

　　林贞肃俊撰方忠惠公文集序曰宋自晦翁朱夫子起建安以上集四儒之成四方学士师宗之闽为盛莆又宗之方为盛履斋若水伯谟尤著者也迨尚书忠惠公祖尚真源沾溉醇馥于西山鹤山二大老而追慕元城公为烈铁庵之号见志也公弱冠擢南宫词赋第三人不祈速化沉郁下僚者余三十年亦遗材矣端平初郑性之当国搜名进士拔致谏垣危言正论选亲贤逺声色杜佞幸以襄之失蜀之败为耻荆淮之扰为惧及缴驳数事尤忠戅所难言公无讳焉申大义以雪济邸之寃追罪奸相之弥逺屡言之临安火又言之为其党蒋岘所中予祠鸿禧噫是无遗直者与公终寳章学士广东安抚使为治尚风化崇正学表先贤薄官征恤民隐叅行晦翁家礼社仓诸法利闗人国为之力无阻以故生有祠殁致荐享举扶插竹以奠请赠谥而梓行其遗文皆广人德公之报也噫是无遗爱者与公殁淳佑丁未至是二百六十有七年公族孙雪筠良节嗣响家学大叅广藩因旧本辑之为若干卷复梓以传盛举也公后村同时人平时著述甚谨尺楮片翰刋落陈言辨博虽不及后村而粹缜过之命词运意以心术为根柢气节为枝干义理为华实名贤为标格澄润丰洁而丰神自适争先覩之为快亦名作矣太常谥议谓源流晦翁徐验之晦翁及公仕籍俱四十年晦翁在朝不满四十日公亦仅一年几半其出处概自相类莆先正自端明蔡公谥忠惠继之亦仅公一人而已端明庆厯四諌温陵海桥之声迹天壤俱敝可也而胤嗣凉落遗文晦蚀逮之今无几公旧本无恙兹复焕然一新梓行又适在广是固德门子姓锡类之贤文献足赖抑公之精神在广与故民相纠结不涣散以黙运之今耶不能不为德名幸也俊乡闬晚出前哲景行序文大叅之请抑亦俊之责也公讳大琮字德润累赠银青光禄大夫

　　方履之先生大壮

　　方大壮字履之莆田人少颕悟操笔成章艾轩二刘咸推重之年长不事场屋专心求道朱子至莆大壮举所学就正日与同志讲明自号履斋性至孝执父丧三年不出户临没戒衣冠束带而逝学者称履斋先生子东叔孙澄孙曾孙公权（闽书　莆阳文献）

　　通判方子约先生苻

　　方苻字子约大壮兄子少授学于叔父以乡试上春官道考亭拜朱文公于精舍留语累夕为作字说第庆元己未进士文公以书贺大壮云苻清苦自励穷达得丧惟命之安歴润衢二州教授知浏阳县通判徽州未上卒（通志　闽书　莆阳文献）

　　秘书方蒙仲先生澄孙

　　方澄孙名蒙仲以字行淳佑七年廷对万言大约欲聚君子明公论以续国脉强精神又请立涪陵后锢秦桧子孙窜史嵩之以谢天下擢甲科为邵武军教授宾礼耆宿作成俊乂置贡士庄秩满监激赏所酒库以忧去入为国子监库官校艺南宫坐商论去取不能下气出通判泉州辟淮西制置司叅议官适元兵渡江治法征谋悉见咨访元兵退知邵武军表倡儒术着女教一书以崇风化请立樵川书院祠李忠定以广教学郡最闻増一秩寻以秘书丞召卒澄孙髙才能文有气节一时诸贤如方大琮王迈刘克庄皆与为友初以文字为贾似道所知及似道相澄孙独求补外终其身所著有通鉴表微洞斋集子公权

　　主簿方立道先生公权

　　方公权字立道学有渊源尤粹于理以父澄孙荫补将仕郎擢咸淳元年第歴广州教授太常主簿以归有气节宋亡不仕人称石岩先生着古易义尚书审是

　　司理方景通先生峻

　　方峻字景通廷范之后有名衡者与其弟彬始居白社峻衡之子也天圣八年进士为建安簿景佑初试秘书郎福州司理嘉佑中请老分司南京居家聚徒讲学榜所居曰植德堂尝于舍傍凿井及泉祷曰愿子孙居官清白如此水初峻官润州识程大中珦及卒伊川先生颐为状其行又托范祖禹为撰神道碑其见重如此弟峤子士宁子容元宷　士宁字彦昌少聪敏强学时方习尚诗赋士宁推究经史尤工古文词凡四上乡书第庆厯六年进士尝为剑浦有治绩三司使蔡襄荐其才从而荐者十余人官至都官郎中　子容字南圭皇佑五年甲科歴守惠州苏东坡谪惠日相与倡和东坡尝为点勘六经及书峻神道碑额官终朝请大夫　子绚笃学力行好古文辞晚以八行举辞不就隐于西山草堂门人称濯锦先生　孙兰舆官教授以致知慎独教学者（莆阳文献　闽书）

　　推官方道辅先生元宷

　　方元宷字道辅元佑六年特科出身官终威武军节度推官少与程伊川先生同逰润学至老书问不絶家藏伊川手迹十余纸有比得二书皆有与世背驰求合古圣贤之语足下非混俗之流其志道之士乎愿足下精心致志期于至而后已圣人之道坦如大路学者病不得其门耳求入其门不繇经乎今之治经者众矣诵其言辞解其训诂无用之糟粕耳觊足下繇经以求道勉之又勉异日见卓尔于前然后不知手之舞之足之蹈之将不加勉而自不能止矣朱文公书帖后云伊川先生德盛言重不轻与人接今观其眷眷如此则方公之贤可知也孙翥（莆阳文献　闽书）

　　正字方次云先生翥

　　方翥字次云元宷之孙峹之子幼孤多所通解书过目即贯穿下笔有轶语其从兄畧作万卷楼储书千二百笥语先生曰次云才性不出户十年可移吾书入肝膈矣登绍兴八年进士调闽清尉到官未一载归闭户十八年尽读其书无干进意有旨召对除秘书省正字凡九月以风闻论事听外补卒于家先生道古非縁章句而终不肯著书有吟写多出偶然羣处无羁从莆阳文献底本束有寒蝉野鹤萧然出俗之度初艾轩幼时喜李白石曼卿之为人又喜晋人风度不入俗调先生曰此数人来孔门恐一日着脚不得艾轩遂悟以先生为先闻道兄事焉葢龟山之学传之王信伯信伯传之盐官施廷先先生与廷先居最久而与林艾轩陆子正友善及归益与艾轩讲明道理以淑后进曽孙耒壬（莆阳志　道南源委　闽书　莆阳文献）

　　县令方耕道先生耒（弟禾）

　　方耒字耕道莆田人元宷曽孙（闽书莆阳志作仲宇曽孙今从莆阳文献作元宷曽孙）少孤苦学其弟于来禾皆自教之家贫奉母典衣不足继以鬻田兄弟杜门力学已而见文公于建阳干道二年登第调善化尉歴知潭州攸县邑有茅将军祠愚民岁取人子女杀以祭名曰乐神耒始至牒诸保聚藁于祠中遣吏酹以文而焚之其害遂絶复因文公谒张南轩南轩深器之谓其可与共死生同祸福后南轩帅荆南辟耒及游九言为属曰是二人者能攻吾过耒感激知己遇事无隐终宣教郎知连江县禾字耕叟亦登文公之门文公告以改过修己之方莫切于论语弟子入则孝一章禾佩服之（考亭渊源録　闽书　莆阳文献）

　　主簿方若水先生壬

　　方壬字若水淳熈中逰太学往谒朱文公以进退之说为请十四年擢第除长泰主簿会文公守漳请壬主学事壬条上讲说课试差补等十事文公命属邑皆仿之会朱子召还出大学章句付壬俾刻示学者明年龙岩有蛮卒杀人狱吏逼同行者诬伏漳浦有僧死于佃而鞫验者皆曰饮鸩壬皆阅实抵罪文公闻之与壬书曰龙岩之行使无罪者不寃有罪者莫逃此非细事秩满知宁乡县未上卒壬性孝友与弟申始终无间家人议析先世田庐既具草壬流涕不忍视而止孙之泰绍定五年第进士见洪文毅天锡交友

　　县令方子实先生泳之

　　方泳之初名芹之字子实莆田人元宷曽孙（莆阳志）亦与文公逰亷介好学不肯俛仰于世登淳熈第教授衡州改知南丰县撙节浮费抑罢科敛知巴陵县抚摩甚至县中称治（闽书　莆阳志）

　　通判方严仲先生之泰

　　方之泰字严仲壬之孙（莆阳志）绍定初进士歴英德府教授用中州法课试陋士变习方大琮为闽漕辟幕府与洪天锡徐明叔号幕中三贤迁知长溪县以邑前辈杨楫杨复及师儒黄干并祠汰庠序冗职増弟子员蠲民间取例钱终袁州通判（闽书　莆阳志　通志）

　　光禄方次山先生峤

　　方峤字次山景佑元年进士初调平阳尉改福州司理叅军迁秘书省著作郎知山阳县移知循州改秘书丞就迁太常博士知潮州潮与循邻民熟知其治行不待教而服两州皆为立祠而潮以配韩愈累迁屯田员外郎通判淄潍二州权宻州抚循有方宻人德之故相龎籍学士孙沔交荐可用余靖韩宗彦又举才行遗逸会遣使寛恤诸路民力乃以峤使福建峤询访利病条上多见施行英宗即位改职方员外郎通判吉州迁屯田都官郎中守汀州汀虔盐冦剽刼至悉讨平之汀有巡检与贼战死部卒惧失主帅并诛遂谋为乱峤谍知取其首谋三人斩之余悉奏免所活数百人迁司封郎中改太常寺卿卒与兄峻并赠金紫光禄大夫莆人称白社二金紫子伯骞仲宇叔完宙

　　县令方先生仲宇

　　方仲宇峤之子治平四年进士少颕悟日诵数千言年十二从胡安定学诸生尝千余人较艺屡居上列官终知南安县

　　方立之先生审权

　　方审权字立之峤之玄孙曽祖宙举进士除司农丞章惇蔡确蔡京交荐将处以台阁宙耻之力请外补父铨以诗名有真窖翁集审权少从伯父镐宦逰江湖所至交其豪杰及归慨然罢举业先世积书甚富环所居田若干亩曰吾耕读于此了一生矣与王迈方蒙仲刘克庄友善平生志业率于诗发之有听蛙集

　　方伯谟先生士繇

　　方士繇字伯谟莆田人会之曽孙也父丰之工诗士繇少孤依母家邵武吕氏已而徙崇安从文公逰遂弃去举业直以学古为事薫陶涵养日进髙明不数年遂称髙弟六经皆通尤长于易聪明絶人而持之以谦厚利禄赀产絶不介意其气貌简逺涉世若甚疎者至讲明治道援古断今了然明白绍熙间文公之门人有至行在者公卿延致惟恐后士繇在逺闻之曰异时必学者祸未几学禁果作矣又尝劝文公少著书以文公教人读集注为未然其忧深思逺多类此云所著有逺庵诗集子豳父一作丕父见黄勉斋学派（莆阳文献　考亭渊源録　闽书）

　　（按文公与伯谟书问最多其跋伯谟家藏胡文定公帖在干道八年壬辰时朱子四十三应是早岁及门者） 

　
闽中理学渊源考卷十

　

　　

　　广平府知府李清馥 撰

　　○海濵四先生学派

　　海濵四先生者忠文陈公襄助教周公希孟祭酒郑公宏中教授陈公季慈同时倡学于闽者也闽自唐欧阳四门开人文之先海濵四先生继之先哲尝述宋初安定徂徕泰山三先生倡学于周程未起之先功不可忘若四先生在闽倡学于杨罗李朱未起之日功亦岂可没哉按杨文靖公撰浦城学记曰国家庆厯中诏天下郡县立学是时陈先生襄以经术德义为一时儒宗适主县簿孜孜以教育人材为务又朱子曽言安定胡氏规模虽稍疏然却广大着实如孙明复春秋虽过当然占得气象好如陈古灵文字尤好尝过台州见一丰碑说孔子之道甚佳此亦是时世渐好故此等人出有鲁一变气象其后遂有二先生若当时稍加信重把二先生义理继之则可以一变而乃为王氏所壊亦是气数使然观此则古灵与孙胡诸先生同时羽翼明道而先哲共以儒宗追许之也又按蒋氏垣叙闽学源流曰四先生倡明道学德动朝廷遂召陈季慈为国子直讲厥后道南勃兴刘修撰藻林文昭之竒黄勉斋干诸公继之儒道盛行故吕东莱诗云路逢十客九青衿半是同窓旧弟兄最忆市桥灯火静巷南巷北读书声朱子见当时诸儒辈出大书海濵邹鲁四大字扁于西闗谯楼则海濵四先生实操道化之始以丕变旧俗云今备列伊洛诸学派而继之以宋初海濵四先生者葢溯闽学兴废所自其渐有因尚论启迪开倡之功其渊源岂可诬哉再按陈氏襄刘氏彝陈氏祥道兄弟阐述经说至今言礼者因之所谓代用其书垂诸国胄者也后之欲拟议陈请经师进于俎豆者似当仿古者乐祖祭于瞽宗之义欤谨述以俟采择乾隆庚午九月十四日书

　　忠文陈古灵先生襄

　　陈先生襄字述古侯官人少孤自立出逰乡校与郑穆周希孟陈烈为友一时学者沉溺雕琢之文所谓知天尽性之说皆迂阔之而莫之讲先生与三人者始相与倡之海濵闻者始皆惊笑四人者不为变守之益坚躬行于家达于州闾久之信从者众由是闽中士人宗之称为海濵四先生先生举庆厯二年进士调簿浦城摄令事县多世族以请托胁持为常先生欲革其俗每听讼召数黠吏前立私谒者不得发老奸缩手庆厯中诏天下郡县立学是时先生以经术德义为一时儒宗孜孜以教育人材为务遂缮学舍学成使邑之子弟造焉先生为入学讲说不斁士风翕然知河阳县留意教化时富弼为郡守一见即礼遇之至和二年富公入相首以文学政事荐公召试秘阁校理判祠部出知常州浚导苏常二州积水之患民害以除郡庠下窄公更为经始晨入其中授诸生经义旁决郡事由是兴学造士请顾临秘校主教事毘陵学者盛于二浙将行阅公帑杂收无名钱输偿无力官逋入为开封府推官盐铁判官神宗立奉使契丹以设席小异不即坐契丹移檄疆吏坐出知明州熈宁元年还乡省松楸是冬被召二年夏到阙迁尚书刑部郎中同修起居注知諌院改侍御史上殿札子进诚明说上学校贡举札子又论青苗法不便乞贬王安石吕惠卿以谢天下又乞罢韩绛政府以杜大臣争利而进者不听召试知制诰先生以言不行辞乞补外上惜其去留修起居注复恳辞谕以手诏乃就职安石累挤之上不许踰年擢知制诰寻直学士院益为安石所忌摘其书诏小失出知陈州徙杭州入为枢宻直学士知通进银台司兼侍读判尚书都省元丰三年卒年六十四赠少师谥忠文家居古灵时称古灵先生先生莅官所至务兴学校讲求民生利病在经筵上顾遇甚厚访以人才举司马光吕公着韩维可备心膂不宜久外郑侠愚直敢言愿乞生还又荐范纯仁程颢张载苏轼苏辙等三十三人上不能尽用叶氏祖洽撰行状门人孙觉撰墓志刘氏彝撰先生祠堂记略曰先生于学志在考古以治其性为本事君以建其忠为业始与里人陈烈周希孟郑穆友善同志于道比仕则彝也又以经术政事更相磨琢而鋭于经纶天下大务尤能受尽言乐闻已过喜于为善而夙夜弗忘者诗与易也故其钩考皆得姬孔几微之藴传注所至弗迨其籓篱矣度量渊广长于包荒乐于教民其职精于治体其政先于变俗其仁勤于济众其交贵于谦光故其出入中外裕裕然弗以进退荣辱动其心焉每曰惟大人为能格君心之非吾徒之事也其讲求贤才以永基祚莫若兴起学校教之经术用其德行之为要云故常州之学人材辈出世以其功比安定胡公焉其记文元佑八年延平陈了翁先生瓘为之书刋于碑石云所著易讲义一卷中庸讲义一卷郊庙奉祀礼文三十卷古灵集二十五卷孙宇累官知州曽孙垲官终端明殿学士谥清毅皆有闻于时（宋史　闽书　陈古灵先生集）

　　与陆学士说

　　天下士儒惟言泉福建兴化诸郡为盛其间中髙第歴显官福吾天子之民者为不少然而守是土者奉天子诏令外兴学养士无如此急也泉之学兴久矣养士之资与器莫不备具但未有能举之者执事之去是邦士儒之望固如何宜举之也然兴学之本要在得士得士之要在于择守长守长贤则上下服上下服则举所有之士莫不备至矣某尝闻州之进士有蔡黄庭杨舒辛维庄覃王实李翼者皆善讲说而黄庭维覃尤有行检黄庭通三传不善临干学事但可讲授耳舒有老学然困于贫穷时不能固陈从古葢长者若崔虞臣郭堪陈说者皆有材行文学可使为之长而堪通讲郡经吕鉴许蕃柯适柯述柯迪皆隽迈有词学蕃作事近古有节槩适述迪皆有志于古而勇于道一学之中若尽得此十数人者同居而和相厉以道而执事政有余闲之时不惮烦劳日往临之俾有宗主有贤行者尊宠之有才美者长育之有不能招来者以身下之有贫穷难安者以资养之有不能长者以礼退之有不能羣者以义导之有过缺未至者以道厉之有不率教者以法移之如此行之数月则举郡之士皆必兴于学矣贤人事业未必不由此而光大也某之所闻葢得于士大夫间未必尽详抑犹有不知者尚在执事求而择之也士患有其道而无其位与其地耳既有其道又得其位与地然而不为之者真可惜也伏惟执事留意焉

　　与福州蔡学士书

　　某闻有道之士不假言辞而后通非有道之士言辞虽亟通而其志愈辱而穷长乐小人父母之邦也太守长民也治其土以保安先人之坟墓而已又为之氓诗曰维桑与梓必恭敬止假使至者絶庸常人茍不一候其起居通其言辞尚为废礼矧遇执事礼宜如何今反箝口黙黙无一字以通左右岂无说焉窃念古人之相待茍其心相通其道相同虽去之千百年立言行事和合如一况生而同俗学而同道仕而同时哉则其所相待者宜愈昵也夫道者所以冒天下而非私于一身先进之于人与己同道虽往者呼之不与己同道虽来者拒之固不必言而后通不言而后以为不同也至于后进亦然与己同道则合而不求不与己同道虽求而不合亦不必言而后从不言而后为不恭也小人之待执事持此说焉二者又自患乎已之道未有所立非进取之时言之无益兹固弗言皆所以懈执事也方欲引退林壑求其二三友生终始力学以成志其庶几得朝夕继见执事为之师资可进而后进焉今兹尚縻于官不得即去言念君子忧心不遑岁晏伏惟起居万福谨先奉书以闻左右伏冀怜察

　　常州请顾临秘校主学书

　　某窃以东南之学废而不振也已久安定先生之去吴兴葢十余年天下学者之兴较之当时固已寖盛而东南之士又常倍之然而魁竒特起之才礼乐恺悌之风反不如吴兴昔时之盛何也岂非庠序之教所由废兴也欤某之不肖领郡于兹虽不敢以斯道为己任然常患近世之士溺于章句之学而不知先王礼义之大上自王公下逮士人其取人也莫不以善辞章者为能守经行者为迂阔而士之荣辱亦从而应之以是天下之士习非舍是固已涂瞶其耳目而莫之能正矣某自莅事以来惟日汲汲以兴学养士为先务以明经笃行为首选其心如是直将以待夫有志之士焉耳彼州人之子弟与夫四方之学者轻千里而至其亦有望于兹也虽然德薄任重知不足以独当其责思得先生老成之士为之表率而未能也伏惟足下才足以宰制于人义足以矫厉于时其所为文又有以惊动时人之耳目今将表一学之生徒而教之以德行道艺之术所宜无让也谨遣诸生躬诣门下以请

　　答周公辟书

　　某前月领书及将公仪诗序其文与韩退之相比甚善甚善续承教命予字曰述古者使之慎取尧舜周孔之作而侈大之甚非余敢当也抑尝闻字者朋友之职大体有激劝则不敢有辞让云比辱书劝谕谆诲以古圣人经籍大旨为之依归又见吾党于平生交逰中所补者大近予亦以闲燕之隙观诗及书以称道尧舜文武之德而慎简之自余三礼书纪纲文章易春秋天人之说犹所未至葢力不足故也予观唐室若子厚辈皆有名于当时至于韩文公未始以一言称誉其道者岂非驳而不纯者乎自秦汉以来去圣日逺耼周杨墨释子之说衣被天下故后之习孔子者多闻见则易慎择之则难自予来居西山穷且病吾道无一相往来独混然与浮屠居幸望其少过盖亦难矣足下近以予不助二教者心诚有之亦尝患今之人不若古故予未易言之前日豫章公来此笃信他道予亦以言排之自时复有书相往来俱以理胜且未尝屈己之道以从彼之欲此足下知予心所处者如何耳孔子曰攻乎异端斯害也已孟子曰生于其心害于其事作于其事害于其政此之谓也虽然亦岂谓登泰山之髙不测东海之深哉大抵知名教有归耳昔人有言曰摧枯朽者易为力拔深根者难为功自唐韩退之摈二氏当时葢六百年有余矣迨今歴世寖逺枝叶延蔓后复有为退之者虽持独智岂易为力哉知季甫比日于吾儒有功郑第晦居菌山抑有逺志冀足下慎而折衷之天其意者将以有为也诗云庶几夙夜以永终誉在二三故人勉旃足下比眼疾安否盛夏炎燠善自爱某无力书不能多云

　　天台县孔子庙记皇（佑元年）

　　孔子圣人之大备者也使得百里之国以为政于天下虽尧舜不可及已为天子者不以有己听命以治其天下为诸侯者不以有己听命以治其国则必期月而为东周矣惜乎天民之不遇命也自唐以来天下郡县始立孔子庙追尊王爵春秋释奠天子以下皆执弟子礼世以为尊用孔子之道如是岂其然耶生而有盛德于民死以祭礼报之如曰尊用其道则未也天下之文弊久矣自周至于今宜黜浮伪尚忠厚百物或有失职者宜正名王泽或有壅滞者宜任大臣逺近官政或有冗滥者宜能官人贤者以政不贤者以禄教或有未至者宜兴学校隆师儒礼或有未修者宜教民冠昏丧祭乐或有未作者宜考五声十二律放郑卫豪杰或有未出者宜拔贤才举逸民鳏寡孤独或有未养者宜弛力舍禁授田以制取财以节民之蠧或有未去者宜黜佛老戎狄之患或有未备者宜足兵孔子之道用必先于此数者夫能立庙以守其祭祀尚无得礼者而况于用乎天台县有孔子庙不修县令石牧之始至岁十月相县之城南隅大作新庙屋总六十有二楹先树正殿塑孔子南向左右十哲曽子自余弟子六十有一人与诸儒传经者二十有一人皆图诸壁间皆以其所追爵等降如周之服冕圭璧惟孟轲荀卿杨雄韩愈氏服儒服焉中树讲堂图古之儒服礼乐之器于其两壁后又设学舍生师讲习咸有位序祭器在西房庖厨在东房周回门廊环以墙宇又考古器作笾豆簠簋樽罍俎爵之属十二月庙成明年春秋释奠入而行礼生徒与事品物如制像图尊严笾俎新嘉神明燕喜人物观化先兹邑民不识儒学又故庙湫隘与民杂居侮慢不尊至是耳目间觉始有学者嗟乎石君可谓有志矣区区小邑而能为孔子立庙制度以礼春秋以时祀之俾民不忘是己无愧于心如其欲用孔子则天也非力之所能及也天其不欲以斯道觉斯民也则其已矣乎如欲以斯道觉斯民也石君之志其必有遇矣

　　备考

　　忠肃陈氏莹中诗曰乃翁德望如邱山北斗以南谁可班熈宁天子自拔擢报君常以人所难忠诚皎皎落諌疏史臣编缀不敢删当年十语九十用真誉闻随公议还三十三公半台辅经筵荐墨犹未干虽然年位俱不极却得千载声名完荐贤之家门必大来者绳绳知可观

　　右司谏陈氏公辅跋云公辅为儿童时闻陈宻学先生名今四十年始遇其长嗣中散来官临海得公遗文而观焉方熈宁间新法用事大臣以权利笼取天下士而一时沽荣希进之徒争相倾附公独忠愤激发忘身许国与君实献可诸公出力排之公有青苗疏论尤详知此法一行骚动天下胎祸之端自此始使当时从其言岂复有今日事哉建炎二年九月

　　县令黄仲实先生颕

　　黄颕字仲实莆田人尝从陈襄学于毘陵质疑于孙莘老为襄莘老所爱重元佑间举经明行修不就时天下弗就举者二人而颕其一适莘老为中丞因哲宗问及条其学行以对诏降袍笏即家起之更三期母促之行始调清溪尉歴知长泰县剑浦簿郡守方全道以改官荐力辞请畀同列知长泰县晨兴治事日中与诸生讲肄有职田谷三百余石悉与耕民寻权龙溪尉卒二县士民赍赙金帛其子公坦一无所受公坦举进士官终通直郎（莆田邑志　闽书）

　　少师傅元通先生楫

　　傅楫字符通仙逰人少自刻励从孙觉陈襄学襄女妻之治平四年登进士调杨州司户参军杨守遇僚属厉甚楫遇事未尝希守意至捕其从者寘法守内不能平欲以烦剧困之檄摄天长令发摘隐伏奸猾屏迹转福清丞帅曽巩知其人与钧礼歴大谷令则巩弟布为帅曰是吾兄所重者卒部使交荐改知龙泉孙觉为御史中丞语之曰君盍少留朝廷且用君楫曰仕宦所乐居中者免外台督责耳今俯首权门与外台奚择遂去不顾道除太学博士居四年未尝一迹大臣门既满径赴铨曹楫尝受知曽巩及是布方执政荐为太常博士徽宗为端王就学资善堂升楫记室参军进侍讲翊善时官僚多与中人莅事者狎楫独穆然不可亲一府严惮之五年不迁邹浩得罪贬楫以赆行免官徽宗即位召为司封员外郎歴监察御史国子监司业起居郎拜中书舍人曽布自以于楫有汲引恩冀为之用楫持正略无所倾下凡命令有不当用人有未厌悉极论之布大失望徽宗以旧学故多所延访楫每以遵祖宗法度安静自然为言归则削稿虽至亲莫得而闻他日李清臣劝徽宗清心省事徽宗曰近臣中惟傅楫尝道此然后人始知其所以启迪君心者切至如此在朝岁余见时事寖异窃叹曰祸始此乎遂上疏丐去以龙图待制知亳州卒年六十一徽宗念其藩邸旧臣赐绢三百匹子谅友谦受义夫（仙逰志　闽书）

　　助教周公辟先生希孟

　　周先生希孟字公辟侯官人通五经尤邃于易知州刘夔曹颕叔蔡襄皆亲至学舍质问经义部使相继论荐诏赐粟帛授将仕郎试国子监四门助教充本州岛学教授三表力辞不许卒门人曽伉等七百人相与塑像祀之于五福寺所著有易义诗义春秋义杂文等书（闽书　通志　三山旧志）

　　侍郎刘道元先生夔

　　刘夔字道元崇安人大中祥符八年进士累迁屯田员外郎权侍御史会李昭改制大乐钟磬夔奏乐之大本与政化通不当轻易其器愿择博学之士以补卿丞凡四方献妄说以要进者请一切罢之帝善其言歴三司户部判官直史馆知陜西改太常少卿知广州所至有亷名桂阳盗起夔以右谏议大夫龙图阁直学士知漳州兼湖南安抚使初至遣人谕降不从乃举兵击败之境内获安河北大水民流为盗诏谕京东守备进夔给事中枢宻直学士以往至即发廪赈饥全活甚众盗贼衰息上赐书褒谕大臣议欲复河故道夔极言不可遂罢迁工部侍郎知福州尝亲至周希孟学舍质问经义以户部侍郎致仕归武夷山尝遇隐者得养生术蔬食独居退居一阁家人罕见其面至老手足耳目强明如少壮时不治财产所收私田余谷以赈乡里贫人英宗即位改吏部侍郎前数日自作遗表卒年八十三富文定公弼称其天赋絶识孙公沔称其进为卿相退为神仙范文正公仲淹称其髙风孤躅贺监以后一人其见重于名流如此（闽书　闽学源流　宏简録）

　　祭酒郑闳中先生穆

　　郑先生穆字闳中侯官人好学深造心仁气正勇于为义进退容止动依礼经门人从学以千数四冠乡书遂登皇佑五年进士第主簿寿安召为国子监直讲积官太常博士乞纳一秩先南郊追封考妣从之改集贤较理求外补通判汾州熈宁三年召为岐王侍讲嘉王出阁改诸王侍讲府僚阙员御史陈襄请择人神宗曰如郑穆德行乃宜左右凡居馆阁三十年而在王邸一纪非公事未尝及执政之门讲说有法岐嘉二王咸敬礼焉元丰三年加朝散大夫出知越州奏免鉴湖连年水溢民逋官租万缗元佑初除直集贤院拜国子祭酒毎诸生请益无间寒暑虽童子必朝服延接以礼送迎诸生皆尊事其经术服其教训俄兼荆扬二府侍讲扬徐二府翊善拜给事中兼祭酒五年除寳文阁待制仍祭酒六年请老提举洞霄宫公卿大夫各为诗赠行空学出祖汴东门外都人观者如堵明年卒年七十五子瓘事推官（闽书　宏简録）

　　州牧余景召先生祖奭

　　余祖奭字景召莆田人初名祖禹唐校书镐之后未冠补太学生为学官郑穆范祖禹及同舍生胡安国宗泽所器爱登元符三年进士通判建州乡人林学渊母老逺倅邠慨然请易之自邠移兰会地大震公私庐舍陷折祖奭若有神护置隙地者乃亟拯伤残活数百人瘗死赈饥恩恤备至兰人德之代还主管福建转运司文字属叶侬叛挺身谕贼以功转南恩州海寇卓全髙沿海焚掠祖奭内严控制外示间暇贼不敢犯召对指陈时弊忤秦桧意引疾乞祠归封文安县开国男祖奭性至孝居母丧庐墓父丧过时犹毁瘠甘露降于茔林者两月因名其坟庵曰甘露城子武弼武扬（莆阳　文献闽书）

　　教授陈季慈先生烈

　　陈先生烈字季慈侯官人性孝友居亲丧勺饮不入口者五日自壮及老奉事如生学行端饬动据礼文里中贤父兄以训子弟必举先生言行示之冠婚丧祭请而后行从学者常数百乡荐试京师不遇遂絶意仕进仁宗屡诏不起曰吾学未成也公卿郡守乡老交章称贤嘉佑中以为本州岛教授欧阳修司马光等言于朝右为国子直讲皆不就陈襄荐先生心仁气刚才智笃越学圣人之言而践其实稽先王之法而适于时博通群经尤明典礼文章渊源浩博肆笔而成求之今日鲜有伦俪安贫力学积四十年著书数万言未见其止累降召命辞谢不至世以烈为洁身独行之士非知烈者也烈学师孔孟足兴事业伏望陛下以礼特聘赐对清闲使陈二帝三王之术六经四子之要当世之务必有以上称尊贤重德之举元佑初部使者复申荐之诏从其尚以宣德郎致仕明年复教授本州岛在职不受廪俸乡里遗问丝毫无所纳卒年七十六（宋史　闽书）

　　○三山刘氏家世学派

　　马恭敏撰凤冈刘氏诸贤祠记曰刘氏诸贤祠祀宋名儒刘公彝康夫藻砥砺五先生尚遗其三初议或未之考耶（馥）按三贤者乐昌令嘉誉迪功郎世南并子玠也再按闽书刘氏之初其先泉人后徙居闽至若虚先生举进士仕至尚书屯田员外郎知邵武军有进退大节通五经大要又欲措之修身治官之用不为空言宜其家学朴茂代有闻人也夫当洛学未开之先彝从胡安定学康夫从周希孟学皆能传述经旨根柢道德彬彬乎鲁一变之风迨秘阁修撰藻乐昌令嘉誉从罗李逓传中州派的至孙曽等又出紫阳拙斋勉斋诸公之门信乎家多异才也夫山川炳灵代不世有况乎萃一门之英潜心大业是淑于家庭者渊源有自禀之师训者启迪尤深也再按闽书刘氏彝康夫藻三先生属闽县刘氏嘉誉世南砥砺子玠五先生属长乐似分派两支但恭敏祠记称诸贤并生一门而巡抚龎惺庵与监察双江曽竖华表题曰一门道学观此则诸先生虽分两派而皆系一族无疑况恭敏属三山旧献其撰述似不至差讹故今仍旧记列为家学云

　　尚书郎刘叔扬先生若虚

　　刘若虚字叔扬其先泉人徙居闽县父甫仕钱吴越乡闾称亷孝若虚举咸平五年进士以大理评事知永嘉县还上所为文章真宗召试就迁寺丞知温泉县移通判保定军再迁太常博士通判洪州改尚书屯田员外郎知邵武军卒蔡襄铭其墓若虚严明有大略通五经大旨摘其旨义以为修身治官之用不茍为利禄学丁谓为宰相私天下士士必归我乃得进闻若虚名欲屈见之若虚辞不往居家事亲亲有疾不食酒肉居亲侧虽大暑中夕必严衣冠其莅官敏于决疑静于临剧初若不更意虑及施下皆当理要守法不贷而民不敢怨子奕异孙康夫侄彝（闽书）

　　通判刘象伯先生奕

　　刘奕字象伯天圣八年进士歴知荥阳县庆厯间用兵韩魏公为经略使辟奕凤翔府判官兵民事剧多倚办集时连年兵败民穷奕上书朝廷言兵所以败民所以穷之状格不报歴通判漳州润州漳浦县有虔民四百余人入县买官所卖盐令捕之民因斗拒令遂鞫其私贩穷治之其法应死囚久系瘦殍相属奕为察其非私贩而出其不斗拒者坐法数十人而已卒于润州敛无新衣囊无余赀民集钱二百千以赙奕妻辞郄之奕于文章要以道理为的不茍为声律其论性情推明孔子之法力教于人开晓其路从之学者咸以吾道自处（闽书）

　　评事刘成伯先生异

　　刘异字成伯隐居不仕乡人号曰隐君后以州郡荐强起授将仕郎大理评事按选举志载天圣八年进士（闽书）

　　教授刘公南先生康夫

　　刘康夫字公南幼聪敏不嬉玩名竒童父奕卒润州僚佐怜而厚赙之康夫尚幼谓母曰勿污吾父却不受服除就府学庠周先生希孟门人数百而康夫独见推重其居家严惮遇亲族有恩故乡人师其孝悌仁爱而康夫亦以敦厚风俗崇奬名教为己任主乡校者三十余载从游千余人部刺史张伯王元绛程师孟皆优礼之治平中举孝亷本道以康夫应诏坐后时罢熈宁中广东人乞请主番禺学朝廷下其事索所为文进志述二十七篇竟以未仕不合格止异日大臣有言于天子曰刘康夫天下士惜其几老不得用将有特诏事遂成寝复主温陵学士之精敏勤励者必见推许而荒慢怠游者必见斥罚其引经质问虽终日不倦泉人蔡彰録其温陵教授之功以传诸人初康夫不为词赋莆阳蔡公襄勉使为之一试而魁中由是屡荐至元佑中以特奏名举前未唱名二日卒郑侠表其墓谓康夫性纯孝居丧尽礼葢年未弱冠而所以慎终大事者成人有所不逮葢其事亲事长与夫恤穷抚稚训养豪隽成就才哲发于诚心施于行事无不可以勒金石感鬼神为文下笔千百言若不繇思虑而羽翼诗书根柢仁义虽素构无以过之所著有经训若干卷杂文及古律诗若干卷其在熈宁苗役之役康夫尝状其事为之图籍以献竟不报又尝拟乙丑廷策其略云去冬今春积阴常寒阳气不逹恐有以臣议君以子改父者乃致斯谴因具言更张所宜而未尝示人既亡而遗藁在笥见者始知公之忧其君与民为何如门人讽诵绪余遵承规矱皆可以致主安民垂之文字而示后之学者云（闽书　省志　郑侠西塘文集撰墓表）

　　征士刘孟潜先生涣

　　刘涣字孟潜太子洗马仲甫之孙隐钓北溪之上歌诗自娱元佑中乡人千余荐之郡守许懋乞应逸民之诏懋闻于朝涣力辞不就子达夫（闽书）

　　教授刘宣子先生达夫

　　刘达夫字宣子元丰中入太学以父涣年老岁一归省父卒遂无仕进意隐居北山数十年崇宁中举遗逸有司以应诏授松江簿擢温陵教授有荐于朝者召见将仕以中都官辞曰非志也迁越州教授卒（按选举志载政和二年进士　闽书）

　　修撰刘先生藻刘

　　藻懐安县人按马氏森撰凤冈刘氏诸贤祠碑记云秘阁修撰藻从罗豫章学以孝闻于朝赐粟帛并名其里为锡类着礼书易解

　　（按闽书福州英旧传遍考未得此公名字只韦布传云刘藻字昭信闽县人与王普任文荐同以礼学称朱子所谓三山前辈有明礼者此三人是也其传中改易数语见朱子语类乃与朱子答问之说但闽书刘藻入韦布闽县人乃未入官者今考马氏凤冈刘氏碑记有刘藻者系秘阁修撰似登仕籍而非韦布矣惟着礼书易解二书似相近又考闽书英旧选举目録内懐安故县绍兴五年乙卯有刘藻系刘偁侄是懐安与闽县不相符但马氏碑记中言懐安故县即诸刘故里似即此刘氏耳再考新福州府志选举内亦是绍兴五年乙卯附王普传属懐安县人窃疑刘公藻或以朱子表章礼学后人立传只载朱子问答往复之语而他细事或不致详亦未可知然据马恭敏称为罗豫章门徒又以孝德着闻于朝以名其里官至秘阁修撰则当时乃表着人物相去数百载名公巨儒采志乘者岂有不详考立传似不宜有阙漏也今将马氏祠记附诸刘之后待考并撮其语为传再按黄氏海道南统绪辨正诸人出处之讹谓绍兴之进士礼部员外郎刘藻讹为布衣意即其人但其歴官与马恭敏祠记未符待考证之）

　　县令刘德称先生嘉誉

　　刘嘉誉字德称一名冈长乐人官至乐昌尉尝受业李延平子世南孙砥砺

　　司理刘景虞先生世南

　　刘世南字景虞受业林之竒与吕祖谦相友善秉礼蹈义乡邦敬仰官至吉州司理参军

　　刘履之先生砥

　　刘砥字履之别号存庵六岁时日诵千言至览忠孝大节辄激愤感慨十岁通九经传记缀词赋与其弟砺举干道二年童子科尝读锡老诗叹曰此不足习乃治举子业又叹曰此不宜专习因徧取伊洛诸书读之偕弟砺往受业于朱文公文公授之先天太极图传充然有得文公晚收礼书砥预编次以时方攻道学益无复仕进意年四十五卒为文醇雅宏博诗不加琢而能达其意着论语解孟子解王朝礼编弟砺

　　刘用之先生砺

　　刘砺字用之别号在轩幼颕悟孝弟与黄勉斋最善朱子答陈才卿书曰礼书得直卿用之渐可整顿又曰二刘到此并手料理方有汗青之日伪学禁兴志尚愈笃蔡西山窜道州砺兄弟馈赆特厚子子玠

　　刘君锡先生子玠

　　刘子玠字君锡砺子从黄勉斋学非名士不交非义理之书不存平居退让若无有及其见义必为不类流俗则尤人所难者（以上闽书　参三山郡志）

　　备考

　　明马氏森凤冈刘氏诸贤祠碑记曰刘氏诸贤祠祀宋名儒刘公彝康夫藻砥砺五先生也永乐间当路肇建于懐安邑乡之八都岂以近里居而追崇表章树之风声哉初扁名贤祠督学潘朴溪公改名诸贤祠宋阳山公二山公龙湾公佥议着之祀典毎春秋次丁委官致祭葢自万厯二年始也夫圣贤之生弗偶五百年必有王者兴其间必有名世者唐虞三代气运隆升应期而出至孔子时降世异故不得位而但与三千之徒大明其道以诏后世孟子没而学絶周濓溪崛起得不传之绪于遗经以授二程吾闽杨龟山载道而南其一脉所宗者罗豫章李延平视当时诸贤较着朱晦翁则集诸儒之大成濓洛闗闽并称天下万世宗之固邹鲁乎濵海者也杨罗李朱皆延建产也其在福则有刘氏诸贤银青光禄大夫彝从胡安定学居官多治绩召对以正学启沃着七经中义百七十卷明善集居易集各三十卷水经四卷及注礼记大全奉议郎康夫从周希孟学着志述二十七卷秘阁修撰藻从罗豫章学以孝闻于朝赐粟帛并名其里为锡类着礼书易解乐昌令嘉誉从李延平学迪功郎世南从林拙斋学与吕东莱相友善父子潜心问学蹈义秉礼为乡邦敬仰砥砺中神童科从朱晦庵学嘉其笃志授先天太极图传尝言履之兄弟可与进德以时禁伪学弗仕着王朝礼论语孟子解子玠从黄勉斋学克承父志是皆贤人也而并生于一门世岂有盛于此哉是宜祠而祀之然所祀止五贤尚遗其三初议或未之考耶程叔子谓无善治士犹得以明乎善治之道以淑诸人而传之后无真儒则天下贸贸然莫知所之是可见泽在当时终不若继往开来为扶世功大也若刘氏诸贤究其所学皆足以羽翼夫道统则固不可谓之非真儒也是故既崇之学宫列之道南书院又专祠特举秩文祀典如此其详悉有以哉今抚龎惺庵公因前监察台双江公曾竖华表题曰一门道学既兵火复申题之属予为之记云

　　明蒋氏以忠龙峰岩记略曰长乐之北有龙峰去县治十里许里先辈刘砥者与其弟砺当宋干道间尝筑室读书其上属晦翁朱子南逰至邑二公从讲学留斯岩最久又翁在岩时曽作读书处三大字勒于岩今隐隐灭无乃郑司冦环浦复补书之余为琢石刻诸门内以见朱子之所留而又以明此山非黄冠缁流之所得而有也是为记

　　○光禄刘执中先生彝学派

　　按宋初三山刘执中与陈古灵周希孟诸先生皆以经学为邑人倡其时周程尚隐濓洛三山前辈之学以经鸣者皆渊源于四先生及先生云

　　光禄刘执中先生彝

　　刘彝字执中闽县人若虚从子从胡安定学安定谓其善治水凡所立纲纪规式先生力居多庆厯六年进士为邵武尉调髙邮簿移朐山令邑人纪其事目曰治范熈宁初为制置三司条例官属以言新法非便罢神宗择治水官除先生都水丞为两浙转运判官知虔州着正俗方训斥尚鬼之俗使易巫为医加直史馆知桂州禁与交人互市交址陷钦亷邕三州坐贬均州团练副使安置随州又除名为民编隶浯州徙襄州元佑初复以都水丞召还病卒赠银青光禄大夫先生故明胡瑗学神宗熈宁三年召问从学何人对曰臣少从学于安定胡瑗神宗曰某人文章与王安石孰优先生曰胡瑗以道德仁义教东南诸生时王安石方在场屋修进士业臣闻圣人之道有体有用有文君臣父子仁义礼乐歴世不可变者其体也诗书史传垂法后世者文也举而措之天下能润泽其民归于皇极者其用也国家累朝取士不以体用为本而尚其声律浮华之词是以风俗偷薄臣师瑗当寳元明道间尤病其失遂明体用之学以授诸生夙夜勤瘁二十余年专功学校始自苏湖终于太学出于门者无虑二千余人故今学者明夫圣人体用以为政教之本皆臣师之功也神宗曰其门人今在朝为谁对曰若钱藻之渊笃孙觉之纯明范纯仁之直温钱公辅之简谅皆陛下所知也其在外明体适用教于民者迨数十辈其余政事文学粗出于人者不可胜数此天下四方所共知而叹美之不足者也神宗悦所著有周礼中义十卷古礼经传续通解二十九卷洪范解六卷七经中义一百七十卷又有明善集居易集水经注礼记大全等书

　　县令邹尧叟先生棐

　　邹棐字尧叟邵武泰宁人嘉佑中进士调淮阳军司理参军丁父忧服除再调南剑州剑浦县主簿移福州闽清令用荐者改宣德郎知宣城令少有文名工词赋壮逰四方从中山刘先生彝为学浸灌六经贯穿百氏各得其宗棐为人重厚寡言虽家人未尝见其喜愠貌温气和遇事坚正不可以非义回屈初在淮阳卒有受杖不服而肆言守怒欲斩之议不决以其事付棐棐以为事在有司则有常法执之不移士论韪之其莅官临民虽冗职必尽力故所至有风绩虽当繁剧手未尝废书也故其用志益深学之所造者逺矣龟山先生尝曰余自垂髫诵先生之文及长闻其名藉益甚元丰初家居始获从先生游焉其卒也龟山为志其墓并为文祭之

　　○三山王氏家世学派

　　按曽南丰氏序公文集略曰当先王之迹熄六艺残缺道术衰微天下学者无所折衷深甫于是奋然独起因先王之遗文以求其意得之于心行之于己其动止语黙必考于法度而穷达得丧不易其志也文集二十卷其辞反复辨达有所开阐非世之别集而已又按西麓周氏曰王深甫学于欧阳公与王介甫曽子固刘原甫游其文出欧阳体而尤纯淡序事曲折不穷特壮伟不及也至于摘经传语以为赋词短而意深有味其言哉又南丰撰深甫之弟容季墓铭曰容季孝弟纯笃尤刻意学问言行出处常择义而动容季之伯兄回深甫以道义文章退而家居学者所宗而仲兄向子直亦以文学器识名闻当世容季又所立如此学士大夫以谓此三人者皆世不常有未有同时并出于一家如此之盛云马氏贵与文献通考云候官三王之文葢宗师欧阳公者也其大家正气当与曽苏相上下故南丰折服其文而深悲其早世然晁陈二家书録并不收入四朝国史艺文志仅有王深甫集纔十卷则止有曽序所言之半而子直容季之文无传焉亦不能知其卷帙之多少可惜也今备録诸考论著之于编

　　推官王深甫先生回

　　王回字深甫父平仕御史见闽书平卒葬颕州即家焉回敦友孝行质直平恕造次必稽古人举嘉佑二年进士为卫真簿有不合称病自免久之在廷多荐者治平中以为忠武军节度推官知南顿县命下卒王氏安石志其墓曰吾友深甫书足以致其言言足以遂其志志欲以圣人之道为己任葢非至于命弗止也故不以小亷曲谨以投众人耳目而取舍进退去就必度于仁义世皆称其学问文章治行然真知其人而多见谓迂阔不足趣时合变嗟乎是乃所以为深甫也令深甫而有以合乎彼则必无以同乎此矣曾巩序其文曰回当六艺残缺道术衰微之后奋然独起因先王遗文以求其意得之于心行之于己作为文词反复辨达有所开阐其卒葢将归于蕳也其破去百家传注推散缺不全之经以明圣人之道于千载之后振斯文于将坠回学者于既溺可谓道德之要言非世之别集而已弟向冏（闽书）

　　主簿王子直先生向

　　王向字子直与回同举进士仕县主簿为文故有英气而能力自蟠屈以就法度自其少时则已着数万言驰骋上下伟丽可喜晚自为不足而悔其少作更欲穷探力取极圣人之旨要大行则欲发而见之事业穷居则欲推而托之文章将与诗书之作者并而未知其孰后先也冏字容季孝弟纯笃自少能为文章长于叙事所弟冏为文出辄惊人其为人自重不驰骋衒鬻亦不孑孑取名日与其兄讲唐虞孔子之道以求其内言行出处择义而动其磨砻灌养而不止者方未量其所至而皆不幸蚤卒向冏与兄回之文章皆宗欧阳修正气大家欲与曽苏上下曽巩序向之文志冏之墓深推服而悲其蚤世（闽书）

　　○三山陈氏家世学派

　　按三山陈氏祥道以礼学名于元佑间而弟旸着乐书在绍圣之代二书当时皆钞録进御纂缉礼制者多折衷之所谓代用其书垂诸国胄者也朱子言三山前辈明礼者三人王氏普刘氏藻任氏文荐而佑之兄弟其嚆矢者矣再佑之先生从弟刚中以志节着朱子时此公已载长乐志遗厥歴官谪死事后朱子叩其乡人表章之见朱子文集今考本传已详及之矣兹録其家学载于编

　　秘书陈佑之先生祥道

　　陈祥道字佑之闽清人治平四年进士尝着礼书百五十卷近臣以闻哲宗诏尚书给笔札抄録除国子监直讲迁馆阁校勘兼太常博士终秘书省正字祥道为礼书序曰先生之治以礼为本其宫室衣服车旗械用有等其冠婚丧祭朝聘射御有仪即器观理无非法象之所寓即文观义无非道义之所藏使人思之知所以教守之知所以禁奢者不得骋无度之心俭者不得就茍难之节竒不得乱常衺不得害正此上下所以辨民志所以定也晚周而下道散于异政法亡于殊俗君子不得以行礼小人得以行非礼两观大路朱干玉磬天子之礼在诸侯塞门反坫素衣朱襮诸侯之礼在大夫繇是先王之制浸以扫地天下学者亦失其传故随武子不知殽烝孟僖子不知相礼范献子不知问讳曽子不知奠方鲁不知尚羔卫不知立市则时之知礼者葢亦鲜矣汉兴叔孙通之绵蕝徒规当时之近功法失于太卑齐鲁二生论礼乐必期百年后兴言失于太髙贾谊有修礼之志而困于绛灌曹褒有定礼之议而沮于酺敏傅咸极论于晋而诮于流俗刘蕡发策于唐而弃于一时繇汉以来千有余载其间欲起礼法于上者非一君欲成礼法于下者非一臣有是君而下不足副之则礼法终不明有是臣而上不能任之则礼事终不行此龎政薄俗所以继作唐虞三代之治不复见也今上有愿治隆礼之君下有博古明礼之臣都俞赓歌于庙堂窔奥之间四方万里涵泳德化制作之盛在此时矣臣尝考六艺百家之文以究先王礼乐之迹凡寓于刑名度数者必辨其志凡藏于道德仁义者必发其藴发愤二十年着成礼书总一百五十卷其于歴代诸儒之论近世聂崇义之图或正所失或补所阙庶几古人之髣髴可以类推藏诸巾衍非敢以施当代岂谓伏蒙太皇太后陛下皇帝陛下曲加采听特给笔札俾写上进臣自惟浅陋不足备甄録姑用塞明诏又有论语句解与礼书并行于世弟旸侄刚中登第（闽书）

　　侍郎陈晋之先生旸

　　陈旸字晋之绍圣制科授顺昌军节度推官徽宗初进迓衡集以劝导绍述得太学博士秘书省正字所著有乐书二百卷礼部侍郎赵挺之言其贯穿明备乞援其兄祥道进礼书故事给笔札书成为序上之其文曰臣闻先天下而治者在礼乐后天下而治者在刑政三代而上以礼乐胜刑政而民德厚三代而下以刑政胜礼乐而民风偷恭惟神宗皇帝超然逺览独观昭旷之道本之为礼乐末之为刑政凡所以纲维治具者靡不交修毕振典章文物一何焕然臣先兄祥道是时直经东序慨然兴思求以上副神考修礼正乐之意既就礼书一百五十卷哲宗皇帝祗遹先猷诏给笔札缮写以进有旨下议太常臣兄且喜且惧一日语臣礼乐治道急务帝王极功比笼络今昔逮及成书固亦已勤乃寤寐在乐而情力不逮汝勉成之臣蒙先帝擢寘上庠陛下升之文馆编修论次积年于兹着成乐书二百卷曲被误恩俾録上进臣兄弟得以区区所闻补圣朝万一制作讨论荣幸何如臣窃谓古乐之发中则和过则戾涵三之道叅和为冲气五六之数一贯为中合故冲气运而三宫臣焉叅两合而五声形焉叅五合而八音生焉二六合而十二律成焉数度虽有不同要之会归中声而已过此则卫郑哇淫而不合于古也乐之有宫也与其有黄锺也尊而无上者也五声十二律乐之正也二变以变宫为君四清以黄锺清为君乐之蠧也夫事以时作固可变也而君不可变太簇大宫夹锺或可分也而黄锺不可分既有宫矣又有变宫焉既有黄锺矣又有黄锺清焉是两之也为是说者古无有也圣人弗论也汉唐诸儒之所傅会欤存之则伤教而害道削之则律正而声和臣是敢辞而辟之也志在华国义在尊君庶几不失仲尼放郑声恶乱雅之意也循其序君子以成焉明其义天下以宁焉乐之时用顾不大哉既上迁太常丞进驾部员外郎为讲议司叅详礼乐官（闽书）

　　县令陈彦柔先生刚中

　　陈刚中字彦柔建炎进士性慷慨有志事功官迪功郎绍兴初上书言民力凋瘵国用匮乏愿罢冗食去虚文以足邦用迁太府寺丞应诏上封事主议恢复忤秦桧意胡铨以言贬韶州刚中作启贺行有云屈膝请和知庙堂御侮之无策张胆论事喜枢庭经逺之有人又云知无不言愿借上方之剑不遇故去聊乗下泽之车桧尤憾之遂与张九成等七人同谪差知安逺县至县适有岭冦来扰究心招抚感瘴而没其妻子扶柩葬于杭州龙井山风篁岭之沙盆坞（新三山郡志　朱子文集） 

　
闽中理学渊源考卷十一

　

　　

　　广平府知府李清馥 撰

　　○浦城杨氏家世学派

　　真氏西山曰国朝南方人物之盛自浦城始浦城人物之盛自文庄公及文公始再考史称宋一海内文治日起杨文公首以辞章擅天下为时所宗盖其清忠鲠亮之气未卒大施仁宗尝称其有君子大节特赠其官谥以文盖有由来也文庄为文公从父史称其纯厚清介尚名教非道干进尤所痛嫉盖亦卓然儒者程榘矣兹录二公着其家世源流所自焉

　　文庄杨仲猷先生徽之

　　杨徽之字仲猷一名仪之浦城之祖郜仕闽为义军校家世尚武父澄独折节为儒终浦城令徽之甫冠通群经尤刻意于诗与邑人江文蔚江为齐名尝肄业庐山白鹿洞时李氏据有江表徽之耻官伪廷乃潜服至汴洛以文投窦仪王朴深赏遇之周显徳中举进士歴著作佐郎右拾遗力言太祖人望所归不宜典禁兵太祖既得天下将因事诛之晋王諌曰周室忠臣也干徳初出为大兴令开宝中迁左拾遗右补阙寖以登用太宗尤深器之时青宫初建命为首僚寄之羽翼因索其所著书徽之以数百篇奏御复献诗为谢太宗称赏迁侍御史权判刑部转库部员外郎奉诏彚编文苑英华歴迁刑兵二部郎中端拱初拜左谏议大夫出知许州入判史馆事加修撰因次对上言陛下嗣统鸿图阐扬文治废坠修举儒学响臻然擅文章者多超迁明经业者罕除用向非振举曷劝专勤师法不传祖述安在且京师四方之会太学首善之地今五经博士并阙其员非所以崇教化奬人材由内及外之道也望发明诏博求通经之士简之朝着拔自草莱増置员数分教胄子随其所业授以廪稍且优加旌别使淹贯经士皆蒙厚赏则天下知所劝矣太宗嘉纳谓宰相曰徽之儒雅掺履无玷宜置馆阁未几改判集贤院坐漏泄张洎语出为山南东道行军司马改镇安军真宗咸平初加礼部侍郎以足疾请告真宗驻跸大名特降手诏存谕明年春车驾还遣使临问卒年八十赠兵部尚书赐其家钱五十万绢五百疋无子录其外孙宋绶太常寺太祝侄孙偃集并同学究出身徽之纯厚清介多识典故守规矩尚名教非道干进尤所痛嫉尝言温仲舒寇凖用搏击取贵位使后辈务习趋竞礼俗寖薄世谓其知言寡谐于俗惟李昉王佑深所推服石熈载李穆贾黄中则与为文义友既没有集二十卷留于家真宗令夏侯峤取以进后徽之妻卒乃葬复以缗帛赐其家景佑间赐太子太师谥文庄祀白鹿洞从孙亿（闽书　真西山撰文庄公书堂记　宏简録）

　　文公杨大年先生亿

　　杨亿字大年浦城人天资颕悟七岁对客谈论为文挥翰不辍有老成风雍熈初年十一博覧强记太宗闻其名诏江南转运使张法华就试词艺送阙下连三日得对试诗赋五篇下笔立成太宗深加赏叹即授秘书省正字俄丁外艰服除会徽之知许州亿往依之昼夜务学不息徽之叹曰兴吾门者汝矣淳化中改太常寺奉礼郎仍令读书秘阁献二京赋命试翰林赐进士第迁光禄寺丞直集贤院表求归乡里赐钱十五万至道二年迁著作佐郎帝知其贫屡颁沾赉每有奏颂时时称善真宗即位超拜左正言诏钱若水修太宗实録奏亿叅预凡八十卷亿独草五十六卷书成乞外补就养知处州真宗知其才长史学留不遣固请乃许之召还拜左司谏知制诰赐金紫咸平中西鄙未宁诏近臣议灵州弃守之事亿上疏言存有大害弃有大利洒洒千余言景徳初以家贫乞典郡江左诏令知通进银台司兼门下封驳事俄伴史馆会修册府元龟与王钦若同总其事序次体制皆亿所定羣僚分撰篇序诏经亿窜改乃用三年召为翰林学士又同修国史凡变例皆出亿手大中祥符初加兵部员外郎户部郎中五年以疾在告遣中使致太医视之亿拜章谢上作诗批纸尾有副予前席待名贤之句以乆疾求解近职优诏不许但权免朝直亿刚介寡合在书局惟与李继路振刁衎陈钺刘筠辈厚善当时文士咸頼其品题或被贬议者退多怨谤王钦若骤贵亿素薄其人钦若衔之屡抉其失陈彭年方以文史售进忌亿名出其右相与毁訾真宗皆不惑其说天禧二年冬拜工部侍郎四年复为翰林学士卒年五十七初真宗欲立徳妃为后欲得亿草诏使丁谓谕旨亿卒不草及卒仁宗令议追赠有司言故事非曽任二府及事东宫法不应赠仁宗曰亿有君子大节可赠礼部尚书谥曰文亿文格雄健才思敏捷精密有规裁尤长典章制度喜诲诱后进以成名者甚众人有片词可纪必为讽诵一时学者翕然宗之手集当世述作数千篇为笔苑时文録性耿介重交游尚名节多周给亲友故所得禄俸亦随而尽所著括苍武彛颍阴韩城退居汝阳蓬山冠鳌等集内外制刀笔共一百九十四卷立从子弦为后録为奉礼郎（闽书　宏简録　通志）

　　备考

　　范文正公赞杨文公画像曰公以命世之才其位不充故天下知公之文而未知公之道也昔王文正公居宰府仅二十年未尝见爱恶之迹天下谓之大雅莱公当国真宗有澶渊之幸而能左右天子如山不动却戎狄保宗社天下谓之大忠枢密扶风马公慷慨立朝有犯无隐天下谓之大直此三君子者一代之伟人也公与三君子深相交许情如金石则公之道其正可知矣

　　王沂国文正公曽尝语曰昔杨文公有言人之操履无若诚实吾每钦佩斯言茍执之不渝夷险可以一致

　　杨文公在翰林以谗佯狂去职然圣眷之不衰闻疾愈即起为郡未几复以判秘监召既到阙以诗赐之曰琐闼往年司制诰共嘉藻思类相如蓬山今日诠坟史还仰多闻过仲舒报政列城归觐后疏恩髙阁拜恩初诸生济济弥瞻望铅椠咨询辨鲁鱼祖宗爱惜人材保全忠贤之意如此文公后卒与寇莱公力排宫闱协定大策功虽不终其尽力于国者亦可以无愧也（石林诗话）

　　真文忠公徳秀撰杨文庄公书堂记曰浦城梦笔山等觉院邑人礼部侍郎杨公澄为本县令日所建也侍郎之子文庄公少读书于此山既去以文学节义擅声中朝为荐绅标式后人即其处为书堂绘公父子祠之按公名徽之字仲猷甫冠通羣经尤刻意于诗得骚人之趣时李氏王江表公耻官伪廷杖策走中原以周显徳三年登第入文馆升諌垣尝论太祖有人望不可典禁兵国初出司征于方城继为大兴峨眉二县令开宝中召还寖以登用太宗尤深器之世谓帝以能诗知公而不知公之受知圣明者不专在是也当公之去国也一迁而楚再徙而秦又再转而蜀山川益寥逺而公嘉阳诸咏皆翛然自得亡秋毫陨获意胸中所存其亦逺矣入侍禁中新承圣睠至摘其诗隽语笔之御屏中辞章翰墨同时岂乏其人而公独得此者非重其诗重其节也晚事定陵尤被宠渥初置翰林讲读学士公与邢昺首与其选虽未及大用以终而平生所立凛凛玉雪无一节可疵从孙文公亿少依公以学既皆以文章名天下而清风雅掺奕奕相望浦城人物之盛自二公始绍定改元七世孙震荣将新其书堂之旧谓某盍为之记藐是晚出匪工于辞独念前辈风流相去日逺后生小子鲜或闻知故为推迹本末刻之堂中使吾党之士闻而慕之平居讲学以淬磨志行自期有位于时以扶植世道自许则公之遗风庶几复见而吾邦之人物其亦有兴乎若夫卑陬淟涊志于荣宠利事温饱而已岂惟重桑梓之羞过公之堂当必有泚其颡者矣

　　○浦城章氏家世学派

　　按志乗称浦城甲族盛矣盖杨起于文庄章肇自郇公盖练夫人孙夫人阴徳世多传焉今约録杨章二家为宋代闽中文献所始余未得槩及云

　　文简章希言先生得象

　　章得象字希言世家泉州髙祖仔钧以战攻守三策投王审知审知命为将戍浦城遂家焉咸平五年进士及第为大理评事知玉山县迁大理寺丞歴知台州南雄州徙洪州杨亿以公辅器荐之未几召试为史馆安抚京东权三司度支判官累迁尚书刑部郎中使契丹遂以兵部郎中知制诰踰年为翰林学士迁右谏议大夫以给事中为群牧使累迁户部侍郎遂拜同中书门下平章事集贤殿大学士仁宗谓曰向者太后临朝群臣邪正朕皆黙识之卿清忠无所干附今日用卿职此也陜西用兵加中书侍郎兼工部尚书兼枢密使辞所加官明年以工部尚书为昭文馆大学士庆歴五年拜镇安军节度使同平章事封郇国公徙判河南府守司空致仕卒赠大尉兼侍郎谥文宪皇佑中改谥文简得象在翰林十二年宪章太后临朝宦官方炽太后每遣内侍至学士院得象正色待之或不交一言在中书八年宗党亲戚一切抑而不进以简重镇止浮竞而已他无所建明至其浑厚有容喜荐拔人天下终以为长者（闽书）

　　朝奉章端叔先生甫

　　章甫字端叔年十四辞亲求师友薄游江淮间殆十年卒以名闻熈宁三年进士调临州尉邑有盗狱株连至不可诘讯甫按实抵三人于法余悉不问哲宗即位转承议郎通判宿州先是南京押纲侍禁史士宗侵耗官米数百石反讼仓官交纳不公狱乆不决朝廷以委甫甫至以片言折之士宗虽坐流窜自以为不寃两迁为朝散郎继丁亲忧累迁至太府寺丞召对称旨除府界提举常平等事鄢陵旧有双泊河数溢为民害为増浚河外故道是岁河朔饥甫召而廪给之因以用其力兴筑堤成民不告病饥者得全活徽宗立转朝奉大夫未几除知处州时承平日乆年榖屡丰天下讳言灾伤甫还朝首言淮甸岁凶宜加赈恤朝命遣使大发仓廪民赖以济崇宁初党论复兴甫除郎官得旨陛对抗言元佑臣僚削秩投荒皆縁国事陛下即位稍令内徙道路交庆今复刻言着籍禁锢其子孙恐非陛下本意由是与时论不合寻知泰州遂挂冠退居吴门未几时旨落致仕复知泰州之官数月乞宫祠卒甫庄重简黙接人以和行已莅官一本于诚其论天下事不茍不随期当理读书万卷増校精至有文集二十卷孟子解义十四卷（闽书　通志）

　　州守章荣之先生授

　　章授字荣之得象从孙少从得象游京师学擅辞场绍圣四年省试第一元符中陈瓘荐其贤除知海州（闽书）

　　章表民先生望之

　　章望之字表民浦城人以伯父得象荫除秘书省校书郎监杭州茶库踰年辞疾去上书论时政凡万余言不报兄拱之知晋江县忤其守得罪望之号诉于朝拱之竟得脱欧阳修韩绛吴奎刘敞范镇同荐其才除签书建康军节制判官又除知乌程县俱不赴遂以光禄寺丞致仕卒望之喜议论宗孟轲言性善排斥荀卿扬雄韩愈李翱之说着救性七篇欧阳修论魏梁为正统望之以为非着明统三篇李觏谓仁义礼知信乐政刑皆出于礼望之着礼论一篇以订其说又有歌诗杂文数百篇集为三十卷

　　○莆阳蔡氏家世学派

　　按公当时与欧阳文忠犯颜廷诤培沃朝廷正直忠厚之风与欧阳徂徕尹公并称四君子惜其设施措画未尽着庙廊而多布在列郡欧公撰墓志言往时闽人多好学而专用赋以应科举公得先生周希孟以经术教授学者亲至学舍执经讲问为诸生率又尊礼陈氏烈陈氏襄郑氏穆一时人士感奋是公与海滨四先生同时倡学于闽而后学尚有未及详考者也其莅温陵造建万安桥树植松阴七百余里两至斯郡惠泽尤深王忠文公十朋踵公后者道泉人称太守之贤者必以公为首云馥尝徃来莆之枫亭盖公故里也遗风八百余年访求旧迹莫可追寻拜仰公之坟茔逼近行路墓木薙然而后嗣亦式微播迁莫可考矣不禁低徊嗟叹夫公之功烈徳谊列郡后嗣尚有追祀馨香者何独故邦寂然衰落至此耶因辑公家世学派而重兴感云乾隆丙子十月下澣书

　　忠惠蔡君谟先生襄

　　蔡襄字君谟仙逰人年十八天圣八年举进士调西京留守推官改著作佐郎馆阁校勘范仲淹以言事忤丞相吕夷简落职知饶州余靖论救之尹洙请与同贬欧阳修移书责司谏髙若讷不言由是三人者皆坐谴公作四贤一不肖诗以识其事诗成都人士争相传冩契丹使者至买归张于幽州之馆一时称重庆厯初天下无事士大夫寛弛乆安仁宗慨然思正百度以修太平排羣议进退二三大臣亲擢靖修及王素三人为谏官使拾遗补阙公又以诗贺三人者以其诗闻仁宗亦命公知谏院兼修起居注遇之甚宠公值事感激无所廽避权幸畏敛不敢挠法干政而仁宗益与大臣图议屡下诏书劝农桑兴学校革弊修废天下悚然知其鋭于治于此之时言事之臣无日不进公补益尤多四年以右正言直史馆出知福州以便亲遂为福建路转运使复古五塘以溉民田奏减五代时丁口税之半丁父忧服除复入修起居注进知制诰兼判注内铨御史吕景初吴中复马遵坐论梁丞相适罢台职除他官公封还辞头不草制其后屡有除授非当者必皆封还而仁宗遇公益厚曰有子如此其母之贤可知命特赐冠被以宠之至和元年迁龙图阁直学士知开封府三年以枢密直学士知福州未几复知泉州公在福州礼其士之贤者以劝学兴善而变民之故俗除所甚害往时闽人专用赋以应科举公得郷先生周希孟以经术传授学者常至数百人公为亲至学舍执经讲问为诸生率延见处士陈烈尊以师礼而陈襄郑穆辈其徳行著称公皆折节下之以风教生徒又作五戒以教民若浮屠巫觋蓄蛊之害一切禁止其在泉州距州二十里万安桥絶海而济行旅苦其险公立石为梁长三百六十丈种蛎于础以固梁基又植松数十里荫芘涂行至今赖焉嘉佑五年召拜翰林院学士权三司使三司开封世称省府为难治公居之谈笑无留事破奸发隐吏不能欺至商确财利则较天下盈虚出入量力制用必使下完上给刬剔蠧弊簿书纪纲皆有法程英宗即位以母老求知杭州即拜端明殿学士治平三年丁母忧卒年五十有六赠吏部侍郎公文章清遒粹美工于书而仁宗尤爱称之诏书御制元舅陇西王碑其后命学士撰温成皇后碑文又勅公书则辞不肯曰待诏职也于朋友尚信义闻其丧不御酒肉为位哭尽哀乃止公三子匀旬皆早世朝廷録季子旻及旬子传干道中孙伸请于朝赐谥忠惠有莆阳居士集行于世

　　特进蔡伸道先生伸

　　蔡伸字伸道襄子旻之子也与兄伷佃入太学俱有声时号三蔡佃崇宁二年进士方廷对时从祖京当轴使谓曰能过我第一人可得佃不屈及掲卷佃举首京诡辞曰陛下不以佃不肖而使冠多士恐天下以陛下私臣上以为诚乃置第二会星异上疏论宰相非人宜举汉汲黯故事以应天变责监温州税官至朝奉郎直龙图阁伷大观三年进士官至徽猷阁待制伸政和五年进士累迁通判徐楚饶真四州在徐州时禁卒谋乱约夜半举火伸闻密为之备故缓更筹以误之比举火则黎明矣叛卒尽就擒在真州日值火灾民露处雪中伸揷置有方且欲发常平廪以赈守者不可伸曰此国家所以备非常也如得咎请独当之事闻释不问改知徐徳安和四州初伸与秦桧同舍又同年后伸以赵鼎党丐祠者累年桧一日访伸叙旧好伸不应出为浙东帅司叅谋官建炎绍兴间盗贼蠭起伸尝曰国步多艰中原未复岂能以书生余技取爵禄耶时戚方既降而叛伸单骑至其麾下说之就招州民以宁官至左中大夫卒赠特进子洸以父任歴官尚书学士自有传从孙戡进士侨居毘陵歴官宝谟阁直学士着定齐集四十卷

　　朝请蔡子应先生枢

　　蔡枢字子应传仲子政和五年同从父伸登第歴官西京提举学司主管文字御史常安民在党籍人多疎之枢独事以师礼提举湖南学事时殿中侍御史张所教授潭州未知名会所白事枢问曰时事如此度今谁可任国事者所举刘安世枢瞿然曰自崇观来禁锢元佑之学文字言语稍涉疑似者必置之法子为教官乃敢伸公论若是耶即荐所后果知名年四十五慨然叹曰先公挂冠之年吾已遇之时方多事其可无功冐宠乎致仕去榜所居堂曰世隠宣和末兴燕云之师主兵者欲引枢为谋议官枢以书止之累官朝散郎守职方员外郎赠朝请大夫子頔进士宣教郎知宁徳县孙师言敷言皆登第

　　备考

　　明成化六年廵抚滕昭修墓建祠立碑每岁重阳令有司遣官致祭郡人柯潜记略曰成化六年春四方多以灾沴奏闻当宁选大臣廵行天下凡民间利病可兴可罢者皆许便宜行之庶几格天心召和气以康惠亿兆民而都察院右副都御史滕自明公在选中乃奉玺书建节以来吾闽首访百司吏以贪残着闻及衰耄庸懦不事事者皆斥去而褒奬亷勤慎厚者使益修其政兴太平之治既又廵行诸郡过兴化仙游之枫亭见道傍有巨碑刻云宋端明殿学士忠惠蔡公神道悚然曰此非尝为四贤一不肖诗世称直臣者耶遂下马周视其墓蒙翳榛莽中亟发从吏驰谕分廵按察司佥事周君谟亟俾督所司修之乃以夏六月始事先封填頺塘次作享堂刻欧阳文忠公所撰墓志立于堂中以冬十月毕工方其经始也或谓公墓在赤湖焦坑而此为非是按墓志载公葬于莆田将军山当时岂地属莆田后又属仙游因此近有将军墓故名曰将军山今俗人又呼为蔡山则因公姓而得名又况有碑石题识可据则此为公墓无疑赤湖焦坑去此六七里则其为父母之墓文忠公亦尝铭之所谓其里慈孝其冈平井即其地也歴岁既乆地里纷更为子孙者尚亦遗忘况乡里之人得于传闻者安得不谬误哉任其事而考视详审者知府蒋君云汉协力而成者同知习君襄推官李君俊莆田县王君玉既成合言属余记云 

　
闽中理学渊源考卷十二

　

　　

　　广平府知府李清馥 撰

　　○温陵陈氏家世学派

　　按陈休斋知柔撰九日山墨妙堂记云国朝进士显名繇大谏钱公曾楚公龙学公踵之大谏者钱公熈楚公者曾公会龙学公即休斋伯祖龙图学士陈公从易也诸公为泉南人物一时之倡公起家以清徳文学知名景徳后文士雕靡相尚公力挽颓风与杨公大雅共矫其弊清源文献载六一诗话曰陈舍人当时文方盛之时独以醇儒古学见称其诗多类白乐天云再按休斋虽系籍永春闽书録入晋江附龙图之后其家世源流信有本焉次崖林氏赞休斋如云鸿野鹤飞翔于千仞九霄之表其赞后嗣曰中行开边之策足以定国是端行江中之语足以慑逺人介行经学之优景魏治才之美皆能世振箕裘无玷家声者矣今録其世系载于篇

　　龙图陈简夫先生从易

　　陈从易字简夫晋江人端拱二年进士及第初调彭州军事推官王均盗据成都陷绵汉诸郡彭人谋杀都监以应从易摄州事擒诛首恶戒将吏严城守积薪舍后戒家僮曰守而不支薪焚我矣贼闻有备去召为秘书省著作佐郎迁太常博士出知邵武军专务徳化改监察御史召对便殿命赋瑞雪诗援笔立就真宗嘉奬迁侍御史直史馆知虔州吉州改福州未行遭父丧服除出湖南转运使歴太常少卿直昭文馆后知广州逺俗安靖玺书褒美加三品服北还不蓄南物仁宗闻之擢知制诰飞白书清字赐之初景徳以后文士雕靡相尚一时学者向之及从易知制诰与杨大雅同官相善皆好古笃行独守不变适朝廷方矫文章之敝故并进二人以风天下兼史馆修撰迁左谏议大夫以老辞请补郡进龙图阁直学士知杭州卒从易嗜学强记激直少容喜别白是非多面折人或尤其过终不改元丰中神宗问颂卿母谁氏颂以从易对上曰天圣间学士邪颂因言从易知广州不蓄南物上曰清节过马援矣先是宰相寇凖恶从易疎已除从易吉州及凖贬道州丁谓语从易曰庐陵之事可以释憾矣从易曰当以故相之礼待之谓有愧色其志行多类此所著泉山集二十卷中书制诰五卷西清奏议三卷孙孝则（闽书　万歴志通志）

　　提刑陈永仲先生孝则

　　陈孝则字永仲晋江人举宣和进士调东筦尉以荐改秩通判潮州知英州代还奏罢涵口税场除广南东路提点刑狱出舶商于死狱居家十余年舶商至泉中望庐瞻拜念祖父之风结屋城隅以清名室守王十朋赠之诗我来聚星地喜见此老成公清不自言蔼然着乡评时寻访其室鄙吝不敢萌如觌任棠水似濯沧浪缨其殁也复哭以诗有心劳抚字阳司业狱喜平反隽不疑头白不忘文字示室清宜作子孙规之语子颕弟知柔

　　州守陈中行先生谟

　　陈谟字中行材气髙迈贯穿经史开门受徒户屦常满登庆元二年进士宰执以学行荐除国子正开禧初召试馆职时议开边模对策谓王恢首谋之戮不足以赎僵尸百万之寃叅政李璧读之叹曰真馆职也除秘书省正字校书郎通判镇江府平盐钞法公私俱便知梅州多惠政民为立祠改汀州民以彩旗迎于界上有曰忻迎鄞水新贤守知是梅州旧使君居五月卒号可轩门人多名士达宦有经史管窥行于世子晋接绍定壬辰进士仕国子司业宗正卿（泉州府志　永春邑志　闽书）

　　安抚陈端行先生朴

　　陈朴字端行知柔从子干道二年进士歴知漳州节浮费五万为民代输身丁以左司郎接伴金使舟行大江中流风暴作金使骇汗朴笑傲自若曰此天之所以限南北者守疆息民则天福之江有神不可欺也使者悚然擢太常卿除知广州兼广东安抚革弊例帑羡受代储钱数十万上于朝（闽书）

　　陈介行先生机

　　陈机字介行学问该贯尤长于诗冩情咏物若不经思往往出人意表尝有读易诗云从此不除窓外草要观天地发生心又曰须信生生是真易疎篱依旧竹生孙其深于经而语意之到如此（泉州府志）

　　郡守陈先生景魏

　　陈景魏知柔从孙以郊恩补信州铅山簿歴监贑州会昌仓石城寇窃发景魏请乗机掩捕郡守然其计破贼寨擒其酋余党悉平辟广州新会丞改知潮阳县岁输丁银郡守督拘锭头钱尽械邑吏景魏曰吾宁以罪去决不阿奉贻害无穷守不能夺由提辖文思院改知惠州郡有疑狱久弗决景魏谳出之重正胥魁之罪惠经兵毁痛自樽节起学宫官廨仍以余力葺白鹤故居合江楼六如亭岁大饥上言民瘵未瘳减惠阳籴米三之一擢知潮州后知英徳卒洪天锡状其行谓其少不倨老不惰病不昏化不怛信善人云（闽书　泉郡志）

　　（按闽书云陈知柔而下旧入永春志但知柔与孝则亲兄弟不冝分属故并载晋江云）

　　○州守陈休斋先生知柔学派

　　按永春志乗次崕林先生曾总厥事其表章前哲载于志书及集中特详而陈氏一门尤数见者矣志称陈自南宋入明合族以居歴世十二内外雍睦公盛年从仕以不附秦桧即矢志归自号休斋居士前后四奉祠户外屦满又考王忠文公年谱并文集干道四年八月知泉州是冬莅泉六年某月移知台州在泉时赠公诗云儒先贺州守正气超等伦又曰门下有髙弟庙堂手经纶房魏方得君讵肯忘河汾计彼时泉之在庙堂者同里有梁公克家考宋宰辅年表干道五年四月壬辰梁公自端明殿学士兼参知政事但梁公受业师志乗载永春陈讳光者见陈光本传而忠文之诗所言门下有髙弟而未指出其人歴稽志乗莫有及之者然考之忠文年谱文集按之宋宰辅表为梁公似无可疑再考陈氏光与休斋同邑为交友而蔡氏兹与休斋同登第梁公当轴时曽经荐除蔡公为广宪是梁公平日师友尽在于永则其讲授于二陈切磨于蔡公往复讲论渊源似有由来也惜休斋诸公著述已残缺乆湮赖忠文诗章犹可显证谨志所疑登録梁公载入休斋学派俟博考者订之再按公平生与紫阳文公极厚其经学最显著惜亦多佚尝自言曰学者要论当世尚友考其行事以无愧于天地间足矣次崖林氏称公如云鸿野鹤飞翔于干霄九仞之表谅哉又按蒋氏亘曰泉郡如陈体仁崇礼晦翁传述经书与黄景传岩孙之潜究周张蔡白石廷杰之严絶浮屠张子文巽之理辨精微又如永春蔡光烈兹主贡举特抜晦翁可称知人数公皆邃于理学宜建特祠按蒋公所论后之欲表章泉南人文之倡者必有取焉

　　州守陈休斋先生知柔

　　陈先生知柔字体仁永春人性超迈聪颕刻志坟籍绍兴十二年进士授台州判官辨释寃盗四十余人教授建州汀州两奉祠歴知循州从贺州先生与秦桧子熺同榜桧当轴一时前列十余人俱以攀援致通显先生独不阿附以故龃龉盛年从仕即有归志自号休斋居士雅好山水在天台奉安遍游名山归至会稽耽其巗壑留二年罢贺州留惠阳三年暇日泛丰湖登白鹤峯和东坡诗罗浮风物陶冩殆尽还参议福建幕前后四奉祠诸生从之户屦常满寓僧房四壁萧然豪气不少衰遇名胜辄置酒赋诗相与谈论经旨所著有易本旨十六卷易大传二卷易图一卷春秋义例十二卷古学并图二卷诗声谱二卷论语后传十卷诗话五卷又有梅青传诗骚古赋杂着毋虑千百篇皆行于世王氏龟龄赠诗云我来守清源徳星识二陈大陈如金玉一室清无尘厌世不肯留至今里称仁儒先贺州守正气超等伦胸中包古今笔下真有神唾手取巍科齿髪方青春声名满天下文字惊缙绅劳人暂州县平步当要津蹉跎忽至今此志犹未伸真人奉香火萧寺含悲辛讲席延诸生黄卷呵古人异端斥佛老吾道鸣孟荀聊藉束修礼少资囊槖贫我忝二千石二年牧斯民不能助玉川耻与韩公均赠我诗与文字字皆可珍宠褒恨太过感激难具论愿公少自爱行矣当致身门下有髙弟庙堂手经纶房魏方得君讵肯忘河汾知柔卒朱文公于淳熈十一年三月祭之文熹少日游宦获从公游泉漳间蒙公爱予诱掖良厚其后别去几三十年去岁之冬复见公相与开懐握手如平生欢公虽老矣意气不衰为我置酒谈论经义篇什间作亹亹不休相与追游莲华九日凉峯鳯凰云台之间昼则聨车夜则对榻视公起居食饮呌呼谈噱有非后生所能及者谓公寿考未艾也及熹之还公复载酒饯我洛阳则操袂分携潸然不乐乆而不能平也不谓未及两月公讣遽来呜呼痛哉公于诸经皆有论述许以寄我相与考评而今而后不复遂此愿矣（闽书　永春志　郡志　王梅溪文集　朱子文集）

　　通判陈又之先生一新

　　陈一新字又之永春人少受学陈休斋知柔文章志行迥出流辈登绍兴元年进士条对剀切为时所称教授汀州庆元四年较艺漕闱时韩侂胄用事一新发策以谷永攻君而党王氏刘蕡言直而有司不取为问同列请易之一新坚执不听果激韩侂胄怒将以为罪侍臣力救得免累迁国子博士轮对深论权幸以劾免通判婺州知邵武军却互送简供馈以亷平称卒于官初言者请下漕官索考官不习伪学状一新曰吾宁不为考官决不书也其守义如此所著有奏札讲义诗词杂文藏于家（闽书　永春县志）

　　○同安苏氏家世学派

　　昔朱子筮仕同安为公建祠毎叹后生晚学不复讲闻前贤风节学问源流是致士风日就凋弊顾念公之道德纯懿即邑人族家子弗克究知而追惜闻见单浅为风俗之陋嗟乎宋于斯时正际国运昌明而遐陬僻邑文献未彰亦蹈习乎耳目之近者耳自朱子表扬倡教之后泉南风气日开踵后起者于是知功烈之盛必本于道徳大贤之泽其过化有如此者考魏公之父已迁移外徙然读朱子祠记云有族家子则尚有族泒在同者再考邑乗公之弟衮庆厯六年进士懐忠公缄之弟结皇佑元年进士公之子駉元丰二年进士公孙象先元佑六年进士公之四世孙汉庆元二年进士皆宋世科目见于闽书邑乗至明嘉靖乡荐有苏氏澜为公裔孙精春秋学官至县令年九十终其后嗣登乡荐文学而名载于乡贤者尚多国朝裔孙蘓氏峩寄寓台湾登康熈丁夘乡荐为台科目之始则公虽迁于外而苖裔留闽者尚未艾也尚有在粤见志邑乗苏氏祠记未及备述

　　苏先生光诲

　　苏光诲父益自光州固始随王潮入闽诛叛将黄绍颇留从効表为漳州刺史陈洪进惮之计召至同安为大第留不遣密使人之漳夺其任遂为同安人陈氏纳土后盗起游洋光诲夕殪盗魁十余人送首级于州将乔维岳太宗召赴阙迁左卫将军子仲昌天圣二年殿试被勲致三班官歴任荆湖南北路提点刑狱知宜邵复三州终左屯将军子孙累世贵盛

　　正简苏子容先生颂

　　苏颂字子容同安人父绅葬润州丹阳因徙家焉公登庆厯二年进士第厯宿州观察推官知江宁建业承李氏后版图无艺征敛髙下出吏手公因他事互诘丁产详其隠蔽刬剔夙蠧简而易行诸令视以为法调南京留守推官留守欧阳修委以政曰子容处事精审一经阅覧吾可不复省矣时杜衍退老睢阳见公深器之曰如君真不可得而亲疎者悉语以入官至侍从宰执所以设施处置曰老夫非自矜以子相知且知异日必为此官耳公后履歴亦略似衍皇佑五年召试馆阁校勘同知太常礼院至和中有司请建大臣家庙下太常公议谓礼大夫士有田则祭无田则荐今若叅今古制为之差等锡以土田然后庙制可行不然时虽建立子孙无爵无土制亦易废请考按唐贤寝堂祠飨仪止用燕器常食而已嘉佑中议立郭后神御殿事谓郭后无可废之事仁宗有不当废之悔请附郭后于后庙加一懐哀愍之谥以成追复之道庶尽之矣曽公亮深叹服之迁集贤校理富弼与韩琦为相同表其亷退以知颕州歴擢知制诰时王安石用事以李定为御史宋敏求知制诰封还词头复下公当制公报奏不具草次至李大临亦封还于是并落知制诰归工部郎中班时称熈宁三舍人岁余出知婺州方泝桐庐江水暴迅舟横欲覆母在舟中公哀号祈吁舟忽自正母甫及岸舟覆人谓孝感寻加集贤殿学士知应天府吕惠卿语人曰子容吾乡先进苟一诣我执政可得也公闻之笑而不应凡更三赦得授秘书监知通进银台司吴越饥选知杭州公宴客有美堂或告将兵将乱公密使捕渠领十辈荷校付狱中迨夕会散坐客不知也及修两朝正史转右諌议大夫使契丹遇冬至其国厯后宋厯一日圵人问孰是对曰厯家算术不同时刻小异或先或后各从其厯可也使还帝善其对元丰初权知开封府寻贬秘书监知濠州改知沧州召判尚书吏部兼详定官制唐制吏部主文选兵部主武选帝谓三代两汉本无文武之别议者不知所处公言唐制吏部有三铨法分品秩掌选事今欲文武一归吏部则宜分左右曹掌之毎选更以品秩分治自是吏部始有四选法又问宗子主祭承重之义对曰古者贵贱不同诸侯卿大夫皆世爵故有大宗小宗主祭承重之义匹夫庶人初无与焉近代不世爵宗庙因而不立尊卑亦无所统其长子孙与众子孙亦无以异今五服嫡孙为祖父为长子斩衰三年世俗论为承重不知为承大宗之重也臣闻庆厯中朝廷议百僚应任子者长子与长孙差优与官余皆降杀亦近古立宗之意请诏礼官博士叅议礼律合承重者酌古今收族主祭之礼立为宗子以继祖祢异于众子孙士庶人不当同用一律使人知尊祖不违礼教也除吏部侍郎迁光禄大夫遭母丧中使唁劳赐金元佑初拜刑部尚书兼侍读奏言国朝典章沿袭唐旧乞采新旧唐书中君臣所行日进数事以备圣覧因诏经筵官遇非讲读日进汉唐故事二条公所进可为规戒有禆时事者必述己意反复言之毎进读至弭兵息民必援引古今以动人主之意尝奏言陛下聪明不可有所偏向有所偏向则为患大矣今守成之际应之以无心则无不治迁吏部尚书前后掌四选五年由翰林学士承旨擢尚书左丞行枢密院事七年拜右仆射兼中书门下侍郎在位务奉行故事使百官守法遵职量能授任杜絶徼幸之原深戒疆场之臣邀功生事论议有未安者毅然力争之故当母后垂帘之秋能使元佑之治比隆嘉佑时羣臣奏事但取后旨帝有言或无对者惟公奏太后已必禀帝命有宣谕必命诸臣听圣语及后崩章惇用事周秩劾之帝曰颂知君臣之义无轻议此老乃免以论贾易事为杨畏等所劾遂上章辞位罢为观文殿大学士集禧观使出知扬州徙河南辞不行告老以中太一宫使居京口绍圣四年加太子少师致仕徽宗立进太子太保爵赵郡公建中靖国元年薨年八十二诏辍朝赠司空理宗朝赐谥正简公器局宏逺不与人较短长以礼法自持虽贵自奉如寒士事祖母及母飬姑姊妹与外族数十人甘旨怡悦婚嫁以时妻子衣食或反不给晏如也富弼尝称为古君子颕州通判赵志忠自言已虽生长边徼然见义则慕平生心服者惟公与魏公耳自书契以来凡经史九流百家之说至于图纬律吕星官算法山经本草无所不通尤邃律厯常请别制浑仪即命提举法度精密占候不差前此未有也深明典故喜为人言亹亹不絶朝廷有所制作必就而正焉尝议学校欲博士分经课试诸生以行艺为升俊之路议贡举欲先行实而后文艺去弥封誊録之法有司叅考其素行之自州县始庶几复乡贡里选之遗范论者韪之按徐氏却扫编载公之子京字世美尝为许州观察判官时韩黄门特用知州事甚器爱之荐于朝曰窃见某读书知义理临事有风力云（宏简録　府志　闽书　徐氏却扫编）

　　（按明林贞肃公俊撰泉州府志叙称公为忠简考同安邑志宋理宗朝邑人吴燧在台请谥正简并录之待订）

　　懐忠苏宣甫先生缄

　　苏缄字宣甫绅从弟也素有侠负慕古忠臣义士之迹宝元五年登进士第初授河南簿再调阳武尉缄本儒者尝驰马手斩剧盗送府府尹贾昌期惊曰儒生乃能尔耶累迁秘书丞知英州侬智髙围广州缄奋曰广去吾州近危而不救非义也即募士数千人委印于提点刑狱鲍轲夜行赴难广人有黄师宓者为贼谋主缄擒斩其父复捕杀不逞者六十余人招其诖误者六千余人使复业贼势阻将解去缄分兵先扼其归路摧伤甚众奏至仁宗语执政曰南事淹时战将未闻有功苏缄儒生乃能奋勇如此优授供备库副使充广南西道兵马都监遣中使赐朝衣金带以宠之后以邕大将陈曙失律诛缄亦坐贬英宗即位大臣论荐始还副使知亷州熈宁初进加京使广东钤辖四年交趾谋入寇以缄充皇城使知邕州八年交寇陷钦亷乗势廹邕阅郡得羸卒二千八百人分城拒守民惊震四出缄悉出官帑及私藏示之曰贼已薄城宜固守以迟外援若一人举足则羣心摇矣幸听吾言敢越佚则孥戮汝大校翟绩潜出斩以徇由是上下胁息缄昼夜行劳士卒发神臂弓射贼所殪甚众会刘彛所遣将张守节来救者猝遇贼皆覆蛮获圵军使为云梯又为攻濠洞蒙以华布缄悉焚之蛮计穷将引去或教贼囊土傅城者顷刻髙数丈蚁附而登城遂陷缄犹领伤卒驰驱战愈厉而力不敌乃曰吾义不死贼手亟还州治杀其家三十六人藏于坎乃纵火自焚城中人五万八千余口感其义无一人降者蛮遂尽屠其民缄愤沈起刘彛致寇又不救患欲上疏论之属道梗不通乃榜其罪于市兾朝廷得闻焉神宗闻缄死嗟悼赠奉国军节度使谥忠勇赐都城甲第一区乡里土田十顷官其子子元子元为合门祗候召对谓之曰邕州赖卿父守御倘如钦亷即破则寇乗胜奔突桂象皆不可保矣昔张廵许逺以睢阳蔽江淮较之卿父未为逺过改授殿中丞通判邕州次子明子正及诸孙同死皆褒赠焉起与刘彛皆坐谪官后交人谋寇桂州行数舍见大兵从圵来呼曰苏城隍领兵来报怨惧而引归邕人祠之赐额懐忠黄万顷赞曰昔守邕州交寇冯陵战厉力穷义气犹横合家自刃肯污膻腥千秋万岁烈烈风声

　　（闽书原按曰缄传出宋史又按江西志载缄尝令崇仁南城二县其令崇仁民喜争田有数十年不决者缄一断以法未半岁庭无留讼治宝塘堤冶铁为缆以作梁其令南城岁凶民藏粟者固闭待价缄籍得其数先发常平榖定中价粜于民掲榜于道曰某家有粟几何令民用官价籴有勒不出及出不如数者挞于市以是民无艰食子元尝知横州以恩信得民）

　　备考

　　朱子请立苏丞相祠堂申县状曰右某等伏覩故观文殿大学士太子太保致仕赠司空赵郡苏公道徳博闻号称贤相立朝一节终始不亏自其髙曽世居此县比因逰宦始寓丹阳今忠义荣义二坊故宅基址宛然尚在而后生晚学不复讲闻前贤风节学问源流是致士风日就凋弊某等今欲乞改荣义坊为丞相坊仍于县学空间地架造祠堂一所不惟増修故事永前烈之风声庶以激励将来俾后生之竦饬谨具状申县

　　奉安苏公祠文曰泉人衣冠之盛自国初以至于今其间显人或至公卿者多矣然而始终大节可考而知则未有若公之盛者也惟公着节于熈宁登庸于元佑而幅巾谢事偃仰婆娑于绍圣元符之间然则公之所自任于进退出处之间者可谓无所苟矣盖将以比古之所谓大臣者岂独泉人数公而已哉今以邑人之意祠公于学即事之始敢布其衷尚飨

　　苏丞相祠记曰熹少从先生长者逰闻其道故相苏公之为人以为博洽古今通知典故伟然君子长者也熈宁中掌外制时王丞相用事尝欲有所引拔公以其人不可用且非故事封上之用此罢归不自悔守益坚当世髙其节与李才元宋次道并称三舍人云后得毗陵邹公所撰公行状又知公始终大节盖章章如是以是心毎慕其为人属来为吏同安同安公邑里也以公所为问县人虽其族家子不能言而泉人往往反喜道曽宣靖蔡新州吕太尉事以为盛予不能识其何说也然尝伏思之士患不学耳而世之学者或有所怵于外则眩而失其守如公学至矣又能守之终其身一不变此士君子之所难而学者所宜师也因为之立祠于学岁时与学官弟子拜祠焉而记其意如此以示邑人云

　　陈氏传良跋魏公百韵诗稿后曰余尝慕魏公之为人今见晚所自叙百咏遗稿非独其人品殊絶盖其及见故老与师友渊源所渐盛矣余于是知庆厯嘉佑之际人物之伟呜呼城门之轨岂两马之力哉自三经之学行士以师心自贤不能降以相从而风俗日壊其流弊何可胜道追想前辈髙山仰止龙图陈公讳从易曽胡田杨四公者讳公亮宿况伟也杨以庆厯八年曾田以皇佑三年胡以五年相继为学士云

　　明永新刘氏定之重建苏丞相祠堂碑畧曰公名颂字子容当王安石执政欲擢憸党李定公掌外制坚不肯摛辞卒就贬谪可谓文见用而不轻用焉既以是忤王而继王操柄能致士霄汉者吕惠卿使来告曰公吾郷丈茍能从吾言便可同升公笑而不答平生合志者庐陵永叔尝为寮曰公处事精审吾可不复省阅眉山子瞻尝为寮曰见公文徳殿为三舍人之冠陪公迩英殿为五学士之首虽凌厉髙躅不敢言同而出处大节无甚相异可谓时不合而合于贤焉公之先君绅簉迹玉堂而公踵武然公尤操行洁特学问该博盖颋之献替踰于其父环轼之波澜弘于其父洵苏有宗风子光乃考公岂不为孝乎公拜相以元佑壬申夏其罢以明岁癸酉春踰年而绍圣纪元新法复用羣奸起众正仆然则公进焉匡朝宁邦退焉先几知止公岂不为忠乎凡是四者公皆有之可谓君子也昔者紫阳朱文公簿同安尝饬公祠废不复存余见公邑士族裔每问其遗迹莫能知为之叹息今其邑贰令永新刘珣器谋欲重构之珣器由贤良举明练政务既修文公旧所居髙士轩乃及兹良可嘉也予为之记而系以楚词使供祠香火者歌以祀公

　　○文靖梁叔子先生克家家世学派

　　按宋南渡后讲学论道之盛必曰炎兴干淳余考吾郡士风家法亦于是时最着盖诸儒承圵宋流风余榘至靖康时寖微寖晦矣龟山杨文靖公载道南来渡江后岿然仔肩道脉于时闽之分派者多属上游至是渐徧海澨盖风气日趋于南人物亦犹是也绍兴之季文靖梁公首以淳品魁多士而同郡留忠宣公亦同时聨第史称梁才优识逺谋国尽忠留亦以相业着二公先后秉轴考其时所师友者陈公知柔陈公光而知柔休斋氏尤为一时士类所宗户外屦满梁公其一也（此见王梅溪赠陈氏知柔诗可考）然其所薫炙师资殆有所本尔考泉之学派自陈氏好曽氏恬衍龟山之学而游文肃公酢又通判于泉程学至是萌芽矣迨政和间韦斋朱献靖公首以河洛之学掌教石井亦开倡之始也绍兴间朱子莅同安遂彰明其学而派系始盛休斋斯时与朱子特厚而蔡公兹与朱子有场屋之知故其声气感通非偶然也其时莅兹土者亦多绩学名家而王公龟龄于干道五年莅泉尤为特出故当时为政者倡明于上在野者讲述于里薫蒸洋溢至庆元宝庆泉之人文极着矣今録梁公家世并及吾郡风教源流大畧云梁公子亿克世其家其从祖梁氏熈志崇宁间进士梁氏熈载大观间进士皆无本传可考惟郡志载梁氏克俊字叔明晋江人歴官知循州州人多其功祠之未详其出身始末又雍正九年新志稿载梁公弟克明与公同登绍兴二十三年郷荐第一云

　　文靖梁叔子先生克家

　　梁克家字叔子泉州晋江人幼聪敏絶人绍兴三十年廷试第一授平江佥判金主亮死众皆言乗机进取克家独移书陈俊卿谓敌虽遁吾兵力未振恐有后悔俊卿归以白丞相陈康伯叹其逺虑孝宗即位召为秘书省正字迁著作佐郎灾异数见克家奏宜下诏求言既得旨遂条六事语甚切直累迁中书舍人使金以中朝进士第一敬待之金人来贺庆会节克家奏金使入朝由南门百官由北门从者毋辄至殿门外以肃朝仪诏着为令郊祀雷震复条六事迁给事中凡三年遇事不当执奏无隐尝言陛下欲用实才不喜空言固知无益然以空言为惩则諌争之路遂塞愿有以开导之上欣纳因命条具风俗之弊乃列四条曰欺罔苟且循黙奔竞上奬谕干道五年二月拜端明殿学士签书枢密院事明年除参知政事又明年同知枢密院事在政府与虞允文可否相济不苟为同皇太子初立请选置官属増讲读员遂以王十朋陈良翰为詹事中外称其得人初上命选諌官允文以李彦颕林光朔王质对不报克家与允文共争之允文主恢复朝臣多迎合克家密諌数不合力丐去上曰兵终不可用乎对曰兵事以财用为先今用度不足何以聚事上改容曰朕将思之诘朝面谕曰朕终夜思卿言至当无庸去八年拜右丞相兼枢密使一日上谓宰执曰近过徳寿宫太上頥飬愈胜天颜悦怿朕不胜喜克家奏尧未得舜以为己忧既得舜固宜甚乐允文奏尧独髙五帝之寿以此上曰然属允文罢相克家独秉政虽近戚权幸不少假借而外济以和张说入枢府怒公议不与谋中伤士大夫克家悉力调护善类赖之又奏前除枢密院编修朱熹屡召不起宜乞褒録上从之俄议金使朝见授书仪时欲移文对境以正其礼克家议不合求去九年十月以观文殿大学士知建宁府陛辞上以治效为问克家劝上无求竒功既而三省宻院卒移牒泗州敌不从遣泛使来举朝震骇后二年汤邦彦坐使事贬天下益服其谋国之忠丁内艰归有言其当轴除吏之戾者落观文殿大学士服阕提举临安府洞霄宫乆之淳熈六年起知福州绰有治绩得陈傅良通判福州喜甚委以俾赞郡事强御者不得售其私九年复右丞相封仪国公逾月而疾十三年进封郑国命与内祠兼侍读赐第行在存问不絶明年疾愈入谢御制诗赐之有真儒良臣之褒十四年六月薨年六十手书遗奏上为之垂涕赐少师谥文靖初唱第时孝宗由建邸入侍爱其风度峻整及跻政府眷宠尤渥为文浑厚明白自成一家辞命尤温雅多行于世弟克明与克家同登绍兴二十三年乡荐第一子亿以孝称孙汲为运管见刘后村诗集（旧郡志　新郡志　宋史　闽书）

　　（按宋史公淳熈八年起知福州今考福州府志本传及职官志皆云淳熈六年以资政殿大学士知福州再按楼公钥撰陈止斋神道碑云陈公通判福州帅相梁公克家得公喜甚以政委之公亦悉心俾赞不事形迹卒以专擅论罢时淳熈七年也按此则梁公知福州在七年以前三山志似不错误今照三山志改作六年）

　　（又按宋史本传罢观文殿大学士知建康府通鉴纲目载知建宁府宋史宰辅表亦载知建宁府再按建宁府志公干道间知建宁府朱子于淳熈元年撰建宁府社仓记亦言丞相清源公出镇兹土入境问俗子与诸君因得其所为条约者迎白于公云再考国朝一统志建康名宦亦有公名并録待考）

　　通判梁伯安先生亿

　　梁亿字伯安以父任补官累迁主管西外睦宗院通判福州襟度夷粹母秦国夫人刚严奉使无违博亲师友讲学不倦尝着论语集觧上之进官一秩孙均通判信州

　　备考

　　陈止斋上闽帅梁丞相生日二十二韵诗曰炎正维中叶皇图再造年天潢流少海星纬粲台躔臣主常难并乾坤岂偶然千龄开厯数一气付陶甄黄屋传神器彤庭领众仙风云从此会日月更谁先昔者求侵地何人赋甫田吴儿咸抵掌哙等欲差肩庙论惟多士戎功不在边一麾分赤社万事属青编吾道诚难用诸儒亦自偏才名多濩落经行失拘挛洛蜀何嗟及熈丰竟祸延旁罗兼鴈木平步忽貂蝉甚矣知当宁凄其望济川年来群老行公在万民悬定作盐梅梦行歌杕杜还沧溟宗众滥衡岳倚苍元要使垂身后无为慰眼前管弦无算爵桃李未央天鲁燕虽堪颂闽山不足镌中原康济事彛鼎愿聨翩

　　又祭梁丞相文曰麟鳯不挚帝王瑞之木徳为春万物善时维皇龙潜公为举首天授之相有司之手维皇至圣维天之仁维相休休嘉靖此民泽农欲晴山农欲雨公在相位髙秔下黍彼有言战此有言守公在相位兵不挂口人亦有言谁怨谁徳公曰刑赏其在三尺人亦有言匪同斯异公何适莫靡立一意干道经畧淳熈无为从容其间不竞不随上之咎言下之觖望弗及其身人自得丧公疾未剧公归已决帝曰如何咨尔同列至于领祠至于赐第宿留经帷愈好勿替我观自昔萧曹周召经史云云如公特少方舜命禹宜师宜保薄海有恨公不寿考公不寿考薄海恨之矧如傅良辱爱辱知属官穷楚遭岁之缪爰及祥琴文始克就太常有诔太史有传乃如斯文聊以哭奠

　　朱子挽梁文靖公诗曰擢第初龙首登庸再鳯池心期讵温饱身任必安危昔歳调饥政今年殄瘁诗恭惟衮敛意不尽鉴亡悲疏宠无前比腾章又夙心极知求士切端为爱君深卤簿寒笳逺尘埃断稿侵空令郗公掾衰涕满寒襟

　　癸辛杂识云沈夏徳清人为版曹贰卿一日登对上问版曹财用几何亏额几何夏一一奏对讫于所佩夹袋中取小册进呈无毫髪差上大喜次日问宰臣曰侍郎有过政府例否梁克家奏云陛下用人何以例为遂特除签书枢密院事

　　○永春黄维之先生伟家世学派

　　按黄维之先生与朱子相友善朱子称其西铭太极诸说皆积数十年之功当官事迹尤多可纪晚岁岿然典型为乡邦模楷朱子于淳熈十年冬重至温陵公与休斋陈公年皆无恙朱子赠休斋诗云一官避世今头白万卷収功乆汗青又云归欤吾党又千里老矣心期但一邱珍重休斋书满屋可无三宿为君留答黄叔张诗曰众流争靡靡一柱独亭亭只恐追锋急那容昼掩扃一时旧友会合重逢岁晏所相期许者古道照千载矣

　　提学黄维之先生伟

　　黄伟字维之后即为名更号叔张弱冠从兄巽之入太学屡试占首与黄槐同时人称二黄绍兴二十七年第进士除太学録迁国子监簿转对进所撰太祖政要论爱名器厉亷耻因及铨试冒名代笔其后任子覆试议自伟发之时孝宗锐意恢复方讲武事献议者乞立武贤良科下馆学集议维之谓贤良求文武全材不宜复立科事遂寝除大理寺丞时少卿欲奏狱空维之以所隶有狱未竟不敢书名寺削去维之名衔以闻维之白执政有官守者不得其职则去力求外补差知邵武军陛辞赐对论选用大臣当如王素对仁宗宦官宫妾不识名者可充其选又论干道新书不当删减内侍不得干预朝政等事孝宗面加褒谕翌日出札子付勅局复旧法后歴官江西提学维之为小官耻于求举及更麾节所荐引多寒士其挟贵而来者未尝举一人扬歴中外直道而行居闲十年手不释卷尝与朱子论学后进以乡先生事之维之亦喜接引傅内翰伯寿頋郎中咸出其门自号竹坡居士年七十九卒之日夕犹与诸子讲论至夜分子以宁以简以大犹子以翼

　　通判黄宗一先生以宁

　　黄以宁字宗一分教惠阳指授有法擢太学録差淮西漕司干官幕画明辨漕使惮之会淮甸大歉部使者檄以宁循行赈贷区画有方通判建宁守史弥坚弥逺介弟喜事尚威闗决有不可引谊力争守积不能平嗾台臣劾罢之父老遮留数千归家杜门食祠延接后进讲论忘倦或有不善面加谯责郡守乐咨以政毫无私答端平亲政忤权臣者皆召人惜其先卒弟以简知永福县以大知循州

　　黄宗台先生以翼

　　黄以翼字宗台维之从子也尝受业陈圵溪蔡白石之门庄毅有立析理精诣晚年记问益富所著有周易礼说（道南源委　郡志）

　　备考

　　朱子答黄叔张曰示及三书感感诚通诚立之论诚如尊谕不敢多逊窃意自有此书无人与之思索至此西铭太极诸说亦皆积数十年之功无一字出私意释氏以胸襟流出为极则以今观之天地之间自有一定不易之理要当见得不假毫髪意思安排不着毫髪意见夹杂自然先圣后圣如合符节方是究竟处也 

　
闽中理学渊源考卷十三

　

　　

　　广平府知府李清馥 撰

　　○清漳黄氏家世学派

　　按叔灿先生寛缓死狱论者谓有阴徳知其后必大者也今考诸子世济其美斌斌乎儒雅之林矣漳浦文勤蔡公纂漳郡志独列公为世学余莫并焉可知其渊源逺矣

　　少师黄叔灿先生彦臣

　　黄彦臣字叔灿龙溪人弱冠登治平四年进士初授南宁簿宿州録叅歴知长汀南安二县倅泉广二州守莆汀剑建四郡官至朝散大夫累赠少师彦臣倅郡时狱鞫强盗守欲亟寘之法彦臣疑其寃故缓之果获真盗时盐禁甚严私贩者至百斤论死在汀日有贩盐被捕至者计斤当死彦臣置盐郡庭不问乆之盐化为卤斤随减百得以不死论剑建旧俗苦丁钱有生子不举者后丁钱奏免以口食艰仍不举彦臣乃令保正月报数于官给钱赡之后为定式彦臣教子甚笃尝虑宦飬壊性每之官不令侍行诸子皆奋为闻人长子愿尉晋江时造一肩舆以奉彦臣彦臣恶其侈焚之贻书切责云候归日当夏楚之愿览书皇汗若无所容其清严类此有文集二十卷杂文数卷行世子七人愿以世赏入官硕预頖颕连登进士顗显并累荐免省侄孙涣曽孙樵仲杰櫄皆踵世科各有传（清漳郡志）

　　朝散黄若冲先生硕

　　黄硕字若冲彦臣第二子大观三年以上舍生与弟预同登进士初调建昌教授外台交荐自江宁刑曹累官至朝散大夫年五十恬于仕进奉祠里居教授生徒笔周礼讲义时迁学不利硕请复旧捐祠俸以倡之及卒郡守李弥逊祭以文曰隐居好学逺近慕之其阳亢宗之流乎不慕官荣优游卒岁其马少游之俦乎时以为知言

　　提点黄秀实先生颕

　　黄颕字秀实彦臣第五子年二十四以上舍免省赴廷试时彗星见颕指陈时政无少讳忌及廷唱言彗不为灾者皆寘前列颕附第四甲抑殿丙科调秀川崇徳簿改应天府户曹未几改吉水教授官累迁至著作佐郎继兄颕为枢密院编修官兼符宝郎时兄愿为卿预入台三人同朝奉鲁国太夫人崔氏侍养时论荣之俄迁中书舍人方拜命有忌其才者出为提点江州太平观颕温恭亷介尤工书隶尝书题名碑人争摹焉有周礼觧义春秋左氏事类行于世

　　録参黄道夫先生樵仲

　　黄樵仲字道夫预之孙彦臣之曽孙也淳熈五年与弟杰同登进士弟櫄亦以是年补入太学樵仲初调永福尉再调漳州録参俱有善迹俸外添支一无所受自书屏云俸薄俭亦足官卑清自尊谢事归每晨兴率子弟衣冠见家庙退而黙坐或至终日饮食衣服不求鲜美曰无过吾分居丧三年无笑容乡里有为非者惟恐樵仲知之也邓司諌守漳辟郡学行乡饮皆请樵仲主之朱文公守漳礼请入学牒文称其气质浑厚操履端方杜门读书不交权利若屈居教导必能使诸生感化兴起及讲小学书文公每称善奉檄校文漕闱撤棘疾作卒之日神采自若文公遣倅经纪后事有礼记小学口义行世

　　宣敎郎黄实夫先生櫄

　　黄櫄字实夫预之孙彦臣之曾孙也未冠赋南浦歌脍炙人口淳熙中补入太学未升上舍丁内艰归服除参告随中舍选以平等释褐愿对大廷寻迁举録献十论于相王淮丁未升进士内科胪唱之日朝士皆求识其面櫄家居及在太学受业常数百人由浙至广名士多出其门初调南剑教官笃意教导日以龟山了翁勉励诸生又辟贡院请诸台阃以助其役嘉泰壬戌预考南宫尚书木公谓人曰经义非黄架阁不收诗三魁皆櫄所取众贺得人金坛王遂卷已被黜櫄得之批云此必博洽竒特之士王与収谢曰遂终身何敢负先生时将有召试之命而櫄逝矣官止宣教郎有诗解行世有中庸语孟解文集十余卷未刋士绅多藏之

　　○邵武上官氏家世学派

　　考樵川和平里志序曰邵武县之南乡里有危氏上官氏黄氏萃于一里而上官氏尤盛自景佑至嘉定此三姓擢进士第者二十余人歴官显宦而传子孙为世家榜籍迭书衣冠袭起者不可以数计也然以科目官职世家定荣瘁盛衰盖近世俗人之论吾闻古之君子所谓没而不朽者不在是也上官氏对策熙宁不附新法晚入元佑党籍其子留守汴都不屈而死二公所立如此近于天下之善士矣岂特足以重其里哉按斯序为后村刘氏克庄笔其阐发所以世其家之义者警俗厚矣余采録其所述载之篇端

　　龙图上官彦衡先生均

　　上官均字彦衡邵武人凝之子为儿时庄重静黙不苟笑语少长好学务知体要不为章句造次必以礼士友敬惮之熙宁三年神宗初革声律崇尚经术命以策试士均入对数千言援引古今无所顾忌知制诰吕大临直史馆蘓轼拟均第一以策中论新法忤王安石意遂置第二授承奉郎大理评事北京留守推官大臣荐均经学通明授国子监直讲元丰间赐对垂拱殿以察理明是非审官辨邪正为对寻改监察御史里行时蔡确引猜险吏穷治相州富人狱诬法官窦萃等受赇无敢明其寃均是时方以确荐为御史奏乞移司根治未报明日又奏言确持刑刻深所辟官皆险薄请以狱事诏廷臣等参治疏入坐谪知光泽县还监都进奏院擢开封推官元佑初再除监察御史时言者请兼用诗赋试士宰臣遂欲尽黜经义均言经术以理为主诗赋以文为主先帝去数百年之弊不为不难陛下临驭之初正宜奬经术以坚学者之志进行谊以励士大夫之操今遽厌经术崇奬诗赋逐华而遗实徇末而忘本固非细累请令学者各占三经杂以论语孟子不必専用新义试策以二一问歴代一问时务章三上经术得不废故事左右仆射入省阅诉牒多至数百又常程细务无不闗白均奏言位髙者宜逸不逸不足以谋天下之大务位卑者宜劳不劳不足以理天下之庶务宰相位尊任重天下之事无所不总然所该者众则力有不逮致详于小则大有不及请以省中事务类分轻重尚书可以览决者不必闗二丞二丞可以覧决者不必闗仆射又言治天下二道寛与猛而已熙宁以来诸路监司不能深明朝廷之意务为惨核刻深之法此伤猛之弊也陛下临驭务从寛大比闻诸道监司又不能明陛下之美意一切以茍简纵弛为事愿明诏四方以寛不纵恶恩不伤惠之意诏下其疏布告诸路时蔡确弟军器少监硕盗贷官钱以万计狱具均请并正确罪以励百官就迁殿中侍御史乆之力乞罢台职除尚书礼部员外郎元佑五年再授殿中侍御史中书傅尧俞左丞许将同枢韩忠彦因论事同异俱求罢均言大臣谊同休戚庙堂之上当务协和使中外之人冺然不知有嫌疑之迹若悻悻讲论不顾事体何以观视百僚有诏令就职会中丞苏辙党吕大防排许将均言吕大防坚强自任每有差除同列不敢为异惟许将时有异同辙素善大防尽力排将期于必胜臣恐纲纪法令自此败坏乞加苏辙妄言之咎章四上不报遂居第待罪诏以均补外大臣指均为朋党当黜宣仁太后曰上官均无罪遂出知广徳军绍圣初召拜左正言是时大防辙已罢政均疏大防六罪章再上大防遂斥宰相章惇欲专政柄阴去异己者出吏部尚书彭汝砺知成都府而召朱服为中书舍人均上疏力争忤惇意汝砺降职知江州均提点京东西路刑狱徙淮南东路刑狱迁梓州路转运副使知越州徽宗即位拜起居郎入对陈治道四要建中靖国元年累迁给事中上疏忤旨未几绍述说兴均复不从忤执政意遂以龙图阁待制出知永兴军徙知襄州寻入元佑党籍夺职主管江宁府崇禧观政和间复龙图阁待制抗章告老迁朝请大夫以待制致仕卒年七十八赠通议大夫诏扬州给塟事累赠特进均天资刚方以忠义为己任四为御史一在言省三以言黜恬不为愠家庭循循孝友自奉清约阖门百口忻忻如也崇宁初以宫祠废居淮南几二十年处之夷然杜门无他嗜独寓志于书寒暑未尝释手学博而知要非圣哲之书弗好也为文简古精诣晚年诗益闲放有陶谢风格既卒家无余赀待亲朋之赙始克敛待朝廷之恩赐始克塟平生著述亦多所著有曲礼讲义二卷奏议十卷广陵文集五十卷子四悃憺愔悟（闽书　邵武府志　宏简录）

　　州守上官仲雍先生愔

　　上官愔字仲雍均次子政和二年进士累官大学正髙宗即位改宣教郎召至行都差充提举廵行事务所干辨公事二帝北狩愔上书相府请劝车驾入京欵谒庙社慰安士民遴选统帅搜简士卒以图兴复又上相府书论朝廷之宜建炎中累除吏部员外郎以亲老丐祠绍兴五年除知南剑州九年召赴行在以亲老力丐祠转朝请赐五品服寻卒愔刚介有声其守延平去乡不逺亲故莫或敢诣代还抵家俸用己罄矣为文清简援笔立就尤工于诗典雅遒逸有尚书小传论语孟子畧解及史统史旨

　　中大夫上官闳中先生恢

　　上官恢字闳中均再从子也励志学问累知南剑州移徽州州当兵燹后疮痍未起恢专以仁爱为治多所寛贷晚丐祠里居有过其里者指以相示曰此熙丰名儒也胡安国上书宰相言恢谙歴世务端重有守与杨龟山时同荐于朝积官中大夫封歴阳县开国男食邑三百户子模柷曾孙涣酉涣然基从曽孙损（闽书　郡志）

　　修撰上官仲达先生悟

　　上官悟字仲达均季子以父荫累官转运使建炎三年留守东京刘豫叛降金金以豫节制京东兵马遣人说悟使降悟斩其使豫赂左右说降悟复斩之金兵攻东京益急力不能支城陷死焉赠朝散大夫右文殿修撰官其后五人

　　司农丞上官文之先生涣然

　　上官涣然字文之早有文名尤留意性学首悟太极之旨分解图画以授同志绍定六年以涣酉禋霈补将仕郎就授迪功郎调鄞县尉不畏强御务直民枉为权门所挤后为无为军録叅淳熈元年擢进士就辟准备差遣元兵围安丰制阃委涣然廵视江南犒师上流围解进阶寻辟河东幕督运吴门仅阅月运米六十万石右丞相赵葵制使吴渊皆一见伟之累迁戎簿陛对首言正君心明君道培善类以壮君子之脉容直言以申公道之气次言边事深以玩敌为戒条陈守边三策以献改胄监簿寻转朝奉大夫未几与祠岁余差知邵武军以乡井乞回避除司农丞迁右司郎旋主管建康府崇禧观卒涣然孝友刚方入仕三十余年家无余财

　　提点上官仲立先生基

　　上官基字仲立恢曽孙干道间以父荫监建康仓调兴国丞会岁歉当赈令欲候报基曰民难乆待有谴身当之即计口赈给逺近皆得就籴调衡州推官丞相赵汝愚谪零陵道经衡阳卒时韩侂胄用事沿途迓送者皆获谴台司畧不敢为汝愚营办基毅然独经纪其丧悉如礼制郡守钱鍪上其治行除四川茶马又欲辟基为属不就迁提点铸钱检讨官卒于官葬时汝愚子崇度适来守邵武遂临穴哭奠子铨好学能文郎中赵崇宪以忠定登槐恩奏授登仕郎（通志　郡志）

　　推官上官安国先生谧

　　上官谧字安国为学务求义理不事章句既而从朱子游益加涵养以祖荫授会昌尉调永州推官简易不深刻永人懐之迁四会令（通志　邵武府志）

　　○邵武黄氏家世学派

　　按简肃黄公徳望忠规一时朝野企重朱子徃长沙时造门晋谒至纳拜愿为弟子之列考其家世积学相承而母太君游氏为文肃定夫先生从妹文肃乃程门髙弟为学者所宗太夫人毎语公等曰视乃舅而师法之足以为良士矣故公未冠时文肃特爱其厚重手书为夫人贺是公之渊源所渐固有本末可考者也再按文肃游先生卒于宣和五年朱子于文肃墓志简肃是年已二十有八又考朱子语类李闳祖録云游定夫有论语要旨黄简肃亲见其手笔观此则简肃于文肃亲承绪论非一日矣余已详游氏学派矣兹着简肃家世焉

　　简肃黄通老先生中

　　黄中字通老邵武人幼颕悟端重少长受书不过一再读退辄黙然危坐竟日问之则皆已成诵矣未冠从舅御史先生游定夫爱其厚重手书为夫人贺踰冠入太学汴城失守张邦昌受伪命公即日出居于外既邦昌果遣学官致伪诏药物劳问诸生公以前出故独无所污建炎再造补修职郎御营使司干办公事绍兴五年举进士对策极论孝弟之意冀以感动上心髙宗异其言擢第二授保宁军节度推官改宣议郎主管南外郭宗院代还秦桧用事察其不附已遣通判建州罹外艰服除复差通判绍兴时公登第二十余年矣转徙外服泊如也桧死髙宗记公姓名召为秘书省校书郎兼宝録院简讨官累迁司封员外郎兼权国子司业岁满为真绍兴二十八年充贺金国生辰使与贺正使秘书少监沈介相先后明年还独言金作治汴宫役夫万计此必欲徙居见廹不可不早为计时约和既乆中外解弛髙宗闻公言瞿然而宰相皆不悦顾诘公曰沈监之归属耳不闻此言中安得独为此踰月公复往扣之且曰即不信鄙言请治罪又皆怃然莫应而右相汤思退怒甚至以语侵公公不为动已乃除沈吏部侍郎而徙公秘书少监以抑之公犹以边备为言不听则请补外髙宗不许除起居即踰月兼权中书舍人寻差同知三十年贡举权工部侍郎金人来贺天申节充接伴使故事赐宴使者谢于庭中至是辞以方暑请拜宇下公持不可乃如故事遂为送伴使还金使复以天申来贺方引见遽以钦宗讣闻且多出不逊语诸公怪骇不知所为至谓上不可以凶服见使者欲俟其去乃发丧公闻驰白宰相此国家大事臣子至痛之节一有失礼谓天下后世何且使人或问故将何以对于是始议行礼公又率诸同列请对论决策用兵事莫有同者乃独陈备御方畧盖公自使还三年每进对未尝不以金事为言至是髙宗始入其说然不数月而金已拥众渡淮矣迁擢礼部侍郎敌骑至江壖朝臣震怖争遣家逃匿公与左相陈康伯独自如比敌退众惭服俄兼给事中明年天申上寿议者以钦宗服除将复用乐事下礼曹公奏春秋君弑贼不讨则虽葬不书以明臣子之罪况今钦宗实未葬也而遽作乐不亦失礼违经之甚乎事亦寝内侍某等迁官不应法諌官刘度坐论近习龙大渊忤旨罢去皆不书读缴奏以闻左右已深忌之尹穑希意诋为浚党竟以去国干道改元公年适七十即引年告老除集英殿修撰致仕进敷文阁待制乆之孝宗因御讲筵顾侍臣曰黄某老儒今居何许年几何矣筋力强否于是召公赴阙公辞谢不获明年乃起公以老成宿望直道正言去国七年至是复来观者如堵入对内阁问劳甚宠复以为兵部尚书兼侍读毎当入直孝宗常遣人候视至则又召入坐语从容如是数月月必一再见公知无不言其大者则迎请钦庙梓宫罢天申锡宴中书舍人范成大被诏使金以山陵为请公奏陛下圣孝及此天下幸甚然置钦庙梓宫不问则有所未尽于人心孝宗善其言而不及用金果肆嫚言人乃服公论之正而识之卓也乆之又以言不尽用乞归除显谟阁学士提举州太平兴国宫遂以龙图阁学士致仕淳熙元年孝宗手书遣使诣公访以天下利害朝政阙失进职端明殿学士且以银绢将之公受诏感激拜疏以谢畧曰朝廷之阙失多矣其尤大者君子在野小人在位政出多门言路壅塞亷耻道丧货赂公行也天下之利害多矣其尤害民者官吏贪墨赋敛烦重财用竭匮盗贼多有狱讼不理政以贿成也臣愿进君子退小人精选诸道部使者以察州县则朝政有经民不告病矣公复归又七年虽身安田里然其心未尝一日忘朝廷迨属疾手草遗表又以山陵境土钦庙梓宫为言七年卒年八十有五累封江夏郡开国侯食邑千五百户赠少师谥简肃公庄重恭信坐立语黙有常节仕州县奉法循理崇尚风教立朝据经守正上雅敬重屡有大用意而卒不少贬以求合孝宗即位首以正心诚意致知格物为说未尝少及功利再召赴阙复以前说精言之在王府时龙大渊为内知已亲幸他教授或与过从觞咏公独未尝与之坐朝夕见则揖而退其后它教授多蒙其力公独不徙官尤喜荐士王詹事十朋张舍人震皆公所引张忠献浚刘太尉锜之复用公力为多然未尝以告人诸公或不之知也朱晦庵裁书请见曰今日之来将拜堂下惟公坐而受之俾进于门人弟子之列则某志也迨没后为志其墓有奏议十卷子瀚司农卿孙棨

　　员外郎黄肃甫先生棨

　　黄棨字肃甫中之孙父瀚官至司农卿棨第嘉泰二年进士家世清约知万安县判靖州即州学傍建书院取书作新民之义扁曰作新暇则讲学授徒其中明敎化作学则训诱开喻夷獠感悟除工部员外郎子熙守髙州亦有声（邵武郡志）

　　○汀州罗氏家世学派

　　按汀州宋代着姓者有罗氏伍氏雷氏邱氏赖氏世有贤才闽书所谓罗伍邱雷亦世其户者也今考选举志罗氏彧太平兴国三年进士罗氏祝元佑中明经罗氏烈建炎二年进士而罗氏祝闭戸穷经儒术尤着今本闽书録出参之志乗但未知是一家之学否姑附列之俟再详订

　　推官罗叔和先生祝

　　罗祝字叔和长汀人元佑间行十科祝以明经中第调漳州法曹尝手释六经及注唐书尤精律数终明州观察推官

　　县令罗子刚先生烈

　　罗烈字子刚长汀人建炎二年进士调同安尉时寇杨勍自南剑趋泉烈勒兵捍捕邑恃无恐再调兴宁令会羣盗出没烈率千余人捣其巢皆溃走得所掠子女三百余人遣归家终宣教郎知庐陵县着有约文新说十卷古文类证数万言注杜诗事类千余条行世

　　○汀州雷氏家世学派

　　按宁化雷氏宋元丰以后族派科第踵出彦一先生尤以易学知名至靖康间雷讳观者为太学生金兵渡河公上书愤激言张邦昌辅相无状即罢去已晚时朝廷虽不听尚嘉其议论忠谠以公与陈公东尹公焞邓公肃皆特赐出身后金人伪立张邦昌其言悉验今考其表着载焉

　　教授雷彦一先生协

　　雷协字彦一充贡上庠以易学知名虽僻书杂传涉猎通遍登政和二年进士调上饶县尉迁上由县丞古田令终宣教郎兴化军教授

　　太学生雷先生观

　　雷观靖康太学生时金兵已渡河上皇出幸帝亦将幸襄赖李纲以死留之而止金人既抵城下朝廷乃罢白时中而以李邦彦为太宰既又罢邦彦以张邦昌为太宰观愤然曰此何等时不拔擢豪杰而例迁贵臣耶乃上书略曰方今大敌内侵国祚濒危支壊扶倾全在宰相前日以白时中尫庸悖谬从公屏斥朝野快心不谓今日宣麻乃用邦昌士民失望咸谓邦昌前朝辅相之最无状者即令罢去已为晚矣今又相之将焉用哉陈龟有言三辰不轨擢士为相四裔不共拔卒为将今金戈指阙铁骑饮汴岂但不共而已至于荧惑入斗两日相摩赤光溢散昏翳四塞其不轨又甚曽不闻宣犹考相弭变迎祥而徒进尸位冐宠之伦以塞贤路譬庸医疗疾而疾已危笃犹躭视货贿不忍辞去坐待病者之沦没而后己岂不殆哉其激切如此上虽不听然新政惩蔽塞凡行义有闻议论忠谠者悉加赐以示好恶于是观与陈东尹焞邓肃皆特赐出身而天下稍知所尚次年二帝蒙尘金人遂伪立张邦昌而观言竟验 

　
闽中理学渊源考卷十四

　

　　

　　广平府知府李清馥 撰

　　○蔡贞白先生蒙叟学派

　　蔡公以宿儒倡教于国初传称其学博古通今里中达官显仕皆北面焉盖亦一时人师也

　　助教蔡贞白先生蒙叟

　　蔡蒙叟闽县人博古通今隐居教授弟子从逺方至者常满諌议陈从易洎里中显达者十余人皆北面焉郡守李欣荐授本州岛助教年八十余卒号贞白子着绳子三卷凡五十七篇

　　博士吴仪之先生千仞

　　吴千仞字仪之侯官人师事蔡蒙叟为髙弟文雅风流乡邦仰之累官太常博士知虔州卒

　　○丘宪古先生程学派

　　经义考云少海郑氏自言其学出于富沙丘先生按丘氏之学莫可考惟马公廷鸾称少海所著易卦疑难图读之时有会心必宿儒所著观此亦可溯其师说之源流也郑氏传之潘冠英潘籍贯未详待考

　　进士丘宪古先生程

　　丘程字宪古政和二年进士建阳人按朱氏经义考冯椅曰宪古之学传郑东卿东卿之学传潘冠英潘说在十三卦处内象极当而少海所撰无之盖闻之乡人于公梁国辅于亲授之于潘也沙随程迥可乆曰丘先生尝有诗曰易理分明在画中谁知易道尽难穷不知画意空笺注何异丹青欲画风其学传之东卿云（朱竹坨经义考　建宁府志选举目）

　　主簿郑少海先生东卿

　　郑东卿字少海侯官人绍兴二十七年特奏名为永嘉簿所著有易卦疑难图按朱氏经义考陈振孙曰其书以六十四卦为图外及六位皇极先天卦气等图各附一论说未有系辞解自言其学出于富沙丘先生以为易理皆在画中于是日画一卦周而复始乆而后有所入又马廷鸾曰此书本五行卦气之说而象数义理出焉无朱子发之之琐碎戴师愈之矫伪读之时有会心者又董真卿曰东卿自称合沙渔父大易约解九卷易说二卷宋志及冯氏作周易疑难图三十卷绍兴丁巳自为序（朱氏经义考　郡志选举目）

　　○邵宋举先生整学派

　　按邵彦明先生清传闗西之学子宋举先生整从合沙郑少海学又整偕从子秀山景之从籍溪胡先生学箕裘厥有由来矣再按闽书邵整字宋举古田人自称蒙谷遗老考道南原委及闽中诸志乗俱同独邵氏宏简録作刘整入在元儒详考其传刘整字宋举古田人亦称蒙谷遗老其余俱符疑是错误且整之父在北宋时从闗西游则整南宋以后人物也或别有刘姓亦未可知但不应籍贯俱同独姓氏异耳再按合沙为三山旧名云

　　邵宋举先生整

　　邵整字宋举古田人自号蒙谷遗老与族人景之以家学自相友教授生徒百余人少从合沙郑少海学易传六十四卦图说及春秋元经其纂集图序甫讫而卒道南统绪谓整及景之亦胡籍溪学派（闽书　道南统绪）

　　州守苏颙之先生大璋

　　苏大璋字颙之古田人父鸿以阴徳闻大璋少颕悟年十余通周易大义事母孝庆元进士嘉泰中邑大水垫溺饥馑大璋方举进士上章乞常平使者躬为赈济民頼存活司教道州阐扬正学召试馆职除秘书正字累迁著作郎转对力言禁锢伪学之非忤大臣意累乞外知吉州子士穆知福安县（闽书　新三山志）

　　○陈世德先生光学派

　　按永春桃源志乗载朱子曽至其处至今尚有留墨意其时蔡氏兹鍳识朱子有场屋之知陈氏光蘓氏升又与朱子同登进士第而陈氏知柔又友谊最笃者必经过访无疑也公与休斋文靖义兼师友皆为一时典型之望稽文献者于此邦尤惓惓焉

　　佥判陈世徳先生光

　　陈光字世徳家永春民蘓里之碧溪妙龄力学潜隐幽僻闭户读书手不释卷岁首则裹粮从师岁暮方归侍赴乡试榜黜无愠色即就市鬻纸归同行询之云欲备抄冩同行不觉嗤笑光答曰后三岁复大比后果登绍兴戊辰进士第与朱子同年尝进经筵讲解丞相梁克家旧从受业休斋陈知柔与之为友手抄六经解一字差误即毁其板复手抄之其诚敬学问如此尤工为古文所居之山人以文章名之官封州佥判权知新州

　　○承务郎髙东溪先生登学派

　　漳江之学至北溪得紫阳之传而逓衍繁盛然在靖康间时有东溪髙先生者以忠言志节着声朱子莅漳曽新其祠宇又为之记言先生学博行髙志节卓然有顽亷懦立之操其有功于世教岂可与隐忍回护以济其私而自托于孔子之中行者同日语哉按东溪之学亦一时倡起之师也

　　承务郎髙东溪先生登

　　髙登字彦先漳浦人少孤力学刻志励行宣和间为太学生金人犯京师与陈东等上书乞斩蔡京童贯王黼梁师成李邦彦朱勔等六贼以谢天下廷臣复建和议割三镇夺种师道李纲兵柄公与东再抱书诣阙军民不期而会者数万帅臣王时雍纵兵欲尽殱之公与十人屹立不动钦宗即位擢吴敏张邦昌为相敏白李邦彦无辜乞复用公上言陛下以东宫践祚人人跂足以观新政柰何相吴敏张邦昌复再纳邦彦大失天下之望人心自此离矣自是章凡五上皆不报因谋南归初金人至六馆诸生将遁去公与林迈等请随驾金人退师敏遂讽学官罗织公等屏斥还乡绍兴二年廷对极意尽言无所顾忌有司恶其直授下州文学寻有旨附第五甲乃授广东富川主簿宪臣董棻闻其名檄谳六郡狱复命兼贺州学事公请复学舍旧田又抵囚于法秩满士民乞留不获归至广新兴大饥帅连南夫曰抚雕瘵者莫如髙主簿遂檄往发廪赈贷全活万计因奏辟终其任绍兴八年赴政事堂审察遂上疏万言作蔽主蠧国害民各上下二篇上之髙宗称善下中书秦桧恶其讥已格之授静江府古县令至静江广西帅沈晦问公何以治县公条十余事晦曰此古人之政今日诈疑不可行也对曰忠信可行蛮貊患诚不至耳豪民秦琥武断乡曲持吏短长公白置之法一郡称快古县秦桧父旧治桧实生此帅胡舜陟谓公祠之公曰桧为相无状曷以祠为舜陟怒移荔浦丞康宁代公适公亦以母病乞去舜陟遂创桧祠而自为记且摭秦琥事诬以专杀罪逮捕诣狱适舜陟先以事下狱死矣事卒白勑还家至广漕帅郑鬲赵不弃辟公摄归善令委考试潮州公摘经史要语命题策闽浙水灾所由皆属意时事时丞相赵鼎在潮谓曰天下主文多矣未有如公忠诚爱君者留语终日郡守季仲文驰达桧桧怒坐以舜陟所奏取旨编管容州省符下漳州公适归旧隐与学者讲论州遣使臣谢大作持示之公读毕即上马大作曰少入告家人无害也公曰君命敢稽耶大作愕然比夜廵检领百卒挟兵刃至公曰若赐死亦当拜勑乃就法大作感公忠义为泣下奋剑叱廵检曰汝欲何为省符在我手无他语也吾当以死捍之公至谪所授徒自给种植蔬竹为终焉之计闻朝廷政事少失辄颦蹙不乐大则恸哭随之容本穷陬闻公至执经从者数百人为讲大学中庸之旨教方行而疾作临卒所言皆天下大计公事母至孝尝奉母舟行阻风方念乏晨羞忽有白鱼跃入其学以慎独为本所著有家论等篇及东溪集后二十年丞相梁克家以其事闻追复迪功郎胡铨为作忠辨后五十年朱子守漳为作祠堂记奏加褒赠（闽书　宏简録　名臣传）

　　主簿林实夫先生宗臣

　　林宗臣字实夫龙溪人干道二年进士受业髙东溪登之门官至主簿一见陈安卿淳心异之谓曰子所习科举耳圣贤大业则不在是因授以朱文公所编近思録安卿卒为儒宗实夫启之也

　　户曹黄叶叔先生京

　　黄京字叶叔龙溪人绍兴二年进士初在郡学与髙登相友善至是又同举进士登调桂岭簿京调连州户曹并以清白称秩满归里闻登以直言斥恬无仕进意时年未四十性乐施予所识阙乏者厚赒之乡里称为长者

　　○县令李康成先生则学派

　　按清漳志称先生等聚徒讲学文章行谊各有可观列之儒林其徒如杨彦侯诸公皆其卓然者也今附于后

　　县令李康成先生则

　　李则字康成龙溪人少孤力学试太学不得志浩然东归教授生徒至百余人如杨汝南李恂诸公皆师事之累荐乡书前列绍兴十二年以特科授桂岭簿摄富川令调徳化令所至皆有惠政转通直郎致仕公学兼得之苏程二家其教人必以仁义为本自号益壮翁

　　县令杨彦侯先生汝南

　　杨汝南字彦侯龙溪人擢绍兴十五年进士郡守李弥逊竒其材勉就宏词科中书以其文崛竒不署至是登第初调贑州教授改广州教授摭诗春秋中庸要语着经说三十篇以授学者乃进表于朝祭酒杨椿覧之曰真今之师范也即荐改秩知福州古田县以亷平公勤自警尤以教化为先务修学舍置学田俾诸生质疑问难亹亹不倦又造安福桥长六十丈以济渉者与庐陵杨万里以节义相勉与髙登尤相友善扁其所居堂曰不欺自号快然居士乡居讲学戸外屦常满焉其文章语意清新有骚人典则云

　　县令李顾言先生恂

　　李恂字顾言龙溪人性敏好学举进士任县尉以捕盗赏改知晋江县后知邵武军以宫观致仕初恂登第与史浩同甲及浩当轴累召不起时论髙之子必直必正皆荫补官必直任兴化军

　　○郡守叶嗣忠先生廷珪学派

　　按嗣忠先生为一时名彦在泉郡治绩绰有政声志乗载公知泉州清静简易时通淮门之河塞通淮门者水门也郡城诸水故趋巽方环学宫而东之未有汲潮汐引之入者绍兴十六年守叶公辟通淮门引入舟檝直抵学宫前语人曰十年后当有大魁至期梁文靖克家应之后去官郡人祠于清源下洞其为宰时不拜张邦昌伪诏大节尤卓然平昔与朱公乔年相友善在温陵与傅公安道相往复其门徒如陈正献诸公皆为一时硕彦今列其学泒着于篇

　　郡守叶翠岩先生廷珪

　　叶廷珪字嗣忠号翠岩瓯宁人少嗜书贫无可读其曽祖以差役至京倾槖市归因得尽读之政和五年累除武邑丞时兴燕山之役廷珪三部军饷一粒不食转知徳兴县张邦昌伪诏至不肯拜中兴后差知福清县县濒海民困鬻盐廷珪创増盐钱稍获其便又有煮盐利害图及书州县往往遵用之召为太常寺丞轮对乞搜访遗书补中秘府髙宗尝问方今礼乐之事廷珪以兵革未息礼乐未遑为对秦桧闻之不说未几出知泉漳二州廷珪性喜读书肄业郡学升贡上庠登名桂籍入仕四十余年未尝一日去手毎闻士大夫家有异书无不借读读无不终卷尝恨无赀不能尽冩作数十大册择其可用者手抄之名曰海録文多者为海録杂事细碎者为海録碎事其未知故事所出者为海録未见事其事物兴造之原为海録事始其诗人佳句曽经前軰称道者为海録警句图其有事迹着见作诗之繇为海録本事诗独碎事文字最多初谓之一四録言其自一至四字有可取者皆録之后改为碎事毎读文字见可録者信手録之既知泉州公余无事因取类之为门七十五为卷二十有二事多新竒未经前人引用者复好为诗与吏部员外郎朱乔年以诗相善乔年议论少许可独喜称廷珪诗在泉中与傅自得一见如平生会即谈诗一日诵其所作郡斋罗汉诗示自得末句云几多雁鹜行间吏衙退频来礼释迦自得谓廷珪予毎读韦苏州诗今朝郡斋闲欲问楞迦字未尝不废卷太息想象苏州之风流藴藉而知其当时之政泉故剧郡公使吏軰优游如此此可观公廷珪欣然以为会心之友按续文献通考载廷珪笃学醇雅叶颙陈俊卿黄祖舜皆出其门云（郡志　续文献通考）

　　正简叶子昻先生颙

　　叶颙字子昻顗弟绍兴二年进士由南海簿累迁司农丞以荐召对除将作监簿出知处州青田令献羡钱百万颙诘令何从得羡命以代本县民戸输纳夏租歴升右司諌孝宗即位擢吏部侍郎权尚书论典选一途衣冠之所从出而吏胥得权其柄是使入铨曹与吏为市出铨曹与民为市也乃编上七司条例一书孝宗悦着为令干道初召对便殿问卿当官何先对曰清亷臣分公忠实要孝宗曰卿无忘此言除端明殿学士拜叅知政事兼同知枢密院事武臣梁俊彦请税沙田芦场奏罢戸部侍郎请两淮行铁钱力持不可寻进尚书左仆射兼枢宻使引荐汪应辰王十朋陈良瀚等十人可备执政禁从台諌之选又极论龙大渊曽觌窃弄威福二人俱斥去会冬至郊雷雨作孝宗手诏饬大臣颙引汉故事上印绶即日出闗抵家卒赠少师谥正简（福建通志）

　　庄定黄继道先生祖舜

　　黄祖舜字继道福清人宣和六年进士累任至军器监丞入对言县令付铨曹专用资格曷若委郡守汰其尤无良者上然之权守尚书屯田员外郎徙吏部员外郎出通判泉州将行言抱道懐徳之士不应读书干禄乞自科举后有学行修明孝友纯笃者县荐之州州延之庠序以表率多士其卓行尤异者州以名闻亦乡举里选之意下其奏礼部遂留为仓部郎中迁左司郎中权刑部侍郎兼详定勅令司兼侍讲进论语讲义上命金安节校勘安节言其书词义明粹乃令国子监板行故资政殿学士杨愿家乞遗表恩祖舜言愿阴济秦桧中伤善类因寝其命秦熺卒赠太傅祖舜言熺预其父桧议今不宜赠帝传之秩追夺之迁同知枢宻院事金主亮侵淮刘汜败王权走上将诛权以厉其余祖舜言权罪当诛汜不容贷刘锜有大功闻其病已殆权汜诛锜必愧忿以死是国家一败兵而杀三将得无快于敌乎上嘉纳薨于官谥庄定所著有易说国风小雅说礼记说歴代史义及遗文十五卷（新郡志）

　　（按朱子语类卷一百一内载五峯说区以别矣用礼记勾萌字音林少颕亦曽说与黄祖舜来如此是祖舜亦似从少颕讲论者其受学未详待考） 

　
　

闽中理学渊源考卷十五

　

　　

　　广平府知府李清馥 撰

　　○献靖朱韦斋先生闽中家世学派

　　夫仰苍郁者必出于蟠根之大览溟渤者贵溯乎星宿之初盖其本源远也况大贤毓英启秀积厚流光而为往圣继絶学开太平以衍洙泗之传者乎考献靖公自筮仕入闽初任建之政和再任延之尤溪而晦庵夫子生焉夫以蕞尔之土山川灵异锺为人杰龟山豫章延平不数百里同时同地讲道嗣音而又笃生紫阳以集其成岂非千数年间气所锺应贞元会合之期哉先公咏武夷精舍诗曰宋家南狩西山西光移婺女开贤圣信乎东迁南渡如同一辙也今谨録其在闽支派着于编乾隆壬申三月上巳日

　　献靖朱韦斋先生松

　　朱先生讳松字乔年徽之婺源人曾祖振祖绚父森赠承事郎常曰吾家五世积徳业儒当有达者先生政和八年同上舍出身登第授迪功郎建州政和县尉丁外艰服除更调南剑州尤溪县尉监泉州石井镇靖康之变先生在尤溪方与同僚燕集忽有以北狩之问来谂者先生闻之震骇投袂而起大恸几絶自是奔走卑冗假禄养亲无仕进意建炎再造王室漂摇绍兴初御史胡世将抚谕东南先生因谒见说之曰闻之不取关中中原不可复不取荆淮东南不可保唐惟不失关中故更三亡不失旧物而吴孙氏东攻新城西攻襄汉乃所以保建业其后桓温刘裕虽能以江汉舟舻西入河渭然既得之而不能守则亦仅足以保东南而已然则天下之大势可知已今进不能以六师之重通道荆襄赴兴元结夏人控引五路东向争中原退又不能移跸建康北争荆淮以为固守之计奈何局促一方徒费日月竟将何为世将奇其言归即以闻于朝会前执政谢克家守泉亦露章荐先生学行不宜滞筦库遂召试馆职策问中兴难易先生乞顺人心任贤才正纪纲累数千言高宗嘉赏除秘书省正字赵忠简鼎以元枢都督诸路军马约先生入幕先生以亲疾辞寻丁母忧七年服阕上已进都金陵九月再召对先生因论自古中兴之君惟汉之光武勤劳不怠身济大业可以为法晋之元帝唐之肃宗志趣卑近功烈不终可以为戒反复切至上对辅臣称善除校书郎八年迁著作佐郎御史中丞常同荐先生复赐对除尚书度支员外郎兼史馆校勘刋修蔡卞所改哲宗实録先生用力为多歴司勲及吏部员外郎秦桧当国决意讲和先生与史官胡珵凌景夏常明范如圭会奏极言其不可桧怒讽御史论先生怀异自贤十年出知饶州未赴遂自请为祠官屏居建溪之上日以讨寻旧学为事祠满再任命下十三年三月卒于建州城南之寓舍时年四十七初先生自为儿时出语已惊人少长游学校为举子文即清新洒落无当时陈腐卑弱之气及去场屋始放意为诗文其诗不事雕饰天然秀发一时前辈以诗名者交口誉之其文汪洋浑浩不见涯涘然自谓于道为逺益取经史子传考其兴衰治乱欲应时合变见之事业者既又得浦城萧顗子庄剑浦罗从彦仲素与之游则闻龟山杨文靖公所传河洛之学独得古先圣贤不传之遗意于是益自刻励痛刮浮华以趋本实日诵大学中庸之书以用力于致知诚意之地自谓卞急害道因取古人佩韦之意以名其斋以自警性至孝友重然诺不以死生穷达易其志诱进后学扬人之善凡邪佞嵬琐简贤附势之流与已异趣则鄙而远之属疾革自为书以家事属少傅刘子羽而诀于籍溪胡宪原仲白水刘勉之致中屏山刘子翚彦冲且顾谓元晦曰此三人者吾友也学有渊源汝往父事之及没朱子年甫十四即禀学于三君子之门明年卜葬崇安县西塔山后迁于武彝乡上梅里之寂歴山所著有韦斋集十二卷外集十卷子熹（行状　神道碑　圣门礼乐统） 

　　附遗文

　　答庄徳灿书曰某顿首昨屈车马宠顾区区未能欵扣所闻辱惠书礼盛志谦虽不敢当然近世大学之道芜废士无贵贱徇世相师干百一范莫知孰使陶之者不自量其愚不肖窃有怜之之意顷来尤溪甫两月虽获拜邑士而未详也索居深惟小人之归是忧乃有识明志高杰然自拔于俗如吾友者其为欣幸未易具道夫仕而忘学如农夫快一朝之饱而释终身之耕殍于沟中可立而竢然则仕而忘学犹饱而释耕亦不足道抑闻之先生长者礼记多鲁诸儒之杂说独中庸出于孔氏家学大学一篇乃入道之门其道以为欲明明徳于天下者在致知格物以正心诚意而已其说与今世士大夫之学大不相近盖此学之废久矣自周衰杨墨虽得罪圣人然乃学仁义而失之者至申韩仪秦之说胜而士始决裂圣人之籓篱以徇流俗之所好至汉文景之盛未衰也以至于今盖尝有以斯文为己任者起而倡之然世方婴于俗学以自强屹乎其不可攻也松方急于禄养未能往究其所学是以获闻吾友之言凛然敬叹若居夷而闻乐虽未详其节奏之工然卓然于吴歈楚谣之中而不可乱也书曰知之非艰夫问涂而之瞽则知亦岂易哉以吾友之明茍以徳为车而志气御之则朝发轫乎仁义之涂夕将入大学之门以躏中庸之庭也如松之驽忧且追后乘而莫及其何以相吾子勉之而已君舍此而问涂则今之学士大夫皆知津矣即辰阳复惟为道自爱是望

　　送程复亨序曰广平程某复亨为余外兄从余游于闽者二年余语以安逸忧患知之详矣将归省其母及其祖母其可以无言司徒文子问于子思曰亲丧三年未葬则何服子思曰三年而未葬则服不除也故告之一曰葬吾舅而后加吉服夫子失鲁司冦将之荆先之以子夏申之以冉有曰丧不欲其速贫古之君子以失位于诸侯曰丧丧不欲其速贫若是其急也故告之二曰葺尔居以宁尔亲蓬生麻中不扶自直植之榛莽则与之靡然故告之三曰非尔父之类者勿亲也江出岷山自荆之楚汪洋千里而至于海者大川三百小川三千以为之助也故告之四曰广学问以资见闻传曰宴安鸩毒不可怀也君子非独恶怀安之败名恶其败性也故告之五曰勿怀安礼曰男子生则以桑弧蓬矢射天地四方示志也夫不资之躯岂其浮沈乡里而名不称故告之六曰无忘四方之志夫齐之善味者淄渑之合能辨之淄渑之合均是水也子归矣他日执经而来问予能入于常流而不变其味乎尚能为君辨之

　　中散朱受之先生塾

　　朱塾字受之文公长子用荫补将仕郎绍熈辛亥年三十九卒赠中散大夫文公尝题其诗卷曰大儿自幼开爽不类常儿予恐其坠于靡浮之习不敢教以诗文又请陈同父作墓志其书曰此子自幼秀慧生一两月见文书即喜笑咿鸣如诵读状小儿戏事见必学学必能然已能辄弃去后来得亲师友意甚望之陈同父祭文略曰少有俊声而能自克长读父书而能黙会义理以厌饫其心艺业以游泳其外学者之高下浅深俯仰以接之而不暴其从违天下之贤不肖一见而识之而不轻于向背其才岂不直一官乃以韦布而早没其志岂不慕古人乃以贤子弟而终晦耶

　　朝奉朱文之先生埜

　　朱埜字文之文公仲子淳佑间以荫补迪功郎监湖州徳清县户部赡军酒库后文公十一年卒黄勉斋诔之曰在昔夫子性严气刚规矩凖绳动止有常君承其颜惟恐或伤在昔夫子朝图暮书遑恤其家孰有孰无君服其劳使若有余内睦姻亲外交朋友歳时享祀殽核清酒囊箧琐碎俾无遗漏非君之贤孰左孰右干之从游余三十年四海兄弟两世姻■〈女连〉于君事亲知君之贤人之百行非孝孰先读此可想见其为人矣赠朝奉大夫

　　侍郎朱叔敬先生在

　　朱在字叔敬一字敬之文公季子受业家庭又从黄勉斋学公遇明堂大礼赦恩奏补承务郎嘉定初除籍田令亢旱应诏上封事歴将作司农簿迁丞十年以大理正知南康军改知衡州湖州俱不赴奉祠既起知信州入对以进学问振纪纲求放心为言除提举浙西常平茶盐公事加右曹郎兼知嘉兴府召为司农少卿充枢密副都承旨出为两浙转运副使寳庆丙戌除工部侍郎进对奏人主学问之要理宗曰卿先卿中庸序言之甚详因奏闵损以下九人并封一字公爵独曾参封郕侯乞与并封杨雄王雱乞去其像国家有程頥程颢张载得孔孟以来不传之绪若使之从祀庙庭斯文幸甚又言先臣四书印本所在不同理宗回顾宣谕曰卿先卿四书批注有补治道朕读之不释手恨不与之同时除吏部右侍郎绍定三年乞外除朝议大夫宝谟阁待制知平江府明年改焕章阁待制知袁州奉祠卒赠银青光禄大夫

　　奉直朱子明先生鉴

　　朱鉴字子明文公嫡长孙也荫补迪功郎累迁奉直大夫湖广总领宝庆间随季父在迁居建安之紫霞州建文公祠于所居左子孙入建安自鉴始

　　侍郎朱深源先生浚

　　朱浚字深源鉴之子少负奇节以进士累官两浙转运使兼吏部侍郎尚理宗公主元兵入建宁王积翁弃城遁浚与公主入福州誓与知府王纲中死守迨元阿剌罕侵福安刚中以城降浚与公主仰天大哭曰君帝室王姬吾大儒世胄义不可辱遂饮药死赠朝散大夫孙林字文茂深源长子彬字均之深源次子皆进士（紫阳书院志　闽书）

　　山长朱泳道先生沂

　　朱沂字泳道文公曾孙累荐遗逸不起与谢枋得游枋得称其论古今人物髙下国家兴废善类仕止久速之故脱尽华叶独存根株文公之后世济其美者泳道一人耳晚歳授考亭书院山长

　　知事朱先生彬

　　朱彬文公四世孙读书有文克绍家学士子从游者甚众至正间为延平路知事

　　判官朱文鲁先生泗

　　朱泗字文鲁建安人文公八世孙除寿州判官改徐州值歳饥白督运留京运以赈民民有被诬杀人者亷得真杀人者释之言当道以黄干蔡沉刘爚真徳秀配文公祠为请于朝得行

　　刘先生文伯

　　刘文伯建阳人从韦斋先生游构一室榜曰清轩读书徜徉与客论文其间悠然不知日之夕也刘屏山寄诗有中郎言语妙天下得非游世厌营营其称许如此

　　监庙谢绰中先生誉（子东卿）

　　谢誉字绰中政和人朱韦斋尉政和时以公事行乡落间闻田舍中有诵书声属耳颇异亟下车入其舍则一少年书生方对案危坐吟诵自若韦斋前揖问读何书起对曰仪礼也是时士方专治王氏学非三经字说老庄之书不读而其业乃如此韦斋奇之与语酬应敏给使出其文词气亦不凡问其姓名大喜与归日授以经史百家之言而勉其所未至未几记诵益广文字益工韦斋益叹重之中绍兴二年进士调泰宁主簿归领祠官年四十六卒韦斋深惜后文公朱子为撰文集序称君性耿介与世俗多不合居家极孝友既得官尽以先畴奉其兄娶妻得田自随一旦亦举而归之还自泰宁自以不能随俗俯仰慨然愿领祠就闲秩以便亲养然君之所以自许与先君子所以期君者葢未尝不以经纶之业为言也则其志岂自以为止于此而已哉君没之年先君子亦弃诸孤后四十三年（考系淳熈乙巳）而君之子东卿乃以君之遗文一篇过某于武夷精舍某读其书得其志既叹君之不幸又念先君子之门人宾客如君者盖无几人今亦无复存者相与太息流涕既而东卿请序其文遂书其本末如此

　　光禄郑义斋先生干道（尤溪志作郑安道）

　　郑干道号义斋尤溪人熈宁六年进士官至金紫光禄大夫歴着治绩而文名尤见重于韦斋因相与友善时共讲学假馆以处韦斋为南溪书院其贺韦斋举男诗载南溪志

　　进士庄徳灿先生光

　　庄光字徳灿尤溪人建炎二年进士筮仕州幕矢志节介直道不容遂致政归与韦斋同讲学韦斋称其识明志高杰然自拔于流俗从父谊谌欣皆登进士（尤溪志　闽书）

　　进士卢定之先生安邦

　　卢安邦字定之尤溪人宣和辛丑进士少颖异书一再读即成诵博学攻古文辞与尉朱乔年友善官曹郎为时所重（尤溪志） 

闽中理学渊源考卷十六

　

　　

　　广平府知府李清馥 撰

　　○文公朱晦庵先生学派

　　按周程张朱五子从祀定于宋理宗淳佑元年自此之后国无异论士无异习宋史言后世有以理学复古帝王之治者考论匡直辅翼之功实自理宗始自元迄明宗仰专师风同道一迨我朝推崇特厚至表章朱子典礼尤超越前代康熈五十二年御纂朱子全书告竣刋布天下先公承修编校上表文有曰发凡起例无非禀圣心之裁成提要刋繁逐一经御笔之亲定冱寒蒸暑未尝辍诵于万几之余夜漏晨壶不闻停披于寸晷之暂是用规模画一条理分明自小学大学以开端渐及四书六艺合道徳性命而一贯极于圣统王功又曰颁诸宇内使儒林有入圣之阶梯布在学宫凡来者得穷经之指要呜呼圣祖崇重紫阳之学至矣世宗宪皇帝及我皇上又颁发各省家弦户诵百余年来儒术统一道教修明实列圣尊经崇儒之效培万年有道之长端有在矣因叙述学派而敬书之至朱子之学内圣外王之要全体大用之详前贤述之备矣谨録之评论中可考焉

　　文公朱晦庵先生熹

　　朱文公讳熹字符晦后更仲晦父韦斋公因仕入闽尉尤溪以建炎四年庚戌九月十五日午时生先生于溪南郑氏馆舍后寓崇安又徙建阳之考亭而家焉先生幼颖悟庄重甫能言韦斋公指天示之曰天也问曰天之上何物韦斋公异之八歳示以孝经一阅题其上曰不若是非人也尝从羣儿戏沙上独端坐以指画沙作八卦十一歳受学于家庭时韦斋公为吏部郎以不附和议请祠在家十三年韦斋公病革以后事嘱忠定刘公子羽谓先生曰籍溪胡原仲白水刘致中屏山刘彦冲三人吾友也学有渊源汝往父事之后忠定为筑室于其里奉母祝夫人以居白水妻以女籍溪屛山抚教如子侄既冠屏山为祝辞命字曰元晦绍兴十七年年十八贡于乡十八年举进士第二十一年铨授泉州府同安县主簿二十三年夏始受学延平李先生之门秋七月赴同安任莅事勤敏职兼学事整饬风教选邑之秀民充弟子员厉以诚敬开以义理逺近人士皆竦而尊师之举柯翰徐应中王宾为学中表率二十六年秋七月秩满冬奉檄留安溪按事（集中有安溪书事诗）二十七年迁同安候代不至许升之徐元聘等从学二十八年见李先生于延平论忠恕一贯之旨以养亲请祠差监潭州南岳庙二十九年诏赴行在以执政陈俊卿荐会言路有托抑奔竞以沮之者遂以疾辞是歳蔡季通师事先生（刘应李撰蔡氏言行録云季通见先生于崇安遂师事焉）三十二年六月孝宗即位诏求直言八月先生应诏上封事（首言帝王之学不可不熟讲夫记诵辞藻非所以探渊源而出治道虚无寂灭非所以贯本末而立大中必先格物致知使义理所存纤悉毕照则自然意诚心正而可以应天下之务矣次言今日之计所不时定者由讲和之说疑之也请罢和议为修复之计再次言四海利病系斯民之休戚斯民之休戚系守令之贤否监司者守令之纲朝廷者监司之本欲斯民之得所本原之地亦在朝廷而已）是冬与程允夫书（畧曰近见延平李先生始畧窥门户大概此事以涵养本源为先讲论经旨特以辅此而已向来泛滥出入无所适从名为学问而实何有如今不须杂博却不济事无收拾也若果如此有味则世间一种无要紧文字自无功夫看得矣）隆兴初元三月再召辞不许十月入对垂拱殿先是将趋召命问所宜言于延平遂首用其说所奏凡三札所陈不出封事之意而加剀切焉（首言大学之道平治之效次言君父之雠不共戴天三言古圣王制驭之道其本不在强威而在徳业其任不在边疆而在朝廷其具不在兵食而在纪纲）时宰臣汤思退力主和议不悦其言除武学博士拜命遂归十月延平先生卒干道元年趣就职既至而洪适为相复主和议不合请监南岳庙以归六月读魏元履戊午谠议为之流泪因序之时汪玉山知福州未几升敷文阁待制举先生自代二年林择之用中从学答何叔京镐书（畧曰李先生教人大抵令于静中体认大本未发时气象分明即处事应物自然中节此乃龟山门下相传指诀然当时亲炙之时贪听讲论又方窃好章句训诂之习不得尽心于此）三年八月访张敬夫于长沙论中庸未发之旨道经邵武谒端明黄通老请纳再拜之礼而见之十二月除枢密院编修用执政陈俊卿刘珙荐四年崇安饥贷粟于府赈之上王龟龄书（时王公自夔郡移湖州书末言欲待公归方敢前进时汪玉山陈正献梁文靖龚参政及王公皆与先生志同道合故先生书末寓济时行道之志特惓惓焉）五年三促就职会魏掞之以布衣召为国子録因论曾觌而去遂力辞先生常两进絶和议抑佞幸之戒言既不行虽擢用不敢茍就出处之义凛然不可易是歳与蔡季通辨中和说又与张南轩林择之并湖南诸公书皆论中和之旨互相往复九月丁母祝孺人忧六年正月葬祝孺人七月迁吏部公墓冬胡铨荐复召以未终丧辞八年既免丧复召以禄不及养辞八月作中和旧说序（畧曰余蚤从延平先生学求喜怒哀乐未发之旨未达而先生没闻张钦夫得衡山胡氏学则往从而问焉钦夫告子以所闻退而沈思一日喟然叹曰人自婴儿以至老死虽语黙动静之不同然其大体莫非已发特其未发者为未尝发耳自此不复有疑干道己丑之春为友人蔡季通言之问辨之余子忽自疑复取程氏书虚心平气而徐读之未及数行冻解氷释然后知情性之本然圣贤之微旨其平正明白乃如此而前日读之不详妄生穿穴适足以自误而已暇日料检故书得当时往还书稿一编辄序其所以而题之曰中和旧说独恨不得奉而质诸李氏之门然以先生之所已言者推之知其所未言者其或不远矣）九年梁克家为相奏先生屡辞不出宜蒙褒録有旨言朱某安贫守道亷退可嘉特改秩宫观先生以求退得进于义未安辞淳熈二年四月吕东莱访先生于寒泉精舍编次近思録及归先生送至信州鹅湖寺与陆子寿子静共讲所闻议论不合而罢七月作晦庵于庐峰之云谷自为记三年春黄直卿干因刘子澄拜文公于屏山受业焉六月龚茂良行丞相事荐先生除秘书郎先生力辞会有言虚名之士不可用者故再辞益力即从其请改主武夷山冲佑观与吕东莱书（言道间与季通讲论因悟向来涵养工夫全少而讲说又多强探必取寻流逐末之弊恍然自失似有顿进之功然非如近日诸贤所谓顿悟之机云）十一月令人刘氏卒五年史浩相除知南康军事辞者四始受命先生自同安归奉祠于家几二十年间关贫困不以累心六年三月始受命至南康首下教三条兴利除害尤以厚彝常美教化为首务访白鹿洞书院遗址奏复其旧约圣贤教学大端为学规每休沐辄诣学与诸生质疑问难风教大行七年二月张南轩讣至罢宴为位哭之四月应诏上封事（畧曰天下之务莫大于恤民而恤民之本在人君正心术以立纪纲今宰相台省师传宾友谏诤之臣皆失其职而陛下所与亲密谋议者不过一二近习之臣使陛下不信先王之大道而悦于功利之卑说不乐庄士之谠言而安于私■〈执上目下〉之鄙态交通货赂所盗者皆陛下之财命卿置将所窃者皆陛下之柄莫大之祸必至之忧近在旦夕而陛下独未之知）疏入上读之大怒命先生分析宰相赵雄救解乃已先是大旱以人户逃移自劾不报至是措置备荒之政多所全活八年二月陆子静来访先生率僚友诸生与俱至白鹿洞书院请登讲席寻以讲义刻石七月以修举荒政民无流殍除直秘阁凡三辞吕东莱讣至为位哭之会浙东大饥改除提举浙东常平茶盐事遂拜命不敢辞即日单车就道且乞奏事之任十一月入对延和殿极陈灾异之由与夫修徳任人之说凡七事上深纳之方拜命即移檄旁郡募米商蠲其征及至客舟之米已辐辏按行境内钩访民隐拊问存恤郡县官吏惮其风采所部肃然大抵措画悉如南康时而用心尤苦九年上谓宰相王淮曰朱某政事却有可观夏诏捕蝗复奏疏言事（畧曰为今之计独有断自圣心沛然发号责躬求言然后君臣相戒痛自省改诏宰臣沙汰被灾路分州军监司守臣之无状者遴选贤能责以荒政庶几犹足下结人心消其乘时作乱之意不然臣恐所忧者不止于饥殍而将在于盗贼蒙其害者不止于官吏而上及于国家也）得旨颁行社仓法于诸郡复奏诸州利病（首言绍兴和买之弊欲乞痛减歳额然后用贯头均纽仍用高下等第均敷而免下户出钱使得相乗除以优之次言台州丁绢钱有抑纳倍输之患奏乞每丁纳半钱半绢次言诸郡义役之法请令民均出义田罢去役首免排役次官差保正副长输收义田仍令上户兼充户长次言本路沿海四州产盐法乞仿福建下四州产盐法行之次言诸郡酒坊亦乞改照处州万户酒法）移文永嘉毁秦桧祠行部至台前知台州唐仲友为其民所讼先生按得其实劾之仲友与宰相王淮同里为婣娅已除江西提刑未行而先生论之淮匿其奏不以闻先生疏十上愈力淮不得已夺仲友新命以授先生先生谓是蹊田而夺之牛辞不拜淮因衔之御史陈贾郑丙希淮意上疏毁程氏学以阴沮先生遂奉祠十年差主台州崇道观先生守南康使浙东始得行其所学已试之效卓然而卒不果用及是知道难行退而奉祠杜门不出学者尊信益众是歳年五十四四月武夷精舍成是冬重到温陵与陈休斋黄维之傅伯成兄弟游山倡咏先生还自浙东见其士习驰骛于外每语学者且观孟子道性善及求放心两章务收敛凝定以致克己求仁之功而深斥其所学之误以为舍六经语孟而尊史迁舍穷理尽性而谈世变舍治心修身而喜事功大为学者心术之害极力为吕祖俭潘景愈孙应时辈言之由是奉祠五年时周必大为相上谕之曰朱某久闲可与监司除提点江西刑狱公事先生以疾辞不许十五年正月且趣入对遂拜命会淮罢相力疾入奏首言州县近年刑狱失当有涉纲常风化之重者有司亦从流宥轻之失宜卒乃拳拳以谨察天理人欲为说有要之于路以正心诚意上所厌闻戒以勿言者先生曰吾平生所学只有此四字岂可隐黙以欺君乎及奏上未尝不称善曰久不见卿浙东之事朕自知之今当处卿清要不复以州县为烦也除兵部郎官以足疾丐祠兵部侍郎林栗尝与先生论易西铭不合遂劾先生欺慢会太常博士叶适侍御史胡晋臣先后劾栗狠愎自用欺罔无实乃贬栗知泉州而先生亦除宝文阁奉祠嵩山崇福宫时庙堂知上眷厚惮先生复入故为两罢之策上悟复召先生受职先生以为迁官进职皆许其闲退方窃难进易退之褒复为弹冠结绶之计则其为世观笑不但往来屑屑之讥也又促召再辞遂并具封事投匦以进凡数千言大要言天下大本在陛下一心而其急务则辅翼太子选任大臣振举纲维变化风俗爱养民力修明军政六者是已疏入夜漏下七刻上已就寝亟起秉烛读之终篇明日除主管太乙宫兼崇政殿说书辞改秘阁修撰又辞先生当孝宗朝陛对者三上封事者三其初固以讲学穷理为出治之大原其后则直指天理人欲之分精一克复之义其初固以当世急务一二为言其后封事之上则心术宫禁时政风俗披肝沥胆极其忠鲠盖所望于君父愈深而其言愈切故于封事之末有曰臣之得事陛下于今二十七年而其间得见陛下者数不过三自其始见于隆兴之初固尝辄以近习为言矣辛丑再见又尝论之今歳三见而其所言又不过此自顷年以来日月逾迈如川之流一往而不可复不惟臣之苍颜白髪已迫迟暮而窃仰天颜亦觉非昔时矣忠诚恳恻至今读者犹为之涕下先生进疏虽切孝宗亦开怀容纳先生之尽忠孝宗之受尽言亦未为不遇也然先生痛诋大臣近习而孝宗之眷愈厚嫉者愈深是以不能一日安其身于朝廷之上而孝宗内禅矣是年始出太极通书西铭解以授学者与陆氏兄弟辨无极太极亦在斯时十六年二月光宗即位再辞职名许之降诏奬谕改江东运副十一月改知漳州再辞不允以光宗初政遂不敢辞始拜命绍熈元年之漳州任以节民力易风俗为首务先奏除属县无名之赋七百万减经总制钱四百万以俗未知礼揭示古丧葬嫁娶之仪并命父老解说以教子弟访察俗尚男女聚佛庐为传经会及女不嫁而私创为庵舎以处者严禁之俗为一变时诣学训迪诸生荐知学録赵师虙又牒延郡士黄樵仲施允寿石洪庆李唐资等数人入学表率陈北溪淳亦与焉淳于时初从学于先生也又奏乞褒旌忠节高氏登续刻五经四书于郡适朝议欲行漳泉汀三州经界先生乃访事宜择人物及丈量诸法上之后不果行明年以子丧请祠时史浩入见请收天下人望乃除秘阁修撰主管南京鸿庆宫先生再辞诏论撰之职以宠名儒乃拜命四月去郡顷之除荆湖南路转运副使四辞二年春与永嘉陈君举论学是年南康李敬子燔受业三年复请补祠职始筑室于建阳之考亭从韦斋公日记所择也永康陈同甫来访先生往歳曾与书往复箴其义利双行王霸并用尝曰海内学术之弊不过两端江西顿悟永康事功若不极力明辨此道无由得明是冬除知静江府辞四年乃差知潭州荆湖南路安抚辞不许是冬使者至金还金人问南朝朱先生安在答以见擢用归白庙堂遂有是除会长沙有峒獠之扰即拜命五年五月至镇至则谕以祸福皆降之乃申饬属郡令严武备戢奸豪兴学校湖湘士子素知向学为之崇奬教厉改建岳麓书院多训以切已务实工夫六月孝宗升遐先生恸不自胜又闻上不任执丧中外汹汹益忧惧乞归田里未几赵汝愚以太皇太后诏尊上为太上皇而奉嘉王即位主丧是为宁宗于是汝愚为相首荐先生有旨召赴行在初上在潜邸闻先生名每恨不得先生为讲官至是首召奏事八月除焕章阁待制侍讲先生行且辞于道闻南内朝礼尚阙近习已有用事者遂因辞章微辞以讽谏疏再上不许十月朔乃乞带原官奏事（首言天运艰难国有大咎然有可诿者陛下前日未尝有求位之心今日未尝忘思亲之怀而已夫充未尝求位之心可以尽负罪引慝之诚充未尝忘亲之怀可以致温凊定省之礼次言为学莫先于穷理穷理必在于读书读书之法莫贵于循序而致精致精之本又在于居敬而持志）既对面辞职名不许翌日又辞待制乞改说书上报以手札乃拜命会有旨集议孝宗山陵先生上议状（畧曰寿皇圣徳神功宜得吉土以奉衣冠之藏当广求术士博访名山不宜偏信台史罔上误国之言固执绍兴坐南向北之说委之水泉砂砾之中残破浮浅之地）受诏进讲大学先生每以所讲编次成帙以进务积诚意以感悟上心上亦开怀容纳时太上意未释然上未即还大内将葺东宫居之先生于讲筵留身奏四事（畧曰愿陛下首罢修葺东宫之役而以其工料回就慈福重华之间草创寝殿一二十间使粗可居若夫过宫之计则臣又愿陛下下诏自责减省舆卫入宫之后暂变服色如唐肃宗之改服紫袍执控马前者以伸负罪引慝之诚至若朝廷之纪纲则臣又愿陛下深诏左右勿预朝政而凡号令之弛张人才之进退则委之二三大臣使之反复较量勿循已见若夫山陵之卜则愿黜台史之说别求草泽以营新宫使寿皇之遗体得安于内而宗社生灵皆蒙福于外矣）以谏不报他日讲至盘铭日新因编述成汤有盘铭武王有丹书皆人主忧勤警戒之意奏劝上于日用之间以求放心为本而于玩经史亲儒学益用力焉数召大臣切劘治道俾陈今日要务略如仁祖开天章阁故事又讲奏礼律乞遵行孝宗通丧之礼谓寿皇至性自天易月之外朝衣朝冠皆以大布超越千古宜着方册为世法程又上庙祧议时孝宗将祔庙诏集议宗庙迭毁之次初太祖尊僖顺翼宣四祖之庙寔奉僖祖为始祖治平间议者以僖祖无功徳世数寖逺迁于夹室未数年王安石复之是时赵汝愚雅不以熈宁中复祖僖祖为然复议祧之而奉太祖为始祖先生入议以僖祖乃始祖不宜祧复奏疏论之谓今日基本启自僖祖状上宰相持不以闻上颇闻先生有状召问内殿先生具札及图以进上再三称善命即榻前撰内批直罢其事时先生方惩内批之弊因乞再令集议上然之先生退即以上意谕庙堂则闻已毁四祖庙而径创别庙以奉四祖先生再与汝愚书妄议毁撤之罪丞相寔任其责也始宁宗之立丞相赵汝愚密与知合门事韩侂胄谋之侂冑于太皇太后为亲属因得通中外之言自谓有定策功居中用事汝愚既相方收召四方知名之士中外引领望治先生独惕然以侂胄为虑既屡言于上又约吏部侍郎彭龟年请共论之龟年出护使客侂胄益得志先生又数以手书密白汝愚宜酬以厚赏勿使预政汝愚不以为意先生乃因讲筵毕奏疏极言之甫退即降内批云悯卿耆艾恐难立讲除卿宫观汝愚袖御笔还上且拜且谏内侍王徳谦径以御笔付先生先生遂行台谏争留不可楼钥陈傅良旋封还箓黄刘光祖邓驿封章交上皆不报乃除宝文阁待制知江陵府先生辞且乞追还新旧职名诏仍焕章阁待制予祠及龟年出护客回而先生已去国矣龟年即上疏攻侂胄云止縁陛下近日逐朱某太暴故亦欲陛下亟去此小人既而侂胄声势益张羣憸附和并疑及丞相视正士如深仇衣冠之祸盖始此云是冬竹林精舍成先生率诸生行释菜礼于先贤复更名曰沧洲精舍庆元元年先生又乞追还旧职不许是年作学校贡举私议又草奏欲乞修三礼札子（畧曰周官一书固为礼之纲领至其议法度数则仪礼乃其本经而礼记郊特牲冠义等篇乃其义说耳自王安石废罢仪礼而独存礼记之科弃经任传其失已甚顷在山林尝与一二学者考订其说欲以仪礼为经而取礼记及诸经史杂书所载有及于礼者皆附于本经之下具列注疏诸儒之说畧有端绪而私家无书检阅无人望圣明特诏有司许臣就秘书省假借礼乐诸书自行招致旧日学徒数十人令其编类可以兴起废坠异时为圣朝制作之助）会去国不及上初韩侂胄即欲并逐赵丞相而难其辞及是诬以不轨谪永州而朝廷大权悉归侂胄矣先生自念身虽闲退尚带侍从职名不敢自黙乃草疏万言极论奸邪蔽主因以明汝愚之寃词旨痛切诸生交谏不从蔡元定请以筮决之遇遯之同人先生黙然退取谏稿焚之自号遯翁因六辞职名诏仍秘阁修撰是时侂胄势益张鄙夫憸人迎合其意以学为伪刘徳秀仕长沙不为张敬夫之徒所礼及为谏官首论留正引伪学之罪伪学之称自此始科举取士稍涉经训者悉见排黜文章议论根于理义者并行除毁六经语孟为世大禁绳趋尺步稍以儒名者无所容其身于是从游之士特立不顾者屛伏邱壑依阿巽懦者更名他师甚者变易衣冠狎游市肆以自别其非党台谏争承风旨排诋万端而胡纮遂与沈继祖辈共诬先生十罪诏落职罢祠门人蔡元定亦送道州编管省札至先生方与诸生讲论有以小报书来者先生略起视之复坐讲论如初或劝先生谢絶生徒者笑而不答五年以年届悬车致仕始以野服接宾客六年三月寝疾犹日为诸生讲太极西铭及为学之要辛酉订大学诚意章句癸亥诸生入问疾先生曰误诸君远来然道理亦只是如此但相率下坚苦功夫牢固着足方有进步处诸生退乃作三书与子在及门人黄干范念徳拳拳勉学及修正遗书为言甲子移寝中堂诸生因请曰夫子之疾革矣万一不讳当用书仪乎不允用仪礼乎亦不允然则参用之乎乃颔之遂正坐整衣冠而逝是日大风拔木洪流崩岸时年七十一十一月壬申葬于建阳县唐石里之大林谷嘉泰初学禁稍弛侂胄伏诛诏赐先生遗表恩泽谥曰文寻赠中大夫特赠宝谟阁直学士理宗朝赠太师封信国公改徽国公先生平居惓惓无一念不在于国闻时政之缺失则戚然有不豫之色语及国势之未振则感慨以至泣下然谨难进之礼则一官之拜必抗章而力辞厉易退之节则一语不合必奉身而亟去其事君也不贬道以求售其爱民也不徇俗以茍安故其与世动辄龃龉自筮仕至属纩五十年间歴事四朝仕于外者仅九考立于朝者四十日道之难行也如此然绍道统立人极为万世宗师则不以用舎为加损也初韦斋公得中原文献之传闻河洛之学推明圣贤遗意日诵大学中庸以用力于致知诚意之地先生蚤歳已知其说而心好之及韦斋公托孤于三先生（屏山白水籍溪已见上）先生奉而禀学焉时年十有四慨然有求道之志博求之经传徧交当世有识之士虽释老之书亦必究其归趣订其是非其后二刘下世籍溪尚在先生自见于此道未有所得乃见延平盖延平李氏学于豫章罗氏罗氏学于龟山杨氏延平于韦斋为同门友先生归自同安不逺数百里再见李先生往复问学秩满丐祠奉母两被召不赴尝云自见李先生后为学始就平实乃知向日从事释老之说皆非其为学也穷理以致其知反躬以践其实而以居敬为主谓致知不以敬则昏惑纷扰无以察义理之归躬行不以敬则怠惰放肆无以致义理之实持敬之方莫先主一既为之箴以自警又笔之书以为小学大学皆本于此终日俨然端坐一室讨论典训未尝少辍周程张邵之书所以继孔孟道统之传歴时未久微言大义郁而不彰先生为之裒集发明而后得以盛行于世太极先天二图精微广博不可涯涘为之解剥条画而后天地本原圣贤蕴奥不至于泯没从游之士迭诵所习以质其疑意有未喻则委曲告之而未尝倦问有未切则反复戒之而未尝隐务学笃则喜见于言进道难则忧形于色讲论经典商畧古今率至夜半虽疾病支离至诸生问辨则脱然沈疴之去体一日不讲学则惕然常以为忧抠衣而来远自川蜀文词之传流及海外至于絶域亦知慕其道窃问其起居穷乡晚出家藏其书私淑诸人者不可胜数所著有论语要义论语训蒙口义（隆兴元年成）程氏遗书（干道四年成）家礼（干道六年成）论孟精义（初名要义又改精义最后改集义）资治通鉴纲目宋名臣言行録（干道八年成）西铭解义（干道八年成）太极图说通书解义程子外书（干道九年成）近思録（淳熈二年成）易本义蓍卦考误（淳熈四年成）诗集传（淳熈四年成）论语孟子集注或问（淳熈四年成）易学启蒙孝经刋误（淳熈十三年成）小学书（淳熈十四年成）大学中庸章句又着或问及中庸辑略（淳熈十六年序大学中庸二书定着已久时加改窜至是始序之）楚辞集注辨证（庆元元年成）韩文考异（庆元二年成）皆行于世先生没朝廷以其大学语孟训说立于学宫又有仪礼经传通解未脱稿亦在学宫平生为文凡一百卷生徒问答凡八十卷别録十卷按宋史立道学传论曰道学盛于宋宋弗究于用甚至有厉禁焉后之时君世主欲复天徳王道之治必来取法矣门人黄氏干曰道之正统待人而后传自周以来任传道之责者不过数人而能使斯道章章较著者一二人而止耳由孔子而后曾子子思继其微至孟子而始着由孟子而后周程张子继其絶至先生而始着识者以为知言子在绍定中为侍郎理宗寳庆三年赠太师追封信国公改徽国公淳佑元年正月上视学手诏以周张二程及先生从祀孔子庙廷四年诏改沧洲精舍为考亭书院理宗御书额扁赐之国朝康熈五十一年壬辰圣祖仁皇帝特旨诏升入大成殿配享位列十哲之次

　　备考

　　果斋李氏曰先生之道之至原其所以臻斯阈者无他焉亦曰主敬以立其本穷理以致其知反躬以践其实而敬者又贯通乎三者之间所以成始而成终也故其主敬也一其内以制乎外齐其外以养其内内则无二无适寂然不动以为酬酢万变之主外则俨然肃然终日若对神明而有以保固其中心之所存及其久也静虚动直中一外融而人不见其持守之力则笃敬之验也其穷理也虚其心平其气字求其训句索其旨未得乎前则不敢求乎后未通乎此则不敢志乎彼使之意定理明而无躁易凌躐之患心专虑一而无贪多欲速之蔽始以熟读使其言皆若出于吾之口继以精思使其意皆若出于吾之心必若先儒所谓沛然若河海之浸膏泽之润焕然氷释怡然理顺而后为有得焉若乃立论以驱率圣言凿说以妄求新意或援引以相纠纷若假借以相混惑麄心浮气意象匆匆常若有所迫逐而未尝徘徊顾恋如不忍去以待其浃洽贯通之功深以为学者之大病不痛絶乎此则终无入徳之期葢自孔孟以降千五百年之间读书者众矣未有穷理若此其精者也先生天资英迈视世之所屑者不啻如草芥翛然独与道俱卓然独与道立固已迥出庶物之表及夫理明义精养深积盛充而为徳行发而为事业人之视之但见其浑灏磅礴不可涯涘而莫知为之者又曰先生以订正羣书立为凖则使学者先读大学以立其规模次及语孟以尽其藴奥而后会其归于中庸尺度权衡之既定由是以穷诸经订羣史以及百氏之书则将无理之不可精无事之不可处矣又尝集小学使学者得以先正其操履集近思録使学者得以先识其门庭羽翼四子以相左右盖此六书者学者之饮食裘葛凖绳规矩不可须臾离也若夫析世学之谬辨异教之非捣其巢穴砭其隐微使学者由于大中至正之则而不踬于荆棘擭阱之途摧陷肃清之功固非近世诸儒所能髣髴其万一也自周衰教失礼乐养徳之具一切尽废所以维持此心者惟有书耳谓可躏跞经传遽指为糟粕而不观乎要在以心体之以身践之而勿以空言视之而已矣以是存心以是克己仁岂逺乎哉至于晚歳徳尊言立犹以义理无穷歳月有限慊然有不足之意洙泗以还博文约礼两极其至者先生一人而已先生教人规模广大而科级甚严循循有序不容躐等凌节而进至于切已务实辨别义利毋自欺谨其独之戒未尝不丁宁恳到提耳而极言之晚见诸生缴绕于文义之间深虑斯道之无传始颇指示本体使深思而自得之其望于学者益切矣合濓溪之正传绍鲁邹之坠绪前圣后贤之道该徧全备其亦可谓盛矣夫子之经得先生而正夫子之道得先生而明起斯文于将坠觉来裔于无穷虽与天壤俱敝可也

　　鹤山魏氏曰天生斯民必有出乎其类者为之君师以任先觉之责然而非一人所能自为也必并生错出交修互发然后道章而化成是故有尧舜则有禹皋陶有汤文则有伊尹莱朱太公望散宜生各当其世观其会通以尽其所当为之分然后天衷以位人极以立万世之标凖以定虽气数诎信之不齐而天之爱人阅千古如一日也自比闾接授之法坏饮射读法之礼无所于行君师之材移于孔子则又有冉闵颜曾羣弟子左右羽翼之微言大义天开日揭万物咸覩自孔子没则诸子已有不能尽得其传者于是子思孟子又为阐幽明微着嫌辨似而后孔氏之道歴万古而无弊呜呼是不曰天之所命而谁为之秦汉以来诸儒生于籍去书焚师异指殊之后不惟孔道晦蚀孟氏之说亦鲜知之千数百年间何可谓无人则往往孤立寡俦唱焉莫之和也絶焉莫之续也乃至国朝之盛南自湖湘北至河洛西极关辅地之相去何啻千余里而大儒辈出声应气求若合符节曰极曰诚曰仁曰道曰忠曰恕曰性命曰气质曰天理人欲曰阴阳鬼神若此等类凡皆圣门讲学之枢要而千数百年习浮踵陋莫知其说者至是脱然如沈痾之开大寐之醒至于吕谢游杨尹张侯胡诸儒切磋究之分别白之亦几无余藴矣然而絶之久而复之难传者寡而咻者众也朱文公先生始以强志博见凌高厉空自受学延平李先生退然如将弗胜于是敛华就实反博归约迨其蓄久而思浑资深而行熟则贯精粗合内外羣献之精藴百家之异指毫分缕析如示诸掌张宣公吕成公同心协力以闲先圣之道而仅及中身论述靡竟惟先生巍然独存中更学禁自信益笃葢自易诗中庸大学论语孟子悉为之推明演绎以至三礼孝经下迨屈韩之文周程张邵之书司马氏之史先正之言行亦各为之论著然后帝王经世之规圣贤新民之学灿然中兴学者习其读推其义则知三才之本道器一致幽探乎无极太极之妙而实不离乎匹夫匹妇之所知大至于位天地育万物而实不外乎暗室屋漏之无愧盖至近而逺至显而微非若弃伦絶学者之慕乎高而哗然取宠者之安于卑也猗其盛欤呜呼帝王不作而洙泗之教兴微孟子吾不知大道之与异端果孰为胜负也圣贤既熄而关洛之学兴微朱子亦未知圣传之与俗学果孰为显晦也韩子谓孟子之功不在禹下予谓朱子之功不在孟子下

　　黄氏日抄曰六经之文皆道秦汉以后之文鲜复关于道甚者害道韩文公始复古文而犹未必尽纯于道我朝诸儒始明古道而又未尝尽废于文至晦庵先生表章四书开示后学复作易本义作诗传面授作书传分授作礼经疏义且谓春秋本鲁史旧文于是明圣人正大本心以破后世穿凿凡例谓周礼周公未必尽行于是教学者非所宜先于身事一句无预提絜纲维疏别缓急无一不使复还古初六经之道赖之而昭昭乎如揭中天之日月其为文也孰大于是宜不必复以文集为矣然其天才卓絶学力宏肆落笔成章殆于天造其剖析性理之精微则日精月明其穷诘邪说之隐遁则神搜霆击其感慨忠义发明离骚则苦雨凄风之变态其泛应人事游戏翰墨则行云流水之自然究而言之皆此道之流行犹化工之妙造也程夫子有言观万物而后尽化工之妙愚故一一伏读之而抄记如右

　　又曰孔子元气也孟子泰山岩岩气象也故孟子于议论排辟之间亦有随时而异者而晦庵先生似之如荆公误国东坡忠谠先生平日盖所屡言及汪玉山主张苏学太过先生则又宁以荆公为贤故读先生之书者其别有三如语类则门人之所记也如书翰则一时之所发也如论著则平生之所审定也语类之所记或遗其本旨则有书翰之详说在书翰之所说或异于平日则有著述之定说在然议论固至著述而定若其欲复肉刑恐亦不可不审盖天下之义理无穷先生未尝自足学者所当叅考而谨思咸淳八年五月十一日后学黄震再书于临川郡斋

　　又曰愚苦多忘凡读书必畧记所见至读朱子语类则如仰观造化之大莫知所措辞然尝详之夫子作六经后来者溺于诂训未害也濓洛言道学后来者借以谈禅则其害深矣此无他凡近者犹可进而至于高明一流于高空则恐无复可返之期误人未央也乃今朱子解剥濓溪之图象裒列二程之遗书以明道学之正传者如此穷极释氏之作用为性辨诘诸老之流入禅学以明其徒之似是而非者如彼使学道之源不差而夫子之道复明此其有功天下万世教之施于用世者拨乱反正岂足喻劳烈之万分一哉至若谓易本卜筮诗非美刺谓春秋初不以一字为褒贬皆旷世未闻之高论而实皆追复古始之正说乍见骇然熟辄心靡卓识雄辨万古莫俦而世俗犹以一时异论之士对言之何耶呜呼此固难与世俗言也

　　又曰门人所记或主静坐或以静坐为非或主博览或以博览为杂均一朱子之言而相反类如此葢随其人之病而药之耳要之静而可施之动博而必求其要此中持其衡之说观者谨母执其一为据其间亦有门人记録之太过者又当叅以朱子平日自着之言

　　文公遗文

　　与汪尚书

　　谕及二程之于濓溪亦若横渠之于范文正耳先觉相传之秘非后世所能窥测诵其诗读其书则周范之造诣固殊程张之契悟亦异如曰仲尼颜子所乐吟风弄月以归皆是当时口传心授的当亲切处后来二先生举似后学亦不将作第二义看然则行状所谓反求之六经而后得之者特语夫功夫之大全耳至其入处则自濓溪不可诬也若横渠之于文正则异于是葢当时粗发其端而已受学乃先生自言此岂自诬者耶

　　答汪尚书

　　程邵之学固不同然二先生所以推尊康节者至矣盖以其信道不惑不杂异端班于温公横渠之间则亦未可以其道不同而遽贬之也抑康节之学摘抉窈微与佛老之言岂无一二相似而卓然自信无所污染此其所见必有端的处比之温公欲护名教而不言者又有间矣

　　答郑自明

　　吾人所立已如此使天无意于右宋则已若有此意异日之事岂得而辞其责哉然则吾人今日之进徳修业乃是异时国家拨乱反正之所系惟髙明深念之向来一畨前辈少日粗有时望晚年出来往往不满人意正坐讲学不精不见圣门广大规模少有所立即自以为事业止此不求长进荆公所谓末俗易高险涂难尽者亦可念也人材衰少风俗颓坏之时士有一善即当扶接导诱以就其器业此亦吾辈将来切身利害葢士不素养临事仓卒乃求非所以为国逺虑而能无失于委任之间也

　　答张钦夫

　　儒者之学大要以穷理为先然后心之所发轻重长短各有准则书谓天叙天秩天命天讨孟子所谓物皆然心为甚若不于此先致其知泛然无所凖则则其所存所发亦何自而中于理乎且如释氏之说非不见心非不识心而卒不可与入尧舜之道前辈有言圣人本天释氏本心盖谓此也来示又谓心无时不虚熹以为心之本体固然然而人欲己私汨没久矣故圣人必曰正心而正心必先诚意诚意必先致知然后可以得心之正而复本体之虚非一日矣今曰无时不虚又曰既识此心则用无不利若儒者之言则必也精义入神而后用无不利可得而语矣孟子存亡出入之说欲学者操而存之似不为识心发也夫能操而存者颜子以上方可言此今又曰识则能守则仆亦恐其言之易也明道先生曰既能体之而乐则亦不患不能守矣须似此言方絶渗漏无病败髙明之意大抵于施为运用求之而优游涵泳之功未甚留意是以求之太迫而得之若惊资之不深而发之太露易谓寛以居之正不如此不知髙明以为何如

　　答张钦夫

　　某穷居如昨无足言者但逺去师友之益兀兀度日读书反已固不无警省处终是旁无强辅因循汨没寻复失之近日一种向外走作心悦之而不能自止者皆凖止酒戒而絶之此前辈所谓下士晚闻道聊以拙自修者若充扩不已补复前非庶其有日旧读中庸慎独大学诚意毋自欺处常若求之太过近日乃觉其非此正是切近分明处乃舍而谈空于冥漠之间其亦误矣方窃以此意痛自检勒凛然度日惟恐有怠而失之也至于文字之间亦觉向来病痛不少葢平日解经最为守章句者然亦多是推衍自作一片文字非惟意味淡薄且使观者将注与经作两段功夫下梢支离本旨全不相照方知汉儒可谓善说经者不过只说训诂使人以此玩索经文训诂经文不相离异一道看去直是意味深长也近又读易见一意思圣人作易本为使人卜筮以决可否而因以教人为善如严君平所谓与子言依于孝与臣言依于忠故卦爻之辞只是因依象类虚设于此以待扣而决者使以所值之辞决所疑之事然必有是理而后有是辞理无不正故其丁宁告戒之辞皆依于正天下之动所以正夫一而不缪于所之也此说乍闻之必未以为然然且置之勿以示人也子寿兄弟气象甚好其病却是尽废讲学而专务践履却于践履之中要人提撕省察悟得本心此为病之大者要其操持谨质表里不二实有以过人者惜乎自信太过规模窄狭不复取人之善将流于异学而不自知耳

　　答张钦夫论仁说

　　谨按程子言仁本末甚备今撮其大要不过数言葢曰仁者生之性也而爱其情也孝弟其用也公者所以体仁犹言克己复礼为仁也学者于前三言可以识仁之义于后一言可以知用力之方矣今不深考其本末指意但见其分别性情之异便谓爱之与仁了无干涉见其以公为近仁便谓直指仁体最为深切殊不知仁乃性之徳而爱之本因其性之有仁是以其情能爱但或蔽于私则不能尽其体用之妙惟克己复礼廓然大公然后体用昭著血脉贯通尔由汉以来以爱言仁之弊正谓不察性情之辨而遂以情为性今矫其弊反使泛然无所归宿而性情遂至于不相管其弊将使学者终日言仁而实未尝识其名义且与天地之心性情之徳而昧焉程子之意必不如此

　　答张钦夫

　　来教谓言静则溺于虚无此固所当深虑然此二字如佛氏之论诚有此患若以天理观之则动之不能无静犹静之不能无动也静之不能无养犹动之不可不察也至静之中葢有动之端焉是乃所谓见天地之心而先王之所以至日闭关葢当此之时则安静以养乎此尔固非远事絶物而偏于静之谓来教又谓熹言以静为本不若遂言以敬为本此固然也然敬字工夫通贯动静而必以静为本故熹向来辄有是语今遂易为敬虽若完全然却不见敬之所施有先有后则亦未得为谛当也

　　答吕伯恭

　　持养敛藏之诲敢不服膺然有所不得已者世衰道微邪诐交作他纷纷者固所不论而贤如吾伯恭者亦尚安于习熟见闻之地见人之诡经诬圣肆为异说而不甚以为非则如熹者诚亦何心安于独善而不为极言核论以晓一世之昏昏也使世有任其责者熹亦何苦而譊譊若是耶设使颜子之时上无孔子则彼所以明道救世亦必有道决不退然安坐陋巷独善其身而已惟孟子见此道理如杨子云之徒葢未免以颜子为块然自守者近世则又甚焉其论颜子几于释老之空寂矣观伊川先生十八歳时上书论颜子武侯所以不同及上蔡论韶武异处可见圣贤心无私意畏天命循天理而已此义与近日内修外攘之说亦相贯夫吾之所以自治者虽或未足岂可以是而遽废其讨贼之心哉

　　答吕伯恭

　　读易之法窃疑卦爻之词本为卜筮者断吉凶而因以训戒至彖象文言之作始因其吉凶训戒之意而推说其义理以明之后人但见孔子所说义理而不复推本文王周公之意因鄙卜筮为不足言而所以言易者类皆牵合委曲偏主一事而言无复包含该贯曲畅旁通之妙若但如此则圣人当时自可别作一书明言义理以诏后世何用假托卦象为此艰深隐晦之辞乎故今欲凡读一卦一爻便知占筮所得虚心以求其辞义之所指考其象求其理而推之于事使上自王公下至民庶所以修身治国皆有可用私窃以为如此求之似得三圣之遗意

　　答吕伯恭

　　昨见奇卿敬扣之以比日讲授次第闻只令诸生读左氏及诸贤奏疏至于诸经论孟则恐学者徒务空言而不以告也不知是否若果如此则恐未安葢为学之序为已而后可以及人达理而后可以制事故程夫子教人先读论孟次及诸经然后看史其序不可乱也若恐其徒务空言但当就论孟经书中教以躬行之意庶不相远至于左氏奏疏之言则皆时事利害而非学者切身之急务也其为空言亦益甚矣而欲使之从事其间而得躬行之实不亦背驰之甚乎愚见如此不敢不献所疑

　　答陆子静

　　来书云云　极是名此理之至极中是状此理之不偏虽然同是此理然其名义各有攸当虽圣贤言之亦未尝有所差互也若皇极之极民极之极乃为标凖之意犹曰立于此而示于彼使有所向望取正焉尔非以其中而命之也中者天下之大本乃以未发浑然无所偏倚而言太极固无偏倚而为万化之本然其得名自为至极之极而兼有标准之义初不以中而得名也

　　来书云云　若以阴阳为形而上者则形而下者复是何物更请见教若熹愚见与其所闻则曰凡有形象皆器也其所以为是器之理则道也如是则来书所谓始终晦明奇偶之属皆阴阳所为之器独其所以为是之理乃为道耳如此分别似差明白不知尊意以为何如

　　来书云云　周子言中而以和字释之又曰中节又曰达道彼非不识字者而其言显与中庸相戾则必有说矣盖此中字是就气禀发用而言非直指本体无所偏倚者而言也岂可以此而训极为中也哉来书引经必尽全章虽烦不厌而所引通书乃独截自中焉止矣而下此安得为不误

　　来书云云　无极而太极其意若曰非如皇极民极屋极之有方所形象而但有此理之至极耳若晓此意则于圣门有何违叛而不肯道乎上天之载是就有中说无无极太极是从无中说有若实见得即说有说无或先或后都无妨碍今必如此强生分别曾谓不尚空言专务事实而反如此乎

　　来书云云　太极固未尝隠于人然人之识太极者少矣往往只是于禅学中认得昭昭灵灵能作用者谓是太极而不知所谓太极乃天地万物本然之理亘古亘今者也今曰私其说以自神妙而又秘之又曰寄此以神其奸又曰系绊多少好气质学者则恐世间自有此人可当此语熹虽无状自省得与此语不相似也

　　子美尊兄质实重厚见理未尽自信太过遂不可回见虽有病意实无他老兄乃是先立一说务在突过有若子贡以上更不数近世周程诸公正使说之无病此意已非况不能无病乎夫子之学固非以多学得之然观其好古敏求实未尝不多学但其中自有一以贯之处耳颜曾独得圣学之传正为博文约礼足目俱到亦不但空疏杜撰而已子贡虽未得承道统然其所知不在今人之下周程之生时世虽后其道则有不约而合者反复来书窃恐老兄于其所言多有未解未可遽以颜曾自处而轻之也颜子以能问于不能以多问于寡有若无实若虚犯而不校曾子三省其身惟恐谋之不忠交之不信传之不习岂有一毫满足强辨取胜之心乎来书之意所以见教甚至区区鄙见亦不敢不为老兄倾倒也不审尊意以为何如如曰未然则我日斯迈而月斯征各尊所闻各行所知亦可矣无复可望于必同也言及于此悚息之深千万幸察

　　答陈同甫

　　天理人欲二字不必求之古来王霸之迹但反之于吾心义利邪正之间察之愈密则见之愈明持之愈严则发之愈勇孟子所谓浩然之气者葢敛然于规矩凖绳之中而其自任以天下之重者虽贲育莫能夺也此岂才能血气之所为哉汉髙帝唐太宗直以其能假仁借义以行其私而当时与之争者才能知术既出其下又不知有仁义之可借是以彼善于此得成其功若以其能建立国家传世久逺便谓其得天理之正此正以成败论是非但取其获禽之多而不羞其诡遇千五百年之间正坐如此其间虽或不无小康而尧舜三王周孔所传之道未尝一日得行于天地之间也若论道之常存又初非人所能预虽千五百年被人作坏终殄灭他不得耳汉唐所谓贤君又何尝有一分气力扶助耶老兄人物奇伟英特恐不但今日所未见向来得失短长正自不须更挂齿牙向人分说但鄙意更欲贤者百尺竿头进取一步将来不作三代以下人物省得气力为汉唐分疏即更脱洒磊落李孔霍张则吾岂敢然夷吾景畧之事亦不敢为同父愿之也

　　答陈同甫

　　三才固未尝有二道然天地无心而人有欲是以天地之运行无穷而在人者有时而不相似葢义理之心顷刻不存则人道息人道息则天地之用虽未尝已而其在我者固即此而不行矣不可但见其穹然颓然便以为人道无时不立天地赖之以存之验也盖道未尝息而人自息之非道亡也幽厉不由也惟圣尽伦惟王尽制固非常人所及然立心之本当以尽者为法而不当以不尽者为凖故曰不以舜之所以事尧事君不敬其君者也不以尧之所以治民治民贼其民者也况谓其非尽欺人以为伦非尽罔世以为制是虽以来书之辨固不谓其絶无欺罔之心矣欺人者人亦欺之罔人者人亦罔之此汉唐之治所以虽极其盛而人不心服终不能无媿于三代之盛时也今必欲撤去限隔无古无今则莫若深考尧舜相传之意汤武反之之功以为凖的而求诸身却就汉祖唐宗心术微处痛加绳削取其合而察其所自来黜其悖而究其所从起庶几天地之经古今之义有以得之不当坐谭既往之迹追饰已然之非指其偶同者为全体而谓其真不异于圣贤也葢后之观者于根本功夫自有欠阙故不知其非而以为无害于理抑或以为虽害于理而不害其获禽之多观所谓学成人而不必于儒搅金银铜铁为一器而主于适用则亦见其立心之本在于功利有非辨说所能文者矣夫成人之道以儒者之学求之则夫子所谓成人也不以儒者之学求之吾恐其畔绳墨畧规矩进不得为君子退不得为小人正如搅金银铜铁为一器不惟坏却金银而铜铁亦不得尽其铜铁之用也窃恐后生传闻轻相习染使义利之别不明舜跖之涂不分眩流俗之观听坏学者之心术此熹之所深忧而甚惧者故敢极言以求定论

　　答林黄中

　　邵氏先天之说以鄙见窥之如井蛙之议沧海而髙明直以不知而作斥之则小大之不同量有不可同年语者示喻邵氏本以发明易道而于易无所发明熹则以为易之与道非有异也道既明则易之为书卦爻象数皆在其中岂曰道明而书不白乎熹请以邵氏之浅近疎畧者言之盖一图之内生出次第位置行列不待安排而粲然有序比之并累三阳以为干连迭三阴以为坤然后以意交错而成六子旋相加而后得为六十四者其出于天理之自然与人为之造作盖不同矣况其髙深闳阔精密微妙有非熹之所能言者今不之察而遽以不知而作诋之熹恐后之议今犹今之议昔是以窃为门下惜之

　　答韩无咎

　　诲谕儒释之异在乎分合之间既闻命矣顷见苏子由张子韶书皆以佛学有得于形而上者而不可以治世尝窃笑之是岂知天命之性而叙秩命讨已粲然无所不具于其中乎彼其所以分者亦未尝真有得于斯耳不审髙明以为何如

　　答陈体仁

　　来教谓诗本为乐而作故今学者必以声求之则知其不茍作矣此论善矣然愚意有不能无疑者葢以虞书考之则诗之作言志而已方其诗也未有歌也方其歌也未有乐也以声依永以律和声则乐乃为诗而作非诗为乐而作也三代之时礼乐用于朝廷达于闾巷学者讽诵其言以求其志咏其声执其器舞蹈其节以涵养其心则声乐之所助于诗者为多然犹曰兴于诗成于乐其求之固有序矣是以圣贤言诗主于声者少而发其义者多仲尼所谓思无邪孟子所谓以意逆志得其志而不得其声者有矣未有不得其志而能通其声者也就使得之止其钟鼓之铿訇而已岂圣人乐云乐云之意哉况今千有余年古乐散亡无复可考而欲以声求诗则未知古乐遗声今皆已推而得之乎三百五篇皆可协之音律被之弦歌已乎诚既得之则所助于诗多矣然未得为诗之本也况未必可得则今之所讲得无有画饼之饥乎愚意窃以为诗出乎志者也乐出乎诗者也然则志者诗之本乐者其末也末虽亡不害本之存顾所得之浅深如何耳有舜文之徳则声为律而身为度箫韶二南之声不患其不作此虽未易言然其理葢不诬也二南之应似亦不可专以乐声之应为言盖必有理存乎其间岂有无事之理无理之事哉

　　答袁机仲

　　以河图洛书为不足信自欧公以来已有是说然顾命系辞论语皆有是言而诸儒所传二图之数虽有交互而无乖戾顺数逆推纵横曲直皆有明法不可得而破除也至如河图与易之天一至地十者合而载天地五十有五之数则固易之所自出也洛书与洪范初一至次九者合则固洪范之所自出也系辞虽不言受图作易然安知观察求取图非其中之一事耶至卦画之说孔子而后千载不传至康节先生始得之然犹不肯容易轻说非偶然也（横图乃是今日以意为之写出奇偶相生次第令人易晓）于此有得则知六十四卦天理自然不用一毫智力添助及至卦成之后逆顺纵横都成义理千般万种其妙无穷虽若各不相资而实未尝相悖葢自未有画时至于六画邵子所谓先天之学也卦成之后各因一义推说邵子所谓后天之学也当日诸儒既失其传而方外之流阴相付受以为丹灶之术至希夷康节乃反之于易而后其说始得复明于世然与今周易次第行列多不同者故闻者创见多不能晓而莫之信只据见行周易縁文生义穿凿破碎此启蒙之书所为作也若其习闻易晓则又何必更着此书哉更愿髙明无以为熹之说而忽之

　　答袁机仲

　　来谕以东南之温厚为仁西北之严凝为义此乡饮酒义之言也虽无阴阳刚柔之别但其后复有阳气发于东方之说则固以仁为阳而义之阴从可推矣乃不察此而欲以仁为柔以义为刚又病夫柔之不可为阳刚之不可为阴也于是移北之阴以就南而使主乎仁之柔移南之阳以就北而使主乎义之刚其于方位气候悉反易之又使东北之为阳西南之为阴亦皆得其半而失其半（北方虽曰严凝而东方已为温厚南方虽曰温厚而西方已为严凝也）葢尝论之进而息者其气强退而消者其气弱此阴阳之所以为柔刚也阳刚温厚居东南而以作长为事阴柔严凝居西北而以敛藏为事此刚柔之所以为仁义也以此观之阴阳刚柔仁义之位岂不晓然彼杨子云所谓于仁也柔于义也刚乃自其用处末流言之葢所谓阴中之阳阳中之阴不妨自为一义但不可以杂而论之尔诚翻然改正仁义二字却将阴阳刚柔一切发回原处如熹新图之位则易简圆成不费词说而三才五行天理人事已各得其所矣既未蒙省察执之愈坚区区之愚尚复何说窃意两家之论各自为家不若自此闭口不谈以俟羲文而正焉然以髙明自信之笃窃恐羲文复生亦未肯信其说也世间事吾人身在闲处言之无益此正可从容讲论以慰穷愁而枘凿之不合又如此是亦深可叹者而信乎其道之穷矣

　　答赵提举

　　易之书本为卜筮而作故其词必根于象数而非圣人己意之所为其所劝戒亦以施诸筮得此卦此爻之人而非反以戒夫卦爻者近世言易者殊不知此其说虽有义理而无情意虽大儒先生有所不免比因玩索偶幸及此私窃自庆以为天启其衷而以语人人亦未见有深晓者

　　答林峦

　　辱示书及所为文三篇若以是质于熹者熹少不喜辞长复懒废无以副足下意然尝闻之学之道非汲汲乎辞也必其心有以自得之则其见乎辞者非得已也是以古之立言者其辞粹然不期以异于世俗而后之读之者卓然知其非世俗之士也今足下之辞富矣其主意立说髙矣然类多采摭先儒数家之说以就之耳足下之所以自得者何如哉夫子所谓徳之弃者葢伤此也足下改之甚善示喻推所闻以讲学闾里间亦甚善记曰教然后知困知困则知所以自强矣

　　答柯国材

　　观圣贤之学与近世诸先生长者之论所谓高远者葢不在乎剏意立说之间伊川云吾年二十时解释经义与今无异然思今日意味觉与少时自别尹和靖门人称尹公于经书不为讲解而耳顺心得如诵己言此岂必以创意立说为高哉今吾辈望此地位甚远大槩读书且因先儒之说通其文义而玩味之使之浃洽于心自见意味可也如旧说不通不妨偶自见得意思但必欲于传注之外别求所谓自得者而务立新说则用心愈劳而去道愈逺非学问之本意也且谓之自得则是自然而得岂可强求也哉今人多是认作独自之自故不安于他人之说而必已出耳

　　答范伯崇

　　前书所询民可使由之一段熹窃谓两说似不相妨葢民但可使由之耳至于知之必待其自觉非可使也由之而不知不害其为循理及其自觉此理而知之则沛然矣必使之知则人求知之心胜而由之不安甚者遂不复由而惟知之为务其害岂可胜言释氏之学是已大抵由之而自知则随其浅深自有安处使之知则知之必不至至者亦过之而与不及者无以异此机心惑志所以生也

　　答何叔京

　　子莫执中与舜禹汤之执中不同葢圣人义精仁熟非有意于执中而自然无过不及故有执中之名而实未尝有所执也以其无时不中故又曰时中若学未至理未明而徒欲求所谓中者执之则所谓中果何形状而可执也殆愈执而愈失矣子莫是也既不识中乃慕夫时中者而欲随时以为中吾恐失之弥逺未必不流为小人之无忌惮也中庸但言择善不言择中其曰择乎中庸亦必继之曰得一善岂不以善端可求中体难识乎夫惟明善则中可得而识矣

　　答何叔京

　　龟山人欲非性之语自好昨来胡氏深非之来教谓不知自何而有人欲此问甚紧切熹窃以谓人欲云者正天理之反耳谓因天理而有人欲则可谓人欲亦是天理则不可葢天理中本无人欲惟其流之有差而人欲生焉程子谓善恶皆天理（此句若甚可骇）谓之恶者本非恶此句（便都转了）但过与不及便如此（自何而有人欲之问此句答了）所引恶亦不可不谓之性意亦如此

　　答程允夫

　　能持敬则欲自寡此语甚当但纸尾之意以为须先有所见方有下手用心处则又未然夫持敬之功伊川言之详矣只云但庄整齐肃则心便一一则自无非僻之干又云动容貌整思虑则自然生敬此便是下手用功处不待先有所见而后能也须是如此方能穷理而有所见惟其有所见则自然乐于从事欲罢不能而敬日跻矣伊川又言涵养须用敬进学则在致知又言入道莫如敬未有致知而不在敬者考之圣贤之言如此类者亦众是知圣门之学别无要妙彻头彻尾只是一敬而已

　　答胡广仲

　　天下事物之理亭当均平无无对者惟道为无对然以形而上下论之则亦未尝不有对也所谓对者或以左右或以上下或以前后或以多寡或以类而对或以反而对反复推之天地之间真无一物兀然孤立者此程子所以中夜以思不知手舞而足蹈也究观来教条目固多而其意常主于别有一物之无对故凡以左右而对者则扶起其一边以前后而对者则截去其一段既强加所贵者以无对之名而于所贱而有对者又不免别立一位以配之于是左右偏枯首尾断絶位置重迭条理交并凡天下理势一切畸零赘剩侧峻尖斜更无齐整平正之处凡所论阴阳动静善恶仁义等说皆此一模中脱出也

　　此书前文甚多中论性一条云性善之善不与恶对此本龟山所闻于浮屠常摠者宛转说来似亦无病然谓性之为善未有恶之可对则可谓终无对则不可葢性一而已既曰无有不善则性之中无复有恶与善为对亦不待言而可知若善所以得名是乃对恶而言天理人欲虽非同时并有之物然自其反而言之亦不得不为对也今必别谓有无对之善此又熹之所疑者也（此一段尤关系故録）

　　答吴晦叔

　　泛论知行之理而就一事观之则知先行后无可疑者然合夫知之浅深行之大小而言则非先成乎小亦将何以驯致乎大哉葢古人之教自其孩幼而教之以孝弟诚敬之实少长而博之以诗书礼乐之文皆使之即事物之间知义理之所在而致涵养践履之功焉及其学于大学则所以涵养践履畧已小成于是不离乎此而教之以格物致知因其所已知推而致之以及其所未知然后为知之至而所谓诚正修齐治平至是而无所不尽其道焉故大学之书虽以格物致知为用力之始然非初不涵养践履而直从事于此也又非物未格知未至则意可以不诚心可以不正身可以不修家可以不齐也葢以为必知之至然后修己治人始有以尽其道若曰必俟知至而后行则夫事亲从兄奉上接下乃人生所不能一日废岂谓吾知未至而蹔辍以俟其至而后行哉

　　答李伯谏

　　来书云儒佛见处既无二理其设教何异也葢儒教本人事释教本死生本人事故缓于见性本死生故急于见性熹谓既谓之本则此上无复有物矣今既二本不知所同者何事而所谓儒本人事缓见性者亦殊无理三圣作易首曰干元亨利贞子思作中庸首曰天命之谓性孔子言性与天道而孟子道性善此为本于人事乎本于天道乎缓于性乎急于性乎俗儒正坐不知天理之大故为异说所迷反谓圣学知人事而不知死生岂不误哉圣贤教人尽心以知性躬行以尽性始终本末自有次第一皆本诸天理缓也缓不得急也急不得直是尽性至命方是极则非如见性之说一见之而遂已也上蔡云释氏之论性犹儒者之论心释氏之论心犹儒者之论意此语剖析极精细思之如何

　　来书所谓发明西洛诸公所未言者即其过处也尝闻之师曰二苏聪明过人所说语孟尽有好处葢天地道理不过如此有时便见得到皆聪明之发也但见到处却有病若欲穷理不可不论也见到处却有病此语极有味试一思之不可以为平常而忽之也

　　答吴公济

　　来书云儒释之道本同末异熹谓本同则末必不异末异则本必不同一木之根无縁却生两木之实来书云夫子专言人事生理而佛氏则兼人鬼生死言之不知死生人鬼为一乎为二乎若以为一则专言人事生理者兼之矣不待兼之而后兼也若须别作一头穷究晓会则是始终幽明却有间隔

　　答林择之

　　程子言敬必以整齐严肃正衣冠尊瞻视为先又言未有箕踞而心不慢者如此乃是至论先圣言克己复礼寻常讲说于礼字每不快意必训理而后已今乃知其精微缜密非常情所及尔近畧整顿孟子说见得此老真把得定常放到极险处方一斡转便见天理人欲直是判然非有命世之才见道分明不能如此然此便是英气害事便是才高无可依据学者亦不可不知也

　　答林择之

　　前日中和之说看得如何数日来玩味此意日用间极觉得力乃知目前所以若有若亡不能纯熟气象浮浅易得动摇其病皆在此近看南轩文字大抵都无前面一截功夫也大抵心体通有无该动静故功夫亦通有无该动静方无透漏若必待其发而后察察而后存则所不至多矣惟涵养于未发之前则其发也自然中节者多不中节者少体察之际亦甚明审易为着力与异时无本可据之说大不同矣

　　答胡伯逢

　　男女居室人事之至近而道行乎其间此君子之道所以费而隐也然幽闇之中衽席之上人或亵而慢之则天命有所不行矣此君子之道所以造端乎夫妇之微密而语其极则察乎天地之高深也然非知几慎独之君子其孰能体之易首于乾坤而中于咸恒礼谨大昏而诗以二南为正始之道其以此与知言亦曰道存乎饮食男女之事而溺于流者不知其精又曰接而知有礼焉交而知有道焉惟敬者能守而不失耳亦此意也

　　答黄直卿

　　先天乃伏羲本图非康节所自作虽无言语而所该甚广易中一字一义无不自其中流出者太极乃濓溪自作发明易中大槩纲领意思而已规模不同而太极终在先天范围之内又不若彼之自然不待思虑安排也

　　答吕子约

　　示喻缕缕备见笃学力行之意然未免较计务获之病横此意方寸间日夕扰扰非所以进于日新也所读书亦太多如人大病在床而众医杂进百药交下决无见效之理不若尽力一书令其反复通透而复易一书之为愈葢不惟专力易见功夫且是心定不杂于涵养功夫亦有助也又谓不欲但为闻见之知固善然闻见之知要得正当亦非易事诚未可轻厌而躐等也

　　答王子合

　　致生之者如事死如事生事亡如事存是也致死之者如絶地天通废撤淫祀之类是也若于所当祭者疑其有又疑其无则诚意不至矣是不得不致生之也于所不当祭者疑其无又疑其有则不能无恐惧畏怯矣是不得不致死之也人以为神是致生之以为不神是致死之然亦当见道理实处不是私意造作不然者即是观法界性一切心造之说矣

　　答吴伯丰

　　所论看大学曲折则未然如看大学当且专看若不知有他书者逐字逐句一一推穷逐章反复观其血脉全篇反复观其次第终而复始莫论遍数通贯浃洽颠倒熟烂然后别观他书今方观大学一句便说向中庸上支离蔓衍彼此迷暗互相连累况所比校初无补于用力之意徒然枉费心力闲立议论语言转多而于自家分上转无交涉不可不察也元来道学不明不是上面欠阙功夫乃是下面原无根脚若信得及脚踏实地如此做去良心自然不放践履自然纯熟不但读书一事而已

　　答刘公度

　　讲学不厌其详凡天下事物之理方册圣贤之言皆当反复究竟至于持守其事无多若觉未安惟有黙自加功着力向前尔今闻废书不讲而反以持守之事为诵说之资是乃两失其宜至谓彼中朋友只有季章一人可望此未论许与之当否而言之发亦太轻矣向见伯恭说孔子顺答魏王问天下之髙士而曰世无其人此言非是孔氏家法此语有味试思之如何

　　答项平甫

　　所论义袭犹未离乎旧见告子之病葢不知心之慊处即是义之所安其不慊者乃是不合于义故直以义为外而不求今人因孟子之言固有见得此意而识义之在内者然又不知心之慊与不慊亦有不待讲学省察而后能得其精微者故于学聚问辨之所得皆指为外而以为非义之所在遂一切弃置而不为此与告子之言虽若小异然其实五十百步之间耳以此相笑是同浴而讥裸裎也

　　孟子之意须从上文看其为气也配义与道无是馁也是集义所生者非义袭而取之也上三句说气下三句是字与非字为对袭字与生字为对葢曰此气乃集义而自生于中非行义而袭取之于外云尔非谓义不是外袭也今人读书不精细将圣贤言语错看又复将此草本立一切法横说竖说狂嘑众生恐其罪不止如范宁之议王弼而已

　　答王季和

　　学者之志固不可不以逺大自期然观孔门之教则其所从言之者至为卑近不过孝弟忠信持守诵习之间而于学问之全体初不察察言之也若其髙第弟子多亦仅得其一体夫以夫子之圣诸子之贤其于道之全体岂不能一言尽之以相授纳而顾为是拘拘者以狭道之传画人之志何哉葢所谓道之全体虽髙且大而其实未尝不贯乎日用细微切近之间茍悦其髙而忽于近慕于大而畧于细则无渐次经由之实而徒有悬想跂望之劳亦终不能以自达矣故圣人之教循循有序不过使人反而求之至近至小之中博之以文以开其讲学之端约之以礼以严其践履之实使之得寸则守其寸得尺则守其尺如是久之日滋月益然后道之全体乃有所乡望而渐可识有所循习而渐可能自是而往俛焉孳孳毙而后已而其所造之浅深所说之广狭亦非可以必诣而预期也故夫子尝谓先难后获为仁又以先事后得为崇徳葢于此小差则心失其正虽有钻坚仰髙之志而反为计功谋利之私矣仁何自而得徳何自而崇哉

　　答陈抑之

　　年歳以来私家多故不获以声问先自通于隶人兹承枉书感媿无量顾陈义髙逺虽古之贤人君子惧不足以堪足下之意而熹之愚何敢当之然曩亦尝有闻于先生长者矣勤劳半世汩没于章句训诂之间黾勉于规矩绳约之内卒无髙奇深渺之见可以惊世而骇俗者独幸年来于圣贤遗训粗若见其坦易明白之不妄而必可行者私窃以为傥得当世明达秀颖之士相与讲之抑彼之过强此之不及吾道庶其明且行乎三复来书果若有意于此幸甚幸甚窜伏穷山未知见日继此书疏之往来犹足以见区区也

　　答陈正已

　　示喻为学大致及别纸数条皆已深悉但区区有不能无疑者葢上为灵明之空见所持而不得从事于学问思辨之实下为俊杰之豪气所动而不暇用力于格致诚正之间是以所论常有厌平实而趋髙妙轻道义而喜功名之心絶不类圣门学者气象不知向来伯恭亦尝以是相规否也熹自十四五时即尝有志于此中间非不用力而所见终未端的所幸内无空寂之诱外无功利之贪全此纯愚以至今日反复旧闻而有得焉乃形也上下千有余年之间言者非一人记者非一笔而其说之同如合符契非能牵聨配合而强使之齐也此义理之原不可不察

　　答林徳久

　　易象说似未条畅熹所论别纸録去然其大意不过欲姑存而未论耳后书所疑不知后来看得晓然未耶熹尝爱韩子说所以为性者五而今之言性者皆杂佛老而言之所以不能不异在诸子中最为近理葢如吾儒之言则性之本体即仁义礼智之实如老佛之言则先有虚空之性而后有此四者不然亦谓性为虚空之物而可以包乎四者尔不知性之为体不离四者而四者又非有形象方所但于浑然一理之中似有界限而实亦非有遮阑间隔也然此处极难言故孟子只于发处言之

　　答欧阳希逊

　　程子曰四徳之元犹五常之仁偏言则一事专言则包四者恻隐之类偏言之也克己之类专言之也然即此一事便包四者葢亦非二物也论语集注云仁者心之徳爱之理也此言有味可更思之不可谓孟子之言不如孔子之周徧孟子亦有专言之者仁人心是也孔子亦有偏言之者爱人是也又谓孟子以世人好杀而言恻隐尤非也孔子虽不以义对仁然每以智对仁更宜思之

　　答黎季忱

　　示及两卷各已批注封还幸细考之语孟更须寛心游意看令通彻易则恐未易读如此穿凿枉费心力也葢易本卜筮之书故先王设官掌于太卜而不列于学校学校所教诗书礼乐而已至孔子乃于其中推出所以设卦观象系辞之意而因以识夫吉凶进退存亡之道葢圣人当时已晓占筮之法及其词意所在故就其间推出义理若在今日则已不得其法又不晓其词而暗中摸索横起私意窃恐圣贤复生亦未易通晓与其虚费心力于此不若且从事于诗书礼乐之为易知也大学论孟中庸又在四者之先尤须理会透彻

　　与湖南诸公论中和第一书

　　中庸已发未发之义前此认得此心流行之体又因程子凡言心者皆指已发而言遂目心为已发性为未发然观程子之书多所不合因复思之乃知前日之说非惟心性之名命之不当而日用功夫全无本领葢所失者不独文义之间而已按文集遗书诸说似皆以思虑未萌事物未至之时为喜怒哀乐之未发当此之时即是此心寂然之体而天命之性具焉以其不偏不倚故谓之中及其感通天下之故则喜怒哀乐发焉而心之用可见以其无不中节故谓之和此人心之正情性之徳然也然而未发之前不可寻觅已觉之后不容安排但平日庄敬涵养之功至而无人欲之私乱之则其未发也镜明水止而其发也必中节矣此是日用本领功夫至于随事省察即物推明亦必以是为本而于已发之际观之则其具于未发之前者固可黙识向来讲论思索直以心为已发而日用之间亦止以察识端倪为下手处以故阙平日涵养一段功夫使人胷中扰扰无深潜纯一之味发之言语事为亦常急逼浮露无雍容沈厚之风葢所见一差其害如此程子所谓凡言心者皆指已发而言此葢指赤子之心而谓凡言心者则其为说之误故自以为未当而复正之固不可执其已改之言而尽疑诸说也不审诸君子以为何如

　　元亨利贞说

　　元亨利贞性也生长收藏情也以元生以亨长以利收以贞藏者心也仁义礼智性也恻隐羞恶辞让是非情也以仁爱以义恶以礼让以智知者心也性者心之理也情者心之用也心者性情之主也程子曰其体则谓之易其理则谓之道其用则谓之神又曰言天之自然者谓之天道言天之付与万物者谓之天命又曰天地以生物为心皆谓此也

　　程子养观说

　　程子曰存养于未发之前则可又曰善观者却于已发之际观之何也曰此持敬之功贯通乎动静之间者也就程子此章论之方其未发必有事焉是乃所谓静中之知觉复之所以见天地之心也及其已发随事观省是乃所谓动上求静艮之所以止其所也然则静中之动非敬其孰能形之动中之静非敬其孰能察之故又曰学者莫若先理会敬则自知此矣然则学者岂可舍是而他求哉

　　太极说

　　动静无端阴阳无始天道也始于阳成于阴本于静流于动者人道也然阳复本于阴静复根于动其动静亦无端其阴阳亦无始则人葢未始离乎天而天亦未始离乎人也

　　元亨诚之通动也利贞诚之复静也元者动之端也本乎静贞者静之质也着乎动一动一静循环无穷而贞也者万物之所以成终而成始者也故曰虽不能不动而立人极者必主乎静惟立乎静则其着乎动也无不中节而不失其本然之静矣

　　静者性之所以立也动者命之所以行也然其实则静亦动之息耳故一动一静皆命之行而行乎动静者乃性之真也故曰天命之谓性

　　情之未发者性也是乃所谓中也天下之大本也性之已发者情也其皆中节则所谓和也天下之达道也皆天理之自然也妙性情之徳者心也所以致中和而立大本行达道者也天理之主宰也

　　知明道先生所谓天理二字却是自家体贴出来者真不妄也

　　答郑子上

　　易之为书本为卜筮而作然其义理广大精微不可以一法论葢有此理则有此象有此象则有此数各随问者意所感通如利涉大川或是渡江或是济险不可预为定说但其本指即是渡江而推类旁通则各随其事（论易传）此书从前为人说得太高更不细推文意若详读而深味之其条理脉络晓然可见非是固欲剖析自是合并不聚以此知古人文字关键深密直不草草如庖丁眼中自是不容有全牛也请更详之

　　答黄道夫论中庸

　　天地之间有理有气理也者形而上之道也生物之本也气也者形而下之器也生物之具也是以人物之生必禀此理然后有性必禀此气然后有形其性其形虽不外乎一身然其道器之间分际甚明不可乱也若刘康公所谓天地之中所谓命者理也非气也所谓人受以生所谓动作威仪之则者性也非形也今不审此而以魂魄鬼神解之则是指气为理而索性于形矣岂不误哉所引礼运之言本亦自有分别其曰天地之徳者理也其曰阴阳之交鬼神之会者气也今乃一之亦不审之误也诗曰天生烝民有物有则周子曰无极之真二五之精妙合而凝所谓真者理也所谓精者气也所谓则者性也所谓物者形也静而无不该者性之所以为中也寂然不动者也动而无不中者情之发而得其正也感而遂通者也静而常觉动而常止者心之妙也寂而感感而寂者也

　　定性说

　　定性者存养之功至而得性之本然也性定则动静如一而内外无间矣天地之所以为天地圣人之所以为圣人不以其定乎君子之学亦以求定而已矣故扩然而大公者仁之所以为体也物来而顺应者义之所以为用也仁立义行则性定而天下之动一矣所谓贞也夫岂急于外诱之除而反为是憧憧哉然常人之所以不定者非其性之本然也自私以贼夫仁用智以害夫义是以情有所蔽而憧憧耳不知自反以去其所蔽顾以恶外物累心而反求照于无物之地亦见夫用力愈劳而烛理愈昧益以憧憧而不自知也艮其背则不自私矣行无事则不用智矣内外两忘非忘也一循于理不是内而非外也不是内而非外则大公而顺应尚何事物之为累哉圣人之喜怒大公而顺应天理之极也众人之喜怒自私而用智人欲之盛也忘怒则公观理则顺二者所以为自反而去蔽之方也夫张子之于道固非后学所敢议然意其强探力取之意多涵泳完养之功少故不能无疑于此程子以是发之其旨深哉

　　读吕氏诗纪桑中篇

　　诗体不同固有铺陈其事而意自见者清人之诗是已至于桑间洧外之篇则雅人庄士葢难言之孔子之称思无邪也必曰彼以无邪之思铺陈淫乱之事曷若曰彼以有邪之思作之而我必以无邪之思读之耶若夫雅郑卫之说雅则小雅大雅是已郑则郑风是已卫则邶墉卫风是已是则自卫反鲁以来未之有改桑中小序政散民流而不可止其文与乐记合则是诗之为桑间又不为无据今曰三百篇皆雅而大小雅不独为雅郑风不为郑邶墉卫风不为卫桑中不为桑间篇帙混乱邪正错糅非复孔子之旧矣夫二南正风房中之乐也乡乐也二雅之正朝廷之乐也商周之颂宗庙之乐也是见于序义传记皆有可考至变雅固已无施于事而变风者又特里巷之讴谣其领在乐官以为可以识俗变知土风而贤于四夷之乐尔今曰三百篇者皆祭祀朝聘之用则未知桑中溱洧之诗当以荐何鬼神奉何宾客耶古者天子巡狩陈诗以观民风固不问其美恶悉陈以观也既已陈之固不问其美恶悉存以训也然与雅颂之正篇帙不同施用亦异固不嫌于龎杂也今于雅郑之实察之不详龎杂之名畏之太甚引风刺之美说文浮放之鄙词而置诸先王雅颂之列是反为龎杂之甚而不自知也

　　记程门诸子论学同异

　　熹读程门诸子之书见其所论为学之方有不同者因以程子之言质之而窃记之如左

　　胡氏曰物物致察宛转归已杨氏曰物不可胜穷也反身而诚则举天下之物在我矣　程子曰所谓穷理者非必尽穷天下之物又非止穷一物而众理皆通但要积累多后脱然有贯通处又曰物我一理纔明彼即晓此不必言因见物而反求诸身也然语其大至天地之所以高厚语其小至一物之所以然学者皆当理会

　　胡氏曰只于已发处用功却不枉费心力杨氏曰未发之际以心体之则中之体自见执而勿失无人欲之私焉发必中节矣　程子曰思于未发之前求中即是已发但言存养于未发之时则可惟涵养久则喜怒哀乐之发自中节矣学者莫若先理会敬能敬则自知此矣

　　谢氏曰明道先生先使学者有所知识却从敬入又曰既有知识穷得物理却从敬上涵养出来自然是别正容谨节外面威仪非礼之本尹氏曰先生教人只是专令用敬以直内习之既久自然有所得也　程子曰入道莫如敬未有能致知而不在敬者又曰动容貌整思虑则自然生敬存此久之则自然天理明又曰涵养须用敬进学则在致知又曰敬只是涵养一事必有事焉须当集义只知用敬不知集义却是都无事也

　　右诸说之不同者以程子之言质之唯尹氏之言为近所少者致知集义之功耳不知其言之序有未及耶抑其意果尽于此也然大本既立则亦不患于无地以崇其徳矣故愚于此窃愿尽心焉因书其后以自诏云记

　　论性答稿后

　　此篇出于论定之初徒以一时之见骤正累年之失向背出入之际犹有未服习者又持孤论以当众贤心不自安故自今读之尚多遗恨如广仲之言既以静为天性之妙又论性不可以真妄动静言是知言所谓叹美之善而不与恶对者云尔应之宜曰善恶真妄动静皆以对待而得名者也不与恶对不名为善不与动对不名为静既非妄又非真则亦无物之可指矣今不知性之善而未始有恶也真而未始有妄也主乎静而涵乎动也顾曰凡有对者皆不可以言性而别有无对之善与静焉然后可以形容天性之妙不亦异乎当时酬对既不出此他所自言亦多旷阙如论性无不该不可专以静言此固是也然其说当云性之分虽属乎静而其藴则该动静而不偏故乐记以静言性则可广仲以静形容天性之妙则不可如此则语意圆矣如论程子真静之说以真为本体静为未感此亦是也然当云下文所谓未发即静之谓也所谓五性即真之谓也然则仁义礼智信乃所谓未发之藴而性之真也与如此则文义备矣

　　论语课会说

　　古之学者潜心乎六艺之文退而考诸日用有疑则问问之弗得弗措也古所谓传道授业解惑者如此而已后世设师弟子员学校以羣之师之所讲不待弟子之问而弟子之听于师亦非其心之所疑也泛然相与以具一时之文学问之道岂止此哉秦汉迄今千有余年所谓师弟子不过如此此圣人之绪言余旨所以不白于后世后世之风流习尚所以不及于古人也与学者将求古人之所至不可以不务古人之所为今将以论语之书与诸君相从学而惟今之所谓讲者不足事也是以不敢以区区薄陋所闻告诸君其因先儒之说以逆圣人之志孜孜焉蚤夜精思考诸日用必将有以得之而以幸教熹也其有不合熹得为诸君言之诸君其无势利之急而尽心于此一有得焉守之以善其身不为有余推之一乡一国而至天下不为不足熹不肖不敢以是欺诸君也

　　讲礼记序说

　　学者博学乎先王六艺之文诵焉以识其辞讲焉以通其意而无以约之非学也故曰博学而详说之将以反说约也何谓约礼是也礼者履也谓昔之详说者至是可践履也故夫子曰博学于文约之以礼颜氏之称夫子亦曰博我以文约我以礼礼之义不其大哉然古礼非必有经葢先王之世上自朝廷达于闾巷其仪品有章动作有节故曰礼仪三百威仪三千待其人而后行则岂必简册而传哉其后礼废儒者惜之乃始论著以传于世今礼记四十九篇则其遗说已学而求所以约不可以莫之习也今柯君直学将为诸君诵其说而讲明之诸君其听之毋忽易曰知崇礼卑礼以极卑为事故自饮食居处洒扫欬唾之间皆有仪节闻之若可厌行之若琐碎而不纲然惟愈卑故愈约与所谓极崇之智殆未可以差殊观也夫如是故成性存存而道义出矣此造约之极功也诸君其听之毋忽

　　谕诸生

　　古之学者八歳而入小学学六甲五方书计之事十五而入大学学先圣之礼乐焉非独教之固有以养之也葢理义以养其心声音以养其耳采色以养其目舞蹈降登疾徐俯仰以养其血脉左右起居盘盂几杖有铭有戒养之之具可谓备至尔矣夫是故学者有成材而庠序有实用自学絶而道丧至今千有余年学校之官有教养之名而无教之养之之实学者挟策相嬉其间有杰然者乃知以干禄蹈利为事至语圣贤之绪旨究学问之本原罔乎莫知所以用其心者其规为动息无以异于凡民而有甚者焉呜呼此教者过也而岂学者之罪哉然君子以为亦有罪焉尔夫今所异于古特声音采色之盛舞蹈降登疾徐俯仰之容左右起居盘盂几杖之戒至推其本则理义之养心者固在也诸君日相与诵而传之顾不察耳此之不为而彼之久为又岂非学者之罪哉

　　补试榜谕

　　君子之学以诚其身非直为观听之美而已古之君子行之其身推之教其子弟莫不由此此其风俗所以醇厚而徳业所以崇高与近世之俗不然自父母所以教使之假手程文以欺罔有司而已新学小生自为儿童时习见其父兄之诲如此因恬不知愧而安受无实之名内以傲其父兄外以骄其闾里终身不知自力以至卒就小人之归未必不由此也故今劝谕县之父兄有爱其子弟之心者其为求明师贤友使之究义理之指归而习为孝弟驯谨之行禄爵之不至名誉之不闻非所忧也何必使之汲汲俯心下首因人成事幸一朝之得贻终己之羞乎今兹试补县学弟子员属熹典领故兹劝谕

　　论语训蒙

　　口义序书所以作取便于童子之习而已故名之曰训蒙口义呜呼小子来前予幼承父师之训从事于此二十余年材资不敏未能有得今乃妄意采掇先儒有所取舍度徳量力夫岂所宜然施之汝曹取其易晓本非述作以是庶几无罪夫其训释之详且明也日讲焉则无不通矣义理之精且约也日诵焉则无不识矣通者已知而时习识者未解而勿忘予之始学亦若斯而已矣呜呼小子其懋敬之哉汲汲焉毋欲速也循循然毋敢惰也毋牵于俗学而以为迂且淡也毋惑于异端而以为近且卑也穷理尽性修身齐家葢取诸此亦终吾身而已矣呜呼小子其懋敬之哉

　　孟子集义序

　　二程先生出然后斯道之传有继其于孔孟之心葢异世同符也其所以发明二书之说言虽近而索之无穷指虽逺而操之有要读者非徒可得其言而又可得其意非徒可得其意而又可并其所以进于是者得之可谓至矣间尝搜辑条疏以附本章之次既又取横渠张公范氏二吕氏谢氏游氏杨氏侯氏尹氏凡九家之说附之名曰论孟精义以备观省抑尝论之论语之言无所不包而所以示人者莫非操存涵养之要七篇之指无所不究而所以示人者类多体验充扩之端夫圣贤之分不同然而体用一源也显微无间也非夫先生之学之至其孰能知之张公之于先生论其所至其犹伯夷伊尹之于孔子而一时及门之士又未知孰为孔氏之颜曾也今録其言亦曰大者既同则浅深疏密毫厘之间正学者所宜尽心焉至于近歳以来学于先生之门人者又或出其书则意者源逺末分醇醨异味而不敢载矣

　　江州重建濓溪先生书堂记

　　道之在天下者未尝亡惟其托于人者或絶或续故其行于世者有明有晦是皆天命之所为非人智力之所能及也夫天高地下而二气五行纷纶错糅升降往来于其间其造化发育品物散殊莫不各有固然之理而最其大者则仁义礼智之性君臣父子昆弟夫妇朋友之伦是已是其周流充塞无所亏闲夫岂以古今治乱为存亡者哉然气之运也则有醇醨判合之不齐人之禀也则有清浊昏明之或异是以道之所以托于人而行于世者惟天所畀乃得与焉河图出而八卦画洛书呈而九畴叙而孔子于斯文之兴丧亦未尝不推之于天圣人于此其不我欺也审矣若濓溪先生者其天之所畀而得乎斯道之传者与不然何其絶之久而续之易晦之甚而明之亟也葢自周衰孟轲氏没而此道之传不属更秦及汉歴晋隋唐以至于我有宋圣祖受命五星集奎实开文明之运然后气之漓者醇判者合清明之禀得以全付乎人而先生出焉不由师传黙契道体建图属书根极领要当时见而知之有程氏者遂扩大而推明之使夫天理之微人伦之着事物之众鬼神之幽莫不洞然毕贯于一而周公孔子孟氏之传焕然复明于当世有志之士得以探讨服行而不失其正如出于三代之前者呜呼盛哉非天所畀其孰能与于此 

　
闽中理学渊源考卷十七

　

　　

　　广平府知府李清馥 撰

　　朱子福州门人并交友

　　按三山宋初诸贤踵起于时海濵四先生为之倡而刘氏执中陈氏祥道亦皆以经学名家嗣是洛学兴王氏信伯亲承指授林氏少颖亦师溯同源至紫阳文公丕振道南统绪共推及门髙弟者勉斋黄氏一人而已至若陈北溪潘瓜山林正卿林子武诸公皆粹然正学渊源由是师法递习家传戸诵步仰宗风灿日月而沛江河矣

　　文清郑景绍先生昭先

　　郑昭先字景绍闽县人淳熙十四年进士初授浦城主簿自以未尝学问乃游朱子之门居官有惠政秩满之京谒丞相葛邲邲曰君浦城郑主簿耶击贼不受赏吾闻君名久矣擢知归安邑民爱之累官谏议大夫知枢密院事兼叅知政事进右丞相辞不拜卒之夕有大星坠于故室谥曰文清昭先立朝累有奏疏言皆切直在政府沈厚镇静以爱护人才振拔淹滞为己任景献太子薨议建储昭先请以仁宗为法上意乃决会旱灾求言同列有欲罪上书过直者昭先曰以直言求人乃以言直而罪之耶所著有日湖遗稾五十卷真西山序其文曰公天资寛洪而养以静厚平居怡然自适未尝见忿厉之容于书无所不读而又喜闻义理之说故其文章不事刻画而敷腴丰衍似其为人开禧初某将试词学科见遗以诗所期甚逺盖其辱知也旧矣（通志　道南源委　真文忠公集）

　　修撰陈北山先生孔硕（兄孔夙）

　　陈孔硕字肤仲侯官人祖禧父衡皆为朱子所推重孔硕刻志力学好古道以圣贤自期尝从张南轩吕东莱游东莱死心丧三年后复偕其兄孔夙从学朱子于武夷甚见器重盖孔硕能于心性上致力故朱子尝贻书云婺州朋友専事闻见而于自己身心全无功夫彼陆学固有似禅处每劝学者兼取其善云又朱子荅孔硕书云所谓涵养也只要应事接物处之不失此心各得其理而已亦即学规之意盖勖之也登淳熙二年进士歴处州教授以所闻于三先生者诱进后学多所成就知邵武瑞金二县除吏部驾阁累迁将作监丞礼部郎中知惠州提举淮东常平所至有古良吏风嘉定间金人来袭遣子韡募死士合监军击破之移曹广西后丐祠主千秋鸿禧观累召不起进秘阁修撰年几八十以眉寿终以子韡贵赠太子太师孔硕素性严毅沈静有守利禄不动其心出入中外垂二十年不肯少变所守在朝数忤史弥逺而与杨澹轩叶水心友善着有中庸大学解北山集三十卷行于世学者称北山先生西山真氏跋其帖称其辞章翰墨为近世第一兄孔夙庆元五年进士

　　（按吕东莱先生在淳熙八年没时朱子年五十二矣北山从学于吕方从朱门疑在八年后是为中岁后及门者又朱子与陈肤仲第三书论科举之学谓近年飜弄得鬼怪百出都无诚实正当意思一味穿穴旁支曲径以为新奇最是永嘉浮伪纎巧不美尤甚而后生辈多宗师之此是今日莫大之弊今欲革之莫若取三十年前浑厚纯正明白俊伟之文诵以为法此亦正人心作士气之一事也又云大学近修得益精密平实易启蒙太极西铭通书解义学记诸书各一本云云考之年谱淳熙十五年始出太极通书西铭解义以授学者则此书论科举之弊年正五十九已是暮年而彼时运会士风亦递变矣道南源委）

　　林择之先生用中（弟允中）

　　林用中字择之号东屏古田人始从林艾轩光朝学后登文公之门与建安蔡季通齐名文公每称为畏友尝与何叔京书曰择之在此讨论其人操履甚谨思索愈精大有所益张敬夫帅湖南文公偕用中往访之聚首年余有南岳倡酬集用中早厌科举业不求仕进石■〈敦上山下〉宰尤溪延掌学政仅为一往士民率化而顽傲者亦莫不翕服赵汝愚帅闽日过其门访以政事邑宰洪天锡表其门曰通徳学者称草堂先生着有草堂集

　　林允中字扩之用中弟亦受业朱子之门文公称其外晦内明外朴内敏（三山新志　闽书）

　　（按黄氏海道南统绪辨正林用中为庆元之特科考三山选举志亦同　再按朱子大全集于干道二年撰林用中择之字序似初见先生者时朱子年方三十七三年往长沙即令侍行是时延平先生初没文公方讨论中和之旨集中前后与择之往复并别集数札多阐道微言　再按朱子与林师鲁书云去年林择之不鄙过门以讲学为事怪其温厚警敏知所用心皆如老于学者因扣其师友渊源所自则得三人者焉曰程深父曰林熙之而其一人则芸斋公之子师鲁云又与择之书云某奉养粗安旧学不敢废得扩之朝夕议论相助为多又曰某忧苦如昨至节复不逺痛割不自堪幸朋友不鄙弃责以讲习怱怱度日且复支持耳扩之来此相聚极有益其専志苦学非流辈所及但于展拓处终未甚满人意耳又曰讲学之功比旧却觉稍有寸进以此知初学得些静中工夫亦为助不少尚恨未免泛然应接不得専一于此耳读数札似干道间往复者又与何叔京书云今年有古田林君择之者在此相舆讲学大有所益区区稍知复加激厉此公之力为多也数书皆有奉亲遣日之语疑在干道五年以前之札择之及门与何叔京皆相先后）

　　林鲁山先生师鲁

　　林师鲁别字鲁山古田人朱子门人其父与韦斋公友善朱子跋其遗文云先君子志尚髙洁不妄与人交盖尝避地福之古田得芸斋林公而与之游爱其学识行谊有以过人而惜其且将湮没无闻于世也及仕于朝为之延誉甚力然竟不及试用识者恨之某侍侧久闻大略近得其临终手书数十百言戒其家无用浮屠法然后知其所学之纯所守之固见于死生之际又如此云师鲁品行纯笃讲学得朱子遗规林用中师事之

　　（按芸斋为师鲁先生父别号也其名未详芸谷似为师鲁号尝考朱子别集干道五年祭林芸谷师鲁文云昔先君与芸斋先生游而吾师鲁又不鄙其愚尝不逺数百里遇我于潭溪之上盖将从容讲学以进于斯道云又朱子跋芸斋遗文称师鲁为鲁山又与林熙之书曰惜师鲁美才髙志未克有成朋从零落道学寡助云）

　　林丕显先生謩

　　林謩字丕显连江人始与吕东莱师事林之竒为同舍生而年又长于东莱及东莱讲学授徒謩竟屈首受业东莱曰此闽中瑞物也后叅谒朱子以乏资且老不得时见闻乡人有从朱子学者辄造门扣问无论晚辈郡文学以礼延致之数日而归曰向者违亲而赴金华为道故也今又安能舍亲为人耶凡训诲诸生必举其立志用力者勉焉（道南源委）

　　余占之先生隅

　　余隅字占之古田人朱文公髙弟学问警敏与林用中齐名吕东莱黄勉斋相与往来讲明义理着有克斋文集

　　（按朱子别集答林择之书云二余在此日久占之警敏彝孙淳静皆可喜但亦未敢与说向上去恐别生病云又书中有云尢溪学记及克斋记按年月在干道八年九年撰时文公年方四十三四此书自是九年以后则属淳熙改元之岁矣二人似早及门者）

　　林熙之先生大春

　　林大春字熙之古田人朱子门人尝题十六字云仲尼再思曽子三省予何人也敢不修整号慥斋家世宗尚理学子孙以文行世其家朱子曽赠之诗曰君行往返一千里过我屏山山下村浊酒寒灯静相对论心直欲到忘言仁体难明君所疑欲求直截转支离圣言妙藴无穷意涵泳从容只自知天理生来本不穷要从知觉验流通若知体用元无间始笑前来说异同十年灯火与君同谁道年来西复东不学世情云雨手从教人事马牛风（三山新志　朱子大全集）

　　司法蒋彦礼先生康国

　　蒋康国字彦礼古田人绍兴三十七年进士尝从朱文公讲论文公楚词集解多资之官饶州司法学者称鼎山先生（道南源委）

　　助教郑惟任先生申之

　　郑申之字惟任长乐人干道五年进士国子监助教朱子避伪学禁至长乐申之从之游教授于乡及门甚众立文行忠信四斋以处之朱子扁其所居楼曰聚逺（三山新志）

　　文定郑信之先生性之

　　郑性之字信之侯官人弱冠游朱文公之门嘉定元年进士第一授平江军节度判官召对以圣学教太子为先除秘书正字轮对乞强国势宜専大帅之权久边守之任至万余言累迁知袁州召入言执政出一言侍从之臣间有忠愤不然者则立中伤之使人人箝口此非国势之福时东宫虚位乞早定大计宁宗嘉其请后知赣州改知隆兴府以宝章阁待制提举玉隆万寿宫进文华阁待制提举上清太平宫进敷文阁待制知建宁府端平元年召为吏部侍郎入对言陛下比者大开言路以通塞蔽诸臣心茍爱君谁不欲言言不切直何能感动譬如积水久壅一决其势必盛其声必激故言者多则易于取厌言之激则难于乐受若少有厌倦动于词色则谗谄乗间或不自知所奏凡二千余言擢左谏议大夫言台臣交章互诋愿陛下鉴古今天下安危之变君子小人消长之机公以处之若有闗国体有补治道有益主徳言之过激夫亦何伤拜端明殿学士签书枢密院事累知枢密院事兼叅知政事加观文殿学士致仕宝佑二年卒谥文定性之所至为民去害就利尤务崇化厚俗民有骨肉争讼者辄晓谕谆切不事刑威立朝正直忠厚无所附丽有端平奏议及与陈均同修宋编年备要行于世（闽书　考亭渊源録　通志　三山新志）

　　曽诚叟先生逢震

　　曽逢震字诚叟闽县人幼读书过目成诵慨然有求道志与郑性之俱从朱文公学耻为场屋之文胸中涣然洞见道体经史百家无不窥究隐居道山家事有无不问也尝自编録其诗文名月林丑镜（闽书　三山新志）

　　陈自修先生枅

　　陈枅字自修福州长乐人祖宋霖为同安令与文公为僚友枅因从游有所録问答（道南源委）

　　潘立之先生植

　　潘植字立之福州怀安人父滋为林拙斋门徒素务学至老不倦闻乡闾之善士辄折辈行率其子从之游后闻晦庵讲道武夷遂命植往师事之植遂与其弟柄不逺千里从于武夷植少颖悟读书不数过辄成诵为文语意雄健流辈推先尤嗜史学自载籍以来上下数千年反复耽玩其于兴亡治乱是非得失之故贯穿出入如指诸掌时方交驰于射策决科之习而植与其弟皆以弱冠抠衣有道厉志前修回视故习若将浼已侪辈至有髙谈性理下视程文之诮不顾也家居日以濓洛诸书磨砻浸灌暇则徜徉林壑间以觞咏自娱闺庭之间怡怡如也弟柄见本学派（考亭渊源録）

　　县尉林子武先生夔孙

　　林夔孙字子武古田人从朱文公游文公曰子武是有思量的命作堂长尝与讲论一阴一阳之谓道及继善成性之说又与同邑余隅程若中为心友党禁起学者惧祸更事他师独夔孙与傅定从文公讲论不辍文公易箦之际谓之曰道理只是如此且须做坚苦功夫嘉定中特奏名为县尉有书本义中庸章句并蒙谷集行世丞相江万里尝从学为序之（闽书　道南源委　考亭渊源録）

　　贡士郑成叔先生文遹

　　郑文遹字成叔闽县人嘉泰甲子贡士幼而聪慧少长刻苦为学口诵手抄昏夜寒暑不辍初治春秋心悟经旨操笔成文自谓文词记问未足以为事业及得周程张子之书玩之有得怡然自适闻黄干得文公之传遂受业焉干称文遹襟度夷旷知识闿爽爱而敬之尽告以所闻尝语曰成叔茍非其义虽禄之万锺而不受人以为信后遂与俱登文公之门交游皆当世善士文公晚年编集仪礼经传分畀门人而以丧礼委文遹乃为考经证传旁通子史引比条律纲目凡例纎悉文公见之大喜曰直卿称成叔之贤且好学今果然文公殁干以汲引后学为己任贻书云乡闾朋友渐知义理者多更赖成叔振拔激昂之使师传不废莫大之幸也与同志共立规约大要欲明义利谨操守以厚风俗其事多文遹所定以其素行足以励众也文遹深观黙养玩索益精读书有未解者危坐终日以思至忘寝食及既得之犹沈潜反复必极其趣而后已尝观周子太极图而悟孟子性善之旨本于大易继善成性之说曰荀扬之徒妄生异论岂知性哉所著有易学启蒙或问礼记集解丧礼长编有庸斋集遗书凡五十卷（考亭渊源録　闽书）

　　程宝石先生若中

　　程若中字宝石古田人嘉定十六年特奏名从文公学躬行无伪礼度不遗子孙侍侧冠服肃然着有盘涧集（道南源委）

　　山长林正卿先生学蒙（弟学履）

　　林学蒙字正卿一名羽永福人初从朱子游后卒业于黄勉斋伪学禁起筑室龙门庵下讲明性命之旨陈师复守延平作道南书院聘为堂长朔朢设讲席执经座下者数百人及师复去任学蒙亦浩然引归诸生挽留之不可生平识趣髙明文足以发义理行足以激贪懦凡所讲论易说朱子皆然之着梅坞集弟学履字安卿亦朱子门人（道南源委　闽书）

　　（按朱子语録姓氏林正卿録文公语在绍熙五年甲寅以后所闻时朱子年六十五此为晚岁从游所闻者其弟学履録语在己未所闻朱子年已七十矣至及门年岁早暮未详待考再按真文忠公请三士入尊行堂有云山郑先生梅坞林先生信斋杨先生梅坞疑即正卿先生也信斋已见本学派云山郑公待考）

　　许幼度先生俭

　　许俭字幼度闽清人朱子门人以孝友教家三世不分异丞相郑性之书孝友扁其堂林羽为之记（闽书）

　　黄仁卿先生东

　　黄东字仁卿闽县人按朱子与仁卿书略云所示春秋大旨甚善此经固当以类例相通然亦先须随事观理反复涵泳令胸次开阔义理贯通方有意味若便一向如此排定说杀正使在彼分上断得十分的当却于自己分上都不见得个从容活络受用则亦何益于事邪大抵不论看书与日用功夫皆要放开心胸令其平易广阔方可徐徐旋看道理浸灌培养切忌合下便立己意把捉得太紧了即气象急迫田地陿隘无处着功夫也此非独是读书法亦是仁卿分上变化气质底道理也然看春秋外更诵论孟及看近思録等书以助其趣乃佳若只如此实恐枯燥难见功耳

　　（按黄仁卿先生以下诸贤未详事实今就大全集问答録出亦略得当日求师问学大槩耳余一二未得全録）

　　陈与叔先生梦良

　　陈梦良字与叔长乐人按朱子大全集梦良问云子在川上曰逝者如斯夫不舍昼夜程子曰自汉以来儒者皆不识此义此见圣人之心纯亦不已也纯亦不已乃天徳也有天徳便可语王道其要只在谨独窃意其要在谨独莫是功夫无间断否答曰川流不息天运也纯亦不已圣人之心也谨独所以为不已学者之事也又问云夫仁者己欲立而立人己欲达而达人能近取譬可谓仁之方也已集注以上一截说仁之体下一截说仁之术而程子于此二截乃合而言曰欲令如是观仁可以得仁之体答云程子合而言之上下句似不相应不若分做两截看然惟其仁者之心如此故求仁之术必如此也（朱子大全集）

　　余彝孙先生范

　　余范字彝孙古田人按朱子大全集范问云有忧有惧者志不胜气气反动其心若志立则气定矣故曰内省不疚夫何忧何惧答曰有忧有惧者内有所慊也自省其内而无所病则心广体胖而何忧何惧之有夫子之语固已明白完备今以志立气定为言则是未尝熟复本文而别生枝节也又问曰文中子曰仁义教之本先生以是继道徳此先道徳而后仁义之说也答曰此说得之（朱子大全集）

　　黄升卿先生杲

　　黄杲字升卿闽县人有辛亥问答

　　唐先生

　　唐晔闽县人

　　萧先生长夫

　　萧长夫闽县人

　　林先生充之

　　林充之古田人

　　林先生好古

　　林好古古田人

　　程先生深父

　　程深父古田人

　　林先生仁实

　　林仁实永福人

　　陈彦忠先生士直

　　陈士直字彦忠闽清人

　　（按彦忠先生为朱子门徒仅见姓氏馥家藏先公所遗朱子墨迹一轴书赠人诗一首后云考亭朱某题赠门人彦忠彦孝昆玉同榜登第其诗云秋闱春榜两同年昆玉连登岂偶然青领乍辞芹泮路緑袍新醉鳯池筵东南文运今方盛虞典人才古独先忝我师儒真不负长歌喜极为重编此书为赠彦忠彦孝昆玉二人登第而不系姓考闽中只三山志有陈正直字彦忠又不列选举且彦孝亦不着姓名至他省诸门徒无从寻访今姑附陈氏士直姓氏籍贯下至其诗之真否待共订之其字迹笔画用草笔写就与文公平昔刻本翰墨似若一辙谨识疑于后云○再考朱子大全续集有与叶彦忠一札三段论易传并属校学疑亦门人之列未知孰是待再考）

　　秘监陈元雩先生宋霖（以下交友）

　　陈宋霖字符雩一字符滂长乐人登绍兴五年进士知同安日适朱子为簿日与讲明经义朱子称其能躬行实践后升秘监书问往来不絶孙枅受业朱子之门当时为朱子所友者又有古田程伯荣沈有开傅子渊（三山新志）

　　县丞邓楚材先生林

　　邓林字楚材福清人年十五以诗义魁乡校淳熙五年进士登第调太和簿一时如陈止斋朱晦庵吕东莱戴少望皆与之游凡三上书极陈朝政时议欲授以中都干官或曰邓林若在中都此谤议之府也遂改石城丞有虚斋文集行世（闽书　三山新志）

　　程良弼先生伯荣

　　程伯荣字良弼古田人与同邑苏龟龄沈有开传子渊皆友于朱子（闽书　三山新志）

　　著作郎郑自明先生鉴

　　郑鉴字自明连江人干道间补太学生扣阍言鞠球事淳熙初释褐除太学正入对孝宗谓龚茂良曰郑鉴议论甚切召试馆职对策论大臣权幸干政孝宗复深嘉之除校书郎迁著作郎权郎官屡引对言时政为时相所恶遂乞外出知台州陛辞札七上孝宗为改容及辞东宫太子语之曰前后讲论无如侍讲直切后卒朱文公祭之文有云伟哉自明凛乎有古争臣之风求之近臣则措之邹陈之间而无怍者也（闽书）

　　（按经籍考郑思孝曰先髙祖讳鉴字自明号植斋赘于丞相陈正献之家遂家于莆事孝宗朝忠荩极谏当时晦庵南轩东莱诸贤深敬之三十岁释褐三十八岁即世今所存者惟易经一部） 

　
闽中理学渊源考卷十八

　

　　

　　广平府知府李清馥 撰

　　朱子泉州门人并交友

　　泉自唐欧阳四门先生开闽学之先迨五季俗敝波靡宋兴此邦人文渐着贤哲踵生惟时周程派系多属上游至子朱子临莅同安阐明圣学崇奨名教泉之学士斌斌向风矣厥后陈后之刘叔文杨至之许顺之亲承言论蔡白石陈北溪递衍师说与吕朴乡丘吉甫后先辈出时谓之清源别派志乗载考亭道脉传入温陵所著录者二十余人若傅氏竹隐父子陈氏知柔黄氏维之与公知契尤笃至末造吕丘诸贤或隐身明志或守义不辱呜呼岂特其亮节可风哉亦平昔辨志居业为有本也夫泉之习尚在嘉佑治平之际犹以勲业名位为烜赫迨至朱子启发讲明风气一变重以王梅溪真西山渐摩徳化礼教大明尚论者知朱真诸大儒之泽矣而递续师传羽翼斯义诸君子亦皆持道化之盛也回溯风猷宁能忘崇仰哉

　　柯国材先生翰

　　柯翰字国材同安人孝谨诚悫自守介然及门授经人以百数文公朱子簿同安属治学事引翰自助翰内行峻洁众严惮之久皆化服葺庐以居取扬子所谓三年通一经者以名其堂文公为作一经堂记

　　（按紫阳文公门徒惟同安诸生受业最早有柯国材翰许顺之升陈氏齐仲徐氏元聘诸先生考文公与国材书云戴陈二生趣向文辞皆可观固知其所自矣有友如此足以为仁敢以为足下贺而仆亦将有赖焉又云某自延平逝去学问无分寸之进汩汩度日无朋友之助未知终何所归宿云云又曰李君好学礼贤其志可嘉国材想亦推诚与之讲论有可采处若得同为此来真寡陋之幸又曰石文相聚所谈何事其笃诚好学已不易得而议论明快想讲论之际少所凝滞也又云前此以陈许二友好为髙竒喜立新说往往过于义理之中正故常因书箴之盖因其病而药之非以为凡讲学者皆当画于浅近而遂止也又云凡此皆石文书中未及尽布者或因讲论之次间为及之并以呈齐仲顺之不知如此卑说还可髙意否二公更不及别书也徐文惠书云有疑难数板却未见之岂封书时遗之邪观书中诸人陈许二友似指齐仲顺之徐文未知是元聘否李君并戴陈二生未详石丈疑是同安丞石整子重朱子与往复书甚多系会稽人又按淳熙四年二月文公祭国材文曰余少之时承吏君里实始识君敬慕兴起致君序室以表后生讲诵洋洋徳义振声又曰惟君之徳刚毅近仁望之可畏即之可亲云云道南源委郡志邑志朱子大全集）

　　许顺之先生升

　　许升字顺之别号存斋同安人生长华宗视纷华势利无足动心独有志圣贤之道朱子簿同安公年十三即从讲学淬励五年秩满复从北归覃思研精学力大究朱子称其学専用心于内尝书存斋二大字授之使扁书院复为之记临别宿云际寺朱子送以诗曰薄暮投花县联车入翠微长林生缺月永夜照寒扉清话欣无斁离怀怅有违勉焉强毅力千里要同归又云门前三径长蒿莱愧子殷勤千里来校罢遗书却归去此心原自不曽灰至家朱子两与书微示养气修齐之意在衰绖之年动闲礼度拟古自裁朱子嘉之令校程氏语録公曲折订正论量朱子答书甚悉居家偕同志陈齐仲肄业净隐寺又与石子重徐元聘柯国材陈汝器王近思等友善后遍交四方之士若范伯崇廖徳明林择之许敬之等或相过从或往来书问论道肄业朱子称其恬淡静退无物欲之累所著有孟子说礼记文解易解等书并湮灭无传

　　（按文公与王近思札云汝器诸友相聚日所讲者何事即传中陈汝器否又朱子大全集门人姓氏録有林汝器同安人未知孰是旧志　新志稾　阙书）

　　陈先生齐仲

　　陈齐仲同安人从文公游文公勉其务实

　　徐先生元聘

　　徐元聘同安人号芸斋名未详文公曽为作芸斋记附文公与顺之书曰国材元聘为况何如昨寄得疑难来又是一般说话大抵斋仲顺之失之太幽深（顺之尤甚）而三公失之太执着（执著者有时而通幽深者荡而不返矣）中间一条平坦官路却无人行着只管上山下水是甚意思因书可録此意及二序送之为致不及书之意范伯崇学大进刘徳明者亦稍识理趣皆可喜耳伯崇去年春间得书问论语数段其说甚髙妙因以呈李先生李先生以为不然令其悫实做功夫后来便别此亦是一格也然其当时髙妙之说亦只是依诸先生说而推言之过当处耳非如顺之所示硬将文义抝横说却也切宜速改至祝至祝

　　（按文公与许顺之书言国材元聘为况何如书中又言李先生则诸人皆在孝宗隆兴以前及门者故列在前云）

　　县丞陈后之先生易

　　陈易字后之永春人从朱子游朱子尝称后之及安卿为学颇得蹊径次第又与杨至书云彼中朋友后之讲论可师或问延平验中于未发之前是何气象易曰持守良久亦自可见蔡和恒请质焉淳熙四年以明经登乡荐庆元二年进士仕终福州怀安丞居丧叅酌古礼不用浮屠乡闾化之着有语孟解（新郡志藳）

　　刘叔光先生镜

　　刘镜字叔光惠安人厌科举之习淳熙间从朱子学主于涵养体察称髙弟

　　附

　　刘叔文先生

　　刘叔文名未详朱子与杨至之书云彼中朋友后之讲论可师叔文持守可法诸友若能频与切磋必有益也又与李亢宗书云陈后之持守见识皆不易得刘叔文守得亦好但未知后来所见如何耳

　　（按二公为师门称许如此其为髙弟无疑再按朱子称彼中朋友后之讲论可师叔文持守可法后之陈易字则叔文亦刘之字也所云彼中朋友似均属泉人　再按刘镜字叔光惠安人其学主涵养体察称髙弟朱子集中泉郡诸门徒多挂及其姓氏即往复书中亦多及之独遗刘叔光镜或疑叔光叔文字画相近或传写差讹或别有其人谨将叔文録附叔光传后待考焉）

　　备考

　　朱子答刘叔文书曰所谓理与气决是二物但在物上看则二物浑沦不可分开各在一处然不害二物之各为一物也若在理上看则虽未有物而已有物之理然亦但有其理而已未尝实有是物也大凡看此等处须认得分明又兼始终方是不错只看太极图熹所解第一段便见意思矣若未会得且虚心平看未要硬便主张久之自有见处不费许多闲说话也如此虚心理会不得时却守取旧来所见未为晚耳如或未然且放下此一说别看他处道理尚多或恐别因一事透着此理亦不可知不必守此胶漆之盆枉费心力也

　　又曰细详来喻依旧辨别性气两字不出须知未有此气已有此性气有不存性却常在虽其方在气中然气自气性自性亦自不相夹杂至论其徧体于物无处不在则又不论气之精粗而莫不有是理焉不当以气之精者为性性之粗者为气也来说虽多只以此意思之便见得失如云精而又精不可名状所以不得已而强名之曰太极又曰气愈精而理存焉皆是指气为性之误又引通书解云云亦是不察阴阳二字是形而下者便指为诚不知此是诚之流行归宿处不可便指为诚也又引无极之真以为真固是理然必有其气是以可与二五妙合而凝此尤无理矣夫真者理也精者气也理与气合故能成形岂有理自有气又与气合之理乎其间琐细不暇一一辨论但更看太极图解第一段初两三行便见理之与气各有去着不待如此纷纭矣

　　杨至之先生至

　　杨至字至之晋江人游文公之门蔡元定奇之妻以女焉着天道至徳天道至教二图以发明为士希圣尽人合天大旨记所闻于朱子者为语録二卷

　　（按文公答杨至之书略曰向尝面说至之有肤浅之病不知曽究其所以然而加浚治之功否后之归永春后曽复来否子顺子能为学复何如彼中朋友后之讲论可师叔文持守可法诸友若能频与切磋必有益也漳州朱飞卿近到此病作未得细讲陈淳者书来甚进异日未可量也读此书知泉漳彼时学徒次第寻学派者即此可想见大略此书在知漳州以后之札中言后之即陈易叔文详见叔文补传）

　　杨子顺先生履正

　　杨履正字子顺晋江人朱子门人朱子称其为学细宻有生徒数百人

　　（按文公答子顺书云学虽以躬行力践为极然未有不由讲学穷理而后至又曰来书所论为学大意似已得之但贤者本自会说说得相似却不为难只恐体之未实即此所说皆是空言不济事耳又曰至之粗疎不如子顺细宻云）

　　王近思先生力行

　　王力行字近思同安人与陈易杨至杨履正刘镜淳熙间皆游朱文公之门公谓其明敏有余而少持重因勉以为己功夫自是苦学善问深得旨趣所著有朱氏传授支派图文公语録一卷大全集载其问答甚多

　　（按朱子语録姓氏载王近思録文公语在绍兴二年辛亥所闻时文公年六十二在知漳州后也其受业文公年岁传中载在淳熙间再按文公与许顺之书云徐柯二文及汝器近思诸友相聚说何等话云云徐似指徐元聘柯似指柯国材考文公淳熙四年有祭柯国材文则此公当在淳熙四年以前及门无疑也）

　　李子能先生亢宗

　　李亢宗字子能泉州南安人刻志问学服习俭素俨然一儒生无贵介气习文公称之

　　（按文公答李子能书略曰累承喻及为学之意甚善但如此用力头绪太多令人纷扰无进步处故程先生说涵养须是敬进学则在致知）

　　张子文先生巽

　　张巽字子文一字深道五代漳州刺史清溪之裔父寓奉议郎知临江军尝与张南轩共学淳熙中南轩讲学长沙城南书院寓遣子巽从之游及归赠以二诗指示为学根本且致属望之意其诗曰秋风木叶落送客丽樵东岂怀儿女恋爱此趣味同至理无辙迹妙在日用中闻言有不信渠自马牛风吾子实所畏立志髙冥鸿卓然游圣门不受异说讧切磋岂不乐愧非斵鼻工于皇太极藴精微浩无穷愿言终玩绎黙参元化工又曰人言底柱险袖手不敢迩孰知人心危毫厘千万里由来事物繁酬酢无披靡虽云应不难要且辨真伪良知本易直天机验所起涵濡自日新日新乃无蔽圣学非空言要领故在此吾子端发源所进渺涯涘我虽念不敏讵敢忘所止后会傥有时深功同举似南轩之教使人先察天理人欲之分而培养扩充以复其性其于圣贤微言多以所自得义理为之解说明透洒落人人易晓巽既受师传以归杜门玩养寡交于人人亦鲜知之者是时晦庵之学盛行于泉谓之清源别派其学者如杨至至之陈易后之辈持守讲论多可观惠安有刘镜叔光者称为髙弟巽间从之游因得所闻于晦庵者未能释然曰恐晦庵之教不止此也乃走武夷谒晦庵晦庵以所尝与南轩讲论中和之旨告之曰此某与南轩晚年画一功夫也临别又请教晦庵曰南轩记岳麓某记石鼓合而观之知所用力矣巽退而喜曰吾固谓其不止是也既归日从事于涵养体察久益明静人或劝其著述对曰尊其所闻则髙明矣行其所知则光大矣吾于所闻所知尚未能加意安敢妄作有草堂在锦溪之上学者称为锦溪先生（惠安邑志）

　　（按文公撰衡州石鼔书院记在淳熙十四年丁未夏四月时文公年五十八子文在作记后从学自属晚年矣）

　　郎中髙颖叔先生禾

　　髙禾字颖叔泉州晋江人淳熙八年进士歴福清仙游令知惠州除将作监丞大理寺正兵部郎中奉祠卒陈宓作墓志其略曰公端方而重和易以庄色夷气清可畏而爱始微有知则知学问日开日益卓然早茂叔伉倅临漳朱文公时绾郡符公执子侄门弟子礼卑以恭文公深器之义利之间辨析杳微非所当得一介不取待人接物宛若处子或意外干以私正色拒絶虽贲育不能抗歴州县持使节闽广之人至今颂之

　　林先生峦

　　林峦晋江人文公门人能推所闻以讲学闾里

　　（按先生曽以所为文三篇以质文公公答书略曰学之道非汲汲乎辞必其心有以自得之则其见乎辞者非得已也今足下类多采摭先儒数家之说以就之所以自得者何如哉足下改之甚善又答书论中庸喜怒哀乐未发数章末云读书且虚心看此一处文义令语意分明趣味浃洽乃佳切不可妄引他处言语来相杂非惟不相似且是乱了此中正意血脉也）

　　黄先生谦

　　黄谦南安人父命之入郡学习举业谦弃去从学于文公公曰既是父命习举业何不习郡学举业与理学不相妨如拂父之命则父子相夷矣何以学为

　　徐先生应中（王宾）

　　徐应中同安人王宾晋江人俱进士按朱子为同安簿请徐王二先生充学宾申县札曰县学教集生徒渐成次第但职事员数既多又皆颇有分职以此不得専意教导窃见本县进士徐应中留意讲学议论纯正进士王宾天资朴茂操理坚悫求之流辈未见其比乞从县司行下本学具礼敦请赴学特给厨馔待以宾客之礼不惟使生徒覩其言行得以矜式庶几士民向风有所兴劝云

　　（按朱子申请本县徐应中王宾以充学宾俱称进士考闽书诸志登科年分无可考疑是遗録今当以朱子申请为据入之学派中盖平昔必经熏炙无疑也）

　　许子春先生景阳

　　许景阳字子春同安人从文公游文公称其说话意趣尽好恨不得欵曲议论（闽书）

　　（按朱子大全文集卷七诗编内有山北纪行诗诗末自注同行诸人云庐陵许子春景阳温陵吴兼善仲达又考大全别集朱子题折桂院行记在淳熙八年辛丑内有温陵许景阳则景阳又属温陵人俱不可晓又考黄勉斋先生集与余瞻之书云庐陵书信递去良久旦夕虽有回讯当得寻便纳往景阳书向说比亦收书看周礼甚有味亦作书挽其归恐遂为庐陵人未可知也按此或是温陵迁寓庐陵耳再按罗氏大经鹤林玉露载朱文公帖称景阳姓许字子春季章姓刘名黼皆庐陵醇儒从文公学罗亦庐陵人云）

　　县令黄景傅先生巗孙

　　黄巗孙字景传惠安人宝佑四年进士授仙溪尉兴学校修邑志治梁桥水利一以义理之学为政作思贤堂以祀前尉段全凌景阳二公并作堂记咸淳间令尤溪重新南溪书院建四斋及讲堂以栖学者复作夫子燕居堂録朱子所作太极通书西铭三书解及与门人问答书疏散见文集语类中者及后儒之说有发明者申以己意荟萃成篇伦类通贯名曰辑解刋于书院未几通守福州又校刋西山读书记皆行于世

　　郡守曽泰之先生秘（以下交友）

　　曽秘字泰之同安人干道五年进士与朱子友善荐授国子监丞知惠州缮亭驿増冷泉叱驭秀麓等庵以济行者后知漳州卒

　　（按朱子于淳熙十年撰漳州龙岩县学记曽言温陵曽君秘来嗣其丞职又曰尝从吾友石许诸君游是必能诵其所闻以先后之者意曽公在同安时与朱子相识石许疑是石子重许顺之否待考）

　　提举赵彦忠先生悰

　　赵悰字彦忠父思诚为泉州守因居晋江悰与朱子友善为福建运管以盐法病民请恤灶户均敷额岁衍盐百万斤知惠州核吏欺弊得米七千斛钱五万缗公入既充斥其余以惠民政以最闻歴提举常平卒于官子谊聚书万卷知富阳县说守南恩州（郡志）

　　州守储行之先生用

　　储用字行之晋江人淳熙十一年进士知建阳有惠政朱子亟称之会党禁起罢去后道县治民拥车大呼曰此好官长我辈共思之起知襄阳邓民樊快明率众来附制司欲剿之用争于朝复力言于制阃大恚之罢用归时海寇犯泉境与守真徳秀合谋抵海岛擒其酋余党遁去后直文华阁知惠州未上卒子耀知雷州（郡志）

　　州守蔡光烈先生兹

　　蔡兹字光烈永春人问学有声从游甚众蚤以明经领乡荐复以词赋第绍兴十二年进士仕至南恩守秩满雅有林泉之想丞相梁克家当轴除兹广徳宪控辞甚力遂挂冠归筑室东偏扁曰燕堂后取邵康节齿发既衰非昔日林泉能老是长春之句复改其堂曰长春日与宾友觞咏其间兹尝于绍兴二年为建州贡院考官谓人曰吾取中一后生读其三策皆欲为朝廷措置大事他日必非常人乃朱熹也其巨眼如此以下知旧

　　（按传中称绍兴二年为建州贡院考官取中朱子考紫阳年谱朱子生于建炎四年庚戌至绍兴二年壬子方三岁其年分传写错误无疑蔡公于绍兴十二年登第朱子于绍兴十七年贡于乡十八年登第意蔡公自是登第后为建州考官否谨识之待考查永春旧志泉郡旧志闽书诸书相沿皆作绍兴二年疑皆承误） 

　
闽中理学渊源考卷十九

　

　　

　　广平府知府李清馥 撰

　　朱子兴化门人并交友

　　按莆儒风之盛得中州派的先于七闽者始于方景通先生峻与其子元寀交识程大中公熏炙于二程之学深矣艾轩林氏亦闻其风而兴起者至朱子之学兴宗仰徧于海隅若陈若方受学弥励厥后习尚醇笃忠节林立其士风家法盛衰兴废之变昭然可覩矣呜呼君子之泽岂独五世而斩哉

　　通判余景思先生元一

　　余元一字景思兴化军仙游人娶三山黄御史瑀之女遂与瑀子干师事文公始见之日以仁义礼智信分作五论及自着文为贽间与干讲论有异同辄以质诸文公尝有答余景思书见文公别集淳熙五年登第歴奉议郎知泉州同安县尝立苏缄祠于其故居文公甚喜之为县以清严称终池州通判弟宗龟同登进士（考亭渊源録　莆阳文献）

　　（按文公少年时过莆即获交林谦之方次云后与陈正献魏公龚大参公又极厚莆中传朱子之学者方陈二家子弟最盛其余诸贤亦多彬彬林立见于集中往复书札可考文公与景思书云鲁叔兄弟几人今皆年几何莫亦能自卓立否欲作书慰之以病未能当俟后便也按鲁叔为朱鲁叔也其兄弟事实未详朱子别集曽载有答书録姓氏见后）

　　林若时先生得遇

　　林得遇字若时兴化仙游人一日发愤鬻产裹粮至武夷叅拜文公文公令日讲论语集注顿悟明理能文及文公殁复往会塟暮年与同县陈沂相友善

　　黄子洪先生士毅

　　黄士毅字子洪自兴化徙吴中士毅自幼嗜学知向上为圣贤事业庆元中学禁方严徒步入闽遵朱子命日观一书夜叩所见告以静坐勿杂唤醒勿昏居数月授以大学章句而归终其身从事于斯号称有得著述甚多譔次朱子书说七卷文集一百五十卷语类一百三十八卷又尝类注仪礼未克成书知府王遂为买宅以居称为考亭名士同郡名儒黄邃又谓之有道君子云兴化有壶公山以壶山自号

　　文学郑子上先生可学

　　郑可学字子上莆田人幼而文冠而孤力学好修累举进士不第裹粮千里从学于朱先生先生一见恨相遇之晚握手评议如夙友焉道同气合率终岁一归归则以书质所疑有问斯答皆圣贤所未发之旨朱先生守临漳虚子弟之师席俾之西向而坐既归则又以书招之且致诸子弟慕向不忘之意四方学者至即有问必使子上正之而仕之来南者命必见子上而后行诸公名人皆欲招致子上不可得吕祖谦李命传詹徽之廖徳明皆加敬爱与人交气和而清竟日端坐不见怠容诚信温恭其所诲诱皆为名士前后三奉大对嘉定辛未勅授忠州文学是岁冬廖徳明为广帅招致郡斋明年壬申秋亲友勉子上调选方信儒时守舂陵与之偕行至豫章卒于丰城年六十二所著有春秋博议十卷三朝北盟举要一卷师说十卷诗数百篇子上不喜为诗遇时感发时出一二不多作学禁兴登朱门者畏避退缩子上独相从于寂寞之濵（考亭渊源録）

　　（按朱子语録姓氏郑子上録文公语在绍兴二年辛亥所闻时文公年六十二其从学另考）

　　博士傅至叔先生诚

　　傅诚字至叔仙游人汶淇从子幼知读书有隽声年十九以书见泉之乡先生黄维之大奇之后淳熙八年登进士第诚生平自读书外无他嗜好所与语者悉皆好学清介之士非此弗与之文初调永春尉辨陈介珪之寃与上官忤因纳告勅于宪台求去介珪卒得直侍郎黄艾被旨使北壮诚有守奏辟以行归除广东贤干改知青阳县寻除提辖文思院时参政张岩开府于京口奏辟戴溪与诚同幕凡著述皆出其手后归朝不一迹权门累循常调迁太常博士真徳秀时为正字每数日辄相过谈论古今事移晷方去宁宗朝轮对其略曰臣观自古常有披草莽而立朝廷者况今陛下承中兴以来三圣相承之业乎假如渡江初年幸未有定止荆吴陜蜀三方不相闻知陛下将不能有所运动乎古昔王者微弱如东晋重镇拥兵上流朝廷奔命故不得已而姑息今陛下之所驾驭又非有奸雄桀黠之才微寸効可纪何所牵制而寛假至是乎假有如中兴二三大将军校号为某家人恃功骄蹇陛下将有所号令之乎又曰今日之事奄奄如气息仅续之人略无一朝奋起之势浸有百年消削之忧或有闻而叹息或有闻而窃笑者叹息者有忧朝廷之心窃笑者有轻朝廷之意良由缙绅风俗之不振脂韦留连富贵之心有余而感慨自立以身许国之意不足顾光景而计升沈风迹沦胥人心轻玩其弊固至此也

　　县令林同叔先生沣

　　林沣字同叔仙游人为建州幕廉勤自持朱文公嘉其操行书问往复相期甚厚知崇安县清静不扰县圃产芝池莲双花并蒂岁以大稔县丞杨霓为记其事民立祠曰林长官（闽书）

　　朱先生渷

　　朱渷仙游人与弟涓溉俱游文公门

　　朱先生鲁叔

　　朱鲁叔

　　傅梦良先生公弼

　　傅公弼字梦良

　　傅先生敬子

　　傅敬子

　　傅先生毅诚

　　傅毅诚

　　侍郎黄伯耆先生艾

　　黄艾字伯耆莆田人干道八年廷对第二人朱子知漳州奏行经界朝议未定公言天下之大公卿百官之众议一经界三年不成若更有大事将若之何乃诏行之宁宗即位为右正言兼侍讲及朱子罢讲筵公因进讲问故宁宗曰始除熹经筵耳今乃事事欲闻公恳请再三不聴除中书舍人改刑部侍郎以待诏终着尚书讲义 

闽中理学渊源考卷二十

　

　　

　　广平府知府李清馥 撰

　　朱子建宁门人并交友

　　按宋初杨文公以文章节义倡南方人物之始厥后游广平胡文定述中州学派之源至朱子迁寓建阳学徒云集亲承指要者蔡氏父子为盛若崇安建阳刘氏一门忠节彪炳儒术尤章至末造西山真氏补苴张皇其登第之年皆在庆元之代时学禁方严未及门墙后与詹元善蔡节斋诸公互相往复殆私淑诸人者与

　　通判叶晦叔先生文炳

　　叶文炳字晦叔建安人举进士调晋江簿迟次家居致书请益于朱文公及至官文公告以居官临民之法时颜师鲁为守事多咨之决汀州境上豪民相仇敌帅张忠定选官抚谕众皆惮行文炳独请往既至折之以理诸豪皆伏再摄狱摄舶拒絶苞苴不迁就公卿贵人请师鲁以与徐谊陈傅良并举于朝秩满调剑浦令改闽县丞未上服母丧既阕调筠州録叅前后两太守寛严不同文炳视其所偏资助之尝言狱事至重当顾理是非不敢徇喜怒狱有巨援文炳争守入之守有所欲入文炳故缓其事待其自觉露既前后守多愧以服边事作调兵于州营卒惮行颇汹汹文炳谕以国家豢养厚恩使奋前戮力复白州优赏之皆聴命改秩知仙游决累年滞讼出死狱増廪养士像故相叶正简公于学富室有不便民者累政不能夺闻部使者穷治之差役久为平民害劝立义役均产通差故例建工役责之僧刹文炳丝毫无所旉配每与同官语曰贪污自多欲尚侈始小官俸廪几何百尔皆欲如意不受赂安从得清心寡欲正本澄源乃吾儒功用秩满造朝会有旨许曽作县人言事文炳条便宜三事以献通判和州将之官服父丧寻卒（闽书）

　　县令范伯崇先生念徳

　　范念徳字伯崇建安人如圭之子娶刘聘君女与文公之配兄弟也初簿庐陵不小其官遇事无所茍遂以干敏闻就辟吉州从事庐陵民素嚚讼念徳致中求情廉勤逮于下悃恻伸于上于是小寃必白奸无幸免因葺其问事之堂榜曰尽心大书噬嗑卦于屏上辟堂后为方丈以会文讲学而朱文公为之记受学朱门他日侍文公访张南轩于长沙同登衡岳多所倡和文公疾革嘱其子在与念徳黄干修正礼书拳拳勉学迁朝奉郎江东帅机宜仕终宜黄令（道南源委　闽书）

　　（按范伯崇从文公学最早文公与许顺之书云将伯崇论语数段呈李先生疑在孝宗隆兴以前及门者）

　　县令杨子权先生与立

　　杨与立字子权建安人受业朱文公之门知遂昌县因家兰溪学者宗之称船山先生所辑有朱子语略二十卷（闽书）

　　教授李伯谏先生宗思

　　李宗思字伯谏建安人从朱子学朱子称其教深好修笃志问学登隆兴元年进士为蕲州教授専以古人为己之学教人（道南源委）

　　童蜚卿先生伯羽

　　童伯羽字蜚卿瓯宁人沈黙寡言好读书诣云谷师事朱文公充然有得时学禁方厉遂不求仕进创楼读书其中文公尝造访之名其楼曰醉经堂曰敬义由是伯羽以道自任日以敬义之道化行乡里趋向弥众时人以敬义先生称之所著有四书集成学经衍义羣训解晦庵语録（闽书　考亭渊源録）

　　县令叶子是先生湜

　　叶湜字子是瓯宁人举进士以父任调新化簿遭母丧服阕从江淮宣司辟以论军事不合去尉贑之宁都改承事郎丞惠安县时守泉者真文忠公文公尝言僚佐之贤者数人而湜与昭武李方子公晦其最公晦学邃气平本经术明世用子是坚强介直遇事无难意处剧无倦容他人所不能为与所不敢为者吾尽举属之二人劲易不同同归于是文忠既得二人之助二人亦相得甚欢也湜仕终安仁令壮岁游朱文公之门得直养之说故其为人磊落明白无所回隐每自谓生平与宾客言者皆可语妻子

　　学士刘圻夫先生子寰

　　刘子寰字圻夫建阳人嘉定十年进士蚤登文公之门能诗文与同邑刘清父齐名官至观文殿学士自号篁■〈土栗〉翁刘克庄为序其集（闽书　道南源委）

　　进士刘叔通先生淮

　　刘淮字叔通建阳人绍兴二年进士博学能文为诗不事雕刻纂组而平易从容最有余味朱子尝当风雪寒夜拥炉读淮诗而跋之曰予见叔通诗多矣独不见此卷岂予所好者乃叔通大不得意者耶吴稚作感秋诗初发深省其末寄意欲逃之曲蘗之间淮以硕果不食者励之朱子曰如叔通可谓得朋友之职矣（道南源委）

　　主簿熊先生以宁

　　熊以宁建阳人少从文公游举进士授光泽簿刚直正大一介不妄取予尝曰学颜子之学志伊尹之志分内事也有大学释义中庸续说行世（闽书）

　　丘子服先生膺

　　丘膺字子服从朱文公游称为老友吟句多佳辄酬和之时与往返论辨蔡元定谪舂陵膺载俎逺郊涕泣而别羣侪皆为感动（闽书）

　　进士陈仲明先生旦

　　陈旦字仲明建阳人登进士与朱文公同榜尝偕张敬夫从文公游未几夭丧文公志其祖徽猷公墓深慨惜之（闽书）

　　宣教郎周居晦先生明仲（弟明作）

　　周明仲字居晦建阳人官宣教郎常平使者宋若水闻其风节以魏元履所立长滩社仓事属之明仲力为振葺兼朱子夏贷冬敛收息什二之法三年所收溢于元额弟明作字符兴亦从朱子学着有壬子问答语録（通志）

　　州牧马次辛先生壬仲

　　马壬仲字次辛本建阳人从朱子游擢绍熙元年进士乙科寓东阳遂为东阳人歴仕州县以廉能称尝知古郢抚循兵民捍御边寇郡赖以安寻上祠请归壬仲议论典型诗章闲雅所著有得斋集孙世颖世纶皆以壬仲恩入仕（通志）

　　推官吴温父先生居仁

　　吴居仁字温父父睿知侯官县有廉声居仁以特科歴古田尉攸县丞融州节度推官所至以儒饰吏聴讼必以人伦大谊断曲直部使者下其所断为州县式居官奉法无妄取朱文公称为真廉

　　吏吴和中先生（稚一作吴权字仲和未知是两人否待考）

　　吴稚字和中（一作仲）建阳人从朱子游所著有朱子问答朱子卜居考亭乡人作聚星亭欲画荀陈遗事于屏无从得本稚考究车服制度时称博雅

　　州牧吕秀克先生胜已

　　吕胜已字秀克其先建阳人父尚书址死义勅塟邵武因家焉从张南轩朱子讲道朱子为和东堂九咏诗工隶书得汉法仕湖南干官歴倅江州知杭州官至朝请大夫自号渭川居士（道南源委）

　　进士魏孝伯先生应仲

　　魏应仲字孝伯建阳人元履之子举进士文公贻之书勉其力学以副亲庭责望之意因教以起居坐立出入步趋处己待人

　　魏元寿先生椿

　　魏椿字符寿建阳人从朱子游有戊申语録

　　黄徳美先生卓

　　黄卓字徳美建阳人博学工文尤长于诗尝与朱文公游时称骚坛元白（闽书）

　　县尉陈朝瑞先生总龟

　　陈总龟字朝瑞建阳人居与朱文公邻壮老相从文公尝与书勉之问答不下百余章登绍熙四年进士授永丰尉未赴卒着论语解大学儒行编（道南源委　闽书）

　　县令江徳功先生黙

　　江黙字徳功崇安人祖灏歴知郴象二州郡民绘像祠之以廉吏荐进朝散大夫黙登干道五年进士调安溪尉丁外艰归诣武夷从朱子讲学因携所著易训解四书训诰以质朱子曰此先圣未发精奥也每以一意经史无他嗜好徳行君子称之尝辑本朝典故撰为纲策上于朝略云伊尹告太甲上述成汤之事周公弼成王近陈文武之模敢献一得之愚用衍万年之庆孝宗降玺褒美赐绯鱼袋后歴宰光泽建宁皆有异政卒于官邑人祠之弟点为郢州録叅有声从子埙见真西山学派（道南源委）

　　监院詹景宪先生渊

　　詹渊字景宪崇安人朱子门人庆元进士授临江戸掾江西俗嚣于案牍有数十年不决者渊一阅皆得其情凡所予夺人皆无异论部使者知其才檄致幕下监行在车辂院真西山志其墓（通志）

　　县丞陈朝弼先生范

　　陈范字朝弼崇安人从朱文公学举嘉定进士调婺源尉有大辟疑谳范察其不当死令佐受赇文致之范以去就力争焉后发觉令佐坐削人服其明秩满调崇仁丞县令罗必元豫章先生后也日与讲论政化大行一日疾作曰不可尸素解官归（道南委源　闽书　考亭渊源録）

　　丁复之先生尧

　　丁尧字复之崇安人笃厚慈良有志为己之学从文公游而与蔡季通友善早卒文公记其墓（考亭渊源録）

　　杨子昂先生骧

　　杨骧字子昂崇安人从学文公有己酉甲寅问答族弟道夫

　　杨与立先生黼

　　杨黼字与立崇安人

　　杨仲思先生道夫（子若海）

　　杨道夫字仲思崇安人与从兄与立子昂同时受学于朱子朱子答书云所论仁字大意得之更宜仔细玩味就实加功子若海游文公之门有语録

　　文修叶先生味道

　　叶味道初名贺以字行更名知道其先括苍人后居建阳与弟任道俱师事朱子试礼部第一伪学禁行味道对策率本程氏知举胡纮曰必伪徒也遂落第复从朱子于武夷山学禁开登嘉定庚辰进士除鄂州教授理宗访问朱子门人所及著书部使者以味道闻差主管三省架阁文字迁宗学轮对言人主务学天下之福也必坚志气以守之谨几微以验之正纲常以励之用忠言以充之至口奏又述帝王传心之要与四代作歌作铭之旨授太学博士兼崇政殿说书故事说书之职止讲通鉴味道请先论语从之帝忽问鬼神疑伯有之事涉诞味道对曰伯有得罪而死其气不散为妖为厉国人为之不宁子产立子泄以奉其后宁神之义也三京用师廷臣边阃交进机会之说味道言开边浸阔应援倍难科配日繁馈饷日迫民不堪命龎勲黄巢之祸立见时称见微虑逺凡经筵奏事无不开导引翼求切君身推致于治道迁秘书著作郎卒帝闻讣震悼出内帑银帛赙丧谥文修升一官故事未有也与蔡仲黙黄惠卿刘韬仲童伯羽真西山张洽诸君子友善着有四书说大学讲义易会通祭法宗庙庙享郊社外传经筵口奏故事讲义子采见蔡节斋学派（道南源委）

　　迪功郎祝和甫先生穆

　　祝穆字和甫其先新安人曽祖确名士朱文公外祖也父康国始从文公居崇安穆少名丙与弟癸同事文公遂以儒名性温行醇文章富赡常着事文类聚方舆胜览诸司宰执程元凤蔡杭荐其贤兼録所著书以进除迪功郎子洙

　　山长祝先生洙

　　祝洙景定中为兴化军涵江书院山长旧在家庭讲论精宻比来涵江阐扬师训发明经旨知军徐直谅荐其学行于朝方欲擢用拂袖归（闽书）

　　范益之先生元裕

　　汜元裕字益之

　　游和之先生倪

　　游倪字和之从文公游着有癸丑问答

　　曹先生晋叔

　　曹晋叔从文公游（闽书）

　　王先生春卿

　　王春卿

　　（按朱子文集卷七有山北纪行诗自注同行诸人有建安王朝春卿疑即此公）

　　李秉文先生徳之

　　李徳之字秉文

　　刘先生子晋

　　刘子晋

　　刘先生定夫

　　刘定夫

　　刘先生叔文

　　刘叔文

　　刘先生季文

　　刘季文

　　刘先生确

　　刘确

　　刘先生淳叟

　　刘淳叟

　　魏元作先生恪

　　魏恪字符作

　　刘先生瑾

　　刘瑾（建阳）

　　刘先生子礼

　　刘子礼

　　江先生文卿

　　江文卿

　　主簿吴公济先生楫

　　吴楫字公济崇安人幼自雄其才谓功名可立取绍兴末试乡省不第遂主盟林壑絶心仕进与朱文公吴郁硏穷理学尝言逐日应接事物之中须得一时宁静以养精神要使事愈繁而心愈暇彼不足而我有余文公遣子师事之晚年以特恩调桂林簿（闽书）

　　詹胜甫先生锱

　　詹锱字胜甫崇安人恬于荣利与朱文公蔡元定江必大诸贤讲伊洛之学筑涌翠亭聚书千余卷吟咏其间

　　丘道济先生义

　　丘义字道济建阳人隠居不仕与朱子友善所著有易说论语纂训传于世从弟膺从朱子学已见上

　　叅议刘明逺先生如愚

　　刘如愚字明逺崇安人有才干善属文尤善吟咏居乡日与朱子唱酬从子珙与同登第调海盐尉终江西帅司叅议官（建宁郡志）

　　刘岳卿先生甫

　　刘甫字岳卿崇安人衡子事亲至孝武夷山北有水帘洞其栖隠处也刘珙将奏以官甫不愿朱子与蔡季通每过其庐惟相与讲义理不及利禄尝约朱子结庐武夷未几卒朱子有诗挽之（建宁郡志） 

　
闽中理学渊源考卷二十一

　

　　

　　广平府知府李清馥 撰

　　朱子漳州门人并交友

　　按闽中自道南以来泉漳学者未甚显著至清漳又闽之益南矣靖康中髙氏登黄氏硕杨氏汝南皆以名儒直节称至朱子守郡教化大明风俗一变而北溪东湖诸贤皆以夙学后先抠衣升堂然则斯郡兹时其人文初开之始乎大贤之泽百世其昌虽莅政仅及一期而遗风余榘于今犹未艾也寻学脉者能无慨系于兹邦

　　曹郎王东湖先生遇

　　王遇字子合龙溪人父羽仪绍兴十二年进士遇闲居不逺千里从游于朱晦庵张南轩吕东莱之门而与廖徳明黄干陈淳友善举干道八年进士调临江教授再调处蕲二州在蕲日与诸生讲说漏二十刻犹徘徊学舍注懐安丞闽帅詹体仁郑侨延诸幕府禆赞甚多丞相赵汝愚闻其贤将擢用之而伪学之祸起矣久之以荐知长乐县撙节浮费大修水利转贑州通判荐章交上时韩侂胄当国遇不少贬以求合侂胄败召为太学博士未几除诸王宫教授适毘陵大旱命为之守力讲荒政民被实惠浙东大饥诏以提举浙东常平入对请斋戒以饬躬刚大以进徳急闻直言以救阙失乐从公议以扶正道当断絶斜封墨勅之原常存视民如伤之念至官留心赈济一如毘陵时除大宗正迁右曹郎中嘉定四年校策殿庐事毕而卒年七十遇居官所至介然招之不来撼之不动朱晦庵称其纯笃吕东莱与其笃信嗜学为人务实黄勉斋状其行称其学识之精义利之明拔出流俗之表学者称东湖先生着论孟讲义两汉博义子仲讷以荫官罗源令（通志　漳郡志　闽书）

　　（按东湖从文公游在北溪之前文公答书中有云前月末送伯恭至鹅湖陆子寿兄弟来会又云伯恭奉祠已久亦每谈志行之美也鹅湖之会在淳熙二年乙未味此札似淳熙二年前后及门者又按东莱于癸巳甲午间与汪公端明书云新临江教授王遇笃信嗜学为人殊务实愿得亲謦欬云云又似从游于吕先于朱门矣）

　　推察黄习之先生学皋

　　黄学皋字习之龙溪人父珙绍熙中以礼记两荐于乡学皋博通经史尤长于诗书春秋文公守漳皋与宋闻礼俱以稚年论讲庆元间预乡荐入试南宫策问三舍法弊皋谓愚独爱伊川请改试为课及制尊贤堂待宾斋与时论不合有司大书曰此必伪学之流黜之嘉定十六年始登第仕番禺簿赵帅师楷每事必资之尤为丞相崔菊坡料院虞衡所器重再转为鄱阳丞待制李性传延入郡斋校勘朱文公续语録因荐之调泉州察推需次于家郡守方来屈居学职裒论孟义利数章辨析界限以训诸生温陵西墅刘克逊以廉吏科荐之年七十余丐祠归手不释卷所著有评古一册

　　县令宋叔履先生闻礼

　　宋闻礼字叔履龙溪人登嘉泰二年进士为叙州教授再调化州知海阳县有易礼记诗解行世（道南源委）

　　李尧卿先生唐咨（石洪庆　施允寿　林易简）

　　李唐咨字尧卿龙溪人与贡士州学士石洪庆（字子余）林易简（字一之）施允寿（字伯和）皆以旦评推重朱文公守郡日延之于学为诸生楷式载之公牒各有品题云李唐咨林易简或究索渊微或持循雅饬察其言行久益可观施允寿石洪庆皆以耆艾之年进学不倦强毅方正众所严惮（漳郡志）

　　（按明周瑛曰四子学行即此牒可考矣若陈北溪文集有祭子余文朱子语类有子余语録及朱子文集有尧卿与朱子问答语而一之与伯和仅见于学牒他无考谨掇拾梗概而为此一传）

　　朱先生飞卿

　　朱飞卿龙溪人受学朱门自言穷理而事物纷纭未能洒乐处唯见得富贵果不可求贫贱果不可逃耳大全集载其问答甚多（闽书　郡志）

　　陈退之先生思谦

　　陈思谦字退之龙溪人学问该博教授后学尝魁乡荐着春秋三传会同及列国类编朱文公喜之以语其门人李唐咨以女妻之

　　县丞杨尹叔先生士训

　　杨士训字尹叔漳浦人（今诏安）父成大乡贡士早世事母至孝庐墓三年哀毁惨切须发为白训性醇静警敏刻厉自持尝从学于陈景肃及文公守漳置宾贤斋择士之志学者处之训年最少预焉称其学已知方郎中王遇见而异之妻以女所居号盘庵学者不逺数百里从之庆元二年擢进士调古田尉再调海阳丞政尚寛和讼者以礼义晓譬多释争而去后迁永福令永福俗险健训推诚以待之留意学校更定祭器修立坛壝人士多颂其徳（有曰徳量汪乎如不挠之波接人温乎如可爱之日潜心可质之上帝操行不欺乎暗室）诸台亦以慈祥岂弟聴讼平允荐之会湖广总领请于朝愿得廉靖吏以董军饷遂差鄂州粮料院荆襄两路军储皆属焉未踰月卒于官平生好赒人急而自奉甚约囊槖萧然卒之日无以为敛总帅率所属周旋其丧以归塟于官陂之南勉斋黄干为铭（小其根其实不蕃流之长不如其源天命靡常定理则存浚其源毋伐其根不在其身在其子孙）弟士谨登嘉定第任博罗尉与士训同称七贤云 

闽中理学渊源考卷二十二

　

　　

　　广平府知府李清馥 撰

　　朱子延平门人并交友

　　延平蕞尔土也自龟山先生载道而南一时从游若吴国华陈了翁陈知黙诸贤同时讲明正学迨罗豫章李文靖一脉相传至朱子续杨罗李之宗恢大其统绪及门之彦若余氏大雅廖氏徳明其较著者也夫一郡英贤后先倡学盛矣而四贤者同时同郡仔肩往圣道脉抑又盛焉后之至斯土者如登东鲁庙堂髙山景慕低回不能去云

　　山长邓先生邦老

　　邓邦老以字行将乐人朱子门人陈宓守延日以邦老道徳隆重而且耆年延入书院与李燔林羽蔡念成杨复余道夫李伯武赵师恕为堂长（道南源委）

　　邓卫老先生絅

　　邓絅字卫老将乐人与其兄邦老同游朱子之门着有近思録问答（考亭渊源録）

　　（按近思録问答一条问昔受学于周茂叔每令寻仲尼颜子乐处所乐何事絅谓孔颜之所乐者循理而已矣朱子答云此等处未易一言断且宜虚心玩味兼考圣贤为学用力处实下功夫方自见得如此硬说无益于事也窃谓前哲求此义多矣莫如熟复文公数语为切要间尝三复易通中论颜子一箪食一节曰不爱不求曰见其大而忘其小曰见其大则心泰心泰则无不足无不足则富贵贫贱处之一此元公述颜子之乐之处最为亲切且孔颜之乐似当就孔颜当身境遇忧乐相寻处体认尤切似难一蹴而可立谈者纷纷推析绘画乾坤之容恐未能肖似也）

　　余正叔先生大雅（弟大猷）

　　余大雅字正叔顺昌人父良弼博学明经为政知大体每以教化为先聚书数万卷官广西经略大雅与剑浦游敬仲同时从朱文公每见必告以简约切实工夫归于求放心一言两领乡荐省试不遇有朱子语録一卷余大猷字方叔亦从文公游文公称其看得道理尽穏实（道南源委　朱子大全）

　　（按文公答正叔书云所论正为敬义工夫不可偏废彼専务集义而不知主敬者固有虚憍急迫之病而所谓义者或非其义然専言主敬而不知就日用间念虑起处分别其公私义利之所在而决取舍之几焉则恐亦未免于昬愦杂扰而所谓敬者有非其敬矣且所谓集义正是要得看破那边物欲之私却来这下认得天理之正事事物物头头处处无不如此体察触手便作两片则天理日见分明所谓物欲之诱亦不待痛加遏絶而自然破矣若其本领则固当以敬为主但更得集义之功以祛利欲之蔽则于敬益有助盖不待着意安排而无昬愦杂扰之病上蔡所谓去却不合做底事则于用敬有功恐其意亦谓此也又曰前者所论未尝欲専求息念但以为不可一向専靠书册故稍稍放教虚闲务要亲切自己然其无事之时尤是本根所在不可昬愦杂扰故又欲就此便加持养立个主宰其实只是一个提撕警策通贯动静但是无事时只是一直如此持养有时便有是非取舍所以有直内方外之别非以动静真为判然二物也上蔡之说便是如此亦甚要切但如此警觉久逺须得力尔千万且于日用间及论语中着力令有个会通处即他书亦不难读尔再按传中正叔与游敬仲同时从文公游按朱子语録考之姓氏録文公语淳熙五年戊戌以后所闻者从游俟再考　再按陆稼书先生读朱随笔论后一条按云凡朱子所言内外动静处可见其未尝有所偏矣果斋李氏所谓晚见诸生缴绕于文义之间始颇指示本体者亦是此意而岂如姚江所谓晚年定论也哉）

　　宋先生宰

　　宋宰字（阙）沙县人

　　张敬之先生显父

　　张显父字敬之顺昌人

　　游连叔先生敬仲

　　游敬仲字连叔南剑人 

　
闽中理学渊源考卷二十三

　

　　

　　广平府知府李清馥　撰

　　朱子邵武汀州门人并交友

　　按邵武人文旧号小邹鲁唐以前尚矣宋初游氏烈从胡安定讲学以经术为郡人之倡厥后邹尧叟李西山卢奎何兑朱震皆受学于刘执中杨文靖马东平胡武夷诸贤至若严氏粲之经说李氏忠定之伟略皆为学者所宗仰迨朱子接道南统绪其执经问业者尤多于时修文授经砥名立行后先炳蔚与建安诸郡未易优劣也至长汀一郡如徐氏守忠宋初时受知于欧阳文忠胡安定李太伯诸贤而清修佚徳亦皆有人然彼时声气未孚绍述者尚寥寥有几至及朱子之门者只杨氏子直一人而已盖亦风气初开之始也今并附焉

　　县令何叔京先生镐

　　何镐字叔京邵武人父兑始仕为左朝奉郎通判辰州生镐孝谨有器识既出就傅暮归则不复去亲侧诵书日数千言为文敏而有思趣尚髙逺识者竒之辰州尝受程氏中庸之学于东平马公伸服行不怠又以其忠节事状移书太史忤秦桧下吏窜南方扼死不恨间复悉以其所闻者语镐既受其说则益务贯穿经史取友四方博考旁资以相参伍久而自信于是一意操存杜门终日澹然无营至其论说古今指陈得失则又明白慷慨可举而行平居崇徳义厉廉节絶口未尝及功利至于收族恤孤兴事济众则恳恻忧劳如己嗜欲言行相循没身不懈由此南州之为程学者始又知有马氏之传焉始用辰州致仕恩补官授泉州安溪主簿未赴再调汀州上杭丞数行县事専用寛简为治白罢税外无名之赋人便安之部使者邓伯熊行部顾郡事不理囚系或累岁月不得释檄镐佐其守悉取文书阅视具得其情决遣之旬日皆尽又以田税不均贫弱受病所以均之甚备守顾不悦镐即谢去一时学士寮友推其学行多师尊之而当路鲜识之者调潭州善化令将行而卒年四十八朱子撰墓碣称镐为人清夷恬旷廉直惠和谈经论事简易条畅所著书有易论语史论诸文数十卷其言多可传者筑书堂所居南坂上名以髙逺用见己志素与朱子友善尝与书曰执事家学渊源之正而才资敏锐絶出等夷其深造黙识固有超然非诵说见闻之所及也而其口讲心潜躬行力践已非一日之积词旨奥博反复通贯三复竦然有以仰见其所存之妙云

　　（按朱子撰墓碣叔京在淳熙二年没曽与何叔京第一书在李先生殁后自是隆兴二年以后书中有杜门奉亲则在干道五年以前之札与蔡季通先生受业相先后者又与书曰李先生教人大抵令于静中体认大本未发时气象分明即处事应物自然中节此乃龟山门下相传指诀然当时亲炙之事贪聴讲论又方窃好章句训诂之习不得尽心于此至今若存若亡无一的实见处辜负教育之意每一念此未尝不愧汗沾衣也脱然之语乃李先生称道之过今日犹如挂钩之鱼当时宁有是耶然学者一时偶有所见其初皆自悦怿以为真有所自得矣及其久也渐次昏暗淡泊又久则遂冺灭而顽然如初无所睹此无他其所见者非卓然真见道体之全特因闻见揣度而知故耳窃意当时日闻至言观懿行其心固必有不知所以然者洎失其所依归而又加以岁月之久汩没浸渍今则犹然庸人矣此亦无足怪者因下问之及不觉怅然书考亭渊源録朱子大全）

　　州牧赵佐卿先生善佐

　　赵善佐字佐卿邵武人受学张敬夫又从朱子游以宗室子试授将乐丞累知秦州常徳贑州奉法爱民以勤俭自约饬在贑逾年卒民哀思之着易疑问答（道南源委）

　　梁文叔先生琢

　　梁琢字文叔邵武人从游朱子刻志励学所论为学工夫及体气魂魄鬼神之说朱子多许可之又辑朱子语録澹台石刻

　　（按文公答文叔书云日用功夫如此甚善然须实下功夫只是说得不济事也李先生意只是要得学者静中有个主宰存养处然一向如此又不得也观文公答问此数句即想见延平心传文叔必从事于斯者公故以此告之）

　　吴大年先生寿昌

　　吴寿昌字大年邵武人初谒浮屠疎山喜谈禅后游朱门着问答録尝论张栻吕祖谦以南轩非寿昌所敢知东莱博学多识则有之守约恐未也朱子深然之（通志　道南源委）

　　教授吴茂实先生英

　　吴英字茂实邵武人从朱子学有论语问答略登绍兴三十年进士仕至泉州路教授

　　（按文公与茂实书云近来自觉向时工夫止是讲论文义以为积集义理久当自有得力处却于日用工夫全少点检诸朋友往往亦只如此做工夫所以多不得力今方深省而痛惩之亦愿与诸同志勉焉幸老兄徧以告之也陆子寿兄弟近日议论与前大不同却方要理会讲学其徒有曹立之万正淳者来相见气象皆尽好却是先于性情持守上用力此意自好但不合自主张太过又要得省发觉悟故流于怪异耳去其所短集其所长自不害为入徳之门也然其徒亦多有主先入不肯舍弃者万曹二君却无比病也观书中及陆子寿兄弟子寿卒在淳熙七年时朱子年五十一则此书在五十一岁前所寄）

　　冯作肃先生允中

　　冯允中字作肃邵武人从朱子学朱子名其斋曰见斋所论惩创后生妄作之弊朱子善之又云情本于性故与性对心则有知觉而能为之统御者也未动而无以统之则空寂而已已动而无以统之则放肆而已朱子深以为然（道南源委）

　　（按文公与作肃书云欲立人欲达人之说令其更白叔京兄质其可否复以见谕自在淳熙二年以前及门者是时邵武叔京从游而作肃嵩卿诸贤相踵勃起矣）

　　叶直翁先生寅

　　叶寅字直翁邵武人少飘荡豪爽方士繇语之曰以子才俊何善不可为乃甘心里巷以辱其身耶寅感泣问过可改否曰惟狂克念作圣于是奋励修饬俛就朱子之门而问学焉谨言慎行以求精诣乡人敬叹之（考亭渊源録）

　　州牧俞梦达先生闻中

　　俞闻中字梦达邵武人从学朱子淳熙八年进士知黎州悉意抚字民夷感徳（通志　闽书）

　　宣献任伯起先生希夷

　　任希夷字伯起其先眉州人四世祖伯雨为谏议大夫其后仕闽因家邵武希夷少刻意问学为文精苦登淳熙三年进士第调建宁府浦城簿从朱文公学笃信力行文公器之曰伯起开济士也开禧初主太常寺簿奏绍熙以来礼书未经编次岁月滋久恐或散亡乞下本寺修纂从之迁礼部尚书兼给事中谓周惇颐程颢程颐为百代絶学之倡乞定议赐谥其后惇颐谥元颢谥纯颐谥正皆希夷发之进端明殿学士佥书枢宻院事兼权参知政事史弥逺柄国久执政皆具员议者颇讥其拱黙寻提举临安府洞霄宫卒赠少师谥宣献着经解经筵故事奏议表笺内外制集（考亭渊源録　道南源委）

　　县令李子贤先生东

　　李东字子贤忠定公族孙也受学朱子绍熙中登第簿庐陵秩满周必大饯以诗云地跨江南秀气兼玉成界尺直方廉西曹久处习凿齿髙士惟知孙子严迁知万安黄干荐于漕使称其精敏杨楫乞委以事而观其能（道南源委　闽书　考亭渊源録）

　　修撰叶成之先生武子

　　叶武子字成之邵武人初游乡学学周礼于永嘉徐元徳既与李方子友同受学朱门后补太学生时议函韩侂胄首和金武子曰奸臣首固不足惜如国体何率同舍力争嘉定中擢甲科注岳州教授有贫而母老者名在其下亟逊之久之授郴州累升知处州拊循民瘼奏除苛取之弊丽水盗发郡发兵讨捕而里正执雠民以归武子问实得三人斩以徇余释之民大服盗亦息入为宗学博士以福建保长催科害民陛对论罢之请老归属召不起寻落致仕籍除直秘阁嘉熙间进直宝谟阁奉祠仍乞致仕淳佑三年以其雅志恬退挂冠日久赐诏褒美特升直龙图阁五年进秘阁修撰六年卒武子之学所得于易为多其言曰易道莫大于时时有二义有在外之时有在我之时士君子出处须先论在我之时尝戒子弟谓身后毋作行状葬无铭志唯刘克庄志吴炎墓称炎与武子为古君子（闽书　考亭渊源録）

　　县令饶廷老先生干

　　饶干字廷老邵武人自幼孝谨笃学登进士第调吉水尉转知长沙适朱文公为守遂受业焉夙兴治事暇入聴讲后知怀安军卒有为之铭曰能琢磨而器吾之玉乎则心皇皇如不足能烜赫而丹吾之毂乎则足缩缩如不欲故乐也不加若性而污也不惧其辱是谓善学朱氏者盖不惟其名而实之笃（闽书）

　　县丞刘徳言先生刚中

　　刘刚中字徳言光泽人少读书词义有契辄为之赞从学于文公公问平日读何书刚中说看语孟荀扬庄老诸书公云须看语孟若荀扬乃误人之书庄老乃坏人之书刚中遂専聴公言公为易其字曰近仁与黄干友善举嘉定四年进士调汉阳县主簿转婺州兰溪县丞后归筑室以居名曰琴轩从学者甚众述有师友问答一卷（考亭渊源録）

　　丘玉甫先生珏

　　丘珏字玉甫从朱子学有主敬问答学禁严遂谢场屋

　　黄令裕先生孝恭

　　黄孝恭字令裕从朱子学治家严整论著确实

　　黄仲本先生瀚

　　黄瀚字仲本从朱子学尝作朋友说朱子为跋

　　黄徳柄先生谦

　　黄谦字徳柄

　　（按文公与方伯谟书云某近尝一至云谷留十余日朋友来集随分有少讲论大率追正旧说之太髙者也克明徳柄皆未及书烦为致意考书中云在云谷疑在淳熙初年意是中岁及门者）

　　刘潜夫先生炎

　　刘炎字潜夫

　　饶先生克明

　　饶克明邵武人

　　连嵩卿先生崧

　　连崧字嵩卿

　　（按文公与何叔京书述及嵩卿考叔京在淳熙二年没嵩卿自在淳熙二年以前及门者） 

　
　

闽中理学渊源考卷二十四

　

　　

　　广平府知府李清馥 撰

　　朱子福宁门人并交友

　　按宋宁宗时党禁方严朱子曽避迹是邦相其山川灵异谓五十年后必有人出能尽读天下书考其时从学者黄尚质干杨志仁复林正甫湜此外尚多其选及至末造义丰师氏主盟教席英髦不衰至元代石堂陈氏伯循韩氏辅翼友教者数十年朱门之学赖以不坠公之言于是信而有征矣

　　朝散郎杨通老先生楫

　　杨楫字通老长溪人刚介不茍合与杨方杨简俱朱门髙弟号三杨举淳熙五年进士调莆田尉闽帅程叔达移县括逃田楫歴疏不便帅大怒楫徐对无所屈罢去漕使林沂曰尉敢格帅大是竒事遂荐之累官司农寺簿奏札论进君子退小人勿徇左右之请以重中书之权饬执政之臣可否相济以任忧时之责奨廉隅之操絶奔竞之风除国子博士转少卿台臣或干以私答曰台省纪纲学者规矩当各守职无相侵越寻出知安庆移湖南提刑江西运判终朝散郎嘉定六年卒着有奏议及悦堂文集人称为悦堂先生（闽书　考亭渊源録）

　　龙图林正甫先生湜

　　林湜字正甫福宁长溪人绍兴三十年进士调富阳尉改知晋江判南剑州太守议官自卖酒湜力争不可守自为奏朝廷视无通判署疑之守奏遂格除监察御史疏言陛下托股肱于宰执而所授皆小人寄耳目于台諌而弹击皆君子治乱之大无过于是为殿试详定官某士对策剀切湜拟第一朝廷不用及侍御史刘光祖下迁湜曰可以行矣再论静江知府钱之望出为江西转运判官歴太府司农卿充孝宗遗留使金国通名金以服赐湜湜挥掷之曰宋正统相承服视其品今易左袵有死而已金不能屈复命光宗迎谓曰卿守礼甚坚国体不失韩侂胄雠逐正士吕祖俭上书争之贬岭外湜见余丞相曰吕子约南行执奏收回大臣责也力请外除湖北转运副使进直龙图阁致仕湜性泊淡散朗虽为政精敏遇事立断而平居但教诸生诵说若不涉世故者于善恶贤不肖明白而又护惜善类世所谓善人君子常欲以一身同其荣悴去留故议论多激发见忌于人是以龃龉废斥而终不悔朱文公被斥士皆逺嫌湜独执弟子礼不变未没前数月犹驰书问疑义着盘隠集

　　（按先生与文公平昔相向慕在师友之间疑是文公晚岁因杨通老致书而禀学者观朱子答书云仰慕髙风固非一日又称其所学之深所守之正其所蕴蓄盖已施之朝廷而见于议论之实其推许可想已　考亭渊源録　闽书）

　　直学士黄尚质先生干

　　黄干字尚质福宁人师朱子著述甚富余干饶鲁宁徳李鉴皆师之所著有梅鉴语五经讲义四书纪闻官至直学士

　　教授髙国楹先生松

　　髙松字国楹福宁人少游陈止斋之门又从朱子受学登绍熙元年进士授台州教授启迪有方一时州缙绅皆出其门故例撰讲章据案抗声读名曰讲书松曰是何所发明耶令更进迭问疑难交发满意而退士人欢服叶水心铭其墓

　　县丞进士陈敏仲先生骏（子成父）

　　陈骏字敏仲宁徳人干道进士为大冶丞游朱子之门为郑师孟诸贤所宗号仁斋先生所著有论语孟子笔义义着毛诗笔义未就而卒子成父字美玉能守家学以立诚为本行已皆有法度辛弃疾知福州闻其名罗致宾席着近思録律厯志解黙斋集等书

　　龚昙伯先生剡

　　龚剡字昙伯宁徳人曽祖允昌有学行尝着家训以反身修徳为主祖必俞以行称剡早从朱子学不务口耳晚与同门杨信斋复论辨理气先后之说甚有造诣有诗文集数卷自号南峰居士（闽书　通志）

　　郑齐卿先生师孟

　　郑师孟字齐卿福安人安贫力学六经注疏手自抄録受业文公之门黄直卿妻以女尝着洪范讲义以发明文公皇极辨之藴号存斋先生（通志　闽书　考亭渊源録）

　　张潜夫先生泳

　　张泳字潜夫福安人蚤志濂洛之学家居教授多有显达庆元中伪学禁兴大比试天下之言性论有司读其文惊异为压场策问伪学泳抵排异端力主朱子之传学者称墨庄先生着有一得録礼记遗说左氏纂类会粹古今事类二百卷集闗洛诸儒语为传心直指十卷四愚斋类藳（道南源委　闽书）

　　孙和卿先生调

　　孙调字和卿福宁人其学得朱子之传以排摈佛老推明圣经为本着有策府五十卷易诗书解中庸发题共五十卷浩斋稿三卷学者称龙坡先生

　　林守一先生守道

　　林守道字守一又字艾隠福建福宁人自孩提已嶷然不羣耻与羣儿弄十岁失怙恃卓有大志刻苦读书蚤工诗赋年十五即叹曰破碎非吾学也改学经又叹曰破碎犹吾前日诗赋也改从晦庵先生游愿闻大道之要裹粮束书至中途闻晦庵讣而返慨然闭户力学精思实践如及考亭之门焉性刚直每面折人过乡闾多畏惮不敢为非吟笔天成辄出人意表家贫仅终伏腊而赋佃租特寛不择美恶燥湿辄槩入乡父兄以此徳之桂发捧乡书至讙以为积徳之报而不知此于先生未足窥毫末也先生遗藳甚多散落不存晚犹嗜易积十年精通卦义至晚尚吟诵不辍子男三人宗旦如坦皆有文名桂发受业晦庵之门人信斋杨公复以继先志登淳佑丁未进士第（黄氏东发撰墓志略） 

　
闽中理学渊源考卷二十五

　

　　

　　广平府知府李清馥 撰

　　○建阳蔡氏家世学派

　　考剑建间斯时儒术昌明风流世笃人材多萃乎一家一门闽中武夷胡氏而后蔡氏以九儒着盖得父师之教根源逺矣

　　国録蔡守信先生谅

　　蔡谅字守信家建阳其先弋阳人唐昭宗时八世祖炉从王潮入闽为建阳长官卜居麻沙镇累传至伯禧宋真宗时以神童授春官伴读赐诗褒美弟伯充生谅绍圣四年繇乡贡入太学除大名司训擢太学録崇宁间表劝徽宗以刚仁勤俭又语蔡京曰清慎正直宰臣之度司马光吕公着何等人品而目为奸邪且镌之石也京大怒即弃官归寄傲云谷西山间自号首阳居士子发孙元定曽孙渊沆沈元孙格模杭权自牧堂先生发至静轩先生权皆洁行绩学诠经卫道世称蔡氏九儒云（闽书　蔡氏九儒书　名儒传）

　　处士蔡牧堂先生发

　　蔡发字神与博达古今深究治道清修苦节世人贤之承国録君严训有志当世而复秉执刚毅不能与世俗相俯仰因去游四方见闻益广邃于易象天文地理三式之说无所不通而皆能订其得失中年乃归筑室于武夷之阳其间屡遭盗贼水火之变履危蹈险而浩然不以屑意虽一介之微不取杜门扫轨専以读书教子为事晚号牧堂老人元定在娠时先生尝以圣贤像设别室使妻詹氏日夕瞻仰以踵太任胎教之风故元定生而颖悟十岁即教使读西铭稍长遂以程氏语録邵氏经世张氏正蒙授曰此孔孟正脉也文公朱先生谓公平生所以教其子者不干利禄而开之以圣贤之学其志识髙逺非世人所及云所著有地理发微天文星象诸书子元定（九儒书　闽书）

　　运干蔡复斋先生沆

　　蔡沆字复之西山次子承父春秋之属未得要领一日读易悟曰易一卦一爻为义各异谓春秋以一例该众事可乎读书至道心人心则叹云春秋二百四十余年间诸侯大夫行事发于道心者无几圣人于赗仲子纳郜鼎皆据大义以止私欲一书纲领在此矣作春秋五论而自为之序初遵父命嗣表伯虞氏更名知方及父谪舂陵领乡举从母命归宗以季子梓后虞氏尝教学者以敬为入徳门户义为一身主宰复为学者迁善改过之几又讲明复卦言当以不逺复为法以频复为戒官至两浙运干学者称复斋先生子楠栏（闽书　九儒书）

　　处士蔡素轩先生格

　　蔡格字伯至节斋先生长子性质冲澹躬耕不仕与从弟觉轩久轩静轩自相师友由始至终未尝少懈时有以佛老之教惑乱众聴者格与学者讲明孟子尽心章以力诋之作至书以警之又着广仁说以自励其卫道甚严年七十卒学者称素轩先生（九儒书）

　　文肃蔡久轩先生杭

　　蔡杭字仲节号久轩九峯先生次子绍定二年进士歴诸王宫大小学教授迁校书郎奏对论正心及内降斜封之弊又言权奸不可复用国本不可不早定理宗嘉纳其言淳佑中任浙东提刑遇事立断人不敢干以私召为国子司业兼资善堂翊赞续以试国子祭酒歴迁工部侍郎权吏部尚书除端明殿学士同知枢密院事宝佑四年拜参知政事落职张磻具奏蔡杭精通经术忠直敢言同僚罕及请复其祠禄以励清节逾年复端明殿学士予祠致仕卒谥文简以犯祖讳更谥文肃尝论劾参知政事刘之杰党于史嵩不叶物议又论京尹余晦凌辱三学及奏权奸丁全不可用即不待报去在州郡所至祀先儒旌忠节举遗逸表行义宝佑中奉勅建西山精舍后复奉勅建庐峰书院前后颁赐御书大字先生致政家居皆敬刻本山之石崖修明先圣先贤及先世祀事平生孝友出于天性四时祭祀仍遵伯父节斋遗制遇期功缌麻之丧必素衣以终月数及治丧毋得用浮屠法子公亮大理司直（墓志　闽书　九儒书）

　　山长蔡静轩先生权

　　蔡权字仲平九峯先生季子聪明英毅孝弟忠信仪刑子孙肄业于家庭兄弟联席自相师友以兄恩补承务郎授庐山书院山长教授乡闾讲明义理一日拜龟山先生祠士友请正席皋比因取龟山杨文靖公求仁斋记与诸生讲明极其详密上下咸称其得家学心传焉着参同契论以斥二氏衍三问说以自省戒平生讲读之外视富贵利达若将凂之者天性髙洁有祖父风独处静室幽轩终日怡怡学者称静轩先生（九儒书）

　　○文节蔡西山先生元定学派

　　按西山先生之学得之晦庵文公相从讲授阅四十年真文忠公撰九峯墓表云聘君以师事文公而文公顾曰季通吾老友也凡性与天道之妙他弟子不得闻者必以语季通焉异篇奥传微辞邃义多先令讨究而后亲折衷之故尝辑其问答之辞曰翁季録者盖引以自匹也此端平二年真公所述后十四年为淳佑九年公之孙杭作朱子语録后序亦言先师尝有亲自删定晚岁与先大父西山讲论之语及性与天道之妙名曰翁季録者久未得出以流行于世岂斯文之显晦固有时乎是此书在宋季已莫可寻觅矣先文贞公曽言国朝浙西某家购得是书秘藏多年后经播迁复散佚岂斯文终不传于世也耶然先生之遗书微义今尚有考前哲谓大者如河图洪范之说太极经世之旨所以辅益于朱子者不少其髙深要妙处后学亦未能卒读也文公尝曰季通平生学问多谦让皆寓于某集中是则读文公集者尤得寻玩其大略一二则是书虽亡谓之存可也噫西山云谷两灯相望今去五百载想象芳规者犹如瞻日月而摩星斗矣

　　文节蔡西山先生元定

　　蔡元定字季通生而颖异八岁能诗十岁日记千百言牧堂示以二程邵张之书曰此孔孟正脉也先生深涵其义辨析益精读书西山絶顶忍饥啖荠干道间见文公朱子于崇安遂师事焉文公扣其学大惊曰此吾老友也不当在弟子之列凡讲论诸经奥义诸弟子所不得闻者必以语先生四方来学者必俾先从先生讨论而后折衷之文公尝论中庸已发未发之旨谓人自婴儿至老死虽语黙动静之不同然大体莫非已发先生不以为然谓未发之时要涵养一节功夫引程子敬而无夫便是喜怒哀乐未发谓之中后二年文公再与辨论始悟其说而悉反之由是益奇先生故先生每至必留讲数日往往通夕对床不暇假寐诸从文公游者归必过先生之家聴其言论不忍去去皆充然有所得淳熙戊申太常卿尤袤秘书少监杨万里荐于朝特召辞以疾乡人称为聘君筑室西山将老焉韩侂胄擅政设学禁以空善类一时台谏承风排击先生知不免谓学者刘砺曰化性去伪恶得无罪及沈继祖刘三杰为言官连疏讥诋文公并及先生遂坐谪道州州县捕甚急不辞家而行或曰姑缓之先生曰获罪于天天可逃乎文公与从游者数百人饯别萧寺中坐客有兴嗟泣下者文公微视先生不异平时因喟然曰朋友相爱之情季通不挫之志可谓两得之矣而先生亦赋诗云执手笑相别无为儿女悲与其子沈行三千里脚为流血既至诸州士子从游者日众有名士挟才简傲非笑前修者亦心服谒拜执弟子礼人为语曰初不敬今纳命爱先生者谓宜谢遣生徒先生曰彼以学来何忍拒之若有祸患岂闭户所得免乎贻书训子曰独寝不愧衾独行不愧影庶可传之子孙勿以余得罪故而遂懈焉一日谓沈曰吾欲安静还造化旧物可谢客阅三日卒时庆元四年也年六十四塟建阳县崇泰里翠岚之山先生卒文公哭之恸诔之曰精诣之识卓越之才不可屈之志不可穷之辨不可复得而见矣天之生是人也果何为耶嘉定三年侂胄既诛赠迪功郎赐谥文节先生与文公游最久精识博闻同辈皆不能及义理洞见大原尤长于天文地理乐律厯数兵阵之说凡古书奇辞奥义过目辄解文公尝曰人读易书难季通读难书易又曰造化微妙惟深于理者能识之吾与季通言而不厌因自辑所与先生问答者号曰翁季録盖引以自匹也先生居家以孝弟忠信仪型子孙而教人以性与天道为先自本而支自源而流闻者莫不兴起尝言文公教人以训诂文字为先下学上达固是常事然世衰道微邪说交作学者未知本源未必不惑于异端之说也故文公晚年接引后学亦无隠然者文公疏释四书及诸经通鉴纲目近思録与先生多所参订启蒙一书则属先生起稾至论易推本河图洛书邵氏皇极经世书先天图往往与先生往复而有发焉平生问学多寓于文公集中所著书有大衍详说律吕新书燕乐源辨皇极经世太乙潜虚指要洪范八阵图说阴符经解及诗柬杂说若干卷学者称西山先生明嘉靖间从祀启圣公祠国朝康熙四十五年从学臣沈涵之请赐御书紫阳羽翼四大字匾于祠子三渊沆沈皆能绍父之学（道南源委　名臣言行外録　蔡氏九儒书　名儒传）

　　翁竹林先生易

　　翁易字粹翁建阳人通六经尤长春秋尝与计偕从刘爚游因得登朱文公蔡西山之门遂不介心青紫讲明奥义往返辨难悉得旨归晚岁授徒竹林精舍学者称竹林先生子甫字景山宝庆二年进士既仕后尤励志读书荐知西安县除直讲太常博士累官太傅少卿出知江西转运使兼守豫章改知泉州未赴卒以忠悃着声所著有蜀汉书浩堂类稾读书壁记

　　丘子陵先生崈

　　丘崈字子陵按西山集言丘子陵才学优长相随谪所辛勤不懈其志余俟考（再按建宁选举志载丘密瓯宁人绍兴十八年进士未知即此公否）

　　○处士蔡节斋先生渊学派

　　刘氏爚撰蔡西山先生墓志曰先生居家以孝悌忠信仪刑子孙而教人也以性与天道为先自本而支自源而流闻者莫不兴起常言文公教人以训诂文字为先下学上达固是常事然世衰道微邪说交作学者未知本原未必不惑于异端之说也故文公晚年接引后学亦无隠然者按节斋为西山先生长子禀学家庭授易学宗旨又深探无极太极之妙所著有易学训解太极图解等书其从事学问本原者盖家学之标的也前儒尝论文公近思録首编太极道体诸篇名为近思而实逺思似非初学阶梯窃尝妄议宋世周程张诸儒所以继絶学者在阐发道体本原而太极一篇即论学之统体也子思子中庸首篇首发性道之旨万世宗之近思之録其亦祖述中庸之意欤西山先生所谓文公接引后学之苦心意在斯乎再按公所著易说甚多其太极图解一篇草庐吴氏尝讥之先儒阐析微言非后学所敢轻议谨叙述其说与同志订厥疑焉其云易有太极易变易也夫子所谓无体之易也太极至极也言变易无体而有至极之理也先儒皆以太极二字便为万化之原而于易之一字但目为易书故太极图特以无极而太极发明易有太极之旨其所谓无极而太极者盖亦言其无体之易而有至极之理也以其无枢纽根柢之形实为天下之大枢纽大根柢也而太极本无极者以其为天下之大枢纽大根柢而初非有枢纽根柢之形也圣人谓之太极者所以指夫天地万物之理也周子谓之无极者所以着夫无声无臭之妙也是以无极之说实有得于太极之一言或以为周子妄加者谬也按此条吴氏草庐尝议蔡氏谓周子于太极之上加无极正是解夫子易有太极之易字而其解易字亦曰易变易也澄谓变易属乎阴阳岂可以言无极蔡氏自知其说之病乃引易无体之说以救之而曰变易无体之中有至极之理也朱子以易为阴阳之变易有太极者言阴阳变易之中有至理以为主宰也蔡氏既以变易无体为理矣而又曰中有至极之理然则理中复有一理乎变易无体已是言理而又曰有至极之理可乎又曰流行乎乾坤中之易非易有太极之易也果有二等易乎又曰阴阳动静之间是流行中之太极与夫子所言太极降一等果有降一等之太极乎蔡氏所解卦爻彖象多有发明朱子未到处澄纂言中亦取其说但易解后别有大传易说一卷主于破其师太极在阴阳中之说于道之大本大原差了故有此两般易两般太极之谬谈云云按节斋所著易解数种及太极通旨诸书今皆佚而存者少矣吴氏所论或易解中及太极通旨之论耳若就现今九儒书中所存太极图解一篇其解易有太极易字谓变易无体而有至极之理亦言其生生不已变动不居无动静无方体而有至理焉耳朱子语类曽言易有太极是生两仪即所谓易也但先倒说此一句故曰易有太极细玩朱子所论正涵程夫子动静无端阴阳无始之意蔡氏解易有太极似与朱夫子之言不异但以易有太极欲合无极而太极之旨语意似乎不同盖易有太极之易字指气而言而无极二字言其无方所无纪极泛言其无形状而有此道理耳故朱子曰周子之言有无以有无为一也蔡氏原未说到是理至论流行乾坤中之易非易有太极之易此在蔡氏易书中之论有疵处朱门如陈北溪先生亦曽指摘易说大槩依本义而大义与本义不同多涉元妙此不具録云再按朱子言无体者或自阴而阳或自阳而阴无确定底故云无体也此交易变易之义也至论其体则谓之易语类云与易无体句不同各自说一个道理而已其理则谓之道则是太极矣又朱子答吴晦叔曰夫易变易兼指一动一静已发未发而言之也太极者性情之妙也乃一动一静未发已发之理也故曰易有太极言即其动静阖辟而皆有是理也若以易字専指巳发为言是又以心为已发之说也此固未当程先生言之明矣此数句解易有太极极得其要领按此则节斋之论易有太极之旨似与朱子合欲以易有太极之义合于无极则诚如草庐先生所辨摘者矣乾隆壬申二月书

　　处士蔡节斋先生渊

　　蔡渊字伯静西山先生长子也清修苦节有父风与弟沈躬耕不仕内学于父外师事晦庵文公西山尝曰渊宜绍吾易学沈宜演吾皇极数而春秋则以属知方焉西山舂陵之谪仲黙从侍先生奉母家居文公曰季通素患难行乎患难伯静艰贞近之道讣音闻先生哀毁骨立一以文公家礼为准庐于墓侧泣血三年与当世絶丁母忧年及耳顺哀毁踰礼文公髙弟黄干廖徳明张洽万人杰辅广陈孔硕既折年辈以从之游学徒包扬陈文蔚潘柄杨复李燔林夔孙李闳祖李方子叶采沈僩戴蒙刘弥劭皆执经抱疑以质其学真徳秀陈宓陈韡黄自然王埜莫不曲巷过门以问出处之实理乱之由真公参大政欲以大学为对先生以为实之以事则理有据而言之易入不然无益真公深敬服西山留意宗法先生绎先志而修明之建祠堂立仪约规条整然其谨于礼有如此者先生平生于易中庸太极说最所加意更定数四尝谓周子无极而太极之说得于易有太极之一言易者变易无体即无极之义着太极图解一篇发明此旨见门人翁酉所序及郡守王氏遂所撰墓志至先生之教知行不偏敬义兼备内主于敬而发之以直行之以恕言之有常而动之可则尝曰屋漏不愧暗室不欺独行不愧影独寝不愧衾皆先世之训服而行之虽妻孥之言未有不可告人者亦未有不可告于天者暴慢鄙悖之人一见先生尊敬敛衽盖素履之懿有以动其秉彝好徳之良心焉所着有易传训解易象意言卦爻辞旨古易协韵大传易说象数余论太极通旨化原闻辨中庸通旨大学思问论孟思问读诗思问体仁拟议性情机要等书学者称为节斋先生端平三年卒年八十一子四格柄植栋（九儒书　闽书）

　　翁思斋先生泳

　　翁泳字永叔始祖郜唐昭宗朝谪次从王潮入闽泳笃志好学从蔡节斋游与熊竹谷蔡觉轩为同门友注释河洛运行讲义学者称思斋先生（闽书）

　　侍讲叶仲圭先生采

　　叶采字仲圭初从蔡节斋受易学又尝从李果斋陈安卿游安卿以其好髙妙少循序屡折而痛砭之自是屏敛锋芒骎趋着实构渔隠精舍问学日进淳佑元年登进士第授邵武尉歴景献府教授迁秘书监论郡守贪刻迁枢密检讨知邵武军作郡乗筑祠郡泮以祀朱子复置田若干顷祀朱子于光泽以果斋配累官翰林侍讲乞归所著近思録尝以进呈理宗称善又着解集西铭性理等书（闽书　道南源委）

　　进士翁先生酉

　　翁酉别号思斋崇安人绍定五年进士（九儒书）

　　詹先生枢

　　詹枢崇安人好学粹文不茍仕进邑令陈樵子重建武夷精舍延枢与熊蒙正为士人讲说后辈欣然从游（此公竢再考）

　　○文正蔡九峰先生沈学派

　　按先生于尚书及洪范数禀学于家庭卒之书成垂世不媿父师之托盖一门潜心大业推本于牧堂西山贻谋者逺矣余尝向慕彼时师友林立讲磨切究其扶翼正学渊源为可稽也西山真先生尝言某之生也后不及拜聘君床下复得与先生昆季及公晦诸公游比年退处念一相从于庐峰幔亭间迄不可得而坐中客如先生与公晦父皆不复存然后知一日之会为千载之诀其亦可悲也夫观此想见当时英贤一时聚散皆为正学显晦所闗噫自文公之后勉斋黄氏节斋九峰蔡氏云庄刘氏果斋李氏诸髙弟维持者数十年其后独西山与鹤山私淑之余仔肩道脉朱蔡之学赖以不坠师友从游启迪之功其所系岂小哉

　　文正蔡九峰先生沈

　　蔡沈字仲黙西山先生季子也与伯兄渊次兄沆皆从文公游先生年仅三十即屏去举子业一以圣贤为师及西山坐谪舂陵先生随侍从行茧足走三千里至则父子相对以礼义相怡悦西山卒护丧归于道有遗金义不可受者固却之曰吾宁随所止而殡不以累吾亲也初西山以洪范之数久失其传独心得之未及论著曰成吾书者沈也文公晚年训传诸经略备独书未及为整环视及门求可付者遂以嘱先生先生既受父师之托凛凛常若有负盖沈潜反复数十年然后克就其序书略曰二帝三王之治本于道二帝三王之道本于心得其心则道与治可得而言矣后世人主有志于二帝三王之治不可不求其道有志于二帝三王之道不可不求其心求心之要舍是书何以哉晚卜居九峰虽当世名卿物色访求不屑就也平居仰观俯察黙坐终日了然有见于天地之心万物之情反求诸躬众理具备信前圣之言不予欺也西山尝着律吕新书八阵图皆为文公所叹重然学者鲜穷其微间以叩先生无不毫分缕解者真公文忠撰先生墓志云某生也后不及拜聘君床下而喜观其书嘉定中始见君后山未几过余于洪都之郡斋留止数月暇则相从质问得所未悟后三年将之潭诣诸君以别户庭幽洁竹树茂美如适君平子陵之居伯仲联席衣冠伟然若图绘中见古人物会李公晦蔡元思继至引觞命爵名论迭发杂以辨争竟日散去未知离别之可重也比年退念一相从庐峰幔亭间迄不可得而坐中客如君与公晦皆无复存然后知一日之会为千载之诀其亦可悲也夫君承家学渊源河洛由祖槩孙后先一辙言学之有本者必推焉绍定三年卒年六十四谥文正学者称为九峰先生子模杭权（九儒书　真文忠撰墓志）

　　侍郎黄元辅先生自然

　　黄自然字符辅瓯宁人嘉定末教授郡学以理学诲诸生斋宿问辨率至夜分及漕广西犹捐俸余助修礼殿官至吏部侍郎（郡志）

　　○教授蔡觉轩先生学派

　　按宋季山长教席多为名贤栖托之处盖当时遗逸传经之儒视此职者为重其在朝廷之上者亦以此职慎择其选而待之不轻余读揆席范谢诸公交荐觉轩先生之奏牍可考焉其曰布衣蔡某承累世之心学有经济之大才自考亭师友散亡之后如某者未见其比是淳佑间有学有守之儒也曰处以学职必能倡率士类知所向方是欲责成于秉铎者作养人才之事也夫推许在大贤之列而量才为学校之官当时选授教职由揆席荐举其郑重如此故一代人才萃蔚由此道也延及元代儒宗文师此席尚磊落相望溯学脉稽文献者不禁怃然于诸贤

　　教授蔡觉轩先生模

　　蔡模字仲觉九峰先生长子操行髙洁风度夷坦隠居笃学一以圣贤为师王埜创建安书院请任席长淳佑中太守王遂荐之于朝坚以疾辞后宰相谢方叔等荐乞表异以劝后学诏补迪功郎添差本州岛教授令有司録所著书并访以所欲言模疏言敬义为万世帝王心学大旨价人大师等六者为国家守邦要道及请颁白鹿洞学规于天下尝辑文公之书为续近思録及易传集解河洛探赜大学衍论语孟集疏等书学者称觉轩先生（九儒书）

　　教授熊古溪先生刚大

　　熊刚大建阳人嘉定七年进士少颖敏从蔡节斋黄勉斋游问学精専操行笃至为建安教授所著有诗经批注性理小学集解学者称古溪先生（性理大全　闽书　蔡氏九儒书）

　　（按蔡氏九儒书载先生撰牧堂地理发微序自言初受业于觉轩先生之门盖皆得蔡氏一家师承所自矣今总附之觉轩学派焉）

　　侍讲翁丹山先生合

　　翁合字叔备崇安人七岁能文辟童选登嘉禧二年进士歴官有声贾似道谪建州合上言建实文公朱子阙里三尺童子亦知向善闻似道名咸欲呕吐况见其面乎乞投荒裔以御魑魅似道坐责授髙州团练副使循州安置景定中擢侍讲号丹山所著有丹山集（建阳郡志）

　　备考

　　蔡氏九贤著述书名纪略曰蔡氏九贤著述甚富惜今无全而文公叙述伊洛诸儒遗言季通之力为多真西山先生撰九峰墓志云文公顾曰季通吾老友也凡性与天道之妙他弟子不得闻者必以语季通焉异篇奥传微辞邃旨多先令寻讨而后亲折衷之故尝辑其问答之辞曰翁季録者盖引以自匹也而翁易行实述又云易学启蒙一书季通研精覃思屡年而后就晦庵复删润之始克成书他如近思録之所讨论伊洛渊源録之所类集通鉴纲目之所草定太极通书西铭之所讲辨季通靡不尽心故每称其考订精密又云季通平生著述多谦让寄寓于某书集中云见九儒书

　　蔡氏书堂实迹曰南山草堂在崇安县武夷二曲兠眉峰下牧堂公创书堂三间为游息之所嘉定戊辰公孙渊沈兄弟复构书堂于旧址相与讲学其中后文肃公杭因祖父之旧而堂构焉故曰咏归堂

　　又显庆堂在建阳永忠里麻沙镇北象岩晴雪山下绍兴间牧堂公创书堂三间教其子元定公读书之所

　　又西山精舍在建阳崇泰里西山与云谷对峙四面壁立山顶平旷有前湖后湖两水归内淳熙乙未元定公筑室结庐建石门城围与云谷文公两灯相望往来讲道理宗朝御书西山二大字颁赐文肃公杭刻于本山之西南崖

　　又大明堂在建阳崇泰里云谷庐峰之下庆元间九峰公沈受文公之命作书集传创书堂二栋五植宝佑三年理宗御书庐峰二大字颁赐文肃公杭刻于本山之岩

　　何氏乔迁潭阳文献蔡氏卷引略曰蔡氏炉弋阳郡人生唐宣宗大中中拜凤翔节度使再授东昌刺史昭宗朝谪次从王潮入闽为建阳长官同刘少府翱节度使翁郜同时入闽而长官后卜居麻沙镇水北四世出九贤者孙名梅实为西山先生之派祖梅四传至伯禧宋真宗朝以神童授春官伴读赐诗伯禧之弟伯充为西山先生曽祖伯充之子名谅字守信由太学授国谕伯充之叔名琇生子襄字君谟随父居兴化之莆田伯充之孙名发号牧堂子元定谥文节厥后朱文公自五夫迁居考亭筑书堂于云谷而文节亦自麻沙卜居后山筑室西山所谓疑难堂悬两灯相望因号西山 

　
闽中理学渊源考卷二十六

　

　　

　　广平府知府李清馥 撰

　　○文肃黄勉斋先生干学派

　　慈溪黄氏震曰干淳之盛晦庵南轩东莱称三先生独晦庵得年最髙讲学最久为集大成晦庵既没门人如闽中则潘谦之杨志仁林正卿林子武李守约李公晦江西则甘吉父黄去私张元徳江东则李敬子胡伯量蔡元思浙中则叶味道潘子善黄子洪皆号髙弟独勉斋先生强毅自立足任负荷又勿轩熊氏禾撰考亭书院记云公祠以文肃黄氏干配旧典也从以文节蔡氏元定文简刘氏爚文忠真氏徳秀建安武夷例也我文公体用之学黄氏其庶几乎余皆守公之道不二又贡氏师泰撰勉斋先生书院记曰文公门人弟子聪明卓越固不为少然求其始终不渝老而弥笃者先生一人而已先生因刘子澄一拜文公于屏山之后既慨然以斯道自任又曰圣贤坠绪非文公无以明文公遗书非先生无以成则斯文吾道确乎其有所归矣又先生尝曰年来学者但见古人有格物穷理之说便驰心于辨析讲论之间而不务持养省察之实所以辨析讲论者又不原切问近思之意天之所以与我与我之所以全乎天者大本大原漫不加省而寻行数墨入耳出口以为即此便是学问退而察其胸中之所存与夫应事接物无一不相背驰圣人教人决不若是观此则文公捐馆后诸门徒师法渐讹不但微言既絶而大义亦乖勉斋数言实救当时流弊信乎朱门的传也考朱子门徒在闽中者二百余在吴越江右楚黔者亦二百余惟勉斋黄氏之传独逺流及元代在闽如勿轩熊氏石堂陈氏明代虚斋蔡氏剰夫陈氏翠榘周氏皆能衍翼宗派崇守家法要皆谨紫阳勉斋北溪瓜山西山诸遗榘其在今日闽海派别宗风坠绪尤可寻遡论者谓国朝先文贞公之学渊源所渐实乡国之接武云至金华四子则又勉斋先生一派单传流及明代如章枫山国朝如陆清献公皆是余风所及者馥曽过金华仰止先贤诗云鼓棹归闽路扬帆过越年澄波来活水佳气起苍烟文献渡江后（谓朱吕张讲学及金华四子）忠良靖难前（谓宋文宪诸公）只疑学派在犹自隔山川乾隆辛未五月念七日

　　文肃黄勉斋先生干

　　黄干字直卿闽县人父瑀以笃行直道闻为饶州司户歴官侍御史所至有声父殁先生往见清江刘清之清之奇之曰时学非所以处子也今洛阳正传则在朱仲晦矣盍往学焉即以书为容见之先生归白母即日行时方大雪既至见文公昼夜励学不设榻不解带倦则微坐一椅或至达曙文公语人曰直卿志坚思苦与之处甚有益尝诣东莱吕氏以所闻于文公者相质正及广汉张敬夫亡文公与直卿书曰吾道益孤朋友亦难得十分可指拟者直卿明睿端庄造诣甚笃斯道有望于直卿者不轻后遂以女妻之宁宗即位文公奏授先生将仕郎而铨中授迪功郎监台州酒务丁母忧学者聴讲于墓庐文公作竹林精舍成遗以书有他时便可代即讲席之语及编礼书独属以丧祭二编稿成文公见而喜曰所立规模次第缜密有条理他日取家乡邦国王朝礼仿此更定之病革以深衣及所著书授之手书与诀曰吾道之托在此文公殁先生持心丧三年毕调监嘉兴府石门酒库迁知临川县改调新淦县差通判安丰军寻知汉阳军即于郡治后立周程游朱四先生祠别为屋以馆四方之士以病乞祠主管武夷冲佑观未几起知安庆府至则金人犯光山安庆去光山不逺民情震恐先生为守御计请城于朝不待报下即日兴工计田出役法均费省城既完后二年金人破黄州沙窝诸闗淮东西皆震独安庆按堵如故时李珏往维扬视师与偕行干言金欲以十六县之众四月攻浮光侵五闗五闗失守则蕲黄决不可保蕲黄不保则江南危尚书闻此亦已数日乃不闻有所施行何耶珏不能用厥后光黄蕲失果如其言遂立辞去请祠不已俄再命知安庆不就入庐山访友人李燔陈宓盘旋玉渊三峡间俯仰文公旧迹讲乾坤二卦于白鹿书院山南北之士皆来集未几召赴行在所奏事除大理寺丞不拜为御史李楠所劾遂罢归初先生在临川时金华何伯熭为临川邑丞令其子基师事焉先生告以必有真实心地刻苦功夫而后可基受命又以其学传同郡王柏柏传金履祥履祥传许谦而道益着学者推原统绪以为文公之世适实皆渊源于先生云先生刚介洪毅于师传尽心致知之学身体之无遗力当官不避难不惮事抚摩凋瘵如护肢体锄强暴投机制变与众絶虑营画守边备御筹阃外事如宿将尝试也比归老终窭且贫烟火时不继蔬食饷客危坐讲切彻旦夜编礼著书不辍坚壮之志终老弥励虽暮龄宿疾未尝倦怠也当时出朱门号髙弟者至众独先生强毅有力足任负荷归而弟子益进巴蜀江湖之士皆来质疑请益如文公时俄命知潮州辞踰月乞致仕特授承议郎殁后数年以门人请谥特赠朝奉郎与一子下州文学谥文肃学者称勉斋先生贡氏师泰曰南渡后文公集诸儒之大成于时门人弟子聪明卓越固为不少然求其始终不渝老而弥笃者先生一人而已盖先生有意斯文以陆沈下官不能大行其学固可深慨然圣贤坠绪非文公无以明文公遗书非先生无以成则斯文吾道确乎其有所归矣先生殁其传之著者在闽则宓斋陈氏信斋杨氏在浙则北山何氏江以西则临川黄氏江以东则双峰饶氏其久而益著者则西山真氏衍义诸书凡今经帏进讲成均典教皆出先生讲论之余云所著书说十卷六经讲义三十卷礼记集注十四卷论语通释十卷论语意原一卷及勉斋集行世兄东字仁卿见上文公学派（闽书　名儒传　理学宗传　贡氏勉斋书院记　宋史　理学正宗）

　　侍郎黄子敬先生师雍

　　黄师雍字子敬闽清人少从黄勉斋学宝庆二年进士为楚州官属时李全反状已露师雍密结忠义军别部都统时青图之谋泄青被杀时雍不为动秩满朝议贤之师雍耻出史弥逺门不往见之调婺州教授学政一以吕祖谦为法慕徐侨有清望欲谒之会侨有召命则不往侨闻贤之至阙以其学最闻而李宗勉赵必愿赵汝谈等亦先后交荐丞相乔行简许以朝除矣师雍入见劝其归老行简不说遂出知龙溪行简罢史嵩之继相迁粮料科延至私室谓曰粮料科密迩相府所以处君师雍不顾故与博士刘应起相善应起论嵩之嵩之疑师雍左右之讽御史梅■〈木巳〉弹师雍差知邵武久之迁宗正簿拜监察御史论嵩之罢之理宗欲以师雍为侍御史丞相郑清之沮之曰如此则臣不可留迁起居舍人兼侍讲即力乞去清之犹冀其少贬师雍曰吾欲为全人终不屈数月卒被劾罢久之以直宝文阁奉祀起为左史改江西转运使迁礼部侍郎命下卒于江西官舍师雍为人简淡寡欲靖厚有守言若不出口而于邪正之辨甚明视外物轻甚故博采公论当官而行爱护名节无愧师友云（闽书　宋史　通志）

　　提管郑中实先生鼎新

　　郑鼎新字中实仙游人嘉定十六年进士知晋江县建问政堂辑论语系于政者二十四章书之堂壁建县学文宣王庙辟一堂扁以尊道时真西山守泉殊敬重之寻通判处州监右藏东库迁国子书库授都大提管卒鼎新少受业黄勉斋之门问答甚详而与杨信斋游尝考究礼书成编名曰礼学举要又撰礼乐从宜集居家好义有家塾义庄西山真氏尝为之记其卒也遗命治丧一以仪礼从事（闽书　仙游志）

　　教授陈日昭先生如晦（子觉伯）

　　陈如晦字日昭长乐人从黄勉斋游尝读西山真氏夜气箴作曰须见得冬为四时之夜夜乃一日之冬便是自家向晦入息处又见得造化发育之妙便是自家事物周旋处于此敬义夹持动静交养则两得之矣遂次其韵为生意箴西山得之亟加称赏一时耆徳巨公乐与为道谊交以赵汝腾荐充经筵不果授本州岛教授卒所著有论语问答及讲义文集子觉伯字宗尹咸淳七年进士授泉州教授以古道迪士幼主航海次泉州港觉伯率同列表起居寻命摄州倅扈从入广拜福建提刑数月罢归闻厓山师溃愤惋不食且卒命其子曰吾宋臣也题吾墓则系吾于宋（闽书）

　　提举李汝明先生鉴

　　李鉴字汝明宁徳人嘉定元年进士官终广东提举初从黄勉斋杨信斋游得闻敬义之旨归与龚剡创六经讲社推明师说诱掖后进居官平易近民尤晓兵事尝督捕赣冦提兵亲入梅州界擒陈罗二贼后梅冦猖獗授以州符贼惮鉴威名遁去及莅广西值西浙大饥鉴运米千艘全活甚众（闽书）

　　叶先生真

　　叶真字未详三山人经义考林氏耕尚书集解后序曰耕暂摄乡校学録叶君真里之耆儒尝从勉斋游其先世亦从拙斋学与东莱同时又出家藏写本林李二先生书解及诗说相示较之首尾并同云按耕叟谓叶君真里之耆儒尝从勉斋游其先世亦从拙斋学意其人必卓然者且溯其家世学有渊源惜未得纪述可详姑録其槩待考（经义考林氏耕尚书集解后序）

　　叶云叟先生士龙

　　叶士龙号云叟名与事实籍贯未详待考　按刘后村送叶士龙归竹林精舍诗曰侍讲开甥馆三间不至奢少曽居北面老只住东家野笋庖尤美深衣衮未华何时寻旧路去谒玉川茶　按此诗后刘公小注云勉斋依文公以居云叟勉斋髙弟云 

　
闽中理学渊源考卷二十七

　

　　

　　广平府知府李清馥 撰

　　○文简刘晦伯先生钥学派

　　按真西山先生撰公神道碑略曰公平生大节虽未易以一善名然溯其学问源流与夫见诸谋谟事业则惟正之一言足以蔽之盖公显考银青府君（即恒轩先生懋）蚤受学于屏山刘先生籍溪胡先生尽得义理精微之藴公幼在家庭耳濡目染朱文公以道徳为学者师公出入其门切磨讲贯者数十年视他从游之士为最久又曰公天资厚重而不浮纯一而不杂又尝用力于致知力行之地每于夜间敛衽黙坐虚心省察尝曰不于定静时体察则应事接物或至有差尝取节孝徐先生帖教子弟其言曰日入之后至于夜中事物俱静志气俱定是君子思虑经纶之时昼之所行夜之所思也至其立朝大节在乞罢伪学之禁以正人心息邪说又尝言舍法兼取行艺今但考其艺而略其行请以朱某白鹿洞书院学规颁下两学为诸生斋规与旧学规并行又取朱文公集注刋行胄监一时太学诸生稍务以道义相勉而知穷理居敬之说至讲筵讲论每援师说其奋忠陈谋察微虑逺于启沃君心有独至者今撮其大略着于篇

　　文简刘晦伯先生钥

　　刘钥字晦伯懋子干道八年进士歴官连城令蠲无名征敛新学宫教诸生八徳之方改知闽县清简为治与民有信大族贵宦顽庶奸胥莫敢挠法诸台府合词列荐先生自谓与赵丞相汝愚有连避嫌乞通判潭州以归宁宗受内禅先生寓书丞相曰前日之事如病寒热一旦解散即无所苦至于蛊毒中人初不自觉触物而发则殆矣盖指韩侂胄而丞相不能用丁父艰学禁方严从朱子于讲学武夷筑云庄山房为终老计宁宗初知徳庆府兴学校练军实入对请恐惧修省开言路进人才饬边备执政议欲留先生宰臣陈自强曰斯人闽县之政吾知之然真伪学也侂胄诛自强逐遂以先生提举广东常平茶盐嘉定二年召对帝嘉奨除吏部郎中轮对请开张圣聴于经筵讲读大臣奏对反复问难以采义理之当否政事之是非乞外除浙西提点刑狱所劾不避权要所举不受干求召国子司业言治道原于士风士风本于学术艺祖干戈甫定召处士王昭素讲易禁中累圣相承以为先务治教休明儒宗间出然后六经遗旨孔孟微言复明于千载之后天下学者诵而习之以论语孟子大学中庸为准故其事父则孝事君则忠世之所谓道学也庆元以来权佞当国恶人议已指道为伪屏其人禁其书十余年间学者无所依向义利不明趋向污下望其立名节修职业胡可得也乞降明诏罢伪学之禁息邪说正人心宗社之福又言舍法兼取行艺今但考其艺而略其行故侍讲朱某白鹿洞揭示学规皆圣贤教人大旨谨録以进请颁下两学与旧学规并行从之尝言于丞相史弥逺请以朱子所著论语中庸大学孟子之说以备劝讲后先生在成均遂以数书锓于胄监俾学者诵习焉除权刑部侍郎兼祭酒左谕徳同修撰时羣臣争务容黙先生疏请崇奨忠谠以作士气深戒谀佞以肃百僚固藩篱选将帅尤今日不可缓者除刑部侍郎权工部尚书兼右庶子仍兼讲读于东宫每讲论至经史所陈声色嗜欲之戒辄恳切敷陈以年过七十乞休疏凡二十余上许之积阶大中大夫以通奉大夫致仕遗表闻赠光禄大夫官其后赐谥文简先生为人简质端重而天性孝友少习家训长得名师如张宣公吕成公皆前修巨儒相与往复讲论其学以不欺为主其接物夷易与人言心平气和语简而当聴者心服称人之善无溢美其恶恶亦无深疾每病学者空谈无实尝为天台学四先生学记曰学者当穷理以致其知反躬以践其实若趋其名以为髙入耳而出乎口皆四先生之罪人也其平生所素戒在此每夜敛衽黙坐虚心省察尝取徐节孝帖教子弟其言曰日入之后至于夜中事物俱静志气俱定是君子思虑经纶之时晚号云庄居士着有奏议史稾经筵故事东宫诗解易经说礼记解讲堂故事云庄外稾续稾若干卷子垕（道南源委　闽书　西山撰神道碑）

　　○司农詹元善先生体仁学派

　　按西山真先生叙公行状详矣但旧传俱载西山从游于公而行状并未叙及及读祭文有云若某之不才顾何足以语上而公独以为可教每更以留连读此似平昔曽亲炙论说非同及门受业者不然行状独无一语叙及耶今仍采旧传録出以待考订再按先生之父詹公慥与胡公宏刘公子翚游而先生又出紫阳之门其于当世名臣如梁公克家赵公汝愚周公必大皆与往复人才商论国是而蔡西山被谪时留在邑中甚得公调护之力真公称其立朝当官自信所学于辞受出处之槩尤不茍云

　　司农詹元善先生体仁

　　詹体仁字符善建宁崇安人父慥与胡五峯刘屏山游先生登隆兴元年进士第调饶州浮梁尉郡上先生获盗功状当赏谢不就为泉州晋江丞程尚书大昌司马侍郎汲相继为守赏待特异郡有疑狱必谘焉宰相梁克家泉人也始知先生荐于朝入为太学録迁太学博士寻迁太常博士时髙宗庙谥或谓宜称尧宗先生言谥法虽有之于古无据且大行功莫盛于中兴请比殷武丁谥为髙议遂决累官太常少卿时上以积疑成疾久不过重华宫先生陛对首陈父子至恩引易睽孤之说以开广圣意孝宗崩先生率同列抗疏请驾诣重华宫亲临祥祭时赵汝愚将定大策外庭无预谋者密令先生及左司郎官徐谊达意少保吴琚请宪圣太后垂帘为援立计宁宗登极天下晏然先生密赞汝愚之力也时议大行皇帝谥先生言寿皇帝事徳寿二十余年极天下之养谅阴三年不御常服汉唐以来未之有宜谥曰孝卒用其言先生深于礼故前后定两朝庙谥异论莫能夺议者韪之孝宗将复土先生言永阜陵地势卑下非所以妥安神灵与宰相异议除太府卿寻直龙图阁知福州言者竟以前论山陵事罢之屏处者八年退居霅川日以经史自娱人莫窥其际始复直龙图阁知静江府移守鄂州除司农卿复总湖广饷事时岁凶艰食即以便宜发廪赈救而后以闻侂胄议开边一时争谈兵以规进用先生移书庙堂言兵不可轻动皇甫斌自以将家子好言兵先生语僚属谓斌必败已而果然开禧二年卒年六十四先生天姿超迈志守卓然自擢第归即从朱先生游讲质疑义其学以存诚慎独为主患世儒论经多失本旨曰惟皇上帝降衷于下民若有恒性克绥厥猷惟后此即天命之谓性率性之谓道修道之谓教也人能知此则知观书之要而无穿凿之患矣博览羣书自天文地理卜筮医药百氏杂说靡不通于浑仪漏刻俱自亲制以测验皆合赵涣造新厯以献先生为作序中书舍人黄裳一见嗟异因以定交为文若不经意而明白畅遂悉根于理致神识恬畅喜论说古今遇佳士良友穷日夜语不厌立朝当官自信所学于辞受出处之际尤不茍周公必大当国先生尝疏荐三十余人皆当世知名士后多所收擢郡人真公徳秀早从之游尝问居官莅民之法先生曰尽心平心而已尽心则无愧平心则不偏世服其确论云所著象数总义厯学启蒙庄子解诸书（真西山撰行状　闽书）

　　○吏部廖子晦先生徳明学派

　　按考亭渊源録载徳明所问朱子所答皆论学的要如论敬之该贯动静变化气质须是勉强讲论文字不可与自家身心都无干涉又言闲散不是真乐论前辈诸贤多是略绰见得个道理便休少有苦心理会又论太极朱子答书曰来谕一一皆契鄙怀足见精敏又文公尝称曰徳明学有根据为政能举先王已坠之典以活中路无告之人固学道爱人之君子所乐闻而愿为者观此可知先生造诣为师门所心许者矣

　　吏部廖子晦先生徳明

　　廖徳明字子晦南剑州人少学释氏及得龟山杨氏书读之大悟遂受业朱子登干道中进士第知莆田县民有奉淫祠者罪之沈像于江会有显者欲取邑地广其居先生坚持不可累官至浔州有声诸司交荐之先生曰今老矣况以道徇人乎固辞不受迁广东提点刑狱弹劾不避权要岁当荐士朝贵多以书托之先生曰此国家公器也悉不启封还之有乡人为主簿先生闻其能荐之会先生行县簿感其知己置酒延之悉假富人觞豆甚盛先生怒曰一主簿乃若是侈耶必贪也于是追还荐章其公严类此时盗陷桂阳迫韶韶人惧先生燕笑自如遣将驰击而亲持小麾督战大败之乃分戍守逺斥堠明审赏罚宣布威信韶晏然如平时徙知广州迁吏部左选郎官奉祠卒先生初为浔州教授为学者讲明圣贤心学之要手植三柏于学浔士爱敬之如甘棠在南粤时立师悟堂刻朱子家礼及程氏诸书公余延僚属及诸生亲为讲说逺近化之尝语人以仕学之要曰徳明自始仕以至为郡惟用三代直道而行一句而已所著有朱子语録春秋会要槎溪集诸书

　　（按朱子语録姓氏廖子晦先生録语在干道九年癸巳以后所闻时朱子年四十四此为早岁及门者再按黄勉斋答李贯之书论语録以所记年月为序以为未安又称记録之人如子晦文汉卿文之类絶少今阅现今所刋语録姓氏以廖子晦辅汉卿为首或本勉斋所答之语所更订耳　考亭渊源録　道南源委　闽书）

　　提刑邹先生应博

　　邹应博泰宁人受学于廖公徳明宝庆中监行在都进奏院奏对引书危微精一以朱子之说进尝知婺州苏州提点江南西路刑狱为真公徳秀所荐

　　郑先生师尹

　　郑师尹字未详按建安郡守王氏遂撰建安书院记言前守王公埜以廖公徳明之门人郑师尹为贤而开馆迎之尤以蔡公元定之孙模为贤而移书致之会书院成请蔡君典教事适公入觐郑以故归蔡亦忧去士不能不觖望云　考蔡先生模已见蔡氏家学郑先生师尹未详疑是延建人必当时表著者今附之廖公学派待考

　　（王氏遂撰建宁府书院记言淳佑三年夏前建安守王埜陛辞理宗命之曰游胡朱真流风未冺表宅里以善其民则予汝怿埜再拜稽首奉命至郡以游胡旧尝有祠乃创建安书院祠朱子而又以真西山配享请于朝许之按是时理宗淳佑元年方幸学从祀周程张朱五子并求访遗书而于郡守到官之日训辞复及之故所在兴起书院独多盖自端平初召用正人时称小元佑自是数年崇奨正学一时师席类多名儒耆彦为紫阳文公派泽故郑氏师尹蔡氏模自皆一时之选也再按王氏埜王氏遂亦皆宗仰朱子之学王埜为金华人王遂为金坛人王埜曽友教于蔡节斋父子王遂号潜轩曽撰节斋墓志序述学派源流阐发特详二公宦学皆卓然者也附此备考）

　　○提刑杨澹轩先生方学派

　　按长汀斯时惟澹轩先生及紫阳之门外此寥寥亦风气初开之始也传称其清修笃孝行已拔俗到官操履刚正廉介不可干以私至论学之详朱子集中往复诸书可检也

　　提刑杨澹轩先生方

　　杨方字子直长沙人清修笃孝行已拔俗隆兴元年登进士调弋阳尉还特取道崇安叅谒朱子面受所传未赴改清逺簿广廉宪姚孝资檄摄曲江以廉介刚直闻改武宁丞秩满赵公汝愚帅蜀辟管机宜寻荐于朝召对擢宗正寺簿乞外通判吉州淳熙末知建昌军召为枢密院编修官首疏乞朝重华宫辞甚恳切宁宗立除秘书郎出知吉州伪学禁兴坐汝愚朱子党罢居赣州闭户读书学禁稍弛起知摄州至官未数月乞祠以归嘉定更化召为右侍郎官进考功郎官操履刚正终与时忤寻复去国越二年以鲠介老成除直宝谟阁提刑广西循歴属部发摘奸贪官吏重足而立至桂岭卒所居植淡竹自号淡轩老叟学者称为澹轩先生所著有寒泉语録

　　（按朱子语録姓氏杨澹轩先生録语在干道六年庚寅所闻时朱子年四十一此为早岁及门记语録之最早者）

　　县令丘启潜先生鳞（丘方附）

　　丘鳞字启潜连城人少师事杨澹轩方嘉定十三年特奏名调赣县尉有廉声归值绍定寇发檄摄连城令画计御寇率民登东田石全活甚众招捕使陈韡奏其功辟知建宁县侄丘方字正叔宝庆二年进士任宁都县丞兴学课士有政声同受业于澹轩先生（闽书　黎氏撰邱先生书院记　汀郡选举志）

　　备考

　　黎氏士宏撰丘氏二先生书院记略曰连城踞万山中重峦迭峙览竒者目不暇给矧东田数片石屹立一方石之麓为宋儒丘二先生读书舍后人即其遗址祠以祀之按郡县志丘鳞字启潜嘉定十三年进士侄丘方字正叔宝庆二年进士同受业杨澹轩先生澹轩先生为朱门髙弟其时同学诸子罕出其右及学成归鄞江考道问徳与朱子往复辨论折衷至当载在语録者章章可考二先生从之学尽得其传至启潜先生御寇有功辟知邵武军建宁县承直郎日与刘徳言梁文叔冯作肃吴大年叶直翁吴仲玉诸先儒切磋友善讲道不倦遡其所从皆朱门嫡传也又曰吾独慨闽自龟山道南后羣英萃兴号为邹鲁名邦汀距延咫尺间何从学者寥寥唯杨先生谒朱子受所传于前二先生从杨学绍所闻于后倡明圣道引诱善类汀人始知诗书礼乐之学是先生徳业未显于当时教化尚留于后世自是士子争自濯磨敦伦纪励名节称先则古代有闻人孰非二先生教泽之所遗耶

　　○林存斋先生宪卿学派

　　黄氏日抄言晦庵先生没后公亦在髙弟之列勉斋祭先生文称栗山之阳无百室之聚家弦诵而人缝掖又皆知义理之训公之教也又曰吾乡之士游晦庵之门晚岁能自守者不过三数人如公之醇厚质直乐善不倦则又朋友之所敬爱云

　　林存斋先生宪卿

　　林宪卿字公度福州怀安人居大山长谷之中与世异趋不妄交游慎择师友醇厚质直乐善不倦从晦庵先生游知所自守以忠信见称于师门以义理化导乎乡里年七十犹嗜学不衰学者称为存斋先生及卒黄勉斋志其墓其徒吴宗万林士蒙皆知名（考亭渊源録　闽书）

　　○潘瓜山先生柄学派

　　朱子答谦之书曰所示问目如伊川亦有时教人静坐然孔孟以上却无此说要须从上推寻见得静坐与观理两不相妨乃为的当耳按谦之在朱门为髙弟其所问心性分别与夫静坐及存养数条俱为涵养本原切己功夫慈溪黄氏尝言晦庵没后闽中门人如潘谦之杨志仁林正卿林子武李守约李公晦皆在髙弟之列以此知其选矣又按公之父滋从林先生之奇游闻晦庵讲道武夷遂命公兄弟从游皆以弱冠抠衣有道厉志前修盖贻谋有自来矣

　　潘瓜山先生柄

　　潘柄字谦之怀安人父滋林公之奇髙弟也黄勉斋尝受业焉兄植字立之工于文不赴场屋励志潜修専以务实为本兄弟承父命俱往事文公于武夷公称曰立之有说得到处先生年十六即有志于道文公悉以所学授之遂取圣贤格言为训又以吕氏乡约櫽括继其后凡存心养性之道律己治人之功条目具列终身所行不出于此着易解尚书解学者称瓜山先生

　　（按朱子语録姓氏潘瓜山先生録语在淳熙十年癸夘以后所闻时朱子年已五十四此为中岁及门者　闽书考亭渊源録　道南源委）

　　苏先生国台

　　苏国台其先徳化人曽祖钦迁于仙游父权从祖总龟皆为名儒国台从瓜山潘公学

　　○杨信斋先生复学派

　　考公平昔多讲贯于制度典章之学文公没后又从勉斋黄氏游称朱门髙弟西山真氏莅官至闽于三山筑尊徳堂以待之是时公年已老所造有更超然者矣

　　杨信斋先生复

　　杨复字志仁福州长溪人朱子门人后又受业于黄勉斋劲特通敏考索最精见者无不叹取陈师复称其学问精深服膺拳拳真西山知福州即郡学创贵徳堂以处之着祭礼图十四卷仪礼图解十七卷又有家礼杂说附注二卷学者称信斋先生（道南源委　考亭渊源録　闽书）

　　林先生桂发

　　林桂发福宁人父艾隠先生志晦庵之学子三宗旦如坦皆有文名桂发受业晦庵之门人信斋杨公复以继先志云东发黄氏震撰公父墓志略曰宝佑乙夘岁余应乡书闻有髙才卓识持衡风帘间者是为林公桂发而未果识也余既窃第归君来从事府幕一见如平生欢而末由欵诲益也后四三年再会君吴门与语夜参半君衮衮谈古今析义理如倾河汉不可休知其学必有自来而未能悉也自是每见闽之士必问君家世皆言君艾隠先生之子艾隠古学古心超然不与世接君亦刻厉先志坐是偃蹇于世余于是益敬之后之又十年余归自江西君适从事沿海制司之幕秩满赴班因得请问艾隠先生详委君乃愀然言曰宦游日久先君墓犹未铭正欲属之子余谢不能再三明日以其状来又辞至再三皆不获乃敬为叙其事而次之

　　○朝奉李公晦先生方子学派

　　文公尝言公晦资禀自是寡过然开阔中又须缜密寛缓中又须谨严先生曽与真文忠公为僚于泉山文忠公言公晦学邃而气平本经术明世用事之大者余必咨而后行其撰清源文集序言公晦仕泉时为郡守程公所嘱辑清源文集七百余篇集成而某至又为先生子祝辞赞先生为朱门髙弟观此知先生其有体有用之学者欤又虞邵庵撰云岩书院记其言曰先生祖子孙三世受学朱子之门当是时闽之学者比于邹鲁余得先生所为年谱序知其于朱氏之学确守而不变所谓豪分缕析致知力行盖终身焉云岩即先生讲学故处也今録其梗概着于编

　　朝奉李公晦先生方子

　　李方子字公晦吕之孙少博学能文为人端谨纯笃初见朱子谓曰观公为人自是寡过但寛大中要规矩和缓中要果决遂以果名斋长游太学学官李道传折官位辈行具刺就谒嘉定七年登进士廷对第三人调泉州观察推官真西山为守称其学邃气平本经术明世用每有大事必咨决而行暇则辨论经训至夜分不倦故事秩满必先通书庙堂乃除先生曰是求也可乎哉丞相史弥逺怒之踰年始除国子録将选入官僚不少贬以希合或告弥逺曰此真徳秀党也使台臣劾罢之既归从游者盈门竟日危坐未始倾侧对宾客一语不妄发虽奴隶亦不加诟詈然皆严惮之其学得诸心传亲切超诣尝语人曰吾问学未能周尽幸于大本有见此心常觉泰然不为物欲所渍若得真实务学之人发明纲领斯道庶几不坠尔起辰州通判寻卒着有朱子行状传道精语等书又有禹贡解朱子尝称许之宝庆二年真公徳秀官枢密与尚书袁甫进于朝特旨授朝奉郎致仕与一子恩泽弟文子

　　（按朱子语録姓氏李公晦先生録语在淳熙十五年戊申以后所闻时朱子年已五十九此为晚岁及门者　闽书　道南源委　歴代名儒传）

　　○蔡白石先生学派

　　泉南人文之盛自紫阳文公倡兴同安继以白石蔡先生北溪陈先生宗主文公家法而士习翕然向风由是濂洛闗闽之书家弦戸诵号为紫阳别宗其时王梅溪真西山诸贤后先莅官至止主盟斯道人文愈着五百年来知朱真诸大儒之泽矣而白石北溪辅翼踵起之功未有表章者三山蒋氏闽学源流有议公及黄氏岩孙张氏巽郡中宜建以特祠者后之君子折衷详考必有取焉乾隆十三年戊辰七月初六日书

　　蔡白石先生和

　　蔡先生和字廷杰晋江人愿从朱文公游以亲老不能去勉友人陈易往受业数以书从易请质无虚日居白石村丧祭酌古礼乡闾化之真西山守郡李果斋以文公弟子佐幕议创书院于东湖延和为堂长会易镇不果同时有北溪陈淳往来道泉学者勉留讲授一时如同邑苏思恭王次传王隽黄必昌安溪郑思忱思永惠安江与权永春卓琮黄以翼皆从先生与淳学先是郡士専经者泥章句业文者竞浮华析理者驾玄虚自文公导其源白石北溪浚其流条理明备讲论平实由是闗洛考亭之书家诵人习理学之盛号为紫阳别宗居白石村学者称为白石先生着有易说

　　监院郑景千先生思忱

　　郑思忱字景千安溪人授尚书于西溪李季辨解析精诣生徒常百数嘉定三年以词赋领乡荐第一中第为新兴令除遗利钱三百万再知崇安县以谮左迁浦城丞谒真文忠公与语知其贤言于太守得复任知南恩州歴浙东参议雷变上封事言士溺苞苴习久难化民坐困且盗宜去贪恤人节用蓄力除监登闻鼓院卒年七十二公少年豪爽晚而和粹凝然有守君子也着有诗书释按先生与景修先生思永皆从蔡公和与陈公淳学时称紫阳别宗清溪传入朱门派系自二先生始

　　郑景修先生思永

　　郑思永字景修安溪人好学笃行蔡白石爱其朴粹妻以女从学终身着有易说（闽书）

　　王嵓父先生次传

　　王次传字嵓父晋江人善讲析指授生徒多贵显再预荐不第 

　
闽中理学渊源考卷二十八

　

　　

　　广平府知府李清馥 撰

　　○主簿陈北溪先生淳学派

　　按紫阳先生莅漳时北溪方始受业由是漳之人士翕然师尊之维时漳士尚未着显惟邻郡泉莆间信向相从讲贯者为多此见于先生答黄寺丞直卿之书可考也晚岁曽与陈复斋宓江徳功黙先后莅安溪令簿惜未至官而卒然三先生皆得紫阳绪余流风所被其泽未冺山川炳耀学派开先然则泉郡之俎豆先生当与黄岩孙蔡白石诸公并请百世祀宜哉至其为学有所得不逺千里质之晦翁晦翁有喟然与点之叹则又告之曰当大作下学之功勿遽求上达之见临川吴氏言朱门惟勉斋黄直卿识理本原其次北溪陈安卿于细碎字义亦不差云

　　主簿陈北溪先生淳

　　陈先生淳字安卿龙溪人少习举子业林宗臣见而奇之谓曰此非圣贤之学也授以近思録先生由是尽弃所业益求濂洛遗书读之曰若是与吾心会盖真得洙泗之传者循墙闯门未身其奥吾心恧焉及闻朱子讲道武夷欲往从而无资会朱子来守漳州袖所作自警诗为贽朱子读之恨相见晚与语知其用功深且久直以上达之理发之先生闻语深思益求所未至朱子每语人曰南来吾道得一安卿为喜朱子自漳归且十年先生复至自述所得朱子曰已见本原矣所阙者下学之功尔自是所闻皆切要语凡三月而朱子卒先生归追思师训痛自裁抑无书不读无物不格日积月累义理贯通洞见条绪凡经传子史所载纪纲法度礼乐刑政衰兴治乱之原得失利害之几与夫异端邪说似是之非浅深疎密难明之辨无不周详究勘彻上彻下而于朱子之所以教无复遗恨矣先生僻处陬澨曩时同门诸老皆已零落后来者率累于科举习于见闻惟邻郡莆泉间有相信从者嘉定九年以特试寓中都四方友皆来叩质朝士大夫争馆迎焉严州守郑之悌闻其至率僚属延讲郡庠时有窃似乱真自立门庭者教人黙坐求心谓可一蹴而至而以致知格物为支离认人心为道心而是非理欲之所在皆置不闻后生晚出喜奇便简羣然和之先生极力排之所以发明正学以求指归则有道学体统等四篇所以排抵异端中其膏肓则有似道似学二辨既归泉人士师事益众先生与讲解率至夜分惟恐聴者之劳而在巳曽无倦色惟虑人无以受之而不惮倾倒所有以告于是门人随其口授笔之于书大学论孟中庸则有口义仁义礼智心意性情之类随事剖析则有字义详讲仙溪陈沂久往来门下辑一时问答之言为筠谷所闻二卷其深切着明者也先生家故贫事母孝身虽未用而忧时论事感激动人道至晚益尊行着于乡徳形于言胸中明莹若太空无云而其辨说条畅浩乎水涌而山出其推己及人之心甚于饥渴嗜欲不能自遏嘉定十六年授迪功郎主安溪簿泉南诸儒窃自幸有以终教将行竟卒时年六十五矣学者称北溪先生子榘能读父书铨次其家集为五十卷有道学体统师友渊源用功节目读书次序四篇似道似学辨大学中庸论孟口义字义详讲诗礼女学等书（道南源委　宏简録　名儒传　闽书　北溪文集　考亭渊源録）

　　严陵学校讲义

　　淳恭承判府寺丞郑公之悌偕诸广文先生领邦之羣贤众俊会于学校谓淳从游晦庵先生之门俾讲明大义以开后进区区浅陋辞不获命辄吐为说四篇一曰道学体统二曰师友渊源三曰用功节目四曰读书次序以为贤侯作成人材之助愿诸同志共切磋之

　　道学体统

　　圣贤所谓道学者初非有至幽难穷之理甚髙难行之事也亦不外乎人生日用之常耳盖道原于天命之奥而实行乎日用之间在心而言则其体有仁义礼智之性其用有恻隠羞恶辞让是非之情在身而言则其所具有耳目口鼻四肢之用其所与有君臣父子夫妇兄弟朋友之伦在人事而言则处而修身齐家应事接物出而莅官理国牧民御众微而起居言动衣服饮食大而礼乐刑政财赋军师凡千条万绪莫不各有当然一定不易之则皆天理自然流行着见而非人之所强为者自一本而万殊而体用一原也合万殊而一统而显微无间也上帝所降之衷即降乎此也生民所秉之彝即秉乎此也以人之所同得乎此而虚灵不昧则谓之明徳以人之所共由乎此而无所不通则谓之达道尧舜与涂人同一禀也孔子与十室均一赋也圣人之所以为圣生知安行乎此也学者之所以为学讲求践履乎此也谓其君不能贼其君者也谓其民不能贼其民者也自谓其身不能自贼者也操之则存舍之则亡迪之则吉悖之则凶盖皎然易知坦然易行也是岂有离乎日用常行之外别自为一物至幽而难穷甚髙而难行也哉如或外此而他求则皆非大中至正之道圣贤所不道也

　　师友渊源

　　粤自羲皇作易首辟浑沦神农黄帝相与继天立极而宗统之传有自来矣尧舜禹汤文武更相授受中天地为三纲五常之主皋陶伊傅周召又相与辅相施诸天下为文明之治孔子不得行道之位乃集羣圣之法作经为万世师而回参伋轲实传之上下数千年无二说也轲之后失其传天下骛于俗学盖千四百余年昏昏冥冥醉生梦死不自觉也及我宋之兴明圣相承太平日久天地真元之气复会于是濂溪先生与河南二程先生卓然以先知先觉之资相继而出濂溪不由师傅独得于天提纲启钥其妙具在太极一图而通书四十章又以发图之所未尽上与羲皇之易相表里而下振孔孟不传之坠绪所谓再辟浑沦二程亲授其旨又从而光大之故天理之微人伦之着事物之众鬼神之幽与凡造道入徳之方修己治人之术莫不秩然有条理备见于易传遗书使斯世之英才志士得以探讨服行而不失其所归河洛之间斯文洋洋与洙泗并闻而知者有朱文公又即其微言遗旨益精明而莹白之上以达羣圣之心下以统百家而会于一盖所谓集诸儒之大成而嗣周程之嫡统粹乎洙泗濂洛之渊源必以是为迷涂之指南庶乎有所取正而不差茍或舍是而他求则茫然无定准终不得其门而入矣既不由是门而入而曰吾能真有得乎圣人心传之正万无是理也

　　用工节目

　　道之浩浩何处下手圣门用工节目其大要亦不过曰致知与力行而已致者推之而至其极之谓致其知者所以明万理于一心而使之无所疑也力者勉焉而不敢怠之谓力其行者所以复万善于已而使之无不备也知不致则真是真非无以辨其行将何所适从必有错认人欲作天理而不自觉者也行不力则虽精义入神亦徒为空言而盛徳至善竟何有于我哉此大学明明徳之功必以格物致知为先而诚意正心修身继其后中庸择善固执之目必自夫博学审问慎思明辨而笃行之而颜子称夫子循循善诱人亦惟在于博我以文约我以礼而已无他说也然此二者亦非截然判先后为二事犹之行者目视足履动辄相应盖亦交进而互相发也故知之明则行愈达而行之力则所知又益精矣其所以为致知力行之地者必以敬为主敬者主一无适之谓所以提撕警省此心使之惺惺乃心之生道而圣学之所以贯动静彻终始之功也能敬则中有涵养而大本清明由是而致知则心与理相涵而无颠冥之患由是而力行则身与事相安而亦不复有扞格之病矣虽然人性均善均可以适道而鲜有能从事于斯者由其有二病一则病于安常习故而不能奋然立志以求自拔二则病于偏执私主而不能豁然虚心以求实见盖必如孟子以舜为法于天下而我犹未免为乡人者为忧必期如舜而后已然后为能立志必如颜子以能问于不能以多问于寡有若无实若虚然后为能虚其心既能立志而不肯自弃又能虚心而不敢自是然后圣门用工节目循序而进日日有惟新之益能升堂入室惟吾之所欲而无所阻矣此又学者所当深自警也

　　读书次序

　　书所以载道固不可以不读而圣贤所以垂训者不一又自有先后缓急之序而不容以躐进程子曰大学孔氏之遗书而初学入徳之门也于今可见古人为学次第者独赖此篇之存而论孟次之学者必由是而学焉则庶乎其不差矣盖大学者古之大人所以为学之法也其大要曰明明徳曰新民曰止至善三者而已于三者之中又分而为格物致知诚意正心修身以至于齐家治国平天下者凡八条大抵规模广大而本末不遗节目详明而始终不紊实羣经之纲纪而学者所当最先难讲明者也其次则论语二十篇皆圣师言行之要所萃于是而学焉则有以识操存涵养之实又其次则孟子七篇皆谆谆乎王道仁义之谈于是而学焉则有以为体验充广之端至于中庸一书则圣门传授心法程子以为其味无穷善读者味此而有得焉则终身用之有不能尽者矣然其为言大槩上达之意多而下学之意少非初学者所可骤语又必大学论孟之既通然后可以及乎此而始有以灼知其皆为实学无所疑也盖不先诸大学则无以提挈纲领而尽论孟之精微不参诸论孟则无以发挥藴奥而极中庸之归趣若不会其极于中庸则又何以建立天下之大本而经纶天下之大经哉是则欲求道者诚不可不急于读四书而读四书之法毋过求毋巧凿毋旁搜毋曲引亦惟平心以玩其旨归而切己以察其实用而已尔果能于是四者融会贯通而理义昭明胸襟洒落则在我有权衡尺度由是而进诸经与凡读天下之书论天下之事皆莫不冰融冻释而轻重长短截然一定自不复有锱铢分寸之或紊矣呜呼至是而后可与言内圣外王之道而致开物成务之功用也欤

　　似道之辨

　　或曰今世所谓老佛之道与圣贤之道何如曰似道而非道也盖老氏之道以无为宗其要归事清浄令学者修真炼气以复婴儿诚为反人理之常世固有脱事物游方外以事其学者然其说未甚炽固不待论若佛氏之教则充盈乎中华入人骨髄自王公大人至野夫贱隶深闺妇女无不倾心信向之而其所以为说者大槩有二一则下谈死生罪福之说以诳愚众然非明识者莫能决一则上谈性命道徳之说以惑髙明亦非常情所易辨也夫死生无子理能原其始而知所以生则反其终而知所以死矣盖无极之真二五之精妙合而凝干道成男坤道成女二气交感化生万物此天地所以生人物之始也人得是至精之气而生气尽则死得是至真之理所赋其存也顺吾事则其没也安死而无愧始终生死如此而已自未生之前是理气为天地间公共之物非我所得与既凝而生之后始为我所主而有万化之妙及气尽而死则理亦随之一付之大化又非我所能専有而常存不灭于冥漠之间也今佛者曰未生之前所谓我者固已具既死之后所谓我者未尝亡所以轮回生生于千万亿劫而无有穷已则是形溃而反于原既屈之气有复为方伸之理与造化消息辟阖之情殊不相合且谓天堂地狱明证昭昭则是天地间别有一种不虚不实之田地可以载其境别有一种不虚不实之砖瓦材木可以结其居与万物有无虚实之性又不相符况其为福可以祷而得为罪可以赂而免则是所以主宰乎幽隠者元为私意之甚抑非福善祸淫大公至正神明之道也观乎此则死生罪福之说真是真非了然愚者可以不必惑而明智者亦可以自决矣夫未有天地之先只自然之理而已有是理则有是气有动之理则动而生阳有静之理则静而生阴阴阳动静流行化育其自然之理从而赋予于物者为命人得是所赋之理以生而具于心者为性理不外乎气理与气合而为心之灵凡有血气均也而人通物塞通则理与气融塞则理为气隔今就人者言之心之虚灵知觉一而已其所以为虚灵知觉由形气而发者以形气为主而谓之人心由理义而发者以理义为主而谓之道心若目能视耳能聴口能言四肢能动饥思食渴思饮冬思裘夏思葛等类其所发皆本于形气之私而人心之谓也非礼勿视而视必思明非礼勿聴而聴必思聪非礼勿言而言必思忠非礼勿动而动必思义食必以礼而无流歠饮必有节而不及乱寒不敢袭暑无褰裳等类其所发皆原于理义之正而道心之谓也二者固有脉络粲然于方寸之间而不相乱然人心易危殆而不安道心至隠微而难见以尧舜禹相传犹致其精于二者之间而一守夫道心之本自告子以生为性则已指气为理而不复有别矣今佛者以作用是性以蠢动含灵皆有佛性运水搬柴无非妙用専指人心之虚灵知觉者而作弄之明此为明心而不复知其为形气之心见此为见性而不复知性之为理悟此为悟道而不复别出道心之妙乃至甘苦食淡停思絶想严防痛抑坚持力制或有用功至于心如秋月碧潭清洁者遂交赞以为造到业儒者见之自顾有秽浄之殊反为之欣慕舍己学以从之而不思圣门传授心法固自有克己为仁莹浄之境与所谓江汉之濯秋阳之曝及如光风霁月者皆其胸中辉光洁白之时乃此心纯是天理之公而絶无一毫人欲之私之谓若彼之所谓月潭清洁云者特不过万理俱空而百念不生尔是固相似而实不同也心之体所具者惟万理彼以理为障碍而悉欲空之则所存者特形气之知觉尔此最是至精至微第一节差错处至于无君臣父子等大伦乃其后截人事粗迹之悖缪至显处其为理之发端实是大原中已絶之心本是活物如何使之絶念不生所谓念者惟有正不正耳必欲絶之不生须死而后能假如至死之境果无邪心但其不合正理是乃所以为邪而非豁然大公之体也程子以为佛家有个觉之理可敬以直内矣而无义以方外然所直内者亦非是正谓此也观乎此则性命道徳之说真是真非了然髙明者可以不必惑而常情亦可以能辨矣而近世儒者乃有窃其形气之灵者以为道心屏去道问学一节工夫屹然自立一家専使人终日黙坐以求之稍有意见则证印以为大悟谓真有得乎羣圣千古不传之秘意气洋洋不复自觉其为非故凡圣门髙明广大底境界更不复覩而精微严密等工夫更不复从事良亦可哀也哉呜呼有志于学者其戒之谨之

　　似学之辨

　　或曰今世所谓科举之学与圣贤之学何如曰似学而非学也同是经也同是子史也而为科举者读之徒猎涉皮肤以为缀缉时文之用而未尝及其中之藴止求影像髣髴略略通解可以达吾之词则已而未尝求为真是真非之识穷日夜旁搜博览吟哦记臆惟铺排骈俪无根之是习而未尝有一言及理义之实自垂髫至白首一惟虚名之是计而未尝有一念闗身心之切盖其徒知举子蹊径之为美而不知圣门堂宇髙明广大之为可乐徒知取青紫伎俩之为美而不知潜心大业趣味无穷之为可嗜凡天命民彝大经大法人生日用所当然而不容阙者悉置之度外不少接心目一或扣及之则解颐而莫喻于修己治人齐家理国之道未尝试一讲明其梗槩及一旦躐髙科蹑要津当任天下国家之责而其中枵然无片字之可施不过直行己意之私而己若是者虽万卷填胸锦心绣口号曰富学何足以为学峩冠博带文雅酝藉号曰名儒何足以为儒假若胸臆欧苏才气韩栁谓之未曽读书亦可也然则科举之学视圣贤之学正犹枘凿之相反而不足以相通欤曰科举程度固有害乎圣贤之旨而圣贤学问未尝有妨于科举之文理义明则文字议论益有精神光采躬行心得者有素则形之商订时事敷陈治体莫非溢中肆外之余自有以当人情中物理蔼然仁义道徳之言一一皆可用之实而有司明眼者得之即为国家有用之器非止一名一第而已也况其气局髙宏功力至到造道成徳之大全者所谓伊傅周召王佐规模具焉跻至道之域又斯世之所不能舍也但时王立科目之法専指三日之文为名而素行不与在学者读书而言则以圣师孔子为祖者也吾夫子平日之所以教羣弟子之所以学渊源节目昭昭方册固有定法正学者所当终身钻仰毙而后已非可随人迁变者矧自圣朝列祖以至今日已有尊崇之道而荆蜀江浙闽广及中都之士复多以此为习尚则亦此理在万世不容冺没其轻重缓急固有辨也或曰生斯世也非能絶意于斯世而舍彼就此也曰时王之法何可舍也假使孔孟复生于今亦不能舍科目而逺去则亦但不过以吾之学应之而已焉能为吾之累也然则抱天地之性负万物之灵而贵为斯人者盍亦审其轻重缓急而无甘于自暴自弃也哉

　　告子论性之说五

　　告子论性之说有五而生之谓性一句乃其抉本者盖性者人所得于天之理若仁义礼智者是也而视物为独全生者人所得于天之气若知觉运动者是也而与物为不异告子不知性之为理而指气以当之故以知觉运动不异也为解而断为一定之理谓凡有生者皆同是一性更无差别是立个大底意以包之而余之四说则又就其中推演如食色无善不善二说则正与此同盖一由其能知觉运动故能甘食悦色也一由其知觉运动之无所异故无善无不善也如杞栁湍水二说则亦不外乎此盖一由知觉运动之或偏于恶故必待矫揉而后成也一由知觉运动之或混于善恶故之东之西而无所定也夫既以甘食悦色为仁生乎内矣而又反之以为恶既曰无善无不善矣而又反之以为善恶混展转纵横支离缪戾要之皆只说着气而非性之谓也夫既以气为性则仁义礼智之粹然者将与知觉运动之蠢然者相为混乱无人兽之别而且不复识天理人欲所从判之几矣其为害岂浅鲜哉

　　告子与程张说气不同

　　告子说气与程张说气不同尝推之气一也告子生之说所谓知觉运动者是统指夫气之流行为用者而言程子才禀与张子气质之性所谓清浊刚柔者是分指夫气之凝定成体者而言自知觉运动者统言可包得清浊刚柔而清浊刚柔者分言其中亦各具知觉运动但告子之说乃即是以为本性而大为包含之意浑无分别如无星之秤无寸之尺而程张之说则是于本性之外发此以别白其所未尽如大明中阅物象了然更无隠漏矣如■〈木巳〉栁湍水之说亦气质意也但程张分明断作气质则自不乱此性之本便为精确不易之论告子虽于■〈木巳〉栁说着意之恶湍水说着气之混而意不认作气质只専作本性看所以不可同日语也

　　初见晦庵先生书

　　十一月吉日学生乡贡进士陈某谨斋沐裁书百拜请备洒扫之礼于判府宝文侍讲先生门下某窃尝谓道必真有人而后传学必亲炙真任道之人而后有以质疑辨惑而不差自孔孟没天下贸于俗学盖千四百余年得濂溪周子河南二程子者出然后斯道有传而正学始有宗主自程子至今又百余年矣见知闻知代不乏人然渊源纯粹精极真可以当程氏之嫡嗣而无愧者当今之世舍先生其谁哉而天下学士有志于古欲就有道而正之者非先生亦谁与归哉某穷乡晚生愚鲁迟钝居于僻左无明师良友不蚤闻儒先君子之名自儿童执卷而世儒俗学已蛊其中穷年兀兀初不识圣贤门户为何如年至二十有二矣始得先生所集近思録读之始知有濂溪有明道有伊川为近世大儒而于今有先生然犹未详也自是稍稍访寻其书间一二年三四年又得语孟精义河南遗书及文集易传通书与夫先生所著定语孟中庸大学太极西铭等传吟哦讽诵反诸身验诸心于是始慨然敬叹当时师友渊源之盛抽闗启钥如此之至而重自愧觉此身大为孔颜罪人而且益仰先生道巍而徳尊义精而仁熟立言平正温润精切的实明人心洞天理达羣哲会百圣粹乎洙泗伊洛之旨凡曩时有发端而未竟者今悉该且备凡曩时有疑辨而未莹者今益信且白宏纲大义如指诸掌扫千百年之谬误为后学一定不易之准则辞约而理尽旨明而味深而其心度澄朗莹无渣滓工夫缜密浑无隙漏尤可想见于辞气间故孔孟周程之道至先生而益明所谓主盟斯世独惟先生一人而已然求于书未如亲炙之为浃洽徒言之诵未若讲订服行之为实益故愚生窃不自量尝欲尽屏世学奔趋席隅面领其梗槩然后退而结茅于清泉茂林以毕其业而终吾乐独奈何事与心违家穷空甚无千里裹粮之资而二亲臞茧又日夺于仰事不给之忧汩没乎科举干禄之累而于此第窃有志焉不克实下手専研而精究今三十有二矣十年之间但粗猎涉悠悠蹉跎若存若亡枉逾夫子而立之年未免曹交徒食之计良心芜没百无一就骎骎下流甚惧甚恐去年秋赋夤縁有临安之役自谓是行也此累了未了其归也道武夷当径走五夫职洒扫于墙仞之下以纾其所素愿不谓命也天穷旧累依然而先生又此来矣某始闻之欢欣鼓舞谓向者十年愿见而不可得今乃得亲覩仪刑于州闾之近殆天之赐欤既而又自疑曰先生郡侯也某郡之一贱氓也贵贱之分有等且侯门如海府吏森严如戟问学若之何而通请益若之何而便讲论若之何而欵故又迟迟者累月屡进而屡趦趄然是学不可一日废而见贤之心油然动于中终有不容遏且人生聚散不可期幸与贤者并世而生而邂逅又如此其宻迩人未有拒我之形我逆为之辞以自止是果于自暴自弃者也况先生以道学为天下宗师既不得盛行于时犹当私淑于后乐育善诱循循不倦夫岂以鄙夫互童而遽弃之然公庭不敢私请辄冒昧先此导意并録旧日自警之章列于别幅以为贽先生傥以为可教而进之俾获预垆锤之末稍不失为君子之归是所愿望若不遇焉则亦命也安愚分退守穷庐只遥望门墙以自考而已敬恭俟命不备

　　与黄寺丞直卿

　　某僻处南陬与同门朋友声问不相接孤陋寡闻惟谨守师训而已乡闾诸老在师门者皆已零落在后进辈又絶无此志可诱掖以嗣音惟邻郡泉莆间却稍有信向相从讲贯者庶几或有一二可望去岁以特试来中都四方才俊所萃有平昔同门未相识者多得会面然亦所造不齐难得见明而守刚者既而赵计院季仁拉宿书院近三月日颇得与诸友会聚及道严陵又为郑寺丞留郡庠与诸生切磨两月而归大抵世上一派禅学年来颇旺于江浙间士夫之有志者多堕其中而严尤甚及聴某讲说旬月后士方多有警发知圣门实学之所以然而觉邪正二路之由分亦有一二后进未杂可敬兹因参注再至中染未必果能涣然一于改聴易虑则此道在天地间诚可谓凛凛孤立而邪说陂行之惑人心乃如彼其昌炽识者深为之隠忧何时得天开日明然则挽回狂澜而注之东者独惟吾兄是赖闻在安庆颇得行志继闻与时扞格而归世道之至微在君子自是难于有行且退处里闾为一世之师范盖随其才质而成就之使师道之传得以有光然亦未必为无补也

　　与朱寺正敬之

　　某春间经仙里少欵诲谕不胜欣慰别后途中节被脚子挠竟不克入三山与黄寺丞相聚二月末抵家幸尔善适皆庇之及继得潮阳郭子从寄示先生行状后段印本不书姓名想是直卿之笔铺叙得大意颇出甚穏贴然亦有小小造语立字未安处不知前段如何又不得本子如云正统有归恐只宜作全体有在又如秋霜处恐尚欠温和一节又如有功天下后世处恐欠集诸儒大成底意又如天文地理乐律兵机等类皆吾道中之事自己本分着工夫所以明明徳体用之全止至善精微之极底意思所系不可得而精粗者今乃结上文以道徳光明俊伟如此却分析此节离为二截似出道徳之外不相管属大抵先生之教所吃紧为人至切至要处最是就下学上极着工夫凡上达底妙道精义须从人事千条万绪中串过来极是着实更无一点悬空底意极是缜宻亦无一点疎阔底意恐不必如此分开了失其旨矣又如碑记等文多亦只是发明此理不可与骚赋等文别作一等看盖理明义精诣极造到自无所往而不通无所发而不当非可拘拘以常迹分别也凡此类文当修刮纯粹无病方为尽善尽美不审台意以为何如

　　推官陈伯澡先生沂

　　陈沂字伯澡仙游人曽祖吉老通春秋三传学孙吴兵法累有战功卒陷阵死诏褒忠节祖希造年十六被虏至北庭后乗间归侍父官临汀亦以战没赠承事郎父光祖少而笃学以明理力行为务北溪陈淳每称曰世徳吾益友也以父死事补官知英徳县徳行政事皆有尺律积官朝奉郎沂以父荫补官调新州推官与太守争死狱竟获谴罢去自弱冠侍父官南游始笃志文公之学徧参刘爚廖徳明李方子杨至诸先生之门而陈淳又沂终身所卒业者凡一时及门之士皆推沂为嫡嗣继复受书易于蔡渊蔡沈若陈宓潘柄蔡和刘弥邵蔡模皆其交游也平日以礼法自将丧祭一遵朱子家礼淳尝名其书室曰贯斋为之记云曽氏父子之学参也由贯以达一点也游心于一而不必实以贯伯澡始慕点名沂今复以贯名斋以上达为髙觉点之病而欲参之下学以实之予嘉其立志之审而用功之有序也（道南源委载光祖师事陈北溪黄氏海道南统绪辨之谓光祖与北溪友子沂师事北溪今从黄氏改本　仙游志　闽书　道南统绪）

　　州判黄京父先生必昌

　　黄必昌字京父晋江人嘉定十年进士判循州故从陈淳学又切磋于陈宓潘柄二贤有中庸大学讲稾（闽书）

　　乡贡江先生与权

　　江与权惠安人与黄以翼从学蔡和及陈淳为文古雅两预乡贡

　　卓廷瑞先生琮

　　卓琮字廷瑞同安人郡志作永春人从陈北溪游嗜学坚苦以累成功凡所讲论能畅北溪之旨

　　黄宗台先生以翼

　　黄以翼字宗台永春人尝受业陈北溪蔡白石之门庄毅有立析理精诣暮年记问益富所著有周易礼说（道南源委）

　　进士王先生稼

　　王稼晋江人清源文献载公端平二年进士从游北溪之门其叙北溪字义云郡庠刋西山读书记成学者争诵之博士叶君病其条目浩穰后进无所从入也曰使西山犹在能无如司马公作举要以振通鉴纲领乎稼因以北溪先生字义为告君喜即锓梓以传同志初先生讲道于稼家塾诲人以辨析名义为急候其体认精实然后随扣大小从容尽其义此书盖心法也族父隽笔授而成后十年苏君思恭始出以谂复斋陈公为之叙时读书行于印圈契合出于一人学者有能即是以求道之指要使吾胸中衡尺不乱然后从一以会万详说而反约读书记一篇贯串无余藴矣此二先生之盛心而叶君惠教之志也夫河图八卦洛书九章相为表里经纬理之自然固不相谋而相合哉芒芒禹甸将皆车辙马迹问津前涂独不赖司南之车乎览者其深味之（清源文献　北溪字义序）

　　漕举蔡国贤先生逢甲

　　蔡逢甲字国贤临漳人父希稷兵部侍郎居官帘慎公受业陈安卿之门尝与安卿辨论河图洛书同异及太极图西铭之相发明处安卿称其有特见登咸淳进士诏主广东漕举値宋亡不仕自号弃夫作悟道书院于玳瑁山下以终隠焉时髙其谊谓之故宋使公键户不出临没自题墓碑曰前宋进士蔡逢甲墓着使公讲録明儒周公一阳评论同郡先辈谓如公之孤标去首阳不逺而惜其沈冥草泽间世莫有知者子自成以学行名

　　王迪父先生隽

　　王隽字迪父晋江人精敏絶人馆陈北溪于家笔授字义行世

　　教授苏钦父先生思恭

　　苏思恭字钦父晋江人祖尊己以学行着于乡公嘉定元年礼部奏名候廷对闻期戚亟归至辛未始赐第尝从陈北溪蔡定杰游笃志朱学践履坚确除兴化军教授以礼义之实革词藻之华陈师复诸贤皆推重之调韶州教授有省斋文稿

　　特奏潘叔允先生武（以下交友）

　　潘武字叔允龙溪人嘉定庚辰特奏名履行端方于书无所不读与陈北溪为道义交乡子弟多执经从游进士赵希流吴仲修皆出其门 

　
闽中理学渊源考卷二十九

　

　　

　　广平府知府李清馥 撰

　　○莆阳陈氏家世学派

　　西山真氏曰丞相正献陈公道徳风烈为阜陵名相第一旧传公筑第既成有讶其门太庳者公曰异时使灶婢乳媪可开乃佳耳缙绅传诵以配太祝斋郎厅事语其示二子诗曰兴来文字三杯酒老去生涯万卷书遗汝子孙清白在不须夏屋太渠渠此正落成时所赋也太史公有言使晏子而在予虽为之执鞭所欣慕焉仆之于公亦云馥尝按紫阳文公于公尤极向慕其没也越境祭之今观公贻谋之雅传训之严宜乎家珍辈出厥后文龙忠肃公并从叔忠武以祚移殉难与文谢诸贤先后同节其家学原本于忠孝者欤

　　正献陈福公先生俊卿

　　陈俊卿字应求莆田人绍兴八年进士授泉州观察推官秩满秦桧察其不附己抑之累官殿中侍御史汤思退専政首疏罢之时灾异数见金陵侵轶之势已成公为张浚辨谗有旨移浚守建康内侍张去为阴阻用兵且陈避敌计以揺成算公请按军法髙宗称为仁者之勇除权兵部侍郎金主亮渡淮公受诏整浙西水军李宝因之遂有胶西之捷孝宗受禅有志恢复属张浚阃外事以公沈静有谋命为中书舍人充江淮宣抚判官会和议方坚召还除礼部侍郎参赞军事初浚谋大举北伐公以为未可已而邵宏渊兵溃思退议罢浚都督公奏复之因为思退所挤累疏请罪以宝文阁待制知泉州奉祠及思退既窜太学诸生伏阙下乞召还公干道元年入对极论朋党之弊除吏部侍郎同修国史钱端礼起戚里为参政窥相位公进读宝训因言本朝家法外戚不宜预政端礼衔之寻出知建宁逾年擢吏部尚书拜同知枢密院事面奏曽觌龙大渊怙恩窃柄孝宗为出二人中外称快遂以公参知政事先是禁中宻旨直下诸军宰相多不预闻公奏自今百司承御笔处分事须奏审方行从之枢副刘珙进对忤旨诏降奉祠公奏请留乃命珙帅江西四年授尚书右仆射同门下平章事兼枢宻使以用人为己任时虞允文宣抚四川公荐其才堪大用孝宗即召允文以为右相既而帝意颇向允文公亦数求去遂以观文殿学士知福州陛辞劝上逺佞亲贤修政攘敌淳熙二年起判建康兼江东安抚召对垂拱殿命坐赐茶从容为孝宗言曰臣去国十年见都城谷贱人安惟朝士奔走权门公然趋附无复顾忌廉耻道丧矣上命二府饮饯浙江亭公再至建康八上章告老后以少师魏国公致仕十三年卒年七十四上闻嗟悼辍朝赠太保谥正献公孝友忠敬得于天资清严好礼终日无惰容平居恂恂若不出口在朝正色危言分别邪正势无顾避所奏请皆闗治乱安危之大者雅善汪应辰李焘尤敬朱子屡尝论荐其薨也朱子不逺千里哭之为状其行有集二十卷子守定宓俱从朱子受学焉（朱子撰行状　莆阳文献　闽书）

　　将作监陈师中先生守

　　陈守字师中正献公次子正献尝馆朱子于白湖仰止堂使子弟受业焉守寛宏刚直用荫歴工部员外郎凡六授郡符三持使节俱以廉介称除奉直大夫晚为将作监卒（闽书　道南源委）

　　承奉陈师徳先生定

　　陈定字师徳正献公第三子人品甚髙年十二三已知为己之学每每欲见古人归宿处林光朝与之特厚既长与其兄守弟宓等俱从学朱文公文公告以圣贤之学必自近而易者始遂反求之平生未尝应举以父任为承奉郎卒年三十五文公铭其墓

　　（按师徳没在淳熙元年甲午其受业于文公以正献公命因托吴耕老以书先道其志计年岁在甲午以前）

　　少卿陈允初先生宇

　　陈宇字允初守定宓之羣从文公为同安簿宇往师之过一年年四十始以正献郊霈恩授承务郎以词赋魁吏部调监泉州盐税改宣教郎迁秘书丞知仁和县歴太常寺丞三司判戸司部判官改大理正赐服金紫知梧州军岁旱手写救荒十余事行之属县米适四集人以不饥建炎盗起増额且半累疏仍旧流徙来归猺獠帖然以安转太常少卿入奏事引疾归积阶朝议大夫忠宣留公正撰墓志曰君入杭先与予交色敛然恭气退然卑予谓贤公子习使人亲近然尔徐而亲切反复即平日之近验事物之逺寒士之深造处诣有不能逮其后道行名立公相乡里多谈允初贤亟图用之则老至而归不复出矣盖君从晦庵朱公学及于主敬行恕之训则守之不忽孝礼清忠亮直乃其家教然也（留忠宣撰墓志　考亭渊源録）

　　承事郎陈廉夫先生址

　　陈址字廉夫厚重明敏自幼即有志于学以祖正献公荫授承事郎监泉州南安县盐税卒年二十八尝学于文公公悲其贤而不克就其志也为之志其圹（考亭渊源録）

　　忠肃陈君贲先生文龙

　　陈文龙字君贲髙祖宋卿与丞相俊卿为初从兄弟陈氏至俊卿始大公濡染先训厉志殖学工文词负气节咸淳四年廷对第一初名子龙度宗为易今名公雅为丞相贾似道礼重由镇东节度判官歴监察御史先是台中凡有建白皆呈稾似道公独不呈襄阳久被围似道日恣淫乐阳且督师而阴使其党留己竟失襄阳公上疏极言其失范文虎总师无功似道庇之以知安庆又除赵溍知建康黄万石知临安公皆极论之似道大怒黜知抚州旋又使大臣李可劾罢之未几元兵东下文虎首迎降似道兵溃鲁港溍最先遁上悔不用公言起为左司谏寻迁侍御史时边事棘王爚与陈宜中不能画一策而日坐朝堂争私意公疏曰书曰三后协心同底于道今北兵今日取某城明日筑某堡而我以文相逊以迹相疑譬犹拯溺捄焚而为安步徐行之仪也请召大臣同心图治无滋虚议其后宜中与爚终不相能而去累迁公至参知政事于是张世杰文天祥师俱败元兵已至杭北闗公请身督殿旅合江下义丁决一死议不合世杰等遂以益王广王趋闽众议降元公乃上章乞归养既出国门而悔复上疏求还不报乃归徳佑丙子五月益王即位福州改元景炎复以公参知政事八月漳州叛以公为闽广宣抚使讨之公辟前守黄恮招抚民皆顿首谢罪兴化石手军叛复命公为知军平之十一月元将董文炳阿喇哈等以兵至福州益王趋广州命公依前官充闽广宣抚大使于是殚家财募万兵即兴化军开阃已而降将王世强复导元兵入广建宁泉福皆降元知福州王刚中遣使徇兴化公斩之而纵其副以还使持书责世强刚中负国遂发民兵自守时城中兵不满千元兵来攻不克使其姻家持书招降之公焚书斩其使乃使林华侦伺境上华即降且导兵至城下通判曹澄孙开门降执公与其家人至文炳军中不屈左右凌挫之公指其腹曰此皆节义文章也可相逼邪寻命左右引就馆元帅索多往来谕意且以母老子幼感动之公曰宋无失徳三宫北狩二邸深入瘴烟何必穷兵至此我家世受国恩万万无降理母老且死先皇三子岐分南北我子何足闗念情词慷慨索多愀然改容乃械系送杭州公去兴化即不食至杭谒岳武穆庙大恸几絶语监者曰吾病矣留宿庙下以其夕卒时年四十六塟西湖智果寺其母系福州尼寺中闻之曰吾与吾儿同死又何恨哉亦死讣闻诏谥忠肃赐庙号昭忠元至正间朝廷特遣宣使李文虎至郡访求公子孙将録用无有应之者郡人郑钺号舒堂公门客也尝着公遗事略曰公负六馆盛名魁天下士不八年超登政府时事且急惟以上所赐马自随每控辔辄于邑泪下及被执薨马亦寻毙公为人敦信义初授荫补不以泽其子而以泽其弟继执政推恩不以恩其门馆而以恩其故人即之谦谦若甚懦及当事乃更不草草亦天性自尔景炎公入觐督相文公天祥自金陵来会相与恸哭国事首议分重臣出督不报既而北警传至即报可而国事去矣公竟不屈死杭文公不屈死燕宋三百年其末造也江闽两大魁出俱以节死呜呼公死国予负公予负公因记忆述公遗事如右使予几年不死假有物色前代逸史者使我遗事得白公大节吾不死又何待哉公从叔瓒寺丞宓之孙也景炎二年以兵攻叛将林华陈渊与通判曹澄孙等诛之复兴化军以其首告于祖庙遂献于朝端宗嘉其忠义命以通判权守兴化且令乗胜与张世杰掎角复福泉二郡凡八月元将索多复破城死之事闻赠兵部侍郎谥忠武余详志乗（莆阳文献　莆阳志　闽书　宏简録）

　　○龙图陈复斋先生宓学派

　　黄勉斋先生尝与李敬子书云近得真景元书嗜学之志甚至得陈师复书亦然此二公者异日所就又当卓然先师没今赖有此耳又真西山先生跋复斋诗卷曰某乙丑春尝为自箴曰学未若临卭之邃量未若南海之寛制行劣于莆田之懿处贫愧于义乌之安莆田者指予师复而言也某与复斋平生故人而每叹其不可及又按先生嘉定三年曽任安溪令志乗载公尽心所及尽力所为惠政甚多安溪士民称先生不以令名而尊曰复斋先生惟时斯邑僻处山谷读公所书令丞主簿厅壁记及惠民药局记赡养院记盖先施之惠养之政而于礼乐或有未遑乎尝考紫阳文公曽往安溪按事相传为先儒过化之处后公复莅兹土又北溪陈氏最后亦莅于斯未到官而没是安溪荒僻幽遐至紫阳师弟始开人文之先者也读公梅堂诗有曰春风祇在襟怀里试问蓝溪吏隠家仰见满腔恻隠知存心济物厚矣再考余乡湖山安之属里其翠屏山之阴有曰名教堂说者谓紫阳门徒所栖止其姓氏不着是时学紫阳之学者恐尽有人惜姓氏莫考余闻之故友王尚卿得之吾族侄广文延拱云乾隆辛未五月十三日书

　　龙图陈复斋先生宓

　　陈宓字师复丞相正献公第四子少事朱子朱子器异之长从黄勉斋游称其胸怀坦然无一毫私欲之累尝与书曰忽闻执事志道之笃立行之髙乃如此喜跃不能自胜先生九原之下亦当为之击节幸吾道之有传也以父任歴知安溪立赡养院以处穷民取废寺粟若干粥之病则医药之死则棺塟之邑有例钱却之良久曰此一例字坏许多贤士大夫安邑士民不名为令而曰复斋先生嘉定七年入监因大旱进奏言宫中饮宴或至无节非时赐予为数浩繁大臣所用非亲即故贪吏靡不得志廉士动招怨尤若能交饬内外一正纪纲天且不雨臣请伏面谩之罪奏入丞相史弥逺不乐而中宫庆寿三牙献遗至是为之罢却迁军器监簿转对言人主之徳贵乎明大臣之心贵乎公台谏之言贵乎直指陈弊事视前疏尤为剀切勉斋见而叹曰使臣子皆如此国其有不兴乎寻请罢归擢大府丞不拜出知南康军岁大祲奏蠲田赋使流民筑江堤而给其食造白鹿洞与诸生讲解改知南剑州又大旱疫蠲逋赋十数万且弛新输三之一躬率僚吏持钱粟药饵户给之创延平书院悉仿白鹿洞规知漳州未行闻宁宗崩呜咽累日无何请致仕宝庆二年提点广东刑狱章复三上迄不就以直秘阁管崇禧观拜祠命而辞职名得进职一等致仕三学诸生以起公为请而公没矣公天性刚毅信道尤笃自言居官必如颜真卿居家必如陶潜而深爱诸葛亮身死家无余财库无余帛庶乎能蹈其语者端平初殿中侍御史王遂首言公事先帝有论谏之直而不及俟圣化之更宜褒身后诏赠直龙图阁所著有论语注义问答春秋三传抄读通鉴纲目唐史赘疣文稾数十卷（道南源委　考亭渊源録） 

　
闽中理学渊源考卷三十

　

　　

　　广平府知府李清馥 撰

　　○文忠真西山先生徳秀学派

　　榕村语録论孟子叙道统曰见知闻知道岂不贵行而云知者正派要紧如领路人领差了行更有害当下不觉到归宿处便大坏呜呼公值宋季之时紫阳门徒次第零落矣如杨慈湖诸公逓有异论杨没后公辞行状之作为之别识观其平昔所学所守不为依违迁就而确乎笃信师传公于庆元元年登第于时学禁议起越五年而晦翁没公虽未亲承指授然尚及私淑其髙弟如詹元善蔡节斋兄弟陈复斋李果斋诸前辈切磋讲论至黄勉斋晚岁与李敬子书云真景元陈师复二公异日所就又当卓然先师没今赖有此耳又与李公晦书云真文所刋近思小学皆已得之后语亦得拜读观此则西山先生与勉斋诸公当日扶持学脉风流相接厥后与魏鹤山身任斯道之责步履程朱正路丝毫不差一代斯文于兹未坠噫若先生于紫阳诚所谓见而知之者矣

　　文忠真西山先生徳秀

　　真先生名徳秀字景元后更景希浦城人庆元五年进士授南剑州判官继试中博学宏词科入闽帅募召为太学正嘉定元年迁博士时韩侂胄已诛入对言侂胄自知不为清议所贷至诚忧国之士则名以好异于是忠良之士斥正心诚意之学则诬以好名于是伪学之论兴今日改弦更张正当褒崇名节明示好尚召试学士院改秘书省正字二年迁秘书郎四年迁著作佐郎兼礼部郎上疏言金有必亡之势然金亡则上恬下嬉忧不在敌而在我多事之端恐自此始六年迁起居舍人奏权奸擅政嘉泰之失已深于庆元往者朱熹彭龟年以抗论逐吕祖俭周端朝以上书斥当时近臣犹有争者其后吕祖泰之贬非惟近臣莫敢言而台谏且出力挤之更化之初羣贤皆得自奋未几傅伯成蔡幼学邹应龙许奕诸人相继以论事去繇是人务自全一辞不措设有大安危大利害岂不殆哉寻兼太常少卿充金国贺登位使至盱眙闻金人内变而还言于朝曰臣自扬之楚自楚之盱眙沃壤无际陂湖相连民皆坚悍强忍足为大江屏障若大修垦田之政领以专官数年之后积储充实边民父子自保因其什伍勒以兵法不待粮饟皆为精兵矣时史弥逺以爵禄縻天下士先生慨然谓刘晦伯曰吾徒须急引去使庙堂知世亦有不茍为从官之人遂力请外出为秘阁修撰江东转运副使江东方伤旱蝗广徳太平为甚先生遂与留守宪司分所部九郡大讲荒政而自领广徳太平亲至广徳与太守魏岘同以便宜发廪使教授林庠赈给竣事而还百姓数千人送之郊外指道旁丛塜泣曰此皆往岁饿死微公我辈已相随入此矣以右文殿修撰知泉州泉通外国自洋舶畏苛征至者岁不三四先生首寛之骤增至三十六艘输租令民自槩聴讼惟揭示姓名聴人自诣海贼作乱将逼城官军败衂先生祭死事者亲授方畧擒之巡歴海濵増屯要害以备不虞十二年以集英殿修撰知隆兴府承寛弛之后乃稍济以严尤留意军政以母忧归十五年以寳谟阁待制湖南安抚使知潭州以廉仁公勤四字励僚属以周濂溪胡文定朱考亭张南轩学术源流勉其士罢榷酤除斛面米申免和籴立恵民仓慈幼仓社仓以苏其民月试诸军射捐其回易之利及官田租凡营中病者死未葬者孕者嫁娶者赡给有差理宗即位召为中书舍人寻擢礼部侍郎直学士院入见奏三纲五常扶持宇宙之栋干奠安生民之柱石我朝立国先正名分陛下不幸处人伦之变流闻四方所损非浅霅川之变非济王夲志前有避匿之迹后闻讨捕之谋情状本末烛然可考愿讨论雍熈追封秦邸故事济王未有子息亦惟陛下兴灭继絶理宗曰朝廷待济王亦至矣先生曰人主当以二帝三王为法观舜之所以处象则陛下不及明甚理宗曰一时仓卒耳先生曰此已徃之咎惟愿陛下知有此失而益讲学进徳次言霅川之狱未闻参聴于公朝淮蜀二阃乃出于佥论所期之外天下之事非一家之私何惜不与众共之且言干道淳熙间有位于朝者以馈送及门为耻受任于外者以苞苴入都为羞今馈赂公行熏染成风恬不知怪廷臣敏锐者多于老成虽尝以耆艾襃傅伯成杨简以儒学褒柴中行以恬退用赵蕃刘宰至忠亮敢言如陈宓徐侨未蒙録用理宗问廉吏先生以知袁州赵廉夫对擢为监司具手札入谢因言崔与之帅蜀杨长孺帅闽皆有廉声乞广加咨访理宗初御清暑殿因侍经筵进曰此髙孝二祖储神燕闲之地仰瞻楹桷当如二祖实临其上惟学可以明此心惟敬可以存此心惟亲君子可以维持此心因极陈古者居丧之法与先帝视朝之勤寜宗小祥诏羣臣服纯吉先生争之曰自汉文帝率情变古惟我孝宗衰服三年朝衣朝冠皆以大布惜当时不并定臣下执丧之礼此千载无穷之憾孝宗崩从臣罗点等议令羣臣易月之后未释衰服惟朝会治事权用黑带公服时序仍丧服临慰至大祥始除侂胄柄政始以小祥从吉且带不以金鞓不以红佩不以鱼鞍轿不以文绣此于羣臣何损朝仪何伤议遂格先生屡进鲠言理宗皆虚心开纳而弥逺益严惮之谋所以相撼畏公议未敢发给事中王槩盛章始驳先生所主济王赠典继而殿中侍御史莫泽劾之遂以焕章阁待制提举玉隆宫諌议大夫朱端常又劾之落职罢祠监察御史梁成大又劾之请加窜殛理宗曰仲尼不为已甚乃止既归修读书记语门人曰此人君为治之门如有用我者执此以往绍定四年改职与祠五年进徽猷阁仔知泉州迎者塞路深村百岁老人亦扶杖出城中欢声动地诸邑二税尝豫借至六七年先生入境首禁之诸邑有累月不解一钱者郡计无出或咎寛恤太骤先生谓民困如此寜身代其苦决讼自卯至申未巳曰郡邑凋弊仅有政平讼理可以恵民建炎初置南外宗政司于泉中公族仅三百人而已至先生时増至二千三百余人郡坐是愈不可为先生请于朝诏给度牒以足之寻以显谟阁待制知福州时弥逺死上始亲政赫然有为郑清之亦慨然以天下为己任收召贤才擢之于是御史洪咨夔王遂等力请召崔与之魏了翁真徳秀入朝是时闻金亡京湖帅奉露布欲进取潼闗先生因上封事谏止召为户部尚书入见理宗迎谓曰卿去国十年每切思贤先生以大学衍义进复陈祈天永命之说谓敬者徳之聚仪狄之酒南威之色盘游弋射之娱禽兽狗马之玩有一于兹皆足害敬理宗欣然嘉纳改翰林院学士知制诰时政多所论建踰年知贡举已得疾拜参知政事同编修勅令经武要畧三乞祠禄理宗不得已进资政殿学士提举万事观兼侍讲辞疾亟冠带起坐乞谢事犹神爽不乱时端平二年也遗表闻理宗震悼辍朝赠银青光禄大夫谥曰文忠学者称西山先生先生长身广额容貌如玉望之者无不以公辅期之立朝不满十年奏疏凡数十万言皆切当世务四方人士想见其风采宦游所至恵政深洽不愧其言由是中外交颂都城人不时惊传先生将至倾拥出闗咸切快覩时相益以此忌之辄摈不用及归朝则既衰矣自侂胄立伪学之禁以锢善类凡近世大儒之书显被禁絶先生晚出独慨然以斯文自任讲习服行党禁既开而正学遂明于天下后世多其力也所著有大学衍义读书记文章正宗西山甲乙藳等书子志道戸部侍郎明正统间从祀孔庙成化三年追封浦城伯国朝康熙四十五年准学臣沈涵之请赐御书力明正学四大字匾于祠（宋史　宏简録　闽书　道南源委　圣学知统録翼　圣门礼乐统　歴代名儒传）

　　西山真先生文

　　洪范

　　武王克商之初未皇他事首以彛伦之叙访于亡国之臣访云者不敢召而就问之也彛伦者治天下之常理先后本末各有自然次第非人之所为乃天之所设也天之于民既黙陟之于善又助合厥攸居然君师治教之责则于我乎属我乃未知常理之次叙焉此所以问于箕子也尧忧洪水使鲧治之鲧不能因性顺导顾乃堤而塞之以激其势水既失性火木金土从而汩乱葢水者五行之首一行乱则五者皆乱矣五行天之道鲧汨而乱之则逆乎天矣故天动威怒而不与以大法九畴鲧以死禹继而兴随山浚川行所无事而水患以平天乃以大法九畴与之神龟负文出于洛水龟所负者数耳大禹圣人心与天通见其数而知其理因次之以为九类即今九畴是也初一至次九即所谓彛伦也五行者天之所生以养乎人者也其气运乎天而不息其材用于世而不匮以天道言莫大于此故居九畴之首五事者天之所赋而具乎人者也貌之恭言之从视之明聴之聪思之睿皆性之本然也必以敬用之则能保其本然之性不以敬用之则貌必至于嫚言必至于悖以视聴则昏且窒以思虑则粗且浅而本然之性丧矣五者治身治心之要以人事而言莫切于此故居五行之次身心既治然后可施之有政食货生民之本衣食既足不可忘本故有祀焉司空居民既得其安矣又有司徒之教焉教之而不从者又有司冦之刑焉接逺人以礼而威天下以兵凡此皆所以厚民生故曰农用八政民政既举则钦天授人有不可后于是继以岁月日时星辰厯数之纪推步占验必求以合乎天故曰协用五纪皇者君之称极者极至之义标凖之名位乎中而四方所取则也故居人君之位者由一身而至万事莫不尽至而后可以为民之极建者立之于此而形之于彼之谓故曰建用皇极至于正直刚柔之施又必视时之治否因俗之强弱君当揽权无使威福之移乎下臣当循法无使颛恣而僣乎上为治之道无越乎此故曰乂用三徳国有事必先详虑于已而后谋之于人人不能决则又诹之卜筮以决之于天天人相参事无过举故曰明用稽疑五事之得失极之所以建不建也然何从而验之观诸天而已雨旸寒燠风皆以其时则建极之验也五者常而无节则不极之验也天人相应若影响然人君所当念念而致察也故曰念用庶征皇极建则举世之人皆被其泽而五福应之故尧舜之民无不仁且寿者此人君之所当向慕也故曰向用五福皇极不建则举世之人皆蒙其祸而六极随之故桀纣之民无不鄙且夭者此人之所当畏惧也故曰威用六极洪范九畴六十有五字耳而天道人事无不该焉原其本皆自人君一身始此武王之问箕子之对所以为万世着龟也

　　丹书

　　武王之始克商也访洪范于箕子其始践祚也问丹书于太公可谓急于闻道者矣而太公望所告不出敬与义之二者葢敬则万善俱生怠则万事俱废义则理为之主欲则物为之主吉凶存亡之所由分上古圣人已致谨于此矣武王闻之惕若戒惧而名之器物以自警焉葢恐斯须不存而怠与欲得乘其隙也其后孔子赞易于坤之六二曰敬以直内义以方外先儒释之曰敬立而内直义形而外方盖敬则此心无私邪之累内之所以直也义则事事物物各当其分外之所以方也自黄帝而武王孔子其皆一道与

　　说命

　　传说言为学之要惟在逊志时敏逊志者卑逊其心虽有如未尝有也时敏者进修及时日新而又新也凡人之害于学者骄与怠而已骄则志盈善不可入怠则志惰功不可进逊则不骄敏则不怠所修之道自将源源而来如井之泉愈汲愈有夫人孰不知此然体之不诚则虽得易失惟信之深念之笃然后道积于厥躬积犹积善之积今日造一理明日又造一理今日进一善明日又进一善持久不替则道积于身身即道道即身浑然无间矣学之一字前此未经见也髙宗与说始言之遂开万世圣学之原厥功大哉

　　周颂敬之

　　成王即位之初羣臣进戒首以敬之敬之为言成王则谓子小子不聪而未能敬方期日有所就月有所进其道何由惟学而已盖学则有缉熙光明之功凡人之性本自光明大学所谓明徳是也惟其学力弗继是以本然之光明日以闇昧今当从事于学犹妇功之绩接续而不已以广吾本性之光明然辅弼吾使能当此负任则羣臣之责也愿示我以显明之徳行使晓然知用力之方盖成王虑学之难成望于羣臣者如此成王之学惟欲充其性之光明进其身之徳行岂后世务外者比哉

　　汤诰

　　成汤可谓知君师之职矣葢天能予人以至善之性而不能使之全其性能使人全其性者君师之任也衷即中也天之生民莫不各赋以仁义礼智之徳浑然全具无所偏倚所谓中也自天所降则谓之衷自人所受则谓之性天之降于人者初无智愚之间而人之受于天者清浊粹驳随所禀而不同必赖君师之作顺其有常之性而开廸之虞之徽五典周之教六徳六行皆其事也性本至善因而教之是之谓顺若其本恶而强教以善则是逆之而非顺之也然则人性之善可知矣猷者道也道即性也以体言则曰性以用言则曰道其实一也顺其性使安其道非君不能何谓安父安于慈子安于孝知其自然而不可易与其当然而不容巳然后为安成汤有天下之初即以此自任故曰可谓知君师之职矣厥后秉彛受中之言相继而发至于孔孟性善之理益明而开其源则自成汤始呜呼圣哉

　　易大传继善成性

　　按程子曰阴阳气也所以阴阳者道也朱子亦曰阴阳迭运者气也而其理则所谓道葢阴阳二气流行于天地之间来往循环终古不息是孰使之然哉理也理之与气未尝相离继继而出莫非至善成之在人则曰性焉理无不善性岂有不善哉性善之理葢至孟子而益明然其源实出乎此

　　大雅抑

　　此卫武公自警之诗也十有二章之中言及威仪者凡五六抑抑云者密而又密也观威仪之严密则可知其徳之严宻犹见隅角之方正可知其宫庭之方正也有诸中必形于外其可掩也哉民视仪而动聴倡而应者也上能敬慎其威仪则可以为民之法矣上能淑慎其容止不愆于仪形无僣差无暴乱则民鲜不以为法矣温者和易之意筑室者以基为固修身者以敬为先故此温温恭谨之人有五徳之基也首章曰徳之隅后章曰徳之基熟味其辞武公作圣之功于是焉在

　　明道先生书堂记

　　尧之授舜曰中而已舜之授禹加三言焉其曰人心人欲之谓也其曰道心天理之谓也择之精守之一而后中可执也大学论语孟氏指言义利之分未尝以天理言独见于乐记曰不能反躬天理灭矣物至而人化物也者灭天理而穷人欲者也世谓礼记之书类出汉儒汉儒之言传者多矣有及于是者乎自时厥后道日晦冥更千余年以及我朝治教休明风气醲厚于是始有濓溪周子独得不传之妙明道先生见而知之阐幽发微益明益章今观遗书所载先生论学必以逹天徳为本论治必以行王道为宗天人内外一以贯之故尝语学者曰吾学虽有所受然天理二字自吾体验而表出之呜呼至哉维天之命于穆不已品物流行而理赋焉仁义礼智之性恻隠辞逊羞恶是非之情耳目口鼻四肢百骸之为用君臣父子兄弟夫妇朋友之为伦何莫而非天也人知人之人而不知人之天物欲肆行义理汨丧于禽兽奚择焉知人之天而后知性善知性善然后能穷理能穷理然后能诚意以修其身推之于治国平天下无非顺帝之则也自有载籍而天理之云仅一见于乐记先生始发挥之其说大明学者得以用其力焉所以开千古之秘而觉万世之迷其有功斯道盛矣

　　袁州濂溪昌黎二先生祠记

　　昔者圣人言道必及器言器必及道自清浄寂灭之教行乃始以日用为糠粃天伦为疣缀韩子忧之于是原道诸篇相继而作其语道徳也必本于仁义而其分不离父子君臣之间其法不过礼乐刑政之际饮食裘葛即正理所存斗斛权衡亦至教所寓道之大用粲然复明者韩子之功也自汤诰论降衷诗人赋物则人知性之出于天而未知其为善也继善成性见于繋易性无不善述于七篇人知性之善而未知所以善也周子因羣圣之已言而推其所未言者于图发无极二五之妙于书阐诚源诚立之指昔也太极自为太极今知吾身有太极矣昔也干元自为干元今知吾身即干元矣有一性则有五常有五常则有百善循源而流不假人力道之全体焕然益明者周子之功也二子之学所造不同而其扶持天常植立人极要皆有功于百世

　　南雄州学四先生祠堂记

　　道之大原出于天其用在天下其传在圣贤此子思子之中庸所以有性道教之别也葢性者智愚所同得道者今古之共由而明道阐教以觉斯人则非圣贤莫能与故自尧舜至于孔子率五百岁而圣人出孔子既没曾子子思与邹孟子复先后而推明之百有余岁之间一圣三贤更相授受然后尧舜禹汤文武周公之所以开天常立人纪者粲然昭陈垂示罔极然则天之生圣贤也夫岂茍然哉不幸战国嬴秦以后学术泮散无所统盟虽以董相韩文公之贤相望于汉唐而于渊源之正体用之全犹有未究其极者故仅能着卫道之功于一时而无以任传道之责于万世天启圣朝文治休洽于是天禧明道以来迄于中兴之世大儒继出以主张斯文为己任葢孔孟之道至周子而复明周子之道至二程子而益明二程之道至朱子而大明其视曾子子思邹孟氏之传若合符节岂人所能为也哉天也然四先生之学岂若世之立竒见尚新说求出乎前人所未及耶凡亦因乎天而已葢自荀杨氏以恶与混为性而不知天命之本然老庄氏以虚无为道而不知天理之至实佛氏以刬灭彛伦为教而不知天叙之不可易周子生乎絶学之后乃独深探本原阐发幽秘二程子见而知之朱子又闻而知之述作相承本末具备自是人知性不外乎仁义礼智而恶与混非性也道不离乎日用事物而虚无非道也教必本于君臣父子夫妇昆弟而刬灭彛伦非教也阐圣学之户庭袪世人之蒙瞶千载相传之正统其不在兹乎呜呼天之幸斯文也其亦至矣南雄为郡邈在峤南士习视中州号称近厚夫以近厚之资迪之以至正之学必将有俛焉自力者然陈君之所望于学者果焉属耶天之命我万善具全一毫有亏是旷天职昔之君子凛然渊氷没世弗懈者凡以全吾所受焉耳嗟后之学何其与古戾也利欲之风深入肺腑理义之习目为阔迂已之良贵弃置如弁髦而轩裳外物则决性命以求之弗舍也吁是可不谓之大惑乎志于道者其将奚所用力乎缅观往昔百圣相传敬之一言实其心法葢天下之理惟中为至正惟诚为至极然敬所以中不敬则无以为中也敬而后能诚非敬则无以为诚也气之决骤轶于奔驷敬则其御辔也情之横放甚于溃川敬则其堤防也故周子主静之言程子主一之训皆其为人最切者而子朱子又丁寜反复之学者傥于是而知勉焉思虑未萌必戒必惧事物既接必恭必钦动静相因无所间断则天徳全而人欲冺大本之所以立逹道之所以行其不由此欤

　　送全永叔序

　　陈良楚产也而北学于中国近世游杨二先生亦自闽徂洛受业于程夫子之门昔之君子崇徳广业不安于耳目之近大抵若此使良之徒不中变于许行之学则传周孔之道于南方必陈氏也山先生终身宗其师说故能得斯道而南卒启延平紫阳之绪使其仅守乡党之旧闻而以间关河路为惮顾安有是哉世习日陋后生小子所志不越簮裳之末所玩不逾程试之文百金谒书肆闭门而诵之曰吾业足矣明师良友近在州里且弗暇过而问焉况逺乎今全君永叔乃独慨然思广其所闻束书辞亲将北之信饶西之浙求师友以自益其志笃矣然士之于学寡闻固易以陋多闻亦易以杂夫并耕之说至浅也陈相且悦而从之况今之谭者有侈于是乎吾州子朱子之学万世之学也然其功循序而不躐其言平淡而无竒其守据正而不偷吾子槩尝闻之而未知笃信否也一朝出门众说交进子能不为变迁也乎吾惧其不得为游杨而且将为陈相也子往矣呜呼其亦谨所择哉

　　送周天骥序

　　上饶周君天骥笃志于学愿闻为学之要终其身而可行者予之于学也涉猎而未醇觕浅而弗精将何以告子虽然亦尝闻其畧矣以圣贤大道为必当繇异端邪径为不可蹈此明趋向之要也非义之富贵逺之如垢污不幸而贫贱甘之如饴蜜志道而遗利重内而轻外此审取舍之要也欲进此二者非学不能学必读书然书不可以泛读先大学次论孟而终之以中庸经既明然后可观史此其序也沈潜乎训义反复乎句读以身体之以心验之循序而渐进熟读而精思此其法也然所以维持此心而为读书之地者岂无要乎亦曰敬而已矣子程子所谓主一无适者敬之存乎中者也整齐严肃者敬之形于外者也平居齐栗如对神明言动酬酢不失尺寸则心有定主而理义可入矣葢操存固则知识明知识明则操存愈固子朱子之所以教人大畧如此

　　心经赞

　　舜禹授受十有六言万世心学此其渊源人心伊何生于形气有好有乐有忿有■〈忄〈士冖田疋，上中中下〉〉惟欲易流是之谓危须臾或放众慝从之道心伊何根于性命曰义曰仁曰中曰正惟理无形是之谓微毫芒或失其存几希二者之间曽弗容隙察之必精如辨白黑知及仁守相为始终惟精惟一惟一故中圣贤迭兴体姚法姒持纲挈维昭示来世戒惧谨独闲邪存诚曰忿曰欲必窒必惩上帝实临其敢或贰屋漏虽隠寜使有愧四非当克如敌斯攻四端既发皆扩而充意必之萌云卷席撤子谅之生春嘘物茁鸡犬之放欲知其求牛羊之牧濯濯是忧一指肩背孰贵孰贱箪食万锺辞受必辨克治存养交致其功舜何人哉期与之同维此道心万善之主天之与我此其大者敛之方寸太极在躬散之万事其用弗穷若寳灵龟若奉拱璧念兹在兹其可弗力相告先民以敬相传操约施博孰此为先我来作州茅塞是惧爰辑格言以涤肺腑明窓棐几清昼炉熏开卷肃然事我天君

　　夜气箴

　　子盖观夫冬之为气乎木归其根蛰坯其封凝然寂然不见兆朕而造化发育之妙实胚胎乎其中葢阖者辟之基正者元之本而艮所以为物之始终夫一昼一夜者三百六旬之积故冬为四时之夜而夜乃一日之冬天壤之间羣动具閴窃乎如未判之鸿蒙维人之身向晦宴息亦当以造物而为宗必齐其心必肃其躬不敢弛然自放于床箦之工使慢易非辟得以贼吾之衷虽终日干干靡容一息之间断而昏冥易忽之际尤当致戒谨之功葢安其身所以为朝聴昼访之地而夜气深厚则仁义之心亦浩乎其不穷本既立矣而又致察于事物周旋之顷敬义夹持动静交养则人欲无隙之可入天理皦乎其昭融然知及之而仁弗能守之亦空言其奚庸爰见箴以自砭常凛凛而瘝恫

　　问答

　　问新民章

　　朱文公言洗濯其心以去恶犹沐浴其身以去垢斯言尽矣葢身之有垢特形骸之凝耳然人犹知沐浴以去之惟恐尘垢存则其体污秽至于心者神明之府乃甘心为利欲所溺以昏蔽之甚如积粪壤如聚蜣蚘而不肯一用其力以去之是以形体为重以心性为轻也岂不谬哉唐人有栉铭曰人之有髪朝朝思理有身有心胡不如是深得成汤铭盘之意（禅家亦有所谓身似菩提树心如明镜台时时勤拂拭莫遣着尘埃之句虽云异端然此言亦自可取也）礼记儒行篇云儒有澡身而浴徳谓洗濯其身沐浴其徳亦盘铭之义

　　问格物致知

　　物谓事物也自吾一身以至于万事万物皆各各有个道理须要逐件穷究且如此一身是从何来须是知天地赋我以此形与我以此性形既与禽兽不同性亦与禽兽絶异何谓性仁义礼智信是也唯其有此五者所以方名为人我便当力行此五者以不负天之所与而所谓仁者是如何义者是如何礼智信又是如何一一须要理会得分晓此乃穷一心之理其次则我为人之子事亲当如何为人之弟事兄当如何为人之幼事长当如何逐件理会如事亲须知冬便须温夏便须凊出便用告反便用面如曲礼内则等书所载事亲说话都要晓得以至事兄事长等事一一如此穷究此则穷一身之理也心之于身乃是最切要处其它世间事物皆用以渐考究令其一一分明皆所谓格物也格训至言于事物之理穷究到极至处也穷理既到至处则吾心之知识日明一日既久且熟则于天下之理无不通晓故曰物格而后知至也此一段圣人教人最紧要处盖縁天下之理能知得方能行得若知得一分只是行得一分知得十分方能行得十分所以用逐事穷竟也今学者穷理之要全在读书如读此一书须穷此一书道理一字一句都用考究如未晓了即须咨问师友求其指归且如读大学自头至尾都穷究过既晓得此一书了又读论语孟子亦自头至尾穷究过理会既多自然通悟若泛泛读过便以为了何縁知得义理透彻义理既不透彻胷中见识亦无由能进虽穷理不止于读书而其大要却以读书为本不可不知也

　　万物各具一理万物同出一原所谓万物一原者太极也太极者乃万物总会之名有理即有气分而二则为阴阳分而五则为五行万事万物皆原于此人与物得之则为性性者即太极也仁义即阴阳也仁义礼智信即五行也万物各具一理是物物一太极也万理同出一原是万物统体一太极也太极非有形有器之物只是理之至者而已故曰无极而太极

　　问其所当然而不容已与其所以然而不容易

　　所当然如为君当仁为臣当敬为子当孝为父当慈与国人交当信之类此乃道理合当如此不如此则不可故曰所当然也然仁敬孝慈信之属非是人力强为有生之初即禀此理是乃天之所与也故曰所以然所当然是知性（知其理当如此也）所以然是知天（谓知其理所自来也）

　　问人之所以为学心与理而已（或问中语）

　　存心穷理二者当表里用功盖知穷理而不知存心则思虑纷扰物欲交攻此心既昏且乱如何穷得义理但知存心而不务穷理虽能执持静定亦不过如禅家之空寂而已故必二者交进则心无不正而理无不通学之大端唯此而已

　　问端庄静一乃存飬工夫（语録中语下同）

　　端庄主容貌而言静一主心而言盖表里交正之义合而言之则敬而已矣问学

　　问思辨乃穷理工夫

　　程子曰涵养须用敬进学则在致知欲穷理而不知持敬以养心则于义理必无所得知持敬以养心矣而不知穷理则此心虽清明虚静而无许多义理以为之主其于应事接物必不能皆当释氏禅学正是如此故必以敬涵养而又讲学审问慎思明辨以致其知其静则湛然寂然而有未发之中其动则泛应曲当而为中节之和天下义理学者工夫无以加于此者自伊川发出而文公又从而阐明之中庸尊徳性道问学章皆同此意也

　　问大学只说格物不说穷理

　　器者有形之物也道者无形之理也明道先生曰道即器器即道两者未尝相离葢凡天下之物有形有象者皆器也其理便在其中大而天地亦形而下者乾坤乃形而上者（天地以形体言乾坤以性情言干健也坤顺也即天地之理）

　　日月星辰风雨霜露亦形而下者曰性曰心之理乃形而上者至于一物一器莫不皆然且如灯烛者器也其所以能照物形而上之理也且如床桌器也而其用理也天下未尝有无理之器无器之理即器以求之则理在其中如即天地则有健顺之理即形体则有性情之理精粗本末初不相离若舍器而求理未有不蹈于空虚之地非吾儒之实学也所以大学教人以格物致知葢即物而理在焉庶几学者有着实用功之地不至驰心于虚无之境也

　　问诚意数条

　　自慊是为己言己之所以为善者乃是我合当如此若不为善此心自不快足自不能安非是为他人而为善也

　　自欺是为人本无实意为善但外面畧假借以欺人欲人称好而已殊不知人心之灵昭如日月何可欺也只是自欺而已

　　自慊是诚（诚则一）自欺是伪（伪则二）

　　问正心修身章

　　问圣人恐无怒容否朱子曰当怒时亦必形于色如治人之罪却为笑容则不可曰如此则恐涉忿厉之气否曰天之怒雷霆亦震但当怒而怒便中节事过便消了更不积问古人喜怒不形于色是正否曰此是养得胷中和粹故虽中有喜怒而不形于色此正是涵养之效安得谓之不正又问古人忧国至于白首怒敌至于裂眦此正否曰忧国怒敌忧与怒之正者虽若太过然亦是不失其为正但此乃志义之士所为若圣人则未必然必如是观之乃尽

　　问体用二字

　　大凢有体而后有用如天地造化发生于春夏（元亨）而敛藏于秋冬（利贞）发生是用敛藏是体自十月纯坤阳气既尽不知者谓生意已熄不知敛藏者乃所以为发生之根自此霜雪凝冱草木凋落虫蛇伏藏微阳虽生于下隠而未露一年造化实基于此惟冬间敛藏凝固然后春来发生有力所以冬暖无霜雪则来岁五榖不登正以阳气发泄之故也人之一心亦是如此须是平居湛然虚静如秋冬之闭蔵皆不发露浑然一理无所偏倚然后应事之时方不差错如春夏之发生物物得所若静时先已纷扰则动时岂能中节故周子以主静为本程子以主敬为本皆此理也（动静皆道而周子乃以主静为本者葢静时养得虚明然后动而不失其时故中庸于喜怒哀乐未发之时须要戒谨恐惧以养本然之中然后发而为中节之和程子主敬之说即中庸之意也）

　　问仁字之义（此下并论语）

　　仁之一字従古无训且如义训宜礼训理又训履智训知皆可以一字名其义唯仁不可以一字训孟子曰仁者人也亦只是言仁者乃人之所以为人之理亦不是以人训仁葢縁仁之道大包五常贯万善所以不可以一言尽之自汉以后儒者只将爱字说仁殊不知仁固主乎爱然爱不足以尽仁孟子曰恻隠之心仁之端也恻隠者此心恻然有隠即所谓爱也然只是仁之发端而已韩文公言博爱之谓仁程先生非之以为仁自是性爱自是情以爱为仁是以情为性也至哉言乎朱文公先生始以爱之理心之徳六字形容之所谓爱之理者言仁非止乎爱乃爱之理也盖以体言之则仁之道大无所不包发而为用则主乎爱（仁者爱之体也爱者仁之用也）爱者如见赤子入井而恻然欲有以救之以至矜怜悯惜慈祥恩恵爱之谓也性中既有仁矣发出来便是爱仁如根上发出苖以苖为出于根则可以苖便为根则不可以爱出于仁则可以爱便作仁则不可故文公以爱之理三字言之方说得尽又曰心之徳何也葢心者此身之主而其理则得于天仁义礼智皆此心之徳而仁又为五常之本如元亨利贞皆干之徳而元独为四徳之首天之元即人之仁也元为天之全徳故仁亦为人心之全徳然仁之所以为心之徳者正以主乎爱故也仁所以能爱者葢天地以生物为心而人得之以为心是以主乎爱也爱之理心之徳六字之义乃先儒所未发而文公始发之其有功于学者至矣岂可不深味之乎

　　问过化存神温良注

　　过化存神此四字本出孟子过化谓圣人凡所经歴处人皆化之存神谓其中所存神妙正意只是如此至横渠先生乃谓性性为能存神物物为过化下性字指本然者而言上性字是谓我能存其性而不为情所荡而失其性则其所存者神妙而不可测下物字指事物而言上物字指我之应物而言谓物物各自有理我随其理以应之物各付物不以己之私意参乎其间则事过弗留如氷之释如风之休后来诸老先生多本其说独文公不以为然者葢孟子之意未说到如此深故也文公解经每务平实如此然横渠先生之说亦不可不知也

　　问礼乐（用和为贵章）

　　敬者礼之本制度威仪礼之文和者乐之本钟鼓管磬乐之文礼乐二者阙一不可记曰乐由阳来礼由阴作天髙地下万物散殊而礼制行焉（天尊于上地卑于下万物散殊有大有小此即制之所由起葢礼主乎别故也）流而不息合同而化而乐兴焉（阴阳二气流行于天地之间未尝止息二气和合而化生万物此乐之所由兴葢乐主乎和故也所谓阴阳二气者日月雷霆风雨寒暑之类皆是二气和合方能生成万物）故礼属阴（凡天地间道理一定而不可易者皆属阴）乐属阳（凡天地间流行运转者皆属阳）礼乐之不可阙一如阴阳之不可偏胜（一岁之间寒暑之相易雨露霜雪之相济方能气候和平物遂其生阳太胜则亢而为旱阴太胜则溢而为水有阴无阳则物不生有阳无阴则生而不成）礼胜则离以其太严而不通乎人情故离而难合乐胜则流以其太和而无所限节则流荡忘返所以有礼须用有乐有乐须用有礼此礼乐只是就性情上说然精粗本末亦初无二理礼中有乐（言严肃之中有自然之和此即是礼中之乐）乐中有礼（言和乐之中有自然之节此即是乐中之礼）朱文公谓严（而泰此即礼礼有乐）和而节（此即乐中有礼）

　　问仁字（人而不仁章）

　　凡天下至微之物皆有个心发生皆从此出縁是禀受之初皆得天地发生之心以为心故其心无不发生者一物有一心自心中发出生意又成无限物且如莲实之中有所谓么荷者便俨然如一根之荷他物亦莫不如是故上蔡先生论仁以桃仁杏仁比之谓其中有生意才种便生故也惟人受中以生全具天地之理故其为心又最灵于物故其所藴生意纔发出则近而亲亲推而仁民又推而爱物无所不可以至于覆冒四海恵利百世亦自此而推之尔此人心之大所以与天地同量也然一为利欲所汨则私意横生遂流而为残忍为刻薄则生意消亡顽如铁石便与禽兽相去不逺岂不可畏也哉今为学之要须要常存此心平居省察觉得胷中盎然有慈祥恻怛之意无忮忍刻害之私此即所谓本心便当存之养之使之不失则万善皆从此而生

　　问理明诚格（问禘章）

　　葢凢人于世之近者（如考妣祖考妣）则意其精神未散或尝逮事而记其声容必起哀敬之心而不敢忽若世之逺者相去已久精神之存与否不可得而知人素不识其声容则有易忽之意故禘礼非极其仁孝极其诚敬者不能知其礼不能行其事（惟仁孝之深者能知此身之所自来惟诚敬之至者能知我之精神即祖考之精神）茍能知此理矣（至难知者鬼神之理）则其它事物之理又何难知之有茍能感格矣则推而格天地者此诚而已推而感人心亦此诚而已故曰理无不明诚无不格于治天下何难矣

　　问终食不违仁

　　此章当作三节看处富贵贫贱之间而不茍此一节犹是麤底工夫至终食不违又是一节乃是存心飬性细宻底工夫然犹是平居暇日之事可以勉而至者至于造次急遽之时患难倾覆之际若非平时存养已熟至此鲜有不失其存心者到此而犹不违乃是至细至宻工夫其去安仁地位已不逺矣然此三节乃进徳之始终若无麤底工夫作根脚基址岂有能进于细宻之地者故必以审富贵安贫贱为本然后能进于终食不违之地能终食不违矣然后能进于造次颠沛不违之地用工之序葢如此正与前章无谄无骄乐与好礼相似当考参而熟玩也

　　问志气（昼寝章）

　　孟子曰志者气之帅也葢志强则气亦强志惰则气亦惰如将勇则士亦勇将惰则士亦惰也学者欲去昏惰之病必以立志为先

　　问文章性与天道

　　夫子平时以身教人凡形于威仪容止语嘿动静自然成文自然有章者皆所以教学者所谓吾无行而不与二三子吾无隠乎尔者是也学者即其近者求之用功既久自然可到精微之地若遽以性命之理告之则恐其亿度料想驰心元妙反无所益故于性与天道罕尝言之学者不可得而闻其于论语仅有相近一语亦只是言气质之性非指性之本至于易干卦然后曰干道变化各正性命大传曰一阴一阳之谓道继之者善也成之者性也此二条又是正说性与天道亦可谓罕言矣

　　问敬字（敬简章）

　　伊川先生言主一之谓敬又恐人未晓一字之义又曰无适之谓一适往也主于此事则不移于他事是之谓无适也主者存主之义伊川又云主一之谓敬一者之谓诚主则有意在学者用功须当主于一主者念念守此而不离之意也及其涵养既熟此心湛然自然无二无杂则不待主而自一矣不待而自一即所谓诚也敬是人事之本学者用功之要至于诚则逹乎天道矣此又诚敬之分也

　　问不违仁

　　心者指知觉而言也仁者指心所具之理而言也葢圎外窍中者是心之体虚灵知觉者是心之灵仁义礼智信是心之理知觉属气凡能识痛痒识利害识义理者皆是也若仁义礼智信则纯是义理人能克去私欲则所知觉者皆义理不能克去私欲则所知觉者物我利害之私而已纯是理即是不违仁杂以私欲便是违仁

　　问手足不仁（博施章）

　　手足民物之比也风邪私意之比也人无私意之害则民物之休戚自然相关一见赤子入井则此心为之怵惕无风邪之病则手足之痒痾亦自然相闗虽小小疾苦此心亦为之痛楚当如此玩味方晓程子痿痹不仁之意

　　问色举翔集

　　色斯举矣去之速也卫灵公问陈而孔子行鲁受女乐而孔子去即此义也翔而后集者就之迟也伊尹俟汤三聘而后幡然以起太公伯夷闻文王善养老而后出即此义也古人所谓三揖而进一辞而退虽相见聚会之间犹必如此况仕止久速之际乎贾谊赋所谓凤缥缥而髙逝兮夫固自引而逺去此即色斯举矣之意又曰凤凰翔于千仭兮览徳辉而下之此即翔而后集之意后世如汉穆生以楚王戊不设醴而去诸葛武侯必待先主三顾而后从之皆有得乎此者也

　　问太极中庸之义（南雍李教授问今附此）

　　下问太极中庸二条自顾浅陋何足以辱姑即平时所读朱文公先生之书及尝见所窥者略陈一二夫所谓无极而太极者岂太极之上别有所谓无极哉特不过谓无形无象而至理存焉耳葢极者至极之理也穷天下之物可尊可贵孰有加于此者故曰太极也世之人以北辰为天极以屋脊为屋极此皆有形而可见者周子恐人亦以太极为一物故以无极二字加于其上犹言本无一物只有此理也自阴阳以下则丽乎形气矣阴阳未动之前只是此理岂有物之可名耶即吾一心而观之方喜怒哀乐之未发也浑然一性而已无形无象之中万理毕具岂非所谓无极而太极乎以是而言则思过半矣喜怒哀乐之未发即寂然不动之时思虑一萌则已动矣故程子以思为巳发此至论也来谕谓思是已发则致知格物亦是已发此则未然葢格物致知自属穷理工夫大凡讲论义理最忌交杂今方论喜怒哀乐之发未发而以致知格物杂之则愈混杂而不明矣来谕又恐悬空无用力处此亦未然葢未发之时则当戒谨恐惧其将发之时则当谨其独逐时逐节皆有用功之地惟其未发也戒惧而不敢忘将发也谨独而不敢肆则其发自然中节矣圣贤之学所以无弊者正縁句句着实未尝说悬空道理且如中庸始言天命之性终言无声无臭宜若髙妙矣然曰戒谨曰恐惧曰谨独曰笃恭则皆示人以用力之方葢必戒惧谨独而后能全天性之善必笃恭而后能造无声无臭之境未尝使人驰心窈冥而不践其实也太极图说亦然首言无极太极次言阴阳五行亦可谓髙且逺矣要其归宿只在中正仁义而主静之一语其与中庸戒惧谨独之云若合符节总而言之惟敬之一字可以该也葢戒惧谨独者敬也主静亦敬也学者傥能居敬以立其本而又穷理以致其知则学问之道无余藴矣大率此理自文公尽发其秘以洞然无疑所虑学者欲自立一等新竒之论而于文公之言反致疑焉不知此老先生是用几年之功沈潜反复参贯融液然后发出以示人今读其书未能究竟底藴已先疑其说之未尽所以愈惑乱而无所明也故区区常劝朋友间且将文公四书朝夕涵咏既深达其旨矣然后以次及于太极西铭解近思録诸书如此作数年工夫则于义理之精微不患其无所见矣又必合所知所行为一致讲贯乎此则必践履乎此而不堕于空谈无实之病庶乎其可耳此平时拙论如此故因垂问及之更望详加镌晓以补昏愚之所不逮幸甚

　　论主静

　　周子尝谓圣人定之以中正仁义而主静要人静定其心自作主宰程子又恐只管静去与事物不相交渉却说个敬有问周先生说静与程先生说敬义同而意异否曰程子是怕人不得他静字意便似入禅坐定周子之说只是无欲故静其意大抵以静为主朱子发明二先生意如此至其为论有云明道教人静坐李先生亦教人静坐须静坐始能収敛又云始学工夫须是静坐则本原定又云心于未遇事时须是静临事方用便有气力如当静时不静思虑散乱及至临事已先倦了伊川解静专处云不专一则不能直遂闲时须是收敛做事便有精神又云心要精一方静时便湛然在此不得困顿如镜様遇事时方好又云为学工夫须要静静多不妨才静事都见得然总是一个敬又云主静所以养其动又云静者养动之根又云主静夜气一章可见以上数条葢祖周子主静之根也至其门人以静坐工夫与役役应接不同为问则答之云不必如此反成坐驰但收敛勿令放逸到穷理精后自然思量不至妄动凡所云为莫非至理亦何必兀然静坐然后为持敬又云明道说静坐可以为学上蔡亦言多着静不妨此说终是少偏才偏便做病道理自有动时自有静时学者只是敬以直内义以方外见得世间无处不是道理不必专于静处求所以伊川谓只用敬不用静便说得平又云不可特地将静坐做一件工夫但着一敬字通贯动静则于二者之间自无间断矣又云存养之功不专在静坐时湏于日用动静之间无处不下工夫乃无间断尔又云无事静坐有事应酬随时随处无非自己身心运用但常自提撕勿与俱往便是工夫事物之来岂以漠然不应为是耶其答南轩书云来教谓言静则溺于虚无然此二字如佛老之论则诚有此患若以天理观之则物之不能无静犹静之不能无动也静之不可不养犹动之不可不察也但见得一动一静互为其根敬义夹持不容间断之意则虽下静字符非死物至静之中自有动之端焉是乃所以见天地之心者而先王之所以至日闭闗葢当此之时则安静以养乎此尔固非逺事絶物闭目兀坐而偏于静之谓但未接物时便有敬以主乎其中则事至物来善端昭著所以察之者益精明尔来教又谓某言以静为本不若遂言以敬为本此固然也然敬工夫通贯动静而必以静为本今若遂易为敬虽若完全然却不见敬之所施有先有后则亦未得为的当也至于来教所谓要须静以涵动之所本察夫动以见静之所存动静相须体用不离而后为无渗漏也此数言卓然意语俱到谨以书之左席出入观省以上数条则又本程子主敬之说而不专主于静也

　　论定性

　　定性者理定于中而事不能惑也理定之中则当静之时固定也动之时亦未尝不定也不随物而往不先物而动故曰无将迎理自内出而周于事事自外来而应以理理即事也事即理也故曰无内外夫能定能应有寂有感心之妙也所以然者性也若以定与寂为是而应与感为非则是以性为有内外也事物之来以理应之犹鉴悬于此而形不能遁也鉴未尝随物而照性其可谓随物而在外乎故事物未接如鉴之本空者性也事物既接如鉴之有形者亦性也内外曷尝有二本哉知此则知事物不能累吾之性虽酬酢万变未尝不定也

　　备考

　　勉斋黄氏曰西山在朝屡进危言力扶大义公论藉以开明善类为之踊跃

　　邵庵虞氏曰先生大学衍义之书本诸圣贤之学以明帝王之治据已往之迹以待方来之事虑周乎天下忧及乎后世君人之轨范葢莫备斯焉

　　敬斋胡氏曰自孟子后千四百年无人见得此道分明董子见其大意孔明天资有暗合处韩退之揣见彷佛至程朱方见得尽自朱子后无人理会得透彻真西山庶几

　　先文贞公观澜録曰朱子之后在宋魏之华不如真之实也在元吴之僻不如许之醇也在明则薛蔡守师传而陈王立异户考其师友渊源所渐若犹惭于真许焉又榕村语録曰朱子后儒者真西山许鲁斋气象最好真醇正许笃实

　　郡守江叔文先生埙

　　江埙字叔文崇安人貌肃气和学于真西山嘉定元年进士歴官靖州通判以廉白简易称迁知南平军绥御有法四境帖然尝条奏五事皆熟察民隠帅臣上绩改知开州未任卒公自幼至老惟事问学在靖州日魏公了翁以言事谪至筑鹤山书院居之茆檐竹几间青灯浊酒旦夕谈论令其子鉌师事焉魏公称之曰叔文表里如一当于古人中求之子燧字华叔笃学有志操歴官临安判镕字成叔颕敏特立歴知福清县各有政声鉌见魏鹤山学派

　　监院詹景宪先生渊

　　詹渊字景宪崇安人庆元进士授临江户掾江西俗嚚于讼案牍有数十年不决者渊一阅皆得其情凡所予夺人皆无异论部使者知其材檄致幕下后监行在车辂院

　　学士林以道先生存

　　林存字以道闽县人受业真西山之门举嘉熙二年词科累官吏部侍郎中书舍人兼直学士院兼侍讲时朝廷以参知政事蔡抗擅去国勉留不还诏除职予祠存缴进奏寝其命寳佑五年秋明堂执绥偹顾问称旨除礼部尚书兼侍读提纲史事累迁同知枢宻院事兼参知政事后以资政殿学士知建寜府不赴遂提举洞霄宫复起为湖南安抚使知潭州（闽书　新三山志）

　　少卿王实之先生迈

　　王迈字实之自号臞轩仙逰人既冠以文谒乡先正傅诚诚嗟异谓他日必以文名世嘉定十年进士第四人为潭州观察推官丁内艰调浙西安抚司干官会廷试详定官王元春欲私所亲置髙第迈显摘其缪元春怒嗾谏官李知孝诬迈在殿庐声髙免官调南外睦宗院教授真徳秀方守福州迈竭忠裨郡政赴都堂审察丞相郑清之曰学官掌故不足浼君俄召试学士院策以楮币迈援据古今考究本末谓国贫楮多弊始于兵议者徒患楮穷弗惩兵祸今当以核军实窒边衅为捄楮弊第一义又言修内司广营缮内帑宣索多厚施缁黄滥予嫔御未见裁撙徒闻有括田榷盐之议向使二事可行故相行之久矣又因楮以及时事言君子之类虽进而道未行小人之迹虽屏而心未服真徳秀在告闻迈对善之帝再相乔行简或传史嵩之复用迈言旧相奸险刻薄天下所知复用则君子空于一网矣迈由疎逺见上空臆无隠上为之改容言者劾迈论边事过寔魏了翁在经筵为理宗言惜迈去改通判漳州禋祀雷雨应诏言天与寜考之怒久矣曲糵致疾妖冶伐性初秋踰旬旷不视事道路忧疑天与寜考所以怒也隠刺覆絶攸嬉尊宠纲沦法斁上行下效京卒外兵狂悖迭起天与宁考所以怒也陛下不是之思方用汉灾异免三公故事环顾在廷莫知所付遥相崔与之臣恐与之不至政柄必他有所属此世道否泰君子小人进退之机于是台官李大同言迈交结徳秀了翁及洪咨夔以収虚誉削一秩免蒋岘劾迈前疏妄论伦纪请坐以非所宜言之罪削二秩久之复通判贑州改福州建康府信州皆不行淳佑改元通判吉州右正言江万里袖疏榻前曰迈才可惜不即召将有老不及用之叹理宗方然忽有尼者祗除知邵武军以亢旱应诏驿奏七事复以立济王后为先郑清之再相以左司郎官召力辞以直秘阁提点广东刑狱亦辞改右侍郎官谏官焦炳炎论罢予祠卒赠司农少卿迈本以学问词章发身尤练世务李宗勉尝论迈然迈独评宗勉为近世贤相徐清叟与迈有违言迈应诏谓清叟有人望可用故世服其公（宏简録　莆阳文献）

　　郑先生寜

　　郑寜按刘后村题郑寜文卷诗云昔侍西山讲习时颇于函文得精微书如逐客犹遭绌辞取横汾亦恐非争笛岂能谙雅乐绮纨原未识深衣嗟余老矣君方少勤向师门叩指归又小注后云西山先生编文章正宗如逐客书之类只作小字附见内诗歌一门初委子裒辑余取秋风辞西山欲去之葢其议论森严如此郑君试以此意求之可也（按此跋语自注云西山作跋考西山集中未得再郑君或即后村门士未可知也録此待考）

　　直阁郑子敬先生寅

　　郑寅字子敬永福人以父任补官歴知吉州召对言济邸寃状指斥权臣坐罢端平初调为左司郎中兼权枢宻院副都承旨又请为济邸立庙具言三边无备宿患未除宜正纪纲抑侥幸裁滥赏汰冗兵以张国势竟出知漳州除直寳章阁致仕卒寅静重博洽多识典故家所蔵书分为七畧曰经曰史曰子曰艺曰方伎曰文曰类真徳秀李燔陈宓皆与为友燔尝疏荐海内名士十二人寅其一云（闽书）

　　宗教詹叔简先生师文

　　詹师文字叔简崇安人举庆元二年进士刻意好学调婺源尉捕盗有功不欲上以希赏再调江西宪司检法官谳狱无寃后授西外宗教以归与真徳秀邹应龙交游有幔亭遗槀及通典编要（建寜府志） 

　
闽中理学渊源考卷三十一

　

　　

　　广平府知府李清馥 撰

　　○温陵曾氏家世学派

　　尝考曾氏家世自集贤曾公会暨鲁公公亮父子继起伟望硕徳奕世相承宋史论鲁公以静重镇浮练达老成归之行状载公居家谨严虽在髙位常屈已下士自布衣至公相以清约自持其家率公之教修亷隅力学问如寒士观此其积厚流光自有本也其后嗣贤硕辈出如天隠先生恬尝从龟山杨文靖上蔡谢显道诸先生讲切问学有上蔡语録二夲秦桧当国时不为诎至南渡后公之从孙从龙歴官叅知政事不附史弥逺以节槩显著其家运盛衰与国运相为终始宋亡蒲寿庚附元为中书左丞辟宋故臣之在泉者复其官维时秉莭不赴者甚伙而曾氏一门与庄氏留氏傅氏时称四府确守臣轨说者谓曾氏谋举义兵后族姓为寿庚所杀多半逃徙庄留诸裔亦不受其官皆节槩之卓卓者故共録之以着家世源流之逺云

　　宗丞曽天隠先生恬

　　曾恬字天隠鲁公公亮元孙少从杨龟山谢上蔡陈了翁刘元城诸贤逰为存心养性之学绍兴中仕至大宗正丞秦桧当国守正不为诎求外祠得主管台州崇道观有上蔡语録二卷（新郡志　闽书）

　　少师曾君锡先生从龙

　　曾从龙字君锡晋江人鲁公公亮四世从孙初名一龙庆元五年进士第一寜宗为改今名授签书奉国军莭度判官累官起居舍人兼太子右谕徳使金还转官疏言州郡累月阙守而以次官权摄彼自知非久何暇尽心幸而除授民望其至如渴仰饮足未履境又复他罢矣郡帑所入歳有常数而毎易一守供帐借请少当不下万缗然则轻于易置公私俱受其病欲望明诏二三大臣郡守有阙实时进拟求避惮行者悉杜絶之开禧间匄外知信州戍卒行掠境内从龙寘于法索得妇人衣命枭于市闻者肃然嘉定初召还以右史摄西掖论驳剀切训辞典严迁礼部侍郎充金国生辰使执礼不挠还为刑部尚书嘉定六年秋阴雨召对乞放繋囚修徳政畜人材饬边备寜宗善其言七年拜礼部尚书知贡举疏奏比来循习成风文气不振学不务根柢辞不尚体要涉猎未精议论踈陋缀缉虽繁气象萎薾诏下其疏风励中外进端明殿学士签书枢宻院事十二年叅知政事疾胡榘憸壬排沮正论奏陈其罪榘嗾言者劾罢奉祠既而起知建寕府丁内艰服除改湖南安抚使厚重镇俗清明监物峒獠雠杀严兵压境示以威信在镇二年节正费却私例创平粜仓新庙立学以养士湘人勒石纪徳改知隆兴府复请祠端平元年授资政殿大学士累迁叅知政事兼同知枢宻院事时有二京之役极论南兵轻进易退未几言验进知枢宻院兼叅知政事明年冬敌窥襄淮警报沓至遂以枢宻院使督视江淮荆襄军马疏言边面辽逺声援不接请并建二阃诏许专督江淮以荆襄属魏了翁既而朝论患边用不给迟其行有旨留之枢筦命了翁并领督府未几了翁亦罢从龙以始志不遂忧悒致疾卒理宗震悼辍朝遣使临奠赠少师从龙秉心忠实有特操当史弥逺用事时絶不相附士论尤归焉真文忠曰公以庆元抡魁尝陪辅先帝大政令名粹徳荐绅宗之弟用虎天麟治凤皆为显仕（万厯郡志　新郡志　宋史　真文忠公集）

　　备考

　　真西山先生潭州重修大成殿记畧曰资政殿学士清源曾公以廊庙之旧作牧于星沙厚重镇俗如岳之弗揺清明鉴物如湘之不波岁未期而百度修众志服环九郡五十城既帖帖无事则思所以驱其人于礼乐之域者顾瞻黉序先贤先师之位在焉而庙殿规模大类浮屠氏公为蹙然弗寜乃属郡学职诒书于南宫舍人锺君震考辟雍制度为图以来命掾吏之才者视其役撤去陪厦敞为新宫凡二十有六楹昔之闇郁倐焉亢爽于严奉祀事为宜于是宫墙外内巍然奂然州学正迪功郎锺景仁等以书来谂曰自侯之莅吾土也尝一新其学矣而斯独未之及意者其有待乎今虽成于公固亦侯之志愿有以识之某惟畴昔之役盖尝自谓尽矣而堂皇门闼之易见者皆莫之察而重以累公况于休戚情伪之窈微其不属耳目者何限某于是窃有感焉而又以自媿也故不复辞而书其事然惟公之斯举也徒以儒者之宫而类浮屠之制犹思所以正之况今之世华居而貊道儒名而墨行者滔滔皆是其可熟视而莫之救乎推公之志使一日尽行其学于天下必将息邪距诐而杨墨贼仁义无君父之教不得骋也必将尊王黜伯而管商申韩矜权智骛功利之说不得施也儒者之功必至于是而后有以为天常人纪之重非公孰任之公以庆元抡魁尝陪辅先帝大政令名粹徳荐绅宗之其治潭之政多可书今皆不书独书所以幸乎潭之士者

　　○温陵留氏家世学派

　　按宋宁宗时伪学禁起时以周公必大赵公汝愚王公蔺与忠宣留公四人为首后赵公罢相窜永州朱子落职蔡季通窜道州周公贬秩而公亦落职罢祠贬邵州居住与诸贤一时同为进退矣朱子语类载公曾以书问诗集传数处文公以书示学者曰他官做到这地位又年齿之髙如此虽在贬所亦不曾闲度日公等岂可不惜寸阴又朱子集中与公往复书问皆极推许焉林氏次崕称公出入三朝一时相业建储之议视赵忠定为是邵阳之贬适表平生非不幸也贤子贤孙萃于一门天之福善久而未艾云今録其著者载于篇

　　忠宣留仲至先生正

　　留正字仲至从効六世孙绍兴三十年第进士授南恩州阳江县尉用番禺守龚茂良荐赴都堂审察宰相虞允文竒之荐于上召对公言国家右文畧武祖宗以天下全力困于西夏承平日乆边不为备今当改辙使文武并用孝宗嘉叹久之知循州陛辞言士大夫名节不立国家缓急无所倚仗靖康之难死义者少因乱谋利者多今欲恢复当崇尚名节上益喜明日谕辅臣留正奏事议论耿耿可与京秩除军器监簿累官考功郎中擢起居舍人寻权中书舍人光宗自东宫朝顾见公谓左右曰修整如此其人可知乃请于上兼太子左谕徳公言本朝记注进御非设官本意乞自今免奏御诏从之除中书舍人兼侍讲淳熙元年权兵部侍郎六月除给事中时诸路水灾公抗疏以克谨天戒感召和气导迎景福为言而又愿加察于君子小人之辨疏入上动容称叹是冬兼权吏部尚书公言用人莫先论相陛下意在恢复而任相位者未能称塞望精选人才与图大计时相不乐会浙东谋帅以显谟阁直学士知绍兴府寻进龙图阁直学士四川制置兼知成都府公平羌酋之乱以简素化民及诏赴行在归装仅书数簏人服其清除端明殿学士叅知政事同知枢宻院事孝宗宻谕内禅意拜右丞相一日奏事皇太子叅决侍立上顾谓太子曰留正纯诚可托光宗禅主管左右春坊姜特立以随龙恩擢知合门声势浸张公列其招权预政状乞赐斥逐孝宗闻之曰真宰相也绍熙元年进左丞相时嘉王感疾公言陛下仅一皇子隔宫墙外非便宜蚤正储位入居东宫又疏言之甚恳再月不报检汉文帝纪及本朝真仁二朝典故并吕诲张方平两疏节其要语缴奏上不豫外议汹汹公与同列间至福寜殿奏事处分得宜人情以安进封申国公上疾浸平公乞归政不许寿皇圣政録成进少保封卫国公李端友以椒房亲手诏除郎公缴还不纳复执奏曰昔馆陶公主为子求郎明帝不许今端友依凭内援恐累圣徳姜特立除淛东副总管寻召赴行在公引唐宪宗召吐突承瓘事奏言臣与特立势难两立乞罢相上批成命已行朕无反汗卿宜自处公即待罪六和塔又奏近年不知何人进把定之说遂至每事坚执不顾是非言路塞则万几壊非所以爱宗社缴进前后锡赉及告勑待罪范村乞归田里不许会冬至将上寿圣太后尊号册寳以公为礼仪使上遣左司徐谊谕旨公复入都堂视事礼成拜少傅封鲁国公公力辞五年正月孝宗疾革公数请车驾过宫一日上拂衣起公引裾泣谏随至福寜殿门退上疏言极激切孝宗崩光宗以疾未能执丧公率同列屡奏乞蚤正嘉王储位忽手诏朕歴事岁久念欲退闲公得之骇惧因朝佯仆于庭谓同列曰奉请本意只乞建储今未蒙批依降诏忽奉废疾之札此岂臣下所敢闻请对复不报即出国门上表请老表入而赵汝愚遂以内禅请于宪圣公谓建储诏未下而遽及禅位他日两宫间必有难处者议与汝愚异以肩舆五皷逃去及寜宗立召还以公为大行攅宫总护使入贺请车驾一出慰安人心及定寿康宫于南内撤去新增禁旅诏悉从之进少保公力辞不拜言陛下勉徇羣情以登大寳当示天下以不得已之意实非颁爵之时上从公请于是贵近欲论功者始不悦韩侂胄浸谋预政数诣都堂公使省吏谕之曰此非知合日往来之地侂胄怒而退亟谋去公会公以事失上意侂胄从而间之八月手诏罢公以少师观文殿大学士判建康府寻又以张淑椿言落职庆元元年上知公力请建储得大臣体御批复职二年以刘徳秀言又罢初刘徳秀自重庆入朝未为公所知谒主客范仲黼请为先容公薄其为人除大理簿徳秀憾之至是为谏议大夫论公四大罪褫职自是弹劾无虚歳张釜又言之责授中大夫光禄卿分司西京邵州居住寻诏与量移南剑州许自便以次复原官致仕嘉泰元年进封魏国公二年复少保观文殿大学士开禧二年七月薨年七十八赠太师寳庆三年谥忠宣公徳器端重操守凝固出入中外五十余年屡典大藩率以清素周公必大贻公书以赵清献之清张忠定之定拟之孝宗晚始察公忠诚及内禅付属光宗光宗在御三年公为相持法度爱名器甄别人品首引赵汝愚共政用黄裳为翊善号称得人公退门庭肃然无敢干以私者素嗜书垂白不倦黄勉斋与陈书复书曰留丞相晚年日课朱先生诗传朱先生每对人辄称服而朱子与留公书亦云质疑请益乃有十年之迟不能不慨然其间云所著有诗文奏议外制二十卷行于世子恭丙■〈端〉硕孙元英元刚（郡志　永春志　闽书　宏简录　留氏家乘　纪畧）

　　学士留端父先生■〈端〉

　　留■〈端〉字端父正第三子端厚有度正诸子■〈端〉最贤歴知邵州奏蠲和粜入为司农寺丞使金察其势必亡归陈备边五策除度支郎提点湖南江西刑狱移知广州请鬻钞以弭盐冦端平中除直龙图阁奉祠卒初侄元刚尝欲建义塾不遂后■〈端〉辍其遗业三之一建义庄赡鄂公直下诸孙之贫者（泉州府志）

　　知州留茂濳先生元刚

　　留元刚字茂濳博闻强记为文竒峭开禧三年试博学宏词科与真西山同选有司书西山卷曰宏而不博书元刚卷曰博而不宏寜宗善其文并置异等除国子録嘉定初迁秘阁校理累迁直学士院尝言今日有贫国贫民而无贫士夫迁军器少监权起居舍人言国朝左右史立御座后今乃在朶殿东乞复侍立修明旧法嘉定更化以后大臣寖谋固位刚慨然有振刷斯世之志会以内艰去起知温州勤恤民隠百废皆修发奸摘伏人服精敏移知贑州罢元刚早负盛名自拟大用已乃欎欎不适筑圃北山号云麓吟唱其间有云麓集（闽书）

　　推官留纯仁先生东

　　留东字纯仁登乡举入国学景炎丙子以两登极恩赐同进士出身授肇庆司法叅军亷勤有声升从事郎清海军节度推官未几改带行国子编较平海军节度推官宋亡杜门不仕至元辛卯録宋故臣授桂阳县丞及乳泉县尹俱辞不就子伯恵授将仕郎孙天锡授泉州路儒学教授亦不赴明初进士何徳举赞东有身元心宋为古逸民之语（闽书）

　　留王卿先生瑞

　　留瑞字玉卿精春秋为经学师同时精春秋者有颜桂叔芳精周礼者有郑华君实（闽书）

　　备考

　　朱子答留丞相书曰李通判归出示所赐手教拜领伏读慰幸已深至于垂喻谆复勤恳则又窃仰徳盛礼恭乐取诸人不难舍己之意葢有一介布衣之士所不易者叹慕感激所得多矣前此偶因垂问率易呈献亦以姑备燕申余暇遮眼止睡之湏不谓乃蒙亲赐点阅日有程课以及终篇而斟酌取予详审精切又有专门名家所不逮者此周公执贽还贽之心毕公克勤小物之意此所以为圣贤之盛节而非近世诸公所及也熹虽凡陋然其用力于此不为不久而歴选平生讲磨论说其得此于人葢鲜不意临老乃有遇于明公也更有他书欲遂倾囷倒廪进于几下而私居乏人艰于缮冩少假岁月当遂此心傥得一一悉蒙印证则亦足以自信而无憾于方来矣顾所不能无恨者犹以登门之晚而其质疑请益乃有十年之迟伏想明公于此亦不能不慨然其间也谨因李倅还便奏记叙谢目昏不得谨好尤以皇惧并乞矜察

　　○温陵庄氏家世学派

　　林氏次崕曰庄少师学问足以名世议论足以经国才猷足以立政天子倾心鼎铉可待当轴一忤脱辐随之自古权臣之可畏若是哉弥邵兄弟立朝尽有可观宋祚既迁挂冠元武诗曰无念尔祖聿修厥徳其斯人与其斯人与按少师在南渡为一时名臣史称负其有为之才卒奉祠去国志乗及道南源委俱编入儒林之列元明以来后嗣踵起者多其培根抑厚矣今録其要者着于编

　　少师庄藻齐先生夏

　　庄夏字子礼永春人家贫早孤从兄晦学弱冠习礼经郡博士张叔椿竒其文勉入上庠岁乙未入太学俞侍郎烈尝执经焉登淳熈八年进士授兴国县庆元六年大旱诏求言夏上封事曰君者阳也臣者君之阴也今威福下移此阴胜也积阴之极阳气散乱而不収其弊为火灾为旱蝗愿陛下体阳刚之徳使后宫戚里内省黄门思不出位此抑阴助阳之术也召为太常博士言比年分藩持节诏墨未干而改除坐席未温而易地一人而岁三易节一岁而郡四易守民力何由而裕开禧二年迁国子博士首陈边衅不可妄开议者难之嘉定更化歳荐饥以著作佐郎提举擢江东常平仓发廪赈流民多所全活除转运判官踰年入为尚书郎迁军器监太府少卿出知漳州寻以宗正少卿召兼国史东宫官直学士院兼太子侍读时流民来归复言荆襄两淮多不耕之田计口授地贷以庐屋牛具吾乗其始至可以得其欲彼乗其不死可以忘其劳兵民可合屯田可成万世一时也试中书舍人兼太子庶子左谕徳训词华润论奏明切封还尤多又言金战守不成规模不定则和好之说得乗间入今日之患莫大兵冗乞行下将帅令老弱自陈得以子若弟强壮者代其名粮寜宗是之除兵部侍郎时宰相讳言边事庙谟秘宻人莫得闻夏言西蜀溃卒宜讨宜招江淮制阃宜分宜合山东忠义宜刺宜汰乞诏侍从两省台谏与二三大臣为议状以闻忤柄国者意累疏乞闲以寳谟阁待制奉祠进焕章阁待制自号藻斋老人嘉定十二年封永春县开国男食邑三百户所居在蓬莱山寜宗赐第府城始自永春徙居晋江卒赠少师寜宗赞其像云天生美质学业逍遥坚氷志操歴仕三朝忠言逆耳书史所表宗祀繁衍百世不祧其被遇如此夏邃于经学平生荐引多名士洪启夔范锺皆其客也所著有礼记解又有遗文二十卷国史大事记十帙典故备志五帙子梦阁新城宰梦序进士歴太常簿朝请大夫孙七人弥邵军器监弥坚登进士为编修官弥大刑部郎中弥明进士（按黄文简公田亭草撰庄阳山国桢墓志称公为少师忠敏公似谥忠敏矣志乘未见録之待考　闽书　永春旧志）

　　监丞庄徳修先生弥邵（弟弥大）

　　庄弥邵字徳修以父序荫补承务郎监福州水口镇擢临安府通判讨平天目山冦以功权知安吉州有恵爱除军器监丞轮对首以进徳修业为言且谓大廷之对礼貌亲而情意疏细旃之讲诵说多而推行少上嘉纳之立朝多所论谏与弟弥大刑部郎中咸有声宋亡弃官归田里时蒲寿庚降元为中书丞辟宋故臣之在泉者复其官弥邵弥大改各路治中皆不赴（闽书　永春志）

　　○温陵傅氏家世学派

　　按傅氏自献简公尧俞以諌诤有声家于济源之上犹子察靖康时奉使以忠义死国谥忠肃累赠少师安道先生自得为忠肃公子也随母南迁家于泉其后子孙踵起多从朱子学最著者为忠简公伯成晚岁与李公谌杨公炳维持风教为温陵三大老考南渡后李文肃公邴寄寓于泉其文推为中兴第一谌其后嗣也能传家学见西山撰墓志文肃为传公外舅故竹隠父子文章师法多根源于此云

　　提刑傅至乐先生自得

　　傅自得字安道其先济源人父忠肃公察遭靖康之难以忠义死国事公幼颕悟读书不数过辄成诵有至性生十年而忠肃公薨哀号思慕若成人事母爱敬饬备遭乱离遇父友陈公与义竒爱之抚其顶曰长必以文名天下年十四赋玉界尺诗语意警拔李公邴大惊异之因许归以女既乃从母定家于泉州为晋江人家贫夜燃薪与兄弟读书或至达旦遂博通六经诸史百家下笔为文辄数千言初用父荫补承务郎三监潭州南岳庙乃为福建路提点刑狱时安抚司檄宪司以漳浦兵所捕贼党悉斩之公力争乃命械繋诸县分鞫狱成以法诛其首数人葢全活数百人丐祠秩满通判漳州改判泉州寻差知兴化军剖决无滞讼发奸摘伏猾吏束手暇日延礼邦人士大夫之贤者郡以大治以不附秦桧力请老母便郡归飬桧怒授兴化军旋命以体究泉守赵令衿纳贿事被劾罢归后两年谏官挟旧怨复以前事为言遂夺公官徙融州为民至融杜门读书而中州人士官其土者亦皆以文字求指教居四年会黄公祖舜给事东省知公前事首末力言于丞相陈康伯以闻得内徙潮州未几复聴自便孝宗登极复故官未几枢宻林安宅又力荐于上除知漳州旋以少傅陈公俊卿荐遂再除知兴化军陛辞论尉利捕盗之赏妄执平民有至论死而不能自明者语未竟上遽曰今之儒者例以不杀为仁然杀人者死公徐对曰皋陶称大舜之徳曰与其杀不辜寜失不经上意亦悟即连称曰不辜则不可公退以语宰相时朝廷方议重强盗之法以公言而止逮至兴化治郡如前时会丁母忧归公性至孝以奉母故仕宦未尝出闽中服阕再除知漳州奏事称旨留为吏部郎中然公素以吏事自喜而铨曹守格法无所施为遂力乞外除直秘阁福建路转运副使陛辞上云素知卿有风力闽中多赃吏故命卿往公即奏治道去泰甚闽中去朝廷逺吏不知奉法然取其甚者一二人治之亦足以励其余上首肯之至治畧如前奏语然其候视极精明风采可畏爱吏亦不敢犯也寻知建寜寜国二郡复为福建路转运副使临安阙帅上命执政选有风力不阿权贵者为之执政拟二人以进上独指公以为可亟命召之除两浙西路提点刑狱时年已六十余矣自度性本刚介多与物忤不能俯仰于俗乃上章乞闲不允得移浙东乃复求为祠官得主管武夷山冲佑观秩满复知寜国府事以言者追论前体究事予祠罢归公性髙简不妄与人交家于泉五十年杜门自守读书奉亲外无他为州太守之贤者如宋之才王十朋周葵皆髙仰之待以异礼而公月不过一诣郡毎留语谈说道谊而已居闲无事只读书不辍客至觞酒论文道说古今苍头白髪意气伟然一日忽召所善前昭武守黄君维之新安守石君起宗置酒卧内与诀既而剧谈诙笑歌呼如常时翌日遂不起时淳熙十年秋八月也年六十有八积官朝奉大夫公于书无不读少治春秋中年读诗至鸳鸯之二章因悟比兴之体间为子弟论说多得诗人本意故太常丞吴棫来官泉州公闻其博通古学著书甚富相与往复不倦吴公悦之请序其论语十说谪居读易数日一周手书程氏传一通玩绎乆之纸为之弊其于子史百氏之书甞过目者皆畧成诵也识虑髙逺机警絶人少时闻朝廷夺刘光世军更遣儒臣代将叹曰是必且败事矣未几而郦琼等果叛曽觌自福州召还公移书丞相陈福公为言觌入必留留必为善人正论之害其后亦皆验少从外舅李草堂邴学为文得其指授微意既长刮磨灌溉其气骨雄健而闗键谨严波澜浩■〈氵皛〉而语意精切朱公韦斋及张公浚叶公梦得汪公藻张公嵲得其文皆爱重之汪公尤叹赏谓曰今世缀文之士虽多往往昧于体制惟吾子为独得之不懈古人可及也公晚岁始自次辑其文定为三十有二卷为至乐斋文集蔵于家尝为韦斋先生文序曰某少时学诗以作诗之要扣公公不以晚辈相遇而许从游念自少至老游南康父子间为最久相知为最深其卒也文公为状其行事西山真氏曰傅氏自献简公尧俞以髙文正学为元佑正臣一传而为忠肃再传而为至乐又再传而枢宻大坡之兄弟文章箓前后相望然傅氏之学虽本于献简而草堂李公汉老又其外家也草堂之文为中兴第一至乐父子实获其传而大坡蚤歳执经于父友紫阳先生之门渊源所渐则又出于伊洛顾不逺哉（朱子撰行状　新郡志稾朱　韦斋先生文集序　真西山文集）

　　附遗文

　　韦斋先生文集序曰文章之工拙繋乎人时命之通塞存乎天天人之适相合也为甚难是以古今负文章之名者未必得贵仕而都公卿之位者又未必以文章显也故吏部员外郎韦斋先生朱公建炎绍兴间诗声满天下一时名公巨卿交口称荐词人墨客传写讽诵如不及予少时学诗尝以作诗之要扣公公不以晚辈遇我而许从游间宿于闽部宪台从事官舍之东轩夜对榻语蝉聨不休比晨起则积雨初霁西风凄然公因为予举简斋开门知有雨老树半身湿及韦苏州诸生时列坐共爱风满林之句且言古之诗人贵冲口直致葢与彭泽把菊东篱下悠然见南山同一闗键三人者出处穷逹虽不同诵此诗则可见其人之萧散清逺此殆太史公所谓难与俗人言者予时心开神会自是始知为诗之趣别去未几而公下世予既为诗以哭公因求其遗编伏而读之爱其诗髙逺而幽洁其文温婉而典裁至表疏书奏又皆中于理而切事情乃喟然叹曰公之于诗文可谓至矣今世能言之士非不多也然浅则及俚华则少实是无他徒从事于末而不知其本之过也公幼小喜读书缀文冠而擢第未尝一日舍笔砚年二十七八闻河南二程先生之遗论皆先贤未发之奥始捐旧习朝夕从事于其间既久而所得益深故发于诗文自然臻此非有意于求其工也使其得通显于朝廷施诸润色而见于事业必有大过絶人者不幸位不嫓徳虽两入东观二为尚书郎卒不以其所长发抒又不得年而没天人之难合也如此可不太息也哉虽然人定亦能胜天故公之嗣子今南康太守熹能绍公之训早践世科而益笃志于伊洛之学安贫守道深山穷谷之中者三十余年明天子用宠嘉之即其家拜二千石君恳辞不获命强起视郡事逾年而政成讼简一旦走介二千里书抵予曰熹先人遗文江西遂将刋行而未有序引冠篇首先友尽矣不孤之恵诚有望于门下敢以为请予览书悚然追思东轩之集恍如隔世而绪言歴歴犹在公之木既拱而予苍颜白髪摧然其亦老矣怆岁月之不留懔余年其无几为之感慨不寐者通夕而病惫废书笔力衰退文不逮意独念自少至老游南康父子间为最久相知为最深得其父子之贤为悉故不敢以不能为辞若夫公之诗文自足以行后而传逺岂待区区之鄙言頋子蚤岁承诲迨老无所成得挂名集端以托不朽其媿且幸为何如哉公名松字乔年韦斋葢自号云淳熈七年夏四月既望河阳傅自得序

　　忠简傅景初先生伯成

　　傅伯成字景初自得子少従朱子学隆兴元年与兄伯寿同登进士第调连江尉授明州教授改知闽清县淳熈十年丁父艰服除知连江县疏筑水利溉田三千余顷民蒙其利庆元初为大府寺丞进言吕祖俭不当以上书贬朱熹大儒不当目以伪学又言朋党之敝起于人主好恶之偏与权臣意不合出知漳州律已爱民悉推朱子遗意而遵行之累迁工部侍郎时韩侂胄方议开边语尚秘伯成言天下之势譬如乗舟中兴且八十年矣外而望之舟若坚致岁月既久罅漏寖多茍安旦夕犹恐覆败况可徼幸以图所难相府灾同列相率往唁或谓偶然伯成正色曰天意如此官师相规时也遂陈三事一曰失民心二曰隳军政三曰启边衅言甚痛切进右司郎官出为湖广总领朝议欲纳金人之叛降者伯成言不宜轻弃信誓乞戒将帅毋使生事御史中丞邓友龙遂劾伯成罢之嘉定元年召对面论前日失于战今日失于和策虽主和尤宜修战守之备进权戸部侍郎拜左谏议大天在职五十余日抗疏十有三皆军国大义史弥逺与左相不叶或致弥逺意欲使有所弹劾谓将引以共政谢之曰吾岂倾人以为利哉疏奏乞诏大臣以公灭私左迁权吏部侍郎以集英殿修撰知建昌府诉蔡元定寃俾得归塟进寳谟阁待制知镇江府全活饥民瘗蔵野殍无数亷得圌山砦兵素结海盗捕鞫无一逸者狱具贷死黥隶诸军嘉定八年召赴阙以病乞休除寳谟阁直学士通奉大夫致仕理宗即位以先朝元老与杨简同召赐金带为太子竤废进昭明天常扶持人极之说弥逺甚恶之寻加寳文阁学士提举佑神观奉朝请闻大理评事胡梦昱坐论事贬戚然语所亲曰向吕祖俭之谪吾为小臣犹尝抗论今蒙国恩叨窃至此安忍无言遂抗疏曰方今内无良吏田里怨咨外无名将边陲危急亷耻道丧风俗益偷贿赂流行公私俱困正宜君臣上下忧边恤民以弥祸乱奈何以共工驩兠之罪加之言事之臣今廷臣无一人论救万一贬者死于瘴疠陛下有杀諌臣之谤史册书之有累圣治不报明年加龙图阁学士提举鸿庆宫复辞不受疾革手草遗奏朝服端坐而逝年八十有四赠开府仪同三司端平三年谥忠简伯成纯实无妄表里洞逹每称人善不啻口出语及奸人误国邪类害正词色俱厉真文忠徳秀序其兄子度文云予昔徜徉盘谷竹隠间倾公余论盖济岱典型之旧伊洛源流之正萃于公矣所著有竹隠居士集三十卷奏议十卷耋至六卷子壅康壅知漳州能行父政康知南剑州（考亭渊源録　弘简録　郡志）

　　（按文公绍兴丙子与安道先生游九日山时文公年二十七至忠简兄弟从游文公其年莫详待考）

　　直阁傅仲孚先生康

　　傅康字仲孚晋江人少受学孟父伯寿为文赡典用父任知古田县猾胥匿簿书赋入日少康籍胥家出所匿按核得实邑计以饶召为司农丞知汀州徙南剑剏祠堂祀周敦頥张载程灏程頥司马光陈瓘杨时罗从彦李侗朱熹廖徳明黄干诸君子籍废寺田入书院以赡生徒端平中累迁司农少卿兼右司谏习熟典章理宗甚材之督府挟重权多难从之请引谊拒却朝倚为重晚知袁州直徽猷阁致仕（闽书）

　　○文肃李草堂先生学派

　　按济岱李氏移家泉南数传济美志乗列云龛之子四曰缜曰维曰纪曰纶见于传者缜纶二公而已孙只谌一人真氏西山为撰墓碣今考谌之同辈尚有谊为建康通守尝以云龛之遗文嘱文公为序文公逡巡谢却后通守之弟谌又以为请文公于是受其书而为之序此见文公撰云龛文集序末今述云龛闽中家学谨録忠文赠运干宜之诗附后待考

　　文肃李草堂先生邴

　　李邴字汉老济州巨野人崇寜五年进士累官起居中书二舍人除给事中同修国史直学士院迁翰林学士未几坐言者罢奉宫祠钦宗立除徽猷阁待制知越州再落职予祠髙宗初元复旧职踰年召为兵部侍郎兼直学士院苖刘反露刃宫门上登楼抚谕邴亟趋前叱二凶凶焰稍息又谕殿帅王元击贼元唯唯邴扣宰相朱胜非问计策傅等皆在邴反复究诘人为之危邴无惧色退劝胜非宻引外援制贼又以大义责贼王世修太后垂帘旬余朱胜非遂奏变故以来从官能助朝廷者惟邴及郑瑴协心于内诵言于外乃除邴翰林院学士寻除端明殿学士同签书枢宻院迁尚书左丞未几叅知政事与吕頥浩论不合乞罢奉祠寓泉州几二十年因家焉邴天资髙明积学深至早歴清要号称文士猝遇国难大节凛然罢政十七年避时相不复出读书作文虽病不废延纳后进教诱无倦称人之善覆护所短若亲旧行己未至则质问再三使归之正奉养简薄振恤宗族治家严而恕每爱徐孺子申屠子龙陶渊明之为人晚弃世故深造以道累赠太师谥文敏后改谥文肃有草堂后集一百卷号云龛先生其事迹详宋史子缜维纪纶孙谌按文公朱子曰公之家自少傅之第四子乐静先生讳昭玘者学于髙邮孙公觉眉山蘓公轼之门至太师公遂以文字行中朝有重名于政宣之间及叅大政又以忠节为诏所褒退而老于江海之上余二十年当世益髙仰之文公为撰云龛文集序另録备考于后云 

　　备考

　　朱子撰云龛李公文集序曰士君子所以立于斯世者不难于文而难于实不难于小而难于大此吾所以毎窃有感于叅知政事陇西文敏李公之文而病世之所以知公者殊浅也葢自我宋之兴百有余年累圣相承专以文治而其盛极于崇观政宣之间一时学士大夫执简秉笔专以文字相髙其所以歌咏泰平藻饰治具者杂然并出如金石互奏宫征相宣未有能优劣之者而李公以杰出之材雍容其间发大诏令草大笺奏富赡雄特精能华妙愈出而愈无穷直将闗众俊之口而夺之气斯已竒矣然使公之所立独恃此而无其实或徒规规然务为小廉曲谨以投世俗之耳目而其大者无称焉则亦何足以名于一世而垂无穷哉而公扈跸临安适遭己酉三月五日之变当是之时一旦猝然事出非意羣公愕眙不知所以为策公独挺身赴难神采毅然折凶渠喻以大义退而阴赞宰府为所以离贰逆党尊复明辟之计者甚悉是以平贼之功虽由外济而髙宗皇帝察公之忠首擢以为尚书左丞而又赐之手札至有万众动色具臣腼颜之语呜呼天地之间理义之实孰有大于君臣之际者而公于是乃能竭其股肱之力以有成功是其所立岂独以其文而已哉然公功成不居退而老于江海之上杜门终日絶口不道前事虽所以告其子弟者亦常欿然退托如有不足之意是以世之君子鲜或知之其所可考而必信者独赖圣谟神翰炳若日星是以天下之公论至于久而后定耳以是观之则世之独以文字知公者岂非浅哉顷年公孙故建康通守谊尝以公之遗文属熹为序熹以不文谨谢不敢今年通守之弟齐安使君谌又以为请且曰谌之请非有他独愿得一言以发明公之大节使后世之知公者不独以其文而已尔熹于是乃敢拜受其书而三复焉因窃论其所感者如此以附篇后葢公尝受学于其世父右史乐静先生而乐静之学又得之髙邮孙中丞眉山苏承旨其丁寜付授之意今畧见公所撰乐静文集后语中有本者固如是也

　　朝请李伯玉先生缜（弟纶）

　　李缜字伯玉济川巨野人随父邴寓泉州因家晋江缜生有异质年十二三赋盆池诗为故相何■〈〈卤，仌代乂〉上木下〉所赏既长益自植立务记览为词章其言奥雅靓深而深自闭匿以父任补承务郎监南岳庙除福建漕幕至官竟不一岁两易主管敦宗院以便养亲未几丁内外艰服除连乞宗官旧秩为崇道祠官退处于家不复有仕进意方是时秦桧当国猜暴匪测故家大族一罗飞语无不糜碎缜虽栖迟冗散犹惧不得脱于是益务潜晦息絶交游买园结庐自号万如居士而为之传其词曰居士少知读书通训诂不能浃洽如当世儒者然亦无所不读其于授受必以义接物必以诚径情直行不屑毁誉虽仕宦连蹇不遂视一时侪辈官尊禄厚而不肯一动其心为敦宗凡三十年官不易而家益贫尝诵其先训曰与其有求于人曷若无欲于已与其使人可贱不若以贱自安以是当官及家食未尝求人知而人之知之者常出于意外性懒甚不喜为文酒酣兴发时为诗以舒懐至其行意击节慷慨自以为未后于古人性谨宻而胷次萧然无所适莫顾不喜与俗子语其胷懐夲趣如此桧既死众贤稍稍登用丞相陈鲁公雅知缜推挽甚力而不能致乃白以为通判福州事连帅汪公应辰亦知缜贤礼敬之且不欲烦以事缜曰食焉而怠其事岂吾心哉力请得复奉祠归二年而卒时年五十有六有集十卷梅百咏一篇蔵于家文公撰墓谒曰某之先君子太史公尝获从太师公逰而辱知焉及某试吏泉之属邑又得拜公函丈毎白事府下退辄诣公公必为置酒留连竟日论说古今商畧文字下至吏道物情利病纎悉亦无不尽至于有所难言则其悼叹闵恻之情未尝不欎然见于眉睫之间某是以知公非真无意于世云弟纶以父荫授官所至有清操

　　运干李宜之先生谊

　　李谊字宜之谌之兄按文公朱子撰云龛文集述谊为建康通守时以云龛之遗文嘱序文公谦让却之后其弟谌又请文公受其书始为之再按王忠文公龟龄赠运干李宜之谊诗曰谪仙苖裔自非凡家学端能嗣大参一见便知空冀北三年长啸滞周南（宜之家食甚久）絶畦翰墨仆骚可请试言词倚马堪莫道南来槖无寳一编传得小云龛读其诗殆谨守家学者欤谨録附考

　　待制李诚之先生谌

　　李谌字诚之号臞庵文肃公邴之孙文肃避地于泉因家焉谌幼年逮事文肃寖长务博览书史为文下笔辄千言以文肃休致恩补承务郎既冠监潭州南岳庙调兴化军仙逰丞年少有能声诸台委以事多建白史文恵当轴陈正献梁文靖咸以书荐谌可用谌以亲养不乐逺去求通判漳州佐郡有治绩旋擢知黄州宰相初以姓名闻既对首论边郡数易之弊乞放汉制令郡守兼领武事遵祖宗乆任边将之法上意甚悦到郡会岁饥遂以官钱募饥民开内澳六百丈民不告病而商客以济改知袁州蓄米二万石名之曰州济仓以备凶俭如常平法迁夔路提点刑狱未几除转运判官约束郡县省追胥理寃枉禁苛暴累迁大理寺卿修断狱例以丽死而获生者以示好生之仁以生比而论死者存止杀之义遂着为令权户部侍郎再阅月起帅广西一以寛厚亷靖为本除集英殿修撰继升寳谟阁待制力求出外遂以敷文阁待制知建宁府下车后谕民明长幼上下之分以解纷争俾知有礼一切行所无事甃官道百二十里以避滩梗旋奉祠归既退于家始买地临河筑楼东偏扁其下曰臞庵嘉定十三年十月卒年七十有七傅公撰行状真文忠公志其墓曰某昔假守温陵时公与寳谟阁直学士杨公炳显谟阁直学士傅公伯成以法从耆徳居里社年皆垂八十矣泉人号三大老岁时燕集龎眉华髪奕奕相照某以后进从之游葢公生中原名族能以文学政事世其家而清白廉介之节终其身不少变世之称公者以是而已至乃立朝正色能言人之所不敢言则世或未之知也开禧初元公自湖北召对首论建事立政必广询博采因言人言未同人心未一茍不谋于众而遽欲革焉殆恐发之易而収之难时韩侂胄用事欲弄兵幸胜人情汹惧邓友龙辈以从臾傅会据要路帷幄近臣不敢发一语公新从逺方来顾抗论如此识者韪其忠迨进贰版曹居献纳之地既兵败于外公移书侂胄乞正邓友龙苏师旦罪以示天下士大夫以公言为难呜呼公可谓刚正笃实之士矣初公以伯父缜授所校西汉书朝夕讽诵其学虽不颛名一家独谓二程先生发明圣道之传实先于黄遂于黄立生祠且求朱文公先生之文以记之以示学者趋向文肃公初谥文敏公谓建炎叱折凶渠褒诏具在叶谋复辟忠烈峣然既登朝请改之遂更用奉常考功之议易敏以肃又以文肃遗稾锓本于黄朱文公实为之序云所著有文稾七十卷续通鉴长编分卷二十八卷谈丛七卷蔵于家子洪宗谨守有家法（述志按泉郡旧志载朱文公与公友善为铭其墓考公卒于寜宗嘉定十三年时文公已没廿年矣公之墓志为真文忠公所撰见西山集今纂其畧附此旧志相沿疑误） 

　
闽中理学渊源考卷三十二

　

　　

　　广平府知府李清馥 撰

　　○清漳陈氏家世学派

　　按廉献陈氏出东溪高公之门亦以直节着声者曾知制诰以秦桧故不拜旋外补乞归讲学于渐山厥后孙植学于世父安卿先生格以节见一门忠孝儒宗其渊源卓矣

　　廉献陈和仲先生景肃

　　陈景肃字和仲漳浦人唐将军元光裔孙也师事高登有学行尝同秦桧出使燕赵归表为祈请使不拜归讲学于仙人峯下登绍兴进士令仙游旌孝义剿宿盗多美政寻提举湖南除知南恩州诏入知制诏诰以秦桧故不拜出知台湖等州以题咏多讥刺桧党恶之乞归与门人杨仕训呉大成等讲学渐山桧死议均役复知制诏诰致仕时已八十余矣适南恩州叛服不常择使宣慰朝议非景肃不可持节往岭南岭南遂平卒赠光禄大夫资政殿大学士谥廉献所著有拮翠集若干卷有孙曰植登淳佑进士格为海滨监簿俱见家学

　　进士陈■〈宀〈丬梦〉〉立先生植（以下家学）

　　陈■〈宀〈丬梦〉〉立名植以字行漳浦人公幼学于世父安卿十入以祖泽补太学生调龙溪令转漳州司理淳佑四年登进士提督岭南海路兵马帝昺浮海公提岭海舟见事危断维出港自以六舟泊海岭収亡命驰檄诸闽图立宋后闻张公世杰覆舟元人索捕急遂变姓名匿于大芹白华九侯间临终命葬海滨南望崖山弟格为舟监簿从容殉节忠义形于六咏今漳浦人并祀之（闽书　道南源委）

　　杨国光先生耿（以下学派）

　　杨耿字国光绍兴中在太学与呉大成郑柔薛京齐名秦桧柄国耿等相率乞归从陈景肃讲学渐山石屏书院辟精一堂于修竹里讲明经术从子士训士谦皆从之所著诗多寓言而忠爱之意宛然如见

　　呉子集先生大成

　　呉大成字子集漳浦人闻陈景肃师事高登学有渊源往受业焉尝游太学论旧相张浚清忠与秦桧忤及廷对语多侵时宰桧益恶之落第自以终不能为桧屈归隐渐山石榴洞讲明正学干道中奉檄湖湘往还京浙着有梅月诗集又有笔义经疑传稿藏于家

　　薛宗汴先生京

　　薛京字宗汴与郑柔俱师事陈景肃肃与秦桧忤辞知台州京亦乞归省桧以其为景肃党衔之归与呉郑诸杨讲学渐山九侯间赋诗自乐终桧之世屏迹不仕

　　○建阳熊氏家世学派

　　按熊氏世家建阳鳌峯之阳自雨钱公衮入闽卜宅于此子孙世业于儒诗书礼乐之泽相踵其家学得于朱蔡之传为多今考勿轩集中族系所及者录之余宗派莫详尚俟考订再勿轩先生生于宋季犹及朱子之派系私淑咸淳十年登第宋社既屋遂退隐云谷创鳌峯书院扶树敎道讲学著书其传习门人学派多在元初今将本传录于本学派以存硕果之义云尔

　　处士熊意诚先生知至

　　熊知至字意诚建阳人衮四世孙博学工诗天圣中五举不第归隐鳌峯有鳌峯隐人集刘文简赞之曰乡言善士世号儒宗止而不第归隐鳌峰研精蠧简弹拊丝桐愧无冰鉴谁识卧龙（闽书）

　　县令熊端操先生节

　　熊节字端操建阳人朱子门人甫十岁读易日诵二卦即知问难至通晓而后止庆元己未廷对值伪学之禁以纳谏行仁求贤对知举黄由以其不迎合时好特置前列且为奏御仕终通直郎知福州闽清县着性理羣书二十三卷中庸解三卷知仁堂稿十卷

　　处士熊竹谷先生庆胄

　　熊庆胄字竹谷建阳人少受业于蔡节斋与徐进斋蔡觉轩詹敬斋翁思斋为同门友后游眞西山及刘静斋之门所著有三礼通义春秋约说中兴三朝通畧平生用力最久又有学庸绪言易传集传小纪史学提纲悉毁丙子兵难其杂着有敬思斋直方斋稿兵后壁藏仅存耳庆胄少以礼记决科于礼学尤精博尝谓国家设科当以仪礼不当以礼记其着通义一书葢本朱文公义例而春秋约说亦本文公所论大旨丞相游克斋左史牟存斋皆欲以庆胄经学荐闻贻书辞不就庆胄壮岁即弃科举潜心问学不求知闻所造既深自任之意弥笃性极孝友于族婣乡党情义尤厚岁収不上三百石捐其半创敬思斋以训后进立孝永庄以赈饥贫人士有向学者谆谆诲诱冠昏丧祭必谨于古礼云（熊勿斋撰竹谷文集序）

　　备考

　　熊勿斋书竹谷文集跋曰右从伯父竹谷先生熊公所作公平生所为文极多其杂着有敬思斋小稿则居竹谷时作也直方斋小稿则居平山时作也此二卷题曰直方斋小稿葢兵后壁藏仅有此耳眞所谓存什一于千百者欤公平生精力于三礼通义春秋约说中兴三朝通畧用功最久又有大学中庸绪言易经集传采诗小纪史学提纲等编悉毁于丙子兵难三朝通畧葢欲续从祖左史公九朝通略以成一家言庸斋赵公在史馆时尝以上闻有旨下本部抄写且荐公由布衣入馆同预史事公力辞不就公少以礼记决科于礼学尤精博尝谓国家设科当以仪礼不当以礼记其着通义一书葢本文公先生义例而春秋约说亦本文公所论大旨此二书于学者葢不无小补也丞相克斋游公左史存斋牟公皆欲以公经学荐闻公又贻书辞不就葢公平生潜心问学不求知闻蚤受学于节斋蔡先生与进斋徐公觉轩蔡公敬斋詹公思斋翁公为同门友所造既深自任之意弥笃后登西山眞先生静斋刘先生之门尤见器重壮岁即弃科举一意通经博史之学惜乎书藁甫脱而公竟抱志以没可胜惜哉呜呼公之学进虽不得用于其时退犹足以善于其乡公奉先极其孝敬待兄弟极其友爱至于族婣乡党情义尤笃岁収不上三百石捐其半创敬思斋以训后进立孝永庄以赈饥贫后居平山甥馆岁必一归故居归必会集族中长稚宴饮馈遗渠渠欵欵各尽其欢见后进有向学者必谆谆诲诱不倦葢忠厚恺弟人也最谨于礼节冠昏丧祭必用古礼旧居竹谷与云谷相望才能学行声称甚着远方士友登其门必竭力馆榖之虽屡空不顾也禾年六岁就傅于敬思斋已蒙公器许今年久无闻壮志销落重惟我族自始祖尚书郭门公于唐中和间由豫章入建诗书之泽四百年矣前辈凋落后进渺然未有甚于斯时者也公之学其谁能传之公之志其孰能知之癸巳秋从弟敬归自江东来相存问聚首旬日重整旧编相与感慨者良久重念甲戌侍族叔父复斋先生归自行都因论公遗事怃然兴念求所以嗣成公志者规模未就而复斋又没矣时事日殊年运已往力不逮念又未知能成就二父之志乎否也并书此以识

　　○崇安翁氏家世学派

　　按翁氏家崇安之白水乡自济可先生嘉佑间仕籍父子相继皆以名臣显厥后文章之彦斌斌辈出儒学忠节世为羽仪杨文靖公撰行简先生墓志朱子撰蒙之先生墓志极表章其概今列其畧着于篇

　　朝奉翁济可先生仲通

　　翁仲通字济可崇安人嘉佑二年进士为山阴尉疏水利迁鄞县移武平令召赴阙求便养亲改签书兴化军通相地徙筑人号太平陂后知黄岩县浚河流民获利丁内艰丧除以亲不在遂不出卒赠银青光禄大夫有子三人彦约彦深彦国按龟山杨文靖公撰彦约墓志云仲通先生以文行为东南儒宗学者咸尊师之仕至朝奉郎累赠银青光禄大夫（通志　龟山文集）

　　奉常翁行简先生彦约

　　翁彦约字行简仲通长子天资颕悟絶人自幼学已能属文既冠博总经传尤深于礼学元丰末游上庠银青赠公外除造朝欲候彦约策名而后告老彦约以谓用是缓吾亲归休计非便也请以世禄之恩授中第银青不许力请而后从已而兄弟更相推逊闻于朝事虽不行缙绅义之彦约既不第愈自奋励术业愈加进建之举进士者无虑五六十辈彦约再举皆中首选从而受业者常数十百人元符二年应诏上格言二十篇政和二年擢进士第调汝州龙兴尉改常州刑曹会江淮发运使入奏事上问所部人材首以彦约对驿召为详定九域图志编官累迁太常博士与因修革礼迁奉议郎岁余乞补外除提举河北西路学事及阶对建言朝廷更八行复试以文与立法初意异请俱与廷对以示详行畧文之意至河北荐拔人才访问疾苦讲求实边制胜之策除知高邮军郡当江淮孔道茶盐私贸之禁最严顾有告者亟决之吏习故欲以枝辞蔓其狱彦约曰两狱充斥若等尚恨少耶吏■〈目咢〉眙失对于是一郡知彦约以民为念吏不得倚法为奸岁大旱以祷祠积劳得疾或以尤之曰民苏而吾病无憾矣疾亟乞休辛未报卒彦约性孝友遇人无贤否一以诚意延平陈公瓘晚居淮南见彦约喜语人曰翁奉常静恪有谋使得志殆能济物其为名流推重如此彦约为文精致润缛得作者之体尤长于诗有集十卷子挺抗挺另有传

　　少卿翁养源先生彦深

　　翁彦深字养源登绍圣二年乙科调福州侯官簿宣和初迁右司员外郎入对极论谳狱之弊已而以弟彦国入台引嫌改秘书少监请访国朝以来诸儒论纂可传者上之盗起睦州东南大震彦深言民有疾苦不得上闻宜下诏求直言则下情通而盗可弭又言羽书还至诸路骚然宜亟求忠臣义士列于谏垣其后贼平南军凯旋即议北征复力言出师沮盟之害以书白宰相言与金人夹攻契丹非策召见除国子祭酒时蔡翛为礼部尚书谮彦深为元佑学彦深笑曰彼亦知有元佑学耶徙秘书监宦者梁师成提举秘书省彦深以为不可纳交熏腐以辱天子馆阁不肯造谒未几降两官知济南府改婺州召为太常少卿从幸扬州力陈维扬无险要宜蚤渡江以定基业归老以卒所著有皇朝昭信录及文集各十五卷忠义列传二卷唐史评一卷锺离子自录一卷弟彦国见志乘待考子揆密州司士曹事亦以文行知名早卒孙蒙之

　　监丞翁五峯先生挺

　　翁挺字士特彦约子政和中用季父彦国恩补官调宜章尉改侯官簿朝臣交荐诏赴阙下所陈皆朝廷急务奏对移时徽宗喜曰何见卿晚改授少府监丞时相怒其不附已逐之遂不复出号五峰居士有集二十卷李忠定称其文雄深雅健渊源浩博诗凌厉奋发絶去笔墨畦径及卒刘子翚奠以文曰罗万象于笔端焕丹青于胸臆（闽书　郡志）

　　寺丞翁子功先生蒙之

　　翁蒙之字子功彦深孙以荫补官调常山尉绍兴中赵忠简鼎谪死丧过常山郡守章杰者惇诸孙怨鼎尝治惇罪又希秦桧旨阳檄蒙之护其丧忽遗书蒙之以赵氏私为酒饮役夫宜亟捕寘之法而阴喻使并搜鼎知旧往来书疏欲败赵氏快私憾且以媚桧蒙之不可啖以利又不可复胁以威往反再三蒙之度杰意不可回或嘱他吏则事有不可为者即密告赵氏使取文书悉焚之既搜无所得杰怒又廉知蒙之女弟适胡寅实当时草诏罪状惇者益怒乃诬以他罪劾之会胡公弟宁为尚书郎具以其事白桧桧悟为杰所卖移蒙之兰溪尉赵氏亦竟得无他而杰遂废不复用孝宗即位近臣以其事闻嘉叹其节再三召监登闻鼓院寻复补外后以龚茂良论荐召为司农寺丞卒年五十（郡志　朱子文集）

　　○浦城徐氏家世学派

　　按宋史论宋自嘉定以来在相位者贤否不同故执政者各以其气类而用之因其所就而后世得以考其人焉因列史弥远史嵩之之腹心羽翼数人其论陈贵谊曾从龙郑性之李性传诸贤以为皆无所附丽而谓徐氏荣叟父子兄弟皆为名臣其不与权势推移所立卓矣今列其家世学派着于篇

　　文肃徐亢叔先生应龙

　　徐应龙字亢叔浦城人累调湖宪司简法官与提刑卢彦徳争刼盗狱狱盗获生改知高安县吕祖俭以言事忤韩侂冑谪死经纪其丧为文诔之有劝之避祸者应龙曰吕吾所敬缘此谴死无所恨迁知南恩州秩满陈自强当国故与应龙同舍谕欲留之应龙不答丐雷州而去部使者交章上最召监行在都进奏院累迁国子祭酒兼崇政殿说书天旱上言请烹桑弘羊乃雨除秘书监累迁刑部尚书兼侍读屡指陈时政一日读呉起为卒吮疽事奏曰起卒如此故能得其死力今将军得以贿迁专事掊克安望济乎理宗惊曰债帅之风犹未除耶宰相史弥远闻而恶之改兼太子詹事力乞奉祠逮归奏乞立皇子曰高宗谓太祖艰难得天下而子孙不得居天位遂以孝宗继大统三传至陛下皆太祖子孙今陛下当于太祖后择人徙吏部尚书以焕章阁学士提举嵩山崇福宫卒赠开府仪同三司谥文肃累赠太师魏国公子荣叟清叟（闽书）

　　文靖徐茂翁先生荣叟

　　徐荣叟字茂翁与弟清叟同举嘉定七年进士歴永康令以赈饥得民心召为太常博士兼崇政殿说书嘉熙中由左司谏拜左谏议大夫入对大畧言内而京师楮币不通物价倍长米运多阻粒食孔艰外而郡邑苛征横敛无所不有严刑峻罪靡所不施甚者巨家武断乡闾豪宗侵凌民庶此皆民怨所由又言朝廷当以节义励士大夫则缓急必无求生害仁之事迁权礼部尚书兼吏部拜端明殿学士签书枢密院事淳佑二年参知政事李韶与宰相议不得求去荣叟发愤争之不合因求俱去除资政殿大学士奉祠御书橘坡二大字赐之卒赠金紫光禄大夫谥文靖所著有缉熙讲议谏垣存藁西掖代言南宫表笺橘坡杂着（闽书　建宁府志） 

　　忠简徐直翁先生清叟

　　徐清叟字直翁调太平敎授金人侵宣化制司令州禁采石渡清叟曰敌今未至奈何先自推赤子鱼腹中守从之淮民得渡者三万余绍定初迁籍田令应诏抗章乞为济王置后迁太常博士复请厚人伦以释羣惑惜名器以示正义因人望以进人材葢欲复济王爵邑抑史弥远恤典召用眞徳秀魏了翁也端平二年除殿中侍御史疏论三渐尤为痛激改太常少卿兼户部侍郎改工部除广西经畧福建安抚福州饥贷南剑常平米七千石招广浙米诣诸州赈饥全活甚众累迁端明殿学士签书枢密院事参知政事余玠专制全蜀理宗欲召还之未决清叟奏云陛下何不出不意径召之且奏玠素失士心召之必不敢不来理宗遂召玠遣余晦代之制下清叟复奏晦素无行检不堪重任乞収回成命不听清叟乞罢政不许竟不押晦诰勅寳佑三年令民自实田亩清叟争曰此秦法不可用如福建二广湖北尤当少寛既而江浙民胥言不便理宗竟不果行寻以资政殿学士奉祠开庆初召提举佑神观兼侍读出知泉州景定中致仕卒赠少师谥忠简清叟与其父兄皆以品节相尚立朝风采着于班行之间独其劾罢袁甫少贬于公论（闽书）

　　○进士张坎翁先生翰学派

　　按福宁流派杨似之先生早从林艾轩讲论自得洛学余绪矣坎翁先生奋然特起与及门高余二公为一时师儒之表考坎翁登第在干道初其时道南之派尚未遍讫厥后人文递兴宗朱子之学者巳着列邑逮宋末元初此邦学脉未艾赓续继志递有传人其渊源远矣哉

　　进士张坎翁先生翰

　　张翰字云卿别号坎翁宁徳人以学行为乡先生高颐余复皆其门弟也登干道二年进士居官莅民所至有声致政归田着观过录三十四章（闽书）

　　县令高元龄先生颐

　　高颐字符龄宁徳人祖确尝与陆游为诗友称善士颐经明行修从游者几千人以礼记魁乡荐登庆元二年进士知永州东安县居官临民卓然有声其学以大学中庸为宗治身行事一主诚实尝曰吾身任大责重无天地生物之功而有其心无经国子民之位而有其志又曰学者学为圣贤非止读书作文求仕进而已着鸡窻丛览百五十卷诗集传解各三十卷诗文五百余篇子伯埙尝魁漕举学行醇正有会萃古今事类二百卷集关洛诸公语为传心直指十卷及一得录愚斋类藁等书

　　检讨余子叔先生复

　　余复字子叔宁徳人少从张翰学精于周官绍兴元年对策大廷光宗称其直而不讦拔置第一赐之诗宁宗即位诏入史馆兼实录检讨归择邑南佳胜辟园构轩觞咏其间着礼记类说左氏纂类

　　○福宁杨氏家世学派

　　按杨似之先生早从艾轩林公夹漈郑公讲论厥后诸儒递兴确守紫阳遗绪希风伊雒而多淳厚笃实探讨羣经其迁流异说者少风教所趋卓乎尚矣兹录杨氏之系着于篇

　　朝请杨穆仲先生惇礼

　　杨惇礼字穆仲举进士调兴国军司法改陜彭泉宿四州敎授转太学录太学博士时与乡人黄荐可林介卿并命有北乡三博之语乞外出判秀州丐休建炎元年以司勲员外郎召以疾谢踰年再以监察御史召力辞得旨以朝请郎守本官致仕许在家言事时年未六十众称惇礼有三奇有田不买有官不做有子不荫孙兴宗楫

　　提举杨似之先生兴宗

　　杨兴宗字似之少师郑夹漈后从宦莆田执经林光朝举进士调铅山簿孝宗登极上封事末陈以守为攻之策有旨召赴都台审察时汤思退主和议使御史尹穑要曰登对愿无立异当以美职相处却之连书抵东府争和议非便思退大怒孝宗嘉其志除武学博士既而陈俊卿举充馆职召试条对言兵冗切中时弊除秘书正字迁校书郎与林光朝同校文省殿擢郑侨蔡幼学陈傅良时称得人修四朝会要转宣敎郎擢尚书司勲郎论张说不当与赵汝愚同除拜不报又驳杨和王存中封爵太优坚不书勲忤虞相允文乞祠出守处州政甚有声除知温州以亲嫌改严州除湖广提举有自观文集

　　朝散杨通老先生楫

　　杨楫字通老刚介不茍合与杨方杨简俱朱门高弟号三杨举进士调莆田尉闽帅程叔达移县括逃田楫歴疏不便忤帅意秩满上府叔达怒曰尉格帅命乎楫徐条对无所屈罢去漕使林祈曰尉敢格帅大是奇事遂荐之累官司农寺簿札论进君子退小人奬廉靖之操絶奔竞之风除国子博士转少卿台臣或干以私答曰台省纪纲学者规矩当各守职无相侵越寻出知安庆移湖南提刑江西运判终朝散郎着奏议悦堂集

　　○进士黄由仲先生宙学派

　　按泉南彼时陈休斋门徒为着公与休斋后先辈出公之徒亦有从文公学者至石氏起宗名迹尤卓然石与傅公竹隐深相交契一时师友皆为人物标凖访录遗编不禁敛袵追述不置

　　进士黄由仲先生宙

　　黄宙字由仲晋江人干道五年进士居乡讲授学者从之游多名士右起宗其一也有论孟解诗文杂着藏于家（旧郡志）

　　吏部石似之先生起宗

　　石起宗字似之先同安人徙晋江干道五年进士第二人由勅局删定官召试馆职条对时务辞义卓然上览奏称善除秘书省正字再迁权仓部郎官会当轮对上言君子小人之情状与天下治乱安危之机又言妄启外衅以开兵端不可不戒通判漳州知徽州除提举浙西常平入为尚书吏部员外郎引对奏言徳虽圣人所能躬修治非圣人所能独致愿诏大臣尽公任责破徇私偷惰之习又奏乞取仁宗洪范政鉴与敬天图列置座右上嘉叹久之命秘书省缮录以进后以考较类试卒于院（按干道五年南宫揭榜温陵得人为盛新第先归者五人王公龟龄时为泉守故事燕于黄堂王公酒半啜茶于忠献堂持杯以劝即席赠诗曰四海英才入网罗清源龙虎姓名多经魁兰省得人杰策射枫庭収甲科奎宿呈祥前未见纬星还舍首相过一杯忠献堂中酒名节相期要不磨集中尚有赠第二人石察判诗末句试观忠献堂中像亦是当时第二人集中注云即起宗石公也读此疑当时第二人似即今之榜眼否） 

　
闽中理学渊源考卷三十三

　

　　

　　广平府知府李清馥 撰

　　○文毅洪阳岩先生天锡学派

　　按先生以开济伟畧为庙堂倚重同郡邱氏葵早志考亭之学游先生之门者最久又同时有徐择斋先生明叔者亦与公同学齐名考泉南九日山石刻旧题寳佑六年公尝从徐公明叔梁公椿选吕公中方公澄孙王公广翁同游纪盛故梁吕方俱列之交友焉王广翁未详待考再按南轩门人蘓氏国台从孙三英亦登公与择斋之门可知洪徐二公为一时典型物望宋季学派赖以维持渊源所渐盛矣

　　文毅洪阳岩先生天锡

　　洪天锡字君畴号阳岩晋江人寳庆二年进士授广州司法歴知古田县剖决无留按诛倚藩邸势杀人者调通判建宁郡大水擅发常平仓赈之擢诸司粮料院拜监察御史兼崇政殿说书理宗寳佑间宦寺肆横外阃朝绅多出门下庙堂不敢言天锡来自孤远首疏以正心格君为说且曰臣职在宪府不惟不能奉承大臣风旨亦不敢奉承陛下风旨朝端耳目一时耸动次月囊封申劾宦官董宋臣外戚谢堂知庆元府厉文翁不法状疏上理宗力护之令大臣呉燧宣谕再三天锡力争谓贵幸作奸犯科根柢蟠固异日势焰愈张虽欲活之不可得已理宗俾天锡易疏欲自戒饬之天锡言自古奸人外虽凭怙心未尝不畏人主之知茍知之而止戒饬则凭怙愈张反不若未知之为愈章五上出关待罪有诏谢堂厉文翁已改命宋臣续处天锡言臣义不与宋臣共留会天雨土天锡奏其异为蒙为不辨君子小人所致又言今蜀中地震浙闽大水上下困穷远近怨疾独贵戚巨阉安享富贵不知陛下能独与数十人者共天下乎值宋臣复夺民田天锡申劾之上犹力护天锡又言修内司祗供缮修比年动称御前故凡奸赃老吏积捕凶渠皆窜名其间有司不得举首小民展转受害恐使后日史臣书曰内司之横自今日始不报疏至六七上最后请还御史印谓朝廷轻给舍台谏百司庶府而独重北司仓卒之际臣实惧焉言虽不果行然终帝之世阉人不至大窃威福葢天锡有力云御笔改大理少卿迁太常皆不拜明年起知潭州兼湖南安抚使至则戢盗贼尊先贤踰年大治迁直寳谟阁广东运判决疑狱劾贪吏治财赋皆有法则召为秘书监侍讲以聩辞升秘阁修撰福建转运副使又辞度宗即位以侍御史兼侍读累召辞不许乃疏所欲对病民五事曰公田曰会子曰银纲曰盐钞曰赋役又言在廷无严惮之士何以寝奸谋遇事无敢诤之臣何以临大节人物稀疎精采销愞隐情惜己者多忘身殉国者少擢工部侍郎兼直学士院加显文阁待制湖南安抚使知潭州改漳州皆力辞又明年改福建安抚使力辞不许至官首罢亭户买盐之累止茘枝贡召为刑部尚书进显文阁直学士五辞召命特改华文阁奉祠转端明殿学士致仕咸淳八年卒疾革草遗表以规君相上震悼赠正议大夫谥文毅天锡动有凖绳居官清介临事是非不惮面折所著奏议经筵讲义通礼辑畧味言发墨阳岩文集宋周密曰近世敢言之士虽间有之其终始一节明目张胆言人所难絶无仅有惟温陵洪公一人（闽书　叅宋史）

　　秘书吕时可先生中

　　吕中字时可晋江人淳佑七年进士歴沂靖惠王府诸王官大小学教授轮对言当去小人之根革赃吏之弊迁国子监丞兼崇政殿说书奏乞晚轮二员说书夜轮讲官直宿以备顾问又言进讲经史乞依正文进读不宜节贴避忌不惟可察古今治乱亦以革臣下谄谀之习又言人能正心则事不足为君能正心则天下不足治寻以兄卒无后请假归葬明年以秘书郎召丁大全忌其直徙汀州在汀朞年演易为十图景定中复旧官卒着皇朝大事记治迹要畧论语讲义以下交友（闽书）

　　正守梁寿卿先生椿选

　　梁椿选字寿卿晋江人淳佑元年以省试经魁登第有文学之誉歴官通正守寓在安溪来蘓里作湖山书院学士多从之游亦寓贤也再考安溪清水寺志景定四年梁公曾为承议郎行监察御史崇政殿说书有记文可考云（按梁公椿选倡学湖山之来蘓里其遗踪往迹莫得详矣尝读清源文献公于咸淳元年季春撰安溪大成殿记畧曰夫子之道固不以庙兴废为存亡然示学者之依归尊正传之宗主赖有此尔今为吏者惟知簿书期会之间上以督责为功下以趋避为能至有漠然视学校如传舍者圣贤之居颓弊摧压慢不之恤风俗日卑人材日陋莫有知其故者锺侯国秀于邑焦熬不惮撙节兴此巨役是则可书也已观此知公之崇奬名教挽回风俗所以规警为吏者至深切洵为清溪一时兴学之倡欲俎豆湖山师席者能无溯厥渊源哉再按梁公事迹安溪旧邑志只载在奠方内未曾立传谓公系寓贤也因志乘缺寓贤一类附见之此尔后之欲修葺邑乘者似当增补此门目奉文公朱子为寓贤之首葢文公之簿同安时奉檄往来安溪爱其山川清淑是公开人文之先其始基之矣谨识之以待考订乾隆丁丑六月初十日）

　　（丁丑六月本闽书纪此传之后因挟儿辈及黄甥等赴郡应试念一日舟行九日山是日于延福寺午餐扶杖登山麓摩挲石刻大槩宋元间碑迹最盛未得徧观因读宋寳佑六年三月徐仲晦诸公与公同游九日山之胜乃知公与诸贤同时往复自是一时之选因与甥辈儿辈考同记忆石刻取笔录归今并附载备考）

　　（寳佑六年三月甲戌徐明叔仲晦洪天锡君畴方澄孙蒙仲王广翁居安梁椿选寿卿同登怀古寺酌菩萨泉瀹茶观石像访姜秦旧迹小饮聚秀摩挲明翰墨探韵赋诗抵暮期而不至吕中时可）

　　（乾隆三十一年丙戌六月十四日以旱暵踏勘田亩是晚上清水岩宿寻访清水志僧因取出旧刻底本数帙为明季邑令许公自表所葺者内载蓬莱山清水寺兴造记一篇为有宋徐公明叔记知安邑事黄裳篆葢承议郎行监察御史崇政殿说书梁椿选立石其记之年为景定四年四月吉日读此则梁公曾为监察御史崇政殿说书而本传寥寥莫详只叙歴官通正守今增入本传录此附考 闽书 清源文献 安溪邑志奠方类　清水岩志）

　　备考

　　洪氏天锡序赵四书纂疏曰或问尹和靖读易传之法和靖曰体用一源显微无间李延平闻之曰此语固好然学者须理会六十四卦三百八十四爻皆有归着方可及此二先生岂异旨哉言各有当也葢学不可以徒博亦不可以径约徒博则杂径约则孤此约礼必先之以博文而详说乃所以反约也文公朱子之于论孟既成集义又作详说既约其精者为集注又疏其所以去取之意为或问其后集注删改日以精密而或问遂不复修文公自谓集注乃集义之精细一字称轻等重不可增减读论孟者取是书焉可也格庵赵公复取文公口授及门人高弟退而私淑与集注相发者纂而疏之闲以所闻附于其后使读之者如侍考亭师友之侧所问非一人所答非一日一开卷尽得之博哉书乎然非约之外有所谓博也人莫不饮食也知味者鲜文公一生精力多在此书一章之旨一字之义或数年更易而后定或终夜思索而未安学者以易心读之岂能得圣贤之意哉如援先儒与诸家之说有随文直觧不以先后为高下者有二说俱通终以前说为正者有二说相须其义始备不可分先后者设非亲闻未易意逆此纂疏所以有功于后学也仆晚未闻道加以衰瞶废学公不鄙辱教且命之曰序以属子窃惟论孟二书文公凡几序矣仆于要义而得熟读深思优游涵泳之说于训蒙而得本末精粗无敢偏废之说又于集义而得操存涵养体验充广之说终身受持犹惧不蔇何敢复措一辞抑文公曾有言曰大学一书有正经有注解有或问看来看去不用或问只注解足矣久之不用注解只正经足矣又久之自有一部大学在吾胸中正经亦不用矣此文公吃紧教人处也仆于集注纂疏亦云

　　○侍郎徐择斋先生明叔学派

　　按公为西山眞文忠公所鉴识指授与阳岩洪公齐名余氏谦一述綦详矣

　　侍郎徐择斋先生明叔

　　徐明叔字仲晦晋江人父伯嵩理宗绍定五年进士辟江淮制幕秩满干办广漕清节益励除太学录通判漳州以廉闻知英徳府徭冦不敢犯召为国子监丞潮冦起命知潮州捕戮渠魁除直秘阁江右宪岁歉发义仓赈民迁户部侍郎改兵部会元兵南下忧愤卒明叔学有源委与洪天锡齐名人称择斋先生（闽书　莆阳文献）

　　备考

　　余氏谦一序徐择斋文集曰往岁莆有后村刘公福有竹溪林公泉南有择斋徐公阳岩洪公皆吾闽文章宗匠竹溪后村集既板行家藏而人诵之矣阳岩择斋后卒不幸与坏刼会嗣子门生伏匿奔踣不暇遗集久之莫克会萃有志于斯文者叹息焉一日择斋之子筹老奉先集以授门人余谦一俾为之序开编伏读则公年耆老官显荣之日所作葢公平生藁就辄弃嗣子少长始从旁抄录得之兹特太山之毫芒耳谦一既喜于成编而又惧不敢当序笔辞不获乃稽首而言曰昔之人论著多矣少壮之气锐而老则衰穷苦之辞工而贵则堕吕紫薇周平园犹未免此病而公年益老官益高作为文章略无一毫颓堕衰竭之态此其故何哉葢不以老壮穷达为进退者气实为之天地间有所谓至刚至大者是为浩然之气故孟氏之学以养气为先是气也贲育失其勇仪秦失其辩良平失其智眉山蘓氏亦以是称昌黎公然后知孟子韩子之文纯粹明白汪洋而大肆者气之所充也岂特韩孟为然蘓氏之文亦然故欲论公之文者不于其文而于其气公为人刚方严峻一介不以取予人意所不可虽当路有权势者不肯以辞色假借之开口论时事若不知有讳忌以故惮黯疾固者多人辄斥召辄寝所谓谏书讲卷纶言史笔皆公所宜擅曾不得一出其所长山林岁月之外麾节弓鈇竟展转外服以老徳佑初元尝以第一人起之而公老且病矣今观公之论著文与诗大抵尚妥律不尚奇怪尚典雅不尚纤巧阳岩每称仲晦之文最宜台阁人以为知言公于书无所不读料饱而思敏每下笔娓娓千百语不能休西山眞公之守泉也公以翰墨受知遂付以斯文之事渊源所渐有本固如是夫因窃叹西山为南渡欧蘓门人经指授者多以文名于世四十年来凋零殆尽岿然灵光独东涧与公耳二公殁文章之统纪遂絶而奎运终焉呜呼斯文兴废岂非天邪读斯编者将必掩卷而流涕矣

　　州守余子同先生谦一

　　余谦一字子同莆田人祖奭之元孙师鲁之子也与弟士明连中江西漕试而谦一第咸淳元年进士调泉州石井书院山长召为国子监书库官除太学博士改宗正寺簿差知化州宋亡不仕好为古学辞语浑成警切名文章家著述数十藁兵后多散佚士明亦以进士得官知南安县

　　附录

　　书文安公帖后曰右先文安公遗墨一纸于里巷学童剪截故纸中得之虽不甚完犹得五十八字葢宦游他乡与母家延陵所作也方承平时公之眞迹悬金莫能致况兵火后乎冷笏旧毡诚吾家至寳此纸为家书内幅不过候问彝恭耳然笃实忠厚蔼然见于情文自其本求之孝之所推也端方严重凛然见于翰墨由其内观之敬之所形也书法心法也心法家法也艾轩先生论公父子尝嫓之万石君家一言以蔽之亦曰孝谨而已乌乎后之人其勿替之哉

　　寄轩记曰文章宗师曰欧蘓氏欧自泷冈竣事一迹不至家林守颍乐其风土遂为终焉之计蘓亦出蜀不复归既欲归嵩洛又欲居庐山甚者以蒜山房客自诡末年竟归阳羡以死委先庐乐侨寓舍故乡留他国讵非通人一蔽欤丁丑冦作吾族之甍连栋接者化而为烟为埃族之人往往流徙奔窜近稍还集显伯弟于故居一牛鸣地得三间墼屋携妻子以居一轩明快遂以寄名盖曰吾先人之庐吾力未能复而心未尝忘寄于此非敢安于此昔重耳以晋难故奔于狄十二年一朝至齐即怀其安不复以反国为意向微子犯悔其可追乎兹名所以识也夫不更宅左氏所书能复宇周公所颂予闻其言而有取焉庄列之论以身世为逆旅以宅居为传舍此论行能使人厌检束而事猖狂舍眞实而崇幻妄余又虑夫末流之弊寄而至于偷也故君子于此不敢一日废吾学伯鸾之于呉贫而寄者也舂庑之下礼敬行焉台卿之于北海急而寄者也复壁之中训义出焉乃若遭世乱离少陵翁于夔于襄于成都所寄无定在诗自夔州以后铿鍧蹈厉端可上嫓风雅循其所寄之迹考其岁月而论其为人学问功夫诚有不可诬者今显伯之寄于斯非他州异县也非傍人篱落也其视二三子之困厄穷亦足以为安矣人之情当厌乱之余则喜闻放逹之论处幸安之境则易忘兢畏之心显伯勉诸此学之所以不可已也显伯为余言将求扁额二大字于石岩方子予恐未悉其所以名故为之记如此以着其心而又使览观自省焉

　　○教授徐进斋先生几学派

　　按先生与何文定公基同以布衣被召其学出自紫阳西山之传宋之末造宗朱学者尽多其人往往托迹山长晦匿海滨未得与金华四子并传者亦多矣寻源溯派望若晨星余不能不怃然慨慕

　　教授徐进斋先生几

　　徐几字子与号进斋崇安人尝与詹琦筑静可书堂于武夷博通经史尤精于易自晦翁之后理学之传能臻其奥景定间廷臣交荐与何基同以布衣召对授崇政说书上甚器重之诏补廸功郎迁建宁府教授兼典建安书院山长撰经义以训多士宇内尊之称曰进斋先生其撰静可书堂记曰余爱武夷佳山水且有佳友晚岁徙居焉詹兄琦景韩久从余游知其为人孝弟忠信天资近道闻诗书仁义之名言跃如也一日语余曰某爱程子云性静可以为学因名读书之室曰静可惟吾子一言以发之是为幸余因进而语之曰学者于道能于其性之所近以求从入之门于道可至子性静有志于学谁曰不可今夫利欲斗进躁竞驰逐者去道日远茍能収敛此心鞭逼向里勿为外物所动则其本立矣故濂溪明道二先生发明为学之要必言静者以大本所当先也然伊川先生教人又用敬不用静者以敬贯动静该体用若只用静恐都无事了又失大本当先之意故曰敬则自静虚又曰静中须有物始得必如是乃可言静谓之可者亦仅可而有所未尽之辞程伯子言云且以开学者从入之门耳会其归要其至则动静无端阴阳无始圣人之于天道脗合无间然也大学之经曰知止而后有定定而后能静静而后能安安而后能虑虑而后能得此古昔圣贤道学相传之要旨请以主敬穷理为吾子勉他日隐屏有人曰静可学者顾不羡美欤

　　詹景韩先生琦

　　詹琦字景韩慕韩魏公为人故名琦宋末隐武夷山南筑静可书堂与徐几日以圣学相励几称其孝弟忠信金石君子也有沧浪集

　　○朝请刘静斋先生垕学派

　　按晦翁没后门徒高弟次第凋落其绪言遗论亦稍坠矣公接守家学独与蔡九峯眞西山相友善其子忠简先生钦又从九峯学一时师友彚征为典型之望干淳之后称再盛云

　　朝请刘静斋先生垕

　　刘垕字伯醇晦伯子寳庆三年知江宁为政恺悌不扰而辨制阃以贤能荐俾兼幕府以収李全功转朝请大夫知常州衡州移南剑州辞疾不赴素与蔡九峯眞西山相友善与学徒熊竹谷辈讲道终身学者尊为静斋先生着有毛诗解家礼集注子钦

　　○王潜轩先生昭学派

　　按南安邑志吕氏大圭传云大圭少学于乡先生潜轩王昭昭师陈北溪安卿安卿师朱文公又泉郡万厯间旧志吕大圭传云大圭少学于陈北溪门人王昭已复尽屏词章专务理学是邑志与郡志名字相符矣独闽书吕大圭传载圭叔少嗜学师事王昭复昭复之学得之陈淳陈淳之学得之朱文公同安志亦与闽书同伏考圭叔先生南安志载为邑之朴兠乡人则少时师事王氏昭亦其乡之人也今从南安志郡志为据而以闽书同安志附考焉再闽书有陈景温传载景温与同郡王昭复成之等同时知名考景温在淳熙间时内舍生王氏昭复与之同时或别有王昭复其人欤待再考

　　王潜轩先生昭

　　王昭号潜轩按南安邑志吕大圭传大圭少学于乡先生潜轩王昭昭师陈北溪安卿安卿师朱文公号为温陵截派云（邑志旧郡志新郡志俱作王昭闽书同安志作王昭复　南安邑志）

　　○侍郎吕朴乡先生大圭学派

　　按先生之学渊源于紫阳文公世号温陵截派者也宋祚运移先生大节不夺门徒丘氏葵赞之详矣胡氏一桂称其易学管见发明多好所著春秋或问何氏梦申跋后曰广文吕先生加惠潮士诸士有以春秋请问者先生出五论示之咸骇未闻因并求全藁先生又出集传或问二书葢本文公之说而发明之有五论以开其端有集说以详其义又有或问以极其辨难之指归而春秋之旨昭白矣梦申预闻指教不敢私秘与朋友谋而锓诸梓以广其传焉今考春秋或问二十卷五论一卷易学管见论语孟子解以传在学者得存然管见诸书皆不可见见者又仅此云详见通志堂经解原序今节录载之篇端

　　侍郎吕朴乡先生大圭

　　吕大圭字圭叔南安人少学于乡先生潜轩王昭昭师陈北溪安卿安卿师朱文公世号温陵截派居家授徒数百人登淳佑七年进士授潮州教授累迁简讨崇政殿说书吏部侍郎以操南音出知兴化军以俸钱代输中户以下赋着莆阳拙政录徳佑初元转知漳州军节制左翼屯戌军马未行属蒲寿庚率知州田子眞降元捕大圭至令署降表大圭不署将杀之适门弟子有为管军总管者扶出至家以平生所著书泥封一室变服逃入海岛寿庚遣兵追之将授以官不从被害年四十九其泥封室尽毁于贼独其门人所传易经集解春秋或问二十卷春秋五论一卷论语孟子集解学易管见行于世所居朴兠乡人称朴乡先生元孔公俊建大同书院祠朱文公以大圭配门人丘葵赞曰泉南名贤紫阳高弟造诣既深践履复至致身事君舍生取义所学所守于公奚愧（按黄氏道南统绪辨正谓吕氏大圭为淳佑间进士歴官侍郎出知兴化军南安邑志旧郡志同安志莆阳志皆同独新郡志本之闽书稍异今从黄氏本改正　南安邑志　旧郡志　道南统绪　朱氏经义考　闽书　泉郡新志藁）

　　○征士丘钓矶先生学派

　　按钓矶先生传称师于吕朴乡洪阳岩之门最久当时师门讲授无从可考所著诸经说及文篇亦无传仅存者惟周礼补亡及其诗集耳周礼泉南尚有遗刻诗集其家有写本同安林氏子濩钞得之明季遗老卢牧洲若腾为之订正国朝康熙癸巳岁浔江施平园世騋重刻之云按其本即卢牧洲及子濩所手校者诗多失次后与轮山阮氏重订之云以五百年沉埋之诗一旦遂传于世然非其家子孙谨于藏弆诸公前后之勤于搜索殆不及此云子濩名藿同安人馥按诗篇所存酬答诸贤仅存别号俱阙其名今详诗中所许于斯文者录出附之师友中以备尚论者考订其一二有可考者录传附之并附张氏林氏访钓矶故址记于后云

　　征士丘钓矶先生葵

　　丘葵字吉甫同安人家海屿中因自号钓矶蚤有志考亭之学初从辛介甫继从信州呉平甫授春秋亲炙吕大圭洪天锡之门最久风度端凝如鹤立振鹭宋末科举废杜门励学不求人知元世祖闻其名遣御史马伯庸与逹噜噶齐奉币征聘不出赋诗见志所著有易解义书解诗口义春秋通义四书日讲经世书声音既济图周礼补亡等书年八十余卒元时倭冦至其宅他无所犯惟取遗书以去故其著述多无传仅存周礼补亡及诗集四卷行世周礼补亡今存论者谓其叅订详确云其诗尚有八十四岁吟阮氏旻锡曰先生八十四岁犹在卒之年月不载其子孙岁时祭祀必知之当候考周礼序作于泰定甲子岁时年八十一泰定于元世祖歴五朝矣则却聘时当七十余岁也再考征士与熊勿轩先生禾交善其赠熊勿轩诗曰穆穆朱夫子于道集大成嗟予亦私淑奥义终难明退翁独何幸而乃同乡生虽后百余载元机若亲承斯文幸未坠载道来桐城平生疑惑处喜得相考订秋风吹庭树忽作离别声吾侪各衰老何时重合并愿言且少住勿弃斯文盟圣贤千万语只在知与行前修何可企朂哉共修程门人吕椿（闽书　熊勿轩集　新旧郡志　宏简录）

　　备考

　　沧浯卢氏若腾序诗集曰吾邑丘钓矶先生品着于宋末元初论定于昭代既列祀乡先贤且配享朱文公祠矣八闽通志列之儒林传中以其曾着四书日讲易解疑书直讲诗口义春秋通义礼记解经世书声音既济图周礼补亡等书为大有功于经传然其书今已无传仅存者惟周礼补亡及其诗集耳学士家每用惋惜而要之先生所以取重后世者不专在是夫为学莫急于明理明理莫大于维伦先生伦完理惬行谊堪为后学楷橅即不著书立言固足以当学宫之俎豆而无愧矧其穷究天人洞彻性命晚年吟咏篇什足以见其大槩又何必以诸书亡失为先生致惜也先生一抔土不立碑碣万厯年间或利其地形之胜遂指其祖兆而争之官为勘验劚地得志铭乃加封而表识焉马鬛渔矶俱岿然后天地老矣先生不求身后名而名卒不可揜无意于儌天之报而天卒昌厥后士生乱世其可不择所以自处也哉周礼补亡余曾见梓本诗集则惟其家有写本林子濩钞得之喜而示予读之苦多亥豕稍为订正拟俟时平梓行非徒表彰吾邑人物亦欲使后学知所兴起也夫庚子春正月下弦日同邑后学沧浯卢若腾手题于与耕堂

　　晋江施氏世騋序诗集曰余论经轩中藏有周礼补亡梓本读其序即知吾乡有丘钓矶先生而海滨耆老及童孺往往诵先生却聘诗所谓皇帝书征老秀才秀才懒下读书台者即知先生工于诗必有集而无从搜访也阮轮山为予言先生家小登其子孙藏有先生诗集不借人欲钞者具纸笔就其家钞之意同邑学士大夫家必传有钞本岁乙酉林君子濩馆于予携有手订删本予与轮山畧一借阅适岁暮子濩即取回明年子濩复来泉未几物故其残书多散矣予亟属呉君石门驰札就其令嗣借取久之絶无回信倏经三载而竟茫然今春子濩令嗣以事至泉石门面征之云钞本为人所借今捡得所存旧本随即致上余按其本乃卢牧洲先生及子濩所手较者本极丑恶诗多失次字复差讹兼以败楮坏烂更苦虫蛀瞪目视之莫可辨识然的系全集如玉在璞未经剖破殊可喜也予即付轮山从新订定白峯细阅重钞余再加较正而授之梓噫以五百年沉埋之诗一旦遂传于世丰城寳剑跃出龙津岂不称快然非其家子孙之谨于藏弆诸公前后之勤于搜索殆不及此因思古来志士仁人遭时否塞其胸中郁勃不平之气发而为诗必有一叚光芒不可磨灭之处经千百年后有人焉旷世相感为之表彰而不至湮没如圅之于葢不期合而自合其所遇亦云奇矣然此非志士仁人所遇之奇而表彰者之人所遇之奇也何也独行则不离跬步附骥则一日千里附前贤以不朽岂易遘哉余因叹斯人所遇之奇心窃向往而深媿予固非其人也康熙癸巳岁二月朔日后学晋江施世騋谨序轮山阮氏旻锡书先生却聘诗辨正曰考尧山堂外纪载杨铁崖不赴召有述诗中有商山肯为秦婴出之句明太祖曰老蛮子欲吾杀之以成名耳遂放回此乃世俗流传之误也诗系吾乡丘钓矶作见本集题云御史马伯庸逹噜噶齐征币不出有述至今海边童叟咸知诵之其相传久矣按宋潜溪撰杨铁崖墓志云洪武二年召诸儒纂修礼乐书上以前朝老文学思一遣翰林詹同文奉币诣门谢不至明年又遣松江别驾追趣赋老客妇词进御上赐安车诣阙留百有十日礼文毕史统定即以白衣乞骸骨上成其志仍给安车还山葢丘钓矶为宋秀才不赴元世祖之征杨铁崖为元进士不受明太祖之职其志节大抵相类故遂以却聘诗冒入铁崖集中铁崖诗名满东南而钓矶僻居孤屿诗集不传人多口诵遂致字句畧有不同耳今悉注之以备览尧山堂本云天子来征老秀才（铁崖集作皇帝书征老秀才）秀才懒下读书台（懒下一作不下）商山肯为秦婴出黄石终从孺子来（铁崖集作子房本为韩仇出诸葛应知汉祚开一本作商山本为储君出黄石终期孺子来又一作诸葛应从汉祚来）太守免劳堂下拜使臣且向日边回（铁崖集免劳作枉于一作殷勤承上命且向铁崖集作空向一作缱绻日边回）袖中一管春秋笔不为傍人取次裁（铁崖集作老夫一管春秋笔留向胸中取次裁袖中一作袖藏）其大畧如此夫一首之诗甚微而所关人品则甚重余故不可以不辨此诗为铁崖所久假已经五百年今钓矶之集出而赵璧复完则诗之随时为显晦其亦有数哉予固不禁为之欢颜而破涕也癸巳仲春上弦后学八十七叟轮山阮旻锡书于类村之回清亭

　　林氏霍访丘钓矶先生故址记曰同邑遵海而南巨岛错列小登于诸岛若沤浮海上最渺也而五百锺灵宋丘钓矶先生独产其上先生后朱考亭百余年而道学独祖考亭运当阳九敛德自全葢自读书论世知有先生久矣蔡虚台公重修邑乘独高先生之风而予居去先生一水不能详言其遗宅故墟予病焉乃于季夏之八日戒小舟约王茂才诸君指小登访焉舟行而东过石虎砦之前旋及悬崖崖下白沙数武有泉出沙之三石间滢彻而甘即泉郡志所载仙人井者于是缘崖西南行多石或峭或圆有方石周几尺许镌为象马嬉局而于中分一道则镌万机分子路一着笑颜回十字已遭琢没万机分子四字完明可摹草甚工葢先生手笔云输局歩渐西则先生钓石在焉从此东行半里许为钟山之南有寺曰章法肇于宋而北则先生之所宅址不半亩黍秀离离葢自明高帝以倭故徙登民一屿皆虚成化初乃复旧籍丘氏俱望钟山之麓列屋而先生之旧址竟废予与诸君抚景低徊就先生之裔朝凖君别业休焉君因出所藏先生诗一编读之先生之洞天人彻性命触发皆眞而为生人明大义为天地辨大分考亭统绪存以不坠则先生之功诚大矣然先生之高踪逸韵亦今而后知其详则岂非有数也哉既归释楫遂记之万厯四十年壬子季夏望后三日后学张日益书于云海馆后六十一年壬子后学林霍再删订时仲夏廿日书于榄园

　　吕之寿先生椿

　　吕椿字之寿晋江人幼从丘钓矶学书过目成诵作文立就贫隐授徒所著有春秋精义诗书直解礼记解所为诗自成一家（闽书）

　　庄容斋先生圭复

　　庄圭复字生道号容斋思齐之子晋江青阳人笃志励行以文学名少从游于丘葵值宋季流乱手未尝释卷诚信孝友建祠宇立祭田入元隐于青阳吟咏自如至顺间福建闽海道知事清江范梈以圭学行闻于朝诏书屡下终不起年九十一卒于家（何镜山撰庄氏族谱序　新志　节张艿墓志）

　　教授杨敬在先生相孙

　　杨相孙字敬在其先本董姓余杭人至祖君选为元从事郎潮阳县尹幼孤从母鞠于杨从杨姓家于泉遂为晋江人父伯渊为泉州蒙古字学正相孙以诸生为泉庠直学再补石井书院能公出纳斥贪鄙以严正自持升仙游教谕摄县事转长泰教谕诸政绩多可纪朔望讲义谆乎身心之学迁莆田学正上陈参政陈忠肃文龙死事请旌于朝锓莆先正刘后村文集又举摄德化县时邑多盗躬造其巢谕降之授漳州教授郡再被兵学庙莽为储胥礼乐之器散坏相孙请于大将移兵他所亟补弊苴缺稍复旧规年七十卒于家相孙自童年已有文誉及游丘钓矶之门尽去凡近笃志理学户屦常满为文平实古雅务以理胜天性孝谨质谅父母丧哀毁逾礼庐墓三年所著文集若干卷（泉郡新志畧）

　　处士陈乐所先生必敬

　　陈必敬号乐所同安之阳翟人少颖悟通五经诸子百家在宋末一举不遇遂不复出尝与丘吉甫讲明濂洛遗学所著有诗聨遗文（同安邑志隐佚）

　　教授刘秋圃先生志学

　　刘志学字师孔同安人少与兄璧齐名咸淳七年进士教授台州以亲老归省未几元兵南下杜门娯亲下帷讲诵四方学者从之如云暮年与同辈论谭淋漓翰墨种菊数十本号秋圃以陶潜韩渥自方蒲寿庚欲罗致门下固避之（按先生诗集赠刘秋圃先生十年江上理丝纶此日桐城喜见君造化由来最我辈俗儒安得与斯文余详集中再按先生咸淳七年辛未与兄璧同上舍释褐云　闽书　通志）

　　詹野渡先生

　　詹先生名未详别字野渡南剑人丘先生寄之诗曰圣哲已往古吾侪空自今六经寻断脉千里遇知音莫笑因缘浅相期造道深可怜山海隔无路盍朋簪（按钓矶先生诗集云寄南剑詹野渡先生考之南剑志乘未得其人录此待考）

　　矩斋先生

　　矩斋先生姓名籍贯未详先生挽之诗曰蚤悟官为祟晚将家付儿公今返眞矣仆尚是人猗柿叶収遗墨梅花忆赠诗自嫌闻道暮有泪哭先师（按先生诗末语及先师疑是师友于此公者再按莆阳林氏应成号矩轩疑先后同时未知是否录出待考）

　　蘓仲质先生

　　蘓仲质名籍贯未详先生次韵寄之诗曰十年前事付流水清梦悠悠何处寻老去谁怜三刖足生来不受四知金穷途赖有雷陈友大雅应殊郑卫音俗士纷纷败人意何时握手再论心（按仲质疑应举未售而与公同志节为宋之遗民故云当此穷途尚赖有雷陈之友共扶大雅之音俗士纷纷皆非知心之侣矣）

　　张尚友先生

　　张尚友名籍贯未详先生呈之诗曰秋风匹马柳江边芹泮相逢意浩然吏部文章悬日月龙门史记在山川输君何啻百筹上期我曾言千载前造物无情吾辈老后生谁可嘱遗编（按诗中所相期许者皆欲希风千载之上与公同辈行也叹老嘱遗编皆暮年志事名籍贯待考）

　　陈万石吕潜心二先生

　　陈万石吕潜心名籍贯俱未详录集中分韵诗一首题云腊月二十九日陈万石石室吕潜心三兄相访夜坐分韵得年字赋二首今录一首诗曰二十年前旧师友一灯相对坐谈玄炉香茗椀不须睡惟有今宵是旧年（按诗中有旧师友之云故录出待考）

　　玉岩先生

　　玉岩名姓籍贯俱未详按集中赠诗题云怀玉岩先生谪广州忽自古杭有书至赠诗曰十二年前旧师友书来欲折泪成行几回相忆人千里往事追思梦一场琴剑知辞南国久干戈尚任北方强伤心吾道秋容冷遥忆师门数仞墙（按诗末云遥忆师门数仞墙疑师门即玉岩也考丘公本传钓矶早志考亭之学初从辛介甫继从信州呉平甫授春秋亲炙吕太圭洪天锡之门最久其号玉岩者未知属谁俟考订增入以上诸先生与丘公或师或友皆彼时共扶教道而非区区以文术相高者惜志乘残阙而诗集中又隐其名未得猝考今并录出以待博考者订正）

　　○泉南诸葛氏家世学派

　　按何镜山先生撰诸葛氏世谱序云诸葛之姓葢汉司隶校尉讳丰丞相武乡侯亮之后其家于泉为鼻祖者则宋转运判讳安节由浙仕闽贫不能归葬即家于南安五传而为尚书兵部侍郎少保公以柱史使吊于金人求丹鞓墨帯之服往正色严辞顾盼折争于刀戟之间凝然不动其为谆谆家训者不出忠孝之一言诸葛氏之祖所以遗其子孙者如此清馥三复其谱牒所载者自少保之后人物辈生宋社既屋一门忠孝尤着其志皆欲扶国祚而终臣节其事皆可揭日月而昭天汉要皆忠武之遗风余烈也今录自宋以前家学载于编端至元明以后则有本编可考焉

　　诸葛先生季文

　　诸葛季文南安人以行谊文学闻于时家贫授徒以养尝着六经诸子解有益后学乐道人善如已有之子廷瑞（清源文献　傅氏伯成撰诸葛廷瑞神道碑）

　　少保诸葛麟之先生廷瑞

　　诸葛廷瑞字麟之南安人父季文以行谊文学闻于时家贫授徒以养尝着六经诸子解有益后学乐道人善如已有之廷瑞颖悟博学擢绍兴二十七年进士授龙溪尉改知崇安时朱文公家食廷瑞每造诣以赵清献尝为崇安宰而胡文定邑人也访求遗像因新学立祠请文公为记岁歉属书文公请于郡倅得粟赈饥守王淮与转运使者具以政绩闻擢主管官告院奏对称旨即日擢起居舍人光宗嗣位会金人有大丧命充吊祭使至敌境伴使以三节人衣帯服饰为非请易之争辨甚厉廷瑞徐折之不为动金不能夺为之加礼使还兼权吏部侍郎即进起居郎疏言两淮藩篱不固乞诏侍从台谏于文武臣中各举所知可为沿边监司郡守者以待选用诏付三省施行拜中书舍人与留正有连避改兵部侍郎岁余以疾授朝散大夫守权兵部侍郎致仕卒赠大中大夫荫子二人（按朱子文集并傅氏撰行状皆未叙及朱子之门惟道南统绪录之俟再考　清源文献　旧郡志　新郡志　闽书）

　　郡守诸葛子严先生直清

　　诸葛直清字子严以父任歴海口镇主管南外睦宗院知海阳县通判广州海阳多水患直清堤之以捍田民名其田曰诸葛田祠官凡十二任仕终奉直大夫知临安府事封开国男食南安县三百户子珏琰珏知南安军

　　郡守诸葛先生珏

　　诸葛珏南安人祖廷瑞父直清直清子二珏琰珏知南安军按李昻英跋北溪陈氏中庸大学讲义曰大学中庸之微旨朱夫子发挥备矣北溪翁从之游久以所得鸣漳泉间泉之士有志者相率延之往教翁指画口授不求工于文采务切当于义理诸生随所闻笔之成帙韶州别驾诸葛君当时席下士之一也广其传梓嘉与后学共使之由北溪之流溯紫阳之源而窥圣涯不徒口耳且必用力于实践则曰希圣希贤工夫可循循而诣矣予过曲江得见所未见茅塞豁然尹番禺而始创黉舍者此诸葛君也珏其名（朱氏经义考）

　　佥判诸葛桂隐先生琰

　　诸葛琰字如晦号桂隐直清季子为李臞庵之壻宋绍定三年以任子累官邵武军光泽县尉闽冦弄兵山谷州县骚动琰提兵转斗以身士卒不旬日授首黎庶得安田亩眞西山喜琰忠勤上其事于朝进阶儒林郎官至信州令书判官致政归琰赋性豪迈有学术在官清贫与白玉蟾相善蟾诗中所谓桂隐者即琰也再按谱牒载宋少主南下琰之羣季韶州公参政公进士公倡义开北城迎驾合家同死蒲寿庚之难独琰知宋腊不再远识几先率其子隐武夷山中得免后乃屏居于城西之古榕今所传者独琰一派耳（按宋诗钞石屏戴氏复古诗中有久寓泉南待一故人消息桂隐诸葛如晦谓客舍不可住借一园亭安下即事凡有十首读此诸葛桂隐似字如晦）

　　进士诸葛先生寅

　　诸葛寅直清第五子璋之子嘉定十六年进士景炎丁丑蒲寿庚拒命闭城寅首倡义开北门应张世杰之师不济为寿庚所害年六十九三子俱被害而史纲逸其事可叹也又按诸葛谱牒同时被难者甚伙详见后备考内诸葛谱牒事畧

　　备考

　　诸葛宋世入泉州谱牒事畧入泉一世讳安节公四世讳季文笃学好古洞见大原尝着六经诸子解接授后学循循不倦当时人士多宗之家贫晏如也子三长曰廷瑞尚书少保余无录五世讳廷瑞字麟之季文长子登绍兴二十七年进士累官兵部侍郎守尚书卒于官赠太子少保子三长直清主管华州云台观次曰礼未仕而没三曰应祥提举常平干办公事六世讳直清字子严少保长子以父任歴官知临安府事封开国男子五长玠补承事郎二曰珏韶州府知府三曰琰信州佥书判官四曰琳五曰璋七世讳珏直清次子歴官至广东韶州府知府男一曰洪讳琰直清第三子徙家古榕之始祖也以任子恩歴官至信州佥书判官致政归卜迁于古榕与白玉蟾交善白有赠诗见本传琰知宋腊不再率其子隐于武夷山中未几公之羣季果以倡义一门数百口同死蒲氏之难今之传者独公一派耳子一曰巽两淮制置司提干讳琳直清第四子子一曰坤讳璋直清第五子子二曰震曰寅讳琏应祥长子子二曰甲孙曰葵孙讳璹应祥次子授职税院男一曰仲孙八世讳观承事郎讳玠之子讳洪讳珏之子授广东常平司干子某倡义为蒲寿庚所害讳巽信州佥判讳琰之子歴官两淮制置司提干子二长曰复次曰元中松江府同知讳坤琳公之子年三十四子一曰应老景炎丁丑年倡义为蒲寿庚所害子应老年二十亦被害讳震璋公之长子景炎二年倡义为蒲寿庚所害其子亦被害讳寅璋公次子宁宗嘉定十六年癸未进士景炎丁丑年蒲寿庚拒命闭城寅首倡义举开北门应张世杰之师不济为寿庚所害时年六十九三子俱被害而史纲逸其事可叹也详见诸葛谱牒忠节孝义篇讳甲孙琏公次子补登仕郎子二曰湜曰廉（俱殇不畧）又云景炎二年丁丑秋八月蒲寿庚闭城拒命公倡义开北门迎张世杰不克为蒲寿庚所害详见忠节谱牒孝义篇讳葵孙琏公第三子官至广西参知政事男一曰潜（殇不畧）又云景炎丁丑同死蒲寿庚之难讳仲孙璹公之子景炎丁丑年倡义迎张世杰为蒲寿庚所害配黄氏俱尽节九世讳复巽公长子（注出继王氏）讳元中巽公次子歴官松江府同知有传子四长曰泰明溪廵检次曰晋中书省检校三曰谦讳泰讳晋二公见元代师友渊源考 

　
闽中理学渊源考卷三十四

　

　　

　　广平府知府李清馥 撰

　　○莆阳林氏家世学派

　　按林氏九牧着于唐室至宋季积仁之后为矩轩公应成师友于黄氏绩林贞肃又言矩轩松湖亲事潘瓜山陈复斋传考亭之学与本传稍异父子祖孙相继衍东湖仰止之传歴元代其孙子泉氏以辨子木氏以顺讲明正学不衰入明复聨世其美风云景从玉井子木二派亦有起者独瑞安州慎斋之裔特盛其详载明代林氏家学焉

　　宗正林矩轩先生应成

　　林应成字汝夫号矩轩莆田人唐邵州公蕴之后宋两请进士得之公之子严重平粹尝受学于黄绩又亲事潘柄陈宓更友其子仲元循仰止规约续讲东湖得文公渊源之懿邃见卓识为一时道学推宗咸淳中与子栋同登第歴官宗正寺簿宣抚司机宜宋亡不仕年七十二卒明裔孙刑部尚书谥贞肃俊赞曰莆兴道学艾轩始之复斋继之复斋瓜山偕事文公公事二公获闻文公咸淳之间父子进士不利于施乃见其志东湖讲道戢景逃虚一时相推则有四如文公过吾家题曰门对小壶山楼接尊经阁四时趣兴清万代诗书乐断墨犹存相传公逮事焉今考文公卒庆元庚申去公咸淳辛未登第尚六十年岂题述在公祖贡元父两请时耶（林见素集撰宗正寺簿公赞）

　　邑令林松湖先生栋

　　林栋字用可号松湖应成长子父子师事潘瓜山陈复斋讲道东湖最后栋又事黄氏绩友其子仲元与父同登咸淳辛未进士歴知同安县事有廉直高古之声慨宋社云屋托兴迷途寻焦光旧隐之处讲明道学以淑诸人文公之泽注东湖而演迤以盛栋父子达之也裔孙俊赞曰公事陈潘又事于黄父子师友金玉其章建水有泚日远弥长潴之东湖临视泱泱孰利于涉公也其航载遡之源载潄之芳有开道先永裔之庆（林见素集撰同安公赞）

　　州守林愼斋先生冈孙

　　林冈孙字于高号愼斋栋仲子文公讲道东湖复斋瓜山传其学冈孙之祖若父逮事焉四如与矩轩续东湖之讲冈孙偕伯兄教授于野又逮事焉传介父弟山长子泉同知子木父子兄弟四进士退而益修文公之学型治所就世林门文章世林笔位遇虽不逮关西而物品殆类冈孙终瑞安州知州事状遗失所附见与子木并廉名明裔孙俊赞曰汉有荀陈宋有胡蔡建阳大成儒宗允赖紫气停焰脉焉如帯孰引而长以滀以大业维经承巧乃冥会三叶弗辰爰有遗爱绿槐荫庭久而未艾星流日翔碑板光怪（林见素集撰知州公赞）

　　山长林玉井先生以辨

　　林以辨字子泉号玉井父栖赠曲陶郡伯以辨通易书春秋尤善说诗皇庆中诏以科目取士以辨不茍求合究心程朱之学福泉之士争聘为师云（郡志　闽书）

　　○黄德远先生绩学派

　　按德远先生从游朱门高弟同时学者如长乐赵公以夫诸贤皆相与上下议论至其子四如先生又励志前修能衍其家学云

　　黄德远先生绩

　　黄绩字德远莆田人滔之裔兄缜寳庆二年进士绩少凝重稍长慨然有志求道始游淮浙遍参诸老中年还里闻陈师复潘瓜山得朱子之学于黄勉斋遂师事之集同志十余人于陈氏仰止堂旬日一讲及师复瓜山继卒遂筑东湖书堂请田于官春秋祀焉聚讲一如平时向之同门友皆于绩质正矣先是郡守杨栋即学宫建尊徳堂以处刘寿翁弥邵刘卒无敢居之者至是邦人推绩继之涵江书院始赐额又以绩兼其山长晚闻赵以夫作易通与之上下其议论以夫称为益友年七十一卒前夕有星陨于书楼之西是日又大雷众皆惊异葢绩虽布衣为乡先生三十年门人着箓牒以数十百计郡邑守令咸加敬礼兄弟皆与刘克庄善克庄目兄曰爱友绩曰畏友绩有斋名独不惧克庄为记生平不喜作韵语偶有感兴亦得风人之趣着有四书遗说等书子仲元（闽书　莆阳文献莆　邑志）

　　推官郑帝臣先生献翁

　　郑献翁字帝臣莆田人伯玉裔孙少从乡先生黄绩学第咸淳初进士终漳州推官宋亡至元不仕方是时前辈旧徳多已沦谢后生颇染习俗翁独以所学传诸人故家子弟犹赖之不坠其业顾长卿兄弟皆出其门复以绩之子仲元及其徒林应承倡仰止之学续东湖之祀鬻田数十亩为春秋释奠费年七十余终

　　郑彝白先生钺

　　郑钺一名少伟字彝白号舒堂莆田人露裔咸淳十年特奏名与黄仲元郭隚俱闽中之望陈忠肃公文龙守兴化军钺其门客也记忠肃遗事其言痛愤激烈至元不仕尝与陈子修雠校通志畧尽复夹漈聨比诠次之旧详见陈旅传又着孔子年谱仲元序之谓是谱首以陬大夫二事压卷前书所未有谓仪封人请见为由鲁适卫时谓鲁公问政及答季康子数问皆归鲁以来事此见又确谓夫子未尝师郯子谓行乎季孙三月不违斯言非知夫子者此论又高所著有云我文集亦仲元为序（莆阳文献　县志）

　　黄四如先生仲元

　　黄仲元字善甫号四如绩之子莆田人少刻意周程张朱吕眞魏及父所传潘柄陈宓之书以其余力抄唐宋名文二百余家文学为一时推重咸淳七年中省闱第五廷对以直言忤时宰赐同进士出身调监瑞安府比较务需次食贫陈忠肃文龙延仲元于二刘祠堂一月两讲为学者师九年捧檄考类试归过剑州时江万顷为剑州守留之郡斋未几万顷兄万里招致芝山十年请假归省明年德佑改元始之官守相陈山泉屈致幕下深喜得人又明年春端明陆秀夫至自平江偶同邸舍一见褒叹饮食必俱炙烛对酌剧谈达曙及闻杭陷挑包辞归资送仲元又留行槖夏五趣仲元赴行都充益王府撰述官兼处置使司干办公事景炎元年改刑工部架阁以通直郎升武学谕遂转朝奉郎国子监簿兼福建路招捕使司都参议官仲元虽受知诸公屡膺超擢然未尝供一日职升斗不批券歴曰斯时何时榖而耻也秀夫拜枢使将有异除仲元力辞母老崖山破秀夫尽驱妻子赴海仲元为诗哭之遂更名渊字天叟怡然穷居深入理奥学文必檀弓榖梁学诗必三百篇陶韦柳州推广先志凡其口讲心授莫非仰止传习之懿而尤严东湖之祠晨必谒朔望必参二仲释菜暇则课守者洒扫风雨则视其葢障虽老不少废年八十二卒仲元说经间与先儒异同其为文亦类艰深至于奇古处殆不可句云有四书讲稿等书藏于家明宋濂欧阳德罗洪先序其集（闽书　莆邑志　莆阳文献）

　　○林淑恭先生立之学派

　　考仙游志乘如林公立之林公磻游公彬王公梦谼皆一时经生家所颂法者也原其所立皆以道徳学术足为师表今录其派系可考者着于篇

　　林淑恭先生立之

　　林立之字淑恭仙游人通六经以礼记三魁乡书聚徒县庠如日选丘献林从周林志之林灏李梦龙苏国兰黄君任洪天赋诸先达皆出其门仙游经学之盛自立之始

　　司直丘渭夫先生献

　　丘献字渭夫仙游人少嗜读书尤明周礼由乡举补太学寳庆二年进士调昭庆军节度掌书再调江东提刑司干官诸公交荐其贤除太学录寻除大理寺司直为人长厚与同列无间言乡人叶大有尤敬重之官至奉议郎终

　　通判洪先生天赋

　　洪天赋仙游人祖中元佑六年进士歴河南府少尹国子司业勇退不仕天赋幼敏悟通六经应童子科登寳庆二年进士歴知阳江古田连江三县通判循州听讼不施鞭朴谆谕理道民胥向化以循良称从弟处厚（闽书　仙游志）

　　附缺传

　　林日选嘉定七年进士

　　林从周磻从侄寳庆二年进士

　　林志之磻弟绍定二年进士

　　林灏

　　李梦龙嘉定七年进士仙游志入儒林传

　　蘓国兰钦之孙侄孙总龟寳庆二年进士

　　黄君任端平二年进士

　　○县尉林岂先生磻学派

　　按仙游志列先生在儒林又传称其通习五经然考艺文于经术未见有发明者所著有典故钩元之书行于世

　　县尉林岂先生磻

　　林磻字岂嘉定十三年登进士第少负隽声从游者众王迈尝师事之官止海阳县尉有典故钩元六十卷行于世

　　○主簿游淑文先生彬学派

　　按先生本传称先生工于诗赋又朱氏经义考载先生有读易四卷兴化志载端平中特奏名

　　主簿游淑文先生彬

　　游彬字淑文仙游人家贫苦学工词赋有声一时名士如林澧特延为馆宾叶棠王迈皆与为友陈立伯埙伯傅澄皆师事之端明二年特奏名终眞阳主簿（仙游志）

　　附缺传

　　陈立伯寳庆二年进士宠之孙次升曾侄孙

　　陈埙伯次升五世孙

　　傅澄

　　○张绍卿先生应辰学派

　　按先生门徒郑氏起东在明初尚存则公亦宋元间遗徳也余俟考

　　张绍卿先生应辰

　　张应辰字绍卿徳化人该通经史一时名流黄霆发徐雷开林汝作郑起东皆出其门有礼记集解

　　郑先生起东

　　郑起东字子震徳化人明初入太学为文人明经乡校师范蔚然

　　黄先生霆发

　　黄霆发徳化人嘉定七年进士

　　徐先生雷开

　　徐雷开徳化人寳庆二年进士

　　林先生汝作

　　林汝作徳化人淳佑七年进士 

闽中理学渊源考卷三十五

　

　　

　　广平府知府李清馥 撰

　　○三山郭梅西诸先生学派

　　按元代去宋季未逺其时师资讲习此邦渊源回溯尤近今读郭氏梅西欧阳氏以大陈氏希说陈氏奎甫诸先生传记述简册渺无师资源流可考只着其略而已惟时勉斋瓜山正卿子武诸贤相去百年未逺故家文献之余岂无一二可推而得其端绪何至传中援证迄无一辞及之而私淑其一二耶然考传中四先生师道甚立则彼时传习之徒亦必多有可纪惜载籍浸湮无从考证耳今録四先生着之篇首存其师范以待他日考订増入云

　　纯徳郭梅西先生隚

　　郭隚字徳基长乐人父正子号存斋宋绍定中进士教授亷州着春秋传论十卷隚幼孤弱冠己为人师至元中举遗逸授泉山书院山长迁兴化路教授改吴江州再调兴化未行卒学者私谥曰纯徳先生为人疏通慷慨谨直简易为子以孝为父以慈与人交弥久而孚谈经明白统贯不刻凿为异于四书易皆有述概诗若文和平而沉深着有梅西集二十卷（闽书）

　　（按福州府选举志郭正子字飬正绍定五年壬辰进士登徐元■〈术上灬下〉榜本州岛解元亷州教授闽书英旧选举目次载亦同及检阅朱氏经义考春秋彚载郭氏隚小传云长乐县志郭隚字徳基宋绍定进士至元中泉山书院山长云云竟遗却父郭正子名字以绍定进士属之其子矣盖郭正子宋人也郭隚元人也未知经义考引用时传冩脱落抑长乐志本属脱误因恐读经义考者不详郭公隚出处大节谨标出以待考订者审之乾隆戊子四月上澣清馥谨书）

　　欧阳以大先生侊

　　欧阳侊字以大长乐人隠居著述动循礼法学者师焉着四书释疑五经旨要性理字辨格物启蒙忠孝大训女范幼学等书子潮举莆田教谕通五经称五经先生（道南源委）

　　陈希说先生有霖

　　陈有霖字希说长乐人至正中筑乡约堂于蓝田书院之旁中祀先圣以朱吕二先生配朔望举行蓝田乡约使邻里子弟讲学于中尝与欧阳侊徃来论道尚书贡师泰为作义士记（三山新志）

　　陈奎甫先生仲文

　　陈仲文字奎甫长乐人隠居山林性嗜学敦孝友与族子洁建书堂于蓝桥林壑中以程朱正学倡乡人课其文行名为义学（闽书　通志）

　　○林文敏诸先生学派

　　余读林氏清源大同书院记知彼时私淑于考亭者深矣传中载与卢氏琦陈氏旅林氏以顺称闽中文学考诸君子秉道立徳师资可藉皆互有发明陈氏旅后从虞公邵庵卒业晚岁所造殆未可以文士而轻置之也元代纪载不备多失纪録其于潜徳之英湮没多矣故今亦就元史文学隠逸中并采可进于道徳者录出如陈氏旅杨氏载郑氏东起林氏泉生皆不得而阙遗之也兹缉其大略着于篇

　　文敏林清源先生泉生

　　林泉生字清源永福人与卢琦陈旅林以顺称闽中文学天厯庚午进士授福清州同知适山海冦充斥以计殱之转泉州经歴民负酒税系者多瘐死悉破械出之令船商私醸者代偿歴漳州推官畬洞相戒勿犯擢知福清州会红巾冦连江帅府檄泉生御之乃创保甲置屯栅立诛盐丁谋乱者七人捕杀长乐谋内应者三十余人先发制之贼遂惊溃福清俗好杀孤幼诬讼求贿泉生立连逮亲邻法民不敢犯除翰林待制以母老辞累迁行省郎中汀冦负固久不下徃招抚得渠帅归召为翰林直学士知制诰卒谥文敏泉生邃于春秋工诗文多权畧有将才屡建武功然以志略自负不能下人以此多得谤者后稍自晦抑署其斋曰谦牧晚益折节更号觉是轩为文宏健雅肆诗豪宕遒逸所著有春秋论断及觉是集二十卷（三山新志　闻过斋撰墓志）

　　学谕郑子经先生杓

　　郑杓字子经永福人宋郑富曾孙泰定中辟南安学谕与陈旅为文字友尝着春秋觧义覧古编次夹漈余声乐府又有衍极五篇衍极记载三篇其书自苍颉迄蒙古凡古文籀隶以极书法之变皆有论定陶镕歴代之偏驳会归一艺之纯粹福建宣抚使齐伯亨采而上之即城东第宅作衍极堂以藏其书吴聘君与弼称其考论最正宋端仪又谓其书中若九徳若正邪若四时余闰之属又其所自得者（闽书　莆阳文献）

　　锺元长先生耆徳

　　锺耆徳字符长闽县人博极羣书诗文浑雄严整家贫不娶授徒养亲晚经至正之乱旧业荡尽恨缺甘旨亲没哀毁几灭处二弟顺徳明徳怡怡如也有自省録养正集等书明徳清词懿行与兄齐名（闽书）

　　林以寜先生清

　　林清字以寜长乐人经明行修泰定间年七十余屡辟不就赐号梅隠处士又有林清闽县人宋亡不仕匿迹山寺变姓名能诗孙志见明代学派（闽书）

　　郑先生东起

　　郑东起福清人旧名震龙家居教授常百余人为文章有气魄元宪使程巨夫名其集曰自然机籁亦善字书学者多宝爱之（闽书）

　　教授敖君善先生继公

　　敖继公字君善长乐人后寓家吴兴筑一小楼坐卧其中冬不炉夏不扇出入进止皆有常度日从事经史吴下名士多从之游初仕定成尉以父任当补京官让于弟寻擢进士对策忤时相遂不仕益精讨经学而尤长于三礼尝以鲁髙堂生传士礼十七篇即今仪礼也生之传既不存而王肃袁凖陈铨蔡超宗田僧绍诸家注亦未流传于世郑康成旧注仪礼疵多醇少学者不察因复删定取贾疏及先儒之说补其阙文附以己见名曰仪礼集说凡十七卷成宗大徳中以浙江平章髙彦敬荐擢信州教授未任卒赵孟俯倪渊皆师事之（宏简录　闽书　三山志）

　　郑叔起先生震

　　郑震后更名起字叔起号菊山连江人道学君子早年场屋不遇客京师三十余年晚为安定和靖二书院山长又开讲于平江无锡伏阙论史嵩之淳佑丁未郑清之再相震登其门骂曰端平败相何堪再坏天下被执与子女俱下狱京尹赵与筹纵之郑罢相乃免与林献斋周伯弱为行辈诗有倦游藁仇山村选四十首为清隽子所南作家传云得诗十五篇此盖流落交游间者所南未之见也子所南（宋诗抄　三山志忠义）

　　郑所南字忆翁一名思肖以太学生应博学宏词会元兵南下所南犹叩阙上书元之人争物色之遂变名曰思肖侨寓吴下时时望临安旧都野哭若狂终身誓不见朝士有铁函经藏苏州承天寺古井中以久旱浚井得一函锢之再重中有书一卷名曰心史其藏书之日为徳佑元年明崇祯庚辰始出人异之（福州通志　苏州府志）

　　蓝仲晦先生光

　　蓝光字仲晦原江西临川人受业吴澄与危素为同门友素荐引之适仲谦叅政江西辟光从事以功授南安路知事转闽照磨寻升检校综理闽清邑事改行省都事因家于闽后素复为明侍从官荐光光谢病不起深衣幅巾家居教授五十余载以节终年九十九葬贤沙（通志）

　　○莆阳刘原范诸先生学派

　　余读原范先生衍极书知考道问学者深矣惟时莆中渊源最正艾轩之遗榘紫阳之流徽正献忠肃之家学萃集斯土故有元一代授学传经之儒托迹于斯未易一二数也再方氏伯载出陈忠肃公文龙之门似应附忠肃宋季遗民故不及录云

　　刘原范先生有定

　　刘有定字能静莆田人其先与夙朔同出元丰进士佖逺孙少贫性刚直不嗜荣进沉潜志学尝着衍极书五篇又原范吟三十七章司业吴源谓其推阐图书之秘发挥象画之妙究极前后体用之所以然一部全易也学者称原范先生

　　陈浮丘先生绍叔

　　陈绍叔字克甫莆田人幼好学终日危坐一室俯读仰思尝为学者讲论玑衡遂揉木为仪象以示之既而铸铜仿古制又别制器象天体虚其中而髹之列周天度数而以钿螺填之掲南北二极凡天河星宿皆列其名使夜视之与天象合围四尺五寸有竒名曰小天至于河图洛书太极通书律厯制度靡不研究有外集百余卷题曰浮丘集学者称浮丘先生（按黄氏海道南统绪入元儒今从之）

　　黄潜岗先生方子

　　黄方子字潜岗莆田人着论语讲义（按道南源委列之着书目内其事实待考）

　　教授顾子元先生长卿

　　顾长卿字子元莆田人以荐歴福州路教授尝移书助教陈旅责其不作宋辽金三史旅以书示学士虞集曰江南有此秀才大不易得及谒选京师会开局修三史长卿即以所自着史藁上中书得辟史局以议不合移疾去（通志）

　　总管朱原道先生文霆

　　朱文霆字原道莆田人泰定中进士由瓯寜县尹至泉州路总管致仕博学洽闻宋文宪濓称其文言醇而理彰着有葵山集（宏简录）

　　教谕林先生重器

　　林重器莆田人为教谕开明圣贤藴奥循循善诱着四书典要诗经意说见三山流寓（三山志）

　　林子泉先生以辨（弟以顺）

　　林以辨字子泉莆田人祖应成见宋潘炳学派以辨通易书春秋尤善说诗皇庆中诏以科目取士以辨不茍求进究心程朱之学弟以顺字子睦元至治进士累官同知福州总管府事

　　县丞方遂初先生徳至

　　方徳至字遂初宋公权之孙幼能读先世书长而求诸三古四圣人及宋程朱二氏之经之传沉潜厌饫豁然以通至正间登第授永嘉丞家贫授徒养亲与其妇廖相安羁穷淡苦中后廖双盲徳至永嘉代归父母坚欲其别娶徳至婉辞邑人义之（闽书）

　　山长林先生善同

　　林善同宋福州守枅四世孙好学工词赋授泉山书院长元亡不仕明初以贤良官召起以祖母年老辞既复起之行至建州寄所作顾氏义妾诗有有妾犹知遵礼义此身那肯负纲常之句竟死于道（闽书） 

　
闽中理学渊源考卷三十六

　

　　

　　广平府知府李清馥 撰

　　○温陵傅季谟先生定保学派

　　按宋元间学术派别棼如惟文公之学递传不失元代赵公仁甫并姚许窦刘诸公倡明于燕北何王金许衍派于金华二胡（一桂炳文）定宇（陈栎）纂述于新安熊（禾）陈（普）林（以辨）丘（葵）传薪于闽海外此若郭公隚欧阳公侊傅公定保卢公琦黄公清老丘公富国郑公献翁郑公杓黄公镇成练公耒李公学逊吴公海亦皆晦迹瓯闽或优游教席或避世杜门确守师说是奋是程若湖湘之际真氏常言渊源最正考仁甫赵公以遗俘北行余亦寥寥式微矣四明之学南渡后宗陆说者多其崇朱子之学者独黄氏震史氏蒙卿迨元程氏端学端礼亦笃信朱说江右之学如熊氏朋来熊氏良辅董氏真卿亦朱门派的至草庐先生早岁谨守朱学晚年兼通陆说叙袭朱子舍短集长之论尚非如近世党同伐异之为也然考公继鲁斋之后为国子师朝议以为非朱学正的有沮之者可见当时持论尤严闲道尤谨也噫圣学湮晦毫厘易差诸君子天禀皆出乎等夷而立论稍渉游移者世犹或讥之则夫逈然立异鸣髙与前贤显竖帜敌又诸君子所为戒矣今考元一代诸儒学术大抵宗程朱取舍之意虽文学政事各有旨归而要皆原本于道徳不谬师承者矣今録其著者载于篇乾隆戊辰七月望后三日书（四明之学黄氏溍尝言祖陆氏而宗杨袁其言朱子之学者自黄氏震史氏蒙卿始按寜波府志史蒙卿传云先淳熈四君子俱接陆氏象山之传故四明后学皆以陆氏为宗自黄文洁力崇考亭之训而蒙卿又能逺接其绪以启廸后进由是朱子之学盛行于四明）

　　教授傅季谟先生定保

　　傅定保字季谟号古直晋江人宋咸淳中礼部奏赋第四知贡举方逢辰见之惊喜曰阅试文意老于文场者乃英妙若是时相贾似道沮抑新进未令赴廷试定保归益力学未几杭都不守徳佑景炎间屡有讽以仕者皆辞大徳初提学吴涛荐授漳州路学正首以太极图西铭合而讲之听者悦服改三山书院山长阅三月辞归授徒养母初环城冡墓皆发于兵傅氏族最蕃定保无论亲踈悉封之年五十后始得三子母年九十见诸孙长大至治中以平江路儒学教授致仕其讲解能守先儒成说为文温润典裁定保神畅气怡与物无竞未尝以非义干人不为矫厉奇絶之行大厯中开奎章阁聘用儒雅学士虞邵庵集将荐之以老疾不可强起中止着有四书讲藁及诗文若干卷（旧郡志　叅新郡志）

　　监丞陈众仲先生旅

　　陈旅字众仲莆田人父子彦兄震皆一时名士旅幼孤资禀颖异其外大父赵氏学有源委旅得所依于书无所不读稍长负笈至温陵从乡先生传公定保游声名日着用荐为闽海儒学官适中丞马祖常使泉南一见竒之谓旅曰子馆阁器也因相勉游京师既至学士虞邵庵集见所为文慨然曰此所谓我老将休付子斯文者矣即延之馆中朝夕相讲习自谓得友尝言曰自众仲来凡问学修己之事有益于愚陋多矣诸廷臣力荐咸以旅博学多闻宜处师范之选除国子助教满考诸生为请于朝乞再任元统二年出为江淛儒学副提举至元四年入为翰林应奉文字至正元年迁国子监丞又二年卒有安雅堂集十三卷虞集为序林泉生称其学博而通识髙而敏使之裁繁理剧有兼人之能处患制变有济时之智云（闽书　道南原委　宏简录）

　　赵先生必暐

　　赵必暐宋宗室家泉州与傅公定保为友其文章议论渊懿浩博为闽南硕儒

　　（按泉郡旧志赵必晔字伯暐传末云又有必暐亦宋宗室与传公定保为友今将必暐录出附傅公交友之后）

　　○州守卢希韩先生琦学派

　　按先生在元与一时名彦相切劘曽师余氏子贤余称其经学该贯为人简重相从十余年无惰容其所得者深矣先生之经术著作未见艺文志载有圭峰集亦未见余氏子贤疑是三山人俟再考増入

　　州守卢希韩先生琦

　　卢琦字希韩惠安人至正二年进士稍迁知永春县语具郡志宦迹琦在元末与陈旅林以顺林泉生皆以文学为闽中名士少受学于余子贤子贤毎语其友人三山陈忠曰卢希韩经学该贯为人简重在吾门十余年不见其有惰容真畏友也及从子贤试浙省子贤道病卒琦不顾试期与其友陈彦博经营大事以归迨得禄视子贤家如师在时载其弟之官与分廪而食琦仅少忠一岁每别去见必纳拜曰是吾师行君子称其厚谊尝以事赴京中道遽还人问其故琦叹曰中原板荡矣因太息不已晚以近臣荐除守平阳州命下未至而没子杲昺洪武中举人材得官（泉郡志）

　　训导蔡先生复初

　　蔡复初福清人举明经为书院训导少从龙江林梅所余大车学易受书又从惠安卢公琦学诗孝友力义琦卒心丧三年所著有诗铭训集子仕实见明代科第（纂闽书）

　　陈先生中立

　　陈中立字诚中莆田人受经于惠安卢公琦以文学著称作庙建学以教乡人祀艾轩晦庵夹漈三先生奉卢公主配之日陈经传为学者剖析宋文宪濓铭其墓曰维古之世不以位世降俗偷位斯贵贵而无能冠狗彘岂若夫君贱为庶居家孝友推以义辟庐建学躬训莅乡髦如云聆且肄少长龂龂类洙泗化嚚为良暴更懿醇儒为功斯小试

　　○陈子信诸先生学派

　　温陵在元初忠义道徳之英遭蒲贼之难澌灭尽矣然世家旧学抱所藴而托处山泽者尚有可考自延佑后科目方行衣冠袭起克自振励者亦多晦迹于山长一席溯其秉礼守义之规风流世守出处进退皆足以光史册而炳日星今类次诸贤如庄氏圭复之在元诸葛氏晋王氏彚之在明诚确乎其不可拔者矣

　　贞士陈子信先生士麟

　　陈士麟字子信南安人性喜学多所周通老宿弗逮毎取诸葛武侯吾心如秤不能为人轻重之言以自儆所居在县之乌石山种稻盈郊树桑环宅市书课儿酿酒延客或适意渔猎放浪薮泽间病革嘱其子同曰平生慕古今且不起丧事依礼慎毋用二氏非亲知不受吊踰月而塟题云有元贞士乌石陈公之墓（闽书）

　　训导庄元振先生震孙

　　庄震孙字符振晋江人庄夏之元孙元末荐授郡训导（清源文録）

　　征士庄容斋先生圭复

　　庄圭复字生道号容斋思齐之子晋江青阳人笃志励行以文学名少从游于丘葵值宋季流乱手未尝释卷诚信孝友建祠宇立祭田宋亡隠于青阳吟咏自如至顺间福建闽海道知事清江范梈以圭学行闻于朝诏书屡下终不起年九十一卒于家（何镜山撰庄氏族谱序　新志节张廷芳撰墓志）

　　蒲先生仲昭

　　蒲仲昭晋江人祖心泉故梅州守察宋国危遂隠身读书遗诗若干卷刘克庄序之丘钓矶有挽心泉蒲处士诗仲昭既世其业而游居于泉以诗鸣者陈众仲阮信道王元翰仲昭或师或友皆兼所长

　　叅政王先生彚

　　王彚邵阳人曽祖元为元翰林学士卒赠潞公彚登至正庚辰进士歴贵州行省叅政顺帝时言天下羣盗蜂起直諌内廷之非权臣阿实克布哈譛以忤旨取谴入泉与学士稍讲经义朝野交荐固辞不往遂家于泉中（闽书）

　　检校诸葛仲昭先生晋

　　诸葛晋字仲昭晋江人以明经授福建行省检校兵兴省檄分治尤溪县锄艾豪强有亷能称境頼保障邑有朱子毓秀旧址后为书院年久没入豪家晋访复之既成书院池中产瑞莲二芝草五明兴征聘不仕坐以前代故官谪徙颍上遂卒于颍年七十六子珤杜门飬志娱心经史

　　学正许豹山先生汝翊

　　许汝翊号豹山晋江人大徳十一年乡举经术湛深文学该贯授本州岛学正士服其教年八十致仕所著有孝经析义训辞全书（泉郡新志文苑）

　　○清漳诸先生学派

　　按清漳为闽山川之极南清淑之气锺焉自朱子过化之后王东湖陈北溪亲承旨授讲习而丕振之始焉崇尚佛老即变为礼乐之区故朱子有五百年逃墨归儒之语也元代明卿诸贤一时斌斌儒林之选其隠身岩穴或以荐举而膺师儒之任者比比矣兹择其著者载于篇

　　经歴林明卿先生广发

　　林广发字明卿龙溪人别号三溪尝谓陈安卿号北溪髙彦先号东溪蔡汝作号南溪而已号三溪将兼而匹焉生平孝友规言矩行通贯六籍融会百氏郡学三聘为诸生师以部使荐授安溪学职邑僚师事之会冦作奉府檄招降授以县主簿仍谋军府事每俘至委讯辄曰此平民也府帅问曷辨曰获于巢穴者为贼捕于井里者为民此皆自井里得之自是俘至多免死升福建屯田万戸府经歴所著有三溪集传世子唐臣见明代后改民弼（）闽书　通志）

　　学正王先生吉才王吉才

　　龙溪人笃志古道尤明典礼郡守延为弟子师后为泉州学正吉才亲终皆及期耄而已老矣哀慕痛毁有如早丧虽在家庭亦冠衣敛容人未尝见其遽言怒色学者称为益斋先生（闽书）

　　学正黄君翊先生元渊

　　黄元渊字君翊龙溪人父进本县学谕元渊至正中荐知漳州路学录秩满升泉州路学正卒郡有朱文公祠宋守方耒所建至元其地为寺元渊自出私钱买城东北隅地别建之作大成殿以祀先圣先贤作祀堂祀文公以黄干陈淳配别作讲堂斋舎处师弟子天厯四年告成至顺三年国子助教陈旅告学士虞集曰捐家业以为浮屠老子之宫求福利益者世不胜数元渊观乡邦之寥寂慨斯文之冺坠节衣食之资以成义举书院成而家已贫矣君子其有取于斯乎公其为之记（闽书）

　　文学周于一先生佑

　　周佑字于一龙溪人能古文词有佥事左姓者督师漳南佑作边臣近鉴以献左曰史才也荐为同安文学进其书于朝以备国史编录至正七年与门人林弼同举省闱佑第一

　　杨宗琏先生稷

　　杨稷字宗琏长泰人资性髙雅好古慕学隠遯不仕至正间邑庠缺官令林斡尔聘摄学事振文风变习尚以义理行谊为教士习一新所著有田家乐歌传于世（歌曰田家乐田家乐乐在尧天事耕凿大儿北垄种白云小儿南涧饮黄犊妇姑辛苦课蚕桑深夜寒机响茅屋衣食余饶税早输吏不到门犬睡足有时客至问起居啄黍鸡肥新醸熟三杯酒后更髙歌尽是田家太平曲）

　　○延平曹伯大诸先生学派

　　元代科目至仁宗延佑间始酌旧制行之诸贤或以科第显或以隠佚终砥行立名皆有足称溯之罗李前徽渊源尤可接云兹录其概着于篇

　　判官曹伯大先生道振

　　曹道振字伯大沙县人进士第除福州路判官博学通经至正间尝编次罗仲素文集为十八卷（延平府志）

　　处士郭先生居敬

　　郭居敬尤溪人博学事亲欢顺亲没哀毁尽礼尝摭虞舜而下二十四人孝行之概序而繋之以诗用训童蒙时虞集欧阳元欲荐于朝居敬牢譲不起终身隐于小村以处士卒

　　判官张在中先生本

　　张本字在中将乐人元统元年会试以蒲轮赋得髙选登进士第官至寜都州判官（延平府志）

　　虞先生真翁

　　虞真翁尤溪人至正间隠南溪山乐道自守不求闻达客非其类不与接遇知书者相对竟日叅订所疑县尹许惟敬深加礼重（邑志） 

　
闽中理学渊源考卷三十七

　

　　

　　广平府知府李清馥 撰

　　○建寜熊勿轩先生禾学派

　　按勿轩熊氏禾史载从浙东辅汉卿先生学石堂陈氏普又从辅氏门人浙东韩维则学辅氏则又朱门髙弟也（熊氏师于辅氏年岁按之可疑另有辨附后）熊陈二公为有元一代大儒闽海宪使许公序熊集有立纲常关世教绍统绪之称（此许公疑为鲁斋公之后辨见下）史称陈氏尊闻绍言屹然为朱门嫡派其出处髙风与刘静修文文山谢迭山胡庭芳同出一辙也闽中元代之学二公为首倡之再熊公勿轩诸前哲叙述多系之宋考邵氏续宏简录补列在元儒盖诸老雕谢而先生如存硕果且一代风教必有一二师表为典型倡率虽宋之遗民而实元之文献也故特表而出之至丘氏富国亦从学辅氏同为宋世之遗民云再余辑闽中元代学派惟熊陈丘氏得辅氏之学以衍其绪今续考熊公自述受业浙中刘敬堂考刘敬堂即金仁山先生是熊公亦承金华三子之传也莆中林氏以辨父子亦皆递承瓜山潘氏复斋陈氏派别朱门一线之传頼以不坠又泉南有傅定保卢琦数公一时师席外此寥落无闻何耶盖刚正直方之气折于伪学党锢之余而秉道抱徳之徒所以长徃山林韬光晦匿即有授徒讲艺亦荒略姓氏而不着岂当时操简叙述者多缺而不书乎抑学术升降盛衰之候有絶有续固有时耶嗟乎公生季祚去文公之时百有余岁矣老成雕谢典型独守鼎革后抱道空山修明六经毅然以斯文自任至今仰洪源书堂岿然与沧洲云谷蔚峙而长存也公平生著作悉禀文公家法于易诗书春秋小学四书皆有集义又有三礼通解其撰三山五贤祠记确尊五先生位置诸贤而进退之持论坚卓不渉游移尤见闲道之谨又论孔庭祀典至今多行其说其撰文公书院记致详于全体大用之学而推求晚年充飬于大本大原之地追遡延平李氏喜怒哀乐未发前体验真切功夫而终之以敬贯动静之旨以为圣人复起不易斯言呜呼先生叙述文公之学即先生精诣造道之学也公师承确有渊源数十年不求闻达其扶世立教继徃表微之功逺矣尝读公送胡庭芳序言曩游浙中因受业于敬堂刘先生得闻文公晚年所以与勉斋黄先生潜室陈先生论学之旨然后乃知文公之学与世之所言者不同也观此则公于刘公授受之际渊源卓矣刘公已详考本末另记附后再按公雅志绍先不在鲁斋草庐白云诸公下今许吴白云已从祀庙庭窃捡遗史如公与胡公一桂胡公炳文陈公栎熊公朋来吕公大圭丘公葵出处皆有本末其纂述有关于名教补苴有功于经学似皆祀典不可缺之人尚有待于表章之后贤云

　　熊勿轩先生禾

　　熊禾字去非号勿轩又号退斋建阳人雨钱公十六世孙世居鳌峰之阳总角能文志濓洛关闽之学访朱子门人辅氏而从游焉登宋度宗咸淳十年进士授寜武州司户参军宋亡不仕束书入山筑洪源书堂从学者数百一时多士若胡庭芳刘省轩詹君履皆从之游日以周孔之说相磨礲于朱子诸书是信是行后归故山复创鳌峰书堂以周程朱张五贤为道统正派祀之以配先师而邵马不与焉初谢迭山闻先生名自江右来访及会共诉宋亡之痛抱持而哭因相与讲论夫子之道而胡公庭芳素明易学自江西挟道相访相讲切者十有七年尝谓秦汉以下天下所以无善治者儒者无正学也儒者所以无正学者六经无全书也考亭朱子集正学大成生平精力在易四书诗仅完藁书开端未及竟虽九峰蔡氏犹未大畅厥旨三礼虽有通解缺而未补尚多至勉斋黄氏信斋杨氏粗完丧祭二书而授受损益精意竟无能续若春秋则不过发其大义而已岂无所俟于来学乎兵难之余学徒觧散文集毁亡早岁成春秋通觧一书又厄于火兼以齿髪向衰易诗书仅得就绪春秋更加重纂则皇帝王霸之道亦或粗备惟三礼乃文公与门人三世未了之书且周官六典原不缺当复其旧而仪礼十七篇且欲各附礼记传义以为之兆庭芳当分任此责以毕吾志其后竟修仪礼未及成书卒福寜陈益方足而成之以为礼编尝取朱子诸书择其至精且要者为一编名曰文公要语而以邵氏张吕及朱氏门人之说为附录又为小学集疏大学尚书口义凡三十卷今行于世者有春秋通觧大学广义易讲义书说四书标题三礼考异经序学解先生尝修考亭书院而为之记及后有求考亭书院记于草庐吴公者因闻先生所作则以手加额曰江南有人矣予奚置喙其论孔庙祀典后世多行其言云（闽书　道南源委　厯代名儒传　续宏简录　家传　行状）

　　熊勿轩先生文

　　考亭书院记曰周东迁而夫子出宋南渡而文公生世运升降之会天必拟大圣大贤以当之者三纲五常之道所寄也道有统羲轩邈矣陶唐氏迄今六十二甲辰孟氏歴叙道统之传为帝为王者千五百余岁则尧舜禹之于冀也汤尹之于伊亳也文武周公之于岐丰也自是以下为霸为强者二千余岁而所寄仅若此儒者几无以借口于来世呜呼微夫子六经则五帝三王之道不传微文公四书则夫子之道不着人心无所以主利欲持世庸有极乎七篇之终所以近圣人之居而尚论其世其独无所感乎呜呼由文公以来又百余岁矣建考亭视鲁阙里初名竹林精舎后更沧州宋理宗表章公学以公从祀庙庭始锡书院额诸生世守其学重惟文公之学圣人全体大用之学也本之身心则为徳行措之国家天下则为事业其体则有健顺仁义中正之性其用则有治教农礼兵刑之具其文则有小学大学语孟中庸易诗书春秋三礼孝经图书西铭传义及通鉴纲目近思录等书学者学此而已今但知诵习公之文而体用之学曽莫之究其得谓之善学乎矧曰体其全而用其大者乎公之在考亭也门人蔡氏渊尝言其晚年闲居于大本大原之地充养敦厚人有不得窥其际者盖其喜怒哀乐之未发蚤闻师说于延平李先生体验已熟虽其语学者非止一端而敬贯动静之旨圣人复起不易斯言矣呜呼此古人授受心法也世之溺口耳之学何足以窥其微哉公之修三礼自家乡至邦国王朝大纲小纪详法畧则悉以属之门人黄氏干且曰如用之固当尽天地之变酌古今之宜而又通乎南北风气损文就质以求其中可也使公之志克遂有王者作必来取法矣呜呼古人为治之大经大法平居既无素习一旦临事惟小功近利是视生民亦何日蒙至治之泽乎秦人絶学之后六经无完书若井田若学校凡古人经理人道之具尽废汉犹近古其大机已失之矣当今治宇一统京师首善之地立胄学兴文教文公四书方为世大用此又非世运方升之一机乎邵氏观化所谓善变之则帝王之道可兴者以时考之可矣诚能于此推原羲轩以来之统大明夫子祖述宪章之志上自辟雍下逮庠序祀典教法一惟我文公之训是式古人全体大用之学复行于天下其不自兹始乎今公祠以文肃黄氏干配旧典也从以文节蔡氏元定文简刘氏爚文忠真氏徳秀建安武夷例也我文公体用之学黄氏其庶几乎余皆守公之道不贰其侑公也甚宜公以建炎庚戌生于剑之南溪父吏部韦斋先生之仕国也公藴经世大业属权奸相继用事郁郁不得展道学为世大禁公与门人益务坚苦泊如也庆元庚申殁于考亭后十年庚午疆场事起又六十七年丙子宋亡公之曾孙浚以死节着呜呼大圣大贤之生其有关于天地之化盛衰之运者岂可以浅言哉夫子之六经不得行于再世而公之四书乃得彰于当代公之身虽诎于当时而公之道卒信于其后者天也过江来中州文献欲尽自左丞覃懐许公衡倡明公学家诵其书人尊其道凡所以启沃君心栽培相业以开治平之原者皆公余泽也

　　三山郡泮五贤祠记曰仆于云谷之阳鳌峯之下剏小精舎中为夫子燕居配以颜曽思孟次以周程张朱或曰文公竹林精舎以六君子从祀先朝取其法行之太学达于郡县今邵马二贤不与无乃非文公初意邪曰从祀之典凡先儒之有功徳于圣门者咸在若夫配食先圣非其道徳功言足以得夫圣统之正传者不足以与此也此五先生吾无间然者矣若夫邵马张吕诸贤固已秩在从祀矣非去之也文公赞六君子乃一时景行先哲之盛心而竹林之祠増延平先生为七贤又以致其平生尊敬师传之意是固各有攸当非可以此为疑也岁在癸卯之夏三山郡泮议剏新词郡博士东武刘叔敬谂予曰泮旧有道立堂按旧碑盖取师道立善人多之义自濓溪而下凡十有五人首六君子次广平游氏龟山杨氏豫章罗氏延平李氏次晦庵朱氏南轩张氏东莱吕氏西山蔡氏勉斋黄氏丙子兵戈之后司文台典教职者又益以北山陈氏信斋杨氏毅斋郑氏说斋杨氏庸斋赵氏凡五人皆学于文公亦所以昭是邦文物之懿也但考之郡志西山真氏帅三山时尝剏尊道阁祀文公但以勉斋配道立堂旧祠亦止于勉斋今亷台之长恪斋严公更创新祠欲复尊道之旧而议者言人人殊子其有以教之仆曰是祠若仍道立之名则为隆师道而设姑仍其旧可也但师弟子不应皆北坐南向勉斋以下北山信斋诸贤皆北面受经于文公者乃侈然并居南面之列此则有不可不正者若更尊道之名则为隆道统而设其祠固当止于五先生他有不得而与焉邵马张吕诸贤自有从祀彝典广平龟山豫章延平西山诸贤则建剑邻郡各有专祠稽之礼经国无先师则合于邻国勉斋为朱门道统单传又不但三山一邦之望莫若正西向侑食之位虽不合于邻国可也西山尊道初意亦正如此时旴江徳臣李君亦曰饶之石洞亦以夫子居中配以颜曾思孟周程张朱五贤勉斋继之时曲阜孔君申卿实主其议遂白之严公首以为允于是绘像立祠更扁尊道又以仆尝与闻斯义且属为记适莆阳史侯有刋修礼书之约遂不得竟其事继会莆阳博士永嘉宋蜀翁议创先贤祠亦以下问仆援此答之皆以为允但有以程张坐次为疑者盖横渠于二程为表叔端平从祀之典张先于程竹林七贤之祠与六君子之赞则程先于张二者不同议卒靡定仆曰横渠之学得于二程皋比之撤与夫平居议论歴歴可考闻道在先固有所受也但当以竹林之祠为正此乃学校之公不得与家庭之私例论矣于是莆之新祠位置遂定会孔君以三山士友之请属记于史侯深言尊道之祠止于五贤不及邵马者乃万世道统所系惟当以此为定孔君又言曲阜旧有五贤祠乃祀荀杨诸贤今祠已毁归当请之衍圣公更议以此五贤易之此不惟大明洙泗之正传亦以一洗汉唐之陋习扶世立教抑邪崇正之功宏矣因其行也力赞勉之私窃自谓山中一时绵蕝之礼或者因莆福二郡以为之兆亦区区之志也忽三山朋友以书来诘谓旧祠邵马以下凡十有四人皆从改撤公议之戈莫不倒指于首议之人子当何以觧之且贤牧乡贤二祠亦闻有所建白若其果然慎勿复言可也余盖深叹世衰道微之余学校无公论乃至于此自可忘辨然斯道所关则亦不可以不直者辄申其义或者倘有察焉亦学校风化之一助也

　　敬斋铭箴跋曰按南轩张子敬斋铭专以敬为宅心之要盖心存则众理具而万事之纲举矣非心存之外别有所谓敬也朱子之箴不过发其未尽之藴程子曰制于外所以养其中吾未见外貌之肆而中心之存者故所贵乎动静弗违表里交正也后之学者见箴不见铭但有矜持拘廹而无从容涵养之功甚者以擎跽曲拳为敬看得敬字多死而不活嗟夫圣贤之学不讲人心失其所为主理乖事谬世道随之岂小故哉南轩集中敬斋记有曰万事具万理万理在万事而其妙着于人心一物不体则一理息一理息则一事废敬者贯万事统万理而为万物之主宰者也致知所以明是心也敬者所以存是心而勿失也又曰心生生不穷者道也敬则生矣生则恶可已也怠焉则放放则死矣此千古圣贤传授心法之妙学者深体而屡省之哉

　　送胡庭芳序曰宋南渡初武夷文定胡公造行都有以程氏之学盛行为言者公辄愀然曰吾方以程氏之学不行为惧何谓盛行耶岂诵习其说者皆可以言程氏之学耶余读书武夷山中有胡君庭芳自新安携一编书来访究其业盖自朱氏而尤粹于易留山中三阅月相与考订推象数之源极义理之归书成余已为系语其后矣又复相与推究文公所论他经大旨重惟诗书二经训义已具独三礼通觧犹未完书而春秋则仅发其旨要白鹿临漳所刋尚有望于后之人余知非其任而窃有志焉春秋一经盖竭精力者九年而稿本烬于丙子之厄俯仰十载学植荒落余交游多矣论经说理鲜有如君者何幸得因切磋究之相与纂述以成一家言胡君曰诺归将考隶一经焉明年春当赍粮武夷山中以毕斯业临行且求一言为别余深有感于文定胡公之言而告之曰前所云亦诵习其言而已文公殁且百年门人传习寖益失真余以为文公之学不行文公之道不传也曩游浙中尝因受业于敬堂刘先生得闻文公晚年所以与勉斋黄先生潜室陈先生论学之要旨然后乃知文公之学其体全体其用大用与世之所言第以资诵说者固不同也盖必有以出乎其外者乎因我同志辄发其端君之学源于盘磵董先生江东文献风流犹有足证其以予言参之殆有合乎否耶且以告江东士君子之学自朱氏者

　　识熊勿轩先生传后

　　尝闻之治经者必守家法讲学者必归践行要其派别必本于师传友授此古人博习亲师论学取友其渊源不可诬也余自壬戍归里后搜辑闽中师友累年考订坠绪莫寻窃念海濵载籍荒落残阙湮没者多矣况欲网罗列代尚友千载搜讨于离索之余抑又难已因得之名家著作可补一二者如宋初莆阳蔡君谟执经于三山周公辟邵武黄简肃中早薫炙于舅氏游定夫先生晋江梁文靖克家实为永春陈休齐知柔门人温陵刘叔文为朱子之髙弟晋江梁寿卿椿选设教于安溪来苏建立书院实友于吕时可中洪阳岩天锡诸公俱于师友考中详之矣独建阳熊氏勿轩先生未见确然可据者今读先生行状载友于胡一桂庭芳其本传载访文公之门人辅氏而从焉行状为建寜府训导天台李让撰本传书前翰林偰处约述二篇未详所作年月先后独传中详载公生于宋理宗淳佑七年丁未卒于元仁宗皇庆元年十月葬于鳌峯之横沥今读熊公文集师于辅氏未见叙述一语惟送胡氏庭芳序有曰曩游浙中尝因受业于敬堂刘先生得闻文公晚年所以与勉斋黄先生潜室陈先生论学之要旨然后乃知文公之学其体全体其用大用与世之所言第以资诵说者固不同也因我同志辄发其端又云吾子之学源于盘磵董先生江东文献风流犹有足证其以余言参之殆有合乎按此则公之受业于敬堂者所得必深而发端于同志欲两证其所学此其师承根柢有在矣而传言辅氏者絶无及焉累年蓄疑莫释自戊辰七月辑公传藁无从考证逮乾隆壬午往浙归途于兰邑书坊中购得金氏履祥先生文集钞本共三卷卷一首帙书后学喻良能香山校下列刋刻门人十人首曰熊鉌熊瑞林景熈方逢辰汪梦斗陈淳邓虎张偘许棐罗愿捧读再四窃疑熊公师于仁山本集中全无叙及其疑与师辅氏同且陈氏淳疑闽中北溪名氏已是勉斋一辈人年岁已久不应在弟子之列归里来忽忽六载于今岁闰七月间雨窗重阅仁山先生本传及张氏祖年金华正学编乃知金公本姓刘因避钱武肃王嫌故以金易刘遂恍然公所述闻之于师者恐即金公也且又述勉斋潜室二公所以发明文公晚年所造元元本本自非金华的传其能如此断制耶其曰敬堂者考金公字吉甫晚岁卜筑仁山因以为号又号次农所谓敬堂未有显证然考鲁斋王氏栢受学于北山何氏基时北山授以立志居敬之旨遂着敬斋箴画出一敬字为日用躬行之则及读金仁山祭北山文定公文曰甲寅季秋时始受学截断为人一语梦觉谓古圣贤一敬畏心曽子终身临渊履氷然所谓敬匪拘匪慑常以为重则罔或越又祭鲁斋王文宪公文曰卒于北山师资就正有的其传立志居敬读此知公于何王二公反复授受于敬之一言实溯洛闽心法与程门尹公以敬为入门之要者一脉实相脗合纵未得敬堂为仁山称号确证然彼时任重诣极恪佩师训用力于敬者非异人任矣再按熊公送胡氏序作于宋端宗景炎丙子后十年适当元世祖至元乙酉之岁盖世祖一统至此已六年矣公宋代遗民避榜名未定书鉌字或称其师舍改姓而从旧姓抑亦寓胜国君臣之义云尔或尚有敬堂其人亦未可知惜金华诸名集无从搜访尚俟博考者订正之再考辅氏汉卿虽朱子晚岁所得门徒然考汉卿本传初事吕东莱后卒业于晦翁即朱子语录亦云向在临安相聚见伯恭门徒无及之者伯恭于淳熈八年卒先朱子卒二十年则辅氏从学于朱子之门年亦非壮矣及考魏氏鹤山跋朱文公所与辅汉卿帖云先友汉卿端方而沉硕文公深所许与徃来书帖当不止此云云此则汉卿身后鹤山所述之语也鹤山卒于嘉熈元年后十一年勿轩方生则偰氏叙勿轩访文公之门人辅氏而从游一语似无可据矣偰氏叙述于勿轩音容未逺之初而余谬订于勿轩巳徃四百五十余年之后是检前人之愆不禁爽然失矣嗟乎师友道逺末世托名标榜互相依傍者多然在昔髙自位置耻学于师者亦有之昔河汾门人多有显达迨修隋史而遗其师不立传以致千载若明若昧是师友所系匪浅矣今考仁山之集校者喻氏良能着忠义传二十卷文集数十卷兄弟皆宋季遗民一时名徳则校订系名岂茍哉至刋刻数公姓氏亦皆表表千载可以传信者也夫金公当日之文固不藉数公而显而数公亦非藉金公之文以传也予固感金熊二公传习本末皆关彼时斯道絶续之交硕果之会也故不禁娓娓具述焉乾隆丁亥闰七月望后一日丁未清馥谨识

　　教授李士则先生文

　　李文字士则崇安人聪敏笃学游熊勿轩之门与杜本友善谈议间一以讲学为事声闻四驰学者羣然取正皇庆初举为蘓州学教授

　　教授虞善继先生光祖

　　虞光祖字善继崇安人幼受学于熊勿轩博综经史为文有跌宕气官邵武学教授

　　安子仁先生实

　　安实字子仁崇安人哀长吉曾孙也以哀为嫌遂易今姓师事熊勿轩聚徒讲学其忧愤郁懑之气往徃发之文章及卒建安翁植诔之曰子仁气激乎鲸海学传于鳌峯絶尘险词拔神牙而破鬼胆钩元幽思出月胁而穿天心

　　廸教郎江继祖先生志

　　江志字继祖事熊勿轩私淑文公刻意精诣士从游者随材质髙下皆有所得延佑中岁大侵至杀人相食志毁家赈恤邑令夹谷山寿列荐省札授廸教郎

　　陈先生蒙正

　　陈蒙正未详其乡里考陈公送熊先生东归序有曰癸卯之冬退斋熊先生至某往就学焉亦受业其门者又曰书之可通足迹之可至疑是闽邦之士也俟再考

　　学正詹先生君履

　　詹君履邵武人按熊先生送詹君履学正序畧云记甲申岁（世祖某年）余始卜居武夷之南邑里秀俊相与游从者固不乏人而颖异成材者指亦未易多屈当路崇植儒官奬引士类惟儒官一途为快捷方式于是年盛力强欲藉以奋身者胥出焉隠屏之下曲溪之濵岁岁作赠语饯友朋散出郡邑盖不少矣樵居闽上游徃徃拔其尤一人为之正曰刘某今年拔其尤一人为之录曰詹君履皆武夷旧游也君履行有日同舎各致赠言之义余将何以告子则谓之曰当路遴选儒官一途非但可资以进身也涵养徳器修砺学业正在此时云（全文详著述后不具录）

　　刘希泌先生应李（以下交友）

　　刘应李字希泌初名棨韬仲孙谨厚庄重博习修洁举咸淳十年进士调建阳簿宋亡不仕与熊勿轩胡廷芳讲道洪源山居十有二年后建化龙书院与莒潭聚徒讲授厚给课试悉仿州县法

　　林先生若存（陈子芳）

　　林若存福清人陈子芳寜徳人按熊先生祀典议畧曰遵道之祠只及周程张朱五先生而不及司马邵氏尝以此求正于乡先生福清林若存谓此论直可质无疑而俟不惑且谓康节作长厯书建成元吉作乱秦王世民诛之可与温公作通鉴书诸葛入冦同科此亦一证寜徳陈子芳谓此说巳是程子亦曰尧夫直是不恭又曰尧夫根本不帖帖地其不满温公处亦多更以此参之当益明矣观此则林陈二公皆当时耆徳与勿轩先生相切劘者本传未得俟再考増入

　　魏先生梦斗

　　魏梦斗见熊先生考亭书院记与公分教大小学者未详籍贯俟详考増入

　　刘先生边

　　刘边建安人与熊勿轩友善工诗文所著有读史摭言行世 

　
闽中理学渊源考卷三十八

　

　　

　　广平府知府李清馥 撰

　　○丘行可先生富国学派

　　按先生登宋淳佑七年进士后文公数十年黄氏海辨正之谓道南源委作朱子门人为非盖亦从公之门人辅氏学耳今从黄氏本

　　丘行可先生富国

　　丘富国字行可建安人受学朱子之门人辅氏汉卿淳佑七年进士为端阳佥判宋亡不仕着周易辑觧十卷经世补遗三卷易学说约五篇发明朱氏宗旨（闽书）

　　郑翠屏先生仪孙

　　郑仪孙号翠屏建安人从邱氏富国学易咸淳癸酉应贤良举又明年少帝北行仪孙退而著书易图说觧大学中庸章句史学蒙求笺注性理字训郡守吴某率幕属迎于学师事之（闽书）

　　知事张伯阳先生复

　　张复字伯阳建安人泰定元年进士仕建寜路知事师事郑仪孙学易得邱氏之传尝辑诸儒论议编性理遗书（闽书）

　　应奉张子京先生谅（弟贡）

　　张谅字子京建安人与弟贡学易于丘富国着经史事类并书泽三十卷后赐秩翰林应奉文字（闽书）

　　○建安雷氏家世学派

　　按雷氏龙济先生以殉国难其子志泽先生以邃于易传之后嗣皆以易名家彦舟先生后亦以殉节着平昔尤以朱程为学的立论先徳行而后文艺其倡建义士庄以济士类信乎一命之士存心爱物必有所济其贻谋保艾者逺矣

　　教授雷志泽先生徳润

　　雷徳润字志泽一名逢辰建安人父龙济宋乡贡进士以殉国难徳润学邃于易旁通诸子及律厯术数举明经除福州路教授积学庾之余买田三百余亩以给贫士婚丧老疾者号义士荘人为建祠学宫调长乐簿卒徳润为学先徳行而后文艺讲论必以朱程为主教人必以圣贤为法子机栱杭（闽书）

　　待制雷子枢先生机

　　雷机字子枢延佑进士授古田丞迁延平总管府知事改邵武经歴邵长官有怙势挠政者机毎命吏抱案牍与庭辨不为屈郡政以平调兴化尹察知邑中赋役不均机令民首实而品第之日更一吏主牍赋以大均民呼为雷神丁内艰服阕转湖广儒学副提举月书季考具有成法擢延平总管府推官顺昌尤溪沙溪南平数县疑狱株连累岁悉得觧释建义学延乡贡进士陈竑愿教之俄罗天鳞反汀界上立堡栅集丁壮盗不敢犯升惠安尹究心学政以兴礼让之俗三岁最诸邑代还民立祠树碑乡井几遍除汀州总管府推官筑城开濠以实堡障申屠駉佥事闽部行郡至汀稔知机贤悉委讼牒已不俟引年遽上休致朝廷嘉其亷退升翰林院待制阶朝散大夫机躯干魁梧方面美髯居官尤尽心狱事夜参半孤灯荧荧翻阅成案不休曰人命至重为人严而不苛和而不流所著文辞森严演迤有龙津龙山鄞川环中黄鹤矶梅易斋碧玉环七稿子燧灿（闽书）

　　县尉雷君实先生栱

　　雷栱字君实兴化县尉以公亷正直称壬辰岁因罗天鳞乱委守海口卒于官亦通于易

　　州守雷彦舟先生杭

　　雷杭字彦舟建安人与兄机栱俱以易鸣于时尝着周易注觧行世时称雷氏易举浙江乡试第一登癸酉进士授浙江儒学提举迁武平县尹调潮阳以死事赠奉化州知州官其子煜为同知（闽书　通志）

　　○魏菊庄诸先生学派

　　元代建安之派去游胡刘朱之遗未逺也其流风余榘犹有传人然考其时多潜身草泽或托儒官一途以自奋而志业弗究其用者多矣今搜録数十家次其懿行或承之家学或得之私淑或以文学知名或以附声大雅原委所渐尚有可稽云

　　魏菊庄先生庆之

　　魏庆之字醇甫建阳人师于王晟得考亭学中岁留情诗赋种菊盈篱咏觞自适号菊庄翁手编诗人玉屑若干卷而尤以施舍称（闽书）

　　学正游子善先生应翔游

　　应翔字子善崇安人酢七世孙也值宋元兵革未靖结屋武夷澄川之上耕隠自晦人称其操履端方无愧先世后繇武夷直学迁学正

　　山长陈良材先生楠老

　　陈楠老字良材政和人至元元年以乡贡进士授兴化路涵江书院山长转建阳云庄书院山长至正间弃官归尝过万竹庵题诗曰青山逈望合万竹浄娟娟宝殿晴光冷瑶阶翠色妍龙吟明月夜鹤舞早秋天坐听凉风发轩棂响涧泉（建寜府志文苑）

　　江菊隠先生应隆

　　江应隆自号菊隠建安人求学于谢迭山迭山字之曰仲龙盖取孔明长啸隆中而时人以伏龙待之

　　周先生震一

　　周震一建安人家在城府不妄交一人谢迭山枋得客建寜震一独与相厚迭山称其忠厚笃敬言不妄发行不妄动翛然出尘埃之外而可与神游八极之表子持敬亦修真慕道为谢迭山所称

　　山长朱泳道先生沂

　　朱沂字泳道建阳人文公三世孙累荐遗逸不赴与谢枋得游枋得称其论古今人物髙下国家兴废善类仕止久速之故扫尽华叶独存根株文公之后济其美者泳道一人耳晚岁授考亭书院山长

　　赵顺之先生若

　　赵若字顺之崇安人号涧边蒙古岱丞相入闽一见重之荐授同安县尹不就隠于家有园池亭榭之胜以供啸咏髙丞相开闽省三使人来聘之强为一见劝之仕不从长于诗年六十四终有涧边集二十卷

　　苏明逺先生照

　　苏照字明逺建安人工诗文尚儒术后进多师之至正间以明经荐至京预纂修事欲授以官以亲老辞卒年八十子伯厚见选举

　　推官杨仲宏先生载

　　杨载字仲宏浦城人徙家洪州少孤博极羣书年四十不仕以贾国英荐召为国史院编修官与修武宗实录延佑初举进士歴宁国路推官卒载为文有跌宕气博而敏直而不肆自成一家言而于诗尤有体尝语学者曰诗当取裁于汉魏而音节则以唐为宗自其诗出一洗宋季之陋与虞集范梈掲傒斯齐名时号虞杨范掲有诗集行于世（建寜府志）

　　彭元亮先生炳

　　彭炳字符亮诗仿陶柳游齐秦都下闻昌平隠者何得之遂徃谒之驸马乌克逊事以师礼朝野自是知名至正中征为端本堂说书不就有集一卷（闽书）

　　教授邹文祥先生天瑞

　　邹天瑞字文祥建安人任建寜路教授元季风化凌夷天瑞首唱文学谆谆以忠孝亷节开士士为振起（闽书）

　　司训邹季和先生文慧

　　邹文慧字季和建寜人任司训元末谢职服柴桑巾服讲明朱学本郡理学推文慧为首（郡志）

　　张先生以仁

　　张以仁政和人元季隠筑莲花峯下与魏伯坚谢坤孙藴余应相友善旦夜讲论经史至忘饥渇后俱以文行知名而以仁伯坚终隠不仕卒（郡志） 

闽中理学渊源考卷三十九

　

　　

　　广平府知府李清馥 撰

　　○邵武黄存斋诸先生学派

　　邵武诸贤学派源委卓乎可述而以经学诗学专门名家者尤可尚已黄氏镇成之笃志圣学陈氏士元之隠节黄氏清老之通经李氏应龙之师表李氏学逊之易学黄氏元实之凝重嗜学致命遂志黄氏大昌父子之隠徳危氏徳华之不慕荣达严氏仪卿之精深诗学皆表表为世羽仪兹特录其著者列之篇端

　　贞文黄存斋先生镇成

　　黄镇成字符镇邵武人年弱冠即厌弃荣利慨然以圣贤道学自励号存斋学者称存斋先生延佑间科目行再试有司不合遂筑室城南名南田畊舎作诗写怀曰白日不停驭颓波竟东驰忽忽年岁改念此将安归我欲驱车行太行路崄巇我欲驾方舟沧海无津涯岂不顾行迈出门慎所之有田南山下可以供盛粢中庐在中田可以谈诗书上探羲皇际下及商周时圣贤尚沦落微生亦何疑怀哉羡门子千载以为期部使者闻其贤相继论荐不应后以执政荐授江西路儒学提举命下而卒集贤定谥曰贞文处士所著有尚书通考周易通义中庸章旨性理发蒙秋声集（闽书　通志　宏简录）

　　著述

　　先生尚书通考叙曰书载二帝三王之政政者心与事之所形也是故道徳仁圣统乎心制作名物达于事内外之道合而帝王之政备矣然统乎心者先后古今脗合无二达于事者仪章器物因革无存故求帝王之心易而考帝王之事难矧后儒稽古不过以周为据而秦人灭学周典亦多残缺乃欲以不完之文上征隆古之旧斯益难矣昔紫阳之教每语学者谓如尧舜典厯象日月星辰律度量衡五礼六乐禹贡山川洪范九畴之类湏一一理会令透盖读书穷理即器会道乃学者之当务也余方授儿辈以书间或有问不容立答则取关渉考究者会萃抄撮或不可言晓者规画为图以示之至众家之说有所不通则间述己见以附于下如旧图旧说巳备者不复赘出其有未尽则随条辨析焉岁月积累寖成卷帙乃次其颠末以便考寻名曰尚书通考窃谓学有本末道无精粗礼乐官名圣人犹问则读是经者安得不求其故哉方将就正于博洽君子然后退授于家俾为格致之助亦庻乎紫阳夫子之教云尔

　　陈旸谷先生士元

　　陈士元邵武人与黄镇成同时以文为友隠居不仕有武阳志略武阳耆旧诗宗学者号旸谷先生黄氏镇成撰武阳耆旧宗唐诗集序曰宗唐诗者武阳耆旧之所作也诗以唐为宗诗至唐而备也盖自唐虞赓歌为雅颂之正至五子之歌有风人之旨三百篇源流在是下至楚骚汉魏而流于六朝至唐复起开元天宝之间极盛矣一本温柔敦厚雄浑悲壮而忠臣孝子之情伤今怀古之意隠然见于言外可以讽诵而得之矣宋诸大家务自出机轴而以辨博廹切为诗去风雅颂反逺矣及其弊也复有一类衰陋破碎之辞相尚为竒岂不为诗之厄哉吾乡自沧浪严氏奋臂特起折衷古今凡所论辨有前辈所未及者一时同志之士更唱迭和以唐为宗而诗道复昌矣是时家各有集惜行世未久海田换代六丁取将旸谷陈君士元网罗放失得数十家大惧湮没俾镇成芟取十一刋刻传逺一以见一代诗宗之盛一以见吾邦文物之懿陈君是心可不谓贤者我朝文治复古诸名家杰作齐驱盛唐是编之行适其逢也敢述卷端

　　提举黄子肃先生清老

　　黄清老字子肃邵武人黄五经之后也通经博文元泰定四年进士累应奉翰林文字同知制诰国史院编修官迁奉训大夫出为湖广行省儒学提举学者自逺从之率多成就称樵水先生着春秋经旨四书一贯数十卷诗存者数千篇有盛唐之风苏天爵为作碑云（闽书　经义考）

　　李玉林先生应龙

　　李应龙字玉林光泽人西山先生郁之后博学有节操为时师表至元间荐为白鹿洞书院山长及漳州路教授俱不赴所著有春秋纂例孝经集注四书讲义（闽书）

　　李先生学逊

　　李学逊邵武人忠定公九世孙也博学洽闻善天文尤邃于易为文典雅有法所著有易精觧中星仪象等图（闽书）

　　文学黄延美先生元实

　　黄元实字延美邵武人少酷嗜学性凝重寡言终日危坐不少倾倚天厯初试浙闱中式授郡文学以剡荐未授而归邑有妖民为乱令延元实议讨贼贼奄至遂遇害（通志）

　　黄退圃先生大昌（子公绍）

　　黄大昌字退圃邵武人黄永存之孙隠徳不仕所著有兼山语录子公绍字直翁宋咸淳元年进士所著有韵会（闽书　邵武郡志　通志）

　　危先生徳华

　　危徳华光泽人博览经史不慕荣达善属文精于诗按志乗邑令金川姚伯和叙徳华诗集畧曰予来宰是邦得卓行之士一人曰危徳华者孤介特立隠居北溪以学业教授诸生不求闻达值元季丧乱草窃暴横奔走窜伏靡有寜日故其发言兴怀未免悲愤激烈其所以嫉奸邪崇节义尊君亲上之心炳然着见于言意之表噫先生家贫矣而其志益贞年艾矣而其诗益豪自非飬之有素者其能若是耶（邵武郡艺文志　闽书）

　　严仪卿先生羽

　　严羽字丹丘一字仪卿邵武莒溪人自号沧浪逋客其为人粹温中有竒气尝问学于包克堂自风骚而下讲究深到即杂出古人之诗隠其姓名举以相试悉能辨别其世代门戸自号沧浪逋客有沧浪集二卷同族有严仁好古博学严参号三休居士俱髙尚世号三严云羽诗虽祖唐人然其体裁匀宻词调清壮无一语轶绳尺之外同时台人戴石屏深加奬重其子鳯山鳯山子子野半山邑人上官阆风吴潜夫朱力庵吴半山黄则山盛传宗派殆与黄山谷江西诗派无异（闽书　郡志）

　　（按志乗载与沧浪论诗者同里有吴陵字景先上宫伟长号阆风山人吴梦易字潜夫朱正中字叔大号力庵黄裳号则山正中子汝贤字志学俱以诗鸣传中所谓盛传宗派者此数人余俟考） 

　
　

　　

　　广平府知府李清馥 撰

　　○福寜陈石堂先生普学派

　　按经义考闵氏文振作传曰石堂先生闻恂斋韩氏倡道浙东负笈之会稽从之游韩之学出庆源辅氏朱门髙弟也渊源所自屹为嫡派故其学甚正尝曰聆韩先生夜诵四书如奏九韶令人不知肉味故其用功本诸四书四书通然后求之六经云又张清恪公困学录曰石堂学求自得其用功求之六经不贵文辞不急利禄惟真知实践求无愧于圣贤馥尝考先生在莆十八年受徒讲学晚年所造益髙出其门者皆能衍续其绪余读字义诸编可见源流所本矣

　　陈石堂先生普

　　陈普字尚徳别号惧斋寜徳之石塘人所居有石堂山学者称石堂先生初淳熈间朱文公过石塘异其风土曰后数十年此中当出儒者能读天下书十八九普生当理宗淳佑甲辰鹧鸪百数绕屋稍长入乡塾有大人志闻韩翼甫倡道浙东负笈从游韩之学出庆源辅氏辅朱门髙弟也宋鼎既移决意卷藏朝廷三使辟为本省教授不起开门授徒岿然以斯道自任四方及门岁数百人馆里之仁峯僧舍至不能容建州刘纯父聘主云庄书院熊勿轩留讲鳌峯丞相刘文简属修黄杨二家丧祭礼因并晦庵所纂为三十卷寻讲饶广在徳兴初庵书院尤乆尝与游翁山范天碧谢子详极论太极之旨晚在莆中十有八年造就益众出其门者如韩信同杨琬余载黄裳軰并以正学为时所宗尝曰性命道徳五常诚敬等字在四书六经中如斗极列宿之在天五岳四渎之在地舎此不求更学何事少壮时锐然有经世志谓三代之治莫善井田作书数千言欲上于朝属不仕而止着字义一卷凡百五十三字出授门人识者谓比之程正思陈安卿详畧适中而立义措辞为尤精又有四书句觧钤键学庸旨要孟子纂图周易觧尚书补微四书六经讲义浑天仪论天象赋咏史诗断凡数百卷元延佑乙卯卒于家年七十二

　　论著

　　叙礼论畧曰某年十五六读曲礼少仪知爱之而沦于时俗科举之习三十四十始脱时文而患难屡遭东西奔走颇闻熊去非自少用心礼乐而贫踪贱武合并良难丁酉岁受平山刘纯父之招始见去非于山中书册填坐屡空晏如览记浩博会欲求辅于朋友备书册辟室堂广谈论取晦翁黄杨之书修补以示方来而未就也顾余虽志求古而未尝渉晦翁黄杨之藩辄用去非成规更为求要质鬼神告白知友共取十七篇注疏及晦翁所厘三十五卷勉斋信斋丧祭二礼及图循去非熟路详加考订重为比类云

　　杨先生琬

　　杨琬未详待考

　　黄先生裳

　　黄裳未详待考

　　丘先生和仲

　　丘和仲按石堂先生字义序中畧云乙巳岁樵丘叔文之仲子和仲年十七从余学每讲说遇此等字必为之深论而多言之和仲每闻辄悚然察其貎若有以真契黙会而自得于问答之外者虽蒙其家学源流端的浃洽是亦其所受于天者清厚与等夷异故也读序中知和仲属邵武人其家学源流待考余详字义原文

　　余先生载

　　余载按余氏载石堂字义序识后云先师旧学于浙维则韩氏翼甫韩氏学于朱门之辅氏盖问学渊源厥有自来尝语云畴昔予聆韩先生夜旦庄诵朱子四书如奏九成箫韶令人不知肉味又云性命道徳五常诚敬等字在六经四书中如斗极列宿之在天五岳四渎之在地非深于知道者未易为斯言又尝述字义一卷以授学者云后系云泰定乙丑八月戊寅门人合沙余载谨识读余氏此序知先生为三山人其事迹待考余详余氏载原识后

　　○韩伯循先生信同学派

　　宋季老成凋落一二典型抱道深山如存硕果求有教席声应之雅不可以多数也福寜僻在濵海鼎革之后弦诵不衰诸贤犹能公其道以传其人以是知大贤过化之泽所贻逺矣

　　韩伯循先生信同

　　韩信同字伯循福宁州人幼颖悟工诗文既壮受业陈石堂遂刋落华藻究心濂洛闗闽之学陈叹曰吾耄矣得斯人饮水俟命复何恨哉延佑四年应江浙举不合归即杜门不出自是四方书币日至弟子请业者戸外屦满着四书标注书经疏文三礼易经旁注书觧集史类纂及诗文十卷（闽书　道南源委）

　　郑先生轙

　　郑轙字子乗福宁人总角时即与林珙受业于韩公信同韩公尝称曰福寜二君可续吾闽五贤理学韩卒二君俱心丧三年着有诗文集（闽书　道南源委）

　　训导林仲恭先生珙

　　林珙字仲恭福寜人少从韩公信同游笃信力行为文以理胜举明经不受强补本州岛训导未半载以疾辞晚年授生徒以开来学为己任（闽书　道南源委）

　　○黄吉甫诸先生学派

　　按吉甫诸贤或以文学该博志学精专或以砺行修名托志风雅如谢氏皋羽父子郑氏邦寿皆名教中卓然有立者欤欲以诗人啸咏观之殆未可同年语矣余皆出处凛然可以扶持敎道者今录其著者载于篇

　　黄吉甫先生履翁

　　黄履翁字吉甫宁徳人学问该博以林駉所著源流至论未备复为彚纂别集一十卷（闽书）

　　进士孙先生駪

　　孙駪宁徳人少入太学同舍生俞晰善经学駪师事之既登进士官浙中犹造晰庐考业既老务学如年少至正三十年掌本县教事（闽书）

　　进士林景和先生仲莭

　　林仲莭字景和福宁人少聪敏领解浙江举泰定进士有书经义四灵赋行世

　　陈贡父先生自新

　　陈自新字贡父号敬斋福宁州人通五经精易本传义而推衍以皇极经世从逰者甚众着有起兴集等书行世（道南源委）

　　靖莭郑邦寿先生君孝

　　郑君孝字邦寿福宁人年十七举咸淳进士朝士交荐竟不起家庭孝谨内外无间言后进多师之及卒学者私谥之曰靖莭先生着五经解疑梅壑集（通志）

　　黄洵饶先生寛

　　黄寛字洵饶福宁人力学古文耿介自重能怡其亲世乱避兵归益贫父母兄嫂四丧不能塟以忧感卒无后袁天禄并其四丧塟之于石潭宣城贡师泰为志铭所著有四书附纂时事直纪（闽书）

　　郑伯直先生忠

　　郑忠字伯直雅好经术或劝之仕曰山林朝市其趋一也着家训畧曰读书修徳以清白为世规力田务农以勤俭为家法（闽书）

　　谢君启先生钥（子翱）

　　谢钥字君启福宁人性至孝居父母丧哀毁庐墓终身不仕方氏凤曰谢君皋羽其父钥以春秋学为妇翁缪正字烈所噐重尝着春秋衍义十卷左氏辨证六卷藏于家子翱别有传（道南源委　闽书　经义考）

　　谢翱字皋羽福宁之长溪人后徙建之浦城父钥性至孝着春秋衍义左氏辨证传于时翱世其学咸淳初试进士不第慨然求诸古以文章名家落魄漳泉二州间信公文天祥逾海至闽开府延平檄州郡大举勤王之师翱倾家赀率乡兵数百人赴难长揖军门遂参军事声动梁楚已别去宋亡天祥被执翱匿民间流离乆之间行抵勾越多阀阅故大族而王监簿诸人方延致游士日以赋咏相娱乐翱时出所长诸公见者皆自以为不及不知其为天祥客也然终不自明且念久不去人将虞我矣乃去而之越之南鄙依浦阳江方凤时永康吴思齐亦依凤居三人无变志又皆髙年遂俱客吴氏里中得其余日以自适一不问当世事翱尝上会稽循山左右窥佑思诸陵西走吴会东入鄞过蛟门临大海所至歔欷流涕晚爱睦州山水浮七里瀬登严子陵钓台设天祥主北向举酒再拜号哭以竹如意击石歌曰魂朝往兮何极暮归来兮关水黒化为朱鸟兮有咮焉食歌已竹石俱碎失声哭人莫诘其谁何惟鳯与思齐深悲之初江端友吕居仁朱翌辟地白云源源故方干所居在钓台之南翱率其徒游焉愿即此为塟地作许剑录及翱居钱唐至元乙未病革语其妻刘曰我死必以骨归方鳯塟我许剑之地鳯闻讣讫如其言与吴思齐方幼学方涛冯桂芳翁登登弟衡塟翱子陵台南以文稾殉伐石表之曰粤谢翱墓（方鳯字韶卿由太学生授容州教授治毛氏诗同郡黄溍柳贯皆出其门吴思齐字子善其学本之外祖陈亮用荫补官摄嘉兴丞数以书干宋臣用事者遇事不以富移不以贫屈自号全归子）翱素慕屈平托逺游自号晞髪子每执笔时瞑目遐思身与天地俱忘语人曰用志不分鬼神将避之明胡氏仲申称其论著之文辞隠指微大要类其行事闽书何氏镜山撰称其诗直遡盛唐以上卓有风人之余文崭拔峭劲雷电恍惚出入风雨中婺睦人士翕然从之至元甲午去家武林西浙乙未卒年四十七（闽书　明胡仲申撰传　宋诗抄）

　　抚漕缪允成先生烈

　　缪烈字允成福安人嗜学孝亲上舎省试皆第一举进士添差福州教授日率子弟讲明正学迁正字授抚漕侍郎着春秋讲义仲山集（闽书）

　　林先生天书

　　林天书名诏以字行福寜人励行济贫咸淳四年授晋江尉思尼父不入危邦之训以疾乞归后八年宋亡元初屡荐不起（闽书） 

　
闽中理学渊源考卷四十一

　

　　

　　广平府知府李清馥 撰

　　○三山明初诸先生学派

　　尝闻三山前辈言晋安襟带列郡数世枌榆百年桑梓流风善政犹有存者自李氏椅常氏衮而后若蔡忠惠李忠定梁文靖诸公遗教未冺而一时闽产逓有硕彦大贤接踵继起山川启运人杰挺生章章如是今考自洪永以降风气初开诸儒说经考道尚有典型三山旧志曽言明初诸子其学多以濓洛为宗正嘉间新进后起一唱百和晋安诸先正不敢倍其师说盖自郑氏景初而下阐明道术演绎圣真修己诲人笃学力行庶几升洙泗之堂尊博约之训矣兹録国初诸儒本传其门徒尚待考订至正嘉以后迄于隆万而下按时世分録之大抵世道升降消长学术之淳漓繋之矣尚论者溯厥源流尚有可稽焉乾隆丙子九月望日

　　司训郑景初先生旭

　　郑旭字景初闽县人居家孝友有信义其学主以五经旁猎子史与王偁林志友善以学行辟为国子掌仪太祖选徳望十人傅东宫旭名第二后以蜚语谪吏云南余二十年建文中荐起为髙安训导所著有诗经总旨初学提纲咏竹稿等书（闽书　道南源委　分省人物考）

　　编修陈先生景着

　　陈景著名湜以字行闽县人举永乐十三年进士第三人授翰林院编修预修五经四书性理大全以母老乞便养改福州教授生徒多所造就（闽书）

　　御史游伯方先生义生

　　游义生字伯方连江人洪武二十一年进士仕御史议论慷慨太祖欲撒亚圣配享义生极谏忤旨繋狱死（道南源委）

　　叅议孙庭秀先生芝

　　孙芝字庭秀连江人洪武中以岁贡授庆都知县升沔阳知州太祖从刘三吾之议欲削孟子书如视君冦雠闻诛独夫等语共八十五条不以命题取士芝上疏极论以为不可其议遂息歴官山西参议乞归（道南源委　闽书）

　　叅政郑先生居贞郑居贞侯官人洪武中举明经歴河南左叅政与方正学孝孺友善孝孺教授汉中居贞作鳯雏行赠之孝孺难作居贞亦坐死所著有闽南闗陇归来桧庭诸稿孙垍亦能诗（闽书）

　　学正郑先生济

　　郑济闽县人任嘉定教谕儋州学正日进诸生与启廸所著四书书经讲解行世（闽书）

　　按察洪遵道先生顺

　　洪顺字遵道懐安人永乐二年进士时初选翰林庶吉士二十八人以比二十八宿顺与焉引见上勉以立志进学久之授刑部主事有李将军者诈取囚金反诬吏张縁受之同列畏李之强皆欲坐縁顺曰李固可畏縁不可怜耶竟坐李仁宗监国称其亷洁持法赐勑褒嘉未几左迁行人寻命与修五经四书性理大全诸书丁艰起复升山东按察佥事时山东遭唐赛儿之乱顺至刬理寃抑抚循凋瘵青州有赵训导年老无仆妾诸生为娶一妇时时酗酒詈赵诸生张刚恶妇无礼杀之寻迯去妇家讼赵抵罪狱已具顺谳独心疑召诸生询之惟刚三月不至斋舎退而讯之刚自伏曰公神人也诸生娶此妇以事吾师而背戾若此恐师老命悬此人是以杀之今师存刚死固所甘心顺义其所为请于朝赵得释而刚亦免死岁旱蝗发赈仓储数万不待上报寻升按察使命下而卒从弟英（闽书）

　　遗佚邓子静先生定

　　邓定字子静闽县人洪武初与兄诚并征遗佚诚应聘定独不出削迹东郊结庐竹屿同时名士如王恭陈亮邓诚陈申相与咏赓有畊隠二卷（闽书）

　　侍郎萨廷圭先生琦

　　萨琦字廷圭闽县人举宣徳五年进士选翰林庶吉士授编修预修仁庙实录升礼部右侍郎詹事府少詹事为人狷洁不茍合学有源委（闽书）

　　主事郑汝明先生亮

　　郑亮字汝明闽县人宣徳八年进士仕户部主事有文名家居学徒造门问业孙伯和（闽书）

　　训导游汝哲先生宣

　　游宣字汝哲连江人天顺中恩贡授博罗训导成化初上疏以宋熊禾阐明儒教表章经旨宜随杨罗诸儒后从祀庙庭下廷议大学士彭时言禾原籍建阳立祠致祭为宜从之以父老乞归养礼部言宣年力未衰教职修明乞宣年俸一半着原籍支领代养其亲庶臣职子道两无亏缺此特典也士林荣之（通志）

　　孝亷髙秦仲先生淮

　　髙淮字秦仲长乐人永乐丁酉举人贯通三礼尝代邑令作谕俗文为时所称以乡举入都时同里姻旧多居要地淮自守严正不徃谒居国学数岁以祖母父母春秋髙乞归养自称竹所老人著书三十余卷觧缙马铎为之序（新福州府志）

　　教谕曽先生师孔

　　曽师孔怀安人景泰癸酉乡荐初授嘉善谕再补合肥师孔宅心严正问学有渊源势利声华未尝一渉胸臆诸生贫者徃徃捐常禄助之两地弟子交称为良师 

　
　

闽中理学渊源考卷四十二

　

　　

　　广平府知府李清馥 撰

　　○吴闻过先生海学派

　　邵氏铜撰闻过斋集序畧曰闽自陈述古季慈郑闳中周公辟刘执中五先生倡道于前继而杨龟山罗仲素李延平三先生出至朱夫子集羣贤之大成益讲明于后道徳入人之深世号海滨邹鲁又如胡文定致堂五峯籍溪蔡西山父子刘白水屏山黄勉斋陈北溪真西山潘瓜山熊勿轩诸贤彬彬辈出文行表表皆可师法故闽之士习不以浮文胜质为先而以躬行寔践为急俗尚之淳清修苦节有东汉名贤之风又曰先生气质刚明学识醇正平日践履笃实生元季绎骚之时迈徳于身自蔽于不耀之地骎骎乎不知老之将至此其可惜云按邵公叙述先生繋于诸儒学派之后以先生实元代遗民维道脉之绪者也余繋之明者葢一代之兴必有耆儒夙学为邦典型如存硕果以继前修而启来学顾守先待后之责寄焉耳熊氏勿轩之繋于元吴氏闻过之繋于明皆一辙也今考其派系载于篇乾隆丁丑四月下澣书

　　吴闻过先生海

　　吴海字朝宗闽县人元季四方盗起隠居不仕学周程张朱之学一时名人如贡师泰林泉生蓝晦王翰皆雅重之翰甞仕元海数励之至翰卒以节着海教养其子偁底于成立焉明初部使者欲荐于朝力辞免既而征诣史局复力辞居家采摭古今孝子顺孙节妇烈女与兄弟之相友爱娣姒之能和睦者附以感应祸福以教乡里又著书言杨墨佛老为六经之贼管商申韩为治道之贼遗事外传为史氏之贼芜辞荒说为文章之贼皆足惑人欲上之人悉取其书而禁絶之使天下晓然知正道慕邹鲁之风平生虚懐乐善有规过者欣然立改因颜其斋曰闻过为文严整雅奥咸有矩程而一归诸理后学咸宗仰之着闻过斋集八卷学者称闻过先生（道南源委　明史　分省人物考）

　　简讨王孟扬先生偁

　　王偁字孟扬永福人父翰仕元元亡弃官匿永福山中遂家焉后以节着偁少孤其母手疏先人之迹与古今豪杰大畧教之从父友吴海学于书无所不通弱冠领乡荐乞归养母母没庐墓六年永乐初以荐授翰林院简讨进讲经筵修永乐大典时内外儒臣及四方韦布麕集阁下惟偁学博思深解缙第偁人品当在蘓子瞻之列其文亦相类诗则力追汉唐每拟荐以自代顾其为人气节英迈议论爽发常有壁立千仞抗举浮云之志遇知己与谈吐凌驾超越视余子琐琐不啻卧之地下以此名誉虽彰谤亦随之寻坐事谪交趾从总兵张辅幕下时解缙出为交趾叅议督饟化州言偁于辅携以自随偁与缙因共徃广东观其山川言其可凿贑江通南北道具草入奏会车驾北征缙见东宫还汉庶人怒缙且欲陷东宫遂言于上上怒缙滋事劳民并偁皆逮狱相继死狱中所著有虚舟集子振以祖父死非命屏迹不仕有司屡荐不起亦能诗（闽书　新福州府志）

　　侍读林尚黙先生志

　　林志闽县人年十四岁从王偁学日记数千言时出论辨见锋铓以折长者偁曰此非所以求益为字曰尚黙因痛自克治沉潜学问涵浸淳蓄久而益富永乐中乡会试皆举第一殿试一甲第二名授翰林院编修预编性理及四书五经大全诸书升修撰歴官右谕徳兼侍读宣徳元年预修两朝实録卒志于学无不研究后学多从质问经义性恬于世利蚤失父事母孝宗族有贫而依异姓者悉归而抚之与人交必诚必信每公退辄闭一室以诗文自娱所著有周易集说蔀斋集（通志　道南源委　分省人物考）

　　○博士林志仁先生慈学派

　　按先生在明初力学稽古其徒姚氏忠又以笃学称余事实未详兹特录其派繋焉

　　博士林志仁先生慈

　　林慈字志仁长乐人力学稽古娴于文词洪武间以明经荐任本县训导歴国子博士有诗集（通志）

　　姚用恕先生忠

　　姚忠字用恕懐安人师事国子博士林志仁慈朝夕讲诵久之明理笃学深得圣贤之旨节俭恬淡雅好山水不乐仕进自号耕云山人（闽书）

　　○训导林于野先生同学派

　　林于野先生以力学称后游寓同安故三山学派无可考者兹特录之训导

　　林于野先生同

　　林同字于野闽县人博学力行安贫乐道居家教授后进日踵其门洪武中寓居同安户部郎李文郁师事之力荐于朝授同安训导至官二日卒所著有铜鱼集（闽书）

　　○长乐陈氏家世学派

　　潘氏稼堂序陈氏诗系曰闽中诗人陈伯驺示余以先代之诗曰四朝诗系其称诗也自香草堂集以下四十余家其叙系也自信州公以下二十余世终明之代成进士及举于乡者百有余人凡两尚书一侍郎禁近方面若干人又多贤而能文几于人人有集考其渊源则三忠实始基之所谓三忠者宋景炎中陈氏之祖曰荣者率子弟起义兵以行军司马知福新县与元兵力战而败荣及其子宗传侄吉成皆死之陈氏之族死者一百七十七人其后多隠居教授不仕躬修于家至有五世同居者至明初仲进首膺荐辟仲完继入翰林浸昌浸大至明季甲科乃絶家运与国祚相为盛衰如此按陈氏二百余年科名爵禄蝉聨弗替而不知其根本皆由于一门贞忠炳蔚其后世子孙尤能韬晦潜隠歴百年而后兴天之所以祚忠孝者如此其逺且大也今録其著者载于篇

　　县令陈伯康先生仲进

　　陈仲进字伯康长乐人耿介尚气节洪武六年以儒士授宜阳丞摄孟津最调韩城久之擢令江山上特旨褒其惠政后坐勘灾忤旨被逮仲进曰吾以一身活万命含笑地下矣既而释之而仲进已卒归榇经江山父老泣留衣冠葬之子孙遂家江山弟仲完子登全从子洵仁（闽书　通志　新郡志）

　　掌坊陈先生仲完

　　陈仲完名完以字行洪武十八年进士授延平训导改寜国县永乐初用荐擢翰林编修寻升左春坊左赞善奉命授皇孙经貌恭气和词意恳欵多所补益其持身恭慎平居言如不出至讨论古今据理是非确不可夺仁宗在东宫尝问其所长对曰职所当为不敢茍有畏避仁宗甚重之歴官廿年不迁怡然自足仁宗恒言春坊如仲完者不易得也及即位仲完前一年卒杨文贞士竒为传惜之（通志　闽书）

　　中书陈思孝先生登

　　陈登字思孝洪武三十年以儒士授罗田丞调兰溪浮梁皆有治绩永乐中以荐召入翰林预修国史授中书舎人为人谅直博渉经史自三代秦汉以降钟鼎金石劖冡刻石靡不黙识既入中书凡国家有大制作篆籀之文皆出登手且负直不媕婀于所交游面举过失国史实録称为刚正之士（闽书）

　　侍讲陈果之先生全

　　陈全字果之授翰林编修修大典书召赴行在与修四书五经性理大全擢侍讲署翰林院事公勤笃慎所著有蒙庵集子陵领乡荐本字叔卤耿介好古有诗文若干卷（闽书　蒋氏闽学源流）

　　○罗宗譲先生泰学派

　　按黄未轩先生撰罗氏绎墓志曰罗绎父泰以学问文章重一时虽未甞仕进然其弟泽登永乐甲辰进士为名御史绎与兄纹同领永乐丁酉乡荐为名师儒其它及门之士跻巍登膴者不可胜数皆教泽所及再考林尚黙先生撰罗处士泰丽泽轩记述其师曰林友从其友曰郑介叔意必当时表著者其详莫得考矣然观黄公未轩所赞林公尚黙所记其一时师资庭训俱可追述兹録传中所及姓氏并附着其家学载于篇

　　罗宗譲先生泰

　　罗泰字宗让福清人少从乡先生宋瑜受春秋经既卒业于训导林友从潜心易旨故其学精于易春秋一时同游如进士郑澄初主事郑介叔知县郑彦韬文学郑廷玉郑希晦林范伯辈咸与切磋讲明乡后学皆师尊之隠居教授凡四十余年与谕徳林志侍郎萨琦尤友善励行至老不衰宣徳壬子应天尹聘司文衡泰辞曰布衣也以一乡之善淑一乡之人则可敢去取畿甸士哉平生好古遵礼轻财逹生母丧家贫数年不能葬语及未甞不泣下也年四十妻死不娶曰吾有子矣有觉非集行世建安杨文敏荣志其墓弟泽举进士子纹绎俱领乡荐（闽书　通志）

　　○郑先生宣学派按

　　长乐濒倚海壖朱子当日为学禁时曽避迹是邦其髙第弟子如黄文肃勉斋刘履之用之皆此邦产也明代名人辈出陈氏仲进郑氏世威诸公已别録矣至马氏铎李氏琪以巍科并着而马公本传称其初受礼于郑氏宣遂旁通易诗书子史百家故特録之

　　郑先生宣（传阙）

　　修撰马彦声先生铎

　　马铎字彦声其先乐平人宋宰相廷鸾之弟廷龙者自乐平来徙家廷龙之后有弟兄三人曰隆曰杰曰钧皆举进士铎初受礼于先辈郑宣遂旁通易诗书子史百家为文援笔立就永乐十年廷试与闽县林志俱在及第之列成祖知其同郡试之对曰风吹不响铃儿草铎应声雨打无声皷子花见志对迟成遂以为第一铎对盖出梦语故响荅如是既授翰林修撰成祖一再幸北京命献陵监国铎与诸臣侍劳艰不避独任不辞献陵屡顾学士杨士竒曰马铎可谓质实无二自是翰林学士国子祭酒司业有公务出皆命铎署摄铎耿介伉直表里一致处事平恕而临义执言自奉俭约与人交尽诚遇危难急济之闲暇皷琴读书名其书室曰梅岩（闽书） 

　

闽中理学渊源考卷四十三

　

　　

　　广平府知府李清馥 撰

　　○副使林廷珍先生玭学派

　　按明初学者多属朱门派绪其传习说经犹存宋元间诸儒家法三山林氏以易学倡教东南虚斋时弱冠为诸生以佥宪临江周公虚白命得登其门卒之经学大明为有明一代经师之首海内宗之厥后陈紫峰林次崕苏紫溪逓衍其绪以易学成一家言于是泉南习易者家弦户诵虚斋尝言闽中易学独盛于东南视他经倍蓰葢推本先生倡明之功为多也又虚斋撰公墓志载公以进士侍亲家庭昆季七人一门子姓负经术名士林者亦数十人归休后杜门教子孙读书告戒使循理安分不得席势凌物故子弟勤约隠忍无一毫浮艶气习又曰先生幼颖敏出羣而沉笃嗜学读书率至夜分又能以身体之以心验之最得圣贤遗趣其紬绎造言衬贴之义以阐发学者自闽中及江寜两浙之士及门受业者殆不可计数焉今録学派并着其家学载于篇

　　副使林廷珍先生玭

　　林玭字廷珍侯官人天顺八年进士甫释褐以亲老乞终养家居十有七年以易学倡教东南从游者屦满蔡文庄清亦徃师焉既终大事赴京授刑部主事升浙江按察佥事弘治庚戌景寜贼啸聚剽掠旁及闽中政和浦城诸邑众议属玭剿捕玭发属县兵分驻要害以精鋭千余人直临其穴破之遁入据松溪险隘众难之玭曰贼势已蹙攻之必下遂追逐得其渠魁斩戮数百人余党尚有散匿山谷者众请尽殱玭恐滥及无辜出示准其投降又有遂昌黄岩等贼聚众至万人闻之胆寒玭又预为形势疑之皆自解散升云南副使悯旧俗獉狉为别名分重礼教风俗一更以年老乞休许之玭行谊政治本自过人而文学复优所至上下翕然归重其卒也自有位以至乡民咸痛惜之（道南源委　闽书）

　　督学林廷玉先生瑭

　　林瑭字廷玉侯官人貌古冲晦葆有于无举于乡十年不赴后登成化辛丑进士授行人迁御史言慎名器厚国本七事为上所嘉纳后出廵云南言孟宻不当立安抚阶乱事出万学士乖违程尚书依附马序班受赇镇守所渔利十汰八九狐鼠薫灌殆尽代者心不乐然敬惮之曰吾阅御史多矣无如林者叅将纵麾下私于崖夺印杀人瑭核实论罪降调数官叅将坐落职闲住安乃者土官子土官坐事死狱中通把利其田言乃谋叛普显者土官弟嫂氏虞争官诬以通黒脚夷三千入冦皆繋狱十余年被累死者百计土人惧其出则飞语讙呶无敢白者瑭驳曰乃叛从者何人冦何乡黒脚夷至三千时当有飞报征调事岂得自黙乃显得安置四川转督学南畿一时学者相庆得师卒于官人称之曰林道学南畿以瑭同真西山徳秀列祀学宫（闽书）

　　○陈氏家世学派

　　按陈氏叔刚父仲昌世家荣绣里林黙斋先生甞撰其筠轩记称仲昌耕读自乐不求闻知于人四子皆玉立夙成而长叔刚尤颕异再考读本传皆讲治经学卓然有立故着其家学焉再按叔刚先生传少从训导刘氏九畴受春秋从谕徳林志学古文九畴先生未详林氏志已别见不另録云

　　陈仲昌先生周

　　陈周字仲昌闽县人嗜学问通春秋好为诗所居石潭之上种竹万个结亭栖隠甞倚竹而歌曰修竹兮青青中虚兮外直素节兮贞姿寒暑兮一色泠泠风兮朝夕余舎之兮焉适子叔刚叔绍孙炜

　　侍读陈先生叔刚

　　陈叔刚名枨以字行闽县人少从训导刘九畴受春秋永乐十九年举进士依亲读书从谕徳林志学古文宣徳初召擢监察御史预修成仁二庙实録迁翰林院修撰笃学勤官守丁母忧庐墓终丧复故职纂修宣庙实録上初御经筵选儒臣充讲叔刚与焉后升侍读闻父病乞归省居一年得疾遭父丧疾益甚竟卒年四十七叔刚温雅洁悫出言行事皆有思裁为文亦复如是见人过宻规而疏覆之遇良时饮酒赋诗襟懐洒如也与安福刘忠愍球最善弟叔绍子炜（闽书　通志）

　　副使陈先生叔绍

　　陈叔绍以字行精春秋学少无宦情有司欲以明经辟弗就也刘忠愍雅善叔刚故闻叔绍名以属督学者令补弟子员时年三十余矣于是始有仕进意举正统十年进士选监察御史景泰初朝廷多故台中建白弹击皆叔绍率先升湖广按察副使卒叔绍有孝行母病甞粪验差剧叔刚没孤炜甫十岁叔绍抚成之（闽书　通志）

　　布政陈文耀先生炜

　　陈炜字文耀闽县人天顺四年进士成化初选监察御史出按南畿寻命督北畿学为人操履清正学问该博所至以表名贤正风俗为务在台中号敢言锦衣卫门逹者自英庙时恃宠窃权屡兴大狱莫谁何炜疏逹诸奸利状诏投岭表中外快之南京给事中王徽以疏语稍侵阁臣外迁炜复为申救由是陈御史直声震朝廷迁江西副使歴按察使晋右布政使江右俗素多讼炜屡折疑狱善为钩距以得其情然炜虽号明察而用意甚厚惟恐滥时盗越狱有欲罪守卒故纵当死三十七人炜不可逸一盗而死者三十七人非法之平也竟从减论弋阳乐平二邑人争陂乆不决炜为权其利乐平民得决水溉田万余畆而代弋阳输赋若干二邑便之其知大体周物情多此类尚书彭韶甞称炜有澄不清挠不浊之量云晋浙江左布政使卒于官（越章録） 
闽中理学渊源考卷四十四

　

　　

　　广平府知府李清馥 撰

　　○林浦林氏家世学派

　　国家当元气毓和之候耆儒硕徳羣出以茂赞鸿猷弼成治平之世若林公者英彦萃于一门尤所希有先公续语録中亦载其家之风流笃厚可为师法与有宋中州吕氏并述葢推本于门祚昌明邦家盛事耳文安忠清硕徳大节皎然一时朝端儒旧如章枫山王三原王文恪俱极推许而康懿文僖文恪诸公皆培藴家声史称其内行修洁渊源夐乎尚矣甞读蒋氏垣述其先训曰林浦林氏文安公一门父子孙兄弟五登八座尚书相继者百有余年代称儒臣居恒率以家礼小学训诲子弟故子弟出鲜仆从衣惟布素未甞以门第自视即槩观当时先逹皆遵儒教于不坠其余风吾犹及见迩来儒道寖废习尚侈肆尔曹不复见昔时秉礼朴雅之遗为可叹耳此见于蒋氏闽学源流因并録之以为培徳修学乡国风规云

　　文安林亨甫先生瀚

　　林瀚字亨甫闽县人父元美永乐末进士歴官抚州知府公亷持大体吴聘君与弼赠金井水玉壶氷六字以况其清瀚登成化二年进士选庶吉士授编修太宰王恕荐以学行醇正累迁至国子祭酒九年升礼部右侍郎仍掌监事在国子十年有恩而严膳金之余鬻置署舎屡与章■〈樊，心代大〉讲论为■〈樊，心代大〉所重上疏请开科贡以进人才十二年升吏部右侍郎再升南京吏部尚书镇定不揺人倚为重会灾异率僚属陈言皆切时政时御史王献臣被逮疏乞寛宥以全风宪之职儒士孙伯坚等夤縁为中书舎人疏乞收回成命以杜幸进之门忤旨自劾不报十六年复疏请培植根本佑启皇储抚绥百姓増进贤才数事时与莆田林俊金华章■〈樊，心代大〉浮梁张敷华号留京四君子云正徳初太宰缺丘俊石玠等交章荐瀚刚方亷介改兵部尚书叅赞机务又疏劝武宗割私任公不改先帝旧人不易先帝旧政逺近习裁贵戚为逆瑾所深嫉会大学士刘健谢迁致仕瀚阅报叹息御史薄彦徽等上疏请留兼言上晏朝废事日与新进佞幸游饮射猎上大怒械繋彦徽下镇抚司狱鞫之词连瀚出为浙江右叅政致仕瑾后矫旨列瀚与健迁刘大夏等为奸党瑾诛御史凌相汪正等言瀚徳尊望重诏复旧衔时年逾七十命有司给人夫月廪时加存问瀚年八十子庭■〈木昂〉为云南叅政请去官侍养卒年八十六赠太子太保谥文安瀚居家洁修而宾客过门必极欵洽里居时年虽髙迈而泛应周旋礼意勤恳简答题封皆手自治为人内柔外温至方若圆至勇若怯无卑贱愚不肖处之若一独非意相干者即之始知其不可犯也章■〈樊，心代大〉甞言瀚有秦誓大臣之容又有桞下惠之介子九人五子登科第诸孙多贵显两世之内位至尚书者五世称五尚书林氏子庭■〈木昂〉庭机

　　康懿林小泉先生庭■〈木昂〉

　　林庭■〈木昂〉字利瞻号小泉瀚次子弘治己未进士授兵部主事歴郎中以持正不阿出守苏州升云南叅政乞终养服阕起江西叅政歴布政使以都御史廵抚保定嘉靖初与张孚敬不合归未几起南兵部侍郎转工部寻拜大司空时世宗方稽古礼文创九庙建两宫庭■〈木昂〉规画尽善甞召见世宗顾左右竒其状明日庭■〈木昂〉疏节财用省营建二事世宗曰朕方顾若若乃言我若非林俊子耶左右对其父亦尚书非俊子也他日世宗又出御制忆边士七言诗令和以进明年庙工成加太子太保又明年以疾乞归庭■〈木昂〉颖悟絶人仪表竦秀雅善清谈风流为一时之冠歴官内外厚下爱人苏州七邑大水都御史不肯以闻庭■〈木昂〉上疏请蠲其税云南武弁财赋不给民无所出庭■〈木昂〉令牛马布帛杂物俱得充不旬而办晚蒙知遇家食而眷不衰卒赠少保赐祭葬谥康懿（通志　分省人物考）

　　文僖林肖泉先生庭机

　　林庭机字利仁号肖泉瀚季子庭■〈木昂〉弟嘉靖乙未进士选庶吉士授检讨迁国子司业严嵩用事士争附其门庭机寓与邻未甞私谒歴南祭酒太常卿工礼二部侍郎在南十年铨部每有推毂嵩輙挤之嵩罢始晋南工部尚书满考改礼部穆宗即位上疏乞骸骨得请归先是振武营兵变戕杀兵部侍郎黄懋官人心汹汹庭机时为工侍摄篆持大体不苛细饷以时给乱遂弭工部岁供内府费巨万计裁其滥溢中贵人敛手庭机亷静不近名内行修饬自奉如寒士姚江孙文恪甞曰不忮不求惟吾友为然莆田康司空同在史局额其斋曰学林其为贤者所崇仰如是卒年七十六赠太子少保赐祭葬谥文僖有世翰堂稿若干卷兄庭杓字利髙以荫入太学歴官庆逺知府子■〈火亷〉烃俱官尚书光官户部郎中父子祖孙并以清忠品节见推于世云（通志　分省人物考）

　　文恪林对山先生■〈火亷〉

　　林■〈火亷〉字贞恒庭机长子嘉靖丁未进士选庶吉士授检讨是时庭机尚未选官父子一时为检讨词林荣之乆之充景恭王讲读官时严嵩专轴■〈火亷〉不与通幑景恭王之国嵩欲改■〈火亷〉长史遣人谕意■〈火亷〉弗顾嵩败累擢洗马兼侍讲校理永乐大典纂修承天大志升祭酒书成加太常卿仍管国子事转礼部右侍郎兼学士经筵讲官中官奏修九陵燫奉旨徃勘还奏惟长陵应修省费数万属边警条上强本七事改吏部右侍郎仍日讲前后经筵多所规讽首相徐阶甚倚重之俄调赞南铨计部署礼篆魏国公徐鹏举昵少子邦寜欲易嫡燫不许竟封其长邦瑞万厯改元进南工部尚书明年改礼部以母丧归燫立朝议论风采倾一时与张居正同为上所知及居正在政府谢不见为居正所挤衣布蔬食斋居一室问业之屦常满户前卒赠太子少保赐祭葬谥文恪所著有学士集经筵讲章子世言字天迪官户部员外诗词清丽有丛桂堂集世勤见通志孝义部（通志）

　　尚书林贞耀先生烃

　　林烃字贞耀庭机子燫弟嘉靖壬戌进士授户部主事转员外郎严嵩执政请告里居者数载隆庆初补驾部员外郎去烙马之弊迁库部郎出守旴江加意抚循属邑输赋以县封识转文解省不觅一钱听断敏决郡中谓之林一升以母艰归补苏州知府时张居正夺情迎母之京道出姑熟烃不为礼入觐未甞至其门寻迁粤西臬副值兄燫讣至遂弃官归养乆之起兵备三衢转叅粤藩所至有声擢冏贰因灾异极陈矿税之害及诸逮系掩狱千余言随请假回籍起南冏卿转大理迁刑部侍郎晋南工部尚书累疏乞骸归烃为人襟度髙旷而持正不阿有难进易退之节孝友之行通于神明家世词臣文学冠冕海内而博综不倦虽奕叶贵显清约不异韦布年七十七卒所著有覆瓿诸集（通志）

　　○王氏家世学派

　　按中美先生以文章气谊一时推重而立朝汲引士类懿徳可风其后嗣出处皆能有立懋复诸公尤讲明正学能振续学派于颓澜之余为三山先正师表抑又尚已

　　纪善王中美先生褒

　　王褒字中美侯官人孝友重气谊故与林鸿诸人称诗闽中号十才子洪武中乡荐歴瑞州长沙两学教授迁永丰知县均平徭役课士亲讲授蝗为灾祷城隍而殪永乐中与修髙庙实録升翰林修撰修永乐大典为总裁官改汉府纪善时海内无事每遇祯祥或令节輙命从臣赋诗褒应制多称旨褒性孝友刚直好汲引士类同郡陈仲完髙廷礼王恭皆因褒以进所著有养静斋集行世子肇以文学屡征不起五世孙应钟（闽书　新福州府志）

　　王开若先生肇

　　王肇字开若侯官人父褒少业于陈■〈安阝〉学诗林鸿学书王偁学画髙棅永乐宣徳间以文学屡征不起所著有蒙斋集（闽书　通志）

　　王懋宣先生应山

　　王应山字懋宣侯官人读书博覧以春秋教授生徒乌石武夷间从者如云其诗宗大厯婉而多致监司守令例程其庐食贫笃行无所干谒林宗伯■〈火亷〉纂修郡志多所裁定晚年苦心编摩著作甚富有经术源流又有闽大记三十三卷以识闽中文献之盛（闽书　通志　道南源委　新郡志）

　　叅政王懋复先生应钟

　　王应钟字懋复侯官人嘉靖二十年进士授庶吉士改浙江道监察御史廵盐长芦东厂太监马广贪而虐应钟疏论之诏切责广一时中贵敛迹按顺天紏郡县不职者三十余人严嵩柄国十监锦衣妄指奸细诬杀人应钟立白其寃守备昌平太监王敏朘削军士应钟数其罪世宗为逐敏河套事起应钟以前与议逮诏狱十监锦衣修前隙几毙杖下按浙江所至墨吏解绶去入掌河南道会大计吏嵩欲蔽其私人应钟弗许出督学河南宗室有凌辱诸生者必绳以法转山东叅政竟为嵩所中罢归环堵萧然讲明正学学使者宋仪望为建书院于道山从游者云集应钟性端毅居官以严见惮于乡党则谦恭乐易引掖后进常若不及年九十卒（通志　闽书　新郡志）

　　○林氏家世学派

　　按叔鲁先生后以礼学世其家故特録焉余俟再考

　　教谕林叔鲁先生钝

　　林钝字叔鲁闽县人永乐中领乡荐会试乙榜授常山学训导端庄严重动遵矩矱训廸讲论或至夜分升江西兴国教谕亦多所造就礼经有传自钝始既卒门人悲慕祠祀之所著有说铃余响等集三子曰清源曰泮曰浚渊俱登进士第（闽书　分省人物考）

　　主事林用清先生清源

　　林清源字用清天顺四年进士官终南京工部主事耿介有父风泮浚渊皆从受学（闽书）

　　尚书林用养先生泮林泮字用养闽县人父钝永乐中举人司训常山迁兴国教谕所至诸生懐之泮游太学时有诬奏祭酒陈鉴者泮伏阙抗疏直之成化八年第进士授南京大理评事歴寺正谳狱矜恤多所平反迁知广州府忠义节烈多所表章尝刻石厓门曰宋太傅枢宻院使张世杰死节于此蓝粪诸山峒蛮叛服不常泮亲帅兵攻之擒其渠魁又丰湖堡贼刘庚作乱单车造垒谕降之擢广西叅政江西左右布政自以家世礼经言陈澔所著礼记集说已列学宫而未得与从祀之列请举行之不果用入尹顺天进户部右侍郎总储务权幸敛手正徳三年拜南京戸部尚书逆瑾嫉之矫旨令致仕复吹求其江西罪罚米二百石输邉泮家贫素又先被火既归寄寓山寺者数十年布衣疏食谈经不辍齿宿望重谦抑自牧乡人敬爱卒赐祭葬（通志　闽书）

　　佥事林用渊先生浚渊

　　林浚渊字用渊成化八年进士初授刑部主事持法不阿官终浙江按察佥事（闽书）

　　○林氏家世学派

　　按徳敷先生深邃礼经学者多北面受业今未得徧考其学派姑列着其家学以备叅稽葢公素游罗整庵吕泾野二先生之门其所学所守绰有本末可考且寿考康强百年之多而子孙又眉寿逢吉信乎得天者厚矣再按公与郑公善夫诸贤相友善善夫晚岁嗜学励志儒宗岂得以词华置之哉故特志之附交友中待考焉

　　郡守林徳敷先生春泽

　　林春泽字徳敷侯官人登正徳九年进士授户部主事司榷临清属武宗南廵諌者皆廷杖罚跪午门春泽抗疏千余言救之得免邉帅江彬扈从擅威福春泽持正不阿彬为气夺坐谪寜州丞移倅吉州迁肇庆府同知岛冦掠髙州檄摄府篆春泽习知猺兵害民悉罢遣之代以土著诸冦次第就擒擢南刑部郎出知程蕃府择耆徳文学之士分布诸寨为童子师时卧龙金石二司暨通州寨屡年失地春泽与指挥恊谋平复功未上为忌者所中以候调归春泽邃于礼经学者多北面受业其诗词宏伟与郑善夫方豪何景明相倡和在吉州与罗太宰钦顺讲学其在南曺复游吕宗伯柟之门究极旨奥年百有四岁卒所著有礼记筌蹄二十卷瑞集十余卷子应亮戸部侍郎孙如楚工部侍郎各享眉寿（道南源委　通志）

　　侍郎林熙载先生应亮

　　林应亮字熈载春泽子嘉靖壬辰进士初令颍上调秀水皆有亷声守常徳荣王官校挟势为害应亮刬枭犷植善良缚诸不法者署诸理值大祲治糜赈药全活者众歴广西江西藩臬晋南户部右侍郎请告归奉父杖履几二十年时父春泽以程畨太守家居子如楚弱冠登进士三世莱彩传为盛事应亮少好称诗为古文词与西蜀任少海温陵王道思吴兴蔡子木长洲皇甫子安最相善徒以雅志经世不究其业云（通志　闽书）

　　侍郎林道茂先生如楚

　　林如楚字道茂应亮子弱冠登嘉靖乙丑进士歴刑部郎中善决狱岁减重辟十二人由督学任至少司空时陵寝宫殿工役并兴如楚殚力供事以绩着生平好学有恬退之节经书皆手録着有奏议六卷碧麓堂诗文集十二卷（通志　闽书）

　　郎中郑继之先生善夫（附交友）

　　郑善夫字继之闽县人弘治十八年进士连遭内外艰正徳六年始为户部主事榷税浒墅以清操闻时刘瑾虽诛嬖幸用事力告归筑少谷草堂金鏊峰作迟清亭曰俟天下之清也岩居六载交游寡絶日晏未炊欣然自适有司劝驾夺起改礼部主事员外郎武宗将南狩善夫约诸曹郎伏阙上疏上怒杖之罚跪阙门跪时别作諌草置懐中嘱其僚方豪曰死为我出之幸不死居顷之叹曰世道如此何可为计哉复乞告归徘徊越山水探天台雁荡者久之入武夷山中虽尫羸善病而游览不废嘉靖改元荐起吏部验封司郎中道病卒年三十九闽中国初有十才子至善夫而始振风雅之道晚乃厉志圣贤曰任重者身也途畏者口也致逺者道也邪行亡乎体违言不存口要诸逺矣善夫交游尽海内名人其诗规仿少陵兼目时变故寓幽忧虽才韵弗充古色精言髙映霞表与山人孙一元衢州方豪鳯阳殷云霄最相善善夫没后闽守汪文盛为营葬梓其集行世（闽书　明史　通志） 
闽中理学渊源考卷四十五

　

　　

　　广平府知府李清馥 撰

　　○恭敏马孔养先生森学派

　　三山学派传习源流尚矣王信伯开洛学之先林少颖续紫阳之绪厥后黄勉斋肩紫阳学统逓有传人至今称朱门派的者曰何王金许萃于金华然而闽之派别薪传未艾也元明以来逓相祖述至成化以后人材辈出矣自吴闻过林尚黙罗宗让林徳敷而后如恭敏马公恭介郑公尤笃守师说典型屹峙今着其师友派系载于篇再按朱氏经义考谓恭敏亦守心学之说与朱蔡有违言者而本传称其究心程朱之学今以本传为据

　　恭敏马孔养先生森

　　马森字孔养懐安人嘉靖十四年进士授戸部主事榷九江关以亷能着歴知太平府雪寃狱裁中珰减供亿治行甲江南转江西副使进按察使寻转左布政使副都御史廵抚其地森久歴江右多惠政时创三殿疏请南粮改折省民间数万金召为刑部侍郎寻改户部坐累徙大理卿与刑部尚书郑晓左都御史周延得时称贯城三平迁右都御史户部尚书以疾乞休穆宗登极起为户部上令太监崔敏取户部银六万两买金进用森言先帝时买金二千日积月累仅能足数寻诏停止以此金暂贮太仓今于数日内得满一万臣知不能也且祖宗时御札皆下阁臣转示各部院无司礼径传者更望率由旧章上乃止旋以母老乞终养赐驰驿归服除屡荐不起初森为考官时夏言壻出其门欲介之见言谢不徃严嵩闻而悦之森亦不附为徐阶所重遂引用之居恒讲明理学与欧阳徳邹守益罗洪先相质正要以程朱为宗其为侍郎归值闽卒两倡乱森角巾野服出谕之随觧散临武刘尧诲抚闽议复夫甲库役法森备陈其害议遂寝继抚闽者南海龎尚鹏欲行条鞭法森力赞决其卒也赐祭葬赠太子少保谥恭敏郡人立报功祠于九仙山祀之所著有四书口义书经敷言周易说义春秋伸义辨疑地理正宗文集奏议若干卷子荧歘荧字用昭以父荫为南京都督府都事雅善文辞歘贡士能诗（闽书　明史　通志）

　　郭建初先生造卿

　　郭造卿字建初父万程见缙绅母氏见闺合造卿为诸生器于父友马恭敏森今受业罗文恭洪先之门闽中倭起客游吴越胡少保宗宪李襄敏遂礼致之新安汪司马道昆抚闽一见竒其文而髙其行礼为上客而戚都护继光在闽有平冦功枉车骑于造卿甚委心焉大司马叶梦熊起家为其邑令欲延造卿署中度不能屈乃馆之萧寺订盟莫逆夣熊去而夣熊之侄名春及者为惠安令邀定其政书叶氏二公交造卿惟恐不及也造卿廪诸生例尚不及计偕会徐中行子与摄闽学强遣计偕为仪郎所格造卿谓郎执例固当郎亦素闻造卿名更过从相称慕久之卒业北雍王文肃锡爵时为祭酒临其舎遇以博士或邀造卿试中书不从文肃大称善居顷之中行以闽观察使入觐而戚继光镇蓟门交辟造卿为客造卿曰徐公于我厚厚在吾亲葢俎豆我父旌表我母我不可不往则之徐既至徐不久卒造卿为治丧立后传其遗文去之其故所守汀郡哭徐公祠下绘像树碑复为请祠于其乡乃曰吾于徐公尽矣束装见戚于蓟门戚为造卿督筑馆汉庄请草燕史未竟戚去造卿曰吾不可废成劳令后世无复知有戚将军遂留竣事官廪之造卿不受也其时夣熊正分部卢龙塞从班荆道中而维扬顾养谦者以中丞镇蓟为造卿治其馆所乐饮造卿为养谦画海漕活辽人以十余万计造卿名仅籍太学所知交尽当世名卿贤士大夫擘画成败论古今得失源委九边三辅列藩阨塞夷险攻守所宜如列眉观火行不赍书问以典故疑义及竒事僻语莫有能难者久于塞上人亲附之欲留之不得晚归故山婆娑麟岩石竺灵源间輙命酒呌呼人莫窥其意

　　恭介郑环浦先生世威

　　郑世威字中孚号环浦福建长安人幼凝重寡言笑年十三即恶流俗纷华题其斋曰志乐颜瓢贫甘范甑弱冠举于乡嘉靖八年成进士会台臣阙诏从诸进士推择众竞趋之世威曰纔脱章句躐司耳目耶独不赴铨除户部主事一日忽心动疏请改南以便父养未得命而讣至免丧补刑部晋员外郎恤刑秦中释寃狱九十六人擢为广西按察佥事寻改广东丁内艰复除江西贵溪夏言再召入相诸司徃贺开角门延入世威便却退呼阍者曰相国尊然奈何令邦大夫缩缩旁趋还吾刺去尔阍者开中门乃入言未子也廵抚汪元锡偕言有事上清宫以祝厘为名实为相祈子世威从诸司徃拜前视祝词乃知之遂不拜出转浙江布政叅议言再相世威复不与诸司郊迓转江西按察副使时分宜严嵩代夏相势强甚族党虣横莫敢问世威輙用三尺绳治有抵重法者狱具矣傅廵抚撼于严将改论世威持不能夺熊宪副者严姻也以轻直占废寺田千余畆世威鬻以赈饥熊持相手书求救不得迁四川叅政念嵩终螫已投檄归归而薪粲不赡畊锄自力怡然安之悬车十六年而嵩败中外交荐起湖广叅政南京右通政隆庆初擢都察院右佥都御史左副都御史华亭相徐阶为王守仁学廷议有举守仁从祀者世威乃疏言王守仁当世豪杰叅之名臣无愧谓其绍周程宗孔孟则平生庸徳有不足矣且其率天下径趋直行使圣门讲学明理之功屏弃不用将有毫厘差而千里失者与守仁同时讲学者泰和罗钦顺惠安张岳世称贤大夫两甞指撃其谬守仁辨不能绌葢守仁以名胜钦顺岳以实胜实之与名相去逺矣文贞不是也顾其事亦寝时新建学方盛行诸贵人见其疏弗善也乃以为南吏部侍郎名虽擢而实逺之岁余乃召入刑部未几有诏采合浦珠及滇南珍石世威疏请上纳忠諌崇节俭不报江陵为政厉威权以属礼頥使九卿世威行意自若一无所阿承时时叹曰吾方壮时迕贵溪分宜几陷虎口今老矣安能以仅免之身而便辟唯诺新贵人前哉遂坚意乞休得旨致仕归而耕锄如故里中不知侍郎云生平以慎独为要力行为宗与人交久要不忘一切脂韦縁饰语笼罩欵曲状不独有所耻而不肯为亦其性有所执而不能为者其学一以濓洛为宗取六籍及儒先语日诵绎之録其精者独证于心曰直谅为友严师为师展也宋儒实获我私年八十二卒赐祭墓赠尚书谥曰恭介礼官言其歴官权贵之乡媚灶是耻辞荣寂寞之野杜门自髙晋江黄恭肃铭其墓谓中孚有一介不取之亷然饮人以和弗为溪刻其学不立门户而渊源可绍真儒之统所著有四书问答长乐乗岱阳彚稿藏于家（闽书　越章録）

　　通判林世献先生廷琛

　　林廷琛字世献懐安人嘉靖十四年进士授户部主事四奉命督税大着亷名朝中为之语曰林主事何棱棱官理所至一片氷歴郎中监崇文税缺人部尚书梁材复使绾之曰必君乃可有倚势触禁者廷琛置不顾会朝正后诸后至者率向阍人为好语廷琛不能也坐谪判镇江两院交荐有南寜之命会权奸别有所挤持旨未下有欲为廷琛私营赂者廷琛知而峻止之曰此岂林世献平生遂弃官归原宪悬鹑子桑湿突晏如也司徒马森曰余海内知交称亷介者汶上吴岳南雄谭太初吾闽则郑世威林廷琛其最矣 

　
闽中理学渊源考卷四十六

　

　　

　　广平府知府李清馥 撰

　　○成化以后诸先生学派

　　明代成化以后师席踵起是时一术专师家无异说一代人才于斯为盛甞读顾氏日知録论科举业云林文恪福州府志曰余好问长老前辈时事或为余言林尚黙志方游乡序为弟子员即自负其才当冠海内士云（林志永乐壬辰进士乡试会试皆第一殿试一甲第二）然考其时试诸生者则杨文贞金文靖二公也夫尚黙当时所习特举子业耳而杨金二学士皆文章宿老蔚为儒宗尚黙乃能必之二公若合符节何哉当是时也学出于一上以是取之下以是习之譬作车者不出门而知适四方之合辙也正徳末异说者起以利诱后生使从其学毁儒先诋传注殆不啻弁髦矣由是学者伥伥然莫知所从欲从其旧说则恐或主新说从其新说则又不忍遽弃传注也已不能自必况于人乎呜呼士之懐瑾握瑜范驰驱而不遇者可胜道哉是故射无定鹄则羿不能巧学无定论则游夏不能工欲道徳一风俗同其必自大人不倡游言始按此叚论科举之学实闗风气盛衰今録附此见彼时趋向端的人文向盛由此道耳缀其大畧附之篇端

　　郡守许履夫先生坦

　　许坦字履夫闽县人宋许将之裔成化十四年进士仕大理知府居官才敏著称精易学门下多所造就有平斋杂稿子绎温州教授继南安知府孙嗣宗歴官郎中其先知新建崇仁二县实心实政百姓徳之（闽书　新郡志）

　　县令郑徳辉先生藴中

　　郑藴中字徳辉闽县人成化十六年乡荐授石首教谕学邃春秋多所造就文章徳行复进仰止擢贵池令与上司议狱不合拂衣归家居夫妇织席为食有门下以御史按闽屡候弗见也一指挥防海欲得善地持厚贿乞闗说叹曰胡为及我再三恳之藴中呼里人欲执诣官指挥跪请曰御史念公贫藉此为馈耳终不纳年九十余终（闽书　通志）

　　长史陈先生克震

　　陈克震懐安人少贫耕于野以舟载粪舣石桥侧时月夜诸生方聚讲中庸克震戟手傍听窃窃笑之诸生怒曰佣也何知克震曰尝学而闻之异乎诸君之说也遂为讲解其义诸生叹服改容举成化七年乡荐授慈溪训导振作师道门下以明经举者甚众官终长史弟坡子京（闽书）

　　同知叶叔理先生性

　　叶性字叔理闽县人弘治二年乡荐官终庆逺同知慈祥爱人以理学诲士一时翕然宗之（闽书）

　　教谕陈时勉先生徳懋

　　陈徳懋字时勉侯官人弘治十四年乡荐任平阳教谕善讲解于经书要旨多独诣常集诸生于斋舎督课学业察勤惰每至丙夜不辍赈贫却馈多士相庆得师（通志）

　　长史郑节之先生伯和

　　郑伯和字节之闽县人弘治十四年乡荐授无为州学正转国子博士秩满当迁吏部郎薛蕙其门人也欲援之伯和固求散地乃以为寿府长史久之致仕归伯和坦夷长厚未第时以礼经授门下士甚众及拜官为教职不乐他徙归后犹诲诱后进不倦闻人之善若已有之见人子弟力学有得辟举者若已子弟得之也天性至孝嫡母林幼抚有恩遇忌日必哀慕年逾耳顺祭犹泣下亲党贫者随多寡周给力虽不足而意每有余乡人咸敬服其徳焉（万厯府志）

　　县令洪继明先生晅

　　洪晅字继明懐安人弘治十四年乡荐知郯城县谨厚有文精礼经多所教授子世文世迁

　　主事黄叔和先生铿

　　黄铿字叔和闽县人正徳二年乡荐歴工部主事精于易学受业甚众孙功懋

　　郎中王维周先生希旦

　　王希旦字维周侯官人正徳八年乡荐早有文名以文见知于汪太宰鋐以为其部司务歴礼部郎中以忧归寻卒希旦在礼曹时御史请以薛文清瑄从祀下部会议时薛学未尊诸公尚有可有否独希旦以为求士于六经章句之后则躬行为急瑄之学实自敬始从祀为宜希旦甘于贫其归也环堵畆宫至不能举火处之漠然（闽书　通志）

　　奉常林质夫先生公黼

　　林公黼字质夫号石峰长乐人正徳十二年进士授大理评事时江彬钱寜导武宗南廵羣臣有谏者彬辈每劝武宗杖之公黼约同官以疏谏武宗震怒命鎻项械手足暴庭中五日复系诏狱一杖狱中再杖阙下舁至旅舎卒公黼居常恂恂雅饬荐绅知者谓其清修善人而已及其勇于赴义临死生而志不慑气不馁浩然有烈丈夫之风少沉敏力学闭处一室端黙诵习饮食不闗其家人者三年故其学精通经传子史旁及训诂韵切篆籀诸书性孝友居父母丧哀毁蔬粥三年跬歩未甞逺几筵事其二兄甚谨平生所为可质鬼神敬狱明谳不以一字喜怒于人当公黼下狱而郎黄巩及行人张岳并在系中巩与公黼交素浅比熟其行乃私谓岳曰吾取友几遍天下而乃近遗林质夫嘉靖初赠太常丞予祭録其子逢春为太学生逢春歴推官通判荣府长史所至有亷能声以养母疏归（通志　越章録　分省人物考）

　　少卿谢维盛先生蕡

　　谢蕡字维盛闽县人正徳十六年进士选礼科给事中敢言事肃皇初御极虚懐求谏而杨廷和为首辅拥掖言者每言官上封事率优诏荅之时有乳媪滥封爵赏具疏谏因劝上节恩泽戢内侍已又论救翰林吕柟等上欢然听纳嘉靖三年大礼议起张璁时方为主事与相廷和论不合蕡同诸给舎力争上怒诏杖阙下无何复论璁桂萼辈憸邪不可用复夺俸三月其明年使粤东西蕡疾在外诸司刑憯酷非上好生意具疏乞戒止天子感焉为下诏榜谕天下寻擢太平守未上卒于途蕡在言路号知大体隆庆改元録世庙言事诸臣赠太常寺少卿（越章録）

　　按察李在中先生士文

　　李士文字在中连江人正徳十一年乡荐授髙明教谕寡黙宏博本经义以训诸生当道荐岭南师范第一以父丧归聚徒讲学于九龙山之麓服满补嘉鱼教谕登嘉靖己丑进士除南京工科给事中会星变疏陈六事世宗嘉纳之累官都给事中终浙江按察使家居布衣蔬食徒步里中按闽使者白贲怜其贫欲为营室力辞不受所著有易明心学庸正义（新福州府志）

　　通判徐汝泽先生灌

　　徐灌字汝泽懐安人嘉靖元年乡荐文学雅邃深明易理终金华通判（闽书）

　　司训张伯时先生世宜

　　张世宜字伯时懐安人祖潜教谕父孟敬安吉州学正以多闻称一时世宜嘉靖四年乡荐司训祁门清穆和易博综三礼士多质正贽馈未甞及其门一时誉髦之盛皆其造就（新福州府志　闽书）

　　通判郑用行先生守道

　　郑守道字用行懐安人嘉靖七年乡荐于书无所不窥而学务穷理甞主白鹿洞教事着太极图说意并易乾坤上下系辞解大学讲章深思精诣能阐周程之秘令夏津扶弱抑强风节凛介复建书院与诸生讲晰一时文学之士诜诜兴起擢徽州通判徽人亦服其多闻（闽书）

　　学正王汝旦先生应槐

　　王应槐字汝旦闽县人嘉靖七年乡荐初授髙唐州学正服阕补太仓敦尚气节一以方正率士太仓州守廷辱士应槐叱守白其寃即拂衣归年三十余耳归以尚书教授子弟家徒四壁穷约终身（闽书）

　　郡守廖师文先生世魁

　　廖世魁字师文懐安人嘉靖十四年进士官终琼州知府精易学门下教授多所造就（闽书）

　　教谕许先生兴繇

　　许兴繇闽县人选贡嘉靖中任奉化教谕闲居衣冠不懈令士子读书必反之身心深以迎合时好为耻奉化人称其范模（闽书）

　　州守陈道从先生址

　　陈址字道从连江人嘉靖十九年举人知临髙县临俗婚姻多寒盟址着正始编以矫之邑于是无婚姻之讼迁知嘉定州旋殁于琼州海上士民思之与胡铨并祀二贤祠所著有易经摘说春早集（通志）

　　同知林学静先生资深

　　林资深字学静福清人嘉靖二十五年举人授罗雄知州改补崖州黎蛮杂处民多失业乃相地浚沟引南北水合注平壤溉田数万畆黎冦与多港构难抚谕有方境内敉寜民碑而祀之迁髙州府同知化州州多火患教民易茅以瓦会谳大狱与监司抵牾挂冠归所著有五经精言弟资澜嘉靖甲子举人知孝丰未任卒（通志）

　　中允陈徳言先生谨

　　陈谨字徳言闽县人为文温厚平实指言时事不激不阿徐文贞阶为考官深器之嘉靖三十二年廷对世宗亲擢第一授翰林修撰文贞留与语见其于天理人欲君子小人之际辩之晰而持甚坚已察其所为自朝谒外闭门读书不轻交接妄取与益重之后三年遣使册封藩府以拜命后期出为惠州推官居一年改南京太仆寺丞寻改尚寳寺丞又三年转南京国子司业考绩入都留为中允踰年丁父忧守制家居谨夙有才名又温润醇雅晋接不倦士人快覩乐从造门请业殆无虚晷居一载会其家人与兵卒相殴谨出解之要绖在身无威仪遂为乱梃所伤卧病月余卒事闻京师给事中岑用宾劾闽抚汪道昆威令不行于士卒养成桀悍之气白昼大都贼虐近臣恬不为怪宜亟罢道昆然后按治诸骄卒以正法纪疏入上罢道昆回籍听调令巡按御史陈万言捕首恶把总曹一麒等万言以属监军副使金淛淛恐生变白万言待一麒护客兵归日捕之一麒等乗间亡去万言以闻淛坐夺俸一月葢嘉靖之季闽冦甫定客兵骄悍法纪玩愒矣所著有内制集诗文稿藏于家子一愚（闽书　通志）

　　游击陈季立先生第

　　陈第字季立连江人少博极羣书文名甚着倜傥自负喜谈兵嘉靖四十一年戚继光征倭至连第与定平倭策俞大猷应召聘与俱随以邉事上书大司马谭纶竒而荐之起家京营守古北口歴游击将军屡有战功以忤巡抚吴兊拂衣归时年近五十絶意仕进惟以著述自任作伏羲图赞一笔圆成不待竒耦离析而万千五百二十之策悉出自然又作毛诗古音考尚书疏衍麟经直指屈宋音义皆考古证今理解精醇金陵焦竑老年好学第闻之裹粮至白门与相辨析竑叹服自谓弗如晚出游五岳足迹几遍天下闽巡抚屡行荐辟皆不就卒年七十七门人彚集其所著词赋漫题松轩讲义意言谬言寄心集书札烬存蓟门兵事防海事宜东番记塞曲粤草等书并刻行世 

　
闽中理学渊源考卷四十七

　

　　

　　广平府知府李清馥 撰

　　○隆万以后诸先生学派

　　前辈尝言古人罢黜百家独尊孔氏之旨者欲其道术之一也明之中叶喜新立论诋讥前儒渐趋诡僻士习由是多歧其始葢由一二聪明才辩之徒厌先儒敬义诚明穷理格物之说乐简便而畏绳束说者谓其端肇于南宋之季朱子彼时曽痛切言之谓此事实闗世变明之末造得无类是乎三山先正如叶氏朝荣翁氏兴贤卢氏一诚诸公于波靡俗弊之余独屹然为师表指南维持终不坠易之硕果诗之典型葢近之矣

　　郡守卢诚之先生一诚

　　卢一诚字诚之福清人万厯八年进士授行人歴迁南京户部郎江右守臣为南昌新建二邑诸改折时邑多贵人莫敢难一诚曰南都根本重地四方多故兵食日増虚廪庾以自弱非计之得力格之白下士大夫俎豆王新建招一诚入社讲学谢不徃曰吾不能口诵程朱而心叛之也出知潮州毫无染指有黠僚筦郡榷干没多以其余遗一诚一诚怒斥之台使知其亷欲并属以榷事一诚曰奈何夺丞倅职无已请为稽核可耳凝操峻行为守郡仅见晚岁居道山麓有朱子石室清隠斋杜门谢客手着四书讲述学者奉为指南云（通志　道南源委）

　　副使邓汝髙先生原岳

　　邓原岳字汝髙闽县人万厯二十年进士由户部郎出督滇学升湖广叅议晋副使卒原岳岩岩岳岳所至以强直称在滇时税珰虐焰纵爪牙笞辱诸生原岳捕治之囊以三木珰逊谢乃解叶向髙铭原岳墓称闽自国初林子羽王孟扬辈以诗名号十才子其后则有郑吏部继之吏部殁絶响矣年来才士蔚起复修明其业而邓公为之鼓舞其间风雅大振云（闽书　通志）

　　员外郎王永启先生宇

　　王宇字永启闽县人万厯三十八年进士歴南兵部武选员外郎尝有徳于南部武弁众建祠雨花台祀之后擢山东督学叅议又转北户部员外郎着有诗文集及经书说行世

　　王穆仲先生梦谼

　　王梦谼字穆仲古田人乡举不第试太学补第一聚徒乡校学者师之（闽书）

　　贡士李士殷先生仕黼

　　李仕黼字士殷长乐人表望学校四方名士多出其门家贫却诸生贽礼教人以孝弟修身为本兄弟四人养葬父母皆出其手着五经纂要及贡而卒（闽书）

　　陈五云先生名世

　　陈名世字五云福清诸生母林患脾痛号呼不堪名世啮指分痛至老左手两甲犹脱娶王氏奁厚名世承母志分给兄弟之贫者父母卒哀毁几失明终身孺慕不衰所著有杂记二十四卷礼记彚二百余卷卒年七十四（通志）

　　推官林穉虚先生茂槐

　　林茂槐字穉虚福清人万厯二十三年进士授梧州推官治有异迹着有音韵订讹字学书考四书经史决疑等书（通志）

　　侍郎董崇相先生应举

　　董应举字崇相闽县人万厯二十六年进士初任广州教授税珰李鳯恃威宠欲得学宫闲地驰射应举率诸生羣斥之珰气夺又禁珰系马宫墙召为南博士转南吏部改北扬歴四司所举髙攀龙郑三俊刘宗周等皆得召用迁太常少卿疏请安揷流民开垦屯田诏拜都察院右副都御史奉命至天津买荒苇地开屯自涿州武清寳坻保定青县三河延袤千里所屯种一十八万畆有竒募人开河治闸以便海道岁兑运四万八千三百余石复请葛估屯兵以所入抵饷无转输和籴之费书数十上皆得旨崔魏忌之目为党人因格其议以所屯隶州县遂无成功复迁户部侍郎督理钱法条陈凿凿为附珰者诬奏夺职居乡建筑附海城堡及疏水利修学校置社仓义田议官籴严海禁论澳课皆造福桑梓暇与诸生讲学老而不倦着有崇相集十七卷卒年八十三（通志）

　　纪事林行甫先生子勉

　　林子勉字行甫闽县人万厯恩贡选长泰训导教士先实行时亷其贫者周之转泉州府教授相国李廷机每称为金玉君子擢益府纪事归着有易经说四卷蓬草五卷石溪集八卷子应典字仪廷以贡选云和训导着有经史要二十卷古今竒观十卷宦游草二卷龙门集六卷长孙贽卿善诗文有传砚堂集三十卷季孙荣芬顺治辛卯举人翰林待诏工词翰有如兰稿（新福州府志） 

　

闽中理学渊源考卷四十八

　

　　

　　广平府知府李清馥 撰

　　○福清叶氏家世学派

　　福清在宋王信伯先生开河洛宗派厥后传之纲山陈氏亦之陈氏藻林氏希逸是此邦实文献之区也明代叶良时先生以师儒夙学启迪后嗣为一代元勲硕徳其立论持躬诱掖后进葢祖洛闽而确守乡先正之遗者明季彼时学术波靡文忠实负荷其责其培植善类扶持正学与吾郡李文节何镜山诸公相徃复实一时中流砥柱矣

　　赠公叶良时先生朝荣

　　叶朝荣字良时福清人应隆庆改元恩贡授九江通判洁已恤民负逋毕登佐榷闗秋毫不染免商缗无算台使者贤之令摄瑞昌令有疏河功再摄彭泽有修城功擢知养利州筑城建学凿塘垦田暇则与诸生谈说经术州俗一新卒之日书卷数函衣裳数袭而已士民立祠祀之生平淡薄勤苦惟读书穷理为务四书五经性理纲鉴黙诵如流至老无一字遗忘尤精于诗自言吾说诗不在文字于治乱兴衰之故灿若指掌五经奥义具在其中茍有用我举此可行也四方执经者如云所著有诗经存固四书述训芝堂藁行世子向髙（通志　闽书　道南源委）

　　文忠叶进卿先生向髙

　　叶向髙字进卿福清人朝荣子万厯十一年进士选庶吉士授编修迁南京国子司业旋领祭酒事士类咸服二十六年召为左庶子充皇长子侍班官矿税横行民不堪命向髙上疏引东汉西邸聚钱事为鉴不报寻擢南京礼部右侍郎久之改吏部再陈矿税之害又请罢税监髙淮语皆切至妖书狱兴移书沈一贯力諌一贯不悦以故滞南京九年后一贯罢沈鲤亦去朱赓独当国神宗命増阁臣三十五年擢礼部尚书兼东阁大学士与王锡爵于慎行李廷机并命十一月向髙入朝慎行已先卒锡爵坚辞不出明年首辅赓卒次辅廷机为人所论劾久杜门不入直向髙遂独相者八年当是时神宗在位日久倦勤朝事多废弛大寮或空署士大夫推择迁转之命往往不下上下乖隔谪籍永锢邉饷靳发廷臣部党势渐成而中贵人榷税开矿四出大为民害向髙用宿望居相位忧国奉公每事执争効忠荩帝心重向髙礼貌优厚然其言大抵格不用所救正十二三而已其大者郑贵妃嬖生福王已受封久不之国而光宗日在危疑京师奸人王日干与亡頼人孔学讼刑部因讦奏孔学受郑贵妃旨咀咒圣母皇上拥戴福王谋害东宫向髙闻之具宻掲言贵妃贤明福王贤孝万万无此乃奸人所为当静处之一为所动即中外纷扰其祸将大神宗初覧日干疏拍案震怒沉吟曰有此大事如何阁臣无一言左右乃以向髙掲进神宗始寛霁次日向髙复劝无发此疏发则上惊圣母下怖东宫贵妃福王皆不自安湏速定福王之国吉期以息羣喙又为宛转撑拄承间劝行久之福王始之国皇太子益安向髙力也向髙尝上疏言今天下必乱必危之道葢有数端而灾伤冦盗物怪人妖不与焉廊庙空虚一也上下否隔二也士大夫好胜喜争三也多藏厚积必有悖出之衅四也风声气习日趋日下莫可挽回五也非陛下奋然振作简任老成布列朝署取积年废弛政事一举新之恐宗社之忧即在庙堂之上其言痛切神宗知其忠爱不能行向髙又言臣屡求去輙蒙恩谕留顾臣不在一身去留而在国家治乱今天下所在灾伤死亡畿辅中州齐鲁流移载道加中外空虚人才俱尽一旦祸作天下必不罪他人而专罪臣臣何可不去且陛下用臣则当行其言今章奏不发大僚不补起废不行臣微诚不能上逹留何益诚用臣言不徒糜臣身臣溘先朝露有余幸矣上不省京师大水四方多奏水旱向髙又言自阁臣至九卿台省曹署皆空南都九卿亦止存其二天下方面大吏去秋至今未尝用一人今人心汹汹思乱特未发耳陛下万事俱不理以为天下长如此臣恐一发不可收也上亦不省神宗在位四十年之春向髙以歴代帝王享国四十年以上者自三代迄今止十君劝上力行新政因复以用人行政请亦不报向髙志不行无月不求去神宗輙优旨勉留向髙复言臣进退可置不问而百僚必不可尽空台谏必不可尽废诸方廵按必不可不代中外离心辇毂肘腋间怨声愤盈祸几不测臣方忧陛下孤危而陛下闭塞愈深务与臣下隔絶帷幄不得闗其忠六曹不得举其职举天下无一可信之人臣恐自古圣帝明王无此法也四十二年二月皇太后崩向髙乞归益数章十余上神宗勉从之加少师兼太子太师遣行人护归向髙在相位务调剂羣情辑和异同然其时党论已大起未几又争李三才之事党势乃成向髙尝右东林时目为党魁云向髙归里六年神宗崩光宗立特诏召还未几熹宗立复赐勅趣之屡辞不得命天启元年十月还朝复为首辅熹宗初政羣贤满朝天下欣欣望治然熹宗不能辨忠佞魏忠贤客氏渐窃威福时左都御史邹元标副都御史冯从吾以书院讲学为两给事所讦帝传谕欲毁书院者屡向髙言讲学之禁从古未有言者动谓宗室祸败皆由讲学不思有宋盛时正以濓洛闗闽讲明学术比及王淮韩侂胄陈贾辈始立伪学名目构陷朱熹诸贤而宋祚遂终太祖设科取士一本宋儒成祖又令儒臣采辑宋儒论学之书为性理大全颁行学宫二百六十余年一道同风一切决裂防维之事皆有所忌惮而不敢为皇上何轻听二臣之言而有道学之禁臣为执政而诸儒臣聨翩去国天下后世清议谓何且将与王淮辈同被恶名乞与元标从吾同去熹宗不许向髙为人光明忠厚有徳量好扶植善类再入相事冲主奄人逞炀灶奸时事日非向髙亦稍刓方为圆不能謇直如神宗时然犹数有匡救其后都御史杨涟劾忠贤二十四大罪向髙谓事且决裂深以为非廷臣相继抗章至数十上或劝向髙下其事可决胜也向髙念忠贤未易除阁臣从中挽回犹冀无大祸乃具奏称朝廷宠待忠贤厚盛满难居宜解事权听归私第保全终始忠贤不悦犹以外廷势盛未敢加害其党有导以兴大狱者意遂决内窃国柄日廷杖诸臣而向髙以时事不可为求去决矣上不得已从之加恩以行葢此时求去之疏又先后六十余上也是为天启五年向髙既去韩爌朱国祯相继为首辅未久皆罢居政府者皆小人清流无所依倚忠贤首诬杀涟光斗等次第戮辱贬削朝士之异己者善类为之一空向髙坦直夷易在朝不以城府待士大夫所建言无非欲破士大夫党比之习家居布衣徒步与田夫樵牧相应答为文明白条畅遇佳山水意兴勃生神韵散朗一似神仙中人平生见讲学之人皆空谈无实故絶口不道而心实向慕之尝与邹公元标言公讲学必讲孔孟而余第讲阎罗邹问故向髙曰不佞老矣填沟壑日近若有欺君伤人害物等事于阎罗殿前对勘不过皆不敢为邹曰如此则何公之非孔孟也天启六年卒年六十有九崇祯初谥文忠（明史　闽书　通志　明臣言行录）

　　○翁氏家世学派

　　按明季三山派系翁氏懋卿叶氏良时皆以正学倡教启佑后人其最表著者余俟再考订续补焉

　　运判翁懋卿先生兴贤

　　翁兴贤字懋卿侯官人万厯初以贡司训建阳歴延平教授与诸生谈经讲业一禀宋儒传注迁两浙运判乞归着有易经理解十二卷（通志文苑）

　　文简翁兆震先生正春

　　翁正春字兆震侯官人父兴贤以贡士起家建阳教谕歴两浙运判粹于易学正春久不得志于会场已谒授龙溪教谕矣大比之年郡太守梦明岁状元出龙溪劝驾焉万厯壬辰廷对第一明代状元及第典史则曹公鼐广文则正春无两也授翰林修撰分校会闱主试京省得士最多歴官礼部尚书会都御史杨涟疏论厂珰魏忠贤正春率詹事府僚弹治之辞甚激烈珰矫旨切责正春随乞终养归天启末起原官寻卒崇祯初谥文简正春方毅严重不妄言笑与人谈终日无一狎语为人赡丽典重朝端式其风采知其榘律君子也（闽书通志）

　　○方汝典先生仲夔学派

　　方汝典先生仲夔

　　方仲夔字汝典侯官人勤修力学教授生徒同时有诸生庄修字治三叶履春字端卿郑大绅字近吾李时建字行甫赵铎字孟觉何斌字徳观杨玉树字承谟戴穆夫字古度孝亷邓寿朋字戒从学博王叔俊字升之邓景卿字叔表俱闽县人诸生洪勲字孟功郭宗禹字不伐陈秉诚字心源俱侯官县人皆积学砥行北面授经后多贵显云（通志）

　　○天启以后诸先生学派

　　副使曹能始先生学佺

　　曹学佺字能始侯官人弱冠举万厯二十三年进士授户部主事中察典调南京添注大理左寺正居冗散七年肆力于学累迁南京户部郎中四川右叅政按察使蜀府毁于火估修资七十万金学佺以宗藩条例却之又中察典议调天启二年起广西右叅议初挺击狱兴刘廷元辈主疯癫学佺着野史纪畧直书事本末至六年秋学佺迁陕西副使未行而廷元附魏忠贤大幸乃劾学佺私撰野史淆乱国章遂削籍毁所镂版廵按御史王政新以尝荐学佺亦勒闲住广西大吏揣学佺必得重祸羁留以待已知忠贤无意杀之乃得释还崇祯初起广西副使力辞不就家居二十年著书所居石仓园中为石仓十二代诗选盛行于世子白字子章为经生以经学名（明史）

　　县令林元圃先生先春

　　林先春字符圃闽县人天启五年进士令嘉善狷介自持无一毫茍取任三年抚按交荐亷能擢科员丁艰归先是嘉善民顾朝衡以不孝闻先春捕治之朝衡脱身至京师投权珰又因籍没魏大中一案先春多忤权珰意遂嗾其党考功吏以死注册服阕赴补知为所陷或劝之自白先春不辨而归先春居家聚徒讲学布衣蔬食杜门不出年八十余终着有易象叅洪范孝经解孟畧等书（通志）

　　县令黄维章先生文焕

　　黄文焕字维章永福人天启五年进士为文淹博无涯涘歴知海阳番禺山阳三县皆有声崇祯召试擢翰林院编修时黄道周以论杨嗣昌陈新甲得罪逮问词连文焕遂与道周同下诏狱狱中笺注楚词听直八卷陶诗析义二卷既释狱乞身归里着有四书诗经琅环毛诗笺易释书绎老庄注陶杜诗注秦汉文评汉诗审索诗经考（通志）

　　齐望子先生庄

　　齐庄字望子闽县人居齐坑嗜学家贫为人夜舂手足操作而置书其旁注视之遂通会晓悉无遗以五经为诸生当万厯末年闽中文体渐尚轧茁天启初愈甚庄原本六经不稍杂纵横家言每出笔根极理要情文亹然衡文者无不以国士相赏从游尝数百人经指示輙掇科第而去而庄栖迟穷巷自甘贫贱者三十年无几微无聊不平之况在其意中着有史论白湖集（新福州府志）

　　舎人郑敬生先生羽仪

　　郑羽仪字敬生闽县人崇祯十六年进士授中书舍人典试粤中着有戴礼新旨行世（通志）

　　进士严白海先生通

　　严通字白海福清人父蚤丧其母令负布缕帛行鬻市中民部郑廷楫时为塾师一见异之令白其母就学后登崇祯癸未进士着有白渔集蓝阁逸纂春秋笺十余卷（通志） 

　
闽中理学渊源考卷四十九

　

　　

　　广平府知府李清馥 撰

　　○莆阳明初诸先生学派

　　按莆阳诸先正当明代开创之初吴公即膺选擢辅导依日月之光其抱遗经而晦草泽者或秉铎序庠或师资闾里各着隠见之迹其风流及乎苖裔逺矣兹録其著者载于篇端

　　司业呉性传先生源

　　呉源字性传莆田人源蚤孤力学通经尤深于易惇礼好义洪武三年授兴化府教授十三年以林廷纲荐召赴阙纲源门人也既召见首以得贤才敦教化养黎元为对时太祖方立四辅官兼太子宾客位列公侯都府之次源与杜斆龚斆李佑赵民望同膺其选太祖游东苑命源与斆等应制聫句恩礼优洽寻以老乞归明年上念源贤复赐诏召之曰朕选公侯子弟入国子学司业员缺卿为朕一来讲道授经无筋力之劳而有成就后学之益亦儒者素志也源复赴京授司业未几卒官有文集二十卷莆阳名公事述二编（闽书　莆阳志）

　　学正郑用舟先生济

　　郑济字用舟莆田人永乐六年乡荐为儋州学正按彭惠安公与郡守岳公书曰故学正郑济著书经大学中庸讲说至今学者遵之（彭惠安集莆阳选举志）

　　教谕陈廷杰先生贤

　　陈贤字廷杰靖之后治春秋经结庐西山岩瀑间以耕以学洪武末举儒士为兴化训导秩满迁南康教谕永乐中召入馆阁预修大典改任湖口致仕贤为人严毅方直安贫好古其学以躬行为先雅志恤物勤心职事及门弟子成就者众号为古道先生湖人塑像于学没因以祀之泰和杨文贞士竒为表墓称其士行可质于神明盖实録云子淮以孝行称（莆阳文献　闽书）

　　御史陈孔昭先生道潜

　　陈道潜字孔昭莆田人建文庚辰进士授给事中与杨文敏荣同修国史文敏时称其学行又着有拙斋存稿永乐初谪判夷陵起监察御史预修性理大全诸书于时纂修诸儒即翰林春坊多不得预道潜行已恭慎学问该博故得在选时闽县陈景着长乐陈全莆田黄约仲陈用亦皆预修（道南源委）

　　教授曽先生景修

　　曽景修名生以字行莆田人学尚躬行好深沉之思持辨博之论永乐间贡入太学歴官徳安教授与诸生处情同家人答问讲解终日不倦出其门者才质髙下各有成立着大学中庸详说（道南源委）

　　布政呉思周先生绎思

　　呉绎思字思周莆田人天顺元年进士令饶之徳兴迁瑞州府同知俱有惠政升惠州知府属邑有巨蠧怙势虐民绎思以法绳之守御军政为上官所更张卒伍忿其不便将为变绎思谕之祸福皆罗拜丁内艰起复除潮州海冦窃发躬率吏民激以忠义遂殱之升浙江参政寻转右布政使绎思丰神秀整孝敬乐易接乡邻子弟虽困倦未尝不衣冠早以经学名及门多所造就若戸部尚书周经工部郎张宪都御史汪奎皆终身不忘其教云（莆阳文献　闽书）

　　教授郑拙庵先生立

　　郑立字克豫号拙庵莆田人彭惠安公撰墓志畧曰先生少沉潜颕敏善记过人长逰翁司训长刘佥宪武之门翁公优于史学刘公长于经义先生从之皆得其所传古今事多通知于尚书讲究精微大有造诣故制文字语新理到名辈让之他经诸子亦时搜览方先辈玭期之甚重正统甲子乡荐授易州学正改六安州迁饶州教授所至与诸生共治经史情同一家岁丙子江西聘为同考官鉴裁惟谨若谢大韶罗应魁二殿元皆是科所取治书士也后乞老归养疴数岁亲朋过从谈论不废后学多私淑者壬寅六月卒先生气宇峻整动止矜严取与不茍交逰以类加以学问之充敦行之实主学南北并善举职士大夫无识不识交叹为名师儒云

　　郡守王士俊先生伟

　　王伟字士俊第永乐十六年进士授大理寺评事升云南府知府以仁厚为政夷民悦服常遇岁旱祷雨有应兵部尚书王骥征麓川道经其郡美以聫句曰三旬亢旱黎民悴一雨滂沱太守功镇守云南都督沐昻尤重其为人及卒民哀慕之伟邃经学工文辞宣徳正统间莆诸老在翰林者凋谢已尽惟伟与陈会元中并以文章擅重一时云（出景泰志）

　　检讨黄先生约仲

　　黄约仲名守以字行少负才名永乐初开馆征天下名儒应诏至京成祖试上林晓莺诗天马歌擢第一官翰林典籍预修永乐大典四书五经及性理大全诸书书成进检讨学士曽棨胡俨更相引重珥笔西清扈从北伐俱有著述在翰苑二十年疏乞终养约仲精楷法其诗语意清婉得唐人门径（莆田志）

　　学士呉汝贤先生希贤

　　呉希贤字汝贤唐屯田员外郎祭之后希贤幼敏异精毛氏经天顺甲申进士改庶吉士时同年李东阳以敏赡称希贤与之齐名授检讨预修英宗实録有贵家子寇姓者密以贿丐希贤致半词于其父希贤拒之曰茍如此他日何以见董狐于地下耶进修撰升左春坊左谕徳南京翰林侍读学士卒于官希贤性豪迈负奇气于人少许可两考会试所得多俊伟士为文章意新语壮有听雨亭稿四卷曽孙三畏字曰寅嘉靖癸夘乡荐授宁海教谕擢嵊县令县故无城三畏始建议筑之城成而倭至竟不能犯迁广信同知归以子献台赠江西左布政使（莆田志）

　　侍讲陈时显先生用

　　陈用字时显永乐癸未乡试第一辛夘进士选庶吉士时行在开东馆征天下名儒纂修五经四书及性理大全诸书用预焉书成授检讨歴侍讲卒用为人质实醇厚言动不茍身殁无嗣士类伤之（莆田志）

　　御史丘恒吉先生天佑

　　丘天佑字恒吉成化辛丑进士授瑞安知县改饶平下车即访陈献章于白沙究性命之学县时遭毁天佑经营缔构不以扰民有芝产于舆人以为徳政所致秩满召入授监察御史弹劾不避权贵威宁伯王越附汪直启衅榆林已褫爵矣复附李广引复都御史总制三邉又绾院篆天佑率同列抗疏极言之略曰爵赏予夺人主之操柄也公则治私则乱出于台阁则为公出于近幸则为私忤旨廷杖六十下锦衣狱寻释弗问又连劾广恃权纵恣赃贿狼籍未报而清宁宫灾广饮鸩死遂与给事中华■〈日上永下〉共检广赀数十百万疏籍没之差按广西又按南北畿郡故事江南苇场岁遣巨珰一人往核实多贾怨病民天佑复疏止之由是苇场事权尽归工部矣居台凢十三年以疾乞归卒曽孙宪周万厯乙酉举人文章行谊见重于时而厥施未竟人咸惜之（莆田志）

　　教授李干遂先生文利

　　李文利字干遂元弟成化庚子乡荐授桂阳教谕升思南教授家传理学行已清修著书有律吕元声图解盖据吕氏春秋并隋志刘恕通鉴外纪所载伶伦制律三寸九分为黄锺之宫因而详加考证以三寸九分正司马迁黄锺九寸之误以太极阴阳五行由一生二由少及多见黄锺数少极清正宫声为极浊之误以左右对待各得一百二十九分正三分损益上生下生至仲吕而穷之误以正征循环无穷正隔八相生往而不还之误画图立说凢六卷杨月湖亷称其天授独见门人范辂为序而刻传之厥后有蔡于榖者字虞璧由岁贡入太学授湖广行都司经歴修行积学博通古今在国子时礼曹郑善夫疏荐其明习理数请召擢以正司天之谬不果用尝辑开国事畧十卷有抄其稿者乆而易名曰龙飞纪畧刋布人不知其出于榖也时论以于榖之学与文利颉颃云（莆田志）

　　参政陈三渠先生仁

　　陈仁字子居号三渠少从其从父兄翰林庶吉士邦瑞治书经多所通觧任提学彦常按莆试士摘史命题时莆人専治经通史者尚少仁援据精博议论层出任公得之大惊成化癸夘发解第一丁未第二甲进士授戸部主事歴江西司郎中在部乆明习条格部堂有大事輙与咨议洪洞韩公文尤倚任之属陜西邉饷繁急因奏调仁为陜西司郎中未几逆珰刘瑾擅政深忌韩公因摘其属官细过仁坐降钧州同知转汝州知州迁南京兵部员外郎掌武学事瑾诛擢浙江提学副使浙俗喜生谤仁按试不以吏胥从手自披阅去取惟公士论大服转本省参政以疾乞休吏部奏言本官乆歴中外学行有闻例应加秩诏进本司右布政使准致仕命未下而仁卒矣仁质重沉敏议论刚正尝疏止给事中林廷玉外谪追复御史彭程官阙里及礼部灾条陈时弊言多剀切政暇輙讨习文事晚年造诣益深文章奥美有机轴时誉归之陈氏自邦瑞举进士以经学擅名弟邦器亦举进士官至云南副使仁之子懋举乡荐

　　布政黄汝器先生琏

　　黄琏字汝器别号求我第成化二年进士授南京戸科给事中丁外艰服阕改南京礼科满九载升浙江布政司右参议廵视温处银场弘治五年上虑各处银场矿脉或微或絶岁课未免取盈于民乃诏所司体究裁豁凢官为是设者俱调别用琏于是改云南其属卫粮储多卫僚揽之输不以时廵抚大臣乃以属琏因严设禁限桀骜者置之于法自是七八年逋负悉输纳转贵州参政琏以其地夷獠杂居镇以简静抚按交章以操履端方政事修举荐之升本司右布政使寻转左属普安夷叛朝命大臣率兵征剿特委琏总督粮储琏处置有方馈饷頼以不乏贼平方将论功而琏以疾卒于官琏天性淳实且有量在浙时年劳当迁适廵按御史张文意不满于琏叙考有贬辞遂不果迁后琏在贵州文以他事谪本司照磨琏不介意且荐其才于当道识者多之所居里东南诸村落土田岁常苦旱琏乃白诸郡邑发民凿渠由金墩抵岩沁数里引木兰延寿余水溉之遂变硗瘠为膏腴乡人徳之居官三十余年不以生产为念自奉极俭约死之日家无余赀遗孤奔官所扶柩归未免称贷于人庶几清白之遗云（出府志）

　　教谕茅常清先生阳

　　茅阳字常清仙逰人颕敏简朴成化中以贡入京闻河东阎氏禹锡得薛文清之传遂往师之授新城训导升河源教谕所至以师道自尊尝疏时弊十条词旨恺切皆中旨施行所著有勉斋稿 

　
闽中理学渊源考卷五十

　

　　

　　广平府知府李清馥 撰

　　○简讨黄行中先生寿生学派

　　按莆中诸名儒硕彦其问学大都不仅屑屑章句维时俗化朴茂诸公盖承明初风气之始者莆自艾轩先生开派以质行为先至季世节槩愈着宋元之际诸儒如存硕果然公其道以私淑诸人者所在讲席尚多故明代英才蔚吉士风家法逓有师授今録自黄氏行中先生而下其派繋可考者着于篇

　　简讨黄行中先生寿生

　　黄寿生字行中莆田人滔十五世孙寿生洪武末与兄同举乡荐以亲老求归侍养水南诸贤率从之游若会元陈中进士徐资用皆门下士也亲终入太学永乐六年再试京闱第一九年登进士选翰林庶吉士预修性理大全诸书既成授简讨九载将满考试礼闱得疾卒寿生庄重孝友通史百家尤邃于诗莆之诗学以寿生为初祖子子嘉亦以孝闻子嘉长子深次子仲昭见家学（莆阳文献　闽书）

　　副郎陈舜用先生中

　　陈中字舜用莆田人永乐十八年乡试第二明年会试第一资性简率才思丰赡文章健直类其为人正统初自南京戸部主事就留史馆预修文庙仁宗实録成升本部员外郎满九载无意荣宦遂致仕幽巷贫居吟咏自乐公门闗节终身未尝及之卒年八十三

　　县令徐先生资用

　　徐资用莆田人永乐戊戍进士令掲阳博洽有才举动端谨兴学训士有良吏声疾作辞归与弟资茹讲行礼学以肃家教乡人称为二徐

　　呉时耕先生稔

　　呉稔字时耕水南人叔告之后性颕悟尝赋庐山瀑布诗有入云声作雨映地色涵秋之句初从黄检讨行中学诗经复从庐县尹质中学书经讲习之下皆能逆意而解尝试乡闱不利遂不复应举后进延以为师举业诗课立为改定诸生以其学取科第者甚众中年以知者两荐为训导以母老辞不就

　　佥事黄未轩先生仲昭

　　黄仲昭名潜以字行莆田人性端谨年十五六即有志正学举成化二年进士与罗伦章懋贺钦庄■〈日上永下〉等同榜以名节相激励逾年以庶吉士除编修与懋同官而■〈日上永下〉官除检讨是冬命词臣预撰明岁元夕烟火花灯诗且出旧制令拟述以进先生以其词多鄙俚近俳优非儒臣所宜为与同官章懋检讨庄■〈日上永下〉共疏论之忤旨廷杖于是先生调湘潭知县懋临武知县■〈日上永下〉桂阳州判官未行明年正月刑科给事中毛弘等言三臣初出草茅敢言直谏实盛世事乞复其职特旨改先生右评事懋南京大理寺左评事■〈日上永下〉南京行人司左司副盖是时先生除官纔四十日耳京师称三君子而罗伦以编修论学士李贤坐谪又通称翰林四谏云先生气岸屹立思致安详既改南大理清守执法连居父母忧却去荤酒不离苫块者四年遂辞疾乞休家居十年弘治元年以御史姜浩荐起为江西提学佥事诲士先行检而后文艺以身倡率之宦家子弟未尝假借识拔皆名士如罗钦顺刘玉汪伟陈鳯梧是也弘治丙辰再疏乞致仕先生前后所居官不满三考家居之日最乆儒雅藴藉为乡邦仪表尝与陈献章周翠渠往来议论凢圣贤一言一行惟求践履之实平生刻苦为学务究道徳性命之原羽翼程朱而精于校阅尝辨易卦未济春秋褒贬雅风升降及编次或问裁定通鉴证异书法咸有发明又刋布冠婚丧祭之仪以示后学所修有八闽通志延平邵武府南平县志又与周瑛共修兴化府志有未轩集若干卷正徳戊辰卒年七十有四学者称未轩先生丰城杨亷采其学行入理学而子孙多以科第显（闽书　莆阳文献）

　　○县令林先生廷芳学派

　　按先生为宋林氏冲之之裔彭惠安公称其负重望为学者师考志乘柯氏潜丘氏山其学徒也丘之派有朱氏悌郑氏继今附识之

　　县令林先生廷芳

　　林廷芳先世福清人父震徙居莆之横塘廷芳永乐十六年进士知新会县罢归敦朴能诗尤善选体柯殿元潜早从之学侄棨天顺元年进士终广东佥事子敷成化二年进士终韶州知府

　　少詹事柯竹巗先生潜

　　柯潜字孟时号竹巗莆田人弱冠领正统乡荐当赴春试未忍离亲随师入莲峯僧舍讲读不辍景泰二年廷对第一授翰林修撰益自淬励学行日以进明年升右春坊右中允兼修撰预修歴代君鉴寰宇通志既成升司经局洗马仍兼修撰英庙复辟授尚寳少卿兼职如故宪庙嗣位以随侍恩升翰林院学士奉旨教习庶吉士李东阳等一十八人纂修英宗实録成化改元再奉旨教习庶吉士林瀚等二十四人命掌翰林院印三年实録成升詹事府少詹事兼翰林院学士四年命日侍经筵讲读未几丁父忧踰年复丁母忧诏起复为祭酒疏乞终制服阕卒于家潜质貌俊伟容止雅饬文章妥整有法诗尤清婉接人外若乐易而内实狷介邻郡有中贵人宠冠一时士大夫欲求荐拔者争趋其门潜独不往供职之暇时偕二三知己览胜赋诗襟度豁如至于遇事感发言论侃侃在庶僚时已系天下之望位日通显虽尝以圣贤之学启沃圣心平生藴蓄未及少施于天下其殁也士大夫多伤之潜院中所构亭旁植二栢后进慕其风采谓之柯亭柯栢所著有竹巗槀玄孙维祺别见（闽书　莆田志）

　　副使丘安重先生山

　　丘山字安重知瑞安县捕治老猾豪置之法严禁溺女教以婚嫁之宜以革奢风以旌异擢监察御史奉勅清理两广军政逺恶州郡无不身渉从容逮践根究始卒亲与定夺军民交口称便廵按应天被玺书恤刑并寛严得中狱无寃滥满九载擢云南按察副使致仕山少慕元儒卢齐韩之为人讽其遗编甚习有所吟作类其格调而兴致尤逺雅妙书法刻石崖州大忠祠一时重之子茂楧教谕徳平尝上革弊安民疏仕淳安知县孙茂中正徳进士至河南右布政使凝重简黙莅事详慎曽孙秉文从侄泰 

　
闽中理学渊源考卷五十一

　

　　

　　广平府知府李清馥 撰

　　○九牧林氏家世学派

　　贞肃林公俊曰林自矩轩（应成）松湖（栋）于野　慎斋（冈孙）玉井（以辨）子木（以顺）三复（圭）世以道学名敬斋公宗庄重古质而尤名经学逺迩及门往往荣显仕天官卿尹公旻尤显者按贞肃所叙此一派为九牧邵州公藴之后源流最伙曰三复讳圭者正学道风为时推首所指授弟子数十名辈皆一时伟望其余端州公苇之后有林氏环林氏富林氏文林氏尧俞林氏云同江陵公藻之后有林氏廷纲林氏澜林氏嵒林氏大辂皆卓然鸿硕之彦典型表着可为世法者也今録其要者载于篇端

　　教授林敬斋先生宗

　　林宗字存敬号敬斋徳斋公子林自矩轩松湖于野慎斋玉井子木三复世以道学名宗庄重古质而尤名经学逺迩及门往往荣显仕天官卿尹公旻尤显者尝发解首为忌者所落后乡荐授宁海学正改蕲州至扬州教授以养老母公在官正身率物督士成材风为之盛蕲祠之学主考山东王察使越尚浮藻宗务以理胜榜称得人宁海之归无力北上扬归始葺先祠故宇量周其三族晚得末疾孝敬不衰日数数省母母间不乐拳跽请过悦然后起祠墓之祭扶拜匍匐泪油油下岳阁老蒙泉为郡守亷其贫助以河南闗之地辞焉孙俊赞曰于泮之濵于鳯之趾一脉东湖言世孙子经学埀闻犹取渊委师严道尊名无虚士微禄逮亲厥有绳轨归罗辙涸言活升水为周为辞义适彼已后偿于天考祥视履（林见素集撰敬斋公赞）

　　襄敏林澹轩先生文

　　林文字恒简号澹轩与环同出九牧苇之后宣徳五年廷对第三人授翰林院编修正统初预修宣庙实録成转修撰景泰三年迁右春坊左谕徳兼翰林院侍读四年修歴代君鉴成七年修寰宇通志成升庶子仍兼侍读英宗复位罢景泰中宫僚改尚寳司卿仍兼侍读时翰林应博学士者七人上疑其多兵部尚书陈汝言进曰唐有十八学士是不为多遂拜学士四年请老上谕李文逹贤曰林文老成忠厚不可令去仍留供职八年宪庙登极褒进旧学迁太常寺少卿兼侍读学士未几复恳辞归老学者称为上林先生年八十七卒赠礼部左侍郎谥襄敏文神观清爽酬应安详暮年神色安康宾祭惟谨大小不慢人尽服其耆徳黎文僖语彭惠安曰翰苑中古意时流时时相半若林先生醇乎醇者也李文逹亦称其徳性坚确而不移气质沉静而不躁处心平易操行洁修臞然若不胜衣而志不慑气不馁其为时推重如此曽孙渠希范元孙焜章（闽书　莆阳文献　莆田志）

　　简讨林子道先生大猷

　　林大猷字子道莆田人天顺己夘乡荐授新建教谕迁国子学録转监丞再转翰林简讨升征仕郎监丞如故赡博善考礼仪榘矱严而内冲晦恳欵馆中执经以五六百辈斋舍至不能容轮畨听讲又约日通集谓之普讲所以处诸生贫者授衣病者给药死者躬诣哭殓或属其乡人扶丧归或捐俸以塟力弗能给又以疏告于好义君子满九载升翰林简讨仍掌监丞事以疾卒官大猷志行端谨学问该博奬与后进卒之日六馆诸生咸哀悼之林见素铭其墓谓其秩则卑而其品在彭惠安陈康懿之间子夔戸部员外郎有隽才（闽书　莆阳志）

　　贞肃林见素先生俊

　　林俊字待用福建莆田人成化十四年进士授刑部主事迁员外郎性侃直不随俗浮沉事属权贵尚书林聪辄属俊治之陈献章以荐至京日与讲学大有所得时妖僧继晓挟近幸梁芳以秘术进得被殊眷发内帑银数十万营建其寺俊疏极论之请斩继晓而黜梁芳言甚激烈宪宗怒寻下诏狱加刑对益厉后府经歴张黻上疏论救并下狱谪逺方俊得姚州判官时言路乆塞二人直声振海内王恕在留都疏乞还之以励忠节会元日星变宪宗感悟叙复南部孝宗践祚廷臣交荐之擢云南按察副使俗崇释信鬼鹤庆元化寺称有活佛岁时士女会集动数万争以金泥其面俊按鹤庆命焚之得金数百镒悉输之官代民偿逋毁边方诸淫祠三百六十余区所在学宫颓敝撤其材新之弘治四年用荐擢按察使调湖广风仪整肃属吏敛不敢犯会境内雨雪灾异上疏触时忌引疾乞休归已而言官交荐十三年拜南京右佥都御史操江正月朔陜西地震水涌上疏谓变不虚生必有其应述汉晋以来宫闱内寺柄臣之祸陈时政八事又请豫教皇储因荐侍郎谢铎少卿储瓘杨亷致仕副使曺时中堪居宫僚处士刘闵可布衣入侍东宫旋江西盗起勅俊巡视江西宁庶人贪谲忮害倍取禄米官校侵牟民利俊悉裁抑具奏乞断大义特垂善处毋涉吴王几杖之赐叔段京鄙之求时濠虽横逆萌未着或以为过后卒如所言人服其先见云武宗即位起廵抚江西遭父忧不果正徳四年改抚四川时蓝鄢之冦方剧至即宣布圣恩剿抚并行屡以捷闻会诛刘瑾俊疏贺且言瑾虽诛权又在近幸安知后无有如瑾者出请召用先朝旧臣刘健谢迁林瀚王鏊等以修复旧政并请择取宗室育之宫中用事者滋不悦属俊致仕许之命下朝论大骇科道交留不果未几而两川之冦复作矣世宗在藩邸乆知名及入继大统召起为刑部尚书未入觐上疏乞亲近儒臣与商可否以臻至治且言新诏之革所谓壊极而不得不革者也然贵近之臣或称不便图有变更未宜壊天下公议时近幸寖有用事者故疏及之既莅任命侍经筵会暑罢讲上疏言学贵缉熈禹惜分阴不宜輙罢屡上亲大臣勤圣学辟异端疏太监崔文宠擅一时其私人李阳鳯犯法事下刑部文夤縁内降改付镇抚司问理俊据法执奏不遣有旨还送镇抚司俊又奏言奉诏则违法守法则违诏臣能违诏不敢违法上怒虽不罪俊而阳鳯乞改锦衣狱俊以不得其职乃上疏乞致仕章八上乃允诏加太子太保给驿还乡令有司给米舆夫岁时存问时嘉靖二年也俊尝偕杨廷和数争大礼大礼议定得罪者或杖死四年秋俊即家上书言古者鞭扑之刑辱之而已非欲糜烂其体肤而致之死也又非所以加于士大夫也成化时臣及见廷杖二三臣率容厚绵底衣重毡迭裹然且沉卧乆乃得痊正徳朝逆瑾窃权始令去衣致末年多杖死臣又见成化弘治时惟叛逆妖言刦盗下诏狱始命打问他犯但言送问而已今一槩打问亦非故事臣又见自去岁旧臣斥逐殆尽朝署为空乞圣明留念既去者礼致未去者慰留硕徳重望如罗钦顺王守仁吕柟鲁铎辈宜置左右臣衰病待尽无复他望不胜悬结不报又明年疾革复草遗表劝上懋学隆孝任贤纳谏保躬导和且预辞身后恤典遂卒年七十六时嘉靖六年也后一年明伦大典成追论俊附和廷和削其官其子逹以士礼塟之俊歴事四朝抗辞敢谏以礼进退始终一节性简俭好读书慎交逰接引后进惟恐不及士大夫论当世人物推俊于韩范富欧间隆庆初复官赠少保谥贞肃（理学备考　通志　明史　闽书） 

　
闽中理学渊源考卷五十二

　

　　

　　广平府知府李清馥　撰

　　○林三复林絅斋顾在轩三先生学派

　　按林三复林絅斋顾在轩三先生皆当时宿望稽经核行具有师承澹轩本其家学又能师资有道诗礼龎厚之泽之所汇萃岂非草昧初开人文一时哉

　　教谕林三复先生圭

　　林圭字信玉又号三复学者称三复先生曽祖栋与其父应成同登宋咸淳进士父师说荫授县尉圭洪武初荐明经为莆邑训导升宁国教谕永乐间应召修大典以老请赐冠带致仕圭天性孝友元季兵乱相寻幼支门戸治堂从婚嫁又塟其父族七丧妻族四丧修其祖祠与髙曽而下祖墓从父家大疫药疾殡死无忌畏路遇疾者挈共载或偕舍馆而食一布袍四十年正学道风为时推首凡六典文衡所指授殿元林环探花黄旸庶吉士杨慈郎中顾孟乔数十名辈皆其弟子有三世门下者圭治经有师法工古文词逹官至莆者必礼其庐乡后进多问业焉年九十四卒所著三复集几百卷百不存一宗孙俊赞曰龙起淮甸云风景从卓彼鸿硕为世儒宗藏声处下一教始终完中粹行式其章缝维道其南维易其东徂徕明复我公其逢（林见素集撰三复公赞）

　　侍讲林絅斋先生环

　　林环字崇璧莆田人唐九牧苇之裔幼聪慧过人阅书多成诵尤精伏氏经方在泽宫时文章已为人所重永乐四年廷试第一授翰林修撰明年升侍讲预修永乐大典两考会试声名籍甚十三年扈从廵幸卒于北京年四十环负材晓世务特为成祖所器一时儒硕亦厚重之没无不悼惜焉所著有絅斋集二十二卷

　　教谕顾在轩先生文

　　顾文字在中别号在轩幼颕敏日记四五千言及长该贯经史时称博学为文章简朗秀整洪武中以儒士荐为兴化训导秩满迁教谕歴任将乐金华九江三邑典文衡于江西湖广皆名得士宣徳初致仕正统间卒祭酒李时勉为作小传族子孟乔

　　参议黄澹轩先生常祖

　　黄常祖字邦经莆田人父震号梅东精易学为莆士师常祖少习之始逰郡庠又从顾在轩林三复二先生治尚书学复卒业殿元林絅斋之门修词知名逺出流辈永乐壬辰进士授刑部主事员外尝有进天书者五日不得报惧而自刎诏旨疑有他寃鞫其居停妇将抵死常祖原实平反丁内艰服阕工部尚书呉中董营建奏为其属采木于山西湖广时督促严急常祖为上为下悉心殚智有周御史者共事不法入劾罢之事竣归省以杨文敏荐升山西布政参议招徕流亡民悉复业平阳界有盗聚千人为害推诚谕之皆降附寻致仕年八十六卒彭韶志常祖墓言韶入郡学获见前辈风致及其时礼俗大槩老成朴素逺浮荡骄奢之习时若会元陈公舜用郡守方公廷训郑公季述及澹轩黄公皆朝野巨望公于居室不増一椽尤谓旧俗繁重澹轩常祖号也（闽书）

　　庶常杨惠叔先生慈

　　杨慈字惠叔少孤母郑守节抚之性颕悟粹于经学永乐戊子乡试第一明年会试第二辛夘廷对二甲第一选翰林庶吉士是年七月卒年才三十慈躯干丰伟志气轩昻恒以科第文词为儒者末事人惜其早夭有文集五卷（莆田志）

　　○郎中顾玉湖先生孟乔学派

　　按先生在当时逺近皆造门受业志称其经学得传及门多士今未得编考惟彭惠安公送先生之子文潜之任广州序有曰某晚从顾先生受学则惠安亦曽经问业者今列之学派焉

　　郎中顾玉湖先生孟乔

　　顾孟乔莆田人正统七年进士引疾告归善治经逺近皆造门受业七年方赴廷试意在急流占官録増年至十余岁授刑部主事改南京刑部郎致仕孟乔在官虽处刑名钱榖不废传习经其指教多所成就若歴城太宰尹公旻乃侍其先公闽中游宦日受业者士大夫咸仰其善教云（闽书　彭惠安集）

　　尚书彭从吾先生韶

　　彭韶字鳯仪莆田人天顺元年进士授刑部主事成化初为员外郎疏论佥都御史张岐不称风纪请召用王竑李秉叶盛忤旨下锦衣狱得释寻进郎中外戚周彧与畿内民争田上使韶往勘韶归劾奏之疏入诏以田归民而责韶等方命复下诏狱科道官交章捄得释当是时韶与何乔新同官并有重召一时称何彭迁四川副使安岳扈氏焚灭刘姓一家二十一人定逺曹氏杀其兄一家十有二人皆以疑狱乆淹韶一讯得实咸伏辜十一年升本司按察使镇守云南太监钱能进金灯扰道路韶劾之不报十四年升广东左布政使疏荐陈献章于朝时朝廷屡遣中官采办土物韶屡有陈奏复以论太监梁芳事忤旨调贵州吏部尚书尹旻屡荐韶可大用寻擢右副都御史廵抚苏松嘉湖等处二十一年以星变求言韶应诏陈言条上渐不见终四事言内臣贡献皇妃加于嫡后陛下褒赏其家几与先帝后家等一也内臣日増数至万计利源兵柄尽付其手作奸犯科一切不问二也四方贡物通畨航海科扰百姓惊动四夷三也六卿大臣并加师保诸寺监卿兼领髙官及其休去月廪岁舆徧施凢鄙四也时已召为大理卿及是疏上道改右副都御史廵抚顺天等处兼整饬蓟北军务韶复累有建白孝宗即位臣僚交荐韶与王恕等人望所属召为刑部右侍郎元年嘉兴百戸陈辅为乱陷府城大掠遁入太湖遣韶廵视韶追败辅众殱其渠魁因劾罢守臣一人事遂定留治浙韶请盐课有宿逋者酌其年岁乆近量蠲与减复减处州及泰顺县矿课岁万八百有竒事竣还朝图进灶戸穷苦之状凢八复条陈六事戸部复议通行为例从之明年转吏部左侍郎与尚书王恕甄人才核功实仕路为清其冬彗星见诏问羣臣时政得失军民利病韶复疏言宦官太盛不可不早裁损又请午朝无循故事凢时政得失军国重情乞令臣僚就御前面议取旨并见嘉纳其年升刑部尚书安逺侯栁景镇守两广都御史秦纮发其赃以万计有旨逮问诏抵景于法又皇亲张峦茔坟逾制韶皆抗疏极论但下所司而已韶莅部三年昌言正色秉节无私与王恕及乔新称三大老而为贵戚近习所疾大学士刘吉徐溥亦不善之韶志不能尽行连疏乞休上勉留再三乃允命乘传归有司给月米岁夫如制明年南京地震御史宗彛等言韶乔新张珍谢铎陈献章章懋彭程俱宜召用不报又明年卒年六十六溥犹当国仅予谥惠安赠太子少保韶平生孝友诚敬暮年名徳益尊正徳初林俊为江西都御史为请谥因言臣闻韶乔新少隶刑曹并名时选积官俱至尚书韶忠亮懿醇乔新贞方恭慎儒术吏事两所精究共学古人之清同任天下之重韶没赠谥备加仰见圣天子优宠至意但文正忠节韶皆足当不审何取惠安之义不类韶平生无以服世信后乞下议更谥事虽不行士论当焉韶所著有国朝名臣赞及莆阳成都志政训等书子浚举人族子甫（明史　通志　闽书　吾学编）

　　○行人方栁东先生澥学派

　　莆之名族如方如林英杰踵生载之志书传为盛事抑由累世绩学敦行为有本欤然年代寖逺即师友所渐遗绪亦寥寥莫考方栁东先生以礼学着于时号称耆宿溯其家学尚矣

　　行人方栁东先生澥

　　方澥字源深莆田人宋仁岳之后正统四年进士授行人年五十余矣隠然老儒犹执经讲说不已扣问者纷如酬告罔倦平生尤邃礼学动止语黙不少茍尝叹文公家礼虽经诸儒注释而去取或晦朝代迁改而冠服不同于是作家礼旁附书首列图而条析于下其髙弟柯潜尝序行之未六十求致仕归抱经固穷未尝轻入城府学者称为栁东先生莆俗自水南徐资茹先生家冠婚丧祭依约家礼至澥又笃是书乡人多化之卒年八十三孙岳有文名以南御史言事左迁泰州判官升常徳府同知柯氏潜祭文畧曰猗欤先生吾儒之琛持行纯正积学宏深又曰考徳问业邦人偕来时雨所化罔不为才至于遐方亦沾膏馥瞻仰斗山委心而服年余八十进徳弥隆俯仰无怍以寿考终（莆阳文献　闽书　柯竹岩集）

　　○朱体光先生煜学派

　　朱体光先生煜

　　朱煜字体光始育而声嗄及长自分不堪世用乃闭戸读书以修身行善为事年十七輙为乡人师少保翁世资学士呉希贤布政周瑛参议朱文环副使丘山佥事杨琅皆出其门里尝有疑狱太守潘本愚以书请曰先生盛徳厌人心愿得一言而决煜陈说无隠情潘守深然之继复有请竟以疾辞后二子恺悌俱进士煜累赠南京戸部郎中（莆田志）

　　少傅翁资甫先生世资

　　翁世资字资甫父瑛翰林检讨掌国子助教事乐易喜酒姻党皆亲资举进士授戸部主事政暇輙翻阅旧案究其利弊渉猎广记因而明习典故条例因革悉所谙练大为部堂诸卿佐所重丁外艰归景泰改元尚书金濓奏起复之固辞终制服阕复除旧官遂委典各司章奏未几升署郎中适江南水灾属世资勘验因奏免应天太平宁国安庆庐州等府及建阳宣城等卫税粮五十万余石刍束倍之且檄所司赈恤英宗复位之元年大臣多罢上识世资可大用遂擢工部右侍郎三年内织染局言苏杭五府织造上供文绮七千疋未就合别遣督又赏赐不足宜加造七千疋世资谓东南水潦民苦艰食朝廷宜樽节之因与尚书赵荣左侍郎霍瑄议减其半荣瑄皆有难色世资曰倘得罪某请以父子三人当之疏请上疑其要誉推主议者下世资锦衣狱贬知衡州至则决疑狱新庙学修石皷书院立便民仓百废具举衡卫帅有戾法者世资稍抑之遂诬其怨望逮至京上不直卫帅复世资官成化元年升江西布政使适广东寇发王师南下有议令江西转饷计非用十万人不可世资令赍银就广东籴之且为奏蠲民赋百七十余石五年升都察院右副都御史廵抚山东明年秋东土大饥发廪劝分遣官赈恤八年迁戸部侍郎十三年奉勅总督京通等处仓场明年进本部尚书世资乆处计司出入剂量悬合事宜以年及请老加太子少保给驿归有司给月米岁夫赐勅曰朕闻羲易系终吉之辞礼经明进退之节卿累疏求去盖得节于礼经朕既允而复升者亦欲锡卿终吉之福君臣上下不各尽与卿归其笃念乎此优游田里化导乡人俾后贤观法风俗淳厚则足副朕眷遇之懐时人荣之卒赠太子少傅世资居官四十余年谦约和厚善兄弟广交游家无余赀兄世用贵州参议居官亷慎世用子淕令太和御史有事于县淕持不可坐免归（闽书）

　　佥事杨朝重先生琅

　　杨琅字朝重举天顺乡试第一登进士授监察御史宪庙登极诏书停罢镇守内臣中外欣悦既改元有贡献希复者琅极言内臣不可预政幸门不可轻启复与陈恭愍选论劾兵部尚书马昻翰林学士倪谦请起兵部尚书王竑召还给事中王徽修撰罗伦等俱不报时号敢言御史出按江浙二藩静重不苛擢山东按察佥事提调学政适岁歉疠疫大作廵抚大臣以地广民饥命琅与藩臬分道出赈琅精心受事行至东阿染疾既革自起更衣冠端坐舟中乃卒诸生哀感醵赙以归琅居家孝友莅官端介笃学善文兼工书法从子国本（闽书） 

　
闽中理学渊源考卷五十三

　

　　

　　广平府知府李清馥 撰

　　○布政周翠渠先生瑛学派

　　莆中先正绰有典型考公同时有彭从吾黄未轩诸公论学切磋皆负一时之望读公题嘉鱼李氏大厓义学记语夫功夫次第而箴砭后学共师白沙之失前辈持守之严可见矣再按公生漳之镇海早岁渊源授受皆得之布衣陈公故其所学所守醇然洛闽派的焉

　　布政周翠渠先生瑛

　　周瑛字梁石其先莆人父洪武间自莆田调戍于漳浦之镇海卫因家焉惟时卫所虽建而学校未兴瑛由邑学生领正统癸酉乡荐不第乃博览羣籍钩深探頥成化己丑成进士知广徳州兴文教絶淫祠严生女不举者之禁升南礼部郎中出为抚州知府调改镇逺府秩满归省弘治初王端毅恕为吏部即家起四川参政寻转右布政使丁内艰除服乞致仕给事中杨亷呉世中交荐其学行起用竟弗赴瑛未第时受学于陈布衣真晟尊向而笃信之及举进士与新会陈白沙辽左贺克恭上下议论然瑛以居敬穷理为鹄白沙之学有所不契寓书李大厓承箕以辨之曰某闻人心无外为有外者非也圣人静有以立天下之大本动有以行天下之逹道由体及用一以贯之其余为学皆由博以反约博者万殊也约者一本也求诸万殊而后一本可得一本既得则所谓万殊者亦可推此以贯之矣某请得以言其功程次第盖始学之要以收放心为先务收放心居敬是也居敬则心存聪明睿智皆由此出然后可以穷理所谓穷理者非谓静守此心而理自见也盖亦推之以极其至焉耳孟子曰万物皆备于我此言人心无外也不即物以穷理其能尽此心之体乎故自性情之微以及形骸之粗自食息之末以及纲常之大自六经之奥以及天地万物之广皆不可不求其理求其理谓求其自然与其当然又于自然当然求其所以然积累既多自然融会贯通而于一本者亦自得之矣一本固非学者所易言然闻之中庸有曰喜怒哀乐之未发谓之中又曰上天之载无声无臭至矣此譬如榖种虽自块然而根苗花实皆聚于此又如鸡卵虽自浑然而羽毛觜角皆具于此及其发见于行事在圣人体用一贯在学者未免差互盖在已者有所拘蔽故所发不无偏重之殊在外者有所揺夺故所施不无迁就之异然而既见本源则于处善亦安循理亦乐至于患难事变虽以死易生亦甘心为之此圣贤之大畧也今不务此乃块然静坐求毕体用之学吾见其难矣瑛自得第后归于莆所著有经世管钥律吕管钥字书纂要翠渠类藁广徳志蜀志漳志等编尝与黄仲昭同修府志议论间有不合自谓莆阳抝史云卒年八十九学者称为翠渠先生

　　县令郑文坡先生衷

　　郑衷字世和龙溪人自幼向上学务践履尝游周翠渠瑛之门每见称许事父及继母以孝闻丁继母忧念丧母年幼追服三年正徳癸酉乡举令南康作兴学校俸给外一毫不取以不善事上官谪广徳州学正提学顾阳和荐其古行古心与世殊调转扬州教授升武陵令致仕归晚益嗜学筑精舍于文山之坡乡人称文坡先生（闽书　郡志）

　　县令施近甫先生仁

　　施仁字近甫龙溪人少以圣贤自期博洽善属文顾举业非其好也同邑林魁一见奇之弱冠负笈逰莆者三载于黄未轩周翠渠诸先生靡不论世尚友归而躬行孝弟父母兄弟间动相规切期谕诸道与同时潘鸣时髙则贤潘桂芳周一阳称五贤当道如沈宠周贤宣姜寳延致书院以训多士嘉靖丙寅选贡北上复与贡安国参证异闻选授绍兴司训王龙溪畿其邑人也时过从论说宗良知之旨已转谕建安与诸士会水西观以实修相砥所梓有建安兴学録复古议太上感应篇八事图说无非诱翼人心还古之道用荐擢龙门知县政尚清简悬赵清献遗像于退食之堂焚香告之曰倘有负心愿公示谴暇与诸生讲论不辍自县治至村落并开立社学乡约课督晓解改东筦以内艰归不复出四壁恬然坐次左右经史矻矻诵读倦则正襟危坐凝神定虑与友人谈道外无他营其接引后学提闗启钥心口无留隠焉年八十九卒所著有修正要语及诸诗文多根极理要之言侄三畏任教谕好古力行家庭间自相师友云（闽书　郡志）

　　佥事宋立斋先生端仪

　　宋端仪字孔时莆田人幼尝侍父助教公校文江右时御史天台陈选监场屋因私试以文深器之父为安州学正每令预堂试诸生皆叹服以为弗如也举成化辛丑进士拜礼部主事歴主客员外郎凡四裔朝贡之使以方物贽见一毫不苟取其或有所求请必条举典故辨析开谕使心服而去乆之迁广东提学佥事既至严立教法务欲以身表率而痛抑其浮诞竒险之习在广五年列郡之士知所向方年甫五十六卒于官端仪居家孝友动循礼法自其少时已有志泛滥羣籍尚友古人凡乡之先辈皆考究而知其邪正贤否郡守青田潘琴以郡学所祀乡贤多弗称典礼乃发策询于诸生惟端仪所对策考论精审潘大加欢赏其在礼部署清务简无留意正学而于程朱微言绪论无不究极旨归平生不作韵语间有议论皆根据义理闗渉世教不规规丽藻之工而已尝考正宋史道学传进程氏门人吕大临谓其深潜缜宻当不在刘李尹谢游杨之下又以程氏师友渊源朱子已有録以示后学而朱子门人亦多哲士尚未有表着之者因集黄勉斋以下及私淑有得如真文忠诸公凡若干人为考亭渊源録又尝修祠部典故广东通志畧宋行朝録皆未脱稿其修道南三先生遗书朱子事类乡贤考证莆阳遗事莆阳旧事偶録立斋闲録立斋稿髙科考宋氏族谱等书藏于家（洛闽源流録　莆阳文献）

　　忠裕黄后峰先生巩

　　黄巩字伯固号后峰莆田人弘治十八年进士推官徳安府升刑部主事歴兵部郎中丁内艰守制家居三年不出戸庭乡前辈如郑山斋方松厓陈时周周翠渠咸推重之与为忘年友见素林公尤爱之戊寅春服除将赴部会武宗北廵人心危疑或沮巩行巩题书屋曰石田茅屋为生太拙鸱夷马革自许何愚众不能沮竟北上补武选正徳十四年春上将南廵时宁庶人乆蓄逆谋萧敬朱宁张锐在司礼锦衣东厂与庶人交通江彬又握劲兵在上左右中外为忧公卿交疏不听巩以事由彬而言者怵彬威鲜指及乃独疏六事其畧曰陛下临御以来祖宗之纪纲法度一壊于逆瑾再壊于佞幸又再壊于邉帅至是将荡然无余矣天下知有权臣而不知有陛下宁忤陛下而不敢忤权臣乱本已生祸变将起窃恐陛下知之晚矣试举图治六事于今为最急者陈之其一曰崇正学臣闻圣人主静君子慎动陛下盘逰无度流连忘反者无乃动之过乎伏望陛下髙拱九重凝神定虑屏纷华斥异端逺佞人延故老访忠良可以涵养气质薫陶徳性而圣学惟新圣政自举其二曰通言路言路者国家之命脉也言路之通塞国家之治乱系焉窃见近时臣僚奏牍间或言及时政往往匿不以闻其或事闗权臣则又留中不出而中伤以他事由是虽有安民长策谋国至计无因以逹虽有必乱之事不轨之臣陛下无由而知之矣天下乌得而不乱哉伏望陛下广开言路不责以出位不加以好名如此则忠言日进聪明日广虽乱臣贼子亦将有所畏而不敢肆矣其三曰正名号陛下近日以来无故自称为威武大将军太师镇国公逺近传闻莫不惊疑夫陛下自称为公谁则为陛下者伏望陛下即日削去诸名号以昭上下之分以明示天下之人庶几体统以正而朝廷自尊矣其四曰戒逰幸陛下始时逰戏不出大庭驰逐止于南内既而幸宣府幸大同幸太原幸陜西榆林诸处所至费财动众郡县骚然至使民间一夫一妇不能相保陛下为民父母何忍使民至此近者复有南廵之命南方之民争先挈妻子避去者流离奔踣敢怨而不敢言即今江淮之饥父子兄弟相食天时人事如此加以休息爱养尤恐不支况又重以蹙之其何不流而为盗贼也奸雄窥伺待时而发变生在内则欲归无路变生在外则望救无及陛下斯时悔之晚矣彼居位大臣用事中官亲昵羣小皆欲陛下逺出而后得以擅权自恣乘机为利也其不然则亦袖手旁观如秦人视越人休戚不相渉也伏望陛下翻然悔悟下哀痛罪巳之诏罢南廵撤宣府行宫示不复出发内帑以赈江淮散邉军以归卒伍雪既往之谬举收既失之人心如是则尚可为也其五曰去小人自古小人用事未有不亡国而丧身者也谨按今之小人簸弄威权贪图富贵者实繁有徒至于首开邉事以兵为戏使陛下劳天下之力竭四海之财伤百姓之心者则江彬之为也彬本行伍庸流凶狠傲诞无人臣礼臣等但见其有可诛之罪不见其有可赏之功今乃赐以国姓封以伯爵托以心腹付以京营之寄此养乱之道也天下切齿唾骂皆欲食彬之肉陛下亦何惜一彬以谢天下哉其六曰建储贰陛下春秋渐髙前星未耀祖宗社稷之托悬悬无所寄方且逺事逰观屡犯不测收置义子布满左右独不能豫建亲贤以承大业臣以为陛下太倒置也伏望陛下将近时羣臣建储章疏付在廷文武大臣共图大议即于宗室中遴选亲贤一人养于宫中以系四海之望待他日诞生皇子之后俾其出就外藩实宗社无疆之休也车驾员外郎陆震见公疏即碎已疏草曰愿同署名进疏入上怒甚下诏狱钳校于廷五日三讯杖百余坐系逾月除名巩体最羸众咸谓必死乃死得苏震竟死当是时海内盛传其疏归后杜门著述家素贫客至留饭或至日中未举火贷米邻家恬不屑意嘉靖改元召为南京大理寺丞疏请稽古正学敬天勤民取则尧舜保全君子辨别小人明年入贺卒于京师年只四十三无子素翁山斋谋以弟布之子为其后行人张净峰岳讼其直节赠大理少卿天启初谥忠裕巩尝曰人生仕宦至公卿大都三四十年惟立身行道斯千载不朽世之人頋以彼易此何耶巩沉敏好学虽疾病支离手不释卷诗文清粹和婉自成一家所著有后峰文集又有读书録山居笔记诸作皆未成书（吾学编）

　　张先生元绅

　　张元绅莆田人以字行与呉绎思魏时敏诸人结社放情世外性坦易自称坦斋山人尝预修八闽通志又与方伯周翠渠编修黄未轩共修郡志郡多韦布独行之士往林贞肃以名节髙一世于时云蒸跃起不独冠绅即如处士张元绅刘文旸方在源陈寿征辈咸鞠躬质行贞肃居恒数招邀此数人奬引甚至以故更相淬砺以成一时之盛

　　○县令呉淳夫先生仲珠学派

　　按呉公亦留心经学者县令

　　呉淳夫先生仲珠

　　呉仲珠字淳夫莆田人少精学业踈于世故登成化乙未进士授义乌知县以公钱助丧为御史所按叹曰士何往不自得哉遂拂衣归家居授徒分晰经传奥语以训后学着有四书诗经讲说（道南源委） 

　
闽中理学渊源考卷五十四

　

　　

　　广平府知府李清馥 撰

　　○恭清陈时周先生茂烈学派

　　按白沙之学明代诸公共议之谓其近于禅学然其髙风素节亦可追已时周先生师事白沙其省身克己之録未知与师门宗旨如何考之林公见素志公墓曰隠衷粹行对天地而质鬼神其人品在黄宪管宁之右当时莆中诸公推许亦无异词其操履可想矣

　　恭清陈时周先生茂烈

　　陈茂烈字时周莆田人也先世瑞安人曽大父以军功隶兴化卫总旗于是遂为莆人茂烈方髫年继父戎役厉志不与羣儿伍昼入署夜归则读书祖母怜其孱弱亟止之乃覆灯黙诵不辍年十八慨然叹曰善学圣人者莫如颜曽颜之克己曽之省身夫非学之法欤作省克録自考弘治九年第进士尝使广东一切馈赆悉却之是时新会陈献章以理学倡东南茂烈则往执弟子礼语累日献章甚喜告以学须静一于是退作静思録佩其言终身为吉安理官十余年入为监察御史袍服朴素骑一牝马身若无官顾独系风纪之重有尚书佀子受赂而崔志端者亦为尚书故道流也皆以内援蟠结不能去茂烈再劾佀罢之崔仍留茂烈意未得而会其母张年七十有七老矣遂疏乞终养去家居身自治畦一奚奴拾薪服食麄粝夜卧不能具一帷短床敝席漠如也太守以其作苦遣二力助之三日白守曰是使野人多事且溢口食也遣还茂烈虽不究于仕然故具经济才其在吉安持大体开至诚廸以民彝上下信服有妇嫠家富族人利其赀诬妇且别适特为白之令终所至民有嫁妾者妾娠縁妻悍去之比生子归承父业族羣争不决乃验以女兄特类争者遂服时守张严鸷而茂烈以寛佐之当道或深文皆徐为申释明允公恕既去而有遗思力耕养母者若而岁铨部稔其行清苦奏改晋江教谕以资养辞既而守臣复上其孝行贫苦状武宗嘉之诏视侍郎潘礼故事月给米三石茂烈复辞古人行佣负米皆以为亲臣即贫应未至此且母年八十有六来日无多愿以身力作报母囏劳不愿当廪赐上不允间四岁母卒茂烈抱疾强起号泣寝地疾遂亟未几亦卒所产惟一女以身后属司冦林俊俊为治其丧立族子逺扬为后海内大夫士闻而伤之御史王应鹏以状闻谓茂烈亷如石守道而所养独纯孝如徐仲车而所处尤困天子悼焉诏所司表宅里曰孝亷仍恤其家茂烈向道甚蚤比闻新会之教契悟亦深安贫乐志泰然自足日坐斗室究极五经四书之旨以身体验随得随録尝曰儒有向上工夫诗文特土苴耳尝与友人论学书曰承示胡敬斋书日不释手议论精切用心良苦假所修如之当于吾道中求之也恨生晚而未考其世焉至于论白沙一峰二先生与丘文庄张东白颇有抑扬盖一时之言而非盖棺之论也文庄二公吾不及知一峰之志节尚矣白沙之学而疑其禅非真知白沙者也人一心也其用一耳士以记诵辞章竞科名日趋于下矣向上将谁主耶世方以是相率任道者忧之故曰古人弃糟粕糟粕非真传又曰莫笑世间无著述真儒不是郑康成正惧其功倍于小学而妨此大道也白沙之初见康斋而归也闭戸穷尽古今典籍又筑台静坐不出阈外者数年深潜静思真积力乆心悟理融而自得之妙非人所能知也敬斋亦学于康斋同门者也谅未及面而资丽泽之益又未知其发言之由无怪乎其作疑也自今考之敬斋惧学者舍下学而躐于上逹若白沙则惧学者逐口耳而忘乎身心也窃尝细玩尊徳性道问学一章学圣贤之法备矣然人之气禀不一清者知之胜淳者行之胜无偏废焉所入异而所造一矣安得起敬斋于九原相与细详又曰万物备于我反而求之于心身无限欠缺无限病痛至于中之欺慊冷暖自知若夫愧影愧衾严切之功无踰于此烈虽鄙薄每自检点勉循规矩今事至教先以治病为急若病去药除则终身之训也其持论如此林贞肃俊曰时周领悟既深而充养益熟隠衷粹行对天地而质鬼神第其人品当在黄宪管宁之右焉天启辛酉谥恭清（越章録　莆阳文献）

　　教谕郭约之先生克一

　　郭克一字约之惠安人为人坦夷有志趣尝讲学于莆以弟子礼见如宾陈先生先生语以为学当涵养本原不在枝叶繁辞克一深佩服之领正徳癸酉乡荐癸未试春官乙榜授归善教谕归善学在郭外殿宇敝壊诸生徒寄空籍于学分斋肄业之规弛甚克一慨然振而兴之倡率诸尚义者鸠材募功重新学舍俾士有归息而严立条教以约束之躬为讲说经旨士心竦然诸司行部至惠州者莫不叹赏居三年丁母忧归卒于家（邑志）

　　侍郎郑山斋先生岳

　　郑岳字汝华号山斋莆人南湖先生露之裔七岁而孤頼母林兄嵎食贫而抚教之踰弱冠登弘治六年进士授刑部主事论囚东市锦衣千戸张福恃势越坐岳奏论语渉中贵旨下诏狱堂官疏救得释转员外郎湖广按察佥事宗藩侵民田累奏不决岳竟归之民荆岳岁饥设法赈活甚众常徳守刑货黩滥捕其左右置之法守解印绶去南台会荐天下方面官十七人岳与焉正徳初擢广西兵备副使征黒松洞奏捷调广东寻擢江西按察使振扬风纪为逆濠所忌连擢其地左右布政使濠横夺民田亿万计民设寨聚守濠讽总制剿以兵岳力沮之副使李梦阳御史江万实相讦奏下藩臬会勘岳欲平其理而梦阳务求胜濠从而嗾之执岳宪司旧役考掠诬岳用公堂银文致送濠禁锢事闻下镇廵勘报濠左右夹持成狱台省暨江西抚臣交疏其枉遣大理寺卿燕忠给事中黎奭覆勘竟为濠所陷自诬服罢后濠反伏诛起四川左布政使以母丧未终制不赴嘉靖初升右副都御史廵抚江西至则民拥道聚观手额相庆岳奏赈恤受兵郡县定讨逆功及赠祀死事之臣皆报可甫三月擢大理寺卿辅臣以拥立世宗功议封伯岳遗书内阁所厚蒋冕劝其辞避林俊以司冦召至协衷守法一无所假勘事陜西正总兵官李隆罪前后凡四上疏皆切时政升兵部侍郎大同兵变赦而复叛岳宻令总兵桂勇斩首恶数人事遂定已而勘报及大珰弟侄名岳驳正之权幸侧目又以议礼忤旨夺俸言官风闻媒糵其短因力请致仕归凢十五年卒于家岳严毅端谅好礼勤书老犹不懈尤喜奬掖后进事寡母甚孝念兄鞠哀恩罄官俸以报构蒲坂祖祠益祭田治先世诸墓至于开渠造桥建社有利于乡族者槩不惜费所著有山斋净藁吟藁奏议驳藁莆阳文献莆阳志畧等书享年七十二子泓字士流初为逆濠所陷谪戍赦回荫授詹事府録事疏归终养（莆阳县志　柯维骐撰本传　闽书） 

　
闽中理学渊源考卷五十五

　

　　

　　广平府知府李清馥 撰

　　○训导刘子贤先生闵学派

　　按刘先生闵在成化弘治间一时师友极盛而与郑公纪切磋最笃者也考郑东园遗事谓郑公与刘子贤先生隠云洞山中玩易考礼主静慎动以求至道一时名士翕然归仰泉南陈剩夫每来留阅月自言得见郑子方觉荒踈修撰罗一峰谪官泉州往返必约郑氏于风亭僧舍讲论数宿曰东园学问心得为多又考虚斋蔡文庄亦寓书子贤皆企其实践工夫儒效修着非空言者于时诸公皆一代之英并世而起其出也有鳯翔千仞之槩其处也有潜龙不拔之贞详考所立皆涵养深淳原本经术追溯乎干淳讲学之盛无媿也迨后新说繁兴讲席互设而穷经实践之意微呜嘑师友传述盛衰之运可以观矣

　　训导刘子贤先生闵

　　刘闵字子贤莆田人幼有至性少长知学即絶意科举凡禔躬训家必以圣贤为法祭祀奠献一遵礼经以父柩及祖母柩未塟遂断酒肉逺房室虽授馆邻邑而朔望必归哭殡所如是者三年邻族怜之为之助塟妇失爱于母出之终身不复娶温凊定省疾不觧衣母或有怒则竟夕跪床下副使罗璟立社学延闵为师提学周韦庵孟中捐银助养太守王弼每遇祭祀必延致斋所曰此人能消鄙吝岂减黄叔度耶亦置田资之闵并受不却及母卒即送田还官庐墓三年岁凶弟妇求分异阖戸自挝感悟复合弘治中林贞肃俊言其恭慎醇粹孝友髙古徳宇道风自觉难比愿礼致入侍东宫必能涵煦薫育有所裨益不报正徳元年诏授儒学训导所著有家礼考注昭穆图宗子说五伦启蒙孝经刋误等书温陵蔡文庄曽寄书畧曰观先生所自待断断然实地根本工夫一扫却许多烦冗枝叶愚意今日大势如此匡治之计须是先生辈出身也然虽未即出易之损九二曰利贞弗损益之盖言虽未为时用然其弗损所守如此则所以益于上者亦既多矣而况又有所谓子弟从之则孝弟忠信者乎小儿存畏今年九岁矣家父母留在膝下去先生纔百余里而未能实时遣诣门下以供洒扫途中徒为念之耳（道南源委　蔡文庄集）

　　司徒郑廷纲先生纪

　　郑纪字廷纲仙逰人南湖淑之后举天顺庚辰进士为翰林庶吉士授检讨与谢一夔刘徤周经张元祯诸公讲性理之学以经济相许其为文章披竒剔怪澜立星回深博藴藉益探以有宪宗登极上太平十策以亲老引病归养父没哀毁骨立知府以金助塟谢不受丧毕庐墓读书与孝子刘闵泉南陈剩夫相往来修撰罗伦谪官泉州亦时会聚讲论仿义门家规蓝田乡约朱子义仓以济族睦乡家食二十余年再起供职迁浙江提学副使令诸生兼读五经白文行乡射革浮屠毁淫祠孝宗登极上疏劝御经筵近儒臣论圣学以正心为要言甚切至有旨嘉纳召为国子祭酒监规严正师生凛然国学有膳余银千两典簿以常例奉纪曰膳为监生何与祭酒悉归官同官谓纪形其短衔之纪固以前辈自处遇科道官不能折节为礼因相与攟抚其事论劾之孝宗谓纪任未乆何遽有此令条析以闻改南京通政司左通政七年升南京太常卿武宗在东宫行冠礼纪采古今帝王嘉言善行凡百条各绘图作赞名曰圣功图表启以进且言皇太子当近正人闻正言不可与儇薄内侍逰上优答之升南京戸部侍郎适南畿灾纪以漕米权宜水兊积出余米二十余万石赈济又将月粮放支本色以平米价奏革京储冗食盐钞揽纳之弊皆有惠利及人然竟以前论踵袭言者不已纪亦屡疏乞休十七年进南戸部尚书致仕卒年七十六遗命请刘闵治丧勿乞塟祭讣闻赐塟如故事有奏议四卷圣功图十卷归田録八卷文集前后续别五十卷子主敬主忠主忠荫补寿州同知守官饬簠簋而归田好施祀乡贤（闽书　莆阳文献）

　　○主事柯希斋先生维祺学派

　　主事柯希斋先生维祺

　　柯维祺字竒纯号希斋莆田人幼灵颕希慕古哲林贞肃陈孝亷雅重之弱冠领乡荐登嘉靖癸未进士出黄文裕佐之门文裕语人曰异时无忝鸿儒柯氏子也授南戸部主事时年二十六即移疾归乌石山中聚旧业而紬绎之别淆乱订是非会万于一及门之士先后至四百余人传授靡倦要以躬行为先慨近世学者乐径悟而惮积累窃禅家之说以掩孤陋作左右二铭明其意着讲纂二卷以辨心术端趣向为实志以存敬畏宻操履为实功而其极以宰理人物成能天地为实用至于为学次第恳恳致意于诚之一字谓心与理一之谓诚言与行一之谓诚终与始一之谓诚盖允蹈之也録所答问厘为心解学解经解上下传解史解六卷多儒先所未发着宋史新编共二百卷阅二十载而成书作史记考要十卷凡司马之讥评爽实班氏之増损乖义少孙之补缀乱真诸儒之纪载异同胥辨正之而天文厯律发明尤详又以莆阳文献自嘉靖以来屡经兵火惧其遂湮乃撰次为二十卷以接山斋郑岳之笔曰续莆阳文献志与宋史新编俱以三品论人谓求道徳之士于三代之下必欲如古圣贤难矣但能忠信亷洁以礼义为进退以名节自砥砺此其根本也根本既立虽乏功业文章不足为病根本既丧即富贵功名鄙庸人耳何足取哉别着诗文集十卷续集四卷杂着二卷居常絶迹不入官府矢志清修力耕节用躬韦布之素有余则推以佐亲党遇倭乱庐毁于冦鬻田以筑小室日危坐其中接人无戏言无茍笑闻人之短蹙然必为之讳朞功不与饮燕口惟蔬食菜羮而已卒年七十八学者称希斋先生（雒闽源流録　明名臣言行録　闽书　兴化府志）

　　○主事卓起岩先生居傅学派

　　考之志乘林贞肃公奬藉人才最盛其一时说经诸师席公皆勤恳而亲炙之为乡邦倡率为后进典型其风俗醇笃有由来已

　　主事卓起岩先生居

　　傅卓居傅字起岩莆田人精于经学开馆鳯山执经问难者前后数百人以乡荐授金华训导教廸有方青衿竞奋登正徳十二年进士赐归省一时士类竞趋其门林贞肃俊方简肃良永时过讲堂与之谈榷文义所著有书经四书臆说学者宗之终刑部主事门人太守郑弼为之起坟（道南源委　莆阳志）

　　郡守郑谐甫先生弼

　　郑弼字谐甫莆田人嘉靖癸未进士歴工部郎中出赈江南全活甚众榷税芜湖亷平有体迁云南知府释江洋株连之辟平木邦宣抚之乱年四十以亲老致仕至九十三卒（莆阳选举志）

　　简肃方寿卿先生良永

　　方良永字寿卿莆田人弘治三年进士督逋两广峻却馈遗为布政使刘大夏所器还授刑部主事进员外郎擢广东佥事琼州贼符南蛇为乱大夏时为总督檄摄海南兵备会师讨平之御史坐良永失利大夏已入为本兵为白于朝赉银币正徳初父丧除待铨阙下外官朝见毕必谒刘瑾鸿胪导良永诣左顺门叩头毕令东向揖瑾良永竟出或劝诣瑾家良永不可及吏部除良永河南抚民佥事中旨勒致仕既去瑾怒未已欲假海南杀人事中之刑部郎中周敏力持乃不坐瑾诛起湖广副使寻擢广西按察使发廵按御史朱志荣罪至谪戍迁山东右布政使旋调浙江改左钱宁以钞二万粥于浙良永上疏曰四方甫平疮痍未瘳浙东西雨雹宁厮养贱流假义子名跻公侯之列赐予无算纳贿不赀乃敢攫民财戕邦本有司奉行急于诏旨胥吏縁为奸椎肤剥髓民不堪命镇守太监王堂刘璟畏宁威受役使臣何敢爱一死不以闻乞陛下下宁诏狱明正典刑并治其党以谢百姓宁惧留疏不下谋遣校尉捕假势粥钞者以自饰于帝而请以钞直还之民阴召还前所遣使宁初欲散钞徧天下先行之浙江山东山东为廵抚赵璜所格而良永白发其奸宁自是不敢粥钞矣宁方得志公卿台谏无敢出一语而良永以外僚讼言诛之闻者震悚良永念母老恐中祸三疏乞休去世宗即位中外交荐拜右副都御史抚治郧阳以母老再疏乞终养都御史姚镆请破格褒宠尚书乔宇孙交言良永家无赢赀宜用侍郎潘礼御史陈茂烈故事赐廪米诏月给三石乆之母卒诏赐祭塟皆异数也服除以故官廵抚应天即家赐勅至衢州疾作连疏乞致仕未报遽归卒卒后有南京刑部尚书之命暨讣闻赐恤如制谥简肃良永侍父疾衣不觧带者三月母病良永年六十余矣手进汤药无少怠居倚庐哀毁称纯孝焉素善王守仁而论学与之异尝语人曰近世专言心学自谓超悟独到推其说以自附于象山而上逹于孔子目贤圣教人次第为小子无用之学程朱而下无不受摈而不知其入于妄弟良节官广东左布政使亦有治行子重杰举于乡以孝闻

　　○学正林致之先生学道学派

　　按明代莆阳诸前辈多治尚书致之林公精熟是经嘉靖乙酉督学邵公鋭延请于三山主教恭敏马公实师承其说焉时三山鲜习是经故邵公特延致之余考之经籍考马恭敏之子歘序尚书敷言云再考公从学于蔡王二先生其平日为学大旨未知如何至恭敏马公之学闽书并蒋氏闽学源流皆以为宗程朱之学者

　　学正林致之先生学道

　　林学道字致之莆田人体不胜衣言不出口而向道甚勇义利之辨甚严终日正襟危坐非寝不脱巾履初从蔡文庄受学复之江西从王文成订良知之说尝游呉下有佥事某者延至其家既而闻其居丧宴会曰非吾徒也遂去之督学邵鋭选取闽中于会城书院分经择师学道与焉司徒马森其及门士也徐文贞阶谪延平愿请一见竟不造门至嘉靖间以贡授都昌训导文贞亦督学江西喜曰吾今得见林致之矣为题像曰颜勤闵孝柴愚参鲁若在圣门依稀参伍终无为州学正卒学者私谥曰贞修先生所著有原教録二卷（道南源委　莆田志）

　　○王侃斋先生学派

　　王侃斋先生（阙）

　　陈硕飞先生鸢

　　陈鸢海澄人字硕飞幼读书与兄英及中表林浩相友闻莆阳王侃斋以道徳淑人相与负笈从之既归以礼自闲筑室家庙之旁非吊丧问疾不出倦时或散歩郊原悠然自赏艺圃必正树菓木必直而方对夫妇如严宾延纳士流温和可掬时以正言格论诱人所交林克谐夫妇染疫暴卒无敢至者鸢奔往经纪其丧嘉靖丁巳冦掠月港焚毁悉尽惟鸢居无恙郡丞许钥闻其名馈饷不受海宪周贤宣至澄访之鸢使家人辞曰某隶居编民有公事召无相见礼不敢见疾革命弟子以丧礼危坐而逝 

　
闽中理学渊源考卷五十五

　

　　

　　广平府知府李清馥 撰

　　○训导刘子贤先生闵学派

　　按刘先生闵在成化弘治间一时师友极盛而与郑公纪切磋最笃者也考郑东园遗事谓郑公与刘子贤先生隠云洞山中玩易考礼主静慎动以求至道一时名士翕然归仰泉南陈剩夫每来留阅月自言得见郑子方觉荒踈修撰罗一峰谪官泉州往返必约郑氏于风亭僧舍讲论数宿曰东园学问心得为多又考虚斋蔡文庄亦寓书子贤皆企其实践工夫儒效修着非空言者于时诸公皆一代之英并世而起其出也有鳯翔千仞之槩其处也有潜龙不拔之贞详考所立皆涵养深淳原本经术追溯乎干淳讲学之盛无媿也迨后新说繁兴讲席互设而穷经实践之意微呜嘑师友传述盛衰之运可以观矣

　　训导刘子贤先生闵

　　刘闵字子贤莆田人幼有至性少长知学即絶意科举凡禔躬训家必以圣贤为法祭祀奠献一遵礼经以父柩及祖母柩未塟遂断酒肉逺房室虽授馆邻邑而朔望必归哭殡所如是者三年邻族怜之为之助塟妇失爱于母出之终身不复娶温凊定省疾不觧衣母或有怒则竟夕跪床下副使罗璟立社学延闵为师提学周韦庵孟中捐银助养太守王弼每遇祭祀必延致斋所曰此人能消鄙吝岂减黄叔度耶亦置田资之闵并受不却及母卒即送田还官庐墓三年岁凶弟妇求分异阖戸自挝感悟复合弘治中林贞肃俊言其恭慎醇粹孝友髙古徳宇道风自觉难比愿礼致入侍东宫必能涵煦薫育有所裨益不报正徳元年诏授儒学训导所著有家礼考注昭穆图宗子说五伦启蒙孝经刋误等书温陵蔡文庄曽寄书畧曰观先生所自待断断然实地根本工夫一扫却许多烦冗枝叶愚意今日大势如此匡治之计须是先生辈出身也然虽未即出易之损九二曰利贞弗损益之盖言虽未为时用然其弗损所守如此则所以益于上者亦既多矣而况又有所谓子弟从之则孝弟忠信者乎小儿存畏今年九岁矣家父母留在膝下去先生纔百余里而未能实时遣诣门下以供洒扫途中徒为念之耳（道南源委　蔡文庄集）

　　司徒郑廷纲先生纪

　　郑纪字廷纲仙逰人南湖淑之后举天顺庚辰进士为翰林庶吉士授检讨与谢一夔刘徤周经张元祯诸公讲性理之学以经济相许其为文章披竒剔怪澜立星回深博藴藉益探以有宪宗登极上太平十策以亲老引病归养父没哀毁骨立知府以金助塟谢不受丧毕庐墓读书与孝子刘闵泉南陈剩夫相往来修撰罗伦谪官泉州亦时会聚讲论仿义门家规蓝田乡约朱子义仓以济族睦乡家食二十余年再起供职迁浙江提学副使令诸生兼读五经白文行乡射革浮屠毁淫祠孝宗登极上疏劝御经筵近儒臣论圣学以正心为要言甚切至有旨嘉纳召为国子祭酒监规严正师生凛然国学有膳余银千两典簿以常例奉纪曰膳为监生何与祭酒悉归官同官谓纪形其短衔之纪固以前辈自处遇科道官不能折节为礼因相与攟抚其事论劾之孝宗谓纪任未乆何遽有此令条析以闻改南京通政司左通政七年升南京太常卿武宗在东宫行冠礼纪采古今帝王嘉言善行凡百条各绘图作赞名曰圣功图表启以进且言皇太子当近正人闻正言不可与儇薄内侍逰上优答之升南京戸部侍郎适南畿灾纪以漕米权宜水兊积出余米二十余万石赈济又将月粮放支本色以平米价奏革京储冗食盐钞揽纳之弊皆有惠利及人然竟以前论踵袭言者不已纪亦屡疏乞休十七年进南戸部尚书致仕卒年七十六遗命请刘闵治丧勿乞塟祭讣闻赐塟如故事有奏议四卷圣功图十卷归田録八卷文集前后续别五十卷子主敬主忠主忠荫补寿州同知守官饬簠簋而归田好施祀乡贤（闽书　莆阳文献）

　　○主事柯希斋先生维祺学派

　　主事柯希斋先生维祺

　　柯维祺字竒纯号希斋莆田人幼灵颕希慕古哲林贞肃陈孝亷雅重之弱冠领乡荐登嘉靖癸未进士出黄文裕佐之门文裕语人曰异时无忝鸿儒柯氏子也授南戸部主事时年二十六即移疾归乌石山中聚旧业而紬绎之别淆乱订是非会万于一及门之士先后至四百余人传授靡倦要以躬行为先慨近世学者乐径悟而惮积累窃禅家之说以掩孤陋作左右二铭明其意着讲纂二卷以辨心术端趣向为实志以存敬畏宻操履为实功而其极以宰理人物成能天地为实用至于为学次第恳恳致意于诚之一字谓心与理一之谓诚言与行一之谓诚终与始一之谓诚盖允蹈之也録所答问厘为心解学解经解上下传解史解六卷多儒先所未发着宋史新编共二百卷阅二十载而成书作史记考要十卷凡司马之讥评爽实班氏之増损乖义少孙之补缀乱真诸儒之纪载异同胥辨正之而天文厯律发明尤详又以莆阳文献自嘉靖以来屡经兵火惧其遂湮乃撰次为二十卷以接山斋郑岳之笔曰续莆阳文献志与宋史新编俱以三品论人谓求道徳之士于三代之下必欲如古圣贤难矣但能忠信亷洁以礼义为进退以名节自砥砺此其根本也根本既立虽乏功业文章不足为病根本既丧即富贵功名鄙庸人耳何足取哉别着诗文集十卷续集四卷杂着二卷居常絶迹不入官府矢志清修力耕节用躬韦布之素有余则推以佐亲党遇倭乱庐毁于冦鬻田以筑小室日危坐其中接人无戏言无茍笑闻人之短蹙然必为之讳朞功不与饮燕口惟蔬食菜羮而已卒年七十八学者称希斋先生（雒闽源流録　明名臣言行録　闽书　兴化府志）

　　○主事卓起岩先生居傅学派

　　考之志乘林贞肃公奬藉人才最盛其一时说经诸师席公皆勤恳而亲炙之为乡邦倡率为后进典型其风俗醇笃有由来已

　　主事卓起岩先生居

　　傅卓居傅字起岩莆田人精于经学开馆鳯山执经问难者前后数百人以乡荐授金华训导教廸有方青衿竞奋登正徳十二年进士赐归省一时士类竞趋其门林贞肃俊方简肃良永时过讲堂与之谈榷文义所著有书经四书臆说学者宗之终刑部主事门人太守郑弼为之起坟（道南源委　莆阳志）

　　郡守郑谐甫先生弼

　　郑弼字谐甫莆田人嘉靖癸未进士歴工部郎中出赈江南全活甚众榷税芜湖亷平有体迁云南知府释江洋株连之辟平木邦宣抚之乱年四十以亲老致仕至九十三卒（莆阳选举志）

　　简肃方寿卿先生良永

　　方良永字寿卿莆田人弘治三年进士督逋两广峻却馈遗为布政使刘大夏所器还授刑部主事进员外郎擢广东佥事琼州贼符南蛇为乱大夏时为总督檄摄海南兵备会师讨平之御史坐良永失利大夏已入为本兵为白于朝赉银币正徳初父丧除待铨阙下外官朝见毕必谒刘瑾鸿胪导良永诣左顺门叩头毕令东向揖瑾良永竟出或劝诣瑾家良永不可及吏部除良永河南抚民佥事中旨勒致仕既去瑾怒未已欲假海南杀人事中之刑部郎中周敏力持乃不坐瑾诛起湖广副使寻擢广西按察使发廵按御史朱志荣罪至谪戍迁山东右布政使旋调浙江改左钱宁以钞二万粥于浙良永上疏曰四方甫平疮痍未瘳浙东西雨雹宁厮养贱流假义子名跻公侯之列赐予无算纳贿不赀乃敢攫民财戕邦本有司奉行急于诏旨胥吏縁为奸椎肤剥髓民不堪命镇守太监王堂刘璟畏宁威受役使臣何敢爱一死不以闻乞陛下下宁诏狱明正典刑并治其党以谢百姓宁惧留疏不下谋遣校尉捕假势粥钞者以自饰于帝而请以钞直还之民阴召还前所遣使宁初欲散钞徧天下先行之浙江山东山东为廵抚赵璜所格而良永白发其奸宁自是不敢粥钞矣宁方得志公卿台谏无敢出一语而良永以外僚讼言诛之闻者震悚良永念母老恐中祸三疏乞休去世宗即位中外交荐拜右副都御史抚治郧阳以母老再疏乞终养都御史姚镆请破格褒宠尚书乔宇孙交言良永家无赢赀宜用侍郎潘礼御史陈茂烈故事赐廪米诏月给三石乆之母卒诏赐祭塟皆异数也服除以故官廵抚应天即家赐勅至衢州疾作连疏乞致仕未报遽归卒卒后有南京刑部尚书之命暨讣闻赐恤如制谥简肃良永侍父疾衣不觧带者三月母病良永年六十余矣手进汤药无少怠居倚庐哀毁称纯孝焉素善王守仁而论学与之异尝语人曰近世专言心学自谓超悟独到推其说以自附于象山而上逹于孔子目贤圣教人次第为小子无用之学程朱而下无不受摈而不知其入于妄弟良节官广东左布政使亦有治行子重杰举于乡以孝闻

　　○学正林致之先生学道学派

　　按明代莆阳诸前辈多治尚书致之林公精熟是经嘉靖乙酉督学邵公鋭延请于三山主教恭敏马公实师承其说焉时三山鲜习是经故邵公特延致之余考之经籍考马恭敏之子歘序尚书敷言云再考公从学于蔡王二先生其平日为学大旨未知如何至恭敏马公之学闽书并蒋氏闽学源流皆以为宗程朱之学者

　　学正林致之先生学道

　　林学道字致之莆田人体不胜衣言不出口而向道甚勇义利之辨甚严终日正襟危坐非寝不脱巾履初从蔡文庄受学复之江西从王文成订良知之说尝游呉下有佥事某者延至其家既而闻其居丧宴会曰非吾徒也遂去之督学邵鋭选取闽中于会城书院分经择师学道与焉司徒马森其及门士也徐文贞阶谪延平愿请一见竟不造门至嘉靖间以贡授都昌训导文贞亦督学江西喜曰吾今得见林致之矣为题像曰颜勤闵孝柴愚参鲁若在圣门依稀参伍终无为州学正卒学者私谥曰贞修先生所著有原教録二卷（道南源委　莆田志）

　　○王侃斋先生学派

　　王侃斋先生（阙）

　　陈硕飞先生鸢

　　陈鸢海澄人字硕飞幼读书与兄英及中表林浩相友闻莆阳王侃斋以道徳淑人相与负笈从之既归以礼自闲筑室家庙之旁非吊丧问疾不出倦时或散歩郊原悠然自赏艺圃必正树菓木必直而方对夫妇如严宾延纳士流温和可掬时以正言格论诱人所交林克谐夫妇染疫暴卒无敢至者鸢奔往经纪其丧嘉靖丁巳冦掠月港焚毁悉尽惟鸢居无恙郡丞许钥闻其名馈饷不受海宪周贤宣至澄访之鸢使家人辞曰某隶居编民有公事召无相见礼不敢见疾革命弟子以丧礼危坐而逝 

　
闽中理学渊源考卷五十六

　

　　

　　广平府知府李清馥 撰

　　○莆阳嘉隆以后诸先生学派

　　县令欧须静先生志学

　　欧志学字须静莆田人淹贯经传以贡入南雍海内交重之呉中诸文学争延为师领嘉靖乙酉乡荐知潮阳县兴学育才人文遂盛岁余乞归当道留之不可既归开五经讲席四方负笈者相踵所著有四书渊源毛诗小见衍义补要等书（道南源委　闽书）

　　县令阮先生琳

　　阮琳字廷佩莆田人嘉靖庚子举人除金溪教谕为诸生讲明正学擢知恩平勤抚字兴学校文学吏治一时推奬以老丐归结境真会诱诲后进所著有书经讲义性理仪礼律厯批注图书记愚诸集（道南源委）

　　县令陈立夫先生继芳

　　陈继芳字立夫少颕敏勤学通五经为文词多有理觧同辈咸推让之嘉靖丙戍进士授金华知县亷介自持奸徒屏迹甫七月以病疏归养家贫甘旨乏供乃设帐嘉禾因而负箧从逰者甚众所著有书经精讲至今以尚书起家者咸宗焉

　　郡守林廷彬先生华

　　林华字廷彬蚤孤家贫奋志读书嘉靖壬辰进士授南京戸部主事改北刑部转员外郎皇亲张鹤龄系刑部狱华坐累谪六安州同知廵按及督学檄为诸生师建岳麓书院令主之着岳麓口义十卷量移长沙同知寻擢镇江知府公暇讲学如岳麓时与徐问唐顺之往还议论为守五年多政绩最大者平民羣诉豪家擅洲田乆不决华断为公庒收其租以省民需富民殴杀人狱以贿停华立断论死时宰夏言以狱托华不从嗾廵按御史诬华激变逮系诏狱发镇江哭而送者几万人拥传车不得行逮者愕眙且笑曰是可以为激变矣华至京上奏自辨世宗疑之而台省亦多言其枉于是薄华罪罢为民家居十七载不入公府性简静寡合鲜交晚年蔬食不与饮燕年六十七卒（莆田志）

　　参议黄以约先生文炳

　　黄文炳字以约父敬甫明经修行里人敬之称曰木斋先生文炳嘉靖乙未进士授南戸曹郎度支会计惟谨榷北新闗务除细苛所入税金下仁钱两县典出纳闗吏不得染指又以羡余牒计司助饷商民感惠歴江西佥事参议文炳在江西乆于分宜相无夤縁竟以罢免人称其有守（莆田志）

　　县令宋斯斋先生效周

　　宋效周字肇斯莆田人领嘉靖辛酉乡荐由海阳教谕升和平知县以徳化民羣盗觧散时制府征令烦苛效周移书规讽遂被论劾致仕归家絶迹公门教人以经书小学为常课谓向往须择中守正造诣须积渐至精工夫须循常务实所著有悾悾子踽踽言日格子正俗编等书学者称斯斋先生

　　副使陈士仁先生祥麟

　　陈祥麟字士仁嘉靖丙戍进士授东安知县东安地狭邻邉时诏征土兵讨田州所过骚掠祥麟搜剔弊蠧犒饷具而民不扰尝修学宫作社学毁淫祠改诸佛刹为书院以亷能调麻城足疾疏改湖州教授主江西文衡所得多名士迁南京刑部主事常提狱命人洒濯囹圄不深锢诸囚囚甚徳之歴员外郎中出守姚安郡杂夷难治祥麟约以威信靡不辑服母丧服阕补南安或有讽祥麟稍稍为子孙计者祥麟艴然曰昔人遗后世以安吾岂欲置之危哉尝自言吾自筮仕以来未尝置一人于重辟及谪戍者其亷慎仁爱类如此擢山东提学副使至则崇礼教作士气每阅诸生文义必为之芟削改正以积劳卒于官士林伤之同寅检行槖萧然各捐俸为赙所著有四书诗经正蒙行世（莆田志）

　　郎中陈宜昌先生言

　　陈言字宜昌观七世孙少敏博精尚书嘉靖丙午乡荐第八人明年会试第四人肄政礼部时泰和欧阳徳为宗伯深器重之属吏部补其县令言悃愊简易奉职循理不喜矫饰逢迎以媚大吏大吏有索贿不得深嗛之者遂乞改学职得湖州教授二年迁国子博士转礼部仪制司主事教习驸马都尉故事都尉率骄贵易其师师取具员而已言抗颜皋席人咸重焉越明年太宰李黙被谗死言亦坐乡故谪郴州同知已移守泰州征拜南京刑部员外晋郎中无何免归言性真率无他肠不习巧宦居家以孝友称尝修葺先世祠茔恤宗戚贫乏而抚其孤寡行敦本原所著有尚书讲义六卷怡老堂存稿四卷石溪俪语二卷以子经邦贵进阶一级赠吏部左侍郎兼侍读学士（莆田志）

　　郡守林孟鸣先生兆珂

　　林兆珂字孟鸣富孙嘉靖壬戍倭陷郡城与兄兆瓒俱被絷倭刃磨兄颈兆珂以身翼蔽倭义释之万厯甲戍进士授蒙城知县改仪封教授升国子监助教转博士监丞任成均七年董宗伯其昌范少卿允临皆所取士升刑部主事歴员外郎中为大司冦注律例二十卷出为亷州太守丁内外艰补衡州又补安庆十年三典大郡归之日囊无余赀先是祖富总制两广奏罢采珠之令亷人徳之兆珂至先以太守行有司祭礼次日以诸孙行家人祭礼亷人荣之因作采珠行以歌祖徳所至礼名宿拔寒畯然性谅直不能婉曲事人辛丑大计后假归遂为终焉之计家居二十载键戸读书丹铅不辍所著书宙合多识二种其最著者又有批点左传檀弓考工参同契楚词李杜王摩诘选诗诸书刻林艾轩杨升庵陈山人诸集皆行于世平生笃友谊故人有郑某者老而无嗣兆珂为营塟于松岭之麓岁时祭扫必率其子姓酌酒酹之所著书成恒令布衣人撰序曰古云名誉不闻朋友之过吾将以树其名也故一时文士多归之（莆田志）

　　布政林仲清先生澄源

　　林澄源字仲清嘉靖己未进士授戸部主事迁员外郎中出为贵州叅议属水西安酋乱当事者方议用兵而澄源以蛮夷叛服靡常剿孰与抚便已而出兵杀伤过当卒用其言抚之事遂定逾年晋按察副使备兵威清即用前所抚酋授以方畧寇发輙诱禽之滇黔宴然晋参政镇威清如故邹进士元标以论劾江陵戍罗施道由境上澄源与盘桓弥日人或危之澄源曰昔徐晦越乡而别临贺后山出境而见子瞻彼何人哉吾分已定即縁此得罪吾固安之因名其庵曰定庵后以广西按察使觐毕转四川右布政乞终养归归后言者复摘其驰传事中之则犹江陵之为也居家孝友恬静部使者交章论荐竟不起着有悟往吟及经传讲义（莆田志） 

　　林懋勋先生兆恩

　　林兆恩字懋勋富孙生有异质年十三好袖金散给贫人母诘之曰损有余补不足天道也既补弟子员试皆髙等已遂弃去鋭心学道尝忧正学榛芜世趋二氏谓二氏之粗者吾儒所不屑精者不出吾道之范围遂合三教而发明之著书积数百万言大要以三纲四业为本归儒宗孔为急随在奬劝凡士农工贾缁衣道流人人厌其意而去时倭薄郡城会众募兵却之又饥旱洊臻发粟拯济頼全活者甚众城陷后埋胔掩骼不遗余力人尤徳焉天下名流耆宿读其书者无不降心北面愿为弟子书币之请殆无虚岁其教人先从治病始以此小试非其极也学者称为三教先生（莆田志）

　　参政卢铉卿先生廷选

　　卢廷选字铉卿万厯壬辰进士知沧州锄奸摘伏狱无滞讼时方兴横海舟师大军出于沧供亿驿骚少不给则立糜廷选驭应有方无敢哗者巨珰挟税柄凌轹州郡廷选以民艰抗议词色从容珰惭沮而戢歴工部郎中出知南昌府南昌故多才廷选集士课文诸生呈艺与爰书并列几案间剖决品藻无不各厌人意者修东西二湖堤弛渔利以予民歴江西参政议减宗禄就各宗现在之折额以均惠于待封之子孙时用其策诸邸悦从着为令寻以蜚语觧组去家居数载复起为湖广参政修城垣缮干掫为固圉计盗徐宾踰城剽巨室舆议以盗伏城中当排门大索廷选独不谓然密遣逻逺地迹之盗果获卒于官方病中檄武昌严察郡狱多滞囚势将有变殁数日而难作楚人以为神云所著有四书质义尚书雅言浴碧堂集莆（田志）

　　刘征仲先生文旸

　　刘文旸字征仲读书秉礼授徒尚义与侄正隆交相爱敬即阃内亦无间言后正隆领乡荐官国子博士归冷署无长物可献数以为言文旸曰青毡故物正获我心郡守王弼髙其行数造庐请见旌其门曰一乡善士卒年八十九（莆田志）

　　刘陶九先生尧章

　　刘尧章字陶九读书百原山中因以为号少便超超异行辈为文沉思入微几废寝食未几闽乱遂挈家入寒山僦居何岩之麓专意圣学静坐三年已而入百原刻意坚苦理数象纬靡不推究而返之躬行常曰涵养工夫全在应事接物上简律一身不敢自恕意念间稍有愆违輙正色危坐终日会山中冦乱欲屠两砦尧章挺身出见皆頼以全众徳之归田以谢坚却之居家孝友与兄共爨无间言时兄有子五人尧章子二人及析箸以所遗产分为七五与兄而自取二焉曰吾不忍令吾儿独丰也人咸义之性和易近人及义之所在毅然为之尝读春秋传注颇疑其凿后得湛甘泉正传曰此可以知圣人之心矣乃下榖城与旧友商订成书未就而疾作将革命取陈白沙示门人六絶吟咏者再点额而逝（莆田志）

　　副使陈鸣周先生腾鳯

　　陈腾鳯字鸣周万厯丁未会试第二人授开州知州州多巨憝习弓马乘突骑要截行刼商旅畏途腾鳯亷其实以计诱得巨魁立杀之自是贼徒屏息澶渊久困水患腾鳯设法堤防民得安堵丁内艰服阕补禹州复调太仓州娄有隠粮七千五百余石或为田冲荡或为■〈土册〉涨混者民困于输供腾鳯不避劳怨逐一洗刷遗累洒然升兵部员外郎出为河南提学佥事秉公矢慎首拔者悉皆入彀有河洛九十元魁卷镌行于世部覆称最加衘再任转浙江粮储副使勤运挽部推卓异离任日却羡金三千尽充公储乞归养冡宰赵南星覆疏云人方仰其有守而有为本官则已知止而知足家居二十载杜门守静所著有四书讲意尚书要言及静虚斋集卒年七十二（莆田志）

　　孝亷林燕公先生尊宾

　　林尊宾字燕公莆田人崇祯壬午举人肆力于六经诸史百家着春秋传于三传外别有发明又以礼记附会成书乃翻去陈言着为评定复取朱子未成之志合三礼而通之缀文成类共得十篇名曰古礼当然一时倪元璐张溥陈子龙钱肃乐辈皆折节下之计偕入都值闯贼陷京与从叔说同矢殉国着有鴈园集四卷（莆田志）

　　林雨可先生承霖

　　林承霖字雨可幼时为诸生即以古人自期入麦斜岩潜心理学家贫妻子藜藿不饱絶不为意山中人皆呼曰林先生与同郡谢天驹同彚次莆阳四编行世天驹字山子携家入山置书数千卷吟咏编摩于名利视之漠如也（莆田志）

　　郑牧仲先生郊

　　郑郊字牧仲博学能文幼嗜经史长以著述自任家虽困乏意豁如也补郡弟子员为督学郭之竒李长倩所赏识拔置第一尝谒铜山黄道周称之曰郑牧仲一日千里未易材也云间夏允彛徐孚逺皆与定交已居壶山之南泉遂号南泉居士未尝一至城市著书甚多注易十七卷庐陵知县于藻为之刋行尚有史统百四十五卷及南华十转氷书折衡偶笔寓骚孝经心笺及杂诗文若干卷藏于家弟郏邑诸生好学博识与郊齐名督学李长倩首拔食饩安贫乐道所著有皆山集及易测诗史和陶广骚春秋表微诸书门人郭鳯喈字友日卫庠生性髙洁工诗着有郭子诗草（莆田志） 

　
　

闽中理学渊源考卷五十七

　

　　

　　广平府知府李清馥 撰

　　○泉南明初诸先生学派

　　泉自朱子过化之后人才蔚起明初诸贤大都抱道守义恬于仕进而崇尚经说范围礼俗犹然清源别派遗风也今志乘可考者张氏廷芳首着易说陈氏道曽精邃易学赵氏复以礼教倡乡闾庄氏逢辰以朱学式后进其余或隐身明志或秉节传经各着显晦之遭祗求立身之的要皆根柢乎先民矩度与遗世絶俗者异矣迨后蔡文庄先生独倡宗风而紫峰凈峰次崖紫溪诸公相踵起绍源浚流渐摩数世遂成闽学一代人文之治回溯当时清源别派不更昌大而益光乎语云山川之秀有开必先则国初诸君子皆有启迪卫道之功不可无述也今并録出以备考订焉

　　张先生廷芳

　　张廷芳晋江人世家城南方山下父谦斋以文学召为石井书院司紏廷芳世其业以讲明理学为己任冠婚丧祭一遵朱子家礼自号退密翁以见志尝着易经十翼章图藴义十卷未上卒于家（泉郡志　雒闽源流録）

　　赵庄节先生复

　　赵复字无疾晋江人隐邑之孤山博通经史不求仕进泉俗冠婚之礼率敝于侈靡丧葬之礼多壊于浮屠无疾惓惓以古礼为之倡人多化之卒年九十五门人私谥曰庄节先生（雒闽源流録　旧郡志　闽书）

　　庄士明先生逢辰

　　庄逢辰字士明晋江人元季躬耕飬母虽在乱离中不释书卷母卒丧葬一据朱子家礼洪武初或劝之仕不答日惟教子读书后进多师之称静斋先生子琛（泉郡志　闽书）

　　州判刘子中先生嵩

　　刘嵩字子中晋江人博通经史所为诗文清新竒古不俟思索人谓其有谪仙才值元季不仕磊落不羁以诗酒自娱家无宿储而处之泰然有知其贫而馈之者輙正色以谢或受所可受即送酒家及赒亲友之乏者洪武初以贤良方正荐授广西宾州判官卒于官旅榇不能归州人葬于州之门外泉之名士多出其门所著有中斋集（泉郡志）

　　学正陈端诚先生道曽

　　陈道曽字端诚晋江人祖章应洪武四年进士以学行闻歴官礼部主事道曽性资朴茂邃于易旁及诸经子史有文名操行卓然不茍徇流俗登永乐十六年进士改庶吉士自陈愿授教职改吴县教谕升瑞州府教授迁无为州学正所至以师道自重衡文湖广浙江山西俱以公明称卒于官所著有吴下集筠阳濡须等集（泉郡志）

　　陈汝纳先生亦言

　　陈亦言字汝纳晋江人元至正间自古田侍父琼来官本州岛盐场因家焉刻苦力学贯穿经传子史于诗赋尤工洪武初世路清平犹不乐仕进日惟与萧子玉赵应嘉赵仕寛軰相往还讲论吟咏所著有潜斋集（泉郡志　闽书）

　　赵应嘉先生士亨

　　赵士亨字应嘉晋江人元季隐九峰山杜门读书以求圣贤之学父早丧明母复老病奉养周至汤药必亲累岁不少懈父母相继没居丧尽礼庐墓终丧乃归教授于乡时山冦吕光甫啸聚剽掠所至焚毁独戒勿犯赵先生闾舍洪武初由人材荐授繁昌县仲洼河泊官强赴焉寻引疾告归（泉郡志）

　　征君陈栢崖先生瓛

　　陈瓛字微仲号栢崖由福州来家晋江性孝友不求闻达工诗词宣徳间累召不起号为征君

　　（按征君为宣徳间隐徳其著述艺文志莫考矣馥于前岁得征君送先六世祖朴庵府君之官序文一篇于从祖茂夫先生家附在族谱钞本后序末题云景泰元年庚午九月吉日闽郡陈瓛序序中自云与朴庵府君素相知云其序文节畧载斯编清溪李氏家世学派卷末乾隆丁丑五月下澣清馥谨识）

　　夏西仲先生秦

　　夏秦字西仲晋江人或云元进士不知何许人避乱来泉先馆涵江后居青阳授徒自给文以行重诸家志多出其笔洪武十五年以儒士召至京师称老疾辞归郡守胡器敬重之每来访葱汤麦饭共温饱而登髙眺逺念及民间之未炊烟者胡守行赠以诗曰离筵对芳草去路遶青山日暮双旌逺邦人拭泪看得此而守名益显都下传诵之以为二十颗珠也胡后歴官祭酒至永乐壬辰西仲犹称郡庠正宾九十六翁云李氏叔元撰青阳五先生赞曰青阳祭于社者五夏李蔡以徳庄以功余不乏通显瞠乎后矣从西仲者硕士张徳亨里人始知有诗文之学云（李氏叔元撰青阳五先生传）

　　陈白斋先生

　　陈白斋名未详按李氏叔元撰陈处士约斋公墓志云陈白斋倡道于石井书院其弟文斋以行业佐之其名并籍贯待考（李鹿巢先生文集）

　　吏部杨先生端仪

　　杨端仪晋江人永乐三年乡荐苐一四年进士歴官吏部主事泉郡学科目题名碑记云朱都宪鉴杨御史智蔡文庄清赵提学珤杨吏部端仪皆由省元入仕学识渊源行检醇正有功来学数君子祠于乡贤昭于碑刻率皆先实后名者咸可稽焉按杨公事实未详今观碑记侧于蔡赵诸公之列共称学识渊源碑立在明正徳十六年郡守无锡葛氏恒里人留氏志淑田氏嵓同刻石者留田二公皆乡之望可见乡评亦同云（朱简斋集）

　　侍郎杨松轩先生舆

　　杨舆字士载号松轩晋江人父曜宗经学纯正仕至长史引年家居屡以忠君孝亲为乡后軰言之为文温润典则舆幼好读书未弱冠能属文通五经尤长于春秋子史百家莫不通究尝言场屋制度过严遂与征士陈瓛温良朱铎蔡翼何佑軰为友不求闻达建塾授徒门人数百多有学成亦不应举舆召养于学校者戒之曰尔可比樊笼外者耶厥后如林同庄諌丘璧皆以科名显宣徳乙卯上命进士黄某纂修实録以舆有三长为郡总裁实録成郡守蔡锡以舆明春秋经荐授惠安训导丁内艰服除以学行纯笃擢邸府伴读王入继大统邸臣皆蒙显秩独舆出为处州知事值山寇发廵抚委舆捕治设方略连破沐溪方竹贼巢九处事闻召见文华殿问民情苦乐对曰无苦民事则民不苦歴升南京户部右侍郎天顺改元谪永州广西苖贼滋蔓舆发策备御宼不入境一时政教毕举癸未入觐引老乞归燕赐甚腆诏有司加礼焉家居十四年与朱简斋鉴相友训迪子孙力学治家严肃非礼行则不入公门于烝尝则严洁承祀有问学者则条陈本末人乐近之所著有松轩集朱简斋志其墓（闽书　朱简斋集　郡志）

　　博士张先生寛

　　张寛晋江人正统丁卯举人四拥皋比以醇诚博雅为名博士所至与诸生讲易娓娓皆性体心宗台使輙署上考而甘隐乞休尝自题曰质不美皆困学而知貌不庄唯正道自持不敢虚天之赋予而尚敢较位之崇卑有司为立坊表曰翀霄（闽书）

　　州牧杨思明先生智

　　杨智字思明晋江人幼有大志既领乡荐闻临漳林蒙庵有性理学徃从之游三年归登天顺八年进士擢南京监察御史成化四年客星变为彗星智上言妖彗示变灾异迭至自非君臣恐惧旁求直言改革弊政进君子而退小人不足以弭天变宫闱之事臣不敢言望陛下深自省察裁处其在廷大臣南京守备成国公朱仪参赞机务兵部尚书李宾并猥琐无当不足膺根本重地吏部尚书章纶则遣子应元冒贯京卫军余欲觊京闱之荐刑部侍郎王恕则娶指挥妻旻氏为继而甘偶失节之妇工部侍郎范理外似朴而内奸贪大理寺少卿金绅喜徇私而多卖法应天府尹毕亨夤缘擢用衍圣公孔宏绪之淫欲骄恣凡此妨国病民皆足以召致天变疏入遂贾众怨朱仪尤恶之会郊祀百官赴内府光禄寺点斋日尚未昃仪令人早钥禁门智不得出为内臣邀宿仪发其事以奏有旨械京问拟上以郊祀重事而智不谨有玷风宪特降三级为广西布政司照磨久之转化州知州卒于官智歴仕未久其志节已卓然可称黄氏仲昭称智醇厚恭谨平居春风袭人义激于中则如秋霜烈日凛不可犯欧阳子所谓气刚色仁思明有之（泉郡旧志　闽书）

　　○县令郑■〈樊，心代大〉中先生馞学派

　　按明初泉南传习派系多无可考惟朱简斋先生年谱载郑■〈樊，心代大〉中方从善髙显宗周太初诸公皆受简斋之学者数公惟郑氏有传余亦未详维时风尚朴厚人文方兴观简斋平生立身本末以忠孝承家退身数十年如赵氏珤庄氏恭皆公奬藉在友教之列论者谓为一郡风教之倡不亦宜乎虚斋先生未发解时尚及见公其序简斋之文谓公自幼至老讲学弗倦以明其理力行匪懈以践其实故能于父子君臣彛常大义各尽其道厥后王氏宣等为请祀于乡最后何镜山黄石斋蔡献臣诸公同揭请谥虽时议未从然而一代之公论可审矣谨备列着之于篇

　　县令郑■〈樊，心代大〉中先生馞

　　郑■〈樊，心代大〉中名馞以字行晋江人洪武丙子应天乡荐授知程乡治先礼义不尚法律民謡颂之程乡民鲜知学懋中至首作新学校亲为生徒讲解自是始有登第者一日感疾戒其子具汤沐正衣冠端坐而逝民哀慕之立像于汉令曽芳之祠合祀焉朱简斋祭之文曰先生怀忠敬以为徒蓄诗书以自娱践履笃实确乎不可以为迂宅心孝友诚哉所谓君子之儒（泉郡志　朱简斋集）

　　都宪朱简斋先生鉴

　　朱鉴字用明晋江人父则文以孝著称鉴成童刲股愈父父竟不愈哀毁逾常力贫奉母常游郑■〈樊，心代大〉中髙宗显周太初诸先生之门永乐中以举人授蒲圻教谕宣徳初擢监察御史廵按湖广时副使佥事不行分廵属吏殃民无惮鉴请如故事周廵所属以安民察吏具得施行梅花峒贼久剿无功鉴诣谕皆解散湖湘风俗务外货殖男女过三十尚无室家鉴申明洪武礼法旬月之间结亲者动万计考满代归正统初复命巡按广东奉命録囚多所平反招抚逋叛甚众禁奸戢暴所至肃然代还朝命成国公朱勇简都指挥等官三百余员习孙吴兵略歴代臣鉴等书择御史有文武材者董其事右都御史陈智推鉴鉴乞开设武学以典武科奏可遂为定制七年用荐擢山西布政司左参政权珰王振拥大驾北征鉴上疏恳留极言敌势猖獗北情不测时大驾已出不可复止土木之变景帝以郕王监国升右布政使寻进右副都御史廵抚山西保障雁门鉴垂涕愤恨以君父之雠不共戴天上疏言额森奸诡百端杀掠无已复假和亲往来侦伺盖以送驾为由则必开关迎接稍示拒抗彼必有辞彼谋既深我虑宜逺宜急择将练兵暂停中贵监军假以生杀赏罚重整散漫之兵复募壮勇之士重悬赏格厚酬爵禄再征勤王之兵夹攻并进戮力复雠庶大驾可还敌兵自退又切见太监王振毒乱天下震惊神器自江南草冦生发皆以诛振为名夫事归朝廷则治归宦官则乱为厉之阶莫甚于此昔髙皇帝与羣臣议事必屏去左右恐泄事机伏望圣母陛下郕王殿下念祖宗开创之艰将相披卧之苦急立储君选智勇托忠义早革内侍之权再造中兴之业庶雪前耻以图后功疏入太后读之至于泣下及英宗北还景帝勅边将出兵掩击北人鉴上疏言额森慕义请和送还太上彼以诚来我以诚报彼盟未叛我兵先出失信启衅深为未便诏嘉纳焉后景帝废太上皇子自立其子为东宫鉴贻内阁陈循书责之言前者至尊蒙尘宗社安危非得长君人心未定姬周辅成故不得已今銮舆既归厯数有在委裘而治亦无不可太子仁孝天下共知在廷文武羣臣共立不能夹辅乌可易置抑仆复有言陛下于太上皇论骨肉则当避位以全手足论尊卑则当固让以尽君臣乃借口防微反为幽闭珍羞节其日膳雉堞増于宫墙是可忍也孰不可忍循省书怒甚鉴亡何乞致仕归英宗复辟鉴念君父大恩诣阙上表贺时石亨以夺门功荷特眷衔鉴前劾失机疑鉴欲复仕于上前极力排诋上以筹边老臣无所阙仍赐致仕鉴厯官中外凡三十年谏疏至数十上归里凡二十余年年八十八卒赐祭葬所著有愿学藁行于世（明史　年谱）

　　备考

　　何镜山先生撰简斋朱公年谱序略曰某读史至司马温公传平生所为未尝不可对人言辄废书而叹曰嗟乎诗称旦明传首慎独古昔圣贤于衾影莫知之地盖三致意焉洎自世降而下学者乐为致饰以相竞于翕訿诡随之途义利攸分不堪自问岂复播以示人茍非诣力精深卓然天定鲜有不为流风习俗所靡者观公之自少而长而壮而老既致身以事父复力贫以供母精勤王事养退引年効疆场之孤忠赋遂初之雅志若自微而显者言之则刲股和粥露顶吁天是可质之神而何不可以示之民倡议立储移书执政是可以孤行于一时而何不可共白于后世故其追叙生平也大书特书分年别月周旋语黙细大靡遗是非道贯心诚卓然天定自慎于衾影莫知之地曷克及此

　　名山藏臣林传赞曰朱鉴时当倥偬有守边功且其意在上皇而事不详士大夫之口予读其私传家谱因为载之鉴上循书足振朝议之靡不见传说而疏名赏金者独着于世予得不为之扼腕耶

　　黄氏河清曰详公之世有足阴维社稷动天地而感鬼神者惜彭惠安録本朝名臣于公偶遗之也余考吾学编名臣记弇山赏别集都御史表亦俱未録余故备书以俟补録者（详见清源文献）

　　王氏宣序公行实略曰土木之变郕王监国廷臣皆谓宜承大统以安人心而公独以边逺孤臣上疏太后请立储君辨大义于狐疑之秋越易储诏颁公虽矢石疆场间愤激驰书切责宰臣极言废立之非且言于上皇论骨肉则当避位以全手足论尊卑则当固逊以尽君臣蹇蹇谔谔言当时之所莫敢言亦言当时之所不可不言知正纲常罔恤忌讳知尽臣职罔顾身家当事果欲谋挤而公以懋勲至诚格于九重得免于祸云

　　○县令李先生绍学派

　　按泉自明初永乐间陈氏道会以易学名而立说则自张氏廷芳着易经十翼图藴义为始志乘载先生在正统间以岁贡为合浦令邃于易余事实未详今考其门徒传氏凯亦深于易其侄汝嘉承其家学者至雁山先生雍尤以师道自立林氏龙峰其门人也彼时虚斋倡明易学尚未显著而诸先生逓相讲明如此可知泉之经术渊源有渐矣

　　县令李先生绍

　　李绍晋江人按绍在正统间岁贡后为合浦县令邃于易

　　主政傅时举先生凯

　　傅凯字时举少年材器拔萃究心易学成化十四年进士授户部主事提督天津等八卫督催南畿浙福财赋以赈西北饥旱事集而民不扰谢政归日与诸士讲习有文誉四方求文者踵至子浚孙檝（泉郡志　清源文献）

　　参政李雁山先生雍

　　李雍字钦让号雁山晋江人举弘治六年进士未谒选请告归养林龙峰同曽往受学焉亲终出仕廷议以雍笃孝清苦特荐吏部授验封主事时人谓之赤脚吏部转文选郎门无私谒正徳初逆珰煽祸时时欲树置其私人雍介然抑之为附瑾者所忌出为南宁太守时在吏部已九年矣临行蹇驴敝笥而已至南宁因俗为政不立赫赫名值岁艰请于朝减民租十之四瑾诛清声畅蔚擢广东参政会枹鼔起廵抚都御史林廷选手书致之雍躬履戎行不遑启居遘疾卒电白官舍南宁人祠雍名宦载之郡志（闽书）

　　参政李菊泉先生汝嘉

　　李汝嘉字士美号菊泉父松岩二岁而孤祖母陈氏苦节鞠育缙绅大夫若修撰罗一峰先生为之立传赋诗松岩后读史知大义遂为乡邦领袖汝嘉比长就学乃从叔父合浦令绍日记经传数百言为文下笔立就举天顺甲申进士授户部主事有贵幸侵民田者朝命覆之得实夺以归民榷湖湘商舟清两广财赋搜剔奸蠧无敢私干寻升金华知府道闻母丧归服阕改衢州修建郡邑二学均徭役赈贫乏葺武备雪寃滞建桥梁衢人颂之后升淛江参政致仕孙继芳以乡荐授六安州学正擢乳源令以平贼功升刑部主事歴官贵州佥事备兵思石以参议致仕寿八十余继芳醇深有度简静自守弟继华以乡荐知始兴县有政绩始兴载之名宦所著有四书日讲（闽书） 

　
闽中理学渊源考卷五十八

　

　　

　　广平府知府李清馥 撰

　　○学宪赵古愚先生珤学派

　　按古愚赵先生成化间人物也为虚斋先生前軰其治躬敷政重名教尚气节洗寃恤患鞫讯如神惜遗事湮没者多而发明经书诸著作亦散佚无传矣乡先生每三复致忾有以哉今考志乘所载莅官粤东时与陈白沙论学辨难见于白沙往复之书其在家乡惟罗一峰谪泉之时相与上下议论罗公累日过从一盂一豆日晏忘食讲究不辍先生故以经术名而罗公以直节宿学共租淬砺一郡风敎之开二公盖亦有助焉后之人能无逺遡其典型哉（再考先生门徒莫详惟一臞王氏宣集中书薛文清读书録后曰余年二十二壻吾泉广东提学佥宪赵先生家见薛公读书録若有契于心遂求于舅而得之以归云考广东佥宪赵先生即古愚先生也王公平日必经侧闻讲论者姑附学派之列待考焉）

　　学宪赵古愚先生珤

　　赵珤字徳用晋江人宋宗室懿王徳昭后丞相赵公汝愚裔孙生九岁而孤依女兄适粤人刘簿者益刻励为学尤尚志节虽贫窭不妄纳交人粤有富人介簿求通先生不应谓不义而厚行将及矣遂自粤归亡何而富人果败其先识如此成化元年领乡荐第一明年成进士授刑部主事先生精于鉴文能知人富贵贫贱寿夭如劵合无或爽者尝校士礼闱得余姚谢迁试牍诧曰宰相才也大廷之对必褎然举首遂力荐主者后俱如所鉴出为粤东提学佥事便道过家适罗一峰谪官泉州累日相过从辨论不厌每旰设食一蔬一豆忻忻如也在广时日以学术提醒士心校士诸州每卜其器业于文而引之所向士頼以成就者甚多又尝校文琼州士第悉下无与省闱试者诸生哗然有司亦为之请先生曰若不知也吾殆以全若占若等文气有眚焉逺渉其不利乎众不谓然固以请乃听试当往道海上漂溺失舟人始惊叹赵先生神人也先生故以经术名顾又精吏治有粤豪渔食闾里持吏短长至奸人婚娶女吏不敢问如是者数十年先生闻按狱得实而置之法为学原于人伦言论风旨多足感动人者尤重礼敎是时新会陈白沙献章论道江门先生尝访之订以经训之言间不合必移书再四白沙每论敎人礼非所急先生力正之曰昔胡余千不敎人习四礼论者至今以为疑流风易移何輙开斯路乎白沙谓徳用之心即一峰不欺之心复书曰一峰死仆哭之恸以为今而后无复有如一峰者不谓于执事见之尝登厓山见元张弘范勒石以诗斥之亲固贫又复早背讳日不能知常祭以巳之生辰必涕泣不自禁在官嫁族女者三娶妇者五殚赀以给而宦槖固萧然也年方强卒于官所著书有四书管见礼经解疑纲目便览宋史集要诸编悉毁孙子复零替荜门蓬戸而已独其遗言逸事至今人士喜谈而乐道之丁氏自申曰某自束发以来即知有先生辄寤寐向往者久之间访其遗文得所谓椒轩记读之盖先生初第时作也其言耿然有砺名砥行矜古振俗之志而先生立身居官大节槩可想见至其文字冲雅渊懿允矣造道之言惜乎不可多得闻先生卒官岭表飘零以归重遭回禄之厄顷读其外孙周君所为传与某平日所记闻者尤核且确自周君之传出而学校鸣之当道旌之学士大夫羣而和之先生之潜徳久而弥芳矣顾采风未逮而旷典尚缺春秋俎豆邈焉未举岂非后生者与有责哉考吾郡在成化间前有先生后有虚斋二先生里居相望先后发解登第又相继为督学宪臣蔡先生试士江西一举而登首拔者五十八人见于交游书问中首举士舒梓溪即许其魁天下后无不验当先生为考官得余姚谢文正试牍已物色为殿元宰辅其督学广东也于校文中预卜人休咎其鉴识与蔡先生又同二先生徳学造诣无容置论乃其品题藻鉴什不爽一此其故何哉赵以愚蔡以虚明生于愚灵生于虚卒是道也（郡志　闽书　道南源委　越章集　丁氏三陵集）

　　备考

　　陈白沙先生复公书曰来教摘诸圣贤垂世之言与仆之事参而辩之大抵爱我深而告我尽也仆用是知执事之心一峰明白不欺之心也一峰死仆哭之恸以为自今而后不复有如一峰者今乃有执事幸甚幸甚执事为说本之经训与仆所以为学所以语人者同归而殊途但仆前简失之太略执事见之太明故疑仆之意异于执事而实不异也执事谓浙人以胡先生不教人习四礼为疑仆因谓礼文虽不可不讲然非所急正指四礼言耳非统论礼也礼无所不统有不可须臾离者克巳复礼是也若横渠以礼教人盖亦由事推之教事事入途辙去使有所据守耳若四礼则行之有时故其说可讲而知之学者进徳修业以造于圣人紧要却不在此也程子曰且省外事但明乎善惟进诚心外事与诚心对言正指文为度数若以其至论之文为度数亦道之形见非可少者但求道者有先后缓急之序故以且省为辞省之言略也谓姑略去不为害耳此盖为初学未知立心者言之若以外事为外物累已而非此之谓则当絶去岂直省之云乎不规规于往迹以干誉目前仆之此言亦有为而发尝与胡先生言之矣非讽执事也此不欲形于笔札俟面告执事于仆谓无间者也茍事有未当仆得尽言之岂假讽哉仆才不逮人年二十七始发愤从吴聘君学其于古圣贤垂训之书盖无所不讲然未知入处比归白沙杜门不出专求所以用力之方既无师友指引惟日靠书册寻之忘寝忘食如是者亦累年而卒未得焉所谓未得谓吾此心与此理未有凑泊脗合处也于是舍彼之繁求吾之约惟在静坐久之然后见吾此心之体隐然呈露常若有物日用间种种应酬随吾所欲如马之御衔勒也体认物理稽诸圣训各有头绪来歴如水之有源委也于是涣然自信曰作圣之功其在兹乎有学于仆者辄敎之静坐盖以吾所经歴粗有实效者告之非务为髙虚以误人也执事知我过胡先生而独不察此仆是以尽之

　　又

　　伏读来谕执事所以进仆者至矣所以教仆者亦至矣仆一颛愚人耳凡百无所通晓惟知自守而已曩日至京师与诸贤士大夫游日听其议论天下之事亦颇有益惟是愚懵终不能少变以同乎俗是以信己者少疑己者多也仆之所深与者皆执事同年而独执事之名未闻也奉附到董给事书其中称道盛徳不少置仆私心喜甚以为此来当得一见非子仁仆无以知执事然以子仁之言又未尝不追恨于京游之日也承谕有为毁仆者有曰自立门戸者是流于禅学者甚者则曰妄人率人于伪者凡于数者之诋执事皆不信之以为毁人者无所不至自古圣贤未免见毁于人甚矣执事之心异于时人之心也仆又安敢与之强辩姑以迹之近似者为执事陈之孔子敎人文行忠信后之学孔氏者则曰一为要一者无欲也无欲则静虚而动直然后圣可学而至矣则所谓自立门戸者非此类欤佛氏敎人曰静坐吾亦曰静坐曰惺惺吾亦曰惺惺调息近于数息定力有似禅定所谓流于禅学者非此类欤仆在京师适当应魁飬病之初前此克恭亦以病去二公皆能审于进退者也其行止初无与于仆亦非仆所能与也不幸其迹偶与之同出京之时又同是以天下之责不仕者辄涉于仆其责取证于二公而仆自己丑得病五六年间自汗时发母氏加老是以不能出门耳则凡责仆以不仕者遂不可解所谓妄人率人于伪者又非此类欤仆尝读程子之书有曰学者当审已何如不可恤浮议仆服膺斯言有年矣安敢争天下之口而浪为忧喜耶其晦也不久则其光也不大其诎也不甚则其伸也不长物理固亦有然者矣仆或不为此戚戚也且仆闻投规于矩虽工师不能使之合杂宫于羽虽师旷不能使之一何则方圆之体不同缓急之声异也尚何言哉尚何言哉惟执事矜其志而略其迹取之羣咻之中置之多士之列则天下之知仆者无如执事矣幸甚

　　何镜山先生撰公家藏手泽序曰泉前軰赵古愚先生珤成化中以解元登进士自比部郎出为岭南学宪善以文章卜人贵贱寿夭无不得者其为郎时充会试内帘官得谢文正公文大竒之手批曰状元拜相必此子也及视学岭南考校海南士所拔科举多不足先生意者曰是姑録之后来受用终不及诸下劣等亡何科举士过海就大比尽溺水死而下劣等者以不就试无害泉人以此二事至今好谈先生先生宋室苗裔也其往吊宋厓海之濵过竒石碑谒慈元殿址祭大忠祠具有文字其过竒石碑诗严切惋恨尤脍炙人口人徒以先生忠义慈孝人也而今读先生曾孙大绍所辑手泽编则有自叹诗二首以寳鉴喻心大道喻学乃知先生平日惕于内省而端于趋向当时海内名流如陈白沙罗一峰二公皆与往来切磋以求斯道真实之境此则先生所造之精微自知自进而岁月之久著作流落之多泉人亦未有以窥公之全者也是编凡十三首诗居其七文居其六而先生遗笔尽在是矣然皆大绍访求之四方残编断记之中然后乃能得之大绍席门穷巷无旦夕之积自其少年时裹粮重茧絶险以求先生遗文遍请海内缙绅咏歌先生之徳行以陈告之当道先生盖没百余年而后绰楔表于里闾乡贤崇于祠祀今大绍年七十余矣朝暮必至先生祠下低回护视其委不佞以是编之序凡五年而未得应心不加怒而请愈切为人子孙如此不亦克称先生之后人可以媿夫世之无亷耻嗜饮食而忘其先徳者哉

　　（按泉南明初诸先正多确守宋儒榘范蔡文庄未起时如庄氏恭与赵公其最著者庄公能物色文庄于童年取师友于莆中如吴淳夫周翠渠黄未轩皆是也赵公则闲道尤谨尝规切白沙先生虚妙之旨白沙欲号海云公力正之谓其近于禅号在粤往来辨难不茍为同近世先正评订白沙诤友如罗一峰胡敬斋罗整庵人皆知之矣独公姓氏稍略细绎白沙复公二书其心许相物色似于罗胡二公之外不作第二人观也顾年未满志著述又复湮没灰烬无存未得与居业録困知记并垂考信惜哉吾乡前軰如丁氏自申张氏冕庄氏履丰何氏镜山皆汲汲论述盖以公实任道之器流泽桑梓忾慕无穷也馥恐载籍日杳派别愈难寻绪不禁娓娓详之附载白沙二书并何公跋语者欲以证公所学所守端的另于同安志録公大同书院记一首入遗文内亦吉光片羽矣吾乡邺架藏书者多如得公文者幸借钞録续入谅有同志曷胜企望乾隆丁丑腊月八日书于绕耕旧学家塾）

　　○县令庄遯庵先生槩学派

　　按先生为松厓公琛之子松厓趾美先徳官终广西按察司佥事以仁恕清靖着闻故先生仕迹亦以清白世其家其源流逺有端绪郡志称其莅官有风槩未曽立传今考之文庄蔡虚斋赠送序言称先生学博志髙到官贫约如故所养益不凡其表扬师门之节固信而可征也兹特録其派系附文庄一人着于篇端

　　县令庄遯庵先生槩

　　庄槩字世平晋江人宋少师藻斋公之后父松厓公琛广西佥事槩成化间岁贡尹广西陆川以考绩改任江西信丰县虚斋蔡文庄公送先生尹信丰序称受业师遯庵庄先生家素贫用素约不独未仕时为然前此尹陆川六年而贫约如故吾先生之所以为人者可知又曰先生博学髙志少年声光驰八闽阅世益深抱负益壮所养益不凡其所施为不以官之崇卑地之广狭限者闽书载其知信丰县有节概云（蔡文庄文集　郡志　岁贡）

　　○成化以后诸先生学派

　　泉自成化后风气淳龎人物挺生一时经学之茂海内宗之如虚斋蔡先生紫峰陈先生次崕林先生净峰张先生后先倡明正学风传响应兴起者多外此若庄公恭林公■〈启，山代口〉傅公凯李公雍郭公克一亦皆师传友授绰有典型至黄公河清诸贤多讲切问学追慕前修不茍以世儒自命者其余丰功硕徳未能遍録特举其师友可溯者载于编

　　副使庄拙斋先生恭

　　庄恭字仪甫号拙斋晋江人为诸生时从莆吴淳夫仲珠学而与黄未轩仲昭友成化五年登进士第授刑部主事给事中韩文等以论两宫事被拷讯恭首疏廷救之升员外郎出为江西按察佥事风采颷发雷击斧断行部南安上犹令望风觧去入与试事得丰城杨亷于落卷拔擢之成化丁未贑冦大哄祸延闽楚粤三省朝议知恭负文武才升为本司兵备副使踰月巨魁授首建昌瑞州冦复作势张甚恭出竒殱之前后俘馘无筭余悉平定安辑捷闻玺书嘉劳赐金币寳钞南城张升广昌何乔新为乡邦计咸请即本土超擢为藩使或观察使会丁祖母忧归卒恭孝友无间先赀悉让诸弟俸余则推赡戚族善物色后进奬掖不倦识蔡文庄于童年期以大儒见李文祥指为年家铮铮所交逰来往惟周翠渠瑛张东海弼雍康僖泰数人当宪宗时阉王直幻术李孜省最用事而孜省江右人也屡欲得恭为重恭絶不与通年位不满世人惜之孙如愚新兴令启愚肇庆府教授并有声（闽书　清源文献）

　　监丞林海峰先生■〈启，山代口〉

　　林■〈启，山代口〉字仰之同安人魁梧轩奕成化二十二年乡荐第一与蔡文庄相次发解并以易学倡于乡泉人兴易学以盛二门门生也文庄易犹在泉■〈启，山代口〉为安陆州学正安陆之易■〈启，山代口〉发之也仿胡安定法为敎人士循轨诸生馈赠无所受而周其贫者迁国子监博士及门如趋林贞肃俊尝録■〈启，山代口〉之名于方石祭酒谓然居二年迁南京国子监监丞杨吏部摄祭酒当诣京或请他摄杨曰仰之在须他摄何为六舍生羣请之吏部为宜遂摄祭酒卒于官囊无一金六馆书生争致襚林贞肃以所自预深衣方履殓之为撰墓志曰仰之介而容方而不腐为文章有竒气又曰予重得士既晚得仰之谓铭仰之耶嘉靖中有孙曰天徳者以贡歴亷州推官路南知州亷人祀之名宦其元孙一柱万厯庚戌进士歴官参政见李衷一学派（闽书　张氏雒闽源流　林贞肃撰墓志）

　　教谕庄翠峰先生鹏

　　庄鹏字万里翠峰其号惠安人成化丙午乡荐就选授新宁教谕议经术考古制器端文字程序以变易学者习尚学者始知所向方福州刘御史逊以言事出知武岗州复为藩府所挤人多敛迹鹏独与往来会有中以飞谤者遂解职事归独肆力学问延接后进处乡里是是非非不茍凈峰张公撰墓志云某生晚不及先生壮时也独记顷年屡以通家子谒拜先生一室雅靓图书笔砚之外无他物先生终日整襟端坐点勘书史虽分注小字亦精细不茍是时年几六十矣与人言纵横穿贯举古今理乱事理物情之变能使听者竦然至闻人有善与义当勇为者必咨嗟称赏惟恐人不及知其好学乐善如此

　　举人郑先生贤

　　郑贤晋江人成化丙午举人以易经授徒其年同登乡榜者五十二人皆其弟子曽答莆阳陈侍御书曰承教以益壮益坚相策弟不鄙敬佩绎之年有老壮学无作辍夫子有假我数年之思而汉霸抱朝闻以为愿则一义未解一理未信有非可以中道废者不鄙治易幸附骥尾窃计犹在强仕之年岂以春闱弗售而遽馁耶君子不患名之不成而患志之不树吾儒许多问业许多工夫寻向上去探讨古圣源头穷年迈韶不进不休则益壮之箴信可铭心其于益坚所诏则古人处一之说也遇不遇贞扵时坚不坚由之已修已俟时有可挫不可使馁者兄视不鄙岂靡靡讳穷之夫哉若小挫而靡则所谓不愧科名者何人不愧圣贤者又何人而甘自汩没之耶近日朋友来访者时以羲经相问难自愧麤心浮气不能阐扬四圣奥义谓宜当讨论理会使心即易易传心而后可若夫名利一场未尝挂诸念头非直不以穷为恤且狂戅不知有穷者故夫益壮益坚道理虽未之逮然鄙心窃意其当如是耳兹因教音之及请益砥砺之以不负兄教（清源文献）

　　司训洪汝言先生昌

　　洪昌字汝言南安人幼失怙鞠成于母攻礼经成化十二年岁贡授常州司训经学纯正议论髙古嘉意作人月有课岁有会士子翕然宗之尤长于诗文善草书时流咸推重焉

　　通政黄莲峰先生河清

　　黄河清字应期南安人弘治十五年举进士授吏部文选司主事歴郎中慨然以进退人才自任凡所举错甚称冡宰杨文襄公一清意首荐刘大夏韩文林瀚熊绣王宗彛朱钦艾璞陈寿王质万镗程文程温艾洪徐昂葛嵩张良弼吕翀潘镗刘演萧干元黄昭道张玮邢珣樊禹朱廷声等二十五人又荐恬退之士四人曰潘甫卢格张诩祝萃以风天下又若董玘万镗杨果闻渊姚继嵓夏良胜章拯唐龙周广顾珀皆其所举士论翕然归之称典选得人者前有黄天台后有黄清源天台者黄孔昭清源则河清也擢太常少卿提督四夷馆一日羣立于朝有一巨珰来羣揖中惟不识河清或以姓名示之珰骇曰是彼是彼明日持双币诣谒河清瞰其亡往返焉丁父忧归嘉靖初年迁南京通政卒于官所著有莲峰稿河清好读书遍交当世士与蔡虚斋王阳明湛甘泉董中峰何大复郑少谷诸公相善而于三衢棠陵方豪尤契豪称其嗜学如炙悦士如姝其气充充其心休休动履必则古称先陈氏道基序公文集曰莲峰先生妙龄举进士陟华要志槩不羣尤善著作闽小泉林公尝赏其初稿而序之莆省吾林公携刻于粤以传焉愚尝受而读之仰思国家更造文章著作至于弘治滋益精醇犹之淑气浑噩品彚涵濡乎其间莫之遗也先生于其时以少年遭际内承家学外友天下豪俊同时若蔡虚斋王阳明诸公咸以经术著作有闻于世先生与之往复议论道契志孚故其所得益深与诸老并称为一时之盛三衢方公固以文名家者而推崇先生谓所为文动以先秦为则斯非漫语云弟淑清潨清（闽书　清源文献）

　　黄先生淑清

　　黄淑清河清弟也自号暁江渔者为诸生弃之去入山耕读邦君贤大夫礼之不应也令颜容端与善以艰归与之书曰俗以仕宦丁艰曰放假葢谓歴官日多不能肆纵只一居丧当为暇日利田便舍肥肉大酒言出莫违意逐羣应入耳验目大都如此昔吕东莱在艰讲授陆象山已议其非何今古相逺不啻云泥执事学有主脑定是踏定一步也

　　黄应萃先生潨清

　　黄潨清字应萃别号东水两应乡试不偶益励志弗衰事嫡母温凊奉养至老弥笃庄事诸伯兄日以经学相质无何嫡母没率先诸侄治窀穸既襄事庐墓侧者三年过者莫不曰此孝子读书处也潨清念生母葛氏于父卒后早出不获供甘旨辄陟屺而号既而叹曰古人有捐二千石间闗徒跣必觏所生而后即安我独非人哉遂匐匍之道寝食俱废后访得之某里遂为母子如初人比之雍州云潨清尝谓古之学者由源而派后之学者逐派忘源古之文如大冶肖形后之文如掌中花耳因证小序穷韩申之业而一禀之考亭为韵说十余卷已复考班马异同旁及唐宋诸乗为厯代史评百余卷时而昼有得夜有书辄起而识之为观书目録十余卷其为文多凖东西二京诸所应举陈言辄嚼蜡视之耳手持一卷抚二子而歌令二子和之复于于啸曰若视吾所获与千畆孰多二子有乐登贤书有及为诸贡籍首潨清犹布衣蓬戸日囊故时书读之琅然性故方不妄色笑与人语龂龂侃侃然非公正不发愤至其雅度汪涵饮人以和遇不可意貌不加遽词不加激门闬诸后进执经问难各片言立剖去令是邦者争严重之苏氏浚曰忆余初侍先生乍而望之机发于踵乆而即之冲乎若不盈也殆所称博学笃行君子耶（苏紫溪先生集）

　　黄先生希颜

　　黄希颜晋江人润之父其事实未详按何氏清源文献曽登其姓名兹録之其着理气说曰孔子曰太极生阴阳邵子曰道生天地是理生乎气之说也朱晦翁曰有此理而后有此气蔡季通曰理先而气后是理先乎气之说也世之学者往往多以此为疑惟恐有理气之分判为二物耳殊不知理胜乎气气载乎理虽不相离而亦不相杂也善乎孔子之论道必以形而上下言之则理气之辨明矣盖理虚也气实也虚者常存而实者迭有也是以天地未判之初阴阳未生之始必有理以主宰之然后动静有所分清浊有所别不然则成一气块耳何以为造化之机生物之本哉然而伏羲之作易两仪之上未尝言太极也至孔子始言之仲尼之赞易太极之上未尝言无极也至周子始言之此皆人世之所骇而圣贤之不得已也何者弗烈其声而聋者弗闻也不烛其形而昧者弗睹也如孔子不言太极则以气为理者多矣周子不言无极则以道为气者众矣故圣贤不得已而后有是言也是岂好为竒恠之论也哉愚谓太极一图不出伏羲范围之外其曰太极动而生阳静而生阴即伏羲初画之两仪也其曰阳变阴合而生水火木金土即伏羲次画之四象也其曰干道成男坤道成女即三画之八卦也其曰万物化生即因重之六爻也夫岂有二致哉盖天地造化之具不过阴阳五行而已而万物生成之理不过气化形化而已是以伏羲之画卦必始于三画而终于六画也传曰刚柔相摩八卦相荡此之谓与若夫邵子一毎生二之说亦以见画卦自然之妙而变化之无穷耳是岂伏羲之本旨哉愚敢着是说以袪世人之惑观者恕其狂妄之罪则幸甚矣（清源文献）

　　参政黄以诚先生润

　　黄润字以诚晋江人正徳十六年进士授武进令值江南大饥流移数万赈活有方邑赋重前巡抚周忱奏折布以轻之疋布扺粮一石吴廷举议征价疋银五钱润曰折布固将轻之若定五钱是重之也乃改征三钱擢南刑部主事改兵部武选奏立选法迁车驾郎中出守松江丁外艰去松人举前两贤守以配润作三清堂祀之服阕补东昌守升河南副使备兵信阳时章华台等处剧盗盘踞流刼润讨平之擢山西左参政念母老乞终养归先是润在吏部冡宰欲以科道官润使李黙喻意固辞黙曰有吏部郎登门送官而人不受者耶润曰有吏部郎登门送人官者耶因大笑而去同年张孚敬用事时不一见及三去国三送之张欲处以文选坚谢如前张净峰岳尝称润当于古人中求之曽与书曰僻居无朋友之助几成惰弃想令眉宇每切夣寐官曹清暇日月新功必有可以见教者便中千万不惜大扺吾辈年纪渐老大精力亦无多切在于要紧处用工如读书专治一经打成片叚尽有受用向在南宫读易已有次第后来能不间断否此如日用饮食顷刻不可放下今人苦苦要去学诗学字学文章声口真所谓浪费精神可叹也润家东石时有东崖西郭之号西郭者同时同邑清节御史陈蕙也着有东石漫稾十卷经济备考四十卷（泉郡志　张净峰集）

　　教谕郭约之先生克一

　　郭克一字约之惠安人正徳八年乡荐少从莆陈茂烈学嘉靖中署归善教谕捐俸新学舍复分斋肄业之规申饬条教讲说经旨士心竦异（闽书） 

　

　

闽中理学渊源考卷五十九

　

　　

　　广平府知府李清馥 撰

　　○东林蔡氏家世学派

　　按蔡文庄先生先世家惠安之东林里至元代有处士讳惠者始徙晋江是为先生始祖先生尝自述其髙祖大畧谓髙祖世安公讳润与朱都宪公为友都宪尝语先生云吾及识乃髙祖实一时善士曽祖讳辉中永乐甲午乡试祖讳■〈樊，心代大〉徳不仕父讳观慧为允元公先生为佚老会记言在会凡十七人而允元公为之长一时在列皆乡之望文行表表出等夷而萃为一会则允元公为巨人长徳以肇基启后有以哉泉南自紫阳而后人文之盛实倡起于文庄是文庄先生之家世渊源尤后学不可不追寻所自焉

　　蔡允元先生观慧

　　蔡观慧字允元晋江人文庄公清父也既受文庄封与乡里耆旧为逸乐会文庄撰记略曰志书载吾泉风俗淳厚人乐为善宋时人物最盛其出而树勲业播声实于当世者固已班班可考其在林泉意亦当有髙人逸士志节风流之可以表世而范俗者而未之有纪也我朝百余年来治教休明人物复炽然以盛矣然前此之仕而归休与夫不仕而既老者率亦多匆匆竟日扰扰卒岁而已鲜有能自取乐于分内者间有之亦未能倡为是会以同于众也又曰今日逸乐之所以有会以逸而乐耳盖视九老耆英之遗意而不敢尽同也在会凡十七人以齿序则家君为之长爵尊而兼齿者通政致仕张公也次则封主事黄公暨循斋黄先生怡斋贺先生三陈先生史吴包翁留顾董林杨列位先生皆乡之望也文行表表出等夷而悉萃为一会呜呼亦盛矣会之言曰朋友者五伦之一道义者百行之根凡我在会之人有善相劝有过相规有疑事则相质其有忧患亦相与为力也岂徒逸乐云乎哉又曰会之位惟尚齿会之仪不尚丰月必再会不疎不数也或于所居或于所游之地惟其所宜也盖始于弘治辛亥四月望至于今十有一年矣而未尝有一日之旷惟值水旱或凶歉则暂辍此又与众庶同其忧而不胶于逸乐也又曰吾人之会所以序天伦之乐事而亦有三益之遗规存焉不可无以传之后生辈也乃合众议请张公记之时各録一通置之座隅以遗后之人而张公辞曰此正后生辈所宜用心者适某以侍养归自京师张公乃属家君命甚为之家君遂授以其事如此并列诸公名于左张公名苗黄公名齐黄先生名绩贺先生名腾三陈先生名政名袭名淮史先生名隲呉先生名瑶包先生名哲翁先生名裕留先生名昆顾先生名美董先生名鳯仪林先生名泽杨先生名溥家君名某亦封主事（闽书　蔡文庄公集）

　　举人蔡先生存畏

　　蔡存畏字思危文庄公长子生而聪颕稍长能文弘治十一年乡荐

　　举人蔡先生存微

　　蔡存微字　　嘉靖四年乡荐

　　寺丞蔡先生存逺

　　蔡存逺字思毅嘉靖五年进士累任吉安松江二府推官官至太仆寺丞按朱氏经义考嘉靖八年存逺在松江府推官任奏献进士蔡文庄清易经蒙引后发礼部看详遂议行福建提学副使将易经蒙引订证明白发刊书坊存逺所著有周易正说

　　郡守蔡先生如川

　　蔡如川字继之文庄公曾孙万厯元年乡荐累官寻甸知府以矿税抗内监逮诏狱廷杖卒赠光禄寺少卿

　　○文庄蔡虚斋先生清学派

　　按明代盛时理学大明前辈言北方之学起自渑池曹氏河津薛氏南方之学发自康斋吴氏而闽中则虚斋先生实倡之先文贞公撰虚斋先生祠记曰吾闽僻在天末自朱子以来道学之正为海内宗至明代成化后虚斋先生崛起温陵首以穷经析理为事非孔孟之书不读非程朱之说不讲其于传注也句谈而字议务得朱子当日所以发明之精意盖有勉斋北溪诸君子得之口授而讹误者而先生是评是订故前辈遵岩王氏谓自明兴以来尽心于朱子之学者虚斋先生一人而已自时厥后紫峰陈先生次崖林先生（按公初藁尚有净峰张先生）皆以里闬后进受业私淑泉州经学遂蔚然成一家言时则姚江之学大行于东南而闽士莫之遵其挂阳明弟子之録者闽无一焉此以知吾闽学者守师说践规矩而非虚声浮焰之所能夺然非虚斋先生其孰开之哉今经学久晦士大夫好尚趋向龎而不纯浮华之徒转相夸毗独至蒙引存疑浅说通典诸书则行于海内家习而人尚之翕如也故尝以为吾闽之学独得汉儒遗意明章句谨训诂专门授业终身不背其师言者汉儒之学也师心任智灭裂卤莽者近代之学也是二者孰古孰今孰醇孰漓后之君子必有辨之者矣读先公叙述闽学源流起衰救弊诚今日学者之律令格式也兹撮其畧着于篇端

　　文庄蔡虚斋先生清

　　蔡先生讳清字介夫晋江人成化十三年福建乡试第一晋江之山鸣如玉磬者三日二十年成进士即乞假归讲学水陆僧寺江南之士多来从逰事亲读书之外未尝急求仕进他日为其母冩容母愀然曰吾闻母以子贵今汝举进士有年矣吾犹故巾帼先生闻言大伤之即赴选得礼部主事是为弘治初元吏部尚书王恕重其学行奏改为吏部稽勲主事时与谈论谘访先生因上管见二札于恕言今朝廷之患在纪纲废弛以至士风日弊民力日绌当大有以振作之乃可销境内之忧静疆场之警又荐引名士刘大夏等三十余人恕皆纳用庶吉士邹智论事下狱罪且不测先生急白于大司冦何乔新得疏救智得谪官岭南居之丁内艰服除吏部有不悦者以补礼部祠祭司员外郎乞便飬升南吏部文选郎中一日心动乞终养至家两月而其父没人谓孝感自是家居授徒不出每遇亲忌痛哭流涕终日不御酒肉宗族内外有贫乏者恒赒恤之正徳改元即家起江西提学副使时宸濠方图不轨凡翔望藩臬官皆先朝宸濠次日乃谒孔子庙先生至力请僚属同日行礼先谒庙后朝王宸濠生日令藩臬官着朝服贺先生曰臣子见君则朝服无见王者去韨而入宸濠大怒一日宴藩臬官宸濠嘲先生曰公乃不能作诗先生对曰某平生于人无私盖私与诗音相近宸濠益衔之其后奏求护卫已得请矣同官有倾先生者谓先生独有后言宸濠闻之欲诬以非议诏旨之罪先生正色对遂疏乞致仕宸濠尚阳善挽留之且欲以女妻其子先生力辞归时刘瑾方专权驾引名士以掩人心不数月复起为南京国子监祭酒朝命未至而先生已卒时正徳三年也年五十六先生气清色和外简内辨始即之使人忘其鄙吝及与之久妄消躁息与论天下古今一以礼义折断其言剀切精深尝曰学宜养正性持正行故饬躬约礼动准古人以六经为入门四子为标准四儒为真派而反身用力本之静虚之地故初时主于静后主于虚谓天下之理以虚而入亦以虚而应以格物不外读书读书当以虚心涵泳切己体察八字为要诀因以虚名其斋其教人也以看书思索义理为先不独语言文字盖谓圣人作经以明道学者因传注以求经实从体验身心而洞见道体者又曰宋儒之道至朱子始集大成朱子之学不明则圣贤之道不着故与其徒着四书蒙引易蒙引诸书皆推原朱子之意以归圣贤本旨为宻箴五十余条皆反身自检之功友善寗永贞林俊孙交杨廉丁玑江朝东而师事何乔新其言易则师三山林玼传其易者则同邑陈氏琛至今言易者皆宗之弘治闲士大夫理学中辍永贞廉玑朝东与先生皆起稀旷之后而先生与亷尤为独得恭肃黄氏光升曰泉自朱子簿同安之后私淑虽多而惟先生为得其宗泉南一时人物之盛皆先生所造就也虽厯仕未尽儒者之用而有教人数世之泽焉万厯中佥都御史詹公仰庇请易名谥文庄大学士李公廷机复请赠礼部侍郎国朝雍正二年从祀孔子庙廷（明史　闽书　蔡文庄公集　明儒学案）

　　备考

　　罗整庵曰蔡介夫中庸蒙引论鬼神数段极精其一生做穷理工夫且能力行所学盖儒林中之杰出者

　　于氏孔兼曰宋儒语録荆川先生业有梓行不容复赘我朝先辈遗言尚缺如也予于中得其人之纯正不杂者以列名因録其言之精实可传者以垂训若闗中薛敬轩玉峯魏庄渠两先生其最也外此而呉康斋陈白沙蔡虚斋诸公非后先之颉颃者乎予身在堂下而此十先生者（曹月川薛敬轩吴康斋胡敬斋陈白沙蔡虚斋魏庄渠吕泾野尤西川徐养斋）皆堂上人也愧学未窥斑而辄敢次第其言如左缘考其行则皆屋漏如斯大廷亦如斯者也蚤岁如斯晚节亦如斯者也斯之谓躬行君子予之窃有志未逮者也此外名贤非无见道之语而或其人尚存者不可径述议论未定者不可漫述言足听闻而中多疵累者又不敢轻述虽有掀揭之勲名悬河之才辨予终不敢雷同而附和之盖析理有毫厘之差谬必千里论学有边旁之见义多渗漏严学派者审之

　　杨氏廉赞曰平生所志惟在儒术举业理学会萃为一蒙引之作藩垣置笔辩如江河守则以讷朱之于吕尝诔其殁酷类成公词寡人吉闽学中兴公多倡率

　　司训黄先生逵（弟正）

　　黄逵晋江人为粤东新兴司训与弟正皆受易于蔡文庄先生之门举一子曰誾誾之子曰衷以孝称衷之子曰乔镗弟正成化十年乡荐官推官（何镜山集）

　　同知张国信先生元玺

　　张元玺字国信其先在宋末属浦贼乱避地于晋江登瀛里宋亡隠轩伯玉终身不仕祖福父旺成化中举人孝养二母推财弟晜未受官卒玺痛先志弗遂少小即知力学游蔡文庄门以妙悟见称与陈紫峰琛李筠溪墀王一臞宣号称四杰弘治中领乡书除沧州学正端轨兴文士习顿化流贼陷沧州城闭斋自守贼相戒勿犯居民傍学宫者藉以安堵迁国子监学正擢建昌同知未任卒元玺学有深造淡于世味居官贫薄没后仅负郭田数亩士大夫以为难（旧郡志　闽书　李衷一先生集）

　　郡守王子锋先生鍭

　　王鍭字子锋号■〈辟上山下〉山晋江深沪人天资颖敏游蔡文庄之门笃志励学登弘治九年进士第自是沪海之士彬彬矣初试宜兴令均徭役时赋敛摘奸蠧台使者最其等升南京大理寺评事转寺正谳狱明慎晋惠州知府政声啧啧未几归修祠宇练乡壮御贼以保乡里乡人皆诵其赐云（顾新山集）

　　副使黄潜虚先生天爵

　　黄天爵字希仁南安人少从蔡文庄受业谊最笃因自号潜虚弘治十二年进士甫观政即以亲老乞归省旋丁外艰服阕授戸部主事厯郎中升广东副使有滞狱疑于法爵至讯服人称其神尤喜奬拔善类粤人畏而爱之丁内艰归起补湖广副使留心学政水利士民勒石颂徳乃坚请致仕营宅西埔即蔡文庄所授地其师弟子古谊盖如此岁奉祀事甚谨待异母兄弟如一族中老贫幼学咸推槖恵之爱母家陈尤挚抚遗孤嫁女丧葬购庐代奉其先焉性寡言笑外直内寛未遇时尝同庄恭人归宁时襟兄李已贵显礼待颇异庄恭人促归以激之及贵恭人尚留憾而爵已忘之矣功侄河清在铨部时常欲推以督学爵力辞焉人益服其品行云（南安志）

　　文学黄允静先生明

　　黄明字允静晋江诸生也潜心易学弱冠游蔡文庄之门时聂贞襄豹倡学闽中明从游为髙弟（闽书）

　　提举曾子逊先生大有

　　曾大有字子逊仙逰人从蔡文庄学以乡荐授徳州学正厯广东市舶提举克着亷声乞归田里产业多归之兄弟贫族尝着劝学録以训士又有资仕蛙见二録（闽书）

　　同知傅石涯先生浚

　　傅浚字汝源南安人凯之子性谨厚弘治十二年进士授户部主事为逆瑾矫旨削籍瑾败起工部虞衡员外郎进郎中理蓟州铁冶厘革宿弊改都水司出纳不徇私请卿长固位赂中官屡索余羡浚不应为所排出为山东转运同知暴卒官舍其详见子檝传按陈紫峰祭文畧曰先生闇淡讷讷未尝修饰表暴以示诸人盖虚斋其师敬斋其父古意古心传受有素加以天资朴实与道为邻故能茹苦受辛必由向上路必作君子人不肯以其胸中之耿耿者而自混于流俗之尘又曰先生之所以取诸父师而成之者如此可不谓之能后乎今行人君檝又将尽述其得诸先生者而大发之可不谓之有后乎惟是贤哲凋谢斯道寥落而在吾党则不能以不哀也（闽书　陈紫峰先生文集）

　　县令尤见斋先生复

　　尤复字纯卿号见斋晋江人正徳庚午举人受业蔡文庄公官石埭知县有惠政（温陵先正姓氏爵里）

　　教谕萧叔冈先生昆

　　萧昆字叔冈将乐人从蔡文庄受易正徳丁夘举于乡授淳安教谕寻补绩溪己夘聘粤闱分试途次为濠逆所执欲降之昆慷慨言曰殿下违祖分干天命复欲辱义士乎竟不屈死（道南源委）

　　方伯留朋山先生志淑

　　留志淑字克全晋江人忠宣正之裔年十八受业蔡文庄之门一见称其逺器未弱冠领郷荐弘治十八年举进士授温州府推官折疑狱快舆论擢刑部主事厯郎中以才望推守杭州浙有镇守太监毕真者故宁庶人宸濠羽翼也志淑悉其匪测状白台察监司阴制之真一夕构市人火其居延烧二千余家意欲因而起变戕杀官吏志淑闭门不出第遣地方扑灭传报诸衙官毋往看火数日濠反报闻真将发益急志淑提民兵伏门外与诸监司入见真曰知府造我反耶志淑曰无是也第府中役从太多公心迹难白公宜散遣之诸监司竞为言真仓卒不得已呼其众出民兵尽执而置之狱奏闻逮真伏诛武宗率师亲征宸濠且道徽州宪臣以志淑有干济才改守徽使备行在供亿至郡止候驾丁夫罢民间诸所措备惟令人持直前途随方随时雇募供应公私晏然时有执檄从府中门入称奉旨擒恶人某者志淑疑其诈令传中醉之潜发其封白头而已论坐如法徽郡大治迁湖广按察副使寻转布政司参政铜盘岭洞贼起志淑先察擒土民为藏匿若干人凡报贼者辄弗令返繇是声息不通乃令集兵以待指麾分道直逼贼垒月余外给不继贼困乃降岁大饥志淑自请行所活甚众属有腴田数百顷为水所决志淑按其地使人疏导之筑堤植栁为固民呼曰留公堤厯补江西按察使逾月转浙江右布使数日卒志淑才学兼懋疑狱剖折如流公暇会诸生学宫习礼考乐建尊经阁庋书教士所至以学为政声绩迥异云子元复乡荐善继父志（闽书　通志　旧郡志　新郡志藳）

　　教谕呉秉衡先生铨

　　呉铨字秉衡晋江人从蔡文庄学嘉靖初贡士授博罗训导阳春教谕平居嗜学而持身以礼无惰容无伪言无私谒妄求取为学官集士有美质者亲为讲授夜则挈供其行视皆翕然劝兴以疾归咸思慕之蔡公元伟称温陵人物谓朱简庵鉴李木斋聪蔡虚斋清陈紫峰琛张净峰岳黄逸所孟伟林龙峰同顾新山珀林六川性之与铨数公虽名位不同皆无愧乡先生也（按闽书洪富传富为诸生时受学蔡文庄之门人若吴铨林同二公今从洪传増入文荘学派）

　　佥事李筠溪先生墀

　　李墀字献忠晋江人正徳三年进士官终佥事王氏慎中祭之文曰肆公之学钩深探頥孔孟微言羲文奥画宿师积疑涣然氷释虚斋先正教人以易公早及门遂参所得师承原本文有法式师所著书公广其刻传于西人施及遐侧肆公之政善断能听始评棘寺谳审衡镜色词有稽征以法令陟为蜀臬风裁独正绳奸摘隠不事钩巨秉宪持体与御史诤坐此失官既去乃咏如公之藴不究其施人莫不愤公善自怡葆光頥和林泉娱熈老而益康介此纯禧从以孙子实教书诗桑榆之景宴乐且宜寿岂令终靡有憾遗（王遵岩先生集）

　　长史杨枫山先生孟洪

　　杨孟洪字裕卿晋江人少补郡庠弟子员事虚斋蔡先生讲易得其微旨以易经领正徳丁夘乡荐明年戊辰会试春官入乙榜授江西宁州学正推所闻于师者以授其人无不信服丙子召为国子助教甫一年以懒庵足疾乞归侍四年而懒庵殁服阕复为国子又六年戊子春由国子奏补徳府右长史王常听用其言府事多所厘正癸巳转左长史时年六十余矣屡求归王辄留之至于再三王度其终不可留乃听始虚斋门下士无虑百十人顾常爱孟洪言辞容止及论事之长谓其它日必能为政其后所至皆以温恭详欵为人所爱重事有难处者为之剖画咸中肯綮无拂于理而后行故终其身于事鲜有败失尤仗义能济人急丁夘赴秋试漳士有道死而无殡资者时且郁热人无敢视孟洪亲为之殡以已资助而遣之其在分宁宁庶人方起狱挤郑山斋以南昌教授王某亦莆人也并挤之禁絶所与往来孟洪常使人问视其家人以是称孟洪为长者晚作别墅于枫山盖有终焉之志嘉靖甲午年卒（按王遵岩为双泉处士墓志云蔡虚斋先生髙弟数人杨孟洪其一也　张浄峯先生撰墓志）

　　谢先生弘（附髙鳯崘）

　　谢弘髙鳯崘安溪人受学于蔡文庄文庄字弘曰汝器字鳯仑曰瑞周必其向学之士惜其不名于时（安溪县志)

　　遗佚蔡鹤峰先生烈

　　蔡烈字文继龙溪人少廪于庠往从晋江蔡文庄学文庄与语大悦比归授以蔡氏太极圗解既又从莆田陈氏茂烈游语以心体流行于日用间要常见得参前倚衡气象遂大省悟即辞廪隠于鹤鸣山之白云洞学者称为鹤峰先生时年三十二郡守劝之仕对曰昔漆雕子自谓未信若某岂徒未信已哉实且未见也嘉靖癸巳以遗佚应荐力辞母老不赴御史李元阳檄府为建书院又辞不受忽所居之山如雷鸣者三日而烈卒烈初性刚方晚年充养和粹终日危坐非剧病无惰容其学一宗程朱以穷理力行为实主敬为要尝游武夷山寓考亭精舍数日而归曰脚根自此定矣提学邵鋭闻而访之谈论终日蔬食相对副使柯乔尝与剧谈道体潜天潜地烈徐应曰道固察乎天地而端则始于夫妇若屋漏无愧则天地自位邑簿詹道请论心烈请论事曰孔门求仁未尝出事外也尧舜之道孝弟而已矣夫子之道忠恕而已矣丰学士熈谪戍镇海见烈叹曰先生不言躬行某心醉矣朱提学衡称曰力行好学老而不倦漳南又一布衣也所著有孝经定本大学格物致知传道南録朱子晚年定论诸儒正论大儒粹言读书録等书（闽书　道南源委　漳郡志）

　　孝亷黄先生钺

　　黄钺南安人孝亷也讲学蔡文庄之门为东南弟子师（闽书）

　　教授蔡体顺先生佑

　　蔡佑字体顺晋江人三岁而孤其母梁氏艰贞守之梁见闽书闺阁志佑数岁哀不见父掩泣发愤稍长读书敏记深研抽心绎腑如丝有绪循而缉之丈引寻续出与人说证喻参伍穷极条贯卒有要伦从田南山受蔡虚斋易学既尽得田氏易复以新得疑义往质虚斋曰我学如是最好朱文公家礼讲肄行之其于作堂寝具器服物品贫不能如志而意常合其造次必于礼度举乡贡一赴礼部不第就铨养母得新宁教谕母艰服除改海宁迁湖州学教授致仕佑所至教士皆悦附动变其谕新宁时上官檄视邑篆省文书所宜施行上闻下施且行且请不取邑中一物会其母病思笋有持馈者遂受之邑人以为特事其自海宁徙湖士争画像乞留衣带去湖亦如之子克亷（闽书）

　　姚徳辉先生

　　姚（阙）字徳辉漳浦人事实未详蔡文庄曾与书曰古云三十年前好用工吾人年且三十矣将奈何昔项羽之救赵也既渡河沉船破釜持三日粮示士卒必死无还心一战胜之由此遂霸天下夫羽无足言也然能决志用勇直于死中求生如此是亦学者所当师其一莭而未可以人废也漳浦姚徳辉从予游将归求予言以警其惰予姑为借粗喻之会见陈进忠其亦以是语之也（蔡文庄公集）

　　郭文博先生

　　郭（阙）字文博籍贯事实未详蔡文庄曾与书曰承文博书拳拳欲得京师中好文字议论以为进学之助吾自到京一向匆匆未有可以答来意惟冡宰王公某举朝士大夫皆以为方今第一等人吾颇辱其教爱时召至书轩赐之谈论间及书史多有可发吾人志意者因忆数段録寄（録第九段）曰公问今学者满天下何故异才难得予对言是固有由也上之人所以飬之者本未尽其道下之人又幸际时之升平而售之急耳以生所见言之如生稍知章句训诂人便举而进之于学宫矣未几作经义甫成篇便得补廪以为当然矣又未几作三场文字纔可读便廹廹期中举中进士矣一中进士则官已到手或无暇于学或自谓无用学矣其仕而能学者无几且又或有扞格之患盖识见既浅践履必薄规为必粗非所谓俟其熟而食之者也况自幼入小学而其所学者多非学做人之实事人才之不如古者以此故虽有异质者亦不能成异才生等躬坐此病今日虽知悔前之失实蹈扞格之患矣公曰然吾儿子承裕今年二十三丙午年已中举然吾未欲其急于仕且令静览羣书闲阅世务冀他日得实用耳此一段似有益于吾辈故详録之按文博先生传文庄易学授之门徒林坦斋文明林别见郡西林氏家学不另列学派焉（蔡文庄公集　何镜山公集）

　　洪元达先生

　　洪（阙）字符达籍贯事实未详蔡文庄曾与书（録其三）曰春秋胡氏传夏时冠周月之说虽非后学所敢轻议然每读之觉其曲折费力终未能惬然于心或意经所书王正月者盖谓时王之正月明其非夏时商时所谓正月耳谓自夏商以前便已有三正迭用之事矣夏启声有扈之罪云怠弃三正可见矣故夫子于春秋有王正之文欤想王正二字亦有自来不必是孔子所立也（録其四）曰夏时冠周月之说朱子当时又尝疑之其说见春秋大全注云文定春秋说夫子以夏时冠月以周正纪事谓如公即位依旧是十一月只是孔子改作春正月某便不敢信据今周礼有正月有正岁则周实是元改作春正月夫子所谓行夏之时只是为他不顺欲改从建寅耳愚谓据朱子说则周时之所谓春非夏时之所春亦明矣此说与今胡传不同（蔡文庄公集）

　　训导黄伯馨先生芹

　　黄芹字伯馨龙岩人喜怒不形端谨无惰从学蔡文庄正徳元年以岁贡授海阳训导身教端谨学者宗之郡邑有疑事咸就质焉以亲老乞归所著有易图识漏易经口诀史图纂要家礼易行等书（闽书　漳郡志）

　　教授李硕逺先生世浩

　　李世浩字硕逺平和人敦朴好古少游蔡文庄门创家规正宗法修乡约建聚贤堂设义仓惓惓于和乡睦族以岁贡厯官宁波府教授士心悦服子文察字廷谟精思力学究心乐律嘉靖中以岁贡倅辽州亷莭自持奏乐律解章数万言上大悦令如议酌行授太常典簿终思恩同知（闽书）

　　丘省庵先生瑷

　　丘瑷晋江人受易蔡文庄着易说皇极管钥诸书学者称省庵先生子养浩官终都御史以风节着（闽书）

　　文学李君佐先生仕弼（以下私淑）

　　李仕弼字君佐晋江人善治经为诸生祭酒逺从伊洛近守文庄体裁自家渊源往哲学者师之 

　
闽中理学渊源考卷六十

　

　　

　　广平府知府李清馥 撰

　　○涵江陈氏家世学派

　　按丁氏三陵藁云昔在成化以后迄嘉靖间泉中人文盖斌斌然矣其一门诸父昆弟相为师友者则涵江陈氏为盛自太守敏庵公以明经起家时则有微庵先生肩随衽接髙谈周子太极之奥稍后紫峰出益昌明其学为儒者宗而侍御见吾与南楼并执经授业翘然称髙弟诸先生造诣渊醇追古学者仕亦有闻于时微庵虽少一第而晚岁学成徳尊以其身为后进矩矱者垂八十年南楼为之从子独以恂恂谨饬最得其欢及紫峰辞官侍养质斋公父兄子侄朝夕相从啸咏其一门行义孚于家庭而文学推重无愧邹鲁矣再按陈氏先世家青阳山元延佑间碧溪公始迁涵江今为涵江陈云

　　陈微庵先生洪璧陈洪璧号微庵晋江人世居涵江之滨兄洪载公腆弘治癸丑进士厯官髙州知府洪璧于腆为从弟其文字之雅为所深器大司成蔡虚斋先生亦加爱重盖其平日刻苦工夫多在于易而于太极圗参同契人所难读之书务钻研而入其奥勤学到老而不得行其志布衣疏食安于草茅之下因以微名其庵焉（紫峰先生集　闽书）

　　侍御陈见吾先生让

　　陈让字源礼号见吾少从从兄紫峰氏逰传其学紫峰以易学名让以春秋名一时学者师之嘉靖十年乡试第一十一年登进士授绍兴推官听狱称平暇则进诸生校艺讲学征为监察御史当世宗既立迎兴献太后入仁寿张太后仍以藩妃礼遇之两宫以此有隙巨侠刘东山者睥睨两宫间将以竒论取富贵乃令其党构诬张鹤龄兄弟有逆谋左道咒诅词连宫禁逮繋无辜数十百人都城骇动诸司不敢出一语让方视事东城遂捕东山下狱究其罪东山度不可脱令其党告变且诬让为张氏羽翼并下狱让从狱中上疏辨上意稍解而西曹鞫东山所奏悉无验并其党坐欺谩伏诛让得还职京师宴然当是时微让仁寿宫危而人心揺矣及兴献太后殂廷议迁兴献帝合塟天寿山让以藩王不宜入祔皇陵乃借言显陵气脉不可泄又重于劳民请以衮帔交塟便上初覧奏怒甚投疏于地顷复取视曰此言亦是于是定不迁之议而执政从旁挤让竟赐罢归里居日静坐读书孜孜学问口不及当世事惟地方利病则亹亹为上官陈之期有济让为人刚方亷介见者竦惮然与之久处谈论慷慨真意溢出人信慕之上自承天还犹问其姓名台使者至闽辄疏荐而执政多忌之寘不用家食十五年而卒隆庆改元録先朝諌者赠光禄少卿所著有见吾文集二十卷邵武府志若干卷行于世（让在台二年疏屡上皆侃侃大计独处刘东山及议祔塟二事尤人所不敢出者特着之篇　张氏儒林传曽承芳撰文稿序）

　　陈南楼先生

　　陈某某字某某南楼其别号也少颖敏融贯经史百氏为文嚼理敷词操笔立就时紫峰先生聚徒讲学于紫云寺授浅说通典诸经南楼黙记疾抄传诵于人尤虚懐奨善见人文义有会于心者无论名下虽下于已者必録在郡庠取友以文学意气相感摩有岱峰冠山二郭氏伯仲誉髦南楼引以为切磋之助比部郎林六川未第时所交慎许可一叩其学知有渊源以其子象川使就学焉于时横经立堂下者不下数十人南楼升座肃讲细绎经旨声吐洪亮能使诸生竦然起奋至评驳文字一核诸理必取平易疎畅不眩竒诡恢张之说以故及门多所成逹涵江自敏庵以明经起家微庵肩随衽接髙谈周子太极之奥紫峰出益昌明其学为儒者宗而见吾与南楼并执经授业及紫峰辞官就养好从杯酒啸咏终日顾独爱南楼雅趣与合然南楼终不以同行故畧师弟之分虽频燕见不异紫云听讲时也卒时年四十七初弘正嘉靖间泉中人文蔚起其一门父子兄弟相为师友者涵江陈氏为最盛云（按紫峰先生年谱载族弟文学良莭与侍御让同受业紫峯据友人徐简之云阅涵江陈氏族谱良节即南楼云　丁氏三陵稿撰本传）

　　陈徳基先生敦履

　　陈敦履字徳基别号静心紫峰先生子也生而刚方嗜学好修尝书先儒主敬穷理之言贴于座隅以自省弱冠从给事史笋江于光学易推髙弟年二十补郡诸生再试不利以紫峯家食恋恋膝下欢絶进取念菽水事亲志不茍取友人侍御某曰徳基至孝天成言不及势利动不踰法则古心古行可于尘壒中求耶紫峰没后益以读书课子为务其论学大都专主性命根极理本不喜为时尚词华之习尝语其子复曰孔孟而后惟周程张朱真蔡得其宗国朝自薛敬轩陈克庵胡敬斋陈布衣蔡虚斋诸贤之外鲜有及者近时种种新说为学大蠧儿辈无惑也一切佛老庄列之书屏勿视而于紫峰遗集谓其源虚斋而述朱程穷编累帙字雠句校寿于梓即老不少废己未泉中兵冦后迁徙靡定徳基恐后世子孙昧其所自因修谱为合族计寻觅祖坟而追祀之年八十余丰神峻整无论见宾承祭虽子弟必正衣冠见之严寒威暑无少顷惰容子复又以孝闻学能世其家云庄氏履丰为志其墓曰陈氏颍川代以益贵人乃称公惭卿卿惭长然则士君子所不堕其家声者固不在区区名位间乎徳基好学不厌好礼不倦耄耋称道不乱无惭乎紫峰子矣（庄氏履丰撰墓志）

　　陈及峰先生敦豫

　　陈敦豫别号及峰紫峰先生季子资禀沉静少即知学步履进退雅有常度年十七补弟子员从何怍庵受业紫峰下世敦豫逾弱冠哀毁骨立至性絶人彚聚紫峰著作旁搜遗轶并编次年谱梓行于世与诸弟子员告当路请专建紫峰特祠以发明羽翼斯道之美其立祀田修家谱抚恤宗党水旱荒歉闗民疾病者多方所为惟力是视虽悍夫恶少望而敬爱之不义者惟畏其知晚年充养完粹春温袭人尝曰学顾躬行何如耳岂必讲哉既弃去弟子员坚卧涵江之湄名贤述作朝夕几案手抄性理全书稍増减之谓蔡虚斋所著易蒙引有茧丝牛毛之精而人病烦紫峰先生所著易通典有浑合未破之天而人病略乃以通典为训笺采蒙引切要为主意合名典引以藏诸家门无俗宾论文尊酒辄为知己留连雅有豪兴引觞浮白不以既醉爽度乡先生林象川家与相近时过从为快尝曰安得斯人消今世顽懦鄙薄之风云）（何镜山先生撰本傅）－

　　陈尔身先生欲润

　　陈欲润字尔身御史譲子也刻志圣贤之学正立危坐矩言法论不辍于口（闽书）

　　○督学陈紫峰先生琛学派

　　张阳和元忭曰自考亭朱子倡道闽中一时及门髙弟砥行植节者满郡邑故闽中之学在有宋孝宁之之世为最盛迨明以来朱子之书布四方家传而人诵之然时习其说以猎取科名影响剽窃而朱子之宗旨转晦夫自蔡虚斋陈紫峰两先生相继出乃始一洗俗儒之陋习独采朱子之精微而闽中之学在明正嘉之间又最盛再考虚斋之学方显时士犹鲜能习其传稍后紫峰出抠衣称弟子于是虚斋得紫峰而学益尊今紫峰四书浅说与文庄蒙引并传垂三百年乡邦后先遗献讲明绍述诵仰师法者皆二先生余烈也然则有志先生之学者慎毋固陋薄浅牿其心志如净峰所谓务求之身心践履之实以进于出处去就之大节如是益见先生孝养之诚勇退之决其纪纲乎彛常者厚矣李氏叔元尝言前辈有及见文庄者曰与虚斋先生坐半晷则胸中半晷圣贤也有及见紫峰者曰紫峰表里洞彻似青出于蓝其气象可想矣先生与净峰笋江次崖并以正徳丁丑聨第其讲学论道皆渊源于蔡子上溯紫阳不离其宗云再按曾氏承芳王氏慎中为见吾先生门人见曽氏撰见吾文集序及王氏撰见吾祭文林氏一新丁氏自申为南楼门人见丁氏三陵藁庄氏士元为蔡于省先生门人见李氏叔元撰蔡于省传皆附私淑之列焉

　　督学陈紫峰先生琛

　　陈先生琛字思献别号紫峰晋江人杜门独学不为茍同初受业于木斋李聪一日蔡文庄得其文于木斋所嗟异久之曰吾得友此人足矣先生乃介木斋禀学于文庄文庄曰吾所发愤沉潜辛苦而仅得者以语人尝不解不意子已自得之今且尽以付子矣督学江右请与偕行教其二子归而设教学宫之傍与郡城之站台寺四方从学甚众文庄没将十年先生举正德丁丑进士初考官尹编修襄得其文以语总考靳公曰造诣精深出举业溪径之外此必陈白沙门人不则蔡虚斋也释褐授刑部主事乞南得户部榷淮安舟税正额既足之后大开关门恣商人来往转吏部考功郎会上两宫徽号例得封赠先生曰吾持此归足以慰吾母矣于是乞终养嘉靖七年大臣有荐先生有用之学不宜在散地下诏征用辞又一年即家起贵州佥事旋改江西提督学校并以母老力辞不赴村居足迹不入城府不通逹官贵人书问却扫一室偃仰其中静观天地万物消长之变古今兴衰治乱之迹与夫世俗炎凉向背之态或逌然发笑或喟然太息时或纵步阡陌与农叟谈俗叙故为乐发为诗歌往往自在洒脱超然物表为文层层崭崭发性露光如危峰矗石枯条润叶文庄没道徳行谊无愧师门者先生一人而已初弘治间理学中辍虚斋先生起希旷之后以深微践履之学教人由场屋之业而入于圣贤之道及门之士率常数十百人能得其言语者有矣未必得其精微或能并精微之意传之者其于反躬践履未必能如其言至出处去就大莭其能悉合于义无愧师门者鲜矣先生资禀明迈其为学先得大旨宏阔流转初若不由阶序而其功夫细密意味悠长非一经专门之士所能企及其渊源承授之功不可诬也所记述以授弟子则有四书易经浅说二书其族弟御史让谓文庄蒙引得圣学精微闲有意到而言或未到及其所独到则可以发文公未发紫峰浅说得圣学之光大意到则言无不到及其独到又可发文庄未发而先生犹自谓此训诂之属更欲门徒得夫励进退大节破名利两关言峻行古与之游尘埃之外而细论夫颜子所谓弥髙弥坚者是以一时从学之士多有洞视今古傲睨宇宙之懐先生归养若干年母吴氏以寿考终先生年几六十矣后十一年先生卒时嘉靖二十四年所居后浦潮汐不至者数日士大夫闻之相与叹息有司为祀之学宫张襄恵岳志其墓铭曰道宗先觉学异专门精诣洞观贯于本原锺鼎非丰菽水非贫求仁而得时哉屈伸又祭之文曰呜呼紫峰一世人豪有蟠屈万古之心胸有泻落长江之辨论有避世之深心而非玩世无道学之门戸而有实学世论以为平当（张浄峰撰墓志　王遵岩撰本传）

　　备考

　　王氏遵岩曰鸣呼士敝于场屋之业而固陋浮浅牿其心腑专一经以自业茫然皓首尚不能通其义以传于绳尺之文又乌知所谓圣贤之学哉宿辈末生相寻以敝自虚斋蔡先生出乃始融释羣疑张皇新意推明理性于字析句义之间以与前儒相统承夫所谓圣人之学者其骈拇于条画枝指于解训要以详夫场屋之业而其意则进乎此矣虚斋之学方显士犹鲜能习其传而紫峰陈先生生稍后自以其意为前儒文公朱氏之学未尝闻虚斋之说也一日虚斋得其文于故长史李木斋公所嗟异久之于是先生乃介李公禀学于虚斋请为师弟子虚斋得先生而其学益尊又云始丁丑榜得士吾郡最有名给事史笋江公于光今佥事林次崖公希元中丞张浄峰公岳与先生并以经学为海内巨工张公尤号为闳博而杰于文给事公淡于仕进与先生同趋好滞一官以卒佥事公喜事功龃龉于世迭起迭仆卒无所就中丞公方据融显事功为一时絶出然林公悔其颠踬张公亦以酬俗成务为多忧而恨道之难行未尝不髙先生之决而慕其清也某生最晚犹及侍言于给事公林公张公皆辱俯与为友忘其年辈之后也谬学乖驳与二公有所往反二公不以为是予犹谬自信且不揣而思有以易二公也独不及事先生而请其说然以二公推之知其不予是而予亦宜无以易先生也然而知先生之心而能言之者某则不敢让也先生之书其天趣极诣神机妙契在于言语文义之外而已至于言语文义之所存字谨其训句详其义颛名一门粥粥然如恐涉他足而误涂径固与治场屋者设为如是耳其超然会心离去形迹而遗忘物累庶几所谓不枝叶于道而全其真者由是以推先生之大然则论先生者不徒有考于其书而论其书者尚当有以求先生也与

　　何氏镜山撰陈紫峰先生言行略序曰紫峰先生既没其学尊表于世祀学宫有年矣其孙复欲推明而大之以贻诸后命乔逺次其生平言行及当世学士大夫所尊重先生者彚为一帙而为之序序曰圣人之道大矣包乎天地而不见其元虚统乎万物而不见其繁萃兼言之未尝不精微言之未尝不该其深入于性命者常显于事物其博散于事物者常通乎性命后世名儒君子得其一指一归发挥昌明之可以淑身而善人何其犬哉后世之儒所发挥昌明其一指一归以淑身而善人者非有所择之也其性有近焉其力有入焉而以至圣人犹渡津之有筏适国之有径其理未始二也夫三代之世人共明一道士共修一学则既无异同矣异同生于汉然所谓膏盲墨守者特以守其师门训诂之传非圣门安身立命之大端也而后世乃以膏盲墨守乎训诂之说者膏盲墨守乎圣门安身立命之道夫圣人之道之不能不杂于异端也犹太空之不能不阴翳大道之不能不荆榛也所頼名儒君子羽而翼之使之垂光于中天廓清乎四逹以尽后死者之责而已岂可有彼此之间哉君子之学动则践履静则涵泳天髙地下万物散殊莫非吾心之化工诚有以尽其广大髙明之量使之昭畅洞逹其内无纎欲之可留则其中无一理之不存仁义礼智以为征应孝弟忠信以为躬行皆其必然之效自至之符故日用饮食可以尽神化愚夫愚妇莫不与知能此圣人之道所以性命事物显微精粗一贯无二而剖析其同异较论于毫厘者虽忘言可也先生之学得之蔡虚斋虚斋之学宗之朱晦庵而所归宿独诣实在于此先生固不轻以语人世之尊先生者徒谓其髙洁不滓光明无累亦未有得其精微者也至论先生出处之际则其肥遯不仕盖为太夫人之养而非以隠为髙者令太夫人下世之日先生暮龄未艾庙堂一日用先生则又必有为世道之光者非但如斯而已也某生先生之乡最后私有志圣人之道而不敢以语人间尝窃取蔡虚斋与先生所著遗书及其平日尚论玩索盖亦有年反躬内鉴不得其髣髴而先生之孙复以此相命遂撷掇先生所学之大要与其切近精实者如此呜呼论先生之世岂特可以祀学而已以跻有宋诸儒俎豆圣人之庑可也

　　又年谱序略曰吾泉乡先辈徳行文章气节可谓盛矣最着莫如蔡虚斋陈紫峰二先生虚斋谨宻精微涵而揉之而不见其端紫峰光霁峻洁融而超之而莫得其迹盖虚斋圣门曽闵之徒而紫峰琴张曽晳牧皮之侣也圣门而后其悠然温厚者莫如陶元亮其脱然潇洒者莫如邵尧夫紫峰先生殆欲兼之先生自其布衣时则已亢自矫厉入仕三年世利皭无磷缁告满得恩以荣其母便挂冠归养声名特达朝命屡下坚卧不出卒奉菽水终厥天年林居二十余载秕垢尘俗饮酒赋诗飘然有物表之致而卒归之精义正学可谓风举云停鸿飞鳯立呜呼先生于古人真豪杰之士矣先生冡子敦豫躬行实践无媿先生尝有志修先生年谱而不逮季嗣敦履属稿未就先生冡孙复乃与同志考核论次又请苏君民孚李君叔元重加削订复使卒其业某皓首老大于虚斋与先生望之不得其津涯序先生年谱不觉爽然自失也

　　郡守黄孟伟先生伟

　　黄伟字孟伟同安人性敏而悫貌古心淳年二十三领正徳庚午乡荐自歉未学不赴春官更受业陈紫峰琛之门甲戍成进士授南刑部主事所治狱情法既得执不可夺暇则读道南四先生书溯颕昌授受微旨以自励嘉靖初应诏陈九事皆切中治体出守南雄明礼教去淫祠罢不给之征禁昼逰之女不以升科困羸民不以官税入私帑不以非礼阿上官甫三月遂疏归老稚遮留不得以荐起改知松江府时张孚敬当国霍韬伟同年也造谓曰兄向者应诏疏语尝及张公某私为解张公亦自知兄矣宜一谒之伟曰昨出堕马今方病足未能也即投牒归家居食贫养亲日惟讲学正家为事丁艰三载足絶卧内晨兴率子弟展拜家庙诸子或晏起斥跪庭中须拜毕乃去冠昏丧祭尽革旧俗乡人顾化不敢为不义值郡岁大饥台察请伟尸赈事伟旦暮区画食寝几废及竟以剧瘁卒郡守以伟及李源田嵓立坊以旌之（闽书　旧郡志　新郡志　清源文献）

　　行人傅廷济先生檝

　　傅檝字廷济南安人正徳辛未进士祖父凯父浚相继登第檝年方冠有文学授行人司行人志尚皭然时浚为山东鹾司同知先是檝母没父继娶王从之官私其二苍头浚未及处分而暴死讣闻檝疑其遽也奔至察所由则二苍头先期遁矣檝痛愤秘不言毎哭辄呕血数升义不与王共居宅密求者久之一人佣匿徳化深山巨姓家微行至其所谓曰闻君家一人力作可出见之奴出檝曰是也有罪然不可面数君幸且入则出袖锤破其顖立杀之而其一不可迹丧塟毕恸而矢曰父雠尚在曷为人也乃狂易出次于外裂衣冠屏妻逺子昼暴烈风日中夜则寝地以为常垢面秽骸故不为訾省兾或致雠而甘心焉亲戚知友见以为真狂者也而侘傺之懐时发之诗歌及文辞黏坊市门壁间若颠若醒阴自见志云其遇迅雷烁电中夜则兴正衣冠拱立武宗哀诏至则具衰杖朝夕临终期始释服至其子死不哭也或问之则曰吾不能子而敢为父乎诸父不忍其瘁也屡请归舍竟不可既而王氏死乃归又十五岁卒盖自废自谪自创自罚者三十九年万厯己夘翰林习孔教司理泉州榜其庐曰苦节纯孝（越章録）

　　教授蔡于省先生黄卷

　　蔡黄卷字子省晋江人嘉靖二十年以贡授睢州训导擢汝阳教谕贫士十脡悉捐之薄俸所入又推与贫者共之约诸生讲易期以昧爽士争佩习教汝阳士亦如睢两地人文鹊起南太宰赵贤及吾郡太守孔惟徳其最注意者以唐藩教授归为乡表正孔惟徳守泉自答礼外无他谒孔朔望及门且语所知曰吾师何无只字见教寄声曰但愿君侯爱民如子老夫闻教已深矣永宁城陷将坐指挥王国瑞重辟则曰法无可贷情有可矜孔乃从末减指挥赍金谢愕然曰吾为理尔为利耶峻麾之当孔踵门时请以师道前席而三僚俱随太守小凳隅坐贰守即周道光及周代孔守泉仍敦请为正宾衡门忘人之势而郡有司亦自忘其势若此初黄卷受易于陈紫峰精诣其旨善以妙义教诱后进庄氏士元亦传其学云（李鹿巢撰本传　闽书）

　　州守王紫南先生承箕

　　王承箕字维肖别号紫南南安人少竒颕父畴官广文辟小轩延紫峰陈先生训督其中承箕禀学惟谨授易讲解辄了奥义弱冠补诸生读书以宋笺为宗以子史宏览博极为词人冠嘉靖十九年领乡荐久之授沅州守时年已五十余矣沅州政多可纪何公镜山为志其墓称其约已裕民庭无暮金性坦直不阴附上官意几三年解组归家近紫帽之南故号紫南寿八十二子十有登科目应笃见何怍庵学派

　　御史曽美遇先生承芳（以下私淑）

　　曽承芳字美遇惠安人嘉靖丁未进士授鄞县令时倭扰江南海滨若岩诸旁邑多被陷而鄞县独完诏赐金币擢为监察御史烙马顺天行装三夹而已时呼夹版御史以疾归卒

　　（按清源文献公撰陈见吾先生选稿序云吾温陵陈见吾先生以直道节槩表重当世虽厄塞废退不尽宣其用而道业文章岿然一时学士大夫咸亟称之余从游垂十余年方欲从公栖迟相与论文于涵江紫亭山水之间比余乙夘谢病归温陵公则宛然长往矣公之子尔身惧其遗绪弗宣梓其选稿凡若干卷委序于余云观此则公于见吾在师友之间故附之紫峰先生私淑之列又按公之弟伟方号苍岩与李孟诚何镜山讲徳论学亦以志节文章着见泉郡述志藁不另録马）

　　郡守丁槐江先生自申

　　丁自申字朋岳晋江人嘉靖庚戌进士授南京工部主事进郎中出守顺庆三年调梧州性嗜书南中闲曹无事多购古文竒书昕夕翻阅宦游邸舍载书自随为文出入欧曽之间居官以振救平反为主顺庆困采木之役闾里雕敝缓征寛徭户有逃亡者核除之岁饥富人闭粜夜数十人刼取其粟官当之刼盗律其实姻也自申曰是为亲相盗况闭之粜固可贳矣遂从末减龙州夷酋争界相雠杀奉檄同保宁守讯之保宁守请具甲胄以从自申单车抵其垒酋惶恐囚服谢罪及至梧梧为督臣开府镇百事猬集闗决于守应之如流会大剿猺冦将领掠平民为功俘至令妻孥自识别验实纵还诸所全活无算自申所至以循良称而性抗直耻为妸嬆态某佥事子上舍生托省觐来顺庆颇通所属馈遗自申弗为礼曰君子爱人以徳耳监亭令受赇事发有力者为居间监司亦阴授意指自申不为动竟按致之法故于上官多迕云归而杜门读书譔述益富扁所居曰希邺所著有三陵稿子日近孙启浚见科目志李文节撰公墓志云吾郡中先辈士大夫田居读书慕古以著作自命遵岩王先生而后惠安李抑斋恺同安洪芳洲朝选而槐江先生相继起再先生为南楼传自言髫年尝供洒扫之役过辱与诲今附之南楼学派焉（李文节先生撰墓志）

　　训导王闲斋先生畴（以下交友）

　　王畴字体范号闲斋南安人世耕紫帽之阴弘治中以贡授常宁训导弃官不仕与陈紫峰友契其读书多实体处王遵岩目为今之仁人自幼至老无惰容与人推诚无猜其祭紫峰文曰大道久荒正人希阔谈理学者多隐僻而不经张气节者毎诡异而无实求纯粹无瑕而髙明不累如吾先生者天下鲜矣先生之未仕也著书立言剔髓入神深而明微而显其既仕也不为势诱不为利夺两京郎署各羡清苦之名再起儒宗不易终养之孝论者谓先生有浑雄之文章不知先生所以开来学者有出文章之外谓先生有恬退之髙节不知先生所以立大本者不专在恬退之间也盖先生平日之心不求人知惟求天知不求同俗惟求同理故其功名不必大显天下而教泽垂后世其特立不必尽悦当时而行谊拟前修又曰先生未遇时读书予馆著述三年蔬粥共欢如兄如弟既仕之日往来书问以陈情共隠为教告归之后时常携手秀林之麓紫帽之巅谈吐生平盖相知者四十年而吾儿承箕又荷先生教育云 

　

闽中理学渊源考卷六十一

　

　　

　　广平府知府李清馥 撰

　　○通判蔡东洛先生润宗学派

　　何氏名山藏言虚斋与陈布衣陈紫峰罗整庵诸公皆不立门戸不开讲堂卓然圣人之道躬修君子也虚斋身自力学而教人恒循举业以入曰不如是法堂前草深一丈矣今考诸门徒讲说践履确循榘度无轶师门宗旨其笃信好学者欤再按恭肃黄葵峰诸公皆经先生指授为世名臣其为学卓然儒者凖绳而恭肃于诸经皆有论述前辈尝言吾乡自蔡文庄而后行修学富必推黄恭肃渊源有自来矣今录其著者载于篇

　　通判蔡东洛先生润宗

　　蔡润宗字克昌晋江人好古力学作止起居终日严肃受蔡文庄易学转授生徒学者师之尚书黄光升蔡克廉吏部梁懐仁傅夏器其最着也领嘉靖四年乡荐除余杭令节约里甲劝民务孝弟力田刻所著四书讲章易学正言以教士左迁寜国教授擢南国子博士以父忧归服除补北京出为建昌府通判寻称老乞归杜门养恬家无担石充然自得不屑求人足迹未尝及郡邑监司守令往往造庐加礼间一出接终不及门报谢士大夫益以此重之（闽书　郡志　新郡志藁）

　　恭肃黄葵峰先生光升

　　黄光升字明举别号葵峰晋江人父绶接蔡文庄学派光升登嘉靖八年进士为吏部选人即明法律书数考论国家掌故授长兴令理烦治剧纪纲肃然擢刑科给事中以艰归服阕起兵科以刚介不阿时相出为浙江佥事迁参政修筑海塘以收水利厯广东按察使时海冦为患光升下令能捕获者与所获财物冦遂息安南莫正中与莫浤翼争立败而来归其酋范氏潘氏以兵攻钦州索正中殊急光升密授主将俞大猷方畧伏兵挫之二酋奔浤翼斩之以献寻率其党聴命安南以安已而复有讨定猺黎及俘新会贼功迁右副都御史巡按四川疏止采办丹砂麸金及匀停水陆邮传岁省民财数十万会建三殿需巨木市鬻有法不湏加派工成擢兵部侍郎总四川湖广贵州三省讨叛苗抚降二十八寨召入工部寻进南戸部尚书严嵩窃柄政以贿成诸督抚无能徒手保位者光升自疏议外絶不为私交时光升着廉名且有督木抚苗功嵩亦采舆论以艰巨相畀意不能无望也嵩败华亭徐阶雅相知遂力推毂焉自南京入长司冦时世宗暮年谴戮不测阶与光升斡旋调剂求生法外寓生法中良亦有独苦者所谳杨选严世蕃海瑞三狱委曲平停得从寛减给事中沈束以言事囚繋十六年光升疏乞蠲宥有旨放为编民光升在事久屡欲告归华亭固挽之曰藉公清徳以风庶僚比华亭为髙拱挤去光升亦请老家居隆庆四年召为南京刑部尚书髙拱以内阁典铨嗾私人用稽命论劾竟罢还里公赋性刚毅自县令至司冦所至讼狱得平引大体逹情事生平论学一以考亭为主重实践而摈玄虚故其褆身居官确有榘矱筮仕四十余载未尝以寸楮尺帛濡迹权门先世田庐之外无所増拓食不重味衣不袭帛里居谦退约饬宗族屏絶纷嚣日惟焚香著书矻矻终老弗懈卒年八十一赠太子少保谥恭肃着有四书纪闻读易私记读书愚卷读诗蠡测春秋采义厯代纪要昭代典则陶集杜律批注数百卷藏于家而读易私记学者尤尚之子乔栋事父至孝以荫授临安知府有廉名著十二经传习录读书管见（按公为司冦时所谳三狱当时众论未允而拟海刚峰子骂父律尤贻物议今细阅闽书公本传云海瑞为户部主事嘉靖末上疏直攻上身上怒甚读之至手颤已感其忠留中月余寻疾甚逮系之下旨内阁骂瑞詈君不絶口光升拟子骂父律以进留中未下会上崩得释葢上天也而又圣躬疾甚当其怒时至不可忍孰谓先臣而后君不拟重律进者上怒瑞瑞立死矣寜少安上意俾就长系寛解或有日葢其用心之微如此当光升之为刑部也世庙在位久雄断渊衷羣臣无能测婴鳞之僇其时三尺未易直伸而众喙复难尽置光升委曲平停求生法外寓生法中良亦有独苦者此段闽书叙述独详可见恭肃之出脱刚峰处在此传云父有争子以子原有谏亲之义也引此以断其亦前辈委曲之苦衷乎论世者自有所考云　旧郡志　闽书　黄文简撰行状　道南源委　新郡志　通志）

　　吏部梁宅之先生懐仁

　　梁懐仁字宅之号学泉晋江人宋文靖公克家之裔九岁而孤嘉靖四年年十六举乡试八年登进士懐仁有异质敏慧絶羣周岁识字三岁诵书四岁善草书吟诗至子史经传无不能读时翕然称曰神童既登名礼部人视其文章翰墨如璠玙结绿一时希觏片言只字必争取珍藏之初授南京吏部验封主事方键戸读书锐志慕古阅三月卒士大夫莫不嗟痛之所著有国朝功臣年表读史日抄诗文数百首（旧郡志　清源文献）

　　吏部傅廷璜先生夏器

　　傅夏器字廷璜南安人年二十三登嘉靖辛夘亚魁不第久之发愤为举业之文岁置瓮几下投所作文岁终展视瓮为满矣嘉靖庚戌会试擢名第一廷对抗直指切权要严嵩览而恶之寻遣人招致门下拒不可以此不得入史馆除仪制司主事徙光禄丞改吏部稽勲郎中与其长不合拂衣归即所居坂田之野灌田以自给絶迹有司之门郡人髙之少专心易学既登贤书沉酣于六籍百家二十年制科之文传诵海内卒年八十六着有文集四卷（新郡志　叅墓志）

　　提举黄仰槐先生廷楫

　　黄廷楫字才逺号仰槐晋江人少受易学于蔡东洛易愧虚二先生丙午乡荐授浙江处州推官在郡精心谳狱厯湖广均州守时嘉靖末年祷祈祀事荐币设场无虚日廷楫虔躬应之礼有叙而民不扰旋左迁贵州断事至则兼署郡邑篆声绩复自裒然擢云南提举甫及期遂挂冠廷楫厯官五邑以名义自持性孝友甫七岁父槐东公没于齐闻讣哀踊识者异之性好书晚慕赵特峰家学假所纂之书录之至忘年云（何镜山集）

　　○运判林龙峰先生同学派

　　陈氏储秀撰公传畧曰东山林公龙峰余少慕其学而公已登仕矣壬辰始得会公京邸见其于于然瞿瞿然若无足甚异于人及叩其论吐领其绪余则皆于虚斋易学为独得其深三为儒官而志不懈一任盐职辄以沙城之事乞归甘心寒毡之薄而不能一日茍安于利贿之地公之志诚有所不为也而其不能以大有所为者非固薄夫富贵功名而不为也葢欲以道徳处于富贵功名之间故其进也无所求进而知有所重也其退也无所利退而不忘于所守也顾未能大有作为而竟其所学然以身而不失乎出处礼义之中而足以兴顽起懦于时进无所媚以求用退而不失义于其乡公之学诚为有臻于实用矣

　　运判林龙峰先生同

　　林同字宜正晋江人自言初受学李雁山雍方知趋向既隶乡校从蔡虚斋学始知本原乡后进若洪新斋陈讱庵林六川陈见吾皆师之弘治十四年领乡荐授乐陵教谕丁外艰服除补丹徒复丁内艰服除补万载擢金华教授所至以平生所传习者为诸生讲明午前生员午后俊秀早晚有常寒暑不倦其于庙庑神案必致清洁祭祀必极其诚巡按唐龙学使邵锐大加叹赏邵出视学同率诸生迎见长揖不跪邵甚喜之召诸生进讲则文义敷畅知其勤于训谕既迁教授临别叹曰如公真徳浮于位也典试湖广陜西所得悉知名士升两浙运判清公自守不刻不滥商灶皆悦尝觧盐税至太仓除兊边外积羡千余吏谓例属解官同不纳尽白贮部帑内阁张孚敬家处海上亦灶籍也海上士大夫惧海贼时至共言孚敬议即濒海一帯筑沙城二十里驾言灶丁沙地摧崩宜筑城为卫者张以告浙省当事诸公莫不唯唯运使问同同曰筑沙城士大夫欲之若灶丁者未尝欲也费且不赀奈何专之于是立案堂下案具二纸或愿或否令各画纸已而无一画愿者遂报罢于御史会张亦罢相御史如同言居两月张复召入御史大悔遂劾落同官乃张竟不行御史言而同乞归矣同弱不胜衣而内养充完节概健劲呐不出口而讲论道徳性命极中肯綮里居薄田自给课儿孙读书约以义方构祠堂修谱牒闾闬有斗者质以一言而解时与野老相聚谈民风农事卒年八十六所着有正学蒙引龙峰遗集龙峰其别号也（旧郡志　新郡志　道南源委　闽书）

　　○推官易愧虚先生时中学派

　　按愧虚先生之学确守文庄榘矱诚奉一先生之言者及门王公遵岩时称髙弟世有疵议者谓公亦杂于良知之旨考公去虚斋先生未逺如净峰次崕诸先正公皆与往复辨论其撰紫峰行状叙述蔡氏渊源亦无轶师门宗旨至同时如吕泾野魏庄渠诸贤公俱与造膝相从致书愿见皆欲证其平昔所闻以为端的曽与庄渠书曰自得见君子以来廓若发蒙始知正学之有所在而此生之几于虚过奉以周旋时有警省不敢丧己于流俗之中溺志于技艺之末耳夫泾野庄渠皆彼时论学所与为正宗者也公之心折如此岂如龙溪诸贤専言超躐径悟者大决藩篱而不返者哉附先生于易氏之门者见乡邦典型未逺绪言派别尚有可稽云

　　推官易愧虚先生时中

　　易时中字嘉会号愧虚晋江人初从蔡文庄学厕于末席文庄方讲知言养气之章时中举以诘质酬应有条理文庄首颔之年四十举乡试已蔚然为硕儒授东流县教谕随材导接为诸生开说谆悉邑人御史宋邦辅强直废居条十二美赠之自谓无愧辞升夏津知县邑故寡讼时中曰吾至将多日坐堂上屏隶偃扑民有事具来吐实还以曲直鞭赎都弛重者挞遣而已皆争来言讼遂多矣齐东故习州县吏事中丞御史监司奔伏如舆台时中雍容跪起用下士事上大夫礼有御史作威辄忿诟曰易某侮我或以谓时中时中曰以礼事上为恭非礼侮也御史自倒其恭侮吾不误也吏部召试台谏以年自实不就除顺天府推官都御史胡守中不法下狱有旨推勘时中穷竟之有为胡释憾者谋中以他事时中方念母遂乞终养归夏津人绘像祠之林比部琼实书其石以宋仙居令陈襄为比既终养道出山东夏津人闻旧邑公还牵携数舍迎舟曳挽羣持枣栗修脯以献欢声载两涘至别有哭失声者时金陵王公以旗以中丞赴留台联舟河中为之嗟叹赋诗有斯民信是同三代循吏元非拂众情之句至家筑室奉母母年九十一而终时中七十矣毁不胜丧宗党称孝焉时中形癯神清温恭而庄和气溢于面目语不华蔓无悦人之容而有浸渐醉人之益无惊世之论而有笃近扶世之忧一见知其有道君子也时中学専一家不务该泛间语王慎中曰某以羸疾不得致力于书甚恨孤陋时中诚多疾其不务博要以修质反约为功殆以微辞训其徒欤（闽书　王遵岩撰行状）

　　主事尤见洲先生麒

　　尤麒字国桢别号见洲晋江人少有大志笃学力行初受业易愧虚先生之门领乡荐就选山东武城县尹治当孔道流移转徙几不可为麒至问民疾苦条罢不经之费与民休息抑豪强治巨猾一时善良頼以保全折狱多平反每事惟存大体不务苛细与今所称能吏善逢迎上官意者不侔矣以治行优异行取北上图书数箧选授戸部四川司主事赴官卒（清源文献　闽书）

　　○郡守田南山先生学派

　　按何公镜山为田氏族谱序慨采辑志乗者多湮没俊彦特标出数公冀后之考论者有所据依田南山先生其一也今寻访学派附后并录何公撰谱序入备考内使后人知公阐潜表幽之微旨云

　　郡守田南山先生嵓

　　田嵓字景瞻号南山晋江人生而俊颖不凡尝与顾新山读书城南精舍精思黙契深造独诣人多有不能及者时蔡虚斋倡道东南嵓授易最早成化丙午领乡荐明年上春官落第卒业成均司业刘震邃于易者试其文惊曰学有渊源文以理胜易其深乎命诸子弟师事之一时闻人如徐翰林穆宋都宪晃相与切劘学益宏肆名重京师登弘治六年进士第得赐告归省与弟均州君昆讲学于资寿寺正以率物因材施教凡及门者皆有造泉士多争师之初试南京戸部主事榷扬州北闗以廉谨着擢南京吏部验封郎中寻升湖广寳庆知府岷藩校卒犷悍嵓驭之以法戢戢敛畏岁大饥发廪施粥全活者众楚地多间旷嵓发金邻郡籴麦数千斛教民树艺麦秋至民相语曰生我者田父也以亲老乞归养事父母愉婉笃至晚复不喜纷华筑室城北与欧阳石室相望凿池植柳静坐终日息机养气如禅定者郑司马山斋尝谓巡按聂君曰吾榜中求道徳文章正气人物如田南山何可多得其为名流推服如此在林下二十八载徐给事文溥等咸疏其行义于朝屡征不起嘉靖戊午奉诏进阶亚中大夫江南王郡守士俊竖善俗华表以风乡人云（顾新山集）

　　郡守林罗峰先生珹

　　林珹字时献号罗峰晋江人世家陈江之坞为人重厚朴茂言若不能出口而敏慧内通于书独善悟初从虚斋髙弟田南山受易学有声儒林虚斋器之曰吾泉后进其在斯乎登弘治丙辰进士试政兵部乞归侍养后就铨授寜国府推官政称平恕一日忽心动已而果得父坦夷翁讣人谓诚孝所感服除作堂居第之东扁曰萱室意终事母母不悦曰人子之孝亲显亲扬名而已若父未封而没奚孝珹乃赴铨补温州推官旋丁内艰服除铨部以寜国之民思之也复予寜国政成入为戸部主事转员外郎时有宗戚夺民田构讼二十年不决部使者莫任珹奉命即讯归其田于民还奏称旨晋陜西司郎中出知江西饶州府适姚源兵戈之后生理凋悴公私废弛珹曰今日之治在徳不在刑去烦苛崇寛大恤疲困日夜拊循其民而噢休之加意学校时以徳业课诸生差其贤否而施劝惩士益励进正徳己卯宸濠叛宣言过饶士民汹汹欲遁去珹曰彼以虚声喝我也无恐戒所部团练义勇严备时伪檄交至间谍踵于郡邑弗为动已而贼竟向九江南京不犯饶阳会御史王守仁檄至郡提兵赴难克复藩城奏捷有金绮之赏旋有逹官干以私弗可遂为中伤去官无愠色至家杜门不入城市晚移家郡城之东南作罗峰书舍于宅第之东以图书杖屦侍老珹深沉有度喜愠不形端坐竟日无惰容亲朋羣聚不闻嘲谑之语性孝友奉身甚薄乐周人之急厯宦二十年所至留泽惠去有遗爱无赫赫之名去后民常见思独立无朋任真自遂或以此取尤置之不校惟相知久处者乃知其忠厚正直可方古君子云（林次崖先生撰本传） 

　
　

闽中理学渊源考卷六十二

　

　　

　　广平府知府李清馥 撰

　　○孝亷王一臞先生宣赵本学先生建郁林云衢先生福学派

　　按一臞先生为古愚赵先生壻而虚斋蔡先生门人也考本传并林氏次崕撰文集序皆载其髙明之资能发明师旨其所心许往复者林贞肃黄莲峰顾新山聂双江一时名徳也曽为一峰书院山长所造士亦多今考门徒仅见月洲兄弟余寥落矣李氏杜为俞虚江都督行纪载先生与赵氏建郁林氏福皆得虚斋易学之蕴而俞氏大猷为三先生门下士虽以武畧显著实儒林中之杰然者也今录附之

　　孝廉王一臞先生宣

　　王宣字子锺晋江人生而廓落豪迈薄于势利受业蔡文庄之门持论正大确守师说间有所发明尝论学者合朱陆为一便非真知苏子瞻之文精神气骨刚而无馁其极诋新法为小人所忌恶濒死不悔合于孟子养浩然之气朱子以苏张拟之未为确论领弘治十七年乡举会试不第遂养亲为志终身不复应举郡守顾可久建罗一峰书院特延主教事林次崕称其自得之学不滞于章句絶俗之行不混于尘俗荐之于朝不赴卒（道南源委　旧郡志）

　　赵本学先生建郁

　　赵建郁字本学别号虚舟本宋宗裔世居晋江为蔡文庄髙弟结庐键户悉心著述着有周易学庸说杜诗注叅同契释且谓升平日久人罕知兵因即易演为阵法彚集韬钤内外篇凡七册觧引孙子书凡三册藁就封识以俟其人都督俞大猷往受学焉（闽书）

　　林云衢先生福

　　林福字云衢晋江人事实未详按王氏慎中祭云衢文曰披褐而玉在懐尚絅而锦为衣含真蕴以内足胡外物之可希伟哲人之髙尚岂世网之能羁藏道徳以阨穷厥心亨而志违抱遗经以俯仰毎朝哦而夕披钻有坚而必入探无赜之不窥时发挥于口颊飘玉屑而泉霏愚入由之智出虚往莫不实归迈年龄犹不倦独懐此其何之嗟及门之吾党辱刮视而提携遵所闻之不及力岁冉冉以渐驰怅仪型之一失将日逺而日非李氏杜为虚江行纪曰泉中一臞王先生宣云衢林先生福虚舟赵先生本学俱一时名师博雅方正受易蔡虚斋先生者也王先生常即易以论古今治乱兴衰之迹林先生常即易以明心性忠孝仁义之奥赵先生常即易以衍兵家竒正虚实之权俞虚江皆师之云（王遵岩集　清源文献）

　　武襄俞虚江先生大猷

　　俞大猷字志辅别号虚江晋江人大猷貎朴辞蹇忠诚自许动拟古人少好读书为诸生时从王宣林福赵本学授易得虚斋之传而本学能即易衍兵尝谓兵法之数起五犹人身有五体虽将百万之兵可使合为一人也已又从李良钦学剑家贫屡空意常豁如父殁弃诸生嗣世职举嘉靖十四年武会闱第五人时毛伯温征安南上书陈方略请从军擢正千戸守御金门用儒饬治二十一年会敌入山西诏天下举武勇士御史上其名兵部会伯温为尚书送之宣大总督翟鹏所召见论兵事大猷屡折鹏谢曰吾不当以武人待子下堂礼之惊一军然亦不能大用大猷辞归伯温复为请授汀漳守备莅武平作读易轩与秀士讲易论文而日教武士撃剑连破海冦康老等俘斩三百余人升广东都司佥书平新兴阳春恩平阳江四县峝冦二十八年闽海冦张甚巡按朱纨奏迁福建为备倭都指挥会安南叛将范子仪入冦钦廉两广巡抚欧阳必进奏留广东临行新兴人扯衣遮拥夺肩舆不得发者累日乃单骑夜半从间去用舟师邀击俘斩千余级子仪遁还檄莫浤翼捕之函首以献事平严嵩抑其功不叙但赉银五十两而已是年琼州五指山诸黎共反必进复檄大猷讨而朝议设叅将于崖州即以大猷任之擒斩贼五千三百有竒招降者三千七百大猷言于必进曰黎亦人也率数年一反一征岂上天生人意宜建城设市用汉法杂治之必进纳其言大猷乃单骑入峝与黎定要约海南遂安三十一年倭冦浙中诸郡急遂改浙东叅将提督王忬议招抚大猷曰明公督师灭贼当堂堂正正为天下先大猷请用闽中楼船为明公破之遂与叅将汤克寛入海撃贼败之乃议逐倭当用楼船出海与战整搠河船防贼入港计数年之费为一大举势可尽絶忬用楼船屡破倭而整搠河船之议竟不行三十四年升南京副总兵时松江柘林贼盈二万连年不能讨总督张经欲急战大猷谓急击必不胜宜调楚粤兵剿之兵未至朝命侍郎赵文华监军怒经不战劾其玩冦顷之兵集大猷大破贼王江泾经亦用河船计多获贼复败贼陆金坝奏捷未上文华劾先至世宗大怒论经死大猷夺职会倭至日炽公卿台谏皆荐大猷可用明年起为浙直总兵连破贼于吴淞江口营前沙茶山诸处移镇定海乗雪焚舟山贼巢进署都督佥事复署都督同知海上无警者二年而世宗怒王直为倭向导必欲得而杀之总督胡宗宪使人诱直直有归意求贡市副总兵卢镗请许之兵部郎唐顺之主其说大猷不可宗宪竟使镗迎直既至下之狱俟命倭怒宗宪绐之其党焚舟走柯梅人殊死战夜乗船入闽闽巡按将劾宗宪宗宪委罪于大猷旨逮诏狱军民大哗大猷笑曰吾自处在中庸之十四章矣至京都御史周用避正堂馆之诸御史皆来会曰公之功髙我辈当为上言之徐相阶亦为保持得发大同立功大猷谓倭东南小丑耳北敌乃不决之堤欲自见生平而势位未可为乃陈于总督李文进制独轮兵车止可营行可阵推挽上下强弩神铳能击坚及逺而簟笰龙盾敌弓矢弗能加也文进试之用车数十辆步骑数百人挫敌数万于安银堡遂以其制闻于朝京师置兵车营自此始也会湖广巡按黄光升言大猷用兵如神不宜置之散地乞补臣所部裨将诏授镇筸叅将四十年剧盗张琏聚众数万攻陷江闽诸州诏江闽广三省会征之用师二十万复以为南贑参将督兵进剿时三省尚属胡宗宪节制悔前失一聴大猷之所为连战皆捷琏就擒谕散其党不戮一人乗胜攻林朝义杀贼二千级论功赐金升副总兵镇守南贑汀漳恵潮寻进总兵都督同知大猷请置县五岭间以善后朝议増置平逺一县四十一年闽山海冦无虑数十万巡抚游震得请以大猷控制全闽广江湖数道命未下其冬倭陷兴化城明年春大猷驰至与刘显威继光灭之移镇恵潮时海冦吴平与倭通诸山冦亦起诏使闽广会征久之广兵不至平遁去御史论罢大猷总督吴桂芳疏言大猷可以将别将别将不能将大猷遂得留乃分兵五道征之俘斩万余会古田酋韦银豹黄朝猛入广西省城刼藩库杀叅政桂芳复请用大猷诏复都督同知佩广西征蛮将军印是为隆庆二年时总督两广谭纶移镇蓟辽上书乞大猷与同练军破敌而继纶者张瀚复疏留经略海冦大猷谓当造舟募兵于闽瀚曰舟成贼遁奈何大猷曰其势拥肿遁将何之明年舟成旬日三捷贼首曽大本就擒两省论功皆居首乃移征古田以十万人分七哨诛朝猛擒银豹破坚巢百余上功于朝改县为州升南京都督佥书旋移镇福建会副使邓之屏撤御倭兵以讨彭湖倭突入烽火寨杀把总御史论大猷坐免官大猷终不言之屏时纶入为兵部尚书大猷贻书曰某生平志在塞北而见用江南乖违本素今年七十余老矣公许我大受此其时也纶疏起为后军都督佥书以大同制车法上之朝曰御北之法非车不足以战古人制字曰军曰阵曰辕之类无不用车者马隆依八阵作偏厢车偏扁也诗曰小戎俴收即车之扁小者俴而收之也葢取其任载不多而得便旋之用火器衣粮之属皆可具焉时王崇古协理戎政请専委大猷训练三年有成方欲推之九边适纶卒叹曰无同吾志者矣亦乞归寻卒赐祭葬赠左都督大猷在军风角占候遁甲皆所不信潜心学问起基卑迩以为实修当世士大夫深于道者莫及也至其雅量镇俗东晋风流或亦让焉轻财好施同郡待以举火者数十家平生推奬欧阳深邓城汤克寛陈第有国士之风荐挽不遗余力李氏杜曰公为将未事之先则必周万全之筭既事之后则每垂悠久之虑其周万全之算以底事成绩则古之名将葢多有之其垂悠久之虑以勘乱兴治则其用心非儒者不能也公儒者也于安南琼黎东倭北敌三苗五岭皆有善后之策可百世因之葢得易先庚后庚之意文王之所以治蛊者也固守宋儒传注不为他说所易闻佛老之论疾之如仇不与原谳非若于他无大利害得失者心虽非之而口不诤也直截简易洒落快阔不为町畦畔岸卑已而尊人有容而善忍视死生若寄兴替若环横逆不能干忧患不能入也重忠信笃亲亲功则称人罪则称已寜人负己无己负人力以忠孝自任老而弥笃谭氏纶尝与书曰节制精明公不如纶信赏必罚公不如戚精悍驰骋公不如刘然此皆小知而公则堪大受又尝疏荐于朝曰大猷秉仁懐义笃信好学老成持重口不谈功心惟在国众言并起顺受不辞事势难为慷慨独任吉甫方叔赵充国郭子仪之流亚也世以为知言所著有正气堂集及剑经行世子咨皋官福建总兵（明史　清源文献　闽书　新郡志藳） 

　

闽中理学渊源考卷六十三

　

　　

　　广平府知府李清馥 撰

　　○佥事林次崕先生学派

　　按先生未及蔡文庄之门所学皆文庄之学也正嘉间王学纷披専讲良知之旨先生与净峰诸公独守师说所著朱陆异同之论可为后学折衷至批摘王学诚不遗余力矣其时温陵尚有王氏用汲三山郑氏世盛江右罗氏钦顺皆与余姚枘凿而罗公尤与先生往复称同志先生之徒其著者洪氏朝选张氏应星而洪为先生之壻郑汝徳谓其得先生之教为多云

　　佥事林次崕先生希元

　　林希元字茂贞号次崕同安人正徳十二年进士授南京大理寺评事世庙登极条上新政八要大略言君道急务在勤正学亲正人而朝廷大政在息中官机务罢中官镇守所以清政本塞乱源通政司办事接本进士周祚言顷来章奏纷纭莫有如希元所陈者乞省覧施行下所司议上优诏嘉纳之其后天下镇守内臣悉罢先生启之也迁寺正与堂官陈琳执议刑狱降泗州判泗大饥朝廷发内帑赈济先生悉心推行有啸聚五百人单车往谕皆解散适巡按刘御史醉而待先生稍倨即弃官归后方献夫霍韬荐之起为寺正升广东按察佥事奏屯盐欵要及荒政丛言上可之通行天下改提督学校申明学政训士务在阐绎经传剧冦王基作乱时先生署按察篆督率府卫兵指授方畧讨平之升南大理寺丞世庙特简用之上王政疏为目二十有一三载改北京十三年大同军叛杀主帅闭城先生上疏请诛之朝议竟从抚明年辽东兵变窘辱巡抚先生复抗疏极言往者大同姑息以生轻侮之弊上责其妄谪知钦州钦接壤安南土荒民寡先生悉心经画拊循之会安南不贡朝廷方议征讨擢先生海北兵备道而先生上六疏主必征之策与当事所议不合罢归然其后安南惴惴归命尽复四峝旧地论者谓先生之议足以夺其魄焉先生慷慨鲠直读书迟钝而刻苦不懈研理释文极其精専束髪以来慨然有志当世一入仕路执其所学用之经济直以唐虞三代可追晚年退归无日不以读书解经为事其学専主程朱尝恨不得及虚斋先生之门于良知新说尤所不喜晚复叅订诸儒所定大学格物致知之说附以己见曰更正大学经传定本并所著四书易经二存疑疏上之且乞勑改正颁行竟以此削籍然至今存疑二书学者宗尚不废焉（行状　旧郡志　新郡志　蔡氏献臣撰本传　闽书　道南源委）

　　巡抚洪芳洲先生朝选

　　洪朝选字舜臣（一作汝尹）同安人嘉靖二十年进士除南京户部主事出榷税北新闗课额既足便开通津梁恣往来不复问事竣督放仓储诸所规画皆为后式一日思所学未足上疏引疾客毘陵就唐荆川顺之讲学一年始归又就王遵岩慎中上下议论久之充然有得起为南吏部郎出督学四川以公严校士素不为严嵩所喜而徐文贞阶深与之嵩败遂以山西叅政召入为太仆少卿寻进佥都御史提督操江旋加副都御史巡抚山东隆庆戊辰入为刑部侍郎辽王宪■〈火节〉者居国中荒滛亡度其摧折士类无缨緌贵显张居正祖父故为辽府■〈樊，石代大〉户尝被王杖居正心恨之及秉政因私憾指辽藩有叛谋议夺其国属朝选往勘朝选还报王贪暴滛虐事事有之实未尝叛大拂居正意嗾言者劾朝选归朝选性刚介不能容人过失好言有司短长人多惮之者会中丞耿定向抚闽素善朝选毎咨以时政朝选倾心答之亦无所讳答中偶及藩司支放边戍月饷事左布政劳堪知而深衔之劳刻深人也耿以忧去劳代之思泄已愤以逢权相意而邑中子某更摭其无情事以报遂具疏闻居正从中拟旨削籍逮讯之命旋下劳堪得密报遂驰戎卒逮朝选下臬狱不二日毙之狱中亲属莫得一迹晋江士赵日荣排狱门而入抚尸大恸收殓之万厯壬午春也堪下兴化守某偕诸司理煅炼狱诬以通夷接济诸事报上居正大喜擢堪左副都御史协理院事朝选子兢讼寃于朝居正矫旨杖之八十仍夺荫其夏居正暴卒朝绅稍稍诵朝选寃都谏李廷仪更条上寃状部议堪回籍夺职继之甲申岁兢再讼父寃及堪诸酷虐状南安人黄御史师颜从中从曵方有旨下堪部狱仅谪戍定海而里中子亦戍边矣未几诏复朝选官致仕兢补荫如故一时阿堪意煅狱相继窜逐士论稍伸犹以堪戌未尽辜宜正之典刑以谢朝选奈时宰寘不问也朝选居官亷洁以名节自砥砺平生学行政事卓然可称其不能含章免祸亦所短欤（闽书　旧郡志　新郡志）

　　郡守郑汝徳先生普

　　郑普字汝徳南安人举嘉靖十一年进士授无锡知县无锡大邑也普初铨时仓皇周章若无措置日惟自检不敢有毫发诡伪其后民与官相信县门恒虚遂不觉作县之苦秩满迁南户部主事榷舟维扬用度以节待商以寛擢云南府知府未赴以父丧归免丧侍母不忍去居岁余母病卒服除赴铨卒于都下无锡人闻之皆相吊普尝与林希元论易葢君子体易只取其意不必执定卦义何如如常徳行习教事何与于坎只取一重字意独立不惧遯世无闷何与于大过只取一过字意裒多益寡称物平施分明是均平天下之道只取过而当损有谦之意耳理气道器之论如尊札所言更何改评整庵公尚未肯释然相从甚矣舍己从人之难也然其说破阳明数语真痛快可喜但阳明之学固有偏处今人动辄排之亦未为是葢人之为学随其所见皆足适道如象山晦翁二子学本不同自今观之孰是孰非而二先生亦未尝明目相撃如今人也孔门诸子有侃侃者有誾誾者有行行者有狂者有狷者有文学者有政事者随所长而各造其成今人无诸子毫末辄昻昻然以圣贤自任择古之有名于世者极力攻排谓是足以惊人而峻已就使立论皆是于性分有何干涉此今世讲学者所以重得罪于世教而自取祸往往不少说来说去只是成得个惟口起羞四字耳其持论如此（闽书）

　　杨敬孚先生朝干

　　杨朝干别号时斋弱冠知力学慎择师友其折衷诸说率自心得引进后学讲议文字往往必求古人精意作为文章务在理到切实不骋浮靡其事直叟公爱慕不衰孝心纯笃且刻苦奋励不以贫挠志寛仁恭恕不修边幅不言而接人以敬凡四方贤哲与同邑乡贤次峰谢昆逸所黄伟咸相与为友又与次崕林公丽泽有年其余荣耀儒名者多所礼于其庐卒后友人教谕检吾杨复谥之曰敬孚先生所著有四书诗经集览（林次崕撰本传） 

　
闽中理学渊源考卷六十四

　

　　

　　广平府知府李清馥 撰

　　○惠安张氏家世学派

　　按浄峯张襄惠公家世馥曽考其本末渊源逺矣稽之志乗弗详而详公之自述为足征也公尝撰镇海卫记自言先世有学于周翠渠之门而得布衣之言论风旨今集中亦多不详其事惟撰清介叟集序谓叟别号清介即公曽大父桐庐府君自明初以儒术显初治礼记复治毛诗其后萍乡公英徳公并以诗学世其家厥后惠安一邑党塾庠序亦多习于诗学葢自元末卢希韩先生以诗学起家而公之家学继之其振兴作养殆有所本而然耳公后嗣累叶登第仕宦并以清谨守其家法兹不具录特述其家世渊源所自云

　　县丞张敏实先生茂

　　张茂字敏实恵安人茂自少庄重举动如老成人游邑庠初治小戴礼辨析考证具有成说复专治毛诗本经标传叅诸儒议论而精去取之能得其肯綮视礼记有过无不及焉常以二经教授学徒天顺壬午应贡入内廷辞教职不就卒业太学成化二十一年谒选桐庐县丞初抵任自为文誓告城隍述所以居官之意慷慨激烈闻者悚然在官严谨常以兴学作人明教化敦礼让为务民有讼至庭先以礼义谕之俟其不服然后断之以刑民俗服从时有猛虎白额当昼噬人茂曰吾岂有苛政而致若是乎即移文告城隍痛自刻责虎自遁去中贵人入闽陵跞沿道州县民惧以告茂曰吾在此无伤及其至陈义秉法以折之贵人瘖不敢出声上下交称其有守巡按荆茂按部至县闻茂名召之讲论经学曰君儒者也奈何屈于此是岁檄与秋闱得阅外帘文字戊申以年满六十恳乞致仕遂归晚年尽敛平生而归诸芳社绿野之间方且拳拳集古书立家范尝以文公家礼教家是时丘氏仪节未出茂叅据礼经酌以土俗择其节文易行者着为书子孙至今守之茂为人清介严毅修容山立吐音如洪钟自少至老坐立未尝跛倚治家严整诸子有过一毫不假贷至今闻其风者尚肃然也卒年七十九长子纶（县志　张浄峯先生集）

　　县令张仁伯先生纶

　　张纶字仁伯弘治五年乡荐事父孝谨每得父书必拱手正读珍重寳藏如新平生苦学逹旦不寐无他嗜好先世治诗实传其家学焉天性孝友笃实与物无竞而器宇沉静人莫测其际容色粹然望之知为巨人长者有弟六人出自三母纶抚爱诸弟均一与人交重信义不茍然诺至朋友死生急难之际尤急周旋雅甘澹泊虽甚贫窘闭门端坐非其人不见世故多所经练自朝廷典章至律令算厯皆留心讲究务为有用授萍乡令未上卒（张净峯先生集）

　　县令张公谨先生慎

　　张慎字公谨亦传毛诗学弘治十七年乡荐知英徳县至诚恻怛视民之疾苦如疾痛在身思有以振恤之尤以兴文教正礼俗为先建龙山书院以祠唐文肃公介前开讲堂旁列斋舍择诸生肄业其中政暇为讲论经旨及古人行谊卒于官县人即龙山书院祠之子岳峰（张净峯先生集）

　　○襄恵张净峰先生岳学派

　　公之学私淑于蔡文庄友于紫峰次崖而与王文成枘凿不相入者也时良知之学满天下而独公弗是也尝渡江与阳明论学三日不合退而辑圣学正传载道集诸编以见志尝言心该动静静其本体也至静而动之理具焉所谓体用一原也又曰虚灵知觉心也性即心之理也学先识性然后可言尽心若只守个昭昭虚灵之识而讳言穷理安知无误人心为道心气质为天性也又曰程子整齐严肃一语最吃紧于此信得及做得是久久自觉心体明净徳性纯固发挥事业亦自有余又曰仁人心也吾夫子论为仁曰视听言动曰出门使民曰居处执事与人则皆就日用亲切处指示下手工夫故曰勿视勿听勿言勿动曰见宾承祭曰恭曰敬曰忠曰认真如汉法画一的有依据就此安顿身心行着习察自然非心惰气日销月化心存理得而不自知不在别寻一个浑沦之体为可玩弄乃名心学也又编草堂学则首以存养之要继以动作威仪之节而求端未发以为之本曰心纔静即觉清明学湏静多于动至动而未始不静庻矣其持论精实切近类此同时如郑恭介世威林文恪燫皆奏之庙堂评之乡国谓公与罗文庄皆以实胜者殆确论欤又按耿司马定力祠记畧曰公之学以戒慎立本而不恃知觉以穷理居要而不事笼罩以实践为归宿而不侈讲论本末次第较然不疑焉

　　襄恵张净峰先生岳

　　张岳字维乔号净峰恵安人自结发读书即慨然以大儒自期少善黄氏巩每诵巩警语诚自不妄语始学从求放心来曰此吾终身符也正徳八年乡荐第一时省会皆有中官镇守举子例合叅谒先生长揖而已十二年第进士与同郡陈琛林希元僦居佛寺闭戸讲易一时并以经学名始授官行人武宗寝疾豹房独宦者侍先生即上疏古天子有疾大臣尝药百官轮直起居不宜委之宦寺且上储宫未备宜防意外之虞中外韪之车驾南巡同诸司疏谏下狱廷杖谪南京国子监学正世宗嗣位复行人吏部欲选为科道官不应丁父忧服阕吏部复欲取选如前又不应升右司副念母老乞便养改南京武选员外复转祠祭郎中俄承重祖母及母忧居家结草堂于县之净峰名山心精舍益读书其中服阕补主客郎中时世宗方定大禘礼求始祖所自出宰相张璁欲迁合当之先生语侍郎李时曰国姓徳祖而上髙皇帝所不能详也独以皇初祖设位毋实以人为是璁竟以初议上上不聴令题皇初祖主如先生言璁大骇亟欲致先生以馆职先生谢不应出为广西提学佥事行部柳州军缺饷大哗城闭五日先生令守城启门召诘哗者予饷去寻以计禽首恶置之理十一年入贺圣寿改提学江西又不谒璁谢是时江西人正崇尚王氏学先生约士守程朱书毋得谈良知居一年卒用广西选贡事谪广东盐课司提举转守廉州先生省禁令减繇役督民种弃地教以桔槔运水堂上无事坐读书与诸生为师友而廉士皆知学时安南杀其主自立久不贡朝议将讨而郡县之遣使勘状先生言于总督张经曰逺夷相攻杀无烦出师劳敝中国请留勘使毋前经不可知钦州林希元亦上书请决讨莫氏先生贻书止之后条上不可讨六事为书贻执政执政得书不能决已毛伯温来视师先生以抚处之策语伯温伯温曰交事属子矣交人莫登庸亦信向先生会擢浙江提学副使寻转参政莫福海入欵闗言往张廉州安在是欲以恩信抚我何可忘于是叅赞毛伯温驰奏留先生乃改广东叅政为画所以受降之策甚备登庸乃使其孙福海叩闗望阙稽首献地奏上罢安南为都统司以登庸为都统使诏赐先生银币升俸一级寻以征琼州叛黎功升赐如前塞上多事廷臣交章荐先生伯温言于朝曰吾于粤得二臣张岳可南翁万逹可北也遂擢先生右佥都御史抚治郧阳旋移巡抚江西特疏称罗钦顺得道学正传请遣官以时存问贵溪相夏言治生塜分宜相严嵩奉赐建第皆饧有司裁抑之其年升右副都御史总督两广军务兼巡抚是为嘉靖二十三年两广督抚故饶供亿先生素俭不取用又不以通遗权贵檄州县吏非召不得至辕门至不得手一物入门内明年讨封川及马平诸蛮平之进兵部右侍郎兼佥都御史召为刑部右侍郎以御史徐南金奏留不果行又明年合兵讨连山贼贼渠授首莅镇四年积年巨冦悉平召入为兵部左侍郎七月受代过家寻升右都御史入掌院事未几湖广苗乱初设总督严氏以先生当之先生单车入楚熟计苗情至则斩捕畧尽累奏竒功皆为严氏所抑宣慰冉元阴为苗主苖平惧诛乃嗾龙许保吴黑苗掠恩州行金严世蕃使罢先生华亭执不可止降兵部侍郎已而生擒龙许保而吴黑苗尚匿元所先生劾元发其通贿事世蕃愈怒日倾先生先生不一贬复擒黑苗以献三省底寜兵部力请召先生严氏不可或语先生何不稍屈先生笑指其发曰种种矣吾昔少年张相屡招不得我一见今入钱买官乎其冬卒于沅州督府丧归沅人迎哭不絶已叙功复右都御史赠太子少保谥襄恵李氏恺曰先生沉黙不茍言笑礼法自将其行事磊落光明当官不计危阻一意为国家读书不事章句博通坟典语古今人物事贯穿有条理而笔力雄浑新意叠现凡论心性义理一以程朱为宗而遵信传注为行人时过浙渡江谒王文成讲明徳亲民之旨文成曰明徳之功只在亲民后人分为两事非也先生矍然曰戒惧谨独皆是未与亲民时工夫如公言又须立一亲民之本以补之乎文成不能屈先生揖而去之归立学则二十余条自励曰居敬穷理葢圣贤所指以教人者王氏讳穷理任良知安知非指人心为道心认气质为天性乎其答尚书聂双江书辨王氏浑沦笼络之非而欲其逐一体认于孔门求仁之训知行体用持敬分殊合一之理证据真的使人聴之感悟是时初仕未有宦责志欲著书皋比北面其徒倡正道于东南迨入廉州值安南之役乃慨然以身当其责故志为所掩尝论先生四十岁以前欲为程朱之事以葢生平四十岁以后累膺阃寄驰驱征伐鞠躬尽瘁竟以范韩勲业终焉先生状貌峭耸髙竒有威撼之如山凡所措注中有一定之见不言而酌于众论振衣于千仞之冈动不趋时故不为柄臣所喜终先生仕相者张璁严嵩夏言皆秉权得势先生颉颃不为下独徐文贞阶知而交好之当嘉靖朝一时边臣为自全计馈遗相属先生独不通一书故用兵有功常薄其赏微失利辄被谴赖上之明以功名终故濒险不危卒行其志徐文贞谓先生子曰严氏擅政二十年边督臣不入一钱而身名俱全者惟尊公一人而已生平淡于利欲事亲孝友于兄弟好积书囊无余积不事生产作业既贵犹茹粝衣素如寒士然其至行足式里闾者众也所著有小山类藁圣学正传载道集名儒文类更定礼记恭敬大训惠安志藏于家侄宇编梓以传弟峯庚戌进士有志行官四川佥事子宓庆逺知府廉正有守寯领乡荐孙迎万厯乙未进士（明儒学案　净峯全集　闽书　清源文献　福建通志　明史）

　　备考

　　前辈事业类有根本净峰初第在京邸每夕必偕陈紫峰讲易一卦凛烈抗疏三黜不移不佞迩过栁谒公像八拜北面事之见柳州有傲色岂非以节邪（曽职方伟芳西行漫草）浄峰两任提学所至以道帅诸生不为空言之教其在广右选贡之法方严不贬心以殉时好在江右易简之说方炽能正辞以禁时诞（林大理丞希元见皇明文粹）

　　朝议讨安南亷州守张岳独言用兵之害督府蔡经问岳曰空言罢兵亡以塞明诏子能保无用兵降莫登庸乎岳曰欲降之必令纳地令贬号令匐伏献国中图籍聴上处分夫国体不可亵也督府曰如此能令登庸聴乎岳曰祗岳一檄足矣于是督府兵事调度一属之岳而岳具有成画司马毛伯温至岳以所论列者告之辄当伯温意伯温密谓岳曰交事属子矣登庸密输情于岳岳初絶而后要之登庸惟命会岳迁浙江督学寻转叅政登庸复首鼠两端伯温经奏乞还岳广东登庸密觇曰亷州守安在岳至登庸乃尺帛束颈候于南闗（广西通志）

　　严相当国赐第名其阁为延恩阁所司请估费公曰千金可乎所司相顾公曰江右民困矣诸君诚畏严吾不以累诸君吾自当之批牍予千金请益复五百金又请益却之会有行人使江右严相附五百金来言上所赐阁费大吾出上所赐金佐之子世蕃乃私嘱行人毋发封行人两传严氏父子意所司疑莫敢决公曰岂有没其父之善而从其子者以予主者用之会其大奴将入京乞公批闗公谓元相家奴无主命而私请闗叱走之世蕃愈怒出恶言有密友告公公曰棱棱寒骨止少马革裹尸耳它吾自分定毋容念也（李文节廷机辑国朝名臣录）

　　湖贵苗猖獗初设总督众顾望莫肯行严氏请岳当之徐宗伯阶报岳曰士君子于祸福虽无所择然危机在前冥不知避亦不可为智也葢指严氏云岳言备国大臣虽危无所避也单车入楚（出焦太史竑献征录）

　　征苗一节抚臣有不智之讥宰臣有不必征之辨忆昔见公奏疏大意谓往年以贼讨贼故征无功以赏赂贼故抚益乱今日机宜必征之而后抚可定守可固也于是动调军兵分哨以捣穴开诚以受降元恶则悬重赏以擒之胁从则开生路以散之葢自公即世继之者不烦注措而湖贵乂如往之征抚师未退盟未干而地方已叛今之经畧擒其酋散其党而地方底寜昔处之而愈乱今讨之而毕安是非得失较然明甚此可为智者道（王职方尚学纫畧）

　　士大夫有名节易保终节难张襄惠公以两广总督召入总大中丞严相忌之出公总督湖蜀及讨平叛苖犹不内召或劝公稍通书币公曰吾三十年守吾志今老矣旦暮入地乃举平生所守而尽弃之恶用内召为哉卒于官见明养定岂不诚大丈夫哉（游海梦谭）

　　净峰他事且不论自入楚以来不通京师一帕虽遭讪怒毅然如初其自守之节眼前士大夫真不能到（徐文贞阶与胡巡按宗宪书见徐本集）

　　襄惠公正气劲节易名未称士大夫迄今叹惋谓柄臣忌公者实为之（黄宗伯凤翔集）

　　公长身玉立隆凖髙颧深目广颡眉骨棱棱望之岳耸其徳器弘毅渊黙忠信厚重平居寡言笑天性孝友笃于人伦（泉州府志）

　　正徳以前逆阉肆虐嘉靖中权奸柄政诐行淫辞游扬其间吾闽若林文安彭惠安林贞肃方简肃朱都宪（钦）张襄恵林端简数君子者不怵于暴行不惑于邪说卓然有立狂澜砥柱葢数公谓邪（全闽大记辑畧）

　　公为文章根据义理体尚欧阳卓然成一家言自负正嘉二朝文第一苐不以文士自命也（闽书并恵安邑志）

　　泰和罗钦顺惠安张岳世称贤士大夫皆与王守仁同时讲学两人尝指撃其说葢守仁以名胜钦顺岳以实胜困知记小山类藳可考也（郑恭介世威奏议）

　　赞曰其神凝焉而若有跂想其身饬焉而若有盘桓其文非不能跻欧曾之阃奥而虑其分吾徳性学问之功夫其学非不能趋超悟之时流而虑其失吾穷理居敬之篱樊其爱国忠君虽颠沛流离而有所不顾其立身行道遗死生祸福而有以自全秩虽峻夫正卿而时浮沉于散吏身虽列于内台而终不得一望夫国门信孚裔酋威神苗蛮徳完行巨身诎道尊所谓公家之利知无不为鞠躬尽瘁死而后己上世之所谓大臣圣门之所谓君子欤（何镜山乔逺撰像赞）

　　藩伯朱于田先生一龙

　　朱一龙字于田惠安人以郑姓登嘉靖二十九年进士初令溧阳以经术为政累荐治行第一入觐徒手谒严氏父子迁南刑部郎中升广西佥事作抚夷通论剿冦有功迁广东叅议时柘林叛兵突薄会城下藩臬官分门守御拒避贼者不纳一龙守小南门曰贼近而启扄以待示强民急而开门以纳示仁闭之何为传令大开门日入男妇以万计以此存活数万迁按察副使丁艰归隆庆元年复除广西分部右江右江诸蛮自张岳征剿后久已帖服至是复叛出刼一龙登镇粤楼酹酒襄惠祠下谓不能灭此朝食如师承何即白制府建大征鵰剿二策分兵四出因巢为粮擒斩八百余级又委征右田七哨皆平之捷闻赐金币晋秩且将大用为憾者所阻迁陜西苑马卿丁内艰归先在右江东行过飞来寺遇风舟覆浮沉浪中三十余里乃得蜒船援出傍人见其青蛇遶身云服除补辽东转江西左布政以直忤巡抚被劾归一龙少受学张襄恵岳东官寡交接慎取与不肯濡足权门皆服膺襄恵之教退居林下著书考义无少休废邑人称先正者皆归焉着有一统舆图畧扬厯余藳游海梦谈（旧郡志　新郡志）

　　叅议张庄甫先生冕

　　张冕字庄甫晋江人元玺之侄为儿时即知向慕善尝读张浄峰所作罗一峰书院记推本于不欲不为为得其本心辄叹曰此正学也嘉靖十九年登乡荐念父老所给坊金悉治具供养不诣公交车二十六年成进士知乌程县躬履清素平赋均役吏不能欺聴断情伪立得值倭冦傍邑冕修城垣募民兵分技习之训练既久兵气大振会倭贼犯北新闗设伏桑柯林邀击之擒斩无数又蹑战于莺脰湖败之丙辰夏以兵千五百人败贼众万余于乌镇备兵使者虑城守单弱檄冕还冕曰战即守也葢分兵捕斩其出掠者贼留四日遁去湖州人尽颂其功为权贵所嫉迁桂林府二剧贼张琏焚刼广东朝廷以冕有伟畧擢广东兵备佥事至不三月连縳潮阳惠安二酋捣其巢总督张臬檄冕兼二哨攻琏破其丁坑营琏遂败癸亥倭围潮冕引兵入守贼百计力攻冕随机应之所当无不摧折阅五十余日有奸人谋应贼为邻居首发按实立诛之贼旋遁去潮人谓百万生灵藉冕全活擢湖广叅议前忌者遂以擅杀劾冕落职知化州两广冦发复自化州荐为广西抚夷佥事驻节桂林明赏罚肃部伍编甲授艺令闗自为守终任不复有贼警迁广西叅议分巡右江寻报罢冕通籍二十余年名节自砥视权门若凂视污吏如仇所至养老存孤设木铎行乡饮酒礼凡古人教民之具皆实意推行之考功注冕一介不取百折不回司空刘麟毎贻书必称孝亷目为铁汉葢生平仰止净峰故其行事亦畧与相类居家不践公门而遇灾警祈吁有司如身痒痛泉屡被倭田荒米贵先在粤时劝谕商人运粟踵至泉頼以苏共勒碑通衢纪徳焉孙穰登河南乡荐（旧郡志　新郡志　闽书）

　　副使李抑斋先生恺

　　李恺字克谐号抑斋惠安人宋太师邴之后嘉靖十一年进士授番禺令入为吏部主事以稽勲调武部郎出为湖广按察副使恺治畨禺廉有材名上官委掣夷税安静不湼夷酋驩呼奉千金为寿恺却还之既晋铨曹杜私谒植善类时周户部天佐上疏被廷杖毙狱中尸出恺悲壮挥泪出资而殓之宪楚六月罢归恺性倜傥扶义嘉靖三十七年倭陷福清乗胜直走惠安令方有违言闭阁不出署邑者移库狱于郡城恺率士民跪泣拥令出登陴誓众亲立矢石御贼七昼夜更为行金以携其党会郡中援兵至贼乃解去惠人徳之恺没邑送塟者千余人恺少以豪杰自命每读古忠义传感慨欷歔如将从之既贵无所纷华独塟亲缮祠置田供祀则不辞费自诸生时即贫甚气岳岳不下人尝曰今卿大夫亢不下士士当以清风明月迟日红花胜之所论著苍然有西京气骨有介山集行世其赠徐履素分教遂昌序畧曰今上壬寅乡先生徐履素计偕至京明年夏五月司教遂昌介山李氏恺赠以言曰履素君古之经师也经之不明于天下久矣国朝惩唐宋之敝特罢诗赋専用经义成祖继统命集儒臣开局纂修五经四子不用古疏笺翼以濂洛闗闽诸说学校选举之实皆以明经不背传注为主及行之既久入耳浃心经生学士老师宿儒争辨横议死守不贰其所沈潜订证者岂但宏旨微词乎朱晦翁平生勤苦精髓在学庸语孟自谓无遗憾者在诗与易解诗先为笺注多用毛氏后言乐歌正意畧増减一二字咏叹之其味深长跃然以兴假使卜商曽申根牟子而今生也亦不能为异同孝庙以前士人一意本领之学科目人才皆敦厚正直寜执滞而少浮华服习其艺因以约束其身书云归其有极是矣后来倡为一切道学之名动欲体验未发之中而不及于明审笃慎之教其流几以六经为龎赘传注为刍狗排新安为支离取鹅湖为超卓肆其竒变纷然杂出其下饰以雕绘构以轧茁畔经失传不识注中何解或问何辨主者且眩惑无以劝沮风俗下矣惠安小邑也介于莆泉衣冠礼乐之泽不絶如线惟毛诗一派近执其艺以歌鹿鸣刋文以献者恒不乏人后生秀士得鱼忘筌以为聪明体裁之效愚谓前辈曽林徐谢四君子讲义训诂功实倍之林谢之门恺幸窃其绪余徐氏之门乡人显者多濡其化曽体元氏之学虽浄峰公诏自父师一变至道少年亦丽泽其间予尝见履素与吾二师友也发愤鑚研餐寝俱废集注大全犹日用饮食然其所操行修辞一诡于经则惕然曰非孔朱法也今晦于时老将至矣自闗雎以至殷武问之皆能举其辞随大小叩之咸得其益遂昌幸获聆其謦欬辨难问疑其所成就不亦休与伏生九十岁背尚书二十九篇口授之掌故鼌错董仲舒以春秋为博士灾异郊禘尽据经以答汉时颛门之学贯彻精熟言行以之故汉治最近古今日一道徳之制胡为改其旧乎予尝有感于履素之不遇而因有感于世变也于是乎赠（旧郡志　清源文献）

　　○给谏史中裕先生于光学派

　　余读越章录载史公与古愚赵先生珤列传同论葢二公徳学大抵相同也赵公成化初登第为虚斋前辈亦当时开风教之先者惜乎门徒莫考余于一峯交友中详之矣公与净峰为同年友其殁也净峰祭之文曰先生气寂而颛貌和而肃言不妄发行必择义其思湛静而不浮其守确实而不贰至于谈理必究指归论事必引大体责人不录瑕疵固有道者也今观其廷议大礼侃侃直言引证礼经确有依据一时明礼者韪之非有道而执徳不回者能之乎王氏遵岩尝言正徳丁丑榜得士吾泉最有名紫峯陈公净峰张公次崖林公及先生四人并以经学为海内巨工云所著有易说四书说正蒙解诸篇已散佚惜哉

　　给谏史中裕先生于光

　　史于光字中裕晋江人正徳十二年进士选为庶吉士读中秘书于光少甚贫而有志操恬于荣利当乡举时二亲已殁叹曰仕不逮亲又奚亟为遂不赴公交车三载郡大夫劝驾乃起即以是年登第在中秘未几疏疾归益闭户读书谢絶外事有终焉之志凡五载亲知劝之乃出受吏科给事中寻又乞归屏居复四载葢通籍者十年什九居家其真在给舍者可二年耳然任职侃侃自称凡五上疏论事剀切动京师人争传之世宗以藩邸入承大统意欲考献皇未决进士张璁进说上心向焉是时礼官议上献皇称号之礼上久持未下于光乃上疏曰迩者礼臣议上兴献王称号候命至今未蒙俞允羣臣惑之陛下圣明岂复如此重思未决是张璁之说中也夫正统私亲天秩之礼万世不可易也璁之言曰羣臣尽拘执成说不可用也是谓礼之出于天者不必执矣然则欲人何执哉且立后之说死生无二寜有预养则当为后非预养则不当为后而妄谓今日典礼与汉哀帝宋英宗不同臣不知璁之言出何典记也即宋程頥有长子不得为人后之说又独不曰礼无明言乎夫武宗以所承孝宗之大统特付之陛下此为天下得人之意天下之大公也陛下以兴献王长子不得已而入承大统此顺天应人之心天下之大顺也以兹典礼实出寻常拟议之外而猥称臣民宗子之法谓长子不得为人后不亦拘乎其曰统与嗣不同非必父死子立者亦非通论夫嗣正所以嗣其统也汉孝宣承昭帝之后时于父行无所承之君理宜以兄孙继孝文承惠帝之后以弟无后兄之谊故上而继髙祖陛下今承武宗亦以弟不后兄而嗣孝庙则正与汉文嗣统相类也安得藉彼祖孙之礼而夺今日父子之礼乎又欲陛下别立兴献王庙于京师大小二宗并事此决不可昔鲁宫灾孔子闻之曰其桓僖乎以其非正也若献庙果立在今日则坐朱熹两庙争较之嫌在他日则有春秋鲁僖跻闵之失又况人情所注此重则彼轻大宗之与小宗必不两存之重也夫孝宗皇帝深仁厚泽洽于天下天下臣民哀慕至今武宗不禄陛下入嗣虽贩夫走卒无不鼓舞欢呼举手加额谓吾皇有子矣何者诚仁结于心而天理之不可灭也璁乃昌言曰孝庙之嗣其不可延天也公然废絶称天以临之贼仁弃谊非人理不可读昔汉光武身复汉祀犹然上继元帝所生之亲止曰南顿君立庙巨鹿但其称考犹有遗憾今陛下以亲则孝宗犹子也与光武之疏逺不同以位则亲承武宗全盛之业也与光武之收拾棼乱不同而璁欲陛下特考献王立庙京师若与光武相提而论又有得失矣惟陛下严大宗之事察正统之承仰钦孝庙在天之心亟下前疏昭示天下毋为憸佞所惑奏入中外韪焉他论建多类此曽一分较礼闱称得士以夕郎终性厌纷嚣自适恬寂未尝一造请有司属修郡志必断之典型不轻狥贵人指闲居教授生徒以书义相劘切当有得夜榻寒灯欣欣然忘食寝也生计萧然无异裋褐比没妻子不免饥寒所著有易经解四书解正蒙解行于世（史氏越章录　梁宅之撰墓志）

　　教谕张子翼先生应星

　　张应星字子翼号菊水同安人应星自幼开敏喜读书晋江史氏于光以翰林吉士请告还里设教生徒于轮山从学者五十人应星年十五为最少史公课其文独喜继又事其邑先辈林氏希元学尽契所蕴蓄嘉靖戊午以贡授会昌训导揭白鹿洞规教士督学使者徐以徳行求士诸广文入试分授片纸令书无徳行之尤者应星独不书学使怪问之曰诸生性质不齐然皆可自改苛求之恐累终身学使大喜因试以世变江河诗又与讲学谆切数日乃别去都御史周公某以敏而好学清不求知奬之转清江教谕道卒应星为官懿行修洁俸入外毫髪无所染缁重道轻势信理信心不谈道学而事事依道曰日用天则岂在多言平生孝思切至事兄如父视兄弟子如子与人交无二口善解人过所作诗有二章其一章曰实胜未为耻名胜不恧而良贾戒深藏所贵知者稀务实不务名圣贤是阶梯其一章曰公孙儒者为最下犹必强起始发驾古人自重今自轻我亦胡为乎营营所著有四书大畧易经管窥易经灯影诗文若干篇藏于家子日益（闽书　何司徒撰墓志） 

　
闽中理学渊源考卷六十五

　

　　

　　广平府知府李清馥 撰

　　○训导诸葛文敏先生骏学派

　　按泉南成化以后师席踵起其潜身草泽者岂碌碌随世以就讲肄之业哉考文敏先生论文必傅经义以理胜其立教也以徳行为本举业为用如此则岂有昔人荒功夺志之患耶师道之立人才之树宜已

　　训导诸葛文敏先生骏

　　诸葛骏字文敏晋江人究心经史为文傅经义以理胜泉士宗之陈琛李源詹源顾珀诸公皆出其门以乡荐授永嘉训导教人以徳行为体举业为用朝夕程课铸冶不懈永嘉学祠之名宦骏居家孝友周穷恤匮冠婚丧祭一依古礼所著有易经集说家训彚编（闽书）

　　侍郎顾新山先生珀

　　顾珀字载祥晋江人少而忠信好义弘治十二年进士除知虹县丁父忧服除正徳元年补旌徳令擢守和州岁大饥不俟申详发仓库赈恤时巡按奉檄督逋甚亟珀计民贫无措召富商谕以大义悉代输货秋成还之商民两无所累坐忤刘瑾被逮廷杖四十瑾败乃以治行旌擢南吏部考功郎丁母忧服阕除兵部武库司当正徳頺纲之日事多因循珀秉正执法凡兵器出纳京卫勾解极意振刷宿蠧一清升湖广布政叅议行部至蕲有妖僧诈称奉勅往名山挂旛所在恣横密发其奸寘之法寜藩反南昌珀扼黄梅为池皖援会武宗亲征民争逃窜榜谕安辑之事平乞休不允世宗入承大统以护送圣母劳赐银币复上疏乞休遂升湖广按察副使予致仕都御史秦金吴廷举席书御史何鳌唐符马纪前后荐闻而桂文襄公蕚为县时为珀所知文襄当国欲大用之嘉靖五年起四川按察副使整饬威茂二州既至修理城堢墩台召募武勇弹压羌夷核厯年赏番虚糜岁省万金土酋入贡令释刀易马乃入遂为定规踰年升河南右叅政以荐升江西左布政寻擢南京太仆寺卿升南京太常寺卿寻升南戸部右侍郎署篆疏上便宜十二事悉蒙嘉纳施行在部五年清望一时推重屡行乞休乃许致仕年八十六卒抚按表闻赐祭葬赠都察院右都御史珀清坦简谅恬澹寡欲厯官未尝以家累自随室中絶媵侍之奉声乐之娱比休官晚节益坚罔犯在得之戒平居燕处如斋端坐如塑遇二亲讳素食悲悼老如一日教子侄以守法循义穷民有丧葬不能举者竭力周恤居常絶意干谒至一方利病则不惮肫切上说下教力可为者即自任之其于息争谕善常以懿言代鈇钺和色当醴醪不义者忌珀之知而衣冠后进望以为楷陈琛称珀厯仕中外如凝冰出壑素月悬秋张氏天叙序公教札曰公之宦绩收之志传勒之碑板采之实录天下所共知也至于乡行家范非其乡人后学受教而知徳者则未易知也遡公之贵几五十年自少至耄气静神闲筋强骨竦望之俨然如泰山乔岳即之温然如霁月光风少读书泰嘉岩毎朔朢月考或值烟雨衣巾靴屐自山而下事竣即还山读易毎三百遍如是者十年其资深邃养发为文章措诸事业以当大任者夫岂偶然哉（闽书　旧郡志　清源文献）

　　少卿李竹坡先生源

　　李源字士逹别号竹坡晋江人弘治十八年进士初仕戸部主事差监临清仓储仓故置中贵人一人董视之中贵人数治酒馔为好会源毎会举杯濡唇而已中贵人恚不得恣所欲则构兵备赵副使侵挠仓事扰吏徒源疏以闻并劾中贵人罪状事下戸部尚书孙九峯交叹为得职数称源于曹中时逆瑾用事以源尝劾中贵人记其名遣转饟辽左故缩其期阴欲中以失期源昼夜行风雪中日二百里竣事以报瑾不能中也是时相杨文襄一清知源无繇一见心尤器之杨与孙并一时名臣将殊用源为逆瑾憾沮而源亦乞归养矣其后言者屡荐于朝就家起南京文选司郎中久之迁尚寳司少卿竟不起源为文法左氏其所独到斵破规矩亦自为方圆一时铭幽记逺之文非出源手皆以为不得所托学行为时师表尤不自标特谦冲下接好奬诱人材汲引后进如恐不及清约自将自幼学至壮以老无燕僻之朋好义逺利笃于天禀而修之以不倦先是卒业成均故相杨廷和在翰林以礼来聘为其子慎师曰吾求士于都下非先生莫可属以此子源感其意终以濡迹贵门为不乐辞以疾自其未遇不近于荣利己如此家居前后荐者凡七章虽知源有详畧大指皆以为廉孝人也后宅毁于火贫不能建郡守王士俊捐赀助之为立善俗坊于四逹之衢（闽书　新郡志　王遵岩撰行状）

　　○叅政洪新斋先生富学派

　　按闽书先生受学蔡虚斋之门人吴氏铨林氏同苦心学易因以所得着为浅说与文庄蒙引并行于世泉中学士多尊师之蔡松庄其一也再青阳庄氏受其业者三人石山氏一俊壁崖氏思寛方塘氏用宾兹录方塘一人附焉

　　参政洪新斋先生富

　　洪富字国充晋江人嘉靖八年进士富寛凝简重黙守称长者初授刑部郎人谓法律非其任乃执法求情侃然不狥阿有巡按劾某宪副宪副为时相私人时相摭巡按一事欲抵以重法者富言于尚书如法而止相不能夺以次受提牢役冬月囚多冻死日制姜汤分给之囚羣号为弥陀佛出守雷州兴学训士筑海捍潮有宪司牙卒以赌杀人富廉知悉寘之法宪司以情请不聴宪司怒易他官治之富以狱成否为去留竟论卒抵罪升两浙转运使有巡盐御史示以私意富不从或劝之富曰污身以媚人吾不能也御史怒阴摭其短无所得丁内艰服除补两淮运使半载升四川参政蜀人乐其廉恕又呼为洪佛焉会张襄惠岳以督师征蛮征饷于云贵湖川川抚李香有违议富与之争岳又欲调土兵万人应役香欲以先年调征之兵应之富曰年迁人易奈何以纸上虚名应军前实用乎屡与巡抚违忤遂乞归归十余年卒年七十余富为诸生时受学蔡文庄之门人若吴铨林同二公苦心易学因以所得着为浅说与文庄蒙引并行于世而泉中学士多尊事之既登乡荐读书国子时严相嵩方为祭酒知其深于易延为其子世蕃师及嵩为相絶不与通时论重之孙澄源从子猷别见（闽书　通志　新郡志）

　　○县令张南溪先生文应学派

　　按先生师事林诚斋治春秋义据通深治三传者多师之今考门人只浯溪徐氏一人余待考再先生子天衢天叙学行为一时推重曽切磋于王一臞朱荒山二先生今附家学焉

　　县令张南溪先生文应

　　张文应字廷凤晋江人师事林诚斋数辈治春秋学义据通深读三传者多师之门人如浯溪辈铮铮有声正徳二年举乡试第二人乞瑞安教谕邻邑诸生闻其文质竞爽皆来就学迁乐平知县县当姚源冦甫定之后民疲兵燹文应抚摩绥辑以寛徭息众为务宸濠称乱执戈从勤王师王文成奏功之日奬赏有加去官士民书石纪政去之七年百姓复裹粮赴阙乞留子天衢天叙

　　长史徐浯溪先生荣

　　徐荣字仁卿晋江人幼笃孝登嘉靖十一年进士授嘉善令丁内艰服阕补东明迁南户部主事故为夏文愍所知及分宜为相遂左迁赵府长史卒为人恢宏肃给磊落开敏以春秋起家三山王应钟郡中王慎中皆事焉子用宾孙缙芳（闽书）

　　司训张月洲先生天衢（弟天叙）

　　张天衢号月洲晋江人文应子仕训导以学行见重于时弟天叙嘉靖十年乡荐官至遂溪县政尚廉平以好学称其祭王氏一臞文曰叙偕兄衢亦惟匪肖滥分半席于退省披拂数月之春风先生髙揭徳行道艺之条发明大易学庸之旨凌晨而集肃尔倾聴薄暮而退充然容与云（清源文献　新郡志艺文　闽书） 

　
闽中理学渊源考卷六十六

　

　　

　　广平府知府李清馥 撰

　　○童含山先生学派

　　按先生为紫峰陈氏髙弟当时以易学鸣考志乗未见本传仅见何怍庵祭先生文惓惓于师授之旨而称述其践履精纯葢先正之卓然者兹录其祭文着之篇端尚待补传焉

　　童含山先生

　　童（阙）字（阙）号含山温陵人何怍庵祭之文曰恭惟夫子天生木铎昔在紫云脱屦盈幄尝升讲座抽闗启钥朗然髙论聴者耸服随才髙下艺文商榷所经识取靡不腾跃某时在列年方总丱莫知端倪但仰山岳言虽谆谆未尝领畧髙乎坚乎至今踧踖追数旧游后先雕落爰有蔡生立雪游酢手书颂徳如冩衷膜使其尚存必有制作以表丹青以昭宿昔眇予小子自惭寡弱伏自宦归时侍几屩是岁之春忽蒙枉泊示我歌吟若有所托夫子逝矣今何可复惟是夫子学问渊泽授自紫峰以溯伊洛短檠对静圆木示觉践履精纯孝弟有绰病叟载歌吁嗟命薄敬此诔章以懐棫朴

　　○朱荒山先生轸学派

　　按泉自明初诸先正多治易至先生専治毛诗泉人业诗者多宗之维时庠塾间笃尚经学谆谆讲明转相付受犹不失传习家法尔

　　朱荒山先生轸

　　朱轸字朝矩号荒山晋江人祖伯父都宪简庵公占其命书喜曰儿当大吾宗比壮长身玉立言笑不茍动止有容仪补邑庠弟子员治诗经是时蔡虚斋易学盛行于泉诗道几絶轸独与其师友三五人濳心讲究久之有所自得不为时文窘束而于诗人性情及文公传注融会通贯自成一派泉人业诗者多从之屡困场屋晚年犹不废讲究轸襟懐坦夷与人无城府居家孝友燕居必以礼虽对妻子僮仆亦无惰容尤留心世务非止于经学専门者门人张天衢状其行（张净峯先生撰墓忠）

　　○翁比轩徐泗涯易愧虚丘潜轩诸先生学派

　　按四先生一时师表也翁徐未详易氏为蔡文庄髙弟已别见丘氏潜轩寿民住儒林里与李坦斋邻而相友善故一泉禀学焉

　　丘濳轩先生寿民

　　丘寿民别号濳轩晋江人有嵓之父寿民家故贫而深于经术四方争致为弟子师设席安平安平距郡城再舍而遥按衷一李氏曰正徳中赠光禄丘濳轩先生家吾儒林里与先大父赠公坦庵邻而相友善先考主政一泉公禀学于先生之门先生设皋比安平先考负笈从之于师门为髙足云（节录李衷一先生撰丘兖泉有嵓行状）

　　推官李一泉先生仁

　　李仁字静甫号一泉夙慧七岁日诵百余言长习易旁及诸经贫不能购书借辄成诵有欲试其才者与经几百期以片晷归仁如期归之随叩随应无只字遗其善强识如此仁先受业于翁比轩易愧虚徐泗崖丘潜轩诸公最后禀学于从父实渠公时易愧虚倡明蔡虚斋易学士从游者无虑百数而独器仁尠少可教年二十补文学掌故与石江庄公韦亭徐公小洛何公结社东湖之滨诸公皆一时知名士独严重仁毎一牍成人人洒然异也仁为文根极于理不以怪迂相髙戊子上贤书久之谒选授惠州府推官悉捐宿业与兄弟无所间在职严刑宪洗寃狱却馈遗三岁奏最擢司农郎值边急转饷如流一切按法不可干以私卒时捡囊中仅书数十卷而已苏氏浚曰余闻之长老曰世庙初年士风未雕其人类多峭直自遂纯而不缁蹈必择地事不避难遇权贵人直藐视之不与俱上下先生其人哉浚不及侍先生然与若子光缙游即之穆穆叩之冷冷至临大事屹然如山则犹之乎见先生也（苏紫溪撰墓志　闽书） 

　
闽中理学渊源考卷六十七

　

　　

　　广平府知府李清馥 撰

　　○叅政王遵岩先生慎中学派

　　按先生受学于易愧虚而渊源于蔡文庄者维时良知之说方行先生宦游南服与龙溪双江相讲切亦契会其宗旨迨退归年甫逾壮耳后祭愧虚先生文曰知向道而不力颠垂白而悾侗慨灭质以溺心误师传之正宗葢愧虚于嘉靖戊午年卒先生时年亦及艾矣故曰颠垂白也其曰灭质溺心误师传者或于王学悔遁而遡厥师承所自乎前辈造诣与年俱进未知所至何如今观其出处去就大节确乎不移李氏恺祭文云先生为学力削浮夸鞭辟近里隐然成徳而所以自期待者甚不凡当桂洲柄用耻为朱穆孤真之节寜为所嗔而不入其党其操履可想矣尝自言其讲学教士以文法悟诸生最多又自言其文非但以文字观又自憾平生学问不足而文字有余正枝叶胜本根之弊又与弟道原书云当使治经之功多于辞华之事予旧亦误至二十七八而始知反凡此皆晚岁有造于道之言也文节李公尝曰吾乡虚斋古愚净峯遵岩紫溪诸先正师道甚立于嘑先生之学固亦因文而有补于道者哉

　　叅政王遵岩先生慎中

　　王慎中字道思晋江人幼禀异质日诵数千言年十八举嘉靖五年进士授户部主事寻改礼部祠祭司时四方名士唐顺之陈束李开先赵时春任瀚熊过屠应峻华察陆铨江以逹曽汴辈咸在部曹慎中与之讲习学大进十二年诏简部郎为翰林众首拟慎中大学士张孚敬欲一见辞不赴乃稍移吏部为考功员外郎进验封郎中忌者谗之孚敬因复议真人张衍庆请封疏谪常州通判稍迁户部主事礼部员外郎并在南京久之擢山东提学佥事以古风教为己任校文秉公不狥旧案得之片牍劵之终身殷士儋李攀龙皆所首拔也年余改江西参议进河南叅政侍郎王杲奉命振荒以其事委慎中还朝荐慎中可重用会二十年大计吏部注慎中不及而大学士夏言先尝为礼部尚书慎中其属吏也与相忤遂内批不谨落其职士论骇之慎中学博才俊自视亦髙为文初主秦汉谓东京下无可取己悟欧曽作文之法乃尽焚旧作一意师仿尤得力于南丰唐顺之初不服久亦变而从之壮年废弃益肆力古文演迤详赡卓然成家与顺之齐名顺之称其文二百年来当为中兴李攀龙王世贞后起力排之卒莫能及居家孝友好诱进士类后辈一经品隲旋即知名问业者相踵言文辞者多宗之年五十一而终慎中初号遵岩居士所著遵岩集行于世（明史　旧郡志　新郡志）

　　县丞詹仕润先生洧

　　詹洧字仕润安溪人嘉靖间任髙要县丞与王遵岩慎中讲学晚岁造诣有得于天机流动无入不自得之趣尝为何怍庵炯作洗心精舍诗髙人已把尘心洗精舍乾坤尽廓开唯有一真含泰宇更无二念扰灵台碧空云散青天净银汉夜深寳月来浩浩渊渊神莫测氷清玉洁絶纎埃读其诗知其有得于道也（闽书）

　　县丞黄端叔先生大本

　　黄大本字端叔安溪人少补弟子员受学于詹洧因詹洧以师王慎中既又与晋江参议尤烈知县朱梧山人江一鲤讲学谭诗皆其父行而名为长者者也既入莆中师事林兆恩称髙弟深会修身缮性之旨兆恩欲诣阙陈疏意在婚娶二氏使各行其教时朝廷方好方术之士方术之士上书言事辄得旨大本即移书止兆恩谓言即得行甚善顾此时诣阙上书者皆黄缁符篆者流吾师欲以婚娶二氏易天下不惟不足以明三教之道适使人疑夫子兆恩因此中辍而其道益尊凡郡中学兆恩者多师大本称为极斋先生平生与人言必推本孝弟或时有所叩不终言之第曰力行何如耳仕鸿胪寺序班终靖江丞赵府典寳正所著有紫云诗集

　　将军邓寒松先生城

　　邓城字藩国别号寒松嘉靖甲子武闱解元袭父爵以功授中军指挥累官提督狼山总兵召拜闽游击将军未几卒城状貌魁杰有古将帅略事母孝谨家贫力学喜宾客所著有诗集数卷少事王参政遵岩讲学与薛南塘田燕山史方斋兄弟相从笔研既长就明经试叹曰吾固将种也此举何足发吾志哉因习弓马韬畧与俞虚江订交其气畧亦相类云子镳己丑进士官南阳太守余详志乗（史方斋撰墓志畧　旧郡志）

　　李思质先生杜

　　李杜字思质晋江人弃诸生业自号云台山人从王遵岩游为文一禀其矩矱又跌宕喜谈兵俞虚江器之扬誉于司马谭纶礼为记室尝为大猷作集序称其言学莫非兵言兵莫非易可谓知言后因避地粤西家阳朔以终焉尝为周氏微撰明经会记畧曰周衰学废士始以学文为先及孔子教于洙泗则皆笃于自修虽诗礼亦有弃而不习者故孔子教伯鱼惓惓于不学之弊推本诗之为用其归在于事父事君而孟子言礼乐之实亦以节文夫孝弟而己自是学者始知夫六经之旨挥发夫事物事物之繁通贯乎性命苟有志于复古者皆可因其言以求其义由其义以明其教则岂有义髙而犹浅于闻知深而或失其守之过乎今周君丽峰建堂于家以祀先圣题其扁曰明经聚乡之硕髦以讲于其间而惓惓忠孝俭慎之数言是亦不越乎致慎于兴居视聴俯仰语黙服食之间以求当乎父子君臣兄弟朋友夫妇之伦者也葢有得于家塾党庠之意诚使长治此邦者率乔家望族而大昌明其教家建而人习之如三代建学之隆则孔孟之经于以复明顾不易耶余蹇且拙不足以当干局之任而率先教化以求明圣人之道者不敢不汲汲也故于是会也乐为之记然余又有惧焉葢道之不明非不讲者之过也讲之而不行行之而不力徒攘窃于外以为髙而好名之士又侈然为欺以和之敦实之意微矫饰之俗盛则反为是经之障不若不讲之愈也刘屏山有云学有三上焉汲汲然其次懵懵然其次悠悠然周君葢汲汲然非徒讲者也是经之明也可冀矣又撰沈氏崇正书院记论周子无欲之旨通乎一贯以为崇正之论而并举二氏之无欲所以异于圣人者反复其说其论亦皆不诡于正焉（新郡志　清源文献）

　　○教授徐希孔先生孟学派

　　按文简黄公撰先生本传云先生业程朱易传义得蔡文庄之传为郡人士所宗葢一时巨宿也小洛何公为及门髙弟平生至行亦相类当时并以孝徳著称先生去虚斋先生未逺彼时风教笃茂乡后进讲习淬励未尝沾沾以沽世眩俗故一经之士皆能守师儒绳尺绰有汉宋风流迄今犹可溯先民榘矱云

　　教授徐希孔先生孟

　　徐孟字希孔晋江人嘉靖中为郡邑博士业程朱易传义得蔡文庄正传邑人士翕然宗之称之曰徐先生初授袁州府学训导寻迁曲阳教谕最后教授黄州不沿例问诸生贽馈与诸生谈经讲艺训廸不倦黄故材薮熏陶造就者甚众士亦多显者当时上官有古学古辞古貌古心之誉事继母孝笃爱异母弟自诸生饩以逮俸入悉分给之宦归食贫仅免冻馁犹损饔飱以济焉平生长厚丰推予而自治极严何小洛元述孟髙弟子也同省试掇科推宴金为赆孟坚弗纳曰初发轫何得急此为葢自为诸生时其廉洁已如此里居键户寡接惟谆谆课诸孙学独坐竟日亲友宴闲未尝有夷踞倾欹态至耄犹然年八十八卒邑人黄公凤翔景慕先生采摭厥行实为之传而致慨挽近世贤人君子蠖屈下位泥蟠岩穴不能标不朽之闻施于后世云（黄文简撰本传）

　　副使何小洛先生元述

　　何元述字符孝别号小洛晋江人自幼从父学年稍长受业于孙东溪某从兄孝廉何洛江某二公并名士俱器之一日张净峯先生见元述于洛江精舍试其文大奇之语洛江曰君家有千里驹矣时年十三岁嘉靖四年学使者邵公试立志论元述分晰道徳富贵功名之义而原本于寜静澹泊学使者异之十一年举进士疏乞教授惠州以便迎养甲午分校浙闱得陈善茅坤潘季驯诸公皆为浙中闻人擢国子博士厯监丞擢南戸部主事出为广东佥事迁湖广参议时世宗修显陵以分任劳赐金币中贵人使楚诸大吏折节为恭元述独行敌礼镇守廖斌者倾御史包节被逮谪戍其部曲席势骄恣元述即捕治之如法斌无以中升广东按察副使治海道事积案累千株连数千百人请抚按检阅可问问之久逺不可问者请决除之于是宿牍一清御史行部不至琼皆推臬僚代人惮浮海莫应者元述独请往还抵化州次白沙驿遇黎冦猝至持刃拟己知为河海道相率罗拜而去独以戅直执法绳两势家责其豪子弟后为所挤罢归元述孝友甚至官俸之余敬上二亲悉均诸弟自无厚殖性寛洪坦直无城府不知人间有机械知亦不较拯人于难如疴在身闻有善事喜动眉宇见有招失咨嗟竟日其自奉淡约脱粟而食入里门必下车缙绅士类倒屣出迎虽下隶必衣冠乃见林居四十余年正家规广祠宇修祖坟至耄年遇岁时礼节拜揖酬酢不衰卒年九十子居鲁举人官至承天知府（李文节撰墓志　李衷一撰行状　新旧郡志　闽书）

　　○林允徳先生鸿儒学派

　　清溪之学在宋时紫阳私淑弟子如郑氏思忱思永已具学派矣至余氏克济陈氏子木陈氏椿寿黄氏商楫诸公亦以经学着显元明以后潜徳自修者志乗颇畧至中明时师席有起文献可稽如林公允徳其较著者也然及门之士亦多载郡国而深山朴茂者无闻焉意彼时长材秀民长往山林而不返也耶（馥）尝考余家谱牒九世祖罗峯府君在弘治间以明经终老孝着里闾其详已附周公孟中学派矣其以经学授徒者则自仍朴先生仕亨以易学教授宗党族弟栻实师事之皆有易说存藳迨后在明先生光龙老于诸生者数十年至崇祯癸未登第秉节山中从游不乏而先伯曽祖葆甫公先曾祖惟念公实受其学焉顾乡邦门徒姓氏亦多佚而无传矣夫荒陬遐邑谱籍残缺即志乗亦无可寻一邑如此然则岩栖潜隐之彦湮没而不称者岂少哉因述林氏学派而并书之

　　林允徳先生鸿儒

　　林鸿儒字允徳安溪人温恭孝友博学能文精治尚书有书经日录行世何氏镜山撰先生传畧曰吾乡先辈林先生居驷马山中沈精极思博畅旁会为尚书日录一书大抵如宋季夏僎解书之意每篇撮其大义冠于讲首中则采用诸家参以己意没既有年尚未出于人间有窃其说者已先大行于世今而后士之习举子业者知为先生说也吾乡涉尚书显者多本先生则有林公云程李公载贽纪公廷誉皆其门下知名士云（何司徒撰本传　安溪邑志）

　　郡守林登卿先生云程

　　林云程字登卿晋江人嘉靖乙丑进士时王弇州方与李厯下诸公握三尺管驰驱中原海内翕然景附闽中寂无人云程自其少年则留意词赋之业既纡组绶交游诸公间所从游词客则吴中张伯起勾章沈明臣里中黄克晦及诸名流胜选率以风雅推让之好蓄法书名画穷其源委而笔翰大有名于世人但见其登髙作赋临池洗墨云程一片真诚自将尤善莅政以便民自以为无瑕衅于人坐是浮沉州郡郎署间家居厚徳载物古意宅心为乡邦模楷者五十余年寿九十六而终云程所厯官两为通宿知州两为南北曹郎两为九江汝寜郡太守从侄欲厦肇开（阙）

　　○同知蔡松庄先生元伟学派

　　余尝过泉南之郊接紫帽山麓有所谓松庄故里者其长松蟠郁根干数十围至今仰乔木并想先生之髙风伟度也及观考徳录诸篇愈详求志之笃余又爽然自失矣观其驰书于黄恭肃司冦论大臣去就之正道徳功名之辨并往治周迹山身后事何其大节不可夺也先生服膺程朱之学其持躬践履可谓克承前烈者矣平昔论学于本原心性工夫卓有特识殊非浅学小生所能窥测呜呼贤哉

　　同知蔡松庄先生元伟

　　蔡元伟字伯瞻晋江人宋忠惠襄后襄两守泉州其三世孙橚再莅是邦四世怛因移家焉元伟总角受学则己有孝弟称尝受易于童含山徐泗涯洪新斋之门既为诸生浙人宪副方豪求易师于泉新山顾珀朋山留志淑二公以元伟应聘方延致家塾为其子师夙兴夜寐己自严矣久之见程端礼家塾日程皆宗晦翁教人之法叹曰学当如是即手抄服行慨然有求道之志领嘉靖辛卯乡荐不干有司舌耕为养于漳泉间者凡十年始就授罗田教谕所以教士即举业之中黙诱之圣贤之域擢徳安令一以节爱为本毎退食取小学近思录伊洛渊源录本朝薛胡二子粹言揭观成诵一时政事真有得于学道爱人之遗士大夫交口称之迁杭州府通判入觐事竣乞终养冡宰李黙知元伟命考功恳留归署钱塘印一月民甚称平擢抚州同知下车数日巡按御史委督乐安逋粮乐安素称刁邑元伟寛命令去鞭笞皆相继输纳复还府治耆民送者盈路谓自髫穉至今目见征粮官莫如蔡公无何乐安复有刼库之变再被委往忽流贼数千焚掠南丰等邻邑县故无城元伟召乡民精锐者设险扼隘自着戎衣演武教场贼闻不敢近县狱久壊风寒莫蔽蒸为疠疫元伟欲作新狱居之纵囚归命狱成乃至狱成囚并如期至复委署崇仁崇亦无城不数日报贼突至元伟督兵渡河杀贼数十人余皆遁散丁外艰丧塟毕以泉中倭棘慕建寜有考亭遗风遂移居之元伟学尚程朱而重躬行与紫峯同时讲学其所寘力惟在饮食起居动静语黙辞受取与之际其待次诠部时适同乡主政周天佐陈言申救杨侍御爵疏入上震怒下诏狱竟毙杖下时权奸遣人侦其所以缙绅嗟噤莫敢收视元伟独慨然往治其殓且奋笔为文祭之复着七难论以悲伤其意人服其勇黄恭肃为司冦日伟贻书劝归与言大臣去就之正道徳功名之辨恭肃深纳之语人曰非秉道徳崇风节者不能出此言读其书可想见其人矣其自治之勤或至提撕少懈过失复生辄抚膺泣下长跪自罚作日厯自识生平名考徳录而自序曰松庄子少不自揣量非圣贤书不观非孝弟之志不存非天地古今之运化英雄豪杰之作用无以入吾思也气拘物蔽鞭策不前悠悠作辍出入是惧于是有是书之作所云考徳有二一则时常省克而时识之以自稽其理欲分数之多少一则随其学之有得心之有开即便札记以验器识之髙下浅深以为进徳之助居常服膺晦翁之言以为世间事须臾变灭皆不足寘胸懐惟有穷理修身为究竟法赖天之灵幸有所知好学性生至老弥笃厯官虽久此心淡然中屡遭家难备尝变故毎自叹所遭之穷而此志终颠扑不破晚年闲静之中咀嚼益旨行以不息之功加于未死之年不有得于今必有得于古不有合于人必有合于天则所谓不知不愠之地或可几万一焉又着有四书折衷易经聚正各若干卷其云松庄者其先祖怛家郡城外十里许遶宅皆松王梅溪守泉时题为万松庄元伟取自号也（闽书　旧郡志　张天叙撰本传）

　　备考

　　黄恭肃公光升书蔡公传后云蔡君元伟居家时余尚黍秋官卿方有归志君以书招余隐其畧云昔向敏中迁仆射门前寂然絶无贺客真宗叹羡以为大臣所难公毎归家寂静无车马之喧不让于敏中亦今世所希见者张忠定公初及第时以诗遗逸人傅霖云当年失足下渔矶苦恋明时未得归寄语巢由莫相笑此心不是爱轻肥后果未老告归钱若水之急流勇退至今为美谈今髙寿耳顺与伟同庚伟精力寖衰计前途遥逺而公为造物所独厚必寿登期頥可卜也但老杜亦有古稀之惧人生亦当优游林下二十年方享真乐不然再侵几年似与钟鸣漏尽而夜行不休者无异矣四时之序成功者去若宦成名立不蚤休退匪惟有违于大臣之义不知者仅以为功名之士平生之所辛勤以自立者亦只成就一个功名而未能深于道徳之域亦输人一头地矣此非相爱之深欲期公作天下一完人不敢出此言亦非公不敢以此言进惟恕其狂矜其愚而不加罪幸甚伟碌碌无足为道惟日求新得以益旧闻日攻新恶以赎旧愆修身俟死别无外念特孤立无助以兹怏怏伏望进而教之使不终为弃物恩当如何报也余读其书而归志愈决三疏得旨则蔡君没矣于乎滔滔时世畴不以功名相劝勉非秉道义崇风节者谁肯出此余故录其书于传后观者亦可以想见其为人

　　佥事王宾之先生宗会

　　王宗会字宾之起家大理评事转寺副寺正明恕详谳每多平反自其未遇受知于郡守程秀民及入仕秀民身后为里豪所齮龁宗会为直枉衢有柑橘之饶宗会捐百金买柑园一区供程祀程人名曰王氏柑有权相欲罗致门下宗会不就邅回冷署者十余载始转广东佥宪寻卒官（闽书）

　　王未斋先生国辅

　　王国辅字忠甫号未斋晋江人当嘉靖间蔡松庄与何怍庵同时讲易国辅尊之为师松庄知之尤深妻以女国辅事继母至孝畜异母弟至友蔡松庄久居建州临殁无子作诀书割田遗国辅而国辅不受每朔朢具衣冠作礼祖先于寝门之内诱子弟读书作谱垂训常欲仿古礼如河东义门湏有力行之而皆不果读书寒热不废为词章刻苦沈涵十入棘闱主司拟中选而卒不与尝一游邓州其守滕公请国辅为邓中弟子开讲从者百余人开封守闻之即延为其子师不久倦游遂归孙有栋又从镜山先生受业焉（何司徒撰本传）

　　○教谕沈潜吾先生亨学派

　　按圣学传人惟澹泊明志寜静致逺者可克负荷中庸闇然日章之君子似之观先生恬澹著书不树声誉虽寂寞一时而异世考论徳业者推焉可见此学在笃实功夫

　　教谕沈潜吾先生亨

　　沈亨字体敬一字潜吾晋江人少惇笃言动不茍潜心易学深契蔡文庄之旨毎读孝经小学辄掩卷静思求所以不愧古人者教人以孝弟忠信为先时方尚讲学亨曰学在躬行而已嘉靖乙卯以贡授新会训导谆谆以人伦日用为诸生训勉其贫者捐俸周之新会士子颂其有师之尊有父之亲升宜山教谕其教一如新会未几致仕诸生恳留不忍释归家数年卒亨自做秀才时即以古有道自待孝事二亲与弟友爱备至嗜学安贫屡空晏如其门人张冕尝读书一峯书院朝夕侍侧见其潜心性道闇然自修其所学孜孜汲汲求情质之偏是务尝曰学莫贵于为己志于为己者则必求身心性命之益情质上有一偏曲即为心累本原之地不能主持欲其入道也难矣故学必先定其志志必务去其偏以合于道其所闻切要语则云心术上要致其光明气质上要矫其偏邪虽一事之微必指而示曰此吾心之有系累处不遏其端则邪心从此滋矣凡傲惰忌嫉饰观逢迎一切坠于情质之偏者必谆谆规而正焉其用心本原之地不惟自攻其慝而相与以责其善者一毫必示底止务得其本心而后己其庶几于切问近思之学者欤所著有周易说论孟辨太极解启蒙疏皆心得所发有功先哲者（旧郡志　清源文献遗文序） 

　
闽中理学渊源考卷六十八

　

　　

　　广平府知府李清馥 撰

　　○长史李木斋先生家世学派

　　李氏源曰成化之盛有节概文章曰木斋李先生精华炜炜摩荡云霄比郡诸生多归之如山之岱焉葢先生熟复六经性理诸书又为虚斋先生所奬许其渊源之正可想矣再按先生家学逓传皆能善承不坠叔元先生尝言曰闽理学浚发自蔡文庄而紫峰陈先生翼之叔元窃闻于家严曰吾祖木斋于文庄友也紫峰师也木斋以史官在告紫峰禀学焉时年二十矣文庄以铨曹在告紫峰禀学焉时年二十五矣前辈不立讲学门户而渊源师友非偶然也紫峰赠文庄诗则讽以孤舟野渡赠木斋诗则期以黄花秋色而两先生出处大节若合符然前辈师弟子相与气味何如也小子谨识之再按叔元先生谓青阳祭于社者五先生木斋维征二公及夏西仲蔡于省庄方塘余不乏通显瞠乎后矣又按李氏先世自元季由府城东改筑青阳至公数世矣公以易为泉南推重而陈氏琛为其髙弟迨后侄孙逢期又以易授之苏氏紫溪至元孙叔元昆仲踵起而叔元鹿巢氏论著诸先正尤多所发明至孙侪并彬彬文学以科名显其所从来者逺矣吾郡共称典型旧献不亦宜乎

　　长史李木斋先生聪

　　李聪字敏德别号木斋晋江人器宇岩岩意逺语核虽燕处不闻俚语惰容焉平生耻言人过有蹈诸道者輙首肯之又从而扬之读易之外诗书大小戴胡传纲目性理诸书甚习微醺景静琅然楚骚数章时步其体跌宕凄切闻言官抗疏不屈輙中宵起舞凌寒赋诗所著有易经外义发凡剔要鉴断若干篇友人蔡虚斋手标之曰大眼目也虚斋尝以精敏之识信谨之行坚苦正大之志推之领乡荐寻肄国子业丘文庄浚为大司成曰可秀才世史正纲初落藳遂手授之登弘治三年进士赐礼部宴主司杨守址特名而贺曰场屋中如公是有数文章赐归省授翰林检讨备雍王府书堂寻出府拜长史丁外艰毕改吉府前后启王以讲学法祖进贤逺佞既以母老乞归章凡七上正德初刘瑾搜寻家居违限率罢之聪亦在罢中寻有诏起用竟不起乡人称曰古李先生孙逢祥曾孙芳元孙伯元叔元从孙逢期

　　文学李翠台先生芳

　　李芳字孟收号翠台晋江青阳人木斋先生曾孙少从世父晋峰逢期为潜心躬行之学其治经史有摘要手抄字结撰必端音叶律比旁及诗骚补弟子员所师事则蔡东洛所长事则留朋山王堣斋庄方塘林象川张月洲诸公皆一时巨人长者无不器重之偃蹇青衿二十余载志逾壮自标署逾髙为诗若文结语务益峻诸子次弟受经举所手録付之诲敕如所受世父时曰伯而其绍明先人易学仲可继予尚书谓春秋圣人经世大业叔而颕可学也于是三子各占一经芳为人笃于根本大节而周旋造次必以度视直履庄自舞勺时习于王父所则然长乃坚定之老而弥笃事王父母如父母送终追逺尤毖其心力切友于之谊于危难弥笃营构必先家庙产业先祭田首髙祖父以及父各若干亩诸坟完葺一新凡三十年而一息弗忘雅负人伦鉴左司徒郭惟贤未遇时窭特甚芳器赏其文命伯子与友虀糜共之卒为世名卿与人交倾洞肺腑人有过輙面折不为隐然事已輙忘他如倡新文公祠疏决渠淤里人颂之尝自题画像云律身如口出口如肝三经教子遗后以安子伯元叔元晚以叔元主政刑部封如其官（史文简撰墓志）

　　知州李端统先生伯元

　　李伯元字端统晋江人聪元孙万厯戊子举人歴官房真景三州皆以循良着绩而在房抑采榷中官不得扰民在景飞蝗为灾督捕必尽尤其卓卓可纪者居乡允洽众望殁祀乡社着有青阳志（雍正间志）

　　侍郎李鹿巢先生叔元

　　李叔元字端和号鹿巢晋江人木斋古先生元孙万厯壬辰登进士第授刑部主事洗寃辨诬不轻动拷讯转礼部仪曹建储国本持议先册立后冠婚疏凡二十上得俞旨又存心校正潢牒婚封典礼撰有南宫备考简饬明要又撰鼎湖识周详大丧服制时值分遣中使采榷关防持不铸触上意后铸给封识牢密力奏不许沿途私折传谕诸珰俱遵守地方頼以肃然又两疏乞罢矿税忤旨罚俸甲辰春在籍起山东按察司督学副使培植学校每以身心性命忠孝亷让之学为劝诫雅意作养人才一时人士争自濯磨文体还淳所取士称得人焉丙午冬闻父病即乞致仕在途闻讣丙辰春起补浙江分守温处道参议歴参政升江西臬使端风俗黜奥援彰瘅明允迁湖广左布政时滇蜀黔三省羽檄旁午转输骚动楚中几变叔元驰疏十三日至京得旨豁免派夫事乃定会直指兴大狱罗织无辜叔元曰纳沟耻若已推从井智穷救人遂毅然力争挂冠归崇祯初起为光禄寺卿管太仆少卿事己巳赴补奉旨礼部议谥礼部咨访叔元惟表章正学疏举实才为公论砥柱旋以方正不合赐闲住归里叔元歴任四朝授职无瘝旷宦槖萧然自登第后便以世道为己任在浙在楚积俸余买学田优待儒生归田后屏迹郡邑动履遵先正生平简略一切浮文不问时俗羔雁惟念族党亲朋置义粟百石赒恤贫乏又为里闾捍患兴利清沟塘疏灌注乡民戴德幼时从兄伯元习尚书又改习春秋后遂为海内麟经指南亦尝从叔祖维征先生说易平昔论学扶树正论以紫阳为宗为明季乡邦楷式所撰述皆有渊源卒年七十四后赠刑部侍郎所著有四书春秋传藳鸡肋删三余存萍踪萍根诸集子正培孙璜曾孙一鸣皆乡荐其序紫峰年谱略曰叔元自稍知章句家君授以陈氏浅说诸书且命之曰紫峰先生之学得于吾祖木斋公及蔡虚斋先生而仰溯乎紫阳是闽学正派也小子臆而问曰夫学天下万世之学也奈何系以闽哉家君笑而不答稍长从学士大夫游见当世所称理学者大率尸祝姚江土苴紫阳若对垒然夫六籍之训要使人思而得之思之愈深则其得之也愈固故有由赐所不闻而闵冉闻之矣闵冉所不闻而颜曾闻之矣又有终日与回言而不笔于书者矣今不揣学力之浅深不分根器之钝利而概哆之以知天知性之学就使妙契画前神游帝先总为翫弄光景而无益乎身心性情之实矧愈讲而愈失其真哉浅说通典诸书具在繇其浅者而深思之繇其通者而潜思之乃知学士大夫果无以加于紫阳而周礼之果在鲁也即系学以闽奚不可哉

　　○教授利瓦伊征先生逢期学派

　　按维征为木斋先生之从孙其学以不欺为本以整齐严肃为行出其门者亦皆英杰名儒一门穷经学古绰有先正风流其派别如紫溪文节诸公以淡泊刻励相切劘文庄而后苏李二公所以主持风教者不少考论先辈典型之懿者于今尤诵法不衰云

　　教授利瓦伊征先生逢期

　　李逢期字维征晋江人聪侄孙其学以不欺为标领以孝弟为粟帛整齐严肃为终日步趋门人苏浚尝持乾坤二卦质之逢期曰干之学约之诚坤之学约之敬诚无不敬敬即思诚干道坤道一而已繇贡士授龙水训导擢九江德化教谕宁波府教授以礼让风士士胥化之转镇海卫学宁波人奔送百余里数日不絶终吉藩纪善祀四明名宦所著有四书易经随笔其从孙叔元撰易经随笔初藳序云晋峰先生之于易学深矣门弟子得其传者莫若君禹浚凡君禹所著书浅为儿说约为微言精为生生篇大抵推明师说也先生游宦在外叔元始生迨归田而总角矣每见先生焚香兀坐手一编虽寒暑不辍丙戍冬乃进叔元而谈易自伏羲画卦之源方圆图之次序位置阴阳之消长进退人事之吉凶趋避一一口授之而亏盈益谦变盈流谦数语尤为猛省曰凡易所垂戒者不在衰而在盛小子识之尔最后呼问曰序卦杂卦孰有味乎叔元臆对曰杂卦乃天地自然之理序卦断章取义其理似未圆全也先生喜形于色曰稚子可教矣先生之书名为随笔其初卷帙颇瀚晚乃删旧藳更定先生卒君禹携以入粤将梓之属君禹卒而此书失传矣岁壬子督学冯公索遗书乃遍搜蠧簏及诸弟子所记者伯兄手辑之而叔元稍加诠定凡丙戍冬所口授者书中或载或不载即君禹行状所称浚持乾坤二卦质先生数语而今皆不载也则此书已不尽先生矣况足以尽易乎因僭题曰随笔初藳云（万厯志　闽书　鹿巢集）

　　○处士李集山先生逢祥学派

　　按集山为古先生文孙亦一时师席模楷衷一昆仲受其业焉今録其髙弟着于篇

　　处士李集山先生逢祥

　　李逢祥字仕熈别号集山古先生聪之孙终身力学不倦青衿教授里中户外屦满衷一兄弟其髙弟也终日整衣冠危坐无媟亵容谆谆诲人不倦明讲解正句读往往从洒扫应对间教人以精义妙道及随行隅坐之节出告反面之仪终不令童子速成晚年就北城隈栖安一室安贫乐道不涅不缁等世态于浮云优游以老及门之士相与尊曰集山先生（李衷一撰墓志）

　　副郎李心符先生光绶

　　李光绶字宗英别号心符少受易于父奉直公贞从兄光缙幼孤贞抚而教之如己出自胜衣舞象以至成人二子无日不相朝夕光缙资性敏而光绶则倍苦笃贞循循施诲各竭其方业成诸执经问业如吕天池纳言李莪明郡伯咸出其门壬午补弟子员乙酉乡荐越辛丑前后凡六上公交车皆不遇二亲年益髙乃就铨补长垣邑谕三载以御史疏荐擢国子学正遂晋礼部司务歴户部员外郎卒于官光绶性廓落与人交倾洞肺腑然不能奔走周容自筮仕以至曹郎清节介操囊无一丝之积焉（史文简撰墓志）

　　○林蒲石先生忠兄弟学派

　　按蒲石先生为紫溪苏公受业师也清隐髙懐一时及门殊多英彦故特録焉

　　林从政先生忠（弟太）

　　林忠字从政号蒲石弟太字从礼号见潮晋江人苏氏浚撰本传曰二公俱被服四子沉浸六籍不能俯仰世资逐射策之技则推其余训里中子里中子争以为名师余兄弟卒业焉二公规规摹古最能抗小学之法苐长公以训诂胜每指类罕譬令蒙者心开次公以音律胜属词比偶往往有诗人意尝自署云瓮牖窥光大块日髙浮野马衡门守拙清宵人静乐梅花其幽雅疏越如此二公与人交披肝露愫不作脂泽语而风神峻洁不可溷以私家君子尤严重之每公暇輙造语移夕出斗酒相劳嘲风弄月时诵经籍诗词以佐谐笑至谈及时事刺刺然谔谔然微言隐讽家君子未尝不开颜受也

　　○西山林氏家世学派

　　按何镜山先生撰林氏三世存殁笃行传谆谆奬善诚足以劝世励俗其家学自秋江公肇端启廸户部方伯世为亷吏三公皆祀于学宫之贤祠渊源信有本矣兹着其家世载于篇以何公所撰诸传节略附之备考焉

　　明经林秋江先生嶤

　　林嶤号秋江晋江贡士与李木斋聪论易有得去之三山从邓焲讲礼记尽得藴奥以授泉士发为箴砭言皆药石布衣襜整澣浣垂敝辟积如新同堂子姓人人垂白皆爱德不惰所与游尽正直可钦之士遇田夫野叟亦端拱酬对严毅方正以不仕终子性之见林龙峰学派孙一新见陈南楼学派皆慈祥敦谨世为亷吏孙尚新曾孙可宗豫宗元孙茂先学行俱可纪（闽书　何司徒集）

　　郎中林六川先生性之

　　林性之字帅吾晋江人嘉靖八年进士授丽水知县丽水民俗朴淳而性之古心质行施于有政以哀矜听狱讼以抚字理催科民信爱而讴颂之歴官户部主事员外郎中过家卒性之少而精思笃学要于自得不以世儒自期待仕宦十余年清素澹约不异寒士家居惇睦割田十亩以给族人不能婚塟者其存心慈而待物恕以让一毫非义之事不屑为亦不忍为为弟子员时以易著名所著有易经说中庸口义家传而人诵之有所疑輙举性之之说以证云按清源文献黄伟序陈氏四书浅说谓论语下部为人所凑补伟取而校正之别取今户部郎林六川论语下部说以足之命工梓以传焉则公尚有论语说志乘皆未之及六川性之别号也子一新（泉州郡志　清源文献）

　　方伯林象川先生一新

　　林一新字震起号象川晋江人性之子也性之未第时所交慎许可知南楼陈氏学有渊源使一新就学焉嘉靖丁未进士授户部主事筦通州天津仓咸宁侯仇鸾提大兵拒北恃宠自尊重督饷郎官稍不如期多危中之一新戒诸分属为期会走间道身趣之饷悉如期至竟不见咸宁返咸宁反亟称之转员外郎旋升江西佥事分宜相当事家僮犯法一新直杖繋之转云南参议东川土官为梗开府兵征之与直指相左一新独右开府直指怒纠开府诬及一新事竟白坐降级家居七年起湖广佥事累转江西副使复以忤旨抚论调后调云南转参政歴亷使进右布政皆滇蜀边徼地丁内艰服除适江陵秉国其同年也素无通问至则逐队晋谒不私诣江陵恶其逺已由是以年老被论罢归家居萧然守先世田庐饘粥几不具葢林氏世为清白吏子孙云子可宗为诸生淹洽史书事一新最孝（旧郡志　新郡志　闽书）

　　文学林特起先生尚新

　　林尚新字特起笃志学问自号猛省子懐畏子兄一新仕在外常推父兄睦族之爱拊畜族人父旧有恤族义田田所不赡尚新别为区处凡衣食茔塟及流徙失所者皆为筹划至修葺祠庙身当其劳嘉靖之季寇警挈家避城而身守先人庐倡其乡人筑堡御冦平生与人处有终始自奉蔬食布衣而已尝曰人生有姻戚之爱乡邻之好朋友之交皆与吾身接也忽漫不亲切是自轻其身弱冠隶文学诸生年未五十弃之郡太守闻之称为茂才异等乡大夫丁公自申文学长者也作诔诔之叙其孝友恭让之行谓之曰君子子豫宗字和仲孝友敦挚念祖户部之宦也先置族义田其后欲为秋江贡士公祭田力不逮贡士公竟无祭田于是别图埭田海荡充之终以田薄为歉后使其子茂先走真州请于从兄八栁割俸以资之以竟其志子茂先亦有至性以父命请置贡士公祭田客死仪真父豫宗作文诔之（何司徒撰三世笃行传畧） 

　
闽中理学渊源考卷六十九

　

　　

　　广平府知府李清馥 撰

　　○嘉隆以后诸先生学派

　　余録明代泉南派系自洪永成化以后约数十家其无师友可据者总列以待考订外此遗録者不少然此数十家者多正嘉以前守一先生之说者嘉隆以后大抵风气一变多与程朱有违言者矣如遵岩王公与荆川双江诸公切劘其学亦多良知之余然其任心废学之弊未甚纰缪也先公尝曰宋元以来何王金许也二胡也（云峯双湖）蔡陈林也皆家承师授经学一时也蔡陈林其寡过矣乎谓其规规于师说而不敢背也馥按姚江王氏之学盛行学者多趋简便宗而和之惟闽挂弟子之録者甚少隆万以降风气渐染其所趋异矣然其硕德雅望在吾郡如苏紫溪黄文简李文节王恭质何镜山李衷一诸公亦尚先民是程着言立说犹述旧规可知一代风气自虚斋先生师弟讲明倡起流风数十世未艾仁贤之遗教逺矣哉明史载闽中一代学术多宗虚斋之学其来固有渐矣乾隆戊寅三月望日

　　忠愍周迹山先生天佐

　　周天佐字宇弼号迹山晋江人嘉靖十四年进士奉旨赐归娶家居菲衣粝食挟册吟诵思通达当世务孜孜如不及于余事漠如也戊戌拜户部主事分督草场已又督储德州经理严密辛丑九庙灾有诏诸臣条时政阙失初御史杨爵疏陈五事诏繋狱数月无敢言者佐谓此乃时政阙失之大因上疏曰求言之道示人以言不若示人以政陛下令诸司条奏阙失此特示人以言耳御史杨爵之狱未释是未示人以政也夫国家置言官以言为职杨爵所犯在于过直情则可矜古者帝王求谏尝立毁谤之木毁谤非事君之义矣然而帝王不讳者虑下无直言则上不闻过也汉至文帝时已治安而贾谊方奋其痛哭流涕长太息之谭彼岂好为不祥哉天子之尊所少者不在唯诺称颂之满庭而在忧治危明之一士在庭诸臣不负此义者独爵耳圣怒之下一则曰小人一则曰囚犯夫以尽言极谏为小人则为逢迎之君子不难也以抗疏纳谏为囚犯又孰不为容恱寡过之臣哉言行君子所以动天地也人君一喜一怒上帝临之陛下试一思焉其所以怒爵而罪之者果合天心否耶臣愿察爵之言原爵之心亟从寛释仍不吝实行旌其忠谠以劝来者如是而人心恱喜天道降康此求言弭灾第一义也疏闻诏廷杖与杨爵同繋狱越三日毙狱中隆庆纪元赠光禄寺少卿荫一子入监读书按先生送林次崖知钦州序曰嘉靖岁乙未大理寺丞林次崖公以论辽东事触忌讳谪钦州时吾泉士大夫秩于官者惟次崖为尊及其出也或相与语曰吾泉其衰乎列卿独一次崖兹且不能容于朝矣予叹曰不然也夫人才盛衰诚不于其秩之崇卑与其分之疏与戚也吾泉仕者与朝廷疎逺天子宠光所不及天下之所知也至其为国家忠谋不为爵禄牵繋而直言以报天子乃于泉得一人焉亦天下之所知也且予闻次崖公奏议方上虽中官辈有愿一见而相语者曰不识林公何状夫人如中官且知慕次崖则天下之仰慕次崖公者当何如耶然则泉其盛乎或黙而退予乃戒从策马造次崖公之庐而谒焉公适检点行装古书浩瀚一见而戏予曰书其能误人耶予曰不然惟次崖能多读古书故能为今日事次崖公其不负于书书其不误次崖矣公欣然而笑乃告予以必去之意曰平生所学为何使今而黙黙居棘寺指日可得大中丞吾本心几坏尽矣予不肖方由秀才被举到都下居数月见士风与时势相趋波荡风靡鲜有存其初志者则尝窃叹曰今世之官皆坏人心术之具也不如吾秀才辈其好恶与人相近也者几希予闻次崖公言甚喜次崖公能不以官害其心也古所谓国有道不变塞焉强哉矫次崖公其人也欤公卜日启行祖道郊门者皆贤公卿大夫名士行色甚壮予亦蒙恩赐归娶方与公同归是归也即欲効次崖公之多读古书他日即欲効次崖公之敢为直言不坏本心兹予志也并述以请教次崖公非敢言赠也惟公以为何如（旧郡志　清源文献）

　　按察王堣斋先生春复

　　王春复字学乐号堣斋晋江人嘉靖十七年进士初令泰和有惠政歴南工户二部郎中出守贑州会有大木之役贑当上游春复条上数事视他府费为省闽流贼觇督木官积赀鼓行出石城越会昌寖迫雩都执二指挥以逞春复提兵出郭去四十里民皆来集贼闻春复出不敢前释二指挥遁去贑下流诸郡率保无事擢云南按察副使驻札永昌慎固关梁禁民无私入于崖陇川南甸三夷地牟利激怨民夷并安擢广西布政参政驻札宾州出繋囚编保甲立獞市期民方頼为安春复遽寖疾迨贵州按察使报至则不起矣春复持重老成言如不出口临事设议则侃侃擘画为治持大体不屑屑簿书期会留心教化素不立道学之名遇有讲者与剖析微义开关启钥闻者诎之令泰和时曾质学于罗整庵欧阳南野二公所著有四书周易疑畧自序曰儒者诵法孔门质圣道为依归而言人人殊莫得一也夫子之门聪明莫若子贡笃实莫若子夏子贡则以多闻见为髙子夏则以笃志力行为实而皆不若颜曾独得其宗夫其亲受业于圣人所见若斯殊也道者着于所感学者止于所知故虽多闻笃行而莫见其多闻笃行之迹焉此颜之所谓愚曾之所谓鲁也至一之机见乎感故不待于牵合戒惧之要止于内故未尝见其在外也按丁氏三陵藳云堣斋先生之为是书也折衷朱说而反复义理之所安不敢于背朱未尝徇人之所同信不必于异朱未尝讳已之所独得葢更数载而后就藳翻数藳而始成书云（闽书　万厯志　丁氏三陵藁疑畧序）

　　布政薛君恪先生天华

　　薛天华字君恪晋江人嘉靖二十九年进士以南刑部郎考满入京会杨忠愍继盛以论劾严嵩死天华招同志杨豫孙董传策与漳浦朱天球往哭甚哀治具如礼一时有四君子之称竟以此取怼七年余始出为重庆守重庆当雕瘵后民多流移为申请蠲税安集之擢云南提学副使晋浙江参政广东按察使隆庆戊辰举卓异晋本省右布政使卒天华讲学励行所治经术务究大原读大学独信孔颕达古本读易玩先天诸图读春秋四传常以己意推寻当日事即合注疏与否弗论也居官所至以清白称其文学欧曾有居乡左戒守官右箴尤为学者所诵其左戒之词曰毋通要路书以务养节则俯仰不渎毋预尘纷事以务养寂则外内不扰毋循末俗态以务养髙则志行不羞毋受非礼馈以务养亷则彼已不失毋妄结宾从以务养交则戚党不弃而善彚集毋茍出言语以务养德则静躁不爽而口过息毋逐恋嗜好以务养神则天倪不伐而和气全毋厌薄迟钝以务养重则机心不炽而真性得毋讥讪世短以务养福则不忮人以见直而鬼责消毋虚邀时誉以务养诚则不恕已以见贤而潜德进毋妬嫉儁能以务养才则不设阱以诬善而有奬藉之功毋歆羡汰靡以务养啬则不竞侈以蠧俗而有由礼之渐其右箴之词曰遇暴上思以礼事之则不可辱临顽民思以仁悟之则不为仇御羣小思以严逺之则不启侮统列属思以正率之则不伤威寮友有过思隐规而公掩之则忠不失厚庶民有议思静修而密弭之则微不悛恶受纎介之私思以欺君为惧则勤公愈至叨一命之禄思以报主为心则举职益谨怨者人所易怵思精白以任之则廷有分谤之士难者人所易避思委质以殉之则朝有仗义之臣即有偏喜思畏天以奉之则无溢实之赏如有暴怒思观理以忘之则无淫法之罚子应锺令桂平有惠政（闽书　万厯志）

　　主政李东明先生春芳

　　李春芳字实夫号东明同安人嘉靖二十九年进士性警敏年十二食饩十六领乡荐闻罗达夫倡教师事之居官清苦初试户部奉命犒大同军故事凡遇部使至輙具丰仪为馈春芳一无所持而去授刑部主事执法不阿恤理江西有怀金至者春芳正色拒之守潮省讼牒蠲赎锾适有倭患军务旁午春芳歭糗粮缮器械募敢死士激以大义明纪律冒矢石潮得无恙至今祀之以母丧归着白鹤遗集与郡弟子论道讲学年四十二卒（同安县志）

　　少参尤思所先生烈

　　尤烈字子伟号思所晋江人嘉靖二十九年进士初授祁门令治尚纯约耿介自持擢南京都察院经歴晋户曹员外寻郎礼曹出为江西佥事连遭丧服除仍补江西居顷之自投传归起云南参议竟辞不出烈居官亷归益贫甚然性甘淡薄不问田宅飘飘鹤翥栖迟岩岫间最后寄傲东禅藋墙蒿床粝餐裂缕人为不堪初亦有病其矫者久知其亷立始终不渝当道守令髙其风多枉驺过之初烈令祁门时有遗爱民为立祠后不当祠者去輙遭毁惟尤公祠久尚存云所著有三时私识（万厯志　雍正间志　温陵艺文）

　　参政李序斋先生熈

　　李熈字穆之号序斋晋江人隆庆二年进士选翰林庶吉士丁外艰服除授兵科给事中上疏乞录世庙时言事诸臣请蔡虚斋清从祀孔庙纠中官冯保巨奸当斥逐旁及戎政互市振恤阜财诸疏皆有建白世庙升遐髙新郑相欲令台省掊击诸阉尽逐先朝旧时左右同列有受新郑指者以语熙熙不可已新郑竟去相几陷不测同列始服新郑去则江陵居正代之侦熙与新郑忤讽为排不附己者熙复不应久之疏论谭司马沐黔国刘都护不法事司马张私人也为所挤谪南丰丞怡然就道既至直指檄修江右通志栖白鹿洞召诸青衿与谈论名理一时士子彬彬向风焉量移宁国令擢南刑部主事出守髙州擢广西备兵副使所至询民疾苦剖断疑狱筹划戎务风化肃然遂引疾致仕道升云南参政舟次惠州卒熙孝友道义有古人风一落清华栖迟海服为政以恩信莅人精勤任事每言士大夫立身行已为要至于穷通得丧葢有命焉所著有私警录八戒及诗文藏于家（闽书）

　　恭质王麟泉先生用汲

　　王用汲字明受号麟泉晋江人隆庆二年进士授淮安推官升常德同知万厯丁丑入为户部员外郎时江陵张相夺情柄国假归治葬楚中督抚藩臬千里外奔赴独廵按御史赵应元称疾不会驰疏乞休长台者希张相旨以饰疾规避劾罢之用汲发愤上疏大畧谓御史用不会葬忤柄臣而御史大夫阿意借事纠弹窃恐凭社炀灶之奸复见今日谓宜别白忠邪永戒朋比疏入黜为民于是直声大震癸未张相没専恣状露得重谴用汲自田中拜刑部员外郎寻迁广东按察佥事迁尚宝卿大理少卿不二岁跻九列所至一意孤行絶不与时上下如争王文成学术偏诐不称庑祀都御史胡某衔诸生呉仕期书诋江陵夺情嗾属吏捕毙之宜正辟不止谪戍皆与时议异同疏虽不行朝议凛焉丙戍晋顺天府尹丁亥晋南京副都御史总督操江会剿太湖剧盗殱其魁捷闻赐金币己丑晋南京兵部侍郎改吏部商丘宋太宰某推毂天下贤士大夫多所咨询辛卯晋尚书南刑部以脾疾乞归用汲鲠直亷介本于天性为诸生时郡困岛夷客兵饱饩饷不发一矢即陈书直指言状郡守嗔以非书生事輙抗声曰范希文做秀才时便以天下为己任矧乡井事耶佐淮安常德二郡囊无长物当削籍时侨居郡中鹑衣藜食教授生徒自给及致尚书事归蔬布无改卒年六十六赠太子少保谥恭质（旧郡志）

　　太仆王尹卿先生任重

　　王任重字尹卿晋江人隆庆二年进士授广州推官州守与舶司交构事连任重竟不自明升柳州同知久之事白擢守其府持法方严豪家忌之调贵阳以驰传左迁维扬同知年余迁云南曲靖守按察副使移陜西行太仆寺卿复迁云南参政山东按察使専董漕储事竣迁云南右布政使以疾乞归予太仆寺卿致仕任重自幼悫淳浮沉边徼悉心官理滇中先后削平逆酋任重劻勷为多为诸生时慨然欲绍濓洛关闽之学常粘太极图西铭于座壁及守曲靖值江右李中丞材分宪金腾遂以学往复相质顾任重功専实践非第于唇吻寻求也持身重循礼法终日正襟危坐诫子孙以孝弟勤俭夜将就枕必诵孝经小学二章虽耋不辍曰惟义理可頥性诗书可陶情年七十八卒任重与王恭质俱南乡人为书生出入相随其质行又相类里人并称焉（旧郡志　新郡志　闽书）

　　按察张洞斋先生治具

　　张治具字明遇号洞斋晋江人隆庆五年进士授永淳令即询民瘼为豁浮赋三百石有贾人子赂当道请凿矿争之不得设重税困之立报罢移临海作追征全法考民称便擢为御史巡视仓库兼河道持重举大体事事治办丁内艰服阕赴补扈从神宗谒陵还过老子宫具疏请罢逸游以光盛典上嘉纳之命按南畿复按湖广旌亷汰贪锄豪强慎听讼在台十一载三按大都所至皆有建竖转江西副使迁参政升四川按察使播州民苦杨酋残暴避入内地时议驱之治具谓播人即吾人方离穽而复纳之非情为设法安戢会江西巡抚追訾计吏事请量移不赴调归卒治具笃行长者外坦中严于伦情甚厚尝自言平生所为惟此念不欺人咸信之以为慥慥君子所著有尚书会解四书初说诸儒办旨初东集等书叶文忠铭其墓李衷一撰行状云公尝谓平生惟好贤一念不能自己解组归或坐竟日语移时无疾言遽色非礼义不以道非国家事不以及终日无亵媟之容一动一止光缙目击之而道存云子国裳己卯乡荐（万厯志　雍正问志　李氏景壁集　叶相国苍霞草）

　　长史李南藜先生文缵

　　李文缵别字南藜南安人嘉靖辛酉乡荐铨易州知州升常德府同知转岷府长史林下余三十载寿八十余稽古博文期以羽翼经传下至星卜律厯亦所穷究篝灯读诵至老不衰所著有易解礼记庭说书经大指四书口授旁及子史算法律厯凡若干卷又尝定冠婚丧祭诸礼而乡饮仪节参考尤详邑人士多就之学（闽书　南安邑志）

　　文学王次山先生宗澄

　　王宗澄字志濓晋江人为郡学生天性孝友操履纯固动有矩度言耻及利与兄宗源宗浚俱以学行重当时着易经儿说为世指南一时名德如苏氏浚黄氏一龙张氏冕并游其门（按公有易经儿说门人苏紫溪亦有易经儿说岂师弟相授不嫌其同耶阙疑待考　张氏冕撰墓志　王氏耻躬堂先世乞言）

　　同知黄昭卿先生潜

　　黄潜字昭卿晋江人父泰令武康潜为诸生时以学廪让兄当起贡辞同廪者贴贡资同学髙其谊读书太学授嵩明州同知会州守缺潜署州篆易土城为石可捍却夷酋徙学宫以兴文事坝普沙河于张家山时其蓄泄润溉田畴州人永利之潜在州二载尽心民事次第举行多此类州人相与祠之潜刻厉书史题读书处曰静养一心之神动观万物之变又有四难四要箴以自警四难曰急躁之心难摄麤浮之心难驭夸大之言难收匆遽之事难理其四要曰心要寛绰气要和平言要简寡事要寻思平昔言动取与影衾不愧学者宗之孙国鼎（闽书　旧郡志）

　　通判洪凤明先生受

　　洪受字凤明同安人潜心力学于经传多所发明在庠教授称大师所著有易经从正录沧海纪十卷嘉靖乙丑以贡歴国子助教夔州通判卒于官（县志　闽书）

　　行人孙先生振宗

　　孙振宗晋江人嘉靖四十一年进士仕行人卒深于易有易学说约行世（闽书）

　　周命申先生佑

　　周佑字命申同安人学问该博隐居教授传易说于漳郡漳之易学至今宗之（闽书）

　　李先生如玉

　　李如玉同安人纂集周礼会注十五卷嘉靖八年令其子诣阙进诏嘉之如玉究心礼书有司以礼奬劝给冠带荣之（闽书）

　　苏通宏先生鼎实

　　苏鼎实字通宏晋江人性警悟絶意仕进究心伊洛之学着尚书明说四书注补性理约言人物传评古今鉴畧（闽书）

　　黄参陵先生道焕

　　黄文焕后改道焕字孔成号参陵生平博极羣书为文不落时蹊教子严肃着有尚书遗籝集解（雍正问郡志）

　　文学刘廷纯先生录

　　刘录字廷纯惠安人为文学诸生纂述疏义教授生徒所著有学庸口义诗经直解读诗记至易书春秋大小戴诸篇各为辑畧孝事父母宗戚乡里处之得宜人称型范（闽书） 

　
闽中理学渊源考卷七十

　

　　

　　广平府知府李清馥 撰

　　○按察苏紫溪先生浚学派

　　吾郡自蔡文庄陈紫峰而后崇奬后学开发经旨者必推先生其韦编微言鸡鸣偶记前辈谓可与虚斋密箴并传信不诬也其解易生生篇诸解自谓补程朱蔡陈之遗善乎文节李公之言曰先生学宗虚斋节侔紫峰其出处相类其讲解足相发明云再按先生自述先世之着于泉者自宋司空忠勇公缄始其后或居清沟或徙龟湖又徙郡郭具在家乘又叙留耕公自宋鼎革后长怀髙隐子隐德公砥行匿名大致相类焉

　　按察苏紫溪先生浚

　　苏浚字君禹晋江人宋忠勇缄之后万厯元年乡试时大司马郭子章为建州司理与试事梦蔡虚斋出其门既得浚卷大竒之荐为第一五年成进士会榜制举之文出经入史大变衰薾之习海内翕然宗之授南刑部主事丁外艰服除补工部江陵相张居正有疾九列为祝厘部尚书以青词命浚浚不属也癸未礼闱分校得士为多会元李文节廷机其最著者寻改礼部出为浙江提学佥事开门试士士卷未竟浚阅已遍氷鉴独操刬除常调士始怪骇久益信服迁陜西参议领商洛道衙斋无事与秦士谈经讲艺时屏驺从行邨落或登临山水悠然自适父老具园蔬斗酒来饷浚酹而嚼之若亲父兄秦中苦役白两台用条鞭法民困以苏商洛有矿盗数百列栅拒守移檄谕之皆解去迁广西按察副使备兵苍梧寻转参政领桂林道政尚简易兴文化俗岑溪猺变起废将陈遴以呉广为先锋身自督战平之擢贵州按察使辞病归有强留者曰用世如虚舟存而不系过而不留不以天下为己有出世如游鱼游乎江湖忘乎江湖不以己为天下有亡何卒门人文节李公廷机曰君子之道始于淡而不厌淡则欲寡外不足而内乃有余余尝持是以观世之士大夫贤者必淡未有爽者而于吾乡得紫溪先生先生才髙而学博科巍而名章环海之人读先生制举之文与所为儿说生生篇诸书莫不知有紫溪先生者先生泊然介然视世之腆膴纷华一切不以入其灵府故其视学两浙惟知兴古学树真才尽谢诸干请即有謡诼之者不顾也其副粤宪参粤藩时有门下士为政先生移书语某寄语之第曰某贤未迁某贤未起语不及私也其致政也铨部更推择为贵州观察先生益坚卧不起葢先是黄州耿公尝对某谈先生某曰先生忠信孝友仕不择官不择地家不求田不问舍是其为人耳吾郡有虚斋紫峰二先生祠皆特祀至先生而三先生学宗虚斋节侔紫峰其进退相类其讲解足相发明而其文词风雅抑亦轶而上之乃其味之淡一也当斯世颓靡而祀先生以嫓绍前修激励后死维持风教砥柱波流所关巨矣所著四书解醒易冥冥篇在粤修广西通志三余集等书又有鸡鸣偶记则躬行心得之言读者谓与虚斋密箴相表里学者称紫溪先生（按近代先生所传书有易经儿说生生篇韦编微言四书儿说着解醒篇鸡鸣偶记纲鉴纪要三余集等书　闽书　旧郡志　新郡志）

　　按察王当世先生道显

　　王道显字当世同安人从苏紫溪浚游邃于易万厯十一年进士任台州司理虑囚多平反署台州府及天台黄岩太平三邑所到常例尽却之擢御史疏核兵部尚书王鹗失兵备请以王遴代出为青州佥事设法擒治响马贼甚多迁云南参议丁内艰服阕补浙东兵备整肃卫伍倭不敢犯升湖广按察使寻归杜门著书卒（旧郡志）

　　少司寇蔡体国先生献臣

　　蔡献臣字体国同安人万厯十七年进士授刑曹时上久不视朝献臣抗疏定国储忠爱恳切言人所不敢言凡所谳理一归明允司寇王元美叹为用世才调主职方推补将弁惟才迁主客郎四方朝贡一依典制再调仪司郎冬至习仪台省争班献臣力执旧典后为楚藩假子一案忤右宗伯意宗伯遽罢深憾献臣已又疏请福藩之国郑贵妃恚甚夜令内使执之闻者震栗献臣不稍屈及旦以旧典争于上前上深嘉其直遣出转参政旋知湖广按察使有为宗伯修憾者借楚事劾献臣罢归百姓遮留献臣归读书东山修邑乘寻起浙江宁海道升浙省督学擢光禄少卿所著有清白堂稿仕学潜学讲义笔记等稿行世年七十九卒赠少司寇按献臣为紫溪先生门徒其撰紫溪易经生生篇序曰苏君禹先生以羲经冠乡书魁海内既行其儿说为经生嚆矢矣然儿说犹帖括家言耳先生藩臬粤西时冥思韦编时发其所独得至再三削牍名冥冥更名生生即先生亦自谓抉羲文周孔之秘而补程朱蔡陈之遗在兹篇矣献臣初受是经已去而受诗然自角丱即承下风不意其终茫然也今读兹篇始觉了了如象非潜龙见龙之谓变非损来既济来之谓系则勿用亦词占则潜龙亦占斯言也使考亭复生亦必首肯云（同安邑志　蔡体国撰生生篇序）

　　○省元李衷一先生光缙学派

　　按衷一先生师事苏紫溪又与黄文简何镜山诸公交好同时诱掖后进其持论一以紫阳为宗时良知之说朋兴先生于文庄紫峰紫溪屡述渊源以阐明师旨于不坠亦一时师表云

　　省元李衷一先生光缙

　　李光缙字宗谦号衷一晋江人父仁举光缙四岁而见背稍长受业外傅寓目輙诵举笔成章为诸生厌薄举子业闳览博物为古文辞师事苏紫溪先生浚每嘉叹异日必为闽大儒万厯十三年乡荐第一偕计后不问家人生产不溷有司日研经史及朝章民隐以备经济尤喜叙述节烈忠义事其文章悉呕心而出不轻下一语又痛士之为制艺者窜入二氏摈弃紫阳为文彀文则以示之的家居及北上时就正者盈函席归益潜心大业著书授徒以终学者称衷一先生所著有易经潜解四书要旨（新志作臆说）中庸臆说及景璧集二十余卷平生行实详所作独照醒言中卒年七十五卒之前十日为铭授其子曰文之不用道之不行不处不去总以成仁（京山李氏维桢撰墓志　新郡志　道南原委）

　　参政林璞所先生一柱

　　林一柱字廷郢号璞所同安人■〈启，山代口〉五代孙万厯三十八年进士授扬州司理歴署三篆分校南闱天启五年御史卓迈荐擢御史疏奏切直请临朝振纪纲歴陈卖士饷卒名存实亡之弊雪幽忠明功罪至有世运当阨举国若狂之句留都东宫火请复建文庙号劾织造监李实制官虐民必乱天下阉党侧目因请告例转广东参政拂袖归隐东山以仁孝称为李衷一先生门人曾序衷一易经潜解云（同安邑志）

　　县令苏子介先生懋祉

　　苏懋祉字子介晋江人万厯三十五年进士由南召令移宁陵丁内艰服除补歙县卒于官囊槖萧然无忝清白郑三俊督福建檄祀懋祉于学宫懋祺亦笃于学问（何镜山撰本传　李衷一撰墓志　闽书）

　　陈千仭先生

　　陈（阙）字千仭三山人按聊城邓秉恒撰三山陈氏梦璧蔬园小牍序云陈子尊甫千仭先生为李衷一先生髙弟渊源澄邃云余名字事实未详待考増入再按梦璧曾为莆阳教职着有全史比事

　　文学梁吸泉先生朝挺

　　梁朝挺字吸泉安溪人廪生受业李衷一先生之门博涉经史读书求奥义晚益大进襟怀洒脱有所触輙形诸歌咏间着有剪江灵应集（安溪邑志）

　　○县令苏阜山先生希栻学派

　　余乾隆乙亥秋九月到郡从山人徐简之家借观鹿巢李氏叔元集得鹿巢撰苏阜山先生本传并宾席词言因撮其畧为叙其学派焉按鹿巢为阜山之甥在明季派别不杂他岐以紫阳为宗阅集中表章诸先正绪言甚悉今考之南安邑志谓前壬申志竟遗阜山之传即族党乡闾亦不得闻其详后得之故老私传为增其传云夫晋南耳目之近阜山又耄年硕德为时望人鹿巢之集亦流布当时而其乡其族尚搜罗缺遗如此则深山崇邑湮没不传者多矣非頼有道能文发潜表述焉得信而有征哉兹撮其本传大畧并附宾席文于后

　　县令苏阜山先生希栻

　　苏希栻字于钦号阜山南安人初试有司督学朱衡拔首泉士所登答子书策有老宿未经见闻者万厯二年成进士上公交车朱督学时为大司空御史大夫葛端肃皆遣子受业希栻雅明经术先是以诸生设帐蒋氏时馨从于漳平杨氏道宾从于紫云后所造皆闻人也初仕许昌甫数月清节大着会直指按部绳以拜跪之节遂拂衣归时年四十五后田居之年恰如之归田后与里中黄文简詹司寇诸耆英结社赋诗老年治莵裘阜阳山之阿遂断城市而専山林修族谱清理义仓建始祖祠宇墓寮葺治梅陇阡履濡桥此为政于宗者修霞舒里社筑月半泮水坝溉田五十顷栽植苦丛以障曲溪水患重新雪峰寺名胜筑太湖民堡以豫不虞此为政于乡者凡所心画制朴而详费巨而省兴利除害而可久至儿曹则土室衡门八口不能三鬴食平生克耐坚苦老眼昏花而对书了然自着管斑存质注庄子注离骚诸书又选诗集解杜诗选注二部尤时所传诵其根本则在族谱义仓设图立格条理整然尝手简子侄曰凡干公事如己事则事无不济惜公钱如己钱则费无不省吾半生任劳任怨惟仰不愧祖俯不愧心而已尔曹慎之卒年九十（附李氏叔元撰宾席文曰先生诚心为质直道而行夙抱时名济南葛端肃曾遣子受业雅明经术宗伯杨文恪曾执贽及门晚登甲第出守舆州骨鲠忤上官彭泽之腰不折芰荷返初服衡宇之赋遂成扄户著书茹蔬课子丘园四十载突烟时断时续而建家庙筑墓庭拳拳以木本水源为先宗族五百人食指如栉如星而修谱牒揭规条谆谆以孝友睦婣为重云南安邑志李鹿巢集） 

　
　

　　

　　广平府知府李清馥 撰

　　○文节李九我先生廷机学派

　　孟子言君子之泽五世而斩后世率以此而论乡国污隆盛衰之运溯其流风余泽以究人物终始其大致无或爽者明代成化后蔡文庄独倡宗风隆万以降学术分判遗泽寖微矣文节私淑乡先生之教以礼律身以俭范俗其砥砺亷隅犹可以风世也前辈尝言公和气盎然无复溪刻一切科名勋业之盛澹若髙禅萧然数椽中角巾布履不异儒素谈及平生事自授徒至直阁进退出处之论详哉其言之余读燕居录名臣录家训诸书仰见典型风节学问源流非仅以茹蘗见长世有谓公刻而隘者岂为确论耶平昔谆谆于薛文清一人其所志所学可想矣余因考彼时风尚波靡而吾郡故老尚有典型也故不禁娓娓述之按公集中与往复相砥勉者有杨氏贯斋文恪黄氏九石诸公为后进楷模贯斋二公已另见余附交友中待考焉

　　文节李九我先生廷机

　　李廷机字尔张号九我晋江人幼禀气薄就塾后犹夜啼筋浮睛露乡父老谓非寿相父母亦忧之然沉静寡言永日不思睡十岁从黄黙堂先生一日以状元宰相命题破曰名魁天下之选身近天子之光先生喜甚命同学北面揖之隆庆四年顺天乡荐第一归读书永春山中再诣公交车张居正延教子不赴戊寅移家授经于毘陵就馆座师申时行者二年万厯十一年会试第一殿试第二人授编修十四年夏持节封赵藩过家置义田赡族人葺先茔葬族人并友人不能葬者累官宫坊侍皇太子讲学每四皷入长安门寒暑风雨不辍二十四年升祭酒以整齐严肃约士曰此髙皇帝之训今人不守髙皇帝训輙逺引敷教在寛之文夫所谓寛者乃多方劳来辅翼欲其自得之谓岂以纵弛哉升南京吏部右侍郎署部事二十七年典京察无偏私尝兼摄户工二部事综理精密奏行轸恤行户四事商困大苏外城陵垣多所缮葺他如皇城公署庙祠牌坊桥梁一一修治费皆取节缩公帑竒羡不以烦民或讽以儒臣不宜亲俗事曰有俗人无俗事天下国家事何可言俗也时浙人李文政结交近侍廷机告御史寘之法改北礼部左侍郎在礼部时妖书事起捕治甚严时归德沈鲤四明沈一贯二相不协会有言楚王假王者江夏郭正域为礼部右侍郎所见复与四明相左江夏讦四明遂成郄江夏引疾去四明之人因借江夏以倾归德上谓妖书实出江夏手逮讯江夏从人乳媪下多官廷讯五日不决上怒甚诏责会问官有朋友情深君臣义薄之语多官计无所出江夏危甚廷机独以身保任江夏为之翼护会缇骑缉得皦生光者即以坐之众在疑信间犹豫未决御史沈裕言于厂珰曰事不决缙绅荼毒矣廷机是御史言生光亦慨然承伏狱上其事后乃决而江夏保无恙署礼部四年立简易之条以便宗室减外贡入京人数以省边传饬殿试之规以闲进士定殿试之期以便岁贡剏屋以居官施衲以活冻宗藩有所诉请立为明白遂不至贿求胥吏请托中官诸宗德之为立生祠四区上雅重廷机三十二年朝觐之期上于禁中谓左右曰此时京官不忙惟赵世卿李廷机不与外吏相接也褒以忠慎恭勤三十五年以礼部尚书兼东阁大学士入参机务廷机三辞始受命谢恩疏言人臣惟知有主茍可自致于主者无不尽有益于主者无不为不知有身不知有家不知有交游往来不知有毁誉得丧必无一念不可与主知必无一事不可对主言以是内省有不可则止之训焉在事九月言者蠭涌遂决意求退上屡诏勉留且遣鸿胪卿及同官宣谕趣出坚卧不起待命首尾五年乃屏处荒庙廷臣犹有繁言至四十年九月疏已百二十余上乃陛辞出都待命同官叶向髙言廷机已行不可再挽乃加太子太保赐道里费乘传以行人护归四十四年卒年七十五赠少保谥文节廷机系阁籍六年秉政止九月无大过平生遇事有执尤亷洁自授徒至直阁萧然数椽中角巾布履不异儒素平居言论动称古人在词林惟礼节事体咨前辈至行已居官则曰择善而从可也秀才时馆于何宪副元述家何自道居官朝参之勤心志之故仕宦三十年不敢以惮劳养安失礼怠事交游馈饷一切辞却第以节约当治生曰羔羊之诗诵大夫节俭正直夫惟节俭正直出焉雅慕清净画一之理欲朝列之间遵令甲守职掌省议论以奉法循理为先其时士大夫重气谊尚建白时时轶越所守官而廷机不喜之以此攻之者众且急卒之清节皦然不可得而诬也自言曰予在政府九阅月惟主张四川撤兵全活黔蜀生灵省饟运俾安疆臣兄弟不至为播州之续此一事差足报国耳所著有四书臆说春秋讲章通鉴性理删宋贤事略编大明国史国朝名臣言行录燕居录文集二十八卷学者称九我先生九我者廷机早失父母取蓼莪之章以自号也（明名臣言行录　明史　新旧郡志　闽书　蒋八公撰燕居稿序）

　　备考

　　蒋氏德璟撰燕居录序曰某少时尝一再见文节李公于家萧然数椽中角巾布履不异儒素而谈平生事自授徒至直阁进退出处之详及议代藩安邉抚酋诸大政若以璟为可教者已出燕居录性理纂家训家礼授之最后以宋贤事彚见遗曰此宋前辈事可师法璟心识之而先君子亦数言公为南少宰时署户工诸曹勤于吏职诸曹郎敬畏之核仓库缮城工岁省金钱数万计南公卿尝语公曰公词林旦晚且相此俗事不足问公曰有俗人无俗事天下国家事何言俗也世或疑公清而隘及余以诸生见则和气盎然无复溪刻一切科名勋业之盛淡若髙禅其署柱间用前辈语曰见故人而一笑自有余欢念平生之百为亦无可恨晏裘几敝白头辞天子归与陶径就荒黄菊待主人久矣葢璟一再见而恍然得公之深也比璟踵入词林叨贰春官见公所厘次宗藩条例后人奉若蓍龟所购官房十八座可万余金皆节裁部羡蠧为之在辟雍亦各购有官房其意欲使官各有居以养其亷而公家数椽即中人产犹不如也身为亷吏而又能节缩浮费以养人之亷其非徒清可知今诸子贫不能供饘粥而耳视者犹以隘疑之不亦异乎公入直纔数月自拟薛文清尝抗疏云臣学瑄足矣及公没而叶公文忠驰数百里拜墓下省其家无一物叹曰真不愧文清也嗟乎令公而尽其用与文忠相左右当必有不可量者璟既与同乡刻公集而二云曾使君复刻公燕居录以授公子计部百庵君璟与计部兄弟游见其亷靖有公风因序所受知于公者以见前辈下士之谊而凡读是录者时以一通置之座右其于学亦思过半矣

　　县令王在云先生雍

　　王雍字在云德化人受业李文节以明经宰浙之云和氷蘖着闻调富沙归田二十余年为乡先生正直不阿邑有利病輙为别白邑侯亦蓍蔡奉之甚为时推重置义租以供宗族祭祀（德化邑志）

　　郡守李大堂先生云阶李云阶字大堂德化人初负箧从王都易学继师李文节万厯二十五年举北闱授华容令建刘忠宣大夏祠恤黎淳之后各置祀田若干顷剖决寃狱裁抑势豪无所回挠歴四荐已署部职竟被多口量迁吉安同知郭青螺邹南皋两公皆器重之数摄府篆复代榷湖关却例金五千余为穷民偿逋赋两台交荐以忤当事致仕归家居课读立社论文指示不倦有书数种藏于家（新郡志　邑志）

　　通判单岩泉先生辅

　　单辅字岩泉德化人年少力学从李文节游由恩贡任广东亷州合浦县清介执法不阿任六年不取合浦一珠迁通判解绶居乡家无臧获妻自炊子自传茶饭供客李文节髙之为举乡贤（邑志）

　　庶子黄九石先生国鼎

　　黄国鼎字敦柱号九石潜之孙万厯二十六年进士选庶常授编修使封楚藩毫不受遗会岛夷谋互市珰髙寀受贿国鼎移书抚军逐之李文节病卧荒庙中平昔相善之人多引去甚至有排击自明非党者国鼎间一日一视或再卒以此中蜚语国鼎不致辨上疏求去歴右春坊右庶子兼侍读辞归后六年再召不起卒国鼎温良雅度外若易与中实难犯好人之善不能庇人之过喜行善事着有易经初进四书质问

　　郡佐黄谷溪先生懋中

　　黄懋中字有及南安人河清之侄万厯丁丑选贡入成均积资出令粤之封川革除旧规迁学庙复学塘鱼租岁给师生秩满擢判琼念亲老不欲渡海移檄归养未几父讣至服阕补苏州判掌织造盐局一切常例毫不茍取署呉县释久系寃狱三载报政坚意乞休两台登之荐剡不为少挽归家键户著书有司至厚者弗干以私自号谷溪子初年与苏紫溪李文节温晦吾柯立台刘国征为文字交气意相励年九十三卒封川士民祀之名宦焉李文节先生序其文征私志曰黄君有及与余为文字交有年辛亥余自内阁赐归君时过余山庄相与谈往事尝欲借国朝实录观之予谓君且负良史才何不取郡邑志雌黄之以宪今启后实录不必观可也越数时君书来谓有所修南安文征私志葢邑志久废姑修之以备野史以其副投余观之属余为序云（南安邑志　文征私志序） 

　

闽中理学渊源考卷七十二

　

　　

　　广平府知府李清馥 撰

　　○赵氏家世学派

　　按吾郡有明以来传习诸经惟易独多凈峰张氏尝言彼时蔡虚斋易学盛行于泉诗道几绝惟朱氏轸独与师友潜心讲究由是泉人业诗者多从之春秋之学独推赵氏家学为最着考宗伯文简每述海内学士知吾邑有特峰着春秋录疑与蔡文庄四书易经蒙引并为后学指南可与汉唐儒林相颉颃至尚书尚有数家如林氏鸿儒黄氏光升苏氏鼎实黄氏道焕庄氏竒显皆着其说至三礼自元丘氏钓矶之后成绝学矣明初如赵氏珤有礼经解疑之书厥后杨氏道会有周礼详节郑氏维岳有礼记解李氏如玊有周礼会注亦多散佚莫考窃窥乡先正叙述经训每勤恳备书可知彼时崇尚实学有两汉儒林传经遗意葢欲以一经之士入于绳墨其学术途辙必出于一其所以移易耳目开拓心志以造就党塾之士者非无谓也前哲维持学术惓惓如此谨备书之遗漏尚多偶举记忆所及者录焉

　　郎中赵惟德先生瑺

　　赵瑺字惟德晋江人少通春秋不务俗学而得圣人之意成化丙午领乡荐弘治元年进士授户部主事歴员外升郎中监蓟州太仓黄土诸仓坝上御马诸廐临清钞关皆秉正执法常禄外锱铢不染在官手不释卷榷关归事亲尽孝抚寡姊孤侄甚有恩环堵萧然独以行谊经术遗训子孙着有春秋管见孙恒

　　主事赵用甫先生日新

　　赵日新字用甫恒子隆庆五年进士好读竒书署其斋曰潜所以矫也筮仕分宜令有贤声中谗改教旌德迁国子博士歴户部主事性介特不屑为阿匼以媚上官视贵势漠如以故仕路沉沦后乞归终养卒弟日荣（黄文简撰墓志）

　　郎中赵因甫先生日崇

　　赵日崇字因甫恒子万厯丙子举人授南康令治民如家疾苦纎细皆为区理迁应天司李积年滞牍剖决无余请托不行转南刑部郎忌者中之谪新城令未几以母老告归图书四壁萧然自乐而赎宗女抚孤甥义行尤为乡里所矜式（新郡志）

　　○郡守赵特峰先生恒学派

　　馥尝读镜山司徒文称怍庵公之景慕先生若趋父兄而奉蓍蔡而镜山数过先生问业实亦以师礼事之尔及读田亭草又知文简黄公亦私淑之列也观文简之言曰某自曩受经时从学士先生订绎疑义剖析异同必曰特峰赵先生云何即未及门实私淑焉今代逺风微所著曰春秋录疑者闻郡友人尤氏际坦家有其书其余亦多散佚即当日门徒亦寥寥莫考谨将文简并镜山二先生录附焉傥后续考有人再备列之夫前辈流风师表日久寖湮而稽经考传之事派别益难寻绪矣先生以经学贻谋一时多闻蓄德之士多宗之而文简镜山二公尤为隆万间儒林典则倾心景慕岂仅献老乞言哉文简镜山二公之学另于家世学派叙述此不具论

　　郡守赵特峰先生恒

　　赵恒字志正号特峰晋江人祖瑺弘治元年进士歴官皆有清望着春秋管见恒警颕负竒十三充弟子员家传春秋学谓胡氏春秋阐素王心法功令标以录士而末学穿求崖穴繁缀枝条如捕风射影奋然以推明经术为己任着春秋录疑读书武夷山中建州士多就问业嘉靖十七年成进士乞就教职得教授袁州督学使者延主白鹿洞集诸郡■〈亻嶲〉乂而师之迁国子监丞寻改南都南中辟雍士请所著录疑梓之居二载迁南户部主事寻进郎中是时承平久四方漕饷率重北而轻南岁押运一二县簿领之所积负以百万计恒谓留都根本地廥庾虚竭何以应猝请之司农陈儒疏部运之规令诸省分漕以郡佐总漕以藩司各诣部庭稽核如辇下例疏上得请后遂载令甲恒居部署声籍甚苐以鲠介无援迁浙江盐运司同知未几擢守姚安姚安俗狃淫僻恒为定婚娶之礼土酋歙然又严铸铜之禁居九月乞养亲归士民祠之名宦里居杜门寡接邦君式闾存访悉引疾避之交游中以道义相期许者莫如同安洪司冦朝选朝选为权奸所穽逮系会城狱濒发诀于恒曰兹行也吾必死之嵇绍不孤无烦多嘱恒呼其仲子日荣命之曰若受洪先生国士知勉旃以报毋令魏邵郭亮千载笑人日荣方驰谋槖饘则虎冠吏已毒毙朝选诸亲故无得近者日荣撞突而前殓其尸以归人咸称日荣义士实禀前训也莅家俨勅虽燕闲必整冠危坐对子孙终日无惰容或有轶越谴诃立至诸子孙联翩仕路顾多踬困又皆不屑营私恒每谈及津津喜曰吾道如是晚岁筑精庐于茂趣山中足迹不窥城市覃思著述秉烛读书其文一以欧阳文忠为宗近述乡先生王遵岩之遗论醇然先正典型年九十四卒所著有庄子涉笔史记涉笔与春秋録疑并行于世其忠爱堂稿经济录抄及文集若干卷藏于家子日新日荣日崇孙世典世征世攽等俱见科目志（旧郡志　新郡志　黄文简撰墓志）

　　○青阳庄氏家世学派

　　先文正公撰方塘先生传曰泉郡之南耸起而特秀者为紫帽山山之下村落绣错巨宗名人辈出相望往往为吾郡冠而青阳庄氏尤擅科甲人物之盛非诸族所及也馥按庄之先系出永春桃源自宋少师藻斋公赐第郡城因家焉其侄孙古山复自郡城迁青阳青阳之有庄自古山始传至方塘十一世矣考方塘先生用宾其后为宫詹际昌羮若氏竒峰先生偁其后为侍郎国桢阳山氏石山先生一俊其后为修撰履丰梅谷氏余派系俱未及详考其家世抑由内行修洁隐德弗耀累功积厚而致然欤其收名藴发于后有以哉今录其表著者载于篇

　　太仆庄方塘先生用宾

　　庄用宾字君采号方塘晋江人生而卓荦聪颕邑先达陈紫峰琛闻其名召试庭草交翠论嗟异久之与后峰氏壬春石山氏一俊同登嘉靖七年进士第初授行人使蜀尽却藩国供馈给事中刘侃当使琉球以母老且未子相持泣用宾奋然曰古有以栁易播者何人哉愿得身代未几陟司副迁刑部员外郎出为浙江佥事用宾为人木强又少戅尝称士为知己者用当昻首伸眉论列天下事奚取局促效辕下驹为每遇权贵人直睨之不能刓方为圆而于嫉恶尤甚不中意輙面頳怒目甚或发愤呵叱之故卒为时所中太宰汪鋐生贵甚尝以事怒其属长跪不解宾为不平愬之永嘉张相所汪适从直房见之恚甚用是出之浙浙所辖宁绍台三郡多权贵人一绳以法无敢輙居请者仕中不废学多记览益精于文艺临岁比时缺督学用宾署事校宁波郡揭以袁元峰炜为第一时炜久困未知名即许其文首天下已而果如其言余姚令顾存仁以不阿权贵得谤用宾亷知其贤特夸奬之遂得擢黄门以直谏显视事纔八月理寃狱静哗伍奬拔亷吏所部肃然有属官倚势贪横用宾执法治之拂巡盐御史意疏劾用宾值汪修前憾遂从中覆罢用宾时年方三十一如是家食四十余载絶意仕进宦囊萧然居乡一介取予不茍孝亲睦族行乡约开水利邑人爱敬乡评至今重之自嘉靖三十八年倭冦犯闽中连岁猖獗攻入兴化府戕杀民人无数沿海卫所相继告陷而泉之剧贼黄元爵等因机交煽自郡之内外所在皇皇势且不保用宾为当事画策浚城濠部署城中守卒使各为营伍民心遂定城頼以安当倭贼突犯时逺近村民争入城逃生势甚急城门昼闭避冦者不得入几相拥入水中用宾力请当事愿身守南门乃操管钥坐城门外命开门内之而身自当贼所活人以数万计时贼野掠无所得奸民导之发塜取赎用宾与其弟用晦募乡兵后先杀贼多贼大恨乃剜用宾父塜刦尸去用宾闻之拊膺号恸与用晦径走贼垒战于南安双溪贼大溃连破十三垒负父骸归贼追之用晦殿与其仆斗死会佥事万民英指挥欧阳深以官兵继至翼而前又大破贼前后斩倭首百有十颗生擒一十四人夺回被掳生口二百七十余人时嘉靖壬戍五月初二也倭冦既溃黄元爵势穷遂就抚泉郡悉平当道屡上其事为冒功者掩抑久之未叙而用宾终身不自论列万厯二十二年倭冦朝鲜子凤章乃上言于朝下其事部议赠用宾太仆寺少卿官用晦子百户世袭以风励天下士葢去用宾破倭之年且四十载矣其后曾孙际昌举万厯己未会试第一廷对复第一人咸以为用宾开门活人之报际昌天启中任修撰不附魏阉沉废数年愍帝立起春坊庶子未几卒以风节故追赠詹事所著有周易解意一编黄文简为之序云（史馆拟笔　傅锦泉撰墓志　先文正公撰本传）

　　庄先生凤章

　　庄凤章晋江青阳人守阙上书言其父佥事方塘用宾与其叔父用晦嘉靖中所为御冦扞城状晚岁有志斯道游李见罗先生之门（何镜山撰庄孝子述）

　　侍郎庄阳山先生国祯

　　庄国祯字君祉晋江人少竒颕王遵岩慎中器之妻以女举嘉靖四十一年进士授会稽令出诸生赵日新于寃狱赞直指倡行条鞭法以卓异征拜给事中先后疏论大臣如郭宗皋游震得迟凤翔皆夤缘有奥援者出浙江按察佥事迁江西参议广西副使复改视江西学政累迁广东按察使转云南江西左右布政丁外艰服除补河南值两河大祲白两台请发临德仓改折漕粮三岁仿赵阅道荒政选丞倅分地经理之民藉以全活甚众潞邸新开中贵人莅事所为裁经费汰浮冗无少假借事以就绪而民亦不告疲以资望擢副都御史巡抚江西先一年水次年大旱复以河南例题请改折计部初犹难之再疏得请晋南京刑部右侍郎旋改户部以内艰归国祯器度端凝貌寛和而衷严整有屹然不可夺者所至守官尽职循级而登不屑借誉养交以营速化性坦夷乐道人善非意之加恬然不挂胸臆每谓昔人理遣情恕两言终身诵之可也为文喜典重深厚而厌钩棘为诗喜舂容雅浑而薄纎巧大都得遵岩之指授为多岁时伏腊率宗之子孙敬共祀事每与人语好称引国家典制往哲节概行谊祖先以来积功累行之迹旁及今昔人情善败隆污之变听者耸然感动居常所过从不过一二故人厚善者当路诸公及门未尝峻拒利病未尝不以告里党有负枉不能直者语次间为直之然不任受德也卒年七十有八子懋华懋声见科目志（旧郡志　新郡志　黄文简撰墓志）

　　郎中庄仁山先生士元

　　庄士元字君聘晋江青阳里人自童年端重不烦父师教诏而言动尽有绳检人称谓庄家颜回闭户下帷穷探玩索庶几深潜纯粹之学嘉靖三十二年试春官编修胡公杰得其文以白大学士徐公亟加称赏洎揭榜置名第二时方试馆职士元以濡迹权门为耻竟不入选授知广德州原本经术饰吏而政尚简静轻徭省讼吏戢民安尤兴学劝礼垂意作人广德自前守欧阳南野而后州人以士元并称焉转比部员外郎己未会试檄入帘所得皆知名士给事呉时来抗章劾严相嵩逮治狱士元为问官改拟谪戍当国怒甚持卷四日不下然畏公议不果驳呉公得栖迟岭外旋复柄用士元曲全之力为多已而转本部郎中曹铨预有江西督学之注会当虑囚士元得命广东行抵家已有足疾披阅招移用是劳勚疾剧卒于髙之化州士元寛宏简黙近于仁者仁山乃其自号要其质与行诚足当之李氏叔元曰敏德为泉南易宗而陈氏琛其传心髙弟蔡于省之授庄士元利瓦伊征之授苏浚皆易学渊源云（清源文献　李叔元青阳五先生传赞）

　　庄明斋先生龙光

　　庄龙光字自昭别号明斋用宾冡孙甫四岁父没少负颕质九岁能属文弱冠补弟子员嗣是祖父母及母继没龙光以嫡冢持服不与棘试者十年时以积毁故遂得疾病良已犹理故业没时年三十有四龙光笃有至性内行修饬母病忘食饮非子手调进不御日侍匕箸间间以文事出必归上食食已复赴日数还往以为常母不喜服药吁天颂祷宛转进之如是者五年母頼以坐起比母没事二叔父甚恭所有遗田悉推与之少时师黄文振先生经术之外尤以行谊相慕合遇友人困戹鋭身救之乏者不待告赈之王生为舞文吏所陷竟得直有司而金生妻子恒待以举火龙光死交友无不雪涕者而文振先生与金生各为之服视小功此以知其义矣子二梦岳更名际昌重岳（史文简云台藏稿）

　　詹事庄羮若先生际昌

　　庄际昌字景说号羮若曾祖用宾梦张襄惠岳投刺相谒而际昌生因名梦岳以试更今名九岁善属文十一而孤万厯己未会试廷试皆第一泉抡魁天下自宋己未曾枢密从龙而后五百年始克再覩邦人士艳传之廷对制策一字偏傍偶误被勘遂乞假归天启元年授翰林院修撰经筵展书起居注纂修国史编葺六曹章奏乙丑分校礼闱寻管理诰勅时魏珰擅权求为撰祠记拒不应珰衔之视事数日奉使赵藩却诸馈遗无所纳便道抵家丙寅秋当复命会修三朝要典蹙然曰是固欲以国史为刑书者奈何居词垣受珰指使哉丁卯天下大比士论资当衡文两京亲友劝驾长安中有促之者曰公速来可步武三事也夷犹不赴会部推迁秩为魏珰所挤夺职崇祯初珰诛即家起谕德道升左庶子至京召对升侍读兼记注官时怀宗励精宵旰五漏入侍率二皷方罢际昌赴召时途中已得末疾用是困惫卒于邸年五十二上闻心悼降旨庄际昌起废词臣効劳卒官赠詹事葢示优异云际昌胸次坦洞絶不为矜倨态而性峭直好引掖后进孝友切至伤其弟重岳孝亷早卒抚遗孤如己子终身茹素午惟一荤而已为文泚笔立就初若不经思索而天动辄随入仕若干年里居强半族经倭难修谱牒葺祠屋家居肃饬自将苍头戢戢不敢问户外事独好为德于乡尝与乡先辈合力筑溜石陡门浚新溪水道独捐费二百金增旧规三之二四十二乡咸利之天启末海氛不靖乡人将逺窜为立约编伍守望相助濒海以安焉孙延裕好古鲠亮有祖风（新郡志　史文简撰墓志　闽书　林麟祯补八闽掇名记）

　　○修撰庄梅谷先生履丰学派

　　按吾郡青阳庄氏世多令德代有伟人梅谷先生资禀笃厚孝友肫至以文学著称传称其力护赵公用贤赠赙洪公朝选其扶持善类诚可风世也再洪公一事文简黄公撰封翁小石公墓志谓公适竣事北上与相值颂言出之且周旋禭赗或怵太史是相君所甘心也而奈何强预人事封公独寄声慰曰儿即以此得罪无恨老父亦无恨矣即此可想见家学之槩余镜山先生叙文备详云

　　修撰庄梅谷先生履丰

　　庄履丰字中熙晋江人祖一俊仕浙江参政有诗才履丰万厯五年进士选庶吉士授翰林编修转修撰寻题注起居充经筵官丁外艰卒履丰天性至孝事父望槐饮食起居惟恐伤之弟履朋举进士为郎早天无嗣当其病时度不可起中夜吁天愿以身代为人长厚冲抑见人一善若自己出或闻有过葢覆周旋如其自计惟恐失名而丧位其它所先容而汲引者惟恐人知至其迈往之气有时勃发必奋为义常熟赵检讨用贤抗疏忤时相张居正杖阙下人多避声迹履丰独左右之同郡洪司冦朝选为劳堪陷毙狱中适履丰还朝北上属所善为经纪禭赗乃去才具敏赡每有撰属当食篝灯率尔成文不劳草创而隽气颷举博达宏阔川涌岳停世人推服之弟履朋亦有隽声（旧郡志　何镜山撰文集序） 

　
　

闽中理学渊源考卷七十三

　

　　

　　广平府知府李清馥 撰

　　○文山黄氏家世学派

　　吾郡隆万间耆旧典型于时蔚起而恬澹清修立身本末有进退大节则共称文简黄公也公之学术宗奉紫阳邹氏元标谓其平生服膺蔡文庄规矩尺寸不踰考公立朝建沃忠言匡持君德丰采德业为世名臣实无愧于文庄矣至退归林下敦礼耆旧奬掖后生阐发潜德崇厚礼教敬读田亭草诸制述仰见正学源流实有关世教之作原其家学皆本于守轩朴斋溯逸斋而上积功累德至公而丕恢前烈其后嗣踵起者学使静谷公润中为最着兹特录其先世所以肇基孝弟敦说诗书以贻厥后人者以风世焉

　　处士黄逸斋先生贤

　　黄贤字彦德号逸斋晋江人元处士天麟公其初祖也生五龄母没鞠于继母孙氏天资纯懿孝养逾于所生长即知读书好礼维持家务勤俭治生家用是裕且乐施予周急里闬少年不事事者必喻以为善人多化之长子应豋永乐二年进士次惠抱德不仕（田亭草家谱传节录）

　　黄守轩先生礼

　　黄礼字廷文号守轩逸斋公曾孙天性至孝而尤笃于信义乡闾称之少孤父坟湮没后吁天祈神大号于邻坟者三日忽有龎眉老叟指示其处果得证验相传为孝感焉家庭之间其教不严而肃尝训子曰惟谨厚可逺怨惟质实可动人其识之（田亭草家谱传节录）

　　文简黄仪庭先生凤翔

　　黄凤翔字鸣周号仪庭晚更号止庵晋江人少小即警敏絶人观书沉潜经目成诵笥腹不忘稍长习胡氏春秋学于学博蒋与泉凤翔习其师说本经据传折衷以己意弱冠即以善春秋闻郡中时王遵岩慎中方设比论文诱教后进得凤翔艺造庐访之凤翔以髫年摄衣冠见不慑不廹步止从容遵岩益大竒与坐语曰生年少而文章气概俱髙异日者必魁天下遂致凤翔为诸郎文社交辛酉乡荐第四自是益肆力文章与臬长张洞斋藩伯洪心斋对垒角艺隆庆戊辰成进士殿试第二人明泉中及第自凤翔始授编修教习内书堂亡何以疾假里居三载还朝旋丁外艰归万厯丙子补故官与修世宗实录成进修撰充经筵官五年同考会试首相张居正夺情起复取中旨罪诸言臣怒新进士邹元标特甚欲毙之杖下凤翔昌言于朝曰此孤忠即不使生奈天下纲常何嘱门人多方调护邹得不死顷之有编管诸言事章奏之役凤翔慨然任之悉编入无隐讳庚辰春居正欲凤翔再与同考使次相喻意望录其二子凤翔固辞不赴借奉使益藩避去及壬午秋以次当主试南畿少宰王篆亦欲如张相旨托乡贵人为先容复谢不往寻迁中允累升南京国子祭酒省母归起补北监时方校刻十三经注疏凤翔上言顷陛下去贞观政要进讲礼经甚善但读曾子言孝则当珍护圣躬讲学记言学则当缉熙圣学察月令篇则当勤励圣治绎世子篇则当豫建皇储疏入上嘉纳之寻擢礼部右侍郎兼侍读学士会洮河告警疏言多事之秋陛下宜屏游宴亲政事以图安攘为今大计惟用人理财二端宋臣有言平居无直言敢谏之臣则临难无敌忾致命之士顷吏部员外郎邹元标直声劲节铨司特拟召用而圣意顿改于前建言迁谪诸臣如潘士藻孙如法亦拟量移而疏皆中寝士气日摧言路日塞平居祗怀禄养临难孰肯捐躯为国哉昔宋艺祖欲积缣二百万易敌人首太宗移上供物为用兵养士之资今户部岁进二十万初非旧额积为上供陛下富有四海奈何自营私蓄又窃见都城市观金碧荧煌岁时斋醮络绎道路经费赉予外廷莫知与其要福于冥漠之鬼神孰若广施于孑遗之民命况东南财力已竭西北边务方殷诚国民交病之日疏入上不能用是时储位久虚廷臣屡请册立久未得命上意欲国本之定发自宸衷密谕王家屏以明岁举行且无令外廷知之家屏传语礼部凤翔遂与尚书于慎行左侍郎李长春具册立仪以请上怒各夺俸三月并责阁臣不密之失廷臣无敢复言凤翔独抗疏争之不报遂乞休归壬辰起礼部左侍郎旋改吏部已复升南礼部尚书以母老辞再疏乃优诏许之甲午起复原官更力陈母老准以新衔在籍候用母没遂不复出甲寅有旨特起而凤翔已卒年七十有六讣闻予恤典赠太子少保天启初谥文简李氏光缙曰公居官耿介自守所履清班善地未尝为政府私人华亭兴化身出其门一事之以道史馆诸公以文章行谊相引重有之不能欵布腹心初抑于江陵偃蹇郎官十余年及进宫僚淹滞留都旋归旋起屡起屡辞则公出处之道可知矣公通籍四十七年立朝仅十三年在里居者三十余年养晦躭寂絶无愠色布衣菲食匡坐小斋不蓄古物书画亦无园池台榭之观用器无雕镂居室不漆垩林泉多年庭可张罗足迹罕及公门或时以时事枉直利病公言之天性孝友子孙三十余人训之以礼悉遵教如之学术一禀紫阳务躬行实践不设道学之名官中秘时退食之暇惟有楗户读书老而家居犹然故苞孕极富而譔着独多尝自言友天下士则不足尚友古人则有余壬子春郡守阳公纂修郡乘请公为总裁同事林省庵何匪莪苏石水光缙亦涉笔其门公曰先辈行谊可称不妨广为搜罗第勿作过情之誉则瑕瑜自不相掩凡所进退人物公不自疏举以公之共事者公但受成而已然每一传成必经折衷或自再著书成人或病其太寛而直道固存矣公意在寛严之间其硁硁为公所包容多矣然有执益坚持益力者公亦不难虚已夫然后知公之心也邹氏元标谓公服膺蔡文庄学尺寸不踰数十年出处之正不淄不磷何氏乔逺称公平易忠孝狷介谨严为太羮元酒布帛菽粟之先正楷范信知言也所著有嘉靖大政记大政编年录田亭草等书子淳中门荫润中颢中等俱见科目志（闽书　明名臣言行録　新旧郡志　李衷一撰本传　何镜山撰行畧）

　　提学黄静谷先生润中

　　黄润中字嗣雨号静谷文简公第六子也少颕敏崇祯十年进士初任刑部主事转礼部员外郎旋出督学中州矢公矢慎所甄拔皆单寒竒士是时烽火相闻弦诵之声寂然润中多方诱掖士气日振未几有广东惠潮之命欣然就道旋归里杜门著书晚节嗜学卒时年七十有一所批注易义杜律禹贡解诸编藏于家（田亭草家谱志传録）

　　○鸿胪史观吾先生朝宾学派

　　按观吾先生清修直节前辈论之详矣咫亭詹公在南雍时尝禀学于先生其后与鳞泉王公用汲愚庵郭公惟贤并以抗疏直言先后显著洊登九列为世名臣云

　　鸿胪史观吾先生朝宾

　　史朝宾字应之别号观吾少随父商崖公宏琏读书质迟重强力苦识学成为文章演漾汪洋登嘉靖二十六年进士第授刑部主事久之以员外郎署司篆兵部郎杨继盛疏论严嵩纳贿蠧国十大罪上怒甚杖继盛百下之狱嘉靖三十二年也先是狱未下嵩子世蕃私以意授其党李天荣令预嘱朝宾曰必得杨甘心焉即与美擢朝宾正色曰有髙皇帝之律在何可枉也吾宁失官无宁失律及议狱时司冦以下惴惴不知所出朝宾遂拟傅奏事不实律以进部尚书何鳌谓曰更有一比盍思之翼日复尚书曰有之则有减于此尚书乃自比其律且云傅此庶得当朝宾持不可狱数日未上事益急尚书曰急矣雷霆不测如君所执诚是夫固为俱靡耳盍以待后解而侍郎王学益直曰司官徇名予老矣于是当以诈传令旨罪绞自为藁授朝宾朝宾既争不得请署奏末云杨继盛语虽诖误心实无他惟陛下悯其狂愚谪发逺戍庶以全好生之仁奏入继盛竟坐大辟尚书侍郎夺俸而朝宾降三级外调泰州判方继盛下狱时荐绅相见胁息不敢语及继盛杖疮甚同年提狱禁不许关通狱之上朝宾自分重谴与继盛俱死耳诸公有入狱劳问继盛者继盛都闭目不言及朝宾至瞪视曰史应之耶费心多矣朝宾当往泰州别继盛书曰遇公之事当以死争宾不死者尚冀公不死也杨复书曰某批奸人肠恨不即死公何苦哉公其珍重判泰州三年量移扬州久之迁南户部以艰归服阕补工部郎分署张秋镇通商惠民久之嵩败徐文正阶当事乃以河南佥事擢尚宝少卿寻改南大理丞旋复徙应天府丞久之转鸿胪卿卒诏赐谕祭朝宾居常讷讷至临大事决大利害屹然山立不移尝称民生利害之端非有恻怛忠诚之心不能体察吾身利害之端非有正直刚毅之守不能镇定故其所至无论中外并皭然不滓卓有树立而其最彰明较著者在不屈严相与部长持忠愍狱士论韪之殁之日宦槖萧然居屋数椽不蔽风雨所著有观吾集及史氏内范藏于家学者称曰观吾先生云（旧郡志　闽书　李衷一撰本传）

　　○司训洪积斋先生猷学派

　　按文简史公撰洪先生周易翼义叙云余家世受易先君子尝有撰次未就稍长获游积斋洪先生之门而始有会也先生束髪穷经老而逾笃至晚年而后论说始定又曰迩来士习好异异说曹兴不独与文庄紫峰二先生刺谬浸寻而操戈紫阳矣二先生书皆已布之学宫日为异论所蚀予尝求其书于里塾不得以为恨于是先生子孝亷子愚出其家藏梓之福安黉舍俾小子序而行之先生之说行即二先生之说行也先生渊源于蔡陈而宗朱子之义故云翼义云今录其派系载于篇

　　司训洪积斋先生猷

　　洪猷字文振号积斋世家晋江钱■〈山上与下〉里猷性资强毅厚于彛常藩身必以礼遇事尤奋发敢任断词正言卓有任道之质而学足以充之弱冠丧父奉母并抚诸弟殚厥心身家贫不支以舌耕佐费一切婚嫁咸取给焉蚤以学名从游之士数舍而至士相遇讲述鲜不名猷之学者平昔毅然能尊师重道其学则繇紫峰虚斋以上遡考亭条分理解塾师笺析之外又复推缘传注以印合圣贤宗旨诚意谆谆顾不自立门户直于讲艺中提掇身心实际用证圣功文章絶去华饰根诸理奥久之司训江右之南安一如教闽士旨贫生修势每从谢却间赡之饩律人以耻养人以名言凖履绳居一载当道旌为广文冠遽疾卒门人史文简继偕志其墓所著有易经翼义四书说约子启哲万厯丁酉乡荐（纂史文简撰墓志）

　　方伯洪镜潭先生澄源

　　洪澄源字子定号镜潭富之从孙万厯十四年进士授户部主事歴郎中时资深当守郡而桂林守■〈垂夬〉里人秉铨或谓可谒铨曹易一名都毋桂也澄源笑不答于是擢守桂林在郡半年谒谢不一行亷仁着闻擢贵州按察副使备兵毕节时宣慰安疆臣地广兵强澄源外制以法内推以心疆臣畏服播酋杨应龙为变朝廷出师征之命疆臣出征助战中丞郭子章委澄源监其军安与杨实相唇齿内怀观望数张皇以撼澄源不为动疆臣乃进兵攻应龙于大水田大破之斩首无算应龙败入海囤踰月授首论功赐金帛升贵州按察使踰年转云南左布政使未赴卒澄源平昔逡巡乐易及其受脤临戎有壮夫弗克为者惟不择利害为趋舍葢自却谒铨图大郡时预见之矣故强酋阻夷莫不归心其忠诚有以孚之也史文简赞曰李文节公不轻许可而独称澄源制安平播为仁者之勇有百世之功信然哉（新郡志改本　参史文简撰本传）

　　○副使许赐山先生学派

　　按赐山先生易学一时推重文节李公曾撰墓志追述无异辞其所学所守固可信者矣

　　副使许赐山先生天琦

　　许天琦字大正食廪德化后归晋江其先世有许稷者举唐贞元进士赐告归读书清源山中因颜其读书处曰赐恩今为赐恩岩而天琦号赐山不忘祖也嘉靖四十一年进士歴工科给事中赞署长疏止鳌山灯费又疏海防四事转刑科给事中疏刑名弊源六事既而疏劾两广总督其人倚奥援中天琦乃出天琦广东参议备兵惠州年余擢滇副宪备金腾兵金腾多杂夷天琦至以化诲为务日进诸生讲学羣民庶立乡约俾相训廸俗稍稍变方四阅月而婴疾卒天琦有至性又方严无所狎眤絶不为人干请其为给谏时某学子介乡妪持八百金为寿天琦叱去之平生独喜说书讲易多自得笺注外一时学者以为指南仕宦所至英髦秀士执经请业屦满户外所著有周易管见续宋史断行于世李文节撰公墓志言每见公说书讲易多发前人所未发其议论老诚识大体不尚沽激其操行斤斤检押外不错寸趾也既贵啬陋俭约萧然故诸生时一绢袍十八年云（纂李文节撰墓志）

　　蒋敬斋先生际春

　　蒋际春字君育别号敬斋世家于泉之福全濵海独以诗书弦诵着闻父赤山公好行其德开子姓以儒多彬彬者子二际春其仲也际春读书质鲁而敏悟王遵岩特竒其文尝曰摩空白鹤非樊中物也与兄伯沂泉公禀学于赐山许先生是时赐山坐皋皮讲易邑贤豪争北面独赏识于际春所著有四书日抄易经记注并脍炙人口惜无年而卒子光彦孙德璟（纂李衷一先生集）

　　○史氏家世学派

　　按黄恭肃撰史方斋墓志称史氏先世自宁波入闽数传至旌孝公仕传以孝行着成化中诏旌其门方斋即仕传公元孙与观吾礼斋少受业伯父商崖公日讲四书周易不袭时师皮肤说务根极圣贤垂训本旨商崖事实未能详然按其家世亦以见当时父兄之教肃而成之为多迨后大鸿胪朝宾有不可夺大节方斋兄弟以髙蹈名德称其后嗣踵出为世名臣硕辅皆本于家学云

　　训导史商崖先生宏琏

　　史宏琏别号商崖晋江县学嘉靖间司训金坛以子朝宾官赠刑部主事余事实未详按观吾公朝宾方斋公朝宜礼斋公朝富皆少受学于商崖公其家庭牖教大畧详见方斋公墓志（泉郡万厯志　史氏云台稿）

　　藩伯史方斋先生朝宜

　　史朝宜字直之黄恭肃撰公墓志曰公尝自言少受业于伯父商崖公日讲四书周易不袭时师皮肤说务根极圣贤垂训本旨翌日答而未悉必使反而更思索之复未悉者责之既悉方与续讲后章自是循循孜孜愈久愈觉意味深长公读书之法然也公既得书意味遂以身膺而服之自纲常伦理之大以至谒见取受一事一物之微茍有畔于圣贤垂训义理僩然不使少加于其身也弱冠补弟子员屡试髙等士慕公者竞学步其举子业公曰是筌蹄耳君等逊志圣贤义理意见既充词自足以达之抑士君子立身天地间道德功业职分重矣奚区区举业效习为也淳庵公患疮卧床公躬理药饵时汤粥扶持起居者五余月至目不交睫殁而哀且毁执丧必如礼制庐墓读书者三年嘉靖三十二年登进士第授淮安山阳令山阳田土多荒而赋额广民多流移当路督计严急催征艰甚公以帑藏备赈饥之蓄遣籴于江南湖北间招赈其流移者而代输其所逋负葢存活淮民莫可计数是时倭奴入冦赵文华视师海上猎贿郡邑比过淮公防守封疆保定居民供帐一如常礼送不出境赵恚甚既亷知为苦节吏置之旋丁母忧服阕补户部主事是时东粤亦病倭珠厓孤悬海岛守臣率以贿败朝议遴公以行比至杜絶陋习抚安疲民崇风教以正酣淫之俗肃官箴以剔贪残之吏其治状为置守以来第一在郡三载即拜公广东按察副使晋参浙藩总东粤宪东粤之民服其威信不怒而严升湖广右布政楚为江陵相之乡公覩江陵规局槩以刑名惨刻斵国家元气不能媕阿任职未数月引疾乞休楚抚固留公乃自驰使特疏再疏司铨者覆请得旨回籍调理且云病痊之日抚按具奏起用公归治小书室于陋巷仍读书其中时与礼斋庐居云台先茔侧以山林泉石为乐足迹未尝及当道之门时闽抚楚黄州人也以理学相雅重或劝公时致通问可藉荐起复公曰则如勿止止而复仕且援焉非夫矣易称不恒其德或承之羞而欲予以羞自承乎竟无只字往复葢公清贞之节道义之守终始不易如此初淳庵公宏珂方生公时卜者言当为盛世髙蹈名儒非徒功名富贵士也信不诬矣公阅歴仕路二十四年肮脏直道自号方斋以见志享年六十有八所著有易说及诗文子继偕裒辑传之凡十二卷弟朝富乡会试同榜歴官永州守以清望着声亦引疾归卒年九十乡人以比汉二疏焉（纂黄恭肃撰墓志）

　　郡守史瑞岩先生朝铉

　　史朝铉字贯之号瑞岩晋江人隆庆二年进士父宏询歴寿沅二州知州朝铉随行官邸自沅归从许赐山天琦受易日以所口授者辑而成书后梓行于武塘官舍朝铉为人性端介洁修澹尚初令嘉善每莅政容止俨然人不敢干以私书座右曰公生明严生威二者为官箴要诀编审按户轻重布之强家无所假贷加意作人授南吏科给事中尽却例仪任三载侃侃多纠绳而劾大珰申信疏十罪南中人德之万厯乙亥复筦大计适同年户垣余懋学者疏时政四江陵憾为刺已内批予削籍而移忮朝铉未几而湖州命遂下朝铉夷然之任时方溽暑至则躬阅系囚不待讯爰书而湔雪寃滥者十余辈其处脂不腻一一如为令时后民思之以配前守黄氏枢并城隍神而三焉（纂史文简撰墓志）

　　文简史联岳先生继偕

　　史继偕字世程号联岳晋江人万厯壬辰进士殿试第二人授翰林院编修率同官请册立东宫开馆讲学不报诏使两粤尽蠲军兴诸赋还升侍读转中允未几由南司业迁南少宰兼署户礼工三部力请盘库盗帑积弊改詹事疏请致仕家居一年起为吏部侍郎东阁大学士时神宗深居不出继偕每会廷臣请视朝并力陈备兵措饷不报旋致政归熹宗即位屡遣行人促入朝视事甫阅月以延绥捷加太子太保兼文渊阁大学士为阮大铖所忌从中挤之引年疏十八上乃得归卒于家（新郡志） 
闽中理学渊源考卷七十四

　

　　

　　广平府知府李清馥 撰

　　○清溪詹氏家世学派

　　按黄文简先生尝言吾郡茂族其纉绪最逺文献足征者宜莫如安溪詹氏溯厥肇基之祖在后周为清隠公云馥尝读公不受王氏袍笏诗不应留氏从效之辟从效不许乃求监小溪场始建议创邑后遂洁身以隠树徳保世迨后宗支繁衍至司寇咫亭先生以直声清节着于明隆万间后先名徳踵起兹録其家世以着吾邑文献之始焉

　　同知詹邦宁先生靖

　　詹靖字邦宁安溪人县令敦仁之后正统六年乡荐景泰中知广昌县县人有掲姓者素豪黠前令不能制靖至寘诸法县境肃然廉慎之操六载弥励后升开州同知卒于官孙源曽孙仰庇（万厯府志　旧邑志）

　　兵备詹企斋先生源

　　詹源字士洁号企斋母林氏娠九月而父没林矢志育孤携居郡城使就外傅源聪颖力学弘治十八年成进士授户部主事榷税河西务廉正独持朝议以其有风宪体改监察御史时逆瑾用事凡拜官者必私谒谢源独不往瑾诛源名益着顾以梗直为柄臣所忌时母方就养乃乞恩奉母还已而忌者卒挤之就家转贵州按察佥事贵州直指阿柄臣意劾源不职朝议源任未一年无不职状竟不行尼直指奏不行干清宫灾兴大工采木于贵阳川湖乃留源领其役会香炉山苗叛督将卒剿平之论功擢云南按察副使有墨吏欲置之法御史庇之源执不可闻于朝罢其官源亦坐罢归时年甫逾强仕源既早废杜门养母备殚色养推祖腴产让其兄于官司讯谒里闬是非絶无所闻问尝疏清溪积水三十里溉田白叶坂山寇平白当道全活良民为俘者九十余人其为徳于乡类如此年七十一卒自题作墓志谓平生勉企古人而卒以褊中负气兀傲忤俗云（万厯府志　黄文简公撰詹氏家庙记）

　　司冦詹咫亭先生仰庇

　　詹仰庇字汝钦号咫亭清隠公敦仁之后副宪公源之子自幼有识量胆力年十二而副宪捐馆未几逰庠寻游南辟雍受业邑先辈鸿胪卿史公朝宾学日益进嘉靖四十四年进士授南海令才赡守亷于上官无所阿承以卓异征入为御史是为隆庆二年在台两月余数上疏穆宗命戸部购寳石珍珠诸物责三日取办大司农与谏官诤不能得仰庇疏言珍珠寳石多蔵中贵家上供日亟则索价逾倍今南北多事财用不给军兴告匮将焉用此乞罢购便明年春内官监办制烟火进奉元夕火药突起所延烧内房十余间复疏言逸欲害徳近习偾事宜严惩其不恪者凛宴逸之戒杜逾奉之阶疏入俱寝不报而是时陈皇后迁居别宫寝疾危困仰庇闻之复疏言皇后殿下乃先帝所择以配陛下为宗庙神人之主者也窃闻道路流言坤宁宫旷而弗居积有岁月又云睿体抑鬰成疾陛下畧不省问万一不讳其为圣徳累不少愿陛下一聴臣言还皇后于坤宁宫时赐问慰即臣蒙谴死贤于生上览疏心动手批曰皇后侍朕多年无子近且病移居别宫冀安适却疾耳尔不晓宫中事妄言姑不究初仰庇疏上闻者谓祸且不测及得旨中外欢传称主圣臣直乃今睹之然为仰庇虑者谓公今且休矣批逆鳞而婴嵎虎不可为常仰庇奋不顾也会奉命巡视监局库蔵复疏言内官监钱粮动以供御为名肆行侵冒乞命户工二部及巡视科道等官查核以杜奸欺其该监所开工作诸费如鳌山花栏金柜玉盆之类皆作无益以害有益伏愿慎俭徳屏玩好近侍诸臣或以织造采办逢迎者悉屏斥之以彰圣断疏入上震怒责其悖逆狂妄杖之百黜为民仰庇官台中八阅月耳而四上疏疏多指斥中贵人其被杖为中贵人所齮龁也神宗登极起广东参议盖是时江陵张居正与大珰表里故特从外转云抵任阅月乞疾归徜徉林壑十有三年逮江陵卒大珰保逐同邑郭中丞惟贤征用遂疏荐仰庇于是复起家江西参议旋转山东按察副使南京太仆少卿晋左佥都御史诸所振刷论建如申饬御史出巡事宜拟定章奏体式为蔡文庄请谥侃侃缕缕心地磊落其持论以正纲纪崇体统为重时论翕然归之迁刑部右侍郎甫数月引疾乞休连六疏乃得请家居寡接惟与二三同志谭古道今布衣笋舆留连溪山间如曩兴至必有赋咏皆超脱工炼潇然物外之思行部使者郡国守相旌旄相属不获一望见颜色顾时时伺其言论为时政因革闾阎脉脉蒙覆露居乡恂恂而训子弟戢童仆尤为严饬厅事设二屏大书君子之道四及博学审问二节常在左右以自省归里二十余年而卒年七十一赐祭葬赠刑部尚书黄文简言公立朝謇谔百折不回居乡使人有所慕而为善有所畏而不敢为不义友人潘洙言使公立朝有虎豹在山之势何镜山言公俊伟光明豪杰之作用绳检律操圣贤之家法焉（旧郡志　闽书　黄文简公撰墓志）

　　○东街郭氏家世学派

　　余读朱简斋先生撰郭氏谱序述其初祖于宋建炎间为安抚节度使数传至伯台公授闽省盐运使意家于闽在此时欤居贤先生为伯台之孙莅官以忠孝闻厥后玄孙楠以直节显族孙文焕又以学行闻迨弘正间有所谓岱峰冠峰伯仲者与陈南楼为友岱峰疑即郭氏立彦至恭定先生特起岿然未知与白峰族系如何然据咏贤水诗有宗寳者中称贤水先生为伯称符甲先生为祖再考符甲先生读书恭定祠则诸公皆同族无疑矣末造二公以忠烈并时而着尤志乗所希觏云

　　教谕郭先生居贤

　　郭居贤晋江人弱冠知名博学有竒节洪武二十年乡荐授临武教谕念不得迎养父母不携孥之官日夜思慕泣下形诸声诗无非忠孝恳恻之词有淦川遗稿弟宙精于楷书选翰林院庶吉士有时名玄孙楠（闽书）

　　御史郭世重先生楠

　　郭楠字世重晋江人讲易蔡文庄之门正徳九年进士授浦江令有亷干声征入为监察御史世宗即位请召还直臣舒芬王思黄巩张衍瑞等从之嘉靖元年奉命稽核两广仓帑参劾藩司方面无所回挠寻上章请退朝之暇延见大臣如祖宗故事且言主事陈嘉言忤中官不宜逮系上怒夺其俸复巡按云南时议大礼起大小臣多被杖谪戍杖有死者楠感痛不胜自恨不得与跪门之列上疏曰陛下入继大统以孝宗为所后之亲自张璁倡为异议桂萼席书方献夫辈和之羣臣伏阙呼号忠情廹切而置死问罪璁等排正议窃美官上激九重雷霆之威下贻举朝缙绅之祸所议之礼未足慰二帝在天之灵而号痛之声已彻九庙之内臣愚不意圣明之世屡见以忠谏而获罪也乞复学士丰熙等官优恤死谏之臣庶以收纳人心全君臣之义疏入上大怒遣逮系赴京廷杖下诏狱削籍为民六年春以天变修省从吏部议量与一官起吉水教谕寻升昆山知县再迁至南宁守遂乞归家居十有八年构祠堂作家规年谱遗示子孙以寿终族子文焕（明史　旧郡志　新郡志　通志　闽书）

　　训导郭实峯先生文焕

　　郭文焕字仲实号实峰以贡授髙安训导卒于官文焕自少究心理学四书易经太极圗通书正蒙俱有注释间或发蔡文庄所未发读史别出论断四书学庸口义成于林次崖存疑未出之前议论多有脗合者所著有课程切问漳人蔡鹤峰列聘居西塾刻而传之佥事项瓯东乔称闽中士子才敏学充不为不多独泉士郭某是非不谬于圣人而王遵岩读其文喜曰义理纯明经学精到不惟进于理而兼于文读之忘食至于家人报食数四不觉也（按先生族父楠与蔡鹤峰皆文庄髙弟先生为蔡鹤峰家塾弟子师今拟附私淑之列云）

　　文学郭以相先生元恺

　　郭元恺字以相实峰公文焕之孙父士登以诗经名于时元恺继其业弱冠读书郡城东之灵丘山舍时乡先辈参议尤烈弃官归隠书斋相近元恺不一往见尤公诣问之赏识其文延致与其季子相切磨又与何廷评乔迁交友元恺治诗益有声弟子执业屦满从延建及楚粤来者弥众馆舍至不能容元恺孝友笃至励志问学为人不茍然诺七上棘闱竟不得举僻嗜书史积箱数十家徒四壁不以为忧其为人如此（何镜山先生撰本传）

　　恭定郭愚庵先生惟贤

　　郭惟贤字哲卿号愚庵晋江人万厯二年进士令清江以治行擢为南御史例应掣盐所得赎锾不赀惟贤疏言戸部职钱糓御史职纠察各有司存请令主事掣盐御史按季监督许之由是廉名益着时江陵相已死言事得罪诸臣多未复皇子生下恩诏惟贤言恩诏虽下而建言诸臣如呉中行赵用贤艾穆沈思孝邹元标傅应桢朱鸿谟余懋学等尚在戍籍乞行赦宥是时巨珰冯保犹用事疏入谪江山丞逾月保败召复原官劾左都御史陈炌希权臣指论罢御史赵耀赵应元不可总宪纪炌罢去又荐海内耆硕之士如王锡爵孙鑨孙丕扬耿定向曽同亨蔡国珍詹仰庇等皆后先起用舆论快之主事董基以谏止内操被谪惟贤疏救甚力上怒调南大理评事迁户部主事升吏部稽勲郎中改考功值大计上书宰相李世达都御史海瑞二公请絶请托斥巨奸屏私昵计成中外咸服改尚寳丞晋通政司参议转应天府丞旋改顺天摄府尹篆数月中贵干请一切拒絶南北台省交荐可大用以右佥都御史巡抚湖广至则请定三楚赋役全书以革加派之弊发泰和山香税以补宗禄兵饷之缺分三卫轮戍武岗并请罢诸卫逺戍栁州以恤疲军禁苗寨赎掳人口以遏异类楚故有景藩者肃宗爱子也予赋异等诸王景絶国除赋额仍在时潞王之国上悉以景赋予潞潞必欲得旧额以闻上镌司道府县官俸责巡抚报闻甚急惟贤酌定赋额请令有司征送潞府王无得遣人来征以致骚扰会楚灾复疏减潞赋额筑黄梅通城二城以固桑土又请祀周元公父于启圣祠刻元公二程文为三儒集屈大夫诸葛武侯岳武穆文为三忠集以风示楚人召入为左佥都御史言行取不宜久停言官不宜久系台官不宜久缺已复言天下多故乃自大僚至监司率有缺不补政日废弛且建言获谴者不下百余人効忠者皆永弃上不纳寻迁左副都御史请早建皇储慎简辅弼亟行考选尽下推举诸疏俱不报自戊戌己亥两预计典佐台长佑善黜奸无所嫌避如南考功时以丁内艰归服除起为户部左侍郎未上卒赠左都御史天启初谥恭定惟贤朴诚直谅朗豁精宻其念系乎天下国家之大而最注意者人才用舍之间其神周于器物服用之微而最慎守者辞受取与之际服官三十余载宦辙所至纲挈目张风清弊絶世局常迁自守独定海内士大夫无所间然惟贤本师事大学士李公廷机其渊源如此子梦詹以荫仕戸部郎中（明史　旧郡志　新郡志　闽书　叶文忠撰墓志）

　　郭介庵先生符甲

　　郭符甲字辅伯号介庵晋江人诞母家谢氏山庄灵鹫山下山挺众峯特立公生而严正不阿有岳峙伟概自幼至壮虽接谈宴集竟日夜端坐兀然未尝箕倚少聪颖过目成诵凡天文地理星数医卜律剑琴棋画篆书刻骑射之艺皆谙习精通五经子史垂髫即淹贯八岁成举子业研精于易着有墨诀易诀大小题笔要八法行于世天启癸亥年十九为学使周日台公拔儒士第一甲子年二十登贤书莆郡司李祁世培公分校所得士乙丑下第归读书恭定公祠以自励戊辰下第后教读给日用且供菽水歴漳潮平和饶平及齐鲁丰沛诸郡邑足迹不肯一踵公门惟与生徒讲论或娯诗酒穷山水搜胜探竒其在平和也有僧求公序文作衣钵计遇盗欲杀之搜见其文大竒之曰此郭大人笔也清操君子汝获与逰耶释之僧袖文来谢曰活我者此也因乞题简末云斋地在大蓬山顶公深夜读书虎常来窗外伏聴每有咆哮超跃声彻于内公着虎聴草纪之其在饶平也邑人黄姓者求公书扁及门对悬挂后其家失火尽烬惟扁对岿然仅存人皆异之饶令邱金声公同里同年友也居是邑三年不通一刺谋一面邱甚怪之一日徒步造访公闭斋门不纳只隔扉问答邱曰郭年兄何见拒之深也公曰尔治尔政吾读吾书公私互无干涉决于尔治内终不亲觏也其狷介类如此其在丰沛也以地近圣贤风多淳古公意欲挈家卜居于此乃积馆俸买阚家园地百六十畆并构茅屋一所嗣而值沧桑之变所志乃不果公二十年青袍六上春官崇祯癸未年三十九宫僚春坊周巢轩公同校礼闱得公卷大加器赏曰此正气文字必真人品也亟荐之以誊朱鱼鲁待校改乃定不置前矛殿试二甲假归里甲申贼闯犯都门闻三月十九之变恨不与难公为孝亷时赠资徳大夫辱庵公与赠太夫人谢母布衣疏食怡然曰不可以吾两人易儿纯操公之卓行亦二尊人之遗也（沈公佺期撰传畧）

　　郭贤水先生承汾

　　郭承汾温陵陈氏寳钥纪畧曰公字懋衮别号贤水晋江人登崇祯癸未进士初授淮安府推官莅任八阅月以才能征为浙江道监察御史公家城东十里之杏宅乡族丁以千计性好任侠郡有不平事不惮攘臂为之凡有纷难者必排解之故人多以郭解称焉豪族多目慑之公不顾也然此少年事耳其临大事百折不回始信昔日之好侠者皆所云配义与道溢于胸臆而不自禁焉尔（陈緑厓先生寳钥撰纪畧）

　　○浔江何氏家世学派

　　馥按何氏谱牒自元末分派一郡城一浔渼一漳江其家浔渼者自小洛先生曽大父始初住邑之凤屿后移浔渼故为浔江何氏先生少从父毖所公雄禀学未尝就外傅稍长受业于孙东溪从兄孝亷洛江二公并名士俱器重先生而张浄峰先生尝造精庐试其文艺特异之故先生之学自少小已见知于大贤之门渊源固已逺矣考嘉靖间先生退休闾里为时典型而整率家规惇正典礼文节李公曾为先生延请课子心特钦慕之见诸墓铭可考厥后苏紫溪李衷一诸公为行状为墓表推重无异词溯其根源孝友笃厚传之数世英硕辈出至季祚中理先生燮殉流贼之难其死事与江门并烈盖一门忠孝尤足风世也今谨缉其事畧着于篇

　　副使何小洛先生元述

　　何元述字符孝别号小洛晋江人自幼从父学年稍长受业于孙东溪某从兄孝廉何洛江某二公并名士俱器之一日张浄峰先生见元述于洛江精舍试其文大竒之语洛江曰君家有千里驹矣时年十三岁嘉靖四年学使者邵公试立志论元述分晰道徳富贵功名之义而原本于宁静澹泊学使者异之十一年举进士疏乞教授恵州以便迎养甲午分校浙闱得陈善茅坤潘季驯诸公皆为浙中闻人擢国子博士歴监丞擢南戸部主事出为广东佥事迁湖广叅议时世宗修显陵以分任劳赐金币中贵人使楚诸大吏折节为恭元述独行敌礼镇守廖斌者倾御史包节被逮谪戍其部曲席势骄恣元述即捕治之如法斌无以中升广东按察副使治海道事积案累千株连数千百人请抚按检阅可问问之久逺不可问者请决除之于是宿牍一清御史行部不至琼皆推臬僚代人惮浮海莫应者元述独请往还抵化州次白沙驿遇黎寇猝至持刃拟已知为河海道相率罗拜而去独以戅直执法绳两势家责其豪子弟后为所挤罢归元述孝友甚至官俸之余敬上二亲悉均诸弟自无厚殖性寛洪坦直无城府不知人间有机械知亦不较拯人于难如疴在身闻有善事喜动睂宇见有过失咨嗟竟日其自奉淡约脱粟而食入里门必下车缙绅士类倒屣出迎虽下隶必衣冠乃见林居四十余年正家规广祠宇修祖坟至耋年遇岁时礼节拜揖酬酢不衰卒年九十子居鲁举人官至承天知府（李文节撰墓志　李衷一撰行状　新旧郡志　闽书）

　　孝亷何次洛先生元选

　　何元选字符学别号次洛晋江人少颖敏十岁家庭授章句经书传注寓目成诵十三逸斋公捐馆哀毁执丧如成人十九补弟子员弱冠游何怍庵公之门怍庵目为竒士每日讲口授毕退即笔记阅再岁手録疏解累十二卷筑精舍于东湖临江引曹偶互相切磨旋卒业成均嘉靖甲子举顺天乡荐元选为人倜傥英迈习于昭代典故沉毅有大畧善赴人厄窘友没子少孤家贫延归解衣授粲给食馆之其人竟以儒显平生慕义多如此他如议设祭田营祀屋建乡塾召子姓弟侄耕者受器读者受书家归三年渐施有政而嗜学日笃隆庆丁夘束装且北上旋卒李衷一先生撰述事状谓公世所称豪举士哉及迹其行事则恂恂儒者仁心为质引义慷慨百里颂功千里颂名内外无间是为难耳（李衷一先生撰行状）

　　忠壮何中理先生燮

　　何燮字中理晋江人万厯乙夘举人任灵川桂东令升亳州知州崇祯中流寇土贼交讧饥疠洊至百姓十仅存一燮储备赈饥全活甚众甫三日而齐寇豫寇复东西至燮统兵力战于卢家庙民争致死擒贼首李忠常显吾杀之刳其肠以示众贼溃随招抚李龙房应魁等万余众河西平未几闯贼转炽陷名城数十燮坚守孤城擐甲胄昼夜不懈贼逼城下云梯蚁集城陷被执甘言饵降燮强立不屈大骂曰吾头可断不可辱也贼断其足骂益疾复割其胸旋骂旋割贼众有泣下者叹曰好烈汉磔死悬其首于市三日耳鼻皆动贼相顾惊愕

　　○武荣洪氏家世学派

　　按黄文简公撰洪易斋公墓志云武荣洪氏其子弟多才其父兄峻督而勤朂之若穮蔉之俟丰年以故人材踵起阀阅称崇今录其先世所以肇端后嗣者载于篇首云

　　侍御洪徳馨先生庭桂

　　洪庭桂字徳馨登嘉靖十七年进士授行人奉节旴江以清介不缁着闻擢御史权贵勲戚为之避骢会当事者衔台中抗疏激切因御史失仪槩罚遂出为江西按察司知事旋擢徳兴令复以越次骤迁论罢归里恬澹清修杜门谢客监司守令絶不通谒有以寺租山荡言者桂笑而谢之曰吾自有良田可遗子孙也洪族科第着武荣桂为开端云（南安邑志）

　　布政洪心斋先生有复

　　洪有复字懋纯初铨武陵知县时江陵秉国楚人席气焰多以意作使县官暴横邑里有复三尺裁之席气焰者议徙有复他去会相败反以得声擢工科给事中中贵人杀人不法有复疏论抵罪中贵人走匿至偕其党环上泣也有旨属刑部有复再疏论竟抵罪歴礼科左给事中进士武进人薛敷教疏论大中丞不法词连冢宰部院颔之授有复意弹薛有复曰吾有去耳因自求外转亡何补广东按察副使备兵肇庆擢罗定叅政时州邑初建所抚猺獞与诸民分籍而处恃众喜乱有复布以威徳久之皆请隶民籍粤西岑溪猺叛攻城屠士卒有复从总督陈蕖授便宜部署东三道进剿入山大破之上功赐镪升俸迁浙江按察使湖广右布政使寻转左矿税不逞湘泽震动同官冯应京触税珰被逮系有复悉力调停为民请命上为易中使以矿税属郡邑吏而更置巡抚有复有劳焉卒于官族弟有助字懋逊授南安府推官髙洁明敏尝摄大庾南康二邑清洗宿弊入为工部郎寻守广州以艰归服除补徽州治徽三年口碑载道迁广东副使方有徽州卓异之旌而有助卒矣有助笃伦常厚故人当官克持节而遇亲旧不失恩意物论归焉

　　布政洪尔介先生启睿

　　洪启睿字尔介别号讱原万厯二十年进士授礼部主事职典属国首发沈惟敬之奸疏大司马石星主和误国宋应昌等扶同欺蔽复上册立东宫救于孔谦陈泰来顾允成等二封事署仪制郎大珰以封爵为请睿不许珰衔之及珰负罪始擢祠祭郎视两浙学政转金衢叅政升按察使治兵海上功绩最着四明人建祠祀之转右布政摄符入觐凡浙吏中蜚语者抗力昭雪所全善类甚多寻转左属浙东饥浙西涝睿殚力请蠲赈咸报可庚戌计典竣事遂决意乞休归作还山十誓诫子弟禁仆隶约里戚奉法惟谨郡邑岁时罕所谒见惟穷交数人时相过从而已又常以义急人之困家食淡约特以榱桷祭器尽孝思追养为第一义事兄如事父友爱性植晚而弥笃寿六十一终子承绂孙士宏俱乡荐（南安邑志）

　　部郎洪尔还先生启初

　　洪启初字尔还庭秀之孙先世由南安徙居晋江万厯四十一年进士授户部主事出榷浒墅闗故有北闗两税商困莫支即疏请罢诸商欢跃舟蔽江下羡金至万余悉籍上之典试云南适贡金骚扰启初疏陈其害遂得免着为令迁兵部郎丁内艰归不出与友人苏庚新相切劘著书以终焉（雍正间志） 

　
闽中理学渊源考卷七十五

　

　　

　　广平府知府李清馥 撰

　　○学博何怍庵先生家世学派

　　按镜山先生着我私志志私族也何氏谱系志逖基公之孙至元末兄弟以军役他移始分派一郡城一浔渼一漳江我私志録自五世祖讳安字叔恭始叔恭先生领洪武丙子乡荐授开建江山二县儒学教谕通毛诗春秋二经数传至怍庵先生专精学易兼治宋儒书遂开大理司徒一派蔚为儒林楷模其家学源本固逺有端绪矣文简黄公尝曰怍庵先生于先中允公为僚壻先公尝谓小子某曰何先生后学师表也尔宜以师道事之然则怍庵当日为吾郡师资典宪载之名贤硕彦集中可考也至其敦诗说礼一门父兄子侄自相师友鼎革后培所忠寅诸公归隠终老其饬躬范家典型犹在至今述旧徳者称家学未艾云兹録其畧载于编

　　学博何怍庵先生炯

　　何炯字思黙号怍庵晋江人专精易学治宋儒书有名诸生褎然为后辈师表士从游者以数百人嘉靖中应贡试内廷世宗亲擢第一授安福训导立教必本忠孝择周程张朱遗言之切于读书者刻之学舍以教生徒从其邑先生邹文庄守益讲徳论业举祀乡贤申奬节孝事皆阐实徳虽贵势不少徇所赏识士如傅应桢刘台皆以气节显迁靖江教谕其教一如安邑士莫不仰其方严朴直以古君子尊之尝于学斋召诸生月试之靖僻邑诸生为时义外史传朦如炯试目必先论策后经义以进其才识邑士遂有达者性至孝早孤念禄不逮养孺慕不替衰白修家谱以识先徳严寝堂以肃先祀编次泉郡先哲之文章为清源文献裒王忠文真文忠二公守泉之文章政教为温陵留墨二书并刻于郡斋庄氏履丰撰文集序称其所传着大指在实学实行以究乎彝常之极故其为文体物切理意铸性镕澹然而文黯然而质苍然而老于骨卓然而髙深于裁盖絶不为浮异诡瑰之辞所谓孝弟之言蔼如仁义之言粹如也子乔迁乔逺别见学派（旧郡志　我私志　庄氏撰文集序）

　　大理何齐孝先生乔迁

　　何乔迁字齐孝晋江人与弟司徒乔逺世其尊人广文公炯学同习戴氏经初治博士言有声最后攻古文辞俊洁典亮矩矱欧曽万厯丙子举乡试第四人授建阳县教谕却贽给贫以宗朱扁其堂刻潭阳文献于学斋中擢国子学正大司成委校二十一史进大理寺评事谳狱多所平反卒于京师所著有廷尉集孙运亮字忠寅崇祯癸未进士授广东海康县知县甲申后与林下诸先达共结诗社环堵萧然尝称述先训以为家规云着有草间集咏史癸甲草诸编孙运亮附（旧郡志　新郡志　何氏家谱）

　　庶常何培所先生九云

　　何九云字舅悌号培所镜山仲子也万厯壬子举于乡天启辛酉镜山起用少卿九云侍京师同里相国蒋八公黄石斋黄东崖太史庄羮若郑大白铨部林素庵皆为文章性命之交东崖复特荐于朝丁丑下第授漳平教谕端严率士捐俸构布衣陈先生祠又筑讲堂于东山寺侧每释奠先期亲视捐俸修文庙刻宋名臣言行録举先朝未祀乡贤中允景公旸以下十人癸未登进士第授庻常读中秘书不浃旬而际国难誓死以父未葬自贼营逃遁南归归后扁其轩曰东湖闲史与二三遗老结社山中顺治己丑年卒年六十九云嗜好经籍癸丑北返过维扬咸使者为镜山门徒驰书相问淮商欲夤縁纳贿九云叱之曰柰何以不肖之行辱我故人阁部曽二云叅藩泉州闻九云名造庭下交九云不受刺不庭谒既成进士或谓公宜见政府早为地九云曰某平生不敢丧其所守其出处大节类此所著有荷野集（新郡志　漳平邑志　何氏家谱）

　　户部翁海门先生尧英

　　翁尧英字熙采号海门晋江人少警颖博学强记善属文嘉靖十九年乡荐六上春官谒选得懐集平粤贼三载报考功召为太仆寺丞歴户部员外郎旋归杜门谢客捐余俸构祠堂祭器读书于诸史百家靡所不窥顾独潜心易传太极诸书所著有易传节解太极圗说教民歌诗文论藁诸篇蔵于家卒之十余年登懐集循吏邑志又数年祠名宦又数年祠乡贤采公评也尧英为何怍庵髙弟清源文献载其赠张月洲天衢之洛容序略曰余友月洲张先生分教西粤之洛容人咸谓逺且陋非所以处先生先生怡然喜以为吾旧逰之地也居易俟命志之所至即至矣无所谓险易逺迩也世称豪杰之士翔奋君子之林者可多数哉然或陟据通显或投置冷落或腾茂初年或收功末路其途不同其趋一也士所遇亦何常之有余观汉兴重文学尔雅博士学官着之功令维时言诗无如鲁申公者年九十余矣其徒王臧赵绾等力荐于朝当是时安车驷马弟子传从天子为亲问治乱之事力行一言何其壮也今先生诗学为世名家年未逮申公而志不让焉何有途之险易逺迩哉先生行矣申公退居谢宾客弟子自逺方受业至者犹以千余人先生方衔天子新命涉万里以教出平生之素变一方之士夙莫横经口传心授随材培植之又以其余大肆力文章俾与栁栁州颉颃上下皆先生夙志亦余事也圣天子寿考作人嘉恵文学重儒术制作以崇化本庸知不有尝受先生诗如臧绾辈者言之于朝安车蒲轮以迎令济济多士乗轺传从者相踵耶夫老骥垂耳于林垧人将以外闲下乗视之然壮心犹在一试之羊肠太行顾盼千里先生勲业毋类是乎于是先生跃然曰诗云周道如坻其直如矢又云人之好我示我周行吾与子相从笔研之好有年矣切磋之功吾何以报子也请敬服斯言（杨文恪撰墓志　清源文献）

　　少卿李存孝先生纉

　　李纉字存孝晋江人受经何怍庵之门嘉靖二十九年进士授戸部主事丁艰服除补礼部迁祠祭司郎中迂直不善弥缝为严嵩所挤出为景府长史景王初之国从官中贵人势张甚所至鱼肉小民纉请王以法绳之横者乃戢未几王薨召为鸿胪少卿礼仪肃严清节益振寻罢归（新郡志　何镜山撰墓志）

　　通判沈震卿先生维龙

　　沈维龙字震卿号宗西晋江人嘉靖三十七年乡荐维龙少孤事母独至又上奉其祖母其丧父时年方十三侍父病随医调药至废寝食父殁哀毁如成人至宗中立祠立田修坟修谱无不独任事叔友弟敦族睦宗尤谨始仕广之翁源革除奸蠧雅重儒术置学田赡士一日单骑入贼垒下贼千众而生擒其谲酋梁忠既平余党聴抚歴芜湖县去供应节省民力兴学教士视翁源有加旬月承重祖母忧服除补浙之庆元居五年迁恵州通判旋拂衣归养杜门读书数武之田不展十畆之桑常闲与人言下气怡辞而一归于孝弟忠信之行尝自铭以示子孙曰予幼而壮壮而老有所勉有所戒有所教皆临深履薄之意云（何镜山先生撰本传）

　　王先生应笃

　　王应笃南安人承箕子为诸生受业于何怍庵先生其殁也怍庵叹曰是予之髙弟也走唁承箕承箕有十子应笃其三独以孝称问所以孝则凡承箕志与事咸体而为之承箕仕凡门内宾祭诸政一以委焉嘉靖之季邑中寇贼輙发人冢应笃募死士与寇为出入发大父柩竁扶之归得无恙倡修祖祠为族人先事继母毋怠伯兄遘疾奉汤药卧起与俱宗族不能婚丧者皆助以举他如扶人困阨不遗余力云（何镜山先生撰王孝子传）

　　○司徒何镜山先生乔逺学派

　　余尝读镜山公文集载王未斋传而知怍庵先生与公为一时典型师表维挽狂澜之砥柱也公生于万厯之代至崇祯初年捐馆维时士风谭说异矣公之言曰当嘉靖之时晋江有蔡松庄先生讲易松庄之墅弟子云从而吾先子怍庵与之相亚当是时王文成之学方新学士大夫多议其简径而闽中诸先正去考亭尤近尊守其致知力行之说以合于圣门博文约礼之义不敢一毫离于绳尺其为功甚勤而其践履甚实及乎今日而始讲性命以为髙扣玄虚以为归求之躬行实践之际茫然背驰不见其影响而去诸先正之学逺矣呜呼公之言如此其为世道虑也不亦深切着明哉即此见公之笃信师说遵主朱学渊源相绍确乎不移后之论公者亦莫过于公所自述者矣公著作宏富如名山蔵闽书包罗涵蓄列代英贤言行昭然可考即公之志事亦具见于是矣尝论学曰主静莫如居敬致虚莫若明理此尤救明季末流之弊林氏素庵曰泉自紫阳教铎以后学脉薪传蔡文庄陈紫峰何镜山家省庵相继互有发明谅哉再公门人林氏如源撰公遗事曰司徒佳话记云如源侍公于镜山尝取名山蔵翻阅公曰此藁犹未定吾每喜阅者删改按此乃公暮年之语详于佳话中闽书亦暮年之作疑亦未为定本今并及之又按先生门徒莫得尽详有从衷一而从先生者俱不重载今据集中所见及校刻公集诸姓氏録其著者载于篇

　　司徒何镜山先生乔逺

　　何乔逺字穉孝号匪莪学者称为镜山先生父怍庵公炯潜修笃学为靖江教谕子四季即乔逺稍长读书过目成诵厌塾师句读赠公独教之年十四五即攻古文词有志圣贤之学未肯俛首举子业以希急售年十九与兄大理乔迁同领乡书时与杨文恪道宾庄户部履明李左相梦麟山人黄克晦结社称五子万厯十四年成进士除刑部主事歴仪制司郎中时光宗为皇第一子十二龄未册立神宗传谕礼部将三皇子并封以待将来有嫡立嫡无嫡立长乔逺上疏以祖训无待嫡之条请行册立于是并封议寝考功郎赵南星被斥陈泰来顾允成等俱论救镌秩乔逺抗疏极言之倭攻朝鲜急大司马石星闇懦至为请封贡乔逺疏言其以和欺主因进累朝驭倭故事力阻之而星坚持已说疏竟不行坐累谪广西布政司经厯以事假归思北山先墓在焉且为赠公手植荔园遂之镜石结土椽世传镜山是也里居二十年中外交荐不起光宗即位即召为光禄少卿乔逺以为大行而得迁非臣子所忍言九月光宗崩熹宗即位叶文忠邹忠介二公先后以书道出处之义天启元年始赴阙移太仆王化贞驻兵广宁主战乔逺画守御策力言不宜轻举无何广宁竟弃经抚继逃合疏请并逮治时传为五少卿疏初乔逺与邹元标冯从吾皆于林居考徳为事而汪应蛟杨东明髙攀龙曹于汴一时同志并起废籍因城南建首善书院科臣朱童蒙劾之乔逺言书院上梁文实出臣手义当并罢再疏不允仍用为光禄卿上荐举疏举同县李光缙永春李开芳同安黄文照海澄丁玉明龙溪张燮及华亭陈继儒有旨议覆盖荐举久已不行乔逺复倡发之会旧病作方志乞归旋有银台之命言者谓其因病得升乔逺闻之即日出国门方上辞疏熹宗以乔逺旧学清修起用未久不许再坚辞疏凡五上乃晋户部右侍郎以归入里门即便道镜山作客位帖引太祖戒汪仲鲁告归不得輙通郡邑官长作祠堂帖引孔子乡党恂恂戒子弟不得横取人财横辱人棰楚以慢父母虐兄弟会郡守移建朱子祠为泉山书院延主教事魏珰窃柄屡欲起乔逺以收人望不赴益与社中讲论切磋躬行之学戊辰已巳间郑芝龙肆氛海上乔逺开诚约束欣然就抚李魁竒再叛独言招我非何侍郎不可乔逺毅然亲至中座慷慨谕以祸福弭耳不敢动收回巨舰利器当事因扫平之崇祯二年台省交荐特起南京工部右侍郎具疏引年甚切属有邉警慨然曰此岂臣子髙卧时也立就道甫入都即上疏言敌盘踞内地须日夜挠乱之毋以塘报为了事截杀为虚名请开镇江之练湖以通运道懐宗嘉其老成体国署戸工二部署事二月乃乞骸归懐宗以清名慰留再力请乃许犹复上开海禁一疏入闽至建阳遍拜考亭诸儒祠墓崇化里有横渠子孙在焉为书祠记以西铭一篇括尽仁体而要以完天所生为主无常变死生一以顺受天命还禀天则发程朱之旨既抵家修罗一峰书院于月之三八日与郑孩如唐见梅韦衷芹黄季■〈山上〈弓攵〉下〉张玄中率诸门人集讲曽撰讲惩忿窒欲二解且言人于一岁之中循省善念几多恶念几多庻渐渐有迁善改过近里着已之意语极切至常题一聨座右曰人心中无私便圣天理内行事最乐海内以乔逺与邹南皋冯仲如赵鹤侪并称崇祯四年卒年七十四乔逺终始四朝后先一节安贫乐道鞠躬厉行平生徳容冲粹与人交洞见肺腑自少励志前修既立朝以文章气节自砥里居多年益加意学问因人设教诱廸以躬行语黙之常扁其斋曰寡过又曰自誓取古人誓墓之义命其堂曰耻躬每与许敬庵李见萝范晞阳洪桂渚诸公论学不分别门户不支离心性惟欲于庸徳庸行中步步绳尺庶不负终岁读书求友之意大学士叶文忠向髙问林宗伯欲楫曰何穉孝何如人也答曰文章气节人皆知之其深于道学人未必知也叶曰穉孝吾未尝见其讲学林曰惟不讲学乃真道学耳因具述其平生得力惟自誓寡过不求人知文忠以是序闽书称其平生笃学真修无愧宋儒云所著有释大学释武城释大诰召诰洛诰他纂述之作在刑曹有狱志在礼曹有膳志而大者辑明十三代遗事为名山蔵集一代贤士大夫所论著择其雅驯兼收众体为皇明文征又纂闽书百五十卷自着诗文百余卷有万厯泰昌天启崇祯等集壬申七月福建巡抚邹维琏以大学士史继偕等公举理学名臣题请特祠祀于学宫之左隅赠工部尚书予谥九年兴泉道曽樱为建理学名臣坊十六年赐祭葬子九云见家学后未得谥（明史　行畧　家学　新郡志）

　　宫赞郑大白先生之铉

　　郑之铉字道圭号大白晋江人博通经史天启壬戌进士选庻常授简讨纂修神宗实録时魏珰窃柄之铉浩然求去丁外艰哀毁几殆居家五载于后彦多所奬进旋起授宫赞册封岷藩事竣念母驰归至莆病卒按先生曽与何培所九云林让庵胤昌傅渼溪元初王何称之骥黄石眉日升黄东厓景昉同结社为文没后东厓先生为撰行状（新郡志　通志　湘隠堂自识）

　　给事李元驭先生焻

　　李焻字符驭晋江人崇祯甲戌进士殿试二甲一名授礼部主事擢兵科给事中召对陈御敌宜以守为战平贼宜以剿为抚上首肯久之差封益藩还迁礼科督饷江西再往粤东至武林病卒（新郡志）

　　给事傅渼溪先生元初

　　傅元初字子仁晋江人祖道唯乡荐累官按察副使里居为李文节所重元初崇祯元年进士授浮梁令建议漕运折色民立祠祀之直指举卓异入部会丁外艰服除擢工科给事中条议屯政马政及闽海利源悉军国至计以劾南吏科为所中罢归卒于家所著有尚书撮义四卷自跋云斋头索居余忠耿耿輙温尚书旧闻参合经史要求真实经济而训诂经生之习愧未免焉林氏胤昌序曰吾郡襟江带海扁舟上下可以溯洄然郡士大夫鲜有为此游具者渼溪傅子既卜其尊人宅兆于渼溪复以一叶作江上岵庐风朝月夕乗潮往来而省视焉余问舟中往来所读何书渼溪曰吾幼从父祖读尚书开卷见放齐举胤子为千古谄媚之祖驩兠荐共工为千古朋比之祖当时未设谏官知人之哲独推圣帝然四岳举舜未尝论赏荐鲧不效未尝议罪吾忝谏官每念二祖列宗用人行政之大克嫓美于典谟因撮史合经名为撮义夫犹是幼从父祖所读尚书也一日林子携榼舟中与渼溪泛逰笋江浯溪溜■〈土龠〉诸胜访曽子霖寰于法石（曽化龙别号）则撮义已成帙刋传海内矣余既羡渼溪之思竒而才敏志孝而愿忠顾窃叹以其烺烺天球之章为坎坎河干之具因为朗诵说命三篇拜手扬言曰君家傅岩济川作楫亦惟代言纳诲启沃乃心今撮义称引古昔扬扢昭代闲邪陈义足为经筵启沃之资当宁侧席旁求吾子其以尚书进为恭黙逊志稽古训之一助巨川之济有如此舟岂独借岵庐于江上哉曽子曰善请书之为撮义序（按此序林氏笋堤集脱漏未刻　雍正间郡志　朱氏经义考）

　　林维清先生如源

　　林如源字维清晋江人五岁而孤七岁而通文史年二十余举有司不遇筑室于其所居马鞍山之旁名堂曰五因盖因山因水因树因石因其先人故所逰盘之迹结而隠焉读书其中老至不知遍借书籍于人録其佳话分为四科人伦庶物靡不攟载惟所常目则罢抽扬星霜七更藁楮四易命其儿梦叶梦甲梦斗手书之而名之曰五因闲抄又有纲目集要史评八闽名山志掇名志何司徒佳话顺治戊子年卒年七十三子四二为名诸生有名于时季曰麟祯

　　比部林先生竒■〈木棻〉

　　林竒■〈木棻〉字未详按镜山先生撰竒■〈木棻〉父东井林公太毓墓志云林氏之世有太平守钺贤士大夫也与吕泾野顾东桥屠赤水张甬川同时而与之游好子太毓受业里中先辈李白斋公及吾先子怍庵公卒年仅四十有四太宜人黄氏督比部兄弟读书兼晨夜比部歌鹿鸣守澧州太宜人八十四矣愀然曰尔第为余作五斗耶家人自澧还问政亷平乎无他及三载秩满丁蔡母忧癸亥补东牟得赠公为奉直大夫而黄太宜人封母也此时太宜人九十又一比部君居比部事实未详其受业镜山先生见万厯集校刻门人今录出待考（何司徒撰林太毓墓志）

　　御史徐奕开先生缙芳

　　徐缙芳字奕开晋江人荣之孙万厯辛丑进士

　　李徳御先生登卿

　　李登卿字徳御从镜山先生受业黄氏季■〈山上〈弓攵〉下〉云吾党中不可一日无徳御

　　黄鸣晋先生

　　黄鸣晋名未详从镜山先生受业与修闽书

　　黄丽甫先生

　　黄丽甫名未详林氏素庵曰镜山髙弟黄丽甫蚤以毛诗登坛盖镜山早岁得郑道圭而诗名益显晚得黄丽甫而诗情益豪抑丽甫先世竹溪肖竹二公文章徳业为世所宗家有衣钵又不徒学镜山者矣余事实未详（笋堤集）

　　郭先生望奎

　　郭望奎晋江石湖里人祖孝义先生始迁郡城中孝义先生名尚谦以至孝文学名见志乗望奎为诸生楚楚者尝受学于镜山先生余未详待考核焉（何公撰孝义先生传后）

　　县令潘士雅先生藻

　　潘藻字士雅以明经仕宁徳训导处诸生如朋友切磋共之士皆乐从迁广东长乐知县视民疾苦如其自身不取民一钱也以其兄澜仕广宪回避改官归卒平生铮铮志古人临没犹与予谈曽氏之学请与必有正是托孤寄命之根其卓见如此（何司徒文集）

　　○宗伯林平庵先生欲楫学派

　　按先生撰镜山何公志状云某从壬寅岁以文字受知镜山遂托门墙考徳问业溯吾乡彼时英髦陶铸镜山之门者为多也厥后先生歴官清要物望岿然于后辈亦多所奬进如吾宗余隠先生光龙其一也再考先生馆甥张确庵潜夫疑在及门之列今并附之其余待考先生著述今存者易勺一书国朝督学汪公薇及诸前辈序言表章备矣独友清堂文集未见馥从乾隆丁丑寓郡斋托友人从先生家购觅无得先生旧里在郡之南乡其族裔太常林氏洪烈为吾先公辛未所得士因是访先生的系近颇式微而篇籍亦荒渺莫问可胜叹哉谨识之尚有待访求云己卯四月望前二日书于云津山馆

　　宗伯林平庵先生欲楫

　　林欲楫字仕济号平庵晋江人万厯癸夘乡荐第一三十五年成进士选庶吉士授编修假归起充廷试掌卷官使封益藩还掌起居注戊午典浙试假归泰昌初起左中允天启元年转右谕徳升右庶子擢少詹事晋礼部右侍郎六年迁南吏部懐宗立升礼部尚书掌詹事朝议诛毛文龙力言不可与阁忤假归三载召修实録甲戌充殿试读卷官教习馆员引疾去戊寅起掌部职杨相嗣昌议増兵饷欲楫力言三空四尽之秋以穷民养骄兵未见其利复具民穷兵荒疏力指时弊不报差视钟山陵寝还至天津连疏以疾乞休归卒于家所著有易勺老子勺日记友清堂集（雍正年间郡志） 

　
闽中理学渊源考卷七十六
　
　　

　　广平府知府李清馥 撰

　　○郡西林氏家世学派

　　郡西林氏家学旧矣何司徒为林坦斋先生传曰有泉先辈之盛士专一经者弟子聚而师之楷其模范而守其训诂终身无所改徙以故师名其家士名其学文献之盛所由来也盖自成化以后蔡虚斋修明易学士得聆其绪论转相授受其传浸广林先生受易于郭公文博其一也又曰先生所说书已焚草今不传矣乃质行不愧怍于俯仰广文与志唯君继述有道之盛皆先生开之夫立徳君子乌在尚言耶兹録其家学着于篇再素庵先生称省庵为伯祖未知族派之详姑附待考

　　文学林坦斋先生文明

　　林文明别字坦斋少受易于郭文博而文博受易于蔡文庄公虚斋文明襃衣博带与诸弟子雍容讲说陈紫峯先生与之相重统会圣真穷讨理窟旁及诗文靡不阐究弱冠为诸生教人反复谆切句析条分悉尽其诚而规矩严密无所假借阅史籍见忠臣孝子贞夫义妇遗事辄掩卷垂涕得一善言随笔札记为人讲论不畅不休以此得宗仰诸生间干质魁梧与之处油油若无皁白至是非义利崭然辨毫髪事父母切至孝敬不违伏腊祭祀洒扫焚香终老忘倦邑中饥疫流行家无宿食量力推赈于亲友往来恤问亡少却避乡有不平得一言而退其笃行如此所讲四书易经故有草说皆手自订定及见紫峰浅说通典曰足以传矣吾不能有加也临没取而焚之草说遂废子敦忠孙学曽

　　教授林锦山先生敦忠

　　林敦忠字恕甫晋江人生禀至性母陈氏蚤殁权厝丛间每朔旦輙省视哀哭如成人长为诸生步趋举止折矩准绳同业生望见輙目为有道先生敦忠生平论学一以躬行为主督学奉新蔡公国珍尝集诸生讲学于清源山中诸生羣有问难敦忠拱手徐前曰今之学者基无寻尺而临深为髙自谓圣贤作用不知中行难得若狂若狷须求一个入头狂者天资洒落地位尽髙若狷者痛自刮磨扫却枝叶从本源着力亦自觉有洒落处此狷之可几于狂也所谓踏实地人也蔡称善者久之其论学如此应岁贡授南陵司训已迁谕海澄教授兴化所至皆立模楷诸生翕然敬信接人恂恂一团和气而于义利之闗斩如海澄为生祠南陵莆阳伐石纪徳殁后三庠并祀名宦泉祀乡贤子学曽别见学闵并孙维暹俱见科目志黄文简铭其墓曰徳行恂恂召伯春居今行古任定祖史氏传之标儒林寥寥千古公为伍（旧郡志　墓志）

　　○司徒林省庵先生学曽学派

　　林素庵曰吾郡自蔡文庄而后行修学富必推黄恭肃（光升）风清尘絶必推李文节（九我）至若居官居乡如寒潭秋月心严为师老而不倦则吾伯祖省庵先生一人而已馥按明自隆万以后异说蠭起公之学虽兼尚余姚然其教授生徒独禀朱子小学教人成法步趋不失年耄不衰其维持风气造就髦士之功伟矣于时会龎杂之日能独守典型于不坠亦一时砥柱中流也

　　司徒林省庵先生学曾

　　林学曽字志唯号省庵晋江人万厯二十年进士授南康司李擢为吏部郎周歴四司疏陈东南水患乞遇灾思儆亟简贤才共济时艰寻引疾归甲寅起为太常少卿天启中累官户部尚书致仕归问业者屦满闽省直指使者张巡抚熊特疏于朝略云林某孔孟真诠周朱正派不愧理学名儒年踰八十犹朝夕讲诵不辍学者羣然宗之比之蔡文庄而其厚徳雅量殆类先代文潞公韩魏公之为人宜特加优礼恩锡部覆奉旨命有司遵照存问闽自司马林文安瀚至学曽百二十年仅再见焉崇祯甲戌年卒年八十八学曽孝友天植学业庭授盖方髫龄已卜为有道气象生平自誓一字不轻出一钱不轻入歴官所任皆以赵清献一像自随苞苴请托望风逺却闻神宗时每呼曰林秀才其以清白受知如此居恒与李文节相向慕文节被攻时人劝避之学曽恬然如故尝语人曰吾乡不可一日无文节使少年后进有所敬惮宦三十余载未尝一刺投有司虽至亲不少假借室仅蔽风雨门可罗雀儿童走卒咸知有林夫子年逾七十犹燃夜读书或达旦不寐终日危坐未尝跛倚逢人循循善诱开陈恳至旷若发蒙焉所著有史评警语洁身亭说皆论学正派又有孝经诠解批点小学编诸书（新郡志　通志　林氏笋堤集跋语）

　　○铨部林素庵先生孕昌学派

　　按素庵先生为吾郡明季旧献视镜山何公为前辈与石斋黄公八公蒋公为同年友榕檀问答公为之序皆同时互相观摩讲切其学本之伯氏省庵司徒考省庵与公皆谈姚江之学然省庵自授徒至耄年奉朱子小学书为髙曽矩矱絶无肖似王学者素庵则平生景慕文清文成文庄三先生纂辑三公遗书不但诵说其文而已是时闽中典型师友犹有可稽如莆有金石社漳有榕檀吾泉镜山何公倡学于耻躬社省庵林公讲说于不二精舍布衣季■〈山上〈弓攵〉下〉黄公栖隠于升文社而素庵则读书于笋江在兹社尝自撰在兹社序曰笋江在兹山房余小子所草构耕隠鸠子弟读书其中者也每慨末俗虚名焦心正学不讲有言及身心性命之故者辄指之为迂诋之为伪而后生新进粗知章句便脍炙李秃翁之书言以翻案为竒行以跅??为髙酿成轻薄渐为世道之忧思一起而维之顾余非其人也观素庵自叙结社之志可见彼时俗波靡公盖维持于不坠者尔又公尝集子弟月三会讲说经义旁及史学其门人张拱宸何承都等缉成名曰经史耨义又着周易解义笋堤集诸书著作甚伙今考其门徒姓氏着于编

　　铨部林素庵先生孕昌

　　林孕昌字为盘号素庵晋江人祖云龙隆庆丁卯举人官至运同晚好读易手评二程及易传时与布衣黄季■〈山上〈弓攵〉下〉论学必依程朱虚斋正派年九十终为诸生时即志濂洛闗闽之学天启二年进士歴官吏部文选司郎中其秉铨衡澄叙官方疏恤直节荐扬理学诸名臣后以避珰党忤权贵借他事下诏狱百日归家立朝仅两岁已而三征不出里居讲学从游者屦满所著有易史象解广占续小学春秋易义泉山小志经史耨义旦气箴语录在兹会语笋堤集未梓者有论语耨义尚书三礼三百篇藁前后戊巳自镜録雁山集等书（童氏子炜撰春秋易义序　新郡志）

　　林素庵先生问问录节钞

　　问问录小引

　　学之需问久矣言博学者继以审问舜大智也而曰好问今人乃有学而无问矣夫子以好学下问称孔文子风世也非为文子也学不讲是吾忧问弗知又乌能措乎中州张得一先生来按吾闽慨然以倡学明道为己任巡方事竣则偕参知曽二云先生进笋江社诸友于罗一峰先生书院而提诲之已复出上问録三十则见示若谓满目皆上也何处是下愚拜受读之不觉起舞曰有是哉学问两字复明于今日也夫皇华之诗诹谋度询皆问也乃察吏安民而外更为崇儒横经之举则斯问也不独振风纪且励风化矣愚不敏承问宜有所答而惭未能因抒管见而再申问焉遂名之曰问问录尚冀有道君子之再有以教予也

　　问未发之中解说犹易寻认甚难不认得如何执得此探本穷源之论也愚谓未发非属玄虚人身实实有个中体如花之有根如水之有源虽发矣而有未发者存焉虽不发矣而有能发者存焉所谓天命之性无极而太极天地之大本是也人身实实有个太极却被私欲蔽锢憧憧劳扰未发之中从何识认惟日夜所息至平旦之候一梦甫终众縁未乗天地清宁之气来与我接此时良知好恶烱烱不昧已隠具发而中节体段矣在天为平旦在人为未发此孟夫子旦气二字程子谓其大有功于后学也李延平教人静中观未发气象夫静则孰有静于平旦者从此寻认从此下手用戒慎恐惧工夫使一日之间无非旦气之流行推之应事接物随处提醒随处迫现则不独静可观未发动亦可观未发矣不知可备葑采否

　　问致知格物格字即有耻且格之格当化字看此论极是夫格致之说纷纷莫定久矣愚谓当先绎大学本文明明徳于天下至先致其知工夫已尽乃不曰先格其物而曰在格物实无所用工夫矣盖知即明体如日月当空明镜在悬着不得一物无论恶物着不得即善物亦着不得也格字即格君心之格人终日为物所障故知体不现物格而知自致犹尘去而镜自空也看来格去与格化与阳明格不正以归于正意似相合不审有当否

　　问子何以孝臣何以忠俱莫为莫致之光景便是天命之性此解最为妙悟人但知子臣弟友为庸言庸行故日用习而不察不知其所以然处皆天也静思默想何等竒妙即如人终日目视耳聴手持足行习为固然亦安知为天所命迨观盲聋者之无以与于视聴痿痹者之无以与于持行然后知天之锡我者竒而厚我者至也子思子将天命说入庸徳使人不苦玄虚复将庸徳归到天载使人不厌平易

　　问吾辈下工夫一味枯静终无着落愚见亦是如此程子曰不哭底孩儿谁抱不得虚斋先生云若是真学问文章须见于威仪之际与夫日用之常若是真道徳性命须见于治家之法与夫当官之政不则闭门静坐亦虚耳然先辈每教人静坐想为脚跟未定者先下一砭此法亦可细参否

　　问忠恕是仁字脉络归仁见一贯光景何以知之曰即以克己两字知之也夫忠为中心恕以如心此己不克则一团窒碍到处荆棘己心不能如人心人心不能如己心仁从何归一从何贯乎愚尝谓一字尧舜以来相传之意而贯字为圣门独标之宗一以贯三字内实实有克己工夫故告渊以克己而授参赐以一贯其道一也然否

　　问爱之一途未足尽仁仁性体也发而为爱则情也仁体不可见惟恻隠为仁之端故以爱字归之要亦有不拘拘于爱者舜举十六族而诛四凶何其爱十六族而不爱四凶耶总以行吾仁而已此说可相证否

　　问夫子处处言仁却不曽露出仁字抑夫子与诸贤言仁者屡矣乃以为罕言仁何也夫子所言非求仁之工夫则为仁之作用若仁体浑沦实口角形容不出只可静叅黙会耳然否

　　问读书须句句收合自家身上此是读书要法人身自具有太极具有仪象具有姤复两卦但非读书穷理亦体验不出如周子着太极之书遡之无极而其用工夫处只定之以中正仁义而主静张子西铭本于干父坤母而其用工夫处则以不媿屋漏为无忝存心养性为匪懈邵伯温谓乾坤为大父母故能生八卦姤复为小父母故能生六十四卦然复之中行姤之含章皆隠隠示人以处身处世之法此数者收合自家身上即他书不读亦可矣如何如何

　　问惟怒难忍惟过难觉此两语圣贤学脉也颜子亚圣得力处惟不迁怒不贰过忍则能不迁觉则能不贰矣薛文清尝言二十年治一怒字尚不能消磨王汝止曰心有所向便是欲有所见便是妄如此用功检点庶几无过然否

　　童先生子炜

　　童子炜林氏素庵门人其序素庵春秋易义畧曰炜方髫龄即炙先生之教受知特深日与彚翁世兄同砚席亲承提命立雪春风者数十载兹复与彚翁同宦一方适易义一书正在剞劂炜因得効校雠之役聊述生平有得于易义之旨以志授受渊源之有自如此（童氏撰林素庵春秋易义序）

　　○王氏家世学派

　　按郡先辈杨氏舆撰彦衡王公铨神道碑称王氏之门世笃忠贞家全孝友今考公在靖难时奋身殉节其孙桓庠生早逝妻李氏为吾六世祖朴庵公之女誓守节教督其子是为东轩公熺其媵洪氏不字从李氏老世号双节顾新山先生诸公撰志传详矣东轩首以儒学显著其子居南公文升孙三揆公镛汉冶公锷皆以理学称东轩居南又以双孝着同郡先正王公用汲何公镜山许公宗镒并娓娓作传述之厥后孙曽某为宁粤军门赠东轩居南为安东伯考其家世累叶济美自逊国迄季明与国咸休无极此可以观徳矣兹着其家学纂录前辈所纪述者着于编

　　司训王东轩先生熺

　　王熺字仕显号东轩曽祖铨靖难时以忠节着父桓郡庠生早逝母李氏安溪旌义李公森之女矢志守节督教其子读书其媵洪氏不字以从李氏老世号双节熺资禀聪颖博学多识事其母以孝闻父墓患水熺哀哭几絶改葬焉追服斩衰蔬粥庐墓母死毁瘠治葬复庐墓三年正徳十三年以贡授广东泷水训导泷水僻陋士鲜知学首以明伦敬身为教以经义启迪之俗尚鬼信禨熺删定家礼教之任官五载乞休归恒言称母训母好施熺虽贫每新糓升必播精遗四邻忌日必哀其生辰虽年七十不敢受子弟上寿礼如忌日肇庆郡志载名宦顾新山先生志其墓子文升亦以孝称（顾新山先生撰墓志　何镜山先生撰王先生父子传）

　　王居南先生文升

　　王文升字子腾号居南熺之季子也凝定有至性自少即不为凡儿嬉戏十三岁随父司铎于广父患疾祈以身代躬汤药少愈乞休归途疾转剧值寇警旅寓郭外又有水患文升竭力护持设床褥卧父床离水仅尺许文升立侍水中三日父疾愈亦无恙洎父歾毁瘠致哀如礼嫡母陶继母李事之尽欢生母郑疾思荔非其时迨荔熟而母逝则终身弗食焉公于祀事虔甚洁修思慕澘然涕出感母郑独子之言中年议纳妾初捐金纳一女同安人既至询已许人盖儒生也升不敢近亟物色儒生归之不责原金其重义如此生平勤学强识动遵矩矱不愧衾影谈吐必称古人性和粹庄重口不出暴戾媟狎之言每诧儿辈仕无崇卑毋以墨败法课子虽以举子业而视世之繁华靡竞口习行违者弗善也尝戒子遗言曰吾泉前辈林龙峰近辈王嵎斋此二先生者人皆谓之朴实头学者正当朴实上用工夫做到精微细密地位便是真正圣贤大抵人品好者都朴实不好者都不朴实好人又有几様者全看他学问如何耳升之著述可摭入性理者甚多许公宗镒王公用汲并为撰志传子镛锷皆以实行理学着声后以曽孙某贵赠安东伯（许公宗镒撰本传王公用汲撰墓志）

　　孝亷王三揆先生镛

　　王镛字庚铸号三揆旌孝文升子幼醇谨长有志圣贤之学覃精会思手笔识之万厯十六年举于乡七上春官不第无意世途抱遗经以终老岁丁未下第归逰山东卒济南逆旅舍家僮圗轻装取所著书焚之丧至其弟锷惊问其故大恸而摉家箧中者次之（今见镜山所撰传中附载数十条）镛自少知孝五岁请父取笔作书即书老莱子孝奉二亲七大字执父丧每餐二合米数叶菜合煑之陈布衣欲润题其斋曰今世谁有如王庚铸行古人道执父丧蔬粥三年未尝一启齿笑庚铸真孝子矣镛沉静坚忍浑厚洪深得失不分喜怒不形其言讷讷其貌迂迂而大义所在必为必止贲育不能夺也赵抚军欲求贤师以嘱观察观察求得镛而镛己先受聘甘广文所固辞却之广文曰此吾上官足下奈何重名义慢吾上官而使见怪我乎不得已往馆三年未尝以一事干其梗节大槩类此所著有天彝淑世编及语録诸书先辈何镜山先生撰本传其言曰吾泉理学之盛自蔡文庄陈布衣而后兴起者仅仅其当吾身所见者三人焉布衣陈欲润诸生林甫任孝亷王镛云后以孙某贵赠安东伯（何镜山先生撰本传）

　　明经王汉冶先生锷

　　王锷字淑甫号元液天性孝友少慧颖居南公一言即服之终身竭力养志几微周悉父歾毁瘠骨立丧祭如礼与兄镛事嫡母曲尽孝敬事生母虽孝然终嫡母世不敢与齿事兄禀命步趋惟谨岁藉教授弟子吚唔自给操持极严介平生志学以居敬穷理为务读古人书卷不去手虽终老明经而实以斯文正脉为己任言动不茍后学负笈相踵自癸巳受学李见罗徐匡岳潜心著述有四书五焚存稿易经七削存稿诗经三百大意及时习诸说等书与林省庵诸公同修府志一时名士如郑孩如李衷一何匪莪诸公并称许以为后学楷式设教江右勉诸生实行与广文孝亷涂世也门人呉文盛讲论不辍独坐一室不夜分不寐卒之前一日犹以吾未见刚章未脱藁命侄灿记之学者称为汉冶先生（林省庵先生撰本传）

　　○安海黄氏家世学派

　　馥按黄氏之先自正徳间通判公为阳春令其仁泽流徽数世矣毅庵尊人菊山公又以诗古文辞名与庄公一俊王公遵岩相善王公独称其诗与骈语为长平昔庭训皆根本礼教故毅庵立朝清节屏斥中涓书牍出处本末毅然有执犹足窥其家学大端也兹録其家世大畧着于篇首

　　同知黄菊山先生伯善

　　黄伯善字未详号菊山晋江人以诗赋古文词名与庄一俊王道思二公相善王公独称其诗与骈语为长庭训根本礼教不及■〈尸外立内〉积尝言曰吾行不能矫俗但自信无一横钱又曰吾未敢即谓君子然不敢为小人此足窥行已大端矣所著有菊山文集十卷菊山诗集二十卷读书彚记八卷连枝集十卷词赋杂体四卷蔵于家子宪清孙汝良

　　同知黄以宪先生宪清

　　黄宪清字以宪晋江人嘉靖甲子举人隆庆初知阳春县县属万山中亡命窟穴桴鼓数起官皆挟兵自卫宪清一意抚循尝奉诏清核民田盘跚橇楯跋履皆徧所至茹糗席蓐不以供应烦民五阅月而田之溢于旧额者几倍然惟按旧籍纔足而止岁赋十二三民大便之立石着为令复革奏籍例金迁亷州同知珠海故多盗设有戈船守兵墨者纵兵入海诡云游徼而阴与为市宪清无寇輙出者罪之再摄雷廉守篆并以节爱称丁外艰归卒子汝良

　　宗伯黄毅庵先生汝良

　　黄汝良字名起号毅庵晋江人万厯十四年进士选庶常授编修纂修国史使赵藩王简踞欲殿外安节汝良坚执入殿中礼毕即行馈赠一无所受转南司业复移北有监生为巨珰私人偃蹇无状欲按之挟巨珰书至汝良曰国学四方观瞻且司成无与中涓通书例如法责惩擢东宫日讲官每敷引古今随事披陈东宫喜动颜色进大司成天启初转南礼部侍郎乞归乙丑起礼部尚书掌詹事崇祯初逆奸既殄首疏抗言杨左诸臣宜加封恤要典一编亟宜焚毁奏入陛见陈时务八要遂致政归着有乐律志氷署笔谈野纪朦搜河干集子庆华崇祯举人孙光祉康熙补科举人署瓯宁教谕（雍正九年郡志藁） 
　

　

闽中理学渊源考卷七十七

　

　　

　　广平府知府李清馥 撰

　　○万厯以后诸先生学派

　　按隆万后吾乡宿望老成接踵相起惟时学术分离乡前辈尤守旧榘界限甚严其扶树世教底柱狂澜诸家集中可证也间尝考当时所推者如黄氏文简李氏文节之清修硕学王氏恭质詹氏咫亭家太常心湖之謇谔孤忠王氏尹卿杨氏贯斋弟文恪之贞规实践苏氏紫溪何氏镜山之绍述前修李氏序斋郭氏恭定之建白忠恳黄氏毅庵黄氏襄恵之清毅有执蔡氏清宪林氏文穆之负荷大节外此若苏石水之风猷吕天池之守正王慕蓼庄梅谷之砥节杨日灿刘台岩之家学王三揆朱敬所林甫任陈欲润之儒修林省庵之夙望郑孩如苏子白庄九微之治经黄季■〈山上〈弓攵〉下〉林素庵之讲席王忠孝卢若腾何九云李光龙纪文畴陈履贞等诸公之志节稽其出处本末升沉显晦各成所学所守而流风余范卓然可以待质后世据其迹而论其心盖人物是非必百年论定一代川岳英灵之萃亦于是而可征矣诸公未能备采爰辑其师友所订述载于篇其在隆庆间及家学学派者已于前编详云

　　同知郑孩如先生维岳

　　郑维岳字申甫别号孩如南安人万厯丙子经魁铨遂昌教转五河知县立方田法浚淮河督役平均升曲靖府同知以母老归养维岳究心圣学兼通禅理每讲经论辨无穷又于天文乐律无不究心有知新録四书正脉易经宻义意言礼记解诸书（闽书　南安邑志）

　　襄惠黄锺梅先生克瓒

　　黄克瓉字绍夫号锺梅晋江人万厯八年进士授寿春知州擢刑部郎累官山东布政升巡抚时税矿病民抗疏极论并劾税监陈増马堂不法事严治其党蝗旱为灾复疏发帑赈济蠲额外税银十余万升南户部尚书召理京营戎政改刑部受神光两朝顾命李选侍移宫克瓉疏论内侍王永福等八人盗案光宗谓其偏庇李氏怒责之乞休不许天启元年冬加太子太保明年复以兵部尚书协理戎政廷议红九克瓉述进药始末力为辨析持议与争三案者异攻击纷起自是创要典者率推附之屡疏移疾加太子太傅以归四年魏忠贤尽逐东林召为工部尚书视事数月与忠贤忤复引疾归三殿成加太子太师崇祯初以荐起南吏部尚书寻致仕归卒谥襄恵着有数马集杞忧疏藁百氏绳愆性理集解春秋辑要诸书按黄之先有为宋学士者崖门之难去妻子于海门居焉人号沙堤黄氏有山曰默林山故公别号曰锺梅云子道敬户部员外郎道爵刑部郎中尝劾巡抚熊文灿及弁将赵庭贪懦状黄公道周称之着有丽瞩亭集侄道瞻有风节道■〈日上永下〉癸未进士（雍正九年郡志　王氏志道撰墓志　明史）

　　州守杨日灿先生启新

　　杨启新字日灿晋江人万厯十七年举人授海门令左迁东筦丞量移武宣令迁左州守卒于官启新循循朴谨不求人知歴官五载布衣蔬食没几无以殓汉吏悃幅无华庶几近之左人祀之名宦着有易经讲义子瞿崃丁未进士官至江西副使着有易经疑丛栖霞山人石室藁黄华读藁二东藁

　　朱敬所先生一泮

　　朱一泮字达宗晋江人生而恂逊严重和易齓岁称孤既数年得其尊甫手书丛籍中悲涕不止感动家人稍长事母尽孝晚节母氏病风先生昼夜起居不怠志养无方母殁哀毁过当素髪夕改祭奠之日精洁必芬式厥礼仪子性晜弟遵而化之先生少受经书邃于春秋旁通诸经子史厌应举俗学设帐授徒尊尚诚敬衣冠危坐靡间寒暑虽屋漏之中了无岸帻跛倚之态康庄坦逵肃恭矩步及至曲巷旁途亦纡转方正不斜侧取捷迹先生平生非礼之事不接于目近利之行不迩诸躬从先生学者俨然尊崇虽至白首贵倨犹惮畏如一日先生之言曰一诚也主一敬也繇敬入诚四勿是也又曰道正气也精神私气也吾儒从事于道而葆其精神释氏第葆精神而已其所摄持亦类于敬遗乎道矣先生以言为涂以行为玺用玺印涂是以学者称为敬所先生何氏镜山曰士之不能尽于道者岂非驰慢其外貌哉夫耳目手足人所共见也犹不能矜且摄况夫人所不见之心先民有云繇乎中以应乎外制于外以养其中懿哉斯言先生体之矣先生无麻之蓬不滫之芷卓然自会于圣学而实究之躬行惜乎其名仅止于闾巷吾乌乎敢泯先生哉（何镜山撰本传）

　　文学林志宏先生甫任

　　林甫任字志宏其先燕人元末有讳泰者兄弟皆举进士为泉州路同知因家泉泰之孙曰观入明为归州别驾别驾之孙曰茂森丧妻不娶乡里多质平焉三传为甫任之父某以文学为诸生祭酒人称曰春亭先生甫任幼时动止异凡儿禀学于父父时时称说古先圣贤有宋诸儒甫任辄欣欣向焉弱冠补弟子员以家贫授徒瞿然模范在念绳趋尺步弟子无敢以亵见遂发愤圣贤之学终日危坐读书不辍寒暑自六经宋儒以及近世薛胡诸先生所著仰思反求内索外验以求其是而见诸实践于是作四面圗纂以自记曰居敬曰立志曰进学曰逺识而曰敬之一字吾持之最坚白刃弗能夺矣夜归则以日所教者跪正春亭公父子间自为渊源性至孝二亲继没悲哀惨恻蔬食避内舍者三岁平生寤寐经籍学问多出自得每念正学精进寡人朋侪中有虚心愿质者后进有质美愿学者皆乐与诱掖开导其诚意既足动人而光霁又易为亲故从逰最盛皆以孝弟忠信为学其言谈举止遇之循然有理者不问知为甫任弟子也年五十三得疾正冠衾而逝所著有诗经翼传四书管见易録礼録书传评性理史评及感省集诸编素交友有陈氏欲润王氏铸为最善云（何司徒撰本传略）

　　遗佚黄季■〈山上〈弓攵〉下〉先生文照

　　黄文照字丽甫同安人参政文炳弟学者称为季■〈山上〈弓攵〉下〉先生始为诸生数竒遂弃去专性命之学潜心力行自比陈布衣真晟之俦日以谈道为事所著有道南一脉孝经仁诠太极圗理学经纬诸书晚又以易学着隠温陵南台山中尝出游大江以南至云间访陈氏继儒论业大相欢契平生至老手不释卷性好奬士类遇人有片善必极引重念及朝家宵旰忧勤内外多故疎床敝席不敢自逸见者皆为之兴感尝柬林素庵句云天上有人调玉烛山中许我坐春台又云四郊多垒懐司马一筹莫展愧仲连盖悯时念国草茅抱杞忧如此崇祯戊寅南安仓猝之变走者相望富家巨室不知所为照与监司峡江曽樱讲学于笋江出片纸开谕之立散人服其徳化乙酉年九十归隠故里轮山之北年九十三卒林氏孕昌曰吾郡自紫阳过化以后学脉火传至蔡文庄师弟薪而杨之近何司徒倡学于泉山家省庵开讲于不二又灯而燃之黄氏季司徒同学友也司徒与闽直指李公先后曽荐于朝未及征升文笋江二社奉为北斗先生屏嗜寡欲絶识去智以圣贤之书愉其志以朋友之聚饬其躬枯坐一室著述万卷八十年来有如一日尝有取于朱子晚年定论其学以未发为宗其教以躬行为本云（同安邑志　林素庵先生笋堤集）

　　县令苏子白先生庚申

　　苏庚申字子白天启元年举人就教易州负笈从学者甚众迁连山令洁已爱民卒于官连人醵金护丧归着有四书翌笺易经管见（雍正九年郡志）

　　藩伯潘士鼎先生洙

　　潘洙字士鼎晋江人万厯戊子乡荐第一聨第进士教授庐州升国学博士转工部主事榷杭州南闗税羡金八千余悉贮藩库改吏部歴员外升郎中时神宗恶吏部诸臣在官在籍尽逐去留者仅四人洙与焉丁外艰服除复补吏部念母假归久之起为江西叅政兼理驿传丁内艰服除补浙江参政备兵嘉湖迁广西按察升江西右布政转广东左布政卒于官洙莅官所至不妄取一钱家日窘迫终无改悔爱国之诚至没不衰弟澜字士观万厯甲辰进士授户部主事改兵部歴郎官出为湖广参政着有文集（雍正九年郡志）

　　司冦苏石水先生茂相

　　苏茂相字宏家号石水晋江人万厯二十年进士歴户部郎典试贵州调守彰徳迁河南副使寻督学江西晋南尚寳少卿升太仆正卿晋佥都御史巡抚浙江请修方正学祠厚恤其家诏从之寻丁艰归以荐人为赵南星所劾天启五年起为刑部右侍郎改户部总督漕运晋尚书七年秋懐宗立改刑部崇祯元年春回籍寻卒（雍正九年郡志）

　　清宪蔡遯庵先生复一

　　蔡复一字敬夫号遯庵同安人万厯二十三年进士弱冠登第疏请归娶授刑部主事疏劾石星杀平民冒功状御讯处死中外惮之歴郎署十七年始迁湖广叅政分守湖北进按察使右布政使清介自持以疾归光宗立起故官治兵易州寻迁山西左布政使天启二年以右副都御史抚治郧阳岁大旱布衣素冠自系于狱遂大雨黔苗为乱贵州巡抚王三善败没进复一兵部右侍郎代之丧亡之余兵食尽绌斗米银八钱复一劳来抚循人心乃定寻代杨述中总督贵州云南湖广军务兼巡抚贵州赐上方剑便宜从事复一召集诸将吏申严纪律前后督师斩馘无算复请敇邻省诸郡掎角平贼上悉可之因命各省诸邻郡悉聴复一节制时复一为总督而朱燮元亦以尚书督四川湖广陜西诸军以故复一节制不行于境外而复一所遣鲁钦等深入四川云南兵皆不至复一因论事权不専故败遂自劾罢免聴勘移境上候代复一仍拮据兵事尽瘁不辍竟卒军中讣闻上嘉其忠勤赠兵部尚书谥清宪任一子官复一好古博学善属文耿介负大节既殁槖无遗赀有遯庵全集行于世（明史　雍正九年郡志）

　　藩伯王慕蓼先生畿

　　王畿字翼邑号慕蓼晋江人早失怙恃家海东倚依荒郊备尝困苦塾有书声壁聴而乐之时辍耕窃读古人书积久而心灵功深年几三十始蔚然黉序间万厯二十二年乡荐第一二十六年成进士授余千令不赴改越州教授迁国子博士转戸部主事督太仓储歴吏部出典蜀试迁杭州守浚南湖工竣诏赐金劳之以治行第一召赐宴光禄命督学浙江擢江西参政晋观察使山西右布政道转浙江左布政时邉事孔亟兵饷驿骚重以织造之役糜金钱动百万计屡被严旨督责部推太常卿未下会有劾其饷缺额者遂引疾乞归畿平生砥节自励宦游二十余载治行卓然尝曰国家无轻豢虚饵之爵禄世上无便宜富贵之圣贤二语自奋论学以洛闽为派近世独服膺薛文清蔡文庄而于王阳明衷其旷论文以韩欧为的近世独服膺唐应徳王道思而于王元美衷其材故时见之文章议论无非从心性发挥其榘度可为后学步趋即微嬉谑亦且道存吕氏圗南撰樗全集序道晚年友于畿最为得力云无日不晤晤辄忧盛危明恻然于临深履薄之际而勉我者慕蓼先生云所著有樗全集四书易经解门人施邦曜梓行之当事采誉言特祀瞽宗焉（通志　雍正九年郡志藁　蒋相国撰墓志　吕天池撰文集序）

　　侍郎吕天池先生图南

　　吕圗南字尔搏别号天池晋江人万厯二十六年进士授中书舍人歴礼部郎擢为御史出按粤西浙江寻谢病归天启初起为南通政使右参议寻迁左通政使时珰焰方张有监生陆万龄等请祠珰文庙李映日等请加九锡封王俱严驳不上懐宗赐敕有心事皎然守正不阿之语加右都御史旋改南京戸部侍郎总督粮储会江陵饥军士聚众嚣谇变且不测遂抗疏乞留漕粮二十万石不俟俞旨便宜给发用是削籍归家食十余年筑蓝水利乡人頼之岁时闭影斋居跌宕书史如武荣清溪诸邑志俱与邑侯共修焉卒年七十有二所著有壁观堂文集（新郡志　南安邑志）

　　司业庄九微先生竒显

　　庄竒显字允元晋江人敏之玄孙年十九登万厯三十四年贤书四十一年进士殿试第二人官至南国子司业三十五而卒着有尚书便览行世（雍正九年郡志）

　　文穆林实甫先生焊

　　林焊字实甫同安人万厯四十四年进士殿试第三人授翰林院编修累官祭酒时珰势甚张颂徳建祠遍天下一日诸生执呈欲立忠贤像于太学请定判焊曰孔圣师也礼有北面之尊魏公功徳虽盛臣也若并列上座他日主上临雍谒奠君拜于下臣偃于上于心安乎即称疾去懐宗即位闻其语叹曰危行言顺君子也召为礼部侍郎拜东阁大学士卒于官谥文穆（雍正九年郡志）

　　巡抚曾霖寰先生化龙

　　曽化龙字大云号霖寰晋江人万厯四十七年进士授临川令以卓异擢御史崔呈秀恶谢文锦以化龙为所首举遂出为宁国同知擒斩大盗升南户部员外丁内艰服除补兵部郎督学广东衡鉴独絶所首拔陈学铨叶着谢宗鍹三人先后俱登解首摄海道篆平海寇刘香升广西参议士民勒石纪绩转江西副使再转粮储道兼巡视漕河擢按察使时有曽铁面之号后以原衔督江西粮饷丁外艰服除即家起佥都御史巡抚登莱移镇胶州贼众十余万围胶督兵固守遣降将击贼大破之复东昌等二十七州擒伪官二十余人置法无何闯贼陷京弃官归卒于家年六十三着有作求堂集（雍正九年郡志）

　　宰辅蒋八公先生徳璟

　　蒋徳璟字中葆号八公晋江人父光彦江西副使徳璟天启二年进士选庶常授编修崇祯中歴官少詹事召对陈练兵练将法甚备又上救荒事宜擢礼部右侍郎请彻内操核要典禁伐采滥规止黄冠陪祝太学又请正杨嗣昌聚敛之罪荐侍郎陈子壮顾锡畴祭酒倪元璐等上皆録用壬午廷推阁臣召对言邉臣须久任上问天变何由弭对拯百姓即弭天变近加邉饷千余万练饷七百万民何以堪又増督抚二总兵六副将数十人权不统一何由制胜上然之首辅周延儒常荐徳璟渊博可备顾问文体华赡宜用之代言遂擢徳璟及黄景昉呉甡为礼部尚书兼东阁大学士时延儒甡皆各树门戸徳璟独鲠直无所比黄道周召用刘宗周免罪皆其力也开封久被围自请驰往督战优诏不允明年进兵备册凡九邉十六镇新旧兵食之数及屯盐民运漕粮马价悉具复进诸邉抚赏册及御览简明册上深嘉之诸邉兵马报戸部者浮兵部者过半耗粮甚多因条十事以责部臣又因召对言文皇设京卫军四十万内府军二十八万又有班军十六万春秋入京操演诚得居重驭轻势今皆虚冒愿修旧制上不能用甲戌辅臣请行钞法徳璟力争得免先以军储不足岁给直畿辅山东河南富戸令买豆米百万输天津民大困力陈其害上罢之二月上以贼势渐逼令羣臣会议奏闻都御史李邦华密疏云辅臣知而不敢言翼日上手其疏问何事陈演以少詹事项煜东宫南迁议对上取视黙然徳璟从旁力赞上不答给事中光时亨追论练饷之害徳璟拟旨向来聚敛小人倡为练饷致民穷祸结悞国良深上不悦诘曰聚敛小人谁也徳璟不敢斥嗣昌以故尚书李待问对上曰朕非聚敛但欲用兵耳徳璟曰所练兵马何在徒増饷耳且新旧练饷戸部虽并为一州县追比仍是三饷上震怒责以比友徳璟力辨诸辅臣为申救尚书倪元璐以钞饷乃户部职自引咎上意稍解明日徳璟具疏引罪旋罢练饷而徳璟竟以三月二日去位给事中汪惟效检讨傅鼎铨等交章乞留不聴徳璟闻山西陷未敢行及知廷臣留已即辞朝移寓外城贼至得亡去丙戌九月卒徳璟熟前代典章及明朝掌故邉塞漕盐水利刑律莫不究其利弊文章敏赡在词垣日草二十余诰勅见者叹异之（明史　雍正九年郡志）

　　兵备吴竹公先生载鳌

　　呉载鳌字大车号竹公晋江人性至孝母病衣不解带既卒亲负土葬于雒江风雨夜归有神灯翼之天启五年成进士逆珰慕其名欲以鼎甲许之不就戊辰入对以忤权贵谪浙臬幕升金华司李平反寃狱马文绍等九十余人嘉湖军旗之乱以片言谕止之后官至兵备佥事卒于家所著有宙书咫闻十余种（雍正九年郡志）

　　主事王愧两先生忠孝

　　王忠孝字长孺号愧两恵安人崇祯元年进士授户部主事时朝议输通津外储以实京师忠孝督运大通桥催攅有法日输三万石会蓟督咨部欲得廉慎明决者与共事部推无如忠孝遂提督蓟储监督内官邓希诏数以难事相窘欲自置兵设饷索仓耗羡忠孝曰升斗皆官物安得耗羡希诏曰饷司能保无额外征耶忠孝正色曰吾戴吾头来岂以头易升斗哉希诏大愠遂拾其未兑湿米疏上之旨逮下狱及置对抗辞不挠希诏乃罗织成狱以上部堂蓟督皆疏言其寃都察院王志道复力为辨上意稍解得削籍遣戌明年希诏所为不法事露论斩忠孝乃得白归（雍正九年郡志）

　　掌坊赖宇肩先生垓

　　赖垓字宇肩徳化人崇祯元年进士授平湖令治行为两浙最召对称旨擢翰林院检讨歴右春坊以才名著乞归养亲居近二十年卒（雍正九年郡志）

　　侍郎陈龙甫先生洪谧

　　陈洪谧字龙甫晋江人宋与桂之裔崇祯四年进士授南户部主事管北新闗尽撤闗防复兑南粮尽塞出入影耗之窦迁员外擢知苏州苏赋几当天下之半积逋稠叠至即奉削级之命乃下教州县尽斥诸羡费以充正额终不能逮坐镌级至尽其聴讼以牒畀讼者令自摄对开诚剖析人皆信服或不欲终讼辄销牒遣之呉江民变奉檄单车往谕皆罗拜伏罪仅摘为首一人以报流贼薄安庆督抚议撤阊门万家为防御计洪谧曰贼必无越江陵趋苏州之理脱有不虞守请任其咎乃止尝阅旧牍见倡议毁九学书院为奄祠者拟戌未遣曰罪有大于此者乎趣具狱论死遇童子试与诸生指授题义语温温不啻其父师请嘱不行榜发不限额数务尽能文者而止至今呉士语及犹感涕也恒言天下之乱皆吏不恤民所致故守苏垂十年一以仁恕为政民号陈母又号陈佛所在肖像祀之本縁赋不迁呉人反以为幸惟恐其去庚辰癸未双举卓异第一纪名御屏召赴阙与清亷宴升山东按察副使备兵登莱未抵任晋太仆寺卿推兵部右侍郎归卒于家年六十九洪谧学行夙优守苏循职为一时最与方岳贡齐名晚方大用而未竟其措施云（雍正九年郡志）

　　给事庄任公先生鳌献

　　庄鳌献字任公晋江人崇祯四年进士授庻吉士改兵科给事中上太平十二策首在格君心开言路终以折狱用刑谓秦晋蠢动以中州为渊薮必有跋扈酿乱者及今不创祸将靡极又谓畨甲之设本以缉奸盗非以网缙绅中使岂有韬畧何故委以监纪重任语多激切疏入谪浙藩照磨黄公道周赠诗云当年稽首十二策我逺不及庄任公后归隠葵山庐父墓侧以终着有葵山文集（雍正九年郡志）

　　主事卢牧洲先生若腾

　　卢若腾字牧洲同安人崇祯十三年进士御试召对称旨授兵部主事时阁臣杨嗣昌督师湖广作佛事祈福若腾疏参嗣昌不能讨贼止圗佞佛上以新进小臣妄诋元辅严旨切责时论壮之后归隠海滨卒同时有沈佺期许吉燝俱癸未进士隠居以终（通志）

　　县令吴宣伯先生韩起

　　呉韩起字宣伯晋江人崇祯十三年进士授当涂令有恵政文词古雅海内称为青岳先生着有四书易经说（雍正九年郡志）

　　行人陈乔岳先生履贞

　　陈履贞字乔岳晋江人崇祯癸未进士授行人司壮岁常逰武夷见考亭祠宇倾圮即捐倡修葺在安平复新朱子书院朝夕礼之惟谨生平孝友凡期功之贫不自赡者悉衣食之同谱称贷无吝色亦无徳色晚节食贫自适著书课子而外无他与焉（雍正九年郡志）

　　文学纪先生文畴（子许国）

　　纪文畴同安人廪生博学有名与子许国并逰黄石斋先生之门称髙弟着复书史勺等书卒海岛许国年二十二举壬午乡荐（同安邑志）

　　孝亷曽弗人先生异撰

　　曽异撰字弗人晋江人移家侯官少孤事母至孝家窭甚岁饥采薯叶杂糠籺食之妻负畚锄干草给爨长史有知其贤欲为地者介然不屑也久为诸生留心经世学诗诡激有竒气南贑巡抚潘曽纮得王维俭宋史招异撰与徐世溥更定未成而罢崇祯己夘举于乡癸未归卒着有纺绶堂集（雍正九年郡志）

　　主事林致子先生志逺

　　林志逺字致子同安人年二十六举于乡力学博闻励志弗衰九上公交车癸未始成进士授工部主事假归奉慈帏结茅清溪仙峰岭称陶庵先生着有歴代史白年七十二卒（雍正九年郡志）

　　监丞黄明立先生居中

　　黄居中字明立晋江人万厯乙酉举人博通典籍得未见书必手自校録授上海教谕迁南国子监丞侨寓金陵蔵书万卷年八十余著书不辍人称海鹤先生子虞稷有才名国朝康熙己未年以博学宏词征（雍正九年郡志）

　　○温陵杨氏家世学派

　　按隆万间杨贯斋兄弟以笃学姱修跻显仕为时硕彦镜山先生撰贯斋传称理学文章庶几兼之撰文恪传称一代完行名臣盖二公家学一时推重信有道之儒也再考公尊人含山公宦归而贫其贻谋以光大其家者厥有自矣今撮先辈论述叙其家学着于编

　　布政杨贯斋先生道会

　　杨道会字惟宗号贯斋晋江人隆庆二年进士初令黄岩息讼缓征歴工部郎擢南户部主事乞省亲归起补原官丁内艰服阕补工部寻榷木南闗张居正授指令伺察不报受督责久之张病六曹堂官皆为设斋祈福大司空出俸金首事道会谓此臣子事君父礼某不敢预闻者为道会惧而江陵相自此不起道会亦未尝自言出守安庆丁外艰服除知台州黄岩故台治也将至民襁负道迎不絶倭寇不敢犯境迁广西按察副使与巡抚微不合即投檄归居二年起为其省提学使者会臬僚多缺悉委署篆两平猺乱既成功又仰屋叹曰猺虽平乎吏墨而刻豪蠧而侵此乱本也其可勿问寻迁湖广参政分守荆南道有香珰久与士大夫为难道会至惊为神人转布政右使值楚宗狱起诸司尚日夜治楚狱不休道会语左使楚宗始事者已坐罪若株连及人人恐生他变左使乃列上罪状为数等得旨施行又语楚抚诛戮之后宜停楚刑一年以示寛楚抚奏上报可道会复时时叹曰楚氛之起国戚几顿牵纒斯长亦因诸公操之太甚令某在事当不其然亡何转左自亲王而下皆具礼待之曰大家巨族且厚本支况天潢乎庚戌因入觐乞归许之其入觐也李文节时为言者所攻迸居荒庙道会毎过从谭至夜分道会为诵白沙诗茫茫宇宙人无数几个男儿是丈夫以壮其志云道会贞而不谅和而不流生平不齿荣利未尝一失足权贵人门尝言理学尽于性理往鉴备于纲目因取性理精言采入程朱全书近思録为性理抄修史依春秋纲目例纂成自作论赞有史纲节要又有诗礼二钞周礼详节四书商求等集蔵于家弟道恒道宾见苏阜山学派（道南源委　新郡志　林素庵续小学　闽书　通志）

　　文恪杨惟彦先生道宾

　　杨道宾字惟彦晋江人道会从弟万厯十四年廷试擢及第第二人授翰林院编修累迁国子祭酒少詹事礼部侍郎尚书缺摄篆者久之充经筵日讲记注起居累疏乞归不许奉命有事斋宫礼未成以疾拥还遂没道宾为国子祭酒时疏请东宫行齿胄礼表进三国志五代史论斥阉竖公货财以古为鉴词切而直与诸国子按古射仪行之射圃县省日之赏以诱劝之以推明髙皇帝建立射圃学宫之意其摄尚书礼部疏陈五事曰葆清明平且之气以澄圣衷曰召阁部大臣入对以决壅鬰曰复章奏批发之规以尊主权曰慎内批中发之旨以杜羣疑曰去形迹体面之套以振事功上万寿节道宾縁华封三祝之意推而衍之请上励精圗治所以为受天之寿祝命东宫诸王出就傅所以为受天之多男子祝捐爵出禄修废官补大僚所以为受天之富祝每遇进讲盥颒焚香端坐待旦入视部务退邸舍作春秋通鉴讲章随事发明借古为喻讲读久辍道宾言太子天下本培养宜厚谕教宜勤宋臣程颢有言与近习处久熟便生亵慢与士大夫处久熟便生敬爱此确论也宜亟涣玉音卜期开讲蒙恤诸大臣谥典久阙道宾言国初大臣议祭议葬即与议谥后因请乞纷纭乃令会议类奏今万厯三十一年以至今日阅五年矣物故大臣其人非一不及此时一为分别将来耆旧不存事迹湮废揣摩任意毁誉失真岂国家慎重励世褒贤之大典哉宜下臣部以三年或五年为期博采公论酌拟奏闻着为成规从之道宾起家翰林以至掌部尝分试礼闱两主乡试一主会试所得皆知名贤士居家孝友尽诚与人煦温引已反躬靡有系吝至乎义所不可事所当为不肯茍为徇巽作箴自警大旨谓贵常可贱富常可贫须立定根脚我不必是人不必非须剖破藩篱性命为轻名节为重须审度权度名位非求可得祸患非避可免当勘破机闗箴成遂为絶笔时年五十八耳当朝士大夫皆曰杨公达生若是立为请赠谥得赠礼部尚书谥文恪遣使营葬护丧恤终之典恩数独隆（闽书　旧郡志　新郡志）

　　○洛阳刘氏家世学派

　　按刘公可先生三世朴学古行其仕者皆清徳恬节有名于时而赓台先生尤惓惓家庭训诫其秉心砥行欲与古人相上下于时会颓靡之日独世笃谨厚风规以为一时坊表故特録之

　　少卿刘台岩先生弘宝

　　刘弘寳字公可号台岩晋江人万厯十四年进士选翰林院庶吉士授户科给事中首上疏劝上御经筵召还直言诸臣而纠大珰之横不法者人以为得大体进工科都给事中察水衡钱数诸令甲所不急一意撙省即中贵人必执谊力争之时江西困陶型三呉困机杼徐淮上下濒河困垫溺弘寳请陶型无征竒巧机杼宜舒其期河堤亟筑亟溃民困版筑宜厚其雇直而驱诸罢民佐之责治河大臣折厥衷诸请复故道及请浚七百余里陆地别通漕皆谰甚宜一切报罢他所论奏平反率类是会科臣序迁视资之后先为内外弘寳逊同官自请外补遂出为浙江参政分部台州会有言水被淮泗祖陵者上切责治河大臣部覆波及坐谪潮阳典史以谪籍卒于家后以登极恩赠太常寺少卿弘寳清介仁厚蔬粝终身所居不蔽风雨其端榘正范虽夜分盛暑必衣冠与人交毋问少长恻怛至到望之知为有徳君子也尝手抄薛文清读书録躬行一禀之在恵潮时访李见罗杨复所二公相切劘居常逡巡韬抑不露意气而遇事必言辄复委婉曲尽事情公卿间尤以此多之于是公望蔚然所著有尚书说谏垣遗藁子廷焜（雍正九年郡志　史文简先生撰墓志）

　　文学刘赓台先生廷焜

　　刘廷焜字子曦号赓台台岩之子有名诸生间饩于庠奉父母至孝友恭于兄弟笃古质悫无一毫流俗之气其方严勤俭出于天性酷嗜书史矻矻孜孜留心古今治乱兴亡之大机及圣贤学问经济可以禆身心捄世务者手记目识无虚日月即之而介久之欵欵中孚如金石其临事祇慎不敢造次其于敬之一字被服终身以求无愧家学其诫鳞长之言曰汝也当官若稍懈偷从不自爱护来也又曰处不竞之地避缁染之涂可以读书可以修身可以承先世之风节又曰尔其请教于老成练士又曰圣人处事每从忠厚戒刻薄儿综核甚善吾虑儿之为怨府也又曰侪辈之交宜谦和静定敛蔵锋锷吾虑儿处同事自恃直道未能降心相从也又曰京师逰客附声射利多有窥矙往来宜慎吾子念之又曰弊役衙蠧剪除固当乃吾视吾子若不能顷刻容者发之太骤恐施之过当吾愿吾子之审处熟思也又曰少年临事接物易入轻率恍惚吾子念之凡累言尔尔莫非义方云（何司徒撰墓志）

　　参议刘孟龙先生鳞长

　　刘鳞长字孟龙晋江人弘寳之孙垂髫时受学于何公镜山万厯四十七年进士天启初授工部主事时有皋门及浚湟之役中官马诚掲开工费三十万鳞长仅以六千金竣事诚怒欲中以祸会丁外艰服除补街道厅大珰估保桥运石费四十万鳞长核用万金大忤魏珰削职懐宗立起原官司节慎库以台省擅行支放事累逮诏狱谪倅毘陵适大宗伯孙公慎行倡学东南鳞长师事焉转南户部视学两浙厯官至四川参议时张献忠破云南贼党率众寇蜀鳞长毅然以恢复为己任屡与贼战有功复夔庆等郡会闯贼陷京弃官归卒于家（新郡志） 

　

闽中理学渊源考卷七十八

　

　　

　　广平府知府李清馥 撰

　　○清溪李氏家世学派

　　尝读曽祖伯渔仲先生叙族谱系略云余家世相传系出李唐江王之后曩甲午见族人参军孔文于延平手家乗相示自武阳流移之后数世昭穆具存其散处他州者记次甚有序谓余为其宗人盖灼灼也归检旧谱读朴祖自序称先世家尤溪尤为延属邑窃意孔文为不谬夙闻奉常曽经田阳奉羊豕登絶巘祭所谓先庙者子孙村朴业樵渔所居里名翰林﨑在大田县治之东十里大田未建昔隶尤溪嗣后在明检讨亦过而拜焉问其髙年具称一支徙湖头在季元之世然则朴祖距前祖未逺所闻有据合诸斯言殆不诬也清馥谨按渔仲先生所叙皆系始祖以上者今据旧谱断自君达公为始祖君达公感化里河洋保人元泰定二年置田荘贯常乐里而住在清溪蓝湖之感化里其溪据湖之端水流而下其色蓝故曰蓝湖也二世祖名号无传惟旧木主题干五位三世祖玊山公行善好施老而弥笃至六世祖旌义朴庵府君力行仁义家声始大再世而第二子南丰令公煜举景泰庚午乡荐受书于户部主事莆阳黄公声仲刻志问学诗书之泽已显迨万厯庚辰公之五世孙心湖先生■〈樊，心代大〉桧始登甲科由是人文踵起遂称安溪名族尝考正嘉以前时潜修亮节之士亦有应述者如纪善先生亮清风夙学望着乡闾载在志乘至前修所品待如九世祖罗峯府君受知于周公孟中中蓝先生澜受学于蔡公元伟何公烱瑞峯先生鸣阳从游于庄公履丰其亲师问学皆有派别可寻已附见之学派矣今録自朴庵府君而下并诸前辈派繋逮隆万以降心湖诸公盖心湖先生立朝忠谠清修有进退大节仍朴先生仕亨懐蓝先生栻以易学相师授而干宇先生桢有循声亮节与李公衷一相友善若吾髙祖念次府君卓荦好义敦说诗书有朴祖遗风其树义尤宏逺矣若余隠先生明季遗献实曽祖伯渔仲公先曽祖惟念公受业之师也家世隠徳未能详述敬附其大畧待考焉念次府君及渔仲府君惟念府君本传别见国朝编録

　　旌义李朴庵先生森

　　李公讳森字俊茂号朴庵先世肇于唐江王元祥之后迁江南分居于泉之安溪感化里髙曽皆隠徳大父则成公洪武初应诏举孝亷授将仕郎判大名府内黄县簿父宗江公修身慎行不乐仕进拻拓田庐以遗安于子孙公少慷慨有志向早岁从师猎渉经史事亲奉公式由其道二亲谢人间事礼仪毕备追慕未尝顷刻忘也公席先世遗产复自居积日起轻财重义赒穷恤匮凡遇假贷贫不能偿者悉焚券契丧不能举者终不能敛者即助以赀舍药以资贫病一日道经邑之剑口川见负担者渉水被溺其心恻然询诸故旧曰是路正当延汀漳泉要冲何不作舆梁以济之众皆以无力辞公遂发心捐赀造桥至再不就间忽逢老人有言曰此溪险急难成长者欲造此桥须先造石塔以镇之言讫不见公依言表浮图数级而桥告成又往莆造江口大石桥本邑复造龙津鳯池等二十五桥事具邑乗正统间协造本府黄堂及本邑琴堂又修郡庠黉门及本邑大成殿以至东岳五帝殿元妙观及一应神祠圣像莫不助资理妆饰正统中遭岁饥荒应诏出粟五千石赈济又慕义输边三千石有司具名以闻（以上参陈公巘送公之官序朱公撰墓志陈公绍功撰本传及县志）诏旌义民诣阙谢复拜赐赠帛酒馔由是闻望颙昻声誉益彰方岳郡邑循例交荐授官保障乡邦疏累上核实命未下适沙尤寇发公以旌义奉檄统乡之义勇子弟数千剿殄总兵官具功次奏闻授清漳九龙岭廵检舆论咸以为未足以偿其敌忾之绩而公处之泰然且曰三世荷列圣子惠洪恩兹值梗化陆梁当捐躯戮力服勤皇家不避艰险冲冒矢石固分内事也岂可计资秩之崇卑哉茍能尽职万一则铨衡自有公论闻者莫不壮其志而期于逺大也濒行薇垣名卿守令将师咸以礼饯旌其折冲防御之劳晋江亲旧友契供帐于石笋江之浒时处士陈氏瓛素知公者撰序以华其行景泰元年庚午九月也（以上见陈氏瓛送公之官序）三年从安溪耆民请调公源口渡至则建厅事修房舍以绥兵卒永春徳化前后缺令监司命公摄其篆公所至多惠绩二邑咸讴颂之已摄安溪则修公馆整仪门以安吏民数年之间邑政具举凡百废坠焕然一新天顺癸未暑雨弥月大浸稽天公所建剑口及龙津三大桥圯公冒雨省视太息曰百年之功尽于此乎由是民复病渉公因之抑欎成疾遂至不起（见朱公撰墓志及陈氏绍功撰本传）公自微有官迄白首大都折莭为义矜已诺其急人之困先于己公事既毕然后乃尝酒食人以是严重之计五十年无旷时虚岁公其性命于功徳者乎里中人视公犹父望公家若库庾尊之不名称朴庵长者即有竞不从邑令讯而信李长者之言化逮其弟俊徳咸骈为义公生洪武三十一年戊寅二月卒天顺七年癸未八月享年六十有六娶黄氏本邑感徳处士黄氏胄之女有贤行子五人公既不得志于儒别立书塾置书田积书万卷课诸子五子皆赋质超颖凡异卓荦咸有衣冠长烜义官先逝仲煜受书于戸部主事莆阳黄声仲刻志学问应庚午乡试中式后为南丰令炳承事郎烱散官不就焯贡太学为南雄司理十世孙清馥谨述见陈氏绍功撰本传及陈氏瓛送公之官序

　　按公事实见于邑郡志清源文献陈氏绍功撰本传详哉其言之矣家谱中家传之外亦陈公绍功所撰传为详而都宪朱简斋所撰墓志谱中未及録刻只有公及妣黄氏迁墓记而处士陈氏瓛所撰公之官序亦未及登载二藁藏于从祖茂夫先生家前岁于从弟清柱处持出钞録盖陈瓛先生字微仲号栢崖为明初髙士性孝友不求闻达宣徳间累召不起号为征君载在志乗要其人为不茍作者且此公笔札殊少亦吉光片羽也简斋朱公当日负硕望其所志皆精核今此藁集中亦未载兹就陈绍功先生藁本及郡县志之外再莭録朱陈二先生曩时撰述略补本传所未登载云尔

　　再按朱简斋先生愿学藁天顺七年十月十六日往湖头祭公诗曰乗兴相邀吊故人不辞艰险不辞辛湖头红日湖间雨林外青山林下津云云又题云同寺丞蔡公翼太守杨公舆知州陈惠提举贺文通判陈睿往安溪湖头吊祭朴庵李公读此知公当时所交契者皆硕彦旧徳志乗俱有传表表而一时气类之同逺从吊唁仰见公之徳谊所孚矣清馥谨识

　　县令李勤斋先生煜

　　李煜字秉常朴庵次子时清溪科第寥如公独自奋发号勤斋以见志用壁经举景泰庚午乡试甲戌春闱副榜署福州罗源县谕一切谢诸生常礼以大成殿明伦堂暨东西庑之圯也慨然笈家赀重建之成化六年移谕江西建昌之南城其庀堂斋馔堂如教罗源时十三年江右直指保升南丰令下车询民利病为之兴除邑城依江旦夕假舟楫渡人不便即躧址鸠工筑通济桥延袤数百歩人徳公甚立石于桥左颂焉已复建山川社稷坛壝立曽子固先生书院设铺舍建众安亭政绩详载太史青斋刘公太常卿广平程公碑暨太学生兴造记中时豸绣屡以最闻擢有日矣顾公非其好也致政归为乡名徳凡若而年今名宦乡贤并祀之平生慷慨好施不事家人生产自博士至牧长二十余年所至以清白称宦逰资用悉从家辇致独喜营建造福于民宛然先公遗意焉

　　纪善李东皋先生亮

　　李亮字文诚家贫植品嗜学事亲尽孝邑令以孝友大书于旌善亭见邑志由明经教潮阳调任四明升淮王府纪善正徳间致政归老进阶长史淮王赐之诗云论道经邦得老成年华惊见鬓丝盈丘园思切三章疏鱼水难禁十载情酒熟山中应索醉鸥闲海上可无盟明朝遣问须经对莫使江都独擅名公之为纪善也傅王世子一日戏捋公须公正色拂袖引疾抗辞王数慰留不可居家絶迹公门士论髙之督学髙公委官存问嘉靖癸巳冬侄妇林陷贼投水死公年八十又一矣为诗三章以吊之如古风人之长言嗟叹公生平不隠恶不虚美其莭概有如此者寿八十五终祀乡贤名宦

　　文学李罗峯先生镗

　　李公讳镗字时和号罗峯事继母张尽孝爱诸弟养而教之无同异少俊颖督学周公孟忠行部延平过湖夜宿清溪宫竒湖中山水曰是必有俊彦数顾问此间佳子弟盍与俱来公年十三长未四尺踊于丛而观贵人周从髙望见一少小衣服娴雅传呼以入公蹑级及堂拜起有仪试一题即其旁立成呈毕出周曰虽其齿未也作养则有余立与附庠既去留题宫壁曰迢逓漳平四日程清溪夜卧到天明年丰已喜民安堵村静不闻犬吠声自是山川留过客却教风雨阻行旌搜求俊彦充庠序从此湖头多显名为公作也题在嘉靖癸卯后三十余年奉常成进士族中累登科第践班行踵相接为达官卿相先正笃学清修精爽不二言若持券可谓先觉公治家严肃祭先必丰洁簋有常物晚稍耗当祀少一鹅恚累旬不自怿盖至性之厚乡里推重此其一端也（清溪李氏家谱传）

　　附文贞公识诗后

　　明嘉靖季学使者周公取道吾乡阻雨信宿羣儿聚观因试以文拔二人入泮髙祖与焉临行留此诗署曰木铎道人题时乡族间发解者纔一二自后科第遂盛今四十余人矣长老以为诗谶故勒石所驻山隈不忘其志也玄孙光地谨识

　　通判李中蓝先生澜

　　李澜字子观别号中蓝自幼警敏刻励嘉靖丙午乡荐凡九上春官弗售至隆庆辛未年望艾矣遂谒铨为衢州府通判仁心为质上下信之尝摄郡篆又尝假令于龙游常山江山开化诸邑谆谆晓谕无烦钩巨狱讼衰息政教流行倅掌钱谷澜矢心氷糵毫无缁染性朴呐不能与世俗低昻适当事者媒蘖之澜方送织造留都闻其萌芽即拂衣归里杜门谢客居五载而子栻生澜志行敦笃事父母至孝每先形声迎志意曲当其欢心居丧号擗如不欲生兄没诸子未长澜子之平生所为在倡义举恤贫乏割私田以充公祀时时捐槖金佐族众婚嫁死丧之不赡给者郡饥出粟数百斛赈捄郡人徳之文简黄公鳯翔尝曰公里居尝招余与詹司宼饮仪制君（即心湖先生）之封君在焉公缕谭今古间一举觞封君侑以壶榼代劝酬而公泊如也若不知人间有引满浮白事者其真朴类如此又云某尝过衢邮邸问邮卒李使君昔日治衢何如卒曰清甚宗伯曰使君故有家无藉衢为肥也卒曰公见肥人不吃酒炙乎恨不兼人噉耳宗伯笑颔之叹曰李公李公当于古人中求之矣镜山何公又云公所居在喧湫阛阓中以道自髙漻然如深山大谷寡接于世无竞于物而其无名之朴自足镇俗而维风可谓先进君子矣公仕本非好出见人之求致髙官大爵者真不觉如埜人畸客见伙頥之为沉沉者尔先生受学予先子有子栻举进士卒年八十九崇祀乡贤（黄文简公撰墓志　闽书　县志　何镜山先生撰本传）

　　太常李心湖先生懋桧

　　李懋桧字克苍号心湖安溪人旌义朴庵公六世孙总角驰文誉才擅一时万厯八年进士除六安知州以恺悌称入为刑部员外郎长贰舒公耿公雅相慕向懋桧一日抗颜而前言谳狱非是者三其一谓中官与兵马司诏狱失出可虑一则临江守钱若赓罪逮父老诣阙诵寃者年俱近百并谪口外可矜一则侍郎洪朝选以勘辽藩忤江陵相指闽抚劳堪希相意窘死之狱中莫为申理者最后司寇仅当劳近戍其假旨及擅杀大臣法皆不蔽罪可恨懋桧言之激切二公敛容谢之舒竟致其事去縁是负伉直声会诏求言懋桧上疏陈九事以应曰保圣躬安宫闱莭内供御近习开言路议蠲赈慎刑罚重举勅制限田纚纚千百言皆切中利病其中安宫闱御近习二事尤闻者缩颈噤舌大畧谓上近封贵妃为皇贵妃矣而恭妃尚仍故秩臣愿亟行册封如皇贵妃之例何者贵妃以皇子得封乃恭妃则诞元子者元子国之本恭妃异日为国之母夫使国母位次皇贵妃下臣有以知皇贵妃之必不安也宁惟贵妃即皇上心亦必不安也臣不揣自今以往恭妃见皇贵妃礼能如前日乎能无局蹐自疑乎夫使储君国母两懐自疑恐非皇贵妃之福臣以为宜益封恭妃位在皇贵妃上即不然亦当使与贵妃徽号同恭妃安则国本安矣而左右■〈执上目下〉御宜凖周礼冢宰之制三载别其淑慝而去留之是时上意渊深无人敢渉国本事独懋桧与部郎刘复初显指贵妃言之同日章并上上怒欲加重谴言者犹不已阁臣请上诏诸曹建言止及所司职掌以慰解上意居数日上亦霁威诸疏皆留中而懋桧所条余七事亦寝不行会邵庶上疏请禁各官非言责者毋辄言又欲令各堂官禁其属言懋桧上言庶因世延条奏波及言者欲概絶之防人之口甚于防川庶岂不闻斯语哉今天下民穷财殚所在饥馑山陜河南妇子仳离僵仆满道疾苦危急之状盖有郑侠所不能图者陛下不得闻且见也迩者雷击日坛星坠如斗天变示儆于上畿辇之间子弑父仆弑主人情乖离于下庶以为海内尽无可言羣臣尽可依违淟涊黙黙固位已乎夫在廷之臣其为言官者十仅一二言官不必皆智不为言官者不必皆愚也无论往事即如迩岁冯保张居正交通乱政其连章保留颂功诩徳若陈三谟曽士楚者并出台垣而请剑引裾杖谪以去者非庶僚则新进书生也果若庶言天下幸无事则可脱有不虞之变陛下何从而知庶复以堂上官禁止司属为得计伏覩大明律百工技艺之人若有可言之事直至御前奏闻但有阻遏者斩大明会典及皇祖卧碑亦屡言之百工技艺之人有言尚不敢阻况诸司百执事乎庶言一出志士解体善言日壅主上不得闻其过羣下无所献其忠祸天下必自庶始陛下必欲重百官越职之禁不若严言官失职之罚当言不言坐以负君误国之罪轻则记过重则褫官科道当迁一视其章奏多寡得失为殿最则言官无不直言庶官无事可言出位之禁无庸太平之效自致矣上责其沽名命贬一秩科道合救不允庶偕同列胡时麟梅国楼郭显忠复交章论劾乃再降一秩为湖广按察司经歴懋桧虽放斥外幕而忠益励气益奋至谪所闻边警复邮奏安边之策宜用马端肃俞武襄车制御边而荐赵文毅有文武才大将则举朱先郭成黎国耀等疏再上不报久之量移南通政司经歴歴礼部主事丁外艰归服除赴补牍数上不获命旅食京师者三年而不知已疏名御屏锢不用矣乃告归自是里居者二十年当道屡荐无虚月神宗晚亷其忠丙辰即家起南兵部主事懋桧念母老乞养归遂转员外郎寻丁内艰光宗立録旧臣起礼部郎中迁光禄少卿转太仆少卿一岁三改命已复不调者三年天启四年以北太常召而懋桧已于是岁卒时年七十有一懋禬为人见事敏审机豫方蚤岁即已留神世务练习朝章而精心宻理足以运之藉令循循任职拾级而上亦足以致功而夷然不屑繇其謇谔之素遇触必发盖根于天性然也居家笃根本落戌籍构宗祠表扬祖徳缣缃捆载平生廓落无町畦无贤不肖咸以为亲已素所交游如邹吉水姜丹阳吕窦陵魏南乐顾锡山许东阳蔡龙岩等皆号知交然时相规正有不与俱靡焉者衡文取士则李长庚魏说李若愚陈所藴何庆元宋之祯亦当世名卿其直言敢谏安邑自詹仰庇而后仅见懋桧一人耳（明史　邑志　家传　墓志）

　　李仍朴先生仕亨

　　李仕亨字克澹号仍朴生性朴厚少清苦读书淹究经史早有文名天启二年成进士年已五十九矣初授户部主事监大通桥丙寅督饷山西革招买蠧规商人欢悦时二阉至颇有忤言然终敬其清白莫能湼也戊辰出守嘉兴三载政简刑清凡父母子弟相为讼俱不谴诃而使自化其自志云不取一亏心钱不受一无处馈觐后即引疾归著书课读修葺宗谱皆崇厚力本之事闭戸絶应接复自号迂叟仕亨为诸生时力学传教名軰多出其门族叔中蓝公延请教其子栻孙日晔皆积年受业所著有四书注翼易本义翼四书解易解杂着迂言编皆以迂名焉崇祯丙子年卒（郡志　邑志　家传）

　　臬长李懐蓝先生栻

　　李栻字克俨号懐蓝安溪人父澜乡榜官别驾有清望见蔡松庄学派栻万厯庚子乡书癸丑进士授刑部主事多所平反出守维扬加意恤民治漕理盐善政犹传旧有织造税例一切革除之丁艰补潮阳潮故多盗至则立里保严警卫自是盗患寖熄有巨猾势厚党剧播恶莫敢忤视栻剪除惟亟需时属托千函悉委于焰既毙而欢歌者比户时拟之除人鳄焉注意作士誉髦鹊起潮人衣冠之盛则自栻作牧始转升髙肇副使七载缉盗安民声绩显著晋大参分钺端州道威望益隆最为百世利者造太平驿通济桥为文记之广人士诵徳岁余升云南按察使值土酋跳梁栻承委督饷鞅掌匪遑卒于官栻受易学于族兄仍朴先生自龆龀至登第无二师凡承易旨皆集而演之刻趋对编栻守先世田庐退不营山海之利进不取公帑之余以经术垂训子曰晔天启五年进士由中书歴官至广东副使（郡志　邑志　家传）

　　审理李干宇先生桢

　　李桢字克辅别号干宇安溪人万厯丙子举人授安化令时万厯之季海内盖有开采之役珰陈凤指县有朱砂矿克期兴役上官莫敢议桢曲奉而阴阻之事得寝升茶陵州知州锄奸剔蠧视安化有加以不能结奉上官再调临髙县因地震请罢税矿一郡俱席其庇迁王府审理归卒年七十有四何镜山先生撰墓志略曰公椎鲁狷介一似木强人而中懐洁白先哲自将心常在国家意常系斯民第不能修上官之名誉而候其颜色所以三仕不失令三令不能得美迁者乎公三调剂开采之役其大者矣其它省讼絶馈兴学慎狱缓征敛重符信锄奸梗以公亷自誓而以移风易俗望民盖所至若一是以上官有商彛秦镜之褒楚民有耳劲笔贵之谣至楚值征播之役粤值钦州之变公佐飞挽靖羽檄其通变之才不可以木强论者也余与公早岁悉有四方之役迨公悬车则余谪宦里居二十余年矣居常过公但见公编蒲缉栁无虚日月暇则鼓渔阳挝为三弄而已所著有狷介编若自为谱者外有问竒便览仕隠绪言家蔵年谱宦中独鉴诸书（何司徒撰墓志）

　　李瑞峯先生鸣阳

　　李鸣阳字克仪别号瑞峰十洲公长子鸣阳学问根柢马班于博士家言涉猎耳少壮甚自负久之数困棘闱兼家丧频仍而父祖户务殷繁悉身肩之用此纷挐决弃缨锁性伉爽轻财慕范文正公陶靖节为人有急必赴有侮不耻信心而行不求人知习与游者如庄梅谷黄一龙两先生盖相知之深者也鸣阳检身方正尝思谨言慎动寡欲节饮四箴以自警所称述皆先献格言一夕独坐书室有美姝搴帘求贷鸣阳正色不动量探箧中钱遣去人方为鲁男子云晚退居先公旧隠自为旧隠歌留心家谱综核诠次特详要于阐扬先徳诱诲族属文翰炳然诚家世之琬琰也自为圹志曰年近古稀不可谓不寿学知崇正不可谓俗流生平抱莫知之叹不可谓终身皆未定之天盖自信无所愧怍齐顺逆一死生非深于道不及比（家谱）

　　进士李在明先生光龙

　　李光龙字蟠卿号在明安溪人诞生时祖瑞峰公梦杜工部来访觉值光龙生七岁父命对乗桴浮于海光龙应声束带立于朝年十三从族叔肖岩公偕芳受易时里中多治尚书惟肖岩素治易精熟光龙年虽穉殊有悟稍长与阆瀛叔父凤鸣同学又偕叔寳峰受业于孙伯紫先生（疑即本传中孙司理胎湖俟详考）每构义屈行辈自言稍长为举子业亦能帖括一二归索家中遗书得马班全集纵观之玩味至忘寝食益厌时师训诂学遂上及六经旁及诸子下至宋诸儒近代诸名公俱欲究其指归汰其绪论又言自戊午以后读书仲悔兄斋中桃源陈子因公交车归必携笈就焉三人同席相证者不斤斤举业专以品行相朂旁及经济深究性命壬午出掲潜铭重熙房荐于主司称光龙易学纯深备采作程会试过江上阻寇而反里中士大夫竞劝曰时事须公岂为斗禄哉于是强行癸未登进士第后为本房薛行坞所藴推重而房首为白东谷胤谦尤一见倾服是时光龙名重有速之应中秘之选者顾光龙愀然私谓薛师曰京师棼埃黯黯砖瓦咸碧即不习五行传而吉凶居可知矣不廷试遂归山中日与宗党亲朋沉沦诗酒闲寻方外交戊午之间里中大变光龙深心潜力委蛇而坐消之事平后人始推其安乡里之功光龙生于郡城负郭穷巷属家道中衰旋移故里稍长即问家世之所以废兴状因就外傅家贫素不事生产业浮沉诸生者最久然其才为国干学足世仪郡邑大夫数式闾问政尝讲切师友于同郡黄东崖林平庵诸公有往复载集中可考平生著作不甚箧蔵诸子颇收十之三未刻目曰阆山集卒年七十五时康熙乙巳年也宗中受业者族叔渔仲先生日燝惟念先生兆庆皆称髙弟焉（家传　墓志　阆山集　邑志） 

　

闽中理学渊源考卷七十九

　

　　

　　广平府知府李清馥 撰

　　○清漳明初诸先生学派

　　按文勤蔡梁村先生漳郡志序曰维漳郡始于唐初僻陋滨海自有宋朱文公莅郡以后陈北溪王东湖亲承其统绪道术既一礼法大明明代陈剰夫蔡鹤峯诸贤又起而赓续之流风余韵至今犹存云窃尝敬读先训论近代人物盖于清漳留连不置闻彼间风土山川灵异潮波安恬水汐时石冈嶙峋挺峙其清淑磅礴之气锺为人杰不亦宜乎兹将洪永宣正间先正学派録其著者载于篇

　　总宪刘爱礼先生宗道

　　刘宗道名驷以字行龙溪人洪武壬辰征秀才八千余人入试朝政宗道第一仍命学士詹徽密察诸儒中特异者居徳行第一以布衣侍坐共论治道拜都察院左都御史上格君泽民二十事言甚切直上命所司实行之自是议大政多所讥切遂为邵质董希贤所构诏徙南诏不久贳还宗道明程氏学好修家礼乡人称爱礼先生有爱礼集十卷陈真晟读之称其继北溪而起大有功于名教云

　　编修李先生贞

　　李贞南靖人永乐十三年及第第二人授翰林院编修与儒臣编缉四书五经性理大全后以不肯预修佛书贬髙州府教授卒

　　孝亷林先生皥

　　林皥长泰人志行髙亢刻意学问与林震同学为震所推永乐庚子与震同领乡荐后隠居不出自号后冈处士后进皆师表之（闽书）

　　评事胡先生宜衡

　　胡宜衡名楀以字行宗华子性敏嗜学谨厚庄重孝事继母漳人及门甚众永乐十七年以贤良荐授翰林院中书舍人与修成仁二庙实録上为善阴隲诗赐金帛文绮升大理左评事居官清苦寻引疾致仕（闽书）

　　栁先生文通

　　栁文通平和人父没既除丧当就试其母止之遂不复出居家教授生徒户屦常满所居西林凡西林之占一经者皆其徒也（闽书）

　　吴汝华先生霞

　　呉霞字汝华海澄人邑庠生天性孝友笃志好古即所居傍筑小室扁曰颜巷聚书其中其潜玩程朱至忘寝食诸儒语録行録悉手抄读每语门弟子曰世无真儒学之一字弗明也学字既明士风自变矣又曰其本在立志其要在主敬所著有射礼辑说道原録抄羲集抄学则拾弃稿示儿编皆有闗世教年八十余卒长子邦懋生员有父风（闽书） 

　
闽中理学渊源考卷八十

　

　　

　　广平府知府李清馥 撰

　　○州守唐东里先生泰学派

　　唐公在明代国初沈潜经训诸名徳多出其门实倡起之师也

　　州守唐东里先生泰

　　唐泰字师廓长泰人资禀迥异通晓五经尤邃于易登永乐十三年进士知祁州有恵政后以文学荐辟召赴文渊阁试麒麟颂明伦论称旨欲大用之因大驾北征遂乞归侍养四方之士受业日众乃筑草舍百余间以居之随才诱诲皆有成就如陈布衣真晟谢侍郎琏林修撰震陈考功亹皆出其门着思诚斋铭学者称东里先生（道南源委　郡志）

　　侍郎谢重器先生琏

　　谢琏字重器龙溪人宣徳丁未廷试第三人除翰林院编修试诗称旨尝从谒长陵献陵对述稼穑闾阎利弊甚悉丁艰服除与修宣宗实录及令典圣鉴日厯诸书因灾异陈言请出宫人又请赦诸无辜及除连坐法寻迁侍讲正统十四年上言时政十五事中言石亨不可専任尚书于谦知军旅大臣胡濙堪付托事后若悬鉴而筑城龙岩建守御亦琏所议也秩满升南京户部右侍郎创便宜六事为经久可行之规明年兼掌兵部务时户部郎陈秀坐诬下狱琏力争之秀乃得脱景泰癸酉以疾卒于官诏遣中使莅丧谕祭葬故事翰林居养优地徒以笔翰相髙慷慨论朝政自琏始着有奏笺百余卷及玉堂蔵集

　　修撰林敦声先生震

　　林震字敦声长泰人事继母至孝家贫力学每樵耕挟书自随卧树下仰读不辍宣徳五年殿试第一人授翰林修撰正统二年以疾告归娯心书史非公事不至郡邑广藩两聘主试号称得人卒于家（闽书　郡志）

　　布政陈尚勉先生亹

　　陈亹字尚勉漳浦人师事唐师廓与陈剰夫为同门友登正统元年进士歴官吏部郎中文章政事为时所重威喇犯邉守臣失策作备邉御戎策以献天顺四年广东盗起廷议必得陈某乃可除广东布政使时英宗初辟励精圗治召入内殿赐宴遣之既至宻相机宜讨平新兴抚定徳庆蓬州等峒贼患遂息以疾乞休着有经籍要览梅庵存藁羣从多以科第显（道南源委） 
闽中理学渊源考卷八十一

　

　　

　　广平府知府李清馥 撰

　　○布衣陈剰夫先生真晟学派

　　按陆清献公问学録曰吾学编以胡敬斋陈剰夫附于白沙之传此其失莫甚焉敬斋虽与白沙同游康斋之门然其学固非白沙所及陈剰夫着程朱正学纂要虽其教人専一静坐陈清澜谓其学识未及胡敬斋只是狷介之士然亦非白沙禅学之比而乃以附白沙之传何哉按此陆清献公卫道之严也白沙虽与敬斋共学于康斋实同门而异戸布衣先生其用功实从主一之训入其学术端黙沈潜持守有余前辈杨氏亷以为和靖之徒明史传谓其潜思静坐其学近呉康斋陆公以为狷介之士殆确论欤

　　布衣陈剰夫先生真晟

　　陈真晟字剰夫漳浦人浦滨海患倭洪武间其先世自泉中调戍漳之镇海卫因家焉先生丰格髙耸神气肃清望之非尘埃中人也年十七八即能自拔于俗厌末作之蠧心恶异端之害道専心致志以儒为业入长泰山中从进士唐泰治举子业业成荐于有司至省试闻有司防察过严无待士礼遂辞归自是不复以科举为事务为圣贤践履之学初读中庸做存养省察工夫觉无统绪继读大学始知为学次第又读大学或问见朱子博采主敬诸说以补小学工夫始知敬者乃大学之基本也及求其所以为敬则见程子以主一释敬以无适释主一始于敬字见得亲切乃实下工夫推寻此心之动静而务主于一静而主于一则静有所养而妄念不作矣动而主于一则动有所持而外诱不夺矣尝语人曰大学诚意章为铁门闗难过主一二字乃其玉钥匙也葢意有善恶若发于善而一以守之则所谓恶者退而聴命矣又曰人于此学若真知之则行在其中矣葢以知之真则处善安循理乐其行甚顺然而气质有偏胜嗜欲有偏重二者用事其顺而易者反逆而难矣此圣门论学于学问思辨之后又加以笃行也天顺三年用伊川故事诣阙上程朱正学纂要其书首采程氏学制次采朱子论说补正学工夫次作二图一着圣人心与天同运次着学者心法天之运次言立明师补正学辅皇储隆教本数事以终图说之意书未上先上疏乞召见而陈其说不报及书上奉旨礼部看了来说署部事侍郎邹干漫不知其说云何其事遂寝归家读提学使者颁行勅谕教条有合于程朱教法喜曰此学校正教也然学校虽崇正教而科举不定正考虽有正教不行也因采勅谕中要语叅以程氏学制吕氏乡约朱氏贡举私议作正教正考会通定考徳为六等考文为三等各有按例可据而行又纂长书以告当道诸君子诸君子亦不能推行其说其事又寝凡先生学有所得者至是皆无所遇闻临川呉聘君名欲往质之乃货其家之直得五金携其兄子以行戒之曰我死即瘗于道题曰闽南布衣陈某墓足矣行至南昌张东白元祯止之宿叩其所学大加称许曰某敢僭谓斯道自程朱以来惟先生得其真呉许二子亦未是如聘君者不可见亦不必见也遂归镇海初创戎垒自先生为学而儒术始正自先生与莆人李文举诸先辈讲行文公家礼而风俗始正先生生于镇海迁于龙岩晚定居于漳之玉洲自以布衣诣阙上书因号布衣学者称为布衣先生成化十年卒年六十有四后十年学使周孟忠为文以祭郡守彭桓立石官道傍以表之题曰大明阙下两上书请补正学泉南布衣陈先生墓所著有布衣存稿藏于郡斋（道南源委　闽书　家谱传　郡志　明史　林氏雍撰行实）

　　布衣先生文

　　答周公载

　　所论欲搜剔圣贤微言绪论而紬绎之以庶几深乎道殆是也葢搜绎亦穷理之事大学之要莫先于穷理岂不信然然以程朱之学揆之要必先求其所以能紬绎之者以为之本然后可也若无其本则虽欲勉强以紬绎之亦不可得也葢义理之聚于物犹蚕丝之聚于茧至精深微密者也今欲紬绎之于茧为易葢引其绪以出于外者也于物理为难实游其心以入于内者也故茍非先养其心使有刚鋭精明纯一之气则安能入其微步其精以诣其极随其表里精麄之处无不到而脱然尽得其妙于吾胸中乎妙有不尽得则虽曰紬绎犹未紬绎也如一物有十分道理已绎到八九分则一二分绎不得此一二分正其所谓精妙者也精妙者既不能绎则其所绎者八九分皆其麄者耳得其麄昧其精虽谓之全未紬绎亦可也且但一物不能绎则物物皆不能绎譬如印板但印出一张糊模则张张皆糊模心麄之病何以异此茍如此而欲望深于道殆难矣矧道不惟精深实且广大葢合众精深而为一广大者也故既不能析之极其精则必不能合之尽其大所谓物有未格则知有未至者此也然所以合之者又须此心先有广大之量然后能也故先儒曰入道莫如敬未有能致知而不在敬者又曰涵养须用敬进学在致知所谓敬者岂非涵养此心使动而穷夫理则有刚鋭精明纯一之气静而合夫理又有髙明广大之量者乎凡此皆有真实工夫做到至处所谓圣学也程朱之学入道有门进道有阶升堂观奥皆有明辙惟此最为要法诚不可不先讲而力求者也

　　夫学一也岂有道俗之分所以分者在乎心而已矣故志乎义则道心也志乎利则俗心也以道心而为俗学则俗学即道学以利心而为道学则道学即俗学只在义利之间而已矣惟在朝廷则不然朝廷风化攸系故以道学鼓天下则天下皆道学而义风盛以俗学鼓天下则天下皆俗学而利习炽此程朱所以皆欲朝廷革俗习而崇义方有以也若君子自学茍立志有定则无不可者也何俗为

　　答何椒

　　今之学者皆言居敬多只是泛泛焉若存若亡而无主一无适之则是未尝居程子之敬也皆言穷理亦只是泛泛焉务多读书而无即事穷理之精则是未尝穷程子之理也

　　蔡九峯之学未得为淳只观其自序乃以穷神知化与独立物表者并言亦可见矣若物之表果有一个独立者则是庄列之玄虚康节谓老子得易之体正亦同此是皆于体用一原显微无间之旨见得不透彻故也

　　备考

　　张凈峰先生为镇海卫乡贤祠记畧云景泰天顺间布衣陈公翠渠周公二先生同时产于镇海皆以学行有闻于天下二公葢为圣贤义理之学者尝闻布衣少食贫业作末艺一日遇乡校闻讲中庸戒惧谨独若有会于心者遂弃其业从之既复读大学格物致知之训知其与中庸相发明又知其工夫真切不越乎敬之一字故其学以黙坐澄心反躬践履为本于章句文义葢有不数数然者翠渠自业举子时已不安于俗学之陋其学自六经四子天文律厯字画及方外之书无所不究而每以辨析精微洞见本原为归宿之地葢二先生之所自得及其所从入如此镇海故戎垒自二先生后人始知学至为立博士弟子员以教养之嘉靖乙酉丰一斋先生熙谪戍是垒尝举二先生之学为学者言之既又以祠事言提学使者度隙地为屋三间并祠二先生既成驰书于岳俾记之岳之先世葢尝讲于翠渠者而布衣之言论风旨亦尝窃闻其大畧如此又曰当二先生时士大夫以讲学有闻者多矣为说皆务髙逺考其要归能无憾于后学者葢鲜独二先生之学粹然本于考亭无议也昔朱子有言曰子思以来教人之法惟有尊徳性道问学两事为用力之要然学者性质趣识不能尽同大抵多因其所近者而入诚能兼取二先生之所用力而反之于身以审其先后之端如病者用药阴阳寒热期中病源而不至于偏胜则庶乎有合于圣人之行无愧于二先生矣布衣名某字某泉人翠渠名某字某莆人初筑垒时调二郡之人戍守之葢守者子孙云蕺山刘氏曰一者诚也主一敬也主一即慎独之说诚由敬入也剰夫恐人不识慎独义故以主一二字代之此老学有本领故立言谛当如此是故东白得真之言亦定论也

　　郎中林蒙庵先生雍

　　林雍字万容龙溪人景泰五年进士授行人以母老乞归养终丧起就职宪宗初政上疏劝修徳格天亲贤讲学复请进周惇颐程颢程颐朱熹于颜曾思孟之后列为八配又请祀陈淳两庑并不报迁为司正先是诸行人出使往往以贿闻雍厉操先诸公诸公皆自爱惜属吏部考察雍独不赴曰使某不胜任黜之可也安能随行俛首言科目籍贯耶升驾部郎中未几乞归命下忻然就道长安缙绅贤之相与咏歌其事归结庐龙山从布衣陈先生真晟相师友日与徒侣讲明正学谋之林佥宪克贤姜郡守谅建祠祀北溪芝山麓又与乡人月为一会修蓝田吕氏乡约累征不起年七十余卒陈先生真晟称雍学始终本末有序有要督学周公孟忠称其居官氷蘗未老乞归清风髙节海内倾仰漳人谓北溪之后得正学之传者真晟与雍二人而已学者称为蒙庵先生（闽书　漳郡志）

　　备考

　　周翠渠送林蒙庵序畧曰先生学平实不矫饰以为伪处事多委曲详慎无直遂每公退坐一室左图右书检点其身心自虑念之微以达于事为之着务合于道义间有不合如被秽在躬力褫去之乃止尝语瑛曰凡学不过欲得此心而已心不可外天理人事以求之也处人事以合天理则此心得矣若厌人事而慕髙虚恶积累而求超脱皆非学也

　　侍郎魏仲礼先生富

　　魏富字仲礼龙溪人少孤学于布衣陈真晟翰林谢琏之门成化丙戌进士授监察御史继按广东林蛮洞蜒为厉亷得不法吏若干人置于理蛮蜒皆复隶编戸迁浙江按察司副使重舞文告讦之禁有县令为豪猾所诬久坐系同官莫敢直富直而释之修萧山诸暨石塘堤以捍田发粟赈嘉湖宁台饥存活万余人升江西按察使擢右佥都御史巡抚顺天畿内地中贵人及将领守臣多操利匿亡互相倚援富部分将领授以成算一时无犯者疾作乞归后起用南京大理卿正徳改元升刑部右侍郎乞致仕给驿归富歴仕四十余载随事尽职未尝立异誉辄随之疏衣粝食自奉泊如焉（闽书　郡志）

　　丁迂峰先生世平

　　丁世平字迂峰龙溪人从学陈布衣布衣诣阙上书世平诗送之曰先生学趣似陶渊嗜酒忘形老益坚心借程朱五百载道忧孔孟三千年一笻策破闗山月双棹撑开泗水天歌咏归来吾与点半生辛苦付恬然（闽书）

　　○嘉隆以后诸先生学派

　　纪道范先生孚兆

　　纪孚兆字道范海澄人僻处海陬卓然自奋极力营办以事父母授徒他乡朔望归省有馈送怀归父母色不豫率妻蒋跪问必得其欢居丧悲痛不入卧房庐墓三年衣冠古朴与人拜酬辄命子弟执往不属童仆所教生徒皆以正学为本兼及当世之务晚年以程朱为的其学益进如蔡烈林一阳潘鸣时皆倾心下之所著有心极图说妻蒋事姑爱谨（闽书韦布）

　　陈钦斋先生鸣球

　　陈鸣球字舜夫诏安人性至孝儿时即定省如礼家贫力学不事口耳尝与湛甘泉论体认工夫谓工夫无处不贯然下手处不可不知甘泉大叹服之后又与薛中离讲明良知之旨证吾心之无二球明于理学而于天文阴符诸书尤为精晓所著道心图体认要解及钦斋集外有阵图解其卒也友人林士章题其石曰明处士钦斋陈先生之墓（郡志）

　　州判潘征求先生鸣时

　　潘鸣时字征求海澄人家贫就外傅樵采以资学业读书龙岭岩得王文成传习録读之遂负箧呉会谒王龙溪畿钱绪山徳洪归来自以为有得也益聚徒讲论行乡约积义仓练乡兵为政枌榆间会五寨草寇发竟以乡兵擒之隆庆戊辰领恩贡入太学归则讲徒日众久之叙选判信阳州以拂当道谢去逾年卒所著有读易偶见语録等编门人呉道濓苏攀等为创祠南山寺之东偏祀之（闽书　郡志）

　　县令林复夫先生一阳

　　林一阳字复夫漳浦人嘉靖甲午乡荐为学以居敬穷理为宗谓道至程朱有何不尽何须别立教门及判济南调霍邱令皆有惠政以不谐于时迁藩幕归尝曰惟敬胜怠惟勤补拙惟俭养亷所著有论学义又善临池大书有晦庵白沙笔致

　　孝亷髙先生则贤

　　髙则贤龙溪人貌古行朴动法古人性沈密善讲解尝持周易本义程子易传端坐云洞中一年始出作易解士多宗之为文覃思至深能抒写其所自得晚贡成均万厯己卯举顺天林宗伯士章延之西席都下诸公皆愿识其人而贤即世矣 

　
闽中理学渊源考卷八十二

　

　　

　　广平府知府李清馥 撰

　　○漳浦蔡氏家世学派

　　县令蔡丕礼先生大壮

　　蔡大壮字丕礼漳浦人性友爱笃志励学受业周翠渠之门告以主敬工夫充然有得由举人任宁乡知县开渠灌田履亩均输撤淫祠禁溺女又重刻翠渠祠山辨教民杂録等书授乡老以教子弟尝书居敬二字于衙斋铭曰逺敬君近敬身幽敬鬼神明敬人必至无所不敬庶几不负吾学不负吾身凡折狱必引经文为断民以事至邑者必问曰读书乎则告以讲习之法或以贫辞辄勉之以入觐告乞归所有田宅悉以均诸兄弟着毛诗释义

　　主事蔡震湖先生宗禹

　　蔡宗禹字宝元漳浦人秉性刚介明敏过人少年读书但求大意不事钩索乃父教以因经求道因物求知一日大省万厯间贡入太学大司成叶台山称为天下士屡赠以诗于是声名藉甚登万厯辛丑进士司李镇江甫下车首严左道之禁劝谕空门还俗僧僚院宇置役守之以絶士女之往来而缁衣黄冠径入人家者有罚法令严明人莫敢犯惟罪迹未着或已着而情属可矜者率多平反郡丞某墨而残欲以其私害人公争之强致失丞欢丞方摄郡上官檄公使代之丞益恨构陷万端遂被劾谪湖州照磨核其事皆乌有未几丞亦败弹丞者以螫公为名公得白补授白水令冰蘖自矢园有椿树葅之以佐食苍头短衣不完所得俸钱悉以兴校资贫士凡有淫祠悉改为书院而逐其住僧日与诸生谈经讲道其中讲毕必谓曰吾所持以为治者此耳然天下事宜古不宜今者多矣凡诸政令有不便于民者诸生匡我焉岁饥贫无可赈劝谕诸富室为糜以济而自赋诗以歌其事富室益乐于为善全活不下万数事闻升刑部主事以疾乞归讲学于湖西书院终日正容危坐诸生非加冠束带不敢至前晓集必拜有问必趋退则一揖而别自临文作字以至洒扫应对莫不循循然有规矩几席之下俨若朝仪四方负笈来者至房舍不能容别结草庐以居公当风清月白时提茗挈果放舟湖上顾谓门弟子曰活泼地何人解得向来到此尘虑尽消不啻如湖泉万斛洗肠胃也先儒所谓吟风弄月有吾与点也之意此时光景殆庶几乎生平为学以力行为主独往独来不侪流俗而婚娶丧葬一遵礼经足迹不至寺观僧巫术士弗与交谈曰磨不磷涅不缁者圣人事也吾辈自揣坚白如何果能磨涅无玷乎吾不能为柳下惠且先学为鲁男子或以举业为道学病者答曰君勿蹈时趋但从程朱讲解则举业即道学矣又曰陈布衣先生有言程朱何尝不科举亦以其学居敬穷理而得者以应试而已年七十余卒先生为人明敏治郡治邑寛严并用生平屏絶异学宦迹所经僧道裹足其辟邪崇正之功更不在韩狄下今子孙犹能世守其训凡吉凶事不仗僧巫尤近世所希觏者宜为有家之法也所著有明诚解程朱要言续毛诗释史记一家言丛桂轩语録杜诗注释等书学者称震湖先生时江右罗公伦浙中丰公熙皆谪戍滨海而同邑薛公士彦亦自云南布政使致仕归相与讲明正学有邹鲁之风子一橙

　　孝亷蔡廷黄先生一橙

　　蔡一橙字廷黄号伯梁充养和粹雅志经学黎明即起危坐曰此平旦清明之气也孟子所谓好恶与人相近者正在此时其焉可错过或告以姚江良知之说则曰世守程朱门戸未便操戈入室也领万厯丙午乡荐每公交车北上载籍千卷以行其于濓洛闗闽之书虽驴背板桥未尝释手曰吾敬此如神明庶几不见不闻中不敢自肆也着四书提旨诗经会解布衣心图注与晋江苏紫溪友善书问辨复甚多子孙各守家学

　　○学正杨商泉先生豫学派

　　按商泉先生邑志惟载蒋兰居叶泰窝为及门之士今附列之

　　学正杨商泉先生豫

　　杨豫别字商泉漳平和睦里人早岁设教里中人士多从之游蒋兰居叶泰窝出其门学者称为商泉先生以贡仕遂溪教谕升徳庆学正（邑志）

　　○贡士叶泰窝先生时新学派

　　按先生郡志列在儒林考本传以仁让闻乡里化之何公九云赞曰叶君乡祭酒诸生半在门君乎讨性学言行必有藩葢有道之士也

　　贡士叶泰窝先生时新

　　叶时新字苍竹漳平人年四十尽焚其少年杂着与陈文溪蒋兰居讲明穷理致知之学应贡不仕仁让有闻里人化之晚乃隠居教授里中人士多出其门称为泰窝先生其门人严和济黄佩韦等録其论学要语数十则直可分宋人一席其次陈文溪偕曾五溪游龙亭寺诗曰周旋时事自知闲不落风尘主宰间每泛孤舟观碧草也凭佳节歴名山吾乡幸有真朋聚世道应看淑气还记得当年山寺讲乾坤此意破玄闗（漳平志）

　　黄先生佩韦

　　黄佩韦传阙

　　严先生和济

　　严和济漳平人邑庠为叶泰窝髙弟子卓如

　　严希立先生卓如

　　严卓如字希立漳平人立身端方虽独处必正衣冠危坐无间寒暑接人处事一出于诚（漳平志）

　　林先生梅济

　　林梅济漳平人为严希立髙弟得师门之遗秉心质直制行温醇膺选后方在强年不复为仕进计家居课读（漳平志）

　　○运使曾惟馨先生汝檀学派

　　运使曾惟馨先生汝檀

　　曾汝檀字惟馨漳平人以贡入南雍受学于湛甘泉先生嘉靖壬辰举进士授都察院都事时甘泉为礼部侍郎朝夕亲炙及其转南礼部尚书汝檀亦求改南从之遂迁南戸部员外郎歴礼部郎中擢知抚州府首建陆象山呉草庐呉康斋三贤祠立五经阁教乡约月朔临视奬善劝农政暇与诸生讲明正学以拂当道意调南宁治如抚州时时甘泉已家居檀往访焉时安南内乱久不贡廷议屡勅行勘藩臬难其事檀即请行未几疏乞终养道经岭南复谒甘泉而归既释服起补安庆知府时亲藩景王之国道经郡当道议析民居为行宫汝檀移于城东空阔处及王至供亿整办寻升山东盐运使逾年卒官汝檀资禀厚而信道笃所学渊源于陈白沙刋落支节务窥本源归家以养亲讲学为事与诸生论经旨但遇旧说分析太过处必为浑合使知归一尝以中庸戒惧慎独教人曰中庸揭此独知为后学开一门路多少紧切譬如种植必有真种子落地然后培植日加畅茂矣于是四方来学者众乃构心源精舍为讲所所著有心源问辨録及漳平县志督学姜公宝访求八闽人物独推重之祀之乡贤学者称廓斋先生

　　同知陈先生九叙

　　陈九叙漳平人万厯甲戌进士累官同知有惠政九叙少学曾汝檀之门尝言学必成其大不在一节取名髙学必成其是不在与人竞门户沈古林王东里耿楚侗诸先辈咸许可其学以为正脉着有心源録诗文诸编 

　

闽中理学渊源考卷八十三

　

　　

　　广平府知府李清馥 撰

　　○黄石斋先生道周学派

　　黄石斋先生道周

　　黄道周字幼元号石斋漳浦之铜山人少负竒节以孝闻年十四慨然有四方之志不肯治举子业抵博罗谒韩大夫日缵韩家多异书得尽览所未见尝即席酒酣援笔立就数千言名大噪天启二年第进士选庶吉士歴编修监修国史实録故事经筵展书官奉书膝行道周谓膝行非礼也平步进魏忠贤目摄之不为动未几乞归葬父石养山结庐其下旋丁内艰服阕还朝崇祯三年典试浙江以神宗实録成晋右中允明年冬故相钱龙锡坐袁崇焕事被逮道周草疏救之贬秩镌三级而龙锡卒得减死科臣有衔道周者摭浙江典试事蜚语上闻疏乞休许之濒行上小人勿用疏葢指辅臣温体仁周延儒也上怒削籍还至浙江学者闻道周至为筑大涤书院而禀学焉归至石养山守墓如新丧时踰年以有司请讲学于郡治紫阳祠门人自逺至者可千人乙亥起补原官时方久旱五月内系两尚书道周疏请慎喜怒以回天意六月又上疏曰陛下下诏求言省刑狱然方求言而建言者辄斥方清狱而下狱者旋闻当此南北交讧奈何与市井细民申勃磎之谈修睚眦之隙乎时温体仁方招奸人兴东林复社之狱故道周言及之晋左谕徳掌司经局疏陈有三罪四耻七不如语迁少詹事侍经筵会郑三俊下吏讲官黄景昉救之道周上疏推奬旨下切责再疏以支饰谴道周前有疏纂述洪范月令等书未就乞寛假数月去有旨得卒业时杨嗣昌夺情入阁陈新甲夺情起宣大总督道周草疏分劾同日上之上持疏不下及召对与嗣昌争辨上前犯颜谏诤不少退沮贬江西布政司都事未任巡抚解学龙以道周才堪辅导荐上怒疑为党削籍逮治词连黄文焕陈天定董养河文震亨俱下诏狱户部主事叶廷秀太学生涂仲吉先后疏救并杖戍道周系狱时吏日奉纸笔乞书道周为书孝经百二十本在狱两年感明夷事着易象正方草十二图锦衣校征急道周恬然谓曰俟吾画一图成就逮耳拥之去至北寺与仲吉廷秀对簿受械鞫时奸党必欲杀道周尚书刘泽深等谓道周不宜以建言诛得遣戍广西既而嗣昌败周延儒蒋徳璟乗间为上言得免戍复故官疏乞致仕归讲学于邑之明诚堂及江东邺山郡邑有司逺近乡大夫士毕至凡一再会而燕都变作初道周未第时渡钓龙江舟覆溺焉恍惚见一人前导至一殿额曰倪黄馆选时元璐名第一道周第二一死北都一死南都出处始终若前定然著述甚富奏疏经解诗文旁及天文厯数共四十余种（二希堂集　行状　通志　儒林録）

　　张苍峦先生若化

　　张若化字雨玉号苍峦世居漳浦之丹山弱冠师事黄石斋得闻明诚之学旁及律厯经纶诸务靡不淹贯崇祯丙子举于乡两上公交车不第而弟若仲以庚辰捷南宫因留京师时石斋以言事下北寺狱若化青衣小帽杂厮役中时时进狱问起居左右之若化事父母以志养食贫茹苦尝捣栢叶以代园蔬诸孙尝之喀喀不得下咽若化茹而甘焉山居四十年足不及城市未尝以姓名通有司励志独行不标讲学之名疾恶守义凛不可犯虽骨肉至亲不少假而恻隠所周悉力于人者不少靳时值兵荒盗贼蜂起羣相戒曰慎勿犯张公庐乡人依以避难终其身盗不入境丹山在羣山中巉岩阻絶日夕云雾往来茅茨数椽上漏下湿豺虎交横时曳杖孤往登陟羣峭徜徉泉石啸歌自得人咸异之年六十六正襟危坐无疾而终子士楷能继父志潜心性命之学称儒宗焉

　　张次峦先生若仲

　　张若仲字声玉号次峦生而韶秀读书明理以不欺方寸为本嚬笑不茍作止语黙持之以敬若性成焉崇祯丙子与兄若化同举于乡庚辰成进士例选州牧性亷静不愿任烦剧改授益府长史居官清俭简贵以礼匡宗藩请崇寛大戒严切不纳以去就争之益藩为之改容以母病乞休归母没既葬为土室处其傍闻狐兔嘷啸辄泣下呜呜山居五十年清修独善艺圃一区果蔬薯蓣度给宾祭余悉种梅竹栽莳灌溉身自为之时蓑箬牵犊饭陇畆与野夫杂处晚岁益务为敦笃饮人以和遇乡里有争讼劝之以诚久而化焉邑滨海有蝗起羣飞蔽天触禾稼草木叶噉尽民多聚泣或泥首禳之独若仲所居数里内外无蝗患里赖以安岁丁卯秋夜风雨大作所居屋尽拔若仲独寝地上无恙黎明人视之毛发为悚年八十四以寿终乡人称若仲兄弟为丹山二先生而不名与兄若化同祀乡贤（二希堂集）

　　张端卿先生士楷

　　张士楷字端卿漳浦人父若化弱冠师事黄石斋先生得闻明诚之学士楷幼颖异稍就外傅即学为诗歌古文词超然独往下笔立就弱冠一意屏弃举子业潜心性命以主敬为根本尝谓精一之学九思尽之作九思注録太极图说定性书西铭敬斋箴各为题词参曲礼内则小学诸书为敬学科条务合天则而不苦于拘挛以授学者为言行准漳南学者争师之其论经济之本必在存养之熟从性命中起经济还从经济中求性命斯内圣外王之学也平生践履纯懿端重温克望之如泥塑接之和气蔼然而义之所在刚介不挠虽妻孥不以情恕千驷万锺不以易也自学道后益卑视文艺然文益深造诗直逼少陵凡天文地舆厯象律吕无不洞览卒年四十有七论者以士楷方汉汝南黄宪宪好臧否人物时露圭角中涵养所得未知于楷何如也所著有濮沿山人集谈学録明儒林列传土室庸言艺苑提宗静学编等书（郡志）

　　蔡时培先生春溶（赖继瑾附）

　　蔡春溶字时培龙溪人赖继瑾字敬儒平和人二人者少倔强负志节仝受业于黄道周之门道周器之

　　林子笃先生迈佳

　　林迈佳字子笃诏安人潜心力学从薛钦宇黄石斋二先生游着环中一贯图说究论天人事物之藴薛以一庵子呼之年八十余犹与同志讲易忘倦云

　　洪阿士先生思

　　洪思字阿士龙溪人年十三随其父游黄石斋之门容止甚饬石斋器之及石斋出山思稍长乃自附于邺山之徒日以诗歌自放末年悯其师文字散轶乃出收文于江上士大夫多重之其诗激楚清越不落时流作章草甚佳晚复入山而卒着有洪图六经洪图六史及敬身録（郡志）

　　陈祝皇先生天定

　　陈天定字祝皇龙溪人与文穆林公焊为中表尝师事之天启五年成进士遭魏珰方张不释褐而归日与友人谈经史操时艺选政海内操觚家多宗之而陈氏说书尤盛行于世会漳中不靖二十四将躏海滨窥于郡郡守施邦曜与共商捍敌之策天定缮乡兵轻衣治戎自城以东皆主之筑土堡于镇门两岸以固郡圉贼尝一夜以轻舟泊浦头天定乗月黑要之贼几不得出自是不得内犯岁复饥天定捐赀劝赈聚米分恤活饥民无数民为立碑纪其事崇祯辛未珰焰既熄始廷献授官行人未几林文穆卒遂请护丧以归着有陈氏说书及慧山诗文全集若干卷行于世学者称为慧山先生（郡志）

　　涂徳公先生仲吉

　　涂仲吉字徳公镇海涂一榛季子生而肮脏喜谈节义时论未之许也稍长入太学闻时事阙失辄顿足或时为流涕一日在金陵闻黄石斋道周下诏狱时方饮投觞而起曰仲吉当一行为朝廷保正士遂间闗赴阙上书上览疏大怒杖仲吉于长安门外复下锦衣狱鞫指使者锦衣乔可用盛陈刑具仲吉曰吾闽南男子见义而动死即死耳宁足怖耶可用拶其指尽折仲吉不少挫既而怀宗亦稍悟乃与道周俱论戊未几复赦还（郡志）

　　纪石青先生许国

　　纪许国字石青同安后麝人与父文畴并受业于黄石斋先生石斋弟子数百人许国年最少许以掉臂独行年二十二举崇祯壬午乡试（同安县志）

　　王载卿先生仍辂

　　王仍辂字载卿漳浦人少宰志道之孙从张端卿游家既落恒敝衣冠有姑妻于贵人仍辂不往贵人饵以千金终不顾率妻子入珠溪万山中暮年乃还于墙东旧址筑数椽曰狐死首邱耳尝置一笠为亭四面编芦障之竟老其中（郡志）

　　张绍和先生燮

　　张燮字绍和廷榜之子万厯甲午举人聪明敏慧博极羣书结社芝山之麓与蒋孟育髙克正林茂桂王志逺郑怀魁陈翼飞称七才子与黄道周尤称交好道周尝云文章不如张燮一时逺近巨公咸造庐式访校书万石山中刻有七十二家文选行世（郡志）

　　范介卿先生方

　　范方字介卿同安人后迁漳之长泰天启元年乡试第一性耿介联同志为社异趣者摈不入与铜山黄石斋道周浯州卢闲之若腾熊山沈复斋佺期尤以气节相髙期不负所学一试春官不第见逆阉浊乱时事日非归里闭户却扫无复仕进意崇祯改元阉党伏法乃更北上以石斋荐授国子监助教迁户部主事晋员外郎流贼李自成陷京师方闻贼入整冠带坐部署贼执之问仓钥谁掌曰我掌匙安在曰头可断匙不可得也遂抗贼不屈死之其子登枫同之弟子员甫冠婚自家来省适值难方挥之不去殓方毕号痛出血数升絶吭于其旁有老仆为藁葬于都城同安义茔登枫附焉

　　○清漳何氏家世学派

　　考何公经学朴茂先正皆推重无异词其书诚足为后学指南今撮其畧着于篇为何氏家学云

　　何玄子先生楷

　　何楷字玄子漳浦镇海卫人生有异质书过目不忘天启五年登进士时魏珰肆毒朝绅楷不谒选而归崇祯时起户部主事榷浒墅闗事竣进员外郎七年诏简部曹为言官大臣多推楷改刑科给事中流寇陷凤阳毁皇陵楷疏劾抚臣杨一鹏按臣呉振缨下狱语侵辅臣温体仁王应熊旋复劾两人朋比行私言振缨为体仁私人一鹏为应熊座主情面重则祖宗之陵寝为轻朋比浓则天下之刺讥不恤语甚切至忤旨镌一级复疏请罢内操上又不从是时上愤在廷之臣多贪庸顾身家视君国辄泄泄思欲痛整齐之于是诏狱繁多司寇诸曹郎日不暇给有言者上疑为偏护举朝皆结舌无敢言楷乃疏陈慎刑八议娓娓千言援祖制明国典寄匡救于将顺之中天子知其讽切也一时狱稍寛楷自以身为言官不得黙朝廷每有大事时政有得失尝侃侃敷陈议保举言择相请停秋决及言海寇宜剿并驳诸大臣情弊即皇陵一案楷已得罪尤复再申前说谓二辅轻视祖宗勇护私党政本何地相率为比尤而效之弊将何极及应熊陈辨楷复驳其明旨未下应熊何知置辨必有往来侦探漏禁中语者应熊竟由此罢去葢天子亦知其敢言虽不能悉从然顾心志之未几改工科都给事中时火星逆行天子减膳修省兵部尚书杨嗣昌方主欵因歴引前史惑帝意楷疏驳其立言本心附会罔上及嗣昌夺情柄政楷又疏劾其非忤旨贬二秩为南京国子监丞旋丁内艰乃归讲学于紫芝书院服阕诸大臣请复原官上不许既而国用匮乏朝廷思用钞乃召楷问钞法至南都而京城已陷矣楷博综羣书寒暑不辍尤邃于经所辑古周易订诂诗世本古义最精博春秋绎尚少四公然皆为学者所传云（郡志） 

　
闽中理学渊源考卷八十四

　

　　

　　广平府知府李清馥 撰

　　○延平明代诸先生学派

　　延津为杨罗李朱四贤授受讲学之区其山川清峭秀蔚仰止者不啻闽邦之岱岳矣明代希风往哲者如王希白田希古游行简卢叔忠田徳万诸先生其学术仕迹卓然可考固皆昔时之流风余绪也今録其著者载于编

　　编修王希白先生暹

　　王暹字希白将乐人洪武丙子举人永乐中以荐入京修五经大全由兴安训导歴官国子助教学士饬修祭酒而下咸推重之终翰林院编修着声律发蒙解注（道南源委　闽书）

　　副使田希古先生顼

　　田顼字希古大田人为文简奥初领乡荐计偕不赴读书秬麓后登正徳辛巳进士歴官礼部郎中与张治具廖道南王用宾郑善夫辈以文章相砥及督学湖广辟濓溪书院规饬诸生先行后文相与讲明性命经济之学所识拔多为名隽迁贵州副使以母年老力疏乞养时年方四十余而已抚按交荐五上不起母年九十七终顼攀号擗踊有如孺慕家居三十年絶迹城府流贼犯境顼出私赀募死士环守贼因以遁邑人徳之（闽书　道南源委）

　　教谕呉敬昭先生恭

　　呉恭字敬昭南平人选为翰林庶吉士与纂修宣宗实録以疾告归久而踰年部文督责有司促行勉强赴部愿就教职授余干谕致仕卒恭笃志向学淡于世务天性孝友家业悉让二兄有学古文集（闽书）

　　教授乐廷冠先生文解

　　乐文解字廷冠沙县人少好学精诣穷理沈思忘日夜以贡授吉安训导从罗文恭洪先讲学洪先与语忻然曰吾老友也檄署庐陵岁值饥着救荒解上当道行之邑赖不困擢凤阳县教谕雷州教授谢病归日与其从兄应奎酬和以老（闽书）

　　乐先生如璋

　　乐如璋沙县廪生禔躬正大以礼义自持笃嗜羣书垂训后学弟子半出其门有四书翼经说行世（延平郡志）

　　侍郎游行简先生居敬

　　游居敬字行简南平人嘉靖十一年进士选翰林院庶吉士改授监察御史以澄清自任巡视芦沟按商人匿税语侵司农竦然惮之巡按应天劾伪学之聚徒游谈骚扰驿传者捕奸党王冠寘之法出徽州民久滞疑狱劾池州守之倚相势为墨恣者出为浙江按察佥事核吏治画民便利禁湖游戢戒坛杭俗为一变擢广东按察副使湖广布政叅政仍按察浙江累官左右布政使丁内艰复补浙时倭贼猖獗征调主客兵以数万计旁午仓卒库无羡赢百凡皆倚办居敬居敬处画无遗一子于广日议者欲练土著汰客兵当闗而噪督抚沮丧莫为计居敬挺身前谕数语皆解散丁外艰复补山东晋都察院副都御史巡抚云南镇守沐朝弼故恣横居敬以分义裁之归其所侵腾越州庄田东川蛮酋阿堂谋簒东川强夺府印擅立作乱奔乌撒致与宣慰安万铨沾益州土官安九鼎治兵相攻十余年不解矣至是复侵及罗雄州逼危会城居敬上疏请川贵兵联诛之有旨令川贵抚按勘明具奏闻相视莫敢先发居敬又屡招阿堂不服乃出不意督土汉兵进剿阿堂窘急自刎死三省遂定而沐朝弼故衔居敬裁抑之言于巡按御史王大任以讨堂奉朝命会勘奈何不俟勘得旨擅兴兵者大任遂疏劾居敬坐逮杖系论戍碣石而前功尽抑穆宗即位赦归廷臣交章讼居敬召起南刑部右侍郎寻转左髙新郑再相欲甘心徐华亭无上事请考察科道官凡见弹劾者一网去之居敬语其所善同官曰君相必不忘华亭暨所尝抵牾此斤斤耳仆谓君相姑舍是而一心谋宗社异日诵相业孰光大者新郑闻之恚甚示意于其门生其门生以老论居敬居敬方为三疏上之其一言中贵擅权其一言时宰作威福其一请其乡之罗豫章李延平从祀孔庙而先上从祀奏新郑以中旨摘其奏词繁称罚俸三月而居敬遂乞归越四月卒朝廷遣官谕祭营葬如故事居敬学务实践身甘茹苦衣粗食粝一席十年漆枕栉匣尚青衿时物宦途垂四十年诸子仅给衣食乡评重之其峻徳宏猷古风直节一时鲜俪所著有五经旁注可斋文集及延平郡志奏议若干卷子于北于广居敬滇南被逮时广方登十六力辨父寃既长从三山王应锺讲学后以太学荫授太仆累官戸部郎卒于官

　　郑先生文端

　　郑文端永安人幼鬻鱼盐行年三十尽弃所事从师为学精于易生徒日众永安易学自端启之（通志）

　　赵雪航先生弼

　　赵弼字辅之南平人博学多识清洁自好邃于易教授乡邑学者称为雪航先生所著有雪航肤见等集今通鉴内雪航赵氏史评即其人也（延平郡志）

　　县令朱希纯先生成

　　文朱成文字希纯南平人嘉靖壬子举人知于潜严御矿寇时与田一庵王龙溪钱绪山会讲天真书院究心理学着读书会要越闽议略天目剑津会语钟台问荅续壤琐吟艺林枝语等集（闽书）

　　教授林茂实先生应芳

　　林应芳字茂实南平人弱冠扶父柩楚南■〈风贝〉风忽作抱棺溺湖水中俄触沙畔得留归葬如礼繇选贡训温州迁吉安教谕南安教授解绶归入仕家居惟以讲明道学为己任（闽书）

　　施先生明

　　施明南平人家贫苦学六经子史悉能通解徐文贞司理于延期以大器领教南康士庆得师及归后进景从乡评髙尚（闽书）

　　县令徐时杰先生登第

　　徐登第字时杰南平人以岁荐授学博教士以身心性命之学部使者首荐之擢令容县清守直行竟挂冠归（闽书）

　　教授官思敬先生寅

　　官寅字思敬顺昌人嘉靖间应府庠贡天性孝友以道学为己任歴嘉兴教授所至教泽及人视平湖篆清介不染及归杜门课子立祭田睦宗族（闽书）

　　同知卢叔忠先生应瑜

　　卢应瑜字叔忠顺昌人隆庆丁卯举人知遂溪县迁潮州同知治河有功挂冠归养著书阐明格致一贯中和夜气之旨（道南源委）

　　教谕萧宾竹先生来凤

　　萧来凤字舜仪号宾竹将乐人力学甘贫事李材与语多所契合退谓人曰将乐有舜仪身体力行似可入龟山门者由贡谕饶平学者称为宾竹先生着有演宗问答雅歌集

　　尚书田徳万先生一儁

　　田一儁字徳万大田人隆庆戊辰举南宫第一选庶吉士读中秘书逊心经济雅以大节自砥庚午授编修寻奉使淮藩不受藩王馈复命充经筵起居官修累朝实録旋升修撰晋侍读万厯丁丑张江陵相夺情辄假旨杖谏者箝制天下同舍郎赵用贤呉中行二公与焉一儁亟与赵公志皋谋抗疏论救时王公锡爵视院篆则相戒毋累圣徳姑过张所讽劝之于是王公偕志皋及一儁张公位习公孔教诣张所首为杖者解张黙不应则奋气昌言备责以纲常之义且曰天地鬼神其可欺乎天下万世之口可尽箝乎语峻直甚张愤惭无地顾左右欲引佩刀自裁一儁与诸公大笑拂衣出张大恨于是志皋孔教被逐而一儁与王公锡爵先期告归亡何张败起故官同修大明会典然终非所乐数月复引疾归久之起家以宫寀视留篆摄司成事居二年召修玉牒已擢国子监祭酒饬规条絶贵近闗说其序次出入一无所假有一生持刺求进越一儁故召试抑夺之生骜甚寓言讥讪一儁曰吾抗颜为弟子师当为生徒湔涤傥■〈艹昜〉状疏上于朝斥为编氓诸士始逡巡闲轨己丑擢礼部右侍郎兼侍读学士旋转左教习庶吉士谆切不倦时与讲求经济与立朝大节无不人人顾化者以病请未发卒邸舍诏赠尚书谕祭给邮予葬费一儁恬淡寡慕居恒辨一介然不欲以洁自标歴宦廿余载莫知其贫迨病笃诸门人更直侍卧榻睹所食用率粗粝疏布夫然后知其萧然寒士也

　　贡士林良章先生钿（赖汝允　何升）

　　林钿字良章将乐人万厯间贡士时宋儒罗豫章李延平二先生未与从祀钿请于督学熊公尚文行之复刋杨龟山全集着有澹宁集行世时有赖汝允者亦请罗李从祀而龟山先生之祀则自何升请之何赖二公皆钿同郡人也（道南源委）

　　董先生台庸

　　董台庸将乐庠生学有心得为先正典型常为其邑令傅宗皋致敬逰李见罗之门归而与父绍帏先后着礼记说约（延平郡志）

　　学正张先生居静体中

　　张体中字居静南平人性简淡洽经史繇岁贡仕香山宣城福宁学正学博行端诸生执经问难者咸与阐明宗旨及归萧然盘涧杜门著述有经讲意诗集等刻藏于家（郡志）

　　祝先生允文

　　祝允文将乐人少业成均数载试辄冠军积分候选性恬逸不仕好学力行行坐终食口不辍诵老尤笃记诗文居家正冠修仪不妄与人交纷嚣不入于耳送客不出户外而礼意诚悫虽邻人数岁罕见其面者人以儗之宋陈布衣（郡志）

　　贡士黄本正先生炳如

　　黄炳如号本正南平人淳笃好学品行卓然守父庭训孺慕不忘膺岁荐究程朱之学人士奉为师表（郡志）

　　邓仲昭先生斯荐

　　邓斯荐字仲昭沙县人年十五补弟子员笃志好学慨然以明道自任邑侯方公延以西席未尝以私干家徒四壁常自怡然有悬鹑乐道风子可权登乙未进士（郡志） 

　
闽中理学渊源考卷八十五

　

　　

　　广平府知府李清馥 撰

　　○建宁明初诸先生学派

　　按余则亮杜徳基丘永锡邹季和张孟方诸公皆渊源建安之学托志在岩穴山谷惟时武夷云谷间学侣尚有其人故繋心者向往焉非欲戢影寂寞之滨也惜年代寖逺师友莫详矣黄氏仁溯金华宋氏之传黄氏福杨氏寿夫李氏铎各以治经砥行名著庙廊皆建安先正之遗范也兹采其著者载于篇

　　知事余孝友先生应

　　余应字则亮政和人早从江惟志游以私淑文公之学性凝重寡言笑恒以礼自律家迩阛阓足迹未尝入县门早失所恃事继母与处继弟以孝友称洪武初以明经荐起为儒学训导迁留守司知事越三载坐公文不式免归执父丧一遵文公家礼邑人称曰孝友先生（雒闽源流　闽书）

　　司训邹季和先生文慧

　　邹文慧字季和建安人任司训元末谢职服柴桑巾服与门徒讲程朱之学洪武初本郡理学推文慧为首（闽书　道南源委　通志）

　　赞礼郎黄渊静先生仁

　　黄仁字渊静建安人曾祖定宋末居六合为兵马副都监仁温纯能词章少时朝出受易于部使陈孟然暮抵舍质疑于仲父居徳内外皆得师学日进如云集水涌洪武辛亥有司以仁名上福建行中书省试艺棘闱主文衡者为前进士林以顺吴尚志江惟志郭麟取舍甚严及出榜选中三十人仁居第四年始弱龄耳明年会试南宫铨曹急用材不俟再试擢奉常赞礼郎仁初名文仁有司以犯周西伯谥加水其左曰汶仁及解名中书右丞相汪广洋曰仁义甚弘可冠以汶乎第为名仁仁受学宋文宪濓濓甚爱之为作黄渊静字辞而仁仲父居徳者亦竒男子年十六时中程试髙等诸老生不中哗于庭居徳请面试哗者持笔不能下面颈发赤出后改名保元为酆都丞（闽书）

　　教授杜徳基先生圻

　　杜圻字徳基崇安人元杜本之孙苦学砥行以先哲为师洪武间以荐举授瓯宁训导转温州教授（闽书）

　　教授丘永锡先生锡

　　丘锡字永锡崇安人领洪武乡荐除工科给事自陈愿学职改衡州教授永乐四年预修大典改衢州教授宣徳七年后预修太宗实録成仍乞原职改建昌教授自筮仕以来凡五典文衡人服其公性嗜学垂老不倦偕其友徐仲礼结社武夷手不辍披卒年八十有文集行世（闽书　武夷山志）

　　训导张孟方先生矩

　　张矩字孟方广陵人父伯岩元季为崇安五夫巡检遂卜居焉依屏山刘氏得其遗书读之遂通五经诸礼书皆精絶洪武间荐为崇安学训导（通志）

　　寺丞黄汝锡先生福

　　黄福字汝锡浦城人博通经史任杭州府训导勤教善诱升太常博士永乐中预修五经四书大全及性理大全书升本寺寺丞（闽书）

　　修撰杨先生寿夫

　　杨寿夫建安人父文叔元末与兄恭叔举浙江乡试恭叔洪武年荐瓯宁训导改建安寿夫名松以字行通春秋孝友笃挚建文辛巳郡守芮麟荐授县学训导秩满诸生请留升本学教谕歴二十余年多所造就典考乡试者五会试者二宣徳中杨文贞辈交荐之升翰林院编修预修宣庙实録升修撰正统中致仕（闽书）

　　李先生铎

　　李铎瓯宁人涉猎五经尤邃于易洪武中以明经荐授监利教谕为文一主传注不尚穿凿诱掖为多（闽书）

　　简讨苏伯厚先生庠

　　苏伯厚名庠以字行政和人父照伯厚自幼以聪敏闻比长博通经史尤精毛诗为文章援笔立就声誉日起每自沉晦笃意事亲讲学絶迹不至城府以孝行见重累荐不起洪武乙丑以明经授建宁训导后学多所造就升晋府伴读未赴永乐初预修太祖实録迁翰林侍书复预修永乐大典为总裁升简讨两典春闱文衡进讲东宫卒伯厚学本诚实议论皆有根据在翰林几十年絶无私谒与礼部尚书郑公赐有师友之旧未尝一至其门郑公尝请见必规以正言每加敬服其余出其门者咸操守有品人有一善称之不絶口对同寮词气温和罕失色于人家庭有礼法服用俭约自号素履有素履集子鉴永乐间官稽勲郎中弟仲简（闽书　分省人物考）

　　训导苏仲简先生镜

　　苏仲简名镜以字行善文词与兄伯厚弟叔敬季雅自相讲授洪武初以明经荐授崇安学训导（闽书）

　　州判卢士明先生钦

　　卢钦字士明建阳人性好学五经百氏悉能贯解曰读书非徒记诵将以行之也洪武以明经聘为儋州判卒（闽书）

　　○助教赵志道先生友士学派

　　明代建安师席有立者湮晦莫详只赵志道先生传中载郑文安杨文敏二公曾游其门其余有道前修求师访友皆散见列郡及他邦皆可考焉

　　助教赵志道先生友士

　　赵友士字志道瓯宁人宋宗室裔纯厚乐易洪武初以明经举为府学训导正已率下郑文安赐杨文敏荣皆出其门官国子助教有文集行世（闽书　通志）

　　文安郑彦嘉先生赐

　　郑赐字彦嘉政和人举洪武十八年进士授监察御史时天下初定法令严肃郡邑吏坐罪逮繋者多既解戍命赐就龙江编次其行伍时暑甚赐谕以上恩慰抚之脱其钳械俾各就居止旦一诣视有疾病羸弱者捐禄米饘粥之皆感悦湖广布政司奏缺官赐秩满遂与简讨吴文并出为叅议二人同徳恊力剔弊去蠧清简寛直最为知名丁内艰服除改北平布政司左叅议成祖在藩赐服事甚谨被眷爱而谋国者疑之谪置安东屯未几召为工部尚书既命督军务河南拒靖难师成祖即位李景隆言赐罪亚齐黄逮至上问吾何如待汝遂相背耶赐曰亦尽臣职耳上笑释之改刑部尚书复转礼部宠遇日隆后衰病不任官冗为侍郎赵羾所间益惶悸周章上心轻之顷之卒上问翰林臣曰赐不病遽死自尽耶杨士竒对曰病矣惶悸不敢就医药昨在右顺城门外立而仆臣命其属掖出之语未竟上曰赐故君子才不赡耳其撰文遣祭翰林诸臣退上独召士竒曰微汝言吾几疑之遂赠太子少师谥文安赐小心恭慎易直和厚学士解缙尝于上前称其足为君子（闽书）

　　文敏杨勉仁先生荣

　　杨荣本名子荣字勉仁建安人汉太尉后也祖达卿有阴徳（达卿值岁俭出积粟食人使为种树于其县之龙津召子弟戒之曰树长勿以售人惟学舍杠梁浮屠老子之宫贫无室庐死无棺椁者则予之否非贤子孙繇是乡人获济者众元福建行省左丞阮徳柔作万木圗以美之）子荣登省试第一建文二年进士授翰林编修永乐初与解缙杨士竒胡广黄淮胡俨金幼孜被选入文渊阁付之宻务而两制悉归焉内阁典机自子荣始时靖难之初朝政鞅掌子荣年最少而最警敏通练一日宁夏报被围上召七臣独子荣在示之奏而曰尔后进也宁解此何以御之子荣对曰闻宁夏城坚士卒习战勅守臣堤备可耳夜半闻围解旦召曰何善料也因独名荣升修撰仁宗立为皇太子以侍讲进奉训大夫右春坊右谕徳兼侍讲如故五年命视边甘肃还奏称旨上手剖瓜赐之明年以父丧给传归既塟起复视事明年母丧乞归上以北行期迫不许明年荣与学士胡广谕徳金幼孜皆扈从八年从征至凌霄峰与广幼孜及刑部侍郎金纯夜失道幼孜坠马广纯不顾去荣下马为理鞍辔前复坠让以所乗马午见上时上遣人四索三学士及见大喜问故笑语幼孜曰此中多狼尔非杨荣讵能免乎荣谢曰僚友当然上曰胡广金纯独非僚友耶使掌护卫勇士三百不隶于诸将赐驾前先锋银牌荣还京请终制赐金币驰驿勅中官护行趣归既至复荣官已侍诸皇孙读书文华殿讲授有程度皇太子称之明年复与广幼孜从北巡太孙侍行上命荣以间陈说经史兼领尚寳事凡宣诏出令及旗志符验必得荣奏乃发比还北京命修五经四书性理大全书成宴劳之留北京二年进翰林学士仍兼庶子从还京师明年复从北巡十八年进文渊阁大学士兼翰林院学士明年定都北京营建规制多出于荣会三殿灾荣直入麾卫士迁御书圗籍翌日上喜褒赐之荣因与幼孜陈便宜十事报可荣论事激发不能容人过然羣臣或触帝怒致不测辄从旁寛譬之侍读李时勉尚书夏原吉皆以荣言得无死都御史刘观以荣言得无戍边营善探人主意谈言微中以故其说得行尝谓人曰事君有礼进谏有方为人臣以抗直贾祸吾不为也明年复从出塞军事大小令叅决赉予优渥师还荣与幼孜皆受上赏明年从征西驻万全军务悉委荣昼夜见无时上时称扬学士不名额森托噶欵塞羣臣议莫定荣独请往受降而归师旋明年复北征当是时上凡五出塞荣幼孜辄从周旋险阻未尝顷刻离大军抵达兰河敌逺遁师亦弊上问羣臣当复前否羣臣唯唯惟荣与幼孜独请班师上许之时浙江守臣言浙丽水与闽政和山贼炽请发兵荣曰愚民苦有司不得已相聚兵出怕益聚不可解遣一介往抚可不烦兵如其言盗果息上御帐殿从容语荣幼孜曰东宫监国久明习政务今归当付以国事朕将老焉二人顿首还次榆木川上崩中官莫知所措荣与幼孜入御幄议丧事二人议六师在外去京师尚逺秘不发丧以礼敛龙舆所至朝夕进膳如常仪益严军令人莫测或请因他事为勅遣人驰报太子荣曰皇帝大行孰敢称勅莫若具启人皆韪之仁宗即位进嘉议大夫太常寺卿兼前职有间进太子少傅兼谨身殿大学士寻勅赐绳愆纠缪之章始大行讣至仁宗哀乱不及详问当时事痛定乃知赐勅曰先帝崩徂六军在外卿尽忠谋镇定果断加赐白金五十两彩币十表里寳钞二万贯白米二十石特升工部尚书前官如故其冬勅护塟山陵勅修太宗实録命荣总裁仁宗崩宣宗即位复命总裁仁宗实録益推心委任荣与杨士竒杨溥协恭辅政天下称为三杨士竒曰西杨溥曰南杨荣曰东杨而果断之才卒归荣也宣宗亲征汉庶人弃交趾之议皆自荣发之二年赐勅并银章五褒予甚至宣徳三年上北征出喜峰口荣与杨溥皆从大获而还荣献诗十章又明年两朝实録成宴劳有加寻进少傅食三禄如故辞大学士禄允之有顷诰赠三代满三载赐勅谕宣宗崩英宗即位委寄如旧赐予相属五年乞归展墓上使中涓辅行还至武林驿而卒年七十上辍朝一日赠太师谥文敏授世都指挥使荣歴事四朝谋而能断中官持文书至阁必问东杨在否不在即去尝会廷臣録囚片言立决众皆叹服尤喜宾客善交际虽贵盛无厓岸士多归心尝疏举陈循高榖苗衷三人自代或谓荣处国家大事随机应变不媿唐姚崇而不拘小节亦颇类之正统初天下休息荣有力焉荣少从师友慨然有志古名相尝退朝意甚不乐子让请曰大人得毋以不肖有所累乎荣曰非也念吾职重无以报国三代以上之大臣无不怠惰荒宁为惧所以忧戚不在汝辈曾孙旦官吏部尚书

　　尚书杨晋叔先生旦

　　杨旦字晋叔荣曾孙弘治庚戌进士歴吏部考功郎中尝考察京职有被黜而夤縁奏辨奉旨再核马文升仓卒欲改拟旦曰祖宗来未有此例幸门一开后将谓何竟覆罢升太常少卿归省还朝中官刘瑾欲要见不得遂以违限出知温州提督浙江学政瑾诛升顺天府尹时武宗未建皇储与九卿具疏请择宗室之贤者育于宫中寻奉勅总督京通等仓适回贼犯边甘肃驿骚奉勅督理粮饷升总督两广军务兼巡抚番禺清逺河源等县苏冈十八山滴水岩等塞猺獞负固旦调集官军土兵分道并撃斩级万一千有竒俘获四千一百有竒夺回被掠男女二百三十余人牛马辎重不可胜纪玺书褒异以母丧奔归嘉靖初起掌南院升南吏部尚书旋改北会桂蕚张孚敬以中旨升学士旦率都院疏论忤旨遂为陈洸所诬有旨令致仕科道交章论荐不报旦奉母至孝虽贵显不衰年七十一危坐而逝（通志） 

　

闽中理学渊源考卷八十六

　

　　

　　广平府知府李清馥 撰

　　○成化以后诸先生学派

　　按熊氏熈为勿轩先生之裔少从三山林氏玭学易与虚斋蔡氏同称高弟若赵兰溪旻杨天游应诏杨文鋭鏸黄元泰三阳传称其授徒传业一时师广而门徒莫考矣其余诸贤或以经术文学著称或以功绩节概垂名皆表表可传述者尝考建安风气宋时开倡首于八闽自游胡朱蔡真熊数家以来递衍宗风中明以后人才稍替矣然其流风笃厚大抵质有余而文少逊其守儒服跻显仕者规矩不踰岂非大贤之烈哉

　　训导熊文明先生熈

　　熊熈字文明建阳人弘治壬子乡贡士宋勿轩裔孙少从侯官林先生玭学易与晋江蔡虚斋先生同称高弟授翁源训导后谢病归门人感泣道左所著有四书周易管见（闽书）

　　副使张抟南先生鹏

　　张鹏字抟南浦城人正徳辛未进士授戸部主事督马厂劾中珰私贷影射之弊众侧目挤陷赖扬一清石珤保持之武庙东巡鹏具疏谏止转本部郎乞归养嘉靖初起用补兵部郎升广东按察副使监司欲以贿脱二重狱坚执不从自免归年八十卒鹏博览羣书尤精理学后祀乡贤

　　教谕赵兰溪先生旻

　　赵旻政和人嘉靖中以岁贡任高安训导继擢兰溪教谕续以年老解组诸生诣学使阮鹗保留鹗曰师徳感人如此耶遂改行祠为书院留讲学三载乃归归则入受业于湛文简又二年扩明道学后进从游甚众嘉靖壬戌遭倭厉声骂贼不絶声（闽书）

　　举人杨天游先生应诏

　　杨应诏字邦彦建安人尝读书武夷天游峰因号天游山人少时从其祖松宦学祖试叩所欲为应诏言欲尽读天下好书干尽天下好事做尽天下好人年二十游庠序谒朱文公祠仰而叹曰他日不俎豆是非夫也年三十一举于乡十上春官不第其时上春官时昆仑山人张诗者见其文称为司马子长李太白复生应诏不屑也久之遍游赵齐鲁间卒业南雍得奉常吕泾野柟之学喜其渊源有本遂师事之归而剏道宗堂华阳山奉祀孔圣并颜曾思孟周程张朱诸贤及泾野其中掲泾野所尝着教壁间日与叅对年友温陵蔡元伟亦潜心斯道者遂自泉往建相聚砥磨而他诸名公若邹东廓守益王龙溪畿唐荆川顺之魏庄渠校章介庵衮或见而心合或闻而神往也应诏之学以寡欲正心为立本以不愧天为归的于古今壮猷竒烈忠义慷慨之事崚嶒激发梦寐见之虽沉潜深静之意少而心怀轩豁殆亦圣门之为狂者所著有闽学源流及困学二録又有五经辨疑四书要义以发圣贤之旨有卫道録以辟禅有日史以自记子徳舆睦州司训有士行（按明儒学案传后载有杨天游集　闽书）

　　文愍李时言先生黙

　　李黙字时言瓯宁人正徳十六年进士选翰林庶吉士明年嘉靖改元修迎立功欲仿成祖封尚书茹瑺故事拟执政封爵黙上执政书规之改戸部主事升兵部贠外郎差阅大同军士战马镇卒素剽悍动辄啸呼胡侍郎瓒衔命赴镇经畧措置乖方卒复哗黙抗疏请亟易帅变遂定调入吏部文选升验封郎中议复开国勲臣诚意伯暨常李汤邓四氏爵荫真人邵元和以符术方贵幸请封诰黙奏勿予朝论韪之两与文武会试得葛守礼陆炳等多知名士当武试毕时就兵部宴因辨论宾礼位次忤兵部尚书王宪宪疏劾黙坐谪宁国府通判黙虽坐谪顾世宗心是黙所持以此注识之矣黙判宁国周咨隠痒陶范髦俊纂修郡乗建靖难死亡陈尚书祠精心受事不厌薄官守升广东佥事主屯盐二政升云南副使督学政首经术崇行谊购遗书广厉学官表贤者墓穷荒僻逺文学向风歴浙江叅政按察使左右布政大都端毅亷直所至有声久之大臣以公辅器荐起太常卿掌南京国子监祭酒事博士等官得备台谏选自黙发之升礼部右侍郎改吏部右侍郎寻转左庚戌秋燕京戒严黙奉旨守正阳门调营兵五千画守甚设而奏令开门无困居人敌寻引去升吏部尚书制冢宰非部长卿有殊望者弗与世宗知黙特以卿贰陟异数也严嵩当事前此吏部率以疑事尝嵩嵩得从容持之黙处置坚决莫能短长奏辄报可无有留端为嵩地者遂与嵩郄久之辽东巡抚缺黙推张布政臬臬虽嵩乡人而素疎上偶问嵩嵩遂力言不任上怒而先是咸宁侯鸾以干请不售为密书疑上上遂罢黙黙归明年鸾以逆诛会吏部尚书员缺御批特令黙复职召直无逸殿许乗马禁中眷注益隆未几加太子少保复兼翰林学士方有爰立之命相嵩每阻其进客有讽明哲自保者黙叹曰吾备位公卿年几六十尚复何求惟有致身耳属岁大计戒门下毋入一宾客即同直大臣亦浃月不相往来相嵩无所得为人地以此滋不悦而先是嵩子世蕃规机利多请托侵官阴执国政黙微讽嵩曰公身许国久坟墓濡降当在梦寐曷不令嗣君一扫展嵩曰然吾将念之久之不遣复为请嵩曰孰令我一子而不长侍膝下乎君数请去何言之亟也黙曰外言籍籍宜暂行以息之嵩忿然作色于是怨黙益深会工部侍郎赵文华当浙直御寇欲攘功请视师及还报自施劳伐谓本兵在掌握黙不为引大失望乃摭部试策题为谤讪而嵩主之诬奏下狱论死始张经赴西市黙顿足叹人有先告嵩矣又数数于公卿间摧折文华过当至是两人引绳批根以偿其所交恶夙憾黙既得罪踰年从狱中再上书世宗注览久之缙绅大夫咸知天威渐霁冀其复用而黙溘然卒矣隆庆改元南吏科给事中岑用宾等为黙讼寃诏复太子少保吏部尚书兼翰林学士遣官祭葬万厯十三年追赠太子太保谥文愍録其孙铨为国子生黙博学任节矜踔奋激言论截烈屡蹈危机肮脏自如至于擘画经济扬搉风雅亹亹乎星贯川沛发为文章渊宏俊达有秦汉之风所著有羣玉楼稿孤树裒谈建安人物传朱子年谱诸书皆传于世（明史　闽书）

　　训导杨孟岳先生松

　　杨松字孟岳瓯宁人正徳中贡士授广州府训导作人育才时时以礼教诸生学士黄佐为诸生时贫甚松却其贽重遗赠之佐父善星厯人多竒中而松谓之曰子占人多中余以文占汝子亦竒中如子矣佐果以其年魁多士松以母丧归贫甚莫自存也乃时时自谓宇宙道义场中不曾饥饿倒人服阕复授广之香山香山僻在海隅士习乐游衍躭声利松时时谓之曰陈公甫非汝邻邑伟儒乎彼以一孝亷倡道白沙崛起南服至今江门烟水白龙池之风月揭揭如在同时握鼎鼐持衡枢者今安在也而况如诸生者乐游衍躭声利哉诸生闻言咸跃然感奋卒于官（闽书）

　　徐尚徳先生骥

　　徐骥字尚徳浦城人性恬静日以经史自娯所著有洪范解订正及皇华诗一卷（通志）

　　县令朱孔温先生煊

　　朱煊字孔温文公十世孙少警颖读书日记数千余言举乡试非公事不履邑门令薛宗铠叹曰朱孔温真儒裔也嘉靖初授江西永丰令永丰俗犷狠嚣讼煊一镇以静间有犯者必惩而婉谕之秩满乞致仕囊无余金居家操行醇谨子姓侍立衣冠肃然推

　　官林子顺先生命

　　林命字子顺建安人嘉靖癸丑进士令溧阳金坛有声擢谏垣首疏议革冗官复条闽中致寇六事得借留都积帑及闽中屯盐之赋肆拾万余以充军饷出参楚藩晋广东亷访寻有忌者左迁金华推官量移南部遂解组归命禔身髙洁居常撮集古人嘉言懿行为正气录自警歴官十余年一秉清白而忧国公忠议论封驳不以词色假人遇公正辄发愤所著有正气録十卷春秋订疑十二卷阳溪堂集十六卷（闽书）

　　侍郎腾汝载先生伯轮

　　腾伯轮字汝载瓯宁人令番禺以徳礼道民若严师在上不敢一日游荡而嬉会兵鼎沸击太守门诸司揵户避之伯轮出乃不至乱入为吏部郎出督学两浙声教整严所抡録号得人歴广东按察使布政使粤人叶春及以儗之先辈仕粤者莆田彭公韶临海陈公选华容刘公大夏苍梧呉公廷举擢都御史操江南京条上江防八事督抚浙江值岁凶开仓煮粥令材官四出告籴刍粟麕至力疏请改折漕纲停减织造并见报可■〈风贝〉风起海盐防海塘堤震坏设方畧发帑修筑春汛海上忽岛夷集数艅艎将入犯急率诸将击之捕首虏百事闻恩赉有差顷之遘疾卒讣闻赠兵部左侍郎荫一子谕祭葬（闽书）

　　主事呉公度先生立

　　呉中立字公度浦城人举隆庆辛未进士疏乞归养父没服阕遂絶意仕进以著述为事结庐武夷山中十有七年越中太史张元忭入山访之微讽以仕则曰士各有志万厯十五年南礼部尚书袁洪愈给事中周邦杰巡按御史杨四知表其修节诏府县起送赴部辞乞终隠贻相臣书曰昔唐元和进士费冠卿以禄不逮亲永怀罔极隠于池阳九华山长庆中御史李行修荐举冠卿力辞竟许终隠愚愿效之吏部复言圣世礼贤首崇恬退必使清节之臣得被宠荣乃可以亷顽立懦风劝士人诏授礼部仪制司主事竢病痊録用后推南宝丞报至中立已逝矣所著有易铨古本学庸大旨论格物书性气说诸书（闽书）

　　县令杨文鋭先生鏸

　　杨鏸字文鋭建安人繇贡士授灵武知县事兄铣友爱情切自少至老手不释卷建安人士多出其门

　　通判黄元泰先生三阳

　　黄三阳字符泰建阳人黄端公之后繇恩贡任安吉州同知罢运储常例履亩均输悉心经营两视州县篆亷而有惠擢保定判卒于官吉人祀之三阳通易诗礼三经弱冠便开讲席从游千数三经并授他如天文地理阴阳医卜靡不究心在官邸署萧然一编自适所著有易礼诗各讲义（闽书　道南源委）

　　田仕济先生汝楫

　　田汝楫字仕济建安人喜读书尤攻性理之学每见地上行蚁辄迂迹避之家畜鸡豚非祀先奉亲待宾不忍耗杀时时出游山水吟咏啸傲尽醉而归子忠（闽书）

　　巡抚魏禹卿先生浚

　　魏浚字禹卿松溪人万厯甲辰进士初授户部主事升郎中出为广西提学升江西副使寻乞归起山东布政司叅议迁湖广按察使时黔蜀交讧苗蛮矿徒表里为患浚谕以徳意矿徒解散焚其巢千七百余所升江西左布政擢都察院右佥都御史巡抚湖广病卒年七十二（通志）

　　训导呉世宪先生从周

　　呉从周字世宪瓯宁人博学善文以孝友为学使宗臣所称万厯中应贡廷试第一训导海盐与友生商榷今古致仕杜门所著有石匏集史辨书疑四卷

　　教授李去华先生韡

　　李韡字去华崇安人天启贡士崇祯壬午试南雍第一选福州教授弃官闭门谢人事着易导史略若干卷 

　
闽中理学渊源考卷八十七

　

　　

　　广平府知府李清馥 撰

　　○汀洲洪永宣正以后诸先生学派

　　按长汀自宋徐氏守忠从学胡安定深于经学受知仁宗厥后寥寥故论者谓海滨四先生倡学及杨罗李朱之学兴汀中负笈者甚少元明以来儒术奋起从游有道者复斌斌矣考洪永以降如赖氏先舒氏冕呉氏文旭章氏昱皆能渊源正的确述其师承而清修实徳尤可风也兹择其著者载焉

　　董先生璘

　　董璘汀州人永乐中入胄监不仕退充所学莫不淹贯兴礼敦让为乡闾轨（闽书）

　　舒廷瞻先生冕

　　舒冕字廷瞻武平人太学生游胡文敬之门得用功之要服膺靡懈冠婚丧祭悉遵家礼父母有疾衣冠侍养终制庐墓三年（闽书）

　　教授呉景阳先生文旭

　　呉文旭字景阳连城人少笃学不溺时好闻呉聘君倡道遂受业其门应贡授安逺训导启迪生徒规教丕振会寇作当道委其剿捕直抵贼巢谕以大义贼皆感服当道以能闻迁铜鼓卫学教授丁内艰归以不得终养为恨隠居不出林下二十余年絶迹公门其平居敬义自持势利不入于心睦族周贫训子孙以勤俭或有过引咎自责年八十余卒（闽书）

　　郡守赖伯启先生先

　　赖先字伯启永定人举弘治三年进士念亲老乞归养久之始为戸部主事署郎事赍边饷督钞闗收京仓粮清西蜀屯田悉着贤声迁员外郎引疾归正徳初逆瑾用事例京官养病者致仕逆瑾诛铨部屡檄不起八年擢常徳知府郡小民疲时又修建荣府中官诛求甚峻痛加裁抑民有利病兴革则力为之耻为谀说多忤当道勇退而归先师事罗一峰而与李空同相善教乡处家后进推仰（闽书）

　　县令周文载先生辂

　　周辂字文载上杭人知上饶县岁祲请于朝减常赋三之一九年以疾归（闽书）

　　教谕谢先生文宝

　　谢文宝连城人潜心经学操笔成文授于潜训导造就有成迁玉山教谕以疾辞（闽书）

　　训导李世玉先生元瑫

　　李元瑫字世玉连城人少年时父患痈躬为吮舐正徳八年以贡授袁州训导知府徐琏檄往宁庶人府贺寿还舟将行而庶人反勒诸教官为之传檄瑫不屈裂冠袍跃入水中以救免归白知府备兵应王公文成讨贼之举人称忠孝焉（闽书　通志）

　　主簿舒廷亨先生通

　　舒通字廷亨武平人性鲠直学问渊源正徳七年以平宼有功拔入胄监初任会同簿补任东阳所至有声（闽书）

　　县令杨子晦先生昱

　　杨昱长汀人知都昌县操履端严布袍蔬食减偏累民粮岁旱祈祷辄应民居遭火叩首随灭致仕归（闽书）

　　童克刚先生世坚

　　童世坚字克刚连城人正徳癸酉应贡京师不就叹曰此时阉寺熏烛道与世违可以隠矣遂结庐于昼锦桥东扁曰寻乐时王文成倡道东南世坚走谒请业归而沈潜体认充然有得邑人称曰寻乐先生孙大梁

　　○王先生庐渊学派

　　王庐渊先生未详俟考焉

　　孝亷范文坚先生金

　　范金字文坚上杭人性沈静寡言从王庐渊受春秋永乐癸卯以经义甲一省正统间典始兴陵水二庠教既以疾归养二十余年士子乐从之（闽书）

　　○许先生浩志学派

　　许氏浩志亦一时师表

　　教谕许先生浩志

　　许浩志连城人正统中乡荐以亲老就养授同安教谕将奉亲之任抵家遇寇发率乡人登冠豸寨协力保障邑赖生全（闽书）

　　教授李善征先生庆

　　李庆字善征连城人受业于许浩志素富文辞尤长诗赋任封川学谕多所造就迁抚州学教授便道抵家值沙寇攻县与浩志筹办方畧备御之寇平偕其徒童昱倡道开讲后改任温州卒于官孙元泰字汝严讲学遵礼胸中具韬畧以岁贡授太平训导值倭乱当道延之叅谋遂致克捷寻告归会贼先后逼城元泰偕当道赞画督剿以劳致疾卒孙元泰（闽书）

　　童道彰先生昱

　　童昱字道彰连城人少从李庆游甚为器重及长慕呉聘君学私淑其门不乐仕进卜筑文溪之东名曰东皋清隠李庆为作东皋清隠赋 

　

闽中理学渊源考卷八十八

　

　　

　　广平府知府李清馥 撰

　　○嘉隆以后诸先生学派

　　嘉隆以后诸先生皆崇尚闽学宗派而品式规画犹儒者之选也彼时时尚异趋而沈氏士鉴李氏世熊皆能求师问学卓有竖立其论著亦多足称可觇风尚之懿云

　　通判陈体元先生仁

　　陈仁字体元归化人尝从湛甘泉若水学嘉靖元年由明经授广西府通判时粤地文教未辟仁至大为阐扬激励士类莅民有惠政致仕归以讲究性命为事士林宗之（通志）

　　州守邓元植先生向荣

　　邓向荣字符植自清流徙居长汀嘉靖甲辰进士授户部主事监督淮运杜絶诸弊以直言忤时谪六安同知转嘉定州甫二日闻父病遂弃官归旧业腴者悉推与弟着有正学准则太极通书考惜阴考等书（通志）

　　恭靖裴元闇先生应章

　　裴应章字符闇清流人隆庆戊辰进士授行人奉使徳晋二府陛见奏对进止有度神宗目属焉擢吏科给事迁兵部都给事所奏制驭悉中机宜念边将玩愒大吏相与为欺蔽遂劾罢抚臣之弃师宪臣之昏庸与勲臣之不法将臣之纵贼唆卒者风采肃然江陵当国尝建议三岁一遣大臣行边应章言糜费当罢大珰保欲取冏寺马三千疋应章议勿予迁太仆少卿所上疏给闗防严举劾戒侵克核寄养诸事皆称旨着为令力请归省抵舍旬余而母氏病终转太常正卿议侑享祔葬礼下礼臣报可郧卒辱抚臣将为乱廷议非应章莫能定被命驰往未至先檄谕以祸福语甚切至乱卒计穷自缚至数百里外迎应章应章集众斩其魁余无所问阖境晏如自郧入为戸部右侍郎复请归养久之而父没神宗即家起应章为少宰所推毂皆海内贤士已请归襄葬事晋南司空遂得疾力辞屡疏不允乃强赴立法疏钱币谏采鹰架木纠中贵人滥索省水衡钱甚多寻乞归复起南太宰累疏恳辞虚席者三年卒谥恭靖有集若干卷（通志　闽书）

　　黄士登先生科

　　黄科字士登永定人学问渊美博究羣书学者多师事之将贡而殁士类惜焉子益纯领乡荐（闽书）

　　教授赖公弼先生佑

　　赖佑字公弼清流人才敏博学治书经旁通春秋以监生任临桂教授一时科甲多出其门（闽书）

　　训导蒋先生永洪

　　蒋永洪连城人授训导莅教三年引疾归晚弥好学乡弟子从受业者日众守道安贫恬如也（闽书）

　　教授卢念潭先生一松

　　卢一松号念潭永定人万厯间以贡授吉王府教授谓宗藩之学与韦布异乃摘四书中切于修齐治平者各一条名曰要学三编以进王嘉纳之所著学道要端井田议化俗议醒心诗宗孔集行于世（通志　闽书）

　　李嗣英先生颖

　　李颖字嗣英上杭人天资隽异年十三或授以老子书曰学者当师孔孟何用此为从永丰邱贤游都谏邱弘谓颖诗文烟霞风月陶写性情皆自然流出居梅坡着有梅隠稿又辑宋元乡先辈诗名杭州风雅集（通志）

　　教授李安定先生澜

　　李澜长汀人孝友端方学遵朱子以躬行实践为主万厯间由明经授松溪训之任距松溪三十里遇乡人言母卒澜痛哭不俟家报即驰归服阕改训漳平升谕安定再升授平海未任卒

　　县令赖峦宗先生维岳

　　赖维岳字峦宗永定人万厯间举人由永春教谕歴兴宁令嗜古学多著述有古今裘金涌集半豹集行世（通志）

　　孝亷沈先生士鉴

　　沈士鉴长汀人少孤力学博洽羣籍崇祯己卯举于乡有清梦斋诗集四书叅注孔门崇祀议藏于家（通志）

　　裴先生汝申

　　裴汝申清流人善诗文与李本宁曹学佺相唱和后挈家入南山有薜月轩文集十卷行世（通志）

　　督学李不磷先生于坚

　　李于坚字不磷清流人崇祯辛未进士起家汾州司理迁礼部郎中提督浙江学政着有呉楚游集西河集水花长句（通志）

　　李元仲先生世熊

　　李世熊字符仲宁化诸生受业于漳浦黄道周性颖悟博极羣书论著褎然成一家凡坟典经史以及释典道书医卜星纬之学靡不淹贯着有寒支集寒支二集行世又修宁化县志新裁独抒为通儒所称（通志　二希堂文集　汀州府志） 

　
闽中理学渊源考卷八十九

　

　　

　　广平府知府李清馥　撰

　　○邵武明初诸先生学派

　　按邵武宋代人文特盛迨元诸儒学不衰大抵皆阐经论道之作至有明讲述者颇少若朱氏钦陈氏泰之风节邹氏大猷之经术一时风表尚有典型焉

　　教谕邹星台先生大猷

　　邹大猷字星台建宁人歴益阳教谕矩步动遵先民传经授徒务在实行遇人虽年少必均以礼或训以格言云（道南源委）

　　督学花藴玉先生润生

　　花润生字藴玉邵武人永乐二年进士幼颖敏书史过目不忘知古田县创公署兴学政教民种艺为子弟置书籍亲课其业转知凤阳太和二县歴浙江佥事吏部尚书王直荐其经学通明转提督浙江学政年七十引年归行李萧然家居二十余年风节愈励自号介轩有介轩集（闽书）

　　巡抚陈吉亨先生泰

　　陈泰字吉亨邵武人举乡试第一除安庆府学训导正统初廷臣交荐擢监察御史巡按贵州大军征麓川岁取土兵二千为乡导战或失利辄取土兵首级冒功赏泰奏罢之再按山西时百官俸薄泰言羣臣禄入厚者三石薄者一二石所折钞又不能即得乞量增禄廪俾足养亷然后治赃则贪风自息事格不行六年夏以灾异下诏求言恭请言官纠弹大臣去其尤不职者而后所司各考核其属帝从之言官劾者甚众赐罢者数人而己后出按山东擢四川按察使不踰年蜀中大治镇守都御史寇深忌其才名阴讽所私参议陈敏诬奏泰杖杀人下刑部狱其人实自溺水死久始白复官于谦荐守紫荆闗额森入犯闗门不守复论死景帝宥之命充佥事官自劾景泰改元升大理寺右少卿守备白羊口转都察院右佥都御史镇守易州节制紫荆倒马等闗及沿河闗口五年升左佥都御史疏理徐州吕梁二洪及临清济宁诸处河道七年巡按苏松常镇及嘉湖诸大郡免租诏下泰知恩未得均有富室田多额轻其重者多在贫下因推广周文襄法令以五升之田倍其赋而官田之重止取正额于是赋额不损贫富均适英庙复辟被谮左迁广东按察副使连丁内外艰会四川寇乱复起为左佥都御史巡抚其处蜀中老穉闻泰至奔走相告曰陈宪使复来矣州郡望风解组者数百人升右副都御史巡抚淮扬等处兼督漕运成化元年乞归甚切许之泰仪度修整天性孝友常慕乡先哲李忠定之为人平居谨黙似不能言立朝论事纚纚如倒囊出珠素励操行三为巡按惩奸去贪风棱甚峻累保障重地积有勲劳未尝矜色于官无行谊者怒目切齿必除之乃已以此被谗贬斥其志不少回致仕归囊无长物闭戸理旧书间出游山水哦诗酌酒嚣然有余安成彭文宪时尝与莆田柯詹事论人物柯曰清操如吉亨吾闽少有文宪曰天下士也何止闽中晋王亦称陈御史刚风劲节须于古人中求之（明史　闽书）

　　教谕陈先生子良

　　陈子良邵武人永乐间以贡任光泽教谕学规严整训迪有方邑士以经术显者多其造就（闽书）

　　员外郎余孟高先生隆

　　余隆字孟高邵之建宁人聪敏慷慨仕吏部员外郎居官恬退自守不履豪贵门少师杨文贞杨文敏先后冢宰蹇义及师逵黄福皆器重之子志

　　佥事邹先生允隆

　　邹允隆名昌以字行泰宁人博学多才举正统壬戌进士授太常博士升寺丞改太仆丞天顺改元与翰林侍讲学士王谏并使安南时安南经黎季犂之变久昧朝仪允隆与谏据礼裁正夷酋悚服还复命丁外艰服除仍丞太仆寻转广东提学佥事教诸生以立身行道不徒习章句文词而已寻卒

　　巡抚朱懋恭先生钦

　　朱钦字懋恭邵武人少与宁坚友共志考亭学闻呉康斋倡道西南不逺师之成化壬辰进士授宁波推官洁白自持谳狱惟允召入为御史论列侃侃衔命视河遇涝灾辄发陈赈乏见尸横野掘广冢掩葬之旋勅巡按贪吏望风解绶出为浙江按察副使进按察使升左布政使俨恪端庄官常整肃节滥觞之费谨启钥簿正之司秩禄外秋毫无茍取积羡财倍夙昔勒石以示后来擢都御史巡抚山东首劾方面官不公不法事某等若而人正徳初逆瑾气焰遣使诣治索彩缯五百疋有司具以请钦呵斥使者辄趋归遂与瑾隙会瑾嫉同监王岳谮谪守陵南京抵临清赐死钦疏言陛下首政朝野仰望威福之权不宜下移刑赏惟公方能即叙太监王岳谪守皇陵既不白其罪状赐死中道尤未厌乎人心臣谂岳为刘瑾所忌必瑾谗毁以惑陛下虽岳死弗足惜而瑾渐甚可畏伏望察岳非辜诛瑾谗贼庶天下臣子颂陛下之仁恩睿断草就遣人赍进有止之者钦曰此瑾矫制擅柄之渐吾守土大臣安得无言瑾夺钦疏不奏乃媒糵其短欲挤之先是钦以东人酣酒遂严鬻酒之禁至行连坐法使济南推官陈元魁觉之犯者枷其项有民汝林之邻人为酒林惧自缢死林母欲奏闻元魁与之十金知府赵璜亦与谷二石至是为东厂所诇瑾勅锦衣卫百戸陈俊束钦逮狱钦即去冠裳跣步就束立就道不内顾既入京师结竟其罪与璜同坐免官而元魁为谪戍吏以失解弓张事罚粟三百石输大同府钦躬诣互纳家人请代不许曰天威咫尺万里敢罔耶寻又文致其罪罚粟输甘肃未行而瑾伏诛赦复原秩致仕家居衣冠俨坐竟夕无惰与乡人语必依孝弟礼义每岁孟春举行冠射古礼示人与新会陈文恭献章晋江蔡文庄清相善其辨王岳事详蔡虚斋集作文典实详赡善书有晦翁风骨卒年七十有七所著有畏庵集

　　庠生朱徳夫先生昻

　　朱昻字徳夫邵武人郡庠生颖异有文才尝从教授宜兴周冲讲致良知之学鋭然以圣贤自励事二亲孝待戚属仁郡守呉国伦称有古人风旌之扁（闽书）

　　○县令黄廷献先生琮学派

　　按廷献先生志乗称其自少即志为己之学教士先徳行而后文艺大端可识矣

　　县令黄廷献先生琮

　　黄琮字廷献邵武人以太学生知安逺县亷谨靖恭以爱人为主被构逮系未白而卒民哀慕之琮自少即志为己之学绳趋尺步不茍徇时事亲尽孝居丧谨礼与人交诚信不欺教人先徳后文一时造就为多（闽书）

　　同知宁永真先生坚

　　宁坚字永真邵武人九岁补弟子员师事黄琮弱冠游呉聘君之门比壮领乡荐屡试礼部不偶卒业太学大司成邱文庄器重之年五十授凤阳府同知未及再期卒坚早失怙事母至孝母有疾视起居奉汤药夜则假寐母侧衣不解带家居讲授善开发人志意从游之士多所成就所得修脯之资悉以归母与弟共之尤致力冠昏丧祭乡射诸礼一时风俗为变其莅官寛而不纵正而不激尝以巡抚大臣檄督开邮湖畔新河区画有方功成而民不扰凤阳民思之 

　
闽中理学渊源考卷九十

　

　　

　　广平府知府李清馥　撰

　　○嘉隆以后诸先生学派

　　嘉隆以后诸儒述録颇少恐遗阙必多俟再考

　　庠生王昭武先生岳

　　王岳字昭武邵武人邑庠生资性纯潜喜谈性命有志圣贤之学闻四方高雅洞见性宗者不惮跋涉北面之游近溪罗先生门以明徳为宗遂为罗门高足生平矩步绳趋有俨若思气象居家严正动遵古礼（闽书）

　　贡士高先生尚贤

　　高尚贤邵武人沈潜善文辞究心性命确然以圣贤自励清贫有守幼年失怙事母孝待弟友爱淹贯百家善于开诱后学生平得力惟毋自欺三字凡对之人矢之己无非是者有书数篇未付剞劂氏以贡卒学使者熊公按临举乡贤不果别号文台居士

　　丘子聚先生九奎

　　丘九奎字子聚邵武人性端直凝重动循矩度常慕台溪先生之为人年未四十谢去青衿于凡经子史百家九流三教靡不撷咀闻有竒书不逺百里借阅率手録之常曰圣贤心法寄于六经佛老之精不出吾道范围而诸子之散见者亦足资羽翼所谓莫不有文武之道者也居家不尚巫觋祭丧用家礼所著有弋获解六卷台溪浣花诗集二卷

　　黄世表先生克正

　　黄克正字世表泰宁人性资纯朴潜心道学游李见罗之门讲修身为本之学

　　江仰斋先生峤

　　江峤字维镇泰宁人私淑朱子之学孝弟端谨笃志力行以五经教授乡里尝语学者曰正心诚意在格致后原非一味寂守常时提醒此心使动无不当便是身修见罗先生呼为老友世称仰斋先生

　　县令萧先生重熙

　　萧重熙泰宁人生平砥行希踪圣贤以选贡令靖安地苦贼而民疲多方绥靖以艰子乞休空槖而归饘粥不继

　　主事黄先生世忠

　　黄世忠建宁县人嘉宾孙万厯中举人为东阳教谕擢刑部主事乞归居小园抱瓮灌蔬长吏罕识其面着有经济集十二卷麟经旨定四卷碧涧流玉四卷

　　举人张礼言先生能恭

　　张能恭字礼言邵武人崇祯庚午乡荐第一所述有李忠定奏议选禹贡订传天地大文八十卷（通志） 

　
闽中理学渊源考卷九十一

　

　　

　　广平府知府李清馥 撰

　　○福宁明初诸先生学派

　　福宁僻在海隅宋时名流辈出延至元代儒宗尚踵起相承至明如蒋氏悌生林氏珙陈氏自新林氏伟高氏颐皆精専儒学教士传业称躬行实体之儒虽元之遗献而实有明一代倡学之师也程氏巨夫谓自乡儒先游紫阳之门而弦诵衣冠盛自郑氏樵师氏古教授而经术明其所由来尚矣

　　训导蒋仁叔先生悌生

　　蒋悌生字仁叔福宁人检身励行雅不出仕洪武初举明经任本州岛训导教诱谆谆多所成就着五经蠡测五卷微词隠义多发前人所未发（闽书　道南源委）

　　训导林仲恭先生珙

　　林珙字仲恭福宁人笃信力行以开来学为己任举明经授本州岛训导虽穷约泰如也

　　助教林孔征先生文献

　　林文献一姓陈字孔征福宁人博通经学旁及子史举明经授国子助教立教有方生徒仰之（闽书）

　　县令高应昌先生颐

　　高颐字应昌福安人孝友天性临财以义亲没庐墓三年教授乡校旬暇辄至墓所拜哭洪武间举孝亷召对称旨遂授海盐知县卒于官着诗集传解（闽书　道南源委）

　　陈贡父先生自新（子孟龙）

　　陈自新字贡父号敬斋宁徳人通五经精易本传义而推衍以皇极经世书从游者众着有起兴集等书行世子孟龙字霖卿博学能文洪武初举明经歴广东佥事

　　林先生伟（子仕夔）

　　林伟宁徳人学问该博与高颐余复为友义方之教甚严子仕夔学行俱粹以亷能见称官通直郎孙祖泰知建昌军

　　给谏林廷吉先生文迪

　　林文迪字廷吉宁徳人弘治乙丑进士授刑科给事中遇事敢言奉命清粮卒于广西文迪性敏质粹学博识醇着有五峰遗稿（通志）

　　○长史周质夫先生斌学派

　　按周质夫先生在明初以经学着识杨文敏于童年授之以业后为国子师多士悦服固亦一时师范也

　　长史周质夫先生斌

　　周斌字质夫宁徳人娴雅夷旷明诗礼二经教授建宁严立教条作新士习与郡大夫语皆政教大端云南平进贺表称旨赐金币秩满太祖召至便殿承顾问以质直见重拜中都国子司业约度明信诸生悦服升齐府左长史辅翼开陈一以正道丁内艰卒杨文敏公微时斌一见竒之亲授以业语之曰子器识非常他日逺到惜予老不及见也所著有国子先生文集（闽书）

　　县令陈鼎夫先生新

　　陈新字鼎夫福安人永乐十二年以贡入国子从杨文敏公学知海阳县时赋重民困求其弊悉去之每春巡省田野劝课农桑始终不倦（闽书）

　　○陈先生广学派

　　按先生及门者多而独着庄敏林公观庄敏立朝谠论出处诸大节其熏炙师门所得多矣考庄敏之门如林氏■〈夂上日下〉恂恂言行尝论学者必以养素自重为先一时师友讲习固有渊源哉

　　陈先生广

　　陈广宁徳人隠居授徒多所成就林庄敏聪尝受业焉既贵寓书于广称其自得真趣非语言所能形容者（闽书）

　　庄敏林季聪先生聪

　　林聪字季聪宁徳人正徳己未进士为刑科给事中景泰元年转都给事时当英庙之世承平日久言路茀塞聪感激论事无讳及英庙北狩以后益与同官叶文庄盛矫厉奋发所弹劾皆切近内侍及当柄大臣多因以下狱去者迨额森将送英庙还廷议迎驾景帝既即位有日不利驾还心欲薄其礼聪独请备銮舆卤簿景帝废英庙皇太子自立己子众唯唯署牍聪独难之方欲极论而罢寻迁春坊司直大学士商辂言六科不可无聪仍补吏科都给事中领司直俸戸部侍郎张睿国子祭酒刘铉并用母丧夺情聪上疏侍郎六卿之亚祭酒师儒之宗忠孝大节不可少欠乞命依例守制不聴复上言君亲人道大伦忠孝臣子大节未有忠君不繇孝亲薄亲能厚君者也礼臣有父母之丧君三年不呼其门髙皇帝定制斩衰之服父母皆一冒丧匿丧俱有罚禁所以扶纲常维世教岂不严哉曩者国家多事内外近侍方面等官夺情起复此令共济时艰一时权宜也今边事宁谧方面已皆不许而在京犹或踵旧臣诚愚昧以为大臣之中有一身去就系国安危犹若可言若一槩为例弊且贪恋名爵亷耻不顾视天亲若路人希异数如常事伏望当金革之不试举先朝之旧章禆益世道殊非浅鲜景帝所立太子薨聪上大宝八事及修徳弭灾二十条中言今三尺儿童悉念太上皇徳独耻皇太子见深何故见废时日曷丧之謡继出臣不知为谁陛下幸而聴臣仍将太子立为东驾又言陛下宜虚已省躬戒玩好之荡心戒嫔御之燕溺戒用度之过奢戒逸乐之忘返戒爵滥施戒刑滥及又言唐虞三代无有释道之教斋醮之事然而享寿益髙传祚益久庶政惟和万事咸宁自汉以后或舍身施佛或迎骨入禁信非不専奉非不至而寿未见隆祚未见永治未见古若二教亡益明甚近者在京寺观既有斋粮以饭僧又有灯油以供佛一月而斋几度旬日而醮几坛甚至内府亦行修设供奉之费既多赍衬之仪不少虽曰内帑实出民脂以为为民祈福而民艰自如以为为国禳灾而天灾屡见伏望悉行停罢庶几当务为急聪平居恂恂不为竒异遇事正色谠论确不可夺景泰中谏议之臣惟聪与叶盛为首称尝领会试考官汲汲焉恐失一士吏部选注未尝或徇私请辄指斥改易当事者外虽敬惮中实衔之尚书何文渊以选法不公为聪论罢聪复时时忤大学士陈循都御史王文循文讽诸御史劾聪十三道溥等奏聪自劾去何文渊之后数挟制吏部尚书王直紊乱选法诏多官廷鞫以大臣専擅选法论坐当斩并劾直等阿势聴嘱而大学士髙谷独持正议保持之礼部尚书胡濙亦曰给事七品官也儗以大臣嘱托公事也儗以选法二者不合遂不与疏归卧病不朝上遣中使往问对曰臣故无疾也闻欲杀林聪不觉惊悸景帝始知聪被构左迁国子学正英宗复辟超迁左佥都御史赈山东饥全活甚众还迁右副都御史捕江淮盐贼籍其魁而已三年丁内艰明年起复固辞终制不允至署院曹钦反锦衣官校报复仇怨凡钦姻识一切逮系人心知寃度无免理聪力争出之又一时幸功者妄取首级京师人至不敢夜出门聪按论捕贼功必生获其人成化二年江淮旱饥人相食右佥都御史呉深巡视民瘼无状命聪代之九载秩满升右都御史七年出巡抚大同逾年致仕越二年起掌南院事又三年召入为刑部尚书加太子少保又明年乞致仕不许十八年卒赠少保谥庄敏所著有见庵文集奏议八卷（闽书）

　　林先生■〈夂上日下〉

　　林■〈夂上日下〉宁徳人尝从林庄敏游安贫乐善恂恂言行谕学者必以养素自重为先年八十余 

　

闽中理学渊源考卷九十二

　

　　

　　广平府知府李清馥 撰

　　○正嘉以后诸先生学派

　　按黄氏干行陈氏裒皆以儒学显著而立朝又卓然余或求师取友或建白当时固皆特立有守君子矣

　　郡守周怀玉先生璞

　　周璞字怀玉福宁人嘉靖四年举于乡从吕泾野讲学以潜心力行见称判广州核市舶斥絶常赂升上思知州谆谆讲论蛮俗一变经营物力以筑城门岁成一门四门成擢思恩同知寻擢知府首戒九司曰地方多事皆因尔辈争立今若觊紊继法毋贷吕马者岑猛党也聚众为梗兵备曰有周守在毋忧旬月马服罪且纳金为谢累却之入觐乞休不允径归粤民两赍抚按檄至州促复任竟不起璞与人交若饮醇有过婉讽俾自悟而中介有不可徇者着一石摘藁与弟珉同以孝友称（闽书　通志）

　　县令呉汝砺先生钰

　　呉钰字汝砺福宁人教谕宣城却贽恤贫师邹东廓守益汪东麓佃讲学淑士令公安以不阿归宦槖萧然书十数箧而已叔■〈王季〉孤寒钰为立嗣匀以己产兄铎死无子敬礼寡嫂弟鏻早逝抚其二孤庠友程珩疾革偕周璞旦夕省侍及没珩妻李亦亡偕璞举其二丧焉（闽书）

　　郡守黄大同先生干行

　　黄干行字大同福宁人父子厚青田训导严直不阿子四长干清恂恂孝友会试下第制绢衣父知诘之跪伏自责干徳知宣平锄强戢吏干行举嘉靖三十二年进士授行人歴戸部郎中出守重庆诲士阜俗卒于官所著有礼记春秋日録四方传之干行倜傥负义兄干清病夜觅医于乡遇虎不顾干清子复早卒为昏嫁其孙及孙女弟干道夭无子养其婺终身（闽书）

　　兵备陈邦进先生褎

　　陈褎字邦进宁徳人嘉靖二年进士选侍御史劾胡侍郎提督大同逗遛疏立献庙疏廖冢宰私阁臣所亲因乞终养十余年起复巡按江西夏言为相欲毁民居以益苑囿书以讽之云费鹅湖之变几至灭族相公方缔欢鱼水当造福子孙霍韬叹曰真御史也左迁韶州推官复谪判泗州久之为慈溪令毁淫祠以祠呉相阚泽唐相房管之有功徳于慈者升广西兵备有平獞贼功寻致仕着礼记正蒙骝山集行世（通志　闽书）

　　训导薛宗举先生公应

　　薛公应字宗举嘉靖十七年贡士训导盱眙教诸生以躬行实践之学三年乞休子孔洵事公应孝有士行学者称为企泉先生

　　李先生中美

　　李中美福宁人博学好礼虽盛暑衣冠俨然嘉靖晏驾中美蔬素三日与袁槱林子燧陈喜谈诗着诗书玉篇直音（闽书）

　　张美中先生絅

　　张絅字美中叅议兰曾孙也惇尚孝友笃志读书长于词赋阮云塘陈鳌溪以文章气节相髙时号三杰（闽书）

　　袁先生槱

　　袁槱福宁人天禄公裔乐易俶傥轻财仗义入深山中苦躭经史与李中美谈诗教子学古诸兄弟服其友爱（闽书）

　　陈希和先生喜

　　陈喜字希和福宁人绩学浑朴蚤丧父独事母孝养至老不衰母年髙多病躬伴母寝晨昏温凊衣食栉盥至牏厕琐猥未尝假他人年九十四（闽书） 

　
 
