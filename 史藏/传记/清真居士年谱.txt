　　清真居士年谱　　（近人）陈思 撰 

　　●目录 

　　清真居士年谱 
　　大鹤山人郑文焯校记 

　　●清真居士年谱 

　　辽阳陈思慈首撰 
　　仁宗嘉佑三年戊戌　　　　　　　居士生 
　　周邦彦字美成钱塘人疏隽少检不为州里推重而博涉百家之书【宋史文苑传】 
　　按疏隽少检三句东都事略作性落魄不羁涉猎书史 
　　邠从子能文章妙解音律名其堂曰顾曲制乐府长短句词韵清蔚盛行于世又工书真行皆善晚居明州自号清真居士【杭州府志据宋史文苑传咸淳临安志书史会要】 
　　咸淳临安志古今人表周邠钱塘周邦彦邠之侄因守四明其后家焉周邦式钱塘 
　　周邠字开祖嘉佑进士仕至朝请大夫轻车都尉苏轼倅杭多与酬唱邦式字南伯元丰进士尝为尚书度支郎中出提点淮西刑狱徙两浙又徙江东京师营土木命输殿材奏言非地所产重修杭州府志俱有传 
　　嘉佑四年己亥　　　　　　　　　　二岁 
　　嘉佑五年庚子　　　　　　　　　　三岁 
　　嘉佑六年辛丑　　　　　　　　　　四岁 
　　嘉佑七年壬寅　　　　　　　　　　五岁 
　　嘉佑八年癸卯　　　　　　　　　　六岁 
　　英宗治平元年甲辰　　　　　　　　七岁 
　　治平二年乙巳　　　　　　　　　　八岁 
　　治平三年丙午　　　　　　　　　　九岁 
　　治平四年丁未　　　　　　　　　　十岁 
　　神宗熙宁元年戊申　　　　　　　十一岁 
　　熙宁二年己酉　　　　　　　　　十二岁 
　　熙宁三年庚戌　　　　　　　　　十三岁 
　　熙宁四年辛亥　　　　　　　　　十四岁 
　　熙宁五年壬子　　　　　　　　　十五岁 
　　熙宁六年癸丑　　　　　　　　　十六岁 
　　熙宁七年甲寅　　　　　　　　　十七岁 
　　熙宁八年乙卯　　　　　　　　　十八岁 
　　熙宁九年丙辰　　　　　　　　　十九岁 
　　游荆州【据清真集】 
　　锁窗寒寒食故人剪烛西窗语似楚江瞑宿风灯零乱少年羇旅　按此数句语意居士西游荆州当正值寒食故居京师逢寒食追忆及之 
　　熙宁十年丁巳　　　　　　　　　二十岁 
　　游长安秋暮还荆州【据清真集】 
　　虞美人宜城酒泛浮春絮细作更阑语　太平寰宇记襄州襄阳郡宜城县宜城故城汉县在今县南其地出美酒 
　　玉楼春大堤花艳惊郎目秀色秾华看不足又临分何以祝深情只有别愁三万斛　宋襄阳乐歌曰朝发襄阳城暮至大堤宿大堤诸女儿花艳惊郎目 
　　按宜城襄阳为自荆州至长安川途所经此二阕皆纪程之作 
　　西河长安道潇洒西风时起　郑文焯校云此词诸本并无题准以前作当是长安怀古 
　　按齐天乐渭水西风长安乱叶空忆诗情宛转即谓此词 
　　风流子枫林雕晚叶关河迥楚客惨将归 
　　此词为去长安惜别之作来自荆州故曰楚客其时秋已深矣 
　　元丰元年戊午　　　　　　　　二十一岁 
　　夏自荆州东归【据清真集】 
　　少年游荆州作旧赏园林喜无风雨　荆江留滞又两度经春园林故曰旧赏 
　　齐天乐端午风物依然荆楚又卧听江头画船喧迭鼓　太平寰宇记荆州五月五日竞渡戏船楚风最尚废业耗民莫甚于此　按此词当为本年之作抑或在前年如为去年端午以虞美人玉楼春证之则是时已在长安道上矣 
　　南浦浅带一帆风向晚来扁舟稳下南浦迢递阻潇湘衡皋迥又菡萏里风偷送清香时微微度又吾家旧有簪缨甚顿作天涯经岁羁旅又恨无凤翼身只待而今飞将归去 
　　据菡萏里风句知归杭在六月中旧有簪缨谓季父邠也居士游荆州先后三年所以齐天乐云荆江留滞最久 
　　元丰二年己未　　　　　　　　二十二岁 
　　游京师【宋史】 
　　西平乐元丰初予以布衣西上过天长道中后四十余年辛丑正月二十六日避贼复游故地感叹岁月偶成此词 
　　按宣和三年辛丑上距元丰己未正四十三年故曰四十余年 
　　续资治通鉴元丰二年八月丙申朔甲寅诏增太学生舍为八十斋斋三十人外舍生二千人内舍生三百人上舍生百人月一私试岁一公试补内舍生间岁一舍试补上舍生考异长编作丁巳日今从宋史作甲寅 
　　按八月丙申诏增太学生额居士自杭赴京将入太学也道出金陵时已秋晚故赋齐天乐起云绿芜雕尽台城路殊乡又逢秋晚时将入太学故又云尚有练囊露萤清夜照书卷上年自荆州归杭故又云荆江留滞最久故人相望处离思何限渭水西风长安乱叶空忆诗情宛转西河金陵怀古一阕当亦此时所作 
　　元丰三年庚申　　　　　　　　二十三岁 
　　元丰四年辛酉　　　　　　　　二十四岁 
　　元丰五年壬戌　　　　　　　　二十五岁 
　　元丰六年癸亥　　　　　　　　二十六岁 
　　元丰七年甲子　　　　　　　　二十七岁 
　　献汴都赋万余言神宗异之命侍臣读于迩英阁召赴政事堂自太学诸生一命为正 
　　直斋书录解题元丰七年进汴都赋自诸生命为太学正汴都赋己载文鉴世传赋初奏御诏李清臣读之多古文奇字清臣诵之如素所习熟者乃以偏傍取之尔楼钥音释附之卷末 
　　续资治通鉴元丰七年三月壬戌诏以太学外舍生钱塘周邦彦为试太学正邦彦献汴都赋文采可取故擢之 
　　文献通考元丰二年颁学令太学置八十斋斋各五楹容三十人外舍生二千人内舍生三百人上舍生百人月一私试岁一公试补内舍生间岁一舍试补上舍生弥封誊录如贡举法而上舍试则学官不预考校公试外舍生入第一第二等参以所书行艺与籍者升内舍内舍试入优平二等参以行艺升上舍上舍分三等俱优为上一优一平为中俱平若一优一否为下上等命以官中等免礼部试下等免解学正增为五人学录增为十人学录参以学生为之岁赐缗钱至二万五千又益郡县田租屋课息钱之类以为学费 
　　按本年居士年二十七故楼攻愧清真集叙云未及三十作汴都赋 
　　元丰八年乙丑　　　　　　　　二十八岁 
　　哲宗元佑元年丙寅　　　　　　二十九岁 
　　元佑二年丁卯　　　　　　　　　三十岁 
　　元佑三年戊辰　　　　　　　　三十一岁 
　　元佑四年己巳　　　　　　　　三十二岁 
　　居五岁不迁益进力于辞章出教授庐州【宋史】 
　　续修庐州府志职官表庐州府学宋教授周邦彦钱塘人有传传录宋史 
　　按自元丰二年游京师至本年已十年矣故锁阳台怀钱塘云凄凉怀故国朝钟暮鼓十载红尘玉楼春又云满头聊作片时狂顿减十年尘土貌此二词皆本年春作教授庐州之命当在夏间未赴任前先归杭州故蓦山溪有十载却归来倦追寻酒旗戏鼓之句起云楼前疏柳柳外无穷路柳曰疏柳则到杭时秋意已深 
　　元佑五年庚午　　　　　　　　三十三岁 
　　宴清都地僻无钟鼓残灯灭夜长人倦又云淮山夜月金城暮草又云更久长不见文君归时认否　太平寰宇记卢【卢：庐】 州合肥 
　　县界楼故城一名金牛城在县西北乾隆府厅州县考庐州府宋曰庐州属淮南西路小岘山在县东大岘在小岘东六朝时趋建康此为要道故城在今县北名金斗城按地属淮南西路故山曰淮山金城即金斗之省也离京已久故云久长不见文君此词当作于本年或次年冬若倒犯咏月则追忆庐州旧时月色 
　　元佑六年辛未　　　　　　　　三十四岁 
　　元佑七年壬申　　　　　　　　三十五岁 
　　元佑八年癸酉　　　　　　　　三十六岁 
　　知溧水县【宋史】 
　　强焕清真词叙溧水为负山之邑官赋浩穰民讼纷沓似不可以弦歌为政而待制周公元佑癸酉春中为邑长于斯其政敬简民到于今称之又曰余慕周公之才名有年于兹不谓于八十余载之后踵公旧踪既喜而且愧故自到任以来访其政事于所治后圃得其遗政有亭曰姑射有堂曰萧闲皆取神仙中事揭而名之可以想象其襟抱之不凡而又睹新绿之地隔浦之莲依然在目 
　　江宁府志有传叙任溧水事绩甚详俟抄补 
　　绍圣元年甲戌　　　　　　　　三十七岁 
　　治县署后圃亭曰姑射堂曰萧闲山曰无想乡曰长寿新绿之地隔浦之莲【据强焕清真词叙】 
　　挥麈录美成为溧水令主簿之姬有色而慧每出侑酒美成为风流子以寄意云新绿小池塘风帘动碎影舞斜阳羡金屋去来旧时巢燕土花缭绕前度莓墙绣阁凤帏深几许听得理丝簧欲说又休虑乖芳性未歌先咽愁近清觞遥知新妆了开朱户应自待月西厢最苦梦魂今宵不到伊行问甚时说与佳音密耗寄将秦镜偷换韩香天便教人霎时厮见何妨新绿待月皆主簿厅轩名 
　　按新绿之地为县后圃见于强叙设果为主簿轩名或即其旧址当日作词寄意如此溧水人士必传为谈助强氏作叙与浦莲并举虽不为旧令尹讳独不畏溧人笑乎 
　　隔浦莲近拍中山县圃姑射亭避暑作　太平寰宇记升州溧水县中山又名独山在县东南十里不与群山连接古老相传中山有白兔世称为笔最精山前有水源号为独水按舆地志宣州溧水县有独山下有独水流演不息即此山也 
　　满庭芳夏日溧水无想山作　按人静乌鸢自乐小桥外新绿溅溅句新绿之名当即缘此　江宁府志无想山在溧水县南十五里其山巅有泉下注成瀑布 
　　鹤冲天溧水长寿乡作　又一首 
　　按此四词皆后圃成后所作 
　　绍圣二年乙亥　　　　　　　　三十八岁 
　　玉烛新早梅　溪源即出庐山三派入秦淮之水 
　　红林檎近咏雪 
　　红林檎近雪晴　太平寰宇记溧水县庐山在县东二十里有水源三派并入秦淮合大江　??赣船山一名感泉山在县南十二里山有青丝洞泉脉泓澄四时不绝　丹阳湖在县西南　石臼湖在县西南三十里西连丹阳湖岸广一百六十余里军山塔子马头雀垒四山并在湖中 
　　江宁府志秦淮水有二源其西源出溧水东庐山西北流过溧水城东北乌剎桥与明胭脂河合胭脂河首引高淳石臼湖水西入溧水界又东至洪蓝埠入山又东北流过天生桥出山受溧水城西南山溪又北流过沙河桥东出通城□西北入秦淮水　澳洞山在溧水西南二十五里 
　　按丹阳石臼二湖皆在县秦淮西源及胭脂河水环经县城故咏雪云萧索水云乡雪晴云水乡增暮寒对南山横素南山即??赣船山 
　　绍圣三年丙子　　　　　　　　三十九岁 
　　还为国子主簿哲宗召对使诵前赋除秘书省正字【宋史】 
　　东都事略绍圣中除秘书省正字 
　　按瑞龙吟云章台路还见褪粉梅梢试花桃树又云前度刘郎重到访邻寻里同时歌舞惟有旧家秋娘声价如故 
　　按本年还京上距元佑己巳出任庐州教授已历八年所访邻寻里惟有秋娘如故 
　　绍圣四年丁丑　　　　　　　　　四十岁 
　　元符元年戊寅　　　　　　　　四十一岁 
　　元符二年己卯　　　　　　　　四十二岁 
　　元符三年庚辰　　　　　　　　四十三岁 
　　徽宗建中靖国元年辛巳　　　　四十四岁 
　　历校书郎考功员外郎卫尉宗正少卿【宋史】 
　　东都事略徽宗即位为校书郎迁考功员外郎宗正少卿 
　　按攻愧集清真先生文集序云哲宗始置之文馆徽宗又列之郎曹据此序文则为校书郎当在元符末建中靖国元年迁考功员外郎为卫尉少卿则又当在崇宁三四年间崇宁末为宗正少卿 
　　崇宁元年壬午　　　　　　　　四十五岁 
　　崇宁二年癸未　　　　　　　　四十六岁 
　　崇宁三年甲申　　　　　　　　四十七岁 
　　崇宁四年乙酉　　　　　　　　四十八岁 
　　讨论古音审定古调增演慢曲引近为三犯四犯之曲【清真集参宋史词源】 
　　词源崇宁立大晟府命周美成诸人讨论古音审是【是：衍文】 定古调沦落之后少得存者由此八十四调之声稍传而美成诸人又复增演慢曲引近或移宫换羽为三犯四犯之曲按月律为之其曲遂繁 
　　宋史乐志崇宁四年九月朔以鼎乐成帝御大庆殿受贺是日初用新乐赐新乐之名曰大晟置大晟府司乐一员典乐二员并为长贰大乐令一员协律郎四员又有制乐官 
　　唐宋诸贤绝妙词选方俟雅言精于音律自号词隐崇宁中充大晟府制撰依月律制词故多应制所作有大声集三卷周美成为序山谷亦称之为一代词人晁次膺宣和间充大晟府协律郎与方俟雅言齐名按月律进词 
　　崇宁五年丙戌　　　　　　　　四十九岁 
　　大观元年丁亥　　　　　　　　　五十岁 
　　宗正少卿兼议礼局检讨【宋史】 
　　宋史本纪大观元年正月庚子置议礼局 
　　续资治通鉴大观元年正月庚子御笔议礼局依旧于尚书省置局仍差两制二员详议属官五员检讨应缘礼制可具本末议定取旨 
　　大观二年戊子　　　　　　　　五十一岁 
　　大观三年己丑　　　　　　　　五十二岁 
　　归自京师过吴饮于太守蔡峦子高坐中见营妓岳楚云之妹作点绛唇以寄之【据碧鸡漫志】 
　　夷坚支志周美成在姑苏与营妓岳楚云相恋后从京师过吴则岳已从人矣因饮于太守蔡峦席上见其妹乃赋点绛唇词寄之云辽鹤归来故人多少伤心事短书不寄鱼浪空千里凭仗桃根说与相思意愁无际旧时衣袂犹有东风泪楚云得词感泣累日 
　　苏州府志职官历代郡守蔡峦大观二年十一月以显谟阁待制任三年七月提举嵩山崇福宫吴门补乘云崈亦作峦字子高周美成在姑苏曾饮于衙斋见王灼碧鸡漫志今按峦或崈字之误 
　　按蔡子高于上年十一月知苏州居士过吴当在本年春间绕佛阁旅况一首似此行过吴所作结云浪飐春灯舟下如 
　　箭足征前曾过此又云叹故友难逢羁思空乱两眉愁向谁行眉故友谁行盖谓岳楚云也蓦山溪起云湖平春水藻荇萦船尾结云因个甚烟雾底偏爱莼羹美则抵杭时已暮春初矣感皇恩一词亦此行作露柳好风标谓楚云之妹洞房见说云深无路谓闻楚云从人凭仗青鸾道情素谓以点绛唇转寄苏幕遮据陇云残云巫山刘郎等字亦当为此时所作 
　　按集中记行之作今依时地审定颇足印证游踪分录于后以备博考 
　　西平乐为宣和三年避贼复过天长之作自叙己明　诉衷情堤前一首据重寻旧日歧路茸帽北游装句亦属此行　玉楼春大堤花艳　虞美人廉纤小雨　为熙宁十年自荆州游长安道经宜城襄阳之作 
　　风流子枫林雕晚　为熙宁十年秋自长安回荆州之作　南浦浅带一帆　为元丰元年夏自荆回杭之作 
　　齐天乐绿芜雕尽　为元丰二年秋自杭赴京过金陵作说均　见前 
　　渡江云晴云低楚　为政和六年自明州还京之作 
　　兰陵王柳　尉迟杯离怀　皆宣和二年丐祠出京惜别之作　说俱详后 
　　夜游宫客去车尘　据念归计句知将出京惜别　庆宫春山围寒野　蝶恋花早行　长相思晓行　虞美人疏篱曲径华胥引川原澄映 
　　以上六首皆冬间南行途中之作此行当在大观二年冬所以三年春初过苏州蔡大守座上遇岳楚云之妹据绕佛阁浪飐春灯句足证是时节近上元 
　　虞美人灯前欲去　以待得蔷薇花谢便归来句与丁香结谁念留滞故国旧事劳方寸句氐州第一也知人悬望久蔷薇花谢归来一笑句对勘足证此行春去秋回 
　　锁阳台花扑鞭鞘　大酺春雨　浣溪纱贪向津亭　早梅芳引花竹深　绮寮怨上马人扶　过片云去去倦寻路程江陵 
　　旧事何曾再问杨琼白居易有问杨琼诗按杨琼善歌居士游荆州时所欢必杨其姓而能歌故借用之蓦山溪江天雪意一词江即荆江所谓减字偷声稳者当即此姝 
　　浣溪纱不为萧娘　与夜游宫为萧娘书一纸对照 
　　点绛唇征骑初停　柳汀莲浦看尽江南路句与南乡子行尽江南万里程句相照映 
　　丁香结苍藓沿阶　夜游宫秋暮晚景　南乡子户外井桐三首皆秋闲杭州之作 
　　解蹀躞候馆丹枫　蕙兰芳引寒莹晚空　浪淘沙慢万叶战秋　氐州第一波落寒汀　南乡子寒夜梦初 
　　以上皆仲春出京冬月还京之作按居士自绍圣三年由知溧水还为国子主簿至宣和五年奉祠南归计二十八年据东都事略宋史文苑传攻愧集碧鸡漫志夷坚支志证知二次出守三次假归此行春去冬归夷坚支志所谓在姑苏与营妓岳楚云相恋当在南归过苏时也是年盖迁卫尉少卿官闲无事所以请假暂归蝶恋花鱼尾霞生一阕结云此会未阑须记取桃花几度红成雨与点绛唇凭仗桃根说与相思意愁无际旧时衣袂犹有东风泪关连密致此词当即赠楚云也柳梢青据更说甚巫山楚云句亦似别后寄意 
　　大观四年庚寅　　　　　　　　五十三岁 
　　政和元年辛卯　　　　　　　　五十四岁 
　　以知龙图阁知河中府徽宗欲使毕礼书留之 
　　续资治通鉴政和元年三月癸亥朔御制书政和新修五礼序议礼局请刻石于太常寺许之 
　　政和二年壬辰　　　　　　　　五十五岁 
　　又迁卫尉卿出知隆德府【东都事略】 
　　宋史文苑传逾年乃知隆德府 
　　乾隆府厅州县考潞安府宋太平兴国初改昭德军节度建中靖国元年改隆德军崇宁三年升为隆德府 
　　文溯阁本政和五礼新仪卷首知枢密院事郑居中等札子政和三年四月呈后衔　宣教郎议礼局检讨官臣郭熙　朝奉郎权枢密院编修官充议礼局检讨官臣丁彬　朝散郎秘书省校书郎充议礼局检讨官编修六典检阅文字臣王俣　奉议郎秘书省校书郎充议礼局检讨官编修六典检阅文字臣莫俦　朝奉郎尚书吏部员外郎充议礼局检讨官臣李邦彦　奉议郎守符宝郎充议礼局检讨官编修国朝会要所检阅文字赐绯鱼袋臣叶著　朝散郎试秘书少监国史编修官充议礼局检讨官编修六典臣苏恒　朝议大夫试尚书兵部侍郎同修国史充议礼局详议官河南县开国公食邑五百户臣宇文粹中　朝散大夫试尚书礼部侍郎同修国史充议礼局详议官陈留县开国公食邑三百户臣张漴　朝议大夫试尚书吏部侍郎兼详定司敕令所充议礼局详议官东明县开国公食邑五百户臣刘焕　翰林学士承旨大中大夫知制诰兼侍读监修国史充议礼局详议官虢略县开国伯食邑九百户臣强渊明　中奉大夫试刑部尚书兼侍讲充议礼局详议官河南县开国子食邑六百户臣慕容彦逢　通议大夫试刑部尚书兼侍讲充议礼局详定官南阳县开国伯食邑九百户臣白时中　特进知枢密院事荥阳郡开国公食邑四千七百户臣邻居中 
　　按居士于大观元年兼议礼局检讨官以知龙图阁知河中府命留毕礼书而政和三年四月进呈政和五礼新仪札子未列衔名盖已出守隆德故也由此证知命知河中府在政和元年出守隆德在政和二年所以宋史曰逾年乃知隆□府东都事略又迁卫尉卿足补宋史之阙 
　　政和三年癸巳　　　　　　　　五十六岁 
　　宋史本纪夏四月庚戌班五礼新仪 
　　政和四年甲午　　　　　　　　五十七岁 
　　徙明州【宋史　东都事略同】 
　　乾隆府厅州县考宁波府宋曰明州奉化郡 
　　乾道四明图经太守周邦彦直龙图政和五年宝庆四明志郡守周邦彦直龙图阁政和五年毛友显谟阁待制政和六年浪淘沙慢晓阴重霜雕岸草雾隐城堞南陌脂车待发东门帐饮乍阕 
　　按东京梦华录东都外城东城一边其门有四东南曰东水门乃汴河下流水门也次则曰新宋门次曰新曹门又次曰东北水门乃五丈河之水门也西城一边其门有四从南曰新郑门次曰西水门汴河上水门也次曰万胜门又次曰固子门又次曰西北水门乃金水河水门也北城一边其门有四从东曰陈桥门乃大辽人使驿路次曰封丘门北郊御路次曰新酸枣门次曰卫州门词曰东门帐饮东门即新宋门词为赴明州任时所作故南陌脂车东门帐饮如赴隆德则当出封丘门或卫州门也词曰霜雕岸草又曰空余满地梨花雪则赴任出都正值孟冬拜徙明州之命当在秋间四明图经政和五年书任事也 
　　政和五年乙未　　　　　　　　　五十八岁 
　　解语花上元 
　　武林旧事元夕至五夜则京尹乘小提轿诸舞出队次第簇拥前后连亘十余里锦绣填委箫鼓振作耳目不暇及词曰箫鼓喧人影参差又曰清漏移飞盖归来从舞休歌罢足证旧事所记五夜京尹乘小提轿舞队簇拥仍沿浙东西之旧俗也 
　　政和六年丙申　　　　　　　　五十九岁 
　　召为秘书监【东都事略】 
　　宋史作入拜秘书监 
　　渡江云晴岚低楚甸　一统志鄞县鄞江在鄞县东北二里即甬江也奉化江自南来慈溪江自西来俱至县东三港口合流而入镇海县界为大浃江东入海此词为召为秘监明州解组时作故曰清江东注画舸西流家住杭州为归途所经故又曰问何时委曲到山家据暖回雁翼及今宵正对初弦月句则去明州为二月上旬 
　　政和七年丁酉　　　　　　　　六十岁 
　　重和元年戊戌　　　　　　　六十一岁 
　　一寸金新定作　宋周锷宝积寺记四明与天台并高东接沧溟西连禹穴穹窿盘礴凡数百里四明图经抱负沧海枕山臂江广舆记宁波府翠崖山在府城起云州夹苍崖当即翠崖鄞江在城东北二里四明在西南天童太白在城东故曰下枕江山入拜秘监今已年余故曰经年何事京华信漂泊伤时势日非将归老于四明故结曰回头谢冶叶倡条更入渔钓乐　郑文焯校曰凫鹥作作词谱作泳不叶考梦窗筠溪二词此句并叶梦窗又一首前后俱叶清真则惟前叶盖词例当以上阕定体耳按陈允平日湖渔唱一寸金次周美成韵作韵作水满苹风作后亦不叶　郑校又曰汲古题作新定词今从花庵订正案新定为宋县名属宁州建宁郡按李兆洛历代地理志韵编今释新定晋县宁州建宁郡南宋县宁州建宁郡南齐县宁州建平郡今阙按当在云南境唐县羁縻剑南道淯州今四川叙州府长宁县南按居士游踪宦迹不但未曾到此即海霞接日夜潮正落等句景象亦非滇蜀所有郑氏以宋县释之误甚新定作者新制定之谱也姜白石扬州慢序所谓因自度此曲即其例也宋史邦彦好音乐能自度曲制乐府长短句词韵清蔚词源云美成诸人又复增慢曲引近或移宫换羽为三犯四犯之曲今考集中如隔浦莲近拍早梅芳近荔枝香近玲珑四犯拜星月慢倒犯蕙兰芳引红林檎近浪淘沙慢浣溪纱慢花犯粉蝶儿慢长相思慢诸调皆为新定之作无疑万俟雅言有恋芳春慢寒食前近安平乐慢都门池苑应制宣和初雅乐新成八音告备因作征招角招有曲名黄河清慢晁次膺应制作词谱或自制或大晟府制要皆为新定之作 
　　留客住　伤朋党思乞归也　宋史本纪二月庚子遣武义大夫马政由海道使女真约夹攻辽九月癸巳禁群臣朋党 
　　续资治通鉴重和元年春正月甲申朔御大庆殿受定命宝百僚称贺庚戌以翰林学士承旨王黼为尚书左丞黼祥符人美风姿有口辨才疏隽而寡学术然多智善佞初因何执中荐擢校书郎迁左司谏张商英在相位寖失帝意帝遣使以玉环赐蔡京于杭黼觇知之因数条奏京所行政事并击商英及京复相德其助己岁中三迁为御史中丞黼欲去执中使京专国遂疏执中三十罪已而改翰林学士会京与郑居中不合黼复纳交居中京由是怨之徙为户部尚书将陷以罪黻以智获免还为学士承旨至是遂入政府七月癸未诏蔡京郑居中余深童贯并兼充神霄玉清万寿使邓洵武薛昂白时中王黼蔡攸并兼充副使八月甲寅以童贯为太保九月辛丑郑居中罢　宋史刘拯传论曰善乎欧阳修之论朋党也其言曰君子以同道为真朋小人以同利为伪朋同道则同心相益而共济小人见利则争先利尽则交疏而相贼害矣苏轼续修说谓君子不得志则奉身而退乐道不仕小人不得志则侥幸复用唯怨之报此所以不胜也秦观亦言君子小人不得有党人主不辩邪正必至两废或言两存则小人卒得志君子终受害其说明甚徽宗弗之察也唯蔽于绍述之说崇奸贬正党论滋起于是绍圣指元符为党而郑居中张商英蔡京王黼诸人互指为党不复能辩始以党败人终以党败国衣冠涂炭垂三十年其祸汰于东都白马盖至是而三子之言效焉词云乍见花红柳绿处处林茂又睹霜前篱畔菊散余香谓贬蔡京为太子少保张商英为尚书右仆射兼中书侍郎张商英罢蔡京复为太子太师进鲁国公何执中致仕郑居中为少保太宰兼门下侍郎今王黼入政府郑居中又罢以党败人相催无定结云待拟沈醉扶上马怎生向主人未肯教去谓无党无偏惟以文章受三朝恩遇纵情歌酒何忍独醒九月禁朋党故曰看看又还秋暮 
　　黄鹂绕碧树　甚驱驰利禄奔竞尘土纵有魏珠照乘未买得流年住谓始以党败人终以党败国也对寒梅照雪自况也犹赖是上苑风光渐好芳容将煦亦前首主人未肯教去意也　盛饮流霞醉偎琼树句与一寸金回头谢冶叶倡条句尉迟杯冶叶倡条俱相识仍惯见珠歌翠舞句汇参所谓琼树及冶叶倡条非三闾大夫之美人香草而何集中令慢固儿女情多然楚雨含情意别有托亦复不少如浣溪纱之不为萧娘旧约寒何因容易别长安夜游宫之有谁知为萧娘书一纸其中所指断非所欢惜文集久佚无术探索然诵中秋寄李伯纪词其志洁行芳己可见矣 
　　宣和元年己亥　　　　　　　　六十二岁 
　　水调歌头　中秋寄李伯纪大观文 
　　宋史李纲传字伯纪登政和二年进士宣和元年京师大水纲上疏言阴气太盛当以盗贼外患为忧朝廷恶其言谪监南剑州沙县税务七年为太常少卿靖康元年为尚书右丞命为亲征行营使充京城四壁防御使除知枢密院事太原围未解以纲为河东北宣抚使寻除观文殿学士知扬州未几落职责授保静军节度副使建昌军安置金兵再至除资政殿大学士领开封府事续资治通鉴五月丙午朔京师茶肆佣晨兴见大犬蹲榻榜近视之乃龙也军器作坊兵士取食之逾五日大雨如注历七日而止京城外水高十余丈帝惧甚命户部侍郎唐恪决水下流入五丈河　按大观文三字后增 
　　宣和二年庚子　　　　　　　　六十三岁 
　　进徽猷阁待制【宋史　东都事略进作擢】 
　　五礼通考马氏端临曰学士待制二官始于唐皆以处清望儒臣俾备顾问其初既无专职亦无定员宋因其制而以之为储才之地故职名尤多 
　　归钱唐方腊盗起仓皇出奔趋西湖之坟庵【据挥麈录】 
　　续资治通鉴宣和二年睦州清溪民方腊世居县之堨村托左道以惑众县境梓桐帮源诸洞在皆【在皆：皆在】 山谷幽险处民物繁伙有漆楮杉材之饶富商巨贾多往来腊有漆园造作局屡酷取之腊怨而未敢发时吴中困于朱勔花石之扰比屋致怨腊因民之不忍阴聚贫乏游手之徒以朱勔为名遂作乱十一月戊戌朔方腊自号圣公建元永乐以其月为正月置官吏将帅以巾饰为别自红巾而上凡六等无弓矢介冑惟以鬼神诡秘事相扇訹焚室庐掠金帛子女诱胁良民为兵不旬日聚众至数万陷清溪县十二月戊辰陷睦州杀官兵千人于是寿昌分水桐庐遂安等县皆为贼据甲申陷休宁县知县事曲嗣复为贼所执胁之使降嗣复骂贼不绝口曰何不速杀我贼曰我休宁人也公宰邑有善政前后官无及公者我忍杀公乎委之而去朝廷因命嗣复知睦州进官二等寻为贼所伤自力渡江将乞杖【仗：兵】 于宣抚司未及行而卒丙戌陷歙州东南将郭师中战死士曹椽栗先守狱诟贼遇害于是婺源绩溪祁门黟县官吏皆逃去寻又陷富阳新城遂逼杭州凡贼所至得官必断脔支体探其肺肠或熬以膏油丛镝乱射备尽毒楚以偿积怨警奏至京师时方聚兵以图北伐王黼匿不以闻于是附者益众东南大震淮南发运使陈遘上言贼众强官军弱乞调畿兵及鼎澧枪牌手兼程以来不至滋蔓帝得疏大惊乃罢北伐之议丁亥以谭稹为两浙制置使童贯为江淮荆浙宣抚使率禁旅及秦晋番汉兵十五万讨之是月方腊陷杭州知州赵震遁廉访使赵约诟贼死之三年正月帝初以东南之事付童贯且曰如有急即以御笔行之贯至吴见民困花石之扰众言贼不亟平坐此耳贯即命其僚董耘作手诏罪已罢苏杭造作局及御前纲运并木石采色等物而帝亦黜朱勔父子弟侄之在职者吴民大悦是月方腊陷婺州又陷衢州守臣彭汝方死之二月甲戌降诏招抚方腊方腊陷旌德县及处州步军都虞侯王禀复杭州淮南盗宋江以三十六人横行河朔转掠十郡官军莫敢撄其锋知亳州侯蒙上书言江才必过人不若赦之使讨方腊以自赎帝命蒙知东平府未赴而卒又命张叔夜知海州江将至叔夜使间者觇所向江径趋海滨劫巨舟十余载卤获叔夜募死士得千人设伏近城而出轻兵距海诱之战先匿壮卒海旁伺兵合举火焚其舟贼闻之皆无鬬志伏兵乘之擒其副贼江乃降三月方腊再犯杭州步军都虞侯王禀等战于城外斩首五百级官军与贼战于桐庐败之遂复睦州四月童贯谭稹前锋至清河堰水陆并进方腊焚官舍府库民居遁还清溪帮源洞贯等合兵击之腊众尚二十万与官军力战而败深据岩屋诸将莫知所入王渊裨将韩世忠潜行溪谷问野妇得径即挺身仗戈直前捣其穴格杀数十人庚寅擒方腊以出世忠延安人也忠州防御使辛兴宗领兵截洞口掠为已功诸将并取腊妻子及伪相方肥等五十二人于洞石穴中杀贼七万余人其党皆溃腊之乱凡破六州五十二县戕平民二百万所掠妇女自贼洞逃出裸而缢于林中者相望百余里 
　　挥麈录瑞鹤仙悄郊原带郭一首谓是美成晚归泉【泉：钱】 唐乡里梦中所得后兆方腊盗起仓皇出奔趋西湖之坟庵遇故人之妾小饮旗亭归卧庵阁恍如词中情境继得提举洞霄宫悉孚前作美成因自记之 
　　按咸淳临安志周都尉邠墓周待制邦彦墓并在南荡山子孙今居定山之北乡湖山便览定山在县治西南四十里一名狮子山太平寰于【于：宇】 记云定山突出浙江数百丈徐村岭与礌马岭牛坊岭俱在定山北乡岭下有徐村酒库志曰周氏子孙今居定山北乡其上有先代丘垄可知当日避贼趋西湖坟庵必即定山【脱之字】 徐村无疑岭下有酒库所以与故人之姜小饮 
　　玉照新志美成以待制提举南京鸿庆宫自杭徙居睦州梦中作瑞鹤仙一阕既觉犹能全记了不详其所谓也未几遇方腊之乱欲还杭州旧居而道路兵戈已满仅得脱免入钱塘门见杭人仓皇奔避如蜂屯蚁沸视落日在鼓角楼檐间即词中所谓斜阳映山落敛余红犹恋孤城阑角者应矣旧居既不可往是日无处得食忽稠人中有呼待制何往者乃乡人之侍儿素所识也且曰日昃必未食能舍车过酒家乎美成从之惊遽间连引数杯腹枵顿解则词中所谓凌波步弱过短亭何用素约有流莺劝我重解绣鞍缓引春酌之句应矣饮罢觉微醉耳目惶惑不敢少留乃径出城北江涨桥断诸寺士女已盈满不能驻足独一小寺经阁偶无人遂宿其上即词中所谓不记归时早暮上马谁扶醒眠朱阁者应矣已闻两浙尽为贼据因自计方领南京鸿庆宫有斋厅可居乃絜家往焉则词中所谓念西园已是花深无地东风何事又恶任流光过了归来洞天自乐之句又应矣美成生平好作乐府末年梦中得句而字字皆应岂偶然哉 
　　按提举洞霄宫见东都事略志曰提举鸿庆宫误奉祠系宣和五年正月志曰方领尤误晚居四明见临安志及杭州府志志曰徙居睦州误十二月戊辰方腊陷睦州继陷杭州烟尘遍野安能絜眷自睦回杭志曰脱免又曰自计方领南京鸿庆宫有斋厅可居乃絜家往更误推寻致误之原盖词为本年所作又遭方腊之乱次年西平乐一词好事遂以晚年之仕履行踪穿凿附会资为谈助然以挥麈录所载一条对证彼云继得提举洞霄宫与东都事略合趋避于西湖坟庵与临安志亦合固属信而足征而此条所记如以待制归杭及自杭徙居以一寸金尉迟杯二词互相印证所传亦必有所据非同絜家往南京望文生义求圆其说又按挥尘录玉照新志皆南宋庆元中王明清所撰一事分载二书传信传疑亦自有体例四库提要谓挥麈录札记玉照新志多谈神怪及琐事所论极允 
　　瑞鹤仙悄郊原带郭 
　　宣和三年辛丑　　　　　　　　六十四岁 
　　正月二十六日避贼过天长道中【清真集】 
　　西平乐　结云多谢故人亲驰郑驿时倒融尊劝此淹留共过芳时翻令倦客思家　三月方腊再犯杭州王禀与贼战于城外此时浙西人民离乱之苦何可思议感故人情重仅云翻令思家足为眷属于上年移居明州鄞县之证 
　　宣和四年壬寅　　　　　　　　六十五岁 
　　提举大晟府【宋史　东都事略同】 
　　宋史本纪三月丙子辽人立燕王淳为帝金人来约夹攻命童贯为河北河东路宣抚使屯兵于边以应之且招谕幽燕五月乙亥以蔡攸为河北河东宣抚副使 
　　宋史乐志政和末明堂成议欲为布政调爕【爕：变】 事乃召武臣前知宪州任宗尧授朝奉大夫为大晟府典乐蔡攸方提举大晟府不喜他人预乐有士人田为者善琵琶无行攸乃奏为大晟府典乐 
　　提举大晟府继蔡攸任也 
　　送傅国华奉使三韩【清真集】 
　　宋史本纪九月己巳高丽国王王俣薨遣路允迪吊祭外国传高丽宣和四年俣卒初高丽俗兄终弟及至是诸弟争立其相李资深立俣子楷来告哀诏给事中路允迪中书舍人傅墨卿奠慰 
　　宋史蔡翛传其客傅墨卿孙傅等复语之曰天下事必败蔡氏必破当亟为计翛心然之 
　　按傅国华名墨卿山阴人 
　　知真定改顺昌府【东都事略】 
　　乾隆府厅州县志颖【颖：颍】 州府宋初曰颖【颖：颍】 州汝阴郡元丰二年升顺昌军节度政和六年改顺昌府 
　　按五月提举大晟府九月送傅国华知真定改顺昌府之命当在本年冬未赴次年奉祠所以事略书曰未几与宋史传同又按宋史无知真定 
　　鬓云松令送傅国华使三韩 
　　宣和五年癸卯　　　　　　　　六十六岁 
　　提举洞霄宫【东都事略】 
　　挥麈录曰继得提举洞霄宫宋史未书 
　　居明州【据咸淳临安志】 
　　咸淳临安志因守四明其后家焉杭州府志晚居明州 
　　兰陵王柳　奉祠南归惜别之作也　三年自杭回京今又奉祠南归年去岁来四字虽咏柳滥词用来妙绝词为惜别故云酒趁哀弦灯照离席时在仲春故云梨花榆火人在天北人谓君也不但辞意高洁声情激越其恋阙情深亦可见矣所以绍兴初西楼南瓦名此阕为渭城三迭 
　　尉迟杯离恨　隋堤记地也行人离恨归去记事也因思旧客惜往也鸳侣朝官也宣和庚子眷属已移寓明州辛丑独来今又独去故云如今向渔村水驿夜如岁焚香独自语　按此二阕皆奉祠南归所作耆旧续闻以兰陵王为师师饯送惜别之词盖因此阕绍兴初都下盛行牵连附会与玉照新志记瑞鹤仙词可同发一笑 
　　徙处州【宋史】 
　　处州府志职官处州府知府宋宣和黄烈浦城人宣和间守郡时清溪盗发丽青松遂皆没于贼而龙独完烈奉诏即龙治事奋勇区董贼将洪载以城降与通守会稽石端申谋筑城民赖以固有重修郡城记黄葆光字元晖徽州人宣和中本州当方蜡【蜡：腊】 残乱后民力雕弊招集流散抚摩不倦更创学校士民爱戴家画其像而祝之卒之日阖城哀恸六邑之人敛钱五十万赙之其子却不受邦人立祠于学周邦彦字美成钱塘人张觷字柔直福州人多善政 
　　浙江通志宋知处州军杨嘉言黄烈浦城人李孟传字文授上虞人周邦彦黄葆光字元晖徽州人张觷字柔直福州人已上徽宗时任 
　　宋史黄葆光传改知处州当方腊残乱之后尽心牧养民列上状加直秘阁再任卒年五十八州人祠之 
　　按处州之命当在处民上状黄葆光再任之时命下或病不能兴或已逝世故东都事略阙而不书处州府志列于黄葆光后浙江通志列于黄葆光前据史酌书所以先后互异 
　　卒年六十六赠宣奉大夫【宋史】 
　　东都事略无赠宣奉大夫 
　　攻愧集清真先生文集序未及三十作汴都赋天子命近臣读于迩英阁由诸生擢为学官未几神宗上宾哲宗始置之文馆徽宗又列之郎曹公之殁距今八十余载公尝守四明而诸孙又庽居于此尝访其家集而读之参以他本间见手稿又得京本文选与公之曾孙铸裒为二十四卷 
　　直斋书录解题清真先生文集二十四卷嘉泰中四明楼钥姑为之序太守陈杞刊之清真杂著三卷邦彦尝为溧水令故邑有词集其后有好事者取其在邑所作文记诗歌并刻之 
　　按嘉泰三年癸亥上距本年八十一年 
　　墓在南荡山【咸淳临安志】 
　　强焕清真词序余欲广邑人爱之之意故裒公之词旁搜远绍仅得百八十有二章厘为上下卷乃辍俸余鸠工锓木以寿其传 
　　直斋书录解题曹杓字季中号一壶居士曾注清真词二卷词源近代杨守斋精于琴故深知音律有圈法周美成词 
　　刘肃片玉集序漳江陈少章家世以学问文章为庐陵望族涵泳经籍之暇阅其词病旧注之简略遂详而疏之俾歌之者究其事达其意则美成之美益彰犹获昆山之片珍琢其质而彰其文岂不快夫人之心目也因命之日【日：曰】 片玉集云 
　　古今词话周邦彦以进汴都赋得官徽庙时提举大晟乐府每制一词名流辄为赓和东楚方千里乐安杨泽民全和之或合为三英集行世 
　　按方千里三衢人其西河一首起日【日：曰】 都会地东南王气须记龙盘凤舞到钱塘瑞烟回起杨泽民乐安人其风流子咏钱塘起曰佳丽古钱塘帝居丽金屋对昭阳结曰惟恨小臣资浅朝觐犹妨蕙兰芳引题曰赣州推厅新创池亭画桥时宴其中令小春舞小春乃吾家小伎也六么令题曰壬寅四月扶病外邑催租寄内历代诗余词人姓氏列二人于方岳秋崖杨缵守斋之后黄升叔赐吴文英梦窗之前壬寅当即理宗淳佑二年又按秦恩复本陈允平日湖渔唱补遗一卷词二十二首内二十首和清真韵续补遗一卷词七十六首内七十五首和清真惟宴桃源作如梦令木兰花令作玉楼春过秦楼作选冠子小有不同 
　　樵隐笔录绍兴初都下盛行周清真咏柳兰陵王慢西楼南瓦皆歌之谓渭城三迭以周词凡三换头至末段声尤激越 
　　惟教坊老笛师能倚之以节歌者其谱传自赵忠简家忠简于建炎丁未九日南渡泊舟仪真江口遇宣和大晟乐府协律郎某叩获九重旧谱因令家伎习之遂流传于外 
　　吴文英梦窗词惜黄花慢叙云吴江夜泊惜别邦乂赵簿携伎侑尊连歌数阕皆清真词 
　　张炎山中白云词国香叙云沈梅娇杭妓也忽于京都见之把酒相劳苦犹能歌周清真意难忘台城路二曲因属余记其事词成以罗帕书之又意难忘叙云中吴车氏号秀卿乐部中之翘楚者歌美成曲得其音旨余每听辄爱叹不能已因赋此以赠 
　　郑文焯清真词校后录要一清真为美成自号以名其集者也见于宋史艺文志集十一卷盖合其集之全者而言或诗余即附载其中自陈振孙书录解题有清真集二卷后集一卷始专以清真集之名属其词其篇目不可复考虞山毛子晋所云家藏三本一名清真集未详卷数又云最后得宋刻片玉集二卷计调百八十有奇晋阳强焕为叙直斋书录所记卷首亦有强叙未知汲古传本与陈录合否至所称篇数则与强叙所言仅得百八十有二章相类但增其二及补遗十首耳顾片玉之名始见于元刻庐陵刘肃之叙漳江陈元龙详注之本其叙云犹获昆山之片珍琢其质而彰其文因命之曰片玉集是清真词实自陈刻始改题号宋时刊本断无片玉之名可证如方千里 
　　杨泽民陈君衡三家和作及见诸梦窗玉田词叙者并称清真强叙前亦止云题周美成词诸子皆南宋时人可知片玉为后起之号信而有征也且说部中如胡存苕溪渔隐丛话王灼碧鸡漫志庞元英谈薮陈藏一话腴毛幵樵隐笔录及挥麈录浩然斋雅谈词源诸书所称引洎杨守斋之圈法曹季中之笺注于其词并云清真更未闻以片玉称也毛刻乃录多本而羼乱其名戈氏顺卿未见元本辄称片玉为强焕所辑搜罗最富其疏已甚后之袭缪沿讹者昧厥渊源无复正名之议此宋元本题号先后之证也　一清真集当以淳熙官本为美赡盖以强公继踵美成广邑人之遗爱聆歌者之雅声远绍旁搜手校墨版陈义甚高故视诸本所得倍之尝谓两宋词刻善本流传在南宋为白石道人歌曲云间钱希武以嘉泰壬戌刻于东岩之读书堂北宋则清真集晋阳强焕以淳熙庚子刻于溧水县斋者独是姜词宋本有传刻而清真阙然亦一憾事陈藏一话腴称邦彦以乐府独步学士贵人巿侩伎女皆知其词为可爱盖其提举大晟每制一曲名流辄依律赓唱可知在宋时传钞裒刻各本异同不名一格今行世者最初为汲古本亦最蹖驳其跋云一名清真集一名美成长短句皆不满百阕余证以方千里和词才九十四首杨泽民又次之其叙第并与元巾箱相符惟阙卷末二首及杂赋类三十二首当时未睹其全好事辄合方杨和章为三英集刊行陈君衡西麓继周集追步在后所得差多将毛氏所谓不满百阕者岂南宋坊刻罕觏足本耶迨强焕为溧水长纲罗放失厘为上下卷始广其传今毛本所辑百八十有四阕证以强叙所称数虽冥合然强叙不言有注而毛本则校注间存疑多出子晋删节之余其所斥评注庞杂者岂陈元龙补注即在其中而词下每注清真集不载或云见清真集必其就词之多者杂连汇刻又独嫁名于片玉目元刻为宋椠抑亦缪已其补遗一卷十首自谓取之清真诸本与此错见者近临桂王给谏半塘老人影明钞元巾箱本附集外词五十四首即从汲古补入又删其卷下锁阳台三首及补遗十首惜陈振孙所录后集一卷其书不传无从勘其出入耳至四库集部所收近今丁氏西泠词萃所重刻篇题卷号悉仍汲古之旧于其讹舛鮮所校正其作十卷附注者惟阮氏揅经室外集录目及汪阆原艺芸书目载之其编四时单题杂赋诸体而阮汪二家皆误以为宋椠按元龙乃元人为美成词补注因命之曰片玉集即孙京兆驾航所藏元刻片玉词卢【卢：庐】 陵刘必钦叙称漳江陈少章其人也半塘据以校明隆庆庚午盟鸥园主人影钞复所司李藏元人巾箱本其编次百廿七首并分类体例一一相符特分卷与题号异耳盖孙氏所藏元刻陈注十卷之本既出于汪阮旧录以其分类卷数集注命名考之合悉按自直斋书录己标二卷其后集当是续编强刻厘为上下则亦二卷王刻明影钞元巾箱本卷第正同毛刻虽合三本为之未必尽依旧次而汲古秘本书目固称元板片玉词二本昔黄荛翁尝谓所见毛氏珍藏之本不必尽合于所刻信然今观其跋刻片玉集曰宋刻二卷其秘目则称元板二本实一书而前后自紊其标题此宋元本篇目多寡之证也 

　　清真居士年谱 

　　●大鹤山人郑文焯校记 

　　草窗浩然斋雅谈云宣和中李师师以善歌称时邦彦为太学生游其家佑陵临幸仓皇避去赋少年游词所谓并刀如水吴盐胜雪者盖纪此夕事也未几李被宣唤歌于上前遂与解褐按强焕叙言元佑癸酉春公为溧水邑长是其作宰已在哲宗朝癸酉属元佑八年距宣和前廿余年且宋史称其元丰中献汴都赋召为太学正安所谓宣和中始为太学生其诬一也雅谈又云朝廷赐酺师师又歌大酺六丑二解上顾教坊使袁绹问之绹曰此起居舍人新知潞州周邦彦作也上意将留行且以近多祥瑞将使播之乐章命蔡元长叩之邦彦云某老矣颇悔少作按宋史文苑传言邦【脱彦字】 仕至徽猷阁待制出知顺昌府徙处州卒未尝称其知潞州玉田词源云崇宁立大晟府命美成诸人讨论古音八十四调之声稍传美成复增慢曲引近或为三犯四犯之曲依月律进之其曲遂繁是其六丑犯六调之曲当在提举大晟时所制既非少作且未尝以老辞信而有证其诬二也雅谈又云起居郎张果廉知邦彦尝于亲王席上作小词赠舞鬟即望江南歌席上无赖是横波一阕为蔡道其事上知之由是得罪按此又与前记师师事相反岂出于一人之词一时之事而一官荣落以词始终且佑陵既于宣幸之坊伎闻歌词而赏音讵以藩邸之舞鬟因赠词而株累时主爱才必不出此其诬三也余书如鹤林玉露引杨东山言道藏经蝶交粉退蜂交黄退而误以为美成词蝶粉蜂黄出典且斥其以退为褪之谬墨庄漫录谓今人家闺房遇春秋社日不作组紃谓之忌作引美成秋蕊香闻知社日停针线之句为证又西湖游览志称其以顾曲名堂独载意难忘一曲率评其词格类此词苑丛谭又记其为溧水令主簿之室有色而慧每款洽于尊席之间世所传风流子盖所寓意至妄谓其词中新渌待月皆簿厅亭轩之名又载邦彦在师师家闻道君至匿床下道君自携新橙一颗云是江南初进遂与诣谑邦彦悉闻之隐括成少年游因师师歌以直对道君大怒因加迁谪押出国门越日复幸闻歌其兰陵王留别词乃大喜复召邦彦为大晟乐正凡此皆小说家附会或出之好事忌名故作讪笑等诸无稽倘史传所谓邦彦疏隽少检不为州里推重者此欤苕溪渔隐谓小词纪事率多舛误岂复可信洵知言也 
　　周草窗浩然斋雅谈纪清真居士遗事大鹤山人为之分条析理足破千古之惑惟惜于传误之源尚未溯及袁绹对徽宗曰此起居舍人新知潞州周邦彦作按宋史文苑传逾年乃知隆德府按唐潞州宋太平兴国初改昭德军节度建中靖国元年改隆德军崇宁三年升为隆德府金复曰潞州元初曰隆德府太宗三年复为潞州草窗于元初撰雅言称隆德曰潞州本无不可作袁绹对则谬极宋史东都事略均未言为起居舍人乃不于此纠而正之但曰未知潞州抑何疏欤甚矣考订之不易言也 
　　陈鹄耆旧续闻云美成至汴主角妓李师师家为赋洛阳春师师欲委身而未能也一夕徽宗幸师师家美成仓卒不能出匿复壁间遂制少年游以纪其事徽宗知而谴发之师师饯送美成复作兰陵王咏柳词有长亭路年去岁来应折柔条过千尺之句师师归而歌之闻于徽宗即留为大晟府待制雅谈为太学生游师师家一段即出于此草窗熟掌故知游太学与提举大晟相去年月甚远于是化一为三以圆旧说别出将留行以祥瑞播之乐章即留为大晟之说也作望江南词得罪即作少年游词知而谴发之说也所纪虽出于附会然据张果为蔡京道赠舞鬟事已足证知清真虽继蔡攸提举大晟集中有送蔡翛客傅国华使高丽词而非蔡党则甚明也考续闻此则不但为雅谈所本徐釚词苑丛谭邦彦在师师家一条亦移录此文增携橙一颗以实本事知大晟府无待制易以乐正岂知此语续闻因由进徽猷阁待制提举大晟府而误雅谈又云宣和中朝廷赐酺李师师歌大酺六丑二解上顾教坊使袁绹问六丑之义莫能对召邦彦问之对曰此犯六调皆声之美者然绝难歌清真曾受命与大晟诸人讨论音调增慢曲引近为三犯四犯之谱召问六丑之义理所当然雅谈又云帅师歌大酺六丑二解袁绹对曰新知潞州周邦彦作上意将留行数语此则因清真兼议礼局检讨以直龙图阁知河中府使留毕礼书一事以乐易礼混为一谈雅谈又云以近多祥瑞将使播之乐章命蔡元长叩之此则又以蔡京荐晁次膺应制赋并蒂芙蓉词牵合为一能改斋漫录政和癸巳大晟乐府告成蔡元长荐晁次膺赴阙下会禁中嘉莲生进并蒂芙蓉词称旨充大晟协律直斋书录解题晁端礼次膺熙宁六年进士两为县令忤上官坐保田事中以危法废徙晚乃以承事郎为大晟协律三阅月而卒其从侄说之志其墓花庵绝妙词选晁次膺宣和间充大晟府协律郎黄河清慢应制作铁围山丛谈宣和初雅乐新成八音告备有曲名黄河清慢者音调极韶美续资治通鉴宣和元年十二月岚州黄河清晁次膺官协律郎作黄河清慢为宣和元年无疑能改斋漫录谓为政和癸巳亦误由此各节愈足证明宣和中召问六丑义及意将留行以祥瑞播之乐章合并数说混为一谈之所以然也 
　　按清真居士元丰初游京师元丰七年以太学外舍生献赋命为太学正政和二年知隆德府五年徙明州六年召为秘书监其于元丰初年入京安能主李师师家宣和中久官秘监岂可谓之太学生续闻竟称之于前雅谈又述之于后况考生平仕履在官四十年无灾无难乃一则曰因词谴发一则曰因词得罪推求其故索解不得考宋史李邦彦传始悟一切葛藤俱从此起 
　　宋史李邦彦字士美怀州人父浦银工也邦彦喜从进士游河东举人入京者必道怀访邦彦有所营置浦亦罢工与为之且复资给其行由是邦彦声誉奕奕入补太学生大观二年上舍及第授秘书省校书郎试符宝郎邦彦俊爽美风姿为文敏而工然生长闾阎习猥鄙事应对便捷善讴谑能蹴鞠每缀街巿俚语为辞曲人争传之自号李浪子言者劾其游纵无检罢符宝郎复为校书郎俄以吏部员外郎领议礼局出知河阳召为起居郎邦彦善事中人争荐誉之累迁中书舍人翰林学士承旨宣和三年拜尚书右丞五年转左丞浦死赠龙图阁直学士谥曰宣简邦彦起复与王黼不协乃阴结蔡攸梁师成等谗黼罢之明年拜少宰无所建明惟阿顺趋謟充位而已都人目为浪子宰相徽宗内禅命为龙德宫使升太宰知众议不与外患日逼抗疏丐宫祠金人既薄都城李纲种师道罢邦彦坚主割地之议太学生陈东数百人伏宣德门上书言邦彦及白时中张邦昌赵野王孝迪蔡懋李梲之徒为社稷之贼请斥之邦彦退朝群指而大诟且欲殴之邦彦疾驰得免乃以特进观文殿学士充太一宫使不旬日吴敏为请复起为太宰人皆骇愕言者交论之出知邓州遂请持余服提举亳州明道宫建炎初以主和误国责建武军节度副使浔州安置方蔡京王黼用事附丽者多援引入政府若余深薛昂吴敏王安中赵野史皆逸其事因附著于此云幽兰居士孟元老东京梦华录京瓦伎艺崇观以来在京瓦肆伎艺张廷叟孟子书主张小唱李师师徐婆惜封宜奴孙三四等诚其角者传曰李邦彦大观二年上舍及第又曰美风姿习猥鄙事善讴谑能蹴鞠其游京师太学之日正师师香国称尊之时舍角妓之家谁能为主此即续闻至汴主角妓李师师家雅谈为太学生游李师师家二说之所由起也 
　　宋史本纪宣和元年十二月帝数微行正字曹辅上书极论之编管郴州曹辅传自政和后帝多微行乘小轿子数内臣导从置行幸局局中以帝出日谓之有排当次日未还则传旨称疮痍不坐朝始民间犹未知及蔡京谢表有轻车小辇七赐临幸自是邸报闻之四方臣僚阿顺莫敢言辅上疏传曰邦彦善事中人争荐誉之邦彦奋其驱驰利禄之心挟其奔竞尘土之技既善事中人与梁师成等倾王黼焉有不趋附于宣幸坊妓师师门下以求特达之知乎此即续闻一夕徽宗幸师师家仓卒不能出雅谈佑陵临幸仓皇避去之说所由来也其迁中书舍人翰林承旨中人荐誉之力固多师师歌其俚语新词相助亦当不乏按政和七年二月徽宗幸上清宝箓宫命林灵素讲道经时杂以捷给嘲诙以资媟笑听讲道经既喜嘲诙角妓度曲歌街巿俚语之词必更足资媟笑此又足为师师歌邦彦俚词之一证也两书所载皆清真词曰少年游曰兰陵王曰望江南盖李邦彦词南渡已后不传事既以周易李不得不借周词以实其说传曰以吏部员外郎领议礼局出知河阳府召为起居郎迁中书舍人按清真由议礼局出知河中未赴又知隆德未曾官起居郎中书舍人此又袁绹起居舍人新知潞州二语之所本也 
　　传曰言者劾其游纵无检罢符宝郎复为校书郎俄以吏部员外郎领议礼局此即续闻所谓徽宗知作少年游词而谴发之闻兰陵王词留为大晟待制之说所从出也罢符宝郎即雅言得罪之说也言者即起居郎张果也无检即作小词赠舞鬟也又按清真居士与浪子宰相名同字不同者不过一字为太学生同为校书郎同为员外郎同兼议礼局检讨官出为太守同相同如此之多糾纷乃不可理张冠李戴遂误周郎八百年来一成而不可易兹幸葛藤斩断不觉辞多惟大鹤山人墓木已拱无从印可思之怆然莲子居词话云本事词张子野为汴妓李师师特制新调直题曰师师令由此观之游李师师家又有先于清真者也考吴兴志子野卒于熙宁十年年八十九距政和重和宣和又三十余年是不及见师师何由而为是言乎乃好事者率意附会并忘子野年几何矣 
　　大鹤山人郑文焯校记
