　钱塘先贤传赞   宋袁韶

　钦定四库全书 

　　史部七 

　　钱塘先贤传赞 

　　传记类三 

　　总録之属 

　　提要 

　　臣等谨案钱塘先贤传赞一巻撰韶字彦纯庆元人淳熙十三年进士授呉江丞厯叅知政事赠太师越国公事迹具宋史本传韶尝知临安府请于朝建许由以下三十九人之祠而各为之传赞事在寳庆丙戌至景定五年甲子而祠毁至正二年有吕渊者复其祠重锓传赞后二年丙戌浙江等处儒学提学班惟志叙而行之是编犹元时旧刻所纪录者虽止及一鄊之耆旧其中郎简谢绛等十余人又俱见于正史然是书为宋人所撰又在元人修史之前于事实多所综核如东都事畧谢绛传称阳夏人是书称富阳人考宋史本传谓其先阳夏人祖懿文为杭州盐官令塟富阳遂谓富阳人则是书较为得实又东都事畧绛本传不载绛判吏部流内铨及太常礼院亦不载核吏部官职田及使契丹事此书详之又是书钱彦远传赞载杨懐敏妄言契丹宗真死乃除入内副都知内侍黎用信以罪窜海岛赦归遽得还卫官许懐德髙年未谢事彦逺上疏极论之又言杨景宗郭永佑小人宜废不用而东都事畧彦远本传不载又钱藻传赞载藻改翰林侍读学士知审官东院卒神宗知其贫特赙钱五十万赠大中大夫而东都事畧藻本传不载又钱勰传赞载王安石许用以御史勰辞谢安石知不附己命权盐鐡判官又载奉使髙丽却岛王金银器事而东都事畧勰本传不载沈遘传赞载知开封府后迁右諌议大夫丁母忧上赐黄金百两居丧日一食既塟庐墓侧以卒而东都事畧遘本传不载凡此多得之故老流传颇为详瞻修正史者因采以入传故与宋史颇相脗合传赞亦古雅可诵固非后来地志家夸餙附会之比也 

　　乾隆四十五年九月恭校上 

　　总纂官 臣纪昀 臣陆锡熊 臣孙士毅 

　　总校官 臣陆费墀 

　　●钱塘先贤传赞原序 

　　粤自寳庆丙戌歳杭牧袁公韶辑许箕公以下三十有九人请于朝以官镪售其地若干祠于南山少北新堤之上树碣以代其绘像且为之系赞又徙其观宇曰旌徳者隅其旁以奉之甲子适周据有其观宇者定香缁流也且毁其祠悉佃其祠地并仆其碣货于揜坎者然湖山虽在而颓基遗址竟芜于荒草野田至樵儿牧竖亦能指其彷佛而恻然大夫士过而览之者此心其有不■〈聿皕皿，上中下〉伤者乎亦未知曷日可复其旧观得慰其高山景行之思也良士吕渊且念皇朝通制内一欵前代名人遗迹不许拆毁事敬恭佩服久矣复征诸圗志其盛迹有不可郁堙者先捐已帑葺修其寺庑至正二年以所置膏腴田五亩为本寺常业代佃其故祠地闻其于有司每歳倍其官租钱以五十缗输之于是尽瘁经营堂宇廊庑悉循旧制非利禄计非子孙谋也观者为之叹息葢重其成功之不易易也吁昔寳庆之剏此也以其徳行可师节槩可法功业可尚至内而女师亦可晞其轨范于名教不为小补使感于心者得之于目焉今吕氏以向者得之于目至于老而不忘于心仍以三十九人繋赞锓诸梓非徒为士民游观之具且使其心抑有所感慕于无穷然人心天理人所具有吾不知昔之毁坏者为何心也虽然剏之者有司也复之者已帑也然其事之昔今孰难孰易昭然不可诬吕不唯此也外置其山地一十五顷歳时以供祀享然故祠田亩为羽流蔽匿亦且经理而复其固有焉余因其复得旧圗本而重刋其事辄序其始末于前序之后庶来者知有所考云峕至正丙戌上巳日奉政大夫江浙等处儒学提举班惟志序 

　　●钦定四库全书 

　　钱塘先贤传赞 

　　（宋）袁韶 撰 

　　陶唐许箕公 

　　公字仲武讳由隐于箕山师于啮缺尧知其贤逊以帝位公闻之乃临河洗耳每饮无桮器以手捧水或遗一瓢得以操饮饮讫挂木上风吹歴歴有声公以为烦去之死后尧谥曰箕公按乐史寰宇志杭州灵隐山公尝隐于此入志忘归因名曰稽留山（今中天竺左山是也）昌化县西北六十里有千顷山父老亦相传云公故居县境又有溪名洗耳滩（事见庄子疏并逸士传临安志）赞曰 
　　一身蘧庐万物土苴黄屋垂裳何有于我洗耳之泉昼夜不舍稽留之山可眇天下 

　　汉严先生 

　　先生字子陵讳光一讳遵少有髙名与光武同游学及光武即位先生乃变名姓隐帝思其贤物色访之齐国言有男子披羊裘钓泽中帝疑乃备安车玄纁遣使聘之三反而后至车驾幸其馆光卧不起帝即卧所抚其腹曰咄咄子陵不可相助为理邪先生良久熟视曰昔唐尧着徳巢父洗耳士故有志何至相迫乎帝叹息而去复引入论道旧故因共偃卧以足加帝腹明日太史奏客星犯御坐帝笑曰朕故人严子陵共卧耳除为谏议大夫不屈乃耕于富春山（富春今为富阳县）后人名其钓处为严陵濑年八十终于家（事见后汉书）赞曰 
　　甄殷陶周起渭去莘先生奚为毕世隐沦西都之季气节不伸以此助理匪洁其身 

　　吴将军凌公 

　　将军字公绩讳统余杭人孙权征江夏时吕蒙败其水军而将军为前锋先搏其城于是大获权以为承烈都尉与周瑜等拒破曹操于乌林虽在军旅亲贤接士轻财重义有国士之风从徃合肥时权彻军魏将张辽等奄至将军率亲近三百人陷围扶扞权出敌已毁桥桥之属者两板复还战左右尽死身被创度权已免乃还痛亲近无反者悲不自胜权引袂拭之谓曰公绩亡者已矣茍使卿在何患无人拜偏将军病卒权闻之拊床流涕使张承为作铭诔二子年数岁权养于宫客进见呼示之曰此吾虎子也（事见三国志）赞曰 
　　蜮视曹瞒霆扫锋猬翼蔽仲谋脱危虎尾忠不顾身有霣无二岂曰兵家为古国士 

　　晋文正范先生 

　　先生字子安讳平钱唐人研览坟素遍该百氏姚信贺邵之徒皆从受业吴时举茂才累迁临海太守政有异能孙皓初谢病还家崇悦儒学吴平太康中频召不起年六十九卒有诏追谥文正先生贺循勒碑纪其德行（事见晋书）赞曰 
　　涵今茹古殚见洽闻津航学海从者如云周粟虽甘其忍去殷文正之谥汗简流芬 

　　晋中尉禇公 

　　公字季雅讳陶钱唐人少而聪慧清淡闲黙以坟典自娱年十三作鸥鸟水硙二赋见者竒之甞谓所亲曰圣贤备在黄巻中舍此何求州郡辟不就吴平召补尚书郎张华见之谓陆机曰君兄弟龙跃云津顾彦先凤鸣朝阳谓东南之宝已尽不意复见禇生机曰公但未覩不鸣不跃者耳华曰故知延门之德不孤川岳之宝不匮矣迁九真太守转中尉卒（事见晋书）赞曰 
　　龙跃凤鸣人物之盛虽有他乐亦不敢请晚觌清姿瞿然兴敬吾善者机心会神领 

　　晋孙先生 

　　先生字文度讳晷富春人恭孝清约学识有理义每独处幽闇之中容止瞻望未尝倾邪躬亲垄亩诵咏不废欣然独得父母起居尝馔不离左右富春道经江川父难于风波每乗篮舆躬自扶侍兄甞笃疾经年躬侍药石闻人之善欣若有得闻人之恶惨若有失见人饥寒并周赡之寒同衾食同器年饥人有刈其稻者先生自刈送与乡邻感愧司空何充檄为扬州主簿司徒蔡谟辟为掾属并不就卒年三十八朝野嗟痛之（事见晋书）赞曰 
　　造物与游尽性穷理闇室不欺佩仁服义禹稷同道饥溺犹已天啬其年如颜之死 

　　宋龙骧行军卜壮侯 

　　侯史逸其字讳天与余杭人善射容貌严毅文帝使教皇子射元嘉中为广威将军领左细仗元凶劭入弑事变仓卒旧将罗训徐牢皆望风屈谢侯不暇被甲执刀持弓疾呼左右出战徐牢曰殿下入汝欲何为侯骂曰只汝是贼手射劭于东堂几中逆徒击之臂断乃见杀孝武即位赠龙骧行军益州刺史谥曰壮侯（事见南史）赞曰 
　　惟节与谊天下大闲杲杲龙骧为人所难死轻鸿毛名重泰山凶徒逆俦胡不厚颜 

　　宋范先生 

　　先生史逸其字讳叔孙钱唐人少而仁厚周穷济急里人疾病必躬徃恤疗或贫无药饵饘粥资皆给之不吝所获全活者甚众岁饥民多疫里有父母兄弟同时死者数家丧尸经日不收亲邻畏逺莫敢营视先生悉备棺槥亲徃殡瘗乡曲贵其义行莫有呼其名者宋孝武孝建初除竟陵王国中军不就卒（事见南史）赞曰 
　　世降俗漓货力为已邻有急难睨而不视温温徳人药疾槥死榆阴孟亭必恭敬止事 

　　齐禇先生 

　　先生字符璩讳伯玉钱唐人少有隐操寡嗜欲年十八父为之婚妇入前门先生从后门出遂徃剡居瀑布山性耐寒暑三十余年隔絶人物王僧达为吴郡坚礼致之至郡信宿交数言而退宋散骑常侍乐询行风俗表荐之召聘本州岛议曹从事不就齐太祖即位手诏吴会二郡以礼迎遣辞以疾敕于剡中白石山立太平馆居之卒年八十六（事见北史）赞曰 
　　瀑布长虹难比其洁剡山白石莫抗其节蒲璧空还不受羁绁馆岩之阿太平日月 

　　齐顾先生 

　　先生字景怡一字符平讳欢盐官人家贫乡中有学舍无以受业于舍壁后倚听无遗忘者夕则然松节读书或然糠自照及长笃志不倦母亡水浆不入口六七日遂隠不仕于剡天台山开馆聚徒受业者常百人读诗至哀哀父母辄执书恸泣受学者废蓼莪篇齐髙帝辅政辟为扬州主簿及践阼乃至称山谷臣进政纲一巻优诏称美东归赐麈尾素琴永明元年召为太学博士不就卒于剡山（事见南史）赞曰 
　　寒松怪节残膏腹笥蓼莪废诗晋裒是似山谷谏编蛛网金匮南风帝琴草堂流水 

　　齐杜先生 

　　先生字景齐讳京产钱唐人少恬静闭意荣宦专修黄老郡命主簿州辟从事称疾去孔珪陆澄沈约表荐之以奉朝请召不至于会稽日门山聚徒教授建武中召为员外散骑侍郎先生曰庄生持钓岂为白璧所回辞疾不就卒子讳栖字孟山刺史齐豫章王嶷辟议曹从事以父老归养父亡水浆不入口七日晨夜不罢哭朔望节岁絶而复续呕血数升至祥禫暮梦见其父恸哭而絶（事见南史）赞曰 
　　轩冕市朝酰鸡舞瓮肥遯丘园道义为重子亦谢官菽水归奉桥梓俱零死生同梦 

　　梁太中大夫范公 

　　公字子元一字颖彦讳述曾钱唐人幼好学从余杭吕道惠受五经道惠曰此子必为王者师齐髙帝引为文惠太子师友迁太子歩兵校尉公为人謇谔在官多所谏争太子左卫率沈约以方汲黯明帝即位为永嘉太守为政清平不尚威猛甿俗便之励志清白不受馈遗明帝下诏褒美召为游击将军郡送故旧钱二十余万一无所受唯得白桐木火笼朴十余枚而巳公生平奉禄皆以分施及老壁立无资梁时为太中大夫卒（事见南史）赞曰 
　　帝师之学惜不逢时谔谔忠谏汲直之遗秩二千石秋毫无私家徒壁立万古清规 

　　梁范先生先生字伯珪一字长玉讳元琰钱唐人父死方童孺哀慕尽礼及长好学博通经史然谦敬不以所长骄人祖母患痈常自含吮与人言常恐伤物居家不出城市虽独居如对宾客家贫以园蔬为业甞出行见人盗其菘遽退走母问盗者为谁答曰向所以退畏其愧耻今启其名愿不泄也或有渉沟盗笋者因伐木为桥以度之盗大惭一乡无复草窃齐建武初召为曹武叅军梁天监九年扬州刺史临川王宏辟命皆不至卒于家（事见南史）赞曰 
　　抱瓮生涯山泽臞儒匿瑕之德熏浃里闾跨齐歴梁萧然隐居孰云好爵不如园蔬 

　　梁记室禇公 

　　公史逸其字讳修钱唐人父仲都善周易为当时之冠梁天监中歴五经博士武陵王纪为扬州引为宣恵参军兼记室公少传父业性至孝父丧毁瘠过礼及丁母忧水浆不入口二十三日每号恸辄呕血遂以毁卒（事见南史）赞曰 
　　赜探羲文学鄙歆向孝通于天日严以敬溢米废飱苫庐灭性超絶古今冠冕百行 

　　唐太常卿禇康公 

　　公字希明讳亮钱唐人少警敏博览图史一经目辄志于心太宗为秦王时授王府文学髙祖猎亲格虎恳愊致谏王每征伐公在军中有裨辅之益贞观中累迁散骑常侍封阳翟侯卒年八十八赠太常卿谥曰康陪葬昭陵初太宗为天策上将军冦乱稍平乃作文学馆收聘贤才访以政事讨论坟籍于是公与杜如晦房玄龄等咸在选号十八学士命图其像使公为之赞天下慕向谓之登瀛洲（事见唐书）赞曰 
　　潜龙将翔雾雨先集貂珥蝉聨康济鸿业鸠杖之归遗恨黄合苍梧白杨始终遇合 

　　唐太尉禇公 

　　公字登善讳遂良康公子太宗将有事泰山公谏诏罢封禅迁谏议大夫兼知起居事帝欲自讨辽东公固劝无行帝寝疾召公曰汉武帝寄霍光刘备托诸葛亮朕今以太子委卿矣髙宗即位拜右仆射帝将后武昭仪公入谏曰先帝疾尝语臣我儿与妇今付卿徳音在陛下耳可遽忘之皇后无过不可废且昭仪昔事先帝身接帷第今后之奈天下耳目何因致笏殿阶叩头流血曰还陛下此笏丏归田里帝大怒左迁潭州都督贬爱州刺史卒德宗追赠太尉（事见唐书）赞曰 
　　受遗老臣立朝孤忠事有至难遑恤我躬逐魄湘水胎祸汉宫委阶之笏光摩苍空 

　　唐礼部尚书禇文公 

　　公字宏度讳无量盐官人刻意坟典尤精礼司马史记擢第除国子博士中宗将南郊祝钦明建言皇后为亚献公固争以为郊祀国大事其折衷莫如周礼后不应助祭惟汉有天地合祭皇后叅享事末代黩神事不经见不可为法迁左散骑常侍母丧庐墓左鹿犯所植松栢公号诉曰山林不乏忍犯吾宰木邪自是羣鹿不复掁触公为终身不御其肉丧除复故官帝将幸东都而太庙壊姚崇言庙本苻坚故殿不宜罢行公鄙其言乃上疏谏以为不足听卒赠礼部尚书谥曰文（事见唐书）赞曰 
　　发挥圣真经纬邦国端忧言归庐在空谷松柏滋荣麀鹿攸伏惟孝惟忠其人如玉 

　　唐荆州大都督许公 

　　公史逸其字讳逺新城人寛厚长者明吏治禄山反或荐于玄宗拜睢阳太守张巡拔众至睢阳与公合禄山死庆绪遣尹子琦将劲兵十余万攻睢阳公自以材不及巡请禀军事而居其下专治军粮战具子琦败诏拜侍御史子琦复围城公与巡亲鼓之贼溃追北数十里七月贼复围城城中食尽士多饿死巡杀爱妾公亦杀奴僮以哺卒至罗雀掘鼠煮铠甲以食贼知外援絶围益急十月城陷公与巡俱执初子琦议生致一人庆绪所乃送公洛阳至偃师不屈死诏赠荆州大都督立庙睢阳岁时致祭大中时图像凌烟阁（今新城有忠烈侯庙）赞曰 
　　气吞轧荦屈事髯张鲠贼喉牙为国金汤壮哉义士魂兮故乡名存忠烈庙食相望 

　　唐章先生 

　　先生史逸其字讳成缅于潜人贞元八年丧母庐于墓侧手植松柏十五年坟侧生紫芝十三茎乌鹊来巢麋鹿共处长吏以闻十七年四月勅旌表门闾赐粟帛州县存问复赋税按唐书孝友传序唐二百八十八年天下以孝悌名通朝廷者凡一百五十有八皆得书于史官内余杭郡居者三人先生与何公方公是也何公讳公弁方公讳宗史皆称事亲居丧着至行事实无考今附见于此赞曰 
　　终唐之世垂三百年于杭大州得三人焉孝通神明维德之全杀青阙文我永其传 

　　后梁吴越王武肃钱公 

　　武肃字具美讳镠临安人幼时与羣儿戏大木下指麾号令皆有法羣儿惮之及壮善射与槊黄巢掠浙东武肃出竒兵邀击巢不敢犯临安刘汉宏遣弟汉宥屯西陵武肃率十八都兵斫其营又与汉宏遇战大败之遂破越州董昌反武肃遣顾全武攻昌执昌归杭州昭宗拜为镇海镇东军节度使加检校太尉中书令赐鐡劵诏图形凌烟阁武肃游衣锦城宴故老山林皆覆以锦梁太祖即位封吴越王游衣锦军作还乡歌曰三节还乡兮挂锦衣父老逺来相追随牛斗无孛人无欺吴越一王驷马归卒年八十一谥武肃（事见五代史）赞曰 
　　匹马一呼奄有吴会椟而藏之百年有待子孙其昌生民永赖锦衣故城山川不改 

　　后梁给事中罗公 

　　公字昭谏讳隐新城人连举进士不中遯于池之梅根浦池守窦潏营墅居之唐光启中钱武肃治吴越辟为从事既又表荐为钱塘令梁开平中魏博罗绍威表授给事中年八十余终于余杭公性傲睨好讥评人物为词章有气力工于诗与同姓虬邺齐名时人号三罗令狐绹郑畋李蔚尤敬爱之旧鼍江常有二气夜亘天后因公与杜建徽生气不复见议者以为文武秀气所锺公着谗书六十篇诗号甲乙集行于世钱唐县治有公手植海棠云赞曰 
　　浣西草堂白发叅谋竒骨非媚与俗为仇鼍江百篇拟度骅骝异世一辙汗漫天游 

　　后宋秦王忠懿钱公 

　　忠懿字文德讳俶武肃孙也汉干佑初袭封吴越王太祖受命遣子入贡王师讨江南以为东南招抚制置使李煜贻书曰今日无我明日岂有君忠懿不答以书来上率兵拔常州又遣将平润州来朝京师归国视事功臣堂徙坐东偏曰西北神京在焉天威不违颜咫尺岂敢宁居乎太宗即位忠懿来朝以十三州表献阙下诏封淮海国王改赐宁淮镇海崇文耀武宣德守道功臣端拱元年八月卒是夕有大星堕正寝追封秦国王谥忠懿忠懿虽极富贵性俭素自奉甚薄常服大帛之衣帏帐茵褥皆用紫絁云（事见国史）赞曰 
　　真人龙兴挥斥六合我有土田图献阊阖吴芮分茅忠载令甲煌煌大星流光累叶 

　　宋吏部侍郎郎公 

　　公字叔廉讳简临安人幼贫借书录诵中进士第为福清令浚石塘陂溉废田百余顷邑人祠之调随州推官召对真宗曰歴官无过而无一人荐是必恬退者特改秘书省著作佐郎知滕州兴学养士一变其俗滕自是始有举进士者歴知泉明越诸州以尚书工部侍郎致仕卒年八十九赠吏部侍郎公性和易喜宾客即钱唐城北治园庐自号武林居士见人有疾病必捄疗之乡人慕其德孙沔知杭州榜其里门曰德寿坊后改仁寿（事见国史）赞曰 
　　名遗公交车万乗知巳膏馥诗书岭峤洙泗遨头倦游宴林稧汜医国刀圭乃砭州里 

　　宋知制诰谢公 

　　公字希深讳绛富阳人天圣中河决滑州公上疏曰按洪范京房易传政令逆时水失其性则壊国邑伤稼穑比来干邪者易进守道者数穷政出多门俗喜由径愿下诏引咎勿崇私恩更进直道辞甚切至徙三司度支判官请罢内降凡诏令皆由中书枢密院然后行擢知制诰判吏部流内铨太常礼院吏部旧拟官职田多不均公核其实以多寡为差至今便之使契丹还请知邓州卒公以文学知名一时为人修洁酝藉所至大兴学舍尝请诸郡立学好施宗族喜宾客卒之日家无余赀（事见国史）赞曰 
　　决河之谏砥柱颓波爰田之均槩量取禾象璜众建子衿肩摩乃言厎绩其德不瑕 

　　宋谏院钱公 

　　公字子高讳彦远父易弟明逸暨公并举贤良方正能直言极谏科公遂以太常博士擢尚书祠部员外郎知润州时旱蝗民乏食公发常平仓振捄之部使者诘其专且搉价公不为屈召为右司谏请罢数赦择牧守增奉入以养廉吏息土木以省功费迁起居舍人直集贤院知谏院时杨懐敏妄言契丹宗真死乃除入内副都知内侍黎用信以罪窜海岛赦归遽得环卫官许懐德髙年未谢事公上疏极论之及言杨景宗郭承佑阘茸小人宜废不用多见听纳公性豪迈其任言职数有建明后卒于官（事见国史）赞曰 
　　大科异等一翁二季白眉最良德称其位玉立朝绅霜清谏纸荦荦如公百年有几 

　　宋和靖林先生 

　　先生字君复讳逋钱唐人少孤刻志为学放游江淮归结庐于西湖之孤山真宗闻其名赐粟帛诏州县长吏岁时劳问先生有隐操居西湖二十年足迹不至城市善行草为诗孤峭澄淡藁就辄弃去或谓先生何不録所著以传后先生曰吾终志林泉尚不欲取名于时况后世乎先生不娶无子卒年六十一仁宗赐谥曰和靖先生先生将终有诗云湖上青山对结庐坟前修竹亦萧疎茂陵它日求遗草犹喜曾无封禅书诗集今行于世先生葬舍侧绍兴中建四圣殿于孤山凡冢隧悉迁之诏特存先生墓且命加旌表云（事见国史）赞曰 
　　志躭林壑清畏人知尔梅多事漏吾天机长风孤骞秋鹤与飞山髙水深无成无亏 

　　宋翰林学士沈公 

　　公字文通讳构钱唐人祖荫补郊社斋郎举进士第一大臣疑已仕者不得为第一乃置第二后遂为故事累迁知制诰出知杭州英宗召见劳问除龙图阁直学士知开封府迁右谏议大夫翰林学士羣牧使丁母忧上惜其去赐黄金百两公居丧日一食既葬庐墓侧以卒纔四十岁公为人俊敏通世务杭公乡郡也郡人有贫不能葬及女子孤无以嫁者以公使钱葬嫁数百人倡优养良家女为巳子者夺归其父母令行禁止事至立断众骇服屏息不敢犯其治开封亦然（事见国史及临安志）赞曰 
　　伊昔绣游骇耀闾里而公之归仁及生死砖花日斜隧柏风起哲人其萎命也天只 

　　宋太中大夫钱公 

　　公字醇老讳藻武肃五世孙幼刻厉为学慈圣后临朝公三上书乞还政歴同知起居注知制诰枢密直学士知开封府平居乐易无崖岸而居官独守绳墨为政简静有条理不肯狥世取显数求罢改翰林侍读学士知审官东院卒神宗知其贫特赙钱五十万赠太中大夫（事见国史）赞曰 
　　翩翩王孙侃侃儒素国有大疑庭抗三疏平生美官一寒如故何以赠终知者明主 

　　宋龙图阁学士陆公 

　　公字介夫讳诜余杭人擢进士累迁知桂州奏言邕去桂十八驿异时经畧使未甞行邉臣愿得一徃使羣蛮知有大将号令诏可自侬猺定后交人浸骄守帅常姑息公至部使者黎顺宗复偃蹇如故态公召问折谕慑伏而去遂至邕桂简壮丁五万军声雄张交人滋益恭遣使入贡后知延州谅祚声言复攻大顺城公谓不稍加折诮则国威不立乃请留止时服使者及岁赐谅祚闻之大沮始谢罪共贡职改龙图阁学士知成都青苖法出公言蜀峡刀耕火种民食常不足今税已重脱岁俭不能偿逋适陷之死地愿罢四路使者诏省其三使（事见国史）赞曰 
　　琱戈荡节邕桂延鄜航琛辇赆威行令孚青苖之议千喙嗫嚅笔端肤寸膏泽蚕鳬 

　　宋龙图阁学士钱公 

　　公字穆父讳勰彦逺子授流内铨主簿陈襄进班簿神宗称之襄以公为对将任以清要官王安石使弟来见许用为御史公谢曰家贫母老不能为万里行安石知不附己命权盐铁判官奉使高丽凡馈饩皆弗纳归次紫燕岛王遣吏走饷金银器四千两公曰既辞之矣吏泣曰王有命徒归则死公曰汝可死吾不可受知开封凡豪民贵戚皆敛手自缩哲宗莅政除翰林学士遂尝待章厚谪词厚极意排诋讽全台攻之后知池州卒于官元符末追复龙图阁学士（事见国史）赞曰 
　　戒得若仇口唾钩饵疾恶如风笔驱蛇豕孤云九华一斥不起名振鸡林清哉肤使 

　　宋秘阁吴公 

　　公字安中讳师礼钱唐人为秘书省正字预饯邹浩免建中靖国初擢右司谏改右司员外郎公工翰墨徽宗尝访以字学对曰陛下御极之初当志其大者臣不敢以末伎对闻者奬其知体以直秘阁知宿州卒公游太学时兄师仁为正守春秋学他学官恶之条其疑问诸生公悉以兄说对学官怒鸣鼓坐堂上众质之公引据三传意气自如江公望时在旁心窃喜后相遇于泌阳公望谓曰得志当如何曰但为人作丰年耳（事见国史）赞曰 
　　帝学巍巍游戏弄翰言当格心奚止笔谏常棣专经谷风共难施屯丰年识者三叹 

　　宋龙图阁学士虞公 

　　公字纯臣讳奕钱唐人崇宁中提举河北西路常平洺相饥徙东路入对徽宗问行期对曰臣退即行流民不以时还则来岁耕桑废矣上悦西部盗起徙提刑公自诡讨贼悉降之入为开封少尹故时大理开封治狱得请寳蔽罪其后率任情弃法公言廷尉持天下平京师诸夏本法且不行何以示万国请自今非情法实不相当毋得辄请宝从之迁户部侍郎内侍总领左藏予夺颛巳视户部如僚属公白宰相曰计臣不才当去之而易能者不可使他人侵其官即自劾不称职诏为罢内侍卒赠龙图阁学士（事见国史）赞曰 
　　鸿雁安居鼪鼯懐惠皇皇者华君子岂弟若人侵官事持其细投劾以争所重国体 

　　宋八行崔先生 

　　先生字庭硕讳贡仁和人端重有学识履行饬备党里咸敬事之徽宗大观中诏天下郡县保任士有孝悌睦婣任恤忠和八行者贡入太学司城考验以闻释褐命官政和五年郡太守董正封举先生应诏以师礼延致于学授密州文学卒乡人尊之曰八行先生后仁和县学立三贤祠先生与禇文公许荆州并祀焉（事见临安志并国朝会要）赞曰 
　　尸祝于庠惟禇及许异世并祠以盛德故行归于周为彟为矩仰止髙山尚其踵武 

　　宋太师崇国张文忠公 

　　公字子韶讳九成盐官人生有异质危坐观书若与神明为伍绍兴二年廷试对策上及两宫忠愤激烈髙宗读之感动垂涕亲擢为第一屡迁除权礼部侍郎兼侍讲进讲日有食之曰人君之德与日同光及邪心四起非意巳萌女子荡心权臣执柄则恶气积稔上见于天秦桧不乐以秘阁修撰提举江州太平观落职南安军居住在南安厯十有四年桧卒始放还公居横浦久自号横浦居士有尚书中庸大学孝经语孟说理宗践阼改元寳庆以公有中兴明道之功首加褒典御笔特赠太师追封崇国公谥文忠赞曰 
　　闗洛正传表微继絶道扶中兴大义昭揭谗波稽天何伤日月扬光于今益畅忠烈 

　　孙氏定夫人 

　　夫人晋虞将军潭母也富春人孙权族孙女恭顺正和甚有妇徳夫蚤亡夫人尚少誓不改节诸孤蕞尔躬自抚养潭始自幼童训以忠义永嘉末为南康太守值杜弢叛夫人勉以必死之义倾赀产以馈战士遂克捷及苏峻乱潭守吴兴假节征峻夫人戒之曰吾闻忠臣出孝子之门汝当舍生取义勿以吾老为累乃尽发其家僮助战贸环佩以为军资拜武昌侯太夫人加金章紫绶潭立养堂于家王导以下皆就拜谒咸和末卒年九十五成帝遣使吊祭谥曰定夫人（事见晋书）赞曰 
　　烈烈共姜英英陵母惟夫人徳二美具有歳晚养堂金章紫绶受报于天俾昌俾寿 

　　虞氏夫人 

　　夫人适晋孙先生晷父讳预初先生闻会稽虞喜隠海嵎有高世之风钦慕其徳往从之游喜遂以弟之女妻之是为夫人先生性至孝夫人克相其徳舅姑起居尝馔不离左右躬薪水井臼之劳欣然自得先生笃学容止未尝倾倚夫人端庄靖黙相敬如宾习俗竞事奢丽夫人独弃华尚素多御綀葛不为时世妆或讶之夫人曰从吾所好奈何欲相效邪与先生同志隠居时人号为梁鸿夫妇（事见晋书孙先生传并世说续编）赞曰 
　　彤史无传女师罔诏展如之人独怀清操野服岩居名齐徳曜爱表芳徽来者是效 

　　冯孝女 

　　孝女唐穆宗时人居钱塘少孤无兄弟母子相依及长不嫁以养母多病侍药石必亲尝经年不解衣母病益笃思肉食因刲股为糜以进后母死号恸呕血哀毁骨立既葬佣人结草庐墓下日焚香蔬食刺臂血书佛经仍舎所居宅为寺令作佛事以荐母长庆三年守以其事闻于朝诏赐束帛仍赐寺额曰报恩竟不嫁死今钱唐县有孝女南北两乡亦有孝女墓在寺后山古城头（今寺改名禅智事见临安志并禅智院结大界相序）赞曰 
　　孝之大端于终于始有女能之愧彼男子靡室靡家养生丧死揭名乡闗永锡尔类 

　　何氏节妇 

　　何氏唐末五代时人嫁于潜莫氏为妇夫死年犹盛或劝之嫁誓弗从养姑至孝礼敬敇备黄巢乱后羣盗啸聚山谷邻里咸奔徙逃难时姑羸疾卧何氏念不可俱行抱姑涕泣暨贼夜至号恸丏贼曰吾数年寡居以有姑耳今姑老且病不忍去愿贷姑死吾死不恨贼舎其姑掠何氏以去至巢穴将污之杀所掠他妇女植刃于傍使之惧何氏计无出乃诡请栉沐更衣贼许且使人伺之须臾具妆泽举止言貎自如伺者玩稍懈遂解襦自经贼惊视已死义而瘗之（事见朝野遗事）赞曰（原缺） 

　　钱塘先贤传赞
