  《四库全书 中州人物考》　　（明清）孙竒逢 撰
　　钦定四库全书

　　史部七

　　中州人物考

　　传记类三

　　总録之属

　　提要

　　臣等谨案中州人物考八卷国朝孙奇逢撰奇逢字启泰一字锺元容城人前明万厯庚子举人入国朝年八十余乃卒是编乃其移居河南苏门山时所作备载中州人物分为七科一理学二经济三忠节四清直五方正六武功七隠逸而文士不与焉盖意在黜华藻励实行也所録皆明人惟忠节之末附元蔡子英一人人各为传赞多者连数纸少或仅一行云无征者则不详不以详略为褒贬也后一卷曰补遗曰续补不复以七科标目盖不欲入之七科中故托词于补续云尔然犹与七科一例虽布衣亦以公称最后有名无传者三十四人则直书其名矣其赞恕于常人而责备于贤者颇为不茍惟张玉传赞最为纰缪考玉以元枢宻知院叛而归明而奇逢以为善择主是唐六臣奉玺归梁皆善择主也玉后辅佐燕王称兵犯顺殁于铁铉济南之战而奇逢以为得死所是李日月助李希烈陨身锋镝亦得死所也且蔡子英义不忘元间闗出塞卒归故主奇逢既列之忠节而复奨玉之叛乱不自相矛盾乎至薛瑄本河津人李梦阳本庆阳人牵合归之中州又其末节矣奇逢虽以布衣终而当时实负重望汤斌至北面称弟子其所论著颇为世所传诵非他郡邑传记无足轻重者比故存其书而具论之俾读是编者知其瑕瑜不相掩焉

　　乾隆四十三年六月恭校上

　　总纂官 （臣）纪昀 （臣）陆锡熊 （臣）孙士毅

　　总校官 （臣）陆费墀

　　●钦定四库全书

　　中州人物考卷一

　　容城孙竒逢 撰

　　○理学

　　曹靖修端

　　端字正夫渑池人永乐戊子举于乡学者称为月川先生天资颕异造诣笃实教人务躬行实践日事著述寒暑不辍坐下足两砖处皆穿其专静如此事父母最孝及遭丧五味不入口寝苫枕块始终不易既塟庐墓六年不用浮屠巫觋尝诣县上书请毁滛祀年荒劝赈存活甚众父好善信佛及闻端言圣贤之道即从之于是作夜行烛一书与父诵之其言曰佛氏以空为性非天命之性人受之中老子以虚为道非率性之道人由之路其言甚精为霍州学正十余年士子皆服从其教郡人亦皆薫陶而化方岳重职不敢以属礼待至其郡必敬谒之凡考校诸庠生必请端主其去取后以忧去起复改蒲州学正再踰年端考绩京师蒲诸生走诣阙争留上以霍疏先上得允又六年竟终于霍一郡人罢市巷哭童子亦悲泣其德化感人如此后谥靖修有四书详说太极图通书西铭释文孝经述觧性理文集儒家宗统谱家规辑畧存疑録等书薛文清赞曰质纯气清理明心定笃信好古距邪闲正有徳有言以淑后人羙哉君子光辉日新正德中大司马彭泽称端为本朝理学之冠又举从祀孔子庙庭
　　野史氏曰月川倡理学于永宣之际以太极为立本而求至乎圣人之道以叅天地惟此心而谓心非血气两言者濓洛遗旨也或但称实学而不察其宗要亦未为定论尝取濓溪作拙赋以见意因以拙巢名其读书之室薛文清为之记新安孟化鲤又为月川祠记文集散失今止得其太极图说觧序可见其大端矣

　　薛文清瑄

　　瑄字德温号敬轩原籍山西河津人祖仲义通经史值元乱教授乡里不求仕进父贞洪武初领乡荐为眞定元氏教谕寻改鄢陵母齐氏夣紫衣人谒见而生瑄初诞肌肤如水晶瓶五脏皆见家人怪之欲不举祖闻其啼声曰非常儿也乃举育之自幼书史过目輙成诵端重不为儿嬉年十二时元儒魏范诸公以御史谪戍父延与讲论经史名理退谓人曰圣门有人矣结为小友不敢以师自居瑄自是厌科举之学慨然有求道志精思力践动必质诸书一有不合终夜反侧不寐永乐己亥从父司教鄢陵时例乏科贡职教者充戍父虑之强瑄应河内乡试遂中永乐庚子第一明年辛丑登进士第学士杨文贞士竒欲馆之训诸子瑄固辞居父丧服阕愿就教职会宣庙思得良宪臣振励风纪选擢云南道御史出监湖广银场一日时相三杨欲识其面令人要之晤瑄辞云职在纠劾无相见礼三杨嗟叹焉手録性理大全晨夜诵读潜思密玩值雪盈尺不辍有得秉烛疾书或通宵不寐正统改元初设提学宪臣吏部尚书郭公琎荐瑄提学山东瑄欣然就之曰此吾事也首以朱子白鹿洞学规开示学者每诲育生徒先力行而后文艺随其才器成就之诸生感慕呼曰薛夫子时中官王振用事问三杨吾乡谁可大用者皆荐瑄因召为大理寺右少卿寻转左三杨以用瑄出振意欲瑄一见振瑄正色曰安有受爵公朝拜官私门耶一日会议东阁公卿见振皆拜一人独立知为瑄也振连揖之自是衔瑄矣会有指挥某死振侄王山欲娶其妾其妻不可妾因诬妻毒杀其夫都察院问已诬服瑄为辨寃驳还至三都御史王文大怒承振风旨劾瑄受贿出人死请廷鞫振曰是固应死诏缚诣市杀之门人皆奔走哭瑄神色自若曰辩寃死亦何愧乎持周易读不辍瑄将刑振有老仆大哭厨下振问之对曰闻今日薛夫子将刑故也振闻而意觧有兵部侍郎王伟申救遂免瑄家居六年造诣益邃江陜弟子来学者百余人洛阳阎禹锡徒歩来学及别瑄送至里门告之曰以居敬穷理为要正统乙巳以给事程信等荐起为大理寺丞景泰初恳乞致仕学士江渊疏留之明年升南京大理寺卿守备中官兴安袁诚时无抗礼者瑄至安谓人曰此与王振作对头者何可屈耶午节馈扇瑄曰此朝廷礼不敢受又中官金英过南京公卿俱饯江上瑄独不往英至京言于众曰南京好官惟薛瑄耳御史刘孜荐瑄粹学饬躬进无所求退无所累君子之儒不宜闲逺乞召供馆阁之职上曰内阁本朕简任非人所得荐不允壬申秋召至京复为大理寺卿是岁年近七十复乞致仕不允英庙复位以礼部右侍郎兼翰林院学士入内阁一日召入便殿上方燕服瑄不入俟上易服乃见时有矜迎复功者瑄曰许鲁斋不陈伐宋谋凡事取必于智而不循天理之正非圣贤之学也寻命主考会试録首序以正学复性为言或请易曰平生所学惟此事竣转左侍郎曹石用事遂引疾致仕石亨来视疾曰先生既不留愿为先生请勅即家塾敷教且有以资飬瑄曰昔许鲁斋去元世祖赐勅书为教鲁斋悬之屋梁终不以示人若资其飬曷若不辞官耶亨叹息而去居家八年四方学者从游甚众瑄随其所寓图书箴规所在左右手不释卷凡辞受取与必揆诸义一毫不茍晚年玩心髙明黙契其妙有不言而悟者尝为诗曰七十六年无一事此心惟觉性天通所著读书録行于世河汾集藏于家忽遘疾衣冠危坐而逝时风雷大作白气上升天顺甲申六月十五日也年七十有六赠礼部尚书谥文清成化间国子监丞李绅弘治间兵科张九功俱请从祀隆庆辛未允议从祀孔庙
　　野史氏曰文清之学端亮严峻俗士不敢入邪说不得乱居然一代之宗

　　阎御史禹锡

　　禹锡字子与洛阳人负气自许不肯脂韦世俗亦不事边幅与物无忤童时颕敏读书日记万言长博极羣书纯孝九岁时哭其父几至灭性正统甲子年十九举于乡明年授昌黎训导丙寅以母丧徒歩归庐于墓终制有强暴见化白蚁出集之应有司以闻诏旌其闾既而闻河汾薛文清瑄讲明濂洛关闽学遂谢举业去洛从之游得其大指而归以考功员外郎纪振荐为开州训导遂以其所得为教四方从者日众学舍几不能容州之民无少长皆化之曰无取阎先生所刺也稍渉不义即相诫曰毋令阎先生知之正身饬行望者消释人以比司马端明之在洛云天顺丁丑时李贤王翱姚夔相继荐为国子学正寻升监丞诸生之事干谒者悉不得行不遂者或以贾怨癸未谪徽州府经歴诸生诣阙奏留者至再甲申升南京国子监助教复转监丞掌京卫武学事世禄子弟悉知读书由礼登科甲者相望而中外拥貂蝉握虎符号为儒将者亦多出其门四典文衡尤号得人乆之声望愈隆超拜御史提督畿内学校禹锡慨然有造就人才之志励名节敦士风抑词章之习明本原之学取周子太极图通书为士子讲明之一时人士皆粗知性理又疏场屋数十弊陈之皆赐施行时论称快焉世方仰其有为成化甲申无疾正衣冠而逝公卿大臣多惜之士子如失所怙恃宦游三十年清苦萧索如呉隠之毎去任囊无一钱如刘宠死之日家计如黔娄其文武门人及故属吏相与赙而殡之所著述甚富有自信集晦庵要语二程全集薛文清公读书録河汾诗文司马法呉子注觧孙子选注武学词范行于世
　　野史氏曰迩来学人有言许平仲其宋之朱元晦乎薛文清其今之许平仲乎公从游文清之门而正身饬行明习本原之学俾一时人士粗知性理此其所得之大旨可知已

　　白太仆良辅

　　良辅字尧佐洛阳人喜读性理诸书景泰二年进士初请业河东薛瑄瑄不许良辅乃置十脡肉为贽跽于门日昃不返肉色变而良辅貌愈恭瑄以其诚遂延置弟子之列居岁余卒受其业归拜监察御史按治晋阳秦中俱有名迹迁太仆寺丞寻转卿天顺中卒于家所著有太极觧律吕新书释义中庸肤见若干卷当疾革以书授毕亨毕亨传于洛其后言性学者多宗白氏

　　方教谕泰

　　泰字时盛新安人举于乡任邢台县教谕少读书即知向道及长教授生徒喻以中庸奥旨慕薛文清瑄之为人着续读书録三卷郑瑾辈皆以理学出其门

　　许庄敏诰

　　诰字廷纶灵宝人襄毅公进次子生而岐嶷不羣十岁能属文弘治乙卯与弟讃同举于乡己未成进士授户科给事中奉命清理延绥仓场有苖中官者督三边贪纵罔法诰即劾其状边人懐之正德初以旧德遗老起父进为大司马诰例宜避言路改翰林院检讨逆瑾欲纳交诰与之絶瑾大怒矫诏黜进籍罚边储三百石窜诰广西全州判官欲置之死歴险冐瘴与魑魅伍挺挺无戚容会奔父丧服除即絶意仕宦逖览潜修受徒讲道若将终身焉乆之当路交荐以诰探赜研微见道渊邃可备顾问时有诏守正不阿为逆瑾所斥者録之起诰为尚宝丞复疏病还里居十余年世庙改元复起南京通政司叅议时讲学者北称函谷南称阳明诰入南都咸就席问难辅臣荐诰宜充经幄改侍讲学士为经筵讲官上缉熈圣学四事一曰则图书以明道原二曰主圣经以求道是三曰辩诸儒以祛道惑四曰屏杂说以防道害其于进讲多所剀切古昔兴衰治忽之际如指诸掌帝皆虚怀听纳益加眷注寻擢太常卿掌国子监祭酒事诰奬风节抑华竞以经世为士筌尊德为学轨人士翕然化之太学生有遐方旅榇者几三十人诰购地塟之复赈衣食不给者数十人奏罢教职不称者二人及劾勋戚习礼不律者一时成均肃然先是文殿左室列三教之师像帝欲从古易以木主诰以所著道统书上之帝悦即撤其旧像立皇帝王师八主南向周孔二主东西向命辅臣与诰九人瞻拜主前面谕之曰朕奉先圣先师于此庻几敬慕以逊志于学卿等其罔朕弃诰衍喜怒哀乐章入讲帝谓诰欲以一人之情通天下之情所言良是寻擢吏部右侍郎时天下入计诰门户清肃人弗有私谒者乃具奏以戒诸司帝从之复上疏乞休帝不允擢南京户部尚书仓场经费多所裁省复上疏乞休帝以留都国计非诰不可不允会将入朝疾作卒年六十四赠太子太保谥庄敏学者称为函谷先生诰天性孝友仁厚敦重人伦以身率世不数数于人惟以践诸实行达之世务为学尝曰圣贤所传心法六籍所遗训典要在用世绥人耳茍无益于时文将奚为所著有纲目前编图书管见道统源流诗考易叅春秋易见中庸本义太极论性学篇等书仪封王廷相论曰庄敏论太极曰气理兼备不渉于无论性曰理气浑全本无支离俱不可专以理言卓乎命世之见矣
　　野史氏曰庄敏公立朝风裁难进易退便是圣门家法至其所学以践诸实行达之世务为主尤为紧切眞是有体有用余尝谓学有共觧有独觧言前人之言行前人之行众闻而安之耳目不惊此共觧也言前人之所未言行前人之所未行羣起而攻之翻驳成案此独觧也独觧非深造自得独辟心灵未易言函谷与阳明并峙南北而阳明以紫阳忠臣犯大难公又欲问宋儒除去形气要那神与性理何处安顿斯言出其不为曲儒之訾议也者几希

　　何文定瑭

　　瑭字粹夫河内人弘治辛酉乡试第一壬戌进士由庻吉士歴官礼部侍郎赠礼部尚书谥文定学者称为栢斋先生生而端凝不事嬉戱人谓为痴儿七岁时入郡城见家有弥勒佛塑像乃抗言请去之人皆大骇十九以圣贤之学自励尝闻许文正薛文清一言一行或得其遗书则欣然忘寝食官庻吉士阁试克已复礼为仁论有曰仁者人也礼则人之元气而已则见侵于风寒暑湿者也人能无为邪气所胜则元气复元气复而其人成矣识者谓与伊川颜子所好何学论同逆瑾煽虐一日赠川扇于诸翰林有入而跪见者瑭独长揖瑾怒不以赠受赠者复跪谢瑭正色曰何跪而又跪也瑾大怒诘其姓名前对曰修撰何瑭知必不为瑾所容乃累疏致仕后瑾诛复原职以经筵触犯忌讳谪同知开州修黄陵岗堤岸成晋东昌府同知即乞归肃王嗣位起提学山西以父忧不果再起提学浙江敦本尚实士风丕变未几晋南京太常少卿与湛甘泉郭杏东修明古大学之法学者翕然宗之歴工户礼三部侍郎晋掌南京都察院事竟不就是时南有王姚江北有许函谷皆以道学名于时瑭独黙如日事二亲供菽水率子侄后进以修孝弟忠信非义一介必严两执亲丧皆哀毁濒死数四若不能更生门人请梓文録曰圣贤之道昭在六籍如日星后学愧不能知而行之自宋以来儒者之论方苦太多此吾之所惧也家居十余年荐二十余疏嘉靖二十二年九月二十六日夜半有星陨于郡城西流光如书是夜疾革年七十岁有栢斋集十二卷行于世
　　野史氏曰公生平不屈逆瑾进退有道以德行自负耻列文学科其诗不必法唐文不必法汉议论彷佛宋儒殆庻几乎躬行君子也不事著述且不欲梓其文録谓自宋以来儒者之论方苦太多吾之所深惧也斯眞见道之言与说者谓当以颜闵无所著作想象先王闇然自修絶去表暴为名之意此近里着已之儒也

　　周御史道

　　道字大经号竹溪怀庆卫人师事何文定以嘉靖丙戌进士擢御史廵按宣大时大同逆珰成擒人情汹沸道请戮元恶余罔治军民帖然肖其像于太平楼祀之驾南狩选科四人扈从道与焉途次劾大将军等甚为珰人所挤

　　娄知县枢

　　枢字子靖号榖原怀庆卫人师事何文定嘉靖乙酉领乡荐会朝绅议礼各树帜不相下又议王阳明之学且为洛蜀党枢着克伐怨欲四章为陆司成林少司成心折及授广宗令刘抚军籍民枢谓扰民上乡兵议刘面从实心衔之适樊直指问安民去贪之畧枢应以所令勿反所好作去甚论刺之樊大恨以事褫广宗民肖像祀之

　　刘副使泾

　　泾字次山怀庆卫人嘉靖丁未进士由庻吉士改御史授太守歴鳯翔登州两郡歴官宪副文定门人尝刻其集能倡明师说于先生之学可称入室
　　野史氏曰周娄刘三君生同地学同师其实心任事亦同也文定学以躬行为主三君子可谓能守师说

　　王布政尚絅

　　尚絅字锦夫郏县人生而颕异五岁读孝经七岁日记数百言或谓曰子后当及第乃应之曰读书宁止为荣进已耶自童穉时已立志为圣贤之学比长尽通五经诸子尤邃于三礼年十八以儒士举于乡壬戌成进士授兵曹有贤名调吏部歴稽勲验封两司值尚书张彩依阿逆瑾势熖薫灼毎有私属輙以正对且反复理谕彩不堪甚衔之不阅月彩坐瑾党伏诛邃庵杨公为尚书絅议论亦多不合遂乞补外出为山西叅政疏请侍飬家居十九年乐道安贫飬亲教子于苍山谷中筑读书台飬粹迎虚随意所适起四川叅政不赴再起陜西以母命就道时陜西值边警邃庵自冡宰归即复起为总制三边见絅喜曰吾今日乃知王锦夫也即以兵柄付之不阅月奏捷邃庵特疏以荐未几闻母丧奔归起复适岁大饥奏救荒十三事复除山西叅政迁浙江右布政使廵按御史李佶以不行磬折之礼妄摭论列絅曰御史为朝廷耳目之官乃怙势凌人尚可仕乎遂弃官归吏部奏李佶职在激扬论事不实王尚絅宜照旧供职乃复移檄起絅于家督促再三次年始入浙卒于官所著有苍谷集十二卷行于世学者称为苍谷先生武进薛应旗曰苍谷文追秦汉诗逼蘓李一时艺林咸称作者然实非先生之所尚也先生平生毎右两程而左三蘓崇理学而鄙词翰使假之以年当必有继往圣而开来学者而世顾以功名事业期之又岂足以知先生哉
　　野史氏曰当时推理学者必以公与何文定为首称谓王浚川李空同何大复孟有涯诸公乃文章气节之士夫文章何妨于理学而理学不专在文章如躭于文章则一文章士而已矣节义何妨于理学而理学亦不专在节义如躭于节义则亦一节义士而已矣公生平立节固其所长而文章非其所短终不肯以一节著者则学问之所得深矣知廉勇艺而文之以礼乐到文之之时岂复有知廉勇艺之可名夫子所云礼乐即夫子所云好学欤

　　崔文敏铣

　　铣字子锺一字仲鳬安阳人也父升叅政廉谨有闻母李淑人之娠也芝产门阈及月梦蛟龙寤而生铣啼声洪亮风骨岐嶷见者异之十岁从父延安授四书毛诗明年从诸儒官讲太极图通周易弘治十一年举于乡入太学与三原秦伟马理髙陵吕柟榆次冦天叙林虑马卿同邑张士隆相友约明经修行毋慕髙虚毋泥训诂其志毅然以洙泗为师十八年举进士改庻吉士正德二年授翰林编修预校敬皇实録三年会试为同考宰执欲私其子以托铣铣不可宰执恶之会逆瑾窃政铣见瑾又不屈瑾怒谓其党吏部尚书张茝曰翰林白面后生轻薄如崔铣尤甚欲重罪之茝不可是岁实録成瑾伪传上旨词臣未练政体各加俸一级调郡属州县铣改南京吏部主事五年瑾诛召还史职踰年会试再为同考时辅臣治文艺铣上书劝以及时悟主荐贤救民理财强兵无事琐末恳恳千万言九年掌廷试卷充经筵展书会讲官有他故即代之明年御史王廷相下狱濒死亟诣执政力救出之十一年经筵讲说命启上以择相辅德纳诲去冥顽戒逸豫时权幸钱宁廖鹏在侧大衔之冬歴三考转侍读十二年春罢经筵引疾求去不许二月复为会试同考事竣恳请而归是年作后渠书屋董耕授徒删定二程遗书作郡志未几罹母艰三年食粗异寝嘉靖即位辅臣谏官交荐起修武庙实録兼侍经筵进讲论语开陈治本启沃恳切擢南京国子祭酒诸生相顾曰吾軰得师矣铣开诚心崇正义明条教严祀事正文体奬隽彦警轻惰戒游戏清廪饩革蠧耗日衣冠坐东堂诸生朝夕问难铣响答不倦周贫佚老问疾赙丧士林大悦三年议大礼铣抗疏劝上勤圣学辩忠邪以回天变自分必被逮已而报休铣曰天恩荡覆见老亲幸矣诸生愕然如失怙恃设帐为文赠曰忠孝两全出处守正铣行不役一夫囊中无江南一物惟携古书数箧耳公卿及诸生送者千余人从而渡江者又千余人羣拜澘然泪下铣乗醉登舟歌曰故园菽水知堪飬快捷方式南山保未曽归见父母愉愉如也日读书洹上折衷羣言明年丧内不复娶四方学者云集铣教以硏经饬行曰道在五伦学在治心功在愼独论学曰古之好异者以明志今之好异者以昩心夫正物之谓格至理之谓物今之异言也然则心当何功而至善有别名乎圣贤之道如日月五星然辄求异而不求其所循与否祇以抗名华世而已非昩其心与孟子曰良知良能心之用也爱敬性之实也本诸天故曰良今取以证其异删良能而不挈非霸儒与论读书曰读经见诸行事因事验其经旨是故卒至不骇可以即变矣迩言不狎可以出令矣小物克愼可以举大矣仆婢服义可以使民矣日诵六经不力行则得其字尔五年罹父艰哀毁更甚既禫着松窻寤言中庸凡演大学全文又着士翼政议中说考文苑春秋十八年春立皇太子上愼选宫寮起铣詹事府少詹事兼翰林院侍讲学士寻进南京礼部右侍郎署户部篆清耗厘弊无何入贺圣寿圣节部例公赆悉拒不受时有风霾之变铣自劾温旨慰留冬过家疾作杜门调摄着读易余言已病剧不克南行议乞休未果遂卒年六十四赠礼部尚书谥文敏
　　野史氏曰文敏端严抗爽言动有矩无世俗依阿态人拟之程正叔余过滏水张湛虗司马亟称其人与学余读其集简劲峭直意之所是不以人毁之而沮意之所非不以人誉之而寛殆所谓独立不惧独行不摇者与夫子不得中行而思狂狷正为其不随流俗而孤行一意文敏其圣门之狂狷乎陆王学术具在天下后世文敏诋其为伪儒为霸儒不肯一语敷同不无已甚然亦各就所见而驳之于异处正好着眼第看果谬于圣人否殊不向毁誉场中定品格也

　　王肃敏廷相

　　廷相字子衡仪封人生而颖异十三岁补邑庠即以能古文诗赋名弘治壬戌登进士由庻吉士授兵科给事中官京师与大梁李梦阳信阳何景明武功康海东呉徐缙鄠杜王九思以古文相倡廷相尤究心国朝典章时政机宜圣学矩矱谪亳州判识薛蕙于稠人中亲授以成其学寻知髙淳赐环晋御史按陜西时权阉廖镗出镇朘削无度廷相严禁裁抑之先是廷相督学北畿有权阉三王二刘者以赂干廷相引使者于庭焚其书至是镗诬奏王刘协力相构逮系诏狱举朝九卿及科道皆抗章论救已谪贑榆县丞寻歴提学四川山东三督学政皆正学术严考校在蜀会何景明督学关陜共约为条教行之至今教人飬士之道尚遵为成规晋湖广按察使数决疑狱平李见冦乱以山东布政居母忧着丧礼备纂成廵抚四川夷沙保向信猖獗三巴震撼廷相悉剿平晋兵部侍郎督修边工清查腾骧边腹宫府頼之晋南兵部尚书谓祖宗根本重地守备重权不宜乆属魏国专司请如各处文武官推代上嘉纳之更置推代自廷相奏始召掌都察院事仍原职提督十二团营肃皇忽谕羣臣欲令太子监国以便頥养人心错愕不知所出廷相奏太子春秋方幼知虑未普一旦御事恐事失分别且壅蔽将由此而生后虽觉无及疏入其事报罢寻加太子太保上将南幸承天廷相累疏恳留上皆温旨慰答即命廷相辅行掌军务及行在兵部都察院事一日上问沿途劳费廷相以实对裁省甚多有玉帯廐马之赐廷相位九列弟与子犹布衣所亲尝以为请曰以吾之窃厚禄而在髙位亦足庇弟与子矣彼学既无成强冒朝廷名噐其将谓何与人处凡可济人事无不为之而不自以为德至于一事许可必愼一介取与必谨好集书老不释卷惟以身心体验为自得凡有益国事有补圣学虽负天下之谤不恤肃庙初建穪亲之议诸臣方如聚讼故相张文忠引廷相所尝着论以证之而大礼寻定自世儒转相传袭为致良知之说或几以禅定乱德乃力辩之谓婴儿在胞中自能饮食出胞时方能视听此天性之知神化之不容已者其余因习而知因悟而知因过而知因疑而知皆人道之知也剖析甚明嘉靖中分宜秉政贿赂公行廷相应天变自陈疏言大臣法小臣亷语甚刺其守坚定不避权熖类如此所著有沟断集台史集近海集呉中稿华□稿泉上稿家居集愼言雅集诸书共六十卷奏议公移归田集共三十卷皆渊源乎道德性命而硏精于礼乐规制卒年七十一隆庆初赠少保谥肃敏
　　野史氏曰司马君实范希文理学之宗也议者谓其功业太盛而不得与李延平胡叔心等同列浚川王子生平之学不笃守先哲以梏自得之识故语议焕发多出人意表而时论亦以文章气节归之夫文章气节皆自学问中来乌可録其末而遗其本至谓周元公主静而遗动谓孟子善是性而恶亦是性自谓不谬于尼山或亦自任之过也

　　李举人承恩

　　承恩字君赐一字伯生祥符人也父母早丧祖父母鞠育之幼不为童戏八岁就塾师端愼如老成人弱冠入邑学为弟子员督学者优之俾聚讲大梁书院正德十四年领乡荐明年试礼部不第承恩乃罄囊买理学诸书以归闭门潜玩时有新得见之著述辨析精当多先儒所未发谓圣人之微言莫大于经而穿凿好异者失之于是着易大义诗大义书拾蔡学庸拾朱孟子说若干卷谓宋儒之言莫精于西铭定性书太极图说颜子所好何学论于是各为之觧以发其藴谓理不离阴阳不杂阴阳其不离中以不杂为体不杂中以不离为用鸢飞戾天鱼跃于渊至矣哉着阴阳论百五十八条谓动静者吾心也动静之间吾心之至妙存焉何则动中有静者德德者得也恐失之而复得也静中有动者几几者微也虽至着而实微也乃画心印图谓大学格致之旨不明于天下徒使学者驰骋于超然远览之余而不知即身世之近求之是故去道愈远夫人之情感物而动或为好乐或为忿懥或为恐惧或为忧患或为畏敬或为哀矜有不得正者自我格之自我致之非他人所能预是谓之独由是而愼之则天德可达王道可行矣着格物致知说谓往来顺逆易之大旨原卦画之初自干至坤皆逆数也然干兑离震继之善也巽坎艮坤成之性也徃者已然也数有次第之意第其已徃不亦顺乎来者将然也知有主宰之意宰其将来不亦逆乎下学之功知来逆也上达之妙数徃顺也数往者顺后天而奉天时吉凶在天而不在我故曰鞠躬尽瘁死而后已成败利钝非吾所能逆覩也知来者逆先天而天弗违吉凶由我而不在天故曰思虑未起鬼神莫知不由乎我更由乎谁然必有知来之逆而后有数往之顺故曰天且弗违而况于人乎况于鬼神乎着数往者顺知来者逆说承恩平生著述甚富有河濵日録札记存稿总若干卷方类编成集而承恩卒年四十九

　　尤主事时熈

　　时熈字季美洛阳人生而警敏嘉靖壬午领乡荐计偕入京师时姚江传习録始出时熈一见輙自省叹曰道不在是耶自是深信潜体毅然以圣贤为己任常以不及师事文成为恨且曰学无师终不能有成于是受学于文成之门人刘时川尊信师门良知之说由学博迁国学正未几升户部主事榷税浒墅关一介不取寻以母老乞养里居三十年日以修德明道为事足未尝诣公庭所居环堵讽咏自若郡守或以官地遗之谢不受后进有来学者輙喜动眉宇与之言终日不倦陜洛间闻其风担簦而至者百数十人学者称为西川先生尝言能翻前人案始能得前人意若不得其意而务为纷更是妄也又曰讲学是觧缚之法有世俗缚有贤传缚有圣经缚有师说缚有意见缚皆是名利做根觧得此缚纔是学此师门宗旨也后御史董定策荐时熈与曹端孟化鲤于朝曰古人以学为实今人以讲学为名若臣乡三贤皆务实者也所著有拟学小记圣谕衍行于世
　　野史氏曰西川要语一编最唤醒人世以为传阳明之学愚谓阳明之致知非阳明之致知孔子之致知也紫阳之穷理孔子之穷理也总不谬于孔子而已矣何至相抵牾分水火乎即如格物之说紫阳而在亦可以此面质共偕大道为诤友为功臣奚不可由也不尝不说于夫子乎夫子虽折之未尝不重其人曰志意不立子路侍何至以朱陆同异聚讼于生前朱王同异又聚讼于身后哉皆縁不明于学者助之攻耳失紫阳意

　　李知州士元

　　士元字子仁洛阳人举人弱冠时即有志圣贤之学会尤时熈讲业洛中即首为依归泝伊洛以穷洙泗两人深相得也初授如皋教谕常进诸生语之曰性命之理即在人伦日用间故其为教奬行检析经旨一时士风翕然丕变焉后进国子监助教端轨彰志一若在如皋时转庆阳府通判督粮靖边营寻迁代州知州所在子视民家视国诸所兴除为民永頼者不可枚举后有怒其无馈遗者中伤罢官时牛生素善黄白术虑士元归无糊口计愿以其术售士元曰三十年所学何事笑而却之居里日以时熈为观型笃信不移未几以疾卒万厯末年崇祀乡贤

　　陈给事麟

　　麟字道征洛阳人素嫌博士家言谓与理道无当故为文屡不售后念家贫亲老乃稍稍屈就之嘉靖壬子癸丑遂联捷成进士尝语人曰吾虽以此取科第然词章记诵殊非心得未快也初任河间府推官始入境宿一寺闻哭声迹之得妇人尸廉之知为某奸逼贿托得免麟力论死拜礼科给事中忤分宜廷杖削籍惟引咎责躬初无怏怏意抵家时尤公时熈倡道里中麟偕谢黄门江执弟子礼朝夕昵就时有谢半夜陈三更之称麟尝称作乐娯尸为凶丧陋俗设席燕宾为吉礼滥觞断而去之时熈称为砥颓波一柱云所著归田漫録行于世钦建专祠并祠乡贤

　　谢司谏江

　　江字仲川少游尤时熈之门及官司谏一以上不负君下不负学为已任侃侃焉知无不言言无不尽虽触权犯忌遭大谴责不悔也自两遭廷杖臀全无肉正气不少衰自谢政归田怡然曰以直道贾罪非名教所弃絶今而后讲学之素志庻大慰也于是与李春野陈仁泉等互相证发朝夕不倦着有滋心语録皆其领悟有得者也居无何穆宗继统召还罪谴诸臣抚按交荐江杜门日乆与长安贵显不相闻问江同年有作宗伯者贻书曰道之显晦虽由命而通情达志未可尽废也江得书不答以故得罪诸臣俱被登用止复江冠带而已及卒遗命子孙不必营求入乡贤其狷介类如此别有岷阳谏草岷阳诗集与滋心语録行于世惜兵燹之后俱废无存

　　呉举人道行

　　道行洛阳人举人受业于尤时熈为人绳趋矩歩虽饔飱不给未尝一事干人严冬糊纸被自覆或曰纸温欤曰纸被岂能温惟借其片段更加衣服耳李日宣按部至洛闻其行与之语悦其议论根极理要赠以金不受再易以榖辞曰赐某榖以为不茍取有似于廉故也若以亷受馈则是以廉始以贪终矣不违其本心欤日宣叹服因扁其门为不改其乐云

　　丘经歴鳯

　　鳯家世方山因以为号少就臬司吏其弟尝三易其田不较失偶不娶居官廉洁清风化盗与尤时熈友善共阐伊洛之学歴仕龙骧卫经歴殁孟化鲤作二贤祠祀之又祀乡贤

　　鲁行人邦彦

　　邦彦字郑卿睢州人学者称为惺庵先生嘉靖己酉解元庚戌进士授行人严嵩柄国遂疏终养学以程朱为宗海内法之隆庆改元起吏部主事光禄丞皆不拜上疏陈十事首言圣学以敬为主刑部侍郎耿楚侗曰临大节不可夺吾信鲁君矣
　　野史氏曰分宜柄政遂乞终养耻与匪人同朝耳穆庙起官而仍不拜总是难进易退之意圣贤以敬为主此便得其要理学须是有风节人得公最后恨未详其行事读其著书也

　　吕侍郎坤
　　坤字叔简以旧染之污也自号新吾寜陵人质稍钝读书不能成诵苦训诂家言乱之益不能解坤乃一切弃置黙坐澄心体认本旨乆之了悟入目即能不忘年十五读史读性理诸书欣然有会作夜气钞作拓良心诗嘉靖辛酉举于乡隆庆辛未成进士丁母忧万厯甲戌对策授襄垣令襄垣剧尚严明明年调大同大同贫尚抚字培植柔良裁抑豪横两地甚徳之先是襄垣土豪某被坤大创几毙去之日追数百里及之曰某蒙明公创诲因知悔悟今而后不复犯法矣知大同时有某以人命坐抵其姻王家屏系邻邑大绅向坤言之答曰狱已成不可及矣嗣家屏任吏部向寮友曰天下第一不受请托无如大同令也特疏荐坤戊寅升吏部主事故事新曹尚缄黙卑伏坤独峥峥不少退避在部十年七转郎署丁亥升山东济南道叅政己丑升山西按察使辛卯升陜西右布政壬辰升廵抚山西右佥都御史所至皆正已率属务致之行馈遗赎羡尽杜絶之尤加意蒙养孤茕无依者知天下将多事更严边防迄后有成法不废癸巳升恊理院事左佥都甲午升刑部右侍郎寻转左在京四年与董范之议朝鲜之议石门之议坚守一说屹屹不少动恶之者中以竒祸举朝为危坤一禀天日不惩始念戴士衡疏论刘道亨救之坤不辨引疾乞休疏凡五上予归家居遇邑疾苦辄身任之不少夺即多口弗恤也有自京师来者要津寄字云叶相公尝荐于上当为致谢坤曰宰相为国荐人公也若寄字致谢是以谢为求矣竟不问权珰某者差官赍书帛至坤曰大臣交结内侍律有明禁况素未识面乎原函璧回其守正不阿类如此家居四十年自奉俭约不置生产惟日与门弟子论讲不辍有负笈自千里来者咸称沙随夫子云坤尝谓六经简易明切诸儒因之聚讼而裂道深文而晦道拘泥而隘道遂失其旨六经者天地万物之史天地万物者六经之案也而总寄之圣人圣人之心道之府也圣人之身道之舆也圣人之言道之钥也天地以道铸圣人圣人以道铸天下又曰世道任自然圣人立世教而约之以当然礼法者维持世教之善物也国之存亡民之死生于是乎系巢由沮溺佛老庄列决礼法之防而溃之近有念不及民物学不本诚敬心不存惕厉忧勤拾瞿昙余唾开方便法门以自适其猖狂恣睢之意薄庸言庸行为土苴视三百三千为桎梏世教荡无畛域宜自吾儒经史外诸清竒髙远窈冥支诞之言悉付诸火又曰一身罪过都是我心承当五官百体无罪两间罪过都是我身承当天地万物无罪作呻吟语尝作道脉图推理欲生长极至之说以警世复为图以广之谓凶人之与众人其初非与圣人远也潜滋已久不觉自移故舜跖只争一念临终作返挽歌自饯自撰墓志铭自言性直不委婉严毅少温燠居官持法而清凉居家义胜而恩薄当事过激涵养功疎奉先人天理二字于膺堂不敢失坠遗命勿用风水阴阳家言所著有四礼翼家礼疑去伪斋集闺范安民实务交泰韵等书卒年八十三赠刑部尚书
　　野史氏曰余初向学知向公读去伪斋集慕而爱之悠然有当于心时公为少司冦家居天下冀其一出以奏平明之治而公竟不出公惟不出而天下益髙之公之学曰穷理尽性以至于命直接子思子舆之传有宋诸儒未之或先学至于是又何必憾其用不用哉

　　杨尚书东明

　　东明号晋庵虞城人万厯庚辰进士授礼科给事中请立东宫又请预教疏凡数十上转刑科万厯三十年河决大侵齐梁淮徐间东民绘流民图上之上恻然传示西宫中宫省览遂出帑银三十万往赈乙未分校礼闱称得士因抗疏左迁陜西布政司照磨泰昌御极晋大理光禄卿始建首善书院与邹元标冯从吾羽翼圣学后转南京通政使卒赠礼部尚书

　　杨知州涧

　　涧字述复商丘人万厯壬午举人师事杨公起元以正心为则与里中孝廉王国祯以道统自励初任兴化令捐祭田数百畆后守霸州时内监居霸者多扰害地方涧携印抵都谒司礼监痛陈其状司礼遂戒其下不得犯杨知州法致仕后霸乡老来讯问者尝数十人涕泣不忍去云
　　野史氏曰晋庵述复皆私淑新吾先生之学者也余尝问其乡之后进言其学有本源故附之

　　孟光禄化鲤

　　化鲤字叔龙新安人万厯庚辰进士初授户部榷河西务清白自操羡余悉捐而不受与诸士专明正学河西祀之奉命赈山东江南尽心区处活数万人擢吏部文选郎中秉公直谢请托仕路一清以建言与顾宪成邹元标同被谴倡道函闗阐明学术于曹端之后其言曰孔孟演虞廷之传又千余年而周程续之曰太极曰诚仁盖得一贯集义之学大宗旨此学不明即终身从事恐不免义袭冥行圣门四科必首德行颜不违仁尚矣其次若闵若冉孝敬自足取信至伯牛独以疾见惜而齐鲁论语六经举无片言只行可考乃俨然庙庭七十子且多让而坐下总归于躬行实践而圣人之道頼之愈久愈光鲤生平服行曹端为祀典尚格叅对盈廷卒无定议张栋以建国本被謪化鲤起之忤政府附籍时交章保留化鲤乗蹇而归筑书院川上倡明道学居仍先世不过数楹薄田数畆尝徒歩布袍一时从游百人学者称为云浦先生所著有尊闻録读易寱言春秋正旨诸儒要録理学功臣言行条文集诸书天启朝冢宰张问逹等题赠光禄寺卿崇祠乡贤
　　野史氏曰云浦之学从统宗处理会其魄力自大孔孟演虞廷之传周程续之太极诚仁便是一贯集义大宗旨只此数言尽之矣主脑不清文辞繁多终是曲儒

　　张知县信民

　　信民字孚若渑池人读洗心藏密之语自号洗心居士父泰性谦和喜宾客梦神人送玉麟而生信民端颕不类常儿四五岁时出见羣儿画地圆内方外为戏先生从旁正之曰天包乎地何尔尔乎识者已知其不凡七岁就外祖郭鳯池学禀乡之先軰曹端为学程作圣之志即基之矣十五游胶庠闻新安孟化鲤倡道函闗负笈从游毅然以斯道为己任主盟兴起陶铸后学反复忘倦时廵抚呉公聘信民纂修程邵诸书及化鲤卒信民恐学会落寞约王以悟于分陜龙兴寺学者如归寻以万厯朝选贡授陇西令下车剔蠧绥甿抚摩噢咻种种德政民庆更生焉陇西号为天水艰于取汲信民引阔羊河水入城地方至今永頼士鲜知学为之建社学社仓选师督教刋洛西三先生要言与训蒙要纂等书启廸多士而士风丕变未几以不避权贵谪西安藩司检校亦恬然安之与冯少墟订商问学日夜匪懈及诬诋白授怀仁令下车即访民大害如马头苦累银力包赔地粮欺隠三事一一斟酌兴除百废具举又刋四礼述等书行于世风俗翕然改观后以归养告休疏十上始得允怀民建祠从祀自信民始丁艰髯髪一夜如银杖而后起当是时秦晋之间以及汝颍睢阳之士相继而来问业者室不能容创正学会所五楹开示藴奥环门墙观听者数千人御史李日宣请信民至韶阳会礼数备至后过渑造庐以请恨相见之晚为建正学书院日与王以悟吕维祺等讲太极周易又建景运山堂以课多士天启之季学遭厉禁信民卜东山下建静室养晦其中崇祯御极御史呉李交辟请益又约结雒社会共推上座发明致中和之义闻者叹服即疏荐为成均主讲一日无疾忽端坐而逝寿七十有二所著有日钞理学彚粹剖疑讲学会觧月川年谱训蒙要纂四礼述一处録印正稿洗心録诸书

　　王叅政以悟

　　以悟字惺所灵寳人万厯间进士歴官山西叅政学术纯正敦尚躬行从学于孟化鲤之门于乡之先儒曹端备极笃信尝与张信民吕维祺诸人倡明师说于正学书院嗣会于分陜龙兴寺又会于甘棠学者如归其言曰自道学不明世往往薄躬行为无竒其上者溺情训诂借口翼道下者以文人援元虗要渺之说自列于儒林此皆吾道之蠧耳夫躬行岂易言哉终身体之而不能尽尧舜之犹病文之望道未见孔子之何有未能皆学之不能尽处又与信民论学诗云自昔由来说克艰立心只在危微间男儿事业叅天地合下先须透此闗又云终日纷纷何所求几人知向此中修孩提一念通天地翻弃宝山学比丘万厯丙午分考顺天乡试称得人鹿忠节善继出其门
　　野史氏曰圣贤事业圣贤学问总在躬行上取齐躬之不行而讲说徒繁何济于事惺所去月川二百年矣是眞能得其传者

　　吕忠节维祺

　　维祺字介孺新安人父心学有隠德以孝称里闬维祺为诸生时即毅然以圣贤自任登万厯癸丑进士授山东司理以孝弟感民民为之化擢吏部郎清馈遗谢嘱托当熹宗未正位人心弗定先请见于慈庆宫门抗疏调护圣躬近侍不许干预政事旋予假省亲八年家居立芝泉书院与张信民修明濓洛之学时天下方以讲学为讳逆珰衔之几中危祸推考功矫旨另用烈宗御极起玺卿转奉常上防微八事授南户部侍郎清核侵冒以百万计任五年余饷可支三年庾实不苦竭授南兵部尚书汰冗登勇兵实不滥复与多士立丰芑大社讲明正学未几以父病乞归集郡士立伊雒社以守先待后自责与王惺所张泰宇李虚齐王文苑孟守键许松麓刘澄逺诸人大会于正学书院讲太极周易发明致中和之义尝述象山之言人不可以无学犹鱼不可以无水赋人之形而不求尽乎人之道虚生浪死其在富贵者适足以播恶遗臭戊寅流冦诡抚当事者议安置河汶人心汹汹如沸维祺力为挽止冬十二月贼势猖獗寖窥河雒率家人分守北城罄家资劳军士辛巳正月十七日贼抵北城缒家丁杀十余贼次日西城忽溃诸子以无守土责为言维祺曰受国深恩与城存亡义无可逃况读圣贤书所学何事贼至被执曰非吕尚书耶稔知公善当谋出维祺艴然贼遂掖出城门贼首言曰吕尚书今日请兵明日议剿何逼人太甚维祺厉声骂曰恨无兵马杀汝狗彘事至此止有一死贼令之跪骂愈厉北向拜阙西向拜父母与福藩同被害观者皆相视流涕维祺尝言一生精神结聚在孝经二十年潜玩躬行未尝少怠每论孔曾相传得力于战兢十二字故曾子易箦示门人曰吾知免夫非谓免于毁伤盖战兢之心死而后已曾疏进孝经请颁学宫所著有孝经本义或问大全存古篇明德堂集奏疏音韵日月灯行世尝作石隠先生传以自况学者称豫石先生弟维祮选贡为乐平县知县家居城破死之赠按察司佥事
　　野史氏曰予于伯顺蓬玄得悉豫石之人盖忠义而潜心于理学者也其介然自守不附逆珰人所共知至为魏南乐所取士絶不少徇更为人所难能尝谓古人居身处世亦顾所谓浩然之气常存天地耳得失荣辱显晦生死非能为人加损所遇有幸有不幸也乃竟以节死噫公非蹈白刃之士适值城破大臣无茍免之理蹈白刅而成仁取义正所以履中庸耳中州学者称二吕先生与宁陵足当并峙

　　中州人物考卷一

　　●钦定四库全书

　　中州人物考卷二

　　容城孙竒逢 撰

　　○经济

　　开尚书济

　　济字来学洛阳人以明经举为府学训导歴国子助教与胡丞相善以疾罢归训徒里中洪武十四年御史安然荐济有治才召试刑部尚书未几为眞尝奏令司置考功图日书所行事稽核勤怠上喜赐第甚宏丽曰有司以此为式十五年谓济曰秀才今征致数千人宜严试受职济等条议一经明行修一工习文辞一通暁四书一人品俊秀一言有条理一晓达治道六科备者为上三科已上为中三科已下为下一科不通者不在擢中上从之济敏慧有才辨凡国家经制田赋徭讼工役河渠事众莫能裁定得济一筭画即有条理品式可为世守得上信任益奋励效职他部事辄兼理人忌其才高又见上毎召与议事谤言遂起竟暴卒
　　野史氏曰经果明矣行果修矣不能工习文辞通晓四书晓达治道而言无条理此必非明经修行之士人品俊秀天赋之质不可强也余五科实乃同源深造自得当自不滞于一隅耳

　　宋尚书礼

　　礼字大本永宁人也父彬知仪陇县有惠政礼以明经充贡补国子生是时诸生以才能选者皆待以不次洪武中授礼山西按察佥事持法严峻锄奸剔蠧无少贷文皇即位累擢工部尚书九年二月命礼开浚会通河会通者即元之故河也初元都燕漕运江南粮有海道由苏州太仓至直沽入京岁约三百余万石然风涛不测损失颇多又自东平州安民山开河北至临清引汶絶济直属卫河建闸以节蓄泄名曰会通河当是时河道初开岸狭水浅不能负重载每岁不过运数十万石不若海运之多也故终元之世海运不罢国初会通河故道犹在洪武二十四年河决原武漫过安山湖而会通河遂淤自是南运不通舟楫而立陆路递运所往来者悉由德州入河永乐初改立运法自海运者踵元人之旧由直沽达京自河运者由江入淮由淮至阳武山西河南丁夫陆运至卫辉入河舟运至京而海险陆费耗财溺舟不可胜纪至是济宁州同知潘叔正上言旧运河四百五十余里其淤塞者三之一浚而通之非惟山东之民免递运之劳实国家无穷之利从之遂命礼及刑部侍郎金纯都督周长发山东六郡丁夫十余万以复故道礼乃筑坝于汶上之戴村横亘五里遏汶勿东流令尽出于南旺分为二水四分南流以接徐沛六分北流以达临清又相地势高下增修水闸以时启闭自分水至临清地降九十尺为闸十有七而达于漳御南至沽头地降百十有六尺为闸二十有一而达于淮自是河成而平江伯瑄亦疏凿维扬一帯南北遂通矣礼等还京上嘉劳赐寳镪二百锭文绣二袭其分董役者爵赏有差十四年营建北京命礼取材川蜀又六年卒于官弘治间大学士李东阳经会通河有尚书宋公富经畧世上但识陈恭襄之句人始知礼之功若此于是主事王宠上疏以祠祀请上允之建祀于南旺以金纯周长配
　　野史氏曰公治河之功最大然一用同知潘叔正策一用侍郎张信图策一用御史许堪策眞能集众思广众益相与以有成者乎彼刚愎者自贤自智未有不败乃公事者

　　赵尚书羾

　　羾字云翰祥符人也其父自邢台迁汴元季兵乱羾方在襁褓抱匿林莽间卒遇虎置于地虎熟视而去稍长英伟多才善属文洪武二十年举于乡入为国子生又三年兵部主事命核天下兵马诸路屯戍补其缺而增其所宜置具图以进太祖以其能升员外郎寻升浙江右叅政文皇嗣位命使交趾宣扬德意酋长欵服归以金宝竒货馈之一无所受使还升刑部右侍郎寻改工部再改礼部未几升本部尚书赐宴于华盖殿羾辞免文皇面谕曰卿国家大臣辅佐有道无辞也命撤御筵馔羞以遗其母士林荣之永乐六年勅建仁孝皇后山陵初文皇择吉壤久不得乃遣羾相之羾又荐江西人廖均卿与之偕至昌平徧阅诸山得县东黄土山最吉文皇即日临视定议封为天寿山命武义伯王通董役授均卿官赐羾宝镪文绮十年复命羾督开隆庆保定永宁诸州县抚安新集之民十五年改兵部尚书明年丁内艰起复专理塞外兵政二十年上北征羾给馈饷不絶昭皇嗣位复改刑部宣德间以疾乞致仕归年七十三卒所著有伧父集子愚举贤良方正仕终邱县知县

　　刘知州纲

　　纲字文纪钧州人也洪武三十三年举进士初授府谷知县治行卓异擢宁州知州宁在边鄙民夷杂居号称难治纲至垦田助耕教以树畜暇则聚士授经崇奬节义不拘拘于簿书期会之间一郡翕然化之无何以母丧免郡中吏民数百人诣阙乞留诏勉起后数年复以父忧去郡人又上疏请许之纲在宁三十二年凡经讯鞫者靡不悦服囹圄几虚民不忍犯尝署臬司事不旬日释寃狱者数十人仁宗朝特赐玺书并四品服以褒异每入觐上临轩问劳且给酒馔时人荣之正统改元年七十屡请始得归归之日攀送者哭声振野郡旧有祠祀良刺史狄仁杰而下六人至是增纲榜曰七君子祠云

　　王都御史彰

　　彰字文昭郑州人也洪武二十年举于乡明年补国子生使山东平籴以益军储同行者受贿慢事彰数让之不从竟坐败彰遂以此知名擢为吏科源士踰年革源士改给事中再升刑部员外郎升都给事中执法严明人不敢干以私居未几出补山西左叅政永乐改元召为礼部右侍郎以忧归服阕改户部命祀西岳还上疏言陕州及新安民有鬻子女偿负租者遂下诏蠲负租官为赎所鬻子女十一年彰改都察院右副都御史从上北狩时母年八十特命归省且谕之曰君子居官不忘亲居家不忘君凡所过民之安否吏之贤不肖汝宜用意谘访归悉以闻既还奏上嘉悦升右都御史十九年春有诬蔑周藩不法者复命廵抚河南以察之以二御史从行彰至迹其事无有乃上疏辨且曰臣以百口保王无它上疑乃释是岁河南大水民多流亡而长吏不恤遂奏黜其贪克者九百余人罢不急之征十余事诏复流移几五万家发廪赈贷頼全活者不可胜纪先是贼张大聚亡命嵳峨山行刼商贾为之不通妖尼宋继善与其徒数百人煽众作乱彰悉捕斩之事宁省母母具食顷有丐者至母以馂与之明日至府御史以馂献即丐者也其伺察之密类如此昭皇嗣位彰进资政大夫推恩封赠三代如其官宣徳初或言边备不谨命彰按问自山海以至居庸还奏各闗指挥而下擅离所守之地若干人上令械至讯鞫仍命兵部三月一遣御史给事中点视遂着为令明年四月彰以疾卒上赐棺且命兵部给舟车归其丧有司营治葬域彰性至孝以父早世事母甚谨在京师所得四方珍味必遣人驰献然后敢尝所入俸禄必分其族人严于家训子弟有违礼者必痛责之俟其改悟乃已朱睦■〈木挈〉曰余闻王震泽云郑州公为人恂恂而谦恭庄重至于临法虽亲故不贷善伺察当按河南时尝令其属为微行郡县吏有奸状者辄置以重辟人情震詟呜呼今安得若人而一洗浊秽之风乎

　　安中丞然

　　然者祥符人也元季为山东行省左丞守莱州大军下山东然率众归附洪武元年授起居注转给事中寻擢山东行省叅政明年召还为工部尚书五年除河南行省叅政时蔡河壅塞自开封抵陈州漕为之不通然督工疏导不踰月漕成八年春河决开封大黄寺堤百余丈命然复集民夫三万人塞之九年改行省为布政使司擢然浙江布政使十二年复召为御史台右大夫再改左中丞夏五月癸巳坐事免官还未几复召为四辅官每论事赐坐多所禆益十四年八月卒年五十有八

　　芮知县翀

　　翀字子翔郾城人也洪武二十七年进士擢昆山知县首摈祗候诸蠧治者旧有催租勾军官校久事邑中籍官屋为牢禁里甲軰多淹滞死翀上章论劾上属御史李岳究治械送京师凢二百余軰邑中晏然永乐元年坐事谪遵化治铁老人王荣率众伏阙恳请诏遣乗传还任后奏除事故包荒年租十八万有竒复以泽潦请开蘓松淤塞二十里许上遣户部尚书夏原吉太常少卿袁复临视翀复陈疏新塞旧之策原吉多采用五年翀以母忧去未几陕西按察佥事马祥荐翀才堪理剧吏部言昆山固剧邑翀素得民俾还旧治徒之又九年以父忧去翀为人雅正寛平务存大体畧近名赦小过故治绩甚多莫可指数仕至监察御史

　　张都指挥信

　　信字彦实辅从兄也洪武二十二年举乡试第一永乐初拜礼科给事中寻迁刑科都给事中九年擢工部右侍郎会河决坏民田庐上遣信来视信乃绘图驰奏曰臣访得祥符鱼王口至中滦二十余里有旧河岸与今河面平浚而通之俾循故道则水势可杀诏从之发河南民夫十万相度浚治工竣信还京时昭皇监国遣人劳视居顷之浙江守臣奏江塘潮决昭皇复使信往治不数月修筑如故洪熈初转兵部左侍郎赐赉金绮甚腆辅以信为同族奏乞改授武阶于是调怀逺将军锦衣卫指挥同知寻擢昭勇将军本卫指挥使宣德改元都督蔡福叛交趾命信帅兵徃剿事宁擢四川都指挥佥事未几进骠骑将军都指挥使在蜀十五年纪律严整羌夷莫之敢犯正统十年六月卒于官年七十一岁上赐祭仍命有司归葬祥符县东之白塔原

　　许侍郎廓

　　廓字文超许州襄城人洪武三十二年乡举永乐五年授锦衣卫经歴未几迁工科给事中复迁鸿胪寺丞十年以荐拜工部右侍郎十二年文皇北征廓督饷明年营建北京廓提督神木厂工竣特赐宴劳时交趾已入职方户口田赋未有定额遣廓往理及还条奏数事上皆嘉纳昭皇即位进左侍郎宣德五年河南民饥流徙者甚众命廓拊循上亲制诗送之曰河南百州县七郡所分治前岁农事缺始旱涝复继衣食既无资民生曷由遂顾予位民上日夕怀忧虑尔有敦厚资其徃勤抚字徙者必绥辑饥者必赈济咨询必周歴毋惮躬劳勚虚文徒碎琐所至见实惠勉旃罄乃诚庻用副予意廓至旌廉黜贪榜示有司勿得复有科扰凡夫匠杂役及诸采办积逋租物悉奏免于是复业者数万戸廓还上褒赉备至六年行在兵部尚书张本卒以廓代之本严厉详察廓承其后济之以寛人心大悦年五十六卒

　　魏副使清

　　清钧州人性资明敏识见过人洪武中以国子生拜监察御史能声藉藉寻升四川按察使副使永乐宣德中歴升山东山西所至有亷能干济之誉

　　邱经歴凤

　　鳯字鸣岐河南新安人世居方山故号方山少就文无害补臬司吏于案牍中得陈天台先生名迹遂自为师法为开府掌书记得洪武正韵见字下注古人善迹者日籍记之某弁当落职以百金赂公求阴解公却不受又辞某开府银牌不领驿票满役当赴京故事以状乞路费公独不为状某宪使赠金亦不受于是一乡称为邱清吏入京办虞衡岁例千金勿染也归省二亲色养最善垦田有弟田芜怨分磠也公即易之弟田又芜又易之岁时以文公家礼修祀事终养十年铨献县丞莅官愈清谨一仆一衾外无长物署任邱篆又署文河供应勿滥爱民如子不取民间一钱陈司徒瓉毎语人曰邱丞我师也有先达赠以诗曰门掩苔花依旧贫千载清亷第一人而马院特掲铨部为佐贰中清官第一亡何超擢南京龙骧卫经歴将谋归养郡守陈公遗俸五金促之行再拜使者而却其馈陈叹曰昔温公毎叹刘秘丞不受冬褥云于光不受况他乎乃今见邱丞矣抵南京但闭户弹琴读书既考绩封父母如其官遂仍归方山焉公好读书如大学中庸礼记论语尤加意而小学中如汪信民咬菜根诸葛淡泊明志诸条尤亹亹不置居常以轻负人轻怒人轻谈人过为日省每念性气动处恨学力不实又以朱墨二圈记别理欲念起分数大抵公坦然醇龎无异山叟而修洁名行体认名理有士君子所难而公易之者公尝遇江中大盗公徐告之曰我邱某也盗惊曰此邱清吏也鞫■〈革亟〉而去海内名公过多式其庐而尤西川孟云浦两先生尤见重焉公没邑人公举祀乡贤而云浦先生又特与尤西川并祀于川上书屋

　　周御史济

　　济字大亨洛阳人也永乐十二年荐于乡歴事都察院先是蠡县豪民殴杀人赂同行者坐一老人属济讯有疑居二日得豪民奸状济以此知名除江西都司断事正统初擢监察御史明年镇守大同太监郭敬以儧横闻勅一御史往诇不得复以济往乃微行代负刍者入其宅尽得敬阴事上竒之命按四川时威州土官董敏王允仇杀累年不解济令人赍榜宣谕允读榜沉思乆之书囮字于榜尾令持还众不解济曰囮鸟之媒也意谓榜而杀之耳复释此意示以诚信允大惊即以马数十令子弟入贡敏亦愧服踰年安庆告饥廷臣荐济出守济设法赈捄所活不啻万计后卒于官六县吏民为之罢市巷哭执绋至洛者数十人

　　邱布政陵

　　陵字志髙兰阳人也宣德四年举乡试第一明年授咸阳教谕迁平乡知县凡所施设不惮劳苦有漳水暴悍冲决数为民害地卑且无城郭陵筑城又筑长堤数十里以障水民得播种堤上复植杂树以固基土木之变民恃以无恐故至今目其堤曰邱公堤云山西岁饥流民入境陵拊循之给以闲田使食其力民归之者千余户先是庙学倾圯陵撤而新之又为诸生严立课程时加考阅其后伟者则别馆之日给薪米膏烛以朂其能邑之乡社十二亦各立学择师以教之于是弦诵之声达乎闾里在邑数年百废皆举值家艰归民攀留不得乃预计服阕之日诣阙请复任从之又数年景皇即位以廷臣荐擢淮安知府天顺四年陵入觐以政绩卓异特赐锦衣宝镪仍命张宴礼部以示褒劝累擢山西左布政使成化初李秉为吏部尚书执法不阿学士彭华从子求京秩不得憾秉嗾同乡给事中萧彦庄诬劾陵坐逮乃上疏奏辩事白彦庄免官陵亦致仕后二十年平乡百姓思之为立碑出资相事者如市淮民亦追念相率设主于名贤祠岁时致祭焉又采诸善政民謡撰遗惠集刻于郡中陵性清约未尝有姬妾之奉好读书老而不倦所著有婴教声律二十卷芸庵集二十卷藏于家子辂山西布政司左叅政

　　罗副都绮

　　绮字尚絅磁州人也宣德五年进士授监察御史迁大理少卿刑部左侍郎使北庭还时松潘蛮叛董卜韩胡都指挥克罗俄监粲攻下杂谷夺其安抚司印土豪王永陷闗堡杀人取货都御史冦深不能治上降玺书命绮代之绮雄伟有谋能断出竒取挞十不失一开示恩信临以兵威木期克罗俄监粲悔过献印擒永族之松潘皆山嶻嶪罗立番得利即奔岩洞匿木箐深不可测饷道出两山间絶艰险民负载僦五致一羣番伺隙出辄掠去绮曰不大威之不惩招募材武得禅师智中国师绰领牌头尤弄柯皆豪健各令统兵夜衔枚分道捣贼巢绮亦介胄从之火且攻破擈爬诸寨擒剧贼卓劳阿儿十余人戮之绮志在招降自是破剔体面一切以简易为治与接以酒欢番人畏慕终绮任不敢叛后召还改副都御史佐理院事时忠国公亨太监吉祥恃翊戴功窃弄威福绮讽使十三道御史劾之给事中王铉潜诣以告亨等愬于上以绮主之坐谪叅政无何竟以是罢归绮博学多识能属文然少绳检既还磁滏水西作緑野堂号煑诗道上与乡民王俊不相能俊如京告绮怨望前在松潘受番人金暨器具诏夺绮官籍其家朱睦■〈木挈〉曰松潘古蛮夷之地汉武时始通中国至我明悉归版籍矣然夷情谖诈叛服靡常罗公治松潘崇简易明恩威待以不疑故夷人畏服至今蜀士犹颂其功云夫以罗公之智数能服逺夷而不能免于羣小之口诗曰谗人罔极可不畏哉

　　李文达贤

　　贤字原德邓州人生有异质读书目数行下宣德七年举乡试第一明年登进士使山西时河东薛瑄以御史在告贤往造叩质所疑瑄亟称其英悟淳确非流軰可及正统元年授吏部主事歴升郎中十四年秋睿皇北狩扈从官多预其难贤濒死而还景皇即位上正本十策凡数千言上嘉纳亡何给事中李侃等言贤忠实宜赐览纳上命翰林缮冩置左右九月北警窥伺诏廷臣议备边策贤请备战车及火鎗若卫青之武刚车可以御敌命将臣实行之十月擢兵部右侍郎癸酉额森杀其主并吞诸部落遣使入贡廷议抚和贤奏彼欲无厌不宜终徇宜奋勇励武臣以挫长驱之势振中国之威少保于谦谓此言诚为正请下其章以励边臣甲戌改吏部右侍郎择君鉴録中善可为法者二十二君各择最切要三四事集为鍳古録以上上纳之丁丑英宗即位命兼翰林学士直内阁叅典机务众议谓贤宜入阁石亨闻之密谓贤曰请子入阁贤即固辞曰不可亨言于上曰吏部尚书王翱老矣贤其代之贤曰朝廷不可无老成人翱虽老精力未衰以贤辅之可也从众论命入阁寻进吏部尚书兼学士廷试会试中式举人命贤代草问策因石亨招权纳贿文武诸臣多出其门奔竞成风不知礼义廉耻为何物乃以求贤安民为问止奔竞敦士习山东大饥发内帑三万金赈济有司奏不敷阁臣徐有贞欲止之贤劝上从其奏上增银四万两全活数十万石亨擅令守闗官军放归贤与薛瑄徐有贞言于上别选兵以戍石亨衔之给事中王铉等劾都御史耿九畴阿附有贞及贤主使御史排陷石亨逮贤与九畴有贞于狱谪贤福建叅政谪二日上谓王翱曰李贤在朕前未尝有妄言今与有贞同谪于心不堪命翱留贤为吏部侍郎石亨闻之愕然愧恧已而复吏部尚书兼学士直阁办事上知石亨张軏势太盛故亲信贤凡左右荐人必召问其可否尝曰先生有文书整理毎日当来总兵官非有宣召不许擅入上遣行人聘江西处士呉与弼至上问贤曰与弼如何对曰与弼儒者之高蹈自古圣帝明王莫不好贤下士征聘隐逸实陛下盛举戊寅皇太子出合读书命贤定拟讲读等官令其时常照视上念建庻人无辜淹禁将五六十年一日谕其意贤对曰陛下此一念天地鬼神实临之太祖在天之灵实临之尧舜存心不过如此建庻人出居鳯阳悲喜交集人心感服曹吉祥石亨等大干政贤劝上人君之权不可下移惟在独断其私既不行趋附者亦渐少宦官蒋冕谗间后宫贤力请逺絶之己卯亨诛上一日论迎驾夺门之功贤曰迎驾则可夺门二字岂可示后况景泰不讳陛下宜复位何必夺门假使景泰左右先知此事亨軰何足惜不审置陛下于何地彼时亦有邀臣与其谋者臣不从以臣愚见景泰不起陛下复位安用如此劳扰虽欲升赏以谁为功老成耆旧依然在职岂有杀戮降黜之事上以为然庚辰贤奏以迎驾冐报升职许令自首免罪改正四千余人天下大水田尽渰没贤乞令户部行被灾州县灾重者全免稍重免半轻者免三分甲申上不豫贤受顾命议处军国重事宪宗即位上周贵妃子欲尊所生为太后贤以钱太后在宜遵遗诏正纲常为请内传旨以宣德自有例彭时复以此言争之两宫同尊为宜命贤草诏贤与时议曰正宫湏例加二字不然无分别钱太后加慈懿而贵妃止称皇太后同议惧忤旨二公竟持此议颁诏天下寻加少保丙戌丁父忧诏夺情起复公乞终制不允命中使辅行襄事即促上道归京师未几感疾上遣使问疾赐尚食及命医诊视报疾状无何卒于赐第上震悼辍视朝一日赠太师谥文达所著有古穰集三十卷续集二十卷行世
　　野史氏曰文达得君之知作相之乆据其言议其事既不违乎天理又不拂乎人情可谓通达治体者矣惜也夺情一事相业不光罗伦诣私宅告以不可始以其言为然乃不能引决及伦抗疏极论遂落职则过矣后王翱引文彦博留唐介故事请贤留伦又曰潞公市恩归怨朝廷吾则不敢则尤过矣总之休休有容未免逊古一介臣耳此岂小失也神庙时江陵才相复蹈此辙沈懋学之上书与罗伦之抗疏可称明朝二岳

　　焦御史寛

　　寛字仲容南阳人正统九年由进士知崇德县事莅政明敏抚绥有方首兴学校斋堂学舍葺理一新公余诣学与诸生讲论经史每给油烛资其夜诵至于桥梁坛社廨宇罔不葺修歴任六载以考最擢湖广道监察御史

　　刘文靖健

　　健字希贤洛阳人父亮华州司训母白氏感异夣而生健骨相瓌伟稍长嗜学无间昼夜尝与阎禹锡论学禹锡改容礼之谓人曰伊洛渊源且有人矣天顺四年进士授编修成化甲午进修撰升春坊丁酉进左庶子丙午升少詹事凡三任皆职辅导丁未孝宗録辅导功升礼部右侍郎兼学士入内阁叅预机务戊申改元弘治知经筵事辛亥进礼部尚书文渊阁大学士寻加少师兼太子太师自戊午以来孝庙御极已十余年益明习机务励精求治而健亦身任天下事凡进用大臣及政事臧否反复侃侃竭忠悃上未尝不嘉纳也健又引李东阳谢迁入同辅政上数御文华殿及平台召健等至则屏左右俾莫得闻但闻上数数称善而已乙丑上寝疾召健等至大内进御榻前执手歔欷令太子侍立具言军国重事命健等悉心匡辅健等皆泣受命莫能仰视详载秘史武宗即位健以顾命大臣翼新政举故事百度振肃海内晏然属逆瑾窃柄奸党盘据国事日非健率同官自劾上奏其畧曰陛下即位之初诏书一下天下延颈想望太平而朝令夕改迄无宁日非唯废格不行抑且变易殆尽建言者以为多言干事者以为生事累章执奏则谓之烦扰查革旧弊则谓之纷更忧在于民生国计则若罔闻知事渉于近幸贵戚则牢不可破以一二人之私恩坏百年之定制而不顾以一二人之邪说破满朝之公论而不恤臣等叨居重地徒拥虚衔或旨从中出畧不预闻或有所拟议经行改易似此之类不能备举不报健又率同官上奏政令十失极其剀切上付各该衙门查奏革之未几户部尚书韩文首倡九卿共劾刘瑾太监王岳范亨徐智共为内应健等助之独焦芳媚瑾以健不附已力攻健希入阁致上震怒传旨捕岳等系狱令刘瑾入司礼监瑾等先尝奏内阁纳贿行私欺压内官军职形于剧戏上已信之至是遂令健与谢迁自陈致仕又榜示天下指为朋党矫诏夺其官肃皇嗣位询谋遗老意欲召用而健年已九十矣乃降诏存问明年遣抚臣就其第致束帛饩羊上尊酒终时寿九十四赠太师谥文靖
　　野史氏曰健之论列所闗朝政国体如诏遣中官于武当山设像修醮因健等上疏已之诏建寺塔于朝阳门外因健等上疏罢之又罢撰真人杜永祺诰命及封号凡浮图异端蠧财惑众一切摈不得逞直曰我祖宗相传以治天下尧舜周孔之道而已庻几乎古之大臣以道事君者与至上问李夣阳言事若何辄对曰此狂妄小人耳亦未免失言其不为同乡徇情面亦当另有说如事在当从而必不从以示公则偏亦甚矣祁奚举子未尝有咎其私者春秋责备贤者之意

　　马端肃文升

　　升字负图钧州人生而颕异七岁读书日记数百言性介特寡言笑不尚华侈举止严重修髯伟貌望之知为异人景泰二年举进士授监察御史廵按晋楚所至有声升福建按察使乙酉擢南大理卿寻廵抚陜西时反贼满四甫平土达有反侧之意文升亲诣固原检其戸数谕以生生之乐释其惊疑众皆叩头俯伏曰誓不敢为乱遂奏给衣粮农具选丁壮千名随军皆乐从効死以报修茶政易畨马八千余以给士卒赈巩昌临洮饥民抚安流移绩甚着擢陜西总制兵务陈时政十事及御边三策甲午岷州番人叛率兵剿平之乙未擢兵部侍郎丙申八月满达勒竒木嘉色棱犯宣府甚急命文升整饬辽东边备九月抵边徧歴险要缮城堡利兵甲练军士选精壮敌知有备不复来犯丁酉二月诏回京上边务十五事戊戌边警勅文升复整饬辽东边务时太监汪直熖方炽谓徃抚可邀大功欲同徃佥言彼既有使入贡却又屠其家今若之何或言宜以大官酬之文升曰官不足以释忿且宋以李继迁为京官遂至西夏之患寻传旨着兵部侍郎马文升大通事詹升前去抚安已而奄人王英来谓喻汪意欲请与俱文升谢絶之即行汪深以为恨文升至抚顺谕以朝廷意各卫酋长累累皆至以牛布给慰之复加饬备以待反侧比文升至开原果数路入冦伏兵发斩首二百余级生获数十人及马器仗无筭边人且感且惧遣其长入京事遂平己亥辽抚陈钺至京原赂权珰汪直奏边人皆以文升禁不与农器交易故屡冦边诬其妄兴边衅激变敌人命定西侯蒋琬刑部尚书林聪同直往勘比至二人惮直竟勘如直言执文升下狱谪戌四川重庆卫癸卯奄直罪罢都御史李裕等疏文升寃始复官致仕寻命廵抚辽东丙午召为兵部尚书贵州都匀黒芮弗靖守臣倚内援请发云南川广兵剿之文升持不可奏差郎中御史各一员徃勘果无他虞忌者营内旨调南兵部戊申孝庙御极召为右都御史掌院事提督十二团营上在东宫知文升名感殊遇益自奋励知无不言上特倚重因水灾天鼓鸣地震具奏正心谨始以隆继述以弭灾变言极剀切复请选老成淳谨之士以资启沃不宜杂以浮薄之流恐亏盛德上嘉纳之文升留心边计奏处甘凉兵马粮糯以备外患北人和硕诡计日深乞命大臣总制大同宣府偏头闗及延绥便宜设防以星变乞致仕不允寻晋少传火筛入河套文升乞命朱晖等练兵以待且令各边谨斥堠修战具既而火筛引去改吏部尚书各王府荡制踰规疏选辅导以全宗室奉上面谕计察天下官员汰去不职者三千余员正徳改元太监王瑞以大婚礼欲用儒士七人篆刻番字文升不从瑞惭愤诬奏抗拒頼诸大臣力辩得白屡乞致仕章疏二十上乃允赐玺书褒之卒年八十五赠太傅谥端肃所著有西征石城东安东国兴复哈密三记及奏议若干卷
　　野史氏曰经济亦难言矣眞理学方有实经济夫子志在东周孟子欲以齐王圣人原以济世为心曲儒不能用世借独善以藏拙遂有厌薄功名狭小事业之念愚谓眞儒自有实用投之事则事办投之节则节见庻足以祛腐儒曲学之陋端肃事功不可冺而立朝风裁正不可及

　　李恭靖敏

　　敏字公勉襄城人也景泰五年进士授监察御史明习律法有名称尝按畿内力革宿弊以运饷蓟州者必由海口多遭覆溺敏建议别凿三河直抵蓟州以避海道军民便之成化初升浙江按察使寻以忧去读礼之暇屏居紫云山中生徒云从簦笈至不能容于是遂建书院取程朱许薛四子之书立为条约乃日与诸生讲习励勉期在躬行故久之襄许之间彬彬然多德艺之士服阕改湖广转山西布政使拜都察院左副都御史先是廵抚大同边人俟守墩军下取水辄肆戕害敏至伏擒之自是不敢犯又上御戎数事进兵部右侍郎已而卧病为言者所论遂乞归久之起为右副都御史廵抚保定改总督漕运召为户部尚书遇事不避有贵戚怙势者乞畿内入官隙地已有旨许敏执奏而止其余建白亦多中事理上甚重之复以疾乞归特命官属一人护行卒于内黄年六十七赠太子少保谥恭靖

　　许襄毅进【附子文简讃　恭襄论】

　　进字季升灵宝人成化丙戌进士授御史出按甘肃岷州土人利番人货潜相结姻遂因为冦进相险要设桥塞分兵防守谕令罢婚边乃宁按山东叅政某役闸夫修华阳宫为燕逰所费又巨进劾罢之革济宁诸闸滥役夫三千余人究治贪吏豪徒余望风奔息还京掌三法司事廵按辽东御史强珍劾幸阉汪直妄杀边人冒赏兵部阿附奏行直诬愬珍下诏狱进抗疏伸珍击直珍竟戍辽阳进夺俸数月道士以黄白术干湖总兵李经不售诬首经潜招叛军为乱直奏逮李氏百口至京已成狱宪皇恐寃之改命法官谳众皆惴避进发道士奸即日磔于市晋山东按察使监秋试有欲私贵臣子者进坚执不可东昌武人儿怀金与所厚生饮肆中是夜被杀且无首官坐生罪已诬服进察生不类凶人私计必酒人所为贫人得银必易物遍阅市肆酒人正以所得银易布一讯而得生得释晋佥都御史廵抚大同小王子欲窥边先以马千匹入贡进请帑金二万两浃恩而饬备计遂沮庚戌冦入塞列营三十里号六万进因事发谋马行系帚于尾尘翳障天烽火连日夜比觧去不亡一镞云劾奏鎭守中官石巗贪暴反被挤左官兖州知府甲寅晋陜西按察使乙夘甘凉边患孔棘大臣往治勿任以进为佥都御史廵抚甘肃初文皇招降哈密封托克托为忠顺王捍御番戎后与吐鲁番为仇谋杀哈密都督占据城阻塞诸番贡路哈宻遗夷覊住嘉峪边患几二纪进曰以夷攻夷古云良策遣辩士说齐勤罕东诸番宣布朝廷威德厚抚嘉峪遗夷俱愿効死进以总兵彭清将兵七千出嘉峪闗调诸番为声援入二千里攻哈宻故城克斩吐鲁畨数百级番首伊棱夜遁获胁从者八百人总兵刘宁欲尽戮之为竒功进曰此即吾赤子绥辑是务岂计攻伐邪令隶遗夷给牛种耕器吐蕃与夷其势孤西域遂定进副都御史诏廵抚陜西太监刘琅恃援恣横进数禁之一日同舟进责其恶琅不逊进奋拳撃之堕琅水中丁巳召为户部侍郎太原周文端公为司徒恊合大厘朝政不便者上章諌争裁抑后戚田业命勘河间戚氏庄田抗疏言实皆民间地令照旧管业不得行令兼佥都提调宣大军事贵臣子弟从军幸功者不乐造飞语降旨师老事抝勒令致仕自后羣臣荐章凡四十有八武皇即位起兵部左侍郎明年始诣阙进尚书疏劝武皇敏学止游师古仁圣君而戒彼荒淫者一京卫官以贿来求公堂杖数十权要请托辄报罢晋吏部尚书已加太子少保进直声乆着风裁日峻御史某满三考及部郎某某者奥援必觊京秩悉外补郎中某赂阉马永成乃斥守黎平郎中李达忤太宰出守夷方乃改杭郡工侍某同里闬托奄营求改吏部进对众语之曰君年尚未老秩亦不卑不为不贵乃托斯人速化乎逆瑾衔进日甚而辅臣畏其沮格所私积怒丛谗瑾谓进越选法矫旨令致仕又摘进推荐雍泰为谬削爵为民二子在翰林者调外任庚午八月卒于家年七十四九月瑾伏诛诏致仕已遣官营葬赠太子太保嘉靖五年席文襄复议谥襄毅子八人诗举人诰另有传讃论附后
　　讃襄毅公第三子在吏部时上惩边患未宁责在廵抚大臣专恣罪在言官各令讃考察讃乃会稽舆论择廵抚脂韦骩法及苞苴自私者拟斥十余人其科道素乖风纪并建白无闻冗牍可厌者拟黜调二十余人挤弃及言事伤激遭变者前后荐起十余人如南科给事中曽筠等以其资深敢言不次叙升其甄别流品南北各定所宜除目一下人人称平方面以上或以仪通问监举谒选或经营羙缺必当众发其私竟抑压示惩毎大计吏治虽慿考语犹迹行履若官常守素为上官所刺必留之有心险诈干清议虽考无贬辞不曲贷甲辰春考察外官有一二巧宦窃虚称拟欲黜之都院不从讃指而言曰今为公等留此人异日害人误国陷善类虽悔无及果如其言讃歴官五十余年晚荷隆遇翼翼小心以不欺不怠为主子孙祇严训闭门息嚣无敢以私入仆从穿短衣如农家装士大夫羡其家法平生寡欲年七十犹作细楷阅经史典籍老而不倦所著有松皋集续集诸史私论五经臆说诸曹奏议卒七十六赠少师谥文简论襄毅公第八子初奉使饷榆林边士气勃勃自负直将长驱沙漠封狼居胥在礼部奉诏进九边图论世宗嘉纳之会边事起南京交荐论材可备缓急会推京兆抚臣署居次上曰是尝上图论者遂进佥都抚蓟州上备边十二事士气一新白通事进犯黄崖口袭杀守备大掠而去论督将士设伏出竒斩白通事及首级四十捷闻进右副都御史以劳致疾请告归庚戌复大入薄郊闗廷臣荐论可属大事上覆阅图论验其早见亟召论分宜故不可覉阙下踰年得命出抚山西夷人犯柞子坞不得入乃伺大同龙须墩集精鋭邀撃之夷挫复入亲援桴鼓护军血战以捷闻进兵部右侍郎云中兵乱杀副将檄至申令誓师吾将世受国恩直将奉不肖之驱以徇尔曹超距之日久矣宁避疆场而就市曹意恳辞严亡不人人感奋妖民吕鹤引冦入犯决筴擒鹤斩之献馘者四十余党旋马西向既败之紫塞八角堡追袭俘馘百七十有竒诏进兵部尚书荫一子世袭锦衣千戸谙达大举四十万冦山西分部发兵遣轻骑捣其穴据险设伏夜出锐师破其营谙达死伤分崩不可胜纪已复犯龙门火石岭勒标兵尾击之至响水铺出其不意令死士持刀斧乗夜斫营所触糜烂俘馘者五百三十诏加太子太保再荫一子世袭正千戸上益多其伐召入为兵部尚书上平倭九事主眷虽隆功多招忌憾者日索瘢摘瑕遂罢丙寅冬十月自理丧具端坐而终年七十二论故于文事优率以用武显终始邦政身系边圉安危者三十余年以首功计者二万三千降者二千酋长旗纛车马器杖以卤获计者三万五百修筑边墙以里计者四千墩堡以座计者三千人言襄毅之有恭襄犹绛侯之有条侯骠姚之有冠军也穆考即位诏复故秩谥恭襄谕祭九坛遣中书刘天衢营塟
　　野史氏曰许氏一门何多竒也予髫年知灵宝许氏一门三尚书如仅以三尚书为竒则古今尚书多矣或湮没无闻或秽污遗臭者岂少哉襄毅父子贞忠劲节同德同心生平受逆奄直瑾軰之屈折挫辱者不知凡几而节愈峻骨愈劲也险亦常危亦安故功成而学着经济学术忠节公以一堂兼备之迥乎不可及矣公尝让雍泰已官语人曰吾西望有二髙一为华山一为雍世隆耳吾服公之推贤

　　张尚书泰

　　泰字世亨祥符人成化戊戌进士初令邹县政尚仁恕六载绩闻召补省台适罹内外艰服阕拜陜西道御史兼河东盐课有势要挠法为奸上疏劾去之嗣按蘓江宪度峻整豪强敛迹转陕西按察司副使踰四年转按察使寻转布政老成练达士论归之未几擢右副都御史廵抚陜西陕西之地宦游最久熟知利病乃掇军民困苦者十余事严列条约刋布郡邑踰年改大理寺卿时逆瑾用事以刚直触忤免归瑾诛复起为刑部左侍郎开府固原总制三边军务感上知遇拜命即行至镇则选易将官振厉士气一新攻守之具疏凡百数十上皆见嘉纳奏捷者十有二玺书褒奬尽心筹边寝食靡宁竟以劳瘁成疾亟上疏乞骸归命未下而卒得年六十有一讣闻赐塟祭赠太子少保刑部尚书子照以功荫锦衣千戸泰沉毅有大畧平生不立崕岸与人交坦直无伪善饮酒多而不乱三边将士犹有能道其经畧之迹者
　　野史氏曰公到处有实政至经畧三边疏百数十上奏捷者十有二赠荫塟祭恩礼隆备厥功伟矣虽未覩其谟烈之全而鞠躬尽瘁死而后已犹令人深企慕之思

　　李叅政景繁

　　景繁字邦泰仪封人也幼而好学噐度不羣治朱氏诗成化五年举进士授陕西三原知县三原多大商鬻贩淮扬间赀累数万每婚丧费千金景繁禁之使如制逋民归者复其田庐死者给以棺居数年稍迁太仆寺丞改工部营缮主事二十三年迁虞衡员外郎寻转都水郎中管漕河时漕塞自淮入仪真凡三百里舟胶不行有诏命都御史暨郎中治景繁独任之募夫八万人初浚邵伯湖桥子桥三汊河广皆六尺次浚广陵驿东广倍于三汊次浚朴树湾广三倍于初次浚仪眞瓜州二坝广倍于朴树者三深于旧者各五景繁行瓜州堤上见东南多沮洳区问土人此何所也曰江潮之汇也景繁导之自古札港入刘家湾入漕渠曰今漕渠非得巨流济之舟终不可行值江潮时开坝闸恣江北走已即塞之天复大雨漕事成矣土人曰河亢而江下非坝障之则河水悉倒流入江漕渠益浅都御史而下咸谓李策非善景繁曰江水故平潮至则悍激耳潮退水亦易制也遂下令有司具土暨石潮至大决坝闸江水奔漕水声汹汹如雷景繁乃塞坝阅数日会大雨漕渠水弥弥襄岸舟乃大行河经徐州荡州将啮居人震恐景繁又作石堤河不能为害弘治六年迁山西右叅议理储景繁行塞上十年而饷运不缺擢四川右叅政以疾乞致仕归

　　李知州愚

　　愚字克明兰阳人也弱冠举于乡授澧州知州以礼让喻俗不规规于簿书期会之间一郡尽化之成化七年茅冈宣慰等土夷乗刘千金之乱出没剽掠每过州境戒戢侪类勿有所犯其感革强暴类此州俗女子年踰三十始嫁愚檄属邑俱宜依期婚娶其贫不能举亦宜设法赀资一歳完聚者二千余家廵抚都御史呉琛闻之以束帛劳异罹外艰归服阕改知晋州值岁凶愚赈饥恤匮不遗余力是年大水复至愚乃上疏其畧曰今陛下致治之道至矣救灾之法宻矣而水旱屡见者何也或者宫人未节而天意有在于此未可知也臣闻男子生而愿为之有室女子生而愿为之有家一有拂欝则愤懑之气必干天和昔一妇含寃三年不雨矧多于此者乎考之春秋传曰大水者阴气盛也若今岁雨水为害或以阴气使然耳尝观唐史太宗因旱出宫女三千人我朝英宗皇帝即位之初亦出宫女三百七十人此其验也伏望陛下援古人已行之迹酌今日时制之宜稽察宫女年貎老弱量为酌减务使在内在外人人得所则阴阳气和神人胥悦而天变可回水旱自弭是陛下大造之仁徧浃海内国家太平之福亦永保无疆矣疏入纯皇震怒逮繋京师已而感悟诏释愚出宫女五百余人愚既还职益自振励会妖贼桑冲作乱愚以计擒之上嘉其能特令榜谕后数年致仕归子铉内黄知县愚卒六十余年提学副使朱大器始祀于乡贤祠

　　乔叅议缙

　　缙字廷仪洛阳人也少颕敏学士薛瑄见而竒之授以毛诗及太极西铭诸书成化八年登进士寻以家艰归服阕授都水司主事督理山东泉原初漕由鱼台至临清得洸汶泗沂四水其地复有泉百七十余道会于四水而分流于漕渠为闸凡三十有六设守津吏以司启闭为浅二百二十各有津老以时疏治然岁远法弛诸泉湮塞或为豪宦侵匿漕运屡屡告艰缙行郡得湮塞泉四百有竒侵匿泉二百有竒合六百余泉会于四水漕运大济工部以绩奏改兵部职方又二年迁员外郎弘治四年出补四川布政司叅议时马湖府知府安鳌杀叙南卫千戸曹明奏檄数下鳌赂当路狱久不具缙至一讯即服未几贵州苗蛮叛焚掠州县命都御史邓廷瓉帅三省兵讨之以缙督饷苗诛有文绮宝镪之赐久之缙不调仍坐治泉之故缙知有怨者遂上疏乞归年七十二卒所著性理解惑河南郡志及族谱若干卷

　　高知府鉴

　　鉴字克明太康人也曾大父智官革除间为副千戸永乐初谪戍信阳子孙遂家焉鉴年十一时与羣儿戏钓于学宫池上曰我钓鳌亦如此尔指挥刘宗异之举于提学副使陈选收为弟子员成化十一年举进士授武选主事时崇王请置守备汝宁大司马以信阳已置守备而汝宁重置难之集司属议鉴进曰事不难移信阳守备置汝宁俾兼视信阳则事摄而官可不重置大司马喜曰主事议便于是常引与计事称之曰我益友也鉴仕宦既闻时有所愤切乃言事忤中贵人中贵人注其名屏上卒以他事逮之调镇远府通判在镇逺为都御史钱钺所重时咨以边务洞夷有相雠者使鉴辑之不服鉴乃夜徙居他山虚设供帐故所迟明往卧榻已碎鉴从容束帯出帐前议和事夷觇而神之尽服弘治改元移山东青州明年迁镇江同知尝署郡事会日本使臣过以诗献鉴和答立就使臣俛首叹伏曰中国诗人也亡何自镇江迁夔州知府致仕归年六十七卒鉴善谈辨晓音律有铁溪集若干卷
　　野史氏曰公以忤珰被逮而谪直矣然作事妙有机权直而不板

　　胡佥事瀛

　　瀛字孟登罗山人也成化十一年进士明敏亷介初授浙江余姚知县是时日本夷来朝骚动邻邑瀛备之坚益市瓦噐实鱼菜饼糗至即人与之数器夷得饱殊欢已辄就道县得无扰岁饥尽发廪以赈犹勿给乃节量温饱令饥民佣食其家多所全活因奏免田租已赐之半复为请诸折所勿免者又许之时监储督折银急甚瀛弗征坐罚俸又勿征其明年秋成始下令民输去年折银皆竞入且曰勿复累我侯也民争烛湖水利积年不决至集众逞兵瀛乃为塘分其湖水均其灌溉争遂解息瀛去数年以忧去百姓思之为立碑纪德服阕改武进寻擢南京户部主事迁员外郎以忤权贵谪兴国同知迁本州岛知州复迁浙江按察佥事瀛自度与时不合遂致仕归其在武进兴国皆有惠政歴三地吏民俱为树碑建祠子止吕楠榜进士仕至监察御史

　　李恭简钺【附子御史惠】

　　钺字虔甫祥符人弘治丙辰进士授御史廵视中城权贵家有奸法者绳之不少贷理河东盐政国课用饶改浙江道覆刷京畿文卷时羣阉窃柄浊乱国纪会疏劾之乞尽除去辞旨抗直瑾恶之诬以他事罚米五百石输边寻转巩昌知府莅政寛简擢四川按察司副使値剧盗方四等啸聚掠刼全蜀绎骚廵抚都御史林俊属以督剿所向克捷斩首万余捷闻玺书奬励赐金帛加俸一级擢陜西按察使持宪严明狱无停滞未几迁超右佥都廵抚山西兼提督雁门等闗自陕入晋道经河东父老罗拜曰我公来矣先是守臣侵渔边储士卒嗟怨至则厘革夙弊将士乐为之用丙子秋冦入宣府出白羊口南牧钺度宣大拥重兵冦必不利移檄山西岢岚五台诸郡宜亟为之备果犯岢岚宻授之筭斩首百五十级获马千余匹上嘉其功赐玺书金帛再加俸一级时中官欲攘为已功改捷大同钺不之辨而给事中潘埙为之不平乃倡言于朝士论益重之是岁山西有内冦武廷章等荼毒地方勒兵剿之旬日荡平诏加俸如前钺恳辞且请老温旨慰留丁丑擢兵部侍郎掌部事奉诏裁革武臣抑侥幸汰冒滥武选肃清嘉靖壬午复冦西陲号十万飞檄告急遂以兵侍兼佥都行边驰至固原敌势方炽进薄城橹时援兵未集乃下令大开诸营门敌疑有备不敢逼用火炮击之遂引去诏总制三边事务申明纪律增筑墩堡广储蓄选壮勇军声大振冦复深入平凉泾州纵兵大掠人怀疑惧钺曰此成擒耳宻命游击将军时臣周尚文等分伏要害断其归路我军大捷斩首百八十级获牛羊万计诸将入贺钺曰汝知贺宁知忧乎敌性狠斗既失利必愤愤而复来延绥诸路宜有备果冦延绥复发兵邀撃之斩首百余级或请以捷闻曰偶胜耳恶足为功镇廵奏捷玺书嘉之进右都御史总督漕运未几召还掌院旋拜兵部尚书侍经筵提督十二团营修明戎政凡边报警急必审度事势指示方畧不求近功不徼小利尤注意边将务在得人请谒无所容时部事丛委文移旁午皆手自裁削过劳疾作数乞骸骨遣使存问命驰驿还竟不起上辍朝追赠太子太保谥恭简
　　惠字德卿恭简公钺之子正德十二年进士授行人司行人值车驾南狩惠抗疏谏止上怒廷杖卒嘉靖初赠监察御史子弁以荫仕至姚安知府
　　野史氏曰公初遭逆瑾之毒风采已着而到处立功事无棘手此经济长才也至中贵攘功而不之辨延绥之捷曰偶胜耳恶足为功更见大臣德量子以谏死可称亢宗

　　蔡侍郎天佑

　　天佑字承之睢州人弘治乙丑进士以庻吉士改吏科给事中蹇谔自持封驳无避忤权贵出为闽臬佥事会江西盗起朝议以闽兵协剿徃平之转山东宪副守辽阳按部所至弊絶风清值岁歉多方节缩活饥民万余又辟海道圩田数万顷民奠其业名曰蔡公田济南龙山恶少啸聚为乱势甚汹汹分兵剿之捣其穴淄川盗起刼掠乡邑捕获其魁坐以法余党悉散迁山西按察使云中五堡军乱杀抚臣事闻进右佥都御史即日就道至集乱军谕以恩威众始奋会桂总兵朱密率家众诛乱者十余人众攻围其家几为所害冐白刃救之得解亷其首恶者四人正法余孽度不自容夜焚朱总兵宅天祜下令悬赏示之火遂扑灭人心少定及督饷主事至羣心自危复起乱上震怒命胡侍郎帅兵讨之众赴天祜前泣求救乃示以早图自献或可逭诛众皆向应献元恶十余人传首以示胁从者宥之帖然无复反侧天祜遂请班师诏下凯旋人心益安上优诏答之进右副都御史有彩币白金之赐旋进兵部左侍郎行日民为罢市哭声震野且送且留者三百余里已而为权幸所忌以事中之恳求退避疏三上乃俞闭门以诗酒自娯教授生徒课子力学而忧国之心未尝少忘再起至中途以疾辞荷温旨许暂回调理明年不起卒

　　徐尚宝自得

　　自得■〈木巳〉县人嘉靖辛丑进士为兵科时叛兵拥众戕杀诺延扶余三卫诸部内避乞给衣畊具乃上言诺延三卫夙称崛强一旦遭破残之惨既不敌于彼将必窥利于我挺而走险急何能择势固然耳迤北之性多强悍既饱而骄饕贪无厌且诺延既破撤我藩篱何所顾忌趦趄而不内犯哉冝申饬边备缮墩广侦以观未萌之衅已而卑辞求贡觊缓我边防以图大举庙谟将许之廷臣明知其诈而阴窥上指所向观望莫敢发抗疏言勿许便疏入五日不报同列疑之命下则大见采纳他日有以吏垣协理请者疏未及也特批曰徐某乃知上黙识其名固将大用之矣河决曹县防河使请开赵皮寨孙家渡以杀水势特遣侍郎呉鹏都御史鲁钓董其役上书极陈闗系祖陵周藩至急乃不果开晋尚寳司少卿起家三纪立朝莅官甫四年余皆优游泉石之日也至孝性生诗尚典鬯不骛纎靡文尔雅有则一洗钩棘所著有苫中踏埜二稿京华集京华续集大游子乐府二册藏于家

　　刘尚书自强

　　自强字体干扶沟人嘉靖甲辰进士在文选时分宜子世蕃以鬻爵干请峻拒不纳蕃深衔之亡何补陕西叅议迁山西副使甫莅任悍卒王庆率众以夜畔城中大骇自强知庆有嬖妾选勇士伏旁舍待庆果来携拏辄斩其首以殉余党瓦解按察陕西苦旱城中无水自强相舍旁当有泉凿之泉源涌出一郡饶给居人神之名曰刘公井迁湖广布政民苦饥出羡金赈之所全活甚众廵抚四川冦黄中负险猾骜奉勅会湖湘兵讨之属妖人蔡伯贯乗间啸聚卤掠郡县势张甚自强策曰黄中穴鼠耳直以泥丸封之伯贯出柙虎也可急击勿失辄移师攻贯一鼓殱焉已回兵向中中大怖乃所据牛栏坪者险絶其中夜当道垂巨索属铃百余劲卒更番守铃索一动礧石交下人无得免者乃斩木百章为云梯阳攻之微察山旁侧有少罅督将士夜衔枚上钲鼓并作呼声震岩谷中贼党战栗莫知所出以为自天而下也不战而溃捷闻赐文绮白金羊酒劳之歴戸兵刑三部尚书老成持大体无出其右者精敏果毅人不敢挠其法在南部时一尚书以事嘱其隶人无状怒曰赃吏敢尔耶起奋击仆其隶人都人语云尚书赃舆台僵矫矫刘公洵自强
　　野史氏曰此生活得千人命安心不向世外走三公固方正之品而经世理务其才皆优虽未得尽展其藴皆足见一班矣故并传之

　　王襄毅邦瑞

　　邦瑞字惟贤宜阳人正德年进士由庻吉士歴官兵部尚书识量弘逺视天下事无不可为应机立断而张弛必中性喜观史道及古今之务典礼法制兵赋沿革繁畧之变歴歴如指掌其为文能发心所欲言初以材选储禁林迨守三州歴迁藩督学政抚边陲晋卿貮以至尚书为政虽和易坦直至于钩校欺漏剜剟豪黠又不为一切恩贷如广德之豪夏某滁州指挥徐某及泾阳之孽令张某者宁迕台臣之意虽三反不为移判故所至肃然惮而去后则复见思自少倜傥负竒总丱为诸生属山东盗起即上安剿十四事河南守唶曰异哉洛阳少年乃尔竒絶耶及兵备固原属松石刘公视西师刘固伟人见则大加器重每事朝夕咨询时泾邠巨盗李孟春等流刼河东西莫之撄也至则芟夷之无遗类民用大靖初以文行吏治有名其以武畧显自兹始迨抚宁夏益着宁夏介在河曲三隅逼冦烽火贯四时岁为常内治既严又能招携叛党刺彼中事甚悉每先事而备常乗间一入辄失利斩其部长而去不敢近塞者终在任之日西人语保障功多称之故庚戌之变众籍籍恃以为重云卒年六十有七赠少保谥襄毅子正国给事中以諌擢通政司叅议
　　野史氏曰公初以文吏称而后以武畧显则文经武纬原非二事能于源头处理会则天下事诚无一不可为

　　髙文襄拱

　　拱号中玄新郑人资禀颕异多读书能文章志在经世不沾沾以训诂为也嘉靖辛丑进士由庻吉士擢礼部尚书丙寅与郭朴同入阁叅预机务穆庙初御以拱旧为讲官加恩太子太保具疏辞不允拱与徐华亭同在政府因人言开衅朝论遂多指摘拱称病乞休疏屡上上恩礼有加拱终不出上知不可留乃报许命驰驿还乡调治仍赐白金文绮遣行人护送己巳上念青宫恩以少师起入内阁出管吏部职业崇于中书体统尊于公孤俨然周宰汉相上矣拱凡有条奏皆蒙上褒嘉允行诏先帝时建言被遣者毋得概行恤録公言人臣归过先帝反其所为以行已之私臆恐天下之人直以悖逆为当然愿下阁臣议谕告天下以醒乆迷之人心以开久涂之耳目疏入上曰大体断自皇考諌者本属有罪其它建言亦岂皆无罪者今乃不加甄别尽行恤録何以仰慰在天之灵览卿奏具见忠悃诸陈乞并罢请与都察院同考京官上是之科道官素行不谨者九人浮躁浅露者八人才力不及者十人俱黜降如例壬申五月上疾大渐召拱及张居正髙仪至干清宫受顾命嘱托甚至盖自孝庙顾托三臣之后仅再见也万厯元年乞致仕许之万厯六年卒于里命复其家予祭葬谥文襄
　　野史氏曰中玄居政府毁誉叅焉说者曰初扼于华亭罢去无一人祖道者后江陵忌居其上故其私人多出力以挤之夫同在中书同寅协恭尚已撝谦自下不敢以才智先人其庻几乎不然相倾相轧势所必至况二公俱负才予知者乎公于诸边情形无不熟谙而洞悉之故边人有事来请公辄为指示方畧政府不谙边务而边人能立功于外者难矣

　　周总制咏

　　咏字思飬延津人嘉靖壬戌进士初授卫县知县下车数延见三老问所疾苦诸供亿征索度可已者已之否者厘正之务与民休息三载以特最擢监察御史独持风纪台纲倚以为重丙寅出按宣大条上备边封事戊辰按山东寻典庚午试所取皆知名士丁内艰癸酉服除时江陵柄国欲咏按其乡趣同僚劝驾咏故缓其行度后期乃至已竟不及其祸甲戌廵视京营清隐占汰羸弱勤训练诸弁惴惴奉约束已从京畿刷卷风采益着乙亥擢大理寺丞丙子升左少卿丁丑推辽东廵抚至则稽屯田故籍益出赎锾募民垦田一千四百余顷躬歴诸要害筑台垣七十余所而又为之广积贮倍行粮一行旌旗壁垒皆变未几拜少司马加秩一等壬午进左都御史总督蓟辽昌保诸边事治蓟门一如治辽法时有行边使者以意气加咏咏不为下且蜚语具状劾咏他部将畏使者焦赫稍稍引避去咏念无可共功者叹曰吾老矣愿乞骸骨归章再上得允卒于家

　　中州人物考卷二

　　●钦定四库全书

　　中州人物考卷三

　　容城孙竒逢 撰

　　○忠节

　　铁尚书铉

　　铉邓州人洪武中国子生授礼科给事中调五军断事奏对详明上喜赐字鼎石藩府坐法刑官久鞫不能奏当上属铉立决上益喜凡两法司疑狱尽属铉未几升山东叅政建文二年李景隆驻德州铉督饷飞刍挽粟水陆并进军兴不乏五月靖难兵围济南甚急铉暨徐将军盛统兵髙佥宪宋叅军张都统王太守王府校等悉力防御令军民诈降开城候文皇入急下鐡板几中比出战令军士噪骂文皇窘大怒攻至秋七月不能克舍之南去宋叅军说铉曰济南天下之中北兵今南去其留守北平者类老弱且永平保定虽叛诸郡县坚守者实多郭布政軰书生大叅能出竒兵陆行抵眞定南朝诸将溃逸者稍稍收合不数日可至北平其间豪杰有闻义而起者大叅便宜部署号召招徕之北平可破也北平破北兵回顾家室必散归徐沛间素称骁勇大叅檄诸守臣倡集义勇候北平归合南兵征进者昼夜蹑之大叅馆榖北平休飬士马迎其至击之彼背腹受敌大难旦夕平耳铉以军饷尽于徳州城守三月士卒困甚而南将皆驽材无足恃莫若固守济南牵北兵使江淮有备北兵不能越淮归必道济吾邀而击之以逸待劳全胜计也乃设宴天心水面亭犒问卒苦述赋赓歌激发忠义未几又有东昌之捷建文君以却敌之赏赏铉进布政使再升兵部尚书叅盛庸军务赐金币诰命封三代铉入谢京师赐宴馈粟肉小河之捷中原震动文皇欲北还以诸将言再战得胜遂长驱渡江铉感愤欲自裁文皇登极铉尚拥残兵驻淮南已而擒铉至不肯屈令一顾终不可得割其耳鼻竟不肯顾劈碎其体至死骂不絶声时年三十七子福安戍河池康安先卒父仲明年八十三母薛俱置海南
　　野史氏曰逊国一案诸臣之蒙显戮者前牓续牓虽止五十一人而下赏格令绑缚来京以惨死者不知几千百人也北平属州县官朱宁等弃去二百九十有一人至雪庵和尚河西佣补锅匠等潜踪秘迹接踵遯去者又不知几千百人也此见髙皇培植之厚鼓舞方殷故转盻间即食忠臣之报为从前所未有天道不爽岂待问哉虽然家庭骨肉之间而惨杀至此髙皇宁不有恫心乎说者曰方铁诸公早自裁于文皇初到金川门之日免得令人涕泪千古

　　逯鎭抚德山

　　德山汝阳人少负大志国初屡从征伐以功授管军镇抚癸夘秋上讨伪汉德山大战于鄱阳湖以死甲辰夏上举报功典命有司建忠臣祠同韩成等三十六人祀于康郎山赠德山武节将军骁骑尉封汝阳县子

　　王千戸鳯显

　　凤显罗山人初授管军千戸从上征讨多所克捷癸卯秋与伪汉友谅战死于鄱阳湖甲辰夏命有司建祠祀之赠鳯显武节将军骁骑尉封罗山县子

　　王侍郎良

　　良字天性一字文信祥符人厯官刑部左侍郎建文三年问燕国人罪从末减左迁浙江按察使至浙江谒岳鄂王墓誓曰茍愧武穆非人也建文君逊位大恸九月诏召良良集臬司诸印私第踌躇未能决妻问故曰我分应死未知所以处汝耳妻曰我何难君为男子乃为妇人谋乎遂馈良食抱幼子欷歔如厕置其子池旁自投池死良殓妻毕即列薪于戸写遗嘱付家人令妾抱幼子往匿某佥事家或曰托诸汴商遂举火阖室自焚死事闻上曰死本良分也朝廷印信良不得辄毁良毁印不得无罪徒其家于边台人陈燧私识良死事毎谈及流涕沾襟正德戊寅浙江按察使梁材提学副使刘瑞改公署水鉴亭为祠祀良
　　野史氏曰公之踌躇未决者所以令其妻之自决也而妻果明决至此死生仓卒之际而义理分明从容就义又为幼子思存匿之所当是时夫妇之死各慊其心此便是朝闻夕可着一毫勉强不得陈燧谈及流涕亦人心之同然也

　　侯尚书泰

　　泰字顺德南阳人累官刑部尚书靖难师起泰主抗御之策壬午二月运粮至济宁五月复运粮至淮安时京师已告急矣六月赴京师行至髙邮被执七月十日就戮弟敬祖子玘寻亦坐死

　　边侍郎升

　　升荥泽人洪武初以明经贡入礼部累官兵部侍郎有气节多技能文皇初渡江升率兵拒之殊死战及败被获语不屈上怒命左右殛之

　　薛大理岩

　　岩陕州阌乡人慷慨负志撡有治才口辩洪武间为鎭江知府多惠政累官大理寺少卿建文初特见信任辛已闰三月兵屡败方孝孺建议草诏令岩赍至北军又作宣谕文数百言刋印千纸付岩宻付诸将士使归心岩见文皇曰殿下且释甲谒孝陵即暮下令旋师文皇叱其绐已左右欲兵之文皇曰此天子命使也释之而其谋不行及内难平免岩死谪广西永乐初安南国王为黎季犂所弑其孙陈天平自老挝来归季犂子苍请还君之上命广西总兵官都督黄中以兵五千送归国中举岩为辅行至芹站伏发刼天平去岩亦被掳自经而死

　　傅给事安

　　安字志道太康人也以县吏起家歴四夷馆通事舍人鸿胪寺序班洪武二十七年转兵科给事中明年复迁礼科都给事中永乐初时西域赛玛尔堪弗宾上遣安持节往使至其国以顺逆祸福谕之赛玛尔堪酋长负固不服且讽安使降安曰吾天朝使臣可从汝反耶酋长怒因羇留域庭凡十三年艰苦备尝志节益励酋长知终不可屈乃以礼送还国因献名马珠玉以谢自是王贡遂通安既归以老病不能任事恳乞骸骨上悯之赐一品服致仕仍令有司月给米十二石舆夫八人宣徳四年卒于家上遣官谕祭仍命有司治丧事墓在朱仙鎭岳庙后初安之使西域也方壮龄比归须眉尽白同行御史姚臣太监刘惟俱物故官军千五百人而生还者十有七人而已安卒后子霖举贤良方正任锦衣卫经歴

　　赵郎中敏

　　敏字子聪汝阳人也大父好徳洪武间官至吏部尚书尝召与四辅官内黄何显周等内殿坐论治道上悦命画工图其像又赐衣一袭及诰命以示褒异父毅永乐初以荐授工科都给事中累迁工部右侍郎兼詹事府少詹事奉使交趾卒于途敏少英毅善属文复工书翰同侪皆以为弗及年二十余举于乡授兵部主事正统九年边冦不靖据麓川以叛上遣兵部尚书王骥率京营及四省军徃征敏与叅谋事宁转吏部郎中十四年秋额森入冦中人王振劝上亲征敏白吏部尚书王直率百官谏止不听敏遂扈从出居庸闗八月十四日师次宣府敌报踵至兵部尚书邝埜请疾驱入闗而严兵为殿不报明日次土木营中无水士马皆饥渇埜请还又不许会日暮风沙起敌四面集矢下如雨须臾师覆及风止不知车驾所在众欲归敏曰昔嵇绍荡阴之事诸君独不闻邪今君有难臣当誓死以赴乃易服跃马而北陷于阵死焉景泰元年赠敏奉直大夫荫子遵为国子生

　　李光禄可登

　　可登字思善辉县人父文泰举人官奉议大夫以孝称可登中弘治甲子乡试官兵部司务嘉靖三年因议大礼忤旨廷杖卒隆庆改元诏褒其忠赠光禄寺少卿
　　野史氏曰甚矣议事之不可过激也如世宗继统之事遗诏不言继嗣而诸臣跪伏左顺门大呼髙皇帝孝宗皇帝必以继嗣争谕退不从下学士丰熈给事张翀于狱而杨慎王元正等乃撼奉天门大哭羣臣皆哭声震阙帝大怒逮马理等一百三十四人俱下诏狱并何孟春金献民等共二百二十人为首者戍边四品以上夺俸五品以下扑责病创死者十有九人杨愼等竟死戍所意从古无无理之事诸臣皆一时正人祗縁以过激作忠遂使君父亦以过激失礼此岂小失愚谓大臣定国是须平情知学着不得一毫愤激

　　李按察情

　　情字宗善灵宝人弘治六年进士授监察御史弹劾不避权幸逆瑾衔之谪驿丞瑾诛起佥事升江西副使姚源洞贼王察等叛情率兵讨之竟为贼所杀事闻赠按察使録一子入监赐祭于家时登封李锡为主簿尉氏马聪为照磨同死于难
　　野史氏曰宗善初以忤瑾而谪官既以剿贼而致命其人之忠节可见矣

　　许忠节逵

　　逵字汝登固始人长身巨口猿臂燕颔沈静有谋畧正德三年进士初为乐陵知县流贼猖獗他县闭门自守或遗贼刍粟饮食弓马或弃城走逵募死士千人人持大梃随贼向往突击人马俱毙贼不敢近境以功升山东按察佥事分廵辽海东宁道礼神爱民下士详狱边鎭怀辑升江西副使时宸濠蓄逆内外构结莫可谁何逵每絷其党引法批绳剪其羽翼又密劝廵抚孙燧先发后闻燧以为不可使贼反有名然亦重竒逵凡规防机宜悉与逵议宸濠反逵不屈曰孙都堂朝廷大臣不可辄无礼宸濠并缚逵逵骂贼汝反万段磔汝汝悔无及宸濠遂呼贼推燧与逵出逵顾燧曰早听我言当不至此益骂贼不絶口至惠民门挺立贼刀斫其颈屹不动贼众共推抑令跪竟不得一跪遂死逵父家居闻江西有变杀都御史副使二人即为位易服哭人怪问故父曰副使必吾儿也吾儿素有此志今果然矣嘉靖改元赠副都御史加赠礼部尚书谥忠节立祠祀逵官其子玚锦衣百尸进正千尸世袭
　　野史氏曰三人做好事予童而闻此言长交四方士乐陵人为余谈御贼智畧固始人为予谈立身风节其死逆藩也骂不絶口刀斫其颈屹不动贼众摧抑令跪竟不得烈矣哉孙许之死事文成之成事各做一事乃共成其事故曰三人做好事

　　王光禄冕

　　冕字服周洛阳人正徳十二年进士初授万安令踰年宸濠叛所过屠烧无孑遗郡县长吏望风潜走冕闻变即奋募义勇得死士数千人会都御史王守仁率兵至冕以众从时我军已复南昌濠解安庆围还救至鄱阳湖两军相拒濠尽金帛犒士殊死战自晨至午我兵不利守仁忧之俄而风顺冕宻白守仁以小艇实苇于中拟建昌人语就贼舰乗风举火濠兵大惊遂溃败焚溺死者无算濠易舟挟宫女四人而遁冕追及濠投水水浅濠不死遂并宫女执之槛送京师伏诛嘉靖初论封封守仁新建伯其下爵赏有差而冕仍知万安县久之迁兵部主事命守山海闗甫五旬妖卒作乱侍吏欲拽冕趋避冕曰不可吾有亲在乃急趋母所执兵以卫贼至执之以刃胁之不从遂见害守臣疏闻诏赠光禄寺少卿命有司建祠祀之子西星举乡试第一
　　野史氏曰公以县令佐阳明擒濠功最大而酬爵不及复惜其死小盗手因録其功遂予之节

　　任太仆贤

　　贤裕州人以母丧家居正德八年六月适流贼至同知郁采请协心拒守贤与采共招集乡兵三千人登城拒守城陷骂贼不屈遂遇害一家死者十三人廵按御史核实以闻赠太仆寺少卿予祭塟荫一子为国子生

　　刘尚宝校

　　校字宗夏郾城人也幼笃悫稍长嗜学无间书夜以孝友信义自励母安人训之严甚意少怫必跪请移时乃已处弟栻朴无私藏一日奴留牙筯一束于寝惊曰此离析渐也笞出之正德六年举进士明年授刑部主事迎父就养京邸至定州卒校即跣奔抱尸一哀而絶已稍苏见面目有尘餂拭之奉其丧归塟服阕仍补主事校在刑部决狱明允不以上官之意向改法上官虽不悦亦不能轩轾也十四年毅皇南廵校与郎中俸原明軰进谏语切直亡讳上怒罚跪门五日已复杖之夺俸六月越二日校卒是为四月辛酉也年四十有三初僚友具疏草子元娄年十一侍侧阅之校叱曰逺之岂汝所知及跪或有忧色校朗诵文忠烈留取丹心照汗青之句闻者竦然及杖将毙乃仰天大謼以不及见母为恨且顾元娄曰善继我志善事若大母与母元娄痛苦号謼复张目叱之曰若读书固不多岂不知事君能致其身邪语毕而逝世宗即位追奬谏者校赠奉议大夫尚宝寺卿遣官谕祭于家録元娄为国子生

　　刘主事珏

　　珏汲县人贡士刑部照磨武庙将南廵珏连疏伏阙谏止上大怒令同谏者跪于午门五日因下狱廷杖卒车驾亦不果出世皇嗣位诏赠刑部主事命有司谕祭荫其子釴为太学生以旌其忠
　　野史氏曰时被杖诸臣立毙杖下者十有一人虽阉焰愈张而士气益振然国家之元气宁堪此几番销铄哉尝按武宗之南幸也时宁藩异谋已着内外咸以为忧修撰舒芬等疏入以次部寺并连名疏諌上大怒召舒芬张衍庆姜龙等百七人跪午门外五日下黄巩陆震等六人于锦衣卫狱又下林大辂周叙余廷瓉等七十余人于狱俱罚跪五日京师阴霾昼晦金吾指挥张英肉袒露刃以死谏有旨命锦衣卫将舒芬等百八十余人各杖有差死者十一人二公与焉

　　黄太常绾

　　绾字公绶息县人进士授刑部主事正德十四年上将南幸绾同众伏阙叩谏廷杖三十罚跪门五日得不死迁本部郎中恤刑江西多所全活因执法议狱忤权贵人出守绍兴竟被逮绍人哭声振野醵金钱为赠绾选二钱至今清江有二钱太守之謡下诏狱卒诸荐绅为棺殓以归隆庆元年诏赠太常少卿命有司立祠春秋祀

　　王尚宝正志

　　正志河南人任富平知县万厯二十八年因忤论税监被逮拷问毙于狱左都御史邹元标吏部尚书张问达等题覆赠尚宝司少卿
　　野史氏曰黄太常以谏南廵廷杖跪门得不死竟以忤权贵死诏狱可谓姜桂之性老而弥辣者矣王尚宝亦以忤税监死诏狱阉焰虽张而公之气已振君子之节终不为小人夺正气固常在天地间也

　　时知县植

　　植字良材通许人也父杰知州大父泰布政使植仪观瓌伟少以志节自负佥事贾定器其才以女妻之顾数试不第入粟补国子生居常感激欲奋拔树功名以见于世正徳六年春授四川梁山主簿洁身惠民声称籍籍时蜀冦方四北畧汉中东窥郧襄西薄重庆廵抚都御史林俊率兵讨之檄植督馈饟数加奬谕会知县阙且遉贼出没邻境遣植还至则增陴浚隍广储■〈彳侍〉募勇敢泣盟于戎曰国家承平日久民不知兵贼丑乃敢厉民违天天必厌祸吾侪协心共济进畀退诛怀贰者斩以殉人皆震駴罔不用命十一月二十八日贼薄境植先伏鋭卒于多喜山扼险要自营于蟠龙溪犄角以应是夜贼至乃大举火纵兵斩获数十级余遁去虑其复至乃于城周堑原絫石起战楼于城上躬擐甲胄指使战守屹为保障遣使请兵于俊贼骑旁午于道不能达方四南攻忠州愤败于梁也退合陈二兵复北冦十一月二十一日趋城下植系印于肘誓与存亡率众死守梁城三面负山瞰溪西门夷坦受攻以身当其危而南则义官曽明守之方冦进攻植命礟弩交下遂少却抵暮冦营于石马山越四日南城墉堕圮曽先以货赂贼得匿去植哭之曰天也遂遣素倚信者取子宠以随乃慿垝墉率诸吏卒固守又二日方冦分翼夹攻复督壮士五百出墉力战杀数百贼蹀血波道陈冦继进悉众合围植知力不可支乃左挈子右挥戈以蔽西门失守遂被执置宠于地曰吾不忍汝生为人奴死于人手欲刃之贼遽抱子夺刃褫衣而灼其身植仰天叹曰嗟乎植莅官不九月而与贼拒者几三旬外援不至民疲力殚矣汝独不闻槛蓝廷瑞于京师磔鄢本恕于襄阳乎汝犹敢乃尔我奋杀汝而反见执辱及有位灼何畏耶方冦壮其言曰汝健男子若能事我妻子当更完聚共图富贵植瞪目大数之冦知不可致命卒斫其肩顾印在肘夺弗与因并斫其首以死时年四十有七方冦以子畀一老妪复资金帛曰善育之无使主簿无后贾氏在官廨闻植既执经于别室贼至纵火大刼女九岁哀母死趋火就焚方冦入城令所部敢有杀主簿家族者斩卒具实告冦嗟叹久之仍令扑其火而所经室岿然独存越二日援军始至植侄孙永寿始来解贾氏访求植尸初贼退医秦覃购得之容色不变舁至廨同殓焉岁壬申正月二日也老妪负子道遇其母偕至覃乃馆榖于家事已廵按御史王纶疏闻诏曰时植赠知县贾氏贞烈可嘉女赴火死俱旌表仍荫子宠入监所在给舟轝归塟后数年梁人感德建祠奉祀

　　王指挥邦直

　　邦直字国宁磁州人父潺府谷知县邦直生而骈胁有神力称王千觔云弱冠补州学已食廪矣而非所好也乃学骑射穷韬畧有求试请缨颈繋单于之志一日遇贼于道发一矢不中中石为之泐贼取矢视如杠骇焉不敢近嘉靖二十一年边警急诏举才勇兵科戴夣桂荐邦直于朝命诣大同赞议总督侍郎翁万达与语甚欢乃延入幕府以国士遇之解衣授食分坐谈边邦直亦愿以肝胆相归踰年畨人入冦万达使邦直同叅将张鳯率义兵五百人出塞外觇视抵鹁鸽峪窥山上贼数十骑徃来邦直蹙而击之无孑遗者复见山下百余骑奔焉邦直与鳯谋可悉取殱之后者曰将军功竒矣可勿逞竟飞骑以徃踰谷口数里至大陆沟中伏兵约三万余骑列两大翼而阵邦直激众奋勇以矢石急击而身自引弓射杀贼首贼愤合围七重战七日夜邦直斩级千余会天雨雪矢石俱尽邦直溃围而出义兵从者惟王国顺一人邦直叹曰吾与汝等本欲立功沙漠以报主恩不意众寡不敌损亡殆尽且鳯既亡而吾独存何颜面入军门耶策马复入贼营力竭被害贼固壮之环其尸相视啮指翌日引退我军舆其尸而归自敌营还者云诸部落皆悲泣谓是役死伤不胜纪邦直之死诸鎭将士知与不知皆尽哀万达亲为文祭之疏请恤録拟张世忠故事乞谥立祠与张鳯并祀而以李尚伦等八人附焉赠邦直都指挥佥事荫子化熈千户世袭
　　野史氏曰良材国宁二公皆诸生耳欲树功名以自见一簿梁山一赞幕府官微秩卑岂竖功立名之地乃竟烈烈而死勲庸未建而节义昭垂以视世之公孤将相湮没无闻者何如哉

　　陈同知闻诗

　　闻诗字庭训柘城人性纯笃举嘉靖丁酉乡试以亲老未仕及亲殁哀毁骨立人以孝称癸丑秋剧贼师尚诏倡乱被执欲屈之不从乃自絶饮食誓以必死至三日得间自经事闻旌其门赠鳯阳府同知立祠与检校董纶并祀

　　孙副使好古

　　好古汤阴人以进士官监军道死奢酋之难其仆寻其尸于乱军中始得归塟事载取节録义仆内天启朝赠大理卿荫一子卫千户世袭与祭塟
　　野史氏曰或有疑任陈二公死盗贼手为小予谓但论应死而死死便重于泰山夫死岂有小大哉设或不死只有俛首从贼耳骂贼而死烈矣乗间而经并孙公疆场殉身亦不辱是皆非茍死者故并传之

　　夏太仆之令

　　之令字宣伯光山县人万厯癸丑进士两任攸县歙县令辛酉擢监察御史壬戌廵视内草场时逆珰魏忠贤柄政之令廵视谯呵羣奄羣奄欲殴之之令掴其面而出忠贤怒嗾管草场中官具疏重处内阁孙承宗曰夏御史素戅三日前扑责首辅胥吏于端门下今若重处是阁中借公行私不如置不问如御史无故殴中人便治御史如中人有弊不容御史廵视而反劾御史岂可偏中人乎小奄入报忠贤怒未释癸亥以忤珰请告乙丑逆党卓迈倪文焕构诬献媚忠贤矫旨逮下诏狱坐赃行抚按严追敲吸进解戊辰烈宗御极赠太仆寺卿荫子赐祭塟给赃银五百己巳封三代如之令官

　　蘓考功继欧

　　继欧许州人进士官吏部考功郎逆珰魏忠贤罗织士大夫继欧里居被逮死之载孙文忠三十五忠诗余俟考
　　野史氏曰珰贤窃政惨死诸臣载各不同孙文忠有三十五忠诗鹿忠节叙同难録止十九人追赠三代诰命黄石斋西湖両朝节义碑只载十七人其余纪者纷纷而夏御史之名莫或有遗焉蘓考功死事孙文忠载甚眞两公之死当善恶倒置缙绅丧节时宁直为两河砥柱而已哉说者曰逆贤之祸更惨于瑾则明之亡也不于逆闯陷神京之日而于诸贤骈首就戮之日则元气之斲削也尽矣

　　李通政夣辰

　　夣辰字符居睢州人崇祯戊辰进士歴官通政使壬午家居逆闯破睢州公正色不屈逆闯知其贤具酌延之有一绅举杯将饮公厉声曰贼酒可饮乎羣贼欲兵之闯云我知汝贤不忍杀汝何为不知命也公曰早赐一剑乃见相知夜半遂自经而死
　　野史氏曰予弟竒彦旧客京师雅知公予恨未识其面迄来河朔此中人士为予道公殉义事余益恨昔未得识其面也生平未核第述大节或详或畧惟据所见所闻殊不以详畧分优劣也

　　黄忠烈絅

　　絅字季侯光州人性直苦学幼读书东乡不造城市事父以孝闻兄弟互相课业絅成天启壬戌进士初令南宫与民休息丙寅授礼部祠祭主事转仪郎辛未迁绍兴太守越俗竞尚靡丽絅敦简素课士子文除浮诡擢淮海兵宪以丁父艰未任値中州冦乱乙亥冬攻光州围三昼夜絅守南门东城为贼炮所摧絅率内丁巷战退至黄毛堰复与贼战一日男廪生彛如分守东北隅遇害女为潘氏妇闻城破赴水死丁丑起复补兰州兵宪戊寅冬闯贼掳掠西陲絅招番兵合我军授方畧以全师伏山中率千人挑战贼即合围絅命举炮者三伏兵四起出贼不意斩首四千有竒就抚者二千余人李贼败走仅三百余骑自冦起多年未有之肤功也捷闻奉旨纪録颁赏有差转洮岷道复转本省按察使絅无兵符而识者预为叹息癸未冬督师孙失利而李贼势复猖獗冦潼闗陕中郡县或破或降西安竟属孤城攻半月城陷絅方取朝服北拜被李贼缚去百计诱降且欲重用絅曰我当年恨未斩尔头使尔败走今反以伪爵饵我耶适有井遂以身殉元配恭人王氏先赴水死以冦陷闗中尸竟未获絅死贼嘉之殓以棺令卒看守事闻皇帝旨下殉难诸臣应有祭塟后优恤死事诸臣赠絅太常寺卿谥忠烈赐祭塟荫一子
　　野史氏曰忠烈公生多亮节以一兵宪当李贼全众尚能鼓番合师斩首四千余使兵符在握全秦未必沦丧岂至肆毒晋豫祸连北畿哉此贾生之所以痛哭而长太息者也

　　都叅议任

　　任字弘若祥符人万厯癸丑进士歴官榆林叅议値逆闯攻榆林任战死性戅直居乡时诸乡大夫所习为者任有所不为人咸以为抝故汲长孺之名归之丙子官晋臬时申颁藩国规仪先是晋藩权阉某煽横辄假名目欲箝制监司郡县官时监司官多屈任独否阉恚之会规仪朔望监司官当朝王藩阃约任往任据会典朔望朝王唯都布二司不及按察司者正以明刑肃纪东府有诸不法事司且得而紏察之故不令与二司同朝或云阉且以违朝廷制构公矣任曰朝廷之所有我不敢无朝廷之所无我不敢有揭会典示之阉亦惮畏未几廵按御史某构学使袁监司不敢一顾任时与周旋袁赴部鞫贫无赢资任以三百金遗之以此怒御史坐计典镌任级三兵备榆林逆闯陷西安全秦郡卫皆风靡独榆林不下榆林固多世将家任倡义怂惥励噐械严饬捍御登埤誓死士卒莫不鼓气向义凭城杀贼几万级贼益奋急攻城城破士卒不降亦不逃巷战三日夜积尸塞路血流成渠任死之
　　野史氏曰逆贼长驱若入无人之境所与争锋者独榆林与宁武保定耳周遇吉以武帅而当宁武张罗俊以书生而当保定固各为其难榆林虽强兵劲弩之区非公倡率其间安能御数十万之贼坚守七日巷战三日夜不降不逃乎国家三百年培植疆宇而偏于三地锺灵异公眞烈矣哉公之子曽乞为公立传奈生平未核于传山记公殉义畧撮其大节可概生平矣

　　毛副使文炳

　　文炳字夣石郑州人幼以名节自励事亲以孝闻中天启丁卯举人崇祯戊辰进士寿阳榆次两为县尹皆以循良着闻擢礼科给事中抗论不回转蒲州道再转副使分守兾宁道甲申二月流贼满太原炳调度拒守书夜不懈贼百法力攻城上矢石俱尽万莫能支炳乃北向拜曰臣力竭矣城陷被执贼知其清正欲官之炳仗义挺身惟求速死强以食以手挥于地贼怒刼之以兵炳引颈就之士民拥门保救贼劝谕再三不忍加害炳骂愈厉贼知其志不可夺乃杀之炳坦然曰成仁取义吾事毕矣妻赵氏妾李氏俱投井死仆戴守经为收殓三尸子兆夣尚幼为贼携去其弟文灿追营寻获晋士民念炳德俱义助归里炳居乡多懿行尝输粟救荒全活亿万人他如焚劵助丧捐金修城约束宗藩调停地方利弊一一皆实心任之后以众论公举崇祀乡贤
　　野史氏曰夣石立身居官未得尽悉然当贼焰方张而孤城自守惟有仗节死义以报君父此间不容髪之会也君子而不仁多因此处不断

　　赵布政建极

　　建极号石帆永宁县人万厯已未进士官山西布政逆闯陷太原公抗节骂贼碎首刃下疏内称其节烈如此

　　冯庠生奋庸

　　奋庸宜阳县庠生赋性醇谨闻张信民倡道渑池即负笈率妻子徃游随设科于正学书院训诂诸生渑庠生半出其门及冦陷渑池为贼所执奋庸以大义责之贼怒命之屈膝奋庸大骂贼遂裂尸至死骂不絶口一门被害所著有观灯说格物图说行于世

　　靳光禄谦吉

　　谦吉字羲箴卢氏人万厯戊午举人崇祯癸酉流贼陷卢氏谦吉被执令之跪挺身不屈骂不絶口贼怒杀之卒年三十八抚按以节闻于朝下诏优恤南渡赠光禄寺丞
　　野史氏曰公之死人谓其为孝廉也不妨稍为圆通我正谓其为孝亷也岂容不爱节义子曰志士仁人有杀身以成仁无求生以害仁其斯人之徒与

　　李举人毓梁

　　毓梁字石林孟县人崇祯壬午举人逆闯陷京师毓梁闻之即誓死以殉会伪官持檄促之北上拜辞其母遂自缢而死吊者皆恸其母宋谈笑自若以为得死所也人髙其义为建祠
　　野史氏曰贞女未字闭门待聘惟父母之命是从如强有力者胁而嫁之贞女不愿也与其委顺而失身何如殒身以矢志余于诸君之死或慷慨或从容其迹不同而较然不欺其志则一焉石林母犹慨然以成子之志滂母比隆视侃母以功名成其子者尤难矣

　　贺副使仲轼

　　仲轼字景瞻获嘉人父盛瑞进士歴叅议为膳部郎以清直着轼少而近痴嗜读无他好幼有羸疾盛瑞忧之居宿于外三年絶荤酒疾得瘳癸卯举于乡庚戌成进士筮仕醴泉令以艰归服除补青浦醴故刁悍轼严之以法分校闱中称得士青浦有投献之弊轼下令田归绅士役仍本人弊遂除为海忠介瑞新祠宇礼敬隐逸士陈继儒任诸要人右庚申升刑部主事先是盛瑞修干清坤宁两宫以节省塞漏巵杜请托竟中以考功法轼上疏据实辨得明迁戸部出守鎭江漕使以船不敷欲分派诸运船弁借口恐有沉溺公曰该弁恐妨私货耳下令有任洒派余米即行更领漕使如其言无敢作梗者先是黔中用兵募鎭弁有能运饷至黔酬以卫印指挥戴天锡往竣而卫弁悬印不让出令者置不问公力争曰天下事遇难苦则愚者职其劳遇安逸则狡者享其利才知之士所以吞声而天下事卒至不可收拾宁直为戴弁地耶上官竟不能夺丹阳姜志礼以忤魏党罢归部札为赵南星招尾后止书姜志礼三字院道檄令提勘轼曰姜系四品京堂不奉旨谁敢擅提竟不问院道以利害严驳轼曰择祸莫若守正之不移丁丑升陕西西宁道为珰贤私人所衔劾有负厂臣急公之意镌级不果行癸酉复起轼武德道御史袁化中死逆珰久未塟公捐金为襄其事流冦猖獗烈宗避殿撤乐圣语谆谆轼读而垂涕作道约谕所属文武将吏人人感动及旋里行李萧然居家课弟侄軰不独在举子业辛巳蝗旱施榖百石全活者数百人居继母艰闭门著书翻驳古今成案独伸胸臆所欲言甲申二月冦氛相逼所在纳欵轼不时画几案上曰人臣大节难亏读书贵有实用伪官到县要轼入城公将帖掷地大怒曰贼敢见我乎谓弟侄曰道二仁与不仁而已矣出此入彼一生功力在此吾今得死所后至巨栢庄具衣冠向北拜阙继登茔辞祖考复立侄行素之子为嗣孙题壁曰土崩瓦解到处成风亘古及今未闻此事予幼承父训忠孝传家国家一旦有急不以死报何以对吾皇何以对吾祖考即登楼取酒与弟侄谈笑自若复书今日方知贺景瞻促弟侄下楼扃其户遂自缢东间北向妻恭人王氏西向妾李氏张氏王氏俱缢于西以次东向是日天忽书晦烈风折木伐屋歴三日夜颜色如生伪官亦惊叹罗拜卒年六十五岁所著有栢园初草冬官纪事春秋归义八卦等集共八十四卷
　　野史氏曰余尝叙列迩来忠臣殒身于魏珰者若而人自杨涟左光斗而下一一可指数也甲申天子死社稷致命遂志者若而人范景文倪元璐而下一一可指数也然杨左诸公被逮下狱范倪诸公国破君亡义不容茍生势无可逃遁只有一死以报君父而已矣若公者既身在林泉微箕靖献于身前夷齐稿骸于事后亦无不可乃矢志就义妻妾同殉急遽不违礼殆与刘宗周同一科是可谓善处死者总之仗节殉义之臣须具一知中之愚仁中之过方得淋漓足色彼仁柔者悠忽不断知巧者规避多端一瞬失之终身莫赎从来坐此咎者正自不少公策死之道可谓仁至义尽矣

　　庐江王【附长子翊檭】

　　王分封怀庆庐江王逆闯破怀庆贼欲令王降王公服端坐大骂曰吾天朝藩王岂降汝逆贼乎不屈死之长子翊檭被逆贼执之北上甲申三月过定兴县之故城店题自赞附乡之耆老遂絶粒前途死之赞云国祚頺倾父子遭刼一死怀阳一死冀北义闗忠孝夫复何说望阙瞻云泪流襟血天道如此善恶难别孤魂不散侍君父侧骨无人收肝肠痛裂史官有知标我苦节
　　野史氏曰世子手书得之许生藏之已十四年矣屡入山屡入水此纸幸存而世子之忠孝大节昭如星日余来蘓门闻庐江王殉义甚烈而世子复有父风父子亦贤矣哉特表而出之

　　刘文正理顺

　　理顺号湛露■〈木巳〉县人弥月而孤母育教甫成童而孝弟肫肫宗族乡党咸嘉尚之弱冠举于乡清修自励不逐时趋屡困公交车戚友有目其寒者有嗤其老者皆置不较亦有指囷分宅如昔人哀王孙者则识其惠偿其直平仲久敬之谊盖无忝焉思以一身维系风化纲纪人伦且诲子学贵为第一流人以为吾受困者在病吾得力者正在病周程张朱今知所从事矣但云博一第非所愿也甲戌成进士殿试第一除翰林修撰与刘宗周金铉陈龙正作知已交司起居注管理六曹章奏纂修大明会典及程子武经七书他人故事而已理顺则悉心讨论俾为后日法继登经筵启沃独任多所指陈又遵旨条列俱蒙嘉纳至侍讲青宫虽对少主倍为庄毅典试闽中与呉公甘来声气孚合一榜称得人后癸未同考礼闱甲申同日殉难丽泽之益如此知制诰时不事丽辞专以矜重端庄为体一日上欲勉励阁臣阁臣不便撰勅命制诰者为之理顺所撰规戒甚至雅称上意遂颁示之是时闯贼盘踞已久理顺习知其势渐薫灼且知建帜拥旄者不肯实心办贼徒将无数金钱为功罪格每切向当事者言而柄非已撡乃叹曰天下事不可为矣吾其与国同休乎甲申三月中旬帝且欲死社稷同乡诸僚佥商进止理顺正色告曰国存与存国亡与亡古之制也无可商量处乃括俸金并旅邸费共得百五十金送城上作犒军需命家僮掘坑数尺为覆柩地十九日寅时整衣冠入朝期急叩帝作背城一战而贼已入城矣归寓有门人傅翰林往谒问所向理顺曰既及吾门尚辨得一字无庸多言也送傅出杜门整冠带袍笏拜谢君亲继配万安人妾李氏各就缢一子尚幼嘱家僮善视乃自讃云成仁取义孔孟所传文信践之吾何不然既占科名岂肯茍全三忠祠里无愧前贤字字端楷其神不乱又云他日来取吾骸恐沿途有刼发者可暴吾柩示之遂缢死后果为贼发三年矣颜色如生理顺生平积徳难以尽述学足济时惜未柄用耳尝曰吾愿在一日维一日纲常盖不惭形影不愧屋漏数百年来大有闗于气运也赠正詹事谥文正
　　野史氏曰公之自讃有云文信践之吾何不然盖明以信国自况余亦谓公于信国事有合焉信国以状元死宋之亡公亦以状元死明之亡乃信国柄用独晚议犹谓其志大才踈惟以衣帯数语留正气于人间若公固心小而才足以有为者未尝一日得展布其所学而视死如归临终赋诗与成仁取义之旨数百年同符其于信国何如也公之言曰我于周程张朱知所从事眞当代大儒也哉才识两合见危授命理学节义统体一身公之死眞不死矣

　　张忠武侯庆臻

　　庆臻号鳯华永城县人惠安伯甲申都城陷全家自焚死恤赠太师谥忠武进侯
　　野史氏曰余于甲申殉义诸公心钦惠安伯之烈节及读其前世叔晖公传乃知贻厥孙谋者其由来逺矣先軰种德后嗣立节此叚因縁断不系乎风水

　　李主事中正

　　中正卢氏人进士官兵部主事流冦破城慷慨死之

　　张治中讃

　　讃永宁人己酉举人为顺天府治中冦变被执不屈死其子太学生祚延同死

　　刘知县芳奕

　　芳奕洛阳人举人慷慨有大略仕昌乐知县归里流冦破城北向自尽

　　刘都督岱

　　岱陜州人神宗昭妃之弟官左都督冦陷京师岱阖门举火自焚男女百余口无一存者

　　来举人秉衡

　　秉衡洛阳人举于乡城破为伪将刘宗敏所执欲其易服收用衡不从遂以鐡火索加其颈死孀母刘妻呉并子同时被害

　　王庠生敏

　　敏光州人为州诸生崇祯乙亥冬流贼攻光州城陷敏与贼巷战死其子管举人亦骂贼死

　　胡庠生诠

　　诠光州生员城陷抱先人木主骂贼赴水死

　　龚庠生业焕

　　业焕光州人廪生城陷与贼巷战死州志列为义烈首

　　【附】元臣蔡子英

　　子英永宁人元进士以库库特穆尔荐授叅判累擢都督叅军及王师西征库库特穆尔军败子英单骑入终南有司绘形求之槛送京师至江濵亡去未几陜西又购得之械过洛阳遇信国公汤和不为礼和怒焚其须慑之终不屈其妻适寓洛欲与相见子英避不肯见至京上命释之授以官子英不受退而上书曰钦惟皇帝陛下乗时而起提三尺剑削平羣雄混一四海九夷八蛮莫不宾贡臣釡鱼漏网假息南山曩者见获河南拘送京师垂及渡江复得脱亡七年之久劳勤有司既违陛下又忤大臣揆之常情虽死不足以赎其罪而陛下以万乗之尊欲全匹夫之节不降天诛反疗其疾易其冠裳赐以酒馔授以名爵陛下之量包乎天地之外矣臣感恩无极非不欲竭犬马之力以报覆载之仁但以名义所在不敢改其初志自惟家本韦布遭值乱离撡戈行伍智识粗浅过蒙主将知荐仕至七命跃马食肉十有五年愧无尺寸之功以报国士之遇及国家板荡又复失节何面目见天下士所以宁死不敢有他志也盖臣之仕君犹女之适人一与之醮终身不改者冯道歴仕五代司马光曰不正之女中士羞以为家不正之人中君羞以为臣伟哉言乎管子又曰礼义廉耻国之四维四维不张国乃灭亡方今金城汤池兵极其精噐极其利府库充实米粟红腐国家之盛古未有也陛下犹以为未足于是兴学校明人伦褒死节奬忠义盖以为治天下之本莫大于礼义亷耻也夫以今天下之广人物之众既不以臣一人而加少又岂以臣一人而加多授臣以官何益于国舍臣不用何损于事陛下创业垂统正当提挈大经大法以昭示圣子神孙功臣烈士不宜以无礼义亷耻之俘馘而厕于维新之朝贤士大夫之列也臣自被获以来日夜所思惟追咎昔之不死以为今日惟死可以塞责陛下乃待臣以礼沭臣以恩臣固不敢卖死以市名然亦不敢全身以茍禄若察臣之愚全臣之志禁锢海南以终薤露之命则虽死于炎瘴亦受赐多矣奏入上命馆于仪曹忽一夜大哭不止人问之故子英曰思旧主耳语闻上知其志不可夺遂勅有司送其出塞
　　野史氏曰中州节义之士余最服膺子英但子英乃元之节士明代不得而有之附録于此一以见中州节义之多人而三百年中节义之报实髙皇崇重节义有以培之也

　　中州人物考卷三

　　●钦定四库全书

　　中州人物考卷四

　　容城孙竒逢 撰

　　○清直

　　孙尚书显

　　显信阳人父丧庐墓乡里称其孝洪武二十年以乡举授工科给事中峻洁明敏遇事能断后累官至工部尚书坐事谪戍云南遣人没其家止得水牛一只草屋数间使者旋报上嘉叹即召还复职显至中途卒

　　衡知府岳

　　岳字世瞻汝寜西平人其先世家随州人父通元季以武功累官百夫长典屯香山国初弃官归过西平道梗不通遂留家焉岳少以俊茂补弟子员中乡试遂升太学洪武三十年诏国子监选诸生通理道者赴詹事府议事六馆之士咸推岳徃敷陈时政切而不迂所司以闻擢广东潮州府同知约已惠民自常禄外馈遗一无取布衣蔬食不异寒士三十五年迁西安知府其清操善政如在潮时丁内艰去服阕改知庆阳民爱之如父母永乐十年入觐以言事忤旨谪戌交趾庆阳西安二郡民千余人诣阙请贳岳不报仁宗立下诏求贤御史袁锭运使何士英指挥范智交荐起岳南丰令禄薄不足自赡常于官舍种蔬自给家人或有愠色辄斥曰不犹愈于谪戌时耶正统四年秩满欲告归刑部侍郎何某疏荐擢桂林守在郡五年亷慎之操恺悌之政终始如一年踰七十致政景泰三年卒于家
　　野史氏曰公在庆阳时僚友诸妇常以公事会皆金钿绮绣公之内子荆■〈釒义〉布裙而已至今传为美谈呜呼亷吏不闻于世久矣硕鼠之刺城乌之謡在古且然况后世乎今之所为亷者垢衣敝履以欺人而后房姬媵极珠翠之丽亦岂真亷者哉若公者乃真亷吏也

　　齐都御史鲁

　　鲁嵩县人洪武初举进士授监察御史性梗介敢言尝因事进諌击落二齿鲁拾之谓上曰臣此二齿当送史馆上黙然自是益重之歴迁都御史

　　张知府鹏飞

　　鹏飞唐县人初名九万洪武二十一年以耆宿征诣京师奏对称旨遂赐今名字以九万授戸部郎中清勤淳谨一日入朝有同里人馈鸭卵者强其家人受之及鹏飞归笞其家人诣朝自劾上笑曰张郎中何乃至此赐钞二十贯以旌其亷寻升陜西平凉知府未之任卒

　　刘县丞干

　　干字孟桢修武人洪武二十六年举于乡授长洲县丞清修苦节民信爱之比卒邑人如失怙恃贫不能归民为买舟资送留衣冠葬于虎丘山侧立石表其上曰刘公墩岁时致祭焉

　　靳副使义

　　义字原醴淇县人洪武中以国子生授北平道监察御史永乐初出按北京纠治贪墨决疑狱滞讼皆得其情吏民畏服日恒蔬食毫髪无取于下时太子居守北京赐鱼米以旌其亷且语左右曰靳义可谓真御史也未几升胡广按察司副使首举正宪使吴公恱都指挥王玉奸赃之罪风纪肃然昭皇即位方欲征用会疾卒

　　古尚书朴

　　朴字文质陈州人也洪武中以乡贡隶五军断事司理刑遂奏家贫愿仕冀得禄养母太祖嘉之除工部营缮主事迎母就养京师居无几母殁官给舟归葬服阕改兵部歴升武选员外郎郎中遂进兵部右侍郎文皇即位转左侍郎上巡狩北京侍昭皇帝监国命署礼兵二部及詹事府事洪熙元年改通政使寻升户部尚书先是主事刘良素行不检朴考其绩下良叩上之左右求最考朴曰贪侈之人幸未觉落不改终败最考不可得也良遂诬奏朴他事既就逮文皇烛其诬竟释之他日吏部奏授良诰昭皇曰良素亡行又尝诬奏大臣若与诰即为善者怠矣屡请不许良后果以赇败朴在朝三十余年目郎署至六曹兢兢畏慎守身如处子所治职务退未尝语其家宣徳三年卒朱睦■〈木挈〉曰余闻古公尝寝疾杨文贞入视见所居萧然无它物几上惟自警编一帙此与韩魏公论语唾壶事颇类嗟乎世称古公亷信然哉信然哉

　　陈都御史棐

　　棐鄢陵人由进士任礼科给事中直谏敢言不避权贵因忤旨谪大名长垣丞升本县知县莅政寛平吏民畏服仅期年百废俱举政事日新歴升寜夏巡抚都御史卒于官

　　石尚书璞

　　璞字仲玉临漳人也永乐九年举于乡宣徳初授监察御史从上平汉有功迁江西副使按察使山西布政使璞刚介有治才所在著称在江西时民娶妇三日矣壻往拜其家壻先归妇后失之遍索不获妇翁讼壻杀女壻不胜搒掠自诬服云弃尸前塘中官使人求之果得尸狱成独璞疑曰杀其人而弃其尸非深怨者不如是也彼初婚方燕好胡乃尔尔出囚问曰尔辞信乎囚叩头曰信速死公之赐也屡问皆然璞计无所出乃斋沐夜焚香祝曰此狱闗纲常万一其妇与人私其夫既受污名又枉死于理安耶天其以梦觉我夜果梦人赠一麦字璞思曰两人夹一人也狱有归矣比明械囚首令待时行刑囚未出璞见一童子窃向门内窥璞令人召入曰尔羽客胡为至此得非尔师令尔侦某囚事乎童子大惊吐实果二道士素与妇通见匿之槁麦中江西人号曰断鬼石璞在山西其夫人与诸寮妻燕归愠曰彼皆金珠绮彩吾布裙袄甚不称布政妻也璞曰尔何座曰席首璞曰使吾墨干宪汝安得居此席且吾素不以妻子故宦彼金珠绮彩者后欲居汝席得乎明年其夫果有以墨罢者累进工部尚书正统十三年河决荥阳经漕濮至阳榖入漕河溃沙湾东堤入于海命璞治之河决口塞明年处州盗起命璞讨平之景泰初也先冦独石命璞兼大理寺卿徃御璞充饷勒兵修垣守险景皇使玺书曰尔勤善谋素为边人信故尔命事宁加太子太保改兵部尚书七年湖广苖叛民李珍魏县冲徃为用道之冦掠作谶文湖湘讹言沸腾民用大扰又命璞徃璞以计生得珍县冲槛送京师苗平还治部事数年致仕见乡人为县尉归者宴饮几上陈银卣前列金杯十余璞曰汝宦几年矣曰未满考也曰胡归乎曰刁民讼吾贪夺职璞曰嗟乎使吾治汝汝焉能归乡里哉拂衣出天顺四年睿皇召大学士李贤谓曰石璞纯臣也闻其尚健然贫为我以玺书召来璞至京上召见文华殿璞服青袍繋角带入上曰吾赐尔绯玉敝乎璞叩头曰臣平生以孤忠奋无结纳今臣自分填沟壑矣诏至臣自知亡他途必臣有罪当诛谴耳上笑是时璞微聩乃命掌南京都察院事成化初致仕归彰徳无宅第假太仆行署居之后竟不能治第既卒有司令其家纳金以行署长归之
　　野史曰石公居无宅第天子知其贫乡后学仰其高天下后世传颂之不衰彼甲第连云而腴田千顷者转盼尘迹耳较此真是云泥

　　王侍郎瀹

　　瀹字子清左使钝之子也弱冠举进士文皇以其少遣归卒业久之起授翰林庶吉士入文渊殿纂修永乐大典是年秋以外艰归服除时昭皇监国选经明行修之士授诸皇孙经于是吏部荐瀹引见昭皇问曰汝非王钝之子耶其学行吾所素知汝其勉之拜左春坊左司直郎赐衣一袭礼遇甚厚洪熙初封建亲王瀹遂为郑靖王左长史既就职靖王当祀不斋瀹谏不可王不恱宣徳四年王就国累月不视朔瀹又上书谏不听顷之拟荀卿成相篇撰十二章以献语尤激切而左右有不便者日又浸润由是与王不合上闻之移书让王王终不听六年召还改行在户部郎中睿皇即位拜瀹户部左侍郎廵抚浙江未几母卒上遣行人谕祭命瀹卒事起复瀹既辞弗获复如浙罢力役寛赋敛举亷能莅事五年督运京饷一千余万石招抚流移五万余户狱讼不兴盗贼屏息两浙父老感而叹曰真先大夫布政子也会入觐王留摄部事明年春瀹以老乞归卒年七十四有退庵集六卷

　　耿清惠九畴

　　九畴字禹范卢氏人也永乐二十二年进士宣徳间擢礼科给事中正统初迁两淮盐运司同知尽革宿弊条奏数事悉着为令八年丁母忧盐场数千人走阙下乞留乃进盐运使廉声振江淮间甞临水坐有童子戏其傍九畴曰此水何清也童子曰尚不如使君之清因号恒庵以自励亡何以诖误逮至京师事白升刑部右侍郎数辨疑狱有妇诬其夫所司拟断异九畴不可杖其妇而归之鳯阳岁饥盗起命九畴徃视乃留英武飞熊诸卫军且耕且守招徕流民七万余户一方晏宁两淮鹾政自九畴去任多废至是复属九畴兼理之寻又奉勅巡抚江北诸郡景泰初命録诸郡大辟囚原免者二十六人有妇来何菊家既去死其家讼菊与弟杀之九畴辨其诬后果得杀妇者人服其明代还复镇陜西初六部卿佐使外者文移不得径下按察司多偃蹇不受约束九畴奏下之边将请増临洮诸卫兵下九畴议九畴言边兵已足用在驭之何如耳将能严纪律信赏罚絶侵渔训练有方则人人敌忾矣不然虽増兵何益徒冗食耳竟如九畴议初边民春夏出就田作秋冬辄入徙九畴奏言将所以御冦卫民者也今民皆避冦失业将焉用彼将哉乞禁民入徙敌至将不能卫民者重罪之是年擢九畴为右副都御史仍镇其地诏下有司买羊角以制灯九畴上疏曰昔宋神宗买浙灯苏轼谏止之今买羊角无乃类是乎书曰不矜细行终累大徳遂罢买灾异求直言复上疏乞广聪明别忠佞择守令简将帅上优诏答焉天顺初睿皇顾谓侍臣曰耿九畴正人也今安在即日召为右都御史首疏五事多见采纳时边情不宁九畴以罪由石亨将帅诸御史廷劾事泄反为所诬出为江西布政使寻改四川上一日与李贤论人才曰耿九畴何如贤曰此人操行诚不易得未几召还拜南京刑部尚书四年八月以疾卒谥清惠九畴性亷介自奉俭约敦崇古道慕赵清献公为人严毅不挠权贵敬惮虽累遭谗困而不变所守云子裕自有传
　　野史曰清操者不能济事亦一拘曲士耳公善抚恤流民释豁寃狱童子善其清亷天子知其清正有猷有为有守谥曰清惠宜哉

　　轩介肃輗

　　輗字惟行鹿邑人也性廉介不妄言笑读书所羣狼驯卧其侧不为害輗亦不以为异也永乐二十二年举进士尝催粮淮上冬日舟行堕水救出衣尽湿以棉被自裹有司亟为制衣一袭弗受徐待衣干服之寻擢监察御史正统间以荐为浙江按察使清严整暇公庭肃然廨无仆妾妻执井爨尝行郡县至仪门会寮属检阅衣槖归亦如之所至山岳动揺贪吏望风潜遁着一青布袍无间寒暑破则补缀所食不过蔬食或日啖烧饼一枚与僚属约三日各出米止易肉一斤家口众者甚不能堪故旧会晤止供一饭或烹一鸡则人骇之以为盛馔不易得也自闻亲丧即日就道僚属有未及知者服除升副都御史总理南京粮储清操愈厉僚友设宴或有看席即拒不受景泰初浙人吴金八等作乱命輗经畧未几斩俘逆冦八千有竒余党悉降捷闻康定帝降勅褒谕会额森入冦京师戒严少保于谦数荐于朝复命还南京居守加从二品俸是年特命考察其属御史吴节等十六人台纲肃然天下想望其风采睿皇复辟召为刑部尚书居数月以疾致仕陛辞之日上曰昔闻浙江宪使秩满归仅携二竹笼非卿乎輗顿首上欲留用輗恳辞始许明年上复念之以问李贤贤曰輗之素行海内共知再召为左都御史复总理南京粮储歴六年前后上三百余疏皆切中时弊上多采纳七年四月以疾卒輗律已甚严居南都闭门谢客岁时诣礼部拜表庆贺屏处一室撤去侍烛朝服端坐寂无一言待皷严而出终事竟归不告于同事者同事者闻其来亦不乐与处皆避去平生俊伟之节惟恃公牍之存间令吏写数十大册以为他日考此足矣纪载之文一无所好及卒朝廷修睿皇实録从其家求輗行实无有也惟写生卒年月送官耳
　　野史氏曰耿公清而温轩公清而冷温则人乐与居冷则人思为避此冬日夏日之别也然不冷不到足色处古人有极诣孤絶之行徃徃如此未可过督其偏至而借口中行也

　　王大理宇

　　宇字仲宏祥符人也幼颕悟絶人永乐间异人张三丰见之摩其顶曰此儿他日必贵显稍长受书于长史郑义正统三年举乡试第一明年登进士授南京户部主事秩满升抚州知府下车首塞郡治小门而封钥之又实前守养鱼塘以为仓商繻钱累万宇不取悉属之官或题其壁曰闗节一毫无地入公亷两字有天知居顷之闻处士吴与弼甘贫乐道足迹不至城府宇荐于朝后数年上遣行人礼聘语在李贤传金溪知县刘绶贪虐耆老羣诉宇即日白法司黜之有黠吏挟奥援盗库金自若宇亷知竟寘之法宜黄山中虎为患宇为文告神而虎乃逺徙景泰初金溪饥民聚众掠富室钱糓宇闻单骑径趋擒其首释其羣从巡抚都御史韩雍荐宇治行第一天顺改元擢山东右布政使明年进右副都御史巡抚宣府顷之大同缺巡抚复属宇兼理之时石亨与其侄彪骤迁崇爵恃宠骄肆而大同乃旧鎭之地索取尤横人不敢言宇抗疏劾之以为大蠧大奸莫甚于此乞正典刑以销外患未几亨彪果败上嘉宇忠直会罹内艰还起复改授大理寺卿累疏乞终制不许宇在大理数年精研狱情平反甚众年四十七卒于官所著有厚斋集三卷朱睦■〈木挈〉曰余闻王公赴抚州时所携者朝祭燕居服一箧律令数卷比归不増一物其在大同方上疏劾忠国公亨其家子姓环泣请止以为疏入祸不可测公苐笑不应于戏若人岂富贵死生能动之乎使假以岁年竟所设施其功业曷可量哉

　　李运使玙

　　玙字廷瑞祥符人也父节永乐中为州判官操持清苦坐污蔑免官玙衋伤之振厉志节景泰五年登进士授户部广西司主事勅榷济宁舟税未几积羡金数万玙尽输之官因是擢四川司员外郎复命稽察畿内诸郡县府藏所至先封其仓库按籍核之典守者弗得容其奸叅劾罢去者若干人居无何玙坠马伤足朝谒弗便时卢氏耿裕为吏部侍郎与玙同举进士雅重之遂奏擢长芦盐运使玙严立条格锱铢无所取其得俸金恒颁诸宗族里闾之贫者及致仕还箧笥无长物惟故人某赠赤壁图一幅时人比之李及白集云玙既归田庐弗増益尺寸乃课士自给林居二十年未尝一谒官长岁惟春冬乡饮再入城宴毕即返村舍年踰七十卒

　　黄都御史绂

　　绂字用章封丘人生之夜其母梦老人抱婴儿曰送蹇尚书为汝子长依舅氏张生学春秋曽祖思豫事孝陵掌太常事以罪编氓沅州又徙戍平越绂以故为平越诸生举云南乡试成进士授行人歴南刑部郎中为人亷直遇事飙发即重忤时贵不恤谭千戸者江左大猾任侠结权贵显人尝夺民芦场万畆屡勘人即知民枉不能直绂竟尽法直芦场归民歴四川叅议督松茂诸仓兼饬兵备厘革宿弊擒豪富数百人边赖以宁转本司叅政如崇庆忽旋风起舆前绂曰即有寃且散吾为若理风遂止抵州沐而祷于城隍梦中若有神言州西寺云云绂访州西有寺当孔道倚山为巢夜杀投宿人沉塘中众共分其囊赀有妻女则分其妻女匿妻女隐窖中尽得奸状按律杀僧毁寺仓吏倚王亲侵没官粮万计王曲庇仓吏绂竟按如法绂为钱糓吏精律比辄能发摘奸伏威行川中青神令闻风解印绶去右使时奏闭建昌矿为左使湖广妖僧继暁至绂曰继暁以妖术故不离上左右今且得罪虽名扫墓实逆贼也檄武昌府锢之后堂阳尊礼之俄事败槛送京师伏诛进副都巡抚延绥劾叅将郭镛等擒豪奸张纲乃于是拔才能察幽隐问疾苦饬废坠申号令修噐械严警逻节候望边政为新绂行道望见川中饮马妇片布遮下体俯首叹息曰健儿贫至此我何面目临其上乎亟令豫出饷三月人人感泣愿出死力为黄都堂一战已为南戸部尚书威棱截然尽革财赋内外诸积弊改左都绂自以歴仕中外五十年戆直崖异常忤人获伏祸又盛满宜戒请老去卒年七十有一
　　史氏曰旋风起舆前人讶为神恠夫人而清直无欲则精气相感天人合符况诸贼恶贯满盈鬼神有必发之覆此却是实理实事延绥人感愿出死力知人则知天矣

　　滕侍郎昭

　　昭字自明黄州知府霄之子也正统六年以乡举授监察御史巡按顺天福建俱有声绩天顺初擢左佥都御史佐理院事踰年以忧去纯皇嗣位诏起复巡抚辽东昭谨斥堠严训练备刍粟明赏罚凡数年敌不敢近塞昭乃上疏言大明律乃一代定法而决断武臣独舍律用例以是武臣益贪纵不检请一切以律从事不报成化二年进右副都御史总督漕运兼巡抚淮扬昭奏建吴二庻人宜移本城旧中书省居之或安置有城池军卫之所稍便出入亦圣王罪人不孥之意也疏下礼部议不可遂止五年召还复遣巡视福建上杭有紫云台者邓茂七之党尝据为乱昭乃相要害请立归化县治未还改视苏松而马駄沙最繁盛寄治江阴民苦徃返昭复请分置靖江县上俱报可七年拜兵部右侍郎复转左侍郎时汪直管西厂刺事僣横日炽中外累足而立于是兵部尚书项忠倡义草疏约九卿会劾诏罢西厂而御史戴缙久不得调乃言直所行皆公直不宜革罢于是上复命直管西厂缙遂进用直既司厂事首发忠过廷鞫遂坐赃罢去语在李震传昭亦以忠故致仕年五十九卒于家

　　李御史坚

　　坚字景义唐县人正统十三年进士改翰林庶吉士景泰初拜南京监察御史精研律令听断明决临事毅然自任一时豪贵敛迹三年六月长洲饥民许道师等窃掠富室之粟时吏部尚书王文赈济江南欲彰大已功奏道师等谋逆词连数百人槛送京师下法司会鞫坚乃上章辨其诬诏诛罪首数人余置不问赖以生全者甚众未几上购翠羽于南中逺迩骚绎坚复上疏请止上嘉纳四年坐事谪典吏寻擢桐庐知县值歳凶坚捐俸以食饿者又建义仓设乡社诸废俱举威惠并行少保姚夔谓为江南循吏第一会入觐卒于道

　　刘中丞潺

　　潺字宗澜安阳人天顺丁丑进士授刑部主事四时着一布袍出止乗驴湖广都御史翁世资与都指挥讼诏潺徃会御史焦显治显欲归狱于指挥潺曰如公言何名为法卒坐世资迁郎中京师有兄弟争袭者各重赂累年不决至是赂潺潺持金白于司冦乃竟其事晋浙江叅议进士卢某暴其乡潺按问除名再改陜西叅政鄜民冦氏闗中大猾也部民冦扁头与其祖戍者冦扁都名相近遂窜军籍潺阅籍疑之卒验实军归冦氏迁叅政再迁四川布政使却宣慰杨氏金召为顺天府尹道出褒城流民入蜀就食守闗吏不许潺令弛禁迁都御史巡抚辽东弘治初致仕归自课童仆耕时两子举于乡日校诵读春秋祭墓必泣谆切质直无华言虽幼贱与均礼弘治乙丑疾革遗命毋干恩泽作坟扰乡里年七十八
　　野史氏曰都御史与都指挥讼谁肯为指挥伸法进士暴其乡遂按问除名只此二事非冰心铁面未有不稍徇情面者国家法吏得公数人岂有寃狱哉

　　李侍郎和

　　和字本中安阳人天顺丁丑进士授吏科给事中尝论事忤旨廷杖几死迁都给事中通政司参议右通政成化末李孜省以左道进而大臣竞树党中官梁方等用事最后万安有宠士大夫躁进者各择所从朝合夕迁静正淹滞乡有齐姓者悯和久次谓曰公常恬如将俟河清耶今诸贵人亦素敬爱公持二帕贽造请食顷耳而卿佐可得和谢曰吾譬之婺黒髪守节皓首乃求聘乎后歴官南京户部右侍郎卒和丰貎恢量虽仓卒言色罔躁喜愠莫显然内含独朗事低昂及人贤不肖不失分寸父光道得痿疾弥年和自奉养躬上溺器久益虔俭薄不计生产善说中庸姚夔常称之曰不竞不激含蓄光景如澄渊亡波珠玉自莹李文逹耿清惠皆与和善谓和量如韩忠献
　　野史氏曰公当仓卒言色不躁喜怒莫显此其徳量有大过人者至内含独朗事低昂及人贤不肖不失分寸非中正精宻未易语此古大臣其人与未可以忤旨廷杖而独以清直归之也

　　潘侍郎礼

　　礼字嘉会归徳卫人天顺进士授户科给事中刚直敢言中外震慑累迁工部左侍郎奉命理易州厂厂故有园圃果蔬之利为守者所侵渔岁时馈遗中贵人礼取其直需国用絶馈遗中贵人疾之礼乃累疏乞休归箧惟敝衣数袭图籍数卷而已巡抚都御史韩邦问以礼清节纯行疏于朝武庙命有司月给米三石特加慰问年八十四卒或问廉吏于太史崔铣曰轩公輗潘公礼其人也公归有田一夫躬稼以生城亡居四时栖田庐盗夜掠之祗粟数升敝裘尔盗惊叹叩头曰使在官皆若公我軰安敢乱公亷不治名又难能也
　　野史氏曰公之亷至此而盗犹夜掠之耶盖公洁身不治名故鬼神借盗之掠以彰其亷耳

　　孙府尹春

　　春字一元尉氏人性刚直寡合独嗜学不倦成化戊戌进士以户部郎升知巩昌府巩昌地邻畨族号难治春职无不举副使王云凤御史王凯奏春仁爱如亷范劝课如龚遂抚字如阳城清直如包拯给白金彩币以旌之升贵州左参政督理粮储三载转广西布政御史陶煦言其事体练逹才识老成升应天府尹岁余言官以浮论中之具疏自陈始末恳乞致仕还汴治城南草堂集诸耆艾为会日巾车徃来觞咏谈笑其精明刚大之气老而不减平生不蓄姬妾寿七十有四
　　野史氏曰宦途之毁誉是非殊无确论不难诬伯夷以为贪不难谀盗跖以为廉春以刚直寡合之人其中于浮论也固宜

　　贾中丞锭

　　锭字良金安阳人成化戊戌进士从汶水县擢御史风裁栗栗行囊萧萧民有包老之称巡抚陜西丁内艰闻讣即归时逆瑾恣横罗织百司以直戅不阿坐事罚米千斛输边倾家偿之瑾败累起辞不赴世宗初诏晋秩二品卒年七十有六沉静宏雅貎若迟钝临事毅然有为虽甚难处者无不曲中扬歴中外几三十年始终一节其居林下十六年自处一室无媵妾暇则课子读书惇行孝弟絶口不及时事物论高之
　　野史氏曰瑾败铨部累起力辞不赴优游林下者十有六年此其识量过人逺矣爱做官者不知几多技痒

　　郭叅政绪

　　绪字继业太康人成化辛丑进士端简沉黙勤苦自励观工部政有事楚府却赆馈楚王贤之授户部主事督运银二十万于陜西既给军而主者以羡告曰羡以正支法也归之藩司歴官皆以清直闻戊午升云南叅议单骑抵任鹤庆地山水暴发漂流庐寨见途号者哺之野暴者瘗之大理叅化诸土官侵赋银数万盖久且隐访而追之其分守所至克殄久叛巨盗杨才軰数十人先是迤西有夷曰思六越金沙江界据地千里积二十年拒不受抚至辛酉岁势益猖獗镇巡合议以剿请事下公卿议抚之便诏与按察副使王同行旬余抵金齿卢叅将和统军距所据地二程许而次遣官持檄徃者皆被留不报卢还军语其故且戒勿廹绪曰吾受国恩报称正在此如公言若臣节何昔蘓武入匈奴十九年尚得生还况此夷非匈奴比万一不还亦分内事也或谓曰苏君以黒髪去白髪而还君今白矣将以黒还乎正色不答单骑从数人行旬日至南甸岩突不可骑乃斩荆徒歩绳挽以登又旬日至一大泽戞都土官以象与乗之上雾下沙晦淖迷踬而行愈力又旬日至孟頼去金沙江仅二舍茇次手为檄遣官持过江谕以朝廷招徕之意夷人相顾而惊曰中国官今亦至此乎即发夷兵率象马数万夜过江抵其所持长槊劲弩露刀环之数重有译者泣走报曰贼刻日且焚杀奈何久此曰尔译虽微亦世受国恩不以死报乃为间耶因拔所佩剑指示曰明日我渡江敢复言者斩众皆股栗因赋诗见志思六既见檄谕祸福明甚又闻其志决即遣酋长数十軰来请听令及所馈土物供具悉却去之乃奉宣勅榜且与语云云大畧先叙其劳次伸其寃然后责其叛罪思六等闻之皆俯伏泣行下请归侵地绪曰此固我圣天子意也宣言许之皆稽首称万岁欢声动地因诘卢叅将先所使人出以归之卢曹得报驰至则已撤兵归地受缅书矣是夏五月归至会城镇巡以下皆极称与镇巡以状闻诏予奏事者官一级余功伺核以録所著有学吟稿抚夷録
　　野史氏曰绪忠愤沉毅临事不避意气壮伟有如金沙之行非知勇天植能当此而不缩恧者乎越三年考绩仅加俸一级升四川督储参政虽爵赏不足酬劳而绪尽力转输勤苦备至可谓无愧矣

　　崔叅政升

　　升字廷进安阳人父居贫诸兄各出自营独升业儒至为专笃母劝令易业弗听踰冠未有室给事中李和贤焉妻以女明年举乡试成进士授工部都水主事改兵部复除礼部主客司畨人踰格请业赂钧枢许之日趋上议升执不佥名畨人夜持名货来馈叱出之旦声其事遂寝再补武选迁职方员外郎虽歴三部阶五品然僦屋以居出则瘠马布袍犹寒士也先是星变求言升与余干苏章同奏竖阉干政妖僧蛊惑援庇憸壬窜逐忠良所致又言尚书王恕今之伊傅不宜置之留都不报时他言者颇及宫秘上怒书言者姓名于屏迁则绌其级或予逺恶地吏部故迟升之迁升笃实朴简性刚少容凡缔交者虽狎不敢玩尝曰吾小心谨慎人也入仕三十余年自蜀归始有屋一区瘠田二夫笥无丽服家无饰银之器晚好读易暨纲鉴有得标识简端卒年八十有八子铣另传
　　野史氏曰升自郎署时风采已着知延安剖疑决难不动声色所得深故开文敏道学之传

　　杨御史琎

　　琎字用章祥符人成化十一年进士初授丹徒知县会中使如浙所至缚守令置舟中得赂始释将至丹徒琎选善泅水者二人令着耆老衣冠先驰以迎中使怒曰令安在汝敢来谒我耶令左右执之二人即跃入江中潜遁去琎徐至绐曰闻公驱二人溺死江中方今圣明之世法令森严如人命何中使惧礼谢而去虽歴他所亦不敢放恣牟都御史按部丹徒以索馔器不得诬以它事免官琎奏辨得白升南道御史郎中李谅以事谪静寜知州持尚书黎淳阴事率家人窃取公帑物淳不敢诘琎并劾罢之给事中某等言事忤旨众惧祸出叵测琎疏救之曰谏官乃天子耳目若以尽职获谴则天下事谁复敢言者是陛下自塞其耳蔽其目也奏入上悉宥之总制两广都御史秦纮劾安逺侯柳景不法诸事勘实得旨景罢纮亦致仕琎奏曰景之罪既明是纮之劾不缪也今俱免者何也且纮忠实有大畧不宜摈弃从之随起纮为户部尚书琎又奏建宗忠简公祠于丹徒如岳忠武杭州故事给卒守墓春秋祀飨上俱如所请云弘治初擢山东按察佥事以疾卒年四十九所著有弦斋藁数卷
　　野史氏曰琎心灵口敏大是用世之才不受中使之窘辱虽渉知术却得权变疏奏诸事言下了然胸有成画惜不得尽究其用也

　　王都御史嵩

　　嵩字邦镇汲县人也成化十一年进士明年授太湖知县丁母忧服除再授青城未几拜监察御史嵩耻苛察崇忠厚务持大体初按辽左辽之将领弊端百出嵩悉为裁汰其开原铁岭诸卫前按辽者多不至其地嵩尽歴之一时边备为之肃清继按江右会巨盗杨九龙者聚啸山林以千数吉安迤南俱为骚动嵩处以方畧不踰时而盗就擒上闻降玺书文绮旌之盗平又会时饥人多转于死嵩曰救饥恤困势不可缓若待取勘事无及矣乃令郡县长吏即发廪赈之所活甚众弘治四年嵩迁大理右寺丞进左右少卿指挥某母再以不孝告法凡再告者不复讯其犯称寃不已嵩疑其母与人通而疾其子又据律有父母诬告之欵遂驳之诸刑曹皆笑以为再告无驳者及复讯其母于囚棚下产一女翌旦举朝闻之咸叹服以为不可无大理云内府匠申能格杀人法当抵命匠乃夤縁权贵得上旨与之辨勘者欲希顺上意嵩独不然乃言曰生杀予夺君上之权也奉公执法臣下之职也匠凶杀人甚惨若生者得以幸免死者何辜覆奏以为不可上从之由是嵩名益着十一年擢都察院右副都御史巡抚延绥其地武备久废且兼镇守贪暴嵩至顿革其弊而边务始振后坐边警谪叅议致仕正徳中逆瑾擅政求赂于嵩嵩弗从遂诬嵩在延绥时侵克官银矫诏下狱籍其家而偿乃戍于邻嵩虽为瑾所诬而怡然自处不以夷险易节后四年事白瑾弃市复嵩爵而所没之产仍命有司给焉年八十四卒嵩生平重孝弟故凡祀先之礼靡不诚慎兄三人嵩事之甚恭所得祖产悉让之

　　李都御史兴

　　兴字伯起嵩县人也成化十一年进士授冠县知县以忧去百姓遮道泣留起复改邹平寻擢监察御史忠鲠敢言每上疏诀别妻子不复留意家事及按陜西大振风纪所至奸盗屏息是时叅将郭镛怙势违法诸司皆畏之间有劾奏者镛即令人刼于道并其奏章夺之兴乃宻疏罪状请按诛之上俞其奏兴构之戮于市百姓称快又仪宾樊某者尝殴父父愬之官莫敢有理者兴亷知以计縳至阶下杖死其它锄强戡暴皆类此布政韩某素与兴不合及转都御史即抚闗中因郭樊二氏子愬遂奏兴逮至京师坐以重辟吏部尚书王恕乃上疏论捄其畧曰迩者御史兴巡按陜西克尽宪职所至秋毫无犯其有益于地方多矣今之所伤虽有数人盖欲惩治奸顽初非有意挟私法当拟徒今若处之以死臣恐天下后世以为陛下用刑任情弗以法岂不有累至仁至明之徳耶且天下贪官污吏强军豪民所忌惮者惟御史尔今若此是使御史垂首丧气而贪污豪强者无所忌惮欲小民获安四方晏然难矣疏入上薄其罪谪戍岭表而兴名益振会赦归所著有西巡奏议嵩南野録若干卷子尚当父兴被诬论死三上章乞代及兴谪戍宾州遂从行弘治十一年尚由宾州学生中乡试

　　徐御史宪

　　宪字振纲安阳人成化十四年进士授松江推官松江天下称饶而民习颇狡宪以约已推诚为治民称曰徐青天有盗牛者以火刀更其角莫辨也宪令纵牛入野牛奔主家门中乃治盗罪已而拜监察御史出按甘肃畨贡狮子宪令守闗者勿纳上疏言狮子异物受之则夷生玩心况日食羊牛百夫守之邪昔武王受獒召公戒之曰不矜细行终累大徳徃者夷贡狮子受之故敢再贡彼盖窥我相尚矣却之便时例杖赎颇重宪奏流罪三赎米四十石而止杂犯死罪不踰五十石今増赎杖法则三年者米至四十五石矣是虽轻于死而实重于流也疏上宪以亲老谢病归卒年五十一

　　曹中丞凤【附孙尚书亨】

　　凤字鸣岐新蔡人生之先一日母自外暮归见火光如车轮当其前明日凤乃生生而灵异比就外傅畧加训说即了大义甫冠举子业精粹尤以捡身敛心为务时天台陈选督学中州甚器重之成化十七年登进士为祁门令擢御史弘治改元之初持风裁崇论正议多所嘉纳偶奏事失仪鸿胪纠举上特宥之谓左右曰此曹御史也好官当畧其细过按江北劾罢大吏贪墨望风解绶以抗直不容出守苏州苏富饶甲天下俗尚奢靡为定昏丧礼不过制一切务从俭素法在必行巡抚延绥正徳初召还逆瑾方用事贿赂公行诸部院见者多长跽稽首凤故不见及见又长揖不拜一无所赠逆瑾问曰都御史知回院故耶凤曰圣恩也瑾曰何以报称凤曰振肃纪纲激扬淑慝耳时瑾严勘天下钱榖以中伤不附已者勘官希瑾意言延绥布粮浥烂过縁主者乃罢其官听勘诬偿布五百疋粟千石凤鬻产完纳瑾怒犹未解也凤积忿一日无疾端坐而逝明年瑾诛朝廷悯其忠遣官谕祭给金营葬事
　　亨字伯贞都御史凤孙也嘉靖乙未进士授刑部主事素谙法家语奸吏无所措手亦未尝一徇豪富之请名称籍甚出守兖州用严为治奏最为天下第一会有红罗女者以妖术惑众至数万人官兵莫敢撄其锋亨提兵徃剿乗风纵火以万弩射其后贼败走至曹坡集惊曰坡者破也亨姓当之遂就擒巡抚真定适夷人犯大原羽檄夜至亨即贯甲出镇师进及挽其辔亨曰我虽老犹办杀贼即马革裹尸公能无恙乎将吏咸奋跃破敌龙泉闗下进兵部侍郎协理戎政营伍一新穆皇大阅赐绯鱼荫一子寻升南京工部尚书织造大珰岁冐水衡钱不赀亨奏劾之不报遂求去卒年八十有二赐祭葬赠太子少保亨逡巡若木讷人而当几能断凛不可当生平未尝受一私馈干一私事遇有寃抑黙为之解又晦其迹不以见徳所居舍仅避风雨朝野咸重之
　　野史氏曰清直与残刻相对清直者忠厚为心鬼神福之克昌厥后残刻者貌清直而衷险谲鬼神恶之矣未有不殄厥世者都御史受瑾之摧折无疾而逝正人被祸天心悯恻而尚书公能黙解人之寃抑又晦其迹不以见徳祖孙辉暎一脉相承后嗣之兴其未艾乎

　　柴少保升

　　升字公照南阳人也少受经于郡守叚坚成化二十三年举进士擢工科给事中弘治三年彗见东井诏求直言升首疏十五事皆切中时弊上嘉纳明年山东河南大水复求时政得失升言四事上亦从之七年诏建昌国公张延龄第延龄敬皇后同产弟也势熖熏灼人莫敢言升上疏论止八年四川番僧领占竹夤縁行取礼部御史谏不听升乃入奏大畧以恤人言杜无益反复乎孟轲韩愈之义亹亹几万言上读之大悟即命停罢又疏止度僧征画工咸切直语多不録十三年改兵科适大同敌逼升乃劾平江南锐玩冦殃民师久无功宜罪之以励边士上即罢锐偏禆以下各置之法累擢广东右布政使平十三村贼赐银牌纻衣复迁山东左布政使舟还荆襄先是州县盛设供张以俟及升至行李萧然无异寒士观者兴叹正徳二年擢右副都御史巡抚江西已改陜西时革总制三边率听制于升纪律严明先声所至敌不敢犯歴升吏部左侍郎会尚书被逮升摄部事凡病国紊法者一切厘正之无何升南京礼部尚书复改兵部叅赞机务以父丧去位服阕改工部升辞不允居数月复上疏请老诏始从之乃给月廪舆夫乗传还乡归八年当嘉靖改元之初言官屡荐特加荣禄大夫遣官存问二年八月卒赠太子少保升性至孝尝分禄养亲及亲殁前后庐墓六年哀毁踰礼乡人称之

　　潘布政铎

　　铎新乡人弘治乙未进士为兵科时雍泰巡抚宣大亷厉棱峻尝缚叅将李杰挞之杰有内援奏泰擅打将官罢职铎亢章力诤泰有敢死之节克乱之才为逆瑾所忌寻以都给事中出知汉中府公议韪之歴官浙江右布政使
　　野史氏曰许襄毅云西望二高一华山一雍泰也其名流推重如此而潘铎抗章力诤不问知为泰之一流人虽以此见忌实以此得伸乃知臧人否人者自臧自否者也可不慎诸

　　李给事光翰

　　光翰新乡人也弘治己未进士任南户科给事中正徳间逆瑾擅权光翰抗疏力谏言甚切直瑾激上怒逮下锦衣卫狱廷杖革秩逆瑾尝以谏诤诸臣姓名榜奸党于朝堂颁示天下光翰亦在内世宗即位诏复原官寻升台州府知府政暇辄进诸生躬课教之士类翕然化焉所著有定疑诸书
　　野史氏曰弘治人才之盛中州为最歴观诸君子有一不为逆阉所摧折者乎榜列朝堂指为奸党廷杖几死惨极矣竟不能夺其节亦烈矣哉愚尝谓逆贤亦犹之乎瑾耳而夏御史之外无闻焉夫岂赋才尔殊耶人有巧拙此可卜世运矣

　　熊尚书翀羽

　　翀羽字腾霄光州人尝读书南坛从游者数人忽夕覩一絶色女立松树上众皆错愕走翀畧不为意女灭焉遂以刀刮树皮大书曰作怪风雷折成形斧锯分夜半雷劈之弘治乙丑进士初授武进令无毛髪点染称循吏擢御史按陜西武臣强横发其甚者如指挥王昶置之法按江西墨吏望风解去释死刑之寃者为多刷卷南畿考最诏以天下官员都照依熊翀其受知于朝廷如此分巡冀北道擒白莲教谋不轨者万众惟戮其首王良辈而胁从者免督工张秋多被钦赏节镇陜西刺奸植良纪纲振肃夜见寳气上矗命掘之得古玉玺一颗文有受命于天既寿永昌八字纳之上以工侍召入耆穉泣下遮留立朝抗颜多建白时大司空马文贞名籍甚而侍郎有左熊右熊京辇有两熊夹一马天下太平之謡孝庙呼熊胡子而不名一日奏事鼻带液上曰鼻液乃膝寒耳以宫绣护膝赐之家居无玩好但藏古书千卷有止庵集行于世
　　野史氏曰翀之制妖风雷听命又能夜识玉玺之气此非有他术也总见其清直足色处

　　张副使士隆

　　士隆字仲修安阳人警敏过人书再经目不忘竒文奥旨览即通解为孝廉时业太学与马理崔铣为友讲学京师尝言须于事为验其实身与世为二理与事相乖非圣人合外内之道也弘治乙丑登进士授广平推官莅政严明民畏惮之擢御史时朝臣多党附大臣交为权利士隆恶之光禄卿李良谄事刘少师健得右职又以女字少师孙健去位良诈言女死絶婚士隆劾罢良出按河东盐法运使刘瑜贪恃奥援已迁叅政士隆劾罢之抑豪右均支给岁课倍入暇建正学书院选士授经凿青石槽开茅津皆为大衢民甚便之内宫灾上疏切谏时弊不报再按凤阳织造中官史宣酗酒作威大括财贿行荷二梃曰赐杖挞拒令者自都御史以下不敢禁士隆劾其贪横还理道事有张顺者京猾也随中宫镇云南殴门子死潜回匿京师云南守臣移文逮之急乃出以二隶押送至桃源重货二隶窃取病丐毙之二隶告顺死勘实给文归已三年士隆阅案疑之宻侦得顺坐杀二人罪时钱寜大有宠廖鹏附之自师保元臣相与接席交驩士隆率同僚疏其罪鹏寜大恨罢职御史薛鳯鸣杀人为巨盗被逮又夜自杀二婢置朝门外懐牍诉寃鳯鸣凶愎且富当按者即逊去累年不决都御史彭泽以狱付士隆及御史许完掠治取服鳯鸣知事急重货钱寜上其愬下士隆暨完狱俱谪外任士隆晋州判教民耕桑滹水决为数县灾台檄士隆塞之绩成晋人纪焉世宗即位复士隆御史寻升副使兵备汉中其地居终南太白间长广数千里有良田美隩宜牧竹木之利淘沙得金逋逃者擅以为业岁与官军交通则吞并弱小藏大盗伺便出掠报仇杀人官不敢捕士隆初莅任首按官军殛贪用良旧习变革巨冦王大王二阎仲良軰通回回为患所在皆立亲识号曰贼主士隆谕令擒贼吾赏汝功否则率军焚山众叩头曰愿効力居数日各献贼贼主怙恶者十余家灭之境遂大安乃堰响水溉田千畆立堤防溢又修云雾水未成功而卒年五十一
　　野史氏曰仲修官御史直言敢谏弹劾津要固其职事然其所不可及者更在能取友知学故三原马子理见而欣然曰仲修昔者之言圣学也吾軰其亟从事焉后渠崔子又亟称之曰尔徳无瑕可谓君子此足知仲修矣

　　马中丞卿

　　卿字敬臣林县人弘治乙丑进士廷试策问道未行法未守卿对曰政事之柄握于司礼刑法之权移于厂卫大学士刘健阅卷竒之改庶吉士授戸科同考会试时主考学士靳贵奴泄试题于外卿请究之竟坐奴罪靳愧恨吏部出卿为大名知府佥都御史寗果已除名厚赂阉永求复官擒贼永讽言官荐之时卿在工科同考有及之者卿奋袂曰世果无人寜用驽如卿者畿内可复令渠壊之耶已而传旨复果官巡抚真定讨羣盗果欲中以危法至郡威胁语侵卿不为动亦无从得间乃令供军需二千金卿谓必得印移乃可卒如请御史张存仁按治屡示意索赂卿不内张每罔事以动之未久二子俱败他郡守以下多坐罢卿益著名提学山西发挥理学敦重行谊迁右叅政妖民张钺欲乗晋府发丧入城为乱卿先知有备钺不得发迁浙江布政中官张志聪等造币于杭自擅权利久不讫工卿及御史欧珠协心裁抑色料招商平价悉委杭守查仲道公私称便中官奏卿及查守抗命逮锦衣卫狱卿及仲道各自引罪欧疏救之有旨俱降秩卿降鹤庆府知府逺郡事少民朴卿才优夷俗一变土官鳯朝文安铨据境叛杀官攻城且逼省会或指间道可逸卿厉色曰丈夫不死国而死家耶丽江土官木公朝文姊夫也兵力甚强二酋阴藉为助卿约木公会兵境上且谕以利害木感泣出兵徃援省城二凶失助瓦解三迁擢副都督漕运巡抚凤阳与都御史刘天和协力疏导未几漕利赐白金彩币以劳瘁得疾遂不起年五十八卿性度弘博接人和易处事详慎学以古人自期志于用世在鹤庆尝为文示诸生言举业之弊诗文之弊道学之弊谓皆非古切中时病父图沁州知州歴官有循声弟豫贡入太学博学有高识一门父子兄弟自可师友卿所著诗文有马氏家藏集行于世
　　野史氏曰卿之歴官以清直着然论理学之弊曰晚宋陋儒浚伏羲之画转濓溪之圈不反身心但求毫楮今又哜其糟粕以自迷或有已不学专以非人凡人之善曲为巧诋此等语不为无见故能卓然自立也

　　李副使梦阳

　　梦阳字献吉其先扶沟人也国初徙居庆阳父正以阜平训导补封丘王教授遂家大梁母高氏梦日堕懐中寤而生梦阳十八举乡试第一明年为弘治六年登进士授户部主事是时海宇清寜部寺多暇诸荐绅先生雅事文墨梦阳与信阳何景明姑苏徐祯卿鄠杜王九思济南边贡倡为古文辞以变衰陋之习断自秦汉以上六代以下弗论也居久之转员外郎外戚寿宁张鹤龄怙宠骄纵人莫敢问梦阳乃应诏陈其二疾三害六渐语稍侵中宫诏下锦衣卫狱拷掠备加无所挠屈敬皇一日御文华殿召大学士刘健李东阳谢迁问李梦阳宜何如处健对曰梦阳狂直不足深罪上色变东阳不敢对迁乃从容言曰梦阳虽狂直然其心无他实欲效忠于陛下上曰谢先生言是及狱具诏梦阳复职已而独召兵部尚书刘大夏问曰日来外间事如何大夏曰近释李梦阳中外欢呼圣徳如天地之大上曰朕初欲轻谴此人而左右者曰轻莫若杖而释之汝知渠意乎杖必送锦衣卫渠拴闗节杖之必死也于渠辈则诚快矣如朕杀谏臣何大夏曰陛下此事即尧舜之心也明年为正徳改元梦阳迁郎中逆瑾軰导上鹰兎狗马舞唱角抵渐废万几给事中刘■〈艹洍〉陶谐相继奏劾不报于是户部尚书韩文每退朝对属吏辄泣下梦阳闻说之曰公大臣也义同国休戚徒泣何益文曰奈何曰比谏臣有章入交论诸阉下之阁矣夫三老者顾命臣也闻持谏官章甚力公诚及此时率诸大臣殊死争事或可济也文乃毅然改容曰善即事弗济吾年足死矣不死不足以报国翌日文入密扣三老三老许之而倡诸大臣诸大臣又无不踊跃从者文乃大喜退而召梦阳令具草及疏入瑾知韩疏出梦阳手蓄憾不已矫旨夺其官寻又黜健等四十八人榜为党人然瑾必欲杀梦阳以摅其愤明年罗织他事诬奏械系诏狱梦阳兄孟和及内弟左国玉者间徒从谒修撰康海及瑾嬖人姜逹曲捄得免放归大梁四年瑾诛五年起梦阳江西提学副使勅许举闻重事梦阳振学造士外复时时大有建白台使及同官者疾其侵官而御史江万实会按江西与梦阳不合梦阳疏其事万实亦论劾天子命大理卿燕忠徃勘是时忌者咸欲挤入不测之渊独少傅杨一清为力解梦阳遂获末减初宸濠懐逆招致文学之士凡吏江西有才名者即啖以厚利否则威刼之知梦阳不可撼佯下之而布政使郑岳适为濠所陷梦阳素与岳不相能岳既得罪谓梦阳倾之也及濠败辞连梦阳頼刑部尚书林俊奏辩始白嘉靖即位都御史王廷相学士霍韬及知者相继论荐竟不用嘉靖十年迎医京口还遂卒年五十九所著有赋颂乐府古今诗三十六卷书疏碑志记序杂文二十七卷空同子八篇行于世子枝举进士为南京工部主事左迁海州同知才藻宏丽千言立就有父风云
　　野史氏曰海内孰不知有空同子哉文章气节明代当不居第二人也余幼而读公之文慕公之人因康子对山出公于濒死之际并慕康子之文之人议者咎其失身于瑾也余谓康子若从此借瑾之力济已之私则登友于彼岸而溺已于深渊诚为不可康子既全空同之生又以救空同获罪经也而不迂权也而不谲康子何媿于心乎何栢齐谓为古之狂庶乎知康子者使空同子而不足为当代重康子有载胥及溺耳
　　又曰空同子庆阳人而籍于大梁者也则庆阳不得而私之籍固以人重哉薛文清亦河津而籍于鄢陵鄢陵岂忘哲人之徳至薛西原则偃师人而籍于亳州亳固重矣偃师发祥之地乌容冺乎因并表出

　　张太仆衍瑞

　　衍瑞字符承汲县人也祖杰监察御史父经湖广左叅政衍瑞举弘治十八年进士明年为正徳改元授清丰知县以勘事执法为逆瑾所恶矫旨下诏狱楚毒备尝濒于死者数矣瑾诛赦出歴升吏部文选司郎中十四年毅皇自榆林还复欲南狩时宁藩逆上下以为忧大臣科道交疏留不听江彬軰又从更诏以三月壬子驾出衍瑞曰即畏罪不言宁不为宗庙朝廷所乎乃抗疏率同官六七軰赴阙上之大畧言巡游费财动众州县骚然而隐忧伏祸且不可测上亦不许明日诸曹属各又上疏谏前后百有七人词益亟切上怒罚跪门五日而京师忽风霾昼晦禁内海子水溢高四尺许桥下七铁柱折有金吾卫指挥张英者以是为变之明验乃肉袒戟刃于胷以死谏上大惊诏诸言事者各杖三十倡之者谪外衍瑞得平阳府同知世宗即位召复原秩寻擢太常寺少卿踰年卒于是言官疏衍瑞负性忠直两遭困阨宜加褒恤以励臣工诏可赠太仆寺卿仍赐祭葬荫其子

　　王光禄相

　　相字梦弼光山人也正徳三年进士授沭阳知县值岁荒相设法赈捄全活者甚众秩满拜监察御史巡按山东访除民蠧擿伏如神至临清捕监官稔恶者数軰悉付于法权幸震慑及还朝又劾钱宁江彬风采益着无何乃竟构陷被逮谪高邮州判官卒相博闻有精鉴初少师张孚敬以落第候除相遇于逆旅之舍与之谈竒之谓孚敬曰子相甚异它日所就奚翅科第而已因厚贻以归后孚敬举进士授南京刑部主事嘉靖初议尊亲礼孚敬所言上多采纳累进大学士乃上疏白相以忠鲠罹诬宜有恤典诏赠光禄寺少卿仍遣官谕祭

　　马御史録

　　録字君卿信阳人也正徳三年进士授固安知县邑当南北冲剧颇号难治録明习政体周察人情廉明惇信士民恱服踰年冀冦作乱袭破固安録被执入见卧内无长物冦贤而释之再踰年征拜监察御史督理山东马政以内艰归免丧出按江南时上改元嘉靖之初也遣使捕高唐州官属连坐者五百余人中外大骇録上疏止之其畧曰夫法者公器天子不得而私也昔汉文帝欲重惩惊马之人张释之为廷尉执法不可文帝从之故千载以为美谈我祖宗监古为治内设三法司外设抚按官无非刑清狱平使天下无寃民耳先帝时刘瑾专权于前钱宁窃柄于后张雄等依附作威于其中蛊惑朝廷动差锦衣官校四出提人天下汹汹几壊国事幸赖陛下登极祛除旧弊人始安堵不意复有高唐之命人情且惊且疑当此新政之初恐非所宜有也伏望陛下自今以后扩弘人之度慎法令之施遇有罪人内则付三法司外则付抚按官即无不可治之人亦无不可行之法矣惟陛下垂察以杜将来多事之渐上从之六年按山西妖人李福逹事觉録捕抵法初福逹以丹术干武定侯郭勋勋竒之相与颇密及被繋勋乃移书请贳録大怒劾勋庇奸乱法勋皇惧入辩上疑复属法司于是刑部尚书颜頥寿都御史刘文庄大理卿汤沐等会鞫俱如録拟而给事中王科等御史高世魁等二十五人各又奏论勋先后十余疏上以人言众愈疑而左右又有为勋言者乃令福逹并勘官俱至午门覆审以兵部左侍郎张璁署都察院礼部右侍郎桂蕚署刑部少詹事方献夫署大理寺璁等鍜炼傅会尽改原拟録等坐故入俱谪戌頥寿文庄沐等坐推按不实俱落职科等坐挟私弹劾俱编氓福逹释归勋置不问诏俱报可璁等降勅奬谕各赐衣带银帛有差録即戍南丹讲学授徒四方之士云从暇则娱情诗酒无少怨尤歴十七年以疾终年六十有八

　　党中丞以平

　　平字守衡其先自平阳徙禹州正徳甲戌进士管仓淮安饷事清简日与诸生讲学论文东南高士多从游者时阉宦用事屡犯其怒使校日夜踪迹无所得乃已武宗新收家将朱干等六百名直入台基厂取马草平禁之责发兵马司狱提督太监江彬面奏上朱干率数十人执平至豹房彬又奏上上竟释之所莅诸差尽心职守加意民瘼大司徒秦公叹曰尔才十倍某不能及吏部拟提学外补秦公留之曰某老矣部事全赖此官整理疏上中止冡宰廖公招与相见避嫌不徃廖益重之转浙江温处兵备副使清节表表贪污者望风遯去温处军素骄因饷激变教场中树旗帜为乱平徃谕之晓以恩信众皆首伏即日解散倭夷雠杀为地方患获海贼五百人宪臣欲以为功喜谓平曰我列公功以闻于朝例当封侯平讯其为海中渔人为贼所掠悉纵之曰杀无辜以幸赏吾不为也以副都御史协理院事家居三十四年权门要津不通一字太监黄锦南行过访许以起用比归再过不复出接语人曰刀锯之余荐天下豪杰司马子长之所耻也元■〈禾贞〉晚依阉宦而相得岂如白居易之为全节耶内外台諌前后荐举二十二疏若罔闻知亦有大臣以书劝之起者反贻书劝其归既而大臣被谴人咸服其高识
　　野史氏曰公忤朱干江彬而不动自不肯杀无辜以幸赏定乱军系夙昔风采有所以见信于众者非取办于临时也家居三十余年其品望自是鳯翔千仞

　　杨御史来凤

　　来凤字从仪汝阳人正徳甲戌进士授会稽县知县擢监察御史上将南巡来鳯同诸御史疏谏上怒杖于阙下几危出按陜西事未竣以病告归林居布素犹然一寒士也汝人高其节云

　　张光禄原明

　　原明字孟复仪封人正徳六年进士授刑部主事清严明慎江彬钱寜尝以事谒原明悉峻却彬寜衔之毅皇南巡众情汹汹原明与郎中陆俸等合疏入諌意指近幸蛊惑上怒罚跪门五日杖三十夺俸六月及彬宁事败原明补四川按察副使世庙嗣位旌其忠加正三品俸后迁陜西左布政以疾乞休诏进光禄寺卿孙卤另有传

　　孔知府辅

　　辅初名孟富字道充汝阳人幼以神童称登正徳戊辰进士授中书舍人迁刑部员外鞫刑明允上览其疏赐名辅盖以公辅期之也己卯上将南巡辅偕同舍郎孙鳯等伏阙諌被杖几死寻出为松江守丁内艰复补辰州世宗改元大褒谏臣得进俸一级以外艰归起补广西便道抵里卒辅天资颕异所著诗文甚富惜子姓零落不少概见云

　　郭太仆五常

　　五常字大经西平人正徳辛未进士授大理寺评事武宗南幸上书切谏罚跪门五日杖八十谪通政司知事嘉靖初复原职恤刑陜西多所平反升莱州知府亷介自持莱人绘像杨震祠中起补郧阳累升山西晋太仆寺卿调停马政屡奏边功钦赏有镪金文绮之赐
　　野史氏曰君之举动如此使立朝诸公哑无一言何堪自对以对君父惜未有奏格心之益者而流毒缙绅一至于是可为扼腕

　　潘知县中矩

　　中矩渑池人举人正徳十年知内黄恬淡乐易与民道疾苦蔼然如家人一切俭约时有公出尝囊金以自给纎芥无取于里胥每岁首疏其钱糓之可缓及工役之可已者停止之河道修筑岁费新揵万计毅然为请于上竟得蠲豁百姓至今思之

　　曹布政嘉

　　嘉字仲礼扶沟人正徳丁丑进士由庶吉士授御史建言谪大名府推官嘉靖元年起补原职复谪禹城知县寻降茂州判官复御史指摘宫闱上欲赐死嘉复舁柩以谏十二年升山西提学副使累升江西布政致仕

　　孙尚书应奎

　　应奎河南卫人正徳己未进士为户兵科左右给事中时严嵩当国杀杨继盛等以闭言路应奎疏争廷杖下狱及从寛释旋上慎名器一疏中时忌再下狱应奎遂舁二柩于长安门外曰一以备臣奎一以备奸嵩以谢天下廷杖谪高平县丞累官尸部尚书

　　熊叅政荣

　　荣字以仁光山人授行人上将南幸众情汹汹荣与郎中陆俸等各疏谏留杖谪国子监学録寻擢御史出按山东平矿贼之乱复按云南协征岑猛功业赫然累官至叅政

　　李通叅秦

　　秦字仲西临漳人嘉靖十四年进士由庶吉士为刑科左给事中条陈时政六事上嘉纳之着为令升礼科都时分宜任礼部尚书子蕃已放纵纳赂秦抗疏劾之分宜诉辨疏虽留中而秦望大着后竟遭中伤调倅大名分宜屡因考察欲罢秦夺于公论不果秦在郡聴断明允屡白疑狱岁饥上官委秦施赈旬日徧歴十一邑给散有法全活甚众郡守载之守魏録永为荒政式升同知久之升戸部侍郎又久之补武选即升通叅自严氏专政淹滞外内二十余年竟为其党所排归来结庐洹上名曰知止时与朋旧吟咏灌蔬种芋此外无所事也卒时七十
　　野史氏曰公得考终幸矣分宜岂轻饶人者哉

　　张副都卤

　　卤字召和仪封人嘉靖乙未进士由知县歴官副都御史英毅慷慨多大畧持论侃侃无所避官给事中时值穆宗践祚疏请勤视朝莅经筵广顾问以隆新政上嘉纳之时神宗甫六龄即引累朝立东宫故事以请已复上言慎选内臣给事东邸宦官孟冲以内旨有所罪极言祖宗家法辅臣无不与闻之政法司无不详谳之刑中旨可邀置廷尉何为庚午晋太常少卿命未下而内江相请更兵营制犹草疏极言其不可或劝云已迁官矣愿少巽卤曰未拜命犹谏官也疏入竟从议营制皆如故辛未迁右通政九月拜南京右佥都御史抚浙江以养母弃官归戊寅诏守旧秩抚保定已加右副都御史卤自银台擢中丞三领节钺在金陵殱叛卒马应祥在河道获妖人王后溪在保定修三闗险阨数百里保障功为多大珰冯保乞为建坊不许以为劳百姓力媚士大夫尚不可况内珰乎保目摄之而未发也江陵以材望相推每与谈膝辄前席既别与之约事可否具以书相闻卤益自发杼引当否无所诎有所荐进及论刺皆独行其意不阿相君旨久之渐不能平嗾言官论之左迁南京太常寺卿乞休归后江陵败凡再荐起用竟不果以寿终于家
　　野史氏曰余于仪封得两名公集于浚川集独録其慎言一编以其发明理学读浒东集独録其奏议一编以其发杼意气各取其所重者以概生平公门人王安仁谓公忤时相抗权珰遭谗屡变百折不回不独见公之文章并见公之气节也

　　王尚书惟俭

　　惟俭字损仲祥符人万厯乙未进士累迁山东巡抚氷蘗自持节余金七万悉以疏闻寻授工侍以直忤魏珰欝愤而卒赐祭葬赠尚书有俊才能诗文

　　周侍郎之纲

　　之纲字冲白固始人万厯甲辰进士户科左给事中时逆珰魏忠贤肆虐之纲忧其渐特疏纠之岁甲子例副陈太史子壮典试浙闱已辞矣会副都御史杨涟疏列魏忠贤二十四大罪之纲为停装诸同僚谓已奉差出讵又言事耶不顾乃拜微臣今已陛辞权珰终难缄口一疏疏上整衣冠坐听处分奉旨闲住崇祯中升南京兵部右侍郎卒

　　王郎中继康

　　继康字季宁光州人自为诸生便以名教自任以忠孝诲人读书至忘寝食闻一善言即録之于册孜孜汲汲日不暇给万厯己酉举于乡天启癸亥授松滋知县署枝江监利二县皆有惠政民安其教而诵其功兴利除害不可殚述尝却藩产委查三千金之馈崇祯戊辰举卓异第一授尸部主事已已解饷宁夏叱贼使知朝廷之尊庚午监楚漕平交际様米常例及包揽诸弊五十余万金更题疏入告欲以澄清天下先期用济军国之需辛未纪録漕运第一连转员外郎中虽疾势已危犹匪躬而报命不携家属卒于部署衣履萧然上赐官符驰驿还长子辚以光州城破骂贼死子妇方氏周氏冯氏吴氏皆以不屈骂贼死仲子霁仁孝异常薛宷诔曰其人高介淄尘不染为令松滋鸠形饫餍进厥誉髦授以铅椠执法不避袭彼■〈犭歇〉猃晋秩地曹益悯疲垫氷霜荼蘗初终靡忝
　　野史氏曰王郎中介节士也徳浮于位士人惜之然真学真品躬行无愧秩禄崇卑奚问焉其门人以勤学爱民危身奉上私谥曰文忠窃附于朱穆王通之义殆近代实称之事也

　　中州人物考卷四

　　●钦定四库全书

　　中州人物考卷五

　　容城孙竒逢 撰

　　○方正

　　李春坊希颜

　　希颜郏县人隐于夹谷学以伊洛为宗从游者甚众初太祖为诸王子择师用廷臣荐手自为书征至京师命诣大本堂授经其教法严毅虽诸王子有弗若教者甞以管击其额帝抚而怒孝慈高皇后从容问曰恶乃以尧舜训尔子邪帝笑而不罪累授左春坊赞善大夫永乐初引年归诏复其家所居湫隘饮酒自放州郡屡聘课士不赴懐页寡合邈然无所干请竟以冻馁终葬邑之塔亭乡所著有大学中庸心法二卷

　　凌佥都汉

　　汉字斗南原武人也洪武十七年以明经举至京师献乌鹊论上善之擢司经局正字未几出知会稽县以事逮系久不决会浙江按察使陶晟入觐上知汉无罪为晟所淹命还释之与偕来既至拜监察御史巡按陜西疏陜西民病数事且言古人谓大夫出疆有可以安国家利社稷者专之可也臣窃以为在春秋战国则可在今大一统时则不可茍许其专恐启大臣擅权之渐上善之召其子赐钞二百锭衣一袭及还京师有徳汉者遇诸途邀汉饮厚报以金汉曰子罪当尔律有定法非我私子酒可饮金不可受上闻之嘉叹擢汉为右都御史时詹徽为左都御史论议数不合每面折徽徽衔之奏遣按事苏松因嗾御史桂满劾其失职左迁刑部侍郎未几命署吏部数月改礼部又数月上悯其衰令归田里汉叩头曰臣愿生居京师死葬京土上许之命居于私第岁余徽诛起为左赞善又岁余复拜右佥都御史寻令致仕汉入辞上问先赐归不行今归何也对曰先詹徽在臣有后忧今徽伏诛臣无忧故敢归尔汉有治才且刚方不屈故时人多忌之云

　　王布政平

　　平息县人洪武中以国子生擢江西道监察御史升陜西按察使文皇即位召为都察院右佥都御史坐事谪卫经歴用荐升福建布政司左叅政从英国公辅征交趾事平进交趾右布政使时清化府蛮贼梗化平与都督黄中徃镇其地民頼以安还至交趾卒平为人气刚不容物临政颇刻而所至不受私馈交人至今诵之

　　房叅政安

　　安字子静汝阳人年十九征至京师太祖一见竒之即擢北平按察佥事升江西按察使文皇即位安与布政使杨连佥事吕升并为军卒执告上释不诛谪戍兴州后召为监察御史福建布政司左叅政安莅事严敏尝行县贪墨之吏皆望风遁去擢工部左侍郎数日出为山东右叅政同官魏瑛诬告诽谤下诏狱安不胜掠治悉引伏合家谪戍交趾安坐大辟会瑛他罪觉并验所告安事非实遂释安召还其家属改安四川右叅政未几复改交趾卒于官

　　王知府观

　　观字尚宾祥符人洪武中以乡举授苏州知府为政严整多所兴建发奸摘伏民畏之如神明有刁吏钱英累构陷长吏人莫敢问观亷得缚至庭立捶杀之由是豪奸屏息百姓称快事闻上遣行人白思中赐勑褒之且劳以酒岁大祲民逋无所从偿观乃延诸富室集郡衙宴饮风使出储积以补不足众驩然应之逋乃完上嘉其能榜示天下以励怠政者今祀于苏州名宦祠

　　郑尚书刚

　　刚南阳人天资英迈质直无为家贫嗜学洪武中释褐冑监署广西布政使事累官工部右侍郎恭慎小心为时所重持节巡视江淮卒于官洪熙初赠工部尚书制称其资禀纯实蹈履清慎夷险之际一心不渝

　　顾端肃佐

　　佐字礼卿太康人也洪武三十三年进士授庄浪知县午节守将集寮属会射以佐文士易之佐三发俱连中且进止安暇观者惊叹罹父忧起复擢监察御史永乐初使广西招抚庆逺洞蛮夷继命四川监采营造木植复命随征沙漠巡抚边关既还迁江西按察副使未几召为应天府尹刚棱不挠吏民畏服贵戚为之敛迹议者以为包孝肃之尹开封弗过也昭皇嗣位改通政使宣德初扈从伐汉汉平赐以人口白金文绮三年上退朝问廷臣谁可掌宪者杨士竒杨荣交荐拜左都御史赐玺书令佐洗涤积弊进退其贤不肖佐于是奏知县孔文英等十四人教谕杨禧等二十四人俱堪风宪又奏御史严暟等三十人及都事赵玭司务叚凯等若干人俱宜黜降又奏水军右卫仓官宋忠侵欺粮万四千五百石有竒户部郎中黄纪受赂免盘审讯已明法当重拟又奏廷臣迩来请谒公行以奢相尚宴饮必用娼妓酣歌恒舞朋淫比嫟上下观效法纪废隳此非清明之朝所宜有也愿一切禁止诏俱从之四年吏有遭笞者捃佐之过谓受隶金放归悉具姓名以闻上以示士竒对曰所诉诚有之今朝官月俸止给米一石薪炭马刍咸取给于宅不得不遣半归使备所用皂亦得归耕实两便京朝官皆然自永乐以来如此仁庙知之所以欲増朝官之俸上叹曰朝臣之艰如此因怒诉者曰朝廷用一好人辄为小人所排乃以吏所诉状付佐自治佐叩首退召吏示之状吏恐甚佐曰上命我治汝我姑容汝但改行为善竟不问上闻之喜曰佐得大体矣居亡何有囚告佐数枉人重罪上大怒曰此必有重囚教之排佐命三法司鞫之则千戸臧清所使也清时杀一家无罪三人当坐极刑上立命磔清于市五年八月车驾巡边命佐居守六年十二月佐言永乐中进士命于刑部都察院理刑今欲仍命与御史郎中主事分鞫狱囚庶几谙练若时制进士于各衙门观政不佥署文案故也八年十月佐以疾再告上遣中使数问及愈入见上喜甚亲赐慰谕免其朝叅视事如故正统初竟以疾归家居十余年卒佐性严重不口毁誉人旦晚候朝前呵双藤立朝房外百僚骑而过者皆折旋避之非公事未尝与诸司羣居时称为顾独坐云
　　野史氏曰公受主知至以吏状授公自治且谕曰小人不乐卿检制敢诬正人此可称君臣鱼水矣然非两杨左右其间则嫌衅渐开而谗易入故获上者必先信友

　　宋布政伯义

　　伯义西华人刚介有守言辞辩正洪武中以才行俱优由太学选擢山东布政司右叅政克着勤能永乐中转任陜西布政司清誉益彰

　　滕知府霄

　　霄字九皋汝州人永乐初以国子生擢礼部司务升祠祭员外郎十四年转湖广黄州知府以寛为政民有争讼者谕之以礼义讼辄息黄冈民诉有虎害霄为文告神虎即徙去行部至麻城有诉勾军戎士为人杀死久不白霄宿城隍庙祷之见一刺鼠走入寝处盘旋而去使人追之至一池塘潜伏不见掘之得尸即戎士也因获所谋杀者遂正其罪一郡人以为神秩满去黄民数千人上章乞留诏从之霄在郡凡十有九年而廉贞之操终始不渝宣徳末引疾归子昭有传见清直

　　髙给事中举

　　举字云翰祥符人少补郡庠生其父因边患选为勇士即弃学代父而徃永乐戊戌进士拜兵科给事中持正不阿慷慨敢言坐是不合时解官归其居不蔽风日恶衣菲食怡怡如也巡抚于谦过其庐即止辟道其见重如此年九十而卒

　　蔺学士从善

　　从善字有恒磁州人也永乐中举乡试第一初授陵县教谕稍迁扬州教授章皇为皇太孙时志慕尧舜文皇择天下名儒辅之中选者毋拘阶序从善诏授翰林编修与王直钱习礼十五人日侍讲读阅十年从善迁赞善及章皇为皇太子从善进司经局洗马章皇嗣位同事者皆迁显要甚者即拜尚书而从善独与王直留滞不调迁者得志逞气势焰赫赫从善日坐东阁中紬书暇则取秘书读遇休沐与直载酒郊逰覧胜赋诗泊如也正统初以久次迁学士上方向学从善以旧臣见信用每进讲多乡音上曰久宦不改其素从善其君子哉景泰初年七十援例求谢事上慰留之又四年乃得请还郡而卒

　　郭副使原

　　原兰阳人永乐中乡举初授四川监察御史持身端谨正大无阿虽故人不敢以私恩相干人谓有古御史风寻升陜西按察副使

　　郭知府济

　　济字泽民太康人性沉静寡言为儿童时父母宗族咸竒之年二十举乡试第一明年会试不第拜定州司训九年遭艰起复改开州两郡知名之士多出其门永乐末昭皇监国济被荐拜左春坊左司谏官僚覩其威仪端雅皆称得人是年秋七月昭皇嗣位以济为滕王纪善居数年多所匡正会交趾梗化济自纪善改行人徃使其国济示以顺逆之义而强梗者稍稍驯化及再使卒致酋长欵贡上悦特加褒赉正统初迁镇江知府两考俱以最书年七十余卒于官

　　尚佥事裭

　　裭字景福罗山人正统进士授行人甞上言时事拜监察御史性刚正不阿劾都御史周锺谪驿丞寻复职又以言事谪厯湖广佥事致仕

　　耿文恪裕

　　裕字好问卢氏人九畴中子景泰甲戌进士改庶吉士为文辞淳深有古风除戸科给事中寻改工科天顺初以父九畴为都御史改翰林检讨是年石亨被御史劾恨九畴谪裕泗州判官改定州成化初召还翰林厯国子监祭酒时勲戚子冲幼者裕患其难教所当习读古今嘉言懿谟萃为一编授之他日有献于上阅之嘉叹累升吏部尚书清慎简平铨法疏理诸请寄者不便忽改南京礼部泰陵即位改南京兵部叅赞机务弘治元年召还为礼部尚书婚丧诸大礼传经律酌古今行之崇王请朝下廷议裕请遵祖训遗书王勿朝西夷由南海贡狮裕曰边人嗜利辄开海道宜却去六年复改吏部尚书加太子太保裕在吏部荐进贤才务协舆论爱憎毁誉莫能淆夺守正律身干谒断絶即内降斜封封章抗议杜塞幸门父子清修不营产业不治居第约俭萧然无异寒素伟干修髯俨然神明学问该洽文章雅正世济其美弘治八年卒赠太保谥文恪
　　野史氏曰公为清惠公子能守正荐贤世其徳世其业卢氏一撮土乃有是父是子两大贤接踵而出当与灵寳许庄敏父子千秋并峙

　　何太守浚

　　浚字秉哲灵寳人正统中以贡士除知象州值洞蛮黄甫荣叛浚亲徃宣示徳意遂致欵服既而入觐甫荣率所部护送出境感泣不忍别后浚改知赵州有宦官侵民田二千余顷浚以状闻遂以地归民秩满升南康知府修白鹿洞书院广构斋舍聚属邑子弟延知名士胡居仁等六人以教之一时造就者甚众致仕归南康及象赵人皆立祠祀之子均字仲衡成化中进士授监察御史擢大理寺丞官至戸部侍郎明习法律所至有声

　　李恭敏鐩

　　鐩字时器汤阴人成化壬辰进士由主事厯官工部尚书常奉命账山西饥民多活流民有为盗者鐩入其巢谕还本业开渠灌田万顷民刻石颂徳擢鸿胪寺少卿谏罢邓常恩荫职及毁西山戒坛弘治初数上言便宜再拟巡抚会有沮之者迁南京太仆少卿再迁光禄卿削冗滥之俸抗章论工部器具窳薄耗财无益迁工部侍郎榆林有警命兼宪职治饷事定还朝言十事且谓外攘宜先治内今盛斋醮嗜燕游宠他技以杂金紫畜异禽以糜粱肉此好渐长恐逺人侦伺以顺逆边方观视以勤惰命山东漕臣上言堈城之坝毋毁洸河之塞毋通浚泉疏水漕利可复边城奏密云将有警宜备之上曰非鐩徃不可召至榻前谕旨鐩始至简将广储已乃治壁垒饬器械守险隘梁沟涧垦荒田疏河流悉有成绩上谓司马刘大夏曰鐩果善干国者正徳初迁尚书刘瑾用事恶先朝大臣不附已遂致仕瑾诛诏起还部加太子少傅四辞乃允是后佞幸益杂修建大増鳌山之戏内苑之供造军器缯绮豹房僧寺镇国延寿凝翠太素知殚刻画色累金碧文石采瓦穷丽极奢隐忧显谏未尝遽已也内宫灾新作之鐩雅有心计量物平价择旧成新费省而工坚谏疏岁数十上其曰汉文之贤罢露台而着隋帝之败开汴河而致葢民所有惟财与力力竭则怼财散则叛今亡征已显可又促之屡请停它营并成内宫上或夺俸示谴或间从一二太监刘养监各工鐩与议不协面叱之养素宠贵泣愬于上前置鐩不究嘉靖改元年七十有五曰吾在先朝义不可去今圣主兴遗贤进吾纳禄让能此其时乎归来八年春秋祀墓外静坐观书不出戸庭不燕饮无音乐葢天性节约至老不渝云卒年八十二谥恭敏
　　孙竒逄曰爱君忧国不激不随庶几古之大臣以道事君者乎

　　王少保继

　　继字述之祥符人也少治贾年二十八父瑄误为有司笞继发愤始向学家人尽笑之继昼入市治贾夜归读书久之御史涂谦来使河南试其文竒之补郡学生成化二年举进士授监察御史命按山西时忻州定安王某虐纵继疏于朝遣官按治竟置之法太原郭外有恶少守瓜圃见少妇抱孩过欲犯之妇怒骂恶少乃诬妇盗二大瓜又以平日所失瓜尽诬之继麾妇出取二大瓜以偿仍绐留孩偿平日失者恶少喜亟取瓜孩不能兼继叱之曰汝为壮男子且弗能兼抱瓜孩矧一孱妇乎恶少惭服高平富民牛氏子杀人赂其婿代死民妇某氏后姑诬以不孝二狱俱成继辨其寃婿与妇俱得寃状牛氏子弃市擢陜西按察佥事督理屯政镇守中官刘祥侵占塞下田继上章劾之谪裕陵司香边民水利为势家夺者悉取还威惠并行豪右屏息转固原兵备副使寻擢山西按察使先是有奏紫碧山产石胆可延年者上遣中使采求经年不获民甚苦之继至令取小石子一升以示中使怒曰汝敢以此搪塞邪石胆载诸古书何以谓无继曰鳯凰麒麟皆古书所载今果有之乎乃上疏白其妄事遂寝擢山西右布政使弘治初福建江广流贼剽刼拜都察院右副都御史督兵徃剿事宁转兵部右侍郎寻改戸部督理京储秩满进尚书甞盘诘太仓得羡金十余万故事尚书及同事中官分取至是有为言者继并许纳归即草疏以进上嘉恱赐金绮一袭顷之阉人李广事败言官劾论交通大臣某某请置之法上以人众悉宥之翌日早朝空班谢罪惟继与马文升不预上益重之改南京刑部寻改兵部叅赞机务以疾卒于位年七十有一赠太子少保

　　刘文肃忠

　　忠字司直陈留县人父逹国子博士梦芝产左膝上寤而忠生有异质从博士授毛诗成化十年以儒士举于乡十四年登进士选庻吉士十六年授编修忠性峻少通行方寡合一介不苟得恶人趋竞自处常过抗贵人亦力抑之在翰林几三纪始拜侍讲学士正徳初为讲官毎附经义规上缺失及讽时政不协于内传旨升南京礼部侍郎已中贵人知忠素髙节进南京吏部尚书南部大率闲佚居官者自名吏隐俛体瓦合规橅屑屑忠毅然持风裁越闽胥人革役者货县胥窜名吏籍中上部徃徃冐官去忠命四主事稽厥籍年经月纬究竟接代凡革罢千人虽仕者亦追论除名庻僚满秩为署考必当寔御史某恃势骄横人皆惮屈忠署下考郎中某瑾党张彩私昵者也忠署考曰守已乖于士论行事咈乎人情自是诸司弗饬者惴惴焉少师焦芳亟荐忠贤瑾传旨征入翰林一见不相合瑾诛始被推入内阁奄党廖鹏来谒遇以仆礼又却其馈忠畏丛内外怨在位不满三月乞致仕同事者恐其得美名尼之乃托祭扫请假始得归杜门不交世事凡十有二年而卒赠太保谥文肃所著有野亭集八卷孙存恩以大理寺副为周府长史清严明敏临事无少逊避人谓不媿祖徳云安阳崔铣论曰铣初入翰林谒少傅于髙坡私第公慨然曰古羇人匹士虽当流离困厄絶不取非义财况居禄食者乎许襄毅公论当世人物独推章公懋雍公泰襄毅语铣曰子初仕慎事大夫翰林惟司直一人耳其见重名流如此夫
　　孙竒逢曰正徳中前则刘瑾以惨行其毒后则张忠张雄钱宁江彬以愚暴肆其罔士靡靡矣全臣节者文肃及傅珪牟斌三人而已

　　王文庄鸿儒

　　鸿儒字懋学南阳人聪悟天成书过目成诵作字端劲有古法里人有为府史者甞致鸿儒佐书府中知府叚坚见书竒而问之史以寔对坚即召见曰子风神清彻岂尘埃中人即留与张生景纯读书府中给食授衣遣入郡学为诸生提学副使陈选异其文曰此生文章经世非直举业成化十九年中乡试第一二十三年登进士为工部郎中弘治间提学山西凡九载表励敦谨裁抑靡浮俗习为之一变泰陵励治思贤甞召见华容论人材曰藩臬中如王鸿儒他日可大用正徳改元乞致仕赐诰四年家居拜国子祭酒不数月以忧去七年又拜南戸部侍郎十年召入吏部厯左右侍郎甞曰惟诚与直能济国事趋名者亦趋利于社稷生民无益也时吏部尚书陆完有才名与宸濠通鸿儒亟称夏忠靖王忠肃二公贤可师法完意不恱十四年三月升南戸部尚书是歳二月宸濠及完败鸿儒出督饷留都至九江闻变遡流欲入武昌约守臣起兵讨贼又闻康陵南巡益愤懑疽发背卒谥文庄所著有凝斋集若干卷鸿儒博闻多识凡祖宗设政任人及先辈立朝行已厯厯能言至论时务决成败如指掌待物开诚不问人私人亦不敢以私问也弟鸿渐字懋徳亦举乡试第一登进士官至山东布政使司亷静有吏才所著有淯南集行世
　　野史氏曰公甞曰惟诚与直能济国事趋名者亦趋利于社稷生民无益也经济学术无余藴矣此之谓真人品甞思之非诚则伪非直则枉伪且枉不可以为人乌能立事

　　髙郎中魁

　　魁字文元新郑人也事亲甚谨与兄弟同居则货尽以属之不私一钱与人同事过险难则以身任之孝友廉义着于乡闾成化二十一年举于乡弘治间授金乡知县下车之日即与父老约曰令不困若财为若掊击强暴弗以苛政扰若若能顺令则治也父老皆诺魁乃刻亷励节期自身始冬不必炉暑不必葢饭不必肉一布袍终其任不易邑士大夫皆服其化宾客道其邑者知魁之为民也亦不过望其馆榖豪族巨家至相戒曰勿困其良弱以伤令心齐民非输税供役终歳不入城邑四境之内葢欣欣然乐也时飞蝗食稼旁邑禾粟委地独魁之邑无蝗父老相贺曰政之感也欲闻之当路魁曰不可虽古之循吏亦谓偶尔予何徳以致之竟不白正徳二年擢工部主事既去百姓建祠祀之三年魁督抽荆州商税时逆瑾专政黩贿不如意者辄祸及其家同軰求以自免者乃缩公课以其赢羡赂瑾致瑾恱人有以此讽魁者魁应之曰公私之际忠邪之判也君子贵守道贵不失己祸福之来付之命而已矣卒不缩税私瑾瑾亦不能害久之迁本司郎中营理蓟州铁冶时政愈刻魁乃喟然曰执国纪律弘济时艰古圣贤会其际者也今也岂其时哉龙蛇之蛰以之存身神也吾将行乃连疏乞归嘉靖登极诏进中宪大夫年七十八卒子尚贤举乡试第一登进士督学山东仕至光禄寺卿所至俱有名迹孙捷都察院右副都御史拱少傅兼太子太傅礼部尚书武英殿大学士秉心易直确有执守夙夜惟以国事为念自辅储至叅钧轴厯三十年而田宅不増尺寸君子比之李文靖云另有传见经济才举人博学有文其事二兄甚恭事无巨细必请而行旦暮省候俛容曲礼无少怠其族属亦尠有干法者中州家范之严咸称髙氏

　　贾文靖咏

　　咏字鸣和临颍县人弘治丙辰进士改庻吉士厯编修为纂修事忤逆瑾改兵部武选主事瑾诛还编修迁中允转侍读学士拜南京国子祭酒故事谏官御史有阙选国子博士等官充之而南监毎不得选咏疏以南北一体宜迁擢以励其志诏可之咏在内阁端严持大体数抑贵幸如奏止中侍夺牧马草场不得与贫民争利勲贵请蓟州庄田复奏罢之有古大臣风当是时方更化兴治士皆喜趋事功好纷华咏醇徳雅度挈纲整纪纳之太和不为声闻其所匡维调护甚多人不及知也落落不茍合以老致仕虽不究厥施而脱屣荣名田野咏歌有洛社之风焉文章醇雅畅达虽老犹著作不倦八十余歳耳目聪明谦抑直坦若未甞贵显者人称为笃行君子云诏遣官存问加月廪歳奉卒年八十四赠太保谥文靖
　　野史氏曰文靖浑浑穆穆不得以一节一目见长有大臣风味

　　陈叅议溥

　　溥字一卿鄢陵人弘治乙丑进士授大理评事以忤逆瑾谪武乡县丞稍迁曲阳知县瑾诛擢戸部主事理大同粮储经制有方升山东右叅议守海石道值歳大祲冐雪赈恤全活甚众感疾乞归有诏进阶

　　何副使景明【附孙侍郎洛文】

　　景明字仲黙信阳人也生有异质八岁即能诗年十二以父任临洮驿丞乃随侍临洮临洮守李纪者闻其竒召至门下甚器重为延师授春秋亡何即善说春秋归又授尚书于兄景诏所甫数月即以尚书举乡试第三时年十五也诸王公大人以其少而隽争迎致一见候车日数十乗所遇观者如堵明年会试以文多竒字不第入太学卒业归则祭酒翰林赋诗赠之踰岁为弘治十五年举进士授中书舍人与边李軰工古文辞皆相振励而且尚节义鄙荣利并有国士之风焉梦阳又骏发与景明齐名海内操觚之士皆宗尚之称李何云十八年五月景明奉敬皇哀诏下云南云南君长及中贵人咸请题咏比还馈遗犀象珍具悉谢不受是时逆瑾用事景明移书许进言宜自振立以抑瑾权瑾闻而衔之景明乃谢病归后竟坐免官正徳四年瑾诛李东阳荐复授中书舍人直内阁制敕房经筵官梦阳遭江西之讼众多媒孽其短势汹汹欲挤陷重辟景明又移书杨一清争之始得白五年东阳引疾乞休会有兵事景明又援古大臣义为书让之三书义咸髙文多不録九年正月干清宫灾景明应诏陈时政乃言人事不修天变将复作且诋义子宦官语颇激切不报是时四方学士咸愿识景明车马填门巷钱宁亦欲交驩景明持古畵求题谢曰此名画不可点污屡请卒不许师御史客死京邸权幸廖鹏者赠之以棺景明叱之曰吾友生不茍受岂以死污之邪遂自出金赙之十二年进吏部验封司员外郎仍直内阁明年迁陜西提学副使以经术世务教儒士其规约尚严志在崇本起弊士初稍不堪久之幡然兴起自是士习文体为之一变云十六年病归卒于家所著雍大记三十卷何子十二卷诗乐府书疏骚赋序记铭赞杂文二十六卷传于世子立徳安府同知孙洛文洛书
　　洛文字启图举乡试第一成进士凡在词垣者七任而周旋讲幄者十年毎入讲必先斋沐期以精诚悟主旁引曲喻用规时政上皆称善大书责难陈善四字赐之官詹事府少詹礼部侍郎天性孝友好行其徳慕义急难无所恡惜所著赋颂诗文二十卷
　　野史氏曰百五十年来海内推文章大家皆曰何李愚谓何李宁真文章士士君子大节立身不茍立朝不茍交友不茍如斯而已矣以观仲黙皎然素丝之操毅然忠谏之气肫然友谊之笃发于至诚絶无倨已凌人之意庻几君子乎况孙能步武于祖岂不有光殆天所以祚何氏也

　　田副使汝耔

　　汝耔字勤父祥符人也博闻喜经学弘治十八年举进士授行人寻拜给事中是时权阉窃政朝纪乖紊官惟附权润已汝耔挺立其间絶请托雅好何舍人景明毎两人浮白吟诗慨时自愤曰引古请剑者固丈夫许国者尔顾事不当其会情不中其窽虽杀身无益益章主过耳顷之值端揆虚位争进者日諠于朝汝耔上疏言当用大臣以忠谏去位者如韩文等遭旨斥之又劾武帅时源恃功淫纵遂迁江西提学佥事江西乃文献之地士多易直不尚请托提学官校试列第不合素所评辄出辨诘徃宦之者先阴访众议叅以今试者列其名汝耔惟据试文雅好秦汉诸家书以举业誉者汝耔病其腐置下列甞遵勑荐知府武文定同知曹琥等四人乐官十二人及退居御史宗景逸士某劾知县及学官不职者十余人宪臣及僚侪恶其侵官乃共升谤当考官时南台劾之调山西方谤起共欲挤陷然止言其乖方他无可摘者古所谓以贬见褒者欤自山西迁湖广副使皆理狱讼清屯田修水利榷庾储事靡不饬前后休疏三上乃得请年四十五既还汴力田养母杜门读书诵声琅琅闻戸外病六经庸学传注纷如靡统字称句品思辑成一家之说仅毕周易纂注而已弟汝■〈耒来〉兵部司务以诗名有集若干卷

　　孟大理洋

　　洋字望之信阳人也弘治十八年进士为行人时内弟何景明方有俊名与其友李王崔田軰相切劘为文章扬搉风雅以相振发京师称十才子云已而洋选为御史即抗疏劾大学士梁储靳贵上怒下诏狱谪桂林儒学教授天下皆髙洋之节而诸子者亦各以气节自着不独称才已也洋由桂林稍迁汶上知县嘉与同知擢湖广按察佥事持宪专决耻唯唯恭逊意少拂弃其官而归嘉靖初以台臣荐起山东佥事厯升陜西叅政拜都察院右佥都御史巡抚宁夏寻改督储洋在南京一日闻母病即解印还或以职守难之洋曰吾安能顾此耶已就道而寮友有不及知者中途改总理河道复值郊恩貤封洋乃躬捧冠帔至家踰四旬而母死服阕拜南京大理卿无何病卒所著有有涯集十七卷刻于家

　　刘副都大谟

　　大谟字逺夫仪封人正徳戊辰进士初授戸部主事差出以不趋谒逆瑾士论髙之改御史按辽东时太监岑章肆毒辽阳捕其用事者置之法章诬蔑以他事逮系诏狱谪陜西隆徳典史后分巡金衢时宸濠构变乃勒兵常山先声四逹两浙頼以弗恐总兵李隆谋杀都御史许铭当路以属谟竟正诸法舆论称快甞乞终养不报以劾叅议魏伦忤重臣意得致仕或劝之辨曰老父在里今得侍养吾又何求再起巡抚川中晋左副都御史所著有东皋集

　　姚尚书继可

　　继可字光父襄城人父汝皋正徳丁丑进士谏巡幸议大礼被廷杖有古直臣风继可中嘉靖乙丑进士初授南陵令有神君之称擢御史按宣大提督学政以兴贤育才振纲肃纪为首务陈言边事指斥和戎之陋时论韪之然拂当事意外迁四川佥事苗夷杂处至则剔蠧除奸骜如播酋且帖然就化升陜西叅议兵食两诎诘戎蓄糗屹然为西北保障巡抚陜西时宁镇内躏于哱刘外□于火酋至厪上西顾一时廷臣咸推毂焉乃以羽书促就道中道闻督臣被逮逆党构边衅深入掠城堡戕运军絶我粮道遂星驰入关提兵至河州地方以精兵遏其锋死士捣其穴贼遁粮饷始得至灵州数万枵腹卒不至生他虞而逆党就戮当为首功及克城后疏上善后事宜数千言悉依拟升工部侍郎请告不许提督工程两宫告成擢工部尚书屡疏乞休温旨勉留疏至四十五上始得俞旨赐乗传归里杜门谢客踰二年卒讣闻赠太子少保遣官治葬守臣称制临祭者四再荫一子
　　野史氏曰公为人真诚疎爽风骨棱棱自少至老动止凖绳无失尺寸当官守法务在沮抑强梗惠利小弱居常踆踆简黙及当大议大谋众莫敢发守经据古凿凿指画率以片言取决盖老成正直君子人也

　　李苑马士允

　　士允字子中祥符人也父环青州通判有治行士允年十八荐于乡即善古人辞不喜阅近代诸家之言正徳十二年登进士毎有篇翰传播京师时如信阳何景明亳州薛蕙汉东颜木金陵陈沂扶台曹嘉黄冈王廷陈绥徳马汝骥诸子莫不推毂相让由是名闻海内矣士允体素弱且不乐仕进乃谢病归久之起授苏州府推官苏剧郡号称难治士允执直廉谨虽知旧无所假借嘉靖初以忧归免丧补襄阳歴迁山东按察佥事整饬沂州兵备沂界徐沛齐兖之间世所谓盐矿盗薮也士允治行峻直扫除一切苛细三年境内晏然擢江西布政司左叅议会太仓海冦之乱廷议添设兵备副使而难其人会推以士允徃勑曰朝廷以尔素有风力特兹简任士允至以计擒获首恶余党溃散守臣疏闻上喜恱赐以白金文绮昆山盗刼方佥事及姚监生家捕者诬执平民数十人拷掠殆毙士允一讯即释未久二家盗获人服其明十七年擢浙江左叅政先是在太仓以疡谢事而巡江御史某适按其地误以不迎为慢已遂掇拾它事奏勘事白补山东按察副使寻擢陜西苑马寺卿居歳余以疾乞归归二十四年卒年七十一歳士允性介洁耻为世之媕婀猥琐之行而又嫉恶太严故坎■〈土禀〉不能久于其位平生所得俸金悉献之母未甞有私藏焉闲居蔬食布衣不异寒素而喜交游好吟咏垂老不辍甞与诸乡先生结怡情吟社时相唱和其间今山藏集内所载多同赋篇也从子蓁陜西左布政使甞事边陲有声绩以父尚主故不得为卿佐士以此惜之

　　髙按察叔嗣

　　叔嗣字子业祥符人也赋资颕特十六着申情赋几万言传示大梁大梁之人皆叹以为弗如也嘉靖二年举进士为工部营缮主事调吏部稽勲厯迁员外郎郎中论事与时宰不合因谢病注朝籍满三月乃上疏曰臣少不知自慎身被狗马病遭遇陛下一拜官再徙再擢自唯受命凉薄曩守工部主事移疾请告者二语具在前后疏中今春沉病暴兴昏瞀颠踣臣窃自悲伤年未逮壮抱不测之病当朝廷建治之日弗能备用行伍独因逆旅宾客左右过视无不怜臣为臣流涕者伏惟勅所司亷臣病状无他以例放归倘天诱臣衷不遂殒亡犹得下观鸿化所成如遂不救亦得瞑目丘壑上乃俞其请既还谢诸宾客屏居里中三年起补前官叔嗣又与时人忤迁山西布政司左叅政永和王欲改马跑泉环汾州城中丞报可叔嗣曰王专其利奈小民生业何卒止久之转湖广按察使是年夏大水叔嗣祷于山川归而病病纔九日卒得年三十七所著有苏门集八卷而读书园诸作独精诣兄仲嗣丙戌进士南京礼部郎中文词竒古世比之晋二陆云

　　张太保孟男

　　孟男字符嗣中牟人嘉靖乙丑进士官尚寳丞时新郑秉国孟男以至戚旅见外无私谒故迟四年不调及为江陵所构严旨谴归人皆引匿独孟男周旋不避江陵故矫新郑所为一歳三迁欲引附已孟男曰始予不媚新郑受相君知遇今何取媚相君负知已不谢江陵败厯南户部尚书遗疏千余言命子民表驰使上赠太子太保民表另有传见隐逸

　　沈少保鲤

　　鲤字龙江归徳人嘉靖乙丑进士由庻吉士厯官少保大学士鲤生平素甘清苦斤斤重名行守法度神庙在东宫时鲤以赞善侍讲读上出扇二命鲤与编修张帙各书诗句张书唐人早朝诗鲤书卞兰太子颂命解说大义鲤敷陈颂中亲贤逺奸穷经致用之要上改容拱听癸酉登极后上毎与侍珰言某事某事沈讲官行的是轮讲日亦辄与侍珰言沈讲官讲的好鲤以外艰归又接内艰上时时思念之命服阕先补比相见则喜曰沈讲官容貎如旧也江陵病举朝官为祷祀鲤独不与会江陵故鲤得不被祻及晋宗伯有县产麒麟旋毙上欲取观之鲤谓此端不可开果尔天下言祥瑞者纷纷矣执奏不可鲤毎事与吴县相枘凿呉县忌得主眷急欲去之乗请造遂票旨放归上曰好官何处得这人来替他温旨留用给事陈某承呉县意疏诋鲤鲤求去益力上曰沈尚书不晓我意苦苦要去时有老宫人闻上言令内监宻告鲤鲤正色曰此宫禁语若奈何轻泄内监恚而去鲤竟归后推阁臣上欣然首点鲤名四明无能过也鲤与山阴同召山阴乃四明腹心随事媒孽鲤初入阁即以沿途所见矿税之害为疏陈之越数日山阴促之复上上颇不恱一日大雨如注鲤促四明山阴曰矿税疏此时宜上矣吾軰宜素服躬到文华殿上必动心两人不得已同徃内臣惊问故鲤曰有要事第对上言三阁臣皆素服冐雨在文华殿进疏上启阅知为矿税亦颇颔之不怒也长至日四明被论注籍鲤与山阴赐食宫门外命陈矩陪鲤见小内史徃来窃听有持纸笔窃记者料出上意乃谓矩曰某一路见矿税害百姓所不忍见再三疏请未见允行矩蹙额曰诚然鲤曰害百姓还是第二义矩曰何谓鲤曰皇上受亏多矣如今人家也要风水兴旺今国家把名山大川都凿破灵气发泄尽矣将来圣躬岂不受亏时山阴一语不发饭毕各谢恩出矩备述鲤言复命上曰此言甚是你与沈先生说有甚培补法鲤对曰但急停矿安静久灵气自复便是培补之法矩以复上点头四明闻之草疏以上上怒久之始有停矿分税之旨上乳母翼圣夫人其夫官都督同知疏请令其侄承袭传旨内阁准行鲤曰都督同知非世袭官且侄不祔姑亦无侄袭之理上谓夫人曰这人情内阁不肯遂止真人张国祥言皇孙诞生有祝祷功乞三代诰命且乞世袭詹事府主簿上亦传旨准行鲤疏言不可皇上如念其微勤止有金帛酬赏名器岂宜滥与上然其言云南税监杨荣为诸武弁所杀上震怒立命缇骑逮诸武臣鲤奏言朝廷取云南艰难及其地方反侧难定次开杨荣罪恶诸欵今被杀虽非国家法纪亦见圣徳入人之深其地不忍谋叛但杀其首恶以一两人正法即定矣若遣官逮是速其反也上怒解即罢逮沈四明以妖书谋危鲤上见素定屹不为动在阁时以一木屏书天启亶聪拨乱反治一望谨天戒二望恤民穷三望开言路四望发章奏五望补部院大僚六望补中外庻官七望起用废弃八望照例考选九望释放寃狱十望撤回税监毎辰列屏焚香祝天四明即向内监谮鲤呪诅上一日遣人取屏览之曰何为呪诅陈矩明其诬而止癸丑部请召用先是科臣张延登疏云自皇上御极以来阁臣二十有一人只王家屏沈鲤有立朝之节而未竟其用请特召以章眷恋旧臣徳意甲寅请存问谓鲤精忠亮节未登首辅今年已八十四例宜存问
　　野史氏曰人臣事君以道进退有礼如公者其庻几乎泰交纪畧大叚已具而部请特召请存问君臣终始之谊亦无憾矣所未尽究其用者非主眷之不专而谗邪间之也予少逰京师闻之缙绅多如是言甞一日于安肃道中憇烈妇祠侧树阴下土人云适沈阁老过此下舆步行其崇重节义如此

　　董恭敏尧封

　　尧封字淑化洛阳人嘉靖癸未进士擢御史按四川值三殿采木蜀民疲于奔命尧封极力调停公私交济世宗毎向徐文贞语兵事称御史而不名寻升都御史抚操江为江陵相所衔夺官江陵败起抚甘肃累官戸部侍郎卒谥恭敏赠尚书子定策万厯甲辰进士擢御史荐曹端尤时熙孟化鲤等曰古人以学为实今人以学为名若臣论三贤皆务实也前后疏务引大体按甘肃卒

　　郭少傅朴

　　朴字质夫安阳人嘉靖乙未进士由庻吉士厯官少傅大学士朴生平淳谨孝敬十一岁师事郡学生郑世安授毛诗郑端人也严训诲即厉色斥之朴自省咎不敢有怨十四岁举茂才固安杨公以状元督学中州甚器重之崔文敏铣甞谓朴曰王汾州勲之亷介苦节不可及向曽面与之约渠若终于予前当为之立传后崔先勲二年卒朴着三士叹盖述勲亷介有崔史今已亡谁哉阐髙躅之句同邑李学诗农家子幼有大志朴见之曰李子真实无伪殆不失赤子之心者也其后宦辙所至辄有名迹三士一郑一王一即李也朴早厯禁垣负公辅之器尤谦抑无傲色无惰容两典铨部絶请托奔竞惟以大公行之其称进以贤不以誉其斥谪以不肖不以毁且度地逺近才细大要使人与事相称而止否虽权势所主不稍假借而大指乃在惜人才捐细过毋以刻核绳下甞谓人称铨曹为恩怨府夫亦已自为恩怨耳恩怨出于已实难自人何害故在事日久人莫测其喜愠之端考察内外羣吏注授百僚贤不肖无爽天下翕然颂大宰真能举其职朴与新郑同入政府万厯癸酉王大臣事新郑危哉江陵险哉朴以坦夷诚笃于时言者犹摘及之亦苛矣神宗遣使存问卒年八十三
　　孙竒逢曰予童时闻安阳郭阁老从不与人竞邻人化之亦相逊让因名其所居之地曰仁义街迄今传为美谈夫相君一身系天下安危闗生民利病家人礼让事亦微末然有以一节见全体者见公之施实徳于民民之被服久而不忘如此也穆庙时与新郑同在政府忌者虽指为儇薄而时论犹称其长厚公之为相一如其居家始终一致云

　　李都御史天宠

　　天宠孟津人嘉靖戊戌进士累官都御史巡抚浙江因不附严嵩嵩授意赵文华等诬陷嘉靖三十四年与张经杨继盛同日杀于西市明史谓三良无罪一旦致之死天下人心所共愤也子根举人仕至佥事从尤时熙讲学一时学者宗之

　　刘知府容

　　容字汝大罗山人嘉靖庚子举人素性恬澹动止以礼甞慕徐孺子非力不食之义习劳甘苦刻意向学恒教授以养父母父母安之姻党被诬乞居间容谕之曰吾人处世所恃者天道神明而已尔诚诬人即不直神亦置之奈何舍正路而钻别窦令闻其言乃白诬者生平不茍者女色友人疑其矫强饮外墅而先寘美妓于空室夜分鐍戸妓出竟危坐待旦友人太息曰坐有鲁男子而吾不知何云交厚哉游南雍宿正阳主人妇少而新寡夜就容故作暴疾状呼僮篝灯煎药昧爽驰去父母相继卒哀毁逾礼亲知慰谕摘礼不慈不孝之文以示矍然汗下始有起色妻姜氏卒泣曰此与我同辛苦事父母者父母不及禄养而姜氏亦以荆布从之吾何忍再娶且有牛衣鹿车之誓矣判黄州逋负有至二十余年者务以至诚开谕争先输纳监税蕲州黠吏悍卒相戒敛戢亷平之誉孚于上下景王柩回京中贵人横甚素闻容名严谕其下无所扰徐抚军谓其属曰吾侪嫉阉如仇畏之如虎每每激而取祸覩君事良愧矣擢同知监收船料夜泊芦州贼拔刀突至询知为容叩头谢过仍卫送出境黄人恐其去环诉两台任十一年擢南户部员外榷闗武林公私称便擢知滇之广南贫不能行又疾作乞休得允致仕独居索处一榻萧然亲知劝为中馈计曰老而再娶是为昏悖即贤耶且有累如不贤败徳破家所不忍道吾即忘糟糠约可以四十年苦行头陀萌还俗念哉读书课子泊如也里有不善惟恐其知絶迹公府达官贵人式庐造请亦不及公府事也疾笃犹手一编诫诸子甘贫安命卒时盛暑颜色不变人咸异焉
　　孙竒逢曰昔有人言值白金于旷野遇美女于中夜而不动心者必周孔复生颜曽再世而后能也以观公之生平诚能易人之所难卓哉方正之品令人敛衽

　　张佥事四知

　　四知字子畏汝阳人嘉靖庚戍进士为驾部时传符阑出干者如猬一切拒絶即大司马为贵势人地亦不假借蜀抚阿宠臣陆某意檄所司为其逺祖宣公树绰楔制视禹坊特敞四知为佥事斥之曰宣公即名臣功髙神禹耶亟缩之毋占累宣公为也竟以此获罪罢官归闭门著书有中州考韶亭诗集四书释义崇古韵证若干卷

　　李少保戴

　　戴字仁夫延津县人也隆庆戊辰进士初授兴化令庚午同考官填榜见中式李茂材名系本房所取士即白于众曰此少师仲子也又职治邑人当避嫌求易一卷主司及监临曰尔以文取何伤不允戴曰戴既出少师门墙又宰其土虽无私于形迹有万不可者且少师最不急诸子功名其子大有才不患不售宁留以俟识者长跪坚请易卷始起少师闻之深喜谓能谅我心以其平日治状扬于朝得行取拜戸科多直谏有欲毁英明阁者戴言先帝建阁有深意三年无改人子至情矧今未大祥事遂寝已掌礼科公校得民誉王世扬杨芳姚岳祥等若而人布在卿寺台省郎署藩臬而其首张栋以清直闻江陵数称戴通逹国体戴卒无私谒遂外迁陜西叅议继擢山西左辖经手出入者数百万左右人不得一染指巡抚山东适东土大旱议留漕粮以赈济饥民疏凡十二上悉报可晋刑部侍郎申救李见罗一事荐绅所重董漕运抚江北所在利弊晰如指掌疏革浮粮二万计民稍苏息请帑金十余万以救饥民改工部值内艰归除服推太宰时凡七人戴居其后上知戴久特自拔擢之是时采榷四出国本未定诸凡言及者多被罪戴立请上霁颜受之疏荐台省至三十余人悉报允郡寮呉寳秀华钰以抗中贵下诏狱戴倡列卿请贳若明职掌定升除计资俸酌南北拔卓异搜遗废于人情国体大有禆益所属司勲司王士骥以论事激切犯四明政府政府衔之戴不为动而妖书之狱起金吾有嫁婟于其僚者戴与僚为戚属盖阴撼戴也戴决意求去疏十二上报允家居为徳于乡族为徳于亲友难以枚举论者谓自海丰以来冡宰数不称旨不能安其位独戴莅职六年司内外计人无间言闻望恩数与海丰同六卿中不多得也弟载字道夫以恩荫仕至戸部员外升鹤庆知府所在有声
　　野史氏曰李公居官行所无事不求名不立异不党依门戸厯官四十余年絶无矜贵之色尚书五部辞例得之恩荫凡乡党亲识有求必应至于临朝廷大节不为权势所移京山利瓦伊祯志其墓归徳沈龙江鲤为之表屈可伸太史作明史断云始焉以得罪张居正而左迁终焉以忤沈一贯而致政其生平人品大槩可知矣虽躭僊玄亦不可以苛论也

　　郭尚书淐

　　淐字原仲新乡人性端谨出语惊人为诸生时李襄毅公化龙称为中州第一秀才万厯乙未成进士选庻吉士不妄交接门无杂宾同馆中为一焰人题寿诗额云中兴柱石淐曰未甞有废何云中兴竟不应授编修李冡宰戴为姻戚六年无一语为人居间辛丑为会试同考官所取皆名流时有讲学京师者一给谏约偕徃淐曰此如老僧在人烟凑集处诵经言是而意不诚也独不徃癸邜典江右试回同乡沈龙江鲤在政府淐谒之沈留饮曰余在田间久近事未谙幸时见教淐曰公为政所平章者皆各曹之事虚心与各曹议自有确见如有疑于心与同馆公议同乡私言虽公亦私也沈是其言楚藩之事初即置宗人于辟狱具而萧司冦与其属候阁属为同年淐曰草草杀髙皇帝子孙后有偿之者子及司冦也其属追司冦于朝房而正其事歴迁中允谕徳庻子李襄毅公为大司马有将领欲求迁秩者托琴士说淐向司马言淐曰此卖朝廷疆土所得予毎痛恨之言何至于吾耳乎琴士絶不与见壬子复典顺天试事竣告归家居十年絶无一字遗长安刘杜诸将四路之败廷议主守己未庚申间辽警日急淐忧时倍切时弟湸官京师数遗书并诸当事言可以战庻可以守谆切数千言甚中时弊辛酉熹宗御极起少詹事掌南翰林院事疏辞不允寻升礼部右侍郎时势孔棘未敢例辞壬戌二月广宁陷奋然具疏力疾就道其略云人谓山海真足以守臣谓我之兵力足以胜敌而后得安不足以胜敌支敌终不得安内帑有金钱四海有壮士而不奋然从事待帑金费尽一丝一粟取之民间恐征求繁而邦本竭矣圣主方忧臣安所辞辱臣亦安能为有为无但欲与诸臣面相讲求虚心质难务求至当以为社稷苍生计疏上即携家行时畿内人心风鹤沿途皆南向淐独尽室北辕至中途感泻痢至顺城门外养病未见朝而逝卒时年六十朝臣言淐此行以身殉道之事惜未究其志赐祭葬荫赠礼部尚书性孝友恬静官京师名其斋曰适量谓穷通得丧莫不有量贫贱未甞无乐富贵未甞无苦贵适其量而已宁陵吕公坤家居淐所推服为真儒有抑之者淐力伸助孙文忠承宗督师闗门淐甞有书劝其选将恢复文忠多用淐议所著有緑竹园草若干卷 
　　野史氏曰公为词臣口不谈学而躬多实修所交接皆一时名绅余于壬子曽识其人而心仪之又十年壬戌东事方棘国事日非公与其弟湸深忧之日与当事鳃鳃为招兵御敌之策而当事者不能用因力疾上疏以痛哭流涕之言而抒其忠愤欎结之气此与孙文忠同一心事志未遂而身已殒惜哉

　　郭叅政湸

　　湸字季昭新乡人定识不倚洁而有为中万厯庚戌进士初为行人有齮兄宗伯公淐者因而厄湸遂量转戸部主事会有榷闗差利可数万计湸力辞曰象焚在贿吾不欲以赀贾患也迁荆州府知府州县粮止易其牒原封不启火耗以息诸生剽悍与监司抗鳞聚数千歃血煽乱县令畏懦湸遣健丁徃勾之众皆散槛十人以坐其率自是诸生遂不敢逞岁大祲湸为裁其重轻停征劳徕以救民急安酋閧天子方事诛伐督师檄土司兵湸曰土司今皆馁民耳安得兵乎募牟人三千荆人三千择将领之安酋遂不能为害寻升津门兵备问民疾苦而津兵两营久疲顿歳支金按数以给湸为条画班次休息训练部伍肃然是时魏珰心腹以觉华岛瞽将托湸湸曰军中阘茸安用此軰噬腓耶此岛与夷隔一水宁得罪巨珰不敢悞封疆事珰又托兵部为某求旗鼓湸持益坚珰遂嗾陆御史弹湸乃补扬州贰守吏以公费银饵湸笑却之未几迁南昌守钤强宗勘逋赋加意练兵缮营房米盐械器各属邑得兵一千三百有备无不巩而粤冦至豫章谧如擢山西粮道及至诸冦啴太原湸持议合剿躬测其要害总戎某惧贼如虎军不佶闲而纵之掠民湸争之以是憾湸贿监臣某毁公于捷疏中寻以叅谪归苏门而太常卿张镜心荐湸可当重任补巩昌湸至多储火炮鸟鎗浚濠筑城以开荒甽罢其催科时两当残后委羡金二千台使者来问羡湸曰已抵逋赋矣擢庄浪兵备副使徃年黒尚仁啖夷以利诸熟番亦济之商贾不行环千里为墟湸振旅出猝遇西夷觌我兵整不敢偪时松山将士麏至旌斾煌耀遂避去兵粮壊于商税复朘削身无完衣湸耻为侵牟诸番皆曰亲我乎有争辨为亭平之资番之力以御夷颇得其助而边事亦不嚣矣又为区画地田官民买牛种以军护民耨讼无赎五凉惟庄残湸在庄二载练甲积糓为西北一隅雄迁凉州叅政凉去庄三百里故多强番湸晓谕遏所出没视湸齿颊为三尺而能絶长久害以劳成疾卒于官年六十八陜西巡按王章具疏陈宦迹得恤湸谨言讷讷进退有度厯官亷约常取给于家临终无长物云所著有居官草暨家藏集
　　野史氏曰公厯官絶无染指常取私家之积以为在官之费虽其家素厚亦其清操介节守之已定故不见可欲而迁公家世前未有显秩然多实徳祖孙父子兄弟列乡贤祠者五人可谓能世其徳矣

　　侯太常执蒲

　　执蒲字碧塘归徳人万厯戊戌进士御史按甘肃抗疏论三相李廷机朱赓方从哲又言天下方有兵事用大臣宜其材孙矿非无文学不可手持书卷坐大司马堂居言职与官应震同年同官最昵一日应震谓蒲曰郑贵妃方有宠青宫未可知吾与公阴拥戴之不世功也蒲怒叱之遂与絶交又论僧逹观假佛法构煽禁掖词臣陶望龄首倡拜跪称弟子为辱官壊风俗天启初赵南星为冡宰因髙攀龙言起蒲为光禄少卿迁太常卿会当祭祀魏忠贤欲代行礼蒲先期上言曰天坛寅清之所皇帝所对越以事上帝者今有宫奴阉竖连行结队狂游嬉戏臣职典礼不敢不言窃谓刑余不宜近至尊况天神飨祀之地乎宜下所司论治忠贤大怒遂致政归子二恂恪丙辰进士同以忤珰归恪另有传

　　侯祭酒恪

　　恪字若木归徳人万厯丙辰进士己未选庻常天启间为编修珰贤窃政杀杨涟缪昌期等寻疑疏草出恪手亦欲杀恪其假子田尔耕代为求释遂欲招之恪辞色甚厉田大怒嗾台臣弹以邪党忠贤矫旨削籍为民崇祯初珰诛起恪为庻子职记注有浙人温体仁者揣天子意自为书讼言羣臣朋党得召对上大恱趣立为相恪纎悉疏其丑体仁病之数曲恳稍改易恪不肯而谓人曰体仁奸过林甫而伪强介若卢杞果执政天下且乱体仁衔之乃出恪为南国子监祭酒恪能诗文有集二十卷

　　张都御史应辰

　　应辰字环北河南卫人万厯丙辰进士擢御史巡视中城有中贵杀人应辰议抵罪大忤魏忠贤意后巡按广东忠贤生祠遍天下应辰独不行诸僚属谓必不免祸崇祯立诸寮属轰然请谒应辰谓缇骑至启门始知忠贤诛诸前不至应辰所者诣庭请罪升都御史抚甘肃斩获一千八百级卒于秦

　　常知州维翰

　　维翰字子羽归徳人以举人授保定令邑故褊小维翰随任其俗人不知有令既满当迁其姻侯司徒恂数问所欲得者皆不应其子异之谓曰司徒自笃亲我自守已迁东平州守既至见民饥开仓赈焉当催科叹曰吾民今卖妻子保性命天子岂知其至此哉然停赋则病国吾愿输家财抵之乃尽鬻其田庐二万金犹不足遂坐谪有中官道过东平势张甚前路令守皆起居拜跪有所馈献维翰闭阁不与通更禁其尉尉叩头争卒不许人称其介云

　　傅庄敏振商

　　振商字君雨汝阳人进士选庻吉士巡抚南赣巨冦江囊等受缚迁南京兵部右侍郎时魏党懐宁侯孙承荫毒军蠧民道路以目振商弹之崇祯时升兵部叅赞机务尚书军政次第举行卒赠宫保谥庄敏

　　张尚书镜心

　　镜心号湛虚磁州人生而岐嶷不凡修干丰额眸光射逺相者曰异日当树军功万里外天启壬戌成进士授萧子令逾年治行鞺然调曲阳再调延令摄篆海陵所在着循迹倪太史元璐为诗十章纪其事有汉书载有张堪在未必渔阳敌海陵己巳以卓异授礼垣首陈破门戸勤抚绥节财用禁加派汰冗员杜馈遗开言路七要上嘉纳时举谥礼臣访册溢七百人镜心谓当一正以累朝实録宁严勿寛宁核勿狥因胪铁铉李已罗绮数人进上深韪之冬边警至急镜心陈防御八策请出御史呉阿衡于狱时蓟督刘某失守逍遥东抚王某拥师逗遛援帅侯某纵兵焚掠并纠置重典先后封事十余上庚午上中兴十二事一谨微上一切好恶不可令人窥测可测则人得以私意附会失天下是非之实一持平上待人当勿意必一如天之鉴物祸福惟所自取勿以同异为好恶勿以好恶为低昂一推诚一去察上求治太过御下太疑常使人伺外事中外囊括拱手非国家之福一辨言一用人人心不同立言亦异生材不易知人更难一慎刑罚治乱世从重典皇上深得此意若以一眚小悞槩廑雷霆灰后来任事之心一抑躁竞宜因事堤防以杜夤縁一责成功勿悞封疆致后来推委一收人心一实训练一驭大将古武臣阃外成功皆从将相和衷岂可体统相加今日之事须一文臣提督而文臣掣武臣肘枢辅详言之矣便宜饬枢辅承任必能建竖柄政者曰不图今日见魏公十渐也赍诏滇黔归奏普酋狡黠宜及其子幼仇多勑督臣朱爕元以恩信固结土司早图勘定贵阳山多土少水外地腴甚可资屯种不得因安酋要求辄轻议与上以为然辛未册封岷藩王庭设师宾礼锡兼金辞癸酉典试江右所得皆名流还朝擢吏科都典大计乌程谓有数大猾当斥若俟请间而授之旨者镜心为不闻已笑曰吾知奉公耳焉能龊龊淟涊代秉成伐怨哉条上计六事甲戌升太常再升大理请终老不允乙亥升南光禄卿在官积金四千金米三千石以实神仓丁丑晋兵部右侍郎兼右佥都总督两广粤提封四千里夷汉杂处时安南通贡獞獠薮奸楚孽震邻海上红澳诸夷连樯入犯所部文武吏六百在天末法弛贪惰成风抵任首严竿牍藩臬而下无敢贽见所需丝粒皆抵直且浮之莅事五载凡军国大政刿心擘画夜不交瞚下所司相商手答动十徃复不厌故夷分冦警旋起旋扑复上缉驭交纪二十二卷上是之命外吏奉行其自奉甚亷统计积榖一百八十二万五千石后岁眚粤无殍者复立社学招集黎之生童诲以小学孝经诸书黎知向化葺邵文庄点易台暨陈白沙祠辛巳春升兵部左侍郎壬午边燧急旧督张福臻因道梗未至简镜心徃既而福臻至议别用兵部叙山左前后擒斩功工部叙奉行设备功加爵二级逆贼围汴镜心请设备共城以联属小民未几其父母相继殁以忧里居甲申贼溃秦晋遣伪将收河朔镜心避难南渡黄道周荐镜心练达老成堪简任柄政者欲援夺情例起用镜心曰草木游魂敢与天下事乎遂去卜居姑湖乙酉归耕釡上之田杜门着易寒暑不辍凡数削稿皆手自批録生平慎交与范景文蒋徳璟陈仁锡倪元璐黄道周刘理顺贺仲轼善黄以谏言廷杖上怒甚连治羽党知交不敢问而黄家素窭即饔飱不继镜心以三百金遗其子曰故人不负官故人之禄不足累友后黄公寄诗四章有患难劳相恤妻孥感至诚之句丙申四月卒于家年六十七所著有孝友堂集百余卷
　　孙竒逢曰公晚年潜心性命之学谓羽翼六经不第宋数大儒如汉董江都唐王文中皆有得乎儒之醇而元刘静修许平仲当世道荆榛倡明教统厥功尤大尝欲搜集厯代诸儒语録予暨二三同志选辑商订彚为一集端绪未竟而公已殁矣岂不惜哉

　　中州人物考卷五

　　●钦定四库全书

　　中州人物考卷六

　　容城孙竒逢 撰

　　○武功

　　李挥佥英【附子滦城侯坚】

　　英武陟人仕元为河南行枢宻院知院洪武元年自陜州来降授沂州卫指挥佥事从右丞相徐逹平章常遇春定中原收北平追哈喇章国公至兴和还取保定中山诸郡复追获元知院呼必玛勒等二年从徐平陜西三年征定西击走王保保复从御史大夫汤和征察罕诺尔取东胜沙静等处四年伐蜀克阶文二州败伪丞相戴寿等于成都五年曹国公李文忠征沙漠英与哈喇章战于乌龙江破走之十一年又从西平侯沐英征西番擒三副使以功累迁骁骑右卫十四年颍川侯傅友徳征南以英为前锋既克云南进攻楚雄大理皆有功及攻围乌蘓诸蛮土官实卜等以众数万拒战英与麾下士奋击斩数百人而死诏赠镇国将军指挥使
　　坚镇国将军英之子也洪武中以功臣子选尚大名公主授驸马都尉建文即位公主进封大长公主坚以军功封滦城侯无何命耿炳文北征拜坚为左副将军及与北兵战于真定时炳文军惟备西北其东南无备北师出其不意夹击之炳文几为所擒北将丘福攻子城坚领兵接战互有胜负已而兵败丘部内骑士薛禄引槊刺坚坠马刀斫之坚大呼曰我李驸马也禄生擒以献文皇谓曰尔至亲也今至此尚安逃乎械送北平道死子荘当袭爵公主时犹在惧祸至乃纳其诰劵荘遂流寓南京娯情诗酒以寿终焉

　　梅汝南侯思祖

　　思祖者夏邑人也初为张士诚中书省左丞守淮安岁丙午大将军徐达既下髙邮进兵攻淮安思祖封府库甲兵率众来归上嘉之授大都督府副使是年八月从达伐呉取浙西十月攻升山水寨克之降伪呉将吕珍得兵数万十一月下湖州进围苏州呉元年九月城破士诚被执师还特降褒谕擢浙江行中书省右丞阶资善大夫十月从征中原克山东沂州等郡洪武元年取大梁破陜州下潼闗七月旋师徇取河北卫辉元守将平章龙二弃城走彰徳师至彰徳龙二复出走同知某等诣降达以思祖统和阳卫兵守之复得龙二部将杨义卿船八十余艘未几檄赴北平取未下州郡遂征山西二年晋冀悉平复从征陜西取奉元凤翔平凉巩昌四郡八月于邠州获故元叅政毛贵等三十人送大将军斩之十二月中原平赐思祖白金十斤文币十五袭三年四月击走王保保军于定西还自秦州破畧阳入沔州取兴元是年论功封汝南侯四年伐蜀五年征甘肃还命廵视山东陜西辽东诸处城池十四年九月四川水尽源通塔平散毛诸洞长官作乱命思祖为征南副将军同江夏侯周徳兴率兵讨之未几诸洞夷悉平十五年复同傅友徳克平云南置贵州都指挥使司以思祖署都指挥使上以云南初平欲使重臣镇之又命思祖署云南布政使司事思祖善抚辑民夷安之十月丁丑思祖薨赐塟钟山之阴子义武徳卫指挥升辽东都指挥使

　　余指挥思铭

　　思铭者商城人也元末以义兵归附授平章职事守御金刚台甲辰八月诏思铭领所部兵从征是年平司空山程徳权有功乙巳擢陆安卫指挥同知仍司金刚台事复擒徳权余党祝平章等槛送中书省诛之洪武元年思铭如京师推恩授兄子端广东川广卫镇抚勤湖广铜鼓卫镇抚思铭益自感奋九月从总戎宋公渡懐庆泽潞等处二年复命攻桃花尾尖二寨平之事闻封思铭父法为明威将军指挥佥事母郑氏徳人已而复从大将军取鲁台陜西凤翔诸郡赐绯衣一袭彩榻一面调守平凉明年收王保保归徙宁夏卫给诰世袭五年复徙华山卫八年正月坐事左迁宁夏指挥佥事三月复归华山十一年诏征西番至中途病子享袭

　　刘指挥先

　　先字光祖宻县人也仕元为平章政事元亡以所部兵来归从鄂国公常遇春信国公汤和收河北诸郡洎西戡晋绛败王保保兵复从大将军达克陜西秦凤环庆诸州洪武初由平凉入觐授骁骑前卫指挥佥事明年复从征迤北调骁骑左卫七年守茶陵卫加授广威将军十四年调征云南所至身先士卒大小五十余战俘获斩馘甚众云南平置乌撒卫指挥使司擢先为指挥同知以镇之时治所新设莅事精勤蛮獠畏服进懐逺将军卒于官年六十三子广积官骠骑将军右军都督府都督佥事

　　何荘毅徳

　　徳者光州人也至正末太祖龙兴徳杖策来归从上定江左诸郡转征呉楚屡立竒功授骁骑卫千户呉元年七月沅陵人向珍八作乱徳率兵讨之至官厅岩珍八以众逆战徳击败之进拔其寨而斩珍八八月逆党周文贵率划船三百余艘复攻辰州徳使别将与战于西门外自将轻骑直抵其寨攻破之获张千户等百余人文贵退保麻阳徳追击之又俘其万户等四十四人文贵遁去是年拜虎贲卫指挥佥事既定中原升指挥同知率兵守辽东召还改虎贲右卫指挥同知寻擢大都督府都督佥事洪武十三年改立五军遂为左军都督府都督佥事十七年扈从北征还七月己亥以疾卒于家年五十二赐塟钟山之阴追封庐江侯谥荘毅

　　梅荣定殷

　　殷汝南侯思祖从子恭谨有谋能骑射洪武十一年尚宁国公主为驸马都尉诸驸马中髙皇尤爱殷尝受宻命辅建文靖难兵起殷充总兵官镇守淮安悉心防御文皇假道殷割使人耳鼻口授词答文皇曰留汝口与殿下言君父恩义文皇竟不得道淮安乃渡泗水破盱眙出六合至京师即帝位殷尚拥重兵淮上上迫公主招殷公主啮指血为书遣中使达殷殷得书恸哭询建文所在中使曰去矣殷曰君存与存君亡与亡吾姑忍俟之乃还京见上上曰驸马劳苦曰劳而无功永乐二年冬都御史陈瑛言殷招藏亡命私匿奸人与女秀才刘氏朋邪呪诅几得罪明年冬入朝殷仇家都督谭深指挥赵曦令人挤殷死笪桥下曦诬殷自投水死都督许成发其事上怒罪深曦二人对曰此上命也奈何杀臣上大怒立命力士持金瓜落二人齿斩之谥殷荣定初公主谓上杀殷牵衣大哭问驸马所在上笑曰为公主踪迹贼无自苦公主谨护二子顺昌景福上以顺昌为中府都督景福指挥旗手卫佥事赐手书二甥曰朕不念尔母尔安得至今日二甥后改孝陵卫指挥使宣徳中与世袭曽孙纯字一之以博学称登王华榜进士为中都副留守有损斋备忘集百川学海行于世或曰公主尝贻书阻靖难兵文皇不答兵至淮北与公主书言兴师不得已故令迁居太平门外勿罹兵祸公主亦不答公主髙皇后长女陈建曰殷有才智太祖最眷注临崩皇太孙与殷侍侧太祖首嘱太孙曰燕王不可忽次谓殷曰汝老成忠信可托幼主乃出誓诏及遗诏授之曰敢有违天者汝其为朕伐之至是靖难兵渐南逼建文乃令招募淮南民兵合军士号四十万以殷统临淮上扼燕师燕王遗殷书以进香至金陵为辞殷答曰进香皇考有禁遵者为孝不遵者为不孝王大怒复书言今兴兵以诛君侧之恶天命所归实非人所能阻殷割使者耳鼻不复报书口授数语曰留汝口回去说知其词甚峻
　　野史氏曰公不负髙皇之托能尽忠于建文于义甚笃愚谓建文去矣便是公靖节之日也改头换面另事新主初志谓何即不然蹈方鐡之愤烈惨苦所伤亦多故不如早自决之为愈也窥公之意仍欲得一当以报是未可知驸马劳苦劳而无功此二语犹可想见君臣中姻戚之意虽无惨祸势必杀公借他人之手存公主之颜亦霜雪中阳和也

　　张忠武玉

　　玉字世美祥符人也以元枢宻知院来归太祖礼遇甚厚玉感奋思効洪武二十一年从征博裕勒海子喀尔喀之地以功授济南卫副千戸又从征盆鸿特穆尔至延安延州进安庆卫指挥佥事二十四年北逐元人之扰边境者至鸦寒山而还调燕山左护卫明年转都指挥同知三十一年文皇举靖难之师首用玊策攻北平九门三日城内外悉定师将出上问玉何之对曰蓟州要地不先平将为后患蓟平余不足图师至蓟谕之不下玉环城而攻蓟守马宣率众出战遂执宣杀之并执指挥毛某玊知其才释之送诣北平是夜玉趋遵化简勇敢士四鼓登阵开其城门将士皆入城中始觉守将率兵拒战执其将斩之余不殱一人将吏悉随玉上谒而永平宻云皆望风输欵谍报长兴侯耿炳文率兵二十万屯真定玉自请往觇还言军无纪律不足虑也若径趋彼虽众新集我军乘其未备一鼓可破也上曰然明日遂抵真定接战炳文大败俘其左副将军李坚右副将军宁忠及都督顾成等斩首三万余级上谓玉曰此行汝之功也非汝与吾意合不及此是时江阴侯呉髙以辽东兵攻永平城甚急而曹国公李景隆引兵数十万将下北平上与玊谋先援永平既至髙望风弃辎重而去玊从上追之俘获甚众玉因言大宁去此不逺请移军袭之遂攻大宁自辰至午城破斩其都指挥朱鉴执都指挥房寛下令抚辑城中顷刻而定乃趋北平而景隆兵已围城数日玉请先击然后入援于是径捣景隆营大战三日城中亦鼓噪出内外夹攻景隆军不支遁去复攻广昌蔚州大同诸城皆下无何景隆收溃散卒号百万且复至玉曰兵贵神速先事者胜请徃驻白沟河以待后三日景隆果至玉击之斩馘无筭景隆败退保济南玉乗胜追蹑围其城既而解围攻沧州获其大将徐凯进攻东昌而东昌兵已列上以数千骑骁出阵后忽被围冲击而出玉不知上所在突入阵大战连杀百数十人玉亦被创而没时年五十有八上闻哭之恸既旋师诸将皆侍语及东昌事上曰胜负兵家常事不足计所恨艰难之际失张玉良辅耳吾迄今寝不帖席食不下咽乃澘然泪下诸将感泣上既践祚顾侍臣曰张玊才备智勇论靖难功当第一惜其早没赠奉天靖难推诚宣力武臣特进荣禄大夫右柱国追封荣国公谥忠显昭皇嗣位加封河间王改谥忠武配享成祖庙子三人长辅自有传次輗天顺初以翊戴功封文安侯卒子斌嗣坐詋诅国除軏与兄輗同日封太平侯卒子瑾嗣成化初以冒功国除
　　野史氏曰忠武自拔来归择主而事可谓智矣又事文皇得展其知畧不但大将诸事可否进止众论未定者数语立决得君如此须以死酬知东昌战没得死所矣视其子辅死土木未可一概论也

　　张忠烈辅

　　辅字文弼祥符人河间忠武王冢子也器宇雄壮顾盼有威文皇靖难时屡立战功封信安伯加新城侯永乐五年安南国陈王为黎季牦簒弑辅为元帅统兵八十万往问其罪既入境贼沿江列栅六七百里水陆拒守王师拒江口破其坚壁遂拔多城进攻交州入之乗胜引兵蹙清化城覆其巢穴降夷民十余万季牦遁入海屯兵咸子闗贼来袭逆击败之继督舟师往攻斩馘数万级穷追竒罗海口生擒季牦并其二子苍澄余众降附交南平得郡县一百三十四戸三百一十二万辅建议复古郡县置交趾都布按三司统镇之凯还进爵英国公七年余孽简定僣伪号煽众复叛惟交州完守又命辅征之率师二十万获简定于吉利栅之山而归九年贼陈季扩倡乱复陈氏再命辅往讨贼闻王师至走海洋据险荷花口辅率兵促之至爱子江登岸贼设象伏以俟辅侦知之以戒先驱羣象来冲一矢落其象奴再矢披其象鼻象奔还自相蹂践大军乗之擒斩无筭遂获陈季扩以献是役也取胜于至险之中众以为神既而以辅镇守其地尽平余冦宣庙时汉府宻遣人与公谋公即缚其人白于宣庙觉之既早故易于扑灭宣庙愈重之后死于土木之难公寡言笑重章缝之士为本朝武臣之冠天子曽称其知礼卒年七十三岁追封定兴王谥忠烈
　　野史氏曰先辈论定闗中必曰冯邓取江左必曰预浚至如公一平交趾三缚渠魁易草莽为桑麻变雕题为华夏丰功伟烈又岂定闗中取江左可同日而语哉惜也不死于交趾而死于土木人犹以为有遗恨云

　　任僖武礼

　　礼临漳人洪武初授燕山右护卫总旗建文时文皇征懐来等处礼以功擢副千戸又从战于白沟河克东昌藁城临徳及金川等九门累擢都指挥同知永乐初上北伐加骠骑将军逐北冦布尼雅锡哩至静掳镇而还升都指挥使十二年二十年俱从上北伐升中府都督佥事命率兵讨哈喇及归转左都督正统改元充总兵官守甘肃会敌至礼击之大败复追至石城尽殱其党是年封宁逺伯又招沙州都督讷格等全部来降诏许世袭成化元年正月礼薨赠宁逺侯谥僖武子寿袭寿坐失机国除

　　马招逺伯亮

　　亮淇县人洪武中授燕山左护卫小旗建文初从文皇靖难平宻云雄县大宁等处授都指挥佥事及上即位升陜西都指挥同知八年从征阿噜台二十年车驾北征亮复从封半壁山而还洪熈改元升右都督宣徳初戡平会州以功进左都督正统九年征流沙河逆冦斩俘甚众是年五月封招逺伯十一年七月薨以流爵国除子驎授指挥使

　　徐武康伯理

　　理者西平人也国初从诸将定江左诸郡积官至永清左卫指挥佥事调营州中护卫文皇举兵靖难将下大宁理从间道诣军门请见遂从上战于白沟河破雄县沧州藁城定两淮入京大小十余战理皆贾勇争先所向克捷累擢都督佥事壬午封武康伯赐白金三十斤文绮二十袭寳镪二千五百贯并貂蝉冠复还守北京理寛厚驭下士乐为用永乐六年薨子祯嗣祯薨子勇嗣勇无子国除

　　梁保定伯铭【附子蠡国公瑶】

　　铭字自新汝阳人也父来仕元为钱塘县尉岁丙午率所部来归从克温台等郡授某卫百戸洪武末铭以荫改补燕山前卫革除间北平城被围铭战拒甚力以功歴升后军都督佥事侍昭皇监国于南京坐事下狱已而宥之命往广东备倭及昭皇嗣位升都督同知镇守宁夏封保定伯宣徳元年从安逺侯栁升往交趾卒于道子瑶瑶字惟善方数载悼父客死不惮险逺奉其丧归稍长章皇念其世功诏许袭父爵瑶既袭爵益自奋励命领五军营纪律明肃士卒属心正统十三年邓茂七叛以荐充副总兵征之事宁会湖贵苗蛮冦边瑶复佩平蛮将军印率四省师往剿至则擒伪苗王韦同烈等披山通道追奔所及每战皆捷进攻零香寨诛贼首苗银虎等万余人又攻靖州东山口及龙家隘斩获渠魁伍林仲原等数千级焚战舰百余艘于是闽越湖贵之地悉平景泰间进封保定侯掌都督右军府事天顺初出镇陜西三边纯皇即位召还仍掌都督左军府事无何疾作薨追封蠡国公谥襄靖子传嗣传薨子宗嗣宗薨子任嗣任薨子永福嗣薨子继璠嗣

　　房思恩侯寛

　　寛者陈州人也洪武中以功累官指挥佥事革除间守大宁城靖难师至仓卒闭门拒守文皇自变量骑循绕其城适至西南隅城忽崩文皇麾勇士先登众蚁附而上遂执寛寛惧归附是时李景隆闻文皇克大宁引兵来袭文皇遣张玉将中军朱能将左军李彬将右军徐忠将前军寛即将后军十月师入松亭闗而景隆军郑村坝遣都督陈晖帅兵追蹑文皇命玊等逆击之众大败至夜景隆遁去踰年师还北平玉等进秩有差而寛升北平都司都指挥使及上即位封思恩侯赐白金文绮寳镪并貂蝉冠服子孙世袭指挥使

　　张彭城伯■〈日上永下〉

　　■〈日上永下〉字仲舒永城人也父麒指挥使永乐九年追封彭城伯谥恭靖后又赠彭城侯乃诚孝昭皇后之父也子三长即■〈日上永下〉■〈日上永下〉冠时昭皇为世子■〈日上永下〉备宿卫夙夜侍惟谨文皇靖难师起■〈日上永下〉东取大宁及战郑村坝连大捷以功授义勇中卫指挥同知辽东兵攻蓟州■〈日上永下〉击败之追至榆口而还是时北平城被围甚急■〈日上永下〉且战且守及上入继大统转本卫指挥使三年调府军右卫二十二年升中军都督府左都督昭皇即位封彭城伯明年侍卫章皇谒孝陵归命总督操练左哨军马正统元年薨葬宛平寿安山之原子八人辅辂輗軏轼辙■〈车丞〉辕辅先卒孙瑾嗣瑾卒子信嗣信卒子钦嗣

　　张恵安升

　　升字叔晖麒季子初以守城功授义勇卫千戸永乐三年升羽林前卫指挥佥事调府库卫七年授诰封昭勇将军十二年随驾北征二十二年升后军都督同知洪熈元年升左都督宣徳元年宣宗征武定州三年廵边俱命分守北京四年上优礼至亲命辍左府事朔望奉朝请凡朝廷有大政事亦得预议正统五年封恵安伯岁禄一千一百石赐诰劵子孙世袭六年正月以疾卒寿六十有三讣闻遣官谕祭勅有司赙塟太皇太后遣官致祭升为人端重孝友之徳夙着于家闺门整肃教诸子有方平居简黙临事卓有定见歴事四朝公勤忠谨未甞有过宣庙为皇太孙时往来两京及随事文皇帝北征皆命以保卫出入起居深有规益其居显官恒自谦抑毎升拜祗畏如不胜其临政事必咨询同官审择而行不恃已长遇文学士必加礼敬服食俭素絶无富贵态而急于利人常施药石以疗人疾为糜粥以济饥者少留心载籍至老不倦见古忠臣孝子端人正士毎遇事辄以训诸子故子孙世守其家法云子■〈车厷〉嗣■〈车厷〉卒子琮嗣琮卒无子弟瑛嗣瑛卒无子弟瓒嗣瓒卒子伟嗣伟卒子镧嗣
　　野史氏曰公居官居家敬慎谦抑武功而有文徳者也垂裕后昆世守勿替至甲申大难合门殉义更于祖徳有光愈见贻谋之善

　　吕挥佥毅

　　毅项城人始为济阳卫百戸文皇靖内难毅从征以功积官至指挥同知永乐三年升都指挥佥事与黄中同治兵广西又仝以兵送前安南王孙陈天平归国中违上指使毅不能争败绩于鸡陵既皆宥其罪仍以本职从征以毅过薄命充鹰扬将军交趾平毅与有劳命掌交趾都司事毅深沉有勇畧与贼战深入陷阵死焉

　　朱武襄谦【附子武毅永】

　　谦者夏邑人也初为凤阳留守左卫指挥佥事累从北伐以功擢万全都司都指挥使寻迁都督佥事兼右叅将仍守其地时万全城圮敌毎至人心震恐谦修筑是为新城边人至今赖之正统四年谦用荐充总兵官镇守宣府会敌入冦斩获渠魁以下千余级久之不敢犯景泰初论功封抚宁伯未几额森欲奉上皇南还举朝以为诈不从独谦上书恳请景皇持不敢发召诸大臣问吏部尚书王直亦以迎复为对上不怿曰当时大位是卿等强朕为之今将置朕何地少保于谦对曰大位已定孰敢异心但欲遣使答礼少纾边患耳上意始释曰从汝从汝乃遣李实罗绮奉勅迎复语在北使录中明年二月谦薨进封为侯谥武襄永宇景昌谦之长子少警敏嗣爵初景皇命掌后府左都督事天顺八年总理神机营兼管三千营成化二年逆贼刘通苗龙等窃拒荆襄僣称尊号屡征不克上怒以永统总兵官同工部尚书白圭都御史王恕王俭都督李震鲍政喜信太监唐慎少监林贵都指挥王信刘清田广率兵往讨是年三月至南漳询之土人谓贼之巢穴在万山中豆沙河之境于是决策深入时永以疾暂留控扼圭慎震俭自南漳进兵贵政自逺安进兵信政自房县进兵恕清自榖城进兵贼见我师侵逼通徙寿阳欲出陜西龙徙大市欲出逺安永等调兵趋寿阳截其奔路通乃退保大市与龙兵合闰三月二十二日广进至雁坪遇贼击之追至古路山明日广与诸军皆会进攻斩贼首刘聪及伪都司苗虎等百余人追至格夔山贼将家属退保后岩山二十四日贼据险悬架辊木礧石各执鎗牌器械以抗我师永震等攻其右信信等攻其左政等冲其中清等袭其后四面夹攻贼下木石如雨永等往来督战士卒争奋扳崖涉涧蚁附而登鏖战累日呼声震山谷贼遂大败擒通等二千五百七十余人斩首二千二百六十余级俘获贼属子女万一千六百有竒招抚胁从流移万八千五百有竒南土既宁上降勅褒论永进爵为侯圭等升赏有差十四年加永太子太保或投匿名书言永图不轨永乞解兵柄不许其冬手敕加太傅太子太师永治军严肃所至多奏功前后八佩将印勋名无与比弘治九年二月薨追封宣平王谥武毅子晖嗣晖薨子麒嗣坐劾降为侯麒薨子岳嗣

　　李兴宁伯震

　　震者南阳人左府都督佥事谦之子也正统五年初袭指挥使九年征乌兰哈达以功擢都指挥佥事已从王骥征云南麓川事平升都指挥同知景泰间以叅将平沅州麻阳天柱江东靖州卭水横坡平州诸处逆冦斩俘记隆陈添仔及伪称苗王韦同烈等一万四千余人累迁都督佥事天顺四年充总兵镇守武冈州是年擒伪称太宗妖贼李天保五年复平西延连山道州诸冦斩馘八千六百有竒成化七年擢右都督同都御史项忠抚捕荆襄流民事竟乃上疏曰荆襄地连河南川陜延蔓数千里山深地广易为屯聚自洪武初命申国公邓愈诛夷之后禁革山场无人敢入永乐以来流移之众岁集月聚巢穴其中无虑百万今臣奉勅抚捕其有贯址姓氏者谨依诏旨省谕出山复业陆续共得九十三万八千余人其余混处贼巢无籍检察四散奔走者又莫知其数其内小王洪有众五百屯于均州龙潭沟李胡子有众六百屯于竹山官渡已令官军分道首擒二贼余多散亡及诸军前后共斩首千余级并八山俘获胁附之党二万八千七百余人充戍湖广各卫计可得军五千并其族属附籍收管给田屯种庻恩威并济反侧可安矣奏入上嘉恱震进左都督十二年以平清水江逆冦功封兴宁伯食禄一千石明年汪直用事信任锦衣卫千戸呉绶其兄叅将经与震有隙乃奏震尝私遗项忠造室侵地下锦衣狱拷掠备至震遂诬服革爵徙居南京二十年召还复其爵仍命闲住震欝欝不乐竟以病终 

　　梁武荘震

　　震新野人世榆林卫指挥使忠勇好读兵书嘉靖七年升署都指挥佥事协守宁夏兴武营惯战敢先登八年进游击将军益愤志抚士卒训练东西接应有斩首功十一年进副总兵延绥十三年以斩首功歴升都督同知十四年升总兵镇守陜西当是时大同宣府不靖十五年升右都督改总兵大同大同自五堡之役杀廵抚张文锦叅将贾鉴寻又杀总兵李瑾镇廵每甘言煦之稍不如意即反唇瞪目或飞章讹语相揺撼震闻命率家丁五百人驰至云中申明约束曰我无尔凌尔无我叛王法军令具在我不敢破纪纲误国其家丁时时向镇兵语曰尔敢蔑主将者恃众耳儿郎辈无不一当五百步内恐尔不得用其众镇兵稍敛缩十六年春震率兵出玊林川斩首一百四十进左都督又出黒门山猫儿庄各斩首八十叙一子百户十八年震鸠卒给饷修五堡军中不敢哗震益身先之与甘苦五堡竟复敌不敢近震卒以五堡功赠太子太保谥武荘家丁无所归守臣以闻令入伍与衣粮边将颇得其力
　　野史氏曰兵之勇怯惟视乎将之能否将无节制则身且先犯王法军令乌能驭众乎五百家丁练习亦非易事能练习此辈便能统驭众军古来名将全在此处见长武荘亦贤矣哉

　　中州人物考卷六

　　●钦定四库全书

　　中州人物考卷七

　　容城孙竒逢 撰

　　○隠逸

　　岳纯孝仲明

　　仲明固始人宋鄂王七世孙也洪武初徙家于大梁仲明少负清节隠居不仕尝庐居于墓侧者九年有司以孝廉举朝廷三召不起赐号纯孝先生今三召祠故址尚存所著有遗安集

　　丘布衣铎

　　铎字文振祥符人诚意伯刘基弟子也通儒书兼习医家言至正末父诚为湖广儒学提举铎侍母留呉越间欲往从之会江右兵起武昌陷二浙绎骚铎忧惧不知所为乃避地四明暨江南皆归职方复奉母至南京已而其父亦至自武昌铎卖药市中以资养未几弟钧为会稽上虞廵检铎与父母皆往会稽母疾铎昼夜泣祷乞以身代及殁哀恸几絶卜葬鸣凤山哭曰母生铎咫尺不离膝下今殁可委体魄于无人之墟乎乃结庐墓侧朝夕上食如生时当寒夜月黑悲风萧飕恐母岑寂辄廵墓号曰铎在斯铎在斯其地多虎闻铎哭声辄避去会稽人异之称为真孝子云先是铎在四明从祖父母居汴者八人贫不能自存铎咸迎养死皆返葬人以为难其姑适河南匡氏者年十八夫亡誓不再适铎义之养其终身其制行峻絶皆类此

　　张布衣宗鲁

　　宗鲁钧州人四岁失明二十遭乱负母路氏避难其妻扶掖以行岁饥宗鲁卖卜以为养日给不足则令妻采野蔬以继之天下既定宗鲁奉母还故乡竭力供养母卒仍求其前母曹沈呉三氏遗骸合葬焉洪武中礼臣请表其门文皇闻之曰生事死葬之礼宗鲁瞽者乃能尽之岂不足为人子劝乎亲制诗褒之

　　王布衣中

　　中者登封人也家业农母殁庐墓三年未尝栉髪易衣墓侧无水浚井四丈余不得泉中环井再拜吁祷泉水涌出乡里以为孝感也洪武中旌表文皇尝谓曰夫学所以涵养其性非性由学而有也世固有朴鲁之民不能尽孝以事亲而诿曰不知书岂非自诬其性哉亦有读书学文而质行反不及者此文过之弊也然则中固可嘉其不如中者亦可勉矣朱睦■〈木挈〉曰余尝观御制孝顺事实所录者古今仅二百有七人而宗鲁中皆预焉夫二子者亦惟履人之常而已乃蒙二圣褒谕史氏采录岂非幸哉岩薮之士事亲守身以名行自砺类此而不显者奚少要之在遇与不遇耳

　　周布衣炳

　　炳舞阳人事母焦氏至孝母尝病笃炳哀号吁天愿以身代遂愈后复病滞下思食獐肉炳四出求之不得是日晚忽有獐入其家即取供母母病复瘥人以为孝感所致宣徳间诏修五伦书而炳与魏敏皆与焉敏见第八卷

　　皇甫布衣仲和

　　仲和者睢州人也精天文推歩之学文皇北征袁忠彻以相仲和以占从师至漠北不见敌上意欲还师召仲和占之曰今日未中敌至上问自何方曰自东南胜负如何曰王师始却终胜召忠彻问之一如仲和之言上怒曰汝二人朋比欺我乎即械之曰今日敌不至二人皆死乃命中人往觇日中不至复召二人占对如初居顷之中人奔告曰敌大至矣时初得安南神鎗一敌直前即以神鎗击之二敌继进复中鎗而毙敌乃按兵不动顷之敌众齐发上登髙望之召总兵谭广曰东南隅不少却乎广率精兵舞牌徃砍马足敌稍却已而疾风扬沙两不相见敌引去上欲乗夜引还二人曰不可明日敌必来输欵竢其降整师而去明日敌果诣军门伏曰不意乗舆在是也上以币赐之乃还正统十四年仲和老矣学士曹鼐与邻时有旨亲征北敌鼐急归召仲和与议曰胡王两尚书方率百官諌尚可止乎仲和曰不能止也紫微垣星皆动矣曰事将若何仲和曰以老夫计之当先治内而后行曰已有旨某监国仲和曰不如立储君而后行曰东宫驾幼且未易立也仲和曰恐终不免于立及上北伐果值土木之难敌骑逼城下城中人皆哭仲和登髙望谓家人曰云头不南向乎曰然曰大将气至敌将退矣明日杨洪自宣府石亨自大同将兵入援敌遂遁

　　胡给事智

　　智字尚明光山人成化丙戌进士歴戸科给事中数上封事弹劾时宰念亲老一旦乞归既登途忽闻父丧一痛几絶匍匐抵家而母亦卒智哀毁骨立几不能生服阕亲友劝之仕智曰二亲既殁更出何为乃扁其堂曰知足自号云山道人筑舍于城南百里外白沙闗竟日掩扉静坐玩易如此者二十有八年丁巳元旦拜天地毕端坐而逝自通籍以来凡俸金租余悉以赡宗党之贫者子孙一无所遗其忠孝大节恬退髙风真有超乎流俗者矣

　　阎郎中伦

　　伦字天叙息县人弱冠举于乡父殁哀毁骨立及塟遂筑室于茔侧居之晨夕悲号哀感行路成化戊戌登进士歴官礼部郎中遂坚意以疾乞归为人清慎端敏不乐仕进优游田里累征不吉士论髙之
　　野史氏曰隠逸不必尽不仕者也陈太丘陶彭泽不以仕而妨其隠胡阎二公入官未久归里即坚卧不出而终身之慕二公一致予谓此方是真隠逸

　　张举人景纯

　　景纯字文粹南阳人成化丙午举人天资颖敏志向精専凡天文地理性命道徳之学无不精究晓悉著书立言名重天下为当时学者所宗王文荘夙负重望毎叹服其人未仕而卒

　　左举人国玑

　　国玑字舜齐尉氏人也生而颖异七岁即能诗解音律读书日数千言弱冠入京师就姊夫李梦阳学六年业毕归补开封郡学生正徳十一年举于乡其声称籍甚而四方好古之士不逺数百里来访其至都下诸公卿大夫又争迎致之与之游者或累日忘归获其片纸只字辄藏以为寳顾数竒累试不利嘉靖十四年复试礼闱其答策问以为今之不治者文过实也文过实处则行谊不修出则治功不成惟务抗名华世而已其意若有所指典文者不恱遂摈斥之维时吏部尚书许赞都御史王廷相杜楠毛伯温皆欲荐入官辞不就于是归汴上考六籍之源委究微言之未絶叅诸子之异同达天人之隠奥居六年颇毕其志所著有经义赋颂碑诔序记五七言诗各累万言门人逺近来受业者葢不可胜纪十九年都御史富平李宗枢为按察使时尝欲拟文待诏故事荐于朝会李以丧免不果年六十一终学者称之曰中川先生

　　官举人思恕

　　思恕字子仁光山人嘉靖乙夘举于乡喜任侠走马燕山有封狼居胥意归而母彭殁思恕哀毁几絶结庐墓旁有白鸟冬笋之祥居庐时百家之言无不涉猎而尤喜读易因而有悟遂絶意仕进南之楚与天台耿氏兄弟焦弱侯杨道南游数年还居天中山房黙坐研思至忘寝食遗友书曰始吾从羣书入茫乎莫得今从静中讨出端倪方信此心原与天地万物无两道其在兹乎士人熈然宗之所居白沙闗山连两省民俗顽梗乃结社其间讲明正学发挥髙皇帝圣谕六言聴者如堵亡何有四十八人者鸡冠佩刀请见曰某等柴山盗魁也习闻先生之教愿自洗濯以归圣化奈鼎镬何言毕环拜而泣童仆皆走趋思恕从容谓曰律自首者免尔果洗心来者乎无遗后悔归试思之诘朝诣社如是者三乃以闻之邑邑闻之郡太守史桂芳异其事召四十八人者至如向语太守请于中丞御史待以不死葢隆庆己巳间事也明年两台疏荐思恕孝友诏下征用会病卒从祀乡贤
　　野史氏曰士而得志则为帝王师不得志不过家庭孝弟礼让而止因思之孝弟为仁之本即尧舜之时雍风动亦只完其为孝子为悌弟而已矣士而以隐逸称者即夫子所谓宗族称孝乡党称弟者也不于此得力而以幽僻枯寂之人当之岂圣门所谓隠居求志者哉

　　张明经袭仁

　　袭仁字体元光州人也七世祖竒字沧洲有破贼功以叅议致仕袭仁少沉潜颖异稍长入州庠其学无所不窥一以六经为要诚敬为主庸行为先偶寄兴诗文则有天然逸致时喻侍郎时刘给諌绘方为诸生数从之游后各贵显袭仁竟以里选不仕讲学老焉生平不近货色或欲试其守俟醉以妓共闭一室中袭仁鼾睡达曙惟赋栁色花香争侑酒澹然一笑却忘情又其下第诗云床头金尽无余物惟有逼人剑气寒此足以想见其为人矣以居丧逾礼几于丧明卒年六十七学者称为复庵先生所著有闲居管窥诸儒语抄史纲撮竒藏于家

　　朱进士长世

　　长世字兴公光州人生而颖异性仁考崇祯己夘以弱冠登乡荐值中原冦变父令避乱江东癸未成进士九月丁外艰明年闯贼陷京师每夜号不止河南诸地尽委冦巢长世间道奉母而南观朝政叹曰君父大仇未雪京师未复臣子之耻也遇当事辄正色言之无何归隠田里以逸民自负寄狂于酒夜半悲号人不解其故忧愤成疾卒年三十三

　　龚举人业新

　　业新号海旭光州人天启辛酉举人当国变业新在江南呜咽悲泣者累日病剧且死戒其子曰国势不可为为官不可不如归耕业新居里尝奋勇抗叛帅左良玊之师城頼以全自童年事二人以孝闻友爱同气一时名士多从游者所著有易解行世其与人心口爽直排难解纷人称为鲁仲连至利人济物掷千金如敝屣早年丧妻不忍再娶诸生寓江南者举业新行实请于学政御史凌公炯准祀社祠
　　野史氏曰兴公海旭俱以郁愤死身隠矣而心未得逸有主辱臣死之意焉然身非应死之身而时无可行之义非以节死仍以隠死

　　张举人民表【附阮太学汉闻　秦布衣镐】

　　民表字林宗中牟人宫保孟男之子也举万厯辛夘乡试负才能文章落笔即抗古人藏书数万卷皆手自点定喜饮及草书饮少许即颓然挥洒如云烟醒视之自谓有神助郡邑大夫有以地方利病询者人讽以葛巾野服见民表曰吾既以孝廉举也葛巾野服非孝廉服也吾不能学众之矫时方举贤良方正同里宦于朝者欲以其名闻民表曰吾既以孝廉举也倒行逆施吾不能学众之伪郡邑诸使征请恐后民表皆峻辞拒之自称旃然渔隠避居郭外蒲津之旁日与友人阮汉闻秦镐等荡漾其中或乗败车无顶幔一老■〈牜孛〉牵之朗吟车中油然自放人无由测其浅深汲引后进孜孜若不逮以故四方从游者常数十百人壬午闯贼围汴有劝之去者民表曰死则死耳奈何以身为众倡时廵抚髙素重民表日命人视于城上以觇一城安危民表虽耄日率门人子弟拮据矢石间不少怠以故五阅月士民食尽卒无叛志比水灌城民表急取所著诗文自负之结木筏以登求援者多筏重竟没于水长子允集骂贼死次子允隼与门人文大士同溺死三子允■〈隹上六下〉年十一依浮木赖廵按王舟济得免后门人周亮工抚之成立复其产且征求民表遗诗梓之
　　阮汉闻字太冲原浙人家于京师过尉氏爱阮旧里遂家焉所谓诗文欝欝卓烁而气澹韵孤浩浩然时人莫之知也冦剧洛汉闻料贼形势川谷扼塞图其畧上之当事会卧疾据床犹划地作筴冦慑汉闻名会掠尉氏城陷骂贼死其著述朱宗正睦■〈木挈〉梓之皆没于水门人张昌祚缮其稿避地于南周元亮重为之梓
　　秦镐字子京汝阳人有诗名与张民表阮汉闻友善并以旷达称时号天中三君子云
　　野史氏曰予两同林宗赴公交车结社萧寺中每酒后谈文赋诗佐以谐语意旷如也余来中州林宗久为地下人与此中人士游徃徃道三子之高恨未覩其著述详其行事可慨也

　　理举人鬯和

　　鬯和字寒石西华人好古嗜竒博闻强记身长七尺须髥如戟初姓李时闯氛猖炽鬯和耻与同姓遂从理学使者考验不合坐黜名后闻其贤乃许之自是姓理中崇祯壬午乡试值中原乱避地河朔尝徃来太行百泉间有所题咏辄呜咽悲愤人莫知其心之所存也甲申后尝劝大臣奋义旅不遂乃携家南徙张公凤翔抚苏松素知其名荐鬯和为监纪推官与俱鬯和外柔内刚有所推问或谋议大事多引经证传无不允当凤翔大倚重之不踰年长江不守鬯和从唐藩如闽然性恬退不乐仕进以母在流移转徙就一官为寄殊非其志也人传其如闽时授行在职方司主事奉命檄虔兵既至而虔州乱城亦随陷鬯和从城上自投下死之子习奉祖母以归疑者犹谓遁海外莫知所终云

　　张庠生凤质

　　凤质字文冲临颍诸生也家贫有田八十畆尝躬耕以养父母非其力不食时方匮乏亲故或有赠遗谢不受卿士大夫咸敬重之然性褊急不为流俗所喜父惟修事亲孝凤质故能以孝世其家无子一女十八岁而孀亦能以孝事凤质庚子疾革谓其女曰忠孝节义人伦所重我不愧汝祖汝不愧我女且我头颅如故而死可以含笑九原矣寻卒

　　中州人物考卷七

　　●钦定四库全书

　　中州人物考卷八

　　容城孙竒逢 撰

　　○补遗

　　王待制僎

　　僎字幼度祥符人元末为国子助教洪武初征为修撰四年开科取士僎与典试又命于大本堂授呉王经寻迁待制同宋濂修辑洪武正韵昭鉴录诸书八年秋上悯其老赐致仕归后以子宏为龙江递运官忤丞相胡惟庸寘之理惟庸败僎来京师授徒自给上忽问僎安在左右告以故上即召见慰劳甚至赐以绮帛仍给舟车送还僎为人质直严重年七十余终于家

　　秦从龙

　　从龙字符之洛阳人也仕元累官和林行省左丞改江南行台侍御史会兵乱避居镇江丙申王师下金陵遣大将军达下镇江上谓达曰镇江有秦元之者才器老成当询访致吾欲见之意达至镇江物色得之时从龙有从孙永为达部军因遣还报上喜甚命兄子文正及朱文忠以白金文绮聘之从龙遂与妻陈氏偕来上亲至龙江迎入时上寓王彩帛家因邀同处朝夕访以时政从龙尽言无隠既而上即元故御史台为府居从龙西华门外事无大小悉与谘谋密书漆板问答左右皆不知上称先生而不名每岁从龙生日上与太子皆有赠遗或亲至其家与之燕饮礼遇甚厚乙未从龙从子泽死告还镇江上出郊握手送之是年十二月从龙卒年七十余上闻惊悼未几督兵至镇江亲临哭之命有司厚恤其家

　　郭挥佥云

　　云南阳人有勇畧值元季之乱云起义兵保乡郡元闻之授以平章事太祖既定中原河南诸郡皆下云独守裕州累谕不服志在兴复久之势孤援絶军败被执终无一言自分必尽为所守者慎羁不获遂械至京师上嘉云忠义命解其缚且慰抚之授以亲民之任无何政举民服上竒其才擢南阳卫指挥佥事云筑城建卫抚绥军民咸得其所以疾卒上悼惜亲制文祭之子洪特授宣武将军佥飞熊卫亲军指挥使司事

　　世尚书家寳

　　家寳者临颍人也其先出蒙古姿貌丰整有文武才本姓李初仕元赐姓世至正末以集贤院学士守胶东登莱诸郡洪武元年大将军下山东遣叅政傅友徳取莱阳正月丙子家寳籍车马之数同佥院王世隆等诣降上嘉纳授大理寺少卿是年八月始设六部以家寳为礼部侍郎二年升刑部尚书未几坐事贬知庐陵召还授兵马指挥司副指挥改两浙运盐使司同知十五年进知临安府秩满赐致仕还后复召至京师遣赈广东兴宁长乐二县饥民所活甚众二十七年冬卒于家子宁以军功授泗州镇抚

　　张编修唯

　　唯者永丰人也寓南阳洪武六年以尚书举第一是年上开文华堂于禁中以为储才地诏择解额内隽异者俾肄业其中唯等凡十有七人实与选正月甲寅命题赋诗诗成称旨唯等皆擢翰林国史院编修以赞善大夫宋濂太子正字桂彦良分教之上谓曰昔许鲁斋诸生多为宰辅卿其勉之聴政之暇辄幸堂中取其文亲评优劣命光禄日给酒馔每食皇太子亲王迭为之主唯等侍食左右冬夏赐衣及弓矢鞍马恩礼甚厚濂辈虽司启迪顾诸生皆上所亲教不敢以师道自居一日侍燕闲询及肄业进益濂对曰无如张唯者因备述其隽才请录为弟子员上笑而许之三月上命唯等各归展墓皆摄监察御史以行寻还任其时同进者又有祥符王辉河内李端洛阳张翀礼虽不及唯然侍从车驾应制被顾问未始异也

　　答禄修撰与权

　　与权者永宁人也其先本辽人博学强记善谐谑仕元为河南北道亷访司佥事以故官入朝洪武六年为秦府纪善改监察御史上疏言尧舜禹汤文武相承为道统孔子颜曽思孟相传为道学宜崇祀典七年八月复上疏言王者立始祖之庙又推始祖所自出之帝祀之于庙故曰禘祭今受命已七年矣而禘祭未举甚为匪彛也上皆纳之无何出为广西按察佥事未到官召还八年三月擢为修撰降典籍转应奉致仕自称洛上翁上亲为说辩之文多不载

　　王布政钝

　　钝字士鲁太康人也至正间举进士授猗氏县尹元亡隠居教授河津洪武六年征至京师奏对称旨除礼部主事迁吏部总部郎中出为福建左叅议转右叅政使麓川回迁浙江左布政使期月以母丧去诏征诣阙谕之曰浙江非卿不可治襄事后勉起就任以副倚注之懐命礼部厚加赙赠钝恳请终制不许在浙先后十年四境晏然当是时太祖宵旰图治藩宪重臣能胜任而久于其职者惟钝与云南布政使张紞太祖常称于朝以劝庻僚革除间召紞为吏部尚书召钝为戸部尚书又明年靖难兵至钝潜出城欲亡为逻卒所执文皇即位召紞与钝谕曰卿二人久事先皇习知典故今皆老矣其解职务月给尚书半俸居京师视时政有戾旧制并向朕直言之无隠庻称厚望老成之意已而紞自经于部之后堂钝承制廵视北畿山东事竣乞骸骨上命以布政致仕钝既归欝欝不乐遂卒所著有野荘集六卷刻于家子瀹自有传

　　郭忠襄资

　　资字存性武安人也洪武十八年进士改庻吉士授户部主事以尚书郁新荐选北平左布政使文皇在潜邸时数见知后靖难南下属资居守抚兵辑民给粮饷不乏永乐初论功进户部尚书仍掌布政使事赏赉视伯已而改刑部尚书复改户部昭皇即位加太子太师蹇义夏原吉数短于上谓资偏执常格恩泽请罢资上意不然间以语杨士竒曰先皇兴义旅及吾昔居守皆得资力其人亦材且诚今必如二臣请是吾危则任人安即弃之吾诚不忍士竒对曰故旧无大故不弃此皇上盛徳顾资强毅人不得干以私但诏勅所蠲租资必责有司依岁额征此太过诚如二臣言上曰吾在此复有原吉与同事彼虽偏执莫能行也已竟罢政赐玺书归武安资归踰月上念之不已又谓士竒曰无使大臣怨乎不以资其谓我何命户部给半俸复其家章皇嗣位诏起资为户部尚书免朝谒资视事勤虽大风雨不避僚吏敬惮性木强意所安者虽刀镬无能屈所居颓垣朴舍未尝治第城府卒之日家无余赀年七十三追封汤阴伯谥忠襄子佑以资故仕至户部主事

　　魏给事敏

　　敏字好学巩县人洪武二十一年进士授吏科给事中以母病谒告归省未至而母卒敏即之墓所哀恸水将水不入口者五日庐墓三年旦夕衰服哭奠如初丧乡里称其孝二十六年以守臣请甄表其门

　　罗叅政义义者河南人也革除间谪戍山西时议举兵伐燕义诣阙上书乞罢兵息民以敦亲恩不报及靖难师起义又诣军门上书其畧曰昔者武王崩成王幼周公乃叔父也而辅相焉管叔流言间王室周公诛之大王聪明英武博通经史今之周公也宜以周公之心为心谨守燕土则天下皆以为周公之圣复生于今日矣又谓古之夷齐以国相让去隠于首阳山矧圣贤欲成天下之事必先明逆顺之理成败之势祸福之机又得天道之宜人心之安然后可书上文皇怒下狱及嗣位即召为户科给事中寻迁湖广布政司左叅议复转升陜西右叅政

　　刘太仆进【附孙知府绘　曽孙赞画黄裳】

　　进字文升光州人景泰四年举于乡释褐为太平府通判闻父卒即日解任比至母遘疾亦笃进日夜侍侧衣不解带汤药必尝及母殁水浆不入口者三日既塟遂庐墓侧哀慕食澹毁瘠骨立手植栁柏五百余本踰年枝叶繁茂乌鹊驯集不去有司白于朝特赐褒异及免丧拜太仆少卿卒
　　绘字子素进之孙少以豪自负举乡试第一成进士官给事中不避权幸后为贵溪党人论劾出为崇庆知府寻令致仕归与杨用修唐应徳康徳涵何太华为诗酒之会所著有通论诗文若干卷
　　黄裳绘之子也十岁随父入官为京都赋奕奕动人谙诸边形势有用世之志成进士赞画宋司马经畧河防斩获甚多所著有元符图藏东征杂记等书行世

　　孙襄敏贤

　　贤字舜卿杞县人也景泰五年举进士第一授翰林修撰七年预修寰宇通志成转侍讲天顺初为会试同考未几改左中允侍东宫讲读三年考最推恩封父如其官及母妻俱授安人纯皇即位迁太常少卿兼侍读成化六年乞归省上念侍从旧劳特命乗传且有金绮寳镪之赐满三月还朝会修睿皇实录成进太常卿兼侍读学士十四年以家艰还尽以遗产畀其二弟服除以学士命掌翰林院事时皇储未建乃上疏请且引疾乞休示无希觊意章并上上皆允之皇子立是为悼恭太子贤归六年卒年五十四赠礼部左侍郎兼翰林学士谥襄敏所著有鸣盛集若干卷

　　刘尚书璟

　　璟字徳辉鄢陵人为四川叅政汉川军叛杀人璟擒其首恶乱遂定改山西宗室抽刀截耳以胁御史众皆走避璟挺身入谕以礼法引臂出之血浣其衣闻者壮之在刑曹廷臣会鞫逆瑾有微斥瑾者辄反唇璟厉声斥曰朝廷有大法在尚尔私怼耶次讯诸奸惟允子讱正徳丁丑进士初授宁国府推官武庙南幸系诏狱后歴官工刑二部尚书曽孙贲卿监察御史

　　胡副使宾

　　宾字汝观光州人嘉靖壬辰进士发榜后以母病亟归不与殿试为兵科时论列临难避事不忠之大臣三人皆罢谴畿内饥荒疏请和籴发粟十数万全活甚众因大计劾山东布政某时宰庇之寻推抚辽东宾歴诋其罪语侵时宰谪判亳州宾矢志勿欺絶无倚附好徳如饴闻善即拜海内士乐与之交

　　蔡知县光【附子尚书毅中】

　　光字汝谦光山人年十三从其父与王文成论良知力行不合从旁曰能行讵非知也文成异之嘉靖己酉举于乡授江华令以卓异调宁逺乞终养其学以静而入以敬而存无愧西山文肃之裔一日微疾衣冠拜家庙朗吟而逝邑人为立黙斋先生祠祀之子毅中
　　毅中字中山万厯辛丑进士由庻吉士官礼部侍郎署国子监祭酒时珰贤柄政杨涟疏二十四罪请诛忠贤上不报毅中遂四疏请告命留总裁实录后兼侍读学士致政崇祯三年进呈六经注疏上奨其研心实学卒赠礼部尚书

　　朱藩王端清载堉

　　郑藩世子以父恭王原系四支长支次支无嗣三支盟津王得罪庶母父东垣王以四支袭至恭王载堉上疏仍让三支不允七疏恳辞乃允其请以世子终谥端清奉旨建坊着有天文乐律诸书考定雅乐审音制器生时以秘箧贻子孙云俟有急难启视甲申闯冦遣伪将军刘方亮陷郡城开箧有借问将军谁姓刘之句葢前知云

　　朱宗正睦■〈木挈〉

　　睦■〈木挈〉字灌甫周藩镇平恭靖王四世孙髙祖七世孙也嘉靖中以学行闻为周藩宗正早岁讲业水竹居之西学者称为西亭先生生而端颖李梦阳一见竒之受经学六经悉通大义读汉以来诸家经解所发明多得之于世儒笺注之外尤精于易春秋博古通今而文复雅驯有至性事父母甚备居丧不御内寝先世遗产尽予诸弟自奉俭朴若儒生卒年七十所著有陂上集五经稽疑授经图河南通志文献志中州人物志若干卷弟睦稽疑授经图河南通志文献志中州人物志若干卷弟睦■〈〈永于〉上木下〉号西园为之编校锓行能承兄志云李修撰叔允号西园为之编校锓行能承兄志云

　　李修撰叔允

　　叔允字叔允钧州人洪武三年任国子博士寻入东宫兼伴读六年奉诏纂修昭鉴录擢修撰八年修洪武正韵亦与焉年七十以老乞归许之赐白金百两绮衣一袭皇太子亲王又各赐钱万八千兼以酒馔宠赉至渥缙绅荣之

　　郑中丞二阳

　　二阳号潜庵鄢陵人万厯己未进士歴官至廵抚由徳安推官行取入京珰贤私人嗾以劾杨涟居家不法事可立登要津二阳谓杨公居家清谨实无过遂授南工部主事备兵淮扬盐漕军门大珰杨显名声势赫灼欲府道以属礼见二阳谓兵道不与盐筴且勅书无提衡监司语屹不为动平生笃于宗亲欲仿行文正公义田事晚好竺典

　　陈御史士举

　　士举卫辉人洪武三年有司以儒士举时四方被荐者颇众诏礼部复试之其中选者士举暨桐庐魏潜等凡十九人会入谢太史奏文星见上喜士举等皆擢监察御史

　　邢编修恭

　　恭字克敬郑州人宣徳二年进士授翰林院编修母殁自京徒步归不入城府既塟结庐墓侧屡有祥应有司言状诏特旌焉

　　栁挥同宗

　　宗鹿邑人永乐三年以都指挥同知从征交址与吕毅同死于难

　　郭御史钦

　　钦字子敬获嘉人永乐甲申进士授行人擢御史严毅清简吏民惮服其凿吕梁监获军皆以风力见称

　　马恭襄昻

　　昻字景髙祥符人慷慨有志节永乐癸卯举人授鸿胪寺序班擢御史累迁兵部尚书天顺辛巳曹钦反变起仓卒都御史冦深恭顺侯呉瑾俱遇害昻率官军围钦等于其宅尽诛之进太子少保年七十致仕卒谥恭襄

　　李尚书逊学

　　逊学字希贤上蔡人成化丁未进士歴官直阁礼部尚书有作人厉俗之功极被恩遇赐赉甚厚

　　李佥事濓

　　濂宇川父祥符人乡试第一成进士李献吉缔为忘年交见嵩渚集祥符文献志

　　杜佥都柟

　　柟字子木临颍人正徳辛巳进士与何景明李梦阳王廷相崔铣等并称有研岗集行世

　　朱恭节冠

　　冠字仲瞻固始人正徳戊辰进士按两淮以清正着声流贼陷固始屠其家闻变恸絶回籍不仕终身服丧嘉靖元年起江西佥事不就卒谥恭节孙阶甲辰进士令临晋有循声授御史简静持大体

　　吕知州文

　　文延津人正统甲子举人初授江潜令后守沔阳及朔二州氷檗之操终始不渝入觐吏部考为天下清官第一书名部门以励士风

　　张太常汉卿

　　汉卿字符杰仪封人正徳辛未进士嘉靖初为户科都给事中时议大礼汉卿抗疏谓上当嗣孝皇疏三上皆伏哭于午门外上怒杖于庭罢归卒于家隆庆中追赠太常少卿

　　扶侍郎克俭

　　克俭光山人官刑部侍郎以直着有讲学功

　　张都御史祉

　　祉固始人嘉靖戊戌进士歴官陜西廵抚有筑城功人称其守郡筹边似尹晋阳持身约已似娄师徳

　　张副使景

　　景字光启汝阳人嘉靖癸未进士授御史出按陜西疏陈边务十事荐吕泾野于朝按浙建天真书院祀王文成买田数百畆给肄业诸士廵视京营絶请托与严世蕃相左遂出为汉中副使寻罢归所著有泰华集六卷

　　喻侍郎时

　　时宇中甫光州人嘉靖癸未进士为御史劾相嵩险而狯久之且乱天下疏上即素服候讯北阙上心动于时之言而嵩难卒去因勿究时有边功

　　刘主事训

　　训汝阳人嘉靖壬辰进士为温州推官有权贵子怙势恣睢从恶少数十軰横行州里渔色罔利欲夺友人妻不得乃毒杀友人郡守莫敢问托病推印务于训训故以好延至厅宻勅讼者至狱成即杖杀之置恶少于法一郡称快权贵阳令升户部主事即挂冠归

　　陈给事耀文

　　耀文字晦伯确山县人幼称神童嘉靖庚戌进士为给事中感时触忌忤时相谪魏县丞卒年八十二博极羣书著述甚富有天中记正扬学林诸书

　　张廵抚九一

　　九一字助甫新蔡人嘉靖癸丑进士在吏部与王世贞交善会世贞父得罪分宜下狱九一数过问坐是出外且谪后廵抚宁夏有功受金币之赐

　　赵尚书贤

　　贤字良弼汝阳人嘉靖丙辰进士官户部两司钱榖风清弊絶出守荆州摄服大盗杨胜徳黄中軰地方以宁抚楚时江陵秉国常绳其亲识仆从及其夺情罪言者又移书规諌称为知己然卒为所波及后子祖筹为安庆守上章白状诏复原官准致仕

　　宋冢宰纁

　　纁号栗亭商邱人嘉靖己未进士歴官吏部尚书是时铨部之权久归内阁纁风节自持矫矫有为惜未竟其施

　　陈郎中璋

　　璋字公献光州人七岁举竒童弱冠登第孝友贞介官司冦郎所在有功绩缘不阿时相未蒙显陟著述甚富王世贞李攀龙等甚服之有星湖漫稿葆光堂别集陈氏世范太平事畧行于世

　　王侍郎教

　　教字庸之祥符人嘉靖二年进士及第授编修甞三为会试考官衡鉴精明为时所称累迁国子监祭酒上薛文清瑄从祀议会慎简宫僚以祭酒兼右春坊右谕徳而祭酒兼春坊自教始后迁南兵部侍郎卒有文集若干卷

　　梁给事问孟

　　问孟新乡人嘉靖乙丑进士歴兵科都给事中事荘皇特疏改折本色种马抚宁夏收孛逆兵柄引河开田岁获储四万石捐赀建学宫号房赠副都御史

　　苏教授时霔

　　时霔号仁轩汲县人醇谨着声以明经教授开封士服其教文风为之大振

　　靳滋昻

　　滋昻尉氏人字昻昻别号笨伯尚书于中长子工书弱冠辞廪饩买大騩山薙茅筑舍起仙岩别墅居焉后遇流贼交讧四方投居者存活以万计昻清心味道着有黄庭心印诸解独撰龙沙一线一卷世咸崇为玄门直指寿七十三书诀辞曰泰山颓兮吾安所适阴阳疣赘死机元活我将栖迟天地为宅端坐黙黙如平常属纩体柔不僵人咸异为尸解云

　　张光禄同徳

　　同徳河南人任工科给事中万厯二十三年论定国公徐文璧以代祭加衔太师革职为民冡宰张问达总宪邹元标题覆赠光禄少卿

　　李侍郎若星

　　若星息县人兵部侍郎死难贵州

　　费光禄必具

　　必具河南人南礼科给事中万厯二十四年因申救耿随龙落职张问达等题赠光禄少卿

　　张叅政尚明

　　尚明字湛若太康人万厯己丑进士官陜西叅政官评舆论称之乡人为立刚方正直碑

　　呉侍郎阿衡

　　阿衡裕州人万厯己未进士廵按浙江大振纪纲贪吏敛迹歴官兵部侍郎总督蓟辽以失墙子路殉难死

　　王叅议则古

　　则古字维则禹州人万厯癸丑进士为兵部主事力荐马世龙为辽将当道疾之中以察典起工部主事调兵部时魏珰专政指东林为邪党则古从赵南星游株连削夺珰败起南礼部主事歴员外郎中冀北叅议

　　余知府若南

　　若南号郁六汲县人乙卯举人刑部员外迁龙安知府有政绩

　　乔尚书允升

　　允升字吉甫孟津人万厯壬辰进士累官刑部尚书崇祯初魏珰一案允升甄别虽首辅不少假词臣文震孟经筵进讲引允升为喻曰以道事君在廷大臣惟乔允升为无愧焉

　　汪侍郎辉

　　辉号柱河嵩县人万厯辛丑进士以庶吉士累官礼部侍郎会魏珰生祠徧天下有欲得辉文记其事者不可即日削夺归里珰败诏起原官

　　呉布政三乐

　　三乐洛阳人进士由庶吉士歴湖广四川提学山西左布政序何文定瑭集能发明其记

　　李□靖宗延

　　宗延字景喆汝阳人进士授御史同御史李本固给事费必兴建册立东宫削籍归光宗即位特召大理寺卿晋吏部尚书谥□靖

　　王知县士俊

　　士俊祥符人崇祯辛未进士官知县壬午闯冦围汴决黄河灌城士俊见水入势不能支遂坠楼投水死子继之妻与母又继之汴人称其行谊惜之

　　周尚书士朴

　　士朴字纉唐商丘人以进士歴諌议官至工部尚书常抗论内监李实忤魏忠贤又折幸珰张彛宪不肯与共坐最后以争驸马齐赞元事侃侃天子之前挂冠去

　　彭御史鲲化

　　鲲化字飞仲汝阳人进士为御史魏珰煽虐吏部郎苏继欧忤珰下狱鲲化饷之削籍归

　　刘苑马济

　　济□□人官至苑马司少卿英宗时以庐墓旌表

　　赵御史时中

　　时中□□人官至监察御史英宗时以庐墓旌表

　　张叅政文佐

　　文佐□□人官至布政司叅政英宗时以庐墓旌表

　　○续补

　　姬知府敏

　　敏孟津人通儒书明律筭徳行纯备节操过人洪武中以材干举授西安知府

　　于知府潜

　　潜字彦昭鄢陵人少倜傥有志操永乐初为建昌知府性亷介不避权势待吏卒甚严抚黎庶以恩不踰年政平讼理百废俱兴郡人懐之

　　元吏部本

　　本武陟人父子英仕元为河阳尹本至正间进士除邠州判官摄褒城安塞三县尹俱有治绩洪武初有司以明经举授懐庆府学教授迁察言司令史官至吏部郎中致仕

　　樊布政镇

　　镇考城人赋性刚直博通经史洪武中登进士第授监察御史振扬风纪有能声歴官山西右布政使所至廉干勤敏大得时誉

　　安参政徳

　　徳汝州人幼警敏涉猎经史习词赋举元进士隠居授徒洪武初郡守举为州学训导兵燹之余家无藏书徳手录以授生徒后以明经征起入对称善擢湖广左叅政

　　髙大理敏

　　敏安阳人由太学生擢礼科给事中处事公正官至大理寺左少卿

　　张侍郎春

　　春许州人才器渊宏洪武中由国子生推刑部郎中升都察院右佥都御史永乐中入为户部右侍郎

　　郎知府敏

　　敏济源人洪武初以国子生授御史擢饶州知府乐平有诣阙妄愬大姓千余谋逆者诏统兵捕之敏自往察视耕牧如常兼得愬者以假贷不得怨诸大姓故重诬之奏闻诏释之乃诛妄愬者

　　凌知县文质

　　文质固始人洪武间知赵城县重建县治学校功成而民不扰

　　刘尚书逵

　　逵项城人性寡黙善书翰家世以忠孝相承乡邦称之洪武间以人材举荐累官至刑部尚书

　　刘长史醇

　　醇祥符人能诗善属文洪武末以儒士起家累官周府长史致仕年九十余号菊□先生有菊□集若干卷

　　武叅议友谅

　　友谅偃师人少贫有才行敏于问学洪武中以贤士举授湖广左叅议

　　解都御史敏

　　敏阳武人性刚劲务学明敏以古人自期洪武中进士积官浙江按察使政声着闻超拜右都御史

　　赵尚书好徳

　　好徳字秉彝汝阳人博学多才器宇宏敞有志民事洪武初以儒士扈从车驾渡江授陜州同知寻迁安庆知府召为吏部尚书改陜西行中书省叅知政事

　　赵尚书瑁

　　瑁宜阳人喜读书博学洽闻洪武间由儒士任河南府学训导升广东琼州知府再迁吏部尚书

　　夏尚书恕

　　恕洛阳人谦和有智畧居乡闾以徳行称洪武间由贤良举累官刑部尚书

　　宋布政宾

　　宾洛阳人性刚直遇事果决洪武间为太学生才能为众所推授清纪郎迁真定知府为政有方吏民信服秩满升陜西右布政使

　　宋副使文

　　文祥符人性资醇厚学行兼备洪武中河南叅政郑居贞以隠士荐送京师授山西按察司副使在任廉能著称风纪肃然

　　华布政士瞻

　　士瞻偃师人性淳笃节操坚确洪武初以贤士举授湖广布政使

　　尚布政廸

　　迪获嘉人仪度殊常才识越人洪武中由太学生歴官刑部郎中永乐中升四川左布政使

　　孟布政祯

　　祯息县人聪敏力学处事知大体洪武中以儒士举累官四川左布政使

　　岳布政岫

　　岫宻县人嗜学博通经史容貌魁伟气岸卓越洪武中以人材举累官至云南右布政使

　　石侍郎璞【与四卷石璞异】

　　武间以儒士荐授教职后升户部侍郎

　　元知府亮

　　亮汤阴人永乐进士景泰初知襄阳府诚心莅政深知民隠亷而不苛寛而有制十县之民感恩懐徳从容樽俎厅事寂然

　　焦布政宏

　　宏字克明叶县人永乐进士累官户部待郎为御史时甞按贵州平反疑狱全活者数百人及为布政小民咸被其泽弟寛亦举进士歴官叅政

　　刁知府鹏

　　鹏祥符人永乐中知荆州府赋性耿介立志清苦莅任九年门无私谒囊无赢帛凡所设施调度卓有条理且劳来安集政教大行军民称颂

　　曹知州铭

　　铭新野人以进士授香河知县上疏建言宋儒胡瑗等八人皆有功道学当从祀孔子庙廷上赐允行之寻升儋州知州卒祀乡贤祠

　　曹府尹庭训

　　庭训灵寳人性资聪敏处事果决乡里曲直悉求判正洪武间以人材荐授应天府尹

　　名指挥义

　　义祥符人永乐八年征迤北有功升都指挥使

　　侯布政軏

　　軏安阳人登永乐乙未进士拜监察御史有能声歴迁福建按察司副使复升四川左布政使政绩着闻

　　逺知府志

　　志遂平人永乐中以刑部员外调同知永昌府事明习政典决事如流势豪敛避

　　夏知府忠

　　忠字思诚睢州人宣徳初累知大名府忠厚廉平修学励俗吏士承之不威而化焉宣徳五年抗疏归

　　岳知府浚

　　浚字文玉祥符人宣徳进士歴任湖州府知府博学善辞令襟懐宏廓民乐其寛

　　娄都御史良

　　良字至善河南人正统进士授刑部主事己巳从驾北狩酋帅胁以刃辞色益厉帅重其节释之歴官右副都御史

　　冻知县泰

　　泰睢州人正统间知利津县亷明仁恕振士风革吏弊百姓懐服至今称为能吏

　　戴布政珙

　　珙字廷璧河南渑池人景泰甲戌进士任御史天顺三年按治真定存心忠厚断狱详明吏民至今懐仰歴布政使

　　邓主事存徳

　　存徳新郑人成化进士任刑部主事有右善世道坚盗卖度牒存徳鞫实治罪尚书董方芘之欲缓其事存徳奏闻方上言存徳率意妄为遂诏存徳道坚俱下狱存徳降调道坚释放给事中雷泽等上言当宥存徳而罪道坚不报

　　阴主事盈

　　盈字克复汝阳人弘治己未进士正徳初任知县临政威严听讼明决强横屏迹善良安业凡赏罚期会信义勿爽下车未及半载升主事去

　　阙知府清

　　清河南人弘治举人知平凉府天性纯孝为政务本爱民

　　髙光禄尚贤

　　尚贤字大宾钧州人正徳庚午乡试第一丁丑进士累官山东提学佥事以身为教士习翕然向风迁光禄少卿子捷都御史拱大学士

　　商同知宾

　　宾洛阳人以吏科给事中改知铜陵疏请听民开垦荒田民无不业者任满民请留进府同知仍知县事

　　任都御史洛

　　洛字仲伊钧州人进士正徳初知桐乡明敏公廉吏民敬爱之居三年以忧去行装萧然后迁监察御史歴都御史

　　察同知童

　　童陈州人正徳中贡士任朝城知县志称其才具通敏政多善举迁府同知

　　樊佥事鹏

　　鹏字少南信阳人嘉靖丙戌进士官至按察佥事常师何仲黙为诗文有声称所著有樊氏集十卷

　　秋知县逢庆

　　逢庆河南汝宁人举人嘉靖三十年任遂宁知县严于驭吏门禁肃然

　　孟府尹淮

　　淮字豫川祥符人嘉靖戊戌进士歴官都御史廵抚山西改应天府尹性抗直忤时归素好诗歌有入蜀稿

　　戴副使冠

　　冠字仲鹖号邃谷信阳州人正徳戊辰进士户部主事言事谪驿丞清修自励简静以居素位而行累无怨尤歴山东提学副使师事何大复仲黙有时名其诗声调宏迈语意劲峭慷慨激烈有古国士风

　　○拟入无传

　　韩政睢州人东平侯见吾学编开国异姓诸侯传
　　杨本中牟人镇抚见吾学编逊国臣记
　　刘原弼字良辅扶沟人官主事
　　杨应龙杞县人教授
　　王资杞县人指挥刘伸杞县人
　　金有声河南人侍郎【以上五人俱逊国】
　　樊鹏字士南信阳人
　　陆柬字道函大梁人
　　李蓘字子由内乡人弟荫【见叙天中记】
　　李宗木字继仁蓘之父有杏□集
　　王三善永城人号彭伯
　　丁魁楚字光三永城人
　　熊纬字子文号南坡光山人
　　李时春光州人
　　熊骖固始人
　　刘堉光山人【国初创法】
　　刘可法商城人执法而清
　　范守已□□人有郁龙子集
　　田维庸□□人郎中
　　常自裕鄢陵人给事中
　　李汝华字茂夫睢州人谥恭敏
　　李孟旸字时雍睢州人尚书
　　周宁睢州人
　　王慕祥字承休睢州人
　　孔贞字道原杞县人大理
　　秦梦熊杞县人万厯甲午举人为户部郎中督饷宁武殉难恤赠太常寺少卿
　　练国事字任鸿永城人司马
　　叶廷桂字青来商丘人司马
　　袁可立字礼卿睢州人司马
　　刘淮睢州人叅政
　　薛蕙字君采籍亳州偃师人所著有约言五经杂说
　　刘逴字石孔鄢陵人

　　中州人物考卷八
