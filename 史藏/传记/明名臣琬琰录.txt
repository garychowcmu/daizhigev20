　　明名臣琬琰录 明 徐纮编


　　
　　
　　钦定四库全书
　　
　　史部七
　　
　　明名臣琬琰录
　　
　　传记类三
　　
　　总録之属
　　
　　提要
　　
　　臣等谨案明名臣琬琰录二十四卷续录二十二卷明徐纮编纮字朝文武进人弘治庚戍进士以刑部郎出为广东按察司佥事分巡岭东终于云南按察司副使是书乃仿宋杜大珪名臣碑传琬琰集而作所辑自洪武迄弘治九朝诸臣事迹前录所载一百十有七人续録所载九十五人凡碑铭志传以及地志言行録之类悉具焉其中如李景隆之丧师误国不得谓之名臣惠安伯张升在戚里中虽有贤声而始终未尝任事亦难与勲臣并列又如陈泰墓志中称冦深忌其才名嗾人诬劾而李贤所作深墓志亦在録中乃极称其持法严明虽自附识语调停究不免彼此矛盾然明自成弘以前风会淳厚士大夫之秉笔者类多质直不支无縁饰夸大之词尚属可以取信且其中如郁新呉寿昌等凡数十人皆史传所不详考献征文亦足以资证据固非小说家言掇拾传闻构虚无据者比也
　　
　　乾隆四十六年十月恭校上
　　
　　总纂官 （臣）纪昀 （臣）陆锡熊 （臣）孙士毅
　　
　　总校官 （臣）陆费墀
　　
　　●钦定四库全书
　　
　　明名臣琬琰録卷一
　　
　　（明）徐纮 撰
　　
　　太祖高皇帝御制中山武宁王神道碑
　　
　　大明中山武宁王姓徐氏讳达凤阳府凤阳县人家世农业王年二十有二值元末兵兴岁癸巳朕集义旅王束麾下朕视其所以周旋几二年动静语黙悉超羣英于是命为帅首凡有微征以代朕行又几一载明年乙未朕被敌所执敌之帅首亦为我军所执明日王来以身代朕归朕归纵敌帅首易王还已而从朕渡江下采石定太平时机务浩繁姑孰之郡密迩大江况元帅首曼济哈雅率舟师以拒江面为朕肘腋之患不暇率兵四征乃命王为将择精兵数千东取溧水溧阳王兵至守者不战民庶咸安明年丙申春二月败元舟师于采石王仍屯溧水三月召王从征建业越十日庚寅师入建业越七日丁酉命为大将浮江而下水陆并进东取京口大破元师京口已定东探浙右时张士诚擅称名号遣将已据毗陵旌旗相望其守者潜遣间谍诱我斥堠王察知遣使归告请勒兵以讨朕许之王将三万人逼近其垒复遣归告贼势少窘益兵可下朕遣战将千余负甲士三万师会合围毗陵张士诚自姑苏发其弟张九六将兵数万来援王遣兵逆战不移时破之生擒张九六城守犹坚朕复益新附二万合势共围守者窘甚计出多方诱我新附者二万新附帅首密从倾营入城助彼来战初我军环其城而营之因新附者叛四方去其三独王固守其南开平王犹营东南外一舍之余扼彼援兵尚未惊移间新附者叛冦迫王营王拒守且战开平自外来援内外夹攻大败其众擒其守将张徳余军败入其城王复环而困之士诚自姑苏遣将吕珍夤夜入城督兵以守与王相抗初彼军虽少粮且足用战守益坚及请降入军多粮少战且狐疑丁酉春守将吕珍潜遁城下师旋复遣征宁国城围援至王发兵扼要而战援者败俘斩者众旬日城降宣城亦附凯旋时四方羣雄甚多朕固守江东数郡命王秣马厉兵以观四方之势又明年戊戍命王点兵固守建业朕亲下淛东金华既平二月师还未几遣王西征皖城水陆并进微北秋命王西征池州师抵而平陈友谅遣兵来救斩首万级生获三千余时张士诚发兵来冦宜兴城陷遣王将兵复取师抵城下不旬日城复生获三千余皆战死其年惟杨元义兵尽归壬寅秋王从朕下浔阳陈友谅败溃时张士诚发兵攻长兴留王守浔阳未几召归师次中涂令复守浔阳比至陈兵已入城守王遣兵与战陈兵复溃俘斩数千获其眷属战骑彼时浔阳之境空荒弃而弗守师旋建业癸夘春正月取豫章城降命王西取武昌不克班师中涂豫章内变王复讨平张士诚北冦寿春朕亲往援王为前部张兵败北旋师金斗周围其城战间陈友谅大率兵冦豫章诏王罢金斗之围归整舟师解豫章之难秋七月师次彭蠡陈友谅罢围逆战王身先诸将败陈一巨艘死者千五百人自是彼军势弱我军威振由王身先癸夘岁留王守京朕西征武昌甲辰武昌下克陈之后其年大会兵于京师乙巳歳命王取淮东淮阴诸州仲夏师旋歳丙午命率甲士二十余万东取呉越鏖战于呉兴皁林之野生擒张兵六万不戮一卒尽赴京师冬十有一月师抵姑苏明年丁未秋九月姑苏下兼浙左之大半诏班师命王西略苍梧九溪率服还军京师洪武元年戊申春正月朕即大位二月命王为征北大将军银青荣禄大夫上柱国録军国重事中书左丞相兼太子少傅信国公命率甲士二十五万北定中原抵齐鲁而民安所过辑兵守御规画足食兵不民扰所得壮士帅而徂征不烦朕念北齐旣平命渡河南兵至大梁父老壶浆以迎西下洛阳长驱崤函直抵潼关守者拒战王命宋国公冯胜拔之朕命据关而守谕归大梁北下河内由邺下趋赵州抵临清其年八月三日辛未北入元都捷奏平元复命西下晋冀如命井陉长驱晋冀以平二年春正月召渡河西兵入关中守者皆弃全有关内之地召归天下太平三年冬十有一月论功行赏命王为开国辅运推诚宣力武臣特进光禄大夫左柱国太傅中书右丞相征北大将军改封魏国公五年夏五月众议北入沙漠王至岭北兵疵而还勅命沿边辑守歳镇于燕口外余民自是收尽海内无虞十七年甲子太阴数犯上将朕恶之召罢北镇劳之于家是年腊月二十有一日染疾朕恐之星驰四召名医咸至终疾勿瘳明年乙丑二月二十七日己未薨特封中山王谥武宁享年五十有四爰以是年四月十八日己酉葬于钟山之阴生男四人世子允恭袭封魏国公女四人长燕王妃王平昔言简虑精当提兵之时令出不二诸将敬若神明所至之处攻城不屠与人不戏凡受命而出及功成而旋每不自矜至于封姑苏之府库置元宫之美人财宝无所取妇女无所爱忠志无疵昭明乎日月旣薨朕恐歳月幽遐磨迷伟绩朕特亲笔生前张我武威偃兵息民混一区夏奠安神人之劳以示子孙耿光万世勒诸坚石树当神道歌曰景命昌兮天彰锡我英俊兮忠良幽韬秘略兮神机黙温温兮兼刚秉旄钺而徂征兮既出幡幢缭绕兮雄气轩昂战骑灵兮蹄疾旌旗烈烈兮前行六军济济兮甲胄砺矛灿烂兮精铓舍之兮周庐星列属櫜兮比比悬傍刁斗声频兮令密山川妖魅兮奚藏弯弧力劲兮射欃枪几披星月兮秋霜奋志海内兮孰前当摧坚抚顺兮我武惟扬
　　
　　臣惟古功臣之薨圹有志墓道有碑礼也然自唐以来皆命词臣为之惟我圣皇芟夷羣雄混一区宇虽股肱爪牙非止一人而中山武宁王实元勋之首南收呉越北定中原东平齐鲁西入关陜大抵皆王之功今其薨也圣上以王丰功伟绩始终本末非词臣所能周知故亲笔之刻置墓道自古人君礼报功臣未有若斯之盛者也臣等不敏幸得同侍经筵钦覩御制不胜感激流涕谨拜手稽首书于碑文之左文渊阁大学士奉议大夫臣朱善承务郎左春坊左赞善臣刘三吾承务郎左春坊司直郎臣汪仲鲁翰林院侍诏臣沈士荣孙大雅谨书
　　
　　勅赐滁阳王庙碑　　张来仪
　　
　　洪武十六年十一月七日皇上亲藁滁阳王事实召太常司丞臣张来仪谕之曰王之恩徳注在朕心今滁有庙祀而碑刻未具甚阙典也汝其据此为文于石臣来仪谨再拜奉诏按王讳子兴姓郭氏其先曹州人王父少好术数常从异人游得其书年长未娶南逰定逺邑人神其术将有为叩之必验邑中富翁家有处女以瞽未许稼王父过其门翁以女命来卜数成曰此贵人也翁曰瞽目未配王父曰翁能不鄙我乎则妻之翁曰诺既而娶不数年夫妇家日赡生子三女一王中子也始生父卜之喜谓人曰是儿得佳兆异日非常必大吾家旣长兄弟别业三人皆善殖产元末民间有造言者王误中其说信之甚笃忽不事业而妄散家财阴结宾客至正壬辰汝颍兵起王识天下当变乃召所结宾客子弟拔濠梁据之时皇上潜居民间为讹言所逼惧祸将及遂挺身入濠梁抵其城为门者所执将欲加害人以告王王亲驰活之抚之麾下间召与语异之取为亲兵居数月王谓曰汝单居当为汝婚王暮归与夫人饮食语及斯事次夫人忽惋惜谓王曰方今兵乱正当收召豪杰是子举止异常若不抚于家而使为他人之亲是失智矣王悟遂以女妻之孝慈皇后是也王为人勇悍善战时军师四人名位皆在王上王素刚直不屈人下每遇事四人瞋目语难而王剖决通敏数以非语侵之众故含忍未几客军首帅彭赵以兵来驻濠二姓皆僣称王王等遂为所制一日众挟赵势拘王于狱将害之皇上自军驰归或曰勿往曰再生父母有难可不赴乎遂入王家明日彭帅闻遣人释王以归明年夏还故里收元卒七百献王王就令将之又明年夏染末疾未差王闻元义兵欲归将说之左右无可使特过寝门示意趑趄因请扶疾往卒说降之得其精卒三千既而彭赵东屯泗洲因挟王以往时皇上方驻滁阳知众不可共事独坚守以待复遣人赂彭赵左右赂行王得纵归滁阳时王兵共四万其麾下仅万人皇上所部三万有竒明年乙未王命守和阳既而信流言亲至和阳视师值王仇人亦驻其中闻王至移军异处皇上礼送行者俄为所艰王闻惊惧得疾寻卒归塟滁州夫人张氏生三子长战殁次为降人所陷幼与羣小阴谋伏罪次夫人张氏生女一为妃生蜀王豫王如意王女二洪武元年天下既一剖符行封追思更生之恩实帝业所始乃封滁阳王建庙墓滁阳命有司歳时率滁人祭之臣来仪伏闻自古帝王之兴虽受命于天未始不因乎人葢必有所佑助维持而后成及其既成也其所佑助维持之者亦得以与享其荣传之无穷而施之罔极惟我皇上奋布衣提一剑而起外无尺土一民之助而王能脱危难识几微纳于贰室授以兵柄慨然不少吝惜遂肇大业可谓有知人之鉴矣及今大统既定四海一家推本寻源实由于王爰建显号俾永永血食葢非王无以开万世之业非皇上无以永王之名臣谨即是为铭铭曰皇受天命发迹濠梁方其始兴附于滁阳滁阳先知识圣于微圣有大难王脱其羁取彼神龙翼之风云浴日咸池洗其垢氛龙腾日升伊谁之功有相自天实启王衷皇奋无旅王命予之皇室无嫓王命女之谋行谏从肝胆勿疑萋斐之言终莫我离秉钺专征付以阃外颠强蹙骄有众日大变生不意卒疾于惊何启其绪勿享其成皇明日昌旣臣万方割符锡爵乃侯乃王爰念旧恩极天罔报一饭必酬矧有大造乃封大郡乃建庙廷乃复滁人护其园茔祠官孔严报祀春秋罍酒铏羹黍稷羊牛王其来歆勿曰无后王女皇妃三子挺秀王支百世王有庙祀纷纷羣雄孰王之似小臣受诏作此铭诗勒着贞珉以永无期
　　
　　鄂国常公开平忠武王神道碑铭　　宋濓
　　
　　洪武二年己酉秋七月七日银青荣禄大夫上柱国中书平章军国重事兼太子太保鄂国常公薨于军中二十三日讣闻皇帝为之震悼罢朝在廷之臣莫不洒泣越明日诏中书定议赠翊运推诚宣徳靖逺功臣开府仪同三司上柱国太保中书右丞相追封开平王谥忠武八月朔日柩车至龙江上往临奠恸哭而还亲为择地于钟山草堂之原营建宅兆及栖灵之祠凡百须之具一给于官不以烦其家至冬十月九日始塟复推恩及其三代皆为王爵生荣死哀可谓至矣上犹念其功不置召臣濓于庭而谓之曰朕东抚高丽西抵吐番北际沙漠南来交址占城莫不稽首奉命计其开拓之功以十分而言王葢居其七八朕今手録战伐次第以授尔尚为文勒诸丰碑以着王之功于无穷焉臣濓受诏而退谨再拜序而铭诸幽王讳遇春姓常氏濠州怀逺人世为农家赋性刚毅膂力絶人歳壬辰羣雄并起江淮为之鼎沸时王年二十有三为羣盗刘聚所得聚覩王状貌竒伟拔于行伍而信任之王每出战必鼓勇争先聚深喜之王察聚所为终不能有成欲择所依乙未闻上驻兵和州领众数十人弃聚来归居两月余请为前部先锋上曰尔之来者为士卒粮絶故就食耳尔自有主我安得而留之王请之再三至于涕泣上曰尔姑从吾渡江俟克太平委身事吾未晚也夏六月上先抵采石矶元兵阵于矶上而矶下巨舟如织相距仅三丈余猝难登岸王乘快舸相继而至上麾之使前王即舍舟挺戈先登众皆披靡遂拔采石乘胜取太平从上守御乃始授总管府先锋冬十月升管军总管丙申春二月元中丞曼济哈雅复以兵屯采石南北不通上虑将士虽渡江而其父母妻帑尚留淮西势莫可致命王綂兵攻之王至设疑兵以分其势而以正兵与之合及战别出奇兵捣败之悉俘其精鋭自是元兵扼江之势衰矣寻守溧阳攻建康功为诸将先三月从今大将军右丞相徐公达克镇江夏四月授承信校尉领军先锋秋九月再攻常州会有军叛去与伪呉张士诚合徐公被围于牛塘王与诸将力战大败其众擒士诚枭将张将军徳冬十有一月升统军大元帅丁酉春三月遂克常州迁中翼大元帅夏四月从徐公下宁国秋八月克马駄池冬十月取池州戊戍春擢江南行中书省都督马步水军大元帅冬十有二月上亲取婺州己亥夏四月转镇国上将军同佥书江南等处行枢密院事守婺城寻命攻衢州降之冬十月升佥院十有二月攻杭州庚子夏五月召还京师从徐公拔安庆赵普胜之水寨时伪汉陈友谅扬言援安庆王策其必攻池州以羸弱守城伏鋭士于九华山明日友谅兵果来攻城伏兵四合俘杀万余人六月友谅入太平犯龙湾王共谋击败之已而上整舟师袭友谅留王守京师军民无敢哗辛丑春三月拜江南行中书省参知政事秋七月从上取安庆破江州回守龙湾冬十一月张士诚出兵冦长兴上时驻九江闻报还京师命王往援士诚兵败俘杀五千余人壬寅春修安庆城罗友贤构乱据池州神山寨将与士诚通杭歙震动命王往攻之癸夘春正月擒斩罗友贤余党悉平三月张士诚遣兵围刘福通于安丰王从上击之将战王突入其阵三战三胜敌兵大败而去俘获士马无算遂同徐公围庐州凡三月城将下适陈友谅攻南昌王解围而还秋七月从上率诸将往援八月遇友谅于彭蠡湖之康郎山王与之聫舟大战呼声动天地无不一当百纵火焚伪平章舟风急火炽十里之间湖水尽赤敌将张定边素号枭猛奋前迎战王射之定边中矢走友谅乃退保鞋山诸将以友谅兵尚强请纵其去王独不言及我师出湖口皆言江流湍急欲放舟而下上知其情命以舟扼上流王应之诸将乃遡流而上舟蔽江面控湖口者旬有五日友谅军食乏出江求战王遣火舟火筏御之敌兵奔溃追北数十里与之酣战自辰至未不解上所乘舟及王舟皆胶于沙王旣脱御舟而已舟被围复力战而脱于是友谅中流矢死士卒十万皆降未几其臣立友谅之子理于武昌冬十月王帅师讨之四面合围甲辰春二月理衔壁出降荆湖之地望风皆附升中书平章政事秋七月从徐公取庐州八月遂自将兵平临江之沙坑麻岭十洞牛陂诸寨进取贑州乙巳春正月克之悉定南安南雄韶州夏五月还兵取安陆襄阳冬十月从徐公克泰州丙午春三月复从克高邮夏四月淮安濠泗徐宿安丰皆下秋八月诸将攻浙西师次太湖伪万户尹义等逆战王擒之直趋湖州之毗山与敌兵水陆鏖战敌兵大溃遂抵城下塞其四门昼夜环攻之伪丞相张士信悉发境中兵为援屯于旧馆出我师之背王綂奇兵由大全港入结营东阡复出敌背且填壅沟港絶其归路士诚知事急亲出兵拒斗王一鼓胜之士诚复遣其将徐义统赤龙船亲军来援王复击之败于乌镇冬十月旧馆降得兵六万十有一月湖州亦下遂进围平江丁未围之益急士诚收合余烬犹背城百战降其将士且尽秋九月始克之缚士诚来献籍其兵二十有五万乃加授中书平章军国重事疏封鄂国进爵上公冬十月复授征北副将军同徐公奉命北伐戊申春正月上即皇帝位国号大明改元洪武王与徐公下山东诸郡遂攻汴梁守臣李景昌遁进攻河南敌兵五万屯于洛水之北将出迎战王布阵既定单骑执弓矢冲入其队敌发二十骑攒槊刺王王一箭中其前锋大呼杀入悉获其众而河南诸城先后皆平上幸汴京谋取燕都秋七月徐公与王渡大河河北诸郡又平八月三日燕都不战而克元君北奔师次太原其守将库库特穆尔帅众来御其锋鋭甚王与徐公谋曰我骑兵虽集而步卒未至何以能战莫若遣精骑夜刼其营其众可乱众乱主将可缚也徐公如王言库库特穆尔果中伤而遁己酉春正月进攻大同竹真弃城走河东又平遂西入秦张良弼遁李思齐迎降奉先凤翔巩昌临洮又平夏五月元将伊苏侵通州有旨命王以所部军东还拒之遂捣永平过惠州获江文清士马以千计至大宁伊苏遁破开平元君又北奔追至北河俘其宗王三人及平章鼎珠等凡得军士万人车万两马三千牛五万全师还燕次柳河川得疾而薨享年仅四十耳王之为人守谦而不矜有功而无过运筹决胜之方不学而能其从大将军东征西伐而能遵守节制及其自将兵则所至无不克捷由其智识明而材力雄故施之各得其宜呜呼若王者可谓开国之殊勋者矣王之曽大父四三府君累赠银青荣禄大夫上柱国中书平章政事追封开平王谥庄简妣张氏追封开平王夫人大父重五府君累赠开府仪同三司上柱国少保中书平章政事追封开平王谥安穆妣陈氏追封开平王夫人父六六府君累赠开府仪同三司上柱国太保中书右丞相追封开平王谥靖懿妣高氏追封开平王夫人妻定逺蓝氏封开平王夫人子男三人曰茂曰升曰森皆上所赐名女三人长许为皇太子妃余皆幼臣濓闻之昔日唐太宗起义兵而定天下当时有尉迟恭者弃刘武周仗剑来从其后辅成唐业而恭之功为多于是生有鄂国之封殁有忠武之谥今王之功非恭之所可及上之所以遇王者封谥与之虽全而其王爵之加恩数优渥揆之于唐诚又过之史臣所谓君臣相遇千载一时者岂不异世而同符也哉是宜铭诸贞石传之千万世一以昭圣天子垂念功臣如此之至一以着王之勲烈于不朽云尔铭曰圣皇开天豪杰四从龙兴而云虎啸而风义旗所指山岳震动颷驰霆舂孰不神竦维忠武王其气至刚仗剑来从飞渡大江无坚不摧无敌不碎席卷长驱易如拾芥平呉定越帖荆抚淮威声所加大小毕来齐鲁既宁汴洛亦定直指幽燕不战而胜元君逺逝六军倒戈本根旣拨何有条柯乃收晋冀乃清秦陇乃狥辽海人百其勇茫茫朔漠滦河所经誓将刬涤边尘弗惊王之忠精上贯天日煜其有光亘古不没副战百捷备殚勤劳光辅帝业翊运之勋靖逺之威在古或罕于今见之大功垂成王忽长逝当宁兴哀如失一臂爰加恩宠用锡王封衮衣绣裳照耀泉宫天子曰噫未慊朕志其推尔爵上褒三世死生哀荣孰可比焉王虽云没生气凛然钟山之阴隧道有石词臣勒铭垂示千亿
　　
　　明名臣琬琰録卷一
　　
　　●钦定四库全书
　　
　　明名臣琬琰録卷二
　　
　　（明）徐纮 撰
　　
　　曹国李公歧阳武靖王神道碑铭　　董伦
　　
　　洪武十有七年春三月开国辅运推诚宣力武臣特进荣禄大夫右柱国大都督府左都督曹国公同知军国事李公薨于第皇上辍视朝三日亲制文遣使致祭追封歧阳王谥武靖赐塟地于钟山之阴越三年秋有司奏王神道碑石已具而未有刻辞明日诏臣伦为文撰次王之勋徳以宠其子孙于无穷臣伦再拜稽首而退谨按王讳文忠字思本姓李氏世为泗州旴■〈日台〉人父陇西恭献王尚曹国长公主生王十有二岁而公主薨时元末大乱恭献携王走军中几不能存闻皇上驻兵滁阳始来见焉皇上喜甚即自养育择师傅以敎之一日取所业示近臣曰是亦可矣当于马上习之岁丁酉乃以舍人领军策应池州伪汉陈友谅发兵冦城王奋击有序败之戊戍春正月进攻青阳石埭太平旌徳皆下二月败元判院鄂尔和于万年街遂破苗獠于于潜昌化获其妇女辎重甚众王恐士卒恃此富骄莫有门志因激怒使其尽杀所获焚其辎重曰此何足惜能努力破敌何患不富贵乎众咸奋厉进次淳安夜袭破伪洪元师营降其众千余三月会宁河王邓愈越国公胡大海兵取严州授帐前总制亲兵都指挥使司左副都指挥兼领元帅府事守严州时严新破城壁未备而伪呉张士诚遣其徒率苗獠水陆奄至王与战大败其众复取所斩俘馘载巨筏中乘流而下水冦见之亦遁冬十有二月帅师攻诸暨克之壬寅春三月擢浙江等处行中书省左丞癸卯春二月苗獠蒋英构乱金华贼杀越国胡公王闻乱率兵驰贼委城夏四月守将谢再兴据诸暨以叛上命筑新城于诸郡之西以拒之秋九月再兴诱士诚寇东阳王自严将鋭师破之冬十月升右丞乙巳春正月士诚遣伪司徒李伯升大率其徒号二十万冦新城王闻之即合将士未至新城十里许有地曰龙潭立营其上新城守将遣人由间道诣王曰众寡莫敌姑宜避之以俟大军之至王曰以众论之则我非彼敌以谋论之则彼非我敌且八千之谢玄破八十万之苻坚庸非众乎吾若未战而退则彼势益炽虽大军至亦难为攻矣莫若与战死中求生正在今日何避之有遂下令曰彼众而骄我少而鋭以鋭当骄可一战而擒擒彼之后辎重皆汝等有也明日交战王横槊据鞍自变量十骑乘高驰下直出阵后冲其中坚敌列骑逆战王格杀数人出入阵中所向皆靡因督众乘之敌遂大溃乱自相蹂躙城中将士亦鼓噪而出呼声动地莫不一当百斩首数万级擒将士七百余人委弃铠仗弥亘山丘自是张不能宁矣丙午八月召还京师升受宸算总水陆之师下江浙冬十月师进克桐庐新城富阳至余杭谢再兴子五人婴城固守王合围攻之一日而拔杭守将潘允明闻之恐遣员外方彛诣军门请降王曰师来临城而员外逺来得无以计缓我师乎彛曰大人奉命伐叛所过秋毫无犯杭虽孤城生齿百万择所托而来尚有他意乎王见其诚引入卧内欢笑欵接因命条画入城次第翼日遣归允明遂封府库籍军数出城拜降王入宿于城上令曰敢有擅入民居者斩有一卒下借民釜即磔以徇由是内外帖然民皆不知有更革事就加荣禄大夫浙江等处行中书省平章政事戊申春正月上即皇帝位国号大明改元洪武二月闽中旣平余烬复合诏王讨平之二年春以王为偏将军副开平王常遇春征进迤北由遵化度鹿儿岭败江文清于锦川次大宁元将伊苏逆战一鼓败之追至湾河斩其宗王庆生遂进次大兴王度其必走乃分兵千余伏其归路敌果夜遁遇伏大破之斩其将鼎珠进克上都秋七月开平王薨于军中八月诏王领其众接援庆阳师至太原大将军中山王徐达已讨平之王闻大同受敌甚急因谕众曰吾与若等受命而来阃外之事有利于国者专之可也若候进止吾恐大同之敌愈盛不可复制于是出鴈门次马邑元逻骑数千猝至王与战擒其将刘平章进次白阳门又擒敌中四大王前军已去敌五十里为营王至遽令迁之复前进五里阻水为营是夜敌果悉鋭来攻王坚壁不动委二营以待敌督令死战自寅至辰度其饥疲乃分军为左右翼出击大破之乘胜逐北擒其将图噜卜降众万余遂进兵至莽格展不见敌而还三年春正月授征北左副将军总兵北伐二月师出野狐岭降其守将进师察罕诺尔擒其平章祝贞夏五月克应昌获元孙密迪哩巴拉及后妃宫女金宝玉册以归元太子仅脱身走追之不及而还过中兴擒元将江唐国公进攻红罗山其拥兵自固者皆请降冬十月朝廷论功行赏加开国辅运推诚宣力武臣特进荣禄大夫右柱国大都督府左都督曹国公同知军国事食禄三千石赐铁券四年西蜀平诏王帅兵镇抚五年春诏王同中山复征迤北王总兵东道五月取和林师进于昆至哈喇穆尔敌连遁去王曰兵贵神速千里袭人难多重负乃留东平侯韩政驻辎重于庐车河令士卒各持二十日粮兼程并进至图喇河元将哈喇章曼济悉起营渡河列骑以待王督军力战敌却追至翰海敌来益众王据险为营示以单弱敌疑有伏遁去军还失故道乏水渴死者甚众王患之至格尔玛斯出野寻水脉忽所乘马以足跑地泉随涌出三军赖之乃刑牲以祭六年冬十月将兵屯代县出朔州擒元大位巴延巴哈七年春诏总兵北征王驻兵代县遣将各出至赛音布拉克擒其平章陈安礼玛蘓翻至于顺宁门阳者斩其将珍珠律至白登者俘其国公邓博啰特穆尔秋七月攻大宁高州大石厓克之斩其宗王托多实哩擒承旨巴尔嘉还自是边境肃然矣十三年诏参赞国事禆益恒多至十六年冬十有二月王有疾明年春疾转亟东宫临视明日上亲幸其第抚悼良久乃还王召诸子训以大义翌日而薨时三月丙戍日也享年四十有六高祖讳某赠中奉大夫浙江等处行中书省参知政事妣林氏赠夫人曽祖讳某赠赀善大夫浙江等处行中书省左丞护军追封临淮伯妣蔡氏胡氏俱赠临淮伯夫人祖讳某赠荣禄大夫浙江等处行中书省平章政事柱国追封陇西侯妣陈氏赠陇西侯夫人考讳祯特进荣禄大夫驸马都尉右柱国曹国公追封陇西王谥恭献妣曹国长公主太皇太后所生皇上皇姊也继妣陈氏追封淑徳夫人王娶毕氏累封曹国夫人子男三世子景隆袭封曹国公次増枝次芳英皆上所赐名女长适汪致渊次适高昂孙男顺安女一王器量沉闳人莫测其际临阵蹈厉奋发至遇大敌胆气益壮故有不战战必胜及释兵家居恂恂若儒生尝师金华范祖干胡翰讲明性理之学其处身处家一循理度惟谨及出为诗词皆伟壮可观至音乐华靡泊如也呜呼王起贵戚际风云之会东征西讨挺立殊功名满天下生有大国之封死有王爵之赐寿虽不及而耿耿者固将与国相永久非可与身同泯也臣伦故谨掇其大事有系于世者为之铭铭曰天生圣人笃开大业风行电指孰不震慑时惟武靖丰頥秀頬皇亲训迪才日煜煜偎长三军屡奏佳捷俾奠南服民心孔惬新城之役血滔四流以少制多归王之谋武林之兵降其守臣市不易肆归王之仁先声旣赫闻者胆落直捣其穴王公就缚彼卒如羊我卒如熊摧陷无坚皆王之功王乃慊然曰我有成皇上所敎匪臣之能海宇载穆倚树啸吟王虽不言简在帝心锡封于曹旌王之劳金符刻誓天意弥高乃赞国经髙密是绍秉诚束礼百僚可表寿岂惟多天夺之暴星殒砥拆伊谁控告皇上悼闵赐兹刻文百世之下昭王崇勋
　　
　　卫国邓公宁河武顺王神道碑　　朱梦炎
　　
　　洪武十年冬十一月初九日开国辅运推诚宣力武臣特进荣禄大夫右柱国卫国公邓愈自河州召还至寿春以疾薨讣闻上哭之哀为辍朝三日诏追封宁河王谥武顺其月十九日柩车至三山门车驾临奠且亲视其葬地而旧茔在凤台乡者狭隘弗称上乃遍览傍近冈阜择于城南西山之原寛平爽垲敕有司营建墓兆仍命迁王母夫人及弟哻之丧同塟焉凡丧事所须皆官给之恩至渥也上犹念其功不已召臣梦炎等于廷谕之曰愈事朕二十二年东征西讨勤劳至甚歴镇八州有功无过尔其撰文刻之石以昭不朽臣谨按公牍所载赐名愈泗州虹县人三世弗仕以王贵曽祖父大公赠资善大夫中书右丞追封临淮伯曽祖母孟氏追封临淮伯夫人祖父太公赠荣禄大夫中书平章政事柱国追封南阳侯祖母戚氏追封南阳侯夫人父讳顺兴赠特进荣禄大夫大都督府右都督右柱国追封卫国公母张氏追封卫国公夫人王生而魁伟幼有大志勇略过人元季壬辰天下云扰王父卫国公起兵于乡遂戌临濠与元兵战死之长兄反隆代领其众未几友隆病卒众推王领军事年方十六王出战必挺身破敌军中咸服其勇岁乙未上驻师滁阳王自盱眙率所部来附充管军总管其年夏六月从度大江克采石取太平继而元将曼济哈雅以舟师振采石陈额森合兵数万逼城下上亲督兵御之调王与魏国公以竒兵出其后大败之生擒陈额森丙申三月定金陵拔溧水破镇江王皆与有功升元帅出守广徳冬十有二月长鎗谢元帅率众来冦王出城奋击俘其总管武世荣及军士一千余人丁酉三月转行枢密院判移戌宣州七月领兵取休宁绩溪乘胜克徽州元将败走十月浙江苗元帅率众十余万来攻城时徽州新附城郭未完守御之器未备王激厉将士明立赏罚与越国公胡大海等分门并出奋兵力战大败其众生擒部将胡辛等一百五十八人贼众奔溃婺源元江同佥领兵来降戊戍正月击破特穆尔巴哈元帅寨斩首五百余级追至婺源东门擒杀特穆尔巴哈获士卒三千余人遂克婺源三月取严州四月攻淳安县贼帅金子珍败走获马一百余匹降其头目军士三千余人迁同佥枢密院事五月浙江苗阳复率众屯徽州乌龙岭拒却之九月转佥书行枢密院事己亥正月领兵略浙江临安大败张冦于闲林寨庚子七月番阳院判于光及右丞余椿击走伪汉部将辛同知取饶州遂以其城来附有旨命王往镇之饶城彭蠡湖而伪汉主陈友谅尚据江州数遣舟师来攻城王敛兵东门外与余椿于光等连营以拒之屡殱其众贼兵遂退辛丑正月除江南行省参政仍兼佥书行枢密院事总制各翼军马饶之境内弄兵者尚怀疑阻王推诚结纳抚以恩信于是左丞吴宏等皆请降八月领兵袭浮梁伪参政侯邦佐弃城遁八月取乐平击败萧总管五千余众擒万户彭寿等六十八人饶境悉定进取江西十月驻兵于临川之平塘时邓克明据抚州遣使通欵而实无献城之志王知其情卷甲夜趋比旦入城克明单骑遁翌日遣人以分省印来献王号令严肃秋毫无犯江右之民室家相庆争持牛酒迎劳王悉却而不受是时上亲讨伪汉主陈友谅于江州友谅败走遂下江西命王以步兵来会车驾至南昌有旨授王江西行省参知政事留镇之时壬寅正月四日也癸夘夏四月友谅悉国内兵围江西江水暴涨冦舟直抵城下王与诸将恊谋固守屡挫其锋贼势大阻相持者凡三月会上亲率援兵至湖口友谅惧而退大战康郎山友谅竟死甲辰三月新涂土豪邓青叛以卒二万人据永丰王调兵破之擒贼首明理问刘右丞五十一人八月从开平王平临江之沙坑麻岭十洞诸山寨合兵围贑州降之南安南雄韶州皆送欵乙巳正月进江西右丞加湖广行省平章出镇襄阳西抵巴蜀北控河洛烽火相望新附之民未有定志王抚而镇之民怀其惠军忘其劳遐迩悦服呉元年十月擢拜御史大夫洪武元年命大将军经略中原而以王为征戌将军征取江淮未取州郡三月攻唐州克之又取南阳生擒蔡国公史克新等一十七员军士一千五百人马一百五十匹七月克随州右丞王诚降九月进取洪山老马刘寨夜四鼓斩关而入擒杀甚众冬十有一月率兵讨蜀河莾张获之金商均房之境悉定三年命王为征北左副将军平陇右大败王保保于定西招谕河州土番诸部元帅何索诺木布哈济汪来等皆纳印请降于是河州以西朶甘乌思藏等部来归者甚众冬十有二月定功行赏特封卫国公食禄三千石赐以铁劵五年命王为征南将军讨沣州等处溪洞蛮夷平之九年吐蕃所部州城邀沮乌思藏使者掠其辎重有旨命王为征西将军往讨之十月王与副将分兵为三并力齐入覆其巢穴穷追至昆仑山斩首不可胜计获马牛羊一十余万上嘉其功遣使召还未至薨王以元后至元丁丑二月十五日生享年四十有一兄弟三人长即友隆弟哻仕至羽林卫指挥佥事先王五年卒夫人曹氏侧室王氏徐氏子男七人长镇羽林卫镇抚（镇后于十三年服制既终命袭封为申国公）次铭次铎次铨次太平奴皆庶出女四人长女夫人曹氏出也为秦宫妃次适河南护卫指挥周岩余尚幼孙女一人王之塟也以是年十有二月二日丙午惟王器量宏伟而沉毅简重谦恭慎密而奉公守法临大敌而不惧有大功而不矜又能礼贤下士寛惠爱人广徳宣州徽严饶抚南昌襄阳八州之民至今犹怀其徳事母夫人能致其孝抚弟孤幼能致其爱葢不独将略之雄兼有君子之徳宜乎为国元勋光辅帝业而膺上眷之隆者谨再拜稽首而为之铭曰圣皇受命地辟天开扫清六合鼓舞羣材惟武顺王云龙风虎仗策来从誓以身许飞渡大江奋戈前驱斧坚摧锋何敌不除一举姑孰再举建业飙驰电掣百战百捷玉节飞云金戈凛霜有赫其威往征羣方乃辑浙东乃抚江右大阃煌煌厉我城守孰谓狂坚而敢慿陵自速厥辜江汉底平帝用有嘉平章湖广驻节荆南爰资开荡化仇而恩循暴而柔以徳辅刑泽及八州武功告成四海一统爵以上公受天之宠烈烈征西极讨穷追殱彼劲敌张我皇威召还有期中道而逝九重痛悼三军陨涕念王之忠开拓建功念王之徳无忝始终何以报之王封是锡衮衣绣裳光贲泉宅西山之原墓门有石视此刻铭永锡无极
　　
　　信国汤公东瓯襄武王神道碑铭　　方希直
　　
　　洪武三十一年九月壬辰皇帝御奉天门故东瓯襄武王之孙昱顿首言曰先臣和没已三年墓道之碑已具而未有刻文惟陛下悯之俾史臣有述焉制曰可臣昱至翰林以文为请臣谨以其事闻有诏俾为之铭臣乃言曰昔元徳既衰天下大乱我太祖髙皇帝以神武明圣之资哀生民之无辜奋袂一麾四方响应芟夷僭盗荡涤凶奸十余年间遂济大业虽曰天命所属不以智力然猛将名臣之勋着于王室有可征者昔王之归凤阳新第也髙皇帝有饯赐之勅其薨也有祭诔之文帝自谓与王同受知滁阳称其智勇过人命勒石以纪劳绩圣情深厚矣今陛下不遗旧而赐铭其碑以宠绥汤氏实行髙皇帝之遗志臣执笔从太史后何敢卒让谨按故开国辅运推诚宣力武臣特进光禄大夫左都督左柱国议军国事信国公追谥襄武封东瓯王姓汤氏讳和字鼎臣世居凤阳县之东湖里曽祖五一府君祖六一府君皆以王贵追封信国公考七一府君赠特进光禄大夫右都督左柱国追封信国公曽祖妣（阙）氏祖妣周氏妣谢氏俱封信国夫人王幼丧二亲卓越有竒志嬉戏常习骑射指使羣儿父老异之及长身长七尺倜傥饶智略元至正间豪杰多起兵据郡县王亦思自奋拔以取富贵壬辰歳滁阳王据濠兵势强率所厚壮士千余人仗剑从之滁阳王竒王骁勇置之麾下使从诸将略地每在前行命为百户取九湾攻濠之定逺得兵千百五人推为千户时髙皇帝处滁阳王甥馆上委心推奉率兵从大洪山寨得兵八百升长万末复从攻滁州获其守帅以功多授管军总管招集士卒益众又明年甲午帝自取和州诸将多滁阳王贵部曲顾望未尽效臣礼惟王以所领兵听命甚谨帝心嘉焉会敌兵元帅陈额森复攻和州王与将士击走之乙未六月帝渡江下采石定太平王获敌马三百士卒称是既而额森与其将康将军水陆分道冦城王击其水军矢中左臂怒气益奋中山王徐公达宁河王邓公愈帅师由东门转战城北破其步军遂生擒额森以献王分兵取溧水句容克而守之丙申帝定建业三月王偕中山王取镇江一日克其城兵不血刃升统兵元帅复同中山王取金坛及富庄七月转同佥枢密院事丁酉三月克常州奉命镇守其地攻取江阴明年伪呉张士诚兵冦常州王力战却之擒其卒三百十月复来冦俘甲士千余舟数十艘马数十匹贼势为之少沮壬寅偕中山王攻无锡癸夘大破士诚兵于阳山斩其枭将获甲首五百级逐其别将莫将军掳其妻子以还拜中书左丞甲辰士诚弟伪丞相士信冦围长兴王率步将吴福兴会开平王常公遇春军合战士信大败而退超迁中书平章乙巳击江西剧盗姚大胆斩之遂取永新州戮伪左丞周安等籍士马归于京师仍出守常州丙午帝命诸将伐士诚畧太湖营于旧馆降伪将吕左丞等获其兵二千马八十匹转战湖州守将张右丞降进击呉江州将不能格亦降遂薄姑苏围之明年丁未为呉元年九月中山开平与王益督兵力战卒平姑苏缚士诚以归三呉悉定除御史大夫兼太子谕徳阶荣禄大夫时方谷珍据温台庆元三郡与士诚比境闻士诚败固已震恐王督诸军征之谷珍惧乘大舶逃匿海岛中王遣人持书喻以国家威徳谷珍即率昆弟子侄待罪军门得兵械舟檝以万计所至不扰王之功居多乘胜下福州戊申帝即大位改元洪武王略定闽中诸郡至延平主帅陈友定怙险横甚令其副出城降观望持两端王擒之以归东南海上晏然是岁九月帝幸汴梁王实扈从既而与宋国公冯胜取怀庆泽潞晋绛二年同中山王拔河中渡河入潼关趋凤翔越六盘关皆平明年与中山王宋国公至定西袭元帅库库特穆尔营西北取宁夏至察罕诺尔获其猛将虎陈定东胜大同宣府皆以劳先诸将九月还京师论功行赏锡以铁劵封中山侯号开国辅运宣力武臣阶荣禄大夫勋柱国禄一千五百石明玉珍乘中国乱僣号四川以重庆为都玉珍死其子升立四年诏王及徳庆侯廖永忠綂诸将征之升鎻瞿塘峡以遏舟师王以计败之水陆并进直捣伪都升不能支率其臣属奉金宝以降五年同中山王北征穷追和林明年甓通州外郛八年移镇彰徳甓其城是冬追元逋臣巴延特穆尔于察罕诺尔获马牛羊无算十年正月元日帝念王之功加号推诚位特进阶为光禄大夫軄为左都督勋为左柱国爵为公国于信俾议军国事加禄至三千石仍赐铁劵王益恭畏不自骄盈继与歧阳王李公文忠练卒于凤阳凤阳濠之赐名也明年巡抚西河州缮完其城郭营舍十四年偕中山王北伐下灰山擒其平章必里克及枢密副使久通又明年诏至四川永宁治墉壕饬士马十八年五开山獠伪乱王帅师讨之夷其窟穴俘戮四万人及入朝王以春秋髙思归故乡从容乞骸骨羣公次第以为言帝喜之赐宝钞五万俾造第宅于凤阳而谓王曰日本小夷屡扰东海上卿虽老强为朕行视要害地筑城増戍以固守备王筑海上数十城民四丁取其一为兵以守之二十一年新第以成告率妻子陛辞赐白金以两计者二千黄金以两计者二百钞以缗计者一万五千文绮四十端信国夫人胡氏亦赐金钱文绮甚厚俱降手勅褒嘉之二十三年元旦朝于京师忽被末疾且失音不能言帝闻之大惊即命驾临视叹惋久之遣归故里十月诏王之子将命召至邸赐以安车入殿庭燕劳备至复厚赉俾归以俟有瘳二十七年王疾弥甚不能兴帝思见之特召舆入觐手为摩抚语及旧劳对之雪涕赐钞六百五十缗预为营塟之资二十八年八月七日薨于里第之正寝至是年七十矣讣闻帝感悼为之不御朝者三日追封定谥亲为丈授使者以祭命亲王咸遣祭于其家棺椁明器冢圹皆官为之以是年十一月十二日塟于县曹山之原诏肖像于功臣祠配飨于太庙祥禫必赐祭髙皇帝礼遇功臣加恩于王恩礼之隆时莫与比夫人有妇徳明诏称其贤子五人曰鼎署前军都督府佥事曰■〈车瓦〉太原中护卫镇抚曰鼐曰燮皆早卒曰醴同知左军都督府阶荣禄大夫将兵征五开卒于军女五人孙男十一人曰昱暹升晟朂景升昺昊曅晟其嫡也孙女四人曽孙男一人女二人皆幼王沉毅质直勇而善断不妄发言入闻国论一语不泄于左右行师受任有诏即行不少顾家临敌果敢坚忍未尝挫衂有语及兵书者輙笑曰临阵决机在智识敏达耳何以泥古为家畜妾媵百余暮年皆资遣宁家得赏赐多惠乡党父老及孤贫无告者贵极公宰及归田里见故交遗民意驩如也厥后羣公多先物故而王独享寿考以令名终斯固保身之有道而始终不倦可谓盛也已今陛下追惟创业之艰显扬刻铭使播不朽岂独葢覆汤氏之子孙葢以昭扬先帝之功徳而垂万世也是用备着其事而献铭曰于昭上帝视下孔仁降圣储才相兹兆民民之颠隮俾圣康之复俾贤臣佐而襄之有元既衰天实厌乱笃生髙皇拯绥大难龙奋于潜八极晦冥英杰如云翼之以升惟东瓯王既智且武灼知天命早识真主众方梦梦未决所从独断不疑委身效忠臣或择君挟策千里生于帝乡其祉孰似宝剑雕戈折冲四方如虎如貔我武维扬披淮济江以作京邑京邑既成皇业乃集东遏伪呉坐镇毘陵不骞不倾仗义为城皇徳日宣逺怀遐服王率之行势若破竹既平姑苏元恶就诛威镇东南暨于海隅乃清关陇乃平幽冀万邦来同献其琛贝帝曰念哉劬我元勋爰启土疆流庆后昆中山建侯遂公大国貂冠金劵绣裳赤舄海宇晏寕巍巍中华民休田闾谷粟丝麻王亦白发燕嬉甲第伊谁致之天子之赐天子有诏共乐太平文锦兼金侑以百朋内暨夫人亦受宠锡玺书烂然观者动色天实生材股肱圣皇丰其第禄俾之寿康寿考令终孰与之同天子之明式劝有功没登王封从飨宗庙始卒无瑕其忠有耀昭哉大明如日丽天载焯鸿勋以训万年
　　
　　明名臣琬琰録卷二
　　
　　●钦定四库全书
　　
　　明名臣琬琰录卷三
　　
　　（明）徐纮 撰
　　
　　黔宁昭靖王祠堂碑　　王景
　　
　　徳足以昭三辰勋足以靖四垂故能翕张皇猷挥霍幅员乘大化以控揣与天地而俱存生为人豪没为明神理之常也是以先王叙功以作元祀也非为褒徳显忠葢亦示神而明之之谊焉若马援之于汉张仁愿之于唐赛音迪延齐之于元其功烈在人千载犹如一日语云大功必百世祀兹其近之有若黔宁昭靖王之茂实比之数公实有过焉尸而祝之斯古道也夫圣王作而大命集必生应昴降岳之佐以间其休以道相我家邦是岂偶然而已哉按王讳英字文英姓沐氏凤阳之定逺人元季天下难作王在童穉丧所怙恃时皇上龙飞鳯阳往拜于门上竒而育之既长机敏过人数从征伐终日侍侧无戏色亦无惰容弘量孝恭出于天性上益竒之滋欲试以事壬寅授帐前都尉出鎭鎭江绰有声绩甲辰除广武卫亲军指挥军府肃然寻加昭勇大将军广信卫指挥使军事益律戊申春正月上既即皇帝位改元洪武既定鼎命王从征福建禽元平章陈友定三月复命王往鎭建宁三郡三年升鎭国将军佥大都督府事四年升荣禄大夫同知大都督府事时天下兵枢交壅治出声生称上意旨中宫尤属望焉九年乘传繇陜右抵熈河市徳泽康远人事有不便更张以闻明年副宁河王总大兵征畨部西渡黄河略川藏耀兵昆仑转战千里俘获万计班师论功封西平侯开国辅运推诚宣力武臣偕仍荣禄大夫勋柱国食禄二千五百石赐铁劵勋有盟府若曰朕昔子汝无异汝父汝今世有兹爵守乃宗祧以贲乃祖父无忘朕命敬之哉又明年八月拜征西将军将兵征西畨降元万户竒实嘉三副使舒多尔济阿温都尔人卒二万杂畜三十余万平朶甘纳琳七站地数千里十三年以陜西兵征和林元国公托和齐等畧以集乃渡黄河回贺兰涉流沙侦报去穹卢五十里王分为四翼自以骁勇冲其中坚衔枚夜薄其营托果齐和卓全部皆降明年引兵出古北口袭公主山长寨平四郡过驴驹河卤知院李宣还京副征南将军綂兵征云南繇辰沅出罗鬼攻普定下之攻普安又下之转战而前元梁王巴扎喇乌尔密以司徒平章达哩玛军曲靖会大雾咫尺不辨兵压白石江两军相望征南欲济王曰我军逺来利在速战然步卒未集不若以计破之乃陈兵阳若渡者遣其兵从上流济单山出其阵后为疑兵元军见之阵动王麾军泅水元军亦■〈厷阝〉阵我师既成列铠仗鲜明彼皆夺气大战自辰至晡蹀血膏野士率铁骑撞之出而复入生擒达哩玛元兵大败俘二万人僵尸相属乘胜蹙之势若拉朽梁王弃城走自杀收其金寳列卫屯守诸部皆纳欵唯大理不下王率兵攻之段世据龙尾关关险王分一军夜从间道登点苍山袭其背黎明王擐甲执兵乱流攻关关不守薄其城遂攻之城溃擒世永昌鹤庆会川皆平间使下车下缅不浃十辰云南底定夏王与征南分兵东平乌蛮余冦诸部谓王师东下复叛余孽二十余万围云南城几不支王闻以锐师万人驰救之遂拔营宵遁时曲靖永昌皆失守王次第复平之事闻诏征南班师王留鎭二十一年春平摩沙勒斩首千余级三月缅思伦发以三十万众冦定邉东川广西往往遥应之王率诸卫兵三万御之克日会战蛮用象王分兵军为三令曰闻吾炮声大众齐入初风从贼来炮发风反助顺乘风纵炮象皆股栗三军夹击之声震山谷杀其首将刀斯郎等蛮师大奔斩获万余人尽获其象马军实思伦发遂附秋七月东川平冬十月广西平诛其部长擒获五千余人明年平越阿资冬朝京师锡宴奉天殿赐金银楮币缯彩以万计寻还鎭上慰曰汝在鎭朕无西南之忧二十四年阿资复叛王亲击之有诏命王还鎭以佥都督何福为平冦将军讨之阿资来降秋遣使招八百八百入贡明年夏王薨于正寝军民罢市巷哭讣闻上哭之恸追封黔宁王谥昭靖王鎭十年初内讧外攘人卒流亾内无宿储外絶饷运王分军垦田九十七万亩且耕且战招抚携贰敬贤纳士不吝赉予民始知有生虽连岁用师而阳春煦育之意常寓于霜露水霰之中遐逷■〈勿上日下〉闇皆覩天日山川草木滋生懋豫与嘉赖之其功徳之盛古所未有也民夷念王不置合辞请于朝廷建祠报可俾王之胤子今西平侯纂其任从民望也又按祭法古之通祀者曰法施于民曰以死勤事王兼而有之载祀百世此其肇欤祠作于薨之后二年十月乙未成于明年六月己卯凡为楹若干行马列戟不侈不踰遵宪章也既成享咸请记于石以垂无极因作迎享送神之诗俾歌以乐焉大明丽天万国明赤符飞腾策六丁惟王翊运天降精身薄日月骑斗衡坐张天弧槛搀抢助帝驷伐基隆平气压昆仑荡沧溟出入星纬无留行劲涉滇海縻长鲸长鲸既殱波浪腥龙蛇走陆杀气横嘘阳吹阴孰敢撄文经武纬光晶荧手揭元会归虞廷上骑箕尾为列星帝锡侈封王黔宁河山带砺分汉明堂堂遗像夹两楹神光夜夜飞爽灵肸蠁布冩通杳冥棽丽飒沓从两旌倐焉如云抟紫清八衡锵然韵流铃春秋报事垂千龄
　　
　　安陆侯黔国威毅呉公神道碑铭（有序）　　刘三吾
　　
　　上之洪武二十六年冬十月二十九日安陆侯呉公薨于云南军中讣闻上为之震悼辍朝明年春正月晦匶车至龙江遣官祭奠赐宅兆钟山之阴翼日诏礼曹定议追封黔国公谥威毅其葬之二月二十二日驾出太平门髙冈望祭既襄事之三年洪武之二十八年冬十月己亥皇上御奉天门以工部奏公碑已具惟文未有勅词臣三吾等文之镵诸石焉臣职在扬厉不敢控词谨按其状叙而铭之公讳复字伯起姓呉氏世庐州合肥人贵由公始曽大父伯七公追封句呉子妣严氏句呉子夫人大父省三公讳虎赠昭勇将军亲军指挥使追封保信伯妣朱氏保信伯夫人父万一公讳海赠鎭国上将军佥大都督府事追封安陆侯妣耿氏安陆侯夫人公生而沉鸷少言笑勇畧过人当元季宇内幅裂羣雄蠭起念不能坐受鱼肉必有真主方得拔迹至正甲午首自梁县仗剑谒今上于淮右上察其底里无他俾领前驱克滁州下汤泉六合等寨乙未夏六月从龙济江取采石太平继当句容溧水丙申春二月破台中丞曼济哈雅水寨进攻台城功先诸将授管军总管调之鎭江丹阳金坛兵至即下丁酉三月拔元帅击江阴无锡下之还守常州戊戍夏四月姑苏张士诚军奄至致死争公跃马手矛追奔之己亥四月九月十月连攻士诚军于高桥太湖于常州庚子夏五月破常熟西门辛丑夏四月张盛气取偿所丧败于太湖冬十有一月又败于长兴俘斩五千余张愤屡衂癸卯春三月悉众围刘福通于安丰公随驾往击率先陷阵大崩其军俘获士马资仗无算嗣是张为之夺气矣甲辰春二月领战舰哨江败敌于黄山杀伤过当三月从徐公今中山王围庐州五阅月未下手鎗大呼先登极敌楼儿张前鋭禽其渠帅连士马遂克之时常公今开平王已南定荆湖有旨授公指挥同知振武卫鎭沔阳元同佥任亮者栅安陆拥兵肆虣五月开平总大军复襄汉公将其先锋自沔倍道径捣安陆州兵大溃生缚亮以归上命留鎭其地威憺徳怀欵附日至薙荆蓁宇公私舍楼堞隍堑粮储甲仗无不毕具兵民胥赖焉戊申正月上即皇帝位国号大明改元洪武其秋拔麻张寨洪山冬十月克汝州鲁山以功直授怀远大将军同知安陆卫指挥二年春正月取勋县均州房州诸栅险以自豪者悉就削平三年正月踣易文通寨掳伪官及冦三百余二月调征陜西定安州元大将库库特穆尔逆战走之禽李区二平章等官兵士七百余駞马七百二十蹄夏五月征吐蕃克河州袭元豫王巴纳王黙色院使底西黄河黒松林败阿实克图于穷荒乃还秋八月拔南郑回安陆冬十有一月受世袭之命四年夏五月从颍川侯平西蜀五年夏四月从卫国公平九溪柿溪辰州诸蛮俘峒酋没则蝩蛮三百余秋八月帅各卫兵会王都督夹击散毛峒九月回本卫进官鎭国将军佥大都督府事十年授世袭昭勇将军指挥使十一年从西平侯再征吐蕃十二年振旅京师赐铁券号开国辅运推诚宣力武臣阶荣禄大夫勋柱国爵安陆侯食禄二千石十三年从鎭北平十四年从颍国公征云南冬十一月破阿贾牓土者月等寨十二月得普安城之十五年春正月破西保阿驴等寨城水西守之夏五月破客里硬华楚硬本冈硬等寨秋八月取关索岭九月赴援盘（阙）十六年春正月克黒定苗寨秋八月克比纳寨而旧病金创复作驲闻亟遣尚医医之已无及竟薨于水西矣公自结髪从军三十余年马蹄所至由淮而浙沔汉穷梁雍以西前后俘馘诸蛮峒七百四十有五招捕华楚硬等寨三百有一户四千七百有九往往冒险矢石体无完肤平居同軰中语及征战事一不自口其能至临阵对敌则气机横发是故所至无坚不溃无攻不克斯其树立之俊伟者也呜呼天以我皇上大是一綂再造斯世则必笃生名将为之恢郭徐常两王开之于前黔国诸贤佐之于其间此其事业相望忠义所贯岂不与我国家河山带砺同万亿年无疆之休也哉公生至顺辛未某月某日薨之年春秋五十有三室采氏从封安陆侯夫人男六人长曰杰试骁骑右卫指挥使袭封安陆侯次曰佑曰仪曰伟曰伦曰重喜女六人长为齐王妃次纳赘谭信次适昌乐侯子智次适前军都督子谨余尚幼公在普定买妾杨氏年甫十七当公殓时恸哭已即沐浴更衣自经以死事闻上叹异久之锡封贞烈淑人从公葬墓下仍旌异其门云铭曰圣皇受命龙兴鳯阳风云庆会神灵效祥徐常両王功臣第一继有呉侯奋自梁邑委质以来戮力输忠繇淮而浙屡衂冦锋振武开卫沔阳驻节民资以绥兵藉之戢元有余众邈在西垂公鼓其勇彼窘于追旋师未几云南四伐威风所暨孰不震怛棹鞅之遥九围半周一疾水西竟是弗瘳人之葢棺旋踵朽息公有哀褒于黔之国谁谓蛮姬以死从公谁谓公死不磨者功惇史勒铭征诸尔封尔后克炽我铭孔寿
　　
　　巩昌侯陜国宣武郭公神道碑铭（有序）　　刘三吾
　　
　　洪武二十年冬十有一月己亥皇上御奉天门工部侍郎臣秦达奏故巩昌侯墓道之碑已具宜得文及时镵之有旨翰林学士院制文臣三吾职在词垣不敢以才学謭浅为辞谨按其世系功勋年爵次第而铭之臣闻天兴圣代大有为之君必笃生瓌伟英勇之将与之会遇以辅成其大业虽人也实天也当元季主政不纲所在裂裳为旗荷矜为革草野自雄罔所适主时则今上皇帝龙兴鳯阳天人合应有若中山开平両公杰出其间是固功无与俪矣其知所趋向先后疏附厥有成迹若巩昌侯臣郭子兴者亦岂偶然哉子兴世鳯阳人拳勇有膂力善骑射自癸已岁起兵首隶元帅郭某麾下即知所以适主明年得滁州又明年得和州亦既从龙济江若采石若太平若溧阳溧水所向崩角义勇之声日以襮矣丙申三月随大军进拔台城先登授管军总管继升统军元帅攻围常州身犯矢石昼夜不解衣甲为生虮虱九阅月城始下被赏优渥载调克宣州江阴宜兴婺州安庆衢州势剧破竹壬寅分兵之江西南昌得其全城癸夘八月进克鄱阳彭蠡之战海艘骈进戒严所部人百其勇陈友谅计蹙中流矢死人知天命有归矣甲辰春侍上亲征湖广武昌洒血驰战多所斩获用屡功擢应扬卫指挥使简在上心俾从中山王拔庐州拔安丰率先陷阵大败姑苏张士诚为之夺气其平襄阳下衡州定澧州辰州转而鞣高邮踣淮安拔浙西湖州坐困姑苏往往裹创力战中山王以公之勇功闻升鎭国上将军大都督府佥都督呉二年正月改洪武元年上即位有事关陜命领其军进讨中原搤守潼关三年献一迹不敢南移戍巩昌招摩迩残严戢部曲戎西羌夷两境帖然进封巩昌侯方倚之永鎭西垂而溘先朝露薨于家矣上为之震悼辍朝三日赙赠有加追封陜国公谥宣武以洪武十七年冬十有二月日葬聚寳山之原曽祖考某赠鎭国上将军佥大都督府事护国追封光山县子妣某氏从封光山县子夫人祖考某赠骠骑将军都指挥使追封汾阳伯妣赵氏从封汾阳伯夫人考某赠荣禄大夫同知大都督府事柱国追封巩昌侯妣单氏从封巩昌侯夫人配汪氏封巩昌侯夫人皆由公贵貤恩子男四人长景仪卒五开次振次宗次官僧公生以某年某月某日薨以某年某月某日寿五十有四惟公自开国以来从龙上下尽瘁所事所至以英勇闻是故攻无不克战无不胜视转万里之逺厯岁之乆若堂奥之朝夕焉虽锋矢交集饥渴不时咸不避恤必荡殱渠凶归报终事乃已其依日月之光仗雷霆之威以恢拓疆宇勒勋西垂者亦人杰也哉词臣扬厉为职是宜有铭词曰圣皇受命龙兴鳯阳戡定祸乱经畧封疆笃生武臣先后相望维陜国公实生帝乡沉鸷其勇铁石其刚乘风庆云依日月光旌麾所指敌摧锋芒底定东南载戢遐荒万里之逺如在室堂生前封侯式是巩昌自后封公亦此西方聚寳之原不食之冈佳城郁郁公所固藏词臣载笔徳音靡忘子孙善保奕世流芳
　　
　　定远侯王弼追封三代神道碑铭（有序）　　刘三吾
　　
　　国家当天造草昧之初爪牙辈出风云庆会时则有草莱之士为効其忠勇不二之节焉当功成治定之日庆赏大行雨露浓郁时则受铁券之封者人坚带砺之盟焉于是武臣定远侯王弼受封有年矣乃洪武二十有七年秋八月侯以其履厯事状来请文于翰林学士刘三吾某徒武不学义所当为每在人后今于公侯之还乡者弼还乡矣与造第者弼造第矣钞锭金银匹帛之骈蕃锡赉者弼亦受锡矣推贵生者之爵爵其三代已死者之考妣亦获爵其光矣惟是片石之树所以显扬其亲子孙所以当为者朝廷亦与为之弼既不如自愧又不能勇为倾迟之至今且三四年夫以弼之贵显不后乎诸臣而谊当发扬者乃不克先乎诸臣三吾悲其言而闵其忠为叙其状曰王氏之先世鳯阳定远人高曽祖妣考因兵兴年幼失其名氏祖考四七公祖妣张氏考五五妣魏氏三代之亲俱封定远侯侯夫人兄十六公追封广威将军上骑都尉河南中护卫指挥使一门三世并受侯封朝廷于臣门无一之或遗臣于朝廷顾万分无一之少报况弼之生实当元政不纲羣雄蠭起之年大明真人诞为民生之日以至正丙申率其部下纳欵内附从龙济江日益被遇窃自惟念弼之蠢愚语智不足以有谋语勇不能以陷阵属当天心厌乱人心思治是故兵行所至如凉颷之振槁叶不遗余力破竹之迎霜刃无所指手随克霅川而得石■〈氵隶〉攻兰溪而下金华诸暨及会稽龙舒鄂渚以至解洪城之受围战鄱湖之鏖兵获儁禁江应援安丰迤逦襄阳安陆秦邮淮阴浙西湖州悉知如庙算所策遂阶昭勇大将军骁骑右卫亲指挥使时两广福建皆以平定则奉命从大将军今某公征进中原沂州益都东楼城转而之济南浚仪河南潼关广平彰徳诸大郡先声所至望风欵附乘此破竹之势下幽燕真定关陜元之余众遂相继沦殁其察罕诺尔红罗断头等山举不战自溃载进秦国将军佥大都府事洪武十一年调隶大将军某公西征讨平羌戎摧其部落生口槖驼羊马俘获无算进右副总兵赐令号宣力武臣勋阶官爵食禄二千石继平云南二十年道出金山从大将军受降纳克楚二十一年复从大军征北师次补鱼儿海获元余众后宫妃后等无遗余我师方病渴而山额灵泉为之涌是捷也非人力所及也实则天也时宠班芳効全军劝动微臣王弼亦获哀褒至今阴山铁侯虹光所贯永夜不息为之铭曰天生真人龙兴鳯阳一时牙爪皆在帝乡奋勇农亩拔迹戎行维时我皇国运方昌百尔执事亦荷宠光乘风云会运筹策良旌麾所指敌摧锋芒所攻者下所向者降维侯定逺值时劻勷念弗自保无所于藏率其部曲从龙济江济江以来被遇异常首事霅川阵无坚强继拔姑苏冦无鸱张盛兵中原行营相望陈师幽燕彼敌敢当红罗之山穷追边疆蹙踏河氷冲冒雪霜金城之进遂服殊方滇池之下逺过遐荒极北金山受厥王降功于何有皇则不忘既赐之爵金匮永藏繇侯世袭善善何长以侯就第富贵莫量墓有肖像翁仲马羊墓有穹碑金石文章人子所职事在显扬金石文章自尔王堂河山带砺与国无疆
　　
　　明名臣琬琰録卷三
　　
　　●钦定四库全书
　　
　　明名臣琬琰録卷四
　　
　　（明）徐纮 撰
　　
　　长兴侯耿炳文追封三代神道碑铭（并序）　　刘三吾
　　
　　皇上有天下以来玉音日所敷训文武臣庻惟忠与孝是励是懋念尔数四开国勋旧相从济江翼载兴运宣忠効劳亦有年矣今朔南一轨天下大定而赏赉恤典稽至于今勅赐缗镪人五万定与造第鳯阳亦既告成行且就第则载赐钞二十锭与葺先茔表仪其墓念尔子尔孙克有今日皆由祖宗树徳其前乃追赠其先金四锭白金四十锭钞一千锭文段表里三十疋安富厥家荣享有庙神道有碑偹物肖像有翁仲羊马于是赐号长兴侯耿炳文既得赐第其家以爵就第其乡三代考妣子孙侯者其高曽祖考亦侯子孙所妣者侯夫人髙曽祖考妣亦侯夫人阴阳表里忠厚之道炳文惟念不肖之身奋自农亩获际皇上不世之遇贵至封侯富迨子孙皆非始愿所及也某愚且蠢不知所以显扬其先皇上不惟教以显扬之道又与显扬之资又三年为洪武二十七年乃状其事于翰林儒臣刘三吾按状炳文世鳯阳邑人奋身农亩当元至正壬辰所在虹乱乡邑尤甚老父君用四顾彷徨无所于归父子二人因念与其伏山林义手就戮曷若相率举义兵得豪杰而往辅之乃挺身谒今上于鳯阳一见被蒙知遇自至麾下日偹使令授先父管军百夫甲午年四月领军随上取滁州六月取城口张营寨取嘉山缪把头营寨再取滁州守御军千户乙未闰正月从上领军取和州守御授明威将军管军总管六月随龙济江取太平守御丙申二月从上克采石中丞曼济水寨取额森继取台城守御聚宝门悉父子相从领军是月十七日同父领军随总兵徐达今开国公取鎭江守御其夏四月先父奉命统兵应拔常之宜兴地界张氏势所必争则日相遌嘬各栅木自营尽死以报稍失尺寸即全军而死是故人百其勇有死无二是役也先父贾勇先登用获蚁附腾栅而上见斫伤以死犹力战不休父既死炳文袭职仍管其军六月取广徳守御丁酉取长兴守御开设长兴翼元帅府署授总军元帅甲辰改元帅府为兴武卫亲军指挥使司就职本卫指挥使丙午调随徐总兵取湖州其年取苏州呉元年九月回京授大都督府佥事明年正月上即皇帝位改元洪武其年授鎭国上将军兼太子右卒副使其年九月随总兵常国公征大同守御回至太原二月以其军随总兵徐国公征取陜西时两军人马甚盛方事仇杀夹武功东川两阵思齐在其东思道垒西日数挑战蓐食以俟曽不少懈衣甲■〈虫凡〉虱生身而疮不恤也如是者数月余两军相敌无少休暇大概彼稍隙我即进以是坚固力不克支相与遁去既得其地就鎭守之开设行大都府陜西等处行中书省署事久之三年开秦府授府左相之职其相秦也直言正色多所匡正其年十一月受今封爵为侯自壬辰至丙申五年悉从父领军自其父没于王事后即以其军攻城畧地得广徳得长兴而侯所爵兆于此矣继得湖州苏州懐庆泽潞平阳太原陜西为侯所兼官亦兆于是矣前后从军二十有七年中间多其父子之兵与其所自得之兵最苦战者长兴之役当姑苏■〈氏鸟〉张之日其所必战血战之地而湖苏两大郡尤其表里山河之势当其有事于东吴也诸将会议上前无不先请往捣其所穴抑亦平探囊中之物耳皇上首策万全乃首在霅川大都彼折兵以御我其力分全军以出战其势空如此则鼎鱼穴蚁安所暇息诸将乃叹服圣算之髙非凡所能及也由是决计先湖后苏彼虽连营相望而湖苏之势两分彼有手足不相应之患我师无腹背受敌之虞则侯等所为酬战能为国全是东吴者实皇上发纵指示伏逐虎兔之势耳是功也徇之功也其敢以自名今故为三吾言之也然则侯前后所歴战百战百捷其功大矣侯虽不敢自名其功而功之在侯犹猎之不能忘犬犬之不能忘所自也如此其克有今也宜哉三吾闻其言念昔建武之中兴也况弇两耿实以文子同摅忠赤尽瘁国家故能声援相应共成犄角之势以恢复旧物光照先业炳文父子固不敢上方况弇其心之忠即二耿之忠也而侯一不自口其能天之生斯人为我皇上成是混一之功致此太平之治也岂偶然哉为之铭曰天生圣皇龙兴凤阳有志其人识主之真率相来迎如汉沛丰萧曹景从风虎云龙耿侯长兴父子领兵从上讨征父况子弇力敌是戡毎战必酣长兴之役父也战死子也世袭李张在陜西兵据险卒也俱剪长兴受封悉以是功孰克比隆秦相兼官举由其贤入其泥丸父死王事朝有赠谥公为果毅子既封侯三代亦侯富贵是优金匮石室山河带砺子孙世世子孙世世辅我皇家亿千万禩
　　
　　宋国公冯胜追封三代神道碑铭（并序）　　刘三吾
　　
　　尝读小雅诗天保序有曰君能下下以成其政臣能归美以报其上然后知君推恩以待臣下臣子当感受及其亲之恩以报君上君亲之恩天地之造不容名言臣子报上罔极之恩讵言语所能形容其万一哉当元政不纲宇内幅裂羣雄蠭起皇上以神武之资济难逃之运时则有若熊罴之士不二心之臣疏附先后折冲御侮于是冯胜兄弟夤縁会遇为时爪牙从龙济江获展尺寸以有今日非偶然也洪武二十二年诏公侯各还其赐之缗镪与各造第舍继赉金帛安富厥家追封三代用生者爵墓之享堂则偹物肖像砻石树碑悉出内帑与为之以三吾职在翰林式司纪载恳文其事公之先泗州幕山人有逺祖失其名讳再移家光州固始近代里中有老卒见冯家祖先书始祖征西将军异者传为征西将军异之后曽大考讳元善家世业农以曽孙贵勋阶爵赠如其曽孙妣史氏国公夫人祖考讳信赠如其孙妣朱氏国公夫人再徙今鳯阳定逺之地家焉考讳文质赠其如子隠徳不仕妣汪氏国公夫人生三子公其季也公名胜赋性谨厚有智而勇当兵兴时念不能坐受鱼肉甲午之岁同兄国用伏谒今上于妙山从克滁州三义和河州收门寨度江克采石太平等处陈额森来犯和州人马三倍我师以庙算制胜获其全军额森匄死不得则愿欵附刑牲与盟饮血而呕知其怀贰必不令终矣其军之投戈也环上而寝悉其兵士唯公一人侍侧竟达曙无他是后公先陷阵众乘势崩之遂擒额森丙申二月从破台中丞曼济哈雅水寨于采石三月进攻台城拔之还军从击鎭江丹涂寕国授万户丁酉克甘露松山望亭戊戍克秦宜兴遂授元帅守御庚子国用卒由亲军指挥封郢国公公袭其职仍掌亲兵伪汉陈友谅悉众来冦公冲其中坚败之于龙湾继复采石太平壬寅克安庆江州升都护癸卯应拔江丰升同佥调击庐州甲辰从拔武昌得庐州己巳克泰州海安坝及江西诸郡丙午淮安安丰浙西旧馆苏州悉从诸总戎下之呉元年丁未升银青荣禄大夫都督府右都督是年克山东诸郡戊申春正月上即帝位国号大明改元洪武其年十月授副将军充开封淮南潼关怀庆太原泽潞等处悉平之二年授征西将军克陜西鳯翔等处诸郡进兵追元大帅李思齐于临洮降其全军河州等处以次俱下三军大败元总兵库库特穆尔于定西回京封今爵宋国公守镇陜西四年分兵三道北征公以征西将由西道取甘肃等处败元帅失刺兵败多喇口入于哈勒珲口获人马数十万羊马驼称是进拔肃州等处至额齐讷败俞实兵五年回军六年七年练兵临清北平继往大同八年自大同征元末布色博啰等地回镇陜西十一年回军十二年至十七年连镇河南抚军恤民民兵欣附频年以久镇于外为劳上乃召还遣礼曹赍羊酒慰劳之其年秋授征北大将军总兵北征屯兵绛桥操练两月而还二十年佩征北印总步骑三十万城大宁等处北征元邉将纳克楚受其学士额森及全国公观通平章吹丹降欵所部悉降驱之入山海各城屯住二十一年往东昌等处调各城达勒达军随颍国公傅友悳征云南兵至常徳四川等处叛其后继往永宁镇守沿邉抚安诸军二十三年秋蒙恩赐第追封之典制词所谓尔胜居京师除肘掖之患厯征战建爪牙之勋平定中原宣力内外佐成混一是勋也发踪示指之力也朝廷既待之隆而报之厚矣而公则曷敢以此自名哉呜呼一门兄弟両封公爵郢公不寿公也克寿是使兄所赍志不能以卒报者而公所著微劳不惟不克报乃因之益以显扬其先郢也宋也幽明之感为何如哉遂申之以歌歌曰真人为时作民主兮揭日月于中天爪牙从龙亦奋起兮际风云于八埏郢公去宋公继兮式克振后而光前禀庙谟而廓疆宇兮爵弥进而志弥坚其赐之第赉以金帛兮既安富其家声霈厥泽渗及漏泉兮又尊荣其先亲以愚臣不知所以显扬兮复俾勒文乎坚珉祖孙相望感洪造兮矢衔结而无其因则愿世笃忠贞兮等带砺乎万亿之春
　　
　　陆安侯许国襄简王公神道碑铭（有序）　　刘三吾
　　
　　许国襄简公既塟有年洪武之二十年冬十有一月己亥皇帝御奉天门以工部奏公墓隧之石已具勅翰林学士院为文赐其家俾镵焉臣三吾职在纪述不敢控词则退而稽其世次官代行事之实序而铭之臣闻天生圣上聪明时乂当元政秕僻■〈宀禹〉内幅裂羣雄角起资以君主治其争乱则有熊罴之士不二心之臣若徐常両王佐命讨伐襄简王公单秉义効顺以会其成功大一统之业者亦天所畀予者哉公姓王讳志世鳯阳临淮人性鸷猛有智谋临阵对敌果毅无前至正壬辰三月土冦蠭起举乡兵取濠州且守且战甲午前克滁州势剧破竹知天命攸归在今上疏附来从乙未济江得采石太平破中丞曼济哈雅水寨进拔建康丙申七月调隶总兵同佥枢院徐中山围常州屡腾栅先登身犯矢石功闻授怀逺大将军右副元帅丁酉三月常始下公功为最后恢复宣州江阴宜兴高邮等州府多着战绩中山悉其能公克摅其智勇故也辛丑秋九月侍上亲下安庆诸郡邑壬寅夏四月复隶中山身先驰战江曲诸州县望风崩角癸夘八月乘海艘从御舟■〈戚〉陈友谅于彭蠡友谅中流矢死击走其余党于注口之水寨甲辰三月上亲征湖广武昌公暨诸将壹禀承睿算与贼遌嘬遂下之载从中山复卢州拔安丰逐北姑苏张士诚军升飞熊卫亲军都指挥使总兵守御陆安州明年春改按陆安卫指挥使战守戢绥敌詟民附戊申春正月上正宸极国号大明改元洪武其夏五月奉旨将本卫兵征迤北次汴梁寻调征河南冬十月从冯胜宋国公渡河迤逦进取怀庆泽潞府等州往往所部直前无坚阵是腊徙镇平阳居三年移守汉中仍驻帅陜西明年将其全军深入察罕诺尔絶塞却敌远遁还军平阳冬十一月勅赠开国辅运推诚宣力武臣荣禄大夫柱国同知大都督府事封陆安侯五年从中山征漠朔大获敌而还九月又从傅友徳今颍国公征云南所向克捷十七年凯还京师十九年八月十七日以疾薨于第上为之震悼罢朝赙赠有加追封许国谥襄简公生元统乙亥正月九日春秋五十有二以薨之十月二日勅葬钟山之阴曽祖考四一公镇国将军佥大都督府事护军追封罗山县子妣董氏追封罗山县子夫人祖考五一公骠骑将军亲军指挥使护军追封太原伯妣寗氏追封太原伯夫人考六三公荣禄大夫同侯妣潘氏追封陆安侯夫人室潘氏从封许国夫人先公薨生至顺壬申五月十九日卒洪武（阙）三月始葬鳯阳临淮至是从公祔焉生男四人长威次域次玑次环女一人适黔国公子景佑孙男三女二揆公功行是宜铭词曰先时寓内劻勷弗靖烝民有主资以戡定效用者将鹰扬其人徐常两王开国荩臣各有牙爪奋其威武惟襄简公乆佐徐府既定江淮亦拓中原自河徂陜益西其辕繇淮而北极是朔漠转征云南卓著勇略最公在军沐雨栉风惟知狥国遑恤厥躬陆安受封方倚大用天不慗遗黄梁遽梦上为震悼恤典是颁许国襄简爵谥具完钟山之阴公所藏室寿正名垂煜然竹帛有桓其表有穹其碑千秋万■〈礻冀〉永永无期
　　
　　东川侯胡公墓志　　刘三吾
　　
　　勅赐开国辅运推诚宣力武臣荣禄大夫柱国佥大都督府事东川侯臣胡海世凤阳定远县毛城村人当元之季羣雄角起侯念不能义手就戮始从亦豪举义知非其人去之随大军拔凤阳败元将贾鲁兵为千夫甲午复泗州滁州为万户乙未春复和州夏六月从龙济江得采石太平溧水溧阳还太平战败陈额森于北门丙申春次克台中丞曼济哈雅水寨既破额森营于南台先登城之东北隅台军溃马进克镇江援广徳击宣州拔常州取宁国败谢玺元帅兵遂得宣州选帐前先锋畧江阴踣湖州西南直抵天门寨锋宜兴敓婺州鏖诸暨绍兴衂伪汉于龙江仍得太平复潜山击安庆攻江州得湖广沌口得江西南昌得城山罗家寨悉与有功其隶魏国公有事于荆常澧衡潭叙宝庆手俘元将唐隆就守御其地受上吴王令旨升宝庆卫指挥使増陴浚隍兵民欣附以其力余载葺益阳城垒留镇焉呉元年上即位之洪武元年以本卫兵听调平章杨璟进征湖南广西自祁阳永州全水相以北诸县郡或摧或抚仁形义着既乘胜压桂林之分省城壁峭倚郡县完备未易攻下侯驻兵东江首推万户皮彦高替通把水张荣元帅者翻城内应夏六月二十三日四鼓大军于北门入角亭梯墉而上军令所临全城悉附议者谓侯首其功直授大将军仍宝庆指挥二年有旨授右副总兵助剿江上思州獞酋黄英杰等大势泰山之压鶵卵也英杰等逃之士万山七洞口尾追之去英杰阵死英览就俘斩余抚安之三年春听调江夏徳周徳兴取蜀然伏隘至险侯扼亢而咋之无不击焉天门山亦负固旅拒夜率敢死士縁崖而上贼无一得脱者四年春抵贾厚渔阳关不避崖陡腾栅以入巢穴为一空功闻授世袭指挥仍守益阳是年夏江阴侯调补武冈云飞山寨枭其反者数人得生口三百六十五新宁县内石鹤金竹万数等寨亦枭其渠余户口或民或俘武冈以宁是秋再以江阴调捕靖州之绥宁首得马羊西儿等寨次得大水上峒诸寨或奔之或械之绥宁以平五年复以江阴调改沅岳径三卫兵节次攻下五开潭溪太平山穴（阙）山皮林峒然涂山栗家峒曹滴如拘胜浪林长保等乃中阙峒或禽斩或抚谕靖之内举安可战疮痍中又六年始有除大都督擢録朝家为不负侯矣十四年秋大将军颍川侯今颍国公总兵征云南诸夷侯与郭英都督今武定侯统兵率四川三万之众道永宁抵赤水为颍公声援俾得致力于云南功实相表里焉明年春侯与武定讨大理平建昌降其平章伊噜特穆尔其旬澧州到大溪大容也度天（阙）岭擒获蛮首夏三入古皮等既已献馘次永顺士卒未驻营悉出兵志修路俄蛮兵千余蓦岭而下侯与其子玉即被甲上马迎敌玉手射毙七人侯亦多所射杀蛮溃去会修路之兵亦回腹背击之无一获免者散毛之后尤多所俘馘人谓侯得士死力致然十七年夏以平云南功今爵食禄千石子孙世袭金书铁券载在盟府三十年春宋国公冯胜总戎北征侯左叅将抵金山从大军受元邉将克楚出降时其部曲有中悔者侯身遌嘬之竟得纳欵无他虞二十三年秋侯例受褒恤之典先锡镪五万锭建第其乡邑继赉金帛俾安富追封三代侯爵且庙墓次偹物肖像树碑显扬其先方期享福未艾而疽发于背医鐍铩志在战阵以死中使问病未复命薨矣六月二十三日也辍朝遣祭恤典有加呜呼侯当羣雄并起能择真主而事之最其攻战溪峒居多黔南朔溃功亦不可语将用老际风云之会依日月之先迄于侯封三代子为驸马孙食世禄侯虽死而犹生乎公生元之天歴己巳十月十日酉时寿六十有三曽祖考讳某妣某氏祖考讳某妣某氏考讳某妣某氏妻呉氏以侯贵受封子男八人长斌龙虎卫指挥使征云南卒次玉次观尚公主次宝次财次■〈王久〉次和尚次行者孙男三人曰炳者斌子食其父之禄孙女三人以九月某日葬所居一里许之凤凰山方侯临终谓诸室有从者否李氏恩赐者随诺之即就死众妾捄止之居一二日竟自缢矣其不食前言亦难矣诸孤驸马等遣人致礼弊求志其石因为备书侯所履歴以寿不朽云
　　
　　越国公新庙碑代大史公作　　方逊志
　　
　　丈夫之遇于时也生使人懐之殁使人思之且建庙食于其土必其徳泽入人之深坚如金石而弗渝信如四时而弗爽昭如日星而不忒然后足以厌乎人心而合乎舆论也呜呼岂易致哉若今之越国公者其庶几无愧于此乎自辛卯兵兴天下大乱民遭溺焚伥伥无所栖止皇帝提三尺劔起而救之屯兵滁阳公杖策谒辕门一见语合遂居前锋以佐扬天威焉至乙未春三月王师取和州夏六月下太平丙申春三月平金陵攻京口丁酉春三月又拔毘陵公皆在行中搴旗斩将或操蝥弧以先登前后屡建竒功乃授右翼统军元帅使卫帐下夏四月又从上破宣城上命行枢密判官邓愈成宣公副之秋七月遂同诸将攻徽州拔之元将杨完者聚兵十万欲复其城公自婺源兼程以进横槊而前大呼杀入众皆披靡而遁戊戌春三月诸将军克严州公又偕行降溪洞兵三万以功迁行枢密院判官公谓兰溪云严为甚通兰溪下则断婺之右臂矣冬十月乃下兰溪十有二月王师取婺州升公佥书行枢密院事公益思有以自効己亥春正月攻下诸暨州十有一月又平处州庚子夏六月又拔信州信方絶粮人皆劝公还师公曰此闽楚喉衿地可弃之乎乃筑城浚隍为坚守计辛丑夏五月上悯公之劳且以婺为海右大藩通闽引越非宿将重臣有以控制之不可乃授公江南等处行中书省参知政事屯兵于婺州壬寅春二月溪洞兵叛而归公遂遇害一时知公之死者莫不哀恸流涕如丧父母焉上闻之亦震悼弗置亲御翰墨作文以祭之且命有司塑公像配享于卞忠贞公庙庭甲辰冬复降旨赠光禄大夫浙东等处行中书省平章政事柱国追封越国公先是公殁之明年公之诸部曲与境内之民皆怅然遐思若不能胜其情者乃相率即城中作新庙一区十阅月而庙成堂门亭庑咸具及是宠褒之命下复羣谒于金华宋濓诸部曲进而言曰公之号令素严人无违禁赏非无功罚非无罪使我等攻必克战必胜而丕冒于宠灵之内者非公之赐欤我之病也孰扶而起之我之冻且馁也孰察而周之其能亲自裹创注药及安于食且衣者非公之赐欤公之徳我何以将之境内之民又进而言曰吾婺之民周瘵殊甚公専心抚摩之昔也奔走乎西东岁无宁居今也长幼一堂愉愉雍雍非公之赐欤昔也商贾不通布糓不给今也市区充溢百货具集非公之赐欤昔也厄于暴强莫敢何问今也攘一茎茅公亦使人偿之如承平时非公之赐欤公之徳我亦何以将之今者宠光下被爵登上公人神洽熈云日润明山川草木亦有喜气适新庙告成愿为我纪详公之功徳以垂永于无穷是用合辞以请濓窃观古之名将出戍邉城者矣茍得甲士之欢心则耕田凿井之氓必至于弗宁使斯民稍得以遂其生则持戟荷戈者或不免于愁叹孰能有两全者哉若公者可谓尤贤乎已公常自诵曰我不知书然吾行军唯知有三事而已不杀人不虏人妇女不焚毁人庐舍故其军一出远近之人皆争附趋之葢公处心以仁莅事以威惟其仁也故不言而民附惟其威也故不待戒而兵自不敢犯昔际征讨制御士心不越法度所在吏人不知有军及其死也人为立祠享之较之于公其事固无大相远也庙而祠之其谁曰不宜初公之未薨尝夜出人见其两目煜煜有光若灯及其既薨敌人数扰我邉陲公降祥异或见梦于人或观灵光满野汹汹闻人马声及出师輙大捷似实有阴兵来助者是则公之阴魂灵出入于星辰之间固未尝亡也因并及之使知天之生公有非偶然者公姓胡氏讳大海字通甫泗之虬县人诗曰真主启运四方攸同升龙在天颷行云从中有一人万夫之雄其人谓何时维越公（其一）凛凛越公劲气横骛手荷铁殳其粲若路彼趫以为我捷以歩陷阵如飞逢者必仆（其二）天兵四出靡弗在行樘目疾视前无坚城有声洸洸敌人震惊土疆既拓大勋以凝（其三）王曰俞哉尔予羽翼婺维雄藩尔镇其域尔叅政府解尔宥密尔劳尔倈以尽乃职（其四）公既受命分阃建牙威詟化孚莫敢或哗（阙）汝掖汝摩化汝呻吟而为讴歌（其五）视彼郊原其耕泽泽视汝阛阓其通绎绎视彼室庐其居奕奕何以致斯伊公之力（其六）我民无禄俾公弃捐精神上游同合化权氏之云思其何舍旃非庙曷祀非祀曷虔（其七）乃简甓材乃端术经乃差榖辰视星之定林衡奔事班垂禀令紫梲星错素阶玉莹（其八）邃清有寝严卫有门旁挟有廉四缭有垣肖像中居威神腾轩阴风肃如髣髴若存（其九）维公顾绥时着灵响阴火东骛铁锜西上赤帜一挥无敌不磢孰不生畏孰不景仰（其十）生为名臣死为明神策书可列指可缕陈矧公之英贯为屈伸幽明有殊神人则匀（其十一）公实惠我弗间弗二人之依公如旌击檖登我稼穑遏我妖沴歆我明祀钦于世世（其十二）
　　
　　明名臣琬琰録卷四
　　
　　●钦定四库全书
　　
　　明名臣琬琰録卷五
　　
　　（明）徐纮 撰
　　
　　汪国襄烈吴公神道碑铭　　吴伯宗
　　
　　洪武十四年十一月二十六日开国辅运推诚宣力武臣荣禄大夫柱国同知大都督府事江阴侯吴公以疾薨于青州十二月讣闻皇上为之悯悼辍朝三日诏所司定赠谥加赠特进光禄大夫上柱国中军都督追封汪国公谥曰襄烈遣使者迎柩以归洪武十五年二月丙子赐塟钟山之阴上念其功不已命臣撰文勒诸丰碑以垂不朽伯宗职居翰林属当执笔谨叙而铭之公讳良姓吴氏鳯阳定逺人初名国兴后赐今名气岸雄伟性质刚直与弟桢俱以勇力称元末羣雄并起海内鼎沸皇上以聪明神武仗大义奋起布衣公兄弟委身相从服勤左右上深器焉甲午秋从上取滁州乙未春从克和阳常为先驱战皆有功六月从渡大江与元兵战于采石拔其营乘胜克姑孰寻下溧水溧阳丙申从定建康战功为多又从今大将军太傅魏国公徐公逹克镇江下常州屡着功勤歴升军职丁酉下江阴命公以指挥使领兵镇守时伪吴张士诚据姑孰跨有淮东浙右地大物众兵食富强实江南一勍敌而江阴正当东南要冲喉襟之地士诚又多变诈动以金帛啖诱将士公行上谕之曰彼以其诈我以吾诚尔为边将慎守封疆约束士卒世外交毋纳逋逃毋逐小利无与争锋惟保境安民而已公奉命惟谨缮城池逺斥堠利器械严部伍士卒无敢逃亡无敢出境生事者敌亦畏之不敢侵犯数年上亲将兵下江西克湖广平伪汉陈友谅大军屡出而无东顾之忧以公之扞蔽也丁未克姑蘓士诚面縳上以姑蘓承士诚割据之余力战乃服必得刚毅有智畧者镇之遂以命公公至奉宣皇上盛徳纪律严明号令整肃军民辑睦咸得奠安洪武三年天下大定论功行赏以公有守江阴之功封爵为江阴侯食禄二千五百戸赐以铁劵子孙世袭恩至渥也广西右江诸州僻处炎徼去中国逺数千里前古号为要荒乍臣乍叛唐宋已来羁縻而已元都兆方相去益逺姑息尤甚夷俗狃于仇杀数侵盗边境五年春命公将兵讨之公率兵深入跋履崇山践歴险阻剪薙荆棘冲冐瘴雾勤劳特甚数月尽平其地俘获不可胜计自是溪峒夷獠畏威懐徳革心回化输租赋奉法令同内地焉先是上稽古制建亲王为盘石藩屏齐王受封青州命公营建王府宫殿社禝公经营区画部署军卒并手偕作功成民不知劳公留青州二载得疾而薨享年五十有八公自起身行伍至为将帅受封爵终始一致有功无过故其薨也上深惜之恩礼有加焉公存时以公贵推恩三代曽祖三七府君赠镇国将军佥大都督府事护军追封颍上县子妣周氏追封颍上县子夫人祖十一府君赠骠骑将军都指挥使护军追封延陵伯妣刘氏追封延陵伯夫人考似龙府君赠荣禄大夫同知大都督府事柱国追封渤海侯妣叶氏追封渤海侯夫人配髙氏封江阴侯夫人子男二人长曰髙神策卫试指挥使次曰寿安女三人在室公弟桢亦以勲封靖海侯追封海国公先公三年薨呜乎古今豪杰之士际风云之会攀龙附鳯竭忠勤树勲烈以名世者多矣未有如公兄弟同遇圣朝同立大勲同膺髙爵辉映赫奕若斯之盛者也是宜勒诸贞石以光前古传后世而垂无穷岂止照耀泉壤而已哉铭曰天启洪运大明肇兴豪杰率从雾拥云蒸桓桓吴公刚毅英烈异才间出万人之杰天戈义旗飞渡大江争先鼓勇敌莫敢当既定金陵亦下京口公俱在行厥绩多有江阴崇墉东南要冲屹若底柱维公之功姑蘓新附命公绥靖纪律严明大小从令炎荒僻逺命公徂征历代羁縻慕义来庭功成汗马名载竹帛兄弟二人并着开国河山赐誓列侯疏封庆延后嗣与国无穷生荣死哀富贵终始进爵上公锡谥具美钟山之阴有碑穹然勒铭纪功何千万年
　　
　　海国襄毅吴公神道碑铭　　刘崧
　　
　　洪武十一年戊午前征南副将军靖海侯吴桢奉诏出定辽是秋以疾闻上遣医驰驿视之弗能愈遂舆疾还京车驾幸其第问劳有加明年己未五月疾革以其月二十六日薨讣闻上为之震悼辍朝二日诏赠特进光禄大夫左柱国追封海国公谥襄毅仍赐窆钟山之阴俾官给其事葬之日车驾临奠加赠赙焉又明年庚申上追念其劳爰敕儒臣礼部侍郎臣崧撰文刻诸神道之碑以昭不朽臣崧奉诏不敢辞乃追考公牍纪载第而书之谨按公初名国寳后赐名桢字干臣姓吴氏世为濠之定逺人自少时已卓荦有胆畧及天下大乱从上起兵里中即能知天命有在与兄江阴侯良俱隶麾下悉心委事焉自岁甲午乙未西克滁和东渡大江扬威振锐所向无敌由帐前都先锋为总管升建兴翼院转判分院元帅寻为天兴右翼副元帅与良同守江阴每冦至輙击走之首破伪吴张士诚水寨擒其枭将朱锭甲辰授英武卫指挥使丙午冦出为駄沙上亲督战追至巫子门冦乘潮逆拒首尾相失公纵兵急击之俘获无筭是秋从大将军魏国公徐逹率马歩舟师由港口取湖州公勒竒兵出旧馆振之战以大捷事平遂留戌焉吴元年丁未九月复从大将军攻围蘓州连破胥葑二门士诚就执公奉令抚循秋毫无所扰进佥大都督府事时方谷珍推明州未下上以公为征南将军从御史大夫信国公汤和徃平之公引兵乘潮夜入曹娥江夷坝通道出其不意直抵车厩会降者言方氏已潜挈家之海公领兵追于盘屿与合战自申至夜三鼓败之尽获其战船人马辎重而还未几谷珍降有旨由海洋进取福州不数日奄至城下围其西南水部三门一鼓克之时伪平章陈友定据延平作乱明年洪武元年戊申进破延平擒陈友定闽平公归次昌国会海冦叶陈二姓聚刼兰秀山公调兵立剿之三年庚戌朝廷定功行赏进开国辅运推诚宣力武臣荣禄大夫柱国吴相府左相靖海侯食禄一千五百石赐以铁劵使子孙世袭焉五年壬子诏大发兵东戍定辽命分总舟师数万由登州转运以饷之海道险逺人用艰虞公调度有方兵食充羡折冲风涛如履如逹寻召还七年甲寅海上警闻公复领沿海各卫兵出捕至琉球大洋获倭冦人船若干俘于京上益嘉頼之常徃来海道总理军务至是归自辽东而疾作不起矣公生以天歴戊辰六月二十一日葬以薨之闰月十三日享年五十有二曾祖三七府君赠镇国将军佥大督都府事护军追封颍上县子妣周氏追封颍上县子夫人祖十一府君赠骠骑将军都指挥使护军追封延陵伯妣刘氏追封延陵伯夫人考似龙府君赠荣禄大夫同知大都督府事柱国追封渤海侯妣叶氏追封渤海侯夫人配李氏封靖海侯夫人子男五人长坚西安护卫镇抚侧室陶出也次忠林羽左卫镇抚夫人李出也次端次洪皆庻出女五人其第五女许为湘王妃尚在室惟公以骁勇之才际兴王之会锺英淮甸立勲辽海致位公爵而不矜不伐尽瘁所事真古之名将哉是宜铭铭曰赫赫景命大明当天帝业所基公侯出焉桓桓吴公有仡其勇顾瞻在廷玉立山耸元政不纲帝悯下民爰挥天戈扫除妖氛始克滁和旋拔采石飞渡大江曽不终日公时在行兄弟齐一莫不率从干城是力帝命汝桢言守江阴邻敌授首逺人归心南牧丹阳东畧无锡建兴策功英武跻軄冦窥海口纵兵击之风从潮生彼逆不支从攻吴兴机畧周布捷出旧馆振其归路进拔葑门东定姑苏擒厥渠魁献于京都帝念尔劳升秩督府不曰四明亦肆违拒遄厉戈甲往贰征南挟潮而飞颷旗电帆摐金伐鼓壁其城下冦穷而逋胆落万马蹑景追风执讯凯还鲸奔鲵伏海霁云鲜张方告平闽海方急千艘南驰殱彼勍敌三山既隳延平遂通麾旄所指列郡来同公归自南兰秀连梗锄而辟之海道昞昞帝曰靖海实汝之功兹命汝侯往承其恭煌煌铁劵翼翼命秩恩延子孙功翼王室载授征北督饷定辽白粲连云■〈风贝〉风不揺倭童跋扈出没大洋爰兽狝之皇威以张茫茫辽海烈烈英勇式弘将畧茂对天宠方召元老曹周世庸气应徳符千载一逢维天佑贤公宜永福何疾之婴遽此不淑仪曹考行赠谥有光钟山佳城天设地藏神道之左有石■〈山上凝下〉■〈山上凝下〉儒臣作铭昭示无极
　　
　　滕国襄靖顾公神道碑　　刘崧
　　
　　自昔国家兴王之地必有才武雄杰之士出于其间以赞立大功佐成大业为国虎臣享有禄位岂非天人交会之应哉故征西左副将军济宁侯顾公名时字时举世为临淮人曽祖十四府君以公贵赠镇国将军佥大都督府事护军追封睢宁县子妣王氏封睢宁县子夫人祖文俊累赠骠骑将军都指挥使护军追封武陵伯妣林氏封武陵伯夫人考道祥累赠荣禄大夫同知大都督府事柱国封济宁侯妣雷氏继潘氏俱封济宁侯夫人公志气倜傥勇于有为元末政隳海内大乱皇上龙兴淮甸思济天下公以同里率先来附被坚执鋭常侍左右自岁甲午起兵西拔和州东渡大江凡击叛讨逆开疆拓境靡不率从始由百夫长转元帅寻同知天策卫亲军指挥使司事继调濠梁卫丙午诏与东平侯韩政取濠州破四门月城拔之洪武元年戊申从大将军魏国公徐逹北定燕蓟拜骠骑上将军副大督都府事兼同知太子率府事三年庚戌论功行赏进号开国辅运推诚宣力武臣阶荣禄大夫勲柱国职同知大都督府事爵宁济侯食禄一千五百石赐以铁劵使子孙世袭焉明年辛亥授征西左副将军由兴元取四川入阶州擒其枭将王进克文州绵州撃向家营寨破之又克汉州进围成都伪夏丞相戴寿等望风欵附北师入重庆其主明升出降四川平五年壬子仍左副将军从征北前将军曹国公李文忠等分道入沙漠与大将期失道粮且尽士卒不能战公奋引麾下数百人跃马大呼冲薄部落战败走之遂掠其辎重羊马而还军势复大振七年甲寅从魏国公总各卫兵出镇北平益筑堡障练士伍缮甲兵广牧畜虽边隅日靖昼夜从幙府吏深计逺筭常若敌至明年乙卯诏还寻有旨从魏国公仍出北平十二年己未秋遽遘竒疾药弗能愈以是年冬十一月二十一日薨享年四十有六讣闻上为之震悼辍朝二日明年庚申春二月己夘公丧归自北平舟行数千里迎祭填道观者感叹敕赐葬钟山之阴上亲为举奠复定志文以赐之明日诏赠特进光禄大夫左柱国追封滕国公谥襄靖其始终荣宠可谓异数矣配李氏封济宁侯夫人今封滕国公夫人子男四人长曰敬金吾前卫后千戸所镇抚次曰英曰华曰茍尔女二人既葬其孤敬泣而请于朝曰惟先臣事上二十余年不幸蚤终顾神道之石铭文未勒敢援故事以请于以见圣朝眷待之厚且以慰先臣于地下也于是礼曹以为言诏可其请命礼部侍郎臣崧为之铭臣崧职在讨论不敢以芜陋辞谨状次而书之且系以铭曰圣人受命万物咸覩乘时佐运各奋其武矫矫靖襄生于帝郷帝犹龙飞云从之翔自淮渡江首定建业公时左右执俘献捷领兵东向遂夷月城电击颷驰濠梁以清北収燕蓟旋拜骠骑崇勲丰禄劵铁以誓乃命西讨进自汉中取道阶文山巉水潨进围成都作气一鼓千夫投戈殍厥孱主既从征北北度阴山拥槊奋呼出其险囏薄冲部落兔脱鹘击掠其牛马还给军食主将上功帝悯尔劳四方既平汝弓其櫜櫜弓戢戈北守燕蓟严其扄鐍式谨邉事泺水茫茫居庸闲闲马絶南牧城无昼关公归未期遽以讣告沿边惊呼当宁嗟悼襄靖有谥滕国有封茅土新疏沛丰旧庸阐绩着铭爰勒神道荣光自天天子有诏
　　
　　营国威襄郭公神道碑铭　　杨荣
　　
　　洪惟太祖高皇帝龙飞淮甸应天顺人芟刈羣雄戡定海内一时智勇材力之臣感会风云效其忠勤辅成帝业开千万载太平之运竒勲伟绩铿鍧振耀勒铭鼎彛垂光竹帛与国家相为无穷猗欤盛哉予尝叨职国史窃观开国勲臣其间能身跻寿考世为贵戚子孙享有显爵久而益盛者不数人岂非其存心之仁与积累之厚有间耶若营国威襄公盖足征焉公姓郭氏讳英临淮人生有异征沈毅多智身长七尺膂力过人尤精骑射年十八从太祖起义兵甚见亲信每令直宿帐中取徐泗滁和采石太平建康镇常宁国诸郡屡立竒功上尝以郭四呼之上亲征伪汉陈友谅大战鄱阳湖相持连昼夜公时金疮未瘳力疾鏖战贼败于禁江口已而友谅中流矢死有言公之功者上问之公曰天威神筭臣何力焉上益重之时友谅子理复立于武昌进军攻之其将陈佥同骁捷善槊驰入中军帐下上方据胡床遽呼公曰郭四为吾杀贼公持鎗跃马奋臂一呼贼应手殒坠上解所御赤战袍衣之曰唐之尉迟敬徳不汝过也授骁骑卫管马军千戸从征襄阳克淮安濠州安丰升宣武将军骁骑左卫指挥佥事洪武元年戊申从大将军徐公北定中原下齐鲁克汴梁平河南败元都破潼关彰徳广平所至有功初大将军遣公取通州公距城三十里为营深沟高垒为持久计众请速攻之公曰吾师逺来敌以逸待劳攻城非我利也宜出其不意破之翌日大雾公以千人伏道傍率精骑三千直抵城下元将乌实巴国公帅敢死士万余张两掖而出与战良久公佯败彼乘胜来追伏兵中起截其军为两道斩首数千级擒元宗室博啰梁王遂克通州元君乃北遁克永平真定生擒守将汤同佥复从平章常公取太原守将王巴拜军于城西公慿高望之谓常公曰彼兵多而不整营大而无备请夜刼之常公深然其计遣五十骑伏城东十里以举火鸣炮为期至夜公率十余骑潜入其营举火鸣炮伏兵亦举火鸣炮常公引兵继至鼓噪之声相接巴拜军大溃自屠戮乃弃城遁下兴州大同至沙净州生擒伪将竹平章度可取鹿台西安鳯翔巩昌追败贼将贺宗哲于乱山庚戌升本卫指挥副使从征迤西克定西讨西夏察罕诺尔抚安呼察平章沙净州复叛讨平之克登宁州斩首二千级获牛马数千升昭勇将军本卫指挥使赐金龙衣一袭辛亥升骠骑将军河南都指挥使将赴镇皇宁妃公之女弟也上遣至公第饯之且谓公素靖俭赐白金二十罂廐马二十二匹时河洛新罹兵燹邑井萧条居民艰食盗贼充斥公宣布威徳绥辑流亡申寛条明赏罚逺迩来归者日以千计未期年戸口倍増境内大治丙辰移镇北平河南士女不忍其去遮公马数十里不得行甚至泣下既去为立生祠北平初定居民反侧不宁公开示诚欵谕以理乱祸福人心遂安元左丞何允中等闻公之徳来降者凡九千余人上遣使劳以上尊羊马授龙虎将军北平都指挥使赐诰命逾四年召还京进大都督府佥事灰山贼反承命讨平之赐马七匹辛酉从颍川侯傅公征云南既至命公及都督陈桓胡海分道进讨道多险隘诸将欲深入公曰破敌贵先声攻取必自近始舍近趋逺岂策之上耶遂先攻赤水河路距河二十里为营时久雨河水暴涨公曰贼恃水涨不意吾济下令诸军斫木造筏夜半济河北晓贼始觉遂大溃生擒乌撒并阿容诸蛮由是云南诸贼破胆进攻曲靖六梁州关索岭及伪石元帅山寨皆克之至江川掎子寨寨依山公先遣骑兵五千攻其前贼空寨迎战复以精骑数百搏其后斩门而入火炮连发烈熖涨天贼乃乱悉破灭之进攻大理金齿降其伪官段平章攻安宁州贼将布哈特穆尔弃城走破富县山寨攻靖宁州蛮七寨一日夜破之攻牢撞山寨取仁徳府破硝店山寨围姚安败贼将李自久平蒙化州邓川州破三营复光寨过金沙江攻北胜府生擒贼将高生平丽江府平伟等州前后斩首一万三千余级生擒二千余人收精兵人马数万船千余艘蛮民降者数十万戸云南诸路平论公功进爵开国辅运推诚宣力武臣柱国武定侯赐诰劵食禄二千五百石子孙世世承袭己丑加靖海将军镇守辽东丁夘同大将军宋国冯公讨北敌纳克楚降之师旋敌将追袭公与战创伤左胁箭复中右胁公洋呼敌伤吾甲我众益奋连战数十合敌遂却已而进征北右副将军仍镇辽东戊辰出讨北敌至捕鱼儿海逻骑侦敌营不逺公乃令诸军少憇饮马衔枚卷甲倍道直抵敌营北主觉乃率十余骑溃围出其将曼济太尉来拒我师公手刃之获两营所积金寳珍玩图书降其众五万余人生擒敌将约约司徒曩嘉及太尉双寛塔尔呼布逹喇王子等四万余人马驼万五千匹牛羊辎重无筭师还赐白金千两钞八百锭彩币四十疋巳巳上以天下无事且悯诸将老欲保全之厚加赐赉遣归其郷公亦就遣庚午独召还京上赐坐与语欢甚命统禁兵及在京诸军盖上春秋高知公忠谨特倚重焉辛未以北兵喇特纳实哩冦边命公讨之获其人口孳畜逐北至鸦寒山而还丁丑川陜冦发势张甚上顾曰非卿无能胜其任者授征西将军印讨之至沔之后河生擒贼首高福兴及党四十余人公疏其同谋者请诛之胁从者乞勿治且有司不恤民宜正其罪上可之永乐元年癸未二月十七日卒于家享年六十有九讣闻太宗文皇帝为之震悼辍朝二日遣官致祭赙恤有加赠营国公谥威襄赐葬京师聚寳山之原公孝友仁恕恭俭诚实出于天性母夫人尝疾笃悬身灯告天求以身代疾遂愈人皆谓公孝感所致后母夫人卒公庐墓侧昼夜号泣不絶声卧寝于地毁瘠日甚一夕梦夫人告曰地湿则致疾致疾则伤生汝固纯孝惟竭忠报国为父母光墓不必庐也公感悟而归家三年之中哀痛如一日平居兄弟怡怡克尽友爱御军行师动有纪律推心任人甘苦同之其攻克州郡必禁掳掠戒杀降封府库収簿籍一钱尺帛不敢私尝北征军法夜必令亲军更直荷戈环帐立一夕风雪大作公悉罢遣归营其爱恤军士多类此家居简静好读书天文地理百家之说靡不通晓教训子孙以俭素力学为务事太祖高皇帝四十余年小心谨慎未尝有过眷遇虽隆而自处益谦上尝御便殿赐坐适有奏事者公趋避之上曰卿第坐朕自理事不汝关也其见敬爱如此时公卿多置田产公独不治上问之对曰臣一布衣荷陛下宠灵叨有封爵子孙衣食余饶安敢増益俾生侈心上善之嗟叹良久公大小百余战金疮遍体每阴雨痛甚及闻征讨之命即日就道未始以老疾辞其事上竭忠盖如此会祖参祖聚父山甫累赠营国公曽祖妣何氏祖妣赵氏母单氏赠营国夫人配马氏封营国夫人公兄弟四人长早卒次兴以军功封巩昌侯赠陜国公谥宣武次某福建都指挥使次即公也子男十二人镇铭镛鉴钥铨锜钰钫镔钢錀镇驸马都尉尚永嘉公主铭辽王府典寳追封武定侯镛中军都督府右都督（阙）鉴中都留守司副留守钥散骑舍人锜早卒钰赠承徳郎尚寳司丞钫旗守卫指挥使女九人长适府军卫指挥佥事蔺瑜次适济南卫指挥使戈某次辽王妃次适府军卫指挥佥事赵斌次郢王妃次适金吾右卫指挥同知范聚余早卒孙男二十有八人玹璧瑭琮瑾珷瑀璒璟玘玮珏琎璨璝琬琰余尚幼琮府军卫指挥佥事玹袭武定侯瑾早卒珷尚寳司丞瑀梁王府典寳璒璟皆勲卫孙女十六人长仁宗昭皇帝贵妃次适留守左卫指挥陈鉴余在室曽孙男五人聪■〈耳宄〉余尚幼聪散骑舍人予观前史称郭汾阳功盖天下而主不疑位极人臣而众不嫉富贵寿考终始令节七子八婿诸孙数十人俱膺显仕唐世荣之若公勲业之隆子孙之盛方之汾阳夫岂多让皆由公存心一本于仁故积累之厚愈逺愈隆焉呜呼伟哉玹以神道之石未立无以昭示永久来请文予阅其家传考定其大者次第之而系之铭曰天启皇明淮甸龙飞乘时应运风云一机太祖受命汛扫余孽羣力桓桓鼓勇就列东西征伐北南以平断出神圣功恊众能展也郭公有文有武翊辅其主实天畀付鄱阳之战众论伟公公仰庙畧不有其功既捷通州再捷太原河南北平黎庶沾恩南诏之征武功尤大诛叛全生蜀民是頼蠢彼余人迭为倾侧卷甲擒之兵氛荡涤皇有嘉锡锡爵褒功金书铁劵武定启封锦袍御马白金文绮赫赫高门煌煌戟棨世聮国戚代有显融匪幸所致惟公之忠忠在朝廷载之信史亦有孝思永锡尔类在昔汾阳着勲有唐公实以之于今益彰我作铭诗勒公墓道百世斯承有赫其耀
　　
　　都督佥事谢公神道碑铭　　李景隆
　　
　　昔我太祖高皇帝受天明命握干符而起淮甸御寳歴而定万方豪杰貔虎之士应期而出以折冲御侮而克戡多难自正大统既论功行赏以报功徳之臣至于位跻五府始终哀荣而垂光史册者盖亦可数焉夏四月六日前军都督府佥都督事谢公以疾卒礼部以闻择葬地于京城桂山之阳以六月九日■〈穴上之下〉焉按状公讳彦字子超姓赵氏世为鳯阳府鳯阳县于皇里人幼失怙恃鞠育于外家因以孙为氏故元之季两淮兵兴公募集义勇图保乡井岁辛丑秋七月乃将其兵南渡大江从太祖皇帝破安庆克江州于时伪汉陈友谅盗名字置官属据为国都至是始奔武昌公以功授义兵元帅癸夘春三月由安丰进攻庐州九月援荆衡归峡等州己巳冬十一月取通泰州甲辰春二月徐宿濠泗颍五州淮安高邮安丰三郡皆入版图秋九月转攻湖州冬十一月围伪吴张士诚于姑苏丁未春正月太祖皇帝即吴王位已四年始以丁未伪吴元年从大将军中山武宁王破姑苏俘士诚公又以功升掌羽林环卫赐以良马复从征山东克沂莒密州遂入青州走故元平章库库特穆尔洪武元年戊申春正月太祖即皇帝位公驻军东昌进阶武畧将军寻败故元平章鄂普军取河南通务等州秋八月中山武宁王奉诏统兵攻北平公与在行故元顺帝既逺遁而燕蓟永平保定真定中山以次悉平遂乘胜取山西大同太原二年己酉春三月西破潼关故元平章李思齐弃辎重引兵奔鳯翔三月庚戊公从中山王驻军陜西列营长安城北平章王武率其官属士民迎降夏四月取鳯翔即追降思齐于巩昌遂破临洮延安平凉静宁庄浪开成六盘等处而秦屋环三郡亦望风而靡庆阳守将张思道率兵拒战凡七阅月而思道败走公复从中山王还军临洮会故元河南左丞相库库特穆尔来袭我军王率大众亟与决战既败之于临洮复败之于定西桥殪其将校驱殄其士卒无筭库库特穆尔引残兵北遁四年辛亥夏五月调公守御处州升应天卫指挥佥事进阶宣武将军五年壬子春正月移守朔州从征和林六年癸丑秋八月败故元兵于朔州之北获其将知枢密院张寳院使哈喇巴图参政高其并其所部兵众九年丙申春三月进军宁夏败诺尔巴哈于贺兰山収其番众及其驼马牛羊而还十年丁巳转广威将军二十年丁卯特升佥前军都督府事军赐彩帛万疋黄金百两白金百两及甲第一区臧获数十辈命公征讨云南广西龙里诸部二十二年己巳秋八月还朝赐以诰命授骠骑将军二十三年庚午奉诏湖广都司训练官军至贵州置新添卫二十五年壬申更给新制之诰九月公赴山西籍民丁为军置天成东胜二卫二十七年甲戍春三月十二日太祖皇帝御奉天门召公慰抚之眷倚甚特赐犀带命复其姓为谢氏明日以其季子逹入觐即除散骑逾月而选尚汝阳公主拜驸马都尉有玉带金带袭衣鞍马之赐长子忠复授兴武卫指挥同知三十一年戊寅公得末疾乃致政家食甫二岁而卒享年六十有九显祖讳厚菱赠骠骑将军佥前军都督府事祖妣张氏赠夫人显考讳中善赠骠骑将军佥前军都督府事妣许氏赠夫人妻郄氏赠夫人子男三人忠怀逹将军任世袭指挥同知顺未任逹持进荣禄大夫驸马都尉女三长适马旺次在室季适指挥同知戴义长子孙男十人女十人自昔一代之兴必有虎臣硕辅豪杰之材以翊扶昌运至于功成治定而彛常钟鼎之铭河山带砺之誓俾与国家相为悠久夫岂易得哉若公以笃厚之姿勇果之艺尽瘁效忠而致位将领斩关陷阵搴旗先登与夫首馘之献不可以数计至于鸣剑伊吾之山饮马捕鱼之海践霜雪絶糇粮冻馁■〈军攵〉瘃皆身歴之故能简在宸衷光承天宠身居宥府子为驸马克享荣禄以致考终岂偶然哉先武靖王与公逢兴王之运周旋戎旅二十有余年予又辱公同朝而与驸马君忝同戚里及为是铭虽重于作而义不敢辞铭曰天启圣明笃生皇祖奋自侧微丕扬神武瓌材杰士闻风景从尽用羣筞以成治功维时谢公勇踰貔虎小大百战折冲御侮乃擢将领乃掌羽林乃佥卫事简注皇心自东徂西北南万里降城破邑惟上所使殚力尽瘁不有其躬克殄大敌寰宇混同宥府是登品列第二宠锡使蕃恩荣备至光照后嗣有义弥敦帝女择配有赫庆门福泽方隆受天之祉子孙承传世济其美赐葬征吉桂山之阳刻铭兹石永古流芳
　　
　　明名臣琬琰録卷五
　　
　　●钦定四库全书
　　
　　明名臣琬琰録卷六
　　
　　（明）徐纮 撰
　　
　　蕲国武义康公神道碑铭（有序）　　宋濓
　　
　　皇帝即位之三载混一华夏声教所被罔间遐迩梯山航海奉贽献琛上念熊罴之士不二心之臣东征西伐宣力有年方将胙土分茅以定功赏而都督康公薨于陜西上闻之嗟悼不已既勅有司穿土作室以宁体魄复欲昭其功勲于悠久诏翰林学士臣宋濓稽诸简牍所书文于坚石以垂示于亿万载臣濓谨按公讳茂才字寿卿康其姓也世蕲州人曽祖文广皇赠中奉大夫叅知政事护国追封京兆郡公祖懋皇赠资善大夫中书右丞上护军追封京兆郡公父寿皇赠荣禄大夫同知大都督府事柱国追封蕲国公母萧氏追封蕲国夫人当元之季四方云扰未几蕲州陷公结义旅以捍蔽为务授以长官俄迁为镇府同诸将复九江捣蕲水黄连寨转蕲州路同知总管府事屯戍和之裕溪太平之采石使者考其功状升淮西宣慰副使同知元帅府事又升宣慰使都元帅岁己未六月上帅师渡江将士家属尚留于临濠阵人多效死于是数战不克后数月常忠武王遇春遣游邱虚挠之公连日发军以应王度其力疲夜设伏兵质明殱其精鋭殆尽然犹収合溃散竖寨于天宁州明年二月上命诸将以襄阳大炮破其寨公奔行台便宜升淮南行省参知政事甫踰月上亦克金陵又奔京口舟师追及之公度天命有归乃率所部余兵三千解甲来附免冠顿首言前日之战各为其主今日屡败天数也事主于此死生唯命茍得生全尚竭犬马之力以图报効上笑而释之仍许统所部兵从征又明年授秦淮翼水军元帅守御龙湾取江阴之马駄沙八月伪吴张士诚犯我疆境公驱兵逐之获其楼船上赐名马一匹黄金一锭岁戊戍从廖楚公永安攻池州取赵双刀之枞阳迁都水营田使兼帐前总制亲兵左都指挥使明年八月攻皖城伪将率楼船出战公复获之又明年六月伪汉陈友谅倾国入冦攻陷我姑孰杀戮我吏民将窥我南京上召公谓曰尔不疑我乎公复顿首谢上曰汝既不相疑宜作书遣使伪降友谅为内应招之速来仍绐告以虚实使分兵三道以弱其势友谅果如所言既至诸将同公奋击大破之缚其士卒二万有币帛白金之赐岁辛丑八月上怒友谅来冦率将士亲征公领舟师行击安庆破江州伪都友谅西遁遂下蕲州兴国汉阳公沿流而下克黄梅某家寨十一月取江之瑞昌败友谅八阵指挥友谅之势遂衰迁阵前亲兵副都指挥使明年九月复隆兴又明年攻左君弼于庐州四月友谅围龙兴上亲往援公与诸将皆从友谅闻上至亟解围还七月大战于彭蠡湖军声啸呼湖水为之立起浮尸蠢蠢动至数十里友谅遂至败亡又有币帛之赐十月上亲征武昌公从之岁甲辰二月下之友谅之子理衔璧出降三月进金吾侍卫亲军都护府副都护四月从大将军徐公逹游攻庐州七月下之八月拔安丰继取江陵及湖南诸州加赐币帛明年二月改神武卫指挥使五月进大都督府副使闰十月士诚兵犯江阴京口上帅大将军水陆并进公在行中及至镇江士诚兵已遁又明年正月追至巫子门击取其众获士卒二千公功为多四月捣淮安之马逻港拔其水寨复获士卒与艨艟无筭淮安平七月遂攻湖州十一月破之进逼姑苏姑苏士诚伪都即遣鋭卒来迎鬬大战尹山桥公持戟督战益力鋭卒尽覆乃进围齐门刀剑林立飞鸟不敢下大将军命诸将合攻之吴元年九月姑苏平公取无锡州十月升同知大都督府事兼太子右率府使进阶荣禄大夫洪武元年上以江南之地入版图乃遣大将军经畧中原公从齐鲁之地复由黄河取汴梁下洛阳驻师陜州规运馈饷造浮桥以渡大军镇河中善抚绥遗民为之立石颂徳绛解二州则公所招徕蔽遮潼关秦人不敢东向三年复从大将军征汉中奉诏还军中道因疾而薨实八月之三日也年五十有七上下羣臣议赠公推忠翊运宣力怀逺功臣光禄大夫湖广等处行中书省平章政事柱国追封蕲国公谥曰武义以九月二十一日塟于应天府上元县钟山乡之幕府山上亲临奠而百司继之登幄相望聮络原野时人以为荣公娶方氏追封蕲国夫人继室田氏封蕲国夫人侧室朱氏俞氏子男三人公通经史大义事太夫人以孝闻轻财仗义意气磊落而尤有志于事功值元祚将终其才弗克尽施然而真主龙飞于羣雄之中公即能识之卷甲韬戈率众臣附坦然而不惑可谓上知天命下察人心者矣由是昭被宠眷倚之以心膂用之为爪牙十余年间屡从征讨茂绩竒勲著称当世存则安富尊荣加以爵位薨则疏封赐谥贲及九泉令名垂于竹帛重禄延于子孙公其可以不朽矣臣濓谨拜手稽首述辞于碑系之以铭深惧不足以称上报功之意铭曰于赫大明受命于天如日之升照于八埏（其一）于时康公江险之恃大军西来视如平地（其二）巨礟轰雷物莫敢撄何战弗溃何守弗倾（其三）天人攸归势何敢抗知机先来率众内向（其四）皇帝曰嘻有附匪疏予开诚心遇尔不疑（其五）尔砺矛鋋尔部士卒助予四方以宁万国（其六）公拜稽首赐死为生誓殚报効如无余龄（其七）孰不为庭率师往讨矫如翼如风驰电扫（其八）东吴西楚蹴陈驾张身经百战凶竖始亡（其九）大将北伐同取汴洛出镇于蒲恤其孤弱（其十）蔽遮河潼以义为闗谁敢操戈睥睨其间（其十一）玄龟负碑以颂遗爱民亦何心恩义斯在（其十二）从伐汉中迢迢西征有命班师中道而薨（其十三）帝念将臣血战之苦将酬其勲锡以茅土（其十四）孰不寿考以乐承平公胡婴疾陨魄泉扄（其十五）帝情悯悼恩命络绎穿山为堂毕兹窀穸（其十六）名垂于史禄延于家翩然而逝公复何嗟（其十七）史臣造文大书深刻以昭公勲有永无极（其十八）
　　
　　缙云伯胡公神道碑铭　　宋濓
　　
　　上天既革元命皇帝定鼎金陵遣大将下浙东诸郡而婺衢处三州相继平时当草昧之初上思得智勇之才用之于是处之胡公仲渊跃然而起以自赴功名之会入陪庙筭出镇郷邦言听计从宠遇无比浙东之俊彦攀龙鳞而附鳯翼者皆自公始若公者可谓卓荦不羣之士矣公讳深仲渊其字也系出汉安定宋初有讳栋者自润之丹阳迁处之龙泉因家焉栋生璠璠生文虎文虎生竦竦生晟晟生滂滂生衢州録事参军松年松年生郷贡进士应辰应辰生温州乐清令■〈王季〉■〈王季〉生江南西路兵马都监见大则公之曽大父也大父讳堂父讳钰仕元为征东行中书省左右司员外郎母赵氏生三子公其长也员外府君蚤岁宦游京师公始十龄而大母李夫人与母夫人相继亡公侍大父奉继母抚幼弟艰难刻厉以自植立未弱冠走京师侍府君适府君使高丽复往候焉居久之府君弃捐馆舍公﨑岖万里奉柩南还舟行一日泊大厓下夜梦人语之曰此厓且崩宜急避惊觉趣移舟俄倾大雨至厓果崩声如万雷既归葬于县北之围原遂庐于墓左悉取诸子百氏天官地志兵谋术数医药卜筮老释之书而研穷之发为文辞操笔可立就当元之季江淮俶扰蔓延闽淛间盗由建之浦城松溪入龙泉公叹曰制水东地气白矣祸将及乃集郷兵结寨于湖山已而处州之民相挺为盗江淛行中书省调万戸舒穆噜公宜孙戍处州辟公参谋军事檄所隶诸县募壮士为军浃日间得数千引之屯竹口下令贼中曰尔皆良民也因驱廹故为乱弃仗即仍良民耳贼以公长者其言不欺尽毁旗械肉袒请降温州戌卒韩虎陈安国杀主帅据城叛行省命宣慰使恩宁普公讨之道由处州与公语意合帅府军事复辟公叅谋之公曰温城叛者唯一二人耳若破其城玉石必俱焚如平民何遣辨士入城说其党曰韩虎等悖逆乱常今王师四集旦夕且攻城虽金汤无不破者若辈胡为与贼守自取作虀粉耶将军未忍即加兵茍能去逆效顺悉从原宥或稔恶不悛城一破悔无及已其党相向泣曰吾属自度旦暮鬼耳傥获复至敢不唯命乃杀韩虎等以城降温城濒海民以鱼为业时城闭者三月民病甚公请发粟赈之驩呼之声载于道路宣慰欲列公功于朝公辞既而宣慰以行省参政总兵征鄱阳复邀公俱行戍无巨细悉属之青田潘惟贤聚众为叛龙泉长吏闻风遁去贼遂焚县治公之师曰王■〈豸殳〉先生与门弟子集义兵捣退而里中恶少年疾其功因害先生公在鄱阳驰而归执害先生者尽殱之缙云之黄邨松阳之白岩遂昌之大社丽水之浮云泉溪无頼之氓咸为盗根势蟠结不可御行省丞相喀喇公承制以舒穆噜公为行枢密院判官分院镇处州既至假公分院行军都士统兵讨丽水攻泉溪贼寨拔之未几又平浮云白岩贼惧遂乘降缙云盗亦就平乃移师攻遂昌贼酋周天觉方友元倾其精鋭出迎敌公望见笑曰贼若坚守不出未易即殄灭今兹之来岂非天授我乎分部诸校以正阵接战以竒兵夹击之别遣游军入山搜其伏匿比战贼三面受击辄大败斩首数千级生擒八百人获方友元枭之乘胜直攻大社周天觉降复移兵讨青田贼党金徳安杀潘惟贤兄弟以降先是国兵取浙东婺衢既下独处州为舒穆噜公所守不降岁己亥今上皇帝遣佥枢密院事胡公大海由间道取处州舒穆噜公出战败北大军入城而分兵取属邑未附者公时以假元帅统龙泉庆元松阳遂昌四县兵故闭关为拒守计四县士民咸请于公愿内附以全民命旦曰君治兵殆十年勤劳至矣而朝廷无一命之锡国家负君君何负于国哉公知时事已去乃解甲出见胡公四县因不受兵上素闻公名召至南京待以殊礼居无何擢中书左司员外郎上日与公论天下事公有言未尝不称善也遂诏公还处州招集旧所部将校兵卒以从征西上既平江西命公以亲军指挥守吉浙东苖军为变婺守将既被害而处城亦为所据上遣公复处州比至城已复除公浙东行省左右司郎中总制处州军民事郛郭甫被兵民物凋瘵而山冦乘间窃发人情未固公随方招捕凡首恶者即诛之然犹虑戍兵之寡日募之获胜卒万余人谂于众口兵少不足御敌师众又无以食之奈何众皆曰养兵所以卫民茍不为御备计子女玉帛且不保况于食乎公乃因民之产以权宜増赋之沿海军素骄横及是以复城有功横益甚公择其尤无良者斩之众乃詟服江西食东浙盐而有司十分税一贩者鲜至公请以二十分収一商贾遂通城南枕大溪浮桥之废已久桥堤当水之冲亦为所啮蚀几尽公即上流比舟为梁以济行者州学敝坏讲舍仅存用以贮官粟公撤而新之荐新进士吴世昌为郡文学以司教事城中民庐多为戎士所据混淆而处公度闲旷之地建营屋数十区使别居之缙云官田其税额甚重执役者恒私以粟代赏公以新役入之田实其数其害乃除诸暨守将谢再兴叛兵犯东阳平章李公文忠击走之公引兵为援建议以为诸暨浙东藩障若诸暨不守则衢处不支矣乃度地去诸暨六十里并五指岩新筑一城不旬日而成楼橹濠栅靡不毕备上闻诸暨叛遣使来议别为城守计暨至城已完上叹赏不已其后浙西将李伯贞大举入冦兵号二十万至城下城坚不可攻败绩而去上念公立城功以名马赐之青田之庐茨地接闽徼人素犷悍叶仲贤恃其险屡叛乘我师在外复来冦公怒还军深入擒其渠魁少壮者皆籍为兵二十年逋诛之盗一旦就平温州方明善攻我平阳公出偏师复之并复瑞安所侵地而亲统正军攻温州明善势蹙与其仲父国玺议纳岁币诏公还师明善继以盐若干来进贡上命处州易银以入内藏上怒银色恶责守令使偿公曰此吾过也守令禄薄何能偿乃售龙泉田以银九百两代输公寻入觐上欲晋公且柄用之以边事未辑愿还守外上时已即王位乃擢王府参军仍总制处州等翼陛辞上谕之曰俟闽浙尽平当还汝中书矣福建陈有定扰边公奉命征之遂取建之浦城而崇安建阳二县亦下上赐以所乘骏马建之守将阮徳柔兵四万屯録江实出我师后公还兵击之破其寨栅有定大愳帅鋭卒亟围我营公突陈与决战马蹶因被执有定既得公颇礼遇之公具道天子仁圣四海归心羣雄乐为之用且援窦融归汉事撼之有定初无杀公意会元使至督迫之遂遇害于福州实岁己巳之春也享年五十有三上痛悼不已命使者即其家祭之复诏中书议加恤典追封缙云郡伯有爵而无阶官职勲者有司之制未备也公天资颖拔智识絶伦艺术弗学弗已学之则无不精性倜傥好施予贤士有贫乏倾橐以周之弗吝也其守郷郡凡五载驭众一以寛厚用兵十余年未尝妄戮一人恩惠在人甚多故其殁也闻者莫不流涕乡人为立祠宇祀之公元配同乡项氏二子长曰桢宣武将军佥处州卫指挥使司事次曰枢继室滁阳杨氏公既殁之二年桢等乃刻木为象具衣冠以葬实祔于围源之左塟已来征濓为之文昔濓侍上于白虎殿忽顾问曰胡深何如人濓对曰文武才也上曰诚如卿言浙东一阵朕方頼之则上所以倚公者至矣然公亦知宸眷之深而无以图报尝谓人曰区区承诏镇处城皇灵覆冒幸已宁谧誓将挈全闽之地以图展犬马之微衷奈何功业未就而死及之其非命也夫濓辱交公者五六春秋见公酒酣耳热指挥三军而雄姿奋扬不可遏及与缙绅之流论文评诗则欿然布衣书生也濓未尝不服其勇而爱其谦今公不可作矣敢用备着公之事掲诸墓门以告世之知公者铭曰洸洸胡公万人之英一剑横空莫之敢撄浙河之东地气尽白此为兵征见于龟荚尔众荷戈来入我堡寘尔枕席拔尔水火公师如风鼠冦如云一鼓之余散为埃尘节钺出镇涉歴三年将鼔不惊鸡犬晏然虽登叛人陷我诸暨公迁其城冦至辄败皇用嘉锡使车络绎天闲龙马于公弗惜公感主知酣歌慨慷誓提入闽以归軄方旄纛所届势如破竹天未厌乱三军夜哭公材孔多公志弗阿月出如赭公命奈何丈夫之泽流于异方孰能行之父母之邦匿公之临十里枯骴公虽止斯庶亦无愧庙堂有严肖像其中精灵翕然上与天通括苍之山其翠欲滴公名配之有永无斁
　　
　　御史中丞章公神道碑铭　　宋濓
　　
　　呜呼是为吾友龙泉章公之墓初予未识公时辄稔闻其名及公应聘而起同赴于南京同馆于青溪同出入禁署以备顾问如是者四三年私窃以为生我者父母知我之志者唯公而已不知公何为弃予而遽死矣乎有善孰予相孰知我瑕疵而攻之乎神道之碑公之子特以为属肝肠百裂其何能缀缉言辞乎相知之深者不为之则铺张君子之休美不识当属之谁乎因抆泪而叙之曰公讳溢字三益姓章氏处之龙泉人逺祖有曰岩者仕宋以兵部尚书守泉州始家于南安至唐康州刺史及又自南安迁建之浦城及生福州军事判官修修生光禄大夫检校太傅西北面行营招讨制置等使持节高州诸军事高州刺史仔钧娶练氏生子十五人其第三子献诚仕南唐为银青光禄大夫检校司徒献诚生文锡仕宋为秘书省校书郎文锡生都官郎中重又自浦城迁于龙泉子孙遂为龙泉人重生吉吉生顺顺生公琛公琛生世安世安生举举生宗宗生乡贡进士辅辅生文义文义生用之用之生强宗强宗生焕文则公之高祖也曾祖讳斯立祖讳格父讳遇孙母某氏公之始生其音如钟父母疑为不祥几弃不举及成童嶷然庄重不习乡井轻儇态诸兄出应科繇颇为侪类所侵苦公忿曰彼徒谓我弱尔吾不自厉岂为男子耶乃往受事县官即有曲者举正理直之众始愧服比弱冠从乡先生王叔刚游从事于正心修身之学既又闻金华为文献之邦闲出游以次叩其统绪浙东宪使图卜沁布哈请与语悦之已而改官陜西要公俱至虎林心忽惊悸力辞而归抵家父病已革越八日而逝人以为纯孝所感至正壬辰蕲黄妖冦自闽犯龙泉公与从子存仁避乱山中而存仁为冦所执公心计曰吾兄止有一息不可使无后挺身出谓贼曰儿幼无所用我愿代之贼闻公名方出重购以求及得公大喜知贼帅欲问计公正色拒之曰若等皆有父母妻子顾为此灭族事耶贼怒击之柱以刀磨其胁曰不降者且死公曰贪生恶死固人常情然吾终不为不义屈贼愈益怒曰汝诚不畏死耶公曰死即死何畏乎贼壮之不敢加害公夜绐守者乘间脱归乃集里民为兵不旬日击却之处州府判官以兵来龙泉欲尽诛平民诖误者舒穆噜将军宜孙实总兵政公走麾下说曰将军知贼之由乎曰不知也公曰贫民迫于冻馁故相挺而从盗诚得一循吏招辑之民即贫民耳今不出此而肆行剪屠是殆扬汤而止沸也不识可乎舒穆噜将军曰善微先生言事几败即檄判官母擅杀舒穆噜将军服公器识留幕下与议军事其平属县庆元及建宁之浦城松溪羣盗公有力焉上其功江浙行省丞相喀喇公承制授公将仕郎龙泉主簿辞不受海冦起黄岩掠沿海郡县行省命舒穆噜将军守台城台之宁海民亦变攻围台城急舒穆噜将军飞檄召公为援公方退居田里得将军檄即起曰吾邦非舒穆噜将军人且尽为枯骨今一旦有急政我报徳之秋也集趫勇少年数百人昼夜行至城下约内外夹击贼遂溃海冦亦遁去宁海大饥豪氏吴甲蒋乙积粟不粜公言于舒穆噜将军将军因属公行县赈之公至县即抵二豪罪发其粟赈饿夫其尤困者俚僧作糜食之公还龙泉龙泉亦岁俭大家有粟高其直且不发公先以私田易粟贷里人乃行劝分之政民受其惠为多邻邑青田潘惟贤为盗而龙泉监县保赫鼎贪虐无状民因导潘攻县治保赫鼎弃印走公同其师王叔刚召豪杰与贼战败走之县治遂复行省给银币为赏保赫鼎惧弃軄获罪而愧公有功乃谋害公公方赞元帅和迪尔开府处城未敢发会帅府问保赫鼎罪遂结季溪恶少拒命首害叔刚于家帅府檄兵击之保赫鼎遁去于是处之七县盗皆蠭起行省移舒穆噜将军以行密枢院判官分治处州公谓舒穆噜将军曰松阳小丑不速平将养成大患耶将军曰唯君处之公乃遣千戸曹胜安督兵授以方畧一战尽降之分院上其功行省升承事郎松阳县尹又辞不受元帅叶君环攻郑冦于丽水屡为所败分院调公及密枢院都事胡君深合讨之公与胡君统军至浮云贼众来逆战并山为长阵兵既接我军张左右翼夹攻之贼大败直捣其巢穴贼望见公来拜乞曰我非为冦者待我殱此海蛮即降矣海蛮谓叶君所部海军也公曰吾不知他特捕反者尔为内外二砦公麾兵踰外砦立壁或疑壁于两砦间非利公曰非尔辈所知我既踰外砦则内砦疑其已降而外砦亦计其疑已二砦相疑贼破必矣壁未完贼突至相持未有胜负公麾其竒兵横击贼奔北即移兵围内砦数重下令急攻遂陷之执郑寘诸法外砦亦降行省复授福建行省检校官寻又改除奉训大夫处州路总管府判官皆不受南行台治书侍御史沁摩喇实分台于婺长鎗军判迫其城治书遣从事杨迪征师于公公勒所部军就道长鎗闻公至辄引去省宪交章荐于朝除武徳将军佥浙东都元帅府事又辞不受或疑为要名公曰吾所将皆乡里子弟使其肝脑涂地而吾独取功名弗忍为也青田贼吴英掠婺之金华永康东阳诸县聚众猖獗公议讨分院乃调兵属公及胡君与战屡战皆败之贼势沮缚其党张贵李兴甫等出降遂昌凶右戸闭粜土豪周天觉啸聚杀之元帅胡君往讨天觉负固不服久之始请降公曰此贼不殄必贻后患胡君不听受其降已而天觉果以复叛诛始天觉之未降也尝执其党与三百人系诸狱至是胡君欲尽坑之公执不可得生全者十六七时天下日入于乱公结庐匡山上自号匡山居士属其子曰兵将至矣汝曹其保障州里乎己亥王师克处州公又避地入闽中今上皇帝遣使以束帛召公公乃幡然而起与青田刘君基丽水叶君琛金华宋濓同召至建业入见上问劳曰我为天下屈四先生耳然四海纷纷何时定乎对曰天道无常唯徳是辅惟不嗜杀人者能一之耳上曰卿等其留辅予矣亡何擢佥营田司事巡行江东两淮之境田荒芜及耕垦者皆分籍之差税頼之以便公以疾在身者久上时遣使存问及疾少愈即入谒上见其来喜曰疾其瘳乎何遽出也一日上忽念公询于中书左司都事张来硕曰章溢日来康强否来硕对曰溢日夜念母不置而以主上遇之厚不敢以言鬰鬰成疾耳上即命公归省赐以白金文绮而留其季子存厚于京师浙东始设提刑按察司即擢公佥其事寻命还处州代总制胡君入朝而为存厚娶胡君女赐赉优渥且俾存厚入侍皇太子以示亲信胡君出师温州复诏公还守处州馈饷供亿规措无缺而民不知劳及师旋即日以总制事付胡君而还其部王师平荆楚设湖广提刑按察司迁公佥事司公入见上慰劳之曰纪纲之事今属卿矣公既至覩荆襄多废地遂建议分兵屯田且以控制北方计为便上曰所言甚善苐未暇耳湖广行省镇抚回回怙势作威轻重人罪以为常公廉得状坐以法曽未几河内道按察使宋思颜以浙东宪使事不白下狱而浙东按察使孔克仁佥事王璹亦以事被逮辞或连公公忧惧不知所为上遣大令史刘君基喻公曰予素知章溢守法令毋疑也既而胡君以兵入闽陷没处之境皆动揺上命升公浙东按察司副使往镇之平阳瑞安浦城福宁军民等事皆隶焉公辞曰臣前任浙东无状同列皆获罪而臣独蒙寛宥今若加升擢则益重臣过疆场之事臣身任之万死且弗避副使之命臣不敢拜上重违其志命仍佥浙东按察司事比至山寨或已叛公宣布诏旨军民皆感动乃诛其首叛者余皆帖然青田夏清闻胡君败与福建参政范昌大合冦庆元龙泉时官兵尽戌浦城城中仅足自守公召旧兵义兵使据要害列木栅为屯势相聮络别命元帅祁兴季汝即龙泉县治亦环植木城贼闻不敢犯公长子存道初以元帅戌浦城及是有旨命存道提兵为游击而公即处城坐镇之公谓父子相统于律不宜乃上奏请罢存道官不允兵戌浦城者以食不继为病上以属公洎浙东行省右丞李公文忠李公欲运处州粮饷公以为舟车不通而军中所掠粮甚殷请拘入官而均给之兵食乃足青田税官金甲发其同僚白乙匿官课乙既诛死而甲恣为奸利公讯之甲善口给辨不置公曰汝罪状已明奈何欲以口舌挠法乎其辞遂屈上知为公所鞫当不寃命斩之建宁守将阮徳柔遣使来纳欵人咸以为诈公曰陈友定据全闽势必不能容故徳柔为图自全计非诈也以其事闻诏许徳柔以元官守本郡命比下徳柔果为友定所并公因留其使厚存恤之温州茗洋周遂卿恃山险常为冦邻邑皆患之而邮传之通平阳瑞安者亦为所要遮公命存道合平瑞总督孙安之兵擒斩遂卿中书命处州造海舟若干艘并佥溪船户为水军其戸凡一千既有领之者而又隶于军府役繁而事扰公上奏设水军千戸所专统之处多山而少田军需恒不足胡君为奏免唯输硫黄白藤于朝而行省复有所科公屡以为言罢之水军千戸任惟渊朱仲钦共戌青田会冦至仲钦逆战而惟渊走还仲钦以无援故败公斩惟渊以狥遣指挥何世明击冦走之惟渊乃胡君所任信者既伏诛部曲莫不股栗浙江行省叅政朱亮祖总兵取温州公调何世明以军从温州平公闻其掠人子女命镇抚林理征之各部送还其家海隅既宁公请朝京师上报曰吾知卿在边良苦俟平吴当即召卿尔及浙西诸郡皆平上遣使召公且命分兵征入闽而存道守处州公既入见上嘉奬甚至上谕羣臣曰章溢虽儒臣父子宣力一方冦盗尽平其功诚不在诸将后公再拜谢不敢当明日上召问闽诸将何如公对曰御史大夫汤和由海道进平章政事胡廷瑞自江西入此固必胜然闽中尤服浙江平章李文忠之威信若令文忠帅师从浦城取建宁此万全计也即日召文忠出师如公策处州之粮其旧额一万三千石有畸后以军兴加征至十倍民不堪命公言之丞相丞相入奏上曰吾劳处民久矣诏从其旧温州黄宗云朱君逹来附各授以元帅之职还守其土及我师征温失利辄叛去温既平君逹又请降公曰何物小丑叛而复降纳之是无法矣奏戮之浙江行省承诏作大舟入海征输巨材檄处州与诸府同公曰处婺之交限以峻险纵有木道何从出且凋敝之民曷以胜此公力言于省臣止之洪武元年正月上即皇帝位有事于太庙公与执事毕越翌日召公及刘君基入见上御奉天殿羣臣咸在上歴陈其功并拜御史中丞公辞不允寻兼太子赞善大夫公务存大体不屑屑于细故或以为言公曰宪台百司之仪表居其职者当先飬人以亷耻使人避而不犯岂直待搏击为能哉上亲祀社稷会大风雨还坐外朝怒仪曹议礼不合以致天变将杀之公奏曰风雨已连朝无足怪者纵礼官议有未尽陛下之诚自足以格神明愿寛雷霆之怒上为之霁威上爱公甚尝语公及刘君曰二先生年向耄恐感霜露致疾善自卫摄不宜早趋朝也存道部郷兵万五千从李公入闽闽平诏存道以兵从海道北征公持不可曰乡兵农人耳始命征闽许以事平归农今复调之是爽信也上不怿而罢公继论奏曰兵已入闽者俾还州里昔尝叛逆之民宜籍为军使北征一举而恩威着矣上喜曰孰谓儒者果迂阔哉非先生为朕一行无能成兹者事公受诏遂行比至处州母夫人已殁公驰还舍援例乞丁忧诏不允丞相李讳公复贴书道上眷倚之意而遣存厚还家公洒泣而出日治戎事惟谨乡兵既集命存道部领由永嘉浮海北行上章乞如律守制诏仍不允已而章再上上覧之为恻然曰吾固知其情不可夺矣但朕宪台缺人耳遂可其奏存道至昆山走京师听进止上谕之曰汝父事朕则予汝嘉因授以处州卫指挥副使戌于上党寻移平阳公自丧母夫人悲戚过度居常忽忽若无以自存者及营宅兆亲负土石而感疾益深子女见之皆相顾凄怆曰勿忧也吾父母幸以安厝祖宗邱墓幸粗整饰岁时荐飨幸有条序吾庶几无憾苐荷国厚恩未能报効此为慊耳临终亲友何璇来候曰当収敛此心母有所执滞公曰吾久矣知之遂薨于龙渊之私第实洪武二年夏某月某日也享年五十有六讣闻上甚悯悼乃亲撰文遣官即其家祭之以某年某月某日塟于某山之原公娶陈氏勤俭恭淑克尽内助子男三人长即存道明威将军处州卫指挥副使次存诚次存厚孙子男四人集庆集恭集善集正公性笃于孝友父丧未塟而盗发里闬室庐被焚公稽颡吁天火至柩所而灭事母夫人备极孝养毎事必得其欢心与二兄别居已久既创第龙渊请二兄同居以奉母怡怡之情蔼如也先世有墓祠曰标庆庵公起其废一新之且益田供祀事而定祭享条序命子孙世守之其于宗族里党患其子弟无所肄业则创龙渊义塾延硕师以教之患其死者无所于塟则以玉峯西冈为义阡听其■〈狸〉瘗焉又以王叔刚实乡郡之贤者而舒穆噜将军能忠于所事即龙泉剑水之阳设祠宇祀之曰忠贤祠盖凡可以耸善扶义者无不为也公状貎宏伟器局夷旷而抚世酬物一本于诚一循乎礼义外若和缓而其临大事则议论争辨不避权势必折衷于理而后已其与学士大夫谈圣贤之道如味饴蜜丸笃尚伊洛之学尝曰古人为学皆躬行实践人伦日用之间无非学也今人以记诵词章为务特学之末事耳故公于章句之习皆不以屑意而于纲常之大端有关于世教者恒切切为人言之生平务在济人利物嘉言善行人皆能道之不可胜纪余窃闻之章为东南着姓自五季以迄于宋代多显者内则两制八座外则州牧邑宰皆未尝缺人至亲提师旅捍卫乡州能成其勲名唯太傅公为尤盛闽人至今道之公当元季纷扰羣盗四起磨牙吮血而桑梓为墟公谈笑而起皆劓殄之无遗育处之民至今思之于是声光流显上致万乘之知持节诸部执法中台其功业视太傅公疑若过之此无他大傅之所遭者衰也公之所际遇者有道维新之朝也古人所谓能光前人者公其有焉予敢评隲公行勒诸坚珉以垂示永久于戱金可销也石或可泐也公之功不可忘也铭曰五季之乱杀气昬太傅双手障南闽西岩结垒兵云屯羣众偷窃方缤纷怒来欲以一气吞阴功上闻帝为欣勑生蛰蛰千子孙白床如烂银匡山继之誉益振方頥踈髯目电焞鸿鬯钟在轩蚩蚩赤子扇妖氛额抹绛帕手握■〈矛堇〉啸呼不异鬼鬼羣公起长驱汗且奔一障仡立无邉尘较之太傅功或殷重徽迭照絶等伦大明天子御紫宸济济万国咸来宾束帛往聘东海濵加以禄爵恩宠新庸田使者劳徕勤绣衣行部照青春贪夫宵遁不待晨一朝南徼将星湮括山恍惚失嶙峋狐狸跳舞骋妖神帝曰汝溢汝老臣整汝戎斾旋汝辕缺缺公交车戾止集吏民导宣威徳语复谆有叛命者馘以狥坐镇乡城如虎蹲大儿游击左右巡四郊帖帖多柔驯诏还执法居谏垣长跪敷奏婴逆鳞萱堂风惨惊逝魂上表陈情逹帝阍哀号负土自筑坟因劬致疾亟返真闻之谁不泪沾巾公知学术归一原时■〈奭斗〉濓洛溉本根所以不剉枝叶繁文事武备道乃存黄肠题凑藏山矾大书遗行勒坚珉传千百载期无谖明
　　
　　名臣琬琰録卷六
　　
　　●钦定四库全书
　　
　　明名臣琬琰録卷七
　　
　　（明）徐纮 撰
　　
　　礼部侍郎曾公神道碑铭（有序）　　宋濓
　　
　　治古之时非惟道德纯一而政教修明至于文学之彦亦精赡完博足以为经济之用盖自童丱之始习四经之文画以岁月期于黙记又推于迁固范晔诸书岂直覧之其黙记亦如经基本既正而后徧观歴代之史察其得失稽其异同会其纲纪知识益且至矣而又参于秦汉以来之子书古今譔定之集録探幽索微使无遁情于是道徳性命之奥以至天文地理礼乐兵刑封建郊祀职官选举学校财用贡赋戸口征役之属无所不诣其极或庙堂之上有所建议必旁引曲证以白其疑不翅指诸掌之易也自贡举法行学者知以摘经拟题为志其所最切者唯四子一经之笺是鑚是窥余则漫不加省与之论谈两目瞪然视舌本强不能对呜呼一物不知儒者所耻孰谓如是之学其能有以济世哉此濓铭亡友曽公之墓愤激于中而复继之永叹也公讳鲁字得之曽其氏也孔门弟子郕公五十七代孙其居新淦吉阳里者已久世裔之传与夫转徙之详昔以着于公之先墓兹不重载曽大父兼善宋赠大理评事祖天骐宋宣教郎军器监主簿父顺元韶州路学教授妣刘氏公年七岁能谙诵九经一字勿遗奉礼郎简君正理欲以神童举于朝其父止之及齿稍长取三史日记之寻及其余数千年间国体治乱人材忠佞制度沿革咸能言之有叩之者如山川出云层见迭数杳莫察其端倪公殊不以为足所藏子集动至数百家各揽其精而掇其华闻有僻书隐牒不惮道里之逺必购得之既得必篝灯读之逹旦不寐发为词章龎蔚炳朗毅然有不可夺之气庐陵刘提举岳申与之语连日夜不休叹曰不意后生中能至于斯也其将以文鸣乎杜内翰乡之丈人行也公负笈从之游益充拓其所未至寤疑辨惑惟日不足遂以博极羣书称于时公犹谓未要于至道述长书一通谒虞文靖公集于临川虞公大悦曰昔程子以张敬夫年十六七即有志圣贤之道子能如是复何让古人公年盖十九矣由是益濳心濓洛关闽之学分别义理密如蚕丝牛毛而尤爱吴文正公微之书吴公亦居临川其著书满家无大无小公一一访获之玩绎未尝择手久之充然有得盘桓林泉以道自娱若将终身焉至正壬辰天下大乱州县所在绎骚公召里诸豪集徤儿持兵以保障乎一方仍椎牛酾酒开陈逆顺祸福言甚剀切众皆耸耳而听卒无敢犯非义者人号曰君子乡入国朝有诏纂修元史勒成一代之典遣使者起公于家公赞决部居补苴罅漏者不一而足其功为最多史成上坐端门召诸史臣有白金束帛之赐公居其首焉公将乞身还山会朝廷开局编类礼书舆论以老成之士无踰于公者共坚留之议礼之家有如聚讼自古难定于一公当羣言沸腾之中扬言曰某礼宜据某书则是从某说则非有不服者争相辨诘公歴举传记答之各心醉而去俄迁入仪曹为祠部主事阶承事郎时洪武二年十二月也常忠武王薨高丽王遣使来祭公索其文观之使者靳不与公不可使者不得已出之外则袭以金龙黄帕内则不书洪武之号公责之曰龙帕固疑误用若纳贡称藩而不奉正朔君臣之义果安在耶使者顿首谢过皆命易去乃已安南来贡主客曹已受其表将入见公取其副覧之其主乃陈叔明公曰前王陈日熞尔今骤更名必有以也亟白尚书谂之使者不敢讳盖曰熞为叔明所逼而死遂纂其位中心怀惧故托修贡以觇朝廷之意上叱之曰岛夷何狡狯如此却其贡不受五年二月上问丞相曰曽鲁在礼部今何职邪对曰不过主事尔即日超六阶拜中顺大夫礼部侍郎公以顺字犯父讳辞就朝请下阶吏部以国法有定不之许倭夷入冦戍将每捕获之上悯其无知命儒臣草诏归其俘公之所譔有中国一视同仁之语上悦曰顷观陶凯文已起人意今鲁复如此文运庶其昌乎凯礼部尚书也八月奉旨考京畿乡试入院之后忽吐血一升公犹力疾阅卷不息自是遂奄奄不振九月膏露降钟山羣臣咸见诸咏歌公独譔赋以进十月上将郊祀出宿斋宫命取诸作使侍臣更畨诵之至公独曰此曽鲁作邪援据既精铺叙有法岂新进之可骤至哉十又一月疾愈笃上章乞骸骨甚至中书以闻上恻然许之十又二月辛卯归舟至南昌公谓次子圭曰吾命止明日不能至家矣然吾以一介韦布之士受国宠恩位跻法从又得守正而毙死复何憾所憾者不见二孙之成立也即趣觚翰为书戒之壬辰次石政潭果敛袵而逝距家纔两驿尔丙申至故居丁酉具棺敛择地于县南屏山之阳以六年某月某甲子祔塟九世祖高安府君之茔从治命也公蓄徳熈和人近之者温如春风不见忿戾之色然其人则山泽之癯身退然若不胜衣未尝有所矫饰其处家也事亲克孝父丧哀毁致疾踰年而后能起已而二兄诸侄相继捐馆公抆泪经纪凶事三年间塟十余丧且抚存其孤惸惟恐或失其所生平轻财仗义喜周人之急四方宾客日登其门公倒屣迎之了无倦容尝一试江西乡闱有司寘诸乙榜人为不平而公亦澹如也其出仕精白一心有知无不为凡典礼涉于制度者必经公损益而后定虽古者吏牍之繁简署字之上下人所不能知公独稽诸书以为决公诚所谓济世之学者非耶公属文不喜留藁其徒虽有所辑録犹未成书其自著书有六一居士集正讹南丰类藁辨误藏于家他咸未脱藁当公修元史时濓实为总裁及入南宫又有僚友之好故相知号为最深共坐官舍更析互辨每至夜分叹末学之空虚伤古道之寥落又复相视冁然一笑严陵徐尊生尝有言曰南京有博学之士二人一以舌为笔一以笔为舌其意盖指公与濓也呜呼尊生过矣濓也何人而敢上俪于公哉虽然公未常欲弃濓也相期他日幸归林下胥会焉共成一书庶可藉手以见前贤公今不可作矣故因铭墓之文而屡兴怀于治古之时也世之读者必将深感焉公读书之室曰守约斋学者遂称为守约先生享年五十四岁娶聂氏先二十年卒公再不纳配一榻萧然如山林枯槁之士人难之子男二人长塾今来请铭者次即圭出为仲兄后女一人应真适刘奉孙二人正龙梦龙铭曰气化纠纒人文昭宣万类斯甄兮天设地施一偶一竒形声相资兮载籍缤纷六艺攸尊各辟其门兮枝分叶敷散为千涂混其精觕兮弥纶大邦文物采章有变有常兮不生硕儒孰轧其枢孰苞其膄兮玉笥之阳神珠吐芒莫自翳藏兮大明丽天束帛戋戋搜罗俊贤兮衮褒钺诛寓于策书舆论所孚兮仪曹之升议礼稽经日维烝兮黼黻帝猷上窥殷周功在删修兮所积之谌所发之深开阳阖阴兮正笏垂绅其色誾誾邦之老臣兮媚学跹跹其中■〈目号〉然何翅霄渊兮天胡降丧一鉴之亡四国之伤兮其神上征化为列星寒光晶荧兮下■〈身矢〉屏山马鬛桓桓名在不刋兮
　　
　　诚意伯刘公行状　　黄纪善
　　
　　公讳基字伯温世为括苍人年十四入郡庠从师受春秋经人未尝见其执经读诵而黙识无遗习举业为文有竒气决疑义皆出人意表凡天文兵法诸书过目洞识其要讲性理于复初郑先生闻濓洛心法即得其旨归先生大器之乃谓公父曰吾将以天道无报于善人此子必高公之门矣后应进士举授江西瑞州府高安县丞掲文安公曼硕见公谓人曰此魏征之流而英特过之将来济时器也公在燕京时间阅书肆有天文书一帙因阅之翊日即背诵如流其人乃大惊欲以书授公公曰已在吾胸中矣无事于书也之官以亷节著名发奸摘伏不避强御为政严而有惠爱小民自以为比慈父而豪右数欲陷之时上下咸知其亷平卒莫能害也新昌州有人命狱府委公覆检案核得其故杀状初检官得罢职罪其家众倚蒙古根脚欲害公以复雠江西行省大臣素知公遂辟为职官掾史以谠直闻后于幕官议事不合遂投劾去隐居力学至是而道益明后为江淛儒学副提举为行省考试官顷之建言监察御史失职事为台宪所沮遂移文决去尝游西湖有异云起西北光映湖水中时鲁道原宇文公谅诸同逰者皆以为庆云将分韵赋诗公独徒饮不顾乃大言曰此天子气也应在金陵十年后有王者起其下我当辅之时杭城犹全盛诸老大骇以为狂且曰欲累我族灭乎悉去之公独呼门人沈与点置酒亭上放歌极醉而罢时无能知者惟西蜀赵天泽知公才器以为诸葛孔明之流尝作文以期之方谷珍反海上省宪复举公为浙东元帅府都事公即与元帅纳琳哈剌谋筑庆元等城贼不敢犯及特哩特穆尔左丞招谕方冦复辟公为行省都事议収复公建议招捕以为方氏首乱掠平民杀官吏是兄弟宜捕而斩之余党恊从诖误宜从招安议方氏兄弟闻之惧请重赂公公悉却不受执前议益坚特哩特穆尔左丞使其兄子省都镇犹以公所议请于朝方氏乃悉其贿使人浮海至燕京省院台俱纳之准招安授谷珍以官乃驳公所议以为伤朝廷好生之仁且擅作威福罢特哩特穆尔左丞辈覊管公于绍兴公发愤恸哭呕血数升欲自杀家人叶姓等力沮之门人宻拉萨巴曰今是非混淆岂公自经于沟渎之时耶且太夫人在堂将何依乎遂抱持公得不死因有痰气疾是后方氏遂横莫能制山穴皆从乱如归公在绍兴放浪山水以诗文自误时与好事者游云门诸山皆有记行省复以都事起公招安山冦吴成七等使自募义兵贼拒命不服者辄擒诛之畧定其地复以为行枢密院经歴与行院判舒穆噜宜孙守处州安集本郡后授行省郎中经畧使李（阙）鳯巡抚江南诸道采守臣功绩奏于朝时执政者皆右方氏遂置公军功不録由儒学副提举格授公处州路总管府制诸将闻是命下率皆解体勑书至日于中庭设香案拜曰臣不敢负世祖皇帝今朝廷以此见授无以宣力矣乃弃官归田里时义从者俱畏方氏残虐遂从公居青田山中公乃着郁离子客或说公曰今天下扰扰以公才畧据括苍并金华则越可折简而定方氏将浮海避公矣因画江守之此勾践之业也舍此不为欲悠悠安之乎公笑曰吾平生忿方谷珍张士诚辈所为今用子计与彼何殊耶天命将有归子姑待之会上下金华定括苍公乃大置酒指干象谓所亲曰此天命也岂人力能之耶客闻之遂亡去公决计趋金陵众疑未决母夫人富氏曰自古衰乱之世不辅真主讵能获万全计哉众乃定或请以兵从公曰天下之事在吾之所辅者尔奚以众为乃悉以众付其弟陆陴家人叶性朱佑等叅掌之且曰善守境土毋为方氏所得也勿忧我适总制官孙炎以上命遣使来聘公遂由间道诣金陵陈时务策一十八欵上从之会陈氏入冦献计者或谋以城降或以钟山有王气欲奔据之或欲决死一战不胜而走未晚也公独张目不言上召公入内公奋曰先斩主降议及奔钟山者乃可破贼尔上曰先生计将安出公曰如臣之计莫若倾府库开至诚以固士心且天道后举者胜宜伏兵伺隙击之取威制敌以成王业者在此时也上遂用公策乘东风发伏击之斩获凡若干万上以克敌之赏赏公公悉辞不受中书省设御座将奉小明王以正月朔旦行庆贺礼公大怒骂曰彼牧竖尔奉之何为遂不拜适上召公公遂陈天命所在上大感悟乃定征讨之计遂攻皖城自昏达旦不拔公以为宜径拔江州上遂悉军西上陈氏率其属走湖广江州平上使都督冯胜将兵攻某城命公授方畧公书纸授之使夜半出兵云至某所见某方青云起即伏兵顷有黒云起者是贼伏也慎勿妄动日中后黒云渐薄回与青云接者此贼归也即衔枚蹑其后击之可尽擒也众初莫肯信至夜半诣所指地果有云起如公言众以为神莫能违竟拔城擒贼而还王汉一以饶信降上命公抚之陈氏洪都守将胡均美使其子约降诸禁止若干事上初有难色公自后踢所坐胡床上意悟许之均美遂以城降初公闻母富氏丧悲恸欲即归上以书慰留之期以成功公不得已遂从征伐至是辞归上遣礼官伴送累使吊祭恩礼甚厚时苗军反金华括苍杀守将胡大海耿某孙炎等衢州或谋翻城应之守将夏毅惧无所措会公至即迎入城一夕定之公即发书金处属县论以固守所部遂同邵平章诸军克复处城擒苗帅贺某李某处州平公至家营塟事时语所亲以上必当有天下之状于是乡里及邻附郡县翕然心服方氏虽据温台三郡其士大夫皆仰公如景星庆云其小民亦未尝不怀公之旧徳也方氏素畏公名时遣人致书奉礼公不敢受使人白于上上因令公与通问公因宣国家威徳方氏遂纳土入贡上时使人以书访军国事公即条答悉合机宜某年月日公赴京道经建徳今严州也适张氏入冦时曹国公守建徳欲奋击之公乃使勿击曰不出三日贼当自走追而击之此成擒也比三日黎明公登城望之曰贼走矣众见其壁垒旗帜皆如故且闻严鼓声疑莫敢轻动公趣使疾进兵至则皆空垒击鼓者乃所掠老弱耳遂穷追贼迸去至东阳悉擒之以还公遂至京时陈友谅据湖广张士诚据浙西皆未下众以为苏湖地肥饶欲先取之公曰张士诚自守贼耳陈友谅居上流且名号不正宜先伐之陈氏既灭取张氏如囊中物耳会陈氏复攻洪都上遂伐陈氏因大战于彭蠡湖胜负未决公密言于上移军湖口期以金木相犯日决胜上皆从之陈氏遂平上还京定计取张士诚因定中原拓土西北公密谋居多上或时至公所屏人语移时乃去虽至亲密莫知其由以公为太史令一日公见日中有黒子奏曰东南当失一大将时叅军胡深伐福建果败后他日公见上上方欲刑人公曰何为上语公以所梦公曰是众子头上有血以土傅之得土得众之象应在得梦时三日当有报至上遂留所欲刑之人以待之三日后海宁以城降果如公言至上大喜悉以所留人俾公纵之某年月日荧惑守心羣臣皆震惧公密奏上宜罪已以回天意次日上临朝即以公语谕羣臣众心始安后大旱上命公谂滞狱凡平反出若干人天应时雨上大喜公因奏请宜立法定制上从之张士诚平后张昶欲乱政乃使人上书称颂功徳劝上宜及时为娱乐上以示公公曰是欲为赵高也上颔之昶色动知公得其情也乃使齐翼岩时伺察公阴事欲陷之未及发而昶先事受诛及司天台灾翼岩因为书言之于上其事多公平日密闻于上或上使为之者翼岩未之知也书奏上切责翼岩斩之遂治党与尽得其与昶通谋状上适以事贵丞相李善长宪使凌悦因弹之公为上言李公旧勲且能辑和诸将上曰是数欲害汝汝乃为之地耶汝之忠勲足以任此公叩头曰是如易柱必湏得大木然后可若束小木为之将速颠覆以天下之广宜求大才胜彼者如臣驽钝尤不可尔上怒遂解洪武元年正月上登大寳于南郊公密奏立军卫法外人无知者拜御史台中丞适中丞章公溢奏定处州七县税粮比宋制畆悉加五合上特命青田县粮止作五合起科余准所拟且曰使刘伯温乡里子孙世世为美谈也或言有杀运三十年公慨然曰使我任其责者扫除弊俗一二年后寛政可复也上幸鳯阳使公居守公志在澄清天下乃言于上曰宋元以来寛纵日久当使纪纲振肃而后惠政可施也乃命宪司纠察诸道弹劾无所避公案劾中书省都事李彬侮法等事罪当死丞相李善长素爱彬乃请缓其事公不听遣官赍奏诣行在上从公议处彬死刑公承旨斩之由是与李公大忤上回京李公愬之公乃求退上命归乡里公奏曰鳯阳虽帝乡然非置都之地王巴拜虽可取然未易轻也愿圣明留意焉遂辞归后定西失利王巴拜竟走沙漠上手诏叙公勲伐且召公赴京师同盟勲册公至京师上赉赐甚厚追赠公祖父爵皆永嘉郡公累欲进公爵公曰陛下乃天授臣何敢贪天之功圣恩深厚荣显先人足矣遂固辞不敢当上知其至诚不强也上欲相杨宪公与宪素厚以为不可上怪之公曰宪有相才无相器夫宰相者持心如水以义理为权衡而已无与焉者也今宪不然能无败乎上曰汪广洋何如公曰此褊浅观其人可知胡惟庸何如公曰此小犊将偾辕而破犂矣上曰吾之相无愈于先生公曰臣非不自知但臣疾恶太深又不耐繁剧为之且孤大恩天下何患无才愿明主悉心求之如目前诸人臣诚未见其可也三年七月授弘文馆学士十一月进封城意伯四年正月赐归老乡里二月至家遣长子琏捧表诣阙谢恩某年某月复遣琏进贺平蜀表颂上仍以文答之八月上使克期以书手问天象事公悉条答其大意以为霜雪之后必有阳春今国威已立自宜少济以寛书奏上悉以付史馆其书藁并已前奏请诸藁公皆焚之莫能得其详也初公言于上瓯括间有隙地曰谈洋及抵福建界曰三魁元未顽民负贩私盐因挟方冦以致乱累年民受其害遗俗犹未革宜设巡捡司守之上从之及设司顽民以其地系私产且属温州界抗拒不服适茗洋逃军周广三反温处旧吏持府县事匿不以闻公令长子琏赴京奏其事径诣上前而不先白中书省时胡惟庸为左丞掌省事因挟旧忿欲构陷公乃使刑部尚书吴云訹老吏许公乃谋以公欲求谈洋为墓地民弗与则建立司之策以逐其家庶几可动上听遂为成案以奏赖上素知公置不问省部又欲建公长子狱上时已勅琏归及奏上曰既归矣免之公入朝惟引咎自责而已先是杨宪败后汪广洋为丞相未几而贬广东乃相惟庸公乃大戚尝谓人曰使吾言不验苍生之福也言而验者其如苍生何遂忧愤而旧疾愈増洪武八年正月胡丞相以医来视疾饮其药二服有物积腹中姬卷石遂白于上上亦未之省也自是疾遂笃三月上以公久不出遣使问之知其不能起也特御制为文一通遣使驰驿送公还乡里居家一月而薨公生于至大辛亥六月十五日薨于洪武乙卯四月十六日享年六十五歳公之子琏仲璟以是年六月某日塟公于其乡夏山之原礼也遗文郁离子十卷覆瓿集二十四卷冩情集四卷长子琏又集所遗文稿五卷名曰犂眉公集娶富氏封永嘉郡夫人继室陈氏章氏子男二人长琏由考功监丞任江西叅政卒于官次仲璟皆陈氏出己女二人孙男三人廌虎豹孙女三人公未薨前数日乃以天文书授琏使俟服阕进且戒之曰勿令后人习也复命次子仲璟曰胡惟庸必败我欲奉遗表无益也日后上必思我待有问当密为我奏其畧以为修徳省刑祈天永命且为政寛猛如循环耳诸形胜要害之地宜与京师声势相连络幸圣主留意公生平刚毅慷慨有大节毎论天下安危则义形于色然与人交游开心见诚坦荡无间阻至于义所不直无少假借虽亲之者以此而忌之者亦以此惟上察其至诚任以心膂公亦以为不世之遇知无不言毎遇急难勇气奋发计划立就外人莫能测其机累赞上成大功上尝临朝称之公辄逡巡不敢当家居惟饮酒奕棋未尝自言其功毎天象有大变则累日不乐凡公以天下苍生休戚为忧喜者即此可知矣上天威严重惟公抗言直议不以利害怵其中上亦甚礼公常称为老先生而不名又曰吾子房也廷臣或有过失得谴者公密为救解而免其人或知而诣公谢者则拒不纳其人不知亦未尝为人言也其居乡里守礼义尚节俭多阴徳不以富贵骄人公初与同郡叶公景渊胡公仲渊章公三益金华宋公景濓同出处有通家之好至于居官任政则各行其志俱以功名显于世而公与宋公又文章为当代首称云伯生辱在同郡预诸生列于公子琏仲璟相知最深今公薨而琏没仲璟与琏之子廌请録公遗事因辑平昔所闻大畧为行状至于皇上知人之明倚注之重公之遭遇感激以天下公议辅人主者观纶綍之文考成效之绩可见矣其筹策帷幄有不能尽详者亦不敢强质也
　　
　　叅政刘公墓碑铭　　苏伯衡
　　
　　皇明有佐命勲臣曰诚意伯刘公既薨上嘉念其功不寘洪武十年秋遂以承务郎考功监丞官其子孟藻后一月兼试监察御史后二月超拜江西等处承宣布政使司右叅政未三年竟薨于位十二年六月三十日也年三十有二上闻之嗟悼不已勑有司护丧反其里亲为祭文命国子生陆居敬致奠其子廌等卜地里西石门岭董田之原以是年十一月六日塟焉既而使来属伯衡铭其墓上之碑按孟藻姓刘氏讳琏字则孟藻也处州青田县人曽祖讳庭槐皇赠中奉大夫中书叅政知事护军祖讳■〈火仑〉皇赠资善大夫御史中丞上护军并追封永嘉郡公考讳基御史中丞兼弘文馆学士太子赞善大夫加开国翊运守正文臣资善大夫护军封诚意伯曽祖妣梁氏祖妣富氏并追封永嘉郡夫人妣富氏封永嘉郡夫人娶陈氏子男二人长廌次虎女一人适丽水陈仔孟藻生数歳授以书二三通辄能谙诵后终不忘年十余为文辞立就竒气烁烁纸上其师覧之有愧色孟藻器局凝重而识虑宏逺诚意伯之留辇下也孟藻内事母睦宗婣外应门戸抚乡里无一不中度于时永嘉为方氏所据郷之羣无頼子煽于方氏将相挺为变孟藻出其不意先其未发一夕扑灭之无得脱者而阖境遂以奠枕其年才十八耳诚意伯以闻上曰非卿焉有是子诚意伯之得请归老于家也遣孟藻上表谢恩召至榻前与语上为倾听而任用之意昉于斯矣其年复进平蜀颂入见武楼下内出所制颍川侯传友徳等文俾持归示诚意伯别撰进入自诚意伯家居孟藻将命朝谒无虑八九至至辄燕见上见其进止安雅占对明敏未尝不以为贤而极为皇太子所重初诚意伯请于上曰瓯闽之交有地曰谈洋僻絶而嵓险戎卒逋逃渊薮也遇民往往蚁聚为奸利树巡捡其地庶几人知顾忌可其请执政胡惟庸当国以不闗白恨甚及其封事言郡县豪猾吏孟藻上之又不先通执政执政愈益恨适有旨逮豪猾吏乃訹使诬诚意伯非法而刑部尚书吴云等承执政风旨议坐孟藻頼上知其父子深故免诚意伯薨之又明年夏监察御史李铎以上旨来取其观象玩占诸书孟藻即日出书石室中橐从李御史赴阙奏曰臣先臣基临终属臣以书成之日慎勿泄也丧塟事毕其上之臣未及上重烦使者来取臣罪当万死今悉送官矣唯陛下哀矜上慰谕之曰忠孝哉其留服事朕孟藻顿首乞赐归持服赐寳钞三十贯遣之皇太子召赐食加赐五十贯秋七月服甫除而考功丞之命下考核平亭时誉翕然上犹以为散地兼试监察御史风裁凛凛眷遇尤笃陪祀圆丘被旨进勺无违礼者缙绅多之明日圆丘署丞进瑞粟特诏孟藻与通政使曽秉政作歌独孟藻所作称旨未几除叅政出莅江西进阶中奉大夫同日除官四百余人上谕众曰刘琏勲臣子操心正大居家奉法歴官着效故委以重任也显有异绩且入中书矣众乃始知上于孟藻用之速由知之至而孟藻益感激图报称其在江西也同官韩士原贪而苛沈立本憸邪而不知大体孟藻一以忠信介直自处临事决议不为俯仰虽出语侵之不变一号一令忖度利病便不便而后从违造城砖厉民更其要约而倒县以解督运吉安布粟兼収而私公称便缭禁囚徒充斥穷日夜之力疏理而囹圄以空此尤见褒赏于朝廷者也以此专使来锡监丞叅政命书方属意大用之而孟藻愤立本专恣致疾奄至大故庸非民之无禄而天夺之乎薨之日君子以其方向用而遽没降年又不永咸涕泣衋伤焉伯衡窃为刘氏先世之积累至诚意伯而始发诚意伯之遭逢至孟藻而益隆亦显矣乎况孟藻能笃其忠贞奋其材猷上结主知济美先公生膺峻擢死蒙异数是岂惟当世贤能后来闻风其未有不歆慕其忠孝者也然则其材虽不尽用其志则大行其命虽短而其名则已长孟藻复何憾于斯哉今伯衡以朋友执笔为铭谊也乌得而让之铭曰圣皇龙兴豪杰云从运筹帷幄伟哉刘公令徳不匮有君为子继武而作为天子使君锺粹美强絶记伦不烦师教肆笔成文爰自弱冠善谋善断不动声色制变将乱事闻当宁当宁曰嗟允矣肖子亶其克家公虽退休心乎宸黈上表上章君则奔走闗门峩峩出入不呵侍于燕闲家人莫过上公通候罔不恭敬曰父名臣宜子之令柄臣憾公独不已亲因事反噬迁怒于君巧诋深文冀罔天听君免子辜皇仁且圣求公遗书诏使临门乃縢乃橐献于帝阍皇欲用君君乞终制俞其请矣申锡楮币祥琴既御趋而造朝荣以好爵曽不崇朝第宅鞍马以莫不赉其官再迁首尾三载君在考功有陟必明君试御史无回不贞殿彼大藩岂无方伯往叅厥政微君孰托有兵有民有钱有粮有狱有讼有纪有纲昼思夕惟不遑启处何利不兴何害不去去害兴利民罔时恫颂声洋洋逹于九重命书来锡昭示崇奬使者言还君以长往命难谌斯而止乎兹不秉事权以究厥施年与材违皇用慨叹遣文祭之亲御宸翰恩礼优渥终始哀荣君又奚恨虽死犹生辉映前人庆延后嗣铭以传信作者太史
　　
　　明名臣琬琰録卷七
　　
　　●钦定四库全书
　　
　　明名臣琬琰録卷八
　　
　　（明）徐纮 撰
　　
　　学士承旨潜溪宋公行状　　郑楷
　　
　　先生讳濓字景濓世为婺之金华人其先有讳宪者官大理丞为易讲师弟子至数千人唐武徳间自京兆尹迁吴兴更十四世有讳荣者私谥文通先生通尚书春秋周广顺中从于义乌隠居覆釡山又七世至宋嘉定初有讳栢者复迁金华其地曰潜溪又五世乃至先生始迁浦江仁义里之青萝山仍以潜溪扁其所居示不忘本也于是四方学子咸以潜溪先生称之先生在妊七月即生为婴儿时苦多病每风眩辄昏迷数日祖母金及母陈更相保抱得免无虞年六歳入小学授以李瀚蒙求一日而尽自后日记二千言同肄业者日暮罢归其所读书先生皆成诵九歳为诗歌有竒语人异之呼为神童年十五六里人张继之长者也闻先生善记诵邀至别墅所问以四书经传若干日可通倍先生以一月为答初继之不之信抽架上杂书俾即记五百言先生以指爪逐行按之按毕辄倍一字不遗继之告先生之父尚书公曰是子天分非凡当令从明师即有成尔乃携入学府受业于闻人梦吉先生授以春秋三传之学凡学春秋者皆苦其歳月先后难记先生即并列国纪年能悉诵之但举经中一事即知为鲁公几年几月是年实当别国某君几年几月或俾书而覆之无少异者且兼通易书诗及周礼诸经先生为举子业每出诸生右会吴贞文公莱授经于白麟溪上攻古文辞金华胡君翰亦来从学胡君致书于先生曰举子业不足慁景濓盍来同学古文辞乎先生欣然来从吴公博极经史学之未几悉得阃奥自是先生文章之名籍然着闻矣居无几向吴公解馆而归先生嗣主教席子弟年十六者皆相从读书讲道东明山中受业者一门凡四十余人终始越二十年学成多有跻膴仕者当是时曽伯祖贞和府君主家政年踰八十端岩方正先生年甫二十有五终日毅然宾主人尤高之府君方着家规示子孙其冠婚丧祭仪制礼文多叅问先生先生则据证古今凖酌时宜以成一家之法子孙世守诗礼之教者先生之力也先生嗜学日笃时栁文肃公贯黄文献公溍皆大儒天下所师仰又各及其门执子弟礼二公则礼之如朋友栁谓公曰吾邦文献浙水东号为极盛吾老矣不足负荷此事后来继者所望惟景濓以絶伦之识而济以精博之学进之不止如驾风帆于大江中其孰能御之黄公曰吾郷得景濓斯文不乏人矣先生所为文多经二公指授栁公谓其浑雄可喜黄公谓其雄丽而温雅国子监丞陈君旅序先生之文谓能兼二公之所长欧阳文公玄谓非才具众长识迈千古安能与于斯先生为当时所称许如此二公相继即世先生踵武而起遂以文章家名海内矣至正己丑用大臣荐擢将仕佐郎翰林国史院编修官自布衣入史馆为太史氏儒者之特选先生以亲老不敢远违固辞会世乱益韬閟不事表显乃与弟子入龙门山著书二十四篇曰龙门凝道记及着考经新说周礼集注等书初宋南渡后新安朱文公东莱吕成公并时而作皆以斯道为己任婺实吕氏倡道之邦而其学不大传朱氏一再传为何篹氏王栢氏又传之金履祥氏许谦氏皆婺人而其传遂为朱氏之学适先生既间因许氏门人而究其说独念吕氏之传且坠奋然思继其絶学每与人言而深慨之识者又以知其志之所存盖本于圣贤之学其自任者益重矣先生于天下之书无不读而析理精微百氏之说悉得其旨要至于佛老之学亦所研究用其义趣裁为经论类其语言寘诸其书中无辩也诚意伯刘君基谓其主圣经而奴百氏驰聘之余取佛老语以资戏剧辟犹饫梁肉而茹茶饮茗汁耳歳庚子大明皇帝定鼎金陵遣使者樊观奉书币造门征先生先生曰昔闻大乱极而真人生今诚其时矣遂幡然应诏先生与青田刘君基丽水叶君琛龙泉章君溢俱见上尊重之语必称先生而不名七月以先生为江南等处儒学提举十月奉旨入内授皇太子经先生诚明俨恪遇纲常大义明白开陈再三言之而不倦上深嘉叹之壬寅八月上召先生及兴国孔克仁讲春秋左氏传毕先生起曰春秋乃孔子褒善贬恶之书茍能遵行则赏罚中适天下可定也是月告归省亲有白金文绮之赐且曰卿之诚悫朕素知之故有此赐耳甲辰十月改起居注先生侍上左右知无不言补益甚众明年正月上御端门与先生论及黄石公三畧且口释之先生进曰尚书二典三谟帝王大经大法靡不毕具愿陛下留意讲明之上曰朕非不知典谟为治之道但三畧乃用兵攻败时务所先耳尝侍上语赏赉先生曰天下以人心为本茍得人心帑藏虽已竭无伤也人心不固虽有金帛何补于国耶上诏丞相李公善长归江西军中所掠牛于其民无牛者官给之物其取租丞相退上顾先生曰向所言事当乎先生对曰民富则君不至独贫民贫则君何能独富捐利于民实兴邦之要道也三月先生以疾苦告诏还家燮治仍赐金帛皇太子致赠有加焉先生上笺谢恩复奉旨皇太子勉以孝友恭敬勤敏读书无怠惰毋骄纵修徳进业以副天下之望上覧书喜甚召太子语以书意且赐书答其畧曰曩者先生教吾子以严相训是为不佞也以圣人文法变俗言教之是为疏通也所守者忠贞所用者节俭是为得体也昔闻古人今则亲见之复以文绮侑书上毎与羣臣言先生淳谨君子辅导有方眷遇甚隆既而先生丁尚书公忧及服除洪武二年诏征先生总修元史六月除翰林学士亚中大夫知制诰兼修国史时编摩之士皆山林布衣发凡举例一仰于先生先生通练故事笔其纲领及纪传之大者同列敛手承命而已逾年书成先生之功居多时剖符封功臣下先生议五等封爵召宿大本堂讨论逹旦先生歴据汉唐以来故实量其中而奏之曰此可法彼不可法皆传于理而已时甘露屡降上问灾祥之故先生对曰受命不易天子之膺休符不于祥于其仁是以春秋不书祥而纪异为是故也上侄文正以荒淫擅杀得罪先生言曰文正罪固当死陛下体亲亲之义生之而置诸逺地则善矣上尝言古之帝王当宴安之余多好神仙以朕言之使国治民安心神恬康即神仙也先生对曰汉武好神仙而方士至武梁好佛而异僧集皆由人主笃好故能致之使移此心以求贤辅天下其有不治乎上深然之上既追封外王父为阙阳王立庙京师御通天冠绛纱袍以祭祭毕召大臣问曰朕祭外王父卿等以为不当服衮冕何也先生对曰衮冕惟祭天地宗庙用之余则当降礼也上尝祀方邱患心不宁先生进曰孟轲有言养心莫善于寡欲审能行之心清而身泰矣上称善久之三年十二月迁奉议大夫国子司业国子多大臣子弟先生莅之以庄率之以正日进诸生立两序据坐执经敷扬阃奥之旨教以孝弟忠信之道学者帖帖遵度惟恐不得为先生弟子上欲试先生次吏事四年八月授安逺知县五年二月召为礼部主事十二月擢太子赞善大夫阶如司业时先生之忠诚久而弥笃皇太子一言一动皆以礼法讽谕使归于道读书至切于政教及前世兴亡之故必拱手扬言曰君国子民之道当如是不当如彼且推人情物理以明其义皇太子每敛容嘉纳敬礼未尝少衰言则曰师父师父云且书旧学二字以赐先是上问帝王之学何书最要先生请上读真徳秀大学衍义上覧而悦之令左右大书掲之両庑之壁时睇观之六年二月上御西庑大臣皆侍坐上指衍义中司马迁论黄老事令先生讲析俾在坐者听之先生既如诏复言曰汉武嗜神仙之学好四夷之巧民力既竭重刑罚以震服之臣以为人主能以义理飬性则邪说不能侵兴学校教民则祸乱不作矣刑罚非所先也上谓先生曰朕之为君上畏天地下畏兆民兢兢业业不敢自逸先生对曰陛下此心古先哲王之心也书曰予临兆民凛乎若朽索之御六马为人上者奈何不敬正谓此耳愿陛下慎终如始天下幸甚上御斋室先生侍坐上问三代歴数封疆之修短广狭先生歴言之且曰三代之治天下也以仁义故歴年之多后世莫及上从容谓曰皇太子留心治道卿等宜常与议论庶广识见幸善调护之先生益孜孜弗懈七月升翰林侍讲学士中顺大夫知制诰同修国史仍兼赞善大夫先生之父文昭赠中顺大夫礼部侍郎母陈氏赠徳人先生奉诏搜萃歴代奸臣之迹编为辨奸録及进太子诸王各分赐焉初上作祖训録至是成命先生作序谕以大意先生歴言帝王之道及皇上创业之艰以致箴戒之意于后人上称善命刻于篇先生尝侍上后苑观稷上曰农事成矣先生对曰国以民为本民以食为天陛下知稼穑之艰难而念民生之良苦实盛徳也上问曰三代以上所读何书先生对曰上古载籍未立不专诵读而尚躬行人君兼治教之责躬行以率之天下有不从教化者乎八月奉旨纂修大明日歴一百卷择言行之大者为宝训五卷先生总裁其事朝夕禁中至七年五月乃成先生自以布衣沐非常之遇誓竭诚以报国凡上有所任使靡昼靡夜躬阅载册书于牍进之或覆视于册一字不遗先生在朝日久若郊社宗庙山川百神之典朝享宴庆礼乐律歴衣冠之制四夷朝贡赏赉之仪及勲臣名卿焯徳耀功之文承上旨意论次纪述咸可传于后世先生在上前所陈说不为文饰隠蔽虽家事茍有问亦一一道之尝曰君犹父也天也其可欺上尝问昨日饮酒否座客为谁馔为谁何物悉以其人及膳羞品对上笑曰卿饮时朕令人视之果如卿言卿信不欺我故上久而益信其诚欲俾参大政先生辞曰臣少无他长惟文墨是攻今幸得待罪禁林陛下之恩大矣臣诚不愿居职任也上愈厚之每燕见必命茶赐坐每旦令侍膳询访旧章讲求治道或至夜分乃退先生屡有所建明召问廷臣藏否第言其善者不置又问否者为谁先生曰善者与臣交故知其否者纵有臣不知也卒无所毁短或命赋诗为文必寓忠告尝奉制咏鹰令七举足即成有自古戒禽荒之言上忻然曰卿可为善谏矣然先生絶不以语人至于应制之作亦不留藁署温树二字于居室之壁有问及内事者指以示之上尝与先生饮先生素不胜杯勺举觞即辞上强之至三觞面如赭行不成步上欢笑亲御翰墨赋楚辞一章以赐仍命侍臣咸赋醉学士歌且曰俾后世知朕君臣同乐若此也甘露降上召先生赐坐上躬执金杓炼汤于鼎以甘露投之手注于巵以赐先生曰此和气所凝能愈疾延年故与卿共之耳皆异恩也九年六月上以先生久典制作宣劳为多特拜翰林学士承旨嘉议大夫知制诰兼修国史上毎谓先生曰朕以布衣为天子卿亦起草莱列侍从为开国文臣之首俾世世与国同休不亦美乎趣令取孙官之先生屡辞谢不敢奉诏是年某月诏征先生冢子瓉之子慎为殿廷仪礼司序班未几复召介子璲除中书舍人上时休暇辄命题试璲与慎而戒饬之上笑语先生曰朕为卿教子孙先生或奏事久称倦上命璲慎共扶下殿祖子孙三世皆官内廷当世以为异事复以先生艰于行步特诏皇太子选良马以赐上亲作马歌复诏羣臣咸作之以宠焉先生益感激不自宁常戒子孙曰上徳犹天地也将何以为报独有诚敬忠勤畧可自効万一耳上以先生年且至不可烦以事十一月有致政之诏乃加赠先生之父侍郎为嘉议大夫礼部尚书母徳人为淑人祖徳政赠亚中大夫太常少卿祖妣金氏赠淑人夫人贾氏封亦如之先生及二代诰辞皆上所亲制天下荣之诰辞中称先生徳量之弘如千顷波澄之不清挠之不浊人以为上知人之明云先生行既有期上眷念尤深曰卿去何时复来见朕乎幸相待数日姑徐徐行由是朝夕左右者累月时诏许言事朝臣有上疏万余言者上听厌其迂愆怒欲罪之以问羣臣有阿意者指其疏曰此不敬此诋谤罪当诛上笞之而罢怒未解召先生先生曰彼应诏上疏其心忠耳为可深罪乎上黙然已而上覧疏中有足采者召阿意者骂曰吾怒时若等不能谏乃激吾诛之何异以膏沃火向非宋景濓之言岂不误罪言者耶上尝廷誉先生曰古之人太上为圣其次为贤其次为君子若宋景濓者事朕十有九年而未尝有一言之伪诮一人之短宠辱不惊始终无异其诚所谓君子人乎匪止君子亦可谓之贤者矣在廷之臣皆以为信然十年二月先生遂辞归濒行赐纸币文绮及御制文集皇太子赠以衣三袭上谕曰朕最慎于赏予嘉卿忠诚可贯金石故以是赐卿卿今年几何矣先生曰六十有八上曰藏此绮俟三十二年后作百歳衣也先生即叩首谢上复属曰大江涨不可舟卿宜循内河逹家庶几无虞仍俾慎护先生行先生至家即拜表遣慎诣阙称谢仍上笺皇太子申明正心治国之要上赐诏褒答大旨谓先生忠良之臣勲业既着文章必传功成身退惟先生独全初先生将辞请歳一来朝是年九月朔先生遂入朝越十又四日见于端门上伫想已久廷问累矣及见大喜加劳再三皇太子诸王皆驩动颜色越翌日上降勅符遣仪曹奉醪膳诸物扺寓馆以赐自是日侍上游歴观阙盘旋禁籞询谘备至便殿侍食日宴始退恩礼之优羣臣莫敢望上尝喟然叹曰纯臣哉尔濓纯臣哉尔濓方今四夷皆知卿名卿其自爱先生避谢不敢当凡所陈论皆古之格言朝廷百官惟恐不留先生下至寺人卫卒见先生至皆以手加额相推排迎拜恐不得先覩先生留朝七旬余上重先生还而难言之先生以歳暮力辞还复遣中贵人赐上尊至于道所经行皆上为先生指画圣心惓惓愈加于昔及先生既行数日上问璲曰尔父道中无恙否璲以安对未几复谓璲曰朕畴昔之夜梦见尔父笑谈如曩时尔父虽去其容仪俨然在朕目中璲叩头谢曰非陛下垂念臣父之至何以形诸梦寝中书舍人史靖可太子正字桂彦良等皆为诗歌以纪之上之眷重先生不忘如此先生徳尊而不居位显而弥恭既司制作之柄造门求文之士先后相继蛮夷朝贡者数问先生安否日本得潜溪集刻板国中高句丽安南使者至购先生文集不啻拱璧而先生欿然自持似不能言者遇人拜虽三尺童子必诎膝而首下垂至于公候贵人则未尝降不曾一识其门何向朝廷有大议誾誾引古今辩说不少有所回性命之理晚而益究其极外物之往来视之若不相干尝曰古人之为学使心正身修措之行事俯仰无愧而已繁辞复说道之蔽也先生作事不尚表襮务合乎义教人皆随其质而道之便入于善尤笃于伦品处父子兄弟夫妇之间者皆可为法与人交和易任真无钩距纵为所绐亦弗与较临财廉非其分不取大书于门曰宁可忍饿而死不可茍利而生君子以为名言权要及有力者茍非其人虽置金满槖求一字不肯与纵不得已与之亦不受其馈谢日本使奉勑请文以白金为献先生却不受上以问先生先生对曰天朝侍从之官而受小夷金非所以崇国体也上深然之贫贱人情有可哀欲发潜振幽即欣然为之先生四持文衡试天下士得人为多接引后学惟恐弗及逺方来者授馆而饮食之虽久不衰有小善必众誉之色温气和近其侧者如大寒之加重裘盛暑之濯清风也天下之能文者多经先生指授朝廷英俊咸以先生为法初奉勑教文华生数十辈至是出参大政为御史知列郡者相望四方士得一见先生夸于人以为幸承一言之赐者人辄改观视之不敢与齿士大夫言当世有徳者必曰先生而天下之人识与不识无贤愚咸推先生为大人长者及先生归上面发后学无师之叹盖先生之道内诚外恕一出于正发之也当而行之也安故上下信服若是云虽已贵显平居布衣疏食无异贫士先生细目美髯状貎丰厚不为竒异行以求过于人不事生产不置田宅或劝为子孙计先生曰富贵岂一家物哉吾乃所以遗之也先生惟刻意于学自少至老未尝一时去书不观及致政归清萝山辟一室于静轩终日闭戸纂述人不见其面戒子孙毋至城市姻■〈女连〉有以郡县事为托者皆峻谢之或谈及时事辄引去不与语切于仁爱闻民有困乏者为之不饱先生视近甚明夜然灯于几卧絺帷中阅蝇头小书一黍土能作十余字皆可辩点画人以为先生不饮酒寡嗜欲所致岂或然欤先生所著文有潜溪集四十卷萝山集五卷龙门子三卷浦阳人物记二卷已传于学者翰苑集四十卷芝园集归田已后所著计四十卷十三年冬先生孙慎以罪被刑举家当寘重辟上念先生特降赦安置茂州十四年五月二十日先生以疾卒于夔府临殁端坐敛手而逝当是时夔之府守官吏皆来赙赠哭奠塟先生于夔府之西莲华池山下其经纪丧塟刻石表墓者则知事桑以从也先生生于至大庚戍十月十二日享年七十有二娶贾氏前先生一年卒塟青萝山子男二长瓉次璲有文行精篆隶真草四体书孙男慎恺恂怿呜呼楷自垂髫时尝侍先公真孝府君拜先生于床下先生不以童子无知即辱进教之亲承化育于兹有年矣苐惧才质凡庸如望洋有孤父师之教今闻先生谢世长恸莫知所从窃念先生道徳文章固已显著于当世其出处遭逢行事之盛世系迁徙生卒歳月之详尚恐人未尽知爰敢裒取翰林待制王公伟先伯父太常博士讳涛君旧着小传及同门友人所作歴官记辑为行状一通俟请当代立言君子着为碑铭表诸墓隧庶几他日太常国史有所采择焉
　　
　　明名臣琬琰録卷八
　　
　　●钦定四库全书
　　
　　明名臣琬琰録卷九
　　
　　（明）徐纮 撰
　　
　　行省叅政陶安传　　失名
　　
　　陶安字王敬姑孰人少敏悟有大志博渉经史尤深于易元季尝试于有司为明道院山长再调髙节书院秩满避乱家居沉涵道艺赋咏自乐若将终身乙未夏六月太祖起兵自和州渡江取太平路安与耆儒李习率父老出城近安见上状貎谓诸父老曰龙姿鳯质非常人也我辈今有主矣上召与语时事大悦安因献言方今四海鼎沸豪杰并争攻城屠邑互相长雄然其志皆在子女玉帛取快一时非有拨乱救民安天下之心今明公率众渡江神武不杀人心悦服以此顺天应人四行吊伐首取金陵以图王业天下不足平也上曰诺授安天下兴国翼元帅府令史丙申秋七月己卯朔诸将奉上为吴国公以元御史台为公府置江南行中书省上兼总省事以安为员外郎晋叅幕府从克金陵会丁母夫人忧服阕授行省都事寻升左司郎中赞画之功良多上既得刘基宋濓章溢叶琛四人因问四人者何如安对曰臣谋畧不及刘基学问不及宋濓治民之才不如章溢叶琛上多其善让癸卯黄州平上思得重臣以镇之曰无愈安者遂命知黄州至则寛赋税省徭役民悦服之改桐城令寻移知饶州时方征伐急军需安劝谕率其民民皆乐输而用不乏适闽冦至攻城安谕父老率子弟固守俟援兵至擒其众诸将以乡民多从贼欲屠之安曰民为所胁耳奈何杀之由是民皆得全四境以宁上嘉其功御制诗以示褒美遣使往劳明年入朝命复守饶州民怀其徳建生祠事之吴元年初置翰林院首召安为学士凡国家制度礼文之事多所定拟御制门帖赐之曰国朝谋畧无双士翰使文章第一家戊申上即皇帝位建元洪武春正月诏修大明令公为议律官是月辛巳安与中丞刘基言于上曰适闻仿元旧制设中丞令欲奏以太子为之上曰取法于古必择其善者而从之茍惟不善而一槩是从将欲望治譬犹求登髙冈而却步渡长江而回擢岂能逹哉且吾子年未长学未充更事未多所宜尊礼师傅讲习经传博通古今识逹机宜他日军国重务皆令启问何必效彼作中书令乎上因谓詹同等曰朕今立东宫官取廷臣勲徳老成兼其职老成旧人动有典则若新进之贤者亦选择叅用夫举贤任才立国之本崇徳尚齿尊贤之道辅导得贤人各尽其职故连抱之木必以授良匠万金之璧不以付拙工于是以李善长等兼东宫官乃谕曰昔周公教成王告以克诰戎兵召公教康王告以张皇六师此居安虑危不忘武备盖继世之君生长富贵泥于安佚军旅之事多忽而不务一有缓急罔知所措二公所言不可忘也上一日御东阁安与中丞章溢等侍因论前代兴亡事上曰丧乱之源由于骄侈大抵居髙位者易骄处佚乐者易侈骄则善言不入而过不闻侈则善道不立而行不顾如此者未有不亡卿此论深有契于予心古者今之鉴岂不信欤上与儒臣论学术安对曰道之不明邪说害之也上曰邪说之害道犹美味之悦口美色之眩目鲜不为所惑自非有豪杰之士不能决去之也战国之时纵横捭阖之徒肆其邪说游诸侯诸侯急于功利者多从其说往往事未就而国随以亡此诚何益夫邪说不去则正道不兴天下乌得而治安曰陛下所言深探其本上曰仁义治天下之本也贾生论秦之亡不行仁义之过夫秦袭战国之余弊又安得知此二月壬寅朔中书省臣李善长傅献洎安等进郊社宗庙议其圜丘之议若曰今当尊古制分祭天地于南北郊冬至则祀昊天上帝于圜丘以大明夜明星辰太歳从祀其方丘之议若曰今当以经为正拟以今歳夏至日祀方丘以五岳镇四海四渎从祀其宗庙之议则若曰今拟四代各为一庙皆南向以四时孟月及歳除凡五享孟春特祭于太庙孟夏孟秋孟冬歳除则合祭于髙祖庙其社稷之议若曰今宜祭以春秋二仲月上戊日皆从之安又奏古者天子五冕祭天地社稷诸神各有所用请制之上曰五冕礼太繁今祭天地宗庙则服裒冕社稷等则服通天冠绛纱袍余不用时有御史言安隠微之过者上曰朕素知安安岂有此且尔何由知之对曰闻之道路上曰御史但取道路之言以毁誉人以此为尽职乎命黜之中书省臣进曰御史职当言路言之有失乞容之上曰不然夫植佳木者必去蟫蠧长良苗者必芟稂莠任正大者必絶邪人凡邪人之事君必纳以小信而后逞其大诈此人常有所言朕不疑而听之故今日乃为此谗言夫去小人当如扑火及其未盛而扑之则易为力不然则害滋大矣竟黜之某年还江西行省叅政汪广洋于山东以安代之时江西诸郡县初下安镇定之有法军民帖然得恩追封其祖父父为姑孰侯祖母母为姑孰侯夫人某年安有疾既剧犹草时务十事上之九月戊戍卒于官上闻之忧悼亲为文遣使祭之时年五十九事载国史论曰自古帝王之兴伐暴救民以安天下虽其智勇神授动有定畧要之艰难草昧之初人心未定所以启廸渊宸者亦不能无頼于英雄豪杰之助若董公说髙帝为义帝发丧诛无道秦之类者是已然我太祖之兴比之汉髙抑又过之盖元主入统华夏百二十余年衰乱之后我太祖出而顺天应人奠安中外当时奔走御侮推诚効力如徐邓汤常李沐诸公勲业烜着然谟谋帷幄自诚意伯刘公之外如叅政陶公者亦不可多见方其避乱家居赋咏自若乐将终身其与耕莘钓渭同一揆也及其遇我太祖乃能审识真主首从义旗因说以吊伐安天下为心一见之顷两言而合不数年间削平祸乱登斯民于袵席以立中国帝王万世之业其视鸣条牧野之役夫何异乎然则董公之说不足言矣曩尝得公之文集于当涂县博张佑获覩永乐间刑部侍郎刘辰所进事迹及铭山宫赞费先生序语因类萃成篇庶几一覧得以仰见明良相遇之盛焉
　　
　　文渊阁大学士朱公言行録　　杨亷
　　
　　朱善字备万江西丰城人国初仕至文渊阁大学士卒年七十有二先生少聪颖不好弄好读书十歳作文通四书五经大义祖洞云先生尝指以示人曰吾是孙他日必为令器壮年以经学授徒壬辰兵变隠居乡里养亲教子之外惟著书立言以圣贤道学之传为己任著述有诗经觧頥诗经辑释史辑等书奉继母李氏克尽孝道壬寅乱剧扶母逃窜十余日两全无恙人谓孝感所致（聂铉撰墓志）
　　
　　皇上平定天下开设学校丰城仍旧为富州州守强侯宪中延公训导南昌守许方延至郡庠皆有成效大府以名闻于朝授职教授洪武八年起取赴京师廷试第一除授翰林修譔署院事知制诰逾年以家属不完谪教辽东公畧无愠色方且日赋诗文有辽海集未至辽城赐还乡语子逢掖曰汝力耕以供赋役我取汝祖所著皇极经世等书而考证之十七年天子思用老成驿使召公授翰林待读十八年奉旨校文礼闱撤棘之日授奉议大夫文渊阁大学士是年九月遘危疾上命医治月余疾増剧逢掖诣阙上诉蒙上赐告归临终起坐加冠带举手加额曰感荷圣恩无以报效言毕而逝卒之前乡人望见有星如虹坠于所居之室众咸谓文星之坠以到家之日计之得九十日（墓志）
　　
　　国子祭酒宋先生墓志铭　　刘三吾
　　
　　国子祭酒宋先生卒既往哭吊居数日博士吴守徳持学正朱惟嘉所状先生行实来曰先生嗣子麟疾在苫次不得先以请兹将归窆滑之永宁阡惟翰林兄长吾于先生为同舍故恳铭焉尚忆走始来时会先生于春坊先生曰得毋与刘长吾为晜弟耶不然何面貎之似也相与感叹久之呜呼先兄以后至元丙子入监周旋十有五年中间纔两归江南尔在监舍法以其同时为晜弟以晜弟相知为世契则走于先生忍铭不忍乎按状先生姓宋氏讳纳字仲敏世本卫之山杨人后徙滑家焉两世繇貤恩赠嘉议大夫礼部尚书上轻车都尉追封京兆郡侯讳徳仁其曽祖赠中奉大夫河北江南等处行中书省叅知政事护军追封京兆郡公讳宣其祖官中奉大夫陜西诸道行御史台侍御史赠推诚秉义守正功臣通奉大夫江浙等处行中书省叅知政事护军追封魏郡公谥忠肃讳崇禄其父忠肃在元时扬歴中外四十余年五持宪节逮事七朝丰功盛徳所以焘后衍庆神道碑纪之悉矣先生濡染家教动以矩彟雅性持重不妄言笑齿贵胄馆以来所师宗工硕儒月开日益卓然有成擢科登仕为时闻人中经绎骚乃被褐怀寳以自韬晦皇明受祚征诣公交车召见次有言动听洪武之十二年也是冬除国子助教横经发难击蔀廓塞学如客得归尝同诸儒应制撰勑文畀僧道録司领教事者十有六通操笔立成雅称上意超授翰林学士奉议大夫俄升文渊阁大学士日见亲信有所补拾会建太学成中外歳贡学徒日伙而职大司成者往往选懦师生相讦教尼不行宸衷简注擢为祭酒升朝列大夫以厘正前弊上自制诰词至以尚父兴周八百儗之感惟眷遇所以提挈铲磢不遗余力师道既立皇心载宁乙丑戊辰两科得士大率三天下之二而龙头魁选恒在太学大被赏遇一日有疾上遣中使致谕其畧曰卿禀天命之性发仲尼之诚施已之幽徳修道教人所以病不病而速差以其有神也天章下贲光辉儒绅恒谓祭酒骨格必寿适有画工至命绘其像肖焉喜溢天表然终老之以其子麟主望江簿特勅召之还俾便侍养其被遇优渥类此方倚之以栋梁我道楷式诸生也不谓得疾旬日遽不可起病也尚医来治卒也遣官致祭其文悉上所自制故事文臣四品无给赏费者旷典之举昉自先生斯皆异数也居尝饮食恒在厢房未始一宿于家及是疾革麟等托诸监官恳请其还励声曰是何风云气少儿女情多况在丁社两祭斋戒中耶至是祭毕乃就舁归一不口及家事及家气絶焉二月之三日昏暮时也呜呼先生以八袠之年当易箦之际而风云为气不少衰丁社两祀始终斋戒是持非其平日操存有素讵能方寸不乱若是哉可谓真大丈夫矣取其平生所裒集先世碑铭传纪曰纪徳録一集所自著述曰西隠集十又七卷既号西隠复别号所居别业曰白云茅屋自法书名画外他无所嗜好中朝名儒诗若文读一二过辄能记忆不减少时今皆已矣生以元至大辛亥十二月四日卒以今洪武二十三年春寿八十配康氏先卒子三人长衎祖即麟擢进士第拜监察御史出主望江簿次复祖乡邑训导次安祖女一人在室孙男三恕慧懋女孙四曽孙男女各二皆游临发柩时上再遣祭舟车之费一出于官可谓生荣死哀也已铭曰铜台世家忠肃公挺生贤嗣遭时雍身逢尧舜接夔龙代言文渊掌辟廱感惟皇上倚注隆率先条约自其躬风云气槩冰霜容教行六馆诸生从金石文章锦绣胸蔚为海内诸儒宗誉髦多士振文风栋梁斯道伊谁功夫何一疾逺罹凶至尊为之恻渊衷命医与祭恩礼丰年登八十善考终归定祖茔得幽宫铭阡者谁青藜翁子孙世世其吉逢
　　
　　吏部尚书陈公墓志　　解缙
　　
　　余奉诏纂修太祖实録观自歳癸卯戡定陈氏彭蠡之战至动星象众庶咸见而四方豪杰之士云合响应辐凑而争趣之虽汤武之得士未能如是何其盛哉至歳甲辰即王位而浙江取次平若广信陈公修太祖之尤注眷者也是以首擢理官讲画律令崇寛厚而省繁苛复伦要而黜姑息简明正大四方翕然知有一统之制作由此始焉继而又谓兵刑之大者也唐世府兵之制稍为近古而未精宻乃擢公兵部郎中而所以任将帅飬士卒得内外相维之体兵农相资之意遂为万世之法而公之昭显成徳益以着焉太祖初即位山东新下念济南重经王氏之乱民坠涂炭尤甚大将多练兵屯田其间非公莫可治也遂权济南知府居二年而政成太祖嘉之以天官六曹之长而明习经制建官均职惟公是宜权拜吏部尚书引据古典参酌时宜审地剧易制事繁简贵贱踈数逺近寛严课功覆实赏锡黜陟之类皆公启之未几卒于位继之者莫能移易也予尝谓太祖之治天下也其事有绪而若素定于■〈亩犬〉畆之中诚所谓天授之者而一时勋旧臣高才硕徳道全方备皆非近世之所能髣髴其一二者也于戱盛哉今尚书公没四十余年始得其子九成为之状求为之刻辞于石按状陈氏自彬始有闻于信之弋阳生应隆应隆生文光号南隠赠廸功郎生万里字徳甫号梅间任信州路歴山长教授赠黄岩州知州生三子曰谊曰天骥曰敏学字志仲号亦梅官至平江总管府治中生弘字仕逺荫韶州路乳源县主簿公之父也母张氏公生至正辛酉九月十九日没于洪武辛亥七月十三日享年五十又一塟梧桐坞夫人杨氏今年九十余公没二年九成奉母隠居于桂徙南宁今家于贵县之郭门有子三人曰镛曰铭曰铎镛之子琏铭之子瓉铎之子瓛为之词曰广信之山龙虎鬰盘弋阳九华连峯巑岏笃生伟人逢时经纶审所宜归乘运跃鳞圣人好生明刑勑法与定章条惟存钦恤制兵之宜因仍歴世寓农讲武经久无弊山东初下兵民杂居朱轓皂盖往来抚绥期年政成归掌铨衡平均四海位冠六卿我纳石室用纂六经敬服徳业副其声称着之简册复为此铭邦家之光闾里之荣
　　
　　戸部尚书郁公神道碑铭　　解缙
　　
　　国朝复先王之典礼所以付任才能用长旧典裁成辅相以全天下之士保其初终恩兼新故大小之臣咸称职业班班有可称道者岂惟天佑国家而赐之多贤亦国家深仁厚泽有以积累克称天心也呜呼岂不盛哉乃洪武戊辰歳予以年少擢进士为中书舍人直翰林日侍讲华盖殿中时时引选官居前讲官不避即顾问可否辄以直对一日见鳯阳郡公于侪众中资貎瓌伟音吐浓畅威仪整齐知心异之上果赐名新即命戸部度支主事度支掌内币赐予内直所与文渊阁相迩也会尝与议论练逹经歴久相善也未几公升北平部郎中先是戸部其属有四是歳分为十二次有是命进阶奉议大夫二十四年超授嘉议大夫戸部侍郎毎奉事廷中玉音顾问天下地理阴阳戸口遭运之数民间利害无巨细皆向应无或遗谬在廷之臣莫不以为难而歉然毎事启度其属能者未尝以精敏自多名位自高人又莫不以为难及考满遂升尚书益寛大得体不为鎻屑授资善大夫丧母归塟鳯阳宾客至者数郡盖公平生慷慨急于义饶财而好施尊礼儒生雅喜交游从不为冷熟变亲戚有急难不避治家有法综理微宻而不伤于繁虽国家能曲成人才如公之才亦可谓难能者也今永乐三年八月五日公卒于官上赐椁敛祭之为素服辍朝一日士大夫咸以为荣公本苏州吴县人曽祖和祖仲瑜父字铭本母某氏祖父以洪武初迁鳯阳公随而家焉公娶严氏尤善理家公于家事不以为言而井然有条无不举公生至正丙戍正月十四日年六十子彬字孟文将奉公之柩归塟于鳯阳临淮公尝托予铭其墓而神道之碑亦不可不刻也乃序而铭之诗曰泰运肇开贤彚生巨细咸具勲业成有奋布衣位六卿寛欲强敏岂惟承有善不伐责已盈人道不恶天所矜有崇斯阡其永宁
　　
　　翰林学士刘三吾传
　　
　　刘三吾名如孙三吾其字也别号坦斋素以字行系出宋楚国公之裔世为茶陵人大父平埜父芃翁皆宿学兄长吾以上舍教宜庠存吾登庚午进士令临武元末俱死节三吾美须髯有云鹏海鹤之姿性情警絶文藻天纵方其未遇也以志节自厉陶冩性情自娱着表忠发微正气诸书知非化鹤诸集流寓岭南十有四年始以乡贡辟为广右掾当壬辰癸巳流离饥馑之岁与芃翁父子兄弟自相师友虽在扰攘不废文墨及我太祖高皇帝定鼎金陵大召名儒三吾幡然应聘而起日与宋濓詹同孙蕡辈侍上左右眷顾特隆朝廷设科取士三场四书经义论诏诰表判策三吾多所刋定因着学业启蒙尝被旨考正周礼纂书传会选及诸功臣神道碑铭多命三吾为之屡典文衡充读卷官某省有进嘉禾三吾时侍经筵首进嘉禾赋其辞曰皇上以一心之和形而为庶征之和年谷顺成灵贶昭格天人合应逺迩腾欢盖闻水陆草木之英为瓜为莲所茁必骈所毓必双矧是嘉禾为五谷之长文者异本而同秀质者同本而异秀是谓仁卉其茎当辉芒而森森锋起其颖当结实而颗颗珠明茎之森也日出瑶空漏万顷黄金之鎻碎颖之结也露下璇室连一色碧玉之晶荧盖天惟发祥故特以是兆来歳之丰稔地不爱寳故以是开万世之太平也兹祥也其在成周则异畆同颖于地为陶唐其在炎汉则一茎九穗于地为洛阳信地利之所锺在天意之靡常往圣有徳必于往圣而感应今圣有徳必于今圣而阐扬圣莫圣于大明朝之君灵莫灵于今天子之都庐岳效灵仙医进剂圣躬奏效于万安国祚永绵于周世岳灵假昔者而有言谓自今以往国家祥瑞种种相继信斯言也宜郡国所奏之祯祥前后不一至而至皇上曰噫我兹开国不尚灵异惟民之安年之丰乃为朝廷之盛事猗猗嘉禾惟谷之精其大盈箱恊种禾茎昔生周朝今来明廷献之庙堂以昭祖灵则以是禾昭格有庙者以生民命脉之所本有国生业之所自也既告宗庙乃敕太官饭抄云子供入御餐所以必熟而荐者不敢虚其赐必昭受上帝也自今以始获之秷秷积之栗栗其崇如墉其比如栉以开百室此又可见嘉禾之祥为丰年之兆而咏歌于良耜之什也抑兹祥也其在唐宋必付书史馆必绘而为图今国家不图之图而图以九州岛四海一桑麻雨露之区不史之史而徳泽在人心芳馨在史册自有千万世口碑之纪遂为之歌曰天心降祥兮万宇雝和地灵效珍兮所在嘉禾自今国其有年兮维此之瑞不厌其多斯岂不愈于汉廷赤雁之赋芝草之歌洪武二十年二月甲辰上命儒臣书洪范掲于御座之右朝夕观覧欲自为注三吾时为左春坊赞善
　　
　　明名臣琬琰録卷九
　　
　　●钦定四库全书
　　
　　明名臣琬琰録卷十
　　
　　（明）徐纮 撰
　　
　　靖江府右相李公墓志铭　　陈琏
　　
　　公讳质字文彬号樵云姓李氏其先开封祥符人宋季有仕于徳庆者因家焉公生颕悟有大志蚤知嗜学经史子集无不读读辄记忆既长遭元季多故与时落落不合遂家居不出日与弟文昭放情山水以诗酒自娱居无何中原扰攘岭海多事公起构义兵捍乡里及徳庆路陷士民遑遑无所依戴推公入守之日夜浚城隍缮甲兵扼险要以遏他冦由是一路頼之以宁时据乡邑者多刻剥残忍公尝戒麾下非遇敌毋妄杀或执敌人来献卒给衣粮从之家虽富饶急于赈施三族与乡里流寓之贫者咸有所仰以故一时名士如建安张智茶陵刘三吾江右伯颜子中羊城孙仲衍王彦举皆闻风来归及大明皇帝定鼎金陵遣师南讨洪武戊申四月平章廖公永忠叅政朱公亮祖总师至公遂散麾下全城归附总兵遣使入奏上嘉公忠诚召至慰劳再三赉予优渥就擢中书断事越明年己酉转都督府断事阶奉训大夫皆能执法丞相都督咸敬惮之五年壬子授刑部侍郎阶中顺大夫寻升本部尚书阶奉议大夫尤慎于刑狱尽哀矜之情致淑问之颂寛猛适中为上所知日益亲幸时开行省于浙江念厥地素重号称难治宜简廷臣有徳望才器者往绥之即拜公浙江行省叅知政事阶中奉大夫是年秋九月也下车首以承流宣化为己任振纪纲正风俗劝农桑兴学校举遣贤恤民隠知无不为为无不力居三年惠流两浙厥绩以■〈樊，心代大〉声闻于上天子念公老召还致政于京师尝入见赐坐便殿访以时政得失直言无隠上益重之八年己卯冬十月复起为靖江府右相阶资政大夫有敕奬谕甚至公益思竭诚以尽辅导之职尝入觐因奏乞归省先陇上可其请王亲挥翰赋诗以赐复命藩宪元僚与府中官属宴饯于江之浒人莫不以为荣后王坐事去国公随终焉公美风仪性孝友治家有法接人以诚虽极显融情素冲淡暮年尤工于诗有樵云集若干卷生于元延佑丙辰三月十一日卒于洪武庚申闰五月某日初权厝金陵聚寳山后某年某月某日归塟乡之清秀里布山之源祖广孙累赠嘉议大夫礼部尚书父熈春累赠中奉大夫浙江行中书省叅知政事祖妣孔氏赠淑人妣林氏赠夫人公凡三娶先梁氏次石氏俱赠夫人汪氏封夫人弟文昭学识优长隠徳弗耀子四人恒震复熈皆知学好礼惟复有诗名孙男四人公瑾公瑜公瓛公玖女三人孙女二人次第公之行实来速铭者即震也于戏自元纲解组海宇共争乘时起者莫不剥下自封树威肆毒少知推一毫为利人事公能仁其族属以及于众视彼之暴岂直相千万哉及一时与公全城来归者鲜克有终惟公践歴中外官至卿相忠义着朝廷声名满天下勲垂竹帛徳在人心五福备膺子孙蕃衍非先世积善之深公存心之厚何以臻是哉铭曰嶷嶷李公值元鼎沸保障乡里公之庇民如室斯宇公之好贤诚出肺腑圣明御歴威詟四夷公散其徒全城来归帝嘉厥诚锡以禄秩寻升秩官克殚忠赤后叅大政于浙之中威徳交敷声闻上聪致仕于朝出于宠渥时有敷陈多所禆益逮居相国有谔其言直锥不容此志则完之身云亡之徳弗替庆流绵绵式延后裔清秀之里布山之阡勒铭贞石垂美万年
　　
　　中宪大夫赠翰林学士胡公墓表　　胡广
　　
　　呜呼先公弃诸孤三十有六年未克以表于阡将无以昭著先徳夙夜是惧用敢述言行以刻诸石先生讳寿昌字子祺世居金陵始祖公覇南唐吉州刺史子胜避地庐陵之乡因成家焉七世祖宋赀政殿学士忠简公铨铨子泳宋右承务郎泳次子渠宋兵部尚书渠子煌煌子文彬宋南郡文学徙居邑儒行乡子敬之宋修职郎又徙吉水之大州子讳震龙字起晦宋宣义郎子洪范宋国学上舍生先公曽祖也祖讳元吉字鼎亨究极羣经不乐仕进急义好施以徳行称考讳崧字弥高号贯斋博士有隠徳尝一试于有司辄就引退探索至奥以造其成妣夫人韦氏有贤行先是未有子尝祷于神大父梦巨星坠于舍已而生先公时元至顺癸酉六月八日也生而岐嶷稍长端重如成人犬父尤钟爱从宠元同先生受学于郡城事师为学日谨不懈深为宠先生重宠先生没再学于莘乐吴先生卒业于门先生尤笃爱事亲至孝亲疾侍汤药日夜不解衣带亲丧哀毁几殆诸父相继没力疾以营丧塟抚诸兄弟娣长为毕婚嫁元末兵乱避于洪歳壬寅皇朝兵下洪先公偕豪杰迎王师遂分兵趋吉安初伪汉右丞邓克明降以其众从征吉水反奔回新淦王师追之弗及获居民男女万余指以为从贼欲尽戮之先公言于军师曰此良民也非从贼者不可杀军师愕曰有是哉讯之果良民乃尽释之民赖以活洪武元年州守费震辟为郡文学（阙）春诏入京试吏礼二部选十八人次名第八明日召廷对适大史奏文星见太祖喜亲擢十八人为监察御史先公首上书言都陜其畧谓天下已定鸿业已成国家大事莫先于建都夫咸阳乃邦畿千里之地山河之险固田壤之膏膄光岳之气全寒暑之候正自昔成周汉唐得以措社稷于悠久者也天下可为都者凡四河东地势高厚跨有西北控制蕃汉尧尝都之然其地隘塞卞梁北界黄河南临江淮宋尝都之然其地平旷无险阻可依洛阳周公尝卜之矣周汉尝迁之矣然嵩邸诸山何若殽函终南之险瀍涧伊洛之水何若泾渭灞浐之雄故得天地之中据华夏之要莫闗中若也可以永郊庙之享可以绵子孙之祚莫闗中若也可以居重而驭轻可以强本而弱支可以顿天下之兵可以耸诸侯之望举莫如闗中也臣闻居中而制外者易居外而制中者难陛下以难而制易者何也实天以授陛下也夫钟山龙蟠石城虎踞江南之喉襟陛下肇基于此中国迎刃而解诚得乎天命之全吴晋宋齐梁陈得气运之偏不能制中原而中原制之者中原有人也中原有人则金陵之势仅足以据有江南中原无人然后可以控制天下今大寳已归正统斯建正当上合天心下符民望愿移江上之龙舆永镇闗中之大业臣职当言路天下之事固将次第言之而独以此为先者盖观古之圣帝哲王创业于悠久莫不以建都为重故敢首以为言惟陛下图之书奏太祖嘉悦时广西初定择人按治先公与御史王子启被召入对称旨遂除广西提刑按察佥事先公仪表魁岸及陛辞太祖顾谓曰真可慑服蛮夷至则出临诸郡敷宣徳意抚察民隠不事威望务存大体尝録囚有疑狱必平反之恒语吏曰人死罪不复更生罪茍当无憾不当则负寃无穷尝求其当恐犹失之过况不求乎由是所活者多时征税失实令宪官监收以羡为额先公监处视旧独无増廉使举他郡例为言且恐并得罪先公曰实无増有罪吾独当之不敢虚羡以病民后亦无事民竟受惠融州真仙岩多碑刻见元佑党人碑尚存即击碎之六年调知彭州初灌县都江堰自秦李氷为蜀守凿堆以分江水灌溉成都田畆歴代相沿修治兵乱堰废民不得耕田野荒芜先公以修堰兴水利为言逹诸省府咸不乐反复诘难欲沮格不行先公曰所利于民吾何恤乎乃再三言便辞剀切转闻于朝命始下省就委先公得命亟集丁夫伐木万五千有竒竹十九万八千有竒縳长木为三脚架鋭上而阔下束短木于其腰戴以竹筏坚置于江口水中表里二重大小九十余坐复架长木于横木之上压之以石制其动揺却立顺水木于三脚架外又排立水竹于顺水木傍布以竹簟苴以萑苇实以沙土闸断江流乃用工淘洗积污以竹编笼状若长蛇凡千三百余实以沙石包护堰岸重迭三层以分水势前高后低隆然下垂名曰象鼻用木三千余横从错综交串其面又用木三千余削其末自上击下贯穿聮击使无冲决修筑都江及水钓鱼大石门侍郎口寳瓶口颜上等堰岸以丈计者凡二百二十有八又作护水堤二里修堰毕放水循渠下流灌溉成都田畆充足公私皆喜前代修堰凿石甃墄欲其固练油灰胶其缝冶铁扃键其中又铸铁柱铁龟当水之冲以铁为巨莋交系于铁柱之上春夏水泛旋见冲决然縻费钱粮至动以万计先公计于毎歳隙水涸之时如前修治则官不费财民不费力而沾水利者亦乐于趋事为文记之后一守先公之法又修彭州彭口诸堰当堰废时城中凿井四五丈不见泉居民炊馔取水于千里外朝夕压苦及是堰成引水旋注凿井即生水民免负汲之劳四召流通劝其开垦教以树艺先是民税仅足给官俸暨后岁増数倍兵荒州多暴骨命徧収痊之一夕梦人罗拜堂上为政三年专务徳化视民如子狱无一囚庭有古槐数十株其半已枯至复荣茂鹊来巢树间去地数尺驯扰不惊及将去鹊羣噪连日九年升延平府吏有不捡者望风遁去比至临事神明宿弊悉革厥后有淫祠前居者数见有怪避舍别所或以为言先公曰非祀典神何得处此遂毁其祠室而居之絶其妖妄作兴学校修先贤祠表章延平李先生之学奬励生徒多底于成甫期年百废具举奸蠧屏迹治化大行会有大星坠闾光芒照室家人咸惊已而弃诸孤实丁巳夏五月十四日享春秋四十有五先是偶得疾日视事不辍或劝令少休先公曰一息尚存岂宜自逸翊日坐厅事署案毕举手告同僚曰今日与公等永诀矣言讫而终同僚遽抱持号泣士大夫莫不伤悼市人无老少皆哭虽武将悍卒咸感动嗟息为具棺殡敛给驿传送柩还家以是年十二月十八日卜厝于县南黄土岭白竹塘之原后有松生墓侧团如车盖覆于墓人以为阴徳所至云初娶太夫人晏氏元献公之嫡生一女先卒再娶太夫人吴氏考讳师尹即莘乐先生元进士永丰县丞家世官族太夫人生二男四女男直与广也女长适永丰刘子仍次适黄志荣次适徐宗威宿州知州幼适解与高孙男四人种穆导穗女五人长适刘诚余在室曽孙男一人善裔先公居乡党治家理动必由礼虽一饭未尝不敬对人无疾言遽色有犯不较重义乐施甚于嗜欲有孤弱者矜怜扶植不使失所故士宦所至多惠爱凡有利于民者尽心竭力不辞劳瘁俸入以周宾客服食无华靡取适可而止歴官数任不随一仆所处萧然无异平时暇则赋诗畅怀寄兴高逺胸襟洒然无所凝滞与人言惟以忠孝亷让惇厚诚敬为先故当言路倾竭不讳歴扬风纪持宪公平典领州郡尽心抚字恳恳爱恤吏感于徳民怀于仁弃诸孤之日无一毫长物惟图书数卷遗田园仅可营衣食有文集诗集若干卷行世小子广生一月先公宦游不幸七年而孤頼太夫人长育教训惟不肖无以自立不能显扬先徳今幸际遇圣明窃禄于朝荷天子推恩荣加褒赠宜有所表见于世谨述其世谱及考先公徳行其常闻太夫人教言撮其槩以掲于阡庶后世子孙瞻仰先公之徳而兴其孝敬之思者有感于斯焉
　　
　　翰林待制王公墓表（祎）　　邹缉
　　
　　大明受天命扫除羣雄奄有区夏元主既逺逊于漠北独其梁王巴图时犹据守云南地恃其险逺弗遂臣服屡遣使往谕之辄杀使者拒不从命太祖皇帝终欲以徳绥怀之洪武五年正月乃复遣翰林待制王公持诏往谕焉众皆谓公文学词臣不宜逺蹈不测之竟而公辞色慷慨即日就道既至云南见梁王谕曰大明受命统一疆宇皇帝聪明神武作君万邦内外大小罔敢不服惟尔西南僻在遐逺未被声教故遣使者来谕意宜顺天道奉图归职方否则偏师南指坐见夷灭矣梁王闻公言颇骇惧欲降会沙漠有遣使至云南闻其纳我使怒责梁王使速杀公梁王初不肯后不得已乃出公见之公慷慨言曰天实讫汝元祚我明代之汝如爝火余烬尚欲与日月争光耶我将命逺来誓为国死终不为若屈遂被害时六年癸丑十二月二十四日也年五十有二公既没后八年大兵始平云南梁王败死遂郡县其地又十有五年其子绅任为成都府文学乃往求遗殖不可得因访其讳所制神主以归将奉公之遗衣冠以塟志弗获而卒永乐五年十二月二十四日其孙稔始即青岩里象鼻冈奉公之神主塟焉遵父命也公讳祎字子克金华义乌人祖炎泽考良玉皆仕元为学官公少从学于侍讲学士黄公溍其为人长身山立屹然有伟度大祖皇帝初下金华闻公名遣使召公一见甚悦即处以幕职未几授江南儒学提举司校理迁侍礼郎兼引进使除起居注出为同知南康府事及太祖皇帝即大位召还议礼以不合意复出判漳州府二年己酉诏修元史复召公还与翰林学士宋濓同为总裁官遂拜翰林待制承直郎同知制诰兼国史院编修官预教大本堂公既为上所知甚见礼遇尝谓浙东儒者惟卿与宋濓耳公凡两佐郡事皆有善政其在南康当兵革之后人民迯散百不存一庶事皆草创公披搸莾剔瓦砾以建府署抚摩其疮残而安辑之民由是稍复其故又収礼其士之贤而廪饩之搜除奸蠧经理废坏郡以安集民至于今思之其在漳州府亦然其于史职雅擅其长裁繁剔秽公之功为多及教大本堂尤尽开导之益上毎召对必赐坐从容宴语久之而后退性刚直于人少许可人初见之若不可即及一言合意即倾尽无所靳少时尝游元都翰林张起岩危素谔勒哲图等雅敬重其才列荐之时元政已非公一献书阙下不报即南归读书以养其亲公学问深粹博覧经籍兼综百家与胡翰宋濓俱以文章名江南三人之交相上下而公之才气尤雄逺其文章简而严深而肆跌宕闳伟卓然鲜俪盖自宋元诸君子之后所以振起斯文者公与胡宋二人实为之首也公之学问文章既已不可及而其死忠大节复炳炳然昭如日星不可遏如此呜呼公可谓无愧于古烈丈夫矣公之忠义在人心其行实在国史而稌复欲有以表掲于阡者亦孝子孝孙不忘其亲之心也公娶何氏子二人绶早世绅仕为国子博士卒孙男五人穆穰稌稔稚女三人平生所著述自有集行于世皆不论独叙其大者于此使以告其乡之人
　　
　　博士王君墓志铭　　邹缉
　　
　　君讳绅字仲缙姓王氏婺之义乌人其先本太原祁人五代时有为节度使曰彦超者始自会稽徙义乌宋时有讳固者尝从学于安定胡先生登皇佑五年进士第为固阳令以卒邑之有科第盖自固始也南渡后复有典方州积阶金紫食邑开国封男者子孙自是世为仕宦家君曽祖炎泽元石峡书院山长祖良玉常山儒学教谕考祎博学有文行最为世所推重国初由儒台校理歴官起居注出佐南康漳州二府召修元史为总裁官遂拜翰林待制奉使云南以节死妣何氏君幼孤鞠于其兄绶读书慷慨有志操见史传中有以功业文章名世者辄慕之稍长从乡先生翰林承旨宋公景濓逰宋公教以为文章即能驰骋变化议论凿凿出人意表宋公极称之曰吾友待制公有后矣一时流辈亦皆以为不可及然君不自以为足益搜阅经史下至诸子百家考索无遗居家事亲孝与兄相友爱母病奉汤药未尝去左右夜卧衣不解带及母卒哀毁不能胜未几其兄又殁君茕然单居然君学问亦遂成名声籍籍于人矣洪武辛未蜀王方求士有以君国初名臣子其学行文章有称于时遂遣使以币罗君既至蜀王见之喜甚谓长史黄友义曰王征士不逺千里而来卿宜善为馆谷复作诗以赐之因命为成都府文学使得朝夕见君念待制公死节云南逺在万里外乃请于王乞往求遗殖王悯其情许之为资给其行既至访其所在不可得哭泣悲哀不能置乃作真阳恸哭记以述其志既还蜀王复赐以冠服及带所以礼遇之者益至蜀人以君受王知遇之厚皆相爱慕自藩阃诸司大臣无不敬礼者歳戊寅闰五月给事中徐诚监察御史黄凯复以文行共荐君君遂入拜国子博士其时四方贤士皆来集京师君复与其知名者相游处其文章益工而名日益盛其位将益显以大而君竟不幸以疾卒于金陵之官舍享年四十有一时庚辰十二月十六日也君平生志行修洁性寛厚善于取友有与之契合辄倾意以接之人或相忤亦不与之较常曰吾于坦怀接物虚已纳人庶几有焉所奉素俭薄居家亦无所矜饬酷嗜著述每夜孤灯独坐吟咏多忘寝食虽祁寒盛暑不少变至于体惫力疲而犹未巳也为文章宏涵演迤丰蔚雅赡称其家法尤善为五言诗冲澹古雅有陶韦风致所居四壁萧然无华靡玩好之物惟经籍满架而已娶丁氏曹氏子男四人穆稌稔稚女一人孙男一人渊君既卒之明年三月稔以君之丧归塟义乌之崇德乡青岩里象鼻冈又明年复状君之行来请铭余与君交既厚而相知为尤深每与君聚会极论天下士未尝不慨然兴叹知君之所志逺盖所谓磊落竒士也惜其寿不及中年而遽止于此可哀也君所著诗文有继志斋集三十卷平生所交游文章豪杰之士甚众或以事先卒或仕宦散处四方无能为君发其幽光者然则非余其谁铭铭曰学足以嗣其先仕足以行已志有昭此立百世之遗
　　
　　吴尚书传　　李应祯
　　
　　尚书吴公云字友云宜兴清泉乡人世业儒父仲杰仕元湖南财赋提举公少有文行为国子生同辈皆推重之国朝洪武元年太祖高皇帝遣魏国徐公北定元都魏国以礼敦遣公赴京是年九月除弘文馆校书郎二年改陜西渭南县丞四年召还擢刑部郎中寻迁磨勘司令五年拜刑部尚书六年出为湖广行中书省叅知政事八年坐事被逮至上重其才即释之时以元梁王据云南尚未下特命公往使谕之曰今天下混一四夷宾服独云南一隅未奉正朔杀我使臣朕欲以兵取之恐劳师费财且伤逺人卿能为朕作陆贾乎公对曰天命所在谁敢违之苐彼恃险逺故阻声教臣奉陛下威徳往告以大义谕以祸福彼必附顺若冥顽不从兴师未晚上然之遂遣公行会梁王使其铁知院等二十余人使漠北为大军所获械送京师上欲以恩懐之今与云偕行至云南之沙塘口铁知院等谋曰吾属奉使不逹中道被执而还罪必不免于是说公改易制书共给梁王公不从欲杀之适梁王亦遣人来刼降逼令变服改装往见公曰朝廷念云南一方生灵不忍加兵特遣使持勑招降汝辈今反欲胁使臣以降邪吾以死自誓终不为汝屈遂被害既而梁王壮其节命収其骸骨送蜀给孤寺藏之后云南竟入版图朝廷始知公之死适其子黻亦以其事来白乃命驰驿奉衬归塟而许黻为国子生黻贫不能还乡以公尝仕湖广即塟江夏县金口镇歳久遂占籍江夏公四子其季衮永乐初由歳贡生除交址安逺县知县今曽孙曰志高玄孙曰鳯翔家益贫不振应祯往来宜兴知公之名久矣及官南京兵部以公事过湖访其子孙得之至金口将谒公墓已犂为田居人莫肯言者盖其家益贫故不祭扫者已久莫能辨识于是求其地契则与家藏诰命及遗书俱毁于火矣为之叹息不已独尝考论公之为人于学士大夫及乡之故老得公使事为详重其伏节死又可以为世道之劝辄书而为传后必有白其事于朝者则公之名当与金华王忠文公并传于世也
　　
　　明名臣琬琰録卷十
　　
　　●钦定四库全书
　　
　　明名臣琬琰録卷十一
　　
　　（明）徐纮 撰
　　
　　叅赞军务高巍传　　失名
　　
　　高巍山西辽州五指里人也性倜傥尚志节事二亲以至孝闻洪武十五年壬戍愿入太学为时効用十七年甲子诏旌表巍孝行之门寻授前军都督府试左断事乙卯秋八月上疏欲垦河南山东北平兵后荒田及抑末技慎选举惜名器数事太祖嘉纳之是年以断决不称旨当罪以议贤发贵州都司关朔岭千戸所充军仍许以侄代役洪武三十一年戊寅夏五月宫军晏驾建文君受遗诏登位巍上表言伏闻鳯凰至而诸禽舞麒麟出而百兽鸣物之类微尚知有主而飞鸣以贺何况人臣灵于万物者今我皇上龙飞九五鳯歴初春讴歌归向四海会同臣欢忻踊跃如流水朝宗而不能自己也于洪武三十一年六月十二日远闻圣诏颁告臣民于本年闰五月十六日恭依太祖皇帝遗诏嗣登寳位以代理万几之荣天下士庶臣民万口一言齐声共贺伏惟太祖皇帝禅位以嫡长大居正也使圣子神孙本宗伯世为天子支庶百世为诸侯上法三代之公下洗汉唐之陋祖训一定后王永法继继绳绳于千万年也微臣才力踈短文词鄙野何足以颂祝圣代宏轨之远末复引大雅下武之诗云昭兹来许绳其祖武于万斯年受天之佑受天之佑四方来贺于万斯年不遐有佐以寓忠爱之诚次年为建文元年巍上书陈情乞放归田里许之既而辽州知州王钦应诏求贤举巍礼送京师吏部引奏以巍为戍闗朔仍发还本所先是太祖封建诸王分封秦楚燕齐湘兖宁辽谷代庆肃诸地巍虑地大难制上书欲弱藩王之权使下无背叛之心上无诛伐之意经制一定而万世无疑若曰臣借汉为喻昔汉高帝提三尺剑起布衣摧强秦灭暴楚以定祸乱悯秦孤弱而已遂大封同姓荆王贯楚王交代王喜齐王肥淮南济北分王天下之半汉高祖远虑莫不欲御四夷而藩中国也岂想遗文景不可治之痼疾哉故贾谊治安策曰今天下方病大瘇一股之大几于要一指之大几于股平居不可屈伸后虽有扁鹊不能为矣故发痛哭流涕之叹其欲削弱六国之意不言可知矣頼文帝寛厚长者含忍容之是以吴王不朝赐以几杖以折强悍不臣之心厉王长谋反废处蜀郡罚所当也而不免有尺布斗粟之謡以累文帝之徳此往事可鉴也其后景帝寛厚不如乃考又遇晁错恃才刻深径削诸候遂挑六国之祸非文帝遗命托将得人民心辅汉又遇赵涉遮说淆渑指示之方几危刘氏之社稷则晁错不能辞其责矣昔我太祖皇帝之起与汉高同而神武过之汉高马上居帝位者数年故不免中伏弩冒流矢危然后定我太祖皇帝遭元运之大更羣雄并起龙飞淮甸蔓刈羣雄东征西怨混一区宇中国既定惟有四夷命将征讨高居九重神谋圣筭所向克服海外之国三皇五帝所不能臣者皆来臣服莫不纳贡而効职焉虽因天与人归实頼我太祖皇帝有文王纯一之徳大行皇后有后妃不妬之行则百斯男无不穆穆皇皇宜君宜王者矣故使之本支百世为诸侯上法三代之公下洗孤秦之陋于是体三代之封建分茅胙土先封形势之地陜西百二山河昔有人言一人当闗万人莫开其人悍勇西邻土番故以藩王之长秦府王之山西表里山河地产良马屈产之乘在焉其人刚壮所谓山西出将者也地近漠北故以晋府王之其燕国虽无名山大川之限其南冀州真定保定顺徳广平大名等府所谓桑土之野地里坦平肥沃其供赋之饶不待言而可知其北虽曰沙漠寒凉不毛之地广畜羊马其土地之人不耕不织皮衣肉食弓马是务辽金及元藉之而各兴一代之业故以燕府王之其西川虽曰西南一隅山河阻深刘备诸葛据之而虎视吴魏者也故以蜀府王之其余楚湘济兖宁辽谷代庆肃星罗棋布比之古制虽皆分封过当然太祖皇帝之圣意莫不欲护中国而屏四夷也今各处亲王故多骄逸不法违犯朝制者不削则朝廷纪纲不立削之则伤亲亲之恩此我皇上之所难处也贾谊欲天下之治安莫要于众建诸侯而少其力力少则易使以义国小则无邪心令海内之势如身之使臂臂之使指莫不率从真裁制诸侯之良策也当今之势以臣愚见莫聴晁错削夺之策当行主父偃下推恩之令秦晋燕蜀四府子弟分王于齐兖吴楚潭湘对分于秦晋燕蜀其余宁辽谷代庆肃等府比类而分王之少其地而小其城如此则藩王之权不削而自弱矣臣又愿皇上待遇亲王薄其贡而厚其恩当尽亲亲之礼如歳时伏腊外国所供稀罕之物并京制嘉殽美味命使臣颁送之就问起居安否何如其贤如汉之河间献王与东平王苍者下明诏褒赏之其骄逸不法如汉之淮南济北者初犯则容之再犯则赦之三犯而不改者当会亲王告太庙削其地而废处之岂有不顺服者哉臣尝以为人君之有天下亦如人之有一身也天下之患有内外一身之疾有腹肤其四夷之患人身之疥癣骨肉之患人身之腹心也疥癣之疾有时而搔痒吾体命良医而修妙药一扫之而平复矣腹心之疾非智识膏肓者不能也昔贾谊见汉诸侯强盛故以胫腰指股为喻今臣以一身百体为譬今我皇上乃天君一心也所谓具众理而宰万方百体之从命者也各处亲王五脏耳目口鼻手足也五脏酸甜嗜欲不同手足安逸亦异如目好色而耳好音鼻好臭而口好甘其心天君随其百体之好则失主宰之道不随则挠乱吾心而已故医书云智者能调和五脏五脏既和不惟无腹心之疾而疥癣之疾亦不生矣噫五脏和而一身安一家和而百事遂谚曰家不和而邻里欺臣亦谓国不和而四夷窥此一理也盖自古帝王之治天下莫不以修身齐家为先是以尧之文思安安允恭克让者亦必先亲九族九族既睦平章百姓文王之小心翼翼亦必先刑于寡妻至于兄弟以御于家邦则孔子所谓身修而家齐家齐而国治国治而天下平孟子言举斯心加诸彼亲亲而仁民仁民而爱物此古今圣王治天下之轨范也是年廷臣有因齐藩不法遂建议凡藩国所在更置守臣太宗不自安举兵靖难巍后上疏言臣闻成周之时管蔡监殷以叛成王命周公往讨之以周公圣人之全才率武王伐纣之大众取二叔所监之小国如反掌也而周公缓攻徐战者非兵不利而战不胜圣人之心以兵凶器也战危事也孤人之子寡人之妻独人之父母伤天地之和召水旱之灾不至于不得已不用也故必待三年之后而灭絶之其初岂不欲二叔武庚自悔过而投降耶观于东山破斧之诗可见矣今皇上命大将率大众而往讨之其蕞尔一隅之小国固易破也今我皇上若恐伤生灵损折军将况彼之军民即皇上之军民以皇上天地好生之仁岂忍赤子肝脑涂地乎臣愿奉明诏或咫尺之书臣当披露忠胆大陈义礼之词对彼明以天命晓以祸福明亲亲有和解之义无雠杀之理使各罢兵而复守分王从则着我皇上英武之威徳不从当尽臣子之节义盖自古用兵（阙）郦食其掉三寸之舌下齐七十余城鲁仲连修咫尺之书燕之军将见者无不涕泣虽无二子通变之口才颇有二子破燕齐之素志惟在我皇上用与不用听与不听尔疏入差充叅赞北征大将军曹国公李景隆军务巍以为可说而下也诣北军上书言臣闻世之所谓丈夫者盖以其能为国家排难解分上足以安国家下可以福黎庶而无一毫邀利干誉之私尔臣樗栎朽材年近桑榆遨游山野经史自娱内有饱暖之乐外无攘窃之虞感荷皇朝之赐厚且深矣臣虽无丈夫之才颇有丈夫之志素慕仲连子房之为人善与人排难解纷名世而不朽也近因天下不幸我太祖高皇帝升遐遗诏内外臣民同心辅政盖欲使圣子神孙本宗百世为天子支庶百世为诸侯上法三代之公下洗汉唐之陋祖训一定万世永頼我圣明天子钦遵遗诏嗣登寳位龙飞之初诞布惟新之政下养老之诏天下感戴奚翅考妣莫不愿立于朝而忠于其事朝野皆曰内有圣明君主外有骨肉亲藩二帝三王之治指日可待此万世盘石之固也吁不意忽闻大王与朝廷有隙张皇三军抗御六师竟不知其意何出今在朝诸臣文者导之以智武者奋之以勇皆谓执言仗义以顺讨逆焉有不胜取北平如反掌擒大王如拾芥正所谓徒能料事而不能料人臣寄迹岩穴不忍坐视兵连祸结所以挺身自投愿效一策盖以为一二人之欲而倾覆百万亿之生灵露宿风眠被坚执鋭嗟咨满野肝脑涂地孤人之子寡人之妻独人之父母伤天地之和召水旱之灾是岂仁智者之为哉臣以为动干戈孰若和解使帝者复帝王者复王君臣之义大明骨肉之亲愈厚乃天下万世之幸也臣所以得奉圣天子明诏置死度外来见大王欲尽一言求颈血污地者称臣宿许太祖皇帝生当殒首死当结草之愿岂有要求于其间哉且老子云天下神器也不可智力求之秦以智力求不能以二世守魏以智力求不能以三世守若我太祖皇帝乘天下乱极思治之机提一旅于鳯阳挥三尺于马上兵不血刃席卷长驱羣雄敛迹奄有华夏是岂智力之所能实应乎天而顺乎人也是以既即寳位立纲陈纪奠安中外分茅胙土封建子孙欲其藩屏王室而外御祸患其神谋圣算为天下子孙万年之虑也以大王之贤智躬承先帝圣训不为不熟矣夫何以一朝之忿遂以骨肉之亲翻为仇敌其为先帝之累为何如哉嗟夫昔周公闻流言之谤即避位居东若使大王始知谋逆者擒其逆贼或械送京师或戮而奏闻若闻疑谤之言或解其护卫甲兵或质其所爱子孙释骨肉猜忌之疑塞谗邪离间之口如此大王安得不与周公比隆哉大王虑不及此遂移檄逺迩大兴甲兵侵袭疆宇所以任事者得藉其口以为殿下假诛左班文臣实欲效汉之吴王倡七国以诛晁错为名也臣独以为不然殿下欲伸伊尹之志行周公之道虽然岂不闻孟子有云家必自毁然后人毁之国必自伐而后人伐之臣愚过虑恐有奸雄豪杰鸠集无頼因时乘衅率众数万突起而横击之万一有失大王获罪于先帝不能辞其责矣今大王据北平取密云下永平袭雄县掩真定擒将虏士易若建瓴虽古之用兵若孙吴者岂能过哉但自兴兵以来经今数月尚未能出区区蕞尔一隅之地较之以天下十五而未有一焉其用兵之计又可知矣且百战百胜兵家不以为竒老子又云嘉兵者不祥今计大王之将士乘战西伐马无定足殆亦疲矣况朝廷驱天下无限之师大王以一国有限之众应之大王得心之士大约不过三十万众大王与我圣天子义则君臣亲则骨肉尚生离间之疑况三十万众异姓之士宁可保终身困廹而死于殿下乎盖军将屡战则疲疲则离离则孤大王其熟思之以臣之计臣躬奉圣天子之旨念及大王以为帝室最近之亲何至如此未尝不洒泣流涕今大王惟当以表谢罪按甲休兵以待事报朝廷必寛宥大王擅兴兵甲军民将士胁从之罪用修亲亲之好则天意顺人心和太祖皇帝在天之灵亦永安矣如其不验臣愿烹鼎镬甘无戚色不然大王执迷不回舍千乘之尊捐一国之富轻谋浅虑爰及干戈走风尘日月霜露恃区区之小胜忘亲亲之大义以寡敌众以弱敌强而为此侥幸不可之悖事臣又不知其孰优而孰劣也况太祖皇帝大丧未终毒兴师旅恐与伯夷叔齐太伯仲雍求仁让国之义有径庭矣虽殿下有清夷朝廷之心天下臣民以殿下不无簒夺之议幸而兵胜得成故中大王之计后世公论之士以大王为何如哉倘有蹉跌取讥万世于是时也追复愚臣之言可得乎伏愿大王再思而审处焉书上弗聴巍又假周公之说援引诗书反复数千言若曰殿下论亲亲最贤最长即我朝之周公也当存周公至正之心毋惑他人流言之谤亦如周公安重自修使无一毫骄吝之态有则改之无则加勉内辅朝廷外屏四夷则周公制作之功不得专美矣推我朝基业同周室太祖皇帝纯徳同文王大行皇后慈惠同后妃今殿下才美同周公辅我皇上守成迈成康故以周家始终之说言之巍白髪书生蜉蝣微命生死不惧者但久蒙太祖皇帝教养无所补报况者朝廷勉励风俗于洪武十七年已旌表臣孝行之门臣窃自负既为家之孝子不可不为国之忠臣死忠死孝臣素愿也故敢披露忠胆大陈义理之辞惟愿皇上与殿下各弃流谤之言和好亲亲如故罢兵息民臣之忠义既尽如果赐死于九泉之下得见太祖皇帝在天之灵问臣所以臣亦有以借口矣书再上讲解数四终弗聴巍复归景隆军上长征四十二韵景隆兵札驻徳州出师败绩巍遂与督饷叅政铁铉南行道出临邑誓酒同盟起集民丁与徐将军盛总兵高佥宪宋叅军张都统王太守王府校恊同固守济南辛巳夏五月靖难师攻围济南不下越三月围解北兵败而北捷闻会宴于水心亭巍为赋咏以纪其事既而从征晋阳雁门等处北兵复长驱未几渡江克金川门太宗即真巍闻自经于驿舍赞曰乐毅下齐七十余城而安平君以一日复之鲁仲连天下士也当时诸侯皆莫能用卒蹈东海赍志以殁天下事幸不幸焉而已虽然靖难之兴天固有以启之岂谋臣智士所能遏耶
　　
　　铁石鼎传　　宋端仪
　　
　　铁石鼎名铉邓州丰和乡人幼处州校聪敏过伦既入国学声闻益大除礼科给事中迁五军都督府断高庙每试以盘根错节知其能喜而字之曰石鼎凡法司有疑狱未决多属铉以成建文朝擢山东布政司叅政二年乙卯秋靖难兵起建文命曹国公李景隆挂印充北征大将军帅师百万往征驻札徳州命山西河南山东三路给饷是年十月景隆进围北平城连败绩于郑村坝等处明年四月师再进又败绩于白沟河北兵乘胜追袭铉时主饷在行与叅赞辽州人高巍并辔南奔以夏五月五日道出临邑誓酒同盟起集民丁同徐将军盛统兵高佥事宋叅军张都统王太守及检校诸臣固守济南是月十六日北兵临城欲诱降之铉令军民固守坚不肯下攻围三月时或出兵讨捕互有杀伤已而以计焚其楼几擒获其巨冦之尤奸者北兵知有备且虞援兵至遂夜遁捷音既闻使使赉以金币并诰封三世其父仲名母薛氏年皆八十生膺宠命当世荣之时李景隆以败军召还命歴城侯盛庸挂印代之铉趋朝谢恩蒙锡宴馈肉凡所建白皆如其言升山东布政使不数日拜兵部尚书叅佐盛庸凡运筹策印军政会粮草主将多倚藉之北兵既袭取沧州以十月晦擒帅臣徐凯复来攻铉专城守济南庸帅兵往来邢博间北兵以铉故不敢近济南径趋东昌辛巳春由夹河还战藁城遂畧彰徳真定壬午春由徳州取道东河汶上直抵灵壁北兵副将陈挥平安等遂渡淮庸大军亦连败绩自是不踰月京师平执铉以八月朔至京师故老相传云铉俘见正言不屈令其一顾终不可（缺）时年三十七十月十七日也男福安年十二三发充河池千戸所军
　　
　　曹国公传　　宋端仪
　　
　　曹国公名景隆字（阙）先世家泗州旴■〈日台〉县祖父祯驸马都尉尚曹国长公主父文忠大都督府左都督封曹国公追封岐阳王谥武靖年四十六卒景隆洪武十九年袭父爵初文忠以武功佐高庙成大业酷好文事景隆少小即使之读书友儒生而景隆亦谦让好修礼贤下士不为近臣贵戚之嗜好尝手録御书体尔祢祖忠孝不息之训严奉于居第之正堂又以春风和气名其燕处之室皆命方希直为文发挥之当时非惟老臣宿将归心而韦布士若天台林右辈皆乐与上下其论伟然为一时儒将文庙时藩国举靖难之师既执北平都指挥谢贵及布政使张昺（阙）兵出近郊廷臣齐泰黄子澄张紞等益画兴兵之策佥谓六军宿将亲而且贤无踰景隆乃命景隆挂北征大将军印赐通天犀带即日推轮送之江浒时长兴侯耿炳文歴城侯盛庸安陆侯吴杰江阴侯吴高都督杨松潘忠宁忠顾成都指挥平安驸马都尉李坚及徐凯李文陈晖等皆属景隆军景隆帅众济江涉丰沛之墟进屯徳州檄山东山西河南三路供饷是年八月渐移北地前锋将杨松等败绩于雄县耿秉文败绩于滹沱河吴高所统辽东兵亦败绩于永平十月景隆围北平城连败绩于郑村坝等处明年四月整师再进仍号百万又败绩于白沟河景隆与督饷叅政铁铉退保济南时铉备御有策北兵攻围三月走袭沧州于是召景隆归京师以盛庸代总大兵陈晖等副之而命铉为兵部尚书叅佐军事景隆既还居位如故北兵临江急命景隆辅潭王守金川门文庙至景隆等开门降是年九月初四日论功行赏封奉天辅运推诚宣力武臣特进光禄大夫左柱国太子太师曹国公増禄一千石通前四千石子孙世世承袭赏银四百两彩缎四十表里钞四千贯寻命充重修高庙实録都总裁官
　　
　　忠诚伯茹公言行录　　失名
　　
　　茹瑺字（阙）湖广衡山县人由国子生歴仕洪武建文间官至兵部尚书加授奉天翊运守正文官特进荣禄大夫柱国太子少保兼兵部尚书忠诚伯食禄一千石致仕于家
　　
　　公受制诰曰诸进士监生立志成人特以目前居官有效者指示而激劝之如通政使蔡瑄左通政茹瑺户部侍郎杨靖工部侍郎秦逵皆同时由进士监生而登显职各官乃能率职以称朕心其操行恪遵先圣先贤之道故能伸于羣职之上惟夙夜在公而已所以其家税粮不供差徭不役有司吏卒无有登门者其各家祖父伯叔年高者朝涉田园以为乐抚儿孙以为欢或有居市者随其所以而遂其情上无科差之扰下无邻里相欺之患如此指示谕之
　　
　　封忠诚伯劵文曰咨尔兵部尚书茹瑺威仪山立器宇渊深执徳不回秉心无竞昔受知于太祖遂列位于上卿三至纳言夙夜惟允一魁御史栢府生风既辅青宫又领司马二十余年恩宠如一是以太祖有内外一人之语朝廷有中流砥柱之褒而卿能特立自持念太祖恩泽之在躬以社稷安危为己任非仁义不谈以忠亮自守推诚竭力品物咸熈令闻着昭于四方乃心惟在于王室爰加尔绩简在朕心
　　
　　南方以衡岳为宗衡岳锺灵笃生茹公由胄监而登显职以文臣而封伯爵夙夜在公及其告老而归优游衡岳余十五年是固我祖宗保全功臣而亦茹公明哲保身所致也
　　
　　公幼时尝扫书室题诗云此室此室常不扫看看遍地生尘草丈夫焉事一室间我欲扫之天下好及谢政还家又有诗云三十余年喜治安两朝深荷圣恩寛才微愧食千锺粟位重叨承一品官帝命归来全出处神灵呵护頼平安结茅衡岳依松竹晚节清风耐歳寒（并衡山郷贤录）
　　
　　国朝着令中外文武大小百职事服勤在官者赐复其家有年矣而行能卓异简在帝心者并其田塘园林一切租税悉蠲之盛哉前事未有于是左通政茹瑺家衡山若叔君美兄珍弟瑛三人者感恩不逺湖江数千里诣阙谢焉上嘉其知徳所自也温慰至再且谓尔楚有人矣今年春正月陛辞复赐中楮为锭者十仍勑光禄赐内法三尊筵三几偕瑺赍诣其门以饮饯之斯殊渥也真千载其一逢哉先是茹公过予请曰瑺愧予早失怙恃自鼓箧贤闗侍从上前逮进今官曽何涓埃少补惟先子素心教育期事扬显讫赍志以没而故有谱牒亦干兵燹叔父来告以厥故幸克记忆封始祖金紫光禄大夫者其子从正令今衡山即仕为家至瑺兄弟六世矣
　　
　　茹氏诸老薫香乎儒林而余芳所锺在公乃羽仪乎天朝幸哉皇上覃恩所暨美翁之来家乘记忆之得皆非偶然者（并刘三吾文集）
　　
　　少保兵部尚书茹公瑺荐公才可大用遂夺情起复（曽棨撰节愍陈公治墓志铭）
　　
　　惟公衡岳英华圣朝良弼器宇渊深威仪玉立当洪武之初年领黄门之要职受知遇于高皇端表率于百辟乌府青宫屡着茂勋银台司马益隆嘉绩召辅重调燮之寄伯爵位人臣之极非仁义而不谈以忠亮而自执令闻昭著于四方乃心惟在于王室内外一人之语既被奬于纶音中流砥柱之褒亦见収于史笔全寿考于令终等明哲于古昔（都御史谢绠祭文）
　　
　　明名臣琬琰录卷十一
　　
　　●钦定四库全书
　　
　　明名臣琬琰录卷十二
　　
　　（明）徐纮 撰
　　
　　司业刘公言行录　　尹直
　　
　　刘崧字子高江西泰和人旧名楚元季乡举国初改今名仕至礼部侍郎权吏部尚书终国子司业年六十一公赋性仁孝纯厚颕悟絶人年五岁诵书日记数千言七歳能赋诗尝侍世父夜寝闻鸡声因命为题公应口成一絶末句唤醒人间蝴蝶梦起看天上火龙飞世父惊叹是子他日必大用家贫无火执笔作文手为皲裂而力学不废年十六授徒他邑十九游南昌时善赋者称干才子见公制作推让为先列行省尝以荐授龙溪山长公曰吾无劳于国而有困命吾不为也至正丙申应乡试报捷者至公适自田中摘粟归怅然泣下曰始二亲笃于训子奈何今不及见时天下大乱州城陷家荡覆避地累歳无以为生会皇明开基四方以次平定公以经明行修荐召见奉天殿（拜兵部职方郎中）小心谨畏歴署驾部总部事奉命镇江征粮镇江多公侯田土往往掣肘公归奏之令与民无异未几命往广东买马得五百八十四匹又明年往山东点视驿逓来州相视遭风海船时天旱水冻冲冐风雪跋涉水陆凡四阅月以讫事闻在兵部凡三载升北平按察司副使北平当元故都新造之初公持宪纲静以临之考核属官以亷慎为先讯狱必求其生而不得乃付之法受罚者亦自以为当罪而不怨作兴学校刻石立礼部学规榜示府县毋以差役溷诸生而废学考问风俗立宋忠臣文天祥祠于大兴县学之侧以宛平驿事繁马少遂损僻路分添设走逓及设法关防卖盐退引禁治影射私盐为政裁画有方率多类此
　　
　　十三年春征拜礼部侍郎既拜命日稽古典惟寅惟清上嘉之以其文学雅正勑撰滕国公顾时海国公吴祯神道碑及撰申国公邓镇袭封诰词宋学士景濓尝观其文叹曰此司马迁之文求之今世盖未有过之者而于诗则尤所推譲夏四月命公摄吏部尚书将仕郎陆某以察为明公一处以寛铨次不茍藻鉴不失五月以灾异迭见命公致仕
　　
　　十四年三月征拜国子司业赐鞍马令朝夕进见见则必燕语移时夏四月得疾遽卒上悲悼因言刘崧前日征来朕怪其倐老朕命教国子将以作成我公侯子弟以待用岂意其至此哉即命有司治殡敛诸费皆官给遣御史唐寿谕祭其文首曰卿有学有行呜呼公所居室弊半覆以茅尝欲更之未能则曰令后世师吾俭家有田五十畆皆馆授时所置后居官未尝有所増益在北平身所覆被亦馆授时物也尝为鼠所伤始命更置其故鼠伤者仍命补葺以衣其子歴官十一年未尝以家累自随尝携一童子到官亦遣还当赴北平时始尽支职方俸廪易得白金九十两封托乡人収贮及归往取则其人已用之止余封纸而已公亦不复问公手笔子史医卜地理等书六十帙北平八府志书三十帙北平事迹一帙诗文三十余帙而职方诗集行于世（并刘埜撰行状）
　　
　　洪武初为北平按察副使止携一童赴任每夜焚一灯坐一榻读书五鼓即起视事时当兵革后招徕逋迯慰安反侧务寛厚以存大体民甚頼之（大明一统志）
　　
　　尹直赞曰世否则匿世治乃兴歴司兵署宪副北平孤灯弊衾孰如其清进贰宗伯寻摄天卿退而复起特赞司成有学有行终始哀荣
　　
　　宁国府知府陈公言行录　　尹直
　　
　　陈瓘字同故江西庐陵人国初仕至宁国知府公幼孤事母孝既冠睹元纲目坏冦盗蜂起遂募义勇保障一乡陈友谅据江西其将熊天瑞强礼致公与俱至九江睹陈氏不足有为去之甲辰春太祖高皇帝克武昌公因弘文馆学士罗复仁诣军门上谒力陈救乱安民之说悉见听纳擢湖广行中书省左右司员外郎累升礼部郎中大都督府经歴大将军北征公赞军事既克泰州留公督筑城之役不旬日竣事遣使劳之命总制真州军事
　　
　　丙午春除宁国府知府下车首询民隠兴利除害増修先圣庙建学礼致师儒以教俊秀士习一新百废皆举为条格革兼并之俗核隠欺之籍朝廷取其戸帖一事行之天下
　　
　　宣城民田滨江化城等十六圩故堤峻薄遇冲决则水伤禾稼歳以为患公亲规画筑堤广厚加旧数倍又伐石作水门以时蓄泄民至于今頼之
　　
　　宣城诸邑岁民租无入官廪率书虚籍有发其事者公念此特循故弊耳扬言于众曰吾以某月某日行视邑廪盖俾得为计及期邑廪皆实而弊亦革有强盗四十八人以刼舟麦当死狱已具公听其词曰此愚民因舟漂抵岸而挻引取之非素有合谋安得四十八人俱死坐先取者一人余从减论
　　
　　公风采凝峻人咸畏服为治务寛厚崇礼教三年政化行焉既得代民不忍舍代者山东鞠腾霄素负才不让观公所设施叹曰吾徒当守而勿失也
　　
　　公秉行清介重义轻利洪武四年以谒告归省被召至京师未复命卒于旅次年四十有七（并杨士竒撰墓碑）
　　
　　尹直赞曰传哉陈侯蚤负巨志遭时孔棘莫我敢置谢天所与曰予攸归军门献策拨乱济时惟圣嘉纳擢置幙府有才有识禆文赞武出守圻郡视民如伤苏疲兴学百废具张政化大行民弗忍释代者鍳观守而勿失
　　
　　吏部尚书张公言行録　　尹直
　　
　　张紞字昭季号鷃庵陜西西安府富平县人洪武末仕至吏部尚书死节
　　
　　鷃庵以明经举歴官云南布政司右叅政寻升本司左布政使凡云南土地之贡赋法令之条格祀神之坛祠公署之廨宇与夫上卞典仪公用程度一一皆所规定民夷心孚逺近奠安洪武二十年三月入觐考其功能为天下第一深见奬谕还仕三十一年升吏部尚书三十五年闻靖难之师入金川门自经于吏部之后堂
　　
　　此传不知何人作杨都宪叔玑尝録张公行移一册卷末附録此传疑是括苍王景彰所作也近得此传仅半幅而不全篇首仅着其姓字与乡里篇末仅着其死节之所闻其遗文亦多是云南所作雄徤简直类其为人而深恨不见其全往歳曾托友人杨一清访而求之近今寂无所报今特録其不全者奉去一覧（尚书乔新回尹直书简）
　　
　　杨文贞公初以明经征入翰林任编纂未几有旨诸编纂悉送吏部试文章考第高下而官之尚书张紞读文贞策喜曰明达时务有用之才不但文词之工也以为第一奏授亲王府审理文贞由是著名后果大用知人之鉴张公有焉（謇斋琐缀）
　　
　　尹直赞曰赫赫太宰其气桓桓蚤举明经歴掌滇籓干戈甫定百废其完民夷信服逺近奠安课最第一进统百官品裁允当知人非难靖难师至智力以殚自经自靖节重泰山纷纷鄙夫茍生何颜
　　
　　侍中黄公言行録　　尹直
　　
　　黄观字澜伯一字尚宾直隶贵池县人进士第一洪武末歴官礼部侍中死节
　　
　　观洪武辛未会元状元官至礼部侍中死于忠举家溺死池州府志忠臣类京畿解元
　　
　　尝观人之为学平居无事坐言其志曰我欲为忠臣为孝子及临利害遇事变则所行非所知所守非所学君子则不然必欲得于已而后行于人行于近而后行于逺孟子曰身不行道不行于妻子诗曰刑于寡妻正谓是欤前礼部侍中池郡黄观早读圣贤书学圣贤道擢魁天下位亚宗伯其所以得于已行于人者有素一旦我太宗文皇帝举仁义之师肃清内难后受亿兆推戴以正大统在廷之臣莫不攀龙附鳯而观独念其平昔之遇畧不计其后来之荣宁赴江流塟鱼腹非所学有得而舍生取义者岂能然哉妻及二女念事至此亦投秦淮而没而非身能行道而行于妻子者又能然哉苐恐史官讳忌不书使其一门忠节将日冺焉无闻惟合下生观之郡覩观之仪详观之事宜作传一通以补郡志阙畧则往者不冺来者受教而彰善之义不明有及哉昔张巡之死韩愈得于嵩之言于张籍而后其传始备段秀寳之死桞宗元召邉上故老卒吏而后得其详以告史官韩愈令观之死与张段同一善道而阁下同其乡覩其仪详其事比愈之得于他人者实相倍蓰后有迁其人者包罗古今成一家言欲纪观之事征诸是传岂不贤于征荆轲韩信于夏无且淮阴人者邪（教授黎扩与柯宪使暹书）
　　
　　洪武末观为尚寳卿闻靖难之师已渡淮奉命起上游之兵以入援兵至湖州府闻靖难师已驻金川门哭于江上谓其友柯暹曰吾妻有志节必不肯受辱暹招魂塟之江上越明日其家僮自京兆来言执政大人有观望欲推戴者索传国寳不得或言黄尚寳已赴上游起兵矣因命执其妻女配象奴象奴叱其妻出金银钗钏之类持之市酒肴欲供合欢之费其妻俟象奴出与二女及家属十人俱赴淮清桥下死柯暹为之作传载其事甚详柯之子天顺中为湖属县知县予尝询观死事其言皆同索其文则不肯出黄观元待制黄冔门生其节义无愧于其师自古女妇之死节者多矣然未有若黄观妻女之烈也岂可使之冺灭耶（并何司冦乔新回尹直书）
　　
　　予尝致书司冦何公询及名臣言行公复书以张冢宰及黄观死事见示但谓观为尚寳卿与予所考池州府志称侍中不合而黎扩之书以观之妻女亦投秦淮而没则与何公谓赴淮清桥下死不同然秦淮淮清同一汨罗之水耳盖不足辨至谓尚寳卿岂观尝歴官尚寳而人呼之熟邪观自洪武二十四年殿魁至是十年岂止官尚寳而侍中正其时増次尚书之员当以侍中为是惜柯之传不载于志岂柯欲为之传而未果抑已为之而柯之子终以忌讳匿而不肯出耶
　　
　　尹直赞曰烈烈侍中学有师承春元殿魁歴贰春卿国歩斯棘奉诏征兵兵未入援世已变更自度厥偶志节刚贞痛哭江上招魂以盟维妻与女果不茍生遽率十口投死淮清身随家殒上友屈平负节烈义今古同称孰纪其事而匿其文其文则匿其名则馨
　　
　　知县颜公言行録　　尹直
　　
　　颜伯玮讳瓌字伯玮以字行江西庐陵县人洪武末任沛县知县死节年五十颜氏为庐陵诗书家胄出唐太师鲁国文忠公居芗城为忠简胡公故里元至顺壬申有讳洗者由乡贡进士辟宪府史死节广东伯玮之先也伯玮素聪敏介直能文辞洪武己卯诏郡邑征贤良有司以伯玮举擢徐州沛县令以善政抚民未几而南北构兵官军驻徳州淮北之民终歳给军饷伯玮布置有方民趋事赴功不敢告劳三年辛巳六月望北兵直捣济宁过沛邑沛民多窜匿兵退伯玮设法招来之民复业如故秋九月有旨设丰沛军民指挥司集民壮五千人筑土堡以备御寻调三千益前军所存二千皆疲软四年正月兵驻沙河二十二日攻沛邑伯玮遣县丞胡先百夫长邵彦庄诣徐都督告急二十六日攻益急伯玮呼弟珏暨次子有为曰兵势盛孤城无援事不可测倘有难汝脱身还家白大人瓌既为人臣子职弗克尽矣又名为士临难岂容茍免乎取笔赋诗一章题察院壁曰太守诸公鍳此情祇因国难未能平丹心不改人臣节青史谁书县令名一木岂能支大厦三军空拟作长城吾徒虽死可无憾望采民艰逹圣明漏下二鼓报兵入东门指挥王显迎降伯玮具冠带升堂南望拜自经子有为自刎以从俄而诸军至擒主簿唐子清典史黄谦俱死弟珏幸脱走济宁踰月还沛询邑人知伯玮父子尸已为胡先埋瘗二十二日至徐泣道其故伯玮于予为同郡沛于徐为属邑予家居时知伯玮善事父母友于兄弟睦于族婣乡■〈尚阝〉称其六行无异辞故为郡守县令所知以其名闻及为沛邑令数以事至徐又同督运徳州每连床共食谈诵慷慨练逹机宜予深喜乡郡之有人属县之得贤长吏期其逺且大也呜呼竟止于斯耶夫人莫不有死有重于泰山有轻于鸿毛非死之难处死之难也古语云谋人之军师败则死之谋人之邦国危则亡之若伯玮以藐然之躬寄百里之命其平居素志已定视死如归赋诗述情其贤于人逺哉（奉政中士徐州判官晏壁撰墓铭）
　　
　　太宗皇帝举师靖难所过郡县皆归附伯玮度不支不出时惟一子在侧伯玮预送之出走遂入衣冠南拜自经其子不忍去父复还父已死亦死之事具国史仆与伯玮有故过沛悼之情见于辞焉平生金石见临危就义从容子亦随千载山河遗县在一门忠孝史官知故乡住近文丞相先徳传从鲁太师欲吊孤坟何处是离离芳草泪空垂（杨士竒挽诗）
　　
　　父子捐生总蹈危精魂常与日光随县南荒垄遗民识地下丹心故老知双节名家先世徳四忠同郡后贤师古今载笔皆公道共使清名百代垂（刘球和韵）
　　
　　知县颜公墓在沛邑南闗公名瓌素以学行称洪武末由明经授知县民悦其政太宗靖难之兵压境伯玮父子同日就死邑人义之遂敛塟焉歳久冢平人莫能知正统初监察御史彭朂巡教至邑询于致仕戸部主事孟式得其塟处乃令有司起坟立祠而祭之（彭朂撰墓记）
　　
　　尹直赞曰忠孝二端天经人纪烈烈颜侯宰沛百里坚守孤城矢死无二力屈援絶诗以言志衣冠自经子亦刎死父为忠臣子为孝子文山之乡鲁公之裔惟忠惟孝照耀竒史
　　
　　王府纪善周公言行录　　尹直
　　
　　周是修讳徳以字行江西泰和人洪武间歴官王府纪善卒年四十有九
　　
　　是修少孤贫自奋于学从游乡先生胡渚樵渚樵以孙妻之又从国子学录萧执先生明诗经初举霍立县训导陛辞太祖高皇帝问曰汝年几何顿首对曰年四十曰家居何事曰导人为善而已帝善之擢为周府奉祠正踰年从王出巡汉北渡黄河歴太行东北邯郸过赵襄子故都为文以吊古情极豪迈又北逾涿郡过燕都出居庸闗扺黒山覩苏李之遗迹访卫霍之故踪一时豪气横放襟怀荡涤思若涌泉应教作赋援笔立就至限以十步而遽成七言四韵奋然以古人自负以志节自与尝曰忠臣不以得失为忧故其言无不直贞女不以死生为虑故其行无不果取三代及近世贞烈死节之事闻见所及史传所遗者着一小传名曰观感录平生所著类编论语二卷广衍太极图一卷诗经小序及诗谱集义三卷纲常懿范十二卷迩言四卷家训十二篇诗文十余卷（并梁潜撰行状）
　　
　　高皇帝上宾之明年有告言过失事王府官属皆下吏是修以尝谏得免改衡府纪善预修纂翰林数陈论国家大计及指斥用事者误国用事者怒众共挫折之是修屹不为动太宗文皇帝靖难之师驻金川门宫中悉自焚明日是修留书其家别其友江仲隆解大绅胡光大萧用道杨士竒且付后事暮入应天府学自经六月十五日也又明日臣民推戴文皇帝继大统数月御史言是修不顺天命请加追戮上曰彼食其禄自尽其心一无所问
　　
　　是修内贞外和有孝友忠信之行非其义不茍取襟怀坦明洒落而冲澹悠然其学自经史百氏下至阴阳医卜之说靡所不通为文章未尝缔思援笔立就而雍容雅赡词理条逹稍暇著述吟咏不虚寸晷汲汲导诱人善人有过失恒为之隠以是无少长贵贱皆乐亲之明于知人所荐士如梁用之刘叔毖皆知名当世
　　
　　是修之学虽一间未纯然于明纲常为世道计必身履之而不徒托之空言岂非卓然特立者欤（并杨士竒撰传）
　　
　　尹直赞曰或谓是修居散地可以死可以无死乃独竟行其志彼背主全躯保妻子方借口管仲与玄成欲图后功以饰耻然则自靖自献确乎是修之素守食禄尽心大哉文皇之恤旨呜呼舍生取义是修有以
　　
　　重修修撰王公墓记　　周瑛
　　
　　去广徳城西五里许王修撰墓在焉修撰故台州人姓王氏名叔英字原采有气节仕建文朝为文字官未几文皇帝南巡原采募丁壮广徳遂自经而死死时尝自为赞曰生既久矣未有补于当时死固徒然庶无惭于来世又自为诗曰人生穹壤间忠孝贵克全嗟予事君父自昔多过愆有志未及竟竒疾忽见纒肥甘空在案对之不能燕意者造化神有命归九泉尝念夷与齐饿死首阳巅周粟岂不佳所见良独偏高踪逺难继偶尔无足传千秋史臣笔慎勿称希贤寻有诏治奸党其二女赴井死其妻击狱死人为上其所赋诗上曰彼食其禄自尽其心耳乃置不问初原采将死以书扺祠山道士盛希年曰可塟我祠山之麓希年卒収塟之盖原采同希年台州人故托以后事正统中少师杨公士竒始为题其墓曰呜呼故翰林修撰王公原采之墓且为文以祭之曰先生之学圣贤是师先生之行纲常是持先生之心金石其贞先生之志雪霜其明浩然归全乘云翩翩我怀先生崇山长川桐山之藏既固且深遥致觞奠神其来歆盖原采尝荐杨公建文朝久后事定故及此原采死无后坟墓陵夷鞠为立莽所可识别者仅有杨公之碑而已瑛初为进士时尝闻其事于其郷诸缙绅及官广徳首以特羊祭于其墓继而访诸故老得其遗事为详云原采入广徳未几车驾度江郡人皆出走原采募丁壮番上遇兵部尚书齐泰来奔皆溃归原采以齐为二令州人执之既至告以故其夕原采引决原采死时年未四十盖其见义之明杀身之勇处此不乱良由有所养非若一时忙廹失据计出无所而自经于沟渎者之比也因念其行义之笃且悲其无后而为修治其墓并述其事以告后人或议之曰原采建文臣子子不为讳而表彰之非罪耶瑛曰不然也自古忠臣义士各为其主耳原采仕建文朝故忠于建文若仕于太宗朝其忠于太宗也必矣况两朝天下皆太祖髙皇帝所培植之人物也譬如天地分为四时日月禽鸟感时而鸣者虽有春秋之异要皆造化中物未可舍此而取彼也议者谢曰子之言是也丽牲有石其镵诸
　　
　　明名臣琬琰録卷十二
　　
　　●钦定四库全书
　　
　　明名臣琬琰録卷十三
　　
　　（明）徐纮 撰
　　
　　梁用之墓碣铭　　杨士竒
　　
　　永乐十五年车驾巡狩北京仁宗皇帝在春宫监国南京凡南方庶务惟文武除拜四夷朝献边警调发上请行在若祭祀赏罚一切之务有司具成式启闻施行事竟则所司具本末奏达而已上既有疾两京距隔数千里支庶萌异志者内结嬖幸饰诈为间一二谗人助于外于是禁近之臣侍监国者惴惴茍活朝暮间赖上圣明终保全无事小人之计不能行然其意不已也会南京有陈千户者擅取民财事觉令旨谪交址数日念其军功贷之召还有言于上曰上所谪罪人皇太子曲宥之矣遂杀陈千户事连赞善梁潜司諌周冕既逮至上亲问之潜等具实对上顾翰林学士杨荣等曰事固无预潜他日又谕礼部尚书吕震曰事亦岂得由潜然犹未悉陈千户非出上命谪之也两人者皆未释有毁冕者数言其佻薄放恣不可用遂并潜皆死非命十六年九月十七日也士君子闻潜死皆嗟惋悼惜又相与出资收殡之文明门外其妻时随在北京恸夫非命哀毁不食数日亦死明年其家始启殡归而合塟于泰和县某乡某原梁氏其先家长沙唐有进士曰震徙荆南又七世曰胜用任南唐为征仕郎徙令泰和又十七世赠知吉州曰逢吉二子皆仕宋伯君崇累官起居舎人兵部员外郎直史馆知鳯翔府仲君杰累官同知黄州府入为翰林院编修官君崇五世孙蕃景定三年进士太常博士知宣州改抚州生才可才可生彦卿彦卿生不移娶陈氏元潮州儒学教授以道之孙生男子二人长即潜次混潜字用之自幼好学警敏嶷然有巨人志尝受经于乡先生王子启及舅陈氏仲述入则浸渍不移先生之教父子兄弟讨论切磨无虚日故所得率出其同辈用之甫弱冠其文章论议已驰骋颉颃诸先辈洪武丙子选乡试明年授四川苍溪县学训导苍溪僻逺过使客终岁无几人而山水可适其学者前此未尝遇明师用之乐得其地旦暮坐讲开谕辨析必尽其说诸生皆忻忻有向进意稍有暇独行清流茂树间吟咏自得又明年用荐除广东四会知县授承事郎推诚爱民刬宿弊崇寛政临之以平易导之以礼让致勤抚字稍暇辄就学舎亲授业诸生岁余民咸恱服而争讼息学校兴流徙来归以累千计县有泷桥河世传吏有廉平之政即河水清自用之至讫其去河水澄洁可鉴又明年改阳江又改阳春治之一如所治四会者而阳春猺獠环处稍不得所欲即兽怒跳蹶不可制用之待之如子而不拘于法亦皆尽诚事县令如父敬恭命令惟恐不及所厯之处将去人皆遮道留之不得至有流涕者永乐元年召修太祖皇帝实録书成升翰林修撰授承事郎赐白金五十两织金衣一袭文币四表里五年命以本官兼右春坊右赞善进儒林郎时修永乐大典召至四方儒学老成充纂修及缮冩之士几二千人人众事殷特命太子少师姚广孝礼部尚书郑赐总之已而赐卒命礼部翰林院就本院推举文学服众者代赐遂举用之用之方公明决莅事有程而惰慢放肆者有不乐之相与诬其过于上召问具对云云上曰梁潜言是遂抵造诬者罪于是以文事禆益皇太子尤为所重上幸北京驲召赴行在八年南还十一年复扈从北京十三年考礼部会试十四年南还明年复北狩将发亲择侍从监国之臣时翰林独留学士杨士竒特诏尚书夏原吉吕震方宾举一人副之遂以命用之其在皇太子前累累进善言皆见嘉纳而宠以赐赉是年考应天府乡试盖明年及于祸矣呜呼用之爽闿弘毅耿介自执其智足以烛几其徳足以及物其才足以兴理其自任之重不肯下古人凡士君子哀而惜之夫岂以私用之也哉用之之学通诸经尤长于诗易自十五六已用意周程张朱之学壮而益探其微为文章驰骋司马子长韩退之苏子瞻亦间出庄骚为竒务去陈言出新意古诗髙处逼晋宋所著有史论若干篇碑传记序铭颂赞述若干篇五七言古近体诗若干篇皆可传其与人交蔼然有相辅之义人有过面诮之不为依阿取容及其能改欢好如初焉用之死时年五十有三娶杨氏子男四果楘楫榆皆知务学果楘皆举乡贡未升孙男几（阙）皆秀朗可望造物者殆以是报之欤梁杨世婚姻家余长用之一岁少学同业壮而仕于朝同官知用之孰有深于予哉故其葬也宜予铭而予铭之亦岂出于私哉铭曰梗楠之苍苍可车可梁灵芝之煌煌瑞世之章曷其举之又中毁之夫毁于琢曷全于璞理有瞢瞢为善罔佑颜短跖长从古则有从古则有善者徒伤尚有传者其永不忘
　　
　　前右叅议解公墓碣铭　　杨士竒
　　
　　呜呼此解公大绅之墓葬二十有二年矣其友杨士竒始克序而铭之序曰解氏姬姓其先居鴈门唐同州刺史琬之孙隠为蕲州司户叅军始家庐陵之同水乡叅军六世孙盛迁吉水邑中世有科第至讳梦十宋太学上舎生讳应辰元髙安县学教谕生讳子元举进士授安福州判官兵乱守节死生开先号筠涧娶髙氏进士若鳯之子公之父母也公讳缙字大绅自幼颕悟絶人五岁父教之书应口成诵七岁赋诗有老成语十岁日诵数千言终身不忘十三尽读四书诸经贯穿其义理老长不能难也而文思溢发十八举江西乡试中第一洪武二十二年会试礼部中第七廷试读卷者以所对策论过髙抑寘第二甲时兄纶及女弟之夫黄金华同登榜第太祖髙皇帝喜其一家三人出仕授纶礼部祠祭主事公与金华皆中书庶吉士日侍左右甚见爱重闲暇语公曰尔试举今施政所宜直述以闻即具奏大槩言陛下得国之正非唐宋所及取天下于羣盗救生民于涂炭徐定燕都市不易肆而女宠外戚寺人藩镇之患消融底定皆处之有法矣不迩声色不殖货利不为游畋皆逺过汉唐宋之君而无愧三代圣王矣惟愿喜怒一听于天理而推诚任使不以察为明又言陛下拳拳于畏天畏鬼神治民治强暴然畏民者畏天之本治心者治民之本又言令不必数改数改则民疑刑不必太繁太繁则民翫法司近有朋奸罔上倚法为奸二条下人殆难措手足矣又言御览之书宜集唐虞夏商周孔及濓洛闗闽之言随事类别以备劝戒又言六经残缺莫甚礼乐宜正礼经及访求审乐之儒作乐书又言祀天宜复扫地之规尊祖宜备七庙之制太常非可以肄俗乐又言僧道之壮者宜黜之使复人伦经呪之妄者悉火之以杜诳惑断瑜珈之教禁符式之科絶鬼巫破淫祀以底善治又言进人当择贤否授职常量重轻今大诰有不为君用之罪则仕者不复择矣又言古者乡邻善恶必记今虽设申明旌善二亭而无党庠乡学之教互知之法虽严训告之方未备宜取古人治家睦邻之法若古蓝氏吕氏乡约及今义门郑氏家范布之天下世臣大族率先以劝旌之复之为民表率而致治不难矣又言易曰王公设险以守其国重门击柝以待暴客而近世徂于宴安堕城池销锋镝讳言兵事以为天下已治一旦或有不测之虞何以为备宜勅有司以时整葺寛之岁月守之里胥额设弓手课射教民以农隙兼习兵且乞设武举以收英才又言宜广乡校前代多有书院有学田有贡士庄宜修复以教养贤士又言极刑之禁虑有遗才给配妇人恐伤节义既奏上嘉其识正公素与兵部尚书沈溍不合溍奏公入部堂索皁隶语嬉慢非礼上虑公优闲怠逸即除江西道监察御史盖以繁剧玉成之也时都御史袁泰怙势家人横恣诸道御史欲纠之无敢执笔为章者公挥笔立就厯举其过章上虽曲宥泰而一时多其直上又虑公少涵养将为众所倾召其父至谕之曰才之生甚难而大器者晚成其以而子归益进其学又谕公曰朕于尔义则君臣恩同父子其归益尽心于古人后十年来朝朕大用尔遂侍父归公天分髙又感上大恩归益自励而造诣深矣数岁髙皇帝上宾公趋赴临权臣忌公谓赴临非诏旨遂谪河洲岁余权臣黜召还以为翰林待诏太宗皇帝入嗣大位首索公既见寘诸左右深信任之时朝廷诏勅与凡大制作咸出公手每预宻议宠赉加厚升侍读学士奉训大夫上初与武臣丘福等二三人议建储文臣惟金忠预皆靖难时股肱也武臣咸请皇第二子髙煦谓其有扈从功上不听福等叩首请不已终不听遂召公预议事定然秘未发明年册仁宗皇帝为皇太子封髙煦为汉王进公翰林学士兼右春坊大学士奉议大夫又明年福等初所议颇泄于外髙煦素不乐公言于上曰藩府之旧无泄者其缙泄之遂出公为广西布政司右叅议授朝列大夫又以李至刚言公怨望改交址八年入奏事时车驾已出征北方至京师见仁宗而归车驾还髙煦言解缙瞰上逺出觐储君径归无人臣礼遂征下狱后三年以病死狱中素所交游出资殓之外兄髙建春归其柩塟之髙氏公死后家徒边仁宗皇帝临御特赦还而官其从子从期为中书舎人公仕前后不十岁为庶吉士再岁御史未满岁为学士四岁两赞外藩皆席未暖初修髙皇帝实録及永乐大典皆为总裁考会试者一读廷试卷者二声名在天下籍甚敦孝友重义轻利遇人忧患疾苦辄隠于心茍可用力尽意为之笃于故旧及名贤世家之后喜引拔士类或诮其泛爱者终不为变襟宇阔畧不屑意细故而表里洞达絶崖岸虽野夫稚子皆乐亲之求文与书者日辐凑率与之无厌倦意或言有不当与者笑曰雨云岂择地而施哉且人孰不可与进者不畏强御承运库官张兴恃宠而横尝笞击人于左顺门下公过之叱兴曰御座在此敢尔违犯礼法乎兴虽忿公然不敢应一语遽俛首退同官治軄事或有失悞公在上前率引为已过明于知人太宗尝与论羣臣御笔书蹇义等十人名命各疏于下十人者皆上所信任政事之臣亦多于公善而具以实对于义曰其资重厚而中无定见于夏原吉曰有徳有量而不逺小人于刘儁曰虽有才干不知顾义于郑赐曰可为君子颇短于才于至刚曰诞而附势虽才不端于黄福曰秉心易直确有执守于陈瑛曰刻于用法好恶颇端于宋礼曰戅直而苛人怨不恤于陈洽曰疏通警敏亦不失正于方宾曰簿书之才驵侩之心既奏上以授仁宗曰李至刚朕洞烛之矣余徐验之仁宗因问公建文所用诸人对曰皆洪武中人才徃事不足论已遂问尹昌隆王汝玉对曰昌隆君子而量不弘汝玉文翰不易得所惜者市心耳后十余年仁宗出其所奏十人者示士竒且谕之曰人率谓缙狂士缙非狂士向所论皆定见也公之文雄劲竒古新意叠出叙事髙处逼司马子长韩退之诗豪宕丰赡似李杜其教学者有曰宁为有玷玉勿作无瑕石书小楷精絶行草皆佳其卒以永乐十二年正月十三日春秋四十有七配徐有贤徳子男二祯应卒于徙所次祯亮孙男女各二太宗皇帝初召翰林七人入山阁其三出庐陵公与明公光大及士竒也三人相与厚而相知深今独士竒在胡公墓上之石士竒书之公墓石未有书其可不书铭曰千里之足越国过都或一蹷之不虞楩楠百寻其寸之蟊宁见损于匠输郁乎纷纷五采承日竞瞻望以忻快何冺没之遄疾干将地下其神不死尚有光华天涯之涘
　　
　　少詹事邹公墓志铭　　杨士竒
　　
　　永乐二十二年三月初六日詹事府少詹事邹公卒于官公之先自檇李徙钱塘世蓄徳不仕考寿之博学有志遭元季亦晦迹不出公讳济字汝舟蚤丧父事母以孝称天资颕敏好学强记稍长游县庠才识为同軰所服先生君子多重之余杭令聘佐教县学遂奉母徙家焉而毅然师道自任振起诸生皆趋于学一新学舎自令丞以下皆严敬之秩满升中都国子学录又升国子助教一时国学之为师者皆乐与交为弟子者多乐就其幕下无几坐事自陈左迁西安府学教授未赴改河间府学用荐者升平度知州阶奉训大夫廉简寛厚吏民安之丁母忧服阕用翰林修撰李贯举修实录官事摭要井井有章书成赐纱衣一袭币表里各四白金五十两升礼部仪制郎中阶奉议大夫进奉政大夫时朝廷祭祀册拜庆赍及仪物制度征旧章叅古典盖部一资于公诏修永乐大典以五人总裁而公预焉安南拒命诏大将军帅师征之择朝臣有文学者徃司奏记公承命以行军事多所帮助安南平踰年余党复贰王师再出公亦继徃还升广东布政司右叅政务持大体而而简重寛平以率郡邑岭海之区政化行焉坐累左迁吏部郎中数月擢左春坊左庻子在辅导之軄言无不从宠遇特厚奉令旨按皇孙经明于启廸满秩升詹事府少詹事阶中顺大夫公为人和易坦夷不见崖岸于物无所迕自命卿下至武人庸隶皆乐亲之其学长春秋为文章不烦思索举笔率就所居号頥庵客至必具酒相与倾洽遇朋徒之会山水之游辄欣然从之不以事废兼嗜老释之书旁通深造虽其徒尊宿者鲜或过之盖春秋六十有八而卒娶袁氏继薛氏子男二本干孙男一炳公虽厯事三十余年数更显任而殁之日家无余资惟藏书数千卷而已余与公同为史官时徃还后春坊同寮又十余年相与益厚于是夲干将奉公之丧归塟余杭以左司直郎金寔所为事迹请铭义不可辞为叙而铭之铭曰繄公之兴自儒师诜诜执业超皋比表植模范悬蓍龟陡于上庠闳厥施细书石室登金闺讨论五礼宗伯资叅赞戎幙文翰驰旬宣出佐南海涯宫坊入侍腾龙辉倚公厯试罔不宜铲觚削畦和以夷有不谓公规入矩盍视公履谁疾疵天目之趾公全归后欲考徳征铭诗（子干厯官至礼部尚书）
　　
　　翰林院学士王公景彰墓碑铭　　陈琏
　　
　　翰林院学士王公卒之十有五年其子应天府儒学训导贯始具事状来请曰先君弃世时贯兄弟俱幼不及请铭当世立言君子今墓木已拱墓道之石未有刻词罔以昭于幽潜倘畀一言铭之存殁知感也予记洪武季年助教国子公居翰林获接绪论启廸良久公自捐馆思之弗置今有贯之请乌得以不腆之文辞乎按状公讳景字景彰自号常斋姓王氏世为括苍松杨人唐观察使明之后代有闻人宋南渡以从龙功得官者十有三人遂为大族七世祖利政髙州助教六世祖祖光大理评事越二世讳宗儒仕至国子祭酒者曽大父也讳可仕卓有学行乡邑推尊者大父也父讳必庄慱极羣书通性理之学公自幼聪敏异常而有至性十岁通尚书十五举业成时元鼎已沸乃辟常斋以屏世益求性命道徳仁义之说期于实践凡经史子集渉猎殆遍发为文章髙深雄健得古作者意当国朝洪武三年郡邑交荐不就又明年由科目进其父语之曰吾家世受宋爵暨元不竞汝生命在斗箕此其兆也当思先世以儒道显希圣贤之迹立身行道非止于事亲当移忠于君也汝其勉之公拳拳服膺及至京除鳯阳懐逺教谕时方兵燹后学校甫兴日与诸生披荆棘建学官讲明尧舜禹汤文武周孔之道亹亹无倦士子多有成就上于天官考为九州岛二十五县最命未下而父卒闻讣哀号顿絶复苏凡治丧悉从古制服除有旨征天下愽学之士浙江布政使安然以公应诏既至访以至道日直翰林随班朝见锡晏西序制王朝觐仪改赐藩本书作乐章与京城钟鼓楼记太祖皇帝皆亲览寻升大名开州知州发其素藴以施于政寛而平明而恕不为浅功近利民皆安之复修学宫建坛墠劝农桑均赋役得新籍戸三千口若干田赋称是会以疾归乡里明年征赴阙御书姓名于策命覆检山东诸司牍奏日给食大官亾何授山西布政使司右叅政与右布政使韩宜可俱乘传至官夙夜祗若以承流宣化为己任振纪纲恤民隠厚风俗清吏弊善彰恶瘅百司肃然上下虚心属目冀见真儒之用不意有以税粮挠法者按之不伏辜上章诬以事与韩同谪居云南临安箪瓢屡空不以介意日以经史自娱虽故人馈遗非义者一不受自总兵西平侯及文武缙绅莫不礼重之仰思朝廷声教溢于前代撰铙歌二十平云南颂一铺叙圣徳以润色鸿业以为碑铭记序杂文又若干卷洪武季年召回入翰林会太夫人项卒守制于家服阕回京太宗即位初授翰林侍讲未几升学士阶奉政大夫居清华之地掌丝纶之命日承顾问宠眷益隆及修太祖髙皇帝实录与永乐大典复为总裁书成赏赉优渥复督清文武官贴黄举有成绩两典文衡去取至公号为得人其年以疾终于官塟江宁鳯楼乡之原元至元丙子四月十五其生之辰永乐戊子七月十三其卒之日享年七十三配毛氏先卒继李氏丈夫子五曰宏曰荆先卒曰诚曰信克承其家曰贯癸夘贡士洪惟国家抚有万方民物康阜宜有博学耆俊之士咏歌徳业以贲饰一代之盛而公奋由科第累官藩臣虽暂屈复伸从跻输死用能以弘才硕学典司帝制黼黻皇猷润色鸿业为当代伟人究其平生克孝输忠服仁履义宜享百龄乃七袠有三而止邪其文章为当世所重在翰林为玉堂稿在黔中有南诏稿藏于家既叙其事复系以铭铭曰有伟王公观察之裔自唐迄宋代有禄位宗支蕃硕蔚为名宗诗礼相承文学是崇国家龙兴显用儒术公由科第幡然而出首振文铎寻部郡符教化肇兴卓有令誉养痾未几应诏而起出叅大藩政声赫炜青蝇兴谤白璧奚伤谪居黔中不易厥常受知元戎缙绅加礼文章愈竒志节益厉恭承召命万里向京预职纂修弥光以亨曽未几时荣升院长宠遇日隆士类敬仰论思献纳期竭厥忠胡不慭遗翛然告终鳯栖之原是为玄宅墓石有辞适者必式
　　
　　左侍郎刘公墓志铭　　胡俨
　　
　　北京行部左侍郎刘公既卒其孤征以子与公故乃寓书奉状来求墓铭按状公讳辰字伯静姓刘氏其先沛人后徙鄞迁婺之金华则自公之曽祖三顾始也三顾仕元为明台上万戸府经厯幼鞠于舅氏王遂因其姓故公之祖文璜父志皆姓王氏至公复姓刘公慷慨负气节喜立功业以表见于世初王师亲下婺州公首上谒署为典籖奉命使方谷珍谷珍令左右饰二姬以进公叱却之其人惭而退浙江左丞李文忠开省于严辟公置幙下以资赞画时元帅葛俊守广信当祁寒集丁夫浚城壕民苦之欲为变文忠檄之不听遂怒欲临以兵公请徃喻以大义俊即悔悟谢文忠意乃释既而授监办金华茶盐官秩满课最以亲老归养教授乡闾尝道遇故人李惟中死于逆旅具棺敛瘗之任昊母丧不举遗金塟之未几二亲继殁执丧哀毁不胜衣所居室庐仅蔽风雨饘粥或不继处之裕如也里人刘十八懐金入城遇二卒掴其金与饮醉之扶行水次欲加害公见力解之获免后以懐材抱徳起为广湖道监察御史临江同知陈斌受赇殁银工盗金皆坐死公为辨之得减死论居二年以蹇谔闻擢知镇江府兴废举坠勤于其政闻宋宗忠简公墓在丹徒荒秽墓田据于民即加封树复其田命墓傍寺僧收田之入以主其祀丹阳道接句容细民任负戴者徃徃因日暮行刼行旅患之公严为禁盗遂息郡中濒江田八十余顷岁久沦没仍责赋于民公请于朝除之京口闸废舟楫不通东南漕运者转新河江阴二港以出江多为风涛阻溺公乃自京口至吕城百二十里去于塞甃石作坝修闸门顺水势之出入于是公私便之然漕河源浅易涸每仰练湖以益水湖有三斗门亦废公又修筑立三斗门成漕运之舟既通湖下之田益稔时浙江转输之民道其境上死者为收瘗疾者给米命以小舟送出境頼以活者数百人永乐元年夏六月以预修国史知故实赐白金文绮袭衣升江西布政司左叅政至则以久雨江水泥溢九江郡水濒江之田皆涝饥民为盗富室多罹其害公即檄郡邑劝富民出粟以贷饥者蠲其役以当其息官为立劵约明年偿夲粟由是富者乐从饥者得食南安贑州等九府荒田粮六万石有司岁抑取于民民不堪公以闻悉蠲其额后以同官坐事相连免归永乐六年秋命下复起为北京行部左侍郎出特恩也公以老不任政日被顾问留京师者三年乃赐勑书文绮钞锭致仕归踰年复驿召至京命督工武当未行疾作又赐钞锭遣官督医给驿舟送还至常州毗陵驿遂卒实永乐十年七月二十三日春秋七十有八孙祚奉柩归塟文星门下阁塘先茔之次是年冬十二月九日也娶陆氏董氏董氏中书叅政嘉纳女陆氏有妇道子男二人征观观蚤卒女三人孙三人祚祺禧予与公旧同史馆知公为人直谅多闻而公亦以此自信有古节士风可尚已铭曰不挠不污而端其趋不激不随而安以居恩荣始终而善不虚呜呼来禩欲知其人视此刻珉
　　
　　肇庆府知府赠礼部侍郎王公神道碑　　杨溥
　　
　　世自汉以来有道之士有碑有位之士有碑用纪徳善勲业声名为世昭监故肇庆府知府王公以子官加赠通议大夫礼部左侍郎有道有位宜纪述公之神道公讳泰字伯贞晋司徒导之后其先自金陵徙泰和髙祖芳洲妣曽氏祖天隠妣刘氏祖臣则妣彭氏考竹亭先生元福建行省照磨改吉安路治中妣陈氏继李氏其先也公天资瓌伟襟度豁逹自幼颕悟日记千言甫冠羣经诸史悉通大义发为文章浩大如也常从安成刘云章受易经尽得其藴诸父启翁佥宪广西公徃省之由庾岭过苍梧憇桂林及启翁改知崇庆乃浮洞庭遡三峡至西蜀复来游京师足迹半天下而山川清胜皆在观览中一时贤大夫皆得与交游由是志意益恢弘文思益闳逺乡里老师宿儒亟称誉之自以为不可及其文学也公字学深得晋人书法若阴阳地理医卜方外之书悉得其要又余事焉公性至孝家居时母陈夫人病侍疾昼夜不解带汤药必甞而后进后及继母疾以官守不及亲侍抱恨终身启翁罢归无子公躬养之终身抚其孤女得所归处宗族亲戚故旧咸有恩意其接人以诚意未尝言人过失自奉俭约义所当存恤者不计其有无谪居安庆恬退自如所与处者无不敬爱尝曰吾所守者三言循天理而已其躬行之实也洪武壬戌朝廷聘贤才讲求治道有司以公应诏太宗皇帝召问论及太极公备陈其藴时天下应诏者五百余人上御奉天门试经学及时务擢公第一且命公次第其余上以为公论授广东按察司分廵雷州府海康县知县事会罢分廵佥事召还吏部请改官上曰江西秀才王泰颇读书授工部主事时工部尚书赵俊特为上意所眷注欲公与之讲学公初不知之也既莅事俊乃谕上意如此未几遭父丧去以家故滞于谒选坐是谪安庆者十年戊寅膺荐琼州知州复以母丧去服阕改知肇庆其遭际厯履也为佥事至则询民利害兴革之故上言振寃滞恤孤寡防海冦革海北盐法之弊开时吕塘废渠灌东洋口皆切时务其移琼州父老闻之喜曰是先巡按雷州王公耶吾属有父母矣守将奏崔州黎叛请兵剿之公适至谓曰此但黎人雠杀耳兵发则祸及无辜请以身任其事乃遣廉吏徃察之已而果如公言黎得免其兵诸洞咸服凡令下趋承无后者琼田岁三获所入甚薄租皆给守土将士将士每承其乏横敛之公令民每获则输其租民遂免害奸顽之徒惮公严明阴擿其过竟无所得遂愧服郡民健讼一事或连十百人吏縁为奸民不胜其扰多亾生黎中公谕以理讼日以简复业者万二千余口由是郡中无事乃修学政新庙宇学者兴起为南最郡中尝大旱父老巫祝祷之终不雨公曰是吾责也乃斋沐暴露祷之烈日中明日大雨而半舎外尚焦然公再祷之复大雨是岁郡大熟及去官送者十余里既去而思之不忘其政绩也改肇庆时年七十有五以疾卒于京师永乐丙申七月九日也配欧阳氏克相君子为中族表仪继萧氏子二人长信仲直由翰林厯官拜吏部尚书女一孙男八人■〈禾资〉国子博士■〈禾耒〉■〈米遂〉种秬稹稚穆女三人诗文遗稿千余篇公卒时直以翰林修撰偕其兄奉丧南还是年十月某日塟泰和千秋乡新山原越五年原中有泉出乃以壬戌十月某日改云亭乡之聂家山直属余神道碑文余以不敏辞重惟皆尝得拜公其仪刑至今在目义不可辞为之铭曰诗书世泽廊庙器宜乡宜相普厥施乃临南服司宪纪乃分虎符専郡治所至故治治民心在我有余克攸济矧惟利器恒敛锐天之福善庸有既不盈其躬于其类恩典骈蕃褒所自龙光自天烛幽竁谷可棱兮山可砺允矣我铭贻永世
　　
　　明名臣琬琰录卷十三
　　

　　●钦定四库全书
　　
　　明名臣琬琰録卷十四
　　
　　（明）徐纮 撰
　　
　　河间忠武王张公神道碑铭　　杨士竒
　　
　　王讳玉字世美姓张氏世家河南开封之祥符曽祖某祖某父天佑皆追封荣国公曽祖妣某氏祖妣刘氏妣王氏皆追封荣国夫人王初仕元为枢密知院已而灼知天命洪武乙丑自拔来归我太祖髙皇帝礼遇甚厚玉感奋思效戊辰従征渔海子哈勒哈之地以功授济南卫副千戸又従剿布昆特穆尔至延安延州还升明威将军安庆卫指挥佥事庚午从征永顺散毛诸洞辛未逐北敌之侵边者至鸦寒山而还调燕山左护卫癸酉追敌之黒松林甲戌征野人等处升都指挥同知戊寅朝廷用谗加兵亲藩事急太宗皇帝不得已举靖难之师帷幄谋画悉以任玉玉推诚致虑夙夜不懈事可否进止众论纷纭未定者玉正色数语决之咸中机宜故凡举措必资于玉首用玉策辱北平九门抚顺讨逆三日城内外悉定师将南出玉曰不先定蓟州将为后患蓟平余不足平时蓟守州马宣谋起兵迎拒上命玉讨之玉至谕之不下环城攻之宣率众出战遂执宣杀之并执指挥毛某玉知其可用释不杀送诣北平遂抚集军民是夜急趋遵化豫戒将士止杀曰师行以得民心为本遂简敢勇士四鼓登埤开其城门将士皆入城中始觉守将率众拒战执其将斩之余不伤一人将吏悉随玉上谒遂移师永平密云皆望风输欵从至滦河玉进曰都督潘忠杨松在莫州阨吾南路宜先擒之上悦遂亲发兵命玉为先锋用其计取涿州雄县生禽潘杨时长兴侯耿炳文率兵二十万屯真定玉自请往觇之还言军无纪律且其上有败气无能为上至无极以敌众我寡欲试诸将勇怯召问今举兵所向且度可必胜否众未有适说玉曰今当径趋真定彼虽众然新集未齐我军乗胜一鼓可破之上曰玉言合吾意吾倚玉一人足办明日抵真定接战耿炳文大败几被擒获其左副将军马都尉李坚石副将军都尉宁忠及督都顾成等斩首三万余级获马二万复败安陆侯吴杰军上召玉谕曰汝之功也非汝与吾意合不及此永平驰报江阴侯吴髙等以辽东兵攻围城急又谍报曹国公李景隆引兵数十万将攻北平城上与玉谋先援永平既至髙等望风弃辎重遁玉从上追之斩获甚众玉言大寜去此不逺请移军袭之可免后顾从之遂从攻大寜自辰至午城破斩其都指挥朱鉴执都指挥房寛下令安抚城中顷刻而定北平报李景隆兵围城遂旋师玉请先攻其营然后归援从之径捣景隆营大战三日城中亦鼓噪出表里夹攻景隆军不支大败遁去从攻广昌蔚州进攻大同悉下谍报景隆收溃散卒号百万且复至玉言兵贵神速先事者胜请往驻白沟河以逸待劳可必胜也上命玉率众驰往驻三日景隆兵至玉以精骑驰击之斩馘无算景隆复大败收余卒退保济南乗胜追击围其城既而解围还攻沧州获其大将徐凯进攻东昌敌列阵决战上以数千骑绕出阵后敌围数匝上以冲击而出玉不知上所在突入敌阵大战连杀百数十人玉亦被创而殁十一月二十五日云春秋五十有八上哭之恸既旋师诸将皆侍语及东昌事上曰胜负兵家常事不足计所恨艰难之际失张玉良辅吾至今寝不帖席食不下咽陨涕不已诸将皆泣上既正大统行报功之典顾侍臣曰张玉才备智勇论靖难功当第一惜其蚤殁赠奉天靖难推诚宣力武臣特进荣禄大夫右柱国追封荣国公谥忠显进封其三代考妣仁宗皇帝在春宫数与侍臣言张玉识见谋畧卓然老成非诸将所及且端方匡直之益诚难得也既嗣位加封河间王改谥忠武告于庙以配享太宗亲制祭王之文有秉义懐忠一心为国靖难之际发谋奋勇百战当前所向风靡大功垂成挺身陷阵惟义所在视死如归忠精贯于星日功烈扬于竹帛之褒盖王为人庄重果毅涉猎书史明其大义而识虑髙逺治家礼法秩然奉命行师纪律严肃与士卒同甘苦未尝妄戮一人毎语麾下曰为将当溅血战袍流芳汗简葢其殉国之志素定古名将何过焉配王氏枢密院判执中之女累封王夫人子男三长辅起武功累进奉天靖难推诚宣力辅运佐理武臣特进光耀大夫左柱国英国公太师监修国史知经筵事功徳茂硕为国元臣次輗神策卫指挥使次軏锦衣卫指挥同知女一永乐中册为贵妃孙男六长忠授勲卫次鉴次瑾次斌次集余陪太师公在史馆经筵久以余永乐洪熙从臣实闻二圣所尝论王者应铭神道之碑乃叙而铭之铭曰文皇奉天中兴邦国桓桓忠武奋起羽翼帷幄密勿长策深画上契渊衷鱼水之得义旗肇举仗剑先驱敓城九门功其权舆取蓟遵化如探穴雏执其抗锋摧朽折枯龙驭既南大斾在前连下雄郑遄奋常山长河无险铁城不坚抚降殱逆徳威并宣决志敌忾遑恤厥躬精诚贯日劲气吐虹聊城之鏖发忽上冲先轸战旗千载一忠王劳在国王绩在史王嗣象贤益闳以伟带砺山河廷有明誓清庙陟配逾千万祀
　　
　　成国朱公东平武烈王神道碑铭　　杨士竒
　　
　　天命仁圣为下民主必生文武材畧恢杰弘伟之士为之辅翼相与协力一心靖暴乱致治平以建非常之功夫肇创之绩难矣中兴尤非易也故前史赞勲臣率以肇创中兴并言若我太宗文皇帝龙兴北藩安社稷于将危保皇业于永固其功葢又有难者以一隅之众而应四方强盛之敌靡坚不摧靡刚不驯固自天之所定亦必有材畧恢杰弘伟之佐以效夫疏附先后奔走御侮之能是以大功之成勃然莫之能御也若时东平武烈王其伟然特出者乎王姓朱讳能字士弘世家鳯阳之懐逺曽祖考某妣某氏祖考某妣某氏父亮从太祖皇帝征伐有功累升武毅将军燕山中护卫副千户谨持行善抚士有誉于时母某氏王生有令质自少喜读书事父母至孝洪武甲戌袭父职事太宗皇帝于藩邸小心慎恭未尝少懈而抚恤下人一如其父甚为上所信任朝夕侍不去侧奉天靖难之师初兴帷幄密议惟河间忠武王与王预焉时北平三司之交构造祸者王与忠武建议率麾下首擒之遂夺城九门抚绥城内外三日人心大定引兵攻蓟州禽其将都指挥马宣等遂取遵化永平密云从上攻滦河既还从充雄县首破其东门敌众败走追及于月漾桥执其总帅都督杨松潘忠等复追其余众于郑州斩获不可胜计乗胜长驱入真定大败长兴侯耿炳文兵时王独与敢死士三十余人追奔至滹沱河炳文众尚数万复列阵向王王奋勇大呼冲入敌阵敌众披靡自相蹂躙死者无算弃甲来降者三千余人上大悦赐书褒谕永平驰报汪阴侯吴髙以辽东兵攻城急王从上赴援髙遁去王追及之多所杀获遂从定大寜戮其拒命抚辑其众而还时曹国公李景隆率兵攻北平城王从上至郑村坝与景隆兵遇大战败之进攻其营又败之景隆兵列营九门者连败之城中亦出兵夹击景隆狼狈走王从攻广昌蔚州大同次第悉下景隆复收溃散之卒号百万来攻上亲摧之王为前锋午至白沟河败其都指挥平安军及申又与敌兵战大败之明日王领左哨当前锋又大败敌尽克其砦敌尽走保济南王率众迫之至铧山敌严兵列阵以待王连破之敌众释兵降者万余人王以闻上悉抚而纵之葢自是敌兵戴徳皆愿来归无复斗志然上得之即遣之不留王从攻沧州先破其东门入城斩首六万余级敌震惧遂获其总帅徐凯进攻东昌敌列阵决战上以数千骑出阵后敌围上数匝王奋力翼上以出进战夹河王为竒兵先锋大败敌将盛庸兵又败平安兵于藁城追奔至真定战其东门斩首万余级遂彰徳及定州剿西水寨已而败敌将李文于徳州遂克东阿东平破汶上诸寨设伏淝河败平安兵十万余进战小河为敌所乗稍却诸将遽请旋师独王力劝上行曰用兵未必常胜岂可因小挫辄自沮项羽百战百胜竟亡汉髙屡败而终兴自殿下举兵以来克捷多矣此小挫何足置意但当以宗社为重整兵前进耳上抚掌叹曰尔言深合吾意遂行至灵壁敌盛兵迎战王先登陷阵大败之生擒其副总兵陈晖平安参将马溥徐真及都指挥三十余人获马二万敌众死者尸蔽原野降者数十万人悉纵遣之进克泗州渡淮败盛庸兵遂克旴■〈日台〉下扬州从上渡江入京师内难平诸王臣民推戴上承大统论靖难功王居首赐号奉天靖难推诚宣力武臣特进荣禄大夫右柱国左军都督府左都督封成国公食禄三千五百石子孙世袭赐诰劵追封三代考皆成国公妣皆成国夫人永乐二年命兼太子太傅四年安南黎季牦弑其国主毒虐下民拒遏诏使数谕不悛遂发兵讨罪命王总兵佩征夷大将军印率左右副将军左右参将及神机横海骠骑游击鹰扬五将军兵八十万讨之濒行上亲送之龙江师至广西上顾侍臣曰朕夜察天象西帅有忧其朱能乎然能足办斯事朕第虑气候非其所习耳踰旬讣闻上震悼辍视朝五日一时同王从举义者永康侯徐忠等十数人皆入奉慰上洒泣曰方艰难时协心一力相济能其首也且其素存心行事皆应逺到曷遽止此言已益酸楚左右皆流涕莫敢仰视盖王至龙州婴疾薨十月初二日也春秋三十有七上亲为文祭之宸衷悲怆溢于言表读者皆为泣下赙恤特厚追封东平郡王赐谥武烈并加赠其三代皆王爵仁宗皇帝临御特诏王配享太宗庙廷赐祭之文尤极褒重盖当时元功之首也王颀然魁硕勇力过人器宇宏博知识髙逺雍容端重辞气温裕广坐羣议王折衷之词简理当无不心服善驭将士教训抚恤亲若父子纪律明肃无敢踰越毎遇劲敌大呼驰斗以一敌百敌皆望风辟易懐绥降附恩惠周至出谋制胜靡有遗策尤善用才人卒归心虽古名将不过是也葬昌平北泽山之原配王氏屡封东平郡王夫人子男若干长男袭封成国公太子太保孙男若干永乐初某侍讲禁林凡军国事预陪廷议恒与王接知之有素至是太保公属书神道之碑敬叙而为铭铭曰明圣之兴天实命之必有名世辅翼攸资文皇大圣奉藩恭恪天将启之内难奄作有不得已义旗载扬彬彬文武风云奋兴于时东平雄才弘畧夜寐夙兴宻待惟幄刈违抚顺式宣徳音环城中外有截一心金戈所向渔阳风靡永平不固大宁倾圯复顾无虞前驱翩翩折朽雄郑摧坚中山益都追奔沧州殱逆咸奋先登电扫霆击青齐既帖踊跃而南持志决徃宗社为心灵璧疾下长淮飞渡茫茫圻甸有迓无拒大江无险内难廓清翼龙升御天开日明国有元良遂兼储傅端肃之行寛仁之度南交弗靖奉命徂征师未出疆大星堕营天不愸遗堂柱遽仆帝闻衋伤恤与隆厚忠存社稷勲载简编伟哉嗣兴显显象贤河山有誓追崇有诏皇明万年永配清庙
　　
　　定西侯泾国武勇蒋公神道碑　　钱文通
　　
　　蒋周公之胤以国氏汉末有讳子文者淮南人仕为秣陵尉逐盗至钟山而亡大着灵异隆于祀典子孙散处于淮代有闻人而公其裔也然未有如公之显者公讳贵字大富扬之江都人父从龙当元之季以义勇附太祖起淮甸洪武十一年隶燕山中护卫侍亲王之国即太宗也公生有大志恒念父功屈人下甫冠即代后三十一年举义克雄县攻大宁战郑村坝取广昌蔚州白沟河战胜围济南回取沧州战夹河藁城克西水寨败敌将平安军于肥河战灵璧收泗州遂渡江入京师功成论次自十夫长升至昌国卫指挥同知后征交址四征沙漠败阿噜岱于九龙口洪熈元年复至大松岭禽杀敌众升都指挥佥事调掌彭城卫事宣徳二年四川松潘夷叛以公充右叅将率兵捕之首募乡道从东路险絶处攀縁而进贼惊曰兵从天上来耶一日战十数合以全胜闻赐勑有夺桥斩关如古良将之誉明年升都指挥同知镇守宻云诸闗畨夷复叛仍充叅将讨之寻升左军都督佥事充副总兵公谓夷性变诈非长驱扑灭患未可弭乃大阅士连破黒虎等四十余寨斩首千五百级生禽称是投崖箐死者无筭夷遂宁谧赐勑奬谕升都督同知充总兵官佩平蛮将军印镇守其地凡事有利害悉奏罢行之就威州千户所建州治兴儒学使知所教列屯而耕易木栅以从逺近堡垒相望使知所守廪庾以足人心大安正统改元召还升右都督时西儌伪王阿勒坦等冦丼凉邉将屡失利命公佩平西将军印率京营五千骑征剿凡陜西及丼肃凉州等处官军悉听莭制兵至镇畨出鱼儿海子哨还时部长巴圗博啰率众犯庄浪公命将御之生缚博啰等百余人谍报阿勒坦屯伏河西遂蹑踪倍道至乱山奋勇冲入且追且杀至石城泉斩首二百余尽获其马驼衣械时有逃奴来言阿勒坦所在公议即徃副将李安沮之公拔剑厉声曰汝任邉寄肉食且数年坐视其纵横不制尚掉三寸舌以挠我师敢复谏者死乃策马前驰见贼遂整阵而前生禽男妇数十人送营谍复知其不逺令军士疾走至乌鲁斯猝见彼牧马遂约冲马羣以鞭击箭櫜声惊之马尽佚敌既失马皆挽弓歩战不决既令众跃马挥刀齐入以旗牌手督之遂大捷内擒一畨译审自石城泉败衂止余八百精勇者公得其情乃分为掎角势列五百骑为左右翼纵百骑登髙峻疑之既遇贼夹击转战逾九十里阿勒坦窘死西土遂宁捷闻遣中官赍彩段白金宴劳封奉天翊卫推诚宣力武臣特进荣禄大夫柱国定西伯食禄千二百石给世袭诰劵封追其曽祖三公祖八公父从龙皆定西伯曽祖妣杨祖妣杜妣程皆伯夫人留镇甘凉四年召还以云南麓川宣慰思任发屡冦邉六年命公充总兵官佩平蛮将军印赐蠎袍银盔甲以行公与总督兵部尚书王骥至云南众谓瘴发不宜进公谓尚书曰贼毒吾民甚可坐视耶遂遣兵剿之贼势稍却师集金齿分三路进而公与尚书从中路合上江兵夹攻会南风大作纵火四焚矢石俱下如雨公乃擐甲鼓勇而前贼大溃斩首一万余级地尽赤移屯腾冲贼据木笼山为连寨环山塞流又驱象为阵合数十万人于马鞍山公悉破之势如拉朽直捣巢穴荡无遗氛贼父子仅以身遁凯还诏户部侍郎王质持羊酒迎犒临清至则上亲慰劳遣中官赐金币羊酒于家择日御奉天门设教坊乐部劳平夷功升定西侯三代考妣复封如其爵贼父子既遁闻被击于缅甸八年命公与尚书下缅取贼仍宠赐以行时缅人数报送至而濳以金楼船载贼离五十里而不至尚书谓公曰此绐我也遇江则絶我归路且瘴疠将发不垂此而翦之可乎于是诱缅人听赏公则徃焚其舟大战一昼夜其贼首已先去贼子思机发之在孟牙者亦遁去尽俘其妻孥象马以还破其寨二百余处僰夷遂平九年还上复亲宴劳加禄二百石赐白金百两彩段十表里楮币一万贯金酒器二副鞍马一疋以宠异之公之子雄见贼去亟率汉逺官军三十人追杀不及而贼已阨其后众寡不敌某日刎沉于江时年二十四其十人亦从之死上嘉其忠勇赠懐逺将军彭城卫指挥使十二年乌拉遣使来朝谍者知托克托布哈及额森候使回即分兵入冦上命公总兵御之公至境严耀威武遂引去召还嘉劳甚至十四年正月二十一日忽感风疾薨于家距其生洪武庚申十一月二十九日享年七十讣闻上震悼罢朝遣礼部尚书胡濙等谕祭前后十四坛及赐斋粮孝布明器等物追封泾国公谥武勇命工部营兆域于榆河乡泥井里先茔之次而以其年七月六日葬焉既塟越月卫喇特复冦遂有土黙特之变使公在岂遽至是哉其冬以公之孙琬袭爵掌左军都督府事成化初佩平羌将军印充总兵官节制丼凉诸军既而守备南京管中军都督府事忠毅简亮克绳祖武而雅好文学逹古今事变为时所倚重父塟后二十五年而隧道之碑未立琬状公勲续来请予虽不获接公然慕公望久矣而与嗣侯交且久闻公性淳厚体貎丰伟平居谦退如不能临阵则奋勇敢前以一当百故起自徒歩建立殊勲追封三代列爵五等与国咸休也可不载诸声诗勒诸金石而使之显示永久哉初公娶李继李皆赠封侯夫人子男五长义患足疾以琬封定西侯后公七年卒次即雄次谦次让次谏女五长适杭州前卫指挥使李刚次适宻云卫指挥使刘容次适后府左都督长子冯泰次适羽林前卫指挥使李秀次适富峪卫指挥使张勇孙男五长璟蚤卒曰琬曰琰曰瑾曰瑜女五武强伯杨能会昌长子孙琏永庸侯长子徐昌道化卫指挥使张玙其婿也铭曰皇明开天六合重辉繄惟蒋公世际龙飞起自淮甸继奋燕山义旗所指克济于艰天位既正屡进其职从定交南复征迤北维彼北方扰我邦垧公徃御之西凉以宁蕞尔麓邦负固连衅公复剿之南荒以顺爰自左枢超登五爵貂蝉峩峩为时李郭龙章鳯诰三代同封铁劵金书世永弥崇公之忠勇所向无敌三邉之靖式昭帝极茂绩方殷公忽长逝天子兴嗟有赠有谥有祭有塟有爵有嗣诒孙有谋以燕翼子生荣死哀时孰俪焉公虽云殁遗风凛然榆河之乡泥井之里琢石刻词以彰来裔
　　
　　翼城侯孙公神道碑铭　　杨荣
　　
　　世之宏杰英伟之士遭遇圣明屡建勲绩致有名爵老而复能感激思奋竭忠贾勇力效劳勚弘济艰难其光烈着于当时声华及于后世者吾于故应城伯孙公见之公讳岩字（阙）世家鳯阳之于皇里曾大父某大父某父重四三世皆务本力穑周贫恤患乡以善人长者称母周氏有懿徳公生元至正己夘十一月十有一日幼时有术者异其状谓其亲曰是儿不凡宜善视之既长性豪爽膂力絶人轻财好义为族里爱重元季兵兴仗劔归太祖髙皇帝于淮甸在军中以骁勇闻巳未从渡江克采石定金陵取两浙自是南取江广北定中原咸与有功擢金吾左卫百户调守鳯阳已而升武徳将军燕山中护卫正千戸洪武庚申从太宗皇帝之国于燕公诚直不欺甚见亲信藩国之事多委任焉乙亥公引年致政而以子亨代己夘太宗举义靖难以公宿将知兵特起守通州是岁南兵大至城围数周起土山临城攻西门毁楼堞公率众极力捍御城頼以完未几两军合战公操戈身先士卒大呼陷阵士气争奋追奔逐北斩馘不可胜纪得馈运船三百余艘赀粮无筭以功升明威将军指挥佥事仍镇通州辛巳兵复至攻城益急公励将士登城力战矢石交下敌乃退走论功升都指挥佥事壬午春南帅平安督辽东兵十余万偪城公语将佐曰彼众我寡若城守不出自示弱也不若及其始至而击之彼必败亾乃率敢死士数百犯其锋而城上亦合势大噪安众大溃自是敌兵无复来攻者是岁六月太宗入正大位以通城屏蔽冀方使六师南进而无北顾之忧者皆公之功于是进封奉天翼卫宣力武臣特进荣禄大夫柱国应城伯岁食禄千石给诰劵子孙世继自曽祖考而下勲号诸爵皆如公封曽祖妣而下悉赠夫人永乐戊戌六月二十日以疾卒于正寝享年八十讣闻太宗悼念不已命有司给棺殓治坟茔遣官致祭赠翼城侯谥威武岁十月塟通州东冯家村之原配刘氏封夫人先公卒子男六曰亨曰忠曰旺曰喜曰泰曰荣亨由都指挥佥事袭公爵女二长适武徳将军正千戸徐亨次适昭勇将军指挥使房斌孙男十五人英杰敬玘贵瑀琳勉斌建礼智纲云纶英袭父爵早世杰今嗣为应城伯孙女十四人一适太师英国公男忠一适金吾卫指挥桑华余幼在室曽孙五人公殁塟二十有二年杰奉公之事行谒予告曰杰頼先祖余休嗣膺封爵顾墓道之碑未立无以昭功烈垂不朽乞不靳而畀以文庻后世子孙知先世成立之难兢愼自持不敢废坠厥家予昔获侍太宗左右备悉公之勲绩有可书者今杰又具述公始终之详谒请益坚义不容辞乃叙次于右而系之辞曰明明太祖顺天应人旧自淮甸汛扫烟尘公于是时仗剑来附从多羣雄克用其武功成位升弗究厥施武徳之阶养鋭蓄威太宗龙潜天鉴明徳内难构兴皇恕斯赫乃张义旗乃举义师起公于家知公有为言言通城寔国屏蔽命公镇之邦域之计维公桓桓振我师干士勇民和战克守完东兵之来其势十倍薄而击之一鼓而溃京师既宁四方既平皇命报功显爵是膺砺山带海金书鐡劵子孙绳绳硕大蕃衍维公之功惟皇之徳世其承之有永无斁冯村之原峨峨穹碑用诏后人刻此铭诗
　　
　　明名臣琬琰录卷十四
　　
　　●钦定四库全书
　　
　　明名臣琬琰録卷十五
　　
　　（明）徐纮 撰
　　
　　昌宁伯壮敏赵公墓志铭　　尹直
　　
　　国朝膺天御宇百二十载内安外宁丰亨熙豫固由圣明继作于上而亦文武夹辅于下之所致肆惟英桓果毅之才宏伟颀硕之资入则缨冠佩玉位保傅仪百辟出则绾章持节总师旅敌王忾使朝廷有所恃而安逺方有所惮而不敢发者盖世有其人焉若太保兼太子太傅昌宁伯赵公其一也乃兹已矣呜呼惜哉公讳胜字克功姓赵氏系出汉充国之裔世居河朔至伯父赤考再兴国初始徙家永平之迁安遂占籍焉太宗文皇帝靖难师兴赤以谋畧从征有功授永平卫百户殁于战阵无嗣再兴袭升千户永乐庚寅北征大破其帅巴雅实哩杀败阿噜岱余众升指挥佥事洪熙改元复以征北功升指挥使寻卒公袭甫髫龄赖母王夫人矢节教育底于成立恒思父遗言我生为壮士而志弗就尔长须努力报国亢宗毋负竒男子也由是刻志励行事母极孝敬始终无违礼正统己巳北兵入京畿公率兵出西直门扼其冲突躬履战阵斩馘无等敌遂奔遁景泰庚子擢佥都阃名以发闻英庙复辟録公旧劳加佥前军都督府事佩刀侍卫天顺戊寅选管三千营操辛巳秋曹孽叛逆公擒获居多迁都督同知时北兵深入陜西固原公（阙）叅将率师往剿败之今上嗣统命兼勇营典操推恩给诰进封荣禄大夫褒荣三代成化乙酉重建永天门公董军应役既讫工适山西边徼有警命公佩平西将军印统军来援次鴈门闗报兵已遁乃还明年秋往征延绥河北兵闻风渡河趋大同纳欵入贡师旋即命典操耀武营戊子夏故元兵暨海西诸夷弗靖廷议请以公总镇之乃佩北征前将军印杖节以征至则申严号令简阅军士调度有方屡奏克获赐勅奬谕辛夘春召回总典五军营壬辰春调千三营是夏至甲午秋两奉制勅佩印总帅北征敌辄逺却丙申总督军士浚筑京城垣堑兼葺西直门城楼升后军都督府左都督戊戌冬加太子太保癸卯秋勅封昌宁伯岁食禄千锺丙午冬加太保兼太子太傅丁未春皇贵妃万氏薨奉勅董工造坟于天寿山之西南朝夕督视触冒寒暑遘疾舆归遂不治是岁七月朔也讣闻当宁恻然哭悼特赙钞三万贯给麻苎白布有差辍视朝一日勅所司为造茔域遣官谕祭者屡追封昌宁侯谥壮敏恤典渥矣公生永乐庚子后正月之朏享年六十有八曽祖宝山祖保父泊俱赠荣禄大夫同知都督府事曽祖妣闫妣王及原配李继冉俱赠夫人先卒葬昌平县太平乡之原子男一瑄以舎人选侍春官诏赐冠带先公一年卒女二长适都指挥白壐次适定西侯蒋公仲子骙孙男三长鉴恩授冠带次钺次锡女三曽女孙二俱在室鉴卜以卒之秋八月二十日奉公柩启夫人之封窆焉前事具公世出行实请予铭维公早袭勲阶茕孑乃克笃志奋兴闲习武畧涉猎儒书累膺简命佩符建节东征北伐英威勇誉耸闻中外所至敌辄闻风奔遁靡敢抗迎乃不穷追逺袭侥功启衅所谓不战而屈人之兵厥功■〈樊，心代大〉焉矧平居总操督工简教有方恤抚周至士卒感悦立朝行已慎重无违缙绅推敬朝廷倚重凡奉勅遣出辞还见有白金文绮宝镪饩醴之锡蟒衣玉带岁节恩意尤多而卒也赙襚塟祭封爵加谥有隆无杀始终荣哀何其盛哉余与公同朝久知公深去秋叅典邦政两偕公考阅武学官舎诸生相欢竟日益见公之忠亮端凝信为国之干城而于古之名将奚忝然则铭于予宜铭曰皇明奠安泰山盘石曰惟文武笃棐励翼桓桓赵公系出充国世有闻人储休委泽粤若公考早世充职从我文皇勋阶累积公自幼孤式克修饬武畧究通体貌轩特兵冦及郊慨然举檄乃率虎旅乃肆鹰撃乃佥都阃英誉炫赫先帝録劳崇登显陟出则总操入则侍直今上倚毗宠恩弥益屡佩印符屡奉制勅东征北伐所向无敌或闻风遁或受俘馘恬不邀功边不启隙惠周司徒威詟逺域帝曰汝胜久树勋绩予维汝嘉其进封伯公拜稽首曰敢忘徳报徳维何委身戮力营星俄陨尚劳敦役讣闻九重良深痛惜恤典渥优哀荣何极太平之原鬰鬰松栢撮迹勒铭永贲窀穸昌宁之号于昭千亿
　　
　　户部尚书陈公神道碑铭　　王■〈亻与〉
　　
　　成化壬辰夏六月辛夘南京户部尚书陈公以疾终于位今制凡两京文武大臣丧朝廷必遣官谕祭命有司营塟至于勲业位望之照灼者又益以赙赠之礼凡此皆公所宜有而必得者南京户部既以公讣闻其叔子鹄遂奉柩去归其乡以俟命焉公讳翼字冲霄鳯阳虹县人其先居朱陈村宋季徙彭城今居虹县者又徙自国初祖敬先考鉴皆以公贵累赠资政大夫南京户部尚书祖妣妣皆夫人公幼有异质先考尚书公指以语人曰吾家世农业人知吾所治者稼而不知者种徳吾儿其稼之获乎宣徳壬子中应天府乡试宣徳丙辰会试中进士第授行在户部主事岁己巳北兵侵边王师北征命往永平等处偹刍粮永平圻内郡征输繁重民无宿储公百方区画民不厉而兵饶给还奏称旨复出内帑金数万两命籴粟辽阳实边廪竣事升郎中寻奉玺书督江西先是岁赋皆卒伍漕挽朝廷因用武乃复更以民有司承望风旨严程趣办民殆弗堪公曰赋无后期足矣奚以亟为乃循行郡邑求得其富厚者俾具舟分漕且谕之曰此一时权宜尔师还当无尔劳众乐従焉景泰初上崇孝敬録忠义偹财用清赃罚申旧典体羣臣六事未报闻尚书公讣乞归三司御史交章留之上命公卒事公遽已驰归丧次闻命往督漕抵京师乃复归服几终会上命廷臣举堪任方岳者佥以公对即其家拜山西右布政使驰传赴任公问民疾苦为蠲其逋税至十余万石素民利五台山木至是有禁公弛之樵苏自若鴈门既设兵守御益戍以民咸释之使归农业公既厚民生谓可以役其力矣始于某暇日筑忻州城除道通平西岭又感发其良心俾修阳曲诸庙学盖民不知劳而颂有徳者至多不容口英庙复辟召还拜都察院右副都御史给従二品禄巡抚宁夏时西边连岁用兵民罢敝甚公拊循之又籍其贫甚者计口给食奏蠲逋租之累里正者寛两税抵输布帛厥贡果实皮革诸物皆乞权罢之其地故有宣圣庙祀礼与中州等顷岁俭行释菜公曰其为费几何而用以化导边氓其利溥矣俎豆之事吾何敢废亟复之时西番入冦边将失利其势猖獗公乃檄诸部固城堡缮器械募材武士为土兵叅以官兵守要害既而朝廷命将出师敌始引去西师解严公乃上章乞省墓不允然上亦念公在边久思有以少休之矣未几升南京户部左侍郎今上即位勅公总督京储及屯田诸务公始至会台臣建议令诸司察举其属公首劾罢其不事事者数辈而荐用其才且贤者廪庾废壊其修复之资咸取具军役而公有余财则积以待敝公曰縻有用之物困无告之民吾不能牵于吏议以隠忍于心也即日以便宜从事人谓公一举而能除数十年弊复因灾异上恤民力録囚徒裁省盐粮俸钞三事丁继母忧赐葬祭旋命起复公恳乞终制祥禫召还京升南京户部尚书总督如故三年乞奏最上以其兼领诸务止之赐诰命进阶资政大夫公至是功业既成精力向衰在他人若可以少自暇逸而公感知遇期于尽瘁每晨兴入公馆治事食顷诣台迄日旰未休属僚文移趣辨不少贷卒之以此成疾疾甚犹日省署不废呜呼必如公而后可谓无负于委任矣公为人严伟立朝棱棱有风望自为郎署人已惮其刚直无敢有忤之者及出更藩镇入践台省位叙日髙年徳日茂晚生后进以得公接纳为幸而小官下吏趋走听令有莫敢仰视者矣公生于永乐甲申寿六十九配李氏封夫人侧室樊氏朱氏五男子鳯沂州判官鸾虹县阴阳训术鹏义官皆李出鹄国子生樊出鹗朱出三女其长者嫁郭宣钱宗季在室孙男五公之卒也其同年友南京吏部尚书崔公既经纪其丧复述公履厯以授鹄俾持以乞文于予将立碑神道予雅辱公知爱公之妣文夫人丧尝忝执笔为铭今于铭公又奚辞其葬以卒之年十一月壬寅其墓在邑西南沱河之阳铭曰维古大臣以道事君道用于时惠利在民烈烈陈公遭逢列圣煌煌两疏词严义正岂不公用人孰究知其所知者公之绪余秉徳懐诚初终一节何歉于公元侯大耋沱经夏丘爰墓其阳勒铭穹碑永永不忘
　　
　　副都御史盛公墓志铭　　丘浚
　　
　　英庙复辟之初权臣之冒功者朋比为奸凿空起边衅欲树竒功以盖其迹率师关塞即还敌因乘之而入十三道御史欲有言同事有泄之者彼先入愬于上诬御史中有与被系内臣张永同族者欲为之报复以激上怒即逮所诬御史下狱明日众御史章始上上御便殿召众入盛气待之掷章付御史诵之至半上曰止摘章中所条事析之令其分疏复谕之以终诵上意稍悟然重违权臣意姑従轻典凡列名者俱谪外任其一人锡山盛公也时掌河南道事出知保定之束鹿县先是权启边衅其势熖可畏人无敢言者惟公首与同官涞水张君鹏谋谓事干军国某等官台宪乌可畏祸不言张公以为然即入谋之兵都给事中王鋐约以章交上机事因之而失时联官者皆未知也亟召入永平周公宾仓卒诵所上章者音洪亮畧无阻滞及对上之言词直理正天下闻而壮之而不知首启其谋者盛公也同日出补外者若干人其后惟盛公年最髙官最显而能以令徳终呜呼天于忠臣之报固独厚之耶公讳颙字时望常之无锡人正统辛酉以尚书蔡氏传得儁京闱在太学十年所交皆海内知名士景泰辛未始登进士第首擢河南道监察御史寻以老成掌道事时初经己巳之变朝廷惩前政委靡之失稍开言路一时言事者毛举细故攻讦阴私以张直声公独顾大体惜人才掩其疵疾不为已甚善类赖之尝两奉命出按淮时值岁大歉发仓赈贫全活者甚众按闽时适当大比拔贤振滞是科得人为盛及是首谋摧折巨奸直声凛凛闻天下其知束鹿也邑多显宦往往怙势为不法闻公至相戒曰是尝劾奏石总兵者其人不可犯也公变搏击以为抚循吏畏而民安之未几丁内艰去民留之不可俟其服阕相率诣阙乞公公得再任不复用刑法有争讼者谕之以理輙叩首听受不复辩邻邑闻之讼多年不决者各来请判于公公折以片言各心服而去时人有清如水明如镜之謡邑介真保间四境之民虽非所治亦闻趋赴郊外有荒地自然聚以城市邑人风因目为清官店既去任民筑亭为立去思碑请文士为作记至今存焉岁甲申推守邵武行所无事不动声色而郡大化既而巡抚都宪以延平民狡而事繁请于朝移公治之延平与邵接境闻公政有声素莫不革心向化巡按御史録公两郡政绩请旌异于朝进公一阶封赠父母及妻癸巳升广西叅政専督粮饷丙申升云南右布政使丁外艰服阕改陜西寻迁左时广西残破之余公委曲措注民夷赖以不扰陜西地临三边公在任日边报无虚月适岁多歉公调度有方而馈饷不缺入为刑部右侍郎佐其长以明刑恒举欧阳公求生不得则死无憾之语为寮属告有深文巧诋者辄不乐之刑用是平仅再阅月调公南京盖当道者之乡人有欲得公处者或以为言公乃曰吾南人往官于南固其所也明年山东旱饥盗贼将乘之而起廷议建遣大臣巡抚佥曰无如盛时望者改公都察院左副都御史乘驿往命至公即日就道甫下车祷于天雨即大至枯槁复苏公多方设法凡前人救荒之政于今有益者次第举而又因时之宜条数十策行下所司民赖以赈济恤之余所储尚百余万又有余力以及于前代圣贤有功于齐鲁者为之建祠宇以报祀之公山东之政大抵以黜贪暴表忠良除苛政以固民心为本在山东者三年齐俗翕然以变年近七十以老疾上章乞致仕上以其情词恳切从之驰驿归至徐州适所部有大狱以公知其始终有旨命鞫之狱成后归公自家食时家事一以付其弟颐至是抵家伯仲怡怡友爱加笃公于家事一不问颐为之构方塘书院迭山凿池莳花植竹以为娱老之地公时静坐一室焚香读书以自适泊如也岁丁未以上皇太后徽号恩进公一阶家居者六阅寒暑以岁壬子正月二十六日卒享年七十有五讣闻赐塟祭如例卜以是年腊月六日塟于惠山之原弟颐命其子虞持状来京师求予铭按状盛氏常州右族世多闻人曽大父讳茂之大父讳子实父讳文珪俱以公贵赠都察院左副都御史祖妣呉氏妣马氏俱赠淑人公配三娶殷氏赠淑人顾赠恭人何封淑人子男二唐义官龙荫补国子生女三人孙男二铭钊女四曽孙男一女二铭曰公为循吏仁中自义公为宪臣义中有仁公抚邦国变荒为熟公佐邦刑于死求生撮其功业所在烈烈曰巨而艰摧折大奸因铭及之补史之遗
　　
　　浙江按察使杨公墓志铭　　杨守陈
　　
　　天顺初英庙复辟时广西道监察御史杨公印马于畿内民羣诉太监吉祥忠国公石亨夺其田若干顷公具以闻并言其怙宠擅权之罪诏称公敢言称职命吏部记之盖将以大任也既而还京彗孛连见祥亨二凶日益张十三道御史谋劾之有私泄于亨者乃与祥合谋上譛暨弹章入上震怒召诸御史诣文华殿俾诵弹章而厯诘之某道御史周宾与公同辈且诵且读厯陈二凶罪状明甚然天意入先谮莫能回悉下锦衣卫狱逼诬引大臣刑甚惨酷数濒死卒无一语他及有司文致坐公死而十三道长皆坐戍余多坐贬奏上矣会京城大风雹拔木壊屋走正阳门下马牌于郊外于是狱皆从减死者戍戌者贬贬者复而公就戍辽东之铁岭道遇赦还或谓公宜诣二凶谢庶免后祸公不可复谪戌广西南丹居五岁二凶相继以逆诛公被特旨还里居今上嗣位以言官奏复公旧官改陜西道寻升浙江按察副使居父忧起复旧治巡海后升按察使卒于官自古乱臣逆党必先淫刑重法以箝羣众之口而慑服其心俾莫敢不从然后逞其志此二凶所以必欲寘公于死既而公幸生全二凶卒皆诛灭而公乃复于位由天子之明足以别忠邪智勇足以定福乱故也公姓杨讳瑄字廷献南昌丰城县人其始祖曰王君权唐季相南平王累官金紫光禄大夫居南昌之武宁传十有五世曽祖回仲犹王姓国初徙丰城占籍始讹为杨盖其方言王杨无异音故也公祖名髙不仕父子荣以乡举累官蜀府左长史母周氏公以甲戌进士为御史仅两期而罹二凶之祸再起为御史岁余遂副宪于浙杭州卫指挥陈鼎父子肆凶恶海宁民管箎沈琦工诋诬皆莫敢谁何公悉寘之法属府造上供纸岁若干万工估价每张银一两公计量纎悉减十之九岁省银若干万两民徳之其巡海道以军官多役戌卒严禁之立五日一操点之法以边饷米粝而卒空为革势豪揽粮之弊奏増一通判専理以武臣多不学无谙为葺学延师教其子弟凡城隍墩堠廨署舸舰兵甲皆以次缮葺之无遗余力及定海之城北捍海塘县西走马堤霩衢所之衷外海塘徤跳所之海塘海塩县之大海塘皆修筑之以奠邑居以兴民利而海盐塘踰二千三百丈工尤巨御患尤大非公莫能为也在杭州以按察司卑隘逼塞乃彻旧宇改创数百楹穹巨伟丽辟其前衢廓然四达以西湖旧深广能溉诸邑田至十六万顷今湮过半奏请浚深之如旧防于涌金门址辟水门放湖流入城河出清湖闸抵海宁黄湾以溉十六万顷田复于畏吾寺前后建三桥以通水门俾小舟常入湖取淤泥以浚深可久不湮功虽未就虑则深逺矣公巡海数岁波恬风息成化丁酉春忽报倭船数百犯边公时在杭寮寀惊问公徐曰彼果来犯吾将尽诛之乃出巡至宁波府卫已戒严守令呼民壮授甲林立矣公谓曰海上甲兵自足内地不须虞安用民壮今农事方殷亟散之至定海数日乃方倭仅两船入贡耳于是皆服公之智量其为按察司以宪度久弛力振之严门禁察吏奸断讼明敏无留狱禁官署毋桑蚕以争民利诸妇女毋入寺观以隳风俗甫半载而病作寮寀往问尚与论筑海溏之法浚西湖之利无片言及私成化戊戌七月朔日卒年纔五十有四耳公疏爽有志节喜建功业又才足胜之视天下事无不可为者然赋命不永而止此无不惜之公娶许氏封孺人生三男长源县学生次淮次涧侧生一男浍最少卜以某年某月日葬某山原以余与公有雅持宪副胡君濙状请铭余读状至天顺间二凶事为之恸哭流涕不能已岂独为公悲也哉呜呼正统之末社稷非景帝莫可保而一时竭忠殚劳者皆可谓社稷臣也二凶于是时亦受恩不赀富贵极矣而劳蔑如逮景泰末诚可谓惠懐无亲者矣天下非英庙其谁归而二凶者贪天之功弁髦景帝鱼肉其社稷之臣殆尽此余所谓恸哭流涕而不能已也呜呼二凶是举岂但要功以固位而已哉盖以图改玉之兆也于是势熖炙天孰敢一睚眦之而公露章显斥滨死而不易辞可谓忠谠之臣矣曽不数年而二凶者身刑家戮遗臭无疆而公乃髙陟令终流誉千载岂直薫莸之辨而已哉呜呼使二凶不自作孽则国家无衅而富贵延及于来胤未巳公非以忠谠着则须有他表见岂能若今之焯焯后世决不可泯哉是亦足为万世人臣之至戒至劝矣余修国史既尝书之然春秋之法辞之重言之复必有大美恶焉故因源请重书之并及其勲业之著者其它文与行皆畧之铭曰人与万物生天地中惟厥性贵不与物同父子之仁君臣之义是惟纲常允不可离有或离之以肆厥欲宜两其翅宜四其足策名委质以服事人有死无二是名曰臣烈烈杨公事我明辟豸冠绣衣实有言责视彼跋扈害国殃民忍不能黜飞章奏陈彼日鸱张志将改玉凶熖炙天莫或敢触公草白简以率其僚厯数彼恶愿肆诸朝尺威之严国典之极濵死不渝厥心惟赤为国之故以忘其身是曰忠谠庶几臣诚濒死而生入幽而显帝心孔昭天道不逺公有巨才亦有嘉行有学有文有繁厥咏我皆畧之不书于石独扬一忠以励百辟华嵩可夷沧渤可湮惟忠谠臣亿载不冺
　　
　　明名臣琬琰録卷十五
　　
　　●钦定四库全书
　　
　　明名臣琬琰録卷十六
　　
　　（明）徐纮 撰
　　
　　镇逺侯夏国武毅顾公神道碑铭　　杨士竒
　　
　　永乐十二年五月二十五日镇逺侯顾公薨于贵州讣闻上震悼遣官赐祭追封夏国公赐谥武毅赙赠如制命有司治丧塟遂命其嫡孙兴祖袭封兴祖奉柩归塟于扬州之（阙）原頋之先居湘潭公之曾大考百四妣某氏大考于二妣朱氏始家江都考万一妣周氏公讳成字景韶天性仁厚自少能矜恤鳏寡负直气遇以横逆加人者必摧辱使畏服乃已其大考尝诧于众曰是孙必兴吾门公资貌魁伟涉知书通大义而膂力絶人善武事尤精骑槊射命中元末尝游燕都有强冦十数刼其舟同载者皆惊愕公独奋出斗冦皆披靡走既归张士诚起泰州僣王号公知其无能为乙未我太祖髙皇帝渡大江明年公来归附至镇江皆号勇士十一人转斗入城莫敢婴其锋者既敌益众而援絶悉为城中人所絷十人者皆被杀公奋跃起絷絶蹴持刃者仆之脱走归语众曰镇江城中皆庸夫可取也遂导众攻其城克授百户従攻常州宣州皆克之遂简充旅正还从克江阴従宁河王克通州升千户攻双刀赵于枞阳攻安庆江州池州兴国诸山寨皆下之庚子败陈友谅兵于龙江公得其战舰及马特赐白金友谅退仍据安庆江州公随大将军悉复之并得其八阵营诸寨从克南昌援安丰败元兵进攻庐州従克武昌荆州衡州从间平王下襄阳还取泰州留守兴化从中山王破旧馆克湖州蓟州洪武元年升坚城卫指挥佥事一年领军克信阳唐光四年従临江侯取西蜀道遇敌公手杀敌百余人生擒二十余人进攻罗江生禽其伪元帅及其下二十余人悉送军门斩以徇入汉州伪官戴丞相向知院者盛兵迎战公挥众奋进戴向皆狼狈还走追北至城郭围其城竟降之蜀平调成都后卫总帅以公守之六年率兵赴重庆禽妖贼王玄保及伪万户李邦祖等八年调贵州卫明年瓮傍等山寨蛮冦叛公率兵讨之斩首百余级俘获人马尤众夷慑服叩首请岁纳租赋公从之其僻逺山峒有负固未下者次第平之已而僻夷叛服不常公连岁出兵平之前后俘戮不可胜计十四年从平川侯征云南率步骑兵为前锋首克普定留公守之且为后继公部将士树栅以守明年公出兵克西堡于是诸蛮合数万攻围普定诸将皆欲出战公持不可曰贼众我寡一出则为贼所窥必俟其击栅乃出贼及栅公披甲上马出北门率战士奋进手杀贼骑之迎战者十数人贼众引却诸将遂乘胜出东门西门战败贼众时南门之围未解公取所生禽者十八人斩而縦其一人归曰吾以夜二鼓时及杀尔矣及期贼闻官军举铜角铳刨皆惶惧奔走围悉解获贼甲兵无算时有中使在普定见公勇畧絶羣还奏特遣赐龙衣金带升世袭指挥使凡普定所丽诸蛮公悉平之十七年平阿黒螺蛳等十余寨及降尾洒蛮酋马乃之众两堡蛮携贰复平之二十一年总戎檄公讨平乖西扒古里谷劳金纲等寨遂禽闗索岭首贼葛蓬及叛冦阿束皆诛之土官阿宗叛焚刼驿舎乘虚将攻公势张甚时官军精鋭悉驻东川公率余众及土兵深入贼地据闗口屡败之贼既遁众以暑瘴非士卒便欲退师公不听未几贼党杀阿宗降遂奏革普定府而黜其守之懐二心者建兵卫以属其民析其地为州三长官司六而公统理焉自是公悉意抚绥大布恩信诸夷向服廿五年夏入朝赐文币二十有（阙）副钞二千贯白金四百两且赐宴会同馆升镇国将军贵州都指挥使司同知公至贵州首征康佐叛蛮破阿老诸寨峒廿七年平都匀丰宁西梁瓦村等冦斩首万四千余级俘生口三千八百有竒而抚其良善二十九年升骠骑将军右军都督府佥事官其长子统普定卫指挥使是岁命公佩征南将军印总兵征水西叛冦生擒贼首敬徳斩之余冦悉降三十年五开蛮反公率兵至臻剖大峒悉破之进天柱天堂春花金井蒲头大小坪等生苖及螃蠏米毫湾溪万潮等冦皆破之三十一年普定西堡及贵州光金谷劳古里金石畨羡唐诸夷复叛公次第亲行诛其叛首而抚其余众以归明年髙庙上宾又明年太宗文皇帝靖难之师起北方公受命往御至真定靖难之师縳公以献文皇识公先朝旧人解其絷与之语曰岂非皇考之灵以尔授我乎因语以不得已兴师之故言已泣下公亦泣遂遣人护送北京令辅仁宗皇帝居守时姚广孝奉命辅居守有腹心之寄姚素不习兵事与公议多不合会南兵围城仁皇于军旅调度恒从公言城中文武之臣竞进日顾城南将其中莫测不可専任然公所言计皆合几用皆有效数命公出将兵固辞曰使臣侍左右日陪论议得效分寸足矣赐公甲胄刀劔弓矢公皆不受南兵数围城卒以败去者多用公谋也洪武三十年九月论公功赐号奉天翌运推诚宣力武臣特进荣禄大夫柱国后军都督府右都督封镇逺侯食禄千五百石子孙世袭赐钱三千贯白金一百两彩币三十四副遂赐诰劵是冬命公镇守贵州葢以公威信素行于彼云永乐元年春至贵蛮夷闻公至欢起出拜叛者皆归境内靖宁公上书论大计谓国家宜早建储以正名分北边官军有功者爵赏既定宜制以礼法降勅褒荅赐钱五千贯彩币八加副申赐钞万贯白金二百两彩币如前三年赐诰追封三代考皆镇逺侯妣皆侯夫人永宁土官宣抚为其弟谋杀致其下乱公执其弟送京师罪之而従土俗奏以宣抚妻袭职其众遂靖六年车驾将巡狩北京豫召公副储君监国既至上慰劳再四且谕所以召公之意公言皇太子仁厚恭勤明达足任付托且左右文武之臣其智识深长皆非愚臣所及蛮夷虽今帖服小有所争即持兵为乱愚臣非敢决意去留惟陛下命之上忖知公意嗟叹累日赐钞四万贯白金二百两彩币三十有六副命还贵州陛辞文华殿曰殿下于事君父恤兵民素行有诚惟于小人当寘度外万事有天理不足计盖是时懐夺嫡志者不乐公在京师公独知故先几引去也时土官奏欲为公建生祠従之公之赴召也播州贵州蛮作乱公归遣子男率兵剿之悉平时思州台罗等蛮亦乱公遣人谕其酋普亮即服于是公病事闻遣医驰视竟不起春秋八十有五公自少壮履行阵挺身战斗奋勇无前虽身被十数创不稍引却必致俘馘见功效深于筹畧料敌制变百不爽一于谋国事明大体不琐屑细故竭诚奉公至老死不倦诸葛公所云鞠躬尽瘁死而后已者公盖有焉朝廷既追封公并追封三代考皆夏国公妣皆夏国公夫人元配彭氏再追封夏国夫人继室穆氏李氏子男七长统先公卒洪熙中以其子贵追封镇逺侯次铣次铨次鋭次勇累官贵州都指挥佥事次亮次源孙男九兴祖袭封镇逺侯效用三朝克绳祖武凯再兴徳旺兴能贵州卫指挥同知先卒琮琦玹曽孙男六玄孙男一至是兴祖具事状属士竒书神道之石士奇永乐洪熙中官翰林日侍二圣实闻公事故不辞敬次第书之而系以铭曰大明奉天肇迹淮土公奋従龙来归皇祖金戈鐡马桓桓四征铲暴锄强畴之敢撄函夏既宁报功锡命崇爵丰禄往绥南境逖彼南境毒虺妖狐慿阻弗驯跳蹶啸呼公奉天威霆驱电扫夷薮室穴屡征乃安乃登督府乃卫禁垣居无几何遄北其辕天其佑公俾尔圣辅惟圣知公曰时旧老明明二圣任公心腹蓄疑盈庭公任愈确公不尤人公处有道秉诚执恭谋猷屡告卒底厥功为报益隆金貂玉鞶亚于上公帝谓尔成予懐南徼汝往申抚公拜奉诏夷獠迓公父母归止焦者以濡仆者以起孰其悖凶敢干刑诛小者擒俘大者戮屠公身在外心存廷陛匦函有陈皆国大计当宁圣明嘉公忠言宠赉华褒诞自天降国有老成谓宜百岁曷不憗遗营星奄坠雄盖万夫智名勇功公福简简哀荣始终庆泽之贻绵绵来嗣驾念先祖祗于世世
　　
　　阳武侯鄞国忠武公神道碑铭　　杨士竒
　　
　　宣徳五年五月太保阳武侯薛公奉命城隆庆永宁赤城独石竣事将归以疾闻上遣中官以御医往视且赐勅谕劳至京犹力疾入见上慰谕再三既归第日赐御药遣中官临问无几竟不起七月廿三日也讣闻上震悼亲为文祭之追封鄞国公赐谥忠武诏有司治丧塟凡塟丧之仪皆优等盖特恩云公讳禄姓薛氏世家山东胶州之新兴社曽祖考讳安妣刘祖考讳大妣金考讳遇林妣张公兄弟六人公第六自少杰特有大志未冠籍戎伍上官皆竒之从北征金山及哈勒哈之地又从征迤都山诺尔布哈等处自是屡出西北二边涉万里而还太宗皇帝举兵靖内难公首従义旗攻九门克蓟州遵化援宻云攻雄县追敌汉州咸奋勇先驱以一当百战真定公生禽敌左副将军驸马都尉李坚超升燕山右护卫指挥佥事赐白金文绮从援永平攻下大宁富峪会州寛河时南兵已围北平城公还先遇其哨骑薄战败之车驾继至従战郑村坝敌大败升指挥同知従克广昌蔚州攻大同率兵前哨获敌人马遂従南征大战白沟河追奔至济南升指挥使従克沧州大战东昌公以五十骑前哨遇敌兵数百与战败之获马三十余疋敌悉众来追公复奋战大败之获马二百余疋敌于威县及深州伏兵以要旋师皆击走之従战夹河大捷战滹沱河右军力屈公率众驰起之出入敌阵数十合战敌败走公追至夹河斩首领无算获马五百余疋明日战单家桥公马蹶为敌兵所得拔刀斩敌兵复上马督战遂败敌将平安军以次攻下顺徳大名彰徳及攻西水寨公生禽敌都指挥一人斩获尤多従攻东阿东平汶上皆下之继战淝河大店小河汴堤灵璧率勇先诸军遂渡淮渡江从车驾入京师太宗皇帝为臣民推戴既正大位论功行赏升骠骑将军后军都督府都督佥事以其官秩赠三代永乐六年升都督同知八年従车驾北征至玄冥河以功进荣禄大夫右军都督府右都督兼左军都督府事以其官秩赠加三代时四方选至幼军数万悉命隶于公操习十二年従车驾北征十五年初建北京宫殿命公董营缮十八年成加奉天靖难推诚宣力武臣特进荣禄大夫柱国封阳武侯食禄千五百石追封其三代皆侯爵赐诰劵三十一年従车驾北征是年八月仁宗皇帝嗣大位加公太子太保子孙世袭侯爵奉命巡北边适敌入云州公率兵追至大松岭斩获甚众事闻赐勅嘉奬遣中官及鸿胪卿即军中劳之既还赐白金钞币加岁禄五百石洪熙元年佩镇朔大将军印率师巡北边宣徳元年庶人髙煦反车驾亲征命公为前锋先二日围其城罪人既得留公抚绥城中军民还赐银币甚厚明年秋従车驾巡边出会州邂逅敌至塞下与战败之生禽其部长获其余众遂镇蓟州永平冬还赐银币加厚四年率师护兵饷开平者再五年春佩镇朔大将军印巡边至竒黄岭遇敌拒战悉斩之尽收其家口孳畜升太保赐钞币居二月董筑城之役盖従公之言以便戍守公平居无事未尝忘危每计边务言之亹亹或诮其琐屑者终不为变盖其志奉国惟恐不尽为将勇智兼备尝先事筹划用心之至以夜继日故所向成功未尝败北间一二临阵中矢石裹创赴斗有进无退其率师所过纪律严明秋毫无犯而抚恤士卒人人归心若董缮作规置有方力不烦费功率坚久人亦罕及盖一代之兴必有一代之臣公祗事三圣涉厯多用志笃鞠躬尽瘁以效臣职故能建功国家流光简册致身贵富垂庆后昆其非古名将之流而今之不可多见者欤公寿七十有三其配李累封至侯夫人子男三以是年十月三日葬公于（阙）乡（阙）原铭曰明圣之兴有命自天必有辅翼名世之贤气机翕会云龙风虎有勲有烈左文右武桓桓薛公始奋従义大呼迅驰金戈铁骑智明几先勇盖万夫畴其膺之折朽摧枯宗社载安功书册府在帝左右股肱心膂公于事上一诚不贰知竭（臣）职死且无怠公于驭众有纪有纲抚如春和令如秋霜厯事三圣麟衣蝉冠廷有老成国有屏翰丹书鐡劵传袭来裔公如长城曷不百岁英灵升游九原在此太史作铭式昭无已
　　
　　永康侯蔡国忠烈徐公神道碑铭　　杨士竒
　　
　　公讳忠字仲达姓徐氏世家庐州之合肥父讳用元季守宣城我太祖皇帝兵至宣率众归附命仍其职遂従征讨以功实授管军百户従守南昌进武畧将军河南卫副千户洪武壬戌自陈老疾命公代之丁夘从征北方至哈勒哈之地还城大宁无几调大宁偹御戊辰従征金山之众之为边患者屡战败之获其马牛辎重赐白金钞币庚午运兵饟数十万解赴温口遂従征诺尔布哈大败其众俘获其人口万余总兵遣公护送入闗公悉心抚恤俘者如归升济阳卫世袭指挥佥事乙亥城懐安万金丙子率兵従征北方至驴驹河而还丁丑往镇开平己夘太宗皇帝举靖难之师公首従义旗克密云克雄县真定取永平克大宁还战郑村坝取广昌蓟州战白沟河皆有功进攻济南克沧州大战东昌及夹河攻彰徳破西水寨克东阿东平汶上大战灵璧遂从渡淮及江至京师公临战奋勇百夫莫当出入敌阵率在众先白沟之战敌挥刃斮公两指未殊公自断指掷地裂衣帛褁创仍奋进战其驭士卒抚恤诚至人人归心而号令严明所过无扰上行师恒饬诸将无妄杀曰吾奉天吊民厉民违天何望有济公承命惴惴惟执兵迎拒者不容而诱谕招俫绥抚附降多効力焉其以功进官自指挥同知厯都挥佥事指挥奉天靖难推诚宣力武臣特进荣禄大夫柱国前军都督府左都督永康侯食禄千一百石子孙世袭赐诰劵追封曽祖六二祖七九及考皆永康侯曽祖妣陶祖妣王妣张皆永康侯夫人永乐己丑暨癸巳车驾巡狩北京仁宗皇帝监国上以公敦厚老成留之南京兵政一以任公公小心寅畏清静简易上下咸宜之一日夙兴盥栉衣冠坐都督府得风疾遽卒癸巳八月二十四日也上在北京闻讣震悼辍视朝一日遣官赐祭给赙命有司治丧塟追封蔡国公谥忠烈并加封其三代皆蔡国公妣皆蔡国夫人配亦蔡国夫人仁宗皇帝在东宫遣祭赉赐甚厚公沉毅质恪有孝行旦暮出入必先诣家庙事继母敬爱兼至少有训责必跪受虽贵不变所得上赐必谨视之约己守法未尝有过接人谦恭和气满容语简而诚洞见底里春秋五十有二而卒卒之岁十一月二十七日葬江宁县安徳乡长冈之原子男二安山寿安袭侯爵安奉国子祭酒贝公泰所述事状求文刻神道之碑士竒与公同朝十有余年后同侍监国相厚知公之行加详故为序而铭之铭曰桓桓徐公为时虎臣袭家之勲奋武以振天启圣明义旗爰举提诚来従股肱之辅皇麾所指公迅前驱谁抗谁御拉朽折枯神武不杀公行圣志来迓来归抚绥勤至仁施如春义行如秋公实左右威懐并流臲卼既安氛翳咸廓宗社再隆褒功命爵悃愊无华厚重靡迁貂蝉充廷孰愈公贤銮舆北狩圣储监国峙武以卫孰优公徳肃肃小心温恭靖嘉岿焉老成为国之华维孝维忠在公允蹈宜贵宜富曷不耆耄都门之南聿崇起坟过者下车视兹刻文
　　
　　平江侯恭襄陈公神道碑铭　　杨士竒
　　
　　太宗皇帝初自北藩靖内难至江上都督陈公瑄具兵迎济内难平上正大统録功赐公奉天翌卫推诚宣力武臣特进荣禄大夫柱国封平江伯赐诰劵陈氏家合肥公字彦纯自少颕敏不凡好善恶恶内笃孝行洪武中侍父官成都习兵畧精骑射以武臣子选侍大将尝従出郊外遥望孤鴈杂鹅羣命众従者射不中最后命公发一矢毙之有鸱翔于上命公射应弦而坠自是屡试皆竒中众大服而公不自为能朝廷命总兵者作蜀府宫城遣将伐材于山所行失律又材不中度又所经瘴地士多死总戎察公可用遂命之公善抚绥明号令别取善道七百里以入先期而还士不病所得材皆适用总戎者嘉之又命董缮作具有条理遂従征南畨岩州亭中及散毛镇南咸建劳绩代父职为成都右卫指挥同知父坐旧累谪戍辽阳公伏阙奏请代行特诏父子并免复职卫卒数辈饕诐狙诈挟制上下为众患公次第悉去之善类以安従征越嶲讨建昌酋长裕噜特穆尔踰梁山平天星寨破宁畨诸蛮驻西河口谕降夷人数千従总帅复征盐井平三山寨及小伯夷进攻卜木瓦寨据要害立堡以断贼路官军分三队进公居中已而左右两队弗支奔还公所统仅百余人冒险先登贼数千围公公下马率众且■〈身矢〉且斫贼疲稍却公亦伤足裹创进战自己至酉贼败走公全所统南还复従征余冦贾哈喇时冦众数万据险以拒官军分三道公军后进由番西涉打中河得间道乃出竒兵作浮梁渡河既渡撤梁以固士志遂压冦境冦慿险迎敌一日十三战夺其险明日复力战凡七合冦大败遂入其垒简鋭卒出哨令望见前军旌旗即举炮俾知已败冦仍遣五百军断冦走路冦穷出降械送贾哈剌于京师抚辑其余众公及麾下皆被升赉従蜀献王巡边招抚边夷兼理茶马之政边人悦戴灌口都江堰壊民苦水患公修其堤防躬督工作为坚久计矜恤无告出赀置义田二百畆于成都积所入租凡贫不能衣食不能婚嫁及死不能殓塟者皆给之会云南兵征百夷以功升四川都司都指挥同知遂进右军都督府都佥事太宗皇帝知公才可任时北京军储不充命公岁董运百万石道海给之公措置井井剏建百万仓于直沽尹儿弯城天津卫籍兵万人戍守公善任使均劳逸秋毫无取于下凡漕途奸弊扫涤一清漕舟所经海岛夷人畏惮官军悉闭匿公下令俾出为市而遣官监临平其直军无敢哗人两便之舟还值倭冦刼沙门岛公率众追至朝鲜境上焚冦舟殆尽冦以杀溺死者甚众奉命率舟师于闽海偹冦倭者三海溢坍没堤岸起扬之海门厯通泰北至盐城凡八百里奉命以四十万卒修之航海至者茫洋莫知所停泊往往胶浅公于太仓相可泊处以二十万卒筑髙丘三十丈延亘十里为表识众便之称宝山事闻上亲制文树碑焉既建北京罢海漕浚济宁临清河通南北往来仍属公董饷运建议造浅艖二千艘初公岁运二百万石为之有方后増至五万石国用以足若疏清江浦引水由管家湖入鸭陈口达淮以免淮河风涛之患就管家湖筑堤亘十里以便引舟浚仪真瓜州二埧潮港之堙凿吕梁徐州二洪石以平水势筑沛县刁阳湖济宁南望湖长堤开泰州白塔河通大江筑髙邮湖堤堤内凿渠亘四十里以通舟南北建梁以便陆行自淮至临清相水势髙下建闸四十有七以时启闭皆舟楫通行永逺之利于淮滨作常盈仓五十区以贮江南输税于徐州临清通州皆建仓以便转输虑漕舟昧河浅深自淮底通州滨河置仓五百六十八所舎置卒俾导舟可行处縁河堤凿井树木以便夏月行者凡于事虑之周而为之果仁宗皇帝初临御下诏求言公首言七事大槩谓南京国之根本宜为久逺巩固之计选将益兵以严守备长民长兵皆宜择贤能然后政举而下不失所贤能在推举推举在覆实乞选朝臣之公正者分巡天下考察百司政事得失进亷能黜贪鄙则官得人而治可兴今府州县学教官多不得人乞令风宪考察罢黜别选今中外军伍多缺盖由所管头目私役扰害不胜致其逃逸乞勅都府兵部都司严切禁约就行清理老疾者令户下代逃逸者责限追捕户絶者验实除豁伍籍又边防之要在兵食足近岁如开平等处城不足兵兵不足食所守何由完固乞选武官之有方畧者授以精兵足其衣食给之坚利器械俾日教习如有沃壤令兼务耕守今漕运惟江西湖广浙江及苏松诸郡去北京甚逺漕河又有洪闸浅冻之阻往复踰年杂费数倍正粮上逋公租下妨农务乞自今令运于近便淮安徐州等处收贮别令官军运至北京则民力可苏农务不妨各处官军每岁漕运毕后财力殚乏到家又修理壊船运来岁粮劳勤可悯其所管头目又加别役以重困之乞行禁约今后漕运军士不得再有别役马船快船惟二三百料者可行于漕河所载不过五六十石每船已有额设水夫今又于縁河拘集军民听候甚至接逓听候日久衣食艰难有至行丐者乞自今罢之上览奏嘉叹命有司咸即施行赐勅奬谕有老成忠爱之诚之褒加之重赉赐诰追封其曽祖某祖某考某皆平江伯曽祖母祖母母妻皆夫人命子孙世袭宣宗皇帝临御命公镇守淮安兼督漕运公至察宿弊之为民厉者悉革之豪猾奸宄皆敛避境内以宁时已婴疾而躬勤旦暮靡有滞事疾间入朝深被嘉劳赐宴赉还至淮安无几复作上闻特勅劳问时子仪在侍卫令挟医驰驿往侍竟薨宣徳癸丑十月十一日也春秋六十有九讣闻上悼叹辍视朝一日追封平江侯谥恭襄赐祭命工部营塟公为人闿爽英毅弘度伟畧禂人广会谈论亹亹伦辈推服公余披阅载籍考知往古成败治乱之故喜近逢掖士时相讲议善交际能推利为义所至以济人为心多所建置人用徳之不忘家有乐善堂恒举邹孟氏仁义忠信乐善不倦之语以勉子孙子男五位袭平江伯后公数岁卒次俨次仪今为勲卫次伦次侃孙男三裕今袭平江伯塟以薨明年之三月墓在江宁县大山之原余与公同朝三十余年相知且好于是仪以状求着神道之碑故按状叙而铭之铭曰繄公挺出何桓桓武兼勇智追前闻材艺夙试卓寡伦峨冠三品承考勲蛮溪獠洞猃猖羣负险弗忧宁且■〈峻，走代山〉公奋扫刮迅拔尘前涤旧俗宁边民有嶻誉望齐峩■〈山上昆下〉歘征来东卫宸垣遭承兴运效骏奔録劳疏封昭鸿恩貂蝉鞶玉衣绣麟报赐志企古荩臣殚心毕虑靡夕昕沧溟茫洋渺涯滨岁増万艘奄然臻有梗于海威赫震斩鲸戮鳄焚甲鳞崇表海岸亘长云云章龙彩天垂文南赋北贡艰以辛踰淮厯济底天津疏湮凿坚劬且勤坦行如砥戚者忻猗嗟公笃孝与仁厥施诸时绩弗泯爱国亦有嘉谟陈功载册府被后昆大江之阳岿有坟太史铭之昭不泯
　　
　　明名臣琬琰録卷十六

●钦定四库全书
　　
　　明名臣琬琰録卷十七
　　
　　（明）徐纮 撰
　　
　　西宁侯宋公神道碑铭　　杨士竒
　　
　　永乐五年七月某日推诚辅运宣忠効力武臣柱国后军都督府五都督西宁侯宋公终于肃州讣闻天子悼叹遣官赐祭勅有司给传还其丧明年夏至京师葬聚宝门外其考之茔之次公讳晟洪武中所赐名其字景旸宋世家鳯阳之定逺元季我太祖皇帝龙兴壬辰公随父朝用兄国兴来归明年从克濠州又従战败贾鲁父兄并以功授万户甲午従张天佑克五河泗州盱眙又并进总管乙未従上克和州渡江下采石太平总管邵荣等潜有异谋国兴察知以闻荣等伏诛従克溧阳进攻南台国兴战没命公袭兄职丙申従攻陈也先水寨克之遂従克南台公父升广徳元帅丁酉随广徳公克宣州还改广徳公天宁翼元帅以老留建康公从邓愈克徽州受功赏戊戌召入侍卫己亥袭天宁翼元帅庚子调征饶州及江西诸郡以次平赐袭衣文绮命充总兵官平诸山寨洪武元年克建宁随留守御新定官制实授武徳将军建宁卫正千户四年升懐逺将军建宁都指挥使司都指挥同知冬召还升江西都指挥使九年调大同授龙虎将军十一年调陜西所至治兵抚民不严而肃十二年掌凉州卫十三年逐北兵至白城获其人马甚众十五年父病诏公还侍又三年父没既襄事复镇凉州敌时数为边患公率兵讨之追至额齐讷之地斩其渠魁伊苏尔戬等及其众无算余悉生絷送京师时又招其国公吴巴图等万八千人而送其部长格布达尔等百五十人诣京师简其壮者隶卒伍余悉处之善地俾耕牧自便驿召公还京奬谕再四赐赉甚厚复镇凉州十九年召还升骠骑将军左军都督府督都佥事赐钞文绮以其官赠其三代仍镇凉州二十三年夏遣中使就赐白金及钞至秋复三遣赐钞文绮授制谕充总兵官征哈玛尔破之哈宻者去肃州千余里敌所城也时诛其王子必瑠齐等三十余人获其众千三百人及金印一银印二悉送京师所获马牛羊咸给将士二十五年复充总兵官征罕东西畨叛冦诛禽七千五百余人获马二千五百牛羊十万遂还京师二十七年调中军都督府是岁敌入辽东命充副总兵率兵讨之遇战诺尼江获其众千余马倍之明年广西帡幪诸寨连结为乱命充右副总兵往征之诛擒七千余人贼平还京又明年总羽林八卫兵往平五开龙里十三洞之冦三十一年率师城万全诸卫归二年出镇甘肃太宗皇帝初临御公朝京师升后军都督府左都督永乐元年授平羗将军充总兵官仍镇甘肃三年北兵日益聚近边公遣人谕以朝廷徳意其部长巴图特穆尔温都尔呼率部众五千马驼万六千来归边境底宁事闻勅赐奬谕命都督徐膺绪尚书赵羾持节即军中封西宁侯赐推诚辅运宣忠効力武臣柱国仍后军都督府左都督食禄千一百石加赐田若干顷又二年以疾终享年（阙）公曽祖（阙）赠（阙）官妣（阙）氏赠（阙）夫人祖（阙）及考皆再赠（阙）官祖妣朱妣陈皆再赠（阙）夫人公之配丁氏许氏皆封西宁侯夫人子男（阙）人（阙）瑄府军右卫指挥使琥驸马都尉尚安成公主瑛驸马都尉尚咸宁公主永乐中琥袭西宁侯仁宗皇帝嗣位琥坐事改命瑛袭西宁侯孙男（阙）杰金吾左卫指挥使伟羽林左卫指挥同知俊天策卫指挥佥事俨旗手卫正千户佐龙骧卫正千户呜呼公勲着国家贵联戚里庆泽被于后嗣名声施于无穷固本于际遇圣明千载之幸会亦必其忠义之行闳逺之材克勤始终有以迓承之矣既述其事于碑文系之铭曰天建皇明龙兴淮土魁智杰能如云従附定逺宻比犹汉沛丰父兄偕来有伟宋公义旗所向仗劔先驱神武不杀迎降欢呼长江飞渡金陵定鼎分命股肱出妥四境于宣于歙于番于闽公从总兵声威日振瓯宁既靖公留奠之进奠藩垣大江之西云中在左分陜在右公来镇抚煌煌旌棨敌窥西陲公往遏之斩絷其渠招懐其余繋兵辽阳驱除岭表如燎灭枯如鐡摧朽马迹所歴几周四遐桓桓之志无康于家文皇御临亲任旧老自西来朝苍颜白首天子曰嘻卿宜在庭纾予西顾孰愈乎卿公曰臣职及臣未衰西人忻忻迓公复来鞠躬尽瘁遑敢怠宁边人恃公■〈立乞〉然长城宣上徳恩洽于遐外耄倪毕归如川赴海天子曰嘻维时茂勲崇爵丰禄予慰乃勤维公遭际实多父兄伟绩贤称晚而益闳存没荣哀归从先兆来世莫京繇公所肇墓道有石其崇九尺太史述铭永耀无极
　　
　　泾国襄敏陈公神道碑铭　　金幼孜
　　
　　公讳亨字（阙）姓陈氏鳯阳寿州人生而竒伟有大志元季为扬州万户时太祖髙皇帝龙飞濠梁岁丁酉遂仗策叩军门上谒髙皇帝竒之选为鐡甲长从大将常公征泰州破张士诚军获乘马而还戊戌冬从车驾攻婺州拔其月城陷阵先登有银器金币之赐由是以骁勇闻遂定浙东诸郡洎征安庆太平髙邮皆效劳绩壬寅春大兵攻陈友谅于鄱阳公以功擢鐡甲百户癸卯再举师次湖口公言于主帅曰陈氏兵多土人熟于水道今方秋湖水尚盛中多滩碛或为所诱则我舟胶浅难可以逞莫若募其土人潜遣小舟察其深浅险易量势而进斯可济也主帅用其言以闻如其计遂大败陈友谅兵甲辰实授天策卫管军百户随大将定江北诸郡县吴元年以平浙西取蓟州功升昆山卫千户阶武徳将军继从丞相徐公北定中原取东昌公副指挥常某守之值元兵数万猝至城下众苍黄失措公曰敌众甚鋭利速战难与争锋当以计破之于是坚壁不与战越三日公先以兵数百诱之敌见人寡悉力来攻公与常率大军奋击且出竒兵邀之敌遂败追奔至棠邑僵仆载路获人马辎重无算公亦身被十数创已而徐公复选公攻元都克之追元兵出塞而还遂従定幽燕诸城未下者洪武己酉调守大同攻王保保魏伯章俱有功已又征和林应州天城白登甲寅破詹童军生禽伪官刘平章乙夘擢燕山左卫指挥佥事是后屡征迤北辽阳破灭营帐绥辑降附威声逺着戊辰冬以公守御边陲久效劳绩特升骠骑将军北平都司指挥使追封其三代公感上知遇益以边务为任功烈之茂一时边将罕与为俪岁戊寅升后军都督佥事仍掌行都司使己夘太宗文皇帝举兵清内难至大宁得公召见军门赐坐亲酌卮酒劳之问以安社稷计公奏对称旨乃曰天以卿授吾其遂成吾志于是命公为五军总兵官南进至郑村坝首与敌遇即摧败之従攻广昌蔚州大同诸郡无不克捷庚辰夏四月战白沟河下济南茂建奇策敌闻公名不战自退勅书褒谕升都督同知未几公婴疾在营文皇帝忧念不置昼遣中使络绎往问夜则就劳察视安否医药饮食皆出上赐疾笃命还北京文皇寻亦旋师亲幸其第临问者二公独以用贤厚民为劝文皇嘉纳之遂以其年十月七日卒于正寝讣闻悼恸不胜遣官谕祭者七丧塟之费悉出内帑以某年某月某日葬于北京宛平县某乡之原文皇既登大宝録序前劳定议赠公奉天靖难推诚宣力武臣特进荣禄大夫右柱国追封泾国公谥襄敏公之曽大父讳某大父讳福父讳泰皆赠泾国公曽祖妣某氏祖妣张氏母秦氏妻韩氏皆赠泾国夫人公享年六十有九子男三人忠府军卫指挥使次恭今后军都督府都督镇守鳯阳次■〈樊，心代大〉今大保宁阳侯佩征西将军印总兵镇守宁夏孙男（阙）人纪羽林卫指挥使昭为勲卫余皆幼曽孙男（阙）人状称公为将四十年未尝杀一无辜妄取一财色他将或多以杀戮为功横取子女玉帛公輙语之曰好生恶死人人所同奚忍害彼之命为己功耶父子夫妇人伦至重又奚忍独人之父鳏人之夫而奄有其妻子耶于是闻公言而化者甚众呜呼若公者其校古良将肯多让哉宜其厯事二圣生膺髙爵没受大封泽流后胤益显而盛则天之报施于公者可谓厚矣太保公之神道未有刻词乃以公事行命其子勲卫昭来请铭遂为之铭曰烈烈陈公虎臣之杰昔事太祖佐兴皇业従征四方如霆如雷无敌不破无坚不摧洎任边阃劳勤亦至绥辑降附宣昭徳意威驰沙漠风尘肃清勲在明府忠着朝廷继事太宗内难是靖宣力効谋屡战屡胜大功垂胜公侯弗支公进谠言忠诚不衰宸衷兴悼遽失名将九原追锡实天所相煌煌宠命侈昭崇封翼翼泾国列爵上公名显于躬庆流后嗣锡圭儋爵惟公有子惟公有子惟国有臣为国桢干本公之仁公仁何以不妄杀戮不事俘掳不宝金玉斯实公仁格彼穹旻昭兹锡类以大厥闻峩峩丰碑用扬勲徳与国始终永世无极
　　
　　宁阳侯浚国武靖陈公神道碑铭　　李贤
　　
　　永乐初靖难功臣不下数十人然克享禄位于悠久者鲜矣惟太保宁阳侯陈公厯事五朝出藩入卫凡六十余年而以令终呜呼盛哉公讳■〈樊，心代大〉字舜卿鳯阳寿州人髙祖万曽祖福三祖大一俱追封泾国公妣皆泾国夫人父亨従太祖髙皇帝定天下以功升都指挥使洪武三十二年从太宗文皇帝靖内难后以功进都督同知卒赠奉天靖难推诚宣力武臣特进荣禄大夫柱国追封泾国公谥襄敏母韩氏泾国夫人襄敏公三子长恭嗣为都督同知次忠府军前卫指挥使季即公也器字宏逺识见超卓尤负胆气工骑射年弱冠即从父领兵为前行凡坝上广昌蔚州大同白沟济南之战与父同功又御敌于单桥藁城西寨东平固镇小河战尤力累升右都督永乐初论功行赏进奉封天翊卫宣力武臣特进荣禄大夫柱国宁阳伯食禄一千石子孙世袭赐诰劵赉予甚厚六年受诏佩征西将军印总兵镇守宁夏赐宝镪白粲牛羊以为戒严之费公至镇号令一新凡人之降附者亲抚绥之务得其欢心乃已七年选精兵自将大败敌于境外由是北兵逺遁边尘为之一清捷闻加封奉天靖难推诚宣力武臣进荣禄大夫柱国宁阳侯食禄一千三百石子孙世袭复赐诰劵及貂蝉冠服锦绮宝镪八年春上亲征北方公将左掖兵十一年冬还镇十二年春上复亲征公仍将左军俘馘甚众明年还镇十四年夏有报敌帅玛哈珠死者公未之信曰是欲懈我边备也即申饬诸将固守已而其众果来见有备而退二十年春上复北征公率所部兵以従还京赐玉带金绮龙衣且闻公有女贤淑礼聘入宫册封丽妃寻命归宁父母赉予骈蕃当世无与为比二十一年诏公统陜西宁夏甘肃三镇兵出剿叛兵公率众直抵贺兰山捣其巢穴尽收其部长额森图罕部落及其驼马牛羊数万凯还上大悦宠赉有加二十二年复随上北征师还以公为殿至京遂领前军都督府事仁宗皇帝登极以公勋戚有劳加太保复官其长子昭为勲卫宣宗皇帝临御待公尤厚乐安州之平公领京营兵卫士有功还有金帛人口之赐二年复镇宁夏三年春奏徙灵州城以便防守四年春得玄白二兎以进上赐玺书奬谕兼有玉带龙衣马图之赉六年还京十年命佩平羌将军印移镇甘肃正统改元今上皇帝嗣位念公勋戚之旧召还奉朝请十三年冬福建民邓茂七作乱伪称闽王其势甚猖獗上曰此贼非老将不能平特命公率师往讨之至浙江有欲分兵先守海口者公曰如此是絶其生路则为死冦矣不従明年春师次建宁有欲屠沙尤二县者公曰如此则益坚冦心矣乃下令谕之俾各复业能斩贼首者官赏与王师同于是降者日众公曰贼势已孤无能为也乃五路进兵一鼓而收之凯还赏劳加等命领中军都督府事寻兼领宗人府景泰中加太子太师天顺改元皇帝复位恩遇益隆固辞宫师许之六年春忽得疾踰秋不能起上言臣老死不足恨惟陛下以生民为念任贤用能以图太平之治则国家幸甚上览之恻然曰看卿所奏足见忠诚宜尚加调治以副朕懐久之医药弗效遂薨时天顺癸未七月十六日也距生洪武乙未二月初九日享年八十有五讣闻上震悼辍视朝一日追封浚国公谥曰武靖遣官谕祭加赙及茔塟事东宫及诸王亦各致祭公伟观修髯语音洪亮胸懐磊落敬礼文士虽位极人臣未尝妄自尊大而南征北伐隠不言功当为中兴名将称首配严氏封宁阳侯夫人子男六人长郎昭次福宁次晟次润次瑛次昻以是岁某月某日与严夫人合塟于都城西香山之原铭曰寿有陈宗父子杰特泾公浚公后先开国文皇靖难孰多勋劳泾公辅之首秉节旄奋武桓桓所向披靡大事垂成星殒于垒浚公承之以笃世忠鼓勇前驰泾公是同跃马挥戈到处渫血乃伯乃侯成此茂烈金符虎节屡镇边陲于征于狩无逺不随闽冦劻勷东南震恐浚公征之遂辑其众巍巍勋戚厯事五朝龙衣玉带惟帝之褒寿嘏既纯允显大纪容与承平宿将有几煌煌愍册贲此令终生死哀荣孰如浚公西山嵯峩佳城在侧史臣勒铭千载辉赫
　　
　　漳国忠毅郑公神道碑铭　　杨荣
　　
　　宣徳甲寅二月乙丑奉天靖难推诚宣力武臣特进荣禄大夫柱国中军都督府左都督武安侯郑公薨于大同讣闻上嗟悼辍视朝三日遣官致祭赐棺及赙命有司营葬追封漳国谥忠毅某年某月某日归塟北京之西山婺里其子能既袭侯爵遂具公平生之槩来求神道碑铭予尝叨总史职不复有辞乃为次序之曰公讳亨世家庐州合肥按郑氏谱世居歙之跳石元末乃徙居合肥今忠毅公祖墓俱在跳石岁时遣人上墓不絶曽祖父五乙祖父大巳父用以公贵俱追封武安侯曽祖母刘氏祖母张氏母英氏俱追封夫人昔我太祖髙皇帝龙兴淮甸公之先君子自和州率先应募积军功授平阳右卫百户升大兴卫副千户岁癸亥公始袭父职公天资刚毅纯笃壬申出使漠北至鄂诺河抚辑元遗还以劳升宻云卫指挥佥事乙夘秋太宗文皇帝举兵靖难命公攻蓟州时都指挥马宣城守不下公百计破克之遂生擒宣归旋攻雄县讨真定俱大克捷升指挥使及辽东军围永平上亲率诸将援之公贾勇奋进敌遂披靡旋师收大宁升北平都指挥佥事未几战郑村坝克紫荆闗复广昌所向无前明年庚辰取蔚州大同大战白沟河乘胜遂北直抵济南升都指挥同知沧州之役公军北门北门刍粮所聚两军必争之地公力战破之又明年辛巳败顺徳军于深州夹河决战剿戮尤甚藁城西水寨连战俱捷遂擢兵广平略地彰徳所至皆下是冬升中军都督佥事岁壬午従上南向厯取诸县及广平汶上等堡对敌小河鏖锋灵壁捣泗州取镇淮渡江克金川门内难既平上正大统策勲颁爵封公武安侯阶勲如前白金文绮袭衣前后赐赉不可胜计永乐癸巳夏奉命出闗巡视山川险易抚辑军士时闗外军卫统摄无纪遇有边警猝难制敌公因奏调大同前卫带管东胜等卫措置得宜自是各卫皆从所隶以听调用寻奉勅领士卒筑长安岭城规画有方人不知劳未逾月而城成岁庚寅以来上屡亲征北方公扈従每着劳绩仁宗皇帝嗣位念公旧徳特命佩征西前将军印充总兵官镇守大同严斥堠固屯守北骑逺遁不敢窥边居常以清介自将服食之奉泊如也用是下人毋扰边境辑宁宣宗皇帝倚任尤重屡降玺书褒异之公生元至正丙申至是享年七十有九配夫人张氏子男三人长即能次熙次嘉女工人孙男一人孙女一人于戏自古帝王之兴必有才谋智勇之臣为之左右以戡靖大难垂不刋之典故其子孙世世有爵邑与国咸休永无穷之闻焉若公遭遇太宗竭诚効力奋不顾身﨑岖战斩以佐助翊戴奠安宗社迨扈从北征镇安边陲其竒能伟绩辉映后先者何其盛哉是宜勒铭丰碑昭示后世焉铭曰于皇太宗有臣忠毅克殚心膂助顺举义崎岖战阵奋不顾身祗奉神谋用成大勲皇帝曰吁有臣如是惟天所生皇考所遗従征沙漠屡效驱驰出镇边陲敌不敢窥长安之岭其城万堵营之筑之士不知苦盛福遐龄逮事四朝功成不有位髙不骄天不憗遗殒伤元老舆论兴嗟圣情悲悼圣情悲悼慨念元功式昭褒典赐谥追封婺里之西西山之麓郁郁松楸佳城是卜纪行有史铭功有司后百千祀视此丰碑
　　
　　武进伯朱公神道碑铭　　罗亨信
　　
　　洪熙元年乙巳秋七月三十日征敌前将军总兵官武进伯朱公以疾卒于辽东之镇所讣闻皇帝为悲悼辍朝廷臣皆缟素越明日诏礼部遣官谕祭赙赠其家定议追赠公奉天靖难推诚宣力武臣特进荣禄大夫柱国武进侯谥忠靖九月丧柩至京十月九日赐地塟于宛平县京西乡卢沟桥之西原既求翰林学士曽棨志其圹迄今二十有一年矣其家嗣今大同总戎袭封武进伯晃大惧公之丰功盛烈弗白于世又虑乎后人或怠于进修则无以报圣恩而绳祖武也于是泣持叅谋户部右侍郎沈君仲威所具事状谒予撰其神道之碑予以衰陋出巡塞北辱爱于总戎甚厚义不容辞按状公讳荣字仲华姓朱氏世为兖之沂州大家元季扰攘田庐荡尽承平奉二亲来归艰难营养不失其欢公赋性刚毅体貌豊伟少负竒气年未二十膂力絶人初同父侨寓表伯叶氏家叶间戏曰男子非士则农商以自立胡为托迹于人而不思所以振厉公曰人亦奋发有时大丈夫又安知他日不为都督乎闻者甚状其志无何朝廷下令四方举年少杰特之士以备任使郡以公应诏而起擢为府军卫骠骑舎人实洪武九年丙辰也武艺日修尝备宿卫寻授卒长领骑五十人时镇南诸夷初附跳梁未辑岁辛酉命大将西平侯帅师往平之公従征大理金齿百夷建昌乌撒乌蒙诸郡壬戌复征积有劳效授世袭百户戊辰征金山伊尔们河哈勒哈之地明年乙巳升大宁前卫左所副千户创建城池抚绥士卒己卯秋会太宗文皇帝举兵靖内难十月驾临大宁公审知天命已有所归遂率所部诣军门谒见大被赏赉即升本卫指挥佥事扈跸还至郑村埧遇敌大战又夺九门进都指挥佥事继取广昌庚辰攻蔚州大同战白沟河济南皆胜升都指挥同知又克沧州东昌辛巳浃河藁城两大战皆捷进都指挥使壬午克东平汶上肥河敌皆披靡既而收兵复战公率精骑伏险大破之复攻小河灵璧泗州渡淮克盱眙下扬州招抚镇江敷宣徳意人皆按堵下六月渡江入京上登宝位大赦改元论功行赏授公左军都督府都督佥事叅贰元僚聿新政化永乐四年交址黎季嫠肆为不靖毒痛生灵上命征夷将军英国公帅师往讨其罪公翼赞元戎大建勲绩六年渠魁既得起升左都督明年余孽负固构乱公复征遂平西东两都列其地为郡邑置守令抚循其民设三司以镇焉师还受赏八年春北鄙余众屡剽我边人为弗宁上亲率六师以剿之公随征至玄冥河追逐部长布尼雅实哩至红山口静边镇敌乃率众逆战公独鼓勇取胜遂亡命奔遁迁左都督十二年复征于和林苍厓峡冲入其陈大破约罗之众师还是年冬命征大同镇守都督操军马守御边疆敌人闻风逺遁西北以宁十五年召还十六年命镇辽东严斥堠谨烽火东徼晏然二十年复征北方公由东路两与之遇奋勇破敌俘获人马牛羊而还二十一年七月进封奉天翊卫宣力武臣特进荣禄大夫柱国武进伯食禄一千二百石子孙世世承袭颁赐诰命鐡劵褒封三代眷遇日隆屡掌府事政通人和中外誉之二十二年复征北方回还仍镇辽东洪熙元年仁宗昭皇帝嗣位简任老成分莅边镇谓公惇实有古将才是年春遣使持征敌前将军印绶授公充总兵官镇御其地思惟付畀之重整戎伍抚士卒期罄丹衷以无负委任讵意夏六月忽疽发背驰奏京师遣医往治弗效竟卒凡将校士卒莫不悲泣如丧所亲距所生己亥六月九日享年六十有七公之曽大父成大父徳父原赐初皆封武进伯追封武进侯曽祖母叶氏祖母济氏母施氏俱已卒配杨氏初皆封武进伯夫人追封武进侯夫人子男六长即晃袭封武进伯正统四年命佩征西前将军印充总兵官镇于大同文武兼资慈祥恺悌绰有父风娶陈氏封武进伯夫人次黻次果次升次昌次昱孙男十五琦瓒瑛琎玮璘琛璁■〈王扁〉晃之子瑾瑄琰珍黻之子理升之子玺昌之子呜呼予闻公之为人谦退而能容有功而不伐运筹决胜之方素所讲习每同大将东征西讨摧锋破敌惟殱其所当诛未尝妄戮一人恭承阃外之寄思以远图不侥幸以取功徼诡而成名孜孜以安辑为务所至兵民无不仰戴由其宅心平恕智识髙明才力超迈所施靡不咸适其宜视之古人信不多让矣岂非治世之勲臣中兴之名将欤是用纪其本末勒诸贞石以垂无穷焉系以铭曰圣人御极简拔豪英公起■〈亩犬〉畆卓荦峥嵘俾长卒徒殱厥南服大建竒勲乃有世禄廓清沙塞武备游膺出守雄藩是曰大宁屠维单阏内难斯作皇秉天戈奸回戬削遂登九五肆揽干刚四方万国莫不来王公功最多官登都府赞贰戎枢阐扬威武股肱心膂为国干城雄才逺畧中外咸称南越既平朔方亦定伯爵进封荣膺显名丹书鐡劵簪绂煌煌崇徳报功恩数异常鸾诰再颁光昭祖祢胙土分茅山河带砺屡承阃寄宠眷益隆荷徳感恩誓竭其忠一疾弗瘳溘尔云逝当宁曰噫元勋已矣追惟硕艾锡谥加封袭其冢嫡复总兵戎赐塟京域西山之麓封筑孔坚巍巍夏屋穹碑载树勒此铭章永利后人百世不忘
　　
　　明名臣琬琰録卷十七
　　
　　●钦定四库全书
　　
　　明名臣琬琰録卷十八
　　
　　（明）徐纮 撰
　　
　　少师工部尚书追封庄平伯荣襄呉公神道碑铭　　杨士竒
　　
　　公讳中字司正姓呉氏世家山东之武城业儒曽祖渊祖兴仕元为任邱令考成皆以公贵累赠荣禄大夫正治上卿少保工部尚书曾祖妣某氏祖妣某氏妣某氏皆赠夫人公洪武戊寅自国子生授营州后屯卫经歴升大宁都司经歴太宗皇帝义旗所指师至大宁公以众出迎公体白洁丰伟应对明畅上一见抜于羣众中赐袭衣命守会（阙）力田南兵攻城率众却之移守蓟州捍御抚绥具有方畧赐衣服器物以嘉奬之遂命署北平布政司理问升本司经歴给饟运赞城守并效劳绩升大理寺丞是岁旱蝗公言此由刑滥所致皆臣等之过乞法司务寛平无几升少卿以发奸慝升都察院右都御史将营北京宫殿改工部尚书奉命取材于蜀还又命董饷运北京赐帛六百疋车驾北征公扈从兼督饷运既还丁外艰归起复仍命督宫殿营缮公言营缮吉事臣丧服未除非所当预改刑部尚书后以言事忤旨逮系仁宗皇帝嗣位尤见信任升少保兼尚书赐寳带金织衣已而坐累解少保公事三圣皆见信任凡车驾行幸不以遐迩皆在扈从三陵之建皆公董役竣事皆有银币之赐皇上嗣位以公旧老复少保重建奉天华盖谨身三殿干清坤宁二宫命公董之蚤暮劳勤致疾功成公虽在告嘉念厥劳升少师赐白金文绮加绣麟衣无几疾竟不起正统壬戌六月丙辰公讣闻辍视朝一日遣礼部尚书胡濙赐祭追封荘平伯赐谥荣襄命有司治葬官其子贤世袭锦衣卫百户公为人和易闿爽勤于奉公其掌刑宪寛厚平恕恒躬视狱中命除秽恶疎桎梏时食饮戒饬吏卒以时寛恤进迁人官职务填委规措经回条理井井心之黙识虽久不忘襟度有容虽忤不较或屈已伸谢爱护僚属恒掩瑕疵其佐在南京者常赋造海艘材于江西浙江竟至加数十倍时论讙哗公闻骇愕遽奏罢赋悉给于公属官有器能者率奬进之尤事蓄财以应时需随用皆足未尝缺乏自正统来京师多大营建悉出公家有司不知百姓不闻此本皇上之仁亦公预赞画焉明于烛奸尝四鼓入朝道遇负钞数十万缗者公曰非冦而何命従者悉执以奏诘之乃造钞匠盗钞实提举司钞遂置于法邂逅以见必上闻不以出位为嫌厯事四圣皆承厚遇所得赐赉时鲜与拟宣徳中尝赐银章其文曰和敏详达盖以贶公之行云所得书诗图画尤多自念乆病奏乞停禄不允家居事亲孝敬常迎就养京师偹极崇奉亲没致御祭之荣永乐中命大臣之子入侍皇太孙公推于其弟虽贵待姻戚乡党待相与欵洽如布素时赒穷恤匮不问识与不识与人处谦和怡愉大官中贵皆乐亲之属纩之日哀悼之众无间疎戚享年七十有一塟良乡县某乡之原配刘氏封夫人子男七予与公同朝交四十年至是贤奉少保江陵杨公所志墓文求书墓道之碑遂益以予所知者序之而为之铭铭曰奕奕英公兴自成均发轫伊始感会风云英氏之服従师于迈摅勤効谟夙夜靡懈乃进棘寺乃陟栢台隆隆宠光亨衢弘开正法以施秉公持平遇灾引咎帝嘉乃诚遂掌邦禁诘奸刑暴惟钦惟恤恭帝之诏再入冬官加右司空居民恃利饬材考工鞠躬致诚厯事四圣陟降左右式恒厥敬廷多其绩时伟其望岩岩师保六官之上曷不憗遗而遽长归七十髙龄于古已稀寿富考终亦既宁止史氏有铭诒厥来嗣
　　
　　兵部尚书张公墓志铭　　杨士竒
　　
　　公讳本字致中姓张氏山东东阿人曽祖钦祖诚考従善洪武中公自国子生擢扬州府江都知县升扬州知府遂升江西布政司左叅政召为工部左侍郎坐累谪交址还为刑部右侍郎升南京兵部尚书兼都察院事召为行在兵部尚书兼太子宾客兼户部事公少勤学治毛氏诗为人直谅通敏有器识初在江都治其县有法豪猾敛肃虽上官素悍暴者不得下扰江都之民安之太宗皇帝义兵及境卫府皆已归附公犹率民治守其母夫人曰此天命也可违天以祸人乎遂率民耆老诣军门朝内难平升知府进参政赐白金文绮是时江西唐琮在都司刘辰在布政司周观政为按察使三人皆负劲气不相下琮观政尤纵私无忌惮事连军民者即各持说务已胜不复揆理有积滞数月不决者公至龂龂持正且温辞和气以导之久而三人者皆惟公言之听吏弊素甚公每事躬理吏无容奸声誉顿起逺郡邑民事当贰佐躬临视者众或惮行辄自请行所过民多徳之为工部职务丛脞旦暮在公悉心殚虑寖有条理在刑部奉命督北京河运至济宁而病朝廷闻之遣中官挟医驰视并赐药及貂裘竣事还益持敬慎议狱必究情疑者处之率厚数发奸擿伏竒中而经理秩秩仁宗皇帝初嗣大位重南京根本重地曰张本特立不阿首进公南京兵部尚书兼都察院事明年被召入见言国家大计遂留行在兵部毅然以革弊举废为务皇上嗣位知公忠直可任所言多见听纳髙煦反车驾亲征罪人既得命公抚辑其众而録其余党兵政久弊奸人以货脱伍籍而援平民实伍者逺迩一辙公言于上择廷臣四出清理悉用厘正于他弊尤多赐勑奬谕命兼太子宾客赐白金文绮鞍马遂命兼户部事户部政纪尤弛公夙夜不懈讲求其故蠲其积弊举其坠典凡上利国家下利民生者靡不尽心事日益就绪宣徳六年正月六日得疾又明日讣闻上深悼惜遣礼部尚书胡濙赐祭遣中官赐赙钞三万缗勅工部营丧葬户部复其家比葬复遣官赐祭卿大夫士之贤者皆走哭吊致奠祭又相与叹曰一世居髙位享厚禄而能任国事如家事如张公者几人天胡夺张公之速哉公廉介有守其心未尝斯须不在国事刚果嫉恶于治奸宄鲜寛假而礼贤敬儒尤厚春秋六十有五而卒卒之日家无余赀亦可以亲其平素矣以公贵祖若考皆赠资善大夫兵部尚书祖妣李妣丘皆赠夫人配王封夫人子男二璘环孙男三承祖继宗如意保公葬以卒之岁某月某日墓在东阿先茔之次璘等以右通政徐琦所状事行来请铭余与公两京交好殆三十年又悉其江西之政盖琦知公不若余之深也铭曰重秩重禄伟公与卿巍冠褒衣蝉聨在庭孰如张公经国如家夙夜弗遑劳思孔多何以益上何以益下曰予时职其敢遑暇焯焯成绩在公多有倚任方隆公止下寿廉清之操公正之施贤人之丧善人之思
　　
　　少师忠定蹇公墓志铭
　　
　　杨士竒
　　
　　宣徳十年正月十有五日少师吏部尚书蹇公薨于位先四日以疾闻上遣太监范弘以医来视赐钞万缗明日范太监以众医偕来又明日疾革范复来问所欲言对曰陛下初嗣大宝义独寡佑不能効分寸禆益然区区犬马之诚所望于圣明者惟敬守洪武成宪始终不渝耳言已而絶讣闻上深悼叹属时国有大事悉停诸祀特赐钞万缗勅工部治丧葬赠公特进光禄大夫太师谥忠定遣官赐祭而官其长子英英等奉榇归葬有日求予为铭予与公同朝三十有五年而事仁宗皇帝自登储至大位始终皆陪公公国家老成人所以启益士竒盖多不敢辞蹇氏世家重庆之巴县宋以来多显仕自公髙曽以下始隠居不出曽祖继祖妣牟祖均寿妣雍考源武妣胡继罗以公贵赠曽祖祖考皆荣禄大夫少师吏部尚书曾祖妣祖妣妣皆夫人公讳义字直之生而岐嶷长端重不好弄而嗜学弗懈始従里社师中书左丞殷哲时为郡守一见异之引充郡学弟子员语其师曰是儿将来逺到非吾所及当成就之而公不烦程督日益有进洪武甲子中四川乡试明年中礼部会试廷试赐同进士出身擢中书舎人授征士郎见重太祖髙皇帝每前奏事率称旨而数见奬赉初名瑢一日奏事毕问汝蹇叔之后乎亲洒宸翰书义字赐之以易旧名时丁罗夫人忧赐道里费且命驰驲归盖特恩云服阕仍旧职满三载吏部奏当调特命终九载朝夕左右凡机宻文字必以付公而小心敬慎久而愈笃建文中升吏部侍郎授嘉议大夫太宗文皇帝入正大统转左侍郎数月升吏部尚书授资善大夫时政令制度有非洪武之旧者诏悉复之公従容为上言损益贵适时冝间举数事陈说本未文皇帝以公忠实悉従其言小人有谮公不忘建文者赖上圣明不听有除官不得善地诉公者上皆斥之永乐二年册仁宗皇帝为皇太子命公为詹事时师傅皆以勲臣兼之而辅导责任文臣詹事盖元僚也上欲有谕皇太子率谕詹事往导意公亦委曲周悉皇太子尤爱重公所言靡不信用满三载升资政大夫七年车驾巡狩北京命皇太子监国中外庶务惟诸王及逺夷有奏请诣行在余悉启闻处分公熟于典故达于政体孜孜无倦不动声色而事赖以济赐诰以其官秩封赠二代满九载赐勅有秉心正直及淳良笃实禆益国家之褒数奉命兼礼部事虽职务填委处之裕如十七年丁父丧归上及皇太子皆遣官赐祭皇太子赠赙尤厚有诏起复公诣北京谢上慰劳再三赐钞千缗遣中官护送归南京明年従皇太子朝北京遂命公巡抚直隶应天等府州问兵民休戚及文武吏之贤否而升黜之谓国家多事之际悉以法绳吏人将不胜特黜其太甚者数人余多见寛贷而兵民吏弊当建革者具奏行之仁宗皇帝初嗣位一切政议预者三四人而公居首进少保兼吏部尚书二俸俱支赐冠服象笏及玉带二遂进少傅又进少师赐师傅之臣银章各一其文曰绳愆纠缪公首被赐上谕之曰朕有过举卿即具疏用此封识进来盖望公等匡直也继赐诰授荣禄大夫封赠三代及妻于公数人诰词上特増曰勿谓崇髙而难入勿以有所従违而或怠所以望公等者至切也又念公侍従监国旧劳制特蹇忠贞印赐之其赐勅有以善翊君劳心焦思二十余年夷险一致之褒时修太宗皇帝实録命公监修宣宗皇帝嗣位一切政议属公数人如仁考之初继奉命监修仁宗皇帝实録书成赐白金文绮鞍马扈从往庶人髙煦还宠赉尤厚后从巡边既还以公年老不欲烦以有司之务赐勅曰卿事祖宗积効勤诚朕嗣统以来尤资赞辅夙夜在念图善始终盖以卿春秋髙尚典剧司优老待贤礼非攸当况师保之重寅亮为职不烦庶政乃副倚毗可辍吏部之务朝夕在朕左右相与讨论至理共宁邦家卿其専精神审思虑益致嘉猷用称眷倚老成之意继赐银章一其文曰忠厚寛宏以益褒徳云赐新第于文明门内宠锡洊加吏部言公厯少师九载降勅褒谕仍赐宴礼部是岁生日赐白金文绮是日斋宿于公所疾越五日竟不起享年七十有三公为人沈深质实和厚简静内有孝友之行事君有诚处人有量无所咈逆未尝轻涉一语伤物至于议法亦不茍为包含必归中正厯事五朝凡五十年所履坦坦无一日颠踬之忧退朝之暇手不释卷贵而能谦富而能约上前所言未尝退以语人盖天下有阴被其利者矣士奇尝窃论之鲁简肃之忠实不欺李文正之不为伤人害物张忠定之不饬玩好傅献简之遇人以诚范忠文之不设城府公盖兼有之矣元配刘氏继张氏皆封夫人子男四长英次芳次芸次荃英荃皆尚宝司丞男孙四霖震沾露公之葬以薨之岁某月某日墓在巴县某乡某原先茔之次铭曰节乎蜀山浩乎蜀川孕精毓灵挺生伟人温中穆外履夷蹈素皇明丽天奋跃自下在帝左右秉公与诚掌帝之制播告四方进贰天官遂职冢宰简用俊良往兴至理帝命洊隆俾辅圣储陈厥谋谟圣罔弗俞四纪在廷三翼升御肃肃师臣秉王之度一念惟仁永矢不渝寅畏小心保终犹初阴利逮人人则罔觉惟帝昭明褒诏有数呜呼忠定维国老成曷不憗遗翼我圣明生荣死哀死且不朽昭徳刋辞永告尔后
　　
　　户部尚书郭公墓志铭　　杨士竒
　　
　　宣徳六年四月十一日资政大夫行在户部尚书棠邑郭公卒讣闻上悼叹赐祭命有司给舟归丧且营葬事公讳敦字仲厚姓郭氏其先自太原交城徙东昌棠邑祖讳忠妣石氏考讳政寛妣侯氏继马氏郭世有善徳公自幼凝重端谨稍长游乡校日勤讲习已卓卓出伦辈洪武癸酉以诗经中山东乡试会试下第后擢户部广西清吏司主事岁余有贤声升衢州知府下车咨民隠蠲弊兴利修学政务教化崇儒术礼贤行以表励其民振恤无告郡俗贫死不能葬者焚尸沈之公相城东得废地百余畆榜曰义阡令民贫死者悉葬是又为约教民有急相资助民利赖之尝岁旱公斋沐致祷雨立降沾足蝗入境为灾公自为文檄城隍神是夕大雨雷电蝗尽死凡所祷辄应城西有淫祠岁四月军民男女聚谒祭祠下讙哗若狂公禁止之已而得风眩疾吏民争劝罢禁弗听疾亦瘳同僚有私取民财者公虽不面斥而义形于色其人顿首谢改过待之如初属邑吏争濯磨自効公退所谋诸心发诸言未尝不在民事所秉正直襟宇坦明言出而民信令出而民从不俟程督庶务毕举舎内蚕箔尝有丛丝类织成鞶带修广适度郡人谓公仁政之应在衢七年政化大行坐累征诣京师耆老数百人伏阙奏乞留理官报不可耆老皆涕泣而退后廷臣有言公亷正不阿者召为监察御史升河南布政司左叅政无几调陜西以公务留京师今礼部尚书胡公言其行于太宗皇帝曰郭敦有大臣体冝在左右即日召见以病不克入遂遣御医视疾病愈入谢奬劳再三赐钞袭衣明日升礼部右侍郎兼太仆寺卿仁宗皇帝临御进官户部左侍郎兼詹事府少詹事赐诰以其官赠祖若考而赠其祖妣妣皆淑人宣徳二年升户部尚书命镇陜西岁余召还在户部无敢一毫干以私者未几得疾上闻之命太医往视数日竟不起春秋六十有二为人纯实温雅事亲爱敬兼至隆寒盛暑不懈闺门之内仪度清肃声色未尝留耳目公暇手不释卷私居无隋容居官刚正人莫能夺所至整饬纲纪尽诚抚恤不徐不亟吏畏民懐氷孽之操无逊古人虽列官六卿汩然布素身没之日家无余赀岂非笃行君子者乎子男五人曰祺贞禧禋佑孙男女皆六于是诸孤奉卫府长史金实所状事行介礼部尚书胡公求塟铭噫行为如公铭其何愧铭曰君子之徳惟正故直惟公故硕惟澹故适于道之迪于民之则嗟乎郭公允备众好嗟乎斯铭无愧有道
　　
　　太子少保文靖金公墓志铭　　杨士竒
　　
　　太子少保礼部尚书兼武英殿大学士金公以宣徳六年十二月十六日讣闻上嗟悼甚至赠荣禄大夫少保谥文靖命礼部尚书胡公赐祭文命自丧至祥禫皆遣官祭勑有司治丧葬百需所以褒宠之厚且备矣公讳善字幼孜以字行自幼嗜学问内承家训之笃长从前进士聂铉先生授春秋经得其微旨中进士乙科授户科给事中太宗皇帝初临御注意文学士改翰林检讨居无几简翰林之臣七人处之内阁付以宻务而两制悉归焉七人者庐陵解大绅胡光大永嘉黄宗豫南昌胡若思建安杨勉仁与士竒也数月皆升官公为侍讲授承徳郎仁宗皇帝在东宫时翰林春坊司经局之臣日讲经史公専说春秋数析简明睿旨称善遂命纂十二公事作春秋要旨三卷以进永乐五年升右春坊右谕徳仍兼侍讲授奉训大夫七年车驾巡狩北京公与光大勉仁同扈从八年扈从北征还南京升奉直大夫十年赐诰命赠其考守正为右春坊右谕德母陈为宜人封母罗为太宜人赠妻孔为宜人十一年扈从巡北京从征北方十二年复从北征升翰林学士仍兼谕徳辑五经四书性理大全为总裁官授奉议大夫十四年还南京明年扈从巡北京预修太祖皇帝实録十八年升文渊阁大学士仍兼翰林学士二十年扈从北征二十二年复从北征既旋师中道宫车晏驾初丧至敛皆勉仁与公据礼行之既而勉仁先驱归报道中之仪皆咨公而行仁庙嗣位进户部右侍郎兼文渊阁大学士翰林学士踰月升太子少保兼武英殿大学士専典内制赐大臣五人银图书其文曰绳愆纠谬盖以匡直勉之公其一也奉命持节册封赵王妃及封梁王洪熙改元命兼礼部尚书三俸并支大臣兼三俸者惟勉仁与公二人赐诰命授资善大夫赠其祖仲卿及父皆太子少保武英殿大学士祖母周母陈皆夫人进封母罗太夫人赠故妻刘继室屠皆夫人以法司论死罪多寃抑命自今临决必会大学士三人同审而公预焉诏百官亲有违离三年以上者听给告归省公首奏归省母盖前此百司职务填委无敢言私至是公首奉诏赐赉甚厚是岁丁太夫人忧上嗣位修两朝实録起公为总裁官明年奉命持节之宁夏册封安化真宁二王妃厯河南闗东西之境吊览周秦汉唐以来遗墟故趾悉见赋咏所过兵民休戚既还具言于上实録成赐金织袭衣文绮白金鞍马是岁扈従巡边至宣府而还岁余得疾上遣太医院官视疗数月竟不起春秋六十有四公为人简易沉黙温裕有容居家敦孝友之行既仕事上以诚持论必正扈从北征时道中士卒有惫者太宗皇帝知之以问羣臣羣臣未有对公直对宜遂班师凡于公务致勤不倦处同僚能让于人泛爱无忤其学该慱文章和平寛厚类其徳性四方求者无虚日靡不酬应得一篇一咏者皆宝重之书兼工真行尝考会试者一读廷试者者四不伐善不骛名初升学士宠赉日加即以盛满为戒名其燕处之居曰退庵疾革士竒勉仁问之有何言公言受国重恩上无所益朝廷下无所益生民何言旁或启之请身后之泽者公正色曰君子所耻讫终清明未尝词组涉乱既卒自公侯六卿暨诸司之长皆哭吊奠祭士庶贤愚皆有丧善人之叹呜呼儒者际遇始终光荣如公一世其几何人公之所存盖无忝矣子男五长昭伯宣徳三年进士次武伯坚伯文伯寿伯孙男六公葬以卒之明年某月某日葬在某县某乡某原铭曰玉笥崔嵬金川湛澄公生其间萃龢挺英宾兴贤能济济偕至青萍出匣淬砺初试六御乘时登庸玉署清邃崇严叅与宻务恪勤夙夕小心寅恭于狩于征龙旗率从上承简知履坦平平鹍游沧溟鹏翔九天厯事三圣敬终犹始不竞不絿有誉无毁方简大册天府所载崇碑厚碣敷在四方谦退之存易箦不贰呜呼文靖可式有位
　　
　　少保户部尚书黄公神道碑铭　　杨士竒
　　
　　自古仁人君子之明夫道者恒以天下国家为心而不为其私计范希文言士当先天下之忧而忧后天下之乐而乐夫天下之懐抱斯志者未尝无人顾其志得行与否则系于其所遇以希文之志犹不得尽行于当时非所遇之难乎惟士之卓然有志者则不以是而或怠然亦鲜矣三四十年间士竒所接名卿大臣若东莱黄公其可谓有志于希文而无愧者也公禀刚毅之资持正直之节懐忠厚之志负逺大之器风采凝重气量弘伟而表里洞达博学好古笃信不疑不茍为同不矫为异不为势屈不为祸慑惟义之循惟道之行岂非士之卓然者欤公讳福字如锡东莱之昌邑人自少不凡以书经选洪武甲子乡贡入太学初授项城县簿改清源县皆有爱民之政升金吾前卫知事改龙江左卫蚤暮勤职而才识明敏刬剔宿弊数出意见辅翼上官升本卫经厯上书论国大计太祖皇帝览而奇之超升工部右侍郎特见信用太宗皇帝初临御治齐黄离间之罪李景隆于上前并指公为奸臣公厉声言臣罪应死但目为奸则非上知其正直不问迁左侍郎遂升工部尚书授资善大夫凡所陈奏悉见嘉纳岁余天下工匠集京师者多疫死都御史陈瑛以为公罪劾奏之又不问初建北京置行部时北方用兵累年民敝甚首改公为行部尚书任之抚绥公据诚尽瘁植仆濡焦而民以苏交址逆命遣大将军率师讨罪命公先诣两广治军实调度有方用足而民不困交址平郡县其地建都指挥司布政司按察司总之设官民如制命公以尚书兼掌布政按察二司印章而董其治公视民如子狥其所欲革其所恶劳之辑之训之饬之躬勤不倦且戒郡县邑吏咸修抚字之政吏承公仁无敢违戾公以新造之邦新附之民政令条画靡间纎巨悉尽心焉于是人益戴公如父时中朝士大夫以迁谪至者咸以见温恤或者有疾病躬造视之拔其贤者与之共事及以教导其民而悉加礼焉中官马麒怙恩肆虐自三司以下皆缩首敛避惟公数裁抑之麒诬奏公有异志上深照其妄曰此君子不容于小人寝其奏公居交址几二十年仁宗皇帝登极上言六事悉见采用时初建储驿召公还玺书有元老久劳于外笃念不忘亟欲见之之语濒行交人扶老携幼送公皆号泣不忍别既至深被奬劳赐白金文绮遂命兼詹事盖付托之重云无几仁庙上宾公董山陵之役宣宗皇帝嗣位马麒激变交址时兵部尚书陈洽代公掌藩臬二司累奏乞还公盖以交人思公之深公先已持节亲藩册封即日召还奉命复诣交址时交冦黎利据列城叛朝廷命将率师讨之及公偕行将及境交冦拒师总师者失律为冦所得并得公冦皆下马拜公曰公不北归我曹不至此言已皆泣共置公于馆父事之公度冦无悔罪意即不食冀死冦谨防护不去侧竟礼送北归既归奉命偕平江伯陈瑄董江南饟运公与平江协心合谋绩用有成公上言足食足兵省役三事均于时务并见嘉纳宣庙念公春秋髙久劳在外改南京户部尚书上龙飞之初以南京根本重地公先朝老成进荣禄大夫少保仍兼尚书叅赞襄城伯李景隆南京守偹公时虽老事无巨细必周于虑而裁处适当襄城惟公言之听文武诸司凡有疑务咸就正焉于时南京政肃民安盖倚公为重朝廷下玺书事闗机宻者公必预焉赐诰命授光禄大夫加赠三代又上言学校田赋钞盐法官俸事多见施行正统四年冬得疾日加亟犹时强起议公务明年正月五日薨公卿以下奔走哭吊讣闻赐祭命有司治葬贤士大夫皆伤正人之没以为世道惜公自小官至一品始终以国家生民为心常取希文语名其退食之堂曰后乐临大事决大议众或媕婀公独奋断众辟易公独迈往人或有善告乐从如流斥奸辟佞无所顾忌下人有过多见优容所与交游必辅于道忧国忘家老而弥笃所得俸赐率分姻族属纩之日室无百缗平生立心行事一以不昧天理为主享年七十有八塟昌邑西新郭之原曽祖佑志祖谷保考士中皆赐光禄大夫少保兼户部尚书曽祖妣倪祖妣李妣王皆赠夫人配王封夫人子男五■〈王堂〉琮琇■〈王子〉玗孙男二恺■〈儁，忄代亻〉士竒与公同朝四十年晚辱公知甚厚未薨之先岁余予告归江西道过南京公时有疾首造焉跃然起执予手论国事娓娓不词组及他呜呼言犹在耳安得复见正直忧国如黄公也哉■〈王堂〉求书公墓上之石敬叙而铭之铭曰维天之仁生贤与才上以辅徳下以康时士之髙明诚道在我我祗行之其敢佚惰莱有黄公桓桓其资于道克明行之弗疑遭逢列圣既五十载崇爵重秩践扬中外靡遑夙夜靡间寝兴阐智毕虑颛颛用诚益下以惠益上以徳敷厥谋猷亶时正直凡民被疾犹痛在我民既有瘳我食斯下南交初附诏公拊循育之训之昭其春温交人戴公曰我父母有诏归公如去恃怙肃肃其度内直外方不茹不吐推贤荐能先哲所存后天下乐公实承之秉执有确国之有公柱石在堂士之仰之如霍与衡爵圭林林畴并公志遽不憗遗匪时之嘅
　　
　　明名臣琬琰録卷十八
　　
　　●钦定四库全书
　　
　　明名臣琬琰録卷十九
　　
　　（明）徐纮 撰
　　
　　大学士文穆胡公神道碑铭　　杨士竒
　　
　　太宗皇帝御天下二十有三年文武之臣各展其才能达诸事功若竭诚效力始终不渝者其身虽没所以宠眷之率有进而不衰其文臣遭遇之盛者文渊阁大学士胡公尤著者也公初以进士第一为翰林修撰阶承直郎又明年太宗皇帝入正大统升侍讲踰月改侍读进承徳郎永乐二年升右春坊右庶子阶奉议大夫仍兼侍读四年进翰林学士兼左春坊大学士阶奉政大夫进文渊阁大学士仍兼左春坊大学士又三年得疾且剧上数命太医集众医之良者徃视日遣中使问疾既卒上悼叹不已命工部具棺礼部赐祭者再赠资善大夫礼部尚书谥文穆国朝文臣有谥自太子少师姚公广孝与公始也又命官给舟还其丧命有司治祠坟时仁宗皇帝监国南京公之丧过焉遣官临祭赐赙甚厚塟毕其子入谢官其长子穜为翰林检讨仁宗既嗣位追念公旧人加赠荣禄大夫少师礼部尚书遣官谕祭且厚赐其家公遭逢二圣恩备始终何其愈久而愈盛也公居官敬慎在上前承顾问应对必尽诚必据理而忠厚为本未尝及人过失事于奉旨制勅视草即有所见必具可否以闻多见采纳所譔进文字上知出公笔辄称善所奏对语及所治几务退未尝出口虽亲厚不敢私涉有问盖自守之严有素事太宗皇帝十有七年凡巡幸北京亲征北方翰林率公与杨公勉仁金公幼孜在扈从信任甚笃礼部郎中周讷建请封禅羣臣亦多言此太平盛事上皆不听时独公之言与上意合既退作却封禅颂奏之丁母忧召还上问百姓安否对曰安但郡县穷治奸恶外亲为民厉遽诏罢之其兼春坊也小心尽诚多所禆益故尤为储君所厚而沈静谦约以满为戒未尝干人以私人亦未尝以私干之两考京畿乡试四为廷试读卷鉴别公明奉勅修高皇帝实録及五经四书性理大全书皆为总裁志于扶植名教奬掖善类果于义事于利不茍取与未尝一比匪人所与交必辅之于善不善去之不复顾小人有不满公者屡造言毁之頼上深知之不听遽黜毁者而公自执愈坚意度萧散虽身处荣禄未尝一日忘山林幽澹闲逺之趣公退闭户读书赋诗而已初名广廷试传胪更名靖永乐初复旧名其字光大其斋居名晃庵因以为号公十数岁丧父己有志问学内浸渍其母训外则日受从祖子贞先生之教故徳器不凡居家笃伦谊处乡曲恂恂执恭让既冠薄逰闽中闽之前軰君子率忘年与交归而从黄伯器先生讲论得所归宿之地而日进焉其学博究经史百氏下逮医卜老释之说亦皆旁通而用志性命道徳之旨晚益有造诣为文援笔立就顷刻千百言沛然行云流水之势赋诗取适其性情近体得盛唐之趣工书法行草之妙独步当世四方重其文翰求者日接踵至虽无厌倦意然非其人不茍予其卒以永乐戊戌五月八日春秋四十有九其先自金陵徙庐陵宋忠简公铨其十二世祖也曾祖鼎亨祖弥高父子祺累官延平知府母吴元进士永丰县丞师尹之子永乐中赠公父翰林学士封母太宜人公娶夏初封宜人洪熈初进封夫人子男三长即穜次穆次穗孙男六所著文章有晃庵集扈从集若干卷公与士竒同郡同官知最深未卒前二年有后死则铭之约既卒其孤又奉临终之命索文刻墓石呜呼士竒先公生五年岂谓竟铭公墓哉盖今九年乃克成之铭曰经国所资文武并施维武以靖维文以治巍巍太宗统御九有任武暨文如左右手公职词垣十有九禩秉恭执勤司帝之制玉册金简天章龙文光华日星敷宣帝仁万几燕闲清问前席公所入告惟帝时怿公所蓄志寛惠被下沕穆泯焉宻赞鸿化春宫辅徳平直之行二圣惟明烛鉴公诚好文之朝儒林之首人耸其瞻公视无有泊虚之府简肃之度彼其何心有好有恶仲尼有言善者好之善之好公没思不衰宠章骈蕃贯终犹始始终之全旷代其几金螺在左文川在右埋璧有光上贯牛斗墓道之碣为寻有多最行琢辞来者是仪
　　
　　少保忠靖夏公神道碑铭　　杨士竒
　　
　　公姓夏氏讳原吉字维喆其先家于饶州曾祖复祖希政元末为湖广行省都事兵乱死之考时敏为湘阴县儒学教谕遂家湘阴公自幼端厚好学年十三教谕公殁益知自励母夫人廖守节教子公终父丧即出教里塾取束修以资养而率其二弟恭侍婉愉得母夫人欢心出入乡闾其老长皆忘年宾礼之时已负巨人度喜怒不形里少年尝被酒侮慢公里人共击之詈之曰汝小人不知乡有君子耶有鬼物白昼附人言祸福惊动里中或强公往观卒无所言他日复有言或问之故曰夏公端人也吾不可以近公一无所动心洪武庚午岁以诗经选乡贡入太学遂擢户部前四川部主事授承直郎进承徳郎曹务丛挫凡仓库府帑之出入简牍之着悉有条理同官后至于事有未通者咸以质公日环左右公虽纷冗必为之尽心盖人人徳公如师升户部右侍郎授嘉议大夫巡抚福建所过郡邑考察吏治咨访民隐公明寛大人咸悦服太宗皇帝入正大统转左侍郎逾月升户部尚书授资善大夫永乐初苏松诸郡大水命公往治发浙西兵民十数万疏决壅滞自松江黄浦东北以达于海水患乃息而抚恤曲当人不言劳又抚绥饥民奏发廪三十余万石赈之散给有方民頼以济进资政大夫初建北京采宫殿材于东南命公自南京抵北京督视运送给以锦衣卫官校且命有不率命便宜行事公于号令中备矜恤之意人人效用太宗巡狩北京公预扈从命兼行在礼部都察院事岁余车驾亲征北方今上以皇嫡长孙留守北京命公辅导庶事修举京师肃然太宗还良喜赐公钞千缗彩币四表里羊酒鞍马自是屡奉命侍今上有司奏公与吏部尚书蹇公歴官九载皆赐勅嘉奬有淳良笃实如古名臣之谕太宗亲宴之别殿无几赐诰命追封祖考皆为资政大夫户部尚书祖妣为夫人封母为太夫人重修太宗皇帝实録命公监修书成赐钞织金文绮衣文绮表里北京宫殿成奉勅召仁宗皇帝及今上于南京二圣喜公至赐宴劳及钞白金鞍马北兵复扰边太宗皇帝将亲征公言今边储不足请遣将无烦六师忤旨罢官仁宗皇帝嗣位即日复公户部尚书公以母丧未终辞仁宗曰国家不幸有大事正朕与卿等协心比力之时如卿以亲丧辞则朕亦未当在此公乃不敢复言遂加少保仍兼户部尚书赐玉带今上正位东宫加公兼太子少傅少保尚书二职如故赐诰命追封曾祖祖考皆为荣禄大夫少保兼太子少傅户部尚书曾祖妣祖妣妣皆一品夫人赐银章一其文曰绳愆纠缪且谕公曰朕有过举卿但具奏来以此识之朕不难于从善赐钞万缗御用米二十石胡椒二百斤公感知遇之厚鞠躬小心靡或不尽修太宗皇帝实録命公监修仁宗皇帝崩时今上监国南京至则丧礼及即位之仪皆具皆公一二人所预定上既嗣大位公以旧辅尤重倚注公亦孜孜惟谨宠赉日盛修仁宗皇帝实録仍为监修庶人髙煦反上亲率六师擒之公预扈从还赐白金文绮等物甚厚赐银圗书一其文曰含弘贞静盖褒公之徳云明年扈从巡边既还上念少师蹇公及公等四人者皆春秌高欲优逸之赐勅嘉劳命辍职务而仍其禄朝夕侍上备顾问谋议而恩遇益厚两朝实録成赐白金织金罗衣文绮表里鞍马赐宴明旦入谢暮归第得疾遂薨宣徳五年正月二十七日也寿六十有五岁上闻讣震悼遣礼部尚书胡濙赐祭赠特进光禄大夫太师谥忠靖赙钞万缗勅有司营塟官其子瑄为尚宝司丞仍复其家朝臣自公侯贵戚下至郎曹将校咸徃吊祭卫卒巷氓亦有叹息至流涕者公天性至孝友其弟原启原礼皆厚原启没爱其子如子读书乡校时教谕史九韶虽非授业师遇之必拜虽贵不变既贵九韶升教国子月恒分之禄九韶将老朝廷从公请命致仕公与人交久而敬平生故人在患难卒赒给之遇士之贫者振之有颠踬失所者援之徳虽微必报而未尝存怨恶心接人温然处事善善长而恶恶短襟宇静深闳廓不见涯涘尝有从隶污公金织赐衣惧欲迯者公曰污可浣何惧为有吏坏公所宝砚石匿不敢见公召吏谕之曰物皆有坏吾未尝惜此慰遣之于时卿大夫雅量推公第一知者盖比公于王子明韩穉圭之度其在上前所言必归仁厚临政必酌大体其预宥宻虽泯然无迹盖有阴受其徳者矣故不问贵贱疏戚识不识皆知其为善人长者喜为诗四方士重公名得其一篇一咏藏以为荣公配郑氏再封皆夫人子男三琉瑄瑾公卒之三月归塟湘阴其家以墓碑属予予与公同朝三十年晚益亲厚相知又尝为予道平生余岂意遂志公之墓耶铭曰泝夏厥初以国为氏衍于会稽绵绵厥系太末之邑后来徙居暨唐中和复徙于番懿夏之升逢掖其服诗书有承徳善有续转鄂而潭自公祖考积厚必发公奋起绍燕歌鹿鸣来与计偕官任其贤政用其才繇司徒属暨掌邦教寅恭小心寛仁允蹈叅决大议洊任重负不亟不徐雍容雅度如彼乔岳嶻焉弗移其气黙运泽润良多祗事列圣既四十载夷险一道其舄几几国有老成堂有柱石胡不慭遗当宁兴恻既荣且哀隆隆宠光于乎忠靖没世不忘
　　
　　户部尚书古公神道碑铭　　杨士竒
　　
　　宣徳三年二月十八日户部尚书古公卒讣闻上遣进士康琰赐祭命有司给舟归其丧且营塟事既塟其子本奉礼部尚书蔚公所述事状走北京介少保夏公求书神道之碑余与古公同朝三十年知其有亷清之操诺而不辞公讳朴字文质号素轩古氏世家河南陈州讳义甫娶王生讳安道娶程公之大父母父母也以公贵公之大父父皆赠资善大夫户部尚书大母母皆赠夫人公洪武中举乡贡为太学生奉命清理郡县田赋图籍丁父丧归服阕隶五军断事理刑遂奏家贫愿仕得禄养母太祖皇帝嘉之除工部营部主事授承事郎迎母就养京师居无几母没官给舟归塟服阕改兵部司马部主事升武选司员外郎授奉训大夫再升郎中授奉议大夫遂升兵部右侍郎授嘉议大夫太宗皇帝正大统转左侍郎授通议大夫赐文绮袭衣上巡守北京侍仁宗皇帝监国常奉命权礼部兵部及詹事府洪熈中改通政使是岁升户部尚书授资善大夫赐诰命追赐一代遂谒告归省墓赐钞袭衣公事亲孝非其义一豪不茍取居官临事蚤作夜思勤劳弗懈一志于公无敢干以私者谨守祖宗成宪不肯踰越或言事久于时小过不及者亦当损益就中终不为动永乐中建北京宫殿董伐木之役于江西有爱民之心竣事时被赐赉户部主事刘良素行不检满三载公考其绩下良叩上之左右人求公最考公曰贪侈之人幸未觉露不改行终当败最考不可得也良遂诬奏公他事既就逮系太宗皇帝烛其诬竟释公他日吏部奏授良诰命封赠其父母仁宗皇帝曰岂弟君子福禄攸降是常诬奏大臣罪者其得为君子乎不与良卒以赃败众服公之明公所治职务退未尝语其家人冰蘗之操确乎不移平素不事生产华靡雕琢之玩纎毫不畜公退清坐一室书册自娱尝病士竒徃问之入其斋室几案间独有自警编一帙可以观其所存矣洪熈诰辞有端厚简静操行清洁之褒盖见知于上者深矣卒之日无铢累之积以遗子孙男三瑄璟李本孙男若干铭曰古有恒言曰公生明何道而公其惟亷清亷之为行士分内事曷世由之什靡一二士行弗贞理曷由兴嗟文质甫为亷有诚厥亷伊何氷壶玉暎迨其属纩室类县磬纷彼贵仕夏屋渠渠嗟文质甫归兮焉居纷彼荣爵田亘阡陌嗟文质甫归兮焉食其履湜湜其心休休污者之嫉清者之逑相彼贪人潢潦之溢崇朝而盈涸不待夕嗟文质甫皦乎不缁永扬休闻其在斯碑
　　
　　黔国沐公定逺忠敬王神道碑铭　　杨士竒
　　
　　正统四年三月十八日黔国沐公薨于云南之楚雄讣闻上悼念辍视朝加降恤典遣官赐祭者再追封定逺王谥忠敬亲王亦再遣祭其子护丧归南京公卿文武羣臣及所过方岳大臣皆祭以薨之岁十一月廿六日塟江宁县长宁北乡观音山先茔之次沐氏凤阳定逺人其先所自具前翰林学士王景所著黔宁昭靖王神道之碑王之高祖考曾祖考祖考以昭靖贵皆追封黔宁王高祖妣曽祖妣祖妣妣耿皆追封黔宁王夫人昭靖四子伯讳春袭封西平侯殁谥惠襄仲即王叔昂右军都督府同知季听驸马都尉王讳晟字景茂自少气宇闳厚端悫凝重聪悟过人而博学逺识恭慎寡言喜怒不形于色高皇帝重之既冠授后军都督府佥事夙夜祗勤升授特进荣禄大夫左都督时惠襄继昭靖镇云南薨王嗣封西平侯仍奉命勅镇云南王承父兄之后秉诚殚虑益弘逺图威服徳懐恪励夙夜先是麓川不靖诸蛮逐宣慰使而分据其地王适至奏发兵平之复奏以其地置孟养木邦孟定三府镇沅威逺二州千厓潞江湾甸大侯者乐五长官司而岁征其贡赋又于潞江之西置腾冲千户所以控制之夷遂帖息太宗皇帝临御之三年八百蛮酋侵边王遣将先率兵讨之躬率兵继其后及蒙自县蛮闻王来遂遁进禽其酋诛之事闻赐玺书白金劳王四年安南叛命征夷将军率兵师及湖广等都司兵讨罪命王佩征夷副将军印充左副将军率云南等都司兵分道进讨王率兵由蒙自经野蒲斩木通道以入先遣偏禆攻夺猛烈棚华闗隘贼徒悉遁遂筑堡驻造兵舟分遣诸将出宣光江口夺澳沕寺沙舁舟夜出洮水阵师遂遣将引兵泝流攻贼之富良江自旦鏖战抵暮贼引却翼旦诸将皆欲奋击王曰受命吊伐所欲得凶渠数人而已纵杀非皇上好生之心乃止遂造浮梁渡师时征夷将军大兵亦至乃合攻冦之多邦城栅继捣其东西二都及盘滩困枚噜江仙侣等冦悉破之冦首黎季犁父子狼狈弃其众独挈家属及左右心腹逺遁于海王合征夷将军兵追至日南州竒罗海口禽俘无遗械送京师凡得郡四十八县百八十六户三百十二万五千九百获象马牛畜军资器仗安南平六年春班师入朝赐号显惠辅运推诚宣力武臣特进荣禄大夫右柱国封黔国公食禄二千石赐诰劵玉带金币命子孙世袭既大宴上亲制诗褒嘉又日赐宴于便殿还镇云南是冬安南余冦携贰命王佩征夷将军印总兵讨之王师压境冦遁入乂安海岛追至占城之境禽冦首陈季扩阮帅邓容等送京师诛之师还仍镇云南十七年富州蛮酋积逋赋不入朝廷命王发云南贵州兵讨之蛮据险以抗王遣兵断其后诸将请急攻王曰威服不若徳服遂使人谕以祸福蛮即遣子诣京师谢罪悉偿所逋仁宗皇帝嗣位重王勲徳老成诏兼太傅召至恩礼加厚遂命佩征南将军印还镇宣宗皇帝初嗣位遣使赍玺书及金币劳之皇上嗣位恩礼视宣徳之初明年改元正统赐金币加厚是年冬四川会川棃溪蛮各底泊等蛮为乱奏遣弟都督昂讨平之二年冬马龙他郎甸蛮不靖复奏遣昂平之三年麓川思任发扰边侵掠腾冲南甸遣人谕之不下奏躬率兵讨之兵至潞江王勉诸将曰出兵尚谋不专恃勇且逼瘴月非用武之时令官军已集如贼能畏威武悔过摅诚谢罪请命赦之斯亦可也遂复遣人谕之不下乃命弟昂及都督方政等率兵前进王尤戒其慎重时王整兵在后政等乘夜度江破贼栅贼众奔北官军乘势追至景罕等寨斩首三千余级获象三十余政奋勇独进贼伏兵四发政力战死之时春已半王虑瘴发非官军利遂旋师将驻金齿会有旨命王还镇王至楚雄疾遂薨力疾革时顾弟昂曰吾父子兄弟受国家天地罔极之恩吾不能报矣吾弟勉之吾一家子子孙孙世坚忠诚保臣节无忝君亲又顾昂曰斯役也虽偏将失利固吾总帅之过此贼必不可贷汝勉之勉之言讫而逝归榇所过道路城郭无贵贱小大迓拜哀恸盖王在镇久惠爱之被于下者深也王忠孝之诚本乎天性无或弗尽与子孙言亦惓惓斯道友二弟甚厚教子孙动以礼法家政秩然位极人臣而礼贤重士虚己听纳寛裕有容未尝面及人过凡文武属治吏有过者惟恐王知务自掩盖其因自悔徙行者亦多王明于韬畧然以仁为主蛮夷有罪未尝輙加兵诛必谕导使改数谕非悛乃奏发兵逮兵入境若夷能知惧罪亦曲贷之与之更新虽临陈必戒麾下母纵杀戮赏罚明信威爱并行至于完城池饬武备训将士理屯田通水利实仓庾恒谨戒法若轻徭赋问疲瘵尤勤致意学舍敝陋具财僦工葺之不以烦下治公有暇手不释卷稽古明道动师昔贤盖从容其文武之才仁义之师也配程氏追封定逺王夫人子男一俨袭封黔国公孙男一玘至是王之子以事状求余书神道之碑谨按状叙而铭之铭曰天启皇明于淮之右配天与地笃生帝后二圣至仁作民父母心存万方包含徧覆矧孤在里靡攸怙恃二圣矜恻曰其予子鞠之诲之劳劬备周以长以成有伟才猷帝有恩言尔复尔氏懋乃树立华乃先祀呜呼昭靖盛徳丰功皎日之诚持孝以忠呜呼忠敬缵乃烈考惟孝之执惟忠之蹈发轫都府简在宸心夙夜弗遑秉其慎钦往绥滇人几五十年率考之行敷帝之恩俾食俾衣免其寒饥重学崇师导之尊卑平其政令时其作止人戴惠慈沦骨浃髓有或弗惠以谕以诲洊诲弗悛式刘以戒交人悖凶披猖为狂违天毒氓轶我边疆奉诏出师徃行天讨桓桓疾驰雷驱电埽富良飞渡如履坦途两师穷追縳冦海隅解纵胁从宣布教条爰整师旅凯歌归朝饮至策勋上公锡爵嘉宠元臣龙章辉灼滇人之思瞻望斾旌帝不忘逺申命南行祇事五朝鞠躬小心奉国忘家志如坚金寸棘未剪躬不宁处过自偏禆于躬引咎终于王事徳善孔多显显华褒千岁弗磨沐世子孙奕奕象贤笃忠与孝永光其传
　　
　　惠安伯张公圹志　　杨溥
　　
　　公讳升字叔晖今太皇太后季兄也世居河南永城高祖文铭曾祖景惠祖从义世以积善相承考麒以勲戚任指挥使追封彭城侯妣仝氏封侯夫人三代祖考皆追封彭城侯妣皆追封夫人伯兄杲袭彭城伯卒仲再袭仲兄旭府军卫指挥使公初以城守功授义勇卫正千户永乐三年升羽林前卫指挥佥事调府军卫七年授诰封昭勇将军十七年随驾北征二十二年升后军都督同知洪熈元年升左都督宣徳元年宣宗皇帝征武定州三年巡边俱命公守北京四年上优礼至亲命辍左府事朔望奉朝请凡朝廷有大政事亦预议后奉太皇太后命弗预正统五年九月封惠安伯授奉天翊卫宣力武臣特进荣禄大夫柱国岁禄一千一百石赐诰劵子孙世袭六年正月十三日以疾卒寿六十有三讣闻上深嗟悼辍视朝一日遣官谕祭勅有司赙塟太皇太后遣官致祭以是年二月某日塟宛平寿安山先茔之次公为人端重孝友之徳夙着于家闺门整肃教诸子有方平居简黙临事卓有定见歴事四朝公勤忠谨未尝有过宣庙为皇太孙时徃来两京及时侍太宗文皇帝北征皆命公保卫出入起居深有规益退而未尝形于言宣宗以保卫功尝欲加封爵固辞其居显官恒自谦抑每升拜祇畏如不胜其临政事必咨询同官审择而行不恃己见与人交尚道义遇文学士必加礼敬服食尚俭素不为富贵态而急于利人常蓄药石以疗人疾为糜粥以济饥歉公余留心载籍至老不倦徃古治忽及忠臣孝子事皆能道其详每遇事辄以训诸子尝燕居诸子侍适雷雨暴至公肃然起敬曰语云迅雷风烈必变学者不可不慎临终召诸子语曰吾素无功徳朝廷笃念亲亲与高官一家禄食莫能报称丧事不可干朝廷宜从节俭依文公家礼无作佛事无狥世俗为塟仪费财劳人无久停柩于家母烦费亲戚朋友塟宜深坎毋高为坟茔吾所注意者不幸长子蚤丧孤孙数人诸子宜加保爱尔等能体我心则为孝配王氏封夫人子男六长■〈车厷〉襄府典宝次轪次轮府军左卫指挥使次■〈车原〉次轸次■〈车遂〉■〈车厷〉■〈车原〉先卒女六人长适刘浚威逺卫指挥使次适唐彦金吾左卫指挥同知次适李纯燕山右卫指挥使次适山俊府军前卫指挥使余在室孙男八人女阙人呜呼前代勋戚贤否得失具载信史世为劝惩若公者可谓生顺死安生荣死哀者矣虽没以中寿而不忘者逺爰述其槩用纳诸圹以示永久云
　　
　　冷面寒铁公传　　彭森
　　
　　公姓周初名日新在国初受知太宗文皇帝尝独以新字呼之遂更名焉字志新世为南海人居郡南郭外之高第里永乐甲申拜监察御史弹劾不避权要凡知无不言而言无不尽虽屡犯天威公言愈恳切不少变贵戚皆畏之目为冷面寒铁人因称之曰冷面寒铁公公初为郡庠生负入太学有时名入选授大理寺评事以刚直着谳狱平允莫有称屈在列咸推逊焉每有疑狱必决之公公一言而白至是转风宪风裁益扬人竞相畏或绐小儿曰冷面寒铁公来皆匿己而擢云南按察使未及莅任有任转浙江有寃民逮系数载闻命下喜相告曰冷面寒铁公来也吾属无患矣公至洗其寃放之有一巨商逺回未抵家而日暮恐孤行为人所剽掠潜以其赀置一祠石下至家妻问之商告以故明日求之无有也以公神明往诉焉公曰是必而妻有外遇也核之果然盖归语妻时为奸人所听而是夜先徃取之矣其烛奸如此境中暴虎尝害人公为文告城隍湏臾虎诣伏罪格杀之初来行道上有蝇蚋羣聚马首尾之见暴尸一躯无他物惟一钥及小木私记收之及至令人市布取入比印号不同者即发还已而得同号者鞫之乃刼布商贼也悉以其赃召布商家人给之家人大惊时商去已二载于是始知为盗杀也为政多类此它如辨豆获盗人皆服之尝巡属县易服色入触县官收系狱中遂知一县疾苦明日迓公乃自狱出县官恐惧伏谢竟以罪去由是诸郡县吏闻风悉股栗莫敢肆其奸寮宷一日以鹅炙馈公公悬之后有遗者指示之无复有以毫发干公其寮宷有受遗者必问冷面寒铁公知否公未显时配夫人尝治褥以给及此偕来淛处如贫日无难色同僚私属内燕公夫人徃荆钗布裙大类若田野妇各归渐恧遂更相变为澹素公虽处家俭朴而转移人若此脱大柄用而侈声乐不为之减者少矣朝廷命锦衣千户如浙拿赃吏郎受吏赃公时进须知遇诸涿州捕之系于涿狱千户逸走诣阙奏上上怒令驰驿縳至既至伏丹陛下犹口口歴陈其罪不已上愈怒命肆诸市临刑大呼曰生得为直臣死当作直鬼是夕奏文星坠上大悔枉了好人不悦者久之问左右曰周新何许人对曰广东上曰广东有此等好人自后尝见形于朝或见一人衣红衣立日中上呵之问为谁对曰臣周新也上帝以臣刚直命为浙江城隍为陛下治奸臣贪吏言已不见天颜怃然公少鯾直劲厉姿干高大俊伟异常好学能文尚凌厉在童子行而气宇凛若成人人无犯者有小挫必奋奋不平必直之而后已在庠校同列有过则面责至人无所容人以公为太甚辄抗声曰责善朋友道茍阿谀胡取友为有过者即改恒恐公知之盖其养可知已为政尚大体问无明事断如神人以为生阎罗奸宄潜伏羣吏胆落民无犯令犴圄皆空然尤爱恤小民惠泽草野虽三尺童子皆颂其美至今闽广父老犹解说其事公没夫人独挈公遗衣及遗书数卷归广贫居如洗然新昌杨公信文去岁来南巡抚时存问其家每月周之以奉尝语人周志新当代第一人吾党所未及也森于公同里为叔行且蚤知于公今公死虑岁久湮没因暇笔其粗梗以识其为人或为公发奸摘伏有广汉风而宋有铁面御史公似过之故因当时之称传之曰冷面寒铁公云
　　
　　明名臣琬琰録卷十九
　　

　　●钦定四库全书
　　
　　明名臣琬琰録卷二十
　　
　　（明）徐纮 撰
　　
　　都御史向公神道碑铭　　金幼孜
　　
　　公讳宝字克忠姓向氏别号疎庵其先河南之开封人宋仆射文简公之十五世孙也文简四世系蔚尝扈跸从宋高宗南渡子水性仕孝宗累官大中大夫封魏国生仕煜官朝奉大夫朝奉生公道为临川县丞娶进贤许氏遂以朝奉塟其邑润安因家焉自是为进贤人祖云翔父允恭以公贵皆赠资善大夫都察院右副都御史兼詹事府詹事祖妣张氏母熊氏皆赠夫人公资性颕异五岁能颂孝经七岁通四书章句过目不忘稍长肄业邑庠教谕丁之翰授以书经甚见器重尝从邑人假通鉴纲目七日即遣还之间举以问荅之如响洪武甲子科举复行遂以书经荐于乡明年登进士第观政都督府丙寅授库部试员外郎丁卯实授职方员外郎奉议大夫壬申登丁外艰明年诏起复仍前职丁丑秩满升通政使以不善奏对力辞改应天府尹阶嘉议大夫戊寅坐事谪广西苍梧甲申太宗文皇帝入正大统复公前职己丑以谴逮狱宪台庚寅冬左选两淮都转运盐判官未几复讼繋南京乙未春宥复前职命督运粮饷并总督淮安诸郡漕运材木甲辰秋八月仁宗皇帝即位驿召还朝上方欲擢用公适交趾缺按察吏部首以公为奏上未许之遂以为都察院左佥都御史翊日入谢升右都御史阶资善大夫未几复命兼詹事府詹事特赐楮币羊酒公虽屡见挫抑而志于有为到官不数日即条陈八事以进其一曰録用勲旧二曰设置谏官三曰选举贤才四曰简练将帅五曰贵重有司六曰考核吏员七曰监生资格八曰疏通钞法其言皆恳切有禆于时政者上命次第行之今上皇帝即位之初以南京都察院缺人特命徃莅焉宣徳戊申夏秩满入觐公时以婴疾艰于拜跽上念其老特赐勅令致仕归其乡然自是疾益加剧遂以八月四日卒于南京之官舍讣闻上悼叹之特遣使赐祭命官给舟还其丧复命有司治祠坟以其年十二月丁酉塟润安九世祖朝奉公之茔公生元至正丙午六月九日至是享年六十有二娶罗氏封夫人子男五长刘孙次可观可规可靓可寛噫公为人清介公方歴事四朝逾四十年初居库部职方时公牍日累千百次第剖折并无停滞众皆推其勤慎及为京尹恺悌亷明兴学育才恒加督励抚善推恩强暴悚慑公庭肃清终日不闻鞭棰民皆感服及居宪台振举纪纲以徳济威严而不苛士论多之屡遭黜斥辞气浩然未尝少屈所至辄开馆延士觞咏赋诗未尝以夷险易其志故亷厉端确之行始终如一日性至孝尝以禄不逮亲为歉时忌日悲泣如初丧奉继母不违其志抚诸弟友爱切至处乡里恂恂自下交友朋恭谨谦抑久而益■〈艹马〉平居言不及祸财不茍取与疏食水饮自处泊如其学博究经史百氏为文章有理致诗雅健可爱有疎庵日稿若干卷学者称之为疎庵先生云铭曰猗欤向氏文简之裔魏国继之益显其世逮于朝奉实塟南昌公绍厥绪阀阅煌煌公年弱冠名荐南宫祗事列圣太祖太宗洎于仁考歴济显融扬践中外有声沨沨公在官守执勤秉恭寛惠爱人恤于痯恫公有言责励其清忠不挠不激雅度雍容公志之笃操履之坚夷险一致随遇而安公老致仕始终克全公殁有荣无憾九原士论所归如公有几匪公之能惟徳之比匪惟有徳而又有子图其不朽属铭太史最行琢词掲石墓道后千百年其永有耀
　　
　　顾都御史言行録　　杨亷
　　
　　顾佐字（阙）河南太康人中进士歴仕洪武宣徳间官至左都御史除庄浪知县午莭会射将佐以文士易之公连发三中无不惊服寻擢御史守正嫉邪为应天府尹刚棱不挠吏民畏服勲豪贵戚为之敛手政声赫赫议者谓类包孝肃之知开封府宣徳三年六月中早朝罢召杨荣及杨士竒问廷臣中谁可使掌宪两人久未对上曰未必都无一人臣士竒对曰通政使顾佐亷公有威曽任御史及按察司皆有风采帝曰佐亦尝为京尹能防禁下吏政清弊革上喜曰顾佐乃能如此升右都御史赐玺书令考黜不肖洗涤积弊佐奏黜其不肖者二十余人宣徳四年顾佐自升都御史宪度严明宿弊清革下至吏卒悚恻凛然吏有遭笞者捃佐之过谓受皂隶赂放归悉具姓名以闻上宻以示臣士竒且曰尔不举佐亷乎对曰所诉之事诚有非诬盖今朝臣月俸止给米一石薪炭马刍皆资于皂不得不遣半归使备所用皂亦皆乐得归耕实官皂两便此京师大小臣僚皆然臣亦然（自永乐以来如此）仁宗皇帝固知之所以增朝臣之俸上叹曰朝臣之艰如此因怒诉者曰朝廷用一好人輙为小人所排欲下法司治之臣对曰此末事不足上干圣怒但付佐自治恩与法并行矣臣退上召佐以吏诉状授之谕之曰放皂隶耕使给薪刍京官皆然不足为过小人不乐检束诬陷正人汝自治之佐叩首退召吏示之状吏恐甚佐曰上命我治汝我姑容汝但改行为善竟不治之上闻之喜曰佐得大体矣数月有囚告佐累累枉人重罪不听诉理者上大怒召杨荣及臣谕曰此必有罪囚教之排佐小人陷正人不可不究治遂命三法司鞫之实千户臧清杀一家无罪三人当死代写状教之诬告上曰不诛之佐何以行事立命磔清于市（并圣谕録）
　　
　　顾都御史佐性严重声望伟然未尝口毁誉人旦晚东朝房小憇前呵双藤立户外官僚行道以此为验往往有挽驴驻马折而还者虽公遭时得君之盛要亦有慑伏弹压之实焉
　　
　　午门外东直房六部都察院堂上官候朝之所两门入惟都察院正官独处一小夹室近岁都御史顾公佐非公事未尝与诸司羣坐（并水东日记）
　　
　　太康之墟卓有良臣烈烈汝介匪矫而真高简不接一榻凝尘尹正天府明察如神擢中执法实来缙绅赤捧生气公论以伸事归台阁弼于一人（彭韶撰赞）
　　
　　大理卿虞公言行録　　尹直
　　
　　虞谦字伯益镇江金坛人仕洪武宣徳间官至大理寺卿公自幼秀朗端重聪敏好学洪武乙亥由太学生擢刑部山东部郎中升杭州知府永乐初召为大理寺左少卿寻升左副都御史甲辰春转大理寺卿恒曰为臣之道爱君爱民二者爱君崇其徳爱民厚其生为副御御史奉命巡视扬州淮安旱灾至则疏民所苦请发廪赈贷官为赎还所卖男女为奴婢者皆从之又奉命督两浙苏松诸郡运赋建议丁多而粮最少运北京丁多粮少次者运徐州丁粮俱中运南京淮安丁少而粮多存留本郡县仓又奉命巡抚浙江察亷纠贪建议便民十数事多见施行仁宗皇帝既嗣位钦恤刑狱而严大理之选曰是天下之平也于是改公为卿先是都察院论■〈马匡〉骗罪准洪武榜例枭首公言比奉诏书自今准律断罪诓骗在律当杕而流枭首非诏书意上曰虞谦言是天津卫仓灾焚粮数十万御史亷视言主典者盗用故纵火以自盖追逮几八百人不胜考掠皆诬服应死者百余人公察其寃白于上得减论于两法司及四方所上狱议皆亲阅之必当必平于大辟罪尤加意曰彼无憾斯我无憾矣时有诏求直言公言七事其一用人曰用得其人则治道兴非其人则治道隳人主之职惟在择人而已其二兴学校曰教育之道本于师范不在于备而在得人庶有成效三曰都察院耳目纪纲之职用以激浊扬清今专俾治狱非设风宪本意四曰广储蓄今国用空乏冝预为备五曰北京八府之民困于养马宜分给无马郡县牧养以苏圻内六曰钞法不通由于出多而入少今但多方收之而不轻出民艰于得钞则自流通七曰京师盗贼之系由于军民工匠每十家编为一甲使互相觉察出入一家有犯十家连坐有能捕首免其连坐之罪皆切中时弊公仪观伟然潇洒絶俗以诗名于时有玉雪斋稿喜冩山水木石有倪云林韵致宣徳二年卒年六十三（并杨士竒撰墓碑）
　　
　　尹直赞曰兰台棘寺刑乃攸司惟公亷平仁庙简知遂自郎署擢都宪纪歴扬多年累效劳勚谳议平反惟慎惟明敷陈剀切允惬舆情
　　
　　工部主事刘公言行録　　尹直
　　
　　刘季箎讳韶字季箎以字行浙江余姚人进士歴仕洪武永乐间官至刑部侍郎左迁工部主事
　　
　　君自幼端靖喜学问既承其家训长而进学登洪武甲戌进士第授行人司行人尝持节使云南四川朝鲜所至宣上徳达民隐馈赆一毫无所受事闻上赐钞袭衣丁丑升陜西布政司左叅政先是陜有逋赋民积岁不能输有司峻刑督之君至嘅然曰民困不能输为之父母又忍峻刑督之耶与其寮谋分行郡县解其系缓其期劳来绥辑而从容劝诱焉民皆感激曰是赤子矜念我我可不戮力以累仁人奔走假贷以输无几毕完陜不产碙砂而岁月有课额民窘不能偿至或偾其家者君为奏罢之
　　
　　洪渠水溢为民患躬行视之为设法治堰民頼以安盖凡可以利民者率尽心焉
　　
　　召为刑部左侍郎尤恳恳重民命平反具狱数事陜平民王某为强盗所引逮至而所引者已伏法不能自白君察寃召所引者之妻子使识之而听其词竟得实王免于诬有典守钱谷而亏兊者既被逮则援引千余人同罪君亷知其诬卒辨所诬引者释之河阳逆旅夜有朱赵二人异室而宿朱怨家后追至而误杀赵朱实不知逆旅主人疑朱杀之追执送至鞫讯考掠朱遂诬服不敢求辨君独曰是偶邂逅相聚非素有负且计其装非有图也特缓其狱遣人宻察之无几有司竟得杀赵者而朱以缓狱不死扬州民胡氏夜有贼入其室杀人而遗刀尸傍旦视之柄有邻家苏氏私识官捕鞠苏苏曰家失此刀久矣不服既备极诸刑竟无服君潜使持刀徃察其邻一童子识之曰我家物也遂得贼而释苏盖其理刑一以求生为务永乐乙酉纂修大典命太子少师姚广孝礼部尚书郑赐监修而择有文学者一人为之副遂以命君讨论裁处人多服之庚寅坐失出人罪左迁两淮盐运判未行复改工部营缮主事躬勤治职未尝以崇卑为意癸卯卒年六十一君为人清素虽复歴显要而泊然自待雍容雅度有犯不校闲暇手不释卷治经长于春秋喜吟咏冲澹优闲有陶靖节韦刺史之趣（并杨士竒撰墓志）
　　
　　尹直赞曰有学有行风度酝籍早擢甲科使车屡驾于蕃于宣有禆上下入佐秋卿恪勤夙夜祗体钦恤隐郁舒达宁失不经宁职可罢厚徳永垂崇卑奚讶
　　
　　刑部尚书赵公神道碑铭　　杨荣
　　
　　天之生才特以资于世用然必国家有以教养之于未用之先歴试之于方用之际及其练达既久而后大用之以尽其才故能建功立业进退协道足以震今而耀后焉若故资政大夫刑部尚书河南赵公盖其人也公讳珝宇云翰其先为邢台鲜于社人元季扰攘公之父携家避兵于平阳夏县而公始生时冦出四掠公在襁褓母尝抱匿林莽间迫于虎置公于地虎熟视而去闻者异焉世靖将归邢台道经于汴阅其风土而乐之因家于汴遂为汴人公自幼颕敏嗜学进退动止屹如老成既长游学郡邑庠已卓然于侪軰中洪武丁卯由郡荐入太学生尝被命董事山东以克亷谨受袭衣楮币之赐岁庚午授兵部职方主事命核天下兵马暨诸路屯戌补其缺而増所宜置公得其实具图以进太祖皇帝以为能己亥升武库员外郎慎宻小心无为当道者所重戊寅升浙江右叅政剸繁治剧事无少凝滞时海冦出没刼取人财公以计捕之境内获安寻丁外艰吏民慕之如离父母太宗皇帝嗣临大宝以公能专对命使南交至则诞宣徳音恩威兼布夷长欵服既归却其金宝之馈太宗闻而嘉之锡赉优渥擢刑部右侍郎未几转工部再转礼部受命徃封西宁侯宋晟归拜礼部尚书赐宴于华盖殿并彻御筵馔羞遗其母以荣之戊子仁孝皇后崩逝公诣北京卜山陵告成膺楮币之赐壬辰督创隆庆保安永宁诸郡治抚辑有力而新集之民悉其业而不知其劳丁酉改兵部尚书明年以内艰去已而起复专理塞外兵政疾作太宗遣中官偕名医徃视疾已入谢复令调摄于家既康复命诣塞北访牧地遂具顺川等处以闻于是出廐马牧之孳畜蕃息壬寅大驾北征命公督军饷措理有方兵食克给仁宗皇帝嗣位改刑部尚书居职六年式敬由狱宣徳庚戌力以疾辞宣宗皇帝矜其贤劳特赐致仕既归汴构一室于东郊名曰石泉茅屋日与亲友为欢以乐暮年正统丙辰七月十有五日以疾卒于正寝享年七十有三讣闻上遣官谕祭仍命有司营塟公生乙巳某月某日曽祖讳某有隐徳祖讳和之父讳得以公贵俱赠资政大夫刑部尚书祖妣张氏母侯氏俱赠夫人配胡氏封夫人子男四长曰愚举贤良方正授潞州襄垣县丞次鲁次纯次朴女二孙男五瑄琰玘琮珍孙女五以是岁八月廿有三日塟公于祥符南百亩冈之原愚奉都御史顾公佐所述状来京谒予泣拜请铭惟公仪度英伟倜傥多才善属文喜歌咏有伧父集二卷藏于家呜吁士君子出处进退求合乎道而已观公之仕于朝也摅诚效劳知无不言每有献纳多契上意雅性节俭虽贵列六卿而自奉澹泊及退居也幅巾藜杖萧散自如不以外物经心公之进退协于道者如此是宜有铭铭曰于皇太祖建学育才士习丕变人文聿开嶷嶷赵公遭值明世肄业泮宫用成大器学优而博识敏而明列职内外式殚厥成明明太宗惇信崇徳擢任亚卿旋拜宗伯直清寅畏夙夜惟勤和厥上下治兹神人乃迁司马克诘戎政兵食之充畜牧之盛伊谁致之实公之为中外咸曰任公其宜邦禁之司仁庙之命昭哉五刑惟恤惟敬国有六卿公歴其三僚属具瞻泰山岩岩公仕四朝终始一节既老而休允矣明哲维公之贤生荣死安作此铭词以永后观
　　
　　右都御史王公神道碑铭　　杨荣
　　
　　国朝稽古为治用人之法惟旧是图列圣相承率由兹道于是耆徳宿望之臣扬歴中外洊跻显要以至持衡秉钧先后数十年荣名始终者往往有其人焉何其盛也乃宣徳二年夏四月朔日都察院右都御史王公以疾卒明日上赐之棺具命礼部遣官祭之兵部给舟车归其丧有司为治坟茔越月其孤瑾奉监察御史罗汝敬所述公之行状诣予泣拜请曰先公既殁将祔塟郑之城西南先茔之次然无文刻于墓石恐遗徳弗传敢请一言以示于后庶几永有頼焉予于公同官于朝交久且厚谊弗可辞按状公讳彰字文昭其先世家太原代有显人其后散居四方皆为巨族公之高祖讳资元至正中以明经为河南鹿邑学官因家焉曾祖良祖赐父汝能皆乐善好义居乡有闻母郭氏元季汝能挈家避兵汾晋之间海内既平将归其乡过郑乐其风土遂占藉焉公生元至正丙午九月十八日幼颕悟好学稍长有司选为州学生益自刻苦学日进洪武丁卯领河南乡荐明年会试礼部弗利补太学生尝使山东平籴以实军储同列纳贿纵逋负者公毅然责之弗听比还其人果得罪公遂以亷干闻明年擢吏科给事中典封驳之任夙夜在公出纳惟允歴左右给事中益慎益虔声誉无着遂进都给事中未几升刑部福建司员外郎时有豪横往往构讼根株连结至数岁不能断决有司卒为所诬害公曰法贵平恕然亦岂宜寛纵以长恶哉于是正之以法而为所诬者皆得释人咸恱服既而超拜山西布政司左叅政居藩七年吏弗忍欺民怀其惠永乐初召拜礼部右侍郎阶嘉议大夫时四方万国奉玉帛重九译以朝觐宾贡者肩皆相望于京师赏赉燕享无虚日与尚书郑公赐同徳协恭奉职惟谨明年以父丧去官哀毁踰节乡?称焉服除迁户部尝祀华岳过陜州之新安闻民鬻男女偿逋租既还奏之诏悉蠲其租且官给楮币以赎其所鬻男女人皆徳之永乐壬辰改都察院右副都御史论事严毅持法公正人不敢干以私尝以母夫人年高欲归省侍而难于请适蒙恩命按河南许其过家且赐母夫人冠服仍给白金楮币以归为寿时人莫不歆羡岁庚子升右都御史秩资善大夫仍按河南待诸乡旧一如平生至于公法虽亲不贷时诸郡连岁水患民多流亡而有司复加重敛民益以困公悉奏之于是诏停不急之征十余事凡官吏以贪暴罢免者九百余人招流民复业者几五万家发官廪以振之赖全活者甚众先是强贼张大聚亡命嵯峩山行刼商贾为之不通女僧宋继善与其徒数百人为妖言惑众奸人李人美以左道惑人公悉捕斩之平生嫉恶甚然微有所疑者必反复讯鞫然后决有郑旺者罪当辟公阅其辞疑焉命御史为辨之果得不死公性至孝以父早世事母夫人尤谨在京师所得四方珍味必遣人驰献然后敢食岁时荐先竟日悲哀不乐所得俸禄必分族人及济贫乏严于家法训饬子弟其有违礼度者必痛责之俟其悔悟乃已洪熈改元进咨政大夫得推恩封赠其祖考皆如公官母封太夫人咸以为荣公卒之日士论嗟惜之配郝氏有贤行封夫人子男二长即瑾次瑜女四公为人简静待人以诚率下以正平居言若不出口至临事论辨词气侃侃弗少置自为侍从之职荐跻显要歴事累朝亷介自将恪勤夙夜垂四十年毅然有古大臣之风若公者庶几无愧于其职也欤遂为序次其平生行能之槩而系之以铭其辞曰王出太原世有闻人维迁鹿邑阀阅嶙峋迨于高曽家声益振元季兵兴避地汾晋幸际圣明桑梓是思爰乐郑乡占籍于兹公承厥后早悟而通发迹场屋逰歌辟雍列职内廷实典封驳优游禁近荐膺显擢既迁秋官持法惟平出佐山西藩方实宁公来自藩乃贰宗伯维赞司徒厥声藉藉秉宪内台风轨肃清白髪苍颜翼然在廷弗规弗随正色率下从容庙堂赞辅圣化惟公克忠亷谨自持惟公克孝祗奉母慈荐沐国恩膺此褒典光子三世无间幽显公宜寿考宠眷是承云胡逝矣溘尔遗荣公则无憾世乃嗟惜邦失重臣人怀旧徳苍山峩峩为公之坟百世之下尚征斯文
　　
　　礼部左侍郎陈公墓志铭　　王直
　　
　　陈氏之先汴梁人宋建炎间有讳誉者为岭南清海军节度使终于官子宴荫东莞令因家邑之延福乡由是为东莞人公高祖祖舜曽祖诚子祖用广父宗彛皆不仕宗彛娶翟氏生四子公其长也讳琏字延器别号琴轩自幼聪敏喜学从邑庠训导黄先生绩受书经学成领荐会试不偶入太学选为桂林府学教授严明条约以身先之时有诏武臣子弟皆受学公日进诸生讲圣贤之道所谓忠孝仁义之说必使身体而力行之诸生虽文武不同莫不皆有所得都督韩观总兵镇守广西猛悍不下士闻公之教心恱诚服每以儒师加礼焉秩满升国子助教永乐初近臣言公有治才不宜置之散地召试在优等擢知许州始至人以儒者易之公少有警发众为悚惧乃更以寛厚宁民末几代还改滁州均徭役时征敛禁奸戢暴民用太和太宗皇帝巡幸北京所过先遣廷臣察吏治问民隐治有异效者加升擢焉众皆言公绩最滁人恐失之诣阙乞留遂升扬州知府掌州事赐绮衣一袭钞五百贯礼部宴饯给驿遣还在滁又九年升四川按察使四川去京逺民不畏法豪吏黠胥奸弊百出公至一治以法不少贷军中暴横有号虎彪太岁者人莫敢犯犯辄受竒祸公亷得实为设方畧宻遣人捕之皆置之重典而人以宁乃建言修武备慎刑罚明礼制复义仓正风俗等九事上嘉纳之召还改南京通政使出纳命令罔不明允上喜其尽职赐之诰命以示褒而曽大父大父父皆赠通政使妣与妻皆淑人正统初特调南京礼部左侍郎于稽古礼文之事无惓惓不少懈又五年以年踰七十乞致仕上许焉公徳行淳懿文词典重人爱之若拱璧其所进于上有巡狩颂平蕃颂铙歌鼓吹天下传诵之缙绅士大夫求碑铭序记诗赋诸作以发徳述怀娱情写物者足相蹑于门公应之如响故所作最多今传者有琴轩集归田藁若干卷尤好著书凡所临郡邑必采其山川人事风俗物产所以供赋税之正而适上下之宜者为书以传若颍川永阳罗浮成都等志皆具存其识鉴精明取舍不妄宾兴之岁公必在主司之列而收得人之誉及致仕而归乡之学者有所増益郡县守令政有未逹者得咨度之于公黄肖养作乱其所以制御绥靖卒保无恙者公之策为多公生于洪武庚戌五月初七日而以景泰甲戌十月十六日终享年八十五配淑人袁氏有妇道先卒又娶侯氏子男二鼎鼐孙男二铠鉴将以明年二月初三日奉公柩与淑人合塟焉塟宜有铭以公之友左副都御史致仕罗公亨信所有行状来请予尝托交于公知公文行政事之善且与罗公同年又知其言足以取信于后世谊不可辞乃为序次而铭之铭曰东莞陈宗来自汴梁武徳桓桓奠此一方传至于公益笃文艺奋迹泮宫遂领民事今之太守乃古诸侯千里滁阳赋役优优继登外台克谨邦宪政肃刑清俗为之变典教成均学者有师执事之枢出纳具宜维少春官礼乐是辅帝实用公公乃求去白髪苍颜老于故乡贤哉二疏千古相望山川出云雨彼黍稷功成归来孰知其力公今逝矣与汗漫期有美在人百世之思明
　　
　　名臣琬琰録卷二十
　　
　　●钦定四库全书
　　
　　明名臣琬琰録卷二十一
　　
　　（明）徐纮 撰
　　
　　春坊赞善陈先生行状　　金实
　　
　　先生讳济字伯载姓陈氏常州武进县人上世居温之乐清代为儒家高祖号月岩为瑞安州学正有子七人其第六子曰可山者因游平江兵兴不得还遂侨寓常熟之双凤里先生之曾大父也大父益初父贞又自常熟迁今居母唐氏先生颕悟异常总角读书过目辄成诵比长励志弗懈尝以父命游钱唐会稽从缙绅先生学从者载泉货随之贸迁比还先生以其赀之半购书父竒之笑曰汝能尽读耶吾弗汝惜先生自是益肆力其间日夜务记览闻人有异书辄假手録成帙至于胼指无惮劳勚如是者十余年遂贯穿经史百家之言才名卓然振起东南诸郡会朝廷修永乐大典大臣有言先生者以布衣召至为都督总裁时合内外词臣暨太学儒生众数千户翻阅中抄四库书浩瀚填委先生至则与故少师姚公尚书郑公祭酒学士数軰详定凡例区别去取莫弗允惬而六馆执笔之士凡有疑难辄从质问先生随问响荅未尝觗滞疏抉剖析咸有源委非口耳猎渉者可比故一时之人无不服其该博书成擢右春坊右赞善居辅导之职十有五年小心谨慎未尝有分毫过差去年被命随侍五皇孙授经凡有谘问先生援据精详洞究始末博而有要皇孙亦素闻先生名深加礼重方将咨以启沃今年夏五月某日暴中风不能言百药弗瘳六月四日卒于寓舍年六十一前甲辰之岁某月某日其始生也配潘氏子男三人长格次栻夭卒次栝女二人先生重厚修慎孝友天至事母太夫人备极色养太夫人尝戒以无过饮终身未尝至醉其宦逰京师也以太夫人年高不可迎养每一念至辄欷歔饮泣教笃二弟底于成立尚书公以硕徳长才由给事中升大理卿再转而位大司马事先生如父出镇交址岁峕书问徃来不絶先生以其弟位六卿已复继登清要深惧盛满弥自敬畏平居敦尚俭素食不兼味衣无华绮侨寓阛阓一室蓬户苇壁仅蔽风雨而终日危坐手不释卷为文章根据经史必务理胜不事葩藻常曰文如菽粟布帛贵有益于世不尔虽工奚益所著有纲目集览证误若干卷文集若干卷藏于家病后数日会格奉母来省病且革至是复苏瞠目视格母子以手书太夫人安否字格对以无恙颔之出涕被面后三日竟卒格既毕殡殓事将奉柩南还塟里之某山乃涕泣求予状其行实乞铭于当代立言君子以昭不朽予与先生有同官之好而又相知义不得而辞焉谨状
　　
　　兵部尚书节愍陈公墓志铭　　曽棨
　　
　　兵部尚书毘陵陈公之死事于交址也讣闻诏赠少保荣禄大夫谥节愍遣官谕祭命其子枢为刑科给事中勅工部为造坟茔厚恤其家枢既仿古具衣冠招魂与公之夫人合塟其邑定安西乡三桥之原乃奉礼部尚书胡公濙所述行状诣余泣拜请铭余尝辱知于公而忠节事又所当书者遂不辞按状公讳洽字叔逺姓陈氏其先浙之乐清人曾祖可山喜为湖海之游元季客平江遭乱道梗弗得归遂家姑苏之常熟祖益初父以贞连世弗仕母唐氏有淑徳国朝洪武中以贞自常熟徙居毘陵之武进三子皆聪颕秀异公其仲子也生洪武庚戌正月初六日自游端重不为儿嬉甫成童已屹如老成人稍长貌竒伟长身玉立人望而敬焉与兄济暨弟浚同游乡先生谢子兰之门子兰谓人曰陈氏兄弟才气如此河东之薛不得专美于前矣且以逺大期之公读书力学淹贯羣籍尤工于书法弱冠用荐登朝命点军卒过其目辄识其面且记姓名弗忘有再至辄笞之叱令其去总戎惧请罪公上其事太祖皇帝嘉之赐织金鸂鶒衣一袭洪武丙子以贞戍五开以父没去官至家时五开蛮冦窃发公匍匐将往以归父丧或止之公不应涕泣以行其后触瘴疠冒危险间闗五千余里竟负骨归塟焉未几少保兵部尚书茹公瑺荐公可大用遂夺情起复授文选郎中太宗皇帝入正大统之初首升为吏部右侍郎寻转升左侍郎阶嘉议大夫量才任官铨衡惟允复署地官事益有声永乐乙酉迁大理寺卿持法平恕民无告寃者丙戌交址黎贼构逆朝廷兴师问罪且命公觇贼踪迹调土兵三万以佐总戎者未几黎贼就俘交址遂平既还朝命掌春官事论功定赏人无间言继署冬官名誉尤振岁己丑交趾余冦作乱仍命英国公张辅率师往讨之公实与叅赞机务遂擒其凶渠简定而还时北方兵动车驾亲征公承命偕英国公训练士卒于塞外辛卯复任镇交址以克绥辑其民先教化而后刑法夷人安之蛮俗为之丕变而穷陬遐裔间弦诵之声相闻乙未还京师上嘉其功升兵部尚书阶资善大夫丁酉仍与丰城侯李公彬同镇交址兼掌二司事仁宗皇帝即位勅领交址布政司按察司两司仍叅军事赐诰命追封二代祖考皆资徳大夫正治正卿兵部尚书祖妣赠夫人母封太夫人故妻杨氏赠夫人今上皇帝宣徳改元之初蛮冦黎利势益张成山侯王通率师讨叛公仍与叅赞是岁冬十一月八日出师讨贼公以为宜驻师石室县之沙河以觇贼势主帅欲渡河而阵公反复谕以利害且陈方畧主帅弗听翊旦五鼓麾兵以渡公弗能止次宁桥贼自己至未及力战公遂自奋马突入贼阵欲擒其首恶身被创甚而了无怯色既而坠马左右扶掖公欲还营中且曰主帅且退公何自苦如此公张目叱之曰吾受朝廷厚恩四十年报国正在今日吾岂偷生忍耻者乎众皆溃散公奋勇持击戈前进手杀数人知力不能支大骂自刎而死贼相视骇叹公自筮仕即居内庭恂恂谦谨清俭寡欲忠信孝友出于天性动止语黙皆有礼度奬善嫉恶尤恶謟谀亲仁好贤歜尚正直于人无所毁誉而遇之必以诚性乐恬淡不事侈靡平生不畜媵妾所至惟家僮二人以给使令晚年不喜饮酒闲居沉黙寡言终日危坐人莫窥其底藴有言兵者则曰兵凶器也古人尚徳化必不得已然后用之博渉书史论至古将相忠孝之事必正颜定色英气横发击节称叹若已有之虽有边徼经营军旅之务稍暇即读书自娱手未尝释卷也其为诗文敏捷往往皆有思致公卒之明年主帅弃城而归交址遂为贼所据夷人思公之遗徳语及辄为之涕流呜咽久之公卒之日享年五十有七配杨氏赠夫人子男二人长即枢次曰机女二孙男二曰勲曰杰铭曰烈烈陈公乘时奋庸荐剡星驰一鹗横空亦既登朝遂膺宠泽优游清班以典封驳执丧居庐制未克终承诏复起荐跻显融授官郎署铨衡是职继贰天官厥声籍籍黎冦叛逆命将往征公赞戎机厥功以成蛮荒底宁爰立郡县公乃藩方夷俗丕变既还京师上嘉乃绩乃授司马屡加宠赐承命载行余孽披猖负其险固出没跳梁主帅恣骄而不持重轻敌以战公言弗用冦势益张公弗顾身力战以毙捐躯成仁公之忠诚以死徇国义气英风有声赫赫褒典荐加恩命尤隆高爵美谥用表厥忠既恤其家复官其子公其不朽有光信史三桥之原窀穸允臧铭以昭之万世流方
　　
　　兵部尚书许公神道碑铭　　杨荣
　　
　　汴之许州即古之颍川郡其士风端悫尚志节由是出者莫不着明于世若今之大司马许公其一焉公讳廓字文趋姓许氏世居许之襄城曾大父居敬大父守诚父忠信皆隐徳弗仕母王氏公生而岐嶷赋性惇厚龆龀之年即知务学其父遣入邑庠受经遂领洪武已卯河南乡荐明年试礼部弗偶入太学永乐丙戌擢锦衣卫经歴未几超授工科给事中复升鸿胪寺左丞皆能举其职岁壬辰拜工部右侍郎时职务丛脞公悉心殚虑以佐其长凡可惠工而利国者皆奏行之事多就绪舆论归焉甲午太宗皇帝亲率将士往征北方命公督运粮饷随军往返六阅月而士马给足人无暴扰乙未将营建北京命公提督神木厂事工繁而役重公益持谨慎始终弗渝己亥以交址人户田赋未有定规命公往理之公至察人心事宜与总戎丰城侯李彬掌交址布政司事尚书黄福等议其可否遂还朝条奏其利害数事上皆嘉纳之仁宗皇帝即位念公勤劳中外政绩有称迁工部左侍郎授正议大夫资治尹赐诰命推恩赠其父祖皆如公官祖妣阎氏母王氏皆为淑人皇上嗣位知公惇实可任益隆眷待宣徳庚戌秋民饥流离者众上以公大臣素为乡邦所重命往抚辑之至则旌亷黜贪劝善惩恶榜示有司弗得复有科扰禁豪右母索取私钱凡夫匠杂役及诸采办与积逋税粮诸物悉奏免焉于是民皆趋走复业戴公若父母还朝上慰劳甚至辛亥春正月降勅奬谕升公为行在兵部尚书复赐诰命授资善大夫并加赠厥祖若父皆尚书祖妣及母皆夫人公荷国厚恩方夙夜经虑以图报而遽以疾闻皇上赐药命医视疾竟不能起实宣徳壬子六月十二日距公生洪武丁巳三月辛巳得年五十有六讣闻上深悼惜遣官赐祭命有司治坟茔给舟车归其丧公卿大夫皆走哭而致奠祭焉配王氏封夫人子男四长麟兽次继广继文继武卜以某年某月某日塟公于其乡首山之阳其宗侄国子生昌率其幼子奉监察御史罗亨信所状事行诣予请铭予昔与公有同官之好弗可辞惟公姿貌丰伟襟度夷矌具寛厚之徳有通敏之才歴事三圣荐沐宠恩详慎缜宻不骄不矜凡受任靡不竭尽心力是以官无废事民庶乐康盖卓然有大臣之风是以树碑墓道以垂不朽予既为次序之而复系以诗曰猗欤许公中土之英少克务学遭世太平发迹戎幕寻陟机要复升鸿胪益臻荣耀贰卿之任佐理式勤益国利民誉日以振督运粮饷从征北土将士给足欢声载路于彼南交版赋未清具陈可否深协圣情二皇嗣位益隆眷顾锡命推恩光照宗祖圣皇继统笃任弗渝命抚河南民用昭苏迨进司马玺书奬谕机务孔繁实深倚注惟公砥砺理国如家经虑多方茂着才华尚未耄期遽尔遐弃帝用嗟悼赐塟及祭恩命载临哀荣始终勒石墓道垂耀无穷
　　
　　詹事府少詹事曽公墓碑　　杨士竒
　　
　　天之生才甚难也然高明强毅弘博竒伟智能勇畧之士世未尝乏用惟文章者不易得夫探造化之閟征帝王之法通古今之赜渟溜融会而后出之上焉者发挥性道修正人纪此圣贤之事不可几及次焉者惟明义理纪述功徳作为风雅以鸣国家之盛司马迁相如杨雄班固及韩栁欧苏作者之事然亦代不数人焉信乎其难也国家自洪武以来有文之士其可以嗣迁固者盖有之矣太宗皇帝御天下慨然欲作新人才兴起斯文而龙飞第一科进士中简明秀通敏者二十八人就文渊阁尽出中秘书俾进所业朝暮大官供膳月给内帑钞为膏火费盖期之于古人曽君子启其首也君名棨时以第一人授翰林修撰授承务郎遂昼夜淬砺文与学俱进上时召试子启迅笔千百言立就不费思索而理致文采皆到虽苦心思索者有不能及上屡举羣书隐僻事以验所学靡不悉对以是深见奬重遂名闻天下明年修永乐大典为副总裁五年升侍讲授承直郎七年扈从巡北京数侍燕闲应制赋诗并荷褒嘉后有荐文士于上者必问得如曽棨否卒之考其能未有庶几跂及者升承徳郎预修太祖皇帝实録十一年复扈从巡北京十二年考北京乡试十三年廷试充读卷官实録成赐钞袭衣文绮十六年考礼部会试升侍读学士授奉训大夫修天下郡志为副总裁二十二年考礼部会试仁宗皇帝嗣位升左春坊大学士仍兼翰林侍读学士日以经史进讲文华殿从皇上之南京还预修太宗仁宗实録宣徳二年考礼部会试五年充廷试读卷官两朝实録成赐金织袭衣银币升詹事府少詹事仍兼侍读学士赐宝带子启为文章如源泉浑厚沛然奔走一泻千里又如园林得春羣芳奋发组绣烂然可翫可悦赋咏之体必律唐人兴之所至笔不停挥状冩之工极其天趣他人不足已尝有余四方求者无问贵贱日集庭下靡不酬应一时文人所作碑碣记序表赞传铭诗赋流布逺迩盖未有如子启之富者工书法草书雄放有晋人风致自解大绅胡光大后独歩当世仪貌魁伟襟度坦夷而精神洒落善谭论简而有味良辰清景择胜而游未尝以事废其天性孝友慈厚喜奬拔士类交际有始终之义急人之急无论识与不识平生以及物为心使之临民必有所济惜其仕三十年恒以文学在侍近所及者未广也素有痰疾一日侍朝遽引退上遥见之勅免常朝宣徳六年冬疾大作命太医视疗明年正月二十一日卒讣闻上为悼惜赠嘉议大夫礼部左侍郎遣侍郎章敞赐祭命有司营塟给舟还其丧朝臣自公侯尚书以下皆临奠春秋六十有一呜呼人才之难成也一代之文人如子启何可多得而今已矣盖悼惜之无间言云曾氏世家吉之永丰其高祖晞颜宋兵部侍郎为江西湖南安抚使元赠武城伯妣萧氏曾祖选申元应奉翰林文字同知制诰兼国子院编修官与其兄翰林直学士徳裕皆有盛名于时妣胡氏祖如瑶集贤院司直妣周氏考叔本洪熈初以子启贵赠奉议大夫左春坊大学士兼翰林侍读学士而赠其妣张氏宜人其配锺氏封宜人子男三秬积种公之易箦也以身后事属建安杨公及余杨公既为着墓铭余为书其墓石而系以诗曰鄫出有夏少康裔曲烈启封国为氏去邑为曾适鲁仕郕国圣学述传义亲承素王道统系后十余叶新莽际爰以阖宗徙南避宅时与吉心洙泗章逢蝉聨如栉比欧阳之乡吉之委宋元连绵起禄位天启文运赫昭■〈日制〉公奋而兴属隆世天经煌煌表人瑞彯缨垂组侍廷陛操觚含毫应帝制岷江茫洋万里势春空澄明云锦丽重瞳回瞩夭容霁纪功述徳封金匮操执权衡品文艺宏章大什耀海内朝阳和鸣凤翙翙儒林翘翘拔其萃矜恻焚溺懐惠济惟仁故存未弘施没奚憾兮此赍志
　　
　　尚书文襄周公言行録　　杨亷
　　
　　周忱字恂如江西吉水人进士歴仕永乐宣徳间官至工部尚书卒年七十三谥文襄太宗简进士曽棨等二十八人入文渊阁俾进学公自陈愿进学其间太宗喜曰是真有志者命増为二十九人改翰林庶吉士旦暮大官供膳月给膏烛之费公感激自奋于学与修永乐大典岁壬辰授刑部主事公为人既精敏而又尽心简牍者所推谳无不曲当（萧镃撰墓志）
　　
　　公擢工部右侍郎巡抚南直隶初苏州税粮负欠七百九十余万石常松亦然公至询父老皆云苏松民俗大户不出加耗以致小户连累纳欠公乃使大小户一例加耗官降斛斗久失粮长往往私造大入小出公奏行南京工部铸造铁斛发属县依造木斛较勘烙印给与粮长収槩于是出入均平苏州粮额二百九十余万石公同知府况锺奏减八十余万石旧例不许团局収粮粮长自征収公曰此负欠之由也遂令各县于水次置围编囤聚一处粮长一人总之名曰总収定与加耗总征平米上囤每囤设粮头囤户各一名管收置立拨运支簿支拨起运加耗者正粮一石收平米一石七斗候起运之时酌量支拨如京通等仓逺运正米一石支与三石临清淮安南京等仓以次定支置立纲运文簿听其博浅等项费用填注回销支拨羡余存积在仓号曰余米次年余多令加六征收又次年益多令加五除依前拨运外犹有附余令各县造仓一所名曰济农将逓年拨运剩米运入以备赈济或农民缺食及运夫遭风被盗者赈给借纳秋成抵斗还官修筑圩岸开挑河道人夫闗纳口粮秋成不还其赈济农民每岁揷莳之际于中下二等户内验其种田多寡给之秋成随粮还官若遇凶岁则再赈之不还者不复给往时里河运粮军民相半军则官为打造浅船民则自行雇船装运经年往复多失农月公乃与平江伯陈瑄议奏军民令于淮安瓜州等处水次对船交兊令卫所出给通闗付还销徼在淮安正粮一石兊与平米一石五斗瓜州兊与平米一石五斗五升如各处并南京卫所运粮官军未曾过江者听于苏松常镇等府县交兊加与过江船钱米二斗丰年米贱兊与加七五升凶年米贵兊与加六五升衬垫芦席折米五合方兊船在江或遭风公又令州县支粜余米盖仓二十余厫于瓜州江畔遇到船粮搬入收贮听候交兊毕日量支余米雇人看守（古穰杂録）
　　
　　民间马草每年运赴两京上纳若北京每包草一千束该用五百料船一只人夫十五名草束在船十壊六七所费不赀公奏于通州草场设立官库每束折収白银三分一千束止用白银三十两若南京则轻赍赴彼买纳人皆称便
　　
　　北京文武职官俸粮皆领票于南京户部闗支当米贱时一两可买票米七八石公因会议奏准折支金花银两纳官每两准米四石解运京库交收折支京官俸粮嘉定昆山等处折纳官布每疋准正粮一石旧例验収务重三斤粮解领布到官率因纱麤不堪观验十退八九公知之奏称布疋斤重纱麤其价反贱纱细布轻其价乃高乞不拘斤重务在长阔如式两头织造色纱以防盗剪之弊从之
　　
　　各处走逓马匹及铺陈等件死损多被马头科逼民财买补岁无虚日公创法每田一畆収米一升九合随粮带纳另厫收贮遇有死损验马上中下价直给米备用马头科敛之患遂息
　　
　　正统初淮扬地方被灾盐课亏欠公奉诏巡视乃奏今苏州等府将拨剩余米每县量拨一二万石运赴扬州各盐场收贮照数出给通闗准行各县下年预纳秋粮其米在场听令灶户将私盐于附近场上分纳即照时价给还粮米食用于时米贵盐贱官得盐课积聚民得食米安生上下頼之
　　
　　十四年边事紧急工部移文造盔甲腰刀撒袋以数百万计其盔俱要水磨明亮公取余米依数成造且计水磨明盔非迟岁月不可暂令拨锡以副急用处事因而敏多类此
　　
　　公在南圻凡二十二年两遭丧皆起复视事
　　
　　苏松一带税粮有五六年未完者朝廷遣官催促相继终未能完遂举忱为侍郎往任之忱为人谦恭言若不出口谋虑深长一切破崖岸为之虚心访问兼采众论不一二年累欠之累数皆完羡余之积日见充溢小民頼以赈恤岁凶无虑岁输京师之米甲于诸省朝廷每劳其能亦善于附势中官王振极重之宦其地者无虚日人人得其所欲释子建造者必往求之所获必过望（并古穣杂録）
　　
　　上任既专公亦尽心于其职为人谦恭不立崖岸言若不出口谋虑深长善采众论征输皆有常度贡赋未尝稽欠且有赢余遇属郡有荒歉即以便宜从事拨余米以补不足之数凡官府织造供应军需之类尽出于所积余米盖民赋岁一石五斗之外漠然不见他役之及而官府无复科率之扰诸县学校先贤祠各郡桥梁河道多所修葺浚治一切取诸余米人争为立生祠没因以祀之其后户部言济农余米失于稽考奏遣曹属尽括归之官于是征需杂然逋负自若人益思公焉
　　
　　长史金实送公还东吴诗云公当永乐初读书文渊阁阁下四库书我实司管钥翻阅穷古今寐寤攻制作气若横海鳣志欲吞恒岳骏如汗血驹千里思一跃时雨沐春葩鹈膏淬霜锷拜官属司冦利器遇盘错无情不得尽焉用施敲朴中年乐散地娱嬉事棋槊巧匠高缩手无地施善斵天生有用才岂俾久寂莫忽如鹏快风万里翔寥廓东吴财赋疆国用之所托料量出心计调度归掌握守令受成筭里胥奉条约富豪絶兼并农田逐耕获官储足赈贷私负释纒缚虽遭大侵岁不致填沟壑小民相与言辄以手加额自从相公来济利诚溥博既无倒悬苦乃有邨田乐相公朝天去还期在冬朔屈指筭归程扶携候江郭东南数十郡到处省民瘼润如甘雨零明似福星灼大夫得如此岂负平生学（觉非集）
　　
　　学博而邃礼和而恭茂着才猷爰作司空抚绥南服国计以丰民无移粟岁不知凶惇大成裕沛乎有容没而尸祝人仰休风二十八宿孰能右公（彭韶撰赞）
　　
　　明名臣琬琰録卷二十一
　　
　　●钦定四库全书
　　
　　明名臣琬琰録卷二十二
　　
　　（明）徐纮 撰
　　
　　刑部尚书魏公神道碑　　王直
　　
　　正统九年闰七月二十七日刑部尚书魏公以疾终于家事闻上为之嗟悼遣官赐祭命有司治塟事在朝士大夫亦莫不惋惜致赙奠先是公有足疾诏俾厘务免朝叅久之未能愈公叹曰食君禄而不一造朝心岂能自安八年二月拜疏乞致仕上怜而许之降勅慰且赐钞三千贯归一年而终年六十三公讳源字文渊幼而岐嶷喜读书习于礼节十三能属文尝作桂花诗为时軰所叹赏选为学官弟子永乐乙酉以书经领乡荐明年取进士拜监察御史所至举其职松江知府黄子威被诬不能白公为辨其枉浙东傍海民困于渔课为奏减之西安大疫民间比屋不能兴督有司具医药往疗全活者甚多凉州有冦将大为民患公亷得之亟请兵殄除民得免害父母相继卒皆夺丧起任职为御史九年升浙江按察副使未几召还署刑部右侍郎会河南旱饥民转徙乃命公为河南左布政使至则发仓廪以赈民奏免逋赋省徭役及诸不急之务一以安民为事民稍稍来归而雨亦大至是岁有年召为刑部左侍郎食从二品禄或言四川边务多弛废命公徃理之明罚饬法众务修举还朝拜刑部尚书狱无滞囚凡公所决断者人人自以为不寃时上注意边事又命往西边督察诸将谨防边以便宜从事遣都指挥李谦守独石杨洪副之劾奏指挥杜衡等慢令当死诸将始严惮不敢肆自天城抵朔州视要险地宜守者凡八分命诸将守之请増修开平龙门城使高大皆甃以甓庶可守又自独石抵宣府增致墩堠发开平龙门兵并力为之屯军免其租一年凡诸大城堡请给神铳火药严为备上皆从之再遣勅嘉劳焉时诸军有勇壮者依托权豪以避役公悉搜括归伍中权豪侧目一弗顾既而病足不能朝遂以此致仕大夫君子皆惜其去而亦莫不以为荣公忠厚坦豪孝于亲友于兄弟睦于宗族而信于朋友与人交必依于仁义其襟度夷旷洞见肺腑事有可疑者得公处之众无不惬意凡公所莅人至今兴叹不能忘魏氏先居南昌之奉新后乃徙建昌故今为建昌望族曾祖父卿祖庭都父伯泰皆有徳义而不仕及公贵祖考皆赠资善大夫刑部尚书妣皆赠夫人公娶卢氏四子鉴铎钦铨侧室石氏生一子曰铭孙男十二瑛瑞璋瑾环佩珂珪珏琰珉玭公以某年某月某日塟于邑之甘泉乡某之原鉴来京师谒予告曰先人不幸弃诸孤朝廷宠终之礼厚矣惟墓道石宜有文以示久逺非先生谁能为敢以请予最知公不可辞乃为序述其事而系以铭侃侃魏公有美在中乘时而升事我太宗始为御史职是宪纪爰副外台来表俞美方伯之尊遗爱实全遂升秋官民用不寃皇抚万邦威制逺域公行边师武臣竭力伊维边城隆隆军声万里塞垣纎尘不惊公既劳只简在天子以疾而休是谓知止邦家之光闾里之荣溘然上征为风为霆甘泉之山神道有石掲徳振华以示亡极
　　
　　兵部尚书柴公墓志铭　　王直
　　
　　公讳车字叔舆姓柴氏世家钱塘灵芝乡之义溪曽大父讳茂有隐徳大父允明父望皆以公贵赠嘉议大夫兵部右侍郎母严氏赠淑人公自少聪敏喜学游郡庠从徐大章先生受春秋学成领乡荐遂入太学诸生多推让之永乐甲申擢为兵部武选主事即以勤慎得名未几升员外郎己丑太宗皇帝北征公与方尚书从行凡军务倚办于公公随机应变无留事凡官属从公者又能庇佑之众皆乐从及还升江西叅议时营造事严公入闽中取大材丁夫之贫病者公处之有方故能集事而民不告劳初经广信太守与公有旧馈蜜一罂疑其重发视之皆白金笑曰此所谓故人知君君不知故人卒拒不纳至闽县有妇人抱婴儿哭诉曰夫亡田产见夺于豪横公察其实移文所司断还之岁余入为职方郎中职方事最繁公治之有余力会謡言当有变诏沿江诸郡择贤守以公知岳州公镇以静民安之岳州有江湖之险官船来徃当役民上下挽送多或至千百人暮夜促召不能集公私病之公计主客户有丁几何约三丁役一丁五十人领以总甲署其名小牌百人领以百长署之大牌视役之多寡用之牌下皆来集无后者民得畨休皆便之公事之暇则至学宫与诸生讲学或行田间视耕获赏勤而戒惰居三岁郡大治复召为职方郎中丁内艰夺情俾任事宣徳庚戌升兵部右侍郎公素有才望人徯其进命下皆为喜转左侍郎时余敌假息塞下西鄙戒严朝廷命将往经畧之以公重臣俾叅赞军务凡发卒搜骑积穰饷为战守备皆有条法上嘉之赐织金绮衣一袭先是敌入镇畨副总兵刘广自凉州出兵往援遇敌而退敌随逼凉州广闭门不敢出乃大掠而去广不以实闻反奏功徼赏公劾其罔上又陈其欺诳不法事甚悉请必寘之法诏械送广父子至京师又劾奏宁夏等守将失律亦召还上益以公公亷详慎为国尽忠赐白金三十两文绮三匹有副公前后章数十上皆剀切人或以后患怵公公曰吾敢爱身以误国耶由是同事者或不恱其所为公亦恶其乐燕乐忽大计遂断酒肉澹泊以自处凡燕乐皆不与而持论益坚必据理守正每有功赏虽勅下必覆验而后行诈冒必纠正无毫髪私岷州土官都指挥佥事后能以家人冒功得升赏公奏罢所升官能复以为请上宥之公反复论不可曰诈冒如能者非一人臣方按核皆请罢今宥能如余人何若无功而得官则捐躯死敌者何以待之朝廷倘以能土人宜寛假则以他名赐之爵人莫敢援例若冒诈而升臣实以为不可诏嘉公忠诚遣使赐白金四十两绮帛各四疋特命食从二品禄秩满升尚书仍理军务既而事平西师亦解严庚申召还赐以羊酒命视事且侍经筵听讲其年八月告归省坟墓上可之然尚欲托以边事命公速来赐钞五千贯遣焉辛酉三月公还朝已感疾命太医日往视予善药冀速愈而公疾益甚数惊悸起曰误事误事命速治行盖心不忘其身之病也上闻之而悯焉俾还乡治疾未行疾大作竟不起六月二十五日也享年六十七娶王氏封淑人子男三拱抃拭孙男一讣闻上为之恻然遣礼部尚书胡公濙往祭之命兵部给舟楫还其丧工部治丧事抃乃以翰林侍读学士苖光生所为状谒予铭窃尝念之朝廷之于西事盖慎重矣尝宿劲兵任良将又辍近臣往临之欲以安内全外然其忠于上仁于下不为利回不为势屈者盖无几是以安全之効不立迨天子赫然更命将帅而公等夙夜图议振颓纲去弊事明赏罚以示劝惩而人始知有法思奋其材武以从征伐立功名于是余敌影灭迹絶而天威振动于万里之外矣今边鄙晏安烽火不作虽神谋睿筭使然而公等之功亦岂细也哉宜圣天子悼念之笃而恩礼之周公之大节如此若其交友敬临财亷奉己有度待人有恩不附势以干利其美盖不可胜书姑序次其大者而为铭使后世有考焉其塟以某年某月某日其墓在（阙）之原铭曰允毅柴公学以植躬遭时而升遂跻显融三十余年出入中外克一其心以熈帝载帝曰西顾予欲汝为殄此众敌汝往视师维公朅朅羣志爰发乃畅皇威幽逺毕达边尘不惊公与其功何以致之繄公之忠天不慭遗国有典礼宠荣式多哀念无已松栢丸丸有慰其阡刻铭垂休何千百年
　　
　　右佥都御史凌君墓表　　王直
　　
　　宣徳九年八月十五日中顺大夫行在都察院右佥都御史凌君晏如以疾卒于官年五十三朝廷为遣舟归其丧于湖州归安县将塟于所居琅琊乡某山之原其幼子启既请右都御史熊公铭其墓矣复来请予文表诸墓上曰启之兄敬以养祖父不克来京师今丧归有期亦不能俟其来也故启敢以请凌君尝入翰林与予接踵同朝久且相知义不可辞君讳安然字晏如自少力问学尤工书其楷书学习小篆则师秦相早有名乡邑太宗皇帝鋭意文艺必欲追配古人君优游馆阁益自励务欲称上意仁宗皇帝在东宫雅知之常令缮书以进今藏于秘府永乐十五年擢拜吏科给事中以恭慎举其职日侍上左右有所顾问敷奏详明同軰皆推服焉仁宗皇帝即位升吏科都给事中益毖懋不懈人未尝见其有过举今天子即位三年大正庶官以修百度以君为右佥都御史盖是时持宪者多以贿闻由是用君其间君感上知遇确然自守不为众所惑思欲稍拯其弊事不可即恳恳为其长言之多见听从然犹胶箝牢宻君未及有所振举而以内艰去盖在任不二年君去而其长及凡附托者皆得罪矣服阕仍为右佥都御史兵部以武职贴黄久不清请会官清理如故事上以命君君与翰林侍读苖君衷皆从事于此同力一心罔有漏失有颜镇抚既卒子孙当一人继乃复以一人冒官三十余年无觉者君阅其实乃奏罢一人又着令凡武官有靖难功而无子者不忍遽絶其禄得以婿或义儿一人继不再及也有张指挥者既以义儿者继矣又欲冒及其子因有所调发托统帅以疾豫以子代亦十余年矣君亦奏请罢之其临事用心不茍皆以类而不能久于世岂非可惜哉曾祖祖徳皆不仕父彦能官至应天府通判坐累罢居均州仁宗亦知其为人因君为都给事中即令冠带造朝以都给事中致仕归湖州今加封右佥都御史君幼娶周氏卒有一子曰敬再娶唐氏四子曰启肇敦敷于乎自古聪明才俊之士遭时奋身皆有志于功名以显当时传后世然而不至于大有建立而卒如君何恨盖莫非命也使君得永年其所立岂小哉今虽不幸而其居官行事之善不可以泯也故表诸其墓阙
　　
　　副都御史贾君墓碑　　杨荣
　　
　　天眷我皇明挺生俊乂列于庶位以理政务至于内佐风纪振宪纲而外播恩威除奸宄植善良者若正议大夫资治尹行在都察院右副都御史贾君亦其人焉君讳谅字子信其先兖之武城人洪武初徙家峄山之阳祖志刚父旺俱不仕以君贵悉赠嘉议大夫都察院都御史祖母顾氏母魏氏俱赠淑人尹自幼卓荦颕拔异羣儿由邑庠生应永乐辛夘乡举升太学太宗皇帝时选侍皇太孙说书讲论详明深沐眷待岁甲午擢刑科给事中宣宗即位升今职委任既重君愈敬慎凡所施为务惇大体不事末节夙夜匪懈称厥职遂得推恩赠祖父母父母以及其室焉初君在刑科也克体朝廷钦恤之意狱有寃抑即以为言或至再三必得请乃已人或言其执奏太过君曰近侍以言为职茍知而不言其如人之寃抑何江淮间贼徒操舟刼杀畨使君受命往捕既至以计悉擒之按行钞法于京都人不之骇钞以流通宻察百职发奸擿伏人不敢犯其居内台也详谳重囚务求其生必底无可生之理而后已江右豪民肆毒君往按之得实悉寘于法良善获安川属奸盗作梗惟捕其首恶余党解散及奉命督山东等处陶冶奏减工程蠲免虚数民力以纾今皇帝即位首令往镇湖湘抚缉有力陟黜惟允巡视淮济赈活饥民千余万督筑固安堤河道疏通人不知劳迩因徐州强贼反狱潜处芒砀间时为民患复奉命捕治还至茌平遘疾正统己未正月十有四日卒于徳州讣闻圣上嗟惋遣官谕祭命有司为治塟事君生洪武壬戌六月十日得年五十有八配石氏侧室郝氏蒋氏子男三俊杰伟女四俊以卜卒之岁某月某日奉君柩塟于城东马贵社先茔之次先期奉翰林编修许道中所述行状泣丐予铭其墓予于君有同朝之雅歴官行已亦所闻知状复称君笃于事亲始终尽礼兄子仪早孤抚育无异己子兹又仁徳推于家者也若君者不可以不铭铭曰惟天生贤以时登庸输忠服勤代理天工猗欤贾君遭逢盛世擢官黄门克称于位天宪有佐特然超迁粤自筮仕迄今有年惟忠惟勤终焉如始为国为民匪私于己夙猷茂着列圣受知中朝外服绩用咸熈命虽不永所存者久勒铭有碑庶传不朽
　　
　　章尚文传　　杨溥
　　
　　尚文名敞世居会稽高祖斌宋景定中乡举第一祖君乘父可道世有善闻尚文颕敏有智畧初补郡庠弟子员日以读书攻文辞为事服食之需不计其有无永乐癸未以诗经魁乡试明年第进士入翰林为庶吉士同状元曽棨而下二十八人绩学文渊阁预修永乐大典授刑部江西司主事尚文究心理断讫无寃滞久之复入翰林纂修辑五经四书性理大全书成受重赉时山西有盗掠人财诏有司亟捕之逮至数百人尚文适当其事上官督之甚急尚文曰杀人重事岂宜率易编鞫之皆有辞一人辞色独异尚文収其辞色异者余悉疏之俾明日复来明日亦如之众皆如约勘其为盗者果一人众始为尚文危终乃深服之有何千户者商数軰莫宿其家被刼商疑何何诉之官恐不能自明乃缢死事闻诏巡捕者三日弗获抵死既三日不获则拘邻何者二十余家别楮币证其为盗尚文谘之曰商逺来而楮币约皆断何也捕盗者不能隐遂首伏二十余家皆得释未几升本部员外郎授奉训大夫复升本部郎中丁外艰归起复行在吏部考功郎中洪熈改元赐诰命授奉议大夫推恩父母丁母夫人忧服除调验封郎中寻升行在礼部右侍郎进阶嘉议大夫加封父母及祖父母如制奉诏往安南命酋首黎利权署国事尚文宣威徳詟服利郊迎拜使者常下利令所亲给事左右数进甘言诱以声色尚文正色遏絶之及还赂以金珠异物多方致之尚文坚却不受及利死朝廷以其子麟署国事复命尚文往谕之闗吏曰此天使前却金者再来矣比还麟所赆皆却之不受更进平阳王复封晋为恭王峕所以有田土及护卫官军房舍有司莫能处分王以为言诏遣尚文往理之至则勘其田土悉归王府房舍验所有军士给之余悉以居民王乐从之复迁左侍郎与尚书胡公协谋国家典礼前后损益不同吏无所据或缘奸乃取国初以来所行条格籍记之于是司属遂有所持循太医院医士妄举乡人为医以复私怨时为积弊奏革之僧道请度牒者岁以千计奸伪日滋请遵洪武中例循旧额三岁一给其有举任僧道官者不许越州郡由是奸伪者渐息会同馆四夷朝贡者日给廪饩往为监临侵克乃严为闗防以副懐柔之意尚文为人尚谊气赒恤朋友曲尽其道不以患难死生为轻重平居简静遇朋友谈笑戏谑襟度豁如然絶口不道政事及临事井然有条为文简洁所著有貭庵稿藏于家寿六十二其子瑾正统丙辰进士克世其家云论曰士君子抱负才气修志山林无闻于世者何限哉尚文际明时为显官处顺安常克谐所事蔚然有声称书曰时人斯其惟皇之极有以哉
　　
　　右春坊右谕徳黎君墓碑铭　　杨士竒
　　
　　右春坊右谕徳黎君以正统二年十一月谒告归清江得疾卒于家其孤统以翰林侍读习嘉言所状事行求书墓碑余闻而哀之曰呜呼黎君之擢第也为良进士入风宪为良御史于长民为良郡守于近侍为良辅臣奈何遽止于斯乎黎之先见余所作其考墓表其曾大考允诚大考惟琇考宗瑞妣邹氏以君贵考赠右春坊右谕徳妣赠宜人君兄弟三人其季即君讳恬字潜辉天资清淑生六七岁知慕学问累从明师得其旨归而自进其功永乐壬辰擢马铎榜第二甲进士无几丁内艰去服阕除陜西道监察御史以正直扬风裁岁辛丑朝廷以灾异求言羣御史同上奏实君具草歴诋大臣之任事者无忧国恤民之心剀切激厉无顾避上曰御史言是任事者不能堪后荐御史之才可用于上皆升知州而处之逺方君得交址南灵州尤僻逺君怡然曰圣人不鄙九夷我何人哉既至教爱其民如子民皆父母师事之政化既行会黎利反其众日盛总帅王通孱弱不能制为吏所协遂矫制勒三司郡县官吏悉解职守随通北归君时在行既归通及协谋者皆坐法朝廷以事不出于众悉置不问宣徳七年士竒率同官言黎恬文学操行可任近侍遂命为右春坊右谕徳授奉直大夫时春坊事简奉旨入翰林院与纂述考最赐诰追赠其考妣预修宣庙实録简充经筵官奉命考礼部会试者二用心公正时多得人遂谒告归展先墓赐道里费给驿舟既展墓树碑墓侧退而洽其亲戚乡里欢甚将行得疾医药久弗效以正统三年正月卄二日卒享年五十有一君笃孝友之行而磊落有大志耻屑屑流俗事学博而正论议沛然为文章波澜藻丽而根于理存心公平于论人之邪正事之枉直靡不服之尽心公务未尝茍且非其人弗与处容色洁白如玉仪度恭肃人不可犯而雅度洒落良朋胜友卒然邂逅诗酒倡和酬酢率极欢而罢其藏修之斋名熈熈所著有诗文集若干卷其娶先敖氏赠宜人继王氏封宜人子男四统缙颂生颢生孙男二升生冕生其塟以卒之岁某月日塟某原与敖宜人合塟焉黎君余考礼部会试时所取士又以同乡故相知深而相与久其仲兄慎兄子经皆有文学于余往还余尝谓清江自刘氏公是公非而后有一家三人聨璧辉映者今再见于黎氏居无何慎卒经又卒黎君每向余道其兄与侄未尝不泣下余亦为之感叹岂意又于今哀悼黎君哉铭曰清江之黎代袭诗礼由金三州徙坂城里自其高曾潜徳弗扬迨其大考武弁奋庸卓卓潜辉笃志问学升自贤书秋空鵰鹗铁冠白笔北面在廷用振宪纪用张国经触邪指佞动植有知昔之所学今惟行之既斥遐僻俾治夷类不贱鄙之躬勤抚字夷亦有心曰我仁侯父之母之而肯以尤既升桂芳所职辅导词苑经维在帝左右方将显庸曷殒遽亡栢松中仆不至柱梁呜呼潜辉其藏我铭后有考征庶其犹生
　　
　　春坊谕徳林君墓志铭　　杨荣
　　
　　宣徳二年五月辛亥奉训大夫右春坊右谕徳兼翰林侍读林君卒于官交游之士莫不为之伤恸临终之夕其孤云瀚适自南京至幸履一见不及有所言而絶良可哀也将奉柩归塟于乡某山之原乃匍匐涕泣以翰林修撰王君钰所述行状来乞铭予与君同乡又同官而素相好弗可以辞按状君讳志字尚黙晋黄门侍郎颕之后颕从晋元帝渡江居建康其子禄由散骑常侍出为闽之晋安太守子孙因家焉是后有仕为宋御医院使讳古松者君之五世祖也曾祖讳清祖讳颛父讳兴音隐徳弗耀母游氏宋监察御史广平公之后尝夜梦梁僧宝志入室而生君因以名焉幼颕悟其母尝口授经传即朗然成诵在髫龀时已喜为文辞后从学于王偁孟阳极好辨论因字之曰尚黙将弱冠选入郡庠益自勤励于经史子集旁及天文地理星命医卜之书无不研审而尤工举业性至孝父早世事母益谨或有疾则忧形于色亲调汤药不敢暂离左右及母殁家虽贫薄而殡殓塟祭一于礼而不茍永乐辛夘乡试壬辰会试皆第一殿试赐进士第二人授翰林编修考满升修撰尝纂修五经四书性理大全古今名臣奏议郡邑志书辨论精确勤于编述迥出俦軰甲辰秋九月升侍读寻升右春坊右谕徳仍兼旧职升奉训大夫给二俸尝两为京闱考试官去取惟公士子敬服洪熈改元蒙恩赐诰得推恩追赠其父如君之职母为宜人每痛二亲不逮禄养语及必凄怆终日盖君治家俭而有礼待宗党极厚族弟喜孤幼无依养于异姓取归抚育迄于成立劝子侄读书言不辍口间有领荐者辄加慰勉与乡人周旋欵洽不事矫饰乡人亦多敬爱之事其师孟阳最谨孟阳后为翰林检讨以事没于京为之经画丧事以归其妻子于闽处僚友必诚必信于人无所毁誉在朝十有五年入则恭勤趋事惕然警励虽隆冬盛暑不自知其为劳退则静坐一室优游疎散醉吟自适淡然若与世事不相干者家居时郡庠后进多从之游若今湖广叅政黄泽浙江按察使林顾軰皆亲及门受业时多推其学问有源委以为吾闽之杰然者自号蔀斋又号见一居士所著诗文确徤简古多为人所传诵与修二圣实録方拟告成归省丘墓展焚黄之礼而乃以是春疾作自知必不起遂请于朝得告而即日加剧第奄奄一息以待其子之至而卒其生洪武戊午八月四日至是享年五十配陈氏有淑徳封宜人子男二人长曰云瀚次云瀣女三人呜呼幼学壮行君子之志也惟君荷圣朝教育之恩学既有成官兼显秩可谓荣且盛矣亦可谓得行其所志矣乌可以无铭其辞曰林氏之先阀阅以崇粤自建康始居闽中歴世相传其积弥厚发之于君独禀其秀孝友笃志信谊卓然学有源委思如涌泉爰擢巍科超出流軰拜官翰林词益霶霈编摩纂述克慎克勤侍读讲筵忠贤是陈辅导春宫多所禆益考艺京闱公论籍籍不盈以矜志节允坚无毁无誉罔不推贤善积厥躬惟君之徳学淑诸人惟君之泽闽山苍苍闽水汪汪藏石于斯百世不忘
　　
　　明名臣琬琰録卷二十二
　　
　　●钦定四库全书
　　
　　明名臣琬琰録卷二十三
　　
　　（明）徐纮 撰
　　
　　吏部尚书黄公神道碑　　王直
　　
　　宣德十年今天子嗣大宝位临万邦顾南京根本重地建置百司而置吏部为之首宜得谨厚大臣往莅之九月以命吏部左侍郎黄公宗载陛辞之日诏进为尚书以行士大夫知公者莫不誉叹以为宜在京南八年以老疾求致仕上初不许章四上乃许之归丰城故第又几年年七十以九疾终讣闻命礼部致祭工部为治坟茔明年十二月二十一日葬于其乡梨树冈之原葬已其子儒剀来谢恩阙下诣予拜且泣曰先考之葬朝廷宠终之礼厚矣于今得树碑神道而未有文敢以请予少于公而辱交久谊不可辞黄氏于丰城为大家公曾祖仲轩有隠徳祖以仁考子贞以公贵俱赠吏部侍郎进尚书妣皆赠淑人进夫人妻余氏亦累封至夫人公自幼喜学年十五已能为里垫师为郡庠弟子从熊伯机受春秋遂取进士为行人谨于自治奉使四方未尝受馈遗厯左右司副为司正以父忧去治丧无违礼不饮酒食肉者三年服除领旧职永乐癸未以贤举授湖广按察检事时湖广诸道惟铜鼓五开最难治分廵刷卷者多惮行盖天下巨奸宿猾皆谪戌其间善舞文弄法兴事挠官府而阴把持其短长往者欲稍按治即纠结如沭漆不可解欲一切漫漶则见嗤无可奈何多避不肯往公至当刷卷即毅然治行到武夷问风俗知其人苦于从军女子恶为军妇不果嫁男子则虑妇家往从戌而以徭赋累已不果娶至年三四十犹独处公召乡老里正谕人道大端俾转相告语务嫁娶以时不踰月成婚姻者三百余家他县间风皆乐从俗为之变乃榜谕铜鼓五开诸奸豪数其罪恶且发其善端曰不改必寘之法众知公务以德化人相戒勿犯比至莫有干分背理者丙戌征诣文渊阁修永乐大典书成受赏而归戊子朝廷以海运粮饷赴北京下湖广造海船四十九命择风宪官之贤且能者莅其事众议以属公而工部所遣官务苛察生事将闻于上以衒能公镇之以静消其毒螫而落其机牙得不扰而成功己丑车驾将北征遣都指挥呉正征兵湖广王暴贪失期上谓按察司官不纠劾于是公与同僚皆坐累谪杨青驿公遽之如平时遗一力受役而躬自执爨未尝有不豫暇则阅书史以吟咏自娯癸巳复起为山东道监察御史侃侃自持不肯少贬以徇俗乙未上亲策士于廷时鸿胪无卿丞张斌任事恃城守功最狼戾多所中伤人颇惮之以不与读卷至争论上前不已公奏斌不学无识不可以读卷乃敢烦渎圣听如此当伏法士论壮之丙申命廵按交址交址城中诸军营房覆以茅故多火公兼知军民岁岁伐材陶瓦备官用然皆资权豪命三司幙官稽其数凡有取者皆着于籍由是无敢私费不半年营房皆易以瓦覆火患遂息时工部尚书东莱黄公福掌交址藩宪二司才行过人而不事边幅御史往者多庸常视之至公独恂恂恭让而法亦不废及归行李萧然无交址一物东莱尝语人曰吾久居此所接御史多矣唯宗载知大体己亥丁祖母忧居家有旨夺情授贵州道监察御史益谨礼蹈义遇事必究极是非不曲随茍止于祸福利害不计也故再陷刑辟而赖公道以免甲辰宣宗皇帝正位东宫以东宫僚职辅导擢詹事府丞未几升行在吏部右侍郎时少师蹇公犹兼领吏部事多倚公公协力一心进退人才必以公论不苟为异同故一时号得人洪熈元年赐诰命制词有清洁平恕恭谨厚重之褒是年遣祀夏禹及南镇会稽山因赐钞八百锭俾归焚黄于墓下其后尝奉命往浙江理军政及伐宫殿大材于湖湘设施措置举不失宜故事集而民不告劳久之遂有南京之命盖上知其老而欲安之也南京虽无铨选之劳而劳于驭吏盖其人多邪巧才见害必避见利必趋往往冒法以侥幸公正已率物无少回挠屹然如太山乔岳不可撼阴阳阖辟风雷云雨以荣悴百物而细大不遗其施博矣己未进阶资善大夫词曰寛和有执亷静自持又曰小心慎职始终不谕人以为实録当是时公卿大夫齿德之盛莫如公及致仕而归犹康强无恙士大夫出饯都门外瞻望咨嗟汉之疏傅不过也公既孝于亲尤笃于二兄仲氏宗曼有孙孤承裔贫苦不能自立公命其子文凯儒凯収养之文凯先卒独儒凯继其家及公归即为承裔治居室使仍守旧业毋废坠其施于乡族细行之美尤多兹不载姑序次其大者俾刻诸神道而系以铭铭曰在太祖世经术取士公乃奋兴以克有位于皇太宗复举用公扬于外台以肃庶工出入中外有劳有烈人望谓何邦家之杰遂丞詹事遂佐冢卿式展其猷以宏厥声天官之尊天子所命殿于南京亦罔不正祗事列圣殆五十年殊锡宠褒帝制在焉达尊者三公则兼备哀荣始终莫与为比梨树之原峩峩新阡刻此铭词百世之传
　　
　　都察院右都御史熊公墓志铭　　钱干
　　
　　宣德九年十月甲寅都察院右都御史熊公以疾卒于北京居第之正寝上闻之嗟悼赐祭命有司给官舟归其丧治坟葬于吉水县之某里七岁孤端奉左春坊左庶子兼翰林侍读周公所为状来请铭以志于幽堂之石乃为序曰公讳概字符节熊氏世为南昌丰城人祖达夫仕元福州録事卒于官考敬方幼无依母夫人携以适吉水胡氏因冒其姓今为吉水人公贵始复旧姓焉用恩赠祖考皆资善大夫都察院右都御史祖妣杨氏夫人妣郭氏封夫人公幼英悟过人甫成童闻父讲左氏春秋即知大旨忻然请授之由是书过目辄记忆不忘父心异之比长学大进有志尚一时同軰不惟推让其学至其噐识多自以为不及永乐六年戊子举进士于乡九年辛卯登进士髙第拜监察御史听决精敏若先于吏事者即以能称父繇邑校弟子员升国子监生六馆多所宗仰方是时太宗文皇帝驾幸北京仁宗昭皇帝以太子监国事公侍朝立文华门下于大众中见其状貎壮伟问侍臣谁何知者以公姓名对且言父学行之美称叹久之以是父子益有声于都邑间岁余父殁还家执丧哀毁如礼即起复为御史署刑部事会藩宪大臣员阙太宗命吏部简两京朝臣之有才望者补之公在选列仁宗宴之礼部予道里费至擢广西按察使慨然以戢吏奸恤民隠为己任属溪峒蛮獠大出杀掠民声揺诸郡桂人大恐布政使议欲请于蕃王出兵以遏之公曰吾等受方面之寄冦至无计捍御乃以烦王事闻谁任其咎冦必不至戒严而已既而果然议者服其识其居官而没于其土者家之道逺弗能还朝廷诏所在给舟车归之有司廹促甚至公念男女生娶有一旦遣行赀用凋落奏乞听其便从之寻调广东仁宗正位召所擢用迨至而宫车宴驾矣今上亲政鋭然思用贤材以责庶事之实以新天下之治而常镇苏松淛东西诸郡豪右之民往往诉力持吏短长胁制州县肆毒良善无厌细民苦之上以公为可使改大理寺卿命偕中贵人往按之公亦知上用己之意徧厯其地凡官吏之无状民之尤无良为人巨蠧者籍其家尽执以归于京寘诸法声威振动于一时海盐民史庆真自号平康聚无頼之徒恣行剽掠有司累岁莫能禁闻公至而尽室逺遁得之武昌抵以殊死于是奸宄帖息单弱之民举复其业父老动色称快三尺童稚皆知公名而相与传颂之所至于余力新学宫劝励诸生先贤若胡安定公范文正公魏子翁二陆祠宇之倾圯者葺之范氏义田魏氏坟地之侵夺者归之其子孙之有贤行者祀之士类增重奸民有不便公者诬以受赃在势者以私怨欲挤之腾口昌言于朝上疑未之信遣御史亷问豪髪近似无所得还乃直公所为用是上益知公之贤为足任赐玺书奨励公亦自信不疑于利害之当兴除者皆列以闻松江嘉兴两郡接攘处其间地大民众征调复役公私病之奏折其地为五县如其请入朝问劳有加特升都察院右都御史往治南京院事始公之出也须髪如点漆比还皓然尽白人皆叹其贤劳及斯命下又谓宜居是职公材长于从政务持大体疑狱滞讼能立得其情而志存平恕每具狱推见至隠惟恐吏售其奸民有不得其平故凡被其埋者人以无寃尤能严束郡属恒举古人刚方有志节者警之词气俱厉人人畏其威而莫不奉法以遵职宪纪用振明年赐诰命进阶为资善大夫荣其所出以及其配未几太夫人以寿终于私第官给祭葬命公扶柩归葬起视事去年北京右都御史顾公以病久在告召公驰至领其事至益感激自効视居南京时勤又倍之在上前知无不言于条囚之枉抑者多所伸雪故事车驾廵幸以文武重臣留守公两被是命今年兼署刑部事自朝虑囚日宴未暇食忽风眩久之乃苏归治于家踰数日驾逺犹力疾入见退而愈剧劳以上尊强起拜受曰小臣被国厚恩曷以补报是夕奄然而逝无一语及家事生于洪武十有八年己丑正月初十日得年五十元配刘氏有贤行先卒赠夫人继配璩氏封夫人子男五人长烨壬子贡士次焯次安次即端次盛孙男三人公为人身长六尺神色明秀望之屹然可畏即之温然可爱久而知其坦然无城府人多乐与之交公与人交恩意备至居家孝于亲友于兄弟庭内无间言在官不以仕优而废学有间辄手不释经史论说古今听者忘倦为诗文豪伟徤丽似其为人尤善草书四方有求之者祁寒盛暑忻然乐应之人得所欲而去所着有芝山公余二藁藏于家于乎公以一介之士遭值圣明起为世用出入二十余年位致通显任国重事直已自遂始终保全是上之图任也专公之报称者不顾其身无所不用其心假以多寿所树立当有絶者奄至于斯可哀也已习礼于公为邑人复有同年之雅少相好也义不可辞故论次公之世出里居行已为政之详序而铭之铭曰于皇三圣如天之仁文条武鬯若时之春公与时遇光奋于身践更中外为世材臣天子嗣位以圣继神延登俊乂子育庶民蠢尔羣丑毒痛于人命公往治劳于咨询扶植善柔诛鉏顽嚚大憝既去隠诎获信天章有伟用旌厥勤归典邦宪堂堂垂绅耸栗在列风纪由振奄其不留同朝频呻曷以昭德铭兹具岷垂示后世永永不湮
　　
　　都察院右佥都御史鲁君墓志铭　　杨荣
　　
　　正统二年六月十日都察院右佥都御史鲁穆希文以疾卒于官上闻遣礼部左侍郎章敞谕祭仍给舟归其丧既至家爰具葬事遂卜于北山之原其邑人翰林修撰杜宁为述其厯官行已之实来请铭希文尝佥福建按察司使事操行履厯予知之悉故不辞为铭而叙之希文宋散骑常侍泽之裔建炎初泽自汴徙居于严七世祖初温州平阳令始自严徙居天台为天台人曾祖古训祖谷瑶皆隠德弗仕考友敬以希文贵赠文林郎监察御史妣奚氏赠孺人希文自幼举动异常儿里有识者语其祖父曰是儿他日当为伟噐宜善教之稍长肄业邑庠攻苦食澹笃志经史虽祁寒盛暑不少休息常自书人常咬得菜根则百事可做之语于座右盖已毅然以清操自励永乐丙戌登进士第勅赐归荣于乡因是益肆力问学乡生执经受业者亦多造就及赴召有司赆钞万缗谢而郄之或曰行者以赆何用固郄希文曰筮仕之始未有益于乡里而先厉之可乎言者愧服尝核江北诸卫储粮廵两淮盐法及监龙江抽分竹木局综理周宻吏莫肆其奸既而以外艰去家居杜门哀毁逾礼服除拜福建道监察御史介然自持人莫敢干以私时太宗皇帝廵幸北京仁宗皇帝监国希文屡上封事知者皆称其为敢言又尝鞫常州巨商法当死商家托其姻旧夜馈白金觊脱兔希文斥而拒之竟寘之法秩满擢福建按察司佥事理寃滞绳贪墨凡豪右一无所顾避泉州进士李某调官广西妻呉少而美故富民林肆欲图之阳与某善遣二黠仆偕行至中道毒死某并其侄呉还肆纳之某之族人诉于郡及臬司官受肆赂反罪诉者希文至亷得某执而讯之果服罪漳州民许某富而无子初以侄为后晚而妾生子因析赀产与而以子托之许死侄谬言子非叔出还之奄有其赀希文按行至郡妾携孤诉其状希文乃于市集诸小儿宻以许之孤杂其中令父老别之父老独指是儿状类许某必其子也于是悉归其赀留江县竟有四闸水以蓄泄溉田数百顷为豪右专以自利岁旱细民羣诉希文罪其专利者民皆驩呼鼓舞今上皇帝嗣位大臣荐希文治行驿召至升今职寻命相蝗大明广平循行千百劳来不倦民不之扰而害随息暨还赞肃宪纪骎骎有声朝退方治事疾遽作而卒家无以为敛公卿赙治其丧始克襄事希文生洪武辛酉（阙）日享年五十有七配张氏先希文三月卒于家子男二曰升曰昻孙男三曰诚曰谊曰譓希文为人刚正清慎内恕外严寡嗜欲薄滋味厯仕中外二十余年家无饶赀被服如寒士卒之日闻者莫不咨嗟叹悼呜呼士之为世用材足以应变知足以决疑者非不有也而求其清介有守执法不回似希文者殆亦不多见焉是故不可以无铭也铭曰介如石兮继守之真直如矢兮维心之平维介维直士德之伟人一羣称君乃广美方其蜚声震耀当时今焉云亡孰不悼思遥遥闽藩政传永久奕奕宪台名著不朽天台之原考卜维新安此宅兆永裕后人子昻一名崇志累官应天府尹循良恺悌人咸称为长者
　　
　　吏部右侍郎郑君墓志铭　　杨荣
　　
　　士君子遭时得位才行兼茂克举厥职上无负国家下不负所志人皆仰其存而哀其殁者斯岂多见哉若故通议大夫行在吏部右侍郎郑君盖其人也君讳诚字文实世家建昌之南城髙祖祯仕元为抚州路医学学録曾祖德铭厯彭泽南陵二县典史祖瀚逺以君贵赠吏部右侍郎父守中累封吏部右侍郎妣王氏累封赠淑人君生洪武庚午九月十日自少刻志问学选为邑庠生究春秋之旨同軰自以为莫及永乐辛卯领乡荐入为太学生夙夜淬砺噐宇日充厯冬官以勤慎自効擢为吏部司务以职克称寻以侍郎师迁荐升考功员外郎君虽年少居要职■〈樊，心代大〉履谦恭事先軰以礼课功责实无所徇人以是多之未几丁内艰痛念母疾弗克躬侍汤药哀毁逾礼及葬阴雨不止君号泣吁天天稍霁人以为孝感所致制未终特起改文选员外郎寻转郎中时同官孙英号称狷介少许可以君独加敬让洪熈纪元受诰命荣及二亲宣德丁未归省还朝仍故职庚戌以少师蹇公荐为吏部右侍郎选任精审敷奏详明尤为众所推宣庙尝召问庶官品级及居职者贤否君厯对称旨遂受宝帯袭衣之赐今上皇帝嗣位益致公勤虽故旧执贽相见亦却而不纳乡人有为太学生者于公有宿怨及尝受官自谓必见抑君惜其才擢寘五品其所守所行类如此正统壬戍年十一月（阙）卒于官自卿士以及仆隶莫不嗟惋翌日上闻为之悼惜遣礼部尚书胡公致祭仍命有司治葬事君娶黄氏有淑行初封宜人进淑人子男一曰垕弟来自南城将奉柩归葬于乡某山之原乃以刑部侍郎何君文简所述事行谒拜请铭惟君天性孝友父尝遘足疾继以目眚君忧形于色遍求良医得善药辄附传以归疗之疾遂愈奉继母傅氏淑人不异所生遇诸昆弟及从昆弟俱有恩位臻贵显归拜旧师惟执师弟子礼见其贫厚遗以金缯待僮隶亦未尝加以疾声厉色居官二十年小心慎宻始终如一至其寛字和易虚己容人识达政要旁行不流卓卓乎有足称者是不可不铭铭曰麻姑之山秀拥一方下有旴水其流洋洋维水之清维山之英孰其锺之天官亚卿亚卿之生人中褎然师竒其敏友推其先肇自小官荐登显庸弗倨弗随克勤克公勤不自盈公而生明鉴别研媸衡审重轻天子曰嘉是为能臣舆论攸归咸曰伟人生不失荣殁不失哀悠悠逝川去不可回勒此铭辞閟之幽宫惟千百祀令名罔终阙
　　
　　国子司业呉先生墓志铭　　杨士竒
　　
　　大学为国家成贤育材为兴治之本所系非细故其师范尤在得人而非道明德立心古人之心知本末之务多士所心敬诚服者不足以称任数十年来称斯任者临川呉先生其卓乎表表者与先生以明正之学惇实之文端厚之行峻洁之操挺然而不拙皜然而不滓其施教必先正本而后循序以达也盖先生自读书乡校已立志不迁家虽窭夙夜勤苦淬励不夺于外物洪武中选乡贡病不果上后入充太学生祭酒司业礼之不与诸生等奉命宣谕武臣云南又阅军士福建时奉旨出使者所至皆有金币之赠重朝命也先生一豪无所受及归其装不益丝豪维经过山川所作吊古赏胜之诗数十篇耳会试礼部擢第一廷试第四赐进士出身授翰林院编修升修撰考礼部会试纂修髙皇帝实録书奏赐白金文绮及金织衣修永乐大典为副总裁吏部言国子监阙司业太宗皇帝曰此非可轻受其令祭酒胡俨慎举有学行可为师表者以闻胡公举先生即日授国子司业居无何祭酒有他命自是皆先生总监事时士习日下举者急于进取率不究心经传惟诵习前軰程文以觊侥幸先生革之终日危坐堂上召与讲析义理且说疑诘之使退求诸心庶有自得之益于为文必先义理而后辞采学者始趋实功不事苟得以礼法率其属属官中有不检者数軰不便之相与求先生之短以沮之卒无所得又餙诈以谤之然先生素行孚于外者久谤率不行有以告者先生但自引咎而已以是名益髙而谤者益不容于清议虽弘度待物然未尝屈已求合虽是权贵卒不乐之而自信益■〈艹马〉仁宗皇帝知之有素一日顾士竒曰朕即位以来两京之臣多以序进惟南京呉司业未进葢朕久不见之故忘之耳后三日宫车上宾矣先生为司业十有八年太学生数千人及天下贤士君子皆称呉先生古道呉先生贤师而职铨衡者独若不闻此虽先生之命而益以见其所守且士大夫之重轻于世者亦岂系乎其官之进否也哉先生笃孝友亲丧哀毁骨立后在太学遇诸生告归省者輙感恸不胜处交友必辅之正道虽迕不避中允李贯故同舍生素相厚实坐累系狱十年家甚贫先生极力赒之且戒其家人有无相共贯竟死狱中而赒其家益勤平素施义类此一日会宴太学得风疾遽革畀归顾其子吾死勿用浮屠老子法治丧不一语及他业事而卒之日家无一缗之储礼部尚书蔚公集众赙治敛归塟先生讳溥字德润号古厓呉氏世业儒其先居临川之种湖曾大父景南大父某父思清赘崇仁章氏遂家崇仁后以先生贵赠其父承德郎国子司业母章氏安人及封其妻郑氏安人子男四与弼与畴与年与性人孙男三先生卒于宣德丙午九月三日春秋六十有四以卒之明年某月日葬崇仁左桥之原先生长士竒二年同官翰林者七年又以同乡相交莫逆后来北京尝主余家共夜坐谈其贫贱时事盖使人耸然起敬而后知其操执峭厉盖天性云无几闻其讣余为儒林恸之尝私为作传矣欲书一通寄其子未暇也今与性新除休宁县学训导在北京求予作父墓铭遂损益传文为之志而系以铭曰呜呼先生君子之儒古道之趋古人之徒其存者贞其执者确必有本原用淑来学岂世无人谁与古心呜呼先生足重儒林呜呼先生逝矣不作寒厓古栢髙风凛若子与弼字子传别号康斋天顺改元以髙士征至京授左春坊左谕德四上疏以疾辞不就进封事十策英宗嘉纳之遣行人王惟善送归行状见后
　　
　　明名臣琬琰録卷二十三
　　
　　●钦定四库全书
　　
　　明名臣琬琰録卷二十四
　　
　　（明）徐纮 撰
　　
　　刑部右侍郎段君墓志铭　　杨士竒
　　
　　宣德九年二月二十九日刑部右侍郎段君卒于南京家素贫佥都御史呉君敏德既经纪丧事礼部尚书胡公源洁以闻上为悼叹赐祭命有司营葬于是呉君使人北京需葬铭而胡公以属士竒呜呼段君者世所谓仁人君子也又士竒素所交游士竒宜铭按国子司业陈君光世状段之先居南康之建昌世业儒其曾祖元营田郎祖笃修徙呉中父志清又徙常州武进母叶氏君讳民字时举自幼温重颖敏喜学且其父母惟一子笃意教之故德噐蚤成登永乐甲申进士第为翰林庶吉士时太宗皇帝命礼部翰林院准天经之数选曾棨等二十八人就文渊阁尽出中秘书使进其业旦暮给太官馔又月给膏火之资盖期之于大用而君与曽君祗体上意益励弗懈而文学大进与修永乐大典丁内艰去服阕除刑部山东清吏司主事授承直郎莅官亷慎而明敏克勤恒存哀矜恻怛之心处疑狱必归于厚丽僻者咸以得君为幸踰年扈从赴北京召修四书五经及性理大全书成被重赐复还刑部升郎中益精狱议尤为尚书所重凡大狱必资君部奏章必厯君阅乃上在刑部八年山东妖妇唐赛儿作乱三司官以纵冦诛诏廷臣简代者共推举君数人授君山东布政司叅政同举中有畏难者君曰竭诚以共吾职耳何足计利害哉下车敷宣德意整饬纪纲抚绥残氓刬革宿弊政理一新吏民悦戴居三年召同考礼部会试士论服其衡鉴又三年召赴阙命以本官署户部右侍郎之南京是时车驾在北京久南京诸司习于玩愒任钱榖刑名者其务丛脞尤号不治君至躬勤率之莫敢或违始若扞格已而服从咸修其职明年实授本部右侍郎又明年改刑部其振起作新一如户部罪人闻君至皆相庆于狱伸抑疏滞浃旬之间声誉用彰三年以绩最赐诰授嘉议大夫赠其祖若考皆嘉议大夫刑部右侍郎妣李淑人封其母太淑人妻盛淑人初为叅政考满当得诰言于朝愿推以封母从之至是母年将九十得封者再人皆荣之君忽得寒疾数日小差矣将出视事左右谓未可以风曰数百人困坐狱中翘跂待我奈何可自佚哉强出三日疾复作遂亟有问之者荅曰不能报上恩矣如老母何言也遂卒君性至孝初为庶吉士得禄即迎父母就养京师父没后所厯官未尝不奉母以行而曲尽爱敬襟宇清明坦夷表里一致喜怒不形声色当官任事惟义所在不苟逊避与人交久而信卒之日其官属临哭皆哀南京卿大夫之贤者皆走吊哭北京自师傅六卿以下咸寓奠祭君春秋五十有九其子男四实宏安宁孙男二璇玑其葬以卒之岁（阙）日附武进先茔之次铭曰仁以及民义以行身其履坦坦其存温温我懐若人于古多有呜呼时举于今曷少亦既乗时曷不永年匪直哀斯而独其亲凡今之人哀此君子士竒之铭亦哀贤友
　　
　　大学士张公墓碑　　杨溥
　　
　　正统元年秋九月戊戌资善大夫礼部尚书兼华盖殿大学士张公以疾卒于位享年六十有二讣闻朝廷遣官谕祭诏有司营葬如制明年五月一日葬邢台县郭村先茔其子祥以墓碑未有刻文走京师奉礼部尚书胡公状泣拜以请予与公久同僚寀谊不可辞按状公讳瑛字子玉世居顺德之邢台祖和兴父敬德皆乐为善祖妣王氏妣冯氏俱以公贵封赠如秩公自幼及长丰伟凝俊识者竒之初补弟子员于乡校勉勤问学日有进益同軰咸推让之甫弱冠即以明经领丙子乡荐授陜西宁州学训导调武德卫学训导武臣子弟再调淮安之宿迁县学所至严教条责効生徒多成材者秩满擢吏科给事中稽考铨选封驳章奏克举其职宣宗皇帝为皇太孙时太宗皇帝遴选文儒侍从讲学公实与焉仁宗皇帝登大宝宣宗正位东宫诏升左春坊左中允又升左谕德兼洗马宣宗即位首録旧劳升行在礼部右侍郎宣德改元之三月升本部左侍郎兼华盖大学士入翰林知制诰明年升尚书兼职如故修太宗仁宗两朝实録为总裁官既而命莅南京礼部盖以根本之地分理六卿之事必重臣也凡有奏绩当赴京师皆赐玺书以止其行其见委任若此后以父丧归守制宣宗既遣官治塟祭仍起复公视事今朝廷于老成人益加倚毘公不起矣呜呼惜哉公于经史善讲解其侍宣宗每于帝王传授心法与夫修齐治平切要之言汉唐以下人君行事可为劝惩者必反复敷陈之以是日见亲厚先后赐赉攸多当起复入见时宣宗特出御制诗词并缗钱二千锭赐之公退而陈之语人曰古人云稽古之力子亦云然心性寛厚喜愠不见待人接物一以真率为本推让贤能僚寀协和平居嬉嬉然若无所介意临事施设毅然不可夺人以此称道之而亦嘉其遭际之为盛云娶陈氏赐夫人继室郭氏封夫人侧室韩氏曹氏王氏贾氏子男三祥陈出祈郭出裕曹出女二孙男一女二呜呼公以诗书之业起庠校职辅导而居论思位列上卿荣遇四朝儒臣之光显者可谓至矣宜有铭词以昭来世铭曰于昭皇明列圣重熈登崇尔雅千载一时公自学官擢之禁近位至六卿官居二品昔我宣庙育德之初公在左右进说诗书以启以沃岁月滋久恩赉之臻亦既多有飞龙在天风云景从乃登秘阁乃领南宫论思之职礼乐之典任日益亲望日益显两朝德业日月光华纂述之任公实领之旧都金陵根本之地用肃神人惟公之事龙章鳯诰锡类惟均况其禄养上逮乎亲贵富光融宜有始终公则得之世罕其比郭邨之原有髙者坟后来考德视此刻文
　　
　　国子祭酒胡先生墓碑　　杨溥
　　
　　正统八年八月二十七日太子宾客国子祭酒兼翰林侍讲致仕胡公頥庵先生卒讣闻诏遣官谕祭命有司营塟制得立碑其子■〈日东〉昭奉江西叅政张君居杰所述行状走京师请文余与先生有斯文之谊不可辞先生讳俨字若思世居临江之新淦元末徙南昌先生天资颕悟自幼好学受经于伯父虞部员外郎汝噐及游乡校从郡中请先軰讲学若书若琴若诗若文皆有传授既长博极羣书至于天文地理律厯医卜皆通其说先軰皆称许之以书经中洪武丁卯乡试第二明年会试中副榜授松江华亭教谕以内艰去丙子改授长垣县上疏乞近便养亲诏许之改饶之余干自是着为令己卯以荐升安庆桐城令壬午太宗皇帝入正大统闻先生名召试之称旨特授翰林检讨寻升侍读直内阁朝廷推恩封其父母妻室永乐甲申升左春坊谕德兼官如旧是年九月拜国子祭酒庚寅上北征命以祭酒兼侍读掌翰林院事辅导皇太孙监国洪熈春以疾辞加授太子宾客致仕此其厯官也先生筮仕华亭时尚少而能以师道自任劝勉诸生务实学励行检以变浮靡之习日亲讲授每至夜分虽隆冬盛暑不废华亭长者皆称之谓先生必大用其在余干如华亭时士子乐从之成効居多宰桐城以爱民为本凡可使民者以身任之民间积年逋负悉与奏免邑中虎为害伤民物乃斋沐告于神虎遂减迹表朱桐乡墓俾民奉祀尝督漕运次三山值大风雪遇中流有覆舟命仆夫授之活其被溺者三十余人捕蝗途中见饥饿病者悉命里胥扶掖就民舍给以药食是夜大风雨得免暴露存活数百十人入翰林时朝廷选任儒者若江右解大绅胡光大杨士竒金幼孜永嘉黄宗豫福建杨勉仁一时共事者七人先生在众人遇有顾问必从容审度而后对未尝以材智先人时论多之及兼宫僚在讲筵凡古今治乱得失必反复敷陈以图禆益以外艰去诏夺情道过南京见东宫询及民情所对皆切时事为祭酒以身率诸生奉守学规以圗成效一时人材翕然从化朝之公卿大夫咸推敬之时国子生有以故告归者皆坐戌边先生为言其情有可矜乃得免先生虽掌国学朝廷有大制作若纂修太祖皇帝实録及永乐大典天下图志诸书皆为总裁未尝去馆阁令桐城时尝为湖广乡试考官其去取有公论在国学遇太宗皇帝幸太学御彛伦堂赐坐讲经赐赉优厚缙绅荣之此其宦绩也乞致仕赐玺书褒美复其子孙赐宝楮为道里费仍命有司给舟车还先生闲居廿余年日与学者讲求性理之学亲藩礼遇之方岳重臣咸待以师礼而师生未尝一言及私自处甚淡薄岁时仅足衣食尝表许逊韦丹庙请春秋致祭修白鹿书院此其处退闲之有道也先生达于报施之理凡处是非利害可否之间咸审度以求至当惟恐贻患于人羣论中有不合即引退不与辩以故所至能全交此又其守身之概也其为文以理为主不尚辞藻所著有頥庵诗文若干卷行于世考直翁累赠朝议大夫资治少尹国子祭酒兼翰林侍讲妣王氏累赠恭人配张氏累封恭人尝受命妇冠服之赐子男三曰玘早卒曰■〈日东〉曰昭女六孙男四諲询讷诜孙女四曾孙男二先生临终命敛以时服尝卜城南悬榻里为寿藏明年闰七月二十五日塟之门生杨溥为之铭曰繄古有君子观光于朝为国宾之及老而归仪式后学师道聿尊是为乡先生殁而祭于社噫先生其人也
　　
　　礼部尚书忠安胡公神道碑铭　　李贤
　　
　　我朝名公巨卿聪明特达者多矣若噐识宏逺福寿隆长惟武进胡公一人呜呼休哉公讳濙字源洁别号洁庵其先淮安宿迁人有讳蕃者仕刘宋为太子左卫将军迁豫章数传至讳■〈鬲咸〉者仕唐为侍御史子常州刺史琼生持因家于常遂为武进人持四世孙曰宿仕宋为枢宻副使宿十一世孙曰中立为常州制置中立生昭公之髙祖也曾祖庸仕元为浙江儒学提举祖祯为常州路医学録考宗仁隠居不仕皆以公贵赠光禄大夫少傅兼太子太师礼部尚书曾祖妣章氏祖妣徐氏妣李氏皆赠一品夫人公生而髪白弥月方黒母梦一僧持花以遗之觉而生公居数日有僧至家索观公见僧即笑僧曰此吾西天髙僧之后身也命我求见以笑为志果然闻者咸惊异之公自幼端重不好嬉戏弱冠入邑庠洪武中领乡荐登庚辰进士第授兵科给事中寻迁右给事中公勤识大体士林誉之太宗文皇帝入正大统公供职如旧永乐改元材以奏对称旨升户科都给事中丁亥上察近侍中惟公忠实可托遂命公廵游天下以访异人为名实察人心向背时御制性理大全为善阴隲孝顺事实书成俾公以此劝励天下以故虽穷乡下邑轨迹无不到在湖广间最久丙申秋还朝丁内艰乞终制不允寻进礼部左侍而明年往廵江浙诸州授嘉议大夫癸丑复自均襄还朝车驾亲征北方驻跸宣府公驰谒行在所上卧不出闻公至喜而起且慰劳之曰卿驱驰良苦赐坐与语凡所厯山川道里郡邑丰啬民情休戚以至所闻所见保国安民之事悉为陈说上欣然纳之向所疑虑者至是皆释比退漏下四鼓先是仁宗皇帝为太子监国时飞语上闻文庙属公徃察之公至以所见七事皆诚敬孝谨宻疏以闻上覧之大悦自是不复疑仁宗嗣位特赐诰命授正议大夫资治尹已而闻公曾有宻疏疑之乃转太子宾客兼国子祭酒之官南京未几阅章奏见公所上宻疏深嘉其忠方议重用之而龙驭上宾矣宣宗皇帝即位复礼部左侍郎兼职如故洪熈乙巳冬公自南京来朝上素重公及见入顾问良久即留任行在礼部事宣德改元春进尚书是岁秋汉王谋叛事觉公赞上亲征事平公受赏赉甚厚复给叛者家属四人丁未赐诰命授资善大夫复赐近第一区于长安右门外给阍者二人戊申上嘉公忠勤特赐银章四其二曰文恭世家曰清和恭靖盖深嘉美之也寻以公生辰赐宴于其第秋八月公扈从廵边至会州而还己酉命兼詹事府事夏五月扈从北廵时常民有豪横者既抵于法悉以田宅赐公辛亥命兼行在户部事圣节御制诗一章赐公及蹇忠定杨文贞文敏三公且曰朕茂膺天眷惟尔四人赞翼之功因赐宴尽醉而罢新建礼部成命光禄设宴勲戚公卿皆往贺公以为盛事立石厅事之右倚任益隆每燕见上虚心问曰卿有何言得其章奏即施行之时有芝产于公署人以为公和气所召今上皇帝践阼亦惟图任旧人待公宠厚凡军国重务皆与闻加授资德大夫正治上卿每考绩必有赉予甲子以年至七十上章乞致仕上以公精力未衰慰勉留之己巳上亲征北方命公留守京师秋八月进太子太傅阶荣禄大夫景泰初赐诰命辛未春公因灾异数见乞放免以回天意不许寻进少师壬申兼太子太师二俸兼支公固辞一俸癸酉复赐诰命进阶光禄大夫自后每岁引年乞归皆不许丙子复因灾变乞赐罢黜亦不许时公年八十二忽疾作艰于歩履明年皇上复位公喜不胜自扶疾入朝而筋力不可强矣遂乞谢事且辞师傅二职上方重用耆旧悯其老皆从之陛辞赐白金宝镪金织袭衣给驿舟以归复赐玺书有卿宅心允臧处事惟慎虽经变故无改厥常之谕归之日乡人老穉聚观者以亿万计公陈所受赐于堂感激泣下遣冢子长宁诣阙申谢上念公厯事累朝遂官长宁为锦衣卫世袭镇抚俾归终养公之弟克恭克宁克诚时年皆七十余苍颜白髪燕乐于一堂遂扁曰寿恺优游桑梓者七年疾复作召诸子前曰尔軰图报国恩勿坠家声遂瞑目而逝天顺七年八月八日也享年八十有九终之日常州守卓天锡梦公来辞已而闻终大以为异讣闻上为之震悼赠太保谥忠安遣官谕祭于其家复令有司营塟事恩荣始终世莫与比公为人平易寛和亷静寡欲自奉澹薄起居有常居官敬慎一毫不苟厯事四圣无纎毫过举蔚然为一代名臣立朝几六十年荐拔士类甚多十知春闱贡举天下之士尽出其门平居未尝疾言遽色虽庸夫孺子亦知其为长者暇则手不释卷喜为诗文晚年誉望益尊其酬应愈剧曾不厌倦所著有芝轩集若干卷又尝辑録医药经验者曰卫生易简方经进又有律身规鉴俱行于世公配范氏早卒累赠夫人继张氏累封夫人子男四人长曰谼即长宁居母丧庐墓有司闻于朝旌其门曰孝子次■〈谷干〉以武举得官没于王事次豅锦衣卫指挥佥事次■〈谷同〉女三孙男一曾孙男一铭曰大明盛时有臣胡公从容其间以笃其忠始为夕郎乃教胄子舆论攸归多士咸喜作宾春宫遂长春官列圣倚之四海乂安国之老成进位师傅温恭维人翊我皇度公在朝廷六十春秋禄位优游莫之匹休公身虽亡中有不死懿行崇功昭彼信史皇恤耆英旷典是承隧道有碑儒臣刻铭
　　
　　河南左布政使李公墓碑铭　　钱干
　　
　　太宗文皇帝入正大统首下明诏搜扬侧陋思得天下材智之士以共新治道而尤向用儒术永乐甲申廷试取士四百七十二人在位二十二年凡以科取士而咸称是科得人为最盛河南布政使司左布政使李公昌祺其一焉公少负材噐志于用世繇郡学生以明经取进士第简入翰林为庶吉士性素介特至是益自检饬达官势人未尝谒之私第会修永乐大典礼部奉诏选中外文学之士以备纂修公在选中例凡经传子史下及稗官小说悉在収録与同事者僻书疑事有所未通质之于公多以实归推其该博精力倍人辰入酉出编摩不少懈退复以其余力发为诗文应人之所求者皆典瞻非苟作隠然声闻馆阁间书进被宴赉擢为礼部主客司郎中部凡四司主客视他司最繁剧官难其人公以明敏济之不怠剸治其间庭无留事退视其私一室枵然无长物俸不足以供费泰然不以屑其意坚苦砺节时流少与为比尚书吕震有巧佞材倚被主知狠愎自用专以严惮下人羣吏莫敢仰视慢易僚佐少忤其意者輙中伤之众皆侧目而待公特异有所承禀色词俱温始终不少衰驾幸北京仁宗以皇太子监国两命权知部事行在吏部奏藩宪员阙太宗命简两京朝（臣）有材望者补之仁宗举公等若干人应诏宴于礼部予道里费至则升为广西左布政使朝野荣之广西地极南徼溪洞猺獠时出摽掠边氓苦之公至而威望凛然徂伏深阻不复出为民患境内宴安政务修举寻丁外艰去官吏民皆追思之服除入觐仁宗在位言于朝曰此佳士良不易得在列竦听退而相与嘉叹不已先是河南连岁旱蝗民多死徙太宗震怒被灾郡县有司不以上闻者悉逮寘于法思得人以抚安其民改公徃莅河南被命即就道既至宣布主恩疏滞举废捄灾恤患悯困穷绳豪猾去贪残方岳之政所当举者悉尽心焉质明起视事日入方息居数月政化大行声绩茂着复丁内艰归服丧河南荐饥本司累奏起公治之宣宗命夺丧乗传赴官为治如初勤劳倍之因感风疾往往增剧不待引年坚乞致其仕诏报可之归而先庐仅庇风雨服食清约如寒士伏腊不克处之裕如居虽宻迩郡城足迹未尝至公府守长于政务有所咨决极言无隠因其言民阴受其惠者居多病间輙书不去手吟咏自娯逺近有求支应之不倦一日疾革遗训二子惟以力学修身为言余无他语翛然而逝时盖景泰壬申三月二十五日距生洪武丙辰六月二十六日寿七十有五岁公讳祯昌祺字也侨庵白衣山人运甓居士其号也李八世家金陵宋南渡有讳义者仕为郎中扈从隆佑太后南上留居吉水之乌江元时讳某者乌江徙居郡城之吉阳门又徙今之螺川巷为庐陵人曾大父道华大父充国皆隠不仕而以行义称父伯夔力学工诗名闻当时母刘氏公生资禀英悟早即嗜学成童属对赋诗语出惊人弱冠为文藻思溢出蔚有老气不惟一时材俊若礼部侍郎曾公子启軰相与颉颃名声不相上下乡之老成人亦皆骇其文识谓必显于世平生所著诗文有稿若干卷藏于家平居孝弟友顺出于天性恤孤赴难皆尽其力元配艾氏继配刘氏子二人长宣次定孙男五女六墓在县之紫云山招义院之西从先兆也定奉事状来谒铭以刻诸墓隧之碑于乎昔之所谓大臣者委身徇国夙夜忧勤以任天下之重遑恤其私故宋杜正献公身至大拜归老无屋以居寓于南京驿舍范文正公晚叅大政妻子仅给衣食至其殁也家无以为丧公任牧伯身宠家温固其宜也而乃俛尽厥职空乏以终其身所谓贵而能贫揆之二公夫何愧哉视彼顾利冒耻不为公议之所容者其贤不肖何如哉因定之请论次公之里系官阀蹈履之详为铭以刻诸贞石又何媿词铭曰圣明御极宵旰得士天心纯佑俊人云萃奋庸于朝布列有位効其智能称厥任使公起茂科立跻显仕两殿大藩所至称治去其烦苛莅以简易招徕罢氓奠安田里震迭逺夷绥靖边鄙惠洽羣黎威惮徤吏威惠并施本仁辅义夙夜孜孜弼成化理先民有云国之利器牖下告终得正而逝螭蟠丰碑表厥墓隧昭其民庸垂示永世
　　
　　镇江府同知陈公墓志铭　　朱与言
　　
　　公讳谔字克忠少字一谔姓陈氏世居畨禺曾大父讳中奉宋季为亷访使按山东有能声大父讳照卿乐善好义隐居田里势利澹然邑人敬慕有贫者輙捐已赈贷事弗平者咸质之退无怨言颇有陈太丘王彦方风父讳以惠博通经史兼通内典而精于医治疾如神弗图报于人人多徳之国初海内甫平乃退耕田野无复仕进心惟笃义方之教配杜氏生四子其次公也公自幼性敏洎长逊志笃学而识见逈出流軰读书过目成诵辞藻英发卓有古作者气格以惠公尝曰吾子谔器宇不凡他日必大吾门也弱冠游广郡庠受业于永嘉陈先生门益自奋励冀以成父志先生深器之永乐六年戊子以书经领荐卒业于太学纳交名流以宏所藴用志愈笃声誉籍籍遂闻于朝八年庚寅夏五月超擢刑科给事中介然自守遇事刚果劾奏豪强不避权要尝奏事声响甚大听者凛然上令饿之数日奏对如前乃曰是天生也每见呼为大声秀才云尝以直谏致逆鳞之怒命为坎奉天门外瘗之七日不死遂释还职未久升吏科都谏一日率同列奏事忤上上怒落职罚令修葺象房同事者先治完降职去公贫不能倩人乃力自为值驾至观象问治屋者谁也公前俯伏陈其故上念其直且怜其贫寻命复官由是击搏愈甚朝廷肃然而上亦屡有付托委任之意焉九年辛卯九月奉使云南公干还朝即命署通政司事癸巳春三月也逾年署应天府未几又署刑部事所至克举厥职凡百施为悉中肯綮十四年丙申夏又转鸿胪寺亦署事也明年冬又改署工部事歴履声迹视前有加不四年而转署三五公才皆足膺之为无忝焉至是升授顺天府府尹治同三辅政尚严明有汉张赵风吏畏其威民怀其惠歌诵兴焉尝出行转城阳处冲皇太子驾太子怒诉上上曰陈府尹是我父母官竟不问其见重有如此己亥四月癸巳有白乌乳公庭槐公表而献之上喜赐金帛有加廷臣称贺时有白乌之颂既而执政出公为湖广按察使论者以白乌虽为国上瑞而亦公外补之兆也歴三载刑政肃清一道无寃狱亦无寃民前宪使孟公督营造公成之民不苦劳事易以集将代朝廷命之部侍郎师公有事湖广刘公督军公严号令秌毫无犯民得按堵既平奏最改山西公至一以治湖湘者治之洪熈改元封建亲藩选辅导之职廷臣推公重厚老成才徳兼备足副简畀遂授荆府长史先是公因忤亲王贬知浙江海盐知县一日问左右大声官人何在此人宜复为辅导使人得易闻过至是因有是命降勅曰朝廷建诸子以藩屏国家必选贤能端正之士为之辅长史其首也所以赞其徳义治其政令尤为得贤乃足以克副简畀尔浙江海盐县知县陈谔自给事廷陛擢尹京府职司风纪扬歴有年兹持受尔奉议大夫荆府长史汉之河涧东平饬躬励行令闻长世固王之能自修亦必辅导有其人焉尔宜勉之王有无穷之美尔亦有称于世时改元正月也公至左右匡辅殚心竭诚多补益初命下人为公惧赞理有方率尔于善益副上付托之重蒙赐忠良鲠直四大字以宠异之既而封赠其父如已官母杜氏为宜人配萧氏封如母宣徳三年丁母忧还哀毁甚至郡人素服公刚直有屈者来白公公语诸当道皆伸之服阕复为长史与王不协遂除镇江府同知时户部侍郎周公忱督漕于淮以公亷介有为檄修陂圩岸相方设宜随事就绪及郡之山川社稷坛壝学校斋堂殿庑咸大而新之成绩皆歴有纪未满考以年耄乞归不许欲径挂冠镇民遮留弗得行及章屡上乃允命兵部拨夫隶送逾两期以疾终时正统九年甲子三月二十三日距公生洪武十年丁巳十有一月初十日春秋六十有八矣越明年乙丑十二月二十二日将奉柩塟于番禺永泰乡白云山栎木坑酉辛向之原适予以赐归吉州其孤郡庠生纶以其郡人都御史罗公亨信所为状请铭志石用垂不朽予与公同时官于朝知公独深义不可辞呜呼公以豪杰之才正大之学歴仕四朝懋着劳绩眷顾之恩有隆无替英风义气足以亷顽而立懦求之古人无愧也顾世之才徳节操有如公者能几何人哉公二子长经次纶即求铭者铭曰亹亹克忠才徳通敏出仕明时持身端谨擢君近侍职列禁垣劾奏严宻受知帝尊经署大政殚心制治荣迁京尹操法循理进献祯瑞加秩赐金两居总宪刑微惟矜部邑澄清纲维振肃藩辅既迁转导忠告志存忠良行有鲠直勲烈流闻千祀弗息引年上疏致政荣归优游暮景山谷增辉同仕四朝众称特达令闻彰彰威望日赫令终寿考安顺荣光于乎克忠殁也不忘
　　
　　南雄府知府刘君言行录　　杨亷
　　
　　刘实字嘉秀江西安福人进士歴仕宣徳天顺间终南雄知府卒年六十六
　　
　　嘉秀来京师课绩不投足于达官贵人之门自陈其才薄亲老乞授教职以自便自通判而视教职其位之崇卑秩之厚薄固敻然不俟矣乃欲辞此以居彼是岂利于富贵者之所能为哉会有诏旨省涤庶官中外执事之臣以冗退者累千百嘉秀自谓必得所欲乃复有金华之命岂不以其才足以为治长民非典教之职所能尽欤今嘉秀辞之既敏朝廷留之益固其犹有古之风与嘉秀出判郡事三年不以妻子随不与流軰伍亷介之操绰有声称（刘球撰赠行序）
　　
　　君授官金华府通判郡赋以旱岁逋不能完民或鬻子女以足数奏寛贷之又赎还其子女督赋至浦江其丞王韶君乡友也具盘馔罂菹诣馆馈君君谢弗纳坐郡治公务有间辄探案间经史阅之视事乃掩卷已则复然郡僚或窃笑之不为改郡中颜孝子宗泽吕东莱祠墓汲汲修葺郑义门合爨世久渐不能自给又买马出丁供山西驿以君言得免役（刘定之撰小传）
　　
　　南京乡闱校文给帷幙衾褥遂以为赆旧常然也君却还之丁母忧庐墓蔬食以终丧擢顺天府治中民馈送鹅不受委而去君纵之门外景泰中召修宋元史于东阁笔削任心无所咨承屈逊见所修不合己意笑声彻阙陛间闻者惊愕相戒勿以藁示君擢知南雄府府为江广要路商税巨万官于是者鲜不盈餍推其余以待过客亦无或觖望君至存税之一二以缮郡学补张九龄大廋岭松而已末数月中贵使岭外至南安先遣骑来南雄视供帐不如昔所闻君又与骑抗礼不假借一辞骑驰还南安明日从中贵至入驿与诸众骑弓剑罗立左右郡僚庭叅毕趋出独留君诘以慢已共苛辱之庭中轰然南雄民自驿门外争走入为君谢过以身翼蔽遂以君出中贵见君得民心徐问知其平素欲召释前憾君不复徃中贵去至韶韶人为言南雄守驿书言公矣中贵乃亦以驿马兼程疾驰先闻逮君至京入见具言臣从官三十年不以妻自随餐粗衣敝欲为国家爱养所部不忍劳费之以是触忤天使无所迯罪上霁威听其言不复更穷治狱事得释有日矣以病卒赞曰予闻安成大夫士云君喜著书尤用意春秋中夜有得蹴童子然灯起书之如获至宝斯可谓慕学矣而其所行与古亷吏范丹尘甑何相异学而知行之诚难能也然以是律己可尔以是求合于涂之人欲与已不龃龉岂可得乎位至郡太守全而归之其托鉴于圣明为幸已多矣（并小传）
　　
　　惟公躬过人之操履立絶俗之仪矩利诱之而不回势惕之而不沮（彭侍郎撰墓铭）
　　
　　南雄知府刘实其亷足尚也（名臣赞録）
　　
　　安庆知府周公行状　　李贤
　　
　　公讳济字大亨世家洛阳曽大父讳文质大父讳诚之俱隐徳不仕父讳礼以不羁之才逺涉江湖间公既冠永乐丁亥春自入郡庠为弟子员博学强记因读论语至父母在不逺游章味定省矌而音问疎之语愀然不乐曰父在数千里之外几星周矣若之何而不徃省乎即弃学徒歩以徃再越月抵闽适遘疾已危一见公遂愈乃奉以归复入学曰方寸定矣于是刻苦不知寒暑者累年遂领河南甲午乡荐赴太学学业大进寻歴事乌台会蠡县豪民殴人至死赂同行证一老人已问未决公讯其情有疑既二日乃得豪民状遂出老人阖院异之闻于都堂自后狱有疑咸委公无不得其情适有中官陈姓者宣庙极宠之因有过大怒送院鞫之御史严继先軰莫测上意咸避之公曰何以避为立讯成狱都御史刘观由此注意于公会御史缺员以公属吏部补之公以目疾不就宣徳戊辰夏遂除江西都司断事初狱有轻重惟都指挥是决公曰此吾职也彼何与焉虽盛怒执愈坚既久服其公反加礼呼为大兄藩臬巨公由是皆重之癸亥春以父丧去位居家不作佛事一从文公家礼乡人咎之谢曰仆儒者流安敢从佛因叹曰昔程子之贤亦不能化况我軰乎服阕调湖广都司正统改元秋用当道者荐拜监察御史立朝有蹇谔风士大夫为之改观二年冬镇大同中官郭姓者以豪横状闻于朝廷勅一御史往亷之先徃者不得其情复以公往乃微行代负刍者入其宅尽得违法状朝廷嘉之明年春御史出巡宣府者以边情剧不能处分遂自经欲遣能者咸曰非公不可公既至边将为之敛迹边务一清四年夏以母丧还家躬修茔域见艮方多砖公曰此必古者不封之墓即掩之因増土数尺是夜梦一老人衣冠甚伟揖谢曰感公修吾宅问其名曰乖厓也既觉悟曰乖厓乃张咏之号已而考之实塟其地公之诚能感鬼神如此七年春服除复受命往巡西蜀威州土官董敏王允雠杀累年不解势愈大朝廷勅公率方镇兵数千至其境公曰朝廷本意欲安之抚之不服然后加兵未晚也吾不忍其肝脑涂地乃令人赍榜于各寨宣布朝廷恩威且曰从抚者即无罪允读其榜沉思之书囮字于榜尾令持还众不解其意公曰此非难见囮者诱禽鸟之媒也意谓诱而杀之耳复释此意示以诚信允大惊曰非凡御史也即投服以马数十令子弟入贡赎罪敏亦媿服一方遂安朝廷嘉劳之十年秋复巡凤阳逢岁歉民多窘于食公叹曰此地民饥我饥之也辄开仓赈之然后闻于朝有司危之公曰以此得罪甘心焉若俟报何啻穿井以沃焦釡民頼全活者数十万竣事会安庆以人民饥食流离闻耳报无贤守之故于是大臣咸推公十一年夏出守安庆公驰至视篆之明日召阖郡老父问其故皆流涕曰此处三岁不熟矣以子女易食满载而南者无虚日公即分命止其舟借漕运粮以济之子女得存者不下万余连章恳陈岁荒民流之故复乞停税朝廷俱从之首访余忠宣公祠已毁矣公叹曰余公昔镇安庆保孤城于七年之久仗义死节有功于名教今乃无祠非缺典乎遂与僚属各捐俸立祠民之乐从者甚众俗尚奢亲没不塟者数百家女聘未归者千余家公乃出令示期违者罚之贫者助之不两月无留焉闽中冦起天下骚动安庆贫民亦欲乘机乃聚众强取富民粟富民以盗讼于公公曰此非盗也乃贫耳即碎其状晓于贫民曰得其榖者报以数吾代偿之贫民闻之感愧遂解散暇则集职行録以验为政之得失栉垢爬痒务苏其困民頼之如父母焉工部尚书周公忱巡抚诸郡独虑安庆岁必数至为综理自公下车之后曰吾无安庆之忧矣在任三年以疾卒六县之民为之罢市巷哭若亲丧愿扶柩至洛阳者数十人视古之循吏亦何愧焉公为人谦恭不立厓岸外和内刚事上接下交友无不得其欢心风流酝藉善记子籍凡事必究其出处虽隐僻事亦精到喜清谈遇知己对酒达旦不寐人论文或忽公诘之即窘复为开之识量过人能用其智真所谓豪杰之士也生于洪武丙寅卒于正统己巳寿六十有四配封氏子一人端仪用有司举为陜西狄道县丞景泰改元端仪塟公于邙山骆驼峯之阳从先兆也谨状
　　
　　河南府知府李君墓志　　杨士竒
　　
　　先皇帝临御宵肝劳勤图惟安民之道简求贤俊任之牧守乃宣徳五年命监察御史李骥为河南知府赐之玺书命去民所恶而与其所欲河南地大务殷其民数困于旱涝又压于亲藩之重其嬖近及将校怙势厉民民不胜弊李君至辛勤信诎起仆濡槁实虚而正纲纪明宪度民始有苏息意而向之为厉者不得纵肆咸不惬志相率假亲藩势以摧君朝廷闻之悉捕假势者寘诸法君政治益行中贵人过洛阳有过取县帑白金去者君闻之遣吏驰追索之中贵人知君遣追侻首探怀中出以归之黙不敢一语在郡兴学礼贤均赋役弭盗贼咸尽心焉致勤职事率昧爽坐公堂或日中昃不暇食郡尝大疫捐俸市药以济民尝大旱躬祷嵩岳雨随降沾足所治一州十三邑吏惮其情民得其惠邻郡民有争讼不平率走庭下求直为河南六年卒卒之日其僚属及民耆老哀之如丧亲戚古所称良二千石君其人哉君讳骥字尚徳生六岁而孤自游知务学谨言行见重于师友治诗经中山东乡试为太学生洪武丙子车驾临太学亲拔生徒十八人为给事中君与焉授户科奏罗闗市检察商税苛细之弊居无几坐累免官后用荐起知新乡县为之有方虽时供亿繁而民无忧招徕流亡数千户咸俾得所丁内艰去民犹数诣上官乞奏留君不报服阕改知东安县招抚流亡如新乡劝课农桑凡民所未便者悉奏除之县多狼尝噬寡妇子寡妇欣于君君反躬自责白寡妇寃于城隍神翌日噬所有死狼云廷臣交奏君治行召为刑部浙江司郎中议狱平恕尝上疏言崇教化重农桑育贤才选守令惜民力恤军士汰冗官养亷能抑侍进简马政通钞法等十四事多见采纳在刑部三年又坐累谪戍边仁庙嗣位下诏求贤近臣奏举君召为贵州道监察御史益自奋振举风纪慷慨持论未尝以讦为直常陈事务十事皆嘉纳之巡歴所至斥奸贪奬贤能人用说服驭下以简居官稍暇手不释书册堂室至廪庾率掲铭以自惊所用物虽几杖之微必取正直不可以茍在河南于治之后堂植梅竹松恒退食其中名堂曰四友其一君自谓也一日宴宾客堂中谈笑之顷奄卒正统元年六月二十七日也春秋七十其先世居青州业儒后徙兖之郯城曽大父绍宗大父辉祖父寿康母朱氏以君贵赠父监察御史母孺人封妻刘氏孺人子男五长僯长垣县儒学教谕次杰英辅恭孙男二兴道兴邦士竒与君同朝素熟君徳善于江陵杨公弘济江陵公尝为君着传至是又道僯求为墓文嗟乎李君外严重而内明恕处也孝于亲惇于乡仕也所歴劳绩焯着而氷蘖之操夷险不贰尝自号复一贞士考其平生隐显穷达履之正执之固所云贞者不其然哉故特为之表
　　
　　明名臣琬琰録卷二十四
　　

