　　稼轩先生年谱　　（近人）陈思 撰 

　　●稼轩先生年谱 

　　辽阳陈思慈首撰 
　　宋高宗绍兴十年 【 金天眷三年】 庚申　　　先生生 
　　辛弃疾字幼安齐之历城人 【 宋史本传】 
　　生于五月十一日卯时 【 辛启泰稼轩先生年谱】 
　　韩玉东浦词水调歌头上辛幼安生日起曰重午日过六灵岳再生申按重五过六正十一也先生生于五月十一先韩南涧尚书一日甲辰南涧生日先生赋水龙吟为寿次年南涧用韵寿先生先生再和寿南涧丁未南涧七十先生用黄德和推官水调歌头韵结曰再拜荷公赐双鹤一千年自注公以双鹤为寿 
　　始祖维叶大理评事由狄道迁济南高祖师古儒林郎曾祖寂宾州司户参军祖赞朝散大夫陇西郡开国男亳州谯县令知开封府赠朝请大夫父文郁赠中散大夫子九稙无子秬任崇仁尉□伍俱之子为嗣传八世止稏官朝请大夫直秘阁潼州提刑四子皆官于朝五世孙乐迁福建崇安县又有从铅山迁贵溪之瑶墟者穮仕至迪功郎六世孙佑登永乐丙戌林环榜进士官河南监察御史穰仕至承务郎无子穟仕至承务郎子庸黄朴榜进士庸子徽官承德郎无子秸生子早卒褎无子??赣早殇 【 辛启泰稼轩先生年谱】 
　　按集中清平乐为儿铁柱作更有潭妹嵩兄句惜无从证明嵩为九子中之某人哭??赣十五章其十一云足音答答来多在雪楼下十二云何云篆冈竹重来看眉藏则??赣之殇当在淳熙乙巳后居上饶之带湖时 
　　又按先生之昆季见集中者为茂嘉与佑之二人由刘过龙洲词沁园春送辛幼安弟赴桂林官一阕证知茂嘉非同产即同祖故曰十二弟光绪江西通志辛次膺字起季莱州人幼孤从母依外氏王圣美于丹徒俊慧力学日诵千言甫冠登政和二年进士第历官为单父丞值山东乱举室南渡寓居浮梁县之最高山集中满江红和杨民瞻送佑之弟还侍浮梁佑之为次膺之孙即韩南涧跋辛企李得孙诗所谓今其孙颀然出而世其家者也先生世居济南佑之之先居莱州属已早疏故曰弟若感皇恩庆婶母王恭人七十王恭人盖佑之之母所以送佑之归浮梁曰还侍西江月寿佑之弟时新居落成云一杯潋滟泛金波先向太夫人贺品令族姑庆八十来索俳语族姑盖佑之之姑也至主敬雪平则又族人之可见者焉 
　　绍兴十一年 【 金皇统元年】 辛酉　　　　　　二岁 
　　绍兴十二年 【 金皇统二年】 壬戌　　　　　　三岁 
　　绍兴十三年 【 金皇统三年】 癸亥　　　　　　四岁 
　　绍兴十四年 【 金皇统四年】 甲子　　　　　　五岁 
　　绍兴十五年 【 金皇统五年】 乙丑　　　　　　六岁 
　　绍兴十六年 【 金皇统六年】 丙寅　　　　　　七岁 
　　绍兴十七年 【 金皇统七年】 丁卯　　　　　　八岁 
　　绍兴十八年 【 金皇统八年】 戊辰　　　　　　九岁 
　　声声慢嘲红木樨余儿时尝入京师禁中凝碧池因书当时所见 【 本集】 
　　按干道乙酉进美芹十论札子曰大父臣赞以族众拙于脱身被污虏官留京师世系曰知开封府先生游京师禁中当在此数年侍朝请公居开封时 
　　绍兴十九年 【 金天德元年】 己巳　　　　　　十岁 
　　绍兴二十年 【 金天德二年】 庚午　　　　　十一岁 
　　绍兴二十一年 【 金天德三年】 辛未　　　　十二岁 
　　绍兴二十二年 【 金天德四年】 壬申　　　　十三岁 
　　大父臣赞被污虏官历宿亳涉沂海非其志也每退食辄引臣辈登高望远指画山河思投衅而起以舒君父所不共戴天之愤 【 进美芹十论札子】 
　　章谦亨辛稼轩赞祖朝请公累族众不克南渡常诲先生无忘尔国雠 【 【 脱播字】 芳大全文粹】 
　　绍兴二十三年 【 金贞元元年】 癸酉　　　　十四岁 
　　领乡举 【 辛启泰稼轩先生年谱】 
　　金史选举志贞元元幍 
　　绍兴二十四年 【 金贞元二年】 甲戌　　　　十五岁 
　　随计吏抵燕山 【 进美芹十论札子】 
　　绍兴二十五年 【 金贞元三年】 乙亥　　　　十六岁 
　　绍兴二十六年 【 金正隆元年】 丙子　　　　十七岁 
　　绍兴二十七年 【 金正隆二年】 丁丑　　　　十八岁 
　　随计吏抵燕山谛观形势 【 进美芹十论札子】 
　　续文献通考金登科总目正隆二年郑子聃以天德进士第三复就是年御试得第一 
　　少师蔡伯坚 【 宋史本传】 
　　金史文艺传蔡松年字伯坚父靖宋宣和末守燕山松年从父来管勾机宜文字事继母以孝闻周恤亲党性复豪侈不计家之有无文词清丽尤工乐府与吴激齐名时号吴蔡体 
　　金史本纪贞元三年二月壬午以吏部尚书蔡松年为参知政事正隆元年正月参知政事蔡松年为尚书右丞六月丙戌以尚书右丞蔡松年为左丞三年七月甲申尚书左丞蔡松年为右丞相四年八月己卯尚书右丞相蔡松年薨 
　　毛晋稼轩词跋蔡元工于词靖康中陷虏庭稼轩以诗词谒见蔡曰子之诗则未也他日当以词名家辛启泰稼轩先生年谱按伯坚名松年晚号萧闲老人毛晋谓先生尝以诗词谒见于蔡元考金史并无其人未知何据 
　　与党怀英同学号辛党始筮仕决以蓍怀英遇坎因留事金弃疾得离遂决意南归 【 宋史本传】 
　　金史文艺传党怀英字世杰故宋太尉进十一代孙冯翊人父纯睦泰安军录事参军卒官妻子不能归因家焉应举不得意遂脱世务放浪山水间箪瓢屡空晏如也大定十年中进士第承安二年乞致仕改泰宁军节度使明年召为翰林学士承旨大安三年卒年七十八谥文献怀英能属文工篆籀当时称为第一学者宗之 
　　刘祁归潜志党承旨怀英辛尚书弃疾俱山东人少同舍属金国初遭乱俱在兵闲辛一旦率数千骑南渡显于宋党在北方擢第入翰林有名为一时文字宗主二公虽所趋不同皆有功业宠荣视前朝陶谷韩熙载亦相况也后辛退闲有词鹧鸪天云盖记其少时事也 
　　先生摩空气节贯日忠诚志复国雠昭乎天地党氏脱略世务屡空晏如其无宦情金史可证况归潜志云金国初乱俱在兵闲设果决以蓍党氏胡为亦在兵闲耶传云始筮仕决以蓍者盖嫉者因少同学同在兵闲为此诬辞修史者据以书耳所以谢迭山祭先生墓记曰公初卜得离卦乃南方丙丁火以镇南也后之诬公者欺天亦甚哉此说与稗说所载帅淮时陈同甫窃马逃去事可同发千古一笑 
　　水调歌头元日投宿博山寺见者惊叹其老后片云坐堆豗行荅飒立龙钟有时三盏两盏淡酒醉鸿蒙四十九年前事一百八盘狭路拄杖倚墙东老景竟何似只与少年同 【 本集】 
　　畿辅通志大房山涿鹿记曰北接居庸西连紫荆所谓幽燕奥室也徐渭上方山记曰自欢喜台拾级而升凡九折尽三百级始达毘卢顶谢振定游上方山记曰孤山口舍车而骑绝数涧山势忽陡矗若路几尽则接待庵在焉仰视山巅有坼划开处露天光一线僧云由此中可达羣相顾骇叹以为天辟奥区也又舍骑而徒沿枯涧行身虱两崖间石或立或卧皆危磴无纡步矣有岭曰发汗尤险巇一步一喘息五步一坐顾后来人面青赪黝白无正色得数武坦夷处曰欢喜台台故久废不可名其处西望冠几堕见一山如驼峰突出霄半竹崖曰此摘星陀乃上方绝顶也又从万木丛中指示数楹缀悬崖若巢栖然是为百步云梯屈曲低昂又二里许乃至梯梯左压千尺岩右临千仞谷仰视辄战栗旧列石柱缳铁锁行者挽之以升盘折历三百余级级刚容半趺汗溢筋弛惴惴然虑后陟者之难乎继也级尽即上方寺水调歌头所谓一百八盘狭路即发汗岭至上方寺之路梯以级计则三百路以盘计则百八集中玉楼春云十千一斗饮中仙一百八盘天上路亦追忆此狭路也按先生开禧元年初秋自镇江归铅山三年秋卒此词当系二年元日之作二年丙寅上推至本年丁丑正五十年故云四十九年前事本年留燕山甚久师事蔡伯坚与党怀英同学所以一时有辛党之号暇日又有大房山上方山之游盖因上年七月金主命太保昂如上京奉迁始祖以下梓宫八月金主如大房山行视山陵十月葬始祖以下十帝于大房山此行实为谛观形势一大事也 
　　又按辛启泰所编年谱谓十九年己巳先生十岁师于蔡伯坚与党怀英同学号辛党误甚何以故己巳至本年丁丑此九年间先生随侍大父朝请公历宿亳涉沂海所以进十论札子曰尝令臣两随计吏抵燕山谛观形势如十岁师伯坚与党同学则久居燕山何须计偕尝令二字尤为不辞且天德初伯坚已擢吏部侍郎岂暇为童子师耶 
　　绍兴二十八年 【 金正隆三年】 戊寅　　　　十九岁 
　　绍兴二十九年 【 金正隆四年】 己卯　　　　二十岁 
　　大父臣赞下世 【 进美芹十论札子】 
　　按朝请公下世叙于令随计抵燕之后其下世当在此一二年内 
　　绍兴三十年 【 金正隆五年】 庚辰　　　　二十一岁 
　　绍兴三十一年 【 金正隆六年大定元年】 辛巳　二十二岁 
　　金主亮死中原豪杰并起耿京聚兵山东称天平节度使节制山东河北忠义军马弃疾为掌书记即劝京决策南向僧义端者喜谈兵弃疾间与之游及在京军中义端亦聚众千余说下之使隶京义端一夕窃印以逃京大怒欲杀弃疾弃疾曰匄我三日期不获就死未晚揣僧必以虚实奔告金帅急追获之义端曰我识君真相乃青兕也力能杀人幸勿杀我弃疾斩其首归报京益壮之 【 本传】 
　　进美芹十论札子辛巳岁逆亮南寇中原之民屯聚蜂起臣尝鸠众二千隶耿京为掌书记与图恢复共籍兵二十五万 
　　鹅湖夜坐昔者戍南郑泰山郁苍苍铁衣卧枕戈睡觉身满霜官虽备幕府气实先颜行拥马涉阻水飞鸢上中梁劲酒举数斗壮士不能当马鞍挂狐兔燔炙百步香拔剑切大肉哆然如饿狼时时登高望指顾无咸阳 
　　据此诗札互证冯京聚兵系在本年八月与忠义人魏胜复海州时相先后传云金主亮死误 
　　谢迭山祭先生墓记昔公遇仙以公真相乃青兕也义端青兕之语盖本乎此 
　　绍兴三十二年 【 金大定二年】 壬午　　　二十三岁 
　　绍兴三十二年京令弃疾奉表归宋高宗劳师建康召见嘉纳之授承务郎天平节度掌书记并以节使印告召京会张安国邵进已杀京降金弃疾还至海州与众谋曰我缘主帅来归朝不期事变何以复命乃约统制王世隆及忠义人马全福等径趋金营安国方与金将酣饮即众中缚之以归金将追之不及献俘行在斩安国于巿仍授前官改差江阴佥判弃疾时年二十三 【 本传】 
　　毕沅续资治通鉴绍兴三十二年春正月戊辰朔乙酉权知东平府耿京遣诸军都提领贾瑞掌书记辛弃疾来奏事上即日召见先是京怨金人征赋之横与其徒六人入东山渐得数十人取莱芜县有众百余瑞亦有众数十人归京自此渐盛遂据东平府遣瑞入奏瑞曰若到朝廷宰相已下恐有所诘问不能对愿得一文士偕行乃以弃疾权掌书记自楚州至行在瑞莱州人己丑制授耿京天平军节度使知东平府兼节制京东河北路忠义军马权天平军节度掌书记辛弃疾补右承务郎诸军都提领贾瑞补敦武郎合门祗候京瑞并赐金带将吏补官者二百人于是京东招讨使李实遣统制官王世隆与瑞等斋官诰节钺以往 
　　洪迈稼轩记余谓侯本以中州隽人抱忠仗义章显闻于南邦齐虏巧负国赤手领五十骑缚取于五万众中如挟毚兔束马衔之间由关西奏淮至通昼夜不粒食壮声英概儒士为之兴起圣天子一见三叹息 
　　孝宗隆兴元年癸未　　　　　　二十四岁 
　　官江阴 【 辛启泰稼轩先生年谱】 
　　论阻江为险须藉两淮又上议练民兵守淮疏 【 本集】 
　　文　论江淮疏　议练民兵守淮疏 
　　隆兴二年甲申　　　　　　　　二十五岁 
　　官江阴 【 辛启泰稼轩先生年谱】 
　　干道元年乙酉　　　　　　　　二十六岁 
　　官江阴 【 辛启泰稼轩先生年谱】 
　　干道乙酉进美芹十论 【 本集】 
　　按十论所陈皆符离一役之后恢复大计时在江阴佥判任故云官闲心定又云越职之罪难逃宋史本传十论与九议连书以为干道六年召对时同献误四库全书提要美芹十论一卷旧本题宋辛弃疾撰后云卷末又载上光宗疏一篇论江淮疏一篇议练民兵守淮疏一篇则后人所附入也然史不言弃疾有此书考江西通志载临川黄兑字悦道绍兴进士官至朝议大夫尝献美芹十策进取四论此或兑书后人伪题弃疾欤按进十论札子首叙先世甚详黄兑献策何取冐称先人 【 先人：人先】 必别有十策名偶同耳今著录四库之卷一 【 卷一：一卷】 本即章谦亨稼轩传赞所云谏藳谢迭山祭稼轩墓记所云奏议后人取其十论三疏类为一卷单行于世 
　　文　美芹十论 
　　干道二年丙戌　　　　　　　　二十七岁 
　　官江阴 【 辛启泰稼轩先生年谱】 
　　干道三年丁亥　　　　　　　　二十八岁 
　　官江阴 【 辛启泰稼轩先生年谱】 
　　词　菩萨蛮赠张医道服为别且令馈河豚 【 严有翼艺苑雌黄河豚水族之奇味世传其杀人余守丹阳宣城见土人户户食之但用菘菜蒌蒿荻芽三物煮之亦未见死者按河豚江阴尤美彼人春月甚珍贵之此阕为江阴佥判时所作无疑】 
　　干道四年戊子　　　　　　　　二十九岁 
　　通判建康府 【 本传】 
　　词　念奴娇登建康赏心亭呈史留守致道 【 扬州府志史正志字致道绍兴二十一年进士宋史孝宗纪干道三年八月壬戌以知建康府史正志兼沿江水军制置使自盐官至鄂州沿江南北及沿海十五州水军悉隶之】 
　　干道五年己丑　　　　　　　　　三十岁 
　　在建康通判任 【 辛启泰稼轩先生年谱】 
　　词　新荷叶和赵德庄韵　又再和前韵 【 介庵词新荷叶二首韵同】 
　　水调歌头寿赵漕介庵 【 韩元吉南涧甲乙稿直宝文阁赵公墓志铭德庄讳彦端除直显谟阁为江南东路计度转运副使朝廷增修边备与予同论江准事宜及所俘去留移福建路计度转运副使过阙留为左司郎中迁太常少卿知建宁府其所为文自号介庵居士集介庵词柳梢青庚寅生日铅山作】 
　　水龙吟登建康赏心亭　千秋岁金陵寿史帅致道时有版筑役 【 景定建康志五年春诏建康修盖牧马□兵寨屋是岁重修镇淮饮虹二桥】 
　　干道六年庚寅　　　　　　　　三十一岁 
　　召对延和殿时虞允文当国帝锐意恢复弃疾因论南北形势及三国晋汉人才持论劲直不为迎合作九议并应问三篇美芹十论献于朝言顺逆之理消长之势技之长短地之要害甚备以讲和方定议不行迁司农寺主簿 
　　按续资治通鉴召辛弃疾入对延和殿次于五月戊寅之后壬午之前 
　　半世倾风同朝托契尝从游于南轩益于公而敬畏 【 本集祭吕东莱先生文】 
　　宋史张栻字敬夫丞相浚子也刘珙荐于上除知抚州未上改严州明年召为吏部侍郎兼权起居郎兼侍讲除左司员外郎明年除栻知袁州在朝未期岁而召对至六七所言大抵皆修身务学畏天恤民抑侥幸屏谗谀吕祖谦字伯恭尚书右丞好问之孙也添差教授严州寻复召为博士兼国史院编修官实录院检讨官召试馆职尝读陆九渊文喜之而未识其人考试礼部得一卷曰此必江西小陆之文也揭示果九渊人服其精 
　　鉴续资治通鉴干道六年六月丁卯尚书吏部员外郎张栻言近日陛下治徐考叔请托之罪并及许申罢之英断赫然七年三月己卯以知合门事张说签书枢密院左司员外郎兼侍讲张栻上疏切谏八年二月癸丑以安远军节度使张说吏部侍郎王之奇并签书枢密院事时张栻已出知袁州象山年谱干道八年春试南宫奏名时尤延之袤知举吕伯恭祖谦为考官按此二年中张吕俱在京曹先生以本年五月入对迁司农寺主簿故从南轩游以东莱为畏友 
　　文　九议 
　　词　满江红建康史帅致道席上赋 【 宋史孝宗纪干道六年三月己卯复置江浙荆湖两广福建等路都大发运使以新知成都府史正志为之】 祝英台近晚春 【 贵耳集吕婆吕正己之妻正己为京畿漕有女事辛幼安因以微事触其怒竟逐之今稼轩桃叶渡词因此而作同治上江两县志秩官谱通判吕正己绍兴闲任宋史孝宗纪干道六年冬十月辛酉遣吕正己等使金贺正旦按集中满江红赣州席上呈太守陈季陵侍郎云倦客不知身远近佳人已卜归消息浣溪纱寿内子云朱颜却对白髭须两人百岁恰乘除婚嫁剩添儿女拜平安频拆外家书点绛唇留博山寺闻光风主人微恙而归时春涨断桥清波别志稼轩在上饶其室病呼医对脉吹笛婢名整整者侍侧乃指以谓医曰老妻病安以此人为赠不数日果勿药乃践前约由此互证无逐妻事甚显然由此证知光风主人为吕正己女也苕溪渔隐谓小词纪事率多舛误岂复可信洵知言也】 
　　干道七年辛卯　　　　　　　　三十二岁 
　　出知滁州 【 本传】 
　　辛谱以为六年误按知滁州之命当在本年冬 
　　干道八年壬辰　　　　　　　　三十三岁 
　　州罹兵烬井邑凋残弃疾宽征薄赋招流散教民兵议屯田乃刱奠枕楼繁雄馆 【 本传】 
　　周孚滁州奠枕楼记干道八年春济南辛侯自司农寺簿来守滁时滁人方苦于饥商旅不行巿物翔贵民之居茅竹相比每大风作惴惴然不自安侯既至释民之负于官者钱五百八十万有奇凡商旅之过其郡有输于官令减旧之十七侯又陶瓦伐木贷民以钱使新其屋以绝火灾夏麦大熟商旅坌集榷酤之课倍增流亡复还民始苏侯乃以公之余钱取材于西南山役州之闲兵创客邸于其巿以待四方之以事至者既成又于其上作奠枕楼使民以岁时登临之是秋余客游滁侯为余言其名楼之意 
　　十月全椒县僧智淳以王嵒帖来献又询州人得嵒之世孙进士大亨 【 本集】 
　　文　跋太祖皇帝赐王嵒帖 
　　词　感皇恩滁州寿范倅　木兰花槾滁州送范倅　声声慢滁州旅次登奠枕楼和李清宇韵　西江月寿范南伯知县 
　　干道九年癸巳　　　　　　　　三十四岁 
　　辟江东安抚司参议官留守叶衡雅重之 【 本传】 
　　江南通志知建康府史正志后唐瑑瑑后洪遵遵后梁克家克家后叶衡衡后胡元质按宋史孝宗纪干道九年十月甲子遣留正等使金贺正旦右丞相梁克家与同知枢密院张说议使事不合乃求去辛未克家罢为观文殿大学士知建宁府宰辅表亦作建宁梁克家传作知建康府景定建康志无梁克家名江南通志洪遵后为梁克家据传补误福建通志建宁府知府事梁克家名在干道末是也洪汝奎洪文安公年谱干道七年徙知建康府江东安抚司兼行宫留守干道九年旋贬两秩未几复元官淳熙元年以资政殿学士提举临安洞霄宫归鄱阳十一月薨原注宋史本传淳熙元年提举洞霄宫景定建康志建康表干道九年癸巳十二月二十七日遵提举临安府洞霄宫年月互歧又按咸淳临安志侍卫马军司干道七年虞允文移屯建康以为出师之渐号马军行司以边帅兼领景定建康志建康表干道八年十一月十六日诏建康府都统郭刚将本军战马上就建康府牧养洪文安辟先生为安抚参议缘此故也 
　　周孚送辛幼安诗西风掠面不胜尘老欲从君自濯熏两意未成还忤俗一饥相迫又离羣只今参佐须孙楚何日公卿属范云节物关心那可别断红疏绿正春分据此离滁州赴江东参议为本年二月四库提要蠹斋铅刀编三十二卷宋周孚撰孚字信道济南人寓家丹徒干道二年进士官真州教授集首有京口陈珙序称遗文共三十卷仪真县志并同而鄜延解百禴跋语又称三十二卷与今集本相合盖珙序专指诗文而言末二卷为非诗辨妄原自别本单行禴取附入故通为三十二卷耳又宋诗纪事称孚卒后辛弃疾刊其集今考集中多与弃疾赠答之作然绝无刊集之文世所传本实淳熙己亥百禴为镂版以传跋语可证疑宋诗纪事有误也 
　　词　菩萨蛮金陵赏心亭为叶丞相赋　又用前韵 
　　淳熙元年甲午　　　　　　　　三十五岁 
　　官江东安抚司参议 【 幸启泰稼轩先生年谱】 
　　词　一剪梅游蒋山呈叶丞相 
　　淳熙二年乙未　　　　　　　　三十六岁 
　　叶衡入相力荐弃疾慷慨有大略召见迁仓部郎官提点江西刑狱平剧盗赖文政有功加秘阁修撰 【 本传】 
　　宋史叶衡字梦锡婺州金华人绍兴十八年进士第知荆南成都建康府除户部尚书除签书枢密院事拜参知政事拜右丞相兼枢密使宰辅表淳熙元年四月叶衡自朝散大夫户部尚书除端明殿学士签书枢密院事六月癸未迁中奉大夫除参知政事十月诏兼权知枢密院事十一月丙午叶衡自兼枢密使参知政事迁通奉大夫除右丞相二年九月乙未叶衡罢右相依前中奉大夫知建宁府 
　　续资治通鉴淳熙二年夏四月茶寇赖文政起湖北转入湖南江西官军数败命江州都统皇甫倜招之旋命鄂州都统李川调兵讨捕六月茶寇势日炽江西总管贾和仲击之为其所败诏以仓部郎中辛弃疾为江西提刑节制诸军讨之用叶衡之荐也是月茶寇自湖南犯广东九月己卯朔闰月己酉朔是月辛弃疾诱赖文政杀之茶寇平冬十月赏平茶寇功湖南江西广东监帅黜陟有差 
　　赣州府志陈天麟字季陵宣城人绍兴进士由广德簿知襄阳事所至有惠政寻知赣州时茶商寇赣吉间天麟预为守备民恃以安江西宪臣辛弃疾讨贼天麟给饷补军事平弃疾奏今成功实天麟之方略也 
　　文　淳熙乙未登对札子 
　　词　八声甘州寿建康帍 
　　淳熙三年丙申　　　　　　　　三十七岁 
　　调京西转运判官差知江陵府兼湖北安抚 【 本传】 
　　按鹅湖夜坐云去年忝号召五月触瞿唐青衫暗欲尽入对哀泪滂到江陵任为本年五月 
　　词　破阵子为范南伯寿时南伯为张南轩辟宰卢溪南伯迟迟未行因作此词以勉之 【 续资治通鉴淳熙二年十一月知静江府张栻奏乞依大观指挥许本司奏辟从之】 　菩萨蛮书江西造口壁 
　　淳熙四年丁酉　　　　　　　　三十八岁 
　　迁知隆兴府兼江西安抚以大理少卿召 
　　宋史程大昌传兼给事中江陵都统制率逢原纵部曲殴百姓守帅辛弃疾以言状徙帅江西大昌因极论自此屯戍州郡不可为矣逢原由是坐削两官降本军副将 
　　按鹅湖夜坐云今年诏复下鸿雁初南翔自隆兴赴召为本年九月 
　　诗　鹅湖夜坐 
　　词　水调歌头淳熙丁酉自江陵移帅隆兴到官之三月被召司马监赵卿王漕饯别司马赋水调歌头席间次韵时王公明枢密薨坐客终夕为兴门户之叹故前章及之 【 韩无咎南涧甲乙稿有王枢密路祭文】 
　　淳熙五年戊戌　　　　　　　　三十九岁 
　　大理少卿 【 本传】 
　　陈亮与辛幼安殿撰书亮空闲没可做时每念临安相聚之适 【 龙川集】 
　　续资治通鉴淳熙五年春正月永康陈同诣阙上书同即陈亮更名书奏帝感动欲牓朝堂以励羣臣用种放故事召令上殿将擢用之曾觌知之将见亮亮耻为觌所知踰垣而逃觌不悦大臣尤恶其直言交沮之乃命都堂审察宰相以上旨问以所欲言落落不少贬又不合待命十日复诣阙上书者再帝欲官之亮笑曰吾欲为社稷开数百年之基宁用以博一官乎遂归按本年春夏间先生官大理少卿故有临安之聚 
　　为大理卿时同僚吴交如死无棺殓弃疾叹曰身为列卿而贫若此是廉介之士也既厚赙之复言于执政诏赐银绢 【 本传】 
　　按续资治通鉴淳熙五年闰六月大理卿吴交如等奏狱空奖之交如之死当在秋间 
　　出为湖北转运副使 【 本传】 
　　淳熙六年己亥　　　　　　　　四十岁 
　　自湖北漕移湖南 【 本集】 
　　据水调歌头序兰亭句摸鱼儿匆匆春又归去句离武昌上潇湘为本年三月 
　　改湖南寻知潭州兼湖南安抚 【 本传】 
　　续资治通鉴淳熙六年春正月郴州贼陈峒等连破道州桂阳军诸县 【 考异嘉泰会稽志以陈峒窃发为正月事宋史本纪系于三月己巳盖窃发在正月命讨在三月也今从嘉泰志连书之又陈峒齐东野语作陈丰今从宋史】 集英殿修撰知潭州王佐请发荆鄂精兵三千诏以本路兵进讨命佐节制夏四月王佐受命讨陈峒念将校无可用者惟流人冯湛以勇闻乃许其湔雪檄权湖南路兵马钤辖选潭州厢禁军及忠义寨得八百人命诸县屯兵悉听调发佐以擅发自劾诏弗问贼闻湛将至即遁归巢穴转运使欲缓攻佐以为贼巢在宜章旁接三路七郡林箐深阻出入莫测峒不诛湖广忧未艾也遂亲赴宜章移湛屯何卑山夜半发兵分五路进突入其隘口贼仓猝出战即溃走进夺空冈寨斩峒等郴州平 【 按宋史孝宗纪五月乙亥郴寇平】 六月丙戌帝曰王佐以帅臣亲入贼巢擒捕诛剿与向来捕贼不同书生中不易得也旋擢佐显谟阁待制徙知扬州冯湛复原官八月壬辰后又书先是湖南漕臣辛弃疾奏官吏贪求民去为盗乞先申饬续具奏案帝手诏付弃疾曰凡所言在已病之后而不能防于未然之前其原盖有三焉官吏贪求而帅臣监司不能按察一也方盗事 【 事：贼】 窃发其初甚微而帅臣监司漫不知之坐待猖獗二也当无贼 【 贼：事】 时武备不修务为因循兵卒例皆占破一闻啸聚而帅臣监司仓猝失措三也国家设官置吏当如是乎且官吏贪求自有常宪无贤不肖皆共知之岂待喋喋申谕也今已除卿帅湖南宜体此意行其所知无惮豪强之吏当具以闻朕言不再第有诛赏而己 
　　论盗贼札子云比年以来李金之变赖文政之变姚明敖之变陈峒之变及今李接陈子明之变皆能攘臂一呼聚众千百杀掠吏民死且不顾重烦大兵翦灭而后已按宋史孝宗纪淳熙六年六月辛亥广西妖贼李接破郁林州守臣李端卿弃城遁遂围化州命经略司讨捕之端卿除名勒停梅州编管冬十月戊申广西妖贼平此札当于本年六七月间奏进是时陈峒已诛李接尚未讨平故云及今本传叙此札于帅湖南讨平连起群盗之后似不如续资治通鉴叙于任湖南转运副使时为详核也本传李接作李峒亦误 
　　文　淳熙己亥论盗贼札子 
　　诗　寿朱晦翁 
　　诗　水调歌头淳熙己亥自湖北漕移湖南周总领王漕赵守置酒南楼席上留别　摸鱼儿淳熙己亥自湖北漕移湖南同官王正之置酒小山亭为赋　满江红汉水东流　又江行简杨济翁周显先　又贺王帅宣子平湖南寇 
　　淳熙七年庚子　　　　　　　　四十一岁 
　　帅湖南 
　　【 辛启泰稼轩先生年谱】 
　　盗连起湖湘弃疾悉讨平之又以湖南控带二广与溪峒蛮獠接连草窃间作岂惟风俗顽悍抑武备空虚所致乃复奏疏曰军政之敝统率不一差出占破略无已时军人则利于优闲窠坐奔走公门苟图衣食以故教阅废弛逃亡者不追冐名者不举平居则奸民无所忌惮缓急则卒伍不堪征行至调大军千里讨捕胜负未决伤威损重为害非细乞依广东摧锋荆南神劲福建左翼例别剏一军以湖南飞虎为名止拨属二牙密院专听帅臣节制调度庶使夷獠知有军威望风慑服诏委以规画乃度马殷营垒故基起盖砦栅招步军二千人马军五百人傔人在外战马铁甲皆备先以缗钱五万以广西买马五百匹诏广西安抚司岁带买三千匹时枢府有不乐之者数沮挠之弃疾行愈力卒不能夺经度费巨万计弃疾善斡旋事皆立办议者以聚敛闻降御前金字牌俾日下住罢弃疾受而藏之出责监办者期以一月飞虎营栅成违坐军制如期落成开陈本末绘图缴进上遂释然时秋霖几月所司言造瓦不易问须瓦几何曰二十万弃疾曰勿忧令厢官自官舍神祠外应居民家取沟??敢瓦二不二日皆具僚属叹伏军成雄镇一方为江上诸军之冠嘉右文殿修撰【 本传】 
　　宋史孝宗纪淳熙七年八月丁酉置湖南飞虎军 
　　朝野杂记飞虎军潭州土军也潭帅辛弃疾募千八百人训练之十一月八日赐名遥隶步军司潭州飞虎军岁用钱七万八千贯粮料二万四千石并以步司阙额钱粮支赵雄为帅奏乞移其军屯江陵周必大在枢密以为小人重迁恐生变湖南比岁多有猺人强盗藉此军先声弹压不可移也雄力请迄不行文献通考十一年潭师赵雄增义勇三百人通旧为万三千八百人 
　　湖南通志光宗绍熙五年湖南安抚使朱熹上言荆湖南路安抚司飞虎军元系帅臣辛弃疾剏置所费财力以巨万计选募既精器械亦备经营葺理用力至多数年以来盗贼不起蛮猺帖息一路赖之以安而自弃疾去镇之后便有指挥拨隶步军司既而又有指挥拨隶荆鄂副都统自此之后只许缓急听本司节制而升差事权并隶襄阳窃详当日剏置此军本为弹压湖南盗贼专隶本路别无头段军马唯赖此军以壮声势而以帅司制御此军近在目前行移快急察探精审事权专一种种利便今乃遥隶襄阳襄阳乃为控制北边大敌自有大军万数何藉此军为重而又相去一千二百余里其将吏之勤惰士卒之勇怯纪律之疏密器械之利钝岂能尽知而使之制其升黜之柄徒使湖南失此事权不过礼数羁縻略相宾服而已于其军政平日无由觉察及有调发然后从而节制之彼此不相谙委其误事必矣欲望朝廷考究元来剏置此军一宗本末照辛弃疾当时所请特赐敷奏别降指挥仍旧以湖南飞虎军为额其升差节制一切事务并委帅臣专制只令荆鄂副都统司每岁十月关湖广总领所同共差官按拍艺事觉察有无阙额虚券杂役之类庶几互相防检缓急可恃 
　　淳熙七年言者奏湖南乡社之扰请罢之旧制领以乡豪有弹压缉捕等名大者统数百家小者亦二三百家由潭连道英韶郴桂皆置帅臣辛弃疾言乡社皆处深山穷谷中忠实狡诈色色有之不可尽罢欲择其首领使大者不过五十家小者减半属之巡尉而统之县令取有兵器官为印押从之 【 文献通考】 
　　帅长沙时士人或愬考试官滥取第十七名春秋卷弃疾察之信然索亚榜春秋卷两易之启名则赵鼎也弃疾怒曰佐国元勋忠简一人胡为又一赵鼎掷之地次阅礼记卷弃疾曰观其议论必豪杰士也此不可失启之乃赵方也 【 本传】 
　　宋史赵方字彦直衡山人父棠少从胡宏学慷慨有大志尝见张浚于督府浚雅敬其才欲以右选官之棠不为屈累以策言兵事浚奇之命子栻与棠交方遂从栻学淳熙八年举进士方起自儒生师边十年以战为守合官民兵为一体通制总司为一家持军严每令诸将饮酒勿醉当使日日可战淮蜀沿边屡遭金人之祸而京西一境独全尝问相业于刘清之清之以留意人才对故知名士如陈晐游九功辈皆拔为大吏诸名将多在其麾下若扈再兴孟宗政皆起自土豪推诚擢任致其死力藩屏一方使朝廷无北顾之忧故其没也人皆惜之 
　　文　乞置湖南飞虎军疏 
　　淳熙八年辛丑　　　　　　　　四十二岁 
　　帅湖南是年七月东莱吕氏卒先生为文遣人祭之 【 辛启泰稼轩先生年谱】 
　　尝谓人生在勤当以力田为先北方之人养生之具不求于人是以无甚富甚贫之家南方多末作以病农而兼并之患兴贫富斯不侔矣故以稼名轩 【 本传】 
　　南宋文范洪迈稼轩记国家行在武林广信最密迩畿辅东舟西车蠭午错出势处便近士大夫乐寄焉环城中外买宅且百数基局不能宽亦曰避燥泾 【 泾：湿】 寒暑而已耳郡治之北可里所故有旷土存三面傅城前枕澄湖如宝带其从千二百三十尺其衡八百有三十尺截然坻平可庐以居而前相攸者皆莫识其处天作地藏择然后予济南辛侯幼安最后至一旦独得之既筑室百楹财占地什四乃荒左偏以立圃稻田泱泱居然衍十弓意他日释位得归必躬耕于是故凭高作屋下临之是为稼轩而命田边立亭曰植杖若将真秉耒耨之为者东冈西阜北墅南麓以青径款竹扉锦路行海棠集山有楼婆娑有堂信步有亭涤砚有渚皆约略位置规岁月绪成之而主人初未之识也绘图畀余曰吾甚爱吾轩为吾记结云侯名弃疾今以右文殿修撰再安抚江南西路 
　　陈亮龙川集与辛幼安殿撰书始闻作室甚丽传到上梁文可想而知也见元晦说潜入去看以为耳目所未曾覩此老言必不妄 
　　按续资治通鉴淳熙八年八月改除朱熹提举浙东常平茶盐时浙东荐饥王淮荐熹即日单车就道十一月浙东提举常平朱熹入对十二月癸卯出南库钱三十万缗付朱熹振粜朱子潜看稼轩新居必自南康赴行在时上饶为所必经也 
　　江西通志广信府带湖书院在府城北灵山门外宋淳熙间辛弃疾读书之所 
　　文　新居上梁文　祭吕东莱先生文 
　　词　水调歌头和赵景明知县韵　蝶恋花和赵景明知县韵 
　　淳熙九年壬寅　　　　　　　　四十三岁 
　　帅湖南 【 辛启泰稼轩先生年谱】 
　　飞虎军成嘉右文殿修撰再任 
　　词　沁园春带湖新居将成　又送赵景明知县东归再用前韵 
　　淳熙十年癸卯　　　　　　　　四十四岁 
　　任湖南帅 【 辛启泰稼轩先生年谱】 
　　五月甲戌以潭州飞虎军隶江陵都统司 【 宋史孝宗纪】 
　　差知隆兴府兼江西安抚 【 本传】 
　　淳熙十一年甲辰　　　　　　　四十五岁 
　　知隆兴府兼江西安抚时江右大饥诏任责荒政始至榜通衢曰闭籴者配强籴者斩次令尽出公家官钱银器召官吏儒生商贾巿民各举有干实者量借钱物逮其责领运籴不取子钱期终月至城下发粜于是连樯而至其值自减民赖以济时信守谢源明乞米捄助幕属不从弃疾曰均为赤子皆王民也即以米舟十之三予信帝嘉之进一秩 【 本传】 
　　宋史孝宗纪淳熙十年是岁福漳台信吉州水 
　　续资治通鉴淳熙十一年二月诏前以温台被水守臣王之望陈岩肖不即奏闻赈恤迟缓之望特降一官岩肖落职放罢近台州获海贼首领温州获次首领王之望陈岩肖各有捕贼之劳以功补过之望放罢岩肖与宫观 
　　今天子爱养之方丁宁于诏旨勤恤之意焦劳于宵旰贤牧伯班宣惟勤劳来不怠列郡成风咸尚慈恕而县邑之间贪饕矫虔之吏方且用吾君禁非惩恶之具以逞私济欲置民于囹圄械系鞭棰之间残其支体竭其膏血头会箕敛搥骨沥髓与奸胥猾徒厌饫咆哮其上巧为文书转移出没以欺上府操其奇赢与上府之左右缔交合党以蔽上府之耳目田亩之民刧于刑威小吏下片纸囚累累如驱羊劫于庭庑械系之威心悸股栗棰楚之惨号呼吁天隳家破产质妻鬻子仅以自免而曾不得执一字之符以赴愬于上上之人或浸淫闻其髣髴欲加究治则又庸鄙浅陋明不烛理志不守正之人为之缓颊敷陈仁爱宽厚有体之说以杜吾穷治之意游扬其文具伪貌诞谩之事以掩其罪恶之迹遂使明天子勤恤之意牧伯班宣之诚壅底而不达今县邑所谓应办月解岁解者固多在常赋之外然考其所从出则逐处各有利源利源所在虽非着令之所许而因循为例民亦视以为常今之贪吏虽在利源优处亦启无厌之心搜罗既悉而旁缘无艺张奇名以巧取持空言以横索无所不至方且托应办之名为缺乏之说以欺其上贪吏害民害之大者而近时持宽仁之说者乃欲使监司郡守不敢按吏此愚之所谓议论之蔽而忧之未能去怀者也不识执事以为如何今江西繄安抚修撰是赖愿无摇于鄙陋之说以究宽仁之实使圣天子爱养之方勤恤之意无远不暨无幽不达而执事之旧节素守无所屈挠不胜幸甚 【 象山先生集与辛幼安书】 
　　续资治通鉴淳熙十一年六月辛酉敕令所上编类宽恤诏令乞颁降帝曰凡事在人斟酌轻重尽之矣己巳诏雨泽稍愆屡降宽恤指挥其人户夏税和买催纳起纲自有条限闻官司趣办追扰致伤和气监司严行禁止倘或违戾御史台弹劾 
　　象山先生年谱淳熙十一年甲辰先生四十六岁在敕局改授承奉郎以修宽恤诏令书成与枢密使王谦仲语及孟子辟土地充府库一段因云方今正在求此辈而不可得谦仲为之色变 
　　辛启泰谱谓本年帅湖南误 
　　词　满江红席间和洪景卢舍人兼司马汉章大监 【 钱大昕洪文敏公年谱淳熙十一年甲辰六十二岁是春起知婺州二月文惠公薨上巳日序娄机班马字类书于金华松斋】 　满庭芳和洪丞相景伯韵 【 盘洲集满庭芳景卢有南昌之行用韵惜别兼简司马汉章又再作寄景卢钱大昕洪文惠公年谱淳熙八年辛丑六十五岁洪汝奎增订春日作满庭芳词有云六十过四七十古来稀惜别用韵即此稀韵】 　又和洪丞相景伯韵呈景卢内翰　又游豫章东湖再用韵　水龙吟甲辰岁寿韩南涧尚书　昭君怨豫章寄张定叟 【 字史张枃字定叟以父恩授承奉郎续资治通鉴淳熙十一年三月丙午诏两浙运判张枃除徽猷阁运副使再任】 　西河送钱仲耕自江西漕移守婺州 【 赵蕃章泉稿春雪四首万口说朱钱注谓南康朱熹元晦使君江西钱佃仲耕运使】 　贺新郎赋滕王阁 
　　淳熙十二年乙巳　四十六岁 
　　以言者落职 【 本传】 
　　水调歌头盟鸥云带湖吾甚爱千丈翠奁开先生杖屡 【 屡：履】 无事一日走千回 【 本集】 
　　按鹧鸪天离豫章别司马汉章大监云萦绿带点青钱东湖春水碧连天则离豫章归上饶之带湖新居为本年春 
　　词　菩萨蛮 【 稼轩日向儿曹说】 　鹧鸪天离豫章别司马汉章大监 
　　又 【 翠木千寻上薛萝】 　踏莎行赋稼轩集经句　水调歌头盟鸥 
　　又汤朝美司谏见和用韵为谢　水龙吟次年南涧用韵为仆寿仆与公生日相去一日再和以寿南涧 【 南涧词水龙吟寿辛侍郎】 水调歌头和信守郑舜举蔗庵韵 【 陈振孙直斋书录解题易翼传二卷吏部侍郎括苍郑汝谐舜举撰赵蕃章泉稿重修广信郡学记淳熙十二年知州事郑汝谐再拨下新收庄】 　虞美人寿赵文鼎提举 【 韩南涧甲乙稿有次韵赵文鼎雨中诗赵蕃淳熙稿有呈赵蕲州善杠诗又怀赵蕲州文鼎云李今作州大如斗公更蕲春方待守按重修广信郡学记旧有灵溪河溪一十四处岁入钱一千三百余贯文知州事赵汝谐以其地非通行之地奏罢之未几知州事李翔以上饶东门外官田入学李守即李翔也】 　又用前韵　水调歌头九日游云洞和南涧尚书韵 【 南涧词作水口洞】 　又呈南涧再用韵　又再用韵李子永提干 【 韩南涧有次韵李子永见庆新居诗淳熙稿有赠李子永泳诗挽李子永泳诗】 　瑞鹤仙南涧双溪楼　满江红和杨民瞻送佑之弟还侍浮梁　鹊桥仙和范先之送佑之弟归浮梁 【 南涧甲乙稿跋辛企李得孙诗结云今其孙颀然出而世其家矣天之佑善顾可量耶佑之为企李之孙南涧此跋　盖应佑之所请也】 南歌子独坐蔗庵　千年调蔗庵小阁名曰卮言作此词以嘲之 【 南涧甲乙稿有题郑舜举蔗庵诗】 　念奴娇和韩南涧载酒见过雪楼观雪　鹧鸪天徐衡仲抚干惠琴不受　又用前韵和赵文鼎提举赋雪 【 南涧甲乙稿有次韵郑舜举喜雪诗】 　满江红和范先之雪 
　　淳熙十三年丙午　　　　　　　四十七岁 
　　居上饶 
　　久之主管冲佑观 【 本集】 
　　宋史王淮传拜左相尝言跅弛之土缓急能出死力乃以周极知安丰军辛弃疾与祠按宋史宰辅表淳熙八年八月王淮自枢密使信国公除光禄大夫右丞相兼枢密使封福国公淳熙十五年五月己亥王淮罢左丞相除观文殿大学士判衢州按王淮拜左相年月表阙未书传书拜左相于荐留正帅成都之后留正传云正在蜀以简素化民诏赴行在除端明殿学士签书枢密院事宰辅表云十三年闰七月则淮拜左相当在淳熙十二年间 
　　又按杨炎正济翁西樵语业寿稼轩词凡三首以词中语意证知满江红云便御风乘兴入京华班卿棘此淳熙五年官大理少卿时之作也洞仙歌云带湖佳处髣髴真蓬岛却旋买扁舟归来闻早此淳熙十二年解隆兴任归带湖新居时之作鹊桥仙云筑成台榭种成花柳更又教成歌舞不知谁为带湖仙收拾尽壶天风露青山纵买万千重遮不断诏书来路本年与祠故有诏书之句又以别范南伯及稼轩坐间作二词互证则淳熙十二十三两年间济翁亦庽上饶也 
　　去年东阳一宗子来自玉山具说辱见问甚详旦言欲幸临教之 
　　【 陈亮龙川集与辛幼安殿撰书】 
　　以六么令二首与同甫书互证本年暮春有玉山之行辛谱谓本年赴江西安抚任误 
　　诗　周氏敬荣堂诗 【 南涧甲乙稿铅山有周氏义居记后题淳熙十三年二月癸亥】 
　　词　满江红送信守郑舜举被召　水调歌头严子文同傅安道和前韵因再和谢之　又提干李君索余赋野秀绿遶二诗　六么令用陆氏事送玉山令陆德隆侍亲东归吴中又再用前韵　临江仙即席和韩南涧韵　满江红送汤朝美司谏自便归金坛 【 宋史孝宗纪淳熙三年夏四月丁酉汤邦彦陈雷奉使无状除名邦彦新州雷永州编管南涧甲乙稿有送汤朝美还金坛诗】 　蝶恋花和杨济翁韵首句用丘宗卿书中语 【 西樵语业题云稼轩坐间作首句用丘六书中语】 　又继杨济翁韵饯范南伯知县归京口 【 西樵语业题云别范南伯】 　水龙吟寄题京口范南伯知县家文官花　太常引寿韩南涧尚书　醉翁操时覃庆勋臣子孙无见任者命官之先是屡诏甄录元佑党籍家合是二者先之应仕矣将告诸朝行有日请余作诗以赠　小重山席上和人韵送李子永提干　满江红送李正之提刑入蜀 【 南涧甲乙稿有跋李正大祖坟约束书后淳熙稿有谢李正之惠潘墨诗】 　蝶恋花用赵文鼎提举送李正之提刑韵送郑元英 
　　淳熙十四年丁未　　　　　　　四十八岁 
　　居上饶 
　　四海所系望者东序惟元晦西序惟公与子师耳又觉戛戛然若不相入甚思无个伯恭在中间撋就也前年曾访子师于和平山闲今亦甚念走上饶因入崇安但既作百姓当此田蚕时节只得那过秋杪又闻往往寄词与钱仲耕岂不能以一纸见分乎 【 龙川集与辛幼安殿撰书】 
　　按朱子复陈同甫丙午书云承欲为武夷之游甚慰所望但此山冬寒夏热不可居惟春暖秋凉红绿纷葩霜清木脱此两时节为胜游耳今春纔得一到而不暇宿秋来以病未能再往职事甚觉弛废若得来春命驾当往为数日款也同父书云走上饶因入崇安者先图带湖一晤再践武夷之约惟田蚕春忙出游未得那过秋杪又未成行所以冬闲带湖为十日之留且约紫溪之会盖欲继吕伯恭淳熙乙未鹅湖之故事耳 
　　陈同父自东阳来过余留十日与之同游鹅湖且会朱晦庵于紫溪不至飘然东归既别之明日余意中殊恋恋复欲追路至鹭鹚林则雪深泥滑不得前矣独饮方村怅然久之颇恨挽留之不遂也夜半投宿吴氏泉湖四望楼闻邻笛悲甚为赋乳燕飞以见意又五日同父书来索词心所同然者如此可发千里一笑 【 本集贺新郎】 
　　辛谱本年帅江西误 
　　词　破阵子为陈同甫赋壮词以寄之　水调歌头庆韩南涧尚书七十 【 南涧甲乙稿系辞解序云予生尝有誓年至六十乃敢著书淳熙戊戌岁既六十有一始志其自得者作系辞解后题淳熙十年正月又有谢贺七十启按淳熙戊戌为六十一岁本年正七十也又按陆游剑南诗稿十九卷闻韩无咎下世原注丁未夏则南涧下世当在本年季夏】 　又席上用黄德和推官韵寿南涧 【 南涧词水调歌头席上次韵王德和按黄王二字必有一误】 　生查子山行寄杨民瞻　又民瞻见和再用韵　贺新郎 【 题见前】 　又同父见和再用韵答之 【 龙川集贺新郎和韵凡三首其一寄辛幼安和见怀韵其二酬辛幼安再用韵见寄其三怀辛幼安用前韵此首则戊申春将赴金陵视形势时作也】 　又用前韵赠金华杜仲高 【 中兴羣公吟稿戊集菊磵高九万喜杜仲高移居清湖诗原注稼轩为仲高开山田仲高有山田记】 　又和徐斯远下第谢诸公载酒 【 陈振孙直斋书录解题玉山徐文卿斯远作萧秋诗四言九章章四句赵昌甫而下和者十三人绍熙辛亥也文卿晓第进士未授官而死】 
　　淳熙十五年戊申　　　　　　　四十九岁 
　　稼轩词甲集卷首有淳熙戊申正月元日门人范开序称开久从公游暇日裒集冥搜才逾百首皆亲得于公者以近时流布于海内者率多赝本吾为此惧故不敢独阅将以袪传者之惑焉范开贯历无考然信州本有赠送酬和范先之之词多首而此本先之皆作廓之盖一人而有两字开与先与廓义皆相属 【 梁启超跋四卷本稼轩词】 
　　晁楚老杨民瞻约同居山间 【 本集】 
　　访泉于期思得周氏泉 【 本集】 
　　据鹊桥仙己酉山行书所见词定为本年 
　　赵蕃淳熙稿以归来后与斯远倡酬诗卷寄辛卿人家馈岁何所为纷纷酒肉相携持我曹馈岁复何有酬倡之诗十余首缄封寄稿元英方从人笑痴我自狂狂余更欲谁送似咫尺知音稼轩是公乎比复何所作想亦高吟动清酌宾朋杂沓孰为佳咸推扬范工词华我曹所乐虽小技历古更今不能废岁云暮矣勿叹穷梅花烂漫行春风呈辛卿二首诗老当年聚此州迩来零落尽山邱公虽暂尔淹时用天岂时令继夙游幽事傥多尘事绝灵山孰与博山优林栖相去无百里窈窕崎岖可后不今昔名流几许人况于室迩更身亲南州行卷虽云旧东阁知名固若新 【 蕃顷闻右揆称公文章】 再见每怀风度远两年空限往来频其谁为我谈名姓车辙勤公野水滨 
　　宋史赵蕃字昌父其先郑州人建炎初曾大父旸以秘书少监出提点坑冶寓信州之玉山蕃以旸致仕恩补州文学调浮梁尉连江主簿皆不赴为太和主簿受知于杨万里调辰州司理参军与郡守争狱罢人以蕃为直始蕃受学于刘清之清之守衡州乃求监安仁赡军酒库因以卒业至衡而清之罢蕃即匄祠从清之归家居连书祠官之考者三十有一理宗即位以太社令与刘宰同召不拜特改奉议郎直秘阁又辞奉祠得致仕转承议郎依前直秘阁卒年八十七据淳熙稿蕃舣舟湘西之明夕郑仲理吴德夫周伯寿黎季成共置酒于书院阁下追饯者邢广声王衡甫时戊申仲秋七日是则匄祠东归为本年仲秋寄辛卿呈辛卿二诗皆本年冬暮之作时周子充尚为右相故注云顷闻右揆据与斯远兄入城见使君郎中且谒尚书韩先生提属李丈四首其一云诗成去觅骑鲸李其四云月旦多称李德翁骑鲸李即使君重修广信郡学记所谓继郑汝谐知州事之李翔德翁即提属淳熙十三年郡城再会故云再见每怀风度远据丙午冬分宜见公度簿公尊兄己而邂逅于宜春蒙以蕃与徐斯远志别六言之韵作诗为赠久未和答今日东归乃克赋之诗据寄韩仲止主簿旧来绝叹茶山竹今日重悲南涧泉介室于余亦外家二年朝夕向长沙句知赴长沙系十三年冬故云两年空限往来频灵山孰与博山优句则谓今年春留博山寺也咸推杨范句则谓杨民瞻范先之也 
　　辛谱谓以言罢江西安抚任误 
　　词　沁园春戊申岁奏邸忽腾报谓余以病挂冠因赋此　八声甘州夜读李广传不能寐因念晁楚老杨民瞻约同居山间戏用李广事赋以寄之　点绛唇留博山寺闻光风主人微恙而归时春涨断桥　江神子博山道中书王氏壁　乌夜啼山行约范先之不至　又先之见和复用韵　生查子山行寄杨民瞻　又民瞻见和再用韵　洞仙歌访泉于期思得周氏泉　水龙吟题雨岩岩类今所画观音普陁岩中有泉飞出如风雨声　玉楼春隐湖戏作　沁园春寿赵茂嘉郎中时以置兼济仓赈济里中除直秘阁 【 光绪江西通志赵不逿信州人直秘阁进士为清湘令无异韦布尝置兼济仓冬籴夏粜闾里德之绘像祠焉仓储广信府宋铅山兼济仓淳熙十五年直华文阁赵不逿建】 　念奴娇 【 赵晋臣敷文十月望日生日自赋词属余和韵】 　江神子赋梅寄余叔良 
　　淳熙十六年己酉　　　　　　　　五十岁 
　　居上饶 【 辛启泰稼轩先生年谱】 
　　诗　寿赵茂嘉郎中二首 
　　词　鹊桥仙己酉山行书所见　临江仙昨日得家报牡丹渐开连日少雨多晴常年未有仆留龙安萧寺诸君亦不果来岂牡丹留不住为可恨耶因取来韵为牡丹下一转语　菩萨蛮雪楼赏牡丹席上用杨民瞻韵　最高楼和杨民瞻席上用韵赋牡丹　念奴娇赋白牡丹和范先之韵　鹧鸪天送范先之秋试　念奴娇赋雨岩效朱希真体　沁园春期思桥坏复成父老请余赋　又答余叔良　又答杨世长朝中措九日小集时杨世长将赴南宫 
　　光宗绍熙元年庚戌　　　　　　五十一岁 
　　居上饶 【 辛启泰稼轩先生年谱】 
　　绍熙二年辛亥　　　　　　　　五十二岁 
　　起福建提点刑狱 【 本传】 
　　宋史光宗纪绍熙元年十二月戊申浦城盗张海作乱诏提点刑狱丰谊捕之二年二月甲申福建安抚使赵汝愚等以盗发所部与守臣监司各降秩一等县令追停 
　　福建通志职官提点刑狱丰諠 【 绍熙元年任按諠宋史作谊】 陈公亮 【 见转运副使绍熙二年任按转运副使周颉后为陈公亮永康人绍兴三十年进士俱绍熙间任公亮后为王恬建德人】 辛弃疾 【 绍熙二年由奉祠起任】 卢彦德 【 丽水人绍兴二十四年进士见楼钥攻媿集制】 赵像之 【 魏王子颖川郡王德彝裔孙据攻媿集制俱绍熙间任】 
　　朱子答辛幼安启云光奉宸纶起持宪节昔愚民犯法既申震詟之威今圣上选贤更作安全之计又云当季康患盗之时岂张敞处闲之日果致渥眷特畀重权则起持宪节为盗故耳 
　　诗　和诸葛元亮韵 
　　词　水调歌头送施枢密圣与帅江西 【 宋史施师点字圣与上饶人十四年除知枢密院事十五年以资政殿大学士知泉州绍熙二年除知隆兴府江西安抚使三年得疾薨年六十九】 　渔家傲为余伯熙察院寿　水龙吟瓢泉　又用瓢泉韵戏陈仁和兼简诸葛元亮且督和词　又用些语再题瓢泉　念奴娇瓢泉酒酣和东坡韵　又再用韵和洪莘之通判丹桂词又洞庭春晚 【 瓢泉诸词据山花子三山戏作记得瓢泉快活时长年耽酒更吟诗句编于此二年间】 瑞鹤仙寿上饶倅洪莘之时摄郡事且将赴漕举 【 洪文敏公年谱绍熙三年壬子七十岁长子桦通判信州夷坚志绍熙三年秋信州解试揭榜毕云云时大儿通判州事】 　摸鱼儿雨岩有石状甚怪取离骚九歌名曰山鬼 
　　绍熙三年壬子　　　　　　　　五十三岁 
　　春赴闽宪别瓢泉 【 本集】 
　　宋史陈亮传日落魄醉酒与邑之狂士饮醉中戏为大言言涉犯上一士欲中亮以其事首刑部侍郎何澹尝为考试官黜亮亮不平数语侵澹澹闻而嗛之即缴状以闻事下大理笞掠亮无完肤诬服为不轨事闻孝宗知为亮尝阴遣左右廉知其事及奏入取旨帝曰秀才醉后妄言何罪之有划其牍于地亮遂得免居无何亮家僮杀人于境适被杀者尝辱亮父次尹其家疑事繇亮闻于官笞榜僮死而复苏者数不服又囚亮父于州狱而属台官论亮情重下大理时丞相淮知帝欲生亮而辛弃疾罗点素高亮才援之尤力得不死高宗崩金遣来吊简慢而光宗繇潜邸判临安府亮感孝宗之知至金陵视形势复上疏是时将内禅不报先是乡人会宴末胡椒特置亮羹胾中盖村俚敬待异礼也同坐者归而暴死疑食异味有毒己入大理会吕兴何念四殴吕天济且死恨曰陈上舍使杀我县令王恬实其事台官谕监司选酷吏讯问无所得取入大理众意必死少卿郑汝谐阅其单词大异曰此天下奇材也国家若无罪而杀士上干天和下伤国脉矣力言于光宗遂得免 
　　按此传文增益叶水心所撰陈同甫王道甫墓志而成传曰四入大理志曰两入大理叶氏此文使两家子弟刻于墓似不至有所疏略今以龙川集中诸篇文字考之祭妹文曰昔吾母十四岁而生我比我年二十有二而吾母以盛年弃诸孤而去未终丧而吾父以罥罣困于囚系我王父王母忧思成疾相次遂皆不起三丧在殡而吾奔走以救生者 【 先祖府君墓志铭先祖殁于干道三年十有二月二十九日先祖妣其殁也先六月而闰】 此同甫之父次尹干道二年罥罣之狱也同甫奔走营救得叶衡之援始得自白所以与叶丞相衡书曰家君之故竟于去夏四月十二日得从白免父子团栾喜甚至泣推原所自相公实全活之又谢汪侍郎启曰孝敬之道素亏罹亲非罪营救之诚不至有枉莫伸又曰开口而自道说非以为夸逢人而辄号呼庶其或遇 【 按此启龙川集编于谢罗尚书启后谢梁侍郎启前误】 陈春坊墓碑铭曰甲辰之春余以药人之诬就逮棘寺更七八十日而不得脱狱庶弟昭甫墓志铭曰畴昔之年当路欲置我于死地病余而继以囚系坐天狱如坐井祭妹文曰当路欲杀刑不易受搏手待命大明当昼亲故反眼孰匪我寇甲辰答朱子书曰五月二十五日亮方得离棘寺而归此同甫淳熙甲辰之狱也由谢王丞相启谤如猬磔莫寻解免之端命若鸿毛敢觊生全之幸吏文杂治第知锻炼之无端口语横生当信吠声之可畏等句证之甲辰之狱不仅药人之诬传云醉中戏为大言言涉犯上一士欲中亮以其事首刑部亦此案中一重大葛藤叶志不书者从所始也何少嘉墓志铭曰绍熙改元冬十有二月狱事再急月之六日少□无疾而死予为之惊呼曰我其不免于诏狱乎少嘉死是恶证也二年兴狱而仅能以不死喻夏卿墓志铭曰绍熙辛亥夏卿年且九十有一一日从容置酒与其弟侄辈又曰我死非陈子莫铭我也未几而八月十九日夏卿死余犹系三衢狱中微若闻之则为之出涕明年二月出狱则往哭焉此同甫绍熙辛亥之狱也以谢郑侍郎启奴仆射日生之利子弟为岁晏之谋怨有所归谓可从于勿恤内常无慊岂自意其难明俄而积世之冤端若从天而下涂人相杀罪及异乡当路见憎勘从旁郡诸句证之则吕兴何念四当系同甫家僮也十年之间两入大理与叶志同而传叙四入者盖以淳熙甲辰药人与戏言本系并案竟化一为二次尹干道之狱缘何罣误集中无可考传云家僮似当有据彼狱未尝涉及同甫而传云论亮情重者殆以吕兴曾为家僮次尹之狱抑或亦由家僮因误生讹遂又臆造一狱且次尹卒于干道九年十二月王淮拜相系淳熙八年罗织一堂可发千古一笑传又云辛弃疾罗点援之尤力按谢罗尚书启云修史侍讲判部尚书此绍熙三年二月出狱申谢之启也辛罗力援与王相淮连书盖淳熙甲辰稼轩先生时帅江西罗春伯时官校书郎绍熙辛亥秋自三衢狱移入大理时稼轩先生己拜闽宪之命罗春伯为判部尚书谓力援者罗春伯力援于淳熙甲辰直其冤于绍熙壬子若稼轩先生则两狱皆竭力援之也 
　　诗　题福州参泉 
　　词　好事近席上和王道夫元夕立春 【 宋史王自中字道甫温州平阳人少负奇气自立崖岸朱子旌忠愍节庙碑绍熙三年十月己酉信州守臣王自中言续资治通鉴绍熙三年闰二月故元夕立春】 念奴娇和信守王道夫席上韵　一络索信守王道夫席上用赵达夫金林檎韵　浣溪纱壬子春赴闽宪别瓢泉　鹧鸪天三山道中　临江仙和信守王道夫韵谢其为寿　清平乐寿信守王道夫 【 韩淲涧泉诗余水龙吟七月二十六日信守生朝原注 【 脱王字】 道夫】 　水调歌头三山用赵丞相韵答帅幕王君　又壬子三山被召陈端仁给事饮饯席上作　最高楼庆洪景卢内翰七十 【 洪文敏年谱绍熙三年壬子七十岁】 
　　绍熙四年癸丑　　　　　　　　五十四岁 
　　召见迁大理少卿加集英殿修撰知福州兼福建安抚使弃疾为宪时尝摄帅每叹曰福州前枕大海为贼之渊上四郡民顽犷易乱帅臣空竭急缓奈何至是务为镇静未期岁积镪至五十万缗榜曰备安库谓闽中土狭民稠岁俭则籴于广今幸连稔宗室及军人入仓请米出即粜之候秋贾贱以备安钱籴二万石则有备无患矣 【 本传】 
　　福建通志宋职官福州知州事赵汝愚淳熙九年知十一年再任绍熙元年以敷文阁学士中奉大夫再知林枅绍熙二年知郑侨三年知辛弃疾四年以朝散大夫集英殿修撰知詹体仁五年知传云为宪时尝摄帅盖绍熙三年郑侨未到任以前 
　　福清县县佐傅大声仙游人淳熙十四年进士绍熙间主簿安抚使辛弃疾檄鞫长溪县囚大声辨释五十余人仅留十数人于狱邑令憾大声翻异无客主礼大声至质衣以食及弃疾亲按皆从大声谳 【 福建通志】 
　　文　绍熙癸丑登对札子 
　　词　西江月癸丑正月四日三山被召经从建安席上和陈安行舍人韵　又三山作　贺新郎三山雨中游西湖有怀赵丞相　又和前韵　又和前韵　小重山三山与客泛西湖　鹧鸪天 【 点尽苍苔】 　又用前韵赋梅二首　菩萨蛮和卢国华提刑韵　满江红卢国华移漕建安陈端仁给事同诸公饯别　又和卢国华　定风波三山送卢国华提刑约上元重来　又用韵时卢国华置酒歌舞甚盛　又自和 
　　绍熙五年甲寅　　　　　　　　五十五岁 
　　又欲造万铠招强壮补军额严训练则盗贼可以无虞事未行台臣王蔺劾其用钱如泥沙杀人如草芥旦夕望端坐闽王殿遂丐祠归 【 本传】 
　　宋史王蔺字谦仲庐江人光宗即位迁知枢密院事兼参政拜枢密使中丞何澹论之以罢去起帅闽易镇蜀皆不就后领祠帅江陵宁宗即位改帅湖南台臣论罢光宗纪绍熙元年十二月丙戌罢王蔺枢密使三年闰月甲寅以王蔺为端明殿学士四川安抚制置使蔺辞不行按绍熙五年春王蔺帅江陵传曰台臣王蔺误毕沅续资治通鉴删王蔺二字是也 
　　福建通志宋宦绩长溪县曹盅字囦明定海人淳熙十五年任县事时辛弃疾帅闽以鬻盐委盅盅谓开国以来未尝与民争利持不可弃疾怒调本州岛司法不使就职盐法淳熙十五年曹盎知长溪县下同盅盎形近必有一误淳熙十五年当作绍熙五年 
　　稼轩辛幼安以为文叔爱其民如古循吏而诸公犹诘其验幼安以为役法之弊民不肯受役至破家而不顾永丰之民往往乞及今令在时就役是孰使之然哉文叔故中书舍人讳良贵之诸孙少从张南轩吕东莱学步趋必则焉而又方卒业于朱晦庵是世所谓三君子者临民而有父母之心固其家法当如此畲过永丰道上行数十里而民无异词及见文叔则歉然自道说其不能民与文叔皆可无憾矣 【 龙川集信州永丰县社坛记】 
　　朱子绍熙四年五月旌忠悯节庙碑于是尚书符郡使者施行如章而王侯己召还矣始侯既属役于玉山令芮立言永丰令潘友文又以书来请铭于熹于是两令课功作治如法复使人来申致侯命熹既乐道二公之事又重侯请乃序而诗之又碑阴记曰熹既铭此碑明年祗召造朝道出祠下将往拜焉则貌象未设而他役亦未讫功问其故则曰王侯既去而岁恶民饥两令寻亦终更而今玉山宰温国司马君??方始将终之也据此碑记绍熙三年十月王道夫请建旌忠悯节庙旋召还四年五月后芮潘两令又更调而去同甫本年走上饶访稼轩先生道经永丰闻文叔善政东归后又相晤于金华也 
　　呜呼同父而止是耶而今而后欲与同父憩鹅湖之清阴酌瓢泉而共饮长歌相答极论世事可复得耶 【 祭陈同父文董兆熊南宋文录】 
　　续资治通鉴绍熙五年七月庚午诏秘阁修撰知潭州朱熹诣阙八月癸巳除知潭州朱熹为焕章阁待制兼侍讲丙辰朱熹辞新命不许入对文曰憩鹅湖清阴盖同父迎朱子于途与稼轩先生会于鹅湖继东莱故事以成其夙志也江西通志期思桥朱晦翁书额当亦此行所书又同甫题辛幼安画象赞曰呼而来麾而去无所逃天地之间呼而来麾而去者谓二年以患盗起为闽宪今年以备盗为言者劾罢也 
　　词　山花子三山戏作　行香子三山作　水调歌头送杨民瞻　柳梢青三山归途代白鸥见嘲 
　　宁宗庆元元年乙卯　　　　　　五十六岁 
　　落职居上饶 【 辛启泰稼轩先生年谱】 
　　期思卜筑 【 本集】 
　　同朱熹游武夷山赋九曲棹歌熹书克己复礼夙兴夜寐题其二斋室 【 本传】 
　　游武夷年月本集与朱子大全集陈同父龙川集均无从证明按长短句内卜算子之饮酒败德饮酒不写书饮酒成病玉蝴蝶之杜仲高书来戒酒水调歌头之将迁新居不成以病止酒此自闽罢归一二年间酒境之可考者朱子书克己复礼夙兴夜寐八字盖以一饮动连宵一醉长三日之故规戒之意深矣由此证知游武夷当为本年又按大全集跋李侍郎武夷诗曰观妙东楹李公侍郎遗墨语意清婉字画端劲每至其下辄讽玩不能去然岁久剥裂又适当施供张处后十数年当不复可读矣别为摹刻授道士使陷置壁间庶几来者得以想见前辈风度李公讳弥逊时以力诋和议出守临漳云庆元乙卯正月甲寅朱熹书武夷图序注乙卯中秋后云且属隐屏精舍仁智堂主为题其首先生游武夷其为本年正月朱子跋李侍郎遗墨时欤 
　　诗　游武夷作棹歌呈晦翁十首　和赵昌父问讯新居之作 
　　词　卜算子饮酒败德　又饮酒不写书　沁园春期思卜筑又弄溪赋　千年调开山径得石壁因名曰苍壁　洞仙歌开南溪初成　浣溪纱种松竹未成　又种梅菊　水调歌头题赵晋臣敷文真得归方是闲二堂 
　　庆元二年丙辰　　　　　　　　五十七岁 
　　所居毁于火徙居铅山县期思巿瓜山之下 【 辛启泰稼轩先生年谱】 
　　光绪江西通志稼轩书院旧名瓢泉书院在期思渡后毁于兵期思渡在铅山县二十五里按带湖之宅是否毁于火集中无可征惟自闽罢归以后诸作不见一字涉及带湖且水调歌头将迁新居不成戏作云好在书携一束莫问家徒四壁往日置锥无借车载家具家具少于车气象萧索一何至此谓毁于火非无因也辛氏所据岂铅山谱乎 
　　词　卜算子饮酒成病　水调歌头即席和金华杜仲高韵并寿诸友　玉蝴蝶追别杜仲高　又杜仲高书来戒酒用韵　归朝欢灵山齐庵菖蒲港　定风波大醉归自葛园家人有痛饮之戒故书于壁　沁园春将止酒戒酒杯勿使近临江仙侍者阿钱将行赋钱字韵以赠之　又诸葛元亮席上见和再用韵　又再用圆字韵　水调歌头将迁新居不成戏作时以病止酒且遣去歌者末章及之 
　　庆元三年丁巳　　　　　　　　五十八岁 
　　居铅山 【 辛启泰稼轩先生年谱】 
　　词　沁园春城中诸公载酒入山余不得以止酒为解遂破戒一醉再用韵　山花子简傅岩叟　又用前韵谢傅岩叟馈名花鲜蕈 【 自注纔止酒】 　哨遍秋水观　兰陵王一丘一壑　水调歌头赋松菊堂　声声慢隐括渊明停云诗　清平乐呈赵昌甫时仆以病止酒　永遇乐检校停云新种杉松戏作　沁园春和吴子似县尉 【 涧泉诗余有朝中措小重山二词和吴子似】 　最高楼闻前冈周氏旌表有期　蓦山溪停云竹径初成　南歌子新开池戏作　南乡子庆前冈周氏旌表 【 江西通志周钦若铅山人累世业儒有声三舍闲不就禄仕积书教子数世同居庆元中旌其门】 　水调歌头送信守王桂发 
　　庆元四年戊午　　　　　　　　五十九岁 
　　复主管冲佑观 【 本传】 
　　辛谱谓起知绍兴府兼浙江安抚使误下同 
　　文　祭陈同父文 【 见董兆熊南宋文录稼轩集钞存末载　同父卒年宋史叶志俱未书李氏藏书名臣传曰卒年五十五按龙川集告祖考文曰及亮年二十有六易名曰亮而首贡于乡是年为干道五年推至本年正五十五岁始依李说定为卒于本年】 
　　诗　玉真书院经德堂 【 经德堂记见象山集】 
　　词鹧鸪天戊午拜复职奉祠之命　蓦山溪赵昌父赋一丘一壑格律高古因效其体　浣溪纱瓢泉偶作　水调歌头赵昌父七月望日用东坡韵叙太白东坡事见寄过相褎借因用韵为谢兼寄吴子似　鹧鸪天寿吴子似县尉时摄事城中　木兰花慢题上饶郡圃翠微楼 【 江西通志上饶县翠微楼在县治南宋庆元间知州赵伯□建】 临江仙和叶仲洽羊桃　又 【 冷雁寒云】 　玉楼春效白乐天体　又用韵答叶仲洽　又用韵答吴子似　鹧鸪天寻菊花无有戏作　又席上吴子似诸友见和再用韵答之　又吴子似过秋水　水调歌头题吴子似瑱山经德堂堂陆象山取名也 【 江西通志玉真书院在安仁县玉真山邑人吴绍古建陆九渊扁其堂曰经德】 　玉楼春席上赠别上饶黄倅 【 原注巃嵸雨岩堂名通判雨当时民谣吏垂头亦渠摄郡时事按黄倅摄郡当在王守桂发去信赵守伯□未到之际】 　声声慢送上饶黄倅职满赴调 
　　庆元五年己未　　　　　　　　　六十岁 
　　居铅山 
　　词　哨遍用前韵　又赵昌父之祖季思学士退居郑圃有亭名鱼计宇文叔通为作古赋今昌父之弟成父于所居凿池筑亭榜以旧名昌父为成父作诗嘱余赋词 【 赵昌父淳熙稿有成父弟作书室于山前举余旧名堂曰青毡以榜之其旁一窗正直瑞峰取曾大父留题之句榜曰霞牖赋诗二首】 　浣溪纱偕杜叔高吴子似宿山寺戏作　又别杜叔高　鹧鸪天和吴子似山行韵　又过硖石用韵答吴子似　破阵子硖石道中有怀吴子似县尉　新荷叶上巳日吴子似谓古今无此词索赋　又徐思上巳乃子似生日因改之　卜算子用庄语　又漫兴三首　又用韵答赵晋臣敷文赵有真得归方是闲堂二首 【 江西通志赵不迂江西转运副使庆元中任】 　鹊桥仙席上和赵晋臣敷文　满江红呈赵晋臣敷文　兰陵王己未八月二十日夜梦有人以石研屏见饟　雨中花慢登新楼有怀赵昌甫徐斯远韩仲止吴子似杨民瞻　又吴子似见和再用韵别为 【 别为：为别】 　浪淘沙送吴子似县尉　江神子别吴子似末寄潘德久 【 韩仲止涧泉诗余明月棹孤舟逢子似清和坊中客楼小饮江城子德久同醉子似出新置佐酒和德久词】 
　　庆元六年庚申　　　　　　　　六十一岁 
　　居铅山 
　　熹殁伪学禁方严门生故旧至无送葬者弃疾为文往哭之曰所不朽者垂万世名孰谓公死凛凛犹生 【 本传】 
　　王懋竑朱子年谱庆元六年庚申七十一岁三月甲子先生卒初九日冬十一月壬申葬于建阳县唐石里之大林谷 
　　诗　同杜叔高祝彦集观天保庵瀑布主人留饮两日且约牡丹之饮 【 原注庚申岁二月二十八日也】 　和赵晋臣敷文积翠岩去颣石 
　　词　感皇恩读庄子闻朱晦庵即世　锦帐春席上和杜叔高　上西平送杜叔高　鹧鸪天祝良显家牡丹一本百朵又赋牲 【 牲：牡】 丹主人以谤花索赋解嘲　又再赋贺新郎题赵兼善龙图东山小鲁亭　又题傅君用山园　又用韵题赵晋臣敷文积翠岩余谓当筑陂于其前　又韩仲止判院山中见访席上用前韵 【 宋诗纪事韩淲字仲止元吉子有高节从仕不久即归信上嘉定中卒韩无咎南涧甲乙稿有淲赴贵池簿诗仲止涧泉集十五日夜月蚀闻差中舍正言监测清台起云庆元三年中元日是夜更余惊月蚀三月下旬药局书满结云春风送归棹天地一身轻盖希之作乌程县起云十年重入长安巿常把西林倒载人结云朝家更化熟知津自注己未秋潘德久盖希之姜尧章同往西林看木樨以此三诗互证仲止盖庆元丁巳官药局庚申春书满归上饶嘉定己巳再赴临安故云十年重入长安刘克庄寄韩仲止云人山又忍十年贫也以南涧稿考之淳熙中又曾为贵池簿○又按张功父□南湖诗余贺新郎次辛稼轩韵寄呈一首即次此首之韵起云记当年林堂对竹艳歌春酌谓癸丑春赴阙时事癸丑至本年庚申己数易星霜所以后片云别来几度霜天鸮】 又题傅岩叟悠然阁　又用前韵再赋　又邑中园亭仆皆为赋此词一日独坐停云水声山色竞来相娱意溪山欲援例者遂作数语　浣溪纱别澄上人并送性禅师 【 涧泉诗余浣溪纱和辛卿壁间题即此韵】 
　　嘉泰元年辛酉　　　　　　　　六十二岁 
　　居铅山 
　　词　柳梢青辛酉生日前两日梦一道士话长年之术梦中痛以理折之觉而赋八难之辞　洞仙歌赵晋臣和李能伯韵属余同和赵以兄弟有职名为宠词中颇叙其盛故末章有裂土分茅之句 【 宋史世系表汉王房朝散大夫士嵃生朝请大夫直华文阁不遇中奉大夫直敷文阁不迂】 　江神子和李能伯韵呈赵晋臣　新荷叶再题傅岩叟悠然阁　又赵茂嘉赵晋臣和韵见约初秋访悠然再用韵　水调歌头赋傅岩叟悠然阁 
　　嘉泰二年壬戌　　　　　　　　六十三岁 
　　居铅山 
　　辛谱谓在浙帅任误 
　　文　贺袁同知启 【 宋史宰辅表嘉泰二年八月丙子袁说友自吏部尚书除同知枢密院事】 
　　诗　感怀示儿辈　赵文远见和用韵答之　傅岩叟见和用韵答之　诸葛元亮见和再用韵答之 
　　词　鹧鸪天博山寺中　行香子博山戏呈赵昌甫韩仲止清平乐博山道中即事 
　　嘉泰三年癸亥　　　　　　　　六十四岁 
　　起知绍兴府兼浙东安抚使 【 本传】 
　　宝庆会稽续志安抚题名辛弃疾以朝请大夫集英殿修撰嘉泰三年六月十一日到任当年十二月二十八日召赴行在 
　　秋风亭在观风堂侧宋汪纲记曰此亭辛幼安赋词脍炙人口 【 绍兴府志】 
　　张功甫镃南湖诗余汉宫春题曰稼轩帅浙东作秋风亭成以长短句寄余欲和久之偶霜晴小楼登眺因次来韵代柬奉酬 
　　嘉泰癸亥岁改之在中都时辛稼轩弃疾帅越闻其名遣介招之适以事不及行作书归辂者因效辛体沁园春一词并缄往下笔便逼真其词曰斗酒彘肩醉渡浙江岂不快哉被香山居士约林和靖与苏公等驾勒吾回坡谓西湖正如西子浓抹淡妆临照台诸人者都掉头不顾只管传杯白云天竺去来图画里峥嵘楼观开看纵横一涧东西水绕两山南北高下云堆逋曰不然暗香疏影只可孤山先探梅蓬莱阁访稼轩未晚且此徘徊辛得之大喜致馈数百千竟邀之去馆燕弥月酬倡亹亹皆似之逾喜垂别赒之千缗曰以是为求田资改之归竟荡于酒不问也词语峻拔如尾腔对偶错综盖出唐王勃体而又变之余时与之饮西园改之中席自言掀髯有得色余率然应之曰词句固佳然恨无刀圭疗君白日见鬼证耳坐中烘堂一笑 【 岳珂桯史】 
　　按汲古阁本刘过龙洲词斗酒一首题曰寄辛承旨时承旨招不赴或作风雪中欲诣稼轩久寓湖上未能一往赋此以解又沁园春寄辛稼轩云古岂无人可以似吾稼轩者谁拥七州都督虽然陶侃机明神鉴未必能诗常衮何如公羊聊尔千骑东方候会稽中原事总匈奴未灭毕竟男儿平生出处天知算整顿乾坤终有时问湖南宾客侵寻去矣江西户口流落何之尽日楼台四边屏障目断江山魂欲飞长安道算世无刘表王粲畴依龙洲集又有呈稼轩七言绝句五首参其书来赐以兰溪酒只欲稼轩一题品等句此诗与词均一时之作也又按本传进枢密院都承旨未受命而卒刘改之亦卒于开禧末题曰承旨不如或作云云为允 
　　词　汉宫春会稽秋风亭观雨 【 丘崈宗卿文定公词汉宫春题曰和辛幼安秋风亭韵姜夔尧章白石道人歌曲汉宫春题曰次韵稼轩皆和此词韵也】 　又答李兼善提举和章　又答吴子似总干和章　又会稽蓬莱阁怀古 【 白石道人歌曲有次韵稼轩蓬莱阁一首】 　上西平会稽秋风亭观雪　永遇乐戏赋辛字送茂嘉十二弟赴调 【 刘过改之龙洲词有沁园春送辛幼安弟赴桂林官一首】 

　　嘉泰四年甲子　　　　　　　　六十五岁 
　　召见言盐法加宝谟阁待制提举佑神观奉朝请寻差知镇江府赐金带 【 本传】 
　　安丰守厉仲方言淮北流民愿归附会辛弃疾入见言敌国必乱必亡愿属元老大臣预为应变计郑挺邓友龙等又附和其言 【 宋史韩侂冑传】 
　　苏泂泠然斋集卷四正月二十七陪唐子耆登卧龙寺时稼轩己去令人怀之姜夔白石道人歌曲外集洞仙歌黄木香赠辛稼轩依此一诗一词赴阙则在正月下旬镇江之命则为夏初续资治通鉴书入见于正月壬辰后是也 
　　按程珌洺水集是岁夏间先生为珌言渡淮迎敌左右应援非沿边土丁断不可用又出方尺之锦以示珌其上皆虏人兵骑之数屯戍之地与将帅之名又备言遣谍之必钩以旁证使不得欺 【 辛启泰稼轩先生年谱】 
　　文　贺钱同知启 【 宋史宰辅表嘉泰四年四月钱象祖自吏部尚书除同知枢密院事】 
　　词　永遇乐京口北固亭怀古 【 白石道人歌曲有永遇乐北固楼次稼轩韵】 　南乡子登京口北固亭有怀　生查子题京口郡治尘表亭 
　　开禧元年乙丑　　　　　　　　六十六岁 
　　坐谬举降朝散大夫提举冲佑观 【 本传】 
　　按玉楼春乙丑京口奉祠西归将至仙人矶词结云却趁新凉秋水去则离京口盖在秋初 
　　辛稼轩守南徐己多病谢客予来筮仕委吏实隶总所例于州家殊参辰旦望贽谒刺而己余时以乙丑南宫试岁前莅事仅两旬即谒告去稼轩偶读余通名启而喜又颇阶父兄旧特与其洁余试既不利归官下时一招去稼轩以词名每燕必命侍妓歌其所作特好歌贺新郎一词自诵其警句曰我见青山多妩媚青山见我应如是又曰不恨古人吾不见恨古人不见吾狂耳每至此辄拊髀自笑顾问坐客何如皆叹誉如出一口既而又作一永遇乐序北府事首章曰千古江山英雄无觅孙仲谋处又曰寻常巷陌人道寄奴曾住其寓感慨者则曰不堪回首佛狸祠下一片神鸦社鼓凭谁问廉颇老矣尚能饭否特置酒召数客使妓迭歌益自击节徧问客必使摘其疵孙谢不可客或措一二辞不契其意又弗答然挥羽四视不止余时年少勇于言偶坐于席侧稼轩因诵启语顾问再四余率然对曰待制词句脱去今古轸辙每见集中有解道此句真宰上诉天应嗔耳之序尝以为其言不诬童子何知而敢有议然必欲如范文正以千金求严陵祠记一字之易则晚进尚窃有疑也稼轩喜促膝亟使毕其说余曰前篇豪视一世独首尾二腔警语差相似新作微觉用事多耳于是大喜酌酒而谓坐中曰夫君实中予痼乃咏改其语日数十易累月犹未竟其刻意如此余既以一语之合益加厚颇取视其骩骳欲以家世荐之朝会其去未果 【 桯史】 
　　刘改之过以诗名江左放浪吴楚间辛稼轩守京口登多景楼刘敝衣曳屦而来辛命赋雪以难字为韵刘吟云功名有分平吴易贫贱无交访戴难 【 徐釚词苑丛谈】 
　　桯史庐陵刘改之过以诗鸣江西厄于韦布放浪荆楚客食诸侯间开禧乙丑过京口余为饟幕庾吏因识焉既而别去如昆山大姓某氏者爱之女焉余未及瓜而闻其讣 
　　苏州府志流寓刘过以诗侠名湖海间陈亮陆游辛弃疾世称人豪皆折节与交宰相周必大欲客之门下不就故人潘友文宰昆山延致之过雅志欲航海因抵县留焉卒葬马鞍山过尝抗疏光宗请过官屡与时宰陈恢复方略谓中原可一战而取词极剀切职官潘友文开禧初任徐挺之嘉定元年任 
　　差知绍兴府两浙东路安抚使辞免 【 本传】 
　　续资治通鉴十一月召辛弃疾知绍兴府兼两浙东路安抚使辞免 
　　词　瑞鹧鸪京口有怀山中故人 【 涧泉诗余瑞鹧鸪辛镇江有长短句因韵偶成愧非禹步尔即次此韵】 　又京口病中起登连沧观偶成　最高楼吾拟乞归犬子以田产未置止我赋此骂之　水调歌头舟次扬州和杨济翁周显先韵 【 即杨济翁西樵语业之水调歌头登多景楼原韵】 　玉楼春乙丑京口奉祠西归将至仙人矶　瑞鹧鸪乙丑奉祠归舟次余干　又期思溪上　临江仙停云偶作 
　　开禧二年丙寅　　　　　　　　六十七岁 
　　元日投宿博山寺见者惊叹其老来年将告老 【 本集】 
　　进宝文阁待制又进龙图阁知江陵府令赴行在奏事辞免 【 本传】 
　　宋史吴猎传江陵告饥除秘阁修撰主管荆湖北路安抚司公事知江陵府加宝谟阁待制京湖宣抚使及曦诛除刑部侍郎充四川宣谕使宁宗纪开禧二年十二月庚午薛叔似陈谦罢以京湖北路吴猎为湖北京西宣抚使三年四月戊申以吴猎兼四川宣谕使庚申以兵部尚书宇文绍节知江陵府权湖北京西宣抚使按知江陵之命当在本年十二月金人再犯竟陵襄阳德安俱急吴曦俄反于蜀吴猎为湖北京西宣抚使因俱辞免本传故连书之 
　　辛启泰稼轩先生年谱又先生因韩侂冑将用兵值其生日作词寿之云如今塞北传得真消息赤地人间无一粒更五单于争立熊罴百万堂堂维师尚父鹰扬看取黄金假钺归来异姓真王假钺真王皆曹操司马昭秉政时事先生卒后为倪正甫所论尽夺遗恩即指此词按侂冑用兵在是年五月则先生此词应即是年作又按洺水集是年侂冑兵败淮甸横溃皆先生所预言于二年之先者 
　　谢枋得祭辛稼轩墓记自甲子至丁卯而立朝署四年官不为边阃手不掌兵权耳不闻边议后之诬公以片言只字文致其罪孰非天乎 
　　按此寿词与西江月堂上谋臣尊俎一首皆刘改之所作强村本龙洲词考证已详汲古本西江月题曰贺词或刻辛稼轩盖已知其诬矣改之又有贺新郎平原纳宠姬奏方响席上赋一首沁园春代寿韩平原一首改之与时宰陈恢复方略谓中原可一战而取其游韩门盖已久矣既代人寿韩岂能无词以为寿乎后人以此词诬稼轩先生犹之郭霄凤江湖纪闻臆稼轩先生帅淮时改之以母病告归囊橐萧然先生与改之微服纵登倡楼都吏以万缗为改之母寿又以集中念奴娇回侍郎李大异一首诬为留别之作以实之先后一辙借李代桃迭山天乎之叹良可悲夫 
　　诗　丙寅岁山间竞传诸将有下棘寺者 【 宋史宁宗纪开禧二年八月斩郭倬于镇江】 　咏雪丙寅九月二十八日作来年将告老 
　　词　水调歌头元日投宿博山寺见者惊叹其老 
　　开禧三年丁卯　　　　　　　　六十八岁 
　　试兵部侍郎辞免 
　　谢枋得祭辛稼轩墓记稼轩垂殁乃谓枢府曰侂冑岂能用稼轩以立功名者乎稼轩岂肯依侂冑以求富贵者乎按此数语必辞试兵部侍郎之命时与枢府李壁丘宗卿书中语也黄干勉斋集有与辛稼轩侍郎书 
　　进枢密都承旨未受命而卒赐对衣金带守龙图阁待制致仕特赠四官 【 本传】 
　　宋史韩侂冑传信孺归白事朝堂不敢斥言侂冑穷其说乃微及之侂冑大怒和议遂辍起辛弃疾为枢密都承旨会弃疾死乃以殿前都指挥使赵淳为江淮制置使复锐意用兵宁宗纪九月辛卯以赵淳为殿前副都指挥使兼江淮制置使 
　　九月初十日卒葬铅山县南十五里阳源山 【 辛启泰稼轩先生年谱】 
　　康熙江西通志辛弃疾墓在铅山县七都旧有金字碑立驿路旁曰稼轩先生辛公神道稼轩先生祠在铅山县崇义乡 
　　辛启泰稼轩先生年谱后序岁乙未游学白鹿洞书院同舍詹君春芳铅山人也从之问公后裔则云某少时见辛氏一人持画像求售而已詹时年已四十许也既辛绍业从铅山得公手辑济南辛氏谱及铅山辛氏谱且言公墓旁近地今为他姓侵逼至为可伤 
　　谢枋得迭山集同会辛稼轩先生祠堂记唐虞五臣皆有帝王之才三国英雄仅了将相之事器不大不能以运天下余谈稼轩久知其人与同志会于金相寺过其庵可以想见夫器之大夜宿祠堂前公平日为官但以只鸡斗酒为膳明日奠以只鸡斗酒庸人谓武侯祠堂不可忘悲其定中原兴汉室有志而不遂也天地间好功名必待真男子尽多器大者得之吾党咸有成稼轩之志者毋忘此会同志关大猷子远应君实伯诚虞公着寿翁南方应得人王济仲胡子敬云晁蓝国举张海潜颜子宗吴志道袁太初林道安周人杰淑贞吴仁寿李仁权赵平民外有稼轩之孙辛徽庆美如会咸淳七年十月二十三日记光绪江西通志金相寺在铅山县南二十五里唐大历中名鹫山院杨吴太和中改资福南唐升元中改鹫山延福宋治平二年改赐今名有净照轩 
　　太平清话铅山县南二里许有稼轩书院分水岭下厥墓在焉张埜古山乐府水龙吟酹辛稼轩墓云岭头一片青山可能埋没凌云气遐方异域当年滴尽英雄清泪星斗撑肠云烟盈纸纵横游戏谩人间留得阳春白雪千载下无人继不见戟门华第萧萧竹枯松悴问谁料理带湖烟景瓢泉风昧万里中原不堪回首人生如寄且临风高唱逍遥旧曲为先生醉 
　　诗　黄沙书院信笔再和二首 
　　词　归朝欢丁卯岁寄题眉山李参政石林 【 宋史李壁字季章眉之丹陵人父焘典国史开禧二年七月癸卯自礼部尚书除参知政事】 　洞仙歌丁卯八月病中作 
　　绍定六年赠光禄大夫 【 本传】 
　　咸淳间史馆校勘谢枋得过弃疾墓旁僧舍有疾声大呼于堂上若鸣其不平自昏暮至三鼓不绝声枋得秉烛作文旦且祭之文成而声始息 【 本传】 
　　谢枋得祭辛稼轩先生墓记略云枋得先伯父尝登公之门生五岁闻公之遗风盛烈而嘉焉年十六岁先人以稼轩奏议教 【 脱之字】 曰乃西汉人物也读其书知其人欣然有执节之想乃今始与同志升公之堂瞻公之像见公之曾孙多英杰不凡固知天于忠义有报矣为信陵置守冢者慕其能共人也祭田横墓而叹者感其义高能得士也谒武侯祠至不可忘思其有志定中原而愿不遂也有疾声大呼于祠堂者如人鸣其不平自昏暮至三更不绝声近吾寝室愈悲一寺数十人惊以为神公有英雄之才忠义之心刚大之气所学皆圣贤之事朱文公所敬爱每以股肱王室经纶天下奇之自负欲作何如人昔公遇仙以公真相乃青兕也公以词名天下公初卜得离卦乃南方丙丁火以镇南也后之诬公者欺天亦甚哉二圣不归八陵不祀中原子民不行王化大雠不复大耻不雪平生志愿百无一酬公有鬼神岂能无抑郁哉六十年呼于祠堂者其意有所托乎枋得倘见君父当披肝沥胆以雪公之冤复官还职恤典易名录后改正文传立墓道碑皆仁厚之朝所易行者然后录公言行于书史昭明万世以为忠臣义士有大节者之劝此枋得敬公本心亲国之事亦即所以为天下明公论扶人极也言至此门外声寂然枋得之心必有契公之心也以只鸡斗酒酹于祠下 
　　按记云倘见君父当披肝沥胆以雪公之冤复官还职则咸淳七年以前未复还官职甚明传曰绍定六年赠光禄大夫似误德佑初枋得请于朝加赠少师谥忠敏 
　　元李道源谢公神道碑谢枋得字君直弋阳人宝佑丙辰试中礼部高等比对力诋时宰阉官抑置二甲第一元师压江上宋社日替江东漕司犹试士征校艺枋得愤贾窃政柄害忠良误国毒民发策十问辞甚剀切大拂贾意台评竟上谤讪镌两秩兴国军安置因谪所之山自命迭山守令皆及门执弟子礼丁卯以史馆召不赴乙亥授江东提刑总其兵以守饶信抚与元兵战辄败遂易服负母走闽中隐于卜按丁卯系度宗咸淳三年乙亥系德佑元年 

　　稼轩先生年谱
