　　白石道人年谱　　（近人）陈思 撰 

　　●目录 

　　叙 
　　白石道人年谱 

　　●叙 

　　白石年谱一卷辽阳陈慈首先生着也曩予为白石歌曲斠证尝辑孴杂书欲补苴姜虬绿所编年谱旋闻之强村老人乃得见先生此稿考证详赡非承焘所能为役研诵赞叹之余尝疏疑义十数事似教于先生先生赐书宽奖谓曩属稿于苏州围城中初拟依冯氏张氏玉溪谱例草年谱江氏山中白云例疏词与诗并辑佚文录绛帖评及诗说续书谱以复白石藂稿之旧自揣力不及此于是诗词注后案语皆并入谱以为编年之证因而枝蔓横生又白石为张平甫上客庆元开禧间两党之间皆有知交征引各传记非详无以见白石之高此亦繁冗之一因嘱予为其芟除语至恳挚可感予抵书报之并呈诗以坚觌面之约不谓书未达而得友人谢君玉庈告先生已以猝病下世矣函墨犹新持之叹伤玉庈属予序此编谓将刊之行世因遵先生教为删女?省三四处增注四五事归之前人为白石谱者姜虬绿止排比诗词未尝详考生卒最简略不足观郑叔问手校白石集谓曾与张子复合编年谱而其稿不可求或竟未属笔先生此编贯穴羣书十百于虬绿若考张平甫萧千岩张思顺诸人行实定杭州舍毁在嘉泰四年客游浙东在开禧之间皆前人所未发自来考白石遗事者必以此编为首举矣虽其间于白石洞仍从在武康之旧说未知虬绿曾举数证定为吴兴之沈家白石洞涧泉集题姜尧章白石洞诗亦有经行苕溪水乃见白石清之句可为虬绿说之右证又梦窗词中之姜石帚前人以当白石颇多论议予读梦窗词以为梦窗赠石帚数词明着在西湖作而考梦窗入杭年代以柳梢青与龟翁登研意观雪有怀癸卯岁段桥并马之游一题为最早癸卯当淳佑三年时白石前卒十余年矣又随隐漫录载姜石帚嘲林可山诗而又别出姜尧章姜白石诗数条似定二姜非一人为较长此二事皆未函告先生者因坿疏于此小疵剩义固不足为此编病也先生遗着闻尚有西王母通释穆天子传疏证山海经经籍互证表玄奘法师年谱浣花年谱予皆未见见者惟此及白石词注辛稼轩年谱清真年谱四种汇编行世望玉庈及先生后人必能终先生之志承焘得坿以传名有厚幸矣癸酉二月永嘉夏承焘敬志于杭州六和塔西之写江楼 

　　●白石道人年谱 

　　辽阳陈思慈首撰 
　　姜夔字尧章番阳布衣也自号为白石生 【 谢采伯续书谱序】 
　　西江志夔德兴人一统志饶州府南山在德兴县东二十里又东十里为箬坑丁山宋姜夔隐居读书之所续书谱序好学无所不通直斋书录解题杨诚斋赏其岁除舟行十绝以为有裁云缝月之妙思敲金戛玉之奇声词源词如野云孤飞去留无迹词品诗家名流词尤精妙不减清真其高处有美成所不能及善吹箫多自制曲砚北杂志赵子固目姜尧章为书家申韩烟云过眼录姜白石有鹰扬周郊凤仪虞廷印甚奇陈藏一曰白石道人姜尧章气貌若不胜衣而笔力足以扛百斛之鼎家无立锥而一饭未尝无食客图史翰墨之藏汗牛充栋襟期洒落如晋宋闲人意到语工不期于高远而自高远居苕溪上与白石洞天为邻潘德久字曰白石道人梦窗词三部乐赋姜石帚渔隐晚年又号石帚所著庆元会要大乐议一卷琴瑟考古图一卷 【 俱见宋史乐志文有删节】 直斋书录解题续书谱一卷 【 存】 绛帖平二十卷 【 存六卷】 白石道人集三卷白石词五卷齐东野语禊帖偏旁考宋史艺文志白石丛藁十卷 【 佚】 四库全书总目提要白石诗集一卷 【 即江湖集一卷本分体编定中兴羣公吟藁戊集卷六白石诗一卷亦从江湖集一卷本录出】 诗说一卷白石道人歌曲四卷 【 陶南村钞嘉泰壬戌钱刻六卷本陆钟辉合为四卷】 别集一卷读画斋丛书白石道人集补遗一卷 【 知不足斋辑录最善】 
　　系出九真唐谏议大夫同中书门下平章事公辅之裔八世祖泮任饶州教授即家于鄱阳 【 严杰白石道人小传】 
　　新唐书姜公辅传公辅爱州日南人第进士补校书郎以制策异等授右拾遗为翰林学士敷奏详亮德宗器之泾师乱帝之奉天擢谏议大夫同中书门下平章事帝徙梁唐安公主道薨帝悼之诏厚其葬公辅谏曰宜从俭以济军兴帝怒下迁左庶子久不迁陆贽为相公辅数求官上不悦黜泉州别驾顺宗立拜吉州刺史未就官卒宪宗时赠礼部尚书宰相世系表九真姜氏本出天水神翊舒州刺史挺公辅相德宗复比部郎中一统志泉州府唐姜公辅墓在南安县西九日山麓唐书地理志爱州九真郡下县六历代地理志韵编今释爱唐州岭南道今安南国交州府地临桂况周颐香东漫笔乾隆写本白石道人集灵鹣阁藏余曾迻钞一本白石自叙后有洪武十年八世孙福四谨志略云公诗一卷歌曲六卷早已板行暮年复加删窜定为五卷无雕本藏于家经兵火帖轴无只字而是编独存录写两本一付儿子一诒犹子通世世宝之又万历二十一年十六世孙鳌谨书略云此青坡征君手书以遗侍御哦客公者今又二百余年楮虽螙落而字迹犹在因付匠整顿且命鲤弟以侧理浆纸照本临出用时庄诵焉又乾隆甲子二十世孙虬绿谨书略云公诗初本刻于嘉泰闲晚又涂改删汰录为定本藏于家五六百年世无知者爰搜取各家刊本彼此雠勘附以累朝诗语 【 语：话】 掌故有入近代者并为笺略独篇什不敢擅为增损闲有捃拾谨以附别之又有姜氏世系白石年谱足资考证九真姜氏世系表略公辅 【 唐上元进士德宗朝宰相谥 【 谥：谥】 忠肃爱州籍家钦州】 忠 【 左拾遗】 诚 【 元贞 【 元贞：贞元】 十六年进士少府太监】 援 【 唐末荆州录事】 照 【 五季南平高氏辟从事】 静 【 宋初肇庆府判】 泮 【 饶州教授因家上饶】 岵 【 承信郎】 偁 【 光禄寺簿】 颐 【 太常博士】 俊民 【 绍兴八年进士秘阁修撰】 元鬯 【 太学录】 噩 【 绍兴三十年进士知汉阳县】 夔 【 庆元五年以乐书准解　自铙 【 铙：饶】 州徒 【 徒：徙】 湖州】 琼 【 太庙斋郎】 姜虬绿字秋岛有漫游草乾隆元年游霍童二年游武夷纪行诗附日记案虬绿为白石二十世孙灵鹣阁藏写本白石道人集即虬绿所编定也祠堂本姜序以世表无考为恨亦未见此写本桂林倪鸿本姜文龙识云今年秋世戚史汇东先生起假来京于黄获村先生处得公集手自抄录详加订正岁杪以示文龙诗分上下卷歌曲分四卷又有集外诗别集歌曲及诗说续书谱各以类附盖元人陶南村写本相沿至今五百年来硕果也乾隆丙子季冬廿二日道光辛巳乌程管以金跋云嘉庆丙子冬十月既望余于郡城观风巷口购得古人像残缣尺许题词剥蚀仅存风情赋芳草五字归以砚北杂志校之始知是白石道人也时严丈修能倪丈米楼叹为希世珍藏弆经年吾友姜君玉溪见而爱之云道人乃其二十三世祖此像世藏弁山之寥天一碧楼乾隆辛卯楼遭郁攸之灾遂遗失人闲今幸落余手因再三乞赠余思道人一代词宗超前轶后像垂六百年而面目无损谓非天之呵护有不爽耶辄允其请而割爱归之顷玉溪属仁和许君玉年临摹一本寿诸乐石将供奉于孤山林处士祠白石之先世后裔可考见者略具于此世系表出于后裔之手似尤可据惟严杰白石小传云八世祖泮世系表泮为白石七世祖相差一世传云泮饶州教授即家鄱阳表云泮家上饶案鄱阳属饶州上饶属信州同治上饶县志选举进士绍兴八年戊午黄公度榜徐作则姜俊民表云泮家上饶其以此欤俟求九真姜氏家谱再详考之德兴县志干道五年己丑郑侨榜姜廓上饶县志淳熙十四年丁未王容榜姜严德兴上饶疆埸 【 埸：场】 相接廓岩当白石之族也白石道人诗词年谱起孝宗隆兴元年癸未讫宁宗嘉泰三年癸亥仅依诗词编年惜未详考此五卷写本据福四志云为白石暮年写定家藏未刻然以年谱证之为从乾隆癸亥江都陆氏诗词合刻本所出无疑况氏定为虬绿所编是也福四与鳌题识疑是虬绿依托 【 承焘案姜虬绿钞本白石集稿是伪托非出白石手定以凄凉犯序句读及鬲溪海令杏花天影有旁谱诸词之分卷证之可见予有详考】 
　　父噩绍兴庚午擢进士第以新喻丞知汉阳县 【 小传】 饶州府志选举志绍兴三十年庚辰梁克家榜德兴姜噩新喻丞严杰白石道人小传作庚午误同治德兴县志与府志同注云三十二年始赐出身年谱孝宗隆兴元年癸未二年甲申公父肃父公宰汉阳时公尚幼随任在沔注肃父公讳噩绍兴庚辰进士按噩三十二年始赐出身为新喻丞当在孝宗干道初谱云隆兴癸未甲申宰汉阳似未核 
　　高宗绍兴二十八年戊寅九月　白石生 
　　宋张辑宗瑞所著白石小传久佚白石生年集中可据而考定者惟探春慢序曰予自孩幼从先人宦于古沔按曲礼人生十年曰幼学疏曰幼者自始生至十九时故檀弓云幼名者三月为名称幼冠礼云弃尔幼志是十九以前为幼丧服传云子幼郑康成云十五以下今云十年曰幼学是十岁而就业也序曰孩幼断非十九以前必十五以下当依十年曰幼之训以定从宦古沔之年又曰中去复来几二十年曰几者十九已满二十未足之辞加以十年则为二十九年此阕系淳熙十三年丙午冬作自淳熙丙午上推至绍兴二十八年戊寅正二十九年白石之生当属本年又案白石自述称张平甫曰兄平甫为功甫之弟功甫生于绍兴癸酉三月二日平甫生于某年虽不可考然以功甫生年准之其为癸酉以后无疑鹧鸪天序乙卯三月十四日平甫初度明年平甫初度欲治舟往歌以寿之丙辰三月殆平甫四十初度则平甫生于绍兴丁丑长白石一年此亦一佳证也又集中寿朴翁诗云与师同月不同年归墨归儒各自缘想得山中无寿酒但携茶到菊花前则生月为九月云 
　　西江志云绍兴闲秦桧当国隐居箬坑之丁山参政张焘累荐不起高宗赐宸翰建御书阁贮之以隐逸终案宋史宰辅表绍兴元年八月秦桧自参知政事授通奉大夫守右仆射同平章事兼知枢密院事二年八月罢绍兴八年三月秦桧自枢密使左宣奉大夫守右仆射同平章事兼枢密使二十五年十月秦桧自太师左仆射进封建康郡王致仕白石如于秦桧当国时累荐不起其生至晚亦必在崇宁大观闲则陈直斋书录解题云千岩识之于年少客游以其兄之子妻之之说已不可通况白石卒于绍定辛卯年七十四世闲安得如 【 如：有】 此长年人哉又案张焘传绍兴八年权吏部尚书力诋拜诏之议秦桧患之亦自知得罪托疾在告十月以宝文阁学士知成都府兼本路安抚使十年三月至成都在蜀四年乞祠自蜀归卧家凡十有三年二十五年桧死除知建康府孝宗受禅除同知枢密院隆兴元年迁参知政事以老病不拜后二年卒张焘参政在隆兴初桧当国时非在蜀即卧家乌得有荐士事况桧死后三年白石方生焘纵或荐士乌能荐未生之士西江志存此传闻饶州府志德兴县志一统志仍袭其说严杰据而为传甚矣考订之难也 
　　绍兴二十九年己卯　　　　二岁 
　　绍兴三十年庚辰　　　　　三岁 
　　绍兴三十一年辛巳　　　　四岁 
　　绍兴三十二年壬午　　　　五岁 
　　孝宗隆兴元年癸未　　　　六岁 
　　隆兴二年甲申　　　　　　七岁 
　　干道元年乙酉　　　　　　八岁 
　　干道二年丙戌　　　　　　九岁 
　　干道三年丁亥　　　　　　十岁 
　　随父官于古沔 【 本集】 
　　宋史地理志汉阳军同下州县二汉阳紧汉川下叙曰古沔者汉阳县唐为沔州治也 
　　干道四年戊子　　　　　　十一岁 
　　女须出嫁约在是年 
　　【 本集】 
　　浣溪纱叙予女须家沔之山阳左白湖右云梦春水方生浸数千里冬寒沙露衰草入云丙午之秋予与安甥或荡舟采菱或举火罝兔或观鱼簺下山行野吟自适其适案丙午系淳熙十三年是年安甥山野追随荡舟举火其己将弱冠可知以安甥之年龄测之女须之嫁当在本年或后一年一统志汉阳府九真山在汉阳县西南舆地纪胜县有五藏山在县西南唐咸通八年改名仙潜山俗呼为九真山相传有九仙女炼丹于此府志山在县西南九十里高数百丈九峰相向因名九真下有九泉皆清澈可玩太白湖在汉阳西南接沔阳州东北界水经注沌水南通太白湖舆地纪胜在汉阳县西南一百二十里府志太白湖一名九真湖周二百余里潜水自西北来注之西湖李老沙湖泗港诸水汇焉沱水自南来注之直步阳明黄蓬诸水汇焉而东南泄于沌水出江春夏水涨与新滩马影蒲潭等湖合而为一冬涸始分云杜故城在沔阳州西北汉置县属江夏郡后汉及晋因之宋齐属竟陵郡梁以后省水经注沔水又东南过江夏云杜县东夏水从西来注之即堵口也为中夏水县故云??亭左传若敖娶于云??是也禹贡所谓云土梦作又故县取名焉县有云梦城城在东北汉阳县志侨寓姜夔字尧章鄱阳人姊家居九真山下夔尝省之爱郎官大别山水因寓焉白石集载汉阳诗甚多词叙曰女须家沔之山阳者九真山之阳也所以春日书怀二九真何苍苍乃在清汉尾衡茅依草木念远独伯姊昔游云天寒白马渡 【 自注汉川县界】 落日山阳村又云明发见老姊斗酒为招魂世系表注云按姜氏望天水后分上邽九真两系公系本九真故春日书怀有九真何苍苍乃在清汉尾语表注以九真山为九真郡盖未详考地志耳 
　　干道五年己丑　　　　　　十二岁 
　　干道六年庚寅　　　　　　十三岁 
　　丁父忧奉丧归葬读书于箬坑丁山 【 参本集一统志】 
　　肃父卒年无文可征以昔游诗叙蚤岁孤贫自述早孤不振证之肃父卒于汉阳县任当在此一二年中淳熙甲午应秋试服早除也又案春日书怀云春云驿路暗游子渺归程永怀故山下风雨悲柏庭故山即箬坑丁山也探春慢叙云从先人官于古沔女须因嫁焉中去复来几二十年中去云者奉丧归葬读书故山复来云者甲午以后复来汉阳后虽客古沔甚久而北游江淮南游湘浦时去时来不遑宁处故奉别沔鄂亲友云滔滔沔鄂留有腼三宿桑探春慢系丙午冬作本年庚寅至丙午计十七年云几二十年者谓自从官至沔之年也 
　　干道七年辛卯　　　　　　十四岁 
　　干道八年壬辰　　　　　　十五岁 
　　干道九年癸巳　　　　　　十六岁 
　　是年学书 【 王献之保母志跋】 
　　嘉泰癸亥跋晋王献之保母志云予学书三十年晚得笔法于单丙文世无知者谛观此刻若合一契案嘉泰三年癸亥上推至干道九年癸巳计三十一年学书之始当属本年 
　　淳熙元年甲午　　　　　　十七岁 
　　是年秋应州试报罢西游古沔省姊 【 自述】 
　　案自述云平甫念某困踬场屋以甲午至丙午十三年闲行踪考之必甲午丁酉庚子癸卯四应州试不得意庆元己未又免解不第所以平甫念其困踬又案陪张平甫游禹庙诗一声何处提壶鸟猛省红尘二十年此诗系癸卯春游越中之作自绍熙癸卯上推至淳熙甲午正二十年故知是年为出山之始 
　　淳熙二年乙未　　　　　　十八岁 
　　留古沔与郑仁举辛泌杨大昌姚刚中为石友 【 本集】 
　　案春日书怀云家巷有石友合并不待呼又云老郑谭绝妙辛杨句敷腴平生子姚子貌古心甚儒又永遇乐次韵辛克清云我与先生夙期已久人闲无此又云东冈记得同来胥宇岁月几何难计郑辛杨姚皆沔人也据此足征白石复来古沔即与订交又以奉别沔鄂亲友诗诗人辛国士别墅沧浪曲等句与同来胥宇句互证克清沔人云同来者自九真山之阳同来也辛似女须之族郑杨单蔡则友也所以奉别曰亲曰友 
　　淳熙三年丙申　　　　十九岁 
　　是年客古沔冬下大江日日风雪留鳌背州 【 州：洲】 十日雪霁下扬子至日过维扬北历楚州西游濠梁 【 本集】 
　　昔游诗扬舲下大江雪霁下扬子蒙梁四无山三首皆记此行韩仲止书昔游诗后江淮历历转湘浦裘马意气雄边风与掦州慢叙淳熙丙申至日过维扬互证不但可征白石游踪先江淮而后湘浦且足证自扬州经楚州而后至濠梁也雪中六解塞草一首即述此行濠梁逢雪 
　　歌曲　掦 【 掦：扬】 州慢 
　　淳熙四年丁酉　　　　　　二十岁 
　　是年自淮西归鄱阳应试内翰梁公爱其诗似唐人谓长短句妙天下冬游古沔 【 本集自述】 
　　昔游诗既离湖口县一首即述此行舟自东来至湖口折而南行所以程程远见庐山如自沔东来则未至九江已早见庐山矣 
　　自述首云内翰梁公于某为乡曲爱其诗似唐人谓长短句妙天下梁内翰名字仕履虽不可考而受知则当为最早以游踪考之当在本年归鄱阳应秋试时千岩谓扬州慢有黍离之悲梁公谓长短句妙天下亦必此阕 
　　淳熙六年己亥　　　　　　二十二岁 
　　是年仍客武陵秋还古沔省姊山阳闻白湖有龙见乘舟往观无所见而还 【 本集】 
　　昔游诗青草长沙境一首即述此行 
　　淳熙七年庚子　　　　　　二十三岁 
　　东归鄱阳应试冬游长沙渡洞庭遇风万死一生 【 本集】 
　　据昔游诗九山如马首一首与潭州红梅虞美人草诗词互证知南游长沙为本年冬闲事 
　　淳熙八年辛丑　　　　　　二十四岁 
　　客长沙从萧千岩学诗时辛稼轩知潭州兼湖南安抚深服其长短句是年初习兰亭帖 【 诗集词叙自述兰亭跋鹤林玉露】 
　　文献通考经籍考千岩择稿七卷外编三卷续编四卷陈氏曰知峡州三山萧德藻东夫撰尝宰乌程后遂家焉雍正浙江通志寓贤萧德藻福建通志字东夫闽清人绍兴进士尝令乌程后遂家焉所居屏山千岩竞秀自号千岩老人光绪乌程县志悦其山水留家焉职官俞端礼干道四年任曾士倬禺山人萧德藻干道中任宋诗纪事萧德藻绍兴二十一年进士按千岩之诗与尤杨范陆齐名惜宋史无传择稿久佚志乘所传又极简略今可据而考正其仕履籍贯者惟宜兴周孝侯祠重修英烈庙记曰踰二年德藻故人丹邱陈时中为常州德藻过焉因道德远事时中曰德远若有待也吾尝多侯子遂书此吾为子碑之后题曰淳熙三年九月十日长乐萧德藻记凌仪赵伯泮书赵与旹宾退录萧东夫吕公洞诗云复此经过三十年唯应岩石故依然城南老树朽为土檐外稚松青拂天枕上功名初扰扰指端变化又玄玄刀圭乞与起衰病稽首秋空一剑仙方回瀛奎律髓萧东夫登岳阳楼不作苍茫去真成浪荡游三年夜郎客一舵洞庭秋得句鹭飞外看山天尽头犹嫌未奇绝更上岳阳楼此千岩之籍贯行踪于散佚之诗文中可考见者也杨万里诚斋集千岩摘稿叙云吾友萧东夫余初识之于零陵一语意合即幞被往其馆与之对床时天暑东夫诘朝欲蚤行五鼓东夫先起吹灯明灭搔首若有营者余亦起视之盖东夫作诗一章以赠予别也余即和以答东夫喜曰定交如定昏吾与子各藏去一纸自是别后各不相闻者十有六年淳熙丁酉余出守毗陵东夫去丞龙川相遇于上饶之西郊一揖而别后三年余移广东东夫官满归访余于南溪之敝庐自是吾二人者不再见至今顷广西提点刑狱尝阙员亟丞相王公问余孰可余以东夫对丞相惊曰东夫病矣尝使守峡州不能行盖东夫既不达又贫又疾又丧其妻若子今惟一子与诸孙在耳又余至金陵之一月呼中男次公而告之曰东夫可念亟遣骑以书候之东夫答余书其辞充焉自得其意怡然自乐寄诗一编曰千岩摘稿属余序之后题绍熙辛亥九月七日淳熙乙巳荐士录萧德藻文学甚古气节甚高其志常欲有为其进未尝苟合老而不遇士者屈之今为湖北参议官江湖集壬午和萧判官东夫韵寄之湘江晓月照离裾目送车尘至欲晡归路新诗合千首几时乘兴更三吾眼边俗物只添睡别后故人何似臞尚策爬沙追历块未甘直作水中凫赵蕃淳熙稿赠萧参议德藻二首诸侯宾客湖南盛东海萧生汉帝知前后相望真一揆流传况复有新诗乡来识面嗟无地今日登门可自迟未信千岩趣归去近传新把峡州麾平生苕霅几扁舟意在斯人岂漫游闻道千岩有高隐甚思一见苦无由虽云药石稍亲近未害烟云仅揽收况是交承我伯父援兹论契许前不章泉稿邂逅徐应卿于都下要之同归不可索诗因作铅山假尉怀初识祖印依僧忆屡过看镜余今叹斑白束书君亦尚奔波肯因艇子俱归否扪此空囊奈若何好并千岩学诗去侯门弹铗谩悲歌原注千岩萧德藻东夫参议湖州所居萧与应卿尊公为武冈军判官交代白石道人歌曲卷六湘月叙曰丙午七月既望声伯约予与赵景鲁景望萧和父裕父时父恭父大舟浮湘徐忠献吴兴掌故姜夔少从父官古沔千岩老人在沔与夔相得遂携过苕霅以兄之女妻之此杨赵诸人著述及本集中可考见千岩之仕履游踪者大略如此据为事略以补史阙以纠志误以定白石从千岩学诗之年萧德藻字东夫因居屏山下自号千岩福州长乐县人 【 一统志屏山在长乐县东南四十里从重修英烈庙记作长乐浙江通志作闽清县人误】 绍兴二十一年进士 【 绍兴壬午己为判官乌程志作三十一年进士误】 绍兴末为武冈军判官三十二年秋与杨诚斋以诗定交于零陵干道末令乌程淳熙三年九月过常州撰重修英烈庙记四年丞龙川七年官满归访杨诚斋于南溪寻客游长沙九年游夜郎十一年下巴陵赴荆州为湖北参议官十二年权复州十三年冬携白石东归寓居武康十四年春命知峡州以病不能行庆元元年时甫监池阳酒税迎侍以行子四和父裕父时父恭父 【 案萧夫人及和父裕父恭父之卒皆在淳熙丙午丁未之间】 四库全书总目提要白石诗集一卷附诗说一卷宋姜夔撰罗大经鹤林玉露称夔学诗于萧■〈奭斗〉案鹤林玉露原作学诗于萧千岩又案元史萧■〈奭斗〉字惟斗其先北海人父仕秦中遂为奉元人侯均谓元有天下百年惟萧惟斗为识字人大德十一年拜太子右谕德俄除集贤学士国子祭酒卒年七十八提要改萧千岩为■〈奭斗〉未知何据 【 承焘案萧千岩遗事及佚诗清人有不为斋随笔考之甚详四库提要以萧■〈奭斗〉当千岩大误】 
　　宋史辛弃疾传出为湖北转运副使改湖南寻知潭州兼湖南安抚飞虎军成嘉右文殿修撰差知隆兴府兼江西安抚按稼轩词摸鱼儿叙淳熙己亥自湖北漕移湖南续资治通鉴淳熙六年己亥八月先是湖南漕臣辛弃疾奏官吏贪求民去为盗乞先申饬续具奏案帝手诏付弃疾曰令已除卿帅湖南宜体此意行其所知无惮豪强之吏当具以闻朕言不再诛赏而已宋史孝宗纪淳熙七年八月丁酉置湖南飞虎军十年五月甲寅以潭州飞虎军隶江陵都统司南宋文范洪迈稼轩记结云侯名弃疾今以右文殿修撰再安抚江南西路稼轩集淳熙十年有送别湖南部曲诗御赐阁额诗定风波施枢密圣与席上词十一年有满江红席间和洪景卢舍人兼司马汉章大监满庭芳和洪丞相景伯韵水龙吟甲辰岁焘韩南涧尚书词则帅湖南系淳熙六年八月八年嘉右文殿修撰再任十年秋冬间拜知隆兴之命 
　　自叙曰复州萧公世所谓千岩先生者也以为四十年作诗始得此友又曰稼轩辛公深服其长短句 【 自叙见周密齐东野语卷十二】 从千岩学诗受知于稼轩当皆为本年事全芳备祖萧东夫咏虞美人草云鲁公死后一坏荒谁与竿头荐一觞妾愿得生坟土上日翻舞袖向君王稼轩词浪淘沙赋虞美人草云不肯过江东玉帐匆匆只今草木忆英雄唱着虞兮当日曲便舞春风儿女此情同往事朦胧湘娥竹上泪痕浓舜盖重瞳堪痛恨羽又重瞳与集中虞美人草一首体裁虽异意味相同为分咏无疑盖稼轩千岩传正法眼藏白石善参活法也千岩谓掦 【 掦：扬】 州慢有黍离之悲稼轩深服其长短句当亦此词何以知之试观稼轩之永遇乐京口北固亭怀古水调歌头舟次扬州鹧鸪天壮岁旌旗三首即其证也 
　　嘉泰癸亥定武兰亭跋云二十余年习兰亭皆无入处今夕灯下观之颇有所悟案白石藏兰亭帖凡二本一定武五字不损本一萧千岩藏山谷跋本是年在潇湘之上从千岩学诗之余必又习兰亭笔法千岩后遂以藏本持赠师资有承所以嘉泰壬戌题此本后云山谷孙子迈欲乞去不忍与也白石习兰亭当自本年始嘉泰壬戌上推至本年辛丑正二十二年故云二十余年习兰亭斯时书法必巳精劲绝伦故与和甫时甫分题画卷得剡溪图以和甫卒年与白石游踪互证分题画卷当亦本年事 
　　诗　虞美人草　与和甫时甫分题画卷夔得剡溪图 
　　淳熙九年壬寅　　　　　　二十五岁 
　　留长沙春与千岩同赋红梅寻送千严西游夜郎秋又送胡德华冬还古沔省姊将入沌口大风浪起经白马渡又逢野烧 【 本集】 
　　全芳备祖萧东夫古梅二首湘妃危立瘦蛟脊海月冷挂珊瑚枝丑怪惊人能妩媚断魂只有晓寒知百千年藓着枯树三两点花供老枝绝壁笛声那得到只愁斜日冻蜂知本集小重山令赋潭州红梅用支韵枝知二字俱押湘皋断丑绿筠枝等字与千岩湘妃断魂藓着枯树等字相应反复玩索与咏虞美人草同一法门白石辛亥除夕自石湖归苕溪云少小知名翰墨场十年心事只凄凉旧时曾作梅花赋研墨于今亦自香梅花赋即谓此阕赋潭州红梅壬寅至辛亥正十年八归送胡德华云送客重寻西去路盖春送千岩西游夜郎秋又送胡德华西去故云云昔游诗九山如马首萧萧湘阴县我乘五板船天寒白马渡四首皆述此行庚子自沔游湘洞庭遇风几遭水厄本年归古沔又遇沌口风浪白马渡野烧故云此行值三厄也陆游入蜀记云凡行沌中七日自是泛江入石首界夜观隔江烧芦场烟焰亘天如火城光照舟中皆赤野烧之险视江湖风浪有过之无不及也 
　　歌曲　小重山令 【 赋潭州红梅】 　　八归 【 湘中送胡德华】 
　　淳熙十年癸卯　　　　　　二十六岁 
　　是年留古沔秋归鄱阳应试冬还古沔 【 本集】 
　　白石自甲午至癸卯四应州试四被黜落困踬场屋甚矣忆王孙番阳彭氏小楼一阕零落江南句即别沔鄂亲友持钵了白石贱事丸蛣蜣也吟鸾夜夜句即送陈敬甫才高自古人所忌论高不售反惊世也此 【 脱阕字】 　为本年试后失意之作无疑琵琶洲一首当亦是年作或丁酉庚子二年还乡应试时作盖丁未后寓苕上虽嘉定宝庆闲屡游金陵然未曾西归鄱阳 
　　诗　琵琶洲 【 见舆地纪胜】 歌曲　忆王孙 【 番阳彭氏小楼】 
　　淳熙十一年甲辰　　　　　　二十七岁 
　　是年留古沔舆杨正之郑次皋辛克清单炳文蔡武伯姚刚中极意吟赏秋别沔鄂亲友南游长沙待萧千岩于巴陵 【 本集】 
　　汉阳县志杨大昌辛泌列文学郑仁举列隐逸依奉别沔鄂亲友诗为说非有别据韩淲涧泉日记蔡迨字肩吾许昌人蔡文忠齐之孙流落川蜀先公典铨日以文卷来访先公奇之既荐之又作鼎说以送之议论 【 论：论】 从容有故家典则为桂阳令以殁其子武伯亦俊爽好文今漂流荆湘闲周密齐东野语单炜丙文者沅陵人博学能文得二王笔法字画遒劲合古法度于考订法书尤精武学得官仕至路分着声江湖闲名士大夫多与之交自号定斋居士尧章投分最稔亦硕士也 【 张世南游宦纪闻沅芷黎溪砚紫者类端石而无眼有金束腰眉子纹闲有润者其初甚发墨久而复滑或磨以细石乃仍如新有色绿而花纹如水波者有色黑而金星者有生自然铜于石中琢以为北斗三台之类者有生白缘当中而为琴样者其类不一庆元间单路分炜字丙文始创为砚以遗故旧今遂盛行终在端歙之下单虽西班为中原故家居黔阳好古博雅所蓄奇玩甚富仍精于办 【 办：辨】 别平生俸入尽费于此学小王书笔法尤妙始习补之梅而自成一家吾乡姜尧章学书于单姜帖今亦少有】 
　　又案待千岩若人金石心试命洞庭浪传闻下巴陵沥酒喜无恙句证以千岩登岳阳楼三年夜郎客一舵洞庭秋句知千岩于壬寅春自长沙游夜郎本年下巴陵西之荆州为湖北参议壬寅至甲辰正三年 
　　诗　以长歌意无极好为老夫听为韵奉别沔鄂亲友　待千岩 
　　歌曲　清波引 
　　淳熙十二年乙巳　　　　　　二十八岁 
　　是年留长沙萧千岩权知复州 
　　自述书内以地称者四人曰复州萧公江陵杨公南州张公金陵吴公案四库全书总目提要客亭类稿十五卷宋杨冠卿撰冠卿字梦锡江陵人为季洪之子生于绍兴八年己未其与传漕诗有乡书忆昔献贤能姓氏曾叨天府登句则尝举进士其上执政启云奉命领州夺符而归又有祭广东主管衙土地文则尝出知广州以事罢职而姜夔赠冠卿诗有长安城中择幽栖静退不愿时人知句则解官以后又尝侨寓临安者也冠卿才华清隽四大尤流丽浑雅江陵杨公即冠卿白石题客亭吟稿有正论不作世道微通都大邑多狐狸之句以时事考之冠卿侨寓临安当在庆元中也同治江上两县志科举淳熙八年吴柔胜溧水籍江宁人通判建康府秘阁修撰赠太师谥正肃通志作宣城人据袁志补嘉泰七年吴渊上元人柔胜子十年吴潜上元人柔胜次子状元宋史俱有传金陵吴公即柔胜也履斋又与白石善白石卒履斋助殡两世交情益为可据杨吴二公曰江陵曰金陵皆称以地也张公不可考萧公千岩福州长乐人曰复州者知复州故也案南宋复州属荆湖北路十州之一本年由湖北参议知复州明年携白石过苕霅所以吴兴掌故云千岩老人在沔与夔相得遂携过苕霅复州梁置沔阳郡北周置复州隋开皇初郡废移州治竟陵仁寿三年仍为复州治大业初改州曰沔州寻又改州曰沔阳郡唐武德五年改郡曰复州复州古曰沔阳郡又曰沔州曰千岩在沔者此之谓也文献通考千岩择稿引陈氏曰知峡州者以后命也白石仍曰复州者峡州命未能赴也 
　　淳熙十三年丙午　　　　　　　二十九岁 
　　是年客长沙别驾之观政堂人日登定王台乱湘流入麓山立夏游衡山登祝融得其祠神之曲曰黄帝盐苏合香又于乐工故书中得商调霓裳曲十八阕又若士赠诗说一卷七月既望典长沙檝棹长溪杨声伯约与赵景鲁景望萧和父裕父时父恭父大舟浮湘秋还古沔与安甥山行野吟冬武昌安远楼成与刘去非诸友落之岁晚别郑次皋辛克清姚刚中诸友应千岩老人过苕霅之约乘涛载雪而下 【 本集】 
　　昔游诗昔游衡山下昔游衡山上衡山为真宫三首皆记衡山之游诗说叙云若士庆历闲生案黄??田子耕山谷年谱云庆历五年乙酉先生是岁癸未月丙寅日壬辰时生于分宁县修水故居故若士云庆历闲生白石诗学山谷得法于千岩诗说一卷谓为若士所授渊源有自谓得于南岳尊之极矣 
　　刘过改之龙洲词唐多令安远楼小集侑觞歌板之姬黄其姓者乞词于龙洲道人为赋此唐多令同柳阜之刘去非石民瞻周嘉仲陈孟容时八月五日也盖刘去非亦有声于江湖者 
　　诗　过湘阴寄千岩　女郎山 
　　歌曲　一蕚红　霓裳中序第一　湘月　浣溪纱 【 着酒行行】 翠楼吟　探春慢 
　　文　诗说叙 
　　淳熙十四年丁未　　　　　　　三十岁 
　　元日至金陵江上感梦二日风日清淑小舟挂席抵苕溪约在元夕前后千岩时有峡州之命病不能行三月游行都千岩说项袖诗谒杨诚斋以为文无所不工甚似陆天随于是为忘年友以诗送往见范石湖逢张功甫新第成为喜迁莺慢落之初识孙从之潘德久闻萧总管说契丹风土夏秋闲数往来于吴兴红香中自度惜红衣曲夜泛西湖赋念奴娇寻谒石湖以为翰墨人品皆晋宋之雅士有姑苏怀古诗冬过吴松归苕溪 【 本集自述杨万里城斋集范成大石湖集张镃南湖集】 
　　春日书怀云留落不自恨惟嗟故人疏一月三见梦梦中相与娱江上感梦沔鄂诸故人也 
　　杨诚斋朝天集丁未三月二十六日殿试进士待罪集英殿门送姜夔尧章谒石湖张功甫请祠甚力得之简以长句案诚斋一官一集编次谨严送谒石湖诗次于三月二十六日后简功甫前当为四月初作诗云吾友彝陵萧太守逢人说项不离口可征千严峡州之命 【 文献通考峡州春秋战国时并楚地秦将白起攻楚烧夷陵即其地也领县四治夷陵夷陵长杨宜都远安】 在正二月闲白石谒诚斋则三月初云 
　　张镃南湖集桂隐百课序淳熙丁未秋余舍所居为梵剎爰命桂隐堂馆桥池诸名各赋小诗总八十余首逮庆元庚申历十有四年之久匠生于心指随景变移徙更葺规橅始全因删易增补得诗凡数百纲举而言之东寺为报上严先之地西宅为安身携幼之所南湖则管领风月北园则娱燕宾亲亦庵晨居植福以资净业也约斋昼处观书以助老学也至于畅怀林泉登赏吟啸则又有众妙峰山包罗幽旷介于前六者之闲奉祠云台题陈希夷画像结云无边花月自依春来伴南湖诗酒舫集中喜迁莺慢云玉珂朱组又占了道人林下真趣谓功甫新第落成正乞祠甚力将得之日时为春夏之交故又有双燕之句种松千树谓北园之苍寒堂涉趣门也觅句堂深谓西宅之振藻众妙峰山之诗禅堂景白轩也写经寮也柳桥花馆谓西宅之柳塘花院也玲珑深处谓瀛峦胜处也列仙更教谁做一院双成俦侣则又括南湖之梦游仙小姬病起幡然有入道之志二阕而言也又案功甫师事诚斋见诚斋集与张功父寺丞书白石识功甫因诚斋也 
　　宋史孙逢吉字从之吉州龙泉人隆兴元年进士授郴州司户就常德教授知萍乡县以治最闻除诸军审计司国子博士迁司农丞绍熙元年迁秘书郎二年拜右正言在谏垣七十日章二十上改国子司业求去为湖南提刑以秘书监召兼吏部侍郎会彭龟年论韩侂冑专僭出补郡逢吉入疏曰道德崇重陛下所敬礼者无若朱熹志简端亮陛下所委信者无若彭龟年熹以论侂冑去龟年复以论侂冑绌臣恐贤者皆无固志陛下所用皆庸鄙憸薄之徒何以立国侂冑见而恶之出知太平州丐祠起知赣州已属疾卒谥献简诚斋乙巳荐士录孙逢吉学邃文工吏用明敏沈介德和黄钧仲秉以国士待之木榜登朝前知袁州萍乡县案诚斋引白石为忘年交从之时官国子博士夙为诚斋推重折节与白石交为是年无疑 
　　宋诗纪事潘柽字德久永嘉人举进士不第用父赏授右职为合门舍人福建兵钤直斋书录解题转庵集一卷 【 叶水心序德久十五六诗律己就永嘉言诗者皆本德久读书评文得古深意】 陆游剑南诗稿己酉有潘德久使蓟门诗韩漉涧泉集有潘舍人护客诗叶适水心集有潘德久诗悼路钞舍人潘德久公诗以号白石一诗证之白石与德久初会当在本年宋史张子盖字德高三十二年春金人攻海州急以子盖为镇江府都统往援之孝宗即位召对赐鞍马铠甲束带且令招集勇敢相时而动子盖受命还招金大将萧鹧巴耶律造哩将其众来降贵耳集萧鹧巴尝侍孝宗击球每许其除步帅久不降旨鹧巴醉语云官家会乱说不除步帅怒送福州居住德寿问及鹧巴孝庙奏知德寿云北人性直可唤取归后遇德寿发引鹧巴号哭欲绝萧总管即鹧巴也所说契丹风土皆春夏间事萧鹧巴与循府渊源非浅白石闻其说其功甫新第落成时欤石湖集丁未午窗遣兴家人谋过石湖三月十六日石湖书事重九日行营寿藏之地是年秋冬间石湖在石湖白石谒于石湖之上金阊为所必经所以姑苏怀古有行人怅望之句 
　　诗　春日书怀　次韵诚斋送仆往见石湖长句　姑苏怀古 【 空一格】 契丹歌 
　　【 本行应低二格】 歌曲　踏莎行　杏花天影　喜迁莺慢　惜红衣点绛唇 【 丁未冬过吴松】 
　　淳熙十五年戊申　　　　　　三十一岁 
　　居武康苕溪上与白石洞天为邻潘德久以诗字曰白石萧夫人来归 【 本集吴兴掌故乐府纪闻】 
　　同治湖州府志武康县计筹山在县东南三十五里高七十三丈周五里三十步白石崖在县东南计筹山臼 【 臼：白】 石洞天在计筹山宋姜夔以此自号风渚湖在县东十七里一名英渚以防风所居故名风渚又以在封禺两山闲名封渚在东南隅名巽渚广九里名九里湖左有上渚故名下渚湖渚旁出陶器湖中多菱莼宋毛滂下渚湖诗春渚连天阔春风夹岸香飞花渡水急垂柳向人长远岫分苍翠微波映??助茫此身萍梗耳泊处即为乡封溪在县东一百步自余英溪分流经崇仁乡入风渚湖案千岩家苕上即封溪入风渚湖处白石依千岩而居所以云余居苕溪上与白石洞天为邻庆宫春叙云自封禺同载诣梁溪鹧鸪天叙云封禺松竹闲念此游之不可再也赋千岩曲水红雨洒溪流即封溪诗境与毛滂诗同次韵千岩杂谣极欲扃舟南荡去南荡即上渚也乌程志谓千岩家升山下误盖因直斋书录解题千岩尝宰乌程后遂家焉而误耳乐府纪闻鄱阳姜尧章流寓吴兴尝暇日游金阊徘徊吊古赋柳枝词有行人怅望苏台柳曾与吴王扫落花之句杨诚斋极喜诵之萧东夫尤爱其词以其兄之子妻焉案柳枝词即姑苏怀古诗为去年谒石湖时所作此萧夫人本年来归一佳证也南湖集因过田倅坐闲得姜尧章所赠诗卷以七字为报起云京廛舆马竞扬埃何碍骚人独往回谓去年数往回于行都也结云应是冰清逢玉润只因诗句不因媒自注千岩居士萧东夫即姜妇翁也此又萧夫人本年来归之一证也所以丁未夏居处未定惜红衣叙云予游千岩本年居于壻乡报德久字曰白石诗云予居苕溪曰游曰居笔法甚严周密齐东野语萧千岩之侄滚得白石旧藏五字不损本禊叙后归俞寿翁家滚萧夫人同产兄弟也 
　　诗　赋千岩曲水　次韵千岩杂谣　余居苕溪上与白石洞天为邻潘德久字余曰白石道人且以诗见畀予以长句报贶 
　　淳熙十六年己酉　　　　　　三十二岁 
　　客吴兴寓张仲远家收灯夜俞商卿呼之共出同田几道寻梅北山沈氏圃暮春与萧时父载南酒郭七月诣苏州以石湖仙曲为石湖居士寿有次石湖书扇韵诗过苕溪以鹧鸪天词记所见游行都受知于楼攻媿叶水心为徐南卿作竹友诗又饯其南归寻游合肥陈唐卿次饯南卿韵赠行过梁溪见尤延之论诗是年子琼生 【 本集自述小传】 
　　陈鹄耆旧续闻姜尧章尝寓吴兴张仲远家仲远屡外出其室人知书宾客通问必先窥来札性颇妒尧章戏作百宜娇以遗仲远 【 词见集中眉妩一名百宜娇】 仲远归竟莫能辨则受其指爪损面不能出外云案白石自丁未至丁巳十一年中虽频往来吴兴然川途所经非久客也本年留吴兴最久寓张仲远家为本年无疑 
　　石湖词满江红叙云始生之日丘宗卿使君携具来为寿坐中赋词次韵谢之竹里行厨来问讯诸侯宾老春满座弹丝未遍挥毫先了云避仁风收雨脚日随和气熏林表向尊前来访白髯翁衰同早志千里功名兆光万丈文章耀洗冰壶胸次月秋霜晓应念一堂尘网暗故将百和香云绕算赏心情话古来多如今少丘崇宗卿文定公词满江红十载重游愧好在吴中父老官事里空然痴绝竟何曾了赖有平生知己地全胜末路依刘表竟此身还复雁门踦宁论早蓬僊语开朕兆郇翰洒增荣耀倚先声风动了然家晓翘馆每烦尘想宾筵更着红妆绕算从前得此慰初心于人少案石湖集乙巳吴歈一首送丘宗卿自平江移会稽自注宗卿十三年前尝守吴今复来几年而去又丙午新年六十一岁俗谓之元命作诗自贶则淳熙十二年乙巳丘宗卿知平江府值石湖六十初度携具为寿今传丘词系迭韵再和惜寿词已佚但二词标题又皆未言月日石湖生日集内外亦无月日可考惟集中庚戌次韵袁起岩甘雨即日应祈句云三伏凉来那易得百年饱外更何求之下七月十八日浓雾作雨不成之上园林一首园林随分有清凉走徧人闲梦几场铁砚磨成双鬓雪桑弧射得一绳床光阴画纸为碁局事业看题检药囊受用切身如此耳莫于身外更干忙诗中桑弧一句为生日佳证再以前首之三伏二字及次首之七月十八四字与石湖仙词绿香红舞四字互证石湖生曰 
　　【 曰：日】 盖七月初也时当三伏之尾所以词云日随和气熏林表诗云园林随分有清凉也又案白石于丁未秋冬闲初谒石湖己酉冬游合肥庚戌留合肥辛亥两诣石湖壬子五月石湖赴太平州任癸丑九月石湖卒先数月其配魏夫人卒寿石湖为本年七月初事词云须信石湖仙似鸱夷翩然引去又云闻好语明年定在槐府以石湖仕履证之翩然引去谓起知福州于己酉春行至婺州以腹疾力请奉祠也明年槐府谓光宗参决庶务时曾坐论治道送寿栎堂三大字宠眷优隆时己内禅定有后命也此二语如移于己酉以前以后则全无是处矣白石寿石湖为本年七月初又案石湖自淳熙丙午沈疴起后时在石湖本年六十有四初度之日必在石湖所以次书扇韵云家住石湖人不到藕花多处别开门 
　　宋史楼钥字大防明州鄞县人隆兴元年试南宫有司伟其辞艺欲以冠多士策偶犯旧讳知贡举洪遵奏得旨以冠末等试教官调温州教授为敕令所删定官改宗寺主簿历大府宗正寺丞出知温州光宗嗣位召对除考功郎兼礼部改国子司业擢起居郎兼中书舍人试中书舍人俄兼直学士院光宗内禅诏书钥所草也迁给事中宁宗受禅迁吏部尚书寻知婺州移宁国府罢仍夺职告老侂冑诛诏起钥为翰林学士迁吏部尚书兼翰林侍讲除端明殿学士签书枢密院事升同知进参知政事进资政殿大学士提举万寿观嘉定六年薨年七十七谥 【 谥：谥】 宣献 
　　宋史叶适字正则温州永嘉人擢淳熙五年进士第二人授平江节度推官改武昌节度判官改浙江提刑司干办公事士多从之游召为大 【 大：太】 学正迁博士除太常博士光宗嗣位由秘书郎出蕲州入为尚书左选郎官孝宗不豫羣臣至号泣攀裾以请帝竟不往适责宰相留正曰上有疾明甚父子相见当俟疾瘳公不播告使臣下轻议君父可乎未几孝宗崩光宗不能执丧军士籍籍有语变且不测又告正曰上疾而不执丧将何辞以谢天下今嘉王长若预建参决则疑谤释矣宰执用其言同入奏迁国子司业及汝愚贬衡阳适亦为御史胡纮所劾降两官罢起为湖南转运判官迁知泉州召入对除权兵部侍郎以父忧去服除召至将启兵端适因奏曰今或谓金己衰弱姑开先衅不惧后艰求宣和之所不能为绍兴之所不敢此至险至危事也除权工部侍郎侂冑欲藉其草诏以动中外改权吏部侍郎兼直学士院以疾力辞兼职会诏诸将四路出师适又告侂冑宜先防江不听未几诸军皆败侂冑惧以丘崈为江淮宣抚使除适宝谟阁待制知建康府兼沿江制置使时羽檄旁午而适治事如平时军需皆从官给民以不扰兵退进宝文阁待制兼江淮制置使措置屯田遂上堡坞之议三堡就流民渐归而侂冑适诛雷孝友劾适附侂冑用兵遂夺职自后奉祠凡十三年嘉定十六年卒年七十四谥忠定案楼攻媿淳熙十六年自温州入对除考功郎叶水心是年为秘书郎自述云东州之士楼公大防叶公正则尤所激赏当在是年受知于水心抑或稍先陈唐卿江湖长翁集约徐南卿出游自时予编恶稿南卿屡分劳又徐南卿友竹轩二首又番阳姜尧章以诗寄赠用次原韵五首答之首章云徐郎巢已焚庭竹亦无有则南卿之友竹轩曾毁于火也白石之竹友为南卿作一首亦咏友竹轩也似南卿又号竹友白石饯南卿诗已佚唐卿有用僧朴翁韵送徐南卿南归兼简湖上诸友又次尧章饯徐南卿韵二首盖是秋南卿南归白石以诗饯之饯南卿后白石又有合肥之游故次韵赠行诗云姜郎未仕不求田倚赖生涯九万笺捆载珠玑肯分我北关当有合肥船风调心期契钥同谁教社燕辟秋鸿暮年孤陋仍漂泊可得斯人慰眼中据社燕秋鸿知白石赴合肥时秋已深矣 
　　陈骙南宋馆阁录尤袤字延之毗陵人王佐榜进士宋史尤袤传光宗即位甫两旬开经筵袤奏愿谨初戒越数日讲筵又奏天下万事失之于初则后不可救又五日讲筵复论官制又举唐太宗不私秦府旧人姜特立以为议已言者因目为周必大党遂与祠绍熙元年起知婺州改太平州除给事中除礼部尚书绍熙三年十一月驾当诣重华宫复以疾不出率同列上言兼侍读上封事时上已属疾国事多舛积忧成疾请告不报疾笃乞致仕又不报遂卒年七十是年五月延之被逐归梁溪是年冬杨诚斋衔命郊劳使客五更过无锡寄怀范参政尤侍郎云苏州欲见石湖老到得苏州发更了锡山欲见尤梁溪过却锡山元不知诗集自叙云近过梁溪见尤延之先生盖是秋赴合肥时也 
　　严杰白石小传子二琼太庙斋郎瑛嘉禾郡签判案辛亥除夜自石湖归苕溪句云儿女相思未到家丁未元日鹧鸪天词娇儿学作人闲字郁垒神荼写未真以年事推之琼当生于本年惟湖上寓居杂诗钩窗不忍见南山下有三雏骨未寒则于寓水磨头方氏以前曾有三殇不知此儿为三殇之一否姑依小传以琼书之 
　　案白石于丁未己酉之间敷往来临安吴兴故惜红衣叙云丁未之夏予游千严数往来红香中叙念奴娇云朅来吴兴数得相羊荷花中两叙互证参以游踪念奴娇一阕为本年夏到临安游西湖之作 
　　诗　次石湖书扇韵　竹友为徐南卿作 
　　歌曲　浣溪纱 【 春点疏梅】 　夜行船　眉妩　琵琶仙　石湖仙鹧鸪天 【 京洛风流】 　念奴娇 【 闹红一舸】 
　　光宗绍熙元年庚戌　　　　　　三十三岁 
　　是年客合肥居南城赤阑桥之西与范仲讷相邻寒食前一日携酒小乔宅六月送王孟玉归山阴 【 本集】 
　　澹黄柳叙云客居合肥南城赤阑桥之西送范仲讷往合肥句云我家曾住赤阑桥邻里相过不寂寥据知居赤阑桥西与范相邻解连环云为大乔能拨春风小乔妙移筝雁啼秋水二乔即小乔宅中姊妹也又案诗集自叙云近过梁溪见尤延之先生问余诗自谁氏去秋赴合肥道经无锡见延之故云近过 
　　诗　送王孟玉归山阴　雁图 
　　歌曲　澹黄柳　凄凉犯 
　　文　诗集自叙 
　　绍熙二年辛亥　　　　　　　　三十四岁 
　　正月二十四日发合肥晦日泛巢湖因祝得一席风以平韵满江红为巢湖神姥迎送神曲京口留别张思顺归行都以自制曲凄凉犯使国工田正德以哑觱栗吹之其韵极美夏还合肥过苏州谒石湖石湖谓琵琶有四曲今不传曰濩索梁州转关绿腰醉吟商胡渭州谒诚斋于金陵归朝天续集邸中遇琵琶工解作醉吟商胡渭州因求得品弦法六月复过巢湖刻词于祠柱间秋期寓合肥与赵君猷露坐月饮寻东归至行都洪野处见摸鱼儿词甚为击节冬送左真州归长沙载雪诣石湖止既月授简索句且征新声石湖把玩不已使工妓肄习之音节谐婉乃名之曰暗香疏影又石湖家自制新声未有语实之命作玉梅令除夕自石湖归苕溪石湖以青衣小红赠之 【 本集】 
　　绝妙好词笺张履信字思顺号游初鄱阳人侍郎南仲之孙尝监江口镇官至连江太守张辑字宗瑞号东泽连江太守思顺之子有东泽绮语集二卷朱湛卢云东泽得诗法于姜尧章世所传款乃集皆以为月下谪仙复作不知其有能词也 【 永乐大典江湖后集张辑清江渔谱有贺新郎寿湛卢先生】 张世南游宦纪闻谷帘三迭庐阜胜处惟三迭于绍熙辛亥岁始为世人所见宣和初有徐上老弃官修净业名动天聪被旨祝发住圆通号青谷止师当时已观此泉图于胜果寺之壁盖未出之先缁黄辈已见特秘而不发耳从来未有以瀹茗者绍定癸巳汤制干仲能主白鹿教席始品题以为不让谷帘尝有诗寄二泉于张宗瑞曰九迭峰头一道泉分明来处与云连几人竞赏飞流胜今日方知至味全鸿渐但尝唐代水涪翁不到绍熙年从兹康谷宜居二试问真岩老咏仙张赓之曰寒碧朋尊胜酒泉松声远壑忆留连诗于水品进三迭名与谷帘真两全画壁烟霞醒昨梦茶经日月着新年山灵似语汤夫子恨杀屏风李谪仙九迭屏风迭之下旧有太白书堂及有诗云吾非济代人且隐屏风迭之句扬子江心水号中冷泉在金山寺榜郭璞墓下最当波流险处汲取甚艰士大夫慕名求以瀹茗操舟者多沦溺寺僧苦之于水陆堂中穴井以绐游者往岁连州太守张思顺监江口镇日尝取二水较之味之甘冽水之轻重万万不侔干道初中冷别涌一小峰今高数丈每岁加长鹳栖其上峰下水益湍泉之不可汲更倍昔时矣玉乳泉在丹阳县练湖上观音寺中本一小井旧传水洁如玉思顺以淳熙十三年沿檄经由专往访索僧蹙额而言此泉变为昏黑己数十年矣初疑其绐乃亲往验视果如墨汁嗟怆不足因赋诗题壁曰观音寺里泉经品今日唯存玉乳名定是年来无陆子甘香收入柳枝瓶明年摄邑六月出迎客复至寺再汲泉又变白置器中若云行水影中虽不极清而昧绝胜诘其故盖绍兴初宗室攒祖母柩于井左泉遂坏改迁不旬日泉如故异哉事物之废兴莫不有时亦由所遭于人如何耳宗瑞思顺之子也 【 永乐大典江湖后集张辑清江渔谱沁国春叙予顷游庐山爱之归结屋马蹄山中以庐山书堂为扁包日庵作记见称庐山道人盖援涪翁山谷例黄叔豹谓予居鄱不应舍近取远为更东泽黄鲁庵诗帖往来于东泽下加以诗仙二字近与冯可迁遇于京师又能节文号予东仙自是诗盟遂以为定号十年之间习隐事业略无可记而江湖之号凡四迁视人间朝除夕缴者真可付一笑对酒而为之歌】 案思顺为白石乡里淳熙十三年沿檄十四年摄丹阳绍熙初监江口镇本年正月廿四自合肥东归行都故遇于京口白石于丁未随千岩至苕上寻游行都时思顺摄丹阳无缘相见至此方会故云春前会面以却他乡三字推证东斋共床为淳熙中还鄱应试时事别后谓是别后也 
　　石湖集庚戌秋夕不能佳眠下复用韵记昨日坐中剧谈及赵家琵琶之妙呈王正之提刑二绝自注正之云转关六么濩索梁州历弦薄媚醉吟商胡渭州此四曲不传石湖去秋闻于王正之今夏为白石言之白石于诚斋邸中遇琵琶工解作醉吟商胡渭州此四曲承平时专入琵琶今不复有能传者案此四曲不传石湖去秋闻于王正之今夏为白石言之白石于诚斋邸中遇琵琶工解作醉吟商胡渭州遂求得品弦法 
　　周密武林旧事干淳教坊乐部觱栗色德寿宫田正德德寿宫田正德教坊大使案张玉田词源慢曲引近名曰小唱须得声字清圆以哑觱栗合之其音甚正箫则弗及也白石善吹之正音故也 
　　宋史洪迈字景卢章告老进龙图阁学士寻以端明殿学士致仕是岁卒年八十绝妙好词笺号野处又号容斋五笔夷坚志万首唐人绝句野处类稿行于世摸鱼儿叙云他日野处见之甚为予击节案本年秋自合肥再入行都正野处致仕时也 
　　雍正扬州府古迹壮观亭在仪征县北五里北山之巅宋建米芾书榜后废绍熙元年郡守左昌时复新之杨万里有记诚斋集真州重建壮观亭记今太守左侯昌时作藩之数月因艮斋先生谢公过逢相与谈斯亭访遗址披榛而上岿然独存乃诛草茅乃属工徒为屋三楹为垣百堵前蔽以轩后邃以槛肇自淳熙十六年之八月迄来年之正月乃成荐士录左昌时吏能精密所至有声新知真州案左昌时知真州在淳熙十六年是年归长沙左鄱阳人为白石乡邻鄱阳为归程所经故有望乡乔木之句依冷云句送左时初冬也 
　　案浣溪纱钗燕一阕系正月廿四发合肥惜别之作长亭怨慢系途中相忆之作点绛唇解连环二阕皆秋期后再自合肥东归惜别作也送范仲讷往合肥小帘灯火屡题诗即谓此也牛渚一首亦是秋作廿八字中无限离愁 
　　诗　京口留别张思顺　送朝天续集归诚斋　牛渚　送左真州归长沙　雪中访石湖除夜自石湖归苕溪　过垂虹 
　　歌曲　浣溪纱 【 钗燕笼云】 　满江红　长亭怨慢　醉吟商小品　摸鱼儿　点绛唇 【 金谷人归】 　解连环　暗香　疏影玉梅令 
　　绍熙三年壬子　　　　　　三十五岁 
　　游行都以诗呈徐通仲欲与同归苕溪应千岩之约是年夏范石湖知太平州秋杨诚斋由江东转运副使改知赣州不赴乞祠 【 本集周必大平园续稿诚斋集】 
　　宋史杨万里传字廷秀吉州吉水人中绍兴二十四年进士第为赣州司户调永州零陵丞时张浚谪永杜门谢客万里三往不得见以书力请始见之浚勉以正心诚意之学万里服其教终身乃名读书之室曰诚斋浚入相荐之朝除临安府教授未赴丁父忧改知隆兴府奉新县召为国子博士迁太常博士寻升丞兼吏部右侍郎转将作少监出知漳川改常州寻提举广东常平茶盐以忧去免丧召为尚左郎官淳熙十二年五月以地震应诏上书东宫讲官阙帝亲擢万里为侍读官僚以得端人相贺王淮为相一日问曰宰相先务者何事曰人才又问孰为才即疏朱熹袁枢以下六十人以献淮次第擢用之历枢密院检详守右司郎中迁左司郎中十四年夏旱复应诏言迁秘书少监会高宗崩孝宗欲行三年丧创议事堂命皇太子参决庶务万里上疏力谏且上太子书高宗未葬翰林学士洪遵不俟集议配飨独以吕颐浩等姓名上万里上疏诋之以直秘阁出知筠州光宗即位召为秘书监绍熙元年借焕章阁学士为接伴金国贺正旦使兼实录院检讨官出为江东转运副使权领淮西江东军马钱粮朝议欲行铁钱于江南诸郡万里疏其不便不奉诏忤宰相意改知赣州不赴乞祠除秘阁修撰提举万寿宫宁宗嗣位召赴行在辞升焕章阁待制提举兴国宫引年乞休致进宝文阁待制致仕嘉泰三年诏进宝谟阁直学士给赐衣带开禧元年召复辞明年升宝谟阁学士卒年八十三赠光禄大夫万里为人刚而褊孝宗始爱其才以问周必大必大无善语由此不见用韩侂冑用事欲网罗四方知名士尝属万里为南园记许以掖垣万里曰官可弃记不可作侂冑恚改命他人卧家十五年皆其柄国之日也侂冑专僭日益甚万里忧愤怏怏成疾家人知其忧也凡邸报不以告忽族子自外至遽言侂冑用兵事万里恸哭失声亟呼纸书曰侂冑奸臣专权无上动兵残民谋危社稷吾头颅如许报国无路惟有孤愤又书十四言别妻子笔落而逝着易传行于世光宗尝为书诚斋二字学者称诚斋先生焉谥文节子长孺诚斋集江东集序云绍熙庚戌十月予上章匄外蒙恩除江东副漕告祠江东运副告祠绍熙元年十一月十三日知赣州告祠绍熙三年八月十一日呈徐通仲诗当为本年中秋后之作 
　　诗　呈徐通仲兼简仲锡通仲与诚斋为乡人近来赴调而诚斋去国又通仲久与千严有苕霅之??匀 【 ??匀：约】 而未至余挽通仲欲与同归千岩故末章及之 
　　绍熙四年癸丑　　　　　　三十六岁 
　　春游越中为张平甫客暮春陪张平甫游禹庙又同朴翁登卧龙山游兰亭秋与黄庆长夜泛鉴湖九月范石湖薨十二月往吊复还越中 
　　张功甫南湖集余家兄弟未尝久别今夏送平父之官山口冬仲朔又送深父为四明船官因成长句遵渚霜鸿散漫飞江天分序益凄悲孤生只合羣居乐半岁那禁两别离发轫固知期远到望船犹怕独归时书来岂是寒暄语写尽衷肠慰渴饥题平甫弟梁溪庄园两字虽差远花繁好作名假饶千万偈难状尔多情据此二诗平甫乃功甫弟也宋史张俊传字伯英凤翔府成纪人好骑射负才气起于诸盗年十六为三阳弓箭手政和七年从讨南蛮转都指挥靖康元年以守东明县功转武功大夫金人围汴京高宗时为兵马大元帅俊勒兵从信德守臣梁扬祖勤王高宗见俊英伟擢元帅府后军统制建炎元年进桂州团练使寻加桂州防御使迁拱卫大夫既而汴京破二帝北迁俊恳辞劝进绍兴元年拜太尉十一年加太傅封广国公寻进益国公十二年封清河郡王奉朝请十三年敕修甲第十六年改镇静江宁武静海军二十一年冬帝幸其第拜太师以其侄靖海军承宣使子盖为安德军节度使其它子弟迁秩者十三人二十四年六月薨年六十九追封循王子五人子琦子厚子颜子正子仁续通鉴绍兴二十四年秋七月癸丑安民靖难功臣太师靖江宁武靖海军节度使醴泉观使清河郡王张俊薨于行在戊寅帝幸张俊第临奠诏俊侄右宣教郎子安等五人各进一官诸壻直徽猷阁韩彦朴直秘阁刘尧勋杨??与并进一官升一职八月丙午礼部拟定故太师清河郡王张俊赠典乞依韩世忠例先是帝谕秦桧曰武臣中无如张俊者比韩世忠相去万里赠典宜令有司检讨祖宗故事务从优厚及是进呈帝曰俊在明受间有兵八千屯吴江朱胜非降授指挥与秦州差遣使俊不受进兵破贼实为有功可与赠小国一字王于是封循王自淳化以后异姓不封真王其追封自俊葬无锡县比葬自行朝至无锡将相州郡祭之者接迹江左以为荣后谥忠烈武林旧事高宗幸张府节次略本家亲属推恩弟拱卫大学张保男右奉议郎直敷文阁主管台州崇道观赐紫金鱼袋张子颜男右宣教郎直敷文阁主管台州崇道观赐紫金鱼袋张子正孙承事郎藉田令赐紫金鱼袋张宗元侄龙神卫四厢都指挥使靖海军承宣使添差两浙西路马步军副总管张子盖侄右朝请大夫直徽猷阁主管佑神观赐紫金鱼袋张子仪侄承奉郎张子安侄忠翊郎张子文侄孙保义郎张宗旦侄孙保义郎张宗亮侄孙登仕郎张宗说侄孙成忠郎张宗益侄孙豋仕郎张宗颖妻秦国夫人魏氏妾咸宁郡夫人章氏妾和宁郡夫人杨氏妾硕人潘氏妾硕人沈氏妾硕人曹氏妾硕人周氏弟妇太硕人王氏弟妇恭人仕氏第二女孺人张氏第三女孺人张氏第四女孺人张氏男子颜妇王氏男子正妇王氏孙完元妇王氏侄子盖妇硕人赵氏侄子仪妇宜人郭氏绍兴二十一年十一月日和州防御使干办府事兼提点兼排办一行事务张贵具案传子五人略只子颜子正二人盖子琦子厚夫妇皆前卒子仁未授官略无长女亦前卒也传云子盖为安德军节度使其它子弟迁秩者十三人推恩共十四人较略内增多一人盖子仁因推恩始授官也子颜淳熙初以工部尚书使金历知隆兴饶州绍兴镇江太平等州府南湖集中所谓当涂户部南园叔祖即子颜也宋史孝宗纪淳熙三年十一月遣张子正等贺金主生辰金史交聘表大定十七年三月辛丑宋遣试户部尚书张子正明州观察使赵士葆等贺万春节南湖集所谓国学阁学叔祖即子正也 【 叔祖阁学生朝诗有东风吹万纔两旬句其生朝为初春】 所谓待制次对叔祖居新巿者即子仁也 【 叔祖待制移居巿 【 巿：在第二字新下】 新华阁初成适逢诞日尊幼毕集镃 【 镃：镃】 独阻奉觞因还想赋计有句云杨花燕子句排露其生朝则为暮春又游叔祖先对宅南新园有深窈高明俱要景安闲荣盛未衰年句子仁为循王少子故年未衰】 
　　宋史赵鼎传在吉阳三年潜居深处门人故吏皆不敢通问惟广西帅张宗元时馈醪米桧知之命本军月具存亡申张浚传秦桧怙宠固位惧浚为正论以害己令台臣有所弹劾论必及浚反谓浚为国贼必欲杀之以张柄知潭州任召锡使湖南图浚张常先使江西治张宗元狱株连及浚续通鉴绍兴十二年正月右承奉郎赐绯鱼袋张宗元为宣议郎直秘阁绍兴二十五年十二月刑部开具到前后告讦人右朝奉郎张常先任江西运判告讦知洪州张宗元与张浚书并寿诗宗元于绍兴十五六年间已帅广西知洪州而略开承事郎藉田令者江西狱左迁故也陆游德勋庙碑云公之曾孙镃三世传嫡长始筑庙于居第之东庙成以高宗御书德勋二大字为庙之名自忠烈以下为三室忠烈之配曰秦国夫人魏氏汉国夫人章氏第二室曰少傅公讳子厚配曰汉国夫人萧氏第三室曰少师公讳宗元配曰楚国夫人刘氏南湖集表兄刘东玉提干挽诗王祖扶天日同声外氏翁功勋俱卓越门户合穹窿诸舅今何在唯兄命亦穷贤郎须力学一线续家风襁褓予多疾三年托渭阳未能看击瓮尝是戏登床转首尘埃暗惊心岁月长挽兄齑志去倾泪入诗章功甫为宗元嫡长子母刘氏碑与诗合略云宗元妻王氏似有误字又得家书三首北堂萱独雁行疏旅梦通宵只敝庐未暇拆封忙唤仆先将安否问何如淳熙中刘氏尚健在也然以略内弟妇王氏任氏并列之例推之王氏似小妻也功甫名镃字时可后慕郭功甫易曰功甫号约斋又号亦庵绍兴癸酉三月二日生官至少卿嘉定四年谪象台卒子小庵名不可考孙柽景定间为承信郎合门看班祗候功甫诗云孤生只合羣居乐者无同产也又云两字虽差远两字者两乳也平甫深甫皆庶出所以陆游德勋庙碑云公之曾孙镃三世传嫡长也万姓统谱张錤字深父秦之三阳人也父宗元以恩任承事郎历两浙转运幕委明州造船人或言其非勋阀所宜处錤谢曰晁以道先生所尝为也吾处之惧弗称敢薄之耶讫代去不以卑宂怠事时属文辞见志然未尝忘 【 忘：妄】 出以示人所居帷屏壁门皆有铭以自警案宗元以与张魏公书及寿诗获罪其服膺紫岩之心学可知深父帷屏壁门书铭诚正传心由来远矣平甫之学虽无从考而白石挽诗曰臞儒其所造必近深父迥异功甫之雄豪也又云吴下宅成花未种盖淳熙间循王子孙皆于清河坊赐第外别营新宅或居南园或居新巿或居南湖平甫与功甫异母既不同居南湖之西宅当然别营新居以玉田之台城路迁居一阕考之词云屋破容秋床空对雨迷却青门瓜圃则平甫新宅近东青门又案念奴娇毁舍后作云卧看青门辙刘改之雨寒寄姜尧章云东城有佳士词笔最华逸白石寓斋亦近东青门去平甫宅当非甚远所以二词皆云青门又案戴表元送张叔夏西游序云叔夏之先世高曾祖父皆钟鸣鼎食江湖高才词客姜夔尧章孙季蕃花翁之徒往往出入馆谷其门千金之装列驷之聘谈笑得之白石自述云旧所依倚唯有张兄平甫其人甚贤十年相处情甚骨肉又云人生百年有几宾主如某与平甫者复有几苏召叟张平甫逝后寄尧章诗入门回首事如麻岂意铭旌落主家有梦合寻苕水路何心更种马塍花十年知遇分生死八口饥寒足叹嗟我亦此公门下客只今垂泪过京华依此互证玉田乃平甫之曾孙也平甫名某不可考子名亦不可考孙枢字斗南号穴?田云又号寄□曾孙炎字叔夏号玉田生于理宗淳佑八年戊申舒岳祥谓玉田诗有姜尧章深婉之风玉田作词源以白石示教渊源远矣本年越中之游应平甫聘也所以游禹庙曰陪张平甫甲寅春自越来吴曰平甫与余南湖集今夏送平甫之官山口山下阙文当是阴字可据补平甫之官当在去夏 
　　宋史光宗纪绍熙三年冬十月壬寅修大禹陵集中陪张平甫游禹庙必本年春工竣时也越九歌王禹登崇邱怀美功即谓此游 
　　水龙吟黄庆长夜泛鉴湖我已情多十年幽梦略曾如此白石于辛卯归鄱阳至本年正十年 
　　宋史范成大传字致能吴郡人绍兴二十四年擢进士第授户曹监和剂局隆兴元年迁正字累迁著作佐郎除吏部郎官言者论其超躐奉祠起知处州除礼部员外郎兼崇政殿说书迁起居郎假资政殿大学士充金祈请国信使金迓使者慕成大名至求巾帻効之 【 石湖集蹋鸱巾自注接送伴田彦皋爱予巾里求其样指所带蹋鸱有愧色】 至燕山密草奏具言受书式太子欲杀成大越王止之竟得全节而归除中书舍人知静江府除敷文阁待制四川制置使除权吏部尚书拜参知政事两月为言者所论奉祠起知明州除端明殿学士寻帅金陵进资政殿学士再领洞霄宫绍熙三年加大学士四年薨自号石湖有石湖集揽辔录桂海虞衡志行于世周必大范公成大神道碑九年公以积勤寖苦头眩自夏徂秋五上章求闲上不得已进资政殿学士再领洞霄宫里居七年十五年十一月起知福州引疾固辞诏令奏事又辞时皇太子参决庶务公得见东宫坐论治道移时太子亦送寿栎堂三大字俄寿皇内禅公行至婺州以腹疾力请奉祠从之绍熙三年加资政殿大学士知太平州公辞数四优诏不允下车踰月幼女将有行而逝公追悼切至 【 诚斋集范女哀辞石湖先生参政范公有爱女名某字某嫕德淑茂年十有七绍熙壬子五从公泛舟之官当涂至公舍得疾旬日而逝公哀痛不自制八月命其同年生诚斋野客杨某作辞以哀之】 
　　遂请纳禄复得洞霄宫而归先以石湖稍远不能日涉即城居南别营一圃阅杜光庭神仙传记胡六子自昆山风海至范村遇陶朱公事大喜曰此吾里吾宗故事不可失也题曰范村刻两朝赐书于堂榜曰重奎其北又葺古桃花坞往来其间四年九月公疾病语门人曰吾本不待年告老今不济矣亟为我剡奏诏下而公以是月五日薨享年六十有八遗奏闻赠银青光禄大夫自公曾祖葬吴县至德乡上沙之赤山少师尝戒子孙他日葬我毋远先茔后葬稍南小邱公尝营寿藏百步间以十二月十三日归窆妻和议郡夫人魏氏前公数月薨白石往吊归窆时也 
　　宋史光宗纪绍熙三年九月戊子遣郑汝谐等使金贺正旦金史交聘表章宗明昌四年正月己巳朔宋显谟阁学士郑汝谐均州观察使谯令雍贺正旦乾隆江南通志职官表宋南渡分辖郑汝谐知池州郑郎中即汝谐表云显谟阁学士例借也使还知池州故云节麾在道催归汉 
　　秋宵吟卫娘何在宋玉归来两地暗萦绕卫娘即小乔宅中人也曲用越调证以行踪为本年在越中作 
　　诗　寄时父　陪张平甫游禹庙　同朴翁登卧龙山　次　朴翁游兰亭韵　越中士女春游　寄上郑郎中悼石湖歌曲　越九歌　水龙吟　秋宵吟　玲珑四犯 
　　绍熙五年甲寅　　　　　　三十七岁 
　　春与张平甫自越来吴观梅于孤山之西村又与俞商卿燕游西湖观梅孤山已而商卿归吴兴暮春独来湖上作角招寄之秋受知于朱子既爱其文又爱其深于礼乐冬与张平甫游南昌是年与项平甫吴德夫定交 【 本集自述】 
　　咸淳临安志俞灏字商卿世居杭父徙乌程登绍熙四年进士第开禧议开边政府密引灏言轻脱寡谋之人不可信赵良嗣张觉往辙可鉴历麾节皆有声宝庆二年致仕筑室九里松买舟西湖会意处竟日忘返作诗自适号青松居士有集商卿上年登第本年任官故叙云一行作吏 
　　宋史宁宗纪绍熙五年七月庚午召秘阁修撰知潭州朱熹诣行在八月癸巳以朱熹为焕章阁待制兼侍讲十月戊寅侍讲朱熹以上疏忤韩胃罢侂 【 侂：在第九字韩下】 自叙云待制朱公既爱其文又爱其深于礼乐受知于朱子当在本年八九月间 
　　宋史项安世字平甫其先括苍人后家江陵淳熙二年进士召试除秘书正字寻迁校书郎宁宗即位诏求言安世应诏俄为言者劾去通判重庆府未拜以伪党罢安世素善吴猎二人坐学禁久废开禧用兵猎起帅荆渚安世方丁内艰起复知鄂州俄淮汉师溃薛叔似以怯懦为侂胃 【 胃：冑】 所恶安世因贻侂冑书其末曰偶送客至江头饮竹光酒半醉书不成字侂冑大喜曰项平甫乃尔闲暇遂除户部员外郎湖广总领会叔似罢金人围襄阳德安益急诸将无所属安世不俟朝命径遣兵解围猎代叔似为宣抚使寻以宣谕使入蜀安世权安抚使又升太府卿有宣抚幕官王度者吴猎客也及安世招军名项家军多不逞好掳掠猎斩其为首者安世憾之至是斩度于大别寺猎闻于朝安世坐免后以直龙图阁为湖南转运判官未上用台章夺职而罢嘉定元年卒吴猎字德夫潭州醴陵人登进士第初主浔州平南簿时张栻经略广西檄摄静江府教授久之知常州无锡县用陈傅良荐召试守正字宁宗即位迁校书郎除监察御史出为江南转运判官寻劾罢久之党禁弛起为广西转运判官除户部员外总 【 总：在第二字郎下】 郎领湖广江西京西财赋除秘书少监除秘阁修撰主管荆湖北路安抚司公事知江陵府金人围襄阳德安游骑迫竟陵朝廷命猎节制本路兵马加宝谟阁待制京湖宣抚使时金人再犯竟陵张崇死之襄阳德安俱急吴曦俄反于蜀警报至猎请魏了翁摄参议访以西事募死士入竟陵命其将王宗廉死守调大军及忠义保捷分道夹击金人遂去又督董达等援德安董世雄孟宗政等解襄阳之围及曦诛除刑部侍郎充四川宣谕使以敷文阁学士四川安抚制置使兼知成都府嘉定六年召还卒家无余资蜀人思其政画像祠之馆阁续录吴猎绍熙四年三月除正字五年八月除校书郎项安世绍熙四年三月除正字五年八月除校书郎据安吴二人仕履证以送项平甫倅池阳与君俱是荆湖客向来相闻不相值长安城中乃相识等句定交当在本年 
　　歌曲　莺声绕红楼　角招 
　　宁宗庆元元年乙卯　　　　　三十八岁 
　　三月十四日与张平甫自南昌同游西山玉隆宫止宿而返是日即平甫初度寻归行都五月送项平甫倅池阳秋数过铁冶岭上张彦功官舍冬还苕溪是年春萧时甫监酒池阳迎侍千岩以行 【 本集】 
　　宋馆阁续录校书郎绍熙以后七人项安世字平甫江陵人淳熙二年詹骙榜同进士出身治周礼五年八月除庆元元年五月添差通判池州陈造江湖长翁集送项平甫教授之成都自注平甫能诗每言诗不工故懒作然人知其谦直斋书录解题平庵悔稿十五卷后编六卷太府卿松阳项安世平父撰悔稿者以语言得罪悔不复为也自序当庆元丙辰后编自丁巳终壬戌 
　　同治湖州府志虞俦朝奉大夫直秘阁绍熙五年十二月到任庆元二年二月改和婺州陈傅良有虞俦知州制尊白集提要略记知湖州政绩尊白堂集述情叙曰与萧东夫相别二十年矣比来假守吴兴而东夫令嗣监酒赴官池阳迎侍以行舟次城下遂得一见小诗述情闲阔忻逢诸葛丰不应阮籍苦途穷拟留重客倾家酿更喜贤郎有父风诗思凭陵烟雨上官情抖擞簿书中击鲜下舍聊乘兴未许黄堂学盖公案虞俦绍熙五年十二月到湖州任项平甫本年五月通判池阳送平甫诗云幸有千岩作诗侣则时甫赴官迎侍千岩为木年春 
　　咸淳临安志侍卫步军司在铁冶岭西有御书湖山堂锦绣楼相公井步军司寨神卫在铁冶岭下右虎翼在铁冶岭上厢军在铁冶岭上翟灏湖山便览吴山路山阳为保民坊阴为宝月山稍南为铁治岭张彦功官舍在铁冶岭上右虎翼也词云屡回顾过秋风未成归计谓去春自越来吴冬应江右之聘今尚留滞行都未归苕上所以接云谁念我重见冷枫红舞刘过龙洲词有贺新郎赠张彦功雪中六解其三故人家住吴山上故人或即彦功 
　　诗　送平甫倅池阳 
　　歌曲　法曲献仙音 
　　庆元二年丙辰　　　　　　三十九岁 
　　三月十四日张平甫初度以鹧鸪天寿之寻移家行都平甫假以舍馆友人惠竹榻作念奴娇谢之秋与张功甫会饮于达可之堂同赋蟋蟀以授歌者送范仲讷往合肥寄语小乔宅之意中人冬与俞商卿张平甫铦朴翁自封禺同载诣梁溪同寓新安溪庄舍将诣淮南不得岁不尽五日过吴松是年枢使郑侨爱其文使坐上为之击节称赏有故人自武昌还吴言泊舟鹦鹉洲闻小姬歌翠楼吟问之颇能道其事 【 本集自述】 
　　淳熙戊申后白石依千岩居封禺间去春千岩就养池阳眷属无依遂移家行都据鹧鸪天移家径入蓝田县急急船头打鼓催句蓝田山水县谓西湖也平甫生日系三月十四移家当在春末夏初若曾共君侯历聘来以游玉隆宫日计算行程证以法曲献仙音重见冷枫红舞句则甲寅冬与平甫有南昌之行平甫曾宰山阴故曰君侯据念奴娇毁舍后作卧看青门辙句说与依依王谢燕句自述云留而不去则既无主人矣其能久乎苏召叟张平甫逝后寄尧章有梦合寻苕水路何心更种马塍花句皆足证明移居临安寓平甫别宅地近东青门绝妙好词笺白石着有张循王遗事当为是年以后之作 
　　一统志新安镇在无锡县东南三十里东出吴门所必经也案张循王葬无锡新安溪庄其墓田也南湖集离无锡夜入溪庄港口题平甫弟梁溪庄园皆此庄也此庄为平甫管领所以曾欲割养白石江梅引将诣淮南不得因梦思以述志鬲溪梅令自无锡归作此寓意所梦所寓皆合肥小乔宅中意中人送范仲讷云未老刘郎定重到烦君说与故人知是时已有无锡之约将诣淮南先寄声也 
　　宋史宰辅表庆元元年乙卯四月己未郑侨自宣奉大夫同知枢密院事以资政殿大学士知福州一统志福建兴化府郑侨字惠叔干道五年进士第一以春秋侍讲东宫拳拳于父子君臣君子小人之际宁宗即位拜参知政事进知枢密院事后以观文殿学士致仕而卒案郑侨二年正月除知枢密坐上为文当在本年夏秋间 
　　翠楼吟叙淳熙丙午冬武昌安远楼成与刘去非诸友落之度曲见志予去武昌十年故人有泊舟鹦鹉洲者闻小姬歌此词问之颇能道其事还吴为予言之案单丙文庆元间为睡分为淳熙甲辰奉别沔鄂亲友诗中之一故人当即丙文丙午至本年正十年 
　　诗　送范仲讷往合肥　下菰城　三高祠 
　　歌曲　鹧鸪天 【 曾共君侯】 　念奴娇 【 谢人惠竹搨】 　齐天乐　庆宫春　浣溪纱 【 腊花】 　浣溪纱 【 雁怯重云】 　江梅引　鬲溪梅令 
　　庆元三年丁巳　　　　　　四十岁 
　　正月十一日观灯元夕不出有所梦十六夜出三月十四日以阮郎归为平甫寿是日同宿湖西定香寺四月上书论雅乐事并进大乐议一卷琴瑟考古图一卷诏付奉常有司以其用工颇精留书以备采择丞相谢深甫爱其乐书使次子来谒丞相京镗称其礼乐之书又爱其骈俪之文六月吴梦窗从游苕霅闲韩仲止有题白石洞诗七月望泛湖是夜月蚀媒与韩仲止各纪以诗追述昔游吟为五字潘德久韩仲止皆以诗书后冬送李万顷之池阳植丹桂于寓斋 【 本集自述庆元会姜吴文英、梦窗词】 陈振孙直斋书录解题夔颇解音律进乐书免解不第而卒词亦工案大乐议琴瑟考古图原书久佚宋史乐志所载有删节非全文 
　　宋史谢深甫字子肃台州临海人中干道二年进士第绍熙改元除右正言迁起居郎兼权给事中知合门事韩侂冑破格转遥郡剌史深甫封还内降二年知临安府三年除工部侍郎进兼吏部侍郎四年兼给事中宁宗即位除焕章阁待制知建康府侍御史中丞兼侍读庆元元年除端明殿学士签书枢密院事迁参知政事再迁知枢密院事兼参知政事拜右丞相嘉泰元年累疏乞避位有余嚞者上书乞斩朱熹绝伪学且指蔡元定为伪党深甫掷其书语同列曰朱元晦蔡季通不过自相与讲明其学耳果有何罪乎余烝虮虱臣乃敢狂妄如此当相与奏之行遣以厉其余拜少保乞骸骨授醴泉观使明年致仕有星殒于居第遂薨后孙女为理宗后案深甫庆元元年四月签书枢密院事二年正月参知政事三年正月兼知枢密院事六年闰二月除右丞相嘉泰三年五月罢右丞相授观文殿学士判建康府庆元三年官参政兼知枢密自述曰丞相者追书也又案深甫之子见宋史者三人一采伯一渠伯一榉伯采伯即刻续书者自述所云次子未知为渠伯抑为榉伯 
　　宋史京镗字仲远豫章人绍熙二十七年进士第两试令有声擢监察御史累迁右司郎官转中书门下省检正诸房公事金人遣使来吊镗为报谢使金人故事南使至汴京则赐宴镗请免宴郊劳使康元弼等不从镗谓必不免宴则请彻乐遣之书相持甚久金人知镗不可夺驰白其主主叹曰南朝直臣也特命免乐孝宗闻之喜乃命镗权工部侍郎四川阙帅以镗为安抚制置使兼知成都府蜀以大治召为刑部尚书宁宗即位由政府累迁为左丞相既得位但奉行侂胃 【 胃：冑】 风旨而已薨赠太保谥文忠改谥庄定诫 【 诫：诚】 斋荐士录京镗性资静悫文辞工致案京镗庆元二年正月除右丞相六年八月薨案白石进大乐议免解又为时相所重声价赫然可想而知但南宋重科第尤重学党白石以一布衣建此大议为时所嫉理有固然吴兴掌故谓令大常寺与议大乐时嫉其能是以不获尽其所议人大惜之是也张仲文白獭髓曰姜夔上书乞正乐赴太常同官校正乐师上锦瑟姜问曰此何乐众官已有漫文之叹又令乐师曰鼓瑟希未闻弹之乐官咸笑而散去此不徒当时嫉其能后世则又从而诬之 
　　吴梦窗惜红衣予从姜石帚游苕霅闲三十五年矣重来伤今感昔聊以咏怀鹭老秋丝苹愁暮雪鬓那不白倒柳移栽如今暗溪碧乌衣细语伤伴惹茸红曾约南陌前度刘郎寻流花踪迹朱楼水侧雪面波光汀莲沁颜色当时醉近绣箔夜吟□三十六矶重到清梦冷云南北买钓舟溪上应有烟蓑相识强村朱氏重校梦窗甲乙丙丁四稿札记按苹洲渔笛谱拜星月慢作于景定癸亥题曰寄梦窗刘毓崧据证以为梦窗此时尚在而白石词刻在嘉泰壬戌次年癸亥下距景定已六十年其寓吴兴又在嘉泰癸亥前十三四年则景定癸亥梦窗年已八九十其从游时代惜无可征实矣案张宗瑞白石小传久佚白石卒于某年无明文可据幸梦窗此词与吴履斋暗香疏影词叙足资据证二词互证白石卒于西湖之上确为绍定四年辛卯正二月闲绍定辛卯上距庆元丁巳正三十五年词云倒柳移栽如今暗溪碧又云寻流花踪迹梦窗重来苕霅盖已暮春再以下结雪面波光汀莲沁颜色上证前游之时则丁巳季夏也白石于丁未夏自度惜红衣曲赋吴兴荷花是年梦窗重来苕霅伤今感昔故寄是调其时白石新卒故曰伤今感昔梦窗时已五十余矣故起句云鹭老秋丝苹愁暮雪鬓那不白湖州府志武康县荷叶浦在县北三十五里葛天民荷叶浦中诗急雨捎荷分外奇珠玑狼藉锦纷披下塘六月关心处西塞扁舟入手时却向青芦深处宿还思白石去年诗平生浩荡烟波志月澹风微祇自知诗云还思白石去年诗者去年同载诣梁溪时所作庆宫春所谓此行各得五十余解是也集中有武康丞宅同朴翁咏牵牛甚奇余亦作按去冬自封禺同载时无此花与满身秋露等句不合为今夏同游同咏无疑华藏寺云海亭望具区自注寺为张循王功德院 【 湖州府志利济寺一作北利济院在乌镇利济桥之南唐末为董昌桃花寨宋南渡张循王俊置庄于此乃移寨皂林后俊故改庄为香火院始名华严精舍宋末改为利济寺南湖集有至华藏寺先呈琏长老诗志作华严疑误】 寺为循王香火必平甫同行据知本年梦窗从游苕霅平甫朴翁又同载也绝妙词选吴君特名文英自号梦窗四明人从吴履斋诸公游苹洲渔笛谱题词称梦窗觉翁案梦窗人品极高从白石游久师资有承所以尹惟晓曰求词于吾宋前有清真后有梦窗此非焕之言天下之公言也梦窗从履斋游又与史宅之贾似道游及似道诬谮履也梦窗从履斋罢相有岭表之行则绝似道以不负履斋与白石于庆元闲两党水火之日既受知于诚斋考亭又与京仲远张肖翁友善如野云孤飞去来无迹志洁行芳若合一契梦窗所得于白石者岂徒词笔也哉 
　　韩淲涧泉集题姜尧章白石洞诗眼玩尘世漫作威凤鸣经行苕溪水乃见白石清拂衣鉴须眉唤起仙骨惊胡为随人闲叹息百虑萦洞中应笑我何不高举轻明时乐未正尚欲追英茎他年淳气合肯有爵服情痴人莫说梦佳士徒殉名转庵偶饶舌己足压旦评古来旷达者谈笑得此生临酒赋招隐一奏朱弦声由此证知本年秋苕霅之游吴梦窗铦朴翁之外同载又有仲止四月上书论雅乐故有明时乐未正等句与朴翁荷叶浦还思白石去年诗句互证梦窗游苕霅为本年秋事更无疑义涧泉集书昔游诗后一首亦本年之作十五夜月蚀闻差中舍正言监测清台一首则与集中丁巳七月望湖上书事一首同时所作结云荷叶摆头君睡去西风急送敲窗句即谓此诗宋诗纪事韩淲字仲止元吉之子有高节从仕不久即归信上嘉定中卒 【 四库全书总目提要淲字仲止涧泉其号世居开封南渡后其父流寓信州宋史无传仕履始末无考涧泉日记三卷涧泉集二十卷】 案韩元吉南涧甲乙稿干道九年淲冠告庙文则生于绍兴甲戌淳熙四年淲纳妇文则娶晁以道舍人孙女淲赴贵池簿诗则淳熙十一二年闲官贵池簿所以赵蕃寄韩仲止主簿四首有今日重悲南涧泉之句南涧殁于淳熙十四年夏故也又案涧泉集十五日夜月蚀诗起云庆元三年中元日庆元己未二月戊子寄皖山隐翁史虎囊诗结云独恨海潮边恋禄赡儿女怅望春色深风花暗吴楚三月下旬药局书满诗结云春风送归棹天地一身轻则庆元丁巳戊午官行都本年己未夏归信上盖希之作乌程县诗起云十年重入长安道则嘉定二年再入行都故刘克庄后村集寄韩仲止云昨仕京华豪未减脱鞾不问贵游嗔诗家争欲推盟主丞相差教作散人闭户自为千载计入山又忍十年贫几思投劾从公去背几肩琴涧水滨嘉定十二年卒时金人南犯淮南流民渡江避乱诸城悉闭建康大震兴元军士张福莫简等作乱以红巾为号故戴复古石屏集哭涧泉韩仲止云雅志不同俗休官二十年隐居溪上宅清酌涧中泉慷慨伤时事凄凉绝笔篇尚留遗稿在当并史书传自注闻时事惊心得疾而死作所以桃源人所以商山人所以鹿门人三诗此绝笔之诗也 
　　月下笛思美人也上年秋初范仲讷往合肥曾烦寄语是年冬留梁溪将诣淮而不得因梦述志作江梅引本年元夕又有所梦作鹧鸪天玩此阕尚惹残茸再见无路掦 【 掦：扬】 州梦觉问吟袖弓腰在否等句一往情深前后辉映 
　　宋史天文志庆元三年七月己未月食既据湖上书事诗知是夜诏御史登吴山监视太史与草泽聚验足补史阙禁铜谓本年闰六月甲戌内出铜器付尚书省毁之申严私铸之禁见宋史宁宗纪 
　　白石于淳熙甲午至丙午十三年闲辞家为客北历江淮南游湘浦固岁无宁处即自沔东来依千岩居苕上八易星霜亦年年行役惟丙辰移家杭州嘉宾贤主往来优游所以昔游诗云如今得安坐闲对妻儿说本年丁巳上距戊辰正二十年所以又云于今二十年历历经行处昔游十三首皆是秋作虞美人摩挲紫盖一阕当亦同时之作诗言之不足又歌以永之 
　　和转庵丹桂韵云来裨奉常议识笳鼓羽葆又云淮桂手所植汉瓮躬自抱据知植桂寓斋亦本年事朴翁重访白石欲归愁路永小住待君还尽日看幽桂无人似我闲潘德久丹桂苏召叟梦尧章桂花下皆此桂也 
　　李万顷仕履无考据青柳小桃两句知送李时为深冬问讯千岩句知李赴池阳儿女句知为移家后去冬有无锡之行岁暮方归诗为本年冬作阿灰谓萧滚也 
　　诗　灯词　出北关　武康丞宅同朴翁咏牵牛 
　　朴翁悼牵牛甚奇余亦作　华藏寺云海亭望具区　丁巳七月望湖上书事　昔游　送李万顷 
　　歌曲　鹧鸪天 【 丁巳元日】 　又 【 正月十一日观灯】 　又 【 元夕不出】 　又 【 元夕有所梦】 　又 【 十六夜出】 　月下笛　阮郎归 【 江云低压】 　虞美人 【 摩挲紫盖】 
　　文　大乐议　琴瑟考古图 
　　庆元四年戊午　　　　　　四十一岁 
　　三月与张平甫苏召叟游浙东是年有题杨冠卿客亭吟藁诗寄赠房陵通守陈唐卿诗唐卿次韵答之 【 本集杨冠卿客亭类稿苏泂泠然斋集陈造江湖长翁集】 
　　萧山云桃花无数麦青青此甲寅自越来吴之复 【 复：后】 辛酉入越以前暮春三月又游越中之作所以次句亭云又见案乙卯春游南昌丙辰春在封禺丁巳四月上大乐议己未春应礼部试上鼓吹曲庚申据王晦叔题旧游诗卷诗是年调琴谱辑诗篇考无远行踪迹暮春游越当在本年阮郎归旌阳宫殿一阕年年强健得追随名山游遍归单言名山非西湖甚明盖本年入越与平甫游山会名胜逢其初度作此为寿调与前同事亦非二所以次于同宿湖西定香寺后不别标题苏召叟寄白石诗稽山却棹酒船回冷水湾头雨意开一路有诗吟不稳当时悔不共君来昔曾同舟游越当属此行召叟亦平甫客也 
　　宋史朱熹传庆元元年汝愚亦以诬逐而朝廷大权悉归侂胃 【 胃：冑】 矣熹始以庙议自劾不许以疾再乞休致诏辞职谢事非朕优贤之意依旧秘阁修撰二年沈继祖为监察御吏诬熹十罪诏落职予祠门人蔡元定亦送道州编管自喜去国侂冑势益张何澹为中司首论专门之学文诈沽名乞辨真伪刘德秀仕长沙不为张栻之徒所礼及为谏官首论留正引伪学之罪伪学之称葢自此始太常少卿胡纮言比年伪学猖獗图为不轨望宣谕大臣权住进拟遂召陈贾为兵部侍郎未几熹有夺职之命刘三杰以前御史论熹汝愚刘光祖徐谊之徒前日之伪党至此又变而为逆党即日除三杰右正言右谏议大夫姚愈论道学权臣结为私党窥伺神器乃命直学士院高文虎草诏谕天下于是攻伪学日急选人余嚞至上书乞斩熹方是时士之绳趋尺步稍以儒名者无所容其身从游之士特立不顾者屏伏丘壑依阿巽懦者更名他师过门不入甚至燮 【 燮：变】 易衣冠狎游巿肆以自别其非党题杨冠卿客亭吟稿云正论不作世道微通都大邑多狐狸道微谓伪学之禁以空善类狐狸 【 狸：狸】 谓沈继祖刘德秀刘三杰辈也冠卿江陵人即自述之江陵杨公也详淳熙乙巳年下 
　　陈唐卿江湖长翁集番阳姜尧章以诗寄赠用次原韵五首答之 【 诗见集后诸贤酬赠诗词补遗】 句云诗传侯王家谓为平甫客也翰墨到省寺谓大乐议上尚书省诏付奉常也念君聚百指一饱仰台馈谓十口之家倚文字为生活也问津归有期尚许寻盟否谓已秩满将归也依此互证此五首答诗本年作也惜原韵久佚四库全书总目提要陈造字唐卿高邮人淳熙二年进士官至淮南安抚司参议遭宋不竞事多龃龉自以为无补于世置江湖乃宜遂自号江湖长翁江湖长翁集安人张氏埋铭安人高邮新安里张文女也归于同郡陈某又云某得以登乙未乙科尉繁昌职吴门教宰明之定海通守房陵安人同食共禄凡二十有四年生二男子子师文师殁以庆元戊午二月十四日生以绍兴壬子十一月十一日案集中和陶渊明二十首自注绍熙壬子二月定海邑作又定海甲寅口号七首则通守房陵当在丙辰丁巳闲陆游渭南文集陈长翁文集序其子文师来乞予为长翁集序乃寓吾叹以慰其子且以慰长翁于地下云长翁高邮陈氏讳造字唐卿嘉泰二年三月丁巳盖房陵秩满归行都后又为淮南参议 
　　诗　戊午春帖子　萧山题杨冠卿客亭吟稿 
　　歌曲　阮郎归 【 旌阳宫殿】 
　　庆元五年己未　　　　　　四十二岁 
　　上铙歌鼓吹曲于尚书省书奏诏付太常应礼部试不第张平甫欲输粟以拜爵辞谢不愿又欲割锡山之膏腴以养黄白石曰造物不欲以富贵浼尧章使之声名焜耀于无穷此意甚厚端午宿合路张平甫放三十六鸥于吴松来迟不及与盟秋与潘德久敖器之有桂花倡和诗 【 本集自述直斋书录解题齐东野语江湖后集】 
　　罗大经鹤林玉露姜白石黄岩老学诗于萧千岩岩老亦号白石诗亦工时人号双白石 【 馆阁续录丞绍熙以后七人黄景说字岩老福州闽清人干道五年郑侨榜进士及第治诗赋四年五月除开禧元年为广东运判杨诚斋诗话自隆兴以来以诗得名林谦之范致能陆务观尤延之萧东夫近时后进有张镃功父赵蕃昌父刘翰武子黄景说岩老徐似道渊子项安世平甫巩丰仲至姜夔尧章徐贺恭作汪经仲权前五人皆有诗集传世】 
　　陆游入蜀记干道六年六月五日早抵秀州七日晚移舟出城泊禾兴馆前八日雨霁极凉如深秋遇顺风舟人始张帆过合路居人繁伙卖鲊者尤众道旁多军中牧马运河水泛溢高于近村地至数尺两岸皆车出积水妇人儿童竭作亦或用牛妇人足踏水车手犹绩麻不置过平望遇大雨暴风舟中尽湿少顷霁止宿八侧闻行舟有覆溺者小舟叩舷贤鱼颇贱蚊如蜂虿可畏九日晴而风舟人惩昨夕狼狈不敢解舟日高方行自崇德行大泽中至此始望见震泽远山午闲至吴江县渡松江风极静巿中卖鱼鲊颇珍晚解舟中流回望长桥层塔烟波渺然真若图画宿尹桥登桥观月十日至平江案合路在平望南为运河要津白石自丁未至辛亥数往来苏杭闲丁未己酉虽屡经过然皆在秋冬惟辛亥夏自杭还合肥道经苏州谒石湖金陵湖 【 湖：谒】 诚斋以六月过巢湖时日计之过合路似在端午前后是年为三十西岁白头二字亦不合诉衷情一阕非此行所作甚明鹧鸪天丁巳正月十一观灯白头居士无呵殿元夕有所梦春水绿鬓先丝据此二语白石四十头始白也词中凄凉心事谱世味楚人弓三句伤落第也不采苹花二句行色匆匆践平甫盟鸥之约也本年四十二白头行客字字有着落 
　　江湖后集敖陶孙字器之号体斋长乐人为太学生题诗三元楼吊赵汝愚为韩侂冑所捕亡命江湖登庆元五年进士第官泉州签判有臞翁集和姜尧章桂花裙字韵潘郎桃李姿潘郎德久也向来鹫岭诗题三元楼也器之亡命江湖本年登第始归行都桂花裙字韵倡和及转庵丹桂倡和皆是秋之作潘诗在前故敖及之 
　　诗　平甫放三十六鸥于吴松余不及与盟　和转庵丹桂　桂花韵 【 韵：在第十二行二十一字桂下】 
　　歌曲　铙歌鼓吹曲　诉衷情 
　　文　上尚书省铙歌鼓吹曲书　鼓吹曲议 
　　庆元六年庚申　　　　　　四十三岁 
　　于马塍小园种花调琴谱辑诗编王晦叔七言书昔游诗后 【 本集王炎双溪集】 
　　淳佑临安志东西马塍在余杭门外羊角埂之闲土细宜花卉园人多任务接种为都城之冠叶适与赵振文游马塍诗马塍东西花十里锦云绣雾参差起王晦叔有和尧章九日送菊二首送晦叔菊花赠稼轩黄木香皆小园佳植所以苏召叟于张平甫逝后寄尧章有何心更种马塍花句 
　　征招叙琴家无媒调商调之类皆征也亦皆具母弦而不用其说详予所作琴书案征招为辛酉秋入越所作琴书之成当在本年惜不见著录书佚久矣幸宋史乐志录琴瑟之议尚可见一班琴曲古怨深得怨悱不乱之旨免解不第伤困踬也 
　　诗集自叙凡二篇其一曰近过梁溪见尤延之先生案见延之为己酉秋叙曰近见为作于庚戌客合肥时无疑其二曰此则不当自附于作者之列悉取旧作秉畀炎火俟其庶几于不能不为而后录之或曰不可物以蜕而化不以蜕而累以其有蜕是以有化君于诗将化矣其可以旧作自为累乎姑存之以俟他日既云旧作又云姑存非晚年写定可知以晦叔诗证之盖本年辑诗又作此叙若直斋所录之三卷本则晚年写定陈起江湖集之一卷本所从出也 
　　王炎双溪集题尧章旧游诗卷出郭栽花涉小园归调琴谱辑诗编少年豪健今揫敛休羡骑鲸李谪仙马塍在余杭门外故曰出郭调琴谱谓作琴书及侧商调弦法琴曲古怨也结句盖以陆放翁规之也 【 剑南集题跋孝宗一日御华文阁问周益公曰今代诗人亦有如唐李白者乎益公以放翁对由是人尽呼为小李白】 陆放翁南园记庆元三年二月丙午慈福有旨以别园赐今少师平原郡王韩公其地实武林之东麓而西湖之水汇于其下天造地设极湖山之美公既受命乃以禄赐之余葺为南园因其自然辅以雅趣 【 叶绍翁四朝闻见录谓天下知公之功而不知公之志知上之倚公而不知公之自处公之自处与上之倚公本自不侔盖寓微词也】 案庆元五年九月加韩侂冑少师平原郡王六年十月加太傅记称少师必作于十月加太傅以前放翁因南园记见讥清议白石上年免解不第又尝受知于谢深甫京镗张岩易祓诸人故以放翁因轻涉笔横遭清议相规仍其宁宗方谅闇择日开经筵贻书朱子论其非礼意也君子爱人深矣馆阁续录王炎字晦叔徽州婺源人干道五年郑侨榜进士及第治书庆元三年九月除秘书郎四年十月除著作佐郎五年九月除著作郎六年二月为军少监十月为军器监 【 传略丁内艰服阕再调鄂州崇阳簿时张栻帅江陵闻而器之秩满授潭州教授改秩宰岳之临湘绍熙二年调官行在归寓居分宁益研易学三年授临江军通判三摄郡政庆元三年除太学博士迁秘书郎又嘉定三年封婺源县开国男后八年戊寅八月十七日卒于家年八十二宜人大坂汪氏先卒湖州府志郡守王炎开禧三年十二月以朝议大夫到任嘉定二年正月罢任同醉子似出新置佐酒和德久韵子似吴子似也辛稼轩友】 式古堂书画汇考往余见姜白石诗一卷有绝句作小草尤佳云道人野性如天马欲摆青丝出帝闲甚爱此诗第恨不通画不能使无声诗自声画相表里此为欠事因戏作前马又念此句此马终无出路复成后纸去冬有瘦马一匹寄天台僧存书记鹤臞亦以书来取画久之未报今得此归丈室如有数也天随言凡物为散者为得二马得失何如白石不可作析而辨之其在鹤臞有知道能言并幸惠教楚龚开 【 字圣与淮阴人宋亡不仕作唐马图甚工】 案此次韵武伯诗也集本作杨柳风微约暮寒小禽容与只波闲道人心性如天马欲摆青丝十二闲此诗词约旨婉杨柳风微谓宁宗不慧君权微也小禽波闲谓朝无骨鲠也性如天马二句素位而行不受羁勒也必免解不第武伯劝其出山不必由于科目犹平甫念其困踬欲为输粟拜爵故作此寓意武伯蔡氏沔鄂旧友 
　　诗　次韵武伯 
　　歌曲　古怨 
　　文　诗集叙 
　　嘉泰元年辛酉　　　　　　四十四岁 
　　秋入越朱子大赠绛帖归为本事释文名曰绛帖平 【 绛帖平叙】 
　　绛帖平自叙言入越未言何时据送陈敬甫诗及征招词此行当在季秋前贤小集拾遗有朱子大鼐奉题周南仲正字所藏阎立本画苏李别一首赵蕃淳熙稿有赠朱子大苏召叟昆仲诗周文璞方泉集吊友人朱子大自注鼐居越止其屋为势家所有苏泂泠然斋集简朱子大学士忆朱子大学士见子大后寄据此子大越人能诗召叟之中表也 
　　厉鹗宋诗纪事陈善字敬甫号秋塘淳熙间豪士有雪篷夜话 【 四库全书总目提要扪虱新语十五卷宋陈善撰史绳祖学斋占毕称其字子兼盖有两字善罗源人】 案送敬甫诗千岩万壑越中也径渡寒潮秋深也才高四句免解不第哀陈而自哀也 
　　绝妙好词笺史达祖字邦卿号梅溪汴人有梅溪词一卷四朝闻见录韩侂冑为平章专倚省吏史达祖奉行文字拟旨俱出其手侍从柬札至用申呈韩败遂黥焉姜尧章云奇秀清逸有李长吉之韵盖能融情景于一家会句意于两得 【 四朝闻见录师旦既逐韩为平章事无决专倚省吏史邦卿奉行文字拟帖撰旨俱出其手权炙缙绅侍从简札至用申呈时有李其姓者尝与史游于几间大书云危哉邦卿侍从申呈未几致黥云】 张功甫梅溪词序余扫轨林扃草长门径一日闻剥啄声园丁持谒入视之汴人史生邦卿也迎坐竹阴下郁然而秀整俄起谓余曰某自冠时闻约斋之号今亦既有年矣君身益湮晦达以是来见无他求袖出词一编余惊笑而不答始取读之如行帝苑仙瀛辉华绚丽欣纷骇接后题嘉泰辛酉五月八日王官寿宋词钞词人姓氏高观国字宾王号竹屋山阴人有竹屋痴语姜白石云竹屋有中秋夜怀史梅溪齐天乐徘徊宛转交情如见白石评梅溪竹屋二家词笔当亦在此数年中 
　　诗　送陈敬甫　项里 
　　歌曲　征招 
　　嘉泰二年壬戊 【 戊：戌】 　　　　　　四十五岁 
　　上元日访全老于净林广福院观沈传师碑隆茂宗画斋后与全老铦朴翁聪自闻酌龙井而归夏秋间游华亭钱参园池十月僧了洪以本年春出于稽山之黄閍晋王献之保母李意如志墨本来示寻钱清王千里携志砖及曲水小砚入都借观累日冬至日云间钱希武刻歌曲六卷于东岩之读书堂十二月与邻人汤升伯过童道人许见乌台卢提点所藏定武旧刻禊帖后数日买得之是年山谷之孙农丞黄子迈过寓斋见千岩老人藏本禊帖有山谷题跋欲乞去不忍予有与单丙文论刘次庄数十家释帖非是帖 【 本集保母志跋游宦纪闻俞松兰亭续考】 
　　汪孟鋗龙井见闻录僧全咸淳临安志主僧可全苏籀双溪集龙井僧全示寄庵枢密程公累篇季文弟新什求予继其末一首程苏中兴什同庵有后前前朝沙门首辨净超卓然耆宿失闻聪飤参余小全龙泓风篁巘荏苒二十年缁俦几换易岩崿岂变迁亭亭百岁杉泠泠九涧泉梵音扰龙性玄解忘鱼荃有容辇瓌诡无情施缯钱佛法伫隆兴般若须人传更令观剎丽但俾子孙贤三空正觉路一踰实相图不替人天师重教演教禅又咸淳临安志称全于净林创松关南泉为留憩之地葛天民初为僧名义铦字朴翁聪师周紫芝太仓稊米集酌龙井泉书聪师房二首十里泉声咽断岩绣衣玄衮闭朱龛老翁不要千山雨只乞龙君一勺甘八十霜髭不出门老师犹是辨才孙高人已复如云散旧事邢 【 邢：那】 堪与客论案酌龙井二首陆本分为二题误当从鲍氏辑本 
　　嘉庆松江府志钱良臣字友魏 【 馆阁续录作师魏】 绍兴二十四年进士淳熙五年繇给事中除端明殿学士签书枢密院复除参知政事九年罢政事除资政殿学士奉祠寻知镇江府又除端明殿学士改知建康府兼行宫留守拜资政殿大学士十五年请罢提举洞霄宫光宗时卒谥文惠光绪华亭县志城内园林宋云间洞天钱参政良臣园在里仁坊内宅居其旁广轮数里至今指其坊犹称钱家府云府有御书云汉昭回之阁兴庆等堂园有东岩堂巫山十二峰观音岩桃花洞雪窗云榭来禽渚流杯亭桃蹊杏村龟巢橘坞明月湾薝卜林围绣香风露香笼锦诸佳致具见于方岳钱府百咏诗元时已废十二峰半属尼居之慧海院惟东岩因舍浮图其峰峦竹树犹为城巿山林之胜朋云亭基在峰之巅兀顾架阁文琛赋诗有昔年绿野裴丞相今日匡庐远法师之句案集中钱参园池诗钱氏溪月词皆咏云间洞天也细玩绿野留吟屐更愁入山阳夜笛月下空忆等句白石于淳熙戊申己酉间不但受知于钱参且尝游斯园钱与石湖同岁同榜受知之由其石湖欤 【 石湖集丙午新年六十一岁俗谓之元命作诗自贶自注今丞相王公枢使周公参政钱公皆丙午又顷昔皆同朝】 若秀句君休觅机云韬世业则谓希武也白石歌曲第六卷后题嘉泰壬戌至日刻于东岩之读书堂东岩即云间洞天之东岩堂钱良臣顾野王读书堆诗伊昔边烽备不虞太平移作梵王居而今江表全无事借我三椽好读书读书名堂当以此故桯史彭传师名法以恩科得官依钱东岩之门督府尝欲举以使金不克遣终老于选调则钱参又号东岩 
　　俞松兰亭续考淳佑辛丑岁十一月秀岩老人李心传题姜尧章所藏本云卢承旨者名诚刘信叔子壻也刘氏世为贵将则此帖繇来可考矣 【 齐东野语诸王孙赵孟坚宇 【 宇：字】 子固号彝斋居嘉禾之广陈修雅博识善笔札工诗文酷嗜法书三代以来金石名迹遇其会意时虽倾囊易之不靳也萧千岩之侄滚得白石旧藏五字不损本禊帖后归之俞寿翁家子固复从寿翁善价得之喜甚乘舟夜泛而归至霅之升山风作舟覆幸值支港行李衣衾皆渰溺无余子固方被□衣立浅水中手持禊帖示人曰兰亭在此余不足介意也因题八言于卷首云性命可倾至宝是保盖其酷嗜雅尚出于天性如此后终于提辖左帑身后有严陵之命其帖后归之悦生堂今复出人间矣】 
　　案信叔刘锜字苏召叟哭尧章云儿年十七未更事似谓此五字不损本 
　　刘克庄后村大全集答汤升伯因悼紫芝紫芝曾说子能诗开卷如亲玉树枝古佛写成翻水偈天仙遗下步虚词的然沈谢何难识逝矣应刘不可追寂寞西湖三尺墓谁携斗酒一浇之 
　　保母志跋嘉泰壬戌六月六日钱清三槐王畿字千里得晋大令保母志并小研于稽山樵人周二物予皆亲见之志以砖刻砖四垂其三为钱文皆隐起已断为四归王氏又断为五凡十行又云壬戌十月余故人了洪法师携墨本自钱清来示余且言六月六日过王君有野人自外至出小砚以馈王君之子云春时劚山得之洪取视见砚背有永和及晋献之字知是圹中物问有碑否野人云一砖上有字已碎矣亟使致之明日持前五行来是时犹未断也验是大令保母墓志而文未具又使寻之旬日乃以后五行来断为三矣案此跋见知不足斋丛书四朝闻见录后从江村高氏所藏卷子录出跋后原注按姜跋无印章后荪壁及法书二印去跋稍远皆收藏图记余案此帖系周草窗所藏了洪攻媿二诗周平原李豫章宋赤城黄南明高耻堂姜尧章六跋均荪壁补录也楼诗题攻媿楼公可见佩楚轩客谈金应桂字一之雅标度能欧书受知贾似道晚居西湖南山中筑荪壁山房荪壁即应桂也苏泂泠然斋集有王千里得晋献之保母碑及砚索诗一首足补荪壁所录未及 
　　游宦纪闻世南尝藏姜一帖正与单论刘次庄辈数十家释帖非是又云悟帖中只张芝秋凉帖锺繇宣示帖皇象文武帖王廙小字二表皆在右军之上其说尤新有绛帖平二十卷恨未之见也据绛帖平自叙与丙文论释帖当为本年事 
　　诗　嘉泰壬戌上元日访全老于净林广福院观沈传师碑　隆茂宗画赠诗　斋后与全老铦朴翁聪自闻酌龙井而　归　题华亭钱参园池 
　　歌曲　蓦山溪 【 题钱氏溪月】 
　　文　定武五字不损禊帖跋一　萧千岩藏本禊帖跋　与单丙文论帖 
　　嘉泰三年癸亥　　　　　　四十六岁 
　　春张平甫卒以孤相托三月十二日再跋定武禊帖五月九日绛帖平成六月九日三跋定武禊帖九月书王献之保母李意如志跋竟赠王千里和辛稼轩秋风亭韵十月过钱清与千里元卿同观志跋又记其后至会稽与稼轩登蓬莱阁又观雪于秋风亭寻归行都是年夏秋多病冬暮杨诚斋有进退格诗寄赠 【 本集自述诚斋集俞松兰亭续考】 
　　自述者平甫卒后自伤之作也平甫卒于某年虽无明文可据而自述于杨诚斋朱晦庵俱称曰待制案杨诚斋于庆元五年三月十七日进宝文阁待制致仕嘉泰三年八月十六日进宝谟阁直学士开禧二年二月二十二日升宝谟阁学士是年七月卒朱子于庆元二年十二月落秘阁修撰六年三月甲子日卒嘉泰二年追复焕章阁待制致仕此为嘉泰二年朱子追复待制以后本年八月诚斋进宝谟阁直学士以前所作无疑自述又云张兄平甫十年相处绍熙癸丑至本年癸亥正十年挽平甫云他日石羊芳草路弟兄来此一沾裾平甫之卒依上互证盖本年春也又案所述如梁内翰郑枢使范参政杨待制萧复州朱待制京谢二相辛稼轩孙从之吴德夫项平甫王晦叔楼大防叶正则金陵吴公江陵杨公年月有可考者已详于各年之下若胡应期南州张公徐子渊曾幼度商翚仲易彦章六人相知当皆在绍熙庆元之闲惟定为某年惜无确证宋史胡纮字应期处州遂昌人淳熙中进士绍熙五年以京镗荐都进奏院迁司农寺主簿秘书郎韩侂冑用事逐朱熹赵汝愚意犹未决遂擢监察御史及是劾赵汝愚且诋其引用朱熹为伪学罪首汝愚遂谪永州宁宗以孝宗嫡孙行三年服纮言止当服期诏侍从台谏给舍集议释服于是从纮徙太常少卿使草定其礼俄迁起居郎权工部侍郎移礼部侍郎又移吏部坐同知贡举考宏词不当而罢卒于家 【 四朝闻见录初纮试宰还谒忠定同时见者同郡人某亦赵氏赵知忠定不事修饰故易敝巾垢衫败屣以见且能昌诵忠定大廷对策忠定于稠人中首与之语且恨同郡同姓而曾未之识次至纮进自叙科第尝阶上游冀归里列忠定愀然曰若庙堂尽以前名用士则或非前名与不由科第者何由进神色不接纮未谒忠定尝迂道褐考亭先生于武夷精舍先生待学子惟脱粟饭至□熟则用姜酰浸三四枚共食胡之至考亭先生遇礼不能殊胡不悦退而语人曰此非人情只鸡尊酒山中未为乏也道出衢从太守觅舟客次偶遇水心先生遇时犹未第纮气焰凌忽若宿与之不合者厉声问先生曰高姓仙里先生应之曰永嘉叶适纮又诘之曰足下何干至此先生对曰亲病求医纮笑以手自摇紫窄带叹曰此所谓亲病在床入山采药先生抚然莫知其所以见讶者会太守素谂先生名遂命典谒语胡小俟先请叶学士胡尤不平沐为名臣李公士颖子李公闲居龟溪去都最近沐以大臣子试二令适从忠定谒告为亲寿会上亦当遣中使赐药茗忠定欲荣沐谕以就持归以赐沐对以遣使旧礼也恐不可以沐人子之荣而废遣使也忠定不乐颇以语侵沐韩侂冑欲图忠定而莫有助之者谋之于某官某语侂冑曰公留某则可图赵韩遂于上前留之后竟拜相某官既为韩留则力荐纮沐沐遂诬忠定为不轨纮代击考亭先生诬以欧阳公被谛事又斥其辄废校舍为宅论水心先生所著进策君德论为无君纮文逼柳柳州沐诗文洒落晚着易颇契奥旨其初未必尽出于媚韩也其积忿嫉者久临大议顷不能平心耳馆阁续录秘书郎庆元以后胡纮字幼度处州龙泉人隆兴元年木待问榜进士出身治礼元年九月除十一月为监察御史□宋史本传作字应期处州遂昌人淳熙中举进士与此全不相合】 
　　万姓统谱徐似道字渊子天台人少负才名为吴江尉受知于范成大及为秘书少监闻弹疏以舟载昌蒲数盆书两箧翩然引去道闲争望之若神仙案渊子为石湖所重诚斋诗话又与张功甫诸人并称徐子渊当即渊子 
　　四库全书总目提要绿督集二十卷宋曾丰字幼度乐安人干道五年进士官至知德庆府事真德秀尝受学于丰及执政奏取其集入崇文四部丰晚年筑室自号曰撙斋 
　　宋史商飞卿字翚仲台州宁海人淳熙初由太学登进士第任无为军教授累官至工部郎官时韩侂冑秉国气焰熏灼飞卿既至未尝辄一造谒踰月即丐去提举福建路常平茶盐擢监察御史以言迕侂冑罢为奉常请外以秘阁修撰为荆湖南路转运判官后改司农卿总领江东淮西军马钱粮开禧中就擢户部侍郎侂冑将举师尝问饷计丰约飞卿以实告比调遣浩繁不克支有旨传飞卿军前传宣抚劳值金兵大至几不免以忧卒 
　　馆阁续录易祓字彦章潭州宁乡人淳熙十一年土舍释褐出身治周礼庆元二年十一月除正字四年三月为校书郎十月除秘书郎五年七月除著作 【 脱郎字】 佐郎六年八月除著作九月知江州嘉泰四年以枢密院检详文字兼国史院编修官七月为国子司业仍兼 【 齐东野语苏师旦将建节学士颜棫莫子纯皆莫肯当□易祓彦章为枢密院检详文字师旦为都承旨祓兴之昵欣然愿任责遂以国子司业兼两制竟为师旦草麻极其□后至用前人旧对所为有文事有武备无智名无勇功者盖以孔子比之子房不足道也既宣布物论哗然亟擢祓左司谏诸生为之语曰阳城毁裴延龄之麻由谏官而下迁于司业易祓草苏师旦之□由司业而上擢于谏官既而韩诛苏得罪祓遂远贬乐雷发雪矶丛藁谒山斋诗淳熙人物到嘉熙听说山斋亦白髭细嚼海花读总义只应姬老是心知山斋祓别号总义周易总义四库全书总目提要周易总义二十卷宋易祓撰】 
　　万姓统谱陈晔字日华庆元初知汀州事为治精明以郡帑钱二百贯助学又以隶官田百亩充诸生廪饩减户田食盐价以纾细民作义冢以掩民骼汀俗尚鬼晔严禁之俗遂丕变 【 淳安县志□福州人淳熙五年为淳安令】 绛帖平自叙后题嘉泰癸亥五月九日四库全书总目提要绛帖平六卷宋姜夔撰案宋曹士冕法帖谱系云绛本旧岵尚书郎潘师旦以官帖私自摹刻者世称潘驸马帖又称潘氏析居法帖石分而为二其后绛州公库乃得其一于是补刻余帖是名东库本逐卷各分字号以日月光天德山河壮帝居太平何以报愿上登封书为别今夔所论每卷字号与士冕所说相合然则夔所得者即东库本也宋之论法帖者米芾黄长睿以下互有疏密夔欲折衷其论故取汉官廷尉之义以名其书首有嘉泰癸亥自叙云帖虽小技而上下千载关涉史传为多观是书考据精博可谓不负其言惟第五卷内论智果书梁武帝评书语武帝藏锺张二王书尝使虞龢陶隐居订正案虞龢宋人其上法书表在宋孝武帝之世去梁武帝甚远斯则考论之偶疏耳据墨庄漫录其书本二十卷旧止钞本相传未及雕刻所载字号止于山字其河字以下亡佚十四卷意不可复得然残珪断璧终可宝也 【 案直斋书录解题绛帖评二十卷文献通考经籍考同】 
　　王献之保母志跋后题云予既作此跋将书以赠千里以疾见妨自四月至于九月乃竟据此知本年夏秋间多病 
　　宋史辛弃疾字幼安历城人少师蔡伯坚与党怀英同学金主亮死耿京聚兵山东称天平节度使节制山东河北忠义军马弃疾为掌书记绍兴三十二年京令弃疾奉表归宋高宗劳师建康召见授承务郎天平节度掌书记并以节度印诰召京会张安国邵进已杀京降金弃疾还至海州与众谋曰我缘主帅来归朝不期事变何以复命乃约统制王世隆及忠义人马全福等径趋金营安国方与金将酣饮即众中缚之以归献俘行在仍授前官改差江阴签判时年二十三干道四年通判建康府六年召对延和殿论南北形势及三国晋汉人才迁司农寺主簿出知滁州辟江东安抚司参议官留守叶衡入相力荐慷慨有大略召见迁仓部郎官提点江西刑狱平剧盗赖文政加秘阁修撰调京西转运判官差知江陵府兼湖北安抚迁知隆兴府兼江西安抚以大理少卿召出为湖北转运副使改湖南寻知潭州兼湖南安抚盗连起湖湘悉讨平之疏奏乞别剏一军以湖南飞虎为名诏委以规画时枢府有不乐之者数沮挠之弃疾行愈力军成为江上诸军之冠嘉右文殿修撰差知隆兴府兼江西安抚以言者落职久之主管冲佑观绍熙二年起福建提点刑狱召见迁大理少卿加集英殿修撰知福州兼福建安抚使丐祠归庆元元年落职四年复主冲佑观久之起知绍兴府兼浙东安抚使嘉泰四年召见言盐法加宝谟阁待制提举冲佑观差知绍兴府两浙东路安抚使辞免进宝文阁待制又进龙图阁知江陵府令赴行在奏事试兵部侍郎辞免进枢密都承旨未受命而卒赐对衣金带守龙图阁待制致仕特赠四官宝庆会稽续志安抚题名辛弃疾以朝请大夫集英殿修撰知嘉泰三年六月十一日到任当年十二月二十八日召赴行在 【 咸淳临安志嘉泰癸亥岁刘改之在中都时辛稼轩帅越闻其名遣介招之适以事不及行作书归辂者因效辛体沁园春一词并缄往下笔便逼真辛得之大喜致馈数百千竟邀之去馆燕弥月酬倡亹亹皆以之逾喜垂别赒之千缗曰以是为求田资改之归竟荡于酒不问也】 续通鉴嘉泰四年正月浙东安抚使辛弃疾入见苏泂泠然斋集正月二十七陪唐子耆登卧龙寺时稼轩己去令人怀之则稼轩赴阙为正月二十日后稼轩词玉楼春乙丑京口奉祠西归将至仙人矶结云却趁新凉秋水去瑞鹧鸪乙丑奉祠归舟次余干赋起云江 【 脱头字】 日日打头风乙丑奉祠发京口当在仲秋至余干则秋已 【 脱深字】 矣绍兴府志秋风亭在观风堂侧宋汪纲记曰此亭辛幼深 【 深：衍文】 安赋词脍炙人口记云赋词即汉宫春也丘崈文定公词汉宫春题曰和辛幼安秋风亭韵张功甫南湖词汉宫春题曰稼轩帅浙东作秋风亭成以长短句寄余欲和久之偶霜晴小楼登眺因次来韵代柬奉酬本集汉宫春题曰次韵稼轩案丘宗卿本年知明州道出会稽值亭新成所以席上和韵功甫则遥和也稼轩词有上西平会稽秋风亭观雪时白石在越同观雪中六解万壑千岩一首即咏此 
　　杨诚斋退休集癸亥十月久雨妨农收二十八日得霜遂晴喜而赋之之下十二月二十七日立春夜不寐之上有进退格寄张功甫姜尧章一首 【 即玉露所载】 鹤林玉露姜尧章学诗于萧千岩琢句精工有姑苏怀古诗杨诚斋喜诵之尝以诗送江东集归诚斋 【 二诗俱见集中】 诚斋大称赏谓其冢嗣伯子曰吾与汝勿如也报之以诗云尤萧范陆四诗翁此后谁当第一功新拜南湖为上将近差白石作先锋可怜公等皆痴绝不见诗人到老穷谢遣管城侬巳晚酒泉端欲乞疏封南湖谓张功甫也案绍熙辛亥白石以诗送朝天续集非江东集 【 诚斋集朝天续集序云余诗自壬午至今凡七集近三千首诗云先生自可三千首即谓七集近三千首也】 以朝天续集为江东集误以进退格寄诗为报诗尤误 
　　诗　张平甫哀挽 
　　歌曲　汉宫春 【 次韵稼轩】 　又 【 次韵稼轩蓬莱阁】 
　　文　定武五字不损本禊帖跋二　定武五字不损本禊帖跋三　禊帖平叙　王献之保母李意如墓志跋　自述禊帖偏傍考 
　　嘉泰四年甲子　　　　　　四十七岁 
　　三月行都大火舍毁移寓旅邸有答苏虞叟诗秋游镇江与辛稼轩登北固楼冬十月以诗贺张肖翁参政 【 本集】 
　　宋史五行志嘉泰四年三月丁卯行都大火燔上书省中书省枢密院六部右丞相府制敕粮料院亲兵营修内司及学士院内酒库内宫门庑夜召禁旅救扑太室撤庙庑迁神主并册宝于寿慈宫翌日戊辰旦火及和宁门鸱吻禁卒张隆飞梯斧之门以不焚火作时分数道燔二千七十余家又翌日乙巳神主迁还太室时省部皆寓治驿寺案周文璞题尧章新成草堂云壁闲古画身都碎架上枯琴尾半焦画碎琴焦皆是焚余物象足征舍毁由于火也所以念奴娇词说与依依王谢燕应有凉风时节二句虽谓依平甫而居实寓淮南所谓燕雀处堂子母相乐突决栋焚而怡然不知祸之将及也凉风四字反映火毁尤妙又云绕枝三?白头歌尽明月与上张参政应念无枝夜飞鹊月寒风劲羽毛摧句皆用魏武帝短歌行句意然念奴娇毁舍后作则伤平甫下世既无主人舍又毁于火也上张参政则欲卜居乞将伯之助也本年正月稼轩由浙帅入见寻知镇江以洞仙歌黄木香赠稼轩证之则知镇江之命当在四五月闲又案永遇乐北固楼次稼轩韵数汐 【 汐：在第十二字寒下】 秋烟一篙寒骑 【 骑：在第六字数下】 句游北固时秋已深矣 【 稼轩词云四十三年望中犹记烽火扬州路稼轩于绍兴三十二年自山东奉表归行在是年壬午至本年甲子正四十三年】 宋史张岩字肖翁大梁人干道五年进士历官为监察御史附韩侂冑累迁给事中除参知政事以言者罢为资政殿学士知平江府旋升大学士知掦 【 掦：扬】 州时边衅方开诏岩与程松分帅两淮已而召还为参知政事兼同知国用事开禧二年迁知枢密院事明年除督视江淮军马岩开督府九阅月耗费县官钱三百七十余万缗侂冑诛许自便复元官奉祠 【 直斋书录解题琴操谱十五卷调谱四卷参政历阳张岩肖翁以善鼓琴闻一时余从其子佖得此谱】 案宰辅表嘉泰元年八月张岩自给事中除参知政事三年正月罢以资政殿学士知平江府四年十月知掦 【 掦：扬】 州除参知政事故寄诗云姑苏梅花贺诗云相出淮南临安旅邸答苏虞叟一首伤无家也此诗足证毁舍后先寓旅邸后寓水磨方氏陆放翁剑南诗稿绍熙癸丑有赠苏召叟兄弟乙卯有送苏召叟秀才入蜀苏泂泠然斋集有足虞叟兄句次韵虞叟兄寄常山晋叟兄次韵颖叟弟耕堂即事则晋叟虞叟皆召叟 【 脱兄字】 也案 【 案：另起行】 湖上寓居杂咏钩窗不忍见南山下有三雏骨未寒一首骨曰未寒三殇亦本年事 
　　诗　临安旅邸答苏虞叟　贺张肖翁参政　寄上张参政 
　　歌曲　念奴娇 【 毁舍后作】 　洞仙歌 【 黄木香赠稼轩】 　永遇乐 【 北固楼次稼轩韵】 
　　开禧元年乙丑　　　　　　四十八岁 
　　馆水磨方氏会饮总宜营草堂于扫帚坞秋深堂成名曰石帚渔隐周晋仙题七言诗吴梦窗赋三部乐词冬陈君玉还诗集 【 本集梦窗词方泉集】 
　　梦窗词三妹媚姜石帚馆水磨方氏会饮总宜即事寄毛荷塘咸淳临安志下湖在钱塘门外其源出于上湖一自玉壶水口流出九曲沿城一带至余杭门外一自水磨头石函桥东入策选锋教场杨府云洞北郭税务侧会为一流如环带然有二斗门潴泄之西湖志姜夔寓馆在水磨头近石函桥即本梦窗词咸淳志而为说也 【 吴自牧梦梁录防隅巡警钱塘隅有望楼在水磨头放生亭后】 志又曰总宜园在断桥路曰中贵张氏园 【 武林旧事葛岭路水磨头石兰桥放生亭德生堂泳飞亭总宜园自注水张太尉后归赵平远淇今为西太乙宫都城纪胜孤山路□内贵张氏总宜园杨诚斋湖上绝句总宜亭子小如拳着得西湖上轩窗无不好何须抵拣死名园案水张太尉即癸辛杂识葛天民赏雪之张知省也】 近代志西湖者多据梦窗之三妹媚词于水磨头书石帚寓馆而梦窗之三部乐石帚渔隐从未详 【 详：见】 有考及者今详考之石帚渔隐盖在履泰北乡之扫帚坞也咸淳临安志钱塘县管十三乡惠民乡管里六夹城柴场羊角乳台马城印墓履泰北乡管理六黄山石塘门外八九曲路 【 此上自南山路之东首下至古北关之西沿湖东岸所经之路】 至德胜桥南印道堂小溜水桥黄山桥扫帚坞鲍家田青芝坞玉泉驼巘栖霞岭东山衕 【 此自古北关西南行经北山之阴至东山衕折而南逾山至湖滨耿家步之路】 霍山昭庆教场水磨头葛岭九里松灵隐寺石人岭西溪路止三天竺附 【 此自八九曲路西经葛岭路至东山衕南口西南行至灵隐三天竺】 案咸淳志图扫帚坞 【 志曰扫帚邬在钱塘门外黄山桥成化杭州府志在栖霞岭】 在江湖伟观东北 【 志曰江湖伟观在葛岭寿星寺外江内湖一览在目】 西马塍西 【 志曰东西马塍在余杭门外羊角埂之间或云是钱王旧城非塍也今北关门古之余杭门外城也元自有北关门今夹城巷乃古基也地与马城相接案马城延袤甚广羊角界乎其中东接夹城南接柴阳北接乳台印墓西接履泰北乡之黄山扫帚】 所以卜算子云家在城西也坞在葛岭栖霞之阴所以琴铭曰深山长谷云入我屋周晋仙题新成草堂曰犹有住山穷活计志曰下湖河在溜水桥柴场北自策选马军寨墙八字桥沿东西马塍羊角埂上泥桥下泥桥直抵步司中军寨墙北一派自打水楼南折入左家桥河入江涨桥河一派自八字桥西策选军寨神勇军寨步人桥至古塘桥下折入余杭塘河一派自西堰桥西溪山一带至饮马山亦折入余杭塘河案图黄山桥在八字桥西八字桥在西马塍西渔隐邻下湖河一派所以梦窗齐天乐赠石帚曰岸觜沙平绿杨阴下晚初舣下湖河通江所以三部乐有夜潮上明月芦花之句志曰溜水桥在羊坊巷北 【 在霍由大路口】 小溜水桥在精进院北精进院在溜水桥东澄寂院在精进院侧桃花衕 【 湖山便览桃花港昭庆寺志云港水西及武林门绕庆忌塔后北入松毛场下河此即中龙闸注下湖河故道也临安志有桃花衕云在精进寺侧港当以衕得名】 西湖志纂扫帚坞在栖霞岭在履泰山上山多桃花色绚如霞下有水名桃溪案渔隐西有桃溪东接桃花港所以齐天乐曰人住桃溪最久若三部乐那知煗袍挟锦低帘笼烛鼓春波载花万斛三句追溯当日春游之胜反照今日山居至江鶂初飞素云如沐等句则草堂成时秋已深矣湖上寓居杂咏云而今渐欲抛尘事未了菟裘一畅然此诗本年秋初所作云未了者草堂之工尚未了耳又案苏召叟足姜句那知身百岁未办屋三间见客慵开口逢僧托买山僧朴翁也买山帚邬必朴翁为之地也又案水磨头在葛岭路南对凤凰南屏诸山所以湖上寓居杂咏有朝朝南望宫云起钩窗不忍见南山等句寓居西即孤山路口所以有夜凉一舸孤山下及指点移舟着柳堤等句囊封万字总空言谓上大乐议归向芦根濯软红谓去秋访稼轩苑墙曲曲柳冥冥人静山空见一灯则谓四圣水灯也 【 周密癸辛杂识西湖四圣观前每至昏后有一灯浮水上其色青红自施食亭南至西陵桥复回风雨中光愈盛月明则稍淡雷电之时则与雷电争光闪烁金一之所居积庆山岭每夕观之无少差凡看二十余年矣苑墙曲曲谓四圣观园有凉堂瀛屿诸胜理宗朝改为西太一宫】 如谓石帚渔隐即水磨寓馆家在马城西等句固无是处湖上杂咏又将何解 
　　四库全书总目提要方泉集四卷宋周文璞撰文璞字晋仙号方泉又号野斋又号山楹阳谷人诸书不详其仕履盖亦江湖派中人也 【 齐东野语端平闲周文璞赵师秀数诗人春日薄游湖山极饮西林桥酒垆皆大醉熟睡忽有髽髻道人过而睨之哂曰诗仙醉邪顾酒家善看客我当偿酒钱索水小盂以瓢中药少投之入口略嗽噀之地上则皆精银也时游人方盛皆环视骇叹忽失道人所在薄暮诸公始醒酒家具道所以皆怅然自失其家持银往巿得钱正可酬所值了无赢余明日喧传都下酒家图其事于壁自以为遇仙酒肆好事者竸 【 竸：竞】 趋之遂为湖山旗亭之甲诸公亦若有悟云】 
　　杨诚斋退休集答胡仲方赠诗畴昔昭王渡楚江得萍斗大嚼甘芳因君黄绶作此县问古青苹何处乡民乐弦歌爱言偃天将桃李醉河阳望郎旧说为邑宰邑宰今看为望郎案此诗编于乙丑改元开禧元日之后仲方是时初宰萍乡宋诗纪事胡榘字仲方庐陵铨之孙嘉定中官工部尚书出知福州 【 四朝闻见录嘉定间禁止青盖事盖起于郑昭先无所塞月课前录载其事太学诸生与京兆辨时相持之不下薛会之极胡仲方榘皆史所任也诸生伏阙言事以民谣谓胡薛为草头古天下苦象其姓也谓虐我生民莫匪尔极象其名也薛不安其位力乞去时相谓曰弥远明日行则尚书今日去薛不能不留案三学之横周草窗叶绍翁所记皆极平允】 
　　杨长孺字伯子号东山万里子嘉定间守湖州后为番禺帅端平初累辞召命以集英修撰致仕 【 吴兴掌故嘉定间守湖州弹压豪贵牧养小民治声赫然湖州府志嘉定四年三月以朝奉郎到任五年八月除浙东提举九月磨勘转朝散十月受代齐东野语杨伯子长孺之言曰先君在朝列时薄海英才云次鳞集亦不少矣而布衣中得一人焉曰姜尧章】 次韵胡仲方因杨伯子见寄一首以诚斋答诗证之此诗为本年春间之作结云春山雨耕亦买山帚坞之佳证也 
　　陈君玉以小集见归一首词参?意苍凉结云因忆子云盖诚斋易传书成故以扬子太玄拟之白石虽学诗于千岩而参活句得于诚斋独多况前年冬诚斋有进退格之寄本年春伯子又寄仲方之诗香火情深因君玉用归朝天续集韵益增遐想水边白鸟窗外梅花皆渔隐景物质实而又清空此之谓也 
　　雪中六解首述淳熙丙申北游濠梁之雪终以嘉泰癸亥入越与稼轩秋风亭观雪其中间则沔鄂黄鹤之雪行都吴山之雪除夕垂虹之雪雪虽五地而三十年之游踪皆以雪显与昔游诗同一章法结云煎茶骄色盖渔隐新成菟裘之愿稍偿耳 
　　诗　次韵胡仲方因杨伯子见寄　湖上寓居杂咏雪中六解　陈君玉以小集见归用余还诚斋朝天续集韵作七字夔报贶 
　　开禧二年丙寅　　　　　　　　　四十九岁 
　　南游过桐庐登乌石寺观张魏公刘安成岳武穆留题秋至括苍登烟雨楼观石湖居士题颜歌其所作虞姜人亦作一解与处守赵和仲东堂联句东游永嘉赋富览亭而归是年七月杨诚斋卒 
　　一统志浙江严州府桐庐县在府东北九十五里衢州府西安县附郭乌石山在县西四十里趋江右者多道此有张浚岳飞题名石龙游县在府东七十里乌石寺在县北宋绍兴中岳飞过此有题识 【 龙游西安皆川途所经】 处州府烟雨楼本旧州治宋崇宁间杨嘉言建范成大书额 【 案石湖干道三年起知处州五年五月被召至行在除礼部员外郎又案李处全粹伯晦庵词水调歌头处州烟雨楼落成欲就中秋后值雨鹧鸪天社日落成烟雨楼二首石湖重修烟雨楼落成干道四年秋社日也题颜虞美人词佚南宋馆阁录李处全彭城人梁克家榜进士出身干道六年七月除丞九月为殿中侍御史浙江通志知处州范成大楼璩钱竽李处全孝宗时任】 宋诗纪事赵廱一作雍号竹潭忠简后人开禧闲为处州太守烟雨楼 【 自注在处州】 画栋飞云暮霭寒楼台城堞有无间烟收雨霁曾看否见尽东南万迭山 【 广东通志赵廱纪游诗跋曰浚仪赵廱和仲以绍熙二年表守肇庆】 东堂联句赵雍和仲即处州太守也诗云金风丹桂皆八月景物烟雨楼一首亦似同咏白石癸亥入越有蓬莱阁次稼轩韵故虞美人有东游纔上小蓬莱句此行自处泛江至温故富览亭水调歌头有一叶眇西来句皆实录也 【 一统志温州府富览亭在永嘉县西北郭公山上宋建登者不越几席而尽山水之胜】 
　　诗　过桐庐　登乌石寺观张魏公刘安成岳武穆留题东 【 东字上：空一格】 堂联句 
　　歌曲　虞美人 【 括苍烟雨楼】 　水调歌头 
　　开禧三年丁卯　　　　　　　　五十岁 
　　下竺寻梅和曾吏部梅花八咏次潘德久韵送王德和提举淮东答沈器之单丙文赠琴与葛天民哦诗礼塔周晋仙为作金涂佛塔歌 【 本集砚北杂志方泉集】 
　　宋史韩侂冑传自兵兴以来蜀汉淮之民死于兵戈者不可胜计公私之力大屈而侂冑意犹未已中外忧惧禽言江南望夫谁家子登山化石不得语哀覆军也送王德和提举淮东煮干碧海知谁用割尽黄云尚告饥伤交困也韩元吉南涧词水调歌头序上次韵王德和 【 宋史食贷 【 贷：货】 志庆元初诏罢循环盐钞改增剩钞名为正支文钞给算与己投仓者通理先后支散以淮东提举陈损之言循环钞多弊故有是命于是富商巨贾有愿为贫民者矣开禧二年诏自今新钞一袋搭支旧钞一袋如新钞多于旧钞或愿全以新钞支盐及无旧钞而愿全买新钞者听以新钞理资也煮干碧海句谓上年诏也】 沈器之仕履无考据江汉大堤铜鞮等句沈盖楚人据风高北马句知在金兵九道南下后据露下秋虫句知答诗为本年秋 
　　宋史曾三聘传字无逸临江新淦人干道二年进士调赣州司户参军累迁军监主簿迁秘书郎宁宗立兼考功郎后知郢州会韩侂冑为相以三聘为故相赵汝愚腹心坐追两官久之复元官与祠差知郴州改提点广西湖北刑岳皆辞不赴侂冑诛诸贤遭窜斥者相继召用三聘禄不及终不自言张功甫南湖词卜算子无逸寄示近作梅词次韵回赠常记十年前共醉梅边路别后频收尺索书依旧情相与早愿却来看玉照花深处风暖还听柳际莺休唱闲居赋案南湖集有走笔和曾无逸摹 【 摹：掌】 故约观玉照堂梅六首故云早愿却来看风暖还听即谓前约休唱闲居赋谓知郴改提刑皆不赴也卜算子八阕第一阕与功甫韵同盖同和功甫所和佚其七耳无逸元官己复新命未赴故题曰吏部时居扫帚坞故曰家在马城西宋史宁宗纪开禧二年三月己亥从太皇太后幸聚景园此词为三年春之作故曰长信昨来看陆友仁砚北杂志海昌入 【 入：人】 家有古琴音韵清越相传是单炳文遗姜尧章背有铭曰深山长谷云入我屋单伯解衣作葛天民氏之曲怀我白石东望黄鹄案白石系淳熙戊申居苕溪上德久赠号然彼时仆仆道路虽偶暂归无此遐想庆元丙辰后居东城亦与深山长谷不合炳文赠琴似属本年苏召叟哭尧章诗除却乐书谁殉葬一琴一砚一兰亭乐书即大乐议琴即此琴兰亭即定武五字不损本也梦窗赠石帚有砚色寒云句其砚虽未见著录亦必瓌宝又按琴铭单伯即炳文葛天即葛天民此又为朴翁于开禧初返初服之佳证也 
　　癸辛杂识葛天民字无怀后为僧名义铦字朴翁其后返初服居西湖上一时所交皆胜士有二侍姬一曰如梦一曰如幻一日天大雪方拥炉煎茶忽有皁衣者闻户将大珰张知省之命即水张太尉也招至总宜园清坐高谈竟日既甚寒剧且觉腹馁甚亦不设杯酒直至晚一揖而散天民大恚步归以为无故为阉人所辱至家则见庭户间罗列奁篚数十红布囊亦数十凡楮币薪米酒殽甚至香茶适用之物无所不具盖此珰故令先怒而后喜戏之耳 【 宋诗纪事山阴人】 湖山便览葛岭葛无怀居葛天民始为僧名义铦号朴翁后返初服居西湖上天民句云吾语林和靖非翁不卜邻而周文璞过其新居有丹砂旧井旁句似其居近葛岭 【 无怀集小隐自题水拍荒篱外山攒落照边鸦鸦乘犊去鸭鸭待鸥还思淡秋云薄情高陇月圆武陵知避世初不为求仙周晋仙过葛天民新居为忆空山雨因嗟短鬓霜幅巾终日仄侍女古时妆乌桕残林外丹砂旧井旁不留禅月画只据净名床湖镜秋容淡云庄晚露香汲泉须透脉种果便成行使鹤过村店携孥上野航极知寨外叟全似贺知章对佛称居士翻经悟法王自将诗检束犹与竹商量嗟我浑无赖非公不作狂莫移松下石老子要乘凉】 葛岭在宝石山西亦名葛坞相传晋葛洪炼丹于此 【 玉清宫在锦坞西其后为葛洪炼丹台】 洪字稚川着有抱朴子 【 宝云山在葛岭左东北与巾子峰接锦坞在宝云山治平寺在锦坞西】 葛公丹井在治平寺西葛洪墓在葛岭宝云寺 【 吴莱有初阳台谒抱朴子墓诗郭祥正有葛公石径诗】 无怀新居近丹井所以张知省戏邀雪中清谈虽大恚能自总宜步归观其小隐自题不但山居秋景如绘且足征小隐临湖又戊辰夏五过抱朴岩北窗隐隐透南熏老子前身是此君冷入鱼腮池面雨静连禽语树头云苔因觅句行来破石为观空坐得温时事自多无耳听长安虽近不曾闻抱朴岩即张雨题西湖何氏隐真馆所谓之井分丹水葛洪山也虎头岩在葛岭西以形名则虎头以人名则抱朴也抱朴道家己返初服故有老子前身之句戊辰系嘉定元年其返初服在开禧中葛天民无怀姓名既取五柳传又以居近栖霞取桃花源记号曰秦外其居与石帚渔隐一在山南一在山北相去甚近白石无怀二集中酬赠诗皆庆元嘉泰闲在灵隐时 
　　诗　次韵德久　禽言　答沈器之　送王德和提举淮东 
　　歌曲　卜算子 
　　文　琴铭 
　　嘉定元年戊辰　　　　　　五十一岁 
　　天台谢采伯为刻续书谱一卷 【 续书谱】 
　　谢采伯续书谱序姜夔字尧章番阳布衣也自号为白石生好学无所不通尝请于朝欲是正颂台乐律以议不合而罢有大乐议琴瑟考铙歌等书传于世予略识于一友人处知其为名士颇敬之不知其能书也近阅其手墨数纸运笔遒劲波澜老成又得其所著续书谱一卷议论精到三读三叹真击书家之蒙者也夫自大学不明而小学尽废游心六艺者固己绝无仅有尧章乃用心刻苦笔法入能品予固恨其不遇于时又自恨向者不能尽知而不获抠衣北面以请也因为锓木以志吾过云嘉定戊辰天台谢采伯元若引四库全书总目提要续书谱一卷宋姜夔撰是编其论书之语曰续书谱者唐孙过庭先有书谱故也此本为王氏书苑补益所载凡二十则书史会要曰赵必睪字伯暐宗室也官至奏院中丞善隶楷作续书谱辨妄以规姜夔之失案必睪之书今己佚不知其所规者何语然夔此谱自来为书家所重必睪独持异论似恐未然殆世以其立说乖谬故弃而不传欤又密斋笔记五卷续记一卷宋谢采伯撰采伯字符若台州临海人宰相深甫之子理宗后谢氏伯叔行也中嘉泰二年傅行简榜进士历知广德军湖州监六部门大理寺丞大理寺正宋史无传其事迹不甚可考官爵名字仅见于陈耆卿赤城志中 【 江南通志名宦谢采伯绍定闲知徽州府与衢严接壤盗发常州采伯请调兵遏之祷雨辄应虎豹遁迹同治湖州府志谢釆 【 釆：采】 伯朝议大夫嘉定十五年八月到任九月准省札监尚书六部门】 案采伯嘉泰二年进士深甫嘉泰三年罢相判建康府寻薨叙云略识于一友人处当在嘉泰二三年间 
　　诗　赤松图 
　　嘉定二年己巳　　　　　　五十二岁 
　　六月参知政事卫泾罢史弥远讽言者贬张镃于霅后以旨放还 【 续通鉴】 
　　嘉定三年庚午　　　　　　五十三岁 
　　嘉定四年辛未　　　　　　五十四岁 
　　十二月奉议郎张镃坐扇摇国本除名象州羁管 【 宋史】 
　　四朝闻见录开禧闲慈明阴赞宁皇诛韩侂冑出御批三其一以授钱象祖卫泾史弥远其一以授张镃又其一以授李孝纯二批俱未发独象祖亟授殿严夏震震初闻欲诛韩有难色及视御批则曰君命也震当效 【 效：効】 死翌日震遂遣其帐下郑发王斌邀韩车于六部桥径出玉津园夹墙用铁鞭中韩阴乃死镃始预史议诛韩史以韩为大臣且近戚未有以处张谓史曰杀之足矣史退而谓钱卫曰镃真将种也心固忌之至是镃赍伐自言史昌言于朝臣子当为之事何为言功遂讽言者贬镃于霅自是不复有言诛韩之功者矣后卫泾又以同谋诛韩忌史史故黜泾事在甲集镃后以旨放还因史变□法又欲谋史故贬置象台 【 齐东野语嘉泰二年十二月拜侂冑为太师立贵妃杨氏为皇后初恭淑后既崩椒房虚位杨贵妃曹美人皆有宠侂冑畏杨权术以曹柔顺劝上立之上意向杨侂冑不能夺也太学生王梦龙为后兄次山客监杂卖场赵汝谠与王梦龙为外兄弟知其事于是以侂冑之谋告次山次山以白后由是怨之始有谋侂冑之意矣用兵之谋复起再遣监登闻鼓院王柟出使于是杨次山与皇后谋俾王子荣王□入奏言侂冑再起兵端谋危社稷上不答皇后从旁力请再三欲从罢黜上亦不答后惧事泄于是令次山于朝中择能任事者时史弥远为礼部侍郎资善堂翊善遂欣然承命钱参政象祖尝以谏用兵贬信州乃先以召之礼部尚书卫泾著作郎王居安前右司郎官张镃皆预其谋议既定始以告参政李璧前一日弥远夜易服持文书往来李参第时外间籍籍有言其事者一日侂冑在都堂忽谓李叄 【 叄：参】 曰闻有人欲变局面相公知否李疑事泄面发赤徐答曰恐无此事而王居安在馆中与同舍大言曰数日之后耳目当一新矣其不密如此弥远闻之大惧然未有杀之之意遂谋之张镃镃曰势不两立不如杀之弥远抚凡曰君真将种也吾计决矣时开禧三年十一月二日侂冑三夫人号满头花者生辰张镃素与之通家至是移庖侂冑府酣饮至五鼓其夕周筠闻其事遂以覆帖告变时侂冑已被酒视之曰这汉又来胡说于烛上焚之初三日将早朝筠复白其事侂冑叱之曰谁敢谁敢遂升车面去盖此夕之谋悉出于中宫及次山等宫省事秘不能详也癸辛杂识张约斋甫初建园宅佣工甚众内有一人貌虽瘠而神采不凡张颇异之因讯其所以则云本象人以事至京留滞无以归且无以得食故不免为此张问其果欲归否答曰虽欲归奈无路途之费张曰然则所用几何遂如数赒之且去不复可知其如何也未几张以罪谪象州牢落殊甚一日忽有来访者审则其人也于是为张营居止且贷以资使为生计张遂赖以济后张殁于象其人周其葬事毕亦莫知所在浩然斋雅谈张良臣字武子近世诗人有雪窗集子时尝从张功甫至象台方回读张功父南湖集功父预谋诛韩而史忌之韩既诛即有桐川之谪后得归坐前憾谪死象台天下冤之】 赤松图盖以子房为吕后画计卫太子功成身退规功甫也南湖集分韵赋薝卜得松字结云我祖已封侯便当随赤松赤松讽劝因功甫志也 
　　嘉定五年壬申　　　五十五岁 
　　梦梁录十六夜收灯毕十七早五更二点驾出和宁门诣景灵宫行孟春朝飨礼会要嘉定四年十月十九日降旨遇大朝会圣节大宴及恭谢回銮主上不簪花又遇圣节朝会宴赐羣臣通草花遇恭谢亲享赐罗帛花又条具惟独至尊不簪花止平等辇后四黄罗扇影花而已春词云至尊不带四年十月降旨故也 
　　诗　春词 
　　嘉定六年癸酉　　　　　　五十六岁 
　　嘉定七年甲戌　　　　　　五十七岁 
　　嘉定八年乙亥　　　　　　五十八岁 
　　次子瑛生 【 小传苏洞泠然斋集】 
　　苏召叟到马塍哭尧章诗儿年十七未更事曷日文章能世家白石卒于绍定四年辛卯辛卯上距本年甲戌正十七年据此定为瑛生之年周晋仙吊尧章云儿从外舍收残稿亦此儿也歌曲别集一卷编次与前六卷迥异殆收得残稿未加编次遂即写刊旧钞本姜氏世系有琼无瑛未知何故菊坡赵与訔白石道人歌曲跋此编嘉泰壬戌刻于云闲之东岩其家转徙自随珍藏者五十载淳佑辛亥复归嘉禾郡斋案严杰白石小传子二琼太庙斋郎瑛嘉禾郡签判版归郡斋者瑛是年签判嘉禾也 【 赵孟俯故宋守尚书户部侍郎赵府君中?禾表府君讳与詈字中父系出宋祖自秀安僖王五世而至府君以通谱荫补官淳佑八年除干办行在诸司粮料院五月出通判临安府十一月除军器监主簿明年十一月监三省枢密院门又明年正月迁大府寺丞兼大宗正丞出知嘉兴府治为郡最拜金部郎官兼右司除直秘阁两浙转运判官未上改提举浙西常平义仓茶盐公事宝佑元年升军器监案淳佑十一年为菊坡知嘉兴府之次年上距嘉泰二年壬戌正五十年】 
　　嘉定九年丙子　　　　　　五十九岁 
　　张辑从游得诗法 【 词综注】 
　　案张辑字宗瑞番阳人连江太守思顺之子早有声于江湖闲据其疏帘淡月落叶西风吹老几番尘世从前谙尽湖味等句足征宝庆元年以前客游甚久马蹄山中十年习隐端平二年再到行都冯可迁号以东仙所以东仙寓沁园春云东泽先生谁说能诗兴到偶然但平生心事落花啼鸟多年盟好白石清泉家近宫亭眼中庐阜九迭屏开云锦边出门去且掀髯大笑有钓鱼船一丝风里婵娟爱月在沧浪上下天更丛书观徧笔床静昼蓬窗睡起茶灶疏烟黄鹤来迟丹砂成未何日风流葛穉川人闲世听江湖诗友号我东仙白石二字语妙双关盟好而曰多年其得诗法于白石当在嘉定中可知姑列于本年以待博考余详绍熙二年及绍定四年 
　　嘉定十年丁丑　　　　　　六十岁 
　　嘉定十一年戊寅　　　　　六十一岁 
　　嘉定十二年己卯　　　　　六十二岁 
　　游扬州与吴履斋初识 【 开庆四明志】 嘉靖吴江县志钓雪亭在雪滩宋嘉泰二年县尉彭法建华亭林至记案白石于嘉定己卯游扬州嘉定末宝庆初数往来金陵钓雪亭三高祠二首皆嘉定己卯以后之作 
　　诗　钓雪亭　三高祠 【 不贪名爵】 
　　嘉定十三年庚辰　　　　　六十三岁 
　　嘉定十四年辛巳　　　　　六十四岁 
　　嘉定十五年壬午　　　　　六十五岁 
　　游金陵 【 泠然斋集】 
　　嘉定十七 【 七：六】 年癸未　　　　　六十六岁 
　　嘉定十六 【 六：七】 年甲申　　　　　六十七岁 
　　游金陵访费山人 【 同治上江两县志】 
　　同治上江两县志古今人费山人姜夔访费山人诗云忽忆石头城下路槿花斜压钓鱼船细玩诗意不但旧友且往来甚频非绍熙辛亥谒城斋于金陵时所作也 
　　诗　访费山人 
　　理宗宝庆元年乙酉　　　　六十八岁 
　　宝庆二年丙戌　　　　　　六十九岁 
　　游金陵赋永遇乐次辛克清韵时苏召叟再入建康幕府 【 泠然斋集】 
　　苏召叟金陵杂兴白石邻姜病更贫几年白下往来频歌词翦就能哀怨未必刘郎是后身又书怀云昨蒙宗公置牙齿事下丞相当审核宗公赵善湘也是时召叟再入建康幕以荐得官 【 同治上江两县志名宦赵善湘字清臣濮王五世孙宝庆中知建康府李全叛善湘创防江军及临淮军皆有功见宋史本传】 以召叟此诗证知嘉定宝庆闲白石数往来于金陵知交零落生计萧然所以诗云病更贫也适有永遇乐次辛克清韵之作所以又云新词能怨也 
　　歌曲　永遇乐 【 次韵辛克清】 
　　宝庆三年丁亥　　　　　　七十岁 
　　绍定元年戊子　　　　　　七十一岁 
　　绍定二年己丑　　　　　　七十二岁 
　　游嘉兴与吴履斋再会 【 开庆四明志】 
　　馆阁续录正字宝庆以后吴潜字毅父建康源水人嘉定十年进士及第治书二年十一月除绍定元年十二月为校书郎二年五月添差通判嘉兴府案江南通志吴柔胜因母家徙溧水故又为溧水人宋史吴渊吴潜俱书宣州宁国从本贯也 
　　绍定三年庚寅　　　　　　七十三岁 
　　咏离骚讲太玄与周晋仙逢于湖上僧寺 【 方泉集】 
　　周文璞方泉集吊尧章相逢萧寺已累然自咏离骚讲太玄极目旧游惟白石伤心孤冢只苍烟儿从外舍收残稿客向空山泣断猿帝所修文与张乐魂兮应是到钧天 
　　绍定四年辛卯　　　　　　七十四岁 
　　病卒于西湖之上吴履斋诸公助殡葬于马塍苏召叟周晋仙哭之以诗吴梦窗重来苕霅伤今感昔赋惜红衣 【 开庆四明志泠然斋集方泉集梦窗甲乙丙丁槀】 
　　开庆四明续 【 续：槀】 志吟续暗香疏影序曰犹记己卯庚辰之闲初识尧章于维扬己丑嘉兴再会自此契阔闻尧章死西湖尝助诸丈为殡之今又不知几年矣自昭忽录示尧章暗香疏影二词因信手酬酢并赓潘德久之诗云 【 和韵再和韵共四首集后诸贤酬赠诗词补遗只和韵二首】 用潘德久赠姜白石韵人生浮脃若菰蒲四十年前此丈夫拟向西湖酹孤魄想因风月易招呼宋史吴潜传字毅夫宣州宁国人秘阁修撰柔胜之季子嘉定十年进士第一授承事郎签镇东军节度判官改签广德军判官丁父忧服除授秘书省正字迁校书郎添差通判嘉兴府权发遣嘉兴府事转朝散郎尚书金部员外郎绍定四年迁尚右郎官改吏部员外郎兼国史编修实录检讨迁大府少卿淮西总领迁大府卿兼权沿江制置知建康府江东安抚留守端平元年诏求直言潜所陈九事以直论忤时相罢奉祠改秘阁修撰权江西转运副使兼知隆兴府主管江西安抚司涥 【 涥：淳】 佑十一年入为参知政事拜右丞相兼枢密使明年以水灾乞解机政以观文殿学士提举洞霄宫又四年授沿海制置大使判庆元府以久任丐祠进封庆国公判宁国府还家以醴泉观使兼侍读召入对拜特进左丞相改封许国公大元兵渡江攻鄂州别将由大理下交趾破广西湖南诸郡潜奏今鄂渚被兵湖南扰动推原祸根良由近年奸臣憸士设为虚议迷国误军其祸一二年而愈酷附和逢迎媕阿谄媚积至于大不靖臣年将七十捐躯致命所不敢辞所深痛者臣交任之日上流之兵已踰黄汉广右之兵已蹈宾柳谓臣坏天下之事亦可哀矣又乞令大全致仕炎等与祠高铸羁管州军不报属将立度宗为太子潜密奏云臣无弥远之材忠王无陛下之福帝怒潜卒以炎论劾落职谪建昌军寻徙潮州责授化州团练使循州安置潜预知死日语人曰吾将逝矣夜必雷风大作已而果然四鼓开霁撰遗表作诗颂端坐而逝时景定三年五月也 【 罗浚宝庆四明志郡守吴潜以宝佑四年四月二十三日奉御笔依旧观文殿大学士沿海制置大使判庆元军府己于九月初九日到任交割两司职事至五年正月初六日奉御笔吴潜特转一官职任依旧当年四月蒙恩予告还里当月十五日起离至闰月二十六日备奉圣旨指挥比以海阃重地付吴潜弹压威惠所浃鲸波晏然今己及假满之期所合申趣还之命令宁国府守臣宣谕就道具起发日时闻奏已于五月初三日祗拜恩命及承守臣赵采到家宣谕指挥即己遵奉圣旨消假五月十二日起离宁国府迤逦回任至当月二十一日抵庆元府交领两司牌印续于宝佑六年九月初三日备奉御笔吴潜分阃四明己书再考郡纲振饬海道肃清可特转一官令再任累辞不获于当月十七日望阙祗受诰命至开庆元年八月十七日再疏乞归田里奉御笔吴潜三年海阃备竭勤劳累疏丐归高节可尚可依旧观文殿大学士判宁国府特进封崇国公令学士院日下降制于当月二十八日离任】 案履斋绍定二年五月通判嘉兴与白石再会三年转朝散尚书金部员外郎四年迁尚右郎官据词序与吴梦窗惜红衣词白石卒于湖上为本年正月闲时官行都故与诸丈助殡序云嘉兴再会自此契阔者盖闻白石卒时虽已拜金部员外郎命而通判嘉兴尚未解组此词系开庆元年己未之作上距绍定辛卯二十九年所以又云今不知几年矣履斋初识白石于维扬系嘉定十二年己卯开庆己未上距己卯四十一年所以赓潘德久诗有四十年前此丈夫句再用白石韵赋仪真东园梅花何郎旧梦四十余年尚能忆句谓嘉定庚辰辛巳之交尝与白石歌酒于梅花下也白石卒于绍定辛卯上距绍熙辛亥赋暗香疏影亦四十一年此数尤奇履斋居贞体道铁石心肠而春风词笔视宋广平梅花一赋有过之无不及况萧散古淡深得白石三昧所以自昭录示二词一和再和又用韵咏雪及东园梅花香火情深于此弥见又案吟槀有水云乡和制机刘自昭韵己未四月六日海棠春和刘架阁自昭韵自昭姓刘氏官架阁制机者制置使属官主管机宜书写文字也吴梦窗惜红衣词详庆元三年丁巳 
　　苏召叟到马塍哭尧章初闻讣告一场悲写尽心肝在挽词今日亲来见灵匶对君妻子但如痴南宫垂上鬓星星毕竟襕衫不肯青除却乐书谁殉葬一琴一砚一兰亭花按空空但满尘乐章起草徧窗身孺人侍妾相持泣安得君归更肃宾儿年十七未更事曷日文章能世家赖是小红渠己嫁不然啼碎马塍花按题曰到马塍诗曰来见灵匶花案空空草徧窗身足征召叟来吊系在履斋诸公助殡之前由此益足证石帚渔隐地接马塍西界若周晋仙吊尧章诗曰伤心孤冢客向空山其在葬后显而易见又按儿年十七句足证白石晚惟一子前虽依严杰白石小传分书似不如姜氏世系一子名琼较为确而可据姑附录待详考砚北杂志小红顺阳公青衣也有色艺顺阳公之请老姜尧章诣之一日授简征新声尧章制暗香疏影两曲公使二妓肄习之音节清婉姜尧章归吴兴公寻以小红低唱我吹箫曲小红辄歌而和之尧章后以疾没故苏石挽之云幸是小红方嫁了不然啼损马塍花药皆出东西马塍西马塍皆名人葬处白石没后葬此 【 案白石卒于绍定辛卯上距绍熙辛亥四十一年本年小红至小已六十未有五十余矣岂有五十许之青衣方嫁者哉显有传误】 乐雷发雪矶丛稿 【 字声远宁远人累举不第宝佑元年其门人姚勉登科上疏情以让雷发理宗诏亲试对选举八事赐特科第一人然竟不仕以终】 史主簿以授庵习稾见示敬题其后并寄张宗瑞姜夔荒冢白苹深鸑鷟无声结绿沈拟向鄱阳寻后杜只招张叟听君吟吟了南楼到库楼塞云边月困雕锼只今南北无诗禁曾有新编遏鞑不案白石葬西马塍据乐声远荒冢苹深句则葬近水据周晋仙客向空山句 【 见前庚寅】 又去山非远依此二证盖近黄山桥临下湖河之支港又案白石尝种花马塍葬地殆即王晦叔所谓出郭栽花所涉之小园也直斋书录解题泠然斋集十二卷山阴苏泂召叟撰丞相子容四世孙师德仁仲之孙 【 四库全书总目提要泠然斋集八卷宋苏泂撰泂字召叟山阴人右仆射颂之四世孙陈振孙直斋书录解题有泂泠然斋集十二卷亦久亡佚今从永乐大典所载采辑排比共得诗八百五十余篇厘为八卷即诗中所自纪参互考之知泂少时即从其祖游宦入蜀长而落拓走四方曾再入建康幕府其书怀诗有云昨蒙宗公置牙齿事下丞相当审核驽才不堪驾十乘爝火或堪继残夕则尝以荐得官而终偃蹇不遇生平所与往来唱和者如辛弃疾刘过王柟潘柽赵师秀周文璞姜夔葛天民等皆一时知名士集中又有送隆游赴修史之命诗云弟子重先生丱角以至斯文章起婴慕德行随萧规是洞本从学于陆游诗法流传渊源有自惜其原集久湮录宋诗者至不能举其姓名其挽姜夔一诗元陆友仁砚北杂志引之以为苏石为两人今考是诗犹在洞集中殆必原书题作苏召叟传写脱却叟字又误召为石遂致展转沿误莫能是正】 
　　苏召叟寄尧章闻似磻溪隐姓名阿环仍是许飞琼凉风昨夜惊新雁想见吹箫又月明案小红嫁年虽不可考然以石湖相赠之年计之其嫁当在嘉泰开禧闲小红嫁后又得阿环白石有小红低唱我吹箫句阿环亦善歌故云仍是飞琼吹箫又月明又有鹰扬周郊凤仪虞廷印故云似磻溪隐姓名又案次子瑛生于嘉定八年乙亥以淳熙戊申萧夫人来归之年计之瑛似非萧夫人所生瑛之母其阿环欤又哭尧章孺人侍妾相持泣句侍妾当即斯人 
　　韩仲止涧泉集盖希之作乌程县十年重入长安巿常把西林倒载人少为弦歌看抚字莫须杯酒话酸辛三贤久觉两无有千首何如一已真秃发顾予皆老矣朝家更化熟知津原注己未秋潘德久盖希之姜尧章同往西林看木樨潘姜已下世三年矣此诗系嘉定二年仲止再入行都时所作注云潘姜己下世三年则潘姜下世俱在开禧三年案吴履斋暗香疏影词序曰己卯庚辰初识尧章于维扬己丑嘉兴再会闻尧章死尝助诸丈殡之则白石卒年为绍定四年辛卯非开禧三年丁卯甚明注有讹误无疑今本涧泉集系乾隆馆臣从永乐大典录出书经一再编辑展转迻写字有讹夺理所难免何如履斋吟稿载入开庆四明续志刻于履斋去四明任时信而足征也 【 承焘案仲止谓白石与德久同年卒查水心集有悼路钞舍人潘公德久诗水心卒于嘉定十六年在绍定二年白石再会吴潜之前仲止诗盖显有讹字不足据也】 
　　齐东野语番阳布衣姜夔尧章出处备见张辑宗瑞所著白石小传矣近得其一书自述颇详可与前传相表里云案宗瑞为白石传诗高弟已详于绍熙辛亥其沁园春序云近与冯可迁遇于京师又能节文号予东仙 【 绝妙好词笺冯去非字可迁号深居南康都昌人淳佑元年进士干办淮东转运司宝佑元年召为宗学谕】 满江红题马蹄山壁序曰予读书晋王伯辽马蹄山居雨中欲访道会稽山空鹤寒落叶自语大书此句于碧厓壑闲以坚归盟月底修箫谱题曰乙未之秋高邮朱使君钱塘舟中貂裘换酒题曰乙未冬别冯可迁淮甸春题曰丙申岁游高沙访淮海事迹依词互证宝庆元年乙酉游庐山归结屋马蹄山中十年习隐甲午秋将访道会稽题词山壁乙未游行都诗盟以东仙为定号丙申游高沙乙未系端平二年为白石卒后之四年着白石小传当在是年游行都时草窗既称此传出处备见其翔实可知惟仁和许增云徧索不得东泽梦窗衣钵亲承双峰对峙为教下二宗若张玉田王碧山则私淑弟子传无尽慧灯然玉田师资有承又非碧山可比 【 山中白云词所南郑思肖序曰自仰扳姜尧章史邦卿卢蒲江吴梦窗诸名胜互相鼓吹春声阆风舒岳祥序曰诗有姜尧章深婉之风词有周清真雅丽之思画有赵子固潇洒之意邓牧序曰美成白石逮今脍炙人口知者谓丽莫若周赋情或近俚骚莫若姜放意或近率今玉田张君无二家所短而兼所长春水一词绝唱今古人以张春水目之盖其父寄闲先生善词名世君又得之家庭所传者龚翔麟序曰如卷未所赋风入松自识为至大庚戌作赋临江仙又云甲寅秋寓吴时年六十七则此甲寅实元仁宗延佑元年也由此知宋理宗淳佑戊申为玉田先生始生之岁陆文圭词源序曰得声律之学于守斋杨公南溪徐公戴表元送张叔夏西游序曰垂及强仕丧其行资则既牢落偃蹇林以艺北游不遇失意亟亟南归愈不遇犹家钱塘十年久之又去东游山阴四明天台闲若少遇者既又弃之西归又云六月初吉轻装过门云将改游吴子季札春申君之乡而求其人焉山中白云词琐窗寒王碧山又号中仙越人也能文工词琢语峭拔有白石意度今绝响矣余悼之玉笥山所谓长歌之哀过于痛哭词综王沂孙字圣与号碧山又号中仙会稽人有碧山乐府二卷一名花外集延佑四明志至元中王沂孙庆元路学正志雅堂杂钞辛卯十二月初夜天放降仙江宁王大圭至问王中仙今何在云在冥司滞未化有梢头恨燕子楼空断素琴又诗云绣阁珠帘半未残中年何事早拘挛春风词笔时尘暗手拂冰弦昨梦寒玉田湘月余载往往来山阴道中每以事夺不能尽兴戊子冬晚与徐平野王中仙曳舟溪上天空水寒古意萧飒中仙有词雅丽平野作晋雪图亦清逸可观余述此调盖白石念奴娇隔指声也声声慢与王碧山泛舟鉴曲王蕺隐吹箫余倚歌而和天阔秋高光景奇绝与姜白石垂虹夜游同一清致也案辛卯元世祖至元二十八年戊子至元二十五年碧山官庆元路学正在戊子前其卒在辛卯前】 玉田乃寄闲之子平甫之曾孙据白石自述云平甫既殁稚子甚幼入其门则必为之凄焉终日独坐逡巡而归思欲舍去则念平甫垂绝之言何忍言去则平甫垂绝以遗孤相托玉田之祖承白石心传有断然矣词源曰先人晓畅音律有寄闲集旁缀音谱刊行于世每作一词必使歌者按之稍有不协随即改正案刊集旁缀音谱即嘉泰六卷本歌曲例也词成使歌者按之即凄凉犯使国工田正德以哑觱栗吹之例也寄闲守义法如此谨严其所受熏染之深可知邓牧曰寄闲善词名世玉田得家庭之传由此证之玉田乃白石再传弟子所以其着词源上卷论音律十二宫八十四调上下相生律吕四犯源本白石大乐讥之说下卷论制曲等篇悉以白石之歌曲立极其持律之严尊闻之谨岂寻常师弟所能拟其万一也哉玉田世系己详于前兹再略述出处叙其传授为词宗正法眼藏示一大事因缘 
　　齐东野语尧章诗词已板行独杂文未之见余尝于亲旧闲得其手稾数篇尚思所以广其传焉案宋史艺志白石丛稾十卷文献通考无丛稾有诗三卷词五卷似丛稾宋季己佚然据草窗独杂文未见语证之丛稾盖即庆元会要所载之大乐议一卷琴瑟考古图一卷直斋书录解题所载之诗三卷词五卷都为十卷马氏依陈氏作考故不复著录丛稾十卷若嘉泰壬戌刻于东岩读书堂之歌曲六卷则早刻单行刻又绝精故其家转徙以板片自随所谓手稾数篇即着于野语之自述禊帖偏旁考及所藏之保母帖金荪壁补书之白石题跋类也 【 知不足斋丛书四朝闻见录后附王献之保母志跋一卷系信天巢竹窗高士奇家藏卷中了洪攻媿二诗周平园李豫章宋赤城黄南明高耻堂姜尧章六跋皆一手欧体小字去后稍远有荪壁法书两小印旁注按姜跋无印章后荪壁及灋书二印去跋稍远皆收藏图记也案佩楚轩客谈金应桂字一之雅标度能欧书受知贾似道晚居西湖南山中筑荪壁山房左弦右台中设图史古奇器客至抚摩谛玩清谈洒洒每肩舆入城幅巾氅衣望之若神仙然荪壁即金应桂也法书山房所藏之法书也荪壁能欧书二诗六跋皆欧体盖皆荪壁补书此卷为荪壁山房所藏后归周氏志雅堂】 

　　白石道人年谱
