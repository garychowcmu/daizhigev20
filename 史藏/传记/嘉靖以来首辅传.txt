《四库全书 嘉靖以来首辅传》　　（明）王世贞 撰


钦定四库全书

史部七

嘉靖以来首辅传

传记类三

总録之属

提要

臣等谨案嘉靖以来首辅传八巻明王世贞撰世贞以史学自任多所著述其弇山堂别集诸书已着于録是编乃记世宗穆宗神宗三朝阁臣事迹案明自太祖罢设丞相分其事权于六部至成祖始命儒臣入直文渊阁参预机务但称阁臣而不以相名其后阉幸干政阁臣多碌碌充位至嘉靖间始委政内阁而居首者责任尤専遂有首辅之称凡一时政治得失往往视之为轻重故世贞作此书断自嘉靖为始以明积渐之所由来前有总序称阁臣沿起轻重始末巳具年表者即指弇山堂别集中之百官表也其所载始杨廷和迄于申时行皆以居首者为主而间以他人事迹附之于当时国事是非及诸臣贤不肖进退之故序次详悉颇得史法世贞与王锡爵同乡锡爵家尝妄言其女得道仙去世贞据以作传当时劾锡爵者或并及世贞世贞作此书时遂载入仙女事以为诚然兹则可谓诞矣其余所纪则大抵近实可与正史相参证云

乾隆四十三年三月恭校上

总纂官 （臣）纪昀 （臣）陆锡熊 （臣）孙士毅

总校官 （臣）陆费墀

●钦定四库全书

嘉靖以来首辅传巻一

（明）王世贞 撰

余所称述阁臣沿起轻重始末已具年表中既而叹曰髙帝之罢设丞相着为甲令重其典危其辞岂不谆谆偲偲哉然卒避名而阴操其实以至于极重不可反者万几不独断睿智不恒操耳目之用必有凭而积渐之势成也仁宣之代与卿并太宰位第一华葢次之大宗伯位第三谨身次之正统景泰之际大宗伯太宰位皆第一华葢次之然在正统则中贵秉纶綍而専于内在景泰则司马预帷幄而分于外虽理乱之势殊而阁臣之不得言相犹故也自天顺之隆寄于武功氏然左珥横冑更得而抗持之且未几辄败其后委寄于南阳虽亦参之以太宰大司马而相端萌矣若首次之低昂亦以时露矣成化末太宰文帅与首臣权相敌也次之与首势相逼也葢皆有所挟而皆不胜于是相形显而首次益低昻矣弘治间首次以官序而不异权太宰大司马以孤卿重而不相角其治世之象乎哉正徳不亲政其始端委而听阁臣之赞襄既而使大阉夺之阉败它阉复寄之又复使介胄参之于是阁臣孱不复能振其黙无耻者甘为之隶役而窃以自私何论相哉是故芳为之次而不得言首矣宰彩为之外而不得言内矣宁彬进而丝纶移于介胄矣嘉靖入绍尽扫其蠧而新之归政内阁新都嶷然三辅鼎承百辟风偃虽不久而有所扼以去然相形成而首次遂大分永嘉之为卿佐则击内阁而破相之体居内阁则排六卿而成相之尊其为次则出尊之上为首则恶次之近然而直者犹能奋而与之抗健者犹能挟而刺其肘若乃屏苞苴折奸幸明主威荡国蠧斯亦功之首也已信州之所结托不能如永嘉而汰过焉上舞其上下逞其下宠尽而辱乘之身首异处为天下笑袁州以柔用窃人主之喜怒而为威福荆州以刚用操人主之威福而成喜怒六卿伺色操旨若六曹吏称次者亦惕息屏气而不敢有所异同于是乎相之形张矣其首次则霄壤矣夫刑宪之报近而及身小逺而及子孙大家籍名灭播之丹书夫岂不幸哉然谈者犹以为荆州微有功罪稍不蔽云大约新郑狠于信州而汰小未甚二李肩次无咎无誉新都华亭用亦有刚柔而业相埒其最优者也余既卒卒不获终三管之事故及耳目之确者着之曰嘉靖以来首辅传葢至嘉靖而始有相与首也曷言辅避相也诸为次者及与连者附志其中

杨廷和字介夫蜀之新都人十二举于乡十九成进士改翰林庶吉士始告归娶廷和为人美风姿性沈静详审为文亦简畅有法而不好为声律华藻之学惟以考究掌故民瘼边事及一切法家言葢郁然负公辅望云授检讨满九载进修撰宪宗实録成以预纂修进侍读改左春坊左中允日侍皇太子讲读主顺天试复且满考而修会典成优拜左春坊大学士兼翰林院侍读学士复主会试皇太子即位推恩进詹事府少詹事兼读学如故充经筵讲官为孝庙实録副总裁寻进詹事专领内阁诰勅当进讲而所称逺佞幸戒游逸失中贵人瑾指传改南京吏部左侍郎既行而有为廷和解者去詹事之五月而迁南京户部尚书又三月上问杨学士何在瑾以南京户部对乃召入进兼文渊阁大学士叅预机务明年加少保兼太子太保时重修会典与孝庙实录先后成诸纂修官屡当时迁而瑾意有所修怒属廷和皆预总裁于是先擿会典误廷和与大学士李东阳等夺俸二级而以实录功还之明年加光禄大夫柱国再迁改吏部尚书武英殿大学士时瑾横益甚而大学士芳吏部尚书彩为中外媾廷和与东阳委曲其间小有所救剂而已寻安化王自夏州反以诛瑾为名廷和等乃稍自舒吐草赦诏且请擢边将仇钺以离贼党而钺果乗间执安化王会瑾繇中贵人张永发伏诛廷和等乃复论功进少傅兼太子太傅谨身殿大学士予一子中书舍人流贼刘六刘七齐彦明反左都御史马中锡当帅师往讨之廷和言中锡文士也宁能当此寄时业已行果不能平贼廷和请逮中锡下狱以侍郎陆完代之而斩故受赇纵贼者参将桑玉已又荐都御史彭泽将诸边兵讨河南贼赵鐩等时辅臣东阳病多委计廷和以是贼渐平论功录廷和一子锦衣卫千户辞特加少师太子太师华葢殿大学士中贵人张永挟竒僇瑾而骄诇得男子有龙文于臂者以为功援故中贵人刘永诚例身欲得侯廷和谓封永诚之从子聚伯耳且自以战功封非永诚身受之也永意乃塞亦不能为廷和怨彭泽将西讨流贼鄢本恕等入问计廷和廷和曰以君才贼何忧不平所戒者班师早耳泽后破诛本恕等奏班师而余党复猬起不可制泽既发而复留乃叹曰杨公之先见吾所不及也干清宫灾廷和请上避殿下诏罪已求直言因与其僚疏劝上早朝晏罢深居简出躬九庙祭崇两宫孝养勤日讲复面奏开言路达下情还边兵革禁市罢皇店出西僧省工作减织造凡十余条皆切至而上不省寻以父春丧乞归持服不许三请乃许奔丧使中贵人护而行起之复三疏辞始许阁臣之得终父母服自廷和始也服甫阕即召入时上出行边使使赐廷和羊酒楮币廷和疏谢因请回銮不报复与大学士蒋冕驰至居庸愿得以身出塞请上乃遣中涓阻之归廷和之初奔丧寔首揆而梁储代之储故同举进士先贵而长于廷和十岁累迁至少师首殿矣至是让居下时颇称储谊当廷和之在事上往往不视朝寻周穆王之辙廷和等数上疏谏止不听而它如复宁王护卫贵诸义子乃至自称威武大将军镇国公与诸失政之大者廷和亦强谏俱不听以是邑邑不自得数移疾乞骸骨上不听当是时上寛大好佚游于章疏不甚省而中贵人谷大用魏彬张雄义子钱宁江彬辈横甚廷和虽不为之下然不能有所裁禁以是得稍自安宁王宸濠反江西事闻上欲帅师亲征廷和等力阻之上乃自诡总督军务威武大将军总兵官后军都督府太师镇国公朱寿统各京边将士南讨而安边伯许泰为威武副将军左都督刘晖为平贼将军前驱镇守抚按悉听节制命廷和与大学士毛纪居守以干清坤宁二宫鼎建推恩录一子锦衣卫副千户辞时廷和当草大将军南征勑谕谢弗肯草上已心恚而会推南京吏部尚书刘龙理东阁诰勑以廷和私其乡人切责之廷和谢罪乞罢不许少师梁储等请与俱罢复不许是时廷和方阖门以病请而勑谕行矣上既南两更岁朔而廷和颇以镇静持重为中外所推服凡请上回辕者数十疏皆不复省上归而驻跸通州廷和等举故事请上还大内御殿受俘而后正宸濠等诛上令趣召廷和等至通受事即行在执宸濠等僇之廷和不能争也前是兵部尚书王琼材而险与中贵人及钱宁江彬等狎相表里为章奏诛赏迁斥捷取中旨不复关内阁而琼躐进亦至少师与廷和储埒其同居守又不自抑损自侈益甚廷和甚恨莫能制也至是与吏部尚书陆完皆发自张永云与宸濠通私外议汹汹以家且籍矣琼先驱至通输欵上左右得免而顾夺陆完位而居之廷和以是益恨琼明年正月上郊祀伏而呕血舆疾归寻益甚亡皇子而司礼中贵人魏彬等至阁言国医力竭矣捐万金而购之草泽或有人应廷和心知所谓乃出榜谕购而微以伦序之说风之彬等唯唯又十日而谷大用张永至阁来言上晏驾于豹房矣以皇太后命移殡大内且议所当立廷和业袖皇明祖训出而示之曰兄终弟及谁能渎焉以亲以长母如兴世子遂合策迎兴世子而王琼率九卿突入左掖门厉声曰九卿之在廷我为长今日谁当立者而不使闻廷和左右目遂皆不对乃薨然散去而故事内阁当一人与中贵勲戚大宗伯偕往次为梁储次蒋冕而冕有志力廷和欲倚以自辅而是时正适当江彬拥重兵在肘腋间知天下之恶之势必反廷和欲以太后旨捕诛彬恐梁储老不任迎而故与彬善或泄之冕去则益孤乃佯惜储惫阻其行储奋曰事孰有大于迎天子者乎而敢以惫辞储奉金符往而冕留矣魏彬故与江彬有连而柄司礼廷和知其稍文弱乃为详言江彬反状以危语胁之彬心动因俾其入白皇太后而后具启请太监张永武定侯郭勋伯许泰尚书王宪选各营兵分布皇城四门京城九门及南北要害厂卫御史以其属严干陬传遗命罢威武营团练诸军各边兵入卫者俱重赉散归镇其皇店官校及军门名色办事悉勒还卫哈密土鲁畨佛郎机诸贡使皆给赏而遣之还国豹房所供番僧及少林僧诸技击射生棹船黄头郎散乐工伎一切罢遣时江彬之党都督佥事李琮尤狠黠劝彬乘间以其家众反不胜则北走边彬犹豫未决而与廷和合谋者独蒋冕毛纪司礼中贵温祥凡四人而魏亦不敢泄之张永伺知其意亦密为备乃诱江彬入安坤宁宫兽吻行礼入西华门过永所永饭之俾小缓以待彬且行礼而逮旨下彬返走西华门门闭转走北安门内监羣追而缚之因并缚都督神周及李琮下诏狱籍其家中外欢呼相庆兴世子至都门礼部具仪如皇太子即位礼由东安门入居文华殿受笺不许遂从行殿受笺由大明门直入告大行皇帝几筵御前殿即位廷和具诏草上之报可始草上而司礼诸中贵以其关内政者数条属廷和削去廷和曰往者吾侪之不得职公等谓出上意今者亦出新天子意耶不然吾侪贺登极后惟有一去且叩之上以谁削诏草必有当之者于是蒋冕及毛纪相继发危言诸中贵语塞已而诏下正德中蠧政厘革且尽中外加额称新天子圣人而所革锦衣等诸卫内监局旗校工役为数十四万八千七百减漕粮百五十三万二千余石其中贵义子传升乞升一切恩幸得官者殆尽失职之徒衔廷和切骨入朝有挟白刃恫喝于舆傍者事闻诏以营卒百人为廷和出入卫上御经筵廷和知经筵事修武庙实录充总裁前是廷和已加特进一品满九载兼支大学士俸赐勅旌谕至是加左柱国而给事御史交章论王琼罪状下诏狱琼廹则疏讦廷和以自解法司乃当琼奸党律论死琼力自辩得减边戍而有以为承望者会石珤自礼部尚书掌詹事府改吏部廷和复奏改之掌府使司诰勅于是人或谓廷和太专然廷和以上虽幼冲然英睿不世出益自信以可致天下太平事事有所持诤钱宁江彬虽伏诛而张鋭张忠于经等狱久不决赂于内亦减从戍廷和等疏谓不诛此曹则国法不正公道不明九庙之灵不安万姓之心不服祸乱之机未息太平之治未臻上乃籍没其赀产廷和复疏请敬天戒法祖训隆孝道保圣躬务民义勤学问慎命令明赏罚专委任纳谏诤亲善人节财用语多剀切皆优诏报可而大礼之议起时兴献王与母妃名号犹未定上欲有所加隆召廷和等从容赐茶慰论而廷和持以为上当后孝宗称孝宗曰皇考而献王为皇叔考爵曰兴国太王母妃曰兴国太妃而别立益王之次子崇仁王为兴王奉献王祀礼部因之以请上弗悦而进士张璁有所窥见遂上疏言上宜考献王母蒋妃皆崇以帝后号且持继统不继嗣之说甚晰语见璁传自是廷和每召对上必温旨谕之而持不可者三封还御批者四前后执奏几三十疏上益忽忽有所恨而左右得乘间言廷和恣无人臣礼言官史道曹嘉等亦遂论劾廷和上虽为之薄谪以安之而意内移矣寻修定册功封廷和及蒋冕毛纪各伯爵岁禄千石固辞改荫锦衣卫指挥使复辞上以赏太轻加荫四品京职各世袭复辞而会廷和满四考超拜太傅复四辞而止特赐勅旌异锡宴于礼部九卿皆与焉时上颇留意斋醮廷和力言其不可引梁武宋徽为喻优旨报纳时江左比岁不登而中贵人以御衣请遣官之苏杭二府督织造工部及给事御史言之皆不听而趣内阁撰勅廷和等不奉命因极言民困财竭请毋遣官上仍趣撰勅且戒以不得渎扰执拗廷和因力辩其非渎扰执拗且谓臣等与举朝大臣言官言之不听而独二三邪佞之言是听陛下独能与二三邪佞共治祖宗天下哉且陛下以织造为累朝旧例不知洪武以来何尝有之其创自成化弘治始耳宪孝二圣恤民节财美政非一陛下不之法而独法其不美者何也即位一诏中官之幸路绌塞殆尽天下方传诵圣德而今忽有此何以取信因请究拟旨者上为谢不审俾戒所遣官毋纵肆而己不能止也廷和故已累疏乞休其后请益力而又以持称考献帝议不合疏辞露不平上责以因辞归咎非大臣道然犹赐之玺书续舆廪邮护如例申前荫子锦衣卫指挥使之命给事御史请留廷和皆不报而蒋冕代

蒋冕字升之广西之全州人十四应乡荐又十年而成进士改翰林院庶吉士授编修迁侍读改右中允进左春坊左谕德兼侍读以母忧归还为侍读学士进詹事府少詹事仍兼侍读学士迁吏部右侍郎转左侍郎为礼部尚书改掌詹事府入东阁理诰勑进兼文渊阁大学士加太子太傅武英殿大学士满三载授光禄大夫柱国寻进加少傅太子太傅户部尚书谨身殿大学士冕在翰林久最名有学行清修自好而无所见其入内阁值上多出巡幸留连塞外不肯还京师冕与杨廷和梁储毛纪疏请前后以十数皆不听冕乃自为疏上之其言尤危切上不之省亦弗罪也既南征冕与梁储扈从以时请回銮上所纵倡乐游燕虽不能谏止亦不肯依阿而是时中贵人永忠与都督彬泰挟上宠势张甚然不能亲疎冕以是望实颇归重而上属疾崩冕与廷和合谋捕江彬与商略诏草有社稷功世宗自兴来论封伯爵与廷和埒力辞至五乃改荫锦衣指挥同知及五品京职皆世袭复辞冕故推重廷和既相得欢甚而冕尤耿介抗颜执诤侃侃大臣体而兵部右侍郎吴廷举者其乡里同年至厚也有所建白而冕迂之遽上章谓冕在先朝不能格君心不称辅导冕恚甚因尽暴白其所上疏而谓廷举挟睚眦诋诃故旧斥之南人两病其隘然廷举更累进秩冕弗问也其所持追崇兴王礼既雅与廷和合而朝议因之廷和罢而前遣中官织造尚未具草冕卒不肯具草上责之引咎而已因移病不出上优诏强起之再三乃出时上欲崇献王及母妃得张璁桂萼等疏益决虽勉称本生父母欲立庙于奉先殿侧礼部议不合则罢其尚书汪俊以怖冕冕既与同官力诤复独疏言其不可因乞休优诏不允乃降诏本生皇考曰恭穆献皇帝本生母曰章圣皇太后冕益不自得复上疏乞不与议立庙而以骸骨归上责之然犹备大臣礼畧如廷和而录一子锦衣卫指挥同知给事御史请留冕皆不报而毛纪代冕之去距其代廷和两阅月耳

毛纪字维之莱州掖人也少惇敏好学二十四举山东乡试第一明年成进士改翰林院庶吉士授检讨满九载进修撰充经筵讲官俄侍东宫讲读修大明会典成迁侍读皇太子即位进左春坊左谕德丁父忧归服除中贵人瑾恨之夺左谕德复为侍读孝庙实录成进侍讲学士寻为学士权户部右侍郎迁礼部左侍郎母忧归服除改吏部左侍郎进礼部尚书遣中贵人使西域赍畨僧供纪力争之不报亡何兼翰林院学士掌詹事府入东阁理诰勅赐玉带蟒衣寻兼东阁大学士直文渊阁预机务无何加太子太保兼文渊阁大学士上以宸濠反欲亲征纪与杨廷和等泣请留不得遂同廷和居守满三载进少保户部尚书武英殿大学士阶光禄大夫勲柱国上晏驾纪与廷和等合筴迎兴世子及捕诛江彬等兴世子即位与蒋冕俱同知经筵事充武庙实录总裁论功与廷和冕俱赐封伯爵力辞改文武荫袭如冕复辞会冕归而纪以一品六载满改吏部尚书谨身殿大学士时追崇兴献帝勅谕甫下而上复入桂萼张璁等言骤迁其官而下礼部议称孝宗为皇伯考献帝为皇考与圣母俱去本生字礼部执奏不听令具仪闻于是詹事府翰林院给事御史部属百余人各上疏争之上怒甚逮为首者下诏狱纪乃与大学士石珤复伸其说报闻于是纪移疾乞休优诏留之而当上圣母册时大臣多不至者上益怒会纪扶病入朝而有旨捕系言事诸臣他待罪阙门者尚众人情汹汹纪乃上疏请乞少霁天威急收人心上使司礼监谕数纪朋奸背君纪自辩且乞休益力上乃责而许之其恩礼犹视蒋冕纪之代蒋冕亦仅三月而廷和子翰林修撰慎以倡其僚寀伏阙恸哭杖之数十几死谪戍云南之永昌又三载璁萼益贵用事所撰述明伦大典成下诏罪状廷和谓自诡门生天子定策国老法当僇市姑削职为民蒋冕毛纪俱冠带闲住明年廷和卒又三年冕卒皆年七十修撰慎数更赦不得归而其家亦无敢以恤典请者独毛纪老无恙援恩诏得复官上亦且忘之年八十命抚按官即家以币彩牢醴慰劳又三年而卒赠太保谥文简廷和纪有子多贵显而冕无子皆廉静不茍取久之家悉贫隆庆初褒隆持正大臣特赠廷和太保谥文忠冕少师谥文定而慎竟老死荒徼亦得赠光禄少卿

费宏字子充广信之铅山人少温茂有才识能文章二十举进士第一授翰林院修撰预修宪宗实録埀成而以疾请告其长谓宏不小需俟恩命耶宏谢曰疾安能需也遂归而史成仅有金帛赉病已守故官选侍皇太子改左春坊左赞善连丁父母忧归服除以裁纂通鉴召满九载拜左谕德兼翰林侍讲皇太子即位推恩进太常少卿兼侍读预修孝庙实録仍充经筵日讲迁礼部右侍郎转左侍郎久之进尚书日讲如故赐玉带蟒衣时逆瑾专于诸部事多所更创既诛而矫之宏于礼部功为多寻兼文渊阁大学士预机务中原羣盗平录一子锦衣卫千户辞乃进加太子太保武英殿大学士寻改兼户部尚书时瑾死而锦衣帅钱宁暴贵用事几如瑾会得赠三代夜使其私人以白金重彩馈宏宏却之再修它珍馈又却之以是惭恚而宁王宸濠欲复其所削护卫行万金钱宁而谓宏其邻壤人也时宏从弟寀为翰林编修乃托寀行千金宏寀却之而以语宏宏入内阁扬言曰徧京师皆宁王金矣且彼王者虎也而授之翼可乎予护卫不便已而王疏下兵部时兵部尚书陆完故善王又以钱宁属之故朝与宏遇宏曰护卫再削矣不可复也尚书曰如祖训何宏正色曰公自为之吾不与知也寻诏子宁王护卫于是钱宁与王合而怨宏居两月余忽中旨诘宏以浮漫事宏乃引咎乞休遂并编修寀皆罢宁使骑尾宏至临清焚其副舟顷刻烬宏归而里居不入城府其族子与乡之豪姓争地相雠豪至南昌诉之台使者不行宁王乃要而授以指俾入京上章诬宏它罪下台台之长彭泽诘豪而斥之宁王益愧愤使其私人佐豪相率掘宏坟墓毁其家宏走之郡自系狱仅得免台为捕豪寘理而亡何宁王竟以反灭钱宁亦坐交通诛于是中外争荐宏亡虑十余上世宗之初即位使使驰传征宏入辅陛见慰喻再三赐玉带蟒衣进少保时论翊戴功廷和冕纪皆拟封伯爵而宏世官锦衣卫指挥佥事固辞改荫正千户及七品文职复辞宏始以忠节着及再召用天下想望风采而会大礼议起宏颇测知上意所向凡廷和等三臣所持议虽预名其间不复为特疏石珤最晚入然亦有特疏而上遂心德宏议礼之臣桂萼张璁辈亡所修怨矣毛纪归宏遂代之寻进吏部尚书谨身殿大学士孝宗实录成宏以总裁进少师兼太子太师时故辅臣杨一清由边大帅召还前已久为少傅宏故超二等为少师遂居一清上又以献皇帝实录成进华葢殿大学士支正一品俸萼璁虽以当上心骤贵而翰林诸臣皆贱之不欲与共功名宏亦不能异也以故萼璁为詹事兼学士而两修实录经筵日讲主乡试敎习庶吉士皆抑弗得与具员而已萼璁以是复恨宏甚于恨杨廷和而是时上颇好赋诗往往假宏润色赏赐隆渥至为御平台召对手歌一章赐之复命辑倡和诗集署其官曰内阁掌参机政辅导首臣一时以为荣而萼璁闻之不善也萼至上言诗文小技非圣学所急宏不当以此希恩宠报闻于是萼璁前后数上疏攻宏大有所诽诋宏亦自辩因乞归上温旨慰留而已不以咎萼等于是萼等益横其所以攻宏甚口宏亦不能抗而是时诸阁臣独石珤谔谔数以持议忤旨锦衣卫革职百户王邦竒窥其端乃追论故辅臣杨廷和等误甘肃边事而宏与石珤为之党既事白乞休上乃许之俾驰驿归而大臣致仕恩泽皆弗予石珤疏辞小戆上不悦遂不得驰驿归而卒宏性寛和与物无竞又以引进僚属而抑萼璁等诸后进皆悦之时时念宏不忘家居者凡八年而张璁已更名孚敬居首揆矣久而移病乞骸骨上许之乃使行人奉玺书即家起宏宏遂星驰入止朝房上即遣中使劳以上尊御馔询及时政既入对赐金币且谕之曰别卿久矣喜再见卿卿犹康健宜尽心辅导以称塞朕意自是顾问益周切上在位久明天下事尝与宏论羣臣才行皆当宏辅政之二月所而以劳瘁疾骤发一夕而卒年六十有八上为咨嗟久之予祭及葬赙赐加等赠太保谥文宪寀后亦至少保礼部尚书为上所宠信当宏之再相也寀为春坊赞善从子懋中进士及第授编修而子懋贤改庶吉士一时罕与之比

杨一清字应宁其先世为云南之安宁州人父景以化州同知致仕携之居巴陵少而颖敏能属文有司以竒童荐为翰林秀才宪庙俾内阁择师敎之与李东阳前后登庶子黎淳门十四乡试高等即以经术为人师十八成进士明年父丧解官卜葬于京口遂家焉定为丹徒人服除授中书舍人职务清简弟子日益进诸经一清指授者皆去取高第为大官显名朝廷久之迁山西按察佥事调学校乃力祛宿弊杜请托一切以严绳之士大夫始有哗者久而服其明丁母忧归服除改提调陜西学校寻进副使一清乃益自振励创正学书院选英儁其中而躬自敎督之所识拔李梦阳以文学名天下而状元康海吕柟与名士马理张璇辈皆与焉一清貌寝而佻顾资警敏甚能为诗文与书多慕效李东阳其工力不如也好谈王霸经世大略材亦足发之笼罩豪杰以起声誉遂入为太常寺少卿进南京太常寺卿迁都察院左副都御史督理陜西马政西番故饶马而仰给中国茶饮以去其膻酪疾于是高帝着为令以蜀茶易番马资军中用久而寖弛茶多阑出为奸人利而番马不时至一清乃请重行太仆苑马之官而严私通禁尽笼茶利于官以服致诸番番马大集而屯牧之政修军用亦渐足时李东阳在内阁而刘大夏长兵部皆善一清而材之会北人入境陜议遣将大夏言兵难隃度即遣将以不时往而一清在彼可用也遂改巡抚陜西兼经略边务一清即选精卒敎演之使军而创城平难红古二地以为固原援筑垣濒河以捍靖敌而劾贪庸总兵武安矦郑宏及不职禆校数人去之寻敌数万骑入宁夏乘胜直捣固原烽火通于内地时总兵曹雄军隔絶不相闻一清虑其失策乃从帐下轻骑仅五十趣之众为一清危请毋往一清不听乃以昼夜兼行抵曹雄军为之节度而张疑兵以胁之遂移犯隆德有一清所下火炮夜发之响应山谷间敌见以为大兵至遁出塞所伤杀少大夏乃请设都御史总制陜西延绥甘肃宁夏军务开府固原而一清为之寻进右都御史一清乃具疏极陈战守之策请修浚墙堑以固边防增设卫所以壮边戍经理宁夏以安内附整戢韦州以遏外侵俱报可一清往来诸镇所至急于足兵食严营阵选将习射每按部旌旗戈甲耀原野士饱马腾欢呼动地敌闻俱逺徙不敢入侵而一清首所急者谓河套即古朔方地唐张仁愿筑三受降城自是无寇警今因险而墙之聨络相应可制虏而障全陜于数百里外廷议以为善于是大发帑金数十万使一清治筑墙工未竟而中贵人瑾有所望之一清不肯应以是移疾归其成者在要害间仅四十里边人倚以重而瑾再入谗语以一清冒破边费逮之下锦衣诏狱一清迫不能无居间瑾而东阳偕其寮王鏊言之朝事乃解仍致仕归一清即京口治私第得唐许刺史丁卯桥故地而圃之以诗奕饮酒自娱而名声益盛安化王寘鐇反宁夏诏起一清提督军务与总兵官泾阳伯神英西讨而中贵人张永监其军甫入关而一清故部将仇钺时亦从安化王劫而事之已乘间捕执之悉诛缚其首逆何锦周昂等一清驰之镇宣布德意有所操舍而张永旋亦驰至时号令机宜皆出永永虽尊贵甚然亦能检束其下不为骚扰见一清而竒之一清亦深自结纳两人相得欢甚永与中贵人瑾故侍东宫至贵而争宠不肯为之下时颁赏诸部曲百余人人百金独不及瑾之姻族一人一清固劝之乃亦赏如例而谓一清曰公不知耳吾何畏瑾哉一清曰固也今权臣内而大将外公诚贵天子诚重公能保不从中变乎永曰然则奈何一清曰公宜亟归归而乘天子之见向声瑾罪而诛之此万世一时也永悟归而悉发瑾反谋其疏出诸袖皆一清草也上为之诛瑾而进永柄司理永以是德一清而一清视陜师之未几其吏士皆大悦驿召还拜户部尚书以功加太子少保赐金币寻改吏部一清于时政最称为通练而性阔大不甚饰边幅爱乐贤士大夫与共功名朝有所知夕即登荐以是桃李徧天下尝再帅关中麾下自偏禆起而为大将封矦佩印者累累然亦不絶馈谢有所入即关通贵势周遗交故立散之人时大盗起躏中原殆遍一清疏请命将调兵前后凡数上皆赐褒允而司礼贵人永时时密叩一清计为进止机宜有所传旨皆与兵法合中外颇称永以是益心德一清盗平加少保太子太保荫子锦衣百户再以推内阁不用用一清之门人尚书靳贵而进一清少傅太子太傅时御史孟洋张朴刘天和王廷相成文给事中窦明以言事及与镇守中贵人交恶系诏狱一清屡上书请寛之上不能尽用亦不忤也给事中王昂论选法弊于一清有所指摘上为谪昂一清亦请寛之优旨报闻中贵人谷大用陆誾欲援张永例封其兄弟伯爵一清疏止之不听干清宫灾诏求直言一清疏谓祖宗日昧爽视朝今累数月而一朝或日昃而始出祖宗四时庙享必亲莅事今但闻遣官行礼祖宗深居禁中夜宿寝殿今出无定期止无常所至于番僧诸种岂宜置之宫闱边兵逺戍岂宜杂之肘腋因引疾乞归上为慰留而已亦无所更正义子钱宁故善一清而中贵人永为之主一清得拜武英殿大学士直内阁永寻得罪罢而钱宁忽中何人间而怨一清一清盛置酒礼之且用币甫得解而会有灾异一清乃自劾因极陈时政得失中有狂言可以惑圣听匹夫得以摇国是禁廷杂介胄之夫京师无藩篱之托上弗省而宁与江彬辈闻之不善也于是使所私优人臧贤辈于上前为蜚语刺讥一清俄而有故诸生朱大周奏讦一清阴私事其辞甚丑乃力请骸骨归上赐勅谕襃累百言给夫廪如例一清归其客日益进当时目一清为智囊所摹画朝事与自全筴隃度无爽台司郡邑造问无虚月而一清之居间属请亦如之然不必尽私已会武宗南征至京口欲巡行江浙幸其第为乐饮者两昼夜赓咏篇什以十数一清从容风止上得不为江浙行而所损进金帛不赀上几欲特用之会晏驾乃止世宗嗣大位羣臣争上言一清可大用至有比之姚崇者乃诏遣官锡金币存问且谕以宣召期趣使有言一清陈谢特予一子官中书舍人时大礼议起张璁疏欲考兴献王而母献王妃一清心知所谓以书予其门人吏部尚书乔宇曰张生此言圣人复起不易矣久之陜西三边总制阙诏一清以少傅太子太傅改兵部尚书左都御史莅之故相行边自一清始温诏褒美比之郭子仪所以赏赐有加一清道洛中谒故少师刘健健出见仅一揖曰汝不能甘澹薄而猥为时所饵今日戴兜鍪异日何以复簮冠乎令主上轻吾辈自汝始咄咄入不复顾一清愧而秘之驰之镇镇人以一清凡再莅有恩德而又自台辅起将士皆自饬励旌旗壁垒色彩为新而渐以老不能大隃胜于旧时时有所条请毋不报许居一岁所召入阁而以兵部尚书王宪代复为吏部尚书武英殿大学士既入见加少师而所兼仍太子太傅非故事也亡何献皇帝实录成加太子太师谨身殿大学士一清以不预纂修辞不许时费宏少于一清十三岁而位其上张璁等以言礼获上知而贵犹未极亟攻宏且欲推一清以见故助礼德而上亦心重一清宏既逐一清代之乃荐起弘治间故相谢迁居首迁耆宿于望实皆重而官犹未极时一清去陜二载余矣陜有馘敌功大帅王宪仅加太子太保而一清峻加特进左柱国华葢殿大学士迁至遂位一清下不能有所设施嘿嘿遂乞归一清既以敏练见知而璁等复推毂上益重之赐御书和章及金币牢醴无虚日一清所言边事国计大小上悉倾听而独欲寛藩戚不为京朝官例自正德中已言之至是复伸其说而有司徇故典莫敢从也然一清自是颇作好而私其所亲门生故吏其纳贿亦不訾上尝赐一清银印记二曰耆德忠正曰绳愆纠缪是岁也张璁亦入阁而先被赐

嘉靖以来首辅传巻一

●钦定四库全书

嘉靖以来首辅传巻二

（明）王世贞 撰

张孚敬者初名璁字秉用浙之永嘉人父升凡三娶而生孚敬孚敬生负异质动止不凡及长貌秀伟美须髯有大人度踰冠举乡试明年不第孚敬产不能中人而恢廓从性动止若大豪筑罗山书院于姚溪聚徒众其中与讲治经术傍析时务孚敬于书鲜所不窥而尤精于五礼既七试春官而七不利将为吏部选人御史萧鸣凤善日者言得孚敬干支而异之曰毋为选人也屈指曰从此而三载当成进士成进士即与人主若一身倾动海内于世无比孚敬乃强归及其成进士则年已四十七矣世宗自兴来即帝位而议追尊其父兴献王与母蒋妃时少师杨廷和居首揆要礼臣议以上入继武宗武宗于上兄也不当后即后孝宗而称皇考孝宗之后皇太后张曰圣母武宗曰皇兄而称兴献王曰皇叔曰兴献王王妃蒋曰皇叔母兴国太妃而别封益王之次子崇仁王为兴王以承献王祀颇引汉唐事为据上意不怿孚敬乃奋上疏言上既以兴世子入继武宗皇帝统非继孝宗嗣也今以后武宗则弟以后孝宗则自有子奈何舍献王弗考而考孝宗使献王有子而无子上有父而无父哉上心是之而不能决姑报闻于是连驳礼官疏乃合议议尊孝宗曰皇考兴王曰本生父献皇帝时孚敬已去为南京刑部主事复上疏争之曰是二本也孝宗法得称皇伯考不得称考献帝得称考不得称本生因上所草大礼或问自孚敬之疏上举朝揶揄之毋有与道往者而上则益心动而士大夫如南京兵部侍郎席书吏部员外郎方献夫兵部主事霍韬给事中熊浃都督府经歴黄绾辈亦稍稍为议及疏如孚敬指矣久之尚未决刑部主事桂萼时方自邑令转刑部主事复具疏力伸其说因悉录孚敬前后疏上之朝奏而夕报可且召孚敬萼二臣入廷辩道拜翰林院学士部院大臣给事御史俱言其不可用不听翰林自学士以下羞与孚敬等为僚俱乞骸亦不听孚敬萼复上书论尊皇考圣母诸礼悉从之明年进庙街议俱擢詹事府詹事兼学士桂萼字子实铅山人也前孚敬登第者十岁三调邑令颇洁廉恤民而好刚使气与上官忤被笞污白简者再三而得解萼素非与孚敬善既言礼合而同贵幸乃相昵屡上疏攻首辅费宏而推杨一清一清亦虚怀待之明年孚敬乞归省墓且陛辞矣上忽使中使止之迁兵部右侍郎转左侍郎时费宏欲有所属于尚书李钺钺弗能应而病甚乞归孚敬即上疏言宏刼制钺不得行志邑邑且死而萼所以丑诋宏尤不可闻宏既去萼迁为礼部右侍郎寻与孚敬俱兼学士礼兵二部侍郎之得兼学士自孚敬萼始也献王既已称皇帝复称皇考而谀者遂欲宗之列祀太庙孚敬萼与礼部尚书席书力争之而止时故有妖人李福达者正德间亡命游江南而至是侯郭勋所善客曰张寅自云家山西善丹灶之术且能使鬼与其子皆以输粟得指挥使及省曹掾还山西而遇其乡人薛良曰此故李福达也首之御史马录所狱具而侯勋为之居间录并劾勋勋奏辩上疑之下法司重谳如录拟上益疑其与录比而倾侯勋属孚敬署都察院时桂萼已为吏部左侍郎俾署刑部而少詹事方献夫署大理寺悉逮法司尚书颜颐寿左都御史聂贤大理寺卿汤沐等廷鞫之尽反其狱坐录等皆永戍而颐寿等皆罢职有差而张寅之为福达与否竟莫能明也皆召对内殿赐玺书奬谕予二品服金花带而以狱事出孚敬手益爱重之且念御史纵非璁莫能制旬日间进孚敬为礼部尚书文渊阁大学士俾仍掌都察院而萼为礼部尚书献夫亦代萼为吏部左侍郎寻赐孚敬萼银记各二孚敬曰忠良贞一绳愆纠缪萼曰忠诚静慎曰绳愆纠违孚敬念以书生片言当主意非久取相位思有所称塞大要以破人臣之私交而离其党一意奉公守法不复恤讥怨其驭御史一以威时时有所糺按然亦不至毛鸷而性特廉介萼外示缓而中实险急尝以考察请令给事御史相论糺上从之以是益失中外心时首辅一清议散馆欲留陆粲等数人为翰林而上难之孚敬宻疏言此曹子皆费宏所植私士而一清成之勿留便上于是出粲为给事中三四人得御史余皆用故资选补皆恨乎敬切骨矣明年孚敬与萼加太子太保孚敬独辞以上未有太子官不当虚设遂改授少保上享太庙回孚敬候道左上竒其貌而目属之赋诗以赐曰予喜荷天眷赉贤作邦珍赐玉带蟒衣上既以追崇献皇帝后得愉志欲录以成书而孚敬为总裁萼等副焉既成进之名曰明伦大典孚敬进少傅加太子太傅吏部尚书谨身殿大学士萼已为吏部尚书加少保太子太傅方献夫亦加太子太保霍韬进礼部尚书独固辞不就而熊浃黄绾以下皆骤贵矣孚敬乃下诏罪状抗议者杨廷和诸大臣皆削夺官职有差桂萼之为吏部尤私其所厚善而修睚眦怨其故笞萼者都御史则逐之知府则孽而戍独以名荐魏校为国子祭酒属使代疏草其条对及经学时政往往精深当上意孚敬间者觉不如知而意恨之而校与新建伯王守仁争名不相下萼为之构守仁夺世封而校入侍经筵忤旨改补太常萼亦不能救也当孚敬之入内阁上愈倾向之所密问还往月以十数间称字及号而不名杨一清虽居首揆以老成为上所礼重然信之不能如孚敬深而桂萼自吏部入居孚敬下孚敬气益发舒下视六卿莫敢与抗乃至轻一清亦不复修后进礼萼有所建白往往为孚敬所抑屈孚敬亦以气凌之用是俱憾孚敬而一清亦自与萼隙三人鼎而相诋諆上闻亦厌之而孚敬复上疏谓三杨以后奸人鄙夫占据内阁贪污无耻习以为常复以闲废有年阴求起用去而复来略不惩悔前轨来而复去尤且阴为后图其人日轻其势日重且不知何縁止推首者一人余皆唯唯小有异同旋加挤斥乞圣明严谕毋得怀奸设险诡随便已意葢指一清也于是一清奏辩为孚敬恶聂能迁之攻之欲臣拟重处而臣不敢听以是恨且傍及孚敬他语乞骸骨上两为温旨以解之而于一清尤厚前是陆粲为给事中有所建白一清辄击节称叹谓而家敬舆不过粲内感一清国士知而礼部侍郎徐缙次当柄用素事一清而为粲座主时时以上意语粲谓且厌张桂而武定侯郭勋帅营务时中贵人张永久废一清以其知兵要孚敬共荐之与侯勋同为帅遂讦发勋贪污迹俄而永暴卒中外颇疑中勋毒言路遂击勋勋故以大狱事独感孚敬而严事之于萼不尔萼亦数宻攻勋且谓孚敬实庇之至是上下给事御史击勋章于一清言孚敬私勋必曲救勿听也一清泄之缙缙以语粲而是时桂萼尤为公论所不齿会给事孙应奎疏论一清虽练事而尚通多私故旧此可与谘谋难独任也孚敬虽博学而性偏伤于自恃犹饬厉功名当抑其过而任之桂萼则鸷鸩之资桀骜之性作威福援党与政以贿成事多沮挠使天下之人敢怒而不敢言不可留也上颇是之于是一清辞疏上优诏勉慰而至孚敬萼疏各有策励语一清乃复上章辞谓今之持论者多尚纷更臣独劝以安静多尚刻削臣独矫以寛平欲变法臣谓只宜守法欲生事臣谓不如省事用人则谓才难当惜断狱则谓罪疑惟轻以故龃龉参差愿赐骸骨避贤者路葢指孚敬萼兾以动摇也而给事中粲果有疏论孚敬萼罔上行私专权纳贿擅用威福广报恩雠因指摘其罪状而谓孚敬虽狠戾自执拗多私其术犹疎为害犹浅桂萼外若寛迂中实深刻忮忍之毒发于心如蝮蛇猛兽犯者必死上乃责孚敬萼负君忘义令孚敬以原职回家创悔资后用萼革保傅大学士衔以尚书致仕仍许孚敬驰驿而罪陆粲以不蚤闻奏逮下缇骑狱杖谪荒裔居二日而榜示朝堂明孚敬萼功罪且戒中外毋得更加齮龁孚敬既陛辞而上密谕一清谓孚敬可还之阁否一清言上欲还孚敬固当第涣汗大号甫扬庭而遽改之非所以取信天下少迟孚敬至家而后召可也上乃止于是詹事霍韬上疏力攻一清谓其纳贿坏纪纲专权误主大罪因自劾乞归上温旨谕留韬一清上疏辩上亦温旨谕留之而意已移矣孚敬行至天津而上使人以玺书召还复职上疏辞优诏不许一清亦三乞休亦不许霍韬以省母给假因复为桂萼辩寃而攻一清时一清之所荐者中贵人永既用以黄金器酬一清永死且葬其家复以黄金器乞一清为志铭至是事亦发上乃报韬谓一清居内阁辅臣首乃大肆纳贿不畏人言非大臣体念系耆旧法司会奏处置既法司议上乃令一清自陈而孚敬三上密疏引一清赞礼功乞赐寛假上允之许致仕陛辞令驰驿予金帛从优一清归复有旨追所受张永金而悉夺其官爵一清大恨曰老矣乃为孺子所卖岂非天乎邑邑疽发背卒又四年而上念之复其官又十二年赠太保谥文襄一清生而隐宫无子桂萼者亦以是月复故官致仕亡何召还职然气黯然竟其身不复振复请告归病羸卒而孚敬益独见任矣乃上疏请求节行道义足以服人者寘之首而臣居其下上嘉其退让下其章于所司时国家优外戚至有一门三侯伯者有一公一侯者皆得世封其封日以繁禄费日以冗而功臣为之解体安昌伯故外戚也而家请封孚敬谋之吏部尚书方献夫俾引唐宋故事如长孙无忌郭子仪曹彬皆以大勲挟椒房然封爵不及世而安昌伯等乃世乎孚敬白之上悉议从革其见封者仅终身人以为快上尝谕孚敬留都天下首地而事皆中贵人专之何谬也择一宗室近而贤者付之留守便孚敬言高帝以亲王领宗正不久而罢之宗室不预机政者久矣臣不敢奉诏然自是能得上意数数言中贵人之使外者多贪横为国蟊贼上具悉其状悉裁革镇守监仓市舶之数后先殆尽孚敬所疏审几微专委任惜人才求民隠诸事上悉嘉纳是时上日事经筵讲求圣学作敬一箴及宋儒五箴注皆发之孚敬天下欣然望太平而孚敬又自议礼起上以明圣述作为任事取孚敬裁决大者若分祭天地南北郊又别为朝日夕月坛于东西郭费大司农金钱以巨万计细至武弁燕居冠服之制毋不有所更定独于文庙易孔子像去王号识者犹以为宜而至减乐舞裁笾豆表天下唯人主尊上意乃悦而儒者不谓然孚敬行之不顾也孚敬之始名璁至是而以嫌讳请改至再上为易今名及字茂恭手书赐之西第成以献皇帝遗墨扁其堂而侑以白金十镒彩币肥羜上以故所读书姚溪书院敝特命有司新而广之赐名曰贞义其堂曰抱忠孚敬于居第复为崇阁以奉诰勅御札名之曰寳纶居第延袤可二里其土木工石一资之官凡孚敬所议上无不合而独议郊祀配天礼稍抵牾初上不欲太祖太宗并配而定以冬至圜丘用太祖配孚敬等议谓太宗功德并太祖不欲离而去之礼则圜丘重而大祀轻序则大祀先而圜丘后窃以为不可凡四三往复甚苦而孚敬卒不可乃下礼部径行之于是太宗始不得从配天矣建南郊孚敬以阁臣知建造非故事也而是时吏科都给事中夏言重言故以议皇后亲蚕礼得幸上赐四品俸数言事见听乃论劾吏部尚书方献夫进用私昵而其大者浙江叅政黄卿以孚敬之不悦而调卿以平以孚敬之悦而补彭泽奸回无故而改右谕德又无故而超太常卿因劾孚敬喜怒任己好恶咈人上虽留孚敬及献夫而为停卿以平它补孚敬乃上书力辩言之挟私上温旨褒谕而已献夫亦力辩且辞上亦不允乃复谕献夫令卿以平调补如前薄责言以解夏言之议亲蚕礼实自孚敬以是孚敬与彭泽皆恨言莫能间也而上时犹优礼孚敬尝召与礼卿李时对西苑故事禁中西苑乃本是皇后蚕地赐名酝珍馔出所草赋示之俾和以进次日复谕孚敬谓君臣之际在朝当慎他则犹家人礼然且汉文召见贾生语久前席至今称美朕冲昧世事未经卿之于朕无异周公爱成王首以孝训他特余事耳卿夙夜在公敬君尽礼昨退逊太过恐非辅臣所宜夫辅臣与他诸臣不同故曰导之敎训傅以德义保其身体此则不可以在朝之制相与明矣今后卿有入奏无拘时而来面相与计处俟性志有定方可广接他人酌别贤否朕又欲于今春奉两宫豫游后与卿辈一游以仰遵我圣祖丕训孚敬复请慎选岁荐诸生与进士举子三途并用一切考核课成皆为严切亡所寛假而监生詹棨有所恨于徐缙时缙已为吏部侍郎棨乃捃摭缙它事奏之下都察院当坐棨诬孚敬忽上言缙夜使人以黄白金赇请解刺入而捕之则已逃矣上怒为罢缙而特伸棨孚敬之妻死以继娶告上赐白金二镒大红蟒币四袭羊八角酒四十瓶手勅以资吉礼久之行人司正薛侃言上春秋鼎盛未有皇子宜择宗藩之亲贤者一人留之京邸以俟皇子生而后就国上怒甚命法司会文武大臣台谏廷鞫前是孚敬已心恨少詹事夏言欲去之未有间而太常卿彭泽孚敬客也故与言争为都御史有郄而皆侃同年侃尝出疏草示泽泽怀以语孚敬谓兹事上所讳而侃与言故善若疏上而侃得罪使之引言则并祸矣孚敬以为然而泽乃语侃少傅甚善君疏上当为从臾使必行既有日矣泽复报孚敬录稿以闻而且谓言实使之侃疏上既就鞫备受五毒不肯吐主者累日词不具彭泽从旁以微词挑之使引言侃瞑目曰疏吾自具汝谓张少傅许而趣上之于言何与都御史汪鋐乃攘臂称言实使侃言拍案詈鋐几欲拳殴之时孚敬犹在列给事中孙应奎曹汴前揖孚敬且回避孚敬恚趣入阁复具疏言状上乃悉下言应奎汴于狱而命司礼中贵人侯勋辅臣銮等鞫具得其状以闻上乃出孚敬二密疏示羣臣而斥其忮罔于是给事御史合论孚敬上责令致仕而逺戍彭泽轻薛侃罪令为编氓而赦言还职自是连擢至礼部尚书益贵用事孚敬犹得驰驿归既陛辞赐公服牙笏以识意御史张寅追论孚敬与汪鋐诬陷夏言罪状上为谪寅以安之孚敬归甫五月而皇太后数问上张少傅今安在非少傅安得为若母于是上复遣行人赍玺书驰召孚敬遂趣命既至追论四郊工功加兼太子太师华葢殿大学士无何彗星凡三见孚敬引咎避位不允时都给事中魏良弼觇上待孚敬意稍怠不若前乃疏谓彗星见东方君臣争明彗孛出井奸臣在侧孚敬窃弄威福骄恣专横妖星示异惟其所召乞亟罢之以应天变报闻孚敬疏辩以良弼滥举京营武职臣见其揄扬过情下兵部核实罚其俸两月以是挟私报复坐臣专擅夫臣为皇上守法顾来专权之毁而人之曲法媚人者乃获得众之誉臣恐自是效忠无地矣上不悦亦报闻于是给事秦鳌复论孚敬强辩饰非媢嫉愈甚顷上谕以举贤容众同寅协恭今言官论列辄文致其罪而内阁同列亦欲以祸机中之曰曲法曰媚人且票拟圣旨引以自归明示中外以天子之权在其掌握上干天和下咈人情如此不去不治上乃嘉鳌忠谠而勒孚敬令自陈致仕同列为之请恩礼皆不报仅予驰驿其明年复召用亡何以一品六年满考再进少师时昭圣皇太后于世宗有援立恩而上所生章圣皇太后日益重顾有所宴见昭圣犹偃然以故事裁之上忿忿而昭圣之弟昌国公寉龄建昌侯延龄者早幸横行燕中所为多不法既微知上旨惴恐甚而燕中少年亡赖蜂起争持胁其金帛毋筭后稍稍不酬乃上变言其诅魇怨望大逆杀人事颇有状昭圣恐乃因上后宫有嗣息者屈节为延龄请上益怒遂欲坐延龄反族其家孚敬固以为延龄杀人抵偿当而坐之反族不可夫延龄守财隶耳何以能反凡数诘问其对如初论延龄杀人罪属秋尽当论孚敬复上疏谓昭圣皇太后春秋高卒闻延龄死能不重伤痛乎万一不食有它故何以慰敬皇帝在天之灵上恚责孚敬自古强臣令君非一若今爱死囚令我矣当悔不从廷和事敬皇帝耶上故为重语欲以愒止孚敬而孚敬意不已与少保方献夫复持之献夫至谓陛下居法宫谁导以悖伦忍心之事若此者上虽不悦然难二大臣诏以秋报悉缓诸论死刑而终太后及孚敬世延龄得长系矣然孚敬意不能无修忮于言者而吏部尚书汪鋐迎其意于魏良弼秦鳌等皆坐考察斥谪相继矣孚敬为相务以明天子尊信国威重辅臣体而其初潞州盗陈卿据青羊山杀官吏中外颇务姑息如杨一清桂萼皆为抚安计而孚敬独持之卒捕诛卿大同叛杀其将孚敬益自信荐刘源清郄永为大帅以必得贼为主而所荐颇不任帅贼挟边以重仅购间其党自相残得一二主谋者夏言乃以抚之说拄孚敬口矣孚敬有子中书舍人逊志贤而夭哭之成疾乞归上谓孚敬胡忍舍朕耶得无以夏言故邑邑幸寛之勿与较孚敬抗辩不置且言向所与同志萼献夫皆弱萼又前死而献夫复先去仅霍韬愎而好辩谁为臣共大计者因以疾力辞上使太医令诊视孚敬脉已而手调药以赐曰古有剪须和药者吾兹之未能兹手调亦庶几焉其专精神加飡自爱以辅朕为忠之义孚敬感泣然疾益甚以死誓归上不得已乃许致仕赐玺书褒谕岁给八驺月俸米八石所以优崇礼加于它相其初孚敬以上未有子嗣请广选良淑以备六宫又逾年而册妃嫔礼毕孚敬表贺且问起居上乃遣锦衣卫千户刘昂视其疾疾愈即驰传入辅而别以手书谕之曰卿比以疾乞还久切朕思昨表贺具悉朕躬平吉圣母康泰及择原选淑女内曰曹王二氏朕御而各有喜期且近矣先册为端昭二嫔河南李氏京选马氏补敬静二嫔又朕于春三月躬行谒陵礼奉慈车率后妃以从礼成又于四月之吉恭饰七陵遂作朕幽宫于长陵左之阳翠岭更名平台山奉圣母舟还京今遣使昂视卿卿果疾未愈不烦以见如稍可即星夜以行速见朕副切思情毋使朕眷眷无已是时太庙宫殿及厯代训录成孚敬皆以首功当迁赏而孚敬行至处州疾归再起至金华疾复作复归以皇第二子生遣人表贺上特赐金币甚厚诸在事者不得比久之以疾卒上时幸承天闻之哀悼不已赠太师谥文忠命有司治祭葬仍护持其家孚敬有子四人皆有官逊志逊臣逊肤皆夭逊业以尚寳司丞数踬起有才气而亦不免夭诸以大礼贵者共七人

桂萼字子实铅山人由进士至少保太子太傅吏部尚书武英殿大学士卒赠太傅谥文襄萼为人廉有才识而憸忮多所行恩怨士大夫恶之

席书字文同遂宁人由进士至少保太子太保礼部尚书加武英殿大学士致仕卒赠太傅谥文襄有材用多读书然负气而忮

方献夫字叔贤南海人由进士至少保太子太保吏部尚书武英殿大学士致仕赠太保谥文襄其在诸公稍和平然亦不肯为骫骳持易退之操而居家不能持谨数与郡国竞毁誉半焉

霍韬字渭先南海人由进士至太子少保礼部尚书掌詹事府事翰林院学士卒赠太子太保谥文敏韬有学识才操难进易退又数犯颜敢争天下称之然偏而好讦无通人度

黄绾字宗贤黄岩人以祖荫得官至礼部尚书翰林院学士以侍郎致仕卒绾虽起纨袴而精儒士业兼长吏事喜功名第憸阉捭阖君子所羞称

熊浃字悦之南昌人由进士至太子太保吏部尚书夺职后赠少保谥端肃浃质直弘毅有大臣度晚节矫矫尤为人所仪

黄宗明字诚甫鄞县人由进士至礼部左侍郎卒赠尚书宗明性恬雅不汲汲事功而间以直着以称大礼用者

杨一清见前

廖纪字时陈东光人由进士至少保太子太保吏部尚书赠太傅谥恭靖

胡世宁字永清仁和人由进士至太子太保兵部尚书赠少保谥端敏

方鹏字时举昆山人由进士至南京太常寺卿以原任右春坊右庶子致仕

彭泽字齐物兰州人太常卿谪戍事见前

言大礼用而不终者

枣阳王佑楒后坐事夺爵援言礼复

楚府仪宾沈渊加从一品服俸后以骄恣斥为民

聂能迁至锦衣卫指挥佥事坐论孚敬等杖死

何渊太仆寺丞后坐狂躁干进谪府经厯

李时字宗易河间之任邱人父婺举进士累官山东右参政致仕时生而端重沉默有大人度三十余成进士改翰林院庶吉士授编修与纂修实录两同考会试进侍读加俸一级再进右春坊右谕徳仍兼侍读主武举试再主顺天试世宗初侍经筵日讲同纂修武庙实录迁礼部右侍郎修睿庙实录充副总裁俄以母忧归服除为户部右侍郎复改礼部转左侍郎遂拜尚书时素以寛厚不立异同得长者誉而上自讲筵故已目属之既擢尚书则上与少傅张孚敬相推明大礼后则采用都给事中夏言议大者如四郊分祀而配太祖出太宗进献帝令皇后亲蚕裁定孔子庙祀时奉行而已度有所不可则稍稍持诤然亦不能坚而上以其终长者意安之特赐玉带寻以四郊告成加太子太保俄进武英殿大学士入内阁时少傅孚敬方得罪归时入即居首召对文华殿面见上谕以事天安民修身讲学一切毋负简委禆益圣治即命充祀仪成典大明会典总裁官上于西苑建无逸殿成而御之赐时坐命讲周书无逸篇大学士翟銮讲豳风之诗谈宴甚浃且引见章圣皇太后赐白金文绮俄而孚敬复用时居次改兼吏部尚书事孚敬甚谨亦不敢有所抵牾而孚敬意更不能容如议孔庙及言官冯恩狱密疏譛时出异语以徼结物情上亦不为动彗星见条陈三事曰务安静曰惜人才曰慎刑罚且请宥大礼大狱诸臣报闻上与少师孚敬务以刻核严切为急而时数用寛大调剂之所救解不少始时在礼部上赐银记一其文曰忠敏安慎至是置之阁中而失之疏请罪上弗问特为补铸以赐久之加少保册皇后为大礼副使上在位久益明习政务尝召时与尚书夏言从容品隲诸大臣材器皆精当时叹伏以为非所及孚敬得请老起故相费宏代之甫两月宏复卒于是时始居首累赐飞鱼蟒服麒麟服上谒诸帝陵命时等扈从途次供张一切出尚方朝夕骖乘以备顾问礼成回銮奉母后泛西湖时与侯勋尚书言鼓楫前导复命泛舟西苑之太液皇史宬成加太子太傅累朝训录成加少傅兼谨身殿大学士九庙成加太子太师予一子尚寳司卿寻进加华葢殿大学士昭圣既以尊重失上指而其弟延龄复犯大辟章圣与并列而耻为之下既各居慈庆慈寜二宫矣而章圣病不豫上忽谕时以慈寜宫多不祥欲奉居楚旧邸岁时朝谒时皇恐不知所谓第云圣母违和寜任逺道皇上膺社稷重寄岂宜逺出凡持之者再三而上始谓昭圣实为巫蛊且欲行大事时益皇恐不敢明所以第云臣万死不敢闻命上亦止尝从上幸九龙池有民妇号而诉其邑令者上震怒欲逮令抵法时争曰此风不可长也令付所司核治而当民妇犯跸罪上许之时不能如孚敬廉于亲故间有所庇徇然最为老成详谨其为次辅则当张孚敬首其为首则当夏言次皆行意自如莫能害也以体肥不奈劳得疾卒年六十八赠太傅谥文康时有子坦举进士为光禄少卿先卒

嘉靖以来首辅传卷二

●钦定四库全书

嘉靖以来首辅传巻三

（明）王世贞 撰

夏言字公谨广信之贵溪人性警敏能属文尤长于笔札自其在公交车则已奕奕有儁声举进士授行人司行人擢兵科给事中奉诏核斥锦衣冒滥官属三千二百出按皇庄侵占农地二万余顷糺中贵人赵彬建昌矦张延龄前后七疏皆报可转右给事中同考会试疏请杜内臣传乞救知府郭九皋等缇逮及请慎出入以严政体及论邢福海等不当以传奉升皆谔谔为人所传诵丁母忧归服除守故官寻转礼科左遂进兵科都给事中时山西剧盗陈卿糺众据青羊山为乱朝廷大发诸镇兵讨平之而所遣将臣以下久争功不决且有因而为利者言发其事遂命往覆勘次第功罪皆当还朝考武举试时兵部廷推左都御史王宪出行边御寇宪有难色言即劾罢之而上实心器言会吏科缺都给事中故事当以左序迁特旨移言长吏科言以是益自负时上方贵辅臣张孚敬等相与推明宗祀礼乐之事言谓农桑天下本今人主既亲耕行籍田礼而后不亲蚕非所以昭阴教示妇职也因上皇后亲蚕疏上大悦报旨称美而南北郊之议起高皇帝初即位为圜丘于南郊以祀天为方泽于北郊以祀地行之未几而合之恒以元正之后三日致祭因大享羣臣葢颇用汉唐故事云上与辅臣孚敬密议之不以为善也孚敬微泄之言乃上疏谓当以冬至祭天于南郊之圜丘以夏至祭地于北郊之方泽而引周礼及高皇帝初即位诏为据而谓汉唐以为不足法上益大悦下礼官会羣臣议有谓以高帝二百年之定制为不当轻易者有谓工巨而财诎不当轻举者有谓夏至前而冬至后于天尊地卑不称者十之七八上乃诏言见便殿赐玺书褒奬与四品服欲以风厉羣臣而卒莫之应詹事霍韬辨论益切至贻书切责言指以为奸邪言恚缴其书上之因遂劾韬五罪上怒甚械韬下之御史台狱辅臣孚敬为力请不听久之乃释还职上不欲太宗与太祖并配天与孚敬议以太祖配天而太宗祀大享殿如古明堂以配上帝孚敬意难之下羣臣议亦莫之应而言复伸上指考古礼以请上益大悦以祀典成进翰林院侍读学士仍兼都给事中侍经筵日讲赐金饰花犀带视尚书言尝荐都察院左佥都御史李如圭以右副都御史出赈济陜西于是佥都御史缺廷推言与右谕德彭泽上迟徊久之而御史熊爵谓言出如圭以为己地言亦辞上乃勉慰言俾食四品俸泽以孚敬力复超为太常卿言楚士也恨孚敬不已荐而右彭泽衔之切骨且觇上意雅不欲大臣太专乃露章论孚敬与吏部尚书方献夫有所好恶彭泽奸邪不当骤迁上虽为两解而孚敬与泽亦遂恶言矣上以四时祀太庙奉太祖为始祖居中而太宗以下皆东西相乡至大祫则以太祖之四世祖德祖居中而懿熙仁三世皆合而太祖屈居五至是欲举禘祭大雩秋报之礼下羣臣议言以为禘者禘也谓禘其所自出之帝也德祖既为太祖之始祖岂可复为始祖所自出之帝乎请虚其位而加隆称焉仍以太祖配中允廖道南则谓朱氏为颛顼裔宜禘颛顼辅臣孚敬会羣僚议东阁倡言曰请虚位者失之无尊颛顼者失之逺宜仍禘德祖便言复上书诤之上虽意未决而心是言旋特进詹事府少詹事兼翰林院学士言眉目疎朗美须髯大音声不操楚语上故己才言至进讲愈目属之既显与孚敬异孚敬恨乃因行人司正薛侃之疏用彭泽计而倾之卒不胜语见孚敬传言出狱之月余遂进礼部左侍郎兼翰林院学士掌院事未几命礼部尚书李时入阁而言代之与时并召对所以褒勉独有加时荐绅大夫尚与孚敬雠敌谓言能抗之而言既以开敏结上知又折节下士时有御史喻希礼上疏谓祈天求嗣不在祠醮而在行仁政因请宥大礼大狱得罪诸臣御史石金亦言之且谓人才用舍政事张弛一切付之廷论而陛下恭黙凝神提挈纲领使其真精内藴根本固则螽斯之庆自集上疑其有所讥讽大怒下书数百言苛责之命言参究毋得党护言谓希礼金所奏内称宥罪可迓天休是但常情福利之说养心不贵勤察则启人君怠逸之渐论事迂疎罪实难逭第原其本意似亦无它乞俯优容或加饬治上益怒下旨谓此曹仇君怨上意在报复奸巧欺誖罪不可逭因责言位列大臣朕所简拔专务徇私不图报主先已戒其党护奏上参劾肆怠不恭责其具状以对而逮希礼金于诏狱贬谪荒徼及言谢罪疏闻亦弗罪也以是言益得公卿间声御史冯恩尝有疏品第三公九卿长佐多所不满而独称言救时宰相上既以制作礼乐自任于故典多所更易其事在春官而言为之长所建白多当上意上亦欲骤贵之其委寄与阁臣埓多出六卿上尝赐银记一曰学博才优俾得密封言事未满考以督南郊特加太子太保寻进加少保加俸一级督建皇史宬加兼太子太傅重书寳训实录成进少傅再以监建宗庙工成加兼太子太师前后锡赉御书绣蟒飞鱼麒麟服色玉带兼金上尊珍馔时鲜之类无虚月为之释其先军伍有所陈乞亡不立得而是时霍韬起家吏部左侍郎以旧郄思中言莫能间也而会顺天府尹刘淑相与言之狎戚费完不相善坐奸人所中下狱疑言之庇其客而主之因上书讦言罪上怒不听言亦疑韬主之谓淑相与韬谒陵归纵饮九龙池为不敬而韬时已转为南京礼部尚书矣乃上书论言以朦胧为故少师费宏请谥得文宪且灭紧关情节当死言亦讦韬大罪十余条几于讼师巷口上两不之辨而镌韬俸一秩以谢言韬至南京复攻之上亦不深责而言气稍稍骄郎中张元孝李遂坐小忤即叅谪之皇子生言入对上喜甚手簪花于帽侑以白金文币甚渥遂兼武英殿大学士入内阁是时李时为华葢殿大学士以年老朴诚居首辅而上所以委寄之不能如言重一切礼文之事皆以属言赏亦称是言气益骄渐孺视八座尝从上谒陵驻沙河言庖中火延武定侯勋及大学士时行帐毁而上别授言廷臣六疏亦从毁言与二臣合辞请罪上俱弗问而独责言当特疏而今者不特疏为属不敬言皇恐乞休上留而勉励之时献皇帝已崇为皇考别庙矣通州同知丰坊小人也上疏请复古礼建明堂加尊献皇帝庙号称宗以配上帝下礼部议部臣嵩议以功则太宗亲则献帝以配帝惟上裁而不敢任称宗上不悦令再议户部左侍郎唐胄争之力辩之强上褫其官于是部臣嵩惧而如命献帝遂称睿宗入太庙言亦莫能持也寻以满六年考录一子中书舍人兼支大学士俸俄李时卒言居首寻以祇荐皇天上帝奉册劳言加特进光禄大夫上柱国少师余如故上柱国于人臣未有加者加之自言始其自拟也人颇以为异时顾鼎臣亦加少保太子太傅礼部尚书武英殿大学士鼎臣苏之昆山人举进士第一授翰林院修撰累迁至今官鼎臣于言为先达长且十岁言躐而贵至师傅先大拜踰二岁而鼎臣继之意不肯相下事有所可否言内不能善也寻上以章圣皇太后祔葬承天之显陵躬行谒视言与太师翊国公勋俱扈从而鼎臣同留守其委寄特重因赐言勋鼎臣蟒服玉带白金彩币郭勋者故武定侯也而喜张孚敬孚敬左右之得幸上至贵重封上公数上书论劾大臣无不立应与言争宠而妬上至承天谒陵毕礼部臣嵩请率羣臣贺表上问之言谓宜俟回銮至京而后举上乃报罢殊不悦嵩得其指乃固请贺上荅诏以贺非卿等诚言所谓方是第礼乐自上出贺亦可也言数与所亲厚大臣宴游竟日上间有宣谕独勋在赏赉稍厚于言以是益骄恣数侵言言亦强应之言既小失上指而会上幸大峪山阅视永陵工言进居守勑而迟上怒责言自小官因孚敬议郊礼进乃每每怠肆不恭因悉勒令上其前后所赐银记玺书手札惧谢罪固请上银记玺书手札而上愈疑其有所毁损削其勋阶少师等官令以少保尚书大学士致仕言乃检十年中玺书手札四百余通并银记上之上怒解会言朝辞已发而遣中贵人止之随谕吏部复少傅太子太傅仍故官言即入朝具疏谢上报览奏卿已赴阁宜益励初忠尽心匡辅秉公持正不惟副朕简任亦免众怨也卿其思之言拟所云众怨者郭勋辈也复疏谢谓自处不敢后于它人唯一志孤立为众所忌上不悦随诘责之并乙其疏中洗改字言乃皇恐引罪报闻而御史有论擿顾鼎臣留守偏徇事上不听或以为言实嗾之也亡何奉先殿雷震召言与阁臣往视震所不时至上复不悦命礼部糺之言等复请罪上曰朕所以数寛言非为言为左右谊重也言乃滋惰成性蔑不知警何以表率百僚鼎臣亦相效尤耶念其知罪姑宥之尚书霍韬入掌詹事府数面诘言而郭勋喜其得帮助横时有训导萧时芳者疏言三臣皆中兴元佐同功一体而外议沸腾心迹未白非国家福宜赐之坐以杯酒释其心御史舒鹏翼亦有言上俱不听而训导罢为民御史坐谪言又上疏乞骸骨谓位高则怨尤易集官久则过失自多咎积而不悟则谤日闻身危而不避则过将大今臣年近六旬精力衰谢宗支零落孑然一身不能朝夕自存凡世人所利者臣复何心恋慕上勉以勿负朕心而已久之还言所赐银记及玺书手札会陜西三边大捷推功言复勋阶及少师太子太师仍进吏部尚书华葢殿大学士江淮寇平复推功言赐白金彩币赐玺书褒奬阁臣之与边功正德中一再见而已明年以北边谧再赐玺书褒奬时九庙灾言方以疾在告乞休不允霍韬死而言与郭勋为仇益甚言既数以病请急然实不病而以无子故多拥诸姬妾为欢慈寿皇太后崩上传示太子服制议言报疏有讹笔上遂切责令陈状言引罪因乞还乡治疾上怒尽削其勋阶散官以礼部尚书武英殿大学士致仕言始闻上之怒之乃上备边事宜兾以解上曰若既藴忠谋何自爱而欲去朕耶姑不问是时上方治斋醮其为青词及它文独言与尚书严嵩称旨内阁仅翟銮在非上所急也而言且陛辞因诣西苑斋宫叩首上闻而怜之特赐酒馔俾还私第调理以俟后命而郭勋转恣横其于督工治兵掊克盗敛以数十万计上微觉其事前是春时给事御史请勑勋与提督大臣会派役卒勋弗便也内阁撰勑且数月而勋弗肯领寻与言俱引疾在告京山侯崔元害勋宠久上以元荐景神殿新得独对从容问言勋皆吾股肱也而相妬者何也元不敢对上复曰言疾欲归果否归当在何时元乃曰俟圣诞后始敢请耳又问勋何疾元曰勋实不病言归即出耳上首颔久之而给事御史伺上有留言而恶勋意因劾勋故不领勅为作奸植党以骩国法奏辩有臣奸何事党何人又有何必更劳赐勑等语多不逊上大怒于是削同事者尚书王廷相官夺伯陈鏸俸而给事中高时者言所厚也因尽列勋贪纵不法数十条上下之诏狱移三法司覆谳论斩夺封爵诰券狱成而疏留中不下寻复言少傅太子太师礼部尚书武英殿大学士俾疾愈而后之任言虽以疾在外然阁事多所取决而于穷治勋狱指授批根无所不极上犹心念勋疑其中言构也久之言一品满九年考上遣中使赐金币寳钞肥羜上尊尽复其阶勋官职赐勑褒谕锡宴礼部前是言与少保礼部尚书严嵩同乡称晚进而言以议礼骤贵不为之下而嵩事之甚谨言之入内阁嵩遂越顾鼎臣而代长礼部言有力焉嵩奉行唯恐不当意言亦以门客畜之会坐失上旨当罢呼嵩与谋而嵩已造上所幸秉一真人第谋掎言而代其位言觉之嵩既数为给事御史所攻乃益为恭谨以媚上上是时已心爱嵩甚于言言乃日嗾所善给事御史益攻嵩上益怜之上居西苑斋宫许入直诸贵人得乗马言独制小腰舆以乘上闻之不善也人主故所御翼善冠上不御而御道士冠因命尚方仿而雕沈水香为五冠以赐言及成国公希忠京山侯元大学士銮尚书嵩言独密疏谓非人臣法服不敢当上大怒时昭圣章圣太后故御慈庆慈宁会皆晏驾郭勋故请改其一宫为皇太子宫言与上意合不许而至是上卒问皇太子宫当何建言偶忘之念兴作工役费重仓卒对曰今两宫皆虚可改其一以居皇太子上愈怒令五臣皆出直寻召成国公等入对罢言不召尚书嵩乃故冠香冠而冒轻纱帽于上使上见之上果悦因令成国公等三人出而留嵩慰谕甚至嵩顿首雨泣诉言之见陵陷上使悉言罪乃得甚口少顷上遂手勑都察院数言三罪又谓郭勋既以不领勑下狱矣犹复千罗百织不已与太监高（阙）交关共谋朕不早朝言亦不入阁军国重事私家裁之王言要密视等戏具且言官为朝廷耳目一犬不如专一听受主使逆君沽誉倾人取位以奉所悦戕人一家以代报复卿等其布此谕俾中外知之上葢欲言官论劾言而尚疑言之且复用相顾莫敢发亦不敢请罪者十六日而上忽宣言入拜皇考讳忌仍直西苑候圣诞礼成言乃谢恩因乞骸骨欲以尝上疏上之八日而始奉御批令革职闲住时日有食之既上谕礼部以臣子欺逼君外阴侵犯内阳之咎言以臣欺君上作威作福不下郭勋念与卿等累年供事免死去之为失刑于是给事御史乃敢合疏论言且请罪上益怒命部院尽覆核之谪降十余人余留者亦夺半岁俸而高时独改谪边逺葢以其尝论郭勋故也亡何勋病死刑部狱上以恚因它事夺尚书吴山职余镌俸有差而还勋子孙侯爵葢实惜之云言久贵用事家富厚高甍雕题广囿曲池之胜媵侍便辟及音声八部皆选服御膳羞如王公其始海内缙绅意其且复用问遗踵接而最后渐不召则渐亦希简而监司守令间不能尽酬答言居恒邑邑不乐遇元正圣寿必上表贺称草土臣上亦报闻而已久而渐怜之复礼部尚书武英殿大学士仍致仕是时代言首者翟銮得罪去代銮者嵩最得上意而同事大臣许赞张璧以老病或罢或徙嵩独相上微闻其专特召言自家复任既陛见尽复其阶勲职秩时严嵩已为少傅兼太子太师矣则亦加少师以示并重而言愈骄直陵之出其上凡有所拟旨行意而已不复顾问嵩嵩亦黙黙不能吐一语而心恨之甚故事阁臣日给酒馔当会食言与嵩对案不食所给而自携庖甚丰亦不以食嵩始嵩信其子世蕃黩贿报复睚眦海内咸恨之谓言能夺嵩而制其命深以为快未久言复恣御史陈九德论劾文选司郎中高简下诏狱而都给事中杨上林左给事中徐良傅复劾之言有所不悦于简及上林等拟杖简于廷戍之而以上林为不早奏罢为民以尚书唐龙与嵩善亦罢为民都御史孙继鲁何鳌王学益为言官所论糺即遣缇骑捕逮之非居间不解继鲁至盆死狱中吏部尚书闻渊老臣也不能淟涊事言会其部左侍郎缺当以翰林臣补而礼部左右侍郎许成名崔桐皆欲得之吏部初拟成名而桐有力遂推桐给事中言之语有连少詹事黄佐王用宾遂悉勒致仕而夺渊俸半年下文选郎中于狱抵罪渊自是气夺不复抗矣给事中马锡承言意劾户部尚书王杲受贿嘱运司事上怒下杲狱而都给事中厉汝进遂推劾严嵩子世蕃及太仓尚书王暐皆有请嘱言欲借以摇嵩嵩辩疏上上即为杖汝进等几死而逺谪之暐斥为民杲坐戍言亦不能救也御史陈其学以盐法事论京山侯崔元都督同知陆炳言拟旨令陈状皆造言请死有所进槖炳至长跪而解以是皆与嵩比而谋构言言殊不自悟上左右小珰来谒言者言奴视之其诣嵩嵩必执手延坐款款密持黄金置其袖以是争好嵩而恶言上或使夜瞰言嵩寓直何状言时已酣就枕嵩知之故篝灯坐视青词草言初以是得幸老而倦思听客具藁亦不复检阅多旧所进者上每掷之地而弃之左右无为报言言亦不复顾嵩闻而益精专其事以是上益爱之而河套之议起始言繇书生以片言合上意骤起鼎贵欲建立竒功名以自显固居恒谓高皇帝制文臣非出将入相不得封公侯非谓文臣不得封公侯也文臣不得为丞相非谓不得为三公也以故于议抚大同讨安南平汝寇皆自显露其筴不复托之代言而犹未慊其志曾铣者故亦功名士也以御史平辽阳叛卒显累官总督陜西三边念河套肥饶地久弃之边与敌共之彼得乘间入巢窟其中畜牧水草于犯秦陇甚易欲以十万众逐之因故地入城增戍填其中其为全陜计甚备闻于言言见以为名美大悦而有苏夫人者继妻也有才色言嬖而畏之其父纲颇交通关节恣其奸利铣故纲同乡雅善之亦有所结纳纲亟为言称铣才言益自信以为功必可成亟下兵部会廷臣议铣所请大司农金钱以数十万计调山东河南良家子亦不下万余皆心知其难不敢决而言意亦小沮会铣疏复请给誓剑得专僇节帅以下上心恶之始下谕言等河套之患久矣今以征逐为名不知师出果有名否兵果有余力食果有余积成功可必否一铣何足言祇恐百姓受无辜之僇耳言惧不敢决请上裁上乃以前谕下司礼监印发兵部及预议诸臣严嵩既以窥上指乃上疏极称敌之不易胜河套之必不可复师既无名费复不浅而谓在廷之臣无不知其非者第有所畏耳因引咎乞罢上始报嵩以言私荐曾铣任事之忠不顾国安危民生死唯徇铣馋欲耳而不允嵩辞言惧上疏谢罪且谓嵩于计议之际了无异词而今忽先臣具奏不过诿臣以自解耳上不悦责言之专徇私情强君胁众令吏礼二部都察院参看嵩遂具疏力诋言之擅权谓机事大小毫发不复关同言亦力辩而上怒不可回矣兵部会议上遂罢河套之役而使缇骑捕铣吏礼部都察院参劾言于是尚书渊等论言事为任意迹涉强君上责其奉旨议奏犹谓迹涉此非媚即畏是何臣体姑不究因尽夺言余官俾以尚书致仕言出国门而难作矣始咸宁侯仇鸾镇甘肃贪愎而桀骜数违总督进止铣论纠其罪状数千言拟旨令官校逮捕矣严嵩既得志与侯元都督炳谋欲深言罪乃代鸾具草谓尝辟曾铣复套议故铣恨而中之又敌入延安杀掠吏民数万轻出定边营损卒复数千惧而遣其子曾淳以五千金贿苏纲俾转以二万金贿言故为之解而戒使复套以为功时曾淳以胄子在太学上遂捕淳与苏纲下诏狱都督炳极意煅炼而侯元行金于中贵人实其事狱上论纲边戍且追所受金遂籍而使缇骑捕言言始覩鸾辩谓彼方就逮发疏时上下谕不两日何以知上语而敷演为文又何知嵩疏而附丽若此葢嵩与崔元辈为之也其辞甚明晰而上方怒甚弗省也铣就逮以小缓期罪缇骑长夺其官法司当铣比守边将帅守备不设律斩上不许令更拟于是取嵩指以交结近侍官员紊乱朝政律斩妻子流二千里铣性果鋭有机略其死不当罪天下闻而寃之又十二日而言亦至时于车中闻铣所坐惊堕车曰噫吾死矣复具疏以辩其辞甚苦而刑部尚书喻茂坚都察院左都御史屠侨大理卿朱廷立等据曾铣律以请而谓言实当八议所谓议贵议能者上怒切责茂坚等阿附其语犹及言前不戴香冠事而言妻苏氏发广西从子礼部主事克承从孙尚寳司丞朝庆皆夺职为编氓言至秋竟坐弃市年六十有七言虽以骄蹇得上恶然亦颇能持争上尝谕之欲退处西内使太子监国言时年六十答谕云臣全数已尽万死不敢奉诏上为之止其后所深恨言者挫郭勋与不肯戴道士冠而天下方怨勋之横与严嵩之奸贪谓言能裁之以是多惜言者隆庆初其家上书白寃状复吏部尚书已再尽复其官赐谥文愍予祭葬言始有妾孕七月而苏氏妬之嫁民间生一子后言死而苏氏知之迎置家其貌甚类言且得官矣而卒病死言竟无后

翟銮字仲鸣其先山东之诸城人永乐中籍为锦衣校尉遂隶锦衣至銮而始读书以孤童善属文成进士改翰林院庶吉士授编修预纂孝庙实録成当增秩而中人瑾抑之与其侪俱外迁銮得刑部四川司主事瑾诛复旧官再同考会试满九载进侍读复主应天试世宗初以选侍经筵日讲銮长身玉立美音吐工进止上固已目属之预修武庙实录成进官时侍读学士董玘超为詹事府詹事而銮得学士虽以久资故而时相宏欲拔以与新贵人璁萼埒甫十日而推南京吏部右侍郎銮以次复得之上忽心动曰是安可使之南因罢弗用再主顺天试遂擢礼部右侍郎仍日讲上所以慰赐往往同尚书而会阁臣缺命廷臣会推上意欲用新贵人顾所推皆耆硕上弗悦也命再推而始及銮上不得已用之俾以吏部左侍郎兼学士直内阁首臣杨一清颇以銮资浅疑上报曰用銮于顾问差得益耳然未几竟用张璁为尚书大学士出銮上久之赐銮银记二其文曰清谨学士又曰绳愆弼违侑以勅谕俾密封言事时一清位髙而辈前璁贵用事俱时有所陈启銮墨墨而已上诘之则曰圣德无可献替上以是心易銮而銮独谨身自守而已明伦大典成进礼部尚书文渊阁大学士又久之始进兼武英殿大学士后至者辄踞銮上洊加至保傅銮前后六年故自如也上建无逸殿于西内命銮与辅臣李时坐讲銮讲诗豳风七月之章赐宴赉又赐纵游苑中使中官簪红药于帽悬蜀扇于带俾赋诗称谢上赐飞鱼服人以为荣寻丁母忧服除而銮家故贫其在政府不以苞苴名既久不召至不能自给上旋思之而时议南狩少师言当扈从少保鼎臣居守上曰边人且伺间而动奈何鼎臣请廷推重臣按行九边以兵威怵止患上不应已而曰吾得之矣翟銮自内阁出足称重臣也即家起充行边使改兵部尚书兼都察院右都御史以往赐玺书金帛一切得便宜行事总督镇廵皆听约束銮乃赍内帑金二十余万自宣府始西巡至大同益西入偏头关保德州渡黄河厯清水营入于榆林仍自花马池而西抵宁夏繇庄浪凉州越甘肃尽西峪关而止还厯鄜延取内道出潼关以东抚保定转自遵化永平出山海关至广宁还蓟门喜峰燕河太平马阑诸镇所至宣上威德散金钱以赉士练兵保隘其在宣大则与总督尚书毛伯温议筑五堡堡成加太子少保赐金币在喜峪则与总督左都御史刘天和议拓关关成予一子官中书舍人还复命仍以礼部尚书武英殿大学士入内阁上所以褒谕有加再论诸边斩级功予世袭锦衣卫副千户銮以相臣出行边边之文武大吏咸櫜鞬出迎惴惴望颜色銮一切以寛和待之遂至监司而上皆盛供帐酣饮谑浪至连日夕葢始而畏中而悦终而狎且易之归槖皆益而清素之风衰矣寻以二品满六载进太子太傅赐玉带蟒服以陜西捷加少保安南下赐金币及俘奴夏言既以忤旨归銮代之首进少傅谨身殿大学士满三载考授光禄大夫柱国銮颇以温厚回上意上尝怒言官奏事不实銮徐对曰彼岂恃许风闻故耶为之解又尝从容语边将銮曰边将骁勇者多所见无踰于周尚文小过严耳上曰卿言之善严固当以寛剂也尚文果为名将尝以所厚门生张惟一属吏部尚书许讃欲调之选曹为讃特奏上两不问而为之斥选部郎以其误许讃也銮之在内阁前后埀一纪居其上者若杨一清之巧张孚敬之强夏言之倨俱贵重有势力銮皆以柔道承之故得久自安而其居首辅则严嵩次之其材谞藻饰皆逺出銮上又能以勤敏结上知上所以谋揆锡赉嵩者时时越銮而致廑特以銮用事久不忍弃也而銮犹用故事持嵩亡所逊避嵩渐不怿至乡会试而以其子中书舍人汝俭太学生汝孝连占高第物情汹汹嵩尤忌之给事中王交等因而劾銮銮奏辩上大怒谓銮不候处分肆行扰渎屡以直无逸为辞向同夏言禁苑坐舆罪止一人全不知惧以朕不早朝并君行事二子纵有轼辙才岂宜分明并用下吏部都察院参处疏上因尽夺銮官秩并二子削籍为编氓旋以困厄死年七十穆宗初其子疏请昭雪诏复其官赐谥文懿予祭葬而二子卒不得牵复一子汝俭为锦衣卫指挥佥事

嘉靖以来首辅传卷三

●钦定四库全书

嘉靖以来首辅传巻四

（明）王世贞 撰

严嵩字惟中江西之分宜人父为藩司吏其妇方娠而有光起廨舍己生嵩藩使竒之赍醪备钱布以赠嵩长身疎瘦如削疎眉目大音声二十二举于乡二十六进士高第改翰林院庶吉士授编修数移疾告归读书钤山中嵩好为诗清雅有态然弱而不能为沈雄之思文亦类之其治家纎啬近小慧时人莫之重也尝奉使至广西道谒乡人李遂遂故御史司其省试而得嵩者当宴鹿鸣日诸生前为寿时嵩貌羸鹑衣遂不复盼接至是投刺见而讲钧礼遂出叵测漫应之次日始修门人礼布币再拜而曰某非敢薄公也以公向厌之恐终弃之耳其狷隘急睚眦如此久之进侍读领南京翰林院事召为国子监祭酒嵩于资薄不当祭酒辅臣费宏其乡人私之既去位言官有及嵩者疏辩得留进为礼部右侍郎给事中陆粲等论糺辅臣桂萼所私复及嵩嵩奏辩复得留寻迁左侍郎转吏部左侍郎久之进南京礼部尚书改南京吏部尚书其在南京踰五载不召以万寿贺表至京时议重修宋史方开局经理嵩谋于辅臣时以少保夏言在礼部日奉行诸祀典而尚书顾鼎臣敎习庶吉士皆不暇兼职言亦从臾之遂请留嵩以礼部尚书兼翰林院学士专司董理逾岁间言入内阁鼎臣当次长礼部而嵩复私于言躐得之自是始谬为恭谨以迎合上意而是时御史桑乔以灾异列嵩等罪嵩辩之强给事中胡汝霖复纠之有诏大臣被劾宜省已勿得强辩于是嵩惧益为恭谨而其子世蕃繇荫叙授都督府幕已恣行诸曹居间有所贿纳矣时上入谀臣言欲祀献皇帝于明堂以配上帝嵩不敢违已又欲献皇帝称宗而入太庙嵩与羣臣廷议皆难之上不悦着明堂或问以见志嵩皇恐尽变前说所以条画礼仪良备遂尊献皇帝曰睿宗祔武庙上礼成而赐嵩白金百两彩币四有副钞四千贯上皇天上帝尊号册寳寻加上高皇帝尊谥圣号以配嵩奏庆云见上悦受羣臣贺嵩为庆云赋及大礼告成颂上嘉之付史馆明年加太子太保已从幸承天赏赐优渥与辅臣埒嵩归益骄于藩国请恤乞封所挟受贿积訾且巨万而南北给事御史以大察交章论贪污大臣皆首嵩而上皆勉留之嵩奏辩而中谓人臣于人主将必使孤立自劳而身观望祸福乃为得计上摘其语称之于是御史谢瑜复论嵩强辩请斥之不听嵩恚甚乃因员外郎卫元确复命迟归罪于吏科都给事中丁湛为寛予之限以市恩参论之俱坐谪已复参其郎中熊过等谪之边方欲以自张且快意而公论益鄙之言路显与雠矣是时大学士夏言有所不悦于嵩语见言传御史叶经疏称交城王诸孙辅国将军表■〈扌田〉谋袭爵永寿王庶子惟燱与嫡长孙怀熺争国封嵩俱纳其重贿为之请勘乞斥嵩以戒贪墨言乃拟旨下台勘而他多右经语嵩急归诚于上上悯之弗罪也时边警吿迫上以嵩非所职而咨询之既条对平平耳上必为之激赏欲以风止言者嵩既已倾夏言而斥之愈益宠幸所供醮祀青祠额独对嵩居最乃以圣诞恩进武英殿大学士入直文渊阁仍掌礼部事免其奏事承旨时嵩年已六十三而神采溢发如壮时于是吏科都给事中沈良才等首论嵩污佞不当干大位不听而南京给事中王煜御史陈经等复论嵩并及其子世蕃饕贿助焰实迹下所司嵩疏辩且乞休优诏慰留之嵩意不快复上疏谓古语云朝廷轻重系大臣臣今动遭诋目为奸恶海内流传损伤国体一宜去言官论事乃其职然或听指使或代报复如昨岁羣奸构谋呈稿首臣然后封进今不即退转相伤害益烦圣心二宜去上果为温谕百余言荅之且谓攻击不休故违君命须罪以无君之律嵩乃出视事时宫婢构逆旋伏诛嵩请诏告天下人谓宫阃而秘密悉扬之其国体伤于论大臣多矣寻代嵩为礼部者张璧至自南京嵩请解部事许之赐御馔金币羊酒且谕曰比以异礼劳卿卿以赤诚匡朕可也前是已赐嵩银记曰忠勤敏达至是复赐其家藏玺书之楼曰琼翰流辉奉玄之阁曰延恩堂曰忠弼嵩以吏部尚书许赞等讦其请托事不胜益横前是考察御史谢瑜不及当调嵩特拟旨用贪酷例黜之而御史叶经监山东试嵩乃摘其录语以为狂悖不道俾礼部参论逮至京杖死阙下藩臬预试事者皆为边邑尉中外愈侧目嵩矣时尚书许赞以一品六年满加兼太子太傅未几上特加嵩官视赞时辅臣翟銮特以资序在嵩上上待之不能如嵩每有所咨问及赉予时时首嵩而不及銮其厌銮久特以其旧臣不忍去之而銮不悟也其二子俱进士高第嵩乃授风旨于给事中王交辈俾发其事銮与二子俱削职为民嵩得益发舒上一意用之矣而吏部尚书许赞遂兼文渊阁大学士礼部尚书张璧兼文渊阁大学士同嵩预机务然不获入直应制嵩事取独断不复相关白墨墨而已赞至自叹曰何必夺我吏部使我傍睨人寻进嵩兼吏部尚书谨身殿大学士亡何复以六年满加少傅兼食大学士俸予一子中书舍人给四代诰命嵩乃上言每独蒙宣召于心未安思往岁夏言恶与郭勋同列以致生隙夫臣子比肩事主当协恭同心岂宜有此嫌异今臣希忠臣元臣讃臣璧凡有宣召乞与臣同如祖宗朝蹇夏三杨故事嵩葢欲示厚希忠等且见言妬也报闻时上方好言长生而都御史盛端明右叅议顾可学家居久各自诡有不死术嵩为进可学所治饵而荐盛端明上悉召用之巡按福建御史何维栢条时事而中论劾嵩甚切上怒逮治之维栢在道久嵩不测上意乃请寛维栢狱上为霁威杖而夺其职时诸曹皆受嵩及世蕃请属如外府独吏部尚书熊浃持不肯行莫能难也会浃以罪去则无所不靡俄而太庙工告成加兼太子太师赐金币渥时上微觉嵩横而许赞老罢张璧死乃思用夏言时礼部尚书费宷故善言而不能得嵩意探得之因疏留郎中周珫高简而谓大理评事孙学思假嵩名求出使而臣执不与学思嵩私人也多机警好以萋菲中臣臣以孤危而失此二臣助愈难自立矣因乞休其言颇散漫不根上以其托指攻讦切责之然不浃日而召言之命下嵩以是恨费寀言既至尽复原官遂复踞嵩上上为加嵩少师以慰安之言既以衔嵩则颇斥逐其党与嵩唯唯而已不敢救时世蕃已用恩泽累迁至太常寺少卿掌尚宝司事横行燕中嵩乃上疏遣世蕃归省墓以避言上犹使之驰驿还往嵩以万寿加特进又以考九年满加华葢殿大学士玺书褒谕仍赐宴礼部言寻用复河套失上指为嵩及崔元陆炳构伏法嵩遂独相上益安之而费寀亦自以撰斋词得上幸嵩度无可报乃坐其子以不当使事谪之而寀亦自恨病死于是南京吏部尚书张治国子祭酒李本以疎逺擢共事不敢与可否久之恳于嵩始得入直治不任烦竟郁郁以卒时宣大督臣翁万达将臣周尚文拒却敌而嵩复录一子中书舍人赐金币上以罪人王联讦而信之捕故都御史胡纉宗及株连新旧朝士数十皆欲置之重典嵩与真人陶仲文颇为救解得释上以嵩对制平狱可嘉令兼支学士俸而仲文遂封伯然意殊不乐嵩乃与仲文疏辞俱报许而仍以万寿节封仲文伯爵加嵩上柱国嵩乃力辞谓人臣无上引郭子仪不敢当尚书令为比且欲以示谦而见夏言悖上悦进世蕃为太常寺卿仍行尚宝事亡何边众大侵掠三辅旋薄京师右中允赵贞吉叩嵩直所问计嵩以撰斋词辞不见而义子右通政赵文华自其室胁肩出贞吉见而詈斥之俄而礼部尚书徐阶以敌嫚书请和会廷臣议贞吉厉声言敌在城下何可和但请皇上御奉天门赦沈束旌周尚文士气当百倍而贞吉又自具疏请遣羣臣有才识辩博者诣行营宣谕诸将得一敌首予百金敢战者损卒亦赏逗遛者全军亦罚上虽壮之而内不悦也嵩因请即命贞吉往往而骤至仇鸾军卒不得要领还嵩乃激上怒杖贞吉而谪之荒徼以自快兵部尚书丁汝夔虽以调度失宜然为人洁廉杨守谦守土臣也倍道勤王上怒其不能力战诛之嵩皆不能救而巡抚王汝孝总兵罗希韩逮稍缓世蕃尽罗其贿与嵩计伺上喜而解之卒以免仇鸾故以嵩去言而脱其罪深德嵩约结为父子复起为大同帅帅其众入援无功而为大言耸上听嵩从臾之遂总京营兵进太保仍督诸路兵马入二万金谢嵩嵩亦受之敌退始上疏请发粟赈被兵者并掩胔骼及它选将练兵碌碌纸上语而已于是中外怨嵩父子刺骨而刑部郎中徐学诗厯指其误国无状凡数十事且谓其威权足以假手下石机械足以先发制人财势足以广交自固乘机构隙足以示威刼众文词辨给足以饰非强辩精神警敏揣摩精巧足以趋避利害而弥缝阙失私交密惠令色脂言足以结纳权路而缄杜人口故诸凡论嵩者即不能显祸于正言直指之顷亦必托事假人阴中之于迁除考察之际臣不能悉记即如先任给事中王煜陈垲御史谢瑜董汉臣等于时幸蒙寛宥而今安在哉故天下之人视嵩父子如鬼如蜮不可测识宁是痗心疾首敢怒而不敢言何者诚畏其阴中之也上乃捕学诗下诏狱斥为民而温旨慰留嵩嵩不自安请遣世蕃归田里不许令给假随任侍亲而已学诗疏虽不见用然天下传诵以为名言仇鸾始虽由嵩入既挟功得上重而骄嵩犹欲以儿子畜之不应遂凌嵩出其上嵩恚数以密疏言之沮止万状皆不听而诸部臣言官有抗触鸾者立碎鸾之捕敌奸细以为大功要重爵赏而嵩子世蕃亦縁而进工部右侍郎予一子锦衣卫千户鸾以是益恨嵩而侮之其所诋諆嵩上亦为心动至宣召亦稀矣时陆炳掌锦衣缇骑与鸾争宠妬嵩乃厚收炳以为腹心使诇伺鸾鸾亦为之备然其所从卒不能如缇骑獧狡鸾自是堕炳穽中然炳阳为推重鸾以为中山定兴之流亚鸾不疑也既边势日迫而鸾病甚上闻收其大将军印鸾暴死炳乃谋于嵩怵鸾之义子逃之塞而道执之尽得其交通状诛其妻子嵩以是益亲信父子贪亦益甚南京广东道御史王宗茂复疏其贪黩数十事事皆有实上复为之镌宗茂二秩补外以安嵩而给事中袁洪愈劾去其所善客翰林检讨梁绍儒亦弗敢救也前是兵部员外郎杨继盛以尝论与边市马非策忤仇鸾下狱谪边邑倅鸾既败继盛得累迁复官嵩欲以名收之继盛不应复抗疏极论其十大罪五奸中外传诵以为破的中窾可以必胜而上独怒之摘其中有召问二王语以诈传亲王令旨律坐绞而复杖之百复以手札谕留嵩嵩乞休上报以羣邪党比谓逆贼勾敌其本在卿葢指摘赞直玄修不阻朕耳朕非内色外禽者崇事上玄又与宋徽梁武不同人臣邀誉卖直卿以此乞休堕邪孽计宜安心供职奉顺天休时嵩有义孙鹄未十六而冒两广功级得锦衣千户继盛及之下兵部尚书聂豹皆曲为掩庇而郎中周冕独发之亦坐夺职当是时云贵清军御史赵锦亦有疏论嵩谓嵩窥伺逢迎之巧似于忠勤谄谀侧媚之态似于恭顺能引植私人布列要地以探诸臣之动静先发而制之故不败露又善以厚赂结陛下左右之人凡深宫起居意向无不先得故多称旨或候圣意所发因而行之以成其私或因事机所会从而执之以肆其毒使陛下思之则其端本发于朝廷使天下指之则其事不由于内阁幸而洞察于圣心则诸司代嵩受其罚不幸而遂传于后世则陛下代嵩任其咎锦工于中嵩恶而它语尤剀至上亦使缇骑捕之两月而至怒小解斥为民亡何嵩之义子赵文华重文华者故无赖小人也数经吏部察嵩强而用之至通政使乃自以百花酒进上嵩亦跪而詈数之矣会吏部尚书万镗者嵩同年相善坐言事废田间赖嵩以起至为吏部数与嵩崕异不甚用其言至是复推文华督抚郧阳以逺嵩而给事中朱伯辰上疏劾文华邪媚奔竞宠赂日章不宜玷台宪有旨再推文华迫则谋于世蕃乃敎之使劾镗前为右都御史中以侍郎起用而并二品通考以臣欲糺之故出臣于外不已而嗾伯辰论臣欲以钳众口嵩为内主激上怒悉夺镗伯辰官俱为民而文华愈横矣嵩以满十五载考赐金币御馔肥羜上尊录一子中书舍人仍赐勅褒谕再以京师外城完嵩与有阅视劳迁世蕃为工部左侍郎仍侍亲而不夺俸寻以万寿节推恩令世蕃出理部事嵩辞许之再以却敌推恩录一子尚宝司丞嵩辞上谕以尽诚赞玄实为忠首往往与陶仲文并论嵩不耻也江南连岁倭大作南京兵部尚书张经为总督讨之久未平而赵文华乃疏陈用兵七事首以祀海神为言人皆笑其诞而上独然之为切责兵部复议上上以问嵩嵩言江南奏报多失实宜遣大臣往祭海即令察视贼情求可以区处长策具实奏闻所使即文华亦可上乃命文华文华行而大簸威福所挟持将吏金宝无筭时总督张经自持其位高而望隆不肯折节文华诸发兵守便宜又不与计会有流言闻于上上怒文华伺得其指露章劾之上发缇骑逮经而经则已大破贼俘斩千计捷闻上怒亦不释经迫则行五千金贿世蕃世蕃与嵩谋欲为上解不解则姑为温言款经至死方悟因詈嵩父子于市而李黙者骨鲠士也少有文数更显宦至浙江左布政使尝候嵩嵩谓其貌类我援之入为国子祭酒累荐于上得躐拜吏部尚书乃稍稍自持见不能雠其意嵩更譛于上得罪去而陆炳繇武科为黙门生乘上之思黙使所厚中人称之遂得复官寻以撰斋词入直幸矣念不自嵩起动与抗世蕃威无所不加独不能得之吏部而会文华归复命上以御馔劳之问倭事何时可息肩文华对残寇行且灭不足忧上为之悦而文华行珍宝值万金于嵩夫妇及世蕃至入内室叩首嵩夫人夫人劳苦文华谓尚不能为郎君易腰带我相公责也而兵部尚书杨博以忧去文华几得之黙所推絶不及其见黙欲有陈黙厉色待之怏怏而退乃刺得黙试士策问以为诽谤上为汉武唐宪又所推东南督臣不用胡宗宪而用王诰葢欲败东南事为其乡人张经报雠上大怒下黙诏狱论死寻属辅臣李本行部事品第羣臣九卿而下及言官悉以次去嵩所恶而荐其客吴鹏代黙而亟称文华于上遂进工部尚书躐加太子太保罢王诰不用用胡宗宪中外大权一归于嵩矣文华又以都督陆炳尝荐黙复刺得其阴事将劾之炳愳重贿世蕃挟以谒文华始解既而知其谋出自世蕃遂并恨世蕃而徐阶以次辅日重为羣望所属炳乃委腹阶以自固嵩父子亦稍稍觉之倭复大张诏遣兵部侍郎沈良才讨之嵩知上意以文华昔对残寇且平为不实惧而使文华自以督师请上悦许之与宗宪合而诱降寇首徐海等因掩击平之文华加少保宗宪为右都御史而嵩等皆赐金币嵩又以十八年满官一子中书舍人赐宴及玺书褒谕自文华等之有功推迁及罢职尚宝卿史际通政吕希周等而世蕃所纳贿复以巨万计文华乃上疏归功嵩以为嵩实授之成筭而嵩亦荐文华有学行宜供撰斋词其后文华以骄蹇忤旨逐嵩不之救上亦不以咎嵩而宗宪自是益倾江南库藏为世蕃馈所需古法书名画种种宗宪皆为索之富人世家豪敓巧猎靡所不极而它抚臣监司相习成风不以为讳其所欲鼎彝尊罍之类或发冢剽攻它寳玩多起大狱而后得之世蕃犹汲汲无已寻以万寿节加嵩兼食尚书俸仍免其奏事承旨母谢自是褒赐皆不谢嵩握权久党恶遍居要地将帅率以贿通兵部尚书许论宣大总督杨顺皆嵩私人论吏部尚书进少子自幼知兵年已老重自顾念遂委身焉顺立心倾狡官兵备副使厚结嵩不年余骤迁总督遂与御史路楷计杀沈炼以悦嵩嵩亦徳之边事偾咸为掩覆其年敌骑数万毁墩堡杀吏民无算楷以闻顺惧赂楷七千金楷亦受嵩嘱及勘核尽易前奏称顺功得荫俄而逃妾欵塞顺纳之敌愤甚拥众围右卫城道梗烽火断絶顺楷连告急上大惊命发帑遣援军嵩欲为顺委罪乘间言总兵龚业怯而巡抚朱笈与顺不相能上入其言下本部论受指覆如嵩言罢笈业而顺如故寻围解给事中呉时来劾顺启衅而论雷同附和桃松寨之降漫无主持日昏酣置边警度外且发楷受金状上心动密问嵩嵩言谏官风闻于人不可尽信上不听趣捕顺楷下锦衣狱而夺尚书论职时来遂谓嵩可胜也亟上疏极论嵩世蕃罪恶而刑部主事张翀董传策亦言之前是辅臣徐阶为礼部时边入侵数有所建白触嵩忌讳以是百方阻其进不得而阶洁廉又时时为人语时政辄叹息流涕稍稍闻于嵩至是以时来翀皆阶所取士也而传策又其乡人乃密奏三人同日而构臣必有使之者且时来已奉命使琉球疑其悔行欲借口自脱自封进时来翀试录上乃下之诏狱令追究主使之人以闻而时时自语曰阶固贤虽然嵩老矣何不小需岁月而忍若是阶危且甚而时来等既下狱考掠穷五毒竟不言主使者第曰高庙神灵敎臣耳而亦会都督炳心向阶以是坐翀传策相主使时来避逺役狱上各发戍烟瘴卫所而慰留嵩嵩以是益恨阶并及炳其后顺楷就逮至诏狱嵩复为之寛解顺仅坐戍而楷谪外当是时上坐深宫中欲以威福逺摄连率大臣时时有所逮讯若阮鹗吴嘉会章焕等多从重典虽甚亲礼嵩而不尽信之间一取独断或故示异同欲以杀离其势而嵩与世蕃能得其窾欲有救解则必顺上意极詈之而微婉曲解释以中上所不忍其欲有排陷必先称其媺露若与彼亲者而以冷语中之或触上所耻与讳上更为之怒以是卒不能脱其笼络而威福益广时吏部兵部与文选职方郎号为文武库吏而尚书吴鹏欧阳必进许论郎万寀方祥为尤着必进者嵩内亲也数以贿通嵩得出入卧内会大殿灾议兴工而必进自刑部调工部上老之以问嵩嵩盛称其精力才识遂以工屡就骤迁至少保而倦于事嵩复为之改都察院上弗悦也于辞疏旨曰必进已之任矣何更辞嵩谓必进毋再辞但履任居两月而吏部尚书缺嵩复勒廷推必进众莫应嵩怒慢骂之不得已而以必进名上上投之地嵩密疏曰必进内亲也臣老矣非必进无可以慰臣者乃以必进为吏部尚书仅三月而假他事去之世蕃犹夸于人谓用必进上无若我何弃必进我亦无若上何前是上以嵩直舍隘别撤小殿材营室于侧多莳花木其隙以娯之复发中金百为制什器朝夕割御膳法酒使中贵人调而赐嵩嵩老尚健饕始听腰舆出入禁苑矣已而嘉其年满八十特赐肩舆且令支伯爵俸嵩复以京师居第之中堂请额上名之曰忠正又名其南昌居第之中堂曰耆德楼曰寳翰嵩故有髙第在宜春分宜并京师南昌而四皆宏厂壮丽分辇金寳以实之犹不足而纵世蕃之罗取益甚初皇太子薨裕王以序当立礼部数请期而上意嫌代已屡报寝嵩念上独所信任迫众情时时亦为请而与陶仲文比而阿上意上亦自知之时裕景二王并居外邸礼服无异外论汹汹谓莫知适从而故左中允郭希颜失职家居欲以危钓竒乃具疏谓自攻嵩者有问二王之说而得罪恐不相安幸各召而面谕之使二王毋疑嵩嵩毋自疑且请出景王于外以安裕王疏既上嵩虽恨希颜而叵测上旨请下礼部详上乃露怒希颜意嵩始得发舒上命御史即家僇希颜传首海内世蕃念以多树敌恐嵩一旦老死不易支而谓上意摇或可因而更树乃多行金左右谋立景王庶几异日代嵩执政而上一日忽谕礼部令景王之国世蕃犹令嵩与礼部尚书吴山言上意未必尔或欲因以试物情山不可乃具仪上景王卒之国而世蕃之谋益解俄以世蕃三品满九载加服俸视尚书再以万寿节加嵩岁禄二百石而世蕃亦兼支尚宝司卿俸寻嵩夫人欧阳氏卒时世蕃方恋权不欲归而嵩无次子可以扶柩者嵩请于上谓年已老耄不可无世蕃侍诏听留供养如故嵩故以警敏得上意亦善自卑屈至士大夫入谒人人慰劳务得其欢心间标故所忆记以示聪明晚节知天下人怨之间舍旧郄而收録知名士若故编修唐顺之中允赵贞吉等皆以沦落为感不自觉入其彀至显庸因而有称之者然其阴贼发于心而动于机械不自觉也世蕃尤险悍慓猾每谓天下才唯已与陆炳杨博而三然与炳晚节相妬炳暴死世蕃称快颇亦能习国家典故晓畅时务嵩既老上时有所问而不能荅谋之其客皆不称旨属世蕃草辄报美嵩以是心益仗世蕃而心爱之诸曹白事者辄问曾以质儿子否至云东楼谓何东楼者世蕃别号也世蕃以是益骄横九卿台谏至浃日不得见或停使至暮而遣之或有嵩许而世蕃不许者卒弗许也嵩在直或累月不出世蕃日与其所狎客纵倡乐豪饮益拓居第连三四坊堰水以为方塘踰数十畆傍植竒树异卉乘舆张褐葢游行其中若辅臣阶与李本其父执也成国公朱希忠元勋也虐之酒不潦倒不已性尤强记于中外官职饶瘠险易亡不闇熟其责贿多寡毫发不能匿上亦稍稍闻之而世蕃以衰服不能入之嵩直所嵩所报札渐不如上旨而斋词亦稍倦时上所居万寿宫火而大朝殿工方急嵩以烦费难之欲请上还大内则不敢乃请暂徙南城之离宫南城英宗故称太上皇时所居也上乃以问阶阶为规画营万寿宫甚详且费省而力易上大悦宫既成而所以褒擢阶至厚嵩仅加禄百石不能敌矣自是上有顾问不及嵩即及嵩不过斋词事而已嵩故与阶郄惧而置酒要阶入内使子孙家人罗拜之举觞属曰嵩旦夕死矣此曹唯公哺乳阶谢不敢当而是时方士蓝道行以乩得幸上上故有所问密封使中官至乩所焚之不能荅则咎中官秽不能格真仙中官乃与方士谋启示而后焚之则所荅具如旨道行狡乃伪为纸封若中官所赍者及焚而匿其真迹以伪封应上一日问今天下何以不治对曰贤不竟用不肖不退耳则问谁为贤不肖曰贤者辅臣阶尚书博不肖者嵩父子上复问吾亦知嵩父子贪念其奉玄久且彼诚不肖上真胡以不震而殛之荅曰上真殛之则益用之者咎故弗殛也而以属汝既荅报袖以示御史邹应龙会嵩等请考庶吉士而诸进士中有贷金于司礼监中贵锦者锦密以闻上即日罢考应龙乃抗疏论嵩父子贪奸误国诸大罪十余条上以名捕世蕃及舞法行贿者皆下之诏狱而犹谓嵩小心忠慎寿君爱国人所嫉恶其致仕去仍驰驿岁给禄米百石嵩犹为世蕃求解上谓念若忠勤已加优处又何以凶儿渎救嵩乃不敢复言狱上世蕃及其子鹄皆坐戍烟瘴卫所家奴及隶人永年等坐绞当世蕃之用事吏部郎贿最重御史次之给事中又次之所以先御史者其巡按得尽收赎锾鬻卿寺缺而给事中独不能至吏部郎之始以三千金而后遂至万二千若项治元者竟就逮瘐死诏狱其家亦破天下笑之世蕃迫则行十余万金于诸幸姬家犹能胁诇蓝道行阴事下刑部狱侍郎叶镗鄢懋卿诱使诬伏前伪状而引徐阶道行不听论死而后得释应龙以敢諌进通政司叅议上犹悔之且追思嵩赞玄勤诚欲退居西内专祈长生以示辅臣阶等极言不可上乃勒阶等必赞玄如嵩乃可而谓嵩已退其子已伏罪敢有再言者同应龙俱斩中外汹汹虞嵩且复用而久之阶益见信乃已于是嵩之党镗懋卿万寀何迁张雨唐汝楫王材及其偦袁应枢先后以白简革职而胡宗宪自浙直总督被逮寻释之宗宪既得志首以书画贿嵩父子金玉珍玩相继半入其槖江南公私为之一空奢淫纵恣靡复风纪而其殱徐海执汪直功亦有足当者上以其屡进白鹿白龟不忍罪也伊庶人之为王也以残暴屡见糺台使者迫则行十万余金于嵩得小缓至是使其校卒十余辈造嵩家胁偿金嵩置酒款之而好谓曰所言金十万则无之仅得半耳而又半费请以二万金偿因尽以上所赐金有印识者予之既去而闻于郡曰有江盗刼吾家二万金去矣速掩之可获也郡发卒追得金悉捕校卒下狱论死而世蕃之自戍所私归益广拓第舍又用金多为盗窥乃召募伎勇材力之士合数百人日夜击刁斗自卫郡邑颇疑其迹而嵩故所养舍家子出外为非者推官郭諌臣受民间讼牒满百纸辄封以与嵩嵩怒而却之它台使监司小有违言嵩辄呼具舟我且入京面奏以时恫喝而会前有贺万寿表得报且当见怜因恳疏请移世蕃便地供养上不许而报曰严嵩有一子侍已恩待矣諌臣乃疏以闻巡江御史林润遂露章劾世蕃与罗龙文表里相约多招纳亡命有叛心龙文故世蕃客为通贿与同戍者也诏即委润捕世蕃龙文既至京润因尽发其罪状下三法司比拟俱依子骂父律斩上不怿令更拟乃拟谋叛律而犹未及嵩上令即弃之市而谓嵩畏子欺君大负恩眷并其诸孙见任文武职俱夺为编氓拘役籍其家黄金可三万余两白金二万余两它宝玉重器服玩所直又数百万而知者尚恨其以缓故散匿不少台臣乃益论戍万寀鄢懋卿追其受寄金钱埀二十年不尽寀由选部郎至大理卿懋卿至刑部右侍郎皆世蕃腹心寀贪而懋卿尤恣横其以都御史出核鹾所经行两畿齐晋河洛吴楚几天下半皆挟世蕃父子叱咤风生守令而下膝行蒲伏上食惟谨至以文锦被厕床白金为溺器妻妾随行者锦幛彩舆以民妇十二舁之即赵文华胡宗宪不能过也嵩死时寄食墓舍不能具棺椁亦无吊者时年八十有六

嘉靖以来首辅传卷四

●钦定四库全书

嘉靖以来首辅传巻五

（明）王世贞 撰

徐阶字子升松之华亭人世世受耕不仕至父黼而补邑掾史治牍无害授宣平县丞徙宁都有廉能声阶生甫周歳而女奴堕之眢井小吏之妇号而出之则絶矣后三日苏五歳从父移任道堕括苍岭百余丈衣絓于树得不死二十举应天试学士董玘识阶文于黜而异之寘高等明年对策遂为第三人及第阶为人短小白晳秀眉目善容止既入谒内阁辅臣杨廷和见而独异之指以语其寮曰此少年名位不下我辈寻授翰林院编修予归娶且北上道遇言礼得戍逐者邑邑不乐又念其父且老亟返棹至彭城而闻讣归服除补故官阶性颖敏读书为古文辞倾身以事豪贤长者时故新建伯王守仁以讲学倾东南阶与其门人欧阳德同年而善之遂为王氏学诸豪贤长者交口称誉阶故尽得缙绅间声充经筵展书预修大明会典再预修祀仪成典时上好更定礼制欲绌孔子王号去像为木主于笾豆礼乐皆有所抑损而首揆张孚敬缘上指而发之下儒臣议相顾慑詟亡异同者阶独条其三不必五不可状甚辨疏上报闻孚敬坐朝堂召阶盛气诘之阶徐理前说且曰高帝尽革岳渎号而独不革孔子者何也孚敬遁曰髙帝少时作耳安可据阶曰髙帝定天下而后议礼宁少耶果尔明公之议四郊何以力据髙帝少作孚敬颊尽赤曰尔谓塑像应古礼不阶曰塑像非古然既已肖而师事之何忍毁也孚敬曰程氏不云乎一毫发不似吾亲可以亲名之乎阶曰有一毫发而似吾亲毁诸可乎且明公能尽必列圣之御容无毫发不似乎哉即何以处之孚敬语塞怒曰若叛我阶正色曰叛者生于附者也阶故未尝附明公何得言叛长揖出于是上亦縁孚敬意为或问以难阶而斥之外为延平府推官阶既以尊孔子首抗天子排上相中外称之而尚意其自禁近出为小官即不内鄙薄有故事可以优游养重阶独不然曰宦大小非王臣耶且盘根错节所以砺我不浅乃单车驰之郡至则连摄郡事清夙系囚三百更输银法毋落猾胥手毁滛祠剏乡社学焚其所受邓析书而韵宋儒之格言以授之使诵习又画筴捕获尤溪之剧盗百二十人尽埽其窟穴三载迁黄州府同知当发乡父老吏民祖饯倾道勒去思之文于石道擢浙江按察佥事提调学校阶益勤于职歳周行郡邑必徧大要以正文体端士习为先既唱诸生第人人为语所以甲乙故即见斥者得自鸣而折之不得已而施槚楚示惨然色诸生人人退自快服三载进江西按察副使仍视学政所操舍一如视浙江时而加详密以新建伯故有大功江西为祠祀之而大推明其学前后两省所造成进士为名臣者不可指数吏部拟荐尚寳卿国子司业太常少卿皆不果最后以皇太子出阁召拜司经局洗马兼翰林院侍讲以四品服俸居职毋何丁母丧归服除即家擢国子祭酒其为祭酒虽籍诸生淑慝以辞示惩劝而大指出于寛久之擢礼部右侍郎寻改吏部时年仅四十三榜戒语于堂自警故事吏部大僚鐍车门所接见庶官不能得数言以示严冷阶曰若尔何以能尽人才也乃痛折节修词色而下之见必深坐亹亹咨访边腹要害吏治民瘼错及寒暄可怜语冀以窥见其人顾见者亦自喜得少宰心愿为之用阶益有缙绅间声尚书熊浃雅重阶托以肺腑而阶亦为之竭力相与励廉节奬恬退振淹滞抑躁竞一时翕然归贤会浃以直谏忤旨去而唐龙周用相继代其重阶则犹浃而又老多病阶数署部事所推毂宋景张岳王道欧阳德范鏓皆天下长者而最后周用卒当推代者刑部尚书闻渊名为老成人非上所急也阶首推渊渊入吏部顾自处前辈前尝厯诸曹郎事取立断其待阶不能如前二三公阶意不乐求出避之得兼翰林院学士教习庶吉士明年掌院事兼会典副总裁阶之授书庶吉士尤详款有恩义而其修会典亦能发凡定例时时出精裁又明年与推内阁不果进礼部尚书仍兼学士礼部之为政者严嵩费寀皆好以法市利与吏胥共之而孙承恩则耄倦不能别可否至阶而加振刷部事颇肃时上察阶勤又所委应制文独多称旨召入直无逸殿庐与大学士张治李本俱撰斋词赐飞鱼服及尚方珍馔上尊无虚日吏部阙尚书廷推阶为首上不悦曰阶方侍朕左右何外拟也阶遂请立皇太子不报复连上疏请之又与同直四臣请之皆不报葢当继庄敬太子而立者裕王是为穆宗而景王与同齿又母妃卢得侍上中外未测上意所向阶恐有钓奇者故请之亟最后当冠因而及婚礼若开讲阶复请先裕而后景上意稍不怿明年以万寿推恩加太子太保边人入塞遂薄都城阶手疏请释边将之在司败狱者若戴纶欧阳安等诣行营自効报可已又请上还大内亟召羣臣计兵事上虽褒阶忠爱而尚难还内召见羣臣时内阁推阶督视九门阶亦慷慨请行上倚以自安故特用其副侍郎王邦端而申谕意焉会有中涓受陷归者以所求贡书叩云不许我则进兵上以示阶及严嵩等且召对便殿上谓且奈何嵩犹为缓语曰饥贼耳不足患阶曰彼薄城而军杀人若刈菅何谓饥贼上曰然复问彼求贡书安在嵩出诸袖曰礼部事也上复问阶阶曰势重且深矣不许恐激之怒许则彼逞而厚要我上曰茍利社稷珠玉皮币何爱焉阶曰要有重于珠玉皮币陛下能许之否上悚然曰卿筴之逺虽然当何处阶曰请计缓之上曰何谓缓阶曰请遣译者至彼所诘之以用中国书而无番文且征其情实实则许之贡而责其暂出边我得以益修备而援兵益集彼且走不走而击其惰归可十全上称善者再嵩乃进曰上幸一出视朝上不答阶与李本从傍曳之上曰可尔得无骤乎阶曰敌鸱张甚中外方汹汹恃陛下而重得一跸声若大旱之得雷霆胡骤也上始首肯陛出而会廷臣议皆言求贡非其本情不宜示中国弱阶因兼酌所以面请者疏上而上果视朝申饬中外责数言事者甚厉非所望也后寻以饱去乃下阶疏弗许贡阶因荐故按察副使聂豹都御史何栋才即召用之又陈善后数策皆报可阶所陈不能无刺讥用事者而当召对时又颇拄嵩口嵩故与夏言显雠寘之死而言尝荐阶以是恨且忌之方思所以中阶者而孝烈祔太庙之议起初孝烈皇后崩上欲祔之庙而念压于先孝洁皇后又睿考入太庙非中外公论恐千秋万歳后所祧主或非仁宗而睿考遂下阶定议欲以孝烈先祔阶合诸大臣议朝堂大约以女后无先入庙者请祀之奉先殿时诸公相顾莫敢应独礼科都给事中杨思忠以为然疏上上大怒谓阶与思忠专之足矣何诸臣为令再议阶不获已乃小婉其辞以为太庙九室皆满若以今上论仁宗固在所当祧第此乃他日圣子神孙之事而仰烦皇上身自议之臣等愈有不安于心者夫夏庙五商庙七周庙九今更逓益之于太庙奉先殿各增二室而升祔孝烈皇后则仁宗不必祧而孝烈可速祔上难于增二庙谓阶故设难以阻之愈怒促更议祧仁宗祔孝烈所以督责阶甚峻阶皇恐谢罪不获终守前说而前是上信真人陶仲文言于邯郸建吕仙祠使阶往落成为斋醮以祈福阶心知其非不敢辞乃以议祔庙解既上改议祔庙俾缓期阶遂不复请至谙达入侵上意亦益懈乃使尚书顾可学行而内衔阶亡所发乃发之思忠于元旦摘其贺表误廷杖之百而氓之冀以怵止阶严嵩遂谓阶可孽也所以中伤阶者百方一日独召对上与屈指论羣臣孰优至阶而嵩徐曰阶所乏不在才乃才胜耳是多二心葢以其尝请立太子也阶危甚不知所为唯益精心斋词以冀上怜而寛之而左右亦多为地道者上怒渐解时咸宁侯仇鸾方言边事有殊宠与阶共直舍东西屋杯酒小昵嵩益恶忌阶鸾时利属国朶颜势弱欲掩以为功谓其实导冦请大发兵征之下礼兵二部议阶曰征之易耳一征而永撤我百八十年之藩篱且仇鸾所云导谙达者即得之谙达所言焉知谙达之不利其土沃而假手我也我得其地不能戍将无为敌外囿何佥事赵时春以山东募卒入卫颇精仇鸾恶而欲并之每言时春暴且怨望流言渐狎闻阶挟缇骑帅炳出犒师所以慰谕有加归以语中贵人麦福俾婉曲白之上乃弗果并鸾自是不悦阶然方与嵩角弗暇也而会有获间功上复下阶及兵部议鸾嵩俱获峻加且延世而仅録阶一子入监上手注加少保寻进兼文渊阁大学士叅预机务始仇鸾自诡以必大破敌得上要契眷宠亡两而其后言益不售顾益纵肆要请无巳上颇心厌之然中外犹畏其熖亡敢及者会鸾疽发背不能将边警沓至尚嚄唶不肯吐大将军印阶密言其不可恃乞蚤更置将上叹而答曰吾非不知之欲甚彼所为耳乃因兵部疏驰使夺其印鸾一夕自恨死死之五日而事败妻子僇于市家尽籍嵩之始见仇鸾败谓阶同直舍将以是媒之而会诇知自阶发而夺印中夜扶床行咄咄曰吾长于阶二纪而智何少也自是谋稍息矣上既诛鸾益亲重阶数与谋边事时议减入卫卒以仇鸾尝益之故阶请毋惩咽而废食今大同残而内边弱入卫卒不可减也又言京营所以积弱之故不在乏而在冗宜精汰之取其廪以资赏费又请罢提督侍郎孙禬上始格于嵩不尽售乆而皆用之一品满三载进勋为柱国再进兼太子太傅武英殿大学士满六载兼食大学士俸再录子为中书舍人加少傅九载赐兼金文币寳钞肥羜上尊改兼吏部尚书宴礼部玺书褒谕有加上虽以重阶而犹隐之尝分郡国所进五色芝授嵩本以方使炼为药而进御曰卿阶政本所关不相溷也阶皇恐言人臣之义孰有过于保天子万年者且非政本而何上乃亦授之芝使炼药而阶益精专于上所向往不复持矣会兵部员外郎杨继盛论严嵩罪状而中有二王皆知其奸语上怒下继盛锦衣狱嵩谓二王深宫何所知我奸杨庶僚何繇知二王之知我奸必有交关其间者属陆炳加根究阶戒炳即不慎一及皇子如宗社何又为危语动嵩曰上仅二子万一根究得之必不忍以二子谢公所罪左右耳公独柰何显结宫邸怨也嵩愯然惧乃寝然以阶尝议薄御史锦宗茂罪益疑之矣锦宗茂故论嵩者也而是时倭事起上以所蹂躏多阶乡而阶又晓畅军事以故数数询问时抚按亟告急请兵而职方郎谓兵发则倭已去谁任其费尚书惑之阶持不可乃以羸卒三千人往阶上疏争之曰江南腹心地也捐以共贼久矣今据抚按奏报或云来者未已或云意不在抢而在扰势不欲去而欲留彼皆眞有以验之而部臣于千里外乃能隃度贼之必去又隃度其去而必不来而阻援兵不发置此腹心地于度外臣所不能解也夫用兵之道当计发与不当发耳不当发则毋论精弱皆不发以省费当发则必发精者以取胜而奈何用虚文涂耳目置此三千羸卒与数万金之费而餧贼臣又所不能解也尚书乃惧请发精卒六千人俾偏将军（阙）国李逢时将焉国已老逢时敢深入而疎骤击倭胜之前遇伏溃当事者方以发兵为阶咎冀因而摇阶而阶复上疏谓法当责将校战而守令守今将校一不利辄坐死而守令偃然自如及城溃矣将校复坐死而守令复仅左降此何以劝惩也夫能使民者守令也今为兵者一而民者百柰何以战守并责将校也夫守令勤则储饷必不乏守令果则探哨必不误守令警则奸细必不容守令仁则乡兵必为用臣以为重责守令可也报可江南督臣张经素贵而汰然老将能持重守便宜不轻与贼鬬而恶之者谓经家在闽故近贼不欲击以市恩而阶信之数龁于上其后经破寇卒不免于死前后督臣杨宜周珫斥抚臣彭黯屠大山李天宠逮阶有力焉而独保持曹邦辅人颇以为当阶又念寇移庭牧宣大与之杂居士卒不得耕种米麦每石直至中金三两而所给月粮仅七镮半菽且不继时畿内二麦熟石止直四镮可及时収买数十万石石费五镮可出居庸抵宣府费八镮可出紫荆抵大同大约合计之费中金一两而士卒可饱一月食其地米麦当亦渐平具疏上上大悦令密撰谕行之时大同右卫危督臣杨顺与御史路楷比而杀故言官沈炼至是复纳贿严嵩以求脱给事中吴时来劾而胜之遂与主事董传策张翀劾嵩不胜下狱几株及阶语见嵩传阶既已免毎出直辄称病谢客不见而益共谨于应制笔札上久而察知阶忠亷有所谘问故密以示嵩者皆舍而之阶寻加兼太子太师会上所居永寿宫灾徙居玉熈殿隘甚以问严嵩嵩乃请上徙南城上不怿更问阶阶答曰上今居玉熈犹露宿尔臣子何忍安枕请筴之今者楚蜀甫息肩不可复困令伐材即伐材亦不可以歳月计而时方营三殿有余材其小而不中程者以当永寿则尚巨请以责司空雷礼可计月而就上悦如阶议而命阶之子尚寳丞璠兼工部主事同阅视时上复自玉熈徙居玄都殿闻京师内外多盗意恐恐欲以大营兵入卫阶谓外兵卫宫禁非便请以锦衣缇卒卫玄都而营兵列宫城外为储胥以相屏蔽报可新宫成上即日徙居之命曰万寿宫而褒阶忠谋进少师兼支尚书俸予一子中书舍人子璠亦超为太常少卿而嵩日屈议者颇善嵩对而微谓阶之臾旨然以天下之恨嵩迫欲去之而归阶政不以过也时阶论边将则荐故辽帅杨博与偏将马芳董一奎之材勇上即为擢用论有司失职则言吏部不当徇贿嘱上即为罢欧阳尚书而拔郭朴代之论选庶吉士请赐御题以防泄鬻严诇察以防挟逓上即为罢选于是中外喁喁觇上意所左右谓治有机矣而阶满十二年考赉金绮钞缗羊酒如九载予诰命赐宴礼部阶固辞乃以白金四十两彩币四表里充焉亡何而邹御史应龙论嵩父子罪上勒嵩致仕下其子世蕃狱戍之命吏部擢御史五品京职上虽以御史言去嵩然念其供奉久怜之而左右入其间者从容言非严嵩谁为上奉玄上忽忽不乐追思嵩赞元勤诚欲退居西内专祈长生以示辅臣阶令拟诏行阶等谢不敢而吏礼二部奏迁邹应龙通政叅议得旨矣忽复奉谕责阶等不拟诏而谓二部臣皆奉赞者何一旦官此邪物阶复言退而传嗣非独臣等不敢闻命天下皆不敢以为然邪物之转二部奉旨而后行之臣不敢传亦不敢泄不报时应龙内危甚谋于阶阶曰第之任有某在毋虑也已而上不欲阶久直曰无以杜儿辈奸阶谓陆博走马使酒狭邪为奸长安中者不在外弗杜也甘言比周相合而为奸于朝堂则在内犹在外也上悟辍分宜直庐以赐阶中外人情大安于是阶始为政书三语悬之直庐朝房壁曰以威福还主上以政务还诸司以用舍刑赏还公论于是公卿大夫咸侃侃兾行意矣会袁炜数出直阶时邀至直所同拟旨上不可阶谓事同众则公公则百美基专已则私私则百弊生乃从之时给事御史以抨击钩党贵臣过当上觉而恶之再下阶欲有所行遣阶委曲调剂得轻论会问阶知人之难阶对曰大奸似忠大诈似信自古记之知人则哲唯帝其难念欲有以易其难者惟广听纳而已广听纳则穷凶极恶人为我撄之深情隐慝人为我发之未用者不滥进矣已用者不滥留矣故圣帝明王有言必察事大而言实者行之其不实者小则置之大则薄责而容之以鼓来者上称善良久自是于白简所封进即小忤弗深治而言路恃以强益发舒矣时戸部歳请御史籴粟宣大阶谓巡按权重于籴粟御史而熟宣大事且可以时低昻其直遂归之巡按工部请开例而议及赎锾阶谓赎锾例以济边市谷者今一切充筐篚宜严禁兵兴日饷日益增民益困今寇渐轻矣宜裁省逋额不分歳而征将何所措手足宜以缓急为限皆用诏旨行之民稍蘓伊王坐法锢祖陵赀当籍故事籍訾者悉入内帑阶示意抚按俾部禁物应格而余金钱三之二以一充边用一补宗藩之禄不给者广大寇张琏平上以运筹筴归功阶阶力辞仅领下赏念以曩者夏言执政内阁臣始预边功赏以至严嵩重则加公孤录子孙轻亦兼金重币败不与其罪欲自解则先附玄威以中上意而将士效百死取功名于锋镝者肆为稽缓以要之于奏功疏拟上云军功论赏非实在信地战守者不得与其将士功次立限速勘以闻内阁臣自是不复预边功赏矣乃至大朝工完阶自拟仅从赏金一镒币二上手笔加半当是时将作大匠徐杲有殊宠既以久絓尚书衔欲引弘治尚书黄冠崔志端例加太子太保力谏而止第不知志端仅以尚书终未尝加太子太保也敌后繇墙子岭阑入直趣通州报至阶草勅命大将侯顾寰等为九营营九门外文武大臣英国公张溶等廵视九门内缇骑帅朱希孝帅其腹心将校往来干陬以故中外心稍定而上方有祠厘断章奏兵部尚书杨博得警急不敢奏而谋之阶以便宜檄宣府帅马芳宣大督臣江东各以兵入援芳兵先至阶请于上亟赏之又请重江东权俾诸道兵俱属焉敌阻白河水从通掠香河上令看评杨博疏阶请亟先备顺义而以奇兵徼之古北口敌果趣顺义不得入乃走古北口其后军遇叅将郭琥伏而败颇得其所卤人畜辎重始上以尚书博不蚤闻与总督杨选之不能却敌而任之入也怒甚俱欲有所处分而未发阶念能为县官任重晓畅边事者毋如博即一旦失之缓急何恃且博与选不能两全乃备言博虽以景命祠厘禁不敢疏闻而二镇兵皆其所先檄者上复问选今尾敌能击之否阶言非尾敌乃送之出境也上以是益怒选竟诛之而不罪博至众退大迁赏勤王将士忽以阶与辅臣袁炜勤劳欲加恩有所崇进而次及尚书博等阶力辞言彼得志而去不能大有所芟刈方忧愧之不暇至于臣博方为臣言欲席藁待罪而未敢幸上赦之将洗心涤虑以图善后何恩赉可希始袁炜闻而咎阶谓何故辞至是上报谕言博果有人心者当不安此恩赉也炜乃服阶自是为博画筴徃徃先上所向事必中便宜乃从容为上言亡论练事如博即舍博畴能委心事县官如博者上然之自是注倚博不复替矣阶请収战士骨瘗以大冢具十中牢为文祭之明年敌复窥黄土岭及一片石上忧以问阶阶谓有白文智在而胡鎭董一元兵相肘腋三人者皆枭将亡忧寇也亡何敌果为文智所拒却上悦超予二官吏士人赉一金阶又请城张家湾城成与通相聨络为重以万寿进阶为建极殿大学士其仲子瑛自中书舍人迁尚寳少卿而袁炜骤贵为少傅太子太傅建极殿大学士炜故阶门生也躁而骄颇欲以气凌阶上阶故柔之时握其手曰公命世才也非公谁可与计天下者炜以故益攘臂公卿间亡所惮而其俱为承天大志总裁诸学士以志稿上炜不以让阶而窜改之殆尽阶亦不问也诸学士意不平以语阶阶第曰任之而已会炜以久疾失上欢请急而归卒于道得中谥曰文荣而还志稿于学士尽去其所窜改亡一存者人颇亦以快炜而微訾阶之薄阶犹戏谓人吾为尉则畏守为守则畏尉如古快吏何得无为彼笑炜既归道死阶独当国内不自安数上疏请增置辅臣而上数难之大意以阶孤忠且才足专任阶乃密疏乞休谓曩时阁臣居首者以不时请骸骨人主亦以不时去留故不得攘此位为私物而恩威常出于上此例也上曰而亦徇例耶夫而自为计美矣非所以为君为国之义也今惟有增置二员同汝辅政足耳阶局蹐言臣虽庸宁不知天恩之与圣知若此而忍负之所以不欲久用首臣者窃为主权国政计俾威常在上而纪纲法度不至为久而专者所攘耳于是阶缘上旨复请益二辅而上复难之令俟数月愼择乃可阶言臣不敢避难顾衰转甚矣内阁事体繁即开敏者非假以歳月不易周悉万一旦夕之间溘先朝露即有继者何所取裁夫人才须作养于一二年之间而取用于数十年之后今以为可即可以为未可恐未以数月就也上自是与阶谋进尚书吏部严讷礼部李春芳入内阁而起故吏部尚书郭朴于忧俟满代严讷郭朴者阶所荐也时董份故次春芳以文见幸上狙险而贪阶故力荐朴以沮之

李春芳字子实扬之兴化人也少举乡试久不利于公交车而其后竟以状元及第授翰林院修撰严讷先已成进士为侍读矣上以斋醮繁而诸词臣不备不能供时袁炜已先进与吴山郭朴茅瓉显矣而犹少之遂进讷与春芳以同日撰文多称旨遂同进翰林院学士复与董份同进太常少卿仍兼学士赐鹤袍上已觉其太滥乃谓此一品服以重斋坛供事耳于是尚书皆不敢服而复进讷吏部右侍郎春芳为礼部已俱转左侍郎讷进礼部尚书春芳改吏部份亦至吏部左侍郎讷改吏部尚书春芳进礼部尚书无何俱加太子太保又同以武英殿大学士入内阁郭朴既得召代讷而份春芳为礼部给事御史以份无大臣望而又探知阶向亟攻之上夺其职讷为人小心恭愼而志卑识亦浅其在吏部稍自励不肯通苞苴唯上徇阶指向而下委责于选部郎陆光祖阶为上言胡松毛恺高仪之贤而他若刘采吴岳诸君子相继登用矣讷春芳之在内阁严事阶甚不敢当僚寀有所断决唯唯而已讷所为斋词唯恐不称上意惴惴至成疾久之不愈遂以就医药告上许之归上所推寄阶益至阶尝当考十五载满逡巡未敢请上知之所以赐赉如前而亟勑吏礼二部具政绩恩数以闻请加阶特进录一子尚寳司丞赐玺书褒谕宴礼部给三代诰命上报曰卿等所议恩加都可仍加上柱国以示特眷阶力辞上手批曰卿忠诚公正念切邦民辅政多年勋猷茂着奏绩加恩彝典不逾听其辞上柱国而已上尝赐阶玉带而侑以中金一锭曰为带资又择绣蟒衣有珠者令衣以入阶尝病嗽上遣御医诊赐赏赐如例复出自御珍剂二瓿手书方以赐慰谕谆恳如家人父子而阶益自敛畏居第成不敢援张夏辈例以请名额阶既用恭谨得上意即资重甚幸矣而其为恭谨不衰上或有所委使通夕不敢假寐应制之文沓至促应有诸少年所难者未尝逾顷刻期人以谓阶阶叹曰君天也父也吾敢易之吾岂不知愧诸少年计以得上意此耳得上意而后可有为于天下夫欲为一已名不难谁与上共天下者上果日益爱阶又时时采外议阶以是益重所论建禆益亡间当阶之前天下无所不中兵水旱沴厉乘之赤白之警歳不虚月分阃以上第无论贪偾事一语不当上指立就逮缇骑操琅珰旁午道路大者诛夷小者窜谪而政地诸公复有窃上颜色为威福者数千里而外不能探所自益惴惴不自保计唯有徙槖长安中论直市六尺躯而已阶既日以寛大广上意又能钩物情不自崇重竿尺徃复有吐必露征鎭大臣咸慑于不敢隐而快于得自尽故阶在政地大约缇骑逮省减十九廷尉若卢无所用深文虽其宛曲剂解之力多亦以意发舒少偾事故也阶于它量情罪多所纵舍而独驭贪酷吏严所坐狱必竟不少贷其杜干请絶苞苴即长安公卿邸中俱肃然亡敢以筐篚出入者大计捧贺寮吏皆有余资归老吏白首相惊咤以目创见无有一时称之而其性颇好名而不恶谀以是缙绅大夫争为名高以中阶好往往取通显小人欲自解多为近情之谀以蕲入一时不能觉也阶欲尊新建学而其门弟子若尚书聂豹阶所师事者尚书欧阳德李遂郎中王畿辈阶所友者咸各有徒众不能尽遵行所闻知而所至挟诈恣为奸利海内苦之颇指以归咎阶严讷既用请告归而郭朴高拱入朴河南之安阳人伟貌黒色少举进士改翰林院庶吉士授编修满九载始进侍读又六载进左庶子俄兼侍读学士掌院事擢礼部右侍郎改吏部预撰斋词仍兼侍读学士转左侍郎去侍读为学士加太子宾客予二品服俸满六载南京吏部阙尚书上以其久次怜之特命朴徃加太子少保朴上疏辞请得以原官供事上复怜之俾以礼部尚书掌詹事府遂改吏部尚书亡何以父丧归再起原官寻加太子太保


嘉靖以来首辅传巻五

●钦定四库全书

嘉靖以来首辅传巻六

（明）王世贞 撰

高拱字肃卿河南之新郑人生而状瓌奇刻苦学问通经义务识大指为文不好称词藻而深重有气力十七举乡试魁其经又十三年始成进士改翰林院庶吉士授编修满九载迁侍读时穆宗为裕王开邸受经而拱首与焉拱至进讲辄反复辨折王颇目属之而又与其邸近幸中贵人昵好亡间时辅臣严嵩徐阶内相猜若水火拱往返其间亡所见厚薄而嵩阶亦以其在王邸异日当得重相与推毂之以是亟推迁为翰林院侍读学士时秦鸣雷已先为学士矣顾仅迁南国子祭酒而拱遂以太常寺卿兼国子祭酒亡何拜礼部左侍郎寻转吏部左侍郎掌詹事府仍兼学士拱凡一副主乡试复主会试所构程序文颇见称而其主会试也所进题以字嫌忤上意几欲有所行遣阶从容解之乃已寻拜礼部尚书召入直撰斋词赐飞鱼服亡何与郭朴同入内阁朴得武英殿大学士而拱为文渊阁春芳以朴衔吏部遂亦改吏部居朴前然事皆决于阶春芳等具员而已上有所顾问亦唯及阶阶之始为礼部以至首辅十五年而请立太子者数四上春秋高意不欲言继嗣辄报寝时裕景二王方并重朝野忧其端以为且有所更树奸人从而阴为蠧矣一旦谕景王之国咸鼓舞称庆而奸人者亦得罪去一日上忽下谕自谓郊庙弗躬早朝久废且病弱弗任卦数向周宜巻身奉玄传继不可缓不然恐或后丑耳且令与在直诸臣宻计以对阶皇恐对谓此岂可与诸臣计夫所谓后丑者必有非常悖逆之人而又有大奸恶左右之以有此叵测今何足疑也上又谓得无以久待为恨乎阶又力辩而上犹以成祖之注意在孙而弗及子为问且云贤孝难必吾言不甚妄阶又言成祖之在位久仁宗之在位促皆天命也继承之际史册甚明上道德隆备天命所归而今之太子贤孝又中外所共闻万万无可疑者居月余景王自德安奏书以上不豫请躬诣玄岳祈禳以尝上下阶拟阶知为中涓泄之方谋所以沮止而王亦病复奏书请医阶因拟遣医调治而令王且静摄毋轻动俄而王薨于是裕王乃复安景王所请全楚土田湖陂可数万顷皆侵之民阶拟悉以还之诸王无得乘而矫攘者楚人大悦上以祈雨故欲建雩坛又欲重建兴都故宫殿阶以府库财竭而郧襄困水力阻而止天下盐额独淮扬重歳赋六十万金而前是鄢懋卿欲取上悦増之至百万金商不能供至有雉经者则皆窜徙阶乃风御史奏复故额额乃登窜徙悉归上故好玄素术多所服饵晚节益甚阶时时持之而方士熊显与蓝田玉胡大顺比而为妖妄炼水银托乩语进曰金书天章是为先天水银长生之药上以问阶阶力言其不可轻饵乃已又以乩当请而不下问阶阶对谓紫姑附笔亦有之第此曹非能究其术大较与所使媾结得上旨乃能答今不得上旨故不能答耳因极言蓝田玉胡大顺诪张恫喝以挟取人赀不可信亡何俱以妖露论死上既以服饵故病躁而戸部主事海瑞极论上过失因而风讥阶上恚甚逮置诏狱欲杀之且谕阶于南都治别殿栖止以避瑞阶谓主圣则臣直瑞固戆然不过仰恃圣明在上沽直谏名耳杀之则成其名容之则益见圣德之广上抵阶疏地已而取读之又取瑞疏读之遂得长系上虽不杀瑞然意忽忽不乐病亦益甚谕阶欲幸兴都阶谓且试之也因据上体罢不耐辇路劳为对而上意忽决诸中涓贵人皆具帟幙糗糒之类六军且甲矣以问阶阶乃力言南幸事臣所以不敢从命者一以为圣躬计一以为国事计徃者兴都之幸为己亥距于今二十有七年皇上自度精力之壮盛孰与徃时计圣体违豫十有四月矣毋论彼二十七年即今日体气之康豫孰与此十四月前夫辇行不及宫居之安途次不及殿庭之适计天佑圣躬岂必逺行而后获万康之庆也己亥之歳边警甚轻彼时犹遣辅臣行边六卿出督内而九门外而三关俱设大臣帅重兵以鎭之今之边境声息时闻内外官军未甚整练而六飞逺狩都辇空虚狡逆之谋倘或窃发圣驾在外能不惊忧抑不特此二事而已至于有司科敛小民如圣慈所轸念全楚兵荒频仍如抚按所奏陈者臣尚未之及也上指奏内狡逆之徒倘或窃发独乙之而报阶曰此八字不可作常视其罢行于是中外心遂安始春芳讷之共政也事阶谨侧行伛偻若属吏而朴拱皆阶所荐也顾于礼稍倨两人皆河南为乡曲而拱以朴蚤贵事推之朴念拱侍经裕邸兾得其力两人相与欢甚阶微闻之不怿而拱以骤贵而骄每谓阶太假言路为非大臣体言路亦闻之而吏科都给事中胡汝嘉者才而好挟重故尝与拱貌相善也偶劾罢拱之姻亲工部侍郎李登云拱与客言之而怒汝嘉内自危而又探知阶意时拱未有子乃移家近西华门日伺上昼寝则窃出与女媵私迫暮而后进又一日上病甚误传有非常拱尽敛其直舍器服书籍出之汝嘉以是为拱罪露章劾之且发其它事赖上聩不省阶拟报闻而拱辞辩疏上亦两解而已亦无所褒美拱意阶右之谓汝嘉欲深文杀我以是恨二人切骨亡何上大渐遂崩当大渐时阶念上英断类高帝独斋醮土木珠寳织作不已民力小困而一时抗言廷诤得罪者虽其志若已伸而未牵复欲自登极诏发之不能无疑于改父而上克终之德未光时门人张居正为学士方授经裕邸夜召与谋具遗诏草不以语同列质明谒王请入临毕遂以诏草上报可诏下朝野举手相贺至有喜极而恸者同列皆惘惘若失而朴尤椎时语人徐公谤先帝可斩也拱亦与相应和而是时朝仪废不讲者二纪余初元故老独阶一人在诸所草创皆中节而登极诏赦尤详切人举以配先帝登极诏云登极诏故相杨廷和草也廷和言至是始验都给事中胡汝嘉以数言事得用转横而会吏部都察院考察庶僚汝嘉亦参与焉既得旨而复论救给事中郑鈫胡维新非故事于法当罚惩而阶时已示公同列使轮直笔而已酌之时郭朴当执笔曰汝嘉小臣也上甫即位而敢越法无人臣礼宜削籍阶度朴为拱报雠而傍睨拱则已怒目攘臂乃不复言而削汝嘉籍为编氓命既下诸给事御史合疏请留汝嘉其语有所侵擿阶乃与春芳等具疏谓汝嘉论救考察非法所以拟斥给事御史谓上初即位宜开言路广德意所以请留臣等欲守前说则渉违众而无彰陛下恩欲从后奏则渉徇人而不能持陛下法因两拟去留以请中旨薄汝嘉罪调外而当阶具疏时拱故不言而目属郭朴复力持之几失色于是言路意汝嘉谪出拱指羣上疏攻之上以拱辅臣且故尝受经不听归而言路益攻之不已拱恚甚欲阶拟旨杖责阶从容言当先帝时以谪斥威言者不已而至杖杖不已至戍且长系戍长系不已而至僇然竟不能杜其口有如海瑞者出吾曹人臣耳宁可以力胜拱益不悦而恃上左右多裕邸中知旧乘忿抗疏至与言者辩而交相詈当是时内阁凡六人阶与春芳朴拱而益以陈以勤张居正以勤居正亦皆上所受经而拱友也一日方会食拱忽谓阶曰拱尝中夜不寝按剑而起者数四矣公在先帝时导之为斋词以求媚宫车甫晏驾而一旦即倍之今又结言路而必逐其藩国腹心之臣何也阶良久曰公悞矣夫言路口故多我安能一一而结之又安能使之攻公且我能结之公独不能结之耶我非倍先帝欲为先帝収人心使恩自先帝出耳公言我导先帝为斋词固我罪独不记在礼部时先帝以密札问我拱有疏愿得效力于醮事可许否此札今尚在拱乃颊赤语塞春芳等邀而与至阶室谢罪阶出即坚卧引疾拱亦引疾上俱慰留之而拱以登极恩迁武英殿大学士与朴春芳俱加少傅太子太傅骤贵甚于是给事御史合而就阶第敦劝视事而其丑诋拱无所不极口乃至白简无虚日而南都亦响应矣当先帝日所以向信阶甚阶又多在直其二子在外不能无干请舍人子横行乡里间颇有指拱故钩得之缘饰为疏将以讦指阶而至是迫则授其门生御史齐康俾上之阶乃疏辩乞休而左都御史王廷等合九卿及给事御史交章请留阶而极论拱与齐康罪状上为谪齐康远外而许拱养疾然尚赐金币驰驿遣行人导行而使鸿胪卿宣谕阶始出视事乃露郭朴所以私拱而阻胡汝嘉状于言路移攻朴朴亦不能安久之引疾去其恩礼薄不能如拱而颇有以阶为甚者时上开经筵阶为知经筵事春芳以勤居正同知经筵事修世庙实录阶与春芳俱充总裁亡何上欲幸旧邸阶等三疏止之不听先帝朝言事诸臣得罪者多自田间起暴贵而既以阶胜拱则恃而益强事毋论大小辄争上久而不能堪谕阶等责其欺肆令详处阶言言官遭际昌时思欲报答非敢为欺第性气粗率则言或过当事出风闻则语有失实不谙事体诚有之谨录圣谕转示使各省改而同列尼之者云柰何不拟薄谴阶曰即上遽有谴我曹且力诤而乃导之谴乎则曰如上谕详处何曰令省改即处也及疏上上亦竟弗罪也而御史李惟观上疏请毋得诘言者以广忠益阶拟旨报闻上以笔乙之而给事中冯成能复推其意为疏婉而加详同列谓得无复作报闻乙乎阶拟旨谓听谏乃朕素心即善言未尝不嘉纳昨谕为不谙事体者发耳自今宜审所言以称塞朕意同列皆难之阶曰彼独不难言而我乃难拟也且上所以乙御史疏者正为未有以开明之耳拟上果不异俄而有中旨令翰林臣撰中秋宴致语阶疏谓先帝神主犹在几筵即小小宴乐犹不可而况致语哉上于是并罢宴上欲以九月诣天寿山行祀诸陵阶与同列言皇上此举葢重祖宗弓剑之藏切歳时霜露之感非他游幸比第天子之孝以保安社稷为大故龙輴发引尚不亲送山陵二祭止于遣官今年暑雨而后禾稼渰没坊舍摧塌万乗亲行六师供亿何以待之葢持者再而上不听乃盛陈北敌窥伺叵测意以闻始报俟异日其明年春警稍解上竟行谒陵礼甫至斋宫而使中贵人滕祥李芳以意问曰行礼在次日上欲轻骑一出观形胜可乎阶曰上以祀来乎以观形胜来乎以祀来则先游而后行礼非所以展孝思也祥等曰然乃祀毕而后出游俄奉旨以太监吕用等分监团营兵阶与同列上疏谓今无所谓团营者且中官坐营起于景帝而革于世宗臣望陛下以世宗为法以兵政隳废为虑上不怿所以督责颇峻而阶等争之益力乃为寝前旨俄复命修内敎场勒中贵人习骑射阶因御史言复率同官上疏谓陛下此举葢因边方多事居安虑危故示边臣以意使之振戎饬武耳如御史言则有防微杜渐之虑臣等窃谓边方远禁地近圣躬重戎务轻当先帝时尝欲立二内营而复止之此必有深意在不可不三思也亦报寝圣诞日修先帝故事加恩阶录一子尚寳司丞春芳加兼太子太师建极殿大学士阶寻考十八载满自劾求去温旨慰留不听而命吏部议拟加支伯爵俸录一子锦衣千戸仍进少卿璠为太常卿赐勅褒谕宴礼部阶辞乃听免伯爵俸时有小珰以事干巡城御史不应则踵门而詈御史御史怒执而笞之羣珰趣之司礼中贵所欲奏讦御史阶业为解得免而御史乃劾论珰珰恨甚结党百余人要御史于午门殴辱之都御史王廷拟疏糺羣珰以问阶阶念疏即行彼珰争自匿欲得其主名则且展转不可究诘万一彼先之以诬我祸且叵测先朝事可监也乃使人致司礼之上佐曰尚文者语之曰诸贵人羣殴御史业何处文倨谓内外各有体相公毋但为御史惜阶曰吾非为御史惜为国家大体惜且为司礼诸公惜耳文怪问何谓阶曰毋论御史王臣即天子临御之所而羣殴人能保上之不怒乎诸公何不以时诇得其人而速奏之即外廷有继者其轻重在诸公手而上必不怒诸公体故在也文恱以告其长滕祥悉得其主名叅之王廷疏继上羣珰窘不能自匿又无可以宛转地道者悉就逮杖其首恶三人百发边戍余九人各六十为南京凈军阶既以诏旨有诸鎭进鲜夺太和事权与诸监局工役而所持诤又多宫禁事伸者十且八九往往假曲而行久之其人益侧目而李芳者故与梁佃俱侍裕邸为承奉其在世宗时芳已备散局其人颇好读书自负以吕强郑众之流甚恶严嵩奸而薄阶以不能救正既与梁佃俱骤贵而佃聋老滕祥已卒芳益发舒数抗章言外廷事而诸多以故事持之不尽售芳颇以望阶阶亦觉其意会谏上幸南海子不听上疏乞休至三上皆优诏不许而亡何张齐之事起张齐者戸科左给事中也使宣大纳商贿三千金而为之请欲破坏盐制以利子商大司农格不行商聚而咻之事且泄故为大言耸阶欲发兵十万袭边民之入扰曰板升者为奇功以解阶哂而已已谒吏部尚书杨博博偶问君近从二边来盐商得无困否齐谓博已知之复上疏请考察庶僚及听大臣自陈兾以恫喝止博而阶复谓非时不许齐迫则走谒阶子璠欲求为居间璠病不出齐恨甚遂露劾阶六事多御史康陈语诏调齐外任阶再上疏乞归而张居正意不欲阶久居上且与高拱有宿约以宻纸报李芳阶■〈谷卂〉不任矣遂许之寻赐驰驿再以春芳等请加恩给夫廪玺书褒美行人导行如故事陛辞赐白金寳钞彩币袭衣于是九卿大臣给事御史上疏慰留而都御史廷独探得齐纳贿事劾之下狱论戍边而春芳始为政春芳为人性寛平事期安静不好为躁刻时人比之李时其气力不如也而洁廉过之时陈以勤张居正居其下居正视春芳蔑如也始春芳见阶乞归而叹曰徐公尚不任调停我何以胜之旦夕惟有归耳居正从傍曰如此庶几成一名春芳嘿不应而亡何赵贞吉自詹事府入贞吉故有伉直声既为严嵩所笼终不能坚久而晚节中贵人陈洪善而荐之既入多所纷更欲创革兵制与兵部尚书霍兾异使言官噪而逐之又缘兾孽吏部尚书杨博于陈洪复逐之中外皆侧目春芳模棱而已不能有所持衡而居正与上左右合起拱于家使掌吏部故事居内阁者不当出理部事理部事不当复与阁务拱称掌不言兼当为部臣矣以故不遣行人赍玺书谕而仅部咨拱日夜驰至京而赵贞吉亦谋之春芳欲掌都察院春芳不能违拱既陛见与贞吉俱免奏事承旨遂叅预阁务而王廷与刑部尚书毛恺即日归矣胡汝嘉以叅议方忧居一夕自恨死而最右阶而攻拱者欧阳一敬陈瓉皆以给事中为太仆太常少卿皆移疾归一敬至在道忧死物情汹汹拱乃使其所知徧布腹心于言路曰拱当洗心涤虑以与诸君共此治朝所修怨而快意者有如此日言路诸臣乃稍稍自安拱亦间进一二以明无他而拱既已安则渐横出而坐吏部斥陟四品以下风言路之为其门人若韩楫程文宋之韩辈使齮龁三品以下入而扼春芳腕使必行而是时赵贞吉亦恨阶之不留为礼部而迁之南京也相与日吹摘旧事以见阶短时抚按诸臣犹举遗诏请褒进刑部主事唐枢官而荫杖死者都给事王汝梅子拱特为之寝格而上疏极论谓先帝以神圣御极峻烈鸿猷昭揭宇宙皇上嗣登寳位志隆继述所谓不改父之臣与父之政而当时不以忠孝事君假托诏旨于凡先帝所去如大礼大狱及建言得罪诸臣悉起用之不次超擢立至公卿其已死者悉为赠官荫子夫大礼先帝所亲定所以立君臣父子之极也献帝尊号已正明伦大典颁示已久而今于议礼得罪悉从褒显将使献皇在庙之灵何以为享先帝在天之灵何以为心皇上歳时祭献何以对越二圣至若大狱及建言得罪诸臣岂无一臣当其罪者而乃不论有罪无罪贤与不肖悉加褒显无乃以反商政待皇上欤即武王克商反其政亦不过释箕子囚封比干墓加意贤者而已未闻其于商家所不用之人尽用之也而况皇上乎皇上先帝之亲子也议事者先帝之臣遗诸皇上者也而乃敢于如此自悖君臣之义而伤皇上父子之恩非所为训天下也夫人臣归过先帝反其所为以行已之私臆非一日矣宜亦有明之者矣而今当时之臣尚公然为之不觉其悖傍观之人尚漫然视之不以为非岂天理果灭人心果死欤若终始嘿嘿不一破其说恐天下之人直以悖逆为当然天经地义沦斁日深无父无君之事将由此起则何以为国也得旨是其言罢枢及汝梅不旌复以遗诏王金陶世恩等妄进药物损朕躬而法司当之子杀父律当剐当朝审拱复上言臣阅此谳牍不胜隐痛流涕曰先帝之受诬一至此哉古之人君有殒于非命不得正而终者其名至为不美先帝聪明睿智事无大小洞烛隐微至于保爱圣体尤极详慎即用太医进剂亦必有御札与辅臣商确安肯不问可否轻服方士之药又安有既服而受伤不以为言又复服之理先帝临御四十五年享年六十寿考令终葢自古所罕有者末年抱病经歳从容上宾曽无暴遽天下所共闻而今乃拟王金等前律谓先帝为王金所害然耶否耶议事者不知何意诬以不得正终天下后世以先帝为何如主因乞下法司更议其罪仍宣示远近付史馆有旨复是拱言前是时有司所论金等杀父律果未当拱得以借口其议亦有可采者而拱意实欲寘阶死所谓欺谤先帝假托诏旨皆死法也且因以倾春芳赖上不甚解不及阶法司改减王金等至戍刑科给事中驳谓金等坐前律固不当而荧惑先帝事有指宜坐斩勿赦拱怒遂迁给事中于外拱为人有材气英锐勃发议论蜂起而性迫急不能容物又不能藏蓄需忍有所忤触之立碎每张目怒视恶声继之即左右皆为之辟易既渐得志则婴视百辟朝登暮削唯意之师亡敢有抗者间遇亲知引满谑浪一坐为欢在詹事日与学士瞿景淳同修大志尝引镜自照曰吾殆神龙乎景淳老儒然亦好戏曰公以为龙耶吾直谓蚯蚓耳拱大怒掷镜碎之诟而出景淳春芳座主也以侍郎归病卒而是时陈以勤与拱俱为裕僚而名位亦相等拱意忌之会以勤奏时政六条中于吏部微有忤偶与其属言及曰高公故不谙此其属泄之拱拱怒即故屈其奏多不行而以勤微知其端上疏恳乞休优诏加兼太子太师吏部尚书玺书褒奬赐金帛夫廪驰驿使行人护行以勤归而拱益横既觇知上意有所不悦于言路遂因左右媒而传旨下吏部考察拱请与都察院共事贞吉虽故与拱合而欲甘心阶然恶拱之借考察以尽快宿憾上疏止之不听而拱以是恨贞吉拱乃悉录其尝论摘者魏时亮等黜之陈瓉等谪之而间及贞吉所厚贞吉亦持拱所厚以两解拱以是益恨贞吉而韩楫为吏科都给事中遂上疏论贞吉庸横疏当罢贞吉恚力辩谓人臣庸则不能横横非庸臣之所能也往奉特旨命臣兼掌都察院事臣所以不敢致辞者窃思皇上任高拱以内阁近臣而兼掌吏部入叅密勿外主铨选权任太重虽无丞相之名而有兼总之实即古丞相亦不是过此圣祖之所深戒而垂之训典者皇上委臣以纲纪弹压之司与之并立岂非欲以分其势而节其权耶今且十月矣仅以此考察一事与之相左耳其它坏乱选法纵肆大恶昭然在人耳目者尚噤口不能一言有负任使如此臣真庸臣也若拱者然后可谓横也已夫楫乃背公党私之人而拱之门生其腹心羽翼也他日助成横臣之势以至于摩天决海而不可制然后快其心于此已见其端矣古之史鱼一小国之臣尔虽死不忘其主尚欲以尸谏臣受皇上知遇若此今虽去敢不以国家大禁圣宗之所深戒者一陈于君父之前乎因请还拱内阁勿再预吏部事中贵人洪虽欲两庇之知必不可并立为言于上使贞吉归而拱亦上疏辩其辞颇遁上优诏慰谕之然竟贪吏部权不能辞也阶之在先帝朝而燕中有习白莲教者相聚为奸滛不已且若有异谋其伍有告之阶家僮徐实者阶以属兵部时杨博为尚书悉捕而诛之实论功得为锦衣卫百戸颇横燕中至是拱使人告言实罪下狱煅炼之俾引阶为诬人反妄杀以为功而不能就止坐实它事死拱益怏怏于是召齐康起张齐而会阶之乡人陈懿德者素不悦于阶自翰林谪而拱其座主擢之尚宝司丞懿德乃与同门韩楫程文宋之韩及兵部郎中周美等日为拱恫喝言阶以数万金谋于中贵人且起用矣至曰阶使刺客刺公矣时时推筭阶星命以媚拱曰阶于法当僇死其数亦尽今歳而阶之子前太常卿璠与少卿琨性贪鄙尝使其家人置私邸于燕市訾可三万金阶不知也客乃为拱谋阶所藉以复起者訾竭其訾可无复起乃因阶之乡人汉阳守孙克宏行候问而指其为阶所使捕其人下司隶御史使引邸中僮奴悉逮而籍之复使给事中张博等论阶三子行巡按御史逮而起其门人前蘓州知府蔡国熈于家复其官旋擢为蘓松兵备副使委以阶父子而阶之雠复上书诬阶父子事并下抚按悉以委国熈国熈故任蘓时洁廉有惠爱时阶方在政而奴之贾于苏者横国熈以法外穷治之御史闻而数难国熈不自得乞休家居久不能持贫而谒齐康挟之干拱拱悉其事故擢之国熈乃穷治其事且募能言阶三子及家人事者有赏于是阶之故人子前府同知袁福征诸生莫是龙皆以微憾为谤书藉陈懿德以投拱福征遂即家补凤翔且之任首挟阶五百金于是凡生平赂阶之三子者有所负进而多责偿者皆前挟金不已而奸驵小人至无故而挟之亦得所欲去三子皆就系仅阶留而不堪其咻堵其室矣松俗故浇至是遂益溃坏浸滛及他郡拱于是多改其门生为部属大理者悉以为给事御史而部之员外郎至知州入而实授五品者亦得为给事自刘瑾乱政时一行之数十年所未有也前是谙达走其孙于塞请归之当入贡因与互市边臣王崇古方逢时为言于朝朝议嚄唶不能一拱奋身主其事张居正亦和之所以区画颇当亡何而贡成春芳亦缘以进少师中极殿大学士兼支尚书俸而拱加兼太子太师居正加少傅俱进建极殿大学士录一子尚寳司丞春芳虽以拱之故不得舒然犹时取裁约不至过甚间为阶寛解而拱渐不乐南京吏科给事中王祯缘而论春芳乃力请骸骨凡三上疏许之恩数一视阶而拱当居首阳上疏请解部事三辞上不许而赐之白金文币绣蟒服所以褒谕甚廑亦陈洪力也时广寇方■〈氏鸟〉张督抚臣请以兵讨除之与拱意合乃为奬借得尽力而辽东数与寇角拱善其抚臣张学颜以及总帅李成梁拊而用之遂屡胜成功名拱初起强自励人亦畏之不敢轻赇纳而其弟为督府都事者依拱后第而居于是韩楫等乃数携壶榼往为小宴拱自阁或吏部归即过其弟见而悦曰若等乃尔欢吾不如也因留酌自是以为恒而益以珍肴果饮食愈畅乃各进其所私人欲迁某官得某地拱时已且醉曰果欲之邪以一琴板书而识之次日除目上矣以是其所狎门生及客皆骤富门如市而楫文之韩辈有所恨于他给事御史至中夜警门而入拱出见之则阳怒若气不属者曰某某乃欲论吾师吾知而力止之暂止耳故不可保也拱恚且恐质明即召文选郎移缺而出其人于外亦不更详所繇以是中外益畏恶拱以为叵测而拱最后时时与客曰日用不给柰何其语闻诸抚镇以下赇纳且麕集矣初司礼之首珰阙时冯保以次当进而偶有所忤不得意于上拱亦素畏之乃缘上意荐陈洪洪故长御用者也例不当司礼而得之保恨洪因并恨拱洪因而力为拱内主然其人不甚识书久之以忤旨罢出外而孟冲长尚膳者也与司礼逺而以割烹当上意拱复荐之而保居次如故其恨拱刺骨拱亦觉之拱故为祭酒而张居正以中允兼司业拱自负以必且相相则当雄重不为经常贵人而已而器居正材谓且胜我居正亦委心事拱独退然下之拱性直而傲同官殷士儋等不能堪韩楫之疏上士儋得请致仕而阶从困中上书拱其辞哀拱虽暴戾颇心动居正亦婉曲以解而蔡国熈所具狱戍其长子璠次子琨氓其少子瑛家人之坐戍者复十余人没其田六万亩于官御史闻之朝拱乃拟旨谓太重令改谳而国熈闻而变色曰公卖我使我任怨而自为恩寻以辽东大捷闻拱进柱国中极殿大学士而居正以六年满加兼太子太师至是再加少师是时内阁独拱与居正拱等因上疏请益补报谓吾用卿二辅以理天下足矣何必益拱乃荐起故少傅吏部尚书杨博礼部尚书高仪于家然尚不肯还博于吏部而使之长兵部仪亦以原官领詹事府而已久之仪始以文渊阁大学士入阁与拱同事而御史汪惟元上疏讥刺时事谓执政之臣不当为操切报恩仇拱召而詈之亟补按察佥事以出而尚宝卿刘奋庸所上疏其讥刺益切给事中曹大埜遂抗章纠拱罪状遂并奋庸谪外而疑居正与知之又以其常与中贵人通而匿其事面叱数甚口居正颊赤强笑谢罪拱浅人也不复记而居正衔拱深然絶不露拱以大埜言稍戢敛而司礼孟冲复忤旨出外保遂代之与拱意相忌而穆宗不豫寻大渐召拱居正见而凭几执拱手顾皇后言以天下累先生且复为谕属拱等后事事与冯保商确而行俄而上晏驾时今上在东宫拱乃条例即位数事上之颇周悉然大指使政归内阁而不傍落寻要其门下给事御史为诸疏以劾冯保时居正当遣视陵地不出拱使所厚语居正曰当与公共立此不世功因语云云居正阳笑曰小事耳何足言不世功而密遣人报保保得为备乃言于皇后贵妃曰拱欺太子幼冲欲迎立其乡周王以为功而已得国公爵矣又多布金于两宫之近侍俾言之皇后与贵妃皆错愕保乃抑给事御史疏不遽达而拟旨逐拱责其专擅无君令即日归田里以次日召羣臣入听宣诏拱犹谓此必逐冯保也使使约居正入朝居正前已知之而称腹疾故徐徐进至奉天门中官出三宫诏皆启而授鸿胪使宣则逐拱拱面色如死灰汗陡下如雨伏不能起居正傍掖之起使两吏扶携出以明晨僦骡车出宣武门道傍人皆揶揄之有詈者居正乃与高仪疏请留拱不许请给驿许之至良乡而始具威仪以归于是阶事尽解三子皆复官家人不丽一笞杖至年八十天子遣行人即家赐玺书褒谕锡金币及绣蟒服阶遣其孙疏谢诏予官中书舍人明年卒赐祭者九复加四祭以示重官为治葬赠太师谥文贞再予一子官尚寳司丞又明年春芳亦卒赐祭九加二祭其它俱视阶亦赠太师谥文定而拱之归也意忽忽不自得间从故人饮或盛服拥舆从或乗一驴楚服冯策或从十余骑游猎而笑阶深居掉书囊与客必谈朝家事为俗而亡何有奇衺人轻入至干清宫门适上出为谁何者所获而冯保得之置刃其袖挟使称拱与陈洪谋以千金饵而使行刺时保兼领东厂与朱希孝同谳狱且成矣保先使四缇骑驰诣新郑頥指县官备拱之逸县官即发卒围拱第家人悉窃其金宝鸟兽窜拱欲自经不得乃出见缇骑问将何为缇骑曰非有逮也恐惊公而使慰之耳拱乃稍稍自安而会居正初亦欲重拱罪既念以非事体乃微风保保尚持不肯从乃复风希孝希孝行数万金以赂保用事者且赂三宫左右当再谳忽大雷电保惧乃尽反其辞而坐其人以阑入宫门趣弃之市拱以惊忧成疾后稍愈不复振卒事见居正传其家以恤典请冯保传会谓拱事先帝欺肆不忠罢弗予居正等请之始许复其官祭葬如例已复传旨止与半葬而列其过于祭词春芳之归也父母故无恙日纵声乐为欢饮其父母以寿终而春芳病盲卒时年七十五

嘉靖以来首辅传巻六

●钦定四库全书

嘉靖以来首辅传巻七

（明）王世贞 撰

张居正字时大湖广之江陵人也少颖敏絶人为诸生渺小而是时尚书顾璘抚楚行郡而试其文奇之已得召见复大奇之曰此儿国器也遗以金钱为膏油费明年举于乡谒谢璘解所系犀带以赠而曰为若异时围腰饰然当且玉不足久溷也自是又六年而登进士高第改翰林院庶吉士是时为嘉靖之丁未戊申间诸进士多谈诗为古文以西京开元相砥砺而居正独夷然不屑也与人多墨墨濳求国家典故与政务之要切者衷之时时称老易以为能得其用诸老先生如徐阶辈皆器重其人相推许遂得授编修寻以妻丧请急归亡何还职居正为人颀而秀眉目美须须几至腹沉深有城府莫能测也时严嵩为首辅而忌徐阶为阶者皆避匿而居正行意自如尝考会试而其门生自喜客于嵩能得嵩意居正众斥之曰李树不代桃僵耶亟去毋辱吾门众稍庄惮之而有天幸毋为嵩耳目者嵩顾亦称居正久之迁右春坊右中允领国子司业事居正待诸生严无所寛假而独与祭酒高拱善相期以相业寻还理坊事遂以选侍裕邸讲读王颇贤之邸中中贵亦无不贤居正者而李芳数从问书义颇及天下事寻进右谕德兼侍读预修氷乐大典复预修兴都志始解裕邸讲进翰林院侍读学士领院事时阶代严嵩首辅尽以志事委居正而其所具藁草辄为辅臣袁炜所削及炜卒阶乃复从居正草进于上上意不怿亡迁赏然中外目属居正谓必大用矣世宗崩阶草遗诏颇引以共谋事具阶传居正寻迁礼部右侍郎兼翰林院学士月余与裕邸故讲臣陈以勤俱入阁而居正为吏部左侍郎兼东阁大学士寻充世宗实录总裁经筵开为同知经筵事至秋进礼部尚书兼武英殿大学士亡何加少保兼太子太保去学士之五品仅歳余而至一品其登进之速虽张桂不能过也时年仅四十三当居正之进阁阁臣凡七人徐阶最为老宿与李春芳皆好折节礼士郭朴陈以勤皆忠厚长者独高拱狠躁而不得志于言路稍绌寻引去居正最后拜独谓辅相体当尊重于朝堂倨见九卿他亦无所延纳而间出一语辄中的人以是愈畏惮之重于他相矣徐阶既去位而春芳代居正意狎视之以为不足与有为而大学士赵贞吉入其位居居正下然自负长辈而材间呼居正张子有所语朝事则曰唉非尔少年辈所解居正内恨不复答而与中贵人李芳辈谋召用高拱俾领吏部计以扼贞吉而夺春芳政拱至益与居正善当是时天子颇好游而重武居正上疏言六事其一曰简议论谓朝廷之间议论太多或一事而甲可乙否或一人而朝由暮跖或前后背驰或毁誉矛盾是非淆乎唇吻用舍决于爱憎政多纷更事鲜统纪大抵事无全利亦无全害有所长亦有所短要在权利害之多寡酌长短之轻重断而行之信而任之二曰振纪纲谓近年以来纪纲不肃法度不行上下务为姑息百事悉从委徇以模棱两可为调停以委曲迁就为善处刑法之加惟在微贱庶人之议反重朝廷贾谊所谓盭者欲上揽干纲张纪律法所当加虽贵近不宥事有所枉虽疎贱必伸三曰重诏令谓天子之号令譬之风霆若风不能动而霆不能击则乾坤之用息造化之机滞欲部院覆奏者数日即报不得诿之抚按行抚按议处者严令期限不得延缓停阁四曰核名实谓今用人者称人之才不必试之以事任之以事不必更考其成至于偾事之时人未必明正其罪椎鲁少文者无用而见讥大言无当者虚声而窃誉倜傥抗直者忤时而难合脂韦逢迎者巧宦而易容或以卑微见忽或以名高见崇或因一善而借资终身或因一疵而取病众口官不久任事不责成更调太繁迁转太骤资格太拘毁誉太易欲以严考课审名实责之吏部官各久任毋遽迁转五曰固邦本谓近以蠲赋至半国用不足边费重大内帑空乏分道检括库藏尽扫以致水旱灾伤坐视而不能振用兵饷百出而不能支欲上停免一切不急工程无征办精择守令讲求出纳其分道之使一切取回六曰饬武备则欲上修祖宗大阅故事张皇六师躬赐校肄旌别技勇汰易老弱疏上褒谕下部院议行于是各推演疏指事别为演多至十余条以媚居正而所谓大阅者上意果为动令所司择日行矣大阅费不訾时方诎而给事中骆问礼颇言其非急居正亦觉之乃复上疏请停止上不允居正以善笔札诸公有密勿疏草多委之如救给事石星御史詹仰庇停取戸部合三十万请皇太子出阁讲书其草皆自居正而同列李春芳陈以勤赵贞吉殷士儋之见逐虽发之自高拱而其机皆出居正故所独厚者司礼中贵李芳一日言官有忤旨而当惩者春芳顾而言曰当何处居正遽曰不过示责而贷之耳春芳具如居正语而俄顷居正以片纸使小吏投芳曰此人狂妄即上贷之恐有继言者须谪谴而后可芳请于上改停三月俸而春芳后得之心恨居正而不敢发寻李芳以强諌失上意杖锢之狱而居正小屈后诸公去且尽独居正与高拱在两人相得益宻会北人请入贡通互市亦惟居正赞之初以满三载加柱国进太子太傅再以六年满加少傅吏部尚书建极殿大学士兼支大学士俸辽东战功加太子太师和市成加少师余如故向者阶居正故受业知已也其去由张齐之为拱而修忮然居正实言之李芳谓阶久倦官以是亟报许既许而心愧之阶既去然约束其三子事居正谨而拱衔阶甚必欲杀之嗾言路追论阶不已而使其所雠诬饰其诸子罪下抚按置狱事益急阶求救于居正居正从容为拱言阶一旦叵测公负薄旧僚名拱稍心动而居正颇复为抚按居间业稍缓而拱之客乃构于拱谓居正纳阶子三万金贿不足信也拱无子而居正多子一日戏谓居正曰造物者胡不均而公独多子也居正曰多子多费甚为衣食忧拱忽正色曰有徐氏三万金何忧衣食也居正色变指天而誓辞甚苦拱徐曰外人言之我何知以故两自疑而拱之客谓间可乘也日稍稍以居正过闻拱而都给事宋之韩遂具疏且论居正草成而居正知之走见拱而乘气言曰公不念香火盟而忍逐我耶拱错愕出不意曰谁敢论公者居正曰公之门人宋之韩已具草矣公曰亟呼而止之居正曰公发之安能止之拱曰请出之外以明我心晨入部以某省叅政补之韩而其疑居正益甚拱又前后荐其所善中贵人陈洪孟冲柄司礼而抑冯保时尚寳卿刘奋庸疏摘时政数事语侵拱而给事中曹大埜则极论拱诸大罪居正为拟旨谪大埜于外奋庸亦坐谪或云居正实使之或云独大埜受之冯保莫能明也上一日甫视朝忽驰而下且蹈于陛间第云国有长君社稷之福语且不了居正与拱趋而掖之起还宫即不豫者月余矣羣臣诣阙问安而上方卧蹶然兴肩舆至内阁居正与拱惊出俯伏上掖之起而捘拱臂仰天气逆结久始云祖宗法坏且尽柰何亦复不了了而持拱袂歩且至干清宫门始复谓第还阁别有谕明日寂然而居正察知上色若黄叶而骨立神朽虑有叵测为处分十余条札而封之使小吏持以投冯保即有报拱者急使吏迹之则已入矣拱亦不知为何语第恚甚至阁而诘居正曰昨密封之谓何天下事不以属我曹而属之内竖何也居正面发赤不能答干笑而已徐而曰日与饮食通公安能一切瞰我拱浅谓实然不复置臆而上崩拱与居正欢然具遗诏草拱复自具草以闻凡数事皆欲敓司礼权归内阁冯保闻之意不善也上方谅阴拱有请必报可以为能得上心而嗾所善言官四五人列疏论保谓必下拱即拟旨逐之而使其心腹韩楫报居正行且建不世功与公共之居正阳笑曰去此阉若腐鼠耳即功胡百世也而阴使人驰报保得预为备而逐拱语见拱传居正既代拱首即请还杨博吏部顷之上御平台召居正而谕曰父皇昔在御日尝一再聆德音谓先生忠而高拱邪先生幸自爱悉心见辅因赐居正金币及绣蟒斗牛服居正顿首泣谢谓今国家要务惟在遵守祖宗旧制不必纷纷更改至于讲学亲贤爱民节用又君道所先乞圣明留意上曰善亡何复赐居正白玉带自是赐赉繁渥无虚日矣时上幼冲虚已委居正居正既得国亦慨然以天下为己任中外想望丰采既已大计廷臣于拱私党多所屏斥而他不职者亦称是复具诏草请于上召羣臣廷饬之谓近歳以来士习浇漓官箴刓缺鑚窥窦隙巧谋躐取鼓煽朋党公事排挤诋老成廉退为无用夸谗佞便捷为有才爱恶横生恩雠交错遂使朝廷威福之柄徒为人臣酬报之资是用去其太甚薄其惩戒余皆曲赐矜原与之更始书不云乎无偏无党王道荡荡无党无偏王道平平朕方嘉与臣民会归皇极诸臣亦宜痛湔宿垢共襄王道自今以后其尚精白乃心恪恭乃职毋怀私以罔上毋持禄以养交毋依阿淟涊以随时毋噂沓翕訿以乱政任辅弼者毋昵滛朋以塞公正之路典铨衡者毋作好恶以开邪枉之门有官守者宜分猷念以济艰难有言责者宜竭谠直以资听纳大臣当崇养德望有正色立朝之风小臣当砥砺廉隅有退食自公之节若或沉溺故常坚守途辙以朝廷为必可背以法纪为必可干则祖宗宪典甚严朕不敢赦诏下百揆颇惕然而是时上当尊崇两宫故事天子非嫡生而尊皇后称皇太后若生母亦称皇太后则加徽号于皇后以别之冯保欲媚上生母李贵妃乃风居正以并尊居正不敢违于是下议尊皇后曰仁圣皇太后尊皇贵妃曰慈圣皇太后而两宫不复别矣慈圣徙居干清抚视上主持国柄而倚冯保为重又与保俱得居正中外大柄悉以委之而居正亦自淬励亡所受徇经筵开为知经筵事修世庙实录为总裁寻加左柱国进兼中极殿大学士予一子尚宝司丞上疏辞不许而赐白金百两文币四有副绣蟒衣一袭复力辞前命乃许之下玺书褒谕以风示百僚居正之为政大约以尊主权课吏实明赏罚一号令万里之外朝下而夕奉行如疾雷迅风无所不披靡乃愉快于志居恒谓高皇帝眞得圣之威者也世宗能识其意是以高卧法宫之中朝委裘而天下不乱以太阿不下授也今上世宗孙也柰何不使之法祖黔国公朝弼数犯法当逮而朝议皆难之以为朝弼纲纪之卒且万人不易逮恐失诸夷心居正擢用其子而驰单使缚之卒不敢动既至请于上贷其死而锢之南京人以为快漕河通居正于歳赋往往迂缓逾春而后发即水潢溢非决则涸乃采漕臣议督艘卒以孟冬月兑运及歳初而毕发少罹水患其始农颇不便之久而习以为常太仓粟至支十年歳与边互市饶马则减太仆种而多令民以其价纳民既乐于不扰价以时上太仆金亦积至四百余万又为考成法以责吏治前是六部都察院有覆奏而行抚按勘者度事之不易行或有所按核或两讦当质成者其人各以私轧则稽缓之至数十年而不决遂废寝居正下所司以大小缓急为限行之误者抵罪自是一切不敢饰非政体稍肃而渐有不便于居正者矣寻以六载满加特进中极殿大学士赐白金彩段寳钞羊酒加等居正有子曰懋修与其孽弟居谦俱试于湖广得中式懋修仅能成文盖主司有庇之者人以为居正不与也而至会试不第居正龂龂修怨其主者人渐识其意而是时吏部尚书杨博病免当代廷议以左都御史葛守礼工部尚书朱衡南京工部尚书张瀚推衡自谓官宫保当前叙而又素善事居正颇以骄于公卿间居正闻而厌之然亦恶守礼戅不能骫骳如意故特拔用瀚瀚望最凡薄其预推也众固已轻之自是忽见拔举朝大骇益相率趋事居正矣始内阁臣高仪不久卒居正以吕调阳弱荐代之调阳与居正行同而年差长然秩尚卑居正引之数加恩至保传调阳虽不敢有所持诤然内不甚附之居正事取独断亦不复谘访尝病假一日而遽入取调阳拟旨皆更定曰如此何以示逺近部院大臣缘居正指益易调阳甚或故抑绌其乡人及亲厚者以见公调阳惟仰屋叹诧而已上以师臣待居正凡所下御札皆不名称先生或称元辅有二白燕育于翰林院白莲双蒂者三居正以为瑞进之上不自有归德于居正而居正父母皆老寿无恙上尝出蟒绣金髻装重彩以手书慰谕赐焉居正故窭无居第乃大买地于江陵城使缇骑百夫长龎某者假干陬顕陵之便而为督治舍宇甫建而冯保言于上名其堂曰纯忠左曰社稷之臣右曰股肱之佐名其楼曰捧日又为俪语以正气万世休光百年美之皆御笔大书而出内帑百千金为资费于是全楚之台使者监司都守皆有贿也环楚而为台使者监司亦如之凡三载而就费直将二十万自居正帑者不能十之一矣留都之小阉醉辱一给事中其长已执而榜笞数十且请旨系治矣而他给事中争上疏请究阉其语激居正取其尤激者赵参鲁谪之外而谓其欺幼主不道意以悦冯保也保故以德居正居正稍说其裁抑中贵人毋与六曹事毋轻衔命出使即使而缇骑尾而阴诇其短惴惴事毕幸不见谪罚以是怨居正而不归心保居正念御史在外骄傲往往凌抚臣出其上痛欲折之一事小不合诘责随下勅令其长加考察以故御史给事虽畏居正然中多不平而抗劲喜事者出南京戸科给事中余懋学疏请行寛大之政居正以为风巳夺其职为庶人而御史傅应祯继言之尤切然不敢有所侵于居正也居正以经筵进讲诉于上谓此曹子欲市国恩收召朋党以便奸纵私至下锦衣逮杖而戍之滨海给事中徐贞明等坐就狱视具槖饘亦逮谪外御史刘台居正所取士也由刑部郎改居正拟以为德而台居颇近数刺得其阴事而恶之俄出按辽东辽东捷御史不当报而台误报居正以故事裁斥台台益恶居正且分不得免遂极论其黩横十余事居正怒甚见上俯伏而泣不肯起上为下御坐以手掖之而曰先生起吾为逮台竟其狱以慰先生台至下诏狱上命内阁杖之百而逺戍之时物议颇■〈角〉剥居正不自安乃阳具疏为解得不杖而夺职还里客有贺居正者公真宰相度哉居正蹙额曰不过宋宰相事耳古人殆不然盖以轻处为未慊也亡何吏部左侍郎翰林院学士掌詹事府张四维进礼部尚书文渊阁大学士入内阁故事入内阁者曰同某人等辨事至是直曰随着元辅居正等办事不欲夷之僚佐也于是四维恂恂若属吏矣

张四维字子维山西平阳之蒲州人少于居正一岁举进士改翰林院庶吉士授编修以久次为右春坊右中允经筵日讲进右谕德兼侍读四维北人粗读书自负能文章而实少所通会颇有干用才于尚书博为郷后进而尚书王崇古其舅也二人皆久任边事以故四维亦颇习之最为辅臣高拱所器重遂超为翰林院学士复超为吏部右侍郎兼学士如故转左侍郎崇古时总督宣大谙达求入贡互市崇古已请于拱而四维交关其间颇有绪拱益器之而是时殷士儋长礼部加太子太保矣又上裕邸时与拱先后讲臣也而拱欲拔四维前士儋而入阁士儋不获已则以中贵人陈洪援取中旨得大拜以是心怨拱而忌四维四维犹干进不已其父盬盐长芦累资数十百万而崇古盐在河东相与擅一方利按河东者御史郜永春怒二家之横上疏论劾崇古四维诏勿论而士儋谓四维有隙可倾也四维复疑士儋使之以是两相构而给事中陈楫拱客而于四维有乡曲旧复指谪士儋士儋以是益怨拱与四维而卒不胜竟罢去有为士儋不平者复缘永春疏指劾四维四维意不怿引疾请告归未几而拱复念之以修实录副总裁召同尚书高仪掌詹事府将出而拱败复引疾予告四维既饶于财歳时候居正不絶而慈圣太后之父武清伯伟故籍山西得四维重赂为之白太后召掌詹事府时吕调阳朴而老病数求去不能当居正意而四维颇精悍其督视修实录踰于昔虽其出不尽由居正非其所恶也既入内阁事推居正雅亦相狎寻实录成调阳加少傅太子太傅而四维亦加太子太保矣居正加左柱国支尚书俸顾再疏辞上谓实录国家最大典且一句一字孰非出先生笔者而何独辞居正复疏言一句一字果出臣笔第此臣子常分何足言迩年以来人臣茍効微劳辄萌非分之想小有不酬则深独贤之怨臣实耻之故不敢苟就兾以少励此辈上始允其辞温谕百余言颁示史馆诸拜恩者皆不乐而是时少詹事王锡爵迁詹事亦上疏辞不许居正以锡爵官不及辞而辞者当有激也意衔之锡爵侃侃自若寻礼部举会试而次子嗣修与吕调阳之子皆中式居正等以嫌请避不允于是假其柄于四维而詹事申时行使所知以嗣修巻上之四维已次名二甲第一矣既进御上启姓名则拔嗣修一甲第一名而召居正谓曰无以报先生功贵先生之子孙以少报耳居正叩首谢出语于人冀塞言者口而刘台言渐验时边塞久不为中国害独小王子之部十余万众东北直辽左以不获通互市数入侵然其人少弱非久即退而总兵李成梁勇悍善战数拒却之东直者泰宁福余女直诸属国时入侵袭为不利成梁伺其入辄刦其后营焚掠辎重无算又以春中率精骑掩之皆惊窜移徙成梁复乘势奋击斩获以千计居正张皇上捷天子数褒美加恩辅臣居正多辞不受仅受赏而成梁至儋五等爵位三公而两广之破山贼督抚殷正茂凌云翼所卤斩尤多至数万其爵赏亚辽左天子谓居正运筹功多居正益重戚继光者亦东南良将也既移镇蓟门多挟南兵而北人嫉之继光惧而是时兵部尚书谭纶与继光以财通纶善用女术颇干居正居正试之而验则益厚纶以示宠继光乃时时构千金姬进之居正且他所摹画多得居正意以是事与之商确诸督抚大臣惟继光所择欲为不利继光者即为之徙去而成梁与二广之赂亦接踵至居正不能却也居正性整洁好鲜丽日必易一衣氷纨霞绮尚方所不逮时锦衣大帅朱希孝所蓄名书畵甚富且死裒其精絶者以识别居正既露之于是日有进以博一解颜然尚不能当严氏之十二而他珍奇瑰异稍浮之矣居正天资刻薄好申韩法以智术驭下而士大夫之憸黠者争欲投其意张瀚以久任之说进然仅能行之藩臬守令而不能行之给事御史吏部属谭纶用给事中杨言以苏驿逓之说进则两都大臣诸方面之任咸僦民舟车就旅店食与商贾无别而其属以公使行则驰驿呵殿道路不胜其陵替而远宦者虽贵不任行矣省冗官即郎署多长僚而待补者累累无罪而褫禄矣清庠序则大邑之挟经就试者千余人而获隶学官者仅百之一贫书生改业而贾矣皆覩以为名美而奉行之人卒不能坚久以故见害而不见利然仕路为少清费亦率减十三四承平日久奸盗猬起至深入城市剽府库以去有司秘之莫敢发居正特严其禁匿弗举者虽循吏亦必黜得盗即报斩决以是有司莫敢饰情盗贼畏死为衰减而亦多仓卒不审者例盗边海钱米盈数皆斩首示众然徃徃取长系不能完至瘦死居正独亟斩之而追捕其家属文吏不习见祖宗制创闻以为骇而不便者相率而为怨讟居正奋然身任之不恤也又以粮运阻喜进者议通海运然不能得故时舟子长年而且谓山岛多岝■〈山上咢下〉能触舟于是胶州一大僚谓有胶河故道自海入青穿而出可以避之其意欲通故河以利其乡邑而大僚之上佐久滞滛不获登八坐和而请从事焉居正大喜命以侍郎兼宪职发青登莱三郡夫数万人凿之然河之中道高下不能达稍深则岸立颓迁道而其下多石费十余万金卒不可复而大僚之乡人未见利不胜调发相与逐而噪之乃中寝然居正竟不罪此两人而用之其自用类如此世宗朝士大夫之言祥瑞者居正颦额而丑之其秉政乃独好饰祥瑞以上下两蛊媚言及灾异则怒而见辞色于是一切为蒙蔽满九载不上考请罢温旨慰谕如例赐白金麟绣御膳肥羜上尊外复加赐白金二百两坐蟒衣一袭彩币八有副坐蟒者禁服也惟司礼首珰上所凭倚间或得之而居正凡三被锡吏部具故事上进左柱国太傅予一子尚寳司丞玺书褒美给四代诰命赐宴吏部凡三辞不允最后辞太傅而已上将行大婚礼敛发用帻欲加恩居正疏辞仍赐白金百两彩币八有副调阳等赐各有差慈圣去干清宫将返慈宁勑谕居正谓吾不能视皇帝朝夕恐不若前者之向学勤政有累圣德先生亲受先帝付托有师保之责与诸臣异其为我朝夕纳诲以辅台德用终先帝慿几之谊社稷苍生永有赖焉因赉坐蟒蟒衣各一袭白金二百两彩币八有副居正侈之外光动朝野寻冯保之赉与托孤约略埒是而亡何其父封少师文明卒同列以闻上遣司礼中贵人慰问居正视粥药止哭络绎道路三宫赙赠白金共一千五百两钞万贯彩币三十皆有副白粲六十石麻布百五十疋香油薪炭称是上加恩居正虽踰于他相数十倍然未尝有意留之而居正出错愕无专见而最厚者同年戸部侍郎李幼孜等倡谀辞谓上冲年不能亲万几不可一日无相公何忍舍而逺去遂以夺情之说进而居正惑矣故事首辅去位之三日则次辅迁坐左而翰林诸僚吏衣绯以谒至是诸僚吏皆衣绯入调阳椎不识物情虽不迁坐左而不先期止其僚入揖有报居正者谓翰林皆衣绯入阁矣居正恚谓我尚在而不复少顾忌即一旦出春明门何望更入乃阳上疏请乞守制而露意冯保使固留之时有识者皆以为非然而不敢言之朝而王锡爵与其僚张位赵志皋吴中行赵用贤习孔敎沈懋学辈皆以为不可懋学移书李幼孜责使谏止且责给事御史不言幼孜唯唯而已而泄之居正居正怒甚时上遣吏部尚书张瀚慰留居正宣旨毕瀚在吏部其事居正无不茅靡且以污滥数为言官所谪藉居正以安不敢以居正夺情为是而左都御史陈■〈谮，王代言〉北人也倡六部请留居正礼部马自强颇持之未上而居正恚则请于上谓瀚昏耄勑令致仕矣御史曾士楚等遂上章请留居正吏科陈三谟故居正客也而迫于同事者小迟闻居正之怒因蒲伏谒居正涕泣求解俄而疏亦上矣用贤不能平约中行具疏勒居正归除服而后用之然其辞缓而刑部员外郎艾穆主事沈思孝继之则稍峻且傍刺讥居正他事疏上留中不出冯保葢欲取居正指而居正怒不知所为将拟加重辟于是王锡爵要申时行谒居正而请解时行不可锡爵乃独身徃质居正于丧所辞甚峻居正勃窣且拜且言曰上强留我而诸曹子力逐我我何以处使有尺刃在我且自刎矣锡爵辞不可已而居正揖之出则进士邹元标者复上章极言居正以元宰而首斁大伦何以师表天下且其人非能以仁义辅人主不过智力把持耳用之何所利前是上已下旨廷杖艾穆思孝八十谪远戍用贤中行六十为编氓而元标袖疏草入左掖门覩诸臣宛转血肉心不为慑疏上而中外壮之得旨杖戍如穆思孝皆频絶而蘓时彗星从东南方起长亘天无所不扫人情汹汹久不晓有夺情事特创起而诸言者皆得罪以为居正实应之街议巷谪至作谤书悬之两长安通道谓居正且反居正不得已乃草诏戒励羣臣谕所以留居正而罪言者意再及之必诛无赦冯保为请于上宣之朝谤稍息于是使居正子编修嗣修与司礼大珰魏朝驰传往代司丧而礼部主事曹诘并为治祭工部主事徐应聘治葬居正请不造朝而以青衣素服角带入阁理政及侍经筵讲读又请辞歳俸上许之而日给酒馔二席月给白粲十石香油各百觔烛三百枝茶三十觔盐百觔薪炭称是计直踰于奉赐矣始居正自矫饰虽不能无任情而英敏善断辟阖挥霍庶几以为有魏相姚元之风而其客面谀之谓汉唐所未覩见至相率而有伊周之目居正亦雅自负不世出为刘台等所擿志意渐恍惚而至是始知天下之不见与思以威权刦之益无所顾忌居平谓罗伦小竖子何所知其书当投厕中葢先朝成化前朝臣稍有事寄者无所不夺情自阁臣李贤夺而罗伦以修撰非之其言虽不行而嗣后人稍自知爱非兵革无有言夺者矣居正之闻丧荐绅先生传录伦疏纸几贵居正知之以故追恨伦而亡何上且举大婚礼故事诸授册遣聘皆勋臣主之而首辅为副使居正以有服不当与慈圣亦疑之而使中贵人问居正恐难于易吉居正艳其事乃曰为天下母国之大事孰有重者且居正受上恩厚即令之赴汤火不辞而仅即暂时吉乎于是居正遂被紫横玉以从事凡十余日夜给事中李涞疏谓使居正不服吉不可以将礼将礼而服吉恐非上所以处居正与居正所以自处夫吉礼非金革比也阁部大臣皆可使不止一居正也上茍惜居正幸更之居正赧甚恚涞以其辞直姑切责而付吏部处涞寻补按察佥事出矣锡爵意益愤愤请以省觐告人谓相君不有父而君故省父以形若短且君何以责相君深乎锡爵曰吾自知父不知有相君且相君之自为情而自夺之夫上夺之可也今乃徼太后中贵人以要上即如所请不入朝不衣锦可也而今且衣锦而从吉即从吉吾意其颡之有泚而顾扬扬自夸诩谓人何幸躬逢其盛于是竟请告以归故事大婚礼成阁臣第有赏而无迁拜居正知冯保诸中贵欲得之思以为恩市而身力辞之以钓奇乃拟调阳进建极殿大学士兼支尚书俸张四维加少保兼武英殿大学士仍各录一子中书舍人而冯保等皆加秩荫叙矣上果谓居正让而有礼赐玺书褒谕累百余言命吏部候服除而援旨以请已报辽东捷赐居正白金百两彩币八有副先是上所赐札称元辅或称先生而不名称先生者独孝庙然面谕则有之不以施笔札至是始兼称元辅张少师先生且待以师礼而居正有奏谢亦自负以为帝者师且引赞拜不名之礼隐然兼萧何子房而有之人谓居正傲于上而卑于冯保即陈蹇所不论也居正见人情已定乃始乞归葬其疏再上始允使尚寳司少卿郑钦锦衣卫指挥佥事史继书护归以一月为期葬毕即上道仍命抚臣按臣诸臣先期驰报玺书敦谕范白金为印记曰帝赉忠良以赐之如先朝杨士奇张孚敬例得密封言事仍戒内阁臣调阳等有大事毋得专决仍驰驿之江陵听张先生处分人谓古称伴食同事则有之未有伴食于三千里外者以调阳四维当拂衣而调阳独怏怏不乐然未能果也始居正念以阁臣里居者高拱在未尝一日忘而殷士儋多左右与援或能乘间以出谓徐阶老易待拟荐之自代遣人布腹心于阶阶诸子且信之而居正复自念阶出而居正被召还任名位固相等而阶前辈受业师不敢踞其上乃请广内阁员诏即令居正推乃疏推太子少保礼部尚书马自强吏部右侍郎兼侍读学士申时行而时行已加太子宾客忘不入衔且谓自强资深当加太子太保文渊阁大学士时行资稍浅当以左侍郎兼东阁大学士诏如之其辞同张四维自强抗直数与居正左自分不敢望之人以居正是举稍不易云

嘉靖以来首辅传巻七

●钦定四库全书

嘉靖以来首辅传巻八

（明）王世贞 撰

申时行字汝黙苏之吴县人举进士第一人为翰林院修撰初从外家姓为徐久而后复之时行美姿容秀目疎眉性温茂有体韵而不促惬能诗文善笔札见者无不亲重之初以丁父忧归家贫时时居间有司又稍从狎邪游既服除补官与同年王锡爵善锡爵数规之始稍树立不茍取与久之副顺天试事迁左春坊左中允兼编修选充经筵日讲官进左春坊左谕德兼侍读预修世穆两庙实录寻专为穆庙副总裁进左庶子掌翰林院事穆录成进詹事府少詹事兼侍读学士以久次转詹事再迁礼部右侍郎改吏部兼学士世录成加太子宾客食二品俸时行以文字受知居正又藴藉不轻崖异居正愈安之且念权宠盛多树敌欲拔一二后进为之继而得时行既入阁与四维皆自昵于居正谈笑无间居正当行上及两宫赐道里费为白金者合千三百两彩币十六有副既辞朝复请见于平台上抚谕之曰朕不能舍先生恐重伤先生怀是以忍而允所请虽然国家事重朕将何所依居正乃劝上以大婚之后宜撙节爱养留心万几因伏地而哭上亦为之哽咽堕泪为居正奏辞慈宁宫皇太后复以银八宝六十两赐之所以慰谕有加出国门遣司礼中贵张宏供帐郊外以饯百官皆班送于是所经由有司饬厨传治道路然意居正奔丧叅用凶礼则饬白罗伞幔执事舆台胥史之徒皆具素服以俟而居正以边将所馈遗兵器罗列禁卫千兵百骑前后部鼓吹光彩耀日于是复皇恐相率易缯彩一新费复不訾前是居正父初死巡抚都御史陈瑞癸丑所取士也驰至江陵乘幔舆以谒入门从者易白服毕解纱帽出麻冕于袖而戴之巳改加绖伏哭尽哀毕则请见太夫人太夫人不出跪于庭良久太夫人出复伏哭前谒致慰乃坐太夫人傍有小阉侍居正所私留以役者也太夫人睨而谓陈君幸一眄睐之瑞拱立揖阉曰陈瑞安能为公公重如公公乃能重陈瑞耳公公者中贵之尊称臧获见而呼者也太夫人亦为之启颜至是陈瑞已迁刑部右侍郎复与郧阳都御史徐学诗及司道守令会葬所以赙遗不可胜计光彩倾远迩时有同年御史于业者罢久矣而与居正故善会葬至墓所自诡工堪舆言密语居正吾相地多毋踰于此者是且有天子气居正惧掩耳孔而趣之去既毕葬且还朝而兵备宪臣与分守阃帅约请居正阅撡用大帅礼居正欣然许之改服上所赐蟒绣以御礼成大出其金帛劳赐加等时辽东续奏大捷上复归功居正使使驰谕俾定爵赏居正为条列以闻而大学士吕调阳内惭坚卧乞休矣居正疏以母老不能冒炎暑请俟秋凉而后上道于是内阁两都部院卿寺给事御史俱上章请取居正亟还朝上遣锦衣卫指挥翟汝敬驰传往迎为日以俟汝敬陛辞锡之白金彩币而令中贵人侍太夫人以秋日取江路真州上汝敬至居正就道先具疏闻而抚按诸臣各驰报矣上皆有优旨而前是所经由藩臬守巡迓而跪者十之五六居正意未慊檄使持庭叅吏部尚书礼至是无不长跪者台使越界趋迎毕即身为前驱约束吏卒干陬饬厨传居正所坐歩舆则真定守钱普所创以供奉者前为重轩后为寝室以便偃息傍翼两庑庑各一童子立而左右侍为挥箑炷香凡用卒三十二舁之始所过州邑邮牙盘上食水陆过百品居正犹以为无下箸处而真定守无锡人独能为吴馔居正甘之曰吾行路至此仅得一饱餐此语闻于是吴中之善为庖者召募殆尽皆得善价以归道经长沙襄王出候折东要居正宴故事人臣虽贵极公侯谒王执臣礼居正不欲执臣礼辞不入王强而后可于是直入至便殿具宾主而出王者之有北面自襄王始过南阳唐王亦如之诸抚臣争竞以异礼待居正而独保定之孟重为甚虽同事者亦羞称之居正入则孟重以兵部侍郎超佐京营大帅矣居正既过良乡抵郊外诏遣司礼中贵何进宴劳于真定寺口谕先生以午入即召见平台以未入则质明见而两宫亦各遣大珰李竒李用宣谕赐八寳金钉障扇御膳饼果醪醴百僚复班迎以次日质明宣旨召见于平台慰劳恳笃且讯以途路所见歳计物情与北军衰败之状良久予假十日而后入阁仍赐白金百两彩币六有副新钞三千贯双羊上尊御膳因引见两宫当居正之归日而御史赵应元以候代襄阳不及会葬既得代而中悔恐获罪于居正上书移病归前是有旨御史在外不得轻移病非抚臣为代请而移病者都察院宻察以闻然亦视为故常莫有举行者而居正之门客佥都御史王篆时佐院要挟其长陈炌使论应元时吕调阳以疾在告不出而张四维等拟旨特斥应元为民中外知其自咸懑懑而戸部员外郎王用汲遂劾炌以非法陷应元阿辅权臣应元不当罢且谓星变而考察所惩抑者皆居正所不喜宜斥炌而留应元其词甚峻诏夺用汲官亦为民居正既见用汲疏怒甚画其事谓臣赋性愚戅不能委曲徇人凡所指辩注施一槩之法法所当加亲故不宥才有可用疎远不遗又务综核名实搜剔隐奸推抑浮竞以是大不便于小人而倾危躁进之士游侠失志之徒又从而鼓煽其间相与怂慂撺嗾冒险钓奇以觊幸于后日为攫取富贵之计蓄意积虑有间辄发故向者刘台为专权之论今日用汲造阿附之言夫专权阿附者人主之所深疑也日浸月润铄金销骨小则使臣冒大嫌而不自安大则使臣中奇祸而不自保明主左右既无亲信重臣孤立于上然后呼朋引类藉势秉权恣其所欲为纷更变乱不至于倾覆国家不已此孔子所以恶利口大舜所以疾谗言也臣日夜念之忧心悄悄故敢不避烦渎一腔之忠披沥圣明之前遂以明告天下之人臣是顾命大臣义以死报国虽赴汤火皆所不避况于毁誉得丧之间皇上不用臣则已必欲用臣臣必不能枉已以徇人必不能违道以干誉台省纪纲必欲振肃朝廷法令必欲奉行奸宄之人必不姑息以挠三尺之公险造之徒必不敢引进以坏国家之事如有揑造浮言欲以荧惑上听紊乱朝政者必举祖宗之法请于皇上而明正其罪此臣之所以报先帝而忠于皇上之职分也优诏褒美居正累百余言戒饬言者然居正意欲逮治用汲而以四维等轻之遂厉色而待一语不接握笔纵横了无顾盼咸捧手受成而已及秋而魏朝奉太夫人所经由浒歩皆设席屋张彩幔徐州兵备副使林绍至身杂挽船卒中为之导护远迩奔趋将抵京上遣司礼中贵李佑郊迎与魏相结骑队鸣鼓角列旌帜横穿御道而过观者如堵上复遣中贵人赐金累丝珍珠青红寳石首饰杂色绣蟒帛罗凡四袭白金百两而两宫之赐尤有加所以慰谕居正母子几用家人礼居正乃妆绮绣奇器宝玩以进上及慈宁宫所费颇巨而锦衣缇帅刘守有史继书皆受役如奴客为之収敛织作矣高拱之逐其自出居正而有王大臣狱居正复与发而旋救之拱既内恨刺骨而畏其权与文深又不能不外示感居正始归葬道新郑拱已病若痱故为笃状舆诣居正抚之乃大哭谢谓徃者几死冯珰手虽赖公活而珰意尚未已柰何居正笑曰珰念不至此且有我在无忧也居正归而拱意其不即召使使贿太后父武清伯谋代之武清伯纳其贿不得间居正既入而知之诮让良苦拱既失贿而知其泄忧懑发疾死居正为请于上复其官予之祭葬之半而殷士儋归厯城其家亲戚为阁中掾与故裕邸中贵人善谋乘居正归而用士儋居正知复切责此掾怖而不能答数日死冯保有所私门下笔札人徐爵居正为擢用之至锦衣指挥同知署南镇抚又使其苍头游七与结为兄弟居正有所使游七入以告徐爵爵以达冯保有所谋亦如之或曰上之奬慰居正诏旨皆爵草也游七亦入赀得官勋亲文武大臣至翰苑给事御史多与还往通姻好游七具衣冠报谒据上坐为款宵饮讙呼无间居正固与冯保通关然意忌闻张四维之私结保也恫喝止之四维以是恨居正益甚谙达入贡久而以兵西逼回夷使使之乌思藏迎国师索诺木嘉勒创招提刹以居之索诺木嘉勒投书上居正乞赏而侑以大士像氆氇金刚结居正疏闻且辞上褒称居正辅理勲猷宣播遐迩逺方咸宾朕得以埀拱受成深用嘉悦勑受之而别为荅赐时上病疹痊御朝羣臣皆廷贺而居正以持服不与复为之御平台以见慰谕有加赐金币御膳殽蒸上尊上执手使视颜色居正称贺因劝上慎服食戒色欲上曰圣母日与朕偕动止三宫俱未宣召居正叩头谢使还阁而后鸣钟鼓而后见羣臣嘉靖末徐阶执政而李春芳在礼部患宗室日藩衍中外数万人皆仰给县官国土之入不足以供歳额相计议为宗藩条例于封袭婚姻子女名数禄赐之属苛为之限至是居正条擿其间彼此矛盾前后抵牾或灭削太苛或拟议不定或一事而或予或夺或一令而旋行旋止或事与理舛错窒碍难行或法与情乖张轻重失当者皆指实言之请下礼部会议入会典遵守报可居正于诸藩王贿却不受亦无敢以私干者而礼部尚书潘晟于居正前辈顾为恭谨其在留都率九卿疏请亟迎居正入朝居正怜而用之而渐知其颇纳赂为藩王道地不悦也微讽言者论去之而超用刑部侍郎徐学谟学谟少亦工文章通晓吏笔而其守荆州能为民抗持景王侵占沙市适居正为编修使归治妻葬学谟礼厚之甚以是心德之居正既贵用事学谟两遇劾归居正俱力持起之田间自是凡四起皆不离居正乡土未乆辄迁自成弘后百余年来礼部尚书必翰林擢嘉靖之初上以席书言大礼当意由他曹特迁言路攻之十余疏不止学谟自刑部擢亡敢出一语者人谓居正威在世宗上矣而居正始与姻家刑部王之诰之诰自用兵事扬厯中外不尽由居正显而又数与之争论以养母归其所善者即同年李侍郎幼孜尝为郡守见辱于儒生居正为左右之不十载而至八座居正复与之通姻迁工部尚书幼孜无他长以讲学博士大夫名每见居正辄语移日多布腹心及广树朋党援引所私而时一进逆耳语以示忠赤而他所为夺情擅权事未尝不开端引之出则倾身以交抗直声者谓吾力言之如相公不听何殷正茂为戸部尚书进大珠瑰宝鹅罽以媚居正而得用居正专以罽奉进慈宁为坐褥或曰上见之知其自居正而不善也幼孜与正茂争宠而妬数嗾言路论之归而王篆入吏部其见知爱甚于幼孜数为居正言幼孜时时在外扬相公之愎諌而已力弥缝之冀为他日地居正微伺得而悉之幼孜以疾在告居正投一札曰吾惫矣寡助之至亲戚叛之柰何幼孜惧遂乞归而居正弗留也而以曾省吾代领工部省吾居正所取士也为人贪而巧媚小有文其抚四川而借军兴干没万计入佐兵部以右都御史掌南院至是代幼孜而居正之门人梁梦龙自蓟辽总督入为兵部尚书其品在下中尤善媚吏部尚书王国光山西人与四维同乡有连恐居正疑之而篆从傍为耳目于是六曹咸倾心事居正虽对妻子床笫无不称居正贤者其始士大夫之谀以伊周渐谓为常谈不能得居正色喜则进为五臣又有以稷契皋陶不为重则直进之舜禹而居正恬然不以为骇怪至中允高启愚主试事遂以舜命禹题非必有他意也而诸当事者纷纷目启愚劝进矣时上渐备六宫太仓所储金钱多所宣进居正乃因戸部进御览数目而陈之谓歳每入额皆在其内锱铢毕尽今考万厯五年歳入四百三十五万九千四百金而六年所入仅三百五十五万九千八百余金则已少八十余万金矣五年歳出三百四十九万四千二百余金而六年所出乃至三百八十八万八千四百余金则已多四十万余金质之该部云因诸省责留蠲免之不时追赃人犯财产之已尽奉旨请用之屡下是以入数减而出数溢也因忧其不可继而请上置之座隅时赐省览量入为出罢节浮费疏上留中上复传旨工部置钱应用居正亦以利不胜费止之时言官请停蘓松织造不听居正面为委曲以请得损数之大半复请停武英殿工及裁省外戚迁官恩数上多曲从之一日上御文华殿居正侍讲读毕而以给事中所上灾伤疏闻之因谓凤阳及江南诸郡屡无歳而徐宿之间民至屑榆皮而食不急赈之则相聚为盗赈之切不可缓上曰惟先生所处居正复奏上至仁爱民如子凡请蠲请赈无不赐允而在外诸司往往营私背公剥民罔上非惟不体皇上子惠困穷之德意且不知臣等所以赞皇上之愚忠殊可恨也今给事中傅作舟疏云报灾则曰不敢报曰请赈则曰不敢请有何不敢报与请而推调支吾归怨君上即积榖一事屡奉旨申饬竟成虚文彼处有自理赃赎未尝佐公家之急将焉往臣等不胜愤懑窃以为此辈若遇圣祖不知当处以何法上怒曰审尔何不重处之居正拜领命乃又曰迩来正赋不亏府库充实皆以考成法行征解不爽今江南困穷甚矣河南风灾畿辅亢旱将来蠲赈恐不容己惟皇上加意撙节于宫中一切用度及服御可省者省之赏赉可裁者裁之至于布施一事尤当禁止与其惠缁黄之流以求福利孰若寛恤百姓全活亿兆之命其功德尤大上曰然用度当从省即赏赉亦故事其无所增减居正又曰夫故事者迩年之所偶行遂据以为口实则非祖宗故事也世宗朝最不为节而晏驾之后尚余百余万金今歳之所进内帑者百二十万而随取随用常告乏者故事必不尔也愿皇上留神上首肯之于是有蠲贷而督责奉行者之旨肃如矣江南贵豪如华亭金坛上海各恃势若奸猾巧避匿而不肯完赋者与泻卤蠏螺之民错莫知所辨析居正闻而深恨之以是选择大吏精悍者严行督责赋以时起而民不胜楚朴则相率而归怨居正国家日益以富闾阎日益以穷然功与罪实相当时会居正服将除而上宣召吏部问期日于是手勑元辅张少师先生忠孝两全今制服已满朕心嘉慰特赐白玉带一围大红坐蟒蟠蟒各一袭金壶一把金台盏一副用示眷念俾朝见后仍御平台召对以后朝叅经筵俱吉服如旧既对慰谕久之使中贵张宏引见慈庆宫于宫门叩头仁圣皇太后赐白金文币寻见慈宁宫礼如慈庆而慈圣皇太后慰奬尤至赐御膳九品金丝壶台盏金箸白金彩帛荤素甜食十二酒器十瓶使张宏侍宴甫就职而吏部以大婚勑谕请特诏元辅社稷重臣受先帝顾托翊戴朕躬以及大婚弼成治理勋绩茂着复加太傅增歳禄百石先录锦衣千戸问修为指挥佥事于南镇抚理事居正复辞太傅而受其余寻吏部复举居正守制歳月为之请十二年满加恩复再辞诏复加慰谕凡百余言谓卿之所处恩义两尽足以垂范万世特允所请以全忠孝大节至于卿之勋劳简在朕心当别有酬眷时复当会试大学士申时行许国为主司而居正二子懋修敬修与四维之子甲征皆中式矣居正扈上谒诸陵归即具疏乞休中云拜手稽首归政则隐然复子明辟凡再上而天子慰留恳切最后手书称慈圣口谕张先生亲受先帝付托岂忍言去俟辅尔歳至三十而后商处先生毋复兴此念居正乃出而懋修即状元及第矣敬修亦在前列而甲征次之皆得礼部主事而皆邑邑不乐人为之语首甲幸有三人云胡靳此二子而懋修嗣修俱列史官每出则众相指而诅或作俚谚书而黏之宫墙门下客至引以相告计得外补王篆与曾省吾益横南北给事御史则傅作舟王蔚秦舜翰李选朱琏钱岱顾尔行为之牙爪而作舟琏尤恣肆选鄙无耻人所羞而不道者而南京兵部主事赵世卿抗章言时政不便数事皆阴以讥居正之操切居正怒欲谴之吏部尚书王国光为画策曰谴之是成其名也且或以动上听某请为公任其怨不旬日出为楚府左长史葢杜其迁转地也又半歳当大察属南京吏部都察院去之时尚书何寛与郎中李巳比而并谴司业张位位特以居正闻丧有所刺讥其望实甚着以王篆属不敢抗李巳素有直耸声人为之恨且惜居正闻位谴亦不悦曰何至乃尔而是时抗居正者穆思孝邹元标皆已逺戍督抚大臣故折挫之使不堪兾以闻于居正取一快而王篆旦夕侍居正知其不释意于刘台台之归颇不理于乡人口于是乘间使其乡御史贺一桂嗾怨家疏其盗边银不法数事于是江西之巡抚王宗载巡按陈某下有司悉为之证实而辽东巡按于景昌傅会之坐逺戍而系追其赃金又系其父子竭产以偿不得则别以富人犯法者寛其罪使为之偿而后遣戍至岭外无何饮于其戍主所归而暴得疾以死或曰戍主有所受毒之也而是时王锡爵归省久之不出其女得道仙去有所奉大士上真俾锡爵与其友人大理卿王世贞筑室于城南居之而女仙之蜕附焉锡爵世贞为之传语颇传京师给事中牛维垣御史孙承南故尝客曾省吾谓此奇货可以贽居正也省吾遂为维垣具草与承南先后论锡爵等语甚危兾以摇动上意事下礼部而尚书徐学谟方思所以报居正攘臂谓此妖孽不可长也具藁欲大有处而慈圣在西宫闻之不怿使中贵人张宏语居正神仙者何预人事而言路批劾之居正意绌而学谟方盛气见居正笑谓此二人者皆君乡人事甚小不足道学谟薨然而退遂停寝而南给事中吴之美辈复吠声有言报闻而已而赵用贤吴中行亦与锡爵家近王篆与省吾意未慊则风陈炌使用故尝请夺情御史曾士楚按吴使伺用贤中行短而甘心焉因以孽锡爵士楚之吴初为御史新胁于长不得已具疏而中悔之既至叹曰吾向者犹豢彘也而今乃使我鹰犬耶且吾已愧之人复安敢愧之天因絶不复问移疾归而居正竟亦无他有狂生吴士期者宁国人也与沈懋学善懋学亦移疾里居而士期常欲走京师上书有所规于居正而懋学止之矣其语颇流闻而吴中轻薄子伪为故都御史海瑞论劾居正罪恶亦传至宁国而有梓之者操江都御史胡槚属同知龙宗武使究其人不得则执士期以塞而槚知其为懋学友也使宗武捕而引懋学且报居正欲自以为功而居正意不欲彰闻曰小竖子耳何足烦白简王篆则贻书宗武必令引懋学而宗武不可乃饥死其人于狱而寝其事王篆思所以媚居正与尚书王国光谋曰彼前后上疏戍斥者皆壬夫也而意未尝一日忘复用欲杜之则莫若中之考察之例于是因大觐疏请录诸戍斥者姓名于察吏后而榜之以示不収居正悦报可诸戍斥人皆非外僚不当从觐察而戍者已重于察吏不当榜即榜而异日安能以例杜其用也人谓居正敏识人也而昏誖若此知其不久矣上之初即位冯保朝夕视起居拥护提抱差有力焉小所扞格即以闻慈圣而慈圣素诲上严切责之甚苦且曰内庭可耳即使张先生闻之柰何于是上严重居正而冯保意自得所以事上不能一切顺上渐长而厌之保内恃太后外挟居正待上左右贽御殊苛峻小与上狎辄牵下加笞责诸有财力可资藉监局多持不与而与所私门下阍张大受辈使为上耳目颇倚保势藐上左右如孙海客用则干清宫之用事者孙德秀温泰司礼之叅伍周海则兵仗之领局者也皆贵幸善为媚而不甘保之见凌上颇好驰骑挽强弩击剑豪饮至醉海等以言激之上怒甚睨视其侧有二监皆保养子手剑杀之即骑而驰之保所呼而复欲杀之保巳知其事惧拥大石支门会上醉已甚扶归熟寐至晓保亟趋谒慈圣为肤受语慈圣且怒且骇召上跪而诘责之语不可闻上哭谢罪曰此孙海客用诱我耳慈圣乃使保捕海用杖而逐之南京为小火者发孝陵种菜而尽收干清宫所蓄兵仗钥之库且使上手书诏自责谕内阁居正请于上谓海用处之轻复削为净军而有疏条海用与德秀泰及周海请并逐之其司监中贵及内侍皆勒令自陈上裁去留因劝上戒游宴以重起居专精神以广胤嗣节赏赉以省浮费却珍玩以端好尚亲万几以明庶政勤讲学以资治理上迫于太后不得已皆报可以是左右亲信之为狎而他失冯保意者所余无几矣居正当上初尝纂古君人治乱之事而条治者八十一乱者三十六以应阴阳之数绘而为图以俗语解之使易晓至是复属儒臣纪髙皇帝及列圣寳训实录分类而成书凡四十曰创业艰难曰励精图治曰勤学曰敬天曰法祖曰保民曰谨祭祀曰崇孝敬曰端好尚曰慎起居曰戒游佚曰正宫闱曰教储贰曰睦宗藩曰亲贤臣曰去邪奸曰纳谏曰理财曰守法曰警戒曰务实曰正纪纲曰审官曰久任曰重守令曰驭近习曰待外戚曰重农曰兴教化曰明赏罚曰信诏令曰谨名分曰裁贡献曰慎赏赉曰敦节俭曰慎刑狱曰褒功德曰屏异端曰饬武备曰备边境其辞多检切请以经筵之暇进讲又请立起居注纪上言动及朝内外事为修史张本日用翰林臣四员入直应制诗文及备顾问上皆优诏许旋以满十二载奏最上为召吏部礼部二部传谕元辅居正受先帝顾命夙夜在公任事任怨虽称十二年满实在阁十五年忠勋异常恩典宜厚寻使司礼中贵张成赐白金三百两彩币四十皆有副坐蟒蟠蟒各一袭酒六十瓶钞十万贯馔羞五卓羊豕鹅鸡饧蜜油面枣果薪烛之类多以千百计手勅褒谕称其精忠大勋朕言不能尽官不能酬及吏礼二部议上加上柱国太傅支伯爵俸仍加歳米二百石予一子尚宝司丞给四代诰命下玺书褒美锡宴礼部疏辞上柱国及伯爵俸而已明兴文臣无直拜三公者谓居正当力辞至是皆惊怪以为且必封公侯加九锡而居正亦益汰毋论六卿其视四维等若不屑与称僚宷者四维等事之益谨而居正则亦已病矣病得之多御内而不给则日饵房中药发强阳而燥则又饮寒剂泄之其下成痔而脾弱不能进食使医治痔小效寻下壅结而不能畅不获已复用寒剂泄之遂不禁去若脂膏者而大肠亦遂出日以羸削上时下谕问疾大出金帛以为医药资凡四阅月竟不愈而自六卿大臣翰林言路部曹下至官吏冗散亡不设斋醮祠庙为居正祈祷者吏部尚书而下舍职业而朝夕奔走仲夏曝身赤日中延至南都山陜楚汴淮漕抚按藩臬亡不醮矣居正深居不出欲使知之则合赂其家人以达取一启齿而已上始令四维等理阁中细务而大事犹即家令居正平章居正始自力而其后惫甚不能遍阅然尚不使四维等叅之辽东复以大捷闻居正遂进太师歳加禄二百石子为指挥佥事者进同知而四维亦加少傅太子太师建极殿大学士时行加太子太保居正病益■〈谷丸〉不可为乃疏乞归上复优诏慰留称之为太师张太岳先生居正度不起而上亦使人问可次入阁者居正首荐前礼部尚书潘晟次则尚书梁夣龙侍郎余有丁许国陈经邦而复荐尚书徐学谟曾省吾徐学颜侍郎王篆等皆可大用而指王锡爵为奸邪上为黏之御屏晟虽居正故识然不甚重之而冯保晟故所授书者也强居正使荐之时居正已昏甚不能有所主矣居正待其子弟严每三五日入问安颔之而已不交一言而以貌羸甚恶人见之卧帷中至明不闻声家人怪而发焉则气絶矣讣闻上怆悼辍朝赐斋檀麻布五百疋米二百石两宫麻布二百疋米二百石又与潞王合赙白金二千三百両香及油为斤者烛为对者以千计薪为斤者以数万计祭九坛复增七坛大约视国公之兼师傅者赠上柱国谥文忠遣营葬仍命京堂之四品者锦衣之在堂上者护丧归其子编修嗣修等疏辞谢上报谕朕念先生受先帝顾命鞠躬尽瘁殁而后已忠劳可悯遣司礼中贵人陈政护丧归俱令驰驿居正之丧与辎重凡七十余艘用夫三千余人前后十余里不絶于是四维始为政而事渐变矣冯保亟为上言起潘晟为武英殿大学士使行人即家召之驰驿来京晟鄙而贪士论所不齿一旦脱废籍大用亡不姗且笑之者而益以追恨居正四维度时行不欲为晟下于是合而风给事御史数上章攻之四维虽以冯保故拟旨留晟然亡所褒美第云为辅臣所荐而已以示轻晟意冯保不悦也而御史荐吴中行等诸臣当召用冯保怒而黜之而给事中御史有诋居正时政者居正之客诸大臣犹持不肯行于是徐学谟归女于时行之少子以自固而冯保病在告少时给事御史复乘间论劾晟晟上疏辞四维拟旨放之归时晟已至临安道中委顿返驾冯保病起恚曰我小病也而遽无我居正之党王篆曾省吾朱琏微知之且谓四维之且甘心于居正而逐我曹因委身自眤于时行还徃无间而是时余有丁亦得入为文渊阁大学士矣皇太子生上喜甚因上两宫徽号颁诏赦天下四维进少师中极殿大学士时行进少保戸部尚书武英殿大学士而有丁遽加太子太保遂无以杜中官口而冯保至录一侄都督佥事矣张宏以下为锦衣指挥使同知佥事有差保之始欲封伯爵而四维以无故事难之保诟曰尔由谁得今日耶而负我于是篆省吾行数万金谒保与欢佞得从容言四维短而亟称时行相约逐王国光则省吾代为吏部逐陈炌则篆代为都察院四维故炌所造士也而省吾以陵工骤进太子太保御史某者篆所厚也遂上书极论王国光而中谓国光媚四维拔其中表弟王谦为吏部主事四维避嫌不出时行遂拟罢国光而于工部覆谦交代疏以御批责其鑚刺而谪之于是言者纷然起攻四维窘甚求徐爵张大受为保地道皆有贿于是时行小罚言者以解而四维谓时行之与谋遂水火矣国光既去而拟当代者冯保私其乡人梁梦龙王篆不敢违遂推梦龙省吾以篆之负约也怒而相诟至相击朱琏复为之交閧其间遂不可解而上故所幸中贵人张诚者见恶冯保上不得已斥之而使宻诇保所为遂及居正至是诚复入悉以两家交结恣横状闻上且谓其珍玩宝藏踰于天府上心动而冯保又以止上郊天及选婚事得罪左右浸言保过恶其与四维善者泄之而四维遂以属其门人御史李植使极论徐爵擅入宫禁为保拟旨挟诈通奸诸违法事而他复论曾省吾贪邪纵欲欲以尝上而上已报冯保禁中矣于是御史江东之遂极论保罪状寻逮徐爵下缇骑狱省吾勒致仕而谪冯保为奉御居南京其下大阉张大受等悉夺职从徙而尽籍其家保金银百余万両珠宝瑰异以万计他宅舍田产器用称是大受等所籍亦不赀内藏为充牣而上益心艶居正疑其赢积或过当矣始居正卒而王篆犹挟冯保以恫疑恐喝士大夫尚畏之其衔恩者趋之若流水有两子一试其乡一试于南都试南都者九卿御史出郊迎巡按以下为之饬传舍具邮供提学至檄属邑之隽同经者与处而监试御史当试时委曲使之同号竟日至暮美酒粱肉水陆之珍络绎馈饷御史至自具草使同号者酌量之且代为书唯坐饮噉耳竟得中前列而其乡之试者亦与选人情益愤愤而言官乃列上其事并论劾居正三子躐取上第而四维之子甲征已为山西之第二人时行之子用嘉顺天第六人而次子用懋冒浙籍与选如篆矣四维虽恨居正而畏其不利己乃不复穷究而第擿居正篆之乱政悉削籍为编氓时给事御史新进者益务攻居正为奇并及其党而御史杨四知语尤峻于是居正始夺上柱国太师再夺谥而王篆曾省吾朱琏陈瑞辈毋不斥削朝班几为一空而吴中行赵用贤等皆召用补官有差刘台赠光禄少卿还其产御史魏允贞见四维时行之子先后预荐而亡有及之者意不平乃于建言疏颇讥切时政而谓二相不改居正之覆辙而私其子坐贬二相皆有疏辩时行尤龈龈强饰人莫不唾之而其后执政骤迁允贞至吏部郎以为差善补过云四维知海内之怨居正深一切务为寛大以收人心而法度渐废弛至大计贪酷不谨罢削者亦得复官及章服而祖宗之法圯且尽矣时行既已为王篆辈所推意不自安会得寒疾踰月不能起四维语时行之客曰夫首相者若四时之有春行必有夏何俟煎廹耶时行起不敢谢过唯默默而已而甲征用嘉复登第四维嗾其门客之在言路者俾具草令先攻尚书徐学谟以尝上学谟斥即攻时行草具将上而四维以父丧归矣四维家素富累积金至余万而尤纳赂不已度不可如居正例夺情乃大行金于上左右张鲸张程诸用事者使为间曰时行故居正所私今复得其家金宝万计为覆露之矣上颇心动久而察知其无他得稍自安而御史羊可立者亦四维客也乃复追论居正罪恶而谓居正以私憾构辽庶人宪■〈火节〉狱辽庶人之妃因而上疏辨寃且曰庶人之库金宝万计悉入居正府矣上喜以可法籍居正乃命司礼中贵张程及刑部右侍郎丘橓偕锦衣指挥给事中往籍其家并勘故构王宪■〈火节〉事王宪■〈火节〉者其父王薨以幼未立而居正之祖父为护卫军太妃闻居正少警颕且与王同歳召而奇之赐之食而坐王宪■〈火节〉其下且谓而不才终当为张生穿鼻王宪■〈火节〉以是惭居正而会居正登第召其祖虐之酒至死居正心衔王然王滛酷暴横其国时居正虽在阁然不甚当事所谓金宝者雠语也张程等行则居正诸子颇侵夜焚毁其奇货禁物而荆州守令以御史意先期录其人口出而子女遁避他所者不及发已锢其门则饿死者十余曹皆为犬所残食而尽发其诸子兄弟藏得黄金将万两白金十余万两其长子懋修不胜刑自诬服寄三十万金于曾省吾王篆等然尽其产不能十之三而懋修自缢死家人亦有从死者事闻时行等与六卿大臣合疏请小缓之于是诏留田千亩以赡其母而省吾等追究亦小缓矣时御史丁此吕复追论科场事谓高启愚之以舜禹命题为媚居正策禅受且旁及诸党人时行拟旨留启愚而报处其余于是吏部尚书杨巍等驳此吕为暧昧中人以大辟若先朝之赵文华王聨等旨下虽出此吕于外而夺启愚职焚其告身给事中王士性等窥上旨所向遂极论杨巍且谓时行实党居正而主之于是内阁部院诸大臣复劾士性等旃席之地几成讼庭于是彼此相率而诣中贵人求援时行巍虽得留而大权悉旁落矣其后言者复攻居正不已以媚上于是复敕法司尽削居正官秩夺其前所赐玺书四代诰命以罪状布天下谓当剖棺僇尸而姑免之其弟都指挥居易子编修嗣修俱发戍边障地方李植江东之羊可立以能发大奸迁京秩有差而时行自用圣诞推恩时行加少傅太子太傅吏部尚书建极殿大学士余有丁加少保戸部尚书武英殿大学士许国亦加太子太保文渊阁大学士其赏犹先四维时行惧行万金张宏张鲸等始获称元辅每颁赏异于余许明年云南上莽酋捷时行复加少师太子太师中极殿大学士有丁加少傅太子太傅建极殿大学士许国加少保武英殿大学士时行自意贵极可以杜四维出即出不至位其下而滥典踰于居正矣

野史氏曰廷和之始微以易进嫌而居位自称踰于前后数公则其才胜也正德之政蠧于左右貂譬之衣若鹑结矣不有处者谁与弥缝嘉靖之初収涣为萃宗社盘石谁之力耶以道事君不可则止则冕与纪皆庶几是二人者甫得政而弃之若敝屣视宏何霄壤几也宏之初节内不干权幸而外伸于奸藩不亦皦皦秋阳哉为德不终假辞国老以名为调剂然再踬再起保功名于猜世则亦长者效也一清有应变之畧而无格心之本捭阖操舍此将道也而行之揆地智殚力竭得死幸矣孚敬因机遘会一言拜相强直自遂人主为屈斯功罪不亦等哉二李长者而时稍负荷春芳知止伯仲之间也言诡遇而获器不胜才上僣下偪东市之辱夫岂不幸也嵩沾沾小技以顺为正内固主宠而外笼天下之利即不有孽子宁毋败也抑二臣者相倾若雠敌夔伯之地化为秦楚徐高张申之所繇兆也阶赤舄几几羔羊素丝嘉靖之际亦何下廷和哉惟其小用权术收采物情识者不无遗憾焉虽然若廷和阶者俱救时相也拱刚愎强忮幸其早败虽小有才乌足道哉居正申商之余习也尚能以法制持天下器满而骄羣小激之虎负不可下鱼烂不复顾寒暑移易日月亏蔽没身之后名秽家灭善乎夫子之言虽有周公之才之美使骄且吝其余不足观也已

嘉靖以来首辅传巻八
