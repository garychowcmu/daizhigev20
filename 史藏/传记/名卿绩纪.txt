名卿绩纪　　（明）王世贞 撰 

　　名卿绩纪叙 
　　名卿绩纪一 
　　名卿绩纪二 
　　名卿绩纪三 
　　名卿绩纪四 

　　●名卿绩纪叙 

　　王世贞 
　　夫士被簪笔雍容理朝华贲化象职也乃使之握符制阃举宗社寄骑则调弓而先帷则执檄而草难矣哉愚也窃尝闻于诗曰文武吉甫万邦?宪葢兼之矣　高皇帝混一寓宇虽间录一二儒者刘诚意辈侍左右规调兵食至攻讨之任专寄弁帅其势甚重几不反仁宣来渐以都御史或侍郎分守职抚安民伍督察奸弊军兴得与弁帅参总督权更大生杀爵黜人军不常置事妥即巳成化间采陶鲁议于两广设总府专治后虏大入杀掠吏民诏陜西三边设总府后又于宣大偏保设总府迄今天下称三大总府云 
　　逸史氏曰悲夫迩者匈奴跳梁犯西北鄙无宁岁也西北之垊壮老委首领匈奴不敢以分朝夕也　主上劳思焦虑赫焉假文帅御之然欲烈烈如吉甫葢尠也樊子束手待虏饱不敢击既出塞取被掠跳者僇馘徼功赏幸不诛免之旋以他事用翟鹏奏彻兵逮下狱死甚若或不胜栗锐喜进之念欲建无前之大举未覩要害指授兵未出而刃鍖领矣悲夫岂势时之不易将搜剔之尚遗或中制之多豫抑材具之有限远谢周宪近恧先猷巳矣巳矣冯唐抚髀之对谁则嗣哉愚也僭取刘诚意而下诸君子志之之而人也诚与才合谋以忠运斯为骏猷不愧国器尚矣然而且寡矣马或奔踶而千里非不知奔踶之为累而千里之为重故也乃复采李善长而下志之媺恶难借功行暌途观者得其巨乎琐可略也名曰名卿纪绩上下通二篇 

　　●名卿绩纪一 

　　王世贞 

　　刘基 
　　章溢 
　　于谦 
　　罗通 
　　王竑 

　　○刘基 

　　刘基字伯温处州青田人十四从师受春秋请假旬日即暗诵大义了了属文气昌而奇稍长于书鲜所不读天文地理兵书数学尤极精究举元进士拜高安丞以廉节着颇抑豪贵武断者右小民诸豪贵不便之应行省辟与幕僚议不合投劾去久之召拜江浙儒学副提举充考试官寻上言御史失职数事下台臣覆格不下因复罢归乃与鲁道原宇文等日纵酒呼博为乐一日游西湖有异云起西北光映湖水中道原诸从游者皆以为庆云赋诗基益持满引不顾曰此王气应在金陵十年后王者起辅不我乎非夫也众大骇咋舌则稍稍避去基醉乃归时沈湛无识者独西蜀赵元泽一见异之顾谓曰公武侯俦也天下将有事幸自爱毋令落小盗手而会方国珍起海上掠郡邑麾下至数万人诏复基浙东元帅都事讨之至则与元帅城庆元缮甲勒兵稍前迫国珍国珍逆势不抗乃浮海以重赂赂元用事者下有司招抚国珍授以官基曰贼弱易与今不除乃厚抚之益长贼计且无所惩不可用事者巳先入国珍赂大怒基谓失天子悯念元元至意当斩羁管绍兴路大愤激恸哭呕血数升欲自杀家人叶性等力阻之得不死贼寻益蔓起不可制行省檄基以都事募兵剿捕山泽畧平进枢密经历行省郎中经畧使李谷凤上基前后功于朝犹以国珍故不录左授总管府判基即日弃官隐青田山中闾党避乱者多依之着郁离子仿战国人语自见云　高皇帝既巳都金陵遣兵狥下金华诸郡走使聘基基慨然散其众谓所亲曰吾向游西湖指且云云者此公也束身与使偕抵金陵上时务十八策大见器重朝夕侍帷幄 
　　陈友谅举国入寇势张甚或谋以城降或以钟山有王气奔据之基独张目不言　上召入内请屏左右屏左右基始曰先斩主降及奔钟山者吾乃言　上曰先生计安出曰贼气骄可伏兵取之　上曰善勒大将徐达等乘东风发伏兵大破逐北斩溺及降者数万寻以敌赀赏基基不受　上故遥奉小明王其诞中书省虚御座请　上行庆祝基大怒骂曰彼牧竖奉之何为不拜走见　上陈天命所在　上大感悟因遂定进取计都督冯胜攻兵某城　上命基书方畧授之使夜半出兵至某所见某方青云起宜设伏顷有黑云起者贼伏也勿动日中黑云渐薄回与青云接者贼归也即衘枚逆击之可尽擒也众莫信夜半见云起如所指授从击取其城　上益神基言洪都守将胡廷瑞遣其子通欵请有所禁止　上难之基从后蹑胡床　上悟即如约廷瑞降先是基丧母属兵事未敢言至是请还葬括苍道衢州定金华苗军乱　上时时手书驰问计基条答悬合不爽葬毕召入　朝至建德帅李文忠也留之张士诚以师来伐文忠奋欲战基固止曰不出三日贼走矣 
　　三日基登城望顾其下曰贼走急追勿失众见其壁旗鼓严如故疑未发谍往视果空壁追至桐庐取其帅　上见基复来大喜赐坐　上方有事吴楚谋所先皆以吴地饶易取楚强少后基曰先吴易耶士诚守土虏耳楚据上流窃名号乃心无日忘我宜先　上曰善微先生言吾不后忘汉会友谅复攻洪都　上往救之以舟师大战彭蠡湖未决　上时意惴甚基密请移军湖口以金木日决胜巳陈氏果灭方战时基侍侧急手挽衣推　上过别舟大呼曰难星过矣顷之所乘舟糜于炮　御坐委顿水不捄归拜太史令自是益亲多屏人语无知者日中有黑子基奏东南当失大将俄胡深败没报至　上方欲刑人基适入见问何为　上曰吾梦刑人首属于土吾恶之以应故耳基曰众首有血傅土得土得众象也三日报且至　上为留待三日海宁降　上喜悉付基令纵之众叩首谢曰公生我公生我而丞相李善长尝得罪　上宪使凌悦因弹之基从容为　上言李旧勋且能和诸将　上曰是数欲害先生者为游说免耶即罢李吾之相计无踰先生基叩头曰国家欲易柱必得无求巨木哉臣才不任即所见无过李者　陛下柰何易之　上乃止 
　　洪武元年　上南郊即皇帝位基奏立军卫法进拜御史中丞时下大司农定处州七邑税粮比宋制亩加五合具　上特为青田作五合科曰使青田人世世念伯温也而车驾幸凤阳基及丞相善长同居守中书省都事李彬侮法当死基奏按之善长为彬解不听奏　上诏可基即日斩之善长大恚恨以他事诉于　上基乃求放归田里陛辞谓　上曰凤阳帝乡非置都地虏无所复虑独王保保未易下也后定西失利王保保走沙漠卒为边郡患焉　上以是罢不都凤阳而手诏叙勋伐召基同盟勋为赉赏甚厚追封及三代丞相善长罢次当杨宪宪素善基基力言不可　上怪卿不爱宪者基对曰臣爱宪故欲全之耳宪有相才无相器必败　上曰汪广洋何如曰褊浅殆甚宪耳曰胡惟庸何如曰此小犊将偾辕破犂上曰吾固欲相先生基曰臣向巳言之臣疾恶太甚且不耐繁剧为之恐孤大恩后宪败　上卒相广洋广洋败继相惟庸基蹙然曰不苍生福哉吾言验者也 
　　三年□弘文馆学士进封诚意伯寻赐老基虽年老山中有信使往来不绝所问必悉心对瓯括间有隙地曰淡洋复抵福建界曰三魁元末为贩鬻盐盗渊薮累年基奏设廵司守之及设司盗黠桀抗不服入海基遣其子琏入奏丞相惟庸犹以旧怨奏基欲得淡洋地不遂为此计　上虽不以罪基亦颇为动于是基入朝见　上不敢归久之寝疾丞相惟庸挟医来视疾饮其药觉胷中积如卷石白于　上　上弗省也疾遂笃三月　上为文敕基驰驿归归一月卒年六十五遗命焚尸杨灰无得葬所习天官书进于朝子二人琏为江西参政卒官今　皇帝兴灭继绝谓基功最大赠太师谥文忠录其后为诚意伯 
　　逸史氏曰吾幼时闻诸长老刘诚意事奇怪甚不录录其大都于苏平仲状取节焉既成读而叹曰天其巧合世哉夫古称豪杰勇智士不相用则角也夫角曷以全诚意三仕元献策不用罢乃归我太祖是元遗　太祖以诚意不使角而使为用也呜呼巧哉或谓诚意类留侯其筹策纵横无愧焉至出处大节远矣 

　　○章溢 

　　章溢字三益龙泉人元季蕲盗大寇龙泉得溢从子将杀之溢出谓贼儿幼不足杀愿杀我贼方悬募购溢大喜?释从子延溢坐问计溢慢骂曰计安出?贼不巳且死尔贼怒缚溢柱刃砺胁欲以威降溢溢愈奋不屈贼竟弗忍害溢夜乘间脱归募里中少年击贼大破走之又从别将石秝宜孙讨　峒贼俱有功行省以便宜迁溢佥都元帅不受溢揆盗众未易平又鲜奇可事者散兵匿匡庐山转入闽　高皇帝定金陵制诏束帛聘溢既见问曰我为天下屈先生先生何以教寡人溢对曰传云不嗜杀人者一之臣不佞它亡所复知　上悦拜佥营田司事行课两淮垦田及租税改佥按察司司浙东处帅深代温诏溢还守处供军饷亡匮民忘其师温下溢移镇湖广请分兵驻荆襄列斥堠置屯田因蚕食蔡邓未许会处帅伐闽败殁浙诸郡大震诏溢以按察副使镇处溢辞副使驰诣郡则姧民亡赖肆刼掠聚山谷不下溢?榜招谕之争就抚溢?诛其帅而籍余众为兵青田叛与范参政合寇庆元龙泉时处兵悉发戍浦城溢所籍仅足城守乃召募向所从里中兵据要害列木栅相救贼惧遁去浦城戍告粮乏诏处转馈溢以道险乏牛车而军中掠食甚富请括入官而均给之食果足温之 
　　茗阳叛据险徼遮往来商旅又时轻兵剽邻邑溢遣子存道破斩之造海舟籍渔户精锐者得舟师千人使千户任堆渊朱仲钦将戍青田贼至仲钦兵搏未决而堆渊走遂败溢诛堆渊再遣指挥何世明击贼平之入朝　上劳苦溢因屏人议伐闽溢对曰闻御史大夫汤和自海平章政事胡廷瑞自江西夹举闽固易然闽人服李文忠甚今镇浦城固建宁取道也　上曰善诏文忠别出兵繇建宁闽果下先是温别将黄宗云成景达来附予官仍故将军守土温失利辄叛去后降溢请斩宗等以狥召拜御史中丞寻兼太子赞善大夫而存道率乡兵万五千从入闽闽平诏移从海道北伐溢持不可曰乡兵农耳始许以闽事平归农而复调之非信也　上色变溢继曰处固有尝叛就抚者其人趫勇好农可籍而代也　上乃大喜曰孰谓儒迂而有先生先生其为朕一行溢既归母卒　上遣祭仍趣籍兵使存道将见　上溢竟以劳毁得疾死存道自累功至指挥 
　　逸史氏曰　高皇帝定金陵即使使以礼聘刘基宋濂叶琛及溢溢以绩贵基以谋用濂以文显琛以节着呜呼汉屈群策于斯为盛哉 

　　○于谦 

　　于谦字廷益钱唐人其先世仕元为浙江宣慰使请老钱唐遂世为钱唐人谦幼颖敏有大志弱冠举进士授监察御史督锦衣官校捕察盐鹾不问戚中畹贵常侍家一置理无少贷者谦长身貌白晢如冠玉每奏对声朗朗彻衎陛间　宣皇帝固目属之从　上下武定蓻?纟汉庶人命谦廷数其罪益称旨河南山西地相络民饥多盗议得大臣镇抚之　上曰是故数汉庶人罪者御史大隹擢谦兵部右侍郎谦顾起微躐大位惧无以报　上德意抵镇昼夜经画课耕缓敛箕暇完缮城堡练车骑预蓄草为堰河得亡决行按大同据将士私匿屯地还官满九载转左侍郎地故有帕香及蘑菇先任者至京率以是馈馈为常谦入议事袖手往无所望之仍赋诗自见云前后在镇十八年当转者数矣他御史故貌类谦以事忤中贵人振振时柄司礼记之会谦荐参政孙原次王来自代振下诏以谦??玄求代左迁大理少卿会谦持父丧归于是吏民数千人诸臣上书请留振亦悟悔复抚故地寻入为兵部右侍郎北虏也先寇边郡杀掠万余人王振说　睿皇帝亲征谦与尚书邝埜请遣将行不报 
　　巳巳八月望我师驻狼山土木虏奄至师大溃　睿皇帝陷于虏败报至京师大震　帝弟郕王以　皇太后命监国御东角门问计群臣叩首论王振丧师辱国状当藉王未许众怒乱捶死锦衣指挥马顺及内二侍王大惧欲退谦直上揽王曰止止振罪首不籍无以泄众愤且群臣心为社稷耳无他王曰可于是遣都御史陈镒藉振家慰劳群臣且散谦后徐徐行衣尽裂吏部尚书王直执谦手叹曰吾向者固易公即百王直今日柰何郕王既即位遂进谦尚书太监喜宁故胡种土木败降也先因用为乡导挟　睿皇帝趋紫荆将遂躏我三辅京师戒严侍讲徐珵倡议占象宜南迁于谦大恸哭廷抗言曰京师天下本即亡论　上　上不幸没虏宗庙三陵百官万姓帑藏仓储亡恙中国势全盛柰何弃之且宋南渡可监也珵妄言当斩　上乃从守议拜谦总督内外诸军珵始恨不敢言通州粮数百万石城小易破众请焚之无为虏有谦下令募军民得自运人以多寡受粮归一二日而尽奏委亲信戚畹重臣环卫宫阙守九门简给事中王竑姚夔监军而身率大兵营城外反阖门泣誓将士皆感奋顷之虏至万骑前突我坚壁不为动虏不得志稍稍引避去相持凡六七日虏疲且退谦与武清伯亨谋谍知　睿皇帝移他所举炮击之虏死万计而宣大劲骑援者分道入虏夜遁遣兵尾出塞不敢击论功加少保固辞不许客有诵谦功者谦谢曰四郊多垒卿大夫耻之今但不城下盟何功 
　　明年　睿皇帝还京上尊号　太上皇居南城侍御服饍俭甚　太上以是不能无望焉虏虽退然时时犯我西北边贵州苗大起二广四川复用兵警报旁午谦目视指屈口为奏二吏从旁录录常不及经畧悉悬合机宜所向有功　上亦雅信谦待殊礼赏赉不赀谦卧病宿朝房　上使二大珰更往视谦服御简朴叹息因以闻诏计资令尚方制赐至菜醢毕备谦病痰火医令言非得竹沥不可　上?幸万岁山伐竹取沥赐之于谦为兵部八年又兼总营务乃上言兵冗不精练遇敌辄退走避是以有土木之役且兵额四十余万非尽可用者徒费大家米于是即五军三千神机营得马步骁悍者十五万?团营十二身与总兵石亨日教练之厚廪饩使备征行谦威令严密裁抑侥幸虽同事无得辄与以故亨与小人多不便之　景皇帝寝疾谦率文武大臣请视朝既不可起则请早复元良正天下望意盖在　宪宗也石亨张軏徐有贞谋以麾下夜寇南城迎　太上皇复辟遂下谦及王文等于狱诬以迎立襄王罪死文见收愤怒目如炬辨不巳谦笑曰辨生耶彼不论事无有直死我耳狱具　上犹豫未忍有贞即珵直上前言曰今日不杀谦事无名　上乃决谦文悉斩东市家属戌边徼谦死藉其藏无余赀产萧然仅史藉耳而正室鐍钥甚固中颇多蟒衣珍宝剑器皆　上赐也　睿皇帝崩　宪宗立雪谦寃复爵赦其家戌者子冕为府军千户至　孝宗朝冕巳易文阶迁应天尹上言先臣谦幸蒙先帝昭雪未有赠谥敢昧死请诏谥肃愍赠太傅立庙其地子孙世为千户勿绝 
　　逸史氏曰北地李生作于谦庙碑其畧曰虏时拥英宗谕下大同之人登城谢曰赖天地社稷之灵巳有君矣即他处无不然者呜呼斯言也功以之成祸以之生欤谦死后田畯行伍无弗哭者且曰鹭鹚水上走何处寻鱼嗛而大梁人为立祠祠之当时同与难者王文然文未有称也谦死极惨又一时首功今无后天所以报之何薄哉 

　　○罗通 

　　罗通字学古吉水人年二十四举永乐壬辰进士授监察御史通与诸御史上疏忤旨未发亡何交址平地绝远多瘴疠而夷獠新附畏不乐明约束中朝士惮往　上于是诏御史予三级知交址诸州通得清化亡何黎利叛来攻通累击却之而成山侯王通檀与利媾弃交址拔吏士归檄至通怒发上指谓都指挥等曰王通不奉　上命丧地辱国此城罗生死所耳都指挥曰如教于是独不予黎利清化利大发兵八万人昼夜来攻围通死战大败之踰年而诏使至如成山侯语仍全吏士归　帝怒收成山侯下狱论死赎为庶人余非罢即谪而独引见通改户部员外郎久之坐法免徙南边赦归　睿皇帝北陷虏虏日近诏群臣举将畧有以通应者拜职方郎中寻擢右副都御史守居庸岁十月也先脱脱不花王阿喇知院三万骑逼居庸甚急通饬将士冒矢石固守不下而宣府参将杨俊者以精骑入卫京师道关夜遣裨将告通通仗剑厉声曰若欲保京师耶保京师保居庸足矣下令有一人一马南度者斩以狥乃止会天大寒令老弱汲水灌城??坚滑不可破 
　　七月虏退趋紫荆通选兵追速败之逐出长安岭中外始定捷闻加太子少保右都御史赐玺书慰奖焉通数上书论兵事与于谦不合乞病归卒咸曰通在清化得异人授以遯甲诸书习之精重谪南荒复延秘迹虏寇居庸望烟云草木若数万人状者吁奇矣哉 

　　○王竑 

　　王竑字公度河州人也长身俶傥有智力举进士为给事中竖人振诱　睿皇帝北征陷虏振故横积赀产万万二孽弟繇振官指挥使群臣愤伏阙请监国郕王诛籍之未许锦衣指挥马顺者振党也谕麾众且退竑直前捽顺批颊詈曰顺奸臣为振倾官何不举手众争拳蹴顺血肉零乱死郕王乃从诏籍振家诛其弟竑是以显而亦多忌者虏大入寇围京师诏竑别将当虏擐甲令于军军严不嚣虏望见走进佥都御史总漕镇淮淮大饥竑辄开仓赈而以状闻乃自劾　上曰贤哉都御史活我百姓勿劾而　睿皇帝自南城复位有以竑名上　帝曰此不请我弟籍振者耶削秩流江夏　睿皇帝崩群臣争言故都御史竑贤不宜弃召拜兵部尚书时两广蛮大起竑荐前侍郎韩雍有文武才宜帅讨灭蛮而雍新得罪众难之竑曰　天子方弃瑕即瑜疑雍罪不当乃竑不以罪废耶议始定竑刚勇练于边政而狥法多忤乞归二十载乃卒 

　　广信府同知邹潘校正 
　　推官方重校正 
　　临江府推官袁长驭校正 
　　上饶县学教谕余学申对读 
　　湖州府后学吴仕旦覆订 

　　●名卿绩纪二 

　　王世贞 

　　韩雍　项忠 
　　余子俊　马文升 
　　王守仁 
　　胡世宁　李承勋 

　　○韩雍　项忠 

　　韩雍字永熙吴人幼颖敏读书过目即成诵弱冠举进士选授监察御史寻奉命录囚砀山教谕丘纯责膳夫丘磨儿磨儿父教令逃去因诉他御史纯棰死吾子他御史搒掠纯强自诬服然无所得尸黄河傍一浮体支解者父乃哭吾儿也于是纯坐极刑雍疑之踪迹得磨儿纯始白久之出廵按江西众犹谓雍年少未经事难之雍抵镇振刷精彩经措宏久后先皆弗如也庐陵饥盗大起雍从巡抚侍郎杨宁谋设伏捕首虏二百余余孽次诛无噍类杨宁见雍辄自失曰御史即少而老于吏是聪明百宁何可当而大学士陈循者庐陵人也熟知雍才可大用言于上擢佥都御史代宁巡抚焉雍时未三十黜属吏奸贪疏滞狱均徭役平市价恩威大着英宗皇帝狩土木虏猖獗西南夷继叛诸省无不被兵江西独恃雍少安　英宗复辟下陈循狱戍之雍坐是调山西副使寻罢归一载召拜大理右少卿复右佥都御史协理都察院事长院者寇深刚愎少许可乃独心敬雍雍亦时时有所喻益石亨诛锦衣指挥刘敬坐直所邀亨午具律朋党死雍抗言朋党者阿比共乱朝政今以一饭当之恐过重亨盛时大臣中固有朝夕趋其门为宴会累时今不坐独以坐敬何也敬卒不死 
　　虏复寇掠内地制诏雍廵抚大同宣府陛辞赐宴及钞雍至则虏巳遯修战守练卒固城保土为一时北方之重还晋兵部侍郎　英宗皇帝崩内阁学士陈文忌雍因事间于大学士李贤左迁浙江参政雍为参政日颇不理省务日选胜从宾客曲宴西湖赋诗自娱且适也　纯皇帝初两广蛮寇复大起拜都督赵辅征夷将军发湖湘闽广土汉兵讨之兵部尚书王竑言于朝曰韩雍才气无双盗事非雍莫可为者雍旧有过请置勿计于是使使就浙江拜韩雍左佥都御史赞理诸军务雍即日拜命会众议进取或请分军蹙贼入广西可破雍奋曰不然古仗我钺临戎制外谓利国家得专之也夫兵有合为正分为奇者二广地鲜完大藤峡?贼薮本也诸军不先薄其本乃分兵以趋末分兵势弱趋末难尽我全师至彼南可以攻大藤援高廉雷东可以应南韶西可以取柳庆北可以断阳峒诸路势若常山蛇首尾互应彼分而拒我聚而攻志曰先人有夺人之心兹行也必胜我夺之矣遂行会赵辅知雍才军事一听雍于是督大兵分道进击贼刬修仁荔浦抵大藤峡道有儒生里老数十百人跪持香曰我辈苦贼久矣莫敢自拔今幸遇天兵得生为良民荷甚愿先三军锋雍大怒顾左右叱曰此皆贼耳缚斩之左右初亦疑何乃杀良民哉既缚而袂中利刃出乃知间也悉断颈斮手足刳膓胃分挂箐棘中累累相属贼大惊沮曰韩公天威也悉力拒不支遂破之前后斩获四万一千七十六有奇 
　　捷上　天子大嘉赏雍功制诏即军中拜雍左副都御史赐文彩币六官一子锦衣镇抚雍请以让其弟诏可雍复献策二广贼势寔相联属不兼委且势轻互避不便于是命雍总督军务抚镇而下咸听焉雍既得以便宜行益修饬阵伍择别将分捕穷党与功最巨晋都察院右都御史雍威严拟王公三司长吏见长跪白事促缩如小吏军门设铜鼓数十仪节详密宾佐皆极一时之选然不好事边辐以故御史言事者得中之致仕同时有项忠亦以武功显 
　　项忠者先雍举进士为尚书刑部郎从　英宗北狩陷虏自拔归部走间道七昼夜抵宣府足陷蒺藜百数不觉也归复为郎进广东按察副使陜西按察使超拜右副都御史抚陜西固原土达满四逼都指挥刘清因挟其众叛据石城迎击杀官军旬日间众且二万矣诏忠以都御史率师讨之忠至自师往逼贼贼从高下我师不支伏羌伯毛忠战死忠即阵斩一退缩千户阵稍定贼屈会星孛台斗中外汹汹忠坚不为动曰贼无援又食匮坚守可破也兵部议师益忠力止之于是绝坚壁不复战而持贼且百日时单骑巡贼垒谕祸福于是相顾继而降者满四从精兵来劫营大小三百战郄之得贼爱将杨?狸诱降使内应?狸脱卒说满四出战因擒满四急击下石城斩首八千级俘二千余人计石城天险盗有卒不下乃留军戍之归论功晋右都御史荆襄贼李胡子者刘千斤余党倡流民为乱忠复往招谕纵兵捕不服者发还乡百四十万编戌万余斩首二千人召还累进兵部尚书寻以忤大珰汪直落职去韩雍罢二广五载卒忠至弘治初犹无恙给事御史交荐不起八十余乃卒俱谥襄毅 
　　逸史氏曰雍稚少时多奇鬼神迹至今乡里能诵道之近怪故弗悉二广士大夫先生每屈指雍曰此百世功也大藤峡天险贼蟠据无敢窥独雍及王守仁两至之信然哉 

　　○余子俊　马文升 

　　余子俊字士英青神人举进士历户曹郎有才擢知西安府府隶省藩封督帅三司萃焉又孔道号繁剧它守往未满乞代至子俊始饶不?城水鹻民食多病乃开新渠道河水今号余公渠复转泻斥卤得腴田千顷擢陜西左布政使满四反大发兵讨之供饷百亿恃以不匮迁右副都御史抚延绥至则日夕画延绥久策上言三边为延庆为宁夏为甘肃延庆故内地也　高帝时遣将斥虏黄河外尽延庆无马迹正统初稍　杀掠吏士厄于东西边险不得逞乃悉众躏延庆间地几失后又获间导知河套饶水草蓄牧入屯聚不散我延宁列戍置守反在外臣以为诸边界空处筑城以次立砦石堡地多高山斗崖因形势下厚者铲削稍衍者累筑浚堑延引相接制曰可于是东起清水营紫城砦西距宁夏花马池延蔓二千里每二三里起对角敌台累累不绝空处墙筑如月状以侦敌避射凡堡十有二崖砦八百一十九墩大者十五小者七十八虏绝不复敢犯乃休士教耕种圃艺岁得粟十余万石择壮士课射习骑延绥隐然号西北重镇焉移镇陜召入为户部尚书加太子少保虏复大举入宣大诏子俊兼兵部尚书左都御史发兵逐出之不能大有所杀伤也乃别上利害请筑墙如延绥事业行矣会忌者设语撼寻止还理部事加太子太保卒代子俊为尚书者马文升 
　　马文升字负图钧人也生而颀长身英伟可畏既举进士为监察御史按晋楚有声擢福建按察使再擢大理寺卿未赴母丧归固原土夷满四者亡命据石城乱大兵数讨之俱败诏夺丧拜文升右副都御史会都御史项忠悉发京边兵攻围石城两月乃拔之获满四及男妇二千六百人斩首虏七千六百级捷闻进左副都御史留抚陜西汉中贼李胡子潼关火蝎儿满城王彪各因乱鹊起剽焚邑肆杀吏民势张甚文升前后悉授筭裨将某某平之虏尝入临巩文升自帅兵追至黑水口擒平章铁烈孙斩首数十因陈御边三策及时政命节制三边诸军虏复大入韦州固原好水川文升檄诸路兵按伏虏至伏发大破之斩获骁骑二百筑京观名岭曰得胜坡勒石纪绩还为兵部右侍郎出备辽东虏图五花八阵营上之迁左侍郎食二品禄建州女直叛抚臣陈钺者掩进贡夷杀之以功上夷惧恚益与女直合而太监汪直年少喜乱邀文升与偕行勘文升不应驰传先往谕黑锁忒诸部比直至巳解散无所获恨之构文升下狱论戌后召还为左副都御史迁右都御史督造运舟迁南京兵部尚书入为左都御史复兵部尚书 
　　先是　文皇帝开西域诸番贡哈密封元主后脱脱为忠顺王予金印令喉令诸番译往来语而脱脱传至子孛罗帖木儿死无后王母理国事渐弱而与土鲁番怨其王锁擅阿力来袭执王母及金印去族部俱迯散诏高阳伯以少兵往抚前逗遛不敢进而番渐益阳中国久之纳王母甥罕慎为王入哈密而锁擅阿力巳死子阿黑麻复袭执罕慎去诏切责乃始以金印城池来归且言罕慎卑属也不足主文升请以孛罗帖木儿从子陜巴代亡何阿黑麻复执陜巴遣将牙兰卒数百骑戌之文升奏窜其贡使遣都御史许进副总兵彭清发汉骑兵取道径袭哈密牙兰遁捕首虏仅六十余土鲁番大震乃奏还贡使副以币彩责阿黑麻还陜巴仍王哈密拔三种都督写亦虎仙等佑之收抚离散几二千口给牛具种子布帛丝粟粮饷足自是甘肃少安者垂廿载文升为兵部最久后迁吏部加太师太子太师卒 
　　逸史氏曰子俊无首功然修筑之利至于今之言守者祖焉文升规度宏密亦一时之良本兵也虽然言听而任一厚赏而薄诛其所遇则亦异矣 

　　○王守仁 

　　王守仁字伯安余姚人父华举进士第一仕至南京吏部尚书华谨厚于人无所称后罢归八十余卒诞十四月而祖母夜梦天仙乘赤云抱一子来惊寤生守仁以云异也名之曰云六岁不能言一日老僧过摩顶咤曰异哉儿惜其名云巳不见因改名曰守仁遂能言守仁生有异禀十一尝过江望金山即赋诗语奇甚然幼特好逸游走狗鬪鸡六博诸所从为非不肯补博士弟子毋亦无耐任之耳巳稍游塾间出与鬻雀者争相人目异之?取钱买雀送还曰自爱自爱异日天子柱石也守仁自是愤激读书一载学大进二十举于乡乃学兵法之塞外观山川习射骑又六载始擢进士上第补刑部主事非其好也日从李梦阳辈为诗文务出奇句相颉胜多不理司事寻谢病归阳明山中读书益泛博文益高然好谈神仙玄怪踪迹诡谲时人未之识也数岁病巳复官甲子主山东试取穆孔晖等多名士程义为一时冠归焉改兵部武选主事　武宗 
　　初刘瑾辈擅权以南京给事中戴铣言事怒之督官校摄捕甚急守仁上疏大畧谓　陛下非有意督过铣少示戒耳但天时寒冱万一铣在道或不讳卒填丘壑使　陛下负杀谏臣名　陛下不追恨左右且晚矣又他语多侵瑾瑾大怒下守仁锦衣狱廷杖数十谪龙场驿丞自是守仁名益显守仁既巳赴谪瑾恨不置遣校卒间道往杀之守仁计绐得免过江作吊屈原文见志焉寻为投江绝命词佯若巳死者瑾始释守仁至龙场诸土夷雅亦知重之为筑室遣弟子少者从游守仁不鄙夷因俗为导彬彬然多化者荒徼上官经过少暇时以熟绎经传多新得然繇是与朱氏说牾自成一家言贵州宣慰安氏壤与龙场接时时使致币帛粟肉守仁稍受一二会土酋阿贾阿札叛安氏阴与通事且闻抚镇矣守仁作书抵安氏道利害甚悉安氏始幡然悔得以无构兵者守仁力也刘瑾败起庐陵令改南京刑部主事未上召为吏部主事进验封员外迁考功郎中守仁以其说动士大夫年行有尊者降乃拜守仁为师居考功 
　　八月擢南京太仆少卿转鸿胪卿凡两?闲秩弟子从益众汀赣盗大起都御史文森坐逗遛削爵为庶人兵部尚书王琼言守仁才可用诏拜左佥都御史廵抚汀赣四省守仁上书愿得改廵抚为提督专赏罚便宜行事无狥司寇文法报可守仁于是广召幕申饬阵伍身自激奖当先者先是贼广设谍布督府左右探微息饮食必以报守仁或阳就日者卜吉矣巳乃更择吉或既蓐秣发抵道仅舍许返贼稍稍易不为备而守仁潜发副使杨璋丘直前进大败之贼惧奔据象湖山守仁归犒奖扶痍示休息而乡人邵之广左藩例兵卫守仁因形选精兵千五百先尾以兵四千五百疾趋夺象湖山隘贼觉来逆兵度险争持历辰午贼始大溃败行捕首虏数千又纷铩其长富村诸穴抚降者四千余巳又从牛皮石岭分三哨鏦金震天贼慑瓦解践古村柘林白土赤石捣箭灌又刈水竹大重坑若宅清泉白萝南山穷之剜洋竹洞三角湖前后大战三四小战十捕首虏四千焚庐舍积聚获马臝牛马万计汀酋篮天凤与赣南诸峒互掎角相窜救守仁计横水左溪其腹心也捣之便乃分兵授方畧刻期前会而峒贼乘险多备擂木石去贼三十里休舍募樵竖导乡兵熟山者使持炮火钩索由间地攀藤葛绕出贼后次日兵攻十八盘与敌遇既合而四山伏炮发嚣声起贼愕错乘之遂大溃乘胜破节理解锁龙匙桶冈诸峒悉平酋篮天凤等弃市俘杀又六千余暇行地即其区奏立邑置戍控焉而浰头巢最大且险巨魁池仲容者最骁黠难下守仁因兵威胁降之狐疑终不肯输首领横水破始惧遣其弟仲安率老弱二百余诣军门伪降因以探我虚实谋内外应守仁厚遇之使为别将从驰使赐仲容斗酒仲容喜得计对使曰我所以未敢谒王公且为战守备者龙川新民卢珂郑志高欲袭杀我我故待之耳非敢抗天兵自取死卢珂郑志高者有众三千人远近畏仲容乃独与抗故仲容恨之使归守仁阳怒珂志高檄数其罪因以示仲安又数日而珂志高来极陈仲容逆谋不可赦守仁复阳不信责二人擅兵仇杀下狱将诛之仲安即日飞书报仲容仲容益大喜而守仁所遣人复说之使自来可诉行也顷之守仁还赣大张乐享将士下教曰贼荡平浰巢向化重劳苦诸君宜各归?乐兵散贼撤备寻遣仲安归助兄防守他盗仲容乃肯来守仁预巳谍知之即日先行属县勒兵俟指挥诣狱语珂志高以实使作手书尽发其家众仲容至日犒宴之度兵巳集乃伏甲掩执仲容于狱而出卢珂郑志高于是大兵分道并进贼党不虞倅至仓皇出战围四合鼓噪急击贼大崩走?????捕无遗类斩获二千余级捷上进右副都御史录一子锦衣百户世袭福建 
　　叛卒起召守仁往讨之道过丰城时宁王因生辰宴杀都御史孙燧按察使许逵举兵谋逆遣千人遮取守仁丰城令顾佖密报乃即日间行得渔舟走脱抵吉安知府伍文定强留之守仁于是即吉安开府召募故所部将军未集宁王谋率兵袭南都谒孝陵称伪号承平久南都无可御者守仁伪为檄某省某省兵约数十万至江西督有司趣科供馈宁王疑未敢发又数日乃出兵攻安庆不下亲帅师往会攻留内臣万锐等万余人守南昌守仁兵既集于是分道往击击南昌下之万锐等自杀宁王既巳不得志安庆闻内变还师自救众心益离守仁逆击之遇樵舍纵兵大战破宁王兵斩首二千级溺死者万余人明日又战又大破之所杀及溺倍焉宁王脱身呼小舟逸遂?送至军??穴??捕余党无噍类是役也知府伍文定决战功最大又宁王所遣谍招降至进贤进贤令刘清源杀之贼气夺宁王所与共事者多宿盗及市贾人子耳举逆旬日辄败守仁以大捷闻江彬等诱说武皇帝江南富饶可游乐至是　上心喜及宁王反下诏亲征因得如彬言至守仁捷疏幸南都遣大珰张永张雄安边伯许泰等赴江西定功次雄泰故欲幸侥成功恨出自守仁为危言撼之守仁几不免一岁　武皇帝崩　主上以宗子嗣大统悉厘革弊政乃召守仁至拜南京兵部尚书寻论功敕特进柱国新建伯赐号奉天翊运推诚守正文臣食禄千石世世勿绝守仁二疏辞求讫归以省其父其父华时以尚书致任也远近荣之归两月华卒 
　　又三载服阕分入京谢而忌之沮之守仁益讲学授徒千数所居傍僦舍至踊贵凡三载而召督四省诸军事初广西田州太守岑猛者世为田州部下精甲数万人甚富而骄恣好乱前后讨贼多倚其集事由是益自负既杀使者发兵大掠制诏都御史姚镆帅诸道兵讨之入田州猛跳购捕终不获而猛党卢苏王受徒男女十余万营山谷与官军抗朞岁不下縻县官帑数十亿事闻上切责镆罢之以守仁代文武僚属不用命者诏守仁以军法从事守仁旧立功江广间贼素所畏服至则散兵归别地谕苏受许以不死于是卢苏王受乃率其部落请降守仁大陈威仪受之杖蘓受百?抚定其余众求岑氏后贬秩使守故土设流官制焉迄今岑氏无敢叛大藤峡贼巢险阻且众盛自大征后将百年莫能破守仁因蘓受众使都御史林富前都督同知张佑等间道入凡十余战杀虏三千级得妇女小弱者悉以充赏守仁旧苦肺疾之南方益卑湿亲兵事劳顿遂不支行部抵赣州卒时年五十八门人子弟从者?经纪丧事归大学士杨一清桂蕚素忌守仁功为上言守仁每上捷自张大不肯归功主上以是怒削其爵云 
　　逸史氏曰吾时时见守仁乡人及其兵行地者道守仁智不可测如神云高鸟尽良弓藏虽得保首领乃弗克终有爵土迨子孙也呜呼悲哉其为说固未尽合朱氏然亦洒然可喜所自得深矣学者又加甚焉分门植党以为胜朱氏然此守仁罪也至间托于文雄爽横放不凿不蹈能发所独见难矣 

　　○胡世宁　李承勋 

　　胡世宁字永清临安人举进士为德安府推官世宁洁廉于巳秋毫无点涴而勇往不言?获前推官职理刑狱世宁则时时于县官事役赋捕盗诸所难者经世宁则举擢南京刑部主事稍迁至郎中与嘉鱼李承勋昆山魏校友善以气节行谊相策励益间熟当世务久之擢知广西大平府瘴乡又多土官苗彳??性轻乱而黠好夷其上先守多难之世宁毅然往至则厘刬宿弊驭土苗一以威信畧去文法遇保袭则?处得所茗盈州李万盈与金茗州许荣高仇杀又不以时谒世宁收簿治毕即遣归仍为画江定其界李浚太平酋豪也叛杀掠吏士积不服世宁诱浚中表兄赵元珤使擒之散其兵四千归农思明叛族黄文昌等四世杀知府占三州二十七村地知府黄旸更服事之文昌畏慕世宁欲来归而总兵康泰因遂执其兄弟三人愳来夺与参将率兵夜遁世宁守孤城危甚文昌众且至莫可支吾而属邑土兵尝被世宁德者先奔命来助戈甲满山谷于是文昌请降归所侵地而黄旸乞为世宁养子寻以母丧归争泣留弗得也 
　　服除补宝庆知府擢江西按察副使治兵抚州诸郡时华林玛瑙姚源盗大起诏右都御史俞谏发近地兵讨之世宁从贼气势相络号数十万而江西兵素单弱应募及土兵调者又杰骜不可使世宁日夜拊循之渐?勒束阵法阴募招贼降者散为农而择其勇徤置麾下兵益强乃前奋击贼十余战大破之所杀虏迨复业无虑数万人而参议王泰者忌世宁功谮之俞谏状不悉上自以资进福建按察使时宁王宸濠纵毒远近靡不苦而阴结群盗取其赀庇之势且成矣世宁因上疏论攻治二策末及王乞早以礼法裁制诏下兵部议多如世宁指而宸濠闻之怒论世宁斩罪十摘疏语礼乐刑政渐不出自朝廷九重南顾之忧为离间亲藩请甘心焉幸臣钱宁等先入宸濠赂捕世宁下锦衣狱减死戍辽左亡何宸濠反起世宁军中拜都察院右佥都御史廵抚四川寻召为吏部右侍郎以父丧归　天子新即位世宁自丧所上言　圣孝隆治体二疏皆见纳迁兵部左侍郎世宁前后累上疏多军国大计不为浮冗而近幸多不悦者乞改南京吏部数月迁南京工部尚书詹事霍韬荐其贤召为都察院左都御史未就改刑部尚书两月加太子太保兵部尚书世宁时巳得未疾力论西北事不休温诏慰行之然荐陈九畴邹昊胡浓施儒杨必进有将畧为时宰所厄不用乃恳求致仕归赐敕给驿续舆廪归无几召理南京兵部事复辞乃止卒赠少保谥端敏时李承勋者齐名 
　　李承勋嘉鱼人二十举进士为太湖令有声入拜南京刑部主事六载满始迁户部员外郎迁虞衡郎中出知南昌府时瑞饶诸属邑高安姚源东乡华林玛瑙越王仙女鸡宴章法城盆田石马新安盗互起□遥策援猖獗甚执参政赵士贤吴廷举各道兵促缩不敢进承勋独前破贼于山麓又破之于邑门斩首几六百平五寨华林贼丁大全等败我副使周宪杀之承勋单骑入宪军寝其床众乃定贼党王奇来听抚??穴??得其里刃纵使还奇愧激偕同党陈罗降复约举火为应承勋乘之贼大溃俘斩四千五百抚散者二万余贼平俄而姚源王浩八复叛承勋从讨独有功时吴廷举在贼所诱其下共劫酋魁降而中官黎安忌二人名诬下狱廷议白承勋枉超拜浙江按察使迁陜西右布政使转河南左布政 
　　武宗末以副都御史廵抚辽东辽东地北僯朔漠南枕沧溟东临鸭绿与朝鲜界而开原孤悬绝域密迩奴儿千黑龙混同秃鲁艾葱东西金山诸夷窥伺者众承勋奏请筑边墙而贼不时挠我难就于是使别将马廉御清镇杨镇兵辟松靖险刘勇康福分二军除定远庆云柴河道而身负畚□先士卒不日而就寻又城中固铁岭断阴山辽东之交城满河塞女直寇城抚顺道建州贡诸要害悉复尝荐许泰有大将才言者尼之弗果用召为南京都察院右都御史入拜刑部尚书加太子太保兵部尚书左都御史掌院事总督十二团营　上手书诗遗之承勋与太监张永竭意革宿弊练士伍然自是与总兵郭勋忤久改理部事时岑猛以田州叛沙保芒部相仇杀土鲁番寇哈密小王子杀掠杨和吏民警报旁午承勋昼阅夜筹悬洞机事以次底绩而虑冗食为蠹因大学士张孚敬革镇守守备内官二十七员锦衣卫千百户官五百员腾骧卫兵及各监局为役数千人一时为之肃然在兵部三岁卒年五十九 
　　逸史氏曰世宁承勋号齐名其机力勇量等而世宁稍则于道不为揣合阴解故易退焉承勋能抗郭勋固伟然颇借阉人永力何大相远哉孜孜奉国知无不为亦庶乎近之矣 

　　广信府同知邹潘校正 
　　推官方重校正 
　　临江府推官袁长驭校正 
　　上饶县学教谕余学申对读 
　　湖州府后学吴仕旦覆订 

　　●名卿绩纪三 

　　王世贞 

　　李善长 
　　姚广孝 
　　杨荣 
　　王骥 
　　侯琎 
　　杨善 
　　徐有贞 
　　王越（附陈越） 

　　○李善长 

　　李善长定远人也元乱匿东山中善长慷慨好功名而心窃薄盗行事不出　高帝兵自濠如定远善长杖马棰道谒一见语通夕　高帝喜刻烛恐旦也留掌书记得预秘谋调发馈饷甚亲信　高帝尝从容语善长曰诸名俊逐元鹿先后败若知所以故乎曰不知曰其主信持牍左右谋事者毁将士以取固其将士怨其毁而解其信故也善长曰命之矣亡何克滁而滁阳王自泗还欲召善长寘麾下善长泣见　高帝不愿往　帝曰且欲我且不得辞况尔耶善长竟泣辞弗往王亦不复召寻从拔和阳　帝亲袭鸡笼山寨留少兵佐善长守而元太子秃坚等兵来袭高帝闻亟还救善长巳逆击大破走之矣　上东欲渡江善长曰我众且数万而粮少渡江湏舟楫请少俟而水寨俞通海军降善长从臾　帝曰可矣遂渡取建业诸郡奉　高帝为吴国公置江南中书省授善长参议寻兼大都督府司马前后遣将取毗陵宁国诸郡善长主军饷供亿亡阙　帝讨婺州又讨洪都援安豊角汉主彭蟊殄之蹙其孽武昌俱善长留守镇静明肃民忘师迁参知政事奉吴国公为吴王进善长右相国讨张士诚获之以画策功封宣国公改尚左善长为左相国请赐祠祠彭蠡死事者定楚地渔税核隐匿岁得谷百万硕参考律令除连坐下有司颁行之参议李饮?杨希圣??玄时或以巳意损益善长令列上悉黥论鬼薪 
　　吴王二年左相国善长右相国达平章遇春等昧死上言殿下仁圣功德广远宜称　皇帝令曰制诏都建业曰应天不允三请乃即　皇帝位告于皇天后土谢诸勋硕之贶首善长进中书左丞相兼太子少师定郊社庙礼大将军既北取中原　高帝幸汴善长复留守得颛杀生封拜焉　帝还诏定封建诸王官属国邑及大赏平中原将士功有差请置司农卿于河南课耕垦又请禁淫祀白莲社明尊教白云巫觋扶鸾祷圣书符呪水邪术诏可中书左丞杨宪者恶右丞相汪广洋位其上摭广洋阴事闻善长怒论宪死中原平大封诸功臣加太师封韩国公食禄四千石功比萧相国世世无斁赐文绮帛百疋久之告老为赐甲第凤阳临濠腴田千五百亩置守冢百五十户会　帝念临濠欲筑宫命善长董役因徙江南富民十四万户实之善长既老召用不复故相位恒怏怏见辞色　帝稍巳不能平而丞相胡惟庸者故善善长既反诛辞有连给事御史言丞相惟庸为县令日赂太师善长黄金五百两得媾躐拜太常少卿惟庸既巳相多不法而主上英明恐诛欲反以玉具剑一奉善长长遣奴操兵四十人从 
　　待日举幸先发善长为国首辅负大恩当斩　上召善长坐与食语旧事甚悉雪涕顾群臣曰吾初见太师长吾十四岁而谋计多合不爽累功至穹显吾女女太师子谢诸君为我曲宥太师又数载复命理御史台事河南水发廪赈恤还列勋臣榜善长第一　高帝二十三年星变占大臣灾上既以前事疑善长而言者究其意乃自杀天下冤之 
　　逸史氏曰士多纪刘诚意奇事张子房之流善长闷闷寡称乃功赏敻绝何哉抑善长从起义早夫足馈饷定章程一制度厥伐不细而人晦之善长类酇侯不终徐达类淮阴□终岂幸不幸之间耶乃其处于勋名之际远矣 

　　○姚广孝 

　　姚广孝初名道衍吴人也少祝发为僧广孝名精于其业通儒书及兵法术家言而又多阴计间一欲弃去之入城覩元僧被金紫从车骑甚都叹曰快哉此何假诸生?得如是足矣而　高皇帝封秦燕等十王将之国着高僧十人侍行广孝与焉广孝觇知　燕王有天子气陈有司愿得从燕邸许之时　高皇帝之十五年也　高帝崩建文君即大位诸王视建文叔父行又拥强兵镇雄郡綦布指列相习为骄纵不奉法建文君心患之谋诸大臣逼执伊周齐谷削爵为庶人湘献王自烧杀事且至燕　燕王惧甚一日问广孝曰若能卜乎广孝曰能　大王卜天子耶　燕王曰咄毋妄言族矣广孝拜曰主臣　大王幸赐臣燕亡左右窥听故敢毕其愚　主上猜间宗室侵渔齐藩所戮辱囚首隶士伍葢五王矣虽未及燕燕可觊幸免耶　大王先帝所最爱也又仁明英武得士卒心　主上所最忌也夫燕胜国之遗而北方雄镇也其民习弓马地饶枣栗悉雄蓟属郡之材官良家子彀甲可三十万粟支十年　大王之护卫精兵拔石超距者又不下一二万鼓行定山东略淮南此势若建瓶而下谁为抗御　大王即不南机或先发欲高卧得耶且旦暮匹夫耳臣窃谓大王卜之心与臣卜亡异　燕王悦曰子休矣广孝曰臣有所与相者请以决　大王问为谁曰袁珙曰汝与偕来珙至就传舍　燕王从貌类者十余人往就珙相曰吾等俱护卫校耳珙独起指　燕王拜　燕王手止之 
　　稍间　命入宫则悉屏左右珙俯伏曰　大王太平天子也珙臣游燕市中诸将相肩接也则皆以　大王故　大王幸勿忘臣珙　燕王益大悦为造戈甲潜勒束部士焉建文君切责使且至　燕王问广孝曰公言起兵何日也曰未也俟吾助者至曰助者何人曰吾师也又数日广孝曰可矣遂谋召张昺谢贵等宴设伏斩之遣张玉朱能勒卫攻克九门出祭纛见被发而旌旗者蔽天顾广孝曰何神曰向言之吾师北□之将玄武也　燕王南下留太子守北平广孝辅焉李景隆吴高平安之师数十百万先后来攻皆计却之　燕王既以定京师燔建文君称尊号首欲封广孝固辞为留发赐冠服居第室女亦辞乃拜僧录左善世赐今名遣使于武当山营玄武宫殿楣柱甃甓悉用黄金是时天下金几尽又一日　上忽顾?广孝曰卿若有不豫色然何也曰无之曰吾巳知矣毋讳广孝曰臣朝与吏部尚书言历五阶而上言巳历五阶而下是以介介耳　上曰吾所以欲爵卿也辄拜太子少师寻命督修　高皇帝实录成遣抚巡吴地广孝有故人王宾者其为人隐君子也居委巷不妄出入至吴欲就见之三不可乃屏骑从步造叩门宾不应遥语曰和尚错耶惭退归谒其姊姊亦挥出之熟徐视扪其顶曰幸此尚存耳广孝益不自得还至京师卒年八十五赠荣国公谥恭靖配享太宗庙廷逸史氏曰广孝协定大计乃循初服栖身禅门终不得以富贵易之奇士哉虽然于释则臣道靡也于臣则释道累也彼王宾者隐人亡论焉葢愧其姊矣 

　　○杨荣 

　　勉仁建安人举进士事　文皇帝为文渊阁大学士赞机务诸预七人　上独心亲荣荣才敏熟于边事亦为叩竭无留隐　上三讨北虏入沙漠荣皆从得侍调发区画之计甘肃总兵何福招虏脱脱不花降荣往与福计部分虏设卫给耕饷奏还称　上意何福卒代将者西宁侯宋琥言叛寇老的罕迯媾赤斤蒙古卫为边患有诏陜西帅豊城侯李彬讨之荣至军计事还奏饷道远冱寒士马疲困不可用而老的罕实畏罪迯抚之当自归亡何老的罕请降最后　上北讨还次榆木川得疾崩军尚未入塞汹汹恐变起荣秘不发从官上食起居可事如常仪而身与一二谨竖视沐浴袭奠饭含棺敛如常礼乃身入报　皇太子太子既即位累进荣至少傅少师荣与蹇义夏原吉杨士奇同辅政至军旅悉以谘荣云后汉王反远近大震　荣首劝　上亲征汉遂平而时有方宾者杭人事　文皇帝为兵部尚书两从上机宜进止填集剖决如流最后　上春秋高复议穷追虏乃诡言兵少储食?寺不足　上怒切责自缢死 
　　逸史氏曰荣为相以才敏见知　上当大系未决者取片言信又周习地理兵将险阨强弱然于礼乐儒雅则无称焉宾守大不及才亦一时之捷臣也 

　　○王骥 

　　王骥字尚德宣宁人永乐丙戌进士初授兵科给事中历山西按察副使应天府尹俱有声寻擢兵部侍郎进尚书时西虏阿台朵儿只伯入陜西诸郡杀掠万余人烽火通内地　睿皇帝下群臣议当视师任者以骥应骥至军大会诸将问曰先年儿海之役谁为退缩者众对曰都指挥安敬即顾左右牵敬出斩之因誓于师曰若等亡慑敌亡弃将不用命有如敬师大恐悚服巳乃汰去冗弱选练士教习阵法遂破别部把秃孛罗悉收其男女资畜归骥巳召还京视事阿台谍知复入寇　上敕骥乘传往骥勒大将蒋贵为前锋将精骑深入骥从后掎角虏营急击破之斩捕首虏多阿台走死论功加大理卿麓川宣慰思任发叛廷议遣官往谕降而宦者王振方用事慓贼喜功骥探知振所向主战议振大悦制诏拜蒋贵征蛮将军骥总督军务大发东南诸道兵十五万讨之 
　　有司计储饷期尽贼上赐骥明光铠一雕弓一蠎绣绯袍一骥至谋于贵以冬十月分道并进会上江夹攻贼贼拥象马数万来拒因风纵火大破杀十余万级积骸如山丘思任发父子仅以身免奔缅甸又遣兵捕斩维摩州蛮韦郎等捷闻召还大犒宴奉天门　上为主席焉封特进柱国靖远伯蒋亦进封定西侯而缅甸拥思任发觊故地　上面谕骥及贵曰重劳卿行骥贵复统兵至缅破缅人杀虏数万诏班师加禄有差骥凡一再往杀贼将二十万人寨民贼役者半终不得思任发而我士马物故亦几万财储匮乏是役也陷土木张本云　景帝初年湖广苗寇乘时衅起大猖獗骥充平蛮将军总师刬平之复增禄如前改督南京守备以老疾乞休　英宗复辟骥与谋起拜兵部尚书卒年八十三子瑺嗣 
　　逸史氏曰　高皇帝既定天下右武约曰文臣非汗马劳无得封公侯百七八十年封者仅数人至于今世世弗夺者惟靖远耳独以麓川得之呜呼麓川何以封哉 

　　○侯琎 

　　侯琎泽州人举乡试第一遂连举进士为行人尝使云贵诸省定土帅争地者还副礼部侍郎章厂使交趾抵关关门甚低隘先驱者谓伛度之葢夷欲逆折我故琎不可曰此中国为狗窦夷出入当岂敢以辱使人请返交趾?拆关乃入使毕迁兵部主事进郎中寻以次从靖远讨麓川多所裨画亡几贼攻大候州靖远伯琎往援袭击大破之斩首万级遂乘下石甸等十余寨由高黎贡山昼夜行与大军合麓川平进礼部右侍郎赐金五十两钞五千锭彩币表里各五出镇云南予敕便宜从事会再讨麓川余党琎引兵由于崖南袭思机发所居获其妻子及锱重万计迁左侍郎再赐金七十两钞五千锭彩币各七母丧归官?葬毕促还镇改兵部左侍郎思机发窜于孟养诏索之琎与都督张軏分兵抵金沙江造舟渡夺贼栅营焉贼惊鸟兽散穷追至孟糯海子计入境千里而思机发终不可得乃还亡何贵州凯苗叛攻围新添诸卫道梗食且尽琎自云南选射士冠锋自将驰至普定射贼大破之趋贵州都督田礼来会克龙里瓮城羊肠杨老金沙诸苗于是新添平越清平都匀围悉解灭兴隆而下抵镇远皆平捷上迁兵部尚书又进克安庄西堡诸苗雨中瘴疠卒于师有杨宁者同参王骥军有功累迁至南京刑部尚书 

　　○杨善 

　　杨善者北平人建文君来讨燕王发兵北攻大宁而李景隆悉众围北平燕世子拒之善时起书生从登郫昼夜凡数十接有功燕王既有天下予善官序班时仅二十余稍稍迁至鸿胪卿善不大读书慷慨多权畧能辨又貌伟晢奏对朗朗　上目属之　太宗皇帝崩历　仁　宣　英诸帝至都察院左都御史还掌鸿胪事　英宗皇帝既拒虏失其军陷沙漠虏数使来邀金帛请归中外汹汹未决　嗣主意不在迎善独奋?众曰诸君富贵负　上皇耶当不令杨善独生乃请行诏许之即日骑北驰抵穹庐也先绐言猎未见而使所亲习汉语者迓佯于故中国人曰向土木围汉兵二十万脱甲走不一抗何善曰京兵故熟工技及雍容卫　主上仪且来非以战也特啖虏使饱耳今　上英武加意北诸以兵事谏即下书褒予无论当否或谓虏善纵骑越山岭宜计出入道布锥锥马足蹶又火炮所发大石一伤入重而寡宜碎石斗许乱发之甚众许之又□南中毒药传锐未中人血濡缕立死选善射百金三十万人悉习教战诸材官苍头异军特起惜置之耳何故置之曰　天子念南北元元无罪许?和得不置且使尔不可乃毕吏士技也 
　　次日也先见问何官善曰都御史曰两国和好久何故辱我使臣减我马价所遗帛疋裁损半我是以南牧善曰昔尔父之事我　先皇帝也来贡不得过三十人赏赉物币仅百计尔使多今至三千人　皇帝人人予金帛饱橐乃返又亲为致酒饩亡阙从使者盗窃惧罪走东或投朵颜女直诸夷中国何恨辱之尔有书阴遗某值某不在误达　上某恐致疑得罪因托中贵人间曰此非系大酋马恶不足多与价示自远征书妄也其人今巳诛帛实全葢尔伴使回夷贪狡阴匿之摉其橐当见也先动色曰者善因前说曰官为大帅掌兵骑纵伤杀剔斮心首呼号痛迫上天好生官好杀岂不大背违致祸哉也先色动因复进曰官今何不寻好还我　上皇帝岁得金帛自富足全南北人命也先叹曰者当令汝见　皇帝而平章昂克前阻湏金帛乃肯还善曰我岂少金帛将谓汝南义重然诺不好利徒手还一天子修史当备书之万万世不朽也先大笑曰者者次日遂引以见　上皇设宴为　上皇祖道也先自弹琵琶妻起舞而善益侍立恭谨不懈也先顾　上请都御史坐善曰虽草野敢失君臣礼也先囓指啧啧叹不置遂遣骑送　上皇回久之加善太子太保　上皇在南城　景帝久疾未起善与总兵石亨副都御史徐有贞谋约兵启南城钥迎　上皇即位封善兴济伯兼礼部尚书赐号奉天翊运推诚守正文臣卒仍故封进侯谥忠敬 

　　○徐有贞 

　　徐有贞初名珵字符玉吴人也颖敏善记目过即不忘年十三谒国子祭酒胡俨俨时自矜重称疾凭几见试珵诗即起循床行大诧赏曰子自爱他日国器也后举进士改翰林庶吉士授编修珵意不在文字间思以功名显凡天官礼乐兵法刑律至巫卜医筭小技无弗习者进侍讲时　英宗皇帝北征陷于虏虏将入寇掠畿甸势甚张大景皇帝以郕王监国有荐珵者遣大珰金英问计珵言天象有变惟南迁国可保英不然珵剌剌泣且语英策出之会兵部尚书于谦请斩倡南迁议者事遂寝行监察御史募兵彰德时就募者多罪流亡命及太行山群盗嚣悍难戢珵以恩威蓄理之渐驯扰可用虏退归?日讲官进右春坊右谕德珵自负才地当参大政　景帝颇亦烛其奸每与荐辄曰此为南迁计者耶巳之珵因改名有贞河决拜右佥都御史督卒七万往治有贞至因乘舟探水原下铁柱实土石乃作大堰分建渠闸数十百功完召进副都御史　景皇帝不豫 
　　英宗为太上皇帝居南城众心未猒武清侯石亨都督张軏张赐皆一时幸功就有贞谋复辟有贞大言曰公等知干象耶机不可失遂约亨等收诸门钥约兵数千人薄南城门迎　英宗复大位　景帝惊殂次日进有贞兵部尚书翰林学士下王文于谦陈循等于狱有贞自计不大置文等罪巳功亦眇遂悉诬以迎立外藩死戍有差封有贞特进柱国武功伯兼华盖殿大学士有贞既以侥幸得君乃欲悉裁去侥幸且性偏而气傲一时大珰曹吉祥及亨等多不悦之上方宠有贞莫乘也会　上多与有贞屏人语乃密约小竖伏座侧悉其语以告吉祥亨吉祥亨辄因间谓上曰　上与有贞言某某　上惊若安得知之吉祥亨曰臣安从知第有贞出示臣耳　上由是疑有贞多漏泄御史杨瑄张鹏论亨吉祥多占夺民田土横甚宜思所以保全者　上初是其言吉祥亨泣欣　上曰御史承徐有贞风旨敢论臣微　上恩臣歹?桀肉喂狗豕矣　上恚甚下有贞于狱天大风雨拔木川巷乃出有贞广西参政寻有?飞语中者诏从道逮捕狱考问濒死将坐大辟复风雨雷霆破承天门声彻后宫　上大恐　敕赦之流金齿有贞初遇异僧受摩利支天法奉斗母至是众以为奇术验云在金齿八年　英宗崩　宪宗立大赦归寻赐冠服闲居久之卒 
　　逸史氏曰有贞善天文地理之学自谓无遗筭其治河亦号能吏至南迁之说抑何舛错懦弱也为相日裁冒功滥赏似矣巳独先?滥焉屠剪勋贤快志报复传曰不能三年而思小功其有贞之谓乎 

　　○王越（附陈越） 

　　王越字世昌大名浚人也二十六举景泰辛未进士廷试日答策方属草忽大风起卷直上云际顷之不见礼部尚书胡濙?言于　上得给卷毕试众固巳异之选授监察御史越长身伟观间奏对声彻楯陛间上为倾听超拜山东按察司　　睿皇帝末年巡抚大同都御史韩雍进兵部侍郎诏举当代者数人不称旨意在越召至京廷见　上目送之曰此为御史侍吾者耶爽俊将家弁当不下韩雍乃用为副都御史代焉越至镇属虏退策守备修废振堕为一时边郡之冠以疾告归　宪宗初召理都察院事寻督兵出延绥覆胡别部于崖??羔川斩捕首虏百余又覆之未黄草梁东西路及宁夏界所斩获倍之累功进左都御史赐蟒衣边人限虏以黄河秋时始列卒置戍防虏踏?入而以其羸时力耕垦筑城堡迨后虏渡河败我师遂住不复去而地绝数千里水草豊美畜马蕃息又多它鸟兽畋猎乐之不时寇卤杀吏士我坐以大困越谍知虏它掠留少兵卫老弱辎重易覆辄粟马骁果材官万骑赍 
　　七日粮出塞可二舍许即留数百十伏更二舍如之行四日天未明抵虏帐万骑齐??比从火击斩首三百余马牛羊甲械以万计比午虏自外归恸哭震原野悉力来追军越结阵徐行殿者与战及前伏起又与战再遇伏不支遁返益徙去者二十岁还加太子太保寻进兵部尚书时巨珰汪直以詷事得幸　上且年少喜功而轻难越阴附之会虏有营于威宁海者亟帅兵往捣直时监督焉比遇战大破斩首四百余擒男妇三百捷闻封威宁伯禄千石汪直亦加禄若干越前后凡几拾战战辄胜家人子弟善骑射者数百千人皆厚遇之乐?死塞隘夷险将士才否辄默识无遗颠倒智勇自为操纵人莫窥也然以附直故颇见薄士论文臣佩将印者王骥与越耳汪直败内竖阿丑以优人侍内宴效直衣冠持双斧狠跄而前曰吾将兵惟仗此为钺 
　　葢指越与兵部尚书陈钺也　上由是心疑越会给事御史交章论越奸权下狱流安陆　孝宗登极越上疏自列复左都御史致仕又十余年西掳火筛大掠诸郡杀太守及吏民烽火入内地边将御连败走　上日宴忘食诸大臣所荐帅特鲜当意既谓越老尚可将也特召拜太子太保节制诸军事抚镇以下咸属焉越至军饬兵出战胜斩获伙加少保太子太傅然越老矣议处哈密事未报虑泄以忧卒 
　　陈越者为都御史抚辽东亡状奴事汪直得骤迁尚书后夺职归钺才下越远甚 
　　史氏曰予闻沈先生周云始威宁伯与保国公永帅千人巡边虏猝至主客不当永欲走威宁止之为数组自固虏疑未敢前薄暮令骑皆下马衔枚鱼贯行毋反顾自率骁勇殿从山后走五十里抵城虏不觉明日乃谓永曰我一动虏蹑击无噍类矣结阵示暇形也以惑之也次第而行且下马无军声故虏不觉也吾非不自危姑矫情镇耳嗟夫越诚良将哉 

　　广信府同知邹潘校正 
　　推官方重校正 
　　临江府推官袁长驭校正 
　　上饶县学教谕余学申对读 
　　湖州府后学吴仕旦覆订 

　　●名卿绩纪四 

　　王世贞 

　　杨一清 
　　王琼 
　　陆完　彭泽 
　　马昊 
　　陶鲁 
　　王宪　　刘天和 
　　伍文定（附刘源清） 
　　陈九畴 
　　胡继 
　　曹谦 

　　○杨一清 

　　杨一清字应宁巴陵人也数岁能属文应奇童举至京得召见　英宗皇帝时与李东阳先后驰名十八登进士授中书舍人九载擢山西按察佥事督学政大有声母丧归复补陜西进按察副使其政视山西更过之所识拔士李梦阳康海辈多贵显者一清既久留滞关中不能无望时执政然以其暇究边事甚悉召为太常少卿调迁南京太常卿陜西马政多废弛初　高皇帝通互市诸番诸番人欲得汉地茶甚急愿以马易许之初曹国公李景隆以金牌往曹国公得马万九千匹分隶诸苑监自后往来不绝　宪孝时禁稍解私茶盛行番人无利于官马至者渐少时议复旧制擢一清副都御史经理之一清至大申饬故律令召募市易?严其出而宽其入斥去贪朘属吏居数年马益蕃息　天子以为能命总督全陜三边军务抚镇而下咸属焉时虏岁入杀掠吏民夷兵焚巷边人习为畏缩坐视无敢膺锋者一清素有才畧至则练习壳骑修阵法甘苦同之士争愿为死前后一清者皆不如也久之迁右都御史 
　　一清上疏请筑边墙其畧曰宁夏花马池至灵州地里衍漫贼入不利宁夏利内地征兵于未寇太烦调兵于既来无及请自延绥定边营起至宁夏三百里因旧墙增筑高厚补空缺列烽燧亭障戍卒更番休息上多置矢石贼小寇则战大寇则举燧诸军就利便援伏凡用丁壮九万人限四月工就诏下兵部如一清指修筑仅四十里而役工以寒故怨几溃围骑射之稍稍戢而会逆瑾非一清尼之乃止乞病归亡何瑾缘它事钩拮一清捕下狱因门人通款瑾始释又二载宁夏宗室寘鐇叛诏起一清督军务如故佐太监张永讨之师至贼为平永与瑾内争宠不相能也时一清为永谋急归发瑾阴事诛之永入柄司礼一清繇是召拜户部尚书加太子少保改吏部李东阳时在内阁与一清善皆喜饬名誉以文络天下士互凭借为重焉山东盗大起一清上言诸便宜状俱见可进少保太子太傅复进少傅武英殿太学士钱宁方得幸　武宗偶以事怒一清逐之归　今皇帝即大位一　清复起为总督陜西三边军务余官如故一清至是葢三往其部曲旧校见无不踊跃喜然老矣所经画视前稍劣召归进少师兼华葢殿大学士　主上英断自决大政事而新进贵人张桂等多信巳所取否一清以模棱处之且从家人子弟?利奸时论大贬后策免居镇江卒一清生痿病不能御妇人无子 

　　○王琼 

　　王琼字德华山西晋州人也举进士为户部郎历藩臬二千石皆第最　武宗朝召拜户部侍郎进尚书久之改兵部琼为人多计筭颖敏默识凡天下兵马数多寡强弱及塞隧夷险褊裨才否一览悉计无遗　武宗末政在宦武多游幸饥民乘间起为盗最大者山东刘六河南赵鐩蜀蓝鄢江西桃源叶林玛瑙多者至二十余万攻城剽府库驱壮士从老稚掠充食刘赵辈寻为尚书彭泽陆完先后平余党次起日益盛封事告变旁午琼手录指悉计合机宜虏尝入寇山西一得利踰岁乃复猎境上阳若东者琼曰是必趋旧利奏集诸镇兵据山西要害贼果入大败之进少保太子太保陈金讨两广蛮有功谓指出琼进少傅贑州盗大起王守仁时巡抚请得从军兴法便宜行事琼才之咸报可果以次贼平而琼又再进少师太子太师宁王反报至朝中外惴惴亡人色而琼益治兵自如且曰吾久用王守仁上游何耶度反巳执之亡何守仁果执王时都督江彬得幸琼阴与厚结所言无不当琼得以成功者彬力也琼恶吏部尚书陆完位居上会完以罪去遂代之然贪财好睚眦中人为吏部大不称　今皇帝即位言官论其奸状有指诏下狱内阁臣杨廷和欲论琼死巳赦出之戍辽左琼既巳就戍益大恨廷和因廷和议礼不合罢归琼上疏自列语多侵廷和释为民虏大入陜杀掠吏民杨一清还朝难其代诏复琼尚书总督诸军事琼至修一清之政加振刷焉掎角逐虏去斩获累二百余琼上言盐池北边虏虏觇商人过辄入剽掠商以是绝不肯来请外修堑护之然多风沙易满改筑墙虏既阻墙不得进商乃肯稍复来边人以配杨一清进太子太保复改吏部卒琼与彭泽俱号一时名儒将其议哈密事相矛盾论者谓琼议得云 
　　逸史氏曰一清任边重寄三皆有声不为相当无訾矣琼有才而贪奸治世能臣也或问二子孰优曰其计也而墙堑等之便则可知矣 

　　○陆完　彭泽 

　　陆完字全卿长洲人补郡诸生阉敬借上命括奇货江南焰张甚过苏常廷曳诸生诸生竞击敬走完时实不与而隙者具完名首诸生状闻巡抚王恕列敬罪上逮还完后举进士而恕以吏部尚书监选见完曰是故击阉人者耶擢御史当巳而为御史果有声累迁至兵部右侍郎霸州民刘六刘七起群盗骁勇善射骑前后官捕之不胜稍稍行刼掠聚众至数万人诏左都御史马中钖讨之中钖儒缓好虚名下教招抚六七果至阳若?就教者兵遂撤而六七遂与其党杨虎齐彦名益纵贼驰突中钖乃大悔无及诏逮下狱瘐死而完身自请往进右都御史假节用军兴法得诛二千石以下完乘传驱至临清广召募拘马?亡?月果马?行守令修浚隍堑据要害遣副总兵冯祯许泰游击将军郜永袭杨虎于宋门店龙化集大破之斩首千三百五十嘬其锷又俘斩三百寻又鏖格裴子岩斩首二千俘百五十诸路剪其蔓又不下千计杨虎死焉贼自分?两由蒙城太行流刦入河南境者尤狼暴帅曰刘三赵风子有十三万五千骑而都御史彭泽咸宁侯仇钺帅秦兵捣之 
　　彭泽字济物兰州人弘治庚戌进士历尚书工部郎出知真定府累进按察使泽为人长大腰带十二围伟顾盻烨如也平居鲜笑容虽与?偶语叱叱声若詈治真定劝课风礼号一时贤守至按察乃以盛猛闻召拜佥都御史寻进副都御史分捕河南贼泽至则大陈军容擐甲引见诸大校责以退缩顾军正论行法建纛诸大校无不惕息惶恐顿首请自效良久释之遂鼓行前薄贼凡数十战皆大破杀虏以万计赵鐩跳刘三死于阵于是给事御史上言河南贼平陆完飬寇自重下诏切责完惧日夜督诸将徼贼连删枝党斩首捕虏共三千九百有奇而贼随衂随胁聚烧运艘掠临清邳徐而下犯淮安又奔登州海套与完遇蒿浅坡时宣大铁骑及中土材官良家子悉集将十万人合围贼移日大败之斩首二千三百伤死又四千余六七彦名独挟骁勇三百骑溃围出星驰掠河西务将北就达靼尼关险不得道状兵又数千渡河南??兰荆楚夺艘瓜洲掠泊通之狼山寨焉完穷追截水陆道指授诸将四面前登山咸戴盾跽行持鎗礟且战且止贼大溃六七先后赴水死枭彦名斩首将陆百俘三百溺水死者又千余还朝完泽俱加太子少保右都御史子世袭锦衣千户完寻迁兵部尚书又迁吏部尚书加太子太保 
　　时蜀盗蓝廷瑞鄢本恕为尚书洪钟击抚且平矣余党廖?子复起势愈炽众号二十万钟耄不复能将师制诏泽充总督讨之泽悉兵角破贼杀廖?子众遯窜山寨多伏弩箐棘中泽分兵搤出入夺水道度窘开一面纵夹诛之?尽或云廖有异术能隐形既事急独身跳购之卒不获还加太子太保虏万骑入宣府大杀掠吏民将转寇近地诏泽出提督三关二路久之虏退仍理都察院兵部尚书王琼素忌其有勇畧而泽好因酒使气时时出琼上嬖人钱宁挟威泽行公卿间咸俛首折节泽居常切齿不能平琼揣知因宁所遣亲近语事而邀泽饮且醉微挑之泽即嫚骂朱宁奴才坏天下琼且谬谓泽曰勿妄言泽益奋不复可止宁大怒而会哈密城及金印?土鲁番所取诏谕还不可且谍得将寇甘肃状廷推泽经理之泽调宁夏兵自使使诸土鲁番予缯币二千银榼一盂一求和还哈密城及印土鲁番阳许之泽辄奏事平乞骸骨泽归而土鲁番变矣薄肃州苪宁全军没琼条泽死罪朱宁欲从中下阁臣力捄之罪免今　上初征拜兵部尚书以老加少保致仕卒 
　　逸史氏曰贼起延蔓创棘凡京二省五陆完悉北兵力仅胜之亦晚矣古称獖豕之牙岂不信然明征哉彭泽勇而疏所举贼甚易荐绅先生纷纷訾王琼以为忌功云虽然哈密事一何??舛也 

　　○马昊 

　　马昊关中人也本邹姓?马云昊长身骁捷善骑射举进士为监察御史擢按察佥事寻以御史时罪谪真定推官至则教吏士习武多布置钩指民家有流刦奸盗亡命悉擒之再用前罪谪判开州吏士伏阙上言马昊于真定称保障甚宜真定请勿谪诏许之亡何蜀盗蓝鄢叛侵掠蜀合四省兵讨未効吏部尚书言马昊才可蜀按察佥事佐治兵昊至阅所部笑曰将不知兵若胜何择骁勇材力之士千人分四队队各立长会贼来逼城昊夜出百骑举炮击贼营乱自蹈籍而悉兵从后乘之斩首四千级军中皆喜以兵起未有者昊曰此尚未见大敌胡足喜宜及胜用之遂前遇贼贼方阵左而伏兵于右为应昊以正兵当左而身与精兵百骑直捣伏伏惊溃趋左阵左阵亦溃兵合击火其栅大破之斩骁将方四捕首虏降者万人迁副使治兵川东道贼延蔓势尚张都御史高崇熙谋于副使张思齐招谕贼贼请降而乞住札临江市空其民乃可昊曰临江市蜀襟喉上达重金?又下连湖湘其地富饶沃衍此胡可餧贼自困耶独益饬治兵募召豪杰贼因不敢东伏汉州平填未几复反集众至二十万前后官兵战俱败缋贼遂围中江因谋向成都昊以五千骑驰赴中江贼走穷追之与总督彭泽合击大破杀贼酋廖?子遂进右佥都御史廵抚蜀廖?子死余党尚数万窜于东乡山推喻老人帅之昊请于彭泽曰山险不便骑射深入贼?主或返失便愿发步兵三万据出入要道贼当自饿死也泽如昊言贼窘果缚喻老人请降而它贼在遂宁渠县者相继平进副都御史 
　　踰岁虏亦不剌自西海犯松潘蜀大振昊招土番为间取道夜掩虏虏惊溃获马及衣械伙事闻加禄奉一高拱筠僰人普法恶倡诸夷部立寨僭号攻刼昊率兵捣破之降者万计独青山寨不下昊行周视寨曰此固高绝水道可下也乃遣兵据泉口而摄南方围待之两日贼渴觇南围薄夜走兵从后追捕首虏又万人执普法恶诛之迁右都御史荫一子锦衣百户然昊好功名又欲讨松潘夷不胜逮下狱罢免 
　　逸史氏曰嘉靖初胡世宁盛言于朝昊名将可用也其抚蜀亦欲平松潘夷曰昊长用兵轻用其长故败臣短用兵重用其短必胜呜呼名言哉 

　　○陶鲁 

　　陶鲁字自强欝林人父成为按察副使从击贼兵败死之　主上旌死事者赠官录一子入冑监鲁补焉二十授广东新会丞鲁机明内蕴而神观不足或从令尉列见上官独昏睡虽督榜不恤也大藤峡诸贼乱二广都御史韩雍总师讨之檄鲁隶麾下雍威严拟王者二司长吏见长跪白事慑悚若不自胜一日顾峒贼最强险难下者方设策鲁时直膳侍左右谩谓曰丞揣我何意鲁曰得非某贼耶雍曰然丞能往否曰匪直能且易易耳雍怒曰贼锐甚又搤阻自卫非大兵不可入部下文武数百千人熟视无可当吾寄者吾方欲身往者安得易且使若食粟能之耳蕞尔邑不能理乃言击贼若妄当笞鲁不拜抗言曰夫贼难攻者非贼难也我难其攻贼者也谓鲁解食粟不解击贼者明公未悉我也蒋琬庞统废邑事矣后乃为蜀名臣公幸毋弃鲁使得毕技当悉缚诸丑以献雍异之改容曰若所将几何而辨曰三百人足矣曰何少也曰鲁犹以为多也兵贵精请择雍曰任若?之鲁乃标式约曰有能力举百钧矢射二百步者来三军之士十五万人其比于式者得二百五十人曰未也请复下令募募数日足鲁乃为别将日操练阵法椎牛酒犒甘苦共之士争倾?死率以先登大破贼斩首无筭贼穴所得士女金帛悉以分于三百人巳无与者众益奋韩雍大称赏言于朝擢为令累功进同知肇庆府事按察佥事副使　左右布政使录其后为锦衣千户鲁前后任广东所杀及降者二万七千余贼闻陶家军骇慓遁避不及遇即叩首乞为良民得无死幸甚然此三百人耳服其心累用不踬语有之一夫决万夫避况三百人乎 
　　逸史氏曰士有遇有不遇也鲁虽才非韩雍几失鲁后之大将其无忽哉 

　　○王宪　　刘天和 

　　王宪东平人举进士为监察御史按吴宪精核于吏事好振时风纪贪?吏多望风解印绶去累迁至兵部右侍郎宸濠反　上亲征宪兼右佥都御史先大军治储峙亡阙还代王琼为兵部尚书　今上即位以言者论罢免亡几起兼右都御史总制陜西三边诸军宪至则以军法约束将士厚赏募间谍探虏虚实久之谍报虏传箭将入寇宪预调集延绥固原宁夏兵二万当贼入道伏而虏锁合儿伯通千七百骑果由花马池溃墙进攻八营固原参将刘文伏发败之斩首九十三贼遯趣思哲沟榆林副总兵赵英邀斩首三十人遁至青阳岭榆林游击卜云邀斩首九十五前阻复回过宁夏总兵杭雄邀斩首九十五获马五百二十二匹锁合儿伯通歼焉捷上加太子太保召还参赞留务寻召理都察院事虏复东将窥觎上谷云中地下兵部议湏威望虏素慑者大臣镇畧之众推宪当众怒且却乃置宪不推推侍郎王廷相梁材谏官言人臣得自择便利不便利于国计非而上亦怒下诏切责削宪官爵又二载卒起宪任兵部大同杀其将反宪所调度规画忤宰臣乞归卒 
　　唐龙字虞佐兰溪人初举进士为剡城令以治行高第入拜监察御史按云南参将卢和故尝杀四怨者煅其尸抵罪未伏而和故尝有德嬖人钱宁右之恫勘吏以无迹?解龙不许土帅子凤朝文得罪赂钱宁金十万乞免且觊袭职客?游扬将宁旨龙亦不许还再按江西江西初被宁王兵难仅止京军复来掩功几起难龙立?乞然不摇且请　上回銮恤荒饥表节义俱报可迁陜西按察副使视学政六年而始进使?太仆卿都御史治漕迁吏部侍郎进兵部尚书总陜西三边诸军事先是王琼奏筑花马池诸墙捍虏虏卒不能大入龙复补其阙武数百辙一敌台添兵戍悉以事委宁夏总兵王効未几虏果大入効以万骑缘墙拒之不得进而虏别取道由干沟涧入龙得以前调诸路兵大败之斩首虏三百五十会有忌者仅赐金帛后历吏兵部尚书累加太子太保然寡称矣 
　　刘天和字养和?城人自主事改御史竖瑾势张甚天和不?屈逮下狱谪金坛丞瑾败起知湖州湖人德之迁山西提学副使少傅杨一清行边才天和荐之以都御史抚甘肃天和延故老访循赵充国金城遗迹募士屯田更西尽青海母丧归漕河塞起复视河道乃躬负畚锸先卒疏汴自朱仙镇至沛飞云桥杀下流又疏七十二泉自鳬尼诸山达南旺湖浚上流告成事迁兵部侍郎总陜西三边诸军至则上言边墙之利与先臣琼所未备者请以时增筑诏可乃悉委总兵梁震自定南至宁朔十七里皆创起干沟涧六十里则因山为堑兴武七十里因旧迹稍坚厚而又釆兵部郎许论议请以五六月候虏移军门住花马池调延宁固原奇游骑兵依墙为守报可寻进尚书亡几虏吉囊二万骑至定边厄于墙不得进诡云北抢黄毛师稍懈乃遣三骑坎而登众惊溃虏遂大举入抵固原天和斩指挥牛斗郭卿及五总旗殉会霪雨?旬曰虏剽清野无所得罢甚虑归道泥泞墙险不可出狼狈及天和调集都御史杨守礼赵廷瑞尹嗣忠各镇参游守备兵悉至陜西魏时兵遏其南黄恩兵阻其西崔嵩杨琮兵击其北郑东王升高晹陈爵兵拊其背而庄浪西宁凉永鲁瞻土兵复连络来赴天和身率诸将任杰周尚文夹攻大败之斩首四百五十及吉囊第二子小十王妻弟某余众遯出边营东胜者大同徼之斩首九十营贺兰山者庄浪徼之斩首百五十宁夏徼之斩首五十幕府计功上加太子太保予一子锦衣千户余迁赏有差天和召入命提督团营?言者论罢 
　　逸史氏曰关中自王琼后赫赫名者称三制帅云宪龙后俱本兵稍不称天和之杀二裨人或尤之然士知有伍政矣 

　　○伍文定（附刘源清） 

　　伍文定松滋人举进士为常州府推官刚直能断而多忤与提学御史抗诸生棰之几毙犹曳衣行行自若也后知吉安府宁王反报至都御史王守仁从间道避入入城文定即闭门缮甲请曰贼乌合势必败一时猝起无抗者公威望素重宜即吉安起义集诸路兵捣其穴必溃身敢任麾下之役守仁曰善乃起兵治饷储食?寺遂同捣南昌以劲兵自广润门入杀守者市肆按堵二日追及于樵舍宁王兵舟万艘蔽江面文定薄坚冒矢石火燎鬓不动士争殊死鬪大破之获宁王进江西按察使大阉张忠率师讨贼贼平无与内忌其功因见胁跪不屈执而挞之竟移病归　上即位论功迁副都御史官其后锦衣千户云南土帅凤朝文叛加兵部尚书发四省兵讨之至则朝文死难渐息因乞归卒时谓宁王之役文定功第一进贤令刘源清葢诛持宁撽者尚气好兵法后以侍郎讨大同发兵不利??虎官爵今尚存故不为详传云 
　　逸史氏曰文定烈士也孤城孑然角强藩不为动冲强陷深至介冑之夫披焉夫江西固制帅怂恿挥霍提其领夹之不少矣夫 

　　○陈九畴 

　　陈九畴字禹学曹州人多权畧善骑射历仕至肃州兵备土鲁番寇肃州总督彭泽遣使约和不得要领九畴奋怒曰彭公受天子命全陜重寄不能身任利害徒模棱効弱宋故态何颜立天地乃励士卒缮垒堡捕系番谍巴思等杀之土鲁番掠肃州游击将军芮宁战败没九畴遣奇兵袭其营却之而王琼奏其激变下狱　上即位寻进按察使超拜都御史抚甘肃土鲁番复入寇九畴率兵拒战阴赂番别部内外挟击大破之上捷九畴当封而琼党有柄事者中土鲁番流言复以报功误逮论诬罔输戍天下冤之凡虏再寇九畴辄从间道入登睥睨从上射虏囓指疑能分身号飞将云 
　　逸史氏曰文帝汉贤君也思颇牧而失魏尚得冯唐言复用之嗟乎世无冯唐谁直九畴功哉 

　　○胡继 

　　胡继世宁子也幼读书不大了了父亦弃之世宁调兵至江西兵官以世宁出见继继曰兵素不习安能见我父哉兵官跪请教继乃指示进退离合势甚详凡三日而世宁归阅大异之顾官兵非能晓此者以诘不能讳具实告世宁叹曰我有子自不识何也自是击贼必从继方畧世宁十不失三继策十不失一也世宁之上宁王事继跪曰疏入必重祸柰何父曰吾业?身许国矣疏到世宁下狱是岁继因念父病死世宁母独不哭曰此子在当作贼胡氏灭矣 
　　逸史氏曰余读范纯佑事私怪且惜之今于胡生更可悲也夫天生才未几而遽夺之何哉 

　　○曹谦 

　　曹谦博习子史有略机揣兵事多曲中父雄立功西北破宁夏调度寔资谦焉谦从杨一清学一清家居谦遗书畧曰先生世所不可无者而又世所忌也此何时哉彼劝先生出者非爱先生者也然雄与刘瑾通姻好谦不能止瑾诛父子俱死于狱一清惜之曰谦料人则明也处人则忠也其所自料自处何哉呜呼悲夫 

　　广信府同知邹潘校正 
　　推官方重校正 
　　临江府推官袁长驭校正 
　　上饶县学教谕余学申对读 
　　湖州府后学吴仕旦覆订
