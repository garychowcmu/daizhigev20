钦定四库全书

史部七
今献备遗
传记类三
总録之属
提要
臣等谨案今献备遗四十二卷明项笃寿撰笃寿字子长秀水人是编専采明代名臣事迹编为列传起洪武讫嘉靖计二百四人盖本袁袠所著而稍增损之明史艺文志亦载有其目其曰备遗者自序谓姑备遗忘盖谦言之不敢以作史自任也明代文人类多留意掌故其以累朝人物彚辑成书者如雷礼之列卿记徐纮之名臣琬琰录焦竑之国史献征录卷帙最为浩博而冗杂汜滥不免多所抵牾笃寿此书颇为明简有法虽其中记载亦未能悉当如刘基饮西湖上见西北云气谓是天子气在金陵我当辅之此术家附会悠谬之谈今明史已刋削不取而笃寿乃着之基传中实不免于轻信又如徐有贞之悍鸷李东阳之模棱张孚敬之偏愎皆未可称一代完人而笃寿并推重甚至其进退亦为寡识然序述详赡凡其间年月先后事迹异同皆可以为博考叅稽之助视他家之猥俗龎杂者义例较为谨严于史学未尝无禆益也
乾隆四十二年二月恭校上
总纂官 （臣）纪昀 （臣）陆锡熊 （臣）孙士毅
总校官 （臣）陆费墀
●今献备遗原序
世谭昭代文献者无虑数家大都畧同而文直事核则端简郑公名臣记及古和雷公列传为详其它诸家皆可观采而抵牾同异罕有统归微隐节槩亦多疎阔间或委巷丛菆幽蔀俚杂谗夫嫁祸之口谀墓媚灶之篇文既不阙信寜可传哉嘉靖初胥台袁公博雅多闻起自开国迨于康陵公卿将相烈士才人崇勲懋徳纯懿孤棱称首八朝者论次成编贯穿附离用意良勤矣笃寿病废余闲居多暇日辄不自揆稍加芟剪漫附臆揣姑备遗忘谭者又谓阳秋古人义兼美刺今之所撰溢焉褒称曽不知誉当有试他阙何妨即永陵以来名臣硕徳彬彬有闻虽盖棺论定良可考信而采摭未备姑且已之其诸忠节佚事不可遗亦未可详也録而藏焉聊以存厚亦以用讳云尔嗟乎生人每不幸世亦鲜有完人思亷史材也扬名祖父祇贻姗鄙休文诋毁裴宗招扬家丑妄意点人乃以自点所谓无言不雠即弄其文墨不足道也若乃天刑鬼祸尚口兴戎昌黎之于栁州辨论详矣可不畏哉项笃寿序
●钦定四库全书
今献备遗卷一
（明）项笃寿 撰
徐达
徐达濠州人元至正癸巳滁阳王郭子兴据濠达与太祖髙皇帝以兵属焉达委心事太祖从授镇抚勇略冠军位诸将上乙未太祖为孙徳崖军所执郭子兴亦方系徳崖达身易太祖归而郭亦归徳崖以易达由是宠信日隆从渡江下采石太平掳元陈也先太平城下东取溧水溧阳所至辄克丙申从入建康拜大将军浮江而下大破元军克京口授镇江翼元帅府统军大元帅迁江南等处行枢宻院同佥进攻毘陵擒张士诚弟张九六及其将张徳丁酉克毘陵进佥院徇下寜国宣城取马驼沙戊戌克宜兴太祖征婺州达守建康己亥以池州功进奉国上将军同知枢宻院征皖城击赵普胜军浮山砦破之得潜山庚子陈友谅寇池州设伏破之张士诚陷我宜兴攻复之辛丑进江南等处行中书省右丞从攻江州陈友谅走武昌屯兵夏口还守江州召还复命守江州比至友谅已先入城守与战大破之壬寅取豫章进征武昌而友谅将康泰以豫章叛还击擒之癸夘张士诚寇我寿春太祖往救之达为前锋破士诚军遂围庐州而友谅复寇豫章诏罢围来救豫章太祖督诸将征友谅师次彭蠡湖友谅军精甚达先驱陷陈俘其军友谅军夺气达还守建康我军乘胜鏖战竟殱友谅语在开平王事中甲辰进左相国武昌平略取庐州诸郡乙巳太祖下令伐张士诚拜达为大将军常遇春为副帅师东下大破士诚军吴兴皁林下湖州进围姑苏达军葑门常遇春军虎丘有与滁阳王同名郭子兴者军娄门华云龙军胥门汤和军阊门王弼军盘门张温军西门康茂材军北门耿炳文军城东北仇成军城西南何文辉军城西北筑长围困之架木塔与城中浮屠等筑台三成曰敌楼下瞰城中上置弓弩火筒又置襄阳礟所击辄破城中大震丁未达从军中上封事太祖勅劳之曰古者帝王之兴必有命世之士以为辅佐成周伐罪鹰扬奋兴炎汉仗义羣策毕举所以克集大勲肇启隆祚者也将军自昔相从忠义天性然且沈毅有谋端重有武故能遏絶乱略消弭羣慝建无前之功虽古豪杰不能过也今所请事悉欲禀命而行此贤臣事君之道吾甚嘉之然将在外君不御乃古道也自后军中缓急将军其从便宜行之姑苏城破擒张士诚送建康德兵二十五万师还封信国公赏赐冠诸将拜北征大将军遂伐中原太祖谕诸将曰征伐以奉天命平祸乱安生民故命将出师必在得人诸将非不徤斗然能持重有纪律战胜攻取得将体者莫如大将军达宜专主中军策励羣帅运筹决胜不可轻动进克沂州王宣降取益都定兖州郡县下济南洪武元年太祖即皇帝位进银青荣禄大夫上柱国録军国重事中书右丞相信国公兼太子少傅克乐安泝河取汴梁李景昌遁去由虎牢关入洛阳攻潼关李思齐走鳯翔张思道奔鄜城遂入潼关狥取华陜禹许陈汝诸州及诸山寨太祖幸汴梁达还谒行在所渡河取卫辉彰徳广平赵州自临清趋徳州取长芦师次直沽获元海船作浮桥以济师使副将军常遇春都督张兴祖各帅师水陆并进元丞相伊苏等遁去进克河西务通州元顺帝及其后妃走漠北遂入元都戮其监国淮王特穆尔布哈及左丞相庆通平章塔尔布斯保赛音布哈右丞相张康伯御史中丞摩绰等获诸王子六人封府库图籍宝物及诸故宫殿门以兵守之使宦者护视宫人妃主禁士卒侵暴遣人至京师献平元表承诏置燕山等六卫守北平分狥保定中山河间真定怀庆皆下西取晋冀泽潞元顺帝闻我军趋关中使库库特穆尔出鴈门道保安州经居庸关以攻北平达闻之与诸将谋曰库库率师逺出太原必空虚孙都督统六卫之师以镇北平足御之矣今乗其不备直趋太原倾其巢穴彼进不得战退无所依兵法所谓批亢捣虚者也若彼还救太原进退失利此成禽耳诸将皆曰善乃引兵径趋太原库库特穆尔至保安闻之果还军救太原乃选精兵夜袭其营库库特穆尔遁去遂克太原得兵马甚众屯军石州崞忻霍绛猗氏平阳皆下二年取鹿台河中关中进克凤翔议师所向诸将皆曰张思道之才不如李思齐庆阳易于临洮宜先由豳州取庆阳然后从陇西攻临洮此万全计也达曰庆阳城险兵悍未易猝拔临洮西通畨夷北界河湟得其人足备战斗得其地足共军储今以大军蹙之思齐不西走塞则束手降矣临洮既克旁郡自下也诸将然之进克陇州秦州趋巩昌降元平章梁子中等遣右副将军冯宗异征临洮李思齐果不战出降张思道走寜夏而使其弟张良臣守庆阳良臣惧而降达西征平凉良臣复叛达还督诸将攻庆阳拔之尽定陜西太祖赏平中原功达功第一赐白金文币三年破王巴拜军定西取兴元西平吐蕃略地极西北乃还是冬大封功臣授开国辅运推诚宣力武臣特进光禄大夫右柱国太傅中书右丞相改封魏国公叅军国事食禄五千石赐诰命铁劵赐第京师表其里曰大功坊五年北征还复命守边岁镇北平十七年太阴数犯上将太祖心恶之召达还京师明年薨追封中山王谥武寜赐塟钟山之阴太祖亲为制神道碑文命配享太庙塑像功臣庙位皆第一子辉祖袭封魏国公永乐改元以功臣子赦不诛卒长女仁孝皇后次代王妃次安王妃　　论曰髙皇帝起濠滁间创基建康躬亲征讨惟陈氏耳余皆以命将而中山王功最大削楚平吴其次齐鲁河洛燕晋秦陇不三四年屡殱元凶电扫雷驱威敌制胜未有及之者也且不自矜伐恪遵法守位冠元臣世享爵号宜矣
常遇春
常遇春者濠州怀逺人也勇力絶人初属刘聚乙未闻太祖在和阳弃聚来归未至困卧田中梦金甲神人呼曰起主君至矣寤而太祖骑从适至即与其徒归附无何自请为先锋太祖曰尔来就食耳若自有主吾弗能留也遇春涕泣坚请太祖曰尔且从渡江俟克太平事我未晚也太祖引兵薄采石矶元军列阵矶上而矶下多大舟距岸三丈余莫敢登者遇春乘轻舟继进太祖麾之使前遇春即奋戈先登元军披靡遂抜采石乘胜取太平授总管府先锋进管军总管丙申元中丞曼济哈雅复屯兵采石南北路絶而将士多淮西人咸怀内顾太祖命遇春攻破曼济哈雅军寻命守溧阳从入建康功先诸将与徐达克京口授承信校尉领军先锋攻毘陵新军反围徐达于牛塘遇春督诸将夹击大破之擒其骁将张徳进统军大元帅丁酉克毘陵迁中翼大元帅与徐达下寜国克马駄沙攻取池州戊戌进江南行中书省都督马步水军大元帅太祖亲征婺州己亥转镇国上将军同佥书江南等处行枢宻院事守婺州攻下衢州进佥院攻杭州庚子召还京师与徐达攻破安庆赵普胜水寨陈友谅将攻池州声言救安庆遇春策知之乃以羸弱守城伏鋭士于九华山友谅果攻池州伏兵起大败之友谅既陷太平寇我龙湾复与诸将设伏破之太祖追袭友谅遇春守京师辛丑拜江南行中书省叅知政事从取安庆江州还守龙湾张士诚寇长兴遇春往救击破之长兴围解壬寅罗友贤据池州神僊寨将与士诚合杭歙震动遇春攻斩友贤余党悉平张士诚遣兵围刘福通于安丰从攻破之与徐达围庐州城将下而友谅寇豫章甚急太祖帅舟师二十万讨友谅遇春解围来会友谅即东出彭蠡湖以迎我师遇之康郎山楚军乗上流倾国而来其锋甚鋭遇春督诸将大战纵火焚伪平章舟风急火炽烟焰蔽天湖水十里尽赤友谅将张定边直前搏战遇春射中定边走友谅乃退保鞋山诸将以楚军尚强请纵其去遇春独无言太祖乃命诸将逆流而上列舟蔽江以控湖口凡十五日楚军食少突出迎战遇春复火攻之楚军溃逐北数十里战自辰至未不解太祖所乗舟及遇春舟皆胶于沙遇春力战太祖舟乃得脱去而所乘舟复突重围以出顷之友谅中流矢贯精及颅而死得士卒十万张定边复立友谅子理于武昌引兵合围之甲辰理衔璧出降荆湖皆附进中书平章政事与徐达取庐州略下临江之沙坑麻岭十洞牛陂诸寨攻熊天瑞于赣州克之狥定南安南雄韶州还取安陆襄阳与徐达攻克泰州丙午克髙邮淮安濠泗徐宿安丰皆下进攻浙西擒张士诚将尹义于太湖直趋湖州之弁山水陆鏖战张军大溃遂围湖州伪丞相张士忠悉发境中兵来援屯于旧馆出我师之背遇春将竒兵绕出贼后结营东阡且填壅沟港絶其归路士诚知事急亲出兵拒斗胜之士诚奔还遣其将徐义统赤龙船亲军来援复败之乌镇旧馆降将兵六万狥湖州李伯升出降湖州下遂围姑苏擒张士诚进中书平章军国重事封鄂国公拜为副将军命与徐达北征中原戊申春正月太祖即皇帝位进银青荣禄大夫上柱国兼太子少保攻下山东诸郡取汴梁进攻河南元军五万人陈洛水北遇春单骑突入其陈敌攅槊刺遇春遇春一发中其前锋大呼杀入悉俘其众河南平渡河取河北诸郡进攻元都克之下保定中山真定趋太原元库库特穆尔帅众来御遇春与徐达谋曰我骑兵虽集而歩卒未至不可以战莫若选精骑夜刼敌营其众必乱主将可缚也达从之库库特穆尔果败遁去进攻大同竹贞弃城走河东下西入秦张良弼走李思齐降奉先鳯翔巩昌临洮皆下元伊蘓侵通州诏遇春还击之遂捣永平趋大寜伊苏遁去攻破开平元顺帝北走追至北河获宗王三人及平章鼎珠等得军万人车马无算还师次栁河川薨赠翊运推诚宣德靖逺功臣开府仪同三司上柱国太保中书右丞相追封开平王谥忠武配享太庙及功臣庙位皆第二子茂袭封鄂国公　　论曰开国初忠武常公独以骁勇着闻友谅地广兵强势居上游僭窃闰位彭蠡之役空国而战可不谓劲乎而忠武公独贾勇死战方其走张定边脱髙皇舟一何壮也髙皇帝尝曰当百万众勇敢先登摧锋陷阵所向披靡莫如遇春信哉
李文忠
李文忠者字思本泗州旴■〈日台〉人也父祯陇西恭献王尚曹国长公主生文忠年十二而公主薨陇西公携文忠走闻太祖在滁阳谒上大喜即收养文忠丁酉以舎人领军策应池州陈友谅寇池州击败之戊戌攻下青阳石埭太平旌德败元判院鄂尔和万年街遂破苗獠于于潜昌化进次淳安夜袭破伪洪元帅营降其众千余会兵取严州授帐前左副都指挥兼领元帅府事守严州张士诚遣将率苗獠水陆奄至大败之取所俘馘载巨筏中乗流而下贼见遁去己亥攻下诸暨壬寅苗獠蒋英贼杀越国公胡大海反据金华文忠驰赴之贼弃城走擢浙江行中书省左丞癸卯谢再兴据诸暨以叛太祖命筑新城于诸暨西以拒之再兴诱连张士诚寇东阳击破之甲辰升右丞乙巳士诚复遣伪司徒李伯升率众号二十万寇新城文忠去新城十里营于龙潭新城守将胡德济以众寡不敌请入城避之文忠曰我众非彼敌彼谋非我敌谢玄八千人不破苻坚八十万乎乃下令曰彼众而骄我少而鋭以鋭当骄一战可禽也文忠横槊据鞍自变量千骑乘髙驰下直出阵后冲其中坚手格杀数人出入阵中所向皆靡因督乘之贼大溃城中将士亦鼔躁而出呼声动天地斩首数万生擒伪同佥韩谦等六百余甲士三千捷闻髙皇帝大喜征入赐御衣名马丙午命总水陆之师进克桐庐新城富阳余杭杭州守将潘元明出降文忠入城令曰有敢擅入民居者斩卒有借民釜者即磔以狥由是内外帖然得兵三万粮二十万就加浙江等处行中书省平章事洪武元年讨平闽寇二年拜偏将军副开平王常遇春征进迤北败江文清于锦川次大寜元将伊蘓逆战败之追至湾河斩其宗王庆生及其将鼎珠进克上都开平王薨军中诏文忠领其众大同受围急文忠驰救之师次马邑元逻骑数千猝至击败之擒其将刘平章进次白杨门擒四大王阻水为营敌乗夜来攻文忠坚壁不动以二营委之士皆殊死战比明策其饥疲乃分军为左右翼出击大破之擒其将图鲁卜降其众万余人进兵至孟格齐不见敌而还三年春授北征左副将军总兵北伐出野狐岭降其守将师察罕诺尔平章珠展克应昌获元顺帝孙满达勒巴拉及后妃宫人诸王达官宋元玉玺金玉册玉镇圭大圭玉斚玉斧元太子北走追之不及而还擒元将江唐国公于中兴进攻虹螺山悉降之师还上平捷表加右柱国大都督府左都督封曹国公同知军国事四年蜀平诏文忠镇抚五年同中山王征迤北文忠总东道兵取和林师至哈喇莾赉元师遁文忠曰兵贵神速千里袭人难多重负乃留东平侯韩政守辎重胪朐河令士卒人持二十日粮兼程至土刺河元将曼济哈喇章渡河列骑以待文忠督军力战追奔至称海敌兵益集乃据险为营示以单弱敌疑有伏遁去军还失故道乏水渇死者众至格尔黙色所乘马忽以足跑地泉随涌出六年出朔州擒元太尉巴延布哈七年诏总兵北伐驻兵代县遣将四出至赛音布拉克擒其平章陈安礼玛蘓翻至顺寜阳门者斩其将珍珠律至白登者俘其国公邓博啰特穆尔复攻大寜髙州大石崖克之斩其宗王托多实哩擒承旨伯嘉努召还叅军国重事兼领国子监事十七年薨于京师子景隆袭封曹国公　　论曰岐阳王以肺腑至亲遭际风云东征西讨所向辄克五出漠北克上都破应昌残元窜匿系孙子获名王壮矣哉家居恂恂若儒生赋诗雅歌有祭遵遗风可谓允文允武万邦为宪者矣
邓愈
邓愈者泗州虹县人也父顺兴起兵临濠与元兵战死长子友隆代领其众病死众复推愈年十六出战必当先破敌人服其勇乙未率所部归太祖于滁阳充管军总管渡江下采石太平入金陵拔溧水京口所至有功升元帅出守广徳长鎗谢元帅来寇广徳愈击之俘其总管武世荣及军士千余人转行枢宻院判移戍宣州取休寜绩溪乘胜克徽州浙江苗元帅率众十万来攻城愈与胡大海等分门出战大败之击杀元帅特穆尔布哈斩首五百余级获士卒三千余遂克婺源取严州攻破淳安县贼金子珍降三千余人迁同佥枢宻院事寻转佥院略浙江临安大败张军镇饶州陈友谅据江州数遣舟师来攻城愈屡殱其众除江南行省叅政仍兼佥院总制诸翼军马取浮梁乐平悉定饶地进攻江西邓克明据抚州遣使通款而实无降意愈知其情即卷甲夜趋比旦入其城克明单骑走愈号令严秋毫无犯城中人争持羊酒迎劳悉谢不受授江西行省叅政镇南昌友谅悉发国中兵围南昌愈固守相持者三月太祖亲征友谅大战彭蠡湖友谅败死与开平王合兵取赣州南安南雄韶州皆下进江西右丞加湖广行省平章出镇襄阳西抵巴蜀北控河洛新附之民未有定志愈抚以恩信逺迩恱服吴元年擢御史大夫洪武元年命大将军经略中原而以愈为征戎将军攻下唐州南阳随州金商均房之境悉定三年拜北征左副将军平陇西大败王巴拜于定西招降河州土畨诸酋帅及朶甘乌思藏等部来归者甚众封卫国公五年拜征南将军讨沣州溪洞蛮平之九年吐蕃部落邀阻乌思藏使者掠其辎重命愈为征西将军讨之愈分兵为三深入覆其巢追至昆仑山斩获无算召还道卒追封寜河王谥武顺　　论曰友谅之顺流而东也卷土合围气吞豫章顿兵城下者三月寜河王固守以待王师扼其喉咽使友谅进退失据者皆其力也卒之蹶康郎挫彭蠡一发尽殪不有所自哉即其作镇八州威严敌忾恩信得人礼贤下能古名将不能过也
汤和
汤和字鼎臣凤阳人也幼有竒志与羣儿嬉必习骑射为戏及长身长七尺倜傥多智略元至正壬辰滁阳王起兵濠州和仗剑率壮士千余人从之时髙皇帝处滁阳甥馆和委心推戴从攻滁州授管军总管乙未髙皇帝取和州时诸将多滁阳部曲骄不尽礼惟和率所部听命甚谨帝甚嘉和陈额森来攻和州击走之从渡江下采石取姑孰因分兵取溧水句容丙申从入建业同中山王取京口升统兵元帅复同中山王取金坛转同佥枢宻院事丁酉克常州命和镇守攻取江阴戊戌张士诚再寇常州击却之癸卯大破其军于阳山拜中书左丞甲辰迁平章乙巳击斩江西贼姚大胆遂取永新州仍守常州吴元年会诸将取姑苏擒张士诚除御史大夫兼太子谕徳方国珍据温台庆元三郡和督诸军征之国珍惧乘大舶逃海岛中遣人谕降之乗胜下福州洪武元年略定闽中诸郡擒陈友定以归髙皇帝幸汴梁和扈从同宋国公冯胜取怀庆泽潞晋绛二年同中山王拔河中入潼关关陇皆平三年袭败库库特穆尔取寜夏东胜大同宣府封中山侯四年奉诏征伪夏蜀人锁瞿唐峡以遏舟师和以计败之水陆并进遂捣伪都明升降五年北征穷追至和林八年移镇彰德十年进封信国公同岐阳王练兵凤阳十一年巡抚西河州缮完其城十四年北伐下灰山擒平章伯尔克及枢宻副使文通十六年诏徃四川永寜治墉濠饬士马十八年五开山獠为乱和帅师讨之夷其窟穴俘戮四万人入朝乞骸骨上喜赐第于鳯阳复谓和曰日本小夷数扰东海卿虽老强为朕亲视要害地筑城戍守和乃筑海上数十城民四丁取其一为兵以守之二十一年新第成赐归凤阳赏赍甚厚二十八年薨封东瓯王追谥襄武　　论曰襄武王与髙皇帝比肩事滁阳同受宠信乃能识真主知所攀依可谓知矣乆镇常州力抗伪吴使帝无东顾得专意汉楚功亦不细至于擒士诚降国珍扫闽定蜀无一不与宠眷弥笃以功名终智矣哉
沐英
沐英字文英凤阳之定逺人也少孤随母避兵母病死无依八岁谒髙皇帝于濠阳髙皇帝怜而子之赐姓朱氏年十八授帐前都尉镇京口稍迁广信卫指挥使洪武元年复姓沐氏从东瓯王定闽中累升同知大都督府事九年乘传安辑熙河十年副寜河王征畨西渡黄河略川藏耀兵昆仑山转斗千里俘获万计封西平侯十一年拜征西将军征西畨平朶甘纳琳七站拓地数千里十三年征和林略额济讷渡黄河涉流沙侦报去穹庐五十里乃分军为四翼衔枚疾走夜薄其营亲督骁勇冲其中坚元国公托果齐等全部皆降十四年出古北口渡胪朐河获知院李宣以归云南不庭诏拜颍国公傅友徳为征南将军英为副将军讨之繇辰沅出罗鬼攻下普定普安元梁王巴咱尔斡尔宻遣其平章达尔玛以精兵十万拒我师于曲靖会天大雾冒雾趋白石江敌大惊以为自天而下也颍国欲济师英曰我军逺来利在速战然步卒未集不若以计破之乃陈兵徉若渡者潜遣其兵从下流以济出其阵后鸣锣角树旗帜以疑之阵动英麾军泅水以渡大战者良乆率鐡骑撞之出而复入生擒达尔玛俘二万人梁王走死滇池岛中狥下乌撒澄江惟大理不下乃分一军夜从间道登点苍山袭其背黎明英擐甲乱流攻破龙尾关进薄大理城攻破之生擒段世永昌鹤庆会川皆平悉定云南地诏班师留英镇守乃辨方物以定其贡赋视民数以均其力役节目疎简人咸便之麓川缅车里八百媳妇皆内附然夷性反复数叛辄讨平之二十一年平摩和勒斩首千余级缅思伦发以三十万众寇定逺英亲将兵三万讨之始战获一象杀百余人英曰吾知贼不足破也下令分军为三多用火器间以长刀明日大战乗风纵炮象皆股栗三军夹击呼声震山谷杀其大将刀斯郎等蛮师大奔斩首三万级俘万人获四十七象余尽殪思伦发遂附自是平缅不复反矣二十六年薨于镇追封黔寜王谥昭靖子春字景春年十七即随英征西畨及从征云南江西顺天王贼皆先登袭爵西平侯镇云南数平蛮寇有功在镇七年辟田至三十万余畞复民户五千余凿鐡池河灌田数万畆民受其利春沈毅果敢明识絶伦绰有父风　　论曰黔寜王善用兵能以少击众方其蹋昆仑踰流沙焚穹庐即霍卫弗能过也及其殱梁王定云南作镇十年数平蛮夷抚卒伍礼贤者政令寛简西南晏寜匹美中山盛矣哉
今献备遗卷一
●钦定四库全书
今献备遗卷二
（明）项笃寿 撰
刘基
刘基字伯温括苍人也元末举进士授江西髙安县丞掲文安公曼硕见而竒之寓燕京时书肆有天文书一帙因尽阅之翼日即背诵如流其人欲以书授基基曰在吾胸中无事于书也江西行省辟为掾史议事不合去复为江浙儒学副提举上书言御史失职事寝不行遂投劾去尝游西湖有异云起西北光暎湖水中时鲁道原宇文公谅诸同游者皆以为庆云基大言曰此天子气也应在金陵十年后有王者起其下我当辅之方国珍反省宪复辟为行省都事基建议方氏首乱宜捕而斩之省以基所议请于朝准招安且授国珍以官乃驳基所议行省复以基为行枢宻院经歴而经畧使李国凤奏基有军功执政者皆右方氏遂置不録授处州路总督府判乃弃官屏居青田山中着郁离子以自见人有谓公画江自守计者基曰吾尝恶方张辈所为可身自为之耶及髙皇帝下金华定括苍基指干象谓所亲曰此天命也遂决计趋金陵而总制官孙炎适以上命来聘遂间道诣金陵陈时务十八策伪汉陈友谅入寇或谋以城降之者或谋出据钟山者或欲决死战者基张目不言上召问基曰议降与奔者可斩也如臣之计莫若倾府库开至诚以固士心宜伏兵龙湾伺隙击之取威制敌以成王业在此举耳乃用基策乘东风发伏击之大败友谅军上喜赏基基辞不受元旦中书省设御座将奉小明王行庆贺礼基骂曰牧竖何能为因极陈天命所在上大悟遂定征讨之计攻皖城不拔基请径取江州上悉军而西友谅走湖广拔江州上使冯胜攻皖命基授方畧基书片纸授之令夜半出兵至某所见某方青云起是贼伏也慎勿妄动日中后黑云渐薄与青云接者此贼归也即衔枚蹑其后疾击之可尽擒也验之果然如基所授计擒贼而还遂拔皖城洪都守将胡廷瑞使其子约降请禁止诸事上初有难色基自后踢所坐胡床上悟许之廷瑞以洪都降以母富夫人丧辞归时苗军反金华括苍杀守将胡大海孙炎等衢州守将夏毅莫知所为会基至迎入城一夕而定即移书金处属县谕以固守遂同诸军克复处州擒苗帅方国珍素畏基名数遣人致书问基不敢受遣人白上因令基与通问因宣示国家威徳国珍遂纳土入贡上时时使人以军国事问基基条答悉中机宜赴京道严州适张军寇严州岐阳王欲奋击之基使勿击曰不出三日贼当自走追击之此成擒耳比三日基登城望曰贼走矣众见贼壁垒旗帜如故且鼓声戒严疑莫敢轻动基趣使疾进兵至则皆空垒击鼓者乃所掠老弱耳追至东阳悉擒之基既至金陵时陈友谅据湖广张士诚据浙西众欲先取士诚基曰士诚自守贼耳友谅居上流窃伪号宜先伐之陈灭张不足定也时友谅复寇洪都上亲征友谅大战彭蠡湖基宻请移军湖口期以金木相犯日决胜上从之友谅死荆湖平上还京定计取士诚因定中原拓地西北基宻谋居多上或时至基所屏人语移时乃去人莫有闻者拜太史令一日见日中有黑子奏曰东南当失一大将时叅军胡深伐闽果败没他日基见上时方欲刑人基曰何为上语以所梦基曰是众字头头上有血以土傅之得土得众之象也应在得梦时三日当有报至上乃留所欲刑人三日后海宁以城降捷至上大喜悉以所留人命基纵之荧惑守心羣臣皆惧基宻奏宜罪已以回天意翌日上临朝即以基言谕羣臣众心始安大旱上命基谳滞狱平反者甚众天应时雨上大喜基因奏请宜立法定制从之张士诚既灭张昶欲乱政使人上书颂功徳劝及时为乐上示基基曰是欲为赵髙也未几昶以罪诛上尝以事责丞相李善长宪使凌恱因弹之基言李公旧勲能辑和诸将上曰是数欲害汝汝乃为之地耶汝之忠勲足以任此基叩头曰易柱必得大木小木为之必将速覆上怒遂解洪武元年上即皇帝位基宻奏立军卫法拜御史台中丞中丞章溢奏定处州七县税粮如宋制畞悉加五合上特命青田县止科五合且曰使刘伯温乡里子孙世世为美谈也上幸凤阳基居守请曰宋元以来寛纵日乆必使纪纲振肃而后惠政可施乃命宪司纠察诸道弹劾无所避基劾中书省都事李彬不法事罪当死而丞相李善长素厚彬请缓其事不聴驰奏行在上从基处彬死刑基承旨斩之上还京师李公愬之基乃乞归上问基何言基因奏曰凤阳虽帝乡然非建都之地王巴拜虽可取未易轻也后定西失利王巴拜竟走沙汉上手诏叙基勲伐召至京师累欲进基爵基曰陛下天授臣何敢当上欲相杨宪基素善宪以为不可上怪之基曰宪有相才而无相器夫宰相者持心如水以义理为权衡者也今宪不然能无败乎上曰汪广洋何如基曰此褊浅观其人可知胡惟庸何如基曰此小犊耳将偾辕而破犂矣上曰吾知无逾先生者基曰臣疾恶太深又不耐繁剧为之且辜大恩天下何患无才愿虚心求之如目前诸人臣诚未见其可也三年授弘文馆学士进封诚意伯四年归老乡里上尝以手书问天象事基悉条答大畧言霜雷之后必有阳春今国威已立自宜少济以寛书奏悉以付史馆寻入朝八年疾作命驰驿归薨于家先是杨宪败汪广洋继之寻贬广东乃相惟庸基语人曰吾言而验其如苍生何遂忧愤成疾死之前数日以天文书授长子琏使上之且戒勿习复命其仲子璟曰胡惟庸必败我欲奉遗表亡益他日上必思我如有问当宻奏之其畧以为修德省刑祈天永命之本也政之寛猛如循环然诸形胜要害之地宜与京师声势相连络幸圣主留意后胡惟庸败世以基为知人琏字孟藻仕至江西右叅政有父风　　论曰刘公以鸿渐之翼困于燕雀不卑小官其与五就桀者何异既佐真主谋谟帏幄言行计从欢若鱼水观其先楚后吴决成败于一言定皇业于呼吸真王佐才也及其功成身退可谓明且哲矣而卒困谗口向非髙皇圣明不亦殆哉诗曰谗人罔极又曰贪人败类吁可畏也夫
宋濓
宋濓字景濓金华人母妊七月而生稍长好学极博羣书从吴贞文公莱习古文辞复从游栁文肃公贯黄文献公溍二公皆当代大儒亟称濓且自谓勿如也由是文名震海内至正中执政者荐为翰林国史编修官固辞入龙门山著书岁庚子髙皇帝遣使者樊观走书币征濓濓曰吾闻大乱极而真人生今其时矣遂应诏与青田刘基丽水叶琛龙泉章溢入见髙皇帝尊礼之语必称先生授江南等处儒学提举奉旨授皇太子经召讲春秋左氏传濓进曰春秋乃孔子褒善贬恶之书茍能遵行则赏罚适均天下可定也改起居注上御端门论黄石公三畧且口释之濓曰尚书二典三谟帝王大经大法靡不毕具愿留意讲明之上曰朕非不知典谟为治之道但三畧乃时务所先耳尝论赏赉濓曰得天下以人心为本上诏丞相李善长归江西军中所掠牛于其民无牛者官给之勿取其租丞相退上顾问濓曰适所言事当乎濓对曰捐利于民兴邦之要也以疾予告赐金帛皇太子致赠有加上笺皇太子勉以孝友敬恭进徳修业以副天下之望上览书甚喜召皇太子语以书意且赐书答洪武二年诏征濓总修元史除翰林院学士知制诰兼修国史时甘露屡降上问灾祥之故对曰受命不于天于其人休符不于祥于其仁皇侄文正以荒淫擅杀得罪濓曰文正罪固当死陛下体亲亲之义生之而置诸逺地则善矣上尝言古之帝王当晏安之余多好神仙使国治民安心神恬康即神仙也对曰汉武好神仙而方士至梁武好佛而异僧集使移此心以求贤天下其有不治乎上既追封外王父为杨王立庙京师御通天冠绛袍以祭祭毕上召问大臣朕祭外王父卿等以为不当服衮冕何也濓曰衮冕惟祭天地宗庙用之余则当降礼也上尝祀方丘患心不寜濓进曰孟轲有言养心莫善于寡欲上称善三年迁国子司业四年授安逺县知县五年召还授礼部主事迁太子赞善大夫上问帝王之学何书最要濓请观真徳秀大学衍义上览令左右大书揭之两庑壁谛观之六年上御西庑大臣皆侍坐上指衍义中司马迁论黄老事命濓讲析俾在坐者聴之濓既如诏复进曰汉武好神仙喜征伐民力既竭严刑以震服之臣以为人主能以义理养心则邪说不能入兴学校教民则祸乱无由作矣刑罚非所先也上尝语濓曰朕为君上畏天地下畏兆民兢兢业业不敢自逸濓对曰陛下此心古先哲王之心也愿慎终如始天下幸甚上御斋室问三代厯数封疆修短广狭濓歴言之且曰三代之治天下也以仁义故歴年多后世莫及进翰林侍讲学士奉诏作辩奸録祖训成命濓序之上称善尝侍上后苑观获上曰农事成矣濓曰国以民为本民以食为先陛下念稼穑之艰难实盛徳也上尝问曰三代以上所读何书对曰上古载籍未立人尚躬行君人者兼治教之责躬行以率之天下有弗化者乎诏纂修大明日厯一百卷择其大者为宝训五卷濓总裁其事朝夕禁中濓在朝乆凡郊社宗庙山川百神之典朝享宴庆礼乐律厯衣冠之制四夷朝贡赏赉之仪及勲臣名卿功徳之文承上意旨论次纪述咸可传于后世在上前所陈说必以诚即问家事亦一一道之上尝问濓昨日饮酒否坐客谁肴羞何物悉以其人及肴馔对上笑曰朕潜使人视卿卿真不欺益亲信濓欲使叅大政濓辞曰臣少无他长惟知文墨不愿居职任也上愈厚之每燕见必命茶赐坐每旦令侍膳询访旧章讲求政理或夜分乃退召问廷臣臧否苐言其善者复问否者为谁濓曰其善者与臣交臣故知之其否者纵有之臣不知也卒无所毁或命赋诗为文必寓忠告奉制咏雁七步而成有自古戒禽荒之语上曰卿可谓善谏矣濓畏慎凡禁中语絶不以语人署温树二字于所居之壁有以禁中事问者即指以示之上尝与濓饮濓辞强之至三觞面如赭行不成步上大欢笑御制楚辞一章以赐命侍臣咸赋醉学士歌且曰使后世知朕君臣同乐若此也甘露降上召濓赐坐乃躬执金杓炼汤于鼎以甘露投之手注于巵以赐濓曰此和气所凝能愈疾延年故与卿共之耳九年拜翰林学士上谓濓曰朕以布衣为天子卿亦起草莱列侍从为开国文臣之首使世世与国同休不亦美乎诏征濓孙慎为殿廷仪礼司序班寻拜中子璲为中书舎人上时试璲与慎而训戒之上笑语濓曰卿为朕教太子诸王朕为卿教子孙濓顿首谢濓或奏事久称倦上命璲与慎共掖扶下殿三世官内廷人以为荣复以行步艰诏皇太子选良马以赐上亲作良马歌诏羣臣和之时有上疏万余言者上厌其迂笞之而怒未解召问濓濓曰彼应诏言事其心忠耳恶可深罪乎上黙然上尝廷誉濓曰古之人太上为圣其次为贤其次为君子若宋景濓者事朕十有九年未尝有一言之伪诮一人之短宠辱不惊始终无异其君子者乎非止君子抑可谓贤矣十年冬致仕将归赐御制文集及绮帛上曰朕最慎赏嘉卿忠诚可贯金石故以是赐卿卿今年几何矣对曰六十有八上曰藏此绮候三十二年后作百岁衣也濓叩首谢至家拜表称谢上笺皇太子论正心治国之要土赐诏褒答焉初濓辞归请岁一来朝明年秋入朝上伫想已乆廷问者数矣及至大喜皇太子诸王皆动色相贺上降勅符遣仪曹赐醪膳诸物日侍上游厯观阙盘旋禁籞侍食便殿日晏始退上叹曰纯臣哉尔濓方今四夷皆知卿名卿其自爱濓避谢不敢当岁暮辞归复遣中贵人赐上尊既行数日上语璲曰朕畴昔之夜梦见尔父笑谈如平生尔父虽去其容仪俨然在朕目中也璲谢曰非陛下过念臣父何以形诸梦寐濓方入朝朝之百执事惟恐濓之弗留也下至寺人卫卒咸以手加额相推排迎拜争先覩濓蛮夷朝贡者数问濓安否髙句丽安南使者至购濓文集日本得潜溪集刻板国中其使者奉勅请文以百金为献弗受上以问濓对曰天朝侍从之官而受小夷金非所以崇国体也上深然之濓于学无不窥而尤以笃行为尚尝曰古之学者使心正身修措之行事俯仰无愧而已繁辞复说道之蔽也笃于人伦好接引后学惟恐弗及逺方来者授馆而饮食之乆而不厌遇人拜虽三尺童子必屈膝以答至王公贵人曾不少降一候其门朝廷有大议援古今辩说侃侃不回平居布衣蔬食无异贫士不事产业自少至老手不废书及归青萝山闭戸纂述人罕窥其面视近甚明能一黍上作十余字十三年以慎获罪安置茂州卒于夔所著有潜溪集四十卷萝山集五卷龙门子三卷浦阳人物记二卷翰苑集四十卷芝园集四十卷行于世怿濓之孙也建文君即位念濓旧学召怿复官翰林而濓之门人楼琏郑楷皆见擢用　　论曰夫谓天道福善祸淫岂不信哉而有否者谓天之未定非耶故荩臣贞士硕辅鸿儒砥德树行明道立言其至也当与日月并曜金石同坚而或乃蒙投杼之疑受蜂虿之螫髠首剖肝引颈齿剑亦或隐山被焚怀沙自溺赭衣胥靡囊头圜棘琐尾流离或窜或黜不幸甚矣而耿光懿烈垂范不磨流丹青之誉而享爼豆之封亦或庆流后人俾昌俾炽至于乘轩析璧之雄管喉舌而专绂冕吐嗽云雨嘘吸霜露攫金道途下石机穽自谓一世之桀而爝灭澌散者孰与较得失哉宋公隐居龙川究天人之藴遡濓洛之宗博综丘坟考盘饮泌终其身不悔矣一旦当缔构之运遭龙虎之期乃始敷阐大猷赞襄休治优游禁近非尧舜之道不陈非汤武之事不道讽不失正语必施行卒之润色鸿业使礼乐文章炳与三代同风焯乎称伟烈矣迹其褒许隆重宠冠羣臣不为不遇而知几秉哲勇退急流即大雅君子何可得过乃竟罹诖误摈死遐陬生鲜剖符之荣死歉首丘之愿天之未定顾不信耶
李善长
李善长濠州定逺人至正甲午髙皇帝南畧滁阳善长伏谒上以其长者礼之问曰战斗纷纷何时定乎善长对曰昔秦失其政四方蜂涌汉髙起自布衣提三尺剑不五载而称帝由豁达大度知人善使故也今元运丁百六伦纪隳斁法理蠧废赋调繁重视秦为烈羣雄猬起天厌其徳非人力也主公产于濠城距沛不逺山川王气与汉髙同能法汉髙天下不足定也上曰汉髙用三杰今徐达勇略或可方韩信张良萧何先生可当之乎善长对曰张良后世鲜伦善长何敢望若何之供给馈饷或可勉耳上曰古张良不可得今可为张良者先生幸以教孤对曰今天下才智之士甚众不能悉知所知者惟金华宋濓博学且知象纬上曰以孤所闻知象纬者无如青田刘基善长曰雅闻其名宜悉招致之上大悦留置幕下俾掌书记赞画军机馈饷甚见亲信上谋取和阳谓善长曰滁阸■〈阝区〉山不通舟楫且无形势可据非用武地欲图和阳可乎善长对曰和城兵无纪律师一临即下然亦非用武地欲图大业非金陵不可上曰善上尝从容语善长曰方今羣雄并争非智者不可与谋吾观羣雄中用事者多短毁将士将士弗得效其能汝宜协和诸将毋効彼所为也滁阳王欲拔善长置麾下善长弗肯往涕泣诉于上谕曰主帅之命不可违也善长终不肯往乙未和阳既下滁阳王命上总和阳兵诸将多不恱赖善长调护得安上尝出击鸡笼山寨元兵寇和阳善长督兵败之杀获甚众乆之上谋渡江无舟巢湖俞通海等以舟师来附上甚喜善长曰此天意也愿急渡江六月朔上遂渡江拔采石乗胜取太平上之发采石也令善长为戒戢军士榜入太平即张之初士卒欲肆剽掠见榜揭通衢皆愕然不敢动城中肃然拜善长元帅府都事丙申三月从克建康上欲取京口患诸将纵士卒暴横为民害召而数之欲寘之法善长力救乃免七月善长等奉上为吴国公乃拜善长为行省叅议时江右草创命将四征善长传供给亿军无乏食戊戌上征婺州善长留守庚子友谅僭号约张士诚共侵建康上与康茂才谋速友谅茂才曰吾家有老阍尝事友谅令赍书往约为内应友谅信之必速来以问善长善长曰方以贼来为忧奈何速之上曰使二贼合吾何以支先破此贼士诚胆落矣善长曰善乃遣老阍老阍进书友谅甚喜问康公何在曰今守江东桥又问桥何如曰木桥也乃遣还曰吾当即至至则呼老康为号老阍还具以告善长乃以铁石易江东桥一夕而成友谅至见非木桥呼老康无有应者惶遽还走伏发大败之友谅仅以身免降其将张志雄等辛丑善长议立盐法钱法茶法上皆从之以善长兼大都督府司马事寻叅中书省事上亲征江州及大战彭蠡取武昌善长皆留守甲辰奉上为吴王升右相国伪汉灭建议立康山忠臣庙报死事者乙巳承诏归江西军中所掠牛于民无者官给之建议江西湖广鱼课岁可得谷一百余万石上从之李济据濠州上命善长为书招之济遂降吴元年六月率羣臣劝上即皇帝位不许善长等力请曰殿下起濠梁不阶尺土遂成大业四方羣雄刬削殆尽人肯归心愿早正位号以慰羣望上犹未许时刑狱太繁善长奏宜钦恤无更连坐上可其奏九月姑苏破执张士诚送建康论功封宣国公寻命百官礼仪俱尚左改善长左相国命中书省定律令以善长为总裁官议取中原及福建广西十二月善长复率羣臣奉表劝进复至再三乃率礼官以即位礼仪进明年戊申正月乙亥上祭告帝祗于南郊即皇帝位于郊坛南定有天下之号曰大明建元洪武善长率羣臣及都城父老拜舞上还御奉天殿善长率百官上表贺上命善长奉册宝立皇后及皇太子进上柱国録军国重事寻兼太子少师二月善长率礼官进圜丘方丘宗庙社稷议各具沿革以进诏大将军徐达等北伐中原命善长祭告江河汉济然后出师五月上幸汴梁善长留守军国事皆决焉驾还善长奏定六部官制十二月定官民丧服之制及三司朝贺东宫仪二年正月承制立功臣庙于鸡笼山定太岁风云雷雨岳镇海渎山川城隍诸神祭礼及翰林院官制二月命善长监修元史奉诏立皇陵碑四月奉诏编祖训録定封建诸王国邑及官属之制八月定大祀受誓戒十二月议赏平定中原功三年正月议北征沙漠三月议定朝臣服色四月定官民书礼仪式禁民间名字毋得犯先圣先贤大国君臣及汉晋唐宋国号议置司农司于河南从善长议也五月承制给存恤禄于武官阵亡物故无子孙而有父母及妻者六月奏禁淫犯及僧道师巫诸邪术诏从之议定文武官朝服之制七月元史成赐善长绮帛左丞杨宪恃宠専恣挟私忿劾奏右丞相汪广洋阴事善长怒奏宪上命羣臣按治宪伏诛进封韩国公礼部尚书陶凯请专选东宫官罢善长等兼职上曰古者官不必备惟其人朕以廷臣有才望勲徳者兼东宫官非亡谓也尝虑廷臣与宫寮不合遂成嫌隙或生奸谋离间骨肉其祸非细江充之事可为明鉴朕今立此兼职父子一体君臣一心庶无相构之患也四年善长乞致仕许之赐临濠地若干顷守坟人及佃戸诏董建临濠宫殿七年上谓善长曰濠吾故乡兵革之后人少田荒乃移江南民十有四万于濠命官监垦田畆以善长总之十三年正月胡惟庸谋逆事觉辞连善长羣臣请并罪善长上曰此吾初起时股肱心腹也不忍罪之其勿问五月复命善长理台事十四年议征漠北及云南奉诏定封赠荫叙之例二十三年五月星变其占为大臣灾未几善长薨长子祺尚临安公主　　论曰髙皇帝之趋彭蠡也西畏强楚东逼劲吴谋臣猛将空国以争死敌建康草创人无固志岌岌乎殆哉李公一书生固守根本晏然无虞此与萧相国何异东征西讨给馈饷缮器械未尝乏絶和辑诸将一心同力以赞王业其所奏定法制纲洪目细可继可传若李公者孰能使无闻哉
陶安
陶安字主敬太平当涂人也元末举浙江乡试授明道书院山长调髙节书院避乱家居髙皇帝渡江取太平安与李习等出迎安见上状貎谓习等曰龙姿凤质非常人也今有主矣上召安与语时事安因献言曰方今四海鼎沸豪杰并争攻城屠邑互相雄长然其志皆在子女玉帛非有拨乱救民之心明公率众渡江神武不杀人心悦服以此顺天应人天下不足平也上曰足下言善吾欲取金陵何如安曰金陵龙蟠虎踞限以长江据其形胜以临四方何向不克上大喜授安元帅府令史从克金陵转行省都事拜左司员外郎升郎中上既得刘基宋濓章溢叶琛四人因问安四人者何如对曰臣谋略不及刘基学问不如宋濓治才不如章溢业琛上多其善让克武昌命安知黄州改桐城令移知饶州时方征伐急军需安劝谕其民民皆乐输信州盗萧明攻饶安率吏民拒守援兵至贼败走诸将以乡民多从贼欲屠之安曰为贼所胁耳奈何杀之由是民皆得全上嘉其功赐诗褒美安入朝饶人歌之曰千里榛芜侯来之初万姓耕辟侯去之日既而复守饶州饶人复歌之曰湖水悠悠侯泽之流湖水有塞我思侯德建生祠尸祝之吴元年初置翰林院首召安为学士时方召四方宿儒集阙下议礼命总之诏修律令安为议律官洪武元年安与刘基言于上曰闻将仿元制设中书令以太子为之上言取法于古必择其善者而从之元制岂足法太子宜尊礼师傅博通古今他日军国重务皆令启闻何必效彼作中书令乎因选大臣勲徳者兼东宫官职上尝御东阁安与章溢等侍因论前代兴亡上曰丧乱之源由于骄佚今闻卿等论此岂不信与上与儒臣论学术安对曰道之不明邪说害之也上曰邪说不去则正道不兴天下乌得而治安曰陛下所言深探其本安与省臣李善长等进郊社宗庙议请分祭天地于南北郊冬至祀上帝于圜丘以大明夜明星辰太岁从祀夏至祀地祗于方丘以岳镇海渎从祀宗庙则四代各为一庙皆南向以四孟及岁除凡五享孟春特祭于太庙孟夏孟秋孟冬岁除则合祭于髙祖庙社稷宜祭以仲春仲秋上戊日皆从之安复奏古者天子大社必受霜露风雨以达天地之气若亡国之社则屋之不受天阳也今创屋非礼若祭而遇风雨则于斋宫望祭上是之复奏议冕服之制凡国家制度礼文多安所定拟上尝制对赐安曰国朝谋畧无双士翰苑文章第一家时有御史言安隐过上曰朕素知安安寜有此且尔何由知之对曰闻之道路上曰御史但取道路言毁誉人邪命黜御史寻拜安江西行省叅政卒于官安博学尤精于易筮验如神所著有文集若干卷行于世　　论曰髙皇渡江三吴豪杰未有至者而安独首先谒所言皆大计卒之定基金陵吊伐之师逺过汤武安言悉验非王佐才能之乎尚论其世亦刘宋之俦也
章溢
章溢字三益处州龙泉人从王叔刚游讲正心修身之学浙东宪使图沁布哈请与语悦之改官陜西要溢与俱至武林忽心悸辞归父病已革八日而逝人以为纯孝所感至正间蕲黄妖贼犯龙泉溢从子存仁为贼所执溢诣贼请代贼闻溢名得溢大喜就问计策溢正色拒之曰若等皆有父母妻子独不畏族灭邪贼怒系胁之降溢曰死即死不为不义贼壮之不敢加害乘夜绐守者脱归集民兵击走之数从舒穆噜宜孙平寇有功授龙泉县主簿不受复累战功升松阳县尹福建行省检校佥浙东都元帅事皆辞不受结庐匡山避入闽髙皇遣使聘溢与刘基叶琛宋濓同至建业上问劳曰我为天下屈四先生四海纷纷何时定乎对曰天道无常惟徳是辅惟不嗜杀人者能一之上曰卿等其留辅予擢佥营田司事巡行江东两淮田之荒芜及耕垦者皆分籍之定其赋役溢乆病在告上以问都事张来硕对曰溢日夜念母不置主上遇之厚不敢言归成疾耳即日命溢归省浙东始设按察司拜佥事寻改湖广建议荆襄多旷地宜分兵屯田且以控制北方上深善之按察使宋思颜孔克仁佥事王璹先后以事逮狱辞连溢溢忧惧上遣刘基喻曰素知章溢守法勿疑也胡深败没处州煽动升溢浙东按察副使往镇之溢辞曰臣前任浙东亡状同列皆获罪而臣独蒙宥今若加擢益重臣过上重违其志命仍佥司事比至贼寇庆元龙泉时官军尽戍浦城城中军少溢召旧所部义兵使据要害贼不敢犯戍浦城者乏食上以属溢暨行省右丞李文忠文忠欲运处州粮以饷之溢曰今舟车不通军中所掠粮甚多请拘入官均给之建寜守将阮徳柔遣使纳款人以为诈溢曰陈友定据全闽势必不能容故徳柔为自全计非诈也具以闻诏许之而徳柔已为友定所并溢因留其使厚恤之中书省命处州造海船并佥溪船户一千为水军既有领之者复隶军府溢奏设水军千戸所以专统之处多山少田军需不足胡深为奏免杂税而行省复有所科奏罢之浙西诸郡皆平上召溢且命分兵取闽中而以其子存道守处州溢入见上谕羣臣曰章溢虽儒臣父子宣力一方寇盗尽平其功诚不在诸将后问征闽诸将何如溢对曰御史大夫汤和由海道进平章胡廷瑞自江西入此固必胜然闽中尤服李文忠信若令文忠从浦城取建寜此万全计也即日诏文忠出师如溢策处州粮旧额一万余军兴加十倍民不堪命溢言之丞相丞相入奏诏从其旧洪武元年拜御史中丞兼太子赞善大夫溢务大体不屑屑细故或以为言溢曰宪台百司之仪表居是职者当先养人亷耻使人不犯岂直恃搏击哉上亲祀社稷会大风雨还坐外朝怒仪曹议礼不合以致天变将杀之溢奏曰风雨连朝无怪者纵礼官议有未尽陛下一诚自足以格神明愿寛雷霆之怒上为霁威存道部乡兵万五千从李文忠入闽闽平诏存道以所部从海道北征溢持不可曰乡兵农人耳始令征闽许以事平归农今复调之是不信也上不怿而罢溢继奏曰兵已征闽者放归农其昔尝叛逆者宜籍为军使北征一举而恩威着矣上喜曰孰谓儒者果迂阔哉苐为一行可成兹事溢受诏即行会母艰驰归乞守制不许溢洒泣台戎事乡兵既集命存道部领由永嘉浮海北行章再上乞终丧诏可其奏哀毁卒于家　　论曰章公一儒者提戈跃马扫清妖氛牧民驭众之才兼资文武立台端振肃纲纪表仪百僚务存大体可谓正直忠厚者矣
今献备遗卷二
●钦定四库全书
今献备遗卷三
（明）项笃寿 撰
傅友徳
傅友徳者宿州人徙居砀山元末从李喜之起兵山东既归明玉珍不能用乃率所部走武昌从陈友谅辛丑上攻江州至小孤友徳率众降上使将兵从常遇春攻庐州友谅围洪都从上亲征大战彭蠡友徳以楼船犯其前锋身被数创战益力杀数百人复与诸将邀击江口友谅死复从上亲征武昌督兵攻城城东南有山名高冠下瞰城中上问诸将谁能夺此山者友徳即率万人先登一鼓夺之矢中面及胁下镞出脑后不顾武昌平以功擢雄武卫指挥使与徐达攻拔庐州取夷陵衡州襄阳攻安陆身被九创擒其守将任亮取淮东泰州进攻淮安破张军于马骡港大破竹贞兵于安丰所过焚元积聚吴元年守徐州王巴拜遣骁将李贰来冦伺其出掠乃将步骑二千泝吕梁抢舟登陆击之贼将韩乙迎战友徳跃马奋槊刺乙坠马贼败走友徳度李贰必益兵来斗趋还城开门出兵阵于城下令士卒卧鎗以待闻鼓声即起击有顷李贰果至友徳鸣鼓士皆奋起斗贼大败生禽李贰献俘京师上劳赏之拜江淮行省叅政大将军徐达等北征中原上谕之曰征伐奉天命平祸乱安生民叅政傅友徳勇畧冠诸军可领一军使独当一面复谕友徳曰此行当努力今用师自山东始汝其勉之进攻沂州斩王宣下青州败元将伊蘓兵取莱阳洪武元年取东昌棣州乐安攻克汴梁河南洛阳及诸山寨关陜平上命取元都友徳引兵渡河取卫辉彰徳遂下广平克临清徳州沧州通州进克元都复将兵侦逻古北诸隘口追元残兵所获辎重无算略大同而还徇下保定中山真定略平定州遂克太原初库库特穆尔自太原出鴈门将由居庸以攻北平友徳同大将军等乗虚径捣太原扩廓至保安州闻之还师来援其锋甚鋭万骑突至友徳帅敢死士击却之因夜伏兵袭其营库库方明烛坐帐中闻变遁去友徳追至土门关不及而还获甲士四万余败元将贺宗哲于石州击走四大王及竹贞兵败图鲁卜于宣府同大将军取陜西下鳯翔巩昌临洮攻克庆阳陜西悉平三年复命友徳同大将军等出潼关以捣定西败王巴拜兵巴拜北遁乗胜取蜀友徳为前锋出秦州夺略阳关擒伪夏平章蔡琳遂入沔州分兵由鳯翔入连云栈合攻汉中克之寻以馈运不继还军西安夏将吴友仁冦汉中守将金兴旺遣人来救友徳率精鋭三千攻斗山寨下令人持十炬燃于山上友仁军望见列炬起大惊夜遁去大封功臣封颍川侯是年冬命将分道伐蜀汤和廖永忠等由瞿塘趋重庆拜友徳为征西前将军由秦陇趋成都上宻谕友徳曰蜀人闻西伐必悉精鋭东守瞿塘北阻金牛以拒我师若出其意外直捣阶文门户既隳腹心自溃矣友徳受命驰至陜集诸道兵扬言出金牛潜使人觇阶文守备单弱引兵出陈仓攀縁山谷昼夜兼行直抵阶州守将丁世珍率众拒战击走之克阶州遂趋文州蜀人断白龙江桥以阻我师友徳督兵修桥以渡破五里关拔文州渡青川杲阳白水江蜀人望风惊遁遣人谕降之引兵趋绵州阻汉江不得渡下令军中造战舰百余艘以济师欲以军信达汤和而山川悬隔适江水暴涨乃以木牌数千书克阶文绵州日月投汉江顺流而下蜀守者见之咸解体寻拔汉州初夏人闻王师伐蜀命丞相戴寿太尉吴友仁等悉众守瞿塘及闻友徳破阶文乃分兵还援汉州以保成都未至而友徳已逼汉州向大亨悉兵出战城下击败之寿等至友徳下令曰彼劳困逺来闻大亨败众必汹汹可一战禽也乃亲督兵迎击寿寿大败遂拔其城是时汤和驻兵大溪口未进上引友徳冒险克敌功责之而和亦得木牌于江流遂进师趋夔州友徳进围成都戴寿向大亨等出城战以象载甲士列于阵前友徳命以弓矢火器攻之象中矢却走寿兵躏藉死者甚众友徳亦中流矢会汤和遣人报重庆之捷寿等遂无斗志乃降分兵徇下州县之未附者克保宁执吴友仁械送京师蜀地悉平师还论功御制平蜀文以旌之五年副征西将军冯胜北征沙漠败实喇罕于西凉至永昌败多尔济巴勒攻甘肃射死平章布哈降太尉琐纳住等六年大军复出鴈门西北廵长城外友徳为前锋敌逺遁追获平章邓博啰特穆尔军还留镇北平上疏陈五事上嘉纳之召还从皇太子诸王讲武荆山下九年屯兵延安以备巴延特穆尔设伏大破之其麾下缚巴延特穆尔以降上将平云南命友徳廵行川蜀永宁雅播等处修城郭治关梁于是金筑普定诸山寨酋长相率来降十四年同大将军出塞讨元平章鼐尔布哈等渡北河敌骑遁友徳选轻骑夜袭灰山克之九月拜征南将军蓝玉沐英副之统兵三十万征云南上谕之曰朕览舆图取之之计当自永宁先遣骁将别率一军向乌撒大军宜自辰沅入普定分据要害乃进兵曲靖云南之喉襟彼必并力以拒我师出竒取胜正在于此既下曲靖三将军以一人提劲兵趋乌撒应永宁之师大军直捣云南彼此牵制疲于奔命破之必矣云南既克宜分兵径趋大理势将瓦解其余部落可遣人招谕不烦兵也友徳至湖广分遣都督胡海等率轻兵五万由永宁趋乌撒大军由辰沅趋贵州攻普定普安下之进取曲靖梁王巴咱尔斡尔宻遣平章达尔玛将精兵十余万拒我师友徳用沐英计倍道疾趋未至曲靖数里忽大雾冒雾至白石江顷之雾霁敌大惊我师阳渡江而潜遣数千人从下流以渡出其后遍树旗鼓达尔玛急撤军御而我师毕济矣友徳麾兵大战矢石齐发声震天地纵铁骑捣之敌大败生禽达尔玛俘其众万计悉纵使归本业遂平曲靖友徳自将兵击乌撒城之分遣副将军下云南梁王走死通毕节克可渡河于是东川乌蒙芒部诸蛮皆震詟降附进克大理禽土酋叚世分兵略下鹤庆丽江金齿车里平缅皆降乌撒蛮复叛讨破之复遣兵搜捕蛮党未服者霭翠欵附蛮地悉平上数遣使勑劳友徳十六年上命长兴侯耿炳文往谕友徳等班师友徳乃因其土俗定赋税广屯田兴学校创设诸司边境以宁十七年凯还进封颖国公十九年再征云南二十二年复统畨汉军讨曲靖普安等处蛮平之二十三年征沙漠至迤都山禽鼐尔布哈复征西路宁夏二十四年北征追故元辽王方进兵遽下令班师敌信之少懈趣师深入掩袭其众而还　　论曰明兴猛将云从六王最着以骁力称者莫如常开平次傅颍国耳观其下蜀扫滇踰险隘涉荒逺席卷飙驰功甚竒伟而用兵方略悉禀朝算有以哉
廖永忠
廖永忠者巢县人楚国公永安弟也乙未永安与俞通海等以舟师迎高皇帝于巢湖永忠年少高皇帝曰汝亦欲图富贵乎永忠对曰得事明主効展尺寸是所愿也上大悦即以水军属永安而永忠副之从渡江定金陵取镇江常州池州及江阴宜兴累战皆先登有功戊戌永安陷于张军永忠代总其兵授枢宻佥院己亥攻破双刀赵克复枞阳庚子同张徳胜等大败陈友谅于龙江升同知枢宻院事辛丑从上伐友谅攻安庆破其水寨长驱入江州分兵攻下瑞州临吉诸郡壬寅从取南昌癸夘攻庐州未下而友谅围南昌甚急七月从上讨友谅于彭蠡丁亥遇之康郎山戊子大战徐达败其前锋永忠与俞通海等纵火焚贼舟而贼之骁将张定边者直前犯上舟常遇春射走之永忠即以飞舸追定边定边走身中百余矢士卒多死伤日暮收军己丑复大战以七舟载苇荻乗风纵火焚贼数百艘烟熖涨天湖水尽赤又明日庚寅永忠通海等以六舟深入搏战贼聫大舰以拒我师望六舟无所见意已陷没顷之六舟旋绕敌船而出我师见之勇气百倍合战益力声动天地湖水起立贼大败相持者逾月友谅移军湖口欲遁走永忠督诸将横截湖面邀其归路友谅败死上还建康论功赐永忠朱牌镂金字八曰功超羣将智迈雄师甲辰武昌平以功升湖广行省左丞从攻庐州克之救安丰取江西未下州郡乙巳与徐达等攻下泰州丙午克高邮淮安从伐张士诚吴元年以平吴功进中书平章政事十一月拜征南副将军会汤和讨方谷珍降之遂自明州出海道取福州洪武元年以平章兼同知詹事院事攻破延平禽陈友定闽地悉平二月拜征南将军同朱亮祖由海道取广东遣人以书谕降元丞相何真潮广循惠悉附攻破伪叅政邵宗愚山寨诸郡皆下九真日南朱崖儋耳三十余城皆传檄而定遂进取广西六月师入梧州至九月悉定广西二年凯还上命皇太子率百官迎于龙湾入见上抚慰欢甚复命皇太子送永忠还第赐予甚厚三年封徳庆侯寻拜征西副将军同汤和伐蜀四年克归州进攻瞿塘以山峻水急蜀人以铁索飞桥横据关口我舟不得进乃宻遣壮士数百人舁小舟踰山度关出其上流人持糗粮水筒以御饥渴蜀山多草木令将士皆衣青簔鱼贯出崖石间蜀人不觉也度已至夜率精鋭出墨叶渡分两道一军攻其陆寨一军攻其水寨水军皆以铁裹头船置火器而前比明蜀人来拒已破其陆寨矣顷之所遣将士舁舟出上流者一时俱发扬旗鼓噪而下蜀人出不意大骇而下流之师亦拥舟前进发火炮火筒夹击之贼大败走焚三桥断其横江铁索禽斩无算永忠入夔府明日汤和兵亦至分道并进和率歩骑而永忠率舟师乗胜抵重庆次铜锣峡明升遣使纳欵永忠以汤和未至不受和至明升面缚衔璧出降和受璧永忠解缚承制抚慰下令禁侵掠遣使献俘京师蜀地平凯还论功诏曰徳庆侯廖永忠破瞿塘下重庆功最大赏白金文绮赐第京师洪武八年卒初捷闻上亲制平蜀文第其功曰傅一廖二复命刘基作平蜀颂以旌之　　论曰徳庆侯兄弟从龙渡江首基王业而楚公独困于豫且惜哉方彭蠡之战也流血为湖僵尸成丘而永忠以六舟搏其千艘出没洪涛轻捷若飞矢石雨下而意气弥厉竟翦修鲸功冠诸将功亦竒矣灭吴扫闽席卷五岭及破瞿塘捣重庆智勇俱奋功齐颕国非至骁俊畴克尔哉明升之璧降也俟汤公至方始受之从容推让有足多者竟以小眚靳列上公惜哉
俞通海
俞通海字碧泉巢人江淮贼起父子结寨巢湖自守通海闻上驻和阳归欵双刀赵谋劫上通海宻白上挟兵归营曼济哈雅陈兆先之战皆败其众攻镇江常州宣城败吴吕珍进兵吴江中流矢右目失明再破双刀赵复池州升佥书枢宻院事从征友谅克铜陵捣九江掠蕲黄击祝宗复南昌上率通海等西援友谅解围东出鄱阳湖通海乗风火焚其舟率飞舸射中张定边友谅死升中书省平章政事总兵略刘家港平庐州摄江淮行中书省事从征浙西克湖州转战至灭渡桥中流矢卒赠豫国公改虢国公谥忠烈侑享太庙
张徳胜
张徳胜合肥人集众结水寨以舟师来归至和阳营于新河授万户渡江拔采石取太平擒陈额森擢管军总管曼济哈雅陈兆先复屯方山同太平公破之从取集庆大破方山营擒兆先克镇江下常州宣州宜兴普胜陷池州击败其栅于江口复池州友谅犯龙江徳胜呼诸军力战败走友谅降其将张志雄梁铉喻国兴刘世衍追友谅至采石战殁赠蔡国公谥忠毅侑享太庙
赵徳胜
赵徳胜鳯阳人因母在滁阳军中弃妻子来归太祖为帐前先锋从克和阳仪真败方山营苗军水寨收丹阳金坛广徳宣城战毘陵湖州擢左副元帅伏友谅龙江下铜陵临山寨出淮南征髙邮从破汉水寨走友谅收黄梅广济克瑞临吉抚四郡旋鏖安庆降南昌南昌叛从复南昌临江吉抚三城叛又复三城癸卯汉围南昌公出战射杀汉金指挥汉益急攻城且坏徳胜先诸将死战且战且筑城城坏复完巡城至东门敌发蹶张弩中腰膂箭深入六寸即拔出拊髀叹曰命也柰何卒友谅灭赠梁国公侑享太庙谥武桓
耿再成
耿再成五河人癸巳来归从征授百户立功泗滁和阳建康镇江升元帅守镇江克扬州改守扬州宜兴数被吴冦又改守宜兴寻还守扬州取处州又改守处州先是士卒征私粟民间号砦粮民苦公白胡叅政尽罢砦粮壬寅苖帅叛公方与客饮闻变上马收战卒不满二十人迎贼骂曰尔众俘国何负汝乃反趣解甲降遂挥剑连断数槊贼刺公堕马死追封髙阳郡公侑享太庙加赠泗国公谥武壮
桑世杰
桑世杰无为人甲午与廖俞蔡诸公结水寨巢湖乙未纳欵赵普胜畜异志公泄其谋上得归和阳集商舟载勇士至黄墩攻败普胜及曼济哈雅趋入和阳诸军大集即攻破采石鲚鱼洲铁长官水砦取太平擒陈额森曼济哈雅遁擒兆先入金陵拔镇江寻下金坛丹阳从围常州攻宁国常州平升判行枢宻院事取马駄沙克大浦口江阴下太湖收宜兴寻与诸将攻江阴石牌海冦栾瑞陷阵死赠永义侯侑享太庙
论曰俞张赵耿桑五公暨胡武壮者皆以力战死其所摧败功伟甚上公之褒侑享太庙与六王埓有以哉班史云朽骨枯于墓苗裔流于道放东汉之续元勲在录遗老者加之意焉
今献备遗卷三
●钦定四库全书
今献备遗卷四
（明）项笃寿 撰
王祎
王祎字子充金华义乌人大父炎泽梦五色芝产于门而生祎长身山立有伟度师事黄溍与宋濂齐名弱冠游元都上万言书不报临川危素太原郝逺者图等交荐之有齐琦者善康节数推言天人兴衰甚有验见祎叹曰公异代人物也祎知元室将乱走归隐青岩山中高皇帝下金华遣使征祎谒见行在所署中书省掾参与机务语必称子充而不名数于上前论文章上輙称善因命采故实为四言诗以授皇太子上亲征江西祎进平江西颂上览喜曰知浙东有二儒卿与宋濂耳学问之博卿不如濂才思之雄濂不如卿授江南儒学提举司校理除侍礼郎兼引进使迁起居注升同知南康府事洪武元年召还议礼不合出判漳州上疏言祈天永命在修徳修徳之要在法天道顺人心愿寛刑威减赋税以固国本上嘉纳之二年诏修元史召祎与宋濂总裁书成拜翰林待制同知制诰兼国史院编修官预教大本堂出使吐蕃寻召还五年上以云南弗臣命祎持诏往谕之祎即日就道既至见梁王君臣谕以祸福梁王君臣相顾骇服已有降意乃改馆而加礼焉未几元之遗裔有自立朔漠者遣使托克托征粮饷于云南且欲连兵以拒王师知梁王持二心因以危言迫梁王梁王两可未决命达尔玛匿祎于民间尔玛知之愈责诮梁王不得已出祎见之托克托欲以威屈祎祎骂曰天讫汝元命我朝实代之我天子使岂为汝屈有死而已顾谓梁王曰汝朝杀我大兵夕至矣遂被害时六年季冬之二十四日也八年上复命刑部尚书吴云谕云南而梁王使其铁知院等二十余人使漠北为王师所获械送京师上释而归之令与云俱至云南之沙塘口铁知院等谋曰吾属奉使不达中道被执而还罪必不免乃说云改易制书共绐梁王云不从欲杀之而梁王亦遣人来劫云使降命易服束髪以见云厉声斥之遂死十四年命征南将军傅友徳等伐云南生擒达尔玛梁王走死祎及云死事始闻于朝革除间赠祎翰林学士谥文节文臣有谥自祎始正统间改谥忠文而云未有恤典　　论曰昔李希烈杀颜真卿而王廷凑不杀韩愈夫事固有幸不幸也世多谓子充不即死又从匿民间嗟乎岂知子充者哉
王绅
王绅字仲缙祎仲子也警敏絶人贯穿经史百家言为文纵横出入数千言可立就宋濂见而竒之曰王华川其有后乎一时材俊皆逊服洪武二十五年蜀献王闻其贤以书币聘之教授蜀郡请于王走云南求祎遗骼不获即死所祭焉号恸几絶过者泣下述滇南恸哭记建文君即位言官交荐召为国子博士遂入词垣编摩高皇帝实录尝以祎死事闻于朝得赠谥庚辰冬卒于官所著有继志斋集三十卷子稌有文行有祖父风
孙炎
孙炎字伯融金陵句容人也博学雄辨有口才善诗歌好饮酒所交皆豪侠炎负气蔑视章句儒众中常自许曰孙炎岂龊龊辈伍耶高皇帝既下金陵开省江南闻炎名召见炎陈元运将终宜延揽智能以图大业上大喜论事慷慨所谋多当上意从下浙东擢同知池州府事改池州为华阳府即拜炎知府事召为省都事会处州降乃命耿再成守之而以炎为总制钱谷兵马悉委之不取中报且以省符未署者付之听得自辟署炎匹马入处州时城外皆贼营不奉官府约束炎坐厅事召城中人谕以元将亡及上起兵意尔等皆良民奉法则生否必死语极剀切城中人皆叩头流血誓不敢有二心炎复下檄旁县徧谕之由是悉投戈降炎乃择其骁勇者练为兵而以众所推服者长之贼至即率以杀贼事罢散归为农有警驰召之莫敢后者奸吏豪族畏之如神皆谓得孙使君晚时上方寤寐豪杰而秀民有才能者皆窜匿山谷中炎访得姓名为书招之青田刘基最有名自以尝仕元耻事二姓使者再往返不起以寳剑一奉炎炎赋诗报之以为剑当献之天子我人臣不敢私用封还之且为书数千言开陈天命人事以论刘亡何就见炎炎置酒高会纵论古今成败亹亹可听刘深叹服曰基始自谓胜公今听公论议基何敢望也炎以口舌安反侧郡上方征伐无一兵与炎苗将贺仁徳李佑之叛袭炎而炎所练卒反应贼炎被擒幽空室中列卒环守胁炎降炎绐之曰若生吾吾能成若事贼知炎非本意恐自遗患乃夜以燖鴈斗酒馈炎曰以此与公诀炎拔佩刀割啖之举巵酒引满仰天叹曰嗟乎丈夫乃为鼠辈擒邪饮酒自如卒令解衣炎大骂曰贼狗奴此紫绮裘乃主上赐我者贼勿解我当服此裘以死贼遂杀炎而守将耿再成方与客饮闻苗军反即上马收战卒不满二十人迎贼骂曰尔众俘国何负于汝汝反耶趣解甲降不降吾斩汝汝谓吾劔不利耶贼怒欲刺再成再成运劔奋斗连断贼数槊贼跃而前槊中再成颈再成遂堕马大骂不絶口而死再成死炎无援故及于难高皇帝既即位追封再成为高阳郡公炎丹阳县男建庙处州岁时祀之炎妻王氏靖难初王师入金陵不屈死　　论曰国初死忠者如王祎之使滇希烈之真卿也花云之守姑孰禄山之杲卿也韩成之诳楚沛公之纪信也张子明之伪盟晋人之解扬也而胡越国之死金华孙耿之死栝苍其事与唐张镐李绛颇类要之皆能死者其真烈丈夫哉
胡大海
胡大海字王甫泗之虹县人高皇帝驻兵滁阳杖策谒见语合遂居前锋从克和州渡江拔采石太平克金陵与徐达等攻下京口毘陵皆先登授右翼统军元帅宿卫帐下从破宣城副邓愈戍守取绩溪进攻徽州拔之元将杨谔勒哲率众十万取临安而命镇抚李才攻围徽州大海自婺源兼程以进横槊大呼斩李才擒其将吕旺吕升贼众败走克严州迁枢宻院判大海与诸将议曰兰溪宻迩严州兰溪下婺右臂断矣引兵攻下之从上取婺州升佥行枢宻院事攻下诸暨州而张士诚复遣吕珍围诸暨堰水以灌城大海驰救夺堰水灌珍珍势蹙乃于马上折矢誓求解兵大海许之都事王恺曰贼狡滑难信不如击之可大胜也大海曰比若再来吾当取之言出而背之不信既纵而击之不武遂引还人服其威信取衢州遂攻处州克之陈友谅冦龙江上命大海出兵捣信州乃率师攻破信州时信方絶粮众请还师大海曰信乃闽楚襟喉奈何弃之缮城浚隍为坚守计上以婺为浙东大藩通瓯引越非得重臣守之不可乃授大海江南等处行中书省叅知政事守金华苗将蒋英刘震等谋叛率众入省署阳请大海观弩八咏楼下遂遇害并杀郎中王恺婺人莫不流涕上闻之震悼为文以祭命配享晋卞壸庙追封越国公谥武庄　　论曰国初死事者多矣惟胡越公最着闻高皇帝之初下金陵也疆宇未广首取浙东专城之责付之胡耿祸发肘腋虽知乏先几而仗节以死可谓壮矣成败宁足计乎
花云
花云者怀逺人也少孤随母更嫁张氏骁勇絶伦癸巳谒高皇帝于滁阳使将兵略地所向辄克破怀逺城俘其帅以归攻全椒拔之上将取滁州云单骑前驱猝遇贼数千人遮道顾后骑未至欲退走不可云独提劔跃马卫上横冲贼阵而出贼惊曰此黑将军勇甚不可与争锋后骑至遂克滁从取和州得兵三百人以功授管勾渡江先登克采石取太平上以云重厚可托因命宿卫常在左右从克金陵升总管徇下镇江丹阳丹徒金坛诸县过马駄沙剧贼数百人邀战云且行且斗三日夜悉擒杀之授前部先锋判行枢宻院克常熟得兵万人命云将之拔常州守牛塘营领兵趋宁国时羣盗蟠结所在梗塞云操戈前行遇贼輙斗斩首数千出入榛莽泥淖中凡八日始达宁国寻命守太平陈友谅以舟师入寇围太平云率麾下三千人迎战相持者三日友谅不得入乃引大舟泊城西南军皆縁舟尾攀堞而上城中乏食而云士马俱惫城遂陷贼縳云急云怒骂曰贼奴尔缚我我主必灭尔斩尔为脍也遂奋跃大骂缚尽解夺贼刀格杀五六人复骂曰贼奴非我主敌也曷不趣降贼怒碎云首缚之舟樯众射之云至死骂不絶口知府许瑗院判王鼎皆被执不屈而死吴元年上追悼云封东邱郡侯瑗高阳郡侯鼎太原郡侯立祠太平命有司岁时祀之方云与贼战甚急妻郜氏抱其所生三岁儿拜家庙泣谓家人曰今城且破吾夫忠义人必以身死之夫死吾必不独生然花氏独此一儿若等幸善视之闻云就擒即赴水死侍儿孙氏收郜氏尸瘗之遂抱儿走匿为陈军所获至九江军中恶小儿啼数欲弃之水孙氏乃潜以簪珥属渔媪养之王师伐汉汉败孙氏脱身至渔家视儿瞷渔人出窃负而走宿陶穴中明日僦舟渡江遇陈军败还争舟捽孙氏及儿投之江方出投波中有断木自上流浮来附之入芦中采莲实啖儿凡七日不死忽夜半闻人语声呼之则一老父也问其姓名曰我雷老也告之故偕行达上所上闻云有儿即召见孙氏涕泣抱云儿再拜上亦泣数行下抱云儿坐膝上曰此花云儿将种也命赐老父衣老父已不见追之无所得众以为神云儿八岁入侍皇太子就学年十三授虎贲后卫副千户升水军左卫指挥佥事名炜　　论曰国初死忠节者惟花云最烈而王祎孙炎次之至其妻之死夫妾之存孤事尤卓异即睢阳常山宁足多哉
廖永安
廖永安字彦敬庐州巢县人也与俞通海等屯巢湖为水寨左君弼据庐永安等数为所窘乙未闻高皇帝驻和阳遣人纳欵且乞援高皇帝大喜亲驰赴之永安与弟永忠及诸将奉迎登舟出湖口攻败元中丞曼济哈雅水军徙还和阳六月朔从渡江乗风齐发永安举帆前导须臾及牛渚守者大骇诸军奋击之遂拔采石乘胜取太平授总管克芜湖大破海牙军俘获万计擒陈兆先从攻集庆克之拜昭武大将军统军元帅与徐达等攻克镇江毘陵以功升同佥行枢宻院事宿卫帐下克池州枞阳夺马駄沙升同知枢宻院事再破张军于福山港及狼山与徐达等攻复宜兴转战太湖孤军深入为士诚将吕珍所获永安不屈遂拘囚之丙午七月丁未卒于姑苏追封楚国公谥武闵改封郧国公　　论曰初高皇帝驻和阳渡江无舟頼永安诸将以舟师迎附得渡定基金陵厥功不细矣永安虽幽囚死不究厥成其节义固足称也
濮真
濮真鳯阳人也以忠勇受知高皇帝从渡江定金陵破吴楚北定中原皆与有功由副元帅擢西凉卫指挥升都督佥事洪武初征高丽兵败被执高丽王诘之曰无故加兵亦有说乎真曰天子神圣抚有华夏尔国叛服不常遣使谕意不奉明命遣将声讨岂无故耶王爱真骁勇徐曰吾欲用尔为将亦不失富贵真厉色斥之即拔所佩刀剖心而死王大惧遣人诣阙谢罪并归真从行兵士上喜真忠节追封为乐浪公子玙甫生数月即襁褓中封西凉侯幼趋朝为多士蹋伤母夫人以闻上命御用监镌一字玉牌悬其冠上每朝俾人避之　　论曰濮公剖心不顾一死而夷人失色使国势重于九鼎真烈丈夫哉
韩成
韩成虹县人也壬辰从高皇帝起兵徐泗间破诸山寨甲午克滁州授镇抚守御乙未从渡江进克金陵下京口升元帅守御金坛从攻常州解牛塘之围取扬州戊戌从下婺州复池阳败陈友谅于龙江及取江州南昌皆与有功癸卯升帐前总制亲兵左副指挥使专侍宿卫四月陈友谅率师六十万围南昌七月从上亲征大战鄱阳湖自戊子至庚寅三胜之复鏖战良久贼悉众合围数重矢石雨下一时诸将计无所出上方设竒成进曰臣闻古有杀身以成仁者臣不敢辞也遂赐成龙衮冠冕与上服同对贼投水中死陈军皆呼万岁遂解围御舟乗间得脱竟殱友谅封高阳郡侯建祠康郎山设像祀之成位第一子观累官都督同知洪武中数讨破广西诸蛮寇及征五开有功革除末年挂征南将军印广西操练军马寻镇守广西永乐九年征交址既平留观镇守十二年卒　　论曰彭蠡之战诸将死行间者甚众庙祀康郎山者凡三十六人而韩成功第一其事与纪信诳楚絶相类至今广西人谈观威略猺獞畏之如神与山云齐名语有之蠋飞涓涓育子为蚕观诚贤不犹出其父之型范乎
张子明
张子明者不知何许人国初授千户从守洪都岁癸卯四月陈友谅悉发国中兵号六十万围洪都亲督兵昼夜攻城期必拔守将大都督朱文正等婴城固守被围者八十五日六月文正遣子明告急于建康子明取东湖小渔舟夜从水关潜出越石头口夜行昼伏半月始达建康上问友谅兵势何如子明对曰友谅兵虽多而战斗死者亦不少今江水日涸贼之巨舰将不利用老师食少方转漕武昌若援兵至可必破也上曰汝归语文正为我坚守一日吾当自取之不足虑也子明还至湖口为陈军所执友谅曰若能诱城降非但不死且得富贵子明伪许之至城下大呼曰大军百万至矣固守以待友谅怒杀之后封忠节侯庙祀洪都
于光
于光字大用南康都昌人也元末从徐寿辉署江东宣尉元帅镇鄱阳陈友谅既弑寿辉光谓其麾下曰我不杀友谅可事之乎庚子以饶州来附高皇帝命邓愈往镇之光佐焉以功拜江西行省叅政寻授行枢宻院判改戍徽州召还解金连环并绦赐之光顿首谢曰臣蒙厚恩敢不效死辛丑从上亲征友谅取安庆江州壬寅从下南昌癸卯从破友谅于彭蠡转振武卫指挥同知甲辰从平武昌升鹰扬卫指挥使乙巳取淮东诸郡吴元年擒张士诚皆与有功洪武元年与大将军徐达等北伐下山东河南诸郡拔潼关承制以光戍守其地大败元兵二年移镇巩昌王巴拜屡引兵来冦辄击走之保保复移军围张滥于兰州光驰救之遇贼于马兰滩战败被执至兰州城下使呼张将军出降光大呼曰我不幸被执公等坚守大将军总百万师至矣贼怒批其额而死　　论曰豫章忠臣庙凡十四人而子明位第八及考死事独子明最竒方其冒重围出百死以走金陵昼伏夜行竟致其命斯可谓忠且智矣身虽被执以死而大呼不屈城守益坚卒完孤城以殱大憝于光事畧相类因以附焉
今献备遗卷四
●钦定四库全书
今献备遗卷五
（明）项笃寿 撰
宋讷
宋讷字仲敏大名滑县人也元至正间举进士授铅山县知县洪武十三年征诣公交车除国子监助教应制撰诸勑文操笔立就称旨超拜翰林院学士迁文渊阁大学士日见亲信太学成擢祭酒师道尊严诸生畏且爱之乙丑戊辰两科取士多出大学而魁选尤多大被赏遇讷尝有疾上遣中使致谕畧曰卿禀纯诚病必速差且命画工绘象以肖焉上览之甚喜然终老之召其子望江主簿麟侍养京师居常寝食恒在厢房不宿于家疾革乃归卒于私第年八十上亲为文以祭官其次子复祖为司业　　论曰董生有言养士莫大乎太学高皇帝初建成均得宋公为师教人先躬行而后口说故士皆务实人材质直朴醇足以适用盖身教行而师道立也谚曰桃李不言下自成蹊恶在多言哉
朱善
朱善字备万江西丰城人也十岁能文通经义元末隐居纂述所著有诗经解颐诗经辑释史辑诸书事继母李氏甚孝避兵扶母窜匿者十余日竟两全高皇帝既定天下开设学校而丰城仍旧为富州州守强富中请为训导南昌守许方以名闻于朝授郡教授洪武八年征赴京廷试第一除翰林院修撰署院事兼知制诰逾年以家属不完谪教辽东着辽海集未至辽赐还乡十七年召授翰林待诏十八年奉旨校文礼闱授文渊阁大学士以疾告归卒卒之前夕有星如虹坠于所居乡人异之　　论曰朱公虽纯嘿以明经荐陟馆阁不为不遇矣
刘崧
刘崧字子高江西泰和人也初名楚国初更名崧以经明行修荐为兵部职方郎中歴署总部事奉命征粮镇江多公侯官田崧归奏之有旨分官民田寻命往广东买马及点视山东驿递相视莱州遭风海船皆称职迁北平按察司副使政有声绩征拜礼部侍郎尝奉勑撰勲臣神道碑铭及封诰宋濂见其文叹曰此今之司马子长也进摄吏部尚书踰月以灾异免征拜国子司业赐鞍马令朝夕见必燕语移时未几以疾卒于京师崧性廉慎所居屋坏半以茅覆之曰令后世师吾俭家有田五十亩居官弗复增一布被十余年为鼠所伤命更置之仍补鼠伤者以衣其子赴北平时始尽支职方俸得白金九十两封识托其乡人及归取之其人悉用去崧不复问所著有职方诗集行于世　　论曰刘子髙之清近世所未见也其权吏部也不逾月而免功业不概见惜哉
董伦
董伦字安常东昌恩县人也世居燕之宛平元末征辟不出洪武十五年单县张宁以伦荐征为春坊赞善大夫赐冠带事懿文皇太子其所陈说多忠厚高皇帝闻而喜十八年升春坊大学士会东宫晏驾二十五年出为河南左叅议在任尽心民事名其退食之堂曰后乐方孝儒为之记尝草封事数千言悉当上意二十六年上书荐肇州吏目诸葛伯衡擢为陜西右叅议三十年诖误坐免谪教须南皇太孙怜而老之赐白金若干镒建文初眷念旧学屡问伦左右多言伦可用召拜礼部侍郎兼翰林院学士与方孝儒入内阁侍经筵考庚辰会试得名士胡广吴溥杨荣杨溥胡濙辈号称得人解缙之谪河州也与伦书祈哀伦言之于上召还以缙为翰林待诏其拳拳汲引类此伦质直敦厚有文学为时所重济时匡君之念老而益笃革除年间卒　　论曰昔魏征言愿为良臣不愿为忠臣有以哉董公以井盘之旧建文中复赴宣室之召从容清禁寿考令终将不得为良臣乎哉
陈瓘
陈瓘字同故江西庐陵人也少读书元季知天下将乱弃去习兵法环所居皆良田改筑场树木人莫测其意数年树成列四方盗蜂起遂募义勇屯其中保障一乡頼以安堵七年陈友谅将熊天瑞强致瓘与俱至九江瓘知陈氏必败去之甲辰高皇帝克武昌瓘因弘文馆学士罗复仁谒军门陈救乱安民之策悉见听纳擢湖广行省左右司员外郎改左司都事佥郎中升大都督府经歴大将军徐达北征瓘赞军事既克泰州留瓘督筑城之役寻命总制真州军事丙午除宁国知府首兴学育材问民所疾苦禁并兼核欺隐所创户帖命布之天下宣城民田濵江者岁患水加筑堤防伐石作水门以时蓄泄强盗刼麦舟坐死者四十八人瓘曰此皆愚民因舟漂抵岸引梃取之非素有合谋安得论死至众邪乃坐先取者一人余减死论奉命督饷北平还京师台省争荐之瓘固辞归召赴京道病卒　　论曰瓘有文武材虽早死不究所用然其才不已可概见乎
陈遇
陈遇字中行金陵人笃学博览至正中授温州路教授弃官归人称为静诚先生上定金陵秦元之荐宜顾问召见与语大悦称先生与官辞不就上问保国安民大计以不嗜杀人薄敛任贤为对再除翰林学士固辞除礼部侍郎又固辞上望见连呼君子除礼部尚书又固辞自是不烦以务每燕见赐坐食谈说经史人有过被谴力为解上尝曰卿老矣有子可带刀卫朕顿首伏地辞年七十二卒时江西鈆山龚斆学博行淳以明经为教授御史叶孟芳荐征至洪武十三年秋上坐武英殿见诸儒使言志皆对曰不敢上负圣主自弃明时上喜始置辅官以王本杜佑及斆为春官杜斆赵民望吴源为夏官秋冬官缺令兼摄未几斆致仕十四年起为国子司业升祭酒杜斆壶关人勤慎力学精通易书诗为四辅官兼太子宾客后以疾卒源兴化儒学教授洪武十三年中书舍人林廷纲荐源徳行本以儒士行谊着闻　　论曰静诚坚志辞爵禄而恩礼不衰岂徒高尚其事要亦明哲自保者矣龚斆王本杜佑杜斆赵民望吴源亦一时之儁也
乐韶凤
乐韶鳯全椒人乙未从渡江叅赞机事洪武三年授起居注迁兵部尚书改侍讲学士修大明日厯复位洪武正韵更制释奠先师乐章病免八年升祭酒寻致仕归以寿终友人赵奎王才鲁文质陈旭陈友并起■〈亩犬〉浍从上渡江取采石奎有材畧立功授总管守宜兴洪武四年从征井肃猝遇敌众畏怖奎独奋殊死战败之旭英毅多智识友有胆气常居前锋才有材武文质攻医授太医院判奎才并都指挥使旭从靖难封云阳伯友平蛮功封武平伯
陶凯
陶凯字中立临海人博学善文洪武初荐修元史选授太子书寻除翰林应奉文字三年超升礼部尚书四年请建奉先殿干清宫左上日焚香朔望荐新及节序生辰祭用常馔行家人礼上从之凯每议礼与藁城崔亮相可否亮亦善论奏是岁请选人专任东宫官罢兼领职上曰古者不备官惟贤能是用廷臣有才望勲徳者兼东宫官非无谓也尝虑廷臣与东宫官有不相能遂成嫌隙其祸非细若江充事可为明鉴朕今立法令府省台官兼东宫赞辅之职父子一体君臣一心庶几无患五年凯言汉唐皆有会要记载时政及起居注记言记事宜令台省府各置铜匮簿录圣旨及时政依会要编类为书上从之出为湖广叅政致仕八年召为国子祭酒寻老复以叅政致仕自称耐久道人上怒曰何自贱也寻坐罪初牛谅与凯同为礼部尚书以怠职牺牲不中废功臣庙不葺降主事寻复尚书未几坐不职罢时有潼川杨训文者元淮海书院山长居江都吴元年征为起居注两迁中书省左司郎中入礼部亦与凯同为尚书已而改户部出为河南行省叅政亮初为礼曹主事洪武元年召为礼部尚书滕毅不知何许人与训文同以儒士征从事徐相国幕下授起居注上命集古无道之君如桀纣秦皇隋炀事以进曰往古人君善恶皆朕龟鉴也洪武元年初设六部首擢毅为吏部尚书　　论曰两祭酒学行醇固模节克端一时赵王辈文武兼资足称为宪者矣
唐铎
唐铎鳯阳人洪武庚子从攻江州授西安县丞召为殿中侍御史升刑部尚书改兵部尚书改谏议大夫左迁复为兵刑二部尚书致仕再起为太子宾客寻升太子少保二十八年使龙州谕赵宗寿还复出叅议总兵杨文军事经画守卫抚辑蛮獠铎重厚慎宻靖廉不妄取予上初起兵时即侍左右每以故旧遇之僚属罪数连铎上念铎笃行皆不问时诸卿中詹徽以才胜铎以徳胜不动声色而政务自理人咸爱之　　论曰唐公重厚少文独受眷知简导春宫有以哉
郁新
郁新临淮人洪武二十二年除户部度支主事赐名新超升戸部右侍郎升尚书凡十三年综理周宻而取民有节上尝问天下户口田赋地理险易计数新答无遗谬时亲王岁禄米五万石他赐物又万余新定岁一万石并定郡王将军中尉主君禄建文中调兵食効劳靖难后复戸部尚书永乐元年言淮河间多浅滩趺坡阻运舟请自淮安用船可载三百石以上者运入淮河沙河至陈州颍溪口趺坡下复以浅船可载三百石以上者运至趺坡上别以大船载入河至八柳树诸处令河南车夫陆运至卫辉入卫河输北京二年上屯田赏罚例三年卒　　论曰郁公定诸王宗室诏禄之额及置漕■〈舟发〉浅船转输之制至今頼之乃者属籍繁增禄入匮竭后将不继汉唐服穷亲尽皆不得衣食县官而四民之业俾得自效载在典籍可考也安得起新与之议哉
詹同
詹同字同文徽州新安人元举茂才异等为郴州学正避乱黄州事汉为翰林学士承旨兼御史甲辰兵下武昌来见授国子博士升考功郎中丙午为起居注命有司访求古今书籍因谓曰三皇五帝之书不尽传于世后鲜知其行事汉武帝购遗书六经始出雄才大畧后世罕及吾每观孔子之言如节用爱人使民以时真治国之良规万世师也吴元年上谕曰国史贵直笔昔唐太宗观史虽失大体然命直书建成事是欲以公天下也予平日言行是非善恶汝等皆当直书勿隐自翰林待制迁直学士升侍读学士上尝谕曰古人文章明道徳通世务如典谟皆明白简易无深险怪僻之语孔明出师表亦何尝雕刻为文而诚意溢出至今使人诵之忠义感激近世辞虽艰深意实浅近即使过于相如扬雄何禆实用自今翰林为文但取通道术达时务者无事浮藻洪武四年升吏部尚书上言陛下起兵渡江以来征讨平定之迹礼乐治道之详虽有纪载尚未成书乞编日厯传于后世上从之命公与侍讲学士宋讷为总裁官七年五月大明日厯成自上起兵临濠至六年癸丑冬十二月凡征伐次第礼乐沿革刑政设施羣臣功过四夷朝贡之类莫不具载为一百卷公及宋讷又言日厯藏之天府人欲见之有不可得臣请如唐太宗贞观政要分类更辑圣政为书以传天下后世上从之分四十类自敬天至制蛮夷凡五卷名皇明寳训自后凡有圣政史官日纪録之随类增入寻以翰林学士承旨致仕未几复为承旨翰林学士卒
开济
开济字来学一字学臣洛阳人以明经举为府学训导升国子助教与胡丞相善以疾罢归训徒里中洪武十四年御史大夫安然荐济有治才召试刑部尚书未几为真济勤敏有为尝奏令司置考功图日书所行事稽核勤怠上喜赐大第十五年监察御史赵仁言曩以贤良方正聪明正直孝弟力田列置郡县政绩少闻又聘天下秀才以资任用臣愚莫若考其经明行修达于政事者为一等通晓四书才兼干济者为一等量才授职往代旧官其既代之官就令布按二司核其称职平常不称职给文赴吏部再核去留上览其言谓济等曰秀才今征至数千人宜严试授职济等条议乞选有才识文武之臣公暇延访秀才以明经行修为一科工习文词为一科通晓四书为一科人品俊秀为一科言有条理为一科晓达治道为一科六科备者为上三科以上为中三科以下为下不通一科者不在擢中上从之济敏慧有才辩凡国家经制田赋狱讼工役河渠事一算画即有条理可为世守人忌其才高又见上每召济议事谤言遂起竟暴卒　　论曰开公以名世才通达政体言听计从幸矣竟不免于谗口谗说之堲有以哉
吴伯宗
吴伯宗金溪人洪武四年进士第一人时初开科取士赐袍笏冠带擢礼部员外郎命与学士宋讷同修大明日厯胡惟庸方用事欲人附已伯宗性刚直不肯下惟庸恨之八年惟庸竟中伯宗谪居鳯阳论时政因言惟庸专恣不法不宜独在中书辞甚剀切上得奏即召之还十二年进讲东宫陈正心诚意之说明年改翰林典籍上制十题命赋援笔立就词语峻洁上曰伯宗才子除太常寺丞辞改国子司业又固辞忤旨贬金县学教谕至召还翰林检讨十五年初设殿阁学士伯宗为武英殿大学士十六年冬坐弟仲宴为三河知县谬荐人词连伯宗复为翰林检讨明年卒所著有南宫使交成均玉堂诸集　　论曰吴公以首科及第受知圣主简直宻勿可谓遇矣而旋起旋废才不究用谓非命耶
吴沉
吴沉字浚仲金华人博学善属文洪武十二年荐授翰林侍制应对失旨左迁渭源教谕未行改翰林典籍升东阁大学士十六年进精诚録三卷上命沉为叙时撰千家姓沉为表进未几考功劾怠事降侍书寻改国子博士致仕尝着辩言孔子封王为非礼自是布政使夏寅祭酒邱浚皆以封孔子王及谥为非礼　　论曰吴公议孔庙事百五十年始行之读所撰千家姓多异其不见传何也
刘三吾
刘三吾字如孙以字行初名昆茶陵人洪武十七年通政使茹瑺荐征至老矣应对详慎除左赞善歴升翰林学士博学通经史文章典丽既入翰林备顾问每预宻议懿文太子卒上意在文皇问公对曰太孙年富子没孙承适统体也即立燕王置秦晋二王何地上遂立建文君为皇太孙十八年三月上省躬録上命儒臣编古帝王祭祀灾祥感应可为鉴戒者为存心録既又命公编汉以来灾异之应臣下者为书赐名省躬録二十六年以婿赵勉为戸部尚书坐罪乞免官未几又复学士上厌表笺多谀词纎巧命公及右赞善王俊华撰定颁天下寻暴卒　　论曰刘公耄年遭遇润色洪业翊赞经纶词命典实卓然名家可不谓有学有守者哉
今献备遗卷五
●钦定四库全书
今献备遗卷六
（明）项笃寿 撰
杨士竒
杨士竒名寓以字行江西泰和人也少孤好学郡县交举皆不就革除间翰林修撰王叔英荐之征入翰林任编纂授齐府审理副文皇即位擢编修时方开内阁命解缙黄淮胡广胡俨杨荣金幼孜及士竒七人处其中典机宻寻升侍讲仁宗皇帝立为皇太子兼左春坊左中允尝于文华殿呈大学讲义上曰先儒谓尧典克明峻徳章一部大学皆具士竒对曰二帝三王修身治天下者皆大学之道上曰孟子道性善言必称尧舜讲说之际以古为证庶几易入侍讲学士王达讲干九四举储贰为说皇太子以问士竒对曰此出宋儒胡瑗曰与常人言亦举此说乎士竒曰程子尝言卦中六爻人人有用且王昭素尝为宋太祖言之讲臣非有据岂敢妄出意见皇太子尝阅文章正宗喜之士竒曰徳秀真儒其着大学衍义尤有益君臣皇太子取视命刻之饶州人朱季友献所著书斥濂洛关闽之说上怒曰此儒贼也羣臣请罪之士竒曰当火其书毋令惑人从之广东布政徐竒朝京师以岭南藤簟诸物将遗廷臣或得其目以进上阅无士竒名独召问故士竒曰竒自都给事中受命赴广廷臣皆作诗文赠之故有此馈臣时病偶不与为物甚微受否亦未可知上意乃解礼部尚书郑赐为侍郎赵羾所间忧构疾暴卒上以问诸臣士竒曰赐病数日但未敢即安耳上曰微汝言几误疑之赐本君子第才不足耳六年冬诏廵狩北京命士竒视草上称善又命与诸尚书观之兵部尚书刘儁曰道中供帐皆已自备请以有字易自字士竒善之奏用儁言明年驾幸北京皇太子监国命士竒同蹇义等辅导赞善王汝玉每以诗法进皇太子以问士竒对曰诗以言志明良喜起之歌南熏之诗可见舜之志汉高祖大风唐太宗雪耻除凶之作所尚者霸力非王道汉武秋风辞志气已衰若隋炀帝陈后主皆淫靡不足道殿下讲道之暇两汉诏令皆可娱意禆益治道诗非所急也皇太子曰儒者作诗否士竒曰儒者固作诗然儒品不同有道徳之儒有经济之儒专意词章君子谓之俗儒人主尤当辨此皇太子喜读易命取朱子本义纂其要以进名周易直指士竒因进曰易固为卜筮作然修齐治平之道悉具请编缉以备观览书成名曰周易大义九年上还南京召问东宫果何如以孝敬对使言其实对曰有事宗庙祭品祭器皆亲阅每进御用物皆亲阅封识车驾北征不敢宁居恒日中昃始食驾还而后即安上曰此子道当然士竒曰古圣贤亦皆尽其当然者耳且殿下天资高或有过未尝不知知之未尝不速改其存心以爱人为本将来必不负付托之重上悦十二年正旦日食先是上以问羣臣曰正旦日食行贺礼否礼部尚书吕震曰日食与朝贺不同时当贺侍郎仪智曰终然同日宜免贺士竒曰日食大变宋仁宗时元正日食富弼请罢宴彻乐宰相吕夷简不从弼曰万一契丹行之为中国羞后有还自契丹者言彼是日罢宴仁宗悔之今宜免贺上曰君子爱人以徳士竒智言是也遂免贺及宴十四年上闻高煦有异志疑未决独召问士竒对曰汉王始封云南不肯行改青州又不肯行今知将迁都北京惟欲留守南京天下疑之惟陛下善处以全大恩上黙然后数日悉得其状大怒絷之西华门内皇太子力救乃命削两护卫处之乐安州曰此去北京迩即作祸可朝发夕擒也是年冬周王楚王来朝谒孝陵上命皇太子皇太孙及诸皇孙陪谒以问翰林诸臣拜位当何如士竒对曰二王尊属当分列居前东宫稍后居中皇太孙又后亦居中诸皇孙与太孙同班而分列两傍上出片楮所书位次与士竒言合下有六字未书授士竒笔足之遣人持赴陵所遂以宸翰赐士竒上命择廷臣侍皇太孙讲读士竒以仪智荐众老之士竒曰智道理明执守正老成正大廷臣无比上曰智虽老识大体能直言不阿向言元旦日食宜免贺可谓得人矣仁庙即位进礼部侍郎兼华盖殿大学士寻升少保进少傅诏减冗费惜薪司例赋北京山东枣八十万斤为香炭之用士竒奏减其半尚书吕震言于上曰今丧服已踰二十七日请如太祖仿汉制易吉服上未答震徧语羣臣易吉士竒曰今未可比此例盖洪武中有遗诏且仁孝皇后崩太宗皇帝衰服后仍素衣冠绖带者数月今可遽即吉乎明旦上素冠麻衣麻绖出视朝文臣惟士竒武臣惟英国公张辅如上所服既罢朝上谕左右大臣曰吕震奏当易服梓宫在殡吾岂忍之士竒所执是也张辅知礼文臣乃不如邪时天下诸司来朝兵部尚书李庆言民间畜马蕃请令朝觐正佐官领马岁课其息士竒奏言朝廷求贤任官今乃使养马而课责与民同岂贵贤贱畜之意乎不报士竒复极论之陜西按察使陈智亦言畜马不便诏止散马已领者准官员乗马例勿责其息上监国时御史舒仲成常以事忤旨后升为湖广按察使因他事逮治士竒疏曰向来得罪者陛下即位多宥之今追理仲成即诏书不信上即命罢治仲成大理少卿弋谦言事过激上免谦朝士竒曰陛下使谦因言取咎人将谓朝廷不能容直言遂令朝如常且令百官言事毋以谦为戒上赐玺书加劳且制杨贞一印赐之上尝论科举事曰北方学问不逮南人士竒曰长材大器多出北方如取百人则南六十人北四十人则无遗材矣宣庙即位遂行之元年高煦反上亲征罪人既得尚书陈山请移师袭赵王上问杨荣荣赞决之士竒不可曰太宗皇帝惟三子今上惟二叔有罪者固不可恕无罪者自宜加厚上不怿而止驾还言者犹未已上皆不听特召士竒问之对曰赵王于陛下最亲当思曲加保全之岂可惑于羣臣乃命广平侯袁容都御史刘观持玺书往谕赵王得书喜曰吾生矣即献护卫上表谢恩而言者顿息二年安南黎利乞立陈氏后上召士竒与杨荣谋之荣曰永乐中费数万人命得此至今劳者未息困者未苏因其请而与之便士竒曰荣言当从数年来兵民困于交址极矣愿勿疑上意遂决七年建议方面及郡守请令京官三品以上及布政按察使荐举吏部审其可用奏授以官后犯赃罪并坐举者军民中有才行卓异及智勇精于武略者亦宜察举唐虞之世罚弗及嗣今极刑之家有贤子弟例不许进用非鲧殛禹兴之意也上皆从之正统初数上书言军国大计多见采听进少师柱国八年卒年八十赠太师谥文贞士竒有文学立朝四十年公正不阿论事必当大体常扶君子而抑小人取人必先徳行而后才能总裁三朝实録悉征诸实尤笃于故旧解缙尹昌隆之死言于仁皇皆存其后所著有三朝圣谕録及东里文集行于世　　论曰世称相业必曰三杨而文贞尤为称首歴事五朝既专且久其所匡赞动必以正可不谓贞乎夫其勲徳文学人已罕俦而休休乐善无少媢嫉断断大臣庻其近之矣
杨荣
杨荣初名子荣字勉仁福建建安人也洪武末举乡试第一会试第三登进士擢翰林编修文皇即位更名荣简入内阁典宻务荣年少警敏一日晚上出右顺门召内阁诸臣独荣在上出示江西三司所奏吉安乡民之啸聚者已悉复业盖朝廷初遣行人许子谟赍勅抚谕子谟行将一月又遣都督韩观率兵继之如抚谕不下即加兵及是奏至上谕荣曰观不至不下其降勅褒观对曰计发奏之日观尚在中道不足褒从之时四方事殷上时至阁中阅所治称旨进修撰复进侍讲五年奉命往甘肃视边还称旨七年春扈从北京甘肃总兵何福奏言托克托布哈等率所部来归命荣驰往处置还奏上悦命持节即中军封福为宁逺侯八年扈从北征巴尼雅实哩重修高皇帝实録为总裁十年甘肃守将西宁侯宋琥奏叛冦娄达罕逃居齐勤蒙古卫将为边患时丰城侯李彬镇陜西勅彬剿之且命荣往与彬计度可否还奏饷艰冱寒小丑不足烦王师命罢征亡何叛者复归十一年从狩北京十二年扈从征卫喇特既还修性理五经四书大全荣为总裁十四年升翰林学士十七年进文渊阁大学士十八年扈从北征是冬将西征亲藩奏建文中江西所集民兵可征用上出奏示荣对曰陛下命罢之已二十年矣今复征非信遂寝三殿灾陈便宜十数事皆见施行尚书夏原吉以兵饷不给坐系侍读李时勉数言事上怒荣悉为辩解两从北征军务悉以委荣中道军饷不继请班师诏可浙江奏丽水政和山冦刼掠请合两省兵讨之荣言愚民为有司所苦耳愿遣使抚谕不足烦兵上从之师次榆木川文皇帝上宾凡丧礼军务悉决于荣驰归报仁皇帝即位进太常卿进太子少傅兼谨身殿大学士升工部尚书赐绳愆纠谬银图书文庙暨仁庙实録皆荣总裁宣徳初髙煦反荣首劝亲征扈从讨平之马骐激变交址黎利叛偃兵息民荣有力焉是年八月车驾廵边至遵化闻敌逼塞下以道隘师难并进上率铁骑数千先驰击之文臣独荣从既还升少傅正统初修宣庙实録荣复总裁书成进少师五年谒告还京道卒赠太师谥文敏荣闿疏果毅遇事当为奋前不疑议刑辟片言立决务归寛恕勤职事盛寒暑及小疾未尝少怠于四夷边徼事及边将勇怯靡不通知内笃孝友睦婣之行喜宾客济穷恤患无问疏戚贵贱大小皆归心焉所著有北征记及文集行于世　　论曰文皇帝频征朔漠文敏輙扈从与宻谋善断大事当是时称西杨文学东杨政事国家有大议文敏一言决之彭惠安公赞文敏曰文武通才信矣哉
杨溥
杨溥字弘济湖广石首人也登革除庚辰进士授翰林编修永乐初仁宗皇帝正位东宫升司经局洗马兼编修一日东宫观汉史叹张释之不易得溥进曰释之诚贤然非文帝寛仁何由得行其志臣以为释之在汉不易得如文帝三代而下不易得也退采文帝事编为事类以献仁庙喜甚赐书褒美汉庶人构陷宫官下锦衣狱十余年家人供食数絶粮又上命叵测方励志读书不辍每对人曰朝闻道夕死可也甲辰仁皇帝嗣位荣获释拜翰林学士进太常卿兼翰林学士宣徳正统间入内阁歴官少保兼礼部尚书朝廷大制作多出其手时名臣称三杨文贞江西人为西杨文敏因居第为东杨而溥以郡望每书南郡乃号南杨溥谦恭小心接吏卒亦不敢慢乡试时胡俨典文衡批其文曰初学小子当退避三舍老夫亦让一头地又曰他日立玉阶方寸地必能为董子正言不效公孙弘阿曲也遂荐第一世称俨为知人后俨为祭酒溥在禁垣执门生礼不衰俨亦不辞人两高之　　论曰文定遭谗幽系十有余年苦心力学不改故初卒致通显居高思危谦虚下士靖共事君迹其勲徳亦文贞文敏之流匹也世称三杨讵不信然
今献备遗卷六
●钦定四库全书
今献备遗卷七
（明）项笃寿 撰
解缙
解缙字大绅江西吉水人也少颖悟絶人日记数千言终其身不忘年十八举江西乡试第一人洪武二十一年进士廷试所对策过髙读卷者抑寘三甲时兄纶及妹婿黄金华同登第髙皇帝喜授纶祠祭主事缙与金华皆中书庶吉士日侍左右甚见爱重数召见论议上谕缙曰尔试举当今施政所宜直述以闻即具奏言陛下得国之正非唐宋所及取天下于羣盗救生民于涂炭徐定燕都市不易肆而女宠外戚寺人藩鎭之患销融底定皆处之有法矣不迩声色不殖货利不为游畋无愧三代圣王矣惟愿喜怒一听于天理而推诚任使不以察为明又言畏民者畏天之本治心者治民之本令不必数改刑不宜太繁法司近有朋奸罔上倚法为奸二条人无所措手足矣御览之书宜集唐虞夏商周孔及濓洛关闽之言随事类别以备劝戒六经残缺莫甚礼乐宜正礼经及访求审乐之儒作乐书祀天宜复扫地尊祖宜备七庙太常不可肄俗乐僧道之壮者宜黜之使复人伦经呪之妄者宜火之以杜诳惑断瑜伽之教禁符式之科絶鬼巫破淫祀以正风俗进人当择贤否授职当量重轻今大诰有不为君用之罪则仕者不复择矣古者乡邻善恶必记今虽设申明旌善二亭而无党庠乡学之教互知之法虽严训告之方未备宜取古人治家睦邻之法如吕氏乡约及郑氏家范布之天下世臣大族率先以劝旌之复之以为民表而教化兴矣近世狃于宴安堕城池销锋镝讳言兵事一旦或有不测之虞何以为备宜勅有司以时修城浚濠教民以农隙习兵且乞设武举以收异材修复书院以养贤极刑之禁虑有遗材给配妇人恐伤节义书奏上奇其才拜江西道监察御史时都御史袁泰怙势不法缙上章劾之泰虽获宥而直声益振上虑缙为众所倾召其父谕之曰人才甚难大器晚成其以而子归益进其学复谕缙曰朕于尔义则君臣恩同父子归其益尽心于古人后十年来朝朕大用尔遂侍父归数岁髙皇帝上宾赴临忌缙者谓赴临非诏旨坐谪河州岁余召还以为翰林待诏文皇帝初首问缙旣见寘诸左右深信任之凡诏勑及大制作悉出缙手每预宻议宠赉殊厚升侍读进侍读学士上初与武臣邱福等二三人议建储文臣惟金忠预焉皆靖难功臣也武臣咸请立髙煦上不听独召缙宻议旣定秘不发明年册立仁庙为皇太子封髙煦为汉王拜缙翰林学士兼右春坊大学士又明年福等初议颇泄髙煦譛于上遂出为广西布政司右叅议而李至刚复诬缙改交址八年入奏事京师时文皇帝北征见仁庙而归驾还髙煦言缙径归无人臣礼遂征下狱后三年病死狱中仁庙即位特官其从子祯期为中书舍人缙负奇才名闻中外尝修髙皇帝实録及永乐大典皆为总裁性孝友重义轻利笃于故旧喜引拔士类文翰皆精絶尝语人曰宁为有瑕玉不作无瑕石中人张兴恃宠笞人于左顺门下缙过之厉声叱曰御座在此敢尔横邪兴俛首敛退同官有失在上前率引为已过文皇帝尝与缙论羣臣御笔书蹇义等十八名命各疏于下于义曰其资厚重而中无定见于夏原吉曰有徳有量而不逺小人于刘儁曰虽有才干不知顾义于郑赐曰可为君子颇短于才于李至刚曰诞而附势虽才不端于黄福曰秉心易直确有执守于陈瑛曰刻于用法好恶颇端于宋礼曰戅直而苛人怨不恤于陈洽曰疏通警敏亦不失正于方宾曰簿书之才驵侩之心旣奏上以授仁庙曰李至刚朕所洞烛余徐验之仁庙因问缙建文所用诸人对曰此皆洪武中人才往事不足论复问尹昌隆王汝玉对曰昌隆君子而量不宏汝玉文翰不易得所惜者市心耳后十余年仁庙出其所奏十人者以示杨士奇且曰人率谓缙狂士缙非狂士向所论皆定见也　　论曰昔贾生通达国体遭遇汉文坐困绛灌废死长沙解公论奏切中世务皆可施行人伦检镜十不失一遭际两朝不数年遂参大政可谓遇矣甚哉谗人之罔极也语曰髙才不达直木先伐何足恠哉
胡广
胡广字光大吉水人革除庚辰擢进士第一赐名靖授翰林院修撰文皇帝入正大统复名广拜翰林学士兼左春坊大学士为上所知一时制命多出其手诏修五经四书性理大全命广总裁扈从北征出居庸入大漠王师所至皆广所纪癸巳再扈从出塞礼部郎中周讷奏请封禅羣臣多以为言上皆不听广作却封禅颂上之丁母忧召还上问百姓安否对曰安但郡县穷治奸恶外亲为民厉耳遽诏罢之进文渊阁大学士兼官如故卒赠礼部尚书谥文穆仁庙初加赠少师
金幼孜
金幼孜者名善以字行临川人洪武末中进士乙科授戸科给事中文皇帝即位改翰林检讨简入内阁升侍讲昭皇帝在东宫时作春秋要旨以进永乐五年升右春坊右谕徳兼侍讲七年驾幸北京及累征北漠幼孜多从升翰林学士仍兼谕徳诏修五经四书性理大全为总裁官预修髙皇帝实录十八年拜文渊阁大学士仍兼翰林学士二十二年复从北征士卒多道病思归文皇帝问羣臣幼孜具以实对请班师上从之会宫车晏驾凡丧礼军务皆幼孜与杨荣决焉仁庙即位进戸部右侍郎仍兼文渊阁大学士翰林学士寻升太子少保兼武英殿大学士赐银图书文曰绳愆纠谬洪熈元年兼礼部尚书有诏法司论死罪多寃抑者自今临决必会大学士同审幼孜与焉宣庙即位修两朝实录为总裁宣徳六年卒所著有前后北征録
论曰胡金二公皆以文学遇主致身清华即鸿议宻谟不可得闻而胡却封禅金劝班师持正不足多乎
胡俨
胡俨字若思江西南昌人也洪武中会试乙榜授华亭教谕改授长垣上疏乞近地便养亲诏许之改饶之余干遂着为令己卯荐升桐城令政务便民奏免积逋邑中多虎祷于神害遂除尝督漕至三山值大风雪中流有覆舟命仆夫急援之全活者众捕蝗道见饿死者命掖就民舍给以药食是夜风雨大作所全活数百人壬午文皇帝入正大统召试称旨授翰林检讨升侍讲简直内阁凡有顾问必审度而对甲申升左春坊谕徳寻拜国子祭酒庚寅上北征命以祭酒兼侍讲掌翰林院事辅皇太孙监国在讲筵凡古今治乱得失必反复开陈及官祭酒以身率士文皇帝甚礼重之幸太学赐坐讲经赉予优渥时国子生有以故告归者皆坐戍以俨言获免洪熈间引疾加太子宾客致仕家居二十余年以徳望重天下正统八年卒　　论曰胡公以身为教不言而诸生化之语曰前有宋胡后有李陈信哉
黄淮
黄淮字宗豫永嘉人洪武三十年进士为中书舍人靖难初召见访政务称旨每朝解缙及淮立御榻左备顾问论议宻务令入内阁专掌制勑旣又选五人与共事名直文渊阁上北征长沙妖人李法良反遣丰城侯李彬及淮侍太子擒法良十二年坐奉表迎上不敬逮诏狱凡十三年狱中有省愆集自省录献陵即位出狱中升通政使兼武英殿大学士仍入内阁献陵大渐太子在南京未至中外汹汹西杨及淮佐郑襄二王监国候太子至忧危呕血宣徳二年请老上赐塟父来谢赐游西苑与公侯伯师傅尚书十一人俱肩舆登万岁山宴山麓比辞又宴太液池谕淮曰明年朕生日卿其复来至期淮至上喜八年适礼部会试命与学士王直充考试官正统十四年卒年八十三谥文简永乐初党狱大起南人避北官者又有编戍法淮言不可阿噜台归欵欲并女真吐蕃东西诸部落听其约束请朝廷出誓词镌金定集诸国磨酒中饮为盟众议且从之公言边塞势分易制并力一心后患滋大此奸谋不可许文皇善公言顾左右曰淮如立髙冈逺览尔辈直平地见目前耳初同入阁者七人胡俨早休胡广先卒解缙没诏狱惟西杨秉政最久东杨谋幄最宻并总修累朝实録而淮圜土十年家食余二十年
髙谷
髙谷字世用扬州兴化人永乐十三年进士改庶吉士二十三年改春坊司直郎洪熈初为翰林侍讲正统元年杨文贞荐充讲官修实录景泰初进工部尚书兼翰林学士是年边数请使迎上皇侵我上谷云中急议相顾忌不能决中书舍人赵荣毅然独请往谷壮荣解金带赠荣曰子忠义人也上皇将至言奉迎礼宜厚会有千戸龚遂荣投匿名书公所袖入朝传示羣公卿言官疏闻上诘匿名书从何所得谷曰得自臣所遂荣恐累谷自缚阙下下诏狱上亦不深罪遂荣也二年进少保东阁大学士明年废东宫立怀献为太子谷悲愤不敢争加太子太傅亦不敢辞是时内阁不相能上疏言经筵日讲关系圣徳尤在得人遂荐大理少卿陈询侍讲杨鼎充日讲官左都御史王文大理卿萧维祯庶子王恂入内阁上令询鼎侍经筵文遂得入内阁文旣入内阁又辄与谷相挤五年勑谷视南畿灾寻还朝力救都给事中林聪得不死七年进少保大学士谨身殿是年陈循及王文皆以子不得举讦顺天考乡试官刘文介公俨上令谷覆试谷曰贵胄与寒畯争进已不可况从而为之辞奏斥林廷一人事遂已裕陵复辟内阁诸臣皆流放窜殛英宗曰谷在内阁每议迎驾及南内事輙左右朕谷无他膓可致仕谷官至台鼎而家业萧然敝庐瘠田仅足衣食身没未几子孙贫窭方毅端靖洁亷无私卓然有古大臣之风成化初姚文敏旣请谥王佐邝埜又上言谷鲠直不回端亮有守始以翰林学士侍英宗经筵入内阁辅政孜孜为国恪持公论景泰间力主遣使迎銮之议及其还驾独建备礼郊迎策天顺初以老疾乞归田里遂卒于家进退有道始终不渝得赠太保谥文毅　　论曰黄文简勤愼详宻见危能安髙文毅亷靖端方临难不惧迹其保护储宫十年濒死力主迎銮以忠谨称可谓大臣也已
吕原
吕原字逄原秀水人正统七年进士第二入翰林时选翰林讲读官裴纶杜宁谢琏王玉江渊陈文李绍商辂刘俊及原十人习制诰于东阁十四年罢景泰中倪谦及原教内官黄赐等书于文华殿东庑上一日至庑中命二人讲倪讲诗国风原讲书尧典上悦问二人官谦对臣左中允兼翰林侍讲公对臣右中允兼侍讲上又问中允讲读官品对曰皆正六品上曰品同安得相兼令左右取官制览顾二人曰进汝二人讲读学士兼中允他日上再至二人迁坐旁壁下上曰何局蹐乃尔二人顿首对君父尝临坐臣子避不敢当上喜后至馆辄立语或东西行不复坐天顺初改通政左叅议仍兼侍讲入内阁寻升翰林学士石曹宠用事知敬原朝会衣青袍亨笑曰行为先生易绯不答未几岳正曁原列上石曹罪状疏留中不发曹石恐谋摘承天门灾诏中有讪语上大怒召对近臣曰正大胆固敢尔原素谨厚左右正何也岳旣去原得留与李贤同在内阁李通达见事立断原守正谨恪稍济之持重修大明一统志充总裁官居母忧寻卒赠礼部左侍郎谥文懿论曰吕公醇徳至列曹石罪状何其直也人有不为而后可以有为信矣惜以弘徳沦促龄谓非命耶公子太常■〈常上心下〉■〈常上心下〉子京兆言言子乡贡进士科进士程及穆皆以文学行艺绍其家声科旣死室无宁岁天之报施善人其何如哉
今献备遗卷七
●钦定四库全书
今献备遗卷八
（明）项笃寿 撰
蹇义
蹇义字宜之重庆巴县人也洪武乙丑进士授中书舍人受知髙皇帝奏对称旨初名瑢偶奏事毕上问曰汝蹇叔之后乎御书义字赐之以易旧名革除年擢吏部右侍郎文皇帝即位转左侍郎寻升吏部尚书时政令制度有非洪武之旧者诏悉复之义言损益贵适时宜上从之或有譛义者上不听永乐二年册立仁宗为皇太子以义为詹事七年驾狩北京辅皇太子监国中外庶务惟诸王及边逺奏请达行在所余悉启闻处分义明习故典识达政体不动声色而事赖以济命兼礼部事职务塡委处之裕如十七年丁父丧归有诏起复诣北京谢上慰劳遣中官护送归南京明年从皇太子朝北京遂命巡抚应天诸郡问兵民疾苦及文武吏贤否而升黜之义言国家多事过以法绳吏人将不胜乃黜其太甚者数人余弗问兵民利弊当兴革者具奏行之仁宗即位进少保兼吏部尚书寻进少傅又进少师赐银图书文曰绳愆纠谬宣宗即位监修两朝实録成赐白金文绮鞍马扈从征庶人髙煦还宠赉甚厚复从巡边既还上悯义年老不欲任以烦剧乃辍吏部事日侍左右备顾问继赐银图书曰忠厚寛弘以象徳也赐第大明门内累命中贵人进式皆不称上亲画图以命工戒十日落成厯少师九载考满降勑褒谕赐宴礼部宣徳十年薨于位赠太师谥忠定　　论曰蹇忠定厯事五朝以忠实受知遇文皇北征委以国事不动声色而天下宴然官冢宰者几三十年取人先纯朴而黜浮华故永宣之间士风吏治龎厚可观秦誓所谓断断兮无他技者公有之矣
夏原吉
夏原吉字惟喆湖广湘阴人也父时敏洪武初以布衣征授湘阴教谕母廖氏梦三闾大夫降其室而生原吉以乡举士入大学选入禁庑写诰髙皇帝幸书所见原吉丰仪及书法特赐袭衣复命人窥诸书生原吉端坐正书俨如上前使者还报上心喜之授戸部四川部主事升戸部右侍郎充采访使巡抚福建所过考察吏治咨访民隐人咸悦服时杨荣在诸生中公识拔之出鎭蕲州文皇帝入正大统转左侍郎踰月升尚书永乐初两浙诸郡大水三奉命往治发浙西兵民十数万疏决壅滞自松江黄浦东北入于海水患乃息民饥奏发廪三十余万石赈之召还掌部事首请裁冗食省浮费均出入平赋役禁势要中盐及富室专钱钞之利革包揽戒侵欺清仓场广屯种皆宜定立规制以颁行天下上嘉纳之四方有水旱灾异必以闻尝手书仓庾库帑及丁戸田赋盈缩之数袖中检画上临朝问天下粮储几何原吉具对不爽上益重之时赏靖难功大封亲藩讨边境建宫殿増置武卫百司所费亿万处之裕如不以扰民初建北京采宫殿材于东南命督运仍给官校得从便宜顾善拊循人乐尽力七年扈从巡幸北京命兼行在礼部都察院事复兼刑部上亲征北地皇太孙留守北京命原吉辅导兼掌行在六部都察院大理寺事庶政修举京师肃然扈从还南京寻命辅皇太孙周行乡落以观民俗至村店取虀黍先尝以进皇太孙皇太孙为尝虀一茎黍数匙有犯驾者皇太孙欲罪之原吉言上命所至毋扰民罪之非上意也乃止召见乡老长令陈民间疾苦赐髙年帛表节义给孤独驾还有兎逸出道左太孙将驰射原吉进曰丰草中多狐鼠穴纵骥驯御习能保不测之蹶乎太孙为罢射初上命指挥周敬逻从卒扰民者敬执数人太孙使释之敬不肯太孙召系敬原吉进曰上有命而卒违之不罪而又系执者是重违命也不如释之因而厚赐以励其直太孙立出敬劳以羊酒辅皇太孙阅武于郊考九载满上亲宴于便殿监修髙皇帝实録十九年三殿灾诏求言主事萧仪言徙都北京非便上震怒寘之极典而六科十三道相继言之上命诸大臣与言官跪午门前对辨亲御门楼视之都御史陈英等迎合意旨抗言御史给事中皆白面书生不知大计宜重罪上命中人出问对辨云何诸大臣皆纷然啐骂言官妄言原吉独从容奏曰臣等罪也科道言是上宻命中人复问原吉对如初上两宥之或咎原吉背初议原吉曰不然天威严重吾辈厯事久言虽失幸上怜之若言官得罪所损不细众叹伏交址平上问原吉升赏孰便对曰赏费一时有限升费后日无穷臣诚愚多升不若重赏西域法王来朝上将亲劳原吉谏止之他日法王见便殿上命原吉拜长揖而已上曰卿何木强耶山东唐赛儿反逮至妖党三千余将尽诛之命原吉审録皆商人被胁非眞贼奏请原宥诏可众遮道呼原吉曰公生我原吉叱之曰尔等罪当诛此上恩也陜西贼伪称金轮王报至上议命将讨之原吉言乱止数人胁从者众若遣将必多杀以希功请遣廷臣愼重有谋者往擒其首余当自定从之谷庶人谋逆上问长沙居人通谋否对曰谋出自彼何预居人臣敢以百口保之竟免究上将亲征北地原吉言今边储不足请遣将无烦六师忤旨系内官监狱仁庙嗣位即日复戸部尚书加少保未几加太子少傅尚宝袁忠彻以相术得幸文皇帝上以其言不逊首欲诛之原吉曰忠彻言诞罪固当诛今山陵未毕而遽刑近侍柰先帝所爱何乃罢忠彻官赐绳愆纠谬银图书侍讲李时勉廷诤过激上大怒原吉曰时勉小臣言过岂能损圣徳愿少霁威下法司议罪从之宣徳初监修两朝实录髙煦反上亲率六师擒之原吉扈从还赐白金文绮及阍人三复赐金银图书八其一曰含弘贞静葢象徳也尝侍游西苑诏骑从原吉骑后乗舆甚迩从者私相问曰前龙衣而髯者非至尊乎上闻之还顾原吉恐惧下马顿首谢曰天威咫尺而臣不能肃下罪万死上笑曰朴实哉卿隶也人赐钞十五贯复命登御舟游太液池上顾谓原吉等曰以操以御羣卿之力君臣之义休戚是同上射鳬获之旣烹上躬割以啖原吉且手酌玉觥以嚼曰卿于朕启沃良多今老矣扈从巡边还赐宝刀上念原吉春秋髙命解职务而仍其禄朝夕侍谋议恩遇益厚家有御赐名马性甚灵每召命将至辄蹄啮阍者以报原吉具衣冠出而中使至矣上尝命尚方赐原吉翠瓯一旣拜赐上笑曰卿夫人得无竞乎复加赐一又命制束发小玉冠二上用其一以一赐原吉曰使卿之子孙知吾君臣一体也五年薨赠太师谥忠靖原吉孝友徳量寛弘人莫测其际吕尚书震为子乞官上以问原吉请与之或谓之曰彼昔奏公公忘之耶原吉曰吾自得罪彼何与焉平江侯陈瑄靖难时尝欲害原吉后原吉荐瑄总漕又内赞其所请以济国事二公深敬服尝言处有事当如无事处大事当如小事若先自张皇则中便无主矣每论大政决大疑皆从容裁决莫能易也荐人自布衣至公卿其人不知引用周忱黄福李隆论救尚书郭敦金濓都御史刘观及郎中李暹诸如此类不能尽述焉　　论曰北都初建庶务草创大者如宫殿诸司封建征讨财用四出而夏公从容经画节缩浮冗以资计度天下宴然留守北京兼理诸曹缤纷厖错迎刄而解赞襄帷幄无非谠谟荐引士不啻已出与忠定同徳同心可谓谋断兼资才徳并优者矣
胡濙
胡濙字源洁常州武进人生而发白弥月乃黒在姙母李氏梦僧以花遗之觉而生濙亾何有僧来索观濙见僧即笑僧曰此吾师后身也命我来见以笑为验今果然闻者异之洪武庚辰登进士授兵科给事中永乐改元奏对称旨升都给事中丁亥文皇帝察濙忠实可托命巡游以访异人为名凡十有七年辙迹几遍天下虽穷乡僻邑无不到者在湖广尤最久丙申还朝进礼部左侍郎复出巡浙江癸丑自沔襄还朝时文皇帝征北境驻跸宣府驰谒行在所上方卧不出闻濙至喜甚起见濙劳之曰卿驱驰良苦赐坐与语凡所厯山川郡县民情休苦悉陈说上欣然不复疑虑比退漏下四鼓矣仁庙监国时飞语上闻上属濙往察之濙至即所见七事皆孝敬宻疏以闻上览之大悦仁庙即位闻濙有宻疏疑之乃转太子宾客兼南京国子祭酒一日阅章奏得濙宻疏深嘉之章皇帝即位复礼部左侍郎兼官如故还任行在礼部事宣徳改元进尚书髙煦反濙赞上亲征事平受上赏赐第给阍者戊申赐银章四生日赐宴于其第八月扈从边己酉命兼詹事府事五月扈从北巡辛亥命兼行在戸部事御制诗赐濙及蹇义杨士奇杨荣四人而已因赐宴尽醉而罢新建礼部成命光禄设宴大臣皆往贺濙立石厅事以纪之每燕见上辄问曰卿有何言奏入即施行之正统初宠任益隆凡军国重务濙悉与闻己巳上亲征北地留守京师进太子太傅景泰初进少傅兼太子太师英庙复辟以老致仕家居七年卒年八十有九卒之日常守卓天赐梦濙来辞已而闻讣大异之赠太保谥忠安濙寛和乐易敬愼亷静立朝几六十年厯事累朝十知贡举天下之士尽出其门平居无疾言遽色虽庸夫孺子皆知为长者所著有芝轩集　　论曰胡公硕徳厯事六朝并受知遇即其忠勤笃棐夙夜匪解昼接蕃庶冠絶百僚有由然矣说者谓为潞公之俦信哉
今献备遗卷八
●钦定四库全书
今献备遗卷九
（明）项笃寿 撰
黄福
黄福字如锡东莱昌邑人也洪武甲子以乡举入太学初授项城县簿厯升龙江左卫经厯上书论国大计髙皇帝奇其才升工部右侍郎特见信用永乐初治齐黄离间之罪李景隆于上前指福为奸臣福厉声言臣罪应死但目为奸则非上知其为人不问迁左侍郎升工部尚书初建北京置行部时北方岁用兵民敝甚改福为刑部尚书以抚之交址平郡县其地建三司总之而以福兼掌布按二司印福视民如子交人爱戴之中官马骐怙宠肆虐数裁抑之骐诬奏福有异志上深知其妄曰此君子不容于小人奏遂寝居交趾十九年仁宗登极上六事悉见采用召还交人扶老携幼号泣送不忍别宣徳初马骐激变交址时兵部尚书陈洽代福鎭交累奏乞还福盖以交人思之深也复命福以往而黎利已叛朝廷命将讨之及战王师失利福为贼所得皆下马罗拜曰公不北归我曹不至此言已皆泣下福谕以顺逆利害贼无悔罪意然终不忍害福其酋长馈以糇粮白金以肩舆送福出境至龙州悉以所馈归之官旣还拜戸部尚书命偕平江伯陈瑄董漕运江南上言足食足兵省役三事上嘉纳之寻改南京戸部尙书正统初进少保仍兼尚书叅赞军务守备南京五年正月五日卒福性鲠直初宣庙命观戏对曰臣性不游戏命围棋曰臣幼时父师严只教读书不教围棋上黙然论曰黎利之变陈洽柳升皆大臣死贼手黄公独免其惠泽诚固结其心也孔子曰忠信蛮貊可行信哉
张本
张本字致中山东东阿人也洪武中以国子生擢江都令靖难兵至率民治战守具母夫人曰此天命也乃诣军门朝内难平升知府进江西左叅政以材誉召为工部左侍郎坐累谪交址还拜刑部右侍郎仁宗皇帝初嗣位曰张本特立不阿拜南京兵部尙书兼都察院事明年召见言国家大计遂留行在兵部宣徳初髙煦反上亲征罪人旣得命本抚辑其众而録其余党兵政久敝奸人以货脱伍籍而援平民实伍者甚众本请择廷臣厘正之寻命兼太子宾客复命兼戸部事宣徳六年正月八日卒　　论曰张公即无赫赫名而搜蠧举坠厯四曹可谓孜孜奉公者矣死之日家无余藏清修不足多乎
虞谦
虞谦字伯益鎭江金坛人也洪武中以太学生擢刑部郎中升杭州知府永乐初召为大理寺左少卿寻升左副都御史命巡视淮杨旱灾至则疏民所苦请发廪赈贷官为赎还所卖男女皆从之复命督两浙苏松诸郡运赋建议丁多粮最少者运北京丁多粮少次者运徐州丁粮俱中运南京淮安丁少粮多存留本地仓巡抚浙江察亷纠贪上言十数事多见施行仁皇初曰大理天下之平也乃擢谦为卿先是都察院论诓骗罪准洪武榜例枭首谦言比奉诏书自今准律断罪诓骗在律当杖而流枭首非诏书意上曰虞谦言是天津卫仓灾焚粮数十万石御史亷视还言主典者故多侵盗纵火自盖追逮几八百人考掠诬服论死者众谦白于上得减论凡所上狱皆亲阅之必求其平大辟尤愼曰彼无憾斯我无憾矣有诏求直言谦上七事其一曰得人则兴非人则隳人主之职在择人耳其二曰教育人才本在师范不惟其备惟其人三曰都察院职司耳目典纲纪今专治狱非设官本意四曰国用空乏宜预为备五曰畿府之民困于养马宜分给无马郡县以苏之六曰钞法不通出多入少故也多收少出则民重钞钞自通矣七曰京师中军民杂处故多盗宜勑五城兵马司立甲伍之法互相觉察皆中时弊谦伟仪貌潇洒不羣工诗所著有玉雪斋稿　　论曰虞公为廷尉以亷平称其所谳狱故多平反与深文重入者殊苍鹰乳虎此何为哉
刘季箎
刘季箎讳韶以字行浙江余姚人也洪武甲戍进士授行人使云南四川朝鲜馈遗一无所受事闻赐衣钞升陜西左叅政陜有逋赋叹曰民积岁不能输为人父母忍督责之邪下令缓征民感激假贷以输陜不产碙砂而岁有课额为奏罢之洪渠水溢为民患乃设法治堰水不病民召为刑部左侍郎狱多平反尤重民命善断疑狱永乐乙酉纂修大典命季箎讨论裁决人多服之庚寅坐失出人罪左迁两淮盐运副未行改工部营缮主事躬勤治职不以崇庳为意性清素好学工诗癸卯卒　　论曰刘公用狱详慎卒以失出坐贬经曰宁失不经观过可知仁矣
今献备遗卷九
●钦定四库全书
今献备遗卷十
（明）项笃寿 撰
张辅
张辅字文弼河南祥符人父玉元枢宻知院洪武初归附累官兼山护卫指挥同知以忠勇受知文皇帝战死东昌追封河间王谥忠武辅雄壮有父风靖难时累功封信安伯加新城侯永乐五年安南国王陈为其下黎季牦所弑拜辅为总兵帅师八十万讨之旣入境贼沿江列栅七百里水陆拒守辅督兵拔多邦城进攻交州入之乗胜蹙清化城覆其巢降众十余万季牦遁入海辅屯兵咸子关贼来袭击败之督舟师往攻斩首数万级穷追奇罗海口生擒季犂并二子苍澄以献交南平得郡县一百三十四戸三百一十二万建议复古郡县置交址都布按三司统之凯还进英国公七年余孽简定复叛命辅帅师二十万征之获简定于吉利栅之山而归九年陈季扩倡乱复陈氏辅承命再往贼闻王阙师至走海洋据险荷花口进兵攻之至爱子江登岸贼设象伏以伺辅侦知之下令军中羣象来一矢落其象奴再矢披其象鼻象奔还自相蹂践大军乗之贼大败擒斩无算禽陈季扩献俘京师留辅鎭守余冦悉平召还仁庙即位进太师宣徳初汉府宻遣人与辅谋辅缚其人以闻宣庙益重之宠赉无虗日天下倚以为重四陲莫不知名正统间王振专权独加礼于辅十四年死于土木之难追封定兴王谥忠烈　　论曰定兴王善用兵三犂交址可谓壮矣苐建置省隳郡县不数年而复失大丧师徒文武大吏皆死贼手惜哉嘉靖中莫登庸簒黎命将问罪莫氏面缚降因命为都綂神武不杀其斯之谓乎
陈瑄
陈瑄字彦纯合肥人也父闻洪武中累官成都右卫指挥同知瑄随侍焉弱冠习兵法善射尝从大将出郊遥望孤鴈杂鹅羣中命从者轮射不中最后命瑄一发毙之有鸱翔于上应弦而坠屡试之皆奇中蜀府初建宫城遣将伐材于山皆后期且材不中度所经瘴地士多死者改命瑄别取善道七百里以入先期而还材皆适用士且不病从征南畨及散毛鎭南有功寻袭父职父坐事谪戍辽东瑄伏阙奏请代行特诏父子并免复职从征越隽讨建昌酋长伊噜特穆尔复从征余冦贾哈喇贼数万据险以拒官军分三道瑄将后军涉打中河由间道出奇兵作浮梁渡河旣渡撤梁以固士心遂压贼境贼凭险迎敌一日十三战夺其险明日复大战凡七合贼大败出降械送贾哈喇于京师复会云南兵征百夷累功升都指挥同知进都督佥事文皇帝靖难师至江上瑄具舟迎济封平江伯时北平军储未充命瑄岁董运百万石道海给之创建百万仓于直沽尹儿湾城天津卫籍兵万人戍守瑄善任使节劳逸秋毫无取于下漕舟所经岛夷畏官军悉闭匿瑄下令俾出为市而遣官监临平其直军无敢哗人两便之舟还值倭冦刼沙门岛瑄督兵追至朝鲜焚其舟殆尽杀溺无算海溢■〈土册〉没堤岸起扬之海门厯通泰北至盐城凡八百里奉命以四十万卒修之旣建北京罢海运浚济宁临清河通南北饷运建议造浅艖二千艘疏清江浦引水由管家湖入鸭陈口达淮以避淮河之险就管家湖筑堤十里以便引舟浚仪真瓜州二坝潮港之湮凿吕梁徐州二洪巨石以平水势筑刁阳南望湖长堤开泰州白塔河以通大江筑髙邮湖堤堤内凿渠亘四十里以通舟南北造梁以便陆行自淮至临清相水势髙下建闸四十有七以时启闭于淮口作常盈仓五十以贮江南输税于徐州临清通州皆置仓以便转输自淮抵通州滨河置铺舍五百六十八所舍置卒以道引舟縁河堤凿井树柳以便夏月行者凡有兴作虑之周而为之国初岁运二百万石后増至五百万石国用以足仁庙即位应诏陈言七事皆切中时务其略曰南京国之根本冝选将益兵以严守备长民长兵者皆宜择贤使能贤能在推举推举在核实乞选朝臣之公正者分巡天下考察有司政事得失进亷能黜贪鄙则官得人而治可兴府州县学教官多不得人乞令风宪考察罢黜别选中外军伍多缺乞勑五府兵部都司严禁私役就行清理老疾者令戸丁代迯者责限追补戸絶者除伍边防之要在兵食足近岁如开平等处城不足兵兵不足食乞选武臣之有方略者授以精兵足其衣食日肄习之如有沃壤兼务耕守湖广江浙及苏松漕运北京甚逺乞令运于淮徐收贮别令官军运至北京则民力可苏官军漕运者财力殚乏所管头目又别役以重困之乞加严禁上览奏嘉纳即施行焉宣徳初鎭守淮安兼督漕运八年卒追封平江侯谥恭襄　　论曰文皇定鼎幽燕据天下形胜以制御北境转漕东南其初海运多漂溺之患赖平江之功疏通河渠凿石筑堤江浙之粟皆踰淮厯济灌输京师诚万世之利也时同事有尚书宋礼今并庙祀济宁
山云
山云字（阙）徐州人也姿貌魁梧工骑射深沉有将略永乐中以指挥使从太宗征迤北功先诸将升都督宣徳三年拜总兵挂征蛮将军印出鎭广西先是守将韩观颇喜诛杀云继之镇静寛仁而号令严肃赏罚必信亲督兵与蛮贼韦朝列等前后十余战临机应变身先士卒所向有功斩获无算筑永平等九堡宣武四城剏铺舍五百余猺獞屏伏居民按堵上嘉其功进都督同知恩赉甚厚正统三年卒于鎭赠怀逺伯谥襄毅云有亷操帅府有郑牢者老隶也性鲠直敢言云进之曰世言将不忌贪矧广西素尚货利我亦可贪否牢曰公初到如一新洁白袍稍沾污如白袍点墨终不可湔也云又曰人云土夷馈送不纳彼必疑忿柰何牢曰居官黩货朝廷有重法不畏朝廷乃畏蛮子邪云笑纳之其驭土官一以威严凡有征调符下立至无敢后期有惊怖成疾者至死不敢归与士卒同甘苦故人乐出死力广西人立祠祀之　　论曰余闻永宣中都督韩观山云出鎭岭西猺獞皆望风窜匿不敢出论考其行事信然世患无山韩耳何用黩兵为哉
郭资
郭资字存性武安人洪武十八年进士为戸科庶吉士试主事总部晓练钱谷升佥都御史尚书郁新荐改北平叅议进布政使靖难兵起资献策防御已而留侍献陵居守李景隆改北平昼夜扞备转给馈饷靖难后升戸部尚书上曰资朕萧何也建北京置行部与雒佥并改行部尚书永乐十九年罢行部复为戸部尚书时百兴皆资调度献陵即位立东宫兼太子宾客升太子太师致仕宣徳三年夏辍部务明年召资以太子太师致戸部事免朝叅卒年七十三赠汤阴伯谥忠襄永乐后文臣赠伯四人金纯山阳伯吴中茌平伯金濓沭阳伯
金忠
金忠鄞人少慷慨负意气靖难兵起布衣田冠上典谒召见言举大事人材为急授署纪善侍帷幄赞戎务升署长史靖难后升工部右侍郎治事北京永乐二年召入兵部为尚书储位未定上宻问忠厯数古昔嫡孽故事对上喜赐公大镪又曰詹事宫端汝以尚书兼詹事幸善调护佐太子或谤廷臣及宫寮过者上宻令忠察之每白其诬上或不喜即又顿首言臣保无他即如人言臣甘连坐以故全护者众每导人寛爱无为苛刻公事輙推同官使展其才能有阙误引为已过不遗片善不念旧恶俸赐有余周赈乡族仁皇初念忠赠少师谥忠襄以其子达为翰林检讨
仪智
仪智髙宻人洪武中荐为教官知髙邮州升知宝庆府永乐二年升通政兼右中允未几升湖广布政使三年入侍郎礼部十一年元旦日食吕尚书请贺如常智执不可上令择老儒侍太孙议未决顾太子问曰讲读得人未太子应曰举仪智未决上喜曰智虽老能直言元旦日食智议免贺智可用智寛平严正务持大体尚忠厚遇事是非又輙别白为太孙陈说不屑附会年八十致仕卒赠太子少师谥文简子铭字子新学于吴讷洪熈时为行在礼科给事中内府教书厯编修侍讲正统中为郕王长史景帝初出南京为礼部侍郎以立怀献太子故加太子太保未几召为兵部尙书寻掌詹事府事卒赠太师谥忠襄　　论曰世所称三忠襄者郭习钱谷声齐鄼侯金定策建储与留侯比隆仪以靖谨侍春宫负园绮之望焉可谓名称其实者矣
郭琎
郭琎北圻新安人初名进太学生永乐中为戸部郎官宣徳初为行在吏部左侍郎兼少詹事上为改名琎四年代蹇忠定为吏部尙书五年冬上谕曰朕以用人付卿卿为朕择才昨郡守多缺命廷臣荐举古人当斯任者必勤于咨访有得即録故官不乏才吕蒙正夹袋虞允文材官録是也慎留意正统旱蝗侍臣言大臣尸位妨贤内批令自陈诸大臣遂皆乞去琎独不可曰主上冲年吾辈皆先朝简任受付托一时请去谁与共理宜引罪乞改过琎老矣官至冢宰岂敢贪位顾君臣恩义如此众是公言疏上尽留诸大臣七年请老先是宣徳初内阁谓用人之柄不宜专在吏部令三品以上京官荐用方面风宪郡守至琎入吏部又令五品以上京官荐用御史知县人多嗜进觅荐至行金钱相请乞者言官论奏仅罢五品荐举琎秉衡十四年名不及蹇公然洁亷务采实行不用浮薄游声誉之士虽为内阁所侵能坚忍持正自行其志　　论曰君子之仕也以行义履道不越而已也是以荣莫大于守官显莫过于达志行莫病于尸禄耻莫尤于内疚而中外崇卑无与焉夫郡之有守也以君千里长万夫位尊而责重不可谓荣且显也哉且今之所谓荣且显者纡金袭紫出入岩廊之上雍容髙议终岁而无民事是其身则诚足安也然未知其职之所共也是故侍帏幄不能摅虑毕诚奉明主之弘休而规箴其阙坐庙堂不能侃侃正色表仪羣工振清明恪愼之风司论列不能察利害陈得失纠违弼直有端劲恭靖之节营营于于恐难无疚于其心也至于扬厯州郡典司民牧茍无所振施加恤于其下则君之所畜以乂其民者将若何而已也嗟乎其植之表者弗振而化导渐靡积轻重之过哉是故先王之立政也择才布位出入均劳逺迩一体中外第迁贤哲胥进势无綦重焉故能杜侥幸之门絶财贿之途杀固宠之志僚庶旦暮无倦思媚庶民以承天子四海之内轨清纪顺休烈弗阏而颂声流浃也迨夫治之季也士大夫贵内贱外悦逸恶劳安冐进而耻事实居朝为尊亲民为卑苟简之习成鞅掌之叹作君子病之而弗能返也嗟乎殆矣宣皇帝时加惠天下严亲民之选乃毕阅要郡缺九守焉勅公卿廷议推能得况锺以下九人帝躬临轩勅治锡燕赋诗世咸以九人者为荣其在郡则皆矢力布忠勤民善治蔚然为当时良吏是以上下豫康政不逾朝而天下咸度固忧民之効而化导之功也讵不信哉
罗通
罗通吉水人永乐十年进士授御史十九年奉诏言事与六科官并谪边知州正统元年升兵部郎中三年从尙书王骥甘肃征阿勒坦多尔济巴勒有功十四年冬边报至通守居庸关给事中孙祥守紫荆关廷议并授佥都御史时景帝初面谕吏部误云副都御史二人竟得为副都御史通守关有方略才警敏擒首人纳延特穆尔提精兵五千南袭剿至抝羊山斩捕获有功召入叅赞军务理院事景泰元年给事中言通本河泊所官以内阁陈循荐其晓畅兵法寻升副台叅昌平侯军务更兼院事妨误兵机不便是年通疏乞勅石亨杨洪各率精锐马步官军亨自紫荆出大同洪自居庸出宣府沿途巡提督官军堵塞关口修理墙榨剿除边患防护耕种通又言边军妄报首功虚张敌势徳胜之贼近在都门斩敌几何升六万六千有余又言腰玉珥貂者皆苟全性命忌能憎言于公谦不喜上言徳胜当先一万九千八百八十人升一级阵亡三千一百一十八人升二级余皆给赏且乞罢兵柄六府部院翰林科道议乞留于公亦言通志在灭敌为国计无他谦等冝同心恊力勿互猜嫌是年通乞下令擒斩额森巴延特穆尔喜宁者赏万金封公侯于公上言口外军民连岁被兵不能种艺恐边人野无所掠拥众以送驾为名突至太原则山西揺动而河南淮甸之间亦可忧矣冝选有谋略文职大臣住鎭山西上以命通时昌平侯乞差文武大臣率兵出鴈门用鹿角抬营护山西馈运大同兵部请命通意不欲行疏言于谦杨洪建此策乞令与臣同行奏下于公疏曰当国家多事之秋非臣子辞劳之日臣谦谙熟山西事情谦宜去上仍令通往三年冬通言敌恃马力出入塞下今额森使臣有马四万宜増价酬之价重则马益至不数年边马自空此坐弱强敌之策也是年督兵逐走怀来至长安岭又斩首有功龙门鵰鹗诸城残破守将撤兵内徙遗刍粮数万通上言敌来有乡导欲夺刍粮守则军力不足运则民财不足焚则国用不足乞廷议戸部尚书金濓奏下通及总饷侍郎刘琏总兵朱谦共计上已而敌退请班师还京恊赞军务四年上将传要略命以训练将士是秋与萧维祯并升左右都御史天顺二年致仕弘治十八年隆庆父老奏己巳之变通守关有保障功勅祠居庸关　　论曰罗公明习边事所向有功至谓徳胜之捷録赏过滥于公不能夺之及悬画构额森携携贰其与不亦伟乎
陈镒
陈镒字有戒吴人永乐十年进士为御史擢副都御史镇陜西得便宜行事慈厚寛洪清慎悉民疾苦不作声色专务安辑凡练兵屯田水利盐法事有经画荐按察使王文副使金濓入内台正统元年于公上疏请定输粟赎罪法在陜十余年教兴政理每入朝民必遮道送不忍舍比还欢迎父老或走数程久旱镒至即雨雨久至必霁人益爱戴之召入台为右都御史与王文共事正统景泰间文与镒更出鎭陜西已而文当代镒入陜御史为文上疏言文风采乞留内台耿清惠以侍郎出代镒寻升左都御史太子太保景泰四年秋致仕卒谥僖敏陜人尸祝之
马昂
马昂字志髙沧洲人乡举入国子监授序班正统二年荐升监察御史整勅大同兵备八年升刑部右侍郎改副都御史叅赞甘肃军务劾都督王喜罪辽东守臣贡驼马齐勤蒙古罕都诸蕃掠去昂出战擒大酋索诺木奔景泰初病乞还朝勒致仕四年荐起总督军务代盐山兼巡抚两广擒伪将军周铁等三人升右都御史七年平斗峒贼转左都御史天顺元年致仕入见复留命巡视山西还院二年陈汝言坐赃下狱论死代为兵部尙书五年番冦陜西昂总督军务与怀宁侯孙镗西征师且出会曹钦反与镗击贼贼诛加太子少保仍掌部事裕陵每召对询将官短长用边镇巡抚亦令南阳盐山与昂议茂陵即位改戸部尚书与都御史林聪简十二营军致仕卒年七十八赠少保谥恭襄　　论曰陈僖敏镇关中有遗爱恭襄所至有克敌功其慎简营卒可谓知时务之要者矣
今献备遗卷十
●钦定四库全书
今献备遗卷十一
（明）项笃寿 撰
周新
周新字志新南海人也初名日新文皇帝尝独以新字呼之遂更名焉国初以贡入太学选授大理评事以刚直称永乐甲申拜监察御史弹劾不避权贵权贵皆畏之称之曰冷面寒铁公或以怖小儿曰冷面寒铁公来皆走匿擢云南按察使未到官转浙江狱囚有寃系久者闻新来喜相告曰冷面寒铁公来吾属生矣新至即辨释之有商自逺归未抵家日暮恐独行为盗所掠潜以其赀置一祠石下至家妻问之商告以故旦求之无有也诉于新新曰是必而妻有外遇也鞫之果然盖归语妻时为奸人所窃听而是夜先往取之矣境中暴虎为害新为文以告城隍须臾虎诣阶下伏罪格杀之道行者蝇蚋羣聚马首尾之见一暴尸及一钥一小木私记收之乃令人市布取入比印号不同者即发还已而得同号者捕之乃劫布商贼也悉以其赃召布商家人给之家人大惊时商去家已二年始知为盗杀也发奸擿伏类此尝巡属县易服色以入触怒县官收系狱中尽知一县疾苦明日迎按察使乃自狱中出县官恐惧免冠伏谢罪竟按黜之由是诸郡县吏皆望风股栗莫敢肆一日同僚以鹅炙馈新新悬之后有遗者指以示之其僚有受遗者必问冷面寒铁公知否朝廷命锦衣千戸如浙挐赃吏即受吏赃新时进须知遇诸涿州捕之系于涿狱千戸逸走诣阙下以闻上怒令驰驿缚新旣至伏丹陛下犹口口歴数其罪不已上愈怒命肆诸市临刑大呼曰生为直臣死当为直鬼是夕奏文星坠上甚悔之　　论曰以新之劲直而获罪明主古云太刚则折新之谓矣新之事传者颇少南海彭叅政森有冷面寒铁公传其所称怪异不经不足信也
陈谔
陈谔字克忠初字一谔广东番禺人永乐六年举乡试入太学八年擢刑科给事中举劾权贵无所避每奏事大声如钟上令饿之数日奏对如故上曰是天生也每见呼为大声秀才尝言事忤旨命坎瘗奉天门外七日不死赦出还职寻升吏科都给事中一日率同列论事触上怒落职罚修象房同事者先治完降官去谔贫不能雇役躬治之甚力值驾至观象上问治屋者为谁谔前俯伏具道所以上怜之命复其官搏击愈甚十一年奉使云南擢顺天府尹政尚严察尝出行误冲皇太子驾太子诉于上上曰陈府尹是父母官竟不问其优假如此旣而执政者忌之出为湖广按察使洪熈改元谔先以忤亲王贬海盐知县上一日问左右大声官人何在宜置辅导使人得闻过乃授荆府长史多所匡益上赐以忠良鲠直四字示宠异焉宣徳三年与王不协迁鎭江府同知致仕归正统九年卒于家　　论曰陈公以犯颜敢谏屡濒于死赖文皇仁皇之明踬而复奋然竟龃龉坎壈其身惜哉
今献备遗卷十一
●钦定四库全书
今献备遗卷十二
（明）项笃寿 撰
陈洽
陈洽字叔远常州武进人也洪武中以荐为给事中奉命点军过目輙识其人再至辄笞之髙皇帝闻而嘉之赐金织衣一袭父以贞戍五开死洽去官走五开触瘴疠冐险五千里竟负骨归葬焉居亡何兵部尚书茹瑺荐洽才可大用诏起复授文选郎中文皇正位首擢为吏部右侍郎寻转左侍郎永乐乙酉迁大理卿丙戌交址黎季牦构逆命洽驰往调土兵三万人以佐大军交址平召还己丑交址余冦作乱仍命英国公张辅讨之而以洽叅赞机务遂擒简定而还时北人犯边上亲征洽承命同张辅练兵于塞外辛丑往鎭交址能辑和其民边人安之乙未还京师上嘉其功进兵部尚书丁酉复同丰城侯李彬镇交址兼掌布政按察司事宣徳元年黎利叛成山侯王通帅师讨贼洽仍叅赞焉是冬十一月八日通下令进兵洽请驻师石室县之沙河以觇贼强弱且陈方略通弗听麾兵渡河次宁桥大战良久洽奋马突入贼阵中欲生擒黎利身被数创而了无怖色旣而坠马左右争扶掖请还营曰主将且退走公何自苦如此洽张目叱之曰我朝廷大臣报国正今日可偷生邪左右皆溃散洽持戈直前手格杀数人大骂贼自刎而死事闻赠少保谥节愍官其子枢为刑科给事中兄济以布衣荐为赞善亦有名　　论曰交址在五岭外即古云蛮禹贡职方所不载汉武帝好大喜功始置交州国初陈氏首入贡髙皇帝因而羁縻之自黎贼构乱文皇帝命将三犂其庭复置郡县然卒有马骐之变得而复失陈洽两鎭其地皆有惠政竟抗节死难伤哉
刘子辅
刘子辅者江西庐陵人也永乐中自大学生擢监察御史巡按浙江三年按察使周新慎许可独贤子辅升广东按察使坐累左迁交址谅江知府子视交人交人爱之黎利叛攻图谅江旁郡县多陷没子辅与守将倡兵民死守者数月贼増兵攻城城中食且尽遂陷兵民尽死斗无一人降者子辅曰吾奉命守郡郡亡与亡义不可死贼手即自经死一子一妾皆先子辅死事闻赠叅政赐祭复其家时都指挥李任谅山知府易先政平知府何忠皆不屈死
邝埜
邝埜字孟质郴之宜章人也永乐中举进士癸巳拜监察御史南京钞法阻滞埜奉命往察擒市豪一二人还奏曰市人闻令皆震惧钞法今通矣上颔之而罢倭冦犯辽东埜往按问奏免戍守失律应死者百余人山海关吏卒邀陜行人以取财逃亡者受赇輙纵出境埜悉擒治抵罪丙申北京营建役者累万人多病上命埜视给医药埜躬履其地洁其秽污而时其药食病者多不死戊戌石州人诣阙下告变言州人与陜人羣聚千余人谋不轨上擢埜为陜西按察副使经理其事且议用兵埜至察其诬具以闻有诏勿问而诛其造诬者宣徳己酉陜饥华亭宜川尤甚公私匮竭乃移旁县粟赈焉羸病不能兴者官为粥食之正统改元拜兵部左侍郎时西鄙有警尚书往视师埜独任事上奇其才命除其戎籍示宠异焉己未京师淫雨坏官民庐舍埜奏曰此阴气为沴兵阴也皆臣等不职所致乞罢归田里不许师征麓川举蒋贵可任卒有功天下军卫总小旗当代者例就试京师道远无资即终身不得代埜请就各都司试之人以为便己巳额森入侵中人王振劝上亲征埜上章谏止不听遂扈从出居庸关道中数奏言边地小不宜屈至尊指麾诸将足以成功皆不听振恶埜数言事欲疎之勑埜与戸部尚书王佐随老营至怀安坠马几殆从者请少留以便医药埜叱曰天子在前我大臣岂可以疾自便邪驰赴云中驾还至宣府敌踵至埜奏请疾驱入关而严兵为殿不报埜诣行殿固请振怒骂曰腐儒安知兵再妄言必死埜抗声曰我为社稷生灵而言何得以死相惧邪振愈怒叱左右扶出埜与王佐相对泣帐中明日次土黙特营中无水士马皆饥渇众请战振又不许敌四面集矢雨下须臾师覆埜死焉盖八月十五日也时学士曹鼐张益等皆遇害景皇帝旣即位之明年诏赠少保官其子仪为主事论曰己巳之变邝公位统六师然权归阉振无能可否惟一死塞责不足原乎
刘儁
刘儁江陵人洪武十八年进士为兵部主事累升左侍郎建文中为侍中靖难后升尚书材力缜宻勤敏能出奇应变征交趾出叅军有功还受赏永乐六年趾贼简定反出叅沐晟军败生厥江被围卒洪熈元年赠太子少傅谥节愍时都督佥事吕毅陷阵死交趾叅政刘昱亦死毅项城人百戸从靖难升督佥送陈天平至鸡陵关败宥罪从征充鹰扬将军掌交趾都司沉勇有智畧昱武陵人严猛有吏才
曹鼐
曹鼐宁晋人国初乡举署代州训导非其好也愿得一剧官自效改泰和典史益肆力问学尝督工匠入京自陈愿就礼部试宣徳八年进士第一授翰林修撰正统五年升侍讲十一年入内阁与政典制文词宏润日讲音旨清畅寻升吏部左侍郎兼学士是时东杨卒凡议大政诸阁老推决于鼐才识明敏类东杨视王振正色不少假振益惮之十四年没土木赠太傅文渊阁大学士谥文襄改谥文忠赐衣冠葬官其孙荣锦衣世百戸　　论曰刘节敏以通材出叅军旅曹文忠正色立朝入赞帷帐蒙难以死不竟其用惜哉
今献备遗卷十二
●钦定四库全书
今献备遗卷十三
（明）项笃寿 撰
王直
王直字行俭江西泰和人也永乐初进士改庶吉士召入内阁典密务授翰林修撰驾幸北京仁宗为皇太子监国直与杨士竒黄淮三人留辅导与修高皇帝实录进侍读洪熈初进侍读学士宣宗为皇太子进右春坊右庶子仍兼侍读学士凡经筵讲义制诰皆以属直兼司记注圣政圣训悉录备纂宣徳初与修两朝实录成进少詹事仍兼侍读学士英庙即位诏修宣皇帝实录命直总裁书成进礼部左侍郎仍兼学士寻拜吏部尚书己巳秋上将亲征北漠直率廷臣疏止不听命留守京师景泰元年礼部会奏北人请遣使迎复当从之上御文华殿门内谕诸大臣曰朝廷因通和坏事欲与边絶而卿等累以为言何也直首进曰必乞遣使勿有后悔上色不悦曰当时大位是卿等要朕为之非出朕心少保于谦进言大位已定孰敢异议但欲答使纾边急耳上意解曰从汝羣臣既出太监兴安出呼曰尔等欲遣使孰可行者孰为文天祥富弼其人邪直大言曰今日羣臣皆朝廷人一惟朝廷用孰敢有不行者辞色俱厉兴安语塞而去乃升礼部侍郎李实等为正副使以行寻进少傅兼太子太师天顺改元致仕六年卒年八十四赠太保谥文端直器宇宏伟性严重寡言笑屡典文衡得人最盛在翰林三十年恭勤不懈及位冢宰益加廉慎海内想闻其风采尤留意人才委任司属凡御史差还令报人才髙下以备拔擢时称得人奔竞顿息遇不如意事輙诵古人诗自寛有初拜给事中即欲干挠选法者则曰偶然题作木居士便有无穷求福人御史有言吏部进退官不当者则曰若教鲍老当筵舞更觉郎当舞袖长其谐戱切中云居第隘陋澹泊寡欲家居杜门不出　　论曰太宰百官之表国初以亷愼公明着闻者前有蹇公后有三王顾不难哉
王翱
王翱字九皋直隶盐山人也永乐乙未进士改庶吉士授大理寺正左迁行人宣德改元以杨士竒荐拜监察御史升右佥都御史镇守江西移镇松潘靖商巴之乱正统七年提督辽东军务总兵以下庭谒翱诘责何以失机命左右悉曳出斩之哀请良久始得释由是军中股栗无不用命至广宁不逾月巡边自山海关直抵开原髙垣墙深沟堑五里为堡十里为屯烽燧斥堠千里相望简阅行伍汰老弱赈贫穷配鳏寡下令曰边不可以文法治也有讼听入糓粟赎罪重者如人命亦如之九载考满进左副都御史十二年剿边塞斩首无算捷闻赐勑奬谕升右都御史寻升左都十四年额森犯京师分兵冦广宁翱方坐教场赏军边骑数万猝至我军大溃翱收散卒坚壁固守众遁去居辽东十余年积银万余两粮数万石马千余匹边用饶足器械鲜利军士乐战举用将材如施聚焦礼皆自众中拔起为敌所惮景泰三年召还加太子太保寻命总督两广军务自总兵以下悉聴节制得便宜行事南征大藤五屯龙山诸蛮獠闻翱威望咸畏匿稀出冦钞翱略去兵威推诚谕抚之叅将范信有才略因赃革职翱上言使功不如使过复其官信卒为名将四年入拜吏部尚书严考察公铨注痛抑幸进请谒不行英皇复辟大学士李贤坐事罢内阁上欲用翱翱固辞遂荐岳正正罢上问李贤何如人翱顿首曰贤与臣处久始终如此本分人也遂复贤内阁上每用人必问翱翱所荐必以公尝言北人诚实可用由是北士多进用然未尝使其人知进太子太保尚书如故曹钦反夜执李贤于东长安伤其首血流被面奔翱所求救贼并执翱翱厉声曰朝廷何负汝汝反邪杀他人宁杀我贼谢曰岂敢杀长者遂上马去李乃得免其为贼所惮如此翱端方强毅清白俭约事无巨细一渉厯终身不忘有所当行不遑寝食居第三十年不易公余退宿朝房门无私谒权势请嘱婉而拒之尝曰吏部岂报恩怨地邪李贤尝曰皋陶言九德王公有其五乱而敬扰而毅简而廉刚而塞强而义又曰王公处事无一渗漏世称信然成化三年卒年八十四谥忠肃　　论曰世称王公知人喜推毂北士夫立贤无方岂分南北哉盖亦矫枉之意也然王公所荐皆至公尤不问恩怨若王公者虽谓之九德咸备可也
顾佐
顾佐字（阙）河南太康人也庚辰进士除庄浪知县午节会射将官以文士易之佐三发连中且进止安暇观者惊服推监察御史守正嫉邪迁江西按察副使召为应天府尹刚棱不挠吏民畏服贵戚敛手有赫赫声改通政使宣德初杨士竒杨荣交荐之拜左都御史赐玺书令考黜不肖洗涤积弊佐奏黜御史不肖者二十余人廷臣贪墨者劾罢之奏禁用歌妓纠肃百僚天下想闻其风采四年吏有遭笞者摭佐过谓受皁隶赂放归悉具姓名以闻上以示杨士竒对曰所诉诚有之今朝官月俸止给米一石薪炭马蒭咸取给于皁隶不得不遣半归使备所用皁亦得归耕实两便京朝官皆然自永乐以来如此仁庙知之故増朝臣之俸上叹曰朝臣之艰如此因怒诉者曰朝廷用一好人辄为小人所排乃以吏所诉状付佐自治之佐召吏示状吏恐甚佐曰上命我治汝我姑容汝但改行为善竟不问上闻之喜曰佐得大体矣居亡何有囚告佐数枉人重罪上大怒曰此必有重囚教之排佐命三法司鞫之则千戸臧清所使也清时杀一家无罪三人当坐极刑上立命磔清于市正统初以风疾乞归家居十余年卒佐性严重不口毁誉人旦晚候朝前呵双藤立朝房外百僚骑而过者皆折旋避之非公事未尝与诸司羣坐时称为顾独坐焉　　论曰都察院风纪之表也其职主纠压百僚正纪纲饬宪令非独理刑狱而已国初刘张二公皆以重望居之太康刚棱不畏疆御使人畏而不敢犯然卒以直道不能安其位惜哉
耿九畴
耿九畴字禹范河南卢氏人也弱冠登永乐甲辰进士宣德辛亥擢礼科给事中正统初迁两淮盐运司同知尽革宿弊条奏数事悉着为令丁母忧盐场数千人走阙下乞留乃进盐运使亷声震江淮间尝临水坐有童子戏其傍畴曰此水何清童子曰尚不如使君清亡何以诖误逮京师获免升刑部右侍郎数辨疑狱有妇诬其夫所司拟断异畴不可杖其妇而归之鳯阳岁饥盗起奉勑往绥之乃留英武飞熊诸卫军且耕且守招徕流民七万余戸一方晏宁命兼理两淮鹾政寻奉勑巡抚江北诸郡景泰初命録诸郡大辟囚原免者二十六人有妇来何菊家既去死其家讼菊与弟杀之畴辨其诬后果得杀妇者迁抚陜西初六部卿佐使外者文移不得径下按察司多偃蹇不受约束畴奏下之边将请増临洮诸卫兵下畴议畴上言边兵已足用在驭之何如耳不然虽増兵何益徒冗食耳竟如畴议初边民春夏出就田作秋冬辄入徙畴奏言将所以御冦卫民者也今民皆避冦失业将焉用彼将哉乞禁民入徙边至将不能卫民者罪之转右副都御史仍镇其地诏下有司买羊角置灯畴上疏曰昔宋神宗买浙灯苏轼谏止之今买羊角无乃类是乎书曰不矜细行终累大德遂罢买灾异求直言复上疏乞广聪明别忠佞择守令简将帅上优诏答焉天顺改元上顾侍臣曰耿九畴正人也今安在即日召为右都御史首进五事多见采纳时边情不宁畴以罪由石亨将率诸御史廷劾之事泄为亨所诬出为江西布政使寻改四川上一日与李贤论人才曰耿九畴何罪贤曰此人操行诚不易得未几召还拜南京刑部尚书畴性孝友平生慕司马文正为人敦尚古道躬服俭约退食惟焚香读书慎交与关节不到其门权贵亦敬惮之论事侃侃坐是数困于谗赖英皇知之谗不得行卒谥清惠子裕自有传　　论曰儒者耻言钱榖榷课之地尤不乐居之耿公清操严峻学士至今诵之不衰信乎清浊由人居何与也
轩輗
轩輗河南鹿邑人永乐甲辰进士尝推粮淮上冬月舟行堕水衣尽湿以绵被自褁有司为制衣弗受待衣干服之为浙江按察使惟着一青布袍蔬食不厌三日以俸米易斤肉故旧过者留一饭或烹一鸡人即为异闻亲丧即行僚属有未及知者升副都御史总理南京粮储天顺初召为刑部尚书数月以疾致仕上复念之问李贤对曰輗素行海内共知冉召为左都御史复总理南京粮储輗律已甚严居南都闭门谢客岁时诣礼部拜表庆贺屏处一室朝服端坐终事竟归不告于同事者同事者亦不乐与处皆避去
年富
年富字大有直隶怀逺人初姓严洪武初附籍讹为年遂因之举永乐丁酉乡试为德平教谕以最擢吏科给事中宣德乙卯吏部拟升光禄少卿章皇帝欲大用之特留不下久之升陜西右叅政周厯郡县察民疾苦兴学劝农尤嫉赃吏时边储多空乏朝廷属富总之富量地逺近定征科谨出入边廪以实正统甲子升河南右布政使流民十数万聚南阳陈州间剽掠为患富抚定之悉籍为民己巳转左布政使额森入侵道阻饷絶命富督粮饷边边将上其功拜左副都御史巡抚大同招亡抚存革科扰广屯种军功冒滥者悉核正之天顺改元守将石彪以危事中富逮系京师免官寻起为南京兵部右侍郎转戸部巡抚山东改左副都御史四年召为戸部尚书八年以陜西连岁用兵而督饷者多非其人乃荐杨璇余子俊等可用吏部以为侵官富上疏极论荐贤为国之道且乞致仕寻卒于位年七十谥恭定富刚方廉静遇事敢为临利害不少变世尤多之　　论曰轩公以亷洁闻年公以朴忠着所至辄树声绩其箕畴所谓有为有守者乎夫亷者士之常也而浊世以为过矫荐贤以为国也而隘者以为侵官何哉
段民
段民字时举武进人永乐二年进士庶吉士与修永乐大典除刑部主事又与修五经四书性理大全永乐十八年妖贼唐赛儿反十九年冬升山东叅政讨平之当是时索赛儿急尽逮山东北京尼既又尽逮天下出家妇女先后几万人抚定绥辑曲为解释驾征北漠勅民转饷舟自济宁至通州俄又令陆转居庸关出塞民节约曲算省财民力不扰事集道中忽降勅令民与巡按御史考所过郡县吏宣德三年召入户部为右侍郎寻改刑部特赐勅民廉介端谨令考察在京百司先是榜例越诉者杖百谪戍边民请罪如律九年卒官贫不能丧吴文恪力为经纪始克殓成化间叶文庄请褒之不果赠刑部尚书谥恭肃
樊莹
樊莹字廷璧常山人天顺八年进士为御史条上清军事宜着令巡云南交人诱边氓盗掠杀吏民方议用兵莹移谕祸福交人纳欵知松江府布衣疏食孚于士民又议折征米榖减布缕征通斡漕法数事行之再知平阳以黄孔昭荐升河南按察使未几尹应天府三年升南工部侍郎改都御史巡抚湖广计擒锦田贼酋散解其党奏省诸藩王营造费金凡百万计寻以疾致仕荐起抚治郧阳郧襄流冗安辑马钧阳又荐召为南刑部侍郎云南昼晦五日勑莹考察云贵诸吏罢遣千余人召还部为尚书十八年致仕正德三年逆瑾诬莹妄理隆平侯事及擅减上供布收赎夺其官比瑾诛已卒三年诏复其官十四年赠太子少保谥清简　　论曰段樊两公以廉靖着恭肃理赛儿狱清简奏裁邸第营造可谓明恕慎节者矣皆以比部秉黜幽之典非素有树立安能然乎
●熊绣
熊绣字汝明道州人成化二年进士为御史坐事谪清丰知县累官都御史巡抚延绥操励洁亷自甘蔬布饩廪有羡不入私室忧边练武套众三年不大入塞忧去家拜兵部右侍郎升两广右都御史逾年召入南台正德三年中官李荣忽传旨熊绣致仕即屏居山中断絶书问生事萧条俯仰益恬适卒巡抚秦金为请于朝赠南刑部尚书明年太仆少卿何孟春上疏曰窃见致仕故都御史熊绣事母孝事兄友居贵贫居常俭扬厯中外四十余年守法狥公推贤嫉恶不邀时誉不急近功言无爽于属垣行弗亏于顾影往年都御史戴珊张敷华卒其门生属吏子孙咸请易名主事张凤翔孔琦卒乡人请恤其家圣朝表劝清贤不吝恩霈绣才节操履无让珊等赐谥恤孤惟宸衷轸允幸甚诏给绣继子子端米月一石谥庄简　　论曰学士先生之于世也虽静躁殊轨取舍异途然大约可知矣道岩穴者绌朝市甘富贵者羞沉沦孔子曰道不同不相为谋信哉夫不宾之士絶尘高蹈蝉蜕于尘埃彼其视世若垢也故踚然而自清虽失其中行然志意足高矣至于贵显廊庙邈焉山林之思则将浮沉淟涊局促寰区营营与利驰逐也顾身没而名不扬谚曰注瓦者工注金者蒙何者得失愈厚则内视益眩也世之缙绅乐仕者亦往往雅志山林至命以自谓然矫易去就则相违逺矣岂所谓道不同者非耶古之哲人行泥而乘云身处烦嚣之中神驰钊旷之域豹隠龙翔凤览蠖屈得时则行知难则退翩翩居贞其于富贵岩穴无有也故能揆道豫虑抗志洁身垂休而誉无斁矣若熊公者非其人哉
陈寿
陈寿字本仁新淦人戍籍辽东成化八年进士弘治元年以都给事中升大理寺丞御史争寺丞劾寿吏部尚书三原王公言寿廉正称执法吏改光禄少卿升南鸿胪寺卿十三年升佥都御史巡抚延绥十六年升南京副都御史正德元年南科道劾瑾被逮寿抗疏救诸言官瑾怒夺职八年荐起巡抚陜西未几迁南京兵部侍郎九上疏乞休进南京刑部尚书致仕初寿在科万贵妃宠族人横甚中官梁方又结妖僧继晓干国是上疏论系诏狱得释在榆林会和硕入侵出竒兵却之加俸一等既归田杜门谢客陜西镇守内臣廖堂暴虐吏民杨文襄公言寿忠鲠轻去就宜起寿抚陜寿至陜清劲镗畏敛戢比寿去陜人号哭拥不行及卒乆之都督杨宏陜人也上疏言寿仁廉恤下知兵能遏敌请恤其后寿厯官四十年大半在散地食禄任事不久而廉名最着老无所于归诸子旅寓飘泊环堵萧然殁不能葬久之亲旧相周仅归其丧寿为言官时直论时政得失无隠不喜弹劾人曰吾父戒我勿作刑官枉人若言官枉人尤甚吾不敢妄言文襄公曰宋王素为谏官言人才难得无事之时当为朝廷爱惜程明道为御史告君曰使臣拾遗补过则可若搜索臣下短长以沽直名臣不能也本仁得之矣　　论曰夫人臣之事君也狥禄者虚荣积劳者实举故非高位艰致之为患也毕虑宣猷服勤履节竭知无反谋尽诚无余计致义而遗利执直而轻患处危若佚素位弗馁则庶乎古之道哉余窃观今之进言者其尽忠弗回良可谓壮且直矣其或纤举毛击释巨争细甚或雷同附和分朋植党是谏以近实直以近名以言为饵也揆之忧国爱君之忠则非矣然则劘切之论其仕进之阶哉甚则一蹶自废悒悒觖望更白为黑萍鳬于天下虽至辱身而不自污易执而不惜以为世之莫予知也是二者有贤不肖焉其相去无几矣陈公言论风旨无少下人者其以妄言戒岂以言为讳哉良以人才难得故亦难知而回邪报复黑白易眩也厚建弗拔坚抱弗脱大直弗革陈公其犹行古之道哉又曰传有之贫者士之常然则亷也故非仕之常乎而世于亷士独推重之岂非贪夫殉财夸者死权之俦乎段樊熊陈四公皆都大位跻显列而生计萧条至死无以殓生无可藉顾不为难乎世之人挟炭炉冶炙乎相煦已媿前修况复有恣巧与豪渔钓■〈虫矞〉蚌者乎
今献备遗卷十三
●钦定四库全书
今献备遗卷十四
（明）项笃寿 撰
魏骥
魏骥字仲房浙江萧山人也举永乐三年乡试为松江府学训导励志作人诸生宿号者携茶视之夜分则以粥供诵读者九载满去诸生诣阙请留复任三年两考江西乡试十七年吏部尚书师逵荐升南京太常博士侍昭皇帝北上留行在与闻大事宣徳元年升行在考功员外郎转南京太常少卿三考会试正统三年召试行在吏部左侍郎巨珰王振独礼骥八年以老辞调礼部又辞改南京郎中殷时暴亡亲往吊以已木敛之拒直不受戊辰进尚书己巳率诸司条陈破敌安民之策景泰改元年七十七请老至京师大学士陈循骥所取士也请曰先生愿少待骥退语人曰渠将朝廷事为已事邪竟致仕去家居二十余年布袍粝饭不治生业成化七年卒年九十八御史梁昉言骥耆德请优礼之诏遣行人存问赐羊酒有司月给米三石勑至骥已卒卒之前一夕大星陨舍旁遗言辞恤典从之谥文靖所著有南斋集松江志水利切要理学正义传于世
吴讷
吴讷字敏德直隶常熟人父遵道沅陵县主簿诬系京师乞身代事未白而父没以学行声闻江东郡县荐为校官不就永乐末举医生至南京所居邻有婺妇少而美夜穿壁将奔之讷亟排戸冐大雨出旦日即迁他所时仁皇帝监国命教诸功臣子弟拜监察御史巡按贵州还三司所遗馈金题之诗曰萧萧行李向东还要过前途最险滩若有赃私并土物任教沉匿碧波间亷而不激类此厯升南京都察院右佥都左副都御史致仕亷直敬慎持正不挠为文根据义理而本于六经有文章辨体行于世卒年八十六谥文恪
鲁穆
鲁穆字希文浙江天台人也登永乐丙戌进士赐归杜门力学及赴召有司以钞为赆谢弗受且曰筮仕之始未有益于乡里而先厉之可乎尝核江北诸卫仓粮巡两淮盐法及监龙江抽分竹木局综理精密吏莫肆其奸拜监察御史文皇帝巡北京仁宗皇帝监国汉庶人不法穆具启闻不报擢福建按察佥事理寃滞绳贪墨摧豪右无所顾避漳民许姓者有妾生子许死兄子言孤子非叔出逐之奄有其资妾诉于穆穆潜以许孤杂羣儿中父老指孤类许某悉归孤资宣庙初大臣荐穆治行拜右佥都御史卒之日家无以为敛公卿赙治其丧　　论曰魏公建事耄年好学不倦吴公刚严方正表仪有位鲁公亷洁执法不回身死家无余藏此三公者翩翩焉其盛世之孤标与
今献备遗卷十四
●钦定四库全书
今献备遗卷十五
（明）项笃寿 撰
曾棨
曾棨字子启江西吉水人也永乐甲申进士第一人文皇帝初御极欲兴起斯文乃选进士中秀敏者二十八人为庶吉士以应列宿开文渊阁使读中秘书大官供膳月给内帑钞为膏火费棨以翰林修撰居首选上时召试二十八人棨迅笔立就诸吉士弗如也上数举羣书问棨辄应口对深见奬重修永乐大典为副总裁五年升侍讲七年扈从巡北京数侍燕间应制赋诗辄称旨人有荐文士者必问如曽棨否预修髙皇帝实録成赐文绮衣钞十六年考礼部会试升侍读学士修天下郡志为副总裁二十二年考礼部会试仁宗初升左春坊大学士仍兼翰林侍读学士宣德二年考礼部会试两朝实録成升少詹事仍兼侍读学士赐宝带七年卒赠礼部左侍郎论曰国初刘宋以司制代言文体浑厚至子启天才雄丽倚马万言其文如苏长公浩浩不竭所乏者谨严精洁耳要之才致固各有长其所为诗古体有魏晋风律宗初盛唐亦一代之鸿匹也
刘定之
刘定之字主静江西永新人幼强记天资絶人其父日授书千言禁为文定之輙私自作文父偶卧所得所作祀灶文及诗大惊终不口然之自是稍以文辞进每进每辄斥之他日更进父曰此八面受敌才也宣德丙寅会试第一廷试第三人授翰林编修正统己未京师大水诏求直言定之上十事其一言命令宜公赏罚必信其二言公卿侍从宜数召问观其才能察其心术而进退之其三言降敌近处畿甸宜稍移于南其四言宜出京官使任郡县其五言宜仿唐制京朝官举人自代其六言武官子孙宜习韬畧其七言守令宜详加考课其八言宜抑豪强以恤贫困其九言廷臣丁忧宜令终制其十言宜杜僧尼异端不报景泰帝登极定之时为侍讲上言十事一战阵宜仿古制二守御宜缮亭障三简用使臣四迁移降敌五増给兵饷六戒守令贪虐七选将士八核冗滥九揽权纲十勤讲学上嘉纳之寻拜洗马壬申北人遣使来邀报礼议不决定之疏请暂遣羁縻边人使我得益修备即我以和往彼以恶来则我词更直累千百言当事理云成化间进礼部左侍郎入内阁再进密疏皆国家大计定之于书无所不窥文章宗苏氏尤善举子业卒赠礼部尚书谥文安　　论曰刘文安好言事其所论列皆明辩深切可见诸行事非无当空言者流也
今献备遗卷十五
●钦定四库全书
今献备遗卷十六
（明）项笃寿 撰
于谦
于谦字廷益杭州钱塘人骨相异常年七岁僧兰古春见而竒之曰此他日救时宰相也书过目成诵为文如云行水涌少补邑庠生以古人功业自期常夜行吴山道中人遥见灯燎驺从甚盛人及前视之乃谦也永乐中举进士宣德初拜监察御史谦音吐洪畅每侍奏对宣皇必注聴都御史顾佐严甚独器重谦巡按江西平民被诬为盗辩出之王府官属骄横奏黜数人代还同锦衣卫官校搜捕马快船夹带私盐不避权贵悉寘之法上亲征汉庶人命谦移檄称旨由是上属意谦河南山西灾命谦为兵部右侍郎巡抚两省在河南谨备荒饥预防河患凡山东陜西流民编立里甲以居之且给田为业在山西革大同镇将役占军士尽入其田为军屯请留京操军修筑鴈门奏减柴炭乞停征流民旧欠税尝夜行经太行山遇羣盗从者骇愕谦厉声叱曰汝何为者盗惊散走山西叅议刘宗孔以清严受赃诬谦上章白其事正统十一年乞致仕举叅政孙原贞王来以自代时王振用事御史有姓名类谦者常忤振振疑即谦也嗾言官劾谦擅举自代罢为大理寺左少卿两省民赴阙下乞还谦而亲藩亦以为请乃复任明年召还为兵部右侍郎十四年额森侵边境至独石马营诏亲征谦与尚书邝埜请将无烦六师固留不聴八月十五日师驻狼山土木众骑奄至天子北狩报至京师大震谦恸哭誓不与敌俱生太后命郕王监国是日科道官廷论王振郕王方摄朝仓猝未有处分锦衣卫指挥马顺素党振呵众官起去给事中王竑首起捽顺捶死于廷且索振所亲信二内侍班行喧杂无复朝仪大臣多惊避谦固立不动郕王亦疑惧屡欲退谦直前掖扶王请留且请降旨谕羣臣复班勿擅动振罪宜族俟请命太后行诛顺罪应死勿论命红盔将军以金瓜击二内侍立死众乃定退朝漏过午刻矣谦袍袖皆裂徐步出左掖门吏部尚书王直执谦手曰今日事赖公王直何能为谦辞谢避进兵部尚书首列扈从失律顾兴祖王佐等罪郕王即位遥尊英庙为太上皇帝改明年为景泰元年谦入见泣曰边人不道遮留皇舆既已得志必将深入宜早为计顷者各营精鋭尽拣随征军资器械丧弃略尽宜即召募官舍余丁义勇起集民夫替还漕卒以备操调令工部分局并工督造战守具京师九门为最要宜令都督孙镗等分兵以守而选给事中御史如王竑者佐之徙城外居民于城内使彼无所掠通州仓粮数百万不可弃以资敌宜令在官食粮者悉诣闗支随其所欲多寡受粮而归官籍其数以准月粮诚两便大同宣府经其剽掠请勑守臣协力防御训练士马挑浚壕堑凡闗隘墩台楼橹务使有备文臣如輗者宜令巡抚武臣如杨洪柳溥者宜为将帅凡军旅之事臣请身任其责不效则治臣之罪上嘉纳即施行焉时羽檄交驰人情恟惧而谦勇气弥厉剖断若流旬日间战守略具众恃谦为安太监喜宁边种也土木之溃降额森为之乡导奉太上皇趋紫荆关京师戒严朝臣多南奔或倡议南迁谦恸哭抗言于庭曰京师天下根本宫庙山陵社稷及百官万姓帑藏仓储在此此而不守去将何之宋南渡事足可监也议遂定主将石亨请闭九门坚壁以避其锋谦曰不可是示弱也请率先将士躬擐甲冑出营德胜门外乃闭门以示必死日涕泣以忠义拊循三军军皆感奋争死敌十月朔额森入紫荆关声言送驾还京师前驱突至我军坚不为动知有备稍引却额森拥太上皇至城下索金帛万万计且邀大臣王直胡濙及谦出和礼部遣使问谦谦曰今日之事知有战而已他非所敢闻对垒者七日是月既望谍报太上皇移跸去敌垒稍逺下令发炮击其垒死者万计而大学士陈循复请旨写榜文潜遗敌营中有能斩额森首来献者赏万金封国公以疑其心额森果宵遁或请追击不许京师解严论功加少保总督军务或言今日宋李纲不如也谦曰四郊多垒卿大夫之耻城下但不盟耳敢言功乎大同叅将许贵奏遣使议和以缓边患谦言去冬尝遣指挥季铎岳谦赍金帛以往敌辄深入继遣通政王复少卿王荣往议迎复不见上皇而回敌情谲诈和不足恃边将邀求无厌莫若选将练兵养威蓄鋭无轻遣使从之奏増兵涿鹿真保定易州及白羊紫荆倒马诸关以卫京城谍报敌逼总兵朱谦于关子口明日复报追石亨于鴈门关甚急众议急发兵救之谦不动奏上方略密授亨等令挑选精鋭若将克日大举者寻报敌已出境复以计密授杨俊擒喜宁送京师廷劾其罪诛之繇是额森遣使入贡请送驾还京师朝廷疑未之信下廷臣议谦曰此天意也君臣大义兄弟至亲当速奉迎以承天意倘彼不信则我有辞矣乃遣侍郎李实及杨善等以往辛未九月驾至自边庭时河间东昌永乐中安置降人甚众额森方入冦欲乘机窃发谦因南征奏遣之天寿山陵寝所在而无城郭乃奏城昌平徙兵民守之临清通商引漕京师之襟喉额森入冦谋据之奏遣平江伯陈豫筑城以守初独石马营八城为敌所据议者欲弃之谦曰弃之则宣府怀来难守而京师将动揺矣奏用都督孙安授以方略率兵度龙门关且战且守八城复完谦以京军隶五军神机三千诸营者不相统一或遇调发兵将不相识请选诸营马步军十五万分为十营每营以都督一人总之每五千以把总都指挥一人领之每千以把总指挥一人领之每队用管队官二员团结训练体统相维兵将相识有警调某营则自都督以下督率以往名曰团营杨俊请尽出团营兵并三边各路军马大举伐之谦曰不可如此则京师各边皆空虚彼或分兵牵制何以应之非万全之道也俊议遂寝时闽浙则有邓茂七叶宗留广东西则黄萧养相继煽乱残破郡县谦悬制遥度谈笑折冲虽在万里外若亲厯其地咸就剿灭贵州苗贼反侍郎何文渊乞罢布按司复置宣慰司以土官莅之而留都司以辖诸卫遣大将镇守其地谦言贵州自祖宗创置已久岂可以小丑轻弃之何议竟不行上以谦军功授其子冕副千戸赐第京师谦恳辞不许乃以所赐玉带蟒衣盔甲金帛诸物移置第内封识加谨间一往视焉谦患痰疾上遣太监兴安及太医院使董宿来视云此非竹沥不愈安言之于上且述谦自奉甚约上亲幸万岁山伐竹以赐仍命计所资用出尚方给之谦握兵久且功髙为众所忌而石亨素贪纵数为谦所裁亨侄彪骁猛善战同握兵居京师谦患之出之大同二人皆怨谦思倾谦矣丁丑正月英庙复辟亨与有功遂诬谦迎立外藩与大学士王文等俱下狱所司以金牌勑符具存禁中他无显迹而亨等必欲杀谦所司遂以意欲二字附会成狱死之时天日无辉太监吉祥麾下有逹官托尔者闻谦死恸哭都市酬以壶浆祥责之明日往哭如初都督陈逵密赂守者收谦尸瘗之有司籍其第惟朝廷所赐物而已初土星犯太微上相杭之西湖水竭土裂孙原贞方以尚书镇浙语人曰贤才之生实锺山川之秀湖之竭哲人其萎乎至是乃验谦长身山立面白自项以下甚黑尝对镜自照曰此一腔血竟洒何地谦自知功髙必不免也久之上颇悔一日边报急廷议不决恭顺侯吴瑾进曰于谦若在岂患此上黙然而京师人语曰鹭丝冰上走何处寻鱼嗛言难再得于谦也成化改元冕上书讼父寃宪庙追复其官遣行人马■〈目旋〉祭其墓弘治初赠太传谥肃愍建旌功祠春秋祀之所著有奏牍及诗文集行世　　论曰方额森之入侵也中外震骇永嘉靖康之祸呼吸间耳于公以书生砥柱狂澜屹然不动使社稷危而复安观其分守九门移营城外坚壁清野以挫其锋而丧君有君庙算亡失専意战守罢绌和议计擒喜宁芟除祸本反皇舆于汉漠正帝座乎黄屋谋国之善古未闻也而卒取竒祸何哉假令当景皇帝不豫之日首帅百官迎复英庙或请宪庙嗣何至纷纷夺门哉当时大臣计不出此更谁咎耶夫以肃愍大功犹将十世宥之而走狗先烹长城自坏亨等诸人谗贼何惨也读倪太宰李献吉着碑铭令人哽咽久之杭三少保两少保死亦相类于呼痛哉
杨洪
杨洪者陜西汉中人也拔起行伍间有机变驭众威严士皆用命善出竒好劫边营众惮洪呼为杨王初为指挥杜衡所诬魏尚书源论救贬衡广西继为部卒李友全等所奏天子付洪自治故得成其功名己巳之变洪固守宣府是年冬破敌于固安擒斩数十人夺还人口无算拜昌平侯进封颍国公谥武襄　　论曰己巳之变内有于谦善谋石亨善战外有杨洪郭登善守故以京师危急而九服宴然良田大同宣府为之扞蔽也额森善战知兵恐宣大尾其后将有腹背交受敌之患故长驱深入不敢持久狼顾而去卒以无成使洪登浅谋轻出失利宣大不守祸延京师土崩之势孰能御之哉
郭登
郭登字符登直隶临淮人营国威襄公英孙也正统七年征麓川靖逺伯王骥荐登为副分兵镇临安檄召诸夷长宣布朝廷威德诸边境帖服争献珍贝不受十四年七月额森入侵天子亲征至万全西宁侯宋瑛武进伯朱冕相继覆没乃拜登都督佥事副广宁伯刘安镇大同寻诏班师登语学士曹鼐张益曰驾还宜从紫荆关鼐等入奏已得请从紫荆矣俄折而东竟从居庸未入而天子蒙尘大同城昼闭军士多战死所存皆创残登涕泣拊循之且曰吾誓与此城存亡当不使诸人独死也八月额森奉上皇至城下索金帛万计约赂至即归驾登闭门不纳上皇传旨曰朕与登有姻连何外朕若此登传奏曰臣奉命守城不敢擅启闭竟不出校尉袁彬以头触门大呼刘安及给事中孙祥知府霍瑄乃出见纳赂而额森实无归驾意也登曰此绐我耳莫若以计伐其谋劫其营夺驾入城此上策也因召壮士与之盟激以忠义曰事成当封侯受上赏壮士皆踊跃效死力将遣行或以危言沮之敌遂惊疑拥上皇去登大恸曰驽材果败吾事时边势张甚而刘安借他故还京师独登守城十月又扰京师登率所部并纠集忠义从鴈门入援先以蜡书驰奏其略曰边马长驱三关失险彼留连内地为患非轻臣今悉起官军民壮入护国庭京兵击于内臣兵击于外使彼有腹背受敌之患首尾不救之虞又曰忠诚切已敢忘报国之心成败在天不负为臣之节奏至敌已退优诏褒答焉登复上疏曰敌人虽回离边不逺传报有云黄河已冻且向延绥青草渐生再侵京阙事虽未信情亦可疑又曰推诚待下仄席求贤扩天理克人欲以成圣学之功亲君子逺小人以收天下之望十二月边将复犯京师登奏言京军新选不可轻战宜分营犄角以逸待劳勿求侥幸务出万全敌自屡胜以来出入自由不闻有出一兵拒之者登不胜愤昼夜以忠义激厉其军定为赏格期必杀彼谍报东驿敌入境登率兵蹑之行七十里至水头日暮休兵夜二鼓谍报二十里外沙窝有敌营十二登召将士问计皆曰彼众我寡莫若全军而还登曰我军已去城百里且疲困一退避彼以铁骑来追虽欲自全得乎即按剑起曰敢言退者斩进薄其营昧旦敌以数百骑迎战登奋勇先登诸军继进呼声震山谷登射杀二人手刃一人敌大败追奔四十余里至拷■〈扌老〉山共斩首捕获二百余骑夺回人口牛马弓械以万计捷闻封定襄伯是役也以八百骑破敌数千初至大同战士仅数百马百余匹不数年马至万五千匹精兵数万人常恨马少步卒追捕不及乃以已意设搅地龙飞天网等法凿为深堑覆以土木人马通行如履实地敌入围中令人发机自相击撞顷刻十余里皆陷又用炮石击之一发五百余步人马死者数千欲大兴屯田而苦乏牛种乃上疏乞官为措置尝愤赃吏病民疏论之其略曰承平日久人心骄逸在官既无亷耻莅政者惟肆贪婪酿成污风致有边祸登亷洁善谋与敌大小数十战未尝挫衂善抚士卒有古良将风英庙复辟命掌南京中军都督府事寻谪戍甘肃宪庙嗣统复爵鎭守甘肃以荐召还总神机营掌中府事寻命提督十二团营多所建明登工诗所著有聨珠集谪甘州时有诗送岳正曰青海四年覊旅客白头双泪倚门亲莫道得归心便了天涯多少未归人又曰甘州城南河水流甘州城北塞云愁玉关人老貂裘敝苦忆平生马少游大学士李东阳评其诗为国朝武臣之冠卒赠定襄侯　　论曰郭定襄以败卒守孤城竟立封侯之业观其闭门不出与城存亡募兵入援敌王所忾有国士之风矣至所论建文士不如也
今献备遗卷十六
●钦定四库全书
今献备遗卷十七
（明）项笃寿 撰
刘球
刘球字求乐江西安福人也永乐十九年进士擢礼部仪制主事正统初诏求文学之士尚书胡濙以球荐预修宣庙实録成改翰林侍讲京师大水民饥具奏便宜时北人数求贡球深以为忧麓川不靖王振方议大举伐边球上言请罢兵屯田以招降之而専意西北八年夏四月雷震奉天殿鸱吻诏求言时麓川再叛再发兵讨之球陈言十事其一言宜亲政务权不可下移振览之大怒适编修董璘自求为太常卿下诏狱而球所陈亦言太常卿必得儒者乃传会球为璘画此谋球殊不知也遂于陛前捽球去并下狱振阴使指挥马顺夜杀球临刑不知所坐大呼曰死当诉太祖太宗皇帝遂死狱中二子铁钺号哭求尸得一臂归葬终振之世不仕皆举进士有名景泰初赠球翰林学士谥忠愍球议论慷慨忧时恒切卒以直言取竒祸天下寃之所著有两溪集　　论曰烈士狥名岂刘公之谓耶卒之王振马顺族灭身灰受祸尤烈方其得志自以为上蒙下蔽杀一谏臣不啻蝼蚁孰知其祸人家国至此极也
李时勉
李时勉名懋以字行江西安福人永乐甲申进士改庶吉士与修永乐大典及髙庙实録初授刑部主事改翰林侍读十九年三殿灾诏求言陈十五事一止工作二罢重译朝贡三汰冗官四赈饥荒五愼选举六严考核七理刑狱八黜赃吏九散处达官十罢遣僧道十一减买办十二革接递军夫十三矜免侍亲充军生员十四设法儧运十五优恤军士皆切中时弊有旨允十四事施行之是冬复言事忤旨系狱二十一年以学士杨荣荐复职扈从洪熈改元言事触讳忌仁庙大怒命武士以金瓜扑十数下胁断曳出大学士杨士竒灌以烧酒得不死乃下锦衣卫狱先是折胁内向不相着及用梃杻断骨忽自接宣徳初上幸万岁山召时勉入谓曰汝何激怒先帝对曰臣言制中不宜御妃嫔太子不可逺离膝下至第六事止不言上再问对曰臣不能记其详上微笑不复问且索谏草在否曰焚之矣乃得赦出狱复官侍读预修两朝实録成进侍读学士一日上怀金钱至史馆撒于地纵诸臣拾取时勉独正立上呼时勉前以袖中余钱赐之上尝御文渊阁赐诸学士饮顾谓时勉曰卿非朕安得饮此时勉叩首谢曰臣蒙再造恩不胜感激正统初兼经筵官每进讲上必倾聴闻者莫不称善以为范淳夫其人也进学士六年升国子祭酒仿胡安定教条随材造就之督励严甚每旦五鼓命膳夫提铃诸生门即起诵读夜终二鼓方聴就寝或时潜行以察勤惰无灯者旦罚治之尤礼待诸生病给医死助棺敛未娶者使有室上书请改建太学命太监王振往视时勉与抗礼振生日时勉又独不贺振衔之坐以擅斫文庙古木为不敬命置百斤枷枷号国学前司业赵琬掌馔金鉴皆与罚有一枷特重数斤振为时勉设也金曰鉴年壮当荷此时勉曰仆虽老筋骨甚坚即以自荷诸生司马询等数百伏阙以请而石大用者独上章乞身代之遂获释未几乞致仕景泰元年卒年七十七谥文毅　　论曰李文毅公危言直谏两下诏狱至折胁不少挫白首荷校不悔可谓壮矣其所上谏草秘弗传又何其笃厚君子也
陈敬宗
陈敬宗字光世浙江慈溪人永乐甲申进士选翰林庶吉士与修髙庙实録成授刑部主事复与修五经四书大全改翰林侍读宣德初修两朝实録未成转南京国子司业进祭酒矜严好礼仪止端庄久居太学以师道自任遇僚属诸生甚严有挟私忿诬奏之者法司将覆请就逮或谓敬宗宜上疏自理属笔者辞多迁就敬宗曰不可被诬罪小欺君罪大具实以闻而事竟白景泰初致仕家居卒年八十有三所著有淡然集　　论曰诗曰抑抑威仪维徳之隅陈公其选乎夫敷教在寛师严道尊阙一不可陈公兼之矣
周忱
周忱字恂如江西吉水人永乐甲申举进士诏选庶吉士二十八人以应列宿忱自陈乞与列文皇帝喜曰是有心计留之与修永乐大典十年授刑部主事预修五经四书性理大全升员外郎北京初建太仓命忱督运南北畿郡之赋洪熈间迁越府长史宣徳五年擢行在工部右侍郎巡抚南直隶总督粮赋初苏松常积逋甚多忱至奏添管粮官下令大小户槩加耗请铸铁斛发州县依造木斛勘烙给之繇是出入平始粮正区设正副三人岁赴南京关勘合粮完又亲赍奏缴殊烦劳忱奏减区正副二人轮赴京领勘合粮完送有司类缴之苏赋额二百九十余万石有诏官田一斗至二斗以上者减什之二三斗以上者减十之三而户部移文止减抄没官田其古额重者不准减除忱又同知府况锺奏言洪武永乐间抄没官田犹不甚病其最病民者惟古额官田得旨减八十余万旧例不许团局收粮粮长家自征收忱曰此负欠之繇也下令水次置囤推粮长一人总之曰总收每岁通计各户之夏秋税及加耗则例填注由帖而户给之户自持帖赴仓不经里胥囤设粮头囤户各一人主之使相觉察粮长惟职催并官为监收立拨运文簿加耗正粮一石收平米一石七斗起运则量支如京通等仓正米一石支三石临清淮安南京等仓以次递减立纲运文簿凡搏浅诸费填注回销其支拨之羡余者曰余米次年余多减耗加六又次年益多加五令县置一仓以贮之曰济农以备赈贷农之乏食及运夫之遭风盗者则赈之凡筑圩岸济河道人给口粮农作兴则于中下二户内验其田之多寡贷之岁凶则再赈之其不还官者不复给故事军民分运其长运者往返踰岁多失农忱乃与平江伯陈瑄议奏于淮安瓜洲水次对船交兊在淮安正粮一石兊平米一石五斗瓜洲加五升运军未过江者聴于苏松常镇等府县交兊加过江米二斗民间运马草北京者所费不赀而草多败烂奏请折银南京则轻赍买纳为北京公侯禄米例输南京使自来受每石费耗六斗忱曰彼能于南京关支独不可就支三郡乎以便宜上言岁减耗米六十万北京文武俸帖于南京卖者苦太贱银一两可得米七八石忱奏请折收金花银每两准米四石以给官俸折粮官布例重三斤率以纱麤验退忱请不拘轻重务长阔如式两头织色纱以防盗剪之弊从之驿递马死马头率科之民买补无虚日忱令每田一畆带征米一升九合官收之以补马之死者正统初淮杨灾盐课不足奉诏巡视奏拨三郡余米运赴各盐场准作下年秋粮而聴灶户以私盐易米时米贵盐贱官得盐课民得米上下交便之有诏彩绘官殿计用牛胶万余斤遣官赍勑督办时忱方赴京遇诸涂勑使请还治忱言第行自有处至京言京库所贮皮张岁久朽腐请出煎胶应用归即拨余米买皮上供以新易旧诚两便从之十四年英皇北狩边骑将薄都城众议欲焚通州仓以絶其食忱时议事京师请令六军运入都城聴作月粮敌至无所掠而都城食赖以足巡抚南畿凡二十一年由左侍郎九载考满转左进户部尚书改工部致仕景泰二年卒于家谥文襄忱谦恭言若不出口谋虑深长善采众论征输皆有常度岁赋无欠且有赢余他郡荒歉即以余米补之凡织造上供军需之类悉取给于余米常赋之外无复他役初至苏松属岁大饥米价翱贵忱遣人四出察出米价髙下江浙湖广方大熟乃令人槖金至其地故抑其直而勿籴且绐言吴中米价高甚由是江浙湖广大贾皆贩米趋吴中数百艘一时俱集忱知四方米已至下令发官廪米尽出之以贷民而收其半直城中米价骤减而四方米欲还载度路远不能乃以贱粜忱复椎牛酾酒以谢四方米贾躬自劝饮之再给以路费米贾皆醉欢去米价既平乃复官籴以入实廪吴謡曰来时周白地去时米铺地所至延问父老利病兴革或微行杂坐谈时事其丈量昆山田匹马独行人不知为巡抚也夜则留暗灯及笔砚木简于卧榻傍寤则筹度政务有所得即起书于简旦日施行之运船有侵匿乃以遭风告忱忱言是日无风其人大骇服久之乃知忱令金焦山僧日具风水以报其僧皆有资给为尽力周详多类此所至兴学校及先贤祠桥梁河渠多所修治皆资余米民不知役争立生祠祀之知人下士所荐引者甚众过淮见吴人施盘竒之携归送本学盘以状元及第凡所建明皆永为法守后户部言余米失稽尽括归官由是征需杂出逋负如故人益思之　　论曰文襄雄才善计受知圣明是时三杨当国夏忠靖为司徒故得久于其任言聴计从然犹困于多口观公所上执政书良足叹矣诗曰谗言罔极青蝇变乱自古然哉
韩雍
韩雍字永熈苏州长洲人以闾右徙实京师为宛平人年十九第进士授监察御史数纠弹权幸録囚南畿砀山教谕邱纯笞膳夫祝磨儿其父匿磨儿以他尸诬纯坐死狱雍畧捕磨儿纯得白巡按江西讨平庐陵诸县盗贼升广东按察副使大学士陈循荐擢右佥都御史巡抚江西奏革宁府护卫军英庙复辟改山西按察副使寻以宁王诬奏逮系诏狱致仕起迁大理寺右少卿转右佥都御史数辩寃狱学士倪谦为怨家所诬当寘重典力争免之锦衣指挥刘敬坐饭石亨拟朋党律雍曰当亨得志时孰不蝇聚其门若一饭即坐死过此者将何以罪之且东汉以朋党二字毒害忠贤卒以亡国今明圣之朝柰何为此议邪巡抚大同宣府朶颜入独石击走之升兵部右侍郎坐事迁浙江右叅政成化元年两广蛮冦反王师累失利上命都督同知赵辅为征夷将军而兵部尚书王竑荐雍宜为总帅乃拜左佥都御史赞理军务假便宜行事议出师方略众谓贼在广东者宜逐在广西者宜困之请分兵雍曰不然夫兵分而为竒聚而为正今两广无完城而大藤峡乃贼之巢穴不覆其根本而剪其枝叶非计之得也今全师鼓行而前南可以攻大藤峡援髙雷亷东可以应南韶西可以取柳庆北可以断阳峒诸路举无不克何烦逐乎疾雷不及掩耳又焉用困乎定议趋广西师至全州五战皆捷阳峒诸贼悉平趋桂州诛前将失律者数人众议宜乘胜攻峡雍曰修仁荔浦为贼羽翼宜先剿之以夺峡贼之气然后乘胜长驱捣其巢穴破之必矣乃分兵为五哨复分为二十五哨夹攻之旬月间大小数十战攻破寨峒五百余俘斩无算修荔悉平移师浔洲直抵大藤峡众议峡险甚且多藏粟非旦夕可拔宜围以困之雍曰峡周围六百余里数万人围之犹不足老师匮财或生他虞今修荔已平峡贼皆丧胆破竹之势即成擒耳乃分兵为五哨由峡北古眉双髻等路以进而身统大军从峡南分八哨水陆并进复分二哨为后援别遣兵断诸山口贼于峡南树栅滚木礧石镖鎗毒矢交下我军萆山仰攻雍擐甲督战奋戈先登士皆鱼贯以上殊死战呼声撼山峡若崩一日尽破其山南诸大寨命纵火烈山烟焰蔽天日昼暝山为之赭日暮就营贼巢中将士皆栗栗雍自如贼溃入横石诸崖督兵穷追破山开路弃马徒步且战且行直抵其地贼所据九层楼等山危险不可攻贼树栅数重礧石大木交下岩谷响震弩矢雨注雍诱使大发潜遣壮士登其山絶顶期举礟为应顷之贼矢若尽忽礟震贼大骇溃走雍率众攀援以升奋击连数日夜而山北援兵且至与大军合势夹击贼大溃委弃辎重山积攻破巢寨三百二十竒烧毁庐屋擒斩贼首侯大狗等俘获无算巢穴荡平改大藤峡名断藤峡刻石纪功而还至广西大享将士而先所遣将剿广东流贼者累战皆捷广地悉平奏徙上隆州于峡内改隶浔州以土官岑铎知州事设东乡龙山二巡检司以土人为巡检徙周冲巡检司于峡之上水徙靖宁巡检司于峡之下水増设宣乡黄江思隆三副巡检皆以土人为之置藤县千尸所以统徭獞易置守将安揷逹官于广州城中以备调遣诸所建置咸经久可行迁左副都御史提督两广军务奏请添设巡抚二人从之丁父忧归廷议两广叛服不常抚臣事权分辖宜开府梧州置总司以统之诏罢二巡抚起雍为右都御史总督两广军务兼理巡抚居亡何与中人不恊致仕归雍卓荦负大节军旅之事不学而能应机决策智勇并奋文牍山委剖断若飞号令明信无敢犯者将卒所获人畜即以予之禆将犯法当斩赂中人请释之雍因午节阅武射柳斩其头悬军门合营股栗其威严类此　　论曰两广自文皇朝蛮冦数叛都督韩观山云相继镇定乃后交址不宁两广兵调征无虚岁加以瘴疠耗死者什七八矣而蛮冦生聚日繁正统末黄萧养倡乱广东西蛮煽动攻剽城邑累征不克韩公以一书生不旬月荡平之功亦伟矣向非纯皇既明且断委任不疑曷克有此哉人言韩公发摘奸伏如神进攻大藤峡时有老人五百诣幕府言军情事公疑之阴选壮士千人缚搜怀中皆袖短刀悉诛之又言韩公多计数师抵大藤峡先驱白言峡深不可渡公下令今日必渡峡无舟则以军之半填峡须臾师悉渡或又言诸蛮酋闻公名辄丧气师未抵峡峡中藤叶皆虫食成韩字诸如此类甚众总之具文武材善用兵非好杀者流也人言宁可尽信乎
况锺
况锺字伯律南昌人也以刀笔事尚书吕震震荐其才授礼部主事进郎中宣徳初苏郡缺守愼择良牧大学士三杨公及尚书胡濙等咸以锺荐且请赐玺书以便宜行诏可郡守有勅自锺始也既视事吏抱牍请署锺即如言以署不可否吏咸侮易之三日吏复请署锺曰若谓我真不能事事邪厯举三日所署牒无遗因擿某事为故出入隠窜颠倒尽发其情状立取舞文吏一二人扑杀庭下乃集僚属宣读玺书自贰以下有不法得按问僚属皆股栗锺因举其尤者立黜之搜逐胥吏主文扫涤积蠧置通关勘合簿以防诈伪卫卒久暴横痛加绳禁郡体始尊凡势豪及乡里武断重禁戢之苏赋重而官田尤病民锺奏减之凡奏减重额田正赋七十二万余募民开垦荒田起科免包荒粮一十四万余停征渰没田粮二十九万余旧欠粮草钞数百万锭罢岁漕民船五百艘免买船米十五万余疏免诏买三梭布七百疋银数千两革倭船征需请浚水道淤塞辩平民诬入军伍者千八百余家招复逃亡三万有竒凡所论列悉赐施行朝廷数褒劳之述职锡宴赐诗丁内艰去苏人上请乞还锺复除仍任正统五年九载满去阖郡民上章乞留赴奏阙下者八万余人遂再遣任七年卒于位苏人哀思之锺刚果敏达而度量廓如兴学礼士好推毂人尤重秩祀先名贤祠皆拓新之　　论曰明兴守令贤者代不乏人而况公在苏到于今尸祝之是宁可声音笑貌为哉观其奏减田赋禁戢奸利其深识时务之要者矣起自刀笔尤喜缝掖士又何其能急先务也比良杨公不有以哉
今献备遗卷十七
●钦定四库全书
今献备遗卷十八
（明）项笃寿 撰
薛瑄
薛瑄字徳温山西河津人母梦紫衣人入谒生瑄年十二善诗赋及见程朱书叹曰此道学正脉也遂焚诗赋专心理学永乐庚子举乡试第一辛丑登进士第擢御史监湖广银场黜贪墨正风俗手録性理大全诵读之迁山东提学佥事诸生呼曰薛夫子正统间杨士竒荐为大理右少卿转左少卿作大理箴以自警时王振与瑄同乡也雅欲见瑄有劝瑄拜其门者瑄曰安有受官公朝拜他人乎遇诸涂瑄独正立振衔之会辨寃狱附振者诬瑄系狱当死人皆危之瑄曰辨寃获咎死何愧焉读易自如瑄子五人伏阙下争代死诸大臣颇申救之得免归杜门不出造诣益深己巳额森攻都城给事中程信论荐起为大理寺丞分守北门都帅初疑其迂及与议遂访策焉瑄曰以天时人事观之彼必宵遁既而果然景泰初升南京大理寺卿太监金英奉使道南京人皆饯之江上瑄独不往英言于众曰南京好官惟薛卿耳召还复为大理寺卿草场火朝廷欲重罪典守者瑄力辩得免苏松饥民乞粟富家不与遂火其庐蹈海以避罪上命王文往亷之文坐以谋叛籍其家瑄抗章论辩全活甚众天顺初迁礼部右侍郎兼翰林院学士召入内阁知制诰主考会试寻转左侍郎诏遣使求狮子于西畨瑄谏不聴时石亨横瑄叹曰君子见几而作岂俟终日乎引疾乞致仕归从学者众其学贵实践不事口耳尝曰自朱子后理学已明不必著书所著惟读书録又有河汾集天顺甲申卒年七十三谥文清
岳正
岳正字季方直隶漷县人也正统戊辰会试第一廷试及第授翰林编修英庙复辟进修撰以吏部尚书王翱荐召见文华殿上遥见遽曰好既升陛登殿连曰好好问年几何对曰四十上曰正好问何处人曰漷县上曰又是北方人问治何经曰尚书上曰是书经尤善问何科进士对曰臣以正统十三年及第上益善曰又是我所取者顾谓正曰今用汝内阁参预机务许彬老矣不足恃也正顿首辞出赴阁至左顺门石亨张軏自外入愕然曰何以至此比入见上曰今内阁朕自访得一佳士亨軏请为谁上曰岳正亨軏阳贺曰诚佳上曰但官小耳今须与吏部左侍郎兼翰林学士如何亨軏因奏曰陛下欲升正亦甚易但姑试之果称职未晚也上黙然正感知遇所奏对皆忠谠多称旨钦天监汤序言变异谓奸臣未尽之故上以问正正曰奸臣实未闻若求之将人人自危且序术不足信事遂寝时石亨与太监曹吉祥怙宠擅权有投匿名书指斥时政者缉捕甚急上令正撰榜募捕正曰为政有体盗贼责兵部奸宄责法司岂有朝廷出榜购募人邪上谓吉祥曰正言是也尝为上言曹石声势太盛宜早禁制上曰汝可以朕意告之正径造亨讽令稍自戢二人益怨正矣会承天门灾上下诏责躬实正视草厯陈弊政词极切直遂有飞语指为谤讪内批降广东钦州同知道漷以母老留未行会有憾正者以事中正逮系诏狱谪戍肃州镇夷所上每念正曰岳正倒好只是大胆曹石败上谓大学士李贤曰岳正向固言之贤请曰正有老母幸放归乃命释为民宪庙初台谏请复正及御史杨瑄官吏部拟调南京有旨勿调复职充经筵讲官纂修英庙实録李贤欲出正为南京国子祭酒正不应有忌正者伪为正劾贤疏草贤以是怨正会廷荐为兵部侍郎与都给事中张宁名并上宁负才气亦被谮遂皆外补而以正为兴化知府成化己丑致仕卒于家所著有深衣纂误及类博稿　　论曰文清明体适用足为眞儒其抗王振违石亨生死不悔所称大丈夫者非耶岳公受知英皇一旦拔起遂秉中轴遇亦竒矣竟忤曹石及受谗文达坎壈以死悲夫
今献备遗卷十八
●钦定四库全书
今献备遗卷十九
（明）项笃寿 撰
徐有贞
徐有贞初名珵字符玉呉人宣徳甲寅进士改庶吉士授翰林编修益肆力用世之学与修宣皇实録寻修玉牒进侍讲正统初上言承平久宜修边防上嘉纳己巳京师戒严分遣文臣守要害地有贞守河南还景泰初充经筵讲官二年升右谕徳兼侍讲会河决张秋沙湾诏拜有贞左佥都御史往治之至则上疏言水之性可顺以导不可逆以湮葢河自雍而豫自豫而兖土益疏水益肆而沙湾适当厥冲于是决焉以夺济汶入海之路而去诸水従之以泄堤溃渠淤潦则溢旱则涸此漕运所由阻也臣请首疏水势势平乃治其决决止乃浚其淤因为之防以时节宣后乃亡患制曰可乃作制水之闸疏水之渠渠起张秋金堤之首西南行百里至于大潴之潭乃越范暨濮上而西凡数百里经澶渊以接河沁水势既平命其渠曰广济闸曰通源凡河流之旁出弗顺者则堰之由是水不东冲沙湾乃更北出以济漕渠之涸阿鄄曹郓之田頼以溉者百数十万顷乃作大堰其上揵以水门缭以虹堤导汶泗之源而出诸山汇澶濮之流而纳诸泽浚漕渠数百里复作闸于东昌之龙湾魏湾者八积水过丈则放泄之皆通于河以入于海三年而功乃成擢左副都御史景皇七年都督张輗张軏武清侯石亨太监曹吉祥共谋复辟以问大学士许彬彬曰此社稷功也彬耄矣无能为也盍谋之徐元玉其人经济材也亨軏就问计有贞曰太上皇北狩以赤子故非游畋也今天下无离心能奉以复辟此天人同符也因互陈筹划亨軏去越二日辛巳夜复来有贞升屋览干文亟下曰时在今夕不可失也亨軏唯唯去有贞焚香祝天诀家人曰事成社稷之福不成家族之祸吾去矣归耶人不归鬼矣遂潜与亨輗軏吉祥及鸿胪卿杨善尽收诸城门钥有贞命壮士踰南内门入与外兵合太上皇复辟升翰林院学士掌文渊阁事寻升兵部尚书进柱国封武功伯赐铁券数召对恩宠隆渥有贞感知遇以身任天下条奏剀切无复顾虑施行若流曹石等嫉之私谒多不従复谏止节缩由是益恚怒御史杨瑄劾曹石夺民田上曲宥之曹石疑有贞所使也愈憾有贞数巧辞激上怒上殊不为动上时时屏人与有贞语中人窃聴之以告上上曰何自知之对曰此有贞宣言之上大惊始疑久之谗益深上愈恶有贞亨吉祥因窃造封事假给事中李秉彛名上之时秉彛己丁忧去逮至拷讯死曹石因言此徐有贞怨望使所亲马士权等为之遂下诏狱上犹念功出为广东左叅政曹石复上急变考掠亡状士权曰今欲吾等何所承邪刑官曰徐有贞谋逆汝等同谋耳士权大呼曰徐有贞欲使今皇帝为尧舜之君今百姓为尧舜之民如此而已不知其它狱久不成适承天门灾上寤出有贞安置金齿为民至滇寓僧舍中日读易而已居三年诏还田里家居杜门谢客曹石败始出游湖山以自娯自称天全居士宪庙初诏赐冠带闲住有贞于书无所不通文章雄竒诗宗李白书法率更南宫所著有史断及文集若干卷　　论曰方武功伯之镇彰徳治水张秋其材已槩见矣英皇复辟之初公独奋其智勇与二三武人决机定策取日虞渊呼吸之顷天下晏然功存乎社稷忠贯乎天地可谓竒矣及其秉衡轴胙茅土举国授政方将致君尧舜而憸壬侧目卒以逺窜谗夫之祸吁可畏哉夫以徐公大功犹不免于雌黄之口况下此者乎
李贤
李贤字原徳河南邓州人也宣徳癸丑进士见薛瑄讲论渊源恱之益究心理学授验封主事转文选郎中辄闭户读书五经要义多所自得景皇即位进正本十策景泰四年升兵部侍郎转吏部天顺改元进吏部尚书兼翰林学士入内阁景皇薨上欲令汪妃殉塟贤止之大同巡抚年富被逮上以问贤对曰能奉公革弊上曰此必石彪私恶之耳因请命官往勘果无实富得致仕去上念建庶人辈久幽掖庭间以问贤对曰陛下此念天地鬼神实临之太祖在天之灵实临之尧舜存心不过如此遂遣居鳯阳聴令婚娶或曰不可上曰有天命者任自为之乃宣谕羣臣御史杨瑄言吉祥石亨强夺民田亨等入诉于上曰此贤与徐有贞主之耳下镇抚司狱是夕天大风雷承天门灾贤等获释降叅政未行复召贤为吏部左侍郎寻复前职上躬亲万几颇厌祥等谓贤曰奈何贤曰独断可革也石亨荐江西处士呉与弼上以问贤对曰与弼儒者之髙蹈古之圣王莫不好贤下士若陛下行此一事亦本朝盛举乃命行人赍勅帛聘之既至荐为左谕徳不拜仍请遣行人送归上患左右招权贤曰权不可下移人主自揽则彼自消又曰谗说殄行帝王深恶絶之最是二年郊礼成上太后徽号因襃崇外家以元舅会昌侯总大营兵其弟复乞升上曰足矣复希恩泽太后必见怒贤曰祖宗以来外戚不与政今会昌侯若此不识太后知之乎上曰太后正不乐此今犹悔之贤曰此见太后圣徳但后不可为例耳礼部请东宫出阁上语贤曰宜先读何书对曰宜先大学尚书上曰书经有难读者朕昔读禹贡盘庚周诰殊费心力写字必用心朕初习字任意写去以此写得不佳贤曰二典三谟太甲伊训说命诸篇可先讲读字不必求佳但点画当不茍耳上尝问政治得失因极言锦衣官校差提罪人不胜其扰有谮贤妄言者上宻察之尽得其实乃待贤如初四年正月天下吏入觐上将以布政贾铨为户部尚书命贤观之以貌不称名对乃荐年富而以铨为副都御史会试举子奏考官刘宣校文不公上疑之以问贤对曰此私忿耳如臣弟譲亦不中可见其公乃命礼部会翰林院试其人文不成章命枷号礼部前羣议乃息五年上言官军一季俸阙银十四余万两何以处之贤曰自古国家惟患冗食今军官有増无减如人只生不死无处着矣自古有军功者子孙一再犯法即国除岂有累犯不革职者耶上曰此事诚可虑当徐为之七月曹钦之变贤被重伤加太子太保宪庙即位进少保华葢殿大学士尚书如故成化丙戌廷试太宰王翱以程敏政善书力荐为第一贤曰论文不论书卒取罗伦第一及贤丁父丧起复伦奏请许贤终制不许明年卒赠太师谥文达　　论曰国朝入直内阁当国最専且久者三杨之后惟李文达公方天顺初徐薛罢位吉祥亨彪怙宠蟠结李公燮调其间数进匡顺可谓良矣俪美三杨以勲名终不亦宜乎
彭时
彭时字纯道江西安福人也正统戊辰进士第一人授翰林修撰景泰初简入内阁英庙复辟再入阁时大学士李贤独见宠信数召对贤退即以谘时匡赞居多天顺末锦衣指挥门达以事中贤上将罢之而属意于时时为力辩贤得释河南有武弁不法刺事者诬其谋反时语门达曰人可轻杀邪具言于上得末减宪庙初进吏部右侍郎职如故同知经筵丙戌归省丁亥召还四川宣府辽东皆地震上陈六事规切时政总裁英庙实録成进太子少保兼文渊阁大学士尚书如故议慈懿山陵事甚力卒従所请彗星见三台上疏乞痛加修省谓宫中根本至急望正名分均恩爱以广继嗣为宗社大计又言大臣进退皆宜断自宸衷不可専委臣下上嘉纳之平凉土人满四反官军累失利都御史项忠奉诏讨之时策其必成功而朝议咸欲再遣将时与商辂执不可或动以危语时不为动未几献俘至议者始服己丑冬无雪上言自古旱灾皆由民怨感动天变近日光禄买办各城抽分掊克太甚而献珠寳者重规厚利请尽革之以恵贫民上是其言辛卯冬彗复见时与商辂上言七事其一乞崇正道其二乞谨命令其三请延接大臣其四刑赏太滥其五聴受直言其六慎简将帅其七恵恤军民上嘉纳之太监刘永诚没或言其有军功宜追封为伯时曰祖宗成宪具在孰敢私之事遂寝乙未进少保寻病卒年七十赠太师谥文宪
商辂
商辂字弘载浙江淳安人宣徳己卯浙江发解正统乙丑会试廷试皆第一授翰林修撰进讲筵己巳升侍读入内阁时乗舆北狩额森逼京城有倡议南迁者力排之请郕王正位与大学士陈循等经畧战守遣官抚辑畿甸降众征边兵入援掲榜购边人伪为喜宁报诱擒额森书故遗敌营中敌得榜与书果自相疑遁锦衣指挥卢忠妄言南内事中官阮浪等坐死穷治不已辂言之狱遂不竟忠得罪壬申諌议易储甚力踰年锺同章纶请复储下狱辂因召对力救纶竟不死英庙初坐免成化丙戌冬诏起复任首疏八事勤政纳谏储将材饬边备革冗员设社仓崇先圣之号以配天开入徳之基以造士上嘉纳之戊子议慈懿山陵词甚切至彗星见言官有言辂者上欲加罪辂力救之得已寻升尚书仍兼学士是时穆蘓叛命将讨之未下廷臣请再出师以邀功辂执不可卒以成功己丑冬燠辂陈时政之弊辛卯冬彗出天田入太微垣复疏七事崇正道谨命令亲贤臣慎赏罚纳谏诤励官守恤军民言多采纳上议及郕王监国事辂言有社稷功当复位号左右皆泣上亦泣遂复景帝号壬申天下灾请省科敛减力役寛两税■〈施，弓代方〉利禁悉従之丙申夏皇子薨上方以嗣续为忧左右知西宫储贰已长莫敢言辂委曲言之东宫乃立禁中建玉皇阁奏毁之黒眚见因陈弥灾八事曰畨僧国师不得重给符券四方常贡外勿受玩好诸色人许直言自达分遣部使者诸囚停不急营造实三边军储守縁边闗隘増置云南巡抚上皆嘉纳丁酉汪直创西厂刺事权倾中外辂疏其十罪以闻懐恩传旨切责辂复数直罪又云此人不黜国家安乎危乎懐安咋舌而退即日撤西厂寻乞致仕进少保兼吏部尚书谨身殿大学士如故赐玺书给驿以归家居十年卒赠太傅谥文毅　　论曰彭文宪公与商文毅公皆以科名致位宰辅诸所论建切中时弊概见施行勲名行谊相伯仲矣易储一事商公不能以死争之不可则止之义宁无媿乎
徐溥
徐溥字时用宜兴人景泰五年进士授编修泰陵初以吏部侍郎兼学士入内阁弘治七年加少傅兼太子太傅吏书谨身殿是年上言机务日繁诰勅委积正统中王直王英皆侍郎兼学士在内阁専诰勅上従溥言用李谢二文正公未几星陨地震京师雨土飞蝗乞罢不允八年命撰三清乐章率同官上言三清邪妄不可黩礼上嘉纳钦天监正李华者不职罢传旨复职公言传帖行幸门启不敢阿従十年三月韦太监急走阁下言上坐文华殿宣四先生溥及刘李谢三公仓皇至殿叩首上曰近前诸司礼皆环跪御案傍上曰看文书诸司礼取诸司题奏与溥及刘以片纸数幅与李谢每一疏上必曰与先生辈议溥等拟批答上上览或更定二三字或删去一二句应手疾书畧无疑滞溥等惧不能称上意顿首请曰疏中事多者臣等请将下阁看详拟上上稍不说曰文书尚多欲尽阅阁中亦闲盍就此面议诸辅臣又顿首曰唯自裕陵召见南阳等后四十年茂陵及泰陵初岁不过一二见道二三语是日溥等得见上天资明睿圣心仁厚大喜顾应对不能副上意又辄惭惧自是不复召十一年溥目眚乞休卒年七十二赠太傅谥文靖在相位数年能任人凡弘治中所上章疏皆属李公而溥因事纳忠随才器使屡遇大狱保全善类従容调剂弭谤消谗虽无勇功智名而培养国家元气多矣
刘健
刘健字希贤洛阳人天顺四年进士授编修泰陵初升礼部侍郎兼学士入内阁七年进太子太保武英殿大学士明年荐李谢二公入内阁十一年进少傅太子太傅户书谨身殿大学士上方励精凡国家大事召见辅臣宜兴去召健及李谢二公至文华殿平台暖阁面议大政如呉一贯张天祥狱睿皇后陵寝殿礼进退五府四营公侯伯灾异去留大臣皆上前相可否健确直见事稍迟李才敏达谢方质三人同心时人语曰李谋刘断谢尤侃侃十六年五月一品服九载当是时治平无事上顾公喜谕曰劳卿久矣兼支大学士俸先是率同官上疏近有旨令中官往武当山设像悬旛修醮命臣等撰勅并祝文者实为无益矧宜斥邪妄以正人心十七年又率同官上言近有旨朝阳门外修建寿塔者非所以训天下垂后世也又令撰真人杜永祺等诰命及封号疏言臣等窃惟异端不可信诰命封号不当与祖宗庙号不过十六字亲王及文武大臣有功徳者谥号止一二字此辈何贤何能封号多至十八字天下后世其谓之何上时忧劳思治益明习机务眷念民莫欲尽革诸烦苛弊蠧召对辄屏近侍左右不得闻大惧窃従屏隙中观但闻上数数称善上仁慈敬慎尤欲守成法恶惨刻健等亦见太子未壮上体清癯务却谋逺顾省机宻发使天下阴受其福至上语及宫中事毅然欲创抑尽刷洗中权复髙皇帝旧然亦未敢轻动也康陵即位新政犹肃未几健三人上疏极谏请诛瑾等不报又与诸大臣伏阙门谏焦芳泄于瑾瑾得先见上泣请并斥言诸大臣过上果疑怒谏竟不得入健乃因致仕去谢亦去焦芳遂入内阁瑾尚恨不已矫旨夺健官罚输粟瑾欲起大狱尽杀诸不附己者矫勅羣臣指内官王岳范亨徐智健及谢公洪洞浮梁杨守随林瀚郎中李梦阳主事王守仁王纶孙盘黄昭检讨刘瑞给事中汤礼敬陈霆徐昻陶谐刘■〈氵茝〉艾洪吕翀任恵李光翰戴铣徐蕃牧相徐暹张良弼葛嵩赵仕贤御史陈琳贡安甫史良佐曹兰王弘任诺李熈王蕃陆昆张鸣鳯萧干元姚学礼黄昭道蒋钦薄彦徽潘■〈王堂〉王良臣赵佑何天衢徐钰杨琸熊倬朱廷声刘玉为奸党榜之朝瑾诛得复官致仕嘉靖初年已九十降诏存问又遣抚臣即其家赐束帛饩羊上尊酒又官健及谢公洪洞子并为中书舍人年九十四卒赠太师谥文靖　　论曰徐刘诸公受明主知造膝论议可谓荣遇迹其直言不阿正色立朝者非耶
杨廷和
杨廷和字介夫新都人父春湖广提学佥事成化十四年举进士除检讨正徳中歴升户部尚书文渊阁大学士入内阁三年加少保兼太子太保四年修会典成降俸二等俄以修实録加俸二等七年加少师兼太子太师华葢殿大学士十一年忧去服阕梁文康请上遣行人召入内阁康陵崩内外危疑能擒灭凶奸奉敬皇后旨迎世庙入继大统改元诏湔除弊政朝野肃清勅封伯辞不受一品十二载考绩进太傅赐襃勅宴礼部复辞太傅以论大礼去削籍子慎正徳六年进士第一人亦以论礼杖阙下谪戍云南　　论曰余闻之人云辛壬之交中外多故杨公拥戴明圣捧日虞渊其所厘正功亦伟矣升庵博雅为儒林宗不媿科名世称闗西杨氏为着若新都父子不庶几哉
今献备遗卷十九
●钦定四库全书
今献备遗卷二十
（明）项笃寿 撰
王竑
王竑字公度陜西河州人刚毅慷慨喜大节宣徳中举进士方弱冠擢给事中常曰士当希汲黯朱云安能局促效辕下驹耶己巳英皇北狩郕王监国摄朝奉天门竑率诸给事廷劾王振歴数其蛊政误国之罪读弹文词气壮烈锦衣卫指挥马顺従旁叱曰起去竑奋然起捽马顺首曰此正奸臣宜亟行诛遂拳殴顺诸给事争起助竑顺死竑索振所亲信二内竖甚急请并诛之郕王命红盔将军以金瓜扑二内竖死乃罢朝叹息曰中国有人额森逼京城竑以于谦荐守北门即戎服鞭马驰赴军号令区画老将弗如也部伍壁垒精采冠九门敌望见夺气潜出竒兵击之遂败走因逐之尽境而还以功超拜都察院佥都御史出镇居庸皆惮竑名不敢近闗迁副都御史两奉勅巡抚淮扬总督漕运成化初拜兵部尚书寻辞疾致仕卒于家始名其庵曰戅改名休世尤髙其勇退　　论曰王公廷捽马顺一日而尸三逆竖于朝忠烈不足多哉世所称竒男子必以公度为首云
叶盛
叶盛字与中苏之昆山人正统乙丑进士授兵科给事中己巳英庙蒙尘盛廷劾骄将杨俊请诛扈従失律者然后选将练兵复雠十月额森薄京城请罢内府军匠悉事征操复请犒师遣散卒取军器于天津以张外援形势四日中疏凡八上动合机宜敌退盛言赏罚者为治要务今日为尤急今效劳如孙镗死事如谢泽韩青及武兴赵麟王晟等仓卒惨酷宜亟行赏其它守闗不严赴难不力者宜亟诛従之进都给事中大臣有奏留边将守京师者盛言今日之事边闗为急往者独石马营不弃则六师何以陷土木紫荆白羊不破则边骑何以薄都城茍边防不固京师虽守不过保九门耳其如陵寝郊庙田里之民何宜遣将固守宣府居庸便陈州流民扇动奉命安辑还言八府蝗旱寇钞宜寛恤景泰元年八月额森奉太上皇还京师将抵居庸千戸龚遂荣谍言上皇之出为宗社计今都人闻驾还皆踊跃迎复之礼宜厚主上当避位固辞而后受之乃可不然恐贻讥千载窜其名投之野盛言于大臣宜亟封进或可感动上心乃自奏之有旨令礼部尚书胡濙封进帖留中二年盛请复祖宗午朝故事従之三年迁山西右参政协赞独石等处军务盛以独石马营八城残破不可守乃条八事以进命施行之八城既复乃立学置医设义塜増递铺请官银五千两买牛千头摘戍卒不任战者驱之耕岁课余粮以为军费丁外艰去天顺二年召为右佥都御史巡抚两广乞终丧不许初广东盐不出境盐岁积而商以困往往贿闗吏私市之广西盛疏言聴之则利商而壊法禁之则商滞而利归津隘请聴商计盐输粟而后出境公私两利之成化初升右副都御史巡抚宣府乃修复前所建官牛官田法垦地益广积粟益富以其余岁市马千八百匹缮治屯堡数百所三年擢礼部右侍郎五年转吏部八年命视河套奏言搜河套复东胜皆事势所难宜増筑城堡募新军以实边而选土兵以助守従之九年进左侍郎十年卒谥文庄所著有西垣奏草上谷奏篇水东日记菉竹堂等集若干卷　　论曰材之难兼久矣或以文学显或以政事称或以节行着而叶公兼之可不谓难乎方居諌垣时尝对仗读弹文词气慷慨凡大利害言之无避巡抚两广还舟无私载箧中惟书史两镇北边所经略至今赖之好古博学郁郁文章其希文之徒侣乎
林聪
林聪字季聪福建宁徳人正统己未进士授刑科给事中己巳劾光禄卿余亨及王振家奴张伯通奸状又劾总兵官杨洪孙镗景泰元年进都给事中内侍单増驸马石璟怙宠不法论之廷议迎复英庙之礼或谓敌情变诈遣一车二马足矣聪曰上皇北征为宗社计迎复礼宜厚礼部尚书胡濙出一小纸袖中以示聪与叶盛曰此小人质朴之言大抵欲従厚吾欲以此进何如太宰王直闻之曰此礼失而求之野即此可验人心同然进之是聪举手加额曰赖有此幸毋迟疑聪亟以闻景泰三年建易储之议事下廷议众相视莫敢发聪首言皇太子无过不可易奏牍不肯署名未几改聪为右春坊司直大臣言聪不宜散置改补吏科都给事中吏部选法未当或私有所徇者辄指斥驳正当事者忌之嗾御史劾聪为其甥乞善地以専擅选法论坐死大臣当连名署奏以次及胡濙不肯署名即移疾不出朝廷遣使问之濙曰本无疾闻林聪被害心悸不安耳天子始知聪受诬得末减左迁国子学正英庙复辟拜左佥都御史山东饥令聪往赈贷之全活数十万还升右副都御史成化初江淮大旱人相食时盐徒横行诏聪抚之奏借江南粮及支运粮数十万以给民且与之种计捕盐徒擒其魁数人余悉従轻典进右都御史巡抚大同八年以疾致仕寻召赴南京都察院视事兼督操江召为刑部尚书加太子少保其决狱不事琐细善委任遇大事则反复详核躬自笔削会议大政亦多所剖决尝偕太监汪直核辽东失机事直独礼敬聪先是长院者多戒诸御史勿言事聪既视事诸御史时有弹文当事者谓聪不能钤其属聪曰已既不言而又禁人使不言诚非聪所能也卒赠少保谥庄敏　　论曰己巳之秋朝野多故言官数论建时王公竑叶公盛及林公聪以敢言称而林公以微事几坐重典赖胡忠安得免及其再起更为谦和以逺祸其得大雅明哲之旨者乎
程信
程信字彦实徽州休宁人正统壬戌进士授吏科给事中己巳英庙北征信疏諌不报景皇帝即位劾兵将扈従失律者罪有诏命信籍王振家荐大理卿薛瑄等数人额森逼京城大臣荐信及王竑晓兵诏信分守西城竑分守北城信上五事曰新号令以振军威募勇敢以备警急召勤王以遏南侵设武备以防内变养锐气以备战守诏施行之时都督孙镗御敌失利欲收军入城监军中官向义请纳之信曰不可朝廷扫国兵而授之镗今小不利趣之使战则镗必效死纳之则敌势益张人心益危非计之得因疏言之诏勿纳镗而敌势渐逼信自城上督诸军为援敌引去景泰初升左给事中会灾异信上中兴固本十事曰敬天求贤纳谏谨灾节用详刑选将练兵尚俭隆师而敬天一事则请隆孝友之实以答天心之仁爱闻者韪之迁山东右叅政总饷辽东时巡抚都御史寇深请监守盗仓粮石以上者处死又造新斛视旧加二寸俾信钩考之信曰使彼真盗虽斗杀之不恤今故为加斛以置之死地岂情也哉立取新斛碎之转四川平松潘夷有功英庙复辟进太仆卿时马政久废三营大将石亨等疏言太仆急征诸卫马不便请以马隶兵部従之信曰如此则为不得其职矣即移文兵部言太仆职専马政而髙皇帝有旨马数不许人知今改隶兵部使马之登耗太仆不与闻脱有警而马不给则孰任其责愿明示为着令兵部惧以为言诏复其事归太仆升左佥都御史巡抚辽东英庙召至文华殿顾问良久语及边事曰卿其勉之守将海宁伯董兴聮姻曹氏信一切裁之以法己卯春朝廷闻建州属人董山潜结朝鲜命信察之信使自在州知州佟成伪以他事亷其境得朝鲜授董山为正宪大夫中枢宻使制书还报信具以闻请乗其未发急遣使诘问可伐其谋乃命给事中往朝鲜锦衣译者往建州诘问初不肯承出制书示之皆惊服各上表贡马谢罪以事为寇深所论调南京太仆少卿寻召为刑部右侍郎取大明律条分目析为律学指掌以忧去成化初起复兵部右侍郎转左丁亥贵州山都掌蛮据大■〈山覇〉山箐之险破合江诸县势甚猖獗上用廷议拜信兵部尚书提督军务与襄城伯李瑾发川广云贵畨汉兵讨之至永宁分军为四躬督一军入金鹅池而分四川军由戎县贵州军由芒部云南军由普市入授以方畧期俱会大坝兵至李子闗渡船铺贼拒险飞梭下礧如雨诸军以神锐劲弩却之攀厓而上顺风縦火焚其龙背豹尾二寨贼退保大坝而贵州军已踦其后四川云南军已攻其左右败散连破二千余寨获铜鼓数十斩首生擒无算余贼入天井水磨二洞洞幽暗不可入命以土石塞其门围守月余贼死洞中臭闻数里还师扑灭九姓土獠之附贼者都掌悉平复请移泸州卫于渡船铺以控诸蛮分裂都掌故地隶永宁芒部易大坝为太平川立长官司以辖熟夷师还进兼大理卿辛卯春旱诏求言信上言兵事者九其畧曰当今在外惟延绥两广无岁无掳劫之患四方流民悉聚荆襄此大可忧也在内惟京营乃天子六师所以居重驭轻四方有事恒病其不练而困于不足凡此皆宜更张之大者诏下兵部当事者难之未几复有事于三方悉如信言改南京兵部尚书叅赞机务致仕卒赠太子少保谥襄毅初应城伯孙继先多不法信尽发其贪克诸罪继先坐免党与皆戌岭表军府肃然摩啰欢据河套岁为西患大臣请兴师十万大同守将杨信为总制搜剿之信言河套地旷逺无水草兴师十万则馈运者加倍自古御边来者拒之去者弗追此不易之道而杨信亦止请三万人巡边信曰以三万人搜套则少巡边则多闗陜连岁受兵今此举胜形未具而先自困非谋之善者也乃以二万人巡边而罢搜套之议信掌两京兵政凡征伐俱有成绩且能任怨南京守臣欲与钱谷词讼信曰守备机务所以谨非常此特有司之事耳必不可与征川贵时诏従便宜信自发兵至凯还不爵一人不杀一人同事者以为言信曰刑赏人主之大柄惧阃外事不集而假之人幸而集事又窃弄之岂人臣之道邪子敏政官至礼部侍郎以文学称　　论曰程公以敢言着闻分守西城其材畧槩见矣及平都掌蛮遂策懋勲允文允武斯其兼之哉
今献备遗卷二十
●钦定四库全书
今献备遗卷二十一
（明）项笃寿 撰
章纶
章纶字大经温州乐清人正统己未进士授南京礼部主事景泰初升仪制郎中首请増会试取士额次言太平十六事悉见采纳额森索使通好纶言宜暂与结盟以待天时车驾欲幸大隆福寺纶言不可又因灾异请下诏求言撤乐减膳捐俸救荒节滥赐罢补官慎差遣备义仓汰僧徒语极剀切五年上皇居南宫封宪庙为沂王灾异荐臻纶陈修徳弭灾十四事一畏天戒二任燮理三养圣躬四节幸御五务俭约六勤论政七惇孝义八慎赏赉九重名爵十革巡抚十一择重臣十二辨异端十三却贡献十四汰冗官疏入忤旨下锦衣狱及御史锺同并逮之会大风雨黄气四塞刑乃少缓明年秋南京大理卿廖荘入朝以请复储故杖于阙庭并命杖纶及同百同死纶絶复生禁锢益严英庙复辟首出纶遂擢礼部右侍郎天顺二年山东大水守臣请蠲赋未允纶为请得减半四年调南京吏部上面谕纶曰根本重地非卿不可事有当言具以闻宪庙初有司奉遗诏百日外请行大婚礼纶言山陵尚新元朔未改百日従吉心实不安释服公除固有常制谅阴婚娶不忍随宜乞谕礼部来春举行成化元年陈救荒四事四年考察南京官与都御史髙明议不协遂劾之并奏黜御史部属数十人五年升南京礼部左侍郎十年致仕十九年卒于家赠南京礼部尚书谥恭毅官其季子玄会为鸿胪寺主簿长子玄应以进士官南京礼科给事中
廖庄
廖庄字安止江西吉水人宣徳五年进士擢刑科给事中正统六年陜右饥命庄赈之便宜行事全活甚众时杨士竒当国家人有不法者庄率同列抗论之八年大理寺官属悉坐事系狱命署其事踰月擢大理寺左寺丞十一年升南京大理寺左少卿景泰五年上疏请朝谒上皇及加恩茂陵忤旨明年丁母忧入见命挞于庭几死谪河州定羌驿丞舆曳就道天顺元年召还为大理左少卿时母服未阕闻外艰遂陈情命赐祭葬调南京大理寺五年升南京礼部右侍郎七年调南京刑部成化改元御史有言庄者上黜不聴迁刑部左侍郎且曰庄大节可取踰年病卒赠刑部尚书谥恭敏庄笃故旧拜法官不絶往来有劝庄逺嫌者笑曰庄门如市庄心如水既没无以为敛同乡朝士裒贷之
锺同
锺同字世京江西永丰人也景泰辛未进士拜贵州道监察御史尝与仪制郎中章纶期论易储事愿献狄梁公之诚脱受比干之惨无所憾词气慷慨纶亦以身许之同疏先入言宗社之本在储贰宜亟复之纶疏随入并收下锦衣卫狱同死焉英皇帝复辟下诏襃同赠大理寺左寺丞官其长子启为知县成化初诏禄其妻罗氏复官其次子为通政司知事先是同遗骸犹在圜土其子乞归葬浪田之阳邱木有鹊巢累产白雏人谓忠诚所感名其地曰忠义乡成化末赐谥恭愍　　论曰章恭毅之与廖忠愍锺恭愍皆古之遗直与抗议复储九死不悔昔有三仁其近之矣
今献备遗卷二十一
●钦定四库全书
今献备遗卷二十二
（明）项笃寿 撰
刘实
刘实字嘉秀江西安福人宣徳庚戌进士选翰林庶吉士除金华府判值岁旱郡多逋赋实奏贷之赎还所鬻子女郡中有颜孝子宗泽吕东莱祠墓下令修治义门郑氏合爨久渐不能自给又岁供山西驿马实奏免之景泰中召修宋元史于东阁擢知南雄府中贵人使岭外恶实慢已将呵辱之南雄民争走入驿为实谢过以身翼实而出中贵人大惊询知其素欲召与释实不复往中贵人去至韶韶人言南雄守已驿书言公矣中贵人乃亦以驿马兼程疾驰先闻逮至京师实入见具言臣従官三十年不以妻自随餐粗衣敝欲为国家爱养小民不忍劳费之以是触忤天使无所逃罪上意解将释之寻病卒实好学尤长于春秋所著书今不存
陈选
陈选字士贤浙江临海人也天顺庚辰进士拜监察御史纯皇帝嗣位上疏言君子小人进退治道所系不可不慎言甚剀切提学南畿升河南按察副使初治军寻改提学迁按察使以忧去行李萧然士民遮道泣送为树碑立祠擢广东布政使首罢和买减徭役备赈济数辩寃狱闽人赖克寿等三十九人渔于海风漂其舟至潮守者获之以通畨论邑民黄福等十九人被诬为盗悉辩出之奏减提督市舶役户三十人畨人马力麻私通海商诡称苏门答剌国使者市舶利其货不问选发其伪赛玛尔堪使者以狮子入贡浮海还国云欲往满剌加更市狮子选言此西域贾人图利耳使堕其谋必贻安南诸夷之笑中贵人素憾选以他事诬奏之勘事者文致以罪竟就逮广人数万号泣遮留之中贵人复以赂诱选所黜吏张聚令诬证之聚死不従行至南安病死　　论曰刘公能使其民赴救急难即古之循良何可得过陈公被逮张聚不敢以怨贼故诬之亦犹李平之哭诸葛者与
杨继宗
杨继宗字承芳山西阳城人也天顺丁丑进士授刑部主事狱中重辟囚多瘐死继宗每提牢必给食饮三日一栉沐全活者众擢知嘉兴府以苍头一人自随若旅寓然御史杨琅奏最下诏旌之九载满去民遮道泣留为立去思碑升浙江按察使宪度振肃初藩臬诸司所用皆取办于下镇守中官日给万钱悉革去之丁内艰去将行悉以廨中物付有司箧中惟律数卷衣数袭而已制终诏起升左佥都御史巡抚顺天权贵敛迹成化乙巳上疏左迁云南按察副使弘治九年升湖广按察使复升左佥都御史巡抚云南卒于官　　论曰杨公清严疆遂赫赫擅声郡中妇女孺子皆知其名至今称之不衰两汉良吏不逮也嗣后有徐公盈何公祉郭公应奎刘公悫皆以清介称而刘公又有御倭大功此其葢棺论定最章章者也又曰海寇初发难也当事者拘文守常鲜应猝弭变之具罕有果敢奋发踔厉徼竒懐保困穷拊循元元者嘉靖癸丑甲寅间吾郡外迫寇暴内苦军兴葢蒿然无所归命矣一里泾及呉淞江之两遭寇也东北近郊民家扫地几半是时兵不集援不至寇玩民殃极矣乃郡侯万安刘公竭心力鼓将吏严城固守逺郊士民携扶而至号呼城外且欲婴城闭扄公曰贼来飙至其去鸟散门可长闭乎且吾恃有以御贼不在闭门请毋闭门而严其备即有变请受其咎民赖以苏而城因以完者皆其力也寇既退人情多欲休公曰不可斯非补牢顾犬时乎顾吾民病甚而吾不可以乏兴简徒缮卒保连伍长使士之材谞者将之卒伍成乎内军正定乎外然后离散者还戢安集矜寡幼孤各得其所而郡人忘焚掠之憯矣乙卯之后即文武大吏谋断相资式遏寇乱得无亡矢遗镞之费者公不有力哉公名悫在郡凡五年平易近人人无敢干以其私者清介如杨公而干局更优有文武材民到于今思之専祠如杨公云传曰所居民富所去见思生有荣号死有奉祀讵不信哉
林鹗
林鹗字一鹗浙江太平人也景泰辛未进士拜监察御史论事持大体监试京府大臣子有不预荐者诬考官狥私奏之而鹗之邑人林挺方中式因逮挺将中鹗以法及阅验试卷皆如式事乃得白英庙复辟升镇江知府陛辞召见谕劳太官赐食给钞为道里费至郡兴修弛坠口不及前守者之短镇江漕河经孟渎颇险言者请凿河自七里港引金山上流通丹阳以避之上官主其议鹗言道迂且多石壊民庐墓多不如按京口闸甘露坝故迹因而浚之春夏以闸秋冬以坝则道近而工省従其言果便壬午抚臣刘孜言鹗材宜治剧请以苏守姚堂易之踰年擢江西按察使迁布政使议狱多平反广信民妄传神异逺近惊疑鹗榜谕之戮其魁恠遂息岁饥奏减恒赋十五万禁乐户买良人女遏岭南洞蛮不使入境召为刑部右侍郎狱必以情人无寃者以孝敬闻卒之日图籍之外嚢槖萧然论曰苏守自况公外有姚堂林鹗之清谢公铎尝称林曰古人有言居官亷虽大臣无厚蓄林公真其人哉
今献备遗卷二十二
●钦定四库全书
今献备遗卷二十三
（明）项笃寿 撰
杨瑄
杨瑄字廷献江西丰城人景泰甲戌进士拜监察御史天顺初印马畿内民羣诉曹吉祥石亨夺其田瑄具以闻并言其怙宠擅权之罪诏称瑄敢言称职命吏部记其名时彗孛连见二凶势益张瑄与同官谋劾之事先泄亨与吉祥合谋上谮暨弹章入上震怒召诸御史至文华殿俾诵弹章而歴诘之瑄与御史周斌且诵且对歴陈二凶罪状上怒不解悉下锦衣卫狱逼瑄诬引大学士徐有贞濒死无一语他及有司文致坐瑄死而十三道长皆坐戍余多贬奏上会京城大风雹拔木壊屋走正阳门下马牌于郊外于是狱皆减论瑄戍铁岭卫赦还或谓瑄宜诣谢二凶瑄不可复戍南丹二凶诛诏瑄还里宪庙初以言官奏复拜陜西道御史寻升浙江按察副使巡海禁军官私放戍卒五日一操阅奏増通判以理边饷而革势豪揽粮延师以教武人子弟凡城隍墩堠廨署舸舰兵甲悉缮治之修筑定海捍海塘走马堤及霩衢所里外海塘健跳所海塘海盐县大海塘皆为永久利海盐至今尸祀之奏浚西湖湮塞溉田十六万顷成化丁酉谍报倭奴数百犯边僚寀惊问瑄徐曰彼果来犯吾当尽诛之乃出巡宁波府卫已戒严守令呼民兵受甲矣瑄曰海上兵自足用内地安用此今农事方殷亟散之至定海乃知倭仅两船入贡耳升按察使以宪度久弛力振之严门禁搜吏奸断讼明决无留狱禁官署毋蚕桑以争民利甫半载病作将革寮寀往问尚论筑海塘之法浚西湖之利无片言及私子源弘治间任钦天监五官监候正徳改元逆瑾乱政源上疏言占候得大角及心宿中星动揺天旋天机天权星不明请安居深宫絶逺游猎罢弓马严号令毋轻出入辟除内侍宠幸游逸小人节赏赐止工役亲元老大臣日侍讲习诗书疏下礼部本部及科道称源占候之言深切时弊源复疏言十月二十六日占得连日雺雾交作为众邪之气阴冒阳臣欺君小人擅权为下叛上引譬甚力瑾怒矫诏杖三十释之源又疏言自正徳二年来一向占候得太星入太微垣帝座之前或东或西往来不一劝上宜思患预防意在瑾也瑾大怒呼源叱之曰尔何官亦学为忠臣乎复矫诏痛杖三十谪戍肃州行至懐庆卒于孟县之河阳驿妻斩芦荻覆尸塟之　　论曰杨公正色昌言首排曹石身贯三木几死直声震天下而源以京房之术伐恭显之奸慷慨有父风忠直声名与天壤俱可也
练纲
练纲字従道苏之长洲人大父则成洪武初由春坊司直改河南道御史以直言受旌赏宣徳乙卯举乡试第二入国子监歴事都察院正统己巳英庙北狩景皇帝即位上中兴要务八事一谨天变二急先务三正军法四布恩泽五广言路六屏奸邪七公荐举八察羣吏冬十月额森偪京城复上勤王急务谓敌势甚猛非直要求金帛而已未必不欲效金人以汴宋待我也我国家固非宋比然求如种师道李纲其人亦未多见乞遴选武臣授以方畧俟其深入乃奋击之勅边将勒兵内向邀其归路设有倡为和议缓于武备且请南迁以图偷安者即为奸臣宜急加诛以为众戒疏入上竒其才授浙江道监察御史命施行其言景泰改元上时政五事辛未巡视两淮盐课按劾赵驸马不法权贵敛戢壬申还朝复上军国大计八事皆见嘉纳时吏部缺尚书纲率诸御史言左都御史王翱严公峭直右副都御史年富操履端方大理寺卿薛瑄持正不回此三人者择而用之上乃召王翱为吏部尚书以年富为户部而薛瑄亦相继大拜先是京师有警召募四方丁壮隶勇敢营岁久多逋逃大臣请治其罪编之尺籍纲上言召募之初谕以大义且许事定遣归故健夫勇卒云集京师争先自效淹留日久恩宠未及饥寒迫身势必逃避皇上好生何至使应募无辜之民隶尺籍刑赏失中莫此为甚方今水旱相仍流亡接踵捜求太急恐生他虞兼之边务尚殷急于用武倘复召募谁其肯従有诏不问得归复者数千人甲戌巡按福建时官台山民聚为盗渠魁未获而逮系胁従纲释之趣师剿捕追各典守者坐是忤众按察使杨珏乃诬摭纲于朝当道者多忌纲左迁陜西邠州判官再徙甘州前卫经歴部符未下纲已遭艰归赋性刚鲠严于嫉恶遇事辄尽言院中语曰瓯宁练纲口　　论曰纲以太学生慷慨论国家大计搏击纠弹台諌风生可谓能其官矣然遭蹶不复太刚则折奚足异乎
张宁
张宁字静之浙江海盐人景泰甲戌进士授礼科给事中遇事敢言毎大议景皇帝必问张给事云何丙子顺天府乡试大学士陈循王文以其子下第归咎考官宁奏大臣私其子而为暴才称屈失大臣体不可居内阁乞罢免之英皇复位励精因灾变御斋宫宁率六科上疏乞诏诸司凡秕政苛法所当芟改者悉奏举行其不尽不实者许言官劾奏更乞澄心専虑转移天心上优诏答之曹石専横事闗礼科者宁举奏无避受知英皇尝独召宁论事多所匡益欲大用之未果宪皇初首劝经筵进讲大学衍义荐起王竑李秉奏定乡试举人名额并俞行之有建言请以天縦二字加孔子者宁曰孔子道大徳尊所贵明其理以行其道被之天下传之万世不在封号一名一字所能重轻议遂寝太监覃苞重宁累见不往寻以会亦不谢成化改元皇太后令节建设斋醮大臣相率诣寺观行礼宁奏言皇上表扬孝心慰悦圣慈无所不用其极人臣但当仰赞圣孝上绥懿祉不当崇奉释老祈祝瓣香秪壊风俗伤名教耳南京给事中王徽等劾大学士李贤不职获罪谪边方宁率六科申救大忤贤会兵部荐宁与岳正堪任侍郎都御史内批升宁知府得汀州以疾致仕家居三十年累荐不起卒
毛吉
毛吉字宗吉余姚人举进士授刑部广东司主事严明亷硬讯狱能折疑平反指挥门达怙宠作威人多避之吉独与抗礼由是衔吉侦之无所得因吉失朝下锦衣狱卫卒羣吠胁之吉曰有国法在尔曹奈我何达闻愈益怒嗾健卒抡巨梃梃之见骨几死吉自如迁广东按察司佥事分巡潮恵黜墨吏摧强宗殄海盗民以宁辑代还潮恵人乞更借一年擒杀剧贼杨辉曽玊谢莹破其寳龙石坑龙归三洞斩俘甚多时广西蛮贼滋蔓髙雷亷尤甚吉四顾悲愤慨然有削平之志至亷州内官监珠池者方系数十人征贿棰击几死吉尽释之进击雷州贼破之因条平贼方畧奏之上嘉叹降勅奬谕升副使委总广东军务贼掠恵州河源县督兵败之贼走清逺守将都督佥事张通与战不利吉驰救贼见其帜呼曰毛家军来矣遂溃广州新会县告急吉败之大磴贼走阳江县营于云岫山峒进击败之贼弃营走山上我师狃胜突入其营阵乱贼乗之师遂溃吉勒马持刀大呼曰札住札住溃已不可遏従骑劝吉避走吉叱曰尔去吾誓不与此贼俱生奋而前挥刀斫贼不已力屈被害成化元年三月一日也是日昼晦风雷大作山谷震动踰七日得尸貌如生事闻赠广东按察使谕祭赐赉其家録子科为国子生论曰张公以直言受主知竟不能尽用其才以死毛公有澄清岭西之志气亦壮矣师败身夷岂造物所忌名与才耶
今献备遗卷二十三
●钦定四库全书
今献备遗卷二十四
（明）项笃寿 撰
王恕
王恕字宗贯陜西三原人也正统戊辰进士选翰林庶吉士授大理左评事升寺副上言刑罚不中者六事命着为令出知扬州府岁饥发廪不俟报迁江西右布政使剿平流贼呉广华寻拜都察院右副都御史抚治南阳荆襄流民南阳豪争矿杀人恕擒其魁余悉解散以内艰去襄阳盗起诏恕起复会兵击走之与平刘千斤有功初大将欲縦兵搜山恕不可复榜谕流民复业巡抚河南岁旱蝗上疏自劾且乞崇俭去奢以回天意入觐言时政六事上采纳焉改刑部左侍郎巡视漕河上疏乞禁马快船私货及转输通州仓粮赴京汰巡河冗官上皆纳之寻改左副都御史巡抚云南陈御边方畧时镇守中贵人私市外国诛求无厌恕劾之逮械其同事者输所没寳石于京师升右都御史中贵人献黄鹦鹉恕疏言其不可时有驾帖下郎中锺蕃所恕言故事驾帖下诸司司礼监用印刑科挂号皇城诸门闗防今皆无之何以为信又曰昔交址镇守非人致一方陷没腾冲一夫启衅致麓城叛逆今日之事殆又甚焉不报在云南凡九月疏二十上进南京兵部尚书叅赞机务请出内库物货易银以造官舰江北五卫京操官军不宜放回己亥命巡抚南直隶条上六事请禁两京收粮官苛政罢光禄寺厨役所食白粲易以脱粟従之恕以中官贡献太多所在扰害疏乞取回织造官凡四方珍玩竒货戒勿复献不报辛丑江南夏旱秋大水奏免苏松常镇应天太平六府湖州秋粮马草几百余万故事应天镇江太平宁国广徳官田减半征而民田全免久之民田多归豪家而下戸多官田力为损益量减官田稍増民田公私便之中官王敬乗传东南搜索竒玩同恶王臣孙麟尤暴横所至惊惧恕上言其失人心伤国体致召灾沴诏下戒敬太监段英奉命苏松造药梅氷梅恕极言不可因并论王敬先是敬诬奏常州知府孙仁复诬奏恕宪庙不问宻遣人侦敬尽得其奸状乃收捕下狱敬戍孝陵卫王臣斩首东市枭之江南恕因申救仁得复任上林苑録事邵义传奉迁苏州府判具疏论之有旨革为民并降黜李孜省等十二人甲辰转南京兵部尚书仍叅机务刑部员外郎林俊以谏造永昌寺下狱经歴张黻救之亦下狱恕言二人以忠得罪恐百官自此以言为讳设有奸邪误国谁复言者疏入令致仕孝庙即位召为吏部尚书寻加太子太保抑侥幸奬名节拔滞淹中外无敢以私干者守备蒋琮与南京给事中周纮御史张昺相讦奏纮昺外补琮自如恕言宫府一体陟罚不同上未允行言官复交奏之纮昺乃得改京任徽王乞升禹州为府晋王乞为世子设典膳皆论止之两广都御史秦纮奏安逺侯柳景不法坐致仕去恕极言纮当用乃起为户部尚书知州刘槩御史李兴以忤刘文穆下狱恕为力辩得减死内降以通政司经歴髙禄为本司叅议恕言之中寝恕尝谓天下事设未得当十易无害若谓已行无及古之纳谏如流者岂尽未行乎恕忠清直亮遭时得君知无不言言无不尽在刑部时顺徳知府黎永明以殴公使获谴浙江布政使刘福等以督造违式致罪会赦不原恕言诏以示信天下而黎永明等独不蒙宥是不信也乞复其官复上疏论镇守中官提问四品官及滥受民词之害语极详切既秉衡引置当路者皆极天下之选致仕家居几二十年以硕徳宿望师表海内卒年九十三赠太师谥端毅子承佑官至户部尚书清慎有父风　　论曰端毅公以忠诚受知宪庙诸所论奏不惮贵近无复讳避悉见优纳及秉衡鉴抑躁奨恬黜幽陟明援荐羣贤布列三事迹其贞纯直谅希文君实不足多也
何乔新
何乔新字廷秀江西广昌人吏部尚书文渊季子也少颖异年十一翰林修撰周中规见而竒之问所读书曰陈子桱通鉴续编周曰其书若何应曰吕文焕降元不书叛张世杰溺海不书死节曹彬包拯之卒不书官纪羲轩则采不经之谈书辽金则失疆域之辨此其书多可议者中规大惊间质其父曰赵普沮立徳昭是逢君恶也死可书爵乎宋举人呉澄仕元何以従祀文渊竒之举景泰甲戌进士为刑部主事有农妇牧牛于野二戍卒驱其牛去锦衣卫捕盗者坐以强盗乔新曰此白昼夺人物耳律当徒盗有分所刼彩缯遗逆旅主人巡徼者并执之乔新曰此分赃耳当与强盗殊科司寇陆瑜喜曰子慎刑若此不愧乃翁矣广东司分辖锦衣卫官校率暴横司属多优假之否则捃摭报复乔新曰法者天下之公有犯辄坐以法不少贷衔之者辄嗾其党捃摭无所得由是官校相戒不敢犯升福建按察副使擒盗矿贼奏减矿课捕通畨者清流归化界将乐沙县间民多恃险旷捕徭赋奏立归化县擢河南按察使辩溺河民寃开封大饥力赈贷之升湖广右布政使会荆襄大水漂溺千家为拊循发粟俾葺民居升都察院右副都御史巡抚山西兼督兵三闗北人入攻设伏灰沟桥斩获甚众小王子入大同圻辅震惊乔新奉勅巡边经畧战守为必捣老营之计敌遂遁走山西大饥人相食命往赈之请发内币并淮盐银劝贷谷粟所活三万人招回复业者十四万人附籍者六万余户播州宣抚杨友以反状诬宣慰使乔新受命往讯具得其情奏直之迁之保宁孝庙初进南京刑部尚书奏还留守所夺民芦洲请给精微批以革官校私出驾帖京师大水乞选官録囚请禁京师殊服流语言多聴纳大学士刘吉恶其切直嗾御史邹鲁以事诬之乞致仕去累奏荐起竟不用弘治壬戌卒于家乔新鲠介寡与筮仕即自誓不营私不阿权贵不以爱憎为赏罚持身亷洁即一介不妄取诸所馈遗悉谢不受督闽市舶中贵人死镇守分其赀遗司道力辞不获输于公帑嗜学好古所著有周礼批注左传撷英宋元史臆见椒邱集赠太子少傅谥文肃　　论曰椒邱徳学政事世所希有傥得柄用恶可量哉而卒以谗废命耶观其气节推恵安文学推文庄意可占矣太宰盛徳不减椒邱世谓贤逾乃父要亦才节更着也裔孙源尹嘉兴有恵政亦以才节闻
彭韶
彭韶字鳯仪福建莆田人也天顺丁丑进士除刑部主事时有张岐者自外台擢佥都御史韶力论其人不才请召王竑李秉叶盛以従人望下诏狱都给事中毛弘论救得宥外戚指挥周遵与圻内民争田命韶往勘还奏曰民乃国本食乃民天食足则民安民安则国安以民田给国戚是伤国本也再下诏狱科道交言韶无他得释寻有请荒田者上曰彼不见周遵事又请邪立寝其奏星变复上疏言渐不克终者四事以为陛下嗣位废立中宫特诏天下正家之礼严矣数年以来闻诸镇守内臣贡献方物于皇妃或加中宫之上又襃崇其家几与先帝时后家等此正家之礼未终也成化初内侍近臣进用希简防微之意深矣近年増益数以万计利源兵柄多付其手违禁犯科辄宥弗罪所请辄従此防微之意未终也成化初罢天下贡献俭约之徳着矣兹者复诏镇守内外等官贡献方物此持俭之徳未终也成化初保傅六卿未尝轻授用人之慎至矣近日公卿无故辄加保傅寺监诸司多以髙官兼掌及其致仕滥予恩泽此用人之道未终也升四川按察副使晋广东左布政使镇守太监顾恒岁贡方物民不胜扰奏减其半太监梁芳弟锦衣千户私采禽鸟异物进献韶论之忤旨调贵州擢都察院右副都御史巡抚苏松踰年召为大理卿未上坐前论贡献事非宜改右副都巡抚顺天等处兼整饬蓟北军务复陈时政及议粮运孝庙初以荐召为刑部侍郎诏巡视浙西劾罢守臣亡状者寻兼佥都御史整两浙鹾政疏言浙西盐利倍浙东而浙东亭户抑配尤甚宜定折价轻重及减温处课额事竣还朝仿郑侠流民图图灶户穷苦状以进改吏部左侍郎人不敢干以私者庚戌冬彗星见天津承诏言四事曰厚根本曰减役钱曰正近侍曰慎官爵时左右侵权韶于正近侍及之畧曰内臣出入左右言语轻重能为祸福人所畏惮今军马钱粮人匠柴炭尽付其手凡有奏请无不先允而后下于该部承而行之不复审处是失政体也及至有犯多従寛宥殴人致死竟不提问或提问成狱旋复宥之是失刑威也耗财妄费不惟不禁而反助之死者给葬生者葢祠第宅踰制服食求竒于斯极矣声势移人望风震慑伏望收揽纲权黜逺壬佞又请复午朝延见大臣面议政事上嘉纳之升刑部尚书时安逺侯柳景总镇两广都御史秦纮发其赃罪事闻以属吏韶奏夺其爵景干内降并欲危纮韶执不易复下大臣廷议竟如韶言景追赃未及什一诏免之韶复论奏不従亢旱求言陈四事乞速断荆庶人狱正内官王明苗通髙永之刑减昌国公坟茔工程优免陵户差役言皆切直累疏乞致仕归乙卯卒于家谥恵安所著有名臣赞録三卷续莆阳志十卷成都志二十五卷天曹日记北岳代行稿秋台録及滞稿若干卷行于世　　论曰彭恵安好直言两幽犴狱劲气不少衰何其壮也竟以刚直不获大用惜哉而易名之典殊不称情见素林公葢尝请之竟寝其事直道之难亶其然矣
秦纮
秦纮字世缨山东单县人也景泰辛未进士授南京御史以事忤都御史轩輗疏降北黄驿丞御史练纲荐知雄县歴嘉颖二州成化中为巩昌知府清亷自守所至辄有恵政歴迁副都御史巡抚陜西时秦府旗校肆横民甚苦之纮擒治不少贷秦王不能堪奏纮欺蔑纯皇帝怒逮下锦衣狱命内臣尚亨籍其家止黄绢一疋故衣数事亨还奏上亲阅其赀嘉叹良久曰纮贫一至是邪诏释纮且赐钞万贯调抚河南汪直以事至与抗礼直素重纮不之较也而纮宻疏直多带旗校扰地方请禁治之直还京上问诸省抚臣孰贤直独称纮上以纮疏示之直伏罪益称纮贤上释之总制两广时总兵官安逺侯柳景不法纮论逮下狱景挟戚畹干内降冀减其赃且摭他事诬纮亦被逮赴狱坐免台谏交章申救吏部尚书王恕极言纮当大用乃起为户部尚书纮为都御史丰采益峻劾罢御史姜纮辈台纲肃然人谓有顾佐风平生刚毅亷介歴官四十余年所居仅蔽风雨及卒家无余赀未几子孙有贫乏不能存者论曰秦公洁清端谅受知主上懋矣即守正不挠汪直犹贤之素所蓄积然耳直下纮纮乃论直直益贤纮直固不可尽废也
今献备遗卷二十四
●钦定四库全书
今献备遗卷二十五
（明）项笃寿 撰
章懋
章懋字徳懋浙江兰溪人也成化甲戌会试第一人改翰林庶吉士授编修时元宵举放灯火命馆局赋诗懋与同官庄昶黄仲昭连名谏止忤旨杖阙下左迁知临武县言者申救改南京大理寺左评事迁福建按察司佥事毅然以振风纪为己任勘狱牒剔吏蠧踣官邪涤民瘼招通畨货以便商聴民采矿以絶盗认纳海田虚税计擒泰宁沙尤诸盗考绩赴部疏乞解官吏部尚书尹旻诘之曰不罢软不贪酷不老病如何可退懋曰古人正色立朝某则罢软古人一介不取视民如伤某则贪酷年虽未艾须发早白可谓老疾竟得请归闭门不入城府力耕以自给四方弟子执业者云従名卿隠士接轸于门家贫刈蔬脱粟而饷之或讽为文章曰小技尔予弗暇请著述曰儒先之言至矣尽矣删其繁芜可也弘治辛酉以荐起南京国子祭酒母丧力辞诏増设司业聴终制赴官癸亥服阕再辞弗允始就列首厉教化明道术肃仪轨六馆之士翕然向风姑苏尤樾母病不得归省懋许之或谓无例曰吾宁以违制受谴不忍絶其母子之情也再上修举学政条陈弊政二疏正徳改元陈言勤圣学隆继述谨大婚重诏令敬天戒五事疏八上乞归寻升南京太常寺卿进礼部侍郎致仕世宗初特进南京礼部尚书仍致仕辛巳冬卒年八十有六赠太子少保谥文懿　　论曰章公纯粹塞渊耄期好学博而能约含章自晦硕闻益彰笃实辉光斯之谓矣
罗伦
罗伦字彛正江西永丰人也成化丙戌会试第三人廷对万言不属草中引程正公语接贤士大夫之时多亲宦官宫妾之时少执政者令节下句伦不可擢第一人授翰林修撰大学士李贤遭丧朝廷留之伦诣贤私第告以不可上疏歴陈古今起复之非反复数千言疏入调泉州市舶司提举明年召还改南京修撰辞疾归隠金牛山授徒著书尝欲仿古置义田以赡族人有助堂食钱者谢弗受衣乏衣者遇道死者辄解以覆之客晨至令具饭妻曰瓶粟罄矣命其子干之旁舍比举火日巳午伦晏如也山中结茅屋以居间为文章以发其感慨之意所著有一峯集　　论曰一峰孤介絶俗不媿科名坎■〈土禀〉以死其所建白伟然与日月争光信孝敬之准式人伦之师友矣语多传故弗叙近世诸君子之于江陵岂闻先生之风而兴起者与江陵非文达比难易轻重世能辨之矣
庄■〈日上永下〉
庄■〈日上永下〉字孔旸直隶江浦人也成化丙戌进士选庶吉士授翰林院检讨与罗伦陈献章相友善同编修章懋黄仲昭上培养君徳疏谏止上元放灯忤旨谪湖广桂阳州判未行给事中毛弘御史陈壮论救改南京行人司左司副遭艰不起弘治甲寅以荐赴部入谒三揖不跪太宰耿裕起揖延之茶复除行人司副升南京吏部郎中丙辰以病告归所著有定山集　　论曰世称庄定山豪迈胷中多竒早以直谏着声可谓伟矣老而赴召偃蹇以去信哉出处之际人所难言也
今献备遗卷二十五
●钦定四库全书
今献备遗卷二十六
（明）项笃寿 撰
呉与弼
呉与弼字子傅江西崇仁人国子司业溥之子也少读伊洛渊源録心慨慕之遂弃举业絶人事独处小楼日取诸经传语録玩味之不下楼者数年余其诗曰九仭始一篑千里方跬步又曰神当通鬼神志当贯金石久之名闻京师累荐弗起天顺间以石亨荐上命行人曹隆赐玺书加束帛征之既至命为左春坊左谕徳上疏辞召见文华殿对曰老病不堪供职上不允顾谓大学士李贤曰此老非迂阔者务令供职与弼终不就诏许之进十事再召见慰劳遣行人王惟善送归道遭风几覆舟众皆骇怖独正襟危坐居乡动必以礼家贫力耕自给四方来学者束修皆不受尝叹曰宦官释氏不除而欲治天下难矣必除之吾可出病宋末笺注之繁故不轻于著述云卒年七十九　　论曰昔杨时赴蔡京之荐朱子讥之与弼虽不拜官第石亨之荐不出可也其学无所概见所著康斋语録及上言十事无过人者要之力学修行儒之醇者也
胡居仁
胡居仁字叔心江西余干人也従呉与弼游慨然以斯道自任其学以主忠信为本以求放心为要以圣学成始成终在于敬因以敬名其斋至性纯孝父病剧尝粪味苦寻愈执亲之丧水浆不入口久之柴毁骨立杖而后能起三年不入寝室月朔之荐四时之享及缌功之丧动遵古礼箪食瓢饮处之泰然四方従学者筑书馆居之语学则曰为已语治则曰王道所著有居业録敬斋集　　论曰世所称尊徳性道问学者判为两途亦异乎孔门博约之旨者矣观胡公之居业録平实简易粹然一出于正不其博学于文约之以礼者乎
陈献章
陈献章字公甫广东新会人也身长八尺目光如星右脸有七黒子生之前夕其母梦白龙入室其光如昼幼秉竒悟中正统丁卯乡试会试不第闻江西呉与弼讲学临川遂弃其学而学焉丁亥游太学祭酒邢让试献章和杨龟山此日不再得诗譲览之惊曰龟山不如也为扬言于朝以为真儒复出由是名振京师罗伦章懋庄泉贺钦辈皆与游钦时为给事中闻献章议论即日解官去献章归四方学者日益众壬寅以布政使彭韶都御史朱英荐赴京师召试吏部辞疾不往上疏乞归养授翰林检讨上表谢不辞而去教人以主静为先或劝之著书不答弘治庚申卒所著有白沙集同时有陈真晟字剰夫漳州人也以主敬为学尝献书阙下请补正学不报　　论曰自薛文清公倡性理之学于河东后临川有呉与弼新会有陈献章者皆以盛名征荐即其学无甚相逺要皆有志希贤其不失为君子儒者与
贺钦
贺钦字克恭辽东广宁人也成化丙戌进士授给事中闻南海陈献章讲性理之学抗疏解官去执弟子礼孝皇初以大臣荐授陜西布政司叅议上疏恳辞陈四事一曰资真儒以讲圣学谓今日急务莫先于讲学而经筵劝讲之官所谓师友之臣尤当访求真儒以充其任不宜茍以俗儒厕其间二曰荐贤才以辅治道谓歴事监生陈献章天性髙明学术纯正诚当世之大贤为士夫之矜式宜以非常之礼起之或任之内阁俾叅大政或任之经筵使养君徳三曰遵祖训以处内官谓内府监司局库衙门之设载之祖训内官之条其职掌不过洒扫供养闗防出入等事而已奈何近年以来如王振喜宁舒良王诚曹吉祥牛玉汪直尚铭梁方陈喜之辈或陷主边庭身叛外境或主易储君禁锢南内或谋为不轨贿易后妃或邀功启衅流毒边徼或恃宠招权纳赂不赀或引用左道蛊惑上心或导进淫巧盗虚府库此其陷君误国蠧政殃民昭昭在人耳目者也宜深鉴已往之弊永絶方来之祸内不可使职掌奏牍得预大政外不可使镇守地方掌握兵权四曰兴礼乐以化天下谓陛下绍基之初罢黜浮屠妄诞之邪术举行朱子丧塟之正礼真所谓守成业而致盛治也但初政之施仅发其端故颓败之俗尚仍其旧礼譲未行淫秽日甚乞申明正礼之当行革去教坊之俗乐则国不异政家不殊俗而风俗自美民心自善矣疏入朝廷允其辞而四事黜以浮泛罢之正徳己巳逆瑾括民田东人惊疑义州民聚众縦火劫财城中扰乱相戒毋惊贺公乡人请钦往抚之众皆罗拜乞生路钦曰渠辈既知悔即不杀人犹可活镇城有体勘人来渠辈但乞命毋杀人已而体勘人果至须臾人报发军来剿众复呼噪相聚曰贺君素无诳言再往问之钦曰城中扰乱至此镇城焉得不发兵兵虽至尔等苐不杀人无害也众唯唯退城中竟不伤一人钦家居杜门潜心理学清修笃行乡闾化之称曰医闾先生　　论曰孔子称言忠信行笃敬虽蛮貊之邦行矣贺公笃信力行而乡闾服之卒使强悍之徒投戈革心谓非忠信笃敬之验乎
陈茂烈
陈茂烈字时周福建莆田人也少丧父补兴化卫总旗昼入公署夜归读书祖母怜其孱弱亟止之乃韬灯黙诵不少辍年十八慨然叹曰善学圣人者莫如颜曽颜之克己曽之日省学圣之法也作省克録以自考弘治丙辰登进士従陈献章游教以主静作静思録授吉安府推官政务大体豪家利寡妇财诬许婚断従守志妻有夫死而嫁其孕妾者既生子归承其业族人争之验类其姊争者愧服考绩归至淮几冻死所知覆以敝裘救之拜监察御史劾罢尚书侣锺寻以母老乞终养躬灌园以给出则手执小油葢卧破席无帷吏部以茂烈孝养清苦奏改为晋江教谕资其禄疏辞不拜复援侍郎潘礼事例奏给月米制可有司月给米三石复具疏辞不许母卒哀毁成疾亦卒御史王应鹏列状以闻诏表其宅里曰孝亷祀之乡贤恤其家　　论曰自孝弟力田之风微而世之希宠禄干荣名者率以文艺炫于是独行之士不少概见于世若陈君者其独行君子与
今献备遗卷二十六
●钦定四库全书
今献备遗卷二十七
（明）项笃寿 撰
杨守陈
杨守陈字维新浙江鄞县人也景泰辛未进士改翰林庶吉士授编修歴官至吏部石侍郎成化初开经筵守陈以尚书武成篇进讲曰鲁论称舜无为而治周书称武王垂拱而天下治后世人主有深居禁中委政内侍者乃召望夷之祸有髙居无为肆情嬖艳者乃启禄山之变何也葢舜之无为者由其封山浚川以至举相去凶无一不尽其道武王之垂拱者由其列爵分土以至崇徳报功无一不究其心皆尝忧劳以有为乃始逸乐而无为也后世人主则孟子所谓安其危利其灾乐其所以亡者耳上为耸聴敬皇初诏集议祧庙礼官请祧懿祖而以徳祖比宋禧祖百世不迁守陈上奏曰礼天子七庙祖有功宗有徳此乃孔子之言凡号太祖者即始祖必事之以配天若商周之契稷皆以功而非论其本统也宋之僖祖及我徳祖可比商报乙周亚圉非契稷比议者徒谓大儒尝取王安石之说而不従孔子遂使七庙之中既有始祖又有太祖太祖既以配天而不正南面之位名与实乖若谓降而合食为非礼则王者既立始祖之庙又推始祖所自出而祀之固无嫌也宪庙升祔请并祧徳懿熈三祖自仁祖以下为七庙异时祧尽则以太祖拟商周契稷而祧主蔵于后寝祫礼行于前庙时享则尊太祖祫祭则尊徳祖各不失尊议者不能従弘治改元复上疏请日御经筵及午朝聴政大略谓一日之间居文华殿之时多处干清宫之时少则心清理明圣徳日隆矣优诏嘉纳焉修宪庙实録为副总裁兼理部事寻命以吏部侍郎兼詹事府丞史馆供职如故尝言古人谓国可灭史不可灭我太祖定天下即命儒臣撰元史太宗靖内难后史官不记建文时事遂使数年政事及当时忠于所事者皆湮没不传及今采辑尚可补国史之阙景泰帝已复位号而英庙实録犹书郕戾王附是宜改正故事羣臣章疏留中者虽有可传皆不得书乞以留中之奏悉付史馆择而书之疏未上病卒赠礼部尚书谥文懿守陈博学多识尝奉命教内侍有徳之者欲援之谢曰吾婺妇也守节三十年今老矣岂以白首改节邪　　论曰杨公议祧庙礼谓徳祖不可比稷契是已而以太祖比稷契可乎当时议者皆主倪文毅呉文定之说更为得之至欲修两朝事实惜未及上而施行之也
邱浚
邱浚字仲深广东琼山人也少孤力学六岁能诗弱冠着论讥许衡仕元之非正统甲子举乡试第一景泰甲戌廷试第四人改翰林庶吉士与修寰宇通志成擢编修进侍讲与修英庙实録有重于肃敏罪者浚曰己巳微于公天下不宁矣武人挟私诬之说岂可信功过皆据实书之修宋元通鉴纲目成进翰林院学士升国子祭酒寻进礼部右侍郎仍掌监事时文体尚竒怪浚考南京乡试及会试痛斥之怨诽不恤也士有慕道学者立异以徼名浚因发策言之尝着家礼仪节朱子学的及世史正纲作大学衍义补上之赐白金文绮升礼部尚书掌詹事府事修宪庙实録为副总裁书成加太子太保弘治四年冬命兼文渊阁大学士入内阁七年进少保改户部尚书武英殿大学士兼官如故首上二十二事陈时政之弊又请访求遗书吏部考察天下官当黜者几二千人浚上疏曰唐虞三载考绩三考黜陟今有居官未半岁而黜者且徒信人言未必皆实非唐虞法亦非祖宗旧制上深然之有诏凡歴官未三载者俱复其任虽经一考非有贪暴实迹者亦勿黜浚博极羣书以经济自许两广方用兵上书李贤具陈方略贤缴上之诏以其策付总帅韩雍行之卒年七十五赠太傅谥文荘　　论曰邱公以辨博之学勤于纂述用世大略具衍义补中及位宻司竟未见之行事语云退论事易进处事难此非虚语也
呉寛
呉寛字原博苏之长洲人也贡入太学上海张汝弼见而竒之曰天下有贡士若此者乎武功伯徐有贞折节与交曰此馆阁器也成化壬辰中会试第一人廷试复第一寛素工古文辞及官翰林所著作辄传播中外每东朝进讲至理乱兴亡必反复言之武宗在东宫寛上疏曰窃惟东宫讲学自寒暑风雨朔望令节外一岁中不过数月一日中不过数刻古者八岁出就外傅居宿于外诚欲离近习亲正人也庶人且然况有天下者乎弘治末孝肃太皇太后崩诏议祔庙礼寛上疏言鲁颂姜嫄閟宫春秋考仲子之宫皆为别庙汉唐亦然至宋有并祔者乃其子孙追尊之比唯李宸妃之殁仁宗追尊祔祭非后世法诏立庙别祭如寛言寛好古力学于权势泊如也笃厚伦谊未第时尝譲其友入贡同年贺解元恩遘疾京师迁归其家朝夕视之贺死为之服成化弘治间以文章徳行负天下之望者三十年受知孝皇时寛居忧尝虚少宰以待之然竟不得柄用仕至礼部尚书卒赠太子太保谥文定　　论曰呉文定忠信端厚得之天性及读其文纡徐雅驯出入欧苏间成一家言信有徳有言者矣
王鏊
王鏊字济之呉人也少游京师吏部侍郎叶盛试而竒之时吏部尚书王翱新逝盛曰失一王翱得一王鏊异日为忠肃者必此人也为亲具仪币遣从编修陈音游成化甲午荐应天第一试礼部复第一廷试第三人授翰林院编修九年进侍讲弘治初充经筵讲官时内官李广怙宠干政鏊进讲意存讽谏上退谓左右曰若等知今日讲官之意乎葢谓广也上出游后苑鏊讲无盘于游田词严义畅上悚聴自是不复出修宪庙实録成进右春坊右谕徳升侍讲学士充经筵日讲官武庙出阁进兼左春坊左谕徳升詹事府少詹事兼侍读学士升吏部右侍郎李广败大臣多被污鏊独不与寿宁侯与鏊有连絶不与通岁时问遗辄麾去或以为过鏊曰昔万循吉攀附昭徳吾尝耻之乃今自附寿宁耶孝皇末年将大用鏊鏊以忧去武皇初起为吏部侍郎内官马永成等八人蛊惑上心日事逸游给事中陶谐刘茝等论谏鏊言于户部尚书韩文曰此国家大事治乱所闗大臣百僚之表独无一言邪六部会疏以请时吏部尚书焦芳党附八人不肯与名韩乃令户部郎中李梦阳代草疏入上大怒召诸大臣左顺门宣旨切责众相视莫敢言鏊独进曰八人者实蛊圣心不去之将乱天下韩复抗言之上将逺窜永成等而八人者环泣抱上足乞命上颇怜之事遂中变刘瑾既用事首擢焦芳入内阁以鏊时望也乃命并典机务拜户部尚书兼文渊阁大学士寻加柱国少傅进兼太子太傅武英殿大学士时瑾日益横恶大学士谢迁尚书刘大夏韩文必欲杀之鏊于众中大言韩公清忠粹徳天下所知万一死非其罪如万世公议何由是得释刘大夏在广西尝易置土官岑氏瑾矫旨诏狱欲激变坐文致之鏊言地方无虞岑氏守职如故何为激变竟减死论时内阁旧臣惟李东阳数称病不出而焦芳附瑾鏊独以事忤瑾三疏乞归瑾败言官数论荐不起嘉靖初赐玺书遣行人存问鏊好学至老不倦于书无所不通而尤邃经学文章简严雅则所著有震泽集纪闻长语行于世　　论曰世所称震泽先生优文学非深知先生者先生具名世才有匡时略厄于权奸不得柄用而正色危言亦少概见矣嗟乎东阳绛灌何代无之奚独王公哉
林瀚
林瀚字亨大福建闽县人也成化丙戌进士选翰林庶吉士歴官国子祭酒上疏请开科贡以进人才尝因灾异陈十二事曰明黜陟去冗官清吏弊定庄田折盐钞处监生严军政省供应收才望禁奸贪停不急寛民力时有御史逮狱儒生传奉授中书瀚上言御史当寛宥以全宪职中书宜收成命以杜幸进疏入不报未几复疏重根本以回天变四事曰保固南京以重祖宗之根本曰佑启皇储以重天下之根本曰抚绥百姓以重邦家之根本曰増进贤才以重致治之根本明岁甲子适符洪武十七年圣祖开科取士之期宜加増乡试解额以广贤路正徳改元改南京兵部尚书叅赞机务会灾异复率诸司陈十二事曰隆大孝以先天下集羣议以决大政改州治以奉陵寝崇俭徳以裕财用省虚费以苏军民増贡举以进人才修武备以御寇盗省匠役以苏民困节工役以省财用清吏役以革宿弊清马政以防欺蔽大优容以广言路逆瑾乱政素嫉瀚守正南京科道官言事被逮瀚独赆送之且议上章直其事瑾闻愈怒勒科道招辞连瀚同党乃矫诏降浙江左叅政致仕后瑾复矫诏指瀚与大学士刘健谢迁尚书刘大夏韩文都御史张敷华为朋党颁示天下瑾诛诏复致仕卒赠太子太保谥文安子廷■〈木昻〉廷机孙燫皆官尚书　　论曰林文安端厚醇雅正色危言抗颜逆竖籍名党议几蹈不测邦之司直允属斯人肖泉廷机对山燫皆以浑厚清谨不坠家声对山尤识世务为时所忌不复柄用闽中冠冕世独推之顾其下士好贤汲引善类不炫表暴彼之崛起矫厉媚灶乞昏排陷侪类自夸得意者逺矣
周洪谟
周洪谟字尧弼长宁人正统十年进士歴官翰林劝裕陵勤经筵以明圣学谨内治以敦正本上时政十二事条蜀寇防御便宜成化初为祭酒两国子表率生徒规闲整整又上言祀礼储蓄省刑减役薄税御敌安边等六事我朝尊崇孔子冕服循前代用天子制而礼乐不称封号不加宜更议下礼部邹尚书不可茂陵用洪谟议増笾豆十二舞八佾十六升尚书加太子少保西畨乌思蔵者合诸族入贡徼赏踰旧额岁益至三四千人河西诸畨又诡乌思蔵族益不可诘上疏请视海中倭夷给与符二十道每贡书贡使名及贡物符上识以旧赐金印至闗验是纳否斥去成化末月当食不食众议宜贺公言阴盛故不可贺竟不贺弘治元年致仕归闻有边警力疾上安中国御四夷十事又三年卒谥文安
傅珪
傅珪字邦瑞清苑人成化二十三年进士庶吉士授编修升左中允正徳四年逆瑾恶翰林不附已矫旨大明会典文讹舛夺预修者官珪降修撰瑾败复中允寻升礼部尚书当是时康陵好佛自称大庆法王外廷顾闻之无征以谏俄内批礼部畨僧请腴田千畆为大庆法王下院乃书大庆法王与圣旨等珪佯不知者执奏孰为大庆法王者敢并至尊书亵天子壊祖宗法大不敬诏勿问田亦竟止宠伶臧贤请改牙牌珪曰优敢乱祖宗法臧又欲改教坊司印珪曰优敢乱祖宗法皆格不行时流贼乱中原太监陆誾总军容征久不捷诸内臣又立监鎗名益出后曹内臣统军下廷议众莫敢先发珪奋曰兵老民疲贼日以炽冒功者冗赏偾事者漏罚失将士心今贼在郊圻肺腑间民嚣然思乱祸在宗社旦夕吾辈死不赎责诸公尚首鼠耶议罢疏上竟遣监鎗诸内臣俄有旨令珪请致仕珪即请致仕去及卒遗命无请塟祭嘉靖元年理守正文臣赠太子少保谥文毅　　论曰文安崇正学辟异端文毅抗言执奏请罢监鎗裁抑佞幸可谓以道事君不可则止者矣
毛澄
毛澄字宪清昆山人弘治六年进士第一人初授修撰预修大明会典又预修通鉴纂要进右庶子兼侍读赐金绯康陵即位预修孝宗实録瑾矫夺官仍侍读寻为礼部尚书奉昭圣皇太后旨偕大学士梁储驸马都尉崔元寿宁侯张鹤龄韦太监邵皇亲迎皇帝兴邸以功勅荫子一人世锦衣指挥同知辞充总副裁修武宗实録未几大礼议起澄守濮议嘉靖二年三月病请致仕加太子太傅令属吏护行至兴济卒赠少保谥文简　　论曰文简强毅不回学守兼懋完名以归不媿科目亦欧范之亚与
今献备遗卷二十七
●钦定四库全书
今献备遗卷二十八
（明）项笃寿 撰
王英
王英字时彦金溪人永乐二年进士庶吉士入翰林未几召及王直入内阁书机宜奏授修譔进侍讲二十年従北征至库楞海旋师至威敌命碎李陵台驿令碑沉河中絶其争上顾喜曰秀才朕需尔为用勿惮劳因言敌遁幸勿入险穷追上笑曰朕为天下国家计秀才直不欲黩武耳又曰凡军中动静有闻即宻奏顾内臣曰秀才有事见朕勿阑驻安平镇军中有恚言上怒英言此皆壮士幸宥其过稍与恩泽异日得其死力上喜立命李庆给饷及辎畜二十二年上崩榆木川东宫命英与诸大臣定丧礼议国事宿内阁凡七日升侍讲学士又升右春坊大学士明年乞省归朝景陵召入便殿谓曰洪武中学士有宋濓呉沈朱善刘三吾永乐初解缙胡广皆有名汝英慎自勉裕陵即位充史馆总裁讲官正统十三年升尚书南京礼部景泰元年卒谥文安改谥文忠　　论曰王文忠受知成祖扈従北征规讽多所裨益歴事三朝完其勲名其亦呉胡之侣耶
钱习礼
钱习礼名干以字行吉水人永乐辛卯进士为庶吉士除检讨有恶之者指为练子宁姻东杨间以闻曰习礼有文学史才愿陛下怜察上欣然曰使练子宁尚在朕且用之况习礼乎献陵初升翰林侍读知制诰宣徳初与修两朝实録正统初与修宣宗实録三年升学士七年以故鸿胪寺为翰林院落成诸殿大学士皆至习礼不设西杨南杨座或问应曰此非三公府也二杨以闻上命工部具座礼部叙位次二杨始自内阁出坐诸学士上十年吏部上礼部右侍郎用苗衷内批用习礼而陈循代掌院事或贺之者答曰吾今且为有司又奚贺为未几陈髙曹苖皆得升侍郎入内阁习礼寻兼署吏部称疾辞致仕归十五年八十九卒谥文肃曽棨永乐二年进士第一人授翰林修撰上命解缙选进士进学文渊阁棨及编修周述周孟简进士杨相刘子钦彭汝器王英王直余鼎章敞王训柴广敬王道熊直陈敬宗沈升洪顺章朴余学夔罗汝敬卢翰汤■〈流上土下〉李时勉段民倪维哲袁添禄呉绅杨勉被选名翰林庶吉士入见上谕曰人须立志志立则功就未有无志而能建功成事者尔等自进士中拔至此皆今英俊然当立心逺大不可安于小成尔等勉之朕不任尔以事文渊阁古今载籍所萃各食其禄日就阁中玩索务实得于已将来庶得尔用不可负朕期待南城有罗玘成化二十三年进士为翰林编修时武冈知州刘逊忤岷王被逮给事中龎泮等以救逊下诏狱玘上疏救主事李梦阳论外戚收拷又疏救太监李广死言官劾文武大臣附广者请按广籍斥逐玘言不可宜令诸大臣自陈或坐他事黜便正徳中歴升南京吏部侍郎上大本急务疏言瑾逐荣王虚朝廷上未有子诸大臣依违不肯为国家逺虑忤时宰致仕宁庶人致百金寿玘走避深山中李文正公处瑾永间曰调护善类玘引大义责之请谢门生籍卒赠礼部尚书谥文肃　　论曰钱文肃早被恩眷谗说不得行幸矣以座位故忤时宰竟不获大用惜哉罗文肃正色危言逺避淮南非发蒙振落者等钱公固不逮也
邹济
邹济字汝舟其先嘉兴人徙余杭洪武十五年举通经累官知州靖难后大臣荐修髙庙实録録成升仪制郎修永乐大典总裁征安南参赞军事升广东参政坐事改考功郎中献陵留守南京改右庶子进少詹事当是时宫寮多得罪徐善述王汝玉马京梁潜周冕相继下狱死济几死者屡矣忧惧成疾卒后献陵悼念旧学赠太子少保谥文敏子干正统四年进士歴官太子少保礼部尚书致仕年八十四卒赠太子太保谥康靖善述天台人为左司直郎升右赞善耿介恬靖汝玉长洲人仕至赞善兼检讨坐戍边东宫特宥之复坐累下狱死汝玉聪敏过人文章精粹洪熈初赠汝玉太子宾客谥文靖善述太子少保谥文肃京武功人洪武十八年进士累官北京刑部侍郎兼宫寮谪戍广西已而有荐京者竟坐前事下诏狱死洪熈初赠少傅谥文简潜太和人洪武二十九年乡举歴训导知县靖难后召修实録升修譔寻兼赞善永乐十五年夏吕方三尚书荐副西杨辅太子监国坐陈千户事被谗与周冕并逮诏狱卒妻杨随潜北京潜卒恸毁不食亦卒潜闿爽弘毅通诸经尤长于诗易冕宁波人为司谏春坊　　论曰文敏父子策名三朝继登峻秩可谓世济其美者矣徐王五公辅导储宫不免谗口岂非所谓小人之欲倾人国必先去所忌而后动于恶有以哉
刘俨
刘俨字宣化吉水人正统七年进士第一人除翰林修撰茂陵在东宫为左春坊大学士景泰七年考顺天乡试内阁陈循王文有子试属之皆不得举二人令其子録试文讼考官阅文不明取士徇私会译字官刘淳卷注翰林院考中送入贡院比书榜竟落淳名二人因劾俨违制并摘命题虽欲自絶语请如洪武中刘三吾等坐罪上命髙文义公覆试诸得举者朝退髙请奏事门上力言二臣之子文亦可观顾解有定额俨等本无罪上令顺天府准其子会试王文复疏辨上不喜曰敢再言者以大臣擅法论遂已先是庐陵罗崇岳举顺天第一以诡籍斥还县学时人为之语曰榜有姓名还是学生榜无名氏京闱贡士明年裕陵复位二人得罪其子竟不得试礼部俨卒赠礼部侍郎谥文介　　论曰国家用人不以其方惟贤惟才是取耳袁氏四世五公著称汉室萧氏八叶宰相休显唐家世类宁足拘哉近代以来若谢文正迁发乡举第一人会试第二人廷试后第一子丕解元会魁及第伦谕徳文叙会元状元长子通参领省解次子祭酒以训会元及第黄行人干亨子御史如金史佥事俊子尚书道毛文简纪子太仆渠张侍郎志淳子副使合俱父子发解曽状元鹤龄孙追费状元宏従子懋中罗文荘钦顺従子珵俱进士及第孙文恪升及第而子铤乡荐第一矿会试第一升兄堪武会举第一刘尚书龙祖副使洁父刑部鳯仪俱乡试第四人龙及子郎中承恩俱第二人葛少保守礼与其孙俱发解山东周庶子述长史孟简同科及第彭文宪时廷试第一文思华会试第一杨文懿守陈尚书守址刘文简春叅政台王文荘鸿儒布政鸿渐俱发解而守址春复及第杨光禄惟聪巳卯发解辛卯状元而兄庶子惟杰丙戌及第王太史锡爵会元及第而弟鼎爵复会试第五人今海内章缝侈为盛典又宋制大臣或有不由科第者特赐于某人榜出身及累举不售者恩赐第有一榜尽赐及第有免解进士之目永乐间曲阜举人孔谔乃宣圣后会试乙榜第一人皇太子召见特赐进士出身不第乡试特许会试者即循文子陈瑛王伦竟亦不试不第护试特赐廷试者洪武中韩克忠等一榜进士也若以他途进者曹文襄鼐以太和典史乞会试得第二人廷试复为第一人后刑部吏南昱松陵驿丞郑温常熟黄钺叔扬亦以典史中会试云
储瓘
储瓘字静夫泰州人成化二十年进士歴南京考功主事文选郎中弘治七年调考功十年升太仆少卿在考功三年臧否不淆交游稀寡尝荐张吉等五人可任谏官论救科道龎泮等不宜以言事下狱又上言乞令史官纪注言动如古左右史康陵初升太仆卿明年佥都御史总粮南京又明年入户部为侍郎逆瑾専权愧愤引疾求去得允致仕瑾诛不数月复起时瑾虽诛诸幸佞继用事更益不乐明年又乞休去七年改南京户部是年冬改南京吏部去辞益力起益数淳易恬靖人皆慕之卒谥文懿
邵寳
邵寳字国贤无锡人成化二十年进士初知许州入户部为员外郎郎中升按察副使提学江西正徳四年升副都御史总漕巡抚江北雅有清誉在江淮不事改革赫赫漕大小将校皆严惮不敢苛黩未几以事忤瑾瑾又恶平江伯平江伯者漕帅也事连寳瑾益怒长沙力解得致仕瑾诛起巡抚贵州升户部侍郎七年请养母归十四年升南礼部尚书嘉靖初再辞诏特与终养卒赠太子少保谥文荘所著学史简端録二书巡抚呉廷举上之朝
杨亷
杨亷字方震丰城人成化二十三年进士为南科给事中建议皆国家大体边防要务歴南太仆少卿通政尹顺天升南礼部侍郎进尚书大礼议起具疏同南九卿上之报闻所著有国朝名臣言行録卒赠太子少保谥文恪　　论曰储文懿和而善介杨文恪端而不阿邵文庄敏而毅皆以卓行着闻而学术彬彬可谓有其文质者矣国初易名之典靳与文臣自王忠文后仅乃得之永乐以来代亦不乏而得与于文者惟翰林有之储杨邵三公者不可以为文者哉他如马文简京姚文敏夔唐文襄龙叶文庄盛王文定道魏文靖骐王文庄鸿儒郑文安赐仪文安智何文肃乔新周文襄忱何文简孟春黄文毅孔昭萧文昭维祯呉文恪讷王文成守仁亦不以翰林显著王毅敏文陈庄靖文刘忠愍球杨庄敏鼎朱荣靖希周皆翰林不及谥文又以嫌名避之者也
崔铣
崔铣字子锺一字仲鳬安阳人弘治十八年进士改翰林庶吉士授编修正徳初宦瑾擅权独长揖瑾怒谓张彩曰翰林后生多轻薄崔铣尤甚会孝宗实録成瑾矫旨史官升级调部属州县练政理改南京验封主事瑾诛召入翰林请告归嘉靖元年召修武宗实録明年日讲升南京国子祭酒时议大礼江南北大饥人相食铣上疏畧曰近者主事张璁等以先后献议超迁大学士蒋冕尚书汪俊修撰吕柟编修邹守益监察御史马明衡等以上疏罢斥御史段续陈相吏部员外郎薛蕙下狱疏入报闻十八年春改少詹事兼侍读学士未几擢南京礼部右侍郎致仕卒赠尚书谥文敏
吕柟
吕柟字仲木髙陵人正徳三年进士第一人除翰林修撰与马理康海皆有名闗中瑾以乡故欲引用之逊辟不与来往瑾憾且中柟会败得已嘉靖三年议大礼下诏狱降解州判官升国子监祭酒南京礼部侍郎致仕归卒时有马汝骥字仲房绥徳人正徳十二年进士卒谥文简武城有王道字纯甫正徳六年进士歴官吏部侍郎仲房简靖端恪纯甫淳懿温恭并有文学负时望难进易退未究其用而卒善类惜之　　论曰自古中人之祸未有如瑾之尤也当是时崔吕之危葢已岌岌卒免瑾祸此亦有天幸与两公者正色危言立朝侃侃社稷臣者非耶
鲁铎
鲁铎字振之景陵人弘治十五年进士庶吉士入翰林闭门敛迹不事交游为编修沈潜学问不専为文词歴官祭酒端饬自励日危坐焚香读经史不肯言人短长及时政得失虚心约已清慎不渝忧时济世之心至老弥笃屡请告屡起屡归士林推慕之益兢持名节嘉靖间交荐不起卒谥文恪　　论曰文恪雅尚经术沈黙纯懿难进易退有断断大臣之风即位不及用而孤棱髙标亦畧可见矣
今献备遗卷二十八
●钦定四库全书
今献备遗卷二十九
（明）项笃寿 撰
项忠
项忠字荩臣浙江嘉兴人也正统壬戌进士授刑部云南司主事迁陜西司员外郎己巳扈従北征羁留边外饲马久之挟二良马南驰马疲遂弃马步走间道凡七昼夜达宣府视其足陷蒺藜刺者百数还升山东司郎中景泰二年升广东按察副使按部髙州谍报贼携男妇数百流刼村落部将请发兵公曰贼无携家理慎无妄杀及讯其俘果皆良家被掠者尽释之天顺三年拜陜西按察使岁饥不待奏报辄发仓赈之会内艰陜人赴阙留者千人诏还任明年以大理卿征既行陜西人复诣阙下借留乃拜右副都御史抚其地时洮岷生熟畨作乱调兵抚捕之遂降成化改元边冦延绥调兵御之皆遁走闗中水泉斥卤宋有龙首渠岁久湮废奏开渠三十里复疏凿泾阳郑白渠灌田七万余顷四年固原土人穆蘓叛据石城守将宁逺伯王寿广义伯呉综巡抚都御史陈价等帅师剿捕失利都指挥费良死之诏以公总督军务同总兵官刘玉讨之伏羌伯毛忠战死我军遽退公即斩一千户以徇众乃定会有星孛于台斗占者以木在秦州不祥公曰贼虐害生灵恶贯滔天仰仗皇威问罪师直而壮兵法曰禁祥去疑昔李晟讨朱泚荧惑守岁卒以成功今殆类此乃不候援至即以师据贼水草困之朝廷以师久无功诏问公可否益兵公奏曰京军怯不谙战益之无用时兵部及前失律者恶公异已各煽浮议公坚主坐困之策相持者百日公度贼已困单骑抵其寨谕以祸福贼众多出降独满四与左右数来劫营前后大小三十余战辄败之已而满四使爱将杨虎狸出汲被擒公命曳出斩之虎狸乞命公乃许以不死解所东金钩赐而遣之约为内间卒擒满四斩首七千六百有竒俘二千六百因陈四事为经久计上皆従之凯还进右都御史京圻大水勅公巡视发廪赈之复劝贷得米一十六万五千石银布牛具各万余所全活者二十七万八千余人荆襄贼李胡子本刘千斤余党也倡流民为乱命公总督军务乃下榜招谕其负固者縦兵搜捕放遣者百四十万编戍者万余斩首二千余级献俘于朝者百余人进左都御史仍献便宜十事诏暂留抚治会有星孛于天田言者谓荆襄杀戮所致公再疏自明言为国任怨实未尝妄杀因乞骸骨上温诏慰勉寻召还成化十年拜刑部尚书踰月改兵部锦衣百户韦瑛挟汪直为诇察屡兴大狱擅执京朝官中外重足莫敢言公奋笔草疏率诸公卿奏之瑛坐谪戍朝野称快而其党千户呉绶者先在军中以挠法为公所黜时方用事乃极力构公坐落职寻复兵部尚书致仕家居二十六年卒赠太子太保谥襄毅　　论曰襄毅公将畧具马公西征石城记中浮言不顾卒以成功昔先零未服而辛武贤请亟进兵淮蔡将下而李逢吉请班师非汉宣之明唐宪之断何以成功哉襄毅公虽得之满四然卒以荆襄招怨讟故曰难成者功也易兴者谤也君子以身任天下大事死生以之苍蝇点玉自古然矣诗曰恺悌君子无信谗言不有君子谁可语此乎
陈俊
陈俊字时英福建莆田人也正统丁卯举乡试第一戊辰举进士授户部主事歴迁员外郎郎中尝督天津诸卫旧欠秋青草束奏减三十五万束苏松诸郡负折粮银七十五万有竒俊往征不数月悉完天顺中两广用兵遣俊督饷下令■〈施，弓代方〉盐商越境之禁使得随处贸易而别输粟二斗以饷军成化乙酉升南京太常少卿戊子召为户部右侍郎时边务殷四方奏灾伤移咨旁午俊裁决如流曲当事宜辛卯京师饥奉勅发太仓粟一百万斛减价粜以利民俊请凡籴以升斗计满一石者不许以故权贵人不得乗时射利壬辰命将北征勅俊督饷于秦晋诸边时岁饥边庾空竭而榆林延绥道险逺输者病之俊发金内郡市易且修西安韩城同官径道以便飞挽凯还加俸一阶寻迁吏部进左侍郎晋拜南京兵部尚书转吏部致仕加太子少保弘治元年卒谥康懿　　论曰陈公以综练之才所至职办修慎简重清白自持位登八座萧然如寒士世多推之
余子俊
余子俊字士英青神人景泰二年进士为户部主事升员外郎出为西安知府为开新渠号余公渠泾阳山髙水下溉田不得畜水为凿山开道灌田千顷升副都御史巡抚延绥延绥自正统中命都督王祯镇守榆林未城也祯始城榆林及十八寨移镇榆林尚未卫也成化六年置卫八年广榆林城増三十六营堡请尽厘陜中人有伍籍诡落者及罪谪南戍子孙不服南风土者实榆林卫又请建学立官弟子教之树蔬果开界石外地兴屯田岁得粮数万石自是始为重镇东渡河连大同西接宁夏敌不敢复肆又上疏言陜西有三边延庆宁夏甘肃三边之中延庆为内地国初逐出北人逺遁黄河外至正统初渡河犯近边始于沿边立界石创营堡筑墪台天顺以来敌知东西诸边各据险以守难窥伺惟延庆一带地无险阻可以驰突屡来犯边掠我边人为乡导遂知河套所在入屯其中自是敌顾居内而我列屯守御反在其外莫若于沿边一带墩台空处筑为边墙立砦堡况旧界石一带多髙山斗崖依山形随地势或铲削或累筑或挑堑绵引相接为边墙便报东起清水营紫城砦西至宁夏花马池东西二千里每二三里间为对角敌台砦连比不絶空处筑墙如新月状以侦敌避射凡为堡十有二崖砦八百一十九小墩七十有八大墩十有五两月成自是边警益稀十二年移镇陜西会诏议弭盗安民选将厉兵之方条上七疏皆行之着令十三年入兵部为尚书未几致仕召加太子太保改户部十八年又出总督宣府大同山西三闗军务言御敌利用战车条式奏上二十年再出宣大还京以左都御史致仕复召为兵部尚书乞致仕平生仕宦多在西北边榆林修边之功最大已而入兵部出边镇欲推榆林法尽修大同宣府两镇边墙沮于谗忌功有绪竟不能就尝曰人臣事君当随事尽力必为百年之计又曰大臣谋国遇有大利害当身任其责岂得养交市恩逺怨自全镇榆林时怨谤纷起坚执不挠卒能成功卒年六十一赠太保谥肃敏方巡抚榆林时罗山徐廷璋巡抚宁夏亦浚壕筑墉缮亭障有功当是时禹阳巡抚陜西称闗中三巡抚廷璋由选举以工科都给事为副都御史巡抚　　论曰昔先襄毅以撼汪直去位余公继入为兵书余承乏职方览故所存堂稿皆明确可为法守其所经画边事大都重修守先墙堡意深逺矣当是时市事不常有间被边患犹有余力及板筑频年通市烽火稍希练习兵将绸缪户牖可置不讲乎窃迹二公勲名在榆林尤着而才干宇局及出处会遇亦畧相同公即旋罢旋起席不及温襄毅一蹶竟不复起成功难居多口难调岂非命耶
李承勋
李承勋字立卿嘉鱼人弘治六年进士歴郎中出守南昌正徳六年贑贼犯新淦执叅政赵士贤靖安贼据越王岭玛瑙岸华林贼破瑞州势甚猖獗至即广诇谍缮壁垒扼溪涧屡进战擒胡雪二纔还府华林贼又叛杀副使周宪谕降健贼王竒约内应夜引兵举火为号大破贼徒境内安辑复上疏请蠲租八年桃源贼起江浙间执兵备呉廷举总制俞谏请边兵剿贼承勋曰贼乏食必掠裴源积粟请贑兵自徳兴南昌兵自岳源分两翼伏裴源而令边兵驱贼贼果走裴源大败遁太监黎安诬承勋窜贼诏大理卿燕忠即讯广信事白升浙江按察使歴右左布政使十五年副都御史巡抚辽东辽东无边患自汪直开边众辄携贰扰我开原懿路汛河三城极残破公至即修筑定逺庆云古城镇夷松山柴河六堡堠望百八十一所屯田千五百顷又修中固铁岭蒲河抚顺诸城皆浚隍树木为阻固东圉稍宁请告嘉靖初起南台转侍郎进尚书又召入吏部尚书道改刑部加太子少保改兵部尚书兼都御史代胡端敏公提督团营恶郭勋骄縦剪其羽翼勋愬之欲并中端敏力辞营务不允嘉靖八年还守兵部田州岑猛叛用兵两广骚动芒部沙保又叛土鲁畨夺我哈宻摇河西小王子岁入塞承勋与胡端敏相继本兵同心经理戎事颇戢奏裁各省镇守守备内臣二十七人锦衣官校旗勇内府诡匠数千人腾骧四卫者诡冒依附不可诘疏请官军考选清核并如旗手等卫制曰可内臣言四卫禁军隶兵部不便往岁彰义门大破东市剿曹贼皆四卫功以直内故得号召易集下兵部再议承勋执言往岁之事彰义门之战由王振东市之贼即曹吉祥也上従其议九年大风昼晦上恐惧忧边诏问承勋荅曰去岁冰合北人尽入河套以故陜西边患延宁固原为急甘肃军饷専仰河东宜于兰州及时籴贮以备河西灾窘曩时河西患苦土鲁畨伊伯勒又深入两冦夹扰孤危益甚海贼套众出入杀掠并经庄浪被其残害急宜缮塞设险断臂截踵使贼相隔絶乌梁海最近京师不善抚即为门庭之寇云南安鳯之叛军民困敝临安蒙自盗贼复起旷日持久恐酿成大患交趾世子流寓老挝异日归命请援或据地求封皆未可测惟用人理财早为警备以保社稷幸甚十年议耕桑礼诏问之答言礼有仪文政有根本惟上下俭节垦田兴水利足民衣食今日急务议郊禘又诏问以傅经术顺人心对是年春充正使册九嫔晨起趋朝暴疾卒赠少保谥康恵提兵南北晓畅军事通达国体议论英发洁亷自守家无余赀　　论曰李康恵明习边事深识敌情与胡端敏继掌邦政蹇蹇匪躬万里长城斯其属之矣胡之早计淮南李之请罢镇守谓有社稷功者非耶
今献备遗卷二十九
●钦定四库全书
今献备遗卷三十
（明）项笃寿 撰
髙明
髙明字上达江西贵溪人也童时割股愈母疾以孝闻景泰辛未进士拜监察御史巡都城所议狱多着为令巡按河南罢去不职吏甚多天顺改元率诸御史劾兵部尚书陈汝言怙势乱法汝言下狱死明直声益振都察院狱囚忽刼狱走众相顾骇愕明驰片纸报九门毋出行者使号诸涂得卒百余袭捕之庚辰劾天下述职官御史赵明为疏首实明所草也辞颇激上诘草疏者谁明独任之不以累赵御史寇深素重明従容言于上曰累年弹文奏草皆出髙明手幸不以细故罪之上曰是能御史也置不问吏部奏拟明为山东按察使上谓李贤曰髙明宜内任又谓寇深曰明可都御史未几迁大理寺丞御史锺同景泰间谏复储下狱死尸久不获明求得之率诸同年买棺治敛属其子归塟焉宪庙初擢京右佥都御史时淫雨为灾明极言内自宫禁外至边境皆有阴盛阳微之象又请塞纳-马恩省马纳粟诸幸途荐郎中何宜等可用扬州盐寇作乱勅明督捕造巨舰名曰筹亭往来江南北躬督卒擒灭之中官鬻私盐擅执仪真卫指挥卒閧不可解明抚卒令勿哗籍其盐入官论劾户部及诸武官縦法状陈利害十余事多施行焉寻乞终养归上杭盗起勅起明往捕力疾视事诛止首恶余悉轻坐海濵民集亡命为不轨止坐妖言律诛之奏置永定县疾作上疏乞归不俟报去尝自号五宜居士曰无才一宜退有疾二宜退亲老无昆弟三宜退及以治盐征谓宜再起功成疾作再宜退　　论曰髙公为御史号敢言有捕盗功急流勇退贤于流俗逺矣昔孔戣言三宜去司空啚言三宜休古今人岂相逺哉
邓廷瓉
邓廷瓉字宗器湖广巴陵人也景泰甲戌进士授淳安知县政尚慈恵不求赫赫名终九载人无知者兵部尚书张鹏巡抚广西荐廷瓉知梧州会内艰去不果贵州新设程畨府在万山中夷獠杂聚号难治吏部求其人得廷瓉曰是尝荐知梧州府者既至榜谕诸夷使受约束政令公平莫不感恱垦田不踰入市不扰四境晏然凡城郭街衢及祠庙廨舍以次兴造歴迁都察院右副都御史巡抚贵州适黒苗叛上勅廷瓉兼督其军招抚不従调兵剿平之条上十一事始设都匀府独山麻哈州清平县择流官土官兼治之寻命总督两广军务政尚清浄属吏不职者劾罢太甚者一二人而贤劳者辄荐举之奏汰冗滥曰禄出于民毋徒费也奏改都御史金泽巡抚江西以便征调迁衡州兵备于郴设千户所于广东之陇水调遣新军守御而给地以为屯种悉施行之瓉以恩信抚边境兵不轻出出必成功若郁林川云垆大桂诸蛮及四会等贼以次平之官至左都御史卒赠太子少保谥襄敏　　论曰邓公寛简勤敏善委任人卒以成功贤于琐细苛察逺矣
王信
王信字君实陜西南郑人也父忠征迤北战死正统中袭寛河卫千户己巳也先薄都城拒战西直门外有功擢永清右卫指挥佥事景泰乙亥征五开蛮迁指挥同知天顺辛巳曹钦反战东市迁指挥使选充文华殿侍卫成化初尚书王翱荐镇通州改守倒马闗缮治城堡敌不敢近丙戌石和尚刘千斤反信时守荆襄率数十骑驰据房陵调民兵不满千人贼奄至合围亟攻而主帅逗遛不救信多张旗帜举火昼夜不息相持四十余日间命死士出城举火礟贼以为援兵至惊溃走追败之升指挥同知勅镇临清兼管仓粮凡公私利病及河道闸坝废壊区画悉当寻作镇湖广有诏询军民机务条上八事曰缮城隍广储蓄省徭役立赏罚选能吏禁窝户练将才慎守备又疏言地方水旱郧阳新筑城垣冲坍过半军民愁叹仓廪无储皆当预防因条四事一慎専任二实仓储三修兵卫四禁科罚悉施行之永顺保靖二土长世相雠杀谕以威徳悉奉约束靖州及武冈蛮久不靖守臣议剿灭之信巡边面谕竟不烦兵而下诏诸苗犒以牛酒且诘其顺逆之由苗稽颡谢曰累岁苦于征索故作乱幸遇将军属役恐后耳顾敢反耶信上疏曰湖广蛮夷虽曰内蠧实无能为我军利其窃发可以邀功今宜挑选精锐常加提防其患自息荆襄流逋逃避徭役长子老孙已成家业滥行诛削恐及无辜当修葺城池整饬武备防弥之耳田地髙低不齐农家素无积蓄敛获未竟糇粮已空机杼纔停布缕何在求免饥寒必不可得乞选守令大加存恤滥升官员无虑千百不劳一矢冒列崇阶乞查勘削夺三司方面所以折冲御侮承宣激扬者也当公以格物亷以律已端本澄源在朝廷而已上下其章于所司疏荐所部都指挥刘斌张全其略曰英俊之士处心刚正宁肯抑心低首奔走媚求若不曲加延访则贤才多隠志士沈匿任用何能广乎升都督同知总理漕运即日上道语人曰荷国厚恩未能报称此行当以江水洗涤肺肝少尽区区耳帅府旧有湖开通泊运舟信沈毅简重不营私产不为子弟乞官刘忠宣曰将官若王君实那讨得来信然
王骥
王骥字尚徳束鹿人永乐四年进士为兵科给事中使山西蠲徐沟盐亏课二十余万入尹顺天宣徳二年升行在兵部侍郎坐事缚下狱寻复任升尚书正统二年阿勒台多尔济巴勒数入塞寇掠甘凉骥出总诸军与便宜勅西征至军中大会诸将辕门缚不畏军令都指挥安敬斩辕门遂大阅士伍定更畨减输挽饱士调马养锐待敌敌至庄浪授方畧出战稍捷敌引去未几又复至即驰至甘州简副将蒋贵率精骑追击戒贵曰努力破之树功名否无相见贵遇于石城儿泉战败之敌尚数窥边近骥曰彼未大衂不畏我不退去我罢于奔命遣谍知敌巢所在复用贵先锋率兵与都督任礼等分道出塞期会夹攻转战二千余里俘边人畜数千六年云南思任发叛木麓川木麓川本百夷僻逺不当中国一郡骥统兵十五万转饷半天下至云南大暑众请且按兵骥曰贼方炽毒吾民行不可缓敢阻军者斩部署至金齿分三道捣上江上江者贼巢也攻三日不下会大风縦火焚贼栅乗势力战斩首五万贼退走保险拒我我兵深入破连环七砦于沙木笼山又破其象阵马鞍山思任发遯移兵讨韦郎罗韦郎罗者维摩贼僭称广新王骥遣偏师抵贼境言王尚书大军且至贼党溃韦郎罗走安南传檄且入安南追贼安南人惧斩其首并缚妻子来献七年班师还京封靖逺伯食禄一千二百石世指挥同知未几思任发自缅甸复反骥督征发卒转饷三十万人击思任发缅甸思任发遁革麓川宣慰司设陇川宣抚司于陇把加禄三百石是年巡宁夏甘凉塞十三年木麓川贼孽思机发反孟养又督军至金沙江贼坚栅西峯拒我骥潜渡破贼栅思机发遁苗富虫者僭称刬天王骥充征蛮将军讨之获俘献京师加禄一百石景泰元年与世劵行在兵部右侍郎柴车言敌性谲诈叛服靡常托克托特穆尔者永乐初随其部长巴图特穆尔等来归未几叛去迨今三十年又复来归安知异日不叛况京储漕运不易请因其初来分处外地各卫所下兵部骥言永乐间来降达官柴永等分保定等府乞如例遣送河间徳州等处授田畜牧自便着此为例上従之寻改南京兵部总机务三年罢天顺元年复兼兵部尚书加禄一百石寻请老四年卒年八十三赠侯谥忠毅　　论曰王忠毅文武兼资策名边鄙为国世勲庶几哉万邦为宪者矣忠顺官军给有土田岁有布花与土著无异近亦有虑及之者要之无能为也
牟斌
牟斌字益之正徳初掌锦衣镇抚逆瑾窃政逐方正大臣言官刘莅戴铣等凡数十人一时下诏狱斌轻刑缓械曲为申救任御史者自愬诸僚上奏时置其名彼实他出斌曰古人耻不与党人尔为忠乃悔耶瑾令复狱词去铣疏首权阉字斌不肯谓其僚曰存此则诸君子臣节白他日昔宋邹道卿以失原奏被害吾侪毋自为计奏入瑾大怒又侦知斌庇言官矫旨廷杖斌垂死瑾诛复任镇抚知府刘祥与内臣相讦下斌治内臣贿张雄令曲祥并贿斌斌不従雄陷斌安置武昌感疾而卒前有袁彬者以小校従裕陵北狩当是时文武羣臣或捐躯草野或奉头鼠窜彬独従上恭谨服劳驾还入南宫升试百户复辟后升都指挥掌锦衣卫事门达中彬调南京达败戍边召彬还嘉靖中刘东山之狱锦衣王佐忠勤亷劲有名　　论曰牟公忠直沈毅有烈士风其护持谏官暁任御史者见尤伟甚近代诏狱士流不毙杖下谓非掌刑者力哉夫亦闻牟风而兴者乎
马永
马永字天锡迁安人世金吾左卫指挥使正徳六年流贼起督战功升都指挥同知江彬统宣府兵练西内永以千总隶彬称疾不起彬强起称病笃以故得脱彬祸十年守备遵化明年敌入马兰峪塞杀叅将陈干以永为叅将守太平寨十二年又入塞战柏崖堂再战白羊峪斩首五十十三年升署都督佥事充总兵官治三屯营寻署都督同知尽简诸军散遣老弱聴其农市取其庸倍给诸健武者衣饷健武者又皆喜人人奋习武艺当是时渔阳一军称雄未几上至喜峰口欲出塞永扣马谏不可上注视久之顾内侍曰此马永耶笑而止诺延长巴尔斯结诸国邀官赏不得輙入塞永迎击洪山口大败之斩首五十八升右都督嘉靖三年巴尔斯入青山口塞斩其骁酋遁去巴尔斯自是效顺保塞四年大同军乱杀都御史张文锦叅将贾鉴用兵不利朝议且抚永上疏力言不可抚勅永提兵出居庸讨之俄以流言中止五年永上言乞宥诸言大礼获罪者又言陆完有平定功宜赎罪録用其子夺总兵寄禄南京督府十二年大同再乱杀总兵李瑾讨之久无功廷臣荐永召至业已抚罢兵复还南京十四年辽东军乱逐都御史吕经召永总兵辽东十七年敌入塞率兵五千人捣其巢焚其庐还十八年辽军再乱率家兵逼之斩四十余人遂定升左都督卒于辽东辽人为罢市哭丧过渔阳人皆哭两镇皆祠之永善知人奨拔萧升刘渊祝雄皆起列校为方镇　　论曰马公起侍臣歴边镇有破敌功而扣马力谏卒以回銮其策讨叛卒壮而好谋也竟以抗言寻起寻止而辽阳遗爱至今思不衰即其知人善任所奬进士不以其方休休焉有大臣风矣
梁震
梁震新野人世榆林卫指挥使嘉靖七年升署都指挥佥事协守宁夏兴武营惯战敢先登破敌八年进游击将军东西援应有斩敌功十一年进副总兵延绥十三年斩敌首功歴升都督同知十四年总兵镇守陜西当是时闗中少边患大同宣府敌数入塞杀掠吏民十五年升右都督改总兵大同大同自五堡之役杀巡抚张文锦叅将贾鉴寻又杀总兵李瑾镇巡每甘言煦之稍不如意即反唇瞪目或飞章讹语相摇撼震闻命率家丁五百人驰至云中申严约束曰我无尔陵尔无我叛王法军令具在我不敢破纲纪误国其家丁时时向镇兵语曰尔敢蔑主将者恃众耳儿郎辈无不一当百五步内恐尔不得用其众镇兵稍敛缩十六年春震率兵出玉林川斩首共一百四十进左都督又出黒山门猫儿庄各斩首八十叙一子百户十八年震鸠卒给饷修五堡军中不敢哗震益身先之与同甘苦五堡竟复敌不敢近塞震卒以五堡功赠太子太保卒后五堡亦旋废十九年二十年俺答阿十孩吉蘘三入云中塞直逾太原窥平阳震不死五堡不再废去亦不敢輙轻入塞自是鴈门河东云中上谷残破朝廷亦思震优与恤典赠太保谥武庄震在边専练家丁时时出塞刼其营故不敢輙近塞得其营马尽与诸出塞刼者以故人皆效死趋利敌以故益畏之或诮震出边起衅曰起衅律有之谓承平时敌牧猎为生不扰我边而我边将扑杀邀功也乃今敢数深入驻帐塞上官堡民堡十去七八我合捣巢否也震卒家丁无所归守臣以闻令入伍与衣粮边将颇得其力　　论曰余闻之端简郑公云武庄得士死力卒之日家丁无所归摄即籍入行伍竟亦不及前时近有都督马芳者以骁勇着马故降敌起健儿策身三朝以勲名终时时谓余曰往岁名将暨开府秉钺者皆练有家丁有及千余人者以故善揣边情彼亦知所严惮近拘文法乏羡财养亷土地俱籍入其租况以市故不复言兵事不闻有家丁者即有之亦游谈寄空名狎客耳傥有边患安能出死力破敌哉
今献备遗卷三十
●钦定四库全书
今献备遗卷三十一
（明）项笃寿 撰
刘大夏
刘大夏字时雍湖广华容人天顺甲申进士歴任职方郎中时有中官献取交南策有旨索永乐中调军数大夏匿其籍使者数被挞若弗闻者徐以利害告尚书余子俊入言之事寝朝鲜使者为建州兵邀击请改贡道事下兵部大夏曰朝鲜入贡自鸦鹘闗由辽阳经广寜过前屯而后入山海闗迂回三四大镇此祖宗微意今欲改道自鸭緑江抵前屯山海路太径恐贻他日忧卒不从敌兵数入云中边将失律中外震惊每报至尚书必曰刘郎中云何所言輙行行輙有効时右侍郎缺有欲荐大夏者大夏逊词谢之遂乞外补出为福建叅政奉勑廵海道兵久弛仓储为势豪所侵且尽首选卫所军政官而择其尤者緫诸水寨军造战哨船各千艘葺仓计储立收支法进广东右布政使甞过厓山吊大忠祠宋慈元后陵寝无主立庙祀之河决张秋擢右副都御史徃治集山东河南二省守臣议大夏曰河性猛悍张秋乃下流喉襟未可輙治宜治上流导之南行筑长堤以御横波且防大名山东之患候其循轨而后决可塞也乃疏孙家渡河三十里四府营河十里筑长堤起河南胙城尽徐州经滑长垣东明曹单诸县长三百六十里量能任功五旬而事竣弘治丁已北边乏粮刍大夏以户部侍郎简命经画至则召父老日夕问尽得其要领掲榜通衢云某仓缺粮几千石每石给官价若干但愿告报者米十石以上草百束以上俱听军民有粮刍者得自告报由是仓场有余积而私家有余财矣寻乞致仕归庚申进右都御史总督两广军务壬戌升兵部尚书进太子太保时北边告急上以兵事属苗逵谋出兵上召大夏问计大夏不可上曰永乐频出塞用兵今何不可对曰皇上圣武固同太宗但今兵逺不逮耳且当时如国公丘福稍违节制数万甲兵俱陷边地今之将帅又在丘福下焉能决胜逺讨上悟曰朕几为人所悞事遂寝上甞召问天下军士何如对曰与民一般穷安能养其锐气上曰在卫有月粮从征有行粮何以至穷对曰江南困于漕运江北困于京操此外浪费犹有臣等不能知者所以俱穷翌日诏诸司凡军民弊政悉疏以闻上欲以近地团操人马以卫京师以问大夏对曰京西保定地方独设都司以统五卫仰思祖宗恐亦此意寻有御史请将保定军万人回卫团操上可其奏忽有造飞语诬大夏者上曰宫门岂外人可到必不得私役此军者忿而诬之耳修清寜宫奏减军夫五千余人督工者诉于上上令司礼监语内阁曰刘大夏不以大工为事率意减去人夫即调旨切责大学士刘健曰爱惜军夫司马职也近日刘大夏累乞归朝廷勉留尚请之未巳若切责彼将以不职固辞孰可代之司礼监入告孝宗欣然纳之卒减工役癸亥四方奏灾异京师四月五月不雨条上十事一曰京住官军苦于出钱供用二曰在营军士困于私役做工三曰江南军士因漕运破家四曰江北军士因京操失业五曰竭军民之力运粮而滥食者众六曰罄生民之财买马而私用者不顾法禁七曰各处镇守太监贪婪八曰各处守偹内臣占军数多九曰升赏被于势要十曰禁卫苞苴公行悉施行之上每有大政事輙召大夏及都御史戴珊面议乙丑春奏对毕出白金二锭以赐曰卿等将去买茶果朕闻朝觐日文官避嫌有闭户不接见人者如卿等虽开门延客谁复以贿赂通也朕知卿等故有是赐且命不必朝谢上一日召大夏面语曰事有不可每欲召卿商量又以非卿部内事而止今后有当行当罢者卿可宻写掲帖封进对曰不敢上曰何也大夏曰先朝李孜省可为鉴戒上曰卿与我论国事岂孜省营私害物者比乎对曰臣下以掲帖进朝廷以掲帖显行是亦前代斜封墨勑之弊也陛下宜逺法帝王近法祖宗事之可否外付之府部内咨之内阁可也如用掲帖日久上下俱有弊臣不敢効顺上称善者久之上甞问天下何时太平朕几时做得如古之帝王大夏曰求治不宜太急凡用人行政有疑者即召内阁并执政大臣面议务求至当顺理而行便是太平上曰刘健甞荐刘宇可大用宇小人也岂可用哉户部郎中李夣阳言事下锦衣狱寻诏复职他日独召大夏奏事毕上曰近日外事若何大夏顿首曰近释李夣阳中外欢呼圣徳如天地上曰李夣阳奏事狂妄朕不得已下之狱所以即释复职更不令法司拟罪也大夏顿首谢曰陛下此事尧舜之仁也刑部尚书闵珪谳重狱忤旨批答久不下大夏独召对上因语及之对曰人臣执法不过效忠所以圣帝明王屈意从之闵珪所为无足异者上曰且道自古何君何大臣亦甞如此对曰臣读孟子舜为天子皋陶为士瞽■〈耳叟〉杀人皋亦执之而已今之法司似未可深责也上颔之旨下一如珪所拟光禄寺多冗食大夏因岁饥疏论之诏裁减岁省银钱八十余万奏革腾骧四卫勇士节宫府冗费数百万每奏事内庭輙造膝武皇初四土章请老致仕逆瑾擅权因尚书潘蕃总兵毛锐狱词连大夏逮赴北镇抚狱同系者请行赂以求生大夏曰如此而死祸止一身称贷免死则累子孙且丧一生矣瑾怒欲置之辟会议朝堂左都御史屠镛曰检律刘尚书无死罪瑾曰充军罪亦无耶法司阿瑾意引例戍肃州士大夫闻大夏出狱且喜且泣发都城日观者如堵所在罢市父老涕泣士女携筐馌进果食有焚香宻祷愿公生还者至戍所即买地为墓不挈子姓侍行或以问大夏曰吾仕宦日不能令子孙官发配老死顾令子孙补伍乎庚午肆赦得放归瑾诛复官致仕卒于家谥忠宣　　论曰敬皇御极寤寐忠良优礼元老庙堂有都俞之风薄海奏熈和之绩维时华容刘公独以笃棐之忠受特达之遇宠冠百僚造膝黼扆屏人宻语日旰未退虽元勲硕辅腹心禁近不得与闻君臣之交不啻鱼水即登三迈五不足异也而鼎湖抱泣遐荒僻裔如丧考妣刘公白首束缚幽囹逺戍青海士大夫闻者知与不知无不流涕遂使毒流缙绅几揺社稷剥复相倚天实为之嗟乎君子不患弘道遭时难遭时匪难遇君难乘时遇合矣而垂成之功隳于奄忽曷故邪
韩文
韩文字贯道山西洪洞人世居相州宋魏公裔也生时母夣紫衣人语曰送文潞公与尔因名文成化丙戌进士授工科给事中劾左都御史王越邀功启衅且荐王竑李秉宜召用语侵两宫逮至文华殿考讯几死歴迁南京兵部尚书叅赞机务岁凶道死者相枕藉移咨戸部请预支官军三月俸度支以未得命为辞文曰救荒如救焚民命在旦夕安能忍死以待邪即得罪吾请当之遂发米十六万石米价渐平人不病籴改户部尚书寻加太子太保敬皇帝召见谕以盐法大壊边饷不足使厘革宿弊文退上七事一曰革开中引盐之弊二曰革兴贩私盐之弊三曰革贱卖官盐之弊四曰革买补残盐之弊五曰革夹帯残盐之弊六曰革越境卖盐之弊七曰革运司废弛之弊指摘剀切嘉纳之苗逵征讨无功日费逾千金文论劾之逵衔甚乞文督饷而文复疏请追究羽流幻术抑戚畹中贵占夺和买民田及举正窝占引盐怨雠丛积文自如也毅皇登极文首倡府部科道等官伏阙抗章暴逆瑾罪继之以泣乞置诸法毅皇帝觉悟已得请矣亡何輙报中止瑾愈肆矫旨致仕言者论救再降级闲住子士聦髙唐知州士竒刑部主事皆坐免为民仍假失落簿籍差官校械系下锦衣卫狱会早朝有投匿名文书于丹墀录瑾罪恶且言必欲杀文以报私怨瑾愈怒仍矫旨罚输大同米一千石后更罚二千石皆称贷以给庚午瑾诛诏复原职致仕世庙初赐玺书褒嘉寻以守正被害加太子太保令有司存问复赐诰有曰比因权奸之窃柄痛惟朝纲之纷更尔能守正不阿以忠自誓倡危言而叩阙屹乎山岳之难揺甘竒祸以忘家凛尔氷霜之不变天下仰其风采神明相其寿康起文彦博于九袠之余人心攸属继韩魏公于百代之后家庆弥彰卒赠太傅谥忠定　　论曰余读史至石显杀望之王甫诛陈窦岂不信哉忠佞不两立哉盖奸人之窥伺神器者必先诛戮以立威而务去其异已者庻几可得志也华容洪洞非逆瑾之素所畏惮者哉故其得祸最烈而先去之固知其必不附已不如是不足以逞其图也噫有天下者其无使小人去其所畏以成其势哉
马文升
马文升字负图河南禹州人景泰辛未进士授监察御史两按山西湖广有声天顺癸未升福建按察使镇守扰民輙绳以法穆蘓反起为右副都御史廵抚陜西与都御史项公会兵讨之生擒穆蘓捷闻升左副都御史时汉中李胡子潼闗火蝎儿蒲城王彪各聚众刼杀悉剪除之壬辰敌侵临巩文升督兵追之黒水口生擒平章德哷蘓斩首数千遂陈时政十五事及御边三策寻命节制三边北人攻固原及好水川檄召诸路兵按伏汤羊岭敌至伏发尽弃辎重遁走擒斩首恶因改其岭为得胜坡勒石纪功焉乙未召为兵部右侍郎适辽东有警命往备之制五花营八阵图以训士卒复上御边十五事事寜升左侍郎食二品俸戊戌建州女直来侵廵抚都御史陈钺欲诱杀进贡来使以掩己罪上命文升再往时太监汪直亦奉命廵边阴主钺议邀文升偕行弗聴先驰赴其地招抚哈斯岱等二百余人直至敌亦解散无所获文升独与抗礼还奏文升不与彼农器以启边衅而言官复劾钺激变事诏刑部尚书林聦同直再往勘遂逮文升下锦衣卫狱文升言实禁兵噐非农器也竟谪戍重庆直败诏复文升官致仕甲辰起为左副都御史廵抚辽东弘治改元召为左都御史掌院事上耕籍田文升与行九推礼教坊司出狎语即斥去之二御史以纠仪下狱文升言即位之初不宜輙罪言官遂获释哈宻忠顺王先为土鲁畨首蘓勒坦阿里所擒并夺王母金印苏勒坦死弘治四年其子阿哈玛特以金印城池来归守臣以闻文升请立元之遗裔善巴者袭封忠顺王以主哈宻未几阿哈玛特复携善巴及金印以去文升时为兵部尚书请以阿哈玛特所遣入贡赛音莽苏尔等四十余人皆安置闽广闭闗絶贡以孤其势而阿哈玛特复遣伊兰据哈宻文升请勑肃州副緫兵彭清统蕃汉兵袭伊兰伊兰遁走追剿六十余人阿哈玛特遣使谢罪入贡并以善巴金印来归遂复哈宻海西人当布嘉克谋叛械系京师巧辩不服文升徐以数语折之遂窜海南戊午春皇太子立加少保兼太子太傅文升上疏曰太子国之储贰天下之本宜择老成纯谨之士以资启沃不宜杂以浮薄恐亏损盛徳上欣纳焉边人和硕攻大同威逺京师戒严上亲洒宸翰赐以尚膳召文升至便殿咨战守之策因举成国公朱晖等练兵以待且令各边谨斥堠修战具敌知有备遁去转吏部尚书上召至暖合面谕曰明年天下诸司朝觐卿务用心访察大彰黜陟之典文升对曰圣心求治如此宗社之福臣敢不尽心以图报称乙丑考察大朝官员汰去不职者二千余人正徳初太监王瑞以大昏礼欲用儒士七人篆刻畨字文升不从给事中安奎言宜聴文升言瑞诬文升抗拒赖大臣力救得白会两广缺总制被荐者不乐于外乃嗾御史劾文升文升求去疏凡二十一上未几致仕卒赠太师谥端肃论曰敬皇励精综核寤寐俊髦禹阳马公实秉衡鉴故六曹之长莫非民誉下至百司咸济济焉士敦耻譲俗返淳朴众贤和朝万民和野即周之成康汉之文景蔑以加矣
雍泰
雍泰字世隆陜西咸寜人成化五年进士授呉县知县呉濵湖湖涨沦田千顷作堤护田民受其利称雍公堤呉民有妾亡者妾父讼其夫宻杀之匿尸湖中石下泰讯其父曰匿石下汝安得知之此非汝女必杀他人女冀得赂也一考而服召为监察御史廵盐两淮为都御史廵抚宣府叅将李稽不法部下状其恶具草且闻稽跪堂下乞受责图自新泰曰此军法也缚下杖之稽已乃譛之时相言官遂以擅辱将官论之遂罢正徳二年诏起副都御史操江固辞弗允未几升南京户部尚书时逆瑾用事以泰乡人欲亲用之不应遂斥去而诸所甞荐之者禹阳灵寳皆获罪年八十卒论曰雍公筑堤利呉人人至今道公功不衰踪其所以惩弁士可谓严而恕矣卒为所中罢去再罹瑾祸并逮举主何其厄也
今献备遗卷三十一
●钦定四库全书
今献备遗卷三十二
（明）项笃寿 撰
李秉
李秉字执中曹州人正统元年进士景泰二年宣府总饷侍郎刘琏廵抚都御史任寜罢秉以佥都御史总督边储叅赞军务劾退柴沟堡都督董斌又尽更置诸不才将校三年秋卫喇特入贡上言迤北使臣纳克楚等三千人马驼畜四万余匹除进贡外存飬宣府日支草料宣府草不过二十万束料二万石我兵尚不给何以供边使且永乐宣徳间边使进马官验不堪者令于外地牧放不许入境窥伺正统间许住牧大同以故深知地利数数犯边今众多谲诈不可不防是年冬兼廵抚寻改提督军务遂荐叶盛叅赞独石诸城军务劾总兵纪广副总兵杨能上曰塞圉方棘不得以细故捃大将下廵按御史核报广亦诉秉専召秉还京以右通政蒋琳为佥都御史代之言官交章请留秉上为且留琳遣言官即勘白之改琳贵州镇守督军务廵抚秉留宣府四年掩土木鹞儿岭战没遗骼万五千请下大同紫荆诸鎭并掩凡十数万是秋病乞代不许许一子视疾成化二年董山诱海西攻辽东秉及武靖伯讨降山逮山至广寜诛之徙其党广西加太子少保还台四年入吏部为尚书五年春致仕
崔恭
崔恭字克让广宗人正统元年进士为户部主事出督延绥边储南阳荐知莱州府府库故岁入漕海布数万輙浥烂破库人家恭请量留漕海布余并出为军饷不踰年布尽归守库者八百家十三年莱大旱蝗捕蝗发赈乞免下邑逋租明年敌扰京师集兵数千遣官部署勤王在莱六年吏畏民懐景泰三年升湖广右布政使尽革诸冗费及和市苗贼侵武冈督饷训民兵剿贼贼皆聴抚公安监利流民相杀恭曰勿急急且大变下令流民愿附籍者聴否且俟秋成遣归众遂定调左江西囊中惟律比图书衣数袭省有广济库者库官吏干没五十万尽发其奸赃行台韩雍竟法连坐布政使失职郡邑肃然制为役法调轻重任一岁劳得逸九年天顺二年升右副都御史廵抚苏松诸郡会都督徐恭请浚仪真漕河役夫六万人程工赡廪民不告劳又浚常镇河避江险四年盐山荐为吏部左侍郎成化五年代李秉为尚书不久罢归九年起为南京吏部尚书卒赠太子少保谥庄敏恭寛平坦易中无芥带好善恶恶出于天性临事刚而不亢柔而不亵其在吏部慎惜人材奬拔后进亷靖自居人知严惮
姚夔
姚夔字大章桐庐人正统七年进士明年为吏科给事中条上时务八事内会边警累疏言御敌方畧景泰元年超升南京刑部侍郎三年改南礼部勑考察云南诸吏四年留礼部上皇复辟调南刑部未几召还礼部天顺二年南阳荐改吏部代孙弘佐盐山七年代石瑁为尚书礼部茂陵初率羣臣上思艰难戒逸欲重名器数事睿皇后崩议合葬礼议祔庙礼七年满九载加太子少保是时屡有灾变力陈屡遭祲异祸乱将起疚心危论冀上感悟因乞归不许未几卒赠少保谥文敏夔资仪山立议论河悬雄才伟度遇事立断奖诱后进振拔淹滞意所交识不避亲故成化初言少保黄福得谥忠宣土木死事大臣尚书王佐邝埜虽赠少保未得易名佐操存正大经畧弘逺埜心术端介处事严恪没于王事乞谥如福例制曰可谥佐忠简埜忠肃
尹旻
尹旻字同仁歴城人正统十三年进士入翰林为庻吉士天顺初迁通政司叅议六年督饷陜西成化二年升吏部右侍郎五年转左歴佐王李崔姚四公九年代姚公尚书累进太子太傅致仕卒赠太保谥恭简旻选法通敏贤愚皆说竟为津要人所恶中伤去　　论曰李公策勲宣府所向輙克崔知莱州有恵政督浚漕河至今赖之姚好建白皆切中事冝三公者与尹逓掌邦治简毅通敏各擅其长要之皆天官之良也
今献备遗卷三十二
●钦定四库全书
今献备遗卷三十三
（明）项笃寿 撰
张敷华
张敷华字公实江西安福人父洪监察御史死于土木景泰初以死事荫敷华为国子生敷华少负竒气甫七岁里社有竹木之祟指领群儿斩伐殆尽天顺甲申登进士第选翰林庻吉士有文名大学士李贤彭时欲留官翰林力辞不就成化改元授兵部主事累迁郎中数忤贵势捃摭无所得升浙江右叅议监温处矿课景寜有矿盗数千人敷华曰此可抚而定也乃刻日使自归及期亲驰抚之贼露刃以待及谛视曰果我张公也皆骈首聴命乃执其首恶十二人余悉宥之歴迁湖广左布政使岁大饥全活不可胜计进都察院副都御史廵抚山西岁歉奏暂増解池盐课以补王府岁禄会霖雨躬祷于神盐池独不壊大同边饷岁给多折纳敷华请太原以北可通车者聴运米改抚陜西五台山有妖僧马文升曰张公实在必有处分比报至则已生缚之矣总督漕运拜左都御史请严天下有司贪酷奔竞之禁正徳改元逆瑾用事惮敷华强执矫旨令致仕卒赠太子少保谥简肃子鳌山正徳辛未进士选翰林庻吉士拜监察御史督学南畿有父风　　论曰简肃公受知孝皇帝执法内台力振颓纲与华容禹阳诸公一心同徳可否相济翊赞熈和之业可谓盛矣晚值否运触忤权逆归老丘樊既明且哲身名两得世济其美不亦伟乎
戴珊
戴珊字廷珍江西浮梁人也天顺甲申进士授御史督学南畿品藻精明以文艺占器识其最所赏誉者大学士王鏊也迁陜西按察副使仍専学政歴升都察院副都御史抚治郧阳进左都御史益振风纪孝皇励精亲鞫大狱诸司悚震珊从容开析特受知眷每召问政事移晷方出累疏告老优诏勉留卒赠太子太保谥恭简　　论曰世称浮梁戴公知人每试士阅文辞即知其人心术噐识至年命修短位秩崇卑十不失一及践上卿秉宪贞度正已格物遭孝皇殊顾得行所学卓为名卿与简肃嫓美矣
张恱
张恱字时敏直隶华亭人天顺庚辰进士歴任浙江按察副使提督学政初糊名校士寻去之曰我且自疑人谁信我所奬拔或出新进往往有名士皆帖服莫敢以私千者成化甲辰以湖广按察使入觐升工部侍郎弘治改元迁礼部再迁吏部癸丑大旱上疏请遵旧章恤小民崇俭素裁冗食禁滥罚复上修徳图治疏悉嘉纳甞两摄选舆议称允升南京兵部尚书叅赞机务寻加太子少保镇静简易上下安之性素清约终始不渝致仕归杜门不出以节俭率人卒赠太子太保谥庄简　　论曰张公醇徳清节晋陟大僚国之桢干乡之羽仪庻几兼有之矣
许进
许进字季升河南灵寳人成化丙戌进士擢御史出按甘肃山东所至持风裁官吏豪右不法多自按问不下所司墨吏皆望风解去都御史陈钺妄杀建州之人启衅辽东御史强珍劾钺汪直诬奏珍逮下狱进论救且言直罪状诏夺俸三月珍谪戍辽东湖广总兵李经有道士以黄白术干之者不用怨经乃诬经不轨首其事于汪直直奏逮经百口赴锦衣卫狱进察其寃具状以闻即日诏诛道士且禁校尉勿再妄缉事直愈怒日令逻卒侦于门无所得后竟以章疏字讹奏进杖午门下几死迁山东按察副使监试有欲私贵介子者执不从东昌一武官子懐金同儒生饮酒家是夜被杀有司疑生严讯诬服进徧阅商歴知酒家以杀人之翌日买布数疋遂伏辜寻以公事逮赴锦衣狱会赦得出升广西按察使擢都察院右佥都御史廵抚大同上备边四事一曰定策应二曰备战具三曰修墩墙四曰筑屯堡复陈边事者八曰恤边军寛边民専主守平输纳复军粮便接逓去无益革冗官劾太监石岩岩诬进擅用旗帜降知兖州府进陜西按察使甲寅敌侵甘凉拜左佥都御史廵抚甘肃土鲁畨世雠哈宻其首阿哈玛特遣将伊兰袭据其城进与都督刘寜调集齐勤罕东诸兵夜冒雪进兵伊兰遁走城中人从乱者余八百或请尽屠之以徼封矦进不可曰得城无人城谁与守遂复哈宻以功进右副都御史廵抚陜西陈八事召为户部右侍郎论救刑部主事郑岳彗见复上修省数事会推大臣或不协舆议即正言人以为侵官进曰古之大臣知无不言今既曰会议而乃黙黙耶庚申和硕攻宣大命兼左佥都御史提督诸军事时平江伯陈锐出师无功进坐累免官乙丑以荐起为兵部右侍郎提督团营进尚书正徳改元上疏请勤圣学戒游逸改吏部尚书加太子少保逆瑾擅政嫉进违异乃以署员外郎再署郎中者为非制谪令致仕又以进甞荐雍泰为失当坐除名而怒犹未巳乃招进在大同时甞籍军丁出银雇役为典守者所克故苛为稽察因以中进事未结瑾败复官致仕进已先卒赠太子太保谥襄毅所著有平畨始末何瑭曰语称忠臣不和和臣不忠予甞疑之舜命九官济济相让和之至也岂皆不忠者乎近世仕者唯唯而言循循而行于世多同者往往立致通显言必据理行必守法不肯苟同于众者往往不免挫折乃知语所称者为后世言耳襄毅公自为御史至吏部累经挫折而刚方正大始终不变盖忠臣不和之効也夫人情经利害祸福往往惩创往事刚者变柔方变圆甚则易而从邪者有之如公始终不变岂易得哉然公卒登台鼎使徳业声名布于天下后世岂非天定而能胜人乎论曰国家凖周建治庻政掌于六官尚书总喉舌之司酌台衡之运非宏徳硕望推贤朝宁及上意所殊眷者莫之得任也况父子世登斯位也哉二百年来父子尚书者凡十八九家海内歆谈以为章缝异遇其间奋庸熈洽垂休扬烈铭勒金石者非无其人至于拱黙盱睢无所可否外席隆宠而中惭尸素者盖亦有焉望崇者易隳任重者多仆岂不难哉许襄毅公始忤汪直中抗刘瑾幽囚不摄廷挞不挫其刚心劲气生死得失靡能动之若少傅公讃司徒公诰司马公论父子兄弟世掌邦治兼总枢务蹇蹇侃侃承弼六朝西北市事至今不废迹其正直忠厚终始靡疚辟之璠瑜之性寜毁不渝麟凤在庭驯而不狎庻几哉匪躬之节鼎画之臣矣可不谓世济其美者哉他若吏部尚书兼翰林学士承旨詹公同太子少保吏部尚书兼都察院左都御史徽太子太保吏部尚书何公文渊刑部尚书乔新少保吏部尚书谨身殿大学士王公文南京礼部尚书宗彛刑部尚书耿公九畴太子太保吏部尚书裕南京刑部尚书周公瑄太子太保礼部尚书经南京礼部尚书倪公谦太子少保吏部尚书岳刑部尚书施公礼太子少保礼部尚书掌鸿胪寺纯太子少保兵部尚书白公圭太子少保礼部尚书翰林院学士钺太子太保吏部尚书王公恕南京户部尚书承裕南京工部尚书侯公瓉户部尚书观南京兵部尚书林公瀚太子太保工部尚书廷■〈木昻〉南京礼部尚书廷机及其子南京礼部尚书燫南京吏部尚书王公华新建伯南京兵部尚书都察院左都御史守仁南京刑部尚书呉公洪刑部尚书山户部尚书李公讃太子宾客户部尚书翰林院学士廷相太子少保刑部尚书刘公璟刑部尚书讱南京工部尚书何公诏刑部尚书鳌皆以父子继其官云
王槩
王槩字同节庐陵人正统七年进士授刑部主事歴迁河南按察使天顺初被诬下狱会襄宪王入朝上问所过官吏贤否王对曰臣过河南百姓遮道诉王廉使寃且言王廉使清劲锄豪拊善有恩有威殿下幸为百姓奏皇帝还我王亷使上喜立命法司雪之还任寻升右副都御史廵抚陜西设法救荒全活数万人流徙归业天顺七年迁大理卿时吏谙律比者类多深刻槩独持明允济以长厚诸所审驳会文切理伦要简畅转相类录类成卷籍成化八年迁刑部尚书疏陈时政十事上嘉纳商文毅知之荐代姚文敏吏部主议者不喜南人竟用尹同仁十年卒谥恭毅
黄绂
黄绂字用章封丘人正统十三年进士歴南刑部郎中亷直遇事飙发即重忤时贵不恤人或笑黄郎中呆绂抗不移歴四川右布政使初督松茂军饷劾治将领侵冒擒诸倚势豪肆边上者过崇庆忽旋风起舆前拥不得行绂曰即有寃且散吾为若理风遂止抵州沐祷城隍夣中若有神言州西寺云起即宻访州西四十里有寺当孔道倚山为巢旦率吏兵急抵寺尽逮诸僧诸僧中一人少而状且恶诘之无祠谍即涂醋垩额上晒洗之隠有巾痕绂曰是盗也即讯诸僧诸僧不能隠尽得其奸状盖寺西有巨塘夜杀投宿人沉塘中众共分其囊负有妻女则又分其妻女匿妻女隠窖中恣淫毒久矣尽按律杀僧毁其寺仓吏倚王亲侵没官粮万计王曲庇仓吏竟按如法右使时奏闭建昌矿左使湖广妖僧继暁至势薫人绂曰继晓以妖术故不离上左右今且得罪避出名扫墓实逸贼檄武昌府馆之后堂好饮食无令得出入俄事败槛送京师伏诛副都御史廵抚延绥劾叅将郭镛等擒豪奸张网绂行道望见川中饮马妇片布遮下体大惭俯首叹息曰我为廵抚令健儿家贫至此何面目坐临其上亟令豫出饷三月边健儿素贫苦延绥特甚大臣廵抚者輙厚自奉健儿虽冻饿死不问延绥人又素忠朴至死无怨言闻之惭叹军中人人感泣愿出死力焉俄有诏毁庵寺绂令汰尼尽转军门给配军中壮无妻者比去延绥有携子女拜道傍送者已为尚书户部益不屑顾忌威棱截然尽革财赋内外诸积弊改左都御史入台天下仰望风采第戅直崖异忤人自恐伏祸不可测请老去未几卒　　论曰王公长厚所至有恵政迹其被知藩邸上回圣心岂其驩虞为哉黄公威棱凛凛有汲直风而优恤健儿又何其恺悌君子也延绥故槖驼军以骁勇闻自嘉靖庚戌敌残蓟东之后每岁征兵入卫客死戍所者至十之半凡二十年所矣顷在壬午幸奉明诏始得息肩仁人哉兹举其利溥哉
今献备遗卷三十三
●钦定四库全书
今献备遗卷三十四
（明）项笃寿 撰
耿裕
耿裕字好问河南卢氏人也弱冠登景泰甲戌进士授给事中以父九畴官尚书奏改翰林检讨为文辞醇深有古风歴迁国子监祭酒师范端严升吏部侍郎进礼部尚书改南京兵部尚书叅赞机务召还复为礼部尚书拜吏部尚书寻加太子太保铨综公明坦夷无物世多称焉谥文恪　　论曰世称耿文恪刚严不及清恵而长厚过之惟其长厚故无私怨恶而能爱惜人才为国家养和平之福崇耻逊之风视世之中懐媢嫉而外矫诡异者不亦异乎
倪岳
倪岳字舜咨直隶上元人也父谦仕终礼部尚书甞奉命祀北岳其妻姚夫人夜梦绯袍神人入室寤而生岳因名岳状貌魁岸目光烱然望之如神人举天顺甲申进士选翰林庻吉士授编修进侍读歴升学士与修英庙实録及宪宗文华大训每进讲必以古义傅时事其言剀切而音吐鸿畅进礼部侍郎弘治初议祧庙礼诏悉从之议者欲改定孔庭从祀诸贤及七十二子之祀岳言马融王弼之徒其立身不无可贬然秦汉以来六经出于煨烬赖诸子抱遗经専门讲授经以复存唐之注疏咸祖其言而今之经传引用尚多其说何可尽废况七十二子名字自马迁以来相沿已久今生千百年后安敢臆定从祀诸贤咸仍其旧进左侍郎有诏灾异求言岳与尚书耿裕等疏寅畏天戒七事上深嘉纳焉复陈八事多从之京师雨雹岳上疏请励精以勤圣学推诚以开言路止无功之赏停不急之役黜奸贪进忠直时有旨召畨僧珠展岳言珠展僣侈为异端首皇上即位首赐罢黜中外称圣一旦召复为圣政累西域人从海道贡狮岳言狮子外国之兽真伪未可知且海道非西域常贡之路诏还之进尚书加太子少保改南京吏部尚书改叅赞兵部吏部缺尚书特召用岳兵部尚书马文升上言天下财力大耗计无所出独苏松折粮银价轻宜稍增之诏下廷议岳曰东南民力竭矣又复重之可乎乃不果增云南思迭梗化守臣请用兵马文升上疏言民疲财困兵不可用且欲遣京朝官往谕之岳言不可用朝官不如姑遣藩臣有威望者谕之卒从岳议卒赠少保谥文毅　　论曰国朝罢中书省専任六部而慎简之其更迭登用期以练习世务非徒叙迁已也世循耳目人习浮沉稍自振迅即以立异目之故卓然自立者鲜昔在东汉多谨畏袭故循常其流必如胡伯始者谓士之中庸倪文毅挺然任事不少避忌其亦异乎患失者哉
周经
周经字伯常山西阳曲人也天顺庚辰进士选翰林庻吉士歴升春坊左中允弘治己酉擢礼部右侍郎每议政莅事必傅经义奏却西域贡狮子改吏部左侍郎内降欲以通政司经歴髙禄为叅议经独承谕不可退与尚书王恕上疏论之乙夘诸司以灾异言事吏部请早视朝勤聴政节侈费省游幸止贡献而斥乐戏一事语尤激经所草也后有踪迹草疏者以问尚书耿裕经曰宜以实对裕曰吾为尚书不宜他诿时论两贤之拜户部尚书加太子太保诸王府多奏乞自领河泊所赐税罢其官经言国体非便且民力不能堪乃止南京供应机房奏给长芦盐八千引鬻于两淮仍给淮盐银二万两经言盐筴本以济边且各有分地若官盐许越境则私贩必多官盐反滞命长芦盐勿给浙江守臣亦请给竹木银钞税为织造费经言关征非旧且浙地大水民困征役乞暂停织造从之每委官监税必戒以节爱民力如课入多者则与下考大同缺马兵部尚书马文升请给折粮盐市之且戒督粮官毋得沮格既得旨经言粮马各有职不宜侵夺且引祖训六部不许相压之文词甚激上为改命兵部以马价银充用给事中鲁昻以财用不足请令诸省公帑积贮及均徭羡余尽输太仓经言用不足者以织造赏赉斋醮土木之故若一切节省自冝少裕必欲尽括天下之财恐非蔵富于民之道有旨取太仓银三万两为张灯具经言不可内灵台奏増洒扫卒当给月廪经言禁地非外人所得入不过为守者私役耳疏再上竟寝清寜宫灾方议修建兵部欲调山东民夫七千余人经曰今岁歉民贫不可使逺去乡井请以本部羡银就京师雇役便外戚张氏有河间赐地数百顷欲并其旁民田千余顷得之且乞亩加税银二分经言河间地多沮洳比因久旱贫民即退滩地耕之遇潦輙没即欲加税将贻无穷之害且王府赐田例亩税二分而此独加税人将谓朝廷待外戚与宗亲异矣疏三四上后有以雄县退滩地献为东宫庄者上因经奏皆抵之罪凡贵戚陈请经悉以法裁之久掌国计以身任事不顾利害有古大臣风卒赠太保谥文端　　论曰周公抑寺戚缩浮滥裕国用纾民力嘉猷谠议可谓有大臣风矣彼侈费而亟于求财浚膏血以填溪壑者独何心乎
今献备遗卷三十四
●钦定四库全书
今献备遗卷三十五
（明）项笃寿 撰
谢铎
谢铎字鸣治浙江太平人天顺甲申进士选翰林庻吉士授编修奉旨校勘通鉴纲目上疏言宋神宗喜通鉴理宗好纲目而不能推之政治因劝求贤讲学以史册质经传穷义理则大本立而万目自随矣歴升南京国子祭酒上疏请増杨时从祀而黜呉澄复疏择师儒慎科贡广载籍复会馔均差遣寻改北雍请増号舍修堂室以庙门衢面多狭斜买地廓之买官廨三十余区居学官以省僦直皆出夫皂雇役羡籍之于公诸生贫困者有给死者请京府致赙给驿归其丧凡所建白皆师古义持独见不狥俗希世也所著有方石文集及赤城论谏録赤城诗集刻方逊志集以传仕终礼部右侍郎卒赠尚书谥文肃　　论曰谢公发迹艺林两司辟雍矩严道立无忝师模方毅简洁卓然罕俦矣
黄孔昭
黄孔昭字世显浙江太平人天顺庚辰进士歴升文选郎中甞曰国家用才犹农积粟粟积于丰岁可以济饥才储于平时可以济事茍负矫激以闭门谢客为髙天下人才何由知之公退客至輙延见询访有所得即书于册叅之舆论用之各当其才虽小官不忽也势要干请輙力言其不可或不能尽沮其人多自败在文选者十五年称知人仕终南京工部右侍郎论曰世称文选为庻官衡镜百度枢机人才进退理乱系之非律己严而知人哲者安能称此任乎黄公开门以礼天下之士而苞苴自不敢入宜其用无遗才而比无私昵也
张元祯
张元祯字廷祥江西南昌人天顺庚辰进士改庻吉士授翰林院编修宪庙即位请行三年丧上陈四事曰讲学曰聴治曰用人曰风化以病告归家居二十余年潜心理学弘治初召修宪庙实录进春坊左赞善上疏劝行王道反复几万言实録成升南京翰林院侍讲学士乞归养母召修大明会典为副总裁升翰林学士侍经筵日讲时孝皇意向元祯就聴之进南京太常寺卿修歴代通鉴纂要复召为副总裁改太常寺卿兼翰林院学士仍侍经筵日讲并侍东宫讲读命掌詹事府事司内阁诰勑上疏劝经筵讲太极图及西铭性理诸书东宫讲孝经小学孝皇嘉纳亟索太极图以观曰天生斯人以开朕也将大用之竟不果仕终吏部左侍郎论曰张公好理学负盛名家居三十年以累荐起奋跻清华终不免于谗口夫一人之身而先后毁誉顿异若此蝇声雷同自古然矣
夏寅
夏寅字正夫直隶华亭人正统戊辰进士除南京吏部主事进稽勲郎中拜江西按察副使専董学政复文信国祠葺白鹿书院修陶侃读书台以风励学者升浙江叅政处州民有苦虐政走聚山谷者招之不聴曰须夏叅政来乃可寅下檄即散复业进山东右布政使甞疏论国家之势在离合合则安离则土崩今两京并建其势宜常合以制天下徐州地连山东饥馑无聊宜赐赈恤临清乃南北咽喉或暂梗焉为害不小宜选大臣有实望者镇守训兵屯田示天下形势有旨出白金四万两赈徐而命都御史贾俊镇临清焉他所论列若文庙礼乐之数正风俗立纪纲崇文化作文材之类虽不尽用识者韪之甞语客曰君子有三惜此生不学一可惜也此日闲过二可惜也此身一败三可惜也客以为名言　　论曰夏公好论建其所议临徐利害诚天下大计惜任事之日浅虽不究其用然督学政亦略概见矣
王鸿儒
王鸿儒字懋学河南南阳人少竒颖工书楷为诸生提学副使陈选试其文惊曰是经世之文非举子业也成化癸夘举乡试第一丁未举进士授南京户部主事迁员外郎榷税淮安凤阳皆着声绩迁山西提学副使抑浮崇雅先行检而后词华品藻不失因才开发终日面命不倦多士归心焉孝皇一日与刘大夏论人才曰如山西副使王鸿儒他日可大用对曰此人才行不易得诚如圣谕歴迁吏部左侍郎以甄拔为己任博综经史尤明习国家故事官至南京户部尚书卒谥文庄　　论曰王公操履端纯学问博洽文行政事蔚然一时生有令闻没有美谥夫岂溢哉
王云鳯
王云鳯字应韶山西和顺人也成化甲辰进士歴官礼部郎中弘治丁巳上疏诋中贵辟左道人为危之上知云鳯名置不问是岁冬驾还自泰坛以事出知陜州迁陜西提学副使设四科以取士曰求道曰读书曰学文曰治事建楼于正学书院广收载籍以资诵览取人首名节次文辞斥贪残拔正直禁止僧道师巫邪术尚严威不姑息士始不堪而终服其公其所引进皆知名士仕终都察院副都御史　　论曰语云三晋多豪杰王公非其人欤即其侃侃竒气不屑脂韦设教俪词方正古雅可谓严师矣
蔡清
蔡清字介夫福建晋江人也成化甲辰进士授礼部主事调吏部寻复礼部乞改南未几以病告归起为江西提学副使故事三司以朔望朝王次日谒孔庙清言不可定朔望日先谒孔庙后往朝王寜庻人衔之及贺生日清又独去朝服中蔽膝顾庻人素嫉都御史林俊以清俊所厚也乃益衔清清遂引致仕去逆瑾専政起清为国子祭酒命下清已卒清饬躬砥行动凖古人其学长于经义作易四书蒙引学者宗之　　论曰蔡公明经尤深于易其去衡部而乞南曹甘澹泊以逺权利知时审势卒脱淮南之祸不庻几哉见几而作不俟终日者乎
今献备遗卷三十五
●钦定四库全书
今献备遗卷三十六
（明）项笃寿 撰
邹智
邹智字汝愚四川合州人也年十二能文章登成化丁未进士选庻吉士孝皇朝御史汤鼐当侍班纠仪智造其私第告曰祖宗朝御史纠仪得面陈政务得失近年遇事惟退而具本此君臣之情所由间隔不通也公以言官奏对幸值大政维新之日请効故事此太平机会也吏部尚书王恕征至京智曰三代而下人臣不获见君事多壅蔽愿公弗受职先请见君政之可否歴陈于前庻其有济一受职再无可见之时矣恕善其言是岁冬星变智抗疏极论阴阳之理请黜万安刘吉尹直而用王竑王恕彭韶疏入不报弘治己酉言事者诬知州刘概御史汤鼐妄议朝政事连智下锦衣狱身亲三木神色自若供词略云智与汤鼐等往来会聚或论经筵不宜以大寒大暑辍讲或论午朝不宜以一事两事塞责或论纪纲废弛或论风俗浮沉或论生民憔悴无赈济之策或论边境空虚无储蓄之具议者欲处以死刑部侍郎彭韶辞疾不判案获免左迁广东石城吏目之官甫两月废政悉举居无何暴病卒　　论曰蹇谔风衰士多缄黙以射富贵间有能自树立者必摧挫不能容其身以死如汝愚者世岂少哉
黄巩
黄巩字伯固福建莆田人也弘治乙丑进士授徳安府推官部使者交荐之以考绩留为刑部主事堂官皆遣子就学令掌一部奏牍尚书何鉴转兵部奏调巩为兵部主事倚任尤専正徳甲戌进员外郎充会试同考官得马理等三十余人皆知名士歴车驾职方二司郎中以母丧去服除时武宗北狩人心危疑或谓巩勿出巩题其书室曰茅屋石田为生太拙■〈氏鸟〉夷马革自许何愚盖已有志殉国矣补武选郎中已夘春有旨南廵时寜藩蓄逆上下以为忧大臣科道交疏不聴诸部寺司属咸起而诤之巩以其事出于边将江彬诱惑彬方席宠擅权无敢及之者巩独疏六事略曰陛下临御以来祖宗之纪纲法度一壊于逆瑾再壊于佞幸又再壊于边帅至是将荡然矣天下知有权臣不知有陛下者寜忤陛下而不敢忤权臣陛下弗知也乱本已生祸变将起窃恐陛下知之晚矣试举图治六事于今为最急者为陛下陈之其一曰崇正学二曰通言路三曰正名号四曰戒游幸五曰去小人六曰建储贰文多不复载车驾员外郎陆震见其疏稿愿同署名以进疏既入自分必死为书别知友托以后事彬果大怒欲必寘之死乃下诏狱廷跪五日杖百余除名陆竟死巩幸得苏以诗遗其弟曰不用汝谋方至此须知吾道固当然盖万死不悔也两都盛传巩疏几于纸贵盖无不叹其剀切者巩归杜门著述家贫留客輙贷米邻舍日中未举火晏如也嘉靖初起为南京大理寺丞寻病卒赠大理少卿　　论曰武皇南幸外有宸濠之觊觎内有江彬之惑乱危疑甚矣黄公独危言极论明白痛切可为流涕世所传谏书未有及之也乃卒以夭死是曷故哉
今献备遗卷三十六
●钦定四库全书
今献备遗卷三十七
（明）项笃寿 撰
孙燧
孙燧字徳成浙江余姚人弘治癸丑进士授刑部主事迁郎中谳狱江西疑狱不决者断决如流多平反以忤刘瑾连罚赎瑾诛迁陜西叅政累进都察院右副都御史廵抚江西时逆濠横敛剥民王府人暴甚白昼市杀人夺人财产燧至首举官校及乐官之尤者请具狱濠驾其罪宗室而薄惩之燧因宻疏其罪状章凡七上悉被邀匿屡乞骸去亦不报乃于是平嚚讼均赋役清诡寄严保甲寛课办汰墨旌贤峙粮练兵囚徒自大辟以下悉聴入金榖赎罪申饬卫所郡县募敢勇戒部伍以时阅操预防制变会南昌人张仪官于京卫具以濠事告御史萧淮淮以闻诏遣重臣戒谕未至而逆校林华自京师驰报濠己夘六月十四日三司官入谢生日宴礼濠阴令诸兵校衷刀匿幕中出立露台曰太后有宻旨令我监国燧请旨看濠曰不必多言我往南京汝保驾否燧曰天无二日臣寜有二君太祖法制在谁敢违之濠怒却入殿庭易戎服以出幕中兵皆走出露刃环立濠大呼骂燧曰我何负于汝奏我七本燧曰朝廷何负于汝汝反耶一时官属骇愕相顾咸股栗不敢出口独副使许逵厉声反复辨白我辈亦方面大臣何得若此濠大怒喝武卒缚燧并逵反接曳出恵民门外刦之跪皆挺立不屈骂不絶口遂遇害是日方烈忽阴曀黯然无光城中男女无大小皆流涕泣数行下事平皆扶携吊哭一日数十祭祭数十人或百余人皆哭尽哀诏赠礼部尚书谥忠烈立祠曰旌忠春秋祀之初燧于厅事前掘得有古铜镜背刻篆字二十有八有昭明光运忠扶日月等语竟死忠盖先兆云　　论曰传有之徳厚者流泽逺徳薄者流泽卑此非虚语方孙许二公之骂贼请诏义形于色躬蹈白刃辞气不挠岂意计奉甞于百祀流庆于来裔哉乃其士民相率奔走哭而庙之台谏数以闻隆锡谥赠俾有司秩之殷祀勒铭斾常标炳史册此其于身至厚矣两家者荫叙世官皆能拾武巍科绍其家声孙氏奕世六十年来若都督堪尚寳墀宗伯升都督钰光禄鑨少宗伯铤叅藩錝文选矿进士如法锦衣如津好修积学陟膴驰芳舒鸿渐之翼弼熈明之治诸曽若玄又鸑奋鹏骞策茂实以衍丕树而忠直之节训辞之良播在表着较诸簮绂之家莫可比隆当此时志节之士咸扼掔称忠臣之遗烈近也天与人盖若相接施予速于响应征负白于质剂岂或然之数哉所称海内冠冕他如鄞县杨氏吏部右侍郎詹事府丞守陈南吏部尚书守址工部尚书掌大理寺事守随广西右布政使守隅守陈子刑部侍郎茂元按察使茂仁灵寳许氏太子少保吏部尚书进进子少傅吏部尚书文渊阁大学士讃南京戸部尚书诰太子太保兵部尚书论及诸子孙为郡守曹郎登科甲者又十余人福州林氏郡守元美子南京吏部尚书瀚瀚子太子太保工部尚书庭■〈木昻〉南京礼部尚书庭机子通政司叅议炫庭机子南京礼部尚书燫副使郡守烃呉江呉氏尚书洪子尚书山叅政岩知府昆诸孙行太仆卿邦祯布政承焘乡贡士六七人铅山费氏少师大学士宏少保尚书寀伯父叅议瑄宏子武选懋贤从子修撰懋中工部郎中完孙宪副尧年欧阳氏少宰铎大宗伯徳御史席少司空塾太保必进太仆卿衢都御史重余丞郎数人潘氏少司马珍及旦少司空希曽大司空鉴大司马潢会稽陶氏叅议怿司马都宪谐少宰学士大临南大宗伯承学布政使幼学叅政大年按察使大顺宪副大有尚寳允淳主事允宜隆万间同时入进士而荐乡科者又十余人叅之世家皆其章章者也其它名宗华冑继起高位都荣名者仆又未能悉数之也
许逵
许逵字汝登河南固始人也正徳戊辰进士拜乐陵令以靖寇功升山东佥事进江西副使时宸濠持权利制诱诸守臣逵独违之数絷缚其党禁抑不少假濠大憾逵濠反缚都御史孙燧将杀之次问许逵何言逵曰惟有赤心耳岂从汝反耶反复辨论不可濠怒喝武卒弁缚逵斩之逵甞与燧谋欲先发后闻至是顾燧曰早聴吾言当不至此既就缚慷慨大骂曰我则死汝逆贼亦当旋死自府中出道行比受害骂不絶口挺立死恵民门外观者壮之濠复竿逵及燧首于通衢者三日江西人思其遗爱痛其忠烈殓二公尸供奉佛寺中时诸守臣皆就执系狱户部主事马思聪不食三日死叅议黄宏以索蹙其项亦死逵父方家居闻江西有变杀一都御史一副使便为位易服而哭人怪问之曰吾儿素有此志今必果然赠左副都御史谥忠节　　唐龙曰呜呼孙许不可加矣马黄亦难哉夫大节同者不拘小异至徳合者不狥微迹四子虽死有先后身有执弗执首领或割或不割要皆同于能死而已其余不必屑屑论也故杲卿骂而磔龚胜饿而殒巡先杀逺后亡君子不敢有轩轾者岂非以临难能死者是贤乎呜呼士于君犹女于夫终身弗易焉灭义求活故持二心乃禽兽之道逆理之行春秋所讥也四子免矣　　论曰渊渊乎先王之御天下也赏不遗幽罚不淫逺恵流而不费威震而不有风被羣动功洽后世所以导物阐化经世轨俗者也髙皇帝躬冒矢石昭奠华夏而燕朔诸州丧沦千祀者亦始复我帝王疆土之旧侔徳天地迈功汤武越既首褒元忠臣余阙及殷祀先代休烈懿臣肇修天常茂建人极二百年来朝有批鳞之臣野多死绥之士云蒸雾变异世同揆圣人一变之功若是至已夫王教之作也始未甞不饬终以玩也匪浚则湮弗植则仆恒度而时振之故操倦而人靡有匮已自夫教之衰也士知死而不知耻于是懐二心以事上忠义之道鲜焉故危言色厉气溢于平居而徼■〈郄，几代阝〉恐诎腼颜苟难旁睇则鹰击豹眒无少下乃预危茹诟豕鼠突窜者众也衽金蒙革委诚敌忾者时弗知闻而媻姗选愞于睢罔上者或登大僚洞膺达腋元殒弗惩顾死不得以蒙泽其全躯保妻子之臣自挂吏议辄复嫁祸他人以掩其罪譬之丑妇秽行益掩益彰不更足嗤哉嗟夫贪夫狥生畜缩竦詟自视恬然久矣生为游气死为萎草闻者弗知见者罔道哲人狥义守死洁身气蒸霜雷腾虹薄星闻斯岳岳酸鼻抚膺故义士不以须臾而易万世不以同尽而丧永存以予观于孙许两公者今而后可以喻也
今献备遗卷三十七
●钦定四库全书
今献备遗卷三十八
（明）项笃寿 撰
王守仁
王守仁字伯安余姚人父华成化十七年进士第一人歴官南京吏部尚书守仁少有才名弘治五年与胡端敏孙忠烈同举浙江乡试十二年举进士授刑部主事复除武选主事正徳元年十二月刘瑾乱政首抗疏乞诛瑾瑾大怒缚杖阙下几死谪贵州龙场驿丞居夷力学学益进瑾诛七年升考功郎中十一年升佥都御史廵抚南赣汀漳等处当是时宸濠蓄逆谋江西上流山溪中剧盗四出刼掠焚官府篡狱囚广东湖广江西诸抚臣相观望久之积至数十万宸濠又輙与诸贼通曲护贼十二年守仁名讨贼请提督军务兵部尚书王琼素竒守仁请上即与兵符兼廵抚至则日夜练兵教射不数月得精兵数万且智计絶人用兵神秘是时茶寮贼大起江广湖郴骚然三四年矣上命三省会征首诛通贼者十月督江西兵自南康入破横水左溪诸巢贼败奔复连战奔桶冈又攻桶冈大战西山界贼大溃尽殪之凡破巢八十四擒斩三千余俘三千六百有竒释其胁从千余众归流亡使复业度地居民凿山开道夷其险阻浰头贼尤悍黠拟官僣号是冬輋猺既殄益増机险阱毒虞王师守仁休士归农明年正月计擒其魁遂进兵击其懈连破三浰乘胜逐北大小三十余战灭巢三十有八俘斩三千余三月还师开县置官司坚明约束诸贼薮尽为治境虔吉人皆立生祠岁时祀之升副都御史十四年六月宸濠反适勘事福建道经丰城县令顾泌告以宸濠反状即指心吁天誓不与贼俱生急走小舸返至吉安与知府伍文定谋起兵讨贼发檄召江西诸知府邢珣等兵又宻遣谍四出投檄言京师及湖广广东广西南京淮安浙江各发兵讨贼以疑宸濠使不敢出南昌又致叛臣家族谬托心腹云吾直应勅旨且聚兵耳又曰寜王事且成败未可知吾安得遂进兵乎贼果疑四路兵且至不敢直趋南京又喜其或不进兵迟回数日出南昌攻南康九江安庆兵已大集始传檄骂宸濠贼又遣人宻书与贼心腹李士实刘养正及闵廿四呉十三若有约内应者书既发故令人泄贼党书所过处贼党以告宸濠宸濠尽得致书人及书遂疑士实等士实等劝宸濠去安庆直趋南京否径出蕲黄趋京师宸濠遂不聴乃进兵攻破南昌擒其居守宜春王拱涤及宸濠子三哥四哥宸濠时攻安庆闻之解围反顾巢穴迎战樵舍纵火攻之大破贼擒宸濠及其子大哥当是时南京大震非据上流疑贼贼不犯南京必走蕲黄矣既生擒宸濠诸奸佞导上南廵欲攘其功是时宸濠未死诸奸佞素通宸濠得金钱者多在上左右颇有异谋畏守仁不敢发守仁深机曲算内戢凶幸外防贼走抚定疮痍激励将士日夜如对勍敌宸濠诛内阁大臣素恶王琼亦并忌守仁以提督军务得専制召兵平贼归功琼内阁益不说久之不赏嘉靖改元诏录其功封新建伯兼南京兵部尚书叅赞机务遣使迎至京宴劳诸忌者又以劳费为词嗾言官论沮未几外艰去服阕竟不召谗谤益甚一时勤王有功诸臣废斥殆尽惟文定得升副都御史荫一子千户邢珣徐琏戴徳孺升布政使徳孺死于水珣琏亦被斥陈槐削籍纪功御史伍希儒谢源以考察去益不自安累疏辞封乞录诸勤王者功竟格不行已而言官及大臣又交荐之嘉靖五年岑猛叛两广聚兵讨猛死田州而其党卢苏王受相结再叛益发四省兵岭南大困起守仁代姚镆至则开示恩信班师撤旅苏受等自缚来归薄示惩罚遣令归农谕苏等朝廷宥尔宜有以报皇恩众皆顿首愿效死因八寨反侧久毒岭表与苏等约且用尔众一战与期日去又因永顺保靖土兵自岭南还宻与领兵官约束过八寨径捣其巢苏受等兵相掎角或遏其前或截其后或张左右翼夹击八寨剧贼诛斩万计捷奏至桂文襄素忌之言守仁挟诈専兵时亦病殊乞致仕至南安卒桂又言擒宸濠攻城纪律不臧及斥其学术不端壊士习乞削夺官爵上怜其功又封爵本先朝信令不允但停恤典子不得嗣封公英敏天成机权莫测其用兵也训练严明筹划精密对客笑谈万众遄集擒酋斩馘献凯辕门左右尚不知也　　论曰汉以来所称三文成者其才知学识节概勲名大畧相若第留侯早退终始两全诚意新建卒阻多口信哉功名之际不亦难乎谭者谓刘公术数掩其经纶王公论学偏于徳性要之此两公者真命世才也蝇点虿咥此何心哉　　叙曰道术之分也固者以说溺经而华者以辩破义専锢党伐之俗成钩釽离析之患作棼然争乎同异之辩而后功能之说得以抵巇雠其便便巧之用利一切之效速而后真儒之泽郁滞不得施用盖学者好不相悦而务相胜之过也昔者夫子修六学以待来辟有意乎后世欲用其所未试其后天下争于战陈六籍废阙七十子之响既絶而晚周之末犹有子游氏之儒子夏氏之儒漆雕氏之儒若是其懿也岂与夫哗众取宠务趋合于乱国苟以徼利挠世为哉然而去之弥逺其失弥甚则有离逖本真舛驰末伪安其所已知毁其所未见于是辩说哄于斗讼攻难急于操戈起异说之涂而立之帜阋同气于墙而不顾其外侮于时法吏为师学士寖绌有反杂之目被愚诬之讥迄于暴秦乃有儒祸则是好不相说而务相胜之罪也宋之末造朱陆之门人不能观乎两师之深更是所闻转相姗议同徳比义之规滋缺専已耀俗之风尤炽而不知晦翁之意先条析而后贯通固未甞索理于外而不约之内象山之意先本原而畧文义亦未甞谢事于外而空明于内也我朝经学以朱传为宗间有肄其言而不归之约者阳明先生倡为致良知之说示人以极本穷原之归其学有似于象山而实非挟陆以毁朱也自阳明之教行而学者稍知趋向然有肄其言而不要其实者甘泉先生又为随处体认天理之说示人以一本万殊之用其学虽异于象山而亦未甞排陆以及王也近世学者率尚髙明而弃沈密乐简易而鄙勤渠以觉悟为天真以闻见为障碍不屑践迹而遽谈玄奥乃谓圣人有心法无事法不涉文字不主向往交骛于雅词矩步而力行衰微矣不几惑世诬民哉嗟乎有能绍明洙泗之业振二季之敝由博归约明析而躬行之进则仁者之效用着退则先儒之典刑具使功能记问之士弭口不得关其说窃愿为之执鞭云
今献备遗卷三十八
●钦定四库全书
今献备遗卷三十九
（明）项笃寿 撰
胡世寜
胡世寜字永清浙江仁和人弘治癸丑举进士授湖广徳安府推官升南京刑部陜西司主事西寜矦家讼更九司十三道讼者老且贫矣世寜一阅得其情即日断决富翁顾金箔诬致大辟为辨出之上疏言时政备边十事一曰严考核以正士风二曰崇节俭以制财用三曰从权宜以足边储四曰立简便以收盐利五曰汰冗食以选将校六曰阅军实以修武备七曰广收蓄以储将材八曰立经制以御外侮九曰董将权以责成效十曰用间谍以觇敌情复应诏陈言六事勤学问广延纳公用人汰冗费重守令慎辅导乙丑进山东司署员外郎机户顾谦侵官镪累万世寜立正其罪谦乃干逆瑾愬下南道阿瑾者疏谦无罪劾世寜为枉牍上仍如世寜所拟谦发配阿瑾者竟抵重罚世寜以守正得免升广西太平知府郡边荒属夷桀黠难制世寜抚以恩信而絶其私馈边人皆服太平州土官李璇阻兵拒命久不能讨潜檄龙英州赵元瑶捕缚之思明府黄文昌兄弟作乱大将徂征驻师太平世寜协赞方略与有功郡治三面阻江惟北面无险不可守建筑壶闗至今頼之擢江西按察副使备兵抚州东乡东乡贼巢也世寜抚驭反侧甚有恩信其怙乱者擒杀之効顺者为奏原其死迁县筑城民頼以安调征姚源大盗王浩八力疾提兵深入战裴源山下十日三捷及征建昌毛坊盗皆有功因城广昌又城南丰又城新城三县遂免宼患宸濠反迹已着人莫敢言世寜发愤抗疏首陈江西贼情抚剿机宜因言江西之祸不止盗贼可虑者省城被火延烧万室基地所便尽归王府债负所责遍及闾阎庄田所逼民久立寨三司官员多受钤束问刑叅吏举奉成案买办渐行于外府骚扰遍及于穷乡此不善处则良民不得安生皆起为盗臣下恐有隠祸多懐二心礼乐政令渐不出自朝廷地方之事益有可虑者矣又言寜王自讨护卫以来威势日盛乞推选大臣兼任提督廵抚假以便宜之权悉听区画更乞戒谕崇谦逺嫌遵依祖训严戢下人有旨令宸濠钤束其下自是世寜厨廨门逵本贯旧任濠皆置人焉久之无所得乃擿前疏中语为离间亲亲奏逮世寜未下而世寜以升福建按察使离任矣临发中毒下血几殆廵按浙江御史忽遣官挟寜府私卒数十人诱执世寜世寜间道走京师投系诏狱刑讯逾年世寜濒死者数矣又数从狱中上书皆不报言官论救不已用事者迫于公议得减死谪戍辽东沈阳中卫躬履行间授徒以自业抚镇而下延致馆糓皆不就凡四载濠反庚辰复湖广按察使擢佥都御史勅抚四川嘉靖初进吏部右侍郎莅蜀甫两月首处松畨军饷令近边者输租于边而缩其额以所缩之额加征内地内地勿输边复条奏急处重边以安全蜀要在用人才添兵将更赏罚足财用四者而已被召上疏乞早定追崇之礼而赦群臣议礼不合之失因言宦官外职不可假以威权言官不可加罪藩臬守令不得其职累数千言切中时弊蒙嘉纳施行之乙酉召为兵部左侍郎进言保养圣躬在慎起居节饮食而已愿慎用医药又撰讲义三章以进疏皆留中引疾改南京吏部左侍郎拜南京工部尚书福建解料银二万两皆赦前已征者也所司以市价不雠欲令加征世寜疏言各省未输者尽聴蠲免而此解至者反欲加征乎得请勿市料输其银于京师是秋以左都御史召还改刑部尚书用议者言特加太子少保仍左都御史掌院事入见辞免宫保首疏劝上虚心以执中聴言用人之道上嘉纳焉既总宪务持大体奏上画一之法申明职掌凡十条最后论执法被诬夺职者乞复其官诏以所奏付中外遵行而考察夺职者始许大臣言官论辨矣改刑部尚书凡中外诸司要囚剧狱皆研虑叅订务当情罪不以文法嫌怨祸福自沮至有狱械已成罪在不测众莫敢言者世寜必奋身论救赖圣明感悟数见优纳时刑官分录天下罪囚事竣悉审别当否品其勤怠不职者劾治之其因事建明得着为令者三复因灾异陈言勤圣学一事恤民任官九事转兵部尚书加太子太保陈兵政十事一定武畧二崇宪职三重将权四増武偹五更赏罚六御土夷七足边储八絶弊源九正谬误十惜人才已丑复上増武偹用人才足边储三事内荐都御史马昊陈九畴副使施儒杨必进堪统军旅而吏部言昊不可用世寜引疾求去三疏得致仕是年秋诏起为南京兵部尚书叅赞机务不拜犹上疏劝图广嗣育容受直言爱惜人才庚寅卒于家赐谥端敏赠少保公雅志俭朴位居端揆布素如寒士门无私谒接引后进谈论世务终日不倦甞曰学贵经济不在诗文因读衍义补着肤见四卷居辽阳着春秋志疑十八卷幼精骑射及遇盗于沧败杨虎刘六群贼述沧洲退贼事畧一卷徳安行稿太平寳庆杂稿各二卷姚源建昌征案东昌抚案共十卷抚蜀杂稿一卷读易私记四卷诗文二卷自述年谱一十六卷奏议二十卷　　论曰方宸濠之谋逆也吏江西者刼于积威輙依违不遑间有循黙自保观望规避脱虎口于幸耳孰有奋不顾身如胡公者哉疏入祸发左右寝居皆逆徒也而间走得免及械系掖庭备甞百毒党濠者批抵机穽几陷不测赖御史徐文华等抗章申救末减逺戍而濠之逆谋始彰着矣已夘之变孙许骈戮朝野震惊向使当国者采徙薪之谋谨履霜之戒先事制变祸阶何自生哉端简郑公谓胡公身不踰中人言期若不出口及论大政事决大疑侃侃谔谔守死不回居常忧国不遑寝食事有不可者即闭门草疏无少顾忌甞愤守正者遭诬落职恳恳言之正色立朝孤立无与頼主上明圣曲加优纳一时新进用事之臣虽极恩宠然上所敬惮者胡公一人而已见几勇决进退有礼世尤髙之孔子所谓大臣庄助所云社稷臣若胡公者近之矣
呉廷举
呉廷举字献臣广西梧州人成化丁未进士知顺徳县与陈献章游时庻吉士邹智以直言谪石城吏目廷举敬礼之初市舶内臣每市物于县县輙还其直廷举阳不知由是忤意升同知广东盗起以荐拜兵备佥事征十三村池水诸洞贼平之兼理屯田盐法会逆瑾查盘库藏取内进银众以为当出于盐法廷举疏请留备军需瑾大怒已而廷举方劾岷府门正陈鹤买药至广多不法又劾总镇太监潘忠数十事忠亦讦奏廷举逮系诏狱考掠无所得乃坐枉道还乡罪枷号吏部门外九日死而复生谪戍鴈门会风霾变放为民瑾诛起云南副使未行而江西姚源峒贼发乃升右叅政往抚之为贼所留刦以威不为动居贼巢者数日乃稍以利贿其左右有力者使执其酋卒以平定升广东右布政使疏立畨舶进贡交易之法定均平省驿逓以舒民困岭西猺獞哨聚命兼兵备副使经畧其事寻升右副都御史赈济湖广处分辰州土官雠杀得其情嘉靖改元升兵部侍郎改南京工部转户部侍郎进右都御史廵抚南畿赈济凶荒均补粮运抑遏豪右称贷除积年供应之无艺者所至令人种蔬以自给升工部尚书致仕归创东湖书院积书万卷每夜必阅数卷乃寝家居二年卒所著有奏疏数百篇诗文数十卷　　论曰粤南荒徼自开国来名臣罕有闻者呉公清操特立卓伟不凡乃苍梧桂林彬彬竒士间出斯焉取斯殆闻呉公之风而兴起者与
今献备遗卷三十九
●钦定四库全书
今献备遗卷四十
（明）项笃寿 撰
刘珝
刘珝字叔温寿光人正统十三年进士改庻吉士成化十年升吏部左侍郎明年兼翰林学士入内阁十四年加太子少保兼文渊阁大学士十八年修续资治通鉴纲目纂文华大训成进太子太保谨身殿大学士珝素薄万安时对客言安负国无耻安积恨百计中之二十一年致仕去卒赠太保谥文和珝善谈论遇人无矫餙景泰初议迎銮成化初议睿皇后丧礼末年论李孜省左道乱政动揺国本宻疏昌言卒定储位有大臣之节当是时与博野同在内阁人称珝东刘博野北刘林俊甞曰余以妖僧孽寺售术贡邪不揆狂躁上干宸怒缚下诏狱刘公立为上解乃得薄谪崔铣曰公秉心不疑谅直无顾而谗嫉肆作构恶于群小假威于逻卒竟去位嘉靖二年言官疏公孝友孚化于乡闾为立昭贤祠祀之　　论曰文和端详劲直屡陈谠谟而好善嫉邪别白太过竟蒙谗阻惜哉
谢迁
谢迁字于乔余姚人成化十一年进士授修撰弘治四年升少詹事兼侍读学士与长沙同入内阁泰陵大渐入受顾命康陵初奄瑾専政正徳元年乞致仕去瑾指迁等为奸党矫上旨榜示天下成化弘治间翰林声望最重者呉文定公及迁二人皆进士第一人并负公辅之望丘文庄卒文定适忧去迁入内阁十余年间能持正为贤相文定竟不得入内阁洛阳为首相迁数言文定洛阳曰吾且去用之未晚他日又言曰吾岂私原博耶顾渠科第先予年齿先予望实先予故言之公终不聴耶洛阳笑不答正徳初天变辅臣皆上章自劾迁求去不得复上疏荐文定及王文恪自代初入内阁宜兴洛阳相继为首相当是时长沙位在迁上凡条答敷奏章疏皆出长沙迁与洛阳并勒致仕长沙为首相文恪以时望所属焦芳欲援以为重告瑾内阁宜南北各用一人以故芳与文恪同入内阁嘉靖初遣使存问嘉靖六年复召入内阁寻进户部尚书大学士如故明年乞归卒年八十赠太傅谥文正　　论曰文正见几明决不俟终日观其累荐文定可谓休休文定卒不能得之洛阳长沙故乃能容文恪语曰力田不如逢年又信然矣
刘忠
刘忠字司直陈留人成化十四年进士庻吉士正徳二年升南京礼部侍郎寻进尚书明年改南京吏部焦芳荐其贤五年瑾传旨召入翰林比至又不喜改吏部尚书兼翰林学士掌詹事府事管诰勅是年瑾诛始入内阁是时张永幸用事忠不加礼大不说乞致仕不许累进少傅兼太子太傅吏部尚书谨身殿大学士輙进谠言贵幸益不恱正徳六年累疏辞疾未允强起考礼部贡士出院即乞省墓上忽召长沙至暖阁摘録中语言欲罪之长沙为之力解即日陛辞去嘉靖初遣使存问卒赠太保谥文肃
石珤
石珤字邦彦藁城人成化二十三年进士庶吉士授检讨正徳元年为南院侍读学士嘉靖初代王琼吏部尚书吏部黩乱者数年珤以孤贞行一意柄臣不恱阅两月解吏部以尚书兼学士仍掌詹事府事嘉靖三年五月大礼议起诸大臣相继去兼文渊阁大学士入内阁五年六月加少保兼太子太保大学士武英殿尚书如故时时召对平台暖阁议庙乐再议庙衢又议章圣太后皇后谒太庙仪上谓珤非通儒珤又三封内批忤旨六年致仕卒谥文隠兄玠同举进士累官戸部尚书　　论曰文肃不比佞幸旋召旋更文隠清仕路旋用旋罢去侃侃有大臣风可谓一代伟人者矣
今献备遗卷四十
●钦定四库全书
今献备遗卷四十一
（明）项笃寿 撰
李东阳
李东阳字宾之茶陵人戍籍居京师四岁能大书景帝召见加诸膝赐寳镪六岁八岁两召试讲尚书大义命肄京庠年十六举乡试天顺八年进士翰林庻吉士弘治间兼文渊阁大学士入内阁时占城为安南侵扰请赐诘问东阳曰安南虽奉正朔然负固已久今遣官往小必饰非大或抗命不问则损威多即问罪兴师尤贻大患宜勿聴十年中官李广以烧炼斋醮被宠率同官上疏人君之心必有所系正士疎则邪说乘间入近以有斋醮烧炼进者此乃异端惑世之术圣王之所必禁宋徽宗崇信道流社稷颠覆金石酷烈一入肠腑为祸百端唐宪宗药发致疾虽杖杀方士栁泌何益今上清龙虎宫神乐祖师殿及畨经厂皆焚毁无遗是天厌其秽亦已明甚矧荧惑失度太阳无光天鸣地震草妖木异四方殆无虚日伏望严早朝之节复奏事之期勤讲学之功优接下之礼逺邪佞斥诬罔太平之业可保矣科道疏救武冈知州刘逊上震怒俱下狱又同疏申救得释寻召至平台奏事云十一年太子出阁加太子少保礼部尚书召见面议四营总兵官去留是年清寜宫灾又与同官上疏曰近年灾异频仍内府尤甚且贿赂公行赏罚失当纪纲废弛贤否混淆工役繁兴军民困惫下情不达上泽不宣愁叹之声上干和气灾异之积正此之由时康陵即位加少傅兼太子太傅正徳元年又与同官上疏曰近日视朝太迟免朝太多奏事渐晚嬉游渐广夫奢靡玩戏非所以崇俭弹射钓猎非所以飬仁鹰犬狐兔田野之物不可育于朝廷弓矢甲胄战斗之象不可施于宫禁正人不亲直言不闻而此数者交杂于前臣窃忧之近六月中风雨飘荡雷霆震怒正殿鸱吻太庙脊兽天坛树木禁门房柱摧折烧毁灾异尤甚惕然省悟侧身励精庻可回天慰人不聴又与同官上疏曰先帝顾命惓惓以陛下为托臣痛心刻骨誓以死报迩者地动天鸣五星凌犯星斗昼见白虹贯日群灾迭异并在一时歴观载籍徧阅古今未有如此而不乱者且诏令废格变易殆尽忧在于民生国计若罔闻知事渉于近幸贵戚牢不可破或旨从中出略不预闻或有所议拟径行改易臣若诿顾命之名不尽辅导之责天下后世其谓臣何不报又陈政令十失是冬加少师兼太子太师吏部尚书华盖殿大学士二年逆瑾擅权益恣尚寳卿崔璇御史姚祥主事张伟为逻卒诬执荷校长安门外力救得戍内苑御船猎兽上疏曰今岁自端阳后金鼓炮火声彻都邑廏牧厮役纷充禁廷大臣畏忌不敢言小臣震慑不敢諌不知祖宗分軄设官朝廷縻禄飬士将焉用之伏望鉴古道以端好尚视朝加早则炎暑不侵进膳有时则元气日盛三年给事中安奎御史张彧忤瑾荷校都御史杨一清逮系至皆力救之是夏早朝有投匿名文书数瑾罪者瑾怒群臣悉逮诏狱又力救五年夏旱霾上疏条四事会张永发瑾奸伏诛上以其有反正功加特进左柱国七年流贼数十万残破半天下贼就平加荫一子锦衣卫指挥辞上以京军不习战阵欲调边军卫京师上疏陈十不便不聴遂乞休卒年七十赠太师谥文正　　论曰西涯善调护周旋逆瑾间和不失正所保全善类尤多迹其抗言时政要亦侃侃不阿者矣
杨一清
杨一清字应寜云南世寜州人父徙巴陵又徙丹徒年八岁以竒童荐入翰林为秀才成化八年进士为中书舍人出为提学歴南京太常卿弘治十五年刘忠宣公言马政废壊升副都御史督马召诣阙面授勅行明年拜理茶马盐马陜西人素喜一清顾官益髙才益展布条上茶盐监收事宜及易置马吏奏请辄允十七年敌入花马池塞十八年勅往经畧边务兼巡抚陜西御敌遂遁去正徳元年改总制三边兼理马政是年升右都御史疏言陜西各边延绥城堡据险寜夏甘肃河山阻隔敌虽侵犯为患犹浅惟花马池至灵州一帯地里寛漫城堡稀疎兵力单弱一或失守彼众拆墙入犯环庆宼固原深入平凤临巩其间汉土杂处倘兵连祸结内变因之根本动揺诚非细故成化初年北人在套时尚未有边墙恣肆出入已而巡抚寜夏都御史徐廷璋修边墙二百余里开浚沟堑一道延绥地方边墙壕堑又巡抚都御史余子俊修浚完固北人知不能犯不复入套者二十余年世平人玩边备稍踈墙既日薄沟又日浅弘治十四年敌竟由花马池拆墙而入戕破内郡边人得志始蔑我边墙为不足畏连年拥众拆入我军动辄失利寜夏镇巡屡奏乞筑墙浚堑提督军务都御史史琳又乞于花马池韦州设立营卫兵部奏下总制尚书秦纮纮止添修四五小堡及于靖边至环庆地方挑穵边堑一道七百余里自谓可无边患弘治十七十八年冬又复大举仍自花马池清水营拆墙深入纮所修边堑营堡不能捍御阻遏攻陷清水营残破花马池上厪宸虑勅臣经理臣歴官陜西敌情边事颇甞究心但腹里频年旱荒仓廪空虚馈饷不继彼兵动号数万倐聚忽散未至而广征士马则徒费刍粮既至而调兵应援则缓不及事纵使大兵既集务速则彼或不来持久则我师先老恐终无以伐其深入之谋沮其方张之势甞闻防边之计莫危于战莫安于守自庆阳环县延绥定边寜夏花马池兴武清水营直抵灵州一帯边城墙堡墩台躬亲阅视广集众思兼收群策叅酌损益始有定论其大要有四修浚墙堑以固边防増设卫所以壮边兵经理灵夏以安内附整饬韦州以遏外侵当务之急莫先于此但陜西财匮民劳修边之役人多异议然利害有轻重闗系有大小大事可成则小费不足计逺效可图则近怨不足恤今之河套即周之朔方汉之定襄赫连勃勃统万城也唐张仁愿筑三受降城置烽堠千八百所自是突厥不敢踰山牧马朔方无宼岁省费亿计减镇兵数万受降逺在河外古今举大事者未甞不一劳而后永佚类如此受降据三面之险当千里之蔽正统以来浸失其险舍受降而卫东胜已失一面之险又辍东胜以就延绥则以一面之地遮千余里之冲遂使河套沃壤为彼瓯脱巢穴其中深山大沙势顾在彼而寜夏外险反南备河此陜西连歳兵患所以相寻而莫之能解也兹欲复守东胜因河为固东接大同西接寜夏使河套方千里之地归我耕牧开屯田数百万用省内运不然则陜西用兵殆无虚日八郡之人疲于奔命民穷盗起祸将何及今将延绥寜夏一帯边防设法整饬敌来有以待之虽非上计犹愈于无策彼其闻知或数十年未敢轻犯我得休飬生息东胜之议未必终不可复也世之论边事者或専主于战伐臣亦非敢忘战者方将搜选官军策励将士修车马备器械储糗粮明斥堠今冬边人若复侵犯谨当督率诸将恭行天罚今年套内无事腹里有秋人民稍安正可有为之日应合经理边防事冝条奏下兵部议勅自经理二年又疏臣即兼廵抚已不能専理马政今冒总制事益废阁乞仍遣廵茶御史兼马政是年引疾东归瑾恶之已乂逮诏狱长沙力救得释兵部疏言一清修边纔有端绪而去凡籴饷费银十余万两起户役银十六万两及诸犒劳药饵转运木石皆一清精神运用计虑周悉今付之新任抚臣意有异同事无统纪恐徒费财靡益边务乞遣大臣専理议上兵部右侍郎文贵右副都御史张鼐陜西廵抚副都御史曹元乞简用瑾意不欲修边内批罢役银镕大镪解京事竟止五年安化王反寜夏召起总制陜西延绥寜夏甘凉各路军务同张永讨贼兵纔至陜仇钺先已擒贼遂谓永曰藩室乱易除国家内变不可测柰何永曰谓何一清曰公岂一日忘情顾无能为公画策者遂促席手画瑾字永曰渠日夜在上傍上一日不见渠不乐今其枝附已成耳目广矣柰何曰公亦天子信幸臣今讨贼不付他人付公上意可知试班师入京诡言请上间语寜夏事上必就问于此时上寘鐇伪檄并述渠乱政凶狡谋不轨海内愁怨大乱将起上英武必悟且大怒瑾瑾诛柄用公益矫瑾行事吕强张承业暨公千载三人耳永曰即不济柰何曰他人言济不济未可知言出公必济顾公言时须有端绪且委曲上万一不信公顿首请死愿死上前即退瑾杀奴喂狗又涕哭顿首得请即行事无缓顷刻漏机事祸不旋踵永勃然作曰老奴何惜余年报主乎已而永入京请见如策竟诛瑾永力荐其才望长沙又荐之召入户部尚书寻加太子太保六年改吏部尚书中原盗起上平贼十一策贼平加少保兼太子太保在吏部时给事中王昻劾吏部谪官御史孟洋劾内阁谪官皆为疏救宻云陜西镇守太监诬奏廵按御史张璞刘天和王廷相逮下诏狱又疏救之十年入内阁加少傅太子太傅大学士武英殿尚书如故被劾去归丹徒嘉靖初遣使存问大礼议起阅永嘉疏曰此论圣人复起不能易也张桂内用力荐之嘉靖四年边人入塞扰闗陇起兵部尚书兼宪职提督军务陜西未几召入内阁首荐起余姚铅山遂请老亦请老寻加公少师改华盖殿上怜其老令朝朔望复锐意修边及选将练兵屯田防边上亦用公言竟中止恶武定侯勋横骄讽御史陈镗劾勋夺勋后府及团营八年秋计去张桂霍韬曰议大礼者吾辈三四人张桂去且及我急上疏列一清罪二十四事上立召永嘉还内阁俄朱继宗狱起坐受张容金钱名请永志又輙与容指挥世锦衣上怜大臣且老不问言官劾上削籍明年疽发背卒嘉靖二十七年赠太保谥文襄　　论曰邃庵以文学显而明习边事晓畅军务有将相才其所陈说修筑墙堡详哉乎其言之也至于定谋诛瑾有社稷功而烦言啧啧乌能掩之国初自徐太傅达出为总兵大将军入为中书右丞相其出将者文襄而后若翟文懿廵九镇杨文敏三使寜夏甘肃与寜逺西寜谋军务景泰中王毅愍髙文懿皆以赈济行江少师督察四川军情理储饷行李文正以次辅祭孔庙兼撰碑文以阙里完故重之也
席书
席书字文同遂寜人弘治三年进士初知郯城歴河南按察佥事兼理庐凤会岁饥请漕台京粟贱宜截漕粟赈粜积舟车费又数万皆可易银转京库又便得截粟四十万石饥民大济正徳四年升副使提学贵州延王守仁省城讲授十二年右布政使云南剿沾益构乱土舍转左福建闻宸濠反发库金募兵二万讨贼嘉靖改元升南京兵部侍郎时江淮南北大饥奏截漕粟五十万石给军饷又条上赈法一言江北四郡饥最甚江南八郡苏松常镇次之徽池寜太又次之廷中方难得人往赈见书疏喜请以赈事付之书赈有法敛郡县银米数并截漕粟戸部赈银量饥重轻为多寡大抵専设粥以故侵冒者少全活数十万逾两月人稍苏当是时大礼未定桂文襄上疏并录书及方文襄疏同封进上览疏喜急征入京言官论书赈事无法书亦疏辞召寻升礼部尚书内传下言官又交论赈济干没银八万两三法司户部出案之上曰众且中伤书再遣司礼监官事得白庙议定将下诏令书议诏条书力言不可召至左顺门传问又力言不可遂止寻检姚崇要说上图新政十二事御史蓝田论书自比姚崇是以玄宗视陛下大不道乞罢不许削田藉大同军叛书荐一清守仁讨贼时相方主抚议不果又议世庙街宜避太庙及礼乐宜逊减于太庙者四事上大礼集议纂要六卷五年献帝实录成进少保时已失明荐罗钦顺自代修明伦大典充总裁官六年加武英殿大学士赐第给俸留京师卒赠太傅谥文襄弟春吏部侍郎　　论曰席公举荒政策亦甚良坐是竟被烦言頼先皇明圣得白然亦岌岌矣卒被恩眷以功名终若席公才乌能久为人下乎
张孚敬
张孚敬初名璁字秉用永嘉人七试礼部正徳十五年始得举进士明年嘉靖改元赐进士时议大礼未定公上疏为上极言父子之伦不可夺是年冬授南京刑部主事嘉靖三年上疏上召与众廷议竟如公说升翰林学士四年进庙议升詹事兼学士五年升兵部右侍郎转左谒庙议及奉安献皇帝神主仪六年兼翰林学士进大礼要略命修明伦大典是年八月诏讯李福达狱署都察院事公卿台谏郎署多得罪谪戍削籍福达竟脱死十月升礼部尚书兼文渊阁大学士入内阁赐银图书二忠良贞一绳愆弼违公遂奏革镇守内臣清勘皇亲庄田七年加太子太保辞遂再加少保上享太庙见公喜赐诗称公貌竒才杰进姚溪书院集赐书院名贞义六月明伦大典成加少傅进太子太傅吏部尚书谨身殿大学士建议请严宣谕杜私谒重制诰平潞贼定服制应制陈言曰审几微専委任惜人才求民隠八年勅重修大明会典是年与桂文襄不相能八月降勅谕百官并勒致仕公至天津召还九年有四郊之役知营建事修祀仪成典进郊祀议又请仿古立九嫔以广储嗣又正孔子祀典去王号以名与御名嫌请更名上改名孚敬字懋恭十年雷震午门西楼致仕十一年召还三月加兼太子太师进华盖殿少傅尚书如故八月又致仕十二年四月召还十三年加少师余官如故十四年病乞致仕十五年命锦衣千尸视病谕疾愈还朝至舟疾作归再起至金华疾又作归卒年六十五岁赠太师谥文忠　　论曰张公晚遭其遇合甚竒即其议礼明伦裁罢镇守百代不能易也方永陵初朝着建论殆纷纷矣公危言激说不隠豪强举袂抗颜顿挫卿相中人贵近廪廪下之可谓杰矣惜议狱一事黒白交随机数起诏狱是谁阶之其被恩遇天子命名赐字不甚隆乎
今献备遗卷四十一
●钦定四库全书
今献备遗卷四十二
（明）项笃寿 撰
李梦阳
李梦阳字献吉陜西庆阳人年十八举乡试第一明年弘治癸丑举进士授户部主事倡为古文辞时外戚张氏怙宠骄恣声焰熏灼莫敢问梦阳上疏论之语极切直下锦衣卫狱掠问辞气慷慨无所挠孝庙召见大学士刘健李东阳谢迁问李梦阳宜何如健叩头对曰梦阳狂直不足深罪迁从容对曰梦阳虽狂然其心无他实欲尽忠于陛下孝庙曰谢先生言是有旨梦阳复职一日孝庙独召见兵部尚书刘大夏问日来外间事何如大夏曰近释李梦阳中外欢呼圣徳如天地之大孝庙曰初下梦阳狱有劝朕杖之者恐杀直臣故释之大夏曰此尧舜之心也梦阳既材髙不肯同流俗人以是多忌之者久之迁江西提学副使振起古学力变士习时宸濠懐逆召致文学士以梦阳有大名折节下之按察使郑岳为濠所陷而梦阳与岳素不相能岳既得罪谓梦阳倾之也遂相讦奏梦阳闲住归大梁濠败辞连梦阳赖刑部尚书林俊力救得免后桂萼方献夫霍韬暨抚按数论荐不用卒子枝善文赋有父风举进士终海州判官　　论曰昔人言文章与时髙下不其然哉汉氏去古未逺而迁向雄固之下亦鲜称矣殆后韩栁欧王苏氏父子各以所长擅称汉唐而说者犹低昻之昭代文章发于金华数子而宋刘二公润色鸿业特尚典则虽竒丽不足而朴醇有余气运熈洽使然也弘治间李公梦阳以命世雄才洞视元古谓文莫如先秦西汉古诗莫如汉魏近体诗莫如初盛唐乃与姑苏徐祯卿信阳何景明作为古文辞以荡涤数百年来之陋而后学者有所凖的彬彬郁郁蔑以尚矣李公才最髙其人负竒气傲晲一世以是得竒祸坎■〈土禀〉终其身世咸疾之如雠世传李公双瞳烱烱如电论古今终夜不少休世莫能容良有故矣若李公者安能使无闻哉
何景明
何景明字仲黙河南信阳州人八岁能属文十五举乡试第三明年会试以文多竒字不第入太学比归祭酒林瀚赋诗赠之弘治壬戌举进士授中书舍人方逆瑾用事上书诸大臣言宜自振立以抑瑾权不用谢病归踰年免官瑾败大学士李东阳荐复授中书舍人直内阁制勑房经筵官其友李梦阳遭江西之讼众多谋孽其短莫肯为直者景明独上书争之讼得辩干清宫灾上书陈时政言人事不修天变将作且诋义子不当蓄宦官不当宠疏留中不下时四方学士咸愿知景明车马填门巷钱寜欲交驩景明持画求题谢曰此名画不可点污卒不许进吏部验封司员外郎仍直内阁升陜西按察司提学副使政尚严务在崇本起弊士初稍不堪久而安之病呕血弃官归卒于家所著有何氏集十二论及雍大记常曰文靡于隋韩力振之而古文亡于韩诗弱于陶谢力振之而古诗亡于谢人以为知言　　论曰弘治初北地李梦阳首为古文辞变宋元之习文称左迁赋尚屈宋诗古体宗汉魏近律法李杜学士大夫翕然从之同时济南边贡姑苏徐祯卿及景明最有名世称四杰四人者才各有所长李天才雄健徐陶冶精融而景明藻思秀逸皆艺苑之杰也边公朴质有余而华采不足岂天限之与
徐祯卿
徐祯卿字昌谷呉人也善属文弱冠作谈艺録以究诗体之变断自汉魏而止举进士与北地李梦阳游李方以文雄海内见祯卿所为文异之特相友善人称徐李祯卿善赋颂怪扬雄反骚作反反骚赋其辞曰稽卬氏之攸肇兮累楚均之遐瓞侯帝顼之流裔兮承灵泽之汪澈夙陈力于皇轨兮歆仁朗之所庐反仰吾均之洁修兮羌引躯以伏羲播昌烈之赫煜兮雧众芳之菲菲愤遭世之眊浊兮杂纷扬于江之汜在炎漠之微季兮孰临岷而悼均投束藻之谹丽兮何理拙而诽深寃志而抑道兮冀披诵而有明惟帝鉴之孔圣兮敢党族而诬贞初均幼志于粹清兮乃中情之独与蹇厉节以植身兮熹浩荡之修誉进亹亹于中行兮恐日月之凋迈凖前修以共蹈兮遑先时而逆败约性行以赴榘兮经五常以缀佩灵修谓其允淑兮目成欢而叶妃夫均既沐灵修之眤泽兮又信言之哙哙苟中路而迁好兮寜予心之有介泛光华之的皪兮众姢姢而妬之何有惧谗与招慝兮排蛾眉而错之扬蕙服之芬郁兮遭纷媢而幽毁寜遭幽以迸斥兮敢诡污而合秽鳯凰翔林而挂经兮龙行陆而困蚁为鳯凰神龙岂无知兮亦处身之多虞所贵贤者之韫玉兮不迷邦而遐举哀宗社之不长兮比干皇皇而不忍去世蔑复以相明兮心耿耿以无从涉湘波以南愬兮昭均心之确忠俗丛萧而鄣兰兮寔重华之所丑効精白以殒躯兮自先圣之所厚奉灵氛之玄筮兮申以巫咸之嘉告览九州岛以求匹兮寜闺容之有淑则神古其未然兮岂均曾好此诡疑谂从人以辱义兮不如赴身于淤泥飱莠芬以介齿兮竟河清之难俟违苟生以保誉兮夫何悔于九死泛浮云之翳翳兮晦沉茫其曷排阳陵微而渝度兮晨北风又雨霾精徘徊而不去兮凭拙诚其未爽人情重于捐故兮焉冀白日之回光懐薜萝与荰蘅兮时不与其有芳杂绲粒以扬波兮馥烈烈其弥章精气通于至清兮神髣髴以凭虚驾玉虬与云骖兮访太素之旧庐闻至道其可承兮钦均诚之匪懈舍佚游以自湛兮夫何以诛其好怪昔贞士之蒙佞兮愤伏毙而靡悔务光沉于渊瀬兮将恶浮埃之霏■〈雨上对下〉忠贤忉切以苦身兮盖有隠于隳祚韪三仁之所裁兮见叹誉于孔父独耿耿而靓侮兮曽吾均之所尤卬愬之惟诐兮骈执正于阳侯作书与李梦阳论文载集中初授大理寺副非其好也上书乞改国子监博士好飬生习摄形化气之术久之病死京师所著文集六卷谈艺録一卷新倩集一卷其文纯雅出入汉魏间曹陆弗过也　　论曰初弘治间海内淳耀缙绅先生翕然兴于学厌时俗颓薾踔厉振迅务抚先秦西京之画而诎唐宋当是时李献吉尚型范而何仲黙贵幼眇号称复古天下向风焉徐生崛起江南雄视中土议论雄辩飙飞泉涌即才不逮识而镕冶雕饰歩凖趋绳华而不靡质而不俚深而不晦壮而不怒约而精骋而中节斯亦竒矣频岁以来风尚日茂卓然名家者何啻十倍顾文胜之弊其流滋烦靡靡同风渐而怪僻甚且奴仆左马掇拾庄荀竒字涩词意庸识浅方乃雄视千古恣情绳弹诞滞浮薄即文艺未足数也况器识乎
今献备遗卷四十二
●题今献备遗后
是编凡四十有二卷计二百四人所可考信者仅仅有此他所遗佚良不知其几也诸君子者勲名徳业即人人殊要之皆以心术为本而以正直忠厚行之故其立朝也有蹇蹇谔谔师师之风其居乡也有雍雍肃肃温温之度而卑卑庸庸赫赫可喜者不与焉彼之容恱深刻猜媢险僻朝粤暮楚变面易辞者可以观矣斯编也岂徒善足法哉然则思齐者固内省之一助也谭者乃谓有美无刺纪事之体宜尔岂其然乎癸未至日笃寿再题 附录： 小司马奏草六巻（两江总督采进本） 明项笃寿撰笃寿字子长秀水人嘉靖壬戌进士官至兵部郞中是编卽笃寿官兵部时议覆内外陈奏之文凡驾部稿一巻职方稿五巻其曰小司马者盖取周礼夏官之属然明无此职以古名题后世之奏牍似有据而实不典也（四库全书总目 　　史部 　　诏令奏议类存目） 今献备遗四十二巻（浙江巡抚采进本） 明项笃寿撰笃寿有小司马奏草已著录是编采明代名臣事迹编为列传起洪武讫宏治计二百四人葢本袁袠所著而稍增损之明史艺文志亦载其目其曰备遗者自序谓姑备遗忘葢谦不以作史自任耳明人学无根柢而最好著书尤好作私史其以累朝人物彚辑成编者如雷礼之列卿记杨豫孙之名臣琬琰录焦竑之国史献征录巻帙最为浩博而冗杂汜滥不免多所抵牾惟笃寿此书颇简明有法其中所载如刘基飮西湖上见西北云气谓是天子气在金陵我当辅之此术家附会悠谬之谈笃寿乃着之基传中殊失别择又如徐有贞之悍騺李东阳之摸棱张孚敬之偏愎皆未可称一代完人而笃寿推尊过甚其进退亦为寡识然叙述详赡凡年月先后事迹异同皆可为博考叅稽之助于史学亦未尝无裨焉（四库全书总 　　史部 　　传记类） 全史论赞八十巻（江苏廵抚采进本） 明项笃寿编笃寿有小司马奏草已著录是书以诸史浩繁难于寻究特撮其论赞以备观览凡史记七巻汉书六巻后汉书五巻三国志三巻晋书四巻宋书南齐书各三巻梁书二巻陈书魏书各三巻北齐书后周书南史各二巻北史三巻隋书二巻唐书七巻五代史五巻宋史六巻辽史金史元史各四巻然读史必先知其事之始末而后可断其人之是非今笃寿惟存其论使称善者不知其所以善称恶者不知其所以恶仍于读史者无益也案此书皆取论赞宜入史评然皆摘录于诸史非所自评也故仍入之史钞类焉（四库全书总目 　　史部 　　史钞类存目）  

