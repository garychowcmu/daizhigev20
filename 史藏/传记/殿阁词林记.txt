《四库全书 殿阁词林记》　上　（明）廖道南 撰
　　钦定四库全书
史部七
殿阁词林记
传记类三
总録之属
提要
臣等谨按殿阁词林记二十二巻明廖道南撰道南有楚纪已著录道南自正徳辛已改庻吉士由编修厯官侍讲学士在词垣最久娴习掌故因集词林殿阁宫坊台省诸臣旧事分类记载以成是编其例凡仕至华盖武英诸殿者曰殿学文渊东阁者曰阁学兼六馆者曰馆学晋詹事者曰宫学属春坊者曰坊学属宏文者亦曰馆学典成均者曰廱学升本院者曰卿学有节义者曰赠学擅书翰者曰艺学终始本院者曰院学大概仿列传之例悉载其官阶恩遇而事实亦附见焉自巻九以下标题皆作国子监祭酒黄佐侍讲学士廖道南同编盖道南采掇黄佐翰林记之文不没所自犹有前辈笃实之遗今亦仍从旧本并存其名焉
乾隆四十四年五月恭校上
总纂官 （臣）纪昀 （臣）陆锡熊 （臣）孙士毅
总校官 （臣）陆费墀
●殿阁词林记原序
夫词林奚始也周官太史掌六典以辨法内史掌八柄以诏治凡学世子及学士必时上下交修内外交养所以为国本记者重且大也汉置太史令凡供奉承明待诏金马者胥丽焉唐设学士兼讲读弘文辟馆丽正创院集贤挥翰延英召对厥仪始备至宋则彬彬然盛矣祥符则建龙图阁天禧则建天章阁嘉佑则建寳文阁元符则建显谟阁大观则建徽猷阁绍兴则建敷文阁淳熙则建焕章阁庆元则建华文阁嘉泰则建寳谟阁寳庆则建寳章阁咸设学士以典宸章代王言可不谓重且大乎我高皇帝法周建官仿宋建阁初创翰林院以陶安宋濓为学士建华盖诸殿以刘仲质全思诚为大学士又増设弘文馆学士以刘基等为之左右春坊大学士以董伦等为之肆我成祖开文渊阁以解缙胡广杨士竒等七人预机务仁宗复弘文馆以杨溥陈继王琎等五人备顾问纂修实录即右史纪动也表章寳训即左史纪言也撰拟制诰演润丝纶抡材秘省校艺礼闱即太史掌典内史掌柄也上而启沃经筵赞襄圣神夹辅储宫弼亮元良其所系者至重且大非诸司俪也凡遇御殿庆成则令列坐于殿上御门视朝则令侍立于金床是故大学士学士之官尤重且大焉我皇上绍帝王鸿烈光祖宗旧制肇御无逸殿则命大学士坐讲锡宴豳风亭则命大学士坐飨陪祀土谷坛则命学士分直临幸太学则命学士侍坐听讲明禋圜丘则命学士轮班视牲捧勅天门则亲承玉音起草禁籞则宻觐龙颜晋锡骈蕃宸慈丰渥诚百王所未有千载所罕遇也臣道南自弱冠登第首被简注纾琚入馆荐荷宠渥编摩史垣献纳讲幄几二十年显陵甘露降则锡以宝罂泰畤卿云见则贶以瑶篇徽土召还平台祗谒则赉以金绮内殿捧主禁掖修书则劳以珍馔圣心渊轸御札咨询有同馆诸儒所不获与而特眷焉者昔李肇撰翰林志祗载唐事周必大撰玉堂记亦繋宋典臣道南尝读中秘书与泰泉黄君佐纂翰林杂记六册暨屏居楚野恭撰兴都通纪之暇乃列华盖武英诸殿名曰殿学文渊东阁名曰阁学其兼六馆者名曰馆学晋詹事者名曰宫学长春坊者名曰坊学属弘文者名曰馆学典成均者名曰廱学繇寺署者名曰卿学死节义者名曰赠学擅翰书者名曰艺学而终始本院者则名之曰院学夫士知所以自重然后任天下之重矧兹秩至重且大矣乎自周以来上下数千载宅兹者又数百十其上不负天子下不负所学者一代不数人而已若夫知几三长泰和四断袁崧五难荀悦五志阙一匪通儒也故曰宰相须用读书人翰林当以宿儒处图政本者允宜深长思焉嘉靖乙巳秋九月菊日廖道南序
●钦定四库全书
殿阁词林记巻一
（明）廖道南 撰
○殿学
武英殿大学士吴伯宗
吴伯宗名柘以字行抚州金溪人父仪元乡贡进士伯宗生而岐嶷十岁通举子业识者竒之叹曰此儿玉光劔气终不可掩洪武庚戌乡试辛亥廷试俱第一是时初议开科取士命国子祭酒魏观博士孙吾与修撰王僎为读巻官髙皇帝亲制策问畧曰古者敷奏以言明试以功汉之贤良宋之制举得人为盛今特延子大夫于廷不知古帝王敬天勤民其道何繇伯宗条对称旨上擢为第一赐袍笏冠服授承直郎礼部员外郎命与学士宋讷等同修日厯时丞相胡惟庸専横伯宗性刚直不屈惟庸衔之八年坐贬鳯阳伯宗上疏论时政因指斥胡惟庸罪状不宜独任以政恐滋久为国大蠧辞甚切直上览其奏即召还赐袭衣钞锭奉使安南获驯象方物以归献之改国子助教十二年进讲东宫首陈正心诚意之学皇太子嘉纳明年改典籍御试以十题命赋诗伯宗援笔立就风格峻絶上大称赏赐织金锦衣十四年迁太常丞不拜十五年又以为国子司业又不拜忤旨贬陜西金县教谕行至淮召还以为检讨拜武英殿大学士十六年冬至弟仲晏为三河令荐举不以实坐是复降检讨卒伯宗为人温厚贞谅而不茍媕婀故屡获罪所著有南宫集使交集成均玉堂诸稿廖道南曰乔林之枝风折之残当衢之兰物践之伤若伯宗者以忤惟庸竟坐贬斥其直气劲操屡折不回说者以为开科第一人名徳俱称非耶赞曰矫矫烈士大廷之魁侃侃直节君子之才积忤权臣乃遭竒祸人亦有言义不可过歴数徃哲如君几人谁其继之一峯罗伦
华盖殿大学士刘仲质
刘仲质字文质袁州分宜人敏而好学博通经典洪武初为宜春训导被荐入词垣奏对称旨授文林郎歴迁礼部尚书十五年四月诏天下通祀孔子增学校及师生廪膳上谕质曰孔子明帝王之道以教后世使君君臣臣父父子子纲常以正彛伦攸叙其功参于天地今天下郡县庙学并建而报祀之礼止行京师未遍天下岂非阙典耶卿与儒臣共定释奠礼仪颁之天下令毎岁春秋仲月通祀孔子是年十一月戊午仿宋殿阁大学士之制以仲质为华葢殿大学士宋讷为文渊阁大学士吴伯宗为武英殿大学士吴沉为东阁大学士上亲制诰文赐仲质曰朕阅宋书见尚文之美崇儒之道廓焉且当时诸儒皆以贤徳辅景运三百有竒焉今特仿宋制殿阁之名必期近侍有补文并欧苏尔仲质才颇称任授以华盖殿大学士奉议大夫尔徃钦哉未几质坐事降御史时有邵质亦为大学士质为人笃厚文多质实如其人云廖道南曰予读国史乃知仿宋殿阁大学士之制设华盖文华武英文渊东阁大学士以崇文儒以备顾问及观圣祖御制文集乃见所谓华盖刘仲质文渊宋讷之诰于乎休哉重矣或者漫不之考乃云创自永乐是又可骇也赞曰端明龙图寳谟焕章自宋已然文运隆昌髙皇作则乃建殿阁嗟乎仲质耆儒宿学宿学耆儒公辅之储礼文宠重其究何如
文华殿大学士鲍恂
鲍恂字仲孚其先嘉兴人元至治间始迁崇徳之千乘乡恂沉悟渊颕受易于临川吴幼清深有所得着大易传义泰定元统省试第一人至正中由乡荐授温州路学正改教婺州御史刘彦博荐其学有原本为世儒宗洪武初以明经征为文华殿大学士辅导皇太子暨皇太孙固辞归隠与贝琼结诗社所著有西溪稿云廖道南曰汉髙欲立赵王如意留侯乃为吕后画策招致四皓以辅翌之矧洪武建极即创大本堂以教太子乃蒲轮玄纁聘诸耆儒视古帝王之礼临雍齿胄何如耶不知恂诠长年将何以畀之耶赞曰浙水之南寔惟桐江咄咄子陵髙尚鲜双浙水之北寔惟檇李矫矫徳舆才名罔俪江风山月白云紫芝徳舆为友子陵为师
文华殿大学士全思诚
全思诚字希贤松江上海人博雅宏粹少负文名洪武十六年以耆儒征授文华殿大学士赐敕致仕其辞曰朕观古人有志之士虽髪白气衰心犹不怠故能善其始终垂芳史册卿懐才抱徳志肩古人朕甚嘉焉惜乎年迫衰暮志虽存而力不能任朕不忍复劳特令卿还乡里以抚子孙享其奉养不亦恱乎时又有全诠湖州安吉人张长年髙邮人张绅山东登州人俱年七十余礼部主事刘庸荐诠等明经通逹治体遣使征之恂诠长年先至上见之甚喜赐坐顾问终日俱命为文华殿大学士诠等固辞上曰朕以卿等年髙故授此职以辅导太子尔免卿早朝日晏而入不久当从其志庶不负卿等平生所学而乡里亦有光矣卿何辞焉恂等复固辞翌日放还绅后至以为鄠县教谕廖道南曰粤自商山茹芝冥鸿寥落上下千载数人而已全诚赐敕恂诠被宠龎眉皓首安车蒲轮虽竹帛所书图画所传何以加焉赞曰采采紫芝英英白云葆光凝和脱垢离氛既乐且康眉寿黄耉国之蓍龟号称大老康侯昼接天子葵之邈矣髙风为世所师
华盖殿大学士杨士竒
杨士竒名寓以字行江西泰和人曾祖景行仕元为待制景行生荣荣生子将子将生士竒士竒幼孤力学越章贡浮琴江舣鄂渚登黄鹤与蒋隠溪子立恭游西山慨然有幽人贞士之志已而应奉翰林授王府审理靖难兵起约偕周是修诸人死难是修缢于尊经阁士竒不徃文皇履极擢国史编修简入文渊阁进侍讲兼春坊左中允转左谕徳永乐二年撰文华殿讲义上谕曰先儒谓尧典一章大学全书皆具亶其然乎士竒对曰尧舜禹汤文武数圣人凡修诸身施诸家国天下者皆大学之道也上曰帝王之道贵切已实用故孟子道性善言必称尧舜尔等讲说理性当证诸古人以牖朕衷焉是岁饶州士人朱季友献所著书诋訾濓洛诸儒士竒请焚其书毋使惑众二年命侍东宫讲学士竒撰易本义要旨以进皇太子恱赐名周易直指因阅真氏文章正宗谕士竒曰徳秀学术纯正如此对曰徳秀所著大学衍义为君者不可不知为臣者不可不知君臣不知此义为治皆茍而已又阅欧阳修文集喜其奏议恳切令赞善陈济校正谕士竒曰为文不本大道斯无用之文为臣不能正言斯不忠之臣如欧阳子无忝矣庐陵有君子尔其勉之又间与赞善王汝玉论诗问士竒曰古人诗法何如士竒曰诗以言志明良喜起之歌南薫解阜之诗唐虞之君之志尚矣后世若汉髙帝大风歌唐太宗雪耻除凶诗徒尚覇力皆非王道至于汉武帝秋风辞及隋炀帝陈后主所为诗则万世之戒也五年广东布政徐竒入觐遍赂要津独不及士竒文皇知之召士竒谓曰为臣当戒私交为士当务清慎尔其■〈樊，心代木〉诸六年冬车驾巡狩北京命士竒辅监国于南京九年三月朔上御右顺门召士竒问曰汝辅监国最久东宫所行如何对曰皇太子天资甚髙非人所能及事宗庙谨祭祀可以观孝遇进表笺及诸仪物于行在必躬必亲可以观敬且有过未尝不知知之未尝不改其用人以爱人为本不轻任匪人真宗社之福也又问髙煦夺嫡之谋信否士竒对曰臣与蹇义同事东宫匪见之真不敢妄对汉王初封于滇不之之也改封于青又不之之也兹闻徙都北京彼欲留守南京其意可知已上黙然还宫亷知髙煦罪状即禠其衣冠絷之且削其护卫徙封乐安州十一年十二月岁除钦天监奏明年元旦日有食之礼部请朝贺如常仪士竒曰日食天变之大者宋仁宗时元旦日食富弼请罢晏撤乐吕夷简不从后闻契丹免贺仁宗悔甚臣愚以为宜免贺上曰君子爱人以徳其如士竒议乃加左春坊大学士十四年十一月周王楚王来朝命士竒议谒陵礼士竒曰二王尊属也皇太子太孙嫡宗也二王当居前分为两行太子当于二王之后之中太孙又于太子之后之中诸孙班视太孙行视二王此非臣之臆见也朱熹家礼之序也上出仪注于袖中与士竒合十二月壬申歴代名臣奏议成上命刋赐皇太子太孙谕士竒曰致治之道千古一揆君能纳善臣能尽忠天下未有不治朕观是书见当时人君之量人臣之直为君者以前日之事为今事为臣者以古人之心为已心天下国家之福也二十二年八月仁宗继统进太子少傅礼部侍郎兼华盖殿大学士上见士竒陛谒谓尚书夏原吉曰新华盖来必自有说士竒奏恩诏甫下惜薪司传旨赋枣于山东河南以供香炭至八十余万民何以堪上喜曰吾固知尔言中理即杀其半会礼部尚书吕震题请释服易吉元旦用乐士竒以为不可兵部尚书李庆建请朝觐官员宜给养官马士竒又以为不可尚书蹇义论事偶及旧侍御史舒仲成李祥欲逮问之士竒又以为不可大理卿虞谦少卿弋谦各上封事过激上大怒左迁虞谦为少卿免弋谦朝参而以属吏杨时习代虞谦士竒又力争以为不可上皆霁威从之谕曰为君以受直言为贤不受直言则过益深为臣以能直言为贤不能直言则忠不尽朕自今行有未当卿当尽心言之赐之银章一曰绳愆紏缪谕曰卿祗事先帝二十余年又事朕于东宫朕今嗣位凡军国重务协心赞辅或羣臣有言未之能从卿有言未之悉从宜用兹印宻疏以闻君臣之间尽诚相与庶几朝无阙政民无失所而祖宗付托之重亦不负矣士竒遂宻疏言事上褒荅曰卿助朕以徳期朕为唐虞主真股肱臣也卿勿以朕尊居宸极或有所畏而不之尽言继自今其知无不言洪熙元年正月陟兵部尚书兼职如故赐天元玉厯赋谕曰天道人事未尝判殊有动于此即应于彼朕少侍皇祖教以慎修敬天未尝敢怠是书言简理当左右辅臣亦当知之四月既望上御奉天门召蹇义夏原吉杨荣及士竒谕曰夜来星变卿等知之乎乃叹曰天之命也夫勅士竒曰国家肇建两都庶务孔殷卿侍朕监国筹划适中屡歴艰虞忘身徇国兹特锡尔牙章文曰贞一用传厥家与国咸休宣徳元年髙煦叛宣宗亲征罪人既得师既旋大学士陈山请乘胜袭执赵王杨荣力赞之上命士竒草勅士竒曰勅旨以何为辞荣山咸曰汝敢沮挠大事乎士竒曰太宗三子惟赵王在且上亲叔也有罪者既不可赦无罪者亦当加厚庶几仰慰在天之灵上闻之不怿还京始召士竒问曰人言赵王滋众奈何士竒对曰赵王懿亲当思保全毋惑羣言悔之何及上曰朕业已思之于是检羣臣章疏命广平侯袁容赍赐赵王谕士竒曰赵邸获全卿之力也二年十月黎利奏称安南陈王孙暠宜立为后上命廷臣集议英国公张辅曰此黎利谲谋尔当发兵讨之蹇义夏原吉曰举以与之无名徒示弱耳士竒曰立陈氏后者先帝本心求之不得乃郡县其地且十数年来兵民困于交址之役极矣体祖宗之初心以保祖宗之赤子此盛徳事也何谓无名汉弃珠厓前史荣之何谓示弱上从其言遂弃交址三年十月下都御史刘观于狱士竒举通政使顾佐代之台纪遂振五年二月上御南斋宫命士竒草寛恤诏多所禆益三月清明上奉皇太后谒陵士竒扈从上曰母后为朕言先帝在青宫惟卿言不避忤意先帝能从以不败事又谓朕当受直言士竒对曰此皇太后盛徳之言也愿陛下念之六年七月日既夕上微行至士竒宅传呼范太监来士竒叩首曰陛下奈何以宗庙社稷之身自轻至此扰扰尘埃谁识至尊若变起仓卒何以备之上笑谓曰朕思卿一言故来尔明日遣太监范弘问曰海内平静时一微行何足过虑士竒曰天子尊居九重恩泽未洽幽隠万一有寃夫怨妇窥伺窃发诚不可不虑也后果获盗如士竒言上叹曰爱朕莫若卿朕自今不复微行矣正统初进少师同知经筵事展墓还乡冢子稷坐事逮系英宗赐之玺书曰歴事祖宗寔惟简在暨朕继统启沃弼赞厥劳尤多卿子既乖家训干国纪朕不敢私卿其以礼自处以副倚毗士竒感泣卒年八十赠特进光禄大夫左柱国太师谥文贞官其子穟为尚寳丞所著有沙羡稿石台稿文籍志法书志东里集杨溥铭其墓曰斯文遭际千载亨期以翼君徳以福羣黎逺稽诸古异世同规皇眀启运大统重熈纯佑有命挺生瓌竒左右宻勿四纪于兹老成耆徳以臣以师中流砥柱羣疑蓍龟天不愸遗吁其以悲廖道南曰予观沙羡稿及石台稿见文贞蚤岁跅弛魁岸视天下莫已若及观国史暨三朝圣谕录乃知管仲之才优于召忽魏征之绩多于王珪视诸诡随无良者不侔矣然而辅亮东宫保全赵邸歴事四朝终始如一非所谓社稷之臣与或者乃以周是修之死子稷之狱少之则吾不知也赞曰肇启文渊首拔文贞和调鼎鼐润色丝纶羽翼储皇煦媪宗亲殄谗以信刬伪以真夷吾在齐语称其仁玄成在唐史着厥征彼君子兮不失令名
谨身殿大学士杨荣
杨荣字勉仁福建建安人曽祖伯逊祖达卿父伯成尝遇异人得吉地遂生荣初名子荣乡荐魁闽多士洪武庚辰进士授国史编修太宗履极简入文渊阁更名荣转修撰侍讲一日上御右顺门召解缙等七人惟荣在出江西守臣奏章示之先是吉安乡民啸聚遣行人许子谟赍勅抚谕复遣都督韩观统兵继之至是奏至其乱已平上欲赐玺书褒观荣言不可从之永乐元年请告归省二年赐二品金织衣谓荣曰天下事朕与若等共计之非若六卿祗分理也二年选侍皇太子于东宫进春坊右谕徳阶奉训大夫未几转右庶子五年命往甘肃阅视邉闗险要及粮饷丰耗旋奏称旨六年给传奔父母丧夺情起复七年正月车驾巡狩北京命胡广金幼孜及荣扈从甘肃守将何福奏降将托克托布哈等率众来归命荣徃受降仍命持节至额齐讷之地封福为宁逺侯道经宁夏会同宁阳侯陈懋区书邉务悉中机宜及还建白上皆嘉纳八年二月上北征布尼雅实哩荣仍扈从至胪朐河命荣驰报东宫于南都复还北京九年春命中官宋成护荣犇丧还闽中皇太子召起为太孙讲学十年二月甘肃守帅西宁侯宋琥奏叛冦娄达衮等逃居赤斤蒙古诸卫将为邉患上命荣同丰城侯李彬往讨之十二月荣驰还奏饷道险逺士马疲困师不可久居且小丑胜之不武久当自定上从之未几叛者复归果如荣筭十一年春扈狩北京十二年三月上亲征卫喇特博啰皇太孙从命荣兼尚寳司卿同胡广金幼孜扈行凡行营有暇即与讲学比还敇修五经四书性理大全充总裁官十四年陟学士仍兼庶子十五年扈狩北京十六年夏髙庙实录成命掌翰林院事上疏指陈府部台寺十弊言多过直发人阴私上留中问曰兵食何由充足对曰择将屯田训练有方耕耨有时则食足兵精矣十七年进文渊阁大学士兼学士阶奉政大夫十八年北征还将西征有言建文时江西垜集民兵宜征赴行在上召荣议对曰陛下命复民业二十年矣今复征之非所以示信于天下也遂寝其事是年三殿灾荣上疏论十事悉允行之二十一年复扈西征宁阳侯陈懋奏邉人额森图罕来降命荣复徃受降二十二年正月上亲征阿噜台次长乐镇谕荣曰汉髙帝过栢人虑迫于人今朕至长乐思与天下同乐何时庶几乎此荣对曰有志者事竟成陛下圣志如此天必助顺矣师旋适浙江守臣奏至谓处州之丽水福建之政和山冦窃发荣请遣使抚处上从之次翠微冈谕荣曰东宫歴涉年久政务已熟朕还京后军国重事悉以付之朕惟优游暮年以享安和之福不亦可乎荣对曰东宫孝友仁厚天下属心付托允称矣上喜命中官马荣赐羊酒次榆木川宫车晏驾荣议秘不发丧朝夕上食如常仪即驰归报皇太子寻迁太常寺卿阶嘉议大夫兼职如故逾月进太子少傅阶资善大夫兼谨身殿大学士山陵事竣太监孟继言荣尽心襄事陟工部尚书仍兼前职洪熈元年赐银章一曰绳愆紏缪荣尽言无隠匡赞居多宣宗亲征汉邸荣劝之尤力既而黎利据交址以叛请立陈氏后上顾杨士竒及荣曰尔二人云何荣曰交址在荒服外唐虞三代不有其地不失为圣君汉唐以来虽尝为郡县然叛服不常弃之可也上从之五月车驾北巡召荣问曰人君驭世之权何者为重对曰命徳讨罪二者为重上曰二者天下公器舜举十六相而天下服以天下之好恶为好恶也齐威王封即墨大夫烹阿大夫此不以左右之好恶为好恶也故爵赏刑罚至公无私然后能服天下荣顿首曰诚如圣谕是岁进荣禄大夫太子少傅兼支尚书大学士三俸又赐之银章一曰方直刚正天潢玉牒成上谕曰古人重世谱盖欲正伦理笃恩义我国家宗族之盛皆祖宗积徳所致也八年赐之敕曰卿荣以博通之学明敏之识练逹之才歴事祖考踰三十年多効勤诚以树劳绩朕即位以来卿秉诚摅谋饬武绥夷忠言谠论禆益为多人惟求旧允厘天工卿其懋诸英宗嗣位进光禄大夫柱国少师仍兼尚书大学士赐玉帯同知经筵五年展墓还京卒于杭州武陵驿年七十赠太师谥文敏官其子恭为尚寳丞所著有黙庵集退思集北征记训子编静轩云山二稾杨士竒铭其墓曰桓桓文敏通才博识遭际圣明光奋于绩承明延阁著作之庭以翱以翔舒华振英北裔西陲从狩万里职典者文亦兼知武晚陟三公贰工弘化恪恭朝夕敢或遑暇帝怀敷仁鞠躬承之民怀被福黾勉成之志存寛恵行在果断嘉谟谠议褒书有焕越昔内阁七人同事荏苒三纪我铭其四公寿考终哀荣宠光于乎文敏殁也不亡廖道南曰宋儒有言徳胜才谓之君子才胜徳谓之小人信斯言也岂天之降才尔殊哉非其才之罪也夫国家多难羽檄旁午匪才弗逹上下多危萧墙交构匪才弗定敌国窥伺内猜外疑匪才弗靖奸雄僣窃彼甲此乙匪才弗协是故陈平燕居深念张良借箸前筹才矣而谓之小人可乎或谓文贞正而不谲文敏谲而不正则予岂敢彭韶赞曰文武兼资通人之器运筹帷幄折冲千里拥佑三朝捧日而起恩遇有加抑畏无替保身全名经邦掌制巍巍当时煜煜来裔卓哉相业吁其难继
武英殿大学士金幼孜
金幼孜名善以字行江西新淦人祖仲卿父守正咸有隠徳幼孜初学春秋于聂铉超悟不羣洪武庚辰举进士授户科给事中永乐初改翰林检讨简入文渊阁转侍讲时皇太子立幼孜纂集春秋十二公事名曰春秋要旨以进五年迁春坊右谕徳阶奉训大夫七年扈从车驾巡狩北京八年二月上亲征北边胡广杨荣及幼孜从之次永甸雪初霁诸峰竒絶上曰雪后看山此景最佳过鸡鸣山蹑野狐岭曰至此看山尽在下矣至兴和曰汝观地势逺望似髙近即渐平此阴山脊也若因山为堑因壑为池守兹岩险虽有铁骑千羣安能飞度耶次鸣銮戍曰此大巴延山其西北则为小巴延山其东北则为开平汝等观此始知塞外风景也驻跸凌霄峰上召至帐殿夜分乃出次环琼圃指示塞北山川曰古交河在今哈剌火州两河相交水齾沙出唐之碑迹尚在也次小甘泉曰女直有山其巅有水色白草木虎豹色皆如之所谓长白山也至长清塞曰至此南望北斗矣经阔滦海曰此水周围千余里斡离胪朐凡七河注其中遂名为铉溟池次通川甸又遥指海邉石山曰此即三石山也尔等记之还京阶奉直大夫锡之诰命十二年扈从北征还京重修高庙实录及五经四书性理大全俱充总裁官进学士兼谕徳阶奉议大夫赐金织袭衣十八年擢文渊阁大学士仍兼学士二十二年扈从北征次开平上召至幄中谕曰朕梦神人语曰上帝好生者三是何祥也岂天谓兹冦乎幼孜请班师上曰卿言正合朕意即命草诏次清平镇上晏羣臣命内侍歌髙皇御制词五章曰此先帝垂谕创业守成之难戒荒淫酣酗之失也朕嗣鸿业惟恐失坠尚相与勉之于是自制五章以奉天法祖勤政恤民为言仍命内侍歌之次清水源命幼孜刻石曰俾后世知朕亲征过此也仁宗嗣位进户部侍郎兼文渊阁大学士踰月加太子少保武英殿大学士専典内制赐之银章一曰绳愆紏缪是岁持节册梁王及赵王妃洪熈元年陟礼部尚书阶资善大夫给告归省宣徳元年命充两朝实录总裁官明年持节之宁夏册安化贞宁二王妃歴览周秦汉唐之墟事竣上封事上嘉纳之实录成赐金织袭衣及金绮鞍马五年三月命同杨士竒等选进士萨琦等八人为庶吉士十月壬午扈从巡邉度鸡鸣山上曰唐太宗恃其英武征辽尝过此山对曰太宗后亦悔之此悯忠阁所繇建也上曰山崩于元顺帝时人谓元亡之征信乎对曰顺帝亡国之主也虽山不崩国亦亡上曰自古圣帝明王未尝无灾异国之存亡系乎君之仁与不仁而已矣后岁余遘疾属纩子姓有干泽者正色斥之曰君子所耻正襟危坐而卒年六十四赠荣禄大夫少保谥文靖子五人昭伯举进士杨士竒铭其墓曰玉笥崔巍金川湛澄公生其间萃龢挺英宾兴贤能济济偕至青萍出匣淬砺初试六御乘时登庸玉署清邃崇岩叅典宻务恪勤夙夕小心寅恭于狩于征龙旗率从上承简知履坦平平鹍游沧溟鹏翔九天歴事三圣敬终犹始不竞不絿有誉无毁方简大册天府所藏崇碑厚碣敷在四方廖道南曰予观国史称述文靖简易沉黙温裕有容且不伐善不骛名名其燕室曰退庵古所谓金玉君子者非其人耶七人之中保全始终坚立名节如公者盖不多见也赞曰我闻诸易谦谦君子谦之为象地山有美我闻诸诗温温恭人温之为义缗木有宜惟彼文靖诵诗玩易扪舌斯黙检躬斯益扈从六飞为王先驱北征有记情见乎词求诸古人金温玉粹始终一节庶几无愧
武英殿大学士黄淮
黄淮字宗豫浙江永嘉人曽祖应发为松阳教谕生子通通生性性生淮淮幼抱巨人志年十二赋诗竒絶充邑庠弟子员洪武丁丑举进士授中书舎人太宗一日御奉天门左室裁决庶务召见访以大政淮对称旨简入文渊阁擢编修转侍读一日吏部以南人官北土凡建文中不効顺者例编伍淮曰近勅旨凡征讨官与旧官同一体若复追罪南人是示人以不广也永乐二年命同解缙考试天下士得曾棨等四百七十二人四年三月上问建储事对曰立嫡以长万世法也皇太子既立进左春坊左庶子兼侍读赐以袍笏五年迁右春坊大学士兼辅导皇太孙六年上巡狩北京命蹇义金忠杨士竒及淮留守南京谕曰朕留汝四人居守犹唐太宗之任房玄龄也卿等其识朕意七月上谕曰东宫天性仁厚识见甚正朕尝问今日说何书对曰论语君子小人和同章朕问君子难进易退小人易进难退何如对曰君子守道而无欲小人逞才而无耻朕又问小人何以常胜君子对曰视君上好恶何如尔如明主在上君子必胜矣朕又问明主果不尽用小人乎对曰小人有才不可弃者湏驾驭之有方警饬之不使有过可也朕闻之甚喜尔等其用心辅翼之八年长沙妖冦李法良乱淮荐丰城侯李彬讨之髙煦譛彬不可用淮曰丰城老将必能成功后果如淮算九年阿噜台率众来降请并女直吐蕃诸部属其约束淮曰此人莫测其心离其党使各为心则易制若并为一则难图矣上曰黄淮如立髙冈无逺不见诸人如处平地所见惟目前尔十一年西域乌思藏大寳法王来朝上命玉工以全璞制印畀之淮曰朝廷赐诸畨制勅所用广运二寳亦有限制今此璞大于玺书恐非所以示诸夷也上嘉纳之十二年髙煦随侍北征潜蓄异志譛淮尤力值进表行在稍滞上怒逮系诏狱凡十年淮在狴犴惟赋诗引咎名曰省愆集又即人情物变寓之于情名曰自省录仁宗嗣位迁通政使兼武英殿大学士仍典机要洪熈元年加少保户部尚书仍兼大学士职阶荣禄大夫宫车晏驾淮佐郑府襄府二王监国宣宗嗣统亲征髙煦淮留守尽劳夙夜匪懈师旋请告终制陛辞赐游西苑命乘肩舆登万歳山淮撰诗以进上恱仍命宴饯于太液池且谕之曰明年朕诞辰卿其复来越明年如期至宠锡有加卒年八十三谥文简官其子来为中书舎人所著有介庵集归田藁祭酒陈敬宗铭其墓曰惟周三公视古百揆公不独立三孤以二爰副调燮益弘化理惟寅惟亮公寔职此王躬是保百辟攸式宠顾虽隆小心翼翼视草玉堂高文大册六经黄麻有典有则献替宻勿日于帝侧定策安邦宣庆布徳庙堂柱石荐绅蓍龟惟盐惟梅鼎鼐是资列圣眷倚心膂股肱功在社稷福及苍生廖道南曰予观文贞所载日录谓淮忌胡广解缙及观国史亦谓缙之死淮有力焉再观省愆录乃知淮之不容于时下狱十年家食二十余年杜门扫轨不问国事而同事七人缙既雉罹广亦蟪夭惟文贞秉钧文敏谋幄淮之蒙诟亦未可知也赞曰淛海浩瀚汇流仙坛罗山崒嵂俯瞰神湍笃生哲人持危以安贝锦青蝇谗夫鼓澜省愆有集炳炳如丹
武英殿大学士杨溥
杨溥字弘济湖广石首人洪武时为诸生入试考官胡俨大加称许建文庚辰进士授编修永乐二年四月辛未选用东宫官属迁司经局洗马仍兼编修侍皇太子于南都一日问汉廷尉张释之之贤溥对曰释之诚不易得然世岂无其人但无文帝寛厚仁恕之君用之尔释之固难得文帝尤难得也退采文帝事闗治道者编为事类以进皇太子嘉纳之十二年七月车驾北征东宫遣使奉迎稽缓汉王高煦譛之上怒曰此辅导者之咎也黄淮先至下之狱杨士竒金问继至上曰杨士竒姑宥之朕不识金问何人乃尔得侍东宫命法司鞫之辞连溥及芮善王恺遂俱逮之淹系十年仁宗登极释之擢行在翰林学士洪熙元年正月己卯建弘文阁于思善门之左命溥掌阁事选侍讲王进侍直改儒士陈继为博士学录杨敬为编修训导何澄为给事中俱轮班奏对上亲握阁印授溥曰朕用卿等于左右非止帮助学问亦欲广知民事为理道助卿等有所建白即用封识以进十一月丙申溥宻疏言事上褒荅曰览卿所奏为国家计诚合朕心但望始终如一知无不言赞朕政治以承天休感卿忠恳特用酬报赐寳钞彩币卿其领之寻升太常寺卿兼学士宣宗嗣位预修两朝实录为总裁官宣徳元年十二月上召溥语及治兵之道溥曰兵贵训练有方抚养得宜上曰养之厚则得其心练之精则得其用必气鋭志果而后可用若素不训养一旦驱之矢石之间进退失措何望有济溥曰诚如圣谕四年正月上御斋宫召溥谕曰朕即位以来今四年常念祖宗创业之难子孙守成之不易夙夜惓惓未尝敢怠今幸百姓初安皆赖天地祖宗敷佑盖亦羣臣励翼之功朕恒自喜然自古国家祸乱毎生于不虞朕未尝不以为忧溥对曰圣人治不忘乱安不忘危今圣心如此足以膺天眷福苍生也上曰沧海之大皆由江河之助古之君臣更相戒饬克致太平号称贤良若为君不求资于臣为臣不克辅其君欲求善治未之有也比来人臣多进谀词朕殊厌之卿宜辅朕于善道溥对曰臣荷至恩敢忘报称上曰卿觉朕有过举直言无隠即为报多矣溥曰自古直言非难受尽言为难陛下乐闻谠论臣敢不竭愚衷是年十月上幸文渊阁谕溥曰朕闻有道之君愿治之主崇礼儒臣讲求治道卿等职専秘阁朕躬至此冀有所闻稍暇当复至卿等必有所陈论也遂制诗一章赐之五年正月实录成赐溥白金十镒罗衣一袭彩帛十二端六年十一月上御文华殿溥同杨士竒杨荣入侍谕曰朕念祖宗积徳累善笃生太祖继天立极创业垂统太宗迅扫奸回再安宗社皇考仁宗恢弘治化増髙累厚以固鸿业朕承天位夙夜不忘记曰先祖有美而不知不明知而不传不仁是用撰述成诗揭之座上朝夕览观勉图继述庶几永保天命今以刻本赐卿当亦思祖宗开创之难守成不易尽心辅朕国家安卿等亦与有荣焉溥顿首受赐未几夺情起复陟礼部尚书兼学士英宗继统命溥同知经筵总裁宣庙实录成加少保礼部尚书兼武英殿大学士卒赠特进光禄大夫左柱国太师谥文定官其子寿为尚寳丞大学士曹鼐铭其墓廖道南曰予观国史谓溥与士竒荣相继入相时称三杨士竒有相业荣有相才溥有相度虽儿童妇女咸知其名然系狱不改其操秉钧不渝其忠史谓谦恭淳谨不愧斯言已矣赞曰荆山岹峣阳岐斯支岷江澔涆渚宫斯涯山祗毓灵水若贡祉元和凝会诞生君子彼君子兮惟楚之良厥徳允常厥谋允臧九折厥肱三缄厥口嘉石如肺金印如斗履险视夷处平思陂史称醇儒夫复何辞
华盖殿大学士张瑛
张瑛字子玉直隶邢台人洪武丙子乡贡士授陜西宁州训导调武徳卫再调宿迁县永乐戊子秩满九载擢吏科给事中时宣庙为皇太孙瑛与选为伴读洪熈元年迁春坊中允进谕徳改洗马宣徳元年三月录瑛旧劳升行在礼部右侍郎未几转左侍郎兼华盖殿大学士入内阁丁未加礼部尚书五年正月总裁两朝实录成赏白金六十两金织罗衣一袭彩币十端未几调南京礼部七年十月瑛上言天下儒学廪膳生员计三万有竒岁食廪米不下十数万石朝廷养士之隆自古鲜俪洪熈定制举人额数应天岁取八十人宣徳以来稍加増益凡诸省皆然臣愚以为人才与气运相为消长不可预为额数才寡而数盈其失也滥才多而数少其失也隘矧今各府州县教官多员缺学政多废弛士习多未正请自今副榜中式悉补教官其乡试额数量为加补疏入下之所司甲寅夺情起复赐御诗十余轴楮万缗卒年六十二廖道南曰予观国史谓瑛仪观魁梧持已庄重文章政事非其所长予窃惑焉夫浑朴多木强老成类迟钝恂恂若不能言者藏辩于讷蹇蹇若无能为者晦巧于拙然则子玉若是班乎迹其所言岂其然乎赞曰俚哉子玉歴践清阶扈日青宫上应星台排云华盖中纾眷懐彼何人斯亦已焉哉
谨身殿大学士陈山
陈山字（阙）福建沙县人初繇教官召拜吏科给事中时偕张瑛侍宣庙讲读迁左春坊左庶子宣徳元年陟户部尚书兼谨身殿大学士时髙煦反形已具上亲征师旋山迎谒请间谓宜乘胜移师彰徳袭执赵王则朝廷永宁可无萧墙虞也上召杨荣以山言谕之荣曰山之言国之大计请先勅责赵王诘其与髙煦连谋六师奄至可不旋踵而擒也杨士竒执不可上悟其非遂薄山不复任四年十月朔上御左顺门遥见山趍朝问杨士竒曰汝试言山何如人对曰山虽侍从日久然寡学术昧大体非君子也上曰然赵邸几为所误近闻干谒诸司内阁政本之地岂可令斯人贻溷也遂命改山机务専授内竖习书既而疏陈休致卒年七十廖道南曰予观国史谓山存心险刻临事乖方赵邸之谋终身蒙訾信乎择术不可不慎也赞曰汉之代邸从官有差张武受赂宋昌无私唐之策府文学亦异玄龄忠恳敬宗诡伪张陈二君翊龙以飞一忠一佞各有攸归
文华殿大学士权谨
权谨字仲常直隶徐州人十岁丧父哀毁顿絶复苏洪武初荐知乐安县清慎平恕其民懐之九载考绩迁光禄署丞迎母就养母疾吁天祈以身代母卒躬负土成坟庐墓三年有白兔青蛇驯扰不去有司以闻太宗嘉之召拜文华殿大学士扈从皇太子徃南京诸臣皆献方物不受至徐州谨以孔门圣贤道统图献特赐留覧洪熙元年九月改通政司左叅议致仕仍旌其门曰孝行廖道南曰古称求忠臣于孝子之门亶其然乎夫一孝立万善从孝之不立道奚生焉君子是以重权谨也赞曰云龙之山其山嵯峨吕梁之水会流于河彼仲常兮孝思匪他擢居殿学以风天下山水增荣光流闾舎视彼权奸盗负且乘孰重孰轻请问天命
华盖殿大学士陈循
陈循字徳遵江西泰和人永乐乙未进士第一授翰林修撰太宗特重儒臣赐第万寳坊驾幸北京命循载秘书诣行在遂留用之三殿灾循上疏多采纳洪熙改元转侍讲宣徳初命与杨溥轮直南宫备顾问又赐第于玉河西庚戌擢侍讲学士时御史张楷上诗涉时政佥事陈祚劝讲大学衍义忤旨宣庙震怒循力捄之获免正统初兼经筵官壬戌擢学士甲子入内阁乙丑迁户部侍郎寻陟尚书兼学士奏复近侍翰林官于早朝时当立于金台左侧于午朝时当先诸司奏事悉从之未几加少保兼太子太傅景泰初兼文渊阁大学士集古帝王行事名曰勤政要典上之修寰宇通志成进华盖殿大学士时额森拥驾入闗索大臣于谦胡濙王直出迎众知其诈循奏请勅各邉精骑入卫京师又多发榜文招谕回番以疑其心额森计穷复遁嗣后景帝临御既久循秉钧轴擅易储宫啖以爵禄遽变初志恃权刚愎不能容物其子瑛入试不第与王文诬奏考官刘俨黄諌欲抵之罪又谋取乡人冢域倾陷御史周鉴王豪士论鄙之英宗复辟言者发其奸状谪戌辽东及石亨败奏雪已愆释之复其官廖道南曰予观琐缀录所载陈芳洲事语多近俚及观国史乃见其城府深刻罗钳吉网靡所不为视厥初疏陈诸事力救张楷陈祚若有睽焉不然又胡为乎力诋刘俨黄諌末流至此极也岂孔子所谓患得患失者耶赞曰匪位之患令名为艰匪名之患令终为艰保初节易保晚节难于乎徳遵有腼斯颜
谨身殿大学士髙榖
高榖字世用扬之兴化人永乐乙未进士选翰林庶吉士授中书舎人甲辰改春坊司直郎洪熈初擢翰林侍读宣徳乙卯考顺天乡试正统改元杨士竒荐侍经筵讲读赐三品服戊午预修宣庙实录成转侍讲学士甲子考应天乡试乙丑迁工部右侍郎仍兼前职入内阁与闻机务已巳上北征命榖居守景泰初陟工部尚书兼学士时敌情叵测羽檄旁午乘舆未返人心恟惧中书舎人赵荣独请徃迎谷壮其志解所束金帯赠之及都御史杨善迎太上皇归榖奏礼宜从厚有千户龚遂荣投书于谷谷即以示公卿陈循见之恚甚请下之狱谷执议如初未几加少保兼东阁大学士壬申加太子太傅上言内外诸司惟贤是用况经筵日讲闗系圣徳尤在得人遂荐少卿陈询学士吕原中允杨鼎都御史王文大理卿萧维祯司业王恂疏上命询鼎侍经筵文入内阁甲戌命徃南京巡视灾歉事竣还朝都给事中林聦忤权贵将置重辟谷持正救解赖末减丙子进谨身殿大学士是岁顺天乡试循奏考官刘俨黜其子命谷覆试谷曰贵冑与寒畯争进固已不可况从而为之辞乎因阅巻止黜林挺一人余俱从俨所选从之英庙复辟榖辞职乞休赐玺书慰谕仍侑以金镪给驿以归卒谥文毅廖道南曰予读国史称谷为人髙简廉静不比匪人观其白刘俨之公救林聦之直嘉赵遂荣之忠推是心也天日将为昭焉赞曰江海之会寔维维扬毓和委灏发为祯祥有斐君子邦之司直众醉独醒抗颜不屈宁为孤立毋为依违侃侃誾誾永世有辞
谨身殿大学士王文
王文初名强字千之保定束鹿人永乐中繇乡荐计偕如京师太宗命选下第举人给冠帯入冑监文预焉辛丑登进士擢监察御史绰有能声与同官王翱于谦咸为都御史顾佐所称许时彰徳妖冦张普祥谋逆宣庙简命徃治事平还奏称旨钦改名文擢陜西按察使正统己未转右副都御史巡抚宁夏兼理军务辛酉入为大理寺卿壬戌夏大旱上命中贵兴安审录狴犴文片言折狱众皆输服未几陟右都御史时冢宰郭琎贪墨文疏其罪风纪大振癸亥命代陈鉴抚镇陜西额森犯顺当国者移文沿邉敛民入城以避其锋文谓邉众逆天神人共愤不宜惊扰以惑人心闗中安堵如故寻召还加太子太保改左都御史景泰壬申南畿及山东河南被灾命徃绥怀多所全活大学士髙谷荐入内阁改吏部尚书兼翰林学士叅预机务疏陈举官赈民数事悉中时宜甲戌应天苏松大水命徃巡视苏人鼓术惑众互相屠戮文悉捕获诛之加少保兼东阁大学士修寰宇通志充总裁官进谨身殿大学士因其子伦不第讦奏考官峻文深诋英庙复辟言者首论于谦王文迎立外藩擅易储宫廷鞫文力辩谦不言遂同戮于市后其子伦改名宗彛仕至尚书请雪父寃诏复其官加太保谥毅愍廖道南曰予观国史谓文为人深沉刚果屡镇大藩两总宪政毎廷议百官莫敢先发文以一二语裁决与陈鉴交代一揖之外未尝接谈及入阁毅然欲有所为即兹以观其志果其情深其才充其器隘乃若私诋考官廷诘狱吏诬薛文清以死又何险也赞曰广汉神明延寿深刻匪术弗精匪才弗逹果于自用昏于自恕彼何人斯秉心乖戾张汤之后安世则侯犂牛骍角谁谓无邮
华盖殿大学士徐有贞
徐有贞初名珵字符玉苏州吴县人宣徳癸丑进士选庶吉士授编修正统初进侍讲己巳之变倡议南迁尚书于谦斥之于廷遂懐怅惘大学士陈循授之策曰汝当更名无使内家习知也即更有贞以易储事转左谕徳迁左佥都御史徃视水灾时河决沙湾居民播荡漕运阻艰有贞奏曰凡平水土在知天时地利人事三者天时既经地利既纬人事庶可施也今欲捄之请先疏其势水势平乃治其决决止乃浚其淤兹为之方以时节宣一曰置造水门二曰开分水河三曰挑浚运河于是决渠以平水势筑堤以平水性作闸以平水道功告成为文纪之召还为副都御史岁丁丑天象告变有贞阴结太监曹吉祥武靖侯石亨及太平侯张輗等宻谋迎请上皇复辟禁漏下数十刻有贞等拥至南内躬舁步辇升奉天殿夜已向晨鼓三严百官班定而景帝已弥留不起矣英庙嘉其功加特进光禄大夫柱国封武功伯兵部尚书兼华盖殿大学士掌文渊阁事值山东荐饥发内帑赈之有司奏请增给上召有贞同李贤议可否贤曰可有贞怫然曰不可窃恐里胥滋弊恵泽阻遏罔及小民贤曰虽有滋弊民方待哺不可不救也有贞退而不乐时石亨张輗外虽结纳中实猜疑御史杨瑄张鹏纠其不法上谓有贞曰御史敢言如此实为难得因语有贞及贤恊心辅政亨軰闻之益惧遂诉其夺门之功诟有贞泄其谋上怒下有贞及李贤于狱是日震雷雨雹大风拔木乃出有贞为广东叅政行至徳州会有投匿空名文书者亨辈以为有贞所为上怒甚覆逮诏狱拷治无验乃命取诰劵出示三法司刑部侍郎刘广衡等劾奏有贞诈撰制文窃弄国柄自谓治水希踪神禹敢以定策冒贪天功大不敬无人臣礼宜戮市曹会承天门灾乃宥之编置云南金齿为民及曹吉祥石亨张輗相继伏诛上御奉天门论及人才谓李贤曰徐有贞才学亦难得当时有何大罪乃石亨张輗辈害之耳兹若不宥后世其谓何可令生还故里于乎圣人恩法可谓两尽矣廖道南曰予观吴志谓有贞短小精悍其学自天官地理兵法河渠阴阳方术无不通贯及读其所为漕河碑闳博尔雅当时词臣无出其右然而心术险贼急嗜功利首倡南迁继谋夺门比眤奸回屠戮忠良金齿之行亦天道也赞曰谓天盖髙不敢不局谓地盖厚不敢不蹐彼其之子狡焉猖狂负气以逞构谋匪臧迁国奚忠夺门奚智亦已焉哉胡不惴惴
殿阁词林记巻一
●钦定四库全书
殿阁词林记卷二
（明）廖道南 撰
○殿学
华盖殿大学士李贤
李贤字原德河南邓州人宣德癸丑进士初授吏部验封主事歴考功文选郎中景泰初上正本十策曰勤圣学顾箴警戒嗜欲絶玩好慎举措崇节俭畏天变勉贵近振士风结民心景帝嘉纳辛未之岁额森遣使通好贤上言请修战守之备识者韪之是歳冬擢兵部侍郎癸酉转户部侍郎上言额森近杀其主并吞诸夷宜勑沿边诸将励兵观衅于谦壮其言甲戍转吏部侍郎上鉴古录英宗复辟召入内阁陟吏部尚书兼翰林院学士时太监曹吉祥忠国公石亨恃迎复功骄恣不法言官紏之曹石惧愬于上乃下徐有贞暨贤于狱未几谪福建布政使吏部尚书王翱召见便殿白之复以为吏部侍郎值承天门灾诏复尚书学士仍入内阁赐玉带以奬之上问郕邸汪后左右欲以殉塟可否贤对宜生存之以全其子母又问建庶人久幽大内欲赦出之左右以为不可贤对宜从恤典以示濊恩又问吉祥干预国政四方奏报先造其门贤对权不可下移又问石亨当时迎复卿何不预贤对夺门无以训后上竦然大悟乃迁汪后于别宫建庶人于中都曹石之党益加禁束凡冒功四千人悉禠职朝廷始有纪纲先是命修一统志充总裁官至是赐第于詹事府之东庚辰博啰拥众冦大同及凉州庄浪贤上安边五事辛巳曹吉祥从子钦谋不轨焚东安门杀都御史冦深锦衣指挥逯杲伤贤臂迫令草疏请罪上闻贤在甚喜钦伏诛加太子少保癸未上以足疾不视朝时郊祀将至欲遣官代行礼贤对以为不可上力疾至斋宫成礼而还母后胡氏号静慈仙师非典贤对宜加崇以全仁孝上从之二月晦空中有声贤奏无形有声谓之鼔妖上不恤民乃有此异遂上十事一曰钦恤淹禁二曰禁止银场三曰停岁造纸札四曰蠲被灾粮税五曰弛刍粟之征六曰罢亏损马匹七曰戒边臣抚兵民八曰命有司恤流移九曰饬御史紏贪吏十曰禁外官科敛诏颁行之是时锦衣指挥门逹擅权道路以目诬构袁彬并及于贤上亷知其故不问甲申春正月上不豫贤受顾命惟谨宪皇登极加少保吏部尚书兼华盖殿大学士知经筵事进光禄大夫柱国丙戌以父忧夺情复任修撰罗伦抗疏论之上怒左迁伦于岭表贤复上八事命所司议行之踰月卒赠太师谥文逹官其子璋为尚寳丞廖道南曰子观天顺日録乃知贤之相业仅有此耳及观国史谓徐有贞既去贤独留被眷英庙毎视朝毕左右顾则呼贤与门逹语良久乃巳时召入文华有所咨询言无不从自三杨以来得君未有如贤者然而海内之士奔走匍伏以干恩泽者纷如独立不惧惟一罗伦而巳于乎难哉赞曰贤哉贤也志可则也遇主于巷重纳约也始扼曹石继门逹也豮豕之牙勿踯躅也得专行久茂功烈也贤哉贤也胡可埓也
谨身殿大学士商辂
商辂字弘载浙江淳安人宣徳乙卯乡试正统甲子会试明年廷试皆第一授修撰丁卯英庙命选词臣十八人进学东阁辂预焉巳巳景帝简入内阁转侍读是时北边告警闽浙盗起奏牍填委辂悉心剸裁绩効居多景泰庚午进学士太上皇北还辂迎至居庸闗伏谒命致书两宫及皇太弟壬申迁兵部侍郎兼左春坊大学士仍兼学士赐以居第丁丑英宗复辟石亨軰嫉之坐除名成化丙戌复入内阁首言八事咸切时政戊子慈懿皇太后崩百官争礼辂上疏定祔塟仪从之是岁陟兵部尚书时皇庄甚为民厉辂言天子以天下为家何以庄为丁亥六月戊申辂上言八事一曰勤圣政二曰纳谏诤三曰储将才四曰饬邉备五曰汰冗滥六曰广蓄积七曰崇圣道八曰谨士习上嘉纳之改户部尚书仍兼前职癸巳宋元通鉴纲目成进文渊阁大学士丙申加太子少保改吏部尚书值幸臣有欲建玉皇祠于掖庭者辂争以为不可宫门灾工部请命中官鸠材于楚蜀辂又争以为不可俱从之丁酉兼谨身殿大学士时中官汪直开西厂大肆罗织屡起巨狱百官惊恐辂上疏畧曰近日伺察太繁政令太急刑网太宻人心汹汹各懐疑畏盖缘委听断于汪直一人而直又寄耳目于羣小如韦瑛王英辈伤害良善亏损国体非所以示大观于天下也疏入上震怒命司礼监官懐恩至阁辂曰汪直违祖宗法壊朝廷事法所必诛而不以听恩曰此疏谁其草之众皆曰直罪滔天使辅臣不言天下必有言者与其使天下言孰若二三人言之恩具入奏上即命罢西厂由是见忤于直会前辅臣杨荣曽孙烨罪逮至京语连及辂直从中主之辂遂乞休加少保赐玺书给驿以归卒赠特进荣禄大夫太傅谥文毅子良臣举进士为翰林侍讲良辅为刑部主事孙汝谦为尚寳寺丞廖道南曰予以阏逢敦■〈牜羊〉发练浦泛清溪舣棹桐江眺望文毅之庐万峰回合千岩蜿蜒意其为间气所锺也及读国史乃见其诸疏侃侃有大节于乎宋之王旦王曽宋庠俱以三魁致位宰辅若文毅者视古先哲何如耶赞曰三魁华名士林所称三孤崇秩官箴所评徳不孚名奚名之荣勲不孚秩奚秩之尊允也文毅大节峥嵘龙山岋嶫桐江渟潆谁其荐之明徳惟馨
华盖殿大学士万安
万安字循吉四川眉州人正统戊辰进士选庻吉士授编修景泰初以易储迁左春坊司直郎转右中允改尚寳司丞兼编修天顺戊寅改侍讲侍皇太子讲读进学士成化改元预修英庙实录升少詹事兼学士巳丑迁礼部侍郎兼学士入内阁寻陟礼部尚书加太子少保改户部尚书兼文渊阁大学士孝宗出阁改吏部尚书加太子太保光禄大夫柱国少傅兼太子太傅寻加少师兼太子太师华盖殿大学士初昭徳贵妃万氏侍宪庙于储邸其父贵为诸城邑吏至是以妃贵授都督兄通亦为锦衣都指挥权宠震耀通妻王氏出入掖庭安喜同姓阴使人结通之妻徃来于家为进妖僧继晓以固其宠时江右李孜省亦以小吏能幻术与其徒邓常恩俱骤蜡要津安托孜省乡宦彭华深相结纳凡附巳者百计援之异巳者百计去之一时词臣若礼部侍郎邢让祭酒陈鉴而方正之士如王恕马文升耿裕秦纮皆相继斥逐云南土酋曩罕弄与木邦争构据寳林以叛入贿于安安啖其利即授以安抚而边衅日积凡若此类恬不为怪举朝侧目莫敢显讼其过庶吉士邹智与安同乡愤其所为率同馆士吉人李文祥上疏发其奸御史汤鼐文贵姜洪各相紏劾孝宗在东宫稔闻其恶至是于宫中检获所进房中书遣太监懐恩携至内阁示之毎展一巻安即跪泣乞哀犹无去意复令懐恩摘其所悬牙牌安始惭惧吿退至中途尚占中台冀复用卒赠太师谥文康其子翼为南京礼部侍郎孙弘璧为编修俱滛恣不检类其父云廖道南曰予读国史见成化间传升乞升冒滥名噐者无虑数千固巳讶之及阅万氏本传安据内阁二十余年嫉侮忠正深于仇雠保飬奸回切于骨肉观其结万通李孜省軰以阴为之援而又斥逐邹智吉人軰以阳张其势自古权奸之祸人家国类如此易曰开国承家小人勿用可不鉴哉赞曰唐之林甫天寳召乱宋之似道绍兴启变斵尸函首国有显戮安何人斯独保完福不于其身于其子孙覆宗墟戾是曰天刑
华盖殿大学士文穆公刘吉
刘吉字佑之直隶博野人正统戊辰进士选庻吉士授编修景泰初侍经筵预修寰宇通志转修撰天顺中侍东宫讲读预修一统志进侍读成化初英庙实录成升侍读学士寻擢礼部侍郎巳丑简入内阁兼学士丁酉陟礼部尚书戊戌加太子少保文渊阁大学士壬寅守制诏起复之修文华大训成加太子太保武英殿大学士给一品诰命甲辰改户部尚书谨身殿大学士弘治改元进少傅兼太子太师吏部尚书知经筵事巳酉二月吉率同官上言迩者奸徒欲效李孜省邓常恩之故术见月宿在毕天将阴雨乃奏请祈祷幸而有中以希进用谨按诗云月丽于毕俾滂沱矣书云月之从星则以风雨今月宿在毕雨降之征也臣恐幸门一开争言祈祷启衅召乱咸基于此所有祝文臣等不敢奉命庚戌吉率同官上言迩者妖星出天津歴杵臼近营室考之图志为兵为饥为水旱矧今南海修垣汝河修桥俱非急务宜停止以答天戒上嘉纳之辛亥宪庙实录成加少师兼太子太师华盖殿大学士壬子修撰张升上疏讼之吉遂致仕卒赠太师谥文穆令其子皋为太常少卿廖道南曰予读国史谓吉沉毅能断伹所与游者多谗夫以故不闻其过廷臣不恊于巳者阴嗾言官劾之乏休休之量及读月毕天津之疏又有不可挠者其然乎其不然乎赞曰博野之墟大川平原笃生哲士为国鼎铛首斥异端愈坚直节星彗于津月丽于毕国史有言匪直也人城府深宻有腼名臣
华盖殿大学士徐溥
徐溥字时用常州宜兴人景泰甲戌进士及第授编修天顺丁丑兼司经局校书侍东宫讲读成化纪元迁左庶子兼侍讲充经筵讲官兼纂英庙实录甲午擢少詹事兼侍讲学士乙未主考礼部会试庚子转太常卿兼学士辛丑再典会试擢礼部侍郎丙午改吏部孝宗登极简入内阁陟礼部尚书兼文渊阁大学士总裁宪庙实录同知经筵庚戌复典会试辛亥加太子太傅户部尚书武英殿大学士时岷藩讦奏知州刘逊诏逮系言官救之俱下狱羣议汹汹溥力救之甲寅加少傅兼太子太傅吏部尚书谨身殿大学士进光禄大夫柱国乙卯命撰三清乐章溥率同官上言天子祭天地夫天至尊无对故礼以少为贵祭不过南郊时不过孟春牲不过特牛汉祀五帝儒者非之况三清乃邪妄之说谓一天之上有三大帝乃以李聃居其一是以人鬼列于天神非礼也至于郊祀乐章皇祖旧制今所传乐章虽载永乐大典是书博采弗精不可以黩礼臣等诵习儒书若邪说俚曲尤所不习且初设文渊阁命学士居之者实欲其谟谋政事讲论经史培飬本原弼正阙失非欲其阿谀顺旨以取容悦也疏上上即从之丁巳总裁会典以疾辞戊午武宗出阁加少师兼太子太师华盖殿大学士寻以目眚乞休卒年七十二赠特进左柱国太师谥文靖李文正公铭其墓曰瑞云山髙荆水清元气下结扶舆精公居太史官列星文章作纬礼作经入掌帝制持邦衡补衮五色山龙形庙堂髙古坐不倾一朝令出民弗惊调齐甘苦成和羮四方士类归陶型悉遣衿佩为冠缨尺量寸度桷与杗大者梁栋当朝廷公心不倦亦不矜尽弭怨谤消谗争功成身退古有恒公归自保哲且明君宠极重臣身轻飘然乘风遡髙冥山迎水徯如平生廖道南曰子观李文正公年谱见弘治间所上章疏皆出其手而溥能用之及读国史称溥立朝四十余年因事纳约随才器使屡遇大狱保全善类从容委曲温易充裕乃知曹参丙吉虽不踰于陈平魏相而培飬国家元气又不在彼而在此也十八年之治固有由哉赞曰周至成康厥治迓衡三后同心笃亮真诚汉至文景厥政底平万石同徳浑朴坚凝如文穆者其忱其恂既无勇功亦无智名十八年中恊气氤氲于乎宁静鲜见其伦
武英殿大学士邱浚
邱浚字仲深广东琼山人正统甲子乡试第一景泰甲戌进士选庶吉士授编修时两广用兵经年不决浚条列事宜李文达公一见即代上之英宗嘉叹付所司举行宪宗登极充经筵讲官转侍讲预修英庙实录成进侍讲学士续修宋元纲目升学士浚自出巳见撰史畧名曰世史正纲有禆世教会祭酒缺佥谓非浚不可乃加礼部侍郎掌国子监事复撰大学衍义补一书以献上褒答之寻陟礼部尚书掌詹事府事修宪庙实录充副总裁官加太子太保兼文渊阁大学士上时政疏畧曰成化间彗星三见遍扫三垣地震无虑五六百次迩者彗见天津地震天鸣无虚日且异鸟三鸣于禁中考诸经史天变莫大于彗孛在三垣三台尤为重地变莫大于震动在京师边防为急矧禽鸟动物得气之先春秋二百四十二年书彗孛者三地震者五飞禽者三今乃屡见于二十五六年之间变不虚生必有其应天人相与甚可畏也臣愿体上天仁爱念祖宗基业端身以立本清心以应务谨好尚勿流于异端节财费勿至于耗国公任用勿失于偏聴禁私谒以肃内政明义理以絶神奸慎俭德以懐永图勤政务以弘至治庶可以回天灾消物异帝王之治可几也疏凡十余万言上命诸司议行未几加少保兼太子太保改户部尚书武英殿大学士以目疾辞不允卒赠太傅特进光禄大夫左柱国谥文庄官其孙■〈田〉为尚寳寺丞程敏政叙其集曰先生惧学者之无本也有学的之编惧学者之不知变也有史纲之作惧学者之明体而不适于用也有大学衍义之补其言凿凿可行行之可以兴治致吾君于尧舜使吾道不为空言盖其志如此蔡清祭之曰先生博极羣书如巨海之吞吐百川含弘无际其才华国名世者四十年晚际圣明登之台辅取其所著书于大内以广聪明权衡百度其道尊为国师门生学子遍天下矣自琼崖以来所锺人物未有如先生者于乎其不为虚生也巳廖道南曰国朝洪武建文间时则有若刘伯温之闳大宋景濓之浩博王子充之醇正方孝孺之尔雅永乐宣徳间时则有若解大绅之雄放胡光大之豪宕杨文贞之精宻金文靖之沉浑正统景泰间时则有若李忠文之朴茂刘文安之该核然皆丽藻丰腴未有若邱文庄之明体适用酌古凖今褎然为一代文宗也自是以后若程篁墩李文正诸公盖闻文庄之风而兴起焉者或乃以刘文泰之诬而病之于乎岂知文庄者哉赞曰琼海浩瀚珠厓渺茫含灵鸠和诞生文庄矫矫若人万夫之杰牛毛蠒丝剑光玉洁衍义有补世史有纲润色皇猷禆益典常我髪未燥诵习仰止布帛菽粟有禆国纪
华盖殿大学士刘健
刘健字希贤河南洛阳人天顺庚辰进士选庶吉士授编修成化中转修撰迁左春坊左庶子弘治初升礼部侍郎兼学士简入内阁总裁宪庙实录成陟礼部尚书兼文渊阁大学士甲寅进荣禄大夫武英殿大学士巳未加光禄大夫柱国少傅兼太子太傅户部尚书谨身殿大学士庚申健率同官上言自古愿治之君必早朝晏罢日省万几祖宗视朝在黎明以前毎日奏事二次迩者视朝太迟散本或至昏黒四夷朝贡奚示观瞻庶府文移多致寝阁矧今各边启衅四方荐灾尤为可虑怠荒是戒励精是图庶可以回天意慰人心也孝宗嘉纳寻加特进光禄大夫少师兼太子太师吏部尚书华盖殿大学士辛酉健率同官上言近有旨中官徃武当山设像挂旛修举斋醮命臣等撰勑并祝文窃闻兹山宫观像设巳极壮丽若复差官实为无益矧今灾异迭出生民困苦苖贼肆乱军旅方兴粮饷供馈犹恐不给君门万里岂能悉知宜斥邪妄以遏无良甲子健率同官上言近有旨欲于朝阳门外修建寿塔臣等窃惟人主信佛莫梁武帝为甚卒饥死台城信老莫宋徽宗为甚卒囚毙金地本以求福反以致祸观诸徃事可为明鉴我祖宗相传以治天下者尧舜周孔之道而巳似此异端蠧射惑众何闗于治欲造佛塔非所以训天下垂后世也又令撰真人杜永祺等诰命及封号臣等窃惟异端不可信诰命封号不当与夫诰命朝廷所以奬贞励能虽卿士大臣必待秩满考最乃得颁给况祖宗庙号不过十六字亲王及文武大臣有功徳者谥号止一二字此辈何贤何能封号多至十八字流布朝野传闻后世皆曰此朝廷所给与儒臣所拟撰也天下后世其谓之何俱报罢毅皇履极诏健总裁孝庙实录加左柱国食正一品俸倚毗甚隆健亦尽言无讳未几焦芳媚刘瑾以健同乡不附巳遂力攻之健居家遭目眚年九十余卒廖道南曰弘治间予从先大夫游京邸饫闻文靖刘公当国正色率下凡诸僚宷谒私宅者不与交一言及入朝事闗大义累几千言不缺及子登甲科列史馆公尚无恙卒无一言干求恩泽岂古之所谓大臣与赞曰嵩岳峨峨汴河汤汤伊洛瀍涧回绕北邙惟彼东都元气攸萃爰有大老锺兹间气耿耿大节侃侃正言力诋邪说中扼权奸公考正命公神不死以道事君不可则止
华盖殿大学士李东阳
李东阳字宾之湖广茶陵人曽祖文祥以戎籍隶金吾遂居京师文祥生允兴允兴生淳淳生东阳蚤负竒气四岁能作大书景帝召见抱置膝上赐上林珍果及内府寳镪六岁八岁复两召之试讲尚书大义命肄京庠天顺壬午年甫十六举顺天乡试甲申登二甲进士第一选庶吉士授编修甲午转侍讲癸卯进侍讲学士甲辰充东宫讲读官丙午主考顺天乡试弘治巳酉迁左庶子兼侍讲学士辛亥预修宪庙实录成升太常少卿仍兼前职掌翰林院事充日讲官癸丑主考会试得汪俊为第一甲寅擢礼部侍郎兼侍读学士典诰勑乙卯命兼文渊阁大学士预机务时安南侵占城国奏请命官徃问上欲从之东阳会同官上疏曰春秋王者不治夷狄安南虽奉正朔修职贡然恃险负固积岁巳久今若遣官徃至其国海岛茫茫徒掉寸舌小必掩过饰非大或执迷抗命若置而不问损威巳多若问罪兴师贻患尤大宜勿听丁巳秩满赐金犀带时中官李广以烧炼斋醮被宠东阳覆会同官上疏曰我祖宗自洪武至天顺年间面召儒臣咨议政事今朝叅外不得一觐天颜且经筵日讲成就君徳禆益治道今毎岁进讲不过数日夫人君之心必有所系不系于此必系于彼正士既疎则邪说乗间而入近有以斋醮烧炼进者此乃异端惑世之术圣王之所必禁宋徽宗崇信道流及金兵围城方士郭京诳称作法卒使乗舆播迁社稷颠覆求福不得反以致祸至若烧炼其祸尤惨金石之药性多酷烈一入肠腑为祸百端唐宪宗药发致疾虽杖杀方士柳泌竟亦何益今上清龙虎宫神乐祖师殿及畨经厂皆焚毁无遗神如有灵何不自保天厌其秽亦已明甚昔李绛有言忧先于事可以无忧事至而忧无益于事矧荧惑失度太阳无光天鸣地震草妖木异四方奏报殆无虚日伏望严早朝之节复奏事之期勤讲学之功优接下之礼逺邪佞之人斥诬罔之说太平之业可保矣时武冈知州刘逊逮繋科道会奏上震怒俱下狱东阳覆同上疏救之上为霁威召至平台奏事始复旧制戊午皇太子出阁加太子太保礼部尚书五月复召问亲定团营总兵官九月清宁宫灾东阳上疏曰近年以来灾异频仍内府火灾尤甚或以为天道茫昧变不足畏此乃慢天之说或以为天下太平患不足虑此乃误国之言或以斋醮祈祷为弭灾此乃邪妄之术或纵囚释罪为修徳此乃姑息之术荧惑圣听莫此为甚且贿赂公行赏罚失当纪纲废弛贤否混淆工役繁兴军民困惫下情不达上泽不宣愁叹之声上干和气灾异之积正此之由越二日有为李广乞祠额者东阳以为不可又召能仁寺僧入大内庆讃东阳又以为不可上俱从之巳未程敏政典试给事中华■〈日上永下〉劾之命东阳覆试壬申会典成赐玉带甲子命祀孔子于阙里还朝上时政疏上命有司议行乙丑上不豫召入玉几前受顾命武宗登极加光禄大夫柱国兼太子太傅户部尚书谨身殿大学士丙寅上倦于政东阳上疏曰近日视朝太迟免朝太多奏事渐晚嬉游渐广夫奢靡玩戏非所以崇俭弹射钓猎非所以飬仁鹰犬狐兎田野之物不可育于朝廷弓矢甲冑战斗之象不可施于宫禁使正人不亲直言不闻而此数者交杂于前臣窃忧之矧六月中旬风雨飘荡雷霆震怒正殿鸱吻太庙脊兽天坛树木禁门房柱摧折烧毁灾异尤甚惕然省悟侧身励精庶可以回天慰人国家之福也不听复上疏曰先帝顾命惓惓以陛下为托臣痛心刻骨誓以死报迩者地动天鸣五星凌犯星斗昼见白虹贯日羣灾迭异并在一时歴观载籍偏阅古今未有如此而不乱者且诏令废格变易殆尽忧在于民生国计若罔闻知事涉于近幸贵戚牢不可破或旨从中出畧不预闻或有所议拟径行改易臣若诿顾命之名不尽辅导之责天下后世其谓臣何不报又上陈政令十失上付诸司议革之十二月加少师兼太子太师吏部尚书华盖殿大学士丁卯刘瑾擅权适尚寳卿崔璇御史姚祥主事张伟为逻卒诬执枷号于长安门外东阳上疏力救之命戍边时闻内苑御船猎兽上疏曰今岁自端阳后金鼔炮火声彻都邑厩牧厮役纷充禁廷大臣畏忌不敢言小臣震慑不敢谏不知祖宗分职设官朝廷糜禄飬士将焉用之昔汉司马相如諌系熊豕以为逸羣之兽舆不及还辕人不暇施巧非天子所宜近薛广徳諌御楼船以为乘船危从桥安圣主不乘危伏望鉴古道以端好尚视朝加早则炎暑不侵进膳有时则元气日盛上褒答之戊辰六月给事中安奎御史张彧忤瑾枷号东阳又上疏救之都御史杨一清逮系至东阳又力救之是月早朝有投空名文书数瑾罪者疑羣臣所为悉逮问诏狱东阳又力救之庚午六月旱霾东阳上疏曰近时威令大行中外悚惧但霜雪之后必有阳春雷电之余必有甘雨此天道所当法也臣谨条上一曰寛逃军拐马之罪二曰寛佥书职员之罪三曰寛查盘粮草之罪四曰禁官校罗织之非疏上会庆府寘鐇叛命太监张永同都御史杨一清讨平之师旋献俘永发瑾奸状上即命擒之以东阳有反正功加特进左柱国荫其从子兆蕃为尚寳司丞覆上疏曰天下者祖宗之天下上天所付托生民所仰赖高皇帝栉风沐雨十余年而后定何其劳也文皇帝南征北伐定鼎贻谋亦二十余年而后成何其难也列圣相承兢兢业业罔有怠荒先帝顾命惟欲陛下早嗣大位早成大婚光前裕后衍无疆之泽圣虑所及何其深且逺也臣愿念上天付托者重思祖宗授受者隆体生民仰赖者切毎于朝奏讲读之暇安处宫闱溥施恩泽起居以节游豫以时保养天和培植国本则六气莫能侵百邪不敢近矣不报时巨冦刘陆等众至数十万东阳昼画宵筹卒致底定加荫一子为锦衣指挥上疏力辞上以京军不习战阵欲调边军入卫京师东阳上疏陈其十不便状不聴遂乞休赐之勑曰君臣相遇自古为难卿资禀神异慧悟夙成爰自童年召见中禁应制称旨名动四方遂以宏博之学蜚英艺苑资歴既深闻望弥重逮我皇考擢居政府朝夕献替便殿延访平台赐问有懐必吐无言不从不激不随无私无比顾命付托感激知遇益竭忠勤委曲匡救西鄙戡乱两河讨贼庙谟胜筭多所赞画厘革敝政率循旧规乐育人才明扬善类代言宣意敷奏达情文学词翰独妙一时立朝五十年辅政十八年清慎之操终始不渝自古大臣兼兹众美者代不数人属时多艰方切倚仗乃以止足为念章数十上重违雅志特赐允俞于乎功成身退卿自处善矣国有大政将就而问焉仍荫其从子兆延为中书舎人卒年七十赠太师谥文正所著有懐麓堂藁廖道南曰子观杨邃庵叙懐麓堂藁云高才絶学独步一世如大河之源出昆仑至积石至龙门至底柱吞吐百川涵浴日月顷刻万变而不知其所穷邵二泉叙续藁云盛徳嘉谟泽被海内如大将御戎不闻号令一节一麾无不如意嗟乎可谓知言矣予以为弘治间簿海外内泰和流行兵以不试为威财以不蓄为富刑以不措为治伊谁之力耶君子是以知文正之不可及也赞曰云阳秀郁皇雩蜿蜒洞庭浩渺湘水沦涟惟彼黎老端亮沉潜歴事四朝一徳格天翼翼匪懈休休不专稽厥勲谟鼎石有编
谨身殿大学士焦芳
焦芳字孟阳河南泌阳人天顺甲辰进士选庶吉士授编修转侍讲进侍讲学士左迁湖广桂阳州同知歴霍州知州四川副使调湖广副使俱督学政上疏奏辨请雪其愆升南京右通政守制起复为通政再以忧去召入为太常少卿兼侍讲学士擢礼部侍郎改吏部陟吏部尚书寻加少傅兼太子太傅谨身殿大学士性险愎始比尹旻父子尹败坐谪其为吏部尚书时值逆瑾乱政号八党大学士刘健会同户部尚书韩文率百僚伏阙固争将除之芳潜通于瑾预为之所繇是刘健谢迁韩文杨守随等相继斥罢党势益炽瑾遂引芳入阁表里为奸凡变紊成宪桎梏臣工杜塞言路酷虐军民皆芳导之芳用事时有曹元刘宇者媚灶续貂咸溷政本芳为之奥援暨充孝庙实录总裁官笔削任意凡先正名卿悉肆丑诋授意检讨叚炅以快其忿初在吏部时郎中张彩与瑾同乡芳力荐之骤至冢宰卖官鬻爵名器壊滥其子黄中尤狂诞恣睢方廷试毕芳欲处以魁选既而众论取吕柟为第一芳谓诸执事抑之遂入言于瑾改编修顾清等二十余人为部属官授子黄中为检讨及刘宇之子仁等六七人俱为庶吉士黄中寻升编修踰年升侍读时土官岑浚没入家口有姝色殊甚芳闻求瑾得之后卧病黄中聚麀人咸鄙之瑾伏诛言官交劾其罪父子皆褫职为民中原盗起有赵鐩者入泌阳芳仅以身免尽发其先祖冢墓无遗骸取芳衣冠被庭树歴数其罪命劔士脔之曰使吾手诛此贼以谢天下议者谓盗贼犹知疾恶云廖道南曰夫政本之地上应台衡下司鼎鼐陈猷敷典论道弘化宗社安危生民休戚华夷向背世代污隆胥系焉轩皇六相帝尧四岳舜之五人武王十人亦不为多汤之伊尹髙宗之傅说一二大僚亦不为少诚以大圣大贤不世出大奸大恶亦不常见也逆瑾擅权乃有如芳如宇如元者首附之遂至海内骚动宗社几摇易曰开国承家小人勿用可畏哉赞曰豮豕之牙不可长也牯牛之童不可飬也盗而且乗致冦至也鬼载之车疑未释也吁嗟芳乎与众弃也遗臭万世不可雪也
武英殿大学士王鏊
王鏊字济之苏州吴县人成化乙未会试第一进士及第授编修弘治初转侍读迁右谕徳壬子主考应天乡试明年进侍读学士歴少詹事兼前职丙辰主考会试又明年擢吏部侍郎壬戌陟礼部尚书知贡举有景陵鲁铎者屡蹶科屋鏊偶阅其卷亟称之时吴文定公为考官取铎为省元人咸称其知人寻简入内阁改户部尚书文渊阁大学士先是和硕拥众入边诏廷议可否时马端肃公刘忠宣公咸预庙筭鏊上边议八事一曰定筭二曰重主将三曰严法令四曰恤边民五曰广召募六曰用间七曰分兵八曰出竒疏上孝宗嘉纳正徳纪元加光禄大夫柱国少傅兼太子太傅拟上时政四事一曰急讲学之为务二曰急延下之为务三曰急用人之为务四曰急节用之为务逆瑾擅权乞休归卧震泽作谪解以自嘲焉又自赞曰噫嘻先生何如其人穷年劬书结髪励行白首于道茫然无闻者乎爵厕公孤官居台阁志懐输忠几昧纳约者乎贵戚赫炎不能附丽权珰狂猘不能媕阿一有违言超然不辱者乎遇事直前不知顾忌见利思后不知规画归卧空山晏然居之者乎斯人也其量则隘其才则庸无禆于世自洁其躬迹其所至盖知慕首阳之拙而不知柱下之工知希止足之疏而不能为应变之崇者乎卒谥文恪所著有震泽集廖道南曰予尝过阊门登虎丘望震泽七十二峰乃见夫烟岚杳霭鱼鸟沉浮林霏合而流泉清意必有名世者出乎其间既而访文恪之里观震泽之书高山景行时向徃焉嗟乎喆人巳矣赞曰百川潆回潴于具区万峯绵缈会于东吴彼震泽者美人所都采芝山间葺荷水隅平泉楼阁緑野图书春云猿鹤秋雨鸥鳬我思若人不渝厥初
武英殿大学士靳贵
靳贵字充道镇江丹徒人弘治庚戍进士及第授编修武宗出阁命兼司经局校书转左中允预修会典迁左谕徳兼侍讲守制服阕擢礼部侍郎逆瑾用事摘会典讹失补光禄卿寻复旧职改吏部侍郎兼学士典诰勑掌詹事府事仍充日讲官陟礼部尚书甲戌命兼文渊阁大学士加太子太保户部尚书武英殿大学士其在翰林同考会试及主顺天乡试者各一主考会试及授庶吉士业者各二当辛未会试时言事者发其私以家僮可勤受贿鬻题贵亦不辨及丁丑春方以病在告忽复出典会试意将示公以湔宿垢顾益致羣疑于是言官复丑诋之遂致仕卒赠太傅谥文僖廖道南曰予尝泛舟京口登金焦望北固指甘露翛翛然若凌云御风而无所于系着既而访之里闾询之父老多不满文僖者及读国史乃见其歴遭丑诋古语有云宁为玉碎勿为瓦全亶其然乎赞曰金焦屹立鼋鼍所宫北固岹峣烟云攸崇产于其间宜广而充岂曰无然云胡可宗龙蛇而巳奚足为容
谨身殿大学士蒋冕
蒋冕字敬之广西全州人成化丁酉乡试第一丁未举进士选庶吉士授编修弘治庚申兼司经局校书迁右中允乙丑预修通鉴纂要转右谕徳兼侍讲正徳丙寅预修孝庙实录充经筵讲官丁卯进侍讲学士庚午主考应天乡试辛未升少詹事兼侍读学士是岁擢吏部侍郎甲戌兼学士典诰勑掌詹事府事是岁陟礼部尚书仍兼学士丙子兼文渊阁大学士赐玉带丁丑加太子太傅礼部尚书兼武英殿大学士戊寅武宗北狩命内阁撰威武大将军勑冕上疏言内阁之职其大者在代王言凡手勑旨意俱从撰拟今事出非常逺近惊疑虎豹九闗言益龃龉圣驾巳出倐巳浃旬延颈北睇无策可施仰惟陛下受天明命为天地神人主内而中国外而四夷孰不尊称如称天为天称日为日孰敢擅称朱寿号为将军鼎镬在前不敢奉诏巳卯驾南廵至金陵大学士梁储同冕扈从十二月驾旋次扬州以郊期在迩冕力请回銮从之辛巳正月加少傅兼太子太傅户部尚书谨身殿大学士时杨廷和柄国冕与恊心奉迎今上于藩邸入继大统改元颁诏与天下更始多冕所裁定壬午赐金织袭衣及玉带勑加伯爵冕具辞癸未冕上疏论灾异及礼仪甲申致仕还湘中杜门扫轨不通宾客廖道南曰易有之云从龙风从虎圣人作而万物覩夫同声相应同气相求物固有然者矣况圣神御极风云景从璧月珠星光彩陆离二三大臣登黄扉典纶綍争自濯奋以先天下若冕者固亦清谨之士哉赞曰湘山之南实为桂林湘江之合烟雨萧森有美君子笃行修名躭幽葆光悠悠古心
华盖殿大学士杨一清
杨一清字应宁云南安宁州人曽祖情仕元为经歴祖福山隠居江湖间父景起家巴陵遂为巴陵人一清幼颕异日诵数千言举神童大宗伯姚夔少宗伯邹干胥器之疏补翰林秀才成化戊子中顺天乡试壬辰登进士第授中书舎人声华籍甚擢山西督学佥事弘治初起复补陜西督学召入为太常少卿督四夷馆转南京太常卿壬戌岁和硕入邉马政废弛乃迁副都御史督理茶马上五事曰复金牌曰专廵侦曰严私贩曰处茶课曰广茶价监苑胥庇甲子廵抚陜西修复靖边诸城荘浪诸隘及花马池诸要害罔弗振耀乙丑闗西大歉西戎北敌互相蹂躏大冦固原一清单骑驰至瓦亭驿会主帅曹雄预设伏兵冦闻宵遁隆徳山正徳丙寅复命总制陜西延绥宁夏甘肃诸路军务上四事曰绥土人曰处额地曰广招募曰溥赏赉边土咸赖一清复经略河套河套者周之朔方汉之定襄赫连勃勃所建统万城也唐筑受降城在河套之北正统以后浸失其险既舎受降而卫东胜又撤东胜而就延绥河套为边人之巢穴其中氷坚入套东冦宣大西冦宁固厥患无穷乃上六事其一修筑定边营迤东边墙其二修复宁逺塞边迤西屯堡其三増设花马池及兴武营卫所其四防御灵州土达其五整饬韦州官军其六増修黒山镇逺闗墩台悉中机宜丁卯归休丹徒逆瑾柄国逮诏狱赖大学士李文正公救免庚午寘鐇据宁夏以叛仍起公总制西夏罪人斯得遂与监军张永定策暴瑾罪状武宗震怒瑾伏诛加太子少保户部尚书辛未顺天应天及山东河南盗起公上疏十一事曰裕民曰増军曰定赏格曰宥胁从曰聫乡保曰充赏赉曰严罚禁曰治退缩曰察蒙蔽曰禁夺功曰防奔突上嘉纳之冦平加少保兼太子太保甲戌干清宫灾一清上疏其一谓视朝太迟其二谓祀郊庙太慢其三谓创梵宇于西内其四调邉兵于禁地其五谓皇庄皇店及织造等事言多切直是年十一月加少傅兼太子太傅乙亥命兼武英殿大学士入内阁丙子上疏论遣太监刘允徃西畨积忤权贵嗾奸訾毁复乞休归丹徒嘉靖初大学士杨廷和蒋冕毛纪去位上特召用一清首疏起用谢迁时迁巳八十余矣一清生而隠宫貎类寺人博学多术善为调停久之术穷数尽谗邪交构遂复乞休归卒公所著有石淙集督府奏议玉堂稿廖道南曰予为编修时直邃庵柄国见其奬拔善类练逹事几毎奏报边情羽檄旁午一夕十疏口占指授悉合神筭有訾巳者多从而扬之然门生故吏汲汲援引布置穹显以故其门如市而其心未必如水云赞曰皤皤国老万夫之望发迹于滇扬灵于湘首储翰书继督学政握机御戎振威宣令三秦底定两都回翔国有筮龟士有圭璋政本丝纶出而复入嘉猷恒告基命宥宻
殿阁词林记巻二
●钦定四库全书
殿阁词林记卷三
（明）廖道南 撰
○阁学
文渊阁大学士宋讷
宋讷字仲敏大名滑县人父崇禄元陜西行台侍御史讷博学强记动遵矩矱性迟重不妄言笑登元至正癸卯进士任盐山县令洪武十三年征为国子助教横经发难系蔀廓塞学者如归尝同诸儒应制撰诸勑文操笔立就雅称上意遂迁学士十五年五月命撰宣圣庙碑文赐衣帽文绮钞锭秋七月庚戌上谓讷曰朕观尚书至敬授人时尝叹敬天之事后世中主犹能知之敬民之事则鲜有知者盖彼自谓崇髙谓民皆事我者分所当然故威严日重而恩礼寖薄所以然者视民轻故也视民轻则与己不相干而畔涣离散不难矣惟能知民与已相资则必无慢视之弊故曰可爱非君可畏非民众非元后何戴后非众罔与守邦古之帝王视民何尝敢轻故致天下长久者以此而已是月有广东儒士献治平策上览之谓讷曰此人不识道理岂有涉数千言而不及用贤天下之大欲朕一人自理可乎盖自知而用则所见者狭知贤而用则所及者广讷对曰贤才在天下人主岂能知之必頼羣臣荐举然得贤与否系所举在何如尔上曰小人所举未必为君子君子所举未必为小人故观其举者可知其人之贤否矣十一月以讷为文渊阁大学士制曰朕观古今贤者遇君有迟速名誉有先后昔望于磻溪有飞熊之兆而乃兴周八百讷年虽髙迈特授是官尔往钦哉未几以为国子祭酒上复勅谕曰太学贤士所闗礼义所由出人材所由兴自建学以来厯选师儒以居是职至今未臻其效岂士习之难变与抑师道之不立与此朕所以夙夜究心慎择老成以任之惟卿夙学耆徳可以任此卿宜体朕意使士习丕变邦其有頼焉十八年二月甲辰阴晦不雨雪雹如雷讷上守边策曰今海内既安蛮夷奉贡惟沙漠未遵声教若置之弗治恐岁久滋患边圉卒荒若穷追逺系恐士马疲费馈饷艰难陛下为圣子神孙万世计莫若善备边之策尔备邉固在乎兵食足食又在乎屯田汉本始中匈奴率十万余骑为冦赵充国乃率四万骑分屯缘邉九郡单于闻之引去夫以四万骑屯九郡而充国统制其间则当时之筹划可见矣今诸将中岂皆借才于异代哉宜选其有智勇谋畧者数人每将以东西五百里为制随其逺近髙下分屯所领卫兵斟酌损益率五百里一将彼此相望首尾相应耕作以时训练有法遇敌则战冦去则耕此长久安边之策也上善其言其为祭酒严毅庄敬诸生畏如神明乙丑戊辰两科得士最多而魁选出太学大被赏遇及遘疾上遣中使谕之畧曰卿禀性纯诚疾必速瘥命画工圗其像子麟往候问至厢房疾笃始请归寝讷厉声曰何风云气少儿女情多耶卒年八十上亲为文祭之官其次子复祖为司业廖道南曰往予甲戌游南雍时沔阳鲁公铎为祭酒乃令习诵监规乃叹我圣祖每戒敕诸生恒曰宋讷云乃知师道立善人多讷之名不朽矣彭韶赞曰中州文献遗绪可征稽古力学饰车以行百僚让徳六馆蜚声严而有度乐育羣英乃叙教条尔准尔绳士皆适用一人以寜制词褒重吾道増荣
文渊阁大学士朱善
朱善字备万江西丰城人少聪颕十岁能文通五经四书大义祖云洞先生尝谓人曰吾孙他日必为令器及壮以经学授徒壬辰兵变隐居乡里养亲教子杜门絶迹以圣贤道学为巳任奉继母李氏克尽孝道友谅战争扶母奔窜十余日复全人谓孝感所至髙皇帝平一海内开建学校乃以丰城为富州州守强宪中南昌守许方俱延至郡庠教有成效以名闻于朝授郡学教授洪武八年廷试诸儒善为首乃以为修撰署院事知制诰逾年以奏对失旨谪戍辽东复改典籍放还十七年上思用老成驿召善还京以为待诏七月戊戍上御东阁谓善曰人君能以天下之好恶为好恶则公以天下之智识为智识则明盖人之常情多矜已能好言人过君子则不然扬人之善不矜已之善贷人之过不贷己之过又曰万事不可以耳目察惟虚心以应之万方不可以智力服惟诚心以待之善尝奏有国者重世臣有家者重世婚近日礼教弗明婚姻混乱或已聘而见絶或既婚而复离议律不精其祸乃至于此成周之世为婚姻者不过齐宋陈杞数国而已故当时称大国曰伯舅小国曰叔舅世为婚姻可知也列国之君曹魏陈郑秦晋莫不皆然降及后世如晋之王谢唐之崔卢潘杨之睦朱陈之好罔不以世婚为重今宜弛禁以通人情别族以明世教上从之十八年命主考礼闱撤棘之日乃超迁奉议大夫文渊阁大学士五月辛酉朔上御华盖殿命善进读心箴上曰人心道心有倚伏之几盖仁爱之心生则忮害之心息正直之心存则邪诐之心消羞恶之心形则贪鄙之心絶忠悫之心萌则巧伪之心伏故人常持此心不为情欲所蔽则至公无私自无物我之累矣八月丙辰善复言曰古者人君至治重在任人盖任众贤为耳目则视听周乎四海任众知为计虑则利泽施于万民今天下太平惟选任贤才宜留圣虑上曰任人之道当严于简择简择严则庸鄙之人不进当专于任使任使专则茍且之意不行然必贤者乃可以专任之非贤而专任者必生乱也是任人为难然人亦有谨始怠终者亦有过于前改于后者固不能保其始终惟始终如一者其懐忠报国之心坚如金石安得不任之若匿诈似信懐奸似忠者决不可任也是年忽遘危疾上遣医调治其子逢掖请告还丰城卒年七十有二属纩正冠危坐举手加额曰感荷圣恩无以报也语毕而絶乡人见有星如虹坠其舍所著有诗经解頥辑释史辑诸书廖道南曰予幼学诗诵善所著解頥辑释颇得其要领然而国风民謡宗庙朝廷雅颂之诗爰自千篇删为三百亦已严矣宋儒泥于郑声淫之说遂槩以为淫奔而不以进讲岂皆作者之本旨哉思欲起善于九原而与之论难又胡可得也林塾赞曰羡彼云洞煜有来裔道立教成令闻斯渒乃擢翰林掌帝之制宠辱不惊皇极经世爰起校文登华振滞坠星有占归则云逝
东阁大学士吴沉
吴沉字浚之浙江金华人故元国子博士师道子也博学有文累征为县庠训导辞不就洪武十二年荐授待制十一月甲午朔上观汉纪顾谓沉曰人君理财之道视国如家可也一家之内父子不异赀其父经营储蓄未有不为子计者父子而异赀家必隳矣君民犹父子也若损民以益君民衣食不给而君独富岂有是理哉丁酉上论持身保业之道又谓沉曰人当无所不谨事虽微而必虑行虽小而必防不虑于微终贻大患不防于小终亏大徳谨小行而无已者可以成大善忽细事而不戒者必至于成大恶常人且然况人君乎沉对曰圣虑及此诚社稷永安之道上曰安生于危危生于安安不克虑则能致危危而克虑则能致安在于能谨与否尔上御奉天门视朝毕又谓沉曰人君治天下进贤纳谏二者真切事也沉曰求之于古克行者鲜矣是故乱日常多治日常少上曰使其真知贤者与治其国何有不好真知谏者在于忠已何有不纳惟其知之不真是以于已难入若诚能好贤则不待招■〈扌来〉而贤者自至诚能纳谏则不待旌赏而谏者必来沉曰陛下之言及此国家何幸焉未几降编修十三年六月丁卯复以为待制沉荐教授童冀儒士吴慎遣使征之十四年冬十月辛酉给事中郑相奏言尊无二上称臣于东宫是并所尊矣沉驳之曰东宫国之大本所以继圣体承天位者也臣子尊敬之礼胡得而异焉请凡启事东宫如旧制上从之十五年十一月戊午乃以为东阁大学士十六年二月朔上将享太庙沉进精诚录先是上谓沉曰朕阅古昔圣贤其垂训立教大要有三曰敬天曰忠君曰孝亲君能敬天臣能忠君子能孝亲则人道立矣然其言散在经传未易会其要领尔等其以三事以类编辑至是书成上览而善之命沉撰序三月沉因讲周书至国则罔有立政用憸人上曰甚矣国家不可有小人有小人必败君子故唐虞任禹稷必去四凶鲁用仲尼必诛正卯沉进曰书言去邪勿贰所以深致其戒上曰国家不幸有小人如蓄毒药不急去之必为身患小人巧于恱上忍于贼下人君若喜其顺已而恣其所为将无所不至矣沉曰小人中懐奸邪而言似忠信不可不察上曰然小人善于逢迎彼知人主所乐为者不顾非义乃牵合附会曰是不可不为人主不乐为者不顾有益于国家亦牵合附会曰是不必为此诚国之贼也自古知人固难而知言亦不易八月丙戌以进讲后期降侍书寻改博士十九年七月丁丑卒沉富蓄逺览尝因奏对误迁渭源教谕未行改典籍陟大学士考功监劾其怠事降侍读终博士三仕三已无喜愠人以此多之廖道南曰予观沉所进精诚录其学粹乎正矣至论小人不可用断断乎其为确论也金华之学沉亦可取矣赞曰于乎君子浙水之英竒气焕发正学端纯精诚有录格于皇天天心克享秉志弥坚三仕三黜喜愠不形于乎君子浙水之英
文渊阁学士兼左春坊大学士解缙
解缙字大绅世居鴈门厥后徙居吉水遂为吉水人曽大父应辰元髙安教谕应辰生子元子元生开先开先生缙缙生而英悟竒絶五岁诵书七岁赋诗十岁日记数千言十八举江西乡试第一洪武二十一年计偕如京师考官刘三吾阅卷极其称赏名遂大振与弟纶暨女弟之夫黄金华同举进士皇祖亲加简拔选缙及金华为庶吉士读中秘书日侍左右特被宠眷一日寓大庖西室谕之曰尔缙试举今日施政所宜直述以闻缙即属草以进其畧曰陛下得国之正非汉唐宋所及取天下于羣盗捄民生于涂炭命将出师皆受成筭不假良平不倚信布女宠外戚寺人藩镇之患消融底定且不迩声色不殖货利不为逰畋又逺过汉唐宋之君而无愧三代盛王矣夫令出惟行也不宜数改令数改则民疑刑期无刑也寜失不经刑太繁则民玩今好善而善不显善者未必蒙福恶恶而恶日滋恶者未必蒙祸臣愿笃惇信之本加慎密之功喜怒一听于天理存养无间于须臾夫人君不以察为明也元首丛脞则股肱惰万事皆隳人君当以徳为政也帝徳罔愆则众志应天命用休今畏天畏鬼神矣畏民则未至治民治强暴矣治心则未至臣愿畏民为畏天之本治心为治民之本祭不必渎受无咎之福神不必劳享无为之治夫经正则庶民兴故孟子距诐行息邪说臣愿上泝虞夏商周之华奥下及濓洛闗闽之佳葩释老之壮者驱之复于人伦经咒之妄者火之絶其欺诳断瑜珈之教禁符式之条夫名不正则言不顺故贾生定官名易服色臣愿明经制以任诸侯王于众职推恩义以待百执事于一体大臣不施辱罚属官不加捶楚夫礼乐不备非所以协神人臣愿配天复扫地之规尊祖隆七庙之制祀列圣于太学祀孔子于诸学而又访求审乐之儒大备礼经之缺夫险要不防非所以保邦国臣愿开武举以收英才择闗隘以屯重镇额设弓手课之以弓弩兼教民兵习之于兵农而又时申戒饬之令特重官守之防夫风俗不正非所以示民趍臣愿仿蓝田吕氏乡约及浦江郑氏家范率先于世族以端轨则夫田税不均非所以厚民生臣愿行授田均田之法拟常平义仓之举积久以岁月以丰财赋夫台纲不肃非所以厉清要长风采今御史纠弹咸承密旨未闻举善但日除姧臣愿去朋奸倚法之条使民有所恃而不恐夫贤路不清非所以励顽钝奨忠贞今椎埋嚚悍列布朝省朝捐刀镊暮拥冠裳臣愿遵乡举里选之法使民有所劝而为善尤愿陛下推所以爱臣之心以爱天下推所以待臣之心以待万物幸埀鉴焉奏凡数千言上嘉其识时兵部侍郎沈溍忌缙才诬其狎侮胥隶上虑其中伤即拜江西道监察御史值都御史袁泰构害张昶怙势恣横诸御史莫敢纠其非缙执笔起草力诋其姧状又代虞部郎中王国用论救韩国公李善长寃疏上又虑其涵养未至召缙父谓曰才之生甚难而大器者晚成其以而子归益进其学又谕缙曰朕与尔义则君臣恩犹父子其归益尽心于古人后十年来朕大用尔未晚也缙侍父归感恩励志所造益深矣髙皇帝升遐缙趍赴临权臣构害谓赴临非诏旨遂谪河州未几召还入为待诏一日于宫中披覧建文时羣臣所上封事千余通命缙徧阅有闗政治者留覧余悉焚之文皇靖难雅闻缙名拜侍读学士阶奉训大夫初开文渊阁简用七人备顾问以缙为首谕之曰尔七人朝夕相与共事鲜离左右朕嘉尔等恭慎故在宫中亦屡言之然恒情保初易保终难朕常存于心尔等亦宜谨终如故庶几君臣保全之美缙对曰陛下不以臣等浅陋俯垂信任敢不策励圗报上喜各赐五品公服又曰皇后欲召见尔七人命妇其即令赴柔仪殿见之永乐元年十二月壬辰上御谨身殿阅髙祖御制文集谕缙曰皇考文章天资超迈然亦学问所至观其所著皆天地之心帝王之度语简理至蔼然可见朕于宫中徧索宸翰不可得有言建文君自焚时并寳玺皆毁矣意者其有遗帙乎缙对曰国初佐命之臣理当有之于是遗书诸藩索之二年八月己丑缙进呈大学正心章讲义上覧之至再谕之曰人心诚不可有所好乐一有好乐泥而不返则欲必胜理若心能静虚事来则应事去如明鉴止水自然纯是天理朕每朝退默坐未尝不思管此心为切要十二月进文献大成赐宴礼部是岁文华寳鉴成上赐皇太子谕缙曰朕皇考训戒太子尝采经传格言为储君昭鉴録朕此书稍加充广益以皇考圣谟大训以为子孙帝王万世之法诚能守此足为贤君昔秦始皇教太子以法律晋元帝授太子以韩非书帝王之道废而不讲此所以乱亡朕此书皆大经大法卿等兼辅东宫从容闲暇亦当以此为说庶几成其徳业他日不失为守成令主嗣后纂修髙庙实录及永乐大典命缙为总裁官先是上与淇国公丘福等二三大臣议建储诸臣咸谓髙煦有扈从功上不以为然召缙密议事遂定立仁宗为皇太子髙煦为汉王加缙为学士兼右春坊大学士阶奉议大夫未几福等初议泄于外髙煦知之憾缙独深遂譛于上曰藩邸旧臣无泄者其缙泄之乃坐缙廷试读巻不公罪出为广西叅议既而礼部尚书李至刚诬缙怨望改交址八年入京奏事时车驾北征皇太子监国缙伏谒径归髙煦闻之又譛缙私觐储君无人臣礼复窜交址之化州检讨王偁在谪所邀与同趍广东之化州缙复上言请用数万人凿贑江上大震怒征逮诏狱拷掠备楚词连大理丞汤宗中允李贯赞善王汝玉编修朱纮检讨蒋骥潘畿萧引髙经厯髙得旸及李至刚相继死狱中缙子祯应祯亮举家俱戍边仁宗登极特宥还官其子祯亮为中书舍人缙襟宇旷略絶无城府喜引拔士类如曽棨等二十八人俱所奨进太宗尝命缙评诸臣缙以实对于蹇义曰其资重厚中无定见于夏原吉曰有徳有量不逺小人于刘儁曰虽有才干不知顾义于郑赐曰可为君子颇短于才于李至刚曰诞而附势虽才不端于黄福曰秉心易直确有定守于陈瑛曰刻于用法好恶颇端于宋礼曰戅直而苛人怨不恤于陈洽曰疏通警敏亦不失正于方宾曰簿书之才狙侩之心既奏上以授仁宗曰李至刚朕洞烛之矣余徐验之仁宗尝问建文所用诸臣缙对曰此皆洪武中人才往事不足论已问尹昌隆王汝玉曰昌隆君子而量不洪汝玉文翰不易得所惜者市心尔缙卒后十余年仁宗出所评十人者示杨士竒曰人谓缙狂士乃今知非狂士也杨士竒铭其墓曰千里之足越国过都或一蹷之不虞梗楠百寻其才之螙寜见捐于匠输郁乎纷纷五采承日竞瞻望以忻快何泯没之遄疾干将地下其神不死尚有光华天汉之涘廖道南曰缙负竒气抱儁才意兴所到肆笔成章水抟蛟蚪陆剸犀象渊乎其不穷浩乎其若有余其自视何如者髙皇网罗英俊智屈羣策当时翊运元臣虽亲如善长贵如广洋惟庸近侍如安如濓如观如素雷霆所击罔不震慑缙以一少年上庖西万言疏批鳞逆心罔所讳忌而圣度优容令其进学才难之叹犹可想见规模真弘逺矣召旋河陇践厯清华密赞建储有故老旧臣所不及知而独斡运庙谟措神器于盘石视古英哲何以加诸然谏沮交址力抗权幸卒罹于谗莫之敢白悲夫赞曰董子三策贾生万言誓日邅回遡风孤骞缙也竒才国士鲜俪遭际真龙逆鳞弗讳河朔既窜日南载迁魂飞汤火殄瘁畴怜文贞铭辞勒于贞石潜光益彰照耀方策
文渊阁大学士胡广
胡广字光大江西吉水人延平守子祺之孙永丰丞师尹之子也幼受学于叔祖子贞及长之闽从黄仲器逰建文庚辰举进士第一赐名靖授修撰文皇登极简用儒臣入文渊阁擢侍讲疏请复其旧名允之踰月改侍讲阶承徳郎上一日问百姓安否广对曰郡县穷治奸党外亲深为民厉诏免究頼全活者甚众四年七月又问曰昨有中官自江西来言田家刈稻已毕何独大早对曰臣乡民多勤且多种早稻上曰勤之一字岂独农家为然至于人君尤当致勤于心朕每退朝静坐必思今日所行几事果当于天理合于人情则心安矣否则中夜必思命左右记之俟旦改之盖一事失当民受其弊故不得不勤尔广对曰诚如圣谕未几陟右庶子仍兼侍读四年七月命撰神木山碑文皇太子立迁广为学士兼右春坊大学士阶奉政大夫谕吏部曰广等侍朕日久继自今秩满勿改外任五年七月命同淇国公丘福等辅导皇太孙赐之勑谕略曰栋梁之建必由匠石之功圭瓉之成必假琢磨之力卿等皆懋简徳艺职辅东宫东宫之子必资兼弼宜协心同志辅导于成推广仁义道徳之源开陈二帝三王之治涵养本原恢弘智量以成其徳器庶国家有无穷之休卿等亦有无穷之闻五年冬广进呈文字上览之称善问曰黄淮不满于杨士竒何也广对曰淮有政事士竒有文学盖因解缙重士竒轻淮故并及于臣上曰知汝不客于淮惟朕不为所惑广顿首谢六年七月命撰浡泥国恭顺王碑文七年二月甲戌圣学心法成谕广曰古人治天下皆有其要虽生知之圣亦资学问由唐虞至宋圣贤名训具着经传然简帙浩繁未易遽领帝王之学惟得其要笃信力行足以为治朕惟皇太子天下之本今当进学贵在知要朕因机暇采辑古圣之学如执中建极切于身心家国天下者类为成书卿等试观之广曰帝王道徳之要备载此书宜与典谟训诰并传万世八年上大阅誓师闻卫喇特使者言谕广曰国家无所用兵今日此举非得已也广对曰孔子所慎齐战疾愿致谨焉上曰孔子又言我战则必胜祭则受福诚敬之至效可必也三月丙子上北征次凌霄峰谕广曰诸将比来不进一言何也广曰成筭在上莫之能禆上曰好问则裕自用则小虽圣人资于刍荛朕曷敢任巳以掩羣策暨旋师广等颁赉有差九年多罕台吉并女直野人来朝上谕广曰朕非欲并其土地良以此辈贪残数为邉患来岁赂以金币剥民膏血若饵虎狼今既畏服授官赐赉捐小费以弭大患可也十一月乙巳重修髙庙实录命广同胡俨等为纂修官十二年十月甲寅谕广等曰五经四书皆圣贤精义要道其传注之外诸儒议论有发明余藴者尔等采其精语増附于下其周程张朱诸君子性理之言如太极通书西铭正蒙之类皆六经羽翼尔等亦别类成编务极详备庶几可垂后世命广为总裁官书成广等撰表进呈上亲制序文擢广为文渊阁大学士时礼部郎中周讷建请封禅羣臣多从之广撰却封禅颂以进上大嘉赏十六年五月婴疾卒年四十九仁宗登极赠官赐谥奠章有云卿徳行文学士林所重事我皇考论思宥密十有七年清慎恭勤始终一节辅朕春宫小心直谅今特加赠荣禄大夫少师礼部尚书谥文穆仍赐其家金钞文绮官其子穜为检讨杨士竒铭其墓曰经国所资文武并施惟武以靖惟文以治巍巍太宗统御九有任武暨文如左右手公职词坦十有九禩秉恭执勤司帝之制玉册金简天章龙文光华日星敷宣帝仁万几燕闲清问前席公所入告惟帝时怿公所蓄志寛惠被下沕穆泯焉密赞鸿化春宫辅徳平直之行二圣惟明独鍳公诚好文之朝儒林之首人耸其瞻公视无有泊虚之存简肃之度彼其何心有好有恶宠章骈蕃贲终犹始始终之全旷代其几金螺在左文江在右埋璧有光上贯牛斗廖道南曰国朝选士擢冠于廷者自吴伯宗任亨泰軰受知皇祖至广益大以肆表章六经及性理诸书可谓有大造于后学者观其扈跸帷幄之筹与夫典枢纶綍之文蔚然炳矣视文贞以下鲜与其俪云赞曰东壁之躔月合星聮西昆之岫玉泽珠悬彼美人兮龙见于田运逢九五风云翕焉本天亲上上际九玄本地亲下下彻九渊七俊回翔颉颃谁先宏猷秘畧公也则然
吏部侍郎兼学士曹鼐
曹鼐字万锺真定寜晋人曽祖克柔祖廷训父祉咸隐徳弗耀鼐幼有遐志日诵数千言居常笃行事继母备极孝养初举乡荐中乙榜授代州学官疏辞不受铨曹衘之改任泰和典史时中使旁午置邮无虚日鼐处之裕如公暇即延礼师儒讲明理性宣徳壬子督部工匠赴阙疏乞入试中第二人杨文真公一见竒之明年廷试宣皇策以羲禹河洛象数鼐对称旨上亲擢第一授翰林修撰从杨文定公逰所得益深英庙初御经筵抡选讲读官鼐首预焉敷纳明畅闻者耸敬预修宣庙实录转侍讲五年简入内阁叅知政事甲子进学士乙丑廷试读卷得商辂为第一是岁陟吏部右侍郎仍兼学士己巳五月戊申鼐奏侍讲刘铉修撰王振堪教庶吉士修撰许彬郎中潘勤堪督四夷馆从之七月俄闻额森大举入境中官王振力请亲征上命武官英国公张辅等文官兵部尚书邝埜等及鼐与侍读学士张益扈从廵邉是月壬寅车驾次鸡鸣山癸卯次万全峪是夕金星犯亢甲辰次懐安是夕黒气四塞乙巳次天城丙午次阳和是夕火星犯土丁未次聚落驿戊申次大同庚戌次双寨王振蔚州人邀上幸其第辛亥次滴水岩壬子次洪州癸丑次白登王振益恣廹挟进兵成国公朱勇膝行听命户部尚书王佐竟日跪伏草中噤无一语惟钦天监正彭徳清首斥振曰象纬示警不可复前若有疎虞陷乗舆于草莾谁执其咎鼐继之曰臣子固不足惜主上系宗社安危岂可轻进振怒詈之曰傥有此亦天命也八月辛酉次土木命太监吴亮相地布营阵未定敌已据南河次日敌伪退王振复矫制起营追之大为蹂躏我师败绩死者十余万人鼐及诸臣五十二员皆死之景帝闻之赠鼐荣禄大夫少傅吏部尚书文渊阁大学士谥文襄遣官谕祭官其子恩为大理评事英宗复辟加赠太傅改谥文忠又官其孙为锦衣百户廖道南曰予观李忠文公及刘文安公奏疏谓自古外国之祸未有甚于土木之难者夫汉之冒顿桀黠方张唐之安禄豢飬已久宋之辽金及元则又中国偏安势匪其敌我明当全盛之时王用三驱获狐射隼而乃受制阉竖亲劳六飞至使全师覆没善人殄瘁如鼐者褎然为廷魁首元丧沙汉身膏草野不亦可悲乎予故备述国史亦以为世鍳也已赞曰六龙北狩八骏西驰龙沙辽邈狼山逶迤矫矫伦魁耿耿大节其身虽陨其神犹烈人亦有言泰山鸿毛之子之死当辨秋毫
文渊阁大学士彭时
彭时字纯道江西安福人正统戊辰进士第一授修撰己巳英庙北狩郕王监国命时夺情起复入文渊阁升侍读赐五品服时请终制不允值易储迁左春坊大学士寰宇志成升太常卿兼侍读天顺元年九月上御文华殿召时入见问年几何时对曰犬马齿四十有二上笑曰年方壮可用也复命入阁兼学士时徐有贞既去许彬薛瑄岳正吕原相继拜命及李贤复入欲于阁中南向坐时曰不可宣宗临幸迹犹在也贤曰东阁何独正坐时曰东阁西向内阁南向恐非臣子所敢专且华盖谨身文华武英皆至尊所御设官兼殿止可侍坐备顾问正坐非礼也贤语塞戊寅二月恭上圣烈慈寿皇太后徽号时条上寛恤数事诏颁行之仍赐金绮有差十月扈驾校猎于南海己卯赐逰西苑五月端午赐观骠骑七月赐逰南内庚辰上御南薫殿召时同李贤吕原入命内侍鼔琴赐博帯十二月阅射西内召时同观宪宗即位升吏部侍郎知经筵寻进兵部尚书兼学士给假归省遣中官护行因四川地震时上言十事赐麒麟服总裁英庙实录成加太子太保兼文渊阁大学士慈懿皇太后崩时上言请如汉文葬吕后宋仁葬刘后故事不报时同礼部尚书姚夔率百官伏文华门号泣争葬礼上感动从之戊子九月丙寅彗星见时上言正宫闱广储嗣数事是岁改吏部尚书赐玉帯己丑冬无雪时上言三事因及景帝固安公主及筓宜出嫁太监刘永诚冒军功不宜封以伯爵从之丙申十二月庚辰时上言比者彗见天田西扫太微北近紫宫警惧谴告可谓至矣因条上七事一曰正心术二曰谨命令三曰亲接见四曰慎赏罚五曰纳谏诤六曰励官守七曰恤军民上嘉纳之是岁加少保卒赠太师谥文宪官其子頥为尚寳寺丞廖道南曰予观可斋记乃见文宪公之贞朴非若文达公之多智也及读国史谓时端慎严密外和内刚立朝三十年未尝不在公公退未尝语子姓以政事于手今之君子何独不然温室之对可为永鍳也已赞曰汉称丙魏吉知大体唐称姚宋璟能正已惟明达务惟介知止于乎文宪无愧斯语
文渊阁学士阶兵部尚书苗衷
苖衷字秉彛鳯阳定逺人永乐辛卯进士及第授编修宣徳初预修两朝实录转侍读正统纪元侍经筵预修宣庙实录进侍读学士命入内阁典机务乙丑充廷试读卷官丁卯擢兵部侍郎兼前职戊辰廷试读卷得彭时为第一景泰初陟兵部尚书兼学士乞休景帝赐之勑曰卿以科目髙第发身事我皇曽祖考以至于朕凡四十年厯官翰苑寅畏小心朕方进卿以大司马兼翰林长官冀有倚毗曽未几时遽以老辞揆之古先哲王求旧之美固不能忘而士大夫甘退之节亦不可拂特赐寳镪金绮给舟以归以副朕懐贤念旧之意卒赠荣禄大夫加少保赐文康子穟为监察御史廖道南曰予观中都志载苖文康素履弗得其详及读国史称其为人温厚简重外和内庄谙于世故乐道人善翛然有尘外之意予始知文康之风遐哉逖矣赞曰嵩岳巃嵸趍于中都浑河洸洋风气郁纡乃生文康跻陟龙圗嬉笑叱咤咳唾玑珠急流勇退上嘉两疏国史如丹尚有嘉谟
文渊阁学士赠礼部尚书马愉
马愉字性和山东临朐人宣徳丁未进士第一授修撰正统初转侍读倚经筵预修宣庙实录进侍读学士庚申命入内阁乙丑迁礼部侍郎兼侍读学士尝奏谳疑狱多所平反两考会试甄拔才隽人咸称之忽晨起趍朝仆不能语事闻即命医往治越四日卒年五十三上闻嗟悼赐棺椁赙镪万缗命有司营兆域赠礼部尚书兼学士旧例赠者无兼官兼之自愉始廖道南曰予观山东志谓愉淳雅寛厚行义可式及读国史则又云端重简黙自处澹如门无私谒于乎使居台揆者其门如市其心如水亦何愧于愉哉赞曰青州之野长应虚危伦魁之擢文炳壁奎商彭匪寿子渊匪夭大化司之若彼莾眇于乎若人入掌丝纶胡为遽陨天夺良臣天夺之良不憗遗老搜幽秘史丹青厥貌
文渊阁学士赠户部尚书江渊
江渊字时用四川江津人宣徳庚戌进士选庶吉士授编修转侍读正统己巳升刑部侍郎又改户部侍郎兼学士景泰辛未主考会试得吴匪为省元寻命廵视淮徐诸郡渊条奏三事一准之常盈徐之广运诸仓俱在城外宜筑月城以守之一天津为北河之会鳯阳为中都之会宜放操军以守之一河南为中原之要地北平为京师之巨甸宜选民兵以守之疏上命所司议行寻改吏部左侍郎景泰壬申以易储事加太子少师入内阁预机务英宗复辟刑于谦王文王诚舒良张永王勤于市谪陈循江渊俞士聪项文曜充铁岭军后石亨败复其官廖道南曰予观景泰时陈循柄国凡厥有猷有为者咸程厥能効厥用然而任怨太深操权太重怨丛则众怒权踰则主疑如江时用等才固可取而志亦可恤也循之明于知人暗于知已又胡足恤乎赞曰西川浩渺玉垒攸崇千崖屹嶫金峨是宗鳖灵为相杜宇为辟子紏小白建成元吉君子于兹权其重轻师臣虽美储位当寜于乎时用昧于时中铁岭之役请祝勲庸
文渊阁学士赠礼部尚书许彬
许彬字道中山东寜阳人永乐乙未进士选庶吉士授检讨宣徳中秩满转修撰正统己巳曹鼐推举提督四夷馆九月升大理少卿寻迁太常卿景泰庚午议遣近臣奉迎圣驾于沙漠彬毅然请行曰主辱臣死分也八月辛酉额森为土台设座于上率众膜拜奉辞太上皇进良马貂皮遣得知院等护送至野狐岭仍遣五百骑送至宣府彬谒见太上命写罪已诏勑谕文武羣臣仍遣彬祭土木阵亡官军英庙复辟迁礼部侍郎兼学士入文渊阁叅知政事尝荐王竑治河果有成绩及石亨専横憾岳正忤巳并及于彬调南京礼部未几出为陜西叅政亨败乃复其官卒赠礼部尚书廖道南曰予观天顺日录及袁彬李实杨善纪行记乃知许道中之大节亦不可诬也夫晋之懐愍宋之徽钦銮舆奔播于龙沙衮藻蒙尘于狼胥良以中国诸臣狃于细节闇于遐览拘于琐务暗于逺图未有若我朝英庙之全福而诸臣建策逺出晋宋之上如许道中者词林中之翘楚也赞曰龙庭荒漠六飞回翔虎闗严閟万乗趋跄伟哉志士捐生为国捧日以还赫赫业业推贤让能绰焉有容立名不朽于乎道中
文渊阁学士阶礼部右侍郎薛瑄
薛瑄字徳温山西河津人曽祖常祖仲义皆通经教授乡里父贞领乡荐为真定元氏教谕再调玉田母齐氏梦一紫衣人入谒遂生瑄于学舍初生肌如水晶五臓皆露祖仲义闻其啼声曰必异人也洪武己卯父贞改除马湖吏目瑄撰平云南赋黔国见而竒之永乐己亥父贞复除鄢陵教谕庚子瑄发觧河南明年辛丑登进士宣徳戊申授监察御史差监湖广银场手录性理大全潜心诵读深有所得着读书录正统纪元擢山东佥事提督学政首以朱子白鹿洞规开示学者讲明理性多所造就杨文真公荐之入为大理少卿撰大理箴以自警时太监王振专柄锦衣指挥马顺附之会有百户病死其妾诬妻杀其夫瑄白其寃都御史王文譛之于王振振怒嗾言官劾之诏逮之狱处以大辟兵部侍郎王伟申救除名放归正统己巳给事中陈信荐起为大理寺丞命督饷贵州户部侍郎江渊荐之升南京大理卿苏州有饥民火富室之庐者王文复往按其事坐以谋逆连及五百余家瑄又白其寃文谓人曰瑄崛强犹昔瑄曰辨寃获咎又何憾焉既而执之愈力頼以平反者甚众天顺初都御史杨善荐之特召为礼部侍郎兼学士入内阁一日英宗御便殿召瑄入语移时谆谆启沃皆有闗于圣学君徳者是科命主考会试瑄以复性为问得刘定之为省元时曹石冒功乱政瑄曰君子见几而作寜俟终日耶即上疏乞休卒年七十六子四人孙祺举进士李文达公铭其墓曰昔有王氏鸣道河汾流风余韵以启休闻乃若薛公不以自足濓洛闗闽意向甚笃稽其出仕实始为亲敡厯中外进学日新学既日新道亦有得身体力行至无少息操履坚定外物不移中心自固夫岂有私富贵利达患难贫贱随处而安曷有歆羡成就后学大小不遗由粗而精以随其质嗟今之人无公所好公今已矣谁臻其奥廖道南曰予幼诵读书録以为程朱语录之后即有此书及观国史乃见刘文安公定议谓瑄直躬慕古谈道淑徒进不附丽退不慕恋允为一代名臣然论其于朱熹之学未若黄干辅广之亲承微言金履祥许谦之推衍绪论推之从祀似亦为过也彭韶赞曰力行好古进趋有程寤寐河洛以究舂陵敡厯中外大棘之卿缧绁非罪复起而丞贰卿掌制以弼以承岂宝逺物而志可行乞年以退惟道之桢
文渊阁学士兼右春坊大学士吕原
吕原字逢原浙江秀水人父嗣芳为万泉教官卒于任原孤贫假馆养母郡守黄懋举充邑庠生正统辛酉乡荐第一明年进士及第授编修癸亥预修五伦书赐寳镪丁卯被选进学东阁侍经筵景泰初遣祭于蜀归充经筵讲官转侍讲壬寅迁右中允兼侍讲是秋进侍讲学士兼中允癸卯预修厯代君鉴录主考顺天乡试乙巳预修寰宇通志明年擢右春坊大学士仍兼侍讲天顺初改通政司左叅议兼侍讲主考会试时徐有贞既黜薛瑄请老乃特用李贤并召原与岳正入内阁命原兼学士总裁一统志成有金带玉杯之赐壬午守制归躬视母茔哀毁踰节期年卒年四十五赠礼部侍郎谥文懿子■〈常上心下〉为太常卿廖道南曰予观杨文懿公诔原之文有曰繄檇李之锺秀兮挺硕人其颀颀植仁义以为本兮横百行以为枝刘文安公挽原有曰君子非始之难而终之难若公之终孝不忘于其亲则无愧于其君矣盖叹逢原之学所从来者逺矣及国史所载谓其为人寛厚不立崖岸事母抚孤克尽孝友其在内阁多所禆益郡志亦称其内端外和与物无竞程篁墩文葺遗事谓居官二十年家无田宅为学务实践不事多言盖皆实录也赞曰檇李之域龙渊是名嘉禾之秀虎观有人惟陆宣公为唐内相惟吕逢原为明人望文懿所诔文安所哀于乎已矣上烛中台
文渊阁学士赠礼部尚书王一寜
王一寜字（原阙）浙江仙居人十三能诗父峻任国子监丞一寜从侍时仁宗在春宫闻其善抚琴召见命赋银河诗嘉之俾就国子监读书永乐戊戌举进士授吏部稽勲主事于文华殿供事秩满改修撰曹鼐荐教庶吉士万安等预修宣庙实录成转侍讲两命为京闱考官正统戊辰迁礼部右侍郎景泰初勑往湖广督理军饷明年召还转本部左侍郎兼翰林院学士命入内阁预机务以中官王诚軰尝受业报其私恩也壬申易储进太子少师仍兼旧职寻卒于官赠太子太保礼部尚书谥文通廖道南曰古之豪杰之起也固不拘其类后世则不然乃若王伾王叔文李训郑注之俦或以他伎进卒败其身而动摇宗社故曰君子未尝不欲仕也又恶不由其道王君始由狎客射策甲科终由佞幸丝纶秘阁君子奚取焉亦以寓劝戒焉尔赞曰天台窈窕赤城霞标鴈荡摩云龙湫喷霄允矣王君夙颕埀髫皷琴潜邸校艺京寮卒阶崇秩徳音奚昭
文渊阁学士阶户部尚书萧镃
萧镃字孟勤江西泰和人宣徳丁未进士选庶吉士授编修正统初预修宣庙实录转侍读未几升祭酒勤于训士矩度整肃尝欲乞归监丞鲍相合师生三千余人慰留如阳城景泰辛未召入文渊阁兼学士寻擢户部侍郎命议易储事镃曰无易树子霸者所禁况天朝乎不听加镃太子少师因天变上疏论时政甚切修寰宇通志充总裁官书成陟户部尚书加太子太师仍兼学士廖道南论曰予观邱文庄赞辞谓镃苍然古色渊然徳光进有所施舍可以藏知镃为可人也及读国史称镃言动温雅性多猜忌遇事亦多退避方景泰易储时则显言以争及加官秩则又腼颜以受是遵何徳哉赞曰文江之源灵气鬰蟠仁山之麓英又挺生杰哉孟勤幼抱巨志继践金华徘徊廊宁时政有疏秘省有书力争易储徳也不孤
文渊阁大学士陈文
陈文字安简其先湖广茶陵人有名兰孙者其仲子钦徙居江西之庐陵文幼警敏甫弱冠即魁多士正统丙辰进士及第授编修癸亥被选东阁进学士己巳秩满转侍讲景泰庚午主考顺天乡试以髙文毅公荐补云南右布政转广东左布政天顺改元召旋拜詹事癸未迁礼部侍郎兼学士入内阁甲申改吏部左侍郎与李文达彭文宪同心辅政成化乙酉陟礼部尚书总裁英庙实録加太子少保文渊阁大学士卒年六十四赠荣禄大夫少傅谥荘靖官其子璋为中书舍人廖道南曰予观刘文安所著陈庄靖传邱文庄所撰哀辞咸谓文出厯外藩入长宫端受密命赞化权谟谋毗益眷注日隆及观郡志亦称为一时之能臣而国史小传则寥寥数语于乎若人者吾奚得而名状之哉赞曰文达之才如崇通变文宪之介如璟守正荘靖于时同心辅政无言无争惟寜惟静出厯二藩入践三台周旋曲折亦已焉哉
文渊阁学士阶兵部尚书尹直
尹直字正言江西泰和人景泰甲戌进士选庶吉士授编修转侍读直上言典章制度必大备于文明之朝著述纂修当不废于承平之世我祖宗神功圣徳虽登于秘史其仪文法制未载于全书虽有诸司职掌然遗畧尚多更革不一欲示永久曷粹大成乃若通鉴纲目起自周威烈王迄于五季兹宜续修以成巨典上是其言寻进侍讲学士上言灾异修省三十二事转吏部侍郎兼学士入内阁加太子少保兵部尚书兼学士主考会试得程楷为第一是科得人最多如蒋冕费宏刘眷毛纪时江右李孜省用事乡宦多附诬之直密与通但其斥中使李毅之诬辨御史吴珍之寃人又称之卒谥文和廖道南曰予读直所撰琐缀录力诋吴与弼之为人及诸胜已者悉加媒孽心窃疑之既而读国史状直之心如其所撰者不爽也赞曰大江之西吉水之滨英才迭出多为名臣直负修能屡有启沃论史有疏琐缀有录显斥与弼潜附孜省国史如丹洞烛幽隐
文渊阁学士阶礼部尚书彭华
彭华字彦实江西安福人景泰甲戌会试第一选庶吉士授编修天顺中以多支廪饩坐除名頼大学士李贤救免成化初转侍读充经筵日讲官进侍读学士预修宋元纲目成升学士文华大训成迁詹事兼学士丁未升吏部左侍郎仍兼学士入内阁寻加太子少保礼部尚书先是江右李孜省以小吏致位卿佐华私附之又与大学士万安结为心腹以故肆谗投间亟亟若狂如尚书李秉王恕马文升秦纮侍郎邢让祭酒陈鉴与其同乡刘宣罗璟相继斥逐华之力居多未几舆疾归卒谥文思廖道南曰予观吉安志谓华才识超迈望重一时及读国史累千百言皆极其丑诋又谓罗伦之逐张元祯之劾皆原于华予不敢尽信姑存其著者赞曰汉之广受咸事储皇宋之郊祁并擅文场乃若二彭盍簮玉堂文宪何狷文思何狂既昧介石犹惭复隍彤管纪之云胡不臧
文渊阁学士赠礼部尚书刘定之
刘定之字主静江西永新人正统丙辰会试第一明年进士及第授编修正统己未六月定之上言十事一曰谨号令二曰察人才三曰处降夷四曰重守令五曰杜奔竞六曰训武官七曰严考课八曰惜名器九曰遵服制十曰禁淫奔疏上留中秩满转侍讲景泰庚午定之上言自古边疆之祸未有甚于今日者昔晋懐愍陷于匈奴宋徽钦陷于女真皆因邉塞外破藩镇内溃救援不集播迁无所未有若今日举天下之大合数十万之众奉上皇于沙漠委以与卫喇特者也晋宋既遭此旤之后元帝继统髙宗嗣服皆舍弃旧都偏安一隅尚能奋既衰之势振方张之敌未有若今日额森入侵直抵京城奉上皇以来而天下之大数十万之众听其自来又听其自去者也谨条上十事一曰战陈二曰守御三曰通使四曰降番五曰练兵六曰抚民七曰选将八曰赏罚九曰议政十曰徳学景帝嘉纳壬申迁司经局洗马定之又上请遣使奉迎命礼部会议行之丙子转右春坊右庶子天顺纪元改通政司左叅议兼侍讲是冬进学士甲申迁太常少卿兼侍读学士充副总裁官成化丙戌简入内阁叅预机务明年秋升工部右侍郎又明年转礼部左侍郎俱兼学士卒年六十一赠资善大夫礼部尚书谥文安李文正公叙其集曰譬之山焉出云雨产寳玉生材木禽兽而朽株粪壤亦杂乎其间斯足为岳为镇譬之水焉吞吐日月藏蓄鱼龙变现蛟蜃而污泥浊潦受之而无不容斯足为江为河为海若句鍜字錬探之有穷取之无余不过为孤峰絶涧而止恶足以成其大哉文安伸纸运思挥毫对客正书旁窜晷不移刻稿不易幅及登秘阁析疑义稽古训或日咏百诗或一挥九制渟泓演迤顿挫奔放竒正并用变化不穷昔汉刘向宋刘敞皆博极羣籍未见于用若文安晚始大用用亦不久功业未竟而其文大鸣于时固一代之盛哉廖道南曰予自儿时五洪家君尝诲以文安之受教于石潭君也虽古人亦无踰焉乃取果齐诸稿读之郁郁乎盛矣及阅国史乃见其昌言直气卓不可挠沛不可御昔人所谓此皆节义文章可相屈耶惜乎用之既晚未究厥施西涯其知言哉彭韶赞曰天资絶伦八面受敌髙古浑雄变化莫测经筵讲官太子洗马三疏抗言援笔立写惟公之文名重天下岂但当时爱而不舍至今后人词林定价
文渊阁大学士刘珝
刘珝字徳温山东寿光人正统戊辰进士选庶吉士授编修景泰丙子预修寰宇通志转修撰天顺改元迁右中允侍东宫讲读宪皇登极以宫寮旧臣擢太常少卿兼侍读预修英庙实录进太常卿兼侍读学士甲午升吏部侍郎充经筵日讲官乙未简入内阁兼学士丁酉陟户部尚书明年加太子少保文渊阁大学士文华大训成加太子太保光禄大夫柱国时妖人李孜省辈左道乱政动摇国本珝力争之无少避谋遂沮然亦以此不安于位或构以飞语假俳优以中伤之珝遂乞休诏允之卒谥文和子鈗为太常卿廖道南曰予观东土志谓珝事亲孝母没庐墓时父昺在珝昧爽问安毕复诣墓所郡守李昂表其里曰仁孝岂即昌黎所谓出则秉笏垂鱼入则侍安问膳者耶于乎孙子之昌固有本矣赞曰泰山蜿蜒沧海滂洋灵精灏气锺于寿光惟彼文和其徳不窳孝以事亲忠以遇主抗疏辞荣幽栖云门令闻不泯有徳斯存
殿阁词林记卷三
●钦定四库全书
殿阁词林记卷四
（明）廖道南 撰
○院学
翰林院学士封姑孰郡公陶安
陶安字主敬太平当涂人幼颕敏有大志通判马昂夫令赋喜雨诗立就竒之自是肆力问学博极羣书得程氏读书日程及吕舍人学规益究心濓洛沉潜道艺元至正甲申举浙江乡荐为明道书院山长再调髙节书院讲明朱陆之学乙未夏六月朔髙皇帝渡江至太平安偕耆儒李习率父老迎谒惊相谓曰龙姿鳯质非常人也我辈今有主矣上召见与语安因说曰四海鼎沸豪杰并争悉多攻城屠邑志在子女玉帛尔非有拨乱救民安天下之心明公率众渡江神武不杀人心恱服应天顺人以行吊伐天下不足平也上曰尔言甚善吾欲取金陵何如安曰金陵古帝王都龙蟠虎踞长江天堑取而有之抚形胜以临四方所向无敌何忧不克此天所以资明公也上甚恱乃改太平路为府命习知府事以安叅谋拜左司员外郎丙申克金陵乃陟本司郎中先是刘基宋濓章溢叶琛来谒上问安孰贤安曰臣谋不如基学不如濓治民之才不如溢琛逺甚上嘉其让已而克武昌乃以安知黄州府事寻改令桐城知饶州府事时闽冦攻城急安谕众固守援兵至围解诸将以民多从冦欲屠之安曰民被胁诱非其本心頼以全活甚众民为立生祠上亲制诗劳之诗曰（匡庐岩穴甚济济水怪无端盈彭蠡鳄鱼因韩去逺□陶安鄱阳即一理）吴元年始置翰林院开礼乐二局首召安为学士凡制度仪章悉安草创上锡之诰命有曰国家之立必有一心之臣遵戴匡辅用能张纪纲植表仪正名位善辞命基圗丕安朕初渡江卿安首谒军门即期以帝王事功赞襄兵务多厯年所宣号令则军民信议礼乐则体要成建陈以忠出纳惟允捍城御侮劳绩茂着朕甚嘉焉乃者开翰苑以崇文治设学士以冠儒英重道尊贤莫先于尔擢居宥密俾职论思锡以宠章用昭国典尚勤献纳赞我皇猷综理人文以臻至治可翰林学士嘉议大夫知制诰兼修国史洪武元年修大明律令成为总裁官上亲制春帖褒之（帖曰国朝谋畧无双士翰苑文章第一家）遂拜江西行省叅知政事上谕曰卿安遇朕敷陈王业幕府军旅禆益良多继入翰林日闻谠论兹以江西地居上游可代汪广洋者宜莫如卿安辞曰臣恐付托不效有孤渥恩上曰躬擐甲冑决胜负于两阵间此武夫之事儒生非所能若承流宣化绥辑一方此儒者之事非武夫所能也卿才宜是任吾岂私一人弗爱一方乎乃锡以诰命追封其祖父为姑孰侯秋九月癸卯卒年五十九追封为姑孰郡公安为人外癯而内实精于易数为文纯雅疏畅力追古人一日侍上论学术安曰道之不明邪说害之也上曰邪说害道犹美味恱口美色眩目人鲜不为所惑非有豪杰之见不能决去之也战国之时纵横捭阖类皆游说诸侯急于功利者多从其术事未就而国随以亡此诚何益夫邪说不去则正道不兴正道不兴天下焉得而治安对曰陛下所言深探其本上曰仁义治天下之本也贾生论秦之亡不行仁义之过夫秦袭战国习弊又安知此安顿首谢其所启沃类如此廖道南曰汉初逐秦羣雄纷扰靡克定一至董公说以仁义其兴也勃焉我髙皇起应昌运逺超于汉方其奋迹濠梁取滁和渡采石定当涂陶安谒见期以王道决计趍金陵肆居帷幄英谟密议幽赞神明且言邪说害道其见逖哉弘逺矣可不谓一代儒宗尔矣乎彭韶赞曰濓洛闗闽灼有定式屏迹江南授徒考徳适遇天兵来皇斯域谋犹无双王业是职鄱阳有成翰苑之陟律以表民文以华国
翰林院学士朱升
朱升字允升徽州休寜人后徙歙之石门幼师乡进士陈栎栎深器之元至正癸未闻资中黄楚望讲道湓浦偕赵汸往学焉既有得乃归读书紫阳祠中乙酉举乡荐授池州路学正壬辰淮甸蕲黄兵起升所居穷僻虽避兵逋窜词述不辍脱去俗学直造本真究极玄微覃精大道丁酉夏六月髙皇帝遣元帅胡大海等至徽改徽州路为兴安府升被征入见顾问称旨（上问之对曰髙筑墙广积粮缓称王上嘉其朴）遂叅密议凡礼乐征伐典章文物多所赞画吴元年丁未拜侍读学士中顺大夫知制诰同修国史上亲制诰词有曰眷我同宗之老实为耆哲之英无何乃陟为本院学士特免其朝谒以优礼之洪武元年二月乙卯上御东阁顾谓升曰近观周礼有所谓六梦者朕尝感异梦厥兆维何升对曰人之精魄上通于天此陛下受命之兆也轩辕梦逰华胥天下大治帝王之兴自有天命盖振古如兹矣三月辛未命儒臣修女诫又谕升曰治天下者修身为本正家为先始于谨夫妇后妃虽母仪天下不可使预政事至嫔嫱之属不过备职事侍巾栉若宠之太过恐骄恣犯分上下失序厯代宫闱政由内出未有不为祸本者夫内嬖惑人甚于鸩毒惟明主能察于未然其它鲜不为所惑卿等为朕述女诫及古贤妃之事可为法者示后世子孙有所持守升受命纂辑二年三月戊戌复命撰斋戒文是月请老归石门乃居梅花初月楼上亲洒宸翰以赐卒年七十二学者称为枫林先生所著有易书诗周礼仪礼礼记孝经四书小学旁注及书传补辑诸书传解行于世廖道南曰予幼从石门大夫学即诵枫林小四书逈然异之及览观诸经旁注慨然兴嗟以为道可即矣石门大夫仍复示以玄旨约之精义乃今知朱允升之学要亦切当不可诬也赞曰矫矫耆儒紫阳之裔文不丧天道未坠地乃究渊源好学笃志躬遇真人风云景会乃考礼乐乃新规制乐道石门始终一致
翰林院学士宋濓
宋濓字景濓浙之金华人儿时即抱巨人志日记五千言既长受春秋于闻人夣吉学古文于栁贯黄溍吴莱之门讲道于浦江之青萝山著书号龙门子元以国史编修征辞不就髙皇帝定鼎金陵遣使聘至建礼贤馆以居之初为儒学提举陈友谅平乃撰平江汉颂上大称赏遣世子受经甲辰十月转起居注上御端门论黄石公三畧濓曰尚书二典三谟帝王大经大法具载愿皇上讲明是书心学复传矣上曰朕非不知典谟为帝王大道顾三畧为今日攻取急务尔时中书省臣奏请给牛种于民上令勿征其租乃谓濓曰朕所言当乎濓曰民富则君不至独贫民贫则君不至独富捐利予民实兴邦要道也乙巳三月濓卧病馆舍上曰老宋起居何久不见继闻在告乃忧形于色曰宋起居诚笃之士不参以分毫人伪侍予五年犹一日也乃谓侍臣曰尔往传命俾归金华山中父子祖孙欢然同聚疾必速愈愈且速造朝国家文翰庶有頼哉乃赆以金币皇太子致赠有加焉濓归上表谢并奉书东宫勉以孝友恭敬毋惰毋纵懋修徳业副天下望上览书喜甚召太子谕曰吾自幼备厯艰难今尔曹冠服华丽饮食甘美安居深宫不知勇于进修是自弃也宋起居言有益尔其味之且酬之以御札曰先生教吾子以严是不佞也以圣人文法变俗教之是不固也以忠厚立心以节俭制行是得体也昔闻古人乃今见矣仍以文绮侑书洪武二年濓终丧诏修元史以濓为総裁官兼修礼书六月陟翰林学士知制诰三年二月辛酉上御东阁濓等进讲大学至有土有人反复陈说上曰人者国之本徳者身之本徳厚则人懐民安则国固故仁主有仁爱之徳则人归之如就父母人心既归有土有财自然之理也若徳不足以懐众虽有财亦何用哉七月元史成赐金币有差时甘露屡降濓撰颂其末有曰受命不于天于其人休符不于祥于其仁孔子作春秋祥瑞不书有年则书岂不以天道难知人事可征者乎皇上留神至治以得仁贤为瑞以臻和丰为祥视前代植金茎以承液夸嘉瑞以纪年者不侔矣上尝论古帝王宴安之余多嗜神仙濓曰汉武好神仙方士至梁武好佛异僧集使移此心求贤为治天下其有不平乎上侄文正获罪且不测濓曰文正罪固弗宥皇上广亲亲之恩生之而置诸逺地斯善矣上既追封外王父为杨王立庙将服衮冕以祭濓曰衮冕惟天地宗庙用余则当降礼也上从之命濓撰杨王庙碑后失朝左迁编修十一月转国子司业四年七月坐考祭礼迟滞与魏观同谪濓为安逺令十一月召还为礼部主事是年明升贡异马乃撰龙马赞五年六月嘉瓜生于句容撰嘉瓜赞十二月丁酉复以濓为太子赞善大夫六年正月以举人张唯等为编修入文华堂肄业命濓为之师上听政之暇辄幸堂中评文优劣每食太子亲王迭为之主是月昭鉴录成八月寳训成十二月日厯成俱命濓为序上问帝王之学何书最要濓以大学衍义对上命书于两庑壁时睇观之因览史记论黄老事命濓讲析濓曰人主能以义理养心则邪说不能侵兴学校教民则祸乱无由作矣上曰朕上畏天地下畏兆民兢业不敢自逸对曰陛下此心古先哲王之心也慎终如始斯无间矣乃复以濓为侍读学士七年十一月孝慈录成八年三月洪武正韵及大明律成濓俱为総裁官五月丁丑上御端门出内库蟠桃核示词臣命濓为赋九月侍皇太子亲王逰中都濓随处开说多所规益既归上谓濓曰皇太子留心治道卿等居常讽谕庶广识见幸善调护之上于后苑观获曰农事成矣濓曰国以民为本民以食为天皇上知稼穑之艰难念民生之疾苦实盛徳也九年五月上御奉天门谓濓曰自古有国家者未有不资贤才而能独理秦之时张良陈平韩信皆隐屠钓汉髙卒用以成帝业今山林岩穴岂无超羣拔众之才兹欲罗而致之其道何繇濓曰取士莫善于乡举里选用人莫善于任官任官莫善于久居不迁古有是论而陛下行之得才之效无过此矣是月复命为学士承旨知制诰如故十年三月致仕上赐缗帛文绮及御制文集皇太子赠衣二袭上曰朕慎于赏予卿诚贯金石故以是赐卿今年几何对曰六十有八上曰藏此绮俟三十二年作百岁衣也濓辞行上复曰江涨不可舟卿宜循内河庶保无虞矣九月来朝上劳之曰卿去此数月朕思之今卿复来朕恐失顾问特遣礼官致馈卿当引觞自酌食以养神又亲调甘露以赐之曰酌此可頥寿康也是日侍逰禁苑日晏始退上叹曰纯臣哉尔濓今四夷皆知卿名卿其自爱濓谢不敢当十月观心亭成复命濓为记濓自布衣感上龙飞之遇凡有任使夙夜匪懈虔恭勤慎凡郊社宗庙山川百神之典礼乐律厯名物度数之制四夷朝贡赏赉之仪及勲臣碑碣铭志之文承上意旨实时撰次常曰君犹父也天也其可欺耶上欲命叅大政辞曰臣少无他长惟文墨是工不敢当是任上愈厚之每燕见必命坐赐茶每旦令侍膳或召问廷臣臧否第称其善者濓素不能饮上强之饮至再面赭行不成步上赋诗一章赐之仍命羣臣咸赋醉学士歌曰俾后世知朕君臣同乐至此也因濓艰于行步诏皇太子选廐马以赐上复赋良马歌命羣臣咸赋以纪之有上万言疏者上怒欲重其罪濓曰彼应诏陈言未可深罪上黙然已而释之其扶植善类类如此上尝谓廷臣曰古之人大上为圣其次为贤其次为君子宋濓事朕十有九年未尝有一言之伪诮一人之短宠辱不惊始终无异君子哉若人乎抑亦可谓贤矣濓子璲为中书舍人孙慎为仪礼司序班十三年璲因事连坐有司请罪濓上念濓旧臣乃安置于茂州卒于夔州所著有龙门子凝道记潜溪集銮坡前后集翰苑续别集芝园集朝京稿萝山集浦阳人物记廖道南曰天降时雨山川出云国家将兴必有祯祥若景濓者非天启之以翊初运者乎予尝读杨维桢序景濓之文曰其隐龙门也煜乎其虎豹烟霞也其居馆阁也灿乎其鸾鳯日星也贝琼曰正声劲气充塞宇宙星辰河汉山川草木风雨雷电鬼神变化龙跳虎跃瑰诡竒絶掲沉曰浩乎其博渊乎其深蔚乎其色铿乎其声春涛之弥漫也铁骑之纵横也武库之珍异也龙门砥柱之可骇也盖论其文者然也至其门人方孝孺称之曰公之量可以包天下而天下不能容公之一身公之识可以鍳一世而举世不能知公之为人道可以陶冶造化而不获终于正寝徳可以涵濡万类而不获盖其后昆公之所能者皆众人之所难勉而未尝自以为足其所遇者皆众人之所难处则快然委命而不置乎休戚此公所以跨越前古拔彚超伦控宇宙而独立后天地而长存者乎可谓知言矣彭韶赞曰春日载阳列宿繁张江流汤汤是为先生徳容之粹文名之高学问之长御敌辅夏正我纲常功在万世其曷敢忘
翰林院学士刘三吾
刘三吾名昆孙以字行长沙茶陵人兄耕孙寿孙皆事元三吾少习举子业元季避兵广西行省授靖江教授儒学副提举王师克广西乃归茶陵洪武十八年通政衡山茹瑺荐其才可大受乃以为左春坊左赞善三吾年已近老博览善记应对详敏屡承顾问悉多称旨七月戊寅上问侍臣以民生安否三吾对曰頼陛下威徳四方无虞盗贼屏息岁比丰登民咸安乐上曰天下之民之众岂能保其皆安朕为天下主心常在民惟恐失所每加询问未尝一日忘之三吾曰圣心拳拳若此恩徳之及民者深矣上曰恩徳亦非泛然医如卢扁不施药石疾不自瘳匠如公输不施绳墨木不自正君如尧舜无纪纲法度之施而但曰恩徳所谓徒善不足以为政也上尝命儒臣编集厯代帝王祭祀祥异感应可为鉴戒者萃为一书名曰存心录命三吾编集汉唐以来灾异之应于臣下者别为一书名曰省躬录二十年二月甲辰御注洪范书成上谓三吾曰朕观洪范一书帝王为治之要道也所以叙彛伦立皇极保万民叙四时成百榖本于天道验于人事箕子为武王陈之武王犹自谦曰五帝之道我未能焉朕每为惕然遂疏其旨朝夕省览三吾曰陛下留心是书上明圣道下福生民为万世开太平者也遂命三吾撰序二十一年五月乙酉五色云见三吾进曰云物之祥征于治世舜之时兴于诗歌此实圣徳所致也上曰古人有言天降灾祥在徳诚使吾徳靡悔灾亦可弭茍爽其徳虽祥无应国家之庆不专于此也二十二年十一月乙丑朔上御谨身殿因论治民之道三吾曰南地风俗不同有可以徳化有当以威制上曰地有南兆民无两心帝王一视同仁岂有彼此之间君子懐徳小人懐刑施之各有攸当焉尔十二月癸亥上谓三吾曰愚民犯法如啖饮酒嗜之而不知止设法以防其犯而犯者益多推恕以行吾仁而仁或可济三吾曰三代而上刑罚常简本仁恕也三代而下刑罚常滥以严刻也上曰善为国家者惟以生道树徳不以刑杀立威二十四年七月命考定武臣封赠之制十一月上御武英殿观书至恵廸吉从逆凶乃曰凡人罹凶咎无不自己求之者彼事势穷促冀求茍免竟亦何益三吾曰如是者当听乎天上曰心无所愧可聴于天若其自求于天何预二十七年正月辛巳上退朝谓三吾曰朕厯年久而益惧者恐为治之心懈也懈心一生百事皆废生民休戚系焉故日慎一日惟恐弗及如是而治效犹未臻甚矣为治之难也自古先王之治必本于爱民然爱民而无实心则民心不蒙其泽民不蒙泽则众心离于下积怨聚于上欲国家不危难矣三吾曰陛下之言及此天地神人之福也三月辛丑又谓三吾曰人主之聦明不可使有壅蔽一有壅蔽则耳目聋瞽天下之事难达矣三吾曰人君惟博采众论任贤使能则视听广而聦明无所蔽若信任憸邪隔絶贤路则视听偏而聦明为所蔽也上曰人主以天下之耳目为视听则是非无所隐而贤否自见昔唐玄宗内惑于声色外蔽于权奸以养成安史之乱及京师失守仓惶出幸虽田夫野老皆能言其必有今日者玄宗虽恍然悔悟亦已晚矣夫以田夫野老皆知而玄宗不知其蔽于聪明甚矣使其能广视听任用贤能不为邪佞所惑则乱何从生哉七月己酉上因改定书传谓三吾等曰朕每观天象自洪武初有黒气凝于奎壁今年春暮其气始消文运当兴尔等宜考古证今有所述作以称朕意于是礼遇诸儒甚厚各赐以绮缯衣被又御制诗命次韵和之朝叅则列于侍卫之前燕享则坐于殿中仍以朝鲜所贡玳瑁笔赐三吾及修寰宇通衢书礼制集要成俱倍加赏赉三十年命三吾主考会试北士偶黜竟以是获罪三吾为人慷慨坦夷不设城府自号曰坦坦翁至于大节则屹乎其不可夺也上尝欲易太子三吾痛哭曰太子天下本若欲易之置秦晋二王于何地事多忤旨降为博士久之乃复为学士廖道南曰可以托六尺之孤可以寄百里之命临大节而不可夺若三吾者非其人与方茹忠诚之荐也圣祖虗席以待而密勿启沃格心居多至于易储痛哭以争可不谓节乎赞曰星沙之南云阳之墟岳祗发祥是生鸿儒惟彼鸿儒台辅之器学颜之学志尹之志晚登秘省嘉谟嘉猷嗟予小子景慕前修
翰林院侍读学士张以寜
张以寜字志道其先河南固始人厥祖光禄大夫从王审知入闽遂居福建之古田少贫苦嗜学登元泰定辛卯进士初授黄岩州判官转六合县尹坐事免至正中复起为国子助教后迁待制侍读学士以寜有俊才元末遗老多物故以寜独擅名于时人呼为小张学士国初王师入元都以寜与危素等以故官来归奏对称旨仍以为侍读学士阶朝列大夫知制诰特被宠遇洪武己酉与典簿牛谅奉使安南上亲制诗送之时安南王陈日煃偶卒嗣君日■〈坚，火代土〉遣其臣阮亮求诏玺以寜不许乃留居洱江俾谅往其国谕以朝廷威福彼遂复遣陪臣杜舜卿来告讣上亲御翰墨为祭文命编修王亷主事林唐臣往将命事竣上御制诗八章暨锡以玺书褒之还卒于道中诏有司还其柩于家所在致祭以寜清洁自守所居潇然未尝营财产其奉使也幞被而往临终时有诗云覆身惟有黔娄被垂槖都无陆贾金有诗文数十卷号翠屏集子煜为蒲圻知县炬为刑部员外郎大学士杨荣铭其墓曰世德相传厥为名族固始徙闽肇于光禄积善流庆懋敏文儒鬰如乔松温若美瑜富有才华早登科第敡厯中外英声倐起际我皇明奉职词林用弘禆益恩眷弥深使节煌煌逺临交址夷俗丕变龙颜以喜宠命方降讣音逺来天语兴嗟失兹良才廖道南曰使于四方不辱君命可以为难乃若季文子求遭丧之礼以行亦求不辱而已以寜持节遐荒行李萧条生则哦诗自乐寄兴翠屏死则述诗见志投疏皂囊亦可谓不辱君命巳矣赞曰闽山之堧是为古田坚持古道希古之贤嗟哉斯人死于王事去邉就华卒死逺裔
翰林院侍讲学士李翀
李翀（原阙）洪武初为典籍十五年十一月乃陟为侍讲学士上赐之勑曰治天下之美非贤何以治民非文何以昌化文所以备载万物阐演幽微昔有唐天下岁和时丰乃启弘文馆集四方之贤任馆内之事内相虑勤以致遐迩来庭外户不闭斗米三钱家给人足朕欲肩之何用贤之道不齐致遗贤于逺迩今特命尔翀居是任尚期文同韩栁勲比房杜以昌治化汝往钦哉十七年正月庚戊上与翀等论武事翀曰用兵重在任将上曰任将之道固重然必任之重信之笃而后可以成功昔齐用司马穰苴魏用乐羊可谓任之专信之笃故皆有功若唐宪宗用鱼朝恩肃宗用吐突承璀为监军诸将掣肘以致败事者是任将不专信之不笃故也翀曰惟陛下圣明深知滋弊上曰将必择有识有谋有仁有勇者有识能察几于未形有谋能制胜于未动有仁能得士心有勇能摧坚破锐兼是四者而后可以成功然亦在人君任之何如尔又有王时者以元故官与危素同为侍讲学士有李逊者直隶景州人登洪武甲子乡试官至学士其行迹多不考云廖道南曰易有之圣人作而万物睹信哉言乎观李翀之勑词望以文同韩栁勲比房杜意亦至矣赞曰翀也鳯举竹实梧阴于彼髙岗栖于禁林时以旧臣犬为其主素既无为于尔何取钧以儒学逊以选举寥寥今古莫可遐晤
翰林院直学士陈桱
陈桱字子经浙江奉化人祖着宋秘监知台州父秘元饶州教授桱自束发受书即知弘前人业乃撰纪二百巻传诸同志又上论邃古逮于髙辛下据三史会于有宋述近理删繁词比事于通鉴较义于纲目斟酌前编而不必茍同至于尊正统以定大分凛然大义万世不可易也其纪年则司马公之补遗其书法则朱文公之纲目犹不敢自比于二公故但名之曰通鉴续编洪武二年春正月以朱升为学士詹同及桱为直学士廖道南曰坟典既遐史传斯创左史纪言右史纪动后世沿之纪言为寳训纪动为实录文弥繁而道愈逺矣乃若陈子经值元末乱亡潜心史学祖晦翁纲目之律例述君实资治之龟鉴昭正统彰大义其文核其事该其旨渊以正可不谓良史尔矣乎赞曰两浙之区实为奥壖天目岧峣鴈荡蜿蜒笃生良士为国仁贤表章正学纂缉遗编董狐斯偶班马仔肩予生也晚有开必先
翰林院侍读学士秦裕伯
秦裕伯字景容大名人从父仕元都就学冑监登第累官至福建行省郎中会世乱弃官寓扬州复避地松江之上海以养母时张士诚据苏州遣人招之不纳吴元年上命中书省檄下松江起之裕伯对使者曰受元禄二十余年背之不忠也母丧未终亡哀而出不孝也乃上书中书省固辞洪武元年复檄起之称疾不出上乃手书谕之曰海滨之民好闘裕伯智谋之士而居此地茍坚守不起恐有后悔裕伯拜书入朝辩博善为辞说上命为侍读学士洪武二年改待制一日论学术上曰为学之道志不可满量不可狭意不可矜志满则盈量狭则骄意矜则小盈则损骄则惰小则陋故圣人之学以天为凖贤人之学以圣为则茍局于小而拘于凡近岂能充广其学哉裕伯对曰诚如圣言寻出知陇州廖道南曰予读国初事迹乃知楚才晋用不独裕伯为然易有之水就湿火就燥云从龙风从虎圣人作而万物睹其然乎赞曰大名之北瀛海攸趍松江之南笠泽攸濡矫矫裕伯士林之魁出遇真人左右是毘明哲保身云何桑隅诵厥遗言怅然深悲
翰林院侍讲学士潘廷坚
潘廷坚字叔闻太平当涂人先世业儒有声江左廷坚性资颕拔博学强记元末教授乡邦学者多从之逰会荐起为富阳县教谕岁乙未髙皇渡江驻跸采石廷坚同李习陶安谒见遂命为太平府教授明年金陵平召为中书博士庚子补金华同知壬寅入拜侍讲学士阶嘉议大夫以年老致政廷坚为人慎密谦约每叅谟议为上所重子黼为起居注中书左司都事江西湖东按察使今其裔家当涂之多福乡廖道南曰予观太平志乃见天兵初临耆儒入谒然皆彬彬然多文学士视汉之郦生诸人尚变诈恃智巧者不侔矣赞曰大江浩渺采石萦纡笃生英哲雅集师儒伯羽既翔主敬为基叔闻多学探讨渊微彚征斯吉聮翩以飞鬰鬰禁林鸾鳯攸栖髙山景行于兹焉依
翰林院侍讲学士葛钧
葛钧（原阙）洪武初以明经荐授河南府学教授躬行训督多所造就征为侍讲学士时刘三吾以耆儒掌院钧与相得甚欢凡草创礼仪稽考经籍享祀神祗校阅文卷罔不事事庚午九月命钧考定诸臣封爵之制钧奏宋制功臣韩琦生封魏国没封蕲王考其先世止封公爵王及三代别无旧制若开平王常遇春三代封王出自特恩难为定例今中山王徐达歧阳王李文忠追赠三代宜准宋制上谓中山岐阳皆开国元勲三代准赠王爵十一月髙丽贡玳瑁笔分赐三吾及钧等是年命授秦晋诸王经铨曹纠其怠惰上曰儒者不任剧职俱降国子助教未几复职廖道南曰汉初命叔孙通创绵蕝之仪史称其为汉儒宗夫叔孙所定未必如先王经制而因时制宜要亦有可行者我朝自陶安朱升詹同宋濓魏观诸儒开厥初即继以三吾与钧率循彛典润色徽猷于乎蔚矣赞曰石渠兰台汉阁储书崇文丽正唐院延儒草昧建侯云雷启运登崇俊良以协中正钧也端亮矫迹中原碧嵩浑河灵启昆崘
翰林院侍读学士王达
王达字达善常州无锡人初以明经授邑庠训导入补国子助教太宗登极姚广孝荐之擢编修侍皇太子于东宫寻进侍读学士甲申七月进讲干卦九四一爻举储贰为说仁宗问杨士竒恐达含讽意士竒对曰讲官非正道不陈岂敢讥讽此宋儒胡瑗之说也仁宗曰易旨无之若遇庸人亦将为兹说乎士竒曰程子有云凡卦六爻圣贤有圣贤用众人有众人用君有君用臣有臣用宋王昭素讲易以节俭莫若爱民养心莫若寡欲为对宋太祖特书其言于屏间仁宗遂恱命诸臣分撰五经讲义以进一日太宗问建文君如何达对曰可与为善惜辅导非其人以是误之耳后撄疾卒年六十五时有曽章字日章者永乐辛酉以侍读学士置南院与达盖后先相望云廖道南曰子观毘陵志称达所著有诗书心法易经选注桂林机要及天游集是亦潜心于理性者惜乎未之槩见也赞曰立贤无方梦卜惟征论学无穷博约惟明吁嗟达善署庠赞冑论易储闱谈诗文囿谁其阐幽国史有纪毘陵之志未究厥委
翰林院学士王景
王景字景彰浙江松阳人洪武中以明经荐授懐逺教谕厯升知州擢山西布政司右叅政坐事谪云南撰平云南颂及黔寜昭靖王碑建文中以知县召入纂修髙庙实录守制服阕吏部尚书张紞前为云南布政雅知其贤荐升翰林院侍讲太宗入正大统升学士一日问建文君葬礼景对宜从厚塟以天子礼上然其言景博学以古文自擅亦擅笔札然不谨细故与时多忤云廖道南曰予考文衡乃见王景彰所撰诸篇俱舂容尔雅畅茂敷贲乃知国初浑厚和平之气不独于运数见之寔有征于文物也巳赞曰淛海之滨巨儒潜光滇池之浒逐臣贲章赐环金门视草玉堂郁鬰文衡雷电合章
翰林院学士蔺从善
蔺从善字有恒河南磁州人永乐癸酉贡士初任扬州府学教授召入授编修转侍读宣徳中预修两朝实录成迁司经局洗马进侍读学士未几改右庶子正统初升学士与王文端公钱文肃公相得甚欢赐之奠章曰卿以文学典教郡邑用膺简擢进事先朝翰苑宫坊累迁清秩暨朕嗣统升职有加史馆经筵悉勤乃事操履笃实益久不渝廖道南曰予观王文端公称从善心淳气平学行端方景泰易储词林加宫保者二十余员而从善独守官如旧及读崔仲鳬所撰彰徳志益信其为笃厚君子也赞曰燕赵多材古为巨邑太行西来恒山北峙蔺君产焉抱兹竒气笃实辉光久而不坠
翰林院侍讲学士周叙
周叙字功叙江西吉水人永乐戊戌进士选庶吉士授编修宣徳初预修两朝实录成转修撰正统中进侍读辛酉闰十一月叙上言三事一曰兴学校二曰劝农桑三曰慎铨选上命所司举行未几升侍讲学士掌南京翰林院事己巳九月英宗北狩叙上言八事一曰励刚明二曰观经史三曰修军政四曰选贤才五曰安民心六曰广言路七曰谨微渐八曰修庶政疏上嘉纳天顺初叙上言请修宋史诏令自修进呈又上制治保邦十二事中兴太平十四事俱付所司采择行之廖道南曰士之负竒气树壮节出而効用于时不少媕婀淟涊以自立者必有所建白以垂不朽乃若功叙筮仕史官即上疏论天下事今载诸兰台石室者可考也然而忌才者众卒之老于南院而不少试悲夫赞曰皎皎易污峣峣难全兰以香焚膏以明煎上书北台视篆南署老而不倦克承坠绪
翰林院侍讲学士曽鹤龄
曽鹤龄字延年江西泰和人永乐辛丑进士第一授修撰庚戌秩满转侍读正统戊午预修三朝实录进侍讲学士掌南京翰林院事致仕鹤龄为人和厚易直交际以诚作文典实如其为人初生时母梦鹤翔空而下后顶骨有红晕故其父命之曰鹤龄云孙追进士及第官编修廖道南曰夫人之生岂亦有殊状哉宋文宪公之生也紫衣未脱薛文清公之生也肌如水晶奚必征诸往代夫鹤龄亦有然者矣然而功业未究著述靡闻岂其乘轩而弗鸣皋者耶赞曰有鹤南飞翔于江皋玄裳缟衣髙栖松巢曽氏夙兆诞瑞弥昭孙绳祖武振羽烟霄
翰林院侍讲学士黄諌
黄諌字廷臣陜西兰县人曽祖仕源为元提举祖文质父志道咸隐约不耀谏幼有异才正统壬戌进士及第授编修景泰中上铙歌鼔吹曲诏付史馆出使安南始定使臣之礼馈遗悉无所受还朝同少卿刘杰主考顺天乡试时大学士陈循子瑛王文子伦俱不第遂构陷考官頼大学士髙榖覆试获免秩满转左春坊左中允兼编修天顺初改尚寳司丞仍兼前职石亨等言其功擢尚寳卿兼侍讲未几进侍讲学士石亨败谪广东同知寻被逮卒于淮兵部尚书王竑时理淮漕叹曰季札塟于嬴傅之间孔子以为知礼况廷臣髙邮人也乃卜葬于淮成化间官其子琳为中书舍人倪文僖公跋其铙歌曰辞旨闳壮音韵铿锵诚可施之军旅者也杨邃庵铭其墓曰骥足康庄既奋而骧忽一蹶以伤邓林之良登置明堂雷风舂撞化为土壤奈何乎彼苍惟剑之气与玉之光不随物以亡廖道南曰予读黄公使南藁及南坡诸集苍然之色渊然之光直逼古人及考国史始阨于陈循终阨于石亨岂造物者亦忌才乎赞曰三秦帝京两淮帝乡生也挺秀没也流芳幸庵有赞邃庵有志谁表遗书以传奕世
翰林院侍读学士吴希贤
吴希贤字汝贤福建莆田人天顺甲申进士选庶吉士授检讨与修英庙实録升修撰成化乙巳迁左谕徳丁未进侍读学士掌南京翰林院事希贤为文章有竒气尤工于诗每僚友宴会累数百言立就人多服其敏然负气豪侠人亦以是少之太常卿陈音铭其墓曰东野昌诗子厚优文君殆兼之永播厥芬廖道南曰予观莆阳文献谓希贤与西涯咸称神童及同举进士则又相笃厚以故西涯奠文有云国有誉望代有文章非虚语也赞曰有美一人宛清扬兮为蝉则緌蟹有匡兮天球河圗寳物蔵兮仰观斗牛剑气光兮
翰林院侍讲学士曽彦
曽彦字士美江西泰和人成化戊戌进士第一授修撰时执政欲矫时弊捄文以质而彦所对简约遂置之魁选邱文荘公作春聮以赠之彦年已近六十余矣丁未转侍读弘治纪元预修宪庙实录迁左谕徳甲申进侍讲学士掌南京翰林院事廖道南曰夫士童而习之白首纷如养其才将有试也茂其学将有为也乃若老而射策居殿元者在前则曽士美在后则唐守之俱迟暮不振无闻于时惟吴文定公则老而不衰乃克自见岂天之降才尔殊哉赞曰孰谓桑榆取日虞渊孰谓湛卢贯斗龙泉壮而行之老而弥坚未酬厥志夫奚取焉
翰林院侍读学士徐穆
徐穆字舜和江西吉水人幼聦悟日记千余言弘治癸丑进士及第授编修己未同考礼闱得伦文叙为省元癸亥转侍读预修通鉴纂要宋元论断多出其手乙丑复考礼闱得董玘为省元二公皆名士人以此多穆之知人武宗登极奉使朝鲜还朝预修孝庙实录充经筵讲官值逆瑾柄国怒诸词林不为礼乃改汪俊等于别衙门是时穆居外艰改南京礼部员外郎服阕改兵部瑾败复职病甚擢侍读学士卒廖道南曰予观李文正公所撰墓志称穆事亲孝事长恭博极羣籍公堂广坐言论英发略无逊避非其人噤不出一语其所自负每肮脏不下物盖实录也赞曰跃之铿然铸之凝然击之铮然若干将然胡为而然而胡不然抑岂其然
殿阁词林记巻四
●钦定四库全书
殿阁词林记巻五
（明）廖道南 撰
○部学
学士承旨兼吏部尚书詹同
詹同字同文旧名书徽州婺源人生而颕灵独抱竒气元学士虞集以其弟盘之子妻之至正中举茂才异等授郴州路学正遇乱道梗因家黄州陈友谅征为学士承旨兼御史高皇帝平陈首召同为国子博士易其名曰同未几以为待制起居注时命有司求遗书上谓同曰三皇五帝之书不尽传于世故后世鲜知其行事汉武帝购求遗书六经始出唐虞三代之治始可得见武帝雄才大畧后世罕及表章六经开阐帝王之学又有功于后世吾毎于宫中无事辄取孔子之言观之如节用而爱人使民以时真治国之良规诚万世之师也遂命考宗庙时享礼洪武元年四月命画古孝行及起家战伐歴试愁苦为图以垂世训上谓同曰朕家本业农祖父皆长者世承忠厚积善余庆以及于朕今图兹以贻子孙俾知王业艰难也同对曰陛下昭徳垂训莫此为切上曰富贵易骄艰难易忽久逺易忘后世子孙生长深宫惟见富贵习于奢侈不知祖宗积累之艰故示之俾朝夕览观庶有所警也是年十二月以同为直学士二年三月为侍读学士刘基疏请加礼大臣同因取戴记及贾谊疏以进且复开说剀切上深纳之又谕同曰古人为文章或以明道徳或以通当世之务典谟之言明白易知无深怪险僻之语至如诸葛亮出师表亦何尝雕琢为文而诚意溢出使人读之自然忠义感激近世文士不究道徳之本不务当世之务立辞虽艰深而意实浅近即使过于司马相如扬雄何禆实用自今翰林为文但取通道理明世务者无事浮藻四年乃陟为吏部尚书上谕曰吏部者衡鉴之司鉴明则物之妍媸无所遁衡平则物之轻重得其当葢政事之得失在庶官任官之贤否由吏部任得其人则政理民安任非其人则瘝官旷职卿等居铨衡之任宜在公平以别贤否六年七月以同为学士承旨兼吏部尚书上御奉天门谓同曰论行事于目前不若鉴之于徃古卿儒者试言古先帝王为治之道同对曰帝王之治莫善于唐虞三代可以为万世法上曰三代而上治本于心三代而下治由乎法本于心者道徳仁义其用为无穷由乎法者权谋术数其用有时而穷然为治者违乎道徳仁义必入于权谋术数甚矣择术不可不慎也九月壬寅与宋濂等修日厯为总裁官七年五月丙寅书成名曰皇明寳训同以老乞归上赐之敕曰朕起布衣提三尺剑总率六师以拯民艰延揽英雄以图至治凡二纪于兹曩者亲征武昌下城之日尔同以文学之美从朕同游厥后任博士起居注学士皆举其职又长吏部辨人才之贤否审职任之轻重咸得其宜今年虽已迈犹输诚效谋迄无少怠可贤也已朕不忍以尔耄年服役奔走特命以翰林学士致仕尔惟钦哉未几复起为学士承旨同所著有天衢吟啸及海涓集子徽为左都御史兼太子少保吏部尚书以事坐废徽子绂为太子洗马改尚寳司丞廖道南曰予尝舣舟黄人之墟访詹同之迹父老犹能言之及观国史乃见其献纳忠恳被宠优渥天造建侯各因其才尔矣可不谓荣焉赞曰鸟惟择木鱼则依水君臣同游保全终始茍弗善始胡克令终于昭豪杰附凤攀龙玉堂视草铨衡秉鉴猗与休哉皇谟斯赞
学士晋兵部尚书乐韶凤
乐韶凤字舜仪滁州全椒人洪武初授起居注拜中书左司员外郎歴陟兵部侍郎尚书六年改侍讲学士与承旨詹同定祀孔子乐章三月制中都城隍神主上亲为文遣韶凤奉安九月编集日厯韶凤为催纂官又命择唐宋名儒表笺可为式者颁行天下是月又命撰祭祀礼成回銮乐歌八年三月上以旧韵起于江左多失正音乃命韶凤与诸廷臣以中原雅音正之书成名曰洪武正韵九月命考陵寝朔望节序祀礼韶凤奏诸庙寝园各有便殿日祭于庙时祭于便殿汉都洛阳以闗西诸陵久逺但四时特牲致祭洛阳诸陵毎正月祭郊庙毕行礼唐园陵皇祖至太祖陵皆朔望节序祭皇考陵朔望节序进食我朝毎岁元旦清明七月望十月朔冬夏二至用太牢致祭其伏腊社毎月朔望用特羊是年十一月诏定登坛脱舄礼韶凤奏古者侍坐于长者屦不上堂解屦不敢当阶就而举之屏于侧汉魏以后朝祭则跣袜唐礼志正旦冬至朝贺上公一人诣西阶脱舄解剑宋开寳通礼太庙祼献馈食并禘祫皇帝诣东阶下解剑脱舄今议于郊祀庙享前期有司设御幕于坛东南门外及设执事官脱屦之次于坛门外西侧上皆从之十二年八月又诏定皇太子与诸王往复书札礼韶凤考据精详屡蒙褒答未几以病免归复起为国子祭酒上赐谕曰文庙之设是尊先师也因之为国学焉歴代以之训君嗣教公子也故哲王必选名儒以导学者今朕法前代命尔承是师范阐扬博通使幼者记壮者解毋怠寸阴有补于朕政汝往钦哉韶凤为人和易简谅兄弟皆知名于时曰晖开封守曰礼太常卿曰毅诸暨同知廖道南曰予幼读魏杞山诗有云詹吴宋乐皆时彦撰述承恩昼夜同已知乐学士为名人矣及观国史乃得其详乃知稽古礼文厥功亦不为无助也赞曰滁州之域是为全椒笃生伟人徳音孔昭士林之宗邦家之彦熙绩兵曹蜚英翰苑康侯三锡于彼日中詹呉宋乐芳名靡穷
侍讲学士拜礼部侍郎蒋骥
蒋骥字良夫浙江钱塘人洪武庚辰进士授行人改授检讨宣徳初转侍讲五年同考会试得陈诏为第一预修两朝实録进侍讲学士拜礼部侍郎初解缙逮系诏狱辞连赞善王汝玉及骥缙死而汝玉及骥为显官骥子琳歴仕副都御史廵抚贵州征草塘有功后为仇构赐死孙铭为中书舍人廖道南曰予至钱塘眺天目游西湖乃访蒋君之墟闾里父老尚能谈其事者及考杭志则又多称其贤予乃泫然悲之赞曰钱塘之江子胥怒潮西湖之浒武穆泬漻伟哉蒋君屡遭危祸虽数之竒亦縁其过
吏部尚书兼学士王直
王直字行俭江西泰和人永乐甲申进士选庶吉士授修撰太宗幸北京命直同黄淮杨士竒侍皇太子于南京及再幸北京命直扈从预修高庙实録转侍读仁宗登极进侍读学士寻迁右庶子预修两朝实録擢少詹事仍兼侍读学士阶中顺大夫英宗嗣位总裁宣庙实録成擢礼部侍郎兼学士出佐部事与胡忠安公相得甚欢吏部尚书郭琏去以直代之加资徳大夫正治上卿正统己巳额森入境中官王振劝上北征直率廷臣上疏曰边鄙之事自古有之惟在守备严固而已国朝备边最为上策谋臣猛将坚甲利兵随处备御且耕且守今宜慎固封守申明号令俾坚壁清野按兵蓄锐彼前不得战退无所掠人马疲困自当逺遁何必亲御六飞逺临榆塞况秋暑未退旱气藴隆青草不丰水泉犹塞人畜之用实有未充且兵凶战危利害难保古之圣王敬慎不忽葢有所见而然兹亵至尊临险地非所以养威持重存大体也上不从命直留守京师加太子太保荣禄大夫景泰初进少傅兼太子太师议遣使奉迎太监兴安传谕曰今日谁为文天祥富弼直正色曰主忧臣辱主辱臣死谁敢有不用命者兴安语塞天顺改元乞休归年八十四卒赠太保谥文端子■〈禾资〉为翰林检讨曽孙思为编修李文达公铭其墓曰侃侃王公天赋其秀有声煜然大江之右銮坡凤阁容与翱翔惟学之昌惟誉之芳遂秉铨衡不倚不忒百司庶府位称其徳廖道南曰初额森入境时人心汹汹莫知所裁直率百寮廷争此其为心天日皎皎可鉴焉者及景泰中陈循当国直亦无所附丽廷议奉迎正色而对葢直躬而笃于好古者也彭韶赞曰刻志苦学早登科甲被命留京慎勤守法迎复之间惟公首对即却权奸辞锋敛气公性虽严公有雅度大年有识泣以铭墓
礼部尚书兼侍讲学士王英
王英字时彦江西金溪人永乐甲申进士选庶吉士戊子重修高庙实録丁亥授修撰丙申转侍讲戊戌二月扈从太宗北征至库棱海五月旋师过李陵台命英往视碑文英视毕奏称碑阴有达噜噶齐字上命毁之谓英曰尔是二十八人中读书秀才耶朕需尔用宜勿惮劳英因奏曰强人入边罪在不赦但闻天兵逺征遁归沙漠愿勿穷追上曰秀才惟不欲穷兵黩武朕为天下国家计尔又曰军中一切动静尔有所闻即来密奏上驻跸安平镇有军士以有过立功无行粮者英曰此皆壮士也愿宥其过而与之庶得其死力上即命兵部尚书李庆给之甲辰上复北征晏驾榆木川英与尚书蹇义夏原吉学士杨荣杨士竒同议丧礼宿内阁凡七日仁宗登极进侍讲学士寻迁右春坊大学士明年赐告归省宣宗嗣位召入便殿问曰洪武中有宋濓吴沉朱善刘三吾永乐间则解缙胡广俱有重名汝当勉旃罔俾前人独専厥美预修两朝实録升少詹事兼侍讲学士赐金相犀带壬子守制夺情正统初预修宣庙实録充总裁官擢礼部侍郎仍兼侍讲学士癸亥命往祀南镇祈雨还奏修省事宜上从之果大雨戊辰陟南京礼部尚书卒谥文安廖道南曰予观陈敬宗所撰文安传以为抚州多名儒若宋之晏殊元之呉澄葢玉笥寳葢诸山之灵所锺也及读国史谓文安乐易善书跌宕不拘小节固有征哉赞曰汉有二王咸负芳名宋有二王并登宰衡文端曰直文安曰英勲如其名永世有征
学士拜礼部侍郎钱习礼
钱习礼名干以字行江西吉水人永乐辛卯进士选庶吉士授检讨洪熙初转侍读戊申赐观灯万岁山撰诗以进是岁典应天乡试庚戌进侍读学士壬子上临幸史馆赋招隐歌赐近臣习礼拜赐是岁典顺天乡试天顺改元预修两朝实録充经筵官升学士是岁复典应天乡试己卯复典顺天乡试乙丑主考会试擢礼部侍郎致仕卒年八十九谥文肃尚书王直铭其墓曰惟公世家海内所闻政事文章亦焕其羣廖道南曰予读国史谓文肃恬静少欲恭而有礼及考诸吉志则又称其以清节重望名海内人不敢干以私夫君子立身始于几微极于广大着于乡党昭于邦国庸言庸行岂一朝一夕之故哉乃知文肃之获誉于人所由来者逺矣赞曰静以正本坦而有容流芳史局为光为龙明堂柱础清庙锺镛彼美人兮穆如清风
学士拜礼部侍郎李绍
李绍字克述江西安福人宣徳癸丑进士选庶吉士授检讨预修宣庙实録以剰员汰归杨士竒荐之未及用景泰初召充经筵官转修撰歴司经局洗马兼修撰迁右庶子兼侍讲天顺初改尚寳司卿仍兼侍讲进学士寻升礼部侍郎时有权贵相轧以绍奏事多南音沮之英庙弗听且曰礼部不可无此人以士竒常荐之癸未会试绍充贡举防范甚严厘革宿弊成化初预修英庙实録充副总裁书埀成以疾求解任归后国子祭酒缺吏部尚书姚夔荐之召命甫至卒子瑢为云南布政使廖道南曰予观江西通志称绍素有隐徳及考国史乃知杨文贞之力居多士伸于知己信哉赞曰周昌期期周舍谔谔口纳不言行果而确克述土音闻者惊愕独简当宁典司礼乐
学士拜礼部侍郎倪谦
倪谦字克譲应天上元人生有四乳人咸异之正统己未进士及第授编修甲子命祀北岳己巳转侍讲使朝鲜景泰壬申迁左中允兼侍讲侍经筵以易储事进侍讲学士丙子预修寰宇通志迁左春坊大学士天顺纪元改通政司左参议仍兼侍讲遣祭辽荆楚三府还进学士戊寅宪宗出阁充讲读官己卯主考顺天乡试以举子奏发阴事下诏狱谪戍开平成化初复学士职预修英庙实録擢南京礼部侍郎御史陈选劾之致仕己丑阶正议大夫资治尹复侍郎职丙申陟礼部尚书卒赠太子少保谥文僖子岳为吏部尚书阜布政使万安铭其墓曰伟哉文僖体貌竒异学识超羣词华鸣世致身翰林振玉铿金出使外国惊服夷心归讲经帷寻直秘殿克当渊衷累承宠眷简侍青坊启沃少海天畀困横欲资亮采帝思旧学仍拜旧官晋少宗伯恳乞归闲养晦七年有诏复起进大宗伯典兹三礼廖道南曰予观国史谓文僖嗜进太急多比匪人以故屡致萋菲不有文毅曷昭幽潜语有之犂牛之子骍且角于乎况匪犂乎赞曰锺阜储英大江炳灵幼锺异质壮负修能禹锡玄都宗元钴鉧词翰殊芳畴与为伍于乎不朽贵在徳修赖有元方其泽悠悠
侍读学士晋南京吏部尚书钱溥
钱溥字原溥直隶华亭人正统四年进士太监王振访可教内侍书者或荐溥试蔷薇露诗大见称赏特授检讨景泰辛未迁左赞善兼检讨七年修寰宇通志转左谕徳兼编修天顺纪元改尚寳司少卿兼官如故俄升侍读学士修大明一统志充副总裁壬午颁诏安南充正使贻书与其王论郊迎礼甚悉甲申降广东顺徳知县成化丙戌诏复旧官寻起掌南京翰林院事丙申升南京吏部左侍郎陟尚书致仕卒赐谥文通溥性轻躁嗜进尝作秃妇传以讥商辂有太监王伦者受业于溥当英庙大渐时伦出就溥舍妄议时政逻者得之以闻下狱罪且不测有左右之者乃得末减出为知县虽累被弹劾尚迁崇秩识者鄙之廖道南曰士之立身可不慎哉王振以巨珰秉政噂沓背憎诪张为幻溥也何人乃首附之卒之不理于口非言者之过也溥之罪也赞曰汉之乔固白刃罔避唐之训注甘露不畏一忠一佞同事异术溥何人斯居身靡惎积乆滋彰云胡弗愧
侍读学士晋礼部尚书周洪谟
周洪谟字尧弼四川长宁人正统甲子乡试第一明年进士及第授编修景泰中迁左赞善兼编修上疏十二事景帝嘉纳寻转侍讲改侍读掌南京翰林院事成化初召修英庙实録进侍读学士未几升南京国子祭酒守制服阕改北监上疏奏増孔子乐舞从之踰年擢礼部侍郎适尚书张文质去位以洪谟代之时议宪宗皇帝升祔暨孝穆皇太后飨礼上疏畧曰礼必援情以立义事当据古以证今谨按周制天子七庙三昭三穆与太祖之庙而七文王武王为宗故为九庙葢以后稷为始祖文武为世室皆百世不迁其余则以次而祧前乎周则商以契为祖而汤与三宗百世不迁后乎周则宋以僖祖为祖而太祖太宗亦百世不迁虽迭有异议大儒程颐朱熹皆以尊僖祖为得礼之正葢报本反始义所当重也我高皇帝肇建丕图追祀四祖至英宗上宾遂备九室在当时则徳祖为高祖无可推之亲在今日则徳祖当为始祖无可祧之主臣愚以为太祖太宗比周文武万世不祧懿祖而下当以次逓迁兹遇宪宗升祔宜于太庙寝殿之后仿古夹室之意别建一殿分为九室以俟藏祧主况古有祫祭合祧庙与未祧之主而祭之于太庙故谓之祫今宜于岁暮之余奉迎懿祖祧主仍居旧位以享祫祭毎岁一祭视古三年一祫为有加矣周礼大司乐歌中吕舞大頀以享先妣谓姜嫄为帝喾妃为后稷母故特立庙以祀至宋元徳懿徳二后既有别庙之享章献章懿二后遂有奉慈之建毎岁五享四时荐新上食如常仪兹遇孝陵皇太后祔葬茂陵所有神主宜于奉先殿旁近宫空室改为别庙庶情文咸秩幽明允恊矣上从其议又手制璇玑玉衡图以木代之规制工巧识者服其精致仕归尚草奏安国御夷十事上之卒所著有四书疑辨録邱文庄公铭其墓曰明兴百年多文学士士専一经惟用作义雷同剿说谁复致疑侃侃周公实惟经师剖析精微擿抉疎漏死者复生亦不予咎学既宗经文必根理矧居显位不徒尊已人皆迂公孰知所存无待而兴卓尔不羣廖道南曰予夙侍帝座回翔天门乃见洪谟所制璇玑图者张平子之灵宪郭守敬之简仪后先若符及读五经疑辨録则又知其用心精密如此非有本而能然乎赞曰尧授四时舜齐七政显庇穹祗潜探玄运俗儒罔觉诵习成书承讹袭舛白首纷如矫矫周公直窥象纬璇玑制图宗祧析礼文庄之铭可谓知人阐幽明微以步芳尘
侍读学士晋礼部尚书李本
李本字立之四川富顺人正统戊辰进士选庶吉士授检讨转编修预修一统志进侍读英庙实録成迁南京太常少卿寻擢礼部侍郎陟尚书卒赐祭葬如例本性质直不为诡异之行然慷慨尚义闻有义举则欣然为之其文章平实类其为人平生不拘小节晚在礼部颇自豪纵言官劾其与世浮沉非定论云廖道南曰夫庄生有言自处才不才之间以其无近刑无近名也本也始而官史局歴奉常何其华也继而登八座掌三礼何其要也然而名不孚实悲夫赞曰玉垒之山山石巉岩锦江之水水云潺湲巍巍邦彦蹇蹇王官夷考其人天路孔艰
学士晋南京吏部尚书王■〈亻与〉
王■〈亻与〉字廷贵常州武进人景泰辛未进士及第授编修天顺癸未转侍讲侍皇太子于东宫成化纪元迁左庶子兼侍讲寻升学士掌南京翰林院事守制服阕起为南京国子祭酒时教法久弛■〈亻与〉严立规程精核勤惰虽权贵不少贷九载考绩升南京吏部右侍郎召入为户部左侍郎寻陟南京户部尚书改吏部考核诸司官属去取务合舆论卒赠太子太保谥文肃■〈亻与〉风采凝峻喜自夸诩居家侈靡子沂至右副都御史廖道南曰予观刘文安之赠文肃也以为事君服勤左右无方亶其然矣及予棹毘陵过其里造其庐有陶朱猗顿之风岂其父子相继而然耶不然何其豪奢绮丽至此极也赞曰于惟季札封于延陵高风邈悠洗濯清泠王氏之先世有膴仕曰谅曰忠不显亦世嗣时厥后八座两台渐不可长亦已焉哉
学士晋工部尚书谢一夔
谢一夔字大韶初冒王姓江西新建人天顺庚辰廷试第一授修撰预修英庙实録迁左谕徳成化辛卯十二月一夔上言彗星之变灾异至大谨上五事一曰正宫闱以端治本二曰亲大臣以询治道三曰开言路以决壅蔽四曰慎刑狱以广好生五曰谨妄费以足财用上怒斥之及预修宋元纲目进学士未几擢礼部侍郎陟工部尚书卒赠太子少保一夔为人和易平实与人交久而益亲尤笃于友义为文不事竒诡雕刻其佐礼部则惟务交好不复持重初都御史闵珪以江西多盗縁京宦佃户窝聚占恡不发乃奏欲并坐其主一夔与尹直衔之调珪于广西或问之一夔曰珪之谬也匪吾省李孜省密奏里闬其为红巾乎自是人始知朝政纷更皆孜省之为也廖道南曰予观江西志谓一夔言婉气和善谋而成及观其所上诸疏侃而誾巽而法有足追古者但比之匪人未免遯尾可惜也哉赞曰南昌魁选前谢后舒杜门讲学排闼上书谢登穹显舒抱于邑月旦有评予奚容喙
学士晋礼部尚书徐琼
徐琼字时庸江西金溪人天顺丁丑进士及第授编修预修一统志赐赉有差成化纪元预修英庙实録丁亥转侍讲典应天乡试还进侍读学士掌南京翰林院事未几升太常卿掌国子监祭酒事弘治庚戌擢礼部侍郎丙辰陟礼部尚书加太子少保因四方灾异上言请勤圣学崇君徳罢斋醮停工役禁传奉辨忠邪数事上可之琼为人和易然托姻贵戚升迁太骤台谏论列毎及其名云廖道南曰自国初以来官必久任政必歴试而后跻崇阶列显庸汉儒所谓累日取贵积久致官者势也琼自天顺至弘治亦已久矣史犹讥其骤迁乃若后之朝滞省署暮超岩廓者又何如哉赞曰翠云铜斗寔开金溪黄蜂玉香回绕丹梯乃生徐君颕异羣儿词林史局敡歴以时礼曹冑监敷施有宜贻讥青史夫亦何为
礼部侍郎兼学士汪谐
汪谐字伯谐浙江仁和人举京闱乡试被革归复举浙江乡试天顺庚辰登进士改庶吉士授编修预修英庙实録成化丁亥转修撰秩满迁右谕徳修宋元纲目成升右庶子侍东宫讲读孝宗登极进少詹事兼侍讲学士修宪庙实録充副总裁官弘治辛亥陟礼部侍郎兼学士请老许之卒赠礼部尚书谐仪度整洁深中简言虑事周悉晚益慎密子登中书舍人举太常卿李文正公铭其墓曰惟浙东西山清水竒文献之邦兮公在累朝史局经闱校文场兮为名侍臣为能史官主司之良兮穹阶显曹涣号下颁表幽堂兮廖道南曰予初筮仕时乃见谐之二子登举皆翩翩贵公子也其婉顺脂韦如其父云赞曰惟彼钱塘右海左湖海色沆瀣湖光郁纾彼美人兮清扬且都登台践斗具有吁谟
学士晋吏部尚书倪岳
倪岳字舜咨应天上元人文僖公谦之子也谦初祀北岳祷于神其母姚氏感异梦生岳岳生而体貌丰伟目光炯然望之如神天顺甲申登进士改庶吉士授编修预修英庙实録转侍读充经筵讲官丁亥修文华大训成进学士甲辰充东宫讲读官丙午擢礼部侍郎弘治癸亥陟礼部尚书加太子少保仪文制度多所拟定如革滛祠正神号禁斋醮絶畨僧却西域诸疏详尽四方灾异必以上闻其大者如皇储冠婚之礼太庙祧祔之仪皆出其议未几改南京礼部尚书再改南京兵部参赞机务上言安边五事一曰重将权一统制二曰増城堡广斥堠三曰募民壮去客兵四曰明赏罚严间谍五曰实屯兵复漕运又上七事一曰讲学二曰修徳三曰敬天四曰法祖五曰节宗室六曰汰冗贠七曰辟异端上皆嘉纳之召入为吏部尚书加太子少保卒赠光禄大夫少保谥文毅官其从子霦为中书舍人岳有文武才畧在吏部铨选进退各当其才或言别白太过终当召怨则曰吾知冢宰之职当如是耳事当廷议片言裁决天下皆仰其风采李文正公铭曰公官北都派出锺阜若麟凤在薮踵接科第继践台斗若玉在昆圃为文章宗为经济手若锦在织若钟应扣庭充庙荐若商彝周卣暨掌天曹为百僚首若镜在悬鉴物妍丑若锄在田务拔稂莠拒捍强御镇定纷纠若虎豹在山藜藿为守若驾轻载重驱疾以走茍非其才踣者十九古亦有言君子大受旗常竹帛公且不朽廖道南曰先大夫五洪公以弘治癸丑举进士时李文正公主试事倪文毅公知贡举及甲寅诞夕乃梦二公至庭命名授诰以故闻文毅之事为详于乎安得起公于九京而与之筹国也哉赞曰钟山雄峙万峰绵焉大江回绕百川环焉桓桓文毅岳降贤焉明明勲业史局传焉眇于小子夙兆先焉严训如在奉周旋焉
学士晋礼部尚书傅瀚
傅瀚字曰川江西新喻人天顺甲申进士选庶吉士授检讨成化间转修撰皇太子出阁命兼司经局校书迁左谕徳兼检讨充经筵讲官弘治纪元擢太常少卿兼侍读预修宪庙实録成进太常卿兼侍读学士赐告归省还擢礼部侍郎兼学士掌詹事府事仍直日讲预修回典充副总裁官陟礼部尚书率诸曹疏陈三十余事不报初瀚嗾同乡监生江瑢诬奏大学士刘健李东阳既而恐谋泄遂嫁其祸于詹事程敏政大学士谢迁尚书王华咸中诬之及敏政死瀚代之家人惊见怪异瀚忧悸成疾卒赠太子太保谥文穆子为庶吉士授监察御史廖道南曰予读国史于瀚极其訾议谓敏政之死瀚实构之及观西涯所撰墓铭则又奬与无间词何也岂其实有之与将诬之也赞曰豫章之郡盘龙缈绵五星奠位二峰柱天三刘博雅三孔仁贤彼哉曰川何独不然阙
学士晋礼部尚书李杰
李杰字世贤苏州常熟人成化丙戌进士选庶吉士授编修转侍讲乙巳充东宫讲读官进侍读学士弘治初迁左庶子仍兼前职辛亥升南京国子祭酒守制服阕改太常卿兼侍读学士掌院事庚申擢礼部侍郎正徳纪元预修孝庙实録充副总裁大学士焦芳擅窜国史杰亦末如之何书成陟南京礼部尚书丁卯调礼部时逆瑾用事晋府镇国将军表槏赂瑾求封为郡王杰持正不与瑾衔之竟以是去廖道南曰瑾之炳国虐熖薫灼一时附丽奔走惟翰苑居多杰乃不辱其身不挫其志亦可尚也赞曰汉之五侯唐之八闗若趋炎海若倚氷山杰也人杰挂冠苏门迹虽往矣神则犹存
侍读学士晋礼部尚书张升
张升字启昭江西南城人成化己丑进士第一授修撰侍皇太子于东宫充讲读官迁左赞善转右谕徳孝宗登极进左庶子兼侍读疑大学士刘吉抑已因天变劾奏万安尹直相继罢去独刘吉尚留深结科道昏暮欵门柔佞取悦无所不至贵戚万喜依凭宫壸凶熖熏灼吉与缔姻请托公府赂入私门亟宜斥谴如汉策免三公以应灾异可也疏上御史魏璋等阿吉意交章论之坐左迁南京工部员外郎会吉去召还复职升少詹事兼侍读学士寻擢礼部侍郎陟尚书时崔志端以乐舞生为同官升毎裁抑之御史杨仪之子从礼曹游偶遇升挞之仪遂劾升言官争相论列致仕加太子太保逆瑾时复起为尚书为晋藩事忤瑾意夺加官卒赠太子太傅谥文僖廖道南曰予观南城志谓升宦业益懋凡考祀典择贤才禁奢靡重名器省供应可身任者次第行之及考国史则又力诋其状如此岂名实不相副耶赞曰南城二史启昭景鸣启昭媕婀景鸣峥嵘揆之古昔曽巩李觏二贤往矣谁其克绍
侍讲学士晋工部尚书董越
董越字尚矩江西宁都人成化己丑进士及第授编修转侍读甲辰选侍东宫讲读充经筵讲官弘治改元迁右庶子兼侍讲孝宗登极诏使朝鲜宣布徳意却其馈遗有赋以纪其国俗预修宪庙实録升太常少卿兼侍讲学士充日讲官寻擢南京礼部侍郎陟工部尚书卒赠太子少保谥文僖越修眉长身博洽善议论成化末诸执政大臣不相能其门客各有所厚独越出入诸公之门皆得其欢心议者以是少之子天锡仕至大理卿李文正公铭其墓曰谓成之艰殊若易然东隅桑榆惟公有焉谓寿之艰而不其然坦途摧车抑又谁愆亏盈益谦天道则有裁培倾覆人所自取数勿或值理则可守其所未竟以遗厥后廖道南曰予观宁都志称越清介端谨馆阁推重然读文正公之词似若有憾焉而史亦不之褒也赞曰金精凌云山祗储祯虔化澄清水若鸠灵乃诞董君为国重臣胡然而然国史有评
侍读学士拜礼部侍郎费誾
费誾字廷言镇江丹徒人成化己丑礼部会试第一选庶吉士授编修丙申充经筵官丁酉迁国子司业丁未转左谕徳仍理司业事戊午升祭酒孝庙初开经筵充讲官车驾视学赐坐讲彝伦堂褒谕宴赉士林荣之及直日讲改少詹事兼侍读修宪庙实録成进詹事兼侍读学士越月擢礼部侍郎卒年五十有八誾长身伟貌论议亹出临事通变慷慨且恭谨自持人恒以公辅期之其在国学最久士子多所造就倪文僖公撰神道碑曰江东有木梗与章根蟠厚地摩青苍匠石睥睨喜欲狂万牛必致归明堂轮囷磅礴登岩廊巍然屹立时之望风雨侵陵蠧且伤用之未久嗟沦亡廖道南曰夫太上立徳其次立功其次立言史称誾恭谨近于有徳者而议论亹亹又何能言也岂所谓三者无一于是耶赞曰大江东来趋于丹徒两峰水殿三茅天都峨峨费君幼有壮图侃侃誾誾雄葢万夫
礼部尚书兼学士呉寛
呉寛字原博苏州长洲人初以贡入太学督学御史陈选惜其才令就试登应天魁选成化壬辰会试廷试皆第一授修撰秩满迁右谕徳充东宫讲读官寛上疏劝讲圣学无分寒暑孝宗嘉纳进左庶子兼待读预修宪庙实録成升少詹事兼侍读学士寻擢吏部侍郎守制服阕召入典诰勅修会典充副总裁书成陟礼部尚书兼学士仍典诰勅孝肃太皇太后祔庙诏议其礼寛独引周姜嫄事请别庙奉享或议呉澄不当从祀寛谓有益经学议上俱从之卒赠太子太保谥文定官其子奭为中书舍人李文正公铭其墓曰维世有望间不容伪上有廷论下则舆议逺且贱者惟彼奴隶彼懵不知孰强而致其所自致匪爵匪位矧其兼之功讵云易惟王不朽公亦有二有徳有言功则未既廖道南曰予观呉志谓寛静重醇实自少至老人不见其过不为慷慨激烈之行亦未尝碌碌茍随既而观国史称寛行履高洁志操纯正势利所在退避若懦葢其所得者深矣赞曰人有恒言老成典刑士林蓍蔡策府权衡惟匏庵公耆徳硕人沉浑确实有典有文文正有铭文定有评书之琬琰无愧名臣
侍讲学士拜兵部尚书杨守址
杨守址字维立文懿公守陈之弟也成化戊戌进士及第授编修秩满转南京侍读弘治纪元预修宪庙实録充经筵官辛亥迁左谕徳乙夘进侍讲学士戊午侍皇太子于东宫寻擢南京吏部右侍郎庚申摄南京兵部事因灾异疏陈时政辛酉摄南京国子监事恤生徒清吏弊人咸称之壬戌考绩入京预修会典充副总裁书成转左侍郎加尚书致仕卒赠太子少保守址性耿直为诸生时上书论救祭酒陈鉴邢譲司业张业有何蕃石大用之风从兄守随为工部尚书守陈为吏部侍郎从弟守隅为布政使从子茂元为刑部侍郎茂仁为按察使一门贵盛当时莫与俪云李文正公铭其墓曰四明山高东甬长二川交流汇其旁中结灵秀成文章前有一楼后二杨文懿多闻天下望公也奋翼相低昂天子置之白玉堂两都官重登岩廊五色共补山龙裳政皆弗竟文则昌终如莫邪会干将廖道南曰予读碧川文稿其论天下事若指诸掌略无依阿腆■〈月忍〉而耿直孤抗葢其得于家庭者多矣赞曰谠言不讳国是惟贤直气不回士节则坚金紫盈门图书满筵谁珥彤管愿续青编
侍读学士晋南京兵部尚书张澯
张澯字仲湜广西全州人成化戊戌进士选庶吉士授编修弘治己酉转侍讲戊午充东宫讲读官辛酉主考顺天乡试己丑进侍读学士武宗登极升学士迁国子监祭酒正徳丁丑擢礼部侍郎己巳陟南京礼部尚书辛未改南京户部又改吏部时储位久虚澯率同侪请建太子言甚剀切甲戌改南京兵部参赞机务条陈八事又奏革守备厅冗官凡百推用不容请托人皆服其公乙亥致仕加太子少傅卒澯性刚褊与人多不合其在户部清查逺年逋赋论者谓刘瑾方事督责而澯多附之及瑾诞日以金寿星为献澯后及详辨未可知也石文隐公铭其墓曰奕奕留都大江为池不有虎臣孰张王师公总机务惟善是力望之岩岩千仞其壁固我藩篱人莫敢窥汲也难惑范乎可欺三军易夺万夫吾往是谓理胜非以力强人曰惟公有统驭才公在经筵天日可回人曰惟公以严尽职公在冑监养士以徳抱直而行积信以施违道干誉公亦咄之公虽云亡有不朽存湘山峨峨以固其源廖道南曰予师石文隐公刚介士少许可而于澯极其称誉非有所试耶赞曰桂林之浒湘水清漪星崖风洞幽真所栖竹所金川后先挺竒人之轩轾莫敢我欺
学士晋南京礼部尚书江澜
江澜字文澜浙江仁和人成化戊戌进士选庶吉士授编修弘治戊申预修宪庙实録转侍读甲寅充经筵讲官是冬册封荆王乙卯典应天乡试丙辰简侍东宫讲读拜文币金带之赐庚申擢侍读学士预修会典壬戌进学士预修通鉴纂要甲子典顺天乡试乙丑迁少詹事兼学士丙寅预修孝庙实録充副总裁寻转吏部侍郎值逆瑾用事张彩骤握铨柄憾澜不附己改陟南京礼部尚书祗肃禋祀祷雨辄应未几卒瑾败赠太子少保谥文昭所著有铨曹春亭东川瀛州诸藳廖道南曰予尝友东川之子司空景熙太史景孚俱负隽才抱竒气不少下人及考其诰词则又称其持重老成小心恭谨夫固有不可及者矣赞曰谦谦君子大猷允升温温恭人大雅不羣缅懐幽姿幸觏厥子令闻懋昭有孚神理
侍读学士拜礼部侍郎马廷用
马廷用字良佐四川西充人由乡举入胄监大学士邱浚时为祭酒季试诸生大加称赏名遂大振登成化戊戌进士改庶吉士授编修丁未转侍读充经筵官乙卯典顺天乡试预修大明会典进侍读学士掌南京翰林院事寻升南京礼部侍郎致仕卒赠南京礼部尚书廷用敦朴乐易所存鲠介临事能断在南京尝摄户部会江北大饥流民渡江就食者相属独持议发廪不俟奏请所全活甚多外守备官与太常议不合判数语立决为诗文亦华赡久居散地勇于求退士论多之子金官布政使龠知府廖道南曰予观杨守址赠马廷用为学士引二程二苏为说夫二程穆乎贞矣若二苏亦岂易得哉当文庄为祭酒时已识廷用为异才厥后所造不逮所称岂亦惑于流俗未反诸古耶赞曰金峨岌嶪锦川浩荡山祗水若灵气充盎伟哉良佐有声于时虎闱鹭泽莫敢参差晚陟春卿激流勇退知止知足庶几无愧
学士晋礼部尚书白钺
白钺字秉徳真定南宫人兵部尚书圭之子也成化甲辰进士及第授编修弘治丙辰转侍读己未充东宫讲读官进侍读学士甲子典应天乡试正徳丙寅升学士充日讲官丁卯命授庶吉士业掌院事擢礼部侍郎寻改吏部陟礼部尚书赐玉带庚辰命兼学士掌詹事府事典诰勅加太子少保卒赠太子太保谥文裕李文正公铭其墓曰世绍科第家为公卿我自得之匪禄荫是膺兄翘弟华业擅文武我以文试匪甲胄为伍士门有学惟经史子曰我所以任固其在此官则有职天地人曰帝有命我曷敢弗寅进敷讲幄入掌纶诰凡有施用类皆文教父曰恭敏子曰文裕惟千百禩以永终誉廖道南曰予观西涯所撰墓志称钺为人重厚政尚寛简不为骫骳之行琐屑之节及读国史谓钺值逆瑾时多所逊避亦不失正其然乎其不然乎赞曰惟韩魏公忠彦相继惟张魏公南轩为嗣恭敏为父文裕为子尚友古人庶几在此
学士晋礼部尚书傅珪
傅珪字邦瑞保定清苑人成化丁未进士选庶吉士授编修弘治丙辰命兼司经司校书预修会典迁左中允兼编修乙丑转左谕徳兼侍讲充经筵讲官正徳纪元预修孝庙实録丁卯典应天乡试戊辰复典武举己巳命授庶吉士业充日讲官时刘瑾擅权降修撰寻以实録成复左中允进侍讲学士明年升学士典顺天乡试擢吏部侍郎三载陟礼部尚书瑾初败事多变革珪振举纲维悉守成法杜絶请谒人不敢干以私尝条陈十余事不报遂致仕去卒以从子棨为后荫中书舍人升礼部主事大学士梁储铭其墓曰嗟北潭古遗直曰为臣惟举职事感中义形色言必详行必立虽贲获靡能易廖道南曰予从中书省尝见棨之为人和易温雅及棨奉使长沙过予蒲野寄兴高逺怡情恬愉可以想见北潭公也夫王谢之门多竒士房杜之后无佳儿其然岂其然乎赞曰和而能介刚而能潜处蛊能饬处困能亨不激以抗不随以迁断断无他北潭有焉
侍讲学士晋礼部尚书呉俨
呉俨字克温常州宜兴人成化丁未进士选庶吉士授编修丙辰充经筵讲官武宗出阁兼司经局校书庚申转左中允辛酉进侍讲学士掌南京翰林院事正徳丙寅召修孝庙实録充经筵日讲官兼修玉牒丁卯典顺天乡试时逆瑾恃宠招权俨于第二场以为臣不易命题瑾心已恶之会俨擅娶经选掖庭女子瑾益振怒是岁朝觐考核传旨罢之瑾诛复职未几擢南京礼部侍郎壬申调礼部持节封益府丙子陟南京礼部尚书丁丑武宗北狩宣大偕府部大臣上疏谏不从未几卒谥文肃廖道南曰予尝友俨之子骥见其雅饬不矜颇有父风及读国史谓俨性方严操履勤慎居乡有士行当官能自立瑾之媒蘖岂其然乎赞曰毘陵之泽阳羡之村朴庵为祖寗庵为孙清白相耀高华自荣夷考其行视诸史铭
学士晋礼部尚书毛澄
毛澄字宪清直隶太仓州人弘治癸丑廷试第一授修撰丙辰同考会试己未预修会典癸亥转左谕徳兼修撰预修通鉴纂要甲子侍皇太子于东宫充讲读官敷奏明畅孝宗闻之甚喜彻御前中秋宴以赐之乙丑武宗登极擢左庶子兼侍读赐金厢束带预修实録值内艰归逆瑾柄国夺所升秩瑾败起复仍官侍读庚申进侍讲学士典顺天乡试九月署国子监事辛未充廷试读巻官擢学士充日讲官壬申掌院事教庶吉士读书甲戌主考礼部会试寻升吏部侍郎丁丑进阶通议大夫陟礼部尚书值武宗南廵公上疏谏阻兵部尚书彭泽坐哈密事将置重典公预廷议首救免之己卯赐蟒衣玉带逆濠就擒江彬拥边兵邀驾驻通州命文武大臣出迎人人自危公倡正议谓当讯馘告庙悉从之辛巳四月同驸马都尉崔元奉迎今上于郢邸赐白金千镒彩叚十袭预修武庙实録充副总裁加太子太傅册立中宫皇后充副使持节行礼未几以议礼弗恊乞休卒于兴济舟中赠少保谥文简子希元为都事廖道南曰文简公与先大夫五洪公为同榜及予小子就试礼闱公与宗伯知贡举雅知素履为详既而读邵二泉所撰行状称公资性明粹神采秀朗容止庄洁平生言行无少伪犯而不校遇事正直不以利害少屈济物荐贤恒如不及而未尝自言于乎非知之深者不能言之至此切也赞曰才为国华大廷之魁徳为国范太古之儒貌不胜衣言不出口勲载宗社名齐山斗伟哉若人真我父师敬诵遗训若寳蓍龟
殿阁词林记巻五
●钦定四库全书
殿阁词林记巻六
（明）廖道南 撰
○馆学
弘文馆学士封诚意伯刘基
刘基字伯温浙江青田人年十四即领春秋大义元至顺癸酉以明经举进士授髙安丞掲文安公曼硕一见竒之曰此魏征流也而英特过之他日其济时之器乎初基游燕京见书肆有象纬占经阅之经夕谈诵如流其人大惊欲举以授之基辞曰业已习矣及丞髙安有进贤邓祥甫者精于天文术数乃以其学授基焉治髙安有能声江西行省辟掾史基辞去寻起为江浙儒学提举又辞去尝与鲁渊宇文公谅泛西湖有异云起西北祥光掩映湖波如绮诸人皆赋诗记之基独纵饮不顾徐呼曰此天子气也应在金陵十年当有王者起其下我当辅之众骇以为狂悉舎之去基独与门人沈与京剧饮湖亭时无能知者惟西蜀赵天泽以为隆中诸葛也方国珍起兵海上元帅多尔济巴勒被其诱胁省宪遂举公为帅府都事基募兵平山冦呉成改行枢密院经厯与叅知政事舒穆噜宜孙守处州以拒国珍迁行省郎中经畧使李国凤上其功执政者贪得国珍赂遗奏入不省授以判官基又辞去归青田山中乃着郁离子书我髙皇帝取婺州遣孙炎聘基基指干象谓人曰此天命也吾其行乎基至金陵上时务十八策上嘉纳之会陈友谅入冦或谋以城降或以钟山有王者气欲趍据之上问基曰先生以为何如基曰先斩主降议及奔钟山者乃可破贼尔上曰先生计将安出基曰天道后举者胜若散府库开至诚以固士心伏兵伺隙击之取威制敌在兹一举已而友谅至果大败走复将讨友谅于九江基曰金星在前火星在后克之必矣上大喜即出师攻皖城自旦至晡不拔基请径趍江州遂拔之友谅走湖广其洪都守将胡廷美遣子约降预请禁约数事上有难色基自后踢所坐胡床顿悟许之廷美以城降先是尝遣都督冯胜出攻基授以方畧俾夜半候望青云起则我兵宜伏见黒云则彼冦兵伏也慎勿妄动黒云渐薄与青云接此冦归也宜急追之果如所料基以母冨氏丧奔归过衢州值苖军叛杀守将胡大海耿再成孙炎等夏毅时守衢城惊惧失措基徐为画计且谕诸军以祸福众乃定遂与平章邵荣擒苗帅贺李等克复诸城方国珍素畏基名遣间致书问基因宣布威徳讽使归顺方氏纳欵上遣人访基以军国重事基随问条答悉合机冝及还都道经建德会张士诚冦其城守将李文忠欲奋击之基曰不出三日贼可成禽也比三日黧明基登城望曰贼走矣趍使疾追至东阳悉禽之基至入谒上问曰友谅据楚士诚据呉二者孰先伐之便基曰友谅居上流名号未正宜先伐之友谅旣平取士诚如嚢中物尔巳而友谅复攻洪都上亲征之大战于鄱阳湖胜负未决基密谋移军湖口以金木相犯日制胜上皆从之陈氏平遂决计伐士诚暨北定中原基运筹居多上时至基所屏人语移时乃去人莫知之乃以基为太史令一日基见日中有黒子奏曰东南当失一大将时叅军胡深征闽果覆没他日上欲刑人基曰何为乃语以所夣基曰三人头上有血此众字也以土傅之得土得众之象也后三日当有验越三日海寜果以城降上大喜悉以所留刑者俾基纵之是年荧惑守心羣臣震惧基劝罪已以回天意上即诏谕羣臣人心始安值大旱命基谳滞狱多所平反天降澍雨张昶上请羣雄旣平宜及时为乐基曰是欲为赵髙也昶色动乃使齐翼岩等伺基欲中之伤上廉得其情昶翼岩伏诛未几为御史中丞兼太子赞善大夫上北廵命丞相李善长及基留守京师且敕以督察奸恶以肃辇毂基素刚严凢中书内府阉人吏胥有犯即捕治宦者监工匠不肃及宿卫舎人奕棊基启皇太子悉寘于法有中书都事李彬者犯法基即废之善长祈缓其狱弗得遂衔之上还都基言曰凤阳固帝乡非天子所都之地虽置中都不宜居也库库特穆尔虽可取然未易轻视愿留意基辞归青田适章溢奏定处州田税上命减税亩止五合且曰使刘伯温子孙世为美谈也厥后定西失利库库特穆尔北走沙漠上乃手诏召基畧曰尔从朕于羣雄未定之秋居则匡辅治道动则仰观天象察列宿之罗布验日月之光华发踪指示无征弗克攻皖城拔九江抚饶郡降洪都取武昌平处州尔多力焉至于彭蠡鏖战炮声如雷鬼神悲号星日晦冥自旦至暮如是者四尔时在舟中备尝患难今久而未至朕心慊焉命驾一来朕心良慰基至上欲拜之爵基曰陛下乃天授臣何敢贪天功固辞不拜上以事诘责丞相善长基曰善长勲旧且能辑和诸将上曰是数欲害汝者汝反为之地耶汝之忠勲足以任此基曰譬如易柱必得大木若用小木为之将速颠覆如臣驽钝尤不可尔上欲相杨宪基与宪素厚乃直言曰宪有相才无相器夫宰相者持心如水以义理为权衡而已无与焉者也今宪不然能无败乎上曰汪广洋何如基曰器局褊浅观之可知上曰胡惟庸何如基曰彼小犊尔将偾辕而败犂矣上曰吾之相无踰于先生基曰臣非不自知但臣疾恶太深不任繁剧为之且孤厚恩天下何患无才愿明主悉心求之如目前诸人臣诚未见其可上尝与论兵曰克敌在兵制兵在将兵无节制则将不任将非其人则兵必败是以两军之间决死生成败之际有精兵不如良将基曰臣每观庙筭初谓未必皆然及摧锋破敌动若神明臣由是知将之胜又不若主之胜然陛下不拘古法而胜尤人所难上曰兵者谋也因敌制胜岂必泥于古哉战陈之事阖辟竒正顷刻变化如风云之无常势要在通其变尔三年七月以为弘文馆学士十一月大封功臣拜诚意伯锡之诰命追赠其祖父皆永嘉郡公四年正月赐归田里遣子琏赴阙谢恩并上平西蜀颂上手书优答且问以天象基覆上言霜雪之后必有阳春今国威已立宜济以寛上命以其书付之史馆或有言杀运三十年未除者基叹曰吾若当国扫除弊俗一二年后寛政可复也初瓯括间有隙地曰谈洋基言于上以为顽民负贩私盐因挟方冦为乱宜设廵检司上从之及设廵检司民以为非便适茗洋作乱郡县匿不以闻基令子琏奏之时胡惟庸柄政憾其所奏乃谓基图谈洋为已墓地诏以基勲旧赦弗治仍夺其禄先是杨宪败后汪广洋为相复败胡惟庸继之基大戚曰使吾言不验苍生福也如其验诸其如苍生何八年正月胡惟庸以医来视疾饮其药二服有物积腹中如石基白于上亦未之省也乃御制文一通遣使送归及家一月而薨年六十有五所著有覆瓿集冩情集及犂眉公集廖道南曰予观诚意伯集慨然激叹以为有子房之风及诵我圣祖之言亦曰吾子房也夫子房椎击沙中何异于伯温之愤方氏也伯温受天文于邓祥甫又何异于圯上老人之三畧哉汉之元功大封子房愿封留足矣乃辟榖导引明哲保身始神黄石之术终从赤松之游易曰介如石不终日贞吉何其智也而伯温乃徘徊容与雉罹于罗象以齿焚岂其忠于国而弗智于身耶彭韶赞曰治沦于弱曷仕于时爰归盛徳仕止乃宜就桀就汤节义奚亏大哉王佐烛物炳几运筹制胜翼龙以飞昭回制作文章是咨允为宗臣尔爵尔祠
弘文馆学士罗复仁
罗复仁字（原阙）江西吉水人初从陈友谅为编修甚见礼遇岁壬寅太祖髙皇帝兵至九江复仁来降命侍左右癸卯从破友谅于鄱阳湖命赍蜡书招谕临江袁州诸郡甲辰除中书省咨议性率直每论事指陈得失无所隐避益亲信之及武昌久围不下上以复仁友谅旧臣命往招谕其子理复仁至城下号恸不已理怪之使召之入复仁曰今不降大兵且屠城诸民何罪早为之所则族可保也理由是遂降复招谕江西还为国子助教以老赐车出入每宴见赐坐饮食丙午春奉使山西招谕元将库库特穆尔前使多被拘留复仁议论慷慨独还洪武元年擢编修二年冬赍诏谕安南命毋侵占城既至晓以大义安南王恱服还赠以黄金美玉复仁辞不受归奏之上多其廉让适安南使者至仍令持之以归改翰林检阅未几拜弘文馆学士屡召论复仁多土音质俚上以其率直多见聴纳寻乞休赐大布之衣书曰性虽粗率忠直可嘉赐尔布衣放归田里仍赐玉带名马鐡柱杖坐墩诸物上尝幸其第复仁方操涂具急呼其妻取凳故上每呼为老实罗云廖道南曰马援有言非惟君择臣臣亦择君夫中原鼎沸纲纪堕坏而羣椎角立未知鹿死谁手复仁乃能辞其故主翊戴真龙推心置腹直见本眞纶綍宠褒非溢羙也赞曰朴而不浮戅而有真却金知义赉布知仁玉带温栗鐡杖坚贞大哉奎章照耀山城
弘文馆学士危素
危素字大朴抚州金溪人年十五能究五经大旨与同郡葛将曽坚黄冔更相策励乃从呉沉范梈游遂知名荐入经筵为检讨厯升学士承旨奏请加封朱考亭杨会山李延平真西山蔡九峰从祀俱从其论国初徐逹収燕京令故臣咸投告身素与编修黄冔誓死于难有报国寺僧梓者救之乃免而冔竟死矣逹乃以素归上雅闻素文学仍命为侍讲学士因进言宋朝诸陵为元西僧所发以理宗顶骨为饮器上闻之恻然曰宋南渡诸君无大失德与元又非世雠旣乘其弱取之何乃纵奸人肆酷如是耶即命守将呉勉访索顶骨得之僧庐命有司厝于京城之南绍兴亦以永穆陵图来献命掩瘗故处时值井露降宋濂为颂上问素此何征也素曰王者爱养耆老则井露降而松柏受之尊贤容众则竹苇受之今井露降于松是陛下养老所致也宜以制币册告宗庙颁于史馆以永休闻三年四月命素及胡铉雎稼王大中俱为弘文馆学士铉归素撰皇陵碑以献上念其老赐小车免朝谒时从论说经史质证疑义御史王着等劾素亡国之臣不冝居侍从乃谪居和州之含山所著有宋史稿元史稿文集五十篇奏议三巻宋濂铭其墓曰大明方隆多士景从有诏任公侍讲禁中公文之纯大音玄酒道则在兹爵禄何有孰高为山孰深为渊文之有传终古昭宣廖道南曰素仕元秉文衡都枢要学者仰之如星凰及徐逹収燕蓟命仕兀者投告身素与编修黄冔约死于难冔死而素背约焉及至跻显荣陟清华愧东阁之履声惨南滁之汗颜竟自经于沟渎而不之耻庄生有言哀莫大于心死素之谓矣赞曰华国之才救时之畧其学博雅其操简约鸟则择木鱼则依水为臣不二有负斯语
○宫学
左春坊大学士董伦
董伦字安常顺天宛平人所学浩博沉潜学者从之称为贝川先生洪武十五年张寜以明经荐入朝奏对称旨授春坊赞善大夫侍懿文太子陈说剀切髙皇帝嘉之未几补河南叅议二十五年改詹事院为府遴选东宫官属以唐铎为詹事祝春李文吉为少詹事而以伦为春坊大学士伦荐葛伯衡代已三十年以诖误坐事谪云南教官皇太孙怜之赐白金为道里费伦涉淮溯汴驱驰梁雍以逹于蜀蜀王闻而重之赋诗八章以赠其行时云南初开伦以身教用夏变夷逺人向慕建文中召入为礼部侍郎兼学士阶嘉议大夫御书怡老堂三大字及髹几玉鸠杖各一伦上表略云臣素无阀阅功劳兼乏智能才艺徒知笃信于古道自分无用于明时幸蒙髙皇帝之知忝拜左春坊之命任臣以两宫辅导之职称臣为三叶帝王之师兹者践阼之初乃复驰书以召苍颜白髪万里来归金马玉堂十年如昨自今持杖戒噎则思兆民或阻于饥凭几安身则念一物或失其所乃方孝孺代撰也先是解缙代夏长文章奏劾都御史袁泰谪河州至是伦荐之召还为待诏其汲引士类如此廖道南曰予观顺天志穪伦端厚质实及考诸国史乃知其歴履夫方逊志解春雨皆名儒也或代之撰表或受其荐剡其人品髙尚可征也已赞曰真人启运哲士景从献策彤廷授经青宫出补大藩入司坊学侃侃大节卓彼先觉
左春坊大学士李至刚
李至刚名铜以字行浙江宁海人少从杨铁崖游洪武初以明经举侍懿文太子初授祠部试郎中坐事谪戍边未几召还为虞部郎中寻补河南叅议会河决汴堤以匡济调湖广叅议太宗登极至刚来朝擢右通政预修髙庙实録陟礼部尚书甲申册立皇太子命至刚兼左春坊大学士初开经筵同解缙进讲及修永乐大典多所裁定侍郎宋礼劾之降仪制郎中及缙被譛词连至刚下诏狱仁宗嗣位复以通政改守兴化府卒子源中永乐甲辰进士廖道南曰予读杨文贞公所撰至刚墓表称其入典邦礼辅储君出佐藩翰守名郡显庸光大虽间歴夷险然回视同侪辈覆灭消亡何可胜计盖指缙也及考缙所评至刚语曰诞而附势虽才不端太宗后举以告仁宗曰至刚朕洞烛之矣缙语有征非狂士也于乎岂士竒亦忌缙耶赞曰崛强此老敡歴居多屡遭竒祸弗罹于罗大绅少之文贞则多圣谟如在人其谓何
右春坊大学士曽棨
曽棨字子启江西永丰人永乐甲申进士第一授修撰躯仪肤硕问学敏赡太宗竒其才命解缙选二十八人为庻吉士进文渊阁棨为之冠上尝召问棨应对如响命撰天马海青歌挥笔立就词气豪宕预修永乐大典充副総裁官丁亥转侍讲守制车驾幸北京起复扈从同邑有坐建文间党系者人咸为棨危又所居西长安门失火延及禁垣上皆以棨故不问秩满进侍读学士重修髙庙实録成骈沐赐赉仁宗嗣位迁右春坊大学士仍兼侍读阶奉议大夫宣德改元预修两朝实録成赐金织袭衣寳带擢少詹事仍兼侍讲学士卒赠礼部侍郎杨荣铭其墓曰永乐初科首赐及第玉质金声为国令器居官翰苑克慎克勤文行之懿逺近着闻廖道南曰予观国史谓棨温雅英迈喜推荐士学博才旷为文沛然惜乎天不假之以年未究厥终也赞曰渥洼神驹奔风逸电丹穴威凤云辉星烂子启之才夙自天成大廷擢魁宫府埀名天夺之速赍志以没长篇大章照耀石室
詹事兼侍读学士李泰
李泰字文通顺天香河人正统戊辰进士选庶吉士授编修景泰间迁左春坊司直郎兼编修再转右中允英庙复辟改尚寳司丞兼编修既而侍东宫讲读转侍讲成化改元升侍讲学士兼经筵官寻侍文华日讲预修英庙实録成升少詹事兼侍讲学士未几进詹事兼职如故卒年四十三赐祭塟赠礼部侍郎太监李永昌泰之伯父也正统中掌章奏有宠泰为其后初应乡试京尹进録英庙问左右李泰中否见其名甚喜及官翰林颇知向学矜已自足性狷僻与人寡合而所与者则相朋比汲引士论以是薄之廖道南曰予读小说家见唐有皮思谦者冒中常侍鱼朝恩之宠登髙科歴显仕未尝身为其后获居宥宻如李泰者也嗟乎翰林清要贵重匪宿儒不可以斯人践斯地岂非予殿阁师济之辱乎赞曰曹瞒后腾思谦冒恩史局溷处掖庭奥援泰也虽才歴试则愆鸱蹲凤池有汗斯颜
吏部侍郎兼侍讲学士杨守陈
杨守陈字维新浙江鄞县人景泰辛未进士选庶吉士授编修预修一统志转侍讲宪宗登极充经筵讲官一日讲尚书武成篇守陈曰古穪舜无为而治武王埀拱而天下治盖圣人劳于求贤佚于得人后世人主深居禁中委政内侍者召望夷之祸髙拱无为肆情嬖艳者启禄山之变孟子所谓安危利菑此之谓也时中官梁方及昭德万妃有宠故守陈及之闻者悚然未几迁司经局洗马进侍讲学士孝宗出阁命侍讲读时议宪庙升祔礼守陈上言古者天子七庙祖有功宗有德凡号太祖者即始祖当尊以配天若商周之契稷则又以功论不以统论也宋之僖祖可比商报乙周亚圉非契稷比议者徒取王安石之说遂使七庙之间既有始祖又有太祖既以配天又不正南向之位名与实乖皆非礼也今升祔宪庙请并祧徳懿熈三祖自仁宗以下为七庙异时祧尽则以太祖拟商周契稷而祧主蔵于后寝祫礼行于前庙时享则尊太祖祫祭则尊徳祖各不失尊庶无悖礼执政不能从及修文华大训成升少詹事仍兼侍讲学士守陈上言二事其一请开日讲云陛下一日御文华殿之时多处干清宫之时少则欲寡而心清惑少而理明得于内者纯出治之本立矣其二请御午朝云大政则召大臣面议未当则许谏官救正俾贤才常集于目前视听不偏于左右资于外者深致治之纲举矣若如近日凡百题奏付内监调旨批荅臣恐积弊未革隠祸已深不但如目前所虑而已上褒荅之未几擢吏部侍郎兼詹事府丞专典史事英庙实録充总裁官踰年卒赠礼部尚书谥文懿何乔新叙其集曰文懿载笔兰台雠书延阁侍讲经幄辅导储宫三十余年自六经诸史旁及九流靡不探源综要故其发于文也法度森严如龙虎鸟蛇布立于行阵意态闲雅如朱纮赤舄周旋于殿陛其闳深雄放又如彭蠡惊涛龙门骇浪浩乎淼乎不可狎玩也王鏊诔之曰圣亡经在异说纷兮阨秦造汉离多门兮商诗瞿易授受亲兮党同矜异传失真兮遗言奥旨不尚存兮唐有啖赵宋孙石兮抱经刬传挺见特兮逮乎伊洛义转精兮紫阳承之集厥成兮设科置学为世程兮父传师授莫知其端兮虽有异说谁敢干兮于文懿公生已后兮周汉唐宋得通究兮圣经浩浩如天渊兮家鑚人淬庶或全兮瑰辞微义日星陈兮取信何伤益自珍兮嗟我何知乃得师兮谓公自信当勿疑兮太羮玄酒所贵希兮岂不或过志亦竒兮后千万年来者谁兮廖道南曰予读文懿桂坊金坡诸稿固已异之及观国史谓其恬静易直仕虽龃龉而守正不变彭韶赞曰无思不通无书不读讲章震主听者悚服羡彼世光袍笏满床有三尚书有六桂坊吁嗟我公直笔如竞奏草已具死不目瞑
少詹事兼学士柯潜
柯潜字孟时福建莆田人景泰辛未进士第一授修撰明年迁右中允丙子寰宇通志成转司经局洗马天顺丁丑改尚寳少卿兼修撰己卯侍东宫讲读宪宗践阼擢学士掌院事授庶吉士业诚心训迪士多造就凡百废弛悉加振作人以是多之预修英庙实録成升少詹事兼学士成化戊子充日讲官守制归适祭酒缺廷议会举诏起复之潜力辞不起卒潜为人髙介有气节遇事不茍故今词林诸士尚呼为柯竹嵓云杨文懿公叙挽集曰孟时姿仪德器才识文学夐出人表且秉史笔典文衡视院篆侍讲幄茂着劳望士方仰之若山岳民具望之作霖雨天胡夺之速耶廖道南曰予游翰林见有亭一区曰柯亭有栢二株曰柯学士栢何其流风遗泽令人永矢勿谖也盖其孤介之节刚正之气所渐被者逺矣赞曰壶山之阴兰水之阳伦魁夙兆宫端潜光竹岩流清栢亭埀芳有斐君子终焉允臧
詹事兼学士程敏政
程敏政字克勤徽州休宁人生而蚤慧侍父襄毅公官蜀巡抚侍郎罗绮以神童荐英宗召至便殿试以春聫应对如响馆阁覆试赋圣节及瑞雪诗并经义援笔立就诏诣翰林读书李文达公妻以女成化丙戌进士及第授编修预修英庙实录秩满转侍讲及修宋元纲目敏政自撰宋史受终考大学士彭文宪公称之迁左春坊左谕徳充经筵讲官乙未廷试读巻丙午主考应天乡试孝宗登极升少詹事兼侍讲学士充日讲官时诏议从祀孔子礼敏政上言圣王治天下以祀典为重故有功徳于一时者一时祀之更代则已有功徳于一方者一方祀之踰境则已况孔子功徳在万世必文与行兼名与实副者乃可以从祀若戴圣身陷赃吏刘向喜谈神仙马融为梁冀草诏杀李固何休解春秋黜周王鲁王弼何晏倡为清谈王肃佐司马昭簒魏杜预为吏不廉为将不义得罪名教类当黜祀疏上会御史魏璋以暧昧中伤之致仕归郎中陆容给事中杨廉辩其寃上召之还擢太常卿仍兼前职教习庶吉士预修玉牒乙卯守制归服阕诏修会典充副総裁官转詹事兼学士寻升礼部右侍郎掌詹事府事侍皇太子讲读己未主考礼闱给事中华■〈日上永下〉劾之诏廷辩■〈日上永下〉语塞坐罪敏政致仕卒赠礼部尚书所著有皇明文衡瀛贤奏对仪礼定本新安文献志宋遗民録诸书廖道南曰予为儿时窃观篁墩文集浩乎其莫御及予谪居徽上登齐云望紫阳访其庐吊其墓想见其为人盖一代之豪也而卒被诬以死当国者宁不有遗憾耶赞曰黄山嶻嶪万仞干霄练水渟浤百川怒号惟彼齐云紫翠岹峣笃生英又卓哉人豪磊落髙迈天风海涛撰述紬绎玺丝牛毛青蝇贝锦见睍则消诵述遗编徳音孔昭
詹事兼侍读学士陆简
陆简字廉伯常州武进人成化乙酉乡贡第一明年进士及第授编修秩满转侍讲预修宋元纲目成迁右谕徳充东宫讲读官弘治纪元召修宪庙实録升右庶子兼侍读充经筵日讲官辛亥擢少詹事兼侍讲学士甲寅以日讲劳特升詹事兼侍读学士踰年卒赠礼部右侍郎简姿貎秀伟少有俊才颇不自检晚益矜夸自负当逺到既乆滞不显亦多郁抑赍志以没李文正公铭其墓曰文以竒胜耻弗已出持坚敌强孰能我屈中所自负触事硎发有铦弗施饮志而没若在冶金乆乃成质器之斯艰恒百斯一成斯弃斯嗟彼造物谓天黙黙孰尔揭揭廖道南曰予友水南张学士谓陆龙皋气盖万夫才雄一时及接其子焕章诸郎咸有父风予过武进乃得访其幽踪遗迹盖志大而术踈者也赞曰矫矫龙皋渊渊凤池夙负英气冥绎玄思丽藻所裁信史谁欺征羣公子永世有词
吏部侍郎兼学士掌詹事府事张元祯
张元祯字廷祥江西南昌人天顺庚辰进士选庶吉士授编修宪宗登极祯上言三事一曰勤圣学二曰公聴政三曰广用贤上嘉纳成化丁亥谢病归二十余年潜心理学士子多从之游孝宗即位召修宪庙实录转左春坊左赞善上疏论王道几万言己酉主考应天乡试辛亥升侍讲学士掌南京翰林院事疏侍母养归九年召修会典充副总裁书成进学士壬戌迁南京太常卿癸亥召修厯代通鉴纂要改太常卿兼学士甲子命掌詹事府事上疏请观太极图西铭诸书上亟命内阁取观之未几擢吏部侍郎兼职如故元祯为人孤峭竒拔其所交游若天台陈选南海陈献章丰城罗伦江浦庄■〈日上永下〉皆一时名士也李文正公铭其墓曰木生在山久乃益坚辇至于途蹶万牛以■〈真真〉贡之明堂将栋将梁忽内蚀以伤孰其生之而弃厥良人才实殊公负其有唯厥攸负曰可与大受与不在天受不在予夫茍不自愧遑恤其谁维文之絶惟名之揭彼利达者畴巧畴拙地灵人杰惟乡邦之哲百世之下山不泐水不啮惟张东白之穴廖道南曰予尝读东白集若彭蠡奔涛匡阜飞壑不可踪迹及观国史则又有不满人意者于乎岂其才髙见忌耶赞曰匡阜之涯羣峰蜿蜒彭蠡之滨众派沦涟东白学古襟岳带湖烟云凤标星斗龙图西涯有碑守溪有志于乎已矣令名不世
礼部尚书兼学士刘春
刘春字仲仁四川巴县人成化癸夘乡试第一丁未进士及第授编修弘治辛亥转修撰庚申充东宫讲读官秩满迁左谕徳癸亥预修会典进侍讲学士正统纪元升学士辛未擢吏部侍郎充经筵日讲官明年陟礼部尚书占城世子失国窜居邦都郎请封春曰春秋公孙青尚不辱命于卫况天朝乎疏上已之又明年改南京吏部尚书辛巳调礼部尚书兼学士典诰勑掌詹事府事卒赠太子太保谥文简子彭年举进士为督学副使今擢都御史延年荫中书舍人礼部主事孙起宗戊戌进士大学士杨廷和铭其墓曰重庆先达曰蹇忠定文简继之炜炜辉映其始从事史局讲筵随试自效职业罔愆四典三礼秩亦屡迁法守是慎不比于权召自留都司帝之制行将大受叅预政事谐于庻明以赞新治胡进之难胡夺之易廖道南曰予为庶吉士时东川公方起赴阙见其醇雅笃厚有古人风方拟树教秘书省未几而亡石斋之铭岂欺我哉赞曰峨嵋■〈山集〉嶫滟滪渊渟忠定先奋文简后征恂恂其貌翼翼其心两川黎老兹其典刑
礼部尚书兼学士李逊学
李逊学字希贤河南上蔡人成化丁未进士选庶吉士授检讨弘治丙辰出补浙江佥事以忧去服阕升陜西副使又以忧去起复改山东前后更三任俱督学政所至务崇寛厚颇得士心正徳戊辰召入为太常少卿提督四夷馆仍兼侍讲寻擢户部侍郎提督太仓礼部侍郎乙亥陟南京礼部尚书丙子以庆贺入京调礼部明年兼学士掌詹事府事典诰勑命授庶吉士业卒廖道南曰予计偕时尝过蔡之故墟访春秋列侯故迹及式公之闾无恙也既而入读中秘书而公已不作矣赞曰上蔡之先寔惟申伯迄今百祀谁复继絶峨峨宗伯赫赫宫端簮缨辉映不愧南冠
○廱学
侍读学士拜祭酒魏观
魏观字杞山武昌蒲圻人父云瑞隐徳弗耀观读书蒲首山中勤苦弗辍性喜吟咏触物感兴陶冩自如乃构亭曰梅初以寄志焉元吕忠肃公读其诗叹赏荐于朝辞弗就江汉既平观被征与青田刘基金华宋濂诸儒同谒上与语大竒之授平江州学正迁国子助教浙江提刑佥事吴元年改两淮都转运使入为起居注一日同待制王祎侍上问曰汉髙祖唐太宗孰优观曰太宗虽才兼文武于善未免矫揉髙祖豁达大度规模弘逺以兹观之髙祖为优上曰髙祖之度人皆知之然其记兄嫂之怨封其子为戞羮侯怨丰之叛不封雍齿不肯以丰为汤沐邑度亦未弘矣太宗规模虽不及髙祖然能其驾驭羣臣各为巳用大业巳定卒能保全功臣此则太宗为优也洪武初建大本堂命观侍太子说书及授秦晋诸王经观有诗记之（诗曰翠葆葳蕤九凤旗东华遥望立多时都堂启事貂蝉集宿卫轮班虎豹驰月绕珠帘升讲席花迎金辂肃朝仪六王炳炳前星后珠纬聮辉上玉墀）二年十月甲戌天降膏露于干清宫禁林上问灾祥观曰帝王恩及于物顺于人则甘露降陛下诞寛民赋众庶欢豫底于敉宁神应之臻职此故也十一月冬暖如春上召偕危素詹同吴琳宋濂游观内苑锡燕紫阁御制序文赐之曰卿等各赋一诗以述今日之乐观奏诗（诗云深冬晴暖动逾旬内苑游观诏侍臣五色庆云开鳯尾九重丽日绕龙鳞和鸾喜奉彤车御式燕忻叨紫阁宾淑气已从天上转人间无地不阳春）上览之大喜三年正月转太常卿赐之制曰太常之职掌郊庙社稷山川羣神之祀厥任重矣尔观学行方正事朕有年屡持宪节振扬风纪及领盐运劳绩茂彰顷居翰院日记言动朝夕之间屡进谠论尤简朕心兹用长于太常益恭乃軄七月命观改定太庙祝文称孝子皇帝臣凡遣太子行礼称长子某着为令是月陟为侍读学士十二月辛酉编集大明志成以观为嘉议大夫国子祭酒宋濂为司业四年廷试进士观与博士孙吾与修撰王僎为读巻官乃得吴伯宗等一百二十人时开科之始得人最盛而伯宗卒为名臣人以此多观之识九月坐考祀孔子礼不以时奏乃谪观知龙南县濂知安逺县行未至任即召还以为礼部主事上赐燕奉天门喜曰前日逐卿去今日与卿饮何其乐哉仍命各赋一诗五年三月上念姑苏为京辅重地经张士诚之乱荼毒罔有宁宇廷臣咸荐观有治才乃出知苏州府既莅事惩陈宁苛政锄暴树良寛而且肃敬老恤民大建学舍乃辟宣圣庙庭举乡饮酒礼聘郡贤士周南老王行徐用诚与教授贡颕之定仪节髙启王彛张羽阐文学郡多耆耋昆山周寿谊年百有十岁吴县杨茂年九十三林文友年九十二皆延至之礼成彬彬可观寿谊还躬饯诸郊再拜送之观者如堵时戎事倥偬百物雕耗礼文衰落乃能力挽躬行风教勃兴封部皥然课绩为天下最上嘉之陟为四川行省叅知政事苏父老上疏愿留仍命观还郡七年观以旧治为士诚窃据且郡多水患乃修府浚河以壮士观以资民利御史张度诬其兴既灭之基遂与髙启等俱获罪上悔之命所在致祭皇太子诸王哀赙有加乃归瘗于蒲圻灯窝山廖道南曰杞山予里人也予自髫童访其庐吊其墓未尝不泫然悲焉及诵其所为蒲山牧唱集思见其人而弗可得也既而读杨符乡序曰先生之心广大而髙明先生之才笃实而端重其学博其辞赡其所履任率有成绩事至不择利害而为之有古大臣君子之风黔国沐璘亦曰貌伟而修气完而优耸衡庐之神秀莹江汉之清秋其为徳也虽畊而隐其为名也匪钓而求与宋景濂碧崖亭辞苏伯衡梅初亭记相符合也赞曰维我蒲山衡岳之支维我莼川洞庭之湄先生崛起于蒲之里邦之司直国之良史伯衡有记景濂有辞璧月珠星光彩陆离
学士拜祭酒李时勉
李时勉名懋以字行江西安福人五岁即知学七岁小学四书皆能成诵甫成童言动以礼既长大肆力于学夜以达旦隆冬盛暑无间永乐甲申进士选庶吉士预修太祖实录守制服阕起复授刑部主事仍与纂修书成转侍读三殿灾诏求直言时勉条陈十五事一曰停止工作二曰罢四夷朝贡三曰汰冗官四曰赈饥荒五曰慎选举六曰严考核七曰理刑狱八曰黜赃官九曰散处达官十曰罢遣僧道十一曰省买办十二曰革接递军夫十三曰免生员充军十四曰设法儧运十五曰优恤军士太宗嘉之未几被谗下狱既而宥之癸夘以杨荣荐复其官洪熈初上疏言事命武士以金瓜捶之伤肋几死明日改监察御史又明日下锦衣狱宣宗登极谓左右曰李时勉能直言忠臣也召对于万岁山命诵前所上疏时勉诵至六事少止曰天威严重不能详记上微笑曰政自难言耳问奏稿在否曰已焚之矣特命宥之修两朝实录成进侍读学士一日上幸史馆撒金钱于地众争取之时勉端立不动上亲取袖中余钱赐之又幸文渊阁命诸学士饮上曰时勉非朕安能饮此酒正统戊午升学士已而迁国子祭酒既莅任崇廉耻抑奔竞别贤否示劝惩士习丕变诸生有疾躬为医疗至于贫不能娶死不能殡者皆为营办恩义兼尽不啻父子疏请修太学王振怒坐以擅伐官树枷号监前监生石大用上章救之获免嗣是屡乞休诸生伏阙辄留之岁丁夘恳疏致仕允之命给驿舟赐宝镪为道里费去之日诸生涕泗送者数千人观者如堵既归闻车驾蒙尘号恸上疏言选将练兵数事卒谥文毅改谥忠文廖道南曰予观名臣录称时勉至孝父有疾躬亲汤药不离侧恤孤救难无间戚疏杨文贞公云时勉文学老成操行修洁节义足以表俗刚正足以任事量足以容物而志则不可夺真确论也彭韶赞曰呜呼刚士浩然正气博闻有养学自中秘危言峻行厯事四帝臣身百折臣心不替学士司成奸骄我忌荷校愿代门徒之义归老于田名儒风致
侍讲学士署祭酒邢寛
邢寛字用大直隶无为州人幼颕敏力学不辍永乐甲辰廷试初拟孙曰恭为第一太宗皇帝以曰恭一暴字耳及见邢寛二字甚喜遂亲擢为第一授修撰预修仁宗实录转侍讲正统戊午预修宣宗实录赐织金文绮加从五品俸己未同考会试寻引疾家居上言民情十余事丙寅召至复任丁夘主考顺天乡试景泰壬申进侍讲学士署南京国子监事卒廖道南曰予考国史称寛居家孝友与人交终始不渝且处心夷坦于物无所忤嗟乎庸言之信庸行之谨岂一朝一夕之故哉盖其所养者厚矣赞曰霍山之麓寔为庐郡佳气郁结中启昌运邢君之起夙着休闻厯事四朝蔚然有文
侍讲学士拜祭酒陈询
陈询字汝同直隶华亭人永乐乙未进士选庶吉士授编修宣徳间转修撰正统初充经筵讲官预修宣庙实录进侍读秩满升侍讲学士坐累谪知安陆州己巳召入为大理少卿巡抚大名诸郡改太常少卿兼侍讲学士寻改国子祭酒天顺戊寅卒廖道南曰予读国史称询刚直慷慨但嗜酒豪放不矜细行及考松志乃知其素履考无咎也赞曰翛然有鹤唳于华亭刷羽林皋扬声海滨彼美人兮抱光含醇秉徳惟恒履险不倾
侍读学士拜祭酒陈鉴
陈鉴字缉熈直隶长洲人父润戌辽道经京师以鉴托于旧游范叔瓉遣从王居为神乐观道士正统戊辰进士及第授编修景泰中转修撰充经筵讲官天顺初预修一统志迁侍读成化初预修英庙实录进侍读学士未几补国子祭酒初祭酒邢让为大学士万安构害延蔓及于鉴会廷鞫让辨不已鉴曰吾为国师安能喋喋对刀笔吏哉遂自诬服除名杨守址上书讼其寃廷议壮之廖道南曰予读碧川论救鉴疏有云文章政事时望所归自今论之其人品可知虽幼从羽衣长即儒服变墨崇正亦可尚也赞曰师道克艰匪人弗受法纪克明匪人弗宥缉熈之悮惟立之救人两恕之孰批厥缪
○寺学
直学士兼太常卿范常
范常字子权滁州人宋青山先生孟申孙也幼警晤嗜学淹贯古今性夷粹无竞笃于行义乡里咸重之谓其有青山先生风至正甲午太祖兵克滁驻跸城中常以文学闻即召见礼遇之预典兵牍授总管府知事从克和州乙未六月扈跸渡江取太平授元帅府都事丙申三月定建康皆预谋议自是下毗陵及取江南诸郡赞画居多辛丑七月乙酉朔命为太平知府既至募民种艺时兵乱乏种官廪有榖数千石常请于朝悉发贷之至秋大稔私庾既实官廪亦充乃兴学校延师儒民甚安之上嘉其绩召入为侍仪访以时政及古今事宜常直对无隐又尝纪滁和事绩上之上嘉恱洪武元年四月癸亥擢为翰林直学士寻兼太常卿时肇兴礼乐讲究设施常多预议无何以疾免寻起为起居注复恳乞归上重念其老许致仕御制诗四章宠之赐宅一区于太平因家焉子袓仕至右通政改云南左叅政廖道南曰丰沛之歌壮士兴懐南阳之謡勋戚増荣而况漆沮造周亳都肇商振古如兹矣我圣祖起中都一时风云景从攀鳞附翼者固皆魁梧竒荦倜傥雄杰士也如范常者盖居一于是矣赞曰神龙奋渊蛟螭蜿蜒威凤翔霄鵰鹗蹁跹真人纂厯时乗御天声应气求无物不然子权俊又绍武青山起于帝乡厯试间关
侍讲学士拜太常少卿髙巽志
髙巽志字士敏徐州萧县人元末侨寓嘉兴幼嗜学从父宦游吴中时宣城贡师泰鄱阳周伯琦皆与之交后为鄮山书院山长洪武二年征修元史授编修厯升侍讲学士建文中擢太常少卿时黄子澄为正卿与定国难夙夜匪懈庚辰同董伦主考会试得胡广吴溥胡濙辈皆为名臣是科同事者则右拾遗朱逢吉编修吴勤叶恵仲赵旭张秉彝及殿试读卷则刘三吾也三吾以韩克忠覆试被害而叶恵仲则死于建文之难云赞曰中原之区徐土为关山奔以屹水迅而湍爰有髙君云翔羽翰辅储効命史炳如丹
太常少卿兼侍读学士林文
林文字恒简福建莆田人宣徳庚戌进士及第授编修正统初预修宣庙实录转修撰景泰中迁左谕徳兼侍讲预修厯代君鉴及方舆志进左庶子英宗复辟改尚寳卿兼侍讲未几擢学士以老乞休上谓李贤曰文老成忠厚宜留之成化初擢太常少卿兼侍读学士卒赠礼部左侍郎子载为中书舍人廖道南曰予观莆阳文献志称文年逾七十神观精爽安静守礼所著澹庵集自成一家乃知浑朴和厚之气尚存全璞也赞曰方壶之阳翠峨眇绵扶舆清淑代产仁贤若恒简者抱朴守恬亹亹令名奕世犹传
太常少卿兼侍读学士刘俨
刘俨字宣化江西吉水人正统壬戌进士第一授修撰秩满转侍讲未几进右春坊大学士兼侍讲预修厯代君鉴及寰宇通志成迁太常少卿兼侍读学士景泰七年考顺天乡试大学士陈循之子瑛王文之子伦不第共诬俨欲置极典赖大学士髙榖救之朝廷卒直俨至是卒赠礼部侍郎谥文介敕有司为营塟祭倪文僖公哭之曰公挟其所得掉鞅文场蚤有声于乡解是以一出而魁天下多士景瞻众山之宗岱入官词林大放厥辞议论敷陈则又瓌异而光怪盖才之藴于中也闳深而气之畀于天者豪迈故每纂述删定笔削繁简适中而是非不贷尝典文衡华冑被黜反交章而诬害卒之邪不干正志不少挫廷议允伸而圣明是赖使尽用其才也则可为士之矩矱国之蓍蔡奈何遽尔溘然不登耆艾恤典是加而谥为文介廖道南曰予嘉靖甲午自徽召还是秋典顺天文衡时当途如张阁老汪冡宰夏宗伯林司空诸子侄咸就试不第交构考官置之重宪既而仰赖宸断洞烛羣情乃知刘文介之被诬不减于三吾也赞曰劲松不屈鸷鸟不朋人亦有言蹈道如奔惟彼文介力抗权幸孤忠直气挽回文运眇予小子时复仰髙实获我心矢忠宣劳
太常卿兼侍读学士孙贤
孙贤字舜卿河南杞县人景泰甲戌进士第一授修撰预修寰宇通志成转侍讲天顺初改左中允侍东宫讲读宪宗即位迁太常少卿兼侍读成化庚寅预修英宗实録进太常卿兼侍读学士上疏请立皇太子且引疾乞休示无希觊意章并上上皆允之皇子立是为悼恭太子贤愤愤不乐而卒年五十四赠礼部侍郎兼翰林院学士廖道南曰夫宋儒有言君子为名誉而为善则其善必不诚人臣为利禄而効忠则其忠必不尽乃若孙君建请立储其意善矣而又怏怏含愤无乃有为乎赞曰商山茹芝羽翼何人晋国乞块衰绖寳亲建储公议辞爵虚名二者交战罔恤厥身
太常卿兼侍讲学士吴节
吴节字与俭江西安福人为诸生时偕刘球李绍王原受学于麻城鲍楚山宣徳己酉乡试第一明年登进士选庶吉士授编修秩满转侍讲擢南京国子祭酒先是慈溪陈敬宗以严立教节济之以寛诸士感化成化纪元召修英庙实录充副总裁官改太常卿兼侍讲学士书成进太常卿兼学士节为人简易质直信人不疑为文如其为人奉母至孝子逺举进士为知府丘文庄公铭其墓曰三代盛时人行直道任其天真庸常是蹈世降气漓存者几希懿哉先生今之古人我存古心谓人皆然官非不崇学非不深求先生者当于其心廖道南曰予观吉安志称节学博才隽己巳之变条陈时政多切利病及考文庄之铭亦然赞曰师道贵严臣道贵忠显允吴君克严克忠时政之规国学之范金石有铭永世可鉴
太常卿兼侍读学士王献
王献字惟臣浙江仁和人甫弱冠登景泰辛未进士改庶吉士授编修预修寰宇通志升修撰秩满迁左谕徳兼修撰庚寅充日讲官壬辰进学士明年赐金带丁酉追崇宣圣礼乐遣献祭告阙里预修宋元纲目成升少詹事兼学士戊戌皇太子出阁日侍讲读预修文华大训擢太常寺卿兼侍读学士献美风仪性颕敏书一过目即强记才思飘逸与大学士商辂有隙或造为暧昧不根之语以扬于内坐是不得致大位掌院事者十六年奄奄不得志而卒赠礼部右侍郎廖道南曰诗有之取彼谗人投畀豺虎何恶之深拒之严也尧舜堲谗说孔子恶佞人古之至圣必谨于兹乃若秃妇传之讥不知献有无而竟以此终其身可畏也哉赞曰青蝇贝锦诗词所悲郑声紫色孔训所埀英英王君两淛之杰谁为此谗终不可雪
侍讲学士晋太常卿张芮
张芮字文卿山西安邑人成化戊戌进士选庶吉士授检讨弘治初预修宪庙实录暨会典正徳初复修孝庙实录转修撰进侍讲学士以忧归所居近河东运司盐商有讦奏者词连及芮时刘瑾方欲以事裁抑儒臣遂坐累出为镇江府同知再谪两浙盐运司副使量迁处州府同知瑾诛始入为南京尚寳卿进太常卿致仕芮为人朴实其处僚友无忮害心然性嗜酒终日酣酗于种学绩文非其好云廖道南曰予尝闻弘治间有造为俚语者曰一枚黄老五个白丁时张芮武卫诸人颇倦于学故来人之讥如此及予计偕乃识芮之子濂甫要亦朴野士也赞曰周官盐人足供王贡汉室盐官亦济国用云何张君宻迩解池人之谤也卒以兹违
太常少卿兼侍讲学士
杨时畅杨时畅字知休陜西咸宁人户部尚书鼎之子也成化戊戌进士选庶吉士授检讨弘治纪元预修宪宗实录转修撰充经筵讲官改右赞善秩满迁左谕徳预修会典进侍讲学士续修玉牒擢太常少卿兼职如故卒李文正公铭其墓有曰经业有门周彖羲爻史法有传钺贬华褒讲幄敷陈艺苑甄择有一于斯皆公遗则有笏堆床有里鸣珂仲叔之间孰与伯多呜呼西涯可谓善名状矣赞曰韩公诸子忠彦有声范老诸子纯仁惟贞世席箕裘时传琬琰知休何人传世丕显
○艺学
侍讲学士沈度
沈度字民则松江华亭人洪武中举文学弗就谪云南岷府聘之弗就都督瞿能延之家塾携至京师太宗命选善书者供事史馆大学士杨溥荐之擢翰林典籍时解缙善真行书胡广善行草书滕用亨善八分书王汝玉梁潜善真书度于其间独称上意补检讨转修撰进侍讲学士卒廖道南曰士之逢机构会鸿渐髙云蛟腾逺海者曷可胜数若沈君者周旋滇峤回翔燕甸卒能奋翼赤霄策名紫清其大篇长书遒劲清润至今为词林称赏是亦髙士也赞曰锺繇古隶逸少草书虎凤飞跃蛟螭萦纡沈君妙絶时称独步荣名弥播玉堂之署
侍讲学士武周文
武周文北平大兴人初以儒士明经入侍燕邸太宗龙潜时命入侍讲永乐丙戌召至慰劳备至特命为侍讲学士赐冠带金织罗衣一袭上谓学士胡广曰朕守藩时闲暇喜观易时王府官寮间亦有知者然未若武周文切实但所言亦有拘滞不流动处盖易贵知变不失其宜古人随时从道之说最为要妙亦在虚心玩之耳又曰为学不可不知易只内君子外小人一语人君用之功效不少次日周文入谢上悯其老乃命为侍讲学士赐之休沐廖道南曰夫易之道广矣大矣以言者尚辞以动者尚变以制器者尚象以卜筮者尚占是故程传尚辞朱义尚占至于尚变尚象非圣人孰能知之文皇圣谕所谓易贵知变不失其宜者千古读易之心法也不识周文曽有一于是乎赞曰易之道大匪圣弗知象之数幽匪神胡为确哉武君一言悟主老而益壮永终厥誉
太常少卿兼侍读学士金问
金问字公素苏州吴县人永乐初以善书荐授司经正字侍皇太子于南京因进贺表文稽滞太宗怒曰朕不识金问何人乃得侍太子并黄淮杨溥王凯下狱十年仁宗登极释之转修撰每论时政多见采纳宣徳乙夘迁太常少卿兼侍读学士正统癸亥调南京礼部侍郎卒廖道南曰予观姑苏志谓问有逸才长于辞翰及考国史乃知其论时政多所禆益胡可以他流少之哉赞曰匪位之患惟名之昭匪名之患惟徳之昭呜呼公素藻翰飘飘致身廊署扬声清朝斥鷃鹍鹏贻诮扶摇
侍讲学士拜祭酒刘铉
刘铉字宗器直隶长洲人幼习楷书选翰林秀才中顺天乡试授中书舍人宣徳初预修两朝实録迁兵部主事正统初预修宣庙实录擢侍讲曹鼐荐教庶吉士己巳进侍讲学士景泰初充经筵官遣祀济渎壬申大学士髙榖荐改国子祭酒严条规淑诸生天顺改元擢少詹事侍东宫讲读卒赠礼部左侍郎谥文恭子为大理丞廖道南曰予观姑苏志称铉介特自持言行不茍杨文贞杨文定尝过其所居名假庵甚湫隘称为古人云赞曰朴不离俗介不附权嗜学不倦立志弥坚所居假庵厅不旋马文贞文定称贤不暇
○赠学
赠学士谥文莭王祎
王祎字子充浙江义乌人幼师同郡黄溍与宋濂胡翰为友博通羣书究极奥窔慕司马迁之文探禹门泛钱塘涉江涛沂震泽乆而有得乃趍淮徐访邹鲁北游燕赵尝有荐为经筵国史者落落难合髙皇帝取婺州祎来谒乃撰平江西颂上览而喜曰吾固知浙东有二儒者卿与宋濂尔学问之博卿不如濓才思之雄濂不如卿遂以为江南提举司校理改侍礼郎兼引进使未几同知南昌府事竣召还议郎位礼奏对忤旨复出判漳州府元年五月祎上疏畧曰古帝王定天下成大业祈天永命为万世无疆计者亦惟在乎修徳而巳矣君徳既修天眷弥固书皇天无私惟徳是辅此之谓也修徳之要有二曰忠厚以存心曰寛大以为政故成周以忠厚开国故能垂八百年之基汉以寛大为政故能成四百载之业陛下资不世出志大有为艰难十载大业已成周文武汉髙光盖无让焉今日所当急务者惟于忠厚寛大加之意而已二年六月召修元史以祎与宋濂为总裁官同知制诰兼国史编修三年以失朝故与濂俱降编修使招土畨未至复召还五年正月遣祎偕苏成奉诏云南祎谕梁王巴图曰圣上聪明神圣新创大业是天命人心之所归惟尔有众僻在西南未洽声教故遣使者来谕意今能亟奉版图归职方则尺地一民按堵如故髙官厚禄不尔吝也否则鱼游釡底终取夷灭时有元遗孽自立于沙漠者遣使托克托征粮云南且欲连师以拒我知祎说梁王欲屈以威祎骂曰天讫汝元命我明代之汝知爝火未尽敢与日月争光乎顾谓梁王曰汝朝杀我大兵夕至矣遂被害时六年十二月二十四也卒年五十二子绅以十五年往求遗骸布政张紞叅政王景纪其事建文中赠学士谥文节正统五年郡丞刘杰白其忠复赠学士谥忠文所著有华州集玉堂杂着续东莱大事记廖道南曰予读郑济所述子充行状方孝孺所撰奠章谥议与夫像赞泫然兴悲及考文集乃见宋景濂称其文曰乔岳长河摩日月荡云烟故其为文也波浪涌而鱼龙张风霆流而雨雹集胡仲子亦曰雍容俯仰如冠冕佩玉驰骋分布如风云蛇鸟可谓之知言也巳林塾赞曰惟公长身屹如山立人一望之俨不可即惟徳执恒惟威弗畏朔漠孤臣英英义气吁嗟公前有颜鲁公公死使命与颜攸同
太常寺卿兼翰林学士黄子澄
黄子澄名湜以字行江西分宜人也少从邑人欧阳贞受易周与学受尚书清江梁寅受春秋博学负俊声游乡校同舍避席尝赋寒江把钓图及枯梅诗人争传诵之洪武癸亥膺贡入太学明年定科举之制中京闱乡试第二乙丑会试第一廷对及第三人俱授翰林修撰寻兼春坊官侍东宫讲读累迁太常卿皇太孙立诸王以叔父之尊多不逊服一日太孙坐东角门召子澄谓曰诸王尊属各拥重兵何以制之子澄以汉平七国事为对太孙喜曰得先生谋吾无虑矣及即位兼翰林学士与齐泰皆用事时周齐湘代岷五府相继煽动上一日朝罢召子澄问曰先生忆昔者东角门之言乎子澄曰不敢忘也然须宻退与齐泰谋之泰欲先燕子澄曰周燕之母弟取周即翦燕之手足而燕因可图也入白之上遂遣曹国公李景隆围河南迫周王橚至京迁之云南徙代王桂于边湘王闻讨狼狈阖宫焚死执齐王榑囚之京师岷王梗降为庶人虽圣徳如燕藩亦捃摭其事加诮让朝廷以子澄为功褒赏之燕于是上书救周罪子澄指为连坐决意讨之己夘三月命都督宋忠等北征七月靖难师起移檄大意言上崇信奸回离间骨肉遵太祖皇帝命奉天征讨罪人既得则法周公以辅成王首以诛齐泰及子澄为名遂破雄县懐来遣长兴侯耿炳文御之互有胜负子澄虑师老遂请上班师诏以李景隆为征敌大将军率诸将兵凡百万以往景隆自负有文武才子澄亦荐之上宠信特深甫行饯之江浒赐犀玉带诸将各一赏赉无筭子澄授以指画景隆依违而巳子澄甚忧之未几景隆攻北平城累战皆大败奔还京师赦不治子澄哭谏曰景隆出师无纪度意在观望不诛之以谢宗社何以惩将士不聴已而徐凯盛庸继踵败衂顾民等皆降子澄拊膺大恸曰大事去矣万死不足赎误国之罪乃赋一诗以志痛诗曰仗钺曽登大将坛貂裘逺赐朔方寒出师无律真児戏负国全身独汝安论将每时悲赵括攘夷何日见齐桓尚方有剑凭谁借哭向苍天几堕冠闻者哀之寻用侍臣议诏谪子澄及齐泰于逺方以快敌意其实使之募兵也时诸将犹守淮南而文庙忽渡江矣潭王与李景隆开门迎附子澄出走苏州语见姚善传诏执之捕获责问不服死之命赤其族同时被戮者俱号齐黄奸党榜示天下一子逃难易姓为田经宥乃复姓家湖广之咸宁孙表登进士廖道南曰古语有之犬各吠为其主言忠贞之不可贰也荀息死晋召忽死齐固其分焉尔子澄与齐泰方孝孺谋国之臣安得不死难以自负于天哉赞曰舍生取义杀身成仁矧为人臣敢自谋身晁错虽忠袁盎弗平天寔为之人何为能
直文渊阁侍读学士改文学博士方孝孺
方孝孺字希直一字希古浙江宁海人世家候城里族甚蕃父克勤元季隐居万山中其学得诸晦庵而源流伊洛尤邃于易名振东南洪武初为济宁知府有异政子三人孝孺其仲也至正丁酉始生之夕有木星堕于其所故其性资精敏絶伦长老见之皆咄咄嗟异方髫龀已善属文双眸烱烱如电读书十行俱下日积寸许见典册所载圣贤名字或良将相形貌輙黙记欣然有愿慕之志乡人呼为小韩子年十五侍父官游济上览周公孔子故宅求七十子之遗迹慨然叹曰使吾得遇孔子同时纵颜闵未可几及其余若樊迟冉求辈岂可多让哉但恨今世无圣人不得所依归耳曹国公李文忠一见竒之待以国士年二十翰林学士宋濂方在中朝以文章道徳推重海内四方至其门者辐辏洪武八年克勤尝絓误系京狱孝孺实从数言于朝请代父死既而谪戌江浦又上疏乞身代役皆不报克勤自狱中遣孝孺从濓游孝孺持所为文上谒濓愿受业濓一见大加赏异谓孝孺曰吾备位禁林数年来阅天下之士亦多矣而未有如子者子之文非当世之文也頋肯从我游乎即日馆置左右日与讨论经史为文辞濓归金华孝孺往来山中凡四年尽得其所学自是文章继濓而起一时四方耆儒宿俊无不折辈行与之交而胡翰苏伯衡叶见泰辈在卫东尤以文学知名当世每见孝孺未尝不心服也会父坐空印事草疏将诣阙伸理而父没扶丧归塟濂寻徙蜀孝孺欲往省不可以文吁天愿输寿以延之濂尝欲甥之而不果洪武壬戌上用学士吴沉揭枢荐诏征至京入见陈说多称旨上问枢曰孝孺孰与汝对曰十倍于臣锡之宴几稍欹必正而后坐上使人觇之喜其举动端整谓皇太子曰此庄士也当老其才以辅汝试灵芝甘露论上每面试举子輙亲定髙下注选至孝孺独不注曰异人也吾不能用留为子孙光辅太平足矣皇太子素重其才召赐食东宫待以宾友孝孺既归益杜门纂述不出会仇家得罪词连孝孺有司例簿录家赀械赴阙下太祖立命释之孝孺奉祖母挈妻子家属数口还乡乡人感叹以为盛已而家益贫窘无为资孝孺处之泰然不以为意尝卧病絶粮家人告乏则曰闻古人有三旬九食者穷岂独我哉吾尝胜之矣授徒石镜精舍若将终身二十五年复辟至上方重赏罚以其志存教化谓左右曰今非用孝孺时乃除汉中教授诏许水陆给舟车明年闰四月携妻子抵任山郡荒僻水土暴恶病瘿痿者十之五士人鲜少虽五经亦无全者孝孺安之嗜蔬粝若饫万锺者每昧爽升席为诸生讲解文义至暮哓哓无惰容由是山南人皆知向学二十七年春蜀献王闻其贤以宾礼召见毎有所陈论輙虚懐聴纳恒曰方先生古之贤者也皇太孙闻其名癸酉丙子征入典试应天府二十一年闰五月太祖大渐遗令必先召孝孺建文帝立驰驿召还将用为执政天下莫不以王佐责望旦夕成功而用事者忌之乃止迁翰林博士再迁侍讲直文渊阁日侍左右备顾问徳望素隆一时倚重寻定官制改侍读学士为文学博士以孝孺为之是时馆中征集四方名士修太祖实录及类要后而永乐大典诸书皆命总裁监修诸儒于所长各互有得失至孝孺则卓然为一世儒宗朝廷大制作皆出其手靖难兵至京驻金川门外宫中悉自焚三十五年六月十四日孝孺闻之持斩衰服昼夜号哭太宗即位欲诏天下问左右谁可草诏者廷臣以孝孺对上遣人召之数次皆不至上乃使拥之入见孝孺既至见上益悲恸声彻殿陛间左右禁之莫能止上亲降榻慰谕之曰我家事耳先生何良苦又曰先生为我作诏命左右给以纸笔孝孺大批数字讫掷笔于地曰死即死耳诏不可草上大怒磔之夷其族孝孺临终作絶命辞一章词畧曰天降乱离兮孰知其由奸臣得计兮谋国用犹忠臣发愤兮血泪交流以此狥君兮抑又何求呜呼哀哉兮庶不我尤识与不识哀之如亲戚年四十六复有旨收其妻郑氏使者至其门已经死门人王稌辈收孝孺遗骸殡之聚寳山宗族坐死者八百四十七人廖道南曰予闻诸黄泰泉云孝孺得家庭之教于书靡不通究常慨然以古圣贤自期以经纶天下为己任弱冠作深虑等论十九篇谓化民必自正家始又作宗仪十八篇杂诫三十八章识者已知其运用指设不凡矣在宋濂门为髙第子从濂后每私居念及或见其手迹或对客谈及濂事輙涕泣既官汉中其家不能存言于蜀王尝抚恤之墓在夔每舟次夔必往祭墓下恸哭移时乃去在建文时羽仪斯文隐然为当世重以蜀王尝赐号正学斋世号正学先生所著有逊志斋集三十八巻大易枝辞周礼考次武王戒书注帝王基命录文统宋史要言诸书皆未传孝孺文章似宋苏轼雄迈奔放泝龙门狂流倒峡而气不可遏发为论著醲粹都郁虽博极羣书而根据六经宪章孔孟宋程朱以前无有也濓尝推之谓欧阳少师苏长公姑置勿论自余诸子与之角逐文艺之场未知孰为后先其后李贤亦称孝孺师景濂议论波澜类东坡之才而忠义之气凛然不可犯景濂不能及世以为知言呜呼忠义在宇宙文章在金石孝孺虽死犹生矣谢铎赞曰我台之学考亭是师迨于愚庵实闻而知愚庵之子是曰正学益扩而充上泝伊洛如麟在薮如星在晨旁观一世絶类离伦潜溪之门尽天下士惊叱起立谓莫敢比心实希圣自视欿然铭盘书绅杂诫惓惓家人有箴宗仪有纪谓道之行莫先于此学以气充磅礴四行孰顾孰思祸福死生歴宋迄元士气益下有复古初不在作者
赠学士谥文僖张益
张益字士谦苏州吴县人隶籍江宁永乐乙未进士选庶吉士授中书舍人转大理评事正统戊午改修撰于内府授内使书己巳进侍读学士知制诰初与夏■〈日上永下〉同年■〈日上永下〉好冩竹偶见益所撰石渠赋遂絶笔不作文益见■〈日上永下〉冩竹妙絶亦不复冩竹是岁七月额森入冦上命益同侍郎曹鼐扈从皆死于土木之难赠学士谥文僖官其子栩为大理寺评事倪文毅公铭其墓曰先生之文海澄山崇先生之徳天和日融先生之节抱义死忠凤台之原龙江之东归兮故乡乗云御风廖道南曰予读姑苏志称益为人清淳端谨文章圆熟对客数千言挥毫立就及观国史乃知死于土木之难呜呼悲哉赞曰不有居者谁守社稷不有行者谁扞牧圉六飞蒙尘羣凶傀傫臣则何知有死而已
赠学士谥忠愍刘球
刘球字永乐江西安福人永乐辛丑进士授礼部仪制主事时尚书胡濙草创礼仪悉球裁定遣使蜀府行丧礼馈遗一无所受正统初开经筵濙首荐之擢侍讲预修宣庙实录成加五品俸己未京师大水球具陈治水事宜识者韪之辛酉麓川叛遣定西伯蒋贵征之球上言帝王驭夷狄必宥于其小而防于其大是故周伐崇不克则退而修徳至玁狁孔炽则命南仲城朔方汉征南粤不利即罢兵以通好至匈奴陆梁则命魏尚守云中夫以周汉之盛视崇粤如振槁耳乃释不诛而惟急于北方盖不穷兵于小敌以伤生灵惟防患于大冦以安中国故也今额森并吞诸部深谋入侵而思任发依阻山谷悔过乞降议者乃释豺狼攻犬豕舍门庭之近图边徼之逺非计之得也臣愚以为麓川僻陋灭之不为武释之不为怯特降玺书原其罪过固结木邦以为我援分屯金齿以离彼党是即周汉修教赐吿之意至于西北诸边敌势尚强戎马尚众宜谨烽堠修塾堡选将帅练士卒丰粮饷备器械勑总副诸将以巡视塞垣戒参赞文臣以区画军务是即周汉备御城守之意疏上上命都御史陈智传谕戒饬沿边诸郡时太监王振擅权喜功开衅复大举伐麓川癸亥夏雷震奉天门■〈氏鸟〉吻诏求言球覆上言十事其一谓权柄不可下移振见之怒适编修董琳自陈愿为太常卿疑球助之乃下诏狱锦衣指挥马顺拷讯备极惨刑球既死于非命举朝恸之景帝监国都给事中王谹率百僚廷击马顺暴其尸初编修锺复与球议连名上疏其妻沮之后闻球死复怏怏卒其妻以告其子同故同卒为直臣死于诤云景泰初赠学士谥忠愍廖道南曰仲尼有言志士仁人无求生以害仁有杀身以成仁夫球之志于仁也务引君以当道慷慨激烈首论额森之必冦继发王振之姧邪身就斧锧杀身成仁卒之乗舆播迁中原板荡虽野厌王振之肉廷暴马顺之尸竟亦何益呜呼有天下者可以鉴矣彭韶赞曰于惟忠臣词林之英沉思力学好义勇行大阿倒持执命腐刑乞戒履霜勿致坚氷不售蒙难乃险而倾褒赠官阶节恵易名凛凛大节万世犹生
殿阁词林记巻六
●钦定四库全书
殿阁词林记巻七
（明）廖道南 撰
○宫詹等附
掌詹事府事韩国公李善长
李善长凤阳定逺人素负大志至正辛卯盗起汝颍壬辰江淮大乱我髙皇帝自濠如定逺善长遇焉相得甚欢俾掌书记参谋军事甲午克滁州时滁阳王郭子兴自泗还欲留善长善长不从乙未正月取和阳上出击鸡笼山寨值有兵冦和阳善长击走之既而上渡江俞通海以舟师来归上喜谓善长曰吾事济矣遂以六月朔渡江次牛渚拔采石克太平善长预书禁约榜文凡遇入城悬之以故军士秋毫无犯初置太平兴国翼元帅府以善长为都士丙申三月克建康籍军民凡五十万上欲发兵取镇江恐诸将弗戢悉数其过欲置之法善长恳救获免七月善长率羣臣奉上为呉国公置江南行中书省以善长为参议丁酉取毘陵宁国皆克之戊戌上亲征婺州善长留守建康招降陈氏守将丙午四月上往濠梁八月遣兵讨张士诚善长悉为经画呉元年六月善长率羣臣劝上即帝位畧曰殿下起濠梁不阶尺土遂成大业刬削羣雄逺近归心宜早正位号以顺天命上辞至再九月俘张士诚上御戟门论平呉功封善长为宣国公左相国是月遣将取中原及福建广西诸路十二月甲辰善长总裁律令书成赐赉有差癸丑复率羣臣劝进畧曰开基创业既宏盛世之舆圗应天顺人宜正大君之宝位盖以道化民者皇以德教民者帝惟首出乎庶物用光建于鸿名继百王而立国家定四海而总纲纪事闻在昔运际当今殿下勇智自天聦明冠世扫除六合之风尘拯救兆民于水火拥楼船以西上孺子秉玺而出迎命将帅以东征伪主束身而就縳天下归服若江汉之朝宗邦域肇隆有金汤之巩固既膺在躬之厯数必当表正于宸居上复辞之乃以甲子告于昊天皇祇以明年戊申正月四日乙亥即位国号大明改元洪武时御史中丞刘基学士陶安上言中书省及都督府仿元旧制设中书令议太子为之上曰取法于古必择其善者从之茍不善是从而欲望治犹登髙冈而却歩渡长江而回楫岂能逹哉元人事不师古设官不以任贤惟其类是与名不足以副实行不足以服众岂可取法且吾子年未长学未充更事未多所宜尊礼师傅讲习经传博通古今识逹机宜他日军国重务皆令启之何必仿彼作中书令乎乃命詹同取东宫官制观之谓同等曰朕今立东宫官取廷臣勲徳老成者兼其职老成旧人动有典则若新进之贤亦选叅用夫举贤任才立国之本崇徳上齿尊贤之道辅导得贤人各尽职故连抱之木必以授大匠万金之璧不以付拙工至是以李善长为太子少师兼詹事冯宗翼兼副詹事胡廷瑞廖永忠李伯升同知詹事赵荣王溥同知副詹事杨宪傅瓛兼摄府丞康茂才兼左率府张兴祖兼右率府顾时同知左率府孙兴祖同知右率府吴祯兼左率府副使耿炳文兼右率府副使邓愈汤和兼谕德刘基章溢兼赞善大夫文原吉范显祖兼太子宾客上谕善长等曰朕今于东宫官属不别设府寮而以卿等兼之者盖军旅未息朕若有事于外必留太子监国若设府僚卿等在内事当启闻或有听断不明而与卿等意见不合卿等必谓府寮导之嫌隙由是而生朕所以特置宾客等官以辅成太子之德惟选名儒为宾友昔周公教成王告以克诘戎兵召公教康王告以张王六师此居安虑危不忘武备盖继世之君生长富贵泥于安逸军旅多忽而不讲一有缓急罔知攸措二公所言不可忘也二月善长率羣臣上郊社宗庙议三月取汴梁四月取河南府五月上幸汴梁善长留守京师军国重事启闻皇太子八月车驾还善长奏定吏户礼兵刑工六部官制设尚书侍郎郎中贠外郎主事各有定品十二月定官民丧服之制及三师朝东宫仪二年正月定太歳风云雷雨岳渎诸神祭礼及翰林官制二月丙寅修元史命善长为监修乙亥奉诏立皇陵碑四月编祖训録定封建诸王国邑及官属八月定大祀受誓戒十二月议赏平中原及守御诸将功次三年正月议出师征沙漠三月议定朝臣服色悉准散官四月定官民书札式五月承制存恤阵亡子孙六月奏禁淫祀及左道惑民者定文官朝服之制十二月壬辰大将徐逹等平沙漠师还善长率羣臣上表贺丙申大封功臣上谕诸将曰朕自起兵以来尔等披坚执鋭战胜攻取功曷可忘今天下既定报以爵赏皆朕所自定至公无私如李善长虽无汗马之劳然事朕年久给足军食其功甚大已列公爵今进封大国以示褒嘉乃授开国辅运推诚守正文臣特进光禄大夫左柱国太师中书左丞相韩国公叅军国重事仍赐诰命铁劵是冬礼部尚书陶凯请专选东宫官罢善长等兼职庶于辅导有所责成上曰古者官不必备惟其贤朕以廷臣有才望勲德者兼东宫官非无谓也尝虑廷臣与宫寮有不相能遂成嫌隙或生奸谋离间骨肉其祸非小若江充之事可为明鉴朕今立此兼职庶父子一体君臣一心允无相构之患也一日上因斋戒语善长曰人之一心极难点检心为身之主若一事不合理则百事皆废所以常自检心凡事必求至当善长顿首曰陛下此言乃圣贤治心之道心既治天下无难治矣四年正月乞致仕许之十三年正月胡惟庸伏诛辞连善长上曰朕初起兵善长即谒军门曰有天有日矣是时朕年二十七善长年四十一所言多合朕意遂命掌簿书赞计划爵以上公子尚公主此吾股肱心腹不忍罪也五月复以善长代安然理御史台事十六年云南平善长上表贺二十三年榜列逆党勲臣凡五十七人回星变有以善长为党者上疑之五月乙卯善长卒廖道南曰太子天下本也古之教太子者有师以道之教训有傅以传之德义有保以保其身体是故三公三少明孝仁礼义以导习之于是选天下之端士孝悌愽闻有道术者以卫翼之是故太子生而见正事闻正言行正道左右前后皆正人也故曰一正君而国定矣我圣祖神谟睿见髙出千古开国之初即以李善长等兼其官以刘基宋濂等司其教而又申之以圣训是故三代之遗法犹存也録善长者昭元功也原东宫辅导之始也略诸臣而不録者非专官也赞曰于皇国本宗社之纪必善其终必正其治我闻三代文王世子居处有箴万事就理圣谟弘逺元臣是委嘉言孔章渊哉厥旨
詹事兼兵部尚书唐铎
唐铎凤阳人初守濠州庚子从上讨江州授西安县丞召还除中书管勾出知延平府洪武三年召为殿中侍御史四年正月己亥御史台进宪纲四十条上览之谓铎等曰元时任官但贵本族轻中国之士南人至不得入风宪岂皆公道朕之用人惟才是使无问南北风宪作朕耳目任用得其人自无壅蔽之患铎对曰臣闻元朝遣使宣抚初出之时四方惊动及其至也略无能为民为之语曰遣使宣抚问民疾苦来若迅雷去若败皷至今羞之陛下一视同仁任官惟贤尤重风宪明立法度所以安百姓兴太平也未几复出知绍兴府陟刑部尚书改太常卿守制家居赐食半俸服阕转兵部尚书迁諌议大夫十七年四月己丑上谓铎曰人有公私好恶不同故其言有邪有正正言务规諌邪言务阿謟谤言近于忠谀言近于爱惟不惑于谤言则听日聦而谗人自去不眩于谀言则智益明而侫自絶矣铎对曰听言之难自古为然惟不为所眩惑则谗侫自逺上曰朕日緫万几所行有得失非资人言何由以知故广开言路以来众言言有善者则奬而行之言之非实亦不之罪惟谗謟面谀者决不可容也寻以事左迁监察御史陟右副都御史复为兵部尚书致仕二十二年四月丙寅置詹事院秩正三品上谓吏部侍郎侯庸曰朕观厯代贤明之君于辅导太子必择忠正贤良之士三代保傅礼甚尊严后世若唐太宗为子择师傅而李纲之徒直言正议颇有禆益今东宫官属詹事未设众务无所统领兵部尚书唐铎为人谨厚有徳量亦当是任其以铎为詹事仍兼尚书之禄逾年加少保二十七年四月癸未上谓铎曰帝王之于天下体天道顺人心以为治则国家基业自然久安朕思前代乱亡之故未有不由于违天道逆人心所致也天之爱民故立之君以治之君能乂安生民则可以保天眷卿与共事者久夙夜左右资弼良多凡朕之事天子民有弗至者卿即以为言使知所警毋谓已安不以为意治乱繋焉铎顿首曰陛下敬天恤民之心惓惓如此臣虽老悖敢不奉命铎为人厚重慎宻上毎以故旧遇之尝称之曰铎自昔至今其与人交不知变色交絶不出恶声其见恩遇如此卒年六十九廖道南曰我圣祖开国之初虽以李善长等兼东宫辅导然而未设专官也至是唐铎为詹事且称其谨厚有德量呜呼有德足以受天下之善有量足以容天下之才受天下之善而天下之善归焉容天下之才而天下之才趍焉呜呼休哉圣谟亦弘逺矣赞曰少海波澄前星光烛惟彼重离国本所属守曰监国出曰抚军惟蚤谕教克长克君彼铎老成天寿平格茍非其人其胡能国
御史中丞兼太子宾客章溢
章溢字三益浙江龙泉人幼从乡先生王叔刚游留心正学元宪使图卜沁布哈与语大悦之要与俱之秦溢至虎林心动辞归而父病已革人以为孝感至正壬辰冦犯龙泉溢从子存仁为冦所获溢以身代克石扶宜孙平庆元及松溪溢有力焉乃奏上其功授龙泉簿溢辞不受海冦起黄岩攻台城他冦攻龙泉溢计平之值龙田岁歉乃以私田易粟里人多蒙其济处州七邑盗起溢檄千户曹胜安督兵授以方略一战而降改授松阳县尹又辞不受既而平郑冦于丽水退长鎗军于婺州授奉训大夫佥帅府事又辞不受乃结庐匡山避地之闽中岁庚子髙皇帝遣使征之溢与刘基叶琛宋濓偕至建业上劳之曰吾为天下屈四先生尔然四海纷纷何时定乎溢对曰天道无常惟徳是辅惟不嗜杀人者能一之上曰卿等其留辅予亡何擢佥营田司事巡视江南及两淮多所匡治上一日问溢安否都事张来硕曰溢夙夜在公勤劳忧鬰成疾遂命溢归省留其子存厚于京师乃迁溢浙东佥事王师平楚乃又迁溢湖广佥事溢至覩荆襄多旷地建议分兵屯田且以控制北方为便行省镇抚回回怙恶溢以法罪之时河内按察使宋思颜浙东按察使孔克仁佥事王畴俱彼逮系上命溢为浙江副使溢辞曰臣同列获罪而独蒙寛宥若加之擢过亦大矣乃仍佥浙东事值山寨多叛开越冦合攻庆元溢召兵设策恃以无恐浙西诸郡悉平上加奬甚至曰章溢虽儒臣父子宣力一方其功不在诸将下洪武元年正月拜御史中丞寻兼太子赞善大夫溢务存大体不屑屑于细故或以为言溢曰宪臣百司之仪表居其职者当先养人以廉耻使人避而难犯岂直恃抟击为能哉上亲祀社稷会大风雨还坐外朝欲斩诸儒议礼不合者溢曰陛下一诚心自足以通感神明若以风雨罪之人其谓何溢后以母忧辞归负土成坟二年卒年五十六廖道南曰赞善大夫之职兼之者始刘伯温既则章三益唐铎也特着三人者彰名臣也溢之经济赞亮载在名臣录及功臣录者不为少矣畧之者存其槩也赞曰元氏国颓民率为厉出而济时去以全义结庐匡山以待圣世营田观风莫辞劳勚提兵于南邦人攸暨台端谔谔金汝作砺忠孝全归心无所滞
殿阁词林记巻七
●钦定四库全书
殿阁词林记巻八
（明）廖道南 撰
○史馆附
修撰陟礼部尚书朱梦炎
朱梦炎字仲雅江西进贤人元进士金溪县丞歳丙午以故官入朝授国子博士吴元年迁修撰梦炎博学能文凡稽古礼文志多预议未几补浙江按察司经歴洪武二年转山西行省贠外郎召入为礼部贠外郎寻陟侍郎本部尚书
修撰兼大本堂待制王僎
王僎字（原阙）河南祥符人元末为国子助教洪武初征为修撰四年开科取士僎与典试又命于大本堂授吴王经迁待制后以子弘为龙江逓运官忤丞相胡惟庸寘之于理惟庸败僎来京授徒上忽问僎安在左右告以其故召见慰劳甚至赐以绮帛仍给舟还于家
修撰孔克表
孔克表字正夫浙江平阳人孔子五十五代孙也至正戊子进士洪武六年正月征为修撰克表长身美髯学笃而不窳尤精于诸史所著有通鉴纲目附释宋濂穪其书世不可无视穿凿性命簸弄词章者不侔故一时士林穪为巨擘云
修撰刘泰
刘泰字（原阙）山东淄川人洪武间为修撰上亲勑曰朕闻孔子之谕孝也逰必有方斯可为孝矣朕昨与卿逰东苑询及卿家事卿对以宗族甚蕃遭兵渐减独老母在别无侍养卿云至此朕心惕然吁哀哀父母生我劬劳今朕虽君天下育万民二亲已逝恨不生今于朕有戚戚焉若欲迎亲就养或弃职往侍朕勿拘焉
修撰赵新
赵新字彦铭浙江乐清人洪武初任本庠训导出知开封府入为国子助教陟山西右布政使复改修撰上赐勑曰士之所以能立以保其终者有三品焉上才之士志髙量大其所为无所不可中才之士谨守成法不失其忠然不至于为恶此皆足以保其身者也惟卿质真无伪渉猎书史始为国子助教能举其职及迁山西布政使虽无所设施而持身廉洁朕以卿本儒者而才不及中人不宜任以政务授翰林院修撰既而见卿年老多疾特令致仕卿其保厥终始以副朕怀所著有四书说约行素稿
修撰李叔允
李叔允字（原阙）河南钧州人洪武三年任国子博士洪武六年纂修昭鍳録同事者则秦王傅文原吉助教朱复録事蒋子杰吕宗盛杜环张云翀吴从善王镛宋善也书成叔允擢修撰及修洪武正韵亦与有力焉廖道南曰国初设国史修撰诸职盖以拟宋制云而朱善为大学士朱夣炎为大宗伯此其最显者也观孔克表所著潞州学记所养正矣而王僎之直刘泰之孝赵新李叔允之博雅皆有可取焉又有迮原霖者未知其为迮雨否也吾于吊唐肃文见之矣赞曰仲雅不羣博而能精王僎克直而忱而恂克表圣裔存性之贞刘泰孝养情感丹宸彦铭叔允华国之文懋绩编摩不贰其心
修撰达噜与权
达鲁与权其先朔人后居河南永宁仕元为河南北道佥事以故官入朝洪武六年为秦府纪善改监察御史上疏言尧舜禹汤文武相承为道统孔子颜曽思孟相传为道学宜崇祀典七年八月复上疏言王者立始祖之庙又推始祖所自出之帝祀之于庙故曰禘祭今受命已七年矣而禘祭未举甚为匪彛也上皆纳之先是出为广西佥事未之任复召回至八年三月擢为修撰降典籍转应奉致仕自称洛上翁上亲为说辨之文多不载又有莽苏尔伊克玛哈穆特西域人也能通华夷译语善测天文上命为编修特勑劳之廖道南曰天地无弃物王者重絶人信斯语也古之刖者守门瞽者司乐宫者守宫各全其生也而寄象鞮译无弗设焉与权达噜不犹是乎特着莽苏于编修者附莽苏也外之也赞曰圣人用人造化成物小大各偹罔不充足元之孽臣号曰达噜亦有莽苏为我供役秉政中华日际月域他山之石可以攻玉
起居注熊鼎
熊鼎字伯颕江西临川人元至正七年乡举为龙溪书院山长遇兵乱陈友谅屡强之仕不就王师驻鄱阳大将军邓愈闻其名请与相见鼎母黎氏乃言曰闻江表有真主儿可速徃矣上至南康召至军门与语大悦欲授以事鼎以母老辞乃留置幕府叅赞军事丙午征至京师授徳清县丞吴元年为中书博士改太常博士编集经史事类成迁起居注七月乙亥上御戟门命选乐舞生召学士朱升范常阅试上亲击石磬学士不能辨以宫为征上诘之鼎曰八音之中石最难和故书曰于予击石拊石百兽率舞上曰石音固难和然必以人声为主人声既和即八音和矣因命乐舞生舞歌一曲上曰古者作乐以和民声格神人而与天地同其和近世儒者鲜知音律之学欲乐和顾不难哉鼎曰乐音不在外求实在人君一心君心和则天地之气亦和天地之气和则乐无不和矣时耿忠奏广信郡县茶税不实上命御史徃亷其事鼎諌曰朝廷新布大信于四方柰何肆赦之后复征细务是亵国威也又欲征浙西粮输京师鼎复曰国家都金陵以浙西为根本农作方兴而据困之民害深矣上雅重其言凡创制更革之典鼎预闻洪武元年六月以鼎为浙江佥事寻调山东陟副使三年封建诸王以鼎为晋王傅会有事方丘鼎当导驾既斋宿习射苑中上命近臣俱射鼎一发中鹄上喜酌湩饮以赐四年故元四大王出没为冦居民震恐上以鼎不能弭冦左迁大同知事五年复授晋府叅军七月召为刑部主事八年西戎多尔济巴勒率部落内附上以鼎老成歴事岐宁卫经歴赐金帛以行鼎宻疏论之上遣使慰劳赐以裘帽已而遣中使赵成召之还行次西凉打班驿巴勒叛酋约噶拥鼎还鼎切责以大义遂及赵成与知事杜实俱被害鼎时年五十五上闻悼惜遣使葬之黄羊川仍以禄给其家廖道南曰予读宋学士撰鼎父万初及其母黎氏铭心窃贤之及观国史述鼎死难凄恻牢落又不知涕之无从也然而论乐之和本于君心呜呼鼎之学亦正矣宋濂铭畧曰启国之初俊才如云其心之真允惟熊君帝谓相臣鼎也可恃不负吾民宁负吾子既入授经复出治戎狐裘毳衣惟帝念功封论边事其策甚伟欲召用君君则道死
编修苏伯衡
苏伯衡字平仲其先蜀人文定公裔子迟守婺遂居金华伯衡幼警敏絶伦肆力古人洪武初征为国子学録擢编修与刘基宋濂魏观胡翰相友善基曰平仲著作语粹而气逹不凡而意不诡盖其明于理而昌于气也濂曰平仲辞精博而不麄涩敷膄而不以绮缛其视鲁弓郜鼎均也翰曰平仲托物以造端比事以寓意縁情以见义明于国家之体逹于人情之变其出盖无穷也伯衡在史馆多所著述及纂修元史成宋濂举以自代伯衡以瞶辞归上赐之绮帛给道里费周之复起为处州府学教授遂居平阳有文集十五巻
编修王廉
王廉字熈阳浙江青田人洪武初为编修二年正月安南国王陈日煃令陪臣同时敏上表穪臣上嘉其意遣侍讲学士张以宁典簿牛谅往谕仍锡以玺书金印未及境而日煃卒以宁乃留诏即次于洱江先遣牛谅之其国嗣君曰日■〈坚，火代土〉复令陪臣杜舜卿来告哀上素服御西苑之幄殿亲制奠章命廉充祭吊使同考功主事林唐臣往既至其境日■〈坚，火代土〉出迎于郊议授受礼往返数四不能决廉厉声诃之乃奉御制于彩舆迎入寿光殿别设日煃灵位于殿前使者南向宣之日■〈坚，火代土〉率羣臣再拜俛伏以听成礼而还既归述所撰歌诗曰南征録宋濂序之穪其措辞和而不流激而弗怒雅而不凡可谓能专对者矣使旋擢工部贠外郎不拜改渑池丞所著有迂论数十册
编修张美和
张美和名九韶以字行江西临江人十三能诗词元至正间隠居教授洪武初辟为清江教谕转国子助教擢编修美和善著书奏对称旨后以疾致仕上亲赐勑曰古之至贤之士修己行仁以为时君之用否则独善其身以终天年或著书立言传之永乆虽不显于当时而光于后世尔美和笃信至善不易其守侍朕左右日与同逰询问典礼以沃朕心柰何年高不能自强不忍任以周旋从卿归老于戱千载一遇古今通言卿善始终不亦美乎廖道南曰予观南征録慨然兴叹嘉熙阳之不辱也及读理学类编乃见其义精而语确美和所得者深矣赞曰炎荒绵邈桂海梧山厥土霾瘴厥途间关允矣熈阳事不避难大江渺茫匡庐彭蠡其道云逺其室伊迩诚哉美和著书逹理
编修髙启
髙启字季廸蘓州长洲人少孤力学工于诗词时张士诚据蘓有叅政饶介者喜延士启方弱冠介见大竒之待以上宾启不之荅乃隠于松江之青丘洪武三年初修元史征启与儒士汪克寛胡翰宋喜陶凯陈基曽鲁颜増赵汸张文海徐尊生黄箎傅恕王锜傅着谢徽充纂修之任书成擢启编修命教勲臣子弟徽字玄懿与启同乡启尝梦与徽承召问予告身后上御阙楼召启与徽敷对详明雅穪简注命启为户部侍郎徽为吏部郎中果如梦所感启辞以少未更事遂与徽俱归赐金帛有差启复居青丘先是蒲圻魏观署史局启与交惬及观守蘓聘启至学宫延访郡中利病多所裨益观罹于祸遂连坐启君子悼之启身长八尺有文武才博羣典为文汪洋浩瀚神嘘鬼吸靡有痕迹其为诗也波起云涌颷号电掣直超脱元宋而上宗盛唐近代诗人未之能及惜其传之不多尔所传有鳬藻缶鸣二集廖道南曰予观苏平仲集善叙事理郁而文质而不俚核而不夸及观高季廸集天趣飘逸莫可羁勒严沧浪所谓诗有别才非关学也诗有别趣非关理也其然岂其然乎赞曰金华之派平仲是传琼芝灿烂玉树聨绵姑蘓之英季廸为最震泽攸潴洞庭攸会平仲之文季廸之诗刘宋而下彼如何其
编修朱濓
朱濂字伯清浙江义乌人洪武三年续修元史乃征濂与儒士赵埙朱右贝琼王彛张孟兼髙巽志李懋李汶张宣张简杜寅殷弼俞同俱充纂修书成擢编修俾授楚王经濂自幼酷嗜考亭之学其见于辞章资为讲觧悉祖述之既而引年归浦阳察阴阳鬼神之奥验性命心情之藴乃即朱子精语编为理学纂言宋濂为之序穪其所见端确所得粹凝嘉恵后学功亦至矣仕终楚府长史
编修傅藻
傅藻字伯长浙江义乌人洪武五年以儒学敎谕征授编修寻改应奉为东宫文学十一年五月皇太子御文华殿命侍臣讲读春秋乃曰诸国之事杂见于二百四十二年间艰于考索乃命藻曹分类聚先周以尊天王次鲁以崇望国次齐晋以表主盟次宋卫蔡陈以原列爵而楚而吴而越则列之于末缮为三十巻进呈上览之喜赐名曰春秋本末是举也校之者典籍刘仲质助教储惟徳稽之者中书舍人朱孟辨宋璲桂慎铸印副使詹希元序之者宋濂也后藻出为武昌知府有恵政终河南按察使
编修孙作
孙作字大雅一字次和常州江阴人自曽祖澄川四传至作家学克彰洪武六年丞相李善长等奏修日厯乃征作与儒士徐一夔黄■〈日上永下〉陈孟旸俱充纂修书成擢作编修作自陈外补授太平府教授复召为助教明年分教中都又明年还成均又明年陟司业著书号东家子宋濂为作东家子传今传有沧螺集
编修张宣
张宣字藻仲其先清河人徙居常州之江阴父端为元江浙枢宻院都事宣十歳善属文读书经目不忘洪武三年与髙启等被征同修元史上亲书其名擢为编修宣为人爽闿润宻而文思浩雄宋濂为撰族谱所著有春秋传义廖道南曰予始逰南廱乃见朱伯清所撰理学纂言于司成鲁公铎及傅伯长所撰春秋本末于司成汪公伟而孙大雅之沧螺张藻仲之传义犹未之见也诸儒夙际皇运弘阐贲文用心亦以勤矣赞曰义乌多贤乃有伯清辞章尔雅玉阙瑶京伯长超越万人之杰沉潜三传乃着本末次和藻仲处于江阴擢颕扬芒辉赫儒林
编修王琏
王琏字宗器其先太原人徙居山东之长山洪武五年以郷举发魁计阶南宫六年正月甲寅上召见便殿命题赋诗诗成穪旨是时举人张唯王辉李端张凤任敬马亮陈敏张翀等至上嘉其才俊遂及琏等十七人俱充国史编修命入文华堂读中秘书赐以冠服车驾时临幸策励取其文亲评优劣日命光禄给膳羞酒浆每食太子暨诸王迭为之主而琏等侍食左右冬夏赐衣各一袭复有白金弓矢鞍马之赐命宋濂为之师九年三月复命琏等摄监察御史事廵行天下紏察官吏贤否谘访生民休戚琏如河南迨归奏对雅穪上意乃谕廷臣曰文华堂诸生如琏者皆异日将相才也宋濂为之字说畧曰宗庙之器贵重实殊夏有四琏殷穪六瑚昔端木氏才堪三卿文章外见以言语穪今生既长局度纯亮发为辞章大河奔放出逄盛治讲学禁中天日照临以照以融豸冠峩峩廵行洛河贪夫夜逃良士笑歌厥用既周由体斯被生尚朂焉庶几不器琏后为御史山东行省叅知政事
编修张唯
张唯江西永丰人曲江张子寿之后也父光逺死于贼宋濂为之志铭唯流寓河南以尚书领首荐擢编修入文华堂肄业唯有儁才同列逊之
编修张翀
张翀字凤举河南人入文华肄业擢编修后教授南阳濒行辞于宋濂曰翀以布衣感上恩遇乔岳匪髙瀛海匪深典教一邦弗穪是惧濂作文送之且穪其沉重有识研穷遗经而造其阃奥可进于道是必有所试矣廖道南曰我圣祖尊贤造士之典于是乎益征矣投戈之暇即建礼贤馆履元之初即开文华堂鸿儒俊髦文物彬彬于戏盛哉今考之入文华者十七人而王琏张唯张翀者頼有景濂为之述也他若马亮任敬陈敏李端王辉不少槩见可惜也哉赞曰虎观天开石渠云宻东璧焜煌西昆赫奕济济多士蔼蔼吉人万邦惟献百度惟贞皇建有极古训是式五星聚奎以兆今日
编修朱右
朱右字伯贤浙江临海人光庭先生九世孙尝逰李五峰陈两峰之门洪武初预修元史大明日厯皇明寳训授翰林编修终晋府右长史所著有白云稿春秋类编三史钩玄秦汉文衡深衣考误歴代统纪要览元史补遗凡若千巻
编修蒋敬
蒋敬字行简其先汴人徙居金陵之锦绣里父成字翁辅孝友之士也洪武初敬为编修同蔡玄受业于宋濂濓既铭其父矣且穪敬为人谦慎重然诺一时名士多与之逰云
编修罗公愿
罗公愿字从善浙江青田人父世昌为处州路教授洪武四年公愿应州辟举以书经试铨曹擢编修转工部都水主事
编修王厘
王厘江西鄱阳人洪武初以明经授本庠教谕征为编修预修元史每承顾问穪旨尝患头风上赐以所御药酒饮之遂愈后知南阳府所著有羣英杂言诸集
编修桑慎
桑慎字仲修世居常州迁嘉兴洪武初擢编修改监察御史贤能廉直孝亲睦姻苦行力学逼扵古人诤廷则有折槛之风諌友则有面折之直以行部海南奏诛卫使张荣坐不避八议罪谪乔安妮置未尝怨怼凡动止合礼琼志穪之
编修董琰
董琰字子庄江西乐安人洪武间为编修迁国子司业廖道南曰予考国史乃得朱孟辨赵埙者以修元史征呉升周孟东以贤良征桑慎陈晟以儒士征俱为编修晟自撰族谱与孟辨孟东俱见宋濂文集而其行义之详弗可考也孔子曰予犹史之阙文也呜呼岂史之阙文尔矣乎赞曰蒋敬谦慎蔡玄敦约王厘遭际朱右弘博下迨罗周董朱为俦赵埙吴升孟东清修桑慎陈晟后先辉映唐虞之际于斯为盛
殿阁词林记巻八
●钦定四库全书
殿阁词林记卷九
（明）黄佐　廖道南 撰
殿阁
洪武十五年十一月戊午仿宋制置殿阁学士以礼部尚书刘仲质为华盖殿大学士翰林院学士宋讷为文渊阁大学士检讨吴伯宗为武英殿大学士典籍吴沉为东阁大学士是月辛酉复命耆儒鲍恂余诠张长年为文华殿大学士皆辞不拜既而全思诚始拜命永乐二十二年九月丁酉仁宗昭皇帝増设谨身殿大学士命太子少傅杨荣兼之其序次华盖殿谨身殿文华殿武英殿文渊阁东阁凡六大学士至今因之而文华殿则不常设左右春坊亦时设大学士云
亲擢
洪武之末翰林不及十数人壬午六月成祖即位首诏吏部及本院举文学行谊才识之士授职闻待诏解缙名擢居近侍召对喜其竒杰敢言益见信用七月侍书黄淮改中书舎人入见上与语大竒之凡侍朝特命与缙立于御榻左以备顾问一日以万几丛脞日御奉天门左室每夕召对至夜分或便殿就寝赐坐榻前论议政事同列不得与闻是时吴府审理副杨士竒在翰林充修史官亦有誉望亲擢为编修已而改给事中金幼孜桐城县知县胡俨为检讨寻升缙为侍读胡靖为侍讲编修杨子荣为修撰而改子荣名荣继又升淮为编修九月遂开内阁于东角门内召七人者谕以委任腹心至意俾入处其中专典宻务虽学士王景辈不得与焉明日赐织金罗衣各一袭时几务孔殷每旦奏事退内阁之臣造扆前进呈文字商机宻承顾问率漏下十数刻始退十一月升缙为侍读学士靖淮俨皆侍读荣士竒幼孜皆侍讲复靖名广永乐元年九月上御右顺门召缙及士竒谕之曰朕即位以来尔七人者朝夕相与共事鲜离左右朕嘉尔等恭顺不懈皆赐五品公服二年正月七人皆赐二品金织衣且劳之曰天下事咸朕与若等同计非若六卿之分理也三月册立储宫进缙为学士兼右春坊大学士奉议大夫淮为左春坊左庶子广为右春坊右庶子皆奉议大夫仍兼侍读俨为左春坊左谕徳仍兼侍读荣为右春坊右谕徳仍兼侍讲士竒以本官兼左春坊左中允幼孜以本官兼右春坊右中允各赐袍笏九月俨出为国子祭酒四年缙坐事去广遂进学士兼左春坊大学士奉政大夫五年二月淮进右春坊大学士仍兼侍读寻进学士仍兼右春坊大学士士竒进左春坊左谕徳幼孜进右春坊右谕徳俱奉训大夫仍兼侍讲十二年淮坐事去十四年四月广进文渊阁大学士荣幼孜进学士三人仍兼春坊原职十五年二月士竒进学士仍兼春坊原职十六年五月广卒十八年闰正月命荣幼孜皆为文渊阁大学士兼学士十九年正月改士竒为左春坊大学士终永乐之世内阁之臣不过五品而华盖等殿大学士亦不复设盖虽不崇以穹秩然皆出于亲擢寄以天下大政谏行言聴得以尽其启沃是故英宗复辟大学士李贤柄政复永乐之旧时修撰岳正每开口论事以世务自许大内廉知其名吏部尚书王翱亦荐之天顺元年六月召见文华殿上见遽曰好问年几何对曰四十又曰正好问何处人对曰漷县人又曰又是北方人问治何经曰尚书上曰是书经尤善问何科进士对曰正统十三年上益喜曰又是我所取者乃顾曰今用汝内阁叅预机务凡事为朕主张许彬老矣不足恃也正顿首辞至再乃出赴阁九月朔御文华殿召太常少卿兼侍读彭时入见令近榻前问曰汝是正统十三年状元邪对曰不才误蒙宠渥拔擢至今感戴不忘因叩头者三又曰第二名是陈鉴第三名是岳正对曰是又问今年几何对曰臣犬马之齿四十二上曰正好用出外吃酒饭时叩首谢命赴文渊阁办事盖前此未尝无亲擢者观此倚毗宰辅礼重儒臣之意可知矣咨询必及其年者岂不以老成谋国必有徽猷新进少年或至败事欤用人慎始如此真可谓后世法
视事
殿阁大学士虽设自洪武中然同在内阁视事则自永乐初年始其坐次不敢正席者以车驾所尝临幸故也天顺中大学士李贤疑与外衙门同将欲正席坐同列彭时不可乃止时常记其事曰文渊阁在午门之内迤东文华殿南面砖城凡十间皆覆以黄瓦揭文渊阁三大字于阁门中间置红柜蔵厯朝训录副本前楹设櫈东西余四间后列书柜隔前楹所李贤自吏部进以傍坐不安令人移红柜壁后欲设公座时曰不可闻宣徳初年驾幸至此故不设公座李曰事久矣今设何妨时曰此内府也亦不宜南面正座李曰东邉会食处与各房却正座如何时曰此有牌扁故为正彼皆无扁故也李曰东阁有扁亦正坐何必拘此时曰东阁西面非正南也李词气稍不平曰乌有居是官而不正其位乎时曰正位在外诸衙门则可在内决不可如欲正位则华盖谨身武英文华诸殿大学士将如何耶盖殿阁皆至尊所御原设官之意止可侍坐以备顾问决无正坐理李语塞然意犹未已踰日上遣中官传恭送孔子并四配像一龛置于中间又数日遣太监裴当送圣贤画像一副来悬于龛后壁上乃罢不设坐焉
几务
内阁叅预几务肇自成祖然惟大学士暨学士而已永乐二十二年八月仁宗立以文渊阁大学士杨荣等辅导久积有年劳乃命升荣为太常寺卿金幼孜为户部右侍郎俱兼前职杨士竒为礼部左侍郎兼华盖殿大学士起前左春坊大学士兼学士黄淮为通政司通政使兼武英殿大学士四人俱掌内制内阁带三品官衔始此九月加士竒少保仍兼前职荣太子少傅兼谨身殿大学士幼孜太子太保兼武英殿大学士内阁位至三孤始此尊师重傅之礼至是极矣十一月士竒复进少傅兼职如故洪熈元年正月淮进少保户部尚书士竒进兵部尚书幼孜进礼部尚书俱兼大学士如故内阁带尚书官衔亦始此是年闰七月宣宗既嗣位罢弘文馆命太常寺卿兼学士杨溥与士竒等同视事宣徳元年三月升行在礼部右侍郎张瑛为左侍郎兼华盖殿大学士九月淮致仕二年二月升行在户部左侍郎陈山为本部尚书兼谨身殿大学士瑛亦进本部尚书兼职如故二人者储宫旧僚也自是每朝必晋陟侍从谓之从龙恩云然山与瑛皆不厌人望山直内阁无何被疎斥即致仕去久之瑛亦改南京礼部尚书六年十二月幼孜卒九年八月溥进礼部尚书兼职如故九月瑛起复入见悯其已老留为尚书兼大学士英宗在东宫天资明睿尚冲年委裘未及出阁讲学故无推恩者正统元年七月瑛卒三年四月士竒暨荣俱进少师兼职如故溥进少保兼武英殿大学士内阁以实录成进官始此五年七月荣卒九年三月士竒卒十一年二月溥卒于是老成尽矣是时侍讲学士陈循进户部左侍郎兼学士入阁叅预几务侍读苗衷侍讲髙榖修撰马愉曹鼐以经筵日讲官皆进侍讲学士与循同视事未几鼐进吏部左侍郎衷进兵部左侍郎俱兼侍讲学士愉进礼部右侍郎榖进工部右侍郎俱兼侍读学士愉寻卒十四年八月鼐扈从北征没于土木之难景泰以郕王监国擢修撰商辂彭时入阁办事及即位藩府旧僚推恩止侍郎不得厕内阁而循榖各进本部尚书兼学士辂时皆进侍读时以忧去又擢户部右侍郎江渊兼学士入阁叅预几务寻又命礼部右侍郎俞纲纲在内阁三月改南京礼部盖朝廷欲修永乐故事擢用诸人然进退亦颇轻矣景泰元年二月衷进本部尚书兼学士寻致仕九月辂进学士十一月以礼部左侍郎王一宁国子监祭酒萧镃各兼学士俱入阁叅预几务寻加循少保兼文渊阁大学士榖少保兼东阁大学士仍兼尚书如故四月命循榖俱兼太子太傅升渊一宁镃俱太子太师辂兵部左侍郎学士兼左春坊大学士一宁寻卒十月命太子太保兼都察院左都御史王文入阁办事外官不由翰林得叅预几务者始此初文与中官王诚结为兄弟谋入阁尝私以语髙榖会有中旨増内阁贠陈循举萧镃祯榖遂举文奏上果用文人皆骇谔四年二月命文为太子太保吏部尚书兼学士寻加少保兼东阁大学士尚书如故七年五月改循兼华盖殿大学士榖文俱兼谨身殿大学士镃进本部尚书兼职如故英宗复辟天顺元年正月命都察院右副都御史徐有贞兼学士入阁叅预几务有贞始名珵由侍讲升任以迎复功故有是命是日升太常寺卿许彬为礼部左侍郎兼学士与有贞同视事明日升有贞为兵部尚书兼职如故诏罪谋立襄藩者王文伏法陈循江渊谪戌萧镃商辂发为民盖事关社稷有所不得已故也又明日升大理寺卿薛瑄为礼部右侍郎兼学士入阁叅预几务又数日榖致仕三月命吏部右侍郎李贤兼学士入阁叅预几务有贞为奉天翊运推诚宣力守正文臣特进光禄大夫封武功伯兼东阁大学士寻改兼华盖殿大学士掌文渊阁事曰掌文渊阁事有贞所自署也阁在御府大内非人臣所可掌矧非军功冐进封爵固占知其不终矣寻进贤为本部尚书兼官如故五月彬瑄转左侍郎仍兼原职六月命通政司左叅议兼侍讲吕原继命修撰岳正俱入阁叅预几务有贞贤坐事左迁贤为吏部左侍郎瑄遂致仕去瑄制行纯悫邃于理学其去也盖见几而作云七月有贞革爵逺窜彬坐黜复贤官视事如故永乐中胡俨自内阁出不复再入再入自贤始也正寻坐事去九月命太常寺少卿兼侍读彭时复入阁叅预几务十二月时进兼学士改原为侍读学士二年五月原进学士六年七月加贤太子少保八月原以忧去十一月卒七年二月升詹事府詹事陈文为礼部右侍郎兼学士入阁叅预几务正统八年正月宪宗嗣位三月复正原职不预几务加贤少保兼华盖殿大学士尚书如故文吏部左侍郎时吏部右侍郎仍兼原职十月时进兵部尚书成化元年三月文进礼部尚书二年十二月命太常寺少卿兼侍读学士刘定之入阁叅预几务是年贤以忧去夺情起视事寻卒三年三月复商辂原职视事如故八月文时俱加太子少保仍前尚书兼文渊阁大学士定之进工部左侍郎兼学士四年四月文卒十月辂进本部尚书定之转礼部左侍郎俱兼职如故七年六月定之卒十一年正月时进少保三月卒四月辂进文渊阁大学士十二年六月加太子少保改吏部十三年二月进兼谨身殿大学士十四年辂致仕去加少保终成化之世又有刘珝万安刘吉尹直彭华弘治中则徐溥丘浚刘健李东阳谢迁正徳中则焦芳刘宇曹元王鏊刘忠杨廷和梁储费宏靳贵杨一清蒋冕毛纪若芳与宇元由逆瑾进者也其末也惟廷和惟储惟冕惟纪预闻嘉靖初政焉以近事尚在人耳目不复悉记夫内阁宻勿之地寄以几务即虞书所谓股肱说命所谓作砺作舟楫作霖雨也始虽以待儒彦而其后则元老巨寮为天下具瞻者乃得与焉百余年来政治枢要实在于此旧制虽不设丞相而世以宰相穪之嗟乎用非其人固足以覆餗然或不见亲且信焉虽有真儒安所宣其效哉
拟旨
唐宋以来臣僚章奏凡有所批答皆臣下代言中书省及集贤院翰林学士専之洪武初始犹设中书省丞相政事由以出纳其后革去分任五府九卿衙门中外章奏皆上彻御览毎断大事决大疑臣下惟面奏取旨有所可否则命翰林儒臣折衷今古而后行之故洪武中批答皆御前传旨当笔即所书天语尚温也永乐洪熈二朝毎召内阁造膝宻议人不得与闻虽倚毗之意甚专然批答出自御笔未尝委之他人也至宣徳时始令内阁杨士竒辈及尚书兼詹事蹇义夏原吉于凡中外章奏许用小票墨书贴各疏面上进谓之条旨中易红书批出御笔亲书及遇大事犹命大臣面议议既定传旨处分不待批答自后始专命内阁条旨然中每依违或径由中出嗣是若正统初年委政中官王振一至于此上下蒙蔽乃及土木之难及天顺复辟每事与内阁面议然后批行弘治末年总览权纲内阁条旨多孝庙御书事陟重大至厪宣问几复国初之旧正徳时批答大率与正统相类今之建议者徒知批答当依内阁所条而不知有面议传旨故事或误以条为调谓调和之义也审尔则是漫无可否以聴上裁惟恐见忤矣岂所望于以道事君者哉茍利社稷死生以之可也
宻疏
内阁宻务有难扬言敷奏者永乐许宻封进呈谓之宻疏己亥十七年十二月己丑学士杨荣宻疏进言十事皆斥五府六部三法司积弊成祖嘉之宻谕荣曰汝言寔切时病但汝为腹心臣若遽进此言恐羣臣益相猜疑不若使言官言之于是得监察御史邓真俾入奏众皆服栗免冠请罪诏诸司即日悛改怙终者不赦盖荣所为奏留中真则受其意也洪熈初改元兵部尚书李庆言于上曰民间马畜蕃盛已散之军伍尚余数多请令朝觐官领之少苏民力大学士杨士竒独宻奏谓朝廷求贤任官今乃使养马而课责与民同非贵贤贱畜之意明日面请内批罢其事不报明日又入对请罢上曰吾偶忘之当即批出不爽也午刻上御思善门谕曰内批岂真忘念卿孤立为众所伤不欲因卿言而罢耳今有名矣出示一章乃按察使陈智所言者命士竒据几草勑止之已领者准洪武中官贠乗例不责生息亏损不责偿未给者止勿给复谓曰继今令有不便惟宻与朕言李庆辈不识大体不足语也二十二年十一月学士杨溥宻疏言事上嘉纳手勑奬谕之曰览卿所奏为国家之计诚合朕心但望卿始终如一知无不言相朕致治以承天休感卿忠恳特用酬报今赐卿彩币一双钞一千贯卿其领之夫事几不宻则害成今日所以委曲为之处者如此而又宠以旌赏真可谓一徳一心矣其后内阁言事循此例类用题奏揭帖不宣闻于外云天顺癸未空中有声大学士李贤宻疏曰传言无形有声谓之鼓妖上不恤民则有此异因条十事上陈英宗嘉纳诏皆从之颁行天下贤又请罢江南所造段疋磁器清锦衣卫囚止各边守臣进贡下畨所遣使臣停中外买办采办诏不从贤执之数四止取前十条行之左右见贤力争皆寒悚同列亦为贤惧贤曰古之大臣知无不言今虽不能尽然至于利害系国家安危者岂可黙黙以茍禄位然圣明亦不以为忤也葢嘉谋嘉猷入告于内与扬言敷奏者不同必利害系国家安危而后言之又与争一事之得失陈一时之利害者不同内阁事功称三杨一李然其所遭际可考也夫惟声色不动而诚意潜孚阅歴既多而识见素定乃可以当此然亦难矣岳正在内阁尝宻言吉祥石亨罪恶二人谮之被黜有士人告之曰先生犯孔子戒矣问之云何则曰未信而谏是也正曰臣被简用置左右责任教诫甚至敢不尽心若子以谏官处我则恐未然夫正之言诚是也沃心之论造膝之谋初不事于表暴而天下自阴受其赐此内阁之所以异于谏官也若先朝委任杨李真可以为万世法
会议
宣徳以前毎有政事与羣臣面议正统十年始命内阁官与各衙门会议遂为例徐有贞曰景泰四年十月诏以河决沙湾久弗克治集左右臣弼暨百执事之官于文渊阁议举可以治水者佥以有贞应上特用之有贞立碑为记近例凡厥时政有大事当会议者该部奏请会如合会儒臣则本院詹事府左右春坊司经局及国子监皆预
缮写
永乐时内阁进学者二十八人皆面稽而身教之王英王直徳器才学尤为侪辈所推首擢为修撰以皆慎宻可任并拣入秘阁书进呈几宻章疏永乐末累擢至讲读学士盖尝试以为大用之地云至宣徳时复増左春坊大学士曽棨俾入直未几棨卒二王亦出理部事缮写章疏之任遂废
书办
大明会典云凡内阁所掌制勅诏旨诰命册表寳文玉牒讲章碑额及题奏揭帖等项一应几宻文书及王府勅符底簿皆制勅房书办文官诰勅及畨译勅旨并四夷来文揭帖兵部纪功勘合底簿等项皆诰勅房书办合用中书舍人等官于本院或各该衙门带俸遇有升迁仍旧供职其有堪别用者亦从吏部推举
阁禁
祖宗规制严宻内阁之禁凡一应官贠闲杂人等不许擅入违者治罪今内阁门额尚悬严旨叶盛日记有云文渊阁宥宻之地外臣非公事不能至廷陛机宜无敢泄者杨文贞文定文敏三先生典刑尚存文贞间遇知巳或问近日外间有何事或某事便否亦甚鲜也后来者则有稍稍传闻于人甚而方面官见辞后必造谒或拘举子入考文字又甚而造膝之言伐言之笔不待莫出禁门而已徧吿多人矣此盖指景泰中之用事者故云然
叅见
凡本院官入见内阁必先使孔目通姓名而后见初授官谢恩后入见例留饭可斋杂记云时官修撰谢恩后偕同年陈缉熈岳季方诣阁下见曹陈苗髙四先生遂留早餐酒饭随光禄寺所供不増设诸先生笑曰此是本院故事儒官清淡只如此盖以僚友待之也其后内阁官尊或有座主门生之分遂今六品以下揖于阶下五品及詹事府官送迎如僚友礼陛朝见朝辞及冬正旦行礼后不暇易服往见焉非公事不复至或议朝政质问可否使孔目请入乃入外官入见亦以公事会典所载凡各衙门领勅官贠俱赴内阁会有勅书方赴鸿胪寺报名辞朝领勑其它则国子监官送书课提督四夷馆送番译文字之类具有定规云
弘文
洪武三年四月庚辰置弘文馆设学士一贠及校书郎等官九年闰九月定官制遂罢之居是职者刘基詹同罗复仁胡镃也仁宗即位建弘文阁于思善门外盖法国初遗意永乐二十二年八月命本院学士杨溥掌之与侍讲王进时承顾问讨论经籍又擢编修杨敬给事中何澄俾预焉又起用检讨陈继凡在阁者五人驾尝临幸讲论经史不倦洪熈元年閠七月溥等奏纳弘文阁印各还原任储闱可之仍命溥与杨士竒等同治内阁事正徳初建议者谓宜仿弘文阁故事特命侍从文学之臣更番入直或召天下名贤文学恬退者一二人如起用陈继之例聴政之暇游息之间时至阁中畧去威严从容询问或讲经书或论古今成败有暇则至不必拘其时有疑则问不必严其礼如是则圣学缉熈义理纯熟凡百玩好自不暇及而所召必皆一时之闻人则亦可以收拾天下之遗才矣此亦祖宗君臣同游之渐未必无补惜论建未及付之空言而已
东阁
正统丁夘诏选本院官之有誉望者入东阁读中秘书修撰刘俨商辂编修陈文吕原等凡十人且特命之侍经筵日在内府进学不倦盖储之以待大用也厥后多为名臣嘉靖丁亥五月朔日食臣道南进陈洪范九畴疏以征时政仰荷御札云翰林官中有才识忠行者日轮二贠入直东阁凡经书史鉴有关君徳者日录所闻以赞朕不逮于是大学士杨一清奏讲大学衍义上特命顾鼎臣讲洪范臣道南讲无逸臣于终篇引吕祖谦论曰天之生万物也健而不息以成悠久之功君之生万民也勤而无逸以成惇大之治故人君之徳在乎法天而已矣我太祖髙皇帝命儒臣进讲无逸谕曰自昔有国家者未有不以勤而兴以逸而废周公是书上自天命之精微下至民生稼穑之艰难以及闾里小民之怨诅莫不具载先事而虑其意深矣朕每观是篇反复详味求古人之用心尝命儒臣书于殿壁朝夕省阅以为监戒仰惟皇上敬天爱民懋学勤政揭无逸豳风于殿亭以绍帝王之心法轸耕夫织女之勤苦以昭圣祖之徽猷虽商之三宗周之三后有不能企及焉者矣尤愿刚健纯粹孚干运之不息含宏光大广天徳之好生明作有功而百司庶府咸贞其度曲成不遗而兆民庶物各得其所中庸曰故至诚无息不息则久久则征征则悠逺悠逺则博厚博厚则髙明慱厚所以载物也髙明所以覆物也悠久所以成物也博厚配地髙明配天悠久无疆臣愚端有望于今日
殿阁词林记巻九
●钦定四库全书
殿阁词林记卷十
（明）黄佐　廖道南 撰
文华
洪武六年开文华堂于禁中以为储材地诏择乡贡举人年少俊异者俾肄业其中正月甲寅选河南第一人张唯上召见便殿亲命题俾赋诗诗成穪旨唯及王辉李端张翀皆擢编修萧韶为秘书监直长赐冠带衣服又明日山东第三人王琏等见召试如之琏及张凤任敬马亮陈敏皆擢编修赐予亦如之受命入堂读书诏赞善大夫宋濂正字桂彦良等分教之上谓曰昔许鲁斋诸生多为宰辅卿其勉之聴政之暇輙幸堂中取其文亲评优劣命光禄日给馔每食皇太子亲王迭为主唯等侍食左右冬夏赐衣及金弓矢鞍马宠锡甚厚濂辈虽司启廸顾诸生皆上所亲教不敢以师道自居一日侍燕闲询及肄业进益濂对曰无如张唯者因备述其隽才请录为弟子员上笑而许之盖同时进者凡十有七人又选成均之秀入武英堂俾练习政事方征彭通宋善王惟吉等皆拜给事中礼遇虽不及唯等然侍从车驾应制被顾问未始异也其后多至执政有声光云
文渊
永乐三年正月壬子成祖命学士解缙等于新进士中选其英俊者俾就文渊阁进学乃选修撰曽棨编修周述周孟简庶吉士杨相王训王直吴绅彭汝器刘子钦余学夔童朴卢翰熊直王道罗汝敬沈升柴广敬王英余鼎汤流洪顺段民杨勉章敞李时勉倪维哲陈敬宗袁添禄二十八人入见上谕勉之曰人须立志志立则功就天下古今之人未有无志而能建功成事者汝等简拔于千百人中为进士又简拔于进士中至此固皆今之英俊然当立志逺大不可安于小成为学必造道徳之微必具体用之全为文必并驱班马韩欧之间如此立心日进不巳未有不成者古之文学之士岂皆天成亦积功所致也汝等勉之朕不任尔以事文渊阁古今载籍所萃尔等各食其禄日就阁中恣尔玩索务实得于巳庶国家将来皆得尔用不可自怠以孤朕期待之意时庶吉士周忱自陈年少愿进学上喜曰有志之士也命増忱为二十九人遂命司礼监月给笔墨纸光禄给膳礼部月给膏烛并钞工部择近第宅居之且命缙领其事数召至便殿问以经史诸子故实或至抵暮方退五日一休沐使内臣随之校尉备驺从人莫不歆其荣艶上时捜竒书僻事以验所学棨等多对诵如流者上甚喜之多所奬赉恒顾羣臣曰秀才辈性子直可亲近缙尝以钟山龙蟠诗试诸人甚称彭汝器所作一日上问捕蛇者说汝器即朗诵于前甚竒其才王训以大江遶金陵赋进上最称之具程试课业大严赏罚而王英王直尤为侪辈所推让葢是时庶吉士隶本院者尚多如孙子良涂顺李昌祺萧省身江铁张宗琏田忠等无虑数十人皆不得与选后上亲征巡狩虽有庶吉士之选如甲申例则而车驾不及亲莅焉宣庙末年鋭意储才自临御以来三科进士数百人援其尤者凡二十八人以应二十八宿时癸丑丙辰诸进士发各衙门观政或奉使出外诏追还选之皆入文渊阁进学其优礼给赐一循永乐甲申之制仍赐御制诗以示勉励
东阁
景泰二年诏选庶吉士并首甲柯潜等二十八人命进学于东阁赐居第给大官酒馔及膏纸费命内阁大臣典领之盖不别立师不出就外公署一如永乐初科故事然车驾未尝亲莅教也五年亦选庶吉士暨首甲孙贤等十八人遂遵正统时例矣
公署
庶吉士在外公署教习始自正统初年内阁奏请学士等官二员教习本院仍行户部给灯油钱兵部拨皂隶刑部给纸札工部拨房屋顺天府给笔墨光禄给酒饭内阁按月考试俟有成效送吏部铨注本院并各衙门职事自是庶吉士教习与文华堂文渊阁时旧规不同其所拨给循故事耳今宜依祖宗时入禁中侍燕闲承顾问上以储材蓄徳为教则下亦必涵养进修自朂不惟人才造就而君徳赞辅有攸赖焉若不得已就外教习领其事者宜奏请专使校雠中秘书曰令有所撰述暇则演习经筵讲章日夕与讨论古今商确经史同异得失且究竟名理归诸身心以行谊相砥励务得其实以为国家用若其学业髙下宜黙成之其或求见邀名则斥而退之勿收匪人以招物议则非惟育材有成效抑亦光昭祖训也茍舍大纲先末艺以诗文记诵为学而道徳政事则忽弃焉授受之际既近于学究而乃设会簿稽勤惰虽严声厉色以督责之亦浅之乎其待士矣正统以来在公署读书者大都从事词章内阁按月考试则诗文各一篇第其髙下具揭帖开列名氏发本院以为去留地致使卑陋者多至奔竞有志者甚或谢病而去不能去者多称病不往将近三年则纷然计议邀求解馆最可笑也弘治癸丑学士李东阳程敏政教庶吉士至院阅会簿悉注病假而去乃赋一絶云回廊寂寂锁斋居白日都消病厯余窃食大官无寸补绿阴亭上勘医书其流弊一至于此又闻之前辈云天顺甲申庶吉士次年相率入内阁解馆大学士李贤谓曰贤辈教养未久奈何遽欲入仕有计礼者抗声对曰今日比永乐时何等教养且老先生从何处教养来贤稍责之即曰吾辈教习虽例该三年已烧却一年矣谓癸未春闱灾故也贤怒甚明日请旨各授职罚礼观政刑部又数月授南京刑部主事礼之言虽近不恭然不可谓无稽者观此则教法不克复旧久矣
考选
考选庶吉士始自洪武乙丑迨永乐初益重其事大率每科必选宣宗时合三科进士亲试之正统丙辰英庙亲选庶吉士于文华殿取萧镃等十二人己未以后罢之至戊辰始纯选北方及蜀士为庶吉士被选者万安等二十人不亲试也自是其事付内阁例取平日所为诗文或翻阅试巻兼采名实礼部会同吏部试以古文暨诗合式者改送吏部读书景泰辛未选吴汇等二十五人甲戌选丘浚等十八人皆兼选南北士天顺庚辰三月上御文华殿召李贤谕曰永乐宣徳中常选庶吉士教养待用今科进士中可选人物端重语音正当者二十余人为庶吉士止选北方人若南方人有似彭时者选取贤出以语时时疑贤欲抑南人因应之曰立贤无方何分南北贤曰果上意也奈何已而太监牛玉复传命如前令内阁会吏部同选时对牛曰南方士岂独时比优于时者甚多也是日考选取十五人南方止三人而江西惟张元祯得与焉天顺甲申选李东阳等十八人自是皆兼选南北士成化丙戌选林瀚等二十四人己丑选费誾等十五人戊戌选梁储等二十八人丁未选程楷等三十人弘治癸丑选顾清等二十人是科清等已发各司观政后乃得旨取自各司者选丙辰选顾潜等二十人壬戌选胡煜等二十人乙丑选崔铣等三十人正徳辛未选许成名等三十三人丁丑选汪佃等三十四人辛巳选道南等二十四人
教书
洪武中宋濂永乐初解缙皆常领庶吉士特与之讲究尔未尝抗颜为师也宣宗时亲教庶吉士考其文艺与永乐时同至正统戊辰乃专命詹事兼侍讲学士刘铉祭酒王询教书自后以为例
考艺
永乐中召试庶吉士文艺多入内殿宣宗尝御文华殿召诸庶吉士试以诸葛孔明可与兴礼乐论亲第其髙下以郑建为首赐寳钞百锭余有差盖仍永乐之旧也正统元年简诸进士入翰林为庶吉士时萧镃以宣徳丁未进士需次于家久乃得召至与焉召试文华殿取镃为首王鉴次之凡二十五人云
斋宫
宣徳五年三月征庶吉士三十人分隶近侍诸衙门如洪武乙丑之制次日引入斋宫御试止用八人仍择进士有文望者预试命题出取士何以得真才论吴节为首范理第二皆上所亲裁在前列者赐白金五两楮币五十缗余有差杨宁等诏归乡读书至九年乃合选二十八人入翰林焉其在六科为庶吉士者自廖庄而下多名士正统后庶吉士止隶翰林然考艺出于当宁者罕矣
竒童
大明会典凡各处举到幼童奉旨送本院读书习字月给米食内阁稽考课业俟有成效奏请擢用其愿科举出身者聴按竒童被荐入翰林读中秘书者始自正统初兵部尚书程信之子敏政及杨一清自楚举荐李东阳自顺天荐英皇出题命对曰鹏翮髙飞抟扶摇之九万敏政云龙墀独对陈礼乐之三千东阳云龙颜端拱位天地于两间上首肯之成化末崇仁洪锺七岁善书有司以竒童荐宪宗召见嘉叹命入翰林充秀才读中秘书
恩荫
天顺元年右都御史耿九畴子裕为给事中建言父子同在要地非宜遂改裕为检讨九畴寻坐事裕亦出为泗州判官正徳中大学士焦芳刘宇改其子焦黄中刘仁嘉靖中席书为礼部尚书改其弟春孙交为户部尚书改长子元俱为修撰编修等官
添设
洪武十六年十月増本院尚书博士二人秩从八品以儒士饶仲恭张庸为之令仲恭于潭王府说书庸于鲁王府说书添说始此
举官
正统元年奏准知县有缺令在京四品以上官及国子监翰林院堂上官各一员从吏部推访除授不职者并坐举主
诸科
正统十四年诏各处儒士照永乐间事例送本院严加考试选用不中者发原籍为民叶盛曰永乐中清江喻行之以文学举试记里皷正统中冯益试事道皆不知所谓莫能措一辞所谓名浮于实君子弗贵者欤如复诸科考艺观徳付诸翰林可也
考贡
洪武十六年二月丙申命天下学校岁贡生员时谏官有言命礼部榜谕天下府州县学自明年为始岁贡生员各一人正月至京从翰林院试经义四书义各一道判语一条中式者入国子监不中者罚之故有此命也会典曰凡考试岁贡生员礼部奏请出题本部官赴内阁领题试笔送巻本院官批定去取送部奏请施行尝闻编修张元贞考校精核岁贡士鲜入格者时服其公云
校职
会典云凡考试愿就教职举人监生吏部奏请出题本部官赴内阁领题试毕送巻本院官批定中否送部奏请施行又云凡各处儒学训导九年考满吏部出题考试初场四书本经义各一道二场策论各一道印封文巻送内阁委本院官批定去处送部奏请施行
汰吏
洪武二十九年四月命本院官会同礼部考国子监六堂师弟子甄别髙下送吏部以次录用其后不知何时遂废永乐中有诏汰在京储司冗官左赞善陈完署春坊事即澡笔书某当留某当去众服其明决然此后亦不闻焉会典云天顺八年奏准吏部都察院会同内阁考察在京五品以下文职并在外布按二司有不公者许科道官指实劾奏又云宣徳七年勑吏员三考满当授官者吏部通引于内府会同六部都察院翰林院堂上官出题南北类试其文义粗晓行移得当书体不谬三事俱可取者为一等二事可取者为二等俱不可取者放回为民当差可斋杂记云东阁为翰林官会揖处一日各部堂上官会考三考吏来集阁下诸同寅遂聮步而出周修撰旋不允七年四月起复学士柯潜为祭酒具疏恳乞终制许之时内阁大学士刘吉起复侍讲陈音劝使终制且与之书云陈升之起复为相制曰闵子绖而服政先贤称得事君之宜晋侯墨而即戎前志谓达变礼之用呜呼升之果何人哉自罗伦之疏传于世而先王制礼之议始严矣
外补
洪武六年编修孙作辞不拜乃乞外改太平府学教授七年编修张翀入对乞外改南阳府学教授永乐中编修李祯改髙州府学教授陈景着改福州府学教授祯以痼疾景着以养母俱乞外而景着得任原籍厥后作起复为司业翀起复为御史贞暨景着未久卒于任英宗时始择文学之臣出任宪司提督学政正统元年修撰王钰自致仕起用擢江西佥事提督学校未几检讨陈璲亦出为广西提学佥事自是本院官乞外者援以为例成化中侍读焦芳编修敖山弘治中编修苏葵检讨李逊学刘瑞正徳中编修余本检讨盛端明张邦竒皆然厯俸稍深则擢副使若葵则以事忤权贵而去者学士王鏊赠之诗曰严生久厌承明直杨亿俄成乞外书盖有所为而发
召试
洪武初南昌县学训导朱善以学行闻本府上其名诏擢为教授八年命天下教职曽被荐擢者赴京师上廷试之擢善第一除修撰十六年十月东昌府学教授冯叡考最除左赞善二十年十一月戊子以河南府学训导葛钧为侍讲学士三十年六月召试行人司副陈性善行人陈成擢检讨他如傅藻袁涣睢稼唐肃等擢应奉孙蕡等擢典籍皆起自州县庶寮成祖入继大统闻桐城知县胡俨有文学召试之称旨改除检讨
殿阁词林记巻十
《四库全书?殿阁词林记》　下　（明）廖道南 撰
　　●钦定四库全书
殿阁词林记卷十一
（明）黄佐　廖道南 撰
官制
国初乙巳年五月己亥设翰林学士正三品侍讲学士正四品直学士正五品修撰典簿正七品编修正八品洪武二年正月戊申定学士承旨正三品学士从三品侍讲学士正四品侍读学士从四品直学士正五品典簿正七品待制从五品修撰正六品应奉正七品编修正八品典籍从八品九年闰九月癸巳诏定百官品级承旨与六部尚书俱正三品学士从三品侍讲学士从四品十三年八月己夘増设检阅从九品十四年五月癸未改正五品衙门设学士一人侍讲学士二人侍读学士二人孔目一人属官侍讲二人侍读二人五经博士五人典籍二人侍书二人待诏二人史官修撰三人编修四人检讨四人革承旨直学士待制应奉检阅典簿十八年三月丁丑命吏部定正官学士一人正五品侍读学士侍讲学士各二人从五品首领官孔目一人未入流属官侍读侍讲各二人正六品五经博士五人正八品典籍二人从八品侍书二人正九品待诏六人从九品史官修撰三人从六品编修四人正七品检讨四人从七品又定华盖殿武英殿文华殿文渊阁东阁设大学士各一人俱正五品班在本院学士上其后简用圣旨自上裁官无定贠而侍读先侍讲则始于此革除年间更易官制仍设正官学士承旨一贠在学士之上改侍读学士侍讲学士俱为文学博士设文翰文史二馆文翰馆以居侍读侍讲侍书五经博士典籍待诏其侍书升七品文史馆以居修撰编修检阅改孔目为典籍创置典簿厅而革中书舍人改为侍书以隶翰林又増设文渊阁待诏及拾遗补阙等官永乐初皆复旧制即洪武十八年所定者也寻命编修等官于文渊阁参预几务谓之内阁渐升至学士及詹事府诸职洪熈元年以辅导任重加升至师保及尚书侍郎卿仍兼学士大学士自后因之或止以侍读等官入预阁事其入阁者虽登穹秩凡厥事公移止穪翰林院焉永乐七年以顺天府为北京本院扈从者穪行在翰林院后定北京为京师遂革行在之穪既建今衙门遂以旧署之在留都者为南京翰林院其南京翰林院止设学士一贠掌之遇有贠缺从内阁推举其后侍讲以上官皆得往掌院事仍设孔目一人若修撰等官或因事始添设焉
官衔
凡列衔学士正五品初授奉议大夫升授奉政大夫勲曰修正庶尹侍读学士侍讲学士从五品初授奉训大夫升授奉直大夫勲曰协正庶尹侍读侍讲正六品初授承直郎升授承徳郎修撰从六品初授承务郎升授儒林郎编修正七品初授承事郎升授文林郎检讨从七品初授从仕郎升授征事郎五经博士正八品初授迪功郎升授修职郎典簿从八品初授迪功佐郎升授修职佐郎侍书正九品初授将仕郎升授登仕郎待诏从九品初授将仕佐郎升授登仕佐郎凡给授之时本院行吏部该司开报奏闻毎佥押奏启止书职名以品级为次序惟纂修及进呈书籍试录等始书散官勲阶凡书必系于职名之下者以所职乃宸翰国史示有尊也若以他职兼本院官则否
职掌
学士之职凡赞阐皇猷敷敡人文论思献纳修纂制诰书翰等事无所不掌侍读学士之职凡遇上习读经史则侍左右以备顾问帅其属以从侍讲学士之职凡遇鹤禁讲究经史亦如之侍读侍讲视侍读学士侍讲学士凡遇左右侍其职亦如之五经博士之职掌易者一人掌书者一人掌诗者一人掌春秋者一人掌礼记者一人人各专门明经同异得失究其指归以备讲读典簿之职掌四库书籍守扄钥以伺明命侍书之职明习六书之法凡遇上书则侍左右以备考订点画音声待诏之职凡遇上宣问文议以备呼召编摩誊冩等事亦如之史官之职修撰掌撰述编修掌纂辑检讨掌检阅凡史事俾专掌焉孔目以首领为职掌言语趍走会计籍书之事粤自吴元年置本院以来官不必备惟侍从儒学之臣最重必如所谓明仁义礼乐通今古乱治文章议论可以决疑定策论道经邦者始可以处之故洪武永乐宣徳间虽待诏孔目不轻授人凡居是职者咸知自重若遽谓官虽有异名其实无异职諰諰焉而有出位之图殊失所以肇建官之意也若乃国史不别置院者尝考周官掌王之八柄之法以诏王治凡命诸侯及孤卿大夫则策命之丘浚曰八柄诏于冢宰内史复掌以诏王盖史官公论之所出爵禄废置杀生予夺之柄有所不公直以笔之吴征谓内史为翰林之职盖以其命诸侯公卿大夫则策命之犹命学士之草制诏也然谓之史乃掌文书赞治之名今制并史馆于翰林其亦此意欤然则圣祖命官之意正与成周嫓隆非徒逺过唐宋而已
詹事
洪武初建大本堂延名儒以教储极与藩王此东宫辅导之始也后乃设辅导官属有同知詹事院事副詹事左右詹事詹事丞左右率府使副使同知左右率府事谕徳赞善文学中舍正字侍正洗马庶子等官皆以勲旧大臣兼之不别设府僚又改赞善为赞善大夫设赞读洪武三年十二月礼部尚书陶凯请选人专任储宫官属罢兼领之职庶于辅导有所责成于是谕以父子一体君臣一心之意遂止十年置通事司设司令司丞十四年三月丁未设左右司直郎十五年设左右二春坊又设司经局二十三年置詹事院以统属之二十四年七月丁未改院为府定设詹事一人正三品少詹事二人正四品丞二人正六品首领官主簿一人从七品录事二人正九品二十九年十一月壬戌増设属官通事舍人二人从九品改录事亦为从九品其堂上官与本院官互兼职事而凡讲读纂修考试等官皆与本院同坊局虽各有印然事则詹事府统之南京詹事府今不设官止设主簿一贠盖詹之为义省也给也省给太子之家詹事之职于内外众务无所不掌少詹事则贰之丞则掌文书以赞之通事舍人掌通谒宾赞禁令之事主簿掌勾稽录事传递云
春坊
洪武初置春坊以为储宫辅导侍从之臣官无定贠至十五年四月丙申更定春坊为左右春坊置左春坊大学士一人正五品左庶子一人正五品左谕徳一人从五品左中允二人正六品左赞善二人左司直郎二人俱从六品右春坊同二十九年十一月壬戌増设左春坊清纪郎一人从八品左司諌二人从九品右春坊同亦与本院互兼职事盖二坊之设犹馆阁也大学士综劝学辅徳文翰记注之事庶子掌宫中并诸藩之适子及支庶版籍行则负玺护驾拜则左右扶掖之谕徳掌侍从赞谕中允掌侍从礼仪较正启奏并监药理刑赞善掌侍从翊养司直掌弹劾绳紏皆汉唐以来旧制清纪掌伺察司谏掌谏诤过失其设也自我洪武朝始
司经
洪武十五年四月丙申置司经局设洗马二人校书二人正字二人二十三年六月命定司经局官制礼部考唐制言太子司经局洗马从五品校书正九品正字从九品其余职官禄各有差洪武禄増多于唐宜从裁减诏正字洗马而下官秩依唐制其俸禄则从时制二十四年七月丁未定司经局官品秩俱仍其旧按典置经局自南梁其后隋改司经局唐为桂坊洗马之洗言先也遇东驾出则前驱导威仪也掌图籍经史之事校书掌雠校经籍正字掌刋正文字与本院互兼职事正字或中书科兼之
制诰
国初百官除授各有诰勑循宋制也吴元年授翰林侍讲学士宋濂制有曰备顾问于内廷叅宻命于翰苑又曰议礼作乐郊庙所资修已及人国家所尚擢登玉署侍讲彤闱凤池兼掌于丝纶麟史仍叅于笔削地天交泰有资翊赞之功云汉昭回共致文明之治洪武元年正月庚子授翰林学士陶安诰有曰国家之立必有一心之臣尊戴匡辅用能张其纪纲植其表仪正其名位善其辞命基图以大国家以安又曰开翰苑以崇文治立学士以冠儒英重道尊贤莫先于尔是用擢居宥宻俾职论思兹特赐以宠章用昭国典尚其勤于献纳赞我皇猷综理人文以臻至治其眷注隆重如此尝考翰林之名昉于扬雄所为赋学士出礼凡学世子及学士必时唐人始以命官所谓待诏供奉北门学士与学士院亦惟以言语文字为职未见其为国家轻重也宋元因之至我朝倚任益重凡议礼制度考文大柄一以付之论道经邦硕辅由此其选而政之枢要史之权衡皆所综焉观诸诰命词有足征矣又按永乐末仁宗即位大学士杨士竒等进升少保本院以士竒等所受诰进呈乃亲取笔重増二语曰勿谓崇髙而难入勿以有所从违而或怠顾士竒等曰此实朕心卿其勉之士竒对曰圣徳能容臣等敢不勉昔富弼有言愿不以同异为喜怒不以喜怒为用舍成汤改过不吝所以为圣人愿今常以古人为法吾皇上下之交真若元首股肱相须而成是又万世圣子神孙所当鉴也
御箴
宣宗章皇帝宣徳七年六月亲制翰林院箴其文曰廷有司言自周则然后世袭用愈宻而重策命所出讲学所资机务之严于度于咨代有贤哲博闻明识克励翼之用光厥职咨尔儒臣朝夕左右必端乃志必慎乃守启沃之言惟义与仁尧舜之道邹孟以陈词尚典实浮薄是戒谋议所属出毖于外心存大公罔役于私昔人四禁汝惟励之献纳论思以匡以益以匹前休钦哉无斁大哉纶言表彰万世守官者所敬遵也今揭于院之后堂朱髹漆榜字用金涂之
公署
公署为聴事而设吴元年建官以本院为近侍衙门故公署虽在外而寮属相聚恒在馆阁洪武初建翰林院于皇城内学士而下晚朝退即宿其中扁曰词林其后兼考唐宋制度诏改建于皇城东南宗人府之后詹事府居其次洪武二十六年十月兴工至二十七年十月辛巳告成诏皆赐宴落之今为南京翰林院永乐中行在本院官仍在禁内供奉不别立公署正统七年八月有诏复建于京师长安左门外玉河西岸銮驾库之右而东岸则为詹事府焉命中官陈姓者督工踰年落成正堂三间中设大学士学士侍读学士侍讲学士公座左为史官堂右为讲读堂首领官房在仪门之外之右学士杨溥辈为诗记其事然同寮相与毎朝毕本院官立东阁前竢大学士至入阁中讲读史官皆序立圜揖而退五经博士而下揖于阁外出复序立于史馆前亦圜揖揖毕各书公会乃入馆修书待诏诸寮日昃而出公署惟履任斋宿始一至若掌印官查理公移收放俸粮则莅院视事按唐制翰林院在银台之北后复建东翰林院于金銮殿之西因曰銮坡盖随乗舆所在而迁取其便耳正厅曰玉堂中设视草台毎草制则具衣冠据台而坐后以车驾经幸不复如此但存空台而已玉堂云者汉有玉堂殿待诏金马门近之李肇翰林院志言居翰苑者皆谓凌玉清遡紫霄岂止于登瀛洲哉亦曰登玉堂焉然未有榜至宋太宗乃御翰书飞白玉堂之署四字赐之今制虽不尽然私记往往犹曰玉堂视草用故事也嘉靖戊子始建御制五箴碑于敬一亭亭树于堂之南左则刘文定井井之外为莲池右则柯竹岩亭亭之前为土山
朝房
本院朝房在午门右第六区每候朝则殿阁大学士本院学士讲读官史官皆在焉詹事府朝房在午门左第十八区每候朝则詹事少詹事府丞左右春坊官司经局官皆在焉皷初鸣严各诣棕蓬下序坐候皷终严而入其后本院学士候朝亦在詹事府朝房成化中学士王献掌院始奏闻复取内侍之署又有外朝房在长安左右门外以待漏云
史馆
圣祖初建国爰重史事设起居注甲辰年十月以宋濂魏观为之日侍左右记言动及正位后刘季道由明经任郭传由翰林应奉任范常由直学士任蒋学阎钝蒋子杰由举人任熊鼎由考功博士任陈敬由编修任未几革之洪武十四年九月己丑诏复置起居注秩从七品以儒士单仲佑任焉二十四年詹同犹为起居注其后竟废令本院史官兼之每朝则立班记事入馆则载笔以从书动以为日厯书言以为寳训永乐中王直在翰林犹从事于记注宣徳后寖以废矣今史馆凡十所在东阁之右中藏列圣实录古今书史每被命修书则本院官日聚集焉成化弘治中臣僚累建言欲复起居注之旧或欲即命史官记时政于其中如宋朝政房之制皆未举行夫世之门生故吏于其所尊事者犹编有语录谈记矧圣神盛徳大业焜耀如日星胡可无述乎在洪武时日厯寳训常勤删述其旧迹犹有可寻者祖宗旧制所当复也
视篆
本院印信系铜铸方二寸四分厚四分五厘九迭篆文其在南京者则加南京二字詹事府亦铜印方二寸七分厚六分左右春坊司经局铜印制度俱与本院同文渊阁别有印其印银铸方一寸七分厚六分其文玉筋篆文也各衙门印皆用于行移中独内阁印惟机宻文字钤封进至黻座开拆始用之近世讹传此印为司礼监所夺甚或形诸章奏归咎三杨盖不考之过云
文移
本院公文凡行六部用呈三品衙门用平关应有行移俱由该部转行其呈关俱有定式见大明会典其它常务则用手本如官吏职役铨注给授散官勲阶则行吏部俸粮则行户部领朝叅牙牌行礼部关皂隶柴薪则行兵部俱用本院印若左右二春坊司经局每事或呈行詹事府或径行不相关白云
序秩
本院官与詹事府坊局官多互兼职事以品秩尊卑为序若非兼职而品秩同者先书本院官然后及詹事府坊局官如学士则序于春坊大学士及庶子之上侍读学士侍讲学士则序于谕徳之上侍读侍讲则序于府丞中允之上修撰则序于赞善司直之上典籍先清纪待诏先司谏录事通事舍人盖亦然也此为修书考试等事书职名而言若平居相与则惟序齿
会坐
公朝凡侍坐公燕序坐本院官及詹事府坊局官皆以品级论若候朝入馆则学士自为一类讲读史官自为一类宫坊官僚亦以其类相叅天顺以前为然厥后座主门生颇妨起居乃以一科为一类序坐惟以齿不以官李东阳田今之诸曹百执事各有长属以法相视事有禀白唯唯而退候事竣輙俛首去不敢漫及他其势分悬絶固殊也惟馆阁以道徳文字为事虽师保耆宿位尊望重亦与后进相宾主誾誾侃侃各中其度喜有庆行有饯倡和聮属亹亹不厌此词林盛事也
殿阁词林记巻十一
●钦定四库全书
殿阁词林记卷十二
（明）黄佐　廖道南 撰
朝叅
洪武中常朝御殿命本院官序立居文武第一班之后近上便于观听凡遇上御奉天门则立御榻之左皆常服朝朔望上御奉天殿具公服随班行礼毕诣文华殿朝东宫永乐初令内阁儒臣侍立金台东御三殿皆升殿赐燕宅忧则御西角门如常朝制正统初内阁官始移下贴御道之东序立本院官则序立丹墀之东第一班御西角门亦如之永乐中午朝御左顺门既升御坐内官设案内阁及本院侍班官俱于案西序立晚朝或御右顺门仪节亦如之宣徳以后上御门早朝退御便殿景泰中复御午门而晚朝遂废大学士王鏊论视朝曰在易泰之象曰上下交而其志同否之象曰上下不交而天下无邦下之情达于上上之情达于下所以为泰交则泰不交则否如近世止于视朝数刻遥相唯诺君或不识其臣臣或不得交一言于君上下之间不过章奏批答相闗接刑名法度相把持而已非独沿袭故常亦其地使然也本朝视朝于奉天门未尝一日废可谓勤矣然堂陛悬絶威严赫奕将军持鈲台史纠仪鸿胪举不如法通政司引奏上特是之命所司知之而已谢恩见辞惴惴而退未尝问一事进一言此无他地势悬絶虽欲言无由言也今欲上下之交莫若复古内朝之法葢周之时有三朝库门之外为外朝询大事在焉路门之外为治朝日视朝在焉路门之内曰内朝亦曰燕朝玉藻云君日出视朝退适路寝听政说者以为视朝而见羣臣所以通上下之情听政而适路寝所以通逺近之情汉制大司马左右前后将军侍中散骑常侍诸吏为中朝丞相以下至六百石为外朝葢外朝为尊中朝为亲也唐皇城之北南三门曰承天正旦冬至受万国之朝贡则御焉葢古之朝也其北曰太极门其内曰太极殿朔望视朝在焉葢古之中朝也又北曰两仪门其内曰两仪殿常日听朝视事葢古之内朝也宋时常朝则文徳殿五日一起居则垂拱殿正旦冬至圣节称贺则大庆殿赐宴则紫宸殿或集英殿试进士则崇政殿侍从以下五日一员上殿谓轮对则必入时政利害殿引见葢亦三朝之遗意焉夫天有三垣天子象之中朝太微也外朝象天市也内朝象紫微也国朝朔望正旦冬至大朝会则奉天殿即古正朝也常朝则奉天门即古之治朝也而内朝独缺圣祖时御华葢谨身武英等殿筵宴奏事则内朝也而今久不御三殿深严人臣鲜或窥焉故上下之交絶而不通天下之弊由是而积臣愚欲于常朝之外于便殿之侧仿古内朝之法或三日或五日一御焉外朝或可间歇内朝必以时举六部诸司以次奏事难决者或从容问之大臣一日次起居侍从台谏五日一员上殿轮对或不时召见凡谢恩见辞咫尺相对略去威严上不难于问下不难于对人才贤否政事得失风俗美恶闾阎疾苦古今治乱皆毕陈于前如此则上下之情可通内外之壅蔽可决天下之事无不可为矣
侍宴
洪武三年七月礼部尚书崔亮奏准凡朝会赐宴文官三品以上武官四品以上上殿者赐坐墩其退朝燕闲行幸之处勋旧之臣文学之官赐坐者仍加绒罽绣褥九年定学士承旨于六部尚书之上学士在光禄卿之上侍讲学士在侍郎之上时正官列卿先侍郎故也其后学士虽五品犹先尚书焉十六年十一月甲寅诏定朝叅官员坐次凡奉天门赐坐六部侍郎应天府尹国子监祭酒翰林院宫谏官佥都御史坐于西角门东向若华葢殿坐于鹿顶外东西向至永乐以后御三殿或便殿行幸悉赐坐惟弘熙宣徳二朝始以尚书侍郎兼学士官于是学士非兼三品以上职者乃坐其下正统以来接见儒臣之日少故侍坐之仪遂废若郊祀庆成大宴羣臣学士升殿侍坐在文职四品之上本院及詹事府坊经局宴官在六部侍郎之次中左门侍坐修撰等官在六科给事中之上本院带俸官在太常寺博士之上詹事府主簿中书舍人在鸿胪寺署丞之上丹墀东序坐正统三年特命侍讲一人升殿列学士之下成化四年令修撰等官凡近侍风宪者叧列于丹陛下之东西稍北而庶士与焉
燕会
本院官铨注后吏部题本以到任管事请旨俞允具公服谢恩择日诸公署与同寮相见谓之到任本院自内阁大学士至孔目皆出燕钱置盛筵于后堂用乐大学士列坐于上新任者坐于前之左讲读坐于前之右史官皆傍坐公燕之盛葢诸衙门所未有又数日回席比前加盛若首甲则状元出燕钱倍第二第三人谓之聚奎燕其后并在一日同寮先设小席以待新任者序宾主东西列坐饮数行即彻去就新任者之席劝酬大率成礼而已然五品官至博士以下不预惟讲读史官在焉非旧典也聚奎之燕或久乃举行云庶吉士入馆则内阁大学士而下皆送至外公署备燕席待之诸士亦回席然不谓之到任者以非职官故也
殿班
国朝谨身华葢奉天三殿百官行叩头礼毕本院官用学士侍读学士侍讲学士侍读侍讲修撰编修升殿侍班洪武二十四年三月辛未诏文武官除分诣文华殿启事外凡遇升殿合用履鞋照依品级侍班有违越失仪者从仪礼司纠劾东班则六部掌印官本院官及春坊学士尚寳司西班则五府等官及给事中中书舍人正统以后惟圣节冬至正旦大朝贺及颁诏进书册立册封始御奉天殿其侍班惟用修撰编修检讨等官四员是日早具朝服履鞋同导驾给事中纠仪御史等官鼓初严先入循殿旁至华葢殿前候驾出鸿胪寺奏执事官行礼礼甫毕即趋出复从殿旁趋入奉天殿内北向立后双炬自中前导驾至上升寳座导驾官分东西立即趋至寳座之东西向与中书舍人对立候行礼毕自殿门以次趋出若东宫千秋节及冬至正旦朝贺亦用修撰等官二员与春坊司经局官对立侍班于文华殿行礼云
奏事
洪武三年七月己亥礼部尚书崔亮奏凡诸儒官于御前奏事或进呈文字退立二三步毋辄近御案凡立必于东西隅不得直前制曰可永乐四年令六部及近侍官有事当商略者皆于晚朝陈奏景泰二年令午朝翰林院先奏事学士周叙尝上疏曰臣职叨班行伏见永乐洪熙宣徳三朝临御大班既退即于门上说事各衙门官轮流向前君臣相与商确政务罄尽所言人懐畏惮而事几不泄成宻勿庙堂之美自正统以来王振擅权独立在旁于是辅弼大臣及近侍官员不得召对亦不敢尽言以致醸成今日之祸宜令羣臣依旧制轮流向前说事止与敷对者令知他人不得预闻庶得吐露肝胆而不宣泄于外然竟莫能行今按杨士竒所録曰翰林诸臣奏事退如此之类不一而足今上召问大臣多于文华进讲后或御无逸殿及太髙玄殿尝问辅臣李时曰道南欲令同鼎臣教庶吉士何如时对曰宋仁宗欲用苏轼典制韩琦以为太早今道南才识俊茂须久养之大用未晚上曰朕御书文札今道南编纂时曰然他日辅臣荐余光有才上曰余光未必如道南卿何以此对后御咸阳宫圣谕曰礼部覆道南庙议何乃坚执遂唯唯而退
便殿
国初信用儒臣谒见无时毎出御奉诸门有奏事常规退御便殿有特以事入诣奏者许径入洪武二十九年五月戊寅命詹事府翰林院尚寳司中书舍人六科给事中仪礼司于午门内入者各给牌为验已而罢之使近侍官得日至便殿奏事永乐二十二年八月杨士竒新改华葢殿大学士谢恩毕闻惜薪司奏准北京山东枣薪八十万供宫中香炭之用士竒入将奏之时蹇义夏原吉奏事未退上望见士竒笑谓蹇夏曰新华葢学士来奏事必有理试共听之士竒言诏下裁两日今闻惜薪司传旨赋枣八十万得无过多虽是岁例然诏书所减除者皆岁例上喜曰吾固知学士言有理吾数日来宫中事丛脞此是急遽中答之不暇致审即命减除四十万景泰中侍讲刘定之抗疏言凡政事有早朝未及决者宜日御便殿使近臣侍于侧大臣奏于前言官察其邪正而加纠弹史官书其言动以示惩劝君臣之间询谋互相可否以求至当此前代故事祖宗成法也遵而行之则剖决万几日益以熟审察百官日益以明圣政益新天命益隆矣若乃仍如前日无事但以奏本进入拟旨批出臣恐偏听生奸独任成乱治化无由时雍也疏上不省今按圣祖时出入禁御以至临朝侍臣侍从者有所拟议欲修播告则翰林院官承旨草制中书舍人当御誊写谓之副墨尚寳官用寳实时发行若有憸邪在侧或事当叅驳则六科给事中十三道御史抗声于御前执奏谓之对仗弹劾云
入直
洪武永乐洪熙宣徳四朝近侍官轮班入直若本院官则日在馆阁吴况刘三吾胡广杨士竒胡俨王英王直辈尝有内直倡和诗曽棨东华门内新馆初成入直有作云东华楼观郁岩嶤髙阁新成抗碧霄秘府图书金作匮御沟流水玉为桥草分碧色承殷辂鸟弄歌声和舜韶当直几畨清坐乆隔帘时有御香飘葢当时车驾尝临幸馆阁故也不独宣召燕对与供奉文字而已
宿直
洪武三年剖符封功名命学士宋濂议五等封爵宿大本堂讨论达旦永乐中内阁七人者常召至燕寝论事或命假寐至达旦始出成祖出狩崩于榆木川仁宗命尚书蹇义夏原吉学士杨荣杨士竒侍读王直侍讲王英同定大丧礼议国政宿内阁者凡七日今上御西苑仁寿宫命内阁大学士入宿延和门内直房
侍逰
圣祖制大诰首以君臣同游为言故当时儒臣毎侍上游观禁苑凡亭楼台阁靡不登眺以通上下之情成地天交也学士宋濂尝侍游后苑观获上曰农事成矣对曰国以民为本民以食为天陛下知稼穑之艰难念生民之疾苦实盛徳也洪武六年正月丙午上御武楼召御史中丞陈寜太子赞善大夫宋濂赐坐左右谈嘉祥之应勅中使人取所储膏露于宫中盛以翠罂玉洁珠圆世所未覩已而舁爨器至用金杓炼水二升火既匀水势成涛上起自龙帐中亲启罂以投须臾融化与水为一上取杓倾泻二内侍举幕承之渣滓巳静重漉以绛纱囊上饮一爵而分赐宁与濂焉且曰此天地至和所凝也卿等服之去沈疴享遐龄矣宁等饮毕奠爵于几顿首而退赋甘露浆诗以侈其荣濂所陈说不为隠蔽尝曰君犹父也天日其可欺邪一日上问曰卿昨饮酒座客为谁馔为何物濂悉以其实对上笑曰卿饮时朕令人视之果如卿言卿信不欺我久益厚之每燕见必命坐赐茶每旦令侍膳询访旧章讲求治道或至夜分乃退永乐中学士解缙胡广等七人每令节燕闲陪驾幸东西二苑登万岁侍宴广寒殿泛太液以为常多为歌诗以纪之宣宗时宸游尤多宣徳七年七月上登万岁山坐广寒殿召翰林儒臣侍命周览都畿山川形势即毕上谕以元兴之故曰兹山兹宇顺帝所日宴游者也岂不可感侍臣叩首曰纣之荒周之监也又尝召游太液池上亲射鳬获之命以羞侍臣英宗复辟始命诸大臣同游天顺三年十月十日内阁学士李贤彭时吕原扈驾校猎南海子海子距城南二十里方百六十里辟四门缭以崇墉中有水泉三处獐鹿雉兎育其中籍海户千余家守视每猎海戸合围纵骑士于中亦所以训武也是日扈从官皆蒙颁赐獐鹿雉兎而内阁比诸人差厚云四年四月六日辰刻上御南熏殿召尚书王翱李贤马昻学士彭时吕原五人入侍命内侍三人鼓琴上曰琴音和平足以养性情曩在南宫自抚一二曲今不暇矣所传曲调得于太监李永昌经事先朝精于琴是三人者皆不及也贤等对曰由此不辍亦可精矣因顿首曰愿皇上歌南风之诗以解民愠幸甚上起入赐厢鹤顶博带举授五人者皆叩头谢二十日上御西苑阅武臣骑射召贤五人侍是日所阅皆侯伯都督都指挥指挥隶三营把总管操者总兵官会昌侯孙继祖广宁侯刘安怀宁伯孙镗都督赵辅具名籍进呈令逐一驰马射箭以三箭为率上亲按籍记中否比中例试毕赐钞有差总兵暨贤五人各赐钞十二月阅御监勇士骑射亦如之自是将士咸感徳畏威知所奋励云常观君臣之际上贵致其礼下贵尽其诚若私眤媟亵流连光景殆非圣祖所谓同游之初意也巳嘉靖十二年四月十三日上御环碧殿试演马歌曰朱夏纔入四月中乗闲试马出深宫惟兹七马壮且雄登霄未可拟跳涧或峥嵘爰因演步至环碧命诸左右来辅弼同游同游兮祖训昭赞襄赞襄兮须竭力朕非商髙宗诸辅勿我弃旱为霖兮羮作梅启心务期沃朕心俾令汤孙继祖烈庶几政化维日新
燕和
洪武二年十一月上御外朝召学士宋濂危素詹同等饮亲御翰墨赋冬日诗诸臣皆和焉六年开局禁中修大明日厯十一月十五日御史中丞诚意伯刘基偕学士宋濂詹同侍上燕干清宫之便阁同被酒而还时善书监生黄昶在馆同爱其有俊才赋诗赠之字大如斚少选奉御传宣召濂等赴右顺门会上适乗辇而坐同余酲犹未解上谓之曰卿醉犹未醒邪同对曰在史馆中犹能赋诗赠黄秀才谓昶也上曰诗何在同对曰在史馆中上顾濂亟取之既上奏上笑谓濂曰朕即和同诗卿当为朕书之濂于是受命书焉同诗不过称昶才美而御制诗则并及君臣燕饮之故濂归与昶言之以为词垣盛事八月甲午上观水有上秋水赋者言不契道乃更为之赋成召学士宋濂等观之且令各撰赋以进濂率同列撰成俱于东黄阁次第投献上皆亲览焉复加品评于其间已而赐坐勅大官进天厨竒珍内臣行觞上顾濂曰卿何不尽饮濂出跽奏曰臣荷陛下圣慈赐以醇醪敢不如诏第臣年衰迈恐志不慑气或愆于礼度无以上承宠光尔上曰卿姑试之濂即席而饮将彻上复顾曰卿宜更釂一觞濂再起固辞上曰一觞岂解醉人乎卒饮之濂举觞至口端又复瑟缩者三上叹曰男子何不慷慨为对曰天威咫尺间不敢重有所渎勉强一吸至尽上大悦顾濂颜面变頳顿觉精神霞飘若行浮云中上复叹曰卿宜自述一诗朕亦为卿赋醉歌二奉御捧黄绫案进上挥翰如飞须臾成楚辞一章濂既醉下笔倾欹字不成行甫缀五韵上遽召至前命编修朱右重书以遗濂遂谕曰卿藏之以示子孙非惟见朕宠爱卿亦可见一时君臣道合共乐太平之盛也濂行五拜礼叩头以谢上更勅给事中宋善等赋醉学士歌云宣宗尤喜为诗初即位起学士李时勉而任用之一日幸文渊阁赐诸学士饮呼时勉谓曰卿非朕安得饮此酒时勉顿首谢他日侍游东苑上赐时勉酒酌以御瓯时勉顿首辞曰臣可与陛下同饮不敢同器上悦命易以银爵既醉上出御制诗俾赓之宣徳六年上御制诗一章赐尚书胡濙蹇义大学士杨士竒杨荣且曰朕茂膺天眷惟尔四人赞翼之功赐宴尽欢而罢明日士竒荣各奉和以献又尝召大学士黄淮燕饮万岁山淮献诗他日陛辞复燕饮于太液池御制长歌以赠焉语在第五卷嗟乎虞廷喜起巻阿游歌不闻乆矣至我朝而续夫燕所以示慈惠也诗所以道性情也燕饮赓和之际而至情蔼然逈出千古祖宗盛时上下之交有如是哉
召对
祖宗以来凡燕闲执政大臣左右近侍时常召见英宗嗣位此礼遂废惟有大事则传奉召之问对一二语遽出景泰中大臣専擅英宗复辟始知其由乃亲决章奏日与学士李贤议之凡便殿入奏旧规每朝退独进不待呼召径诣入见以承顾问然同列彭时吕原恒不得与焉上尝谓景泰不理政务或用人升官谢恩不知所以文武大臣未尝接言上下之情如何得通贤曰自古明君常与大臣相接若接贤士大夫之时多亲宦官官妾之时少天下何患不治上曰如此天下岂不治安又李东阳曰东阳自乙卯承乏内阁时孝庙临朝渊黙自朝叅复命经筵日讲之外罕接天颜凡有拟奏陈说答问之类每用本票揭帖大则具题本虽日积月累往往不能尽弘治十年三月二十二日朝食前忽遣太监韦泰驰至阁亟呼曰宣四先生叩其故曰不知臣溥臣健臣东阳臣迁亟具衣冠至文华殿叩头毕上曰近前于是直扣御榻司礼监取本皆环跪于案侧上曰看文书诸中官取本付臣溥等各一本上曰与先生辈计较臣溥等看毕相与议定又分置朱砚朱笔授片纸数幅于臣东阳臣迁批辞以次陈奏得允乃録于纸上以进上览毕亲批本面或更定二三字或删去一二句皆应手疾书宸翰清逸畧无凝滞上挥余本谓左右曰此皆常行事不过该衙门知道耳乃皆叩头退上顾左右曰吃茶出文华殿尚膳监捧茶以俟葢时出急召未有宿办也自是平台暖阁稍稍召对并及部院大臣询其政务若欲复祖宗之旧者及孝肃太皇太后之丧议礼考文乆或移晷多或连日蔼然若家人父子上既明习国事天语严宻议论层出或累数十句臣下虽承欢造膝欲尽一二语至无间可入或不竟其辞而退退而寻绎所受亦不能悉记
召慰
编修杨士竒始入内阁每敷对望见天威犹有惧色成祖召而慰之曰朕知尔文学亲擢于此尔但尽心勿自疑畏英庙既复位御文华殿召大学士髙榖学士商辂谓曰朕在南宫知尔二人无偏向心如今正要用尔宜用心办事成化四年彗星见言官劾内阁大臣商辂等辂遂求退宪宗谓曰朕用卿不可欲加人言至诘责言者曰唐太宗用王魏朕用商辂有何不可欲加谴调辂奏言臣尝劝陛下优容言官已荷嘉纳如修撰罗伦辈复请召用今因论臣而交责之如公论何上以为然乃释言官不问召辂至御座前慰谕之
殿阁词林记卷十二
●钦定四库全书
殿阁词林记巻十三
（明）黄佐　廖道南 撰
宸翰
圣祖尝出御制诗文以示词臣太子正字桂彦良即大声诵之琅然左右惊愕学士承旨詹同私戒之上闻之谓曰儒者事君正当诚意毋事矫揉也又尝出御制勑使彦良指摘彦良受命尽言洪武二十年二月甲辰御注尚书洪范成先是命儒臣书洪范揭于两庑座右朝夕观览乃自为注至是成召赞善刘三吾曰朕观洪范一篇帝王为治之要道也所以叙彛伦立皇极保万民叙四时成百谷本于天道验于人事箕子为武王陈之武王犹自谦曰五帝之道我未能焉朕毎为惕然遂疏其旨朝夕省览三吾对曰陛下留心是书上明圣道下福生民为万世开太平者也宣徳七年七月宣宗燕闲阅内库书画得元赵孟俯所绘豳风图因赋长诗一章召翰林词臣示之曰豳诗周公陈后稷公刘王业之由与民情早晚之宜以告成王使知稼穑艰难万世人君皆当鉴此朕爱斯图为赋诗欲揭于便殿之壁朝夕在目有所儆励尔其书于图之右九年十二月宣宗退朝御文华殿召少傅杨士竒等出御书洪范篇及御制序文示之且谕之曰所论或未当卿等当直言勿隐士竒等对曰圣谕皆当真得古人精藴上曰朕在宫中虽寒暑不废书册士竒等对曰帝王勤学问则宗社生民有赖矣惟愿陛下始终此心上笑曰卿等亦常须直言朕不为忤嘉靖十年九月十五日今上命书周公无逸篇于西苑无逸殿壁叙曰无逸殿之所作者寓戒逸之意者也夫劳者人之所共恶逸者人之所同好故周公以是告戒成王者也朕于今年春因命西苑隙地耕耨之以举农事卜吉择皇祖文皇帝旧宫之迎和门内之南建帝社稷坛以祀帝社帝稷每岁春告秋报行礼宫门外之东建殿亭一区殿曰无逸亭名豳风围以小厦垣墙迎和门外之南作一亭曰省耕以备朕时省之小憇于此又于北之空地起仓厫一座曰恒裕前为一亭曰省敛之所工起于春三月之十六日讫于九月之十五日殿中壁奉刻我皇考睿制农家忙律附以朕所记于末左书周公之书无逸篇北书朕之所作题豳风图诗告成朕亲为此记以示将来夫斯作也非朕所伪饰而为之也于以思皇考之圣训俾不至失忘后世以体朕此意庶知以劳而多兴逸而速亡知农事之艰难民命之所系国本之所闗上至郊庙粢盛之所供下及于官禄百需之所赖皆在此务勤励己劝示于民亿载之休永安盘石之固未必非为政之要务者故记之垂后云尔又曰殿之作与夫工之始末已载于左朕于是复以无逸之义而申说之夫逸者人君之大戒也何谓安逸自适人之常性孰不欲髙枕晏卧于终日游情于声乐之场放恣于酒色之地以为嬉娯恬快而无所劳困殊不知昏荡其性者以此懈堕其志者以此戕身伐命者以此危家亡国者率以此至于失礼丧义悖亲违君伤伦败俗皆自逸肆中来故曰晏安如鸩毒朕虽冲弱每以此为大防故取周公之无逸一书七月一诗揭于殿亭夫公之意以稼穑之艰难与小人之依告于王意葢谓譬农家后生不知祖父之勤而以逸失之况人君之宫生内长者安可不思祖宗创造之艰而耽于逸豫乎亦以使首先以农桑为重王业之基实在乎此朕罔知特以务先自励而风天下以及置蚕室于迎和门内之北立先蚕坛于此毎岁命皇后率宫职行祭告采桑礼于中庶使此心不敢怠忽以寓勉力之意耳若夫思圣祖创建之艰难保洪图于永固则在于敬天恤民亲贤讲学修身以端化本正心以贞治原持其敬协乎一以求不负我皇天与我皇祖之所付托及我皇考之所垂望者在是矣朕不徳尤望臣邻之所匡赞凡覩斯者勿以文害意以答朕之望焉故为说
制诰
翰林职代王言唐以应奉文字待诏北门与中书舍人分掌制勅谕诰两制宋始有知制诰之名然初入院者旋即得迁其后试博学宏辞科者始获任用然属之中书国朝两制悉归本院非鸿儒歴显秩者不得掌而以中书主誊写呉元年十二月乙丑上命开读诏赦前期翰林院官承制草诏及文武官除授合用诰命勅命皆即日撰写故学士陶安宋濂辈皆曰制诰于时封拜无虚日安等尝拟撰诰命千余首以待而犹不足乃使诸儒士在馆者分局代为之其后定一考封赠之制初除授所领诰勅皆革去于是其务稍省矣永乐初内阁七人掌内外两制杨荣金幼孜诸人自署职衔亦曰知制诰用洪武时故事也仁宗始命内阁専典内制而择学士一人専管文官诰勅正统以后罢之文官诰勅皆属内阁如永乐时弘治七年复设以学士年深或尚书侍郎兼者为之亦得以知制诰自署两制遂稍分矣按宋两制曰册文表本青词密词祝文斋文诏书批答口宣内制也曰皇后皇妃追封先代皇女皇族册封进封文武百官迁擢致仕加恩等诰勅外制也若国朝内制则制勅诏旨诰命册表寳文郊祀祭文享庙祭文皇太后受册寳谒谢文皇后受册寳谒告文皇妃受册祭文祭陵文皇太子亲王等冠辞祝辞亲征禡祭旗纛露布巡狩所至祭山川旗纛軷祭文骠骑祭马神等及五祀祭文大丧及皇妃赠谥等册文亲王妃公主郡王妃世子世孙及妃镇国等将军丧塟祭文谥册塘志谕祭文及文武大臣谕祭文经筵讲章及题奏揭帖之属外制则文官诰勅而已凡五府六部等衙门请勅行事备词奏请既得旨移文本院依奏草勅内阁实时拟撰文官诰勅之类亦然进稿毕编类勘合中书舍人领出书写其王府谥册等文礼部抄出施行原稿具缴纳云
表笺
洪武六年九月庚戌诏禁四六文辞先是上命翰林儒臣择唐宋名儒表笺可为法者遂以韩愈贺雨表柳宗元代柳公绰谢表进上命中书省臣録二表颁为天下式谕羣臣曰唐虞三代典谟训诰之辞质实不华诚可为千万世法汉魏之间犹为近古晋宋时文体日衰骈丽绮靡而古法荡然矣唐宋名儒辈出虽欲变之而卒未能近时若诏诰章表之类仍蹈旧习朕尝厌其雕琢殊异古体且使事实为浮文所蔽其自今凡诰谕臣下之辞务从简古以革弊习尔中书省宜播告中外臣民凡表笺奏疏毋用四六对偶悉从典雅十二年六月壬申命翰林院定皇太子与诸王往复书笺之式二十九年八月上以天下诸司所进表笺多务竒巧艳浮心甚厌之乃命学士刘三吾右赞善王俊华撰庆贺谢恩表笺成式颁于天下诸司令如式録进自是词垣秉笔者多用散文如宋濂进大明律表是也成祖时有白鹊之瑞行在礼部行南京庆贺自皇太子监国下及五府六部例各进表时杨士竒以病在告监国表命庶子赞善呈稿东宫命尚书蹇义持以示士竒曰甚寂寥且不着题以贺白龟白鹿皆可因命改之士竒改一聨云望金门而送喜驯彤陛以有仪后増一聨云与凤同类跄跄于帝舜之庭如玉其辉翯翯在文王之囿义以进仁宗喜曰此方是帝王家白鹊适内使陈昻进御馔撤以赐之且传旨使勉进药食早相见也按国初升除犹具表陈谢其后惟状元率诸进士谢恩衍圣公及公侯伯袭封谢恩始用之车驾幸馆阁及太学初开经筵及有非常之赐亦具谢表朝廷有大喜庆及诸祥瑞具贺表进呈实録及书籍等皆具进呈表例本院词臣司之若有东宫则増一笺云会典凡南京各衙门遇朝廷册立大礼及上徽号等项合用庆贺表笺南京礼部行南京翰林院撰进
应制
本院以供奉文字为职凡被命有所述作则谓之应制然祖宗时皆出于面命或相与赓和其后惟中官传谕旨而已丙午年六月旱上祷雨钟山获应赋七言喜雨诗命待制黄哲等赓和已而诸将告捷多令翰林诸儒臣应制赋诗上亲加评品洪武元年十一月召大本堂诸儒试以钟山蟠龙赋时与文学之臣燕饮赓和语在赓歌巻大诰三编成命学士刘三吾为序既成上评以为无疵祖训成学士宋濂被命序其后精诚録成则命大学士呉沈序之太子正字桂彦良入见上命制香几赞司直郎汪仲鲁被命制续薫风南来诸曲皆称旨洪武八年五月丁丑上御端门召翰林词臣出示巨桃半核葢元内库所藏物其长五寸广四寸七分有刻西王母赐汉武桃及宣和殿十字命宋濂撰蟠桃核赋又尝命宋濂咏鹰濂七举足而成有自古戒禽荒之言上称赏曰卿可谓善谏矣十年十月造观心亭上临观亲幸其中召濂为记十二月上制十题命典籍呉伯宗赋之援笔立就词语峻洁上嘉其才敏赐织金锦衣尝幸清流闗赋诗命扈从儒臣和之起居注刘季道有治定不教生纵逸功成犹遣歴间闗之句上叹赏曰可谓安不忘危赐以白金文绮又起居注蒋子■〈术上灬下〉应命即物赋咏立成上大悦时宠赐和章一日命羣儒撰纵豢鹤文呉府伴读王骥操觚立就学士宋濂为之进呈上称善及日将南至大祀于圜丘上复命羣臣赋七言律十二韵冠以三百言序骥与黄昶先成跽读御榻前上听毕加奬励命进学禁林云十五年学士宋讷撰宣圣庙碑称旨改文渊阁大学士先是二年二月乙亥立皇陵碑学士承旨危素承命撰文寻以多润饰乃出御制一篇阅江楼成宋濂被命撰文称旨初徐达还上御龙江亭命魏观赋诗观云乾坤喜气溢天颜大将中原奏凯还日丽九斿来象辂云连千骑拥龙闗神功烈烈铭周鼎宗社巍巍峙泰山会见凌烟髙百尺宸光常炳画图间又云白旄黄钺两京平甘雨和风四海清师出万全非用武将资三杰在推诚苍龙挟雨迎车骑彩凤穿云送斾旌献颂偶蒙天一咲行看作乐着功成可谓同游矣永乐八年成祖北征至野狐岭召学士胡广赋平蛮诗杨荣曰圣主尊居四海安天教仇敌自相残上甚嘉之未几谍知敌帅布尼雅实哩与其下阿噜台雠杀东西奔遁乃召荣谕曰此贼果自残灭汝前日之诗安知不为谶乎荣下马叩首谢上喜命赐羊酒三月乙未次清水源水皆苦鹻不可饮人马俱渴明日营西北二三里许忽有泉涌出清澈可爱命广与荣往观遣中宫以银瓶汲取上亲甞之味甚甘美赐广等饮讫士马争趋之皆给足命曰神应泉又明日应制撰神应泉诗铭上嘉之各赐上尊又尝命诸文学侍从赋天马海青歌修撰曾棨最先成为上所褒美宣徳中毎遇令节各令词臣应制赋诗是时太平无事上留意词艺翰林儒臣常常命赋京师八景以献曰琼岛春云曰大液晴波曰西山霁雪曰玉泉埀虹曰卢沟晓月曰蓟门烟树曰金台夕照曰居庸迭翠英宗増其二曰南苑秋风东郊时雨为十景焉景泰中学士倪谦辈应制赋诗中官尝立候以进成化初学士刘定之应制赋元夕诗絶句百首顷刻而成又尝以东风解冻春山雪霁等为题命翰林学士等分咏之弘治初上注意讲学遣太监戴义传示圣意命学士李东阳等各撰诗十首用寓启沃东阳拟十题各撰七言律诗一章曰敬天曰法祖曰勤政曰务学曰任贤曰纳諌曰节用曰爱民曰恤刑曰讲武葢美不忘规焉嘉靖八年正月元夕臣道南应制撰灯词十五首以进上亲制一章云黄道开蓬殿青阳溢泰穹赏心纔令节养志自慈宫珠佩轩车从霞觞祝颂同千秋还万岁物阜与民丰九年七月敬一亭成上复命儒臣落成锡宴进诗十年演马环碧殿御制歌词赐同游诸臣和之十三年臣自徽州赐环上亲洒锺粹宫词命和之赐金绮有差十五年三月上谒诸陵撰泛舟赋命同游诸臣和之
视草
凡代言先具藁进呈御览允而后行诸播告两制皆然洪武中有大政令词臣録圣语不敢増损故凡诏令多你每好生等字者皆圣祖所面授也其后始令本院官为之渐至骈丽永乐二年杨士竒等进呈勑边将藁上曰武臣边将不谙文理只用直言俗说使之通晓庶不误事他日编入实录却用文六年冬巡狩北京诏书命士竒视草上览之再三喜曰简当更勿改易其择日书之颁下又曰试与诸尚书观之皆称善独兵部刘儁私于士竒曰请以有字易自字如何士竒曰善即以告于众皆曰义无相逺不足易且上既善之矣士竒独以闻请易之黄淮于上前执不足易士竒曰于国家大体当用儁言上顾士竒曰从汝明日谕胡广曰杨士竒能服善难得二十二年十月仁宗御西角门视朝罢时风寒顾谓翰林臣曰朕与卿等居重城中犹觉凛凛如此守边将士昼夜严警殆不可胜遂命书勑遣使以钞币赐缘边将士宣徳五年二月上御南济宫召杨士竒谕曰吾欲下寛恤之令今独与尔商之然吾未能悉知尔当效帮助遂命内侍具楮笔上曰免灾伤税粮当是首事闻民间亏欠畜马驴骡所司追偿甚迫民计无出亦甚艰难部官坐视不言对曰陛下圣念及此生民之幸然所当寛恤者殆非此两事因言百姓积年负欠薪刍及采办买办之物所司责偿甚急各处官田起科不一而租额皆重苏州尤甚细民至于逃徙部符下郡县一槩派征非出产处百姓数十倍价买纳刑狱冤滥者多工匠之弊四方逺近每戸不闻几丁悉征在京多为所管之人私役南方运粮甚艰而仓廪无闗防奸人盗窃动辄数万若此者请有以处之上以为然即令草敇明旦颁行遂令尚饍赐馔勅谕既下上闻众心悦戴召士竒赐钞三千缗文绮二端及羊酒士竒叩首受赐上笑曰薄用润笔耳七年二月上召士竒至文华殿谕曰五年二月与尔南济宫论寛恤事今两阅岁矣民事不又有可恤者乎士竒复言戸部沮格官田减租及课程选举等数事且曰臣一人见闻不广愿更得一人同论此事上曰若多令人知即勅谕未下事已徧播于外矣曰大臣中固有谨厚者上曰胡濙谨厚汝与之密议就录稿进来于是退同濙议増十数事通録进呈上悦玺书遂下凡此类皆君臣同心之故也景泰末易储大学士陈循等阴主其事诏既下视草实出循吏部尚书何文渊谓人曰诏语天佑下民作之君父有天下传之子吾所为也独石闗报捷诏奬之循视草乃反谯责厥后与文渊皆被祸天顺初承天门灾上下诏躬责岳正视草歴陈弊政词极切直天下传之有飞语指为谤讪七月内批降正为广东钦州同知繇是言之视草固非易事也
褒荅
洪武十五年二月太子正字桂彦良入朝献万世太平治要策凡十二事上嘉纳之永乐七年侍讲杨士竒撰周易直指仁宗在东宫凡决疑必用蓍而以易断士竒因进曰易固为卜筮作然文王周公所系辞凡修齐治平之道悉具请编辑以备观览遂辑成书仁宗览之赐名曰周易大义赐士竒绣衣银带先是徐好古作尚书直指金幼孜作春秋直指各有发明成化末学士邱浚纂大学衍义补书成适孝宗登极表上之上批荅有曰卿所纂书考据精详论述该博有裨政治朕甚嘉之赐白银二十两纻丝二表里升浚礼部尚书乃若进呈歌颂诗赋在国初学士宋濂进平江汉颂待制王祎进平江西颂圣祖曰吾固知浙东有二儒者卿与宋濂耳学问之博卿不如濂才思之雄濂不如卿洪武二年十月甲戌膏露降于干清宫后苑松树宋濂献膏露颂三年四月陜西寳鸡县进瑞麦弘文馆学士刘基进瑞麦颂五月戊申祀地祇于方丘基复进方丘颂四年八月明升平基又进平西蜀颂上为文答焉五年六月句容县民张观园生嘉瓜双实同蒂圆如合璧礼部尚书陶凯奉之以献宋濂进嘉瓜颂二十九年天下多嘉禾之瑞学士刘三吾进嘉禾赋永乐二年八月周王畋于钧州获驺虞九月丁未王献于阙下侍读梁潜进驺虞诗侍讲杨荣进颂已而奏甘露屡降嘉禾呈瑞外国献麒麟白雉玄兎白鹿白象灵犀白兎之属荣与学士胡广金幼孜梁潜等咸为诗歌以进三年九月朔颁圣祖御书嘉禾诗于诸王及近臣先是洪武二十八年九月庚戌北平永清卫之龙门有禾异茎同穂上在潜邸遣使驰献圣祖亲御宸翰赋长诗一章以赐上念手泽之存摹勒于石装治成轴分赐诸王及学士解缙等又适有嘉禾之瑞缙献嘉禾颂四年二月视学上服皮弁行四拜礼御彛伦堂赐祭酒胡俨司业张智坐讲文武三品以上及翰林儒臣皆坐坐以听赐毕赐答明日俨等率师生上表谢赐赉有差大燕羣臣于奉天门学士胡广进视学诗一时词林诸臣咸和之八年五月己卯上北征布尼雅实哩于玄溟河七月壬午驾还士竒献平边颂及铙歌鼓吹词十二年六月亲征卫喇特萨里奇尔又北之于图喇河八月驾还庶子邹缉献清边颂十七年十一月甘露降于孝陵松栢学士王直献瑞应甘露诗十八年正月礼部郎中周讷请封禅大臣有阴主之者于是学士胡广献却封禅颂上遂止宣德二年三月驺虞复见大学士杨荣献颂上褒赏之三年九月荣扈从北征凯还进平边诗凡十篇各立题命意上览之喜屡沐白金钞币之赐自是毎同游荣与杨士竒等多以诗进遇令节被召宴游亦多以诗谢恩自正统后此事■〈穴上浸下〉不闻矣嘉靖十三年十一月肇祀皇天于圜丘今上亲制大报曰朕肃懐大报作此数字以见意耳不顾是否乃与卿等及言鼎臣道南又并三分献二礼官或一看卿等各尽所以赞佐戒进文辞以和来御制大报歌云岁次甲午兮阳月之八日新冬肃羣臣而朝趋泰坛兮钦大报之叩苍穹朕以微薄菲质兮荷洪眷下及而主兆庶愧绵才愚资兮惧无以上副恩隆思欲康此民以图报称兮惭无学以出其治源爰肇复泰禋兮兹当四举愚衷匪直慎始兮思惟厥终谘右左丞弼兮其尽启沃以匡佐期世道跻于煕皥兮庶或仰承乎眷崇臣道南恭和四章上褒答曰尔所衍和歌奏进留览嗣是甘露降于显陵松林山赐臣道南一罂进瑞应膏露颂泰神殿祈雪有应臣进瑞应灵雪赋及黄河清于陜州之灵寳臣进瑞应河清赋河南郑府进白鹊臣进白鹊颂四川抚臣宋沧进白兎臣进白兎赋暨福建抚臣汪鋐进白鹿臣进白鹿赋圣驾幸大学赐学士列坐听讲臣进圣主临廱颂圜丘成臣进大祀圜丘赋上谕内阁辅臣李时曰此是道南所上圜丘赋卿可详着来闻方泽成臣进大祭方泽颂及帝王庙成臣进景徳崇圣颂九庙初建臣进列圣禋颂上咸褒答云览奏具见忠意赋颂着史馆纂入己亥三月大狩龙飞臣进圣主南巡江汉赋及景云颂四篇上命行在礼部送史馆圣驾旋京泛舟金海御诗云紫殿四头胜槩舒晨辉朝彩映芙渠波光潋灔千尺翠镜色飞浮十里余莲红的的明素鹭荷緑阴阴覆锦鱼触目伤心佳景处莫伸昔日奉慈娯
殿阁词林记卷十三
●钦定四库全书
殿阁词林记卷十四
（明）黄佐　廖道南 撰
殿策
圣祖策进士多亲制策问洪武四年十八年皆然其后或命本院儒臣拟撰以进取自圣裁而用之永乐初成祖思求博闻多识之士命学士解缙采天文律厯礼乐制度拟撰为题上意士子必为所窘及得曾棨卷记诵详尽叹异以为第一人御笔批曰贯通经史识达天人有讲习之学有忠爱之诚擢魁天下昭我文明尚资启沃惟良显哉其第二人周述第三人周孟简亦皆批评前此所未有也今上临轩策士其第一甲三人皆亲赐裁定批数语于巻首彬彬然有永乐之风焉
殿试
会典云凡殿试读卷官内阁于大学士学士等官内具名从该部奏请至日与各衙门该读巻官详定试卷次日同赴文华殿内阁官将第一甲三巻以次进读俟御笔批定出将二甲三甲姓名填写黄榜又次日早同赴华葢殿内阁官进至御座前以次拆卷将姓名籍贯面奏司礼监官授制勅房官填榜毕开写传胪帖子内阁官一员捧榜出至奉天殿授礼部尚书制勅房官将帖子授鸿胪寺官传胪其受卷弥封掌卷官从内阁于本院及春坊等官并制勅房官内推选与各衙门官相兼职事本院坊局始不过五人后增至七人遂为例按读巻官国初用祭酒修撰等官正綂中犹预其后非执政大臣不得与而其去取之柄则在内阁殿试之明日大学士择其中优者三卷圏点以朱明早持诣文华殿读之御笔亲标其名第又明日即传胪矣葢读卷止在一日咸病其太亟不能徧观故本院坊局之执事者始得试巻时预鉴别其髙下为差等以付读卷官内阁乃易于裁定叶盛曰景泰二年盛为殿试弥封官最知读卷事第一甲葢阁老预属意于受卷官已得之余皆分送读卷诸大臣且率以三分上一等次二等各置一所少顷阁老收上一等则判二甲次二等则判三甲也将午三人者持一甲卷诣文华进读午后填黄榜明早榜出矣葢辰巳二时榜中人次已定若曰须一一品量髙下次第固有所不能也嘉靖壬辰今上御文华殿辅臣以次读巻其第二卷孔天胤对农桑策云帝王敦本以厚天下之生达权以通天下之变则臣道南所拔也至乙未殿试策问其第二卷孙升对云人君有仁以聨天下之心有礼以一天下之轨又出臣道南所拔上皆亲赐批巻君相造命岂亦有数乎
会试
凡会试考试官礼部奏行内阁于大学士学士等官及詹事府春坊司经局官内具名奏请钦命其同考试官于本院侍读等官及春坊司经局官与各衙门官相兼推选收掌试卷官用制勅房官一员按国初科举第一场问四书疑一道五经义各一道第二场论一道诏诰章表内科一道第三场策一道犹循元制也洪武四年会试陜西河南山东山西江西湖广广之东西福建为行中书者十一俊髦皆集而髙句丽之士与焉以礼部尚书陶凯与前侍讲学士潘庭坚为主司侍读学士詹同国子司业宋濂吏部员外郎原本前贡士鲍恂为同考取中试者俞友仁等一百二十人其后罢之十八年复以科举取士始定今制以待诏朱善前典籍聂铉为考试官取中试者黄子澄等四百七十二人二十一年取施显等九十五人二十四年取黄观等三十二人二十七年取彭徳等一百人三十年取宋琮等三十八人北士皆黜学士刘三吾为考试官竟以是获罪上乃命本院官考择下第北士六十一人廷试之语见覆试类革除庚辰科礼部左侍郎兼学士董伦侍讲学士兼太常寺髙巽志为考试官取呉博等一百一十人永乐二年侍读学士解缙侍读黄淮为考试官取杨相等四百七十二人遵洪武乙丑例也葢自是取士多寡临期请自上裁云四年取朱缙等二百二十人七年取陈璲等一百人十年左谕徳兼侍读杨士竒右谕徳兼侍讲金幼孜为考试官取林志等一百人十三年修撰兼右赞善梁潜为考试官取王英等三百五十人十六年侍讲曾棨为考试官取董璘等二百五十人十九年左春坊大学士杨士竒为考试官取陈中等二百人二十二年侍读学士曾棨为考试官取叶恩等一百五十人宣徳二年右春坊大学士曾棨为考试官取赵鼎等一百人开科以来兼取南北士而南士往往数倍于北宣宗即位始诏礼部岁取百人南士十六北士十四着为令既而更定中科文各退五为中数焉五年侍读学士李时勉侍读钱习礼为考试官取陈诏等一百人八年少保兼大学士致仕黄淮为考试官取刘哲等一百人正綂元年詹事兼侍读学士王直侍讲学士陈循为考试官取刘定之等一百人四年礼部左侍郎兼侍讲学士王直学士蔺从善为考试官取杨鼎等一百人七年礼部侍郎兼学士王英侍读学士苗衷为考试官取姚夔等一百五十人十年学士钱习礼侍讲学士马愉为考试官取商辂等一百五十人十三年工部右侍郎兼侍讲学士髙谷侍讲杜宁为考试官取岳正等一百五十人景泰二年戸部右侍郎兼学士江渊修撰林文为考试官取呉汇等二百一人同考试官有侍讲刘俨秩视修撰为髙葢科第后于文故也五年兵部左侍郎翰林院学士兼左春坊大学士商辂司经局洗马兼修撰李绍为考试官取彭华等三百五十人天顺元年学士薛瑄通政司右叅议兼侍讲吕原为考试官取夏积等三百人四年学士吕原尚寳司少卿兼修撰柯潜为考试官取陈选等一百五十人是科会试举子不中者奏考官校文颠倒宜正其罪上疑之召问李贤贤对曰此乃私忿考官实无此弊如臣弟让亦不中可见其公上意方回乃命礼部会翰林院考此举子验其学多不能答题意且奏其狂妄遂枷于部前以示众众议方息七年学士陈文尚寳司少卿兼修撰柯潜为考试官场屋灾诏八月补试以太常少卿兼学士彭时侍读学士钱溥为考试官而同考试官先后两入帘不改命者修撰王献也取呉釴等二百五十人成化二年太常少卿兼侍读学士刘定之学士万安为考试官取章■〈樊，心代大〉等三百五十人五年太常寺卿兼侍读学士刘珝侍读学士刘吉为考试官取费誾等二百五人八年礼部左侍郎兼学士万安司经局洗马江朝宗为考试官取呉寛等二百五十人十一年少詹事兼侍讲学士徐溥侍讲学士丘浚为考试官取王鏊等三百人十四年礼部尚书兼学士刘吉学士彭华为考试官取梁储等三百五十人十七年太常寺卿兼学士徐溥少詹事兼学士王献为考试官取赵寛等三百人二十年詹事兼学士彭华左庶子刘健为考试官取储巏等三百人时有势家子在选朱墨巻不合华黜之失志者欲甘心焉卒亦无所害二十三年守臣有言中士日众而额如故者事下礼部集议南北仍各退二以益之太子少保兵部尚书兼学士尹直谕徳吴寛为考试官取程楷等三百五十人弘治三年礼部尚书兼文渊阁大学士徐溥少詹事兼侍读学士汪谐为考试官取钱福等三百人六年太常少卿兼侍讲学士李东阳少詹事兼侍讲学士陆简为考试官取汪俊等三百人九年詹事兼侍讲学士谢迁侍读学士王鏊为考试官取陈澜等三百人十二年太子少保礼部尚书兼文渊阁大学士李东阳掌詹事府事礼部右侍郎兼学士程敏政为考试官取伦文叙等三百人时敏政有异议同考试官给事中林廷玉发其事礼科给事中华■〈日上永下〉劾之敏政遂得罪十五年吏部左侍郎兼学士呉寛侍读学士刘机为考试官取鲁铎等三百人十八年詹事府掌詹事太常寺卿兼学士张元祯左春坊大学士兼侍读学士杨廷和为考试官取董玘等三百人正徳三年少傅兼太子太傅戸部尚书武英殿大学士王鏊掌詹事府事吏部尚书兼学士梁储为考试官取邵鋭等三百五十人六年少傅兼太子太傅吏部尚书武英殿大学士刘忠掌詹事府事吏部侍郎兼学士靳贵为考试官取邹守益等三百五十人九年少傅兼太子太傅吏部尚书谨身殿大学士梁储学士毛澄为考试官取霍韬等四百人十二年太子太保戸部尚书兼武英殿大学士靳贵少詹事兼学士顾清为考试官取伦以训等三百五十人十五年礼部左侍郎兼学士石珤侍讲学士李廷相为考试官取张浩等三百五十人葢会试去取在各房同考试官而叅定髙下则考试官柄之歴科典制虽同而凡取士多寡则临期裁定故备记如此若同考试官正綂以前犹叅用外官教职景泰后始纯用京职本院外则六科部属行人司弘治以来定本院官九人其余六科部属得与共十四人正徳辛未以易书诗房巻浩繁各增其一本院官十一人与六科部属共十七人云按国朝以文取士大槩以词达为本天顺间晚宋文字盛行于时如论范论学绳尺之类士子翕然宗之文遂一变侍讲学士丘浚每考试凡恠词险语皆痛斥之众不恤也及为祭酒尤谆谆为学者言之文体乃复浑厚成化己未会试学以至乎圣人之道论举子桑悦巻有我去而夫子来也等句浚黜之他日会试悦策有曰腹中有长剑一日几回磨检讨呉汝贤复黜之前辈取士不苟如此
复试
洪武三十年丁丑六月辛巳朔上御奉天殿策试下第举人先是礼部会试天下士中试者少被黜落者咸以为言上命翰林儒臣考下第甲中择文理优长者得六十一人至是复廷试之擢韩克忠为第一仍赐克忠等进士及第出身有差乙酉以克忠为修撰第二人王恕第三人焦胜为编修七月命太常寺丞张显宗署国子祭酒事因命克忠署司业事其见宠擢如此永乐二年成祖临轩策士传胪明日进会试所选副榜士于廷亲试之上御右顺门命侍讲杨士竒金幼孜谕旨令就试者从容尽所藴毋茍且取具命光禄给食中官夕给烛遂亲拔三人命进学翰林余第为二等付吏部除学官其第一人则周翰也预修永乐大典七年除典籍云按宣徳间副榜举人得冠带读书太学葢循此制也自是至正统后副榜始不复廷试矣杨士竒云宣徳丁未以前有十五科前此南北士合试未有北士占首选者有之实自丁未始王直云自洪武辛亥至正綂丙辰为二十科葢皆并韩克忠一榜数之也
乡试
凡顺天府应天府乡试本府以考试官请与会试同葢重畿甸以为天下先也按洪武庚戌京闱主考为前御史中丞刘基治书御史秦裕伯同考为侍讲学士詹同弘文馆学士眭稼起居注乐韶凤尚寳丞魏潜国史宋濂辛亥京闱主考则兵部尚书呉琳国子司业宋濂也永乐癸未命侍讲胡广编修王达为应天府考试官赐宴于本府自是遂为例正綂戊午侍讲学士曽鹤龄主考顺天府乡试初试之夕场屋火试卷有残缺者有司惧罪不敢以更试为言惟欲请葺场屋以终后两试鹤龄曰必更试然后百弊涤至公着不然虽无所私亦招外谤朝廷何惜一日之费以成此盛举哉有司具二说以进命下悉如鹤龄所言后皆慑服得士云景泰丙子洗马柯潜奉命主考应天府乡试舟维淮上有举子鬻私者暮夜投潜潜叱之彼固以请以所赂遗署前潜怒命执付有司惩以法成化甲午左庶子黎淳主考顺天府乡试有试巻竒甚后场不类疑有弊勾稽墨巻果得誊録生截卷状移外帘按其事而取是巻为解首则名士马中锡也此三事皆可为应变之法景泰庚午侍讲学士刘铉主考顺天府及揭晓第一人刘宣乃卢龙军士也同事者欲更之铉争曰朝廷立贤无方不可乃止时论韪铉丙子顺天主考为春坊大学士刘俨侍讲学士吕原少保兼大学士陈循王文用事循子英文子伦入试俱不中二人论奏俨原不公有旨令翰林并科道覆考英伦文字遂以为合格得特赐举人俨等问罪还职礼科给事中张宁劾奏循等罪状乞黜罢不报英宗复辟文被诛循谪戍英伦皆除名嘉靖十五年八月顺天请考官内阁以学士张壁主考臣道南初自徽郡召还是月初六日陪祀西苑上命着学士道南去考时吏部尚书汪鋐属其二子云程云卿三鼓造门馈金三千两臣即令呼隔邻锦衣陆堂遣校尉侦之迟明乃去复嘱提调府丞张汉致意臣与侍读张衮及同考等官焚香出题稍迟进呈严密闗节不通权臣具奏进题太慢张孚敬遂拟旨云考试以进题为重廖道南等受命主考縁何不行慎重以致迟慢礼部从重叅来及臣道南辞宴上曰道南召用未久准预鹿鸣宴于是汪鋐上疏举刘三吾不取韩克忠被诛事臣以刘俨事对之乃已
试录
凡乡试录旧制例进呈祖宗时令翰林院儒臣评驳之后其制渐弛成化十四年天下乡试録多舛谬或犯国讳少詹事兼侍读黎淳摘奏数十条下礼部翰林院议治考试提调官罪且申定格例行之至今按是年山东刻文论语义不曰坚乎磨而不磷不曰白乎涅而不缁最为纰缪遂逮举人张天瑞治之以墨卷不同乃止
程试
国朝乡试诸录会试进士登科録具有成式葢科举自两京外乡试付之藩臬以为未信也会试则以名籍付礼部考试付翰林暨于亲试则有殿最而无黜陟葢以为可信矣其所刻程文自乡试以至于殿试皆宜刻士子所作庶为传信流弊之极至于制策亦多代笔岂所以教之忠欤按洪武甲子乡试乙丑会试初为小録以传然惟列董事之官试士之题及中选者之等第籍贯经籍而已其録前后虽有序然犹未録士子之文以为程序也次科戊辰加刻程文自后永为定式但此后五科其间命官列衔或多随时不一永乐以后其制始一定而不更易矣然永乐中各省乡试犹有儒士主考品官同考者其序文亦不拘篇数景泰中序文禁称公考官正用实授教官序为前后二篇以两京为法也然两京序文称臣独与会试同云按初场例出四书义三道正统元年会试出大学论语中庸而不及孟子成化元年顺天府乡试出论语二道孟子一道而不及大学中庸其后定大学中庸内量出一道论语孟子各出一道遂为例二场洪武四年以射礼论为题其后止用经书圣制书中成语三场策问先是惟以经史疑难及国家之大者言之其后始有出于经史之外并及琐屑隐僻若序文则弘治五年顺天乡试犹具岁月后皆不然也叶盛曰文衡之任亦难矣言语文学不足以变士习服士心亦漫浪为之耳正徳己未会试王抑庵主考试第二名张穆兵马策其原卷起语云兵本以卫民非兵无以安夫民之生马所以资兵非马无以足夫兵之用会试録云兵以卫民非兵无以安生马以资兵非马无以足兵用两句减去八字抑庵笔也自是举子以造语简严典重为尚然抑庵又称永乐辛丑杨文贞公同会试文衡务先典实之作以洗浮腐之弊喜曽鹤龄诸作多梓行之至今评程文者以是科为最葢洪武永乐间程文体皆浑厚不特是科而已诚宜録出以正文体而变士习至若登科録永乐甲申二甲刻所对策十余篇其后革正徳三年二甲第一人三甲第一人俱刻策事出焦芳辈非制也燕对録曰正徳六年四月十三日讲毕复召至暖阁叩头毕上手取会试録一本付司礼监太监张永授臣东阳等内有白纸票粘于纸上者三皆指摘所刻文字错误处上曰今欲别有施行但念衙门体面恐不好看与先生辈知之臣东阳出至暖阁留寘案上永令内臣送至内阁是年大学士刘忠累疏辞疾闻此事而去葢已有先入之说矣
武举
凡武举第三场考试官兵部请命如两京乡试之制正徳三年始刻录前后有序赐会武宴一如文试九年十二年亦如之惟十五年兵部尚书王琼变其制止用第一道刻文三篇本院官二员并兵部公侯伯皆为考验官今照旧规出策二道论一道嘉靖十一年臣道南暨王用宾蒙上命主考得周干等六十员其末则今都督陆锦衣炳也是科众号得人
评文
洪武中圣祖召词臣评论诗法太子正字桂彦良每应制先众而就尝进曰治道具在六经典谟训诰愿留圣意诗非所急也上深然之自是恩遇隆洽称曰老桂不名永乐七年仁宗东宫赞善王汝玉每日于文华后殿道说赋诗之法一日顾杨士竒又曰古人善为诗者其髙下优劣何如士竒对曰诗以言志明良喜起之歌南熏之诗唐虞之君之志最为尚矣如汉髙祖大风歌唐太宗雪耻除凶之作所尚者霸力皆非王道若武帝秋风辞志气已衰如隋炀帝陈后主所为万世之鉴戒也仁宗曰太祖髙皇帝有诗集甚多何谓诗不足为士竒对曰帝王之学所重者不在诗太祖皇帝圣学之大者在尚书及诸书注作诗特其余事今当致力于重且大者其余事可姑缓仁宗曰世之儒者亦作诗否士竒对曰儒者鲜不作诗然有道徳之儒若记诵词章谓之俗儒人主尤当致辨于此时仁宗监国视朝之暇専意文事因览文章正宗一日谕士竒曰真徳秀学识甚正选辑此书有益学者对曰徳秀是道学之儒所以志识端正所著大学衍义一书有益学者为君不可不知为臣不可不知君臣不观衍义为治皆茍而已嘉靖五年五月日食臣道南进洪范疏今上命顾鼎臣讲洪范大学士杨一清请讲大学衍义每月三八日轮日讲官二员进讲臣道南预焉初讲许敬宗奸邪章次讲李林甫劝帝西幸章张孚敬闻之怒又复讲林甫贺野无遗贤章孚敬怒不可解语桂萼曰行当黜之毋使预讲僚也赖圣明简注每启沃文华时必顾左右曰道南来否后复进讲杨国忠奸邪二章及元载结宦者李辅国以自固卢杞忌张镒出之凤翔忌杨炎贬之崖州至李逢吉则又结宦者王守澄孚敬大怒十二年七月初三日彗星见顾鼎臣轮讲不到遂诬道南暨蔡昂不行代讲谪知徽湖圣明洞鉴召复原秩其谮始不行云
正体
国初文体承元末之陋皆务竒博圣祖思有以变之凡擢用词臣务令浑厚醇正洪武二年三月戊申上谓侍读学士詹同曰古人为文章或以明道徳或以通当世之务如典谟之言明白易知无深恠险僻之语至如诸葛孔明出师表亦何尝雕刻为文而诚意溢出至今使人诵之自然忠义感激近世文士不究道徳之本不达当世之务立辞虽艰深而意实浅近即使过于相如扬雄何禆实用自今翰林为文但取通道理明世务者毋事浮藻于戏大哉皇言乎万世之通训也然近日文体或务追秦汉而失之险或驾言韩欧而失之弱本院儒臣宜知所守然风靡者多矣举圣谟以戒敇之最急务也
奏启
洪武十四年十二月丁巳命翰林院编修检讨典籍左春坊左司直郎正字赞读考驳诸司奏启以闻如平允则署其御曰翰林院兼平驳诸司文章某官某例名书之永乐以后四方章疏经御览者内有难词难字始令本院考究不复先期评驳
记録
学士宋濂尝辑洪武政纪此日录之始也自后学士解缙有大明帝典洪武中事大学士杨士竒有三朝圣谕録纪永乐宣徳时际遇召对诸事天顺日録大学士李贤所著虽纪时政然旁及论建与所传闻彭时有可斋杂记専纪当时见用之事而本院故事多书厥后尹直有謇斋琐缀李东阳有燕对録按宋有时政房每遇上召对即贴黄具写付之虽胜国亦然若録以传信亦圣政聿新之一助也
屏衺
先王之制一道徳以同俗其有造言非圣者必刑无赦圣祖崇重儒术以濂洛闗闽为宗罔敢有悖焉者也永乐中饶州士人朱季支献所著书斥濂洛闗闽之说上览之怒曰此儒之贼也时礼部尚书李至刚学士解缙侍读胡广侍讲杨士竒侍侧上示以其书缙曰惑世诬民莫甚于此至刚曰不罪之无以示儆宜杖之屏诸四裔士竒曰当尽毁所著书庶几不误后人广曰闻其人年已七十毁书示儆足矣上曰谤先贤毁正道治之可拘常例耶遣行人押季支还饶州会布政司及府州县官与其乡士人明谕其罪而笞以示罚悉索其所著书
殿阁词林记卷十四
●钦定四库全书
殿阁词林记巻十五
（明）黄佐　廖道南 撰
经筵
英宗嗣位年九龄大学士杨士竒等始奏请开经筵疏略曰去年十月宣宗皇帝御左顺门召臣士竒谕之曰明年春暖东宫出文华殿读书凡内外侍从俱用慎择贤良廉谨之臣臣士竒对曰此国家第一事正惟其时伏望陛下留心不幸先帝上宾臣未敢遽言此事至重不敢久黙兹遇山陵毕早开经筵以进圣学因具合行事宜今当预择讲官必得问学贯通言行端正老成重厚识达大体者数人以供其职乞预命吏部礼部翰林院公同推举具名陈奏取自上裁又曰天子就学其事体与皇太子亲王不同乞先命礼部翰林详定讲筵礼仪陈奏又曰凡起居出入一应随侍及使用之人皆宜选拣行动端庄立心行己正当者使在左右如或其人动举轻佻语言亵慢立心行己不正者皆宜早去之若不早去随侍既乆情意相洽不觉其非言听计从后来欲去其势难矣正统元年二月勑曰朕祗奉天命嗣承祖宗大寳统御天下用主神人弗遑夙夜永惟厥道必学乃明今以初九日十九日御经筵尔翰林春坊儒臣分直侍讲夫道原出于天尧舜禹汤文武以隆政教而周公孔子阐明之我祖宗世所师法以安天下卿等宜安心竭诚相与讨论务归至当毋隠而勿彰毋曲以偏好庶明于行以兴治化以福苍生罔忝天与祖宗之命钦哉以太师英国公张辅知经筵事少傅兵部尚书兼华盖殿大学士杨士竒少傅工部尚书兼谨身殿大学士杨荣礼部尚书兼学士杨溥同知经筵事詹事府少詹事兼侍读学士王直少詹事兼侍讲学士王英侍读学士李时勉钱习礼侍讲学士陈循侍读苗衷侍讲高榖修撰马愉曹鼐兼经筵官遂为定制其后各部侍郎出自本院者得与焉然是时吏部郎中李茂弘已窃有谓君臣之情不通经筵徒为文具之叹矣会典所载经筵初开仪注开用勲臣一人知经筵事内阁大学士或知同知经筵事六部尚书左右都御史通政司大理寺卿及学士等官侍班翰林院春坊等官及国子祭酒二员进讲翰林春坊等官二员展书给事中御史各二员侍仪鸿胪寺锦衣卫堂上官各一员供事又鸣赞一员赞礼序班四员举案侯伯一人领将军先期直殿内官于文华殿设御座及御案于殿内御座之东稍南设讲案于御案之南稍东是日早司礼监官先陈所讲四书经史各一册置御案又各一册置讲案先四书东经西史先期轮讲官撰四书经或史讲章各一篇预置于册内是日早上御奉天门早朝毕退御文华殿升御座将军侍卫如仪鸿胪寺官引知经筵及侍班讲读执事侍仪等官于丹陛上行五拜三叩礼礼毕以次上殿依品级东西序立知经筵官序于侍班官上侍仪御史给事中各二员于殿内之南分东西北向立序班二员举御案置御座前二员举讲案置御讲之南正中鸿胪寺官赞进讲讲官一员从东班出一员从西班出诣讲案前稍南北向并立鸿胪寺官赞鞠躬拜叩头兴平身毕展书官一员从东班出进诣御案前跪展四书毕起退立于御案之东稍南讲官一员进讲诣案前立奏讲某书讲毕稍退展书官复诣御案前跪掩四书毕退就东班又展书官一员从西班出进诣御案前跪展经毕起退立于御案之西稍南讲官一员进至讲案前立奏讲某经或某史毕少退仍并展书官复诣御案前跪掩书毕退就西班鸿胪寺赞讲官鞠躬拜叩头兴平身礼毕各退就东西班序班二员举讲案退置原所鸿胪寺官赞礼毕命赐宴鸿胪寺等官及讲官皆跪承旨光禄寺官设宴于左顺门宴毕叩头出
月讲
会典载月讲常仪云毎月初二十二二十二日会讲先期司礼监官陈设书籍御案如前仪至期俟上御文华殿侍卫侍仪执事进讲赐宴礼同但各官止行叩头礼孝宗时经筵虽隆冬盛暑不废弘治十年四月二日当会讲以享太庙有旨改是月之三日至期遇雨又改四日盖圣学之勤不以事而废如此嘉靖十年八月癸夘西苑豳风亭落成上御无逸殿命辅臣李时翟銮坐讲暨日讲官顾鼎臣谢丕张潮臣道南分撰书无逸诗豳风讲章进呈毕设宴列坐于亭之两旁天颜澄霁玉音宣畅盖君臣同游之盛如此次日臣道南进讲文华殿首揭君子所其无逸章嗣后进讲书经康诰惟民康乂章召诰顾畏民碞章及孟子践形章理义悦心章被袗衣皷琴章君子反经章毎横经竭忱上临黼座俯躬咨询虚心听纳一日讲官刘龙进孟子至诚章上批曰龙于至诚能动乃云迩者黄河清是至诚之验也未免近谀但其末云谦以履盈约以保泰此二句却好又伦以训进论语阳肤为士师章讲章上批云以训讲哀矜勿喜云是慈悲怜悯夫慈悲二字是释氏之教也朕所传者二帝三王之道所习者孔孟之学也非释氏之教也及魏校进书经讲罪疑惟轻章上批云桂萼荐校善觧经义朕昨观其讲章并未有过人者且其前后率多腴词难居近侍着吏部调南京用上之圣明知人如此直与尧舜同一道矣
日讲
会典载日讲官仪云凡日讲止用讲读官内阁大学士侍班不用侍卫侍仪执事等官待班讲读等官入见行叩头礼东西分立先读四书次读经或读史每本读十数遍直讲官先讲四书次讲经或讲史务在直说大义明白易晓讲读后侍书官侍上习书毕各官叩头退每三日一温讲将前所讲书通讲一遍若讲官中有事故同列代讲其直解则讲毕补进嘉靖十二年五月内臣道南轮讲论语髙宗谅阴以下三章时汪鋐拜冢宰恳祈张孚敬改题以其有君薨听于冢宰句也臣道南执不之改孚敬即上掲帖上批云览卿等奏朕悉已旧日讲官徐缙讲孟敬子撤去二节人之将死不讲夫死生人道之常何讳之有如卿等言则忠谠之论何由得闻还着道南照旧进讲次日臣道南讲毕进说云臣按说命梦帝赉予良弼其代予言又云其惟不言言乃雍即是以观古之人君心纯乎孝故宅忧而不暇于有言古之人臣心纯乎忠故摄政而不嫌于代言然必有髙宗之圣而后可以用傅说之言必有傅说之贤而后可以辅髙宗之德不然则莽操懿温之流又将以冢宰借口于千万世矣时孚敬闻之大怒出谓鋐曰讲官欲中之伤又明日进讲大学衍义许敬宗立武昭仪章及李林甫嫉李邕章杨国忠比李辅国章元载陷颜真卿章卢杞嫉张镒章李逢吉结王守澄章江充害戾太子章孚敬积憾至十三年七月初三日彗星见轮顾鼎臣席春进讲鼎臣未到孚敬遂叅臣道南及蔡昂不行代讲乃谪道南于徽正欲鋐反噬也圣明轸念旋即赐环而奸党无所容其欺矣
咨讲
国初己亥年正月圣祖克婺州置分中书省诏诸名儒会食省中日令二人进讲经史敷陈治道此论道讲学之始也吴元年初创设博士厅令博士许存仁等日讲尚书等书及有天下令文学侍从之臣毎于御前讲说经史无定日亦无定所寻设华盖文华武英等殿说书以儒士沈德辈为之其后惟本院及殿阁大学士专其事罢诸殿说书官然圣学缉熈甚力毎进讲必反复讨论以求义理之极致讲毕必议及政事以为常洪武三年二月上御东阁学士宋濂待制王祎等进讲太学传之十章至有土有人濂等反复言之上曰人者国之本徳者身之本德厚则人懐人安则国固故人主有仁厚之德则人归之如父母人心既归则有土有财自然之理也若德不足以懐众虽有财亦何用哉十六年八月上御谨身殿东阁大学士吴沈等进讲周书罔有立政用憸人上曰有小人必败君子故唐虞任禹稷必去四凶鲁用仲尼必去少正夘沈曰书云去邪勿疑所以深致其戒上曰国家不幸有小人如蓄毒药不急去之必为身患有小人巧于悦上忍于贼下人君若但喜其顺适己意任其所为而不问譬如犬马伤人人不怨畜犬马者乎十八年九月上御华盖殿命文渊阁大学士朱善讲周易至家人上曰齐家治国其理无二使一家之间长幼内外各尽其分事事循理则一家治矣一家既治达之一国以至天下亦举而措之耳朕观其要只在诚实而有威严诚则笃亲爱之恩严则无闺门之失善对曰诚如圣谕大学士李贤天顺日录有曰髙庙看书议论英发毎儒臣进讲必有辨说因讲夷狄之有君不如诸夏之亡也辨曰夷狄僻逺不知仁义礼智之道孔子之意盖谓中国虽无君长人亦知礼义胜似夷狄之有君长者宋儒乃谓中国之人不如夷狄岂不谬哉又讲攻乎异端斯害也已辨曰攻是攻城之攻已止也孔子之意盖谓攻去异端则邪说之害止而正道可行也宋儒乃以攻为专治而欲精之为害已甚岂不谬哉如此辨者甚多汉唐以来人君能事诗书如此留意者亦不多见由圣资髙迈所以不袭故常而发前贤所未发也宣德二年三月己酉上御文华殿翰林儒臣进讲孟子离娄章上曰伯夷太公皆处海濵而归文王及武王伐纣太公佐之伯夷叩马而諌所见何以不同讲臣对曰太公以救民为心伯夷以君臣为重上曰太公之心在当时伯夷之心在万世无非为天下生民也三年二月癸酉进讲舜典上曰观二典三谟则知万世君臣为治之道不出乎此厯象日月星辰以閠月定四时天道以明治水土奠髙山大川分别九州岛任土作贡地道以成克明峻德以至恊和万邦人道以建九官十二牧所掌礼乐刑政及养民之道后世建官繁简虽不同大要不出乎此当时君臣都俞吁咈更相告戒用图治功气象蔼然何后世之不能及也讲官对曰明良相逢故治化之盛如此上曰天生圣人为后世法孔子删书断自唐虞使人知有尧舜所谓万世帝王之师也十月庚寅儒臣进讲春秋上曰圣人匡世之功忧世之心备见此书当时先王礼乐法度日以隳废乱臣贼子接迹而起有此书而后天下知尊周又曰孔子作此书以尊周为本孟子乃以王天下劝齐梁之君何也对曰孔子之时天下犹知宗周孟子之时不复知有周矣上曰圣贤之心实为天下生民计孟子时不有王者兴何以解生民之涂炭遂赐讲官命左右送菓茗四年四月甲申上御便殿与儒臣论史问汉唐诸君在位孰久对曰武帝玄宗上曰汉武好大喜功海内虚耗晚年能惩前过玄宗初政有贞观之风久而恣欲疎忠任邪遂致祸乱窜身失国武帝犹为彼善于此又曰善心生则明欲心生则暗武帝以田千秋为贤玄宗以李林甫为贤此治乱所由异也今上初命顾鼎臣讲洪范及臣道南讲无逸章御制诗赐讲官曰自昔圣哲务民义其所重者惟曰农文武兴周继二代功有攸自庆有锺后稷实始肇王业公刘稼穑追遗踪男亲耕耨谨东作妇勤蚕织以御冬对时举事罔敢忽率以俭约守以恭百年积累膺眷命天人允恊云风从周公拳拳辅王室成王践阼何雍容沃心申告端化本细大必举不厌重乃知为君贵法祖敬以逢吉怠必凶书垂无逸诗七月王者当服之心胸圣贤之言岂欺我躬行庶见臻时雍
呈讲
凡讲官侍读者日在左右或进读必谛聴髙皇帝尝御华盖殿文渊阁学士朱善进读心箴毕上曰人心道心有倚伏之几盖仁爱之心生则忮害之心息正直之心存则邪诐之心消羞恶之心形则贪鄙之心絶忠悫之心萌则巧伪之心伏故人常持此心不为情欲所蔽至公无私自无物我之累耳永乐二年八月学士解缙等进呈大学正心章讲义上览之至再谕缙等曰人君诚不可有此好乐一有好乐泥而不返则欲必胜理若心能静虗事来则应事去如明镜止水自然纯是天理朕毎退朝黙坐未尝不思管束此心为切要也杨士竒等先于六月亦进呈文华殿大学讲义上览毕称善因曰先儒谓尧典克明峻德一章一部大学皆具士竒对曰诚如圣谕尧舜禹汤文武数圣人凡修诸躬施于家国天下者皆大学之理上曰孟子道性善必举尧舜尔等于讲说道理处必举前古为证庶几明白易入又曰帝王之学贵切已实用讲说之际一切浮泛无益之语勿用盖留神融会必妙悟至理而后已成化初洗马杨守陈进讲武成篇曰鲁论称舜无为而治周书称武王垂拱而天下治然后世人主有深居禁中委政内侍者召阎乐之祸有髙拱无为惟宠嬖艳者启禄山之乱何也尧舜之所以无为者由其封山浚川以至举相去凶无一不尽其道武王之所以垂拱者由其列爵分土崇德报功无一不究其心皆尝忧劳以有为乃能佚乐而无为也后世人主则孟子所谓安其危利其菑乐其所以亡者耳惟陛下留意时左右听者悚然守陈真善于启迪者矣孝宗时尝召大学士刘健李东阳谢迁议事因谓曰昨日令李荣来说日讲时刘机讲陈善闭邪陈字解做陈说不是止云敷陈其说乃可耳皆应曰诺徤进曰昨李荣又说以善道启沃他他字不是上微笑曰他字也不妨大抵讲书湏要明白透彻直言无讳道理皆是书上原有的不是纂出若不说尽也无进益且先生辈与翰林院是辅导之职皆所当言徤对曰臣等若不敢言则其余百官无敢言者矣上曰然迁曰圣明如此讲官愈好尽心今上御讲筵虚心听纳一日问顾鼎臣曰尧典舜典是何人撰述对曰史臣所撰曰当时唐虞两朝只数百言说尽何其简要后世若宋史何其浩繁也即命史臣删述
入直
洪武中令儒臣更番入禁中毎日用一员进讲侍直误者论罪大学士吴沉尝坐进讲迟误被劾永乐以后多渥典自设经筵后讲官不复入直惟令本院及坊局官相轮侍班乆之选为展书官又自展书乃得充月讲官若日讲则用年资深而品秩尊者正统中修撰商辂侍班上廉知其名谕学士曹鼐等曰商辂着展书宜选一人与辂为对初选修撰王玉弗称旨再选编修陈文乃俞允未逾月复谕鼐曰商辂陈文着讲书盖自后鲜出新擢云
趋召
圣祖时凡观经史中有句读字义未明者必召翰林儒臣质之虽有知书内侍能文宫人不得近盖不特紬绎义理而已洪武末侍讲方希直有诗云风暖彤庭尚薄寒御炉香绕玉栏干黄门忽报文渊阁天子看书召讲官即其事也成祖寳训云上亲朝之暇輙御便殿阅书史或召翰林儒臣讲论永乐以后盖莫不然今上召臣道南于徽州至都城通惠河厂中已奏闻御札曰圣母近违和今臻安吉诣皇伯母宫谢视疾拟明日吉慈躬出宫朕惟亲安其子之欢庆当何如拟奉寿安宴以称寿承欢鼎臣道南各撰致语二篇来用遂召至平台赏以金绮
陈说
祖宗时讲官于讲书后得言时政阙失及陈论所见洪武中大学士吴沈进讲毕进去邪勿疑之说因曰小人懐奸甚似忠信不可不察上曰然宪宗在东驾览学士刘珝周官无逸篇文王懐保惠鲜章遂及时事数十天颜豫悦深有契于心未几嗣大位即却贡献减财赋罢诸道镇守官皆昔所论也弘治侍讲学士李东阳大旱应诏言事摘经筵所讲孟子中要论切于治道者析为数条极论其理而时政得失以类附焉上嘉纳之虽非面陈然均之为启沃之义
恩赉
正统初经筵始开赐宴于礼部知经筵官赏白金八十两寳钞四千贯文绮四表里同知经筵及讲官赏白金五十两寳钞二千贯文绮四表里侍班官赏白金三十两寳钞三千贯文绮二表里余皆赏寳钞有差具本称谢有曰万几有暇恒亲御于经筵多闻是求肆详延于儒雅臣等荷丝纶之饬励继宴赐之便蕃于缉熙殚厥心允洽周成之德念始终典于学敬陈商说之篇已而讲官各赐厢金玳瑁香带大红织金纱罗袭衣冠履皆具天顺八年八月宪宗御经筵讲官学士柯潜等赐白金三十两寳钞三千贯文绮二表里而庶子兼侍读徐溥侍读倪岳编修彭华等与焉成化四年十二月赐经筵儒臣七人袭衣冠履时柯潜已闻父丧上命即其家赐之十二年大学士商辂等题奏言太常寺卿兼侍读刘珝日讲经筵进讲经史其劳与少詹事兼侍读学士柯潜李泰同十四年四月十二日皇太子御左春坊进讲大学首章退宴文华门十二日上御经筵进讲中庸二十章退宴左顺门宠锡稠迭前此所未有也孝宗时尤重经筵学士程敏政记其事云弘治元年三月十二日初开经筵赐宴及白金寳镪十三日文华后殿早进读尚书孟子及午进读大学衍义以为常讲毕赐茶上皆呼先生而不名四月二十八日以后屡赐桃杏郁李莲房鲜笋青梅枇杷杨梅雪梨鲜藕五月二十九日以后屡赐敏政等具表称谢且记之以诗有曰黄封尽帯干清字朱实平分上苑香七月二十日文华殿后讲上顾中官赐讲臣冠帯鞾袍敏政预赐织金云鴈绯袍一副金帯一及乌纱帽皂韈面谢讫上顾谓曰先生辛苦咸对曰此皆职分当为顿首而退有诗记之云日映罘罳晓殿清湛恩稠迭驾亲临褒衣红濯天机锦束帯黄分内帑金久幸清班容官履渐惭华发点朝簮经生职分寻常事消得君王念苦辛时上最重儒臣学士张元祯短小毎进讲上俯几听之嘉靖五年正月上召大学士杨一清费鋐石珤及编修孙承恩臣道南暨张治王用宾等至文华殿谕曰大典未备特命卿等纂修以埀后世各赉白金文绮有差嗣是毎遇经筵日讲召讲官顾鼎臣谢丕及臣道南蔡昂赐赉无筭臣道南悉记以诗赐枇杷菓诗云炎日殊珍出尚方赐来犹染御园香珠丸云篚承优渥玉液霞罂敢自甞赋拟上林风韵别贡縁南国露华芳翠笼函赐同袍士蕙圃兰皋倍宠光赐鲥鱼诗云暑雨经旬湿不开雪鳞氷舰自南来御庖珍馔传中使讲幄金盘出上裁荐鲔未湏歌寝庙钓鳌何必羡蓬莱素餐忝窃惭无补鱼藻空懐絶代才赐鲜笋诗云端居玉署槐阴细拜赐金门竹笋新仙苑青霄分鳯族御题彤管浃龙鳞娟娟秀色犹含雨袅袅柔芳尚帯春却忆潇湘千畆地野人持赠未为珍赐鲜藕诗云承明供奉罗珍馔中使仍传赐藕鲜捧出禁垣三锡宠荐来家庙寸衷虔润含天上金茎露清挹峰头玉井莲自是龙池有仙种江南风物敢争先赐讲官大帯诗云南郊禋荐劳明主上界仙班重讲臣寳帯颁从三接昼玉堂先领一阳春光逾照乗连城价宠倍通天絶域珍揣分敢云稽古力立朝端委报君身
殿阁词林记卷十五
●钦定四库全书
殿阁词林记巻十六
（明）黄佐　廖道南 撰
顾问
侍从文学之臣论思献纳自汉已然至唐始设翰林以言语文字备顾问因有天子私人与内相之目而待制轮对有非诸司所敢望者国初儒臣虽布衣皆得备顾问及置本院凡上御奉天华盖谨身文华武英诸殿文渊阁东阁东西黄阁文楼武楼奉天左顺右顺中右思善等门并出入禁籞无不从游又定为入直即唐之待制也奏事即宋之轮对也宣宗尝谓侍臣曰君臣一体犹元首之有股肱故于儒臣毎燕见必从容咨访使尽其意此所以上下交而德业成也正统以后入直奏事之制既废凡有宣召获承顾问咸歆艳以为荣尝观洪武中太祖尝祀方丘患心不宁以问学士宋濂濂对曰孟轲有言养心莫善于寡欲审能行之心清而身泰矣上深然之夫以逆耳之言能格心如濂真以道事君者也然濂毎有陈对絶不以语人署温树二字于居室之壁有问及内事者指以示之禔身慎几事之密若濂者诚可为备顾问之法永乐时内阁七人惟杨荣金幼孜黄淮杨士竒当顾问时从容详慎亦濂之亚云
责难
圣祖立国使人人得以尽言倚毗近侍尤切洪武二十九年十一月以修撰张信为侍读编修戴德彛为侍讲谕之曰官翰林者虽以论思为职然既列近侍旦夕在朕左右凡国家政治得失生民利病当知无不言昔唐陆贽崔羣李绛之徒在翰林皆能正言谠论补益当时显闻后世尔等当以自期毋负朕擢用之意永乐三年四月成祖御奉天门视朝罢召六科给事中谕曰朕日临百官可否庶政或有失中者尔等宜直言无隠又顾翰林学士解缙等曰敢为之臣易求敢言之臣难得敢为者强于已敢言者强于君所以王魏之风世不多见若使进言者无所畏听言者无所忤天下何患不治朕与尔等皆勉之又尝谓诸近臣曰早来在宫中偶忘一事问左右皆不能记忆盖沈思久而后得之朕以一人之智处万几之繁岂能一一记忆不忘一一处置不误拾遗补过近侍之职自今事之丛脞者尔等但悉记之以备顾问所行有未合理亦当直諌朕自起兵以来未尝违忤直諌尔等慎勿有所顾避
将顺
圣祖欲省刑学士詹同承顾问顿首贺曰陛下之言及此天下之庆也因言古者刑不上大夫上深然之又尝当春月欲行刑以为疑问于左司直郎汪仲鲁顿首涕泣曰此天地之仁也请即免行刑上允所奏郕戾王之葬也左右请以汪妃殉英庙不忍以问大学士徐有贞李贤贤言景泰初汪后即不得志况二女皆幼可悯臣愚以为宜厚遇之上怃然以为是又思建庶人幽大内久欲赦之左右多以为不可召问贤贤曰陛下此一念太祖在天之灵实临之尧舜存心不过如此上意遂决遣中官卫送之居鳯阳听出入自便上厌左右招权纳贿与贤言之贤谓人君之权不可下移惟自揽取则彼之势自消上曰然无此相碍何事不顺吾五更二点起拜祖宗毕即出视朝循此旧规不敢有悞退朝至文华殿或有政事访问大臣商确复省章奏贤曰自古贤君修德勤政莫不皆然愿陛下持此不衰坚如金石可以为尧舜之君矣上一日又曰中官蒋冕尝効劳其实谗乱朕初复位即于太后前言曰皇后无子当换朕即斥之及东宫既立冕复曰其母如何朕曰当为皇贵妃乃止以此逺絶之贤曰谗说殄行自古帝王所深恶者絶之最是贤之善于将顺此类也故当时奏对无不当上心者成化十一年十一月诏复郕戾王位号初下羣臣议又遣太监懐恩等至内阁问大学士商辂万安等辂力陈所以当复之故言甚剀切左右皆泣辂亦泣上闻之感动疏入即允辂举手加额曰皇上此举尧舜之盛德也遂上景皇帝尊谥云
调停
成祖廵狩汉庶人髙煦窥伺储贰上不能无疑永乐九年三月翰林诸臣奏事右顺门特召杨士竒问曰汝辅监国久东宫所行果如何对曰孝敬上曰试言其事对曰凡事宗庙笾豆之类皆亲阅自车驾北征恒切懐忧不遑宁居日中昃始食及勅使至始释然寛慰上曰闻辅臣中独尔能持直道不见忤否对曰臣性愚戅但见容纳且殿下天资甚高非众人所能及或有过未尝不知知之未尝不悔而速改之且用心以爱人为本将来不负陛下付托上甚喜命尚膳赐酒馔十四年上在北京闻髙煦有异志及还以问士竒曰汝与蹇义在此汉府事皆当悉知昨问义不肯言汝盍言之如朕未知汝辈虑有离间之罪朕既知矣汝何虑对曰汉王始受册封国云南不肯行改青州又坚不行今朝廷将徙都彼欲留守南京天下皆疑其心惟陛下善处之乃诏削其两护卫处之乐安州曰此去北京甚迩即其作祸可朝发而夕擒也宣德元年髙煦果反车驾亲征罪人既得师还六部惟尚书陈山迎驾山见上言宜乗胜移师向彰德袭执赵王上召杨荣蹇义夏原吉杨士竒谋之有以为可者上令士竒草勅士竒执不从遂还京一日问士竒曰言者论赵王日益多奈何士竒请遣驸马广平侯袁容赍玺书徃开谕之上从其请王喜即献护卫且上表谢而言者顿息自是上待赵王日益亲厚而薄陈山踰数月召士竒至南斋宫谕之曰吾赵叔不失亲亲之礼尔有力焉自今毋以见忤为嫌遂赐白金寳楮文绮若士竒者可谓善调护朝廷骨肉之间者矣景泰中易储一事当国者有腼颜焉
论荐
圣祖尝问及廷臣臧否宋濓惟举荐名士称其善者不置问否者为谁对曰善者与臣为友故知之否者纵有臣不知也自是毎用人多命本院官举而用之宣德三年六月召杨荣杨士竒谓曰祖宗时朝臣无贪者宣宗因问其甚者荣以都御史刘观对士竒曰风宪所以警肃百僚宪长如此则诸侯皆效之上抚掌叹曰除恶务本又问廷臣中谁可使掌宪士竒对曰通政使顾佐廉公有威荣曰佐亦尝为京兆尹政清弊革上喜曰顾佐乃能如此命赐茶而退数日擢佐右都御史乃治观罪及士竒寝疾英宗遣内官询人才举检讨李绍等五人以对皆至大用天顺中李贤在内阁奬进廉士首举耿九畴为都御史轩輗为刑部尚书年富为户部尚书九畴为权臣所排輗不得志去贤屡言于上还之礼部缺侍郎有求近习荐升者上问贤贤曰不知其人臣所知者学士李绍可任因言士风不振多夤縁求进如用绍请于黼座召吏部面命之庶几士类知警上从之命下之日倾朝愯然初石亨以文臣总军务于边使武臣不得逞因请罢之居无何边徼骚然上悟其非命贤举可任廵抚者贤以都御史李秉芮钊白圭王宇陈翌荐后松潘冦发荐都督许贵徃平靖之成化中编修陈音抗疏言异端日炽宜召还尚书李秉修撰罗伦编修张元祯评事章懋给事中王徽举人陈献章置之台諌革去法王佛子真人位号禁创寺观则正人用妖妄息矣不报景泰末学士商辂荐司直郎林聪诏复职后聪忤宰执欲加重辟辂力辨之宪宗朝聪遂拜南京礼部右侍郎姚夔考满至京辂又荐留后夔荐歴吏礼二部尚书亦辂汲引之故也
申救
洪武初朝臣有上疏万余言者太祖厌其迂衍欲罪之宋濂对曰彼应诏上疏其心为朝廷耳奚可深罪乎上乃览疏有足采者召阿意者骂曰若向非濂言几不悞罪言者耶洪熈初大理少卿弋谦数言事有言其卖直沽名者杨士竒对曰主圣则臣直惟陛下容之不然进言者将惧矣仁宗免其朝叅令专坐司视事自是一月余言事者少仁宗谕士竒曰自免弋谦朝言者不至岂果无事可言遂令士竒书勅引过命谦如旧朝叅令百官言事毋以谦为戒景泰五年十月给事中有忤执政者大学士髙谷请从轻典卒得左迁七年顺天府郷试太常卿刘俨为考官时大学士陈循之子英王文之子伦入试不中二人交章奏俨欲寘于法谷时病强起预考考毕入言曰大臣子与寒士并进已不可况又不安于命欲构考官可乎由是俨得释旨中下以英伦为特赐举人谷由此与二人不合屡求退然天顺中彭时在内阁上方倚任李贤日与面议贤退乃谘访于时有不可者时毎执不肯初或相忤久之相恊后锦衣卫指挥使门达用事忌贤阴中伤之上怒曰贤且得罪但当专用彭时中贵以语时时矍然曰何遽至此因为力辨其诬得释一日钦天监汤序言变异上以问修撰岳正正曰奸臣未有闻于朝著者若求之人人自危耳序术疏浅不足信事遂寝弘治中武岗知州刘逊为岷府奏讦被逮科道奏乞寛贷上怒俱下之狱大学士刘徤等言逊情轻谴重言官为国尽忠槩以为罪后有大利害谁可言者上乃释之正德二年尚寳卿崔璇御史姚祥张彧主事张伟给事中安奎咸被系时刘瑾用事欲俱令枷号大学士李东阳俱申捄寛释一日早朝有文书一巻投于丹墀録瑾过恶上命瑾等诘问无肯承者遂执朝官三百余人诏送狱东阳奏此事必阴谋所为同朝诸臣仓卒拜起岂能知之乃尽得释
匡弼
凡被顾问必关于国家大体而后言之永乐五年冬广东布政徐竒入觐载岭南藤簟将以馈廷臣上阅视无杨士竒名乃独召之问故士竒曰竒自都给事中受命赴广时众皆作诗文赠之故有此馈臣不预者以当时命未有所作不然亦不免今众名虽具然受否未可知且物微甚当无他上意解即付中官单目令毁之一无所问洪熈元年四月有旨故东宫官邹济徐善述王汝玉皆赠官赐谥令建祠于墓四时赐祭士竒进曰礼贵得中朝廷惟宗庙以四时享虽社稷孔子亦皆春秋二祀济等虽有劳祀之乃与宗庙等可乎上曰吾过矣遽召礼部改春秋祭景泰元年八月英庙车驾自北狩还方议奉迎礼众疑未定千户龚遂荣寓书于大学士髙谷言奉迎当从厚谷即袖其书以进且曰武夫尚知此礼况儒臣乎已而朝廷以遂荣非分下锦衣狱会车驾至百官郊迎谷复上章以伸前议闻者韪之而遂荣亦释后英庙居南宫指挥卢忠妄言南内事景帝欲穷治之学士商辂请止罪忠一人以全大体上从之天顺初锦衣卫逻得一僧妖言惑众狱具当坐反及太监牛玉援近例请官逻者内阁修撰岳正言事纵得实不过合妖言律活其从十数人逻者准应捕律而已时忠国公石亨与太监曹吉祥怙宠擅权有投匿名书指斥朝政者独不及亨缉捕甚急举朝惶骇亨劝上出榜募能捕告赏以三品职上令内阁撰榜格岳正与吕原见上曰为政自有体盗贼责兵部奸宄责法司岂有天子自出榜购募之理且尧建进善之旌舜立诽谤之木秦始皇杜谏乃下诽谤妖言之令由此过失不闻卒至亡国陛下新复寳祚正当以尧舜为法秦为戒纵欲穷治其事缓则人情怠忽事自觉露急则人情危惧愈求韬晦不如勿究吉祥从旁请究甚力上曰正言是也成化初太监刘永成死有军功欲封为伯大学士彭时力争之或曰自古有封侯王者时曰此盛世事耶祖宗成宪具在谁敢违之事遂寝十二年七月建玉皇阁于宫北别创礼仪乐章将有事焉学士商辂论毁之十三年四月太监汪直创西厂立威内外官卧不贴席辂与同寅疏其十罪以闻上即命革罢
纳言
成祖尝与学士解缙论羣臣御书蹇义等十人名命各疏于下缙具以实对于义曰其资厚重而中无定见于夏原吉曰有德有量不逺小人于刘儁曰虽有才干不知顾义于郑赐曰可为君子颇短于才于李至刚曰诞而附势虽才不端于黄福曰秉心易直确有执守于陈瑛曰刻于用法好恶颇端于宋礼曰戅直而苛人怨不恤于陈洽曰疏通警敏亦不失正于方宾曰簿书之才驵侩之心既奏上以授东宫曰李至刚朕洞烛之矣余徐验之问尹昌隆王汝玉对曰昌隆君子而量不弘汝玉文翰不易得所惜者市心耳后十余年仁宗出其所奏示杨士竒曰人率谓缙狂士缙非狂士向所论定见也宣宗为皇太孙时官僚左庶子陈山邪侫得宠同列戴纶林长懋以直諌为山所谗害上即位始知之宣德四年十月一日朝罢杨士竒侍上于左顺门遥望见山上曰汝试言山为人对曰君父有问不敢不尽诚以对山虽侍从日久其人寡学多欲而昧于大体非君子也上曰然赵王事几为所误朕已甚薄之近闻渠于诸司日有干求不厌当不令溷内阁也盖上初临御以山及张瑛东宫旧臣俱升内阁视事至是事寖闻于内有旨调瑛南京礼部山专教内竖俱罢内阁之任天顺初内阁修撰间为上极言曹石势太甚虑有变宜早为节制上曰汝可以朕意告之正径造亨讽令稍自敛戢二人怨之正遂被斥窜及二人诛上召李贤谓曰向者岳正固言之他日又思正曰岳正到好只是大胆因召还焉武宗时逆瑾用事凶焰炽甚大学士刘徤等率诸臣伏阙请诛之焦芳阴为瑾地言者遂沮而徤与谢迁辈皆引去于此见君子胜小人之难也当其事者必先事预防而后可
计虑
成祖一日晚出右顺门召内阁诸臣杨荣一人在出江西三司奏章示之言吉安乡民啸聚者遣行人许子谟赍勅抚谕又遣都督韩观率兵随之如抚谕不下即加兵及是奏至上曰非观至不下其降勅褒观荣读讫奏曰计发表之日观尚在中道未足褒也从之后询之果然荣自是益见重畨长阿噜台既纳欵欲收女直土蕃诸部聴其约束请朝廷刻制词于金锭集诸部长磨酒饮之以盟上以问翰林诸臣黄淮对曰畨人莫测其心使各自为心则力易制若并为一则力大难制矣此举实其奸谋也上顾左右曰黄淮如立髙岗无逺不见尔等如立平地所见惟目前耳天顺初石亨从子彪镇大同遣使献捷内阁询其状其人盛陈战伐且称斩首无筭岳正取地圗指示曰某地至某地四面皆沙漠枭于何所其人惊伏成化四年平凉图克坦布斯反官军连失利遣都御史项忠徃抚捕之大学士彭时商辂料其必成功而朝议汹汹咸欲再遣将出师时等执不可或以危语动之时等不为动未几献俘至上喜甚各赐俘奴一人
筹边
洪武十七年侍讲李翀论武事重在任将上曰任将固重必用之专信之笃而后成功齐用穰苴魏用乐羊可谓专且笃矣故皆有功若唐用鱼朝恩吐突承璀为监军使诸将掣肘故败事也永乐五年谕德杨荣奉命徃甘肃察视守备还奏称旨七年春甘肃总兵何福奏降将托克托布哈等率部来归命荣徃同福议处遂奉命持节徃额齐讷之地事平封福为宁逺侯十年冬甘肃守帅西宁侯宋琥奏邉人娄达衮迯居齐勤蒙古卫将为边患时丰城侯李彬镇陜西遂勅彬率师剿之且命荣徃与计度十二月还奏饷道险阻冱寒人疲马瘠不可行且小国不足烦王师遂敕彬旋师二十一年秋荣复扈从西征驻驆万全一切军务悉付荣掌之宁阳侯陈懋奏边主额森托噶来归命荣徃议二十二年复从北征中道军饷不继上闻之命荣与金幼孜总计其数遂如所言遣使谕众释其不臣之罪宣德二年十月交趾黎利遣人进前安南陈王三世嫡孙暠表乞立为陈氏后上密以示英国公张辅请发兵讨之辅退乃召尚书蹇义夏原吉谓曰何以处之二人对曰举以与之无名徒示弱耳二人退召杨荣杨士竒出表示之且谕以三人所对曰今日与尔两人决之荣曰永乐中费数万人命得此至今劳者未息困者未苏发兵之说必不可从不若因其请与之可旋祸为福上顾问士竒云何对曰荣言当从求立陈氏后者永乐初访求之不得乃郡县其地数十年来兵民困于交趾之役极矣体祖宗之初心以保其赤子此正陛下之盛德何谓无名且汉弃朱厓前史为荣何谓示弱臣侍仁宗皇帝久圣心数追憾此事臣愿今日明决上曰汝两人言正合吾意皇考言吾亦闻之屡矣今吾三人可谓同心同德遂令尚膳赐酒馔明旦罢朝出暠表示文武羣臣皆曰从之便遂赦交趾命羣臣举奉使者明旦蹇义欲易以伏安众莫敢异之士竒私谓夏原吉曰此无籍小人用之必辱朝廷公当榻前力争已而有旨召众皆入蹇遂奏用伏安上顾问夏原吉对曰不可用遣之必辱国遂不用英宗北狩景帝即大位有倡议南迁者中外汹汹大学士陈循髙谷侍商辂等上言圣驾一移大势去矣乃出榜晓谕人心稍安无何敌大举逼京城众论战守不一循等皆言兵败之余宜固守且敌乗胜逺来势必难久可伏兵归路击之时京师戒严内阁诸臣运谋设策迄昏乃出至忘寝食外谕诸将奬其忠义之心日令操练军马整饬器械以备战守遣官分头安戢畿内降夷以防不虞严督边关固守要害然敌攻益急总兵官石亨折弓厉声曰宰臣不出计策莫能支矣循等上疏请勅宣府辽东令总兵官杨洪曹义各选劲骑以进与京军夹击又为张榜敌营有能擒斩额森者高爵厚赏复写书作喜宁与司礼太监兴安云约诱额森入冦宜乗其孤军合兵剿杀盖喜宁以畨人为内侍与敌通谋者勅下偶为敌人逻卒所获未几宣府辽东兵至我军大振敌闻之一夕遁去京师遂奠天顺中两广用兵编修邱浚条用兵事宜内阁具本缴进行之弘治十七年六月北边小王子遣使求贡甚急大同守臣以闻或报敌有异谋内阁具揭帖乞会官详审上朝退召刘徤李东阳至暖阁上曰各边粮草湏与刘大夏说用心整理徤奏曰京营官军亦湏整点聴征上曰然东阳对曰圣谕将官当用谋略与经战阵者但京军有名无实初设团营时有十二万今消耗过半古人云足食足兵今食不足兵亦不足臣等毎思及此寝食不安上曰军士湏管军官抚恤不可剥削东阳对曰诚如圣谕七月初四日复召至暖阁上袖出大同镇廵官奏言敌之势重近又掘墩杀军上曰边军皆我赤子彼被杀者若何可言朕当与作主凉军巳选聴征二万湏再选一万整理齐备定委领军名目即启行徤等对曰皇上重念赤子一言诚宗社之福京军未宜轻动迁曰边事固急京师尤重居重驭轻亦湏内顾家当上犹未释东阳曰近日北边与朶颜交通潮河川古北口甚为可虑徤因备言大同险逺本镇尚可支持潮河川去京师不过一日最为切近诚宜先虑上曰今亦未便出军但湏预备停当待报乃行免致临期失措皆对曰圣虑甚当退拟通选京军三万令兵部推委领军官临期酌量地方事势具奏定夺后三日召刘大夏面议出师之意大夏力言京军不可轻出大意与内阁同师乃不出已而沿边将帅杀阵次第拟报而敌谋亦沮
条疏
永乐二十年三殿灾金幼孜杨荣等陈便宜十数事皆见施行他官建言如萧仪辈多获罪死侍读李时勉自刑曹入院即慨然论天下事被系两岁洪熙初复抗言极諌被扑不死改交趾道御史又三上章下诏狱不死盖未始有申拯之者修撰罗汝敬亦言时政十五事降云南道御史萧时中言致灾八事侍讲谢琏上治安十五事皆留中正统八年四月雷震奉天殿鸱吻诏求直言王振专恣侍讲刘球上疏谓权不可下移振怒适修撰董璘求为太常卿下狱而球所言有谓太常卿必得儒者马顺迎合振意诬球与璘朋奸亦下狱死焉学士刘定之因京师大水上十事皆不行景泰初英庙至自沙漠检讨邢让言事坐是不通显时方春久旱灾异迭见学士周叙进言大臣之罪固不可辞台諌之臣缄黙无补各处镇守中官病民尤重皆致灾之由也会叙考绩至京师仍命留院办事周洪谟始授官遂条陈十二事凡有所见即封章具闻宪宗初即位编修张元祯劝行三年丧又上疏言治道大本大原曰讲学定治曰用人曰厚风化与时宰议不合乞归家居二十余年修撰罗伦编修章懋黄孔昭检讨庄■〈日上永下〉相继言事皆逺贬慈懿皇太后之丧修撰罗璟上疏言宜合葬裕陵又与诸学士合章以请其后亦左迁南京员外郎
出使
宣宗初元大学士金幼孜奉命持节册封安化真定二王妃歴河南北闗东西之境所过兵民休戚既还具疏奏闻景泰五年南京灾上念祖宗陵寝所在命大学士髙谷徃祭事竣録被灾者千余家悉发廪赈之奏闻称旨弘治十七年闰四月阙里灾重建孔庙落成遣大学士李东阳祭告五月事竣还朝以所经过天灾民瘼上奏诏查议行之
効诤
洪武二十一年四月上谓庶吉士解缙曰朕之与尔义则君臣恩犹父子当知无不言缙于是上封事万言皆人所难者上嘉奬之景泰初敌入境庶吉士刘清上封事多见采録清由是知名累擢兵部侍郎成化二十三年十月庶吉士邹智因灾异上疏略曰星变见于朝廷葢阳不能制阴之象也宜进君子退小人其原当先于内阁万安恃权怙宠殊不厌足刘吉附上罔下漫无可否尹直挟诈懐奸恬无廉耻世之所谓小人也王恕素志忠贞可任大事王竑秉节刚劲可寝大奸彭韶学识醇正可决大疑世之所谓君子也然君子之所以不进小人之所以不退者岂无自哉大抵中贵有以阴主之也自古君子小人进退之机未尝不决于此曹之盛衰也愿陛下以太祖为法则君子可进小人可退而天下之治成矣疏上谪石城吏目卒成化四年六月慈懿皇太后钱氏崩宪庙嫡母也诏大臣议葬众相视莫敢先发大学士彭时谓同朝曰梓宫当合葬裕陵主祔庙此一定体无可议者即与礼部尚书姚夔定议具疏引汉文帝合葬吕后宋文宗合塟刘后故事上犹重违母后之意未允时率羣臣伏文华殿以请号哭不起上闻之使中官宣请中官退翰林中有呵中官使还者众官皆曰死不敢奉诏且不得命不敢退时学士商辂刘定之进曰人心如此实天理所在望朝廷俯从于是中官入奏上感动母后亦悟即传谕羣臣卿等昨者会议大行慈懿皇太后合祔陵庙固朕素志但圣母疑事有相妨未即俞允朕心终不自安再三据礼所幸圣慈开谕特赐允诺卿等其如前议施行众闻命咸呼万岁而退正德中伏阙请诛逆瑾及跪门号泣諌止南廵尚书王恕等俱各上疏载在国史
旌直
大学士杨士竒辈仕三朝言聴諌行每被旌赏初永乐中御史李祥舒仲成奉勅理木植税课之弊王汝玉预焉汝玉上监国时所爱者尝有旨命祥等削其人勿奏二人力言不可万一圣上有闻得罪反重既忤意遂已犯者后皆茍免上嗣位尚书蹇义因奏仲成他事上曰是尝为御史台得南京木植税课乎对曰然曰李祥安在对曰丁母忧去矣时仲成已升湖广宪副即命都察院捕治仲成士竒闻之进疏曰向来小人得罪者多陛下即位以来皆已宥之今又追理前事即诏书不信汉景帝为太子待诏卫绾称有病不赴即位进用绾前史韪之上览之喜即有旨罢治仲成而降勅奬谕士竒赐米及钞币又面谕之曰有卿尽心如此朕复何忧宣德六年七月时上好微行一夕漏下二十刻以四骑出过士竒家前报者言范太监来士竒仓皇出迎上已入门立月中士竒俯伏悚惧言陛下奈何以宗庙社稷之身而自轻扰扰尘埃昏暗中谁识至尊万一或有识者变起仓猝何以备之上笑曰思见卿一言故来耳遂屏左右语竟顾谓士竒曰此居且敝当为汝葺理士竒叩头恳辞曰陛下宫殿未建臣必不敢当车驾今夕俯临外间明日必有知者自此慎出事出不测当虑也驾还宫明日遣太监范弘密问士竒车驾幸临曷不谢对曰至尊夜出愚臣迨今中心惴栗未已岂敢言谢又数日遣弘问士竒今天下平靖上时一微行何足过虑尧不微行乎士竒对曰陛下尊居九重恩泽未洽幽隠万一有寃夫怨卒窥伺窃发诚不可无虑后旬余锦衣卫获至二盗盖盗尝杀人官捕之急遂私结约候车驾之玉泉寺挟弓矢伏道边林莽中作乱时有捕盗挍尉亦变服如盗入盗羣以其谋告之遂为所获上既诛二盗叹曰士竒言不虚即日遣太监范弘赐白金文绮士竒明旦入对上曰自今如汝言不复微行他如杨溥密疏获赏之类不可具举自是以来蹇谔之风渐少而言之亦未必不干怒也惟弘治五年四月大学士邱浚奏疏万余言大槩谓上改元之初岁在戊申与太祖洪武初元同符今天灾迭见宜厘革庶政尽复太祖旧规以应天意因拟为二十二条歴指竒衺之逢迎者开谕而力辨之使不至售其奸上览奏甚悦批答以为切中时弊行之自此圣心向用恒加赏赉然浚时年已髦矣其后上日英明颇逺近习而信听内阁亦浚有以启之也武宗时逆瑾柄国虽大臣言出祸从大学士刘徤等极言时弊以为即位之初诏书一下天下延颈想望太平而朝令夕改讫无宁日百官庶府仿效成风非徒废格不行抑且变易殆尽建言者以为多言能干者以为生事累章执奏则谓之奏扰查革旧弊则谓之纷更忧在于民生国计则若罔闻知事渉于近幸贵戚则牢不可破以一二人之私恩壊百年之定制而不顾以一二人之邪说违满朝之公论而不恤臣等叨居重地徒拥虚衘或旨从中出略不预闻或有所拟议径行改易寻又奏言政令十失言甚剀切瑾怒遂皆谢去嘉靖六年五月朔日食臣道南上九事上褒答曰这所言朕已省览七年十二月望长庚气如匹布起坤指干臣复上四事上褒答曰览奏事闗朕躬的知道了其余该门看了来说八年八月望臣复上六事是岁十月朔日食臣复上五事俱荷明旨允行
殿阁词林记巻十六
●钦定四库全书
殿阁词林记巻十七
（明）黄佐　廖道南 撰
秘书
按周礼太史掌建邦之六典外史掌四方之志三皇五帝之书汉图籍所在有石渠石室延阁广内藏之于外府又有御史居殿中掌兰台秘书及麒麟天禄二阁藏之于内禁后汉图书在东观置秘书监又有鸿都等处唐有秘书监集贤书院宋建昭文史馆集贤院置大学士直学士修撰等官以掌之又有秘书省崇文馆其重如此圣祖初定天下即遣使求遗书国初四库之书多藏文华堂堂在禁中抵奉天门不百武车驾尝幸临之洪武三年三月庚子置秘书监秩正六品先除监丞一员直长二员十三年七月癸巳以内府书籍已有本院典籍掌之于是罢秘书监典籍张敏行者掌书籍中使传宣索书即启钥以上岁时得燕见圣祖籍古右文其勤如此葢罢掌书之官并其任于翰林实自我朝始今内阁史馆凡御制宸翰列圣宝训实録及玉牒副本经史子集类书之属皆在焉永乐四年四月成祖视朝之暇辄御便殿阅书或召翰林儒臣讲论尝问文渊阁经史子籍皆备否学士解缙对曰经史粗备子籍尚多阙上曰士人家稍有余赀皆欲积书况于朝廷可阙乎遂召礼部尚书郑赐令择通知典籍者四出捜求遗书且曰书籍不可较价直惟其所欲与之庶竒书可得又顾缙等曰置书不难须常览阅乃有益凡人积金玉亦欲遗子孙金玉之利有限书籍之利岂有穷也十六年遣修撰陈循往南京起取本阁所贮古今一切书籍自一部至百部以上各取一部北上余悉封识收贮葢两京皆有储书也十九年四月庚子夜奉天华葢谨身三殿灾火势猛烈而奉天门东庑切近秘阁学士杨荣奋身直入麾武士三百人将御书图籍并积岁制勑文章舁致东华门金水桥次明日上召谕之曰昨夜火发在目前者几人卿能收拾图籍不避艰危可谓难矣因褒赏之于时书籍淆乱无纪典籍周翰理淆葺乱逾二载而后复旧今馆阁书目葢永乐间所定也自正綂以前凡官本院者每朝退即入阁中检所未见书葢馆阁无政事以讨论考校为业故得纵观中秘而受命进学者亦与焉景泰时编修周洪谟辈犹然其后始为内阁所扄钥弘治五年五月大学士丘浚请访求遗书焉上疏有云今内阁储书有匮书目有簿皆可查考乞勑内阁量委学士并讲读以下官督同典籍与吏典班匠人等将书目较雠有无全欠分为经史子集四类及杂书类书二类开具奏报仍刻考较年月委官名衔识于巻末立案存照又勑两京内外大臣会同南京礼部本院官查盘永乐中原留南京内府书籍有无全欠具数奏知于凡两京书籍令南京国子监誊写各令两监藏之以备遗失夫国家采补佛道书以为藏经雕以文梓饰以文绫徧赐天下寺观储以髹红函匮载以金碧轮藏况此书籍乃自古帝王传心之要道经世之大典礼乐刑政制度文为之所具乌可吝惜小费而不为经久之计哉请勑内阁将书目付礼部抄誊分送直隶十三布政司提督学校宪臣用心设法访求抄誊送京以补所未备仍于内阁近便去处别建重楼一所专用砖石累砌如民间所谓土库者令内阁书办中书等官遇其闲暇抄誊累朝实録各一部盛以铜匮庋于楼之上层凡内府衙门收藏国家大事文书如玉牒之类皆附焉其制勑房一应文书如诏册诰勑书等项草检行礼仪注应制诗文等项底本前朝遗文旧事等项杂録亦各抄一部盛以铁匮贮于楼之下层凡内府衙门所藏文书可备异日纂修一代全史之用者如永乐以前文武官贴黄之类皆附焉茍无御灾备急之具一或散失后之秉史笔者无所凭据往往求之于草泽访之于传闻简牍无稽真赝莫辨非但大功异政不得纪载而明君良臣为人所诬揑者亦有之矣至若列圣实録及圣祖御制等书请依洪武六年纂集日厯以为宝训事例勒成一书颁行天下如此则祖宗之功德在万世永传信而无疑国家之典章埀百王逓沿袭而有本所谓金匮石室岂虚文哉奉圣旨太祖御制书籍着翰林院打点见数收贮南京书籍查照目録开写缺少的去着守备同南京礼部翰林院点检送来天下遗书礼部行移南北直隶十三布政司访求至正德中权奸柄国典籍散逸嘉靖十三年七月今上勑馆阁重书列圣宝训实録命大学士李时等为经理官臣道南为管録官肇建皇史宬于重华殿之西藏以金匮置之石室又于钦天阁树碑以纪钦天记颂追先阁树碑以纪祖德诗仍锡燕儒臣于谨身殿臣尝诵吕祖谦表云帝晖下烛光荣河温洛之藏天藻昭埀迈过沛横汾之韵湛露示醇醲之惠承云宣纯绎之音若豫颂矣
开局
国初召儒臣载笔以定有天下之制分三局总之一曰律局以定律令凡旧官之练宪章者居焉二曰礼局以究礼仪凡宿儒之通古制者居焉三曰诰局以撰诰命凡俊才之优文辞者居焉此开局之始也汪克寛曰洪武元年命中书省翰林太常寺率诸儒定拟三礼明年再命集议礼乐又明年徧征在野道德文章之士分局相与订正之其后纂修国史每分为十馆以均六局之多寡六局一曰吏以究人材之进退二曰户以蔽地利之盈缩三曰礼以考礼仪之沿革四曰兵以载军政之臧否五曰刑以书刑罚之祥滥六曰工以审力役之寛缓皆本六官职掌为之十馆所修不能綂一则择人总勘如修他书则有不尽然者葢自罢起居注之后本院职掌专文史遇有纂修旋设馆席给笔札惟官长凡例是遵逐事呈稿笔削惟命其中虽有所见亦不敢尽用己意葢官局修书从古然也
监修
洪武二年二月丙寅朔勑修元史以中书左丞相宣国公李善长为监修不预史事三十五年十月己未重修太祖髙皇帝实録勑太子太师曹国公李景隆为监修都总裁官太子少保兵部尚书忠勤伯茹瑺为副监修官永乐九年十月又重修之勑户部尚书夏原吉太子少师姚广孝监修未及成而广孝死原吉独专其事洪熈元年五月庚午朔勑修太宗皇帝实録闰七月甲辰勑修仁宗皇帝实録俱以太师英国公张辅少师兼吏部尚书蹇义少保兼太子少傅户部尚书夏原吉监修自永乐以来皆预秉笔与国初不同宣德十年九月庚午勑修宣宗皇帝实録止用张辅为监修始复不预秉笔矣监修英宗皇帝实録者会昌侯孙继宗监修宪宗皇帝实録英国公张懋监修孝宗皇帝实録者亦懋也若修他书则罕设惟永乐元年七月修永乐大典以太子少师荣国公姚广孝礼部尚书郑赐为监修刑部左侍郎刘季箎副之余不可尽书
总裁
国初修元史以前起居注宋濂漳州府通判王袆为总裁濂寻进学士袆拜待制三年二月乙丑续修元史仍为总裁太祖皇帝实録总裁者始为礼部左侍郎兼学士董伦与侍讲方希直重修为李景隆与侍讲解缙再重修则文渊阁大学士兼左春坊大学士胡广学士兼右庶子杨荣祭酒兼侍讲胡俨也成祖仁宗两朝实録总裁为少傅兵部尚书兼华葢殿大学士杨士竒太子少传工部尚书兼谨身殿大学士杨荣太子少保礼部尚书兼武英殿大学士金幼孜户部尚书兼谨身殿大学士陈山礼部尚书兼华葢殿大学士张瑛太常寺卿兼学士杨溥自是其柄始尽归馆阁矣宣宗皇帝实録总裁为少傅工部尚书兼谨身殿大学士杨荣行在礼部尚书兼学士杨溥总裁兼纂修为詹事兼侍读学士王直少詹事兼侍讲学士王英总裁兼纂修前此未有也英宗皇帝实录总裁为少保吏部尚书兼华葢殿大学士李贤礼部尚书兼学士陈文兵部尚书兼学士彭时副总裁为礼部右侍郎李绍太常寺少卿兼侍读学士刘定之呉节副总裁葢自此始绍虽为侍郎然发身则自翰林故与焉宪宗皇帝实录总裁为少傅兼太子太师吏部尚书谨身殿大学士刘吉礼部尚书兼文渊阁大学士徐溥礼部右侍郎兼学士刘徤副总裁为礼部尚书丘浚詹事府少詹事兼侍讲学士汪谐孝宗皇帝实录总裁为少师兼太子太师吏部尚书华葢殿大学士李东阳少傅兼太子太傅吏部尚书谨身殿大学士焦芳户部尚书兼文渊阁大学士杨廷和副总裁为吏部左侍郎兼学士梁储若纂修日厯惟洪武时有之总裁为学士承旨兼吏部尚书詹同侍讲学士宋濂圣祖所修诸书多不可考独太宗时永乐大典分局皆有总裁学士解缙修撰呉溥检讨王洪礼部郎中邹济布衣陈济等皆得为之无虑十余人葢门彚多而事实繁故也大明一綂志总裁为吏部尚书兼学士李贤太常寺少卿兼学士彭时学士吕原副总裁为学士林文刘定之侍读学士钱溥大明会典总裁为大学士李东阳焦芳杨廷和副总裁为学士梁储若四书五经性理大全宋元资治通鉴纲目等书多不设总裁止用纂修官
纂修
国初纂修皆用山林隠逸之士洪武日厯纂修者皆儒士职官独贠外郎呉伯宗一人戊寅年勑修太祖皇帝实録纂修可考者为侍读学士兼太常寺少卿髙逊志太常寺少卿廖升都察院左佥都御史程本立礼部郎中夏止善修撰李贯编修呉溥杨子荣刘观检讨陈性善侍读刘彦铭史官髙让呉勤赵友士端孝思张秉彝唐耕国子博士王缙佥事胡子昭知县叶惠仲儒士杨士竒等永乐初重修太祖实録纂修为学士王景礼部尚书李至刚侍读胡靖曾日章王灌胡俨侍讲邹缉杨荣金幼孜杨士竒修撰李贯呉溥编修呉节郑好义检讨王洪博士张伯颖王汝玉典籍沈度潘畿待诏王延龄给事中朱纮吏部郎中徐旭礼部郎中胡逺太常寺博士钱仲益国子助教王达博士金玉铉行人蒋骥晋府伴读苏伯厚佥事李煜叶砥知府刘辰靖江府教授张显楚府教授呉勤知府邹济知县杨觏梁潜王褒沈瑜赵季通唐云教谕解荣刘宗平训导富贵清罗师程儒士端礼王孟易朱逢吉莫士安凡外官生儒之预此者皆由本院官举荐及再重修其纂修者学士兼谕德金幼孜杨士竒侍讲学士曾棨侍读兼赞善梁潜侍讲王英修撰罗汝敬刑部主事李时勉陈敬宗也成祖仁宗两朝实録纂修官为左春坊大学士兼侍读学士曾棨右春坊大学士兼侍讲学士王英右春坊庶子兼侍读学士王直左春坊左谕徳兼侍读周述侍讲李时勉钱习礼侍讲余学夔陈循蔺从善蒋骥修撰苖衷曾鹤龄张洪刘永清编修周叙孙曰恭杨敬检讨周翰王雄杨翥五经博士陈继户部主事陈中四川道御史陈叔刚福建右叅议潘文奎知县万节教授丘锡教谕梁萼葢自是不复用儒士矣宣宗皇帝实録纂修官为侍读学士李时勉钱习礼侍读学士陈循洗马蔺从善侍读苗衷曾鹤龄马愉侍讲髙谷胡穜邢寛修撰周叙尹凤岐孙曰恭习嘉言陈叔刚陈询曹鼎仪铭王一宁杜宁储懋编修杨翥董璘杨寿夫林文锺复主事刘■〈王永〉刘铉洪与评事张益御史邵宏誉英宗皇帝实録纂修官为学士柯潜万安侍讲学士李泰太常寺少卿兼侍读孙贤刘珝左谕德黎淳右谕德童縁刘宣侍讲江朝宗杨守陈修撰王一夔彭教编修尹直徐琼陈秉中李永通郑环刘徤汪谐张元祯呉钺罗璟检讨耿裕周经纂修兼校正官为侍读刘吉陈鉴侍讲丘浚编修彭华葢始自专用本院及詹事府官而纂修兼校正始见于此宪宗皇帝实録纂修官为太常寺少卿兼侍读傅瀚少詹事兼侍读费誾左庶子兼侍读谢迁右庶子兼侍读陆简侍读曾彦杨守址侍讲刘戬王鏊杨杰梁储左赞善张元祯修撰刘玑武卫张芮编修刘忠邓掖黄珣张天瑞刘春涂瑞检讨杨时畅纂修兼校正官为南京国子监祭酒李杰左庶子兼侍讲学士李东阳左庶子兼侍读呉寛右庶子兼侍讲董钺纂修兼叅对官为修撰杨廷和编修江澜纂修兼叅对亦始见于此孝宗皇帝实録纂修官为侍读毛纪傅珪朱希同侍讲丰熈沈涛呉一鹏修撰顾鼎臣编修汪俊李廷相温仁和李时滕霄何瑭董玘检讨汪伟王九思潘辰至于修他书者不能尽记大率成化以后纂修皆纯用本院官而永乐大典四书五经性理大全寰宇通志庶吉士亦得与焉
催纂
洪武日厯设催纂官以侍讲学士乐韶凤为之永乐初重修太祖实録催纂兼誊冩为礼部主事陆颙宣德初两朝实録因之以礼部主事张习为催纂宣宗实録编修萧镃赖世隆呉节徐珵检讨李绍王玉姜洪何宣主事潘勤正字沈寅俱为稽考叅对并催纂官英宗实録以编修李东阳倪岳谢铎焦芳陈音程敏政检讨呉希贤吏部员外郎韩定中书舍人马麟焦■〈王扁〉李溥俱为催纂官宪宗实録以礼部员外郎李通中书舍人胡清为催纂官自此始专用制勑诰勑官云
稽考
稽考叅对始自永乐洪熈两朝实録以修撰邢寛蒋礼胡穜编修陈询刘矩裴纶梁禋孔目沈寅为之葢纂修之次也然寛乃永乐甲辰进士第一禋次之孙曰恭又次之寛禋同为稽考叅对宣宗实録稽考叅对与催纂并为一事英宗实録因之止以催纂为名宪宗实録以纂修者兼校正或兼叅对孝宗实録稽考参对者修撰吕柟编修崔铣湛若水翟銮徐缙景旸检讨段炅易舒诰穆孔晖张邦竒及胡缵宗至是始复专设其赏格与催纂同
誊写
洪武中修日厯誊写用举人监生永乐初重修太祖实録以催纂者监誊写官其誊写用监生生贠儒士凡二十五人暨纂两朝实録改誊写为誊録用检讨许彬连智马信周贵等四人中书舍人萧湘等十八人郎中贠外郎主事寺副等官程南云等九人儒士生贠各一人凡三十三人收掌文籍则为检讨胡让典籍李锡牛麟张礼宣庙实録有誊録正副官凡二十九人又有誊藁官修撰黄裳编修许彬周贵中允蒋礼郎中何贤夏衡寺副石庆姚本温良收掌则修撰胡让寺副陈纪中书舍人靳通英庙实録誊写有太仆寺卿余濂山东叅议林章礼部郎中呉谦中书舍人凌晖鸿胪主簿王佑白真序班毛显译字胡清徐德王臣凌逺共三十五人官虽不同大率皆制勑诰勑二房办事者也
殿阁词林记巻十七
●钦定四库全书
殿阁词林记巻十八
（明）黄佐　廖道南 撰
奏绩
本院官凡厯俸连閠计三年例给由考满六年九年皆然先具脚色事迹及过名有无呈掌印官以凭考核乃往吏部相见六品以下循廊至堂上送迎待以殊礼五品以上冢宰迎至后堂宾主坐送出移咨都察院掌院皆迎至后堂坐送出不计崇卑洪武十四年十月壬申定考核之法翰林院等衙门为近侍不系常选官员任满黜陟取自上裁葢未尝往吏部也十六年六月己夘吏部奏定考核在京翰林院等衙门属官俱从正官考核各以功过称职与否开具送部覆考从之永乐元年吏部奏准本院五品以上堂上官照例不考五年奏准詹事府六品以上官亦不考俟九年奏请黜陟而凡左右春坊司经局中书舍人俱不咨都察院惟吏部考核而本院官犹咨都察院札付河南道覆考稍与洪武时异矣近凡考满皆本部引奏复职六年亦然九年则考功司例差官送题作文不知起自何时大率皆非祖宗礼待文学侍从之旧也九年考满该升品级具奏请自上裁尚循旧典焉若考察之法或间一举行成化四年令翰林院属官并带俸官译字等官本院学士会同内阁考察弘治元年令翰林院官亦从吏部考察十年令两京官照例考察惟翰林院学士不在五品之例百余年来儒臣未尝玷清议自考察之典行修撰钱福编修孙清葢由兹退者夫惟祖宗之世日勤晋接照临虽逺不遗而何迩臣之能掩然既着为令甲耳目有攸寄矣嘉靖初学士以上自陈不入考察张孚敬桂萼自外入始专其柄矣
迁转
圣祖定本院官为近侍清职凡迁转皆出自上裁未尝付诸铨衡百余年来遵之不易然洪武中自本院官迁转者多大拜二年十月以应奉睢稼为中书省参政十九年二月以待诏朱善为文渊阁大学士三月以检讨茹太素为户部尚书二十七年九月以少詹事任亨泰为礼部尚书二十八年四月以编修齐麟为礼部右侍郎卢原质为太常少卿六月命编修马京署通政使司事已而拜礼部左侍郎二十九年正月以詹事府丞杜泽为吏部尚书左赞善门克新为礼部尚书又有依资格者三年十二月以侍读学士魏观为国子祭酒太史令刘基为弘文馆学士十二年十一月以修撰迮原霖为通政司右叅议十五年四月以正字魏德寿为春坊司直郎八月祭酒呉颙有罪以文渊阁大学士宋讷代之二十九年二月以修撰黄观为尚宝司卿编修张显宗为太常寺丞皆出亲擢又有止在本院者如侍读学士朱升为学士之类永乐迁转亦止在本院独永乐元年十一月举人王偁以荐为检讨既命下成祖顾问左右曰检讨之下何官时曰博士典籍侍书待诏问曰除人否复以巳除对上叹曰古所谓用人如积薪此类是巳用人以贤以劳偁之贤既未可知劳亦未有而令贤有劳者居在下何以服其心遂命吏部凡翰林自博士以下皆升职与偁同遂升博士张伯颖王汝玉典籍沈度潘畿侍书苏伯厚待诏王延龄刘宗平解荣皆检讨其后内阁升擢渐至三孤洪熈宣德二朝任益隆矣自是本院迁转非九年考满则纂修书籍名虽亲擢实则循资格也惟正綂末侍讲杨鼎徐珵擢副都御史检讨王询擢大理寺丞各巡抚河南山东贵州等地方成化初修撰张頥擢佥都御史巡抚为殊典余惟始迁詹事府左右春坊司经局转吏部尚书侍郎以至内阁不及他途天顺二年学士李绍升礼部右侍郎实出上命及履任公卿往贺吏部尚书王翱举酒酹曰天选侍郎也前此幸进者入奏事多南音上曰大臣以德选何以声音为会祭酒缺吏部请以绍兼领之上谓王翱曰礼部不可无此人其别选代之翱退语同列曰我不知李侍郎见重如此孝宗登极推恩宫僚擢少詹事兼侍讲学士杨守陈为吏部侍郎初当笔者犹拟南京上览疏改留列圣礼重儒臣若此
貤恩
凡貤恩受封赠三年考满及特恩始有之本院正官颁给诰命取自上裁吏部奏闻具手本开写合授散官并年籍脚色送中书舍人候书写完备吏部仍具手本于御前用宝讫具奏御前颁给讲读以下官亦如之第用同寮勘结送吏部验封司为不同耳其最异者洪武九年十一月学士承旨宋濂致仕诏赠其父原赠礼部侍郎谥文昭为嘉议大夫礼部尚书母德人陈氏为淑人祖德政赠亚中大夫太常寺少卿祖妣金氏赠淑人妻贾氏封亦如之诰辞皆亲制称濂有曰德量之弘如千顷陂澄之不清挠之不浊天下荣之成化十五年少詹事兼学士王献满三载乞恩貤封父母诏如其官嘉靖六年臣道南考满吏部考语云多见多闻抱出羣之志有学有行负经世之才都察院考语云名髙湖海学博古而识达天人器重台阶文华国而力追秦汉蒙恩锡父母本身妻勅命十三年考满复荷特旨廖道南日侍讲读効有勤劳伊父母应得诰命准给与他
改调
呉二年修撰朱梦炎转山西行省员外郎此改调外擢之始也洪武三年学士陶安出为江西行省参政八年编修朱右以稽古不能详上谴之出为晋府长史九年编修张凤擢广西行省参政十六年八月以侍讲学士李翀为浙江右布政使左春坊正字魏德寿为江西右布政使二十五年八月左春坊大学士董伦出为河南左参议自是近侍文学之臣或遂以为例永乐初淇国公丘福以储位未建请立汉王髙煦上诏学士解缙定议然秘未发明年立皇太子又明年福等所议泄于外高煦言于上曰藩府之旧泄者其维缙乎遂出缙为广西右叅议又有出自荐举者正綂元年正月大学士杨士竒举侍讲刘永清才堪繁剧出为广东右布政使十三年十月侍讲学士陈文亦以大学士髙谷荐出为云南右布政使成化二十三年司经局洗马罗璟服阕至京为乡人阴中调南京礼部贠外郎弘治十一年庶子王臣以事出为广西左叅政若洪武初起居注王袆出为南康府同知特赐金带宠劳之复诏自漳州判为待制特厯试以难剧且出于宠劳非左迁也正德时学士张芮或咎其无文名逆瑾用事遂出为镇江府同知修撰何瑭以抗直不诡逆瑾出为开封府同知大率本院官外擢皆升髙位无有对品调者若王袆则出自圣祖亲擢云
谪谴
洪武中本院官降为属官或国子及风宪等职元年十月以直学士詹同侍读学士秦裕伯为待制此谪调之始也三年十一月学士宋濂待制王袆坐失朝降为编修八年七月降修撰达鲁与权为典籍九年十月降编修朱孟辩为中书舍人十二年十二月降待制呉沈为编修十三年六月复官寻改典籍拜东阁大学士十六年八月降东阁大学士呉沈为侍书以进讲后期考功监劾之寻改为国子博士十五年华盖殿大学士邵质降监察御史二十二年十二月降学士刘三吾为国子博士侍讲学士葛钧为助教三吾等受命授晋王世子经吏部侍郎侯庸劾奏三吾等在职怠惰宜黜降别用上曰儒者不任剧事令教国子未几复职二十四年钧以稽古不称旨仍降助教三十年编修景清改御史其后侍讲戴德彝编修尹昌隆亦然洪熈初侍讲李时勉以言事降交趾道御史修撰罗汝敬亦以言事降云南道御史此皆内任者洪武四年八月侍读学士魏观坐考礼不以时谪龙南知县编修宋濂坐祭孔子迟慢谪安逺知县五年二月召致仕学士詹同等至京师赐宴奉天门复观与濂为礼部主事十二月擢观国子祭酒兼太子赞善大夫此谪外复任之始也九年六月修撰朱善以家属不完谪教辽东未至赐还乡十五年三月谪编修呉沈为临洮府渭源县学教谕未行复以为典籍十六年典籍呉伯宗降太常寺丞不拜又除国子司业又辞忤旨贬金县教谕正统中编修頼世隆坐事降浙江台州府经厯后召还已卒天顺中修撰丘玉谪广东钦州同知未行复令编戍曹石譛之故也成化元年学士黄谏坐罪降广州府通判二年侍读学士钱溥坐罪降顺德县知县三年修撰罗伦以言大学士李贤夺情起复事忤旨降福建泉州市舶提举五年编修章懋黄仲昭检讨庄■〈日上永下〉同疏谏上元灯火上怒杖之调懋及仲昭为知县■〈日上永下〉为判官未行用给事中毛弘言改懋及仲昭南京大理评事■〈日上永下〉南京行人司副未几召伦还复秩时谓翰林四谏十二年学士江朝宗坐事降广东市舶提举正统初逆瑾用事凡修孝庙实録者挤黜大半修会典者亦褫其秩于是侍读徐穆编修汪俊等俱谪南京部属等官亦有降知县者皆以扩充政务为名迨武宗南巡修撰舒芬编修王思江晖马汝骥上疏谏语多直戅武宗乃谪芬为广东提举思为三河驿丞晖汝骥为知州嘉靖初修撰吕柟编修邹守益以言礼柟谪判解州守益判广德张孚敬又以扩充政事谪侍读崔桐修撰杨维聪等十二年七月詹事顾鼎臣轮讲衍义不到席春谗譛乃谪臣道南判徽州蔡昻判湖州十三年三月今上祀帝社稷坛问日讲官五员如何少两员司礼监查名张孚敬即拟伊甥祭酒王激等补充讲官上曰见今侍从人少廖道南蔡昻着取回复职照旧供事
起用
洪武元年起故元学士承旨危素学士张以宁王时等至京师以素及时为侍讲学士以宁为侍读学士又起前起居注王袆为待制兼国史院编修官十六年驿召金县教谕呉伯宗除检讨寻拜武英殿大学士以荐举失人出知三河县复召为检讨十七年上思用老成驿召前修撰朱善于家授待诏寻拜文渊阁大学士三十一年前河南左叅议董伦至自云南拜礼部左侍郎兼学士又起汉中府学教授方孝孺为侍讲前御史解缙为待诏永乐二十八年八月仁宗起左春坊大学士黄淮于狱命为通政使兼武英殿大学士又起前司经局洗马兼编修杨溥复其官寻升学士正统四年查本院剰员检讨李绍等放归田里期年驿召复任天顺八年前修撰岳正自戍所召还未及用宪宗即位诏复正原职吏部言当调南京有旨勿调命充经筵官成化二年闰三月复顺德知县钱溥为侍读学士致仕寻起为南京礼部侍郎三年三月起用前学士商辂于内阁五年七月起前学士倪谦复职寻进礼部右侍郎六年复市舶提举罗伦为修撰弘治初侍讲谢铎编修张元贞自养疾起编修王敕自外谪起为四川提学佥事南京礼部贠外郎罗璟为福建提学副使十年五月侍读学士致仕程敏政前左庶子张升皆复官正德五年逆瑾诛起南京兵部贠外郎徐穆等为侍读等官处州府同知张芮亦起为南京尚宝司卿寻擢南京太常寺卿检讨刘瑞起自外谪为浙江提学副使十六年前修撰何塘亦起自外谪为副使提学山西云
起复
国初隆重儒臣惟以孝德学士宋濂待制王袆皆夺情起复其前后扣筭年月以诏臣子移孝为忠也惟永乐六年学士杨荣居父丧给传归既塟遂命起复是年冬复居母丧奏归守制时已下诏巡北京不许九年春奉命始塟奔丧遣中使护送荣还时洗马杨溥丁父忧诏夺情起为侍读二十二年大学士黄淮丁母忧乞守制不许特命乗传奔丧起复内阁视事洪熈元年大学士金幼孜亦丁母忧宣宗召修两朝实録起为总裁官正统十四年八月修撰彭时居母忧遣校尉至门宣唤入朝与商辂及陈循每办事时具启辞不允夺情办事景泰七年少詹事刘铉丁母忧欲夺情起之力求终制成化初大学士李贤遭丧去官诏留之修撰罗伦诣其私第告以不可贤始以其言为然既数日伦上疏陈古今起复之非且曰如其不然必凖富弼故事终丧刘珙故事言事卒口诵两句云尔来阁下考三考我去家中眠一眠语虽戏而对亦切葢当时考吏必集阁下于此可见
清黄
会典云凡兵部清理武官贴黄奏请命学士等官一员同该部及法司堂上官于阙右门清理本院官专管撰述
阅武
会典云凡该继军丁告愿科举者兵部奏送本院出题考试批定中否送本院施行按景泰元年卢龙军士刘宣弘治五年府军前卫军姚学礼皆发解第一然则军士中不可谓无人要在甄鉴之尔
稽课
会典云凡国子监生课簿按月送内阁稽考凡精微文簿所自置殆不可考按永乐元年司礼监请如旧制铸出入精微印从之则是废而复置也会典云凡五府六部都察院等衙门闗给内府精微文簿开写日行事务注销前件按月奏送本院稽考年终类送司礼监交收
译课
洪武十五年命侍讲火原洁等编华夷译语以言无文字但借髙昌之书制蒙古字以通天下之言至是乃命原洁以华语译其语天文地理人事物类服食器用靡不具载复取元秘史参考纽切谐音既成刋行之译字官隶本院盖始于此永乐中上选太学生年少者习四夷诸畨字诸生多不欲辄生谤议上怒将罪之学士杨荣力救得免遂命荣掌之荣训励得宜自是帖服率皆有成有官至五品六品者宣徳元年兼选官民子弟委官为教师本院学士稽考课程后内阁委官提督弘治元年奏准科目出身四品以上官二员提督三年奏准子弟不许别图出身三年后考中食粮月给米一石又三年考中冠带为译字官三年考中授序班职事监生初入馆照坐监例食粮三年考中食粮一石又三年考中授从八品职事其曽习业者非精通译字不准应试八年奏准子弟有愿习举业者考送顺天府应试按自后提督官例用太常寺卿及少卿而景泰天顺间译字官多有取进士者甲申庶吉士刘淳自译字官发身后为中书舎人升吏部员外郎云
给假
在京官凡省亲展墓归娶及送子还乡改塟先墓具有定制独本院儒臣多出特恩宋濂在国初壬寅年八月告归省亲有白金文绮之赐编修张藻仲归娶给驿舟并赐宝钞七年十一月皇太子临大本堂召东宫赞读凡二十五人立庭下亲面谕之有云兹闻尔诸臣离父母去坟墓者三年矣今冬气向深草木摇落宁不动怀土之情乎吾已为尔请于上宜各旋归毋久淹为也因出内府钱分赐以为道涂费永乐元年七月侍讲杨荣请告归省给驿十月荣以妻丧复诏乗传归塟仁宗即位诏百官有违亲三年以上者听给告归省于是大学士金幼孜首奏省母左春坊大学士王英亦乞归省皆俾驰驿往还赐赉甚厚宣宗初特诏翰林诸词臣还乡焚黄宣德元年三月学士杨溥得告归省其母于时不得见者十有八年矣十月大学士张英给告省父侍读曾鹤龄告归省亦俞允正统初大学士杨士竒还乡展墓甫数旬而还二年十二月右谕德黎恬在任甫五年谒告归展先墓赐道里费给驿舟五年二月少师杨士竒展墓上锡之金绮前此未有也宣德六年二月编修谢琏初考貤封二亲给告归省十二年四月学士马愉以父病乞归省允之赐以驿骑并药饵费天顺初洗马柯潜拜尚宝少卿兼职如故即告归省修撰王献入仕仅五年亦得赐归省皆给驿往还成化元年南京礼部尚书倪谦致仕其子编修岳予告省亲及谦疾乞归省得终制二年大学士彭时乞归省给驿往还命太监许安致道里费长随张敬护送抵家未踰月促还朝明年二月至上慰劳之弘治中侍读学士傅瀚在任二十四年乞归省许之学士张芮谕德蒋冕乞归省给驿编修谢丕省亲亦从其请正德中编修孙绍祖修撰唐皋乞归改塟俱给驿嘉靖中左庶子童承叙乞归展墓亦如之
休告
洪武中宋濂归圣祖问之曰尔往传命俾归养金华山中父子祖孙欢然同聚疾必易愈愈且速造朝国家文翰庶有赖哉及宣上旨濂力疾起拜命越翼日陛辞上勅黄门内使出大府金镒以束帛赐之自是候问之使相属于道时方严肩舆之禁虽相国亦不之许特命造安车给徤丁六人以载此尤异数也又数日皇太子以旧学故复遣内臣存问赉以金币又二日启行夏四月十七日始抵金华故居十八日具谢表一通进上东朝上谓太子曰此书汝当日诵一过复亲御翰墨赐书褒答其文则上所自制字乃侍臣代书其外封九字内年月六字及花押则御笔也复出官局文绮白金各一命皇太子署名缄封遣使者即其家以赐六月七日也濂之自叙如此圣祖礼遇文儒可谓隆矣宣德初大学士黄淮乞骸骨不许固请始令归田养疾赐楮镪万贯陛辞加赐万贯既归遂乞致仕丁外艰赐祭塟以一品礼淮入谢赐游西苑召淮之子采从行且特命乗肩舆登万岁山赐宴于山之麓淮献诗以谢上悦比辞宴饯于太液池亲洒宸翰制诗送给路费赐金绮五年召修会典迁学士充日讲官兼侍东宫讲读数月以母忧去
侍养
洪武中太子赞善大夫和希文言于东朝曰小臣有母春秋髙八十有四矣无他兄弟以为养臣行年亦且六十虽有子仅四岁耳乌鸟私情其能已乎言讫澘然出涕皇太子以其言闻诏许归养此后侍亲者多允弘治四年南京侍讲学士张元祯以母老乞谢病归六年编修刘存业乞归亦如之
迎养
国初尝令在京官员有亲者许迎养永乐中修撰罗汝敬之父以明就养京师朝见毕谒皇太子于文华殿特加问劳命大官赐膳人皆荣之黄淮之父性累封至右春坊大学士仁宗监国屡问安否尝赐琼玉膏一器天顺中李贤之父升封少保吏部尚书兼大学士以貤恩诣阙谢就养者数月及陛辞上特赐宝镪三千贯因顾谓贤曰先生已尽天伦之乐乎贤顿首曰臣父子所以有今日者皆陛下之赐也迎养父母者尚多有之而其特蒙优赐惟三数公为然
养疾
国初乙巳年春起居注宋濂三月卧京师之邸舍不入侍者六日上顾近臣曰老宋起居何久不见耶因言其致疾之详上忧形于色曰宋起居纯实之士不参以分毫人伪侍予五年犹一日也不知何以有斯疾乎越一日又问病势稍损否对曰如初赐纱衣一袭且谕之曰明年朕生日卿其复来如期至上留之数月乃还正綂元年编修杨珙养疾诏许之天顺末礼部侍郎兼学士李绍为修实録副总裁书埀成感微疾即上章求解任不允成化二年八月上察其诚许暂归候疾愈复来七年用国初例刘崧署司业复起为祭酒降勅召之未及门而绍卒矣三年编修张元祯谢病得允家居者二十二年孝宗即位乃起为左赞善二十三年太子少保礼部尚书兼学士彭华始得风疾上命医往视遣中官赐羊酒蔬米越三月辞禄不许又三月进今官赐麒麟服再辞辞益恳乃获允俾归就医药疾已即来濒行又赐金绮袭衣舆疾出都城过阙门葡匐稽颡因泪下沾臆而去弘治四年少詹事兼侍讲学士汪谐疾作在告三月上疏请停俸给不许每时赐珍味宪庙实録成以副总裁升礼部右侍郎明年复恳辞乃许之十六年礼部右侍郎掌国子监事谢铎以疾在告累疏乃允归就医命给驿以行有司俟病愈奏闻葢养疾得给驿者惟本院遂为例焉
辞职
洪武初故元温州路教授江宁陈遇隠居于家以谋臣秦从龙荐召见上与语大悦即拜学士固辞不受命其后征聘之士膺馆职不拜者多从其请国子学正苏伯衡擢编修官以瞶辞归已而学士承旨宋濂致仕将还上命举可自代者即以伯衡应诏既复固辞上悯其诚赐文绮赏之俾老焉天顺中呉与弼辞左谕德语在荐举类皆髙尚其志者也
优老
吴元年十一月诏以侍讲学士宋升年老特免朝谒洪武二年以危素为侍讲学士寻兼弘文馆学士赐小车免朝谒七年五月命学士承旨罢所兼职待以优礼又以大学士宋濂老而艰于行步特命皇太子选良马以赐上御制白马歌令羣臣赓和示宠辉焉永乐中学士曾棨年踰六十有痰疾一日侍朝遽引退上见之敇免当日朝宣德中上念先朝老臣尚书兼詹事蹇义大学士杨荣等四人皆春秋髙并赐勅褒谕命辍职务朝夕左右侍论议赐玉带及御制诗画以见优宠正统时学士王直累迁至尚书年近八十上特诏免朝谒学士王英亦累迁至礼部侍郎上章乞休者屡矣十三年八月上特升英为南京礼部尚书谢恩之日内传旨曰以卿久任多効勤劳进秩南京俾得安逸弘治十年少傅兼太子少傅吏部尚书谨身殿大学士徐溥年七十以疾在告上疏辞不许命医诊视遣中使赐羊酒楮币仍令风雨及寒暑免朝葢成周尊礼黄耉俾耆寿俊在服遗意
致仕
洪武七年学士承旨詹同既复任将以年请老不敢言上知之八月甲辰诏致仕官其一子鲁召同入赐坐从容慰劳之夜漏十刻始勅内官扶掖而出乙巳新制文一篇以赐九年十一月学士承旨宋濂致仕将行上曰卿去何时复来见朕乎幸相待数日始徐徐行由是留者数月十年二月遂辞归濒行赐纸币文绮及御制文集皇太子赠以衣三袭上论曰朕最慎于赏予卿忠诚可贯金石故以是赐卿今年几何矣曰六十有八上曰藏此绮俟三十二年后作百岁衣也濂叩首谢上复曰大江涨不可舟宜循内河达家庶几无虞仍俾其孙中书舍人慎护行濂至家即拜表遣慎诣阙称谢仍上笺皇太子申明正心治国之要上赐诏褒答谓忠良之臣勲业既着文章必传功成身退惟卿独全耳濂辞时请岁一来朝是年九月朔遂入朝越十有四日陛见上伫想已久廷问屡矣及见大喜加劳再三皇太子诸王皆驩颜动色翌日上降勅符遣仪曹赐醪珍膳诸物抵寓馆自是日侍上游盘旋禁籞咨询备至便殿侍食日晏始退恩礼之优羣臣莫敢望上尝喟然叹曰纯臣哉尔濂纯臣哉尔濂方今四夷皆知卿名卿其自爱濂避谢不敢当凡所陈论皆古格言朝廷百官惟恐濂不见留守人卫卒见濂亦皆以手加额推排迎拜留凡七旬余以岁暮力辞还复遣中贵人赐上尊至于道所经行皆上为之指画既行数日上问其子璲曰尔父道中无恙否璲以安对未几复谓璲曰朕畴昔之夜梦见尔父笑谈如曩时尔父虽去其容仪俨然在朕目中也璲叩首谢曰非陛下埀念臣父之至何以形诸梦寐于是中书舍人史靖可太子正字桂彦良皆为歌诗以纪之八年正月修撰李叔允以年老乞致仕从之七月待制王僎致仕赐以绮帛给舟车还乡十年八月赐应奉陈传还御制诗文赐之十一年四月赐编修张美和致仕制文赠之有曰千载一遇今古之通言然全于始终者罕矣卿善始善终不亦美乎八年七月赐待制王僎致仕十四年九月赐修撰赵新致仕十五年十二月赐文华殿大学士兼左中允全思诚致仕并加优礼十八年九月文渊阁大学士朱善遘危疾上命医治月余增剧遣其子逢掖诣阙上诉得告归十九年二月左思直郎汪仲鲁请老上期秋至乃俞其请三月朏上御奉天门召仲鲁至赐坐顾曰若知所以见召乎起对曰不知曰昨期秋方许尔归已乃思之若等光阴有限矧喘嗽诚未易痊即今还乡无庸再来矣所戒者近侍之归郡邑官或来见当闭门谢之否则笔之于简俾僮仆示之若曰仲鲁幸蒙圣恩予告还乡理宜杜门谢客输租应役则有恒制矣其敢以自是速厥戾如是则可考终矣仲鲁叩首谢明日陛辞而还洪熈元年春国子祭酒兼侍讲掌本院事胡俨以疾辞加授太子宾客致仕赐玺书褒美复其子孙诏给舟车楮币为道里费未几侍讲余鼎修撰桂宗儒以疾陈乞致仕许之英宗复辟大学士髙谷恳乞休上悯其老特允之赐白金楮币织金袭衣给驿舟送归其乡赐勅褒之学士薛瑄入阁数月见将臣石亨等窃弄威福叹曰君子见几而作岂俟终日乎遂引疾乞休成化十三年太子少保吏部尚书兼谨身殿大学士商辂以疾致仕诏升少保兼职如故赐玺书金币袭衣宝镪给驿以归孝宗登极少师兼大学士徐溥以目眚致仕特加优渥焉正德初逆瑾用事少师兼大学士刘健少保兼大学士谢迁皆致仕而少傅兼大学士李东阳独留其和迁登舟见寄诗有曰天外冥鸿君得志池边蹲凤我何人葢自伤也东阳于是调和其间瑾诛后累加至少师食正一品俸致仕岁时赐鲜及颁上尊珍馔与任事时同郊祀庆成光禄犹致宴皆先是所未有者
宥过
本院刑名属刑部山西清吏司及大理寺左寺紏核过名则属河南道御史然祖宗时礼重儒绅多见宥免洪武初有御史言学士陶安隠过上曰朕素知安安岂有此且尔何由知之对曰风闻上责之曰道听涂说以毁誉人以此为尽职乎不得已而本院官以失议见呵正字桂彦良奏言当取所长略其短上曰不然吾因其长而拔其短以造其全耳九年十月壬午上御午门楼学士承旨宋濂编修傅藻奏事由左门入监察御史吉昌等劾之诏皆宥之他日濂又以事惰见责上制其诰词有曰使尔检阅则有余用之于施行则甚有不足葢惜之也二十二年八月监察御史蔡新奏核诸司案牍稽迟者请速问之诏贷其罪以移文责报惟翰林院勿问二十五年闰十二月学士刘三吾自陈子壻户部尚书赵勉夫妇坐赃皆縁失教自当引退以励廉耻遂免其官明年九月复职永乐中侍讲曾棨起复扈从同邑有坐奸党事连棨者人以为危成祖特原之曰朕惜尔才也所居西长安门外家人不戒火延及禁垣亦以棨故不问编修杨敬便道过家有司奏其冒支廪给擅役驿逓人夫上怒曰敬奉朕命奈何辱之诏不问水东日记云凡大班奏事有常规亦多所司预进事目惟正统戊辰状元彭时谢恩以夜坐久误入朝被劾上赦之国家之礼重儒臣如此
宥亲
永乐六年上北巡命杨士竒辅导明年其同母弟罗京以事当徙北京为民士竒顾其子尚幼而母墓兼守之者乃以情白仁宗乞留京不徙且言京兄弟二人兄从戌逺方京复当徙困苦流离有足矜者辞意甚恳切监国悯之遂以京给士竒并开罗氏军籍学士杨溥江陵产也国初江陵人有南徼之戍什伍连属杨氏亦隶籍焉其地在瘴乡往戌者多不得生还追逮无虚岁溥母甚厌苦之溥乗间以闻上优诏复其家
拟谥
国初追尊四代考妣为帝后尊谥皆儒臣拟奏请旨孝慈皇后懿文皇太子亦然洪武二十五年诏凡亲王及功臣赐谥令礼部行本院拟奏请旨弘治十五年奏准文武大臣有请谥者本部照例上请得旨行吏兵二部备查实迹礼部定有上中下三等开送本院拟奏请旨本部抄出施行亲王例用一字郡王二字其文武大臣亦用二字若官未髙品而侍从有劳或以死勤事特恩赐谥者不拘常例本院官有谥始自洪武末时王袆赐谥文节自是曾入翰林院者俱用文为谥如胡广谥文穆之类亦有以名避者惟大学士陈文谥庄靖翰林之外得谥为文魏骥文靖呉讷文恪姚夔文敏叶盛文庄何乔新文肃皆异数也
恤典
成宪凡学士大学士以一品兼者及赠一品者其殁也赐祭四坛若父母妻则一坛以侍郎兼学士赠尚书者赐祭二坛他官四品以下无有恤典惟本院最为崇异洪武二十四年十月编修唐震卒于四川命礼部遣官往祭之仍命还其丧于京师二十三年十月编修罗原质奔父丧诏赐驿舟楮币遣归辛巳年九月修撰王艮卒遣礼部左侍郎黄观谕祭宣德七年少詹事兼侍讲学士王英丁母忧上命礼部赐祭工部造坟遣中官阮童护之奔丧寻夺情起用成化四年学士柯潜丁父忧有司请赐祭有旨并与塟六年正月复丁母忧遣官谕祭五品父母有恤典自潜始也七年左庶子兼侍讲徐溥丁父忧特遣官赐祭十三年溥以少詹事兼侍讲学士丁母忧赐白金楮币及塟祭二十年侍讲学士李东阳丁父忧赐祭一坛正德初学士张芮以宫恩加从四品俸丁母忧塟祭嘉靖十五年七月臣道南奉勅管校列圣宝训实録闻母宜人江氏忧礼部以闻今上亲批云廖道南日侍讲读効有勤劳伊母准照例与祭塟还着给驿十一月遣左叅政陈涣代谕祭仍命工部造坟十六年六月接丁父主事五洪公忧上命与祭一坛开圹安塟遣右叅政刘储秀行礼又该大学士李时题为进呈事钦奉圣旨廖道南候服制满日升一级用还赏银三十两纻丝一表里葢前此所未有也
殿阁词林记巻十八
●钦定四库全书
殿阁词林记卷十九
（明）黄佐　廖道南 撰
赍诏
国初置承勅监洪武九年以编修吴升为承勅监令周孟东为监丞使以赍奉制勅为职寻罢之其后凡朝廷大礼颁诏天下本院官先撰诏文请旨裁定付中书舍人书写送尚寳司用寳玺毕行礼之日百官出承天门外肃候鸿胪寺官唱颁诏内阁官一员捧诏自奉天殿左门入至华葢殿候驾兴捧出至奉天殿授于礼部尚书其它制勅用寳时或不同皆内阁临事制宜取自上裁叶盛云尝见勑内阁杨士竒用勤民之玺皇太后遗诏用弘徳昭顺之寳皇后制书用厚载之记诏书制谕臣诰命皆制诰之寳近年诏书葢皇帝之寳云始于学士李贤制命勅谕皆勅命之寳又尝见正统中手折印本勑谕广运之寳朝觐勑谕亦手折印本葢敬天勤民之寳勅则用广运之寳勅令皆为勅书葢手勅耳惟景泰初勅谕亦用广运之寳今上御札新制政事文学验记圣文神武非近世帝王所及也
寳册
凡上尊号尊谥皆本院撰拟寳册文以进洪武初尊徳懿熈仁为四庙学士陶安朱升等捧册文至御前上亲受之永乐初上太祖高皇帝孝慈高皇后谥议上御览毕亲举谥议付本院撰文及上谥册一如洪武时天顺二年二月上圣烈慈寿皇太后尊号内阁捧寳册文进上复亲覧毕乃行礼时诏诰天下诏草已进讫大学士彭时谓李贤曰此事有恩典及人贤曰先年已两赦矣恐数赦非宜时曰非赦也但行优老之政耳意欲令朝官父母年七十者与诰勅百姓年近百歳者与冠带是所谓老吾老以及人之老也恩典如此斯与所上徽号相称矣贤曰善遂共拟仁政数条进呈上大悦即命之颁徽号诏毕上御文华殿召贤等三人者令近前赐银两表里有差仍亲自授与和颜慰勉其鼓舞臣下有如此今上恭上皇天泰号暨圣祖徽号诞敷大诏锡类貤封尊尊亲亲道兼举矣
扈从
凡车驾所在近侍诸臣皆扈从洪武中官无定员永乐初定廵狩亲征先诏诰天下扈从用本院内阁官三员侍讲修撰典籍等官六员书制勅秀才八人译写四夷文字监生十三人车驾将发燕羣臣赐扈从官军人等寳钞会典云凡驾诣郊坛或廵狩行幸亲征内阁官扈从制勅房官随行书办遇有勅旨实时撰写永乐七年正月车驾廵北京学士胡广谕徳杨荣金幼孜及修撰王英等扈从赐锦衣狐裘鞍马荣时有母丧特留之三月抵北京赐广等宴荣辞以忧弗与特命中官以珍馔送之八年二月上亲征北番布尼雅实哩广等三人仍扈从赐衣被鞍马途次命光禄给酒馔七月车驾至胪朐河遣荣先归报皇太子至京皇太子赐钞币金织麒麟衣服银相镂花香带及石刻兰亭记两赐宴于翰林命隆平侯张信尚书蹇义欵待且命诸儒臣陪之八月抵北京赐彩币钞米羊酒等物十月荣与广等扈驾南还赐鞍马绵衣裤袜及路费途中屡赐珍馔嘉果抵京赐广等钞币有差十一年正月复廵北京统师亲征广等三人偕修撰王直梁潜扈从赐衣币钞米等物十二年三月亲征卫喇特时皇长孙侍行上命广等三人凡行营有暇即与讲解义理经书史鉴十四年复扈从南归赐广等锦衣鞍马钞币十五年三月壬子车驾复廵北京三人者复扈从上屡问民情荣等悉以实对赐白金钞币金织纱罗纻丝衣服等物二十年二月上北征惟幼孜与侍讲王英扈从赐鞍马钞币前至库棱海五月遂还英尝奏事上喜谓曰秀才是二十八人读书者朕需尔为用正好宣力勿惮劳苦令凡军中一切动静或謡言之类尔有所闻即来奏又谕太监孟骥曰秀才有事即令入见毋阻二十年二月戊寅大学士杨荣金幼孜从征沙漠赐米钞鞍马令荣等叅预军中几务时召荣幼孜于御幄中同公侯大臣坐饮凡有赐赉或公侯不与俱或与公侯俱而扈从文臣不与焉九月宴随征将士命荣幼孜坐前列食上殽赐钞币拜二品金织袭衣靴韈二十一年七月荣扈从西征赐羊酒账房等物八月庚申驻师万全一应军务悉命荣掌之昼夜或三接五接每以杨学士称之不名十月次天成畨王额森托噶纳欵命荣徃受之回赐御馔慰劳备至十一月旋师赐钞一万贯米十石纻丝金织衣二袭靴韈二双二十二年复北征荣与幼孜扈从语见受顾命类宣徳元年汉庶人髙煦反荣劝上亲征遂与杨士竒从行讨平之七月驾还赐荣鞍马白金钞币及乐安州男妇五十余人三年八月戊申车驾廵边独荣扈从九月癸丑给以内廐良马命荣先从出塞日赐御厨酒馔乙卯师次寛河报捷丁巳驻跸会州甲子班师五年二月乙未上侍皇太后谒长陵献陵大学士杨士竒杨荣等扈从庚子上以皇太后命召见士竒等五人于行殿谕之曰皇帝数言卿等忠勤今天下清寕民生无事是固祖宗福佑家国亦惟卿等赞翼之功赐以酒殽及白金纻丝表里辛丑进诗谢恩三月己酉扈驾回京赐青红氁子驼褐九年九月荣复扈车驾廵边给以天闲名马光禄寺日供酒馔至洗马林而还比还恩赉甚厚正统十四年七月边人额森入侵司礼监太监王振劝亲征上亲征时学士曹鼐及张益等扈从八月遇敌于土木镇鼐及益皆没宣徳四年正月丁巳大学士杨荣扈驾南郊赐金银鲜果等物弘治十六年上郊祀大学士李东阳等候驾毕宿神乐观特赐者三东阳等为诗记之嘉靖十五年三月清明节今上躬诣天寿诸陵命日讲官顾鼎臣谢丕张璧暨臣道南蔡昻扈从十八年三月大狩龙飞扈从则儒臣陆深等臣道南祗谒于锺祥上命赐光禄酒饭盖渥恩也
留守
永乐六年上将廵狩命尚书蹇义金忠大学士黄淮左谕徳杨士竒留守谕曰朕留汝四人居守犹唐太宗简辅弼监国必付房玄龄卿等其识朕意又以几务事繁复命修撰王直副之凡南京政务惟文武除拜四夷朝献边警调发上请行在若祭祀赏罚一切之务有司具成式启闻明年春车驾随行十一年再廵命淮等与洗马杨溥留守十五年春复廵北京留义与士竒居守以侍读梁潜副之会谋譛监国者事连潜十六年九月寘潜及司谏周冕于法皆汉庶人为之也惟士竒免咎宣宗在东宫受命祀陵因留南京监国旧臣曽棨軰皆从焉是年五月杨士竒黄淮杨荣佐郑襄二王监国宣德元年上亲征汉藩淮以病不行留佐监国正统十四年七月上自将北征命郕王居守毎旦于阙左门西面受羣臣谒见朝政皆太监令英佐理学士陈循髙榖留守
迎驾
永乐八年七月车驾还自北征皇太子遣大学士黄淮徃迎至滁州朝见洪熈元年五月宣庙召自南京大学士杨荣徃迎于徳州景泰元年八月十三日英宗自北狩回銮遣学士许彬迎于宣府商辂迎于居庸关十四日驾至上关辂进见英宗命辂草书二封逹于皇太后入居于南内重华宫正徳十五年十月武宗南征凯旋驻通州者久之杨廷和等出迓上戎服而入十六年三月大学士梁储等迎今上于行宫
充使
皇太子及亲王冠礼内阁官充宾赞婚礼充纳征等使册封诸王及妃内阁官充正使若册封副使以本院官充者自成化末侍读江澜始也永乐洪熈宣徳三朝册封诸王及妃内阁杨荣金幼孜各充正使者二自后内阁不复出使于外惟冠婚大礼则用旧规宣徳三年三月癸未杨荣奉命持节册中宫礼成赐白金钞币若本院官以事出使者洪武三年五月遣编修蔡玄等访厯代帝王陵寝以闻永乐中修撰陈循被命徃南京文渊阁取储书之类是也
逺使
凡朝鲜安南国颁诏及册封学士等官充正使礼部预奏请特旨点用按洪武初侍读学士张以寜使安南册封未至而国王死国人请授其世子以寜不听遣人请命于朝且教其世子服三年丧拜令其国人效中国顿首稽首礼朝廷嘉之赐以勑书比之陆贾马援御制诗以奬谕之于是复命编修王亷吏部主事林唐臣充吊祭使以徃且封其世子陈日熞为王既至其君臣出迎于郊乃奉御制文于彩舆迎入成礼而还四年二月戊午以寜等三人还自安南以寜卒于道日熞遣陪臣阮汝亮偕亷来上表谢恩贡方物上即拜亷为工部员外郎旌其劳也亷固辞不拜出丞渑池十二年十二月壬戌遣编修罗复仁兵部主事张福赍诏谕安南占城及复仁还擢弘文馆学士永乐初遣待诏王延龄使朝鲜行人朱彬副之赐衣一袭及钞锭锦衣皮裘狐帽自后使二国者俱赐一品服其礼益隆云安南正统中请封侍读学士钱溥充正使其王桀骜不恭授受迎拜不如礼溥以书累争之而后定弘治初侍讲刘戬使安南考地志由陆南寜坦甚无虞乃乘肩舆从两僮忽扺其界夷人倾骇至之日颁诏明日燕毕遂行馈赆一不受追送诸途不与语独书其入关诗与之曰归装有一南物者关神其殛后陪臣入谢表有廷臣清白之语当时莫不多戬正徳初侍读徐穆充正使颁正朔于朝鲜及译吿国王不郊候迎诏不道跪穆援古义稽今制反复辨析皆如议王屡遣陪臣代质疑义穆剖析不遗凡所馈遗悉拒弗纳人咸称之六年编修湛若水充安南册封正使独和其王赠诗一章论者谓得体云
廵行
洪武元年八月命儒臣十人分行十道访求贤哲隠逸之士于是学士詹同等徃焉
摄宪
洪武初编修王琏等摄行御史琏按河南入对称旨上恱谓近臣曰文华堂诸生如琏等皆异日将相才也九年三月丙子以琏及编修马亮任敬王怿陈敏张惟典籍王偁应奉殷哲侍仪使孙化秘书直长萧韶赞读阎裕起居注严锐给事中方征彭通宋善王惟吉十六人为监察御史十年正月乙丑复命编修叶慎陈晟署监察御史二十九年复以编修景清为监察御史寻署佥都御史其重宪职如此永乐末侍讲李时勉修撰罗汝敬皆降监察御史是又与洪武时异矣
分镇
正统十四年八月命侍讲徐珵等十五人分镇要地珵得彰徳珵即有贞也成化中修撰张頥擢佥都御史廵抚居庸岂援此以为例欤
代祀
凡祈吿代祀多用本院儒臣正统乙丑浙江台寜等府民遭疫死甚众上遣礼部侍郎兼侍讲学士王英赍香币徃祀南镇以禳民疠时浙间久旱英至绍兴大雨水深二尺灌献之夕雨止见星明日又大雨田野沾足人皆喜曰此侍郎雨也布政使孙原贞等陪祀请为御祭感应记刻石于庙而还景泰辛未夏不雨特遣侍讲学士刘铉祀济渎成化甲辰陜西旱遣礼部左侍郎兼学士徐溥代祀中镇河海渎诸神雨輙应丁酉朝廷用儒臣议追崇先圣礼乐遣学士王献祭告阙里弘治己未六月孔庙灾学士李杰奉诏祭告甲子闰四月孔庙重建落成复遣大学士李东阳祭吿
陪祀
凡郊祀五品以上官例得看牲次早复命陪祀皆预若分献用文武大臣及近侍官太常寺请旨点充故本院官自检讨以上皆预永乐中修撰马铎建言国子监分献十哲宜用翰林院官今上肇建圜丘分献大明夜明周天星辰雷雨风云四坛方泽分献五岳五镇四海四渎四坛俱用辅臣分献及帝社稷坛用日讲官陪祀
谳狱
洪武十四年十月癸丑命法司论囚拟律奏问从翰林院给事中及春坊正字司直郎会议平允然后覆奏论决永乐二十二年十月丁巳大理寺奏决重囚仁宗召大学士杨士竒杨荣金幼孜谕曰比歳法司滥刑徃徃出于鍜炼先帝尝切戒之故死刑至四五覆奏而后决自今审录三法司必会三学士同审正统中侍讲学士马愉尝奏谳狱终年不决者朝廷从之由是寃抑多伸理惜其未能复洪武之旧也
主宴
凡筵宴之锡赉臣下者令大臣待之谓之主宴天顺四年天下诸司官吏朝觐至京上召大学士李贤谕曰黜陟之典亦当举行其才行超卓政绩显著者布政以下贾铨等十人赐以衣服禇币礼部筵宴命大学士李贤及尚书王翶待宴以励其众正徳以来武举会试宴例用内阁大臣一员主席兵部先期奏请嘉靖壬辰四月望今上命臣道南臣王用宾典武举命成国公朱凤尚书王宪待宴
斋宿
凡郊祀洪武二年定斋戒日期文武百官先沐浴更衣本衙门宿歇次日聴誓戒毕致斋三日宗庙社稷亦致斋三日惟不誓戒或朝廷祈祷亦如之成化丙申十二月十日祷雪致斋于翰林院之东署侍读倪岳侍讲程敏政修撰陆釴编修陆简同宿是夜雪大作遂用欧公禁体故事相与阄韵聮句以志喜钩竒竞胜达旦弗能休前軰风致可想见也
习仪
翰林旧不习仪以礼所自出故也成化十四年冬至上命学士而下俱依常叅官赴朝天宫习仪至今循之
陵祀
洪武八年十月乙卯诏翰林院考定陵寝朔望节序祭祀礼部学士乐韶鳯等奏今拟每岁元旦清明七月望十月朔冬夏二至日用太牢其伏腊社毎岁朔望日则用特羊祠祭署官行礼如节与朔望伏腊社同日则用节礼从之其后清明中元冬至至祭祀列圣陵寝分遣勲戚大臣行礼本院官例用二员陪祭永乐元年太祖皇帝忌辰上率诸王诣奉先殿行礼毕仍率百官躬诣孝陵致祭令近侍官于殿前行礼
殿阁词林记巻十九
●钦定四库全书
殿阁词林记巻二十
（明）黄佐　廖道南 撰
授经
国初置大本堂取古今图书充其中召四方名儒教皇太子亲王用学士宋濓待制兼编修王祎修撰王僎耆儒陶凯軰分畨夜直选才俊之士充伴读所授经书必亲督之尝命祎采故实韵为四言诗以授皇太子上时赐燕赋诗商确古今评论文字无虚日寻命勋旧之子执经入侍于是郑国公常茂曹国公李景隆蕲春侯康铎等与焉洪武元年十一月辛丑燕东宫官及儒士各赐冠服是日上命大本堂诸儒作钟山蟠龙赋置酒欢甚乃自作时雪赋故有是赐其后皇太子读书在文华殿而亲王则出就所居府十二年三月戊辰朔上御华盖殿皇太子侍上问比日所读何书对曰昨看书至商周之际上曰看书亦知古人为君之道否因谕之曰君道以事天爱民为重其本在敬身人君一言一行皆上通于天下系于民必敬以将之而后所行无不善善天必鉴之不善天亦鉴之一言而善四海蒙福一行不谨四海罹殃言行如此可不敬乎汝其敬之圣祖之诒训如此真可谓得其大本矣诸儒授经惟奉行上意而已严君在上贤师友辅之睿徳之懋斯可望矣
宾客
太祖始令宋濓为诸王世子师庚子年十月奉命入内授经遇纲常大义再三言之乙巳年三月濓以起居注告病诏还家仍赐金帛世子致赠有加焉六月濓上笺谢恩复奉书东宫勉以孝友恭敬勤敏读书无怠慢无骄纵修徳进业以副天下望上览书喜甚召东宫语以书意且赐书荅之其畧曰昔先生教吾子以严相训是为不佞也以圣人文法变俗言教之是为疏通也所守者忠贞所用者节俭是为得体也昔闻古人今则见之复以文绮侑书洪武元年设东宫师傅官令勲臣兼之十月以耆儒梁贞王仪为太子宾客秦镛卢徳明张昌为太子谕徳上以东宫师傅皆勲旧大臣当待以殊礼朝贺东宫难同庶僚命礼部考古定仪礼部及翰林诸儒臣议今凡遇大朝贺前期设皇太子座于大本堂设荅拜褥位于堂中设三师宾客谕徳拜位于堂前赞礼二人位于三师之北内赞二人位于堂中俱东西相向至日皇太子常服升座三师宾客谕德常服入位北向立皇太子起立南向赞礼唱鞠躬四拜皇太子受前二拜荅后二拜礼毕而出五年太子赞善大夫宋濓辅导东宫一言一动皆以礼法讽谕使归于道毎侍读书至切于政教及前世兴亡必拱手扬言曰君国子民之道当如是不当如彼且推人情物理以明其义皇太子毎敛容嘉纳敬礼未尝少衰言则必曰师父师父云且书旧学二字以赐二十六年七月戊申选秀才张宗浚等随詹事府左春坊官分班入直文华殿侍讲毕近前说民间利害田里稼穑等事间陈古今孝弟忠信文学材艺诸故事日以为常永乐中杨荣軰在春坊毎进讲罢必从容以正身务德亲贤去邪尚俭戒逸之言进或访以政务必陈其切要及先后缓急施行之序皆恳切无少避忌皇太子毎以忠直称之时赞善徐善述王汝玉尤见亲礼尝令善述择选诗二十余首分类赋比兴以为法又与之书言欲学作表卿可一如诗题立例具诗题与表题间日封进且问其疾劳慰备至且曰卿今年迈恐辅余为劳似卿朴直苦口者百无一二面谀顺颜者比比有之卿康徤无惮劳弼余成业惟望药石之言日甚一日毋务犯鳞触讳之虑其所与书必字之曰好古或曰致书赞善好古先生云其与汝玉书有曰愿求致治之方又曰善政之音至有如暗逐明之喻其望启沃之切如此毎遇节序燕劳东朝之臣起居慰问煦妪谆切一如家人父子焉然成祖常恐东驾亲近匪人毎北廵必训戒之又广求名儒与之讲学于是命侍读学士王达洗马杨溥修撰梁潜典籍金寔郎中叶砥等分直讲读亦有选自教官者惟在得人而已故仁宗之为皇太子也监国视朝之暇专意文事手不释巻被服寛博大类儒者蓄经籍法书富甚云
讲仪
东宫讲读仪春坊官与翰林院官日分二贠讲书以尚书春秋通鉴大学衍义贞观政要等书进讲须要纂其事之始终直述大义辑成篇章进呈御览毕然后赴文华殿讲说三师三少及詹事府官鸿胪寺并毎科给事中一贠侍立进讲毕众官齐出及有召问亦须前项一贠官同进出如有独进并独贠留后者许给事中鸿胪寺官并司直郎清纪郎紏劾凡讲读毕毎遇上位发落过五府军政六部紧要事务及抚谕四夷恩意其大经大法詹事府官同春坊官将縁由于众官未退之时一一敷陈焉永乐二年七月侍读学士王达讲干之九四举储贰为说仁宗在东宫问杨士竒曰达含讥否士竒因举程子云凡卦中六爻圣贤有圣贤用众人有众人用君有君用臣有臣用无所不通又举王昭素对宋太祖之言以对仁宗因命觧缙专阅书胡广阅诗金幼孜阅春秋士竒阅易仁宗问储贰说有据否士竒对以胡瑗之说甚喜自是讲义有疑必召四人相与辩析畅而后已遂命春坊司经局臣分録讲章以备常阅
出阁
永乐以前储宫皆年长始出阁英宗未及出阁遂登大宝故出阁之仪至天顺二年始定其讲学师友惟用东宫官及本院官分班讲读内阁提督之不别选他职其讲读侍班及正字官从内阁具名奏请毎日讲书直觧先送内阁定讲毕补进与经筵同以史官修撰编修兼之校书正字以制勑房官兼之会典载初出阁议云是日早侍卫侍仪如常仪执事等官于文华殿行四拜礼毕鸿胪寺请皇太子升文华殿执事官导引至殿升座师保等官于丹陛上行四拜礼毕各官退出内侍官导皇太子至后殿升座以书案进毎日侍班侍读讲官以次进读叩头而退毎日读讲仪云毎日早朝退后皇太子出阁升座内侍以书案进不用侍卫侍仪执事等官惟侍班侍读讲官入行叩头礼毕分班东西向立内侍展书先读四书则东班侍读官向前伴读十数遍退复原班次读经书或读史书则西班侍读官向前伴读亦如之务要字音正当句读分明读毕各官退每日巳时侍班侍读侍讲及侍书官候皇太子升座毕入东西向立侍班内侍展书先讲早所读四书则东班侍讲官进讲一遍退复原班次讲早所读经书史则西班侍读官进讲亦然务要直言觧说明白易晓讲毕内侍収书讫侍书官向前侍习冩字务要开说笔法点画端楷写毕各官叩头而退午后从容逰息或习骑射晚读本日所授书各数遍至熟而止凡读书三日后一温湏背诵成熟遇温书日免授新书讲官通讲湏晓大义凡冩字春夏秋月毎日冩一百字冬月毎冩五十字凡遇朔望节假及大风雨雪隆冬盛暑暂停读讲冩字今按此仪稍变永乐之旧矣成化中孝宗出阁最勤学十九年御制文华大训成少詹事彭华进讲左中允周经预讲是书东宫毎起立拱听内阁辅臣请坐讲从之弘治中武宗在东宫学士吴寛率同僚上疏曰窃惟东宫讲学自寒暑风雨朔望令节外一岁之中不过数月一日之内不过数刻况八岁出就外傅居宿于外诚欲离近习亲正人也庻民且然况有天下者乎
储典
洪武中定储宫奏事皇太子御文华殿官贠人等承旨召入者方许入凡启事者称臣会典载东宫朝仪云永乐二年定文武官贠常朝行叩头礼毕三师三少詹事府官左右春坊官翰林院鸿胪寺等官六科给事中锦衣卫官左右序立于文华殿门之外鸿胪寺序班通政舍人引文武百官于丹陛上丹墀内东西序立照依衙门资次启事御史二贠司直清纪日轮二贠北向侍立紏仪启事毕百官齐退及有召问亦湏前项官员一同进出如独进并独贠留后者许监察御史鸿胪寺官司直清纪紏核凡合启事务在京衙门止用奏本其詹事府主簿録事同春坊司直清纪司谏分为六科将本内启过事件同六科给事中逐一奏闻主簿録事司直清纪司谏仍于司礼监共开掲帖开冩逐日启过本内事件畧节縁由六科给事中亦具题帖各另奏进凡遇正旦冬至节行庆贺礼并进厯进春等事詹事府例该启皇太子知必先奏闻候得旨方具启本进凡遇皇太子千秋节行庆贺礼奏启本同进侍班用坊局官正旦冬至千秋节礼部官进笺并进厯进春通事二贠举案又有监国等仪
嗣辅
皇太孙辅导讲读在洪武时具载集礼成祖时以东宫官僚兼之永乐六年七月命内阁胡广等辅导皇长孙勑曰朕惟令德所成本乎天性养性之学实弘圣功故有聦明纯一之资必有诗书礼乐之教所以充德性而广噐识也朕嫡长孙天章日表玉质龙资孝友英明寛仁大度年未一纪体志具宁动必中规言必合道好道之笃日夜孜孜日诵万言心领要义朕尝试之以事輙能裁决得中斯实宗庙之灵上天锡庆笃生异质以福祜天下而基命于无穷然宏材之建必由匠石之功圭瓉之成必假琢磨之力卿等皆茂简德艺职辅东宫东宫之子必资兼弼宜协同心志辅导于成推广仁义道德之源开陈二帝三王之治与太祖髙皇帝之大经大法凡创业守成之难生民稼穑之事朝夕讲论以涵养本源恢弘智量充其盛大之器以为宗社生民之福国家有无穷之休卿等亦有无穷之闻钦哉九年九月皇太子命杨荣等侍诸皇孙读书文华后殿且谕诸皇孙曰此皇祖近臣汝軰当加礼敬又谓荣等曰他日学成即汝训迪力也后皇太子复传上命召翰林院吏部官令举老成正大儒者侍皇太孙讲读明日东宫特召尚书蹇义及杨士竒问得人否义对曰臣两人共举礼部侍郎仪智然众鲜知之议尚未决东宫曰徃者曽举李继鼎大误后悔不及智甚端正但觉老矣士竒对曰智虽老然起家学官道理明执守正精神不衰廷臣老成未见其比是日午朝上喜曰此得人矣虽年耄识朝廷大体能直言不阿向之元正日食吕震等皆欲行贺礼惟此老与杨士竒言宜免贺朕从之智诚可用遂召礼部翰林诸臣谕曰仪智甚好朕知之矣今侍太孙讲读令右赞善陈济等充讲官教谕林长懋张英陈山戴伦等授给事中使侍太孙已而俱授春坊左右中允
制度
圣祖有天下之初凡制度命儒臣稽考古今因革之宜以闻中书省具奏上为裁定于是宣国公李善长学士陶安集诸儒论建以适厥中自朝廷以达邦国品式明备洪武元年二月安等奏定天子冕服之制上曰古礼太繁今祭天地宗庙则服衮冕社稷等祀则服通天冠绛纱袍余不用十一月甲子礼部翰林院等官议乗舆以下冠服之制三年六月中书省臣与翰林院定文武官朝服之制四年正月戊子礼部太常司翰林院议奏上亲祀圜丘方丘宗庙及朝日夕月服衮冕祭星辰社稷太岁风云雷雨岳镇海渎山川先农皆用皮弁服羣臣陪祭各服本品梁冠祭服五年五月癸卯亲王仪仗车辂成亦礼官诸儒所定也八月乙亥礼部及翰林院议省牲宜用常服十六年七月戊午诏更定冕服之制先是礼部言虞周以来冕服制度不同宜加考定命翰林诸臣议从之二十年冬十月诏六部都察院通政使司左右春坊大理寺及本院官着礼仪定式合行事宜凡一十四欵诏颁行之二十四年六月己未诏六部都察院同翰林儒臣叅考歴代礼制更定衣冠居室器用制度于是羣臣斟酌损益以闻二十九年十一月诏翰林议定制度凡官民房屋坟茔等第及食禄之家禁例为书名曰稽古定制颁行天下総载集礼及宪纲事类肇自洪武中载都察院十三道御史所宜行者宣德中勑礼部同翰林院考旧文而申明之凡祖宗所定风宪事体悉载其中至正统四年十月始颁行云
律令
呉元年十月诏修律令命学士陶安为议律官十二月甲辰律令成命刋布洪武元年正月大明令成修列吏戸礼兵刑工六官之条大明律亦如之上曰律令者治天下之法也令以教之于先律以齐之于后今所定律令删繁就简使之归一直言其事庻几易知而难犯八月己卯上念律令尚有轻重失宜有乖中典命儒臣四人同刑部官讲唐律日写二十条取进止择其可者从之其或轻重失宜则亲为损益务求至当六年十月命刑部与翰林院更定大明律学士宋濓撰表以进二十二年八月命翰林院同刑部官将比年律条叅考折衷以类编附曰名例律附于断狱下至是特载诸篇首颁行之
封爵
洪武三年十一月丙申大封功臣其五等封爵皆学士宋濓所定始制五等公曰国侯伯曰郡子男曰县至是罢子男不封惟系公于国各锡之鐡劵云二十三年九月乙未加封中山王徐达岐阳王李文忠二代皆王爵侍讲学士葛钧等奏王及三代惟本朝开平王常遇春出自特恩上谓二三皆元勲宜如开平王例自今开国功臣没后俱追封三代其袭爵子孙非建竒功者生死止依本爵其劵文诰命皆词臣撰进先是五年三月命学士宋濓叅考唐宋诰命皆三省官列衘书名复用吏部告身等印章本朝诰勑既用御宝则省臣不敢署名考宋绍兴间二部言官诰院所有绫纸易以伪冒下文思院别织花様今议于诰尾添织字号以为闗防及取工部神帛勑诰局造完书冩颁于文武官从之九年四月癸卯命中书省兵部定给武官诰勑大都督府咨中书省送兵部覆奏贴黄考功监叅考同奏翰林院撰文付司文监投勘奏付中书舍人书写十六年三月命中书省与翰林院定嫡妾封赠例及文官赠荫叙之例二十四年五月辛卯诏定文武官封赠旧制兵部试尚书茹瑺请上命翰林院考古制学士刘三吾奏宋制母以子贵诏从旧制瑺又奏庻子袭父职例止封赠嫡母复命礼部翰林院同考古制三吾奏宋制母以子贵庻母亦依所生子之秩诏从宋制六月丙寅命礼部翰林院议军官侄男替袭伯父职事及弟袭兄职义子女婿承袭养父妻父封赠礼制八月己巳瑺又奏言武臣封赠父母妻姓名有以嫡母生母同请有以正妻次妻并书乃命翰林院稽考古制学士刘三吾言宋制嫡母继母亡许封赠所生母正妻有子无子皆得封赠上命只封嫡母正妻其所生母从宋制永乐元年十一月乙亥广平侯袁容嫡母孙生母刘俱亡独继母罗氏在而封赠事例不同学士觧缙等议上若所生母与继母同在礼难并封今继母在当封所生母并嫡母俱亡亦可一体追封从之仍命后不为例
订音
圣祖尝召学士乐韶凤宋濓待制王僎修撰李叔允编修朱右赵埙朱濓典簿瞿庄邹孟达典籍孙蕡达鲁与权谕之曰韵学起于江右殊失正音有独用当并为通用者如东冬清青之属亦有一韵当析为二韵者如虞模麻遮之属若斯之类不可枚举卿等当广询通音韵者刋定韶凤等奉诏撰成七十六韵共十六巻书奏赐名曰洪武正韵濓序曰古者之音惟取谐恊故无不通江右制韵之初但知从有四声而不知衡有七音故经常不交而失立韵之原七音者牙舌唇齿喉及舌齿各半是也分其清浊定角征宫商羽以至于半商半征而天下之音在是矣然则音者其韵书之权舆乎旋宫以七音为均均言韵也能推十二律以合八十四调旋转相交而大乐之和亦在是矣自从奏启进呈文字点画音韵并从是书洪武二年四月命翰林院定官民书礼仪式禁革民间名字有先圣先贤大国君臣并汉晋唐宋等字者中书省臣具奏行之若正统十年进士登科録凡天字皆作■〈艹曳〉云出内阁意景泰中幸太学表内阁自为之中有管窥霄蠡测海句盖亦避天字也与宋宣和时禁君天等八字同殆非洪武旧制矣
毖祀
圣祖肇正祀典首诏岳渎城隍等神皆削去后世所加封号止从实称之惟孔子则仍其旧洪武元年遣官释奠于先师孔子定以二丁降香遣官祭于国子监毎二丁传制遣官致祭孔子若登极皆遣官祭告阙里二十四年十月乙丑南丰县典史冯坚言九事内一事歴代忠臣烈士有功德于民者宜勑有司访其事迹俾礼部翰林院考究明白量加封谥上宠擢之二十六年颁大成乐于天下府学令州县如式制造以祀孔子二十八年用儒臣言黜莽大夫扬雄进董仲舒从祀孔子正统二年从本院议进胡安国蔡沈真德秀从祀八年追封元呉澄为临川郡公从祀后建言者谓当祀刘因及薛瑄内阁刘定之驳二人皆无著述遂沮然澄实宋进士仕元失节识者非之学士丘浚尝着论许衡无益于名教则澄可知也成化二年用大学士商辂议封仲舒为广川伯安国为建寜伯沉为崇安伯徳秀为浦城伯从之辂又请加孔子以道配天地之号事寝不行弘治九年追封宋杨时为将乐伯从祀言者因谓罗从愿李侗亦同从祀礼部侍郎傅瀚言二子著述视尹焞游酢谢良佐未知所先后二子从祀则三人似不可遗乃止先是元年八月侍读学士程敏政建议欲将马融刘向贾逵王弼何休戴圣王肃杜预禠爵罢祀郑众卢植郑玄服虔范寗五人各祀于其郷而増后苍若荀况言性恶宜依扬雄例黜之时祀王通七十弟子中申枨申党疑误当为一人宜存枨去党公伯寮秦冉颜何蘧瑗林放五人既不载于家语亦宜罢去颜子曽子子思配享于殿而父在两庑非所以明伦宜别立一祠中祠启圣王以杞国公颜无繇莱芜侯曽点泗水侯孔鲤并邾国公孟孙氏配享其程珦朱松量加封爵祀焉祭酒谢铎建议则谓呉澄出处不正当黜其祀俱诏廷臣议之学士呉寛言从祀茍有益于经传则杨雄马融昔皆不废尚书倪岳亦言马融王弼之徒其立身不无可贬然秦汉以来六经出于煨烬頼诸子抱遗经専门讲授经以复存自唐之注疏多祖其言今之经传引用尚多其说何可尽废七十子名字马迁以来相沿已乆今生千百年后何可臆定于是咸仍其旧云嘉靖九年臣道南寓史馆钦奉上亲制正孔子祀典说大旨谓孔子生于周作春秋周文武止称为王春秋系王于天孔子之道王者之道也功王者之功也而位则非王者之位焉后世称之以王不若尊之以师于是毁其像厝之主曰至圣先师孔子颜子曰复圣曽子曰宗圣子思曰述圣孟子曰亚圣则列名先贤七十二子曰先贤从祀诸儒则列名先儒特建启圣祠于学宫之后别祀叔梁纥以颜无繇曽晳孔鲤配尊尊贤贤各尽其道矣
定名
圣祖有天下之初追尊四代考妣为帝后其庙号尊谥皆学士朱升等所定凡皇子命名受封及公主封号功臣爵名皆学士宋濓等拟奏取自上裁寻又命正天下合祀神祗名号洪武九年四月天下驿传多因俗名兵部且数命翰林院考古正之凡二百三十二自后凡建置郡县命名皆以属焉会典云凡皇子名及各王府奏请子名亲王公主及郡王郡主县主郡君县君乡君封号俱内阁拟奏请旨点用
纪元
国初纪元洪武出自圣祖亲裁继世之后始命翰林儒臣拟奏择而用之成祖即位始拟用永清后用永乐自是毎朝纪年不复再改盖圣祖诒谋之善实前代所未有也英庙复辟召内阁髙榖商辂至文华殿问曰今年号宜改否榖对曰周虽旧邦其命维新宜改维新元年辂曰年号多与前代同者臣等具数年号请旨上称善已而用徐有贞等言用天顺改元或请去景泰故号仍纪正统上不从改天顺今上初登大宝辅臣拟明良善治上特用嘉靖盖有商髙宗嘉靖殷邦之志云
藩规
洪武中命选儒士授本院博士等职事令于各王府说书永乐中妙简宫僚以辅诸王以詹事府丞周孟简为襄王府左长史司直郎金实为卫王府左长史俾侍讲读其后亲王出阁止选进士中老成有学者除检讨及就封即拜长史弘治三年进士被是选者恣言怨詈吏部黜之会典云诸王读书内阁提督检讨等官讲读为拟定经书起止所习仿学毎日进看其仪天顺二年定拟初入书堂其日早王至右顺门之北书堂面东中坐提督讲书并讲读官行四拜礼毕内官捧书展于案上就案左立讲读官进立于案右伴读十遍叩头退毎日讲读清晨王至书堂讲读官行叩头礼伴读十遍出饭后复诣书堂伴读看写字毕讲书直说大意毕仍叩头退内侍以所写字送内阁
书翰
书虽六艺之一然事属天家颁为帝制亦不可以为末务成祖喜楷书时典籍沈度书法丰润上深爱之每有大制作必命度誊写累迁至学士惟支俸仍事书办赐象笏镂金刻度姓名其上以宠耀之其弟粲亦起自书办累官侍读自此沈字盛行于世宣宗自冲龄习古法帖宸翰妙絶盖始学赵孟俯而加遒劲出神入天者矣孝宗亦爱沈字宫中始习焉尝访其后得其孙世隆授中书舍人故制诰犹用沈体云今上宸翰天日昭回星斗经纬尝亲书四箴字暨皇史宬以示大学士李时众皆忻服供奉诸僚各取其长云尔
扈跸
圣祖御阅江楼及谒陵寝悉命词臣扈从宣德五年二月宣宗谒天寿山时杨士竒金幼孜扈从嘉靖十五年三月今上禋祀诸陵命日讲官顾鼎臣谢丕张璧及臣与蔡昻扈从臣道南恭和御制诗二章云圣皇孝祀恻中肠陵殿春开爼豆张鳯麓逺蟠知地胜鸾舆端拥自天康云连北极千闗壮水接东溟万里洋仰识骏图光宇宙永占佳气护封疆帝藻初裁锦绣膓昭回云汉列星张礼崇天地追隆古道贯皇王迈小康百辟霁瞻容穆穆万方春霭颂洋洋即看鬷假登殷庙不独廵游遍禹疆
殿阁词林记巻二十
●钦定四库全书
殿阁词林记巻二十一
（明）黄佐　廖道南 撰
荐举
圣祖之靖元乱也干戈未定即大召四方名儒随所在馆榖之使各以其所知荐戊戌十二月辟儒士范祖干叶仪为咨议己亥正月克婺州初置中书省召儒士许元胡翰十余人会食省中日令二人进讲经史敷陈治道及克处州又荐青田刘基龙泉章溢丽水叶琛金华宋濓者即遣使以书币征之庚子三月至建康入见甚喜赐坐从容与论经史及咨以时事深见尊宠既而命有司即所居之西创礼贤馆以处之始置儒台校理以官儒臣时李文忠守金华复荐王袆王天锡至皆用之寻建尚宾馆以待荐举至者丙午年置博士厅设博士一人典籖十余人以备顾问博士则许瑗许存仁典籖则刘秩鲍颖呉毅刘辰黄哲涂颖之属侍从文学之职寔权舆于此及置翰林院则擢诸儒之良有文行者任焉洪武六年复大征天下儒士浙江叅政徐本首以桂彦良荐待诏阙下奏对称旨擢春坊正字未几浙江布政使安然等以懐逺县教谕王景等荐既至命日直翰林随班朝见赐燕西序七年学士宋濓侍上登武楼赐坐问及宿学之士濓以会稽郭传对上览其文称善召见谨身殿称旨擢应奉翰林文字十年复聘金华儒士呉沉以侍臣有荐之者十月召见称旨以为待制十五年复征耆儒隐逸侍臣张宁以宛平儒士董伦荐召至以为太子赞善大夫赐冠带是年置諌院官十月以耆儒刘靖为谏院左司諌兼左春坊左庶子关贤为右司谏兼右春坊右庶子赵肃为谏院左正言兼左春坊左谕徳何显周为右正言兼右春坊右谕徳十七年七月下诏征贤耆儒汪仲鲁至自婺源仪礼司引见有旨举西伯戡黎篇命之讲释称旨授左春坊左司直郎又数日刘三吾至自茶陵入见便殿见其庄重宏博甚礼重之即拜左春坊左赞善未几擢本院学士十八年三月开进士科始定进士入翰林之制自此荐举者乃不轻授云永乐中本院贠少遂简命侍臣更荐引之于是首擢审理副杨士竒为编修继擢儒士曽日章为侍讲助教邹缉为侍读改给事中金幼孜王洪桐城县知县胡俨为检讨又以大平训导萧引髙袁州训导廖敬先为检讨应天训导王汝玉芜湖训导张伯颕为五经博士皆异数也自后惟于进士及庶吉士内擢用宣德七年大学士杨士竒荐交址南灵州知州黎恬文学操行可任近侍遂拜右春坊右谕徳恬既至不副舆论江右人寓词林者或咻之乃求归其乡自是荐举进者益罕矣天顺二年忠国公石亨大学士李贤交荐抚州处士呉与弼召以为左春坊左谕徳固辞不拜成化十八年广东布政使彭韶廵抚两广都御史朱英交荐新会举人陈献章既至吏部欲试之辞以疾自陈患病乞归侍养诏授检讨侍亲终病愈仍来供职献章即与弼门人也后屡被荐皆援诏不行二人者皆以理学鸣于时隐居求志天下髙之窃谓科目未足以尽天下之贤才矧岩居川观抱道不售与就试有司而屡黜者岂无其人乎荐举之典诚不可废也
铨注
洪武初年本院官皆由荐举进虽设进士科未有入翰林者以第一甲赐进士及第丁显练安黄子澄为修撰第二甲赐进士出身马京齐麟等为编修呉文等为检讨皆出简用不由选法命下礼部惟铨注而已后遂为例策进士以第一人任亨泰为修撰第二人唐震第三人卢原质为编修着为令至今因之则许观张显宗呉言信则张信景清戴徳彛则陈■〈安阝〉尹昌隆刘谔是年六月覆试则韩克忠王恕焦胜遵洪武乙丑之例第一甲胡广王艮李贯皆修撰第二甲呉溥杨子荣杨溥刘现皆编修进士第一人曽棨擢修撰第二人周述第三人周孟简仍铨编修则复遵戊辰之令也林环陈全刘素萧时中苗衷黄旸马铎林志王钰陈循李贞陈景着李骐刘江邓珍曽鹤龄刘矩裴纶邢寛梁禋孙曰恭马愉杜宁谢琏林震龚锜林文曽鼐赵恢锺复周旋陈文刘定之施盘杨鼎倪谦刘俨吕原黄谏商辂周洪谟刘俊彭时陈鉴岳正柯潜刘升王■〈亻与〉孙贤徐溥徐辖黎淳徐琼陈秉中王一夔李永通郑环彭教呉釴罗璟罗伦程敏政陆简张升丁溥董钺呉寛刘震李仁杰谢迁刘戬王鏊曽彦杨守址曽追王华黄珣张天瑞李旻白钺王敕费宏刘春涂瑞钱福刘存业靳贵毛澄徐穆罗钦顺朱希周王瓉陈澜伦文叙丰熈刘龙康海孙清李廷相顾鼎臣董玘谢丕吕柟景旸戴大宾时大学士焦芳用事第二甲第一人焦黄中芳子也有中旨以黄中及第三甲第一人胡续宗俱为检讨及黄中之败也纉宗亦坐贬杨慎余本邹守益唐皋黄初蔡昻舒芬伦以训崔桐杨惟聦陆釴费懋中盖自永乐以来进士得铨注者惟第一甲而二甲三甲必改庻吉士乃得铨注云
吉士
庻吉士之选始自洪武以诸进士未更事欲优待之俾观政于诸司候谙练然后任之其在本院承敕监等近侍衙门者采书经庻常吉士之义俱改称为庶吉士其在六部及诸司者则仍称进士云是科本院庶吉士则陈淇等吏科则杨靖等戸科则郭资等礼科则徐旭等厥后杨靖为刑部尚书郭资为户部尚书封忠勤伯惟觧缙黄金华为中书庶吉士因之本院庶吉士取数十人择二十五人暨首甲三人俾进学内阁周忱自陈愿与其列遂増忱为二十九人命学士觧缙领其事御前亲教之首擢王英王直为修撰又擢罗汝敬余鼎彭汝噐为修撰余学夔为检讨杨相刘子钦章敞陈敬宗沈升李时勉段民倪维哲吾绅杨勉等俱刑部主事盖旧制欲作养积乆因其成材次第擢用然急于进者或觖望焉故相等皆除刑部庻吉士陈孟洁曽春龄軰卒于京师或以教习已近十年为言时论其希进以张叔豫等皆除府通判二甲庶吉士钱习礼陈璲黄寿生刘永清等教习未乆皆擢检讨三甲中则方复等庶吉士王翶擢大理寺左寺正宋琰郑雍言髙榖张益俱中书舍人黄仲芳等授知县惟曹义彭麟应授编修许彬连智授检讨庶吉士周叙董璘习嘉言杨珙尹鳯岐陈珣俱授编修余皆授诸司官有差宣徳中三科进士选入翰林为庶吉士者二十八人萨琦赖世隆呉节江渊徐珵授编修王玉王振姜洪李绍授检讨珵后更名有贞振后更名询是年犹有选入六科近侍诸衙门者庶吉士十二人其出旧科者一萧镃也惟镃授编修是科以后始定庶吉士止入翰林然以为重事不轻予以四年七年十年进士皆不选至是纯选北方及蜀产者二甲万安刘吉刘珝李泰授编修三甲邢让李本授检讨尹旻等授给事中监察御史有差二甲呉汇周舆戚澜刘宣杨守陈王献童縁授编修三甲江潮宗张业授检讨二甲丘浚彭华尹直授编修二甲张元祯汪谐刘健授编修三甲周经郑纪张頥授检讨二甲李东阳倪岳焦芳陈音谢铎授编修三甲傅瀚张泰呉希贤授检讨二甲林瀚章懋李杰黄仲昭商良臣授编修三甲庄■〈日上永下〉授检讨二甲费誾尹龙乔维翰王臣授编修二甲梁储张澯杨杰敖山刘忠于材徐鹏邓掖江澜马廷用授编修三甲刘机张芮杨廷和杨时畅武卫授检讨庶吉士之留官翰林者至是盛矣二甲程楷蒋冕黄穆傅珪华峦呉俨罗玘苏葵授编修三甲李逊学石珤毛纪授检讨二甲顾清沈焘呉一鹏汪俊周玉黄澜授编修三甲薛格授检讨二甲濮韶陈霁叶徳贾咏授编修三甲汪伟王九思刘瑞授检讨二甲鲁铎温仁和李时滕霄毕济川何瑭授编修三甲周祯盛端明授检讨二甲崔铣严嵩湛若水陆深翟銮徐缙授编修三甲段炅穆孔晖孙绍先易舒诰张邦竒授检讨二甲第四人刘仁宇之子也逆瑾传中旨并其上二名邵锐黄芳及三甲李志学韩守愚凡五人为庶吉士数月即拜锐芳仁为编修瑾败仁黜锐芳皆坐累左迁云二甲许成名刘栋张璧应良尹襄刘朴费宷张潮王思孙承恩刘泉林文俊孙绍祖授编修三甲金皋呉惠郭维藩王元正陈寰张衍庆边寭授检讨二甲汪佃余承勋黄易江晖刘世盛叶桂章叶式马汝骥王三锡陈沂邝灏授编修三甲张星萧与成林时季方汤惟学授检讨二科庶吉士留用之多前此所未有也二甲廖道南江汝壁童承叙黄佐王相王同祖王用宾张治授编修盖自宣徳以前兼授部属中书等官正统间始有授科道者成化后不授中书正徳辛未丁丑止授科道而无部属辛巳仍复兼授焉国初最重是选虽二甲第一人及会元或选而不预或预而不留其严如此丘浚尝谓每科不必多选所选不过二十人毎选不必多留所留不过三五軰其言诚是也然必有通融之术而后可以免遗材之叹髙皇帝之乆于教习也盖欲尽使之积学以待问蓄德以克用而后已未尝遽出入前軰谓翰林官惟首甲即除授选为庻吉士者逺则八九年近则四五年而后除授有不堪者乃改授他职世以职清务简称翰林为玉堂仙亦切喻也今公署教习不过三年即评品而去留之使有晚成者出乎其间曷由进哉成祖加意躬亲校阅该授科道部属等官有志进学者许自陈愿就近侍他职如髙榖軰授中书舍人之例榖后以学行独优升司直郎遂入翰林为侍讲宣着为令庶使华国之儒不至有遗而祖宗之制可复也
纂修
洪武六年十二月以儒士朱右赵埙朱濓孙作为编修以纂日厯故也作辞不拜明年五月日厯始成云纂修擢用盖自此始洪武末年充修史官者有教谕等官王景髙让呉勤赵友士端孝思张秉彛唐畊叶惠仲胡仲昭等景即拜侍读余各除主事永乐初髙庙实録成诏定诸臣秩以太常寺博士钱仲益知县杨觏梁潜王褒为修撰国子助教王达给事中朱纮为编修行人蒋骥为检讨国子博士金玉铉为五经博士晋府伴读苏伯厚为侍书教谕觧荣刘宗平为待诏誊録生贠金寔为典籍亦有京职擢为外任上亲裁定酌量才噐铨授品职迨重修髙庙实録及修四书五经性理大全大典诸书主事李时勉陈敬宗等擢侍讲等官有差其后纂修擢用者主事刘球陈叔刚改侍讲御史邵宏誉改编修自后纂修专用本院官此例遂废
孝行
洪武二十六年八月诏褒异浦江郑氏累世同居家范克笃里人王氏效之乃征二家子弟年三十以上者诣阙既至令自推举乃以郑济为左春坊左庶子王懃为右春坊右庶子徐州民权谨十岁丧父哀毁几絶洪武中以荐知乐安县进光禄寺署丞迎母就养母疾吁天求以身代母卒负土成坟庐墓三年哭泣不辍事闻圣祖命为文华殿大学士辞不允以风天下之为人子者寻改通政司右叅议致仕仍旌其门曰孝行云诗有之有冯有翼有孝有德以引以翼圣人以孝治天下固如此若以文墨自矜罔修于家而欲其扬于王廷固已难矣
直諌
洪武十五年二月以福建儒士沈士荣为待诏士荣抗疏言天下事谓当修治省刑且请给笔札条列事宜或入侍左右剧论庶事雅重其鲠直赐手诏褒重之十六年十月秀才周焕奎髙孟文入见论时事剀切上大喜皆擢为检讨二十六年十一月学官入觐者询民间政事得失在列者多应对不称旨独秦州训导门克新敷奏亮直擢右赞善绍兴府学教授王俊华以善文辞擢右赞善召二人谓之曰吾所以左克新而右俊华者重直言故也皆悚然恱服他日侍臣李思迪马懿顾问黙黙则黜之使忠谠之言日闻圣祖之诒谋逺矣
耆俊
太祖尝曰古之老者虽不任以政至于咨询谋谟则老者阅厯多闻见广达于人情有可资者故洪武中多擢老成之士官以本院及为东宫辅导耆儒刘靖关贤为庶子赵肃何显周为谕徳学士刘三吾文渊阁大学士朱善左司直郎汪仲鲁皆年踰六十时承顾问翊赞储极趋朝则同列赐坐则聨席衣冠俨雅修洁人望而敬之时称翰林三老洪武十九年七月诏举经明行修练达时务之士年七十以下郡县礼送京师上曰比来有司不体朕意岂知老成古人所长文王用吕尚而兴穆公不听蹇叔而败伏生虽老犹传经岂可槩以耄而弃之也若年六十以上七十以下者当置翰林以备顾问圣祖贻谋任用老臣臻于至治有非前代可及者
隐逸
处士呉与弼之见荐也天顺元年十月上遣行人曹隆勑曰渇望来仪以资启沃二年五月壬寅至京师时特召大学士李贤问曰与弼授以谕徳何如贤对曰可然谕徳有左右上曰与之左授左谕徳与弼固辞上御文华殿召对赐纱罗羊酒柴米有旨朝廷乆闻髙谊特用征聘今惠然逺来喜悦然币以将诚官以命徳礼非过也不允所辞或劝就职与弼曰浅陋之学衰病之躯岂堪任使敢窃禄哉再疏辞上褒答之有曰亦不烦卿以冗务特处以宫僚之职不必再辞戊申大学士李贤请旨召入内阁讲中庸己酉三疏辞且请阁中秘书有旨固辞虽得难进之义揆之中道无乃过乎欲观秘书可勉就职丙辰令其子瑮赴吏部告疾七月庚寅四疏终辞奉旨既年老有疾不能供职准辞丙申进封事十策一曰崇圣志二曰广圣学三曰隆圣徳四曰子庶民五曰谨教令六曰敦教化七曰清百僚八曰齐庶政九曰广言路十曰君相一徳同心已未召入文华殿上眷赉无巳赐以银币给以月廪复遣行人王惟善送归仍赐诏褒嘉示以拳拳至意与弼既辞上勑惟善曰天气近寒呉与弼年老一路好生看顾莫教他费力古帝王褒贤之盛节大臣推贤之盛举于是乎至矣
圣裔
洪武六年四月孔子五十五世孙孔克表以学行举上与语经史献纳言皆称旨拜修撰兼国史编修官永乐以后累举象贤世禄之典颜子孟子周子程子朱子后裔择宗子以闻皆授世袭五经博士惟居乡给俸以奉祭祀而已景泰时诚意伯刘基后裔亦援此例得世袭五经博士弘治中孔子嫡派在浙江衢州者有司以宗子孔彦绳奏闻诏授世袭五经博士寻改刘基之后为指挥于是崇道酬勲之意昭昭矣今上登极崇重世德复功臣刘基之孙瑜为诚意伯盖千古盛典也
任子
洪武九年六月上谓学士承旨宋濓曰朕自布衣卿起草莱列侍从世与国同休不亦美乎趣官其子孙屡辞谢不敢奉诏不允遂征冢子瓉之子慎为殿廷仪礼司序班未几复召价子璲除中书舍人上时命题试璲与慎而戒之语濓曰朕为卿教子孙濓或奏事乆称倦遂特命璲慎共扶下殿父子祖孙三世皆官内廷当世以为荣厥后复録濓之孙怿为本院侍书云永乐中学士胡广卒诏以其子穜为检讨累迁至修撰洪熈时尚书兼詹事金忠之子达擢检讨赐归依亲读书正统末改给事中尚书王直之子■〈禾资〉为检讨大学士杨士竒杨荣则皆荫尚宝丞及中书舍人自是遂为定制无任翰林者孝庙眷注大学士丘浚軰官其后多至三四人然或有援以陈乞者矣独宣徳中大学士金幼孜疾革士竒荣问之惟言受国家恩重生无益于当时死无益于后世复何言或启请身后之泽者则正色曰为子弟求禄君子所耻此其最可称者也
改擢
本院官特清贵旧不轻改擢学士官虽五品序秩于尚书之上洪武三年七月丙申以太常寺卿魏观为侍读学士六年四月丙辰以兵部尚书乐韶鳯为侍讲学士吏部尚书詹同为学士承旨仍兼吏部尚书八年三月以广西按察司佥事达鲁与权为修撰十三年五月癸丑以山西右布政使赵新为修撰十五年十一月戊午以礼部尚书邵质为华盖殿大学士十六年十月以佥都御史茹太素为检讨琼州府知府赵瑁为左谕徳三十四年九月以左佥都御史凌汉为左赞善盖本院自革承旨后为五品衙门居庶寮以学行着闻而改擢者品秩大都由尊改卑盖崇儒右文之体当如是也永乐初进髙庙实録犹先学士王景而后及礼部尚书李至刚其尊重可知曽棨以状元及第官居侍从将二十年始得侍讲学士上顾左右谓曰曽棨也与学士矣意犹谓其早也是时燕邸左长史金忠不得厕名翰林惟拜工部宣宗虽擢山东张瑛入翰林以尝为詹事府旧僚宷故也景帝兴自郕邸其左长史仪铭亦官止礼部左侍郎未有遽擢为学士者其后一日拜六学士时人以为名噐之滥兵部尚书陈汝言谓人曰昔十八学士登瀛洲今六学士同登何谓多耶此景泰之治鲜克终也窃谓慎重名噐当自本院始叶盛所著水东日记盖备纪之
兼职
本院官始惟与詹事府左右春坊司经局互兼职事洪武中未设编修时多以修撰兼国史编修官其后以修撰任亨泰为詹事府少詹事兼修撰则东宫官兼本院官之始文华殿大学士全思诚兼左春坊左中允则学士兼宫僚之始也凡宫僚必竢储位既正而后设然必互兼无有専任者仁宗在东宫始以尚书蹇义金忠兼詹事尚书李至刚兼左春坊大学士学士觧缙兼右春坊大学士侍讲学士杨士竒等兼中允皆本圣祖初制洪熈以后始有三孤及三师三少六卿侍郎通政事使太常寺卿少卿尚宝司卿兼本院官者正统以后始有都御史大理寺卿通政司叅议兼本院与殿阁官者若詹事府詹事或不设而以尚书兼学士掌之左右谕徳及司经洗马或兼讲读或兼修撰编修或兼校书等官惟视时以为崇卑成化以后内阁止用吏户礼三部兼职若左谕徳则兼侍读右谕徳则兼侍讲等官一定而不易则自弘治时始正徳中詹事府左右春坊司经局等官通无一员百余年来所未有也坊局诸印皆寄之本院本院学士又缺有一人帯管二印者盖逆瑾与奸芳主之大学士李东阳曰旁观坐视不能捄正咎有所归正指此也
殿阁词林记巻二十一
●钦定四库全书
殿阁词林记巻二十二
（明）黄佐　廖道南 撰
议礼（上）
祖宗时凡国家礼乐制度皆命本院儒臣议而行之洪武元年二月壬寅朔中书省臣及学士陶安等进郊社宗庙议曰圜丘曰方丘曰宗庙曰社稷各具沿革安等奏天子大社必受风雨霜露以达天地之气若亡国之社则屋之不受天阳也今于坛创屋非宜若祭而遇风雨则于斋宫望祭上是之又定宗庙祭享之礼安与侍讲学士朱升待制詹同等歴考秦汉以下庙皆同堂异室四时皆合祭今四庙时享宜仿之上命春特祭于三时合祭如古制至二年三月戊戌朱升等奉勑撰斋戒文大祀四日戒三日斋凡七日中祀三日戒二日斋凡五日上命凡祭天地社稷宗庙山川等神是为生灵祈福下令百官一体斋戒若自有所祷者不下令八月定大祀受誓戒九月乙巳诏以司中司命司民司禄及寿星五神为中祀命翰林院撰文七年六月乙卯上以大祀终献毕方行分献于礼未当命宋濓詹同议以若行初献礼奠玉帛将毕分献官行初献礼亚献终献皆如之八月辛酉监察御史达鲁与权请行禘祭事下礼部太常寺翰林院议以为虞夏商周四代世系明白其始所从出可得而推故禘礼可行自汉以来世系无考莫能考其始祖所自出当时所谓禘祭不过合巳祧之主序昭穆而祭之乃古之大祫非禘也宋神宗尝曰禘者所以审谛祖之所自出是则莫知祖之所自出禘礼不可行也八年十一月乙丑诏翰林院考定大祀登坛脱舄之礼学士乐韶鳯奏祭日大驾临坛入幕次脱舄升坛执事等官皆脱舄于外以次升坛供事协律郎乐舞生依前跣韈就位祭毕降坛纳舄从之正月合祀天地于南郊诏儒臣纪其事九年五月乙丑将有事于方丘适有晋王妃之丧上命宋濂考古制以闻对曰郊社之礼国之大事圣人所重虽有三年之丧亦不敢废示有尊也二十五年六月懿文皇太子丧时享在迩命翰林院礼部议之学士刘三吾等奏王制三年不祭惟天地社稷不敢以卑废尊宋真宗居丧易月服除之明年遂享太庙祀天地服衮冕车辂仪物音乐縁神事者不废其卤簿鼓吹诸乐皆备而不作兹议天地社稷先师厯代帝王等神宜如宋制惟太庙先祖灵神所在国既有丧而时享用乐恐神不乐听宜备而不作从之已而上自以己意定郊庙礼庶吉士觧缙尝上疏言六经残缺莫甚礼乐宜正礼经祀天宜复扫地之规尊祖宜偹七庙之制上嘉其识先是洪武二年八月诏天下郡邑举素志髙洁博通今古练达时宜之士年四十以上者礼送至京纂修礼书二十年十月谕礼部集诸儒臣稽考臣僚尊卑礼仪旧制重加删订凡二十六条行之改元之初即定释奠先师仲春仲秋二上丁日降香遣官祭于国学又诏定亲征遣将诸军礼及太岁风云雷雨岳镇山川城隍诸神祭礼其冠礼皇太子冠翰林院撰祝文祝辞因定天子冠礼寻定皇太子亲王及士庶婚礼俱本院偕中书省臣议上其王国礼乐及合祀山川之仪则本院礼部与王府官议上遂命燕齐祭东海齐鲁祭东岳东镇秦蜀祭西海晋祭北海礼孝慈皇后丧专诏本院定议以闻成穆贵妃薨诏本院稽古定制令父母俱斩衰三年子为庶母服朞月书成颁行曰孝慈録又考议陵寝朔望节序之祭及祭前代忠臣用便服行服等节今见于大明集礼洪武礼制等书虽损益古今之宜然皆出自圣意众莫能违也虽敢言如觧缙上亦未尝以其异己而罪之夫以异己者为罪则必以合者为功以合者为功则是礼乐自臣下出也嘉靖九年正月十四日今上大诏廷臣问圜丘方泽礼臣道南奏曰迩者伏蒙皇上颁赐勑谕询以天地宗庙社稷之重及日月太岁诸神从祀之宜臣愚曷足以知此中庸曰非天子不议礼不制度不考文又曰君子之道本诸身征诸庶民考诸三王而不缪建诸天地而不悖质诸鬼神而无疑百世以俟圣人而不惑是故知礼乐之情者能作识礼乐之文者能述大人举礼乐天地将为昭焉臣愚以为三代而上大道为公礼载诸经而典则明备三代而下大道既隐礼载诸史而议论纷纭自非天子建中和之极圣人通幽明之故安能折羣言之淆乱以嘉典礼之会通也哉谨按周礼大宗伯掌建邦之天神人鬼地祗之礼小宗伯兆五帝于四郊四望四类亦如之兆山川丘陵坟衍各因其方盖以辨方经野叙神奠位法天地髙卑之象顺阴阳刚柔之义也其礼器则有曰苍璧礼天黄琮礼地有曰四圭有邸以祀天旅上帝两圭有邸以祀地旅四望其乐舞则有曰奏黄锺歌大吕舞云门以祀天神奏太蔟歌应锺舞咸池以祭地祗有曰圜锺为宫黄锺为角太蔟为征姑洗为羽靁鼓靁鼗孤竹之管云和之琴瑟冬日至于地上之圜丘奏之函锺为宫太蔟为角姑洗为征南吕为羽灵鼓灵鼗孙竹之管空桑之琴瑟夏日至于泽中之方丘奏之此周人祀天地之遗典也祭法曰燔柴于泰坛祭天也瘗埋于泰折祭地也礼器曰为髙必因丘陵为下必因川泽因天事天因地事地王制曰天子祭天地诸侯祭社稷又曰惟祭天地社稷为越绋而行事又曰祭天地之牛角茧栗则其义亦明矣然亦有专言祀天者曰禋祀昊天上帝曰王祀昊天上帝则大裘而冕曰郊之祭也迎长日之至也兆于南郊就阳位也曰祭之日王被衮以象天盖天者羣物之祖举其尊而言也而天固无不覆也有兼言祀社者曰祭帝于郊所以定天位也祀社于国所以列地利也曰郊以眀天道也社以神地道也曰礼行于郊而百神受职焉礼行于社而百货可极焉盖古封国立社举其重而言也而地固无不载也夫天地之道贞观者也日月之道贞明者也法象莫大乎天地悬象着明莫大乎日月变通莫大乎四时是故君后所以承天地配日月而顺四时者也若以为祀不可分郊不宜贰祭统何以故天子躬耕于南郊王后亲蚕于北郊也月令又何以故孟春迎气于东郊孟夏则于南郊孟秋迎气于西郊孟冬则于北郊也祭义又何以故祭日于东于坛于王宫祭月于西于坎于夜明也孔子系易曰天尊地卑乾坤定矣卑髙以陈贵贱位矣岂日月兆于东西迎气耕蚕分于南北天地之位独混而无别乎若易言享帝而不言享祗则帝大而尊而各有取象诗歌昊天而不歌后土则地卑而谦而不敢专功知此则虞之类于上帝商之告于上天神后周之郊用牛二春秋鲁人之僣祈榖之郊先儒固自有明辨矣臣故曰三代而上大道为公而典则明备也汉郊祀志载秦祠四畤八神汉髙因之増为五畤武帝祀太乙于甘泉后土于汾阴成帝从匡衡之议立南北郊厥后王莽创为天地合精夫妇同牢之说而始合祭矣光武中兴虽兆南北郊然合祭亦未之有改焉者也唐六典正月祀天祈榖于圜丘夏至祭皇地祗于方丘俱以髙祖配孟夏大雩于圜丘孟冬祭神州地祗于方丘以太宗配至武后亲享南郊而复合祭矣玄宗中兴虽从张说之议以祀后土而亦未为得也宋史志南郊初有四祀太宗始创坛北郊以祀地神宗因陈襄之议复南北郊及南渡以后而礼文寖废矣夫汉之议从匡衡者五十人从许嘉者八人宋之议从陈襄者四十人从苏轼者五人不有大儒君子孰从而正之程頥曰元佑议行北郊只为五月天子不可服大裘殊不知郊天郊地礼制自不同报本之祭惟各从其类朱熹曰周礼有圜丘方泽之说后人却说社是后土看来自有方泽之祭此皆不满于宋议者也夫天道也父道也君道也地道也母道也臣道也天道至尊而无对者也地道无成而代有终者也汉之废礼也自王莽始也莽以臣贼君无臣道者也唐之废礼也自武曌始也曌以阴干阳无母道者也宋人之争礼也则又介乎汉唐之间者也臣故曰三代而下大道既隠而议论纷纭也恭惟我太祖髙皇帝开国之初大召名儒博综古典首制礼乐二局沿考制度数年于呉元年建圜丘于钟山之阳以祀昊天上帝建方丘于钟山之阴以祀后土皇祗至洪武元年二月壬寅朔圣祖勑礼部翰林院太常寺诸儒臣曰自昔圣帝明王之有天下莫严于祭祀故当有事内必致其诚敬外必备其仪文所以交神明也朕诞膺天命统一海宇首崇祀事顾草创之初典礼未备其何以交神明致灵贶今有国大祀曰圜丘曰方丘曰宗庙曰社稷其各具沿革以进于是丞相李善长傅瓛等礼部尚书陶凯等学士陶安等上议以为宜复古制祀天圜丘以大明夜明星辰太岁诸神从祀祀地方丘以五岳五镇四海四渎诸神从祀而宗庙社稷亦各有议今载诸圣祖洪武实録者足征也其圜丘方丘乐章俱圣祖自撰今载诸御制文集者足征也其图制之详礼仪之备今载诸圣祖存心録及大明集礼祭祀礼仪者足征也当时诸臣如宋濓则有天降膏露颂及观心亭记所以纪事天之明也刘基则有方丘颂所以纪事地之察也至洪武十年圣祖感斋居阴雨之应览京房灾异之说即旧址为坛合祀于一覆以大祀殿十二年始合祭焉上复更撰祀文乐章今载于御制文集夫前之分祭者酌万世帝王之道礼本太始者也是先王之制也圣祖因之而未尝自制焉者也后之合祭者感一时灾异之应礼縁人情者也是后世之制也圣祖亦因之而未尝自制焉者也厥后儒臣觧缙奏云配天宜复扫地之规尊祖宜备七庙之制而圣祖弗加之罪者意亦可识矣太祖迁都于北当时儒臣未有建白以复圣祖初制之旧宜今日厪我皇上之诏谕也礼乐百年而后兴讵不信哉宗庙之制国初立四亲庙德祖玄皇帝庙居中懿祖居东第一庙熈祖居西第一庙仁祖居东第二庙昭穆有定位禘祫有定时视商家七庙周家九庙之制其揆一也至九年十月乙卯改建太庙同汉人同堂异室之制时享岁祫则设累朝帝后之衣冠于神座而祀之于是乎始以功臣配享矣洪熈间复増以姚广孝等配享夫古者人臣配享惟伊尹见于盘庚之篇周礼凡有功者书于太常尝于太烝不过岁一从享而已汉祭功臣不于庙而于庭曹魏始以荀攸配享而唐宋遂相沿袭矣夫德必若伊尹亲必若周公而后可矧其它乎今九庙已用同堂异室之制累朝帝后临之在上一气流通而功臣配享殊无降杀恐非古先圣王尊尊亲亲之道也至于社稷之制皇上改之是矣昔之议者漫不之考以勾龙共工氏子也郑玄注疏以为共工乃太皥后神农前以水土名官者其子勾龙能平水土非四凶中共工也圣谕又云日月赞上帝以成化工止岁致一祭不得专诚以享臣按礼郊特牲郊之祭大报天而主日配以月玉藻朝日于东门之外周礼大宗伯兆日于东郊兆月于西郊祭法王宫祭日夜明祭月祭义祭日于坛祭月于坎以别幽明以制上下祭日于东祭月于西以别外内以端其位觐礼拜日于东门之外反祀方明礼日于南门之外礼月于北门之外天子大采朝日祖识地徳故于春分祀之少采夕月纠虔天刑故于秋分祀之国初诸儒已有定议我圣祖亦有朝日夕月之文臣复何辞礼又曰有其举之莫敢废也今之大祀殿穹窿閟侐髙广洞达崇坛罗列密树阴森祖宗所创立上帝所栖止者已百数十年于兹矣古人思其人尚爱其树而不忍伐岂敢云毁以伤在天之灵按古者明堂之制正在南离之地大戴礼曰明堂近郊韩诗传曰明堂在南方七里之郊淳于豋曰明堂在国之阳三里之外七里之内其为说多同孟子亦曰夫明堂者王者之堂王欲行王政则勿毁之夫周人郊祀后稷以配天宗祀文王于明堂以配上帝郊而曰天所以尊之也明堂而曰帝所以亲之也天也帝也其礼一也今之大祀殿正以仿古者明堂之制也曰昊天上帝正所以亲之也而未备夫尊之之典也皇上法古帝王必欲行之臣岂敢妄言以干成典抑岂敢不言以孤明诏宜法圣祖南畿初制于今之南天门外别兆圜丘以祀天尊圣祖以配之以法周人尊后稷之礼兆方丘于北郊以祀皇地祗以法周人祀地之礼而又宗祀太祖成祖于大祀殿以法周人宗祀明堂之礼兆大明于东郊兆夜明于西郊以法周人朝日夕月之礼増太庙大禘之祭正太祖南向之位移功臣配享于两庑庶尊尊有等而天地之大义不踰亲亲有统而累朝帝后之大礼无间然矣夫举大事者必动大众动大众者必费出不赀今水旱虫蝗海内告沴边疆盗贼边圉窃发民力竭矣民财罄矣皇上慎重典礼轸惜民隐或发内帑之财不至于敛民财或藉工匠营缮之力不至于劳民力可也夫安循守者惮改更信耳目者疑心志议礼之家名为聚讼此书生常态尔如昔者羣臣之议礼也其心固无他也特其见有不同故也臣恐今之羣臣之议礼也犹夫昔也其心亦无他也特其见有不同故也皇上昭宣祖制之重叅酌众议之公于议之同者不必以为功于议之不同者不必以为罪则人心和于下天心和于上祖宗列圣监于前子孙干亿绵于后亿万载无疆之休端在是矣
议礼（下）
永乐十一年十二月鸿胪寺奏习正旦贺仪诏礼部及本院官问曰正旦日食百官贺礼可行乎尚书吕震时曰日食与朝贺先后不相妨侍郎仪智曰同日免贺为当成祖顾问曰日食行贺礼否杨士竒对曰日食天变之大者前代元正日食多不受朝宋仁宗时元正日食富弼请罢宴彻乐宰相吕夷简不从弼曰万一契丹行之为中国羞后有言敌是日罢宴仁宗深悔今免贺诚当上遂免贺及宴仍赐百官节钞十四年十一月周王橚楚王桢相继来朝例次日谒陵周王先至上命东宫皇太孙及诸皇孙陪谒已出东华门上遽召杨荣金幼孜杨士竒问谒陵展敬之位如何士竒对曰周楚二王属尊当列稍前两傍东宫殿下列稍后居中皇太孙殿下亦居中列于东宫之后诸皇孙与皇太孙同班分列两傍上曰尔所言有据乎对曰宋儒朱熹家礼大约如此上曰吾未尝熟家礼但据已见书其位次遂出宸翰所书正与所言合然下有六字未书授笔命士竒足之遂遣鸿胪丞周升驰赍赴陵俾率行之二十二年九月礼部尚书吕震言于仁宗曰今丧服已踰二十七日请如太祖仿汉制释缞易吉服奏巳士竒谓震曰今丧服未可比此例盖洪武有遗诏且仁孝皇后丧成祖皇帝在上缞服后仍服数月白衣冠时黄淮议同士竒然不敢明言忤震震出忽语尚书蹇义从旁觧之曰渠言当理国家事公岂应偏执己见请兼取二说明旦皆素衣冠黒角带遂偕六部都察院具奏报可明旦上素冠麻衣绖出视朝文臣惟学士武臣惟英国公如上服余皆从震等所定朝退上召蹇义夏原吉及士竒谕曰吕震昨奏易服云皆与汝等议定然后奏时吾已疑其非但听臣下易之梓宫在殡吾岂忍易后闻士竒有言始知震妄士竒所执是因叹曰张辅知礼六卿乃有不及又顾义曰汝所折衷亦未当然不必再以语人羣臣听其便十二月庚午百官习新正仪于海印寺用乐明日士竒等进言近礼部与臣等已议定新正朝仪不用乐昨日习仪仍用乐不改今四方朝觐官皆集于此观礼乞勑礼部设乐不作不报盖入吕震之言也杨荣金幼孜皆欲已荣即趋出士竒与淮不可三人遂复进言夜漏下十刻未得旨不敢退遂有旨命礼部设乐不作正月二日特召士竒等四人至奉天门谕之曰吕震毎事悞朕卿等所执停乐最是夫为君以受直言为贤不受直言则过益深为臣以能直言为贤不能直言则忠不尽如昨日朝会若从震言今悔何及自今遇朕行有未当但尽意言之毋以不从为虑各赐钞千缗文币一表里天顺中圣烈慈寿皇太后崩英庙见学士李贤所服斩衰与众异取视之乃知贤服制合古即以为法命宫中悉易之孟冬享太庙适大丧礼未终上以问贤言宜俟释服后庶人情事理两安从之癸未春上以足疾不视朝召贤曰大礼将至而疾末愈欲遣官代行可乎贤曰亦须至坛所虽不能行礼人心亦安上至斋宫复召贤曰朕惟俯伏弗兴欲令一人扶之何如贤曰陛下能力疾行礼尤见敬天之诚遂毕事而还上以母后胡氏因疾请间尊号静慈仙师非令典欲上皇后尊谥而左右以为不便召问贤贤曰陛下此一念天地鬼神实临之然臣之愚必须陵寝享殿神主皆如奉天殿之式庶几称陛下之明孝不然为虚文上即命从之恭让章皇后乃英庙嫡母也宪宗即位内臣夏时倡言钱后乆病欲致尊隆于所生母贤与彭时援遗诏执不可夏入传仁寿宫旨曰予为皇帝母当为太后岂有无子称太后者时曰今日与宣徳年间事不同胡后曽上表让位退居别宫故正统初不加尊号今日名分故在岂可不尊夏谓宜照例冩让表贤与时曰臣子谁敢擅冩天子新即位四海颙望凡事宜遵遗诏庶几顺天理服人心夏作色以为偏向时拱手向天曰祖宗神灵在上钱后已无后何所利而为之所以争者为全皇上圣徳也故若推大孝之心则两宫同尊为宜贤等皆曰然夏乃再入请命曰适皇上再三劝谕已俞允矣时等遂执笔书尊皇后为慈懿皇太后母妃为皇太后夏以为疑时曰加二字好穪呼耳非有尊卑于其间也于是尊号之诏遂下后数日大监覃包至内阁言曰幷尊二母本出上意但屈于生母有难言者非二先生力争几误大事矣时同僚有惭色盖此礼之行贤与时之力也及议山陵贤等具疏请建玄宫为三穴夏复执不从成化四年六月慈懿皇太后丧传旨议山陵时等曰梓宫当合塟裕陵神主当祔庙此一定礼无可议者礼部尚书姚夔赞之曰此正礼也夏独曰不可慈懿无子且有疾岂可入山陵只可比胡后例塟西山耳已而上御文华殿召内阁三人及诸内臣入面议上曰朕岂不知正礼是好但于有碍故令尔等议商辂曰外议汹汹若不祔塟则人心不服且于圣徳有损刘定之曰孝子从事不从令虽圣母有言亦不可从也上黙然良乆曰合塟固是孝若因此失圣母心不可谓孝时曰皇上大孝当以先帝之心为心先帝时慈懿始终如一今若安厝于左虚其右以待后来则两全其美庶不失先帝之意夏曰比先阁下议作三位已不允时曰彼时虑有今日故预为此议今须依前处置乃宜耳上虽未允而玉色甚和时因曰臣等言未当欲具本言之乞皇上再三申劝圣母以终大事上曰拟进来看当晚时等具本进有旨令百官会议明白礼部集文武大臣议皆云时等言是内批未允欲别择地于是伏阙谏乃行焉语在伏阙弘治初元诏议宪宗升祔及孝穆皇太后祔享之礼议者人人殊礼部左侍郎倪岳言徳祖以上无可复推则徳祖视周后稷太祖太宗视周文武百世不祧懿祖而下以次迭迁今宪考升祔则懿祖神主当祧宜于太庙寝殿之后畧仿夹室之制别建一殿殿九室以藏祧主毎岁墓时享则奉祧主仍居旧位以应古祫祭之制又周礼春官大司乐歌中吕舞大濩以享先妣谓姜嫄也帝喾之妃后稷之母故特立庙以祀而宋元徳懿徳二太后俱有别庙章献章懿俱建奉慈殿孝穆神主宜于奉先殿旁别为一庙歳时祭享悉如奉先殿之仪从之于是遂建祧庙及奉慈殿时惟学士杨守陈独以徳祖比宋僖祖百世不迁为非礼抗言礼天子七庙祖有功宗有徳乃孔子之言凡号太祖者即始祖必事之以配天若商周之契稷是已议者徒谓大臣尝有取于王安石之说而不从孔子遂使七庙有始祖又有太祖太祖既以配天而不正南面之位名与实乖岂先王之礼哉若为降而合食为非礼则王者既立始祖之庙又推始祖所自出之帝而配之固无嫌也宪宗升祔请并祔德懿熈三祖自仁祖以下为七庙异时祧尽则以太祖拟契稷而祧主藏于后寝祫礼行于前庙时享则尊太祖祫祭则尊德祖各不失尊庶无悖礼议者不从十七年三月圣慈仁寿太皇太后崩上御西角门朝退召大学士刘健李东阳谢迁至门内扉遂阖上御暖阁素幄起立床前顾谓曰先生軰上来健等皆至幄内上曰为陵庙事与先生軰商量健等仰奏曰昨蒙遣太监扶安谕示孝庄睿皇后塟不合礼欲为厘正此盛德事臣等仰见皇上圣孝髙出前古不胜忻慕上袖出裕陵图一纸指示陵门内有二隧道其一西行北转而至者为英宗皇堂虚其右圹而中有道可通徃来其一东行北转而至者为孝庄玄堂相去可数丈中隔不通因曰此大非礼东阳对以初不知昨见成化间彭时姚夔奏先朝大臣都忠厚为国如此健与迁对曰英宗有遗命钱后与我合塟大学士李贤记在阁下上曰既有遗命当时奈何为之东阳对曰臣等闻当时尚有别议故委曲如此非先帝意也上曰先帝亦甚不得已耳健等奏曰诚如圣谕但今断自圣衷勿惮改作则天下臣民无不痛快上曰钦天监言恐动风水朕不以为然阴阳宜忌之说不足信上曰朕以拆之矣今日开圹合塟不为动风水乎皇堂不通则天地否塞因以指画纸曰若如此通则风气流行惟一点诚心为之料亦无害东阳赞曰皇上一念孝诚可以格天吉无不利健等皆力赞曰皇上所见髙出寻常万万愿勿复疑上曰此事不难若祔庙之礼尤所当讲健等奏曰先年奏议已定慈懿太后居左今大行太皇太后居右祫祔裕陵配享英庙且引唐宋故事为证臣等不敢轻议其实汉以前惟一帝一后唐始有二后宋亦有三后并祔者上曰二后已非若三后尤为非礼迁对曰彼三后一乃继立一则所生母也上曰事须师古末世鄙亵之事不足学东阳对曰皇上当以尧舜为法上曰然宗庙事关系纲常极重岂可有毫髪僣差太皇太后鞠育朕躬恩徳深厚朕何敢忘但一人之私情耳钱太后乃皇祖册立正后我祖以来惟一帝一后今若并祔乃从朕坏起恐后来杂乱无纪极耳且奉先之祭先生軰尚不知英宗皇祖止设一座每祭饭一分匙一张而已健等仓卒不解但应曰唯唯退思之盖孝庄尚未配食也上又曰孝穆太后朕生身母止尊称为皇太后别祀以奉慈殿今仁寿宫前殿尽寛意欲奉太皇太后于此他日奉孝穆太后于后殿岁时祭享一如太庙不敢少缺健等皆未敢应圣意盖谓今皇太后千秋万岁后也东阳曰皇上言及孝穆太后尤见大公至正之心可以服天下矣上曰此事却难处行之则理有未安不行则违先帝之意又违羣臣会议会议犹可奈先帝何朕尝思之夜不能寐先帝固重而祖宗之制为尤重耳东阳曰愿圣见主张得定臣等无不奉行上曰朕亦难于降旨先生軰是朕腹心大臣好为处置是日上称心腹者三呼先生者以十数健等感激称谢皆叩头起次日朝退上起立呼内阁健等至暖阁幄前立问曰先生軰昨日所进令多官会议是几个衙门健等曰即前日进谥议者东阳厯对曰五府六部都察院通政司大理寺及詹事府翰林院言未毕上遽曰有翰林院最好考拟古今大典礼湏用翰林院又曰有科道乎皆对曰有上又曰好少顷曰别无说话回去办事盖是日专为翰林问也自是每召必于朝退立呼内阁未尝叱名二十一日复召上袖出会议本问曰此事如何东阳奏曰未知圣意如何上曰先生軰如何说健等对曰正是古礼上曰仍称太皇太后可否皆对曰既是别庙湏如此尊称为当上曰如何批荅迁对曰湏说得委曲东阳曰要见重事上曰然宗庙事重要见今后世世子孙崇奉不缺之意此本随文书来健等曰臣等领去上即以本授健复目送而出二十二日复召上袖出奉先殿图指示曰此与太庙寝规制一般常时祭荐皆在此又指其廊间有门通西一区曰此奉慈殿也旧为神库今廊庑及井俱未动指东又其一区别为门面南五间东西廊各五间此神厨也欲如此建庙可乎健等对曰此最便东阳曰但未知寛窄如何上曰寛窄有数因指其傍曰东西十几丈南北二十丈后有墙墙之后为米仓盖较之奉慈殿深不及八尺皆请曰墙可展否上曰湏展之其西偏有井亭亦湏去之耳又曰欲迁孝穆太后并祭于此如何健等皆对曰甚当再问再对上曰位序如何健等对曰太皇太后中一室孝穆太后或左或右一室上曰湏在左后来有如此者却居右东阳曰太皇太后居中乃可外廷瞻仰此本已数日上曰正为庙地未定今既定即出矣皆拜出如前会礼部尚书呉寛亦言周祭姜嫄于别庙诗谓之闷宫鲁桓公之母仲子不得祔庙春秋书考仲子之宫至宋始有两后并祔之说然岂后世所法哉上意合二十五日御批云祀享重事礼当详慎卿等稽考古典及祖宗庙制既已明白都准议特建庙等享仍称太皇太后以伸朕尊亲之意后世子孙遵守崇奉永为定制于是中外翕然称为得礼
审乐
呉元年七月乙亥上御戟门召学士朱升领乐舞生入见设杂乐令试之上亲击石磬命升辨五音升以宫音为征音上曰何乃以宫作征耶起居注熊鼎对曰八音之中石最难和故书曰于予击石拊石百兽率舞上曰石声固难和然乐以人声为主人声和则八音和矣因命乐生登歌一曲上复叹曰古者作乐以和民声格神人而与天地同其和近世儒者鲜知音律之学欲乐和顾不难耶鼎等对曰乐音不在外求实在人君一心君心和则天地之气亦和天地之气和则乐亦无不和矣上深然之其后命升等撰圜丘方丘乐章而朝享太庙诸乐章则诏梁寅等分为之永乐元年九月成祖诏学士王景等拟撰乐章竟未施行凡舞用习于郊坛武舞服左袖上书除暴安民四字弘治中用儒臣建议复之惟中和乐隶教坊率多俗部如觧缙所论者嘉靖九年六月十五日臣道南奏为稽古乐以禆盛典事臣伏考洪武十七年六月庚午我太祖髙皇帝谕曰治天下之道礼乐二者而已若通于礼而不通于乐非所以淑人心而出治道达于乐而弗达于礼非所以振纪纲而立大中臣尝庄诵见圣祖独禀全智超越千古允升大猷参赞万化故至治馨香达于神明休征骈迭登诸史策礼乐百年而后兴亶其然矣恭惟皇上光绍圣祖之丕图肇举明王之盛典礼崇三典乐备四郊迩者宸翰飞洒亲撰圜丘方丘乐章昭焕干文发挥道妙被之管弦恊乎律吕真有以动天地而感鬼神矣臣惟古帝王之乐莫善于虞莫备于周书曰予欲闻六律五声八音在治忽以出纳五言汝听周家大司乐以六律六同五声八音六舞大合乐以致鬼神祗盖圣人作则必以天地为本厯所以经天时也律所以候地气也天地相为经纬律厯相为表里天数五地数五五位相得而各有合天五与地十合而生土其声为宫地四与天九合而生金其声为商天三与地八合而生木其声为角地二与天七合而生火其声为征天一与地六合而生水其声为羽五声相生旋相为宫于是播之以八音所以宣八风之和声也谐之以十二律所以顺四时之和气也有元气而后有和气有元声而后有和声声和则气和气和则形和形和而天地之和自应矣臣请以古乐之可行于今与夫今乐之有戾于古者言之古者乐律之制阳律从干阴吕从坤故奏黄锺歌大吕以祀天神奏太蔟歌应锺以祭地祇奏姑洗歌南吕以祀四望奏蕤宾歌函锺以祭山川奏夷则歌小吕以享先妣奏无射歌夹锺以享先祖盖人声与乐声相比而抑扬髙下各有其节今之乐律则职掌于太常寺恊律郎传之既乆而寖失其初意用之既殊而不得乎元声其于阴阳配合之理律吕子母之义未必尽然也古者乐舞之设文舞羽钥武舞干戚故祀天神则舞云门祭地祇则舞咸池四望则舞大■〈磬，召代石〉祭山川则舞大夏享先妣则舞大濩享先祖则舞大武盖乐舞与乐律相应而缀兆舒疾咸中其度今之乐舞则隶习于太常寺乐舞生朱干玉戚秪绘之于服皇帗旄皋弗辨之于佾其于乐师六舞之仪舞师四舞之节恐未必尽然也古者大享之礼所以亲君臣也周礼王宫悬凡飨食奏燕乐歌工在上舞位在下琴瑟在堂钟鼓在庭各从其类无相夺伦今大祀庆成设宴于奉天殿教坊司承应雅俗混淆优侏杂进恐非所以祗承上天之余惠也古者籍田之礼所以重农事也周礼王出入则奏王夏司空除坛农正陈耤郁人荐鬯牺人荐醴各司其事无相越职今躬耕籍田设乐于先农坛教坊司承应羣伶纷扰众剧喧豗恐非所以表率下民之先务也凡此数者虽载在令甲相沿有年而闗系匪轻厘正宜急宋儒周敦頥曰乐者古以平心今以助欲古以宣化今以长怨不复古礼不变今乐而欲至治者逺矣皇上法古帝王行古典礼天地日月之祀既已复其初郊庙朝廷之乐未尽合乎古记曰作者之谓圣述者之谓明圣人在上作必自今始矣或以为元声难知也古乐难复也臣厯考载籍乐家之说尚在也论乐之本则有若乐记载乐之文则有若仪礼自周以降虽失其传然司马迁撰律厯书班固宗之是故有三统之论蔡元定着律吕书朱熹称之以为成一家之言若陈旸之乐书则又备载古今之制而无遗者也然欲求元声当求诸经易曰雷出地奋豫先王以作乐崇徳夫雷也者运天地之元气以鼓万物之出机者也知雷之元气之所以发则知乐之元声之所以宣矣舜命夔曰诗言志歌咏言声依永律和声我圣祖谓熊鼎曰乐以人声为主人声和则八音谐矣斯训也即舜命夔意也万古不易之定论也记曰知声而不知音者禽兽是也知音而不知乐者众庶是也臣非知乐者也姑述所闻按古乐书条为之说一曰稽五声以审八音二曰稽八音以审十二律三曰稽十二律以审旋宫若厯代诸家之议互有得失元儒许衡固自有定论矣臣不敢备述谨绎其义开具进呈一曰稽五声以审八音礼曰五声六律十二管旋相为宫也孟子亦曰不以六律不能正五音五音也者天地自然之声也在天为五星之精在地为五行之气在人为五脏之声出于脾合口而通之谓之宫出于肺开口而吐之谓之商出于肝而张口涌吻谓之角出于心而齿合吻开谓之征出于肾而齿开吻聚谓之羽宫土行也君象也其性信其味甘其色黄其事思其位戊巳其数八十有一其声重以舒犹夫牛之鸣窌也而主合也商金行也臣象也其性义其味辛其色白其事言其位庚辛其数七十有二其声明以敏犹夫羊之离羣也而主张也角木行也民象也其性仁其味酸其色青其事貎其位甲乙其数六十有四其声防以约犹夫雉之登木也而主涌也征火行也事象也其性礼其味苦其色赤其事视其位丙丁其数五十有四其声泛以疾犹夫豕之负骇也而主分也羽水行也物象也其性智其味醎其色黒其事听其位壬癸其数四十有八其声散以虚犹夫马之鸣野也而主吐也宫数八十有一下生为征征数五十有四上生为商商数七十有二下生为羽羽数四十有八上生为角角数六十有四五色成文而不乱八风从律而不奸百度得数而有常史记曰宫动脾而和正圣商动肺而和正义角动肝而和正仁征动心而和正礼羽动肾而和正智闻宫音使人温舒而广大闻商音使人方正而好义闻角音使人恻隠而爱人闻征音使人乐善而好施闻羽音使人整齐而好礼声音之道与政通矣臣按洪武十七年六月甲午我圣祖谕礼部臣曰古之律吕恊天地自然之气后世之律吕出人为智巧之私天时与地气不审人声与乐声不比故虽以古之诗章用古之器数亦乖戾而不合陵犯而不伦矣手击之而不得于心口歌之而非出于志人与乐判然为二而欲动天地感鬼神岂不难哉臣惟十二律生于八音八音生于五声汉制氏惟传其铿锵歌舞而不得其义自李延年以新声进而乐始杂矣宋之胡瑗李照范镇阮逸议论虽多而无适于用均之亦未为得也伏愿皇上昭宣祖训勑下所司延访通乐之儒遴选典乐之官务重其任而不泛视以为常务乆其任而不更易以为数凡恊律郎必择其行谊端谨音律闲熟者不许虚应故事而卑污冗滥得以列其间凡乐舞生必择其年貎精壮礼节闲熟者不许滥収庸品而琐屑龌龊得以容其迹庶乎教之豫而有本习之乆而后化而古乐可复矣二曰稽八音以审十二律易曰易有太极是生两仪两仪生四象四象生八卦是故惟干也为天下之至阳而石音系焉惟坤也为天下之至阴而土音系焉竹音震革音坎匏音艮音虽不同而同于阳皆本乎干者也木音巽丝音离金音兊音虽不同而同于阴皆本乎坤者也是故石干音也其风不周其声温栗其音辨立冬之气也其为乐也为玉磬为毊磬为编磬为离磬为笙磬为颂磬为球为寋革坎音也其风广莫其声隆大其音讙冬至之气也其为乐也为鼓为拊为鼙为鼗为应为鼖为■〈申东〉为提为靁为灵为建鼓为足鼓为楹鼓为悬鼓匏艮音也其风融其声崇聚其音愀立春之气也其为乐也为凤笙为■〈巢〉笙为大竽为小竽为和竹震音也其风明庶其声越其音温春分之气也其为乐也为箫为钥为管为篞为篎为簥为篴为箎为簜木巽音也其风清明其声茂遂其音直立夏之气也其为乐也为柷为敔为止为籈为椌楬为舂牍丝离音也其风景其声纎微其音哀夏至之气也其为乐也为琴为瑟为离琴为中琴为小琴为洒瑟为中瑟为小瑟土坤音也其风凉其声含宏其音浊立秋之气也其为乐也为土鼓为瓦鼓为埙为缶为雅埙金兑音也其风阊阖其声舂容其音铿秋分之气也其为乐也为钟为镛为编钟为镈钟为剽为栈为錞为镯为钲为铎乐记曰钟声铿铿以立号号以立横横以立武君子听钟声则思武臣石声磬磬以立辨辨以致死君子听磬声则思死封疆之臣丝声哀哀以立亷亷以立志君子听琴瑟之声则思志义之臣竹声滥滥以立会会以聚众君子听竽笙箫管之声则思畜聚之臣鼓鼙之声讙讙以立动动以进众君子听鼓鼙之声则思将帅之臣是故观其所感而天下之情见矣臣按国初吴元年七月乙亥上谕起居注熊鼎曰古者作乐以和民声格神人而与天地同其和近世儒者鲜知音律之学顾不难耶鼎对曰乐音不在外求实在人君一心君心和则天地之气亦和天地之气和则乐亦无不和矣臣惟古乐惟虞韶为善知乐者惟后夔为善若孔子在齐闻韶季札在鲁观韶犹能兴起于百世之下而况当时之羣后乎嗣是若周之伶州鸠晋之师旷鲁之师襄皆能咏歌讽诵以有得于心演绎敷畅以不谬其学君子取焉下至汉之郑玄蔡邕晋之荀朂唐之祖孝孙周之王朴宋之刘几杨杰诸人虽号为知乐要未能如古人之精也伏愿皇上昭宣祖训勑下所司精制八音之噐务择其所产之地如峄阳之桐泗濵之石则气完而不爽调和众乐之成务辨其旋宫之节如璧之斯合如珠之斯聮则乐大而有章以十有二律为之节度而上则乎干象之文十有二声为之齐量而下宣乎月令之气庶乎有合于古而不失其正无戾于今而可垂于乆矣三曰稽十二律以审旋宫易曰神也者妙万物而为言者也动万物者莫疾乎雷挠万物者莫疾乎风燥万物者莫熯乎火说万物者莫说乎泽润万物者莫润乎水终万物始万物者莫盛乎艮是故万物孽萌于子纽牙于丑冒■〈艹夘〉于卯振羙于辰巳盛于已咢布于午昧薆于未申坚于申留熟于酉毕入于戍阂该于亥阳气锺于子也谓之黄钟其岁困敦其宿虗其次须女其辰星纪其候冬至其卦为干之初九阴气旋于丑也谓之大吕其岁赤奋若其宿牵牛其次建星其辰元枵其候大寒其卦为坤之六四万物凑地而出也谓之太蔟其岁摄提格其宿箕其次尾其辰娵訾其候启蛰其卦为干之九二阴阳相夹而聚也谓之夹钟其岁单阏其宿心其次房其辰降娄其候春分其卦为坤之六五万物洁而齐发也谓之姑洗其岁执徐其宿氐其次亢其辰大梁其候清明其卦为干之九三万物旅而西行也谓之仲吕其岁大荒落其宿轸其次翼其辰实沈其候小满其卦为坤之上六阴气继阳而宾也谓之蕤宾其岁敦牂其宿张其次七星其辰鹑首其候夏至其卦为干之九四万物成熟而众也谓之林钟其岁恊洽其宿弧其次狼其辰鹑火其候大暑其卦为坤之初六万物夷易而仪则也谓之夷则其岁涒滩其宿伐其次参其辰鹑尾其候处暑其卦为干之九五阳气旋入于南也谓之南吕其岁作噩其宿毕其次昴其辰寿星其候秋分其卦为坤之六二阳气无余而毕也谓之无射其岁阉茂其宿胃其次奎其辰大火其候霜降其卦为干之上九阴阳交应而初闭也谓之应钟其岁大渊献其宿壁其次室危其辰析木其候小雪其卦为坤之六三是故黄钟之实九寸而下生林钟焉林钟之实六寸而上生太蔟焉太蔟之实八寸而下生南吕焉南吕之实五寸三分有竒而上生姑洗焉姑洗之实七寸一分有竒而下生应钟焉应钟之实四寸六分有竒而上生蕤宾焉蕤宾之实六寸二分有竒而又上生大吕焉大吕之实八寸三分有竒而下生夷则焉夷则之实五寸五分有竒而上生夹钟焉夹钟之实七寸四分有竒而下生无射焉无射之实四寸八分有竒而上生仲吕焉仲吕六寸五分有竒而复生黄钟而变化无穷矣乐记曰清明象天广大象地终始象四时周旋象风雨此圣人作乐之本也臣按洪武四年六月戊申我圣祖谕礼部尚书陶凯等曰礼以导敬乐以宣和不敬不和何以为治元时古乐俱废惟滛词艶曲更唱迭和又使北鄙之声与正音相杂甚者以古帝王祀典神祇饰为武队谐戏殿廷非所以导中和崇治体也今一切流俗諠譊淫亵之乐悉屏去之臣惟古乐不复于今久矣自元入中国古乐益废我圣祖扫除洗濯会朝清明悉崇古雅观诸大明集礼所载昭如日星人所共见柰何浸滛日久新声代变俗乐杂乎雅羌乐杂乎俗而怗懘噍杀之音沈溺怪幻之伎作矣孔子曰乐则韶舞放郑声又曰恶郑声恐其乱乐也他日夹谷之会又斥莱夷之舞之荧惑汉臣陈禅亦曰帝王之廷不宜作边疆之乐是古乐之日就散亡者如此固未可委于韎师而属之寄象鞮译也伏愿皇上昭宣祖训勑下所司厯考雅乐之章革去边乐之部凡淫哇之声有乱乎正音者斥之不使复用凡妖冶之技有出于竒衺者禁之不使复习庶乎风行自近而大道为公俗正于逺而颂声可作矣疏上上批曰礼部看了来说礼部尚书李时左侍郎严嵩右侍郎湛若水等议云中允道南所议音乐无非欲复古正今以成一代盛典然音乐之妙自古难精儒者之议主于义理故考据该博而谐恊则难工艺之术泥于传习故声音近似而义理实悖今太常所传音律不惟不合于古制而于国初制作之意亦罕有存者但欲更改恐难遽行合候选有精通音律之人将前项所议条件令其逐一酌量议处至于朱干玉戚祗绘于服皇帗旄皋弗辨于佾委非古人乐舞之义臣等窃以此等仪文非若音律之难改者而祖宗以来遵用不变或有深意寓于其间非臣等所能测识其称庆成耤田乐章乐舞雅俗混杂盖庆成有平定天下抚定四夷车书会同表正万邦天命有徳而又有黄童白叟及蛮夷队舞二项承应耤田有村田乐及感天地队舞俱系承应夫既谓之承应则为俗乐明矣但祭祀专用雅乐朝会兼用俗乐自唐宋以来皆然惟庆成有仰天恩感地徳之曲今庆圜丘礼成而仍用感地徳似为无谓况各项乐章词多俚俗率系乐工猥陋之语诚不宜用之朝廷传之后世今欲因祖宗之制而少加润色宣功徳之美而拟诸形容黙寓箴规警戒不至于亵狎杂扰其于治体不为无补七月十五日奉圣旨考定音律待真知者行羽钥干戚不宜绘于服当如礼制更定其朝燕等乐且姑照旧今年至日大祀后宴乐章曲名还着翰林院官撰用臣道南奉命撰上庆成乐章九奏凡四十九章钦遵宸谕改感地徳为感昊徳两宫燕乐暨西苑无逸殿豳风亭燕讲官乐章俱道南撰进上亲裁定
殿阁词林记巻二十二
