
晏子春秋

晏子春秋内篇谏上第一凡二十五章

庄公矜勇力不顾行义晏子谏第一

庄公奋乎勇力，不顾于行义。勇力之士，无忌于国。贵戚不荐善，逼迩不引过，故晏子见公。公曰：“古者亦有徒以勇力立于世者乎？”晏子对曰：“婴闻之，轻死以行礼谓之勇，诛暴不避强谓之力。故勇力之立也，以行其礼义也。汤、武用兵而不为逆，并国而不为贪，仁义之理也。诛暴不避强，替罪不避众，勇力之行也。古之为勇力者，行礼义也。今上无仁义之理，下无替罪诛暴之行，而徒以勇力立于世，则诸侯行之以国危，匹夫行之以家残。昔夏之衰也，有推侈、大戏；殷之衰也，有费仲、恶来。足走千里，手裂兕虎，任之，以力凌轹天下，威戮无罪。崇尚勇力，不顾义理，是以桀纣以灭，殷夏以衰。今公自奋乎勇力，不顾乎行义，勇力之士，无忌于国。身立威强，行本淫暴，贵戚不荐善，偪迩不引过。反圣王之德而循灭君之行，用此存者，婴未闻有也。”

景公饮酒酣愿诸大夫无为礼晏子谏第二

景公饮酒酣，曰：“今日愿与诸大夫为乐饮，请无为礼。”晏子蹴然改容曰：“君之言过矣！群臣固欲君之无礼也。力多足以胜其长，勇多足以弑或有其字君，而礼不使也。禽兽矣或作以字力为政，强者犯弱，故日易主。今君去礼，则是禽兽也。群臣以力为政，强者犯弱，而日易主，君将安立矣？凡人之所以贵于禽兽者，以有礼也，故《诗》曰：‘人而无礼，胡不遄死。’礼不可无也。”公湎而不听。少间，公出，晏子不起；公入，不起，交举则先飮。公怒色变，抑手疾视，曰：“向者夫子之教寡人，无礼之不可也。寡人出入不起，交举则先飮，礼也？”晏子避席，再拜稽首而请曰：“婴敢与君言而忘之乎？臣以致无礼之实也。君若欲无礼，此是已。”公曰：“若是，孤之罪也。夫子就席，寡人闻命矣。”觞三行，遂罢酒。盖是后也，饬法修礼，以治国政，而百姓肃也。

景公飮酒酲三日而后发晏子谏第三

景公饮酒酲，三日而后发。晏子见曰：“君病酒乎？”公曰：“然。”晏子曰：“古之饮酒也，足以通气合好而已矣。故男不群乐以妨事，女不群乐以妨功。男女群乐者，周觞五献，过之者诛。君身服之，故外无怨治，内无乱行。今一日饮酒而三日寝之，国治怒或作怨乎外，左右乱乎内。以刑罚自防者，劝乎为非；以赏誉自劝者，惰乎为善；上离德行，民轻赏罚，失所以为国矣，愿君节之也。”

景公饮酒七日不纳弦章之言晏子谏第四

景公饮酒，七日七夜不止。弦章谏曰：“君欲饮酒七日七夜，章愿君废酒也！不然，章赐死。”晏子入见，公曰：“章谏吾曰：‘愿君之废酒也！不然，章赐死。’如是而听之，则臣为制也；不听，又爱其死。”晏子曰：“幸矣，章遇君也！令章遇桀纣者，章死久矣。”于是公遂废酒。

景公饮酒不恤天灾致能歌者晏子谏第五

景公之时，霖雨三日以上为霖。雨十有七日。公饮酒，日夜相继。晏子请发粟于民，三请，不见许。公命栢遽巡国，致能歌者。晏子闻之，不说，遂分家粟于氓，致任器于陌，徒行见公曰：“十有七日矣，懐宝乡有数十，饥氓里有数家，百姓老弱，冻寒不得短褐，饥饿不得糟糠，敝撤无走，四顾无告，而君不恤，日夜饮酒，令国致乐不已，马食府粟，狗餍刍豢，三保之妾，俱足梁肉。狗马保妾，不已厚乎？民氓百姓，不亦薄乎？故里穷而无吿，无乐有上矣；饥饿而无告，无乐有君矣。婴奉数之筴，以随百官之吏，民饥饿穷约而无告，使上淫湎失本而不恤，婴之罪大矣。”再拜稽首，请身而去，遂走而出。公从之，兼于途而不能逮，令趣驾追晏子，其家，不及。粟米尽于氓，任器存于陌，公驱及之康内。公下车从晏子曰：“寡人有罪，夫子倍弃不援，寡人不足以有约也，夫子不顾社稷百姓乎？愿夫子之幸存寡人，寡人请奉齐国之粟米财货，委之百姓，多寡轻重，惟夫子之令。”遂拜于途。晏子乃返，命禀巡氓，家有布缕之本而絶食者，使有终月之委；絶本之家，使有期年之食，无委积之氓，与之薪橑，使足以毕霖雨。令或作命栢巡氓，家室不能御者，予之金；巡求氓寡用财乏者，死三日而毕，后者若不用令之罪。公出舍，损肉撤酒，马不食府粟，狗不食飦肉，辟拂嗛齐，酒徒减赐。三日，吏告毕上，贫氓万七千家，用粟九十七万钟，薪橑万三千乗；懐寳二千七百家，用金三千。公然后就内退食，琴瑟不张，钟鼓不陈。晏子请左右与可令歌舞足以留思虞者退之，辟拂三千，谢于下陈，人待三，士待四，出之关外也。

景公夜听新乐而不朝晏子谏第六
晏子朝，杜扃望羊远视也待于朝。晏子曰：“君奚故不朝？”对曰：“君夜发不可以或有朝字。”晏子曰：“何故？”对曰：“梁丘据扃入歌人虞，变齐音。”晏子退朝，命宗祝修礼而拘虞，公闻之而怒曰：“何故而拘虞？”晏子曰：“以新乐淫君。”公曰：“诸侯之事，百官之政，寡人愿以请子。酒醴之味，金石之声，愿夫子无与焉。夫乐，何夫必攻哉此句或作何必夫故哉？”对曰：“夫乐亡而礼从之，礼亡而政从之，政亡而国从之。国衰，臣惧君之逆政之行。有歌，纣作《北里》，幽厉之声，顾夫淫以鄙而偕亡，君奚轻变夫故哉？”公曰：“不幸有社稷之业，不择言而出之，请受命矣。”

景公燕赏无功而罪有司晏子谏第七

景公燕赏于国内，万锺者三，千锺者五，令三出，而职计莫之从。一作职计算之，并下士师亦同。公怒，令免职计，令三出，而士师莫之从。公不说。晏子见，公谓晏子曰：“寡人闻君国者，爱人则能利之，恶人则能疏之。今寡人爱人不能利，恶人不能疏，失君道矣。”
晏子曰：“婴闻之，君正臣从谓之顺，君僻臣从谓之逆。今君赏谄谀之民，而令吏必从，则是使君失其道，臣失其守也。先王之立爱，以劝善也，其立恶，以禁暴也。昔者三代之兴也，利于国者爱之，害于国者恶之，故明所爱而贤良众，明所恶而邪僻灭，是以天下治平，百姓和集。及其衰也，行安简易，身安逸乐，顺于己者爱之，逆于己者恶之，故明所爱而邪僻繁，明所恶而贤良灭，离散百姓，危覆社稷。君上不度圣王之兴，而下不观惰君之衰，臣惧君之逆政之行，有司不敢争，以覆社稷，危宗庙。”
公曰：“寡人不知也，请从士师之策。”国内之禄，所收者三也。

景公信用谗佞赏罚失中晏子谏第八
景公信用谗佞，赏无功，罚不辜，晏子谏曰：“臣闻明君望圣人而信其教，不闻听谗佞以诛赏。今与左右相悦颂也，曰：‘比死者勉为乐乎！吾安能为仁而愈黥民耳矣！’故内宠之妾，迫夺于国，外宠之臣，矫夺于鄙，执法之吏，并荷百姓。民愁苦约病，而奸驱尤佚，隐情奄恶，蔽谄其上，故虽有至圣大贤，岂能胜若谗哉！是以忠臣之常有灾伤也。臣闻古者之士，可与得之，不可与失之；可与进之，不可与退之，臣请逃之矣。”遂鞭而马出或作鞭马而出。
公使韩子休追之，曰：“孤不仁，不能顺教，以至此极，夫子休国焉而往，寡人将从而后。”晏子遂鞭马而返。其仆曰：“向之去何速？今之返又何速？”晏子曰：“非子之所知也，公之言至矣。”

景公爱嬖妾随其所欲晏子谏第九

翟王子羡臣于景公，以重驾，公观之而不说也。嬖人婴子欲观之，公曰：“及晏子寝病也。”居囿中台上以观之，婴子说之，因为之请曰：“厚禄之！”公许诺。晏子起病而见公，公曰：“翟王子羡之驾，寡人甚说之，请使之示乎？”晏子曰：“驾御之事，臣无职焉。”公曰：“寡人一乐之，是欲禄之以万锺，其足乎？”对曰：“昔卫士东野之驾也，公说之，婴子不说，公曰不说，遂不观。今翟王子羡之驾也，公不说，婴子说，公因悦之；为请，公许之，则是妇人为制也。且不乐治人，而乐治马，不厚禄贤人，而厚禄御夫，昔者先君桓公之地狭于今，修法治，广政教，以覇诸侯。今君，一诸侯无能亲也，岁凶年饥，道途死者相望也。君不此忧耻，而惟图耳目之乐，不修先君之功烈，而惟饰驾御之伎，则公不顾民而忘国甚矣。且《诗》曰：‘载骖载驷，君子所诫。’夫驾八，固非制也，今又重此，其为非制也，不滋甚乎！且君苟美乐之，国必众为之，田猎则不便，道行致远则不可，然而用马数倍，此非御下之道也。淫于耳目，不当民务，此圣王之所禁也。君苟美乐之，诸侯必或效我，君无厚德善政以被诸侯，而易之以僻此非所以子民、彰名、致远、亲邻国之道也。且贤良废灭，孤寡不振，而听嬖妾以禄御夫以蓄怨，与民为仇之道也。《诗》曰：‘哲夫成城，哲妇倾城。’今君不免成城之求，而惟倾城之务国之亡日至矣。君其图之！”公曰：“善。”遂不复观，乃罢归翟王子羡，而疏嬖人婴子。

景公敕五子之傅而失言晏子谏第十

景公有男子五人所使传之者，皆有车百乗者也。晏子为一焉。公召其傅曰：“勉之！将以而所傅为子。”及晏子，晏子辞曰：“君命其臣，据其肩以尽其力，臣敢不勉乎！今有之家，此一国之权臣也，人人以君命命之曰：‘将以而所傅为子。’此离树别党，倾国之道也。婴不敢受命，愿底本作顾，依别本改。君图之！”

景公欲废适子阳生而立荼晏子谏第十一

淳于古国名人纳女于景公，生孺子荼，景公爱之。诸臣谋欲废公子阳生而立荼。公以告晏子。晏子曰：“不可，夫以贱匹贵，国之害也；置大立少，乱之本也。夫阳生，生底本脱生字，依别本改而长，国人戴之君其勿易！夫服位有等故贱不陵贵；立子有礼，故孽不乱宗。愿君教荼以礼而勿陷于邪，导之以义而勿湛于利。长少行其道，宗孽得其伦。夫阳生敢毋使荼餍粱肉之味，玩金石之声，而有患乎？废长立少，不可以教下；尊孽卑宗，不可以利所爱。长少无等，宗孽无别，是设贼树奸之本也。君其图之！古之明君，非不知繁乐也，以为乐淫则哀，非不知立爱也，以为底本脱为字，依别本改义失则忧，是故制乐以节，立子以道。若夫恃谗谀以事君者，不足以责信。今君用谗人之谋，听乱夫之言也。废长立少，臣恐后人之有因君之过以资其邪，废少而立长以成其利者。君其图之。”公不听。景公没，田氏杀君荼，立阳生；杀阳生，立简公；杀简公而取齐国。

景公病久不愈欲诛祝史以谢晏子谏第十二

景公疥且疟，期年不已，召会谴、梁丘据、晏子而问焉，曰：“寡人之病病矣，使史固与祝佗巡山川宗庙，犠牲珪璧，莫不备具，数其常多先君桓公，桓公一则寡人再。病不已，滋甚，予欲杀二子者以说于上帝，其可乎？”会谴、梁丘据曰：“可。”晏子不对。公曰：“晏子何如？”晏子曰：“君以祝为有益乎？”公曰：“然。”“若以为有益，则诅亦有损也。君疏辅而远拂，忠臣拥塞，谏言不出。臣闻之，近臣嘿，远臣瘖，众口铄金。今自聊摄以东，姑尤以西者，此其人民众矣，百姓之咎怨诽谤诅君于上帝者多矣。一国诅，两人祝，虽善祝者不能胜也。且夫祝直言情，则谤吾君也；隐匿过，则欺上帝也。上帝神，则不可欺；上帝不神，祝亦无益。愿君察之也。不然，刑无罪，夏啇所以灭也。”公曰：“善解予惑，加冠！”命会谴毋治齐国之政，梁丘据毋冶宾客之事，兼属之乎晏子。晏子辞，不得命，受相退，把政改月而君病悛。公曰：“昔吾先君桓公，以管子为有力，邑狐与榖，以共宗庙之鲜，赐其忠臣，则是多忠臣者。子今忠臣也，寡人请赐子州款。”辞曰：“管子有一美，婴不如也；有一恶，婴不忍为也，其宗庙之养鲜也。”终辞而不受。

景公怒封人祝之不逊晏子谏第十三

景公游于麦丘，问其封人刘师培《补释》云：此文之‘封’即‘邦’字之假，邦人即邑人，非官名之封人也。曰：“年几何矣？”对曰：“鄙人之年八十五矣。”公曰：“寿哉！子其祝我。”封人曰：“使君之年长于胡，宜国家。”公曰：“善哉！子其复之。”曰：“使君之嗣，寿皆若鄙臣之年。”公曰：“善哉！子其复之。”封人曰：“使君无得罪于民。”公曰：“诚有鄙民得罪于君则可，安有君得罪于民者乎？”晏子谏曰：“君过矣！彼疏者有罪，戚者治之，贱者有罪，贵者治之；君得罪于民，谁将治之？敢问：桀纣，君诛乎，民诛乎？”公曰：“寡人固也。”于是赐封人麦丘以为邑。

景公欲使楚巫致五帝以明德晏子谏第十四

楚巫微导裔款以见景公，侍坐三日，景公说之。楚巫曰：“公，明神之主帝王之君也。公即位有七年矣，事未大济者，明神未至也。请致五帝，以明君德。”景公再拜稽首。楚巫曰：“请巡国郊以观帝位。”至于牛山而不敢登，曰：“五帝之位，在于国南，请斋而后登之。”公命百官供斋具于楚巫之所，裔款视事。
晏子闻之而见于公曰：“公令楚巫斋牛山乎？”公曰：“然。致五帝以明寡人之德，神将降福于寡人，其有所济乎？”晏子曰：“君之言过矣！古之王者，德厚足以安世，行广足以容众，诸侯戴之，以为君长；百姓归之，以为父母。是故天地四时和而不失，星辰日月顺而不乱。德厚行广，配天象时，然后为帝王之君，明神之主。古者不慢行而繁祭，不轻身而恃巫。今政乱而行僻，而求五帝之明德也？弃贤而用巫，而求帝王之在身也？夫民不苟德，福不苟降，君之帝王，不亦难乎！惜乎！君位之髙，所论之卑也。”
公曰：“裔款以楚巫命寡人曰：‘试尝见而观焉。’寡人见而说之，信其道，行其言。今夫子讥之，请逐楚巫而拘裔款。”晏子曰：“楚巫不可出。”公曰：“何故？”对曰：“楚巫出，诸侯必或受之。公信之，以过于内，不知；出以易诸侯于外，不仁。请东楚巫而拘裔款。”公曰：“诺。”故曰：送楚巫于东，而拘裔款于国也。

景公欲祠灵山河伯以祷雨晏子谏第十五

齐大旱逾时，景公召群臣问曰：“天不雨久矣，民且有饥色。吾使人卜，云：‘祟在髙山广水。’寡人欲少赋敛以祠灵山，可乎？”群臣莫对。
晏子进曰：“不可！祠此无益也？夫灵山固以石为身，以草木为发，天久不雨，发将焦，身将热，彼独不欲雨乎？祠之无益。”公曰：“不然，吾欲祠河伯，可乎？”晏子曰：“不可！河伯以水为国，以鱼鳖为民，天久不雨，泉将下，百川竭当为“水泉日下，百川将竭”，国将亡，民将灭矣，彼独不欲雨乎！祠之何益！”景公曰：“今为之奈何？”晏子曰：“君诚避宫殿暴露，与灵山河伯共忧，其幸而雨乎！”于是景公出野居局，衍字暴露，三日，天果大雨，民尽得种时。景公曰：“善哉！晏子之言，可无用乎！其维有德。”

景公贪长有国之乐晏子谏第十六

景公将“将”字衍观于淄上，与晏子闲立。公喟然叹曰：“呜呼！使国可长保而传于子孙，岂不乐哉？”
晏子对曰：“婴闻明王不徒立，百姓不虚至。今君以政乱国，以行弃民久矣，而声欲保之，不亦难乎！婴闻之，能长保国者，能终善者也。诸侯并立，能终善者为长；列士并学，能终善者为师。昔先君桓公，其方任贤而赞德之时，亡国恃以存，危国仰以安，是以民乐其政，而世髙其德，行远征暴，劳者不疾，驱海内使朝天子，而诸侯不怨。当是时，盛君之行不能进焉。及其卒而衰，怠于德而并于乐，身溺于妇侍而谋因竖刁，是以民苦其政，而世非其行，故身死乎胡宫而不举，虫出而不收。当是时也，桀纣之卒不能恶焉。《诗》曰：‘靡不有初，鲜克有终’。不能终善者，不遂其君。今君临民若冦仇，见善若避热，乱政而危贤，必逆于众，肆欲于民，而诛虐于下，恐及于身。婴之年老，不能待于君使矣，行不能革，则持节以没世耳。”

景公登牛山，悲去国而死，晏子谏 第十七

景公游于牛山，北临其国城而流涕曰：“若何滂滂去此而死乎！”
艾孔、梁丘据皆从而泣。晏子独笑于旁，公刷涕而顾晏子曰：“寡人今日游，悲，孔与据皆从寡人而涕泣，子之独笑，何也？”
晏子对曰：“使贤者常守之，则太公、桓公将常守之矣；使勇者常守之，则庄公、灵公将常守之矣。数君将常守之，则吾君安得此位而立焉？以其迭处之，迭去之，至于君也，而独为之流涕，是不仁也。不仁之君见一，谄谀之臣见二，此臣之所以独窃笑也。”

景公游公阜，一日有三过言，晏子谏  第十八

景公出游于公阜，北面望睹齐国曰：“呜呼！使古而无死，何如？”
晏子曰：“昔者上帝以人之殁为善，仁者息焉，不仁者伏焉。若使古而无死，丁公、太公将有齐国，桓、襄、文、武将皆相之，君将戴笠衣褐，执铫耨以蹲行畎亩之中，孰暇患死！”公忿然作色，不说。
无几何而梁丘据御六马而来，公曰：“是谁也？”晏子曰：“据也。”公曰：“何如？”曰：“大暑而疾驰，甚者马死，薄者马伤，非据孰敢为之！”
公曰：“据与我和者夫！”晏子曰：“此所谓同也。所谓和者，君甘则臣酸，君淡则臣咸。今据也甘君亦甘，所谓同也，安得为和！”公忿然作色，不说。
无几何，日暮，公西面望睹彗星，召伯常骞，使禳去之。晏子曰：“不可！此天教也。日月之气，风雨不时，彗星之出，天为民之乱见之，故诏之妖祥，以戒不敬。今君若设文而受谏，谒圣贤人，虽不去彗，星将自亡。今君嗜酒而并于乐，政不饰而宽于小人，近谗好优，恶文而疏圣贤人，何暇在彗！茀孛也，亦彗星之类。音博。又将见矣。”公忿然作色，不说。
及晏子卒，公出，背而泣当为“公出屏而泣”曰：“呜呼！昔者从夫子而游公阜，夫子一日而三责我，今孰责寡人哉！”

景公游寒涂，不恤死胔，晏子谏	第十九

景公出游于寒涂，睹死胔黙然不问。晏子谏曰：“昔吾先君桓公出游，睹饥者与之食，睹疾者与之财，使令不劳力，籍敛不费民。先君将游，百姓皆说曰：‘君当幸游吾乡乎！’今君游于寒涂，据四十里之氓，殚财不足以奉敛，尽力不能周役，民氓饥寒冻馁，死胔相望，而君不问，失君道矣。财屈力竭，下无以亲上；骄泰奢侈，上无以亲下。上下交离，君臣无亲，此三代之所以衰也。今君行之，婴惧公族之危，以为异姓之福也。”公曰：“然！为上而忘下，厚藉敛而忘民，吾罪大矣。”于是敛死胔，发粟于民，据四十里之氓不服政其同期年，公三月不出游。

景公衣狐白裘不知天寒，晏子谏	第二十

景公之时，雨雪三日而不霁。公被狐白之裘，坐堂侧陛当为“階”之误。晏子入见，立有间，公曰：“怪哉！雨雪三日而天不寒。”晏子对曰：“天不寒乎？”公笑。
晏子曰：“婴闻古之贤君饱而知人之饥，温而知人之寒，逸而知人之劳。今君不知也。”公曰：“善！寡人闻命矣。”
乃令出裘发粟，与饥寒。今所睹于涂者，无问其乡，所睹于里者，无问其家；循国计数，无言其名。士既事者兼月，疾者兼岁。
孔子闻之曰：“晏子能明其所欲，景公能行其所善也。”

景公异荧惑守虚而不去，晏子谏	第二十一

景公之时，荧惑守于虚，期年不去。公异之，召晏子而问曰：“吾闻之，人行善者天赏之，行不善者天殃之。荧惑，天罚也，今留虚，其孰当之？”
晏子曰：“齐当之。”公不说，曰：“天下大国十二，皆曰诸侯，齐独何以当？”晏子曰：“虚，齐野也。且天之下殃，固于富强，为善不用，出政不行，贤人使远，谗人反昌，百姓疾怨，自为祈祥，録録强抢食音市，强辩饰非，进死何伤！是以列舍列宿无次，变星有芒，荧惑回逆，孽星在旁，有贤不用，安得不亡！”
公曰：“可去乎？”对曰：“可致者可去，不可致者不可去。”公曰：“寡人为之若何？”对曰：“盍何不去冤聚之狱，使反田矣；散百官之财，施之民矣；振孤寡而敬老人矣。夫若是者，百恶可去，何独是孽乎！”公曰：“善。”行之三月，而荧惑迁。

景公将伐宋，梦二丈夫立而怒，晏子谏	第二十二

景公举兵将伐宋，师过泰山，公梦见二丈夫立而怒，其怒甚盛。公恐，觉，辟门召占梦者，至。公曰：“今夕吾梦二丈夫立而怒，不知其所言，其怒甚盛，吾犹识其状，识其声。”占梦者曰：“师过泰山而不用事，故泰山之神怒也。请趣同促召祝史祠乎泰山则可。”公曰：“诺。”
明日，晏子朝见，公告如占梦者之言也。公曰：“占梦者之言曰：‘师过泰山而不用事，故泰山之神怒也。’今使人召祝史祠之。”晏子俯有间，对曰：“占梦者不识也，此非泰山之神，是宋之先汤与伊尹也。”公疑，以为泰山神。
晏子曰：“公疑之，则婴请言汤、伊尹之状也。汤质晳而长，颜以髯，兑上丰下，倨身而扬声。”公曰：“然，是已。”“伊尹黑而短，蓬而髯当为“蓬头而髯”，丰上兑下，偻身而下声。”公曰：“然，是已。今若何？”晏子曰：“夫汤、太甲、武丁、祖乙，天下之盛君也，不宜无后。今惟宋耳，而公伐之，故汤、伊尹怒，请散师以平宋。”景公不用，终伐宋。晏子曰：“伐无罪之国，以怒明神，不易行以续蓄续好，进师以近过，非婴所知也。师若果进，军必有殃。”
军进再舍，鼓毁将殪。公乃辞谢乎晏子，散师，不果伐宋。

景公从畋十八日不返国，晏子谏	第二十三

景公畋于署梁，十有八日而不返。晏子自国往见公。比至，衣冠不正，不革衣冠四字疑衍，望游同旒，音留，旌旗下垂饰物。而驰。公望见晏子，下而急带急速其带，谓整顿威仪。曰：“夫子何为遽？国家无“无”上当有“得”字有故乎？”晏子对曰：“不亦急也！虽然，婴愿有复也。国人皆以为君安野而不安国，好兽而恶民，毋乃不可乎？”
公曰：“何哉？吾为夫妇狱讼之不正乎？则泰士子牛存矣；为社稷宗庙之不享乎？则泰祝子游存矣；为诸侯宾客莫之应乎？则行人子羽存矣；为田野之不僻、仓库之不实？则申田存焉；为国家之有余不足聘此字衍乎？则吾子存矣。寡人之有五子，犹心之有四支，心有四支，故心得佚焉。今寡人有五子，故寡人得佚焉，岂不可哉！”
晏子对曰：“婴闻之，与君言异。若乃心之有四支，而心得佚焉，可；得令四支无心，十有八日，不亦久乎！”公于是罢畋而归。

景公欲诛骇鸟野人，晏子谏	第二十四
景公射鸟，野人骇之。公怒，令吏诛之。
晏子曰：“野人不知也。臣闻赏无功谓之乱，罪不知谓之虐。两者，先王之禁也；以飞鸟犯先王之禁，不可！今君不明先王之制，而无仁义之心，是以从同纵欲而轻诛。夫鸟兽，固人之养也，野人骇之，不亦宜乎！”
公曰：“善！自今已同以后，弛鸟兽之禁，无以苛民也。”

景公所爱马死，欲诛圉人，晏子谏	第二十五

景公使圉人养所爱马，暴死。公怒，令人操刀解养马者。是时晏子侍前，左右执刀而进，晏子止而问于公曰：“尧舜支解人，从何躯始？”公矍然曰：“从寡人始。”遂不支解。公曰：“以属狱。”晏子曰：“此不知其罪而死，臣为君数之，使知其罪，然后致之狱。”公曰：“可。”晏子数之曰：或作：景公有马，其圉人杀之。公怒，援将自击之。晏子曰：“此不其罪而死，臣请为君数之，令知其罪而杀之。”公曰：“诺。”晏子举戈而临之曰：云云。“尔罪有三，公使汝养马而杀之，当死罪一也；又杀公之所最善马，当死罪二也；使公以一马之故而杀人，百姓闻之必怨吾君，诸侯闻之必轻吾国，汝杀公马，使怨积于百姓，兵弱于邻国，汝当死罪三也。今以属狱。”公喟然叹曰：“夫子释之！夫子释之！勿伤吾仁也。”

晏子春秋
内篇谏下第二凡二十五章

景公藉重而狱多欲托晏子晏子谏第一

景公藉进贡重而狱多，拘者满圄，怨者满朝。晏子谏，公不听。公谓晏子曰：“夫狱，国之重官也，愿托之夫子。”晏子对曰：“君将使婴勑同饬其功同工，事也乎？则婴有壹妄当作“妾”能书，足以治之矣。君将使婴勑其意乎？夫民无欲残其家室之生，以奉暴上之僻者，则君使吏比而焚之而已矣。”景公不说，曰：“勑其功则使壹妄，勑其意则比焚，如是，夫子无所谓能治国乎？”晏子曰：“婴闻与君异。今夫胡狢戎狄之蓄狗也，多者十有余，寡者五六，然不相害伤。今束鸡豚妄投之，其折骨决皮，可立得也。且夫上正其治，下审其论，则贵贱不相逾越。今君举千钟爵禄，而妄投之于左右，左右争之，甚于胡狗，而公不知也。寸之管无当，天下不能足之以粟。今齐国丈夫耕，女子织，夜以接日，不足以奉上，而君侧皆雕文刻镂之观，此无当之管也，而君终不知。五尺童子，操寸之烟，天下不能足以薪。今君之左右，皆操烟之徒，而君终不知。钟鼓成肄，干戚成舞，虽禹不能禁民之观，且夫饰民之欲，而严其听，禁其心，圣人所难也，而况夺其财而饥之，劳其力而疲之，常致其苦而严听其狱，痛诛其罪，非婴所知也。”

景公欲杀犯所爱之槐者晏子谏第二

景公有所爱槐，令吏谨守之，植木县之。下令曰：“犯槐者刑，伤之者死。”
有不闻令，醉而犯之者，公闻之曰：“是先犯我令。”使吏拘之，且加罪焉。其女子往辞晏子之家，托曰：“负郭之民贱妾，请有道于相国，不胜其欲，愿得充数乎下陈。”晏子闻之，笑曰：“婴其淫于色乎？何为老而见奔？虽然，是必有故。”令内之。女子入门，晏子望见之，曰：“怪哉！有深忧。”进而问焉，曰：“所忧何也？”对曰：“君树槐县令，犯之者刑，伤之者死。妾父不仁，不闻令，醉而犯之，吏将加罪焉。妾闻之，明君莅国立政，不损禄，不益刑，又不以私恚害公法，不为禽兽伤人民，不为草木伤禽兽，不为野草伤禾苗。吾君欲以树木之故杀妾父，孤妾身，此令行于民而法于国矣。虽然，妾闻之，勇士不以众强凌孤独，明惠之君不拂是以行其所欲。此譬之犹自治鱼鳖者也，去其腥臊者而已。昧墨与人比居庾肆，而教人危坐。今君出令于民，苟可法于国，而善益于后世，则父死亦当矣，妾为之收亦宜矣。甚乎！今之令不然，以树木之故，罪法妾父，妾恐其伤察吏之法，而害明君之义也。邻国闻之，皆谓吾君爱树而贱人，其可乎！愿相国察妾言以裁犯禁者。”
晏子曰：“甚矣！吾将为子言之于君。”使人送之归。
明日早朝，而复于公曰：“婴闻之，穷民财力以供嗜欲谓之暴，崇玩好，威严拟乎君谓之逆，刑杀不辜谓之贼，此三者，守国之大殃。今君穷民财力，以羡馁食之具，繁钟鼓之乐，极宫室之观，行暴之大者；崇玩好，县爱槐之令，载过者驰，歩过者趋，威严拟乎君，逆之明者也；犯槐者刑，伤槐者死，刑杀不称，贼民之深者。君享国，德行未见于众，而三辟著于国，婴恐其不可莅国子民也。”
公曰：“微大夫教寡人，几有大罪以累社稷，今子大夫教之，社稷之福，寡人受命矣。”
晏子出，公令趣罢守槐之役，拔置县之木，废伤槐之法，出犯槐之囚。

景公逐得斩竹者囚之晏子谏第三

景公树竹，令吏谨守之。公出，过之，有斩竹者焉，公以车逐，得而拘之，将加罪焉。晏子入见，曰：“君亦闻吾先君丁公乎？”公曰：“何如？”晏子曰：“丁公伐曲沃，胜之，止其财，出其民。公日自莅之，有舆死人以出者，公怪之，令吏视之，则其中金与玉焉。吏请杀其人，收其金玉。公曰：‘以兵降城，以众图财，不仁。且吾闻之，人君者，宽惠慈众，不身传诛。’令舍之。”公曰：“善！”晏子退，公令出斩竹之囚。

景公以抟治之兵未成功将杀之晏子谏第四

景公令兵抟治，当腊冰月之间而寒，民多冻馁，而功不成。公怒曰：“为我杀兵二人。”晏子曰：“诺。”少间，晏子曰：“昔者先君庄公之伐于晋也，其役杀兵四人，今令而杀兵二人，是师杀之半也。”公曰：“诺！是寡人之过也。”令止之。

景公冬起大台之役晏子谏第五
晏子使于鲁，比其返也，景公使国人以大台之役，岁寒不已，冻馁之者乡有焉。国人望晏子。晏子至，已复事，公延坐，饮酒乐。晏子曰：“君若赐臣，臣请歌之。”歌曰：“庶民之言曰：‘冻水洗我，若之何！太上靡散我，若之何！’”歌终，喟然叹而流涕。公就止之曰：“夫子曷为至此？殆为大台之役夫！寡人将速罢之。”晏子再拜，出而不言，遂如大台，执朴鞭其不务者，曰：“吾细人也，皆有盖庐，以避燥湿，君为一台而不速成，何为？”国人皆曰：“晏子助天为虐。”晏子归，未至，而君出令趣罢役，车驰而人趋。仲尼闻之，喟然叹曰：“古之善为人臣者，声名归之君，祸灾归之身，入则切磋其君之不善，出则高誉其君之德义，是以虽事惰君，能使垂衣裳，朝诸侯，不敢伐其功。当此道者，其晏子是耶！”

景公为长庲欲美之晏子谏第六

景公为长庲庲，舍也，将欲美之，有风雨作。公与晏子入坐饮酒，致堂上之乐，酒酣，晏子作歌曰：“穗乎不得获，秋风至兮殚零落。风雨之拂杀也，太上之靡弊也。”歌终，顾而流涕，张躬而舞。公就晏子而止之曰：“今日夫子为赐而诫于寡人，是寡人之罪。”遂废酒，罢役，不果成长庲。

景公为邹之长途晏子谏第七

景公筑路寝之台，三年未息；又为长庲之役，二年未息；又为邹之长途。晏子谏曰：“百姓之力勤矣！公不息乎？”公曰：“途将成矣，请成而息之。”对曰：“明君不屈民财者，不得其利；不穷民力者，不得其乐。昔者楚灵王作顷宫，三年未息也；又为章华之台，五年又不息也；乾溪之役，八年，百姓之力不足而自息也。灵王死于乾溪，而民不与君归。今君不遵明君之义，而循灵王之迹，婴惧君有暴民之行，而不睹长庲之乐也。不若息之。”公曰：“善！非夫子者，寡人不知得罪于百姓深也。”于是令勿委坏，余财勿收，斩板而去之。

景公春夏游猎兴役晏子谏第八

景公春夏游猎，又起大台之役。晏子谏曰：“春夏起役，且游猎，夺民农时，国家空虚，不可。”景公曰：“吾闻相贤者国治，臣忠者主逸。吾年无几矣，欲遂吾所乐，卒吾所好，子其息矣。”晏子曰：“昔文王不敢盘于游田，故国昌而民安；楚灵王不废乾溪之役，起章华之台，而民叛之。今君不革，将危社稷，而为诸侯笑。臣闻忠不避死，谏不违罪。君不听臣，臣将逝矣。”景公曰：“唯唯，将弛罢之。”未几，朝韦冏音窘解役而归。

景公猎休坐地晏子席而谏第九

景公猎休，坐地而食，晏子后至，左右灭葭而席。公不说，曰：“寡人不席而坐地，二三子莫席，而子独搴草而坐之，何也？”晏子对曰：“臣闻介胄坐阵不席，狱讼不席，尸坐堂上不席，三者皆忧也。故不敢以忧侍坐：”公曰：“诺。”令人下席曰：“大夫皆席，寡人亦席矣。

景公猎逢蛇虎以为不祥晏子谏第十

景公出猎，上山见虎，下泽见蛇。归，召晏子而问之曰：“今日寡人出猎，上山则见虎，下泽则见蛇，殆所谓不祥也？”晏子对曰：“国有三不祥，是不与焉。夫有贤而不知，一不祥；知而不用，二不祥；用而不任，三不祥也。所谓不祥，乃若此者。今上山见虎，虎之室也。下泽见蛇，蛇之穴也。如虎之室，如蛇之穴，而见之，曷为不祥也！”

景公为台成又欲为钟晏子谏第十一
景公为台，台成，又欲为钟。晏子谏曰：“君国者不乐民之哀。君不胜欲，既筑台矣，今复为钟，是重敛于民，民必哀矣。夫敛民之哀，而以为乐，不祥，非所以君国者。”公乃止。

景公为泰吕成将以燕飨晏子谏第十二
景公为泰吕成，谓晏子曰：“吾欲与夫子燕。”对曰：“未祀先君而以燕，非礼也。”公曰：“何以礼为？”对曰：“夫礼者，民之纪，纪乱则民失，乱纪失民，危道也。”公曰：“善。”乃以祀焉。

景公为履而饰以金玉晏子谏第十三
景公为履，黄金之綦，饰以银，连以珠，良玉之絇音渠，鞋上装饰物，其长尺，冰月服之以听朝。晏子朝，公迎之，履重，仅能举足。问曰：“天寒乎？”晏子曰：“君奚问天之寒也？古圣人制衣服也，冬轻而暖，夏轻而凊凉，今君之履，冰月服之，是重寒也，履重不节，是过任也，失生之情矣。故鲁工不知寒温之节，轻重之量，以害正生，其罪一也；作服不常，以笑诸侯，其罪二也；用财无功，以怨百姓，其罪三也。请拘而使吏度之。”公苦，请释之。晏子曰：“不可。婴闻之，苦身为善者，其赏厚；苦身为非者，其罪重。”公不对。晏子出，令吏拘鲁工，令人送之境，吏不得入。公撤履，不复服也。

景公欲以圣王之居服而致诸侯晏子谏第十四
景公问晏子曰：“吾欲服圣王之服，居圣王之室，如此，则诸侯其至乎？”晏子对曰：“法其节俭则可，法其服、居其室，无益也。三王不同服而王，非以服致诸侯也。诚于爱民，果于行善，天下怀其德而归其义。若其衣服节俭而众说也。夫冠足以修敬，不务其饰；衣足以掩形御寒，不务其美。衣不务于隅肶之削，冠无觚羸之理，身服不杂彩，首服不镂刻。且古者尝有紩衣挛领而王天下者，其义好生而恶杀，节上而羡下，天下不朝其服，而共归其义。古者尝有处橧巢窟穴而不恶，予而不取，天下不朝其室，而共归其仁。及三代作服，为益敬也。首服足以修敬，而不重也，身服足以行洁，而不害于动作。服之轻重便于身，用财之费顺于民。其不为橧巢者，以避风也；其不为窟穴者，以避湿也。是故明堂之制，下之润湿，不能及也；上之寒暑，不能入也，土事不文，木事不镂，示民知节也。及其衰也，衣服之侈过足以敬，宫室之美过避润湿，用力甚多，用则甚费，与民为仇。今君欲法圣王之服，不法其制，法其节俭也，则虽未成治，庶其有益也。今君穷台榭之高，极汙池之深而不止，务于刻镂之巧，文章之观而不厌，则亦与民而仇矣。若臣之虑，恐国之危，而公不平也。公乃愿致诸侯，不亦难乎！公之言过矣。”

景公自矜冠裳游处之贵晏子谏第十五
景公为西曲潢，其深以轨，高三仞，横木龙蛇，立木鸟兽。公衣黼黻之衣，素绣之裳，一衣而五彩具焉；带球玉而冠且，被发乱首，南面而立，傲然。
晏子见，公曰：“昔仲父之霸何如？”晏子抑首而不对。公又曰：“昔管文仲之覇何如？”晏子对曰：“臣闻之，维翟人与龙蛇比，今君横木龙蛇，立木鸟兽，亦室一就矣，何暇在覇哉！且公伐宫室之美，矝衣服之丽，一衣而五彩具焉，带球玉而乱首被发，亦室一容矣。万乘之君，而壹心于邪，君之魂魄亡矣，以谁与图霸哉？”
公下堂就晏子曰：“梁丘据，裔款以室之成告寡人，是以窃袭此服，与据为笑，又使夫子及，寡人请改室易服而敬听命，其可乎？”
晏子曰：“夫二子营君以邪，公安得知道哉！且伐木不自其根，则蘖又生也，公何不去二子者，毋使耳目淫焉。”

景公为巨冠长衣以听朝晏子谏第十六
景公为巨冠长衣以听朝，疾视矜立，日晏不罢。晏子进曰：“圣人之服中，侻音托，简易而不驵，可以导众，其动作，侻顺而不逆，可以奉生，是以下皆法其服，而民争学其容。今君之服，驵华不可以导众民，疾视矜立，不可以奉生，日晏矣，君不若脱服就燕。”公曰：“寡人受命。”退朝，遂去衣冠，不复服。

景公朝居严下不言晏子谏第十七
晏子朝，复于景公曰：“朝居严乎？”公曰：“严居朝，则曷害于治国家哉？”晏子对曰：“朝居严则下无言，下无言则上无闻矣。下无言则吾谓之瘖，上无闻则吾谓之聋。聋瘖，非害国家而如何也？且合升斗之微以满仓廪，合疏缕之绨以成帏幕，大山之高，非一石也，累卑然后高，夫下者，非用一士之言也，固有受而不用，恶有拒而不受者哉！”

景公登路寝台不终不悦晏子谏第十八
景公登路寝之台，不能终，而息乎陛，忿以而作色，不说，曰：“孰为高台？病人之甚也！”晏子曰：“君欲节于身而勿高，使人高之而勿罪也。今高，从之以罪，卑亦从以罪，敢问使人如此可乎？古者之为宫室也，足以便生，不以为奢侈也，故节于身，谓于民。及夏之衰也，其王桀背弃德行，为璇室玉门，殷之衰也，其王纣作为顷宫灵台，卑狭者有罪，高大者有赏，是以身及焉。今君高亦有罪，卑亦有罪，甚于夏殷之王，民力殚乏矣，而不免于罪，婴恐国之流失，而公不得享也！”公曰：“善！寡人自知诚费财劳民，以为无功，又从而怨之，是寡人之罪也！非夫子之教，岂得守社稷哉！”遂下，再拜，不果登台。

景公登路寝台望国而叹晏子谏第十九
景公与晏子登寝而望国，公愀然而叹曰：“使后嗣世世有此，岂不可哉！”晏子曰：“臣闻明君必务正其治，以事利民，然后子孙享之。《诗》云：‘武王岂不事，贻厥孙谋，以燕翼子。’今君处佚怠，逆政害民有日矣，而犹出若言，不亦甚乎！”公曰：“然则后世孰将把齐国？”对曰：“服牛死，夫妇哭，非骨以之亲也，为其利之大也。欲知把齐国者，则其利之者耶？”公曰：“然，何以易？”对曰：“移之以善政。今公之牛马老于栏牢，不胜服也；车蠧于巨户，不胜乘也；衣裘襦袴，朽弊于藏，不胜衣也；醯醢腐，不胜沽也；酒醴酸，不胜饮也；府粟郁而不胜食；又厚藉敛于百姓，而不以分馁民。夫藏财而不用，凶也，财苟失守，下其报环至。其次昧财之失守，委而不以分人者，百姓必进自分也。故君人者与其请于人，不如请于己也。”

景公路寝台成逢于何愿合葬晏子谏而许第二十
景公成路寝之台，逢于何遭丧，遇晏子于途，再拜乎马前。晏子下车挹同揖之，曰：“子何以命婴也？”对曰：“于何之母死，兆在路寝之台牗下，愿请命合骨合葬。”晏子曰：“嘻！难哉！虽然，婴将为子复之，适为不得，子将若何？”对曰：“夫君子则有以，如我者侪小人，吾将左手拥格，右手捆心，立饿枯槁而死，以告四方之士曰：‘于何不能葬其母者也。’”晏子曰：“诺。”遂入见公，曰：“有逢于何者，母死，兆在路寝，当如之何？愿请合骨。”公作色不说；曰：“古之及今，子亦尝闻请葬人主之宫者乎？”晏子对曰：“古之人君，其宫室节，不侵生民之居，台榭俭，不残死人之墓，故未尝闻诸请葬人主之宫者也。今君侈为宫室，夺人之居，广为台榭，残人之墓，是生者愁忧，不得安处，死者离易，不得合骨。丰乐侈游，兼傲生死，非人君之行也。遂欲满求，不顾细民，非存之道。且婴闻之，生者不得安，命之曰蓄忧，死者不得葬，命之曰蓄哀。蓄忧者怨，蓄哀者危，君不如许之。”公曰：“诺。”晏子出，梁丘据曰：“自昔及今，未尝闻求葬公宫者也，若何许之？”公曰：“削人之居，残人之墓，凌人之丧，而禁其葬，是于生者无施，于死者无礼。《诗》云：‘穀则异室，死则同穴。’吾敢不许乎？”逢于何遂葬其母路寝之牗下，解衰去绖，布衣縢履，元冠茈武，踊而不哭，躃而不拜，已乃涕洟而去。

景公嬖妾死守之三日不敛晏子谏第二十一
景公之嬖妾婴子死，公守之，三日不食，肤著于席不去，左右以复，而君无听焉。晏子入，复曰：“有术客与医俱言曰：‘闻婴子病死，愿请治之。’”公喜，遽起，曰：“病犹可为乎？”晏子曰：“客之道也，以为良医也，请尝试之君请屏。洁沐浴饮食，间病者之宫，彼亦将有鬼神之事焉。”公曰：“诺。”屏而沐浴。晏子令棺人入敛，已敛，而复曰：“医不能治病，已殓矣，不敢不以闻。”公作色不说，曰：“夫子以医命寡人，而不使视，将敛而不以闻，吾之为君，名而已矣。”晏子曰：“君独不知死者之不可以生耶？婴闻之，君正臣从谓之顺，君僻臣从谓之逆。今君不道顺而行僻，从邪者迩，导害者远，谗谀萌通，而贤良废灭，是以谄谀繁于间，邪行交于国也。昔吾先君桓公用管仲而覇，嬖乎竖刁而灭。今君薄于贤人之礼，而厚嬖妾之哀。且古圣王畜私不伤行，殓死不失爱，送死不失哀。行伤则溺己，爱失则伤生，哀失则害性。是故圣王节之也，即毕敛，不留生事，棺椁衣衾，不以害生养，哭泣处哀，不以害生道。今朽尸以留生，广爱以伤行，修哀以害性，君之失矣。故诸侯之宾客惭入吾国，本朝之臣惭守其职。崇君之行，不可以导民；从君之欲，不可以持国。且婴闻之，朽而不殓，谓之僇尸，臭而不收，谓之陈胔。反明王之性，行百姓之诽，而内嬖妾于僇胔，此之为不可。”公曰：“寡人不识，请因夫子而为之。”晏子复曰：“国之士大夫，诸侯四邻宾客，皆在外，君其哭而节之。”仲尼闻之曰：“星之昭昭，不若月之曀曀，小事之成，不若大事之废，君子之非，贤于小人之是也。其晏子之谓欤！”

景公欲厚葬梁丘据晏子谏第二十二
梁丘据死，景公召晏子而告之，曰：“据忠且爱我，我欲丰厚其葬，高大其垄。”晏子曰：“敢问据之忠与爱于君者，可得闻乎？”公曰：“吾有喜于玩好，有司未能我具也，则据以其所有共我，是以知其忠也；每有风雨，暮夜求必存，吾是以知其爱也。”晏子曰：“婴对则为罪，不对则无以事君，敢不对乎！婴闻之，臣专其君，谓之不忠；子专其父，谓之不孝；妻专其夫，谓之嫉。事君之道，导亲于父兄，有礼于群臣，有惠于百姓，有信于诸侯，谓之忠。其子之道，以钟爱其兄弟，施行于诸父，慈惠于众子，诚信于朋友，谓之孝；为妻之道，使其众妾皆得欢忻于其夫，谓之不嫉。今四封之民，皆君之臣也，而维据也以其私财忠于君，何忠者之寡邪？据之防塞群臣，拥蔽君，无乃甚乎？”公曰：“善哉！微子，寡人不知据之至于是也。”遂罢为垄之役，废厚葬之令，令有司据法而责，群臣陈过而谏。故官无废法，臣无隐忠，而百姓大说。

景公欲以人礼葬走狗晏子谏第二十三
景公走狗死，公令外共之棺，内给之祭。晏子闻之，谏。公曰：“亦细物也，特以与左右为笑耳。”晏子曰：“君过矣！夫厚藉敛不以反民，弃货财而笑左右，傲细民之忧，而崇左右之笑，则国亦无望已。且夫孤老冻馁，而死狗有祭，鳏寡不恤，死狗有棺，行辟若此，百姓闻之，必怨吾君；诸侯闻之，必轻吾国。怨聚于百姓，而权轻于诸侯，而乃以为细物，君其图之。”公曰：“善。”趣庖治狗，以会朝属。

景公养勇士三人无君臣之义晏子谏第二十四
公孙接、田开疆、古冶子事景公，以勇力搏虎闻。晏子过而趋，三子者不起。晏子入见公曰：“臣闻明君之蓄勇力之士也，上有君臣之义，下有长率之伦，内可以禁暴，外可以威敌，上利其功，下服其勇，故尊其位，重其禄。今君之蓄勇士之力也，上无君臣之义，下无长率之伦，内不以禁暴，外不可威敌，此危国之器也，不若去之。”公曰：“三子者，搏之恐不得，刺之恐不中也。”晏子曰：“此皆力攻勍敌之人也，无长幼之礼。”因请公使人少馈之二桃，曰：“三子何不计功而食桃？”公孙接仰天而叹曰：“晏子，智人也！夫使公之计吾功者，不受桃，是无勇也，士众而桃寡，何不计功而食桃矣。接一搏（豕肩）音肩，三岁兽而再搏乳虎，若接之功，可以食桃而无与人同矣。”援桃而起。田开疆曰：“吾仗兵而却三军者再，若开疆之功，亦可以食桃，而无与人同矣。”援桃而起。古冶子曰：“吾尝从君济于河，鼋衔左骖以入砥柱之流，当是时也，冶少不能游，潜行，逆流百歩，顺流九里，得鼋而杀之，左操骖尾，右挈鼋头，鹤跃而出。津人皆曰：‘河伯也！’若冶视之，则大鼋之首。若冶之功，亦可以食桃而无与人同矣。二子何不反桃！”抽剑而起，公孙接、田开疆曰：“吾勇不子若，功不子逮，取桃不让，是贪也；然而不死，无勇也。”皆反其桃，挈领而死。古冶子曰：“二子死之，冶独生之，不仁；耻人以言，而夸其声，不义！恨乎所行，不死，无勇。虽然，二子同桃而节，冶专其桃而宜。”亦反其桃，挈领而死。使者复曰：“已死矣。”公殓之以服，葬之以士礼焉。

景公登射思得勇力士与之图国晏子谏第二十五
景公登射，晏子修礼而侍。公曰：“选射之礼，寡人厌之矣！吾欲得天下勇士，与之图国。”晏子对曰：“君子无礼，是庶人也；庶人无礼，是禽兽也。夫勇多则弑其君，力多则杀其长，然而不敢者，维礼之谓也。礼者，所以御民也，辔者，所以御马也，无礼而能治国家者，婴未之闻也。”景公曰：“善。”乃饰射更席，以为上客，终日问礼。

晏子春秋
内篇问上第三凡三十章

庄公问威当世服天下时耶晏子对以行也第一
庄公问晏子曰：“威当世而服天下，时耶？”晏子对曰：“行也。”公曰：“何行？”对曰：“能爱邦内之民者，能服境外之不善；重士民之死力者，能禁暴国之邪逆；听赁贤者，能威诸侯；安仁义而乐利世者，能服天下。不能爱邦内之民者，不能服境外之不善；轻士民之死力者，不能禁暴国之邪逆；愎谏傲贤者之言，不能威诸侯；倍仁义而贪名实者，不能威当世。而服天下者，此其道也已。”而公不用，晏子退而穷处。
公任勇力之士，而轻臣仆之死，用兵无休，国罢民害，期年，百姓大乱，而身及崔氏祸。
君子曰：“尽忠不豫交，不用不怀禄，其晏子可谓廉矣！”

庄公问伐晋晏子对以不可若不济国之福第二
庄公将伐晋，问于晏子，晏子对曰：“不可。君得合而欲多，养欲而意骄。得合而欲多者危，养欲而意骄者困。今君任勇力之士，以伐明主，若不济，国之福也，不德而有功，忧必及君。”公作色不说。晏子辞不为臣，退而穷处，堂下生蓼藿，门外生荆棘。庄公终任勇力之士，西伐晋，取朝歌，及太行、孟门，兹于兑，期而民散，身灭于崔氏。崔氏之期，逐群公子，及庆氏亡。

景公问伐鲁晏子对以不若修政待其乱第三
景公举兵欲伐鲁，问于晏子，晏子对曰：“不可，鲁公好义而民戴之，好义者安，见戴者和，伯禽之治存焉，故不可攻。攻义者不祥，危安者必困。且婴闻之，伐人者德足以安其国，政足以和其民，国安民和，然后可以举兵而征暴。今君好酒而辟，德无以安国，厚藉敛，意使令，无以和民。德无以安之则危，政无以和之则乱。未免乎危乱之理，而欲伐安和之国，不可，不若修政而待其君之乱也。其君离，上怨其下，然后伐之，则义厚而利多，义厚则敌寡，利多则民欢。”公曰：“善。”遂不果伐鲁。

景公伐斄胜之问所当赏晏子对以谋胜禄臣第四
景公伐斄，胜之，问晏子曰：“吾欲赏于斄何如？”对曰：“臣闻之，以谋胜国者，益臣之禄；以民力胜国者，益民之利。故上有羡获，下有加利，君上享其民，臣下利其实。故用智者不偷业，用力者不伤苦，此古之善伐者也。”公曰：“善。”于是破斄之臣，东邑之卒，皆有加利。是上独擅名，利下流也。

景公问圣王其行若何晏子对以衰世而讽第五
景公外傲诸侯，内轻百姓，好勇力，崇乐以从嗜欲，诸侯不说，百姓不亲。公患之，问于晏子曰：“古之圣王，其行若何？”
晏子对曰：“其行公正而无邪，故谗人不得入；不阿党，不私色，故群徒之卒不得容；薄身厚民，故聚敛之人不得行；不侵大国之地，不耗小国之民，故诸侯皆欲其尊；不劫人以甲兵，不威人以众强，故天下皆欲其强；德行教训加于诸侯，慈爱利泽加于百姓，故海内归之若流水。今衰世君人者，辟邪阿党，故谗谄群徒之卒繁；厚身养，薄视民，故聚敛之人行；侵大以之地，耗小国之民，故诸侯不欲其尊；劫人以兵甲，威人以众强，故天下不欲其强；灾害加于诸侯，劳苦施于百姓，故仇敌进伐，天下不救，贵戚离散，百姓不兴。”公曰：“然则何若？”（兑攵）同对曰：“请卑辞重币，以说于诸侯，轻罪省功，以谢于百姓，其可乎？”公曰：“诺。”于是卑辞重币，而诸侯附，轻罪省功，而百姓亲，故小国入朝，燕鲁共贡。
墨子闻之曰：“晏子知道，道在为人，而失为己。为人者重，自为者轻。景公自为，而小国不与，为人，而诸侯为役，则道在为人，而行在反己矣，故晏子知道矣。”

景公问欲善齐国之政以干霸王晏子对以官未具第六
景公问晏子曰：“吾欲善治齐国之政，以干霸王之诸侯。”晏子作色对曰：“官未具也。臣数以闻，而君不肯听也。故臣闻仲尼居处惰倦，廉隅不正，则季次、原宪侍；气郁而疾，志意不通，则仲由、卜商侍；德不盛，行不厚，则颜回、骞雍侍。今君之朝臣万人，兵车千乘，不善政之所失于下，霣坠于民者众矣，未有能士敢以闻者。臣故曰：‘官未具也。’”公曰：“寡人今欲从夫子而善齐国之政，可乎？”对曰：“婴闻国有具官，然后其政可善。”公作色不说，曰：“齐国虽小，则可谓官不具？”对曰：“此非臣之所复也。昔吾先君桓公身体惰懈，辞令不给，则隰朋暱侍；左右多过，狱谳不中，则弦宁暱侍，田野不修，民氓不安，则宁戚暱侍；军吏怠，戎士偷，则王子成甫暱侍；居处佚怠，左右慑畏，繁乎乐，省乎治，则东郭牙暱侍；德义不中，信行衰微，则管子暱侍。先君能以人之长续其短，以人之厚补其薄，是以辞令穷远而不逆，兵加于有罪而不顿，是以诸侯朝其德，而天子致其胙。今君之过失多矣，未有一士以闻也。故曰：官不具。”公曰：“善。”

景公问欲如桓公用管仲以成覇业晏子对以不能第七
景公问晏子曰：“昔吾先君桓公，有管仲夷吾保乂齐国，能遂武功而立文德，纠合兄弟，抚存翌州，吴越受令，荆楚惛忧，莫不宾服，勤于周室，天子加德。先君昭功，管子之力也。今寡人亦欲存齐国之政于夫子，夫子以佐佑寡人，彰先君之功烈，而继管子之业。”晏子对曰：“昔吾先君桓公，能任用贤，国有什五，治遍细民，贵不凌贱，富不傲贫，功不遗罢，佞不吐愚，举事不私，听狱不阿，内妾无羡食，外臣无羡禄，鳏寡无饥色；不以饮食之辟害民之财，不以宫室之侈劳人之力；节取于民，而普施之，府无藏，仓无粟，上无骄行，下无谄德。是以管子能以齐国免于难，而以吾先君参乎天子。今君欲彰先君之功烈，而继管子之业，则无以多辟伤百姓，无以嗜欲玩好怨诸侯，臣孰敢不承善尽力，以顺君意？今君疏远贤人，而任谗谀；使民若不胜，藉敛若不得；厚取于民，而薄其施，多求于诸侯，而轻其礼；府藏朽蠧，而礼悖于诸侯，菽粟藏深，而怨积于百姓；君臣交恶，而政刑无常。臣恐国之危失，而公不得享也。又恶能彰先君之功烈而继管子之业乎？”

景公问莒鲁孰先亡晏子对以鲁后莒先第八
景公问晏子：“莒与鲁孰先亡？”对曰：“以臣观之也，莒之细人，变而不化，贪而好假，高勇而贱仁，士武以疾，忿急以速竭，是以上不能养其下，下不能事其上，上下不能相收，则政之大体失矣。故以臣观之也，莒其先亡。”公曰：“鲁何如？”对曰：“鲁之君臣，犹好为义，下之妥妥也，奄以寡闻，是以上能其养下，下能事其上，上下相收，政之大体存矣。故鲁犹可长守。以其亦有一焉，彼邹滕雉奔而出其地，犹称公侯，大之事小，弱之事强久矣，彼周者，殷之树国也，鲁近齐而亲殷，以变小国，而不服于邻，以远望鲁，灭国之道也。齐其有鲁与莒乎？”公曰：“鲁与莒之事，寡人既得闻之矣，寡人之德亦薄，然后世孰践有齐国者？”对曰：“田无宇之后为几。”公曰：“何故也？”对曰：“公量小，私量大，以施于民，其与士交也，用财无筐箧之藏，国人负携其子而归之，若水之流下也。夫先与人利，而后辞其难，不亦寡乎！若苟勿辞也，从而抚之，不亦几乎！”

景公问治国何患晏子对以社鼠猛狗第九
景公问于晏子曰：“治国何患？”晏子对曰：“患夫社鼠。”公曰：“何谓也？”对曰：“夫社，束木而涂之，鼠因往托焉，熏之则恐烧其木，灌之则恐败其涂，此鼠所以不可得杀者，以社故也。夫国亦有焉，人主左右是也。内则蔽善恶于君上，外则卖权重于百姓，不诛之则乱，诛之则为人主所案据，腹而有之，此亦国之社鼠也。人有酤酒者，为器甚洁清，置表甚长，而酒酸不售，问之里人其故，里人云：‘公狗之猛，人挈器而入，且酤公酒，狗迎而噬之，此酒所以酸而不售也。’夫国亦有猛狗，用事者是也。有道术之士，欲干万乘之主，而用事者迎而龁音何，咬也之，此亦国之猛狗也。左右为社鼠，用事者为猛狗，主安得无壅，国安得无患乎？”或作：用事者为猛狗，则道术之士不得用矣。此治国之所患也。

景公问欲令祝史求福晏子对以当辞罪而无求第十
景公问晏子曰：“寡人意气衰，身病甚。今吾欲具珪璋牺牲，令祝宗荐之乎上帝宗庙，意者礼可以干福乎？”晏子对曰：“婴闻之，古者先君之干福也，政必合乎民，行必顺乎神；节宫室，不敢大斩伐，以无逼山林；节饮食，无多畋渔，以无逼川泽；祝宗用事，辞罪而不敢有所求也。是以神民俱顺，而山川纳禄。今君政反乎民而行悖乎神；大宫室，多斩伐，以逼山林；羡饮食，多畋渔，以逼川泽。是以民神俱怨，而山川收禄，司过荐罪，而祝宗祈福，意者逆乎！”公曰：“寡人非夫子无所闻此，请革心易行。”于是废公阜之游，止海食之献，斩伐者以时，畋渔者有数，居处饮食，节之勿羡，祝宗用事，辞罪而不敢有所求也，故邻国忌之，百姓亲之，晏子没而后衰。

景公问古之盛君其行如何晏子对以问道者更正第十一
景公问晏子曰：“古之盛君，其行何如？”晏子对曰：“薄于身而厚于民，约于身而广于世；其处上也，足以明政行教，不以威天下；其取财也，权有无，均贫富，不以养嗜欲；诛不避贵，赏不遗贱；不淫于乐，不遁于哀；尽智导民，而不伐焉，劳力岁事，而不责焉；为政尚相利，故下不以相害，行教尚相爱，故民不以相恶为名，刑罚中于法，废罪顺于民。是以贤者处上而不华，不肖者处下而不怨，四海之内，社稷之中，粒食之民，一意同欲，若夫私家之政。生有遗教，此盛君之行也。”公不图。晏子曰：“臣闻问道者更正，闻道者更容。今君税敛重，故民心离；市买悖，故商旅绝；玩好充，故家货殚。积邪在于上，蓄怨藏于民，嗜欲备于侧，毁非满于国，而公不图。”公曰：“善。”于是令玩好不御，公市不豫，宫室不饰，业土不成，止役轻税，上下行之，而百姓相亲。

景公问谋必得事必成何术晏子对以度义因民第十二
景公问晏子曰：“谋必得，事必成，有术乎？”晏子对曰：“有。”公曰：“其术如何？”晏子曰：“谋度于义者必得，事因于民者必成。”公曰：“奚谓也？”对曰：“其谋也，左右无所系，上下无所縻，其声不悖，其实不逆，谋于上，不违天，谋于下，不违民，以此谋者必得矣。事大则利厚，事小则利薄，称事之大小，权利之轻重，国有义劳，民有如利，以此举事者必成矣。夫逃人而谟，虽成不安，傲民举事，虽成不荣。故臣闻义谋之法以民事之本也，故及义而谋，信民而动，未闻不存者也。昔三代之兴也，谋必度其义，事必因于民。及其衰也，建谋者及义，兴事伤民。故度义因民，谋事之术也。”公曰：“寡人不敏，闻善不行，其危如何？”对曰：“上君全善，其次出入焉，其次结邪而羞问。全善之君能制；出入之君时问，虽日危，尚可以没身；羞问之君，不能保其身。今君虽危，尚可没其身也。”

景公问善为国家者何如晏子对以举贤官能第十三
景公问晏子曰：“莅国治民，善为国家者何如？”晏子对曰：“举贤以临国，官能以敕民，则其道也。举贤官能，则民与若矣。”公曰：“虽有贤能，吾庸知乎？”晏子对曰：“贤而隐，庸为贤乎？吾君亦不务乎是，故不知也。”公曰：“请问求贤。”对曰：“观之与其游，说之与其行，君无以靡曼辩辞定其行，无以毁誉非议定其身，如此，则不为行以扬声，不掩欲以荣君，故通则视其所举，穷则视其所不为，富则视其所不取。夫上士，难进而易退也；其次，易进易退也；其下，易进难退也。以此数物者取人，其可乎。”

景公问君臣身尊而荣难乎晏子对以易第十四
景公问晏子曰：“为君，身尊民安，为臣，事治身荣，难乎，易乎？”晏子对曰：“易。”公曰：“何若？”对曰：“为君节养其余以顾民，则君尊而民安；为臣忠信而无逾职业，则事治而身荣。”公又问：“为君何行则危？为臣何行则废？”晏子对曰：“为君，厚藉敛而托之为民，进谗谀而托之用贤，远公正而托之不顺，君行此三者则危；为臣，比周以求进，逾职业，防下隐利而求多，从君，不陈过而求亲，人臣行此三者则废。故明君不以邪观民，守则而不亏，立法仪而不犯，苟有所求于民，而不以身害之，是故刑政安于下，民心固于上，故察士不比周而进，不为苟而求，言无阴阳，行无内外，顺则进，否则退，不与上行邪，是以进不失廉，退不失行也。”

景公问天下之所以存亡晏子对以六说第十五
景公问晏子曰：“寡人持不仁，其无义耳也。不然，北面与夫子而义。”晏子对曰：“婴，人臣也，公曷为出若言？”公曰：“请终问天下之所以存亡。”晏子曰：“缦密不能，蔍苴学者诎，身无以用人，而又不为人用者卑。善人不能戚，恶人不能疏者危。交游朋友从，无以说于人，又不能说人者穷。事君要利，大者不得，小者不为者餧。修道立义，大不能专，小不能附者灭。此足以观存亡矣。”

景公问君子常行曷若晏子对以三者第十六
景公问晏子曰：“君子常行曷若？”晏子对曰：“衣冠不中，不敢以入朝；所言不义，不敢以要君；行已不顺，治事不公，不敢以莅众。衣冠无不中，故朝无奇僻之服；所言无不义，故下无伪上之报；身行顺，治事公，故国无阿党之义。三者，君子之常行者也。”

景公问贤君治国若何晏子对以任贤爱民第十七
景公问晏子曰：“贤君之治国若何？”晏子对曰：“其政任贤，其行爱民，其取下节，其自养俭；在上不犯下，在治不傲穷，从邪害民者有罪，进善举过者有赏。其政，刻上而饶下，赦过而救穷；不因喜以加赏，不因怒以加罚；不从欲以劳民，不修怒而危国；上无骄行，下无谄德；上无私义，下无窃权，上无朽蠧之藏，下无冻馁之民；不事骄行而尚司，其民安乐而尚亲。贤君之治国若此。”

景公问明王之教民何若晏子对以先行义第十八
景公问晏子曰：“明王之教民何若？”晏子对曰：“明其教令，而先之以行义；养民不苛，而防之以刑辟；所求于下者，不务于上；所禁于民者，不行于身。守于民财，无亏之以利；立于仪法，不犯之以邪。苟所求于民，不以身害之，故下之劝从其教也。称事以任民，中听以禁邪，不穷之以劳，不害之以实，苟所禁于民，不以事逆之，故下不敢犯其上也。古者百里而异习，千里而殊俗，故明王修道，一民同俗，上爱民为法，下相亲为义，是以天下不相遗，此明王教民之理也。”

景公问忠臣之事君何若晏子对以不与君陷于难第十九
景公问于晏子曰：“忠臣之事君也何若？”晏子对曰：“有难不死，出亡不送。”公不说，曰：“君裂地而封之，疏爵而贵之，君有难不死，出亡不送，可谓忠乎？”对曰：“言而见用，终身无难，臣奚死焉；谋而见从，终身不出，臣奚送焉。若言不用，有难而死之，是妄死也；谋而不从，出亡而送之，是诈伪也。故忠臣也者，能纳善于君，不能与君陷于难。”

景公问忠臣之行何如晏子对以不与君行邪第二十
景公问晏子曰：“忠臣之行何如？”对曰：“不掩君过，谏乎前，不华乎外；进贤选能，不私乎内；称身就位，计能定禄；睹贤不居其上，受禄不过其量；不权居以为行，不称位以为忠；不揜贤以隐长，不刻下以谀上；君在不事太子，国危不交诸侯；顺则进，否则退，不与君行邪也。”

景公问佞人之事君何如晏子对以愚君所信也第二十一
景公问：“佞人之事君如何？”晏子对曰：“意难，难不至也。明言行之以饰身，伪言无欲以说人，严其交以见其爱，观上之所欲而微为之偶，求君逼迩，而阴为之与；内重爵禄，而外轻之以诬行，下事左右，而面示正公以伪廉；求上采听，而幸以求进；傲禄以求多，辞任以求重；工乎取，鄙乎予；观乎新，慢乎故；吝乎财，薄乎施；覩贫穷若不识，趋利若不及；外交以自扬，背亲以自厚；积丰义之养，而声矜卹之义；非誉乎情，而言不行身，渉时所议，而好论贤不肖；有之己，不难非之人，无之己，不难求之人；其言强梁而信；其进敏逊而顺，此佞人之行也。明君之所诛，愚君之所信也。”

景公问圣人之不得意何如晏子对以不与世陷乎邪第二十二
景公问晏子曰：“圣人之不得意何如？”晏子对曰：“上作事反天时，从政逆鬼神，藉敛殚百姓；四时易序，神祗并怨；道忠者不听，荐善者不行，谀过者有赉音赖，赐也。《书?汤誓》：“子其大赉汝。”，救失者有罪。故圣人伏匿隐处，不干长上，洁身守道，不与世陷乎邪，是以卑而不失义，瘁而不失廉。此圣人之不得意也。”“圣人之得意何如？”对曰：“世治政平，举事调乎天，藉敛和乎百姓；乐及其政，远者怀其德；四时不失序，风雨不降虐；天明象而赞，地长育而具物；神降福而不靡，民服教而不伪；治无怨业，居无废民，此圣人之得意也。”

景公问古者君民用国不危弱晏子对以文王第二十三
景公问晏子曰：“古者君民而不危，用国而不弱，恶乎失之？”晏子对曰：“婴闻之，以邪莅国，以暴和民者危；修道以要利，得求而返邪者弱。古者文王修德，不以要利，灭暴不以顺纣，干崇侯之暴，而礼梅伯之醢，是以诸侯明乎其行，百姓通乎其德，故君民而不危，用国而不弱也。”

景公问古之莅国者任人如何晏子对以人不同能第二十四
景公问晏子曰：“古之莅国治民者，其任人何如？”晏子对曰：“地不同生，而任之以一种，责其俱生不可得；人不同能，而任之以一事，不可责遍成。责焉无已，智者有不能给，求焉无餍，天地有不能赡也。故明王之任人，谄谀不迩乎左右，阿党不治乎本朝；任人之长，不强其短，任人之工，不强其拙。此任人之大略也。”

景公问古者离散其民如何晏子对以今闻公令如冦仇第二十五
景公问晏子曰：“古者离散其民，而陨失其国者，其常行何如？”晏子对曰：“国贫而好大，智薄而好专；贵贱无亲焉，大臣无礼焉；尚谗谀而贱贤人，乐简慢而玩百姓；国无常法，民无经纪；好辩以为忠，流湎而忘国，好兵而忘民；肃于罪诛，而慢于庆赏；乐人之哀，利人之德；难不足以怀人，政不足以惠民；赏不足以劝善，利不足以防非，亡国之行也。今民闻公今如冦仇，此古离散其民，陨失其国所常行者也。”

景公问欲和臣亲下晏子对以信顺俭节第二十六
景公问晏子曰：“吾欲和民亲下奈何？”晏子对曰：“君得臣而任使之，与言信，必顺其今，赦其过。任大无多责焉，使迩臣无求嬖焉，无以嗜欲贫其家，无亲谗人伤其心，家不外求而足，事君不因人而进，则臣和矣。俭于藉敛，节于货财，作工不历时，使民不尽力，百官节适，关市省征，山林陂泽，不专其利，领民治民，勿使烦乱，知其贫富，勿使冻馁，则民亲矣。”公曰：“善！寡人闻命矣。”故令诸子无外亲谒，辟梁丘据无使受报，百官节适，关市省征，陂泽不禁，冤报者过，留狱者诸焉。

景公问得贤之道晏子对以举之以语考之以事第二十七
景公问晏子曰：“取人得贤之道何如？”晏子对曰：“举之以语，考之以事，能谕，则尚而亲之，近而勿辱以取人，则得贤之道也。是以明君居上，寡其官而多其行，拙于文而工于事，言不中不言，行不法不为也。”

景公问臣之报君何以晏子对以报以德第二十八
景公问晏子曰：“臣之报其君何以？”晏子对曰：“臣虽不知，必务报君以德。士逢有道之君，则顺其令；逢无道之君，则争其不义。故君者择臣而使之，臣虽贱，亦得择君而事之。”

景公问临国莅民所患何也晏子对以患者三第二十九
景公问晏子曰：“临国莅民，所患何也？”晏子对曰：“所患者三：忠臣不信，一患也；信臣不忠，二患也；君臣异心，三患也。是以明君居上，无忠而不信，无信而不忠者。是故君臣同欲，而百姓无怨也。”

景公问为政何患晏子对以善恶不分第三十
景公问于晏子曰：“为政何患？”晏子对曰：“患善恶之不分。”公曰：“何以察之？”对曰：“审择左右。左右善，则百僚各得其所宜，而善恶分。”孔子闻之曰：“此言也信矣！善进，则不善无由入矣！不善进，则善无由入矣。”

晏子春秋

内篇问下第四凡三十章

景公问何修则夫先王之游晏子对以省耕实第一
景公出游,问于晏子曰：“吾欲观于转附、朝舞，遵海而南，至于琅琊，寡人何修，则夫先王之游？”晏子再拜曰：“善哉！君之问也。闻天子之诸侯为巡狩，诸侯之天子为述职。故春省耕而补不足者谓之游，秋省实而助不给者谓之豫。夏谚曰：‘吾君不游，我曷以休？吾君不豫，我曷以助？一游一豫，为诸侯度。’今君之游不然，师行而粮食，贫苦不补，劳者不息。夫从南历时而不反谓之流，从下而不反谓之连，从兽而不归谓之荒，从乐而不归谓之亡。古者圣王无流连之游，荒亡之行。”公曰：“善。”命吏计公掌之粟，藉长幼贫氓之数。吏所委发廪出粟，以予贫民者三千钟，公所身见癃老者七十人，振赡之，然后归也。

景公问桓公何以致覇晏子对以下贤以身第二
景公问于晏子曰：“昔吾先君桓公，善饮酒穷乐，食味方丈，好色无别，辟若此，何以能率诸侯以朝天子乎？”晏子对曰：“昔吾先君桓公，变俗以政，下贤以身。管仲，君之贼者也，知其能足以安国济功，故迎之于鲁郊，自御，礼之于庙。异日，君过于康庄，闻宁戚歌，止车而听之，则贤人之风也，举以为大田。先君见贤不留，使能不怠，是以内政则民怀之，征伐则诸侯畏之。今君闻先君之过，而不能明其大节，桓公之霸也，君奚疑焉？”

景公欲逮桓公之后晏子对以任非其人第三
景公问晏子曰：“昔吾先君桓公，从车三百乘，九合诸侯，一匡天下。今吾从车千乘，可以逮先君桓公之后乎？”晏子对曰：“桓公从车三百乘，九合诸侯，一匡天下者，左有鲍叔，右有仲父。今君左为倡，右为优，谗人在前，谀人在后，又焉可逮桓公之后者乎？”

景公问廉政而长久晏子对以其行水也第四
景公问晏子曰：“廉政而长久，其行何也？”晏子对曰：“其行水也。美哉水乎清清，其浊不无雩途，其清无不洒除，是以长久也。”公曰：“廉政而速亡，其行何也？”对曰：“其行石也。坚哉石乎落落，视之则坚，循之则坚，内外皆坚，无以为久，是以速亡也。”

景公问为臣之道晏子对以九节第五
景公问晏子曰：“请问为臣之道。”晏子对曰：“见善必通，不私其利；庆善而不有其名；称身居位，不为苟进；称事授禄，不为苟得；体贵侧贱，不逆其伦；居贤不肖，不乱其序；肥利之地，不为私邑；贤质之士，不为私臣；君用其所言，民得其所利，而不伐其功。此臣之道也。”

景公问贤不肖可学乎晏子对以勉强为上第六
景公问晏子曰：“人性有贤不肖，可学乎？”晏子对曰：“《诗》云：‘高山仰止，景行行止。’之者其人也。故诸侯并立，善而不怠者为长；列士并学，终善者为师。”

景公问富民安众晏子对以节欲中听第七
景公问晏子曰：“富民安众难乎？”晏子对曰：“易。节欲则民富，中听则民安，行此两者而已矣。”

景公问国何如则谓安晏子对以内安政外归义第八
景公问晏子曰：“国如何则可谓安矣？”晏子对曰：“下无讳言，官无怨治；通人不华，穷民不怨；喜乐无羡赏，忿怒无羡刑；上有礼于士，下有恩于民；地博不兼小，兵强不劫弱；百姓内安其政，外归其义，可谓安矣。”

景公问诸侯孰危晏子对以莒其先亡第九
景公问晏子曰：“当今之时，诸侯孰危？”晏子对曰：“莒其先亡乎！”公曰：“何故？”对曰：“地侵于齐，货竭于晋，是以亡也。”

晏子使吴吴王问可处可去晏子对以视国治乱第十
晏子聘于吴，吴王曰：“子大夫以君命辱在弊邑之地，施贶寡人，寡人受贶矣，愿有私问焉。”晏子巡遁而对曰：“婴，北方之贱臣也，得奉君命，以趋于末朝，恐辞令不审，讥于下吏，惧不知所以对者。”吴王曰：“寡人闻夫子久矣，今乃得见，愿终其问。”晏子避席对曰：“敬受命矣。”吴王曰：“国如何则可处，如何则可去也？”晏子对曰：“婴闻之，亲疏得处其伦，大臣得尽其忠，民无怨治，国无虐刑，则可处矣。是以君子怀不逆之君，居治国之位。亲疏不得居其伦，大臣不得尽其忠，民多怨治，国有虐刑，则可去矣。是以君子不怀暴君之禄，不处乱国之位。”

吴王问保威强不失之道晏子对以先民后身第十一
晏子聘于吴，吴王曰：“敢问长保威强勿失之道若何？”晏子对曰：“先民而后身，先施而后诛，强不暴弱，贵不凌贱，富不傲贫；百姓并进，有司不侵，民和政平；不以威强退人之君，不以众强兼人之地；其用法，为时禁暴，故世不逆其志；其用兵，为众屏患，故民不疾其劳；此长保威强勿失之道也。失此者危矣！”吴王忿然作色，不说。晏子曰：“寡君之事毕矣，婴无斧锧之罪，请辞而行。”遂不复见。

晏子使鲁鲁君问何事回曲之君晏子对以庇族第十二
晏子使鲁，见昭公，昭公说曰：“天下以子大夫语寡人者众矣，今得见而羡乎所闻，请私而无为罪。寡人闻大国之君，盖回曲之君也，曷为以子大夫之行，事回曲之君乎？”晏子逡循对曰：“婴不肖，婴之族又不若婴，待婴而祀先者五百家，故婴不敢择君。”晏子出，昭公语人曰：“晏子，仁人也。反亡君，安危国，而不私利焉；僇崔杼之尸，灭贼乱之徒，不获名焉；使齐外无诸侯之忧，内无国家之患，不伐功焉；鍖然不满，退托于族，晏子可谓仁人矣。”

鲁昭公问鲁一国迷何也晏子对以化为一心第十三
晏子聘于鲁，鲁昭公问焉：“吾闻之，莫三人而迷，今吾以鲁一国迷虑之，不免于乱，何也？”晏子对曰：“君之所尊举而富贵，入所以与图身，出所与图国，及左右逼迩，皆同于君之心者也。犒鲁国化而为一心，曾无与二，其何暇有三？夫逼迩于君之侧者，距本朝之势，国之所以治也；左右谗谀，相与塞善，行之所以衰也！士者持禄，游者养交，身之所以危也。《诗》曰：‘芃芃音朋，草木茂盛棫朴木名，薪之槱音游，堆积之，济济庄严威武貌辟王，左右趋之。’此言古者圣王明君之使以善也。故外知事之情。而内得心之诚，是以不迷也。”

鲁昭公问安国众民晏子对以事大养小谨以节俭第十四
晏子聘于鲁，鲁昭公问曰：“夫俨然辱临弊邑，窃甚嘉之，寡人受贶，请问安国众民如何？”晏子对曰：“婴闻傲大贱小则国危，慢听厚敛则民散。事大养小，安国之器也；谨听节俭，俞樾云：“俭”乃“敛”之误。众民之术也。”

晏子使晋晋平公问先君得众若何晏子对以如美渊泽第十五
晏子使晋，晋平公飨之文室，既静矣，晏以，平公问焉，曰：“昔吾先君得众若何？”晏子对曰：“君飨寡君，施及使臣，御在君侧，恐惧不知所以对。”平公曰：“闻子大夫数矣，今乃得见，愿终闻之。”晏子对曰：“臣闻君子如美，渊泽容之，众人归之，如鱼有依，极其游泳之乐；若渊泽决竭，其鱼动流，夫往者维雨乎，不可复已。”公又问曰：“请问庄公与今孰贤？”晏子曰：“两君之行不同，臣不敢不知也。”公曰：“王室之正也，诸侯之专制也，是以欲闻子大夫之言也。”对曰：“先君庄公不安静处，乐节饮食，不好钟鼓，好兵作武，士与同饥渇寒暑，君之强，过人之量，有一过不能已焉，是以不免于难。今君大宫室，美台榭，以辟饥渇寒暑，畏祸敬鬼神，君之善，足以没身，不足以及子孙矣。”

晋平公问齐君德行高下晏子对以小善第十六
晏子使于晋，晋平公问曰：“吾子之君，徳行高下如何？”晏子对以“小善”。公曰：“否，吾非问小善，问子之君德行高下也。”晏子蹴然曰：“诸侯之交，绍而相见，辞之有所隐也。君之命质，臣无所隐，婴之君无称焉。”平公蹴然而辞送，再拜而反曰：“殆哉吾过！谁曰齐君不肖！直称之士，正在本朝也。”

晋叔向问齐国若何晏子对以齐德衰民归田氏第十七
晏子聘于晋，叔向从之宴，相与语。叔向曰：“齐其何如？”晏子对曰：“此季世也，吾弗知，齐其为田氏乎！”叔向曰：“何谓也？”晏子曰：“公弃其民，而归于田氏。齐旧四量：豆、区、釡、钟，四升为豆，各自其四，以登于釡，釡十则钟；田氏三量，皆登一焉，钟乃巨矣。以家量贷，以公量收之。山木如市，弗加于山，鱼盐蜃蛤，弗加于海。民参其力，二入于公，而衣食其一；公积朽蠧，而老小冻馁；国都之市，屦贱而踊贵，民人痛疾，或燠休之。昔者殷人诛杀不当，僇民无时，文王慈惠殷众，收卹无主，是故天下归之，无私与，维德之授。今公室骄暴，而田氏慈惠，其爱之如父母，而归之如流水。无获民，将焉避？箕伯、直柄、虞遂、伯戏，其相胡公大姬，已在齐矣。”
叔向曰：“虽吾公室，亦季世也。戎马不驾，卿无军行，公乘无人，卒列无长；庶民罢弊，宫室滋侈，道殣相望，而女富溢尤；民闻公命，如逃寇仇；栾郤、胥原、孤续、庆伯，降在皂隶，政在家门，民无所依，而君日不悛，以乐慆忧；公室之卑，其何日之有！谗鼎之铭曰：‘昧旦丕显，后世犹怠’，况日不悛，其竜久乎！”晏子曰：“然则子将若何？”叔向曰：“人事毕矣，待天而已矣！晋之公族尽矣，肸闻之，公室将卑，其宗族枝叶先落，则公从之。肸之宗十一族，维羊舌氏在而已，肸又无子，公室无度，幸而得死，岂其获祀焉。”

叔向问齐德衰子若何晏子对以进不失忠退不失行第十八
叔向问晏子曰：“齐国之德衰矣，今子何若？”晏子对曰：“婴闻事明君者，竭心力以没其身，行不逮则退，不以诬持禄。事惰君者，优游其身以没其世，力不能则去，不以谀持危。且婴闻君子之事君也，进不失忠，退不失行。不苟合以隐忠，可谓不失忠；不持利以伤廉，可谓不失行。”叔向曰：“善哉！《诗》有之曰：‘进退维谷。’其此之谓欤！”

叔向问正士邪人之行如何晏子对以使下顺逆第十九
叔向问晏子曰：“正士之义，邪人之行，何如？”晏子对曰：“正士处势临众不阿私，行于国足养而不忘故；通则事上，使卹其下，穷则教下，使顺其上；事君尽礼行忠，不正爵禄，不用则去而不议。其交友也，论身义行，不为苟戚，不同则疏而不悱；不毁进于君，不以刻民尊于国。故用于上则民安，行于下则君尊；故得众上不疑其身，用于君不悖于行。是以进不丧亡，退不危身，此正士之行也。邪人则不然，用于上则虐民，行于下则逆上；事君苟进不道忠，交友苟合不道行；持谀巧以正禄，比奸邪以厚养；矜爵禄以临人，夸礼貌以华世，不任于上则轻议，不笃于友则好诽。故用于上则民忧，行于下则君危，是以其事君近于罪，其交友近于患，其得上辟于辱，其为生偾于刑，故用于上则诛，行于下则弒。是故交通则辱，生患则危，此邪人之行也。”

叔向问事君徒处之义奚如晏子对以大贤无择第二十
叔向问晏子曰：“事君之伦，徒处之义奚如？”晏子对曰：“事君之伦，知虑足以安国，誉厚足以导民，和柔足以怀众，不廉上以为名，不倍民以为行，上也；洁于治己，不饰过以求先，不谗谀以求进，不阿以私，不诬所能，次也；尽力守职不怠，奉官从上不敢惰，畏上故不苟，忌罪故不辟，下也。三者，事君之伦也。及夫大贤，则徒处与有事无择也，随时宜者也。有所谓君子者，能不足以补上，退处不顺上，治唐园，考菲履，共恤上令，弟长乡里，不夸言，不愧行，君子也。不以上为本，不以民为忧，内不恤其家，外不顾其身游，夸言愧行，自勒于饥寒，不及丑侪，命之曰狂僻之民，明上之所禁也。进也不能及上，退也不能徒处，作穷于富利之门，毕志于畎亩之业，穷通行无常处之虑，佚于心，利通不能，穷业不成，命之曰处封之民，明上之所诛也。有智不足以补君，有能不足以劳民，俞身徒处，谓之傲上，苟进不择所道，苟得不知所恶，谓之乱贼。身无以与君，能无以劳民，饰徒处之义，扬轻上之名，谓之乱国。明君在上，三者不免罪。”叔向曰：“贤不肖，性夫！吾每有问，而未尝自得也。”

叔向问处乱世其行正曲晏子对以民为本第二十一
叔向问晏子曰：“世乱不遵道，上辟不用义；正行则民遗，曲行则道废。正行而遗民乎？与持民而遗道乎？此二者之于行何如？”晏子对曰：“婴闻之，卑而不失尊，曲而不失正者，以民为本也。苟持民矣，安有遗道！苟遗民矣，安有正行焉！”

叔向问意孰为高行孰为厚晏子对以爱民乐民第二十二
叔向问晏子曰：“意孰为高？行孰为厚？”对曰：“意莫高于爱民，行莫厚于乐民。”又问曰：“意孰为下，行孰为贱？”对曰：“意莫下于刻民，行莫贱于害身也。”

叔向问啬吝爱之于行何如晏子对以啬者君子之道第二十三
叔向问晏子曰：“啬吝爱之于行何如？”晏子对曰：“啬者君子之道，吝爱者，小人之行也。”叔向曰：“何谓也？”晏子曰：“称财多寡而节用之，富无金藏，贫不假贷，谓之啬；积多不能分人，而厚自养，谓之吝；不能分人，又不能自养，谓之爱。故夫啬者，君子之道，吝爱者，小人之行也。”

叔向问君子之大义何若晏子对以尊贤退不肖第二十四
叔向问晏子曰：“君子之大义何若？”晏子对曰：“君子之大义，和调而不缘，溪盎而不苛，庄敬而不狡，和柔而不铨，刻廉而不刿，行精而不以明污，齐尚而不以遗罢，富贵不傲物，贫穷不易行，尊贤而不退不肖。此君子之大义也。

叔向问傲世乐业能行道乎晏子对以狂惑也第二十五
叔向问晏子曰：“进不能事上，退不能为家，傲世乐业，枯槁为名，不疑其所守者，可谓能行其道乎？”晏子对曰：“婴闻古之能行道者，世可以正则正，不可以正则曲。其正也，不失上下之伦；其曲也，不失仁义之理。道用，与世乐业，不用，有所依归。不以傲上华世，不以枯槁为名。故道者，世之所以治，而身之所以安也。今以不事上为道，以不顾家为行，以枯槁为名，世行之则乱，身行之则危。且天之与地，而上下有衰矣；明王始立，而居国为制矣，政教错，而民行有伦矣。今以不事上为道，反天地之衰矣，以不顾家为行，倍先圣之道矣；以枯槁为名，则世塞政教之途矣。有明上，可以为下；遭乱世，不可以治乱，说若道，谓之惑，行若道，谓之狂。惑者狂者，木石之朴也，而道义未戴焉。”

叔向问人何若则荣晏子对以事君亲忠孝第二十六
叔向问晏子曰：“何若则可谓荣矣？”晏子对曰：“事亲孝，无悔往行，事君忠，无悔往辞；和于兄弟，信于朋友，不谄过，不责得；言不相坐，行不相反；在上治民，足以尊君，在下莅修，足以变人，身无所咎，行无所创；可谓荣矣。”

叔向问人何以则可保身晏子对以不要幸第二十七
叔向问晏子曰：“人何以则可谓保其身？”晏子对曰：“《诗》曰：‘既明且哲，以保其身。夙夜匪懈，以事一人。’不庶几，不要幸，先其难乎而后幸，得之时其所也，失之非其罪也，可谓保其身矣。”

曾子问不谏上不顾民以成行义者晏子对以何以成也第二十八
曾子问晏子曰：“古者尝有上不谏上，下不顾民，退处山谷，以成行义者也？”晏子对曰：“察其身无能也，而托乎不欲谏上，谓之诞意也。上惛乱，德义不行，而邪辟朋党，贤人不用，士亦不易其行，而从邪以求进，故有隐有不隐。其行法，士也，乃夫议上，则不取也。夫上不谏上，下不顾民，退处山谷，婴不识其何以为成行义者也。”

梁丘据问子事三君不同心晏子对以一心可以事百君第二十九
梁丘据问晏子曰：“子事三君，君不同心，而子俱顺焉，仁人固多心乎？”晏子对曰：“婴闻之，顺爱不懈，可以使百姓，强暴不忠，不可以使一人。一心可以事百君，三心不可以事一君。”仲尼闻之曰：“小子识之！晏子以一心事百君者也。”

柏常骞问道无灭身无废晏子对以养世君子第三十
柏常骞去周之齐，见晏子曰：“骞，周室之贱史也，不量其不肖，愿事君子。敢问正道以行则不容于世，隐道危行则不忍，道亦无灭，身亦无废者何若？”晏子曰：“善哉！问事君乎。婴闻之，执二法裾，则不取也；轻进苟合，则不信也；以易无讳，则速伤也；新始好利，则无敝也；且婴闻养世之君子，从重不为进，从轻不为退，省行而不伐，让利而不夸，陈物而勿专，见象而勿强，道不灭，身不废矣。”

晏子春秋

内篇杂上第五凡三十章

庄公不说晏子晏子坐地讼公而归第一
晏子臣于庄公，公不说，饮酒，令召晏子。晏子至，入门，公令乐人奏歌曰：“已哉已哉！寡人不能说也，尔何来为？”晏子入坐，乐人三奏，以后知其为己也。遂起，北面坐地。公曰：“夫子从席，曷为坐地？”晏子对曰：“婴闻讼夫坐地，今婴将与君讼，敢毋坐地乎？婴闻之，众而无义，强而无礼，好勇而恶贤者，祸必及其身，若公者之谓矣。且婴言不用，愿请身去。”遂趋而归，管籥其家者纳之公，财在外者斥之市，曰：“君子有力于民，则进爵禄，不辞富贵；无力于民而旅食，不恶贫贱。”遂徒行而东，耕于海滨。居数年，果有崔杼之难。

庄公不用晏子晏子致邑而退后有崔氏之祸第二
晏子为庄公臣，言大用，每朝，赐爵益邑；俄而不用，每朝，致邑与爵。爵邑尽，退朝而乘，嘳然而叹，终而笑。其仆曰：“何叹笑相从数也？”晏子曰：“吾叹也，哀吾君不免于难；吾笑也，喜吾自得也，吾亦无死矣。”
崔杼果弑庄公，晏子立崔杼之门，从者曰：“死乎？”晏子曰：“独吾君也乎哉？吾死也！”曰：“行乎？”曰：“独吾罪也乎哉？吾亡也！”曰：“归乎？”曰：“吾君死，安归！君民者岂以陵民？社稷是主；臣君者，岂为其口实，社稷是养。故君为社稷死，则死之，为社稷亡，则亡之；若君为己死而为己亡，非其私昵，孰能任之。且人有君而弑之，吾焉得死之？而焉得亡之？将庸何归！”
门启而入。崔子曰：“子何不死？子何不死？”晏子曰：“祸始吾不在也；祸终吾不知也；吾何为死？且吾闻之，以亡为行者，不足以存君；以死为义者，不足以立功。婴岂其婢子也哉，其缢而从之也！”遂袒免，坐，枕君尸而哭，兴，三踊而岀。人谓崔子：“必杀之。”崔子曰：“民之望也，舍之得民。”

崔庆劫齐将军大夫盟晏子不与第三
崔杼既弑荘公而立景公，杼与庆封相之，劫诸将军大夫及显士庶人于太宫之坎上，令无得不盟者。为坛三仞，坎其下，以甲千列环其内外，盟者皆脱剑而入。维晏子不肯，崔杼许之。有敢不盟者，戟拘其颈，剑承其心，令自盟曰：“不与崔庆而与公室者，受其不祥。”言不疾，指不至血者死。所杀七人。
次及晏子，晏子奉杯血，仰天叹曰：“呜呼！崔子为无道，而弑其君，不与公室而与崔庆者，受此不祥。”俛而饮血。崔杼谓晏子曰：“子变子言，则齐国吾与子共之；子不变子言，戟既在脰，剑既在心，维子图之也。”
晏子曰：“劫吾以刃，而失其志，非勇也；回吾以利，而倍其君，非义也。崔子！子独不为夫《诗》乎：《诗》云：‘莫莫葛蔂，施于条枚，恺恺君子，求福不回。’今婴且可以回而求福乎？曲刃钩之，直兵推之，婴不革矣！”
崔杼将杀之，或曰：“不可！子以子之君无道而杀之，今其臣有道之士也，又从而杀之，不可以为教矣。”崔子遂舍之。
晏子曰：“若大夫为大不仁，而为小仁，焉有中乎！”趋出，授绥而乘，其仆将驰，晏子抚其手曰：“徐之，疾不必生，徐不必死，鹿生于野，命悬于厨，婴命有系矣。”按之成节而后去。《诗》云：“彼己之子，舍命不渝。”晏子之谓也。

晏子再治阿而见信景公任以国政第四
景公使晏子为东阿宰，三年，毁闻于国。景公不说，召而免之。晏子谢曰：“婴知婴之过矣，请复治阿，三年而誉必闻于国。”景公不忍，复使治阿，三年而誉闻于国。景公说，召而赏之。景公问其故，对曰：“昔者婴之治阿也，筑蹊径，急门闾之政，而淫民恶之；举俭力孝弟，罚偷窳，而惰民恶之；决狱不避，贵强恶之；左右所求，法则予，非法则否，而左右恶之；事贵人体不过礼，而贵人恶之。是以三邪毁乎外，二谗毁于内，三年而毁闻乎君也。今臣谨更之，不筑蹊径，而缓门闾之政，而淫民说；不举俭力孝弟，不罚偷窳，而惰民说；决狱阿贵强，而贵强说；左右所求言诺，而左右说；事贵人体过礼，而贵人说。是以三邪誉乎外，二谗誉乎内，三年而誉闻于君也。昔者婴之以以当诛者宜赏，今所以当赏者宜诛，是故不敢受。”景公知晏子贤，乃任以国政，三年而齐大兴。

景公恶故人晏子退国乱复召晏子第五
景公与晏子立于曲潢之上，晏子称曰：“衣莫若新，人莫若故。”公曰：“衣之新也，信善矣，人之故，相知情。”晏子归，负载使人辞于公曰：“婴故老耄无能也，请毋服壮者之事。”公自治国，身弱于高、国，百姓大乱。公恐，复召晏子。诸侯忌其威，而高、国服其政，田畴垦辟，蚕桑豢收之处不足，丝蚕于燕，牧马于鲁，共贡入朝。墨子闻之曰：“晏子知道，景公知穷矣。”

齐饥晏子因路寝之役以振民第六
景公之时饥，晏子请为民发粟，公不许，当为路寝之台。晏子令吏重其赁，远其兆，徐其日，而不趋。三年台成而民振，故上说乎游，民足乎食。君子曰：“政则晏子欲发粟与民而已，若使不可得，则依物而偶于政。”

景公欲堕东门之堤晏子谓不可变古第七
景公登东门防，民单服然后上，公曰：“此大伤牛马蹄矣，夫何不下六尺哉？”晏子对曰：“昔者吾先君桓公，明君也，而管仲贤相也。夫以贤相佐明君，而东门防全也。古者不为，殆有为也。蚤岁溜水至，入广门，即下六尺耳，乡者防下六尺，则无齐矣。夫古之重变古常，此之谓也。”

景公怜饥者晏子称治国之本以长其意第八
景公游于寿宫，睹长年负薪者，而有饥色。公悲之，喟然叹曰：“令吏养之！”晏子曰：“臣闻之，乐贤而哀不肖，守国之本也。今君爱老，而恩无所不逮，治国之本也。”公笑，有喜色。晏子曰：“圣王见贤以乐贤，见不肖以哀不肖，今请求老弱之不养，鳏寡之无室者，论而共秩焉。”公曰：“诺。”于是老弱有养，鳏寡有室。

景公探雀鷇鷇弱反之晏子称长幼以贺第九
景公探雀鷇，鷇弱，反之。晏子闻之，不待时而入见景公。公汗出愓然，晏子曰：“君何为者也？”公曰：“吾探雀鷇，鷇弱，故反之。”晏子逡巡北面再拜而贺曰：“吾君有圣王之道矣！”公曰：“寡人探雀鷇，鷇弱，故反之，其当圣人之道者何也？”晏子对曰：“君探雀鷇，鷇弱，反之，是长幼也。吾君仁爱，曾禽兽之加焉，而况于人乎！此圣王之道也。”

景公睹乞儿于途晏子讽公使养第十
景公睹婴儿有乞于途者，公曰：“是无归矣！”晏子对曰：“君存，何为无归？使吏养之，可立而以闻。”

景公惭刖跪之辱不朝晏子称直请赏之第十一
景公正昼，被发，乘六马，御妇人以出正闺，刖跪击其马而反之，曰：“尔非吾君也。”公惭而不朝。晏子睹裔款而问曰：“君何故不朝？”对曰：“昔者君正昼，被发，乘六马，御妇人以出正闺，刖跪击其马而反之，曰：‘尔非吾君也。’公惭而出反，不果出，是以不朝。”晏子入见。景公曰：“昔者寡人有罪，被发，乘六马，以出正闺，刖跪者击马而反之，曰：‘尔非吾君也。’寡人以天子大夫之赐，得百姓以守宗庙，今见戮于刖跪，以辱社稷，吾犹可以齐于诸侯乎？”
晏子对曰：“君勿恶焉，臣闻下无直辞，上有隐君，民多讳言，君有骄行。古者明君在上，下多直辞；君上好善，民无讳言。今君有失行，刖跪以辞禁之，是君之福也，故臣来庆。请赏之，以明君之好善；礼之，以明君之受谏。”公笑曰：“可乎？”晏子曰：“可。”于是令刖跪倍资无征，时朝无事也。

景公夜从晏子饮晏子称不敢与第十二
景公饮酒，夜移于晏子，前驱款门曰：“君至！”晏子被元端，立于门曰：“诸侯得微有故乎？以家得微有事乎？君何为非时而夜辱？”公曰：“酒醴之味，金石之声，愿与夫子乐之。”晏子对曰：“夫布荐席，陈簠簋者，有人，臣不敢与焉。”
公曰：“移于司马穰苴之家。”前驱款门，曰：“君至。”穰苴介胄操戈立于门曰：“诸侯得微有兵乎？大臣得微有叛者乎？君何为非时而夜辱？”公曰：“酒醴之味，金石之声，愿与将军乐之。”穰苴对曰：“夫布荐席，陈簠簋者，有人，臣不敢与焉。”
公曰：“移于梁丘据之家。”前驱款门，曰：“君至！”梁丘据左操瑟，右挈竽，行歌而去。公曰：“乐哉！今夕吾饮也。微此二子者，何以治吾国；微此一臣者，何以乐吾身。”
君子曰：“圣贤之君，皆有益友，无偷乐之臣，景公弗能及，故两用之，仅得不亡。”

景公使进食与裘晏子对以社稷臣第十三
晏子侍于景公，朝寒，公曰：“请进暖食。”晏子对曰：“婴非君奉馈之臣也，敢辞。”公曰：“请进服裘。”对曰：“婴非君茵席之臣也，敢辞。”公曰：“然夫子之于寡人何为者也？”对曰：“婴，社稷之臣也。”公曰：“何谓社稷之臣？”对曰：“夫社稷之臣，能立社稷，别上下之义，使当其理；制百官之序，使得其宜；作为辞令，可分布于四方。”自是之后，君不以礼，不见晏子。

晏子饮景公止家老敛欲与民共乐第十四
晏子饮景公酒，令器必新，家老曰：“财不足，请敛于氓。”晏子曰：“止！夫乐者，上下同之。故天子与天下，诸侯与境内，大夫以下各与其僚，无有独乐。今上乐其乐，下伤其费，是独乐者也，不可！”

晏子饮景公酒公呼具火晏子称诗以辞第十五
晏子饮景公酒，日暮，公呼具火，晏子辞曰：“《诗》云：‘侧弁之俄’，言失德也。‘屡舞傞傞’，言失容也。‘既醉以酒，既饱以德，既醉而出，并受其福’，宾主之礼也。‘醉而不出，是谓伐徳’，宾之罪也。婴已卜其日，未卜其夜。”公曰：“善。”举酒祭之，再拜而出。曰：“岂过我哉，吾托国于晏子也。以其家货养寡人，不欲其淫侈也，而况与寡人谋国乎！”

晋欲攻齐使人往观晏子以礼侍而折其谋第十六
晋平公欲伐齐，使范昭往观焉。景公觞之，饮酒酣，范昭曰：“请君之弃樽。”公曰：“酌寡人之樽，进之于客。”范昭已饮，晏子曰：“撤樽，更之。”樽觯具矣，范昭佯醉，不说而起舞，谓太师曰：“能为我调成周之乐乎？吾为子舞之。”太师曰：“冥臣不习。”范昭趋而出，景公谓晏子曰：“晋，大国也，使人来将观吾政，今子怒大国之使者，将奈何？”晏子曰：“夫范昭之为人也，非陋而不知礼也，且欲试吾君臣，故绝之也。”景公为太师曰：“子何以不为客调成周之乐乎？”太师对曰：“夫成周之乐，天子之乐也，调之，必人主舞之。今范昭人臣，欲舞天子之乐，臣故不为也。”范昭归以报平公曰：“齐未可伐也。臣欲试其君，而晏子识之；臣欲犯其礼，而太师知之。”仲尼闻之曰：“夫不出于尊俎之间，而知千里之外，其晏子之谓也。可谓折冲矣！而太师其与焉。”

景公问东门无泽年榖而对以冰晏子请罢伐鲁第十七
景公伐鲁，傅许，得东门无泽，公问焉：“鲁之年榖何如？”对曰：“阴水厥，阳冰厚五寸。”不知，以吿晏子。晏子对曰：“君子也。问年谷而对以冰，礼也。阴水厥，阳冰厚五寸者，寒温节，节则刑政平，平则上下和，和则年谷熟，年充众和而伐之，臣恐罢民弊兵，不成君之意。请礼鲁以息吾怨，遣其执，以明吾德。”公曰：“善。”乃不伐鲁。

景公使晏子予鲁地而鲁使不尽受第十八
景公予鲁君地，山阴数百社，使晏子致之，鲁使子叔昭伯受地，不尽受也。晏子曰：“寡君献地，忠廉也，曷为不尽受？”子叔昭伯曰：“臣受命于君曰：‘诸侯相见，交让，争处其卑，礼之文也；交委多，争受少，行之实也。礼成文于前，行成章于后，交之所以长久也。’且吾闻君子不尽人之欢，不竭人之忠，吾是以不尽受也。”晏子归报公，公喜笑曰：“鲁君犹若是乎。”晏子曰：“臣闻大国贪于名，小国贪于实，此诸侯之通患也。今鲁处卑而不贪乎尊，辞实而不贪乎多，行廉不为苟得，道义不为苟合，不尽人之欢，不竭人之忠，以全其交，君之道义，殊于世俗，国免于公患。”公曰：“寡人说鲁君，故予之地，今行果若此，吾将使人贺之。”晏子曰：“不！君以欢予之地，而贺其辞，则交不亲，而地不为德矣。”公曰：“善。”于是重鲁之币，毋比诸侯，厚其礼，毋北宾客。君子于鲁，而后明行廉辞地之可为重名也。

景公游纪得金壶中书晏子因以讽之第十九
景公游于纪，得金壶，乃发视之，中有丹书，曰：“食鱼无反，勿乘驽马。”公曰：“善哉！知若言，食鱼无反，则恶其鱢也；勿乘驽马，恶其取道不远也。”晏子对曰：“不然。食鱼无反，毋尽民力乎！勿乘驽马，则无置不肖于侧乎！”公曰：“纪有书，何以亡也？”晏子对曰：“有以亡也。婴闻之，君子有道，悬之闾，纪有此言，注之壶，不亡何待乎！”

景公贤鲁昭公去国而自悔晏子谓无及已第二十
鲁昭公弃国走齐，齐公问焉，曰：“君何年之少，而弃国之蚤，奚道至于此乎？”昭公对曰：“吾少之时，人多爱我者，吾体不能亲，人多谏我者，吾志不能用；好则内无拂而外无辅，辅拂无一人，谄谀我者甚众。譬之犹秋蓬也，孤其根而美枝叶，秋风一至，根且拔矣。”景公辩其言，以语晏子，曰：“使是人反其国，岂不为古之贤君乎？”晏子对曰：“不然。夫愚者多悔，不肖者自贤，溺者不问坠，迷者不问路。溺而后问坠，迷而后问路，譬之犹临难而遽铸兵，噎而遽掘井，虽速亦无及已。”

晏子使鲁有事已仲尼以为知礼第二十一
晏子使鲁，仲尼命门弟子往观，子贡反，报曰：“孰谓晏子习于礼乎？夫《礼》曰：‘登阶不历，堂上不趋，授玉不跪。’今晏子皆反此，孰谓晏子习于礼者？”
晏子既已有事于鲁君，退见仲尼，仲尼曰：“夫礼，登阶不历，堂上不趋，授玉不跪。夫子反此乎？”晏子曰：“婴闻两槛之间，君臣有位焉，君行其一，臣行其二，君之来速，是以登阶历堂上趋以及位也。君授玉卑，故跪以下之，且吾闻之，大者不逾闲，小者出入可也。”晏子出，仲尼送之以宾客之礼，不计之义，维晏子为能行之。

晏子之鲁进食有豚亡二肩不求其人第二十二
晏子之鲁，朝食进馈膳，有豚焉。晏子曰：“去其二肩。”昼者进膳，则豚肩不具。侍者曰：“膳豚肩亡。”晏子曰：“释之矣。”侍者曰：“我能得其人。”晏子曰：“止。吾闻之，量功而不量力，则民尽；藏余不分，则民盗。子教我所以改之，无教我求其人也。”

曾子将行晏子送之而赠以善言第二十三
曾子将行，晏子送之曰：“君子赠人以轩，不若以言。吾请以言之以轩乎？”曾子曰：“请以言。”晏子曰：“今夫车轮，山之直木也，良匠揉之，其圆中规，虽有槁暴，不复嬴矣。故君子慎隐揉。和氏之璧，井里之困也，良工修之，则为存国之宝，故君子慎所修。今夫兰本，三年而成，湛之苦酒，则君子不近，庶人不佩；湛之縻醢，而贾匹马矣。非兰本美也，所湛然也。愿子之必求所湛。婴闻之，君子居必择邻，游必就士，择居所以求士，求士所以避患也。婴闻汨常移质，习俗移性，不可不慎也。”

晏子之晋睹齐累越石父解左骖赎之与归第二十四
晏子之晋，至中牟，睹敝冠反裘负刍，息于途侧者，以为君子也。使人问焉，曰：“子何为者也？”对曰：“我越石父者也。”晏子曰：“何为至此？”曰：“吾为人臣，仆于中牟，见使将归。”晏子曰：“何为为仆？”对曰：“不免冻饿之切吾身，是以为仆也。”晏子曰：“为仆几何！”对曰：“三年矣。”晏子曰：“可得赎乎？”对曰：“可。”遂解左骖以赠之，因载而与之俱归。至舍，不辞而入，越石父怒而请绝。晏子使人应之曰：“吾未尝得交夫子也，子为仆三年，吾乃今日睹而赎之，吾于子尚未可乎？子何绝我之暴也。”越石父对之曰：“臣闻之，士者诎乎不知己，而申乎知己，故君子不以功轻人之身，不为彼功诎身之理。吾三年为人臣仆，而莫吾知也。今子赎我，吾以子为知我矣：向者子乘，不我辞也，吾以子为忘；今又不辞而入，是与臣我者同矣。我犹且为臣，请鬻于世。”晏子出，见之曰：“向者见客之容，而今也见客之意。婴闻之，省行者不引其过，察实者不讥其辞，婴可以辞而无弃乎！婴诚革之。”乃令粪洒改席，尊醮而礼之。越石父曰：“吾闻之，至恭不修途，尊礼不受摈。夫子礼之，仆不敢当也。”晏子遂以为上客。君子曰：“俗人之有功则徳，德则骄，晏子有功，免人于厄，而反诎下之，其去俗亦远矣。此全功之道也。”

晏子之御感妻言而自抑损晏子荐以为大夫第二十五
晏子为齐相，出，其御之妻从门间而窥，其夫为相御，拥大盖，策驷马，意气扬扬，甚自得也。既而归，其妻请去。夫问其故，妻曰：“晏子长不满六尺，相齐国，名显诸侯。今者妾观其出，志念深矣，常有以自下者。今子长八尺，乃为人仆御；然子之意，自以为足，妾是以求去也。”其后，夫自抑损，晏子怪而问之，御以实对，晏子荐以为大夫。

泯子午见晏子晏子恨不尽其意第二十六
燕之游士，有泯子午者，南见晏子于齐，言有文章，术有条理，巨可以补国，细可以益晏子者，三百篇。睹晏子，恐慎而不能言。晏子假之以悲色，开之以礼颜，然后能尽其复也。客退，晏子直席而坐，废朝移时。在侧者曰：“向者燕客侍，夫子胡为忧也？”晏子曰：“燕，万乘之国也；齐，千里之途也。泯子午以万乘之国为不足说，以千里之途为不足远，则是千万人之上也。且犹不能殚其言于我，况乎齐人之怀善而死者乎！吾所以不得睹者，岂不多矣！然吾失此，何之有也。”

晏子乞北郭骚米以养母骚杀身以明晏子之贤第二十七
齐有北郭骚者，结罘罔，捆蒲苇，织履，以养其母，犹不足，踵门见晏子曰：“窃说先生之义，愿乞所以养母者。”晏子使人分仓粟府金而遗之，辞金受粟。有间，晏子见疑于景公，出奔，过北郭骚之门而辞。北郭骚沐浴而见晏子曰：“夫子将焉适？”晏子曰：“见疑于齐君，将出奔。”北郭骚曰：“夫子勉之矣！”晏子上车太息而叹曰：“婴之亡岂不宜哉！亦不知士甚矣。”晏子行，北郭子召其友而告之曰：“吾说晏子之义，而尝乞所以养母者焉。吾闻之，养其亲者身伉其难，今晏子见疑，吾将以身死白之。”著衣冠，令其友操剑，奉笥而从，造于君庭，求复者曰：“晏子，天下之贤者也，今去齐国，齐必侵矣。方见国之必侵，不若死，请以头托白晏子也。”因谓其友曰：“盛吾头于笥中，奉以托。”退而自刎。其友因奉托而谓复者曰：“此北郭子为国故死，吾将为北郭子死。”又退而又自刎。景公闻之，大骇，乘驲而自追晏子，及之国郊，请而反之。晏子不得已而反，闻北郭子之以死白己也，太息而叹曰：“婴之亡，岂不宜哉！亦愈不知士甚矣。”

景公欲见高纠晏子辞以禄仕之臣第二十八
景公问晏子曰：“吾闻高纠与夫子游，寡人请见之。”晏子对曰：“臣闻之，为地战者，不能成其王；为禄仕者，不能正其君。高纠与婴为兄弟久矣，未尝干婴之行，特禄之臣也，何足以补君乎！”

高纠治晏子家不得其俗乃逐之第二十九
高纠事晏子而见逐，高纠曰：“臣事夫子三年，无得，而卒见逐，其说何也？”晏子曰：“婴之家俗有三，而子无一焉。”纠曰：“可得闻乎？”晏子曰：“婴之家俗，间处从容不谈议，则疏；出不相扬美，入不相削行，则不与；通国事无论，骄士慢知者，则不朝也。此三者，婴之家俗，今子是无一焉。故婴非特食馈之长也，是以辞。”

晏子居丧逊畣家老仲尼善之第三十
晏子居晏桓子之丧，粗衰，斩，苴绖带，杖，菅屦，食粥，居倚庐，寝苫，枕草。其家老曰：“非大夫丧父之礼也。”晏子曰：“唯卿为大夫。”曾子以闻孔子，孔子曰：“晏子可谓能远害矣。不以己之是驳人之非，逊辞以避咎，义也夫。”


晏子春秋内篇杂下第六凡三十章

灵公禁妇人为丈夫饰不止晏子请先内勿服第一
灵公好妇人而丈夫饰者，国人尽服之，公使吏禁之，曰：“女子而男子饰者，裂其衣，断其带。”裂衣断带相望，而不止。晏子见，公问曰：“寡人使吏禁女子而男子饰，裂断其衣带，相望而不止者何也？”晏子对曰：“君使服之于内，而禁之于外，犹悬牛首于门，而卖马肉于内也。公何以不使内勿服，则外莫敢为也。”公曰：“善。”使内勿服，逾月，而国莫之服。

齐人好毂击晏子绐以不祥而禁之第二
齐人甚好毂击，相犯以为乐，禁之不止。晏子患之，乃为新车良马，出与人相犯也，曰：“毂击者不祥，臣其祭祀不顺，居处不敬乎？”下车而弃去之，然后国人乃不为。故曰：“禁之以制，而身不先行，民不能止。故化其心，莫若教也。”

景公梦五丈夫称无辜晏子知其冤第三
景公畋于梧丘，夜犹早，公姑坐睡，而梦有五丈夫北面韦庐，称无罪焉。公觉，召晏子而告其所梦。公曰：“我其尝杀不辜，诛无罪耶？”晏子对曰：“昔者先君灵公畋，五丈夫罟而骇兽，故杀之，断其头而葬之。命曰：‘五丈夫之丘’，此其地耶？”公令人掘而求之，则五头同穴而存焉。公曰：“嘻！”令吏葬之。国人不知其梦也，曰：“君悯白骨，而况于生者乎，不遗余力矣，不释余知矣。”故曰：“君子之为善易矣。”

柏常骞禳枭死将为景公请寿晏子识其妄第四
景公为路寝之台，成，而不踊焉。柏常骞曰：“君为台甚急，台成，君何为而不踊焉？”公曰：“然！有枭昔者鸣，声无不为也，吾恶之甚，是以不踊焉。”
柏常骞曰：“臣请禳而去。”公曰：“何具？”对曰：“筑新室，为置白茅。”公使为室，成，置白茅焉。柏常骞夜用事。明日问公曰：“今昔闻鸮声乎？”公曰：“一鸣而不复闻。”使人往视之，鸮当陛，布翌，伏地而死。公曰：“子之道若此其明，亦能益寡人之寿乎？”对曰：“能。”公曰：“能益几何？”对曰：“天子九，诸侯七，大夫五。”公曰：“子亦有征兆之见乎？”对曰：“得寿，地且动。”公喜，令百官趋具骞之所求。
柏常骞出，遭晏子于途，拜马前，骞辞曰：“为禳君鸮而杀之，君谓骞曰：‘子之道若此其明也，亦能益寡人寿乎？’骞曰：‘能。’今且大祭，为君请寿，故将往，以闻。”
晏子曰：“嘻！亦善能为君请寿也。虽然，吾闻之，维以政与德而顺乎神，为可以益寿，今徒祭，可以益寿乎？以则福兆有见乎？”对曰：“得寿，地将动。”晏子曰：“骞，昔吾见维星绝，枢星散，地其动，汝以是乎？”柏常骞俯有间，抑而对曰：“然。”晏子曰：“为之无益，不为无损也。汝薄敛，毋费民，且无令君知之。”

景公成柏寝而师开言室夕晏子辨其所以然第五
景公新成柏寝之台，使师开鼓琴，师开左抚宫，右弹商，曰：“室夕。”公曰：“何以知之？”师开对曰：“东方之声薄，西方之声扬。”公召大匠曰：“室何为夕？”大匠曰：“立室以宫矩为之。”于是召司空曰：“立宫何为夕？”司空曰：“立宫以城矩为之。”明日，晏子朝公，公曰：“先君太公以营丘之封，立城，曷为夕？”晏子对曰：“古之立国者，南望南斗，北戴枢星，彼安有朝夕哉！然而以今之夕者，周之建国，国之西方，以尊周也。”公蹴然曰：“古之臣乎！”

景公病水梦与日斗晏子教占梦者以对第六
景公病水，卧十数日，夜梦与二日斗，不胜。晏子朝，公曰：“夕者梦与二日斗，而寡人不胜，我其死乎？”晏子对曰：“请召占梦者。”出于闺，使人以车迎占梦者。至，曰：“曷为见召？”晏子曰：“夜者，公梦二日与公斗，不胜。公曰：‘寡人死乎？’故请君占梦，是所为也。”占梦者曰：“请反具书。”晏子曰：“毋反书，公所病者，阴也，日者，阳也。一阴不胜二阳，故病将已。以是对。”占梦者入，公曰：“寡人梦与二日斗而不胜，寡人死乎？”占梦者对曰：“公之所病，阴也，日者，阳也。一阴不胜二阳，公病将已。”居三日，公病大愈，公且赐占梦者。占梦者曰：“此非臣之力，晏子教臣也。”公召晏子，且赐之。晏子曰：“占梦者以占之言对，故有益也。使臣言之，则不信矣。此占梦之力也，臣无功焉。”公两赐之，曰：“以晏子不夺人之功，以占梦者不蔽人之能。”

景公病疡晏子抚而对之乃知群臣之野第七
景公病疽在背，高子、国子请。公曰：“职当抚疡。”高子进而抚疡，公曰：“热乎？”曰：“热。”“热何如？”曰：“如火。”“其色何如？”曰：“如未熟李。”“大小何如？”曰：“如豆。”“堕者何如？”曰：“如屦辨。”二子者出，晏子请见。公曰：“寡人有病，不能胜衣冠以出见夫子，夫子其辱视寡人乎？”晏子入，呼宰人具盥，御者具巾，刷手温之，发席傅荐，跪请抚疡。公曰：“其热何如？”曰：“如日。”“其色何如？”曰：“如苍玉。”“大小何如？”曰：“如璧。”“其堕者何如？”曰：“如珪。”晏子出，公曰：“吾不见君子，不知野人之拙也。”

晏子使吴吴王命傧者称天子晏子详惑第八
晏子使吴，吴王谓行人曰：“吾闻晏婴，盖北方辩于辞、习于礼者也。”命傧者曰：“客见则称天子请见。”明日，晏子有事，行人曰：“天子请见。”晏子蹴然。行人又曰：“天子请见。”晏子蹴然。又曰：“天子请见。”晏子蹴然者三，曰：“臣受命弊邑之君，将使于吴王之所，以不敏而迷惑，入于天子之朝，敢问吴王恶乎存？”然后吴王曰：“夫差请见。”见之以诸侯之礼。

晏子使楚楚为小门晏子称使狗国者入狗门第九
晏子使楚，以晏子短，楚人为小门于大门之侧而延晏子，晏子不入，曰：“使狗国者，从狗门入；今臣使楚，不当从此门入。”傧者更道从大门入，见楚王。王曰：“齐无人耶？”晏子对曰：“临溜三百闾，张袂成阴，挥汗成雨，比肩继踵而在，何为无人？”王曰：“然则子何为使乎？”晏子对曰：“齐命使，各有所主，其贤者使使贤王，不肖者使使不肖王。婴最不肖，故直使楚矣。”

楚王欲辱晏子指盗者为齐人晏子对以橘第十
晏子将至楚，楚闻之，谓左右曰：“晏婴，齐之习辞者也，今方来，吾欲辱之，何以也？”左右对曰：“为其来也，臣请缚一人，过王而行，王曰：‘何为者也？’对曰：‘齐人也。’王曰：‘何坐？’曰：‘坐盗。’”晏子至，楚王赐晏子酒，酒酣，吏二缚一人诣王，王曰：“缚者曷为者也？”对曰：“齐人也，坐盗。”王视晏子曰：“齐人固善盗乎？”晏子避席对曰：“婴闻之，橘生淮南则为橘，生于淮北则为枳，叶徒相似，其实味不同。所以然者何？水土异也。今民生长于齐不盗，入楚则盗，得无楚之水土使民善盗耶？”王笑曰：“圣人非所与熙也，寡人反取病焉。”

楚王飨晏子进橘置削晏子不剖而食第十一
景公使晏子于楚，楚王进橘，置削，晏子不剖而并食之，楚王曰：“当去剖。”晏子对曰：“臣闻之，赐人主之前者，瓜桃不削，橘柚不剖。今者万乘无教今，臣故不敢剖，不然，臣非不知也。”

晏子布衣栈车而朝田桓子侍景公饮酒请浮之第十二
景公饮酒，田桓子侍，望见晏子，而复于公曰：“请浮晏子。”公曰：“何故也？”无宇对曰：“晏子衣缁布之衣，麋鹿之裘，栈轸之车，而驾驽马以朝，是隐君之赐也。”公曰：“诺。”晏子坐，酌者奉觞进之，曰：“君命浮子。”晏子曰：“何故也？”田桓子曰：“君赐之卿位以尊其身，宠之百万以富其家，群臣其爵莫尊于子，禄莫重于子，今子衣缁布之衣，麋鹿之裘，栈轸之车，而驾驽马以朝，是则隐君之赐也，故浮子。”晏子避席曰：“请饮而后辞乎，其辞而后饮乎？”公曰：“辞然后饮。”晏子曰：“君之赐卿位以尊其身，婴非敢为显受也，为行君令也；宠以百万以富其家，婴非敢为富受也，为通君赐也。臣闻古之贤臣，有受厚赐，而不顾其国族，则过之；临事守职，不胜其任，则过之。君之内隶，臣之父兄，若有离散，在于野鄙，此臣之罪也，君之外隶，臣之所职，若有播亡，在于四方，此臣之罪也；兵革之不完备，战车之不修，此臣之罪也。若夫弊车驽马以朝，意者非臣之罪乎？且臣以君之赐，父之党无不乘车者，母之党无不足于衣食者，妻之党无冻馁者，国之闲士待臣而后举火者数百家。如此者，为彰君赐乎，为隐君赐乎？”公曰：“善！为我浮无宇也。”

田无宇请求四方之学士晏子谓君子难得第十三
田桓子见晏子独立于墙阴，曰：“子何为独立而不忧？何不求四乡之学士可者而与坐？”晏子曰：“共立似君子，出言而非也。婴恶得学士之可者而与之坐？且君子之难得也，若美山然，名山既多矣，松柏既茂矣，望之相相然，尽目力不知厌，而世有所美焉，固欲登彼相相之上，仡仡然不知厌。小人者与此异，若部娄之未登，善，登之无蹊，维有楚棘而已；远望无见也，俛就则伤婴，恶能无独立焉？且人何忧，静处远虑，见岁若月，学问不厌，不知老之将至，安用从酒！”田桓子曰：“何谓从酒？”晏子曰：“无客而饮，谓之从酒。今若子者，昼夜守尊，谓之从酒也。”

田无宇胜栾氏高氏欲分其家晏子使致之公第十四
栾氏、高氏欲逐田氏、鲍氏，田氏、鲍氏先知而遂攻之。高强曰：“先得君，田、鲍安往？”遂攻虎门。二家召晏子，晏子无所从也。从者曰：“何为不助田、鲍？”晏子曰：“何善焉，其助之也？”“何为不助栾、高？”曰：“庸愈于彼乎？”开门，公召而入。栾、高不胜而出，田桓子欲分其家，以告晏子。晏子曰：“不可！君不能饬法，而群臣专制，乱之本也。今又欲分其家，利其货，是非制也。子必致之公。且婴闻之，廉者，政之本也；让者，德之主也。栾、高不让，以至此祸，可毋慎乎！廉之谓公正，让之谓保德，凡有血气者，皆有争心，怨利生孽，维义可以为长存。且分争者不胜其祸，辞让者不失其福，子必勿取。”桓子曰：“善。”尽致之公，而请老于剧。

子尾疑晏子不受庆氏之邑晏子谓足欲则亡第十五
庆氏亡，分其邑，与晏子邶殿，其鄙六十，晏子勿受。子尾曰：“富者，人之所欲也，何独弗欲？”晏子对曰：“庆氏之邑足欲，故亡。吾邑不足欲也，益之以邶殿，乃足欲，足欲，亡无日矣。在外不得宰吾一邑，不受邶殿，非恶富也，恐失富也。且夫富，如布帛之有幅焉，为之制度，使无迁也，夫生厚而用利，于是乎正德以幅之，使无黜慢，谓之幅利，利过则为败，吾不敢贪多，所谓幅也。”或作：晏子对曰：“先人有言曰：‘无功之赏，不义之富，祸之媒也。’夫离治求富，祸也。庆氏知而不行，是以失之。我非恶富也。谚曰：‘前车覆，后车戒。’吾恐失富，不敢受之也。”

景公禄晏子平阴与槀邑晏子愿行三言以辞第十六
景公禄晏子以平阴与槀邑，反市者十一社。晏子辞曰：“吾君好治宫室，民之力弊矣；又好盘游玩好，以饬女子，民之财竭矣；又好兴师，民之死近矣。弊其力，竭其财，近其死，下之疾其上甚矣！此婴之所为不敢受也。”公曰：“是则可矣。虽然，君子独不欲富与贵乎？”晏子曰：“婴闻为人臣者，先君后身；安国而度家，宗君而处身，曷为独不欲富与贵也！”公曰：“然则曷以禄夫子？”晏子对曰：“君商渔盐，关市讥而不征；耕者十取一焉；弛刑罚，若死者刑，若刑者罚，若罚者免。若此三言者，婴之禄，君之利也。”公曰：“此三言者，寡人无事焉，请以从夫子。”公既行若三言，使人问大国，大国之君曰：“齐安矣。”使人问小国，小国之君曰：“齐不加我矣。”

梁丘据言晏子食肉不足景公割地将封晏子辞第十七
晏子相齐，三年，政平民说。梁丘据见晏子中食，而肉不足，以告景公。旦日，割地将封晏子，晏子辞不受，曰：“富而不骄者，未尝闻之；贪而不恨者，婴是也。所以贫而不恨者，以善为师也。今封，易婴子师，师已轻，封已重矣，请辞。”

景公以晏子食不足致千金而晏子固不受第十八
晏子方食，景公使使者至。分食食之，使者不饱，晏子亦不饱。使者反，言之公，公曰：“嘻！晏子之家，若是其贫也，寡人不知，是寡人之过也。”使吏致千金与市租，请以奉宾客。晏子辞，三致之，终再拜而辞曰：“婴之家不贫。以君之赐，泽覆三族，延及交游，以振百姓，君之赐也厚矣！婴之家不贫也。婴闻之，夫厚取之君，而施之民，是臣代君君民也，忠臣不为也。厚取之君，而不施于民，是为筐箧之藏也，仁人不为也。进取于君，退得罪于士，身死而财迁于它人，是为宰藏也，智者不为也。夫十总之布，一豆之食，足于中免矣。”景公谓晏子曰：“昔吾先君桓公，以书社五百封管仲，不辞而受，子辞之何也？”晏子曰：“婴闻之，圣人千虑，必有一失；愚人千虑，必有一得。意者管仲之失，而婴之得者耶？故再拜而不敢受命。”

景公以晏子衣食弊薄使田无宇致封邑晏子辞第十九
晏子相齐，衣十升之布，脱粟之食，五卯、苔菜而已。左右以告公，公为之封邑，使田无宇致台与无盐。晏子对曰：“昔吾先君太公受之营丘，为地五百里，为世国长，自太公至于公之身，有数十公矣。苟能说其君以取邑，不至公之身，趣齐搏以求升土，不得容足而寓焉。婴闻之，臣有德益禄，无德退禄，恶有不肖父为不肖子为封邑以败其君之政者乎？”遂不受。

田桓子疑晏子何以辞邑晏子答以君子之事也第二十
景公赐晏子邑，晏子辞。田桓子谓晏子曰：“君欢然与子邑，必不受以恨君，何也？”晏子对曰：“婴闻之，节受于上者，宠长于君，俭居处者，名广于外。夫长宠广名，君子之事也。婴独庸能已乎？”

景公欲更晏子宅晏子辞以近市得求讽公省刑第二十一
景公欲更晏子之宅，曰：“子之宅近市湫隘，嚣尘不可以居，请更诸爽垲者。”晏子辞曰：“君之先臣容焉，臣不足以嗣之，于臣侈矣。且小人近市，朝夕得所求，小人之利也。敢烦里旅！”公笑曰：“子近市，识贵贱乎？”对曰：“既窃利之，敢不识乎？”公曰：“何贵何贱？”是时也，公繁于刑，有鬻踊者。故对曰：“踊贵而屦贱。”公愀然改容，公为是省于刑。君子曰：“仁人之言，其利博哉！晏子一言，而齐侯省刑。《诗》曰：‘君子如祉，乱庶遄已。’其是之谓乎。”

景公毁晏子邻以益其宅晏子因陈桓子以辞第二十二
晏子使晋，景公更其宅，反则成矣。既拜，乃毁之，而为里室，皆如其旧，则使宅人反之。且“谚曰：‘非宅是卜，维邻是卜。’二三子先卜邻矣，违卜不祥。君子不犯非礼，小人不犯不祥，古之制也。吾敢违诸乎？”卒复其旧宅，公弗许。因陈桓子以请，乃许之。或作：晏子使鲁，比其反，景公为毁其邻以益其宅。晏子反，闻之，待于郊，使人复于公曰：“臣之贫顽而好大室也，乃通于君。故君大其居，臣之罪大矣。”公曰：“夫子之乡，恶而居小，故为夫子为之。欲夫子居之以慊寡人也。”晏子对曰：“先人有言曰：‘毋卜其居，而卜其邻。舍今得意于君者，慊其居则毋卜已。没氏之先人卜与臣邻吉臣可以废没氏之卜乎。夫大居而逆邻归之心，臣不愿也。请辞。

景公欲为晏子筑室于宫内晏子称是以远之而辞第二十三
景公谓晏子曰：“寡人欲朝夕见，为夫子筑室于闺内，可乎？”晏子对曰：“臣闻之，隐而显，近而结，维至贤耳。如臣者，饰其容止，以待承令，犹恐罪戾也。今君近之，是远之也，请辞。”

景公以晏子妻老且恶欲内爱女晏子再拜以辞第二十四
景公有爱女，请嫁于晏子，公乃往燕晏子之家，饮酒，酣，公见其妻曰：“此子之内子耶？”晏子对曰：“然，是也。”公曰：“嘻！亦老且恶矣。寡人有女少且姣，请以满夫子之宫。”晏子违席而对曰：“乃此则老且恶，婴与之居故矣，故及其少而姣也。且人固以壮托乎老，姣托乎恶，彼尝托，而婴受之矣。君虽有赐，可以使婴倍其托乎？”再拜而辞。

景公以晏子乘弊车驽马使梁丘据遗之三返不受第二十五
晏子朝，乘弊车，驾驽马。景公见之曰：“嘻！夫子之禄寡耶？何乘不任之甚也？”晏子对曰：“赖君之赐，得以寿三族，及国游士，皆得生焉。臣得暖衣饱食，弊车驽马，以奉其身，于臣足矣。”晏子出，公使梁丘据遗之辂车乘马，三返不受，公不说，趣召晏子。晏子至，公曰：“夫子不受，寡人亦不乘。”晏子对曰：“君使臣临百官之吏，臣节其衣服饮食之养，以先国之民，然犹恐其侈糜而不顾其行也。今辂车乘马，君乘之上，而臣亦乘之下，民之无义，侈其衣服饮食而不顾其行者，臣无以禁之。”遂让不受。

景公睹晏子之食菲薄而嗟其贫晏子称有参士之食第二十六
晏子相景公，食脱粟之食，炙三弋、五卯、苔菜耳矣。公闻之，往燕焉，睹晏子之食也。公曰：“嘻！夫子之家如此其贫乎！而寡人不知，寡人之罪也。”晏子对曰：“以世之不足也，免粟之食饱，士之一乞也；炙三弋，士之二乞也；五卯，士之三乞也。婴无倍人之行，而有参士之食，君之赐厚矣！婴之家不贫。”再拜而谢。

梁丘据自患不及晏子晏子勉据以常为常行第二十七
梁丘据谓晏子曰：“吾至死不及夫子矣！”晏子曰：“婴闻之，为者常成，行者常至。婴非有异于人也，常为而不置，常行而不休者，故难及也。”

晏子老辞邑景公不许致车一乘而后止第二十八
晏子相景公，老，辞邑。公曰：“自吾先君定公至今，用世多矣，齐大夫未有老辞邑者矣。今天子独辞之，是毁国之故，弃寡人也。不可！”晏子对曰：“婴闻古之事君者，称身而食，徳厚而受禄，德薄则辞禄。德厚受禄，所以明上也；德薄辞禄，可以洁下也。婴老薄无能，而厚受禄，是掩上之明，污下之行，不可。”公不许，曰：“昔吾先君桓公，有管仲恤劳齐国，身老，赏之以三归，泽及子孙。今夫子亦相寡人，欲为夫子三归，泽至子孙，岂不可哉？”对曰：“昔者管仲事桓公，桓公义高诸侯，德备百姓。今婴事君也，国仅齐于诸侯，怨积乎百姓，婴之罪多矣，而君欲赏之，岂以其不肖父其不肖子厚受赏以伤国民义哉？且夫德薄而禄厚，智惛而家富，是彰污而逆教也，不可。”公不许。晏子出，异日朝，得间而入邑，致车一乘而后止。

晏子病将死妻问所欲言云毋变尔俗第二十九
晏子病，将死，其妻曰：“夫子无欲言乎？”子曰：“吾恐死而俗变，谨视尔家，毋变尔俗也。”

晏子病将死凿楹纳书命子壮示之第三十
晏子病，将死，凿楹纳书焉，谓其妻曰：“楹语也，子壮而示之。”及壮，发书之言曰：“布帛不可穷，穷不可饰；牛马不可穷，穷不可服；士不可穷，穷不可任；国不可穷，穷不可窃也。”

晏子春秋

外篇第七凡二十七章


景公饮酒命晏子去礼晏子谏第一
景公饮酒数日而乐，释衣冠，自鼓缶，谓左右曰：“仁人亦乐是夫？”梁丘据对曰：“仁人之耳目，亦犹人也，夫奚为独不乐此也？”公曰：“趣驾迎晏子。”晏子朝服以至，受觞再拜。公曰：“寡人甚乐此乐，欲与夫子共之，请去礼。”晏子对曰：“君之言过矣！群臣皆欲去礼以事君，婴恐君子之不欲也。今齐国五尺之童子，力皆过婴，又能胜君，然而不敢乱者，畏礼也。上若无礼，无以使其下，下若无礼，无以事其上。夫麋鹿维无礼，故父子同麀，人之所以贵于禽兽者，以有礼也。婴闻之，人君无礼，无以临其邦；大夫无礼，官吏不恭；父子无礼，其家必凶；兄弟无礼，不能久同。《诗》曰：‘人而无礼，胡不遄死。’故礼不可去也。”公曰：“寡人不敏无良，左右淫蛊寡人，以至于此，请杀之。”晏子曰：“左右何罪？君若无礼，则好礼者去，无礼者至；君若好礼，则有礼者至，无礼者去。”公曰：“善。请易衣革冠，更受命。”晏子避走，立乎门外。公令人粪洒改席，召衣冠以迎晏子。晏子入门，三让，升阶，用三献焉；嗛酒尝膳，再拜，告餍而出，公下拜，送之门，反，命撤酒去乐，曰：“吾以彰晏子之教也。”此章与“景公酒酣愿无为礼晏子谏”大旨同，但辞有详略尔，故着于此篇。

景公置酒泰山四望而泣晏子谏第二
景公置酒于泰山之阳，酒酣，公四望其地，喟然叹，泣数行而下，曰：“寡人将去此堂堂国者而死乎！”左右佐哀而泣者三人，曰：“吾细人也，犹将难死，而况公乎！弃是国也而死，其孰可为乎！”晏子独搏其髀，仰天而大笑曰：“乐哉！今日之饮也。”公怫然怒曰：“寡人有哀，子独大笑，何也？”晏子对曰：“今日见怯君一，谀臣三人，是以大笑。”公曰：“何谓谀怯也？”晏子曰：“夫古之有死也，令后世贤者得之以息，不肖者得之以伏。若使古之王者毋知有死，自昔先君太公至今尚在，而君亦安得此国而哀之？夫盛之有衰，生之有死，天之分也。物有必至，事有常然，古之道也。曷为可悲？至老尚哀死者，怯也；左右助哀者，谀也。怯谀聚居，是故笑之。”公惭而更辞曰：“我非为去国而死哀也。寡人闻之，彗星出，其所向之国君当之，今彗星出而向吾国，我是以悲也。”晏子曰：“君之行义回邪，无德于国，穿池沼，则欲其深以广也；为台榭，则欲其高且大也；赋敛如撝夺，诛僇如仇仇。自是观之，茀又将出。天之变，彗星之出，庸可悲乎！”于是公惧，乃归，寘池沼，废台榭，薄赋敛，缓刑罚，三十七日而彗星亡。此章与“景公登牛山而悲登公阜睹彗星而感”旨同而辞少异尔，故着于此篇。

景公梦见彗星使人占之晏子谏第三
景公梦见彗星。明日，召晏子而问焉：“寡人闻之，有彗星者必有亡国。夜者，寡人梦见彗星，吾欲召占梦者使占之。”晏子对曰：“君居处无节，衣服无度，不听正谏，兴事无已，赋敛无厌，使民如将不胜，万民怼怨，茀星又将见梦，奚独彗星乎！”此章与“景公登公阜见彗星使禳之晏子谏辞”旨同，而此特言梦见为异尔，故着于此篇。

景公问古而无死其乐若何晏子谏第四
景公饮酒乐，公曰：“古而无死，其乐若何？”晏子对曰：“古而无死，则古之乐也，君何得焉？昔爽鸠氏始居此地，季（艹则）因之，有逢伯陵因之，蒲姑氏因之，而后太公因之。古若无死，爽鸠氏之乐，非君所愿也。”此章与“景公谓梁丘据与己和”、“景公使祝史让彗星”皆出于“景公游公阜一日而有三过言但以为章”，而辞少异，皆着于此篇。

景公谓梁丘据与己和晏子谏第五
景公至自畋，晏子侍于遄台，梁丘据造焉。公曰：“维据与我和夫！”晏子对曰：“据亦同也，焉得为和。”公曰：“和与同异乎？”对曰：“异。和如羹焉，水火醯醢盐梅，以烹鱼肉，燀之以薪，宰夫和之，齐之以味，济其不及，以泄其过，君子食之，以平其心。君臣亦然。君所谓可，而有否焉，臣献其否，以成其可；君所谓否，而有可焉，臣献其可，以去其否。是以政平而不干，民对争心，故《诗》曰：‘亦有和羹，既戒且平；奏鬷无言，时靡有争。’先王之济五味，和五声也，以平其心，成其政也。声亦如味：一气、二体、三类、四物、五声、六律、七音、八风、九歌，以相成也；清浊、大小、短长、疾徐、哀乐、刚柔、迟速、高下、出入、周流，以相济也。君子听之，以平其心，心平德和。故《诗》曰：‘德音不瑕。’今据不然，君所谓可，据亦曰可；君所谓否，据亦曰否。若以水济水，谁能食之？若琴瑟之专一，谁能听之？同之不可也如是。”公曰：“善。”

景公使祝史禳彗星晏子谏第六
齐有彗星，景公使祝禳之。晏子谏曰：“无益也，只取诬焉。天道不谄，不二其命，若之何禳之也！且天之有彗，以除秽也。君无秽德，又何禳焉？若德之秽，禳之何损？《诗》云：‘维此文王，小心翼翼，昭事上帝，聿怀多福，厥德不回，以受方国。’君无违德，方国将至，何患于彗？《诗》曰：‘我无所监，夏后及商，用乱之故，民卒流亡。’若徳之回乱，民将流亡，祝史之为，无能补也。”公说，乃止。此章与“景公登公阜见彗星”章旨同，故着于此篇。

景公有疾梁丘据裔款请诛祝史晏子谏第七
景公疥遂痁，期而不瘳。诸侯之宾，问疾者多在。梁丘据、裔款言于公曰：“吾事鬼神，丰于先君有加矣。今君疾病，为诸侯忧，是祝史之罪也。诸侯不知，其谓我不敬，君盍诛于祝固史嚚以辞宾。”公说，告晏子。晏子对曰：“日宋之盟，屈建问范会之德于赵武，赵武曰：‘夫子家事治，言于晋国，竭情无私。其祝史祭祀，陈言不愧；其家事无猜，其祝史不祈。’建以语康王，康王曰：‘神人无怨，宜夫子之光辅五君，以为诸侯主也。’”公曰：“据与款谓寡人能事鬼神，故欲诛于祝史，子称是语何故？”对曰：“若有德之君，外内不废，上下无怨，动无违事，其祝史荐信，无愧心矣。是以鬼神用飨，国受其福，祝史与焉。其所以蕃祉老寿者，为信君使也，其言忠信于鬼神。其适遇淫君，外内颇邪，上下怨疾，动作辟违，以欲厌私，高台深池，撞钟舞女，斩刈民力，输掠其聚，以成其违，不恤后人，暴虐淫纵，肆行非度，无所还忌，不思谤讟，不惮鬼神，神怒民痛，无悛于心。其祝史荐信，是言罪也；其盖失数美，是矫诬也；进退无辞，则虚以求媚，是以鬼神不飨，其国以祸之，祝史与焉。以以天昏孤疾者，为暴君使也，其言僭嫚于鬼神。”
公曰：“然则若之何？”对曰：“不可为也。山林之木，衡鹿守之；泽之萑蒲，舟鲛守之；薮之薪蒸，虞候守之；海之盐蜃，祈望守之。县鄙之人，入从其政；偪介之关，暴征其私；承嗣大夫，强易其贿；布常无艺，征敛无度；宫室日更，淫乐不违；内宠之妾肆夺于市，外宠之臣僭令于鄙；私欲养求，不给则应。民人苦病，夫妇皆诅。祝有益也，诅亦有损，聊摄以东，姑尤以西，其为人也多矣！虽其善祝，岂能胜亿兆人之诅！君若欲诛于祝史，修德而后可。”公说，使有司宽政，毁关去禁，薄敛已责，公疾愈。此章与“景公病久欲诛祝史以谢”事悉旨同，但述辞有首末之异，故着于此篇。

景公见道殣自惭无德晏子谏第八
景公赏赐及后宫，文绣被台榭，菽粟食凫雁；出而见殣，谓晏子曰：“此何为而死？”晏子对曰：“此餧而死。”公曰：“嘻！寡人之无德也甚矣。”对曰：“君之德著而彰，何为无德也？”景公曰：“何谓也？”对曰：“君之徳及后宫与台榭，君之玩物，衣以文绣；君之凫雁，食以菽粟；君之营内自乐，延及后宫之族，何为其无德！顾臣愿有请于君：由君之意，自乐之心，推而与百姓同之，则何殣之有！君不推此，而苟营内好私，使财货偏有所聚，菽粟币帛腐于囷府，惠不遍加于百姓，公心不周乎万国，则桀纣之所以亡也。夫士民之所以叛，由偏之也，君如察臣婴之言，推君之盛德，公布之于天下，则汤武可为也。一殣何足恤哉！”此章与“景公游塞途不恤死胔”辞如相反，而其旨实同，故着于此篇。

景公欲诛断所爱橚者晏子谏第九
景公登箐室而望，见人有断雍门之橚者，公令吏拘之，顾谓晏子：“趣诛之。”晏子默然不对。公曰：“雍门之橚，寡人所甚爱也，此见断之，故使夫子诛之，默然而不应，何也？”晏子对曰：“婴闻之，古者人君出，则辟道十里，非畏也；冕前有旒，恶多所见也；纩纮琉耳，恶多所闻也；大带重半钧，舄履倍重，不欲轻也。刑死之罪，日中之朝，君过之，则赦之。婴未尝闻为人君而自坐其民者也。”公曰：“赦之，无使夫子复言。”此章与“景公欲杀犯槐者”、“景公逐得斩竹”事悉同，但悉辞少异耳，故着于此篇。

景公坐路寝曰谁将有此晏子谏第十一
景公坐于路寝，曰：“美哉其室！将谁有此乎？”晏子对曰：“其田氏乎，田无宇为垾矣。”公曰：“然则奈何？”晏子对曰：“为善者，君上之所劝也，岂可禁哉！夫田氏国门击柝之家，父以托其子，兄以托其弟，于今三世矣。山木如市，不加于山；鱼盐蚌蜃，不加于海；民财为之归。今岁凶饥，蒿种芼敛不半，道路有死人。齐旧四量而豆，豆四而区，区四而釡，釡十而钟。田氏四量，各加一焉。以家量贷，以公量收，则所以籴百姓之死命者泽矣。今公家骄汰，而田氏慈惠，国泽是将焉归？田氏虽无德而施于民。公厚敛而田氏厚施焉。《诗》曰：‘虽无德与汝，式歌且舞。’田氏之施，民歌舞之也，国之归焉，不亦宜乎？”此章与“景公登路寝而叹”、“景公问后世有齐者”、“叔向问齐国之若”辞旨略同而小异，故着于此篇。

景公台成盆成适愿合葬其母晏子谏而许第十一
景公宿于路寝之宫，夜分，闻西方有男子哭者，公悲之。明日朝，问于晏子曰：“寡人夜者闻西方有男子哭者，声甚哀，气甚悲，是奚为者也？寡人哀之。”晏子对曰：“西郭徒居布衣之士盆成适也。父之孝子，兄之顺弟也。又尝为孔子门人。今其母不幸而死，祔柩未葬，家贫，身老，子（■），恐力不能合祔，是以悲也。”公曰：“子为寡人吊之，因问其偏祔何所在？”晏子奉命往吊，而问偏之所在。盆成适再拜，稽首而不起，曰：“偏祔寄于路寝，得为地下之臣，拥札掺笔，给事宫殿中右陛之下，愿以某日送，未得君之意也。穷困无以图之，布唇枯舌，焦心热中，今君不辱而临之，愿君图之。”晏子曰：“然。此人之甚重者也，而恐君不许也。”盆成适蹶然曰：“凡在君耳！且臣闻之，越王好勇，其民轻死；楚灵王好细腰，其朝多饿死人。子胥忠其君，故天下皆愿得以为子。今为人子臣，而离散其亲戚，孝乎哉？足以为臣乎？若此而得祔，是生臣而安死母也；若此而不得，则臣请挽尸车而寄之于国门外宇■之下，身不敢饮食，拥辕执辂，木乾鸟栖，袒肉暴骸，以望君悯之。贱臣虽愚，窃意明君哀而不忍也。”
晏子入，复乎公，公忿然作色而怒曰：“子何必患若言，而教寡人乎？”晏子对曰：“婴闻之，忠不避危，爱无恶言。且婴固以难之矣。今君营处为游观，既夺人有，又禁其葬，非仁也；肆心傲听，不恤民忧，非义也。若何勿听？”因道盆成适之辞。公喟然太息曰：“悲乎哉！子勿复言。”乃使男子袒免，女子发笄者以数百，为开凶门，以迎盆成适。适脱衰绖，冠条缨，墨缘，以见乎公。公曰：“吾闻之，五子不满隅，一子可满朝，非乃子耶！”盆成适于是临事不敢哭，奉事以礼，毕，出门，以后举声焉。此章与“于何请合葬”正同而辞少异，故着于此篇。

景公筑长庲台晏子舞而谏第十二
景公筑长庲之台，晏子侍坐。觞三行，晏子起舞曰：“岁已暮矣，而禾不获，忽忽矣若之何！岁已寒矣，而役不罢，惙惙矣如之何！”舞三，而涕下沾襟。景公惭焉，为之罢长庲之役。此章与“景公为长庲欲美之”、“景公冬起大台之役”辞旨同而小异，故着于此篇。

景公使烛邹主鸟而亡之公怒将加诛晏子谏第十三
景公好弋，使烛邹主鸟而亡之，公怒，诏吏杀之。晏子曰：“烛邹有罪三，请数之以其罪而杀之。”公曰：“可。”于是召而数之公前，曰：“烛邹！汝为吾君主鸟而亡之，是罪一也；使吾君以鸟之故杀人，是罪二也；使诸侯闻之，以吾君重鸟以轻士，是罪三也。”数烛邹罪已毕，请杀之。公曰：“勿杀！寡人闻命矣。”此章与“景公欲诛野人”、“景公欲杀圉人”章旨同而辞少异，故着于此篇。

景公问治国之患晏子对以佞人谗夫在君侧第十四
景公问晏子曰：“治国之患亦有常乎？”对曰：“佞人谗夫之在君侧者，好恶良臣，而行与小人，此国之长患也。”公曰：“谗佞之人，则诚不善矣，虽然，则奚曾为国常患乎？”晏子曰：“君以为耳目而好缪事，则是君之耳目缪也。夫上乱君之耳目，下使群臣皆失其职，岂不诚足患哉！”公曰：“如是乎！寡人将去之。”晏子曰：“公不能去也。”公忿然作色不说，曰：“夫子何小寡人甚也！”对曰：“臣何敢槁也！夫能自周于君者，才能皆非常也。夫藏大不诚于中者，必谨小诚于外，以成其大不诚。入则求君之嗜欲能顺之，公怨良臣，则具其往失而益之；出则行威以取富。夫何密近，不为大利变，而务与君至义者也？此难得其知也。”公曰：“然则先圣奈何？”对曰：“先圣之治也，审见宾客，听治不留，群臣皆得毕其诚，谗谀安得容其私！”公曰：“然则夫子助寡人止之，寡人亦事勿用。”对曰：“谗夫佞人之在君侧者，若社之有鼠也，谚言有之曰：‘社鼠不可熏去。’谗佞之人，隐君之威以自守也，是难去焉。”此章与“景公问佞人之事若何如”、“景公问治国何患”二章大旨同而辞少异，故着于此篇。

景公问后世孰将践有齐者晏子对以田氏第十五
景公与晏子立曲潢之上，望见齐国，问晏子曰：“后世孰将践有齐国者乎？”晏子对曰：“非贱臣之所敢议也。”公曰：“胡必然也？得者无失，则虞、夏常存矣。”晏子对曰：“臣闻见不足以知之者，智也；先言而后当者，惠也。夫智与惠，君子之事，臣奚足以知之乎！虽然，臣请陈其为政，君强臣弱，政之本也；君唱臣和，教之隆也；刑罚在君，民之纪也。今夫田无宇二世有功于国，而利取分寡，公室兼之，国权专之，君臣易施，而无衰乎！婴闻之，臣富主亡。由是观之，其无宇之后无几，齐国，田氏之国也！婴老不能待公之事，公若即世，政不在公室。”
公曰：“然则奈何？”晏子对曰：“维礼可以已之。其在礼也，家施不及国，民不懈，货不移，工贾不变，士不滥，官不谄，大夫不收公利。”
公曰：“善。今知礼之可以为国也。”对曰：“礼之可以为国也久矣，与天地并立。君令臣忠，父慈子孝，兄爱弟敬，夫和妻柔，姑慈妇听，礼之经也。君令而不违，臣忠而不二，父慈而教，子孝而箴，兄爱而友，弟敬而顺，夫和而义，妻柔而贞，姑慈而从，妇听而婉，礼之质也。”
公曰：“善哉！寡人乃今知礼之尚也。”晏子曰：“夫礼，先王之所以临天下也，以为其民，是故尚之。”此章与“景公坐路寝问谁将有此”、“景公问鲁莒孰先亡”、“田问后世孰有齐国”、“晋叔向问齐国若何之”章答旨同而辞异，故着于此篇。

晏子使吴吴王问君子之行晏子对以不与乱国俱灭第十六
晏子聘于吴，吴王问：“君子之行何如？”晏子对曰：“君顺怀之，政治归之，不怀暴君之禄，不居乱国之位，君子见兆则退，不与乱国俱灭，不与暴君偕亡。”此章与“吴王问可处可去”事旨既同，但辞有详略之异，故着于此篇。

吴王问齐君僈暴君子何容焉晏子对以岂能以道食人第十七
晏子使吴，吴王曰：“寡人得寄僻陋蛮夷之乡，希见教君子之行，请私而无为罪。”晏子蹴然辟位。吴王曰：“吾闻齐君盖贼以僈，野以暴，吾子容焉，何甚也？”晏子遵而对曰：“臣闻之，微事不通，粗事不能者，必劳；大事不得，小事不为者，必贫；大者不能致人，小者不能至人之门者，必困。此臣之所以仕也。如臣者，岂能以道食人者哉！”晏子出，王笑曰：“嗟乎，今日吾讥晏子，訾犹倮而高橛者也。”此章与“景公问天下之所以存亡”、“鲁君问何事回曲之君”二章或事异而辞同，或旨同而辞异，故着于此篇。

司马子期问有不干君不恤民取名者乎晏子对以不仁也第十八
司马子期问晏子曰：“士亦有不干君，不恤民，徒居无为而取名者乎？”晏子对曰：“婴闻之，能足以瞻上益民而不为者，谓之不仁。不仁而取名者，婴未得闻之也。”此章与“叔向问徒处之义”章旨同而有详略之异，故着于此篇。

高子问子事灵公庄公景公皆敬子晏子对以一心第十九
高子问晏子曰：“子事灵公、庄公、景公，皆敬子，三君之心一耶？夫子之心三也？”晏子对曰：“善哉！问事君，婴闻一心可以事百君，三心不可以事一君。故三君之心非一也，而婴之心非三心也。且婴之于灵公也，尽复而不能立之政，所谓仅全其四支以从其君者也。及庄公陈武夫，尚勇力，欲辟胜于邪，而婴不能禁，故退而野处。婴闻之，言不用者，不受其禄，不治其事者，不与其难，吾于庄公行之矣。今之君，轻国而重乐，薄于民而厚于养，藉敛过量，使令过任，而婴不能禁，庸知其能全身以事君乎！”此章与“梁丘据问事三君不同心”、“九子之齐不见晏子”旨同而辞少异，故着于此篇。

晏子再治东阿上计景公迎贺晏子辞第二十
晏子治东阿，三年，景公召而数之曰：“吾以子为可，而使子治东阿，今子治而乱，子退而自察也，寡人将加大诛于子。”晏子对曰：“臣请改道易行而治东阿，三年不治，臣请死之。”景公许。于是明年上计，景公迎而贺之曰：“甚善矣！子之治东阿也。”晏子对曰：“前臣之治东阿也，属托不行，货赂不至，陂池之鱼，以利贫民。当此之时，民无饥，君反以罪臣。今臣后之东阿也，属托行，货赂至，并重赋敛，仓库少内，便事左右，陂池之鱼，入于权宗。当此之时，饥者过半矣，君乃反迎而贺。臣愚不能复治东阿，愿乞骸骨，避贤者之路。”再拜，便僻。景公乃下席而谢之曰：“子强复治东阿，东阿者，子之东阿也，寡人无复与焉。”此章与“晏子再治阿而见信景公任以国政”章旨同而述辞少异，故着于此篇。

太卜绐景公能动地晏子知其妄使卜自晓公第二十一
景公问太卜曰：“汝之道何能？”对曰：“臣能动地。”公召晏子而告之，曰：“寡人问太卜曰：‘汝之道何能？’对曰：‘能动地。’地可动乎？”晏子黙然不对，出，见太卜曰：“昔吾见钩星在四心之间，地其动乎？”太卜曰：“然。”晏子曰：“吾言之，恐子死之也；黙然不对，恐君之惶也。子言，君臣俱得焉。忠于君者，岂必伤人哉！”晏子出，太卜走入见公，曰：“臣非能动地，地固将动也。”陈子阳闻之，曰：“晏子默而不对者，不欲太卜之死也；往见太卜者，恐君之惶也。晏子，仁人也。可谓忠上而惠下也。”章与“柏常骞禳鸟死将为公请寿晏子识其妄”章旨同而辞异，故着于此篇。

有献书谮晏子退耕而国不治复召晏子第二十二
晏子相景公，其论人也，见贤而进之，不同君所欲；见不善则废之，不辟君所爱；行己而无私，直言而无讳。有纳书者曰：“废置不周于君前，谓之专；出言不讳于君前，谓之易。专易之行存，则君臣之道废矣，吾不知晏子之为忠臣也。”公以为然。晏子入朝，公色不说，故晏子归，备载，使人辞曰：“婴故老悖无能，毋敢服壮者事。”辞而不为臣，退而穷处，东耕海滨，堂下生藜藿，门外生荆棘。七年，燕、鲁分争，百姓惛乱，而家无积。公自治国，权轻诸侯，身弱高、国。公恐，复召晏子。晏子至，公一归七年之禄，而家无藏。晏子立，侯诸忌其威，高、国服其政，燕、鲁贡职，小国时朝。晏子没而后衰。此章与“景公恶故人晏子退”章旨同叙事少异，故着于此篇。

晏子使高纠治家三年而未尝弼过逐之第二十三
晏子使高纠治家，三年而辞焉。傧者谏曰：“高纠之事夫子三年，曾无以爵位而逐之，敢请其罪。”晏子曰：“若夫方立之人，维圣人而已。如婴者，仄陋之人也。若夫左婴右婴之人不举，四维将不正，今此子事吾三年，未尝弼吾过也。吾是以辞之。”此章与“景公欲见高纠”章旨同而辞少异，故着于此篇。

景公称桓公之封管仲益晏子邑辞不受第二十四
景公谓晏子曰：“昔吾先君桓公，予管仲狐与榖，其县十七，著之于帛，申之以策，通之诸侯，以为其子孙赏邑。寡人不足以辱而先君，今为夫子赏邑，通之子孙。”晏子辞曰：“昔圣王论功而赏贤，贤者得之，不肖者失之，御德修礼，无有荒怠。今事君而免于罪者，其子孙奚宜与焉？若为齐国大夫者必有赏邑，则齐君何以共其社稷与诸侯币帛？婴请辞。”遂不受。此章与“景公致千金而晏子固不受”、“使田无宇致封邑晏子辞”章，旨悉同而辞少异，故着于此篇。

景公使梁丘据致千金之裘晏子固辞不受第二十五
景公赐晏子狐之白裘，玄豹之茈，其赀千金，使梁丘据致之，晏子辞而不受，三反。公曰：“寡人有此二，将欲服之，今夫子不受，寡人不敢服。与其闭藏之，岂如弊之身乎？”晏子曰：“君就赐，使婴修百官之政，君服之上，而使婴服之于下，不可以为教。”固辞而不受。此章与“景公使梁丘据遗之车马三返不受”章旨同而事少异，故着于此篇。

晏子衣鹿裘以朝景公嗟其贫晏子称有饰第二十六
晏子相景公，布衣鹿裘以朝。公曰：“夫子之家，若此其贫也，是奚衣之恶也！寡人不知，是寡人之罪也。”晏子对曰：“婴闻之，盖顾人而后衣食者，不以贪昧为非；盖顾人而后行者，不以邪辟为累。婴不肖，婴之族又不如婴也，待婴以祀其先人者五百家，婴又得布衣鹿裘而朝，于婴不有饰乎！”再拜而辞。此章与“陈无字请浮晏子”、“景公睹晏子之食而嗟其贫”章旨同而辞少异，故着于此篇。

仲尼称晏子行补三君而不有果君子也第二十七
仲尼曰：“灵公汙，晏子事之以整齐；庄公壮，晏子事之以宣武；景公奢，晏子事之以恭俭；君子也！相三君而善不通下，晏子细人也。”晏子闻之，见仲尼曰：“婴闻君子有讥于婴，是以来见。如婴者，岂能以道食人者哉！婴之宗族待婴而祝其先人者数百家，与齐国之闲士待婴而举火者数百家，臣为此仕者也。如臣者，岂能以道食人者哉！”晏子出，仲尼送之以宾客之礼，再拜其辱。反，命门弟子曰：“救民之姓而不夸，行补三君而不有，晏子果君子也。”此章与“仲尼之齐不见晏子”、“鲁君问何事回曲之君”章旨同而述辞少异，故着于此篇。

晏子春秋

外篇

不合经术者第八凡十八章

仲尼见景公景公欲封之晏子以为不可第一
仲尼之齐，见景公，景公说之，欲封之以尔稽。以告晏子，晏子对曰：“不可。彼浩裾自顺，不可以教下；好乐绥于民，不可使亲治；立命而建事，不可守职。厚葬破民贫国，久丧道哀费日，不可使子民。行之难者在内，而传者无其外，故异于服，勉于容，不可以道众而驯百姓。自大贤之灭，周室之卑也，威仪加多，而民行滋薄；声乐繁充，而世德滋衰。今孔丘盛声乐以侈世，饰弦歌鼓舞以聚徒；繁登降之礼，趋翔之节以观众；博学不可以仪世，劳思不可以补民，兼寿不能殚其教，当年不能究其礼，积财不能瞻其乐。繁饰邪术以营世君，盛为声乐以淫愚其民。其道也，不可以示世；其教也，不可以导民。今欲封之，以移齐国之俗，非所以导众存民也。”公曰：“善。”于是厚其礼而留其封，敬见不问其道，仲尼乃行。此并下五章皆毁诋孔子，殊合经术，故着于此篇。

景公上路寝闻哭声问梁丘据晏子对第二
景公上路寝，闻哭声，曰：“吾若闻哭声，何为者也？”梁丘据对曰：“鲁孔丘之徒鞠语者也。明于礼乐，审于服丧，其母死，葬埋甚厚，服丧三年，哭泣甚疾。”公曰：“岂不可哉！”而色说之。晏子曰：“古者圣人，非不知能繁登降之礼，制规矩之节，行表缀之数以教民，以为烦人留日，故制礼不羡于便事；非不知能扬干戚钟鼓竽瑟以劝众也，以为费财留工，故制乐不羡于和民；非不知能累世殚国以奉死，哭泣处哀以持久也，而不为者，知其无补死者而深害生者，故不以导民。今品人饰礼烦事，羡乐淫民，崇死以害生，三者，圣王之所禁也。贤人不用，德毁流俗，故三邪得行于世。是非贤不肖杂，上妄说邪，故好恶不足以导众。此三者，路世之政，单事之教也。公曷为不察，声受而色说之？”

仲尼见景公景公曰先生奚不见寡人宰乎第三
仲尼游齐，见景公。景公曰：“先生奚不见寡人宰乎？”仲尼对曰：“臣闻晏子事三君而得顺焉，是有三心，所以不见也。”仲尼出，景公以其言告晏子，晏子对曰：“不然！婴为三心，三君为一心故，三君皆欲其以之安，是以婴得顺也。婴闻之，是而非之，非而是之，犹非也。孔丘必据处此一心矣。”

仲尼之齐见景公而不见晏子子贡致问第四
仲尼之齐，见景公而不见晏子。子贡曰：“见君不见其从政者，可乎？”仲尼曰：“吾闻晏子事三君而顺焉，吾疑其为人。”晏子闻之，曰：“婴则齐之世民也，不维其行，不识其过，不能自立也。婴闻之，有幸见爱，无幸见恶，诽誉为类，声响相应，见行而从之者也。婴闻之，以一心事三君者，所以顺焉；以三心事一君者，不顺焉。今未见婴之行，而非其顺也。婴闻之，君子独立不惭于影，独寝不惭于魂。孔子拔树削迹，不自以为辱；穷陈、蔡，不自以为约；非人不得其故，是犹泽人之非斤斧，山人之非网罟也。出之其口，不知其困也。始吾望儒而贵之，今吾望儒而疑之。”仲尼闻之，曰：“语有之：言发于尔，不可止于远也；行存于身，不可掩于众也。吾窃议晏子而不中夫人之过，吾罪几矣！丘闻君子过人以为友，不及人以为师。今丘失言于夫子，讥之，是吾师也。”因宰我而谢焉，然仲尼见之。

景公出田顾问晏子若人之众有孔子乎第五
景公出田，寒，故以为浑，犹顾而问晏子曰：“若人之众，则有孔子焉乎？”晏子对曰：“有孔子，焉则无有？若舜焉则婴不识。”公曰：“孔子之不逮舜为间矣，曷为‘有孔子，焉则无有？若舜焉则婴不识’！”晏子对曰：“是乃孔子之所以不逮舜。孔子行一节者也，处民之中，其过之识，况乎处君之中乎！舜者民处之中，则自齐乎士；处君子之中，则齐乎君子；上与圣人，则固圣人之材也。此乃孔子之所以不逮舜也。”

仲尼相鲁景公患之晏子对以勿忧第六
仲尼相鲁，景公患之，谓晏子曰：“邻国有圣人，敌国之忧也。今孔子相鲁若何？”晏子对曰：“君其勿忧。彼鲁君，弱主也；孔子，圣相也。君不如阴重孔子，设以相齐，孔子强谏而不听，必骄鲁而有齐，君勿纳也。夫绝于鲁，无主于齐，孔子困矣。”居期年，孔子去鲁之齐，景公不纳，故困于陈、蔡之间。此上五章皆毁诋孔子，而此章复称为圣相，设相齐国，孔子似非乎仲之所宜，故着于此篇。

景公问有臣有兄弟而强足恃乎晏子对不足恃第七
景公问晏子曰：“有臣而强，足恃乎？”晏子对曰：“不足恃。”“有兄弟而强，足恃乎？”晏子对曰：“不足恃。”公忿然作色曰：“吾今有恃乎？”晏子对曰：“有臣而强，无甚如汤；有兄弟而强，无甚如桀。汤有弑其君，桀有亡其兄，岂以人为足恃哉，可以无亡也！”此章与“景公问臣并兄弟之强而晏子对以汤桀无以垂训”，故着于此篇。

景公游牛山少乐请晏子一愿第八
景公游于牛山，少乐，公曰：“请晏子一愿。”晏子对曰：“不，婴何愿？”公曰：“晏子一愿。”对曰：“臣愿有君而见畏，有妻而见归，有子而可遗。”公曰：“善乎！晏子之愿；载一愿。”晏子对曰：“臣愿有君而明，有妻而材，家不贫，有良邻。有君而明，日顺婴之行，有妻而材，则使婴不忘；家不贫，则不愠朋友所识；有良邻，则日见君子：婴之愿也。”公曰：“善乎！晏子之愿也。”晏子对曰：“臣愿有君而可辅，有妻而可去，有子而可怒。”公曰：“善乎！晏子之愿也。”此章载晏子之愿如此，无以垂训，故着于此篇。

景公为大钟晏子与仲尼柏常骞知将毁第九
景公为大钟，将悬之。晏子、仲尼、柏常骞三人朝，俱曰：“钟将毁。”冲之，果毁。公召三子者而问之。晏子对曰：“钟大，不祀先君而以燕，非礼，是以曰钟将毁。”仲尼曰：“钟大而悬下，冲之其气下回而下薄，是以曰钟将毁。”柏常骞曰：“今庚申，雷日也，音莫胜于雷，是以曰钟将毁也。”此章与“景公为泰吕成将燕飨晏子谏”章旨同而尤近怪，故着于此篇。

田无宇非晏子有老妻晏子对以去老谓之乱第十
田无宇见晏子独立于闺内，有妇人出于室者，髪斑白，衣缁布之衣而无里裘。田无宇讥之曰：“出于室为何者也？”晏子曰：“婴之家也。”无宇曰：“位为中卿，田七十万，何以老为妻？”对曰：“婴闻之，去老者，谓之乱，纳少者，谓之淫。且夫见色而忘义，处富贵而失伦，谓之逆道。婴可以有淫乱之行，不顾于伦，逆古之道乎？”此章与“景公以晏子妻老欲纳爱女”旨同而事异，田无宇虽至凡品，亦未应以是诮。晏子没，非晏子者将纳其说，见弃妻乎？无以垂训，故着于此篇。

工女欲入身于晏子晏子辞不受第十一
有工女托于晏子之家焉者，曰：“婢妾，东廓之野人也。愿得入身，比数于下陈焉。”晏子曰：“乃今日而后自知吾不肖也！古之为政者，士农工商异居，男女有别而不通，故士无邪行，女无淫事。今仆托国主民，而女欲奔仆，仆必色见而行无廉也。”遂不见。此章与“犯伤槐之令者女求入晏子家”事同而辞略，且无因而至，故着于此篇。

景公欲诛羽人晏子以为法不宜杀第十二
景公盖姣，有羽人视景公僭者。公谓左右曰：“问之，何视寡人之僭也？”羽人对曰：“言亦死，而不言亦死，窃姣公也。”公曰：“合色寡人也？杀之！”晏子不时而入，见曰：“盖闻君有所怒羽人。”公曰：“然。色寡人，故将杀之。”晏子对曰：“婴闻拒欲不道，恶爱不祥，虽使色君，于法不宜杀也。”公曰：“恶然乎！若使沐浴，寡人将使抱背。”此章不典，无以垂训，故着于此篇。

景公谓晏子东海之中有水而赤晏子详对第十三
景公谓晏子曰：“东海之中，有水而赤，其中有枣，华而不实，何也？”晏子对曰：“昔者秦缪公乘龙舟而理天下，以黄布裹烝枣，至东海而捐其布，彼黄布，故水赤：烝枣，故华而不实。”公曰：“吾详问子何为？”对曰：“婴闻之，详问者，亦详对之也。”此并下一章语数俳而义，无所取，故着于此篇。

景公问天下有极大极细晏子对第十四
景公问晏子曰：“天下有极大乎？”晏子对曰：“有。足游浮云，背凌苍天，尾偃天间，跃啄北海，颈尾咳于天地乎！然而漻漻不知六翮之所在。”公曰：“天下有极细乎？”晏子对曰：“有。东海有蛊，巢于蚊睫，再乳再飞，而蚊不为惊。臣婴不知其名，而东海渔者曰焦冥。”

庄公图莒国人扰绐以晏子在乃止第十五
庄公阖门而图莒，国人以为有乱也，皆操长兵而立于闾。公召睢休相而问曰：“寡人阖门而图莒，国人以为有乱，皆摽长兵而立于衢闾，奈何？”休相对曰：“诚无乱而国以为有，则仁人不存。请令于国，言晏子之在也。”公曰：“诺。”以令于国：“孰谓国有乱者，晏子在焉。”以后皆散兵而归。君子曰：“夫行不可不务也。晏子存而民心安，此一曰之所为也，所以见于前信于后者。是以晏子立人臣之位，而安万民之心。”此章特以晏子而绍国人，故着于此篇。

晏子死景公驰哭往哭哀毕而去第十六
景公游于菑，闻晏子死，公乘侈舆服繁驵驱之。而因为迟，下车而趋；知不若车之速，则又乘。比至于国者，四下而趋，行哭而往，伏尸而号，曰：“子大夫日夜责寡人，不遗尺寸，寡人犹且淫泆而不收，怨罪重积于百姓。令天降祸于齐，不加于寡人，而加于夫子，齐国之社稷危矣，百姓将谁告夫。”此并下二章皆晏子殁后，景公追怀之言，故着于此篇。

晏子死景公哭之称莫复陈告吾过第十七
晏子死，景公操玉加于晏子据孙星衍，此脱“尸上”两字而哭之，涕沾襟。章子弦谏曰：“非礼也。”公曰：“安用礼乎？昔者吾与夫子游于公邑之上，一日而三不听寡人，今其孰能然乎！吾失夫子则亡，何礼之有？”免免冠而哭，哀尽而去。

晏子没，左右谀，弦章谏，景公赐之鱼		第十八
晏子没十有七年，景公饮诸大夫酒。公射，出质箭靶，出质，射出的箭未中箭靶。，堂上唱善，若出一口。公作色太息，播舍弃弓矢。弦章入，公曰：“章！自晏子没后，不复闻不善之事。”弦章对曰：“君好之，则臣服之；君嗜之，则臣食之。尺蠖音货，蛾之幼虫。食黄则黄，食苍则苍是也。”公曰：“善。吾不食谄人以言也。”以鱼五十乘赐弦章。章归，鱼车塞途，抚其御之手，曰：“昔者晏子辞党当作赏以正君，故过失不掩之。今诸臣谀以干利，吾若受鱼，是反晏子之义，而顺谄谀之欲。”固辞鱼不受。君子曰：“弦章之廉，晏子之遗行也。”

