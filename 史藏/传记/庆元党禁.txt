
庆元党禁 

《庆元党禁》一巻，不着撰人名氏，《宋史艺文志》亦不着録，惟见《永乐大典》中题曰“沧洲樵叟撰”，葢与绍兴正论均出一人之手。序称淳熈乙巳，则作于宋理宗十八年也。考党禁起于宁宗庆元二年八月，弛于嘉泰二年二月，是书之作葢距弛禁时又四十四年矣。宋代忠邪杂进，党祸相仍，国论喧呶，巳一见于元佑之籍，迨南渡后和议巳成，外忧暂弭，君臣上下熈熈然燕雀处堂，诸儒不鉴前车，又寻覆辙，求名既急，持论弥髙，声气交通，贤奸混糅，浮薄诡激之徒，相率攀援，酿成门户，遂使小人乗其瑕隙，又兴党狱，以中之兰艾同焚，国势驯至于不振。春秋责备贤者，不能以败亡之罪，独诿诸韩侂冑也。且光宁授受之际，赵汝愚等谋及宵人，复处之不得其道，致激成祸变，于谋国尤踈。恭读御题诗章，于揖盗开门再三致意，垂训深切，实为千古定评。讲学之家，不能复以浮词他说解矣。书中所录伪党共五十九人，如杨万里尝以党禁罢官，而頋未入籍，其去取之故，亦颇难解。然其中宋史有传者不及十之三四，其它姓名、官籍，史所失载者，多藉此以考见大畧，于论古亦为有禆。至若薛叔似晚岁改节依附权奸，皇甫斌猥琐梯荣，偾军辱国，侂冑既败之后，又复列名韩党，与张岩许及之诸人并遭贬谪，阴阳反复，不可端倪，而其姓名亦并见此书中，岂非趋附者繁枭鸾并集之一证哉！总之，儒者明体逹用，当务潜修，致逺通方，当求实济，徒博卫道之名，聚徒讲学，未有不水火交争，流毒及于宗社者，东汉不鉴战国之横议，南北部分而东汉亡；北宋不鉴东汉之党锢，洛蜀党分而北宋亡；南宋不鉴元佑之败，伪学禁起而南宋亡；明不鉴庆元之失，东林势盛而明又亡，皆务彼虚名受其实祸，决裂溃覆之后，执门户之见者，犹从而巧为之词，非公论也。张端义《贵耳集》曰：“朝廷大患，最怕攻党，伊川见道之明，不能免焉。淳熈则曰道学，庆元则曰伪党，深思由来，皆非国家之福。”斯言谅矣。谨恭录御题冠此书之端，用昭万年之炯戒，并详着古来党祸之由，俾来者无惑焉。

 

御题庆元党禁

　　宫阃通情侂胄求（庆元初，韩侂胄既専政，用京镗、何澹、刘徳秀、胡纮四人为鹰犬，斥逐异己者，目为伪党。宰执则赵汝愚、留正、王蔺、周必大四人，待制已上则朱熹等十三人，余官则刘光祖等三十一人，武臣皇甫斌等三人，太学生杨宏中等六人，士人则蔡元定、吕祖秦二人，皆贬斥禁锢。及镗、澹等相继罢死，始得追复，而正人之沦亡者已不少矣。侂胄任羣小以攻伪学，终蹈诛殛，自取其罪，然迹其得志之由，则赵汝愚不能辞过。考宁宗之立也，汝愚时知枢密院，求能通意于慈福者。侂胄诡称为太皇太后亲属，汝愚遣入白，乃因内侍闗礼请得入，使谕意汝愚，其论遂定。侂胄由此自谓有定策功，依托肺腑，居中用事，奸焰日炽，甚至窃擅兵权，交通呉曦，几乱国。是汝愚亦因贬谪而殁，宰臣当大事不以正道，顾乃委信佥邪，干求宫掖，冀欲藉以居功，不知适以贻害，开门揖盗谁任其咎哉）汝愚曽是■〈垂夬〉深谋。庆元党祸延邦国，揖盗开门自有由。

 

原序

　　古者，左右前后，罔非正人，所以严其选于近习者，虑至深也。后世论亲贤士，逺小人，必宫中、府中俱为一体，而作奸犯科，付之有司，所以严其法于近习者，虑益逺矣。庆元大臣得君之初，収召羣贤，一新庶政，方将措天下于太平之盛，而宫府之间，近习窃柄，一罅弗窒，万事瓦裂，国家几于危壊而不可救，是则立纪纲、严界限，防微杜渐，在君相可一日不加之意哉！余于庆元党禁而有感焉，因记其首末。淳佑乙巳至日沧洲樵叟序。

 

庆元党禁

　　首末伪党共五十九人。 

　　宰执四人 

　　赵汝愚（右丞相　饶州） 

　　留正（少保观文殿大学士　泉州） 

　　王蔺（观文殿学士知潭州　庐江） 

　　周必大（少传观文殿大学士　吉州） 

　　待制已上十三人 

　　朱熹（焕章阁待制兼侍讲　建宁） 

　　徐谊（权工部侍郎　温州） 

　　彭龟年（吏部侍郎　台州） 

　　陈傅良（中书舍人兼侍读兼直学士院　温州） 

　　薛叔似（权户部侍郎兼枢密都承旨　永嘉） 

　　章颕（权兵部侍郎兼侍讲　婺州） 

　　郑湜（权刑部侍郎　福州） 

　　楼钥（权吏部尚书　眀州） 

　　林大中（吏部侍郎　婺州） 

　　黄由（权礼部尚书　平江） 

　　黄黼（权兵部侍郎　临安） 

　　何异（权礼部侍郎　抚州） 

　　孙逢吉（权吏部侍郎　吉州） 

　　余官三十一人 

　　刘光祖（起居郎兼侍读　蜀） 

　　吕祖俭（太府寺丞　婺州） 

　　叶适（太府少卿总领淮东财赋　温州） 

　　杨芳（秘书郎　汀州） 

　　项安世（校书郎　荆南） 

　　沈有开（起居郎　常州） 

　　曽三聘（知郢州临江军） 

　　游仲鸿（军器监簿　果州） 

　　呉猎（监察御史　潭州） 

　　李祥（国子祭酒　常州） 

　　杨简（国子博士　明州） 

　　赵汝谠（添差监左蔵西库） 

　　赵汝谈（前淮西安抚司干官） 

　　陈岘（校书郎　温州） 

　　范仲黼（著作郎兼权礼部郎官　成都） 

　　汪逵（国子司业　信州） 

　　孙元卿（国子博士） 

　　袁燮（太学博士　眀州） 

　　陈武（国子正　温州） 

　　田澹（宗正丞兼权工部郎官　南劎） 

　　黄度（右正言　绍兴） 

　　詹体仁（太府卿） 

　　蔡幼学（福建提举　温州） 

　　黄灏（浙西提举常平茶盐公事） 

　　周南（池州教授　平江） 

　　呉柔胜（新嘉兴府教授　宣州） 

　　李埴（校书郎　蜀） 

　　王厚之（直显谟阁江东提刑　绍兴） 

　　孟浩（知湖州　袁州） 

　　赵巩（秘阁修撰知扬州） 

　　白炎震（新通判成都府　普州） 

　　武臣三人 

　　皇甫斌（池州都统制） 

　　范仲壬（知金州） 

　　张致逺（江西兵马钤辖　南剑） 

　　太学生六人 

　　杨宏中 

　　周端朝 

　　张衟 

　　林仲鳞 

　　蒋传 

　　徐范 

　　士人二人 

　　蔡元定（编管道州，嘉定三年奉圣旨特赐廸功郎） 

　　吕祖泰（决杖配钦州，嘉定元年奉圣旨特补廸功郎，监潭州南岳庙） 

　　已上并见于当时台谏章疏。

　　秀岩李心传《朝野杂记》所编攻伪学人 

　　京镗（右丞相　洪州） 

　　何澹（枢密　虔州） 

　　刘徳秀（諌议大夫　洪州） 

　　胡纮（御史　处州） 

　　倪思（尚书　湖州） 

　　李沐（正言　湖州） 

　　刘三杰（正言　婺州） 

　　施康年（正言　通州） 

　　姚愈（大谏　平江） 

　　陈贾（兵部侍郎　舒州） 

　　杨大法（侍御　婺州） 

　　张釡（大諌　镇江） 

　　钱象祖（参政　台州） 

　　叶翥（尚书　处州） 

　　许及之（枢宻　温州） 

　　张巗（侍御　扬州） 

　　陈谠（侍郎　兴化军） 

　　傅伯寿（侍郎　泉州） 

　　汪义端（中书舍人　徽州） 

　　高文虎（直院　明州） 

　　张伯垓（察院　秀州） 

　　邓友龙（察院　衡州） 

　　麋师旦（吏部侍郎　平江） 

　　赵善坚 

　　林采（监察御史） 

　　沈继祖（监察御史　兴国） 

　　丁逢（川秦都大　常州） 

　　邵襃（司直　秀州） 

　　王沇（转运使） 

　　钱鍪（衡州守） 

　　余嚞（新州教授　漳州） 

　　赵师召（廸功郎） 

　　张贵谟（处州） 

　　黄抡 

　　郑丙（淳熈间吏部尚书　福州） 

　　林栗（淳熈间兵部尚书　福州） 

　　王淮（淳熈问丞相　婺州） 

　　宁宗皇帝之登极也，丞相赵汝愚时知枢密院，求能通意于慈福者。有知合门事韩侂冑，自诡于太皇太后为亲属，请効力。遣入白，不许。出遇内侍，关礼于门，告之礼，请独入，泣涕固请。太皇许之，命与侂冑复入，使谕意于汝愚，其论遂定。侂冑繇此自谓有定策功，且依托肺腑，出入宫掖，居中用事。时汝愚方收召四方知名之士聚于本朝，海内引领，以观新政，而事已多从中出。初，上在潜邸，闻朱熹名，毎憾不得为本宫讲官。践阼之日，以焕章阁待制召于长沙。熹在先朝累召不至，至辄不留，至是即日上道，惕然以时事为忧，于免牍已寓其意，云：“陛下嗣位之初，方将一新庶政，所宜爱惜名器，不可轻以假人。若使侥幸之门一开，其弊岂可复塞？”未几，内批逐首相留正。熹至上饶，闻之，益有忧色。暨对行宫便殿，首奏陈之有曰：“发号施令，无一不出乎朝廷；进退人才，无一不合乎公论。不为偏听以启私门，则衅孽之萌不得作矣。今日之计，莫大于此。”又再三面言之，又约吏部侍郎彭龟年同请对，白发侂冑之奸。适龟年出，护使客侂冑，益得为计。熹累白汝愚，当以厚赏酬其劳，勿使得预朝政，且有“分界限、立纪纲、防微杜渐、谨不可忽”之语。汝愚方谓其易制不之虞。登闻皷院游仲鸿，汝愚客也，力谏汝愚，不听，而所倚以为腹心谋事者，又皆持禄茍安，无复逺虑。右正言黄度欲论侂胄，谋泄，又以内批斥去。熹不胜愤，遂因讲毕，奏疏极言之，畧曰：“朝廷纪纲所当严，今陛下即位未能旬月，而进退宰执，移易台谏，皆出于陛下之独断；大臣不与谋，给舍不及议，正使实出于陛下之独断，其事悉当于理，亦非治世之体。况中外传闻，皆谓左右或窃其柄，而其所行又未能尽允于公议。此弊不革，臣恐名为独断，而主威不免于下移，欲以求治而反不免于致乱。盖自隆兴以来，已有此患，臣尝再三深为寿皇论之，非独今日之忧也。尚頼寿皇圣性聪眀，更练世事，故于此辈虽以驱使之故，稍可假借，实亦阴有以制之，未至全堕其计。然积习成风，贻患于后，其害有不可胜言者。如陈源、袁佐之流，皆陛下所亲见，奈何又欲袭其迹而蹈之乎？愿陛下深诏左右，勿预朝政，但使朝廷尊严纪纲振肃，而国家有泰山之安，则此等自然不失长久富贵之计。其实有勲劳而所得襃赏未惬众论者，亦诏大臣公议其事，参稽令典，厚报其劳，而凡号令之弛张，人才之进退，则一委之二三大臣，使之反复较量，勿狥己见，酌取公论，奏而行之，批旨宣行，不须奏覆，但未令尚书省施行，先送后省审覆，有不当者，限以当日便行缴驳，如更有疑，则诏大臣与缴驳之官，当晚入朝面议于前，互相论难，择其善者称制临决，则不惟近习不得干预朝权，大臣不得专任己私，而陛下亦得以益明习天下之事，而无所疑于得失之算矣。臣老病之余，寒斋独宿，终夜不寐，忧虑万端，至于孤危之踪，不敢自保，窃恐自今以徃，不获久侍清闲之燕矣。”疏入，侂胄大怒，阴与其党谋去其为首者，则其余去之易尔。所谓首者，盖指熹也。乃于禁中令优人效熹容止为戏，荧惑上听。熹时急于致君，知无不言，言无不切，亦颇见严惮。于是侂胄之计遂行。及熹讲筵留身，再乞施行前疏，退，则内批径下：“朕悯卿耆艾，当此隆冬，恐难立讲，已除卿宫观，可知悉。”时绍熈五年甲寅冬闰十月十九日甲戌也。汝愚独袖内批还上，且諌且拜。侂胄必欲出之，汝愚退求去，不许。二十一日，侂胄使中使王徳谦封内批以授熹，熹即附奏谢，遂行。二十二日，给事中楼钥封还录黄，舍人邓驿面奏乞留熹，上许除京祠，已而不下。二十三日，起居郎刘光祖又言之。二十四日中书舍人陈傅良再封还录黄。二十五日有旨，除熹寳文阁待制，与郡。刘光祖再上疏留行，不报；楼钥再封还录黄。二十七日有旨，依已降指挥，工部侍郎兼侍讲黄艾因讲问逐熹之骤，恳恳再三不已。吏部侍郎兼侍讲孙逢吉上疏留熹，又因讲权舆之诗，反复以讽上，曰：“朱熹所言多不可用。”时侂冑欲用优人王喜为合门祗候，喜即前日效熹为戏者，逢吉诵言将入諌，乃止。监察御史呉猎入札子乞留，不报。登闻皷院游仲鸿上言：“朱熹海内名儒，首蒙収召，四方传诵，以为天下大老归之纔四十余日，复有宫祠之命，逺近相吊，以为天下大老去之，则人孰不欲去者？若正人尽去，陛下何以为国？愿亟还朱熹，毋使小人得志，养成乱阶。”时侂胄势方盛，人皆为仲鸿危之。熹以十月辛卯入见，中间进讲者七，内引留身奏事者再，面对赐食各一，在朝甫四十有六日云。熹去，彭龟年遂径论侂胄窃弄威福，为中外所附，不去必贻患。读札子毕，又奏：“只縁陛下近日逐得朱熹太暴，故欲陛下亦亟去此小人，毋使天下人谓陛下去君子如此之易，去小人如此之难。”上初欲两罢之，汝愚开陈，欲两留之，既而内批彭龟年与郡节度使。呉琚尝言：“时上无坚留侂冑意，使有一人继之，则去之必矣。”侂胄既留，势益张。先是，侂胄恃功，意望建节，憾汝愚抑之，有怨言。佥书枢密院罗点慰觧之。徐谊为京尹，劝汝愚以节度与之，汝愚悔，遣人谕侂胄，侂胄答语不逊，遂日夜谋引其党为台谏，以摈汝愚。汝愚为人疎直，不虞其奸。会汝愚奏除刘光祖侍御史，方进呈，知枢密院陈骙忽奏曰：“光祖与臣有嫌，今光祖入台，愿先避位。”汝愚愕然而止。侂冑遂以内批除谢深甫御史中丞。盖侂胄与骙合谋已定，独汝愚未之觉耳。汝愚奏乞令近臣举御史，有大理寺簿刘徳秀者，与侂胄深交，乃谕中司，令荐徳秀。时近臣荐者甚众，侂冑下内批，令用中司举者。徳秀既除监察御史，其党以次而进，言路遂皆侂胄之人。工部尚书赵彦逾者，汝愚谋立上时，遣达意于殿帅郭杲，事定，亦冀汝愚引已同升，已而止除端眀殿学士，知建康，彦逾遂与侂冑合，未几，改除四川制置。彦逾愈憾，入辞疏廷臣姓名于上，指为汝愚之党，曰：“老奴已去，不惜为陛下言之。”而上亦疑矣。会佥书枢密院罗点、尚书黄裳卒，裳潜邸旧臣，上所倚信，点既卒，侂冑又亟擢其党京镗，汝愚由是益孤。至是，中书舍人陈傅良、监察御史呉猎、起居郎刘光祖，各先后斥去，羣憸附和，视正人如冦雠，衣冠之祸自此始矣。侂冑欲逐汝愚，而难其名，或教之曰：“彼宗姓，诬以谋危社稷，则一网尽矣。”侂胄然之。庆元元年乙卯春正月二十五日辛亥，遂擢其党、将作监李沐为右正言，使击汝愚。二月二十一日丁丑，右正言李沐上殿，乞罢汝愚政柄，以奠安天位，塞絶奸原。是日，右丞相赵汝愚乞罢政，出浙江亭待罪，诏使宣押赴都堂治事。李沐又乞更不宣押。是晚鎻院。二十二日戊寅，汝愚罢右丞相，除观文殿大学士，知福州。制词畧曰：“顷我家之多难，頼硕辅之，精忠持危，定倾安社稷，以为悦任，公竭节利，国家无不为。既隆翊戴之勲，尚期启沃之助，力陈忱悃，祈避烦言。”起居郎、权直学士院郑湜草也。湜坐无贬词，免兼学士院，未几罢去。二十三日己卯，权兵部侍郎章颕与郡，以上疏留汝愚也。右正言李沐论其附上罔下，继与宫观。二十四日庚辰，工部侍郎、知临安徐谊亦坐上疏论救汝愚罢去。御史中丞何澹、殿中侍御史杨大法、监察御史刘徳秀、刘三杰论汝愚冒居相位，今其罢免，不当加以书殿隆名帅藩重寄，伏匄寝其福唐之命，令其职名奉祠，杜门省咎。二十八日甲申，有旨依所乞观文殿大学士，提举临安府洞霄宫。国子祭酒李祥、博士杨简复上疏留汝愚，李沐又劾之。三月二十九日甲寅，祥、简并罢。夏四月二日，太府寺丞吕祖俭疏留汝愚，并论朱熹、彭龟年等不当逐，语侵侂冑。四日戊午，诏吕祖俭朋比罔上，送韶州安置。中书舍人邓驿封还录黄。五日，诏祖俭志在无君，其罪当诛，姑从窜斥，以示寛容，自合书行。于是太学生杨宏中、周端朝、张衟、林仲鳞、蒋传、徐范六人伏阙上书，其畧曰：“臣闻自古国家祸乱之由，初非一道，而小人中伤君子，其祸尤惨。君子登庸，杜絶邪枉，要其处心实在于爱君忧国；羣小得志，雠视正人，必欲尽去其朋党，然后肆行而无忌。于是人主孤立，而社稷危矣。党锢敝汉，朋党乱唐，大率由此。元佑以后，邪正交攻，卒成靖康之变，我宋不竞，贻祸至今，此臣子所不忍言，陛下所不忍闻者。臣窃见，近者諌官李沐论前相赵汝愚所为乖戾，随即罢去。若虑陛下父子之际，懐不自安，故黜汝愚，以谢天下，亦未为过。如沐所言，则以为汝愚自居同姓，数谈梦兆，专政擅权，欺君植党，殆将不利于陛下，以此加诋，其实不然。汝愚之去，中外咨愤，而李沐以为父老欢呼，蒙蔽天听，一至于此道路哗然，以为沐内结权幸，阴有指授，率尔肆言，全无忌惮，庙堂屏息，不敢异论，天下扼腕，气将奚伸？其气焰已足以熏灼朝路，撼摇国势，陛下若不亟治，渐成孤立，后虽悔之，亦无及矣。陛下独不念去岁之事乎？人情危疑，变在朝夕，当是时，假非汝愚出死力，定大议，使陛下得以成寿康皇帝揖逊之志，行孝宗皇帝未举之丧，虽百李沐，罔知攸济，当国家多难，汝愚方位枢府，本兵柄指挥，操纵何向不可？不于此时为利，上下安妥，乃有异意乎？李沐辄以危言悚胁陛下，巧于中伤君子，立威名，情状败露。愿陛下鉴汉唐之祸，惩靖康之变，精加宸虑，特奋睿断，念汝愚之忠勤，灼李沐之回邪，明示好恶，旌别淑慝，窜李沐以谢天下。”六日庚申，诏宏中等妄乱上书，扇摇国是，各送五百里外编管。中书舍人邓驿言：“臣仰惟国家开设学校，教养士类，徳至渥也。自建太学以来，上书言事者无时无之，累朝仁圣相继，天覆海涵，不加之罪，甚者押归本贯、或他州听读而已。绍熈间，有布衣俞古上书狂悖，若以指斥之罪坐之，诚不为过。太上皇帝始者震怒，降旨编管，已而臣寮论奏，竟从寛典。陛下今日编管杨宏中等六人，若以扇摇国是罪之，则未若指斥乘舆之罪大，以六辈言之，则一夫为至寡，圣眀初政，仁厚播闻，睿断过严，人情震骇。所有録黄，臣未敢书行。”诏驿依已面谕施行。未几，驿罢知泉州。工部侍郎兼知临安府钱象祖遣人逮捕诸生，押送贬所。宏中、衟、仲鳞、范皆福州人，端朝温州人，传信州人，传久居学校，忠鲠有闻，扣阍之事皆其属藁。同日，李沐除右諌议大夫，刘徳秀除右正言。时知名之士罢斥相继，人情汹汹，侂胄患之。侍御史杨大法、右正言刘徳秀乃乞降诏，以国是尊君中道等事训饬，在廷有不如诏者，重寘典宪。五月十三日，命直学士院傅伯寿降诏如请。伯寿乃自得之子，自得干道间以不受曾觌之招，名闻四方，至伯寿则奴事侂冑，隶人苏师旦，致身通显。其弟伯成非其所为，毎切责之。至是，伯寿首草诏，以诋善类。六月十七日，徳秀又劾国子博士孙元卿、太学博士袁燮、国子正陈武，皆罢去。司业汪逵入札子辨之，徳秀以为言，逵亦罢。侂胄本武人，志在招权纳贿，除不附已而已，不能巧为说，以网善类也。先是，熈宁间程颢、頥传孔孟千载不传之学，南渡初，其门人杨时传之罗从彦，从彦传之李侗。朱熹师侗而得其传，致知力行，其学大振，学者仰之如泰山北斗，而流俗丑正多不便之者。盖自淳熈之末、绍熈之初也，有因为道学以媒孽之者，然犹未敢加以丑名攻诋。至是，士大夫嗜利无耻，或素为清议所摈者，乃教以凡相与为异者，皆道学人也，阴疏姓名授之，俾以次斥逐。或又为言：名道学则何罪？当名曰“伪学”。盖谓贪黩放肆，乃人真情，其亷洁好修者，皆伪人也。于是憸壬险狠猥薄无行之徒，利其说之便已，扬袂奋臂，以攻伪干进，而学禁之祸，自此始矣。二十四日，刘徳秀上疏，乞考核真伪而辨邪正。御史中丞何澹急欲执政，秋七月十三日上疏论专门之学，流而为伪，空虚短拙，文诈沽名，诏榜朝堂。十九日，吏部郎官麋师旦建言，请考核真伪，遂除左司员外郎。是时，有张贵谟者，指论太极图说之非，御史中丞何澹上言，在朝之臣既熟知其邪正之迹，然不敢白发以招报复之祸，望眀诏大臣去其当去者。七月，以御史中丞何澹疏落赵汝愚大观文。冬十一月，监察御史胡纮奏汝愚唱引伪徒，谋为不轨，责授宁逺军节度副使，永州安置；徐谊坐党汝愚，亦责团练副使，南安军安置。中外震骇。朱熹时家居，自以蒙累朝知遇之恩，且尚帯从臣职名，义不容黙，草封事数万言，极陈奸邪蔽主之祸，因以眀汝愚之寃。缮冩已具，子弟诸生更进迭谏，以为必至贾祸。熹不听，门人蔡元定入諌，请以蓍决之遇，遯之同人。熹黙然取奏藁焚之。因更号“遯翁”，遂以疾丐休致。二年正月，御史中丞何澹除同知枢密院事。二十四日甲辰，谏议大夫刘徳秀劾留正四大罪，首论其招引伪学、以危社稷。“伪学”之称自此始。是月二十日庚子，赵汝愚殁于衡州。汝愚既责零陵，过衡阳而病，又为守臣钱鍪所窘，逐服药而卒，天下寃之。时有廸功郎赵师召者，上书乞斩汝愚，虽事不行，然侂冑之党以汝愚有定策功，惟恐其复进，故当时谓汝愚不死，事固未可知也。二十七日讣闻，有旨复原官，许归塟。二月，省闱知举叶翥、倪思、刘徳秀奏论文弊，上言伪学之魁，以匹夫窃人主之柄，鼓动天下，故文风未能丕变，乞将语録之类，并行除毁。是科取士，稍渉义理，悉见黜落，六经语、孟、中庸、大学之书，为世大禁。夏六月乙丑，度支郎中、淮西总领张釡言：“迩者伪学盛行，赖陛下圣眀，罢斥奸回，登用贤哲，天下皆洗心涤虑，不敢复为前日之习，愿陛下眀诏大臣，上下一心，坚守勿变，毋使伪言伪行乘间以壊既定之规模。”乃除尚左郎官。中书舍人汪义端引唐李林甫故事，以伪学之党皆名士，欲根株断除之，一时号为君子无不斥逐。太皇太后闻而非之。二十六日甲戌，御笔今后给舍台諌不必更及旧事，务在平正，以称朕意。侂冑及其党皆怒，遂令台諌争之。于是右諌议大夫刘徳秀、监察御史姚愈、张伯垓力争，以为不可，乃改为不必专及旧事。自是侂冑与其党攻治之志愈急矣。御笔之出也，殿中侍御史黄黼独赞之，与同列异。秋七月，姚愈除殿中侍御史，黼除起居郎、权兵部侍郎，未几罢去。八月九日丙辰，太常少卿胡纮言：比年伪学猖獗，图为不轨，近元恶殒命，羣邪屏迹，而或者唱为调停之议，取前日伪学之奸党次第用之，望宣谕宰执，应伪学之党，曽经台諌论列者，权住进拟。遂迁起居舍人。冬十二月三日，陈贾自宁国府除兵部侍郎，以贾淳煕末甞撃朱熹故也。先是，熹乞追还职名，及改正过待制恩数，继又乞致仕，朝廷不许。台諌汹汹，争欲以熹为竒货，门人杨楫闻乡曲射利者多撰造事迹以投合言者，亟以书告熹。熹报曰：“死生祸福，久矣置之度外，不烦逺虑。”然羣憸相顾久之，不敢发。独监察御史胡纮草疏，将上，会迁去，不果。沈继祖者，为小官时，尝采摭熹语孟之说以自售，至是以追论程頥得为监察御史。纮以藁授之，继祖鋭于进取，谓可立致富贵，遂奏熹剽窃张载、程頥之余论，寓以吃菜事魔之妖术，以簧鼓后进，张浮驾诞，私立品题，収召四方无行义之徒，以益其党伍，相与餐麤，食淡、衣褒、帯博，或会徒于广信鹅湖之寺，或呈身于长沙敬简之堂，潜形匿迹，如鬼如魅，及不忠、不孝、不仁、不义、不公、不亷等十罪，乞禠职罢祠，其徒蔡元定佐熹为妖，送别州编管。二十六日旨依，蔡元定编管道州。庆元三年丁巳春正月，省札始至，熹方与诸生讲论，有以小报来言者，熹畧起视之，复坐讲论如初，词色更为和平。翼旦，诸生乃知其有指挥。时郡县捕蔡元定甚急，元定色不为变，毅然上道。熹与诸所从游百余人送别萧寺，坐客感叹，有泣下者。熹微视元定，不异平时，因曰：“朋友相爱之情，季通不挫之志，可谓两得之矣。”又曰：“季通之行，无几微不适意。丘子服独为之泣涕留连而不能已，处事变恤穷交，亦两得其道也。”眀年，元定卒于道州，熹为之恸。元定师事熹，而熹顾曰：“季通吾老友也。”凡性与天道之妙，他子弟不得闻者必与元定商搉之。尝辑其讲论之辞曰：“翁季录者盖引以自匹也。”尝曰：“造化微妙，惟深于理者能识之，吾与季通言而未厌也。及其贬也，恨无可与语。”其殁也，祭之云：“以精诣之识，卓絶之才，不可屈之志，不可穷之辩，不可复得而见”，盖深致其哀。熹尝讲中庸巳发未发之旨，以为人自婴儿至老死，虽语黙动静之不同，然大体莫非已发。元定不以为是，独引程氏说，以为敬而无失便是，喜怒哀乐未发谓之中。后十年，熹再与元定辨论，始悟其说，而悉反之。由是益竒元定。毎诸生请疑，必令先质之元定，而后为之折衷同门寡二，以故小人深嫉之，故是时有朱熹唱伪学，蔡元定实羽翼之之奏也。二月丁巳，大理司直邵襃请眀诏大臣，自今权臣之党，伪学之徒，不得除在内差遣。六月癸卯，言者又论：三十年来伪学显行场屋之权，尽归其党，所谓状元、省元与两优释褐者，非其私徒，即是其亲故，望诏大臣审察其所学，而后除授。宣教郎钱文子时以太学两优释褐一任回，当召试，径就部注潭州醴陵知县而去，时人称之。闰六月六日戊寅，朝散大夫刘三杰免丧入见，论伪学之党变为逆党，防之不可不至。及论留正共引伪学之罪，侂冑大喜，即日三杰除右正言，留正送邵州居住。秋九月二十七日丁卯，言者论伪学之祸，望申饬大臣，鉴元佑调停之说，杜其根源。时有诏监司帅守荐举改官，并于奏牍前声说非伪学之人，且结朝典之罪。秋当大比，漕司前期取家状，必欲书“委不是伪学”五字于后。时有柴中行者为抚州推官，独移文漕司，称自幼习《易》，读程氏《易传》，未委是与不是伪学，如以为伪，不愿考校。士论壮之。冬十二月丁酉，知绵州王沇乞置伪学之籍，仍自今曾受伪学荐举关升，及刑法亷吏自代之人，并令省部籍记姓名，与闲慢差遣。吏部侍郎黄由奏：人主不可待天下以党，与不必置籍，以示不广。殿中侍御史张岩论由阿附权臣，植立党与，由遂罢去。未几，擢沇利路转运判官。庆元四年戊午夏四月，右諌议大夫姚愈上言：近世行险侥幸之徒，倡为道学之名，权臣力主其说，结为死党，愿下眀诏，播告天下。五月己酉，遂命直学士院兼中书舍人高文虎草诏曰：“赖天之灵，宗庙之福，朕获承慈训，膺受内禅，阴谋坏散，国势复安，嘉与士大夫励精更始，凡曰滛朋比徳，几其自新，而歴载臻兹，弗廸厥化，缔交合盟，窥伺间隙，毁誉舛乖，流言间发，将以倾国是而惑众心，甚至窃附于元佑之诸贤，而不思实类乎绍圣之奸党。国家秉徳康宁，弗汝瑕殄，今惟自作弗靖意者，渐于流俗之失不可复反，与将狃于国之寛恩而罚有弗及欤？何其未能洗涤以称朕意也？朕既深诏二三大臣，与夫侍从言议之官，益维持正论，以眀示天下矣。谕告所抵，各宜改视回听，毋复借疑似之说，以惑乱世俗。若其遂非不悔，怙终不悛，邦有常刑，必罚无赦。布告天下，毋忽。”愈上此奏，侂冑大喜之，未几，遂迁兵部尚书、御史中丞。秋七月己未，直寳文阁、都大川秦茶马丁逢入见，极论元佑建中调停之害，且引苏辙、任伯雨之言为证。时薛叔似、叶适坐汝愚党久斥，皆起家为郡，故逢有是言。宰执京镗、何澹大然之，翼日除军器监。庆元五年己未正月，诏彭龟年追三官勒停，曾三聘追两官，蔡琏补进义校尉，用琏诬告汝愚事也。初，汝愚定策之时，直省官蔡琏从旁窃听，欲行漏泄，汝愚觉而囚之。上即位，遂从轻决配，四年冬窜归辇下，用事者闻之，以为竒货，乃使琏排日供具，诬汝愚定策时有异谋，凡往来宾客所言七十余纸，文书既就，乃议送大理。时侂冑之党欲捕龟年、三聘及徐谊、沈有开、叶适、项安世等送棘寺，中书舍人范仲艺草驳，奏袖录黄，见侂冑语之曰：“公今日得君，凡所施为，当一以魏公为法，章、蔡之权，非不盛，至今得罪清议，以同文之狱故尔。”侂胄曰：“某初无此意，以诸公见迫，不容但已。”问其人，乃知京镗、刘徳秀实主其事。侂胄取录黄藏之事遂格。既而谏官张釡、陈自强、御史刘三杰、张岩、程松连疏，有请诏以累经赦宥，遂有是命。镗、徳秀在侂冑之门，最为凶险，侂冑未显时，惟二人与之深交，及用事，所为暴悖，皆二人教之。是岁刘光祖撰《涪城学记》，有“世方以道为伪，而以学为弃物，夫好恶出于一时，是非定于万世，学者盍谨所先入，以待豪杰之兴”之语。二月乙酉，右谏议大夫张釜劾刘光祖佐逆不臣，蓄愤懐奸，欺世慢上五罪，诏光祖落职，房州居住。夏四月辛亥，监都进奏院邓友龙请眀诏大臣，用舍从违，谨所决择。友龙寻除监察御史。秋九月十一日甲子，进士吕祖泰投匦上书，畧曰：“道与学自古所恃以为国也。丞相赵汝愚今之有大勲劳者也，立伪学之禁，逐汝愚之党，是将空陛下之国，而陛下不悟耶！陈自强何人也？徒以侂胄童孺之师而躐致禁从，陛下旧学之臣，若龟年等今安在哉？苏师旦平江之胥吏，周筠韩氏之厮役，人尽知之，今师旦以潜邸随龙，周筠以皇后亲属，俱至大官，不知陛下在邸时，果识所谓师旦者乎？椒房之亲，果有所谓周筠者乎？其妄自尊大，卑陵朝廷，一至于此也。愿陛下亟诛侂冑及苏师旦、周筠而罢逐陈自强之徒。故大臣在者，独周必大可用，宜以代其任，不然，事将不测。”书出，中外大骇，侂胄虽怒甚恐，重违人心。会方行眀堂礼，故未及问。十八日辛未礼成，肆大眚。后五日丙子，乃批旨云：“吕祖泰挟私上书，语言狂妄，送连州拘管。”右諌议大夫程松、殿中侍御史陈谠皆言：“祖泰有当诛之罪，今纵不杀，犹宜杖脊黥面，窜之逺方。”是日得旨，令送临安府，从杖一百真决，免刺面，配钦州牢城。祖泰字泰然，元佑户部尚书公孺之五世孙也。寓居无锡县，性疏达，尚气义，既得罪，士大夫劳之者无悔色，侂冑犹怜之。祖泰始自分必死，独冀以身悟朝廷，就逮无惧色。京尹赵善坚受侂冑计，为好语诱之，曰：“谁教汝？亦有共为章者乎？汝第言之，吾且寛汝。”祖泰笑曰：“何问之愚也？吾固自知必死，而可受教于人、且与人议乎？”善坚曰：“汝病风丧心耶？”祖泰曰：“以吾观之，若今之附韩氏得美官者，乃病风丧心耳。”廷中闻之悚然，有叹息者。时有太学生于斋生题名中削去何澹名字，以其尝排道学也。澹时已显，大怒，谋于京尹，因其出使不逞者与之哄，遂捕治之。太学士敖陶孙者，为诗以吊汝愚，而侂冑未得其名，俾其人并承之，辞不伏，乃移送大理，命狱丞劾其事，掠治无完肤，狱竟不就，犹坐不应削澹名，送岭南编管。陶孙诗云：“左手旋干右转坤，诸公相顾尚流言。狼胡跋■〈士冖田疋，上中中下〉伤姬旦，渔父沉沦吊屈原。一死固知公所欠，孤忠頼有史长存。九原若遇韩忠献，休说如今几世孙。”陶孙，福州人，数年后登进士第。狱丞用此除工部郎官。冬十一月乙亥，殿中侍御史陈谠请眀诏大臣，于进拟人才之初，审其邪正而毋俟乎，缴驳。十二月甲午，议者又言：今奸伪之徒，呼啸朋侣，以图报复，当戒其渐望，自今回心向道者，姑与外祠，使知小惩大戒之福，其长恶弗悛、负固不服者，必重寘典宪，投之荒逺，庶几咸知惩创，宿道向方。庆元六年庚申三月己未，朱熹寝疾病，诸生惟叶贺孙、蔡沉等九人在侧（沉元定子也）。辛酉，解大学诚意章，此为熹絶笔。甲子，卒于正寝。是日，大风拔木，洪水崩山，诸生近者奔讣，逺者为位而哭。蔡沉主丧役，黄干主丧礼。冬十一月，葬于建阳之唐石。时伪党禁严，守则侂冑之党傅伯寿也。然会葬亦几千人。是月庚午，正言施康年言：“四方伪徒期以一日聚于信上，送伪师朱熹之葬，臣闻伪师往在浙东，则浙东之徒盛，在湖南，则湖南之徒盛，每夜三鼓聚于一室，伪师身据高坐，口出异言，或更相问答，或转相问难，或吟哦经书，如道家歩虚之声，或幽黙端坐，如释氏入定之状，至如遇夜则入，至晓则散，又如奸人事魔之教。观其文则对偶偏枯，亦如道家之科仪，语言险怪，亦如释氏之语録，杂之以魔书之诡秘，倡之以魔法之和同。今熹身已殁，其徒不忘，生则畵象以事之，殁则设位以祭之，容有此事，然会聚之间，必无美意，若非妄谈世人之短长，则是谬议时政之得失，望令守臣约束，仍具已施行。”申尚书省，从之。范念徳为铸钱司主管官，沿檄检视坑场，便道会葬，归，未至鄱阳，有旨镌官罢任，盖台諌劾其离次会葬云。嘉泰元年辛酉春二月己亥，议者又言：伪学之徒，余孽未尽革，愿于听言用人之际，防微杜渐。制观文殿大学士、致仕益国公周必大降充少保，依旧职致仕。先是，吕祖泰上书，既配钦州，至是监察御史林采言：伪习之成，造端有自，宜加黜削，故有是命。自熹获罪，党禁益哗，稍称善类，斥逐无遗，至荐举考校，皆为厉禁，奸贪狼籍暴慢恣肆之徒，纷纭并起，填塞要涂；士知务修饬守亷隅者，例取姗侮，或及于祸，一时从游特立不顾者，屏伏丘壑，依阿愞懦者，更名他师，过门不入，甚至变易衣冠，狎游市肆，以自别其非党。熹讲道于竹林精舍，不为少辍。时多劝熹以谢絶生徒、俭徳避难者，熹笑而不答，与学者黄干书曰：“前此常患来学之徒真伪难辨，今却得朝廷如此，大开炉鞴，煅炼一畨，一等混淆夹杂之徒，不须大段比磨勘辩，而自无所遁其情矣。”先是，有新州教授余嚞者，上书政府，乞斩熹。右丞相谢深甫语人曰：“彼何罪？”暨熹既殁，言者犹不能已，盖侂冑用事以来，一等小人知素不齿于名教，惧一旦善类复用，而已斥去，于是横身以任其责。京镗、何澹、刘徳秀、胡纮四人，实专伪学之禁，为侂冑斥逐异己者，羣小附之，牢不可破。镗、澹、徳秀皆江西人，镗，淳熈中以检正报谢北廷，固争撤乐，孝宗嘉之，遂除侍从。会汝愚自蜀召还，上谕大臣除镗四川帅，汝愚闻之，谓人曰：“镗望轻资浅，岂可当此方面？”由是两人有隙。汝愚得政，镗时为刑部尚书，亟纳交于侂冑，继擢执政，自是为侂冑谋主。丙辰春正月，遂除右丞相。徳秀自重庆守入朝，不为时相留正所知，以著作佐郎范仲黼正之客也，请为之地。正曰：“此人若留之，班行朝廷，无安静之理。”不得已，除大理寺簿。徳秀怨仲黼荐已不力，并憾之。侂胄既除徳秀监察御史，遂为侂胄鹰犬。丙辰春，既劾正四大罪，遂并仲黼罢之。胡纮甲寅冬纔为进奏院，未为人所知，赵汝愚时夺职居余干，侂冑意未快，会有荐纮可备鹰犬者，次年六月十七日迁司农寺簿，九月十七日除秘书郎，十一月八日除监察御史，后九十日汝愚有零陵之命，用纮章疏也。时侂胄欲论朱熹，无敢先发者，纮鋭然任责，物色无所得，经年酝酿，章疏乃成。会建方丧之义，迁太常少卿，纮遂以藁授沈继祖澹，始以留正荐自权兵部侍郎，除右諌议大夫，首击周必大，罢之。未几，迁中执法，一时名士排击殆尽，大为清议所薄。会有本生继母之丧，徘徊不肯去，太学生乔嚞等移书切责之，太常亦谓，当申心丧，不得已乃去位，时辛亥秋八月也。癸丑冬十一月，当免丧，时汝愚已执政，止除焕章阁学士，知眀州，澹愈怨憾，祈哀侂冑。乙卯夏五月，遂除澹御史中丞，自是力主伪学之禁，以至执政。己未春二月三日，纮罢吏部侍郎，七月二十三日，徳秀自吏部尚书出知婺州，庚申秋八月十四日，镗以左丞相死于位，独澹未去也。辛酉岁七月十三日，澹罢知枢密院事，魁憸尽去。侂冑亦厌前事，欲稍示更改，以消释中外意。时亦有劝其开党禁，以杜他日报复之祸者，侂冑以为然。嘉泰二年壬戌春二月朔，诏：“责宁逺军节度副使、永州安置赵汝愚，曩因众论，尝挂深文，朕以其属籍之聨，累经赦宥，可复资政殿学士。”于是党人之见在者，徐谊、刘光祖、陈傅良、章颖、薛叔似、叶适、曾三聘、项安世、范仲黼、黄灏、詹体仁、游仲鸿诸人，咸先后复官自便，或典州，或宫观。又削荐牍中不系伪学一节，俾勿复有言。时朱熹殁已逾年，而周必大、留正各已贬秩还政。十月二十四日，诏朱熹以次对致仕。闰十二月制：复周必大少傅，留正少保。嗣后伪禁稍解。然宗师既亡，义礼日丧，风俗自是大壊。侂胄以専擅为当然，而恣其所为，小人以无耻为常事，而恬不之愧，举朝之臣知有侂冑而不复知有人主，虽往时坐党被斥之人，亦有趦趄于侂冑之门者矣，其祸极于开边而后已。许及之旧与薛叔似同擢补遗，皆为善类所予。党事既起，叔似累斥逐，许乃更迁给事中、吏部尚书。既而踰二年不迁，乃间见侂冑，叙其知遇之意，及衰迟之状，不觉涕零，继以屈膝，侂冑恻然语之曰：“尚书才望，简在上心，行且进拜矣。”不数日，遂除同知枢密院事。侂冑尝值生辰，羣公上寿，既毕，集矣，许为吏部尚书，适后至，阍人掩关拒之，许大窘。会门闸未及闭，遂俯偻而入。当时有由窦尚书屈膝执政之语，传以为笑。侂冑有爱姬，小故而出，钱塘知县程松闻之，亟赂牙侩以八百千市之，至则盛供帐舍之中堂，夫妇上食事之甚谨。姬皇恐莫知所为。居数日，侂冑意解，复召之，则知其事，大怒，松即上谒曰：“顷闻有郡守赴阙者，欲得斯人，惧逺方小吏不识事体，他日有误钧颜，某忝为赤县职，所当知，故为王取之耳。”侂冑意稍解。姬既再入，侂冑尚未平，姬具言松所以谨待之礼，侂胄大喜，即日躐除太府寺丞。后两旬，迁监察御史，踰年擢右正言，数月迁右諌议大夫。既而满岁未迁，殊怏怏，乃市一妾献之，名“松寿”，侂冑遣问之，曰：“奈何与大諌同名？”荅曰：“欲使疵贱姓名常达钧听耳。”侂胄怜之，遂除同知枢密院事，距留妾恰三年。其后帅蜀，贬官，责词“有处污秽而不羞，莫汝为甚”之句，盖谓是也。松池州人，侂胄妻早死，有四妾，皆得郡封，所谓“四夫人”也。其次又十人，亦有名位。丁巳秋冬之间，有献北珠冠四枚者，侂胄喜以遗四夫人，其十人皆愠曰：“等人耳，我辈不堪戴耶？”侂胄患之。赵师■〈罒幸廾，上中下〉时以列卿守临安，微闻其事。侂冑入朝未归，京尹忽遣人致馈启之十珠冠也，十人者大喜，分持以去。侂冑归，左右以告侂胄，未及有言，十人者咸来致谢，遂已。翌日，都市行灯，羣婢皆顶珠冠而出。眀日语侂冑曰：“我曹夜来过朝天门，都人聚观，直是喝采，郡王奈何不与赵大卿转官耶？”翌日又言之，于是有工部侍郎之命，正月十八日也。侂冑甞与众客饮南园，过山庄，指其竹篱茅舍曰：“此真田野间气象，所惜者，欠鸡鸣犬吠耳。”少焉有犬嘷于丛薄之下，亟遣视之，京尹赵侍郎也。侂冑大笑。其后师■〈罒幸廾，上中下〉坐他事罢官，诸生为诗诮之，有“也曾学犬吠村庄”之句，指此也。绍兴末年以来，台諌每月必一请对，察官每月必一言事，从官两月必一求见，否则谓之失职。自侂冑扼塞言路，从官既不言事，台官亦多牵掣，凡所论列，若位望稍高之人，盖皆有所受，此外则每月将终，必按小吏一二人，谓之“月课”，始者犹及厘务官与郡守之属，已而寖及属官曹掾，最后则簿尉监当，皆在月课之列矣。又泛论君徳时事之类，皆取其陈熟缓慢纯无撄拂者言之，以至百官轮对，监司帅守奏事亦然。或问之，则愧谢曰：“聊以藉手。”台諌官则曰：“聊以塞责。”有监察御史当应课，乃言“都城货炒栗者，皆以黄纸包之，非便，乞禁止”，闻者哂之。陈自强丙辰夏以选人入都，欲求诸州学官阙，见执政，皆不遂。其所居逆旅主人善拂茶，自强一日见其出，问所之，曰：“某为仪同击茶，月给十千，日三往府中，每往击茶一瓯而已，余无事也。”自强太息曰：“我尝权仪同先生。”主人曰：“官人求阙不遂，盍见仪同乎？”自强曰：“吾贫，旅费垂尽，闻见仪同所费不少，安能办之？”主人曰：“俟语次试为。”拈出旬余无耗。一日自强方闷坐，有直省官持呼召来者，约来日午后至府相见，自强莫知所谓。比至，则侍从官以次毕集谒入，传令先召知丞，侂冑命设褥于堂上，乡之再拜；次召从官同坐，从官踧踖，莫敢居上者。侂冑徐曰：“先生老儒，沉没可念。”坐客唯唯。眀日，连章荐其才，遂除太学，録未踰年，迁博士，数月转国子，又数月为秘书郎入馆，半岁除右正言、右諌议大夫、御史中丞，入台半月余，遂秉政，繇选人至枢府，首尾四年。侂胄用事，贿赂盛行，四方馈遗，公至宰执、台谏之门，人亦不以为讶。其所用，如自强之徒尤贪鄙，书题无并字者，辄不开。嘉泰之火，自强为右揆，火及其府，主帑吏请筦钥于自强，自强闻变，口呿而不能言，钥在其衣帯间，吏不敢解，由是囊槖无孑遗者。自强移居都亭驿，平旦百僚往省之，自强大言曰：“郭殿前号令可谓不肃。”众谓救火无策，未敢对。自强徐言曰：“昨从渠假五十兵般担仗，遂失去一金注椀。”众愕而退。事定，侂冑谓羣公曰：“丞相生事，一委于火，可怜，须当少助之。”于是侂冑首遗万缗，已而馈者踵至，诸道及列城皆有助，不数月得六十万缗，遂倍所失之数。火之始作也，或为之赋曰：“公议不眀，台遂焚于御史；斯文未丧，省仅保于秘书。”其末句云：“呜呼，自生民以来，未尝见此一火。”有选人家闽中，其父与自强有旧，入都求为掌故，自强对众厉声曰：“外间岂不知近旨见阙？方除此，何可得？”众为之踧踖。后旬日，竟除掌故。或疑其由径而得者，问之，徐曰：“丞相耳。”或曰：“丞相前日之语甚峻，何以回造化耶？”其人即坐侧取一幅示之，乃自强答书也，畧曰：“珍贶鼎至，光耀老目。”或问珍贶之名，曰：“书生安得珍玩？比所请不遂，适从王家肆中见金粟台盏十具，重百星，以四千缗得而献之耳。”闻者叹息而去。丁巳岁，侂胄生辰，宰执侍从至四方牧守皆上礼为寿，直寳文阁四川茶马，献红锦壁衣、承尘地衣之属，修广高下，皆与中堂等，盖密量其度而为之也。吏部尚书献红牙果卓十位，众已骇之。权工部尚书献真珠搭裆十副，光彩夺目，盖大长公主奁中故物。司农卿兼知临安府最后至，出小合，曰：“寒生无以为献，有少果核，姑侑一觞。”启之，乃粟金蒲萄，小架上有大北珠百枚，众皆惭沮。丁卯岁，侂冑生辰，大臣以下皆排列所献于天庆观之庑下，都人竞往观之，其首列有红榜大书云：“门生、特进右丞相兼枢密使、秦国公陈自强，恭遇恩主太师平章郡王降诞之辰，仰祝钧算。”师旦者，平江书佐，侂胄顷为兵马钤辖，从府假笔吏，吏以其冷局，俾师旦行，侂胄满归，复还府下丘，崈为守，尝以事怒师旦，编管秀州。久之，侂冑知合门事，师旦困甚，往依之，侂冑寘之门下。未久上登极，遂以师旦归窜名藩邸，吏士内用，随龙恩得官。侂冑以其辩慧爱之，每朝廷有议论，或使之传言于大臣，大臣亦与之立语而已。当时侍从或与之接坐。陈自强在禁林，事师旦尤谨。有爱妾曰蜡梅，以秀慧闻于东南，师旦至其家，则三人参坐纵饮。未几，师旦除帯御器械迁知合门事、枢密都承旨、干办皇城司，权势日盛，乃自名苏氏之出子。陈韡总蜀计，为建景苏楼于眉州市以悦之。嘉泰三年癸亥夏五月戊寅，陈自强拜右丞相，首除师旦定江军节度使。又有周筠者，本侂胄家苍头，亦冒恭淑皇后姨夫，补官为浙西兵马都监，权任在师旦之亚。呉氏世职西陲，威行四蜀，列圣皆留其子孙于朝，所以为虑者甚逺。呉曦久蓄归蜀之志，朝廷不许。侂冑欲握兵权，辛酉改元，秋八月己卯，遂遣曦还蜀，为诸军都统制，开边之祸始此。嘉泰四年甲子春正月，辛弃疾入见，陈用兵之利，乞付之元老大臣。侂冑大喜，遂决意开边。开禧元年乙丑夏六月二十六日壬子，宰执陈自强等四人援国朝故事，乞命侂冑兼领平章，台諌邓友龙等相继有请。秋七月四日己未，自强等再奏。五日庚申，侂冑除平章军国事。十日乙丑，枢密都承旨苏师旦除安逺军节度使，在京宫观。开禧二年丙寅春三月十二日癸巳，命呉曦为四川宣抚副使，夏四月十七日戊辰，兼陜西招抚使。二十六日丁丑，曦遣客姚淮源诣金，献关外四州，求封为蜀王。五月十四日癸巳，诸军大会于唐州。六月，金人封曦为蜀王，赐以金印。冬十月二十九日丙子，金人渡淮。十二月二十六日壬申夜，兴州天赤如血，照地如昼，自月初有两日摩于初晴之时。至是复有此异。二十七日癸酉，呉曦称蜀王。开禧三年丁卯春正月二十八日甲辰，曦僣位于兴州。二月十三日己未，曦反书闻，朝廷大震。侂胄与曦书，许以茅土之封，书与御札同发。二十九日乙亥，四川随军转运安丙以义士杨巨源、正将李好义之众讨曦，诛之。蜀口淮汉之民死于兵火者不可胜数，社稷几殆。而侂冑弄兵之意未已，国人忧之，于是有去凶之议焉。十一月三日乙亥，上与两宫、大臣定计，侂冑伏诛。御笔：韩侂冑罢平章军国事与在外宫观，陈自强阿附充位，不恤国事，可罢右丞相，日下出国门。时礼部侍郎史弥逺兼资善堂翊善，建去凶之策，久之得密旨，乃以吿参政钱象祖、李壁，二日甲戌，皇子荣王入奏，遂有此旨，仍命殿前司中军统制、权主管本司公事夏震选兵三百防护，侂胄别选兵二百守其府门，钱象祖欲奏审弥逺，往其府趣之，李壁亦言，恐事留或泄乃已。次早，侂冑入朝，至太庙前，震呵止之，其从者皆散，护圣歩军准备将夏挺以帐下亲随三十四人拥侂胄车以出，中军正将郑发、王斌引所部三百，执弓鎗刀斧护至玉津园侧殛杀之。是日，新除諌议大夫林行可方请对，自强至漏舍语同列曰：“大坡今日上殿。”俄而侂冑前驱至，象祖彷徨不知所出，寻报侂冑已押出，权吏部尚书兼权给事中陆峻、工部侍郎兼知临安府赵善坚，闻之失色，相与耳语，同列叱之。象祖探懐中堂帖授自强，曰：“有旨，丞相罢政。”自强即上马，顾曰：“望二参政保全。”象祖壁赴延和殿奏事。四日丙子，侂冑、自强并罢为醴泉观使。五日丁丑，责侂冑为和州团练使，郴州安置；自强追三官，永州居住；苏师旦特决脊杖二十，配吉阳军。六日戊寅，诏侂冑改送英徳府安置，自强责授武泰军节度副使，依旧永州居住。是日又诏侂胄除名勒停，送吉阳军，籍没家财；自强送韶州并安置。有司簿录侂冑家，得师旦所与书，云歩军司人少，殿前司人多，今欲殿前司人只与歩军司相等，却拨殿司所多之人，别立一军，使信臣掌之。信臣，师旦自谓也。七月己卯，诏师旦处斩，命广东宪臣莅其刑，妻子编置。周筠决脊杖，刺配岭外。眀年正月，右諌议大夫叶时、殿中侍御史黄畴若、监察御史章燮、余崇龟等上言：侂胄专政，无君僣上不道，乞枭其首领，置之淮甸积尸丛冢之间，以谢天下。三月二十六日乙未，诏临安府遣东南第三副将尹眀斵侂胄棺，取其首送江淮制置大使司。四月十九日戊午，自强再责复州团练副使，雷州安置，籍没家财。诏蔡琏追毁出身文字，除名勒停，加配赣州牢城。侂冑既诛，熹、汝愚之大忠始暴白于天下，诏书加二臣赠谥。嘉定元年戊辰春二月，诏赵汝愚尽复元官，赐谥忠定；朱熹依条与致仕，遗表恩泽，赐谥曰文。又诏：应前奸言诬史，并行改正，于是彭龟年、孙逢吉、吕祖俭以次赐谥，录其后。党锢诸臣，以次召用。秋七月四日辛丑，诏吕祖泰改正过名，特补上州文学，改授廸功郎，监潭州南岳庙。冬十二月十三日己卯，诏襃録上书六士，杨宏中、徐范、张衟各循一资，周端朝、林仲鳞各免文解，蒋传已亡，诏以束帛赐其家。十二月，御笔赵汝愚特赠太师，追封沂国公。嘉定三年庚午夏五月，诏追赠熹中大夫、寳谟阁直学士；门人蔡元定亦特赠廸功郎。元定制曰：“士之遇不遇，天也，其或摈斥于生前，而获伸于死后，天理昭昭，未有久而不定者。尔问学有源，操履无玷，杜门著书，初无与于世者，不幸见诬，亦遭逺谪。今是非已定，尔则殂矣！朕甚愍之，其赠尔官，以慰泉下，死虽莫赎，尚知享哉！”今上皇帝寳庆三年丁亥春正月御笔：“朕每观朱熹所著论语、中庸、大学、孟子注解，发挥圣贤之藴，羽翼斯文，有补治道。朕方励志讲学，缅懐典刑，深用叹慕。可特赠太师，追封信国公，谥如故。”绍定三年庚寅秋九月，改追封徽国公。端平二年丙申秋八月，诏汝愚配亨寜宗庙廷。嘉熙元年秋八月，诏汝愚追封福王。淳佑元年辛丑春正月，御笔：“周惇[虚和案：“惇”应为“敦”]颐、程颢、程颐、张载、朱熹列于从祀。”侂胄用事十四年，威行宫省，权震天下，初以预闻内禅为已功，窃取大权；中则大行窜逐，以张其势。始则朝廷施设，悉令禀命，后则托以台諌大臣之荐，尽取军国之权决之于已，裒引奸邪，分布要路，陵悖圣传，以正学为伪学，横诬元老；以大忠为大逆，私意流行，凶焰日炽，交通赂遗，奔走四方，童奴滥授以节钺，嬖妾倨肆于掖庭，创凿亭园，震惊太庙之山，燕乐语笑，彻闻神御之所，穷奢极侈，僣拟宫闱。凡除擢要臣，选用兵帅，皆取决于厮役苏师旦之口，已所欲为，不复奏禀，径作御笔批出。军事既兴，又置机速房于私第，应御前金字牌，悉留其家，凡所遣发，未尝关白。方其出入禁廷，了无顾忌，虽孝宗皇帝畴昔燕坐思政之所，亦偃然冒居，老宫人见之，为之感涕。岁时锡宴内廷，亲王戚里预焉可也，师旦刑余贱隶，乃邀至其间，更相酬酢，亵渎名分，一至于此。势焰熏灼，视公卿如奴仆，宰相以下匍匐走趋，一则恩王，二则恩主，甚者尊之以圣，呼以“我王”，除太师麻制，有“圣之清”、“圣之和”等语；除平章麻词，有“超羣”、“伦洞”、“圣域”等语。高文虎之子似孙为秘书郎，因其诞日献诗九章，每章用一锡字，侂冑当之不辞。辛弃疾因寿词赞其用兵，则用司马昭假黄钺、异姓真王故事，由是人疑其有异图，自知积失人心，中外嗟怨，乃为始祸之计，蓄无君之谋，轻动干戈，图危宗社，盛夏出师，沿边赤子骨肉流离，肝胆涂地，死于非命不知其几千万人。与逆曦结为死党，假之节钺，授以全蜀兵权。曦之叛逆，谁实使之？方曦之叛，蜀人盛传金封侂冑为呉王，又谓侂冑与曦分呉蜀之地而王之；有司簿録其家，多有乘舆服御，如居用木围，寝用龙衾，坐用升龙牙床，饰以真红绦结，如此等类，意欲何为？察其本心，稽其稔恶，虽寸斩之不足以谢天下。殛死之日，京师士女歌舞于市。方其盛时，锄害善类，不遗余力；及其败也，党锢诸贤，无不録用。襃赉九原，哀荣千古，虽暂为所抑，要之以久公论未尝不伸也。而识者以中间叶适呉猎之出为憾云。

　　左绵侯贯卿曰：呜呼！庆元党祸，小人之罪不容于诛矣！而善类出处有可得而言乎？学禁之弛，嘉泰之初元也，何澹罢两府而魁憸尽，侂胄图恢复而意向移。君子之墨既削，小人之势遂成，不极于曦叛、侂冑诛，不止为君子谋守俭徳之初心，固阨穷之晚节，听小人之自为，阖辟吾惟益坚其理义之壁，以俟他日之复，可也。其或愤于久郁，乐于乍伸，动其弹冠经世之念，则其思犹未熟也，复雠天下之大义也。张忠献抵死切齿而不得伸，阜陵二十八年长太息而不得遂者，一旦举而行之，谁曰不可抑？开禧之事，开边也，非复雠也，图不轨也，非为社稷也，而予之而翼之，可不可也？

　　文公梦奠语，蔡沉曰：“道理只是恁地，但须做些坚苦工夫。夫能井其苦于禁盛行之时，而不少坚忍于禁已懈之日，岂不甚可惜也？甞谓庆元党祸，不幸如大愚西山身死于谪，虽曰天不慭遗？然全其节以立千万世守道者之标准，未为无所赖也。”文公卒于庆元之庚申，学禁弛于嘉泰之辛酉，天也。文公在，天下出处惟公是视，而士节益光眀矣。西山临终别文公，有书曰：“天下不患无人才，但师道不立为可忧。”噫！师道之立，非必人才扶植之也，长堤屹然，众流归顺，无复东奔西决之忧，善人之多，良以此也。至此，益信善类真足为天下福，师儒真足为善类主，而庆元之学禁，为人心祸真酷且深也。予既以其首末遗帖并刻，因并取侯氏之说，以俟后之君子。

