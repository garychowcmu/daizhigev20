广卓异记
宋  乐史  撰




目  录

序

卷一  帝王事
闻空中有言
五十四年内祖与孙封禅
两即帝位
太子四人登实位
太子三人登宝位
一殿三天子
天子控天子马
诛贼同月日
神兵破贼
呼臣下为郎
呼臣下为监
华岳神迎谒
见白龙横南山
御笔题隐士门
驾幸孝义家
亲王代天子拜尚书
水变为芳醪

卷二  后妃、王子、公主
上苑花应诏发
五朝为太后
四十年为太后
一门三后生三天子
三代为后族
太后为师傅素服五日
申王异事
寿王八岁能拜舞
妃子一门荣盛
一门五世十二人尚公主
三尚公主
一门尚四公主
一门尚三公主
天子呼亲家母
天女生天子
开目识新妇

卷三  杂录
神人报天子在门
赐金莲花烛
翰林学士联句诗好
为韶书好赐宫锦
送客西江诗好赐瑞锦
夺锦袍
御制诗送贺宾客为道士还乡并宰相已下
应制诗
赐戴叔伦中和节唱和诗
诏写古剑歌赐诸学士
家藏十一代先祖书勅为宝章集

卷四  臣下贵盛之极者
金日磾张安世许广汉史良娣霍光卫青梁冀胡广邓禹
窦融杨椿万石君李贤

卷五  臣下
三公父在堂
宰相有二亲
宰相与百官列班起居新宰相太夫人
三十三年在相位
二十七年佩相印
四入相
三入相
五代六人拜相
六代六人拜相
三代拜相
父子皆自扬州再入相
父子三人拜相
一门四相
一门三相七家

卷六  臣下
二代为相二十家
兄弟六人并登相位
外孙三人为相
舅甥相代为相
与妻父同时为相
座主与门生同在相位二家
与同列子弟为丞相
齐年同日为相
集礼院由太常博士入相者
座主见门生拜相

卷七  臣下
为相数日天下望风而变
与子弟同年同在相位
与使主同时为相
故吏并为三司
宾幕六人拜相
使主未离镇见判官拜相
礼部同年三人同时在相位
礼部同年四相
制科同年四相
制科同年五相
扬州四人皆至宰相
会客中三人皆丞相
白衣人告拜相
梦中神人授二管笔
庭槐生三枝过堂屋脊
三起三留
见白衣人吟诗
神呼相公
虾蟆大如床

卷八  臣下显达之速者
年三十为仆射
不数日内贵盛
数月超为大司空
九十五日位至司空
起家二年为丞相
自补阙至侍郎不周岁为相
二年间拜相阶至特进
五年至尚书
不出长安城十年至丞相
不出都门便登相位
不及七年为节相
四迁至九卿
七个月自员外郎为侍郎
三月周历三台迁侍中
一日三命
一日二恩
四时改服饰
一岁五迁
一岁三迁
白衣入翰林
六十日内授三品官
自处士为丞相
四迁至丞相

卷九  臣下
三叶为国元老
出入六十年富贵
一座最贵
弟男七人同日拜官
弟男侄十一人同制授官
官诰一百二十七轴同日入门
羣从甥侄百余人为官
七子二孙封侯
子孙五人封侯
父子兄弟十余人食邑
为帝王师封万户
三代帝王礼重
五世盛德
十三代子孙二十三人荣贵

卷十  臣下
一门二十三人封王
一代五人封王二家
五世封王
四世封王
三世封王
五世侍中
一门二中书令五侍中
三代为侍中
兄弟四人迭为侍中
兄弟俱曾为侍中
父子同时为尚书令中书令
父子俱曾为中书令
父子俱上公
兄弟俱为中书令
三拜中书令
代恩第为尚书令

卷十一  臣下
四世五人为三公
四世四人为太尉
四世四人为三公
三世四人为三公
三世三人为三公二家
一门七人为三公
一门四人为三公
一门三人为三公
四代为司徒太尉
屏风隔坐
四辞仆射而后受
三拜左仆射
一门三仆射
四世为仆射
三世为仆射
三世为令仆
神告仆射
白衣尚书
五世为吏部尚书
四世五人为吏部尚书
兄弟同时为左右丞
从者答神人曰魏公舒
赠童子木马
白须公神语

卷十二  杂录
宰相乘车入宫殿
三公乘小马入东西台
侍读腰举入内殿
逸人不拜天子
父子草传位册书
父子撰帝王父子实录
父子有策废功
令自拣拜相日
三入承明庐
七代通显
一人四事相同
二人四事相同
衣锦还乡
赐锦袍还乡
都门祖二疏
大臣归乡事
自相位至节度九表让官
让太尉位与管宁

卷十三  臣下
兄弟同时为翰林学士
兄弟相代为翰林学士
两代四人为翰林学士
三代五人为翰林学士中书舍人
同年五人同为翰林学士
座主与门生同在翰林
门生为翰林学士撰座主白麻
使主未离镇掌书记为翰林学士草加官白麻
翰林学士自着绿赐紫
三度为翰林侍读学士
天子谓学士日加
官之喜
一夜草一十五将麻制

卷十四  臣下
三世三人入北省
兄弟三人入北省
父子三人中书舍人
四代中书舍人
三代中书舍人
凤阁王家三王
兄弟二人中书侍郎
一家四人给事中
兄弟三任一同
兄弟对居两省
兄弟对居两制
六度入两制
三代四学士
兄弟三人学士
德宗批出知制诰官

卷十五  臣下
三世为司隶
子孙七人为廷尉
三世为廷尉
父子二人为御史大夫
兄弟二人并拜御史大夫
父子二人为中丞三家
五世为河南尹
兄弟四职相代
一家五人仕青宫
一门三傅
父子三人皆为史官
衣道服知史馆事
九世有史传
三代司业
侍读坐宣赐床归家

卷十六  臣下
子代父为太仆卿
父子三人为大卿监
父子兄弟四人大卿监
兄弟六人同至三品
三世执金吾
三世将军
父子为武侯大将军
三品要职
与府主同为金吾
兄弟同时列棨戟子侄三人并授上柱国

卷十七  臣下
七为大总管带平章事
代妻父为节度使
父子同时为节度使
子四人俱任节度使
三人皆当为方伯
四世为本郡太守
四世为本郡刺史
三世坐益州
三世坐蒲州
二世坐平卢
父子坐兴元
大冯君小冯君
大雍州小雍州
大郑公小郑公
父子交代为刺史
兄弟前后为一州刺史
父子三人旌节坐本郡
举主与孝廉相代

卷十八  杂录
就私第注官
兄弟并导驺而行
征光寺钱
父子并命
荀氏八龙
比荀氏八龙
五绝
鬼谣
文士声名播蛮夷
将士割股祭长帅
胡雏异事
导母举太常阅乐
妇人衣冠贵盛
父子忠烈
一门忠孝
三代旌表门闾
吮糜之声闻数十里
三使相

卷十九  举选
七榜院
携门生迎家君
门生引门生谒座主
及第与长行拜官相次
门生先于座主佩金鱼
兄弟六人进士及第
一家八人进士及第
一家六人进士及第
兄弟七人进士及第
兄弟四人进士及第内二人拔萃入高等
兄弟五人进士及第
兄弟三人同年及第
兄弟二人制举同年登科
兄弟同年童子及第
父子状元及第
兄弟三人俱状元及第
兄弟二人状元及第
进士状元却为宏词头
进士状元却为拔萃头
进士状元却为制举头
九登科选
七登科选
三世十三榜十四人登科

卷二十  神仙
全家登仙三家
三世六人登仙
五世十二人登仙
五世为相后登仙
祖孙四人登仙
一家七人登仙
兄弟四人登仙
兄弟七人登仙
西王母五女俱为仙官
预知玄女神君

序
　　昔李翱着《卓异记》三卷，述唐朝君臣超异之事，善则善矣，然事多漏落，未为广博。臣初入馆殿日，亦尝撰《续唐卓异记》三卷进上，则唐朝之事庶几尽矣。臣又续汉魏以降，至于五代史。窃见圣贤卓异之事，不下唐时之人，即未闻有纂集者。臣今自汉魏以降，至于周世宗，并唐之人，总为一集，名曰《广卓异记》，凡二十卷，并目录二卷。其累代簪缨，盖世功业，三复省之，不无所益。何者?昔曹景宗读《穰苴乐毅列传》，叹曰：「大丈夫当如是！」此乃见贤思齐之道也。《易》曰：「积善之家，必有余庆。」且累代富贵，岂不由积善之致焉！今臣寮若见《卓异记》，必如曹景宗之读列传也。臣又闻《汉书》言．学者称东观如道家蓬莱山。唐太宗开文学馆，得入者谓之瀛洲，瀛洲之与蓬莱，神仙之攸馆，今既比之，即神仙不可再言矣。臣撰《总仙记》，其间有全家为卿相、累代居富贵者何异焉！今撮其殊异者入此书中。况夫立身朝廷，致位华显者，其或庆者在堂，吊者在闾，若能以道消息，寄怀于虚无之中，则躁竞之心塞，清净之风生。寿骨欲低，自然高矣；祸门欲开，自然闭矣。此书既成，不敢不进，虽不补三馆之新书，亦拟为一家之小说。干冒宸扆，伏增忧越。宋乐史谨序。


卷一 帝王事

闻空中有言  唐高祖  玄宗
　　右按《唐书》云：武士彟，隋时为晋阳宫留守司录参军。高祖为留守日，士彟尝诘朝于街内独行，闻空中有言曰：「唐公是天子。」士彟寻声不见有人，仍以此言白高祖。高祖悦之，曰：「幸勿多言。」其夜士彟梦高祖乘白马上天，旦以闻，于是起义。
　　右按《唐书》：玄宗为临淄王，自潞州别驾朝京师。唐隆元年庚子夜，平内难，迨明，处置毕。是日寅时，潞州掾吏于州门闻空中语曰：「临淄王诛韦氏，相王得天下。」掾吏惊走，遽白刺史，刺史以为诳妄，留系旬日。会制到，乃赦之。【模按：原本「迨」讹「迫」，今改正。】

五十四年内祖与孙封禅  唐高宗  玄宗
　　右按《唐纪》：高宗麟德三年正月一日，有事于泰山，玉牒文曰：「唐嗣天子臣讳，敢昭告于昊天上帝：有隋运极颠危，数穷否塞，生灵涂炭，鼎祚沦亡。高祖仗黄钺而救黎元，锡玄珪而拯沉溺。太宗功宏炼石，定区宇于再麾；业壮断鳌，饮沧海而一息。臣幸忝余绪，恭承积庆，遂得昆山寝燎，炎海澄波。虽乃业茂宗祧，斯实降灵穹昊。今谨告成东岳，归功上元，大宝克隆，鸿基永固，凝熏万姓，陶化八弦。
　　右按《唐纪》：玄宗，睿宗之子，高宗之孙。开元十三年十一月，有事于泰山，玉牒文曰：「唐嗣天子臣讳，敢昭告于昊天上帝：天启李氏，运兴土德，高祖、太宗，受命立极；高宗升中，六合殷盛；中宗继复，绍休丕定。上帝眷佑，锡臣忠武，祗绥内难，推戴圣父。恭承大宝，十有三年，钦若天意，四海宴然。封祀岱岳，谢成于天，子孙百禄，苍生受福。」麟德三年至开元十三年，凡五十四年内，祖与孙封禅，自古帝王无比。

两即帝位  中宗  睿宗
　　右按《唐纪》：中宗弘道元年二月六日自皇太子即位，嗣圣元年二月六日降为庐陵王，圣历元年九月十五日册为皇太子，神龙二年正月二十四日再即帝位。【模按：李翱《卓异记》作「二月八日降庐陵王」。】
　　右按《唐纪》：睿宗嗣圣元年二月七日自豫王即位，天授元年九月五日降为皇嗣，圣历二年正月六日降为相王，神龙元年正月二十日立为皇大弟，唐隆元年六月二十四日再即帝位。自古帝王未之有焉。

太子四人登宝位  北齐高祖
　　右按《北齐书》：高祖长子文襄皇帝，追封，第二子显元文宣皇帝，在位十年，第六子肃皇孝昭皇帝，在位一年，第九子世祖武成皇帝，在位四年。高氏四子俱为天子。

太子三人登实位  后周太祖  唐穆宗
　　右按《后周书》云：太祖第三子闵帝，在位一年，长子明帝，在位四年，第四子武帝，在位二年。宇文氏三子皆为天子。
　　右按《唐纪》：穆宗皇帝长子敬宗皇帝，在位三年，第二子文宗皇帝，在位十年，第三子武宗皇帝，在位七年。李氏三子皆为天子。
　　

一殿三天子  唐玄宗  肃宗  代宗
　　右按《次柳氏旧闻》：代宗之诞也三日，玄宗幸东宫，锡之金盆，命浴。吴皇后虑皇孙龙体不丰，负妪乃以宫中诸王子同日诞而体丰实者进之。上视之，不乐曰：「非吾儿。」负妪扣头具服。上眄之曰：「非尔所知，趋取吾儿来。」于是太子取子进，上大喜，承之掌中，向日视之，笑曰：「此儿福禄，远过其父。」及上起入宫，尽留内乐，谓力士曰：「此一殿有三天子，乐乎!可与太子饮酒。」李辅国悖于玄宗，代宗不平之，令刺客断其首于溷中，断右臂以祭泰陵。【模按：原作「旧史」，今改。】

天子控天子马 肃宗
　　右按《肃宗实录》：既收复长安，玄宗自蜀至，上至望览宫奉迎。玄宗御宫南楼以俟，上望楼僻，即下马趋进前，再拜蹈舞称贺。玄宗下楼，上匍匐捧玄宗涕泗呜咽，不能自胜。扶玄宗升殿，尚食每进一味，上皆尝膳然后进。飞龙御马，上亲选试然后进御。玄宗上马，上秉辔控玄宗马，行数十步，玄宗止之而后退。玄宗谓左右曰：「吾享国已来，未知贵也，今日见吾子为天子，乃知贵也。」上尝避驰道执鞭弭，导引玄宗自开远门至丹凤门。自后干元元年十月，玄宗再幸华清宫，上至灞上迎候，下马趋进百余步，舞蹈前抱玄宗足，玄宗抚上背。上又控辔行数十步，有命乃止。

诛贼同月日 刘辟  李锜  吴元济
　　唐宪宗皇帝元和元年十一月十一日斩刘辟于西川，又元和二年十一月十一日斩李锜于润州，又元和十二年十一月十一日斩吴元济于蔡州。【模按：李翱《卓异记》均作「十一月一日」。右按《唐纪》。宪宗皇帝诛三贼，皆是十一月十一日，契合如是。

神兵破贼  张韩公  王忠嗣
　　右按《唐书》：肃宗干元二年十二月，文武百官贺胜州已北百姓数千人，咸见兵马亟百姓索食。其中有人云：「我是张韩公及王忠嗣，领北兵马为国讨贼，不日当太平。」百姓陈祭讫，须臾不见。此圣德所感，人神合符，灵应昭然，今古未有者。时史思明作乱。

呼臣下为郎  萧瑀
　　右按《唐书》：武德初，军国政事悉关宰相萧瑀。高祖临轩听政，引瑀升御榻而坐，呼为萧郎。高祖曰：「得公之言，特存社稷。今赍黄金一函，以报智者。」呼臣下为监  裴寂
　　右按《唐书》：裴寂为司空，高祖与寂有旧，既受位，谓寂曰：「使我至此者，公之力也。」每日赐御膳，视朝引之同坐，入合延于卧内，呼为裴监。寂乞归故里，高祖泣曰：「今犹未也，要相与偕老。为台司，我为太上皇，逍遥一，岂不乐哉！」因遣员外郎更番宿其第，以表崇重。【杜佑为相，宪宗不名，呼为司徒。】

华岳神迎谒  唐玄宗
　　右按《开元传信纪》：玄宗东封，车驾次华阴，上见岳神数里迎谒。上问左右，莫之见，遂诏诸巫问神安在。独一老巫阿马婆奏云：「三郎见在路左，朱发紫衣，迎候陛下。」上顾而笑，乃勅阿马婆勅神先归。上至庙，见神具橐[韦建]俯伏殿庭东南大柏树下，又诏阿马婆问之，奏如上见，命阿马婆致意而旋。寻诏诸岳封为金天王。上制碑文，亲书宠异之。

见白龙横南山  玄宗
　　右按《独异志》：开元中，玄宗御含元殿，望南山，见一白龙横亘山上。问左右，皆云不见。急召王元宝问之，元宝曰：「见一白物横在山顶，不辨其状。」左右启曰：「何则臣等不见之?」帝曰：「我闻至富可以敌至贵，朕天下之主，元宝天下之富，故见尔。」上曾问元宝家财多少，对曰：「臣请以绢一疋，系陛下南山一树，树尽，臣绢未穷。」时人谓钱为主老者，以其有元宝字，人见之则喜。

御笔题隐士门  田游岩
　　右按《唐书》：田游岩隐于嵩山许由庙东，自称许由东邻，频诏不起。高宗幸嵩山，亲访岩家，遣中书侍郎薛元超入问其母。岩山衣出拜，高宗谓曰：「先生养道山中，皆得佳否?」乃亲题额悬其门，曰「隐士田游岩宅」。

驾幸孝义家  张公艺
　　右按《唐书》：张公艺，郓州人，九代同居，贞观中，诏加旌表。麟德二年，高宗皇帝有事于泰山，路过郓州，幸其宅。诏问孝义之由，公艺但于纸上书百余个「忍」字，因赐以缣帛。

亲王代天子拜尚书  范云
　　右按《梁书》：武帝与范云少亲善，及武帝登位，封云为吏部尚书，常侍宴。上谓临川王宏、鄱阳王惔曰：「我与范尚书少亲善，伸四海之敬，今为天下主，此礼既革，宜代我呼范为兄。」二王下席拜，与云同车而还。时人荣之。

水变为芳醪  唐宣宗
　　右按令狐澄《宣宗七十事》曰：上在藩时，从驾校猎上林。及暮还，误堕马，人不觉。比二更方兴，时大雪，四顾无人声，上寒甚。巡警至，大惊，上曰：「我光王也，不悟至此，方困渴，若为求水?」巡者即于旁求水以进，遂委而去。上力起举瓯，将饮，瓯中水变为芳醪矣。上独喜自负，一举尽瓯，而已体微暖有力，遂归旧邸。【初年十岁，忽不豫，有神光满身，而南面独语，如对百僚。郑太后谓之心疾，乃白穆宗，往而视之，曰：「此吾家英物，非心疾也。」】


卷二  后妃、王子、公主

上苑花应诏发  则天
　　右按《唐书》：则天天授二年腊月，卿相耻辅女君，欲谋弑则天，诈称花发，请幸上苑，许之。寻疑有异图，乃遣使宣诏曰：「明朝游上苑，火急报春知。花须连夜发，莫待晓风吹。」于是凌晨名花瑞草布苑而开，羣臣咸服其异焉。

五朝为太后  懿安太后郭氏
　　右按《唐书》：懿安太后，郭汾阳之孙，赠左仆射驸马暧之女，母代宗长女升平公主。宪宗为广平王时，纳为妃。代宗外孙，德宗外甥，顺宗新妇，宪宗皇后，穆宗母，敬宗祖母，文宗祖母，武宗祖母。历位八朝，五居大母之尊，人君行子孙之礼，福寿隆贵，四十余年，谥曰懿安皇太后。虽汉之马、邓，无以加焉。识者以为汾阳社稷之功未泯，复锺庆于懿安焉。

四十年为太后  崇德太后褚氏
　　右按《晋书》：崇德太后褚氏，在位四十年，凡三临朝摄政事，年六十一。初康帝时，营兵陈渎女台有文在足下，曰「天下母」，灸之愈明，京邑喧哗。有司收系以闻，俄自狱亡去。康帝崩，献后临朝，此其祥也。

一门三后生三天子 独孤信
　　右按《南、北史》及《唐书》：后周大司马卫公独孤信，生三女，长女为周文帝后，生武帝；次女为隋文帝后，生炀帝；小女为唐太祖元皇帝后，生高祖。一门三后生三天子，贵盛无比。

三代为后族 窦威
　　右按《唐书》：内史令延安公窦威，高祖谓之曰：「昔周朝有八柱国之贵，吾与公家咸登此职。今我为天子，公为内史令，本同末异，乃不可乎！」威谢曰：「臣家昔在汉朝，再为内戚，至于后魏，三处外家，陛下龙兴，复出皇后，臣又位忝凤池。」高祖大笑曰：「公以三代后族欲夸我耶?关东人与崔、卢为婚，犹自矜伐，公世为帝戚，岂非盛事乎!」

太后为师傅素服五日  汉宣帝太后
　　右按《前汉书》：昌邑王废，立宣帝，太后有政，宜知经术，大将军霍光令夏侯胜用《尚书》授太后，迁长信少府，赐爵关内侯。又迁太子太傅，赐黄金百斤。年九十卒，赐冢茔葬平陵，太后赐钱二百万，为胜素服五日。报师傅之恩，儒者以为荣。

申王异事  申王撝
　　右按《唐书》：申王撝，睿宗第二子，本名成义，母柳氏，掖庭宫人。撝之初生，则天尝以示僧万回，云：「此儿西域大树之精，养之宜兄弟。」则天甚悦，始令列于兄弟之次。王性宽裕，仪形坏伟，善于饮啖。

寿王八岁能拜舞  寿王瑁
　　右按《唐书》：开元十五年五月，庆王潭等加都督事，玄宗以永王已下幼，不令于殿庭列谢。时寿王年八岁，请从诸兄行事，拜舞如法，上特异之。

妃子一门荣盛  杨妃
　　右按《唐书》：杨妃父玄琰，赠太尉、齐国公；母李氏，赠凉国夫人；叔元珪，吏部尚书；再从兄国忠，为宰相；从兄铦，鸿胪卿，列棨戟；母弟锜，尚太华公主；堂弟秘书少监鉴，尚承荣郡主；长姊韩国夫人，次虢国夫人，次秦国夫人；国忠小男昢，尚万春公主；长男暄，先尚延和郡主，拜太常卿，兼户部侍郎。杨氏一门，一贵妃，二公主，二郡主，三夫人，一宰相，一尚书，二大卿，开元已来，豪贵荣盛，未之比也。

一门五世十二人尚公主  穆观
　　右按《后魏书》：穆观子亮，亮弟寿，寿弟真，亭子绍，绍子正国，正国子平城，寿子平国，平国子伏干，伏干弟罴，真子泰，泰子伯智。一门五世，计十二人，皆尚公主。

三尚公主  刘昶
　　右按《后汉书》：刘昶初尚武邑公主，薨，更尚建兴公主，又薨，更尚平阳公主。及昶终，与三公主同茔异穴。

门尚四公主  薛瓘
　　右按《唐书》：薛瓘尚城阳公主，瓘之子绍尚太平公主，【绍兄顗．为黄门侍郎．惧其公主宠盛，问于克构。克构曰：「帝甥尚主，由来故事，若以恭慎行之，何惧也！然室有傲妇，善士所恶，故鄙谚曰：『娶妇得公主，平地买官府。』远则平阳公主，妖孽致乱，近则新城、晋安，为时所诫，欲求无患，难矣！」】瓘之堂侄儆，儆之子锈，自瓘至锈，一门尚四公主。【模按：「薛瓘」原本作「薛矅」，据《唐书》改。】

一门尚三公主  卢道裕
　　右按《后魏书》：卢道裕，弟虔，堂弟元聿，并尚魏公主，一门尚三公主。

【一门尚二公主，不录。】

天子呼亲家母  萧嵩夫人贺氏
　　右按《唐书》：中书令萧嵩子尚新昌公主，嵩夫人贺氏入觐拜席，玄宗呼为亲家母，礼仪甚盛。
　　
天女生天子  魏神元皇帝
　　右按《后魏书》：圣武皇帝讳诘汾，尝畋于山泽，歘见辎耕自天而下。既至，见美妇人，自称天女，受命相偶，且曰：「请还，期年复会于此。」及期而至先畋处，果见天女。以所生男授帝曰：「此君之子，当世世为帝王。」语讫而去。即神元皇帝也。故人谚曰：「诘汾皇帝无妇家，力微皇帝无舅家。」力微即神元皇帝名也。【模按：《魏书》「畋」作「田」，[歘」作「饮」。】

开目识新妇  魏征
　　右按刘贶《续说苑》：魏征疾甚，太宗与太子再临其第，征加朝服拖绅。帝见征悲懑，拊之泣恸，问所欲言，对曰：「嫠不恤纬，而忧宗周之亡。」将以公主降其子叔玉，上以主从，目识新妇也。


卷三  杂绿

神人报天子在门  孔靖
　　右按《南史》：孔靖，会稽山阴人。宋武帝潜龙时，东征孙恩，屡至会稽，过孔靖宅，正昼卧，有神人衣服非常，谓曰：「天子在门而失之。」遽出见帝，延入结交，执手曰：「卿后当大贵。」于是曲意礼接，赡给甚厚。晋义熙八年，复为会稽内史，修饰学校。复为右仆射，让不拜，致仕。武帝平关洛，宋台初建，以为尚书令、侍中、特进、光禄大夫。辞位归乡，武帝为宋公饯于戏马台，百僚咸赋诗以述其美。谢灵运诗曰：「季秋边朔苦，旅雁违霜雪。凄凄阳卉肥，皎皎寒潭洁。良辰感圣心，云旗兴暮节。鸣笳戾朱宫，兰巵献时哲。饯宴光有孚，和乐隆所缺。在宥天下理，吹万羣芳悦。归客遁海隅，脱冠谢朝列。弭棹薄桂渚，指景待乐阕。河流百急澜，浮骖无缓辙。岂伊川途念，宿心愧相别。美彼邱园道，喟焉伤薄劣。」

赐金莲花烛  令狐绹
　　右按《东观奏记》云：宣宗将命赵公令狐绹为相，夜幸含春亭召对，尽蜡烛一炬，方归学士院，仍赐金莲花炬送之。院吏忽见金莲蜡烛，惊报院中曰：「驾来矣。」俄而赵公至。吏谓赵公曰：「金莲引驾烛，学士用之，莫折事否？」顷刻而闻传说之命。

翰林学士联句诗好  柳公权
　　右按《唐书》：文宗夏日与学士联句，帝曰：「人皆苦炎热，我爱夏日长。」公权续曰：「熏风自南来，殿阁生微凉。」时丁、袁五学士皆属继，帝独讽公权两句：「辞清意足，不可多得。」乃令公权题于殿壁，字方圆五寸，帝视之叹曰：「锺、王复生，无以加焉。」

为诏书好赐宫锦  封敖
　　右按《唐书》：封敖为翰林学士、中书舍人，尝草《赐阵伤边将韶》，警句云：「伤居尔体，痛在朕躬。」帝览之，赐宫锦。

送客西江诗好赐瑞锦  冯定
　　右按《唐书》：冯定为太常少卿，统乐立于庭，文宗以其端凝若植，问其姓氏，翰林李珏奏以定之名。帝喜，问曰：「岂非能为古章句者耶?」遂召升陛，帝自吟定《送客西江诗》，吟罢益喜，因赐以禁中瑞锦，仍令大录所著古体诗以进。寻迁谏议大夫。

夺锦袍  宋之问
　　右按小说：武后游龙门，命羣官赋诗，先成者赏以锦袍。左史东方虬诗先成，设拜赐坐未安。宋之问诗后成，文理兼美，左右莫不称善，乃就夺锦袍衣之。其词曰：「宿雨霁氛埃，流云度城阙。河堤柳新翠，苑树花先发。洛阳花柳此时浓，山水楼台映几重。羣公拂雾朝翔凤，天子乘春幸凿龙。凿龙近出王城外，羽从琳琅拥轩盖。云跸纔临御水桥，天衣已入香山会。山壁崭岩断复连，清流澄澈俯伊川。雁塔遥遥绿波上，星宠奕奕翠微边。层峦旧长千寻木，远壑初飞百丈泉。彩仗虹旌遶香阁，下辇登高望河洛。东城宫阙拟招回，南陌沟塍殊绮错。林下天香七宝台，山中春酒万年杯。微风一起祥花落，仙乐初鸣瑞鸟来。鸟来花落纷无已，称觞献寿烟霞里。歌舞淹留景欲斜，石间犹驻五云车。鸟旗翼翼留芳草，龙骑骎骎映晚花。千乘万骑銮舆出，水静山空严警跸。郊外喧喧引看人，倾都南望属车尘。嚣声引扬闻黄道，王气周迥入紫宸。无王定鼎三河固，宝命乘周万物新。吾皇不事瑶池乐，时雨来观农扈春。」

御制诗送贺宾客为道士还乡并宰相已下应制诗  贺知章
　　右按《唐书》：太子宾客、集贤院学士贺知章，年八十六，卧病五日，冥冥不知。男曾子，哀号诉天，请以身代。遂疾损，乃上表乞为道士还乡，玄宗许之。乃舍宅为观，赐名千秋，并与男曾子会稽郡司马，赐绯，小子田，田亦度为道士，兼赐帛一百疋，道衣两对，又赐鉴湖剡川一曲。【元乞周官数顷为放生池，因赐剡川一曲。】诏令供张东门，百寮祖饯。御制送诗并序玄宗天宝三年，太子宾客贺知章，鉴止足之分，抗归老之疏，解组辞荣，志期入道。朕以其夙存微尚，年在迟暮，用循挂冠之事，俾遂赤松之游。正月五日，将归会稽，遂饯东路，乃命六卿庶尹、三事大夫，供帐青门，宠行迈也。岂唯崇德尚齿，抑亦厉俗劝人，无令二疏独光汉册。乃赋诗赠行，凡关宴宜皆属和。诗曰：遗荣期入道，辞老竞抽簪。岂不惜贤达，其如高尚心。寰中得秘要，方外散幽襟。独有青门饯，群英怅别深。

应制左丞相  李适之
　　圣代全高尚，玄风阐道微。筵开百壶饯，诏许二疏归。仙记题金箓，朝章披羽衣。悄然承睿藻，行路满光辉。

应制右丞相  李林甫
　　挂冠知止足，岂独汉疏贤?入道求真侣，辞荣访列传。睿文含日月，宸翰动云烟。鹤驾吴乡远，遥遥南斗边。

应制门下侍郎  王铎
　　诏许真人归旧隐，为言海上忆孤峯。宸旒暂别期千载，野服飘然出九重。华表尚迷丁令鹤，竹陂犹认葛仙龙。自怜弱羽尘埃重，云外无由蹑去踪。【其余应制诗，此不备録。】

赐戴叔伦中和节唱和诗  唐德宗
　　右按《唐纪》：贞元五年，初置中和节，德宗皇帝制诗，朝臣奉和。诏写本赐戴叔伦于容州，天下美之。德宗诗曰：「东风变梅柳，万汇生春光。中和纪月令，方与天地长。耽乐岂予尚，懿兹时景良。庶遂亭育恩，同致寰海康。君臣永终始，交泰符阴阳。曲沼水新碧，华林桃稍芳。胜赏信多欢，戒之在无荒。」

诏写古剑歌赐诸学士  郭元振
　　右按《唐书》、《郭元振家状》：元振为通泉县尉，前后掠买所部千余人，以遗宾客，百姓苦之。武后闻之，使籍其家，唯有书数百卷。后令问其资财所在，知皆以济人，于是奇而免之。召见，大惬圣旨，并令口占《古剑歌》进，天后奇之，命缮写赐诸学士。歌曰：「君不见昆吾铁冶飞炎烟，红光紫气俱赫然。良工锻炼经几年，铸得宝剑名龙泉。龙泉颜色如霜雪，良工咨嗟叹奇绝。琉璃匣裹吐莲花，错镂金环生明月。正逢天下无飞尘，幸得周防君子身。精光黯黯青蛇色，文章片片绿龟鳞。非直结交游侠子，亦尝亲得英雄人。何言中路遭弃捐，零落湮沦古狱边?虽复沉埋无所用，犹能夜夜气冲天。」

家藏十一代先祖书勅为宝章集  王方庆
　　右按《唐书》：王方庆，天后朝凤阁侍郎知政事，周少司空石泉公褒之曾孙也。其先自琅琊南渡，为江左冠族。襃北徙入关，始家咸阳焉。祖鼐，隋卫尉丞。伯父宏让，有美名，贞观中为中书舍人；宏直，为汉王元昌友。方庆家多书籍，则天访求右军遗迹，方庆奏：「臣十代伯祖羲之书，先有四十余纸，太宗购求，先臣并已进之，唯有一卷见在。今又进臣十一代祖导、十代祖洽、九代祖珣、八代祖昙首、七代祖僧绰、六代祖仲宝、五代祖骞、高祖规、曾祖襃，并九代三从伯祖晋中书令献之已下二十八人书，共十卷。」则天御武成殿示羣臣，仍令中书舍人崔融为《宝章集》，以叙其事，复赐方庆。当时甚以为荣。


卷四  臣下

贵盛之极者  金日磾
　　右按《汉书》：金日磾，本匈奴休屠王太子。【休，许虬反，屠音储。】武帝时，迁侍中驸马都尉、光禄大夫，封秺侯。【秺，丁故反。】弟伦，黄门侍郎。日磾二子：赏，奉车都尉，宣帝时为太仆卿、光禄勋，亦为侍中；建，驸马都尉，亦为侍中。建孙当，亦封侯。伦子安上，为侍中、关内侯。安上四子：常，光禄大夫；敞，迁侍中、卫尉；岑，拜为郎使主客；明，与岑复为诸曹中郎将。敞三子：涉，为侍中；参，越骑校尉开都侯；饶，越骑校尉。涉两子，汤、融，俱为侍中。涉从祖父弟钦，光禄大夫、侍中、都城侯。钦弟迁，为尚书令；遵，王莽时历封九卿。

七世侍中、二驸马  张安世
　　右按《汉书》：张汤为三公，子安世，封富平侯，食万六百户。子千秋、延寿、彭祖，皆封侯，富于大将军霍光，家僮七百人。自宣、元已来，为侍中、中常侍、诸曹散骑、列校尉者十余人。功臣之盛，唯有金氏、张氏，亲近贵宠，比于外戚。【安世以父子封侯太盛，辞不受禄，诏都内别藏张氏无名钱，以至于数百万计。】
　　
　　许广汉
　　右按《汉书》：许广汉封昌成君，女平君为孝宣皇后，元帝母也。广汉二弟，舜为博望侯，延寿为乐成侯，又为大司马、车骑将军。延寿中子嘉为平恩侯，亦为大司马、车骑将军。嘉女为成帝皇后。  

一门二皇后  
　　史良娣
　　右按《汉书》：史良娣，为卫太子良娣，生史皇孙，宣帝祖母也。良娣兄恭。恭三子，高为乐陵侯，至大司马、车骑将军，曾为将陵侯，元为平台侯。高子丹，封武阳侯，辅成帝；策为右将军、关内侯。丹孙二十八人，九男并为侍中诸曹。亲近左右，四人为侯，十余人至卿大夫二千石。
　　
　　霍光
　　右按《汉书》：霍光为大司马、大将军，益封一万七千户，故所食凡二万户，赏赐前后黄金七千斤。自昭帝时，光子禹及兄孙云，皆中郎将。云弟山，奉车都尉、侍中，领胡越兵。光两女壻，为东西卫尉。昆弟诸壻外孙，皆奉朝请为诸曹大夫、骑尉、给事中。光秉政前后二十年。光又顾分国邑三千户，以封兄孙奉车都尉山为列侯，山兄云为骠骑将军。
　　
　　卫青
　　右按《汉书》：卫青七击匈奴，斩虏五万，再封凡万一千八百户，封三子为侯，侯千三百户，并之二万五千七百户。其校尉以大将封侯者九人，为将者十五人。
　　
　　梁冀
　　右按《后汉书》：梁冀一门前后七封侯，三皇后，六贵人，一大将军，夫人女食邑称君七人，尚公主三人，其余卿、将、尹、校五十七人。百僚侧目，莫敢违命。
　　
　　胡广
　　右按《后汉书》：胡广，华容人。试章奏，安帝以为天下第一，旬月拜尚书郎，五迁尚书仆射。在公台三十余年，历事六帝，一履司空，再作司徒，三登太尉，又为太傅。故人陈蕃、李咸并为三司，蕃等每朝会，聊称疾避广，时人荣之。年八十二卒，赠太傅。故吏自公卿、大夫、博士、议郎、郎中以下数百人，皆缞绖殡位。中兴已来，人臣之盛，未尝有也。【广继母在堂，朝夕瞻省，傍无几杖,口不称老。】
　　
　　邓禹
　　右按《后汉书》：邓禹有十三子，各守一艺。邓氏自中兴之后，累代宠贵，凡侯者二十九人，公二人，大将军十三人，中二千石十四人，列校二十二人，州牧郡守四十八人，其余侍中、将作、大夫、郎、谒者不可胜数，东京莫与为比。
　　
　　窦融
　　右按《后汉书》：窦融，平陵人。  一门一公、两侯、三公主。长子穆，尚内黄公主。穆子勋，尚东海恭王女泚阳公主。融弟友子固，尚光武湼阳公主。四二千石，相与并时。自祖及孙，官府邸第，相望京邑，奴婢以千数，于亲戚功臣中，莫与为比。
　　
　　杨椿
　　右按《北史》：杨椿与兄播，并典禁闱、太保，加侍中，给鼓吹。椿请归老，诏服侍中服，赐燕于华林园。帝下御坐，执手，赐床帐、几杖，车驾驷马，给扶送之。椿诫子孙曰：「我入魏，登侍中、尚书，四历九卿，十为刺史、光禄大夫、仪同开府、司徒、太尉，复为司空。」高祖以下，乃七郡太守、三十二刺史，内外显职，时仍少比。椿弟津与兄播，前后为华州刺史，当世荣之。津子悟，仕齐为大行台右丞，请解还葬。一门之内，赠太师、太傅、丞相、大将军者二人，太尉、尚书令者三人，仆射、尚书者五人，刺史、太守者二十余人。追荣之盛，今古未之有也。
　　
　　万石君
　　右按《汉书》：石奋孝景帝时为九卿，长子建，次甲，次乙，次子庆，皆驯行孝谨，官至二千石。景帝曰：「石君及四子皆二千石，人臣尊宠，乃集其门。」凡号奋为万石君。后以上大夫禄，归老于家。子孙为小吏，来归谒，万石君必朝服见之，不名。子孙胜冠者皆有品秩。庆后为丞相时，诸子孙为小吏至二千石者十三人。
　　
　　李贤
　　右按《周书》、《隋书》：李贤，陇西人。曾祖富，魏太武赠宁西将军。贤，为大将军。贤之子端，大将军。端弟吉，开府仪同三司。吉弟孝轨，大将军。孝轨弟询，陇西郡公。询弟崇，幽州大总管。崇之子敏，将作监。贤弟远，太保。远弟穆，太师，赞拜不名。穆之子浑，大将军。子孙虽在襁褓，悉拜仪同，一门执象笏者百余人，贵盛无比。


卷五  臣下

三公父在堂  张酺
　　右按《后汉书》：张酺，字孟侯，汝南细阳人也。为三公日，父尚在，酺每迁转，父辄自田里来。适会岁腊，公卿罢朝，共诣酺父上酒为寿，极欢移日，当时甚以为荣。

宰相有二亲  郭元振  王溥
　　右按李邕撰《郭元振行状》云：自唐受命，丞相有二亲，唯元振而已。镇凉州十五年，大石等十二国王为导驺。握兵三十万，武后惕息，不移唐祚。
　　右按《五代史》：王溥少年拜相，一亲在堂。溥自序云：「予年二十六，状元及第，榜下除秘书郎。其年从周太祖征河中，次年献捷阙下，除太常丞，加朱绂。又一年，留守判官，除密直学士，入翰林。又除端明殿学士，不日作相。自居廊庙，凡十一年，历事四朝。除太子太保，罢相。十五年中，官荣过分，今甲子四十二矣。」时父祚宿州防御使，母吴国太夫人俱在。后父祚自防御使除左领军卫上将军，致仕在洛。初入觐北阙，侍奉肃然，百僚下拜，兼座主王仁裕为太子太保在朝。溥在翰林时，有诗云：「两制职官三十客，自怜荣耀老莱衣。」

宰相与百官列班起居新宰相太夫人  赵隐
　　右按《赵氏科名录》：隐，懿宗朝登庸，太夫人卢氏在堂。口命之明日，三相国并百执事并赴私第，列班陈庆贺之礼。每朔旦，宪府中集百辟到宅候起居。太夫人及懿皇降诞日，相府与文武两班于慈恩寺饭僧，教坊三部大合乐于佛殿前，京兆府构彩棚，接东西廊，备相府宅观阅。时隐侍板舆到寺，及丞相率百官于庭北谢恩赐酒毕，乃回班就棚通太夫人起居，朝野莫不称美庆。其后崔丞相彦昭、张丞相浚大用日，皆在膝下，其荣养之礼，悉依赵氏旧仪。【按：《唐书》「庭」作「廷」，「回」作「回」。】

三十三年在相位  房玄龄
　　右按《唐书》：梁国公房玄龄，唐初杖策谒于军，秦王一见，引为谋主。及终，在相位三十有三年。【模按：原本三十三年，查李翱《卓异记》，作三十二年。】

二十七年佩相印  郭子仪
　　右按《唐书》：汾阳王郭子仪，自至德元年，从朔方节度使加户部尚书同中书门下平章事，至建中二年，凡二十七年，其间校中书令考二十有四年，每月俸钱二万贯，实封二千户，岁入俸二十四万贯，官供二千人熟食，五百马刍谷，每谒见，肩舆入内殿。子八人，壻七人，皆至重官。子暧尚公主，诸孙数十人。亲仁里四之一为其宅，宅中通永巷，家人三千，相出入者不知其名。为大臣，赏赐美人六人，从者八人。崇德贵盛，近古无比。【模按：原本「刍」作「蒭」，据《唐书》改。】

四入相  姚崇  裴度  崔允
　　右按《唐书》：天后时，姚崇授夏官侍郎，拜相。长安四年罢，其年拜夏官尚书，又入。睿宗初，又兵部尚书，入。玄宗初，又兵部尚书，入，寻罢，犹命五日一入门。
　　又按《唐列传》：裴度元和十年拜门下侍郎，入相。出行营，淮西平，加金紫光禄大夫，复入相。十四年检校左仆射，出北都留守，移河北行营，守司徒、东都留守。入朝守司徒，授扬州都督，未发，复知政事。罢为左仆射，出山南节度。宝历初，入知政事，寻守司徒，五日一入中书。又守司徒兼侍中，出山南节度，移东都留守，特进、守司徒兼中书令。开成初，北都留守，四年还京，拜中书令。【本传曰：「翊赞四朝，始终一致，为唐中兴之臣，江左王导、谢安之流也。」】
　　右按《唐书》：崔允自干宁元年至天复三年，四入相，三出镇。自兵部侍郎入，至开府仪同三司、守司徒兼门下侍郎。天复三年让官表云：「方伯之贵，是臣列祖之任也，臣有何功而三分戎阃；辅相之职，是臣先父之履也，臣有何德而四人中书。人之甚荣，臣实增惧。」

三入相  孙叔敖  李峤  冯道
　　右按《春秋》：绘邱之封人，见楚孙叔敖曰：「吾闻官大者士妬之，禄厚者人怨之，位尊者君恶之。今君相楚国，有如此三者，不得于楚士民也。」叔敖曰：「吾三相楚，而心益卑；吾禄益厚，而施益博；吾位益尊，而礼益恭，是不得罪于士民也。」
　　右按《唐书》：李峤垂拱中自麟台少监入相，三年又拜左丞，龙朔初为中书令，景龙初拜特进，又入。寻年老负罪，随子畅元出虔州刺史。
　　右按《五代史》：冯道三入相，四月十七日死，年七十三岁，所得之寿，所终之月，皆与孔子同，但先孔子一日。

五代六人拜相  萧嵩
　　右按《唐书》：萧瑀相高祖，曾侄孙嵩相玄宗。嵩子衡，驸马，官至三品。衡弟华，上元中宰相，衡子复相德宗。【其后文宗日，萧复为相，难言者必言，贞元之名相也。】华二子，恒、悟。恒子俛，大和中宰相。【俛罢相为左仆射，分司东都，太夫人韦氏在堂，以孝养为乐，与褐衣时无异。】悟子仿，咸通中宰相。【模按：《唐书．萧复传》复子湛，湛子寘，咸通中位宰相。】

六代六人拜相  杜淹
　　右按《唐书》、《梁书》：杜淹侄如晦，五代孙元颖，元颖侄审权，审权子让能，让能子晓，入梁拜相。自淹至晓，六代拜相。

三代拜相  张嘉贞
　　右按《唐书》：张嘉贞，子延赏，孙宏靖，三代秉钧。《汉书》虽有韦、平父子相继为相，莫能比也。初嘉贞自平乡尉免归，御史张循宪荐于则天，召见内殿，垂帘与语。嘉贞奏曰：「臣以草莱得谒九重，是千载一遇也。咫尺之间，如隔云雾，竟不覩日月，恐君臣之道，有所未尽。」则天遽令卷帘，与语大悦，擢拜监察御史。累迁中书令。弟嘉佑，为金吾将军，兄弟并居将相之位。

父子皆自扬州再入相  李吉甫
　　右按：唐朝父子继世为相者数家，唯李吉甫、子德裕，皆自扬州再入相。至若苏瓌父子，相望为优劣，而颋不再入，则李氏盛也。【言宣宗即位日，德裕典册礼，及退，上谓宦侍曰：「适行事近我者，非太尉耶?此人每顾我，使毛发森竖。』」听政二日，出为荆门。】

父子三人拜相  郑珣瑜  赵隐
　　右按《唐书》：郑珣瑜相德宗，珣瑜之子覃相文宗，覃之弟朗相宣宗。
　　右按《唐书》：赵隐拜相。按《五代史》：隐之子光逢相梁，次子光裔相后唐。

一门四相  窦威
　　右按《唐书》：窦威为太师、中书令，堂侄抗为纳言，堂曾孙德元为左相，德元子怀贞为侍中。

一门三相
　　韦仁约一
　　右按《唐书》：韦仁约为纳言，子承庆为黄门侍郎平章事，次子嗣立为中书令。
　　
　　岑文本二
　　右按《唐书》：岑文本为中书令，侄长倩为内史，孙羲为侍中。
　　
　　杨恭仁三
　　右按《唐书》：杨恭仁为侍中，弟师道为中书令，侄孙执柔为夏官尚书平章事。
　　
　　武承嗣四
　　右按《唐书》：武承嗣为纳言，堂弟三思为内史令，攸宁亦为纳言。
　　
　　韦待价五
　　右按《唐书》：韦待价为右仆射平章事，三从弟安石为中书令，安石再从侄巨源为侍中。

　　王播六
　　右按《唐书》：王播自盐铁使拜相，弟起自右仆射兼使相，侄铎自盐铁使拜相。铎，炎之子；炎，播之弟，起之兄。文宗待起如师友，目之曰当代仲尼。
　　
　　崔元略七
　　右按《唐书》：崔元略东都留守，弟元式北都留守，拜相。元略子铉，铉之子沆，两拜中书舍人，入相。


卷六  臣下

二代为相
　　郑武公一
　　右按：郑武公父子并相，为周司徒，善于其职。国人美之，为赋《缁衣》，以明有美善之功也。诗曰：「缁衣之宜兮，敝，予又改为兮。」
　　韦贤平当二
　　右按《汉书》：韦贤子元成，平当及子晏，并为丞相，故汉代父子为相，称韦、平。按韦贤其先孟，至贤五世，为邹鲁大儒。贤为相时，年七十，在位五岁，乞骸骨，赐黄金百斤，罢归，加赐第一区。丞相致仕自贤。罢相十年之间。子元成继父为相。邹鲁讴曰：「遣子黄金满赢，不如一经。」
　　
　　韩休三
　　右按《唐书》：韩休拜相，子滉拜相，孙皋为左右仆射，虽不拜相，其位已高。
　　
　　令狐楚四
　　右按《唐书》：令狐楚自翰林学士、中书舍人拜相，子绹自湖州召入，充翰林学士，间岁拜相。渭南尉赵嘏献诗云：「鹗在卿云冰在壶，天代材业奉吁谟。荣同伊陟传朱户，秀比王商入画图。昨夜星辰迥剑履，前年风月满江湖。不知机务时多暇，犹许诗家属和无。」
　　
　　崔慎由五
　　右按《唐书》：崔慎由工部尚书拜相，子允四入相，四入既当权，天下人呼由为「有来麻汁」。
　　
　　崔佑甫六
　　右按《唐书》：崔佑甫拜相，侄植拜相。【佑甫秉政三百日，除吏八百员。】
　　
　　刘祥道七
　　右按《唐书》：刘祥道为右丞相，祥道之子齐贤为纳言。
　　
　　苏瓌八
　　右按《唐书》：苏瓌为侍中，子颠为中书侍郎平章事。先是神龙中，颁自给事中、修文馆学士转中书舍人，时父瓌中书门下三品，父子已同掌枢密也。
　　
　　陆元方九
　　右按《唐书》：陆元方为鸾台侍郎平章事，其子象先为中书侍郎平章事。
　　
　　乐彦玮十
　　右按《唐书》：乐彦玮为西台侍郎平章事，子思晦为鸾台侍郎平章事。
　　
　　李道广十一
　　右按《唐书》：李道广殿中监平章事，子元弦中书侍郎平章事。【曾祖粲，本姓丙，高祖有旧，为监门大将军。年八十，令乘马入宫中检校。】
　　
　　李敬元十二
　　右按《唐书》：李敬元为中书令，弟元素为凤阁侍郎平章事。
　　
　　来恒十三
　　右按《唐书》：来恒为黄门侍郎平章事，弟济为中书舍人。
　　
　　张文瓘十四
　　右按《唐书》：张文瓘为侍中，侄锡为凤阁侍郎平章事。
　　
　　戴胄十五
　　右按《唐书》：戴胄为吏部侍郎平章事，侄至德右仆射平章事。【胄无子，以兄子至德为嗣。】
　　
　　宇文节十六
　　右按《唐书》：宇文节为侍中，孙融为黄门侍郎平章事。
　　
　　崔仁师十七
　　右按《唐书》：崔仁师为中书侍郎平章事，孙湜中书令。【中宗曾与饵瓜，赐一颗与母，湜携归与爱妾，天下罪之。】
　　
　　薛元超十八
　　右按《唐书》：薛元超为中书令，侄稷礼部尚书拜相。
　　
　　裴矩十九
　　右按《隋书》及《唐书》：裴矩为侍中，从侄孙寂为内史令。
　　
　　杨收二十
　　右按《唐书》：杨收自翰林学士拜相，侄涉礼部侍郎拜相。

兄弟六人并登相位  卞壶
　　右按《晋书》：卞壶祖统，父粹，以清辩鉴察称。兄弟六人登宰辅，世号「卞氏六龙，元仁无双」。元仁，粹字也，位至中书令。

外孙三人为相  卢携  郑畋  杜让能
　　右按《唐书》：『李翱女壻卢求之子携为相，郑亚之子畋为相，杜审权之子让能为相。初翱镇襄阳日，有道人善相，因出诸孙熟视之，皆曰不继。翱遂遣诸女出拜，乃曰：「尚书佗日外孙三人，皆至宰相。」后果如之。携与畋同相，黄巢反，求广州旄节，携不肯，只授率府率，与畋争掷饮。及巢犯阙，惧，饮药而死。巢之兴，有谶云：「黄蛇独吼，天下人走。」又曰：「金色虾蟇争怒眼，翻却曹州天下反。」中和初谣云：「黄巢须走凑山东，死在翁家翁。」时巢死之处，民家乃姓翁也，因而书之。

舅甥相代为相  李峤  张锡
　　右按《则天实录》：以天官侍郎张锡为凤阁侍郎，拜相，以鸾台侍郎李峤迁成均祭酒，罢政事。峤是锡之甥，舅甥相代为相，时人美之。

与妻父同时为相  杜黄裳  韦执谊
　　右按《唐书》：杜黄裳相顺宗，女壻韦执谊自吏部郎中拜右丞相、同平章事，近古衣冠无比。然执谊自郎官拜相，少矣。

座主与门生同在相位  王铎  韦保衡  萧遘
　　右按《唐书》：咸通五年，王铎主文，放韦保衡及第。十一年夏，保衡自内庭命相。其年小，铎由盐铁使登庸，同居中书。后铎加左仆射，保衡加右仆射，铎拜司徒，保衡拜司空，品位齐尊，少有其比。
　　右按《唐书》：咸通五年，王铎放萧遘及第。至僖宗朝，同居相位。铎年高，升御阶足跌，踣句陈中，遘旁提起，帝因之喜曰：「辅弼之臣和，予之幸也。」谓遘曰：「适见卿扶王铎，予喜卿善事长矣。」遘曰：「臣扶王铎，不独司长，臣中选门生也。」上笑曰：「王铎选进士，朕选宰相，于卿无负矣。」

与同列子弟为丞相  宋璟  苏颋
　　右按《唐书》：宋璟先与苏瓌同为相，及苏颋除紫微侍郎、同平章事，宋璟叹曰：「吾与苏家父子同时为相，至如敦厚博物，仆射有之；若忠正贤明，则颋过其父。且继世为相则有矣，如颋与其父友同秉钧衡者，自古未闻。」初与其父比肩，又与其子同列，如璟年耆德重，久处台司，又无其比。

齐年同日为相  武元衡  李吉甫
　　右按《唐书》：武元衡与李吉甫齐年同日为相，吉甫先一年，以元衡生日卒，元衡后一年，以吉甫生日卒。吉凶之数，若符会焉。

集礼院由太常博士入相者
　　右按《唐年补录》：大中四年十一月，令狐绹守兵部侍郎拜相，宰执同列白敏中、崔龟从、崔铉以绹新加兵部南省上事，以故事送上必先集少府监，是日诸相以敏中、龟从尝为太常博士了遂改为集礼院，因命常侍柳公权记之，龟从为其文。略曰：「夫博士重官也，由此选者，继登三事，而又并时同位者相望。元和初，权德舆、李吉甫同在相位。长庆中，窦易直、杜元颖提印使蜀，命敏中始与郑肃及韦琮同居中书，予复叨重委，因志所同，以遣佗日，亦以知博士之选为重焉。」时令狐绹父楚亦以博士相，时人荣之。

座主见门生拜相  王仁裕  王溥
　　右按《五代史》：干佑元年，户部侍郎王仁裕放王溥状元及第。溥不数年拜相，仁裕时为太子少保，有诗贺曰：「一战文场拔赵旗，便携金鼎赞无为。白麻骤降恩何极，黄发初闻喜可知。跋勅案前人到少，筑沙堤上马行迟。押班长得遥相见，亲狎争如未贵时。」溥依韵和曰：「挥毫文阵偶搴旗，待诏金华亦强为。白社幸当宗伯选，赤心旋遇圣人知。九霄得路荣虽极，三接承恩出每迟。职在台司多少暇，亲师不及舞雩时。」时人荣之。「臣史尝见光化二年，礼部侍郎赵光逢放柳璨及第，璨不多时便拜相。上事日，座主尚居散职，谒见之时，令朱衣吏连姓朗而赞之，全不优容，时议短之。然璨入相伏诛，并在二年内。呜呼!贱恩辜义，有如此者。


卷七  臣下

为相数日天下望风而变  杨绾
　　右按《唐书》：代宗朝杨绾入相，绾质性贞廉，车服朴素，未数日，人心自化。御史中丞崔宽城南别墅，台榭为当时第一，宽即日潜遣毁拆。郭汾阳在邠州闻绾拜相，减音乐五分之四。京兆尹黎干出入驺驭百余，即日减损，唯留其十骑。其余望风变奢从俭者，不可胜数，其镇俗如此。旬日中风，诏入中书养护，中使存问一日数人。卒，赠司徒，诏文武百官就私第吊之。帝曰：「天不使朕致太平，何夺我杨绾之速也。」自古贤相，无以及之。

与子弟同年同在相位  徐商  于琮
　　右按《唐书》：大中十二年，徐商为襄州节度使，长子彦若与琮同年及第。至咸通六年，商自御史大夫拜相，七年，琮自兵部侍郎拜相，同年丈人之礼。

与使主同时为相  杜佑  权德舆  牛僧孺  李珏
　　右按《唐书》：权德舆撰《杜佑神道碑》云：早忝宾府，晚联台座。又宰相牛僧孺，自中书侍郎出镇武昌，辟李珏为书记，始授殿中侍御史。纔十年，为户部侍郎同平章事，牛僧孺自右仆射再入相，当代以为盛美。裴度二李宗闵右按《唐书》：元和中，裴度征淮西，李宗闵以礼部员外郎为书记，其后同居相位。白敏中三蒋伸右按《唐书》：大中年中，白敏中讨党项，蒋伸以左庶子为行军司马，其后同居相位。杜悰四毕諴杨收右按《唐书》：杜悰两镇淮海，毕諴、杨收前后为从事，其后皆同在相位。

故吏并为三司  陈蕃  李咸
　　右按《汉书》：胡广为三公，故吏陈蕃、李咸并为三司，每朝会，蕃等常称疾避广，时人荣之。

宾幕六人拜相  杜鸿渐  张镒  乔琳  陈少游  杜黄裳  高郢
　　右按《唐书》：杜鸿渐等六人，皆曾为汾阳郭子仪之宾佐，其后俱拜相。

使主未离镇见判官拜相  李石  崔铉  杨收
　　右按《唐书》：开成中，李石镇荆南，崔铉为从事，入拜司勋员外郎、翰林学士。不三二岁，拜中书侍郎平章事，石尚仍旧在镇。贺铉状云：「宾筵初启，曾陪樽俎之欢；将幕未移，已在陶钧之下。」此李隲之辞，隲时为节度巡官。
　　右按《唐书》：大中末，崔铉自左仆射平章事镇淮海，杨收以太常博士从铉为支使。收入拜侍御史，迁吏部员外，历翰林学士，二岁拜兵部侍郎平章事，铉未移。铉贺收状云：「前时里巷，初迎避马之威；今日藩垣，便仰问牛之化。」此崔澹之辞礼部同年三人同时在相位令狐楚皇甫镈萧俛
　　右按《唐书》：贞元七年，礼部侍郎杜黄裳下三十人及第，其后令狐楚、皇甫镈二人先在相位，乃同表荐萧俛拜相。

礼部同年四相  郑昌图  赵崇  裴贽  郑延昌
　　右按《唐书》：咸通十三年，礼部侍郎崔殷梦下二十人及第，其后郑昌图等四人相次拜相。

制科同年四相  牛僧孺  李宗闵  王起  贾餗
　　右按《唐书》：元和三年，宣政殿试贤良方正能直言极谏科，一十人登科，其后牛僧孺等四人相次拜相。先是白居易在翰林为考覆官，其后牛僧孺罢相，出镇扬州，居易在洛中，有诗送曰：「北阙至东京，风光十六程。坐移丞相合，春入广陵城。红旆拥双节，白髭无一茎。万人开路看，百吏立班迎。阃外君弥重，罇前我亦荣。何须身自得，将相是门生。」

制科同年五相  裴垍  王播  裴度  崔羣  皇甫镈
　　右按《唐书》：贞元十年，应贤良方正能直言极谏科，十四人登科，其后裴垍等五人相次拜相。

扬州四人皆至宰相  高智周  来济  郝处俊  孙处约
　　右按《唐高宗历》：高智周少与来济、郝处俊、孙处约同游，寓于扬州，都人石仲览倾产以待之。尝引相者视济等，相者曰：「四人皆宰辅也，而石不及见焉。然来早贵，而未免屯踬；高晚达，最为寿考。夫速登者易颠，徐进者少患，天之道也。」仲览贞观末为兵部郎中，卒，济等乃贵，卒如相者所言。【侍中许圉师，即处俊之舅，安州有田、彭二家豪富，江淮语曰：「贵如许、郝，富似田、彭」。】会客中三人皆丞相韦贤魏相邴吉右按《汉书》：韦贤，鲁人也。为丞相卒，魏相代。相，济阴人也，为丞相卒，邴吉代。吉，鲁国人也。初长安中有善工相田文者，与韦丞相、魏丞相、邴丞相微时会于客家，田文曰：「今世三君，皆丞相也。」其后三人竞更代为相，是何见之明也。

白衣人告拜相  姚顗
　　右按《唐书》：姚顗光化中入洛，有白衣丈夫，乃鬼也，呼顗为中夏之相辅也。及直拜前一日，白衣人来云：「公明日拜相。」前定如此。

梦中神人授二管笔  马允孙
　　右按《五代史》：马公天成中，自河中从事赴阙，宿于逻店。其地有逻神祠，夜萝神见召，手授二笔，一大一小，觉而异焉。及潞王即位，以公为翰林学士，旋知贡举，私自谓曰：「此二笔之应也。」及拜相上事，中书吏奉二笔，熟视大小如昔梦中所授者，公始悟冥数有定分也。

庭槐生三枝过堂屋脊  李石
　　右按《北梦琐言》云：李氏河中永乐有宅，庭槐一本，抽三枝，直过堂脊，一枝不及。李氏同堂昆弟三人，曰石、曰程，皆登相位，唯福一人历七镇使相而已。

三起三留  蒋伸
　　右按《柳玭十四事》云：宣宗朝，蒋伸判户部事，特承恩渥，每对多及时政。  一日延英奏曰：「近日爵赏称异，人思侥幸者。」上惊曰：「如此即乱去也。」伸曰：「乱即未乱，但思侥幸者多，乱亦不难。」上称叹再三，语毕，三起三留。上曰：「后度即不独对卿也。」伸不谕。上此后延英遂入相，中外咸知上命相独出宸襟。

见白衣人吟诗  马植
　　右按小说：马植安南都护，与时宰不通，又除黔南，殊不得意，维舟峡中古寺。寺前有长堤，夜月甚明，见人白衣缓步堤上，吟诗曰：「截竹为筒作笛吹，凤凰池上凤凰飞。劳君更向黔南去，即是陶钧万类时。」历历可听。遣人邀问，即已失之。后自黔南入为大理卿，迁刑部侍郎，判盐铁拜相。【李敏求尝萝植为冥司判官，主人岁支钱谷事。】

神呼相公  元载
　　右按小说：元载布衣时，与张渭徒行陈蔡间，会暮风雷，避于神庙中。时有羣盗匿庙下，二人惧，负壁而立。俄闻庙宇有呼者曰：「元相国、张侍郎且止，群盗疾去，无害贵人。」其后元相代宗，渭终礼部侍郎。【又朱朴微时，尝山行，夜闻喝相公来，近十声，声震林谷，视之。无所见。唐昭宗时，自诗博大拜，中外愕然。素无大略，寻黜岭外。其制曰：「横身济恶，公卿之议论沸腾；侧目忌贤，中外之人情恟惧。」虽无才略，亦非偶然也。】

虾蟆大如床  李揆
　　右按别说：李揆干元中为礼部侍郎，尝一夕有虾蟆大如床，高数尺，见于寝室中。解者曰：「夫虾蟆月中之虫，亦天使也，今使来公堂，岂非上以密命付公?」明日视之，已亡，揆果拜相。

卷八  臣下

显达之速者年三十为仆射  封嵩  韩绰
　　右按《南燕书》：慕容德以右仆射封嵩为左仆射，尚书韩绰为右仆射，时嵩、绰俱年三十。又以嵩弟融为西中郎将，绰弟轨为东中郎将，同拜，四人同入。嵩等升殿方谢，帝顾曰：「跃二龙于长衢，骋骐骥于千里。」朝野荣之。

不数日内贵盛  刘幽求
　　右按《唐书》：刘幽求随玄宗平内难，是夜诏书皆出幽求自为。其制云：「前朝邑县尉刘幽求，忠贞冠古，义勇横秋，首建雄谋，果成大业，可中书舍人，参知机务，赐爵实封。祖、父俱赠刺史，授二子五品官。」翊日，又定策请睿宗即位，以功授银青光禄大夫、行尚书左丞相，依旧参知政事，进封徐国公，加实封，通前千五百户，赐物千段、奴婢三十人、宅一区、地千顷，加金银杂器五车，不数日内。

数月超为大司空  朱博
　　右按《汉书》：朱博字子元，以京兆尹数月超为大司空。

九十五日位至司空  荀爽
　　右按《后汉书》：荀爽数征聘不就，及献帝时，董卓秉政，复征之，欲遁，命吏急之，不得去，因复拜平原相。行至宛陵，进为光禄大夫。视事三日，进拜司空。爽出自岩穴，九十五日而登台司，时号白衣登三公。

起家二年为丞相  张镐
　　右按《唐书》：独孤及撰《张镐神道碑》云：一命左拾遗，再命右补阙，三命殿中侍御史，四命谏议大夫、中书侍郎平章事。起家徒步，二年绾相印。

自补阙至侍郎不周岁为相  杜元颖
　　右按《唐书》：杜元颖，如晦之玄孙也，历翰林学士、中书舍人、户部侍郎拜相，自补阙至侍郎，不周岁居辅相之地。词臣速达，未之有也。弟绛，太子宾客，绛子审权，拜相。

二年间拜相阶至特进  韦保衡
　　右按《唐书》：韦保衡自翰林学士、中书舍人迁兵部侍郎拜相，自起居郎至拜相，二年之间，阶至特进。保衡尚懿宗同安公主。

五年至尚书  张敏
　　右按《汉书》：张敏，字伯达，郑人也。建初二年，举孝廉，四迁，五年为尚书。

不出长安城十年至丞相  匡衡
　　右按《汉书》：匡衡，东海人。十年之间，不出长安城门。为御史大夫未满岁，便拜相。

不出都门便登相位  郑覃
　　右按《唐书》：郑覃历官三十余任，未尝出都门，便登相位，以至于终。

不及七年为节相  樊泽
　　右按《唐书》：樊泽应制举，礼部侍郎于邵一见叹曰：「将相之才也。」不及七年，泽果为节相，邵有知人之鉴也。

四迁至九卿  司马安善
　　右按《汉书》：汲黯姊之子司马安善，四迁至九卿。

七个月自员外郎为侍郎  卢从愿
　　右按《唐书》：卢从愿自吏部员外郎至吏部侍郎，七个月。

三月周历三台迁侍中  蔡邕
　　右按《后汉书》：蔡邕，字伯喈，以侍书御史迁尚书。三月之间，历三台，迁侍中。

一日三命  元稹
　　右按《唐书》：元稹自尚书祠部郎中、知制诰，除中书舍人、翰林学士，赐紫金鱼袋。白居易为制，词曰：「一日之中，三加新命。」稹表谢云：「口勅校官，面赐章服，拔令丞旨，不顾班资。近日宠荣，无臣此例。」初稹知制诰，因中官魏简进同院武儒衡会食，有青蝇集瓜，忽击之曰：「适从何来，遽集于此！」一座愕然。

一日二恩  贺知章
　　右按《唐书》：贺公自太常少卿迁礼部侍郎，兼集贤学士，一日并谢二恩。源干曜与张说同秉政，干曜曰：「贺公久着盛名，今日一时两恩，足为学者光辉。然学士与侍郎，何者为美?」说对曰：「侍郎自皇朝已来为衣冠之华选，自非实望具美，无以居之，然终具员之吏，又非往贤所慕。学士者怀先王之道，为搢绅轨仪，蕴杨、班之词彩，兼游、夏之文学，始可处之无愧。二美之中，此为其最美。」

四时改服饰  傅游艺
　　右按《唐书》：傅游艺天授中自合宫主簿迁监察，超拜给事中，同凤阁鸾台平章事。一年之内，位至宰相，时人谓之「四时仕宦」。言春着青，夏着绿，秋着绯，冬着紫。文宗谓宰臣曰：「天后用人自布衣便与宰相，还得力否?」杨嗣复曰：「天后与今日事异，深峻刑辟，轻用官爵及自固之计。古人云：『三纲失序，拔士为相；四夷皆侵，拔兵为将。』此盖不得已之事，非理平之事也。」【模按：「宫」、「宦」均讹「官」，据《唐书》改。】

一岁五迁  王猛
　　右按《晋阳春秋》：秦王苻坚以王猛为辅国将军、司隶校尉，居中宿卫、仆射、詹事、中书令，领选如故。猛固让不许，曰：「机务俟才，实咨明哲，朝野所属。」猛一载五迁，权倾朝野。【模按：原本「苻」讹「符」，据《晋书》改。】

一岁三迁  崔希逸
　　右按《唐书》：崔希逸十二丧母，以孝闻。十五庐终南山，徧览经籍。开元十八年，春迁吏部郎中，夏转河南县令，冬试司农少卿，一岁三迁，时人荣之。历官左常侍、河南尹。

白衣入翰林  李白
　　右按《唐书》：李白天宝中召见金銮殿，玄宗降辇步迎，如见园绮，草和蕃书，笔不停缀，帝嘉之。七实方丈，赐食于前，御手调羹，遂入翰林，专掌密命。【模按：原本「銮」讹「鸾」，据《唐书》改。】

六十日内授三品官  张宝藏
　　右按《唐书》：张宝藏为金吾长，上直归栎阳，逢少年猎，割鲜，乃叹曰：「宝藏年七十，未尝得一食鲜肉。」傍有一僧曰：「君六十日内，官登三品。」时太宗患气痢，医不效，诏求医。宝藏曾困此疾，进乳煎毕拨方，上服愈，宣与五品官，魏征难之。上疾复作，服前药又平，因思与五品官不见授何也，征惧曰：「未知文武二吏。」上怒曰：「治得宰相，不妨已授三品官，我天子岂不及汝耶?」乃厉声曰：「与三品官。」立授鸿胪卿，时正六十日，虽杂类，然授官速也。

自处士为丞相  范贤
　　右按《蜀记》：李雄既为成都王，西山范贤字长生，岩居穴处，初征不至。后贤自青城山乘素轝诣成都，雄大喜，迎于门，与同坐，即拜为丞相，长生劝即帝位。

四迁至丞相  公孙宏
　　右按《汉书》：公孙宏对策第一，拜博士，二年左内史，元朔二年为御史大夫，五年为丞相，封平津侯。【故人齐贤告人曰：「公孙内服貂裘，外衣麻枲，内厨五鼎，外膳杂肴，岂可以示天下哉！」朝廷自此疑矫焉。宏闻之叹曰：「宁逢恶宾，不逢故人。」宏既开东阁，一钦贤馆待大贤，二翘材馆待大材，三接士馆待国士。】


卷九  臣下

三叶为国元老  赵喜
　　右按《东观奏记》曰：行太尉事赵喜，三叶在位，为国元老。其以喜为太傅时，年八十，而心力克壮，继母在堂，朝夕瞻省，傍无几杖，言不称老。

出入六十年富贵  杜悰
　　右按《唐书》：邠公杜悰，太师佑之孙，太尉式方之子，起家升朝，再为少监，一为詹事，四为太卿，一守郡，一大尹，十拥旌节，两登相位，三掌邦计，再领盐铁，一判版图，一留守，历尚书仆射、司空、司徒、太傅，封邠公，食邑三千户，尚岐阳公主，赠太师。凡三十七任，出入朝垂六十年。唐朝大僚，或贬或诛，若乃门风贵盛，终始如此者少焉。

一座最贵  萧瑀
　　右按《唐书》：萧瑀尝侍内宴，太宗谓侍臣曰：「自知一座最贵者，先把酒。」时长孙无忌、房玄龄等相顾未言，瑀引手取杯，帝问曰：「卿有何说?」瑀曰：「臣是梁朝天子儿，隋朝皇后弟，唐朝尚书左仆射，天子亲家翁。」太宗抚掌，极欢而罢。弟男七人同日拜官郭子仪
　　右按《唐书》：郭汾阳弟男七人，同日有制拜官。弟幼冲，左庶子；曜，太子少保，兼判詹事；晞，检校工部尚书，判秘省事；晤，兵部郎中；暧，左散骑常侍；曙，司农少卿；映，太常丞。汾阳有表谢曰：「同日而拜，前古未闻。青紫照庭，冠盖成里。」

弟男侄十一人同制授官  刘总
　　右按：白居易为制词，其略云：刘约等，惟尔先父太师济，为国元臣，惟尔兄总，袭续名业云云， 而尔约等皆可任用。故升郡符而加命服者五，升朝序而佐环卫者六，朱轓紫绶，焕赫相望，勋德之家，于斯为盛。

官诰一百二十七轴同日入门  沈易直
　　右按唐《建中实录》：德宗赠外戚官，外祖沈易直赠太傅，高祖太保，元舅太尉，其余赠三公、保、傅、仆射、尚书者又十四人，上使中官以廐马驮官牒送沈氏。凡赠官拜职阶封爵邑男女官诰一百二十七轴，皆饰以锦翠，人以为荣。

羣从甥侄百余人为官  韦伦
　　右按《唐书》：韦伦为太子少保致仕，每朔望入朝，羣从甥侄候于下马桥，不下百人。

七子二孙封侯  夏侯惇
　　右按《魏书》：夏侯惇为大将军，谥忠侯，子充嗣。魏帝思惇功，欲使子孙毕侯，分惇邑千户，赐七子二孙爵，皆关内侯。惇弟康及子懋素封列侯，而太祖以女妻懋素，即清河公主也。懋素历位侍中、尚书。

子孙五人封侯  曹参
　　右按《汉书》：曹参野战功多，高祖赐食邑平阳，万六百三十户，号平阳侯，代萧何为相。子孙五人封侯，子时尚平阳公主，子襄尚卫长公主。

父子兄弟十余人食邑  萧何
　　右按《汉书》：高祖以萧何功居第一，封邓侯，赐剑履上殿，入朝不趋。封何父子兄弟十余人，皆有食邑。

为帝王师封万户  张良
　　右按《汉书》：高帝曰：「运筹策帷幄中，决胜千里外，子房功也，自择齐三万户。」良曰：「愿封留侯足矣，不敢当三万户。」乃封良为留侯。良曰：「今以三寸舌为帝王师，封万户，位列侯，此布衣之极，于良足矣。」良祖代五世相韩。

三代帝王礼重  李泌
　　右按《唐书》：李泌天实中献书，玄宗召见，命待诏翰林，仍东宫供奉，肃宗甚礼遇。杨国忠忌其才，奏泌为诗讽上，诏于蕲春安置。肃宗北巡，会泌在嵩、颍间，召入，延致卧内，动皆顾问。泌称山人，固辞禄秩，以散官拜银青光禄大夫，仍判元帅广平王行军司马事。肃宗尝谓之曰：「卿侍上皇，中为朕师友，今下判广平行军，朕父子三人资卿道义。」其见重如此。寻为崔圆、李辅国害其能，泌乞游衡山，以三品禄俸遂隐衡山。代宗登位，召入为翰林学士，以至拜相。

五世盛德  杜畿  王昶
　　右按《青囊书》：杜畿为魏仆射，畿子恕为幽州刺史，恕子预晋镇南将军，预子锡晋散骑常侍，锡子文晋光禄大夫。
　　右按《青囊书》：王昶魏司空，昶子湛晋汝南太守，湛子承晋东海内史，承子述晋骠骑将军，述子垣之晋安东将军。

十三代子孙二十三人荣贵  于栗磾
　　右按《北史》：于栗磾，代人。魏太武时冠军将军，好持黑弰弓，号黑弰将军。子洛拔，侍中、尚书令。洛拔六子，长曰烈，领军将军、侍中、尚书令。【节概不谢金日磾。】烈子祚，袭爵。祚弟忠，领军将军、侍中、尚书令。忠弟景，武卫将军。烈弟果，朔、华、并、恒四州刺史。果弟劲，女为宣武后，封太原公。劲子晖，侍中、尚书、仆射。劲弟天恩，辽西太守。天恩之子仁生，平原太守。仁生孙子提，陇西郡太守。提子谨，太傅、燕国公。谨子实，开府仪同三司。实子颖，泽州刺史。颖弟仲文，右翊卫大将军。实弟翼，太尉。翼子玺，开府仪同三司。翼弟义，潼州总管。义子宣敏，奉车都尉。宣敏子志宁，唐宰相。义弟礼，上将军、赵州刺史。礼弟智，封齐国公，为大司空。


卷十  臣下

一门二十三人封王  武承嗣
　　右按《唐书》：天后朝，武氏一门封王者二十三人：承嗣魏王，三思梁王，攸暨定王，攸宁建昌王，攸宜建安王，攸绪安平王，攸归九江王，攸止恒安王，攸望会稽王，懿宗河内王，嗣宗临川王，尚宾河间王，重规高平王，载德颖川王，求己渤海王，敬道天水王，延基南阳王，延考淮阳王，崇训高阳王，崇敏清河王，崇基宣城王，延晖陈留王，延祚咸安王。【懿宗安抚河北，犯法者生取胆，虐毒如此。】

一代五人封王  李方叔  胡长仁
　　右按《后魏书》：李方叔女为文成皇后，有子五人：诞封陈留王，峻封顿邶王，嶷封彭城王，雅封荣阳王，白封梁郡王，世号为五王李家。
　　右按《北齐书》：胡长仁兄弟，以后族并封王：长仁陇东王，弟长怀建昌王，长咸济阴王，长洪武德王，长陆汝阴王。

五世封王  穆崇
　　右按《后魏书》：穆崇子观，观子寿，寿子平国，平国子罴，五世袭封宜都王，故号穆氏五王。

四世封王  长孙道生
　　右按《后魏书》：长孙道生，道生子瓬，瓬子观，三世封上党王，观子雅，西魏冯翊王，故号长孙四王。

三世封王  陆俟
　　右按《后魏书》：大将军河南陆俟，封东平王，子丽封平原王，丽子定国封东郡王。

五世侍中  陆英
　　右按《吴书》：陆英，英子玩，玩子始，始子万载，万载子真，并世为侍中。

一门二中书令五侍中  谢密
　　右按《宋书》：谢密黄门侍郎，子庄中书令。庄之子扬晋平太守CB丫扬之弟肋中书监，鹏之弟颢豫章太守，颢之弟础飞础之子瀹太傅。瀹之子览中书令，览之弟举侍中，举之子嘏侍中。嘏之子俨侍中，佃侍中，侨侍中。

三代为侍中  冯鲂
　　右按《漠书》：冯鲂父子兄弟，并带青紫兰一代为侍中。

兄弟四人迭为侍中  柳忱
　　右按《南史》：柳氏兄弟十五人，第二恢，第三惮，第四恺，第五忱．11一两年间四人迭为侍中，复居方伯，当世罕比。兄弟俱曾为侍中杨恭仁右按《唐书》：杨恭仁并弟师远，俱曾为侍中。

父子同时为尚书令中书令  纪隲
　　右按《吴录》：纪隲字子上，景皇时，隲父亮为尚书令，隲为中书令，每朝会，诏以云母屏风隔坐。

父子俱曾为中书令  王珉
　　右按《晋阳春秋》：王珉为中书令，珉父洽尝为此官，珉复继之。时人以为奕世令望。先是王献之为中书令，卒，以珉为此官，世谓之大王令、小王令。

父子俱上公  司马孚
　　右按《晋书》：安平献王司马孚为太宰，其长子义阳成王望为太尉，父子居上公，自中代未之有也。【望曾为司徒，代何曾，孚年九十。】兄弟俱为中书令宗秦客右按《唐书》：宗秦客并弟楚客，俱为中书令。

三拜中书令  张说
　　右按《唐书》：燕国公张说，三拜中书令。

代恩第为尚书令  乐广  王戎
　　右按《晋书》：乐广为尚书左仆射，代王戎为尚书令。始戎荐广，而终践其位，时人美之。


卷十一  臣下

四世五人为三公  袁安
　　右按《后汉书》：袁安太仆卿，为司空，迁司徒。安子敞，光禄勋，为司空。敞子汤，太仆卿，为司空、司徒、太尉。汤子逢，屯骑校尉，为司空。逢弟隗，太常卿，为司空、太尉。

四世四人为太尉  杨震
　　右按《后汉书》：宏农杨震八世祖喜，封赤泉侯。高祖敞，为丞相。父宝，隐居不仕。自孝安帝至献帝七世，父子并有德业。震子秉，秉子赐，赐子彪，自震至玄孙彪，四世为太尉。

四世四人为三公  宝岩
　　右按《后魏书》：窦岩为司徒，岩子略少傅，略子炽太傅，略孙毅大司马。

三世四人为三公  宇文永
　　右按《后魏书》：宇文永为太尉，子测少保，测弟深少师，深子孝伯少冢宰。

三世三人为三公  李冲  长孙雅
　　右按《后魏书》：陇西李冲，冲之子延实，延实之子成，三世三人并为司空。
　　右按《西魏书》：长孙雅为太师，子绍远为大司空，绍远子览为大司徒。

一门七人为三公  荀勖
　　右按《晋书》：荀勖为司徒，子藩太保，组为太尉，藩子邃为太保。勖即汉司空爽之曾孙，魏太尉堂曾孙，晋太尉顗从祖兄子也。

一门四人为三公  贺拔允
　　右按《北齐书》：贺拔允为太尉，弟胜为太师，岳为太尉，胜堂弟仁为太师。

一门三人为三公  于谨
　　右按《后周书》：于谨为太师，子实司空，实弟翼太尉。

四代为司徒太尉  王宏
　　右按《晋书》：王宏，琅琊临沂人。曾祖导晋司徒，父珣司徒，宏至太尉，孙僧达为太尉。

屏风隔坐  第五伦  郑宏
　　右按《后汉书》：第五伦为会稽太守，举郑宏孝廉。后宏为太尉，伦为司空，班次之，每朝见，郑常曲躬自卑。章帝问其故，遂听置云母屏风，分隔其间，青史羡之。

四辞仆射而后受  荀顗
　　右按《晋书》：荀顗代陈泰为仆射，领吏部，四辞而后受。

三拜左仆射  李程
　　右按《唐书》：彭原公李程，自河中节度使拜左仆射，顷之领汴州，拜左仆射一岁，镇襄阳，又拜左仆射，自武德至长安四年已前，两拜仆射为丞相。其后以南省事疎，方带平章之号，然非耆德硕老有高名者，莫得居焉。程故三拜此官，不处于古，振古为盛。

一门三仆射  韦待价
　　右按《唐书》：韦待价为右仆射，三从弟安石为左仆射，再从侄巨源为左仆射。

四世为仆射  封回
　　右按《后魏书》：封回子隆之，隆之子子绘，子绘子德彝，四世为仆射，德彝入唐。【模按：原奉作「封回」，查《后魏书》作「封回」，因为更正。】

三世为仆射  谢安
　　右按《晋书》：谢安，安之子琰，琰之子混，三世为仆射。

三世为令仆  王述  孔愉
　　右按《晋书》：中书令王述，述子坦之，坦之子瑜，三世为中书令兼仆射。
　　右按《晋书》：孔愉为仆射，愉子安国为仆射，孙靖为仆射兼尚书令。

神告仆射  李靖
　　右按小说：李卫公始困于贫贱，因过华山庙诉于神，且请告以官位所至，词色抗厉，观者异之。伫立良久乃去，出庙门百许步，闻后有大声曰：「仆射好去。」顾不见人。其后竟至端揆。

白衣尚书  郑均
　　右按《后汉书》：郑均为尚书，澹泊无欲，以病乞骸骨，终不肯起。帝尝车驾幸均舍，勅赐尚书禄终其身，时人号为白衣尚书。

五世为吏部尚书  何尚之
　　右按《宋书》：何尚之，子偃，偃子戢，戢子昌禹，昌禹子敬容，五世为吏部尚书。

四世五人为吏部尚书  王敬恒
　　右按《宋书》：王敬恒，子瓒之、延之，瓒之子秀之，秀之子俊之，四世五人皆为吏部尚书。

兄弟同时为左右丞  崔知悌
　　右按《唐书》：崔知悌为左丞，知悌之弟知温为右丞，兄弟同时对居二辖。

从者答神人曰魏公舒  魏舒
　　右按《晋阳春秋》：魏舒少时，尝宿于野。主人产子，俄而闻车马声，有人问：「为男为女?」从者曰：「男也。」令书之：「年十五当以兵死。」又问寝者谁，曰：「魏公舒。」后十五年，舒往问之，所生子果为斫桑斧所伤而死。舒后果为三公，是知人之爵禄前定矣。悲夫！锐于名者如之何?

赠童子木马  段晖
　　右按《北史》：段晖，姑臧人。汉太尉颎之后。身长八尺余，师事欧阳氏。有一童子，与晖同志，后二年辞归，从晖请马，晖戏作木马与之。童子甚悦，谢晖曰：「吾太山府君子，奉勅游学，今将归。损子厚赠，无以报德。子后当至方伯封侯，非报也，且以为好。」言终，乘马腾虚而去。晖乃自知必将贵，仕乞伏炽盘，为辅国大将军、凉州刺史，迁御史大夫、西海侯。

白须公神语  罗宏信
　　右按小说：罗宏信初为本军步射小校，掌牧圉。曾宿魏州观音院，院门外其地有神祠，俗号曰白须公。巫有宋千者，忽谓宏信曰：「夜来神有语，君不久为此地主。」佗日复言之。不期月，军变，推宏信为帅，累加至太尉，封临淄王。


卷十二  杂録

宰相乘车入宫殿  车千秋
　　右按《汉书》：车千秋为丞相，年老，乘小车入宫殿，曰「小车丞相」。【千秋自高寝郎论戾太子事，一日超九级，至鸿胪卿。】

三公乘小马入东西台  李绩  许敬宗
　　右按《唐书》：高宗龙朔三年，移仗就蓬莱宫，始御紫宸殿听政。五月，司空李绩、太子少师许敬宗入朝日，听乘小马入东西台，仍令一卑官迎送，时高宗改中书门下省为东西台。

侍读腰轝入内殿  褚无量
　　右按《唐书》：褚无量，玄宗朝为右散骑常侍、崇文馆学士侍读。以年老，每随仗出入，时许缓步，特与造腰轝，令内给使舁于内殿。或上居别馆，以路远则命宫中乘马，上亲自送迎，以申师资之礼。

逸人不拜天子  卢鸿
　　右按《唐书》：玄宗征嵩山逸人卢鸿，三诏至，及谒见，不拜，磬折而已。问其故，鸿曰：「臣闻老子云，礼者忠信之薄，不足可依。山臣鸿敢以忠信奉见。」上异之，赐宴，拜谏议大夫，章服并不受，遂送还所居。

父子草传位册书  贾曾
　　右按《唐书》：睿宗传位与玄宗，贾曾草册书。天实十五年，逆贼陷关，大驾巡狩至渭水，父老拥肃宗不得去。玄宗召曾之子草册书，令肃宗监国。上谓至曰：「两朝内禅典册，皆出卿父子，何太盛也！」

父子撰帝王父子实录  沈既济
　　右按《唐书》：沈既济为礼部员外郎，撰《德宗建中实录》。子传师为吏部侍郎，继修《宪宗实录》，未竟，出镇湖南，特诏成于邸所，时论荣之。

父子有策废功  李义府
　　右按《唐书》：李义府以立天后之勋授封，后子湛为羽林将军，与张柬之废天后，以功开国。时人以为父子勋业，皆因天后。

令自拣拜相日  刘瑑
　　右按《东观奏记》：河东节度刘瑑在内署日，上深器异。大中十年，手诏追之。既至，拜户部侍郎、判度支。十二月十七日次对，上以御案历日付瑑，令于下旬择一吉日，瑑不谕旨。上曰：「但拣一拜官日即得。」奏二十五日佳，上笑曰：「此日命卿为相。」秘，世无知者。高湜自集贤校理为凤翔从事，湜即瑑旧寮也，二十四日辞瑑于私第，湜曰：「窃度旬时，必副具瞻之望。」瑑笑曰：「来日具瞻，何旬时也。」湜惊不敢发。诘旦，果爰立矣，始以此事泄于湜。

三入承明  庐应璩
　　右按《文章叙录》曰：应璩博学善属文，尝作《百一诗》云：「问我何功德?三入承明庐。」璩初为侍郎，又为常侍，又为侍中，故云三入。

七代通显  应顺
　　右按：汉中兴初，有应妪者，生四子而寡。见神光照社，试探之，乃得黄金。自是诸子宦学，并有才名，至玚七代通显。应顺将作大匠，子迭江夏太守。迭生郴，武陵太守。郴生奉，从事中郎。奉生劭，车骑将军掾。劭弟珣，司空掾。殉子玚，为丞相掾。

一人四事相同  郑珏
　　右按《五代史》：郑珏，十九举及第，名姓在第十九人，登第后十九年为相，于昆仲中又第十九，闻者异之。

二人四事相同  李挚  李行敏
　　右按《摭言》：唐贞元十二年，李挚以宏词振名，与李行敏同姓，同年登第，又同甲子。【及第时，俱二五岁，又同门。挚尝答行敏诗云：「因缘三纪异，契分四般同。」

衣锦还乡  朱买臣
　　右按《前汉书》：朱买臣，吴人。家贫好书，负薪歌道中，妻羞求去。严助荐买臣为中大夫。东越反复，拜为会稽太守。帝曰：「富贵不还故乡，如衣锦夜行，今子如何?」买臣辞谢，遂乘驷马车去。会稽闻太守至，发民治道，并县长吏送迎，车数百余。东入吴界，见故妻与夫治道，买臣悉召故人与饮食，有恩者皆报复焉。

赐锦袍还乡  魏元忠
　　右按《唐书》：魏元忠为宰相，神龙二年，还宋州拜埽，诏宰相及诸司长官送于上东门，给千骑四人充左右。上幸白马寺以送之，赐锦袍一领、银千两。制曰：「衣锦昼游，在乎兹日；散金敷惠，谅属斯辰。」元忠至乡，无所赈施，议者非之。

都门祖二疏  疏广  疏受
　　右按《前汉书》：疏广与兄子受，兰陵人。地节三年，立皇太子，广为太傅，受为少傅。每朝进见，太傅在前，少傅在后，父子并为师傅，朝廷以为荣。在位五岁，广谓受曰：「吾闻知足不辱，知止不殆。功成名遂身退，天之道也。此而不去，惧有后悔，岂如归老故乡?」即日父子移病，上许之，赐黄金二十斤，皇太子赠五十斤。公卿大夫故人邑子祖道，供张东都门外，送者车数百两，辞决而去。观者皆曰：「贤哉二大夫！」叹息为之下泣。其后张景阳《咏史诗》美之云：「达人知止足，遣荣忽如无。抽簪解朝衣，散发归海隅。」

大臣归乡事  苗晋卿  邱为
　　右按《说苑》：苗晋卿采访河东，归乡拜扫，郡将宴苗。使属县令行酒，酒至，苗必起身受杯，立饮卒爵。又市老献酒，苗降西阶拜之而后饮，时人称之。时自天官侍郎、河东采访使归潞州壶关县。
　　右按《说苑》：邱为庶子，以常侍致仕归江东，县令诣之，必候门磬折而俟，授坐必拜。本乡里胥在阶下立，邱不敢坐，令命之坐，仍令执橙以授之。时年八十，将过县门，必降乘而趋，乡里美之。

自相位至节度九表让官  牛僧孺
　　右按《唐文宗实录》：牛僧孺为相，三表求免，出淮南一年，六表让官，除东畿防御使，诏以疾辞荣，诚嘉止定。又改授左仆射，中使送官诰往。旧例，留守除内官，无送告身例，及见，称疾不出，复除襄阳，上欲留之。僧孺恳辞出外，召对数刻，因赐觚、散、樽、杓一盘。上曰：「以卿正人，故赐古器。」【先是僧孺大和中为相日，言太平无象，至是思之。僧孺自相位至节度凡九让，可以惩躁竞之夫矣。】

让太尉位与管宁  华歆
　　右按《晋书》：先是华歆与管宁、邴原相友善，魏明帝即位，以歆为太尉，歆乃逊位让宁，征命安车不起。宁年八十，环堵摹门，偃息穷巷，吟咏诗书，不改其乐。惜位者、锐进者读书至此，不亦羞乎!


卷十三  臣下

兄弟同时为翰林学士  吴通微
　　右按《唐书》：吴通微，弟通元，贞元中同时为翰林学士。承德宗顾遇，唱和歌诗，批答表疏，移院金銮坡下，有逾月不出。时词臣之盛，近无其比。

兄弟相代为翰林学士  高元裕
　　右按《唐书》：高元裕为翰林侍读学士，拜御史中丞。兄少逸，自谏议大夫代弟为翰林学士。兄弟迭处内庭，时人荣之。

两代四人为翰林学士  杨收
　　右按《唐书》：杨收，收之子巨，收之弟严，严之子汪，两代四人为翰林学士。

三代五人为翰林学士中书舍人  韦贯之
　　右按《唐书》：韦贯之，宪宗朝翰林学士、中书舍人。伯兄绶，德宗翰林学士。绶之子温，迁翰林学士，以父曾拜此职，不就。贯之子澳，宣宗翰林学士。澳之子庠，僖宗中书舍人。庠之弟郊，昭宗中书舍人、翰林学士。

同年五人同为翰林学士  
　　庾敬休一  柳公权  李绅  韦表微  高钺
　　右按《唐书》：元和元年，礼部侍郎崔邠下一榜，放进士十三人，其后庾敬休等五人，长庆中为翰林学士。
　　
　　张沆二  吴承范  汤鹏  江文蔚  范禹偁
　　右按《五代史》：长兴二年，考功员外郎卢华下进士八人，内张、吴、汤尽为翰林学士。江归伪唐，为翰林学士。范入伪蜀，亦入翰林为学士。

座主与门生同在翰林  
　　和凝一  李澣
　　右按《五代史》：长兴三年，翰林学士、知制诰和凝知贡举，放进士二十四人。李澣及第未数载，与座主同列内署，和大拜制，澣草之。澣不俟和命，其阁中器皿动用，尽掊归私室，以为濡毫。
　　
　　封舜卿二  郑致雍
　　右按《五代史》：礼部侍郎封舜卿，梁开平三年知贡举，放郑致雍状元及第。后舜卿与致雍同受命入翰林为学士，致雍有俊才，舜卿才思拙涩，及试五题，不胜困弊，因托致雍秉笔。当时议者以为座主辱门生。
　　
　　王起三  周墀
　　右按《唐书》：长庆二年，王起自中书舍人知贡举，放进士周墀及第，其后同在翰林。会昌三年，起自仆射再发榜时，周墀任华州，因寄诗贺起。诗中叙同在翰林，今故录之。诗曰：「文场三化鲁儒生，二十余年振重名。曾忝木鸡夸羽翼，又陪金马入蓬嬴。【墀幼年木鸡及第，又尝陪仆射守职内庭。】虽欣月桂居先折，更羡春兰最后荣。欲到龙门看风水，关防不许暂离营。」起答曰：「贡院离来二十霜，谁知更忝主文场。杨叶纵能穿旧的，桂枝何必爱新香。九重每忆同仙禁，六义初吟得夜光。莫道相知不相见，莲峰之下欲征黄。」

门生为翰林学士撰座主白麻  薛廷老
　　右按《唐书》：凡及第人入为翰林学士者甚众，或座主先逝，或座主官位不及于内制者。唯薛廷老在翰林，座主庾承宣拜兖海节度使，廷老为其词，时人荣之。

使主未离镇掌书记为翰林学士草加官白麻  高璩
　　右按《唐书》：大中年中，白敏中为荆南节度使，高璩试大理评事，为敏中掌书记。寻入拜右拾遗，间一岁，充翰林学士，草敏中加太子太傅制。乃贺敏中状云：「去年草檄，犹依刘表之门；今日挥毫，获叙周公之德。」时人以为盛事。

翰林学士自着绿赐紫  冯道  陆贽
　　右按《后唐书》：庄宗即位，冯道自省郎充翰林学士，由着绿便赐紫。
　　右按《唐书》：陆贽十八进士及第，升宏词，为翰林学士，自着绿便赐紫，德宗呼为「陆九」，常脱御裳赐之。至若不名呼，则神尧皇帝呼裴寂为「裴监」，呼萧瑀为「萧郎」，则有之，呼第行则未有，其宠如是。【姜皎者，玄宗在藩，皎察上非常之度，尤委心焉。及即帝位，常申宴私，呼之「姜七」而不名。】

三度为翰林侍读学士  柳公权
　　右按《唐书》：柳公权元和十五年自右拾遣充翰林侍读，长庆二年改右补阙出，太和二年自司封员外郎入，至五年改右司郎中出，太和八年自右司郎中入，开成五年加散骑常侍出。凡三入翰林为侍读学士。

天子谓学士曰加官之喜  裴谂
　　右按《东观奏记》：裴谂为学士，一日加承旨。上幸翰林，谂寓直，便中谢。上曰：「加官之喜，不与妻子相面，得否?便放卿且归。」谂降阶蹈谢。却召，上以御盘果实赐之，谂以衫袖张受。上顾一宫嫔项下，取一小帛裹之赐谂。谂父度，元和中君臣鱼水之分，遂于谂恩礼亦异焉。

一夜草一十五将麻制  范质
　　右按《五代晋书》：范质为翰林学士时，戎王将图南寇，少帝征外诸侯用兵，因是观其进退以去留之。八月一日，有制命一十五将，以北京留守刘充为行营都统等。是夜质直金门，帝以制多，令召别学士共草。公奏曰：「今或夜开禁门，必恐漏泄机密，臣之罪也，不若臣独草。」迟明已封进讫，付外，丞相于合中览制，咸异之曰：「昔草五王制者，传作美谈，今范公独草十五将麻制，真大手笔也。」质，周太祖朝拜相。


卷十四  臣下

三世三人入北省  李怀远
　　右按《唐书》：李怀远黄门侍郎平章事，子景伯给事中，景伯子彭年中书舍人、给事中。

兄弟三人入北省  温大雅
　　右按《唐书》：温大雅黄门侍郎，弟彦博中书令，彦将中书侍郎，与兄大雅同时为给事中、中书舍人，同时为两省侍郎。高祖曰：「我起义晋阳，为卿一门尔。」

父子三人中书舍人  韦安石  陆元方  崔融
　　右按《唐书》：韦安石子陟，陟弟斌，俱为中书舍人。【斌子况，隐王屋山，征拾遣不起。以起居郎征，半载弃官。又以司封员外郎征，辞疾。元和初，谏议大夫征，就官数月，乞骸骨，以庶子致仕。轩冕之家，高尚自处，四征终去，时人美之。】
　　右按《唐书》：陆元方子象先，象先弟景融，俱为中书舍人。【时中书舍人四人，各坐一省，世谓之四户，吕文显谓之势倾天下。】
　　右按《唐书》：崔融子禹锡，禹锡弟翘，俱为中书舍人。

四代中书舍人  李德林  张嘉贞
　　右按《隋书》：李德林隋中书舍人，子百药，百药子安期，安期孙羲仲，俱为唐中书舍人。
　　右按《唐书》：张嘉贞，子延赏，延赏子宏靖，宏靖子次宗，四代并为中书舍人。

三代中书舍人  徐齐聃
　　右按《唐书》：徐齐聃，齐聃子坚，坚子峤，三代为中书舍人。

凤阁王家  王易从
　　右按《唐书》：王易从弟择从、朋从、吉从昆仲四人，开元中三至凤阁舍人，故时人号为凤阁王家。

三王  王珣
　　右按《唐书》：秘书监王珣与兄玙、弟瑨齐名，并官至中书舍人，时人谓之三王。

兄弟二人中书侍郎  杨宏礼
　　右按《唐书》：杨宏礼并弟宏武，俱为中书侍郎。

一家四人给事中  李处宜
　　右按《唐书》：李处宜堂弟填，再从弟颙，颙弟令昌，四人皆曾为给事中。

兄弟三任一同  孔若思
　　右按《唐书》：孔若思为给事中，弟仲思与兄自太府虞部员外郎并给事中，三任同是一府，又同时列戟。

兄弟对居两省  刘祎之
　　右按《唐书》：刘祎之为北门学士，兄懿之为给事中，兄弟并居两省，同为侍奉官，论者美之。

兄弟对居两制  赵光逢  刘涛
　　右按《唐书》：赵光逢中书舍人、翰林学士，弟光裔知制诰，兄弟时对掌内外制命。
　　右按《五代史》：开运初，刘涛拜中书舍人，是时弟瀚方任翰林学士，昆仲分居两制，时人美之。

六度入两制  徐台符
　　右按《五代史》：徐台符清泰中膳部员外郎、知制诰，其后两丁忧去职。再入，开运初入翰林，又转中书舍人，寻陷蕃。干佑中，又除中书舍人。世宗初，又入翰林，历礼、刑、兵三侍郎充职。二十年间，四登西掖，两入北门，迭居玉堂之中，亦儒者之奇也。

三代四学士  于休烈
　　右按《唐书》：于休烈集贤殿学士，祖志宁为十八学士，休烈长子益、次子肃，相继为翰林学士。【休烈妻韦氏卒，代宗以父子儒行，特赠韦国夫人，葬日给卤簿鼓吹。休烈卒，自工部尚书赠左仆射，儒士终始之荣，未有其比。】

兄弟三人学士  颜师古
　　右按《唐书》：颜师古秘书监、宏文馆学士，弟相时礼部侍郎，崇贤秦府二学士，勤礼曹王友、宏文馆直学士。

德宗批出知制诰官  韩翃
　　右按小说：韩翃佐李勉夷门之幕，同院韦巡官，一夕扣门见韩曰：「员外除驾部郎中、知制诰。」韩愕然，韦曰：「留邸状报制诰阙人，中书取旨，德宗批曰与韩翃。」时有与翃同姓名者，又具二人同进，御笔批曰：「春城无处不飞花，寒食东风御柳斜。日暮汉宫传蜡烛，青烟散入五侯家。」又批曰：「与此韩翊。」韦曰：「此君诗也。」韩曰：「是也。」迟明，李与僚属皆至，时建中初也。【翃有宠妓柳氏之事，许尧佐撰传甚详。】


卷十五  臣下

三世为司隶  赵兴
　　右按《后汉书》：赵兴，下邳人。不恤讳忌，每入官舍，辄更缮修馆宇，移穿改筑，故犯妖禁，而家人爵禄，益用丰炽，官至颍川太守。子峻，太傅，以才器称。孙安世，三世皆为司隶，时称其盛。

子孙七人为廷尉  郭宏
　　右按《后汉书》：郭宏，阳翟人，家代衣冠。太守寇恂以宏为决曹掾，断狱三十年，用法宽平，郡内比之东海于公。年九十五卒。子躬明法律，为廷尉。躬中子旺，至南阳太守。躬弟子镇，再迁尚书令，封定颍侯。镇长子贺，累迁廷尉，袭封乐成侯。镇弟子禧，为廷尉，迁太尉。禧子鸿，至司隶校尉，封安乡侯。郭氏自宏后，数代皆传法律，子孙公者一人，廷尉七人，侯者三人，刺史、二千石、诸中郎将二十余人，御史、正卿监者甚众。

三世为廷尉  吴雄
　　右按《后汉书》：吴雄，河南人。以明法律，桓帝时自廷尉致位司徒。雄少时家贫，母死，葬之所封之地，不卜时日。巫言族灭，而雄子欣、孙恭为廷尉。

父子二人为御史大夫  杜周  宝德元
　　右按《汉书》：杜周为御史大夫，子延年为御史大夫，居父官府，不敢当旧位，坐卧皆易其处。子缓太常卿，六弟五人至大官，少弟熊历五郡二千石、三州牧。
　　右按《唐书》：窦德元为御史大夫，子怀贞亦为御史大夫。

兄弟二人并拜御史大夫  李岘
　　右按《唐书》：李峘自户部尚书，弟岘自京兆尹，并拜御史大夫，俱判台事。自唐初以来，兄弟并拜大夫，未有其比。是时长安士庶，皆赋诗以美其事。

父子二人为中丞
　　李干佑一
　　右按《唐书》：李干佑与子德，俱曾为御史中丞。
　　
　　王德俭二
　　右按《唐书》：王德俭，德俭之子璇，俱为御史中丞。
　　
　　张楚金三
　　右按《唐书》：张楚金与子倚，俱为御史中丞。

五世为河南尹  裴谞
　　右按《唐书》：裴谞，霓之子，除河南尹，乃曰：「此官谞家五世为之。」谞坐未尝正位，以宽厚和易为礼。

兄弟四职相代  韦承庆
　　右按《唐书》：韦承庆长寿年中，与弟嗣立相代为凤合舍人。长安三年，承庆又代嗣立为天官侍郎，顷之又代为黄门侍郎。四职相代，时人曰：「大郎罢相，二郎拜相。」中宗授嗣立黄门侍郎，制曰：「芝兰并秀，见谢石之阶庭；骐骥齐驱，有刘山之昆季。」史曰：「近者命兹鸾署，已擢雁行，纔出芸扃，奄归蒿里。永言荆树，坐折连枝，眷彼恒山，空余一鸟。俾迁荣于皂盖，宜袭宠于黄枢。」

一家五人仕青宫  崔神基
　　右按《唐书》：崔神基庶子，弟神庆庶子，神福庶子，神庆子琳少保，珪庶子詹事。

一门三傅  刘承颜  薛综
　　右按《唐书》：开元中，刘承颜与弟瑗，瑗弟?，兄弟三人相继为太子太傅，仍带银青光禄大夫。
　　右按《吴志》：薛综，综子莹，莹子兼，三人皆为太子太傅。【模按：原本作《吴书，今据《三国志》更正。】

父子三人皆为史官  刘子玄
　　右按《唐书》：刘子玄散骑常侍、修国史，子贶起居舍人、修国史，餗补阙、修国史，三代为史官，儒者荣之。【子玄初欲为著作郎，乃曰：「若博览羣籍，非此官不可。」薛元超为中书令，曰：「吾有三恨，不以进士及第，不娶王姓女，不得修国史，余无所限。」是知史官不易得也。】

衣道服知史馆事  尹愔
　　右按《玄宗实录》：开元中，以道士尹愔为谏议大夫、集贤院学士，兼知史馆事，赐朝散阶。愔恳辞，诏许衣道服视事。

九世有史传  王导
　　右按《晋书》：王导，导子洽，洽子珣，珣子昙首，昙首子僧绰，僧绰子俭，俭子骞，骞子规，规子襃，九世自有史传。

三代司业  孔颖达
　　右按《说苑》：孔颖达，子志元，孙惠元，代传儒学，善教胄子，三代司业，可谓盛哉。

侍读坐宣赐床归家  王回质
　　右按《说苑》：王回质自山东褐衣召拜寿王等侍读，蒙赐帛床褥衣衾等，令回质坐床上，罗列所赐，使金吾舁归其家，观者如堵，咸曰稽古之力也。晋桓荣亦是。


卷十六  臣下

子代父为太仆卿  公孙敬声
　　右按《汉书》：公孙贺自太仆卿迁为丞相，其子敬声，代父为太仆卿。父子三人为大卿监【模按：原本脱落此条，不知系何人，无从增补。查总目内有此条目，兹将其目添入，并空白二行。】
　　右按《唐书》：窦抗将作大匠，子静司农卿，诞太常卿。

父子兄弟四人大卿监  阎立德
　　右按《唐书》：阎立德将作大监，子元邃司农卿，弟立行卫尉卿，立本将作大匠，替为工部尚书。【立本善画，太宗召画水鸟，合外传呼云画师，深为愧赧。立本后与姜恪出御吐蕃，立本以画见称，时人曰「左相宣威沙漠，右相驰誉丹青。三馆学士放散，五台令史明经」也。】

兄弟六人同至三品  崔邠
　　右按《唐书》：崔邠弟酆、郾、郇、鄯、郸，兄弟六人，同奉朝请，官皆至三品。

三世执金吾  程知节  田仁会
　　右按《唐书》：程知节为武侯将军，知节子处弼，处弼子孝伯，并为金吾将军。
　　右按《唐书》：田仁会为武侯将军，仁会子归道，归道子宾庭，并为金吾将军。

三世将军  薛仁贵  卢定与
　　右按《唐书》：薛仁贵威卫将军，子讷左卫将军，又徽羽林将军，讷子畅金吾将军。
　　右按《唐书》：卢定与武侯将军，子师德威卫将军，师端左卫将军，师昌金吾将军，师端子恒允右卫将军。

父子为武侯大将军  赵道兴
　　右按《唐书》：赵道兴父才，隋右武侯将军。道兴贞观初历左武侯中郎将，号为称职。太宗曰：「卿父为隋武侯将军，有当时之誉。卿今克传弓冶，可谓不坠家声。」因擢右武侯将军。其父时廨署，仍旧不改，时人以为荣。道兴常自指其厅事曰：「此是赵才将军厅，今还使赵才儿坐。」为朝野所笑，传为口实。

三品要职  王及善
　　右按《唐书》：上元二年，以王及善为右千牛卫将军。上谓曰：「朕以卿忠谨，故与卿三品要职。佗人谁得至朕所?卿佩长横刀在朕左右，知此官贵否?」

与府主同为金吾  张暐
　　右按李同《说苑》：张暐为京兆尹，徐知仁为醴泉尉。后张为金吾，而知仁四岁八改，亦至金吾，常惕息以奉张，张接之不失朋僚。【孟温尹京兆，宇文融尉富平，后为鸿胪，孟为司农，相见用旧礼，其为时议所短。】

兄弟同时列棨戟  张大师  张沛  崔琳
　　右按《唐书》：张大师与弟延师，皆带银青，延师弟俭师金紫，兄弟三人同时列戟，人称为三戟张家。大师曾侄孙去奢少府监，去奢弟去逸光禄卿，去逸弟去盈卫尉卿，皆是银青阶。已上兄弟三人，又再列三戟。
　　右按《唐书》：张沛，沛弟洽，洽弟涉，兄弟三人并同时列戟。【沛兄潜知魏州，沛同州，洽卫州，涉汴州，父文权为侍中，时人呼为「万石张家」。
　　右按《唐书》：崔琳，弟珪、瑶，伯仲多至大官。每宴集，组印相辉，华毂盈门，以一榻置笏，犹重迭于其上。自开元迄于天宝十五年，无中外缌麻丧，私第在东都，并列荣戟，当时号为「三戟崔家」。【前后不同三戟者不书。】

子侄三人并授上柱国  刘仁轨
　　右按《唐书》：刘仁轨伐新罗，以功进爵为上公，并子侄三人，并授上柱国，州党光显，号其所居为乐成乡三柱里。仁轨拜相时，让左仆射。


卷十七  臣下

七为大总管带平章事  魏元忠
　　右按《唐书》：魏元忠自御史中丞拜相，七为大总管天兵道、天兵中道、陇右道、萧关道、三为灵武道，并不去平章事，兼三作副元帅。

代妻父为节度使  韦皋
　　右按《唐书》：韦皋自凤翔判官授殿中侍御史，权领陇州，立殊功，拜节度使。朱泚卒，入为金吾将军。皋妻父张延赏，先为西川节度使，四年之内，皋代领西川。【韦生三日，胡僧曰：「诸葛武侯后身也，长大必却坐蜀。」因以武子为字。】

父子同时为节度使  韩宏  田宏正
　　右按《唐书》：韩宏，子公武，俱立殊功。宏任汴州节度使，公武鄜州节度使，宏弟充郑滑节度使。【公武卒，宏孙绍宗嗣为鄜坊节度使。模按：原本二「鄜」字均讹作「麟」字，并据《唐书》改。】
　　右按《唐书》：田宏正，子布，俱立殊功。宏正魏博节度，子布泾原节度。又韩、田二家当宪宗时，遂为当代之荣。或曰：「王智兴河中，晏平灵武，安得不书?」智兴逐崔羣，刼徐州，晏平用贿十万，得朔方，其后坐赃黜永州司户，安可与韩、田二家为比?【模按：《卓异记》两「度」下均有「使」字，「泾」作「经」，「中」下有「子」字，下「智」上有「对曰」二字。】

子四人俱任节度使  李晟
　　右按《唐书》：西平王李晟，立收城之功，其后四子皆秉节旄。愿，夏、徐、凤翔、汴、河中；宪、愿、听、愬，唐、广、随、襄阳、凤翔、徐、博；听，鄂、灵夏、并、滑、魏、邠宁、徐、凤翔、河中。 【晟、愬、愿皆任凤翔，听又任，时人荣之。听七岁为恊律，入公署，吏胥小之，不为致礼，听鞭之见血，西平大奇之。

三人皆当为方伯  沈攸之  孙超之  全景文
　　右按《南史》：沈攸之微时，与吴人孙超之、全景文共乘一船入都，引船过津。有一人面相之曰：「君三人皆为方伯。」复谓攸之曰：「苟有不验，便是相书误耳。」后攸之为荆、郢二州，超之为广州，景文为南豫州。

四世为本郡太守  孔愉
　　右按《晋书》：会稽孔愉，愉子安国，愉孙靖，靖二子山士、灵符，四世五人，本郡太守。

四世为本郡刺史  毕众敬
　　右按《后魏书》：东平毕众敬，子元宾，元宾子祖晖，祖晖子义云，四世为本郡刺史。众敬致仕，后元宾为之。

三世坐益州  周访
　　右按《晋书》：汝南周访，访子抚，抚子楚，三世为益州刺史。

三世坐蒲州  崔义玄
　　右按《唐书》：清丘公崔义玄，子神基，孙琳，三世为蒲州。

二世坐平卢  薛楚玉
　　右按《唐书》：薛楚玉为平卢节度使，曾孙平亦为之。【薛仁贵子楚玉，楚玉子蒿，昭义节度。嵩子平，两镇滑州，一镇平卢。】

父子坐兴元  郑余庆
　　右按《唐书》：郑余庆镇兴元，创儒宫学馆。子澣文镇兴元，复继前美。【先是余庆自外入觐，澣时为补阙，宪宗曰：「卿之令子，朕之直臣，更相贺。」遂迁起居舍人。

大冯君小冯君  冯野王
　　右按《汉书》：冯野王，弟立，相代为上郡守，民歌曰：「大冯君，小冯君，兄弟继踵相因循，政如鲁卫德化均。」

大雍州小雍州  韦庆远
　　右按《后魏书》：韦庆远，弟晖业，兄弟继为雍州刺史，时号大雍州、小雍州。永徽之后，卢承庆、承业兄弟相代为雍州长史，时人亦称大小雍州。在京城有牧守，皆亲王兼领，而长史最为官长，与今京兆尹同。

大郑公小郑公  郑述祖
　　右按《北齐书》：郑述祖为光州刺史，父道昭，先时亦为光州刺史。民歌曰：「大郑公，小郑公，相去五十载，风教犹尚同。」

父子交代为刺史  韦康
　　右按《汉书》：韦康代父端为荆州刺史，父出传舍，子入居州，时人荣之。

兄弟前后为一州刺史  夏侯亶  杨播  贾敦颐
　　右按《晋书》：夏侯亶，弟夔，皆曾任豫州刺史。人歌曰：「我之有州，频有夏侯。前兄后弟，布政优优。」
　　右按《南史》：杨播为华州刺史，后弟津亦为华州刺史，当世荣之。
　　右按《唐书》：贾敦颐弟敦实，贞观中为饶阳令，有能名。时制大功已上不得联职，敦实兄敦颐复为瀛州刺史，朝廷以其兄弟廉谨，特令同州，时人荣之。后敦颐与敦实前后俱为洛州刺史，百姓怀其政惠，树碑于道傍，颂其德政，兄弟双建，时人呼棠棣碑。

父子三人旌节坐本郡  李全忠
　　右按《唐年补录》：李全忠，本范阳人，子匡威，匡威弟匡筹，父子三人相继拥旌节坐本郡。【全忠干符末为棣州司马，有芦一枝生于室，尺余三节。问别驾张建章，建章曰：「苻洪池中蒲，生九节为瑞，乃姓蒲，子孙昌盛。况芦者茆也，合生陂泽，而生于室，非常也，君必分茆之贵。三节者，传节钺三人也。」后果如其言。模按：原本「弟」字下空白一字，「筹」讹「俦」，又小注「别」字上「瑞」「人」二字下，各空白一字，「陂」讹「陵」，并据《唐书》、《北梦琐言》等书补改。】
　　
举主与孝廉相代  范津明  傅燮
　　右按《后汉书》：灵帝时范津明知人，举傅燮孝廉。及燮为汉阳太守，与津明交代，合符而去，乡邦荣之。


卷十八  杂录

就私第注官  裴光庭
　　右按《唐书》：仆射裴光庭罢相知选，朝庭优其年德，令就私第注官，自宣平坊榜引士子以及东市两街，时人以为盛事。

兄弟并导驺而行  张缵
　　右按《梁书》：旧制，仆射、中丞坐位，东西相向。时大同四年元日大会，张绾为中丞，兄缵为仆射，及百司就列，兄弟并导驺而行，分趋两涂，前代未有，时人荣之。

征光寺钱  韩滉  张正元  王宗
　　右按《国史补》：韩滉为宣武节度使，张正元为邕管经略使，王宗为寿州刺史，皆自大理寺移牒征光寺钱，相继而至寺监，以为荣。

父子并命  赵宗儒
　　右按《唐书》：赵宗儒自陆浑主簿拜右拾遣，充翰林学士，时父骅改秘书少监，与父并命出于中旨，当时荣之。宗儒后罢，拜吏部侍郎，德宗劳之曰：「知卿闭关六年，故有此拜。曩与先君并命，尚念之耶?」宗儒俯伏流涕。

荀氏八龙  荀俭
　　右按《荀氏谱》：苟俭，【汉侍中悦之父。】俭之弟绲，【为汉南相，】绲弟靖。或问汝南许邵曰：「靖、爽孰贤?」邵曰：「二人皆王佐也，慈明外光，叔朗内润。」靖、爽隐身修举，动必以礼，太尉征不就，年五十五。靖弟焘。举孝廉，年七十。焘弟汪，昆阳令，年六十。汪弟爽，公交车征为平原相，迁光禄勋、司空，自被征命，九十五日遂登台司，年六十三。爽弟肃，守武阳令，年五十。肃弟专，司徒，年七十，朗陵令。颍川荀季和之八子，并有德业，时人号之八龙，并在西豪里。渤海苑康知名士也，时为颍阴令，美之曰：「高阳氏有子八人。」遂改所居为高阳里。【模按：原本「王」字下脱「佐」字，两「焘」字皆作「寿」，「司空」下有一「出」字，「出」字下空白四字。又「西」讹「四」，「苑」作「宛」，并据《后汉书》增补删改。】

比荀氏八龙  崔管
　　右按《唐书》：同州刺史崔邯，有子七人，皆至达官，时人比之荀氏八龙。长曰管，工部侍郎。弟珙，宰相、太子少师。瑨，二郡刺史。璪，刑部尚书。玙，兵部侍郎。【子澹，吏部侍郎，孙远，拜相。】球，尚书郎。珦，史官。史官曰：「崔氏咸通、干符之间，昆仲子弟曳组拖绅，历台阁、践藩岳者二十余人。大中以来盛族，时推甲焉。」【模按：崔邯有子七人，玙兵部侍郎，查《唐书》作崔颋生八子，玙河中节度使。又按原本「史官曰」脱「史」字，今增。】

五绝  虞世南
　　右按《唐书》：太宗尝命写《烈女传》装屏风，于时无本，世南暗书，一无遣失。上出行，有司请载书，帝曰：「不须，虞世南在此，行秘书也。」尝临朝，称世南一人遂兼五绝：一曰德行，二日忠直，三曰博学，四曰文词，五曰书翰。及卒，上曰：「石渠东观之中，无复人矣。」又为诗一篇，追思往古兴亡之事，既而叹曰：「锺子期死，伯牙不复鼓琴。朕之此篇，将何事所示?」因命褚遂良诣其灵帐，读而焚之，其见重如此。【模按：原本作「一曰博闻，二曰德行，三曰书翰，四曰词藻，五曰忠直」，查《唐书》作「一曰德行，二曰忠直，三曰博学，四曰文词，五曰书翰」。又「见」字下脱一「重」字，并改增。】

鬼谣  钱起
　　右按《唐书》：钱起，吴人。工五言诗。初从乡荐，寄居江湖，尝于客舍月夜独吟，闻人吟于庭中，曰：「曲终人不见，江上数峰青。」起愕然，摄衣而视之，无所见矣，以为鬼怪，而志其十字。及就试之年，座主李暐试《湘灵鼓瑟诗》，题有「青」字，起即以鬼谣十字为落句，暐深嘉之，称为绝唱，是岁及第。其省试诗曰：「善鼓云和瑟，尝闻帝子灵。冯夷空白舞，楚客不堪听。雅调凄金石，清音发杳冥。苍梧来怨慕，白芷动芳馨。流水传湘浦，悲风过洞庭。曲终人不见，江上数峰青。」

文士声名播蛮夷  张文成  萧颖士  冯定
　　右按《唐书》：张文成下笔成篇，七应举，四参选制策，皆登甲科。员半千曰：「张子之文，如青铜钱，万中拣万，未闻退时。」时人号为「青钱学士」。久视中，太常令马仙童使新罗，默啜问：「文成何在?」仙童曰：「自御史贬官。」默啜曰：「此人何得不用?」而后新罗使入，就写文章而去，其才名远播如此。
　　右按《唐书》：萧颖士，字茂挺，聪俊，一览无遗。尝有新罗使至，云愿萧夫子为国师，其声名远播如此。
　　右按《唐书》：谏议大夫冯定，长庆中源寂使新罗，见其国人传写定所为碑记。又韦林符之使西番也，见其国人写定《商山记》以代屏障，其文播于夷狄有如此者。

将士割股祭长帅  乌重允
　　右按《唐书》：乌仆射为将帅讨蔡州日，有蔡将李端来降，其妻为贼缚于树，脔食至死绝，犹叫其夫曰：「善事乌仆射。」其得人心如此。乌自行间至长帅，赤心奉上，能与下同甘苦，不居功勋，善待寮佐，当时名士咸愿依焉。病时，将士割股以疗，后有军士二十余人，皆割股以祭焉。古之良将，无以加焉，今录于卷中，以为将帅之元龟。【模按：乌重允，原本脱「重」字，据《唐书》增。】

胡雏异事  石勒
　　右按《晋阳春秋》：石勒羌种，乞翼伽之子。勒初生，赤光满室，白气自天属于庭中。所居武乡山草木，皆作铁骑之形，每耕闻鼙鼓之声。年十七，倚啸上都门，王夷甫见而异之，曰：「此胡雏声貌有奇志，不杀为天下患。」东瀛公卖与师欢。勒耕田，以石为姓，以勒为名，僭帝位，称后赵十五年。

导母轝太常阅乐  崔邠
　　右按《唐书》：崔邠授太常卿。故事，太卿初上，阅四部乐于官署，观者纵焉。邠自私第去帽，亲导母轝，公卿逢者为回避之，衢路以为荣。

妇人衣冠贵盛  苗夫人
　　右按《唐书》：苗夫人，其父，太师也，其舅张嘉贞，宰相也，其夫延赏，宰相也，其子宏靖，宰相也，子壻韦皋，太尉也。

父子忠烈  袁宪
　　右按李同《说苑》：文皇谓岑江陵曰：「梁、陈名臣子弟，有堪引者否?」对曰：「隋师入陈，百司奔散，唯袁宪在主旁：王充受越王禅，宪子承家为给事中，托疾不署名。此父子足称忠烈。」于是拜承家弟承序为晋王文学。

一门忠孝  卞壶
　　右按《晋书》：卞壹为领军将军，苏峻反，苦战死。时二子眕、盱见父没，相随赴贼，同时见害。眕母裴氏抚二子尸曰：「父为忠臣，汝为孝子，夫何恨哉!」征士翟汤闻而叹曰：「父死于君，子死于父，忠孝之道，萃其一门。」【臣史尝闻封德彝等在隋末亲见虞世基被难，世南匍匐而请代；许善心之死，敬宗自以求生，即不知敬宗为儒读书，曾见卞氏之事乎?而敢盗居丞相之位，天何容乎?神何宥乎?模按：原本「眕」作「视」，「汤」讹「阳」，并据《晋书》改。】

三代旌表门闾  杨氏
　　右按《杨炎列传》：炎，凤翔雍人也。曾祖大宝，唐初宰龙门，刘武周陷晋，大实不屈节，遇害，赠全节侯。祖哲，有孝行，旌表门闾。父播，高蹈山壑，志慕巢由，玄宗征以谏议大夫，弃官就养，又表门闾。肃宗加散骑常侍，号元靖先生。炎，汧、雍间号为小杨山人。初为河西书记，罢，副元帅李光弼奏为判官，不起。肃宗征起居舍人，辞禄就养。丁父忧，庐于坟，有紫芝白雀之祥，又表门闾。孝着三代，门树六阙，古未有也。

吮糜之声闻数十里  尹氏
　　右按《录异传》：周时尹氏贵盛，五叶不别，会食，家数千人。遭饥荒，罗鼎作糜吮之，闻数十里。

三使相  孙德旺  董彦弼  周承诲
　　右按《唐年补录》：光化三年，枢密刘季述、王仲山册昭宗为太上皇，以德王裕监国，欲杀帝。崔允密以蜡绢致意，告州使孙德昭，德昭结清远都督董彦弼、周承诲，以除夜伏兵安福门外金吾亭子。至元日，仲山至，遂斩之。次擒季述等三将，引兵至少阳院，告以返正，携仲山首进。帝毁扉出，御长乐楼，受百官贺，遂斩季述、王道弼、薛握，四家并赤族。制以德昭领静海军，承诲邕管，彦弼容管，并赐扶倾定难功臣，检校太保、同中书门下平章事，各赐金帛数车，所有珍玩，咸竭而与之，目曰「三使相」，时人荣之。【后宴保宁殿，制曲曰《赞成功》，出戏作樊哙救君难以褒之。】


卷十九  举选

七榜院  崔邠
　　右按《登科记》：元和二年，崔邠为礼部侍郎，连放二榜。又元和六年，邠之弟郾为礼部侍郎，连放二榜。元和十四年，郾之弟郸，为礼部侍郎，放一榜。大中七年，郾之子瑶，自中书舍人为礼部侍郎，又放一榜。崔氏六榜，皆刻石于常乐街泰宁寺，时人谓之曰「榜院」。瑶后为陕州长史。其词曰：「唯尔诸父，自元和代，至于尔躬，五十年间，四主文柄，上下六载，辉耀一时，充于庭臣，皆汝门生。」天下以为盛。咸通十四年，郾之三子瑾，自中书舍人拜礼部侍郎，又放一榜，乃命门生韦庠刻石，将饰七榜。

携门生迎家君  杨嗣复
　　右按《摭言》：实历年中，杨嗣复相公具庆下，继放两榜时，先仆射自东洛入觐，嗣复率生徒迎于潼关，既而大宴于新昌里第。仆射与所执坐正寝，公镇诸生翼坐于两序。时元、白俱在，皆赋诗于席上，唯刑部侍郎杨汝士诗后成，元、白览之失色。诗曰：「隔坐应须赐御屏，尽将仙翰入高冥。文章旧价留鸾掖，桃李新阴在鲤庭。再岁生徒陈贺宴，一时良史尽传馨。当年疏傅虽云盛，讵有兹筵醉绿醽。」汝士其日大醉，归谓子弟曰：「我今日压倒元、白。」【模按：原本「鸾」字下空白一字，「陈」字下多一「后」字，「馨」讹「声」，「醽」讹「酝」，今据《摭言》并御定《全唐诗》补删改正。】

门生引门生谒座主  崔玙  赵隲  裴皡  马裔孙
　　右按《唐书》：礼部侍郎崔玙，大中六年知举，放赵隲及第。至咸通七年，隲自翰林学士出拜礼部侍郎知举，玙为礼部尚书。隲发榜后，携门生诣相国里谒玙，集于崇南街龙兴观前，进士韩衮已下题云：「集此从座主侍郎赴团，起居大座主尚书。」
　　右按《五代史》：同光二年、三年、四年，礼部侍郎裴皡连放三榜，放马裔孙及第。后未逾九年，裔孙自翰林学士、礼部侍郎知举，放进士十三人，乃引门生谒谢皡。皡时为兵部侍郎致仕，因书一绝句曰：「宦途最重是文衡，天与愚夫立盛名。三主礼闱皆八十，门生门下见门生。」时人荣之。及第与长行拜官相次崔昭矩王倜
　　右按《摭言》：崔昭矩大顺年中裴公下状元及第，翌日兄昭纬登。昭纬中和三年亦状元及第。
　　右按《摭言》：王倜是鲁公损之子，倜及第，翌日父损登，倜过堂日，别见。

门生先于座主佩金鱼  李石
　　右按《唐书》：李石，元和十三年及第，后二年赐绯，又二年赐紫，自释褐四年内赐绯又赐金紫。至长庆二年，座主庾承宣内艰，服阕，除尚书左丞，始赐金紫。石乃选紫衫铸金鱼献焉，议者称之。【模按：原本「承」字下空白一字，据《摭言》补。】

兄弟六人进士及第  韦述
　　右按《登科记》：韦述并弟迪、逍、迥、巡、逌等六人，皆进士及第。【模按：原本「逍」讹「遉」，又脱「逌」字。据《唐书》并《氏族大全纲目》、《尚友录》等书改增。】

一家八人进士及第  赵不器
　　右按《登科记》：赵不器，子夏日、冬曦、和璧、安贞、居贞、颐贞、汇贞，父子八人，皆进士及第。内冬曦、安贞，神龙二年考功崔彦昭下兄弟二人及第，时人谓之科第赵家。【模按：原本「汇」字空白，今据《唐书》补。】

一家六人进士及第  蒋挺
　　右按《登科记》：蒋挺二子洌、涣，挺弟播，播子准，洌子餗，一家父子孙六人，并进士及第。

兄弟七人进士及第  张琪
　　右按《登科记》：张琪，弟瓌、璜、佩、琬、琚、瑗，兄弟七人，并进士及第。后琪为宏文馆学士，瓌集贤学士。

兄弟四人进士及第  常无欲
　　右按《登科记》：常无欲并弟无为、无名、无求，皆进士及第。无欲、无名，又拔萃入高等。

兄弟五人进士及第  赵??
　　右按《登科记》：赵??，弟皙、格、搏、搩五人，皆进士及第。

兄弟三人同年及第  李义琛
　　右按《登科记》：李义琛，弟义琰，弟上德，三人武德六年进士及第。一榜四人，而李氏昆季三人。自有举场以来，兄弟相次擢第即多，若同年即无此盛。义琛官至中书侍郎，义琰工部侍郎，上德司门郎中。

兄弟二人制举同年登科  韦夏卿
　　右按《登科记》：大历年中，宣政殿试茂异登科十人，韦夏卿，弟正卿，俱登科入高等。

兄弟同年童子及第  萧同和
　　右按《登科记》：开元十七年，荆州解童子萧同和并弟同节俱及第。

父子状元及第  归仁绍  仁泽
　　右按《登科记》：归仁绍，咸通十年状元及第，仁绍子修，光化四年亦状元及第。
　　右按《登科记》：归仁泽，干符元年状元及第。子黯，大顺三年状元及第。

兄弟三人俱状元及第  孔纬
　　右按《登科记》：孔纬，大中二年状元及第，弟?，咸通十四年状元及第，缄，干符三年状元及第。

兄弟二人状元及第  杨凭  于珪  杨赞禹
　　右按《登科记》：杨凭，大历九年状元及第，弟凝，大历十三年亦状元及第。【模按：原本「弟」字下脱一字，查《唐书》杨凭弟凝、凌二人，未知孰是，今空白一字。】
　　右按《登科记》：于珪，大中三年状元及第。珪之弟瓌，大中七年状元及第。
　　右按《登科记》：杨赞禹，大顺元年状元及第。弟赞图，干宁四年状元及第。

进士状元却为宏词头  李琚  陈讽  李程  张又新
　　右按《登科记》：李琚，开元二十二年进士，状元及第，当年宏词头登科。
　　右按《登科记》：陈讽，贞元十年进士，状元及第，当年宏词头登科。
　　右按《登科记》：李程，贞元十二年进士，状元及第，十三年宏词头登科。
　　右按《登科记》：张又新，元和九年进士，状元及第，十二年宏词头登科。

进士状元却为拔萃头  王阅
　　右按《登科记》：王阅，天宝元年进士，状元及第，八年拔萃头登科。

进士状元却为制举头  崔元翰
　　右按《登科记》：崔元翰，建中二年进士，状元及第，贞元四年贤良方正直言极谏科头登科。

九登科选  冯万石
　　右按《登科记》：冯万石，圣历元年进士及第，大足元年嫉恶科，神龙二年才高位下科，景云三年怀能抱器科，开元二年重考及第，六年超羣拔类科，十三年考判入等，十六年又判入等，二十六年文词雅丽科，凡九度登科选。【模按：原本作「冯方石」，查诸书均作「冯万石」。又「能」讹「龙」，「器」字空白。「羣拔」二字倒置，今改补更正。】

七登科选  张秀明
　　右按《登科记》：张秀明，景云二年进士及第，三年手笔俊拔超羣流科，开元二年重考及第，七年超羣拔类科，十八年吏部考判入等，十九年又判入等，二十三年宰拔科，凡七登科选。

三世十三榜十四人登科  赵存约
　　右按《赵氏科名录》：存约之子隐，拜相，乃撰此录，云三世十三榜，十四人登科。内光启三年放柳大夫榜，再从弟两人同年及第，即昌翰、光庭也。内三人知贡举。【模按：原本目录内「登科」作「及第」，据总目并卷首原目改。又文内「放」讹「故」，均改正。】


卷二十  神仙

全家登仙  许真君
　　右按《总仙记》：许真君名逊，汝南人。祖琰，父肃，世慕道。晋护军长史穆，皆真君之族子，穆家祖孙亦得仙。真君为旌阳县令，弃官入道。道成，晋元康二年八月十五日，玉皇命玉真上公崔文子、太元真卿段兵仲册为九州岛都仙大使，封玄都御史，赐玉膏灵丹，凤车龙辇，彩云四合，举家四十二口，拔宅上升。锦帐自云中堕于故宅，今其地有游帷观。【模按：《十二真君传》「元康」作「太康」，「八月十五」作「八月一日」。又原本「堕」讹「随」，「游」字下即空白，据《太平广记》改增。又按游帷观，即今西山玉隆万寿宫。】
　　
　　潜山真君二
　　右按真人是臣史之远祖，按《总仙记》：真人名子长，齐人。少好道，到霍林遇仙人韩众，授灵宝符，传臣胜赤杯散，真人服药，年百八十岁，色如少女。妻子九人，皆服此药，入劳盛山升仙。住方丈之室，神洲受太元生录，以五芝为粮，太上补为修门郎，位亚神次。唐玄宗梦二十七仙，称是二十八宿，内真人是星宿，于潜山得道，号潜山真君。【模按：原本作「二十八仙」，据《神仙感遇传》并《太平广记》改。】
　　
　　何侯三
　　右按《总仙记》：何侯者，尧时隐苍梧山，慕长生，三百余口耕耘。舜南狩，止何侯家，太帝五老来谓舜曰：「升举有期。」翌日，五帝下迎舜，白日上升天。五帝以药一器与何侯，使投酒中，一家三百余口饮不竭。以余酒洒屋宇，拔宅上升天，位为太极仙侯。今九嶷山有何侯庙，在舜庙侧。

三世六人登仙  乐净信
　　右按《定志经》：昔过去恒沙之数久远刼时，有贤信道民，姓乐名净信，常以资财供养山中道士，终后证为元始天尊，妻为中侯太夫人。子法解，夫妻不违先君之教，为左元真人，法解妻及证为右元真人，其二儿允祖、次允，小名阿奴，俱为飞仙，共乘云軿，以谐天尊之所。

五世十二人登仙  许肇
　　右按《总仙记》：许肇，长史七世祖也，不知得道时。在酆都，为东明公右师晨。六代孙副，为南弹方侯。【今为九宫仙也。】副之第三子迈，得道入盖竹山为地仙。副之第四子穆，晋护军长史，入华阳洞得道，为左卿仙侯，署为上清真人。王母第二十女紫微夫人与穆书云：「玉醴金浆，交生神棃，方丈火枣，元光灵芝。我当与山中许道士，不与人间许长史。」穆之第二子联，小名虎，死为地仙羽。穆之第三子翙，名宸，小字玉斧，为侍帝宸上清仙翁。溯之子黄民，迈妻孙氏，穆妻陶氏拜斗，穆孙女娥皇，娥皇妹道育，黄民弟孙女琼辉，《真诰》曰并皆得度也。【模按：此条原本讹脱空白之处极多，今据《神仙传》并《潜确类书》、《氏族大全纲目》等书，略为增补删改。】

五世为相后登仙  张子房
　　右按《总仙记》：张良，字子房，五世相韩。良遇黄石公，为汉丞相十三年，谷成山下得黄石，愿弃人间事。欲从赤松子游，乃学道服金丹告终，并黄石葬焉。赤眉乱，人发其墓，但见黄石，化而飞去，不见其尸。良登仙为太元童子，从老君于太清中。

祖孙四人登仙  茅蒙
　　右按《总仙记》：茅蒙，字初成，咸阳人。隐华山修道。当秦始皇三十一年九月，龙驾白日升天。先是时有童谣曰：「神仙得者茅初成，驾龙上升入太清。时下元洲戏赤城，继世而往在我盈。」始皇闻之，问故老，曰：「此仙人之谣。」始皇于是有弃世之志。蒙之玄孙盈，得道于金陵句曲山，上升为东岳上卿、司命真君、太元真人，居赤城，时来句曲，邦人改句曲为茅君山。弟固，武威太守，固弟震，西河太守。二弟闻兄得仙，乃弃官从兄学道，固为句曲真人、定保右禁郎，治句曲山；震为保命地仙，主司三官。当时父老里谚歌曰：「茅山连金陵，江湖据下流。三君乘白鹤，各治一山头。召雨泽旱田，陆地亦复收。妻子保堂室，使我无百忧。白鹤翔青天，何时复来游?」三君往曾各乘白鹤而集此山二三处，时人见之，际形于歌咏，乃立庙于山东，呼为白口口，而不知司命君已东之赤城也。【模按：原本「东岳上卿」「卿」字空白，「保命地仙」，「保」字空白，「右禁郎」，「右」讹「石」，并据《氏族大全纲目》补改。又按：「三十一年」，查《尚友录》作「三十九年」，又「龙驾白日升天」，查《洞仙传》并《太平广记》，「龙」字上有「乘」字，「驾」字下有「云」字。又「震西河太守」，查《神仙传》「震」作「裹」，《集仙传》并《太平广记》「震」作「衷」，《氏族大全纲目》「西河」作「江西」。】

一家七人登仙  王子乔
　　右按《总仙记》：王子乔，周灵王之子晋也。好吹笙，作凤皇鸣。游伊洛之间，道士浮邱公接以上嵩高山。四千余年后，于山中见桓良曰：「告我家，七月七日，待我于缑氏山头。」至是，果乘白鹤驻山巅，望之，不得到。举手谢时人，数日而去。时有童谣曰：「王子乔，好神仙，七月七日上宾天。白虎口瑟凤吹笙，乘云鼓气吹日精。长不归秋山冷沾[占改亡]。」口口为桐柏真人右弼，主领五岳司侍。子乔妹道香，周灵王第三女宋姬之子，子乔为别生妹也。口眉寿，口口俱入陆口。道香受书为《紫清宫传》。妃领东宫口口夫人。子乔兄弟七人得道，五男二女，眉寿亦得道。郡国至庐陵太和有玉山，即子乔曾控鹤于此，旱即祈雨。祷祈时有人误唤奴者，即无雨。相传云子乔既为仙奴，附于此为神，至今择烈民之为讳。【模按：原本「四千余年后于山中」，查刘向《列仙传》作「三千余年后，求之于山上」。又「缑氏山头」，作「缑氏山巅」，「至是」作「至时」，「驻山巅」作「驻山头」。

兄弟四人登仙  郭四朝
　　右按《总仙记》：郭四朝，燕人。兄弟四人求茅山学道，并得仙。四朝是长兄，司三官，六年无违，迁九官左仙翁，领玉台执盖侍郎。今茅山下有地名曰郭千者，是四朝住宅，使人种植处，登仙后复忆旧居，时来宴朋友。

兄弟七人登仙  匡俗
　　右按《总仙记》：匡俗，周武时人。兄弟七人，皆有道术，结庐于此中。后得仙去，空庐尚在，故曰庐山。汉武帝封俗为大明君，又称庐山君。【模按：原本「匡俗」，查诸书作「匡裕」，或作「匡绩」，又「周武时人」，查慧远《庐山记》作「殷周之际」，周景式《庐山记》作「周威王时人」。又「于」字空白，据《太平寰宇记》并《庐山志》补。】

西王母五女俱为仙官  华林  媚兰  青娥  瑶姬  玉真
　　右按《西王母神仙书》：姓何氏，字婉妗，一号太虚九光龟台金母也。第三女华林，字容真，为后圣上保同南极元君紫微夫人，治长离山太丹宫。第十三女媚兰，字申林，为云林右英夫人，治沧浪山云林宫，降嫔于上治左卿仙侯司命真人。第二十女名青娥，字愈音，为紫微元宫夫人，治元垄山，在昆仑山东北。第二十三女名瑶姬，为云华上宫夫人，理玉英台，曾游巫山。小女玉真夫人，降嫔元都太真王。养女是何参军之女。王母使事刘口于口间所得手巾，裹鸡舌香，巾乃是火浣布。【模按：原本姓「何氏」，《老子枕中经》作「姓杨，名回」，《集仙录》作「姓侯氏」，《列仙传》作「姓缑讳回」。

预知玄女神君道士  王远知
　　右按《唐书》：道士王远知，师梁陶先生，传符箓。太宗潜龙时，与房玄龄往谒远知，指秦王曰：「上应天命，下济苍生。」指玄龄曰：「圣君之辅也。」寻入少室山，年一百二十六岁。临终，语子绍业曰：「汝年六十五，当谒金阙圣后，七十当逢玄女神君。」绍业以其言奏之。至年六十五，遇高宗垂拱初年，七十遇天后临朝。召见，加赠远知金紫光禄大夫，其预知如此。【模按：原本「语」讹「诸」，又「汝年六十五」讹「六十六」，今并改正。】◎

