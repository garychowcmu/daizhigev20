　扈从东巡日录　　（清）高士奇 撰 

　　●目录 

　　叙一 
　　叙二 
　　叙三 
　　叙四 
　　自序 
　　卷上 
　　卷下 
　　附录 

　　●叙一 

　　余既承乏总修明史揽其君臣事迹至于乘舆出入巡幸搜狩尤谨书之而其国初文渊诸臣如杨文敏金文靖辈率尝扈从行在时时召语或遇山川扼塞立马论议于史家法皆得备书其事不独以为其臣之荣凡所以彰其君接近儒者宠之帷幄资以腹心虽在道途犹其勤如此可以为简册之光也康熙二十一年春上东巡省谒陵寝翰林侍讲高君澹人实从归则以其纪载讽咏之所为作辑录卷帙以示余观其驰驱关塞流连丰镐铺陈帝业之艰难诵述民风之勤苦靡不言之成文歌之成声而出入翠旗羽林之间行宫帐殿有燕见之语有赓载之歌考之文敏文靖诸人所未有焉余左右史职也微澹人记载而讽咏之且犹将求得其事书之简编藏之石室金匮之中况乎其言之可传于后也主上亲近儒臣引之密勿深严之地一时君臣感会启沃谟猷有外庭所不及知者微澹人纪载之文讽咏之言即使求得其事书而藏之其得如澹人之所自为言而可传于后者欤则言之关于彰君之美而以为简册之光者不綦重且亟欤余既受而读其书喜而为之序康熙二十一年九月望日高都陈廷敬拜譔 

　　●叙二 

　　皇帝御禹二十有一年武功耆定中外乂宁九庙毕飨山陵用告于是仲春既望乘舆发京师越八旬为仲夏四日驾归自东臣民胥庆维时丰镐旧臣暨熊罴虎贲宿卫之士与扈从者以数千百计而汉文臣则内廷供奉侍讲高君澹人及侍读学士孙君屺瞻与书三人而已道路所经各有纪载既归而侍讲以所撰日录上下二卷示余余受而卒业忾然以叹曰从来扈跸朝陵儒臣之荣遇而跋履关塞驰驱险陿极乔山瀚海之雄观循金戈铁马之旧地稽之史乘自昔罕闻余自媿荒陋弗文不能发为坏玮沈博之辞以信今而传后是编铺陈经曲歌咏盛美证事必核辨物必详以视中郎建宁之记徒述威仪明礼意者不尤为卓绝矣乎自永陵展谒以后车驾巡视边徼兼讲春搜之礼书偕部院诸臣被命还留都祇候因以其间延访故老略覩开天肇造筑垒誓师与夫三路克敌之遗迹而侍讲独从銮舆备历松花混同白山黑水诸胜闻见益异纪事益奇盖有辽金元史志所未具载而胡峤薛映诸人所未尝叙录者余览之俯仰骇愕恨不获一至其地以慰宿昔海外九州岛之慕而吟诵三复目荡而心移所得斯已多矣若夫行宫帐殿顾问时殷天章睿藻倚席辄和以及八旬之内皇上奏记两宫亲御翰札披览章疏秉烛夜分凡外廷诸臣耳目所不能及者侍讲皆一一珥笔而记之读是编者上以扬圣德下以摛国典大以镜形胜小以别物产胥于是有考焉岂特斤斤志一时陪车托乘之盛事已哉康熙二十二年三月既望京江张玉书拜譔 

　　●叙三 

　　自古英武不世出之主必巡行畿甸登陟山川审览风俗周知民隐一除壅蔽之习而忧深思远之臣又必以深居端拱相劝戒乘舆轻发伏辇固争由是守成恭俭之君闭深宫远车马非郊祀大典不敢出沿及末俗怠安自喜日与媍寺亲昵而贤士大夫至扞隔不相见虽有军国大计不过从中可否其奏而已为害可胜言哉大抵为人君者虽身居九重必周乎四海之大察夫万物之情然后耳目无不达左右之人莫敢肆其欺则所以审处于出不出之间者又乌可忽乎我皇上神武睿哲远迈前古削平反侧显承谟烈驱马丰镐躬祀山陵所以告成功昭祖德也乃以今年仲春望日六辔东巡诸王大臣扈跸万甲云从特命内廷供奉翰林侍讲高君参行幄朝夕上前不离马首所过山川郡县兀塞要害之地必与侍讲抚今追昔究论兴衰治乱之由而咏怀古迹流连景光则亲洒宸翰用纪名胜侍讲必倚马磨盾以和如告祭三陵则有诗望祭长白山医巫闾山则有诗过盛京旧宫则有诗吊夷齐庙及吕翁山驻跸山海关大凌河望月辽城载游千山皆有诗御制诸篇外廷小臣不可得而见也所及见者侍讲奉和诸作与赐侍讲一绝句云六御东巡海上回夜深怀古帙重开秘书日日随行殿玉勒前头珥笔来观此则知君臣赓和之美一时遭遇之荣虽古人殆有所不及矣当大驾之东巡也自京师至奉天抵乌喇虞村往返万有余里中间所举大典礼则告成陵园柴望山川宴劳诸臣于奉天宫门外百戏具陈恩赉普遍又以余闲射虎于山渔鱼于渊行围讲武威加远迩计其时月出以仲春入以仲夏不过八十日事耳六龙驭风神迅莫测所过市肆不移禾麦无恙又赐租释罪欢动远迩何其盛欤呜呼后代端拱之朝席安枕怠身不出乎宫闱目未覩乎禾稼间或銮舆一出必征兵衷甲重围密布翠华郑重日移数里国势日就孱弱武备不讲而大事以去不重可叹哉侍讲读书览古从来强弱兴亡之故灼有深鉴故于关河边腹之间广搜前史旁及山经地志历历纪载用彰我皇上英武远略垂戒于万世者实大岂仅以诗词夸雄丽也然其篇章典博已与宸翰相辉映天下后世必传诵于无穷岂予株守一经者所得测识乎哉扬州弟汪懋麟拜譔 

　　●叙四 

　　翰林院侍讲钱唐高君澹人以康熙二十一年春扈从天子东巡告成功于三陵归成日录二卷其友朱彝尊受而读之作而曰古者君出史载笔士载言盖必有文学之臣从周之搜于岐阳也时则有若史籀为之诗汉之狩于方岳也时则有若班固有若崔骃有若马融为之颂不惟是也昔唯叔之宝鬲鼎铭曰唯叔从王南征叔邦父之簠铭曰用征用行用从君王凡获与扈从者至铭之彝器以永厥世期以铺扬盛美于无穷自古然矣君侍禁闼久亲见圣天子命将四出诛锄不庭授方畧于万里之外宵衣晚膳不自暇逸君亦未尝息偃休沐一日弛威弧戢天戈疆宇悉定辰旗星干有事山陵从容豹尾之后赓天章答顾问惟君实侍左右君之遇亦荣矣虽然踰山海而北极乎松花之江荒涂深淖车溓而马蹶羽林材武之士盖有不胜疲乏者君以一书生执鞭靮日夜随侍帐殿不少后又以余力拜扬赋咏考山川之阨塞览战争之迹访金源宫阙所在证以旧史至残碑断碣靡不摩挲读之非有倍万人之才者能之乎天子命君侍从允为得人君之所记方之古铭诗无愧其可传于后无疑也爰请镂诸板以为载笔载言者法秀水弟朱彝尊拜譔 

　　●自序 

　　泰畤汾阴扬生之赋扈从岱宗梁父应氏之纪登封但随豹尾之班得载夋兔毫之管恭逢皇上神武洗兵孝思尊祖既羽干之治化必俎豆以昭虔铙曲扬休升歌九庙椒馨报本展谒三陵游复道之衣冠荐精禋于匕鬯于是关山迢递泝源穷长白之灵丰沛经过望气识巫闾之镇千旗万乘粲以成章七萃八神布而杂沓道路之所跻涉轮蹄之所往还健若天行疾如电发四千里外华胥若水之区八十日中太乙钩陈之列乃有臣朔陪车孙通杖策随身笔研近侍銮舆载路旌旟独携书卷乘内厩之马蹑景追风给尚膳之餐珍羞玉粒自维单素获覩威仪既邀不世之荣宜着非常之典顾志阙辽左文献无征跸警康衢闾阎难问惟就见闻所逮约略志之总其时物参以前史公私两载逐日成编蔡中郎述礼上陵以示学者金文靖记行北辙传在艺林以臣不文方之增愧缮本既就题曰扈从东巡日录云康熙二十一年壬戌五月望日内廷供奉翰林院侍讲臣高士奇谨序 

　　●扈从东巡日录卷上 

　　内廷供奉翰林院侍讲臣高士奇撰 
　　康熙二十一年正月十七日上谕谕礼部比年以逆贼吴三桂背恩反叛扰乱地方仰荷祖宗在天之灵默垂庇佑克奏荡平应躬诣山陵展祭以告成功前初闻捷音即诣孝陵行礼兹奉太皇太后慈谕太祖太宗山陵亦应亲往祭告随命议政王贝勒大臣等会议佥谓事关大典允宜举行今拟即谒太祖太宗山陵虔申昭告用展孝思应行事宜及需用各项着各衙门速行备办尔部即遵谕行特谕次日钦点随从诸臣臣士奇供奉内廷例当扈跸友人宠斯行也得赠行诗若干首 
　　翰林院学士兼礼部侍郎张英一首峰连长白影嵯峨送子东随警跸过万骑云屯看渤海三春冰泮渡辽河龙门史笔登临助燕国诗篇扈从多圣主恩深丰沛日属车常和大风歌 
　　詹事府詹事兼翰林院侍读学士沈荃一首频年宿直居中禁此日东巡扈翠华路遶青山森木叶江连黑水涨松花六龙过沛思弘烈七乘随骖属大家漫咏皇华持节去巫闾北望渺云霞 
　　国子监祭酒王士禛一首翠华闻喜出萧关扈跸名高法从班万骑羽林随豹尾几人玉斧侍龙颜风云自护长陵邑王气遥连木叶山共道千城赐牛酒羡君载笔属车还 
　　左春坊左赞善兼翰林院检讨徐干学一首才子趍丹禁承恩历岁年曾随云辂出再奉日车旋辽海看绵旷桥陵拜吉蠲圣情欢宴镐庙略重巡边石砮征时古牛鱼入馔鲜三韩风尚朴百济地形便下马时挥翰行围亦佩鞬白山明霁雪黑水积寒烟欲续虞衡志将搜宛委编层霄天语切行殿主恩偏还轸逢朱夏怀人写碧笺榴花午日燕景物正清妍 
　　翰林院编修陆葇二首万骑临辽海连云柳岸长山围灵寝绿花点御鞍香委佩趋轮殿赓歌继柏梁空惭留滞者相忆紫游缰滦江春水阔谁念旧征袍此去乘阳令相看喜建櫜月深龙幄酒风扬锦川桃翠盖登长白铭碑属彩毫 
　　翰林院编修杜讷一首才雄倚马随仙跸豹尾云中第一班东出榆关应赋海北经华表自铭山陵园地迥风烟阔丰沛春深草木闲帐殿频年书盛事缥囊又满属车还 
　　翰林院检讨毛奇龄四首朔卫严清跸东巡简从官持衣陪万乘橐笔侍三坛仗扈龙骧远江回鸭绿寒丰人鸡犬在弥望即长安御路通澄海銮舆狩盛京掞天流汉藻计地出秦城班借千山影诗题五国名长杨劳圣眷早有射熊情豫动迎花垒春深暗柳旗敷文颁韎韐前史着高骊墓吊张佥事歌传来护儿十三山下驻回首一相思才子膺供奉皇恩逮近臣百神黄道合二月翠华春铁岭追仙校凌河少冻人杏花山畔发看点属车尘 
　　翰林院检讨严绳孙南浦词一首披香侍从镇朝随宫漏暮宫鸦忽报翠华春豫紫塞度银沙千里旌旗篲野簇鸡翘五色乱云霞趁六龙飞处极天红雨江水泛松花　还忆凤城三五共华灯明月醉天家此际长杨羽猎独自骋妍华行矣青门鞭影度关山新柳万行遮待归来又是翻阶红药梦天涯 
　　纂修明史主事汪懋麟一首古之英主每巡狩八骏腾骧出天厩有时仓卒不载书即以儒臣置左右东马严徐何足论少室山人有匡救宣公所遇非所期札子连篇苦烦糅吾爱侍讲学问醇内殿深严达宵昼宫中草木且不言何况筹边与平寇以此敬慎九重喜密敕飞笺必亲授诗书陈说当几筵笔札淋漓上袍袖功成治定告宗祖不为搜苗猎园囿诏令侍讲参龙驹曰惟汝才足先后春云如盖长白高春水如油鸭波皱外藩君长争来迎海凤天吴杂文绣欢呼一日三列围殪得黄羊与青兽特取上杀献陵庙较胜含桃供饤饾日斜鼓角还御营一骑封章更宣奏古来勤政如此稀好向辕门待星宿 
　　大理寺左评事高层云四首春深花信递吹寒黄屋东临地轴宽太乙神祗歆九庙钩陈羽卫肃千官直卑汉祀登梁父还帙周禋礼泰坛玉殿词臣重扈跸建标天阔出三韩辽阳北抵开原路形胜依然紫气深大漠惊沙来滚滚重关怒马去骎骎十三山外凌丹障廿四屯边望黑林为忆振衣云汉表频看染翰惬宸襟寝园亿载閟风霆隧道松楸翠黛扃势接锦城通穴呌窱垠连铁岭入青冥平琮荐瑞回神睠方鼎升庖协地灵独谢封泥勤典祀侍臣谁复草云亭铙歌莫奏上之回过沛横汾气壮哉万里直教天马至四楼曾笑野鹰来宫中自舞云门乐塞外新添驻跸台酒伴共期疏竹下试探束笋问新裁 
　　纂修明史监生支七品俸黄虞稷二首骎骎羽骑翊飞龙丰镐耆人望九重日月高瞻新斗极风云犹护旧尧封山川乍向图经见淳朴还疑太古逢独羡词臣能扈从属车载笔纪从容圣主东巡帝里遥芳春扈跸敢言劳千山雪净齐驱马四海波恬正建櫜帐殿恩深亲赐馔行宫昼永独挥毫宸游几度随仙仗多少天香染绣袍 
　　候选知县沈皡日征招词一首露浓仙掌重门晓早宣属车陪驾踏遍草芽香笼青丝天马鸡翘看插罢便飞到十三山下艾帐收时御炉烟起宫袍谁卸　云里近龙颜边墙外春岚翠螺如画待诏赋新诗听金铃鹰架将离花已谢算安石榴开归也梅黄雨绿暗西窗好剪灯清话 
　　国子监例监生沈嶙永遇乐词一首凤阙双开龙池九曲住邻琼岛容我轩窗疏帘静几花底春风扫朝衫晓整院莲晚撤一刻余香吹遶计三月樽前尘尾倚玉自惭多少　忽传扈跸便闻骊唱秣马西华草草纸养芙蓉笔装翡翠打点封山稿秦松汉柏祀诸陵罢能几词臣同到算归路长杨赋就又新句好 
　　钱塘县学生蓝深御街行词一首春明门外长杨路五色云边赋花鬃蹀躞试轻蹄惹得软红吹度夕阳天畔征衫料峭金辇频回顾　何须更到蓬山去咫尺仙鸾护清宵帐殿数鸡筹此际共烧莲炬玉关人远词笺十样教翠鬟收贮 
　　二月十五日癸巳辰时上率皇太子亲辞两宫毕由东长安门出东直门百官集午门跪送卤簿设东直门外五里臣士奇得从豹尾班后诸王及八旗禁旅以次行旌旗羽葆络绎二十余里雷动云从诚盛观也学士臣张英编修臣杜讷送驾至郭外臣英时已得请南还于上马前叩辞念臣士奇与学士臣英自康熙十六年十二月十七同时入直大内南书房接步随肩将及五载晨夕无间一旦南北分携马上言别不禁黯然道出孤山在通州城东四十里四面平旷一峰挺然水经注云濡水又东北径孤山南即此是也驻跸采果营月色甚佳帐殿清肃恭成纪事一首昨岁宸游奉起居春风又喜宿周庐征人不唱关山曲史笔难成封禅书凤阙看来云尚近龙城数去路还纡遥思芸阁簪花侣碧瓦朱棂夜月虚 
　　甲午马首东骞微风振斾过三河县县近七渡鲍丘临洵三水故名三河旧城在今治东三里被水冲废后唐长兴三年卢龙节度使赵德钧改置于此元礼部郎中王约有重建三河讲堂记亦以县城剏于后唐明宗云驻跸贤渠庄 
　　乙未晓行云气未开盘山岚翠缥缈不辨颇忆去岁暮春扈从出喜峰口道经蓟野赐游竟日崖壑崚嶒林木茂密时有细泉出峭壁下溅溅草石间自作溪声精舍禅房岩栖谷隐净业庵在山林蔽芾中更为幽远私念旅食长安十六七年幽寻罕遘何时高卧北窗枕上看山万虑伏息斯为最乐今乃遥睇山阿似托浮云谢客可一叹也亭午微霁过别山山巅三垒尚存土人云是前朝防秋堠瞭之所驻跸玉田县城东按玉田古无终国无终山在县治西北四里一名翁同山搜神记载有阳翁曰雍伯雒阳人于山下汲水作义浆行者皆饮三年有人就饮遗以石子一升使于高平有石处种之徐氏者为右北平着姓有女人多求之不许雍伯试求徐氏笑其狂乃云以白璧一双当可为婚雍伯至种石处得白璧五双徐氏大惊以女妻之今水中白沙玉工取以治玉 
　　丙申驻跸丰润县城西自玉田至此八十里中地多汀渚时有凫鹥飞鸣上下麦陇稻塍畴壤绣错志称马头山华山诸胜未得一登是夜云黑无月周庐幕火望若繁星也 
　　丁酉驻跸王家店东北滦州界也春寒甚厉拥絮不寐袭以重裘思沽村醪饮之夜深不可得 
　　戊戌驻跸卢龙县范家庄北地皆沙碛微风骤起则惊尘扑面上泛舟滦河至孤竹城城方广无几中有夷齐庙殿庭廊庑毕备史称伯夷叔齐不食周粟饿死首阳山按书传所载首阳山凡五各有按据庄子曰首阳山在岐山西北马融曰首阳山在河东蒲坂华山之北河曲之中曹大家注幽通赋云夷齐饿于首阳山在陇西戴延之西征记云洛阳东北首阳山有夷齐祠今在偃师县西北说文云首阳山在辽西若山海经所载首阳之山其上多金玉无草木毛诗唐风采苓采苓首阳之巅汲冢琐语曰晋平公至于浍见人乘白骖八驷以来狸身而狐尾问师旷师旷曰其名首阳之神饮酒霍太山而归见之甚善则河东蒲坂之首阳山当为夷齐采薇处其余或同名者今瞻拜庙貌皆服冕旒非其志也庙后清风台高据悬崖平临滦水长松翠柏交荫台侧隔岸小山有孤竹君庙大小沮水出两山间与滦河合流渔人网罟时时集此取滦鲫径尺鲜鳞一方珍味京师争购以入食单恭和御制夷齐庙诗史迁着列传夷齐乃居首忼慨念声施青云期不朽砥行与立名兹言亦借口敝屣视千乘身后复何有西山云耻周北海亦避纣抗怀天地间踽踽绝侪偶遐尚渺畴昔凭吊歔童叟附会采薇迹洛阳或陇右适来孤竹城庑宇崇丹黝摄衣历虚堂俨然肃冠绶白日黯阶除寒烟生几牖寂寂荒祠春顽懦咸奔走粤稽祥符中加以侯封久古人如有知一笑同刍狗借问墨胎祀奚若芳踪寿猗欤清且仁千秋良独守 
　　己亥渡滦河经永平府城南永平古孤竹国秦汉时为右北平地李广曾守北平夜出见虎弯弓射之没羽比明乃知为石今府城东南十五里峰峦峭拔下多溪谷射虎石其遗迹也驻跸抚宁县城西 
　　庚子过抚宁县郭外多乔木参差睥睨经渝关驿为唐之渝关去山海关六十里以渝水名故又曰临渝关纲目所载唐太宗征高丽回从飞骑三千人驰入临渝关道逢太子进新衣即此地耶午后微雨清埃驻跸二十里铺夜听海潮声殷然鞺鞳意甚慨慷念古人抱书挟剑从军万里号为壮游今寰宇澄平六龙巡幸所过皆丰沛之地臣忝列侍从蒙恩更渥此又千载一时勉哉此行敢惜况瘁耶 
　　辛丑出山海关关本元时迁民镇故明中山王徐达守燕相度地形筑为关隘门通一线雉堞两重北山南海四塞险固上顾臣士奇曰山海为畿辅第一雄关前代竭天下征输以供兵戍之用我朝定鼎燕京内外一家关门清晏无所用其险矣臣士奇奏曰臣闻前代自万历以来君臣晏安将帅失和其治边以能名者不过修缮城壕多筑墩堡粮饷徒致虚糜兵马全无核实恃山海居庸紫荆等关为门户而党锢纷争生民日蹙流寇李自成以乌合之众一呼京师不守险之不足恃也明矣皇上求治不遑惟务修德又能远鉴前失社稷苍生之福也关西平野即我兵破李自成处出关数里有姜女祠祠前土丘为姜女坟望夫石在其侧昔秦皇包并六国之后命将蒙恬堑山堙谷筑长城万余里为北界殚役骊山银海金凫为万世计迨陈涉一夫作难秦祚亡灭牧竖求羊遗火宝衣一炬不若姜女荒祠片石千载矣是日行围桦皮山皇上亲射三虎皇太子年甫九龄引弓跃马驰骤山谷间矢无虚发见一虎射之立毙万人仰瞻莫不震颂自此每合围时射虎甚多不能尽纪驻跸王保河奉观御制山海关诗恭和进呈历代称重险相沿置内边喜峰沙气拥碣石海云连壁类千丁凿门容一箭传讵知龙跃日应是鹿亡年赤羽飞军垒黄花卷戍烟绸缪终失守燮伐迅乘权永奠鳌为极长披锦作川休哉清晏久扃钥自天然又题姜女祠诗二首海畔荒祠对夕曛苔痕深浅上罗裙三千鬬尽阿房宠那得人传姜女坟咸阳原上早飞灰玉匣珠襦事可哀争似空山一抔土香魂犹作野花开 
　　壬寅迟旦海日欲出朝烟变幻散若绮霞接顾之顷焱然四彻海光浩淼极目无际昔荀中郎羡在京口登北固山望海云虽未覩三山便自使人有陵云之气今东临碣石近指扶桑觉蓬莱方丈隐隐欲出也父老言桃花岛崒峰孤屿遥峙海滨前朝海运必泊艘于此然相去已复不知其几千里矣是日驻跸中后所 
　　癸卯驻跸宁远城西宁远河在西北山谷间南流至城西合为二派环抱城郭三首山在城东二里三峰相峙状若人首上有渟泉四时不竭宁远城倚此为固明宣宗时始分广宁前屯中屯二卫地于曹庄汤池北置宁远卫属辽东都指挥使康熙三年改为宁远州城中居民比屋梵剎华整祗树相望塔碑可辨多是前朝镇帅所建 
　　甲辰驻跸锦县杏山西七里河是日上行围所过松山连山塔山吕翁山皆太宗文皇帝用武之地昔文皇帝屡攻锦州及松山杏山等城未下崇德六年八月复率大兵自松山杏山至敖忻河南山驻营绵山亘海横截大路明总督洪承畴巡抚丘民仰总兵王朴李辅明唐通白广恩曹变蛟马科王廷臣吴三桂等共率骑兵四万步兵九万计十三万人营于松山城乳峰山之上文皇帝先遣诸贝勒大臣各以精兵伏于杏山连山塔山及沿海诸要路亲率数骑相视情形往来指挥立马黄盖下明将士望见悉战栗胆丧以为战则力诎守则粮匮合谋夜遁我兵发伏追击尽破明兵十三万于吕翁山下 【 去松山三四里许】 陆地杀敌五万有余自杏山迤南沿海至塔山一带赴海死者以数万计浮尸水面如乘潮雁鹜与波上下我兵止伤八人及厮卒二人耳承畴民仰等仅以残兵万余退保松山城我兵复于松山四面掘壕三重困之一夕而成惟三桂率其部下三千人遁去余俱溃散明年正月遂破松山城生擒承畴民仰廷臣变蛟及祖大乐等未几杏山塔山诸守将亦以城降至今经过其处沟壕壁堑历历在目而松山城堞尽毁惟遗址宛然仰见文皇帝神谋睿略犹令人敬慑天威叹帝王自有真也恭和御制过吕翁山诗风霆迅扫六师移高垒星罗指顾宜此地孤军衔白璧当年合队卷朱旗层沙直眺三关迥列石回看八阵奇正喜普天消战伐文孙亲历颂开基 
　　乙巳清明忆昔人所云马上逢寒食也关塞地寒草甲未拆依依短柳色变微黄上憩小凌河河水澄澈初闻雷声细雨旋霁暮渡大凌河驻跸东岸大凌河去锦州四十里明宣宗时于河侧增置中左千户所与锦州为犄角锦州者以城西有锦川水故名我太宗文皇帝天聪五年秋七月闻明总兵祖大寿与副将何可刚等率山海关外八城兵修筑大凌河城昼夜督工甚力因议举兵攻之兵分两翼围大凌河城射书城中招大寿降大寿抗命屡战未克文皇帝令我兵佯为锦州援兵距大凌河城十里各执旗帜向锦州驰逐扬尘大寿果信为援军至率兵出迎为伏兵所掩击踉跄入城闭门不敢复出越数日明遣太仆卿监军道张春总兵吴襄锺纬等统马步兵四万来援渡小凌河即掘壕列车盾鎗炮军容甚盛明日文皇帝率两翼骑兵直冲敌营敌不为动两军接战炮若轰雷矢发如雨我右翼兵突驰张春营敌兵稍挫吴襄及其副将桑阿尔寨等先奔余仍坚壁以待我左翼兵避敌炮矢不从汛地冲击亦踵右翼兵进遂破其营截杀四十里方两军鏖战时文皇帝遣人于敌营东发大炮火箭突有黑云起且大风向我军敌乘风纵火势甚炽及既逼我阵天忽雨反风敌仓皇失措被焚死甚众我兵复扼其归路尽歼之阵获张春及副将张弘谟杨华征薛大湖等惟春不屈但求速死文皇帝义之冬十月令阵获各官以己意为书招大寿会大凌河城内粮绝薪尽军士皆杀修城役夫及商民为食析骸而炊又执军士之羸弱者杀而食之援兵不至大寿方议降独何可刚不从大寿令二人掖出城外就我诸将前斩之可刚颜色不变含笑就刃城内饥人争啖其肉大寿遂降文皇帝待之甚渥十一月纵大寿入锦州令其献城以厮卒二十六人随行大寿至锦州复叛崇德六年命郑亲王济尔哈朗武英郡王阿济格贝勒多铎等以大兵围锦州每城一面驻立八营遶营俱掘深壕壕畔修筑垛口两旗中间又掘长壕界之近城设逻卒哨探如是者年余及松山破后锦州城内粮食俱尽至人相食大寿战守计穷始率众出降至今过望锦水犹疑是唐宗美良川宋祖清流关也康熙元年以锦州为锦县属奉天府四年增设锦州府县属府治是日恭和御制驻跸大凌河诗云梢羽盖夜停銮古渡春冰望里看岁月已休新战鼓山川犹记旧征鞍天高漏转千屯肃野旷星连万幕寒睿藻横汾真不羡微臣珥笔和应难 
　　丙午过杏山驻跸闾阳驿是日会闱题名录至奉命取阅是科会试天下举人中式金德嘉等二百名按金史闾阳本辽之干州广德军以奉干陵故名奉陵县天会八年废州更名闾阳有凌河有辽景宗干陵今则驿舍荒凉居民鲜少遥望十三山峰峦挺拔且时逢改火节候惊心因忆去岁清明扈从马兰峪今岁又在此处遂赋念奴娇一词以寄兴云年华几许怎芳春两度不曾怜惜古戍黄云嘶马去客里又逢寒食冷雨攒衣颠风掣帽俄顷前村失瓦垆松火恁时尽也消得凝想水国繁华画裙罗扇处处喧歌席柔橹呕哑花影外绿腻葡萄千尺异地今朝伤心杨柳纔露些儿碧十三山下伴人一片穷石 
　　丁未晓雾溟蒙咫尺不辨行乱山中意谓不能见医巫闾山色也顷之日出经广宁城按辽史为显州奉先军上节度本渤海显德府地辽世宗置以奉显陵者东丹人皇名倍小字图欲 【 一作突欲】 辽太祖长子让位于弟性好读书平生爱医巫闾山水购书数万卷藏兹山绝顶名望海山 【 一作望海堂】 世宗因为建陵萧太后合葬焉中作影殿制度弘丽其后世宗亦葬于此金时升为广宁府改军名镇宁置节度天德二年隶咸平后废军隶东京明改为广宁卫康熙三年设广宁府附郭为广宁县四年废广宁府以县属锦州府城南庐舍略存城北皆瓦砾惟李成梁石牌楼尚存镌镂表构亦极人工之巧医巫闾山在城西五里昔虞舜封十有二山之一即幽州之镇也其山掩抱六重又名六山上有桃花洞又有圣水盆三水悬崖下滩虽冬不冰仙人岩飞瀑岩北镇庙在山下吕公岩在庙内金蔡太常珪有诗云幽州北镇高且雄倚天万仞蟠天东又云但在林梢看鸟背不知身到碧云中今从马上仰首见岩岫青翠于辽西诸山中独饶奇秀闻有蝌斗碑惜未得摩崖一读也板桥河发源此山有二其一流径卫城北其一流径城南俱东南合芦沟河及双峰河入海有唐文皇屯兵旧垒在城东南三十里东风作寒急雨催暮夜更变雪驻跸广宁县羊肠河东辽史有羊肠河隶始平军源出白云山即此是日奉观御制望医巫闾山诗恭和进呈云根结鳌岫削成千芙蓉马头望盘郁干霄不数重挂流飞白练插石罗青峰前有拱揖状疑列大夫松有姚既辑瑞岱华同时封秩祀先羣神精禋继六宗星轺今四遣回盻驻仓龙烟蔼若图画陪游豁襟胸又得倦寻芳词一首纔晴便雨试暖翻寒禁烟时候一抹泥金烘染夕阳林岫叹韶光随逝水莺花转眼成辜负数邮签恁茫茫过尽羊肠人首 【 羊肠河人首山途所经也】 西湖曲钓矶无恙买片春帆欲归难骤何处封侯几度陌头杨柳忆得今宵灯烬暗小窗曾梦辽西否乍听残五更风乳鸦啼又 
　　戊申冒雪晓行天寒如严冬骋望数十里绝无村落平川旷野如万顷银沙或高或下少焉雪霁云影零乱回顾医巫闾诸山积素晴岚别是一境驻驆滚脑儿 
　　三月朔己酉驻驆白旗堡地多雉兔无源水新凿百井以供行营绠长泉浅殊苦不给 
　　庚子驻跸辽河又名句骊河河西为辽西河东为辽东源出靺鞨北诸山中经涂山至洪州崖头牛家庄出梁房口入海河上有小城名开城本朝初定辽时所筑是日上渔于句骊河获鱼甚多遍赐扈从诸王大臣从官侍卫有差行营虽无斫脍具然锦鳞泼刺无不烹鲜者 
　　辛亥驻跸永安桥先是从沈阳至辽河百余里间地皆葑泥洼下不受车马故自广宁至沈阳向以辽阳为孔道太祖高皇帝初定沈阳命旗丁修除迭道广可三丈由辽河一百二十里直达沈阳平坦如砥师旅出入便之迭道外仍多葑泥永安桥去今奉天府三十余里侧有新碑纪修除迭道之工屹然在望土人名为大石桥者是也 
　　壬子陵晨微雨车驾过盛京城中卤簿尽设观者填塞道路咸颂太平天子是日谒福陵昭陵毕复入城观旧时宫殿谨按天聪十年丙子夏四月内外贝勒文武羣臣以征服朝鲜混一蒙古兼获玉玺之瑞宜上尊号以顺民心劝进再三太宗文皇帝重违众意降旨许可仍有益勤国政恪共乃职之谕于是具仪注择吉于四月十一日 
　　乙酉祭告天地受宽温仁圣皇帝尊称建国号为大清改元为崇德元年朝贺礼成颁诏大赦定宫殿名以中宫为清宁宫东宫为关睢宫西宫为麟趾宫次东宫为衍庆宫次西宫为永福宫台上楼为翔凤楼台下楼为飞龙阁正殿为崇政殿大门为大清门东门为东翊门西门为西翊门大殿为笃恭殿东牌坊为文德坊西牌坊为武功坊大殿之侧东西各创五亭为诸贝勒大臣议政之所规模弘整华而不侈俭而合度仰窥文皇帝经营创业有典有则也皇上御制过旧宫诗一首臣士奇恭和进呈倚天层构势穹窿山海羣输景物雄丰水君王周卜世沛宫父老汉歌风金楹玉石写云常蔚绣桷丹甍雪始融拟赋东京须十载凭临蚤已动宸衷驻跸盛京城东北按金辽古为幽营二州之域春秋战国并属燕秦置辽东辽西二郡汉因之武帝拓朝鲜地增置玄菟乐浪真番临屯四郡其时县邑甚多晋以后慕容氏据之历隋至唐入高丽渤海至辽金建都州县之数倍于前代元时已有名存城废者明初罢州县置卫益与前制不同即史文亦多阙略今奉天府本明之沈阳中卫及定辽中左前后东宁海盖铁岭三万辽海十一卫地属辽东都指挥使司顺治十四年设奉天府于盛京城内领州一县五云 
　　癸丑谒祭福陵在盛京城东二十五里山形迤逦初不甚高入大红门地忽弘敞山势峻拔磴道层折深邃高耸幽窅莫测玉衣石马赫若神灵佳气乔林郁葱五色自殿外望之则百水回环众山俯伏羣趋争赴拱会朝宗洵天建地设为亿万年之神丘也驻跸盛京城内甲寅告祭福陵礼成皇上御制五言排律十韵臣士奇恭和进呈遥岑开碧甸迭嶂拥珠宫祀典千秋右巡行二月东回瞻苍蔼合俯瞰曲流通地是排云上天因列柱崇干戈今载戢玉帛旧来同式廓邠岐业长贻镐雒功升磬 【 磬：馨】 昭圣武执鬯展宸衷两序陈弘璧诸藩抚大弓坛壝当太乙草树迈新丰仰答开基远勤劳有圣躬是日天气晴暖惠风和畅念学士臣张英欲于此日登舟南去遥赋送行诗六首望衡对宇五经春玉蝀桥头蹑后尘何意高情谢太傅暂将山水乞闲身关山三月柳初黄遥想离筵饯一觞悔郄东郊天仗下马蹄分处太悤忙同日叨趋侍从班忽随六辔度渝关相思只隔句骊水已送云帆一片还白玉螭头殿角西朝朝退直话山栖君今一枕华胥梦不用披衣听晓鸡细草如茵燕子飞桃花水涨忆渔矶龙眠山下溪流阔谁信春来放艇归兰舟桂桨去迟迟行尽残春花落时好趁江南梅子雨银刀斫鲙和莼丝驻跸盛京城内 
　　乙卯谒祭昭陵在盛京城北八里许山非陡峻而规模爽朗阜接冈连下临城阙雉堞楼观无所不见平川广陌水汇沙明延首閟宫云霞蒸驳松柏丛骈丰沛老臣尚有鼎湖之恸也驻跸盛京城内 
　　丙辰告祭昭陵礼成皇上御制五言排律十二韵臣士奇恭和进呈龙蟠依斗极凤翥豁羣方野气青环拱山形翠远扬丹洲虞瑞启赤伏汉符长荡涤逾三纪安全徧八荒玉衣先协兆石马渐开疆报本弘规辟迎神雅乐张诒谋绥率土孝治格穹苍复道松为埒丰碑藓作房观瞻何限喜舞蹈有如狂殷室歌来享周庭颂我将銮仪传彩仗羽卫列军厢媿立鹓鸾末欣闻剑佩锵是日赐诸臣宴于盛京大清门奏乐陈百戏恩赐有差既告成功复宣大赉非惟汉廷角抵实则虞阶羽干观瞻者无不抃舞云驻跸盛京城内 

　　扈从东巡日录卷上 

　　●扈从东巡日录卷下 

　　内廷供奉翰林院侍讲臣高士奇撰 
　　丁巳銮舆发盛京过抚顺旧堡败垒蓁莽中居人十余家与鬼伥为邻惟一古剎塑像狰狞未经焚毁炉香厨火亦甚荒凉过之黯惨时闻惊风虎尾欲竖抚顺在奉天府东北八十余里前朝版图尽于此矣驻跸琉璃河 
　　戊午皇上行围过洼轰木 【 汉语为铁背山】 崇山巨阜岞崿横云磊磊石崖连续不断浑河汤汤一线围绕薄暮策马涉河河流甚驶月色如昼行十余里至萨尔浒 【 山名】 山势雄峻侍从老臣为言昔我太祖高皇帝初建义旗筑城其上开辟疆土攻破抚顺俘其游击李永芳明总兵张承胤率兵来战我兵斩之于清水沟声势大震明遣经略杨镐巡抚利瓦伊翰及总兵刘綎马林王宣杜松李如柏分四路进兵如柏出清河松出抚顺兵次浑河半渡我军决上流涌断明兵复潜发其后车火药以全寨精力设伏洼轰木与松大战松没于阵宣等死之如柏全师而遁乃乘胜攻开原铁岭二卫不俟俄顷百雉俱亡林及佥事潘宗颜副将黄钺以下皆死之綎自牛尾寨堵截我军战于马家寨我军退一百二十里坚壁相拒高皇帝遣人佯张抚顺军旗帜传言杜将军战胜来合兵綎未及擐甲遽令开营我军骤入以五千人合围自巳至酉綎力不能支面中一矢又戳一刀毕命有刘招孙者綎帐下卒也负綎尸手挟刃与我军相格亦被杀于是我军遂乘破竹之势攻陷沈阳卫进兵辽阳辽抚袁应泰合西北浙蜀之兵列大营于城外以御我军我军佯为不胜使恇怯者尝之明兵矢石将尽乃麾精锐蒙重铠策劲骑以冲之明兵即鸟兽散惟西蜀石柱土司女将秦邦屏所统者计不顾返力战死之兵薄辽阳城应泰列铳于睥睨间自置一大铳在城楼上身处其中不济将以身殉未几发铳火反内炎铳手先毙乘城者羣哗士卒皆溃应泰乃发所自置铳雉经于楼上我军入城御史张铨被执不屈而死遂定辽东壬戌之春渡三坌河攻广宁城与明兵战于河上明兵大溃克广宁城经略熊廷弼辽抚王化贞以数骑走尝考明季以来骤加辽饷至八百余万竭天下之财以奉东北一隅不惜数十万金增募戍卒未收片甲之用而兵食两诎人民离怨皆由文武不和镇抚二臣旋遣旋罢如同奕棋遂致士气日索河山失守可为殷鉴我太祖高皇帝崛起海西经营草昧百战百胜克创丕基臣士奇以愚陋竖儒幸叨扈从遍历关山得覩太祖太宗创业之艰难且得访闻当时攻取之鸿略赫赫神武此殆天授非人力也爰约略恭纪其事以志不朽云驻跸札凯 
　　己未告祭永陵大雪弥天七十里中岫嶂山差峩溪涧曲折深林密树四会纷迎映带层峦一里一转时时隔树窥见行人远从峰顶自上者下自下者上复有崖岫横亘岭头雪霏云罩登降殊观恍如洪谷子关山飞雪图也陵后山气郁葱树木丛茂兴京相去十余里城址尚存昔周太王迁于岐山开有周八百年基业兹山地脉深厚气势蜿蟺殆我朝之岐山耶臣士奇奉观御制告祭永陵诗恭和进呈陟巘环流转万层天开一径入园陵五丁凿后山容舞千顷奔来水势腾雪色远迎仙仗过松枝低拂玉舆升郁葱王气锺烟霭谟烈于今奕叶承是日仍至札凯驻跸 
　　庚申皇上以谒陵事毕欲巡视边疆远览形胜省覩祖宗开创之艰难兼讲春搜之礼因率诸王大臣侍卫东行自此入山诘曲登陟无复斥堠但以马行记道里行幕晓起念是日谷雨汲山泉煮所携龙井茶啜之盖西湖之水以虎跑为最两山之茶以龙井为佳谷雨前高卧山中采茶旋焙时汲虎跑泉烹啜香清味冽入都以来此事久废今于绝塞聊记佳辰耳驻跸嘉祜禅 
　　辛酉行万山中春雪初融地多泥淖马蹄跋涉登顿为难时见千嶂嵱嵷屹立天际涧底寒冰春深未解唐人所谓只今河畔冰开日正是长安花落时也老古洞在悬崖下洞口如户可容二人内为石室壁石隐然有垆瓶状西通十余步东可里许复露天光有如悬镜前有河流乱石多具鸟兽禽鱼之形旧为老虎洞近易今名驻跸曾家寨 
　　壬戌过哈达城城在众山间弹丸地耳材木獐鹿甲于诸处每合围獐鹿数百常开一面释之我朝行围讲武使其习熟弓马谙练队伍每猎则以随驾军密布四围旗色分八部各以章京主之分左右翼驰山谷间逾高降深名曰围场惟视蓝旗所向以为分合有断续不整者即以军法治之章京服色亦随本旗惟御前侍卫及内大臣得穿黄褶行围之法以镶黄旗大纛居中为首圣驾在大纛之前按辔徐行两翼门纛相遇则立而不动以俟后队渐次逼近谓之合围缇骑环山旌旄焰野狐兔麋鹿散走围中或皇上亲射或皇太子射之亲王大臣近侍非得旨不敢在围中发一矢兽有出围者方许扈从诸人捕之亭午就山阳张黄幄尚食一日凡两合围约行八九十里遇虎则皇上亲率侍卫二十余人据高射之无不殪者若虎负嵎则遣犬撄之犬不畏虎随吠其后或囓其尾虎伏草间犬必围绕跳嘷人即知虎所在也虎怒逐犬出平陆人乃得施弓矢更有侍卫数人持枪步行俟虎被逐中箭必怒扑人随势击刺之亦无不殪者昔人谓虎豹在山其势莫敌今乃搏之甚易月余以来杀虎数十前代所未有也驻跸哈达河雨晴山碧圆月当空坐听行漏夜深不寝作笛家词一首鱼尾捎残兔华生满遥天淡泞薄云忽送疏疏雨黑山不断银砾无边柳阴谁插青青如许碎叶当城倡条踠地宛似笆篱护计征途几千里此夜偶随落絮最苦沙场当日玉龙按曲万迭关山白雁题书一绳乡路冷落着尽铁衣人老若个刀镮归去我今何愁毡车茸帽静把更筹数烧炭兽炙黄羊况有泻壶湩乳 
　　癸亥道经柳条边插柳结绳以界蒙古南至朝鲜西至山海关有私越者必置重典故曰柳条边也关口呰堡居人十余家名耿家庄出此为宁古塔将军所辖荒山古碛道茀不行驻跸鹞鹰坡 
　　甲子驻跸庚格白草黄云弥漫一状牧人遗火野烧横烟顷刻异观矣 
　　乙丑上谕以时方春深禽兽孕育围中禁射牝鹿仰见皇上仁民爱物何处不廑圣衷哉所过山岭十余高卑互倾短长相接老树稠生连冈蔽涧立马崇峦暮云千里不堪回望也驻跸库鲁 
　　丙寅皇上万寿节诸王大臣从官皆诣帐殿前行礼风日晴和天开瑞旦也道傍始见春色穉柳摇青柔荑结绿偶有会心诵苏子卿随时爱景光之句驻跸三丸山 
　　丁卯驻跸夸兰山河山渐平衍细河屡渡有蒲濒水丛生枝叶如柳长不盈寻用以作箭不矫作而坚蕫泽之蒲不能及也 
　　戊辰驻跸阿尔滩讷门由开原至乌喇驿道也自嘉祜禅至此罕有人径地湫湿黑壤落叶积雪穷年相仍渐成淤泥深者二三尺浅者尺余两山积水沉滞不流色如铁锈溅衣则赤土人谓之红锈水山谷之间淀水渟潴积草凝尘积尘生草新者上浮水际腐者退入污泥游根牵惹累累成墩马踏其上则不陷失足则堕水下马步行庶免蹉跌土人谓之塔儿头 
　　己巳驻跸塞木肯河小阜横连细流萦绕新增驿道徙奉天流人居此作流民叹将军重武备旷野开新边再徙境内民跋涉戍寒烟摇落早无家何堪更远迁驱驰数百里囊底无一钱裹粮日不给锄锸多弃捐空山绝四邻豺虎时盘旋伐木营板屋粗具三两椽连朝雨复落举室无安眠寡妻病哀惫丁男衣不全有地皆蓁荆手足徒胝胼长子被官役辛苦恒经年鹄面向行客欲语先涕涟云自江南来未谙严寒天微躯历患难异域谁见怜闻有宽大诏归梦犹迍邅藜藿免饿饥性命聊苟延哀哀叹茕独乡信难为传 
　　庚午雨行四十里陂陀微上树有断行一山已尽一山复来登顿疲劳不知日暮驻跸黄河 
　　辛未宿雨未霁行五十里驻跸萨龙河夜分不寐偶成扈从杂纪诗四首漠漠荒陂路不分千山立马对斜曛彩旄时杂岩前树黄辔遥飞岭外云出队狐狸人共逐合围麋鹿自成羣扬雄羽猎无能赋后乘空惭托圣君关山日落解征鞍祇讶重裘客里单浅草围中看射虎平沙洲上候停銮人迷暮雨归营晚马惜障 【 叶平】 泥渡水难边地萧条风景别今宵有梦到长安旷野春深日驭迟猎场近远奏先知 【 猎场先遣侍卫看定前一夕书绿头签奏明】 陵晨清跸齐分队薄暮安营各认旗飞鞚金衔驰狗监离绦绣帽脱鹰师 【 围中鹰犬各有专官主之犬以朱缨金环饰其项牵者系之于足见兽则出凳纵之鹰以绣花锦帽蒙其目擎者绾绦于手见禽乃去帽放之】 新翻艳谱天鹅曲 【 旌门跷吹多奏海青捉天鹅曲】 偏向回中静夜吹东风花信总无凭灌木丛条望眼凝结靷行踪遮洞壑褰裳去路绝沟塍山寒未减深春雨磵冷常存隔岁冰努力驱驰人尚健三千弱水念何曾 
　　壬申雨初霁行五十里长岭连卷古木致密时有湫隘处驻跸苏敦癸酉行七十里乔林被陂中有杏树高可三四丈老干槎枒红芳半缀方谓异域苦寒已辜韶景繁葩细蕚忽到眼前欣然色喜马上赋金缕曲词一首绝塞山无数动羁愁马头雁底黑云黄雾拚得今年春草草落尽垂杨柳絮知道是东君留否蓦地花开横小阜据吟鞍错认江村路吹几点洗红雨夭斜似解怜人语问春风玉门关外绿何也度嫩蘂秾香空艳冶不见蝶围蜂舞只惹却晴丝牵住已断青旗沽酒店待踟蹰画角频催去摇鞭影日亭午将至乌喇鸡陵皇上乘銮舆率皇太子及诸王大臣从官至江干望长白山行三跪九叩礼毕鼓吹入城驻跸将军署内按长白山在乌喇南六百里峰峦绵亘山巅有潭南北五里东西八里渊深莫测南流为鸭绿江北流为混同江唐书列传有马訾水出靺鞨之北色若鸭头水经云大辽水出塞外白平山东南入塞即此山也元人叶隆礼辽志亦云长白山在冷山东南千余里 【 今按长白山在冷山西南六百余里】 白衣观音所居其内禽兽皆白人不敢入恐秽其间以致蛇虺之害黑水发源于此旧为粟末河辽太祖破晋改为混同江皇上以祖宗发祥之地曾遣侍卫裹粮往探其胜春发秋还具言岩壑清竦松柏蓊郁固灵仙之窟宅山岳之神秀也今国家有大典礼必遣使臣祭告每于此望祀焉奉和御制望祀长白山诗神区当紫极毓秀敞珠宫典祀云亭外灵祗陟降中黑河流不尽青海气遥通封禅宁劳颂升歆拜舞同 
　　甲戌雨驻跸乌喇鸡陵又因造船于此故曰船厂江即松花江满言松阿喇乌喇者是也松花江源出长白山湖中北流合灰圦江至海西流合混同江入海金史名为宋瓦江康熙十五年春移宁古塔将军驻镇于此建木为城倚江而居所统新旧满洲兵二千名并徙直隶各省流人数千户居此修造战舰四十余艘双帆楼橹与京口战船相类又有江船数十亦具帆樯日习水战以备老羌伊车 【 满语以新为伊车】 满洲居混同江之东地方二千余里无君长统属散居山谷间其人勇悍善骑射喜渔猎耐饥寒苦辛骑上下崖壁如飞每见野兽踪迹蹑而求之能得潜藏之所又刳木为舟长可丈余形如梭子呼为威忽施两头桨捕鱼江中往来如驶皇上以德抚之渐归王化移家内地被甲入伍隶宁古塔将军及奉天将军部下亦有入京为侍卫者 
　　乙亥冒雨登舟溯松花江顺流而下风急浪涌江流有声断岸颓崖悉生怪树江阔不过二十丈狭处可百余步风涛迅发往往惊人晚际云开落霞远映山明水敛凤舸中流驻跸大乌喇虞村去船厂八十余里按乌喇即辽时宁江州混同军观察兵事属东北统军司金史太祖克宁江州降移炖益海路大弯照撒等败辽兵于婆剌赶山趋达鲁古城进攻黄龙府遂克显州则宁江州在当时亦属耍 【 耍：要】 地元灭金设军民万户府五分领混同江南北明初内附后复各分其地我太祖高皇帝攻取乌喇地为我有山多黑松林结松子甚巨土产人薓水出北珠江有鱏鱼禽有鹰鹞海东青之类兽有麋鹿熊豕青鼠貂鼠之类颇称饶裕其市以银布不以钱其居联木为栅上覆以板复加以草墙壁亦以木为之污泥其上地极苦寒屋高仅丈余独开东南扉一室之内炕周三面熅火其下寝食起居其上虽盛夏如京师八月时地宜稷宜谷宜稗三月播种八月获刈盖三月之前地冻未开八月以后陨霜杀草计于耜与涤场时不过四月有余不施粪溉不加耕耨可足终岁之用土膏肥沃可知虞村居人二千余户皆八旗壮丁夏取珠秋取薓冬取貂皮以给公家及王府之用男女耕作终岁勤动亦有充水手拏舟渔户捕鱼或入山采桦皮者其食甚鄙陋其衣富者不过羔裘纻丝细布贫者惟麤布及猫犬獐鹿牛羊之皮间有以大鱼皮为衣者珠蚌生支江山溪中人于五六月间入水采老蚌剖取最大者充贡其色微青不甚光莹亦不常有但清水急流处色白浊水及不流处色暗亦往往有得细珠者不敢私取仍投水中然总不及南海之珠珍而且多采人薓者言于春中生苗多在背阴湿润处初生小者三四寸许一桠五叶四五年后两桠五叶未有花茎至十年后生三桠年深者生四桠各五叶中心一茎俗名百尺杵四月有花细小如粟蕊如丝紫白色秋后结子或七八枚如大豆生青熟红自落采之之法以四月及七月裹粮入山其草一茎直上独出众草光与晓日相映则刨取其根一窠或四五歧或二三歧者种有紫团白条羊角等名惟黄润坚实俗名金井玉阑者体实味甘斯为最胜然秋冬采者坚实春夏采者虚软故今采薓多在七八月云貂鼠喜食松子在深山松林中一名松狗有黄黑二种紫黑色者蔚而不耀尤为难得其窟或土穴或树孔捕者先设网穴口后以烟熏之貂畏烟出奔即入网中又有捕貂之犬嗅其踪迹所在守而不去伺其出啮之此貂皮人薓之利居人藉以衣食故金史亦称其地为富庶云 
　　丙子驻跸大乌喇虞村是日已立夏矣景风不至尚服重裘乌喇故城方广数里土墉四面中有一台落日登临徘徊寓目江岸瓦屋数间信步访之题为保宁庵佛殿三楹左右僧寮各三间住僧为江宁人虽不识文字而对客恭谨献茶乞诗为题二绝句于壁野寺荒寒江水滨门前寂寞长荆蓁经过莫漫伤歧路幸是天涯扈从人我来异地逢春尽纔见花开一两枝蔓草孤村人迹断乡心遥与白云期丁丑驻跸大乌喇虞村是日上欲往观乌稽因雨不果访之土人云喇 【 平声】 母乌稽在松花江东可百里许一曰小乌稽乌稽者汉言大林也中皆乔松及桦柞树间有榆椴鳞接虬蟠缨山带磵蒙密纷纠白昼晻日孛霜旦叶雕略见曦月树根乱石磥硊错落疑无道路车马过此为之踌躇为之屡顾矣人薓生椴树下翠蕤绛实烂然灌莽间行者穿林之东隅自厄黑木站至喇伐木站西东四十余里皆林径也喇伐东行六十里曰昂邦朵红朵红者渡口也又东四十里曰塞 【 入声】 赤乌稽树稠道峻倍于喇母仰视天日窔辽如在洞穴中行渡六十里始得平原相传呼为大乌稽者是也又东四十里曰曷木逤逻其东北二百余里有小白山岩岫嵚巇冰雪夏积疑即宋洪忠宣公皓所徙之冷山也忠宣松漠纪闻亦云冷山去宁江州百七十里地苦寒多草木至八月则倒置地中封土数尺覆其枝干季春出之否则冻死自曷木逤逻东行百里曰乌黑法喇有巨石黑色横亘十余里车马经其上作硁硁声传云下有海眼也又二十里曰必喇汗必喇又七十里曰沙林东南十五里曰火茸城金之上京会宁府也按金史上京路即海古之地国言金曰按出虎以按出虎水发源于此故名金源取建国号称为内地天眷元年号上京海陵贞佑二年迁都于燕削上京之号止称会宁府大定十三年复为上京领节镇四防御一县六镇一旧有会平州天会二年筑契丹之周特成 【 成：城】 也后废其宫室有干元殿庆元宫 【 天会十三年建】 辰居殿景晖门 【 天眷元年建】 敷德殿延光门又有寝殿曰宵衣书殿曰稽古又有明德宫明德殿金熙宗享太宗御容之处太后所居也凉殿皇统二年构门曰延福楼曰五云殿曰重明东庑南殿曰东华次曰广仁西庑南殿曰西清次曰明义后东殿曰龙寿西殿曰奎文复有时令泰和武德熏风等殿兴圣 【 金德宗所居】 永祚 【 金睿宗所居】 光兴 【 金世祖所居】 等宫正隆二年命吏部郎中萧彦良尽毁宫殿宗庙诸大族邸第及储庆寺大定二十一年复修宫殿建城隍庙以甓束其城按出虎水侧建皇武殿为击球校射之所云锦亭临漪亭为笼鹰之所今其遗址渐致湮没吴江吴兆骞天东小纪所载火茸城广四十余里中间禁城可里余三殿基址皆在碎碧瓦棊布其上禁城外有大石佛高可三丈许莲花承之前有石塔向东小欹出大城而西则芰荷弥渚逶迤绵渺莫穷其际渚间有亭榭遗迹岂即当时之阙庭苑囿耶闻之兆骞曰自沙林而东八十里为宁古塔临江而居以木为城地极寒八月即雪度清明冰乃解人劲勇重信义道无拾遗人不敢私鬬官民相习狱无枉系宛然有陶唐氏之风焉自宁古塔东行六百里曰羌突里噶尚松花黑龙二江于此合流有大土城或云五国城或云朝鲜北境近宁古者有安置宋徽钦故城在山顶南烬纪闻言二帝初迁安肃军又迁云州又迁西沔州又迁五国城其地去燕京三千八百余里西上黄龙府二千一百里此城乃汉将李陵战败之地今以他书考之地里远近不甚相合姑备载于此以俟后之考者 
　　四月朔戊寅驻跸大乌喇虞村日暖风恬客怀休畅江烟洲草晴景历历得家信知老母康健白云子舍欣慰私衷 
　　己卯驻跸大乌喇虞村暮雨翻盆江昏云黑客舍篝灯淅沥终夜矣庚辰晨兴细雨犹零流云未歇泛舟江中草舍渔庄映带冈阜岸花初放错落柔烟似江南杏花春雨时不知身在绝塞也上渔于冷堋是产鱏鳇鱼处去虞村又八十里冒雨晚归驻跸大乌喇虞村 
　　辛巳初睛驾发自大乌喇虞村舟行二十里风雨歘至骇水腾波江烟泼墨舟楫臲卼不能行急就岸停泊因念幼稚家居八月望夜登吴山绝顶观钱塘江潮月色横空江波静敛悠悠逝水吞吐蟾光澄澈如练顷焉风色陡寒海门潮起月影银涛光摇喷雪白浪奔飞声撼山岳使人毛骨欲竖语云十万军声半夜潮良不诬也松花江有潮不怒但过眼惊心身共水天飘泊此际沉吟尘心顿尽过午风色稍定牵缆甚缓又二十里登岸觅牛车上下山崖间泥滑难行至船厂漏下三十刻矣赋水龙吟词以纪之晓峰新翠飞来锦帆半渡春江檝恰纔回首碧罗天净弱云微抹咫尺苍茫狂飔骤卷怒涛歕雪讶盆翻白雨松林转黑红一线雷车掣如此风波怎去急回船渡头刚歇野炉争拥征衫未燎薄寒犹怯辽日遗墟金源旧事断垣残堞有当年献纳埋钱满瓮听渔人说 【 本朝初□有渔人于江岸掘得宋钱一瓮】 驻跸乌喇鸡陵 
　　壬午驻跸乌喇鸡陵烟霭连江积阴不散乍晴乍雨顷刻迷茫信知变幻无常阴晴难料世态如此哉 
　　癸未驻跸乌喇鸡陵上赐镇守诸臣筵宴赏赉有差方赐宴时雨晴日出宴毕复雨 
　　甲申江雨初晴銮舆晓发回望山腰树杪白雾喷薄犹含湿翠行百二十里渡萨龙河驻跸河流不甚阔方当山溪暴涨浮梁难支浩瀚弥漫急湍如箭小舟竞渡自暮达晓 
　　乙酉渡英儿门河河本细流以久雨故遂成大川上亲理舟楫扈从诸臣得利涉焉驻跸英儿门去此百五十里有大金壮 【 金史作庄】 义王娄室墓神道碑高八尺八寸宽四尺五寸厚二尺二寸顶高三尺上镌翰林院直学士中大夫知制诰兼行秘书监少监虞王府文学轻车都尉大原郡开国伯食邑七百户赐紫金鱼袋王彦潜撰文奉上大夫大名府路兵马都总管判官飞骑尉赐绯鱼袋任询书丹额篆大金开府仪同三司金源郡壮义王完颜公神道碑其文备载娄室攻克黄龙府白水泺及与宋军战于太原汜水蒲解富平延绥之功与经史所载无异末云卒于泾州归葬于济州之东南隩按金史隆州下利涉军节度使古扶余地天眷三年改黄龙府为济州以太祖攻辽大军径涉不假舟楫也置利涉军大定三年嫌与山东路济州同更名贞佑由此考之则英儿门亦属黄龙府故地也考金史载任询字南麓易州人慷慨多大节书为当时第一画亦入妙历官北京盐使年老致仕家藏法书名画数百轴王彦潜姓名爵里俱不载别载王竞彰德人由固安令召权应奉翰林文字兼太常博士诏作金源郡王完颜娄室墓碑竞以行状尽其实请国史刊正之后迁翰林侍讲学士擢礼部尚书其名其爵与此不符今碑文凿凿可据亦足征金史之阙略云 
　　丙戌山径颇幽林峦交映细草野花始知初夏驻跸黄河 
　　丁亥驻跸伊巴旦遥岑新月野外村烟游子多怀览物增慨 
　　戊子驻跸小雅哈河地气稍温草茵初碧倦马荒途得饱食矣是夕又成扈从杂纪诗四首镇城南面倚江居长白分来一派余隔岫晓烟笼紫鼠临流夜火打鳇鱼招来甲士强能挽住久流民籍未除共说年年曾望幸不图今日度銮舆覆茆板屋牖低穿土锉周通短灶烟猿臂丁男多矫健蛾眉少妇本便娟三餐但煮玲珰麦 【 穬麦似大麦而大土人与稗米作饭颇滑润名玲珰麦】 独桨轻操舴艋船货殖往来惟镪布市中全不识缗钱虎革长陪游直禁营十三通籍尽知名御前捧牍初传奏围里弯弓学射生褶剪鹅儿迎日艳翎翻孔雀倚风轻三畋古礼升平重漫说微行伴富平橐笔櫜书渡黑河遐方四月又旬过山坳井臼遗墟在站道鸡豚旧俗讹马给圉人牵上驷幕张宫罽载明駞 【 扈从之时蒙给官马五匹随从圉人一名毡账房一架及一应行李皆官骆驼驮载专人掌之】 仗前时见天颜喜鹿尾熊蟠赐独多 【 鹿尾熊蟠东方佳味官厨以此为贵】 
　　己丑驻跸乌鸦岭山岚突兀岭外云生复愁阴雨 
　　庚寅雨中过夜黑河见梨花一树惨淡含烟为赋南楼令词一首浅草乱山稠惊沙黑水流好春光只似穷秋刚得一枝花到眼冷雨打几层休遥忆小红楼玉人楼上头月溶溶吹和香篝谁信东风欺绝塞都不许把春留夜黑城在北山之隈砖甃城根亦有子城尚余台殿故址又一石城在南山之阳水草丰美微有阡陌相传夜黑哈达灰法皆东方小国各有君长我太祖高皇帝破之其地遂墟驻跸西塔克图昂阿 
　　辛卯驻跸威远堡即柳条边汛守之地奉天将军所辖也疆分内外地势渐高策马四望顿履康庄 
　　壬辰过开原县城堞虽残缺而迭石坚固或云是唐时所修按开元地属挹娄唐贞观中以其地为燕州明皇置黑水州都督府后属渤海为上京龙泉府元时改为开元路明太祖以其地置三万卫又徙辽海卫于此成祖时于城内置安乐自在二州并属辽东都指挥使司康熙三年始设开原县是日驻跸三道铺 
　　癸巳过铁岭县颓然一垣仅御牛马看花楼在东门外明万历间大帅李成梁故园上宇中横板荡无存徒四壁立基石数层门上一石横尺许纵倍之质素而文黝梅干俨然成株亦一奇也唐王营在城南十里帽峰山东南宽平如掌四周略有遗址山下小河潆洄如带相传唐太宗征高丽驻营于此银冈书院在城内龙首山在城东二里许按铁岭古嚚州地也辽左旧志有古铁岭城在银州东南五百里地接高丽明洪武初即彼地为卫寻徙于此康熙三年改为铁岭县懿路在城南六十里古挹娄国故地是日行一百四十里所经柴河范河 【 一作泛河】 小清河其水皆会于辽河也驻跸盛京城内 
　　甲午驻跸盛京城内天气暄暖始谢重裘 
　　乙未驻跸盛京城内 
　　丙申上谒辞福陵昭陵拟于明日回銮矣 
　　丁酉大营仍渡辽河皇上驾幸辽阳辽阳在春秋战国时属燕史记秦始皇二十五年使王贲伐燕灭之因置辽东郡于此汉高帝八年封纪通为侯国汉末为公孙度所据北海管宁王烈避地皆依之按度本辽东襄平人初为玄菟吏举有道累官辽东太守东伐高句骊西击乌桓南越海取东莱诸县威行海外自立为辽东侯平州牧曹操表度为永康乡侯度曰我王辽东何永康也藏印绶武库中不拜管幼安至乃虚馆以待宁庐于山谷与度语惟经典不及时事礼让崇于海表王烈亦有行谊东域人多归之争讼者将质之于烈或半途而还或望庐而还愧使烈闻知也时邴原亦同依度刚正格物度以下皆不能安管宁曰潜龙以不见为德乃遣原还度死传子康孙渊自称燕王建元绍汉魏灭之及晋陷高丽后归慕容垂子宝唐太宗征高丽得辽东城置辽州寻弃不守高宗时又取之置安东都护府后为渤海大氏所有武后万岁通天中为契丹奚忠所逼有乞乞仲象者度辽水自固武后封为震国公传子祚荣建都邑自称震王并吞海北地方五千里兵数十万中宗赐所都曰忽汗州封渤海郡王十有二世至彝震僭号改元拟建宫阙有五京十五府六十二州为辽东盛国忽汗州即故平壤城也号中京显德府辽攻渤海拔忽汗城俘其王大諲譔以为东丹王国立太子图欲为人皇王以主之葺辽阳故城以渤海汉户建东平郡为防御州后迁东丹国民居之升为南京城名天福高三丈设八门幅员三十里南为三门壮以楼观四隅有角楼相去各二里金时以为辽阳府中东京留守司元时以为辽阳县明初以其地置定辽中卫及定辽左右前后东宁五卫并属辽东都指挥使司顺治十年以辽东为辽阳府内设辽阳县十四年罢府治康熙三年改为辽阳州砖甃缺剥睥睨无存辽时故宫亦惟茂草鼪鼯不得过而问矣太子河在城东北五里水经注云小辽水西南径襄平县为淡渊晋永嘉中涸小辽水又径襄平入大梁水司马宣王斩公孙渊于斯水之上志云大梁河一名东梁河即太子河也华表山在城东六十里丁令威学道于此去家千年化鹤归来相传谯楼上石柱即华表柱也道观今废有番僧居焉驻跸辽阳城内御制和唐太宗辽城望月诗臣士奇恭和进呈问夜方未央纤阿升右 【 右：石】 碣历历白榆明周垣象舞缀素景烂招摇神光逾列缺徙倚有余清重轮自团结仰瞩纾睿怀喜见欃枪灭 
　　戊戌经广佑寺博敞弘丽中有浮图九层去地千尺唐剎也后殿自来佛金像一躯趺坐端严相传昔年侍卫过此佛面有悲容两目垂泪观者骇焉是日扈跸游千山疏雨蒙蒙湿翠沾衣辽左诸山土多石少此独积石磊砢礸岏駴目峰峦丛迭以千数计此山之所由名也时从断磵层崖中见芍药一枝两枝微馨暂拂顾而乐焉温泉在丛薄间祖樾寺在谷口林木幽秀入山数里为龙泉寺方丈前有大石如屏松树生石罅中细泉出石壁下髣髴王右丞泉声咽危石日色冷青松之句尚有大安香岩中惠三寺及仙人台罗汉洞诸胜日晡未及遍历闻仙人台在香岩寺俯瞰沧海如布几席亦奇观也得游千山诗一首霏雨陵芳晨轻阴散林薄修坂被青苕穷崖吐红药流泉既觱沸诡石亦龈腭微微仙梵声三五列兰若憩足惬幽赏晚烟张翠幙松欹云欲坠海静潮初落缅想平生怀愿言遵丘壑矧兹尘外镳俯仰欣有托驻跸几荒屯 
　　己亥驻跸牛庄自辽阳至此地多下湿雨后泥潦时困行旅前史所载唐太宗征高丽车驾至辽泽泥淖二百余里布土作桥以渡既渡撤之以坚士卒之心此处是矣时方晴霁遂无泥淖之患得咏史诗一首贞观昔驭禹神武耀太平新罗请归命乐浪遂遄征躬亲属櫜鞬两箙挂骖衡飞诏下州县父老免候迎经过朱蒙祠旋出白崖城错水复阻淖车骑不得行斩樵筑长道援枹乃进兵经略虽底定辛苦良非轻忆当靺鞨围叹惜魏元成常使千秋后独留直谏名 
　　庚子渡三坌河按辽河出东北小口为范河西南流为大口东梁河自东山西流与浑河合为小口 【 又名太子河亦曰大梁水】 浑河在东梁范河之间沙河出东南山俱会于此入海故曰三坌河河通潮汐两岸宽广辽阳城在河东广宁城在河西明时于三坌河适中之地设立镇城以为声援后镇城为我所得每乘河冻东西攻克曾无界限矣驻跸沙岭废堡荒凉井渫不食六军驻马接淅而行 
　　辛丑行百八十里与大营相遇时将仲夏方类春和居人荷耒负锄勤于农务所种皆在垄上虞为吹沙所壅耳驻跸壮镇堡 
　　壬寅路出十三山下五代史胡峤北行记云东行过一山名十三山云去幽燕西南二千里辽史燕王淳讨武朝彦至干州十三山皆此地也前东行时从猎鹰窝山仅从远处望之未甚了了顷策骑山岭见十三峰互相起伏峰势巉岩中无尺树绝类研山山顶有池池下有洞居人往往避兵于此金蔡太常珪诗云闾山尽处十三山溪曲人家画幅间今山下有人家无溪水矣驻跸大凌河西 
　　癸卯驻跸七里河偶作一诗急水河通慢水河关山迢递几经过芊绵芳草无穷绿尽向残阳落处多志云急水河发源于万松山之五指山南流与慢水河合又二十里与六州河合南流入海六州河者大宁建州诸水合流为一者也 
　　甲辰驻跸宁远城西皇上于行殿披阅前史示臣士奇御制游千山诗三首复赐臣士奇诗曰六御东巡海上回夜深怀古帙重开秘书日日随行殿玉勒前头珥笔来臣感蒙异数恭和二首进呈御览岐阳罢猎斾旌回锦帕牙签对御开石鼓未曾歌圣德天章翻赐史臣来诗成云汉象昭回辇路花随掞藻开远愧永兴行秘监钞书也自北堂来归行幕后再成二首咫尺龙颜日几回漏沈银箭月华开羽林卫士周庐静独放儒臣自往来山海图经万里回览观顿使好怀开丰京旧地行应遍拟学长杨献赋来 
　　乙巳驻跸中后所 
　　丁未将入山海关过欢喜岭在关东三里一名恓惶岭言出关者登此恓惶入关者登此则欢喜也澄海楼在关西八里许飞栋承霄层檐接水楼前有台平临海岸海水淜湃台下初望海水深碧万里无波天风忽来殷雷四振遥见海上银涛矗立浺瀜沆瀁少近岸则玄浪颷飞颓波云驶登楼下望水及衣裾南史称张融海赋有湍转则日月似惊浪动则星河如覆其信然矣昔汉武帝东巡海上方士言蓬莱诸神若将可得遂欲自浮海求蓬莱羣臣谏莫能止夫武帝以英明之主惑于方士为后人所讥笑比者左道朱方旦持其邪说蛊世惑民皇上毅然诛之以正人心天下称快孟子曰经正则庶民兴足征人主好恶关于治乱不浅是日捧读御制观海诗实寓此意也驻跸二十里铺作澄海楼观海歌六龙巡狩沧海东千骑万骑花五鬃长城既尽插泱漭层楼更上攀穹隆凭阑四望豁远目惚怳灵变难周穷胚浑太极杳无际初看水面摩青铜轰雷忽动势震撼耳畔飒飒鸣惊风碧沙腾涌银涛拆白石崭凿洪波充回澜相磓壁矗立飞沫互起山巃嵸荟蔚荡沃云雾集转旋上下乾坤通蓬莱贝阙在何所髣髴想象瀇滉中珊瑚为梁瑇瑁础水晶镂出冯大弓宫介鲸歕浪驾龙女苍蛟扬髟者 【 髟者：鬐】 舞海童吐吞螺节光闪闪漰湱鼍鼓声逢逢大瀛澄泓散霞绮扶桑照灼初阳红登州海市更奇幻须臾台榭生虚空停銮古岸列兰锜华旟翠羽翻长虹三山灵境疑咫尺蜃楼缥缈将无同百川朝宗会九野缅维大禹真神功宸游扈从广闻见荡涤心地开尘蒙平生壮志重登览北历穷漠东溟蒙愧无广川赋浩汗【 木华广川人作海赋】 鬼神笔底争豪雄我思扬帆纵舟柂濯足万里陵浺瀜茫茫大块百虑集栖托岂敢休微躬安期乔山事荒忽秦皇汉武心蒙蒙旷哉坎德合圣度纳来弘往含渊冲 
　　丙午驻跸王保河 
　　五月朔戊申驻跸永平府城西轻雷骤雨顿洗征尘天际残阳斜悬树杪 
　　己酉驻跸丰润城西雨过平畴风摇麦浪百里之程寒燠忽殊矣 
　　庚戌驻跸蓟州城内 
　　辛亥驾回京师由山海关至京师程途七百余里皇上依恋两宫久违定省星夜兼程不辞跋涉是日躬诣两宫问安毕铜龙已传点矣臣士奇启奏谢恩归就邸舍夫臣以山薮鄙儒遭逢盛世追随勾陈宿卫之中八旬以来伏见皇上于行幄亲书启牍候问两宫必敬必诚久而弥笃披览章奏夜深不倦所过郡邑必问 【 问：间】 民间疾苦水旱官吏贤否圣德巍巍超轶前古岂臣蠡测管窥所能尽述惟就见闻所及纪其大略庶比古人扈从日录之义藉以不朽臣实幸甚 

　　扈从东巡日录卷下 

　　●扈从东巡附录 

　　余扈从东行留松花江上旬有余日目覩土人日用饮食生殖之殊因考辩名实而详书之附日录后用广异闻焉钱唐高士奇 
　　亚拉桂紫 
　　桦木箱也山多桦木土人取为笥以盛衣物如木如革文理蔚然不假缘采 
　　摊他哈花上 
　　麻布纸也乌喇无纸八月即雪先秋捣敝衣中败苎入水成毳沥以芦帘为纸坚如革纫之以蔽户牖 
　　你马哈苏姑厄图枯 
　　鱼皮衣也海滨有鱼名打不害肉疏而皮厚长数尺每春涨溯乌龙江而上入山溪间乌稽人取其肉为脯裁其皮以衣无冬夏袭焉日光映之五色若文锦 
　　萨喇 
　　木板鞋也长尺许以皮靸之历雪碛峻岭逐兽如驰 
　　摩母罗 
　　木椀也如盂如钵斲痕麤备荐食陈尝无贵贱咸需之 
　　差非 
　　木匙也长四寸锐上丰下削木为之燎以火使曲杂佩带上以代箸 
　　服寺黑 
　　木甑也状如盆口广二尺许底差敛于口棱其孔以引气置粟于中蒸而始舂非炊器也 
　　猛姑戳 
　　瓦罇也高六七寸腹大如缶口小如钱短项而蹩足其质土其声木产自高丽此方珍之以贮芦酒 
　　威护 
　　小船也独木虚中锐其首尾大者容人五六小者二三一人持两头桨左右棹之乱流而渡 
　　摩呼郎 
　　烟囱也相木之窍穴者截如柱树土炕外引爨烟出之覆以筐以避雨雪若巨表然 
　　护主 
　　木槽也刲木如舟可受水石许横置爨侧以代盆盎 
　　法喇 
　　扒犂也车而无轮犂而有箱载不以盈险不以倾冰雪时利用焉 
　　搽不虾喇 
　　灯架也取三丫树断而倒置之一茎直立凿以衔灯 
　　梭儿合得 
　　高丽几也平其腹棱其缘高可七寸广二尺余屈戍键之可支可折 
　　石杭 
　　木桶也截大木空其中以酿酒以腊虀 
　　呼扭 
　　柳斗也编柳条为之用以汲泉量粟 
　　兀贵他姑儿哈非 
　　乌喇草也塞路多石碛复易沮洳不可以履缝革为履名乌喇乌喇坚足不可裹泽有草柔细如丝摘而捶之实其中草无名因用以名 
　　他四哈阿落火 
　　莨菪草也茎如麻叶小而锐花如木绵结实不可食食之令人狂走 
　　哈食马 
　　拉姑水族也似虾有螯似蟹无甲长寸许产溪间土人谓天厨之珍岁荐陵寝必需焉 
　　英莪 
　　红草果也结实累累如桑椹甘好可食丛生原隰间或言鹦哥关多此草遂名传讹为英莪也 
　　一儿噶木克 
　　花儿水也因色以名碧叶敷地实缀叶上浅红而鲜望之如落花片片其味甘多汁人争食之 
　　乌立 
　　老鸦眼也干柔叶小结实圆如珠色紫而味酸樵者采以止渴尚方旧制尝漉其汁为膏以错珍 
　　交乌郎 
　　狍子尾也菌属巨木雨余所蒸含苞而毳状若芝味甘腻土人闻见不出乎兽故名 
　　伽尔密 
　　蓼芽菜也乌喇地寒及秋即无生菜取蓼花子湿之覆以剉草置炕侧燠蒸生芽如线色微红其味辛辣 
　　诸申木克 
　　满洲水也满洲旧称诸申呼水为木克法取蔬作虀置木桶中和盐少许以水溢之其汁微酸取之以代酰 
　　飞石黑阿峰 
　　黏谷米糕也俗重跳神祭品此为上献色黄如玉味腻如脂颇香洁跳神之家主妇主鬯而男击鼓佐之无亲疏男女环观祭毕杂坐分糕如受馂馈遗邻里若重贶然 
　　詹冲努力 
　　米儿酒也或即芦酒炊谷为糜如以曲蘗须臾成酝朝酿而夕饮味少甘多饮不醉 
　　希福百勒 
　　稗子米也塞田硗瘠粳稻不生故种荑稗亦自芃芃可爱需火焙而始舂脱粟成米圆白如珠 
　　妈龙腻盟 
　　苏子油也种若紫苏而叶不紫列畦如树谷实离离撷而舂之炊熟置苇笼中载以木盘压以巨石斗实得油数升 
　　虾棚 
　　糠灯也即谷糠油滓和以米汁附蓬梗上状如烛而长十倍燃之青光熠熠烟结如云以此代烛 

　　扈从东巡附录终 
