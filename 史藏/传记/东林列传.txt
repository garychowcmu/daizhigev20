东林列传 清 陈鼎


钦定四库全书

史部七

东林列传

传记类三

总録之属

提要

臣等谨案东林列传二十四卷国朝陈鼎撰鼎江阴人明万厯间无锡顾宪成与髙攀龙重修宋杨时东林书院讲学其中欲以主持清议为己任一时声气蔓延趋附者几遍天下互相标榜自立门戸而流品亦遂糅杂而不可问天启中魏忠贤乱政附阉诸人因东林以起党狱一时诛斥殆尽籍其名颁示天下至崇祯初既定逆案始大加收録死者追恤生者擢用而魏崔余党尚在竞思翻案议论纠纷小人之反复其间者又各借东林之名以张其气焰是非蠭起水火交争彼此报复迄明亡而后已是编所载一百八十余人盖即本于东林党人榜及沈?温体仁等雷平蝇蚋诸録以节义炳著者彚载于前余亦分传并列胪叙事迹颇详其中硕士端人固所不乏而依草附木者实繁有徒其流品混淆非但难语于宋之道学诸儒亦未可拟于汉之党锢而树帜分朋干挠时政其患卒隠中于国家足知党论一开贻害必有不可胜言者此书仿龚颐正元佑党籍传之例各加纪述于诸人之姓名履贯无不本末粲然俾读者论世知人得以辨别贤奸而推原其致弊之所以然其亦可为炯鉴矣

乾隆四十三年三月恭校上

总纂官 （臣）纪昀 （臣）陆锡熊 （臣）孙士毅

总校官 （臣）陆费墀

●东林列传原序

前朝梁溪诸君子讲学东林埀五十年天下靡然从之皆尚气节重名义及国亡帝后殉社稷公卿百职以及士庶人百工技艺妇人女子皆知捐躯效节杀身成仁讲学之功效在五十余年之后亡国有光于明为烈余惧史之失传也乃囊笔奔走海内舟车所通足迹皆至计二十余年廉访死难死事忠臣义士得四千六百余人节妇烈女在外摭其事实作忠烈传六十余卷稿成欲上之史馆携诣京师寓崇文门夜为偷儿胠去仅存姓名录五卷盖目录也自慰忠义犹得藉以不泯每思先梓以传于世柰贫故勿能焉慨自东林讲学以来风气顿回贤良迭出柰崔魏煽祸逆珰炽虐继之逆案诸奸扬灰播烬反指东林为邪为党终之悊愍两朝斩艾放逐殆无虚日至于国亡之后学者竟以东林为祸窟缄口结舌不敢道焉或有耆老齿及者后生小子辄摇首顿足其畏也若洪水猛兽决逸而来逃死不暇局势之变乃至于此余也深为太息今春寓梁溪惠山倪高士祠绎行笈乱稿得若干人皆东林诸贤也因竆愁羇旅中编东林列传二十四卷呜呼前朝待士之隆越三代其得士之报亦越三代矣然非东林诸君子讲明圣学阐发义理激扬廉耻乌能视国如家视君如父趋义如流视死如归踵相接而肩相摩耶呜呼非讲学之成效欤有何可畏哉然是传忠烈中五十之一耳若观殉难诸贤姓名录则知有明忠烈之盛轶汉晋而超唐宋远矣呜呼学之不可不讲也江阴陈鼎识

●凡例

一东林书院本在无锡城东弓河上宋政和间杨龟山先生从京洛南旋侨寓于此与诸贤讲学十有八年之所也歴南宋元明久已倾废至正德嘉靖间邑先达邵二泉乞休居乡在城南别建东林书院祀龟山及诸贤于内与门人华云等讲学于中故列传首龟山次从游之罗仲素喻子才尤延之李兀德蒋良贵胡德辉六君子次即列二泉以其为东林发轫之贤也

一东林书院自宋至明久湮故址至万厯中乡先生顾泾阳昆季罢官归求弓河故址与同里高景逸重复兴起而龟山之讲堂遂还旧观四方学者始集故是传首列泾阳昆季次即景逸起于万厯止于崇祯至于本朝人物以俟后之君子

一是传皆本七录及东林党人榜并熹宗实录七录者曰天鉴曰雷平曰同志曰薙稗曰点将曰蝇蚋曰蝗蝻七录所载或百余人或二三百人或多至五百余人党人榜者逆珰魏忠贤于天启五年十二月乙亥朔矫旨颁示天下禁锢东林诸君子生者削籍死者追夺或逮问追赃之文告也又有前锋及后劲二榜皆载清流姓名余则按其姓氏稽其仕籍或趋其里居叩其父老询其子孙或考之记闻核之志述采之史传国册诸书而为编次其或姓名虽载七录生平无所建白未遭逆害并有人品不甚端者概不入

一七录所载不尽东林人也雷平录或谓出于沈?本欲耸上尽逐诸贤以罢去而辍蝇蚋录则出于温体仁薙稗录或谓出于陈演或曰出自杨维垣有孙党昆党秦党楚党齐党赵党邹党东林党浙党之目点将录则出于魏广微蝗蝻录则出于阮大铖又有续点将录续蝇蚋录则并七录而尽归东林矣或曰续蝇蚋录及蝗蝻录乃复社诸君子也计二千二百五十五人惟两陜滇中无人七录所载有与东林毫无干涉者以睚眦私忿而并入焉彼旣以为东林而害之余即以为东林而进之

一东林弓河书院毁于逆珰髙景逸顾庸庵两先生移建于锡城东门内更名道南终崇祯朝讲学甚盛从游者益众主席者亦不一其人而其分则为复社又分而为几社数千人然讲者聴者或无功业于世或鲜道德于身徒事口舌讲论诵说乃或偶踵东林之门或偶聴讲于东林或出些微少资于东林或假肄业于东林以博科第或附影射于东林以求名髙或执役服于东林以志求食或入乡贤名宦不可得而借足于东林或甘阿势求荣以趋承而邀福于东林者究之圣贤之学性命之理茫然不知曰我东林也我祖我父东林也居然欲附于大贤之列国人皆曰不可谅诸君死而有知自亦以为不可余固以为不可也槩不入

一是传不分朝代及科第先后总以死难死节诸君子行状相类者彚集于前余则因其比而列之则死殁之先后岁月之叅差概不能一

一是传七录及党人榜所载者或前是而后非或始君子而终小人或言伯夷而行盗跖盖棺之后论其人品则或死有余辜诛之不足者或并非清流而逆珰诬为清流言行皆不足取法者概严不入

一是传名教所闗流为二氏者即属东林亦严摈之或先从二氏而卒归儒者则进之如熊开元姜采方以智辈本清流人物也及其老而为僧故不入如章如金等幼本黄冠及长归儒又从事理学故进之

一是传启祯两朝事大都备十之七八矣若删去一二则东林始末不彰焉且死节诸君子炳若日星岂可湮没况有闗于东林者乎故不敢遽去也读者幸谅之

一是传实有清流人物或至其籍问其子孙则飘零异地询之父老则凋谢无存搜之载纪又乏其著述考之史传竟无其故事故无从立传惟附于诸君子传中而已如曹于汴郑三俊等皆清流人物也俱不得其事实倘有见闻确者请示我以便续入集中

一是传史家体也每多慷慨激烈之言牢骚不平之语怨天尤人之句然不如是则无以示劝惩慰幽愤矣非若理学家言一味温厚和平牖人于中庸之道也若饤饾先生指为激烈斥为怨尤则请先读二十一史知史家体裁而后可也

●钦定四库全书

东林列传卷一

江阴陈鼎 撰

○宋

杨时传（本宋史）

杨时字中立南剑将乐人幼颖异能属文稍长潜心经史熙宁九年中进士第时河南程颢与弟颐讲孔孟絶学于熙丰之际河洛之士翕然师之时调官不赴以师礼见颢于颍昌相得甚欢其归也颢目送之曰吾道南矣四年而颢死时闻之设位哭寝门而以书赴告同学者至是又见程颐于洛时盖年四十矣一日见颐颐偶瞑坐时与游酢侍立不去颐旣觉则门外雪深一尺矣闗西张载尝着西铭二程深推服之时疑其近于兼爱与其师颐辩论往复闻理一分殊之说始豁然无疑杜门不仕者十年久之歴知浏阳余杭萧山三县皆有惠政民思之不忘张舜民在谏垣荐之得荆州教授时安于州县未尝求闻达而德望日重四方之士不远千里从之游号曰龟山先生时天下多故有言于蔡京者以为事至此必败宜引旧德老成置诸左右庶几犹可及时宰是之会有使髙丽者国主问龟山安在使回以闻召为秘书郎迁著作郎及面对奏曰尧舜曰允执厥中孟子曰汤执中洪范曰皇建其有极歴世圣人由斯道也熙宁之初大臣文六艺之言以行其私祖宗之法纷更殆尽元佑继之尽复祖宗之旧熙宁之法一切废革至绍圣崇宁抑又甚焉凡元佑之政事着在令甲皆焚之以灭其迹由是分为二党缙绅之祸至今未殄臣愿明诏有司条具祖宗之法着为纲目有宜于今者举而行之当损益者损益之元佑熙丰姑置勿问一趋于中而已朝廷方图燕云虚内事外时遂陈时政之弊且谓燕云之师宜退守内地以省转输之劳募边民为弓弩手以杀常胜军之势又言都城居四达之衢无高山巨浸以为阻卫士人怀异心缓急不可倚仗执政不能用登对立陈君臣警戒正在无虞之时乞为宣和会计录以周知天下财物出入之数徽宗首肯之除迩英殿说书闻金人入攻谓执政曰今日事势如积薪已然当自奋励以竦动观听若示以怯懦之形委靡不振则事去矣昔汲黯在朝淮南寖谋论黯之才未必能过公孙弘辈也特其直气可以镇压奸雄之心尔朝廷威望弗振使奸雄一以弘辈视之则无复可为也要害之地当严为守备比至都城尚何及哉近边州军宜坚壁清野勿与之战使之自困若攻战略地当遣援兵追袭使之腹背受敌则可以制胜矣且谓今日之事当以收人心为先人心不附虽有髙城深池坚甲利兵不足恃也免夫之役毒被海内京城聚敛东南花石其害尤甚前此盖尝罢之诏墨未干而花石供奉之舟已衔尾矣今虽复申前令而祸根不除人谁信之欲致人和去此三者正今日之先务也金人围京城勤王之兵四集而莫相统一时言唐九节度之师不立统帅虽李郭之善用兵犹不免败衂今诸路乌合之众臣谓当立统帅一号令示纪律而后士卒始用命又言童贯为三路大帅敌人侵疆弃军而归孥戮之有余罪朝廷置之不问故梁方平何灌皆相继而遁当正典刑以为臣子不忠之戒童贯握兵二十余年覆军杀将驯至今日比闻防城仍用阉人覆车之辙不可复蹈疏上除右谏议大夫兼侍讲敌兵初退议者欲割三镇以讲和时极言其不可曰河朔为朝廷重地而三镇又河朔之要藩也自周世宗迄太祖太宗百战而后得之一旦弃之北庭使敌骑疾驱贯吾腹心不数日可至京城今闻三镇之民以死拒之三镇拒其前吾以重兵蹑其后尚可为也若种师道刘光世皆一时名将始至而未用乞召问方略疏上钦宗诏出师而议者多持两端时抗疏曰闻金人驻磁相破大名刼掳驱掠无有纪极誓墨未干而背不旋踵吾虽欲专守和议不可得也夫越数千里之远犯人国都危道也彼见勤王之师四面而集亦惧而归非爱我而不攻朝廷割三镇三十州之地与之是欲助冦而自攻也闻肃王初与之约及河而返今挟之以往此败盟之大者臣窃谓朝廷宜以肃王为问责其败盟必得肃王而后已时太原围闭数月而姚古拥兵逗留不进时上疏乞诛古以肃军政拔偏裨之可将者代之不报李纲之罢太学生伏阙上书乞留纲与种师道军民集者数十万朝廷欲防禁之吴敏乞用时以靖太学时得召对言诸生伏阙纷纷忠于朝廷非有他意但择老成有行谊者为之长贰则将自定钦宗曰无逾于卿遂以时兼国子祭酒首言三省政事所出六曹分治各有攸司今乃别辟官属新进少年未必贤于六曹长贰又言蔡京用事二十余年蠧国害民几危宗社人所切齿而论其罪者莫知其所本也盖京以继述神宗为名实挟王安石以图身利故推尊安石加以王爵配享孔子庙庭今日之祸实安石有以启之谨按安石挟管商之术饰六艺以文奸言变乱祖宗法度当时司马光已言其为害当见于数十年之后今日之事若合符契其着为邪说以涂学者耳目而故坏其心术者不可缕数姑即一二事明之昔神宗尝称美汉文惜百金以罢露台安石乃言陛下若能以尧舜之道治天下虽竭天下以自奉不为过守财之言非正理曾不知尧舜茅茨土阶禹曰克俭于家则竭天下以自奉者必非尧舜之道其后王黼以应奉花石之事竭天下之力号为享上实安石有以倡之也其释鳬鹥守成之诗于末章则谓以道守成者役使羣众泰而不为骄宰制万物费而不为侈孰弊弊然以爱为事诗之所言正谓能持盈则神祇祖考安乐之而无后艰尔自古释之者未有泰而不为骄费而不为侈之说也安石独倡为此说以启人主之侈心后蔡京辈轻费妄用以侈靡为事安石邪说之害如此伏望追夺王爵明诏中外毁去配享之像使邪说淫辞不为学者之惑疏上安石遂降从祀之列士之习王氏学取科第者已数十年不复知其非忽闻以为邪说议论纷然谏官冯澥力主王氏上疏诋时会学官中有纷争者有旨学官并罢时亦罢祭酒时又言元佑党籍中惟司马光一人独褒显而未及吕公着韩维范纯仁吕大防安焘辈建中初言官陈瓘已褒赠而未及邹浩于是元佑诸臣皆次第牵复寻四上章乞罢諌省除给事中辞乞致仕除徽猷阁直学士提举嵩山崇福宫时力辞直学士之命改除徽猷阁待制提举崇福宫陛辞犹上书乞选将练兵为战守之备髙宗即位除工部侍郎陛对言自古圣贤之君未有不以典学为务除兼侍读乞修建炎会计录乞恤勤王之兵乞寛假言者连章丐外以龙图阁直学士提举杭州洞霄宫已而告老以本官致仕优游林泉以著书讲学为事卒年八十三谥文靖时在东郡所交皆天下士先达陈瓘邹浩皆以师礼事之暨渡江东南学者推时为程氏正宗与胡安国往来讲论尤多时浮沈州县四十有七年晚居谏省仅九十日凡所论列皆切于世道而其大者则辟王氏经学排靖康和议使邪说不作凡绍兴初崇尚元佑学术而朱熹张栻之学得程氏之正其源委脉络皆出于时子迪力学通经亦尝师程颐云

外史氏曰龟山先生学本二程昔明道谏神宗以正心窒欲为先伊川上书仁宗即以王道为心后事哲宗复言习与知长化与心成无非欲正君也先生劾王氏一疏引君于正道者其得之程氏之学深矣夫安石千古以来叛道坏俗之罪人也先生起而辟之出其正学以正君心而君正矣罢其配享毁其新经而士于斯正民亦于斯正矣所谓正朝廷正百官正万民者其先生之正学乎此宋之所以不即亡而尚有偏安之茍延也非先生之遗欤

罗从彦传（本宋史）

罗从彦字仲素南剑人以累举恩为惠州博罗县主簿闻同郡杨时得河南程氏学慨然慕之及时为萧山令遂徒步往学焉时察之乃喜曰惟从彦可与言道于是日益以亲时弟子千余人无及从彦者从彦初见时三日即惊汗浃背曰不至是几虚过一生矣尝与时讲易至干九四爻云伊川说甚善从彦即鬻田走洛见颐问之颐反复以告从彦谢曰闻之龟山具是矣乃归卒业沙县陈渊杨时之壻也尝诣从彦必竟日乃返谓人曰自吾交仲素日闻所不闻奥学清节真南州之冠冕也旣而筑室山中絶意仕进终日端坐间谒时将溪上吟咏而归恒充然自得焉尝采祖宗故事为遵尧录靖康中拟献阙下会国难不果尝与学者论治曰祖宗法度不可废德泽不可恃废法度则变乱之事起恃德泽则骄佚之心生自古德泽最厚莫若尧舜向使子孙可恃则尧舜必传其子法度之明莫如周向使子孙世守文武成康之遗绪虽至今存可也又曰君子在朝则天下必治盖君子进则常有乱世之言使人主多忧而善心生故治小人在朝则天下乱盖小人进则常有治世之言使人主多乐而怠心生故乱又曰天下之变不起于四方而起于朝廷譬如人之伤气则寒暑易侵木之伤心则风雨易折故内有林甫之奸则外必有禄山之乱内有卢杞之奸则外必有朱泚之叛其论士行曰周孔之心使人明道学者果能明道则周孔之心深自得之三代人才得周孔之心而明道者多故视死生去就如寒暑昼夜之移而忠义行之者易至汉唐以经术古文相尚而失周孔之心故经术自董生公孙弘倡之古文自韩愈栁宗元启之于是明道者寡故视死生去就如万钧九鼎之重而忠义行之者难呜呼学者所见自汉唐丧矣又曰士之立朝要以正直忠厚为本正直则朝廷无过失忠厚则天下无嗟怨一于正直而不忠厚则渐入于刻一于忠厚而不正直则流入于懦其议论醇正类此朱熹谓龟山倡道东南士之游其门者甚众然潜思力行任重诣极如仲素一人而已绍兴中卒学者称之为豫章先生淳佑间谥文质

外史氏曰先生不求闻达于世其经纶不少概见独所谓道德问学之渊源上承伊洛之正下开中兴以后诸儒之绪昭然于两间也

喻樗传（本宋史）

喻樗字子才其先南昌人初愈药仕梁位至安州刺史武帝赐姓喻后徙严樗其十六世孙也少慕伊洛之学中建炎三年进士第为人质直好议论赵鼎去枢筦居常山樗往谒因讽之曰公之事上当使启沃多而施行少启沃之际当使诚意多而语言少鼎竒之引为上客鼎都督川陜荆襄辟樗为属绍兴初髙宗亲征樗见鼎曰六龙临江兵气百倍然公自度此举果出万全乎或姑试一掷也鼎曰中国累年退避不振敌情益骄义不可更屈故赞上行耳若事之济否则非鼎所知也樗曰然则当思归路毋以贼遗君父忧鼎曰策安出樗曰张德远有重望居闽今莫若使其为江淮荆浙福建等路宣抚使俾以诸道兵赴阙命下之日府库军旅钱榖皆得专之宣抚来路即朝廷归路也鼎曰诺于是入奏曰今沿江经画大计略定非得大臣相应援不可如张浚人材陛下终弃之乎帝曰朕用之遂起浚知枢密院事浚至执鼎手曰此行举措皆合人心鼎笑曰子才之功也樗于是往来鼎浚间多所裨益顷之以鼎荐授秘书省正字兼史馆校勘初金旣退师鼎浚相得欢甚人知其将并相樗独言二人宜且同在枢府他日赵退则张继之立事任人未甚相远则气脉长若同处相位万有一不合或当去位则必更张是贤者自相背戾矣后稍如其言又尝曰推车者遇艰险则相诟病及车之止也则欣然如初士之于国家亦若是而已先是樗与张九成皆言和议非便秦桧旣主和言者希旨劾樗与九成谤讪樗出知舒州怀宁县迁通判衡州已而致仕桧死复起为大宗正丞转工部员外郎出知蕲州孝宗即位用为提举浙东常平以治绩闻淳熙七年卒初樗善鉴识宣和间谓其友人沈晦试进士当第一建炎初又谓今岁进士张九成当第一凌景夏次之会风折大槐樗以作二简遗之后果然赵鼎尝以樊光远免举事访樗樗曰今年省试不可无此人于是光远亦第一初樗二女方择配富人交请婚不许及见汪洋张孝祥乃曰佳婿也遂以妻之

外史氏曰二程之学一诚而已先生学本龟山而传于程氏者也其言曰启沃之际当使诚意多而语言少是言也有所由来矣然则先生之学其致君者在是其教人以事君者亦即在是乎

尤袤传（本宋史）

尤袤字延之常州无锡人少颖异蒋偕施垌呼为竒童入太学以词赋冠多士寻冠南宫绍兴十八年擢进士第尝为泰兴令问民疾苦皆曰邵伯镇置顿为金使经行也使率不受而空厉民漕司输藁秸致一束数十金二弊久莫之去乃力请台阃奏免之县旧有外城屡残于冦颓毁甚袤卽修筑已而金渝盟陷扬州独泰兴以有城得全后因事至旧治吏民罗拜曰此吾父母也为立生祠注江阴学官需次七年为读书计以荐召除将作监簿大宗正阙丞人争求之陈俊卿曰当予不求者遂除袤虞允文以史事过三馆问谁可为秘书丞者佥以袤对亟授之张栻曰真秘书也兼国史院编修官实录院检讨官迁著作郎兼太子侍读先是张说自合门入西府士论鼎沸从臣因执奏而去者数十人袤率三馆上书谏且不往见后说留身密奏于是梁克家罢相袤与秘书少监陈骙各与郡袤得台州州五县有丁无产者输二年丁税蠲凡万有三十家前守赵汝愚修郡城工纔什三属袤成之袤按行前筑殊卤莽亟命更筑加高厚数月而毕明年大水更筑之墉正值水冲城赖以不没会有毁袤者上疑之使人密察民诵其善政不絶口乃录其东湖四诗归奏上读而叹赏遂以文字受知除淮东提举常平改江东江东旱单车行部核一路常平米通融有无以之赈贷朱熹知南康讲荒政下五等户租五斗以下悉蠲之袤推行于诸郡民无流殍进直秘阁迁江西漕兼知隆兴府屡请祠进直敷文阁改江东提刑梁克家荐袤及郑侨以言事去国久于外当召上可之召对言水旱之备惟常平义仓愿豫饬有司随市价禁科抑则人自乐输必易集事除吏部郎官太子侍讲累迁枢密院正兼左谕徳轮对又申言民贫兵怨者甚切夏旱诏求阙失袤上封事大略言天地之气宣通则和壅遏则乖人心舒畅则悦抑郁则愤催科峻急而农民怨闗征苛察而商旅怨差注留滞而士大夫有失职之怨廪给朘削而士卒有不足之怨奏谳不时报而久系囚者怨幽枉不获伸而负累者怨强暴杀人多特贷命使已死者怨有司买纳不卽酬价负贩者怨人心抑郁所以感伤天和者岂特一事而已方今救荒之策莫急于劝分输纳旣多朝廷吝于推赏乞诏有司检举行之髙宗崩前一日除太常少卿自南渡来恤礼散失事出仓卒上下罔措每有讨论悉付之袤斟酌损益便于今而不戾于古当定庙号袤与礼官定号髙宗洪迈独请号世祖袤率礼官颜师鲁郑侨奏曰宗庙之制祖有功宗有德艺祖规创大业为宋太祖太宗混一区夏为宋太宗自真宗至钦宗圣圣相传庙制一定万世不易在礼子为父屈示有尊也太上亲为徽宗子子为祖父为宗失昭穆之序议者不过以汉光武为比光武以长沙王后布衣崛起不与哀平相继其称无嫌太上中兴虽同光武然实继徽宗正统以子继父非光武比将来祔庙在徽宗下而称祖恐在天之灵有所不安诏羣臣集议袤上议如初迈论遂屈诏从礼官议众论纷然会礼部太常寺亦同主髙宗谓本朝创业中兴皆在商丘取商髙宗实为有证始诏从初议建议事堂令皇太子参决庶务袤时兼侍读乃献书以为储副之位止于侍膳问安不交外事抚军监国自汉至今多出权宜乞便恳辞以彰殿下之令德台臣乞定丧制袤奏释老之教矫诬亵渎非所以严宫禁崇几筵宜一切禁止灵驾将发引忽定配享之议洪迈请用吕颐浩韩世忠赵鼎张浚袤言祖宗典故既祔然后议配享今忽定于灵驾发引一日前不集众论惧无以厌服勲臣子孙之心宜反复熟议以俟论定奏入诏未预议官详议以闻继寝之卒用四人者时杨万里亦谓张浚当配食争之不从补外进袤权礼部侍郎兼同修国史侍讲又兼直学士院力辞上听免直学士淳熙十四年将有事于明堂诏议升配袤主绍兴孙近陈公辅之说谓方在几筵不可配帝且歴举郊岁在丧服中者凡四维元佑明堂用吕大防请升配神考时去大祥止百余日且祖宗悉用以日易月之制故升侑无嫌今陛下行三年之丧高宗虽已祔庙百官犹未吉服讵可近违绍兴而远法元佑升侑之礼请俟丧毕议之诏可孝宗尝论人才袤奏曰近召赵汝愚中外皆喜如王蔺亦望收召上曰然一日论事久上曰如卿才识近世罕有次日语宰执曰尤袤甚好前此无一人言之何也兼权中书舍人复诏兼直学士院力辞且荐陆游自代上不许时内禅议已定犹未谕大臣也是日谕袤曰旦夕制册甚多非卿孰能为者故处卿以文字之职袤乃拜命内禅一时制册人服其雅正光宗即位甫两旬开讲筵袤奏愿谨初戒始孜孜兴念越数日讲筵又奏天下万事失之于初则后不可救书曰慎厥终惟其始又歴举唐太宗不私秦府旧人为戒又五日讲筵复论官制谓武臣诸司使八阶为常调横行十三阶为要官遥郡五阶为美职正任六阶为贵品祖宗待边境立功者近年旧法顿坏使被坚执鋭者积功累劳仅得一阶权要贵近之臣优游而歴华要举行旧法姜特立以为议已言者因以为周必大党遂与祠绍熙元年起知婺州改太平州除焕章阁待制召除给事中旣就职卽昌言曰老矣无所补报凡贵近营求内除小碍法制者虽特旨令书请有去而已必不奉诏甫数日中贵四人希赏欲自正使转横行袤缴奏者三竟格不下兼侍讲入对言愿上谨天戒下畏物情内正一心外正五事澄神寡欲保毓太和虚已任贤酬酢庶务不在于劳精神耗思虑屑屑事为之末也陈源除在京宫观耶律郭莽除承宣使陆安转遥郡王成特补官谢渊李孝友赏转官吴元允夏永寿迁秩皆论驳之上并聴纳韩侂胄以武功大夫和州防御使用应办赏直转横行袤缴奏谓正使有正法可回授不可直转侂胄勲贤之后不宜首坏国法开攀援之门奏入手诏令书行袤复奏侂胄四年间已转二十七年合转之官今又欲超授四阶复转二十年之官是朝廷官爵专徇侂胄之求非所以为摩励之具也命遂格上以疾一再不省重华宫袤上封事曰寿皇事髙宗歴二十八年如一日陛下所亲见今不待倦勤以宗社付陛下当思所以不负其托望勿惮一日之勤以解都人之惑后数日驾即过重华宫侍御史林大中以论事左迁袤率左史楼钥论奏疏入不报皆封驳不书黄耶律郭哈复以手诏除承宣使一再缴奏辄奉内批特与书行袤言天下者祖宗之天下爵禄者祖宗之爵禄寿皇以祖宗之天下传陛下安可私用祖宗爵禄而加于公议不允之人哉疏入上震怒裂去后奏付前二奏出袤以后奏不报使吏收合命遂不行中宫谒家庙官吏推赏者百七十有二人袤力言其滥乞痛裁节上从之尝因登对专论废法用例之弊至是复申言之除礼部尚书驾当诣重华宫复以疾不出率同列奏言寿皇有免到宫之命愿力请而往庶几可以慰释羣疑增光孝治后三日驾随出中外欢呼兼侍读上封事曰近年以来给舍台谏论事往往不行如黄裳郑汝楷事迁延一月如陈源者奉祠人情固已惊愕至姜特立召尤为骇闻向特立得志之时昌言台谏皆其门人窃弄威福一旦斥去莫不诵陛下英断今遽召之自古去小人甚难譬除蔓草犹且复生况加封植乎若以源特立有劳优以外任或加锡赉无所不可彼其闲废已久含蓄愤怨待此而发倘复呼之必将潜引党类力排异已朝廷无由安静时上已属疾国事多舛袤积忧成疾请告不报疾笃乞致仕又不报遂卒年七十遗奏大略劝上以孝事两宫以勤康庶政察邪佞护善类又口占遗书别政府明年转正奉大夫致仕赠金紫光禄大夫袤少从喻樗汪应辰游樗学于杨时时程颐髙弟也方干道淳熙间程氏学稍振忌之者目为道学将攻之袤在掖垣首言夫道学者尧舜所以帝禹汤武所以王周公孔孟所以设教近立此名诋訾士君子故临财不茍得所谓廉介安贫守分所谓恬退择言顾行所谓践履行已有耻所谓名节皆目之为道学此名一立贤人君子欲自见于世一举足且入其中俱无得免此岂盛世所宜有愿徇名必责其实聴言必观其行人才庶不坏于疑似孝宗曰道学岂不美之名正恐假托为奸使真伪相乱耳待付出戒敕之袤死数年侂胄擅国于是禁锢道学贤士大夫皆受其祸识者以袤为知言尝取孙绰遂初赋以自号光宗书扁赐之有遂初小稿六十卷内外制三十卷嘉定五年谥文简子棐槪孙焴礼部尚书

外史氏曰先生每公退辄闭门谢客以抄书为事其子弟及诸女婢亦计日分抄故其家藏书积至万卷尝语李太史焘曰吾所抄书共若干卷将彚而目之饥以当食寒以当衣孤寂以当友朋幽忧以当金石琴瑟呜呼先生之读书若此宜乎其学之正也

李祥传（本宋史）

李祥字符德常州无锡人隆兴元年进士为钱塘县主簿时姚宪尹临安俾摄录叅逻者以巧发为能每事下有司必监视鍜炼囚服乃已尝诬告一武臣子谤朝政鞫于狱祥不使逻者入门旣而所告无实具以白尹尹惊曰上命无实乎祥曰卽坐谴自甘宪具论如祥意上骇曰朕几误矣卿吾争臣也遂赐宪出身为谏大夫祥调濠州录事叅军安丰守臣冒占民田讼屡攻而不决监司委祥卒归之民主管户部架阁文字太学博士国子博士司农寺丞枢密院编修官兼刑部郎官大宗正丞军器少监言忝朝迹八年在外贤才不胜众愿更出迭入由臣始出提举淮东常平茶盐淮西运判两淮铁钱比不定祥疏乞官赐钱未销滥恶者更铸绍熙新钱从之淮人以安迁国子司业宗正少卿国子祭酒丞相赵汝愚以言去国祥上疏争之曰顷寿皇崩两宫隔絶中外汹汹留正弃印亡去国命如髪汝愚不畏灭族决策立陛下风尘不摇天下复安社稷之臣也奈何无念功臣至意忽礼貌常典使精忠巨节怫郁黯闇何以示后世除直龙图阁湖南运副请开道学之禁后为言者劾罢之于是太学诸生杨宏中周端朝等六人上书留之俱得罪主冲佑观再请老以直龙图阁致仕嘉泰元年八月卒谥肃简

外史氏曰先生所学大公至正故能以公心发公论而动一时也汝愚之诬赖以明道学之禁赖以解而衰宋为之一振所系岂小哉

蒋重珍传（本宋史）

蒋重珍字良贵无锡人嘉定十六年进士第一签判建康军丁母忧改昭庆军寻以公事与部使者异议请祠易签判奉国军绍定二年召入对首以自天子至于庶人所当先知者本心外物二者之界限为言界限明则知有天下治乱而已何乐其尊知有生民休戚而已何乐其奉且论苞苴有昔所未有之物故吾民罹昔所未有之害苞苴有不可胜竆之费故吾民有不可胜竆之忧迁秘书省正字屡乞祠不可明年待命霅川移文合门请对当路惮之添差通判镇江府辞会行都火应诏曰臣顷进本心外物界限之说盖欲陛下亲揽大柄不退托于人尽破恩私求无愧于已倘以富贵之私视之一言一动不忘其私则是以天下生灵社稷宗庙之事为轻而以一身富贵之所从来为重不惟上负天命与先帝圣母至于公卿百执事之所以望陛下者亦不如此也昔周勃今日握玺授文帝是夜即以宋昌领南北军霍光今年定策立宣帝而明年稽首归政今临御八年未闻有所作为进退人才兴废政事天下皆曰此丞相意一时恩怨虽归庙堂异日治乱实在陛下焉有为天之子为人之主而自朝廷达于天下皆言相而不言君哉天之所以火宗庙火都城者殆以此臣所以痛心者九庙至重事如生存而彻小涂大不防于火之未至宰相之居华屋广袤而焦头烂额独全于火之未然亦足以见人心陷溺知有权势不知有君父矣他有变故何所倚仗陛下自视不亦孤乎昔史浩两入相才五月或九月即罢孝宗之报功宁有竆已顾如此其亟何哉保全功臣之道可厚以富贵不可久以权也上读之感动授宝章阁主管云台观则告吏部不受贴职禄不愿贴职恩他日星变求言复申前说又虑柄臣或果去位君心易纵大权旁落则进为君难六箴召为秘书郎兼庄文府教授端平初入对上五事且曰隠蔽君德昔咎故相故臣得以专诋权臣昭明君德今在陛下故臣得以责难君父乞召真德秀魏了翁用之帝谓之曰人主之识无他惟辨君子小人重珍对曰小人亦指君子为小人此为难辨人主当精择人望处之要津正论日闻则必知君子姓名小人情状矣兼崇政殿说书戒家事勿以白务积精神以寤上意每草奏斋心盛服有密启则手书削稿帝称其平实迁著作佐郎边帅以八陵图来上诏百官集议重珍言史嵩之旣失相位危于幕巢犹欲邀功自固其位请择贤帅如汉用充国使之亲至边境审度事势条上便宜丞相主出师闗洛重珍力争会边帅议和战不一复召集议重珍奏曩乞专意备守不得已则用应兵今不敢变前说不听遂自劾以密勿清光乃不能遏兵端乞免说书职迁著作郎兼权司封郎官起居舍人言近者当侍讲席旋命止之夫辍讲偶以他故则当知圣躬举措之难或所传果得其实则当知圣心持守之难帝曰非卿不闻此言闗洛师大衂复进兵重珍言若耻败而欲胜之则心不平而成忿气不平而成怒生灵之命岂可以忿怒用哉又言迩来用台谏颇主不必矫激之说似畏刚方太过之士窃窥选用之意正谓其平易而省事耳然数月之间一失于某再失于某借曰慎重台纲而忧其激亦当以平正者居之又论禁旅贫弱教习频严辄不能堪不稍变通非消变之道兼国史院编修官实录院检讨官言更化以来旧弊未去者五狥私调停覆护姑息依违是也今又益之以轻易迁起居郎以疾求去以集英殿修撰知安吉州权刑部侍郎三辞不许自劾其不能取信朝廷之罪乞镌斥置闲散促觐愈力而疾不可起诏守刑部侍郎致仕赠朝请大夫谥忠文

外史氏曰本心外物之辨是以正己者正君也抑邪人进正人其导君于正者不已至欤先生可谓不负所学者矣

胡珵传

胡珵字德辉晋陵人建炎间以避地始居无锡甘露乡宣和三年成进士调开德府仪曹掾歴迁秘书正字太学生陈东上书攻六贼言者谓珵尝为润色又与李纲同舟东下贬梧州人号苍梧太守绍兴初召试馆职复除正字迁著作郎兼史馆校勘时赵鼎当国以熙丰元佑旧史芜秽属珵与张嵲修正鼎去位出守严州及鼎复相又举珵与嵲笔削成书已而秦桧立主和议珵与同馆朱松凌景夏常明范如圭等合辞抗疏忤桧去性嗜学既第后尝受学于杨时问辩语孟诸书究极精微又尝谒刘元城于南都暨归元城曰子聪明能护以至道当成令器遂以所闻退而笔之名护道录尤善诗文安贫乐道至老好学不倦为一时表正云

外史氏曰天下邪诐淫伪之害大都聪明人致之飜不如侗焉椎鲁者抱其本来足以入道善乎元城聪明护道之言真笃论也凡为豪杰为圣贤与流而为小人为二氏止为聪明不能护以至道之故耳先生可谓能以至道护聪明者矣

东林列传卷一

●钦定四库全书

东林列传卷二

江阴陈鼎 撰

○明

邵宝传

邵宝字国贤无锡人年十九学于江浦庄■〈日上永下〉■〈日上永下〉深器之成化二十年举进士授知许州其治以兴起教化为务月朔会诸生于学宫讲明义利公私之辨正颖考叔祠墓改魏文帝庙以祠汉愍帝曰帝不称献而称愍从昭烈所谥也州有巫言龙骨出地中为祸福宝取骨毁于庭杖巫而遣之尤急民事躬课农种仿朱子社仓立积散法行计口浇田法以备凶荒弘治七年入为戸部员外郎崇王奏乞正阳镇抽分课银帝欲与宝谓侍郎刘大夏曰正阳畿辅地制不以封岂可使藩府收其商课如以春秋许田之义明白论列上宜聴从且课以救荒设非旧额宜革去大夏以其议上帝从之歴本部郎中迁江西接察司副使提调学校至则率诸生释菜周元公祠修白鹿书院学舍以处来学者其教以致知力行为本先行检而后文艺江西俗好阴阳家言有数十年不葬父母者宝为令生员不葬亲者不得与试于是相率举葬以千计宁王宸濠索诗文峻却之后宸濠败有司校勘独无宝迹迁浙江按察使再迁右布政司与镇守太监勘处州银矿宝曰费多获少劳民伤财虑生他变卒奏寝其事进湖广左布政司正德四年擢都察院右副都御史总督漕运时刘瑾擅政宝议事至京絶不与通平江伯陈熊漕帅也赂瑾少瑾憾之一日昧爽遣校尉数辈追宝至左顺门曰行逮汝张彩曹元二尚书自内出私语宝曰内执政谓君第劾平江则无后命矣宝曰平江功臣之后督漕未久无大过不知所劾二人黙然去越三日给事中劾熊并劾宝狥庇遂逮熊下诏狱勒宝致仕瑾诛起巡抚贵州寻迁户部右侍郎进左侍郎命兼左佥都御史处置粮运及会勘通州城濠归奏俱称旨先是宝为布政司时以母老乞归养格于例不得至是再请诏许归省抵家又疏终养始报可世宗即位起南京礼部尚书再疏辞命有司以礼存问母丧阕请致仕不允时宝门人桂萼以议礼骤贵虚揆席以招之不赴寻卒赠太子太保谥文庄宝三岁而孤事母过氏至孝母疾为奏告天愿减已算延母年时甫十岁终养归尝得疾左手不仁犹朝夕侍亲侧不懈生平潜心理学躬行实践而不肯居道学名尝曰愿为真士夫不为假道学举南畿受知于李东阳为诗文典重和雅以东阳为宗至于原本经术粹然一出于正所著学史简端二录巡抚吴廷举上于朝其定性书说漕政举要容春勿药诸集又若干卷晚自号二泉学者称二泉先生家居以造就乡党人材为急无锡故有东林书院为宋杨时讲学处后废宝与其门人华云读书其地乃构精舍仍名曰东林讲学其间厥后东林之教盈天下实自宝始又建五贤祠于学之东祀杨龟山以喻樗尤袤李祥蒋重珍配祀万厯甲辰顾宪成髙攀龙重修东林书院建道南祠亦以杨龟山主祀罗从彦及喻樗尤袤李祥蒋重珍胡珵配之而以宝从祀焉

外史氏曰先生为东林发轫者也岂特真士夫哉遡其居官所行之政在在皆合于道视学江右所得之士君子济济不趋瑾不附萼卒以身退及居林下又创东林讲学以造就乡党人材旣而顾髙辈出揭其遗风流韵遂至贤良忠义盈满天下可谓真道学矣岂特真士夫而已哉

顾宪成传

顾宪成字叔时无锡人自父学徙居泾里又号泾阳少夐悟从师讲养心莫善于寡欲前请曰窃以为寡欲莫善于养心心为主欲为役主强则役拱伏矣十岁读韩昌黎讳辨每遇其父名辄讳之然不可胜讳郁郁不乐师诘之故以告其父曰昔唐韩安王讳忠语其子曰汝讳我是忘忠也忠可忘乎忘忠则我可忘也自是遂不弟允成孙枢讳其父告宪成曰学之不可忘亦犹忠也宪成谨受教家贫不能延师就学邻塾归必篝灯诵读恒至达旦其举业之文垂髫已震踔一时矣稍长即从事理学万厯四年举乡试第一八年成进士授户部主事时大学士张居正病朝士羣祷于神宪成独不可同官代之署名宪成使人涂灭之居正死改吏部主事请告归读易春秋者三年补验封司主事十五年大计京朝官时都御史辛自修掌计事执政尽丧其私人人皆恚之时工部尚书何起鸣被劾起鸣讦自修以媚执政给事中陈与郊承风旨并论二人实庇何而攻辛于是自修起鸣并罢并责四御史纠起鸣者宪成上疏言何起鸣讦辛自修旣罢自修谢之矣而又降四御史是欲缄天下之口也语侵阁臣并责大臣言当各务自反有旨切责谪桂阳州判至则日与诸生讲学稍迁处州府推官丁母忧服除补泉州府推官举公廉第一擢吏部考功司主事吏部从无出而复入者从人望也会有诏三皇子并封王宪成倡四司上言曰皇上因祖训立嫡之条欲暂令三皇子并封王以待有嫡立嫡无嫡立长臣等伏而思之待之一言有大不可者太子天下之本豫定太子所以固本也是故有嫡立嫡无嫡立长就见在论嫡之有无是也待将来之有无非也皇上动称祖训祖训所载立嫡待嫡之条意各有主与建储之事判然不类皇上第以其合于己意援而附之为遵祖训乎为悖祖训乎其不可一也我朝建储家法东宫不待嫡元子不并封廷臣言之甚详皇上以其不合于已槪置弗省岂皇上之创见有加列圣之上乎其不可二也有天下者称天子天子之元子称太子天子系乎天也君与天一体也太子系乎父也父与子一体也主鬯承祧于是乎在不可得而爵也今欲并封三王元子之封何所系乎无所系则难乎其为名有所系则难乎其为实其不可三也皇上亦曰权宜云尔夫权宜者不得已而行之也元子为太子诸子为藩王于理为顺于分为称于情为安有何不得已而然乎耦尊均大逼所由生而姑任之其不可四也皇上以祖训为法子孙以皇上为法皇上不难创其所无后世讵难袭其所有自是而往幸皆有嫡可也不然是无东宫也又幸而如皇上之英明可也不然凡皇子皆东宫也毋乃启万世之大患乎其不可五也皇后与皇上共承宗祧期于宗祧得人而已皇上之元子诸子即皇后之元子诸子恭妃皇贵妃不得而私之统于尊也岂必如辅臣王锡爵之请须拜皇后为母而后称子哉皇上何不断以大义而为此区区其不可六也况始者奉旨少待二三年而已俄改于二十年又改于二十一年然犹可以岁月期也今曰待嫡是未可以岁月期矣命方布而忽更意屡迁而愈缓皇上何以谢天下其不可七也自并封之命下叩阍上封事者不可胜数至里巷小民亦聚族而窃议是孰使之然哉人心之公也而皇上犹责辅臣以担当锡爵夙夜趋召正欲为国家定此大事排羣议而顺上旨岂所谓担当必积诚感悟纳皇上于无过之地乃真担当耳不然皇上且不能如天下何而况锡爵哉其不可八也皇上神明天纵信非溺宠狎昵之比而不谅者见影而疑形闻响而疑声即臣等亦有不能为皇上解者皇上盛德大业比隆三五而乃来此意外之纷纷不亦惜乎其不可九也伏愿皇上反观长虑无违成宪无拂舆情无爽初命使皇元子早正储位皇第三子皇第五子各就王爵父父子子君君臣臣兄兄弟弟宗庙之福社稷之庆悉在是矣宪成又贻书锡爵反复辨论其后并封之议卒寝二十一年内计吏部尚书孙鑨考功郎中赵南星尽黜执政私人宪成实左右之南星奉旨罢宪成疏请同罢不报时邹元标已转南刑部求去有旨放之去宪成力劝锡爵疏留勉从之及冡宰孙鑨罢推代者时赵用贤以侍郎署吏部事锡爵嘱推礼部尚书罗万化万化翰林也又其同气锡爵欲用为冡宰尽揽其权以归政府宪成曰往者内阁之推不专在翰林今已专据之矣而复兼冡宰是翰林之外虚无人矣此决不可用贤以告锡爵锡爵大恚然其议遂格而陈有年尚书吏部矣及宪成典选有会推阁臣之命吏部举七人以山阴王家屏为首而万化不与焉锡爵恚甚扬言曰罗君推冡宰曰非翰林所宜今推内阁何又不可耶复以属有年有年不听而劾万化者疏又至于是罢有年削宪成籍给事中逯中立上疏力救并见黜先是宪成见羣贤播弃日多思渐相汲引非锡爵意也值其假沐而推孟一脉王德新辄得旨锡爵佯喜谓之曰此机甚佳自此益急推举欲以激上怒又委过焉自宪成去而怀忠持正者充塞林下矣是时其弟允成亦得罪归里与兄日集羣贤讲学取孔孟程朱之书而阐明之髙明者闻之可入始学者闻之不骇旣又得先辈邵宝所修杨时东林祠遗址于东林庵旁辟为东林书院大会吴越之士讲习其中岁有会月有纪而东林之名满天下矣三十六年起南京光禄寺少卿疏辞不就又推顺天府丞命不下再陪推左佥都御史时孙丕扬再起为冡宰矣先是二十三年丕扬以冡宰掌外察黜督学马犹龙及叅政丁此吕等侍郎沈思孝争之强丕扬不听疏逮此吕罗致之遣戌而死以是并不悦思孝而又有人言思孝欲夺其位及淮扬巡抚李三才亦其所不悦至是廷臣力攻三才宪成为移书政府及丕扬谓三才在淮扬能制税珰不敢动安民弭乱之功甚大其人磊落非暮夜受金者又言思孝犹龙之贤丕扬曰吾巳容之矣旣而一二攻三才者稍侵宪成宪成惟自反不与稽也又其甚者以东林为诟厉物论喧豗是非错互于宪成何与哉方宪成之再入铨曹也赵南星亦被罪尚书孙鑨亦夺俸三月宪成与李复阳同疏申救不报而允成等皆贬官亡何宪成亦削籍大抵锡爵之谋也而当锡爵再被召宪成犹惓惓望之所上叶向髙孙丕扬书期其破嚣录善去私效忠盖其忧天下之深爱国之至不暇计其言之可否也至其论学首辩阳明无善无恶心之体一语其时管志道亦设讲于三吴主一贯三教而实入于禅宪成谓释氏三藏十二部五千四百八十卷一言以蔽之曰无善无恶然辩四字于告子易辩四字于释氏难以告子之见性粗释氏之见性微也辩四字于释氏易辩四字于阳明难在释氏自立空宗在吾儒阴坏实教也又曰自古圣人教人为善去恶而已为善为其固有也去恶去其本无也本体如是工夫如是其致一而已矣阳明岂不教人为善去恶乎然旣曰无善无恶而又曰为善去恶学者执其上一语不得不忽下一语也至于忽下一语其上一语虽欲无弊不可得矣罗念庵曰终日言本体不说工夫纔拈工夫便是外道使阳明再生亦当攒眉王塘翁曰心意知物皆无善无恶学者以虚见为实悟必凭此语如服鸩毒岂不杀人然则阳明再生目击兹弊将有摧心扼腕不能一日安者何但攒眉已乎其维持正学皆此类也万厯四十年卒年六十三殁后十五年犹以党人夺职崇祯初赠吏部左侍郎谥端文所著有泾皋藏稿小心斋札记大学通考质言东林会语商语还经录证性编桑梓录诸书弟允成字季时号泾凡举万厯十一年会试十四年廷试对策切直有曰内宠将盛羣小将逞语侵郑贵妃读卷官览之大惊抑置第三甲时御史房寰疏诋南京右都御史海瑞允成不胜愤合同榜进士彭遵古诸寿贤具疏曰人贪则畏人攻其贪未有执已之贪而攻人之廉者夫欲天下人为寰甚易为瑞甚难寰身享贪饕之利而诋瑞为欺世盗名臣等之所痛心也得旨削籍久之廷臣荐允成学行授南康府教授以母病谢不赴母忧服除补保定府教授累迁礼部仪制司主事三王并封议起允成与同官张纳陛等力陈不可考功郎中赵南星被谴复疏救谪光州判官立朝仅六十日允成谢光州归与兄宪成讲学东林每以狂狷自处疾世之为乡愿而托于中行者卒年五十四天启初赠尚宝司丞宪成孙枢天启中举人以学行闻于世

外史氏曰先生昆季有絶人之才而用其全力于学恪守程朱力阐性善之旨居官虽未究其用而所与天子宰相争是非者皆宗社大计晚年倡道东林引掖后学四方贤士争归之或亦有附以为名髙而忌者遂目之为党其后争三案者攻魏忠贤者大率东林之人于是小人之害君子更以东林为名门户相攻二三十年未已要自天启以迄崇祯之末其间忠节之士接踵而出不可谓非讲学之力也当先生之始事不过二三同志阐明絶学岂尝欲树坛坫标榜清流及乎应和旣广其徒颇以操持国是鉴别流品于是朋党之祸起视汉之东京几无以异焉髙景逸先生云自孟子以来得朱子千四百年间一折衷也自朱子以来得顾子又四百年间一折衷也则其所学之正直接程朱者矣

髙攀龙传（华允诚）

髙攀龙字存之号景逸无锡人年二十五闻顾宪成讲学始志于学万厯十七年成进士其举会试吏部考功员外郎赵南星所取士也授行人司行人时四川按察司佥事张世则疏诋程朱传注献所著大学初义请颁学宫一改章句之旧攀龙上言略曰臣维自昔儒者说经不无异同而是非不容乖谬今以程朱大贤谓其学曰不能诚意谓其教曰误人为是耶为非耶我太祖髙皇帝即位之初首立太学命许存仁为祭酒一宗朱氏之学令学者非五经孔孟之书不读非濂洛闗闽之学不讲成祖文皇帝益张而大之命儒臣辑五经四书大全及性理全书颁布天下饶州儒士朱季友诣阙上书专诋周程张朱之说上览而怒曰此儒之贼也命有司声罪杖遣悉焚其所著书曰毋误后人于是邪说屏息迨今二百余年庠序之所教制科之所取一禀于是不意今日乃有世则者肆然欲变祖宗之制率天下而背之也且自世庙以前虽有训诂词章之习而天下多实学自穆庙以来率多穿凿虚幻之谈而弊不知所终使世则之言一倡人人得自骋其私浮词邪说充塞天下二祖列宗之教荡然扫地矣朝廷是之二十年冬奉诏南京谒孝陵时大学士王锡爵再起当国癸巳京察孙鑨为吏部尚书赵南星为考功主计所排斥与相臣忤而台省长官耻不得与于是言者论谪南星孙鑨罢郎中于孔兼主事顾允成薛敷教等力争皆谪而吏部侍郎赵用贤亦被论将并去之都御史李世达疏救复为戸部郎中杨应宿所攻遂与用贤俱去吏部为之一空明年攀龙使归即上疏论其事语侵辅臣又言杨应宿借不附吏部之名致阿徇内阁之实反谓近世一种小人专以抗阁臣为风裁附吏部为得计其为说愈佞而其为害愈深阁臣不当阴除异已锄善类以空人国疏入应宿再劾南星等赃私而言攀龙与选郎顾宪成为姻此疏其阿吏部之实也时言官多佐内阁攻铨司御史吴弘济独抗章谓攀龙为君子正论应宿为小人邪说有旨会勘弘济遂夺职攀龙谪广东揭阳县典史二十二年七月攀龙取道浙闽以达揭阳遂渡钱塘登严光钓台所至亦讲学不辍寻入武彝谒蔡元定祠憩朱熹精舍益以道学为己任抵揭阳潮之人士皆从之游经其指授皆知向学及归学益有得自筑室漆湖之上曰水居时读书习静其中又与顾宪成修复东林书院祀宋儒杨时偕诸同志以道学相切劘海内士大夫之贤者闻其名皆尊东林从者日众后邪臣遂指之为门戸四十年宪成卒攀龙乃专讲席徘徊家居三十年名益重天启改元起为光禄寺丞二年进本寺少卿时礼部尚书孙慎行追论红丸归罪旧辅方从哲下廷臣会议攀龙谓从哲交通国戚表里为奸心不知有君无逃首恶之罪议甚峻转太常寺少卿复上疏略曰礼部尚书孙慎行论旧辅方从哲一疏闗系甚大堤防甚远从哲之罪非止红丸其最大者交结郑国泰父子所以谋先帝者不一始以张差之梃继以美姝之进终以文升之药从哲力左右之培植其为郑者诛锄其不为郑者一时若狂知有郑而已此贼臣也讨贼则为陛下之孝而说者乃曰为先帝隠讳则为孝此大乱之道也又如戎政尚书黄克缵论李选侍一事陛下念圣母则宣布选侍之罪念皇考则优待选侍以礼义尽仁至而说者乃曰为圣母隠讳则为孝明如圣谕以为假托忠如杨涟以为居功人臣避居功必且甘居罪君父有急袖手旁观此大乱之道也若惑其说孝不知其孝不孝以为大孝忠不知其忠不忠以为大忠事有不辨于至微贻祸于无竆者皆如此类如方从哲郑养性岂容一日不讨尚令居辇毂下耶疏入传旨髙攀龙诬朕不孝当重谴阁臣叶向髙力救免是时持异议者甚众给事中王志道首疏附和攀龙又遗书责之曰人臣为国当杜渐防微惩前毖后不宜为乱贼逭诛为君父种祸也夫以青宫紫禁之中忽有荆轲聂政之入于饮食男女之内行其斧斤鸠毒之谋皆意想所不及而实中外所共知此而讳之是为乱贼设护身之符若更加之正人以诬谤不几为乱贼立箝口之法乎皇祖威福在手妙于调停是皇祖身上事皇考仁孝根心妙于隠忍是皇考身上事皇上祖考在念妙于处分是皇上身上事若夫执大义守法纪君仇必报君贼必讨是臣子身上事上下相维并行不悖今但言孝经尊亲而不言春秋讨贼言主上父子之亲不言臣下君臣之义言主上一时之权不言宇宙万世之经使乱臣贼子闻之而喜忠臣义士闻之而惧一喜一惧之间所系世道人心岂其微哉时从哲虽得免议而天下以为三案是非非斯言不能折也五月升太常寺少卿时御史邹元标冯从吾建首善书院于京师攀龙时与讲会方郑之党憎而且惧给事中朱童蒙因疏讦东林目为朋党于是元标等皆去位攀龙随乞休不允进刑部右侍郎时魏忠贤用事羣小争附而赵南星为吏部尚书不附忠贤都御史缺廷推属攀龙攀龙谓师生不当分掌部院徒为攻门戸者借口力辞不得旣就职首劾罢忠贤私人崔呈秀先是副都御史杨涟劾忠贤二十四大罪涟亦东林人于是羣小合谋嗾忠贤曰东林必杀公适会推山西巡抚以谢应祥名上御史陈九畴诬劾部院徇私有旨切责遂与南星俱罢归数月忠贤呈秀势益张修怨益力五年四月诏狱起欲以汪文言赃坐攀龙赖吴锦衣者持之得免八月又诏毁东林书院攀龙乃移祀杨时于道南祠戌南星逮杨涟魏大中等杀之而削攀龙职方大中之就逮也过无锡攀龙操舟送之髙桥羣小知之益怒令织造太监李实劾周顺昌等攀龙与焉缇骑将至有侦其事以告者是日攀龙谒道南祠作告龟山先生文焚之归与二门生一弟酌后园池上闻官旗已至吴门逮顺昌笑曰吾视死如归今果然矣晚复与家人饮夜半信益急乃整衣至书斋谓诸子曰吾稍料理为就道计姑暂退遂作字二纸鏁箧中复入与夫人语而出二孙侍取所封纸置几上示之曰明日以此付官旗毋先发因扄戸移时不闻声诸子排戸入一灯荧然发所封纸则遗表也云臣虽削夺臣系大臣大臣受辱则辱国故北面叩头从屈平之遗则君恩未报愿结来生臣攀龙埀絶书乞使者执此以报皇上复有别友书云仆得从李元礼范孟博游矣一生学问至此亦稍得力诸子惶骇奔池畔则已沈死衣冠端立如平生年六十五先是就逮诸臣皆具极刑毙诏狱不辱者攀龙一人而已崇祯元年诏褒恤死事诸臣赠太子少保兵部尚书谥忠宪荫一子攀龙生负重望以直道不容于时虽位列九卿立朝未及数载至其护善类击奸党盖孤忠自许死而后已者今世传其书有异端辨困学记周易孔义春秋孔义髙子遗书编辑朱子要语皆本主敬格致之说尝谓人曰善学孔子者无如朱子故所学为得其正与顾宪成邹元标冯从吾辈齐名裒然东林之冠论者谓有明理学名儒如陈献章之洒落胡居仁之主敬薛瑄之实践王守仁之超悟攀龙殆兼有之而无其弊门人

华允诚字汝立号凤超无锡人天启二年进士少受易于钱一本及长从攀龙闻主静之学攀龙入朝允诚从攀龙与人书曰仆一路受凤超之益整齐严肃殆若性成故居之甚安授工部都水司主事崇祯初进员外郎改兵部职方司员外郎感时事上三大可惜四大可忧疏直纠大学士温体仁吏部尚书闵洪学阁部朋比阿党市权奉旨切责令回奏因尽发洪学诸交通状帝知允诚忠实仅夺俸未几请终养归大学士周延儒再召颇以收揽清流为名邀允诚一见固不往福王称号江南起为吏部验封司员外郎见时事不可为告归在官仅十三日未几南都亡遂匿不出后以不薙髪故同其从孙尚濂被执俱死焉

外史氏曰东林自顾泾阳先生于万厯二十二年会推阁臣罢归与同邑髙景逸刘本孺安我素诸君子讲学之所一时清流趋之如市而东林之名遂满天下推其名髙之故始于争立国本一请再请乃至三请屡请而不允甚而严逐之远窜之旣而廷杖累累流血满庭而争之益力当时政府不相济而相轧于是遂目争者为党人一斥不复沈一贯阴为贼害恃权求胜受黜者身去而名髙东林君子之誉沸宇内尊其言为清议即中朝亦以其是非为低昻门庭愈峻而求进者愈众甚矣学之不可不讲也学不讲则圣道不明而人心蔽廉耻丧焉当其讲学之意原以发明人心道心纲常伦理出则致君泽民斥邪扶正以刚介节烈为重以礼义廉耻为贵故胥天下而化焉于是庙廊之上或以清流自负者小人辄忌之嫉之挤以污垢之秩曰毋使其耀口或点盐榷之役者必攒眉蹙额环妻子而流涕曰自兹不可以为人矣故莅任必矫其廉洁顾以自赎然腥膻之名卒不可洗遂负没齿之恨每罢官归里者若破车罢马残书数簏乡党卒以为贤愿与约婚姻结金兰相与往还不倦若归有余赀买田宅髙栋宇即亲弟侄亦鄙以为贪夫至于亲戚朋友老死不相往来宗族父老之严者拒不令入家庙曰恐辱吾祖宗也曰吾祖宗亦羞见汝此等贪夫也由是深山竆谷虽黄童白叟妇人女子皆知东林为贤贩夫竖子或相诮让辄曰汝东林贤者耶何其清白如是耶至今农夫野老相传以为口实犹谍谍不休焉自泾阳先生救淮抚之书出而东林之祸萌未几妖书狱起梃击案兴而君子小人有不容之势矣乃至摧遏正人必欲一网打尽辛亥京察孙丕扬主之于是攻东林者起矣丁巳京察郑继之主之则尽攻东林者矣世之所谓清流者驱除殆尽时台谏有齐楚浙三方鼎峙之号士大夫有清誉者莫不埀首丧气焉迨光宗即位叶向髙刘一燝执政邹元标赵南星周嘉谟冯从吾辈皆班九卿一时清流稍有起色奈诸君子持论太严于是争红丸争移宫而东林之祸炽矣及夫熹宗委命阉寺熊王之狱既成杨左之祸遂烈又假三案以媒孽东林而正人君子几无噍类说者谓汉家党锢四十年而黄巾起党锢始解然无补于汉室之亡东林亦四十余年而闯贼犯阙门戸乃败更无救于明社之墟噫是何言欤崔魏煽逆不有杨左诸君则赵髙问鼎矣闯贼渫血不有范景文李邦华倪元璐刘理顺马世竒诸公则河岳蒙羞乾坤削色矣东林自争立储以来趋义如骛王锡爵等依违荧惑于上与诸君子相左及崔魏播虐魏广微附和勾结诸君子必欲芟恶除奸如农夫之务去草而蹈祸益深崇祯之朝宰相如温体仁周延儒杨嗣昌等容悦取媚覆餗贻讥而诸君子以纲常名教自任始终矛盾天下事不可为矣东林初起者为顾为髙为邹为赵继之者为杨为左再继之文震孟姚希孟最后则马世竒辈皆节义文章足以惊天地动鬼神者也攻之者始为沈一贯继则亓诗教宫应震吴亮嗣刘廷元赵兴邦韩浚汤宾尹韩敬等其后则朱童蒙乔应甲傅櫆傅继教傅应星陈良训张讷曹钦程霍维华潘汝桢范济世崔呈秀魏广微徐大化杨炳陈序倪文焕石三畏顾天埈顾鼎臣梁夣环岳骏声杨所修康丕扬周应秋薛贞杨维垣等又继以温薛张陈最后者为马为阮而天下亡矣呜呼东林非亡明者攻东林者亡之也哀哉

东林列传卷二

●钦定四库全书

东林列传卷三

江阴陈鼎 撰

○明

杨涟左光斗列传（汪文言）

杨涟字文孺号大洪湖广应山人万歴丁未成进士授常熟县令是时东林大兴每遇讲会必至无锡与顾宪成高攀龙诸君子探性理之要询治道之原政暇卽与邑之士子相勉励讲道论德无虚日每问民疾苦徒行阡陌间以是徧知闾里利病称当代神君云五载举循良第一在省垣四方货贿不敢窥其门及条奏天下大计言边事必大坏宜更置经畧择可以办辽者藴义生风抗论薄俗其风裁峻拔所谓以利刃齿朽腐也当神宗寝疾光宗不得入侍涟率百官问疾请阁臣宿阁中引宋文潞公诃内侍故事为例传语伴读王安力请太子入侍夜无轻出光宗谅闇奉遗诏下考选撤阉税出诸章奏留中者皆涟一人之力也封后议起人情汹汹涟上疏力争且请遗诏中首举册立又同诸大臣上疏乞愿谨内臣奉皇长子居慈庆宫有机在防微事在愼始一疏光宗阅奏语太子曰此汝忠臣目属者久之光宗宾天涟趣阁部大臣趋干清宫阍人格不令入攘臂大诟阍人却遂得入恸哭急请见太子三四始出诸臣呼万岁阁臣刘一燝韩爌奉太子两手出干清宫暂御慈庆宫时选侍犹踞干清不肯出涟抗论于朝房于掖门于殿廷者日以十数叱小竖于麟趾门者一叱阁臣方从哲及大阉于朝者再选侍乃移一号殿而太子复还干清宫移宫之日奋髯呌呼声彻御座上亦语近侍曰胡子官眞忠臣也移宫旣定涟乃卽始末上疏优诏叹嘉羣小恚甚诬以交关司礼思中伤之涟于是引疾归未几起都察院左副都御史涟力引东林诸正人以进羣小侧目会逆珰恣横涟上二十四大罪疏忠贤大惧宰相魏广微珰之义儿也进谋曰东林必杀公忠贤怖且恚亦曰东林杀我于是遂以涟为东林党人云急征杨涟坐故经畧熊廷弼赃拷死崇祯卽位赠恤有加谥忠烈涟性刚介于人无所容独于其友陈愚为莫逆交每阅邸报闻国是蛊坏朝鲜正人未尝不拊膺叹曰主上深居所炀灶多矣以故涟所为及击奸诸疏皆自陈君怂惥之其攻魏阉一疏则出自缪昌期手笔也

左光斗字共之南直桐城人生之夕月宿在斗父遂以名之又自号浮丘生九岁能属文十四作瑞麦赋长益豪迈负气聚书数千卷独好观古节侠诸传记旣而飜然求程朱之学以自勉曰是可以安身立命也登万厯三十五年进士官中书舍人擢御史初入台卽论辅臣方从哲兵部尚书黄嘉善不职状又捕治奸胥冐官者百余人权贵皆畏之同台推以为锋奉命视京畿屯政光斗曰国家岁仰东南漕运由北人不知兴水利屯田积粟也因上三因十四议疏条析水道令民仿其意以时蓄泄便田作民遂大饶时诸中官有侵屯事者輙奏请按治大珰刘朝矫东宫旨索戚畹絶庄手封还之不与改北直督学立文艺骑射二科拔其尤者入兼材録尝识大学士史可法于诸生中数引与论古今事曰此国器也会光宗崩李选侍居干清宫邀封皇太后声言垂帘称制给事中杨涟与诸大臣会议疏请移宫选侍不为动光斗特疏争之曰内廷之有干清宫犹外廷之有皇极殿也惟皇上御天惟皇后配天得居之今大行皇帝升遐选侍旣非嫡母生母之列而俨然居正宫殿下反居慈庆不得守几筵行大礼典制乖舛名分倒置臣窃惑之且李氏侍先皇无脱簪鸡鸣之德卽贵妃之命亦在弥留之际其意可知况行于先皇则伉俪之名犹可行于殿下则尊卑之称有断断不可者倘及今不决必借抚养之名行专制之实武后之祸将再见于今诚有不忍言者矣疏入选侍与内奄李进忠谋诘疏中武后等语且召之光斗曰天子耳目之官非天子宣不敢奉因语杨涟曰光斗命尽于此矣选侍不移宫光斗亦不立螭头下也涟数叱中官使回奏光斗得免越二日而进忠盗藏事觉词连选侍父选侍始仓卒移宫诸中官将罗织之光斗复出仁义兼尽一疏谓选侍移宫以后自当存其大体捐其小过不宜以进忠等妄有株连又言光宗年号或议削去及改纪明年为非是先帝虽一月御天何忍言削若明年新君御极仍以大行年月颁朔则又不可当以万厯末年八月为泰昌元年且引唐睿宗顺宗为比众从之弥月之间定诸大计皆涟与光斗后先倡议焉于是天下称杨左居亡何迁大理寺丞进少卿踰年升都察院左佥都御史时杨涟为右副都高攀龙为左都赵南星为吏部尚书并执法不阿而光斗与吏科魏大中尤以峭直见忌逆珰魏忠贤方用事亦心恶其不相下也羣小失志者遂争趋附相齮龁势横不可制杨涟首疏忠贤二十四大罪以示光斗光斗力赞之珰衔刺骨而先是逆党阮大铖谋掌吏科又为光斗所屏而与大中奸相魏广微之失仪也大中纠之于是二憾交作刑科傅櫆者憸人也遂劾中书汪文言交通并及大中光斗等以应珰时在廷多正人光斗得不坐及大中以谢应祥事被斥南星攀龙罢光斗愤咤愈甚度与珰不并立密草三十二斩罪疏劾忠贤未奏而事泄适吏部侍郎陈于廷会推冢臣疏上逆贤矫旨切责谓此次会推仍用赵南星私人乔允升冯从吾等显是陈于廷杨涟左光斗抗旨狥情箝制众正光斗遂与二人俱削籍去自是铨司台省正人絶迹矣时天启四年十一月也明年逆珰大兴诏狱谋逮治在籍诸人置之死杨涟以书来诀劝令自裁光斗奋然曰死何恨哉但人臣卽死当归命君父伏刀辇毂下而先时择便如惧死何会其弟光先试礼部先一月驰归白其谋光斗叹曰吾苦无以慰二亲耳岂畏死者因置酒为亲寿数称说范滂别母及本朝杨兵部继盛西市事语慷慨家人皆泣下莫能仰视旣而谓其弟曰吾不能为孝子矣日束装候缇骑至未几御史梁梦环复追论汪文言遂以移宫逮光斗及涟等六人下镇抚狱复坐受熊廷弼赃二万两葢奸党欲以移宫重其罪以坐赃速其罪耳当选侍移宫时光斗仁义兼尽之疏与贾继春之揭同上是未尝不欲安选侍也廷弼抚辽光斗曽策其必败具疏力争及再起而廷弼益骄朝议至欲据前言者以谢熊光斗又疏持不可廷弼甚恨之置对时廷弼抗言杨左尝欲杀我是岂为我营脱者时奸党许显纯等悉置不问光斗等六人遂骈死狱中是夕长虹亘天桐城有大星陨如斗明年愍皇帝诛珰赠都察院左副都御史寻加太子少保荫一子予祠谥忠毅初光斗之下北司也厂卫阴列卒侦伺狱甚秘虽子弟亲识莫敢向迩有举人孙竒逄者独走千里诣狱视之请行间客氏以免光斗弗许乃与鹿太公正密醵金为助正太常卿善继父也时诸左多匿其家亦不惧八郡诸生闻之曰此殆为前督学公故皆愿出死力从之而光斗已毙狱矣于是天下以杨左之死比汉陈窦且多两义士也

汪文言者南直徽州府人以监生工书授中书舎人游于公卿间以节概着一时贤士大夫乐与之交曽客内监王安安固贤者光庙时凡善政举行文言力赞之无不听也而珰遂目为东林之党会起大狱欲罗织诸贤首以文言下镇抚欲借以倾攀龙于时正人力为调护又赖吴锦衣者持之得免既而逆珰令御史梁梦环复论文言交通状以移宫事逮杨涟左光斗等下镇抚狱坐熊廷弼赃二万两文言百苦备尝诸惨俱受肤无寸完而死焉

外史氏曰天欲亡明也故生逆珰以戕忠良忠良尽而明运絶语曰善人国之经纪也有经纪斩而国不亡者乎吾观杨左之死而知天已絶明矣

周朝瑞袁化中列传

周朝瑞字思永号衡台山东临清州人万厯丁未进士由给事中迁太仆卿性刚介不阿居官以清节着在朝侃侃昌言羣小皆惮之时邹元标赵南星在京师设馆与天下名宿讲孔孟之学朝瑞与同年友夏之令皆预焉会有攻之者朝瑞輙大声疾呼曰讲学者二祖列宗之教也今攻之殆欲攻二祖列宗耶于是朱童蒙等诸小人皆衔之入骨嗾魏广微言于逆珰魏忠贤下诏狱拷掠死崇祯初赠大理寺正卿谥忠毅

袁化中字熙宇山东武定州人万歴丁未进士幼有至性能事亲以道居官饮氷茹蘗不染苞苴人亦不敢以非义干拜河南道御史以直言忤珰下鎭抚狱百惨俱备大呼列祖诸宗而死死之夕狱中鬼哭神号忽大风作众鬼■〈扌舁〉鎭抚司用刑胥投诸厕狱卒奔徃救得免越三日皆死崇祯立诏赠太仆寺少卿谥忠愍

外史氏曰甚矣逆珰之毒过于虎狼吾不知其是何肺肝也彼君子者逆似与有不共戴之雠焉两先生因直言而杀身而破家而流离其子孙犹不足以快其心者何耶

魏大中周顺昌列传（朱祖文　朱陛宣　五人）

魏大中字孔时号廓园浙江嘉善人性狷介为诸生贫甚居湫巷数椽不蔽风雨舌耕不足自给怡然负笈从高攀龙游卽以正学相劝勉万厯丙辰成进士筮仕行人毎奉檄遐征减厨传却赠遗严考最入工科搏撃无所避权贵敛手踰年高邑赵南星为大冡宰知大中清操卓识每事咨之其所荐引皆海内人望癸亥转礼科时乞恤赠者滥甚大中引会典悉裁之忌者益怒甲子晋吏科都给事中以激扬流品为己任发露馈遗仕路益肃旣而大中与杨涟左光斗首撃逆珰南北各衙门交章应之寻値晋抚员缺廷推谢应祥故属佳品然出南星意大中不知也忌者弹之遂得旨降调旋逐南星攀龙正人之祸如火燎原不复可扑灭矣乙丑夏珰矫旨逮大中是日雷电交作风吼水立士民拥之泣送者数万人郡邑长咸涕下氓隶莫不掩面过姑蘓周顺昌盘桓舟中者几日夜过无锡高攀龙送之高桥而别至常州知府曽樱见之潸然泪下大中颜色不变慰之曰死于王家男儿常事何必尔尔樱捐俸金百金大中坚持不受曰譬如婺妇孀居数十年垂死中偶动一念便属失节箦华而皖不敢以此易也逮至京下鎭抚狱搒掠备至诬赃三千三百金大中歴官十年贫不减诸生时五日一讯讯加全刑虽戚友捐助者众卒不能如额竟死于狱崇祯初赠太常寺卿谥忠节子学洢奉遗骨旦暮哀号水浆不入以死人谓父死忠子死孝其魏氏一门之谓欤

周顺昌字景文吴县人万厯癸丑进士授福州府推官时税监高宷横敛虐民激变刼廵抚匿私署为质民情汹汹不测顺昌仗义抗宷众始解散上闻撤宷归顺昌以清直得最擢吏部主事谢絶请托人不敢干以私请假还里葺旧居数椽读书其中顺昌素与珰忤天启甲子忠贤窃政罗织忠良顺昌每阅邸报輙发愤叹息适嘉善魏大中被逮过吴顺昌独徃欵语累日临别涕泗许女字其孙买舟远送校尉呵止之顺昌张目叱曰若不知世间有不畏死男子耶若曹归语而忠贤吾卽故吏部周顺昌也御史倪文焕诇得之诬劾顺昌贪横归道潞河舟重漏发白金浮露矫旨削夺顺昌曰求仁得仁正吾今日事吾何憾哉继而内臣李实疏叅缇骑至知县陈文瑞其门人也怀牒诣顺昌泣下顺昌曰吾办逮久矣此特意中事毋效楚囚对泣颜色不变令请顺昌入治装举家号恸顺昌笑曰无事乱人怀也顾案上有素榜徐曰此龙树庵僧属我书者我向许之今日不了亦一负心事乃题小云栖三字后识年月投笔而起改囚服出门顺昌居乡素有名士民哀愤聚以万计爇香呼寃声彻十余里拥抚按车请疏留议日中不决旗尉素骄横掷银铛厉声曰东厂拿人鼠辈何敢尔于是颜佩韦等大呼曰吾等谓天子诏耳东厂何得逮官卽前奋击尉毙一人余俱踰墙走脱顺昌曰是益重吾罪也知府冦愼委曲调护士民乃安或有劝顺昌自裁者顺昌叹曰予小臣也岂敢引大臣不辱之义乎固知此行必死死见高皇帝请殛元凶以肃清朝廷此愿毕矣乃间行赴诏狱拷掠惨毒抗詈不屈许显纯搥其齿尽落顺昌噀血溅其面詈益厉因触石碎首其夜为狱卒颜紫所害崇祯元年赠太常寺卿谥忠介而叅顺昌之倪文焕都人所传百叩御史也家居维扬白昼见五人严装仗剑容状甚厉驰入中堂已而旌旗卫从数十人导尊官来登座冠服俨然文焕大惧率妻孥叩头祈哀庭下石井栏自起舞空中良久坠地声如霹雳乃腾空去亡何文焕以党逆伏诛顺昌之逮也有友朱祖文朱陛宣皆能周旋患难以及于死称二朱先生

祖文字完天世袭蘓州卫指挥读书为诸生幼孤母守节未旌祖文恒痛念之顺昌先未识祖文因文震孟言其母苦节顺昌闻而怜之慨然白当事题表部牒下郡祖文始知感泣誓为顺昌死及顺昌被逮祖文度此行必无全理愿相随视其后事遂诣同宿公廨中夜从容谓顺昌曰公洒然就道良善然事未可知脱有缓急谁可告者吾当先徃为地顺昌首肯良久曰徐银台如珂肝胆如雪必能相济顾侍御宗孟新入台中意气不薄可与计事此外则定兴之鹿善继吴桥之范景文热肠急难皆可告者祖文遂别去先走都下比顺昌未至有中以灭门事者如珂力辩而解至槖饘之事宗孟已先为之所矣已而悬赇数千祖文私幸旦夕告完或得缓死百计丐贷都门不足则走定兴定兴不足则走吴桥单骑冐暑间关千余里逗留数十日捃摭稍就而顺昌已毙狱矣毕命之日祖文夜宿野店有声魂然至京微服僻处侦察动静每一感恸闻者凄恻竟以劳悴愤懑发病死

陛宣字德升万厯壬子举人少无师以父焘为师无一刻离膝下四上公交车试毕不待发榜亟驰归乙丑之后途中心动扺家母病遽卒陛宣摧痛不已至丁卯秋父病几殆陛宣竟谢北上逾年父殁毁瘠不支当顺昌被逮时亲故多避匿陛宣念少同学又同乡举晨夕省视依依不去左右迨开读之变逆党使人侦视徃来状人或为之危陛宣怡然自若仅而获免殁后门人私谥孝介姚希孟曰天生孝介以配忠介作谥议崇祯甲戌御史祁彪佳特疏表章赠翰林院待诏祀金乡书院

五人者蘓州府颜佩韦杨念如马杰沈扬周文元五义民也当天启丙寅魏阉以缇骑逮周吏部顺昌大索金钱拘吏部宿县署一时贤士大夫率先倡义敛赀以送民之号泣请命者不下数千人校尉李国本因举械撃诸号泣之民中有一人急持提械之尉而捽之者颜佩韦也四人遂跃出执尉问此旨从何出尉曰实魏上公命于是五人共言击持伪旨者一尉捽梁上惊堕而死卽李国本也是日又逮浙江黄侍御尊素来姑蘓驿需折夫马百金五人复至驿殴之毁其舟五人谋曰我辈■〈扌弃〉死为国除害合以千众下武林杀税使焚其府然后自囚请死虽寸磔有余快佩韦曰不可吾侪小人死何足惜吴中贤士大夫尚多倘置我辈而反借此以倾诸贤是我辈累之也于是止中丞毛一鹭逢珰意令御史搜捕渠魁五人挺身自投曰渠魁胁从皆我也无妄波及御史大笑曰尔陷吏部死官大人小我为吏部死百姓小人大犹豫再三竟拟大辟处决不敢违中丞也五人临刑时意气自若谈笑以死断头置城上数月颜色不变有贤士大夫发金购五人之脰而函之卒与尸合后二年珰授首乃毁其半塘之生祠以为五人墓爰立碑曰五人之墓五人民也不曰民而曰人众词也书人以其义故人之也此春秋之书法也题碑者谁冏卿吴黙也作碑记者谁太史张溥也

外史氏曰吾闻廓园先生被逮之日雷电交作大雨如注平地水深三四尺士民匍匐水中泣送者以万计蓼洲先生之逮则举国若狂而五人冐死以逞中朝闻之皆失色噫天怒于上矣人怨于下矣而崔魏乃竟怡然不畏耶

顾大章传（弟大韶）

顾大章字伯钦常熟人与弟大韶孪生并负异才大章通经术谙掌故慨然有经世志万厯三十五年举进士授泉州府推官移病免归改常州府儒学教授时朝士各持门戸相指摘大章慨然曰党议已成须有以解之昔贾彪不入顾厨之目西行以解其难吾忍坐视耶补国子监博士广文官冷非世所指名棋酒谑浪与朝士相周旋天启二年典试广西还朝值叶向高与刘一燝微嫌大章及缪昌期卒善解之迁刑部主事歴员外郎明习法律手批口决多老吏所不及时辽渖相继陷台省搜捕奸细弃市无虚日繋二百余人饥寒瘐死存者五十余大章请于尚书王纪曰以一身易五十人命犹甘之况一官乎卽日论谳罪二人余皆移大理纵遣纪叹息善之于是原叅台省皆不悦杜茂者故隶登莱廵抚陶朗先麾下以冒饷逃匿僧舍为逻卒所获兵部尚书张鹤鸣行边劾茂与佟卜年约李永芳谋叛狱已具矣纪以问大章大章曰招谓卜年令河间茂匿廨舍三月偕卜年二仆徃来永芳所具有本末顾不知二仆姓名何也夫谋反大事同行数千里岂有不询姓名者茂之诬服无疑纪曰善然则何以处卜年大章曰卜年虽非叛然与佟养眞同族坐叛族流三千里可也未几纪去官侍郎杨东明署事谓卜年实首恶每岁令人拜金世宗墓当伏诛大章曰此语何从闻之东明曰闻之人言大章曰刑部奏事有审得某人云云无闻得某人云云也东明大惊方进奏急止之已而又欲坐卜年死大章争之曰律反族不同谋不同居者止期亲论斩余不坐东明作色曰谋反夷三族宁论朞亲大章曰公所言者汉法员外所执者大明律也从容检律以进东明黙然惭愧而止后卜年竟以夜半内传促死狱中至今寃之当广宁之失也经畧熊廷弼与廵抚王化贞议战守不合致败至是并逮下狱大章时已调礼部王纪重其才留之属以大狱大章谓诛心则廷弼虽末减论事则化贞实罪魁两人不当同科时以为允杨涟等皆主之大章意葢惜廷弼之才议贳之以责后效然卒定廷弼辟者大章也会王纪疏攻魏忠贤珰党谓疏出大章手思有以陷之御史杨维垣遂劾大章受廷弼赂为营脱大章疏辩曰当时会鞫者二十八人各出已见始议定辟臣何尝释廷弼哉廷弼行贿应行于释罪之人不应行于定辟之人反复论辩甚悉遂引疾归羣小憾之次骨嗾忠贤兴大狱谋杀杨涟左光斗魏大中等逮汪文言下狱以其言为征拷掠无所得聚而谋曰经抚之狱顾大章引八议议熊廷弼廷弼楚人也大章杨左之党也以鬻狱坐顾以关通坐杨左则一网尽矣大章时已出为陜西按察使副使矫旨逮系与涟等六人并下鎭抚狱五人先后拷死移大章刑部拟罪大章慷慨对簿曰某奉旨送法司据招定罪岂容复辩辩则抗旨不辩则欺本心欺法司且欺天下后世亦欺皇上也不抗即欺无一而可且五人者旣死矣借大章以实五人之招是大章旣自诬服又代五人诬服何以见五人地下乎明公能雪此案万代瞻仰不然有鎭抚司原案在复何言法司环坐愕眙莫敢异同也已而复移送北司大章叹曰汪文言犹能为贯高我独不能乎吾不可再辱矣乃呼酒与弟诀别趣和药饮之不死雉经而卒初六人下狱狱中神祠木忽生黄芝视之六瓣也狱卒以贺大章叹曰芝瑞物也而困于狱吾六人其以此终乎卒之前数日手指重伤援笔作自叙笔记诀别书凡数千言酒酣慨然曰自唐虞至今纔四千年吾年五十已得八十分之一不可谓不寿虽凶终不犹愈于死牖下乎又为偶语曰故作风波翻世道长留日月照人心曰此他日祠联也愍皇帝卽位戮逆珰更定先朝爰书白其寃赠太仆寺少卿大章性豪迈欲入解党祸卒婴其难至今人犹哀之初大章死之夕大风雷雨如注逆珰外舍及广微寓宅瓦俱飘尽树木尽拔去郭城外三十里椅桌随之室内为之一空其妻妾被衣立雨中隐隐望见旌旗羽葢金牌灯火如按察副使状者行其屋上而广微曰我为宰相内倚魏公如天之德何妖鬼之为祟乃尔耶奸恶之不畏天如此

大韶字仲恭与兄大章孪生连袂出游人不能辨其少长大章举进士死珰难大韶以理学名老于诸生头蓬不栉衣垢不澣潦倒折拉每引镜自诧曰顾仲恭乃如许少治诗义竟陵锺惺称为有明第一长益肆力于学六经诸史百家内典之书靡不研极其论诗谓诗有齐韩鲁三传毛传出而三家废郑笺多与毛异唐宋诸儒多与毛郑异朱子尽扫毛郑槪以郑卫为淫风世儒谓其不会小序之意如伐木鸳鸯诸章是也今欲刋定一书当用毛传为主毛必不可通然后用郑郑必不可通然后用朱毛郑朱皆不可通然后网罗羣说而以己意衷之其论礼记谓自宋以前为礼经之学者惟知郑注孔疏无所是非宣和间三代器物间出学者援以证汉人之谬而陈氏集说出焉未有集说以前学者之患在于疑而不能明旣有集说以后学者之患又在于明而不能疑不可不深维而自得也其论周礼则地官之原隰臝物小司徒之上中下地以及乡师乡老州长之名秩春官大宗伯之天产地产春官之世妇夏官马质之旬内外司爟之出火内火冬官之量豆毡案以及匠人营国皆援经据传考古征今以订补注疏之阙而小戴记多正又作五帝世系辩正蘓明允太玄论驳蘓辙洪范五事说辩李翱五木经纵横浩汗不下数万言又谓太玄可以不作欲追废桓谭张衡于千载之上大韶旣自负才敏杰然有志于当世衰老病废发为文章以自慰嘉定程孟阳称之曰李文饶之流也尝作竹籖传又作虱赋嘻笑谑浪刺讥时政晚年焚弃其稿自定二十二篇为最善云

外史氏曰尘客先生文章道义理学气节固已表表人世母烦致论也至其不再辱而自经则皎然合乎道矣仲恭隐居著书不栉不沐而至老死推其心亦可悲也已

东林列传卷三

●钦定四库全书

东林列传卷四

江阴陈鼎 撰

○明

缪昌期李应升列传

缪昌期字当时先为常熟人后徙江阴自诸生至乡举皆困场屋而文名籍甚万厯四十一年成进士年五十矣大学士叶向高主试以宿望选翰林院庶吉士是时常熟令杨涟以考选候补与徃来密称石交方昌期之未入都也无锡顾宪成高攀龙辟讲堂于东林庵昌期私谓人曰诸君有意立名党锢道学之禁殆将合矣旣登朝而羣小攻东林甚急还观其所为皆附时相走私门恶清流清议为己害昌期虽未心许东林而恶攻者滋甚徃徃盱衡扼腕形于颜色朝论遂以东林目之昌期亦弗顾也四十三年五月梃击事起廵城御史刘廷元阿后宫以风癫蔽其狱提牢主事王之宷抉摘主谋御史刘光复主廷元议疏攻省垣之右提牢者有无贪首功视为奇货等议昌期愤甚语人曰一御史以风癫二字出脱乱臣贼子一御史以奇货元功抹杀忠臣义士而主风癫者切齿嗾工科给事中刘文炳论劾昌期移疾归明年内计羣小欲逞志于昌期掌院学士刘一燝力持之而止归里七年熹宗初补原官主湖广省试以赵高仇士良发策语触忌者明年升左春坊左赞善册封建德王又二年升左谕德先是逆阉横杀光庙伴读王安逐首辅刘一燝而叶向高召至昌期于叶师生也又相善迎谓曰内传不可奉顾命大臣不可逐公三朝老臣当以去就争之力遏其渐无令中人手滑向高迂其言颔之而已赵南星为冢宰素重昌期时高攀龙杨涟左光斗等澄汰流品辨别邪正昌期每预其议朝右皆侧目方杨涟二十四罪疏之未上也昌期谓光斗曰内无张永外无杨一清一不中而国家从之可侥幸乎涟与光斗不听佥疑草稿出于昌期疏入外廷尚倚向高为助一日向高言于内阁曰此竖在君侧小心一旦去之不易得昌期勃然曰谁为此言者可斩也向高色变而起号于人曰西溪杀我西溪昌期号也又广宁陷昌期欲有所争于向高语未合昌期诧曰果尔公非削国之相即亡国之相矣向高气结几晕絶向高名寛大而不能受昌期之好尽言亦过戅矣自是口语籍籍流闻大内与草奏之说相应而祸不可解矣旣而向高去韩爌为首辅亦雅意向之然忠贤衔之切矣未几爌亦去正人次第削夺当涟出都门昌期持具徃送会推掌南翰林院忠贤遣小珰至阁厉声曰缪昌期仍留之送客遂罢归旣而珰矫旨削籍旋逮问方被逮时妻子不得诀别县令岑之豹促令就道昌期曰早知此矣与应山同事应与应山同祸应山谓杨涟也逮至下鎭抚狱许显纯叱曰你系江南第一才子何为与杨涟同谋昌期曰杨涟职司风纪某系词臣平素交好同谋是实且某旣为词臣是是非非应得执笔为皇上谋为二祖十宗谋死无悔也草疏是实显纯厉声拷掠惨毒备至死之夕状甚秘外人莫得知敛之日十指堕落捧掬置两袖中葢逆珰以草奏故属狱吏加梏拲焉其它苦毒又可知也卒年六十五崇祯初复原官赠詹事府詹事兼翰林院侍读学士予祭葬谥文贞

李应升字仲达号次见江阴人生而颕敏出就外傅过目不忘习戴记师命其自解柝疑剖微宿儒不及万厯丙辰成进士谒选授江西南康司理应升律己清严公庭如水出其绪余陶铸多士紫阳白鹿洞书院久废应升为兴复之立馆舍招集人士旬有小会月有大会会期亲诣洞宿与诸生质疑问难推明紫阳之教一时从游学者千里应之其成名于世者指不胜屈寻擢福建道御史时邹元标孙玮高攀龙后先总宪雅与应升善应升又善章奏凡属国家大政必就商确有大奏议必托代草应升望重西台为宵小所忌每入朝上殿中涓为之侧目会逆珰擅权应升草疏十六事欲上矣为杨涟所先故继杨而劾珰者应升也万燝廷杖应升徃朝房视之又上疏申救人甚为之危魏广微骄恣失仪应升出袖中弹文持论侃侃读者吐舌以为祸且不测初拟廷杖一百赖首辅韩爌救免仅夺俸二奸衔恨必欲杀之有工部主事曹钦程者以贪着察处时欲夤縁速化应升条陈疏中言墨吏破甑如鹰思攫欲着为定例勿复转民牧以防其肆虐钦程遂恨入骨而无其因迨攀龙叅崔呈秀疏实出应升手呈秀侦知赴席暮夜候谒长跪求解应升不为动于是钦程迎合呈秀疏论应升其畧云应升专为东林护法疏中屡作含沙隠语以排挤正人惟急援其东林大教主高攀龙骤躐要津冀得藉以为所欲为于是号召其党黄尊素等俱为论贤不论资俸之说显背明旨俾攀龙不数月之亚卿而忽跻总宪重地疏上得旨夺职应升归足不入城筑落落斋闭戸静修絶不与闻外事适闻魏大中被逮泣告亲友转贷百金赠之复与高攀龙书云学问之途茫茫望洋古人云不得于朝则山林而已今山林席地恐复相煎见六君子之惨酷不免恻恻废箸心如悬旌矣未几罗织周起元一案缇骑到常应升慷慨就道士民执香送者以万计儿童妇女闻之无不流涕至京下鎭抚狱拷掠备至大呼二祖列宗以死崇祯初赠太仆寺卿福王立谥忠毅初应升父鹏翀与吴县洞庭山人朱凤翔字古庭者为莫逆交应升以其盛德奉为执友及应升被逮凤翔卽破产挥千金尾舟北上为之百计斡旋奈珰焰正炽祸几不测凤翔勿顾也狱中一切为之措置及应升死家道中落凤翔卽割其原置江阴田两顷予之其好义如此吴人至今诵焉

外史氏曰西溪先生戆于汲长孺而文章过之长孺见容于汉武而西溪见杀于逆珰此汉之所以兴而明之所以亡也仲达先生立朝侃侃致小人侧目欲杀之者不独崔魏也嗟乎先生之死生关乎国家之存亡者也天旣生崔魏以亡明矣而先生必欲存之是逆天矣天可逆乎此其所以见杀也噫

周宗建黄尊素列传

周宗建字季侯吴江人万厯四十一年进士授武康知县改调仁和以卓异擢监察御史天启改元夏四月京师大雨雹于是魏忠贤用事宗建疏谓四月正阳之月京房易传当燠而雹害正不诛兹谓养贼近见朝廷处分章奏始于害正之渐遂纠忠贤目不识丁衷怀叵测为祸国家大可寒心疏入会天子方御请筵讲甫竟忠贤恚甚摘疏中语指示阁臣问此何等语也叶向高从容曰言官也何可深究忠贤色稍解始得免及奉圣夫人之再入宫也给事中侯震旸力諌不听宗建复疏争语尤危切有诏夺俸三月忠贤故与客氏比益憾宗建不释阴与私人戸科给事中郭巩谋逐宗建巩引其党借内察欲尽逐东林诸臣乃窜宗建姓名其中宗建闻而叹曰网罗旣成祸不逺矣吾固不惜死遂上疏并纠巩大略谓数月以来熊德阳江秉谦斥矣侯震旸及王纪满朝荐又斥矣邹元标冯从吾及文震孟又斥矣今且欲并孙愼行盛以弘而逐之摘瓜抱蔓正人重足举朝各爱一死无敢为陛下言者故巩横行愈甚奸谋愈深旣有忠贤为之指撝有客氏为之操纵有刘朝等为之爪牙而外复有巩等蛾附蝇集内外交通驱除善类天下事尚忍道哉因请诛忠贤巩甚力忠贤恚且惧乃率刘朝等环泣帝前且乞自髠欲以激帝怒帝果责宗建回奏宗建申请不为屈拟予廷杖复以向高救诏改夺俸一年至是凡再夺俸矣客谓宗建盍少休乎宗建奋曰幸不死杖下此上恩也上实生我其敢不以死报于是忠贤将遣刘朝分率内操诸中官廵视榆林各边以犒军为名议旣定克期降诏宗建亟陈内官典兵有三不可九害状且曰汉中常侍之窃政也遂致黄巾之祸唐北司之擅权也遂驯藩鎭之祸宋童贯之频年用兵也遂酿五国城之祸本朝王振刘瑾亦然皆已事明鉴不可不深虑而预防也疏入不报然其事竟寝已宗建巡按湖广丁外艰归是时忠贤益恣横无所忌其党亦日炽都御史杨涟左光斗辈交章讼于朝凡所指摘必援宗建前疏忠贤由是益追憾工部主事曹钦程诬劾赃罪旣得旨削籍寻复与周起元等俱被逮下诏狱前后坐赃银万三千余两搒掠无虚日宗建偃卧不能出声鎭抚官许显纯诟曰若尚能说魏公不识丁字否出片纸付狱吏宗建遂死狱中是岁六年六月也明年庄烈帝卽位以廷臣言命赠太仆寺卿予特祠福王时追谥忠端崇祯时我师薄京师狥地至迁安曩宗建所纠郭巩者其县人也方以忠贤党被斥怨望上大帅书求内附我师退语颇闻上庄烈皇帝大怒逮至论死

黄尊素字眞长余姚人也七世祖墀与同邑陈子方死建文之难尊素登万厯丙辰进士授宁国府推官时汤宾尹为宣党魁声焰慑天下官其地者必受牵挽尊素至宾尹輙自敛饬有大姓置私狱杀人尊素黥其僮客六七人一郡股栗入为山东道御史请留用邹元标冯从吾刘宗周请复召对言御门讲筵徒循故事讲官未尝献规主上未尝发问铺节文具以治忧患相并之天下庸有济乎先是中朝分为两党递相胜负其权在政府台諌天启初小人之势稍绌其黠者遂欲借内廷以除异已时阉人魏忠贤与阿母客氏势渐盛于是导之使尽收内廷之权依为城社而始与外构四年二月京师地震尊素上言皇上临御数年渐有厌薄言官之意章疏留中考选稽阁宫府之事稍稍忌讳言官遂有剽窃皮毛以塞责者此端断不可开也阿保重于赵娆禁旅近于唐末萧墙之忧惨于敌国毫末不扎将寻斧柯今以此言入告似为不急浸淫不止异日有欲进言而不敢有欲闻言而不得者矣亡何小人构成内外之势铜崩洛应尊素惕然谓同志曰吾辈如处漏舟亦惟衣袽自戒母自为敌国也百弩环舍尚尔勃豀亡无日矣吏掌垣缺出序属刘弘化次阮大铖魏大中大铖方省觐闻弘化奉使乃不待假满迫遽入京会吏部推升工科周士朴大铖疑故出此缺以置己因潜通内廷格士朴疏不下得掌吏垣朝论嚣然大铖遂请告吏部以大中代之大铖由是雠大中及佥院左光斗时冢宰赵南星变通铨政调职方邹维琏于铨部江右台省以不谘访同乡起争事权维琏出疏过激台省皆雠之维琏为尊素房师大铖尝自托君子故尊素极力排解其间然卒不能得二憾交作而汪文言之狱起汪文言者任侠自喜尝客司礼王安光宗登极诸善政皆文言所指授诸君子以此多之不吝容接给事中傅櫆与逆阉养子傅应星称兄弟逆阉亦视之如子二憾乃使借文言兴大狱劾左光斗魏大中交通文言把持国政下文言鎭抚司鍜炼以文致左魏狱急时大中知尊素深沉有大计片纸属曰事急矣勿杀义士尊素与掌卫事刘侨画策爰书一无连染狱遂解羣小愕然六月副院杨涟劾忠贤二十四大罪初商之尊素尊素曰公不见杨邃庵之除刘瑾乎有张永以为内主故不劳而功成公今争以口舌是手搏彪虎也一击不中祸贻之国矣虽然我不可以不和因上言臣前者灾异一疏微言之而遽奉严旨亦知表里之奸已成而道路之间以目今忠贤诸不法状旣经暴露夫小人为恶徃徃畏主知惧人言则尚有悚惕及其已知之将皇上视为习闻熟见之事更复何惧人言哉始犹与士大夫为仇继将以皇上为注此时不惟台諌折之不足卽干戈取之亦难为力矣时劾阉者纷然羣小导阉廷杖以胁言者工部郎万燝杖死尊素言律例所载虽叛逆十恶应死者犹且反复于廷议鞫讯之间今以披肝沥胆之臣子枉死于壅闭之左右必且忻忻相告曰吾侪借天子之尊今而后可以立威可以箝口矣不知轻用皇上之威顚倒在一时而长留杀谏之名贻讥在万世他日有秉董狐之笔者书曰某年月日万燝以言事死其奈之何进此廷杖之说者必曰祖制不知二正之朝王振刘瑾为之世庙之时张孚敬与严嵩为之神庙初年张居正为之实非祖宗意也万燝之杖也适与雨雹会六科廊之火也适与杖林御史会何其呼吸相应若此意者臣工之诚不足动主天意为之震耸乎疏上后又倡率台省会于东阁谓此后有传旨廷杖者阁中当辄封还不可奉行阉人闻之竞前恣口横詈阁臣俯首不发一语尊素毅然曰丝纶之地司礼非奉命不得至若等何为羣阉愕眙而去尊素因谓杨涟曰公一日在位则忠贤一日不相容国事愈决裂矣不如去以杀其祸涟以为然迁延不能决以至削籍始去魏广微父阉得相魏大中因其大享不至将纠之尊素曰不可今大势已去君子小人之名无过为分别则小人尚有牵顾犹可一二分救也若政府明与之合惟所欲为耳不听广微喟然叹曰诸公薄人于险吾能操刀而不割哉遂甲乙宦籍惎忠贤曰此东林党人皆与公为难者也忠贤纳之终熹宗世其窜杀不出此晋人欲用郭尚友为廵抚冡宰赵南星恶其赂遗未允尊素曰水火之衅深吾侪祸且不逺盍稍留晋人自助南星谋于吏垣大中终以应祥易之御史陈九畴言应祥为大中座主以此得晋抚于是中旨尽逐要路之人而时局大变矣尊素亦以茶马出京人第服其清言劲论不知其忧深虑逺弥缝于机失谋乖之际者一一皆左契也五年曹钦程论之削籍其冬讹言繁兴谓尊素欲用织造太监李实为张永已秘授以计忠贤闻之大惧刺事至江南四辈漫无影响沈演欲自为功贻书忠贤曰事有迹矣于是忠贤日谯诃李实取其印信本去而逮旨下葢文言初狱原为左魏设不意尊素能出之故于诸君子中尤忌尊素焉缇骑至蘓州为苏民棰死失驾帖尊素万里投狱狱中与周顺昌周宗建李应升缪昌期讲道不辍谓门人徐石麒曰吾于此不减黄霸之受尚书也忠贤使许显纯诬赃拷掠一日应升困甚尊素拷竟次及应升尊素请代拷显纯诘之尊素曰吾忍见李公负病受楚毒乎显纯愍然为之改容临害时向阙叩头复南向谢父母赋诗一章而卒年四十三六年闰六月朔日也后赠太仆寺卿谥忠端

外史氏曰嗟乎两先生死而明亡矣其后庄烈茍延十有七年者祖宗之余烈耳假令季侯眞长不死东南有继起者相辅石斋或可存孤儿寡妇于一隅也二公死而善人絶矣余故曰明之亡也不待甲申也

万燝刘铎合传

万燝字符白江西新建人万厯丙辰进士居官素有声性倔强尚气节遇事敢言时为工部屯田司郎中与东林在朝诸贤交相徃还最宻其同年友刘铎知扬州尤称夙好尝遗书使铎之东林会讲曰我以京宦覊縻不得与此斯文之盛足下咫尺梁溪可坐失机会耶人生于世不闻至道枉读书置身科第如入宝山空手而还人莫不笑之也朝闻夕死学者素愿可因循自委乎未几燝以言事忤珰矫旨廷杖政府救不得竟死杖下举朝为之痛铎字洞初江西庐陵人与燝同乡同年故燝相切勉励如此铎得书卽请假飞棹过无锡与东林诸君子讲学有所得而还语其子及门人曰读书自有向上路至于功名科第此其事之末者矣汝曹第以文辞为进身之计而不求圣贤至道纵富贵而至将相则亦管晏之流耳乌能曵履而登孔孟之堂哉逆珰旣杀六君子缇骑四出以铎诗箑讥刺逮下鎭抚司死之扬民闻之为之罢市巷哭者七日夕崇祯初赠燝太仆寺少卿谥忠贞铎赠太仆寺少卿

外史氏曰当逆珰初炽时韩叶在朝犹有所惮而元白竟以言事死杖下于是满朝震动以为宰相不足恃也而披靡焉及洞初之死又当炎焰蔽日之时天昬地黑不足以云世界矣而有明于此亦卽亡矣呜呼

丁干学吴裕中吴怀贤合传

丁干学字天行宛平籍浙江山阴人万厯己未进士少同父寄居京师数岁知孝弟之道卽能竭力以事父母为人端方不茍言笑所徃来者皆东林贤士大夫在翰林中人以师范推之见逆珰势焰而大臣若魏广微者阿附特甚不禁太息流涕仰天哭呜呜不已家人不知以为忽得狂疾也他日会于朝堂以正言讽广微广微怒谓其私人曰丁检讨举动如此想不欲保首领耶为我廉其所为入告上公而诛之月余逻者无所得广微怒密令锦衣佥事高守谦率中官数十人殴杀之时干学以主试策问讥刺逆珰已降谪在第矣吴裕中字磊石江夏人亦己未进士在京师与干学比屋而寓每朝退两人必促膝谈心见时事日坏徃徃叫号呼天时为江西道御史敢言以直声着广微恶之入谮于珰适裕中纠辅臣丁绍轼謟谀不法逆珰怒矫旨杖死阙下吴怀贤徽州人嘉兴籍以贡生授中书因称道杨涟二十四罪疏广微逻得入告逆珰逮狱拷死干学等旣被杀株及家人追赃被掠而死者数十人崇祯初干学赠翰林院侍读学士裕中赠太仆寺少卿怀贤赠工部主事

外史氏曰当逆珰肆虐而广微助焰天下正人消磨殆尽矣茍有人心者不得不疾首痛心也况三先生称忠义者乎自必征色发声而忿之恨之矣此其所以见杀也

周起元夏之令列传

周起元字仲先福建海澄人万厯二十入年乡试第一明年举进士选浮梁知县以能称三十三年调繁南昌四十年授湖广道御史会攻东林讲学之议起起元驳之大犯时忌四十五年出为桂平道参议值柳庆大荒监司郡邑官皆罢去藩臬缺员属起元摄事言于上官曰荒盗并告先急救荒而徐议弭盗于是请动支次年兵饷之半分官买米水陆立兵民递运法以米给其糈所过之地凡夫马兵徒之费皆以米支给候扣工银扺库有饥民求食者卽令保甲编号运米逐日给米于是兵民护官米不异已物猺獞贼夹岸耽视竟不敢肆掠复随在设糜厂全活甚众然后密除剧盗之不受抚者地方以宁顾单骑冐风雾染瘴疫垂絶士民皆为祈祝或曰民之所祝天必佑之果愈四十八年迁四川副使未任值议留边道奉旨留用加叅政衔迁新设通州道时募兵出关又广宁溃兵散归节制抚鎭监司率被兵噪有客兵田景坤等拥众相杀起元督兵缉拿首凶畿地始安天启三年升太仆寺少卿寻升右佥都御史巡抚应天疏裁织造滥额歴叅织监李实酷取料银踰冒四万两实又诬陷蘓州同知杨姜起元三疏申救比珰焰方张矫旨削姜官而起元危矣四年江南大水寸稼不登起元疏灾伤之苦请行蠲赈乃先檄所属设处官银江楚贸米平粜济饥又疏漕粮改折均平之议吴民赖之后疏劾蘓松道臣朱童蒙会权珰构怒降旨削籍六年李实疏诬起元魏忠贤矫旨差锦衣卫官旗逮问未至之前起元展拜祖祠宿祠下梦北狱甚炽自亦被逮备极刑楚寐中大呼汝专权弄政凌辱忠良欺我皇上耶时子彦升卧侧急呼醒起元曰我将逮矣及缇骑至漳起元慨然就道郡士民争醵金帛助缇骑所需扺阙下入北鎭抚司狱珰党许显纯酷刑惨加遂毙于狱好义者争助之得扶榇归崇祯元年赠兵部左侍郎

夏之令字伯先光州人万厯丁未进士拜四川道御史以直言忤崔魏并逆珰之令与周朝瑞袁化中三人同年中最为莫逆每见时事日非珰焰日炽无不扼腕椎心仰天泣血也旣而正人俱斥朝廷一空又逆珰矫诏兴大狱缇绮四出三人皆先后下鎭抚司拷掠惨备之令大呼高皇帝而死天下哀之崇祯初赠太仆少卿初广微阿珰作东林点将録进之曰杀公者此辈人也于是忠贤决意尽杀之方其秉烛开单时至起元等六人忽怪风灭烛空中隐隐呼寃者再广微怒命婢复燃烛操笔曰我不寃汝汝将寃我矣竟书之而六人死

外史氏曰从来灭亡之朝必有大奸以芟夷君子君子者国之元气也未有元气丧而四体不受病者也两先生皆国之元气一且斩絶此有明之所以不振欤

东林列传卷四

●钦定四库全书

东林列传卷五

江阴陈鼎 撰

○明

石有恒传

石有恒字伯常湖广黄梅人性高洁以文章名万厯三十四年举于乡四十七年始成进士与邹元标最善尝持其书来东林纳交于诸君子初授浙江遂安知县下车以避劳邀利畏祸三事自誓以程朱正学课士训民输运不任里甲羡缗公贮之充运费督僮仆种园蔬躬自灌漑不用民一物士绅馈遗悉辞不受岁灾亲履荒瘠地问民疾苦监司檄郡县遏籴抗议力争出帑金市粟民赖以济调繁长兴县再调常熟长兴民吁请得留时巨豪叶朗山吴野樵等结岛冦为乱剽掠无虚日抚按檄有恒讨之有恒以隔属辞不允乃设方略擒其魁贼稍稍戢而余众散处湖荡伺间为出入有恒请驰檄各属分兵搜捕当事韪之未果行天启三年正月朔城门夜启贼突入有恒方正衣冠待漏闻变出立厅事贼露刃胁之不为动且叱曰草贼敢叛天子杀王臣耶索印不可强之行不可以刀伤其长子确亦不顾贼拥之出仪门有恒曰头可断此限不可踰也遂被害血上喷移时不仆主簿徐可行奔赴亦死之贼入署搜其箧粗葛二端俸金二两而已贼亦相顾惊叹事闻赠太仆寺少卿谥忠烈

外史氏曰先生为东林树赤帜以先声者乎如不死于贼入则必与杨左诸君子先后同声相应者也余尝读南皋先生与先生书曰余少以王陆之学卽为正道及晚与东林顾泾阳交得程朱诚敬之理乃悟前学之稍偏也足下穷理尽性一本程朱其得道之正乎则先生之所以课士训民者皆得圣贤之正者矣故临难不少挫有以也夫

张振德王焘列传

张振德字季修昆山人幼性孝善事父母弱冠卽从东林顾宪成高攀龙游以万厯丙辰选贡授四川兴文知县县故九溪蛮地土墉三尺戸不满千振德日与士民讲学明忠孝大节人皆化之时永宁酋奢崇明有异志潜结奸人掠卖汉丁振德至请于两台复弓手旧额免抽协防堡兵严酋人出入之禁又捕得兴文人为掠卖主者论配之招还被掠者三百余人崇明遗之书不报继以二千金为寿复裂其书却之天启元年振德被檄入闱而崇明所遣援辽将樊龙等杀廵抚藩臬据重庆叛时振德署长宁县去贼稍逺从者欲走长宁振德以守兴文为正遂疾趋入县贼猝至振德督乡兵与战力尽援絶退集居民城守会大风雨贼毁土城入振德度不支入署命妻钱氏二女淑昭淑庆等人持一刀坐后堂曰若辈死此吾死前堂乃取二印繋肘后持匕首危坐贼至慰曰无恐振德叱曰大丈夫从容就义何恐之有俄而贼焚民舍振德曰此吾授命时矣遂率家人北向拜曰臣奉职无状不能杀贼惟以一死明志妻女先伏剑死薪上仆妇皆从乃命家人举火火炽自刎一门死者九人贼目胡宗禄至火所见振德尸面色如生左手系印右手握刀忿如赴敌状皆惊愕口称忠臣罗拜而去事闻赠光禄卿谥烈愍勅建专祠而长宁簿徐大礼者闻振德死叹曰张君教我矣城破之日亦饮药而絶

王焘字浚仲昆山人少孤贫赋至性九岁出嗣有从叔圗嗣产谋挤之河焘忽心动奔归后嗣祖析产且巨万焘悉以让叔独迎养嗣祖母及母惟谨万厯戊午举于乡授海门教谕丁母艰补仪眞却诸生贽邑令墨絶弗与通升解州知州未任丁祖母艰在东林讲学者三载崇祯九年补随州故流冦出没地或忧之焘曰臣子敢择地而蹈乎星驰赴任练乡勇审侦探厘马政设挡木有土冦李良乔等潜伺为乱先计殱之不数月献贼猝至攻围甚急焘身冐矢石且战且守杀贼三百余人贼有随州纸城之号相持二十余日力援俱尽会日暮大风雪西城火裂焘知事败驰入署冠带北面自经死时州治焚所缢室独存焘尸危立贼望见骇去所司察状寻州印印出焘足尺土下事闻赠太常卿谥烈愍

外史氏曰两先生虽死有先后然皆出于忠也忠者孝之表也两君惟有眞孝之德故不畏强御不怯冦盗而报国以忠耳然当仓卒之时而从容就义非养之有素乌能至此哉

鹿善继传

鹿善继字伯顺定兴人先世自小兴州徙定兴之江村世有名于畿辅祖久征万厯八年进士知河南息县有声擢陜西道御史以敢言称巡按蘓松诸郡皆以直声着父正字成宇久征长子也少为诸生以孝闻性不解饮顾好客客常满座为人倜傥好奇能急人难至激于大义力为排解虽自弃其身家不恤年八十余卒人至今称鹿太公云善继端方谨悫少以祖父为师万厯三十四年举于乡四十一年成进士投牒归里桐城左光斗嘉善魏大中长洲周顺昌闻而访之定交萧寺中数岁始授戸部山东司主事精心盐筴为闽粤盐法议内艰归服除补河南司署广东司事会广东解金花银至银故隶司农供文武吏俸万歴后始入内库辽左方用兵饷中絶大臣请出之不允请帑又不允善继言于户部尚书李汝华曰与其请不发之帑何如留未进之金如干上怒愿以身任汝华如其言疏请帝怒夺善继俸一年汝华欲补进善继奋曰司官以死生争公以去就争上意卽坚未必不可回也廷谢日阉人合扉勒索太仓银善继飞书主太仓者刘荣嗣刘报曰发三日矣实未发也诏责补还善继复持不可曰有可还安用借请以善继言回奏死生惟命阉愕眙而去当是时上怒不测人皆为善继危太公闻之掀髯曰臣子不当如是耶缄口保身非吾儿也寻奉旨夺汝华俸一月善继降一级调外得山东盐运司判官而金花银竟补还矣泰昌改元复原官典新饷尽斥诸耗羡陋规外解久不至善继叹曰刍糗不前安得成功然饷加于民民穷又安得应抗疏请发帑百万不报亡何辽阳陷以才望改兵部职方司主事与同舍郎叶震生耿如杞为尚书崔景荣草疏请罪行间将吏以伸国法廷议多不便善继上疏力争复请録故将戚继光后恤死事高邦佐等是时王象干以大司马行边起用废弁张思忠等与职方耿如杞议不合如杞持之力有旨责其违阻善继上书首辅叶向高曰边疆之坏由于债帅请托今如杞不狥情乃以违阻罪之于国事何勿谓能违阻之司官易得勿谓去能违阻之司官为小失也向高是之议得寝高攀龙为都御史荐善继刚毅清约实心任事请以职方兼御史督辇下保甲教民忠义有旨允行竟不果天启二年大学士孙承宗以阁臣理兵部事素重善继善继曰今日之事惟更易逃官逃将使畏法不畏敌事乃有济承宗然其言请置熊廷弼王化贞于法并劾治逃臣高出等承宗阅视关门善继从及出督师复表为赞画勾稽将卒审察营垒识马世龙偏裨中荐之为大将承宗在关拓地四百里善继筹划居多承宗尝曰伯顺在坐俨若严师助我不止谋议也其相引重如此十二车营成承宗巡昌蓟将入贺圣寿因面奏机宜魏忠贤方用事有言枢辅将清君侧者魏广微以告忠贤矫旨促返鎭其党李蕃等复议减兵省饷以掣之善继移书极论皆不省时铨司缺廷议属善继善继辞曰枢相一日在师中善继卽一日在幕中主忧臣辱愿同生死且已出门告天复回头恋吏部诸君亦安所用之承宗语善继曰太宰以铨郎待君予虽不夺贤独不忧太公匕箸乎善继曰辞塞上就铨司此常人所不为家君范阳男子书来嘱善继从公于边老人为汝加一饭公以常人畜善继顾忍以常人畜家君乎承宗改容谢之方是时忠贤大兴党祸光斗大中顺昌先后逮诏狱拷死皆坐赃追比三氏子弟踉跄至无敢留者卒主善继家太公为之周旋槖饘醵金应比善继闻又力助之人皆咋舌而鹿氏父子不顾一时义声动天下以久次转贠外郎迁武选司郎中承宗为珰党杨维垣等论劾屡疏请告善继亦引疾归崇祯元年起尚宝司卿升太常寺少卿管光禄寺丞事未三载复请告归里九年七月我兵攻定兴善继时居江村邑令请入城守亲族劝勿行善继曰吾虽无城守责每见士大夫非降卽遯吾所深耻遣子化麟奉太公避乱亟入城为令部署守御凡六日城陷大骂不屈死之家人奔告太公太公慨然曰吾儿誓以身殉城今果然矣事闻赠大理寺卿谥忠节承宗为诗六十四章哭之已而高阳破承宗亦死善继少嗜学得王守仁传习录慨然有必为圣贤之志旣而与攀龙光斗等交遂得程朱之传尝与诸生论经义人服其正又与容城孙奇逄以学行相砥砺从游者日益众至不能容僦邻比僧舍居之每拈程朱大旨教诸生大要以认理为根主敬为本故节义经济皆卓然有以自见子化麟有文行举天启元年顺天乡试第一人孙尽心亦举崇祯中乡试有名于时

外史氏曰先生父子周旋东林被难诸贤可谓竭尽其心中流砥柱矣况乎节义经纶见之实事迥然不同于败腐书生也乃天不厌乱遂使撄城而死不能大其功业悲夫

卢象升传

卢象升字建斗直隶宜兴人汉尚书植之后也先世自涿郡徙义兴桃溪祖立志知仪封县事去桃溪迁居宜邑象升生而白晳臞似不胜衣而膊独骨负殊力少读史至睢阳武穆輙起舞太息曰吾生得为斯人足矣喜立名节弱冠卽与东林诸君子徃来举天启二年进士授戸部主事督饷清源仓甫下车见仓米盈巨万计岁耗亦糜万石而河南大旱无现粮积逋五载民间至揭瓦负楹弃儿鬻妇犹不得饱正供未遑计也象升拜疏请折一时赴折者恐后而逋粮悉清时三藩就国藩艘噪呼等于盗贼象升豫置布囊运米峙涯舟及水次卽令满载藩艘亦服其能戒勿停扰而猾吏不得为奸以卓异升大名知府时巨盗马翩翩以大家子为羣盗渊薮称九省通家部众攫人道上人莫敢仰视象升徃擒之巾服坐马上独行无从有少年露刃冲骑而前问翩翩作何状象升应之曰已擒就戮矣少年卽跋马去俄顷复还而象升弹指取之立弃市崇祯二年京师戒严募乡勇勤王以知兵擢大名兵备副使六年正月流贼冦邢台象升登摩天岭觇贼贼蝎子块者善射发三矢一矢落象升貂领一矢殪中军一矢从象升睂间过镞睂有血痕贼骇曰卢公似有三眼眞神人也不敢逼象升射杀二人而还四月追贼于小西天山中五月再破贼于青龙岗八月复御贼于沙河县之丹井前后斩首数千级象升临阵以身为先亲与贼格闘刃及于鞍弗顾失马卽以步战以是为贼所畏不敢窥大名而七年报功之疏不及人皆愤之初象升追贼至广平广民闻贼来奔趋郡城广守惧贼与民混闭关不纳民数万悲号动野象升急呼启钥尽纵之入与守语曰民为国本何得闭戸弃之冦来我为尔扞彻夜巡行城外不下马解带明晨贼遁广民以安已而贼溃渡河残毁河南明年破郧六县蒋允仪罢上遂命象升以都察院右佥都御史廵抚郧阳时蜀冦返楚者驻郧之黄龙滩象升与总督陈奇瑜分道夹击自乌林关乜家沟石泉坝康家坪狮子山及太平河蚋溪诸捷前后斩首五千六百有奇请益郧阳主兵并减税赋缮城郭及贷邻郡仓谷三事上皆允行又于其间募商采铜鼓铸税羡余以积粮又零贼之蜂屯山谷者望烟追捕贼堕溪塡堑积骸如山郧以是复成巨鎭初象升至郧残兵缺饷势岌岌且从贼象升草奏请发先解银盔鞓带销金百两椎牛作饼为众饱飡因谕之曰朝廷饷且暂缺特后至耳尔敢背义作贼耶与尔众约有怀二心者杀无赦众屏息俛首誓死不二后川帅邓玘克饷军哗从关门鼓噪而下象升单骑赴之众相率蒲伏泣诉象升隐其情呼玘赴汉寿亭侯祠宰牲赛祀随草祝版云有营私剥军者神殛之玘面如土色卒为其下所杀他帅至皆神明事象升而郧治已而奇瑜所受降秦冦复叛象升遣将李玉华解商州之围追击于胡梯岔不利副将杨正芳等战贼雒南斩五百余级杀贼首飞天虎卒以力竭败没象升乃上疏曰今日事势未易使贼化为民先使民不为贼未易使贼尽殱于兵先使兵不走为贼若果兵自兵民自民贼自贼则贼可尽矣如今秦中之冦大率逃卒饥民歴来斩馘累万盈千究之所杀者皆百姓贼固在也臣请设为立寨之法因高设险丁壮聚居统以团保练长可使民得为民复设为并村之法小村之不克寨者附于大寨可使无一民弃为贼乃又设为清野之法民资勿散贮以资贼复不并贮以艳贼彼旣无所掠势不久留可使贼不见民而自去为贼又设为潜伏火噐之法以竹木代铳窍地伺隘可使贼众中疑不敢轻蹈害民未几改湖广巡抚明年加右副都御史总理南直河南山东四川湖广五省军务仍管湖广巡抚事与总督洪承畴南北合剿未几上命释巡抚加兵部右侍郎总理七省军务赐尚方剑便宜行事象升旣受命是时豫贼自麻城趋罗田犯蕲水象升乃以全楚主客兵一万八千人分之以三千护陵寝一千六百人守郧四千四百人备襄阳命冯时早援随应孝感周元儒援麻黄蕲州秦翼明驻随枣而身率杨世恩等迎战于罗山旣至而贼帅整齐王从信阳走应山象升复率李重鎭陈永福等夹攻之贼遁去已而闻汝雒急复倍道而前歴郧襄宛叶驰千四百里入汝督李重鎭雷时声连战二日飞矢殪贼千人斩首一百七十余级当是时诸将偃蹇不奉命尾贼而病民杀良为功自曹文诏艾万年阵亡尤世威败衂言战者闻虎色变事事观望不前象升慷慨洒泣勉以大义故祖寛左良玉杨世恩等所至有功九年正月先是上以流冦未平斋居武英殿素服减膳撤乐象升率诸臣于元旦表称臣等暴师经年不能摧殄凶丑贻君父宵旰忧罪万死请大驾还宫御常服尝法膳上优诏答焉已又自为奏曰贼横而后调兵贼多而后增兵无人不落后局兵至而后议饷兵集而后请饷时时寓有危形况请未必敷致兵从贼而将为冦是八年来络绎而请之兵反树贼党积累而用之饷适赍盗粮也又言督理宜有专兵专饷请调咸宁甘固之兵属督蓟辽关宁之兵属理每月需饷银各一十三万而听承畴辞三边臣辞全楚又言各直省抚臣俱有封疆重任一处有贼一处求援一处需兵一处求调不应便成吴越分应何以支持夫粉餙太平尚可调停迁就用兵剿贼岂容委曲那移又言台諌诸臣不问事之难易不顾人之生死一味求全责备在识力不坚者必致因人以自馁不肯向前卽清白自矢者亦且避忌而灰心从何展布又云中外勿惜浩费有司勿惮苦难各省直无吝饷金诸绅士勿事横议大家齐心合力效顺除凶待贼悔祸乞降再议散遣安揷然后轻徭薄赋恤死吊生保固元气此则剿荡之大局也臣与督臣有剿法无堵法有战法无守法其言切中事宜上嘉纳之是月李自成围庐州破和州含山进围滁州连营百余里城且夕下象升在西沙河闻变乘夜疾驰平明扺滁命祖寛罗岱等分两翼杀贼追败之于朱龙桥横尸枕藉水为塡咽不流象升复躬援枹鼓大呼直前搏贼贼披靡再斩首六百七十余级夺获骡马无算时城中犹未知贼败象升遣一裨将请粮卽竿其头继遣又欲杀之象升自临城又以炮矢相向行太仆李觉斯识象升急令开城犒军知州刘大巩腹战股栗无有人色象升笑曰竖儒姑慰遣之明日筑坛祭阵亡将士亲为堕泪属州人殡殓军士皆感恩而泣当是时自成精锐大半尽于滁阳使乘胜驱剿可收全局而淮抚朱大典不为堵截复逸去招集散亡连营还据楚豫象升又追败之于七顶山又命祖大乐趋唐县备汝宁祖寛趋光化备邓而亲建大将旗鼓追贼于邓州使人告襄阳曰贼疲矣东西拦截前阻汉江可一战擒也楚抚王梦尹郢抚宋祖舜慢弗应三月贼从光化之羊皮滩复走襄郢自象升受命讨贼阅三载未尝宁居尝夜逐贼偶露地倦卧曲左肱作枕右臂牵挽马勒梦中听马蹄蹴踏声遂大呼跃驰军中并喊声上马始皆弗喩其故已而知贼大队夜行闻军中呼跃反疑中伏死奔达曙已行百里连昼夜追三百里斩获无算设露卧酣寝一军尽醢矣又贼遁承襄象升独以数百骑入其阵中为贼所围困二日与诸将约曰食尽道穷留此死击不胜亦死吾当力冲之乃率骑徃击贼众披靡因断其粮道越三日降九年夏溽暑休兵象升疾走秦关与总督洪承畴议事凡临潼邠州渭南韩城华州诸处承畴随地严兵阻贼象升又屡获奇胜期旦暮可平值京师戒严上命总督各鎭援兵并京营出征再赐尚方剑加兵部左侍卽右佥都御史星驰入卫自象升归朝关兵回鎭贼亦大举入秦中原不以殄贼为事矣已而京师解严廷议简象升任中枢当事者忌之改总督宣大山西军务请陛见不许象升知宣云饷缺斗米千钱且内外解多逋额难以军法行力请屯牧占晴课雨问土宜卜美种如老农之治稼行之二年积榖二十万石上赏赉有差传谕九边以宣大为式象升复具疏曰屯有十利有十梗有五易有五难何谓十利广种薄收愈于不种利一边无弃土卽非穷边利二伍鲜游军渐免逃伍利三粟日以増则价日以减利四屯中草束可资战马耕牛利五官民各有所入可佐召买之所不备利六边吏时行阡陌习知农畴智慧日生筋骸日壮利七军与民相习得寸则寸得尺则尺众志可以成城利八因屯而牧广事栽植多畜牛羊犬彘鸡鸣狗吠之声达于四境使士忘塞上之苦利九路堡穷军经年缺饷非逃卽毙无计生全若屯务兴举与之行粮以活其命教之力作以坚其心利十也何谓十梗人情畏难有得不偿失之说一梗也庸吏自便未肯以乘轩策肥亲田畯之业二梗也贪弁役军彼方有事科派安有余力助耕公田三梗也猾军胼胝非其所习必出怨言四梗也豪右侵种纳粮则指为抛荒官垦又认为已业五梗也劣生把持将备等官多不能与之为难六梗也卫所工于影射指东认西四至难明未免匿肥而报瘠七梗也各路各堡文武多官有一人不愿做一处不能行者未免生出浮言转滋筑舍八梗也塞土砂碛百里之内难得一线河流惟水地三倍于旱田卽不与民争田势必至与民争水九梗也屯军专事耕锄难以分身他顾而功令所在差操听点之际宜加体恤未必人有同心十梗也臣更言其易军有战守操练之责成而十抽其二则易于使屯有牛驴种具之多费而官为措办则易于行地有逺近高下之不同而酌以时宜则易于力将吏有明昧贪亷之别久暂劳逸之殊而严董率勤课成则易于集事人情有淳顽勤惰之分虚实诚伪之异而愼稽查明赏罚则易于劝惩乃若所难亦有之边方十年九旱一经灾祲籽种全抛此天时之难塞上五谷非宜多系杂粮布种茍违其性终鲜刈获此地利之难农歴三时总以收成为主秋高风劲若边事有警宜防收保不及此人事之难大凡任事者必有利害是非得失毁誉隐伏于其内交伺于其旁此任劳任怨之难任事而期于有成当局犹堪展布乃从前疑畏易起日后风波易生此事前事后之难惟力破其难且梗者而身任其易且利者天下事不止屯务宜尔也奏上上命确议行焉屯政旣修遂弛出塞樵牧之禁又时出不意躬阅诸堡斩离伍把总费自强以肃军政十一年三月象升以诞日方举觞侑客忽启钥云西边乞炭台吉以数百骑压张家口求市象升闻警卽夜驰六十里至天城令箭羽翎交道上狎至夜分发符传谕云晋军无动次左卫遣谍探知三十六营离边墙八十里密檄云帅从西至宣帅从东至而自督标兵出羊房堡搏战先二日出榜示之众竟解去当是时敌十万临边象升以正言相折一矢不加而去乃当事者谓无血战功竟不叙未几丁父忧七疏乞奔丧许之候代而新督陈新甲以逺未至会我兵分四道薄京师诏夺情以兵部尚书三赐尚方剑督诸路军入援上召见平台力言当战上壮之与枢臣杨嗣昌议不合时嗣昌方以墨缞视事为诸正人所攻益与象升郄事无不中制象升出都号呼嗣昌曰文弱吾与尔皆以夺情身不孝莫解只办忠耳嗣昌恚行至昌平请兵仅拨宣云三鎭二万人与之又令就总监高起潜兵于通州象升叹曰彼不过欲总监挠我师期耳恚不赴适嗣昌至军象升厉声诘问嗣昌色战奋言曰公直以尚方剑加我颈耶象升曰尚方剑须从自颈下过如不殱敌未易加人也嗣昌益恨之已而眞定河间皆失守遂落象升尚书衔以侍郎督师翰林院编修杨廷麟抗疏曰南仲在内李纲无功潜善秉成宗泽陨恨请以军事专委象升毋中制嗣昌奏改廷麟兵部主事象升军前赞画旣至委督粮眞定象升自誓必死晨出帐四面拜曰吾与将士同受国恩患不得死不患不得生众皆泣莫能仰视十二月十二日进至巨鹿南十里贾庄奋击颇有斩获明日我军大至总兵虎大威战不利象升大呼率后骑继之手击杀十余人身中四矢二刀马蹶死从死者仆顾显掌牧人杨陆凯嗣昌疑象升不死有诏视验廷麟遣将得其尸于战场麻衣犹被体抚按佯若不识一卒遥见卽号泣曰此我卢公也遂肃拜众皆拜畿南百姓闻之皆奔走雨泣曰卢公死谁恤我者竞除地立祠每有疾病辄此祷祀求福甚有痛其亡发狂疾死者而嗣昌故靳之使踰两月方得就殓象升三赐尚方剑未曽戮一裨将前高平知县侯弘文者奇士也侨寓襄阳见象升劳苦郧疆愿散家财募滇军随象升讨贼题授监纪已而象升移任宣云弘文率所募兵重茧至楚为后事者所陷以扰驿上闻有旨卽讯象升不胜愤懑上疏曰弘文破家为主捐躯杀贼身罹法网臣甚痛焉臣初闻弘文谴问卽遗书责之其报臣书初不及已事惟以滇兵莫为绥辑兼乏饷为虞身虽对簿义切封疆怀忠报国之气可槪从而抑没之乎今羣臣欲以误用弘文罪臣推其意且有故激滇兵之变以甚弘文罪者总之臣不请弘文为监纪必不至此臣误弘文弘文不误臣也未几弘文于十四年谴戍天下咸痛谗夫高张异才不用而又叹象升之能得士于阃外也象升多力善射喜畜骏马皆有名字曾逐贼入南漳猝遇大贼战败追至沙河水阔数丈奋矟一跃而过卽所畜五明骥也尝言功成筑湄隠园于桃溪以老竟不遂其志死时年三十九弟象观字幼哲崇祯十五年乡试第一人明年成进士象升死四年上书讼兄寃得赠戸部尚书太子少师予祭葬又三年改赠兵部尚书谥忠烈特祠荫一子锦衣卫世袭千戸象观英畧稍下其兄而文采过之后殉难赴水死方象升之尽节于贾庄也杨嗣昌遣逻卒三人侦之其中有俞貂鼠者归而言象升死事甚悉嗣昌怒棰楚三日夜逼令吐实终不易将毙仍翘首曰天道神明无枉忠臣天下贤士大夫闻而哀之俞名振龙素以贩貂为业故人称俞貂鼠云

外史氏曰先生经济武畧不在武穆下武穆见杀于贼桧而先生见杀于嗣昌俱不使成其功此千古所同慨也嗟乎假令杨机部之言得行以军事端委之国家事尚可为也奈何贼相必欲杀先生而卒使明社沦亡也耶

东林列传卷五
●钦定四库全书

东林列传卷六

江阴陈鼎 撰

○明

孙承宗传

孙承宗字稚绳直隶高阳人生而沉塞果毅不苟訾笑为诸生尝授经易水云中仗剑游塞下从飞狐拒马间直走白登又从纥干清波故道南下结纳其豪杰与戍将老卒周行营垒访问要害扼塞以是晓畅敌情通知边事举万厯三十二年进士第二人授翰林院编修十二载迁左春坊中允歴左谕徳司经局洗马与邹元标赵南星高攀龙诸君子交极契熹宗即位迁左庶子充日讲官拜詹事府少詹事加礼部右侍郎协理詹事府事日讲如故承宗为史官不造请权要不征逐游燕持重自守泊如也神宗末有东宫梃击之变御史刘廷元以风癫蔽狱阁臣吴道南宻以问承宗承宗曰事关东宫不可不问事关皇宫不可深问龎保刘成而下不可不问也龎保刘成而上不可深问也独皇上能了此须中堂宻掲之耳如其言而梃击之狱定四十五年内计忌者议左承宗于外掌院刘一燝力持之乃止熹宗初御讲筵内阁戒讲官讲章宜简要讲毕勿多献替承宗曰中堂当择讲官不当择讲章与其择讲章宁去讲官可也会同官李光元亦上书争之得勿改既逆珰造孽欲斥东林诸贤承宗宻言执政力护之珰亦疑其同党勿顾也当辽事初起朝议倚熊廷弼足以办敌承宗曰未也当大事须置身天宇之外俛视所营乃能洞晰情势使敌在我目中今身为辽事所圉惴惴焉惧敌人之入我室发我屋曽暇及藩篱之外乎一城挑三河虎皮驿破不能救枝斫肤剥而曰护其根本树其能久乎既而廷弼去沈阳陷辽阳又陷经略袁应泰自焚死乃即家再起廷弼经略辽东宁前道王化贞为巡抚化贞主战而廷弼主守两人遂相恶交相谤也上勅廷臣议经抚去留至欲专任化贞而我兵已度三坌矣于是羣推承宗为兵部添设侍郎专主东事天启二年正月我兵略广宁化贞弃城走闾阳廷弼见而唾之惶遽焚弃右屯以西四百里与监军道高出张应吾邢愼蹑化贞后入关以屡逃懦夫倡为退守关门之说举朝汹汹上乃拜承宗兵部尚书兼东阁大学士入直凡九日即以阁臣暂掌部事承宗因上目前切要疏其略云年来兵多不练饷多不核以将用兵而以文官招练以将临阵而以文官指发以武畧备边而日増文官于幕以边任经抚而日问战守于朝此皆因循诞谩之失也今天下急务在收拾人心而欲收人心在大振天下之气又云以文统武自是敝法以极不知武之文统极怕文之武更属极敝之法故臣谓今天下当重武之权而重武之权在去文吏之扰又云国家京营兵十万日添官以为兵害而不少添其饷营兵上等之饷不当募兵下等之饷何能为练当如募兵之法列饷为三等而以逓升逓降之法简拔清汰环城为营毎城建三营营可八千有竒建营之法即以阵法为之令什什伍伍在营如阵在阵如营升其伉健者为亲军而老弱拊营姑任之为老家此宋初升籍之法也永平为陵京重鎭为山海后劲不可不再设巡抚不可不设总兵与山海蓟鎭为铛脚之势卢龙蓟门诸州县宜仿各边之法城各设守将一员筑垒于必争之地使鎭戍接连墩营相望关西州县处处设兵虽各为城守其实于东则若以山海之兵分布于各城以为老营于西则若以京师之兵分布于各城以为突骑一片石而西戚继光故垒在焉可按其踪而加修葺畿南涿易以及通州当清理额兵兼募新兵天津北平若京东皆可屯田以屯拨辽人以渠限敌马以租给军饷此三便也当是时边警日急长安一夕数惊阁部大臣瞪目屏足苟幸旦夕无事言官如蜩螗沸羮莫适为公家计承宗乃上章请下熊廷弼于理与王化贞同谳又请逮给事中明时举御史李达以惩蜀之招兵致冦者又请诘责募兵监军诸臣以警有位之骫骳者上皆允之而侧目者众矣兵部尚书王在晋代廷弼经略辽东而王象干先以兵部尚书行边总督蓟辽习知西边部落西人亦爱之而在晋之出也深倚象干谋用西人以袭广宁象干教之曰得广宁不可守也为罪滋大重关设险卫山海以卫京师此穏着也在晋乃请筑重闗于山海闗八里铺费一百二十万关门僚佐袁崇焕沈棨孙元化力争不能得皆奏记内阁承宗请身往决之加太子太保赐蟒玉银币抵关阅新城诘在晋曰新城成即移旧城之四万兵以守乎曰当另设兵承宗曰如此则八里内守兵八万矣一片石而西北不当有守乎其战兵即守兵乎抑另有战兵乎筑闗在八里内新城之背即旧城之址也旧城之品坑地雷将为敌人设抑为新兵设乎新城可守则安用旧城如不可守则新兵之四万倒戈旧城之下将开关延入乎抑闭关以委敌乎曰关外有三道闗可入承宗曰若是则敌至而兵逃如故也安用重关曰将建三寨于山以待溃卒承宗曰兵未溃而筑寨以待之是教之溃也若是则又安用重关且败兵入三道关敌不可尾而入乎人心一溃不又为全辽之续乎曰将于八里内南负山北抵海掘沟二十里以限敌马承宗曰徐中山之经度斯地也左山右海砂少土多故扼要为关今将践砂凿石火烧水激而成河不亦难乎成祖弃大宁诸城而独守辽东以大宁退有蓟门天险辽西非辽东不可守也今不为恢复大计乃画关而守畿东有宁宇乎在晋语塞而止承宗出闗亲览形胜还至建昌遇雨留七日条奏闗东西形势事宜凡十余疏无虑数十万言上皆报闻还朝极言在晋不可恃改在晋南京兵部尚书尽逐逃臣张应吾等而八里铺筑城之议罢经略缺承宗自请督师上大悦以原官督理军务赐尚方剑坐蟒承宗乃辟职方主事鹿善继王则古为赞画请帑八十万以行既至关首定兵制以三千人为一营十五营为三部兵不离将将不离帅使教肄分而稽核便修筑关城南防海口北防角山安大炮于望海台以为横击顿万人于三道口之石城以为突骑置炮台十一于北水关外以防外瞰此守关之大略也汰副总兵以下数百人罢眞定保定河南践更之卒以实中原三辅承宗之议大约谓守宁逺所以守关门屯大兵于山海以次第战守于法为正为实东连西结分布于觉华弥串广鹿于法为竒而正虚而实又谓西部必不可用辽之遗民必不可弃关内之辽民当使籍土著关外之辽人当使籍卒伍关外十三站之义民诸不附敌者当收置宁逺觉华以辽人守辽土以辽土养辽人此今日之大计也请置大将以马世龙佩平辽将军印行授钺之礼节制三部罢监阵之官更定仪注总兵官以宾礼接经抚不戎服跪阶下移咨朝鲜国王李珲激以同仇之谊犒毛文龙于东江令复四卫檄登帅沈有容进据广鹿而自以春防诣登莱商度进取之计时朝廷方急辽不许也刘爱塔者辽人也为金复都督改名刘兴祚至是内附会我兵去广宁道臣万有孚欲挟西部袭杀辽人以为功承宗不许全活者千余人设六馆以招徕天下豪杰三年春进诸将将吏而问之曰汝等数言按视宁逺何以屡更众曰请戒期承宗曰以明日往何如众皆愕翼日即出关抵前屯总兵赵率教以空粮买马置牛屯练修举大加慰劳以所乘舆予之自前屯一日驰至中右质明抵宁逺登其城喟然而叹复由卢山夜抵中右乃还治所当是时魏忠贤用事兴内操使中官胡良辅刘朝等犒边已寓中人观兵之意承宗力言其不可有旨报闻募关以西辽兵数千人遣鲁之甲将三千人出守中后所遣王楹将三千人出守中右所又念宁逺城大而瑕檄祖大寿移觉华岛兵七百人于城中命大寿司版筑汪翥司窑造计日举事又以土官招抚主守客兵训练主战立两游击于要地専备应援又移拱兔市场于兴水堡遣左辅领精骑出哨中右镇抚阑入一步即以掠论于是我军不得恣意屯牧方辽事之殷也承宗有请人不得不从及边警渐息中外解严于是朝议籍籍谓承宗用抚臣阎鸣泰岳和声及大将马世龙为非是御史潘云翼首劾去鸣泰以张鳯翼代之鳯翼复主画关退守之说承宗力争请勿设抚臣以挠战守不听先是虎部中窃出盗掠赵率教捕斩四人道臣万有孚诟之督臣王象干欲斩率教以悦西人承宗力争乃免而王楹之城中右也护其兵出采木西部朗素邀之中伏而死盖万有孚阴主之承宗怒遣马世龙引大军从大盘岭压其巢五部恐逺徙三百里外象干恐其败欵也教素朗縳我逃人为杀楹者以献而増其赏千金承宗曰人各有能有不能此象干之所能而非臣之所能也因极论西部不可用欵不可恃通官与当事之说不可凭会象干以忧去遂自劾乞罢谴又请勿推经略总督以一事权皆不听承宗在闗四年前后复大城九堡四十五练兵十一万立车营十二水营五火营二前锋后劲营八弓弩火炮军五万轻车千辆偏厢车千五百辆沙唬船六百马驼牛骡五万甲胄器械弓矢火药蔺石渠荅卤楯合数百余万辟地四百里招回辽人四十余万辽兵三万屯田五千顷获零级一千八百有竒故事积级二百五十准一大捷承宗勿叙也论功加太子太师与阁臣皆世锦衣千戸而魏忠贤则世袭锦衣都指挥使加恩三等抚臣张鳯翼因辽抚居辽之说恨承宗刺骨与万有孚潘云翼嗾人极论马世龙之罪以挠之又承宗素不悦于魏广微及魏忠贤再遣刘应坤胡良辅等犒师承宗待之又倨会是年九月遵诏巡喜峰古北口请以十一月入都门贺万寿节与廷臣面商进兵事宜广微奔告忠贤曰枢辅拥兵数万来清君侧兵部侍郎李邦华为内应公等为虀粉矣忠贤绕御床而哭上南郊回趋内阁拟谕次辅顾秉谦奋笔曰无旨擅离汛地祖宗法所不宥兵部马上差人传枢辅马首即东午夜开大明门召兵部尚书赵彦入分三道飞骑止之又矫谕九门守阉孙阁老若入齐化门便锁绑进来时承宗已至通州闻命即日还鎭具疏入奏亦不牵连引谢忠贤遣人侦之一襥被置舆中后车惟鹿善继从意稍解而广微又嗾崔呈秀徐大化李蕃连章劾之比之王敦李怀光会师失利于桞河哨将李承先鲁之甲皆死于是台谏交章劾承宗遂罢归兵部尚书高第代之为经略复申守关之议承宗即家移书争之不听尽撤关外兵弃军粮数十万石哭声震原野而宁前道袁崇焕独不听撤愍皇帝即位王在晋入为兵部尚书恨承宗不置抗疏极论马世龙及茅元仪荧惑枢辅败坏关事逮世龙逐元仪又嗾新进台谏交口诋承宗以沮其出崇祯二年冬我兵入大安口取遵化将薄都城举朝汹骇谓非用承宗不可诏起承宗原官改兵部尚书驻通州仍入朝陛见时十一月七日也十五日上知承宗抵近郊召见平台慰劳毕曰卿不须往通为朕调度京城此时即烦卿去面谕首辅韩爌即拟勅来事权要隆重赐尚方剑自京营总协及坐门大小文武公侯驸马伯下至总兵皆以军法従事承宗承旨而出漏下二十余刻周阅都城四十里五鼓而毕即出阅重城乃乘月巡濠堑度险阻是日夜半内阁传奉圣旨卿等传辅臣承宗星夜往通料理勅书随后补给承宗夜宿重门质明门启闻后命遵旨即行事秘人莫得知知者亦莫之敢指斯其故难言之矣中外闻承宗之出也皆惊愕尚书李腾芳郑以伟讲官罗喻义要众伏阙请留承宗闻之疾驰出宣武门宿僧舎明日抵通总兵杨国栋以军礼见承宗受而不辞曰吾以安众也两城中保鎭及京兵相半命国栋兼统之时上以流言忽置袁崇焕于法岛帅祖大寿中军何可纲等率所部万五千人东溃自通之南二十里趋张湾渡河承宗遣飞骑追三百余里弓刀反向仅及其尾大寿传语曰事已至此当出捣东巢归以待命耳承宗宻请调马世龙抚谕又代为大寿别白上俱如所请即命移鎭关门承宗即日戒途东发方世龙之追大寿于关门也令二将捧上手诏往大寿惧有变宻授指挥下噪而出关世龙追及之于欢喜岭单骑入其营传阁部抚谕诸将诸将皆罗拜王承胤率所部先去曹文诏踰墙走大寿妻左氏使人语大寿曰孙公大人再贳若死兵溃何不死城下以谢孙公今来此吾以大炮待汝耳大寿意夺于其妻而又恐诸将之卖已也乃受诏敛兵以待命数日承宗再莅关门而人心乃大定三年正月大寿入关谒承宗列所统骑步三万于教场行誓师之礼乃遣死士沿海入报中朝始知关门无恙也及四城之复自为露布奏闻上亲告庙布告中外加承宗太傅荫一子世袭锦衣卫指挥佥事赉白金五十蟒衣一袭三疏力辞上允辞太傅承宗还治所关政一新时梁廷栋为兵部尚书恶马世龙不受中制令所善部郎丘禾嘉监其军诬世龙坐视三屯不救承宗争之廷栋益不悦故超拜禾嘉为辽抚孙元化亦以言兵超拜登抚承宗连章求罢弗许既而朝议皆欲听其去以辽委禾嘉而上不従承宗十一疏乞休上遣中书诣闗门宣谕视事四年正月八日承宗出关由前屯宁逺抵松锦十六日由三道关一片石歴石门燕河徧阅三协十二路由石塘路过平谷经盘山入蓟州而还条次东西边政分八疏入奏上嘉纳行之未几而有凌河之堕承宗抗疏乞休疏十七上乃许乗传归已而追论长山之败坐矫旨复城欲中以危法上不许命冠带间住削宁锦叙功世荫承宗上言臣愿陛下治臣进兵败衂之罪不宜以兵溃缷罪于进兵使天下以御敌为戒也臣愿陛下治臣不能御敌之罪不宜以兵困卸罪于复城使天下以复城为讳也崇祯九年我兵破定兴鹿善继死之赋诗六十四章哭焉后二年九月围高阳承宗部勒子弟城守十一月破城坐北楼叱众家丁速去我死此我兵挟至城南三里桥欲降之叱曰我朝廷大臣城亡与亡死耳无多言以苇席布地望阙叩头取弓弦自缢死从承宗死者次子鉁四子鋡五子钥六子铈七子镐孙之沆之滂之澋之浩之瀗兄子炼锵从孙之澈之渼之泳之泽之涣之瀚皆力战死事闻上震悼忌之者犹在事仅复原官予祭葬后追赠太师谥文忠

外史氏曰呜呼痛哉在朝诸臣皆无心肝者其必去先生而用此辈犬豕豺狼者何耶呜呼痛哉天耶人耶

吕维祺传

吕维祺字介孺河南新安人父孔学称仁孝维祺少能文究心理学闻乡先正孟云浦之风私淑之着知非箴心法吟万厯四十一年进士授兖州推官清狱囚罢驿夫行保甲法擒黄河巨盗三十余人立山左大会置学田注邵康节孝弟诗以教学者修孔庙仲子庙议正祀典黜季孙子叔疑盆成括立子思专祠以次子袭谓孔子至尊子思且不敢称宜改先贤忠为子蔑子先儒安国为子国子皆奏行之擢吏部稽勲主事歴考功文选员外郎验封郎中执法不附当熹宗未登极前二日诸阉导之幸小南城卤簿具矣维祺亟偕同官台省见政府危言阻之乃止遂抗疏谓调护圣躬近御不得干预政事防微杜渐不可一步轻动魏珰闻而衔之天启元年假归立芝泉讲会从游者甚众珰焰方炽指为东林党人毁书院去程朱位维祺祀伊洛七贤其中与李日暄辈讲诵不辍会城建珰祠维祺移书诸绅戒勿与珰益恨四年推考功郎中竟矫旨别推焉崇祯元年起尚宝司卿升翰林院提督四译馆太常寺卿疏陈八渐如留中改票慎刑点陪免进讲弃言官慎宴游寡嗜欲上嘉纳之三年升南京戸部右侍郎总督粮储陛辞上目送之顾辅臣曰此臣如何使之南辅臣曰南粮匮窘非此臣不可时南京仓库如洗军粮压欠至一二年脱巾鼓噪殴管饷司官焚科臣房屋维祺署大司农事心忧之设会计簿昼夜稽核搜北部借南粮二百六十四万疏争之搜杭嘉苏松等府侵南部抵漕折银八万五千余两劾布政庄廷臣等抵之搜各省未纳二百三十六万两及藩工银十三万四千两又隠匿布绢纱银二十四万两劾布政董承诏等抵之查出戸司书手韩文综等侵欺南粮百余万库书夏汝清等侵欺银四千九百余两勒限究追修建三十六仓五场清完屯粮八十八万有竒请开新旧炉鼓铸获利八万七千二百九十两有竒前此仓米不足一月越三年存粮一百五十余万可二年之用折色原银九千余两压欠应支三十八万越三年存银二十八万纸赎公费约积一万五千余两除修仓助饷学田优赏外存银五千一百两分毫不以入私维祺又以国用未敷民力已竭请将旧逋量折量蠲并罢北直河南江北米豆折色加赋及改金衢徽绍四府水兑折色人皆便之会上遣内臣监视戸工九边兵马钱粮纷纷四出维祺首疏抗论仍责相臣首鼠不言继而南北始有公疏上亦允罢惟以北部借饷请暂寛税例一年缓解并免芜税南京加税议格不行内监织造额外苛索力争不克凡三疏乞休不允六年升南京兵部尚书参赞机务留都军政废弛冒滥骄玩维祺申令整饬严禁将官馈送不受一花一果掲示优恤军士十六条尽革打点需索毎队置小牌毎营置大牌各书姓名使什长隶队长队长隶总卫相习如臂指乃课武艺勤操练裁冒军八千余名察奸吏陈天翥等侵饷一万二千余两正法备硝黄二十五万斩流冦谍者十余人贼遂西遁复三疏乞休不允而维祺居南久絶长安交际权贵多失望八年大计致仕寻以拾遗革职遂归侍父洛阳宅立伊洛会初维祺在南京立丰芑会及门杨以任等二百余人讲程朱正学着孝经本义至是在洛及门姚赓唐等亦二百余人而着孝经大全或问成进呈御览命下所司较止有芝十八茎生于庭内阁臣巡抚交荐复职而维祺终不出新城庳薄维祺首捐四千金倡修适有土贼王之典之变维祺率家丁乡勇平定之邑赖安堵又値大饥维祺檄搢绅士民出家财设粥大赈四小赈七绘河洛灾荒圗上之十四年冦陷宜永逼洛城福王在城中维祺以大计动之不从冦至维祺守北城缒家丁杀贼数人总兵王绍禹通贼杀守堞者遂溃家人劝更衣弗听劝缒城弗听劝避民舎弗听贼执下云梯掖出西城道遇福藩奋首曰王生死命也名义至重毋自辱至周公庙见大冦不跪怒曰汝日请兵剿我今复何如维祺厉声曰我为兵部尚书恨无兵马杀汝狗彘今日惟有一死耳不辱圣贤不愧天地生为正人死必为正神吾何畏汝耶左右欲生之维祺更嫚骂曰生尚书不値一钱北向拜皇帝哭曰君恩未报臣力已竭又西向拜辞父母延颈就刃遂死事闻上哀之赠太傅谥忠节予祭葬造祠荫子入监维祺少失恃育于祖母牛氏牛守节事之至孝天启中旌表建节孝坊崇祯时父孔学以捐粟一千石钱二百千赈一万七百人御史题请建旌义坊至维祺殉难人谓忠孝节义理学亷能皆出一家云

外史氏曰先生之学问先生之材能先生之功绩久已彰着于天下天下人皆知之而天子独不知耶乃不用以为相而反用蝇营狗苟之温体仁周延儒辈呜呼此天下所以亡也

汪乔年传

汪乔年字歳星浙江遂安人天启二年进士授刑部主事珰数使人招之拒不赴东林诸贤被难乔年阴为调护歴郎中恤刑江南丁内艰服阕补都水司郎中在道改守青州青故雄郡赋繁胥猾属邑征解例有添搭钱乔年悉罢去永着为令政尚勤敏案牍无巨细手自裁断夜秉烛继之廊庑置土锉十余具薪米两造自炊候鞫是非立决赎锾止供解额无敢索民一钱者崇祯三年举天下卓异第一明年登州变其帅下令无躏青州尺土纡道去时观军大珰体拟督府乔年独与抗礼珰不能夺六年擢山东布政司参议分巡登莱诸郡生平氷蘗自凛至是凡僚属赠遗悉受不辞人莫喻其意及至莱城郭新破守御空虚尽出所受赀市马募兵修濠湟治器械残郡复完以亲老乞终养归装惟书史数簏而已居父丧复起备兵河东十一年诏廷臣举边才方逢年时为礼部荐乔年长才真品操守无玷升叅政督学陜西治行又第一十四年升陜西按察使时巨冦方张歳复大祲乔年积谷平籴劝秦晋督抚以下及巨室协助全活亿万计夏特简都察院右佥都御史巡抚陜西未受勅闻李自成将窥关即日赴商洛与士卒露处设险堵击八月返西安未旬日张献忠冦郧西亟移驻山阳遏之九月总督傅宗龙败没关中大震即军中以乔年为总督代之当是时冦逼门庭悍帅不率命宗龙全军皆覆而饷竭兵虚所向奔溃无固志中外汹汹无能为朝廷设一策者乔年虽以清望被命一歳数迁然三秦之劲尽矣时勅印未至即旧署调固原临洮及团练总兵贺人龙等三镇兵腊月骑始集简兵储粮为进讨计而兵部屡檄促出关乃传檄米脂令发逆闯祖茔得一蛇斩以徇誓师祭纛十五年正月督师赴河南时贼围总兵左良玉于郾城县老砦屯襄城乔年议捣其巢留步兵火器营于洛阳精骑倍道兼进二月抵襄城贼舎良玉以数十万众逆战人龙等三帅未阵先奔诸军遂溃乔年仰天曰此吾死所也率标兵千余人入襄城拒守城无守具贼炮矢如雨围七昼夜火药矢石皆尽援兵不至俄大雨雪城崩乔年腋中流矢率副将张一贯党威监纪孙兆禄等巷战手馘数贼被创引刀自刭未死贼执诣韩家庄大骂不屈贼怒割其耳鼻舌乃死居民怜其忠瘗庄后贼退改殓面如生事闻遣官护榇归乔年生平清苦自励莅官祇二老仆随行所属供帐悉叱去其去青也青人尸祝之与范文正同祀以所譔训民书供几案间时乔年尚无恙民有疾病疑难吁之辄应庭有槁木祀之日垂实累累人至今神之

外史氏曰前朝祇重书生而奴隶武弁视士卒如犬豕后虽稍加嘘植有小却言者即刺刺不休而军心失矣当其末年流冦猖獗军卒皆以天命有归见辄奔溃纵孙吴复生亦不能将也嗟乎况先生乎又掣之台谏乎

东林列传卷六

●钦定四库全书

东林列传卷七

江阴陈鼎 撰

○明

贺逢圣传

贺逢圣字对阳江夏人少与同邑熊廷弼齐名督学熊尚文竒之曰贺夏瑚商琏也熊干将莫邪也后皆如其言廷弼领解额逢圣下第尚文召慰之许为膏火资逢圣毅然起立曰某即幸隽不敢负生平竿牍戒况不第乎尚文益叹服万厯三十一年举于乡屡上春官不利循例署应城县学教谕刻苦亷俭以作人为己任日率诸生讲程朱之学及义利公私之辨尝语人曰生平无一事足报朝廷惟寒毡七载实心实事庶免素餐耳四十四年登进士第二人授翰林院编修歴中允国子监司业与邹元标赵南星等为首善之会逢圣故与廷弼不合王化贞失辽阳廷弼同逃入关并下法司楚人梅之焕满朝荐等白廷弼寃疑逢圣不与逢圣曰讵可以私嫌废公议援笔属草淋漓慷慨人皆称其公然廷弼卒论死先是杨涟劾魏忠贤二十四大罪既下狱死忠贤憾楚人甚已并杀廷弼楚士斥逐无虚日独以逢圣清望好语之曰各省直建立生祠惟贵乡湖广实无功徳逢圣对此地方官事非某所敢知忠贤又言闻上梁文出公手何谓不知逢圣正色曰此借衔耳忠贤黙然遂借南京主试推未当矫旨削夺归崇祯改元起原官升南京国子监祭酒寻进少詹事协理詹事府事丁父忧服阕歴升礼部尚书八年拜东阁大学士进文渊阁申救詹事黄道周与首辅张至发议多忤遂请告归十四年与周延儒同再召用延儒盛辎重具供帐所过馈饯迎谒逢圣扁舟遄发关吏物色之不知谁为江夏相公也比至又与同官蔡国用不合复引疾求去六月帝御中左门召见诸辅臣逢圣时已得请复被召同入观徳殿赐坐逢圣伏殿大哭久之驾移中极殿辅臣亦随侍复大哭命之出乃叩首辞大哭不絶声见者怪之莫喻其意陈演言逢圣惨动天颜无人臣礼然帝不问亦不罪也十六年李自成陷襄阳总兵左良玉退保安庆而张献忠乗间破庐州及蕲黄诸郡遂犯武昌巡抚戴良暄惶惧无人色逢圣方家居或请易他服逸逢圣曰见危授命识之久矣急进笺楚王请出帑金募战士不允会监军道王扬基擢抚郧阳遽移营渡江兵益薄贼破汉阳门执楚王投之江逢圣与叅将崔文荣守武胜门文荣被槊死贼传令必完贺相公否者斩逢圣归家将自裁卒至传贼将意逢圣叱曰我岂为贼苟活耶冠服北向叩头赴滋阳桥水死时盛暑尸数日不变后赠太保谥文忠

外史氏曰先生痛哭殿前岂有他哉于时有不能措一辞置一语者矣惜乎帝不悟也而在廷诸臣无一悟之者是尽鬼乎尽蜮乎尽木偶乎尽犬豕乎彼陈演之豺狼犹曰无人臣礼何其愦愦如是耶嗟乎嗟乎至于杀身成仁在先生分也余何能赘一辞

焦源溥传（从兄源清）

焦源溥字逢源一字涵一陜西三原人少喜学问谈名臣节义事辄慷慨色动登万厯四十一年进士歴知沙河浚二县考最召为四川道御史服食俭甚左右苦之笑曰不闻长斋御史乎累上封事尝论戒逸欲曰陛下观于御马可以求御民之方监于使舟可以得使民之道会家艰归天启四年起补江西道御史羣臣聚讼三案忠奸混淆源溥抗疏请明纲常其略曰人情意见或有异同纲常必无二理请平心以质之光宗为神宗之元子为元子者忠则为福藩者非忠孝端孝靖为神宗之后为二后者忠则为郑贵妃者非忠孝元孝和为光宗之后为二后者忠则为李选侍者非忠此不待辩而明也郑贵妃逆谋从前未着至张差梃击事发禁门蹀血之祸迫在呼吸尚忍言哉况当先帝御极之初突传神祖封后之命请封未遂而冶容并进遂致升遐今即勉寛贵妃始终恩礼以慰神祖之灵以述先帝之孝而郑养性之都督不可不夺也至李选侍不过一宫人耳非贵妃比使无失徳于圣母陛下原无夙嫌则推先帝之爱自当特加优厚臣恭诵陛下近谕所云凌虐圣母推阻陛下又有臣子所不忍言者今即欲为选侍乞怜曲宥前辜量加恩礼而移宫始末公卿大臣同与此事必不可得而抹杀也且崔文升李可灼不处极刑借廷尉持平之说开凶竖漏网之门刑部尚书黄克缵不得而逃其罪也又有疏救东林曰东林讲学明纲常名教也今以为邪党而逮之是欲毁纲常败名教陛下执何道而治天下乎危言正论天下争传四年巡按眞保例迁颍州道副使而以崔文升监视颍州欲甘心于源溥遂移疾归崇祯二年阉党既诛起改山西分守河东道迁武宁参政升本省按察使七年擢右佥都御史巡抚大同简练将士治兵械城堡誓圗灭贼是时边事日棘兵既缺伍又逾年无刍饷歳且洊饥民无糠籺至淘马粪以食源溥亟请蠲赈増兵调饷上六事屡疏不能应乃自劾求去而监视内官魏国征犹摭论其不职坐罢归裒所撰奏议诗文为逆旅集曰吾旅人也得休田间幸矣十六年冬十二月贼陷西安源溥被获啖以总督胁降不屈则勒输金源溥瞋目大骂曰瞎贼吾恨不能生啖尔肉安从得金速杀我毋多言面故黒多髯时人目之为黒焦至是须髯皆上指骂不絶声拔其舌支解死年六十三

从兄源清字湛一万厯三十五年进士除戸部主事出知广平府举卓异天启间歴副使参政崇祯五年累迁右佥都御史巡抚顺天宣府七年九月以万全左卫失守夺官谪戍久之家居城陷抗节不食七日死至今秦中称大小二焦中丞而小焦源溥为尤烈一时同城死职者巡抚冯师孔按察使黄絅西安知府简仁瑞长安知县吴从义指挥使崔尔达秦府长史章尚絅同府死职者商雒道副使黄世清知县则渭南杨暄山阳董三谟白水王无逸蒲城朱一统中部朱新鍱在籍殉难者吏部尚书渭南南企仲其子礼部主事居业从子工部尚书居益太常寺卿耀州宋师襄山东巡按御史王道纯叅政田时震副使祝万龄佥事王征封副都御史朱常徳举人朱谊泉席増光都司舎人丘从周凡二十四人其它府先后殉难及御贼战死阖门抗节死者尚数百人嗟乎皆不可得而考矣

外史氏曰焦氏兄弟固秦人也然与东林诸君子同鼻息观其立朝侃侃视死如归虽死有先后而与杨左诸公并烈矣

胡守恒许文岐列传

胡守恒字见可舒城人七岁能赋诗举崇祯元年进士授湖州府推官徳清令某以贿闻巡按御史属守恒宻察之守恒舟楫徃来未尝私也令闻伺守恒出视事贮黄金菜瓮中投入署守恒怒召令至曰吾不卖直彰人过亟持去令惭谢七年举亷吏第一改翰林院编修明年充东宫讲读官与黄道周汪伟诸君子善以父老请告归庐州连歳大饥人相食守恒倡议捐赈募漕督以下得米粟千余石全活数千人时流冦四起张献忠革里眼等五营屯聚英霍山中旁掠楚豫淮南诸州郡十五年六月冦舒城守恒方家居率众守御凡七阅月贼昼夜围攻射书城中购长须翰林千金或劝之曰公为贼耳目久矣割须易服疾入都当可免守恒曰我去顾令舒子弟独死耶义不忍且徧地皆贼去将安之毁形以偷生吾不为也守益力舒将孔廷训叛降贼贼入执守恒好语之曰汝守土官耶毋自苦守恒骂不屈乃以刃剸两膝攒刺之洞胸而死漕运总督史可法上其事赠詹事府少詹事谥文节湖州民祀之安定祠复建楼祠旁曰忠孝楼

许文岐字我西仁和人幼聪颕敏文章弱冠偕其伯父赴东林会讲即有省曰读书以利禄为者非夫也当向圣贤路上行乃可登崇祯七年进士例授北部以父官南畿便省觐改南京兵部主事督武学九年升员外郎歴职方司郎中方是时天下已乱冦盗充斥江北贼革里眼等冦濒江诸郡文岐从兵部尚书范景文调兵食疏荐总兵杜弘域十年出为黄州知府黄当冦乱后户口凋残人多逃匿景文以南都根本地拟留之文岐不可曰事不避险臣职也慷慨登舟比至捐俸制火器严斥堠募丁壮集父老谕之众皆感泣未阅月贼至遣骑徐鳯常胜侦之伏兵以待贼方食礟发仓皇奔溃射其前锋一只虎殪之夺大纛而还与郡人梅之焕耿应衡聨络各乡堡贼闻不敢近狱有重囚七人久系文岐命归省克期就狱皆如约至乃详请释其罪为七义传记之十三年大学士杨嗣昌视师荐升下江防道副使驻蕲州蕲临三堑乏守具监军推官杨卓然抚张献忠于城下见者寒心文岐练卒伍峙糗粮贼遣其党张雄飞潜渡将南下文岐侦得实获雄飞立遣游击杨富驰田家鎭焚其舟殆尽贼不能渡楚抚宋一鹤上其功蕲副将张一龙驭兵严文岐重之当共宿帐中中夜呼噪声四起文岐曰此必奸人乘夜思遁耳坚壁不出质明叛兵百余果夺门遁一龙率兵追获立斩之一军肃然杨富既久鎭蕲宋一鹤复遣叅将毛显文至不相能兵民汹汹文岐会二将以杯酒释之各戢兵民始无患愍皇帝数召对大称文岐才推郧阳巡抚未拜命荆襄失守左良玉溃兵南下长江数千里民居商艘焚掠略尽文岐立马江口迎之兵莫敢犯时谍报日急人无固志会升督粮道客曰公今可行矣文岐叹曰吾为天子守孤城三载矣分当死封疆虽危急奈何弃之命其妻吴率幼子奉母归长跪泣别乃檄杨富毛显文屯关厢为固守计会藩宗逐守兵不给饷两军渐解散而藩下都司郝承忠复潜通张献忠十六年正月遂大队围蕲州文岐率甲士往来堵御发神铳毙贼甚众时夜将半天寒雪盈尺贼破西门文岐督军巷战雪愈甚铳火皆沾湿至关忠义祠诸将请渡江文岐曰封疆已陷吾何敢独生自经树下家丁杨第救之佩刀出复杀数贼力尽遂被执贼见之曰好许叅政不爱钱爱百姓环拥见献忠献忠亦闻其名颇礼之文岐厉声曰既被执惟速死耳献忠怒命系于后营时举人奚鼎铉等数十人同系文岐宻谓曰观贼老营多乌合凡此数万皆被掠良民若告以大义同心协力贼可殱也于是阴相结期四月中以栁圈为信生员王国统者尝奸宦家妇为文岐所褫责心憾之至是亦与约遂以其谋告献忠献忠索之得栁圈召文岐曰吾破武昌当发榜安民君为我署之文岐知事露瞠目视贼取案上大砚掷献忠曰吾头可断榜决不可押献忠愈怒命引出至麻城县三里坂文岐北向拜辞朝廷又南向拜父母甫再拜贼前连磔之遂死贼去士民收殓之面如生时文岐父聨枢従粤西解组归道南昌知府龎某曰长公殁王事虽死犹生足贺不足吊也丧归过蕲黄士民哭送者以万计督帅史可法巡抚何腾蛟先后疏闻赠太仆寺卿给祭葬予谥荫一子入监读书祀名宦乡贤

外史氏曰贼臣杨维垣凡十七疏斥东林为小人若见可我西两先生皆东林人也一则不肯毁形以偷生至洞胸而不畏一则被执而犹思圗正至磔骨而不辞视维垣诈称殉难置三棺于中庭挟二妾而宵遁半道遭雠家击死者为何如耶信哉玉汝先生曰东林天下之材薮也岂可以等闲目之乎

卫景瑗传（族子桢固　胤文）

卫景瑗字仲玉陜西韩城人举天启五年会试阅三年补殿试与高攀龙杨涟左光斗交最善既授河南推官以亷明为巡抚都御史范景文所器重用卓异征遂擢山西道监察御史首劾辅臣周延儒奸贪及铨臣曽楚卿救工科曹靖元等直声大振出按畿南威惠并着以外艰不候代奔归诏镌俸一级服阕补原官转河南道御史巡太仓巨珰曹化淳有所请托叱不顾兵部尚书杨嗣昌议加剿贼兵饷景瑗抗疏力争谓天下安危视百姓利病迩者兵燹旁午旱蝗洊臻百姓病已棘矣奈何复加征以促之讫不能用御史王绩灿吴执御吴彦芳俱建言被谪瑗疏请召还复不省会给事中傅朝佑李如璨劾阁臣温体仁得罪下诏狱上召对平台景瑗在帝前力请释两臣以作敢言之气帝方宠信体仁闻景瑗对大怒祸且叵测而景瑗侃侃勿顾也降行人司正屡迁至大理少卿时周延儒复当国修前郄遂以右佥都御史巡抚大同崇祯十七年贼李自成东犯太原督臣王继谟望风遁景瑗议调兵趋据雁门关总兵姜瓖观望不肯行及贼攻宁武关守关总兵周遇吉数遣使告急又促瓖出兵瓖执不应且曰非我信地景瑗愤曰国势至此何论信地同舟共济正在此时倾槖不及千金出为犒军费亲率麾下赴援未行而宁武陷周遇吉力战死贼遂长驱抵大同景瑗方督兵出城力战而瓖内变开城门降贼众大至景瑗兵溃众拥景瑗入自成营或叱之跪景瑗不为动踞坐于地大呼皇帝而哭自成好谓曰吾清涧一民耳非有天命不至此君能辅佐我当益加君官景瑗瞋目叱曰吾仗节一方期灭汝而朝食肯从汝作叛逆事耶贼引之出顾见瓖戟手骂曰贼奴万段汝与我朝盟而夕叛我死决不汝宥越三日再拥见自成自成又好谓曰真忠臣吾将驿送汝归景瑗曰国破何家可归盍速杀我因出不意以头抢阶石血淋漓被面絶而复苏自成竦然又命掖之出见贼党无不大声痛骂羣贼愠甚后三日驱至海会寺景瑗北向再拜曰臣失封疆死不足赎哭与继母董诀遂自经死母与两子皆从行贼闻亦不杀也甲申五月南中立国追赠兵部尚书谥忠毅荫一子锦衣卫百戸初景瑗在大同独与分巡道朱家仕善至是同死于难

桢固字屏君景瑗族子也少负气喜谈兵留心民事举崇祯七年进士授开封府推官桢固与族父景瑗皆以是官起家又皆在河南其声名亦相埒人尤异之时流贼剽掠往来无常村民扶携奔走数十里不得至城邑多及于难因议筑西闗城处之间以事经南阳汝宁河南诸府皆量其地宜城者劝民加筑且出俸金助之既成民呼为卫公城又举城守事宜十三则奏记上官上官竒其材有警檄桢固与谋即戎服据鞍一日夜行数百里按视城垒修备御所过扼塞险易悉识之以故贼不能犯崇祯十四年用卓异征召对中左门力言今天下民穷半以兵半以歳诸臣惟戮力剿冦冦平则无杀掠之惨则时和时和则年丰年丰则用足是故平冦为足国第一要务擢云南道监察御史首劾中枢玩冦谓中州为腹心重地河以南四藩封鼎建焉天下之物力萃于此天下之安危系于此若腹心不守将四方震动自河洛告陷已坏西方半臂所恃者宛洛扼西南之险为大梁作障而南阳又报陷矣闯曹踞陈项几三月围襄破叶势必及宛此时抚臣居何地保督居何地禁旅居何地鎭臣居何地独不能一为唐藩地乎此时督中州者丁启睿也援中州者杨文岳也鎭中州者陈永福也此辈终能了剿冦之局否若犹未也则亟议更启睿受事未久朝气堪策若永福者万不能千里长驱臣恐以守汴者误汴并误全省也文岳于冦陷南阳高卧杞邑察中州形势贼自商雒入必犯嵩阌则汝州为要地自郧襄入必犯南阳则襄城为要地自颍和入必犯沈丘自英霍入必犯固始襄城则陈州为要地若分额兵万人为两营一驻襄城以应南阳一驻陈州以应汝宁冦至夹城而阵静可示犄角动可圗牵制是即所以为守汴计也不然顾汴则失洛阳顾汝则失南阳臣实忧之其明年出巡按畿南真定等郡数请蠲逋赋恤饥馑又请正骄兵悍帅之罪请革津辽米豆及俵马之害又数檄沿河诸州县安辑河南民避冦至者凡全活数十万人事闻再留巡按一年十七年春李自成陷河东诸郡渐逼京师李建泰督师御之上命凌駉与桢固监其军割京营兵三百人隶之桢固行至眞定闻昌平失守焚十二陵享殿欲还军救援有旨命固守良乡涿州既而京师陷疾趋保定挟一叅将行至大石桥遇贼数万骑与战射伤贼帅贼少却已复益兵围之桢固突围出跃入井水浅不得死为贼所执初贼伪相牛金星故中州举人嗛桢固理汴时发其恶幽桢固于狱欲杀之会自成兵败西奔脱走入五台山作絶命词而死

胤文字祥趾亦景瑗族子也崇祯四年进士授翰林院庶吉士歴编修司业中允左谕徳侍讲经筵时流冦四起海内骚动胤文方在里居十六年冬自成破西安全省瓦解胤文星夜赴京师恸哭言西土之危将延社稷次第上五疏备陈御冦方畧且请捐家所有以助军需上召见胤文哭陈剿冦之谋请召诸将翼卫王室有诏褒之既而京师陷微服匿民间自成钩索得之备加惨刑不屈已又乘间南奔督师大学士史可法开府扬州疏荐以左春坊左谕徳兼兵科给事中监兴平伯高杰军西讨杰疏荐吴甡郑三俊金光辰姜采熊开元金声沈正宗等胤文继奏曰臣尝叹国家败坏皆由在廷臣子全不务实昔年东林逆党胜负相争高者以有用之精神供无益之口卑者以立党排陷之威为纳贿招权之藉而其实东林多君子逆党尽小人既相攻击君子多败小人多胜此中着眼底里便知天启朝足以鉴之矣惟朝廷明断于上大臣虚懐于下略其所短取其所长则裨益时艰非浅也既而许定国袭杀杰于雎州又命以兵部右侍郎总督杰所部兵经略开归军务再兼徐扬巡抚我兵下扬州大学士史可法知府任民育总兵刘肇基原任兵部侍郎张伯鲸死之胤文与监纪主事何刚同赴水死

外史氏曰天下事至崇祯末即周孔亦难于措手矣先生一门忠烈义不苟全得东林气节多矣于此可以见讲学之功也

徐标传

徐标字鹤洲山东济宁人天启五年进士以忤珰故出知信阳州歴官鳯阳兵备崇祯十五年冬边警告急保定巡抚革任擢标右佥都御史代焉明年陛见赐银币归任愍皇帝念畿民罹兵燹之苦欲得其详十二月复召见标询之标曰臣自江淮来数千里见城陷者固荡然一空即完城亦仅余四壁物力已尽蹂躏无余蓬蒿塞途鸡犬音絶道途间曽未见一耕者成何世界陛下有几土地几人民何以致治帝欷歔泣下曰诸臣不实心任事以至于此皆朕之罪也标因陈车战垦田事帝善之十七年正月贼已陷秦晋渐及畿辅加标兵部右侍郎总督畿南山东河北军务仍巡抚保定贼窥真定标统兵力守先是眞定知府丘茂华闻警送其家出城潜与贼通标执茂华下狱茂华夜与叛弁谢嘉福合谋遂杀标牒所属州县待贼数日后贼始以数骑来据眞定随直捣宣府入居庸矣福王南渡赠标尚书

外史氏曰先生当人心涣尽之时而欲思赤手以回天意盖亦难矣乃犹有奸人阴为助虐宜乎事不成而身先死也悲夫

蔡懋徳传

蔡懋徳字维立号云怡苏州昆山人七歳读大学便立志学为圣贤长能文雅不欲以文名日读先儒语録得王文成书叹曰圣学渊源在是吾今知所宗矣万厯已未成进士授杭州府推官有治行升礼部主事时魏忠贤用事建祠京师礼部尚书率诸曹谒贺懋徳与同官翁鸿业中道托疾归及三殿告成忠贤受上赏廷臣皆进级有差辄具掲吏部辞之言不敢无功受赏随乞封光泽王差礼毕归里筑室奉母题所居曰不随室以见志崇祯改元诛忠贤起官江西按察司副使视学政先是在礼曹于文成之学有所得至是颁拔本塞源论于学宫而一本于程朱立书院礼请邹泸水万恒麓辈主之已则时莅讲席与诸生往复辩难着管见臆测数千言尝登白鹿洞讲孝经大义听者感动咸谓鹅湖一会以后再见今日寻备兵嘉湖擒大盗有功盗平廷臣交章荐之以为知兵丁艰服阕补井陉道甫三月改调宁前时关外势甚危即日夕训励将士识应时盛于偏裨中又与将军祖大寿相劝勉时时称说忠孝大义以感动之边人大安而山东河南北直忽陷名城数十遂转济南道进山东按察司河南右布政使所在以亷能着寻赍表入京师遵谕陈言极言天下变乱日深戡定亟需经济而经济不本圣贤大道则见小欲速终不足以拨乱反治惟皇上精研大学一书以明徳建皇极则揆文奋武何难焉又言自儒者正学不明执一自是多偏党而不归于大中至正天下祸乱实原于此上甚嘉之乃命廵抚山西特赐召对上谓孝经小学务遵旨颁行以励风俗对曰学无大小皆有裨治化然今日反乱为治当从大学提纲挈领最为易简上是其言赐馔及银币恩宠有加至山西榜于门曰愿闻已过求达民情于三立祠为讲会聘名儒傅山等主之又立干城社以招竒谋异勇之士于是定哗兵讨叛冦三晋安堵如故壬午九月京师以边警戒严征天下兵入援懋徳即日誓众屇行而奉旨命防龙固乃于千五百里地扼关隘设烽台布置严整匹马不入境未几贼陷河南寻入关三秦皆陷遂至西安掠榆林晋中所属平阳汾州皆大震乃属巡按御史汪宗友守太原独提羸师三千日夜往来拒贼河上一败贼于大庆渡再败之于风陵渡又败之于吉乡渡相拒者四阅月太原告急宗友以书促之归卫晋王乃亲引千人驰入太原甫归宗友出走而贼遂从平阳渡河而北矣贼遣伪使诱降輙枭贼使首竿之以令众而以死封疆自责贼怒悉其众五十万抵城下会城下瘗礟以待贼至适营其上乃夜募壮士发礟殱贼众无筭贼益怒挥众攻城越二日城遂陷懋徳先草遗疏懐之至是授赞画知县贾士璋而身督麾下巷战久之知势不能支麾下士欲刦之以走不可径下骑徒行入三立祠登堂北向叩首呼曰臣力竭矣敢一死以报皇上复再拜祠中诸大儒木主讫解腰带自缢于祠之东梁从死者自中军副总兵应时盛以下凡若干人南渡后诏予祭葬建祠谥忠襄凡所官处皆祀名宦

外史氏曰先生为学以致知格物为根要以至诚为归宿以知及仁守庄莅礼动为阶级以发愤疑问深造自得为工夫故其临大节而从容闲暇也呜呼俾先生而不克成其事业者殆有天焉

朱之冯传

朱之冯字徳止号勉斋顺天大兴人为诸生时即见知于杨涟左光斗中天启乙丑进士授戸部主事榷河西务却羡金辞魏珰殿工不悦斥为东林党欲杀之不果乃谪理问迁行人司副刑部主事员外郎郎中升浙江佥事清军山东叅议赍表入京顿家属于济南俄城陷母妻自杀母死以正月二日自是毎元旦后守母位啜粥饮水过十五日盖痛母露骸半月方葬也庐墓三年服阕补山西叅政壬午应诏陈利弊十二月升右佥都御史巡抚宣府严核将士劾庸懦补虚伍时坐明伦堂召诸生讲学以激发忠义镇兵哗辱饷司之冯出即抚定诛首恶七人寻推晋督秦督不果甲申春贼氛渐偪所至皆迎降兵部主事金铉上疏谓宣府京师屏蔽请亟撤内监掣肘专任之冯忠勇必足办也不报二月太原宁武大同相继陷巡抚蔡懋徳卫景瑗总兵周遇吉兵备朱家仕皆死之人心大震之冯率文武绅士设太祖位于城楼恸哭誓以死守谕军民毋听贼诱终淫掠汝前降者可鉴也督标兵御贼炮矢相加两书夜内监杜勲王承胤开南门迎贼入之冯转炮向内击贼已大至左右拥之行叱曰离此一步非死所遂易公服登北城楼缢死诸生姚时中者笃知大节仪范修整知监镇有二心叹曰以死勤事者独朱中丞耳吾当从其后亦死之之冯豫具遗疏劝收人心培节义收人心在爱民力爱民力在拔亷官又作书与金铉别且戒子弟当读经世书吕新吾呻吟语不可不读疏上二日而都城陷之冯死时甲申三月十一日也福王时谥忠壮

外史氏曰冦犯山西破城郭下郡邑朝廷亲信内臣辄八驺迎降而先生独慨然与城俱殉以报国家数百年养士之隆可谓不愧理学科名矣

东林列传卷七

●钦定四库全书

东林列传卷八

江阴陈鼎 撰

○明

范景文传

范景文字梦章号质公北直吴桥人万厯癸丑进士当逆珰煽焰时景文请告林下凡东林诸君子遭逆陷害景文家去京师甚近无不使人阴为周全或走书当事力为排解如周顺昌悬赇追比景文变产资之不足则遍告同志以为助及为执政庄烈皇帝恶臣下各持门戸言官多廷杖窜逐景文从容救解以此诸贤得不死者甚多所荐皆东林贤士奈同政者俱小人多掣肘居私室必浩叹长吁忧簇于眉无日开也甲申二月入阁冦逼召对平台景文对曰聨络人心坚守待援此臣所知他非敢议上曰君死社稷朕志已定卿言是也三月十八日贼攻彰义门太监已谋内应迎贼矣景文值宿内阁十九日早方诣中左门请见而宫人仓皇出走问之曰王太监随驾南行矣遂趋朝房贼骑充斥家人劝易服归寓瞷驾为去就景文曰驾出不与闻今将安归绐之出朝房遂自经家人复入而释之景文曰此非为我也因至五显庙草遗疏毕旋赋诗有翠华迷草路淮水涨烟澌之句盖误宫人之言以驾出必幸金陵呼一家人随至驯象所望阙再拜遥拜先陇顾家人曰翌晨收我遂投双塔寺旁龙象庵古井中死年五十九妻某氏先缢死福王立南都赠太傅谥文贞我朝赐谥文忠

外史氏曰先生当国命垂絶之时而拜相縦有经天纬地之才亦无如之何矣然而见危授命杀身成仁可谓能担荷万古纲常千秋名教者矣

倪元璐传

倪元璐字玉汝浙江上虞人生而颕异弱冠举于乡天启二年成进士选翰林院庶吉士寻授编修与少詹事黄道周同名时逆珰魏忠贤用事献媚者至以忠贤享瞽宗配食孔子七年元璐典试江西独以皜皜乎不可尚已命题逆珰恚甚会愍皇帝御极而珰败故免海内益以此重之珰既磔死余党犹踞要津欲禁锢林下诸贤乃力攻东林又创为孙党赵党熊党邹党之目以一网清流元璐愤甚抗章极论首为上别白言之其疏曰臣闻持世不平则阴阳之战起论人失实则举错之道乖臣见在廷章奏凡攻崔魏者必与东林并称邪党夫以东林为邪党将复以何名加诸崔魏崔魏而既邪党矣向之首劾忠贤直弹呈秀者又邪党乎哉夫东林天下之才薮也其所宗者大都树高明之帜而或绳人过刻持论太深谓非中行则可谓非狂獧则不可其所援引者即不无非类要可指数而尽耳中实有谢华膴其若脱置黜陟于不闻泊然无营君子者也今曰邪党则无不邪党矣且天下之议论宁涉假借而必不可不归于名义士之行已宁存矫激而必不可不凖诸亷隅自后之君子以假借矫激深咎前人于是五虎五彪之徒起而背叛名义毁裂亷隅夫颂徳不已必将劝进生祠不已必且呼嵩而人犹且寛之曰无可奈何不得不然耳充此不得不然之心将何所不至哉议者能以忠厚之心曲原此辈而独持已甚之论苛责吾徒亦已悖矣末复言韩爌文震孟当用书院当复疏奏上未纳而逆党御史杨维垣力诋之元璐复疏曰臣前疏所陈正为台臣杨维垣而发也陛下明旨一则曰天下为公再则曰化异为同三则曰分别门戸已非治征而维垣必曰孙党赵党熊党邹党陛下于韩爌则曰清忠有执于文震孟则曰起用而维垣必曰爌非贤震孟不良陛下事事公虚而维垣言言我见臣为维垣效忠告者大不图维垣以臣为谬也维垣谓臣盛称东林盖以东林之推李三才而缓熊廷弼也亦知东林中有首叅二十四罪之杨涟及戍拟崔呈秀之高攀龙乎且魏忠贤之穷凶极恶而维垣犹称之曰厂臣公厂臣不爱钱厂臣为国为民况五虎五彪律当处斩而法司初拟止于削夺不几骄儿护之维垣身系言官不闻驳正又何尤于推三才寛廷弼者乎而以臣为谬臣不受也维垣又谓臣盛称韩爌夫爌昭然抵触逆珰抗疏婴祸之迹而加以关说罔利莫须有之言已非笃论矣即廷弼一事爌条旨仅免一枭未尝赦之也廷弼行贿之说逆珰造此以杀杨左诸人耳谓移宫一案无从蔑以受赇于是改为封疆四出追比此天下所共知维垣奈何尚守是说乎至于不附红丸及孙慎行君子之论臣言原非矛盾盖慎行清望较之王之寀不侔议虽深刻不失春秋书赵盾之法夫董狐不为沽直赵盾亦未尝贬贤而以臣为谬臣不受也维垣又谓臣盛称文震孟夫震孟臣不更论即如王纪清正着闻以叅沈■〈氵隺〉忤珰而谴斥震孟以荐纪削夺均之得罪于逆珰者也至于破帽策蹇傲蟒玉驰驿之人此何可讥夫刑赏出于朝廷而荣辱因之当时则忠贤之刑赏已耳维垣亦思数年来破帽策蹇之辈较之超阶躐级者谁为荣辱抑宫保横玉之刘诏何如桎梏抵罪之耿如杞自此意不明于是乎相率为颂徳生祠呼公呼父而不顾可胜叹哉而维垣以臣为谬臣不受也维垣又谓臣盛称邹元标夫元标之为人前则峭直后则寛和若诋之为婪取多藏则犹之称厂臣不要钱云耳臣虽斩首穴胸不敢闻命也故谓都门非聚讲之所则可谓元标讲学有他意必不可谓聚讲之徒不尽端人也可谓聚讲或有邪谋必不可且逆党当日所以驱逐讲学诸人而拆毁书院者其意正以箝学士大夫之口而恣其无所不为自元标以伪学见逐而逆珰以眞儒自命学宫之席俨然揖让宣尼使讲学诸人而在岂至此哉而以臣为谬臣不受也维垣又力诋臣矫激假借两言夫臣正为今之诋眞狂獧为假名义者言之也当崔魏之世人皆任真率性为颂徳生祠呼公呼父使有一人矫激假借而不颂不祠不公不父岂不赖此人哉维垣以至抑扬之词为一成之论而谓臣大谬臣益不受也维垣又谓必小人待其恶稔乃攻而去之臣以为非计也必待小人恶稔其坏天下事不知凡几杀天下正人不知凡几虽攻而去之不已晚乎即如崔魏之恶稔久矣使不遇圣明谁攻而去之哉维垣始终以为无可奈何为附珰者解嘲设或崔呈秀一人舞蹈称臣于珰诸臣亦无可奈何而舞蹈称臣焉又令逆珰以兵刼诸臣使为叛逆诸臣亦无可奈何而即从叛逆可乎维垣又言今日之忠直不当以崔魏为对案夫品节贞邪试之于崔魏而定矣有东林之人为崔魏所恨必欲杀之逐之者正人也有攻东林之人虽为崔魏所惜而劲节不阿或逐或夺者亦正人也以崔魏定邪正譬之以镜别妍媸维垣奈何不取法于此乎总之东林之取憎于逆珰独深受祸独酷在今日当曲原其被抑之苦不当毛举其纎悉之瑕而徒欲与逆党以首功代逆珰而分谤斯亦不善立论者矣人才不可不惜我见不可不除众郁不可不宣众议不可不集魏忠贤之余论崔呈秀之故智不可奉以为经守之不失愿维垣之熟计之也疏入报可海内传颂以为名言已又上毁三朝要典疏其略曰臣观梃击红丸移宫三案起于清流而要典一书成于逆竖其议固可兼行而其书则当速毁盖当事起议与盈庭互讼主梃击者力护东宫争梃击者计安神祖主红丸者仗义之言争红丸者原情之论主移宫者弭变于几先争移宫者持平于事后六者各有其是不可偏非总在逆珰未用之先羣小未升之日虽甚水火不害埙篪此一局也既而杨涟二十四罪之疏发魏广微此辈门戸之说兴于是逆珰杀人则借三案羣小求富贵则又借三案经此二借而三案之面目全非矣故凡推慈归孝于先皇正其颂徳称功于义父又一局也网已宻而犹疑有遗鳞势极重而或忧其翻局于是崔魏诸奸乃始创立私编标名要典以之批根今日则众正之党碑以之免死他年即上公之鐡劵又一局也由此而观三案者天下之公议要典者魏氏之私书三案自三案要典自要典今为金石不刋之论者诚未深思若夫翻即纷嚣改亦多事如臣所见惟有毁之而已书奏从之时已迁侍讲再转左春坊右中允七年上初重武闱始廷对行传胪礼榜已放上疑考官不公逮系在事诸臣尽斥其中式者命元璐副左庶子方逢年为主考再试毕元璐独疏救被系诸臣上亦不罪明年补日讲官时上已罢韩爌刘鸿训而相周延儒温体仁体仁数以朋党挤羣臣会黄道周救罪相钱龙锡斥外元璐疏请以己官代道周又请召还府尹刘宗周以此益为当事所枘凿又上制虚制实疏以讥切时政其论端政本有曰勿以大猷付之悠忽勿以琐务示其周详恩怨不横其胸好恶必循人性毋徒伤元气而情面仍存毋浮慕精明而丛脞实甚凡侃言必有深意毋一笔抹杀以遏羣谋凡至理必有定归毋双票游移以尝上意毋以意见雠独立之士毋以声颜拒来告之人其论伸公议又曰吏部左侍郎张捷舞智保奸致激羣论凡彼死灰竭计惟幸家国多凶所以向者盛传勾敌之谋已而即有边才之荐不观袁弘勋以讼杨贾裭勘潘国桢以荐刘诏承刑何独于今众恶必察且昔年逆案之定圣意本以弭争故如邓英持正尚云违旨镌官岂以张捷背公终听腼颜就列体仁辈深衔之而上独重其言悬之御榻以备省览八年流贼犯祖陵上下诏罪已元璐复上蠲七年以前逋赋及改折东南杂解疏上皆允行升国子祭酒复祖制贡士积分之法体仁知上意向元璐力谋所以去之乃授意勲臣刘孔昭借冒封典劾元璐礼部尚书姜逢元工部侍郎刘宗周等疏争之体仁竟拟旨削元璐籍上改冠带闲住家居七年特起兵部右侍郎兼翰林院侍读学士以母老辞有旨敦促时京师戒严元璐长跪告母曰自琼州公以来再世禄食今天子有急奈何其母裂所衣襦示之曰为尔毡也岂曰无衣元璐乃毁家召募得数十人及其弟瓒率家徒佐之可数百人趋淮上问淮使者觅盐徒为助无有应者乃身率十骑持满夹趋冲险出济北十余日达京师上闻之甚喜曰固知是吾倪讲官也即日召见条奏守御之策悉备随以刘超就擒叙功荫一子锦衣卫指挥佥事当是时上注意元璐甚切行且旦夕入阁而陈演欲攘首揆乘延儒视师构成其罪又虑元璐大用乃入告曰天下不治由兵农不合今廷臣可任者惟倪元璐冯元飙耳使元璐为大司农元飙为大司马彼此叅合不日可治上心然之即日以元璐为戸部尚书兼翰林院学士与元飙分部治事五日之间三承召对元璐以浙人例不为戸部辞不许召对中左门谕曰朕知卿久矣勉为朕任劳又曰古帝王致治不过数人周四友汉三杰高皇帝用刘基宋濓亦一二人耳朕专倚卿可坐致太平元璐念太平非司农可致固辞又不允因进曰皇上必欲用臣敢陈三言一期与兵部通盘合筭先准饷以权兵因准兵以权饷被兵之区饷不可问败军之垒兵亦销亡彼此相权则数清而用足此实做也一小生小节无益于数须求一举而可得数十百万又必有利于国无戕于民者锐意讲求以圗有济此大做也一谓陛下以尧舜之心孔孟之术而责治于司农特命儒臣讲官为之岂宜或出于掊克权宜之策臣愿以仁义为根本礼乐为权衡茍政有厉民者臣必为民请命蠲所必蠲赈所必赈总奉陛下安民一言以彰圣学于天下此实做也语未毕上叹曰卿眞学问之言根本之计元璐既退首定差规抑奔竸荐保举诸生蒋臣为本部司务以任综核先是军兴正赋之外有边饷有新饷有练饷条目繁而胥吏易以为奸元璐请并三为一官民便之又请尽罢催饷科部差员及侍郎专以歳计责成抚按又仿宋朱熹义仓旧法而反其五累以备凶荒时当极弊之后尽力补苴而度支终绌乃请以军籍余丁输粟改民籍免其勾捕可得千万民亦乐从上不听保定巡抚徐标请复开中之法元璐奏先于都城开引十万亦未及行会西人汤若望以开矿造钞迎上意而陈演与中官力主之又周延儒吴昌时赃银各巨万朱大典赎锾四十万上命中官王坤与给事中韩如愈马嘉植满朝荐衔勅催解元璐皆危言激论请收成命上为罢遣坤余如故造钞之役复遣中官采桑穰于三吴元璐又与阁臣蒋徳璟交章争之乃止在部凡十阅月事关利害无不力持皆此类也而噂沓者日甚陈演授意阁臣魏藻徳宻谗于上曰元璐素工文词钱谷非其所知宜撤还讲幄十七年二月诏解部务以原官专直日讲元璐笑曰此吾志也一日进讲生财有大道上疑其讽刺辄诘曰今国用匮绌至矣生之者众为之者疾何所措手对曰陛下圣明不妨经权互用臣儒生止知因民之情藏富于国耳上不怿而罢元璐不慑亦不引谢明日上谕阁臣曰故事讲筵有问难而无诘责畴昔之言是吾过也方元璐初直讲时敷陈详雅上无不前席倾听尝讲尚书说命值体仁侍侧语讥其徇私背公上拂然抵书尽几端卬首上视元璐抒辞益朗顷之上卒俯就案霁容听受焉其忠愤为上所容纳又如此当流贼之起也惟事剽掠攻陷城邑辄弃之而去议者忧其飘忽难制元璐独曰此犹流水其害不蓄倘令雄踞大都按兵四出本计一定不可复御矣已而李自成据襄阳进取唐邓规略大河以南将北渡张献忠自安庐西入蕲黄窥武昌以为声援元璐谓二贼当离之使不相及乃可专力以圗自成自成授首取献忠直易事耳又大帅左良玉以縦掠荆楚心懐两端宜薄诛往咎厚责成功于是与枢臣元飙合谋白上命鳯督及淮皖郑豫诸抚臣画疆自守以遏贼为功进秦督孙传庭尚书督师率诸将分道南下剿自成命左良玉沿江左右伺便进击以是传庭抜宝丰唐郏进逼襄城而良玉亦收复承天及荆襄诸属县会传庭乘雨出闗为贼所乘诸军尽溃传庭死自成乘胜长驱遂陷潼关事闻元璐抚膺大恸曰嗟乎垂成之绩隳于一旦天下事安忍复言犹请手诏秦晋二王如能任杀贼即假以大将权如逊不知兵使悉输所有给战士毋赍盗云诏未逹而西安已陷自成遂有全秦举兵向阙及上命李建泰出师复申河防三议又陈救时三策惜乎其无及也贼至宣府绕出真定急请太子抚军而南如宋康王故事不聴请以六十金募一士得五百敢死可以溃围召勤王师章上未发而城陷元璐闻贼入束带稽首北谢天子南向别母毕命酒酹所悬关忠义像前酌尽数巵出就厅事援笔题案上曰南都尚可为死吾分也勿以衣衾敛暴吾尸以志吾痛遂缢死南都立国赠太保吏部尚书谥文正我朝诏恤明季殉难忠臣二十人元璐为首谕祭易谥文贞赐地七十亩命有司春秋致祀元璐才髙而常若不足士有尺寸之长极意推扬必使上达尤精于易与黄道周角立成家而通权达变过之所著有倪易应本代言奏牍讲编枢计奏疏若干卷

外史氏曰先生当启祯之朝昌言岳岳能使羣奸破胆宵人屈服毎一疏出如撞晨钟崇祯元年三疏其最著者矣愍皇帝每得其疏置之屏间出入瞻诵以为伟人不可谓不遇矣诸臣阴譛之而阳奉之引孝宗用刘大夏戴珊故事为比夫以愍皇帝十七载之知不能使一词臣进于咫尺以五日三召之勤不能从讲幄致其戡乱之功卒至君臣同殉社稷呜呼岂非天哉夫天之生小人也奸谋诈智令人叵测如杨维垣者小人中之鬼蜮也当甲申愍帝殉社稷彼即声言死难置酒高会邻右谢别令生办三棺于庭谓与二妾同死黒夜挟妾以遁明日其子麻衣冠哭告左右居人诈称父已殉国矣讵维垣至半道为雠家击杀挟其二妾去然天下皆信其为殉难者矣嗟乎小人之欺天欺地欺神欺鬼欺己欺人直如牛鬼蛇神而不可测安得不破人家国哉

金铉传

金铉字伯玉武进人以北京留守卫籍举天启丁夘乡试第一人崇祯戊辰成进士时年十九自以为不习吏事请改教授日集诸生讲濓雒之学燕居言行俱有规格被服造次居然老成人比之胡安定擢国子监博士迁工部主事时上已诛魏忠贤而太监张彛宪等旋用事奉勅总理戸工两部钱粮建别署铉曰此天下存亡之机也奈何诛忠贤复任一忠贤乃抗疏言彛宪既有独踞之庭必强二部郎官匍匐进谒挫士节辱朝廷疏上不报而总理已建署果檄郎官以谒尚书仪注见复上疏固争之旨谕金铉不得过激时彛宪意甚得与其党议接待郎官礼或曰视尚书当稍倨彛宪曰吾当稍恭而待金铉倨耳铉遂集诸郎官倡议曰职事可令掾吏移之吾曹有一人登彛宪堂即属彛宪假子毋许入孔子庙于是诸郎官诣尚书各请以公事出至期彛宪升堂黄衫缇衣倡赞毕但见吏不见郎官待至午不至彛宪恚甚曰避金铉不即来耶命小竖窃伺门外望扇导来即报已而马蹄前后过之无一人入者乃大惭愤借验放十六门火器诬指十八位无火门劾以故悮军机曰必杀铉会尚书力争仅削籍归家居与其弟錝以读书为事尤善易学初号在六至是自题所居曰狷庵端读程朱书谓古今学脉之正无出乎此壬午冬上御文华殿命科臣举清官以孙承泽荐起金铉补兵部车驾司主事分守皇城益修城守火器甲申二月冦从蒲州渡河晋省全陷宣府告急上使太监杜勲监视铉上疏曰宣府京城之蔽宣府不救虑在京城抚臣朱之冯忠勇足恃恐受内臣之掣请亟撤之不听至三月冦至杜勲同总兵王承胤迎降之冯果死因哭语其弟錝曰今我哭朱公数日后汝曹旋哭我也未几冦犯京师薄彰义门城下铉急点禁兵归谋匿母母章氏年八十矣哭告母曰铉守皇城城亡当与俱亡今日从母乞此身母曰噫久谓汝读书知大义乃今始向我乞身哉且我命妇与汝偕勉之汝魂归当会我井中趣之出又命仆追往以朝衣随之铉行至御河桥衣朝衣望阙拜又望寓拜母即投御河死仆奔告其母母曰孝哉铉会我井中矣急正冠帔投井妾王氏随之俱死錝归收葬毕哀号数日亦死井中是年南都恤赠太仆寺少卿谥忠节本朝赐谥忠洁

外史氏曰气运至崇祯甲申穷矣先生挺然以节义自持甚而母子兄弟及妾咸归于仁为纲常名教光读其太夫人相别之言凛然千古犹生也呜呼

马世竒传

马世竒字君常无锡人崇祯辛未进士以庶吉士改授编修丁丑会试同考己夘典江西试取抜多知名士已而奉勅谕山东江西湖广诸藩悉却馈遗甲申迁左春坊左谕徳时冦警孔亟上数召廷臣问计世竒奏目前要着在收拾人心而收拾之方须从督抚镇将约束部伍令兵不虐民民不苦兵始上以其言谕兵部勅行之三月十九日京城破世竒心计上必死社稷沐浴更衣捧勅印北向叩头谢恩南向遥拜毛太淑人同妾朱氏李氏阖小室自经贼骑阑入四顾萧然太息而去诸仆伺间排闼窥之世竒与李复苏而朱已絶矣仆许达等环泣曰奈太夫人何世竒叱曰正恐辱太夫人耳达又曰闻天子亦南幸曷少从容乎世竒曰皇上必不南何绐我为手书约同年成徳同死夜检书籍所存诗文等二十余册俾仆携归寄一圅于弟世名一函于子壬玉次日有同朝数人来寓劝勿死世竒曰吾意已定公等休矣妾李哭而前曰妾死主前乞主敛妾妾不后死乃乞纱帨先经死世竒命市三木以二殡朱李指其一曰以此殡我因谓诸仆曰吾受国恩十三年矣自祖及孙者四世今国破君亡分固应死益以二妾天之与我厚矣归语吾儿谨事太夫人挥仆出题壁曰马世竒同二妾殉此遂左手握椅右手抚几正襟端坐缢死世竒丰頥玉色皎皎如祥鸾彩鳯自少笃志嗜学好推奬后进尝曰处世宜存生机勿萌杀机居官宜寻退步勿争进步方差谕诸藩宴楚府湖广提学王永祚乘间言曰尚有两郡新案未发世竒若弗解者答曰此主司尽心之日也使客曷闻焉永祚惭而退及过江西提学侯峒曽自负衡鉴扬言岁试黜劣卷四千人世竒大骇曰一试黜士四千得毋过当乎彼孤寒不幸遭此无论絶进路且永失馆谷矣峒曽局蹐曰案已发奈何世竒因教以覆试拔等之法于是收复者过半丁父艰日苏州推官倪长玗其门人也欲以罪赎三千金助丧世竒辞之曰苏方大饥留此赈民可也长玗又请以羡金三百犒从者金至立命以原封送锡庠供修学费其它取拔知名士如龚廷祥堵胤锡蔡鳯戚勲萧琦王汉万发祥刘渤刘日杲等皆先后死节不愧师门云福王称号南都赠礼部右侍郎谥文忠我朝赐谥文肃祭一坛祠田七十畆

外史氏曰先生当国家沦丧之时従容赴死不肯有所瞻顾其诸门人先后死节者不一其人皆先生一人倡之也俾三百年之纲常名教不坠于社稷沦亡之后所系岂浅鲜哉

东林列传卷八

●钦定四库全书

东林列传卷九

江阴陈鼎 撰

明

李邦华传

李邦华字孟闇一字懋明江西吉水人少读史至诸葛亮颜真卿文天祥诸传慨然流涕同邑邹元标一见竒之邦华遂从讲学万厯三十一年同父廷谏举于乡明年成进士知泾县事实行常平社仓保甲诸法擢山东道御史首论用人非祖制条上十议时众正沦替吕坤邹元标顾宪成皆被逐而王绍徽徐兆魁等犹目侧东林诸贤为朋党邦华发愤抗疏分别邪正引蔓批根先后罗列明如指掌福王之国需赡田满四万顷邦华曰如此则之国无日矣疏言时势所不能祖制所不可而皇贵妃顾恋母子郑国泰窃弄威福臣不能为解也且引旧辅王家屏尝沮三王并封之议封还诏旨今首辅叶向高何无片言执奏语皆戅激福王卒就国他日向高早朝遇之举炬熟视曰今日始识李御史不敢忘君谠论出按浙江矢志澄清谓巡方在安民安民在去贪吏故事按臣供亿取给赎锾不足则预征之州县邦华曰狱未成而坐赃非所以训亷也悉蠲罢之即所荐举无敢馈谢者会大旱请赈未报可先出官钱市米活民无算中官织造为杭病数请停遣以有司领其事卒坐刚直忤时以例迁山东副使不赴天启初起兵备副使分守易州明年升光禄寺少卿旋用边才荐升右佥都御史巡抚天津妖贼围景州急邦华方到官猝用竒兵斩俘四千人全景武诸州县进俸一级时辽事戒严行间言东征辄心悸邦华树帜选鋭卒出关令曰愿者立帜下否则听去初仅有赴者久之军中相语有不立帜下者不得为李公帐下儿乃争立帜下邦华复请募兵治战守具置营房军市使兵不离伍训练以时一年而津兵可用累赐蟒服金币后先加俸三级召为兵部右侍郎会杨涟疏斥魏忠贤二十四罪忠贤及魏广微等衔东林诸臣大兴党狱斥清流殆尽而邦华一人仅存枢辅孙承宗督师行边请入见言事广微遽指为邦华所召将不利于君侧忠贤大恐矫旨趋还鎭明日御史李蕃并劾邦华于是邦华亟请归养去旋削籍崇祯改元殛阉党诏起工部右侍郎总督河道寻改兵部协理京营戎政进本部尚书京营自于谦后法尽坏老弱与空籍半之而董戎政者率勲臣子弟与中官相倚三备兵营冐占尤多皆莫敢问邦华汰虚核实省太仓二十四万石又补实军四千余人马四百匹营务稍振而勲戚中贵衔之者众亡何遵化失守邦华厉兵树垒请列营近郊为犄角而羣言交沮反坐以废弛军政罢去出都时勋贵又使所汰军哗掠于途营务由此复坏越二载帝御经筵言及李邦华办许多实事乃被人言叹息久之十二年特起南京兵部尚书参赞机务建议守江东不如守江北守下流不如守上流宜于滁和全椒间驻兵屯田以固门戸池阳间遣大臣开府采石置哨太平水陆兼制以固咽喉又请徐州设总督宿重兵通南北为神京应援不果行而治兵简将营伍一新以父忧归十五年服除起南京都察院右都御史具疏力辞又改北左都御史掌院事邦华之忧归也自谓忠勤结主知而数为小人中挠不复希柄用既闻畿辅事急辞冢墓与家人诀曰此非臣子高卧时也行抵湖口始闻后命而国事不可为矣大帅左良玉溃兵东下刦掠横甚留都文武无人色邦华停舟檄告良玉曰顷者义旅云集讨逆勤王麾下不以此时枕戈砺剑与疾同雠而所过杀掠江流中梗负君恩而受恶名为千古戮笑智者所不出也其即日严戢部曲捩舵回船勿过皖江一步以实流言某当为麾下济此饥军否则义旗回指不得以玉帛相见矣良玉捧檄心折于是邦华飞骑告安庆巡抚发库银十五万饷军众乃大定翌日邦华亲诣其营宣谕诸将士良玉乃申军令斩淫杀者四人以殉还所掠漕盐艘五百男妇四千余人勒兵还镇邦华力也既入朝跪奏良久帝为嘉叹数目之邦华励精执法与御史更定宪规摘斥贪墨四人为安攘计甲申三月贼破固关帝集羣臣问大计泣数行下邦华宻请帝居守以东宫抚军南京略曰向者志在灭贼今且求自守不可得矣兵饷匮于内侦探絶于外皇上为中国臣民社稷主则当为中国臣民死守勿去请急下罪已诏激发忠义召天下大臣宿将飞驰入援内帑所积尽发饷士天心悔祸人心拔起逆贼之首未必不可藁街致也所虑东南涣散收拾无人万一腹心祸起孝陵不免震惊考先朝成祖北征仁宗以东宫监国南都中外宴然臣见皇太子英武端凝宜急仿仁庙故事抚军南京简亲王大臣忠智威望者数人专敕辅弼军国大事便宜施行迫不可缓也疏入三日不报又请定永二王速分封东南鼎建藩服语皆愤切流涕帝袖之遶殿行且读且叹宻语阁臣陈演曰宪臣言是已而外廷误传南迁科臣光时亨諌止帝恚演语泄遂并寝其议当是时贼逼门庭道路梗塞监国分封不早为之圗而议行于危亡之顷又无强将重兵为之拥卫事无及矣邦华又言贼侦谍满京师多倚勋戚中官家为窟穴乞严勅勋贵觉察内外周防而中官守城千古覆辙不可不切虑也窃观在朝诸臣真正边才实难其选如袁继咸张国维路振飞差有方略堪御贼史可法饶忠胆南方当端委之疏上又不报三月十六日率诸御史登城城守中官拒以矢石痛哭而返明日贼破外城遂移宿文信国祠酹酒三揖曰邦华先生里人当国难无可报惟一死从先生地下耳因诵人生自古谁无死留取丹心照汗青之句是夜趋大内奏事不得入十九日城陷闻帝殉社稷朝服北面泣拜更青衣角带曰国事至此臣虽死当素服待罪且诫家人曰未知上所在勿殓吾尸遂自经死尸坐中堂颜如生越三日梓宫出东华门始殓腰带间有帛书赞曰堂堂丈夫圣贤为徒忠孝大节誓死靡渝遭国不造空负良谟临危授命庶无愧吾年七十一邦华家食时尝画策御九莲山冦兴复郡邑书院与贤士大夫讨论圣学士多兴起其出而服官霆奔岳立终以党人故旋起旋废多在林泉不得竟其用奏议杂文数十卷自题曰留丹集我朝顺治十二年赠太保吏部尚书谥忠肃赐祭葬立祠额曰旌忠子士开邑诸生与弟士国同舟赴郡士国溺死士开仰天大呼曰弟既死吾何独生一跃入水而逝崇祯末命建坊旌其孝友

外史氏曰悲哉先生愍皇帝之诸葛武侯也若使无小人排挤畀以大柄彼河北之贼可屈指而灭矣奈何以愍皇帝之贤竟为羣奸所蔽致先生不安其位而君臣卒与社稷俱亡甚矣小人之害国家也

凌义渠传

凌义渠字骏甫一字茗柯浙江乌程人少负令闻与同郡温璜受知于邑令马思理天启五年成进士除行人崇祯三年考选授礼科给事中为人美■〈髟上思下〉鬑鬑颀体秀眉翛然尘外与人言呐不出口至抗论国事则又侃如也崇祯中请复首善书院并东林被斥诸贤三河知县刘梦炜甫莅任失鞘银三千以责偿急自缢死义渠上疏言比年以来兵兴盗起法令滋章催科善者注上考钩索良者为能吏遂至以金钱殒命吏恐天下妄议朝廷之意重在金而不在官亦重在获金而不在获盗也词甚抗直帝特原之宜兴溧阳乱民焚掠巨室义渠又言国家所与立名分纪纲耳魏羽林军士纵火焚领军张彛第高欢以为天下事可知日者发奸之令方严告宻之门渐启藩国悍宗入京越奏里闾小故排闼声寃甚至仆竖可以侮家长下吏可以箝本官市侩可以持绅衿盗贼可以傲失主此春秋所谓六逆者也夫天下所以治者端恃此上下之分苟防维决裂无复界限即九重之上安所藉以提挈万灵役使羣动也哉歴礼科右戸科左给事中主山东乡试擢兵科都给事中义渠在省垣殚思竭虑诸凡冦敌情形抚鎭功罪东岛叛局西陲衅端目灼心衡口营手画先后所上疏洞中窽会而言流贼及岛事者人尤称之其言流贼也谓灭贼之明旨屡更而逆焰燎原如故率土之搜求既罄而师徒不竞如故就外之布置言之有能灼知贼情据实入告不事虚饰者乎有能慷慨枕戈灭此朝食誓不共戴者乎就内之调度言之有能袪拘牵之文法举事权而听阃外之操縦置小小利钝不问者乎有能排羣策而持一断实使阃外知所禀承不为游移者乎以争在呼吸之军机而既俟成命又俟部覆又俟部咨费时旷日比驰至行间而面目全非先着已不在手矣以信赏必罚之军政而歆以爵赏惧以显戮者无虚日繁多易亵积久生玩恐温文自此不灵严檄亦因之不震矣其言岛事也谓东岛孤悬海外十数年来保聚日众转饷甚艰向来一切仰给于鲜今鲜路阻絶何所得食不但外侮宜防亦且内溃堪虑居无何岛众果溃挟帅求抚义渠又言兵丁噪变屡闻主帅废置任意将踵唐藩镇故事请阳抚而阴用剿募死士以縳凶渠用反间以离叛党同恶必至相戕及新督奉旨出海则云殱渠散党宜速不宜迟速则可以图功迟则更酿他衅其后皆验时温体仁当国与义渠同里介然独立不为附和以例出为福建右叅政升湖广按察使苏松兵备山东右布政使南京光禄寺卿署应天府尹事十六年升大理寺卿明年三月乙巳冦犯都城丁未有旨召对趋赴长安门旦不启扉俄传城陷义渠还寓门人李评事以愍皇帝凶问告义渠矍立负墙哀号动地以首触柱血流被面李牵衣止之喻以留此身以有待义渠厉声曰吾与尔道义交当共相朂勉何为姑息哉挥出之据几端坐须髯怒张取生平所爱书籍焚之曰无污贼手次日具绯衣向阙拜复南向稽首作书与父点画端凝不苟阖戸自经死年五十二义渠天性清约读书论文外泊然无营任兵垣日九边大帅馈遗概不受或委曲旁致拒益峻初为给事当辛未试士上书愿以不变塞之学为诸士告以谨财用戒驰逐惜时日为事君之本居平闻爆竹声则慑爪甲护痛未尝剪及临大节奋不顾身如此在东省得士如王汉张令锡鲁友徐丕训皆殉难死与义渠同受知之温璜为徽州府推官亦死于难义渠所著有湘烟録使岷诗及奏议八卷

外史氏曰噫嘻痛哉当时执政者无一人如先生之识见也止知立门戸以邀利禄而不顾国家之门戸贼至卧榻之前而犹怡然者何耶有所恃也所恃者何叩头摇尾以求大用为卿为相为公为孤而已余读先生传不胜疾首而痛心焉呜呼悲哉噫崇祯之朝春秋所谓六逆世界也余闻之父老云奸宄以细故动辄叩阍家奴恃财赂官吏辄挞家长而断其出戸下吏往往以贿贻上司辄掲其炙诈市井小人衙门胥役或恃财货辄耻辱其绅衿民间失盗文武官吏勾摄络绎不报即以讳盗罪之痛挞重枷羁縻犴狴不破家不已父子兄弟构讼官吏受子弟之赃反辱其父兄于时民之怨气上干于天而大吏端拱堂宇勿为之直朝廷察察于上自谓英明贤材席不暇暖而贪墨百足把持久踞津要抚按去清亷而荐污浊以中官为腹心曰此吾一家人也必能为国孰知亡天下者乃即此辈耶呜呼有天下者愼毋以察察为明慎毋以家人同类为心腹而委任之至于身死国亡夷灭其子孙为天下万世笑也

汪伟王家彦吴麟征孟兆祥（子章明）刘理顺合传

汪伟字叔度一字长源南直江宁人其先籍本徽州为诸生时即有胆识当东林诸贤被逮人情汹汹皆闭戸不敢出伟策蹇直抵无锡赁舟河下慰劳诸君子北上人或危之伟曰好男子不于此时此处求死平生所学者何愧我一书生耳不得附骥尾为恨又何畏哉崇祯元年成进士授慈溪知县邑有虎灾无能获者伟斋宿祷于神明日即得之剖其腹有乳虎五患遂息十一年思陵择知推治行卓絶者入翰林擢授检讨十六年闯献连破荆襄兵锋复及淮上伟知时事不可为欲保金陵以固根本乃上江防绸缪疏首言布置谓金陵城周百二十里从无守法贼自北而来则淮为之防自上而下则九江为之防故御淮即所以御江守九江即所以守金陵也宜驻重臣于武昌建督抚于九江并分设兵部侍郎于太平采石浦口以备非常次言用人谓守江责督抚守城宜责京兆留都首重清议清议所归即人望所属宜择久任地方威望素着如台諌詹兆恒叶树声郭维经成勇等旧抚如袁继咸方孔照者以备督抚京兆之选又言兵非旧额额兵亏而饷不减水战需船船坏而费难稽当清厘额饷以土著卫所之官舍余丁择壮勇者补伍整练兵舫以助声援或有不足盐课漕艘可以暂借江广料解权改折色凡条奏千余言其后九江开阃太平建牙皆缘其议也明春贼戈犯阙伟语阁臣事急矣宜遣大僚分守畿辅八郡一切得便宜行事而都中城守文臣自阁臣以下武臣自公侯以下各率子弟分汛严防城中百姓家自为守统以绅士而京军分番廵徼以待勤王之集魏藻徳曰大僚守畿辅辞尊居卑舍危就安谁肯为者伟曰此何等时犹较尊卑计安危耶请以一剧郡见委得身先之藻徳哂其早计未几而眞定叛兵縳抚臣送贼伟闻泣曰事至此乎作书寄同里陆给事朗曰闯贼袭据眞定奸人布满都城外解丝粟不至诸臣无一可以支危亡者如圣主何窃恨平时误国之人终日言门戸而不顾朝廷之门戸终日言声气而不顾穷民之声气今日当何处伸其狂喙耶时贼已临城守城军尚枵腹司饷官犹索常例不时给伟帅同乡出赀市饼饵以供城西守者他城各效之乃得食十八日召亲知各赠以金与之诀顾继室耿善抚幼子耿泣曰君不以雍氏待我乎伟瞿然曰若此能成吾志矣十九日昧爽耿以幼子属其弟因衣其新制衵衣上下固缝引刃自刭不殊复投缳乃絶时年二十三伟欣然起拊耿曰眞成吾志矣移其尸于堂乃援笔书壁曰崇祯十七年三月十九日城陷翰林院检讨东宫日讲官汪伟同继室耿氏死节作书贻子勉以忠孝乃自经于堂福王立赠伟正詹予谥我朝顺治十年赐谥文毅立祠江宁同死者则王家彦吴麟征孟兆祥及子章明刘理顺等王家彦字尊五福建莆田人天启壬戌进士与范景文金铉辈为金石交时为戎政侍郎守安定门督战甚力亡何内官降贼迎贼入被执不屈大骂贼怒杀之城楼火焚其尸南都福王立赠太子少保兵部尚书谥忠端吴麟征字圣生号磊斋浙江海盐人天启壬戌进士逆珰向使人招之不赴时官太常寺少卿城破即自经死赠兵部右侍郎谥忠节孟兆祥字允吉号肖形交河籍泽州人天启壬戌进士居官亷洁自持日与子章明讲濓洛之学时为刑部侍郎妻吕氏子章明癸未进士子妇王氏同死兆祥赠刑部尚书谥忠贞章明赠河南道御史谥节愍刘理顺字复礼号湛陆杞县人幼与吕维祺结洛社之会有志于圣贤跬步不茍乡党有刘夫子之称甲戌成进士歴官左春坊右中允妻万氏妾李氏全家死者十八人赠正詹事谥文正妻赠淑人妾赠孺人

外史氏曰甲申当天地否塞阴阳混沌之时诸君子能以皎皎之身归之君父不为贼污呜呼此诗书礼义之教深也

吴甘来传

吴甘来字和受号苇庵江西新昌人崇祯戊辰进士为外吏以循卓著入为尸科都给事中以敢言称倪元璐素重之与黄道周诸君子相往来时奸人有道学之禁专攻东林甘来请复东林书院召被斥诸贤言辞侃侃温体仁沈一贯恶之曰不杀吴甘来无以息党祸也甲申三月城陷作书与兄泰来曰弟不死无以事君兄若死无以养亲古人亲在兄弟同难必存其一者此也使皇上在则逊国程济土木袁彬皆可为也否则求真人于白水起斟鄩于有仍是弟虽死犹生也兄努力之遂沐浴冠带北向再拜者五南向再拜者四赋絶命诗一章曰到底谁贻四海忧疾雷悄悄破城头君臣义命乾坤晓狐鼠干戈风雨秋极目山河空洒泪伤心离乱此生休悬知今日难为继惟取忠魂万古留取佩带自经死南都福王立赠太常卿谥忠节

外史氏曰先生以皎皎之躯为东林诸君子之后劲直言敢谏震动一时天下闻风而兴起者多矣及社稷亡天子身殉乃从容授命读其所与兄书眷眷君国虽死不忘可谓忠矣

王章许直成徳合传

王章字汉臣号芳洲武进人少孤母教育之崇祯元年成进士授诸暨知县章善饮祖帐归少暮母辄诃跪予杖曰朝廷以百里授酒人乎章伏地不敢仰视自是罢饮酒治暨有恵政期月恩信大洽乃与士大夫日讲忠孝节义之学宗程朱之正脉浙中从阳明之学者悉反正而归之寻调繁鄞县暨民立帜约拒鄞之来迎者于境曰令我令也尔何为鄞民亦哗曰令我令也尔何为濒行自县至枫桥六十里壶酒豆肩不絶吏民哭相向倪元璐为文纪其事美之治鄞入觐卓异考天下第一复任凡九年再奏绩授工部营缮司主事时帝明察知考选失当亲策诸臣于廷章魁杰疎眉朗音帝数目属之擢陜西道监察御史章感泣益务风节谏止宫操连疏告江南旱劾内臣冐功权贵皆夺气会甘肃巡按差满岩疆悬西北又数罹兵凶人惮不前题注章章曰嘻东西南北惟君命疾驰叱驭入关陟嘉峪抵天山按部不到地悉身经道鎭请设兵卫却之劾巡抚侵饷剥民弛边政庄浪冦警闻巡抚急征兵章曰无庸此属贪而易縻且饥驱故为乱不如抚之亲策马入其帐谕降羣罗拜近卫洪化番者僧也而徤讼其寺建自成祖歴年久富盛诸将利其赀乘机请殱之移文会章章曰彼隶于我即我人以天子法吏不能平其狱而戕盈城之命是贼也持不可遣河西厅解之两河旱章为文檄城隍曰御史奉命西巡枉受一钱戕一人致干天泽神殛御史毋虐吾民尔神血食兹土不能请上帝苏此一方当奏天子易尔位焚檄即大澍雨士民创云雷阁以志异按甘肃二年疏百八十上及入补河南道御史巡视京营时崇祯十七年之二月也按籍京营额军十一万竒章喜曰兵至十万尚可为戎衣入军点阅半鬼箓余冐伍者皆惫甚尸行无生气矢钩刀缺闻礟声掩耳马未驰辄堕章顿足曰国家养将士三百年至此吾属已矣悲乎如国事何急请召甘肃贫番数千可掣贼后不报附书族子南奔曰此臣章毕命时矣亡何贼破眞定京师大震章与给事中光时亨守阜成门毎三堞得一军章自三月三日登陴阅十日遂寓舍沐浴易新衣冠家人骇曰人故衣敝衣公何新为章不应十八日贼破彰义门章手发二礟贼少却须臾各门礟声絶时亨青衣而前曰贼入矣公守此待死乎章叱之大声呼将士入卫因策骑前贼骑将逻城突至连呼下马时亨仓皇下长跽乞降章操鞭棰不顾叱曰吾视军御史谁敢止吾马者贼槊章股遂堕章骂曰逆贼无天勤王兵且至我死尔辈不旋踵矣贼怒攒槊刺杀章抵暮家人觅章尸犹一手据地坐张口怒目勃勃如叱贼状云光时亨者故悻悻方贼急时帝将南征令太子监国时亨沮之曰岂欲为灵武故事耶廷臣不敢发至是拜贼马首寻伏诛章妻姜在籍闻章死一恸立殒次子之栻死闽亦甚烈与章同死者吏部员外郎许直兵部郎中成徳也直字若鲁又字一箴号桂玉南直如皋人甲戌进士素以理学自任城陷闻帝崩作絶命词四絶云率土皆臣自圣明狂氛何事敢縦横驱除若得桓纠力一斩元凶尽洗兵君国深雠惨古今么么逆竖逼相寻微躯自恨无兵柄杀贼徒殷报主心掷笔飜然辞世行老亲稚子隔幽明丹心未雪生前恨青简空留死后名在天灵爽念高皇开辟当年垂裕长愿侍君王端谒帝哀祈重使国威扬遂投缳死赠太仆卿谥忠节徳字符修号立升懐柔籍霍州人辛未进士与黄道周倪元璐最善闻帝殉社稷携鸡酒至东华门哭奠梓宫大呼皇帝触阶而死母张闻之叹曰为子死忠为母当死义死而得正斯已矣遂入室自经妻霍及妹俱缢死甥李成龙亦死先是懐柔陷徳父文桂骂贼死徳妹及徳二妾童氏萧氏俱缢死前妻刘氏与一女因徳昔年建言廷杖遣戍而死于道赠光禄卿谥忠毅

外史氏曰当此之时大官大禄者多迎降贼马首恐后三先生视死如归直为乾坤増色矣

赵譔陈良谟陈纯徳俞志虞彭管顾鋐合传

赵譔字鎭所云南昆明人天启四年举于乡除贵州龙泉知县崇祯十五年以御土冦功行取明年授四川道监察御史巡视中城获贼谍诛之贼破京师譔为所获械之譔嗔目大骂贼刀杖齐下死于白帽胡衕同时以御史而死节者四川道御史陈良谟福建道御史陈纯徳贵州道御史俞志虞及譔而四良谟初名天工字士亮号宾日鄞县人辛未进士以大理府推官入为御史巡按四川城陷自缢妾时氏年十七归良谟方百余日欲遣归母家时执不可严妆与良谟同尽纯徳字静生号滋园湖广零陵人庚辰进士是年二甲出身者俱蒙恩召对即授翰林院科道官纯徳以奏对详明称旨授御史十六年命督学顺天闻警归京师亦自缢福王立南都俱赠太仆寺少卿谥恭节志虞字华邻浙江新昌人崇祯甲戌进士居官以侃直闻城破整衣冠北向再拜自经于厅事贼至其家俨然垂绅正笏据座如生搜其室仅脱粟数斗而已贼太息而去福王立南都赠太仆寺少卿谥节愍同时死者又有彭管顾鋐管字予白四川永川人甲戌进士官工科给事中城陷贼迫之降不屈大骂曰我为朝廷诤臣不能未雨绸缪致贼奴猖獗攻陷神京抚躬自问无力剿絶贼辈肯降贼乎即自刭鋐兵科给事中字青城成都人丁丑进士城陷自杀俱赠太仆少卿谥节愍

外史氏曰天地反复之时诸君子于扰攘中能从容以扶名教非其平生素渐孔孟之道深得程朱之学者乌能若此哉自汪伟而至顾鋐十五人皆出于温体仁杨维垣雷平蝇蚋二録大书曰此东林之余孽也不去之何以清朝廷孰知临大节而不可夺者皆此辈余孽耶嗟乎紫之夺朱郑之乱雅犹可也至小人逞利口以覆邦家其祸可胜道哉

周鳯翔传

周鳯翔字仪伯号巢轩山阴人以大兴籍为督学左光斗取生员第一崇祯改元登进士歴官司业许士柔者祭酒也为翰林时曽撰故左都高攀龙诰文有年矣至是谓失当降其官调之鳯翔曰臣故翰林也例翰林撰词茍不当则阁臣竟裁之不则驳回使另撰而士柔于十年前初拟之词未闻驳回使改撰也今忽曰失当是以阁臣之罪罪士柔也且诰词非不当也当崔魏肆焰臣节几尽含血负肉谁不畏死乐生而攀龙首以身殉皇上既怜而褒之中外想望以为推忠奬烈不知宜如何鼓励今特以中书科先入宝簿及其子世学不谙事理之故反指摘诰文迟其赠恤夫褒谥之典久奉于王言而纶綍之词未颁于尚玺使泉壤悲殊恩之久稽而舆情咎载笔之有失则是以世学而累士柔以士柔而累攀龙恐非陛下推忠奬烈之盛心也不报既而迁谕徳充东宫讲官是时贼势迫召对平台问灭冦之策言论慷慨上为流涕会军需告急议税民间间架钱鳯翔曰事至此是宜收拾人心时也尚可括民财以摇国势耶昔贤谓民心一失不可复收国势一倾不可复振正谓是也尚书倪元璐亟持其言亡何京师陷有传驾出狩者鳯翔思扈跸仓皇奔探见贼据殿坐而魏藻徳陈演侯恂宋企郊杨维垣周锺等各帅百官入朝贺鳯翔至殿前视之大哭急从左掖趋出百官皆惊怖不知所为而贼第顾之不及为问庶吉士张家玉者鳯翔前一年会试所取士也抵贼书诟贼贼縳之夹两刃胁降不屈且其言愈辩侃侃贼怒甚曰是何物子急取其父母来刳其肠观之家玉心动乃阳为好言谢贼贼舎去归而告鳯翔鳯翔拒之曰安有此事而告我者吾父母犹在也夫吾不能为二亲生矣家玉出鳯翔作书辞二亲其词甚哀书毕再拜恸哭自经死其题壁有曰碧血九原依圣主白头二老哭忠魂葢痛之也福王立南都谥文节赠礼部侍郎祭葬封赠三代如其官我朝顺治九年追恤前朝殉难官赠礼部侍郎谥文忠初鳯翔为司业时监进溢米则诸生廪也鳯翔不受储之得数千石赈饥民灵璧侯家奴辱诸生鳯翔撰封事侯徒跣拜大成庙伏罪不听必捕其家奴付刑部乃已其清峻如此其后张家玉起兵广州抗我师累破龙川博罗连平长宁诸县退屯増城转战凡一年力屈死

外史氏曰野史记先生当京城陷闻贼■〈扌舁〉帝后尸于东华门外殓以栁棺覆以篷厂无有敢往者先生奔诣痛哭至失声归而自经二妾从之噫此何时也而犹秉此礼乎呜呼非烈男子不能也

申佳胤传

申佳胤字孔嘉一字井眉号素园其先晋人徙永平佳胤六岁而孤家贫力学崇祯四年举进士授河南仪封知县减省条教与民休息邑界大河多剧盗佳胤申明保甲令民更相约束奸无所容盗贼衰息豪民张甲者素不法复能持吏短长前后莫敢问佳胤按诛之霪雨河决■〈舟羲〉舟自临视雷雨晦冥吏民叩首请登岸佳胤不可亲操圭璧实土楗塞之堤成民得无患调繁杞县杞地大俗侈豪贵请寄无虚日佳胤素清严造谒不行豪奴强横为民害者立抵于法时流冦充斥雍豫间所过攻陷城邑有扫地王者率精骑万人环攻杞佳胤集士民城守凡数昼夜间出竒兵奋撃贼稍稍引去佳胤聚父老谋曰贼虽退顾土垣不足任楼橹亟易以甓三日而城具擢吏部文选司主事方是时惩贪法严而士大夫营殖不少衰铨司尤甚佳胤廉直自励非其人不与交退食燕坐人莫敢干厅事非黄道周刘宗周东林诸君子来不设座也会畿辅警上便宜数事帝优答之转考功员外郎佐大计黜陟无所私颇忤权要意薛国观方柄国与学士文安之有却中以蜚语及佳胤佳胤故安之所取士也佳胤上书太宰请独受谴不听降南京国子监博士国观败稍迁大理寺评事明年迁太仆寺丞十七年巡近畿马政闻李自成已破居庸分兵自眞定入郡县望风奔溃议入都赴难或言京师危在旦夕君幸居外可徐图进止佳胤慷慨流涕曰我固知京师必不守然君父有难安危共之何所逃避遂策马疾入门扃已旬日矣徧谒诸大臣画战守策甚悉皆不能用因贻书子涵光曰行已曰义顺数曰命义不可背命不可违吾受国恩厚誓以死报三月十八日聚宾客为仲子行冠礼曰昔人所谓冠带见先人于地下也十九日城破或请易服匿他所佳胤笑曰吾此来何为者念起微贱食禄十三年国家事至此岂敢爱死吾志决矣两仆环守不去绐之曰我自择善地至王恭厂有灌畦巨井仆窥其意急挽之断袖跃入仆呼号营救佳胤呼曰若归慰太安人君亡与亡有子作忠臣毋过戚也遂殁赠太仆寺少卿谥端愍佳胤比屋同里而死难者则浙江道御史冯登垣戸部郎中周之茂兵部主事杨会英草厂郎中徐有声工部员外王锺彦戸部主事郝允耀中书宋天显滕之圻阮文贵史可观光禄寺正于腾云工部郎中李逢申大理副王应遴兵部武选司刘养贞戸部员外宁承烈太医院吏目杨元兵马司吏目姚诚顺天府尹陈贞逹推官刘有澜教官王诜张体道阎汝懋孙頥徐兰芳同缢死明伦堂阳和经歴毛维张张应选施溥其自公侯驸马伯下至武职百尸等官共六十余人皆持节殉国或自刎或自经或投井或全家自焚而死男妇约有千人焉

外史氏曰先生奉命出巡畿外马政可以无死矣乃必入城求死此其心何心乎曰不敢负君上不敢负所学也嗟乎观死难诸君子趋义如骛岂有他哉总不敢负纲常名教而已至于妇人女子及百工技艺亦视死如归盖由当年讲学者阐明人伦于上而以节义为重君子之徳风也草上之风必偃乎

东林列传卷九

●钦定四库全书

东林列传卷十

江阴陈鼎 撰

○明

施邦曜传

施邦曜字尔韬号四明其先乌程人宋庆元间有名宿者仕为余姚令因家焉邦曜举万厯四十年浙江乡试四十一年赐进士明年授顺天府武学教授天启元年升工部营缮主事四年为云南考试官归晋员外郎时魏忠贤用事诸曺郎皆奔走其门圗速化会三殿工兴工部诸司尤快捷方式也邦曜独不往忠贤怒诏令毁撤北堂为五日限以困之俄而暴风拔屋得免又诏依嘉靖旧式作兽吻其式无从得邦曜方召工役勾稽梦若有神告之者明日发地得吻则嘉靖中所用之余也忠贤遂不能难然迄无异擢稍迁屯田司郎中太监涂文辅奉命督戸工二部邦曜耻为之屈亟请外出为漳州知府盗刘香李魁竒横海上邦曜获香母絷而诱之香卒就擒魁竒援郑芝龙故事请抚邦曜谓巡抚邹维琏曰闽蠧一之已甚其可再乎卒与维琏讨平之其为地方深虑如此歴擢福建按察司副使布政司叅政四川按察使入为光禄寺卿通政使时崇祯中也少詹事黄道周以言杨嗣昌夺情事逮诏狱太学生涂仲吉上书讼之书抵银台门邦曜大署其副封曰书上无益然此论不可不存上知其副封署语怒并夺邦曜官归踰年再召为南京通政使赴京师陛见陈学术吏治用兵财用四事帝改容纳焉出都三日命中使召还曰南京无事留此为朕効力吏部推邦曜刑部右侍郎帝曰邦曜清执可左副都御史时崇祯十七年正月距国难时仅数旬矣邦曜见警日急语本兵张缙彦厉兵固守飞檄勤王缙彦殊泄泄邦曜叱之而去遗书家人曰吾以身报国无哀吾死至三月十九日在东长安门闻帝已崩恸哭曰君殉社稷矣臣子无半策匡时惟有一死耳即解带自经仆人趋救之厉声曰尔辈安知大义时贼满街巷不获还邸舍遂命仆取砒霜杂烧酒即途中饮之九窍血裂而死邦曜少好王守仁书以理学文章经济三分其集而读之及刘宗周讲学蕺山邦曜往复叩击乃得程朱正学焉鲁时升者同邑同年生也官庶吉士殁京邸邦曜手治含敛且以女妻其子尝买一婢命洒扫至东隅捧篲凝视而泣怪而问之曰此先人任御史宅也儿时曽堕环兹地对之不觉凄怆耳邦曜悯焉即分嫁女之赀择士人而归之其见义必为如此我朝赐谥忠愍

外史氏曰庄烈皇帝英明之主也若使先生执中枢之柄犹可拒贼冦不至即亡耳虽然小人纷纷于朝而欲使君子得行其志是必不可得之数也天而已矣

金毓峒张罗彦张罗俊尹洗列传

金毓峒字鹤冲完县人万厯乙夘乡荐攻学又二十年至崇祯甲戌成进士授中书舍人以理学自任与东林声气相通辛巳召对陈漕弊擢御史上疏请寛畿内征徭言兵事请饬大法按诸将帅观望取败者又请恩诏请召东林废斥诸臣乞寛复社之狱谓标榜讥评诚处士之大戒而语言文字非盛世所深求爱惜人才培养士气惟上幸留意言多采用既而当按甘肃以全秦事急改命按秦留三年乃代方是时总督孙传庭练兵于秦廷议催战之檄屡下毓峒疏争谓秦兵骄悍将跋扈仓卒出战胜负未可知祸若延秦秦亡而天下去矣疏奏不允传庭溃贼入关中甲申春李建泰受命督师毓峒监军贼已北向畿辅毓峒同张罗彦等定计守郡城倾家招士率侄振孙等死守城陷建泰以令箭来招毓峒叱骂折其箭赴三皇庙井死妻王氏及从子肖孙妇陈氏婢桂春皆死振孙素负气节城守多杀贼至是衣其银铠金胄佩剑大呼曰城头杀贼将者我金振孙也横剑杀贼数十人力竭被执不屈贼支解之毓峒仅存一幼子

张罗彦字仲美号二酉清苑人崇祯戊辰进士由行人厯吏部文选司郎中光禄寺少卿与黄道周文震孟善庚辰谪归罗彦刚果有气槩少从父都督佥事纯臣厯行间习兵事家居城守郡中辄推罗彦主之给事中时敏奉敕过城下夜半呼门不纳敏怒劾罗彦擅司城钥诏勿问李自成陷全陜而东绅士或争为乱首相与称仁颂义曰迎眞主罗彦闻之不胜愤与兄罗俊计今久无保督新太守未至镇帅又尽挈其兵以去我乡绅犹不主其事奈天子何于是约署印同知邵宗元合官绅士民望阙拜誓为死守计乡兵仅二千捐私财激以忠义会真定兵反杀巡抚人心愈危罗彦壅两城门示必死众始定贼刘方亮既下河间欲北向京师闻保定城守遂移兵向保定适李建泰兵至建泰有二志故以勒饷激散其众独以百余人入而刘方亮亦至城下使人诱降罗彦曰是必毙其来诱者始絶观望悬重赏购先击者人争用炮撃贼贼怒攻城罗彦宻遣人突出击之贼败益众攻具城下大訽曰霸占城者张罗彦也闻都城不守罗彦气益厉贼百道急攻累日夜不能破贼伤众方亮自戮其禆将数人期必拔而建泰阴与贼约项上揷白旗为号举火城西南隅驰杀乡兵城上乱而贼入罗彦知不可为急归家悉驱妇女宋氏钱氏等入井题官爵姓名井亭上自书忠字于面缢死

张罗俊字符美罗彦兄也同生兄弟六人不析产少娶双瞽女终身不置妾年五十登崇祯癸未进士家居候选与弟罗彦等倡郡人城守撰守城日记擒诱降贼于东门督乡兵击贼者皆罗俊也城既陷独出众中击贼贼仆罗俊愤甚扼贼之吭而龁其面嚼一耳贼乃共前撃杀罗俊弟罗善县学生罗辅崇祯癸未武进士多力善射城破巷战矢尽下马提刀截杀甚众贼共围击戕之张氏阖门男女同尽者二十三人

尹洗字宇新安肃人天启二年进士授祥符令未仕补蒲圻调繁洛阳治行称最擢礼科给事中以忤珰出福建建宁叅政时罢归家居保定府会贼围城洗分守北门城破被执贼将刘方亮欲屈之惨辱备至会有僧善方亮者数为洗乞免洗厉声曰我大明都给事也吾城人人皆乐死彼刑余之夫武弁巾帼辈且义不茍活而我独生乎正悔多此一日不死耳贼怒缚至西郊杀之洗全家自焚死太监方正化拔刀上马顾谓左右曰朝廷谓吾忠勇命吾视师此城吾力不能守虽死亦负忠勇矣且朝廷三百年天下半坏于吾辈宦官之手吾当以一死稍稍为奴侪生色耳跃马大呼杀贼与大宁都司刘忠嗣郡人叅将贺秉钺等各奋勇巷战杀骁贼数百人力尽而死官绅妇女合室自尽者以百数闾巷良家妇死者不可胜纪贼众啮指相向叹曰使天下各城如保定者数区吾侪安能徜徉中原以速得志如此哉

外史氏曰鹤冲先生以监军莫由遂志凭城效死几致殄宗仲美昆季以及宇新非守土臣也发愤拒贼不共戴天区区抱一木于大厦既倾之后驱全家以殉之此岂有为而为哉忠义之诚油然不可遏也嗟乎彼督辅稽颡而废臣奋臂有壮士不以守四方而投之草野邦之倾覆有自来矣

邵宗元传

邵宗元字景康号又芝徐州砀山人少在东林讲学长于京师与黄道周刘宗周为忘年交由贡士官保定同知甲申贼趋保定时新知府莱人何复字见元者未至宗元摄府印围将合复始至以印让宗元曰吾已誓死而入勿以临敌易主摇众心也因大会诸生讲见危授命章众益奋总监方正化者尝守保定有功素善张罗彦因以识宗元与复京师既破贼射书城上约降云国亡矣谁与守李建泰得之以示正化曰宜为一城生灵计得一用印文字可免正化泣不应复曰太守未尝有印也即有印太守必不为此用乃召宗元宗元顾视其肘曰曩者何公让印而元不辞焉为城守先在我耳今事急且与印同死即何公争亦不与肯送阁下印降书乎元江南老贡生下吏薄禄不肯北面事贼公大臣受重任不图报万一乃为人趣降独不念皇帝亲祖正阳门以武乡晋公相期者乎建泰语塞其从卒欲兵之宗元掷印地上拔佩刀自拟左右力持之为绾其印宗元恸哭去城陷日何复亲燃西洋炮立炮前自轰死宗元挈印投城下贼获之欲夺其印不肯授大骂死手犹持印不解贼断两指取印去时邑典史沙润民原平凉通判张维纲邠州知州韩东明祭酒孙従度壬午举人高泾孙从范刘会昌张尔晕等皆死焉

外史氏曰景康护持其印至死不释见元自火阖郡就义如归贼举其尸五日莫能尽语云燕赵多义烈之士信哉

贺仲轼传

贺仲轼字景瞻河南获嘉人资质朴鲁读书外无他嗜登万厯三十八年进士知醴泉县俗刁悍力清诸弊治声最着外艰服阕补青浦冠绅之薮竿牍无虚日仲轼一切屛絶士子季有考月有课砥砺名行不专以文尚歳征漕粟悉贮于仓粟杂糅责在民加耗抑勒责在军军民咸称其平修海瑞祠为文以见志入为刑部主事迁郎中时部郎汤道衡被诬下诏狱仲轼具疏申救得释出为鎭江知府丹阳姜志礼以少卿忤珰罢归为尚书赵南星狱辞连及部札行提而未奉旨仲轼白抚臣曰志礼为四品京卿不奉旨孰敢擅提若今日奉时局异日以辱天子之卿责状何辞以解守正得祸所不恤也卒不应亡何迁陜西西宁道副使珰私人衔之劾奏镌秩遂引病乞归起补武徳兵备所属营卫励精操练信赏罚清占役蓄火药屹然巨镇冦不敢犯御史袁化中与杨左同死珰祸蠲俸葬之丁继母艰归崇祯十七年春冦薄都城河北郡县皆置伪官仲轼抚心太息曰人臣大节难亏读书贵有实用此吾自靖时也兄子行素曰叔父无官守可不死不如诣阙直陈死君父前仲轼念道梗即行且不达死小盗手与自经沟渎何异而伪官要仲轼入城仲轼大怒曰贼敢见我乎谓子侄曰道二仁与不仁而已矣出此入彼再无中立平生功力视此一日况河北千里名区岂可无一忠臣乎呼妻恭人王氏妾李氏张氏王氏曰汝皆当死吾不忍手刃愿従死者随吾不愿者不汝强也即登楼取酒与子侄辈饮子侄出即扃戸自缢妻妾俱相随以次自尽是日也天忽昼晦烈风折木发屋人以为忠烈所感仲轼孝友刚直本于天性深湛经术而尤肆力于春秋作春秋归义悉破诸儒牵强附会之说以求合先圣笔削之意首严春王正月之辨而于弑君篡国中外名分考据精详辩驳明切后之学春秋者皆取衷焉又着柏园初草冬官记事八卦等集八十余卷多自得语同时西华理鬯和字寒石举于乡本姓李耻与自成同姓因更姓理学问该博与仲轼友好登高慷慨悲歌人莫能测乱后航海而死

外史氏曰余阅奸人七録多载先生谓其为东林党人也然卒不遇逆珰之害者以点将録无名耳呜呼阖门尽节大河以北千里増光矣非东林人物不能也

沈云祚传

沈云祚字子凌太仓人幼颕悟絶伦弱冠即同其父谒高攀龙于东林求程朱正学得主静主敬之理而归辄以圣贤自励崇祯庚辰成进士授华阳知县先是蜀中有猺黄贼作乱秦缵勲者石砫土司秦良玉之族也潜伏内地为贼耳目后被擒在狱夜半杀狱卒逸去吏请闭城大索云祚曰无庸易获耳潜遣人告土司土司果擒贼至已断其手足指矣吏惊以为神云祚曰吾筹之熟矣贼踰狱必走归石砫秦夫人方以剿冦効节朝廷其肯为逋逃主乎于是立决杀之十七年正月张献忠破夔门而入成都大震云祚请见蜀王陈守御之策不纳乃以言激内江王曰人无愚智皆知贼势猖獗成都必危今蜀府货财山积不早捐之募死士东向杀贼一旦豖突疆场军民奔窜谁为王守此府库者且独不见周楚之己事乎内江王闻言心动入告蜀王王终以祖制辞五月贼陷重庆纵火烧刧数百里烟焰不絶城中一日数惊大雨雹雷震宫殿火器局无故自焚蜀王始惧悔不用云祚言稍出财召募而贼已薄城下矣云祚知事不支慷慨与僚属誓死曰事至此吾辈与城存亡他非所知也巡抚龙文光总兵刘佳胤率兵三千从川北来佳胤出战败还时城濠枯贼谋渡濠登城文光急遣郫县令赵嘉炜决都江大堰注锦江以益濠水甫至城已破贼四面火攻北角楼崩守陴者迸散蜀王与诸妃嫔沈于井内江王至渌从之文光佳胤投浣花溪死云祚与御史刘之渤推官刘士斗俱被执幽于大慈寺絶粒半月不死贼使其党馈以食诱之降云祚忽従众中跃起大骂指其口曰吾有口食贼肉耳岂食贼粟哉贼相顾错愕奔告献忠遂与之渤士斗同遇害初之渤与崇庆知州王励精皆贼同里人或疑之至是之渤不屈而励精闻省城陷朝服望北阙拜书文山孔曰成仁数语于壁举火自焚一时同死者蜀府长史郑安民内江教谕姚思孝太常卿尹伸给事中吴宇英云南按察使庄祖诰东流知县干曰贞工部主事蔡如蕙礼部员外李含乙及进士王起莪举人江龙腾而前所遣郫令赵嘉炜方决堰卒遇贼射之赴水死其子庆麒自家走万里求父尸三年不获遇堰夫向应泰告以死处为安家三渡口遂招魂垒土葬焉而云祚殉难时有幼子荀蔚方五岁友人匿之山中得脱越二十年始归

外史氏曰蜀称天险可守者也乃当时封疆大臣无一为桑土计者卒致冦来如入无人之境假使蜀王早听子凌之言豫为藩篱之计何至一败涂地而贻祸于通省生灵耶前朝天下之祸于蜀为最岂由风俗之恶而天降大罚乎抑亦人谋之不臧欤后之君子图蜀者其当思有以丕变之庶几人心正而风俗淳彼苍不至频降大罚也天道好善而恶淫有世道之责者其思之

周镳雷演祚合传

周镳字仲驭金坛人幼孝友及长性刚介不阿举崇祯元年进士歴官至礼部仪制司员外郎亷洁自持非义不取与执政素不合小人皆恶之及归闭门不见一客研穷程朱正学有以白沙新建之说告者辄掩耳而不欲闻曰吾将洗耳于江流也甲申李贼陷北都愍皇帝殉社稷镳痛哭三日夜泪尽继之以血及福王立南都召诸旧臣镳以三朝旧典力阻定策遂忤权奸当贼相马士英当国特荐起从逆贼臣阮大铖大铖素恶东林诸贤作正续蝗蝻録有十八罗汉五十三叅善财童子七十二贤圣菩萨又蝇蚋録有八十八活佛三百六十五天王五百尊阿罗汉共千有余人皆海内贤良欲尽杀之以空天下遂首逮镳及雷演祚下狱矫旨赐死镳仆某既殓亦缢死主棺旁演祚字介公太湖人崇祯庚午乡科累官山东武定佥事道歴任以清正着所至有善政至今民犹思之不置焉或曰镳与演祚死之夕而士英大铖已阴具表献南都于我朝矣我师不纳乃遁

外史氏曰南都之亡也物怪人妖叠起如大悲之假皇帝童氏之假皇后王之明之假太子三假扰而南都遂亡嗟乎如南都不败天下之善人无噍类矣岂特仲驭介公两先生哉尝闻之父老云阮大铖誓师江上衣素蟒围碧玉见者讶为梨园装束钱谦益为礼部以艶妓为妻之栁隠者冠揷雉尾戎服佩刀跨骑而入国门覩者以为明妃出塞呜呼大兵大礼皆如娼优排场之戏岂非人妖物怪乎欲国之不亡不可得也

史可法传

史可法字宪之号道邻大兴人生而聪颖异常数歳时短衣无火寒涕交頥然好诵读受书辄求益数倍常儿稍长从师林公为师执葢行道中惟谨抵客舍侍立移日不敢动弱冠受知于督学御史左光斗光斗善知人奬拔无遗善畿士至今思之谓前后百年无及者既首擢可法第一次盛某第二谓人曰盛可一榜史其纶扉之人乎戊辰成进士可法为人躯小貌劣不称其衣冠语不能出口然有大志好经世方畧初授陜西西安府推官时洪承畴才略过人在陜大得军民心可法亦效之治声日起召为戸部云南司主事歴员外掌戸科寻升安池兵备道江西右叅议兼佥事协理剿冦军务才望益着擢都察院右佥都御史巡抚安徽亷公勤果信赏必罚将士皆为用命提军数与贼战贼辄奔溃当是时史都堂之兵号称强在军中与士卒同甘苦临阵以身先之矢必死所衣布袍徧书己姓名曰战殁后可易识也丁父忧读书城外素冠麻绖遇者不知其为贵人或窃听其诵书朗朗多匡济天下语亦不知其何书也服阕后起总督漕运侍郎濒河豪戸多窃引水漕易涸可法绳以法漕赖以济寻晋南京兵部尚书时天下岌岌人才尽矣东南半壁力不能支进督师阁部出鎭维扬尝致书京师当事以见志曰可法荷朝廷重禄国士知遇愧不能以死报徒腼颜人世为国家三百年社稷计耳主忧臣辱主辱臣死可法之志决矣至于一人之节轻阖城之命重非敢以草草报也城破当乱军中拔剑自刭扬州知府任民育同知曲从直通判吴道隆江都前令周志畏吴道正新知县罗伏龙县丞王志瑞监军督饷道王缵爵黄铉职方何刚施鳯仪兵部侍郎张伯鲸卫胤文及绅衿等共七十余人俱死之可法既死不得其尸维扬士人以衣冠葬之于梅花岭昭忠节也

外史氏曰先生当倾覆之天而欲以一手擎之其志则壮其心可悲矣何也于时国贼马阮在朝方以芟夷正人君子为事直以天下国家付之或有或无之间谁为先生继其后者乎而先生张空弮冐白刃孑然一身一手以与天争不亦悲乎

吴尔埙传

吴尔埙字介子号以白浙江嘉兴石门人弱冠举于乡出编修卫胤文之门三年成进士当崇祯十六年之秋时闯贼已破西安献贼亦破武昌国事大坏尔埙选授庶吉士恒以国恤为念十七年春李自成渡河入晋大学士范景文荐尔埙对徳政殿问守御策尔埙请遣间使于西边土司李鲁祁三姓假之重职使起兵牵制贼锋以待援兵未及行而京师破尔埙与海宁人祝渊南归见督师史可法于扬州誓从讨贼因与渊诀拔佩刀断一指令归遗父母贼雠未雪誓不还矣可法乃令尔埙招抚河南诸土寨擒剿自成伪署官辛苦跋涉于荆榛中闻维扬被围入见可法相对痛哭城陷可法死尔埙亦死焉旧尝辑史传死节诸人各繋以赞名曰仁书及是死难如其志云后棺遭毁祝渊所携一指家人遂以葬

外史氏曰天启间逆珰毁东林书院高景逸先生移建于锡城东门内珰败讲学者复盛先生每歳春夏必携笥笈读书听讲于中尝语同志曰大丈夫不能深造圣贤之域亦当効圣贤或忠或孝之一节以成仁可谓久要不忘者矣

龚廷祥传

龚廷祥字伯兴号佩潜无锡人家贫歳获馆谷以奉二亲父殁居丧尽礼事母至孝尝逰马世竒门甚敬其为人曰吾所赏者不独以文也崇祯癸未成进士受知于房考刘理顺深器重之未选国变闻刘公及马公俱殉难京师廷祥设两公位为文以祭北面举酒以竹如意击石歌罢失声哭一如谢翱祭文信国状自以未得死所不敢死南渡后补选授中书谓所亲曰吾半生食贫今又冷署不能具肥甘轻暖之奉少博老母欢奈何或答之曰古人以孝养不以禄养廷祥曰父母以此教子则可人子恶得为是言闻者叹服已得封差候礼部银牌未给未出都北师渡江廷祥痛哭而言曰吾今得死所矣且曰吾不死恐负刘公及马先生时有解之者曰子官不过中书任不过月余子未有死责且家有老母未可死也廷祥曰有诸孙在爰手书寄其子曰此时惟捐躯以见志而已但思一见母而不得肝肠寸裂血泪满襟汝等须善事之缄付家人越日乃具衣冠别文庙大呼刘公马先生曰吾今得从逰于地下矣遂登武定桥投秦淮河而逝时乙酉五月某日也

外史氏曰道学者何忠孝节义是也能忠孝节义乃为眞道学观先生孝亲若此忠君又若此忠孝眞矣是之谓真道学彼徒资口舌者吾斯未能信也

徐汧传

徐汧字九一长洲人少孤贫事节母朱至孝诸生时即以名节自任嘉善魏给事大中被逮过吴门汧慕其忠直以内子簪珥质二十金赠之周顺昌闻而叹曰国家养士三百年如徐生者真岁寒松柏也崇祯戊辰成进士选庶吉士上不次用人散馆亲试拔置第三授编修遂召对平台说书便殿汧发言恺切上心器之有意擢用而汧逺权势甘淡薄告假家居为园于庐之旁中有垂栁二株遂以陆慧晓事名二株园焉时与门生子弟讲课文艺奬借后进恒若不及庚辰分较礼闱得孙廷铨高尔俨姜垓胡周鼒数人皆为名臣歴官詹事府少詹事甲申贼陷京师帝殉社稷汧遂谢宾客去声伎日夜涕泣朔望朝服北向而哭会南中议立福藩诸公弹冠相庆汧独蹙然曰相无王导谢安将非祖逖陶侃区区新造之江左分门别戸燕雀处堂其能旦夕安乎吾惟有一死以报十七年故主耳毎指园中池谓人曰此吾止水也乙酉五月汧知金陵失守徃乡扫墓还投于虎丘之新塘桥下而卒子枋壬午举人隠居不仕以书画名

外史氏曰明事至甲申不可为矣而当时诸公犹思仿南宋之故辙欲偏安一隅奈何有君如此有相如彼而欲思苟延不亦妄乎此先生所以与南社俱亡而不忍再见飘海沈舟之事也

袁继咸传

袁继咸字季通江西宜春人生而英异有胆气人号虎孩儿稍长砥志节天启五年成进士授行人奉使致祭寿阳王礼成赠以王所乘名马不受既而因饷李应升黄尊素于狱珰怒欲并杀之继咸曰吾行吾友道耳若以一杯羮而杀朝廷一官徧廊庙皆可杀矣会有解于珰者乃免崇祯三年擢广东道御史疏请辨君子小人进退之介不阿权贵以会试监临坐累谪南行人司副转礼部仪制主事歴员外郎部曹无言责南礼部主事周镳以建言得罪辄为疏救六年主试广东寻迁山西提学未出都内臣张彛宪总理戸工二部事怙势凌轹责觐官赍册蒲伏惟大同知府蔡屏周长揖诸郎吏多屈辱继咸瞋目曰士气尽矣疏请维亷耻振气节言诸臣行已有耻必不媚珰取容今未觐天子之光而先屈膝内臣非独丧士气亦伤国体此臣所为太息也乃若谏官以言为职古者宰相上殿则谏官随之惟不言则有墨刑谏而被刑非盛世事近见科臣李世祺以论辅臣温体仁降罚非祖宗选用谏官初意恐不当杜谏诤之口长从谀大臣之风时以蹇谔称抵山西校士严明士多向学巡抚吴甡首荐之以忤巡按御史张孙振被诬逮问三晋诸生傅山等追送伏阙讼寃者千余人孙振葢尝属以私牍者也至是继咸发之以闻乃更逮孙振复继咸官分守武昌吕贼倡乱峡山用方略削平功在蕲黄间改加巡道监军十三年升淮扬道副使尤多摘发性倔强与督盐中贵杨显名抗礼显名阳荐其才请加敕兼视盐事实抑之受节制也卒倔强如故遂坐免流贼张献忠冦湖广督师杨嗣昌檄为监军御之累升佥都御史抚治郧阳数困贼十四年二月贼袭陷襄阳而继咸实分治郧军为部议所摭复逮繋谪戍明年荐起总理河北屯田大帅左良玉初军襄阳襄郢连败引踞安池间转饷不继兵寖为暴上下数百里江帆中断继咸径趋小孤山致书良玉声大义复告都御史李邦华檄移川黔饷银十余万饷之左兵由是不暴掠然不肯一战帝特命阁部吴甡视师始议设督府九江扼吴楚吭于是以继咸总督诸军事时闻献贼围武昌疾驰趋良玉西援见浮尸蔽江下指谓良玉曰大将军忍见此乎良玉面发赤又正色让之曰大将军功多罪亦不少朝廷不督过之一歳两遣中使宣谕开国徐中山所未有也奈何不圗报称良玉左右以他辞为解继咸叱曰人孰无死张睢阳死贺兰进明亦死吾行矣宁为睢阳死不为贺兰生良玉大惭始进师继咸犒以牛酒鼓勇败贼收复武昌贼走岳州亡何吴甡坐逗留罢复改继咸屯田会献贼陷长沙袁州新总督吕大器与左良玉不相能军中大閧闻于朝乃罢大器复移继咸督九江军良玉挈兵还湖广福王立进封良玉宁南侯气益张继咸始终导以忠义良玉报书曰吾上不负天子下不负朋友然继咸之再为总督也虽以宿望见推兵事多掣肘不尽由己出乙酉四月闻献贼南渡继咸集郝效忠等三将守九江而自统副将往援袁吉闻良玉反兵东下复旋九江先是马士英专拥立功下伪太子狱外人传疑汹汹良玉内惧贼逼声言救太子扫清君侧约继咸会于舟中言及太子事大哭袖出太子宻谕刦诸将盟继咸正色曰宻谕从何来先帝旧徳不可忘今上新恩亦不可负良玉大恚勉成宾主礼已议定驻军候旨矣继咸归集诸将城楼洒泣曰晋阳之甲春秋所恶义不可同乱也亡何良玉兵夜入城纵火大肆淫掠内外军皆乱继咸正冠带将就死为黄澍谏阻出城面责良玉良玉疾方剧望城中火光拊胸曰吾负江督吾负江督遂呕血卒其子梦庚秘不发丧诸将推为帅移舟东中朝皆疑继咸良玉同反而南都时已破诸镇多纳欵继咸劝梦庚旋师不聴继咸为效忠绐赴其军将及湖口而梦庚效忠降于我朝遂执继咸北去馆内院至明年三月终不屈乃杀之临刑色不变初继咸被拘舟中赋诗见志有曰衰年奉二老一死酬至尊从容文山节谁招燕市魂云云奏议有六栁堂集多散轶不传

外史氏曰袁临侯前代之文文山也其死也事相类所谓从容就义者是耶呜呼前朝之失由于宰辅之贪墨自叶韩两君子之后无一善者败坏已至不可名言矣乃马阮复继而决裂之与封疆大吏何尤哉

东林列传卷十


●钦定四库全书

东林列传卷十一

江阴陈鼎 撰

○明

刘宗周传

刘宗周字起东绍兴山阴人生而端严言动有伦虽年少时已岿然负儒宗望万厯辛丑成进士丁内艰时许公孚远学宗紫阳宗周叩为学之要告以存天理遏人欲遂谨识之勿敢忘甲辰授行人归养丁外艰读礼之暇惟以明理见性为事一日刘永澄至武林互正所学乃与决求仁之旨析主静之说辩修悟之异同永澄爽然如有失而去壬子起官道谒髙攀龙相与讲论复有问学三书皆儒宗要言时顾髙诸公兴复东林大会四方同人讲学不辍京中人目为钩党将构大狱宗周上书言顾宪成之学归于自反请各思自反何如时论韪之旋告病至天启辛酉起礼部仪制司主事时魏珰初用外廷未有言者乃首发其奸未几果窃柄乱政如所言迁光禄寺丞累迁太仆少卿以病归甲子起右通政未赴而冡宰赵南星等斥逐朝局尽变乃疏辞陈人臣进退之义有旨削籍居家潜心理学尝与攀龙质疑罔间而以半日静坐半日读书奉为准的崇祯初复官起顺天府尹策蹇就道其子徒步随之甫莅任即以直谏被斥归闭门静坐不见一客其门人羣请设教不得已过陶石篑祠集绅儒会讲以伊洛主敬之学宣明于众而于慎独之要尤加谨焉丙子起工部侍郎屡进昌言疏论内阁温体仁状且极言任用中官体统太重之弊上怒斥为民归家启蕺山书院从游累千人梓所述人谱以授学者有朱子致知与阳明致知之辩壬午起改吏部左侍郎陈圣学三篇晋左都御史上言建道揆贞法守崇治体清伏奸惩官邪饬吏治六事请复首善书院及社学罢厂卫上意颇向之甲申救諌官熊开元姜采忤旨罢归甲申国变闻信卽赴杭省跣足衣麻被髪请卽举哀或欲俟哀诏至宗周曰岂有子闻父丧不躃踊之理诏至再奉行未为不可也弘光立起原官至南都疏请诛误国诸臣又表劝亲征并劾四镇淮抚战守失宜之罪有违时宰意遂见逐乙酉六月山居闻变不食而卒学者称念台先生

外史氏曰先生之理学文章沸天下宇内儒宗皆归之观其立朝正色有古大臣风国亡而身与之俱可谓无媿于所学矣

祁彪佳传

祁彪佳字幼文浙江山阴人年十七举于乡天启二年成进士授兴化推官濒行跪其父故参政承■〈火业〉请教承■〈火业〉不答或问之曰不见夫诲泅者乎■〈糹执〉壶而扶瓮人藉其肘终其身不能泅一旦挟诸清泠之渊翻壶却瓮其身入水而泅成矣今者入官则翻壶却瓮之时也彪佳去果以贤能称尝出抚乱兵斩其渠徇于军门崇祯四年考选擢御史时京营操兵遣七太监主兵政彪佳激切谏久之巡按苏松预以十革十四申九询檄下属革者革其弊也申者申其所当行也询者询其何者可行何者在所革也乃据属所答核之定黜陟会苏州无厉名打行廉其稔恶可杀者四人械于衢集乡三老询之曰是可杀否乡三老曰可卽又询诸观者曰是可杀否观者曰可于是抡大棰棰末量五寸积一寸半每棰十易操棰一棰至死验之陈其尸而宜兴乡宦陈一教奴客播虐怨家刑牲焚其庐刼其财肆其尸坟彪佳先捕诸奴客正法平众心且尽追还所占掠男女田产而奏夺陈氏父子官然后治诸怨家之为乱者时彪佳回道居上考而旧辅周延儒与陈氏僚壻怨彪佳执法阴嗾中官驳彪佳下其等降级上亲索笔改罚俸当是时人憾彪佳寃而犹幸上之知也彪佳为人修长洁白风度翩然而遇事敏断时乞病家居犹立赈灾法赈东南饥宁绍台三府十九县皆仿行之乃以病假过八年自劾请照过五年闲住限例而诏起掌察召对赐茶饼会吏部吴昌时破计典任意出入彪佳遇于朝面折之叱昌时揽权骫法疏叅昌时昌时故叵测而彪佳是时又以疏留掌院刘宗周为上所忌至是疏入恐从此重得罪人人为彪佳危而上疑昌时谓彪佳言是旣而昌时败彪佳循差例刷南京卷国变诸臣援宋髙故事拟以福王为兵马元帅彪佳曰监国本朝故典也何远引为议遂定未几有传正大位者彪佳抗言曰甫建国而遽登极何可且羣帅劝表未至即有忠如陶侃者尚以不预定策为耻况其它乎然是时邀功者驾言本兵史可法有二心可法惧虽是彪佳言不敢持遂以苏民变谓彪佳素德苏出彪佳安抚苏州彪佳所至设先帝位率众哭卽谕以大义且言中原已无贼国有长君使人心得安乃揭榜于路曰叛逆不可恕忠义不可矜毋借锄逆报仇毋假勤王造乱捕蘓民之首乱者斩之凡借名抄从贼官如剽项煜家剖时敏室所殡棺次第捕治而嘉定华生家诸奴客同时起缚主戮辱索身劵所至数万人彪佳尽捕之斩数人余悉掩狱令曰有为原主所保者贯其死于是诸奴客家皆膝行搏颡匄原主赦免遂募士为苍头军亲教战适兴平兵攫丹阳市钱浙兵勤王者不平斗而伤军民大噪城闭彪佳率苍头驰治斩兴平兵兴平伯杰夙惮彪佳名至是忌之扬言且移兵丹阳以■〈口冋〉彪佳彪佳却以牒复约会杰于大观楼时杰踞瓜步大观者瓜步楼也杰谓彪佳必不至至期风作杰笑曰祁抚不至有辞矣顷之隔江帆起破浪顷刻达岸传呼曰祁都堂至矣挝鼓入杰闻之大骇裹甲出迎及门见彪佳角巾单衣携胥隶各一人又大喜手挥部士去劳且拜坐语久之起指江誓曰公巨人也公在杰敢越尺寸以溷公者有如此江乃屠宰飨彪佳彪佳一举箸而别旣而马士英憾彪佳适刘宗周劾士英阮大铖谓彪佳同为之嗾其党张孙振劾彪佳二心阻监国正位为潞王地彪佳不与辩祇疏辞定策功所升都察院右副都御史竟去我兵下江南贝勒以书币聘宗周及彪佳彪佳沈水而死死时别家人驾言应聘将渡江宿所构山园夜开牖望南山笑曰山川人物皆幻形也今山川如故而人生已一世矣诘旦家人失彪佳所在见栁陌浅水露角巾曰是耶盖入水端坐云后唐王称号赠少傅兵部尚书谥忠敏

外史氏曰先生为言官曾痛言赋税徭役狱讼闗梁之弊上是之而未行也及按苏时则有定解额清隠租平漕兑革行馆置役田禁摊赃诸事皆实实禆民者与宗周同讲学同死难而大铖但疑其同乡同住丹阳遂为同恶不去之不快者何耶嗟乎南国之亡亡于马阮也当时京师谚曰都督多于狗职方满街走相公止爱钱皇帝但吃酒又有署士英之门曰两朝丞相此马彼牛同为畜道二党元魁出刘入阮岂是仙宗道路之言如此欲国之不亡其可得哉甚矣小人之害国也

陆培王道焜合传

陆培字鲲庭浙江仁和人生而倜傥负气发愤读书日不尽数卷不止为文词振笔风发光采烂然人皆叹其华赡崇祯十三年成进士例当授行人需次南还益纵览古文竒书勤敏过诸生是时东南吴越间竞尚文会培自少好客长益喜自负与其兄弟收召文士日夜为贤豪欢称诗角艺一时号西陵体亦稍稍使酒任侠于人有不可则瞋目叱曰若亟去毋污我座及文词气谊皦然深相结则折节身下之至急其困阨虽患难死生不易也由是客过武林者莫不争先愿从陆氏兄弟游旣而与王道焜游东林聴讲学飜然大悟曰原来吾生平所为皆圣贤所不屑也遂一意诚敬而轨于道培为人有笃性事父兄孝谨父卒于官培自江宁归号恸搏颡啮臂血淋漓见者皆为之泣十七年三月贼陷京师北望哭累日絶意仕进已而福王立南都就选得行人明年奉使淮上未还而南京不守遂归誓以死殉五月我兵下杭州时家人避地桐瑦山培跪白母曰儿人臣也不能卒事大人死不塞罪母呜咽不能语所亲为之解曰行人无守土责如必不得已盍少待以观变培仰天叹曰主辱臣死陆生男子忍复须臾茍活耶初潞王尚在江东至六月闻潞王去海遽求死妻陈率家人昼夜伺守不得间乃徐徐改颜曰吾为老母泣留不得捐踵顶矣闻游兵且入山汝曹盍徙避之佯索酒满自变量巵言笑自若促陈徙去卽上大床自经死先一夕留书诀兄圻作絶命诗杭人士闻之无少长皆流涕年二十九时同死者钱塘王道焜字昭平闻变谓子举人均曰吾父子世受国恩不死北而死南晚矣亦自经死道焜故竒士父国柱同知兖州自免归道焜举天启元年乡试歴南雄同知崇祯末诏征天下贤能吏将亲试以不次用道焜名在选中吏部以郡丞无考选例题升兵部职方主事道焜上书谓国家悬异格以待非常铨臣执故例而靳考选非陛下收罗贤豪至意得旨许候考而甲申之难作号哭曰臣惟一死报国矣至是卒如其言杭人尝与陆培并称之唐王称号闽中各赠以官培谥忠节道焜谥节愍

外史氏曰两先生以豪杰之材藴圣贤之质使当日执政置之于有用之地其岂不能当一面乎惜乎竟以一死传其名则亦可哀也已

张国维传

张国维字玉笥东阳人少以理学自励慕东林名走数千里来会讲中天启壬戍进士知广东番禺县屡擒巨盗以卓异擢刑科给事中迁礼部改太常少卿秦中流贼起渡河转战蹂躏黄凤滁泗间朝廷忧之遂命国维以佥都御史巡抚南直至则察视沿江形势而安庆孤悬江北据陪京上游楚豫之盗往来窥伺时调徽宁及吴淞兵戍之而海冦复窃发国维乃募壮士议增马步二千于是皖为重镇又以羣盗出没檄滨江诸邑修城郭建敌楼为永久计治吴七载威惠大行每值旱蝗则请蠲请折抗疏入告而其大者尤在讲求水利盖吴为泽国明初开修水利设有专官至宣德中周文襄忱为巡抚秤土均粮凡坵塍之灌注湖流者依重科畎浍之进退潮汐者减轻则其法尤为精密弘正以来屡命疏凿自万厯戊申后始渐废弛农人竭蹶培壅收获仍俭坐是民多艰食盗风日炽国维乗单舸遍探河渠悉为图说凡三吴诸水之故道曾烦累朝睿画者次第编订他如臣僚章奏官司案牍莫不搜采辑为三吴水利全书共计三十卷上于朝又疏请修治吴淞白茆于濒江濒湖濒海之隘口筑堤创闸以吐泄节宣之朝廷知国维才乃以兵工二部侍郎兼右佥都御史督河道时天旱水竭国维徒跣暴烈日中祷于东岳大雨如注河遂通流会大盗李青山起山左骚动有旨会剿而青山佯请内附国维单骑造贼营青山出不意大惊罗拜请死国维阴察贼徒欲饵我旣还遂部署将吏疾驰之贼方置酒髙会谓其下曰侍郎已堕吾术中矣畧不设备国维至青山就縳余贼悉降捷奏赐金币荫一子锦衣而沂州王明及齐见龙张文宇等聚众剽掠谋断饷道国维悉用计擒斩之东方遂宁十五年擢兵部尚书我兵已入闗七日前上书称疾弗允也国维视事乃论劾督师范志完巡抚总兵以下数十人又檄蓟督赵光抃率诸将捍御急调天下援师国维见内外交讧势甚危急请驰军前自効上以机务重不许而是时永城叛将刘超拥兵观望擅屠御史魏景琦家表请入援廷议授超以保定总兵官国维独抗言曰此赏奸也若羽翼已成又一曹闯矣乃属巡抚王汉图超谋泄汉为超所杀国维密授巡按苏京方略与督镇共除之且赦丁启光斩叛自赎超卒伏诛方国维急调援师也刘泽清入援临清失守御史蒋拱宸疏论之国维言都城告急天下入援者恐后若一方有事归罪中枢必海内不举勤王之甲而后可未几国维请告上许之而言者以周延儒用范志完为纵敌上大怒缇骑逮讯并及国维下狱刑科孙承泽疏救国维次日上御文华殿出疏示内阁及刑部诸臣范景文力言国维素着劳绩罪有可原科臣言是上命以原官督浙直兵饷甫出而都城陷矣福王立南中以国维为京营尚书马阮恶之以为东林党人入蝗蝻录中遂乞归省母而南都失国维遂与方逢年熊汝霖孙嘉绩郑遵谦朱大典等迎鲁藩于台州监国绍兴国维为大学士督师江上适马士英自南中奔至欲入朝国维知之首叅其误国十大罪士英惧遂不敢入时兵马云集人冶一军不相统摄国维请合诸将克期会战十月我兵至方国安严阵当之国维率王国斌赵天祥接应会天大风雨火炮弓矢不得发遂收兵而唐王已卽位闽中颁诏至鲁藩不悦下令欲返台州国维星驰至绍上疏唐王言国当大变凡为髙皇帝子孙所当同心恊力成功之后入闗者王监国退守藩服礼制昭然若以伦序叔侄之分在今日原未假易且监国当众心奔散之日鸠集为劳若南拜正朔鞭长不及猝然有变唇亡齿寒臣老臣也岂若朝秦暮楚之客哉疏出议始定然闽浙成水火矣浙东将士与我兵跨江相距会闽中使陆清源赍勅犒师而是时马士英阮大铖同依方国安因唆国安斩之且出檄数唐王罪国维闻之叹曰祸在此矣国安旣斩闽使恐闽发兵又见杭州坚守不下遂议抽兵属国维西征以余煌兼兵部尚书代督师时我兵方屯北岸用火炮击南营国安惧拔营走江上诸军皆溃惟王之仁一旅独全因具舟楫邀国维入海国维不得已乃率众迎扈鲁王我兵渡江国安士英谋挟鲁王投降遣人守王会守者病王得脱传命国维遏防四邑遂遁入舟山而事不可为矣先是我兵破会稽有贻书招国维者国维答以身为大臣谊在必死惟乞全老母而已至破义乌众劝入山国维曰误天下者文山迭山也一死而已我兵至七里寺国维具衣冠南向拜曰臣力竭矣作絶命诗有精灵常傍孝陵坟之句从容赴园池死其子亦被戮

外史氏曰嗟乎当鲁监国扼守浙东与闽联络亦足以支吾也乃马阮二贼唆斩闽使遂成水火卒不可支岂二贼与朱明有不共戴之雠耶不然胡为必欲尽丧其土也先生之死重于九鼎矣二贼能无愧乎

詹兆恒传

詹兆恒字月如永丰人崇祯四年进士授福宁瓯宁知县有惠政十一年行取考选南京广西道御史十二年巡按苏松常镇诸郡法纪严肃吏民畏戴之十七年五月福王立金陵兆恒上疏言目前大计兵饷为急今北漕已渐入南而停泊江淮者尚众运弁旗甲折干盗卖弊蠧不一而足宜急勅计臣将在淮者令督臣路振飞督之在京口者令漕臣白抱一督之星夜押发衔尾入南除补给京军月粮外尤宜立运登庾无久露泊江干以资冦粮从之未几升大理寺左寺丞时马士英当国兆恒与给事中章正宸皆亢直敢言故悉从升擢当时谓超之正所以远之而兆恒强项如故也六月士英荐阮大铖诏冠带召见兆恒言自崔魏煽祸毒危宗社幸先帝入继大统芟除内难虑奸人凶党窥伺生心于是钦定逆案颁行天下以首恶正两观之诛党从列春秋之案凛如也然御极十有七年此辈日夜合谋思燃溺灰幸先帝神明内断确不可移今梓宫夜雨一坏未干太子诸王六尺安在雠耻未复悲痛常在圣心而忽召见阮大铖还以冠带使屡年钦案遽同粪土岂不上伤在天之灵下短忠义之气乎疏奏命录逆案进览于是兆恒缮写成帙附疏入告而士英亦于是日进三朝要典矣七月奉命颁诏九月升大理寺左少卿大铖遂作蝗蝻录尽罗天下贤良指为东林恶党而兆恒预焉兆恒遂屡疏引疾明年二月回籍我兵下福建兆恒起兵开化之岭头山兵败战死

外史氏曰阮贼与朱明何雠必欲尽芟其股肱之贤良者何耶嗟乎忠烈往矣子孙式微矣彼苍旣不佑矣而贼之子孙犹有垂绅食禄者天乎天乎是何心哉

陈龙正传

陈龙正字惕龙浙江嘉善人少师事无锡髙攀龙而与同里魏大中同学天启辛酉举京闱第三人乙丑珰祸作大中首被逮送至锡山因谒攀龙证学累日初以文章经济自负自中年后悔其无本一意反求身心遂悟关键在存诚而推行则在于爱人其所为皆有体有用之学年五十登崇祯甲戌进士授中书舍人戊寅五月荧惑守心龙正上养和好生二疏规切时失六月进特简揆职二疏申责辅臣以人事君之义大忤执政己卯十月彗星见诏求直言龙正上格心疏其略曰语云事天以实不以文臣请曰事天以恒不以暂何谓实皇上今日求言恤刑之诚是也何谓恒愿皇上勿忘此求言恤刑之心是也盖星变有时弭而直言无时不当受人命无时不可哀是心也岂仅覩彗星而动哉愿皇上岁岁存之日日存之疏入上甚嘉之未几立冬日大雷电雨雹龙正上请正郊期疏谓先王以至日闭闗而后世以至日郊天于礼殊戾孔子对鲁定公曰周之始郊其月以日至其日用上辛夫冬至不恒遇辛则用辛必冬至之月明矣云至日者则为冬至之日云日至者则是日至之月而非本月也上特命阁臣会部议奏久之驳上辛不便应仍用至日乃再进郊期考辨疏御批数十言从容清问阁部皆恚及三疏四疏上卒格不行龙正遂为郊期咨应一书冀此礼明于后世更着东天民传以见志庚辰奉命册封辉府因假归壬午入都应诏陈言进生财平冦御边三疏俱蒙优旨又有垦荒议投阁未进而辅臣黄景昉先述以告上一日举姓名问他辅至再无答者旣而戸垣杨枝起疏荐诸正人复及是议宜令缮本进呈旨下取览龙正补疏上之而终沮于部又着掌上录言兼足公私申明宫府内平外却四事而以格君心择治人为本录成晋江蒋德璟请观而梓传之癸未四月朝局稍转进剖析伪学疏十月闻闯逆破潼闗为词衣带间云南箕静听常依主北阙闲居也致身甲申正月调南京国子监丞三月抵家求题致仕五月初闻国变惊恸屡絶遂得疾七月南渡迁礼部祠祭司员外龙正乞休再三始允乙酉六月南都溃得刘宗周殉节状遂絶粒而死着有学言二十卷政书二十卷文录二十卷因述二卷为几亭全书行于世学者称几亭先生

外史氏曰先生为人内严毅而外忠厚者也观其辑儒统说以为本朝学术自白沙传金针于甘泉杂禅于儒其后诸家繁兴立说弥肆殊为斯道惧今尽芟其悖道之语存其正论俾学者以为宗虽谓诸家皆醇儒正学可也噫观其絶粒而死与国偕亡则节烈又凛然千古矣

黄淳耀传

黄淳耀字藴生嘉定人少力学为诸生卽以名行自励同县侯峒曾无锡马世竒皆乡先生名知人一见淳耀叹异折行辈与交举崇祯十六年进士未授官而归福王南渡求仕者争趋南京淳耀独不往或问其故应曰诸公多善予者往则必为所牢笼矣君子始进其可不以正耶讫不往淳耀体貌魁秀读书尤潜心先儒性命之说每置日厯有事必书其上以验所养晚节尤多所自得尝为书谢其乡试房考官因自叙曰某蹇浅下材自十有七岁而入胶庠今二十有一年矣盖尝求义理于六艺求事迹于诸史求万物之情状于骚赋诗歌求载道之器于汉唐宋数十家之文章编刬规模涵揉櫽括放而之于诗若文之间窃谓古之立言者非其有得于心则莫能为也夫旣有得于心矣虽有言可也如迁固荀扬韩欧之属是也旣有得于心而有言之者矣虽无言可也如某家之叔度是也某比来刋华践实玩思性命求东林程朱之道所以悟明其心而刚大其气以庶几古之因文见道者寻绎久之亦复超然有见于语言之外世儒舍性命而谈事功舍事功而谈文章是以事功日陋文章日卑诐淫邪遁之害及于政事而不可救也某粗有识知其敢贸贸焉以文人自居以富贵利达之习自溺也哉我师下苏州淳耀偕诸大家率县民城守师旣入城从容诣城西僧舍将死僧止之曰公未仕可勿死也淳耀曰城亡与亡此儒者分内事耳遂自经死其弟诸生渊耀亦从死焉

外史氏曰文章功名不本于道德断非真者先生之文章动一时矣若城亡不与之俱亡则桧嵩之辞藻读者不耻之矣其死也重于泰山乎

徐石麒传

徐石麒字宝摩一字虞求嘉兴人其先有居青浦者因为青浦诸生幼羸秀多能长而沈冥于天文乐律兵阵之书贡于乡上计偕罢归而同年生殇于途石麒为制朋友之服经纪其丧以女妻其遗孤举天启二年进士授工部营缮司主事司节慎库是时奄贤方用事势张甚茍当其意卽得美迁所以罗致石麒者至再石麒方严自处不少顾奄始不悦奄兴三殿之役督责峻急帑藏不支石麒累疏愿省浮费苏积困奄格不行每黩请石麒必以令甲折之大忤其意大狱起杨左诸君子相继瘐死坐赃累千石麒之师黄尊素亦在系时支蔓钩连无不引避幸免而石麒独首约同里为魏大中偿所坐并为尊素上输冀出之有卢侦事者以报奄奄益怒思所以中之会戚畹王升矫领营葬金石麒疏发之下诏狱奄属升子造悖辞诬讦石麒诏并讯石麒条列升父子罪状甚着奄不能绌事得解然犹罢其官以归崇祯诛大憝召用诸去国者石麒与焉补南祠部郎改吏部文选郎寻改考功主计典一二有大援负时望者屏黜不顾旣而被黜者知其至公亦不敢怨也计事竣例得叙劳擢京卿时相恶斥其私人持勿与久之迁尚宝卿转应天府丞摄尹事时驿传多凋敝而江东驿尤要冲马戸之役最大马戸者非富民即髙赀商官吏多以私嫌佥报产立破南都空虚多坐此石麒议以额役之钱官为募人牧马悉罢佥报遂列十二条或移御史台或上请着为令十一年春大司冦郑三俊持法平以议侯恂狱不中失帝意下于理三俊海内耆德而帝方震怒不测百僚趦趄无敢言者石麒入贺元会因极言主上严刑峻法上下不交渐成釜鬵故上天应之以灾三时不雨大可省惧且清直大臣以执法颂系上累圣德疏入人尽危之越三日帝御门毕忽召羣臣申饬大要以非不知司冦清而清固人臣分内事安可自恃析律骫法今念其老姑释之故事未有于御门宣谕者帝所逮治大臣未有六日卽释去者天下仰帝之明而叹格君之深也寻召拜左通政转光禄卿帝鋭意于治力崇节俭有终身蔬布之谕而食监供具积习多浮汰谓帝王家事大乌用书生屑屑较筹为石麒勿顾也厘奏冗食可罢省者以成君德寛国用帝悉嘉纳之晋通政使先是帝尚综核兼采聴闻布衣上书者驰骋阙下叩银台门或献策求用或有所攻讦往往得售其说倒置无等主者遏之则噂■〈口沓〉反唇至挟持不可忍石麒计此辈非可以势格也日进其谗说者就其封章句驳而字比之持之以理绳之以法使竆于辩而悔生焉于是告讦之风少息亡何迁少司冦摄御史台署部事时贯索填满视事三月而出滞狱万余陈新甲为枢部乖方误国虽下吏多奥援犹扬扬自负石麒立傅爰书遂弃市海内快之晋大司冦时周延儒再当国颇能进一二旧德收物望然小人以非道进者不能拒也故君子亦不能安其位石麒为纳言及少司冦时相君时致欵洽示接引石麒落落若勿知者及是时边警方大严帝甚愤怒而外廷喜事者有江南北分党及二十四气之蜚语帝微知之因出中旨谕羣下毋结党而给事中姜采上言陛下何所见而有此谕恐启奸人窥伺端帝震怒而行人司副熊开元新从谪所来极论时政微及元辅帝意已移而难大臣各予杖下狱都御史刘宗周以廷诤谴去石麒上言宗周立朝无伪忠伪信之习陛下用而舍舍而复用宗周今老矣陛下斥去之欲再见此岩岩冷冷之老臣岂可得哉书上不省而以议坐开元采罪止配赎不足塞上意闲往归里未几闻冦逼畿甸痛哭竟夜为文檄同志起义兵悉吴越之甲北首赴难而鼎湖之信至矣遂定继嗣嫁二幼女悉遣姬媵图为国报仇而福王监国寻称号起为右都御史旋晋冢宰是时中贵人勲戚外镇互相附丽政柄不一石麒条上七事忤权贵意多格不行推登极恩进阶光禄大夫太子太保然知事不可为遂谢病去旣而我师入嘉兴石麒方在乡募兵为城守计信迫乃还曰吾大臣不可以野死时城闭请缒之上老仆李成欲先登少仆徐锦年十五谓成曰君老矣幸速归乡成怒曰童子何知谓我老耶俱缒入城陷石麒自经缳寛不得毙顾老仆曰幸速成全我成痛哭不敢视锦慨然叩首于下者再起为主人紧缳遂絶因谓成曰主人今日死何为耶成泣告曰主人受朝廷大俸大禄今日国破君亡故以死报耳锦曰若是则我辈食主人食衣主人衣主人死我辈焉敢茍活耶遂解带系窓棂而絶成大恸亦自经在乡二仆祖敏李升闻之俱自经死时顺治二年六月二十六日也石麒为人忠诚正悫造次不二齐家以礼虽御仆亦知大义焉时城内外百里无人迹嗣子尔榖间闗百计凡二十余日始得入城负其尸置槥椟中以出方溽暑颜色如生握手没爪须髯怒张凛然有气焉后一年尔榖以湖冦波及死于市妻孙氏闻尔榖死一女在抱弃之赴水死立而不仆一门之内臣死忠子死孝妇死节仆死义噫亦何可多得哉石麒博学强识条贯经史尤长于国家典制诸司掌故故赡于持论与人言移日不倦文章古雅渊茂章奏警徤恺直而性乐易爱人下吏寒士才行可录而厄于无援者汲引不遗余力然不以告人人有终身不知者故咸以为长者而其生平同德硕交惟都御史刘宗周大中丞祁彪佳左纳言侯峒曾给事中吴麟征考功郎夏允彝外此不多见皆与石麒相继殉难即其取友可知己所著有可经堂集

外史氏曰崇祯之末先生被放里居闻廷议以南迁聚讼人皆非之先生曰若胶柱死守亦非臣子爱君父之道茍翠华南幸各镇抚之兵腾勇奋发大臣勲卫半留居守半充扈从以谋恢复亦不为无策也倘观望狐疑至求迁不得尚忍言哉观其说其亦济变之一道欤宋李纲尝议巡幸谓闗中为上襄阳次之建康为下当时亦未尝胶柱于故常也特规度之地不同耳陈亮论与纲合而惜乎宋不能用也嗟乎崇祯时所谓闗中襄阳之险旣不可图惟建康藉陪都之形势以愍皇帝之忧勤创痛得人而用之天下事未必其不可为耳唐李翱云翱尝怪神尧以一旅取天下后世子孙不能以天下取河北为忧夫兴亡之判岂以其地哉向使拥福王之君若相虽得秦楚之地而据之其覆灭宁有异于建康者耶若先生者其济变之图无所庸而直以一死报国岂不痛哉

东林列传卷十一

●钦定四库全书

东林列传卷十二

江阴陈鼎 撰

○明

黄道周传

黄道周字幼平福建镇海卫人家贫业农事亲以孝闻年二十四始发愤读书遂竆博奥之学钩深致远髙自标置天启二年举进士选庶吉士授翰林院编修时在翰林者多雍容养望道周乃作矫轻警惰文以讽之同列皆钦重焉辽事方急中左宁远相继陷没岛帅毛文龙自诩镇江之捷当闗者欲藉之收觉华岛以窥宁右渐图河西上其议于朝当发兵饷数百万道周独决其非策已而文龙卒无成魏忠贤用事道周拂衣归崇祯元年起原官明年辽督袁崇焕杀毛文龙道周前固策文龙不足恃至是独抚膺谓闗门之祸自此始亡何我兵大入薄京师帝震怒卽军中逮袁崇焕究主者崇焕言由阁臣钱龙锡上并械系之狱具当龙锡死道周闻之叹曰安可使明主有杀辅臣名上疏救之谓督臣受剑制阃外偾事误国虽磔裂莫赎辅臣坐论纶扉遥度边事一不当辄坐死后之阁臣必且长顾却虑不敢任边事边臣亦得以瑕罅阁臣摭单词词组为质是使纶扉之内割边疆为殊域也陛下卽位甫三载阁臣受重谴者九人矣一代之间宁有几宰辅陛下卽欲整齐羣下敷求言功不过仿虞廷故事令诸廷臣各陈时政考询屡省因而澄之何材不服卽欲威柄独运操纵海宇但乗辑瑞之期纲举数条别贵贱轻重亲涣德音嘉与更始使天下噩然仰诵神武何必囹圄偾盈孤卿骈首使四方传者咸谓朝廷狱吏甚贵士绅甚贱乎疏入上大怒降诏切责道周不为挫复疏言前代戮辅臣惟汉武帝之于刘屈牦我世宗之于夏言千六百年仅见此尔皆非嘉事也然武帝以英伟之略动若风霆世宗以渊穆之识同符造化虽有芟除不损大业今震迭方殷拯援未及养兵多年物力已殚谋臣顾虑未有一决即杀一龙锡无益于边计徒隳士气而伤大体且陛下以兵躏畿辅赫然为诛督臣絷卿贰斥郎曹已过当矣而阁臣又且不免庶僚相对容头顾身无复伏波朱勃赵王贯髙之谊即国家缓急何所赖此全躯掩口为者臣故不自量欲歴疆场观要害一当荷戈横原草为累辅减罪近臣雪耻此臣所大愿也上益怒竟削籍然龙锡亦竟得减死道周旣家居益著书讲学台省交章论荐九年擢右中允时帝颇矜英察值四海多故疾羣臣结党行私败国事临朝叹咤忧形于色首辅温体仁辄言灾眚兵戈皆郡邑无状所致非重治无以惩后屡起大狱而上以为能益信之道周上言天下神器为之有道簿书刀笔非所以绳削天下之具也陛下当法先王内以至仁忧其臣庻外以至明至武奠其封疆引吉甫召虎之伦躬赞大业龌龊琐人何足共图大计乎夫郡邑之吏犹之坌土所应不过数十里之内非所以广召祲氛天下阴阳风化皆视当宁之心气与二三元老刻责自励而已奈何使草土臣庶市其怨色乎体仁见而衔之明年迁少詹事兼侍读学士偕阁臣入对便殿问以用人理财策道周据古今条对甚切上亦名重之呼先生者三道周旣负重名天下望以为相而性戆直好面折廷诤虽屡被谴诃不恤也中夜读书至宋臣真德秀传拊几叹曰古人立朝一月三十六封事而吾侪黙然已乎是时杨嗣昌夺情用为兵部尚书而宣大总督卢象升丁艰嗣昌荐陈新甲代之亦自丧中起复道周儒者念国家卽乏人奈何数以墨衰从事贻后世笑慨然思论之仰视荧惑逆行太白昼见嗣昌所筹冦事滋失策显谓冯元飙等天象如此此人必误国宜率同列固争乃为数札子论边事冦事其一纠嗣昌新甲未上也会上传部院举阁员元飙谓枚卜无出道周上者疏入或触忤旨勿下其所知谓之曰公得政所挽回者大奈何必以口舌争即轻宰相独不为天下计乎道周因而暂止已而上竟相嗣昌等五人道周不与焉上素知道周学行以其性偏执非救时相故后之道周亦非以不相少有觖望特恨为同列所误不早击嗣昌竟就初稿为三疏以进上之相嗣昌疑非朝士意道周又众所推而出身强谏惮其辞直欲以理折服因召对羣臣诘道周曰朕闻无所为而为者谓之天理有所为而为者谓之人欲尔三疏适当枚卜不用之时可谓无所为乎道周奏天人只义利之别为利者以功名爵禄私之已此是人欲为义者以天下国家为心卽是天理臣三疏皆为天下国家纲常名教不为一己功名爵禄所以自信其无所为上问何为先时不言道周曰先时犹可不言至简用后不得不言臣今日不言更无进言之日且如髙官厚爵谁则不乐臣缄黙数时亦可偷升斗之禄但所惜者千古之纲常天下之名教耳奏未毕嗣昌出奏曰道周说纲常二字臣不生空桑岂不知有父母臣闻命之初沥血控辞而明旨迫切不敢不仓皇奔命道周品行学术为人所宗臣意必有持正之言可以使臣终制而去不谓其疏中自谓不如郑鄤臣始叹息絶望禽兽知母而不知父鄤杖母禽兽不如道周又不如彼尚何纲常之可言道周随奏大臣闻言义当引退使小臣得尽其言汉唐故事谏官论执政者执政皆出聴諌官对仗读弹文臣虽非言官未有大臣跪在上前争辩不容臣尽言者嗣昌曰臣为纲常名教不容不剖陈但委觉非体道周实系清品为人望所归望皇上放臣归里道周曰臣生平耻言人过今日在上前与嗣昌口角亦失体臣知为天下后世留此纲常名教天理人心而已上曰对君有体何至泼骂污诋大臣道周曰臣何敢泼骂疏中只有两句说公子开方不省其亲管仲比之貑狗李定不持继母服当时比之人枭此两句是臣过激亦惟遇明主始敢直言宋臣司马光云臣若有所专司则有所不言如为论思之臣则无不可言者今臣为侍从论思之臣与嗣昌比肩事上不比诋毁大臣臣二十躬耕手胼足胝四十丧亲负土成坟诚不忍见夺情之事上曰旣如此何又说不如郑鄤道周曰章子弃于通国孟子不失礼貌孔子自云辞命不如宰予臣谓文章不如郑鄤上曰章子是不得于父岂郑鄤杖母之比尔言不如郑鄤正是朋比道周曰众恶必察刘摰谓人奈何避于权势使主上不知是非上曰陈新甲谙练军情今为边疆多事不得不用嗣昌荐举甚多不止新甲一人尔谓其走邪径托捷足岂朕一人不知威福予夺尽出臣下乎道周曰臣不识陈新甲但人心正则行径皆正心邪则行径皆邪今新甲在蜀闻命已两三月又辞谢往复动须八九月新甲未得来卢象升不得去使新甲可以来则卢象升可以不去上曰陈新甲服将满卢象升父死在途如何不教他去又指疏曰疏中破非常之格以奉不祥之人试问何为是奉冠婚是吉礼丧礼是凶礼凶对吉而言是说礼非说人人皆有父母父母皆有年老之时是人皆凶人皆不祥之人矣道周曰礼三年之丧君命不过其门援琴之后始称释吉未释吉前则孝子自谓凶人不祥之人古者兵礼凿凶门而出故夺情在疆外用凶礼则可在朝中则不可上曰自谓是孝子哀毁自谦岂真是凶真是不祥人旣可用何分内外道周曰臣见嗣昌二年来今日是墨衰明日是墨衰不知何日丁艰何日起复我朝自李贤夺情前后五十余人多在边疆惟白圭曾坐司马堂翁万达以尚书除左司马亦自陈以去向使嗣昌在边疆则可在司马则不可在司马则可在政府则不可使嗣昌一人为之犹可又呼羣引类使成夺情世界则不可上曰孔子诛少正卯当时亦称闻人惟行僻而坚言伪而辩不免君子之诛今人心有所为借纲常名教大题目来道其私正此类也道周曰少正卯欺世盗名心术不正臣心正行无不正无一毫之私臣今日不尽言则臣负陛下陛下今日杀臣则陛下负臣上斥之曰汝读书有年止学得一佞口耳道周叩头起复跪奏臣请为上分别忠佞二字夫人臣在君上之前独立敢言者为佞岂谗谄面谀者为忠耶忠佞不分则邪正不明何以致治上曰不是轻以佞字加汝问汝这边遁在那边非佞而何羣臣见上变色皆战栗流汗缇校在殿下惴惴将有所縳上终以儒者优容之夺六级降江西按察使照磨十三年巡抚解学龙荐之上以其党并逮问至京廷杖下狱户部主事叶廷秀太学生涂仲吉疏救皆予杖刑部主事吴文炽以讯问迟缓亦杖六十部议道周永戍烟瘴上以为未尽尚书刘泽深坚执如初乃得请十五年上御讲筵偶言岳飞事叹曰安得将如岳飞者而用之辅臣周延儒曰岳飞自是名将然其破金人事史或多溢辞卽如黄道周之为人传之史册不免曰其不用也天下惜之上黙然甫还宫即传旨复官明年遣祭南海遂归十七年北都陷福王立召道周至南京见马阮用事拂衣去唐王在福建用为吏部尚书兼大学士郑芝龙跋扈道周引祖训抑之有隙乃自请出师驻广信芝龙齮龁之无兵无饷手书告身以忠义激发募众万余人出衢州为婺源令所诱至明堂里兵溃被执至南京死焉

外史氏曰嗟乎明旣亡矣而先生犹踉跄以图恢复不亦难乎假使南渡以来马阮卽死而任先生以国或者李纲赵鼎庶几再见于南明而社稷或可茍延于江左奈何马阮不死又欲诛戮东林期于斩草除根而后快则先生危矣至唐王再起已死之灰焉能复燃乎先生曰一息尚存也乌容已耶所谓鞠躬尽瘁死而后已者其先生欤

顾锡畴传

顾锡畴字九畴昆山人幼至孝颖悟异常年十二为诸生申时行特加器重曰名位不在吾辈下十三应试南闱魏国徐时雨一见惊异以女妻焉万厯己未成进士选翰林院庶吉士授检讨天启甲子典福建试时魏珰方恣闱题以无父无君斥之发策首以人之贵贱为问而谓色授气使者为甚贱不可昵及为程策曰朱紫杂沓于貂珰金组艳奕于妇寺会内阁魏广微以请托不从同邑顾秉谦以联宗不应傅成其罪遂与江西主考丁干学广东主考陈子壮同时被谴乙丑降调丙寅削籍崇祯初召用升赞善歴谕德迁国子监祭酒奏复积分旧制厘正从祀位号有从祀议言十哲中宜进有若南宫适而降予求先儒中宜进诸葛亮狄仁杰范仲淹也有近儒应从祀议谓吕柟罗钦顺髙攀龙顾宪成冯从吾也有梅福应从祀议以追封圣裔之论始于福也有从祀儒者不应称名议或子之或字之也有从祀两庑位次议以瞿九思年表为可从也旣请终养归卽家迁少詹詹事寻升礼部左侍郎请上孝仁太后谥定东宫出阁诸仪三推枚卜会杨嗣昌夺情入相锡畴在礼有违言嗣昌疏论流冦宜抚不宜剿有乐天者保天下及善战服上刑二语锡畴抗言此诸侯交邻事称引不伦益与嗣昌抵牾遂摭其部中事以驸马王昺蠲助不及额部从轻拟久已留中者忽下革职为民越三年起为南京礼部弘光时进尚书首疏请遣使北行祭告陵园奠安帝后梓宫访求东宫二王的耗又请复建文景泰年号谥让皇帝庙号惠宗景皇帝庙号代宗及赠谥开国功臣李善长等逊国忠臣方孝孺等正德谏臣蒋钦等忤奄诸臣左光斗等殉难诸臣范景文等并长洲诸生许琰顺天布衣汤文琼庙祀京师又拟谥文震孟刘一燝诸臣追削温体仁原谥人皆韪之与马士英忤请祀海归遭父丧金陵不守锡畴扶服南行至福州唐藩有使相之拜锡畴以守制力辞不许出驻温州江心寺招徕豪杰以图大举会有总兵贺君尧者纵卒杀掠浙东锡畴劾禠其职贺卽率部众围寺锡畴大骂曰汝为国家大帅不思忠国爱民恢复封疆日事淫掠其如天道何卽抽刀自刭贼以其尸投之江中温人觅之三日乃得殓

外史氏曰余少游永嘉爱江心寺之胜而馆焉日与温之父老访求故迹因知先生之死甚详父老以为有文文山之志故勒碑于信国之祠焉嗟乎明祚已亡而犹思收拾余烬以图复燃难矣然在先生岂肯甘心身在乎此所以宁死于剑刃而不愿终于床第也

陈潜夫传

陈潜夫字符倩钱塘人家贫瓠落日旰或不再食然好大言駴俗人亦莫能善也闻诸君子于无锡东林讲程朱之道乃泛舟问学焉崇祯丙子举孝廉十六年除开封府推官辄抗疏言时势请天子召对不报时闯贼旣蹂躏河南以是年入闗踞秦中且出师窥晋而中州八郡开封归德汝宁南阳在大河之南彰德卫辉怀庆及开封属县封丘原武在河以北河北未经破伤诸持节使者皆居之委河南不守而河南村落豪杰结土寨自固犬牙其间无所属贼署伪官数十人镇抚之人心不甚为用潜夫至封丘飞章上闻言河南尚有可图之势河北实有累卵之危愿请重兵守覃怀遏贼勿使下而身自渡汴梁联络号召复通郡之地疏上未及报会故总兵陈永福降贼其子陈德为巡抚麾下军尉以其众噪缚巡按御史苏京去变起仓卒人人不知所为潜夫曰此独倡叛军未尽变也乃募民兵千人张劳军旗帜鼓行而前请巡抚秦所式及镇将许定国卜从善等以兵会欲往招其众设计擒德而巡抚业解任辞不肯与二镇将遂溃而南潜夫度德旣西大贼旦夕且至力不能抗遂奉周籓渡河封丘人涕泣襁负而从者千余家潜夫理舟楫济之三日始毕时崇祯十七年正月也初汴梁东西土寨数百相攻杀无已娄道一者最骁猾狼跋潜夫乃单骑率二三吏士步行从传呼直造其营道一大惊延入座拜跪稍如礼潜夫勉以忠义相劳苦道一叩头聴命授以告身为偏裨簪花绛衣游行诸县赫奕朝廷将也远近山寨闻之以次争降附于是军声大振闻都城陷士卒皆缟素出师邀击贼将德于栁园大破之会贼败走秦中气方沮丧绕河上下数百里豪杰争来投诚中原数州震动六月传露布江南时福王立南都方经理江淮度中原不可问而自抚按镇将以下皆鼠窜去谁复知有封疆计者及见潜夫檄大竒之廷论恢复功授巡按河南监军监察御史潜夫入陛见倡议恢剿之策大要谓四镇之兵不下数十万人而齐鲁汴豫尚皆按堵如故陛下诚分命藩镇一军出颍寿一军出淮徐马首北向则人心思奋汴梁一路臣联络素定旬日可集十余万人与藩镇之兵相为援应左提右挈则河南五郡可以尽复五郡旣复画河为固南连荆楚西控秦闗北临赵卫上之恢复可望下之亦江淮永安此今日之至计也如因循玩废而曰吾且御之堂皇之内臣恐江淮亦未可恃也而相马士英方条列恩怨论馈遗多寡别玉声金色法书图画之真赝闻潜夫言第佯应之不为理潜夫心伤国计之不立门户之不破社稷将亡而羣心日溃急上疏争之士英疾怒之凡所请兵饷乞随征文武官吏及联络战守诸大计率不相应故将许定国者栖睢阳城中残卒千人刼掠自食潜夫谓定国懦且叵测不可任士英故留定国河干而以私亲越其杰为巡抚事事牵制之其■〈术上灬下〉刻隘失众心且不习其豪杰诸寨兵莫肯为用而雎阳许定国自以宿将不得比诸大镇内怀觖望时与兴平伯髙杰部将相仇杀初四镇跋扈不臣及史可法视师激励之稍感动而杰尤敬爱可法潜夫与深相结杰益感奋愿为前行统兵而北要潜夫与俱谓吾此行必且破潼闗枭李贼之首收全秦以报天子潜夫谓杰公方出师而许镇有二心议其后不除之不可杰曰吾直折棰使之何害及至雎阳定国负弩矢郊迎盛宫馆伟储张延入城为好会杰欲以信义服之驻兵城外数十里身轻骑赴会潜夫力谏不从旣就馆相与歃血盟盟已语潜夫吾旦夕移营仪封先生先为刍粮计潜夫立起行是夕杰醉卧定国引壮士刺杀之杰兵旣无主遂燔雎阳散入秦邮湖中为盗自是无复有言西伐者矣而是时士英旣与可法嫌闻杰死心利之北向酌酒贺而独忌潜夫持使节喜事别遣御史代潜夫而潜夫适以忧去初有妇童氏诣吏自言福王妃也久相失今闻王在金陵为天子吾亦欲南耳广昌伯刘良佐具礼送之南潜夫之归也至寿州见车马仪卫甚盛传呼曰皇后来皇后来官吏夹道伏谒潜夫亦朝之行宫而帝方谓元妃旣亡采淑女钱塘大昏礼在旦夕叱童氏妄自言抵之狱士英嗾台谏交章劾潜夫以去国按臣挟妖妇嫚朝廷又指睢阳之变为衅起潜夫命金吾缇骑即家逮系下狱五月我师下金陵潜夫间道归航海至会稽鲁王监国拜太仆寺少卿明年我师下绍兴潜夫书絶命词携其妻孟氏及孟氏娣妾于潜夫者也至小赭村之化龙桥拜母弟及诸亲戚与辞诀拊孟氏姊娣令先下度气絶乃自沈时顺治三年五月三十日也年三十七其弟丽明祚明晋明以栁棺殓之潜夫为人骏快遇事嚄唶立断倜傥好持髙节不知者诋为诞妄不谓于天下事能有树也其在汴时太史刘理顺汴人也燕都陷理顺死之潜夫为建祠请荫捐金赙其诸子其好义类如此

外史氏曰先生一佐郡卑吏当国破亡独能联络所部豪杰成军河上气吞虓阚又结悍将之心而愿为之用功虽无成然观其倡议画策向使与陶侃祖逖辈共功名安在无尺寸効哉

杨廷枢传

杨廷枢字维斗苏州籍无锡人嘉靖丙辰进士杨成之嫡孙也为诸生即以理学气节自命尝与文震孟姚希孟两人谈经论史及古今情事每遇忠孝节义辄欷歔慷慨为之叹息不置至于奸邪叛乱之徒未尝不目眦髪竖必欲杀之而后快及魏阉乱政毒陷正人一日缇骑南下至吴门逮周顺昌人情汹汹有格杀校尉一事廷枢与文震亨实倡之继与娄东张溥金沙周镳同邑钱禧辈订复社文章满天下名曰国表四方名公卿日以社艺相质后学来问字者踵相接其实为斯文作干城为世道人心作砥柱非徒从事于声气间也是时东林之后复社聿兴说者共疑为顾髙诸公复起云崇祯庚午举江南第一廷枢为孝廉与吴门同榜许元溥陆坦郑敷教皆人品端方人称四孝廉其一言一动为世矜式自当道以迄有司无不式庐下访折节就教然足迹不至公庭亦不妄发一函凡有闗于国家因革与夫生民利弊者虽百口陈之万言达之勿靳也以是当世益重之学者尊之如泰山北斗朝野望之亦如景星凤凰云其后屡上春官不第乙酉国变避居光福山中勿复问人间事矣居亡何忽有兵徒自山中来者呼曰奉宪卽縳之去系之舟乃饿五日不死因于舟中赋诗十二首作家书以遗其孤而死

外史氏曰先生当国亡时潜身草莽中仰天泣血处之无可奈何而已及其被难从容就义有古人之风焉呜呼杀身成仁安在其非孔孟之道乎

祝渊林垐列传

祝渊字开美海宁人崇祯间举孝廉弱冠笃志正学居常自省其过辄入曲室面壁跪不起至流涕自挝其律身严厉皆类此壬午上计偕会科臣熊开元姜采言事获罪宪臣刘宗周疏救之上怒不测廷臣无敢言者渊戴儒冠慨然上书其略曰臣闻主圣则臣直是切直之言人臣所愿効而难遇其主人君所乐闻而不易得之下宪臣刘宗周戆直性成忠孝天授皇上赐之罢斥臣亦不为宗周惜而所惜者宗周以戆直而斥继之者必惩之为淟涊宗周以迂执而斥继之者必惩之为便捷淟涊便捷之徒安所不至夫平日有犯颜敢谏之忠临难始有仗节赴义之槪士气卑靡至今极矣冦乱以来开门揖冦者有之腼颜偷生者有之坐视君父之急迁延不进者有之此皆恋爵禄怖生死脂韦蓄缩之一念为之尔若宗周不惜躯命触忤雷霆之威此其孤忠激烈言卽不当陛下亦宜优容之书奏切责下所司议夺南宫试而宗周亦罢归先是渊固未识宗周至是乃从之学宗周虽斥罢帝含怒未释于是遣官校即官逮渊究主使意在宗周渊就逮于府环而观者数千人皆大声叹息流涕故事逮罪人以驾帖时以票旨无驾帖例不合诸生因疑之大哗乱挺而起者数十百人校俱惊匿渊晓以大义众乃解散好义或有气力者争投以金及援救之牍渊叹曰使我以利死死有余恨即以利生生益有余恨凡一金之饷一言之援非利乎吾知有义而已悉麾之既就道诸校搜其装惟周易庄子及先人小像一幅甲申正月入诏狱卽讯搒掠备至渊抗言曰男儿死耳安有身上书受指他人者二月京师围急放狱囚渊得出已城陷太常同里吴麟征死之方死语其家曰待祝孝廉来渊至相与语麟征乃死渊裂所卧衾二三丈敛之饭含醊祭之仪虽处变乱一如礼朝宿榇侧者旬日间闗涉险持其丧归会福王立渊诣金陵请竟前狱不许复抗疏请诛奸辅纳言见之大惊佯诺曰上卒匿不上当是时渊义甚髙名震天下一时贤士大夫争慕之愿一识其面以为荣宗周复出为宪臣渊痛时事日溃乱劝之奉身引退其明年闰六月渊曰吾分当死遂不食死越二日宗周亦絶粒而卒

林垐字子野福清人崇祯十六年进士授海宁令垐以文章负盛名比至官澹静简木不务科指下咸易之闻邑人祝渊因救刘宗周下狱即周恤其家甫一月燕京信至金陵未立东南所在变起邑镇李刀三故大家奴素桀骜乗间煽诸毒怨于诸大家者揭竿起而已阴阳构兵其间通邑震恐以状闻然不敢诵言刀三垐得状漫置不问徐降牒云旦日诣乡约所讲约比至则数千人拥而噪垐又漫不置可否众益易之谓令固摸棱耳安能处大事耶刀三顾身在事外狎游而嬉居有顷召众讲乡约未半卒密縳刀三至庭下人皆大惊垐徐起问庭下人吾自下车廉此人奸状罪当死众谓若何咸应声曰当死遂立命健卒杖杀之合镇大惊人人股栗垐从箧中出一纸晓通衢元凶旣除余悉不问众欢呼释兵一邑安堵于是威名大震垐惠爱人然持法严明有力者撼之屹如山岳是时江右虽茍安顾乱萌所在窃发而宁独大治性淡泊无嗜欲厨传萧然不知肉食吏伺其乏啖以金垐张两手视之曰若睒我十指骨相从何处受金耶明年四月闻我师将至解绶去去之日城守卫士挟垐给饷一年环署而哗垐冠带坐堂上召哗者曰吾此刻未出城门吾头可断吾法不可扞众乃改请一季垐曰必得首者治以法乃可众乃推为首三人垐序而责之始给饷三月籍库藏上之府事毕出城去其威信服人至此民提筐担罂以蔬菓茗酝追泣送者百余里不絶抵侯官会唐王称制授吏部郎与黄道周为一人交唐王去江西而鲁王监国由海入闽毅往从之告其父曰儿当死久矣守海宁弃城池当死扈从驻潭州不能随当死今不死失人臣之分贻父母之羞乃苴履负戈率先战死于阵年四十二

外史氏曰余旣悲开美之死于不食而又悲子野之死于战场死不同而其志则一皆可悲也嗟乎士君子愿立名节然非坚识毅力欲其当险不挠难己方子野之谢海宁而归也人以为不死矣孰知二年之后竟死其死也不为声名意气而然也分也开美疏救念台归乃从学念台逡巡谢曰前日之举得无小过乎开美请曰何哉念台曰意气乎声名乎开美怃然请益自是学日进嗟乎意气声名之伪其病中于人心可以无辨乎二君子之死也分也不为意气声名之累也夫

方逢年传

方逢年字书田遂安人举天启二年进士选翰林院庶吉士授编修四年遣主湖广乡试是岁以外艰去当逢年之往湖广也魏忠贤方乱政逢年发策试诸生以上下泰交为问其程策出极言屡传中旨非是中间指斥宦寺至举汉之常侍唐之北司寓比拟语最激切见者太息称善忠贤知而恚甚有旨降三级调外逢年在翰林为大学士叶向髙及郑以伟所引重复与同年倪元璐交善每以学行相淬励及用文字重忤忠贤声望大振中外俱以东林正人目之而忠贤内衔次骨虽已被谪犹未厌也南京御史徐复阳希指再借科场事论劾有旨牵连逢年削籍副逢年主试者给事中章允儒亦并得罪庄烈帝即位诏起故官歴左中允累至右庶子充经筵讲官崇祯七年擢南京祭酒召为少詹事进礼部右侍郎又充重修光熹二宗实录副总裁先是三朝要典一书作者悉禀忠贤逆党私意诬诋贤士大夫无得免者实录亦率仿此帝旣命毁要典至是复刋定实录逢年毅然握笔一切是非贤否絶不茍徇由是羣小益侧目矣十一年以礼部尚书兼东阁大学士入内阁是时天下多事帝急需贤才辅政所遴诸阁臣类多不循故例偕逢年入者为杨嗣昌程国祥蔡国用范复粹四人均以外僚得蒙眷注而逢年独起家翰林举朝遂称为异数为人公廉不受请属馈遗既素号东林党友而性复端重于是同官刘宇亮薛国观嫉之论事每不相能咸思乗间挤之未及发会军兴后先诸犯官所输赃赎银征解患不如额科臣上奏以过刑部官帝览大怒颇疑尚书刘之凤私庇罪人欲予重辟其疏适属逢年拟旨逢年以为是皆人产并尽歴岁且久远不当株坐亲党且之凤无预不得已姑拟遣戍以上帝见所拟愈怒奉诏诘责竟以闲住去而之凤亦遂不免逢年居阁中仅七月数见嫉于同官不能大有所施设己又去非其罪中外以是惜之逢年顾叹曰时势方棘某菲才得遂弛责幸矣阅六年福王即位仍复故官致仕南和伯方一元疏荐不报我师下浙江值避地天台吏民推之城守兵败被执与方国安乞降已而以蜡丸书通闽事泄被诛始逢年任礼部诏诸大臣保举人才力荐按察使同县汪乔年干略可大用又无锡马世竒亦所取门下士也世竒有重名称逢年髙第弟子其后乔年官总制侍郎世竒官编修相继殉节死所善尚书倪元璐亦死世乃以知人颂逢年云

外史氏曰先生以东林贤者而与嗣昌辈贼臣同事其能久于相位乎然先生去而国事益不可问矣卒以一死而殉其亦不愧东林也夫

吴锺峦传

吴锺峦字峦穉号霞舟武进人始读王守仁传习录悦之继读释氏坛经闻养生家言又皆悦之及受业于顾宪成亟赏其文每课试必列第一载从髙攀龙游闻其讲论始悟向来所悦之皆非学术一轨于至正一时名彦如缪昌期马世竒辈相得甚欢而李应升则从锺峦学者也迨应升谒选锺峦赋水竹居诗送之其词曰有水有水亦云其清不因挠浊不随决行静则照物动则资生之子之远尔心是旌有竹有竹亦云其菁干霄玉干戛风金声中以虚贵节以方名之子之远尔德是成有居有居亦云其珍宠赂不入毁誉不闻澹焉虚止超然寡伦之子之远勖哉维寅后应升被逮抵郡寓锺峦家乃与议论今昔又以读易袖珍本视之曰毋乱方寸旣以贡试入都门黄道周负重望在词林一见喜曰吾雅慕李仲达恨不得见今见霞舟如见仲达矣相与讲论竟日而别年五十八由光州学博连举进士是为崇祯甲戌选长兴令抵任靖盗安民暇则与诸生讲德考业吴越诸士争师事之丙子分考浙闱得士钱肃乐等己卯中使崔璘以巡察盐粮出其见郡县体与抚按同辄矢志不肯屈膝遂中蜚语罢归家居读易朝夕不辍时四郊多垒士争谈经济锺峦曰不明于死生必不能忠义不知忠义必无经济作劝学说与同志砥砺焉周延儒再相招之出不应辛巳诏湔除外任叅罚各官补绍兴府照磨居一年量移桂林府推官甲申六月闻国变痛絶复苏曰马素修必死已而果然是年冬擢礼部主客司主事以清狱未行乙酉七月抵南雄闻南都复溃留不进自是转徙闽浙两粤间辛卯八月渡海入昌国卫城至九月二日我师至积薪自焚于文庙左庑楼下年七十五全家俱死着有周易卦说大学衍注霞舟携卷语录杂着藏于家学者称霞舟先生

外史氏曰先生幼以理学气节自负不肯作龌龊儿尝曰大丈夫不能为大圣大贤亦当作忠臣义士岂可依回庸碌哉故其理学气节迥然直峙于两间道南之遗绪至先生而益光矣

曾樱传

曾樱字仲含江西峡江人万厯朝进士官民部出为常州太守清操正气闻于海内其治行为天下第一尝过东林书院与髙攀龙诸君子讲论道德乡士大夫羣推重之奉为主席天启丙寅逆阉盗柄羣小构煽矢集东林矫旨拆毁符檄旁午伐屋撤垣势如风雨又适当攀龙沈渊时破巢取卵邑令吴某系攀龙长子世儒至常州樱见之惊谓吴曰若欲使忠臣子孙必为豺虎所鱼肉耶遂匿世儒不使出越数日官旗受吴门五人之厄过梁溪不复大恣而世儒得幸免皆樱力也已而奉旨勘问院道勘语皆有攀龙与上年被逮诸臣同恶相济等语府详独以同朝共事四字易之后擢为副使道累官至藩臬罢归林下不复出矣后逆珰指为东林党人矫旨削籍至桂王称号广西召拜大学士国亡殉难外史氏曰当逆珰势焰熏天地炙日月天下骚然贤人君子夜无安枕白昼道路以目吴怀贤以称颂杨大洪二十四罪疏刘洞初以诗箑寓讥刺皆被杀于时清流重足而立当道者趋之如蚁或畏之如虎先生介然独立周旋忠臣义士使覆巢之下得有完卵非东林人物无此担当也

东林列传卷十二

●钦定四库全书

东林列传卷十三

江阴陈鼎 撰

○明

邹元标赵南星列传

邹元标字尔瞻江西吉水人万厯五年进士观政刑部首辅张居正父丧夺情抗疏指斥入朝门适翰林吴中行赵用贤以诤居正杖于廷血肉狼籍亟叹曰竒男子也出袖中疏上之略曰居正才虽有为学术则偏志虽不小忌刻过甚进贤不广自用太滥言路未通民隠未达用深刻之吏阻豪杰之才以居正而在京守制纲常以斁人心以坏安望其弼成帝学辅翼圣志哉居正且大言曰不顾旁人之谤议不恤匹夫之小节将以三年之丧为小节乎台省诸臣不言己为旷职又有御史曾士楚出疏保留省臣陈之谟效之朝廷为首善之地台省为公论所出持论至此可胜叹哉疏入杖八十谪贵州都匀卫徒跣就道数滨死抵戍所进匀士讲学从者日众巡按御史至卫阅兵必军装持戟杂伍中御史亟遣人谢对曰此君命也何谢为十年居正死荐起为吏科给事中元标疏陈五事一寡欲以正君心而圣德培一召对以决壅蔽而泰交成一肃宪纪以纠羣吏而贪墨去一崇儒术以端士习而风声树一选抚臣以广休养而百执事贤慷慨论列凡数千言帝嘉纳之朝士多急利禄廉耻寖微元标疏纠南户部尚书张士佩骤进礼部尚书徐学谟难退寻并罢去而所推荐耿定向罗汝芳许孚远等十余人皆名儒夙望举朝为之色动十二年春慈宁宫灾元标痛言修省有保圣躬开言路节财用拔幽滞寛罪宗放宫女六事忤旨朝士故扬言上怒欲杖杀邹给事元标令妻检曩所服布袍白蜡药云予筋骨虽病然精神尚可杖五六十若缇骑来即径去第毋令老母知之会大学士申时行数请曲贷谪南刑部照磨佥都御史石星告之曰公闻上语否上方御膳忽命撤减曰若不闻邹某数朕耶其见惮若此明年五月调北吏部验封主事请改南以便养母不许已而吏部尚书杨巍应诏陈言元标又为代草谓后宫多嬖宠近侍用事者十人号十俊即宣德朝之八党也请割袵席之爱严便嬖之禁省内廷供亿之烦减每岁赎锾十七万之数勅御史汰马快船诸弊皆人所不敢言者十八年升本司员外郎遽引疾归逾年檄赴官途中所见闻吏治民瘼胪列几万言如家人父子相告语又言明主不以言琐而忘采纳荩臣不以身远而忘谏规陛下初临御时年才十龄朝讲日亲山谷传中国圣人今圣龄方壮遽违前志臣窃痛之千金之子一日不出里闬臧获有跳梁之患百里之吏一日不坐堂皇吏胥有舞文之忧今万国万姓系陛下为安危一日不朝则堂陛情隔忠良谋阻国事有不可知矣愿陛下味孔氏一篑之训鉴孟子九仞之讥取魏征十渐之疏留神详览臣不胜大幸又闻太子天下之本重太子所以重宗社也今皇太子睿龄日増不知宫中保护有几覃吉辈窃谓宜出而与诸儒臣相亲也易称主器莫若长子故受之以震愿早册立以慰天下望是时元标忠鲠藉甚在廷内外推毂者数十人帝终以切谏怏怏不乐用而元标念母将八十又请改南遂左迁南刑部主事亦忻然迎养及考满赴部引疾复迁郎中值母忧归遂坚卧不起居南皋之野谈道著书学者称南皋先生林居垂三十年由是学益进光宗即位召起刑部未几熹宗立升大理寺卿进刑部右侍郎在道闻辽东不守叹曰三十年来惟争门户不问封疆祸见于今日矣请简用岳元声汪应蛟吴达可诸人而先定畿省勤王约寛山东畿辅辽饷以固根本旣至又陈拔茅阐幽振武保泰数事而归本于简俭和厚大约收拾人才调养元气为国家计财用为小民陈疾苦帝皆可其奏元标旣以清直立朝与赵南星髙攀龙并称类汉所称三君子者天下咸属目焉晚年风力逊始仕时科臣汪庆伯少之元标曰大臣老臣与言官自各有体安用呶呶作少年故态哉然于国家大利害则抗直如故李成梁子如桢骄恣杨镐丧师得罪旣佥议如法忽降中旨从寛元标谳如桢当死镐罪不当赦并斥诸内臣干宪纪帝为改容卒仍初议是时天下赋重辽饷尤急元标曰不可以一辽失天下心请蠲辽饷而以盐课鼓铸税契义助诸策为之补救东事未宁而黔苗复乱议者争言用兵元标曰患不专在苗兴师动众非良计也具陈其情状惟在处置得人节制有法正当以不治治之因盛述前抚臣郭子章安苗功盖元标在黔时尝读子章书观其壁垒间当日与安酋歃血盟处拊髀悲之故所论多切中又上书政府言其事天启元年冬迁左都御史条议计典在核实毋纵毋苛广宁之告溃也会议经抚罪多异辞元标曰王化贞弃广宁宵遁宜服上刑熊廷弼比杨镐多一逃比袁应泰欠一死均难逭罪时服其正论京察诸贤有以门户受锢者请追恤其旣死而亟录其遗贤或以衰迟难之元标痛惜老成曰今几案置一古器坐客改容于用人何独不然荐髙攀龙刘宗周等甚力光熹之间三案无信史礼部尚书孙慎行疏责首辅方从哲甚峻元标急韪其言疏曰乾坤所以不毁者赖有纲常纲常所以植立者恃有信史国史不书野史必载请亟定光宗实录表明公论乱臣贼子之胆可破也又请矜容愚直言天变时危宜亟下求言之诏作敢言之气今陛下卽位未二年数逐言官不急为赐环则士气不振将来政柄不知落何手矣其持议不阿类如此当是时客魏已阴用事惮元标方严犹逡巡不敢肆而元标所引用正类皆非佥人意尚书孙慎行王纪皆坐忤旨罢斥元标力救不聴亡何遂以讲学被谤矣元标之拜御史冯从吾为之副二人同志创首善书院讲学于京师给事朱童蒙攻之以为招摇门户盖奸党嗾攻正人意不在讲学也元标奏曰臣自少至老浮沈南北数十载独有此学患难死生未尝陨志昔隆庆间徐阶当国集诸计臣千余人讨论识仁定性二书未尝以此少阶相业今乃为末俗所讳人生百年自帖括青紫外一无所闻虽位极人臣虚生浪死耳旣不许京师讲会愿罢臣归田以究所志陛下经筵日讲为诸臣先毋以臣等阻千百世共学之心冯从吾亦屡疏乞与元标同罢阁臣叶向髙为之疏辩议留给事郭允厚郭兴治遂痛诋元标以二氏之学元标六疏乞罢乃加太子太保驰传归犹上书言边徼事荐朱燮等可用匡攘后吏部尚书赵南星犹会推起用不果召未几卒元标为人刚直无茍容通籍五十年晚登九列而前后在朝不满数载中间晦养陶泳临器含弘当居正之死羣喙交攻独无一言訾及人以为难殁后以珰祸削籍崇祯元年李邦华请恤赠太子太保吏部尚书谥忠介荫一子平生与海瑞善殁而同谥有存真愿学太平山房诸集初为吏部时迎母之官过彭泽舟夫不集厉声让县尉既而悔之曰此亦吾父母国也奈何以尉忘敬心卒好言谢过不遑云

赵南星字梦白直隶髙邑人九岁称神童二十一举于乡二十五成进士盖万厯二年也授汝宁府推官擢戸部主事张居正当国病京师竞为祷祀南星与顾宪成姜士昌独不往改吏部考功尚书杨巍欲纠御史丁此吕南星泄之于编修赵用贤给事中王士性巍嗛之引疾归再起文选上剖露良心疏所抨击者如左都御史吴时来左副都御史詹仰庇少詹事黄洪宪给事中唐尧钦御史蔡系周孙愈贤等皆众论不予者而给事中李春开媚众纠南星上不聴又引疾归尚书陆光祖将去特起南星田间调补考功郎中当是时继光祖而为尚书者孙鑨有执持属吏尽一时之选南星为考功主计静坐篝灯苦心叅酌有虫巢于耳茧成而不自觉援笔注考严于要津而寛于散秩遇一权势姓名奋腕乙之要津无所闗白即台省长预察事者亦不使知阁臣王锡爵赵志皋张位等尽丧其私人即志皋介弟亦中察典去说者以为数十年考功第一然执政衔之深矣台省又耻不与闻也转而拾遗吏部夺尚书俸镌南星秩调外已而削籍凡救南星者皆放斥有差南星之为吏部也屡起屡蹶家居三十年位不过郎署与刑部邹元标吏部顾宪成海内比为三君子如汉之窦武刘淑陈蕃焉光宗即位即家起太常少卿左通政寻转太常卿明年升工部右侍郎皆不拜奉诏切召乃就职甫一月即升左都御史明年佐主京察其所锄斥略与为考功时等亡何代张问达为吏部尚书谓京师交际殷烦士大夫朝气皆疲于酬应序午入署惙惙不支请以全力尽职业又廉巡抚之贤者与郡邑循吏皆久任铨司如考功文选亦不得仆仆更代官评报部不得循故事以卑冗寡援者塞责又往时八品官有例移封父母请下逮九品幕僚以下皆鼓舞称庆于是上再剖良心疏与三十年前奏自相喁答谓簠簋滥则弹压轻戒上官毋得受守令贡献又知从来典选者竿牍盈笥台省至桀傲遇铨郎多磬折耳语严饬诸司毋循一切请托有挟而求者廷白其事有给事中代赀郎求盐运司即注赀郎为王官出给事外藩左都御史孙玮卒用髙攀龙代之不以门墙引嫌佐之者杨涟左光斗给事中则魏大中御史则袁化中等求而弗得者皆恨又故事铨曹重行辈序若鱼贯若以副郎入躐郎中上即不服南星以清望调兵部邹维琏于考功时江右铨司吴羽文犹在事一省两铨尤为创见又不与江右台省谋于是陈良训章允儒等以非例责维琏而傅櫆已潜通魏忠贤首攻维琏以撼南星而难端作矣会杨涟二十四大罪疏亦以是时上先是忠贤亦知南星为人望当其为总宪时于上前亟称美之一日嘱其甥傅应星来执贽南星麾去又尝同坐弘政门选通叅南星正色语曰主上冲年内外臣子各努力为善忠贤黙然怒形于色又魏广微者其父允贞南星同好也素以通家子畜之不少假借乃广微以同姓严事忠贤幸致揆地而南星待之益峻每叹曰见泉无子见泉者允贞号也他日广微三至求见门者曰休矣将脱帻而寝广微怒曰摈我耶人可摈官不可摈也恨刺骨与忠贤比而啮南星及都御史髙攀龙发崔呈秀贪秽状南星议戍之呈秀仓皇走忠贤叩头请命言不去南星我两人未知死所及推晋抚谢应祥广微抵掌曰得之矣以攀龙为南星门生大中为应祥门生也嗾御史陈九畴劾之而广微呈秀合计献忠贤逐选郎夏嘉遇都给事中魏大中而南星亦乞骸行矣旣而攀龙以南星门生去首辅韩爌以救南星去一时名贤削夺者踵趾相望日必数人逾年而国遂空诸小人乃取南星素所显斥及诸正人抨击去者分布要地作逆阉爪牙首用傅櫆等之言起大狱罗织海内杀杨左诸人惟南星行抚按鞫讯当事者藉是効首功辱南星于庭子清衡外甥王锺龎受棰罢荷校两月观者雨泣坐赃一万五千两罄产不完十之一士大夫阴助之经讯之日投牒者数千人寃声沸内外特与远戌时南星年已七十六法当赎忠贤矫旨不许而逆党赵兴邦卢承钦梁梦环张讷辈劾奏无虚日指为元凶南星戍代州清衡戍庄浪锺龎戍永昌相去万里将行妻冯氏一恸而死清衡母李氏忧死清衡子方七岁以家难怖死南星慨然不以介怀坐短辕携残书一箧自随执锺龎手仰天祝曰汝两人往戍所宜闭户读书彼苍不终愦愦也至代僦小楼以居颜曰吉祥又扫土室颜曰味蘗作汉髙曹操等七论又为韵语以约汉以下事闻人足音墐戸不敢应晋藩遣使存问亦不答崇祯初肆赦抚臣牟志夔逆党也故留滞不听归终殒戍所明年诏复原官赠太子太保谥忠毅

外史氏曰当明之际君子济济在朝使无奸相之内构逆珰之中孽俾诸正人各展其学亦足以为治也岂至覆亡哉奈何旣坏之奸回复乱之逆恶诛戮贤良戕贼方正不至夷灭沦丧而不止此岂天道使然欤余读南皋梦白两先生传不禁涕泗滂沱而伤心也

冯从吾传

冯从吾字仲好号少墟长安人好濂洛之学尝受业于许孚远居父母忧哀毁尽礼中万厯十七年进士改庶吉士授山西道御史巡视中城不通奄人谒见上怠于政事抗章言皇上郊庙不亲朝讲不御章奏多留中不发诸臣言之谆谆皇上聴之藐藐屡请飨祀而遣官如故屡请朝讲而静摄如故屡请批发而留中如故岂在廷诸臣无一言当上心耶皇上试观戊子以前四裔效顺海不扬波天下何等景象也是励精之效既如彼庚寅以后南倭报警北冦渝盟天变人妖迭出迭至天下又何等景象也是静摄之患又如此失今不图长此安竆况今当朝觐之期万方毕集咸欲一覩清光而竟不可得则必相疑而议不曰皇上困于曲蘖之乡而欢饮长夜必曰倦于窈窕之娱而晏眠终日虽近颁勅谕谓圣体违和或可借此自掩不知鼓钟于宫声闻于外天下人心岂可得而欺哉况皇上每晚必饮每饮必醉每醉必怒左右一言稍违即毙杖下如此则既非静摄又废朝政纵谕旨森严恐不足服天下而信后世也愿皇上勿以天变为不足畏勿以人言为不足恤勿以目前之晏安为可恃勿以将来之危乱为可忽天下幸甚疏入上大怒欲廷杖之会皇后长秋节阁臣救解得免大计外吏命从吾司侦逻苞苴絶迹都给事胡汝宁者执政私人也特疏论之汝宁遂斥外请告归起故官巡长芦盐政洁己惠商盐政大饬二十四年春上怒南北言官凡科道掌印者尽斥为民从吾预焉自是杜门不出日取先正格言体验身心造诣益邃光宗践祚起尚宝司卿进太仆少卿改大理同定熊廷弼王化贞之狱歴佥都副都御史恊理院事廷议三案罪谓李可灼以至尊尝试而许其引疾当国何心至梃击之狱与发奸诸臣为难者即奸人也羣小恶之时台长为邹元标相与建首善书院集同志讲学其中益为小人所恶给事朱童蒙郭允厚郭兴治遂相继疏诋从吾上言宋之不竞以禁讲之故非以讲之故也我二祖表章六经天子经筵讲学皇太子出阁讲学讲学为令甲臣子望君以讲学而已则不讲是欺君也倘皇上问讲官诸臣望朕讲学不知诸臣亦讲学否将何以置对先臣王守仁当干戈倥偬之际不废讲学卒能成功此臣等所以不惜毁誉而为此也遂屡疏乞归又二年起为南京右都御史未赴改工部尚书力辞予致仕旣而魏忠贤益炽乃削其籍同邑王绍徽为冡宰素与从吾不协使巡抚乔应甲窘辱之不胜愤郁而卒崇祯改元复其官赐谥恭定从吾为学全在本原处透澈未发处得力而于日用常行必事事检勘以求合其本体故所造光明纯粹卓然为一代大儒所著有辩学录疑思录闗中书院语录及少墟集行于世首善书院者建于天启初年叶向髙为记董其昌书之后为魏忠贤搥碎其碑向髙记略曰吾闻邹先生之学深叅黙证以透性为宗以生生不息为用观其意趣所指似欲并禅机玄旨而包括之为一家冯先生之学反躬实践以性善为主以居敬穷理为程其识力所至又若欲举二氏之学而尽驱之教外者向髙微意盖不满于元标云

外史氏曰余游长安与其孙交好得拜先生遗像魁梧竒伟燕颔虎头俨然望而畏之也及读其所著书则委曲宛转以发明先贤之藴又恂恂然如孱弱书生焉嗟乎天欲亡明乃生逆珰以戕贼之使不得一展其所学伤哉

王纪传

王纪字惟理山西芮城人丰采凝峻万厯十七年进士推官池州以廉办闻入为礼部主事歴迁仪制郎中与顾宪成为石交十九年册立东宫有日矣以金册未就欲另改期廷臣迭请册立帝皆不悦纪又特疏请之不报然守正据典礼凡宫府仪制皆慎别长幼有羽翼东宫之力朝士倚重是岁十月皇太子立明年纪升光禄少卿寻引疾去久之起补原官主试河南覩宦途溷浊以由君子观之一节命题为求富贵利达者作痛砭时贵丑之甚恨然纪不恤也转太常少卿提督四译馆升佥都御史巡抚保定四十三年加副都歴户部左侍郎升尚书入督仓场歴官中外皆着清望天启二年改刑部尚书会议三案纪愤怀忠鲠嫉诸用事者甚严谓丽人之蛊惑崔文升之凉剂李可灼之红丸同一机轴旧辅方从哲独秉国钧惯结奥援止知有贵妃不知有君父罪更在沈一贯上当先帝哀劳过甚已成笃疾可灼红丸再进从哲实主使之故有回籍之温纶有银币之厚赉由前而观从哲过信可灼有妄用药之罪由后而观从哲曲庇可灼有不讨贼之罪为法受恶百喙奚辞故不逮可灼无以服天下不逮文升无以服可灼不削夺从哲官阶禄荫无以泄天地神人之愤议出人为竦然会客魏擅权内外通呼吸刑部郎徐大化党邪害正攻给事中周朝瑞纪劾罢之谓朝瑞持径尺批逆鳞天下所称朝阳凤也大化诚抱孤愤为朝廷击贼今有人于此巧能移夺人主之视聴力能颠倒天下之是非交结权党诛锄正士诚今日之蔡京也何不明目张胆出袖中弹文相击乃与严气正性之朝瑞相寻干戈耶纪意所弹射盖大学士沈■〈氵隺〉也御史杨维垣疏令指名纪遂上疏直斥沈■〈氵隺〉引宋蔡京为比以为京■〈氵隺〉生不同时而事实相类其结附魏进忠与京之契合童贯同乞哀董羽宸与京之恳欵陈瓘同要盟死友邵辅忠孙■〈术上灬下〉与京之固结吴居厚王汉之何异罢逐顾命元臣刘一燝周嘉谟与安置吕大防苏轼何异降斥持正言官江秉谦熊德阳侯震旸与贬谪常安民任伯雨何异尤可异者贿交妇寺窃弄威权中旨频传而上不悟朝柄阴握而下不疑此又京迷国罔上旷百世若合符节者也宋史昌言击蔡京者大中丞石公弱大司徒陈显臣叨为司冦耿耿孤忠义难缄嘿乞斥奸辅以谢公论并罢臣以谢言官臣虽伏草莽死无恨客魏闻之忿甚哭愬帝前会佟卜年刘一瓛等下狱指为边疆奸细帝怒欲立讯诛之纪不肯附和坐违慢忤旨■〈氵隺〉遂劾纪二大罪内批削籍纪旣负清直声大学士叶向髙等合疏力救言法者天下之平也天子不自断而与执法之臣共之期平允而服人心也王纪身为大臣谳决迟回无所逃罪诚以此事重大而佐证未有淑问未备殆求其情罪允协众论佥同彰朝廷雷电之明若敢曲庇叛人臣等百口可保也不听向髙再疏独救又不听纪与夫人骑二驴幞被以归朝论大哗修撰文震孟上疏白纪言纪策蹇出都人谓快于驰驿破帽蒙头人谓荣于蟒玉遂并斥震孟去嗣后阉党煽祸罗织无虚日会纪卒人皆吐舌曰使王尚书在必不免矣崇祯元年复官赠少保荫一子谥庄毅

外史氏曰嗟乎明欲亡矣以惟理先生惊天地泣鬼神之言即刻木为君者亦当点首也柰何竟不能动其忍心耶哀哉人犯必死之疾虽使岐伯复生终难疗矣

沈思孝吴弘济列传

沈思孝字纯父嘉兴人也七岁授尚书端介如老成人隆庆元年年二十六举于乡明年成进士又三年谒选吏部故事进士踰三年者得谢有司为京朝官时髙拱署部事见思孝器重之使所知谕之曰暂淹曹郎为台省地思孝辞乃授番禺知县时殷正茂总制两广檄富人与外国市而权其子母又欲开海口诸山以供税思孝皆持不可正茂不能难仍荐之思孝方以卓异召将授给事中而同官间之于制府阴中之仅授刑部云南司主事万厯五年冬张居正以父丧夺情思孝与同部员外郎艾穆共疏争之诏杖思孝八十谪戍广东神电卫滨死者数矣十一年居正死思孝等皆复官先时同上疏杖谪者艾穆而外翰林吴中行赵用贤进士邹元标也五人以同患难故相与友善思孝寻晋尚宝司丞十二年至京师升光禄寺少卿时御史李植江东之羊可立以追劾张居正及攻冯保徐爵为居正党所侧目又以帝卜寿宫植东之等争大峪山非吉地语侵执政而用贤中行蹇谔自喜执政亦弗善也思孝甫入都即有以执政意说其委蛇者思孝谢之曰某非以一死博富贵者也会御史丁此吕以谪发科场事为吏部尚书杨巍所劾诸人数争之阁部大臣积不能平遂明攻植与东之而指摘中行用贤等思孝忿曰江陵虽殁余氛犹炽耶时王锡爵新入朝植东之等颇推戴焉锡爵拒不纳更上八不平之疏以攻之锡爵亦致书思孝且语其人曰若主与我同仇何如吴赵二子耶思孝复书曰宁负相公不敢卖友负国以故凡保江陵子弟及保大峪山者皆不署名于是当路皆恶之思孝初以光禄晋太常寺少卿提督四译馆升顺天府府尹向用矣坐是改南京太仆寺卿以提调保勘冒籍为科臣唐尧钦所劾寔借事以倾之也吏部议调思孝应天府尹执政以改南不改官夺选司俸会御史房寰妄劾南京都御史海瑞再疏争胜进士顾允成彭遵古诸寿贤上疏直瑞而劾寰言为寰甚易为瑞甚难诏以出位言事罪允成等褫其冠带思孝疏推瑞之贤且救允成遵古等而极诋房寰之贪秽请复遵古等冠带依资序用以除壅蔽之习反依违之风疏上以怨望切责之谢病归十九年陆光祖为吏部尚书乃起南京光禄寺卿寻升都察院右佥都御史巡抚陜西时宁夏哱拜父子与刘东明许朝等叛诏思孝移驻下马闗为总督魏学曾声援思孝言逆贼勾虏诸部响应陜兵调遣无余欲募浙兵五千宣大骑兵五千以资防御乞发内帑以供饷并请宥故都御史李材罪赴行间诏发太仆寺马价银十万两及库贮济边银五万两令思孝就近募兵而罢李材勿遣思孝勇于任事顾与魏学曾不相下给事中侯庆远劾其舍门户而守堂奥议以南人未习边事调抚河南思孝辞不往曰臣不能三秦岂能中州帝雅知思孝寻升大理寺卿时内官郝金以诈传懿旨下狱金内官张诚私人刑部薄其罪思孝驳正诛之帝喜寻晋工部左侍郎陜西织造羊绒思孝疏请减十之四陜人赖焉未几升右都御史兼兵部右侍郎协理京营戎政时吏部推举以思孝贰李桢而帝用思孝有疑其藉内援者给事杨东明劾之思孝再抗疏辞温旨弗许时孙丕扬为吏部尚书方大计羣吏叅政丁此吕在黜中思孝以此吕为御史有抗直声力争之不得给事中邹廷彦复继杨东明劾之帝怒谪东明夺廷彦俸会御史赵文炳劾文选郎中蒋时馨纳贿时馨疑思孝嗾之遂讦思孝求少宰不得乃结江东之刘应秋等命李三才以欵授御史帝怒时馨削其籍孙丕扬亦以思孝之争此吕也乞归帝慰留丕扬命逮此吕亦不罪思孝也寻阁臣赵志皋等亦称此吕才名自负廓落不羁贪污未必肯为伸思孝议帝复命思孝侍经筵南给事中祝世禄请去思孝以安丕扬时论嗤之御史俞价等复劾思孝为卢杞工部员外岳元声疏争之帝皆不报时丕扬思孝皆杜门不出志皋等言二臣皆贤者所争亦皆公心请上宣谕令卽出视事并谕言官郎署勿互相排击从之二十四年干清宫灾思孝请行皇太子冠礼为回天第一事复奏日本封贡事谓亟宜修战守之备并论志皋石星主封误国皆与时议不合盖刚肠自任负气肮脏其天性也丕扬寻以乞休允放思孝亦得请归诏驰驿去病痊起用居家七年卒思孝晚结主知及去国复得温旨由是忌者益甚一去不复出矣然思孝品望素定一时正人皆推之陆光祖谓邹元标曰吾郡清撡洁行沈纯父朱汝虞两人独纯父嫉恶过严汝虞名廷益嘉善人官通政陈有年亦曰纯父虽刚然玉也世柰何以石攻玉顾宪成允成髙攀龙邹元标皆善思孝宪成屡致书当事讼其贤且为辩诬思孝卒元标为志其墓重惜其不大用也惟以争丁此吕忤丕扬秦人重怒之遂成洛蜀之势其后辛亥京察之前御史史记事大乱将作疏犹以思孝为戎首谓其与顾天埈合谋翻局以锦衣卫刘承禧伪书为口实宪臣攀龙力辩之而思孝亦以是岁卒矣万歴四十一年赐祭二坛天启中赠太子少保子士龙士皋士龙举乡试思孝同里同时以建言削籍有声者为御史吴弘济

吴吴济字春阳秀水人万厯十四年进士授蒲圻知县二十年行取选湖广道御史二十一年吏部侍郎赵用贤为吴镇所讦去位都御史李世达户部侍郎李祯等皆罢户部郎中杨应宿郑材复论用贤等以媚执政行人髙攀龙斥材应宿为谗说且以喜同恶异斥辅臣诏切责攀龙吴济乃上疏言应宿疏讦吏部攀龙责望辅臣陛下皆令部院叅看臣一喜一惧喜者喜应宿之有所惩而小人有去国之日惧者惧攀龙之蒙诘责而忠臣被进言之辜夫攀龙责备阁臣亦无他意诚以进贤退不肖之权握于皇上而斡旋其间者惟在阁臣今大小臣工之贤者比比而去其所奉以去者皇上之明旨而票拟实出阁臣此阁臣所以不白于天下而攀龙所以有言也若应宿之言上无朝廷下无公论臣窃意其妄有所挟而出此疏入帝怒吴济党救攀龙命降二级调外阁臣疏救不聴给事中吴文梓等交章救之帝愈怒斥弘济为民文梓等俱夺俸弘济归不及俟起用而卒后逆珰亦以党人禁锢崇祯立复官赠光禄寺少卿孙统持字巨手有文名以志节显

外史氏曰当东林初起时政府鉴江陵之辙辄以为党每言于帝而帝误听之凡有申救东林者亦即以为党嗟乎东林党祸始于神宗末一二宰辅先种其毒根至崔魏而毒大发也若纯父海舟两先生已稍露其萌蘖矣至崇祯朝既不能用参苓芪术以调剂而益攻以巴黄砒石毒愈甚而命随之悲哉

东林列传卷十三

　　●钦定四库全书

东林列传卷十四

江阴陈鼎 撰

○明

孙鑨传

孙鑨字文中余姚人忠烈燧孙也父升为礼部尚书鑨兄弟以进士髙第先后列大僚而鑨独恂恂若寒素初授武库司主事提督京师武学学中贵戚子弟都城游侠射猎者皆系籍于中鑨宿知其弊当六年会举之日一以文义为去留比奏将上尚书欲易一私人鑨力持不可既退同官宋岳呼鑨曰立峰吾今畏汝矣宁有上官煦煦言而面赤强争者乎立峰鑨别字也疏上留中同事者皆危惧鑨不为动踰日竟下由此名大起迁职方员外郎丁外艰服阕补武选郎中是时世宗深居斋宫锢言事诸臣屡兴大狱举朝惴恐鑨具疏极諌以秦二世宋徽钦为喻尽发诸奸与中珰不法事大学士徐阶见之大诧曰痴也郎奈何轻批逆鳞哉会上病诸珰壅之不得达引疾归隆庆元年起南京文选司郎中升南尙寳卿考满入京时髙拱以内阁摄吏部尚书见鑨欲北之鑨若不闻而去迁南鸿胪少卿万厯初入为太常少卿提督四译馆迁右通政再升光禄卿张居正夺情议起疏劾不报复引疾归居正殁以原官升大理卿歴刑吏两部侍郎拜南京吏部尚书又改兵部陆光祖罢入为吏部尚书当是时事权初归铨部人情杌■〈揑，木代扌〉中旨谯让诸曹郎镌俸削籍者趾相属鑨不为动迁除大政不谒内阁路遇阁臣亦不避道循光祖之意加径直焉大学士张位积不能平疏言会推大臣与议者各举所知彚奏取上裁以此欲挠吏部权鑨覆寝之而给事中史孟麟力申鑨议疏继上位益忮而阁部水火矣鑨在吏部集思广益欣然舍己意廓如也时征聘久废鑨独亷一二笃行士于科名外以维世风如邓元锡刘元卿王敬臣王升冯行可等士论韪焉万厯二十一年大计京官故事皆在正月二三宵小辈为阁臣出力者皆借条陈侵吏部权欲以决隙致溃鑨与考功郎赵南星慷慨自矢曰法之不行自亲昵始于是南星首摘其姻娅都给事中王三余鑨亦亷其甥吕胤昌胤昌者文选副郎也自是部院台省莫敢以意干其私人而城社之党绌当是时大学士王锡爵假归兼程赴阙意欲有所庇鑨知之计疏先一日上锡爵愤甚合谋张位而台省以不得与闻察事也二恨交作使台省合谋曰拾遗吾职也仍拾吏部耳遂合纠稽勲员外郎虞淳熈职方郎中杨于庭兵部主事袁黄鑨疏争之政府故拟留用而给事中刘道隆劾疏至严旨诘吏部专权结党已又责其回奏不认罪夺俸三月南星降秩外用淳熈等闲住鑨求去不允鑨又念身去无须多言顾权党之说不可使遗患将来乃具疏申明职掌并乞骸骨又不聴又凡东林贤者尽疏荐之大拂锡爵位意焉既而都察院公疏救南星上大怒责其市恩于是左佥都御史王汝训右通政魏允贞大理寺左少卿曽干亨吏部主事顾宪成李复阳礼部郎中于孔兼员外郎陈泰来主事顾允成张纳陛户部主事贾岩国子监助教薛敷教等二十余人具疏力争咸归咎内阁而刺锡爵与位尤甚已而史孟麟升吏科都给事中引疾不拜极论前事礼部郎中何乔逺主事洪启睿连争之皆不省当是时聚讼盈廷清流尽逐东林党锢之祸基于此矣初陆光祖之在吏部也选郎王教以量移万国钦事一司皆削籍政府欲假以立威惩后而众益不服后遂屡行之鑨罢而继鑨者不久即去自是吏部用人之疏一槩留中而阁部之权并轻惟二三台諌以口舌为权衡驱斥异已而已观于丙辰丁巳之察可为浩叹者也鑨请去益坚上遣中官赐养羊上尊终不出疏十上赐乗传归踰年卒久之赠太子太保谥清简鑨淳诚质行自奉寒薄与人循循如长者意所不可贲育莫能夺三王并封议起诸臣岳元声等引祖训各上封事久不决鑨率九列廷争之锡爵气夺储位始定风波震撼中继光祖而为名吏部者惟鑨为然子二长如法癸未进士刑部主事以争国本谪潮阳县典史卒赠光禄少卿次如洵癸丑进士山东叅政天启间逆魏擅权矫诏入东林党中父子皆削夺崇祯立乃复

外史氏曰先生为东林肇基者也当其在吏部时引贤若渇东林正人济济咸登矣及其去位而清流之祸胚焉俾无张王之嫉忌则先生不罢而陆与纯王忠伯辈再起与东林诸贤共佐朝廷太平之业未必不逺追文景也余故曰肇东林之基者先生焉

江东之传

江东之字长信歙县人少为诸生性刚有大志万厯五年赐进士授官行人擢山东道监察御史叱驸马侯拱辰于途贵戚敛手避之是时张居正初卒而冯保犹用事徐爵者保假子也居正素藉之以通于保居正死爵熖益张时乗驴出入东安门莫敢诃止东之行遇爵执其驴付所司即上疏陈爵罪歴言爵借冯保以作威福状虽未明指保罪而实以撼保帝览奏怒命锦衣卫逮爵论死寻以御史李植疏窜保于南京先是江西廵抚佥都御史王宗载与辽东廵按御史于应昌合谋窜杀御史刘台以快居正之忿至是宗载协理都察院事东之露章劾之曰故大学士张居正辅理十年不为无功但揽权太专设心太险媚已者立跻要地异已者坠之重渊以致邪佞之徒趋媚太甚以成居正之恶如御史刘台论劾居正义正辞严其忠义之心不出赵用贤邹元标等下也台不死当与诸臣并用矣王宗载前抚江西必欲杀台以快居正之心购其仇家代创诬本遣人伴送来京妄奏于应昌奉旨察审同心狐媚逼胁司属揑报虚赃宗载复啖故江西廵按御史陈世寳以美官拟台逺戍台死浔州棺衾不备行道之人莫不流涕曰是刘御史也何罪而至此极耶是杀台之惨主之者宗载行之者应昌世寳也世寳呕血暴卒天实诛之宗载谋害忠良当以首论应昌诬赃枉法当以从论疏入帝命戍宗载应昌于邉故事御史上封事必以副封白堂上官东之捧疏而升宗载迎谓之曰江御史何言东之曰言公杀人媚人耳宗载失气反走闻者咸侧目焉小阿卜户率百余骑袭破黒峪闗杀数十百人去边臣掩其败瘗藏诸尸诈以功闻为廵按御史李植所劾朝议遣科臣勘之帝素知东之时方督屯畿辅帝曰此行非御史东之不可命撤屯务往将行执政有为边臣请间者东之指心谢之至则尽得其掩败诈功情事顾未有左验乃间行闗外见新莳蔬圃疑之命吏士发土得九尸尸皆中创于是诸将叩头服东之报命分别降罚坐死有差御史丁此吕论劾居正时科场事失执政意吏部尚书杨巍奏劾此吕调外东之言巍晚节不终巧塞言路且言辅臣申时行二子皆中科名不乐此吕有是疏巍之劾虽曰巧庇故相实则逢迎新辅疏入不报时民间多私自宫者东之请严禁之帝称善南丰知县车大任以丈出余田要首荐东之曰是谓竭泽而渔百姓将由之困乃请改正新増虚粮田地劾大任夺其官又请蠲恤屯收近地免守陵户银力二差及禁皇亲占产害民诸事帝皆嘉纳之时帝方追憾居正及保东之与同官李植羊可立皆以论劾当上意乃诏曰江东之尽忠言事摘发大奸有功擢光禄寺少卿寻晋太仆寺正卿时居正保余党时复引绳批根中伤善类有劾李植者东之发愤上疏曰张岳沈思孝呉中行赵用贤邹元标数臣忠义天植九死不移臣安为之党而乐与之游今若以李植与思孝中行等交徃为罪则植犹未若臣之密臣之罪重于植愿先罢臣于是给事中齐世臣御史呉定交章劾东之东之屡乞罢帝命中使至皇极门慰留之盖异数也居亾何礼部尚书徐学谟为帝相寿宫于大峪山大学士申时行主之东之与植可立相继论大峪山多石非吉壤忤执政意于是次辅许国讼言攻东之植可立等王锡爵入朝惧东之等交攻之也上八不平疏攻东之等于是帝意渐移遂左迁东之植可立三人东之为兵部职方司员外郎复劾钦天监正张邦垣相寿宫欺罔不报寻出知霍州以病免归万厯二十一年吏部郎中赵南星推用东之起知邓州寻升湖广按察司佥事备兵辰沅甫三月帝亲书旨付吏部晋南京光禄寺少卿寻召入为大理寺丞进左少卿署大理寺卿事南星与邹元标创首善书院于京师奸人欲攻之东之力排攻者乃止阉人格杀亲弟而以其妻当刑部郎议轻其罪东之严驳置重典狱上诏如东之议而谴刑部司属太医属范洋为人通贿于选郎蒋时馨事觉系狱时馨欲杀洋以灭口东之以洋当过钱律不应死会御史赵文炳劾时馨鬻官削籍时方外计铨司欲出丁此吕东之与思孝以此吕素伉直力争之于是言者羣劾东之且嗾赵文炳自反其词谓劾时馨疏为受东之指帝知其奸不问也东之屡乞罢帝仍慰留焉执政虑帝终右东之乃乗间出为右佥都御史廵抚贵州实放之也贵州素荒徼土司安疆臣谋以新贵县复为贵竹司东之毅然折之且得其纳贿中朝诸状疆臣惧而止又请设天柱铜仁二县改土为流荐用能士朱梓等皆下所司行之乌撒头目阿备称兵拥安效良求继东之檄兵縳阿备而许效良继焉髙寨苗剽刦新添卫东之檄兵击之斩首百余级事闻赐白金播州杨应龙仇杀五司五司辖黔郡东之募兵撃贼贼夜薄我军杀伤相当议者遂以轻发失事坐之东之抚黔三年为科道京察拾遗诏令致仕去复以播兵事落职东之行至安庆患风痹抵家而卒东之为行人时刑部郎中舒邦儒其同年也阖门疫死遗孤一岁人以疫故不敢过其门东之为经纪其丧事自着官服徃抱其孤归乳之舒氏卒有后少纳妾于杭得寠人妇还之不责其直人皆称长者云东之殁后亦入东林党中崇祯立乃复其原官

外史氏曰先生与李植羊可立辈负其才气志欲不惮强御以立功名弹劾侃侃论事风生要皆出于为国家非有私也且其是非亦未有乖于正论者乃当时贼相必欲驱天下气节强干之士扇为雷风水火薄射之形者何耶嗟乎社稷欲坵墟遂使此数贤终不得竟其志也

宋焘传

宋焘泰安人万厯二十八年进士选庶吉士改御史廵按应天兼理学政时应天有刘天绪之乱天绪河南人以白莲教扇聚千余人自相部署号龙华帝主图掠仓库犯陵寝事觉捕治焘因上言自采榷役兴民不堪命一夫振呼而从者响应况今北方告急边饷不支外有庚癸之呼内无度支之蓄万一潢池弄兵掲竿继起诚所为瓦解之势也宜及时发内帑之金停无艺之税克诘戎兵简练将帅则内治顺而外防固矣时相朱赓不协清论而莫有言者焘上言大僚多缺百职不熈阉竖鸱张于内边竟凭陵于外四方盗贼水旱道殣相望而九阍转隔天听益髙贤才鳞集者不用斥逐者不起使其壮者老老者死摧抑消磨之法士气奄奄殆尽矣又言憸邪之軰习于结纳以软熟绕指为伴食镇静其言侵撃辅臣于是赓上疏求斥罢帝优诏慰留然攻赓者继起如陈于庭汪若霖軰交章累牍郑振先劾赓十二大罪且言赓与沈一贯王锡爵为过去见在未来三身皆自焘发之自此与宰相龃龉矣遂移疾乞归筑室飬志与东林诸君子相徃复寻卒天启间以邹元标疏赠光禄少卿后以东林党削夺崇祯改元乃复其官

外史氏曰吾闻父老云朱赓绍兴人也为相时大小九卿科道衙门皆以贿纳其乡人为胥隶刺其巨细事以闻赓因之而要货故富至八百万久之根深蒂固胥吏皆得执持国政于是天子之权下移于贱隶而天下事壊矣前朝败亡之毒实赓种之也当赓执政时势如猛兽负嵎先生毅然攘臂而撄之可谓雄矣

汤兆京传

汤兆京字伯闳号质斋宜兴人万厯十九年进士授丰城令亷惠甚着丰有三不在之謡曰银不在库吏不在廨囚不在狱七年征拜御史时税珰四出横索至窘职官于死且折辱宗室莫敢言兆京辄入告痛言之一时吐气而奸人希旨言兴利者百出京卫百户王遇桂阎应隆请科直隶田房税变卖髙淳等县马场可得数十万又请海外贸易献四十万辄得旨查勘兆京上言以为东南凋敝至极通番祸变可虞年来水旱频仍闾里萧条大非昔比富者贫而贫者流移何从取盈而得数十万以驾虚凿空之说为焚林竭泽之谋人穷则乱兽穷则攫吴阊之间屡见告矣臣谓东南凋敝者至极以此昔年闽粤浙直之中倭皆缘土人通番起衅竭东南半壁之财力仅乃驱之朝鲜之役亦费国家数百万倘边圉稍有不戒臣不识太仓太仆尚能办数百万之费否耶教猱升木闻者寒心臣谓通番祸变可虞者以此乞下吏诛奸弁以为言利者戒书上其议寝已廵视西城有中使三人涂辱侍郎敖文祯诘之则郑宫使也兆京露章劾处发配金陵貂珰肃然自是兆京直声震朝宁廵按宣云复上言宣府大同名为两镇地实弹丸今既设税监复有矿监已激成广昌之变宜一切罢免不报而守备皇陵内竖李浚指盗陵木啖居民无虚日兆京密陈之浚侦之亦诬讦永宁军人盗木冀轧兆京朝廷遣科道臣徃勘乃得白寻按福建还掌河南道管内计复按顺天兆京所至有胆决不避权贵风力铮铮而先是宣云之役兆京诬既白而军民被逮者数十人浚必欲杀之以杜口炰烋愈甚兆京疏其恶贯已盈中外怨恨状帝震怒责浚长跪三日其下鹰犬皆杖配被逮者悉放还会厂监卢爱其党豪横蔑法都人知兆京能持法诉其状爱惶惧无措令其客来谒因说曰君少节意寺卿在我耳兆京笑曰三公不易介者何人而敢以尝我卒坚执不少贳又尝叅税监马堂是时诸奄无不噤齘恨汤御史然惮其公正莫可抵隙以是得伸其志福王之未之国也羣臣屡疏不得上通兆京倡率科道官伏阙叩请疏乃得至御前大抵言祖宗之制莫重分封未有亲王既壮而久居京邸者臣等伏读髙皇帝祖训有曰自古亲王居国其乐甚于天子今福藩已鼎建天中而陛下不俾之启行何陛下之爱福王异于髙皇帝之爱其子孙也夫食洛食瀍卜年卜世此福王之家也千里邦畿万国朝宗此非福王之家也期在明春之诏臣等信陛下之有成言乞勅下早诹吉日以襄巨典未几福王遂之国寝夺嫡谋叩阍之力居多焉初兆京掌河南道日与孙丕扬曹于汴同理京察为万厯之辛亥时党事起附东林者曰淮秦李三才方为淮抚而王图秦人也与东林相难者曰昆宣昆山则顾天埈宣城则汤宾尹曰四人者皆希望枚卜而其徒争拥戴之是年主察者皆东林而汤宾尹金明时等皆被察于是明时秦聚魁等上书诋斥兆京诸人喧呶不休二百四十年以来察典之挠乱所未之有帝亦平处而已丕扬图于汴相继去兆京寻奏论吏部尚书赵焕擅权因挂冠归未几卒年五十二赠太仆少卿天启间兆京死垂十年魏忠贤之党追恨之列其姓名于东林党人与宋焘曹于汴江东之史记事刘宪宠魏大中章嘉桢袁化中等谓之前锋榜示天下云

外史氏曰先生果东林之前锋也当神宗之末阉珰其炽矣非其伐之于先则忠贤九千岁之称不其易而为万乎杨左诸君子继其锋以身家性命摧之而逆党始不敢遽为莽之簒夺否则熹宗之鼎早属赵髙矣

章嘉祯传

章嘉桢字符礼德清人万厯八年进士授蒲圻知县丁忧归起补当涂会岁大旱邻境蝗飞蔽天将及当涂嘉祯祷之一夕蝗尽赴水死邑独有秋民有治地得金穴者金皆镌嘉祯字因持以献且曰天赐公也嘉祯取金熟视之谬曰此文乃嘉佑固宋物也令籍入库悉作正供以苏民力御史乔璧星按部至索行幄嘉祯以岁饥民贫不为具璧星怒夜宿太平驿见驿中设位祀嘉祯召丞欲挞之丞言令有德于民民皆设位奉祀何挞丞为璧星趣取验丞出食顷担囊负捆而至皆民所奉嘉祯祠版也璧星大感动乃特疏荐之都御史海瑞亦以治行第一荐擢兵部主事调礼部复调吏部歴文选司坐会推阁臣事削郎中顾宪成籍嘉祯降罗定州同知解职归居十八年起南京刑部主事迁尚寳司丞奏言微臣幸荷赐环同僚尚在遗佚乞将迁谪诸臣邹元标等九十八人废弃诸臣范儁等一百十人悉赐録用而谥孟化鲤顾宪成等以慰幽魂不报再进右通政四十五年京察以忤御史刘廷元借拾遗被劾遂降级调用天启元年补两淮运判三迁至大理左寺丞卒既亦以党人削夺云平生负经济大志所学亦纯粹为权奸所阨未竟其用士论惜之

外史氏曰先生东林之赤帜也虽所上之疏不报而诸贤为权奸阨抑者皆有起色矣自后正人得立于朝不可谓非先生一疏之力也

崔景荣传

崔景荣字自强长垣人万厯十一年进士授平阳府推官擢监察御史疏劾东厂太监张鲸罪巡按甘肃再按湖广河南最后按四川积台资十八载晋太仆寺少卿甘肃地当河陇三面距边时边欵久战具粗备诸将多媚敌自固景荣悉劾罢之请令土兵统以土官练乡勇番部统以宿将捍外患敌入番拒于外我应其内不以小小顺逆定功罪着为令火落赤入临洮越渭源去巩昌四十里景荣张灯乗城贼知有备引去播州之乱起李化龙总督入路景荣以巡按监军大帅刘綎呉广辈故健斗然素骄蹇綎使人驰金币至景荣家为太公寿景荣上疏论劾阖军股栗进兵逼龙囤贼伪降冀小缓景荣劾治吴广责战益急卒平播州或言播平頼安氏力居多宜以播地畀安景荣不可会化龙忧去景荣为善后计请蠲蜀一岁租并恤上东五路罢矿使化龙疏叙监军功景荣悉去之以太仆三年满擢佥都御史巡抚宁夏诸将吏夙闻景荣按河陇状咸震慑银定素骄岁入掠诸部属阴为之导适犯六羊河口景荣亲督战破之因议革导贼诸部赏诸部惧请与银定絶银定既失导剽掠无所得亦叩闗求市景荣故难之令倍送丁口自赎尝念宁夏岁市费不赀议省之在任三年仅一市其后佐兵部延镇吉能等挟欵求补市巡抚以一年两市请力驳寝之卒亦无他变岁省金钱十余万四十五年入为兵部左侍郎署部事皇亲郑养性袭父左都督驸马都尉侯拱辰子昌国乞恩授都指挥使已得请矣景荣以恩施太滥引祖制再疏諌止又言边事不宜专用债帅顷九边大将非贿不得萧大亨为兵部武选职方明以贿为次第凡都司守备各官负债皆数千计请行禁絶从之总京营戎政改吏部以疾辞六上疏不得请于大明门叩辞去踰年起宣云总督召还晋兵部尚书时边事寝剧羽檄纷驰封事日数十上力疾题覆会辽渖陷熊廷弼王化贞议不协命廷臣议经抚去留景荣数为言官所论御史方震孺请罢景荣以孙承宗代之遂引疾归天启四年十一月特起为吏部尚书当是时逆珰魏忠贤盗国柄羣小更相倚附逐尚书赵南星即家起景荣欲倚为助比至珰饰巨宅以待景荣不赴移宿火房锦衣帅田尔耕来谒辞不见帝幸太学珰请先一日听祭酒讲议裁诸听讲大臣赐坐赐茶礼又议减考选员额汰京堂添注官景荣皆力持不行俄传政府及六曹集议事景荣曰吏部事与司礼无渉非户工各曹比珰恚曰彼谓吏部无弊耶孙承宗督师闗门请入贺圣寿面奏机宜珰党谓承宗将清君侧矫旨促返镇崔呈秀徐大化等连章论劾下九卿集议景荣讼言曰闗门非承宗不可于是严旨趣视事杨涟左光斗之被逮也景荣移书魏广微劝其申救坐邸中三日力促之广微不得已具掲有旨切责广微惧以景荣书为征曰景荣教我也于是御史倪文焕特疏叅景荣有云景荣身为冡宰同一君子也首攻淮抚之邵辅忠力诋东林之刘廷元疏纠张凤翔之卢谦何以久不登启事也同一小人也党护淮抚之孙居相卖身东林之史记事计陷毛文龙之夏之令何以久不闻削夺也且东林之人辇金数十万托李孔度为奸细阴谋翻局何可不问御史门克新复叅景荣主调停之说媚奸邪而邀后福景荣遂削籍为民崇祯改元用廷议复原职遣官存问四年卒赠少保景荣去官时虑珰祸未已妻王为制服藏酖已亦宻置毒奁中幸得免天启中称清正冡臣惟景荣与赵南星云

外史氏曰当逆珰煽虐之时所畏者正人在朝耳故去髙邑而进长垣以长垣可以桮圈而为吾徒也孰知长垣又一髙邑耶此倪文焕之诬叅刻不容缓焉嗟乎长垣一去天心可知矣

刘宪宠传

刘宪宠字抑之慈溪人中万厯十四年会试奔父丧回已复丁母忧不御酒肉不处内者六年始就廷试授吉安推官郡多贤大夫宪宠悉与之交相砥砺以名节御史巡方者知其贤每携以自助所部太和万安二县多兼并郡守汪可受欲行丈量法宪宠已取为乡试考官矣力辞之任丈田事田乃得均决狱意主平反然法之所在屹然不移行取授虞衡主事改礼部仪制司迁员外郎专管册库凡藩府之请名请封必致馈始得宪宠悉却之疏朝至夕覆事无留难胥吏听令而已代王欲废长立幼力持之迁本司郎中皇长孙生条上诸礼仪一依皇长子例所以阴卫储宫者其虑甚逺以圣母徽号礼成超擢光禄少卿不乐仕乞册封之差以归家居十余年熹宗践祚起原职迁太仆少卿右通政念加派之害疏乞苏民困以弭盗源语极恺切温旨令设法具奏乃上言盐法屯田鼓铸三事其言鼓铸欲大小钱兼行大为母小为子钱多则用母而以余数用子钱少则用子而以整数用母其说甚具时不能行迁南京太仆卿乞假归未几羣奸用事御史袁鲸劾之革职宪宠天性和粹而操行亷介服食无异寒士乡邦重之时小人撰同志诸録以害东林清流宪宠预有名故被劾也卒年八十四

外史氏曰小人之害君子也恐君子得志而不容耳若先生者谨慎自持所谓狷者是也奈何亦见忌于小人也耶

江秉谦传

江秉谦字兆豫歙县人万厯三十八年进士授鄞县知县地濵海闽民渔于海者遇风舟坏逻者诬为通洋繋缧数百人当事者将白于朝秉谦执不可三驳三覆卒平反焉入拜山西道御史巡视光禄岁省费无筭天启初魏忠贤设内操大学士沈■〈氵隺〉助之募兵都下中外危骇秉谦首率诸御史劾之广宁陷言兵部尚书张鹤鸣经抚失职枢臣何得蟒玉行边坐忤谪外寻落职为民皇子生诏建言者皆复职忠贤衔秉谦不得与后杨涟劾忠贤亦以锢秉谦为罪云未几以疾卒与友人诀而叹曰吾愿生平不负所学为令不负地方为御史不负朝廷所愿不遂命矣夫崇祯初诏复其官

外史氏曰兆豫先生以强项忤珰遂禁锢终身赍志以殁海内惜之然不至如杨左诸君子惨死诏狱余犹以为之幸也嗟乎明之气运适逢阳九百六之阨正人君子不遭荼毒以死卒不享其天年者何耶呜呼三代以上义理之天耶故人得以义理主之耶三代而下气数之天耶即天亦囿于气数之中不能自为之主耶虽然忠孝节烈礼义亷耻此八者挽回气数之资也吾人宁具此以与气数之天争不可舍此而随气数之天澜倒也夫

东林列传卷十四

●钦定四库全书

东林列传卷十五

江阴陈鼎 撰

○明

郭正域传

郭正域字美命湖广江夏人万厯十一年进士选庶吉士授编修才气髙朗博览羣书与寜波沈一贯相左功名遂以坎■〈土禀〉终一贯者正域馆师也正域服阕补原官不复执弟子礼衔之又一贯之戚仝中允为曹给事所纠一贯疑机发于正域东事起用师三年上遣郎中丁应泰视师发一贯私书应泰正域所善也其疑益深时正域充东宫讲官升中允歴谕德庶子五年不离讲幄一贯平迁为南京国子监祭酒居二年升詹事府詹事储讲如故寻升礼部右侍郎掌翰林院篆踰年回部摄部事正域在部谙典故惜名器坚执持敢諌诤不贷错胥吏不假权郎曹部务为之肃然时归德沈鲤为次相声望实出首揆上正域与鲤交相善也一贯愈恨之然正域在部每事与一贯忤孟夏朔日食值庙祀正域言礼诸侯旅见天子入门不终礼者四日食其一也当祭而日食牲未杀则废宜以朔日专救日翼日庙享又封益王使者将发而王薨则断以聘仪遭丧入境则遂也诸侯相聘必致主命况天子之于臣耶卒遣使行又夏至陪祀诸臣托疾不至则言祀事不虔由上久不躬祀所致宜下诏勅励羣臣日食之占曰日从上食君知佞臣安心用之以亡其国一贯怒召钦天监台官骂曰若妄言当叅正域曰宰相忧盛危明顾不若瞽史乎彼能叅我能救毋恐一贯闻之而止两淮税监鲁保请专勅闗防兼督浙江织造鲤持不可而一贯拟票兼予之正域曰改造矿税别名也保得闗防是总督四省也勅可与闗防不可与也上顾司礼太监曰保不要闗防也罢郭侍郎是好官一贯疑有内援益比而孽之矣秦王为其庶子请封世子正域坚执不予又请封郡王又不肯覆一贯使大珰以上怒胁之不应牓示部门曰秦王由中尉进封次子不得封郡王母妃年未五十其庶子不得封世子毋得违条例告扰于是秦府所推金钱皆不効而恨之者刺骨矣谥议起故大学士吕本名在议中一贯与朱赓曰吾在谁敢夺正域曰敢夺者我也援笔判曰如黄光升当谥是海瑞当杀也如许论当谥是沈錬当杀也如吕本当谥是鄢懋卿赵文华皆名臣不当削夺也疏上竟格不下而谥议不果行正域之与一贯相枝拄者大端如此而其它未可悉数也楚宗人华越上书告楚王非恭王子有邾灭鄫之嫌王大惧辇金走阙下使人私于正域幸毋穷楚事愿以馈首辅者馈公正域怒挥之去而持楚事益急楚宗人口语啧啧谓郭侍郎为王地则须其归以铁椎椎其首爇其庐耳正域诣一贯请勘一贯以体访固拒之及楚中勘疏至假王颇有端正域持议益侃侃诸为楚者疾其梗已也又患其知楚贿而轧已也嗾王飞章论之正域抗疏申辩以王馈金上闻且向人极言楚藩行贿状移病疏四上乃得允舟泊杨村而妖书狱起妖书者为东宫作危语而波及一贯不知谁何笔也上初得之谓牵连宫禁惎间骨肉愤懑不能食下诏大索一贯私人聚族谋曰楚事方殷而妖书踵作可一网尽也以楚事附致妖书则妖书之人可悬购而以妖书证明楚事则楚狱可立解于是一贯从容为上言是书也非他人必臣下相倾为此微引其端以挑动上怒而御史康丕扬奏曰妖书楚事事不相侔实一根柢给事中钱夣皋奏曰首相一贯不主楚书则妖书不出矣次相赓不上楚掲则妖书不出矣妖书实出郭某而沈鲤为乱臣贼子实与同谋一贯乃拟旨穷治务得真贼并勒正域以楚事听勘初荆门州故同知胡化恨州官阮明卿诬告妖书实出其手事下刑部夣皋等喜急告尚书萧大亨胡化与正域同举于乡正域在杨村尚私至鲤邸其机不可失也大亨谳化使引二人化大呼曰郭举进士后二十年音驿不通何谓同作妖书我亦不知谁为沈鲤公等但为蜀犬杀人媚人即斩胡化之头亦不能诬人蜀犬者斥夣皋也刑部郎王述古如其言具谳上曰诬也尽释之而东厂捕得妖人皦生光上意即以此定狱一贯意未厌掲请详鞫丕扬抗章讼生光枉请少缓则贼之父子兄弟可授首阙下所谓兄弟者指正域与其兄国子监丞正位也上怒谓丕扬阿庇反贼而狱益急于是丕扬与提督陈汝忠捕布衣沈令誉名僧逹观且搒且死卒无状又以风影牵连刑部郎中于玉立吏部郎中王士骐皆削籍次相与监丞之门逻卒周徼户阖不敢昼启杨村并岸重围击柝嚣呼彻昼夜喧传上遣缇骑逮正域廹使自裁正域笑曰大臣有罪当伏法死都市何为自屏草莽意豁如也汝忠又尽械正域仆隶■〈扌彭〉拷竟无所得及会审生光以针刺其妻妾指爪令引正域皆不肯生光坐箯舆中瞠目视丕扬夣皋骂曰死则死耳千刀万磔自当之奈何使我奉沈相意陷郭侍郎左都御史温纯礼部侍郎李廷机越席起曰谳狱者苦不承安有既承而反相抵者乎御史牛应元汤兆京沈裕皆力争东厂太监陈矩叹曰朝廷有人遂具谳上大狱乃得解正域既去御史史学迁勘楚事其寃大白一贯卒不为清议所容乃拉次辅鲤同去而楚宗与王相构不已至于刦王人杀巡抚三十余人骈首就戮然后知正域当日之力请行勘非刻也先是楚勘疏入诏廷臣隳议人持一牍李廷机在部为撮略以进而诸人谓正域匿议单不上正域不辩廷机奏曰臣为之也言者乃止妖书狱急一贯意甚鋭翰林唐文献杨道宾周应宾陶望龄等正告一贯郭侍郎将不免人谓公有意杀之一贯挥杯茗酬地以子孙为誓文献复进曰亦知公无意杀之台省方希风下石而公不早结此狱似有意瓜蔓何以对天下后世一贯色沮狱渐解而萧大亨欲脱生光而坐正域也手削爰书授王述古述古抵其藁于地曰此狱若成刑部诸郎尽当抵偿不独明公也大亨黙然而止顺天通判孙许面折户部尚书赵世卿奈何附权相以害正人世卿力言于一贯一贯亦为心动当是时权相之势熖薫天障日而词臣散僚引据名义岳岳不稍鲠避如此则正域之不死者天也正域貌不踰中人然英气勃发有胆智敢言任事在讲幄皇太子午夜出讲天寒炉无宿火正域大言曰无论皇太子玉体柔脆不耐寒冻即我軰三四措大承乏禁廷亦何忍其霜天雪夜肤僵口噤以死乎翼日语传禁中炉火郁然矣及为祭酒条上监规七事请仿司马光十科胡瑗二斋以罗真才请罢纳贡毋以明经之选等于鬻爵李都督者寜逺之孙魏国之壻也骑而过文庙门学録利瓦伊极执而抶之侯家奴数百蹋邸门思逞而宁逺魏国盛气愬正域正域曰以学録抶都督诚过虽然公侯子入学习礼亦国子生耳安得亵衣走马横絶先师庙门以先师抶国子生非以学録抶都督也即上奏曲有所归不若两平之令诣门交谢而罢留都公卿制于台諌之口台諌所善即恣肆无敢问太学生李文政为陈御史幕客以收责系司徒役人数十于兵马指挥狱中立取而置之法其在礼部回彛以王市而不得直长跪泣道旁正域疏奏上遽命承运库予之阐化王遣僧入贡例予钞市猾昻钞之直彛人病之传语主客即以钱易钞而逺人欢常熟诸生试郡以小忿辱郡守或言人众法所不及正域曰恃众犯法长此安穷尽勒一县诸生不得预试而倡乱者尽以三尺从事其长于政事又如此归田后尝乗小舟徃来东林以十三经补注商于顾宪成昆季而得程朱主敬之学遂视富贵如浮云与两京权贵不通一字焉然望益重海内冀其旦夕柄用万厯四十年卒后四年赠礼部尚书天启初奉光宗遗诏加恩旧学加赠太子少保荫一子中书舍人谥文毅五年逆珰以正域为东林党矫旨削夺思陵初乃复其赠谥所著有黄离集皇明典礼志武昌江夏郡县志楚书妖书始末十三经补注凡若干卷

外史氏曰闻之父老云万厯中天下丰稔斗粟值钱三十文凡民间日用布帛食货其值甚低弗昻也四方太平兆庶富足子弟皆知向学及东林讲学兴而四民皆重名节尚礼义士大夫以亷洁为髙虽奸臣如沈一贯张位朱赓之徒嗜利好货鼠窃狗偷然有郭侍郎軰忠良在朝惟恐其或知之清流之议即随于后也呜呼端人直士朝廷岂可一日少哉夫通判佐贰之卑员也敢于面折尚书可以想见当年气象矣

孙丕扬传

孙丕扬字叔孝陜西富平人举嘉靖三十五年进士授行人擢浙江道监察御史出视居庸闗复巡按顺天景王之国中官倚势为奸沿途绎骚用术箝制之暴珰屏迹严嵩子世蕃伏法诏丕扬徃籍其家再巡按庐凤淮扬奏释无辜藩王于髙墙势豪杀人莫敢谁何一讯得其情悯其无子令娶狱中生子后竟致法焉人服其丰采莫敢犯也隆庆元年引疾归再起原官掌河南道主朝觐考察再掌京畿道刷卷时大学士髙拱复起当国专而横疏纠之拱怒拟旨切责时丕扬已迁大理右丞矣给事中程文摘其巡按顺天时事诬以罪回籍听勘丕扬慷慨语曰世无百年不死之宰相亦无一日不白之是非何须乃尔罗织然希拱意竟夺官万厯元年起原官寻以右佥都御史巡抚保定齮龁丕扬者时犹为井陉兵偹局蹐无以自容丕扬笑曰无恐有善政吾仍荐汝其人感激自奋后竟荐之丕扬以拱故濒死然见拱所行大政未尝不心折与诸属吏言称髙先生而不字也其虚平若此居官严厉雷动风行郡长吏惴惴畏法争为亷洁以自售居任三年増紫荆闗沿边砖楼三百六十座石墙一千九百余里以功升右副都御史先是张居正欲使丕扬为大珰冯保建坊丕扬曰内官有何功德因峻拒之由是忤居正意给事中陈三谟劾之有旨南京别衙门用旋丁父忧家居十年起应天府尹南都风俗华靡诸曹郎侈为宴会闻丕扬至皆减驺从屏音乐人以方之杨绾寻升大理寺卿歴户部左右侍郎以不合于时力求南转升南京都察院右都御史中途引疾归十九年冬起刑部尚书甫之官即请清理天下寃狱又上约束郡县省刑疏是岁减天下系囚之三刘东旸哱拜作乱上入蜚语逮治总督尚书魏学曽丕扬力辩其诬又奏减左通政穆来辅兵备随府等罪又白庆府受害之由与庆妃死节之苦公论韪之内珰项龙杀人惧罪逃入大内丕扬曰我所司者法也朝廷不得而移法自上立乃自上失可乎遂特捕龙上降旨委曲命以龙侄为首丕扬仍戍龙不少假借上闻亦叹曰孙丕扬忠臣二十一年冬改都察院左都御史上不视朝台章陵替丕扬上疏厘正台规其略曰天下之澄清治法与治人而已御史者分任澄清之人都御史者总持澄清之法者也故四方体綂欲正宜首革台班之因循以为天下先百僚法纪欲齐宜先厘台规之参差以为百僚倡臣不敢逺举如今掌河南道御史风纪总会也相习为乍长乍更矣巡按御史省直具瞻也相习为重内轻外矣巡视御史畿内首善也相习为季易月昜矣欲望澄清畴其任之臣旧台臣也犹能记忆旧章大约掌道之任使宜专巡按之旧贯宜仍巡视之责成宜久三者行使在内者不敢以养望循资之地传舍其职业而不讲在外者皆知为耳目民社之托拮挶其心力而不辞则十三道之体正而后可以正人十三道之法齐而后可以齐众其于澄清吏治可渐覩矣时上向用之意专丕扬又髙自标置不茍言笑诸御史入谒莫不洒然变色易容者明年秋陈有年罢遂改吏部尚书先是大选外官竞为请托丕扬创为掣籖之法分籖为四隅东北则北京山东为主而以河南之汝彰归南京之庐凤淮扬附之东南则南京浙江福建江西广东为主而以广西之梧州平乐桂林附之西北则陜西山西为主而以河南之怀庆开封河南南阳湖广之郧阳附之西南则以湖广四川云南贵州为主而广西之桞州南宁庆逺浔州太平附之至于起复调简地僻缺孤或人浮于缺又借附近之地以通籖法之穷者为令吏部之有掣籖自丕扬始也又申会推之法上曰用人卿职也自今以后科道官职司弹劾不得会举若列卿推举不当者即与纠正毋狥私罔丕扬受命益得行其志无所屈挠明年外计人服其公初沈思道廹欲佐铨阁臣张位复怂惥之丕扬不应于是大拂张沈意嗾御史赵文炳论劾文选郎蒋时馨觊以撼丕扬丕扬疏争又御史丁此吕向以建言得名左迁山东叅政在任不职有掲其罪于丕扬者按籍黜之而此吕之党恶丕扬丕扬以原掲进上大怒逮此吕付诏狱戍边于是江右官于朝者恶丕扬沈思孝浙人也素持论与丕扬左浙人亦恶丕扬张位与此吕同邑庇其乡人亦恶丕扬于是恚曰恶我者位主之也乃抗章求去并纠位弄权结党上右位而绌丕扬遂以太子少保引疾归林居十四年复起为太子太保吏部尚书年已八十矣白首出山天下想望丰采然性少容过于戅直入朝首荐吕坤为都御史不报以去就争亦不报时内外缺官丕扬受事两月推上数十人皆留中乃具疏言臣以八十之年岂复营求富贵感陛下知遇欲尽忠万一今朝署俱空叩阍无路国家亦安所用臣乞仍赐放还以遂首丘之愿大学士叶向髙亦代为请上报曰铨臣公清端亮董率百僚国家多事岂可引疾求去补官诸疏当即检发丕扬复起视事时部所推选既不能即邀上旨而诸臣候命动淹岁时曹事尽废乃以便宜使外吏俸深者尽署诸曹借俸办事中外称便上闻亦不罪也万厯三十九年大计京官丕扬主察佐之者吏部左侍郎兼翰林学士掌院事王图都察院左副都御史许弘纲吏科都给事中曹于汴掌河南道御史汤兆京等当是时宣浙结党相攻东林有必不并立之势攻东林则以顾宪成李三才王图为首攻之者金明时秦聚奎王绍徽刘国缙也方察典未举史纪事有大乱将作直发羣奸逆谋一疏已为党人侧目及察事既行御史金明时居官不职意逃察典特疏攻图及其子淑抃而誉丕扬与王国以间之于是于汴兆京投掲吏部谓明时要挟丕扬遽闻于上然所谓要挟者不过前疏所云未尝诬丕扬也秦聚奎有舍死报国之疏为明时称寃力攻秦人举朝大哗弘纲意主调停众又谓其首鼠两端失大臣体及明时疏三上再犯御讳削籍聚奎闲住而丕扬所黜汤宾尹徐大化刘国缙张嘉言皆赃私显著王绍徽乔应甲乐和声等以党魁皆出为外吏于是攻东林与秦人者并起为难迨察典毕而王图去丕扬与弘纲累疏乞归不听明年二月丕扬挂冠径去叶向髙力言于上乃降温旨驰驿回籍丕扬去而羣奸用事丁巳之察东林尽逐国事愈不可为矣四十二年丕扬卒年八十三踰四年给祭葬赠太保天启二年谥恭介既魏忠贤指为东林党人削其籍崇祯初诏复之

外史氏曰叔孝先生以老成持重之贤立于朝廷众小虽欲戕贼忠良犹有所惮也及先生去而小人炽矣于是攻东林逐东林杀东林者无虚日而国事大坏廊庙空虚矣悲哉余读山左王氏村颕録载丁此吕叅政山东时多不法丕扬去之人皆称快考此吕居言路时颇称伉直其党不察反恶先生辅臣张位又以此吕故从而忮之以故宣浙党人散谤载道遂成市虎然先生实清流之主宰也

冯琦传

冯琦字用韫山东临朐县人幼颕异絶伦嗜学甚苦尝翳灯帷中黙诵竟夜凡古今掌故经济事宜无不通其条贯年十九登万厯五年进士改庶吉士授编修直史馆纂修大明会典寻编纂六曹章奏兼起居注会典成升侍讲掌文臣诰敇以尔雅重一时寻补日讲官故事经筵多献替之言日讲衍其义耳琦与交河余继登私计谓上久不御讲讲臣无所献其忠乃援古谊傅时政冀有所感动升左春坊左谕德二十年升少詹掌翰林院事年未四十请假归三王并封议起移书大学士王锡爵谓长不可为而嫡可为万一册妃为后则嫡庶难伦引世宗方皇后事为证锡爵悟以三误自劾事乃寝明年假满补原官再升礼部右侍郎时矿税事方殷而灾异叠见太白太阴同见于午又狄道县山崩平地涌大小山五座琦乃劝上谨天戒悯人穷以保治安畧曰自矿使出而百姓之苦更甚于兵税使出而百姓之苦更甚于矿皇上欲爱民而彼专欲害民皇上欲通商而彼专欲困商皇上戒勿信拨置而拨置愈多皇上责其不许骚扰而骚扰愈甚皇上之心但欲裕国不欲病民羣小之心必先瘠民方能肥已天心仁爱明示咎征诚欲皇上翻然改悟坐弥祸乱乃礼部修省之章未蒙批发而奸民搜括之奏又见允行即所云遍解天下无碍官银无碍云者不过支剰羡余近日征调太繁正额钱粮尚多拖欠羡余支剰何从得之此令一出不但指有碍为无碍亦将指无银为有银必将正项公银半充进献及至公用无措又派民间库藏虚空闾阎凋敝又如仇世亨奏徐鼐掘坟亦当先下抚按核勘虚实先正其掘坟之罪而后以物入官未有罪状未白而先入货财者也片纸朝入严旨夕传此风一倡谁不效尤臣等方欲陈奏而髙时夏戴君恩之奏又得旨矣五日之内搜取天下公私金银已百万奸内生奸例外成例臣等前日犹望其日减今日乃患其日増不致民穷财尽酿成大乱不止疏入不报以病归旋丁父忧起补原官纂修起居注改吏部右侍郎兼官如故转左侍郎主外计人服其公又辩魏允贞之诬每月掲官俸最深者于壁以次推补即才地不同就一月中低昻前后者不得踰营求之门遂杜琦在吏部知无不言其请而得报者如増浮躁之条与降调郎中王允光议处饶州通判沈榜及请建储行冠婚礼他如救顾宪成赵南星荐邹元标冯从吾等诸疏即不得报而事因以正者多也又如中使诬抚臣魏允贞髙寀妄荐陈性学为巡抚皆和悦而诤亾何文选郎以推钦降官触上怒琦摄太宰具疏谢罪乞令该司落职供事上报可十年以来圣怒发而复霁吏部之得请者仅此是年升礼部尚书时册立诏下期廹司设传经费不给琦曰今日礼为重不可与争会其弟冯瑗辇辽饷四万出都即追回给司设而册礼成圣躬不宁谕停矿税已复欲必行琦与同列合奏谓圣躬由病而复安臣等所同喜也圣德已光而复晦臣等所共惜也臣愿省思虑以养神平喜怒以养性尽罢矿税布恩惠于天下以养福又奏皇上御极三十余载青宫与朱邸同开太子与四王并冠此古帝王难并之完福也惟天为能降福人主受天之福无可酬答惟有一将一享必躬必亲乃所谓报耳乞亲行郊祀于以受天祉祜陜西黄河竭琦请修省尽撤矿税召回中使又言今天下最为民害者辽东髙淮淮上陈増广东李凤陜西梁永云南杨荣五人之恶皆不减陈奉乞照奉例将五人撤回其原管事务并就近内臣亷慎者理之又中使邢隆请给闗防勅书琦奏一事辄用一印恐印文愈多稽查愈难适以召奸窦而滋扰也执奏甚力上不能难至以御前牙闗防给之秦王由中尉继国綂令甲惟嫡子得袭余子当仍中尉王以嫡久未生请先封庶长子郡王以待嫡琦执谓此滥觞不可启屡奉旨趍议报终持不上又士子艺文诡异不经臣下章奏冗滥无法乃疏正文体不得杂用释氏语章疏不得妄引浮词诏从之宁夏卒讧琦语征西诸将无苦攻城无轻决水苟善用间贼当自溃卒如其言寻病笃十六疏乞休不允卒于官遗疏发章奏补缺官孚羣臣收人心而又终之曰前代欲为尧舜者在累积其所不足陛下欲为尧舜者在克治其所有余陛下奈何惮一日之发愤不以成一世之业立万世之名乎疏奏上为哀悼赠太子少保谥文敏琦操守清正不自炫耀有清畏人知之意持论最为和平忌矫激殁后至天启朝逆珰魏忠贤肆虐谓其专与中官为怼削籍追夺入东林榜中昭示天下崇祯改元乃复其赠谥所著有通鉴分解经济类编两朝大政纪及北海集四十六卷

外史氏曰尝稽之史册凡国家好利及用佥人族类未有不亡者也他朝姑置勿论如元之末年所用多非读书人罔然不知亷耻为何物其问人讨钱各有名目下属始叅曰见面钱无事白要曰撒花钱逢节索贡曰追节钱上元曰花灯钱端阳曰蒲粽钱中秋曰月饼钱重阳曰萸糕钱冬至曰馄饨钱除夕曰压岁钱每事需索曰常例钱出巡而经其道曰过山钱下郡县曰长夫钱初到任曰垫衙钱勾追曰赍发钱狱讼曰公事钱坐衙审断曰铺堂钱吏胥需索曰东道钱轿马钱舟楫钱饭食钱供应钱开手曰纸笔钱管家曰幇衬钱转桶曰利市钱觅得钱多曰得手除得缺美曰好地分补得职肥曰好窝子漫不知忠君爱国之为何事盖此辈既不读书而性又最贪末年多用之故坏也至于明末则用内官如矿使税使监军之类出则惟钱是索诚如先生所言朝廷欲爱民而彼专欲害民欲通商而彼专欲困商戒勿拨置而拨置愈多不许骚扰而騒扰愈甚也有天下者其思之哉慎之哉戒之哉毋惑乎小人而好利也

东林列传卷十五


●钦定四库全书

东林列传卷十六

江阴陈鼎 撰

○明

王图传

王图字则之其先太原阳曲人徙耀州举万厯十四年进士选翰林院庶吉士授检讨在史馆颀然以公辅自待时秦人布满九列而图兄弟尤矫厉特起与东林相倡和南北党部之萌从此起矣图守检讨十五年沈一贯当国有妖书之狱图少尝及其门援引古谊极言规諌一贯弗善也久之升右春坊右中允掌南院还坊充东宫讲官以右庶子掌坊事又四年升詹事府少詹事久之以吏部右侍郎掌翰林院前后服官自宫坊歴亚卿皆不出詹翰资望最深万厯中年党论滋起王家屏沈鲤之后资地相偪谓可绍二人而大拜者咸屈指郭正域刘曰寜并图而三正域逐曰寜逝物望渐属于图而小人之侧目滋甚当是时孙丕扬为冡宰秦人也图又秦人羣小忌而谋间之三十九年京察羣小造为假书以撼丕扬谓福清当逐富平耀州继之秦脉渐盛于是纷争遂起又顾宪成驰书救淮抚李三才或嗾丕扬发单谘访廷辩淮抚是非以为钩党之计图诧曰秦人与东林一网尽矣亟言于丕扬止之羣小知其所由解皆恚恨移而攻图图又与祭酒汤宾尹隙御史金明时素不职欲逃察典飞章首攻图图抗疏辩而刘国缙继之郑维芳又继之秦聚奎且言今天下大势惟有秦人而已更无皇上也论今天下人情惟有趋附秦人而已不知有皇上也祖宗二百年来考察大典本凭以黜幽也而秦人借以发抒私忿皇上五十余年培植之太宰本托以程材也而秦党借以压伏人言又云王图因明时锄破其入相之路衔之刺骨至今而明目张胆扶同排陷夫沈一贯虽阳施阴设犹有惮天下公议之意图则并此心而无之矣图杜门求去上不许仍令主计事宾尹竟以不谨罢刘国缙徐大化张嘉言亦罢乔应甲王绍徽乐和声外调明时聚奎落职诸附汤见黜者聚族而求逞于图图求退益坚言者持之益急乃抗疏别白极论宾尹所以被察与绍徽等所以媒孽之故移疾出国门求去疏前后二十上姑令给假又三年始以病子告丁巳内计羣小用事以拾遗中图当时主察诸人并罢而前局尽翻矣泰昌元年光宗以讲读旧劳荫一子天启二年起原官四年升礼部尚书兼翰林院学士协理詹事府事逆阉难作削籍家居七年卒兄国万厯五年进士官至兵部右侍郎巡抚保定子淑汴万厯三十五年进士初授寳坻知县即金明时所纠纵子纳贿养交者也官至户部山西清吏司郎中再坐图罢官削籍崇祯初诣阙讼父寃复原官赠太子太保谥文肃

外史氏曰万厯朝之小人何其多也不知祖宗何罪于天而天生此林林总总之奸邪以败其国耶彼小人者丧其廉耻腐其肺肝惟知有富贵利禄而不顾朝廷宗庙社稷罔惜忠良身家性命毒于虎狼矣则之先生方以公忠尽国而虎狼辈必欲除之而后快嗟乎先生至今墓草犹香白骨尚生而攻先生者天下后世无不唾之骂之徒遗臭于千古已耳

李三才传

李三才字道甫陜西临潼人后移家畿南之张家湾举万厯二年进士少负志节与南乐魏允贞长垣李化龙以名世相期许允贞为御史抗论阁臣张四维申时行不当以甲第私其子蹈故相张居正覆辙严旨谪官三才以户部郎论救亦降东昌府推官自此声名籍甚其在山东治尚威严擒捕大猾根株必尽二十年后民犹思之累迁督学卿贰二十七年秋以佥都御史总督漕运巡抚淮扬再加户部尚书是时朝政日弛朋党角立播州朝鲜次第用兵矿税四出黄河决萧家口三才独厉风裁以声名自髙因上疏曰明主不好利而忘国忠臣不先身而后君盖利有大小义有缓急辨之早也臣自束髪登朝正陛下临御之始郊庙必亲朝讲不辍用人未必贤而必才行政未必平而必勤庶官思奋百度具修国有余粟民有余食亦一时之盛也自火酉内讧而国费侈矣哱拜外叛而国用匮矣然此犹内事也不得不应之兵也未几而日本之役兴矣谓朝鲜贡献邑也蜃齿势也为屯兵鸭緑以为声援可也为收复王京因而奏捷可也为危亡不保即郡县之亦可也计不出此驱袵席之赤子勤瘴海之外夷夺有限之储胥填无用之絶壑劳师百万费财百万士民愁苦海内绎骚于中国何益哉如曰彼我卫也不救非以为仁乃实不足为卫矣如曰彼亡我邻倭也不救非以自保今九邉尽邻敌矣如曰彼夙志忠顺也取之非以为义然不能禁敌之不取也此失计之一矣未几而播酋难作矣杨应龙之杀妻也此土酋之常耳土酋之事中国不治也计不出此欲绳以法始而议剿继而议抚无何又剿无何又抚朝更夕改二三其政彼习见我如斯也睨然有轻中国之心而狡焉肆跳梁之志陷我城池戮我军民刦我职官夺我疆界于是六郡之师以临之虽天赞其决旋即殄灭而杀伤糜费亦略相当其终之剿是也其初之抚则非也劳师百万费财亦百万何故哉此失计之二矣乃天不厌祸兹者黄河又决非细故也非逺忧也国家安危天下治乱从此始也盖治之而不必复其故也则泇河恐终不足恃漕运终不可济京师万众仰屋待哺即使化沙磔为南金变瓦石为和玉民不能食也治之而必复其故也则百万之费数十万之夫将焉取之取于民而民不堪也取于官而官无应也兴大役动大众自古奸人资也所谓挑动黄河天下反也此一役国家之安危治乱也夫前之失计如彼今之大患如此即今太仓无二年之蓄九边有终岁之饥小民皮骨饱于豺狼四海脂膏填于帑藏拯溺救焚出民水火转危为安易乱为治无如前日奉传圣谕矣故矿税旋复臣不必言弊政当罢建言终斥臣不必言忠良当收无辜复繋刑法当改臣不必言盖圣心原无不照圣旨原无不周故不避忌讳不顾利害歴陈国家所以受病之势与所以致乱之机如此陛下试思之无聊之民尚可当此矿税否用人之日尚可弃此忠贤否积怨之众尚可终此滥及否穆然深思毅然猛断前所传谕务在必行啬在一念利在天下屈在一时伸在万世旰食宵衣侧身修行郊庙必亲朝讲必复尽祛近日之弊一还当年之美此犹救时良策尚得其半者也不报先是中人出筦矿税横行恣睢陈増在淮尤无状三才直以气凌之见则汗必沾背凡各税官无状者令死囚攀为同盗捕而捶杀之移牒于増増莫敢谁何已又尽发其奸入告且曰陛下爱珠玉民亦爱温饱陛下忧万世人亦恋妻孥陛下欲黄金髙北斗之积而不使百姓糠粃充升斗之储陛下欲为子孙千万年之计而不使百姓有一朝夕之谋试观徃籍如此政令而不乱者未之有也及至于乱珠玉不啻粪土积累散于一朝悖入悖出失众失国每诵斯言心寒魄散可畏也疏入又不报复上万民涂炭已极疏亦留中乃自劾求去上竟允之时三十九年二月也一时南北台谏交章保留御史史学迁疏尤切至比其才于管仲皆不报三才有姿貌威容敢言负气淮扬为南北冲宾客所过倾心结纳莫不争赴其庭牢笼驾驭中朝举动朝发夕闻上终用其言罢去陈增东南胥得安枕功髙名重颇见汰色时论欲以外僚直内阁如祖宗朝故事忌者疑为推戴三才于是工部主事邵辅忠给事中刘时俊御史徐兆魁乔应甲等劾其赃私数百万出死力相攻击三才盛气陈辩不自引去而顾宪成自林居遗书阁部力为洗雪于是言者又乗间弁攻东林物论纠纒飞章钩党倾动朝野从此南北党论不可复解而门户之祸移于国家矣方王锡爵之再召也密疏言上于章奏一槩留中不过鄙夷之如禽鸟之音不以入耳然臣下以此愈嚣疑鬼疑神甚非国体其疏甚秘而三才钩得之谓锡爵以台省为禽鸟故言者攻锡爵不遗余力又性豪华疑不为清流所喜而结客满天下宪成之前誉言日至信其才真足办国家矣或言宪成过淮上三才燕之常蔬而已厥明盛陈百味宪成骇问对曰皆偶然耳昨偶乏故寥寥今偶有卽罗列以此不疑其奢其操纵类如此三才旣留又以人言求去疏凡十五上不报请移徐州候代又不报遂登舟俟命始许之归而置双鹤书院讲学其中家近畿南不乏奥援声誉翕集轮蹄过从填溢街陌御史孙居相复荐之党人虞其复用嗾刘光复李征仪聂心汤等纠其用皇木侵官地削籍待勘于是三才遗书政府曰某与相公同里同学从无怨言不知何故必欲置仆于死地仆平生傲骨不喜媚人使今日可附相公何如始进之初附江陵以取通显也当江陵秉政权倾人主威福不下分宜某以一新进士位不过一主事又非有言责也忠愤所激弹劾奸佞如视腐鼠全不知有权相全不知有功名亦全不知有刀锯鼎镬识见所至自行吾是而已岂有四十余年砥砺一旦尽失之欤某自分必死何望有今日惟是胆大欺君之票拟试问相公清夜扪心安耶否耶尝慨杞林甫之徒非不赫赫一时未几而灰飞烟灭身死名辱徒贻万世唾骂耳竟何益哉一时富贵可慕也千万人指视亦可畏也一人私愤可泄也士大夫清议又可惧也一日行事可忽也史官直书天下后世公论更可虞也敢以书告天启元年廷臣多荐三才下廷臣博议侍郎王德完力阻之而止二年辽事起枢辅孙承宗荐为经略诏起南京戸部尚书未任而卒三才所同志者宪成为东林人望称为名臣允贞抚晋有声以子广微附奄隤其家声化龙用治河平播功晋宫保以功名终三才独遭弹射不得枋用亦以党人之故云

外史氏曰道甫先生豪杰而有圣贤之资者也当其在位时所行之事雷轰电掣雨注风飙令人有不可测者至于律身以廉居心以正不染簠簋不蹈邪径所用吏皆才能之士其属员于常俸外多资以金使之不贪结纳赠遗以千百计盖其善货殖能运算获息甚阜而人多归之惜乎为宵小所忌假令予以大位勘乱治平未必非管乐之流焉余故曰豪杰而有圣贤之资者也

陈于廷传（子贞达　贞慧）

陈于廷字孟谔宜兴人父一经有孝行乡里私谥为孝洁先生母雷氏方姙于廷梦虎飞天门之祥及生而手足结毛成麟文襁褓中数起跃地不惊举万厯二十三年进士授光山知县吏无敢以馈遗进厯任唐山秀水皆以治最称擢授监察御史直言敢谏万厯中年边实渐堕士大夫舌战内靡边情骜不可制廷议未之觉也己酉四月正阳门灾于廷抗疏论大政七八事因言边事诋欺敌人缮精利假卑逊以缓我俄贡俄停俄众俄寡出没如鬼神我边计诸臣庚癸共呼奄冉歳月猝然有变何以御之毋乃以宗社民生为侥幸后卒如其言尝言给事中汪若霖鲠直不当黜又言辅臣朱赓挟私意逐諌官又言王锡爵党赓又言职方郎赵拱极吴有孚辈皆两相私人不宜处要地又言词臣陶望龄顾天埈犯清议奉命巡盐河东首言阉人张忠不法乱鹾政当罢又言邹元标赵南星王德完皆直臣当召用巡按江西尝言淮藩庶长子常洪谋不轨又言宗藩多庶代嫡死冒生幼谰长及诡养异姓糜禄食为宗蠧又言贑税宜节九江税珰潘相酷痡商舶商大噪于廷力言珰当撤又言并税亦当罢熹宗即位升太仆寺少卿迁太常卿礼部尚书孙慎行请究红丸集九卿台省议阙下于廷独力争谓李可灼固有所主矣灼御医乎非也畴药而畴误耶必谓误则张差以癫脱并脱阴翼张差者成何世道前事已误今又议减红丸狱尤误刑部尚书王纪以持诏狱不上削籍于廷倡言纪无罪不宜罢今以直言放纪纪得矣其如他日史臣执笔书曰天启某年某月日罢刑部尚书直言王纪何后世必谓朝廷借谳佟卜年一事斥贤臣以恐喝臣下将陛下为何如主哉不聴久之自通政歴大理卿晋戸部侍郎又言铸钱十议力劾司官干铸本者岁得数十万缗再晋吏部侍郎冡宰赵南星相贺曰冡宰不足喜与公同官可喜也当是时齐鲁之间攻道学者骤起借书院为端诸正人皆引避去而髙攀龙又劾崔呈秀魏大中劾傅应星羣党遂合谋魏忠贤以难天下魏珰羽翼既成天下无敢难魏珰者杨涟左光斗至以身殉之而一时正人驱除尽矣初南星谴去于廷代视事魏广微欲以私人代南星于廷面拒之而会推乔允升冯从吾汪应蛟忠贤大怒叱曰是三人者庸愈于南星乎于廷乃渠党不可不急逐之于廷既罢与杨左同日出国门忠贤命骑四侦之于廷行李萧然而止后又遣缇校逮之会熹宗崩乃免愍皇帝立更政举遗老起南京右都御史掌南察时逆珰虽诛而奸党犹在位乃与署察事戸部尚书郑三俊等合疏言曰臣子致身惟奉一君以为大朝廷行法凡怀二心者必诛自逆珰窃弄威福辇下诸奸首先倡媚南中尤而效之于是遥奉魏忠贤为盟主近借太监胡良辅等为转闗有建祠者有拜祠者有颂功德者有代驱除者有受珰荐引者因而有借珰速化者或虽无显然献媚之词而身与祝颂之列或未奉摘叅褫革之旨而犹侈昼锦之荣在今日类夜行昼伏之踪在异日恣覆雨翻云之计若仅与溺职者同一处分非所以杜奸萌而肃计典也遂露劾谢启光郭如闇何早李时馨夏敬承刘汉徐复阳魏豸胡桂芳张聚垣虞大复颉鹏叶天陛周宇李际明邵存性魏弘政葛大同欧阳充材夏之鼎等二十人而科道又交劾房壮丽张鹤鸣田仰张文熙孙国桢杨绍震彭惟城王之臣邵辅忠徐大化曹思诚徐绍吉郭増光刘廷元霍维华郭永厚吕纯如马之骐潘士良王应豸岳如声丘兆麟等二十二人一时邪党俱尽舆论快焉又三年升北京都察院左都御史具疏辞不许拜阙谢恩毕退而告人曰于廷平生好言天下事官御史时则其职也熹宗拱黙中人有窃政者于廷即去言路亦当言今天子英明尝疑臣下好名沽直更多言徒滋疑天子惟有勉修职业仰报万一耳明年八月御史祝徽毕佐周以笞卫弁失上旨下都察院议于廷乃抗言曰陛下赫然留意武功欲激励诸甲胄臣即薄谴两御史未为过然天下将骄卒悍纪纲不立尾大之势已见萌芽又摧挫法吏以长其焰恐益溃废不可收拾将贻圣明之忧方大今日倘避激聒不一湥言为失职失职且负国老臣不敢是时天子意有所向于廷持之益坚凡五宣谕五不奉诏上怒又先是以草场灾下御史潘倬狱以武闱下余文■〈火晋〉马如蛟狱于廷各疏救之于是上责于廷庇台员而辅臣周延儒素不悦于廷又从中挤之遂再削籍归御史祁彪佳礼部郎周镳推官汤开远俱疏争不报于廷事四主立朝四十年不为锲急而见义必为有直无曲以敢言再削籍故海内翕然仰之与赵南星邹元标髙攀龙等归二年而卒福王立国追赠少保

子贞达字则廉由任子官戸部主事愍皇帝遣中官分理部事卿以下无不顺其意旨贞达独强项不屈以诬构下刑部狱谪顺天府知事甲申徇国难死而季子贞慧最知名

贞慧字定生天启间逆阉窃国而逆党作百官图及邪党天鉴同志点将诸录依之以尽杀朝廷之士其间侍从之臣杨涟左光斗外于廷为之魁崇祯末阮大铖作蝗蝻录谓是东林后劲依之以尽杀天下之清流其间贞慧为之魁然贞慧虽为布衣而持尚名节与金沙周镳贵池吴应箕无锡顾杲等善激扬名声互相题拂衡量公卿讥刺执政几如后汉党人会崇祯十一年阮大铖谋起用贞慧与诸人具掲发其事初魏忠贤伏诛阮大铖以逆党禁锢日夜谋于故相周延儒思起用延儒已许之矣而周镳不从会宣城人沈寿民保举入京首劾杨嗣昌并及大铖大铖始沮丧而贞慧等之掲又继之于是大铖恨次骨会延儒再相大铖遣私人迓于虎丘贻以金爵延儒返爵曰息壤犹在然南都清议亦可畏大铖曰废籍马士英某之化身也其可乎延儒诺之而去贞慧应试南都每酒后与诸人沸诟大铖以为笑乐大铖闻之益恨十七年三月京师陷南都立国马士英执政阮大铖骤起为兵部侍郎于是作蝗蝻录大捕诸人周镳雷演祚下狱死沈寿民吴应箕等亡命顾杲与贞慧等俱下镇抚司大铖之意实欲借此尽杀东林诸君子会国亡乃止贞慧出而隠居阳羡山中后十余年而卒

外史氏曰尝读明太祖实录见其用法酷烈多杀戮勲旧成祖旣攘建文之业又重戮天下义士忠臣且使其妻孥多入教坊则亦惨毒之至矣彼苍岂不怒乎及其亡也多生小人以乱其国孟谔先生以王佐之才怀济安之志而不能展其一筹卒为权奸所抑老死林下夫岂非天意乎

汪应蛟传

汪应蛟字潜夫南直婺源人万厯二年进士观政部曹日从耿定向讲学于世味泊如也授南兵部主事转郎中引疾归补南礼部郎中再移疾去居家究心性命之学与理学诸君子往还无间久之补福建按察使副使改四川提学副使山东叅政备兵易州按察使矿税扰民应蛟上言陛下所利在帑藏之私蓄而臣虑在闾巷之伤残陛下所安在目前之无恙而臣虑在将来之不测及今不悟驯至天变人离虽复尽大地为黄金变河沙为珠玉而瓦解势成天下事可胜道哉疏入不报倭犯朝鲜移备天津旋擢巡抚倭患弭改抚保定先是天津葛沽白塘一带旧属污莱土人咸谓斥卤不可耕间有滨河者稍艺菽豆亩获一二斗应蛟独以为无水则鹻得水斯润若以浙闽滨海治地之法行之穿渠灌水可为稻田于是用其法于二处垦田五千亩亩收三四锺凡得粟及菽豆万余石乃上疏曰天津当河海咽喉为神京牖戸见在水陆官兵凡四千人费饷六万余两俱加派民间原无请给内库欲留兵不免于病民欲恤民则无以给军臣早夜熟思惟屯田可以足食今荒地连封接轸奚啻六七千顷若为之开渠以通蓄泄筑堤以防水潦每千顷可致榖三十万石以七千顷计之可得榖二百余万石此非独天津六万之饷可以取给即以充近镇之年例省大农之转输无不可者因条画垦田之丁夫与额税之多寡以闻得旨允行焉卫弁栁胜秋刘斯忠者诳奏畿辅可括税十三万已得请应蛟言真保顺广等府非舟车辐辏地仅小民分地而集约期而市日中交易而退其货不过米粟花布其人不过土著村氓陛下悯念元元岂忍以斗尺之嬴余横加征敛原奏官虚张为利借公营私伏乞陛下念畿辅根本之地敕赐停止不报应蛟三疏力争乃得减半时所属旱暵应蛟发仓粟为赈策骑周行村野按户以给民赖之济万厯三十年升工部侍郎予告归天启元年擢南戸部尚书寻改北辽蜀黔方用兵馈饷旁午应蛟言臣尝读史见汉髙帝与项羽相距荥阳数岁用师尝数十万而萧何从闗中馈饷调发未尝乏絶岂有神输鬼运之术哉考其生平筹划惟是养民一语髙帝称其劳绩曰镇国家抚百姓给馈饷不絶吾不如萧何夫给馈饷而先以抚百姓当时闗中施为可槩想见故能兴汉灭项如运诸掌然此非汉髙萧何之创言也大禹陈谟于舜曰德惟善政政在养民此尧舜所以致盛治汉髙君臣特暗合耳今国家值多难之时当匮乏之极势不得不严催科然必以爱养民力为本因条奏爱养十八欵以舒民力三方布置议起需饷千二百万应蛟力阻之廷议红丸移宫二案应蛟责备元辅多与时议左廷臣有以为老不任事者天启二年见逆珰渐用事乞骸归加太子少保临发疏谢陈尧舜敬修心学曰臣生平所得在是不敢不入告内引宋儒语以宦官宫妾为戒四年廷推吏部尚书珰矫旨以署部事左侍郎陈于廷为党比革于廷职而应蛟等皆削籍又三年卒所著有中铨寤言彝语及海防抚畿计部奏疏俱行于世

外史氏曰先生学宗诚敬不希顿悟士之游其门者有庄敬日严之感里居谢絶一切常衣缊枲不异寒素当毁书院禁讲学作黙识解示门人勉以力行尝语人曰圣贤为道德豪杰为节义士夫为功名商贾为财利夫不能为道德节义而为功名已失却地步乃下为商贾所为可耻孰甚焉又曰在我者当如是其成与否有不可知吾知尽吾诚敬焉耳呜呼非学之粹然曷至此

倪元珙传

倪元珙字赋汝元璐从兄也伟仪干修躯廓目广颡旋颔口可容拳耳不及肩者寸与元璐同举天启二年进士初授祁门知县以最调歙县时告密蠭起奸人吴荣者人奴也告其主吴养春以布衣擅黄山利数十年坐赃九十余万株连徧郡元珙曰吾在必不使黄山为阱凡所以慰居民调缇骑者声泪俱下歙藉是不乱明年工部主事吕下问至搜索遍竆谷勒富家子逼及嫠妇羣百姓不胜愤一夕聚万人鼓噪毁院门必杀下问乃止下问踰垣去二百里至绩溪元珙单骑往劳下问持刀哮曰今日必与公偕死元珙笑曰百姓已散身自就公死耳但愿公归告朝廷黄山瘠不能产金也下问怏怏去遂劾元珙挑祸慢诏书魏忠贤命逮元珙会姑苏杀缇尉信闻乃中辍已而忠贤又使其私人大理寺正许志吉来督赃志吉故歙人而尤无赖自躏其乡甚于下问元珙持益坚时逆党许显纯已杀诸名贤志吉拜为假父蹈厉上下时时讽元珙为魏珰建祠元珙笑曰畚锸之事须与百姓谋之今汹汹如此敢复犯乎志吉恚又将劾之会熹宗崩而止愍皇帝即位忠贤等伏诛而元珙以治行髙等入为监察御史首讼黄山之狱因发两人奸状奏上下问为民志吉论死元珙知天子方向用言官故言事日益鋭旣请召还忤珰刘宗周方震孺范景文耿如杞等百余人又请逮治逆党顾秉谦魏广微霍维华李鲁生门克新等三百余人又发吏部奸弊劾文选诸郎吏又请慎名器无聴杂流以赀得官凡数十奏上皆是之未几巡按江西先礼前哲而后视事时粤贼锺凌秀等由闽武平突入贑州旋由贑犯吉安围永丰抚臣移疾去代者未即至元珙以按臣摄兵事于是募丁健饬将吏缮城壕以五千人扼贼之背又结乡兵分防鄱阳九江之间贼进不敢攻退无所掠于是大困又以兵少请召粤虔闽三省会兵合剿先是标兵已破贼于黄牛冈复败之于木湖及三省兵合遂大破之斩获无算凡五阅月而贼平会有嫉之者竟不叙仅以修城功赉白金三十两已而以御史督学南京而复社之事起初太仓张溥张采以文章声气结纳于东南间为东林之继有依附得名者舆论不无异同温体仁当国因恶诸正人欲借端删除异已奸人陆文声希政府意作蝇蚋录约二千余人皆海内君子也上言复社不治将为不轨上已疑之会苏州推官周之夔以漕事罢官湥忌溥等亦疏讦复社生徒妄立四配十哲名目皆溥与采为之宗而刘宗周黄道周附之上因下其事于元珙元珙故迟久乃奏曰诸士修立名节即矜激无所害上意稍寛而体仁以为党护拟旨镌职二级降光禄寺录事元珙虽贬官心伤时事规切执政语甚激又云今阁臣分曹拟旨无主名有所逃责请令各疏名使明主得因事考其能否奏上执政大恚拟旨切责然上心是元珙言更令易拟凡三上不允上竟自降诏从之着其言为令阁拟疏名自此始而元珙亦以是病久之升行人司副治益邸丧复以病归归又七月而卒卒之前十日升光禄寺丞

外史氏曰先生蔚为人望奈生遭末世当国如体仁者又盗贼为心刻刻以正学为攻时时以正人是戮乌能使先生得行其志哉呜呼东林讳而复社兴复社逐而朱明絶奈何若温若沈若周若陈诸相国读孔孟书而称科第中人竟同于食灰壤者耶

陈幼学传

陈幼学字志行无锡人万厯十七年进士授确山知县确山少水利多荒芜幼学教民垦田八百顷通河一百九十丈有竒省杂支银六百抵正额三年民以殷富抚按上其绩调繁中牟至任活饥民无算牟人德之县南地多茂草不可耕幼学令投牒者必入草十斤数月草尽辟膏腴二十里又筑堤十三道障河民无弃田其贫不自给者男一牛妇车一辆分木棉数十斤佐纺纴会年饥中牟独无流殍幼学家故贫成进士又迟暮故其为人朴诚视吏事如家事经营纤悉初若烦碎久之皆切民身家出于至诚民亦欣然戴之七年进刑部主事歴员外郎奉旨録囚畿辅以矜疑释者三百余人迁郎中俸满出知湖州府所司以织染羡金进立叱去之扑杀豪奴凌采郡人称快大猾施敏杨升横于乡捕得杖杀之中书潘廷圭庇施杨为奸上其状巡按御史竆治如律民为之谣曰公来如炮施敏埋窖公去如雷杨升飞灰三十六年大水幼学召父老议赈劝籴立粥场与节推阎世科分董其事又置义田三百亩移饥民修塘就食为从来救荒第一在湖州六载迁九江副使以母老告归家居十五年为东林长后起太常少卿不赴年八十四卒学者称筠堂先生

外史氏曰先生守吴兴时政暇即与士大夫讲性命之学执经问道者以千计至于政治之良至今郡人犹能道之不衰非徒恃区区语言文字之流也

东林列传卷十六

●钦定四库全书

东林列传卷十七

江阴陈鼎 撰

○明

叶向髙传

叶向髙字进卿福建福清人生而倭患方棘母逃外家产于败厕遂名曰厕六岁就外傅称奇童万厯七年举于乡踰三年成进士选翰林院庶吉士授编修转南京国子监司业二十五年以左春坊左中允典试南京明年升右庶子兼侍读掌坊事充东宫侍班官指示明切光宗甚喜向髙长髯于思风来拂动光宗私谓内侍曰此飞须先生也既升南京礼部右侍郎再转吏部复摄户礼二部事时户工二部以神帛费争向髙告冢宰曾同亨两部皆朝廷外帑争无益不如量费而缩之同亨以为然省费以万计居三年考满北上意不欲行遂请告归不允先是光宗之未册立也妖书狱起首辅沈一贯借以倾次辅沈鲤及礼部右侍郎郭正域向髙遗书一贯劝其平心和气恬风波为止水化荆棘为周行一贯大恚以故淹南中者十二年从此声望益重三十五年一贯与鲤同罢乃以向髙为礼部尙书兼东阁大学士时秉政者朱赓故事首辅为政次辅唯诺而已向髙有所商确悉直言赓亦无忤也未几赓卒李廷机以人言避位向髙独相者七年当是时神宗倦勤万几废弛诸大典率阻隔中外有釜鬵之忧其大者福王受封乆不之国光宗日在危疑且出阁讲学乆辍至于大僚空虚考选沈滞谪籍永锢宣索过多边饷靳发矿税不撤言官数被逮系间有传谕外难奉行向髙才智敏妙言辞敷畅时或中官立待还奏口占授书反复详尽上读之心开有时触忤乆亦为霁前后言比年陛下毎谓时事艰难臣谓陛下自为难也若一下徳音则壅滞立通废弛立解天回地转更无停留雷动风行谁敢淤遏此政无难又言古称帝王大节曰爱惜人才曰待士有礼而人臣尊君辄谓之天若藴隆惔焚天泽不加何以奠位髙卑清宁世界往时朝廷有奏辄报阁中疏掲甚稀今外廷章奏十九留中不得已转望阁臣至有一事而数十掲者愈渎愈轻愈繁愈厌天下责望臣等弥甚当时而臣等感动精神无加昔日真病不敢言病宜去不敢言去真不能为不敢言不能为悒郁无聊中焦如火终归误国又言今天下南直隶及浙江湖广各省洪水渰没至今未退百万生灵转徙流离无有还定之日而征榷之令未除土木之工未艾织造之困未舒六曹九卿朝廷所倚纲维庶务也年来寥落晨星近累牍连章称病求去应听与否当速赐处分使进退分明公私交便至于卿寺科部诸臣亦复如是太仓军国之命老库悬罄业已多年各处转输朝不谋夕那移马价冏藏俱空日者蓟镇报警羽檄纷驰抚臣请饷计臣告穷彼此傍徨莫知所措不识明岁何以支吾言官条陈事关兵食槩不见报臣惟有郁结愁思无聊以死以七尺之躯还之陛下偿此一官而已岂复有他策哉上感动为蠲江南租税留税银赈济而考选之命亦下辽东税监髙淮以暴虐为辽人所逐上怒欲罪辽人向髙力言淮贪恶乃诏淮归又欲逮系同知王邦才等又欲严追淮遗税余银向髙具掲极言恐揺动人心而追银之议乃寝盖万厯三十六年也明年向髙又言天下治乱必有其形朝政清明庶官辑睦则治法纪凌迟人心嚣竞则乱今天下治耶乱耶即如近日进言诸臣意见稍分门户遂立藩篱既树衅隙弥开始而臭味继而参商又继而水火始而旁观继而佐斗又继而操戈株连蔓引枝节横生暮跖朝夷好莠自口使尽言无讳之朝忧白马清流之祸陛下一切涵容无所可否当去不去当留不留当决断不决断聚之使争养之使閧奏牍日多事端日起职此之由夫人自誉为君子无益也天下后世以为君子则真君子矣见诋为小人无伤也天下后世以为小人则真小人矣臣望诸臣和衷以事上陛下明断以肃下则议论分明人心震肃其夏以病告值万寿节复入直再疏求去恳言时政又掲请赈山西福建灾伤释以矿税系狱满朝荐及王邦才等先是诸王婚礼费不过数万潞王上弟也仅八万福王以爱故至二十万至是瑞王且婚引福王为例部臣不敢言向髙力争乃寝未几以人言求去坚辞票拟上不允请益坚时上病目慈圣太后遣人问故上对阁臣难我为所恼耳慈圣谕阁臣仅一人当好语慰留之于是命大珰宣谕者三不受命值南郊分献乃强出时内传拟严旨催进户部金花买办银两向髙言金花银正供也当如数进买办银浮费也太仓所积几何尙能堪此封还原旨力争自是岁省度支二十万复请发帑金助边其北直隶山东河南四川陜西福建进供税银以二分解部一分赈荒上皆从之三十八年正月复疏言今日圣徳未光世道可忧者大端有二曰时政壅塞议论烦多时政之壅也如痞隔之病使人困闷而不聊生议论之烦也如霍乱之病令人昏愦而不自觉时有风霾牛妖之异复言天下有必危必乱之道盖有数端而水旱灾伤边冦盗贼物怪牛妖尚不与焉承平日乆一也上下隔絶二也士大夫好胜喜争三也多藏厚积必有悖出之衅四也风声气习日下不可挽回五也臣恐宗社之忧有万亿于辽东者矣时自仲春至孟夏乆不雨向髙密掲陛下临御将四十年惟是矿税一事为此受多少烦言忍多少闲气招天下后世多少议论其实所积之物皆归无用乃将巍荡声名被其玷缺臣实痛之又言九卿诸臣为灾民请命至切至苦不知曾经御览否诸臣遗书责臣不为力请臣伏枕残生叩阍无路惟有愧死尚复何言陛下引咎责躬斋心精祷而雨泽犹悭风霾转甚狂飙怒号震撼天地陛下即深居髙拱亦动于中夫人情当穷迫之后何事不可为一旦相聚为乱近迫国门此时下蠲赈之令人亦不感即欲用兵无人用命为今之计止大发帑金分道赈济庶几稍救所以然者欲使恩出自陛下耳上又从之当是时向髙杜门者三乞休者七上慰留者三宣谕者一始复入直而争论淮抚李三才及顾宪成之事起乃歴举君子小人之辨为上别白言之初承天有护陵碑文凡陵役有司不得擅捕显陵守备太监杜茂纵役蔺光裕肆恶巡按御史史记事下承天知府劳谦捕治因而相激茂遂遣人哭诉于皇太后及上前言谦捕去人皆剜目折胫备极楚毒上大怒命锦衣卫逮谦及府中僚佐向髙请毋轻发楚俗剽悍深所当虑且知府擅捕守陵人诚违制然承天人阑诉诸恶于御史御史暂拘泄众忿旋即奏闻此权宜法令御史不下知府人情扰乱矣今复逮谦众必大閧上惊陵寝祖宗汤沐地圣子神孙当世世加厚无动揺之上意解复以危言动诸大珰事乃免考三年满加太子太保文渊阁大学士荫一子中书舍人三辞不允乃拜命明年当考察京官孙丕扬为冡宰列四党于访单分散注款向髙以非故事止之不听已而御史郑维芳刘国缙造匿名书倾王图而金明时别有讦疏主事秦聚奎复有舍死报国疏于是朝论纷然至谓察典当改以上素信丕扬不为动而察疏乆阁向髙屡请不报已而北察疏发而南察尚留中屡请方得南中台省劾北察疏又至以向髙构金御史为言上欲重处之向髙言察竟矣毋再起争端拟旨责让终归不究上从之仍令文书官告以委屈寛宥意复问更有何言惟附奏感谢而已是秋皇贵妃王氏薨光宗母也力请厚其丧仪明年连疏乞罢语过戅上疑其要挟不报疏再上上遣鸿胪官宣谕而去志益决又密掲考选不下臣必挂冠径去上不得已发至私第行之故事下吏科至是明示归重且冀言官稍息议论也而议论愈嚣向髙婉转撑持补苴调剂即内臣亦云自在阁臣他人做去此公独当其苦亦实录也明年命典会试时阁中止向髙一人上命章奏送闱中票拟又为增试额五十人不为例先是福王之国定于是春复借言土田钱粮未备易期明年向髙封还御札谓王行必难缓又密掲再三上意稍动而南御史竟劾向髙不宜主试事于是注籍求去上不允六月武弁王曰干上书告奸人孔学等谋不利于东宫私刻木为圣母皇上像钉其目为巫蛊语多涉坤翊宫向髙密掲言此奸徒所为当静处之勿为所动动则纷扰上览曰干疏震怒至于掷翻御案左右莫敢近忽自言如此大事阁臣何以无言近侍乃以阁掲进上览毕威顿霁椟藏之已而向髙复语大珰曰干疏勿发恐以疑似影响惊动宫闱事愈难处惟速定福王之国期以释天下之疑上深以为然寻用他事置曰干于理当是时人情震惧谓其祸倍于往年妖书赖阁臣镇定处危疑若无事而中外大安初向髙有密掲请福王之国引景王留邸皇考危疑为戒矿税之行欲竭天下膏髓以予福王语甚危激外廷不得而知也至是上传谕福王所谓田土并钱粮皆祖宗成例卿昨掲言及景王朕思皇祖时皇考与景王比肩今名分已定皇太子又有皇孙何猜疑之有卿又言及矿税此举为三殿非为福王卿辅弼重臣不得过为疑忌宜即出赞襄向髙疏谢臣小人也过计思虑故前掲云然赖升下为臣剖析臣复何辞但皇考当时虽名分未定然讲读不辍今东宫辍讲业已八年不奉天颜闻已乆矣福王时节入宫毎月两次皆人所知亲疎悬殊又迁延留滞之国无期悠悠之口实难家谕小则巷议私谈大则妖言恶语蔓延不已将陛下父子兄弟间有难处之事此廷臣所以苦口力争不能自己岂真疑陛下与福王有他端哉庄田一事外议谓王借此极难题目以图淹乆至于矿税天下实以此疑皇上此在圣心必自明白上再谕福王朝谒传免己乆日期明谕不必再疑天下始暁然知向髙之力言于上也当是时福王乆不入宫本所素知姑借外廷谩语以动主听以速王行已而上复以皇太后稀龄为言迟且二年众骇为中变向髙佯不省请上预庆即遣王行上大忤遣文书官传谕朕所谓贺圣母稀龄者乃四十二年之国择吉乃四十三年也卿何谬误至此向髙封还御札谓陛下寿圣母而实留王人谓孝事之盛心乃■〈牧匿〉留爱子之私计且潞王圣母爱子也亦在外藩福王在国上表称贺有何不可上览奏徘徊叹息次日传谕福王来春就国向髙奏谢且感且泣中官亦私相语曩者阁臣尽如是事定乆矣以延镇三大捷功加少保兼太子太保武英殿大学士改户部尚书力辞不受复以一品满加少傅兼太子太傅建极殿大学士改吏部尚书荫一子尚宝司丞时福王之国虽得命庄田犹取盈四万顷向髙疏减其一又讽王自辞其一四十二年慈圣太后崩撰遗诏明着婚封典礼皆已定期并得释楚宗蠲税额之半一日郑贵妃遣人来言曰先生全力为东朝愿分少许惠顾福王向髙正色曰此正老臣全为王处人称万岁千岁及吾辈云百岁皆虚语耳皇上寿登五十不为不髙称此宠眷时启行资赠倍厚宫中如山之积惟意所欲若时移势改常额外丝毫难得况积年口语可畏一行氷释且得贤声老臣为王何所不至皇贵妃闻言大恸卒如期行向髙送之郊外殷勤垂涕而别先是礼臣定仪注别皇太子四拜坐受无他语向髙密启皇太子必当加意皇太子深然之及见王欲答拜福王固辞乃立受答其二握手哭别送至宫门福王大喜上与贵妃侦知亦大喜已而送太后丧徒步至土城诣山陵题主旧属次辅至是特遣向髙异数也礼毕遂请省墓上仍不从坚请乃允加少师坐蟒赐驰驿又令暂留数日因疏劝用人举政特荐邹元标等上遣内臣护行图其邑山川以归踰二年张差事起上叹曰叶向髙在事不至此光宗即位起于家未至熹宗立再遣行人趣行当是时南昌刘一燝以次辅当国蒲州韩爌肩随之与老珰王安同心辅政安固光宗伴读协主移宫者也宵人不便间一燝于向髙谓不欲其速入十一月向髙至首请发帑金二百万济边念辽阳始祸由抚臣利瓦伊翰轻率进兵推官郑之范克削军需奏请逮治为故总兵戚继光请补赠谥上皆从之未几王安见杀一燝以人言去国恩礼甚薄检讨缪昌期极言于向髙始获优旨一燝去而时局又一变矣初熊廷弼有功辽阳言路齮龁之去袁应泰败一燝起廷弼田间为处分诸抨击者以明赏罚廷弼至辽与辽抚王化贞隙化贞故向髙癸丑门生愚而轻信谓西部可用主进战廷弼争之朝论右王而左熊化贞遗书向髙有麟阁奇勲唾手以授老师等语已而弃广寜遁竟陷廷弼同逮诸惜熊材者疏论辽事遂有门生误老师之说给事中侯震旸疏纠诸辅以不能主张责向髙向髙覩人情向背各半渐有去志王安死魏忠贤益横魏广微附之有中魏外魏之称忠贤以向髙耆旧犹未敢失礼向髙亦曲为弥缝如救章允儒周宗建之廷杖髙攀龙刘宗周文震孟之重处其功居多玉牒成进中极殿大学士复以光宗实录三镇捷功加特进光禄大夫上柱国兼支尚书俸辞不受又以六年满进太傅又不受汪文言者歙人也原名守泰故王安客居中用事安死避扬州逮入幸免死改名文言再入京机警有口辩游歴公卿间得授制敇中书兵部郎中邹维琏改吏部或疑文言与魏大中为之维琏同乡不恱疏劾二人并及佥都御史左光斗忠贤以安故欲杀文言下诏狱向髙谓文言之用其失在臣凡再申前说文言仅受杖去而左副都御史杨涟二十四大罪之疏上中外遂如水火矣方涟疏之未出也光斗赞之甚力昌期曰击内者只在呼吸间耳一不中而国家随之况今日内无张永外无杨一清可几幸乎光斗黙然疏竟入向髙亦不以为然寻九卿科道疏连上众意当乘此决胜促向髙为助不应止具掲称忠贤朝廷宠眷已隆盛满难居宜听归私第保全终始掲入拂内意向髙惧思有以自解而流言自是起矣会工部郎万燝以陵工经费不给疏请内府发银上大怒廷杖之向髙疏救不从燝竟死而御史林汝翥以畏杖潜逃羣珰围向髙第大索传汝翥为其甥也乃具掲自明言中官围阁臣第二百年所无臣若不去何颜见士大夫上为收回中官向髙遂移居郊外再疏乞归加太傅荫子遣行人护行赐银币蟒服夫廪陛辞之日上慰谕为国爱身以待召用向髙去文言再逮死且借以起大狱同事辅臣刘一燝韩爌俱先后削夺冡宰赵南星遣戍杨涟左光斗等拷死诏狱独向髙恩眷屡加优渥出格庆陵功成再加上柱国而内实嫉之盖因魏广微之点将録首以李三才配水浒晁盖次即向髙配水浒宋江逆珰不得不忌之耳又明年以忧愤卒赠太师以勲爵例特加柎楄谥文忠向髙前后乞归共一百二十九疏在神宗时独相七年严主霁威廷笞絶迹大本既定朝野宴如善因事就功每杜门求去上必借一事慰之初为释满朝荐等三人又为允点阁臣二人及再相熹宗封疆外亏虺蝎中据养乱者在先决防者在后故其求去之疏有曰年来人情分别门户一起一伏互相猜防以臣持论稍平欲共留之以弥缝撑拄其间不思世路如水微风鼓之而成波疾风激之而成浪欲水之平当息其风以今日之风而求波浪之靖即冯夷海若亦缩手无计举天下士大夫无智愚贤不肖皆并归于竞进有不遂意则怨谤横生令人转思昏夜乞哀之为恬淡臣无伐毛洗髓之术为之荡涤更换其能以空言维之乎第使臣脱然而去天下之人或以愚钝如臣尚然知足万一有所感动而少抑其躁竞之心是臣去贤于留也又尝叹昔事神宗以手代口虽甚触忤怒亦即平请亦即允今日与内臣执辩以口代手阁中一片地几成口舌场虽胜必不继复难措手矣后卒如其言所著有苍霞诸稿行世

外史氏曰熹宗之朝羣奸扰攘百佞森立即使周公为政安能辅此童昏之君制此虎狼之众哉况台山先生乎然台山在而调护清流尚可苟延国脉至台山去而有明亡矣

韩爌传

韩爌字象云山西蒲州人万厯二十年进士选翰林院庶吉士授编修歴中允庶子掌春坊事再迁礼部右侍郎侍读学士四十七年副史继偕总裁会试教习庶吉士光宗即位以礼部尚书兼东阁大学士入阁亡何上崩爌偕诸大臣受顾命时方从哲为首辅当李可灼进红丸从哲既不能止反拟旨赏可灼银五十两文币二表里举朝皆为不平明年礼部尚书孙慎行上疏引春秋许世子不尝药之义以责从哲比之弑君廷臣交章力攻爌谓国家有大体以先帝圣明而目之曰弑笔之于史何以示后且爌等皆受顾命不能力止均之罪也安得独坐即具疏白之从哲得善去而以可灼戍边即慎行不以为异议也寻进太子太保户部尚书文渊阁大学士再以登极恩加少保吏部尚书进武英殿再加少傅进中极殿三年以山东平妖功加左柱国少师兼太子太师时魏忠贤客氏用事尽反初政爌持正不稍贬徇羣臣阿逆贤意希进者忌爌与首辅叶向髙等不为已用乃造天鉴同志点将诸录以倾之四年杨涟上疏极论忠贤二十四大罪台谏相继论劾而上任忠贤益坚向髙调剂之不能得遂力请去爌为首辅会上不豫爌入对言圣躬闗系甚重伏望慎起居逺妇寺清心寡欲以摄养为先上颔之而忠贤之党方以三案起大狱杀诸正人爌不肯奉诏则辄下中旨行之切责爌党护言官爌求去又不听先是词臣文震孟上国势綦艰疏忠贤恚嗾上杖之时首辅叶向髙在告爌与忠贤力争始降级调外及是会吏部尚书赵南星都御史髙攀龙以谢应祥事为奸党所讦踉跄去国爌上疏言一日而去两大臣臣民失望且御批径发不复到阁攀龙一疏经臣票拟又蒙御笔改移大骇观听有诏切责爌覩朝政日坏阉势日张中外蒙蔽终不可与共事而顾秉谦魏广微辈日夜构爌于忠贤所假票拟逐爌而夺其位爌乃上疏自劾曰臣备员中书咎愆日积即南北用兵军需匮绌不能资庙略以佐边筹冦灾频告征发绎骚不能轸民艰以培邦本诘戎宜先营卫而观兵禁掖无从纾宵旰之忧忠直尚稽还朝而搒掠朝堂无以回震霆之怒以至后先多官之黜降谕旨中出之变更在圣明祇肃纪纲乃中外惧兴党祸而臣既不能先时深念有调剂之方又不能临事挺持为封还之戅斯皆罪状之大著者请亟褫臣官仍治臣罪以为辅理溺职之戒疏入竟予告去临行复疏谢有左右前后务近端良重纶綍以重仕途肃纪纲以肃朝宁等语忠贤衔之益甚爌单骑出都门忠贤意犹未释矫旨削籍已而借黄龙光请停刑一案坐赃二千余两捕其家人死杖下爌悉斥田宅以偿犹不给亲友为醵金完之爌由是栖止先墓忠贤必欲杀之会熹宗崩得免愍皇帝即位以阁臣多不称职令廷推旧臣佥举爌杨维垣力沮之不听遂复召为首辅进中极殿大学士陛见慰劳甚至寻御文华殿谕以票拟务消异同二年正月上以边警召爌及吏部尚书王永光入对平台时廷臣颇忧毛文龙跋扈袁崇焕锐欲除之上因与爌等造膝密语左右莫得而闻也上素恶门户温体仁以枚卜不与讦钱谦益去之毛九华任赞化亦讦体仁他事体仁言九华赞化皆谦益死党故诬臣以报谦益上怒切责赞化爌救曰言官有闻入告但新进小臣不谙大体乞寛之宥赞化亦安体仁上因谓进言者多怀私意不忧国而植党自名东林于朝廷何益爌退复具掲言人臣不可以党事君人君亦不可以党疑臣但当论其才品臧否职业修废因而黜陟孰敢不服若戈矛妄起于朝堂畛域横分于宫府非国之福也上嘉纳之先是上在藩邸素恶逆贤之党及首恶既诛即欲定附逆诸臣罪案阁部仅以数十人入告上怒曰魏忠贤一人耳茍非外廷逢迎何遽至此乃手列谀诵赞道速化条目命爌等密议并下建祠称诵诸疏指示曰此红本媚珰实录也卿尽案入之议既定于是大学士臣爌臣标臣龙锡吏部尚书臣永光刑部尚书臣允升左都御史臣于汴上奏曰人臣首戒无将天讨用章有罪祖制内官不许干预政事重交结近侍之律于以防内外而肃宫府杜奸萌而窒乱源法至严也逆珰魏忠贤狡谲多端凶顽无忌始焉小忠小信祇便身图继而作福作威渐干国政内则妖姆客氏窥觇禁密结为腹心外则逆臣崔呈秀揣度机情助其羽翼戕宫妃而戮忠直盗帑藏而弄兵权已邀无等之三封将议逼尊之九锡迫逐藩邸播弃宗臣建生祠以卜人心遣内镇而连边将阴谋叵测僭势显成磔辟已服上刑爰书具列逆状诚如圣谕所谓首逆之罪当先正者也至首发大难祸始教猱或倒身怙终势成骑虎有如动揺母后倡和逆封鐡劵金章覆题恐后腴田甲第请给争先或引圣经以怂惥中传或攘史职而抹杀直笔墨缞朝会忍此罪魁缇骑锒铛大兴诏狱修睚眦以残躯命不难杀人媚奸供嚬笑而効爪牙总是酬恩报怨至于一人而创祠几地一事而谀诵连章祠省直祠边镇祠京邸未巳也而且祠之国学颂碑文颂奏章颂乡录未已也而且颂以丝纶此圣谕所谓首开谄附倾心拥戴者也又有径窦旁通网罗密布腹藏鳞甲构青蝇贝锦之谗意惨镆铘酿白马清流之祸即占风望气莫可端倪而覆雨翻云难逃指视斯又潜施鬼蜮之毒而更巧避彪虎之名此圣谕所谓虽未祠颂而阴行赞导者也以上诸人罪案各殊法律亦异或已经褫逐不尽厥辜或谬附摧伤当追始祸遵明圣谕拟法依律无枉无徇三尺无私天诛不贷四凶毕窜国法用申惟是大憝既罹不赦之条而羣小宜开自新之路或事闗题覆牍尾列名或身在封疆委蛇济事或城守任于捍御或编摩効有剂调而又或生平才守俱优扬歴猷劳夙着此圣谕所谓事本自公而势不得已素有才力而随人点缀须当原其初心或可责以后効或与昭洗免胪姓名因明罚敇法之严条兼赦过宥罪之寛政也疏入报可于是忠贤客氏而下坐死者崔呈秀等六人刘志选等十九人坐戍者魏广微等十一人逆孽魏志徳等二十八人城旦者顾秉谦等一百二十七人削籍者徐应元等三十二人闲住者黄立极等四十三人上自为谕冠之名曰钦定逆案颁示天下当是时大憝斩除识者谓宜严治党与以副朝廷错枉之权以昭千万世人臣之戒而犹谓失于过纵于是言官交章劾王永光本党逆阉不称冡宰以颂阉之人定附阉之人庇覆良多王永吉言之尤力上怒下爌等议罪爌救之言永吉不宥永光必不敢居位上乃赦永吉夺俸一年寻以皇子生推恩加爌太傅力辞许之时起王象干督宣大抚西边款成有日矣而宣大抚臣张宗衡抗疏请战上召爌等问所宜从爌言宗衡前亦尝请款今忽变其说前后矛盾胷中似未有成算请下督臣及三镇抚按议之上又举汰兵裁驿二议问爌爌言汰兵不过当清占冒及增设浮兵若冲地额兵固不可汰也驿递疲累当责按臣核减以苏民困其所节省当即蠲之民以示徳意上然之初熊廷弼既诛遗骸未收御史饶京以为言不许其子兆璧复诣阙泣诉爌谓廷弼不死于封疆而死于门戸使诛廷弼者按失守之律与同事诸人一体伏法廷弼九原亦当目瞑乃先以无影之贿悬坐杨涟左光斗魏大中等为清流阱陷又以刋书惑众借题徧杀身死之后尙坐赃十七万两辱及妻孥长子兆珪迫而自刎斯则廷弼死未心服海内才臣义士亦多愤惋特以封疆之故未敢讼言于陛下之前耳臣等窃平心论之自有辽事以来徼幸营私之辈不知凡几廷弼再任经略不取一金钱不通一馈问终日焦唇敝舌与人争言辽东如其家事似犹此胜于彼魏忠贤盗窃威福士大夫为爵禄所诱靡然从风廷弼一长系待决之人屈挠则生抗违立死乃终不改其刚强自遂之性以致独膺显戮慷慨赴市其侠肠犹未尽冺臣总不敢深言而传旨已逾三年收葬原无禁例则圣明必在垂仁臣等所以娓娓于此者以兹事虽属封疆于邪正本末阴有闗系陛下天纵圣哲或未以臣言为深谬也疏入上感动乃许收葬时廷臣齮龁东林者争撼逆案欲援引一二人以渐翻案而爌力持之恶爌者日众会袁崇焕已杀毛文龙议者皆以为功其冬我兵入大安口取永平薄京师上逮崇焕下诏狱词连钱龙锡几坐死中书加尙宝卿原抱奇露章劾爌上虽薄抱奇而心是其言爌遂乞休疏再上驰驿归十七年正月流贼渡河破蒲州愤郁而卒年八十矣

外史氏曰东林无韩叶二贤不特无噍类并三族而祸之矣委宛于中调燮于内其功巨矣余故以二君子为东林宰

翁正春传

翁正春字兆震侯官人举万厯七年乡试屡上春官不第循例署龙溪教谕二十年举进士第一授翰林院修撰奉使册封周藩歴中允庶子少詹事兼侍读学士三十八年升礼部左侍郎充日讲官寻署部事时神宗髙居大内大僚多不点用羣臣疏请考选起废凡数百上皆不报会十一月壬寅朔日食正春上言日者众阳之宗本不宜蚀况仲冬律中黄锺于卦为复乃阴极阳生之候有此亏蚀其变尤甚臣考万厯三十年来八岁之间日食者三前两岁为四月朔是纯阳之月也今岁为十一月朔是又阳生之月也夫以纯阳蚀则阳既受侵以阳生蚀则阳益寖弱岂非阳徳实亏故上天垂象乎君徳象日宜照临不宜藏闭宜发扬煦育不宜收敛摧抑皇上自万厯二十年后财货日敛聚人才日剥落旨意日留中至今已极矣一切请补大僚推考选起废弃皆不省而横征逮系者终不止致黄扉紫阁寥寥孤曜六卿九列三五晨星阊阖徒号天听愈逺天下不见阳和舒育之气而冰凝之象独坚夫日之食与更只在一时皇上之寝与行亦只在一念诚鉴于天变之不可不畏而翻然转移举从前缺失立见施行将日中之治行天变可挽回矣不报又言钦天监奏十一月壬寅朔日食差至三刻厯法果按成法而差当如前代岁差之法随时修改以合天道今官生辈于理数未精安望脗合宜访求精通厯学之人如原任按察使邢云路兵部郎中范守已照先年给事中乐濩例改授京堂又翰林院检讨徐光启原任工部员外李之藻皆精厯数又大西洋归化之龎迪莪能三拔等有推彼国厯法测验推步足备采用请令光启对译与云路等参讨修复然厯法疎密莫显于交食真伪莫逃于测验观象台年乆渗漏地势失平仪器欹斜与天度不合宜及时修造并择天文生阴阳人等疏入亦留中三十九年八月万寿节仿古人金鉴录之意献万寿八箴清君心遵祖制振国纪信臣僚宝贤才罢聚敛恤民命重边防帝虽不能用然心善之王恭妃之薨也乆停不择地正春力请之乃命偕中贵人徃既得吉矣中贵有所附以地广费繁难之正春作色曰妃诞育元良他日国母也讵以天下俭乎奏上得报可初代王无嫡子御人裴生鼎渭已奏立为嗣已妾张氏有宠次进妃生鼎莎复援宗藩要例请改正李廷机为礼部主鼎莎谓裴未经奏选渭不立也至是王两子争袭廷议以鼎渭长宜立下礼部正春曰均庶立长宜也然讼父得立是有兄弟无父子矣请以爵予长子之子而以前所立者为将军则兄弟之伦正而父子之恩亦不至扫地识者韪之时倭冦未息琉球国遣使入贡正春言中山已服于倭今使臣多倭人物杂倭器其心巧谲絶之便即不然亦宜诏福建抚臣按验量留土物以见恭顺使臣如例给赏不必入朝帝是之当是时皇太子辍讲已九年福王之国无期瑞王婚礼亦乆不举廷臣章满公交车总不得命正春以职掌所关屡疏上请至引天时祖制人情反覆入告至是复连上三疏其请开讲曰东宫辍讲日乆控陈愈切槩置不闻意临御日乆静摄多年视天下事无一足为吾急者遂并大本之地子孙之计而亦缓之乎其何以对列圣慰四海臣民且天下亦多事矣元日风二日火宫府釜鬵之形朝绅水火之象闾阎困敝内外交讧是尙可泄泄从事乎夫皇上四十年金瓯不宜学倦于勤而东宫之为人子可知皇元孙九龄岐嶷将蒙养其正而东宫之为人父可知陛下聪明天纵奈何于目前大事迟疑如此请之国曰藩封一事中外竭蹷以待乃吉期至今未定夫亲王典礼有先时而备者有临时而催者督之早民不能堪督之迟又恐一时贻误今之国无期百司何以为准也请婚期曰髙皇帝诏民男十六以上女十四以上许及时婚配况帝子天孙顾乃聁积李于深宫嗟摽梅于邃阁盛事犹未举哉宜亟举行上承圣母欢心下衍宗支大庆倘仍逾时不举是国家为愆礼臣子为溺职臣所大惧也皆不报四十年八月顺天府乡试进士邹之麟分校搜中落卷童学贤等为御史马孟祯等所纠孙居相复发科场积弊追论庚戌汤宾尹韩敬事正春议覆学贤黜革之麟降闲散官而给事中赵兴邦亓诗教谓正春不叅论主考为徇私于是考官郭淐朱延禧各疏引罪正春议分别罚治未上给事中孙振基欲并议庚戌事遂疏论正春及吏部尚书赵焕等正春言宾尹庚戌事与臣今日先后不同时乡会不同事臣安敢于诏旨外擅议请终养回籍有旨一并议奏诗教复叅正春支吾首鼠正春具辩益求去大学士叶向髙言年来礼部事最繁正春止一人独任言者犹未见亮益见大臣任事之难得旨慰谕正春疏谢条场议八事四十一年再知贡举四月改吏部左侍郎掌詹事府日讲如故以母老再疏请假归养许之天启元年起礼部尙书协理詹事府事四年都御史杨涟劾太监魏忠贤二十四大罪举朝交章攻之正春亦上疏论劾有旨以沽直不谙切责遂抗章乞归明年御史陈朝辅希忠贤意叅正春年踰七十母近百龄犹夜行不休时正春罢归乆矣袁鲸复论正春呈身门户为东林巨魁又明年母夫人百岁正春率子孙为寿乡闾荣之九月以劳疾卒崇祯初谥文简正春在礼部最乆职举政修为人峻整终日无狎语倦不倾倚暑不裸裎目无流视见者肃然起敬其教龙溪时芝生学宫又有五色云之异遂魁天下有明三百年间职官领廷对者二人曹鼐以典史正春以教谕而正春乡试居榜末为尤奇云

外史氏曰明代之事全败坏于神宗其不即亡者未至荒淫耳若夫既以聚敛为事加之般乐怠傲而刚愎自用抑君子而尙佥佞未有不当其身而见祸者也观兆震先生诸疏其亦危矣噫若无东林诸贤在朝执持天下事岂可料哉

东林列传卷十七

●钦定四库全书

东林列传卷十八

江阴陈鼎 撰

○明

刘一燝传

刘一燝字季晦南昌人少白晳疎眉风姿朗秀对客凝坐与人语声可贯耳侍郎邓以赞见而异之曰刘季晦精神渊着能隠荫数人举万厯二十三年进士选翰林院庶吉士未几归踰七年起授检讨是时沈一贯当国三十三年春京察所谓钱梦皋锺兆斗者内阁私人也一贯庇之会其兄一焜为考功郎属一燝为请免坚谢之已又请对曰黜陟大典非所敢私若以兄故而为人开幸惟有拂衣归耳二人竟中察典未几赍皇长孙御书使楚藩寻升赞善洗马丁母忧起补谕徳歴官国子监祭酒詹事府詹事掌翰林院事四十五年春京察一燝当注词林册是时有十乱四阁臣之称大东小东之謡伐异开隙如孙承宗缪昌期孙慎行等以物望为党人所齮龁一燝毅然曰诸君皆国干也其可去乎一二忌者时用蜚语撼执事持益力于是謡曰他司大熟词林无收言不克逞志于一燝也故事掌院无一岁不迁者一燝以前故四年不迁比考绩司勲难于引例一燝笑曰固知二百年无院长奏绩之例抑知二百年有四载不迁之院长乎其负公望在此其招众忌亦以此矣先是一燝侍讲东宫伟容止声音弘亮光宗心识之一日请对引南山万寿之诗以开广上意时争梃击者动揺国本故假呼嵩事用尊元良而规鬻狱者也光宗误应以读史惜三余一燝拱手贺曰殿下今日开讲即以勤学自励此大禹惜阴心也大平令范可卜矣乆之转礼部右侍郎教习庶吉士光宗即位念讲幄功拜礼部尙书兼东阁大学士叅预机务数日上疾大渐召羣臣入宫受顾命李选侍从幄后趣熹宗出传封后一燝讶曰皇上慿几延羣臣彼红衣幄后者何人语闻中外皆知宫中将不利于嗣皇矣而环布尽李爪牙熹宗亦心动比上崩宫中汹汹虞变出一燝曰事急矣当力请见皇长子内官李进忠等拦干清门不听入给事中杨涟抗声曰吾等奉大行皇帝旨迎嗣皇继大统尔何人敢格不令入众乃却羣臣入哭临毕问皇长子安在羣阉东西走不置对太监王安至曰为选侍所匿一燝正色厉声曰谁敢匿新天子者安揺手曰徐之此难以口得当以计请公等慎无退遂趋入白选侍不出皇长子诸大臣不肯退第一出即返选侍颔之复中悔挽上裾不释安抱上疾趋而出一燝顾冡宰周嘉谟等叩头呼万岁盖即定位号絶他幸也乃导辇行至丹陛上选侍频使使挽上裾比抵门厉声犹达外追辇还者使三至时陛戟森列一燝外戒金吾谨宿卫语太监王安敇内跸毋■〈斤〉■〈也〉朝士吉服立殿前者日髙不闻宫中声哗言曰事去矣二三大臣作何状及望见卤簿旌影且前又哗曰来矣复扬言嗣皇社稷神人主奈何不令吾侪共见乎驾诣文华门半驻阈下令曰止非环而扈者不得入驾驰而门闭众少却一燝翼上左英国公张惟贤掖右扶上登宝座即东宫位然后择吉告庙受朝事始大定是日羣臣上笺劝进上不允上既惕于还宫选侍亦冀还而得以挟重也一燝亟奏曰今干清未浄殿下请暂居慈寜上然之复语安曰主上冲年无母无后外廷有事吾当受过若宫中起居公等不得辞其责上还宫谓安曰今日安得髯阁下伴我我乃无恐一燝修髯长髭上希见外臣故目一燝云然翼日尙书周嘉谟御史左光斗疏请移宫羣阉嗾选侍要上盟垂帘诘问左御史疏中武氏何语欲予杖一燝力持之乃止上登极之前一日选侍尙踞干清首辅方从哲欲展移宫期持不可曰本朝故事仁圣嫡母也移慈庆慈圣生母也移慈寜今何日也可姑缓耶选侍即日移一号殿而天子复还干清自是而移宫之业立矣上既御极方从哲以病在告一燝叅决大政国事仓皇大礼骈集如神庙升袝告成诣天寿山相大行陵寝地皆一燝与次辅韩爌任之故拮据独劳旋以登极恩加太子太保文渊阁大学士改户部尙书仍予荫矢心当国谓朝廷以法祖为先臣下以奉公为要匡主徳重疆事扶衰干蛊知无不为而大端则在以人事君神宗三十余年旧徳遗直废籍填委一以大行遗诏从事如邹元标孙慎行冯从吾孙玮赵南星锺羽正髙攀龙等白首耆艾布满九列而士气伸又谓国家设官言与行相成今言者操任者之权票者又格言者之路上操下夺是交困也善御者调六辔善治天下者任六官六官任事而言路得以绳其愆言官陈事而政府得以裁其是则天下治于是一切条奏皆下六卿有不经者诏格之盖惩万厯末年言官沸嚣政府倒权天下日多事也而众始不恱于一燝矣初李选侍知宫在必移其下李进忠刘朝等盗内府秘藏过干清门而仆金宝累累卧地下上遣大臣验视按治甚急羣小为奄画策曰上怒亟狱未易鬻也内庭喧传选侍移宫日跣足投井语狼籍不可闻上冲人以违先帝为词易撼也司礼太监王安数悻直忤旨羣愬安藐上位把持法司上必怒而逐安如此则移宫之案翻顾命大臣可尽逐而大狱解矣于是造为蜚语揺惑中外上不得已乃以选侍夙忤圣母及近欲称制事谕内阁示廷臣一燝具掲封还言事闗宫闱秘密无论外廷不宜抄传即宫中左右亦不宜令窥瞷庶不致周章腾播致生事端会哕鸾宫灾御史贾继春首上安选侍掲尙书黄克缵给事中李春华御史王业浩更番诡辞为盗珰脱罪以尝试上意上果怒复发出前谕令颁示羣臣又出御札重诘问继春语所自来人虑贾祸不测贾亦股栗自掲为人所误一燝谓言官风闻言事内廷影响岂宜轻及然天子新即位輙疑臣下朋党此机一开异时奸人乘间中朝士君子先受其祸矣乃具掲上慰圣怀救御史而反复朋比之无因己而贾回奏削籍而御史张慎言髙弘图救贾疏上上震怒留中欲重治一燝请发票曰救贾者乃自贾一人起见耳非为宫中也此事外之人乞寛贷己得罚俸而旨误书局外字御史反滋隙而谋构者计益深及司礼安以强谏谗死魏忠贤客氏用事上意薨然尽解而羣小乃专心戢志一意攻一燝东事日亟朝议谓非旧抚熊廷弼不能办上遂起用经畧辽东而言者交章擿一燝因面奏曰臣知君父为尊封疆为重恩雠祸福非所计也上亦念其旧劳委任如故而客魏积不相容言者摭拾不己自是去志决矣方一燝之在阁也持大体明国法抑浮夸遏侥幸引绳切墨不少假易盗库之狱上传田诏刘朝免死羣阉辩疏径下法司一燝引例执奏封还原本则中外皆恨魏忠贤故名进忠攘陵工邀叙一燝援祖制内臣非司礼掌监及提督陵工不得荫弟侄票止加恩三等又救攻客氏言官周宗建侯震旸王心一倪思辉等则客魏交恨阁臣沈■〈氵隺〉由客魏入以募兵要宠与刘朝比而兴内操言官纠其弄兵一燝为之主则阁阉交恨谓辽事如凿空捕风岛帅毛文龙不足倚西援未可信而议弃广宁者三尺不可贷也则岛帅宁抚与逃臣交恨于是徐景濓郭巩孙杰霍维华等诋谰万端上亦无如羣喙何矣抗疏求去十二上乃得归加少师荫玺丞一燝疏曰以击楫枕戈之日侈东门祖帐之荣他日史册书广宁失陷有加官荫子以行者臣节扫地矣疏三上允辞荫即日戒行其陛辞疏畧曰鼎湖上宾事变仓卒尔时光景皇上知之在廷诸臣胥知之事定之后遂谓天佑社稷原无他虑而危身忧国抗声内廷者遂以■〈言翕〉訿去计亦皇上所深恻也禁闱秘密非臣所知但思先帝龙潜之日皇上鹤禁之中翼戴何人调护谁力扶掖銮舆抗遏要挟当日指以为功今日构以为罪上下千古吕强张承业与李辅国鱼朝恩法戒昭然臣愿后人毋徒为五宗光宠计也外廷臣子自当以君父为急发东朝持梃之奸者目为生事消后宫牝晨之祸者坐以交闗雄唱雌和意欲何为尤臣所未解也又曰臣去国孤踪何必深言时事然系一身进退者小系宗社安危者大若以茹荼吞炭苦心付之长叹于归隐得矣如国是何恨臣攻臣者借经臣旧案以为难端不知广宁之失自有公评情罪何难立断必使蜚语流闻为王化贞解嘲张修徳报怨恐莫须有之狱不宜再见今日也忠言苦语临行弥切平生大节在移宫受祸亦在移宫归三年杨左拷死诏狱要典既定诏削官追夺诰命勒令养马当差至是而移宫之案始结初方从哲劾罢上宣谕称首辅再三控辞以须叶向髙之至向髙初有间于一燝已知其避席延伫始为释然一燝终不自明也兵部尙书张鹤鸣用一燝推毂起兴奸细杜茂狱谋连欲杀一燝刑部尙书王纪阅实平反一夕内降斥纪去而一燝亦得白逆阉复用刘朝行边刘廷元霍维华等持三案甚急一燝从容谓所亲曰彼以三案杀我则与杨左同死彼以封疆杀我则与经畧骈首持忠入地亦复何憾越五年崇祯改元诏复原官光禄大夫柱国少傅兼太子太傅吏部尚书中极殿大学士致仕遣官存问八年卒赠少师谥文端

周嘉谟传

周嘉谟字明卿湖广景陵人登隆庆五年进士授户部主事出为韶州知府升四川泸州等处副使下车即擒治大憝杨腾霄豪猾股栗会建武兵变同官皆惧祸缩项不敢前嘉谟曰是何貔虎而遽锋镝迫人也辄单骑径往晓谕祸福叛卒四千余人皆俯首听命及抚白草番夷视师卭州灌县皆饶方畧万厯五年升按察使乞归寻丁内外艰起补故官时蜀人为税监丘乘云横敛逮系相属嘉谟移檄所司一切抗絶之又亷得奸猾附乘云为虐者五人毙于法乘云亦无敢谁何转四川左布政使踰二年升右佥都御史巡抚云南时陇川宣抚多安民叛入缅据蛮湾嘉谟檄金腾副使黄文炳副总兵董献策讨之斩首二百余级获安民立其弟安靖谕散其党而还亡何廷推总督两广疏减滇南额贡黄金五千两不报立为官买法而西夷交趾越境侵掠兵饷不给酌盐赎四千余金给之又为南海番禺髙要髙明四会诸邑筑堤捍灾民赖以安四十六年升南京户部尙书明年改北工部又明年改吏部尙书当是时神宗宾天光宗即位嘉谟请召还建言得罪诸臣王徳光等三十二人郑贵妃邀封太后上再谕内阁趣礼部具仪注侍郎孙如游谓本朝无例不听后廷臣会议松棚下嘉谟召郑养性抗言责之曰先朝不早建国本皆由汝家今乆处干清宫萌非常之念事发郑氏无噍类矣莫谓举朝无人此自关汝家门祸福宜早决之养性惧入言于贵妃而封后之议乃寝光宗大渐嘉谟偕大学士刘一燝韩爌尙书李汝华给事中杨涟等入受顾命明日光宗崩而移宫之事起嘉谟首率九卿科道力争杨涟左光斗继之选侍大怒然卒不得不移乃出居仁寿殿而侧目嘉谟者众矣自贾继春安选侍掲出朝论大哗上怒下九卿会议嘉谟请示优容不听再请上谕曰移宫始末卿等有公疏科道有单疏贾继春皆置不问乃以违迕逼逐轻诬朕躬且皇考选侍王氏等四人同日移宫继春不恤其它独揑造李选侍雉经朕弟妹四人亦同日移宫继春何不重念独注意皇八妹入井向使继春悔悟引疾逺避朕岂深求今激昻肆辩故朕必欲直穷根柢以质雉经入井真伪结此移宫公案卿等谊在体国当为朕分忧毋止曲护小臣以贻后日之虑再责继春回奏于是削籍为民当王安死魏忠贤渐用事沈■〈氵隺〉首通其私人刘荣以密结于忠贤忠贤以霍维华之疏王安也深徳之维华复引孙■〈术上灬下〉与忠贤通而嘉谟恶小人之乱政也以年例斥维华于陜西■〈术上灬下〉为维华修怨特疏纠之嘉谟引疾致仕陛辞上去国恋主疏上优诏答之三朝要典成以移宫事忠贤矫旨削籍思陵立再起南京吏部尙书踰年卒

外史氏曰余读明卿先生传则知熹宗即位之始李选侍作恶于内也甚矣九卿公疏科道单疏宁皆无影响之词耶贾继春之疏上而帝大怒矣岂亦伪者耶况上谕凿凿而奸相周延儒造此莫须有之言诬为出于思陵之口竟指三案皆非则亦深可痛恨矣夫熹宗登极才十六龄于时思陵未十龄耳又安能忆伊昔之是非而喋喋告之延儒耶此延儒谓人言不足信也抹杀满朝忠义以自为解嘲耳若曰余前日以赃罢者人言之妄耳余何罪焉云尔

刘鸿训传

刘鸿训字默承山东长山人生数岁有疾已殆一道者见之色动以两指探户枢尘丸之一投而愈人咸怪之长为文能抒写胷臆挥笔数千百言万厯己酉举于乡癸丑成进士选翰林院庶吉士下帷诵读如诸生时叶向髙时目属焉尝笑抚其床语之曰以此俟子丙辰授编修己未分授礼闱明年秋二帝相继升遐宫庭多议执政大臣嗫嚅不肯言鸿训特诣直庐以担当勉之朝论推许天启元年赐一品服充朝鲜正使赍两朝诏往谕鸿训宣国威徳国王以下皆肃然时辽阳已陷朝鲜为造二舟从海道还遭风舟败鸿训跳水中适值浅沙扶载他小舟浮沈海波者三日夜又几溺忽有小鸟金色集帆上得达登岸报命三年升右春坊右中允四年升左谕徳以艰归六年即家晋少詹事兼侍读学士忤逆阉削夺归思陵即位既诛忠贤时辅相在位者多阉党帝欲更置新叅以勷始政廷推十人鸿训与焉帝仿古枚卜事特召吏部尙书房壮丽左都御史曹思诚吏科都给事中魏照乘掌河南道御史安伸等入内廷帝焚香告天置诸臣名金瓶中探之先得钱龙锡李标来宗道杨景辰再得周道登及鸿训名凡六人有诏进礼部尙书兼东阁大学士遣行人至里门召之崇祯元年二月入直时国讨虽伸而羣氛未靖在直者倡执中之说以相持鸿训性伉爽遇事敢任特为帝分别黑白奏之而一二宵小先附珰珰败复劾附珰诸人以冀解免者至是为台省所纠鸿训奋笔票拟言其阴阳闪铄次第削夺御史袁弘勲佥人也以报复叅鸿训且以要典之毁为鸿训罪锦衣张道浚羣和之鸿训从容具掲云诸臣叅论杨维垣贾继春等疏同官偶属臣票拟臣从田间来不知此中大有机阱但据疏票闻未敢瞻顾至要典一书海内忠臣义士吞声饮血已乆臣实不敢谓此书为不刋之典掲入帝遣鸿胪至鸿训邸宣谕而台省邓英刘斯琜等交章劾弘勲夺职异论始沮夏五月召对平台鸿训以民生之困由吏治茍且请以乆任为第一义因荐南户部尙书毕自严善治赋兵部尙书王在晋善练兵帝皆纳用六月宗道景辰以人言去鸿训与龙锡标道登同加太子太保晋文渊阁当是时羽书纷至帝责在廷诸臣言状鸿训为帝言为治当有次第毋蹈欲速之弊帝意为解鸿训仪观秀发髯长尺有奇音吐琅琅中律吕毎言事帝必霁颜受之而旁观者不能无侧目会帝召诘给事韩一良疏恶一良语反复欲停都宪之授鸿训言王言当惜不宜惜一官又闗门以脱巾告帝意责计臣而鸿训请发帑三十万以示不测恩皆失帝指惠安伯张庆臻者奉勅总督京营故事知京营者不得问巡丁而庆臻勅书独有兼管捕营字提督郑其心以侵职论之其增之者不知何人也人咸云中书田佳璧受庆臻贿阁臣标等纠之云从来勅稿皆相缘旧本中书缮写送臣等阅过进呈前总督京营惠安伯张庆臻勅有増入巡军字系中书田佳璧未经呈明朦胧添入乞赐推问御史吴玉给事中张鼎延遂纠鸿训及尙书在晋俱受贿有据帝赫怒下鸿训狱谕吏部曰鸿训身为大臣防维尽裂受贿擅增勅书事证的确犹屡疏誓辩欺罔支吾然事由兵部仍谓王在晋苖思顺无赃其谁信之且大同失事重大隐不以闻及平台召对甘心欺藐并张庆臻田佳璧俱着九卿科道依律会议于是大学士李标等掲云适见皇上发一臣同官鸿训会议一本御史虽专指鸿训而臣等抚心自问实四人同体之事鸿训与臣等俱以皇上龙飞之初从沦落废置中拔简纶扉躬承眷顾置身霄汉此等荣遇岂区区千金万金可以相易者臣等与鸿训乆处疎略直率则有之其欲尧舜吾君与臣等实有同心今乃议论交谪剖陈无地愿皇上采羣议以尽事中之公论沛特恩以全事外之国体则臣等幸甚而礼部尙书何如宠亦为帝言辅臣重任受贿大罪鸿训受上知深且其人自有本末不宜有此反复与诸臣争殿上帝怒终不解会议者再乃命谪戍代州而革在晋思顺职庆臻夺俸三年佳璧论如律或云鸿训在政府议事有所不可輙言曰皇上终是中主阉寺因而浸润谓鸿训以昏君目上从中谗构百端至是必欲置之极典赖羣臣力救得谪戍去七年卒于戍所卒时有大声发于空中人以为异福王称制江南乃复原官

外史氏曰嗟乎当思陵御极之初既诛巨憝尽屏诸阉委心大臣冀成中兴之业故命相之始焚香告天举行枚卜得钱机山及先生等六人何郑重也迨乎先生以敇书得罪而机山亦以东江之故几与袁崇焕骈首西市帝始有轻视诸臣之心以为是皆不足信而阉宦得以中之矣卒至交结壅蔽糜烂讧溃帝终不悟以至于亡究其初则诸臣不能精白一心矢公矢慎有以启之疑也先生之获罪实关兴亡之大机故详着于篇以为世鉴

钱龙锡传

钱龙锡字稚文号机山南直华亭人万厯丁未进士选翰林院庶吉士授编修歴升春坊谕徳詹事府少詹掌南院事礼部侍郎天启中魏忠贤乱政削夺去官思陵即位既诛忠贤以金瓶贮诸臣名字焚香告天得李标刘鸿训及龙锡等六人皆以礼部尙书东阁大学士入阁办事崇祯元年六月加太子太保晋文渊阁其秋召起旧辅韩爌入为首揆时方定附逆诸臣案帝以委之爌与龙锡爌为人端而厚龙锡则谦而和初仅列四五十人以请帝不然之再令穷治爌龙锡又以数十人呈帝怒其不称旨命分称颂赞导速化三类且云忠贤一人在内亦何能为茍非外庭逢迎岂遽至此翼日召阁臣入指黄袱所褁红本示之曰此皆媚珰实迹也爌等知帝意甚坚乃网罗无遗而逆案遂定龙锡故江南物望所推一时主持议论又皆出其门下士姚希孟邪党争为侧目不能不睚眦于龙锡矣先是袁崇焕召起为辽东经略时龙锡叩以方略崇焕云当从东江做起东江者谓岛帅毛文龙也龙锡曰公舍实地而问海道何居且毛帅亦未必可赖崇焕曰可则用之不可则有以处之耳龙锡未及置对而崇焕别去二年五月崇焕行边至双岛诱文龙至以饷金十万犒其师自与文龙登舟相视山海形势即舟中斩之上疏数其十二罪当死而言臣出京时已商之于辅臣钱龙锡矣当是时文龙拥兵自擅有跋扈声崇焕一旦除之颇以为当即当宁亦不以为罪也其冬大安口失事兵锋直指阙下人有言崇焕之杀文龙阴为主款地者帝为浮言所惑遂下崇焕于狱御史髙捷史■〈范上土下〉袁弘勲者杨维垣私人也以疏叅刘鸿训为公论所不容褫职时票旨属龙锡恨之会鸿训以改敇得罪去冡臣王永光乃为三人请复官捷■〈范上土下〉先得请相与合谋欲借崇焕以报文龙因即崇焕所云与辅臣相商一语捷疏纠龙锡指为同谋意欲罗织多人以快私愤龙锡上疏辩人有劝龙锡者言明主可与忠言当于辩疏中激切言捷等朋比之谋庶上悟而大狱可缓龙锡不能从遂致仕去明年八月既诛崇焕遂追逮龙锡言其背公徇私崇焕主款疏语已露龙锡终不奏明若不重罪何以惩后下狱论辟而并谪戍科道官毛羽健毛九叶王应斗三人时思陵方任法以督责臣下在廷咸惴惴不自保即深知龙锡之寃无敢颂言者四年正月右中允黄道周起自田间乃上疏云臣窃观比来逮系旧辅钱龙锡拲梏锒铛树簿法庭抢首狱吏羣臣相视默无一言此自书传以来所未经见也尙古不具论秦汉而下宰相有犯坐请室不过数日自非大逆或裁或原人主未尝不为引痛也今累辅所坐昏庸疎率为罪督攀援耳督臣受剑制阃外忘亲忘君偾事误国虽磔裂莫赎阁臣坐纶扉遥度边事不知能否成败浪浪叩头此于鬼薪城旦奚加乎先辅臣张居正当以边功得荫锦衣坚辞不受曰吾身未尝至疆场而受上赏即一旦有败何所逃诛臣疑其言以为不忠由今而观未谬于先见也凡疆场事最难言胜负何尝一彼一此今阁臣以边事坐诛后之阁臣必顾盼踟蹰不敢任边事又令边臣得以瑕隙卸阁臣后之边臣有事必摭阁臣只语单词为质则是使纶扉之内割边墙为殊域也自古宰相生值明时无大故而伏斧锧者惟汉刘屈牦及先朝夏言耳汉武决意北伐心疑丞相阻广利之师故一旦破法而戮屈牦世宗决意弃河套心疑开衅挠玄修之事故一旦破法而诛夏氏今东疆之图未有定算恢复之计上下持疑而独断然快意于一累辅累辅既无敛碁引杯之致廷臣又无蹙刍齿马之嫌遂使三台溺灰于贯城斗柄销光于理势毎见衣冠相语以目天下人心衰飒如此谁复为担安攘之略者乎今巷议恣谬谓杀累辅为毛文龙报雠朝廷自为人神摅愤何尝计一故弁然物情既如此则边将必骄边将志骄则阁臣权绌故杀一阁臣为毛文龙报雠犹可为刘兴治树帜则不可借一阁臣为边臣今日示前车则可为政府异日开后阱则不可且自陛下御极以来辅臣负重谴者九人矣一代之间宁有几宰辅当尧舜盛时岳牧举鲧贻祸滔天浮沈九载放殛之余未闻岳牧系缧烦皋陶之听也陛下即欲威柄独运操纵海宇亦何必囹圄愤盈孤卿骈首令四方传者咸谓天朝狱吏甚贵士绅甚贱乎书奏帝谓龙锡罪案原与文龙无涉何称代为报雠本朝不设丞相疏内援引不伦至弃河套挠玄修岂臣子所宜言且称夏氏是为何语着回话道周再疏言恐边臣借口阁臣则帷幄之猷不壮故因边计而引东江因东江而及毛帅因阁臣而引误事之宰相思古宰相无遥制之实而收遥制之功今阁臣无宰相之名常受宰相之祸有此两意滞于胷中故仓卒属笔奉旨责其支饰降级调用然帝意亦渐解矣至五月因天旱修省科臣刘斯琜又有疏请宥始释龙锡于狱谪戍定海卫在戍十二年再经肆赦皆不得释福王南渡称号乃得复官存问卒于家外史氏曰吾闻故老云岛帅毛文龙虽当一面足以制敌然往往纵兵淫杀焚掠以为富沿海一带受害者数百万家朝野人人痛恨谓其有跋扈意则恶之深而众恶皆归之辞也袁崇焕受敌国行间之言诱而斩之天下称快然斩不以其罪也故有浮言之谮朝廷卒诛崇焕以正专擅可矣而株及机山先生则过焉嗟乎此犹逆珰之遗祸而东林之余殃也夫

姜逢元传

姜逢元字仲讱会稽人登万厯进士官翰林进中允而其弟一洪亦成进士父镜临卒遗言曰吾家数世皆名臣汝辈当正身立朝以勉继先烈固也特慎勿植党二子唯唯故当崔魏时逢元一洪皆自言非党人而其实东林羽翼也既而逢元进国子司业充讲官科臣杨所修建言宜纂定要典仿世宗朝明伦大典故事而崔呈秀矫旨开馆敇大学士顾秉谦以下二十三人分总裁纂修誊录收掌而以逢元非党人可用列逢元副总裁官例总裁官入馆据上座举笔判诸馆务逢元举笔忽长叹众愕然问故逢元视所举笔示众曰吾持此有年矣今欲用之而有违于心吾敢违吾心以用此物哉遂掷笔而出自是不复入馆先是逢元为讲官讲虞书退有后言大声曰后言非他谓既退而小人间之则有言言小人之得持其后也御史赵南星曾用其语入疏中忠贤衔之至是矫旨谓呈身门户革职崇祯元年起詹事仍充经筵日讲官寻自礼部侍郎进礼部尙书时礼部所掌宗藩最多积弊凡请婚请封诸事自郡府至亲王各有赂逢元除之会唐王雠杀其从父请面陈越关入都都人恐羣以宗藩事责逢元逢元私启阁密处之遂慑伏去逢元枚卜举第一再举又第一凡九枚卜终不用而逢元亦乆厌曰吾得正身立朝以不坠先烈足矣他非所有也遂乞去请终养疏十六上后上亲御门出诸章奏召廷臣给笔札各试票拟次日传逢元及陈子壮文震孟张至发以下九人吏部录年貎履歴上之上已用逢元而内侍沮之曰孰有讲官如逢元倔强者复止至九年致仕逢元少时梦斗魁赠诗中有金殿簮花字自谓殿试必第一既而不验至是将去会皇太子行冠礼逢元充三加官簮花殿中逢元乃叹曰然则吾之终此官岂人事哉

外史氏曰闻之富贵在天则富贵者天实主之也于时之天亦竒矣所主之富贵俱畀蠧国害民之奸者何耶呜呼醉耶愦耶熟睡耶错畀之耶左右窃柄耶吾安得梯云而问之

练国事传

练国事字君豫永城人以进士授沛县知县调繁山阳天启初举江北卓异第一擢御史时山东妖冦叛巡抚赵彦不能制国事上疏劾其迁延畏避失事机识者壮之会阁部孙承宗行边国事上疏请定应举事宜而废庸抚阎鸣泰当是时边务乆弛承宗以辅臣秉钺将士不相习而事权中制毅然誓尽瘁援枹鼓出闗指麾部署义不反顾时中朝罕持之者人以是多国事之力也寻差巡漕明年事竣报命未几被论削籍先是魏忠贤以取冬衣辱尙书锺羽正国事疏论之坐是罢去崇祯元年诏起掌京畿道明年迁太仆寺少卿督山西饷又明年以佥都御史巡抚陜西时流冦方炽帝锐意用兵山陜各斩贼献俘国事在行间与有力七年晋冦败逸入陜西受降己而贼复叛帝怒逮国事谪戍广西陜西人李遇知等疏救不报后遇知任吏部尙书为国事称寃云督臣陈奇瑜主抚与国事相左得罪非其辜诏复冠带家居逆总兵刘超者国事里人也诏援汝汴归里雠杀乡御史魏景琦等数十人怒马趋国事庭欲胁为乱国事曰恶少以睚眦杀人罪及身耳将军国之大帅而冒反迹朝廷一赫怒而族赤矣将军宜守顺上书陈寃状听生死于朝廷超惧稍稍禁屠掠谋依总督马士英为解免会巡抚王汉奉密诏讨之国事启北门以应贼觉掩袭大溃杀汉国事履虎尾日夜键一室读书或诮之国事曰此于生死际须定力胜之吾力恐不及正赖书卷助我耳士英受诏讨贼总兵黄得功并抵城下国事密书与士英令许超降而擒之超故有复贵阳功士英贵阳人徳之单骑出见士英明日举全军出东门得功斩其党张献策合战羣贼尽殪俘超士英于是重国事及士英擅权诛锄东林党人几尽而国事得宴然司马之堂者以此也

外史氏曰当逆珰炎赫时而先生放胆捋其虎髭几不免于虎口及刘超之叛又复履其虎尾矣至于士英虎咥清流先生宴然坐于虎颏之下而不遭其咀嚼岂非得读书镇静之功耶所谓以定力胜之者非耶

东林列传卷十八

●钦定四库全书

东林列传卷十九

江阴陈鼎 撰

○明

杨时乔传

杨时乔字宜迁江西上饶人弱冠举进士授工部主事抽分杭州先是榷闗税者以增入为能取商浮故额时乔相天时丰歉为经度地宜深涸为纪顺人情愿恶为规曲尽其方无几时课皆足又恐法不经乆乃献议于朝请税银止据日收数尽行起解不得拘泥以前数取盈庶上不病国下不病民朝议韪之遂着为南闗榷事书垂永乆升礼部员外郎迁尙宝司丞以病归万厯十四年起南京太仆寺丞转尚宝司再以病归二十年补原官歴通政时留都异学繁兴故叅政罗汝芳作俑其徒推为圣人建祠祀之时乔抗疏曰佛氏之学其说主戒律轮回因果慈悲福田利益粗浅仅惑庸众自单传直指一入则贤知髙明者信之然犹自为一说不与儒者混为一途自汝芳借孔子言仁孝言人心倡言人心见性成佛髙谈渺论曰吾学直捷不烦修为曰吾道广大无所障碍谓传注为支离谓经书为糟粕谓躬行实践为腐迂谓人伦物理为幻妄谓纪纲法度为桎梏谓礼义亷耻为虚伪惟一了此心市金可攫处子可搂荡检踰闲皆为率性总为无伤反道乱徳取俗伤化此正古人所必辟者而新学小生转益信从立祠聚众祸将何极乞敇所司拆毁散遣以彰明风教诏从之歴吏部右侍郎三十二年尙书李戴致仕署部事时乔栖止铨署尽絶请托会大察京官阁臣沈一贯移书欲留钱梦皋等其余党中珰皆有所庇左都御史温纯不从梦皋等取中旨留用反攻纯吏部员外贺灿然忽疏叅纯并梦皋等谓吏科共事察典且为台长温纯惜藉非铨臣夹持吏垣力争台长得行一意得毋尽废公而行私乎时乔驳之曰臣与纯同事一体私则皆私如谓果由于纯是徇私固私也臣徇纯私尤私也徇私为人臣大恶如有之其应斥尤在纯上至夹持之说臣实不知所夹持者何事适以重臣同事二心之罪臣始事仓卒未能先几和调后事因循未能力图镇定以致羣伦喧嚣事局未竣职掌谓何乞并罢臣以为不恭任事者之戒不报当是时辅臣弄权言路纵肆尙頼时乔力持之不为所挠又请复开行取又立疏壅之法简汰顽钝署部事五年号为清平时省垣竞进皆自拟正升闰升重内轻外时乔谓今日越法易后日守格难誓不徇情坏法自某始故升补必要于例又特疏请用诖误官范镌等一百十人迁谪官邹元标等一百九十人以疾请告不允卒于官箧无寸丝至不能殓四司佽助之以毕大事时乔天性淡泊乆处田亩歴官强半家居至少宰方从事于官犹不携家蔬食缊袍清苦甚于寒畯造诣刚方不为势要所夺赠吏部尙书谥端洁殁后天启间魏逆用事以时乔曾荐元标等乃列党人榜中追夺赠谥至崇祯改元乃复

外史氏曰当清流之阨于奸辅举朝一空矣非先生为之置辩朝廷其孰知之哉读其荐剡曰门户之见彼奸佞借之以倾正人耳在朝廷不可以门户而不辨其贤不肖也夫讲学诸臣所以明伦纪也非所以树党而害朝政也纵曰树党亦君子之党矣必无害于国家也乌可不明辨而槩以党人目之乎其言恺切如此而沈一贯欲害同辅立党以攻一时贤者斥逐殆尽继之者遂承其衣钵大咥诸贤乃有讲学之攻而清流受祸矣惜乎先生年不副徳卒使诸贤沦落无尽殆有天意存焉

邹维琏传

邹维琏字徳辉江西新昌人万厯三十五年进士初授延平推官孤介有大节一刺不通巡抚袁一骥尝以私怨罗织下属维琏多所匡救不肯枉法献谀监司又欲为一骥立生祠维琏立阻之以是得抗倨声乆不调凡八年始行取至京师不赴权贵人或招之维琏曰宁失台省不可失吾节也待命阙下又二年始除南京职方主事值辽事急条上时政格不行已进员外郎以忧去天启三年起补职方郎中即上疏请去债帅之弊言边帅结纳津要皆乞贷于素封之家而责偿于卒伍坏武备而裂封疆病实在此臣谓中外荐典寜简无滥宁崇实效无采虚誉则举刺公而将帅不敢营荐居间絶而将帅不能求迁庶不至剥军以偿债则军法可行虚冒可杜侥幸去而真才劝疆场其有起色乎疏入报可时有宋明时者自言能役神兵讨贼刑部主事谭谦益荐之于朝将大用维琏复抗疏言将帅必求得人左道不可破贼乞敕当事诸臣鉴古酌今毋惑神说以贻天下后世笑吏部尙书赵南星见其疏深嘉之南星素知维琏清方有为及为冡宰欲大饬铨政请于朝得就近调补司官上许之于是南星移维琏于稽勲司踰月复改考功故事铨司无一省两人者时南昌吴羽文已为考功主事人多以非例责维琏谓当引去而给事傅櫆已潜通魏忠贤故因事罗织东林首欲攻维琏以撼南星又日迫羽文使行羽文遂杜门求去不许维琏亦求去南星恚上言司官不为用请旨诘责以尊朝廷维琏乃入视事会左副都御史杨涟劾忠贤二十四大罪魏大中继之诸台省部寺弹章叠上忠贤初亦窘甚傅櫆阳上疏自明不附忠贤而实阴构忠贤趣成汪文言之狱忠贤以有外助遂矫旨责涟沽直罚魏大中俸并责诸臣渎扰廷臣骇然咸惴惴危惧维琏乃上疏曰臣观今日天下亦脊脊多事矣全恃君侧肃清朝政修明庶可支将倾之厦奈何有厂监魏忠贤积恶内廷又增腹心一大患也忠贤罪状罄竹莫书宪臣杨涟首发其恶读者感愤至于泣下臣谓讨贼之典当不踰日乃皇上护庇忠贤惟恐伤之且有督过杨涟沽直之旨皇上岂真是非舛误而轻祖宗天下于一掷乎夫从古大恶大奸每借小忠小信以献媚及其罪恶既盈惨祸立见歴观往代明验昭然今忠贤罪状已彰即不请死于皇上之前亦宜亟辞厂务移住闲宅以示天下悔过之意或可保其天年不当再听奸人布置挺而走险以求必胜不然天怒人怨皇上即不肯割忠贤天下倘有代为割弃者忠贤万死不足惜其如国事何哉臣愿皇上焕发优诏奬励直臣下忠贤法司定罪或赦而不诛亦令谢事庶人言可息宗社可保矣疏入忠贤复矫旨切责维琏既非言官亦来渎扰维琏知势不可为乃告病张讷遂希忠贤旨疏劾维琏削夺为民寻下狱谪戍贵州崇祯初忠贤败起南太仆少卿五年由佥都御史巡抚福建维琏至闽疆察吏安民御倭弭盗竭力匡救时艰至废寝食然与政府不合谓其党东林也明年值红夷之乱攻闽之霜山维琏檄郑芝龙急击之芝龙以粤冦未靖自引兵至福宁与战后期不至而红夷复操大艘突入中左焚我战舰官军多死伤者维琏乃还福州趣发饷给漳泉募战士犒有功授诸将方畧以陆兵截岭道布水兵阻诸港乘小舟出奇击贼诸将皆奋芝龙自福宁来亦誓死战斩获无算贼遂弃中左入大洋维琏因上疏劾芝龙纵夷之罪芝龙方有内援上先入其言下部议维琏罪亡何贼复犯石湾海澄同安诸处维琏皆击走之先后捷上复自劾不能平贼为芝龙所误而吏议已下竟夺维琏官是时维琏方大集舟师自漳州调发诸军至铜山与贼遇苦战凡八昼夜大败之生擒酋长数十人焚其舟舰器械畧尽捷闻上命止论将士功维琏破贼班师还福州始知罢官因上疏自明不报遂解组归乆之卒维琏抚闽三年山剿海战颇有成算大有功于闽乃为政府以门户谗抑中外惜之

外史氏曰厯泰启祯之间廷臣所称东林君子者知有君臣大义同道一心而已安有所谓门户之见者哉迨小人挟邪说以攻造门户之名加之不欲使其吐气究其祸之始者江陵先兆其萌蘖而后则沈一贯之忮沈鲤命其私人康丕扬钱梦皋等立帜以攻其后朱赓王锡爵沈■〈氵隺〉温体仁周延儒陈演辈皆奉其衣钵而直至国亡徳辉先生在廷侃侃为公家也孰知奸人遂以门戸谗之俾明主竟惛然莫宗亦以为门户不可不破也于是斥逐之放流之而不容清流一日安于其位卒致冦满天下廊庙无人覆其宗社而止焉噫小人之心何心哉

孙玮传

孙玮字以贞陜西渭南人登万厯五年进士由行人考选给事中以母病不候旨竟归降桃源县主簿累迁至保定巡抚严法令剔蠧弊节浮费广储蓄摧强扶弱民赖以安时滹沱水溢从隶劝玮乘船以避玮不可择署中稍髙处居之曰水至此惟有死耳水仅及床足而止众服其持重迁兵部侍郎转户部总督仓场升兵部尙书管左都御史事玮清亷不受馈遗督仓管察皆有声誉又性忠纯敢直言极谏会星变因上疏其略曰陛下有绥惠之仁而奉行者无爱民之实政陛下有综核之智而任事者无体国之实心如吏治清矣而阘茸庸流龌龊小辈未尽汰也财用节矣而冗食积蠧冒赏积奸未尽革也苞苴风息而营谋干进者尙多驿传费省而克剥取媚者犹众北边称贡矣而边民之困于饥寒者无投石超距之欢广冦称平矣而生灵之毙于干戈者有玉石俱焚之惨蠲租之诏屡下而以掊克为能者竭泽而渔钦恤之命屡颁而以搏击为事者向隅而泣诸若此类上干天和惟陛下猛力回心朝干夕惕仍敕谕各衙门崇尙本实洗涤旧染大臣怀翼翼小心之忠小臣持蹇蹇匪躬之节所谓应天以实不以文者在此疏入报闻会应天巡按荆养乔与督学御史熊廷弼相讦朝议欲独罢养乔玮按法两斥之楚人之论纷起累疏乞归至二十四疏温旨慰留是年七月出城待命十月乃允归天启元年起南京吏部尙书明年改北刑部未任再升北吏部尙书仍掌左都御史事时朝政渐乱阉寺擅权屡以母老乞归不允寻卒于官方玮未卒之前一日效古人尸谏遗疏上陈谓今天灾迭见民不聊生内而城社可忧外而牖户未固法纪凌迟人心瓦解陛下欲图治平莫如固结人心欲固结人心莫如汲用善类如辅臣刘一燝宪臣邹元标尚书周嘉谟王纪孙慎行盛以弘锺羽正侍郎曹于汴词臣文震孟科臣侯震旸台臣江秉谦寺臣满朝荐部臣徐大相等并老成丰度蹇谔英姿而匏落林泉跧伏草野陛下若听臣言渐次简擢必能任昭徳塞违之责效拾遗补阙之长振饬纪纲提醒聋瞶以为陛下收拾人心尤望陛下寡欲以保圣躬勤学以进主徳优容以广言路明断以揽大权天意可回民志可定疏入上竟不报赠太保未几魏忠贤用事斥为东林党人矫旨削夺为民玮声色货利一无所嗜当官守法务在锄抑强梗不为琐屑科条居常恂讷寡言及当大谋议众相视莫敢发独守经据古片言取决而于取予去就尤严两辞冡宰坚请投闲以名分定储皇之位盖老成正直君子也崇祯初复原官谥庄毅

外史氏曰余稽汉制御史大夫与丞相位埒也其可屈指者周昌之强项贡禹之清直薛广徳之敢言尙矣先生不必尽有之而持躬束行从容养重进而议于朝廷退而议于草野者又何多逊也迹其尸谏一疏勤勤恳恳呜呼古大臣所谓以人事君者先生其庶几乎

李继贞传

李继贞字征尹太仓人万厯癸丑进士授大名府推官举卓异升工部主事调兵部副山东典试发策以汉唐阍寺为问时魏珰焰方炽指谤讪调官寻革职崇祯元年起补武选司改职方严法纪絶赇赂债帅不得通馈遗有营刺者抑之造御览册先战功次列督抚荐因召对具言武臣难知状又言边事弊在有查点无训练上顾曰惟尔稍有执对曰臣无寸长惟苞苴情面自分断絶上善之四年延绥大饥继贞上疏请赈曰皇上以数十万金钱而活数十万生灵福泽莫大焉活数十万生灵而农桑复业所获赋税不止数十万金钱也利益莫大焉彼地斗米银四钱发银不如发粟之有济宜先发四五万金用董搏霄人运之法就近籴粟输至军前更敕直省援纳事例及赎锾俱输粟入边酌量脚价低昂其直使输者稍有饶益则输必多可以抚饥可以赏功而依贼之民必散贼不就降必就缚耳会延抚洪承畴秦帅杜文焕请撤王承恩还镇继贞疏覆不独王承恩宜还镇延绥即杨骐亦当还镇固原不独二将宜还镇其部下兵亦宜随之西还使之杀贼贼平乃许归秦中抚镇既得西来兵将之助勇气自倍贼当消沮而后可剿抚并用抚非抚贼抚我饥民之从贼者已从贼者虽多犹有限未从贼而势必从贼者无限当此斗米四钱之日慈父不能有其子而能禁其束手就毙乎宜如神庙四十四年特遣御史赈荒东省之法必得三十万石之粟以往尽心赈济贼就抚者给以耕种推诚安揷如此则民之己化为贼者还化为民而将化为贼者永不为贼贼势渐孤必有斩元恶以献者疏入上乃令王承恩还镇遣御史吴甡以十万金往赈而藩王以下捐助五万金粟麦二万石然所救不及十之一七月因遣杨嘉谟还镇继贞再疏争之曰前赈臣携十万金往度一金一人止可活十万人而斗米七钱亦止可活五十日耳皇上宜敕赈臣回奏十万金果足乎不则当早沛恩膏虽内帑不宜惜也继贞尝语人曰贼初起得十万金便可济吾争之经年始见从今贼势己十倍于前非三十万石不可主上以国用匮乏慎惜金钱虽下手诏命专使所赍止此如以杯水救车薪庸有济乎后卒如其言五年登莱兵变总督议主抚仍以官兵驻登城继贞持不可请调闗外兵解登围乱乃定继贞在部乆边事益练习先几料得失了如指掌权幸以请托不遂嗾论之解任亡何起补尙宝司卿旋改北五月转顺天府丞甫十日特升兵部左侍郎都察院右佥都御史抚天津津故水陆冲岁给辽闗永蓟饷一百二十余万石继贞作三运接次无后期率僚佐练军实开屯田五万一千顷岁收榖数万斛城中地泻卤相地凿渠井得给饮军民大安旧制辽饷中米豆一顷每岁召卖于各州县陆运至辽垫解等费十倍本色饷司叶廷桂侵牟不可算继贞绳以法遂结厂卫阴中之会刘应国兵失利诡言津登兵后期论罢已上念继贞不置即家拜兵部右侍郎疾亟具疏辞复下南京操江巡抚之命命下继贞已卒天下惜之继贞负干畧以孤立得主知三黜三起居家逺权势萧然若寒士所著有津门草雪虹阁集

外史氏曰当先生之忤珰也几有诏狱之祸矣尝自怀鸩毒以俟缇骑曰吾不能若杨左堪敲朴也幸而熹宗即崩不然殃及之矣至其经济非当时诸臣可及奈何权幸之不容遂使三仕三黜不得大展徒为天下所惜耳

张三谟传

张三谟字纬典平定人性至孝母殁庐墓三年哀痛无虚日郡邑旌为孝子弱冠举于乡即负笈往师髙邑赵南星南星一见语人曰张子正人也馆于家者十年讲学论道昼夜不辍天启二年成进士授行人时南星为冡宰魏党方齮龁之人莫敢近三谟独比屋往来不少避凡三使秦楚汝阳得免祸崇祯元年选授御史首上疏排逆党评隲诸臣品行劾李鲁生去之因旱陈言极论杨维垣议论邪遁张朴张讷表里为奸奉旨勘议又疏言治乱大闗在辅弼台谏各得其职阁臣尽心辅导票拟一切务以成就君徳符合舆论或有所失许言官不时争执惟当就事论事固不得为轻浮诋毁之言以伤大臣之体亦不得凡因小言辄求引去务秉虚公以成休容之风上深是之二年巡按福建海冦李之奇就擒与有功焉差竣掌道不快于三谟欲出之上曰张三谟才守可原他无错着回道管事明年丁父艰七年服阕补原官上目击时艰一疏忧国事将坏欲图共挽其责首辅温体仁尤切上嘉纳之或语体仁曰张御史一疏公不第当认过且当下拜不当嗛之也体仁佯怿之会冡宰缺上召诸臣面举吏部侍郎张捷乃举吕纯如吏科卢兆龙同科道诸臣合奏纯如名在逆案不可用捷力言其贤且为讼寃三谟复奏廷推冡宰甚重即果事非逆案亦论昭雪何与廷推纯如生平贤否姑且勿论业己身负重累何以服人捷再三奏倘有不效臣甘认罪三谟言天下事岂堪尝试捷语遂塞退复补牍争之事得寝八年巡按顺永保河九年掌河南道热审平反甚多有宝钞活羊之赐御史詹尔选直言触上怒下狱命三谟看议从轻忤旨降行人司正十一年升光禄寺丞寻迁大理寺丞署印务上罪司冦刘之凤欲置大辟三谟议当戍上驳之或曰何为寛人危己朝廷之法从朝廷而已三谟作色曰尔知法为朝廷之法不知法为天下万世之法乎执议如初上怒镌三级十二年进少卿明年升顺天府尹大理寺卿十五年内阁谢升得罪严旨议处台省新进阿首辅意欲置之死三谟独曰圣怒即不可逭但故相薛国观赐死未乆不一年而杀两相臣如国体何于是悉从末减不数月有枚卜之典三谟与房可壮宋玫与焉阁臣陈演以旧憾衘可壮阴激上怒遂与冡宰李日宣掌科章正宸掌道张煊同逮下狱南北言官交章申救放归卒于家

外史氏曰思陵之朝忠直之臣如纬典先生者亦多也皆置不用而用温体仁陈演辈謟谀之徒者是何肺肝耶邦之倾覆不亦宜乎

毛士龙李守俊列传

毛士龙字禹门宜兴人万厯癸丑进士授杭州府推官以贤能着擢刑科给事中过同里何士晋寓适杨涟至士龙从未识涟避屏后闻涟语慷慨激烈知其非庸人也即往拜定交自是毎事与杨左相左右羣小嫉之内官刘朝以盗宫下狱时魏忠贤用事朝夤缘内宣士龙严为指叅旨中寝既而朝以阁援得脱典禁兵嗾忠贤害士龙适苏有五人击杀缇骑之变忠贤惧乃变计离其籍而杀之先戍士龙于平阳随而逮之士龙乃挈妻子潜遁深山中珰败乃免崇祯登极得复其官

李守俊字念敬由进士授髙要令两入秋闱皆称得人以治行擢户部主事司榷九江未及期而课足即放闗通舶免其税商人徳之为立祠以祀焉歴官至司道天启五年迁广西布政时天下藩司皆为逆珰建祠守俊耻不赴任珰使御史田景新劾守俊党髙攀龙削夺听勘崇祯改元补广西布政召对改湖广左布政卒于官榇过九江父老相率携鸡酒泣奠曰放闗一事目中不可复覩矣

外史氏曰禹门先生与汉之张俭其行径何异哉嗟乎汉与明之亡也以用宦寺而逐清流同一轨焉奈何后世君王信任宦官甘之如石蜜而忘其毒甚于虺蛇也耶念敬先生放关一事脍炙人口至今商民追思不置万厯崇祯间用宦官司榷天下元气剥削尽矣盖关税一重则百货俱昂凡民间日用布帛菽粟无不倍价而细民重困咸思为盗此中原所以涂炭也元耶律楚材柄国济益甚多至税课长贰悉用士人尝语人曰不读书人见小而贪利罔知亷耻俾司钱榖必至刼掠平民者矣及其卒悉更其所用者曰类人类人者同类之人也斥士人为异路异路者不同道者也一切财赋盐榷之司士人不得望见焉而平章省路津要之官所用非人交相徇庇上下征利直至民穷财尽人人思乱而朝廷不知卒亡天下而后已嗟乎元与明用小人与民争利而亡又同一轨也

蒋允仪传

蒋允仪字闻韶宜兴人万厯进士初授桐乡令以亷明着调繁嘉兴邑困于赋役由田不均之故也允仪乃作均田法上之当事民乃得苏以最擢御史抵任即劾王绍徽奸贪状绍徽革职时魏逆窃柄允仪于冬至节上扶阳抑阴疏言贤士大夫阳也宦官宫妾阴也忠贤怒矫旨切责夺俸出按三秦尽厘诸弊秦民大安回道后京师传言魏珰嗾上亲征哈利慎部因巡狩各塞允仪乃上疏曰古帝王之用巡狩者因与民分土人各有君而生杀予夺皆由诸侯大主虚尊全无系属若非五载一巡守遐陬僻壤君徳厚凉人情苦乐孰得而知且黎庶何由仰而归徳陈诗观风廷见耆老以示四方知有共主而操生杀赏罚之权诸侯之命系焉而不敢肆志于吾民也后代四海一家天子一尊矣一命之吏废置皆由朝廷又何必巡守以重劳焉至于哈利慎部朗素贵英入犯不过命一良将帅三军往征可耳又何必天子侧身戎马哉疏入不报然亲征之说遂止既而王绍徽赂忠贤起为都御史嗾门人苏兆先劾允仪为东林渠魁削籍归时李应升被逮下北镇抚司寄诗允仪曰与君夙昔为兄弟意气宁论杯酒间他日蒙恩弛党禁老亲稚子待君看允仪得诗垂涕曰正恐我亦不免一逮耳崇祯改元起掌河南道迁太仆少卿转巡抚郧阳密疏唐藩不轨上因撤其护卫移抚襄阳因守道徐景麟误伤官兵株及允仪亦被逮论戍后以护陵功推屯田都御史未任卒着有澹香园文集行世

外史氏曰先生洞悉巡幸之祸而力沮其谋盖鉴于秦汉隋代及武宗也九边之官吏军民幸矣夫大舜五载一巡守国不费而民不劳良由兵卫少而征求寡也若秦皇帝后车万乘汉武帝旌旗蔽空隋炀帝舳舻千里岂不用民力乎当炀帝之出也宦官之株求侍从之需索闾阎之铺张行宫之供奉牛羊鸡犬日以万计所过地方灯楼彩市陆离相接倡优龙阳之供奉有司以千百集矣大臣小吏乃至缙绅子弟及监生生员富商巨贾皆命进骨董以为敬行宫帷幔多置丽人以待幸于时百官无不竭力拮据剜肉医疮是以有贿寺宦者赂嫔妃者购左右者以求升迁馈送侍卫黄衣货赂宰相九卿掲债借帑以邀荣宠扈从大小臣工皆饱蘘果槖盈船满载以归而海内穷矣盗贼安得不起乎先生之疏所系岂小也哉

东林列传卷十九

●钦定四库全书

东林列传卷二十

江阴陈鼎 撰

○明

侯恪传

侯恪字木庵归德人御史执蒲之中子也万厯四十七年进士天启间为编修与杨涟缪昌期诸人游涟条上忠贤二十四罪有言昌期趣恪代其稿忠贤怒谋杀之而其假子镇抚司田尔耕素善恪进曰是人颇以诗赋谬名公卿间而能书米芾书翁必无意曲宥之耶忠贤顾谓尔耕儿试为我招之尔耕退诣恪话故旧恪故喜饮酒与嬉笑饮酒酣尔耕促膝附耳言公方以杨缪故重得罪我为公画计某月日吾魏公诞辰公自为诗书之言未得竟恪大怒推案起酒羮覆尔耕衣上淋漓尔耕低头惭恧己而乃大发怒去会魏广微以大学士知贡举而恪为其下校官广微心嗛恪恪所荐郑友玄宋玫卷辄有意摧抑之以语挟恪恪力争曰人生贵识大义恪岂恋一官负天下才哉语侵广微而忠贤里人子御史智鋋亷知之乃劾恪罢官忠贤矫旨令恪养马恪即日挂冠去未几忠贤诛故得免崇祯初起为庶子与辅臣韩爌词臣姚希孟更削三朝要典颁定逆案迁南祭酒考祖制定监规疏陈六事太学诸生闻之曰是尝与魏相争郑友玄宋玫者耶愿入成均者近万人明兴三百年来未之有也后宋玫终工部侍郎仗节死友玄以御史直谏被谪当世名恪为知人恪生平善为诗每赋诗辄饮而前后虑天下事有不当意则又感愤日夜纵饮以病请归寻卒年四十三所著遂园诗二十卷李自成破归德诗卷在掠中子方岳奋身往贼中搜得之负以过河得存长子方镇有才名城破死

外史氏曰先生尊人为朝廷骨鲠直臣而先生之直又如矢焉然几不免于虎口矣乃卒以天下事感愤而殁不能以老寿终人皆惜之

金士衡传

金士衡字秉中长洲人举万厯二十年进士授永丰知县父应征故亷吏居恒不营生产及士衡为令有父风吉水邹元标候之舟次见其卧具敝败因馈以二布大叹服而去由是两人遂相友善二十七年用卓异征阅三年擢南京工科给事中是时中使四出以采矿监税为名所在恣暴民不堪命士衡上疏曰曩者采于山榷于市今则不山而采不市而榷矣此曹刑余小丑市井无籍不知宗社逺谋一旦假以利权贪饕无餍如杨荣倡衅于丽江髙淮肆毒于辽左孙朝造患于石岭此其尤著者也陛下深居内廷目不覩闾阎饥莩之色耳不闻士女赍咨之声朘削殆尽而犹耽耽逐逐不知顾恤夫今天下亦多事矣水旱之虞盗贼兵燹之警所在有之萧砀丰沛之间河流泛溢破城决堤平陆汇为巨浸居民化为鱼鳖颠沛流离之众易为生乱忍复横征巧取以蹙之哉是故一榷采也及今议罢犹可以安易危以泰倾否其权在上不在下设或因循不止兽穷则攫鸟穷则啄其权在下不在上权不在上而国家之祸有不可言者矣陛下停止之谕不啻再四奈何明诏之而明格之重天下疑也夫始而疑中而骇终而相顾太息以为绐己太甚得毋羣起而以不肖之心应陛下欤语云信者国之宝需者事之贼惟陛下果断而力行之则宗社幸甚不聴于是我大清兵方谋取辽阳举朝莫以为虞士衡独忧之因上疏曰滇南之有鳯腾霄粤东之有文彝此籓篱之患癣疥之疾也辽左之有大敌此门庭之患心腹之疾也今谋取辽而举朝泄泄不为之计夫神京资蓟辽为臂肘蓟镇又仗辽左为犄角辽危则蓟镇不得独安蓟镇危则京师不得宴然而髙枕此忠臣义士所以褰裳投袂不能自己者也既而甘肃地震复上疏曰臣闻天反时为灾地反物为妖前此湖广以风雷冰雹告顺天以阴霾昼晦告丰润以地陷告四川以星变告辽东以天鼓告山东山西以牛妖人妖告今甘肃又以天鸣地裂山崩川竭告矣陛下谓此治征乎乱征乎若明知其乱而泄泄从事是以天下戏也夫天下者祖宗栉风沐雨百战而得之天下也传至陛下何以屑越若此迩者边军告匮望阙门而号泣者不可亿数而大内所积朽腐充斥自若也陛下何不出帑金数十万分给九边俾荷戈枕戟之夫藉有宿饱即驱之効死疆圉何不可之有自税使之出也有年于此矣小民藜藿不饱短褐不完萧条困苦弃坟墓捐沟壑言之痛心酸鼻而纵横掊克者日夕不止譬有尫羸垂絶之夫责以肩重而行千里其果能乎哉夫古之鹿台西园琼林大盈非不富且厚也然而无济缓急此覆辀之遗辙己事之明鉴也陛下若复迁延其间则兵已困矣民已殚矣外则敌人乗虚而深入内则山海之啸聚草泽之窥伺一夫狂呼羣起响应当此之时上下离心其谁为陛下捍御者土崩瓦解莫可收拾转盼旋踵大事且去然后陛下悔之亦无及矣又不听士衡在南京诸科臣阙员不补每兼掌六科事章奏数上中间危言极论约畧相类闻者为之挢舌不敢下而士衡卒不顾也逮神宗既弃羣臣不十余岁而天下大乱浸淫以讫于亡殆不出士衡所揣云三十八年擢通政司叅议既与邹元标友善又数称巡抚李三才可大用朝中目为东林党魁竟中忌者以考察降浙江盐运司同知不赴阅十年用元标荐复起兵部郎中进尚宝卿至太仆少卿天启间忤珰斥为东林遂引疾归卒于家士衡再世仕宦生产不踰中人所居屋仅完壁亦絶不措意先是杨应龙伏诛土酋安疆臣邀据故所侵地总督王象干不许士衡尝劾象干起衅最后象干弟象恒以巡抚抵吴意弗谓善也已亷知士衡清介状始称说不置吴中自是遂两贤之南京有妖人刘天秩之狱兵部用匿名书株逮甚众士衡又尝上疏固争凡无辜得免者数百人其居官平恕且侃侃不阿盖如此

外史氏曰先生之虑天下国家了如指掌矣奈何不用其言而卒弃其人俾老死■〈亩犬〉亩此我朝之所以兴而有明之所以亡也

马孟祯姜习孔列传

马孟祯字六符桐城人幼孤授徒奉母与同里左光斗相友善万厯二十五年举乡试主考官叶向髙竒之为延誉声名大振明年成进士知江西分宜县悉心抚字会以逋赋被督民恐失孟祯亟相戒输纳不数日立办三十四年行取授广西道御史孟祯性刚直遇事敢言既为言路益慷慨思树立首论辅臣朱赓误国及王锡爵徇私灭公状有旨切责又言京堂官冒滥劾姚文蔚陈治则王永光又以灾变疏请御朝开讲亟发章奏遴补部院大臣并召用邹元标赵南星皆不报石埭人孙大功居京师力能通权贵以采生割幼自恣孟祯亷得实坐院署立捕之中贵再四请不听卒按论如法巡太仓银库例进羡金万余奏罢之曰国家何事不可取赢稍崇节俭清冒滥即可得数十万何争此羡为时诸臣为税监诬陷逮系甚众至是叅将李获阳毙狱孟祯言获阳已不可复生在卫狱尚有同知王邦才卞孔时知县满朝荐在刑部狱则有知县李嗣善本皆循良适遭罗织久困囹圄将为获阳续至楚宗一案羣奸诬构除已就戮外见发髙墙甚多孰非髙皇帝子孙尤圣心所宜矜恤亦不报代王庶子鼎渭鼎莎争立孟祯援祖制有嫡立嫡无嫡立长之制谓今宗藩一书不知刻自何年何人私改増减夫代府诸宗已不能以嫡之一字曲庇鼎莎而说者因渭母裴氏未经奏选欲以滥妾之子加鼎渭此可据乎请严查核则渭莎之当立不当立自明部覆从孟祯等议立鼎渭为代世子四十年顺天乡试进士邹之麟分校于中书于发藻房搜中落卷童学贤等孟祯发其奸学贤坐黜之麟降闲散官给事中孙居相因追论汤宾尹韩敬庚戌会闱事敬以不谨闲住戸科商周祚欲并罪知贡举吴道南孟祯言场事勘议己明不宜波及公正大臣且有道南之言而查号簿因查号簿而居相得声其罪则道南为发奸非欺蔽时服其公明年巡视长芦盐政四十二年按山东福王之国奏请赡田二万山东应给四千四百余顷王意欲夺民膏腴孟祯不可计租准值如故事王左右复诱王遣承奉至登莱核田郡邑骚动孟祯列其暴横状谓会典所载各王府不许占买民业其钦赐地畆租税例赴州县上纳不许辄自收责煌煌祖制世世守之陛下诚爱王俾之厚实亦宜予以美名汉之河间东平可法也况山东东连辽海西则河漕疾骑抵都不过三日可使卧榻间卒有震惊不可测之忧乎臣宁负福王不敢负陛下王就国初由舟行已欲改从陆孟祯复止之请待奏报王不怿而止当是时国是日非廷臣各倚门戸京察大典南北各以意为去留互相攻击孟祯言铨政失平科道外推不当任私意疏叅顾天竣萧云举等又论荆养乔熊廷弼讦奏宜勘与吴亮嗣宫应震等议不合出为广东副使辞不赴天启初荐起南京光禄寺少卿转太仆寺丁内艰魏忠贤窃政诸东林善类斥戮殆尽御史王业浩劾孟祯倚恃权奸且与左光斗善削夺为民光斗被逮时诣孟祯以子孙为托孟祯慨然曰吾事也以孙女许配其孙之干崇祯改元王永光尚为吏部尚书故尝为孟祯论劾欲得一通问孟祯笑曰吾老妇乃复以趋时屈节耶遂不起

姜习孔字素臣浙江遂安人家贫力学举万厯三十五年进士授湖广沅陵知县沅故三楚边境地连黔蜀苗猺杂处习孔加意抚循邑苦养马累民充役者多荡产力请免遂着为令未期丁外艰服阕补泾县税契例有羡余习孔置帑中备公用县门井泉甘冽禁民不得汲习孔榜门曰臣门如市臣心如水听其汲取民至今便之调繁无锡邑冲事繁昼夜判决无留牍时邑人顾宪成髙攀龙创东林书院讲学习孔政事之暇往复讲论无虚日所拔士马世竒等皆为名臣以治行髙等擢南京吏科给事中省垣例受民词习孔首禁絶五总省篆再巡京营司内外计典夙弊为之顿革复奏蠲南直隶铺设三殿银百六十余万有以羡言者不为动也时魏忠贤擅政习孔疏论魏良卿等世袭又荐髙攀龙及文震孟孙慎行等奉圣夫人客氏出居外已有旨复入奉侍科臣倪思辉朱钦相具疏争帝震怒御史王心一申救并得罪习孔抗疏畧曰客氏乳哺之劳臣岂不仰体第皇上卜吉遣行明知其不宜久居宫闱也以出宫为是必以复入为非能断大义于前即当割小恩于后三臣虽稍烦聒而一念忠朴实爱君父臣非为三臣惜实为国家惜耳疏入以不谙事姑免罪寻升南京大理寺丞当是时珰焰益张攀龙及杨左诸人皆死御史曽应瑞希珰意以习孔尝荐用攀龙等不知其人视所举有旨削职追夺诰命崇祯改元复原官廷臣交章论荐补原职升南鸿胪寺卿谢病归

外史氏曰两先生立朝直言侃侃为东林表帅一时宵小无不畏惮尚肯容之乎乃一逐不起亦知天下事不可为矣故甘老于田间也

梅之焕传

梅之焕字长公兵部右侍郎国桢从子也父国森举乡荐早卒之焕从其母刘居山东之沈庄倜傥雄骏年十四为诸生台使者按部阅武骑马横絶教场使者怒命与材官角射执弓腰矢射九发九中中辄一军大呼射毕长揖上马竟去使者不怿而罢县西龙潭絶壁下瞰之焕指曰谁能下此潭不足缩者同游漫应曰能再问之如初辄举手推堕之鹜没泅水仅而得免旁人皆慑詟之焕谈笑不改色人以此异之万厯三十一年与杨涟同举于乡明年成进士选翰林院庶吉士之焕在翰林语则矫首厉角坐则掀髯鼓掌视馆阁诸公低头缓步暖姝相向者恒目笑不自禁也居七年出为吏科给事中即上封事言方今天下民穷饷缺冦横兵疲大小臣工兵农钱谷之司日夜讲求犹惧不给言官舍国事而争时局部曹舍职掌而建空言羣天下尽为虚文所束缚辇毂之下京营之兵马入卫之班军戸部之钱粮皆有费无用有名无实种种弊蠧动曰旧例不可省是太祖髙皇帝之例耶抑成祖文皇帝之例耶有作意整顿者不曰生事则曰苛求事未就而谤兴法未伸而怨集何怪豪杰灰心庸人养拙付国事于不可为也臣请陛下严综核以责实事通言路以重纪纲别臧否以惜人才臣所言者不过老生之常谈能真实举行未必非对症之药也之焕既扼腕时事疏屡上不见省又于门戸一无所附丽居六年出为广东按察司副使分守惠州惠狱多寃拷一连十累岁不得决闭门周视案牍期旦日会堂下据案呼囚明举其刑书云何随时发遣狱成于手中迅疾如神岭表多盗用沈命法分行收捕实时伏辜惠州豪沈烈女于水擒得就烈女死地扑杀之瘗其女于萧烈妇墓旁刻碑以志焉宦家子倚父势为奸擒治之不可得使人晓谕其父令子就理寃民如墙而立甲乙丙以次质对尽反其侵掠则缚势家子痛笞之曰用以谢郷人并以谢而父也卒自改行为善士海冦袁八老掠潮州杀守吏潮非之焕所部自请往剿严兵扼海道絶馈运断樵汲散免死牌数干首服者接踵八老惧遁降于闽后之焕督学山东八老率舟师援辽谒之焕于登州语之曰海上之役不得望见颜色今何以在此八老泥首谢曰畏公天威是以走闽今日敢不为公死乎其为剧冦畏服如此天启元年召入为通政司叅议迁太常寺少卿三年升都察院右佥都御史巡抚南赣丁母忧归里未几逆阉之难作先是杨涟为兵科都给事中叅预顾命建白移宫及为左副都御史案劾魏忠贤罪状羣小嗾阉兴大狱逮涟拷死言官摘抉涟党以之焕为首指涟就征日之焕往送执手恸哭诬之焕在省中受贿牵连即讯当是时缇骑四出之焕自分必逮而狱久不决每顿足曰我岂不野猫头岂若阉忘我耶野猫头者盖平居与涟相尔汝之辞也己而又曰主少国危朝家事壊于珰儿媪息之手大丈夫当刺血草奏告于二祖十宗撼承天门痛哭引欧刀自刭北阙下肯低头骈首作圜扉中一片血耶短衣幞被驰马北上亲知股栗莫敢遏信阳故人王思延止之曰壮哉遂与子永别强为我少留痛饮信宿而去越日邸报至坐追赃遣戍思延笑曰可以归矣之焕跨马归据鞍■〈角央〉■〈角央〉如有失也愍皇帝即位召还以原官巡抚甘肃土鲁多蛮犯塞军乏见粮之焕钩板边吏邀勒淮商中盐引悉以给商一日得银三万有竒战士宿饱乃为三覆以待敌遣羸卒数百人领羸畜诱之遇敌反走敌畧取羸畜逐北深入总兵杨嘉谟部前锋迎战敌惊将从间道阑入则二覆起邀其后之焕亲率标兵夹击遂大败斩首七百余级生得银定王子绰木素降六百余人悉分隶麾下甘兵以此益强明年春复大入塞病痢大黄山下枕藉相望诸将请掩捕之之焕曰鄙哉用是得侯何不武也遣译人宣谕朝廷威德乞沙碛地活汝慎毋恐踰月病愈望边城搏颡涕泣而去温体仁用阁讼攘相位之焕数飞书中朝别白是非体仁深衔之思中以危法二年我兵薄都城奉诏入援总领兵哗于途之焕驻兰州再次邠州奉诏还镇已又趋入援回折数千里半年始至本兵希体仁指劾其逗遛欲用世宗杀杨守故事上不听遂罢官归久之体仁当国豪宗嗾邑子上书告之焕体仁从中主之之焕自是不复起流贼越秦陇躏豫楚蔓延光黄间之焕戒守令勿去有我在用军法部勒乡人子弟僮奴警巡迾逺侦探援兵登陴守者恃以无恐八年春贼乗夜遶城而南不敢逼自是贼游兵相及不敢犯麻城张献忠每过城东戒勿近沈庄西陲兵所在焚掠过沈庄必敛兵免胄稽首而去乡人入保者益众名其堡曰保生之焕既以前事回籍听勘久之叙甘镇前后功加级荫子忌者阻之终不召用崇祯十四年秋病卒初之焕与同邑侍郎陈以闻好杨涟初殁语以闻曰昨曽见野猫头来陈骇曰何谓也之焕曰日午时忽见竹亭篁箨间状貌如生把余臂语曰血书中未尽之语汝为我证明之言讫而殁之焕罢镇里居贼八年不敢窥殁后二年献忠陷麻城犹戒勿犯梅氏持羊酒祭其坟罗拜而去

外史氏曰天不欲太平宇内以梅君之贤足以仗三尺剑削平小寇奈何终沮于贼相岂非气数欤

侯震旸传（子峒曽　岐曽）

侯震旸字得一嘉定人举万厯三十八年进士授行人天启初擢吏科给事中是时保姆奉圣夫人客氏方擅宠与魏忠贤及阁臣沈■〈氵隺〉相表里势焰张甚既遣出宫而熹宗思念流涕至日旰不御食遂宣谕复入震旸疏争谓礼有慈母君命所使教子也鲁昭公慈母死欲为之练冠有司执论乃止夫古之慈母职兼教养犹恩以义絶何况今之么么里妇其可数昵至尊哉女德无极髙明不祥陛下即为客氏富贵计亦当早加裁抑曲示保全不宜格外隆恩以宠而益之毒且陛下始而徘徊眷注稍迟其出可也出而再入不可时出时入尤不可宫闱禁地奸珰羣小率睥睨其侧内外钩连则借丛炀灶有不忍言者昔王圣宠而煽江京李闰之奸赵娆宠而构曹节皇甫之变祸贻宗社良可寒心此陛下之殷鉴也疏上让震旸沽名卒不省会辽事方棘经畧熊廷弼巡抚王化贞两人者不协数持论相抵牾兵部尚书张鹤鸣颇右化贞议者遂欲移迋弼与化贞画地任事震旸逆知其必败疏谓事势至此陛下宜遣问经臣果能加意训练则进止迟速不从中制虽撤抚臣一以付之无不可者有如不然则督其明白回奏以听处分收拾残局专任化贞此一说也不则移廷弼于宻云而出本兵为经畧鹤鸣威望素着慷慨自命与其事败同罪不若挺身报国此又一说也本兵如不可出则遂以经畧授化贞另择沈深有谋者代为巡抚以资后劲此又一说也不则直移廷弼于登莱以终其三方布置之策与化贞水陆相犄角此又一说也若复迁延犹豫决偾国事于是方有旨集议而广宁陷矣化贞廷弼相率遁入关门犹数奉温旨责以戴罪立功震旸大愤懑再疏谓臣言不幸验矣为今日计论法不论情河西未壊以前举朝所惜者什七在化贞今不能为化贞惜也河西既壊以后举朝所寛者什九在廷弼今亦不能为廷弼寛也策抚臣者谓宜责令仍赴广宁聫属西部然而廥库已竭其能赤手效包胥乎策经臣者谓宜仍责守关然而所谓守者将如廷弼前议三十万兵数百万饷以收全局乎抑止捃摭残卒出之关外以姑示不杀乎凡此无一宜者庙堂之上欲行法则牵于情欲徇情则制于法及今不早定逃臣之律残疆其奚赖焉其后治失事者罪盖畧如震旸疏云已遂纠阁臣沈■〈氵隺〉结纳奉圣夫人及诸中官为朋比具发其构杀故监王安状帝大怒命调外任继又镌二级以归震旸任吏科才八阅月章奏数十上其大者率系国家安危治乱词最切直为小人所深惮竟用是得罪去然讫莫能害也及震旸归国事于是方有旨集议而广宁陷矣化贞廷弼相率遁入关门犹数奉温旨责以戴罪立功震旸大愤懑再疏谓臣言不幸验矣为今日计论法不论情河西未壊以前举朝所惜者什七在化贞今不能为化贞惜也河西既壊以后举朝所寛者什九在廷弼今亦不能为廷弼寛也策抚臣者谓宜责令仍赴广宁聫属西部然而廥库已竭其能赤手效包胥乎策经臣者谓宜仍责守关然而所谓守者将如廷弼前议三十万兵数百万饷以收全局乎抑止捃摭残卒出之关外以姑示不杀乎凡此无一宜者庙堂之上欲行法则牵于情欲徇情则制于法及今不早定逃臣之律残疆其奚赖焉其后治失事者罪盖畧如震旸疏云已遂纠阁臣沈■〈氵隺〉结纳奉圣夫人及诸中官为朋比具发其构杀故监王安状帝大怒命调外任继又镌二级以归震旸任吏科才八阅月章奏数十上其大者率系国家安危治乱词最切直为小人所深惮竟用是得罪去然讫莫能害也及震旸归未几而党祸遂大作矣越五年卒于家其明年为崇祯元年子峒曽以主事奏曰先臣震旸用狂直得罪先朝幸遇陛下复官而先臣已不及待先臣触忤权奸持忠入地傥得比死事诸臣共沐霈恩死且不朽特赠太常少卿震旸凡三子峒曽与岐曾最知名

峒曾字豫瞻天启五年进士授南京兵部主事外艰服阕改南吏部歴官郎中出为江西提举叅议会黜宗生两人忤益王旨及峒曽将谒见长史戒宜引咎拒不答既入见王问误黜两宗生亦谴责胥史乎峒曾毅然曰胥史何罪此曹奉叅议所奉朝廷令甲也胥史何罪王愕且怒然以其言直不能有加而罢峒曾守正多类此累迁嘉湖道左叅政以卓异被举召为顺天府丞是时所举仅五人与峒曾同举者谷城方岳贡江阴张有誉皆旋至大官而峒曽辞疾不至福王南渡召为左通政又以疾固辞我师下苏州偕进士黄淳耀率吏民城守城既陷趋投池水中未死兵钩出之遂遇害子演字几道演弟洁字云俱皆从死嘉定殉国最烈者吴人讫今推侯氏黄氏耆老述之至泣下

岐曾字雍瞻国子监生少以文行与峒曽齐名峒曾既死越二年军府召购故给事中陈子龙子龙雅善岐曾尝过宿其家旬日去岐曽遂坐累备受惨刑者凡二十七次终以不屈死至今传侯氏双义云

外史氏曰先生于国家安危治乱固已筹之熟矣其如执政茫然若有鬼物慿之者余读先生传不禁叹为咄咄怪事尝谓前朝之亡虽曰天意实人谋之不臧也其子当灰飞烟灭之时犹能植纲常名教于大壊之日其亦得家教之深欤

易应昌传

易应昌字瑞之号白楼江西临川人举万厯丙午省试明年成进士授福建瓯宁知县岁大水漂没田庐男女无算应昌拯恤备至民赖以苏台使者按部偶以他事相拂挂冠而去使者亷其治状为八闽最引咎谢过焉四十八年召擢河南道御史有旨俾巡漕政诸所厘剔漕运不梗天启元年巡按应天旋改督学陟大理寺丞进少卿时魏珰方炽诸正人累累削夺应昌亦坐斥家居崇祯二年以都察院左佥都御史起佐台务疏请清吏治奠民生极言州县蠧胥之弊人以为得弭乱之本明年正月擢左副都御史先是蓟门失守烽火彻大内京师戒严刑部囚有逸者思陵震怒下尚书乔允升侍郎胡世赏狱以新尚书韩继思议狱轻革职命应昌署都察院事更拟以闻应昌仍以杖上屡旨驳问应昌曰法如是止矣臣不敢以己官易人命帝大怒并逮应昌令锦衣鞫讯而杖司官徐元嘏五十当应昌佐台时御史史■〈范上土下〉髙捷夤缘冢臣王永光不由司具稿遽题复■〈范上土下〉等职都御史曹于汴恶之不为咨取■〈范上土下〉等即入陛见于汴以乱台纲乞致仕去■〈范上土下〉等因污诘之应昌疏纠两御史夺其俸至是为蜚语言应昌党庇邀结激帝怒坐以违旨徇私置应昌大辟大学士成基命府尹刘宗周讲官文震孟力救不报会京师大电雹鞫应昌之日雷震审官案帝稍警悟命缓其狱并停天下刑明年四月旱步祷不应司天言大臣狱有寃者始赦出论戍后数年放归南渡时晋工部侍郎卒

外史氏曰当愍皇帝时小人林立以陷忠良天亦怒矣时发雷雹以警之而奸佞不畏犹日图君子之命以快其心者何耶嗟乎气数不惟能束缚人并天而亦束缚之矣

东林列传卷二十


●钦定四库全书

东林列传卷二十一

江阴陈鼎 撰

○明

孙慎行传

孙慎行字闻斯号淇澳武进人万厯乙未进士授编修妖书事起时宰有所逞憾欲穷其狱慎行抗疏言宜存国体时论韪之前后以艰归册封归请告归归辄键戸著书不通一客累迁礼部侍郎署部事时光宗储位虽定而福藩犹未之邸慎行敷陈调剂趋令就国隐然有羽翼功他若慈圣太后庙号王贵妃藏主诸王选婚诸礼皆守正力争楚狱久寃议为平反释其幽滞者数十人代藩废长立少念其事与东朝相类急正之以杜小人窥伺者而庚戌科场之弊卒按法持之又请祀罗豫章李延平于文庙在部逾年请告去竟被京察罢职昌启间再召为礼部尚书先是光宗大渐李可灼进红丸服之晏驾民间讹言被弑慎行不胜痛愤上纲常大义一疏得旨下九卿科道议议上诏夺从哲官而戍可灼二三逢内者意不怿寻以争秦藩封爵非例忤告归会副都御史杨涟劾魏忠贤二十四大罪杨既拷死而慎行以论红丸坐戍得宁古极边慎行坦然就道而上晏驾珰伏诛得解戍未几以原官协理詹事府事召髙卧不起崇祯八年有旨廷推阁员特召慎行时已病疏辞不允扶曳应命甫至都而卒天下惜之年七十一赠太子太保谥文介

外史氏曰天欲亡明也先芟夷正人尽矣所存者一二老成又流窜遐荒当其起用之日天下莫不延颈望之乃竟不少假以年者何哉君子曰是天欲亡明也

于孔兼传

于孔兼字符时金坛人自少事大父父母及其昆季孝友备至登万厯庚辰进士授九江府推官擢礼部主事累迁仪制司郎中磨勘戊子试录疏发其可疑者数人皆当路子弟驳都御史吴时来不当谥忠恪得旨夺谥朝贵咸目慑之既而累疏争三王并封议竟寝及疏救考功郎赵南星语侵阁臣遂落职调安吉州判赴任即投牒归就邑西郊建志矩堂筑八卦亭偕士友讲肄其中而时过锡山与东林讲席其论学一本于程朱诸新说与旧相盭者塞耳不欲闻尝曰学在不事空言无求顿悟惟下学上达躬行君子是儒门真儒其训子曰士君子能于羣讥众诋时立得脚定纔见坚贞能于尊官厚禄时回得头早纔见知几能于主少国疑时看得命轻纔见节槩能于从容谈笑时解得急难纔见才识能于淡泊冷寂时无歆想心纔见志趣能于风波震撼时无惊恐念纔见器度汝曹识之当沈一贯以妖书加害沈鲤极力周旋得脱于祸人髙其谊自解官归讲学之暇巾车棹舟追逐云月若未尝有牵连左官之累优游二十年以寿终后逆珰以其曾救南星也指为东林矫旨削籍崇祯初乃复

外史氏曰儒者之学天德王道而已先生以志矩名堂志乎天则也志乎天则而天德全矣天德全则成真儒而非徒从事语言文字之儒也读先生愿学斋述观先生立朝直道自是儒之真者矣

薛敷教传

薛敷教字以身武进人幼侍祖方山与闻濓洛关闽之学长而与顾宪成髙攀龙缔交互相叅讨学问益深万厯己丑成进士观政时会御史王藩臣上疏不白宪长都御史吴时来耿定向交叅之敷教愤然起曰是欲为执政箝天下口也抗疏争之甚力有平津曲学金陵险陂之语忤执政勒令回籍三年起鳯翔府教授寻迁国子助教时有诏并封三王具疏力諌复贻书王锡爵有东门黄犬追悔已迟之语锡爵恚甚然事因之以寝未几京察赵南星因斥当路私人被逐敷教抗疏申救谪光州学正与士子砥砺德业一以道义相成州人熏其德者如在春风中寻丁母忧归遂不复出日从东林讲学苦自刻励垢衣粝食出入不假肩舆止一苍头以随中年婚嫁相续负郭殆尽知交中有讽其少通融于交际者婉谢之曰少秉一节老而渝之辱殆甚焉即同志所遗亦不受其有问病馈药饵者稍尝而谢曰行就木矣不敢忘当年矢志性至慈蠕动不忍加害其于人则油油与偕虽至俗客不作分别见独耳目所及之凶人必翦之而后已至于解人厄扬人善终日孜孜常若不及平居每曰学茍不窥性灵任是皦皦不污终归一节又曰今人所以不甚讲学者谓讲学为欺己欺人耳不知不讲学者都真心不自欺否机械变诈毕竟闻诚意之说而减靡丽纷华毕竟闻耻恶衣恶食之说而减自私自利之人闻天下一家之说毕竟不至十分损人害物讲学何负于天下哉人以为至言年五十九卒学者称玄台先生私谥清端着有浮弋集泉上杂语续宪章录藏于家殁后天启中逆珰引绳批根谓其曾救南星列之东林榜中颁示天下云

外史氏曰先生尝作真正铭云学尚乎真真则可久学尚乎正正则可守君亲忠孝兄弟恭友禔身以亷处物以厚良朋切劘要于白首乡里谤怨莫之出口毋谓冥冥内省滋疚毋谓琐琐细行非偶读书学道系所禀受精神有余穷玄极趣智识寡昧秉拙省咎殊途同归劳逸难狃世用我兮不薄五斗世不我用徜徉五栁无贵无贱无荣无朽殒节逢时今生谅否必真必正夙所自剖呜呼诵斯铭也可以想见其人矣

安希范传

安希范字小范无锡人幼有夙慧弱冠登万厯丙戌进士官行人当入台省而格于年有讽以増年者希范曰安生不以台省重也迁仪部念母老请南言者曰盍少俟共以铨部拟之矣希范曰安生不以铨郎重也竟得南司封会王锡爵当国多斥异已者希范上言近年以来正直老成之臣敢言之士俱不安于位如赵南星赵用贤孟化鲤人皆知其刚正而次第屏黜孙鑨李世达李桢虽才品不同而先后去国行人髙攀龙一疏窃以为皇上之忠臣亦辅臣之诤友而反蒙重斥于是人心公论不能无责备于阁臣愿皇上严谕阁臣无植私党疏入严旨逮问上怒解削籍归居胶山之西林适顾宪成集逺近同志讲学东林忻然从之别扫一室读书其中泰昌改元起废诏下直臣遗老半入启事希范恬然不之问猝闻鼎湖再宾惊迷痛泣者终日即命驾之吴兴菁山营菟裘矢终焉之志尝作诗寄愤有曰执简定应书赵盾举朝谁请讨陈恒又曰受遗元老仍増秩进药鸿胪也赐金一腔热血见乎辞矣寻病卒年五十八天启初赠光禄寺少卿学者称我素先生平时与髙攀龙讲性命之学攀龙曰性命微言与他人言多不解与小范言辄解每好读书论事谓六经文章之祖经世之谟外此则温公记事本末诚古今得失之林也后逆珰指为攀龙同党入东林党人榜中昭告海内削其赠官崇祯立乃复着有养心日札读书日笺荒政撮要武备私考文献通考删诸书藏于家

外史氏曰先生天资近道类于陈仲弓郭林宗其人幸荐剡将及而先瞑耳倘不即死而从诸贤以起则正色危言其有不从杨左周魏诸君子之后者乎

刘元珍传

刘元珍字伯先号本孺无锡人万厯乙未进士初授南京礼部主事升郎中以亲老引疾归养者数年再补南京职方司郎中核假冒黜羸弱裁冗滥岁省金钱二万有竒时大学士沈一贯当国以楚假王事忮礼部右侍郎郭正域又以次辅沈鲤右正域并忮之刑科给事中钱梦皋一贯私人也遂疏叅正域并及鲤于是楚王遂以为真而正域卒罢去妖书事起一贯思嫁祸于正域梦皋又直指正域与鲤所为引绳批根将一网异己者乙巳京察吏部左侍郎杨时乔左都御史温纯力持公道梦皋与其党多丽考功法一贯蛊惑神宗谓京察不公尽复言官之黜者且留察典不下人心愤甚莫敢先发元珍乃抗疏曰朝廷磨砺一世伸正绌邪以端揆大臣无树私交无作好恶无或朦上而箝下彰善瘅恶一切听之公评而佐天子持衡焉使人务节义而重亷耻于是君子道长而泰道隆不意今日乃有罔上行私如首辅沈一贯其人者又不意有顽钝无耻如刑科给事中钱梦皋其人者梦皋推年例而妄奏求容挂察典而乗机建议垄断如市士林不齿迨两蒙录用滥被殊恩因此蛊惑圣聪猜疑部院并考察全疏亦中格矣台省被察诸臣槩留中矣国家代守之典章屑越于今日朝野骇然佥谓梦梦之党阴谋叵测将异日种种侥幸之门从此以开大可虑也夫使梦梦羞恶未泯亦宜惊弹射而敛迹胡乃猖狂自恣转作风波驾言楚事含沙反射蔓衍何极佥谓梦梦之党机锋叵测将异日种种倾危之隙从此以开甚可畏也夫使政本之地不私一人则奸慝无壅于上闻邪谋亦安能下逞乃沈一贯实为戎首自秉政以来曾不闻佐辅皇上救生灵于涂炭者何事起忠良于摈扼者何人年来比昵佥人乖谬尤甚即如京察一事皇上岂有爱于梦皋而故昵之又岂有私于台省诸臣而独寛之盖由一贯曲庇私人为术甚巧内则假公以朦上外则挟威以箝下既借皇上之权以伸其意复窃皇上之德以固其交顿令百年巨典忽焉决裂而皇上顾独任其咎一贯生平机械毕露于此夫以辅弼之臣不能导皇上驱逐羣邪廓清仕路而反以身为丛奸聚慝之图使守法者抑勒无聊席奥者髙张无忌将来谁肯为皇上触权要持国是乎一贯之敢于欺罔如此敢犯清议而不顾如此有为之鹰犬如梦皋其人者将何所施而不可近见梦皋诸疏无不横恣胷臆以党名人从古小人未有不以朋党之说先空善类而得羣恣邪谋者所关治乱安危之窽会良非细故幸皇上自为社稷计少留意焉疏奏神宗玩之不己意不忤也一贯及其党经营百端谓不廷杖元珍议不可息适雷震郊坛竿木上惧反杖旨继而兵部主事龎时雍直攻一贯欺罔误国有旨元珍与时雍皆削籍而一时被察得留者亦免官其明年南京吏科给事中陈良训御史孙居相极论一贯奸贪遂罢相而元珍摘奸之功为首归十六年值光宗即位征言事废弃者起为光禄寺少卿是时辽渖既没旧赞画刘国缙以招抚南四卫官民为名拥众数万入内投谒督饷侍郎令发天津登莱船南济元珍上疏曰国缙为李成梁义儿狼狈相依种害辽左成梁弃朝廷疆土国缙代为营贿幸免诛戮无穷祸本实基于此利瓦伊翰红旗催战玩冦丧师抚顺失守杨镐继之宻与李如柏主议和之策独忌刘綎为当戸之兰故令杜松出抚顺布私人诱入伏中松与綎血战以死一则寸骨不留一则合门碎首如柏为诸将领袖冷眼旁观令箭之招适与凑合是两名将与数万官兵实镐与如柏杀之国缙一当赞画之任首疏力保镐与如柏而反欲坐杜松以违制此何心哉国缙主用辽人冒帑金二十余万究竟所称土兵三万曾得其一臂之用否其赞画行径大率如此已而被叅解任踪迹诡秘不知东还以后作何勾当一任蹂躏屠戮之惨独脱然于千锋万镝之中直待河东尽没河西危同累■〈夕卪〉国缙不后不先突如拥众以入众至数万不为单弱况山东矿徒素号骁劲矢不外附国缙既能招抚四卫官民亦可收矿徒之用曷不就彼中纠合牵制以自赎从前之积孽而乃遽欲问道登莱天津窜处内地意欲何为况辽渖之亡皆以降人为内应今数万之众保无奸细搀入其中果为国缙招抚者或别有指授亦不可知夫一国缙耳今日若能招抚逃亡昔日必不扶同卖国昔既恶其卖国而黜之今忽信其招抚而收之呼吸安危岂容尝试自辽事发难以来猛士捐躯叛帅反噬今日震竦人心之机全在刑赏操纵刑赏之权全在果断有如功罪已分彰瘅莫决坐令戎行胜气渐废于廷议迂缓之中甚可惜也疏奏下部议覆部畏国缙之党不覆也而兵垣请擢国缙为东路巡抚者则格不行矣未几卒于京邸年五十一初元珍以建言归也与顾宪成讲学东林自喜得归宿地又与钱一本为同善会表章节义优恤鳏寡有言非林下人所宜者元珍曰痌瘝一体如救头目恶问其宜不宜也尝有知交当路苏之富民被诬陷大辟者投暮夜金元珍怒叱去之徐亷其寃宻为雪理不令之知其不愧独知如此平居以子路自负不使恶言入于东林讲论稍涉附会辄正色曰毋乱我宗旨闻谤讲学者曰彼訾吾党好名以为口舌其实彼之不好名乃专为决裂名教地也当东林为天下弹射元珍谓髙攀龙曰此吾辈入火时也无令其成色有减可矣后亦以东林追夺愍皇帝即位诏复其官着有文诀文衡依庸絮语三畏堂素业湖畔逸农遗稿

外史氏曰吾闻先生之为人嫉恶甚严一佞人在其侧辄如物梗喉间必吐之而后已盖其所禀者刚德居多刚者天德之首圣人所谓无欲之刚也先生其无欲者哉

钱一本传

钱一本字国瑞武进人万厯癸未进士令庐陵以兴起斯文为己任建王文成祠并祀邹文庄诸公延礼名儒倡明絶学擢御史首疏纠前按臣祝大舟贪黩不法得旨逮戍举朝肃然又请祀罗伦罗洪先陈真晟曹端于学宫已巡按广西方行部闻册立皇太子改期乃上言曰父子至亲长幼有序陛下之明旨也今皇元子年已十龄不出阁讲学爱而不劳非亲也元子母与诸妃伍而弟母皇贵妃反出其上母以子贵弟可加兄非序也且陛下欲法肃皇帝乎肃皇帝建储在嘉靖十八年今已逾二年矣皇贵妃恩礼过于中宫日萌夺嫡之心皇元子与皇诸子章服不别名分不正传闻陛下曾失言于皇贵妃因执为信以要陛下此皆肃皇帝所未有也陛下恶诸臣激扰一人言之则故迟之一年既而又一人言则又迟之二三年必使天下无一人敢言者庶得曲就昵爱之私不思国本动揺周幽晋献之祸可以立睹疏入留中踰三月给事中孟养浩亦以国本为言得旨杖养浩并革一本职归里杜门絶迹公府郡守欧阳东鳯建先贤祠傍构经正堂共推讲学时宜兴有明道书院史孟麟主之无锡有东林书院顾宪成主之三人往来讲习四方士大夫兴起者众于是小人害正指为朋党一本讲习如故若不闻者尝曰不见是而无闷不见知而不悔正吾辈得力处也居恒自省有曰既戴天履地而为人当参天两地以有事又曰心术中有许多淫乐慝礼聪明中有许多乱色奸声身体中有许多惰慢邪僻之气且去细细查考生平无他玩好独潜心于六经濓洛诸书下至天文地理无不披究而于易学尤深曰易者象也象也者像也作像钞又歴叙儒学正传为源编汇编自出心得勉人学问为黾记每过东林会讲学者翕然从之羣称启新先生年七十二卒天启初赠太仆少卿

外史氏曰先生之易学最深盖人但得之于辞先生则得之于象朱子有曰于言上会得者浅于象上会得者深先生之于象得之深矣自像象管见及像钞出而学易者有所归止功亦巨矣哉

李复阳传

李复阳字宗诚江西丰城人万厯癸未进士授无锡县令莅任编役最均催科有法戊子己丑岁凶加以疫疠捐俸出锾以苏民困循行阡陌访问疾苦乡老莫不乐亲焉向为江右李见罗门人传止修之说至是与顾宪成讲学黉宫时髙攀龙年方二十五往听之跃然喜曰吾学其有兴耶后乃相与开讲席立文会朔望绅士毕赴三年四境大治升吏部与宪成同佐计事以考功郎赵南星降调同宪成上疏畧曰顷者皇上切责吏部专权结党赵南星降调外任臣等与南星生平以道义相期许及在同部又以职业相切劘惟兹内计之典始而咨询继而商确臣等皆与焉今南星被罪臣等独何辞以免伏惟皇上扩天地之量垂日月之明念南星自谋则拙谋国则忠还其原职以示任事者之劝无徒快被察诸人之心倘始终以为专权结党乞将臣等一并罢斥无令南星独蒙其责不报其切直如此歴迁通政司左叅议卒学者称元冲先生后崔魏以其疏救南星斥为党人削夺崇祯立乃复

外史氏曰先生令无锡而四境大治其功业至今犹能追道之也至于立朝以谠言进不捷邪径节介着于一时非得学问之正曷至此

周孔教传

周孔教字懐鲁江西南昌人万厯朝进士初令临海以循卓征入为御史适赵南星论时事忤当路其客讽孔教纠之不应吴比部彻如特疏弹之时台省官閧然起曰言官论人者也非论于人者也奈何壊我体面将合疏排焉孔教又与万二愚诤止之曰若如是攻击则祸在国家矣史奉常玉池应召而北时孔教为督学约玉池偕许京兆少薇启诸执政请行东宫三礼久之执政议欲先大婚而后册立乃与王铨部澹生力言其不可而止及巡抚江南政暇过东林率诸士大夫讲正心修身之学明程朱之正他如举劾各属贤否请停织造浮派诸疏言言痛切至于戊申救荒一事尤为披沥肝胆哀痛迫切一字一泪有令人见之而不忍读读而不忍竟者其为政惟虚衷下物孜孜求善常若不及朝有告焉朝而行之不俟昼矣昼有告焉昼而行之不俟夕矣凡此皆其一片精神所注非仅仅指陈是非条画利害间己也与顾宪成髙攀龙为石交每事咨询以是善政满江左后晋秩总河三吴诸父老日夜竭蹶北走相与呌阊阖乞直指为特疏以请上不允特加慰勉一则曰大得民心一则曰久着劳绩命下促赴河任遂行后逆珰斥为党人削夺崇祯初乃复

外史氏曰吾于先生之为政而知其所学之正矣周官有云学古入官议事以制政乃不迷先生之政至今百姓犹追述其德不休至于讲学东林后之人亦有追蹈其迹而邀誉于一时者不足为先生重也

欧阳东鳯传

欧阳东鳯字千仭湖广潜江人万厯己丑进士官戸部出为常州太守政绩懋着为有明三百年来循良第一下车即倡学甲辰书院成为文以记之其畧曰杨龟山先生者固程夫子所目为道南者也晋陵之有宋儒学也自龟山始也其言云人性上不可添一物尧舜亦率性而已嗟乎世皆以新会之自然姚江之良知为第一义而究其所以实非于人性上另添一物也主敬主此穷理穷此亦非于率性外另为一事也何必曰千古秘宻至今日始泄几欲闰宋儒之统哉余为此惧私心时时念之幸而有人焉超然反其所自始相与聨集同好恢弘遗绪此其尊徳乐道又非第泛涉其涯而已倘宋儒之学因是以张于晋陵而大明于天下滔滔世道亦且因是以有纲维而不至于端引防溃之患其所补宁小小也故特着其说以俟后又建传是堂于毘陵以讲学建取斯堂于先贤祠之东与多士论学取鲁多君子之义任满擢颍上备兵勤劳称职数载致政归朝命再辟坚卧不起乃得佳壤于豹湖之濵而穴之曰此予之所归也筑室焉颜曰夕可杜门体道于中使友人问夕可之说于髙攀龙攀龙乃作夕可说应之又数年卒学者称宜诸先生后逆珰毁书院见其碑记斥为党人削夺崇祯改元乃复

外史氏曰先生守常州以学为教化而合郡渐之迄今犹有流风遗韵焉及见时之将晦遂归林下再召不起可谓知几之君子矣

潘永图传

潘永图字君懐金坛人幼嗜学切求程朱正脉闻白沙新建之谬因走梁溪求正于髙攀龙攀龙与之讲论累日遂有得而归崇祯元年成进士授戸部主事转员外郎中与黄道周刘宗周相友善时小人目为东林余孽及温体仁为相欲逐清流作蝇蚋录而以永图马成名为前锋使者每言于上曰门戸之害将亡宗社若不除之恐祸蔓矣幸思陵不听故难不作永图在戸部管太仓银库能厘剔奸弊屏除扣减陋规尚书辈交口而称其能初思陵诛逆珰魏忠贤委任士大夫而士大夫率皆推诿避事思陵傍徨四顾无可当意者于是复稍用中官为耳目戸工二部至设总理太监张彛宪揽权骄倨凌侮士大夫部臣皆为之下永图独不屈出为归德知府流冦犯商丘守备乔宇定约为内应引冦焚掠近郊围城甚急永图积薪署门与家人约曰设有不测举火自焚日夜乘陴固守贼悉众攻城益急文武吏相顾失色永图举止自如悬金购死士缒城下砍贼斩首数百杀其爱将一人贼惊顾遁去兵部上其功而中官张彛宪修前却功不叙转山东副使治饷通州当是时边事告警巡抚总镇提兵入援备兵使者以迁去人咸为永图危之独能拮据搘拄军需无乏会巨珰卢维宁奉命总督永图再持正与忤功又不叙以他事降调归未几起为遵化监军道副使遵化辖喜峯大安两路最为要冲至是三失守矣永图亲歴险要増置墩堡又创为据险设伏之议上之一岁之中聮络声援拊循什伍绥辑溃兵声名日振思陵积其前后功由监司超拜佥都御史巡抚顺天八月受事十一月蓟州陷明年二月以封疆重典论死当永图受诛时人咸谓其受事日浅饷匮兵单事多掣肘非尽永图之罪其回话一疏言马兰松棚两路分隶蓟州道界岭报警臣率师东御道臣鞠思让私调尖夜听点擅令戍兵分班尖夜撤则哨探误而烽火失传戍兵撤则台墙虚而关堡失守臣虽欲堵之口外亦不能及又思让误用教官髙登庸摄蓟州匿奸内应以致辰攻酉克而臣所领将吏兵饷种种可以痛哭虽韩范在军亦无如何偾事有人代为受过臣亦何辞焉死时年五十当是时有佥都御史马成名溧阳人与永图生同庚居同里同举进士同擢都御史且同制至是得罪同事临刑同日识者以为前定云

外史氏曰呜呼边事之不可为久矣万厯初年张江陵当国慎择本兵妙选戸部当时戸兵二部皆老成久任而九边文武大帅居正莫不尝试哜啜其材知之审矣则调和其间使内外一体故呼应无有不捷而推诿有所不可边陲阴受其福自居正死而阁臣之局屡变户兵二部因之边帅又因之始之阁臣一变而为谨愿盖避前人揽权之名而席其强盛之实虽拱手无为天下未至骤裂其时户兵二部多阁臣之所厚号膴仕显官以体统轧边帅而边帅亦尊富自将置武备不甚讲是壊之基也继之阁臣再变而为险伪快意恩雠主张朋党戸兵二部多其私人以喜怒御边帅而边帅救过不暇嗜进无己阘茸可以为贤覆败可以为功是壊之成也继之阁臣三变而为贪墨金币惟恐不多恩荫惟恐不广交结惟恐不固欺蔽惟恐不深乱盈天下而取快目前以向背为朋党以利害为恩怨其时戸兵二部特阁臣之外府耳以缓急难边帅无事则以为溪壑有事则以为牺牲甚至归骑饱扬边臣麋烂而内阁方以庙算论功晋官受赏以至封疆危殆言路喧呶大农中枢视履官如传舍谁秉国钧不自为正大壊至此一时所为督抚者直往而承罪耳岂不痛哉自万厯癸未以后崇祯甲申以前其履霜坚冰沦胥及溺之状真万世龟鉴也总之朝廷一用阉宦天下未有不亡者三代则无论已亡秦者阉寺也亡汉者阉寺也于晋于五代于隋大半伏阉寺之祸也唐之亡非阉寺乎宋之亡非阉寺乎元之亡虽由独用蒙古以专利要未尝不由于阉寺也而明又继之君天下者何为不悟哉嗟乎明之阁臣得以窃柄者无不由于阉寺也况内外皆用之哉其亡也宜矣

东林列传卷二十一

●钦定四库全书

东林列传卷二十二

江阴陈鼎 撰

○明

丁元荐传

丁元荐字长孺号慎所浙江长兴人万厯丙戍进士质刚骨劲见大识超厯挫抑甘厄穷百折而终不馁其浩然之气初官中翰矢口而陈当世之弊时以为贾谊之疏与世遂不相臭味一斥而归沉寂田间者数年再起仪部复矢口而陈当世之弊时以为汲黯之戆与世益枘凿而不相投于是铩其翅絶其辔至欲剚以大盗之刄一决目中之刺竟中他事削籍归甲子元晨贤令被弑一邑震惴若将陨坠元荐奋不自计流言矢集屹无所避擒盗宁民一邑得安平时究心理学其加功也深其用心也密凡东林诸君子无不就正而于顾宪成则师事之宪成尝答书云承示新功甚善周子揭主静是得手事程子见人静坐便叹其善学是入手事李延平教人静坐看喜怒哀乐未发时气象又就中点出一活机此大儒留下海上单方也他日又云得手书不胜欣慰足下用心如此何患不日进也寡欲二字极妙周元公首阐圣学亦只此二字是一了百了工夫更不须此疑愿与足下共勉之亦只密切做去不须悔前虑后反成憧憧令心体上多一事也尝过无锡赴东林会讲他日宪成致书曰东林之会风色蒸蒸座上发贫贱富贵一则尤令聴者竦起足下之功于是乎大矣年七十卒天启中以其为宪成门人也禁锢之崇祯朝乃复

外史氏曰当明末时习俗仳■〈亻离〉茍有良心者卒不能合况先生乎故一出再出而终见恶于时流此其入山惟恐不深而甘老于田间也

汪康谣传

汪康謡字淡衷号鹤屿休宁人精研理学以紫阳朱子为宗弱冠举于乡万厯癸丑成进士授诸暨令摘奸翦暴不避权贵擢户部司庾临清以练兵备白莲贼有功升郎中出守漳州莅任日瞿然起曰是紫阳旧治也吾产于其乡仕同其地岂别问治谱哉一考故宪申之为自约者八约属者三又有八禁五不拟着为令皆以实心行实政州大治寻举卓异第一推漳南叅藩适魏崔肆熖崔为同门友尝授意招致乃峻词拒絶守漳三载迄不通一字崔衔之廵抚周起元坐赃数万下漳州籍没士民汹汹泣诉康謡亦泣曰吾不惜此一官以护孤忠寝其事不累漳一人益忤崔意推升疏上逆珰矫旨削夺去后漳民思其徳奉祀朱文公右额曰新安两夫子祠崇祯改元起福宁兵宪时红夷不靖贼氛羣起乃广什伍集亭障严接济尝以元旦驰师寇不及备斩馘无算冦平以疾告归日讲学于天泉还古书院精治尚书体朱子大意为之注有尚书删补一编行于世学者称鹤屿先生

外史氏曰先生守漳及备兵福宁政事功绩厯厯在人耳目惜乎终于泉石而不复再出噫先生亦知时事之不可为矣

林宰传

林宰字徳衡福建漳浦人万厯辛丑进士授无锡县令莅任后适东林方兴讲学遂捐复讲堂其后重建道南祠成又为之记其畧曰宰维呉地自让王筚路而来李子歌风言游礼乐斌斌号文学之国矣中更六朝五季剥蚀于谈麈榛芜于戎马非先生正学南来五百年坠绪何以昭兹来许顾或谓南宋道学空谈无用宰按先生策燕云之师则云宜退守汴京不可虚内示外金人内冦则云宜坚壁清野潜遣援兵追袭至于三镇不可弃和议不可从责金人败盟问肃王使必复而后己种种硕画皆熟谙情形事变深于兵家者之言此真有用道学岂与争机锋而渺功实者埒也或又以其辟应蔡京为疑不知先生鸿才巨识行权济时正善学二程而融之使其志得行于靖康建炎间则金人可无南窥二帝可无北狩一祖六宗之业可无偏安江左奈之何阨于权奸不究其用以殉此诸君子所谓扼腕太息而欲宰之论其世也欤自东林复振后每月主会遇当道宪长四方贤哲一轨于礼其有心卫道如此至先后试士拔马世竒华允诚为第一人称冰鉴云其加意人文又如此凡民间有事剖断如流按律得情吏胥不得上下手去任后民思之曰安所得林青天哉其得民心又如此官歴部曹至南京兵部侍郎卒学者称平华先生后逆珰毁书院见宰碑记遂入东林榜中削夺崇祯改元乃复

外史氏曰先生作令梁溪政治和平青天之謡妇人女子至今犹能道之其所取士皆一时节义文章之流嗟乎今安得所谓林青天者出而为宰一振东林耶

贺时泰传

贺时泰字叔交湖广江夏人平时寡交游惟与同里郭文毅大冶尹萧槐胡对薇砥砺文行既诸公次第贵显时泰淹蹇贫益甚诸公或相向为慰藉时泰夷然尝遇岁除不能具一杯羮以一母鸡豆二升易米七升五合支度岁三日粮赋诗自励曰清苦丈夫志风霜善自持阳和非不爱义命贵安之是时长子逢圣尚幼风度端凝屹如荘士时泰目顾而心许之自是益乐饥课子迄逢圣贵即大书于堂云当年鸡豆未忘念此日儿孙勿妄思以故逢圣自释褐金华扬歴揆府及于受命成仁三十余年如一日壹惟奉其家教乡党比于郭有道邵安乐一日见高攀龙依庸堂扁柎取道不逺人之义乃作人模様一书自人之大体小体以及同体异体约数十条允堪效法又着思聪録一卷其人模様书云士人所守若未能定先从乡党中寻一个真节妇人做様子便不难了尝与山右河汾人辛全字复元者为学问友手书商学交最善别着三世事小録及女箴二十四则皆有禆名教有关世道之言学者称阳亨先生又称人模様先生云

外史氏曰先生一鸡一豆犹颜子之一箪一瓢也乐饥课子不以贫累及子贵而志不少易非得道之深者乌能至此哉

史孟麟传

史孟麟字际明宜兴人九岁能属文长益砥志于理学万厯癸未成进士由庶常授工科给事知无不言丙戍皇三子生有诏封母郑皇贵妃草疏论其不可草具偶示同乡姜士昌乃袖而归署其名以上一时羣臣连起诤之章凡数十上俱被谴谪而郑亦止称贵妃论者称士昌翼储首功而不知疏实出孟麟也癸巳有旨三王并封内阁王锡爵拟谕以进乃同水部郎岳元声率省部诸僚大声疾呼沸于邸沸于朝疏既数十上孟麟更综集羣篇櫽括体要为条议答问奏之大指谓中宫无待嫡之条元子无封王之例又曰有嫡立嫡不闻无嫡而待嫡无嫡立长不闻有长而虚长其词委折详核俾难者无复置辩由是并封议寝震位旋定而锡爵衔之会孟麟有疏劾中贵遂拟旨予杖孟麟乃易囚服趋朝待命上知其忠有密谕阁臣终不谴言官以快近习旨竟留中既而疏救选郎赵南星与朝议忤遂相继称疾归时孟麟与南星尚未识面后并出山始交善寻掌吏垣并佐察典所排击多强贵南星因奉旨褫削孟麟复疏救亦免归外艰阕晋太常少卿再丁内艰服阕不补乆之特起太常少卿提督四译馆初御史刘光复尝指斥东林又抨所交淮抚李三才及乙夘梃击变作光复廷诤下狱上怒叵测孟麟方奉差在途见邸报奋然抗疏请立皇太孙赦光复疏入被旨切责谪降运判光复得减死惟伸公是不计昔嫌人尤以为难前后林居三十年偕同志研求濂雒宗旨既捐其世业就邑中创明道书院复游锡山师事顾宪成友事高攀龙质疑问难要诸至当为学本不杂禅至篝灯丙夜危坐澄懐人有疑为禅者尤喜奨诱后进出其门者多为闻人病中矻矻著书闻国是纷纭深切牛李朔蜀之忧后竟如其言天启初补大理丞晋太仆卿未赴卒赠礼部右侍郎赐祭塟后以东林追夺崇祯立乃复学者称玉池先生着有明道附言亦为堂集并奏疏行于世

外史氏曰予读先生文慨然想见其为人及考其懿行乃知为一代贤者不徒文字而已也先生殁后奸党乔应甲诬为东林护法而削其籍应甲攻东林疏凡三十上极言诸贤之恶以是清流尽削夺然千百世下是非昭然究何益哉

叶茂才传

叶茂才字参之无锡人性至孝痛母先逝事父逾谨万厯己丑成进士授刑部主事三月旋告改南迎养遂得南工部榷税芜关念商重困以寛恤为主去关五十里有双港徃讥防漏税风涛不测易为商厉立命弛其禁差竣改吏部郎中请告归起礼部郎中歴迁太仆少卿时御史汤世济疏斥诸建言者为邪党乃上疏争之畧曰当日发奸摘伏论列沈一贯汤宾尹诸人者谓之邪党则曲庇私人壊祖宗二百余年计典明通关节壊二百年大典者反为正人君子乎变乱是非将贻国家无穷之祸不报诸党世济者羣起攻之又尝激于年例考选不公上书郑太宰云年例两衙门之劣处也考选尤言路一大关键也去取间风声所系令处一真品则真者毕惧选一伪品则伪者毕进尚何以年例考选为又尝致书高攀龙辩当年四案正论危言扶植千秋名义最大寻告归后改太常少卿不赴擢工部右侍郎以祖父母未邀封赠一出甫三月见权珰当道国事日非遂请致仕逆珰恶之屡欲加害未能也通籍四十年什九在告家贫布衣蔬食出则徒歩所居老屋数椽薄田两顷不殊寒畯仰承父志去官而家去城而郷青鞋布袜以奉杖履抚胞弟茂徳极其鞠养居恒论学以洛闽为正宗以守身为切务所交惟东林诸君子皆白首不渝终岁扄户不出尝有诗云渉世幸逃三见黜归田喜遂一闲身其自写至矣方魏忠贤乱政熹宗未有嗣长洲姚希孟赴京师茂才告之曰君行矣好语诸公宜思其大者请信邸出阁讲学此今日本计也其爱君忧国之心如此崇祯初方起召用己卒矣年七十二着有见闻録旁嚣録八贞女传兴至吟等编行世学者称闲适先生

外史氏曰先生介然特立衣冠不正望望而去如伯夷然平易近人劝掖流俗下至乞儿皆可相亲如栁下恵半世曹郎在在尽职扬歴风波不罹党祸如申屠蟠柝理论事一字必严不好为浑语以居寛大之名如程伊川云

许世卿传

许世卿字伯勲无锡人家贫有志操天性孝谨父早亡事大父有礼歩趋无尺寸轶事母至孝为诸生有声受知郡邑絶不干以私万厯乙酉举于郷淡然自若服食居室不稍变其初丙戍从公交车还为幽居十戒出入恒指而自问曰若得无食言否或以私尝之辄指其壁谓曰此吾之息壤也可奈何所居敝巷闭门不启守令下车一谒后不得再覩其面郡守欧阳东凤延请修郡志以东凤端人也一出应之平生交游絶少见小人如目中刺尝曰和风未学由由恵清节宁希望望夷每自东林讲学归敕其子曰人何可不学但口不说欺心话身不做欺心事出无惭朋友入无惭妻子睡无惭梦寐乃为学矣五上公交车不第庚子冬行至桃源河冰坚遂返谢去传金自号早白老人矢终焉之志尝于隙地手艺菜甲曰不如是何能无求于人清苦自甘晚而益窘客有持槖金谓曰此物易公片楮耳乃直视曰当谒客竟出门去不顾有亲党坐法者来告急世卿适鬻一婢代为输罚锾终不为缓颊其刻励如此疾革嘱其子曰吾有某逋未偿某施未报某家人赉未给某故人子典田所入已当其直亟取券还之翛然而瞑时年五十未仕而卒着有中解编太玄玄言露颕编诸集而特好为诗一切欣惋悲愉之感悉发乎诗诗成抱膝长哦辄复欢然自得学者称为静叅先生

外史氏曰今之所谓孝廉者文词而已何尝知所谓孝所谓廉也先生之举孝廉可谓不负其名矣至于易箦时语非真道学不能也呜呼

呉桂森传

呉桂森字叔美无锡人幼有至性父丧哀毁如成人长从顾宪成高攀龙讲学万厯四十四年以序贡应廷试后遂絶意仕进急归过毘陵学易于钱一本每玩一卦輙进而请正尽发其扄归时一本目送曰吾易在梁溪矣爰就管见象抄广其意作像象述天启初高攀龙出山延主东林慨然任之己而攀龙予告见东林四座弦歌心窃自喜寻珰难作攀龙死止水桂森哭之恸竭赀以佐费官旗时书院已毁乃约同志邹期桢期相两兄弟就业道南祠已而相朂曰平陂徃复天地之常吾辈但当为所能为以待天之自定乃集真儒一脉叙道学渊源而以关中冯从吾为道脉之合焉珰败有表章书院之旨亟谋兴复建丽泽堂又构小斋名来复讲易其中羣儒翕集其说易也谓乾坤成列而易行乎其中坎干来主坤也人心之诚也震诚之动艮诚得主也离坤顺从干也人心之明也巽以入之兑以说之自诚明自明诚非诚与明乾坤或几乎息矣又尝正王守仁无善无恶四语曰有善无恶性之体有善有恶意之动知善知恶是格物知善无恶是致知闻者以为名言晚年仿义门郑氏家会及五经会联属宗人子弟以为常其自署曰东林素衣所著像象述外有金针易说谈易随问真儒一脉尚书说春秋大全纂礼记训释等书行于世

外史氏曰余读先生像象述一书知易之有理有数有象焉今训诂家但知讲理融通而已而不知象数之寓于理中微先生易其蓁芜乎

张大受传

张大受一名梦时字伯可别字弦所无锡人少颕异随父大叅澄斋公读书贵州署为文超轶不羣万厯癸卯举于乡屡上公交车不第谒选授安吉州知州为治大得民心甲子元旦剧盗叶朗生余党杀长兴令石有恒将犯安吉梦时率士一战而冦大败四境敉寜民苦解绢请上台易为官输民甚便之寻转常德同知署府篆再署司李贤声茂着以监偏沅军有功荐升山东盐运司同知寛商恤灶国课无亏及沿海告警竭守御之策民赖以安一时有循良之目将有殊擢竟告归家居讲道东林刻有会讲商语蒲榻笑拈二编晚年嗜学益甚日读书寸许雅好书法日挥数幅为乐案头惟存彭泽香山明道康节数卷以当尚友卒年七十八外

史氏曰先生七岁工对偶九岁能诗侍塾师坐一书楼手题云上此楼来一动一言务遵圣训下此楼去一事一念务慊亲心其幼时志已不同矣年十五以县试第一补诸生乆困场屋入太学四十后始登贤书其后奋志东林得诸贤切磋之益卓然称有道者焉

陈仁锡传

陈仁锡字明卿号芝台长洲人年十九举万厯丁酉孝廉时文习衰靡慨然以倡明理学为己任究切经术所为文不屑西京以下屡上春官不第天启壬戌始成进士廷试一甲第三人授翰林院编修丙寅充日讲官在经筵多所规正每以进忠直逺奸佞为言时魏忠贤用事方芟夷善类闻仁锡言恶之会忠贤冒军功累爵上公给铁劵仁锡当视草辞不可忠贤密使人谓曰属草则台座不则刀锯奚择乎仁锡曰吾腕可断草不可属数日即有孙文豸以诵歩天歌妖言乱政见捕词连仁锡及文震孟坐以东林谋主震孟先已降调里居以池阳救得免逮而仁锡遂削籍归当是时朝士奏对称上公而不名伏谒呼九千岁宗社大命悬于丝发仁锡以一书生抗拒直揭一代纲常还之君父其关于世道人心者不小也崇祯初起原官稍迁中允再补日讲出宣诏三韩赍油素记阨塞甚悉为小册可当聚米也鞕裘之赠一峻谢之又明年庚午署国子监司业所教士以诚敬为本是秋充经筵讲官所敷陈皆切时务不事训诂辛未分典礼闱得士为最秋册封周藩归时相恶其不附遂讼于朝曰是门户后劲也是东林嫡派也科道何为不逐之遂乞身甲戌三月起南祭酒南雍士子欣然复有南陈之称南陈谓文定当永乐时统南雍者也亡何疾遂不起卒年五十六赠詹事府詹事谥文荘所著有经济八编大学衍义续补及赋役漕政水利等辑最大者世法録一书凡本朝之大经大法祖训之敬天勤民以迄礼乐兵刑象纬厯律边镇方舆浚河利漕莫不毕具疾作遗命上世法録于天子曰臣之报主尽在是已其所学大畧如此学者称芝台先生

外史氏曰先生在朝与文姚诸公名节相期道义相砥乃其时欲陷之者一曰东林嫡派再曰东林邪党不去之不止者何哉君子曰是天也

东林列传卷二十二

●钦定四库全书

东林列传卷二十三

江阴陈鼎 撰

○明

文震孟姚希孟列传

文震孟字文起长洲人弱冠举万厯甲午贤书居父丧哀毁庐墓竹坞三年未尝见齿有真孝亷之目十上春官至天启二年始成进士廷对第一授翰林院修撰时魏忠贤渐用事因禁讲学兴党议正人以次窜逐震孟上疏言勤政讲学之实谓君臣相对如家人父子则左右近习无縁可以蒙蔽且曰空人国以营私窟几似浊流之投詈道学以逐名贤有甚伪学之禁疏上忤忠贤意乗上观剧摘疏中傀儡登场语谓比上偶人激怒上传杖八十辅臣救免降调未几逆珰矫旨削籍崇祯改元复原官充日讲纂修熹宗实録校对光宗实録副本请改定三案之误其在讲筵尝讲君使臣以礼力劝帝培养士气推心感人勿徒峻刑法以启猜疑讲罢即传旨释刑部尚书乔允升副都御史易应昌于狱又讲春秋宰咺归赗言咺位六官之长而壊法乱纪自王朝始焉用彼相盖有所讽也在春坊时疏劾吕纯如罗织诸贤今藉奥援思借邉才起用吏部尚书王永光假窃威柄变乱祖制考选摈斥清才上命指实具奏永光旋罢厯升詹事府少詹事上知可大用八年七月进礼部左侍郎兼东阁大学士既与首辅温体仁忤十一月遂罢初震孟讲春秋称旨已而引疾不允体仁语之曰行相君矣何避也其相也值体仁在告出不意骤命之震孟自恃特简于体仁无所依附始入体仁有票拟必请正有改必从震孟语人曰温公虚懐乃尔何云奸同官何吾驺曰是人机械甚深何可信也越数日体仁知其踈凡震孟票拟径抹去不用震孟拍案大呼以诸疏掷体仁体仁亦不顾至是震孟吾驺欲以工科给事许誉卿补南京太常卿体仁与吏部尚书谢升难之升遂疏纠誉卿震孟票拟夺俸体仁不可震孟作色掷笔曰言官以去为荣即革职无害体仁遂揭此语入告与吾驺俱罢誉卿击珰有直声十年不调削籍以去而震孟清劲负时望入相仅三月体仁挤之不竟其用天下惜之十年卒于家福王南立谥文肃

姚希孟字孟长呉县人生数月而孤其母文氏征明之曽孙女也希孟父殁文仅二十余家故贫困于役希孟晬之日县吏卒将之庭踞堂而嬉人皆怜之或以慰其母曰此儿吉征也数歳颕悟异常幼即能属文外祖父元发异之谓其子震孟及希孟此两孺子皆不凡以故震孟与希孟舅甥如兄弟也希孟性至孝母课督之甚严甫成童而业大就与震孟俱为春秋大师老生宿儒皆自谓勿及希孟师事张世伟而友周顺昌朱陛宣震孟弱冠举乡试屡上礼部不第希孟久为诸生年三十四始与世伟顺昌陛宣同举乡试踰六年遂先震孟成进士执政将选为庶吉士希孟初以亲老辞请于母而后应时学士刘一燝韩爌为教习师皆深器重之神光之际再值大丧一燝与爌同时执政希孟左右其间一时名贤布满朝列给事中杨涟论劾崔文升侍疾无状及力主移宫事皆希孟赞决之寻授翰林院检讨时涟以移宫事放归与希孟慷慨言别矢祸福共之熊廷弼素与东林异而希孟深重其才于其被逮也出郊唁之慰劳良苦且为白之公卿间其后阉党借廷弼以诬诸人盖自此始也天启二年魏忠贤与客氏渐得志杀王安文震孟始登第即以言事落职希孟所与游及共讲学者如邹元标冯从吾王纪等先后去国廷臣以学为讳于是希孟亦奉母归与震孟俱南居徃来东林讲学二年忠贤焰益炽巡抚周起元谓希孟曰贾彪云我不西行大祸不解公亦有意乎不得已仍奉母入都至则赵南星髙攀龙杨涟左光斗魏大中等相继屏黜希孟入朝伥伥且惴惴也居无何甫同考会试而母文氏以病卒于京邸希孟奉丧归至中途逆珰矫旨削籍抵家屏居墓庐絶荤血者三年朝夕哭声震林木过者闻而悲之七年熹宗崩庄烈即位诛忠贤逆党稍斥而柄国者犹持同异希孟与震孟等未即登启事髙阳孙承宗贻书同邑阁臣李国■〈木普〉乃召为左春坊左赞善寻进右庶子与震孟俱为日讲官时韩爌复出为首辅奉诏定逆案希孟助之为多而杨涟左光斗周顺昌魏大中等赠谥恩恤彛典备至凡政出自爌者皆希孟力也希孟在讲筵四载厯升詹事府正詹事兼侍读学士帝亦重之时谘访政治得失是时周延儒温体仁方迭用事延儒颇善希孟欲引之而体仁深险忌希孟英果时思以事中焉会庚午顺天府乡试希孟与姚明恭为考官误取武生三人武生例不当入闱然责在提调于考官无与也体仁欲归咎希孟乃票旨命覆试武生而以文字苛绳之遂谪希孟以少詹事掌南翰林院希孟既去犹时谪其讲语于帝前惧帝复用之也盖体仁之忮刻如此希孟至南京得疾请假归归二年而卒震孟入阁仅三月体仁亦以事逐之震孟归而希孟病矣舅甥执手榻前依依靡间希孟卒甫十余日而震孟亦卒

外史氏曰文起在朝席不及暖而即被逐孟长入朝未乆亦即被谪夫天未欲存明也故使其舅甥歴坎坷焉天欲存明岂肯使之遽亡哉

许士柔传

许士柔字仲嘉常熟人幼聪慧父伯彦课授十三经孙呉握竒经诸书讽诵皆上口踰年卒业乡党父老皆惊异之万厯末举应天府乡试天启二年成进士选翰林院庶吉士四年授检讨持节册封楚王以父丧去崇祯初服除升侍讲纂修神熹二朝实録管理诰勅歴升中允谕德后为左庶子掌左春坊事先是熹宗时魏忠贤擅政羣小持门户异同嗾忠贤命诸史臣辑三朝要典辩梃击红丸移宫三案伸邪说毁正论复改修光宗实録削其与要典抵牾者荘烈初元用中允倪元璐言毁要典而所改光宗实録如故少詹事文震孟疏抉摘之是时温体仁当国与王应熊皆附会邪议者意难之震孟疏入钱士升为次辅拟谕礼部详核同异帝御平台手出震孟疏辩明三案是非帝力辟要典邪说体仁惧其改实録也阴沮之曰事乆经圣谕申饬便可垂示万古于是奉是非己明不必议改之旨应熊所拟也士柔愤然曰若是则要典犹弗焚矣乃上疏曰臣备员纂修恭阅皇考实録总记于世系独畧皇上娠教之年圣诞之日不书也命名之典濳邸之号不书也圣母出何氏族受何封号不书也此皆原録备载而改録故削之者也原録之成在皇上潜邸之日犹详慎如彼新録之进在皇上御极之初何以率畧如此夫臣同官震孟所言是改録所笔者也笔焉而不信天下万世犹得按其说而正之若臣所言是改録所削者也削焉而不书是使圣朝父子母后兄弟之大伦皆闇而不明缺而莫考其于信史谓何疏上得旨谓累朝旧例不必滋烦体仁复令中书官捧穆宗总记以斥士柔士柔抗章争曰皇考实録与列圣条例不同列圣在位乆登极后事编年排纂则总记可以不书皇考在位仅一月登选三后诞育圣躬皆在未登极之前不书之总记将于何书也穆庙大婚之礼皇子之生在嘉靖中故总记不载至于册立大典编年未尝不具载也皇考一月易世熹庙之册立当书皇上之册封独不当书乎体仁怒将劾之同列沮之而止士柔复上疏曰累朝实録无以不书世系为成例者臣所以抉摘改録正谓与累朝成例不合也孝端皇后皇考之嫡母也原録具书保护之功而改録削之何也分莫尊于正嫡功莫大于保圣当日国本几危幸天心有所付托坤寜调护真孝慈之极则顾复之深恩史官不难以寸管抹杀之此尤不可解也疏上报闻如故体仁滋不悦会体仁忌倪元璐嗾诚意伯刘孔昭劾之并及士柔族子重熈私撰五朝注畧事将连士柔士柔惧亟以注畧进御帝览而善之事得解寻出士柔为南国子监祭酒体仁去张至发当国承体仁指谋逐士柔高攀龙之赠官也士柔为行诰词故事制诰皆属词臣惟赠官诰文属诰勅中书职掌崇祯初褒恤诸忠诰词皆出词臣手盖诸家子弟请之中书以为侵官故深恚时攀龙诰轴未给至是其家请补给仍以士柔所撰词进帝方申饬言不得用骈俪语中书黄应恩摘制词语吿至发至发喜即以撰文违制劾之遂命镌二阶调用司业周凤翔为抗疏辩曰词林故事阁臣分属撰文或手加详定或发回窜改未有径自纠叅者也诰勅用寳岁有常期未有十年之后用寳进呈吹求当制者也赠诰専属中书崇祯三年所申饬未有追咎元年之史官诋为越爼者也高攀龙纯修正学皇上翦逆褒忠一旦毛举细故舞文反使忠良色沮奸逆轩渠非所以励当今示后世也疏虽寝不报公论韪之士柔寻补尚寳司丞迁少卿以卒子琪诣阙辩诬状请复本官帝许之仍赠詹事府詹事兼翰林院侍读学士士柔倜傥善应卒颁诏至南京中官运皇木梗道从人势张甚士柔奉诏书鹢首已朝服侍其旁中官色沮叩头去

外史氏曰余读仲嘉先生传知体仁至发果魏珰之义儿也不然玉汝文起两先生欲改正实録而体仁辈阴沮之者何耶嗟乎体仁辈直犬豕之不若矣按呉兴席帽山人笔话载体仁与至发未显时曾贷黄金各制饮器晋魏忠贤下镌其名以父事之余犹以为恶之之辞耳及读笔纪诸书乃知席帽山人之不谬焉

成勇传

成勇字寳慈乐安人七岁记万言性端介喜闻箴规恶嬉戏人号为成子路读太极易通有会谓理学在实践不在空言天启元年乡试第十明年会试策引宦官仇士良为戒主司叹曰戅哉又三年成进士方是时逆珰魏忠贤横甚诸新进讽勇同徃谒勇愕然曰吾侪进身始未能折槛陈言除凶监顾乃媚阉人要荣耻矣坚不徃授饶州府推官媚珰者属勇谓邹元标东林党魁也徃当困挫之勇不应至则造元标庐请业焉会中使承珰差驰浮梁冶场治器过饶知府率僚佐郊迎勇不可中使怒索供具谇知府羣吏走匿郡骚动勇坐廰署遣吏捕中使诸从役笞之中使走署恚曰有旨有旨勇曰旨采冶器耳诟辱二千石鞕长吏岂亦旨耶中使踉跄去誓曰不愬上公扑杀此吏有如日勇闻之恬然亡何崇祯改元珰诛获免凡三为理官所至出孝经小学及先儒语録进属吏郡之士大夫发明其义曰吏治以讲学为先任归徳冬月衣单袷有以貂裘进者峻却之流寇数十万围城下众奔噪勇乘城誓众曰宋州古睢阳张许风犹在乎今日胜则生不胜则死死生皆臣职耳率众击贼贼大败遁去举卓异第一考选翰林五日给事中陈启新沮之启新者故以武举跻言路者也时帝御平台咨羣臣时务杨廷麟等称勇才品帝动容改南京监察御史会黄道周疏叅杨嗣昌夺情撄怒不测勇上疏申论辞甚峻同官止之曰覆车不可鉴乎勇曰讲学先明伦明伦先事父为人子而不知父又宁知有君耶此不言孰可言者得旨逮系勇就道太学六堂生率数千人集江干哭送之下狱严鞫主使初讯曰天地鬼神主之再讯曰二祖列宗主之三讯曰周公孔子主之坐系者三年日与道周以孝经易传相辩析作诗逓唱和会大震电肆赦遣戍浙江宁波卫刘宗周张玮汪伟等先后荐牍数十上起福建道御史不就隠居十五年独处一小楼署一聫曰万里风光楼上眼千秋事业榻前心着有程易发西铭解昆仑洞语録诸书而卒偕勇隠者乡人张贵吾慷慨言事多竒中从勇游患难不忍去共栖云龛中好言仙一日寒风冽冽雪满山谷勇与贵吾踏雪行望丛棘中一物徐视之则人也乃开目顾两人曰公等来何迟耶相与坐树下移时勇叩其名曰吾肃宗朝小吏耳见一显者临刑心痛楚不自得遂逃入此山中辟世因欲授勇导引法勇辞之曰子入山逃死吾入山待死耳士各有志不相谋也其人笑曰又三年清明之前一日其从杨左诸君归来乎勇作雪中人记之至是果卒

外史氏曰理学者洵在躬行实践不在空言也先生歴仕宦履艰危一皆身体力行至死未尝少懈可谓得理学之实者矣

吕大器传

吕大器字先自四川遂宁人崇祯元年进士授行人六年擢吏部稽勲主事历考功文选郎以终养乞归张献忠自楚流入蜀大器以邑城庳倡士民修筑贼过天星等经遂宁见城坚不可攻引去大器虑贼复至募土著习弓弩火炮抚按上其事诏加一级十一年例转陜西关南道叅议明年升固原副使西安有剧盗穴长武山中廵抚丁启睿檄大器驰剿大器用穴地火攻法尽殱其众十四年调湖广驿传道叅政旋擢右佥都御史廵抚甘肃甘州总兵柴时华者与前抚刘镐郄贿镐已复威胁之纵兵大哗至焚其台门镐返所予赂加倍乃止镐坐是罢去以憾死大器入境密陈时华诸不法状请移之凉州己得旨夺时华秩以副将王世宠代之时华既解印忿之欲为变会其部将坐法当逮绐时华曰朝廷且逮君新抚军陈兵凉境矣时华惑之帅亲军千余出甘州保所筑私荘遣使赍金币结土鲁番为逻者所获镇道驰报大器亟遣兵捕之以其事闻时华拒战十余日大兵日集土鲁番不至亲丁多降者时华知事败大呼曰我误聴人言至此欲逃死安所乎命举火合室自焚死时华西宁人世为将其下多死士叛闻之日举朝震骇不十日捷至帝大悦十五年召为兵部左侍郎明年总督保定军务周延儒以首辅督师军溃诸将多陷没惟保定军独全诏分别行间功罪晋秩一级是年夏张献忠破武昌调大器应皖江楚总督命总兵李辅明马科各以四千人聴节制时南昌告警遣部将谢腾云李士元及左良玉兵遏贼于樟树镇大破之十一月复吉安及庐陵吉水十二月复茶陵醴陵奉诏与良玉平贼十七年正月调南兵部副尚书史可法治军留都李自成犯京师可法帅师入卫大器署部事荘烈皇帝凶问至南中汹汹议立君未有所属福王潞王皆避贼至淮上大臣意多在潞王凤阳总督马士英贻书言福王神宗之孙序当立魏国公徐弘业等集议朝内大器时兼署礼部主潞议不肯署右都御史张慎言詹事姜曰广皆然之方列福王不孝不弟等六事贻可法及士英而士英已与南窜总兵高杰刘良佐刘泽清等歃血立福王矣连兵江北大臣畏之不敢违乃以福王吿庙五月王监国南京寻即位士英入辅政出可法督师淮扬大器改吏部左侍郎给事中李沾以拥立功升太常寺少卿疏劾大器定策懐二心大器乞罢不许六月士英荐阮大铖可任枢贰予冠带召见给事中罗万象御史陈良弼大理寺丞詹兆恒等交章言大铖以钦案拟戍不宜召大学士高弘图请下九卿议与士英不合求去大器抗疏劾士英挟重兵入朝腼留政地其子乳臭而都督妹婿手不寸铁而总兵瓜葛之越其■〈术上灬下〉以军犯而监军附逆之田仰以乆废而侍郎逮问之杨文骢以抗提而职方胆大心雄目无法纪又云呉甡郑三俊等臣不敢谓其无一事之失而清直刚介均系海内士民之归马士英阮大铖辈臣不敢谓其无一技之长而贪鄙憸邪终为宗社无穷之祸语极切直不数日刘泽清入朝极诋东林遂劾大器为东林衣钵真传前抚甘肃以私忿杀总兵柴时华及受赂诸事大器连章引疾遂以原官致仕初大器佐南枢坚主立潞议与时忤至是虑后祸以亲书告庙祝文送内阁其谢表有云赤眉铜马合凑而糜烂神州桧贾温敦接踵而横居津要盖指士英大铖也末又言臣自此云游逺渉恐当事者误以姓名逺渎天聴致形踪无获臣不敢不预为请明人颇疑其横九月李沾复疏叅大器懐挟异心阻挠定策遂夺职命法司逮问大器己间道走栁州明年我师下福建执唐王广西总督丁魁楚廵抚瞿式耜与大器等定议立永明王由根监国肇庆晋大器大学士兼兵部尚书与魁楚同典枢务内监王坤自闽至以司礼窃国柄魁楚深相结遂入相大器心恶之又与魁楚争戎政不协屡引疾会永明王西出自请留守遂辞去由梧趋韶再至梧复返栁州入蜀召之不出先是伪将刘荫率兵三千人归永明王至是相传王已死楚宗人朱容藩据夔州自称监国诸将皆贺大器扺遵义守将王祥郊迎容藩亦使人以千金来迓大器北行过李占春营具言永明无恙容藩僭窃不宜受其爵号占春然之不复事容藩后败走忠州为追兵所杀王祥綦江人素勇悍为九围子隘官张献忠之乱据有遵义诸县自称平冦伯晋忠国公后为孙可望所败自刎死嘉定人杨展起家武进士亦据嘉定犍为遗民溃贼皆归之众至数万人时蜀大饥父子相食展遣使吿籴黔楚自缙绅以下至弟子员皆资给农民与牛种口食使择地而耕愿从戎者补伍百工杂流各以艺就食孤贫无告者廪之于是蜀赖以全活雄视一方自称华阳伯顾性矜尚文墨不务攻战至引贼自助卒为袁韬武大定诱杀并其军袁武张献忠故部曲也大器思用蜀人既歴诸镇深为太息谓总督李干德曰杨展志大而疎袁韬武大定忍而好杀王祥庸懦不足仗蜀事其可为乎遂之黔至独山州疽发背卒塟遵义之九龙坝

外史氏曰先生以皦日直矢之躯而与羣奸同事无异麻生蓬蒿中也安能一日容其直哉卒至安不终日而又皇皇奔走于苗蛮僰僰之中希一申大义于天下至于死而后己亦可哀矣嗟乎此皆东林人物也谁谓东林邪党耶

金光辰金九陛列传

金光辰字居垣滁州全椒人崇祯元年进士授行人督饷宁关谕止哗兵之乱擢监察御史廵视西城获营兵为盗者七人立诛之辇下肃清内使周二以奸杀人即移司礼监徃捕周方值御前被収乞哀帝曰御史所执者祖宗之法朕何敢私卒抵罪由是益有声六年命视太仓库寻兼理新饷及节慎库时流冦大乱中原用兵新旧饷増九百余万吏丛为奸帝用军兴法诛后期者不能应光辰请定条例钩考事得就理五月京师大风电上言崇治体课实行明功罪预国储端化原广言路六事会给事中章正宸以紏新辅王应熊下狱具疏救之引阳城沮裴延龄吕诲论王安石为比不聴明年八月帝御平台赐诸大臣笔札令举堪任吏部尚书者吏部左侍郎张捷举原任尚书吕纯如帝曰此逆案中人也科道官云何光辰与御史韩一元等面斥其妄退复疏论纯如之奸及捷乘机起用借题翻案之巧事遂寝十一月奉命廵按河南值岁饥全秦流寇尽趋而东商雒伊汝淅邓之间贼骑充斥光辰间道兼程以进谓豫镇陈永福兵寡不足恃请以左良玉镇河南而调曹文诏张全昌等分驰夹击以壮声援会良玉拥兵不进即疏劾之诸将皆奋已而全昌破贼于许文诏追贼于随州秘阳皆大有斩获贼两偪归德使祖寛陈永福祖大乐等先后击走之乃请蠲赈被灾州县数十处民赖以苏河南府推官汤开逺者竒士数有功光辰会荐于朝使监良玉军嗣以建言被逮立奏释之使办贼光辰虽不典兵而善鼓励将士凡地形险易兵力分合及剿抚机宜皆先期入吿受事十五月疏凡至百余上事竣还朝以疾乞休不允值边警命分守东直门见时事日非陵京震动愤然上疏劾首辅温体仁误国又论督师杨嗣昌不职当逮问适兵部侍郎仇维祯奉命出镇通州请留内臣杜勋为监镇光辰复劾维祯身膺重任一筹莫展而先拥戴中官又摘其疏中如失怙恃等语以为羞士类而误封疆颇极丑诋而帝方倚任中官越四日命九卿科道锦衣卫官俱至召光辰入出疏诘责甚厉光辰直趋榻前辩对不稍屈帝恚甚将行廷杖会是日风雷大作雨如注殿廷昼晦惧而止命刑部议罪先是光辰同新宁侯谭弘业驸马都尉巩永固给事中张元始等守门忽闻召光辰众疑将就狱皆错愕失色元始对之出涕光辰顾笑且去礼科给事中冯元飙荆祚永密缮救疏伺不测则立进之良乆见光辰出左掖门皆大喜争徃迎问光辰径诣门上无所语张给事见而叹曰雷霆不惧宠辱不惊君其兼之矣然终以忤体仁部议降级有大珰使人招光辰曰皇上每言金御史才可大用但性急耳愿一诣我可免也光辰使人隔垣谢之卒得降以去工部侍郎刘宗周方假归在道具疏力争亦夺职光辰在谪籍三年复召为大理寺丞累迁至通政司左叅议会有旨起废即荐陈必谦许誉卿周镳金铉杨廷麟张采王相说詹尔选范景文方震孺金声等十一人时崇祯十五年也五月帝以凤陵重地恐重被冦掠欲以总漕都御史史可法改督凤阳令诸臣各陈得失光辰进曰凤督诚宜易若使易以漕臣是欲急而反缓也今闯贼已破归徳歴数程则逼淮革左献忠盘踞英六歴数程抵扬万一二贼相合漕臣乃欲从淮上以救二陵则已隔在外矣帝曰何谓在外曰颍亳接壤河南过寿州则为凤阳泗州扬州此河南贼来之路也庐州既过则为全椒六合仪真扬州此舒庐贼来之路也今贼在河南及舒皖间若以数股由徐至淮以数股由庐至扬两道交堵声援断絶漕臣岂不隔在外乎帝曰光辰言是也朕按地图亦如此未几遂升都察院左佥都御史时帝方以刘宗周为左都御史张玮为副都二人同时被召台中谓之三正闰十一月复召诸大臣对中左门令速议督抚去留语次诸臣遽请释姜采熊开元不聴刘宗周复申救之抗辩良乆帝怒命候旨处分光辰进曰宗周之救二臣非为二臣起见也无非欲皇上为尧舜之主广纳言之美耳主圣则臣直一时不识忌讳语言过戅乞赐优容帝曰开元此疏定有主使必宗周也光辰曰宗周赋性硁直宾客不通二臣之事即宗周亦谓其不能无罪但在御前不觉以忠爱之心披纳牖之益实从君徳起见且宗周在事百务整理即近日皇上所颁宪纲日与诸御史申饬奉行前者同臣察理城守不避风寒其实老成可念帝曰金光辰亦着议处光辰复奏臣忝司风纪窃见宗周为人其在台中即不动声色人心亦肃若皇上留此老臣不但举朝有所观感即薄海内外臣民无不悦服如有一字之欺臣愿甘斧锧帝命光辰同宗周先出候旨宗周夺职光辰降三级调外自是台中遂无人光辰亦再疏终养以父忧归庐墓山中十七年三月闯贼逼京师光辰墨缞与礼部郎周镳武徳兵备使雷演祚纠义旅勤王既闻城陷帝崩走南都哭临三日即归墓所五月福王立江南马士英阮大铖等当国以东林罗织诸正人兴大狱镳及演祚皆遇害日遣厂卫卒伺光辰遂携家避居丹阳湖不仕而卒光辰清操直节不下宗周生平对君吿人无稍委曲朝士目为金赤子其论温体仁杨嗣昌与内侍杜勋皆与帝意忤蹶而再起复以救宗周去及体仁以主使斥回嗣昌败宣云之失杜勋八驺迎贼而京城随陷权奸阉寺之祸竟悉如光辰言

金九陛字允纳光辰叔父也光辰尝受业焉为人博学慷慨好持大节领万厯四十三年乡荐乆不第授经山中滁人皆严事之因过逆珰祠不下车廵按劾之罢去崇祯初起知枣阳县始至即辨疑狱祷雨灭蝗民惊以为神时流冦方肆虐楚中戕州县以数十计枣故介襄承之交西渡丰乐河东踰随州温峡口皆距承天显陵二百里为极冲九陛増陴浚湟挑其邑中壮士得四百余人授以兵仗造劲弩毒矢为战守计邑有垆杯堰阨塞也率众驰徃筑土城凿濠引水环之伏壮士其中为县城声援而自以民兵击贼于鹿头店射伤其渠帅顺天王遂破之贼凡十余至终不能踰枣而南郧阳廵抚卢象升疏其有护陵功擢南光禄寺大官署正转户部主事已而冦大队掠庐凤间烽火连数百里游骑逼江上南兵部尚书范景文急使九陛监浦子口仓护军饷浦口城小而楼橹不备乃多筑墩台积躏口礟具人持毒弩画堞而守之贼知有备引去以功转本部郎中榷税杭州升广西苍梧兵备副使大破猺贼于凤凰山威望益着时崇祯十四年也明年奉表入朝帝召见慰问赐银币复还湖广上荆南道而郧襄已陷楚中盗贼蠭起九陛间关赴任稍收复诸城邑抚定刘荒保燕子窝诸贼悉有功会三省合剿八排猺峝复以监军治饷务事平总督沈犹龙荐九陛才将会推赣南廵抚而九陛年已七十矣病不能赴归一年而有甲申之变以忧卒论者悲之

外史氏曰思陵朝有材而不能用用而不能任任而不能乆盖由羣小丛集而不使正人一吐气也兼之愍皇帝多疑致之岂尽由于气数哉

东林列传卷二十三

●钦定四库全书

东林列传卷二十四

江阴陈鼎 撰

○明

冯元飙传

冯元飙字邺仙宁波人年二十一与兄元扬同举于乡天启壬戍成进士初授揭阳县令歳旱众请严事海神元飙移牒曰神无功德于民而南面设仗如王者僭非法聚薪将焚之既而澍降有米艘税数千元飙悉蠲之为输助资忤珰罢归崇祯初擢户科给事中首请停天下増赋百四十余万又疏论钱法五弊谓临清山海九邉等处宜听人输铜如中盐例设官鼓铸而统其事于兵部则邉饷易给将卒皆可弹压矣时杨嗣昌督师山永上平贼策请天下有矿处听民开采以散贼众元飙廷折之曰此乃聚贼何谓散乎及嗣昌在阁部麋兵饷无算上一日以赋绌为忧元飙曰此兵戸不相核耳即如剿饷一事初拟用兵十二万故措饷二百万今所报兵数不满八万则溢饷已百万矣诚欲核饷不如核兵上为竦然元飙在垣中久遇事奋发其所批绳当路若周延儒温体仁王应熊辈侃侃不少借十年东宫出阁预选讲官六人宫谕项煜编修杨廷麟疏让黄道周内阁张至发怒其沽名遂出揭言之奉有矫譲之旨元飙抗言道周疾俗已甚闭门却扫人皆重之特以数忤执政引嫌褁足而东宫讲读二臣独能笃信举知退然自下正使其言不必用自足俯励末俗増辉盛典为大臣者宜深嘉叹风励百僚而阁臣一揭若大不快于其言者乃并迁怒道周臣恐天下后世有以议阁臣之得失也疏出人多韪之然忌者益众久之稍迁太常元飙屡请外遂出为南京太仆寺卿升通政司召入为兵部右侍郎时天下事日壊将卒偷不可复使邉帅起债倍于曩时自元飙佐枢而诇事者数怀重贿探之卒不得其门去故上以是信元飙而元飙实积劳善病方为都给事时尝侍文华殿忽踣仆折齿上恻然命纠仪者勿问也然以世恩遇主知自矢尽瘁十五年秋上既诛长寿陈新甲顾廷臣无可任枢宻者一日召诸大臣并马游西苑赐宴明德殿元飙时以左侍郎摄尚书与焉既下马殿前上临门南面立阁臣班于阶诸尚书立阶下上命元飙前元飙以位次不敢越辞上曰无嫌再命前乃进叅诸阁臣次上握元飙手语曰知卿固世家祖父兄弟受国恩宜善自力元飙顿首谢宴毕因论兵事良久出御马佳者百余匹及内制火箭次第示元飙元飙为辨其良楛上曰大司马缺久无踰卿者元飙以多病不任剧逊谢久之既疾发乃举刘余佑摄部事又举张国维上用国维寻罢去卒用元飙为兵部尚书而用倪元璐为戸部尚书两人素相得又皆以经济负天下望至是同日命下中外相庆上闻之喜甚语于朝曰昔尧命四佐舜举五臣朕得此两人不为少矣而小人大忌之谓东林再出门戸愈劲而天下事壊矣攻之者甚众一日元飙至戸部堂与元璐聮坐面令吏书对簿吏书半匿不敢出元飙呵责之元璐以是得汰尺籍浮饷三百余万耗蠧之费一时为清元飙乃请自各军副将而上由廷推叅游而下督抚荐举于以核成无旁溢使上从之而兵部请寄贿鬻之费亦于是尽矣当是时上倚元飙出辅臣上有宻旨一夜尝数发元飙亦慷慨誓破贼乃请以督师孙传庭坚壁潼闗总鎭左良玉坚壁襄阳西则应蜀北则扼闯东顾鳯皖鳯皖之兵扼淮保定之兵扼河克期会师戒勿浪战俟贼饥困聮络土寨渐蹙而取之廷臣多言不战则贼益张兵久易懦元飙谓将士习懦益久未经行阵宜致贼而不宜致于贼自辽难以来催战覆辙可为殷鉴一日质争于上前曰皇上若必以战迟速为利钝请先下臣狱俟一战胜斩臣谢之耳上无以夺也而廷臣犹力请不已将以逗留为督师罪元飙手书与传庭戒毋轻斗且示白髙两将不可任元飙既谢病传庭挠于众议趣出闗中两将先逃师遂大溃而是时我兵方攻山海闗朝议仓皇欲檄天下兵元飙强起入见曰贼若据河北宻迩三辅则忧在旦夕今独毖饬闗内急使河北军卫三辅毋事纷扰为也已而元飙病益剧上赐瓜果遣医眕视咸云不可治乃允归元飙因举都御史李邦华南兵部尚书史可法自代而廷议乖剌卒用张缙彦元飙谢病出都不数月而都城破元飙闻愍皇帝之变与兄天津巡抚元扬以不获从死为恨日夕悲恸九月朔日元扬先卒越九日而元飙死年四十有七

外史氏曰愍帝朝食禄者大都皆为妖狐之魂所慿视正人君子之谠言如冷风败叶之过耳勿听也狂吠之声嚣然于国中不虚其社而不辍白谷出闗之战余深悲夫邺仙先生之言不幸而中也

黄忠昌传

黄忠昌字长倩山东即墨人举天启二年进士为人重名义不苟为依附初授雄县知县时逆珰魏忠贤用事雄近京师故多中官徃来有忠贤子侄荫锦衣卫指挥者干政民弗堪置诸理左右訹以危词宗昌曰吾奉天子法而以奸容耶又中官之党杀人朝贵多为解不聴愤曰是其气焰足以论死况又杀人终令抵罪以能调清苑知县是时逆珰势愈张三辅郡县争建忠贤生祠如恐不及宗昌言于知府方一藻故不授工以稽缓之及珰败清苑独无祠初珰恶宗昌倔强欲以东林杀之密使人言于一藻令劾罢而不果会熹宗崩乃已崇祯元年擢授山西道监察御史先是熹宗崩于八月二十二日三殿成叙功行赏于是月二十一日矫旨加衔者六十一人宗昌愤之入台班即具疏言权奸大恶无如矫旨人臣玷染无如伪官矫旨虽细法所必诛伪官虽贤千载共弃逆珰弄权窃柄阴谋叵测屏除异已诛锄善良彼岂一旦而无忌若是率由懐禄固宠之辈阿谀苟容尝先意逢迎遂启其好大喜功之心因生其矫窃问鼎之渐如向者宁逺报捷不过敌人解围自去非能斩将搴旗复有寸土乃虚张声势命爵论功即朝臣一毫无与者皆迁官荫子锡币赉金滥至百余人国家名器尽为逆珰收罗心腹之具然此距先帝升遐之时尚有旬日虽欺罔擅行犹曰禁勿之事谁敢与知至于三殿工成之日正先帝大渐之时岂有安闲出诏之理纵曰弥留一息不肯以昏乱示人何不闻此日召我皇上付托大寳及命大臣申谕军国重务而乃谆谆以不急之事加恩于虚縻官爵之人此薄海内外所不敢信也今首恶既磔羽翼当翦凡加衔升爵诸臣出自魏氏者皆魏氏官非我皇上官也奥援既失犹戴伪器以立于堂堂尧舜之朝此亦良心尽失不可以为人矣又曰臣以新进小臣非不知元气当培攻击宜缓第在肆虐之时则宜进保元气之说以与逆珰抗在今昌言不讳之日邪气不尽除元气终不可复疏上奉旨言叙功冐滥乆宜澄汰尽着察核以凭裁夺易矫伪为冐滥则票拟者之舞文也宗昌再疏争曰臣前指逆珰矫旨多官仰戴伪衔故举叙功时日彰明较著者言之非纠冐滥也谓冐滥者固可诛即非冐滥者而受赏于此时是谁赏之耶亦非纠与殿工无渉者也谓无渉者固可诛即与殿工有渉者而命官于此时是谁命之耶盖冐滥之罪犹可寛矫伪之罪不容逭臣披肝洒血以纠大奸阁臣乃以冐滥概之臣窃疑焉得毋阁臣素戴逆珰见臣所刺有隠然心动者耶否则前日所出之旨阁臣与逆珰表里故见臣疏嗫嚅不敢出口耶否则力庇所私切狐兔之悲耶不然何判然不侔若是也旨谓矫伪冐滥就中无甚分别倘知矫伪有人何妨指出不必坚争票拟宗昌曰此奸人广树我敌也遂指霍维华黄克纉等六十一人疏上阁票果以人数太多不必概诋置之宗昌喟然叹曰人臣立言论是非不论多寡矫伪众益可忧乃恨多乎由是愈慷慨建白又纠逆党余孽张我续等五人又纠智铤等九人上皆允行而忌之者众矣二年春礼部右侍郎周延儒夤縁入阁而礼部尚书温体仁其阴鸷倍于延儒二人交相妒又交相比也御史任赞化疏纠体仁下诏狱宗昌继纠及延儒责令回话疏再上众谓祸且不测会皇子生得免夺俸半年既而体仁与钱谦益阁讼事起宗昌疏纠体仁留中不下先是楚岷王为校尉彭侍圣及善化王长子企鋀等所弑其事隠莫能白法司与按抚鞫问三四年莫得要领乃命中官驸马各一人前徃就讯次年命宗昌廵按湖广方拟会勘闻遵化失守廵抚洪如钟提兵入援宗昌转饷给军移文郧抚梁应泽督本标兵与洪会乂选武襄等处民兵为殿又闻镇筸五靖兵素骁劲以其地逺移驻岳州严檄督发其兵克期以进两抚既出抽调空虚边苗柯陈俱思蠢动又多方安辑之虑师行饷缺又具启藩王助其不给又徧檄郡县括新旧赎锾佐之又察出黔盐私鬻应入官者万金催漕米二十四万余石以济军需自冬徂春心力毕竭于援师而题报一无温纶则当国见忌之故及勘岷事尽得其实复奉旨责问前诸臣失出之罪宗昌疏纠一道臣一知府一同知受贿庇逆而上以宗昌失纠于先降四级调用忌者意犹未厌复以清苑逋贼连及宗昌候讯者十年会诏蠲逋乃得释十五年冬即墨被围率士民登陴固守仲子基中流矢死明年左都御史李邦华荐之禾及用又明年三月京师陷宗昌闻变哀号将欲南奔以土贼围城不得出家居二年病卒方仲子基之婴城中镞而死也妻周氏妾郭氏两刘氏慷慨同殉一时称为五烈邑中有王生者国变杜门养母母死即自经遗书吿子曰吾身为亲之子即为君之臣天地大经无贵贱一也我生不辰当兹酷乱贪微生而害义不可以为臣然亲不忍遗故宁蹈不臣之罪以养母服母丧而杀身不可以为子然君不忍后故宁蹈不子之罪以殉君是余之苦心余之大罪也识者闻其义烈而伤之王生名羲如字御赤亦即墨人曽执弟子于顾宪成

外史氏曰先生昌言谔谔以攻逆党是高杨左魏之后劲也使天下知有君子小人之分者皆先生之力耳

刘同升传

刘同升字孝则一字晋卿江西吉水人少有至性居父应秋丧邹元标来吊见其哀毁语人曰吾侪讲学不如刘孝子之一哭也时遂称为刘孝子云读书刻励以古人自命文非班马书非锺王弗好也屡困场屋有谓不宜専力于古者弗应乆之至天启辛酉举于乡上疏为父应秋请恤典戊辰再上疏请易名赐谥文节甲戍删宋史期以三年丁丑上春官箧无他卷携宋史自随而已同行者私窃诮之是年登进士第一盖思陵特擢之也在翰林独行已志黄道周曰刘殿撰养其身以有为中立不倚者也然小人辄指曰此东林之余波也将大不利于国家矣戊寅杨嗣昌夺情入内阁服绯上任诸臣交章劾之俱被严旨申饬同升愤然上疏曰臣备员侍从待罪二年每见皇上至孝永慕庙祀致诚颁行孝经小学风励天下臣仰窥渊源宣弘教化窃惟朝廷所以为四方观望赖有伦纪以为之维也是谓大经原本大经变通其制使伦纪之立万世勿坠是谓大权权者权乎其经未有离经而言权者也是故孝子有终身之丧而圣人制三年之礼非过于情之礼而不及于情之礼也纵有弗类必无毁制而忍于情天性然也臣于杨嗣昌有不忍言而不容不言者敢昧死为我皇上陈之臣官史官也依阿淟涊以附阁臣则愧良史上负圣明下负所学日者策试诸臣简用嗣昌良以国事多艰焦劳宵旰如人亟欲疾去杂试诸方以冀一效圣明之用心亦甚苦矣都门喧传谓嗣昌缞绖在身姓名不祥非若军旅可以凶事行之也臣所以隐忍未发意嗣昌亦人子也良心不昧父死谓何必且哀痛恻怛上告君父辞免纶扉庶几善体圣意曲尽舆情夫邦政之权亦非轻于揆地也辞纶扉而掌邦政亦可效于时艰也何乃循例再疏遽入办事服绯安忍叛礼灭亲垂之史册万世唾詈传之边徼四裔窃笑以为国家乏人如此大臣自处如彼何以弹压折服遐迩之心哉夫人有所不忍而后能及其所忍有所不为而后可以有为臣于嗣昌以其所忍觇其所为嗣昌之失而志短也臣已逆知其后矣何也成天下之事在乎志胜天下之任在乎气志败气馁鬼神瞷之必有非恒之灾动乎四体病则为狂魄已先夺如此其人即欲有所用于天下而必不能有所用于天下明矣嗣昌清夜平旦试一扪心何以对其父鹤志气馁败不知何如即廷辩餙非尽昧本心而清夜平旦亦痛心疾首悔其志之短而心之失也嗟乎彼其之子自忘其父而臣犹责之亦不足责之甚也且嗣昌自号闻人岂其见不及此无奈伎俩已穷苟且富贵兼枢部以重纶扉之权借纶扉为解枢部之渐和议非他票拟由已将与方一藻高起潜数辈结连边抚敷同罔功掩败为胜岁糜金缯立心如此何所底极独不畏尧舜在上共驩难欺而欲以袁崇焕之故智用于今日不见皇上之处崇焕不动声色而忽奋干断乎曩自皇上切责而嗣昌不可以为臣今又一旦忽易墨缞而嗣昌不可以为子若犹附和党谀缄口全躯不惟臣以为不可天下后世亦皆以为不可臣不及逺引古昔近如李贤夺情人望顿失张居正夺情身名不终夫物未有本实先拨而倾折不随之者也岂非志败气馁已事之明证哉国家亦何赖焉当贤居正时抗言而犯其锋者先臣罗文毅伦邹忠介元标是二臣者初入班行直节报主臣生二臣之乡志二臣之学当言不言颜面何施且臣念及先臣应秋而不禁哽咽也先臣起家及第五载讲幄疏纳忠争册立讲冠婚东封议起力排和戎后忤赵志皋等遂嗾羣小陷以不测皇考深怜忠直皇祖特鉴清操得免身家之危卒至忧愤而殒伏遇皇上登极赐谥文节臣一介书生钦蒙皇上特恩亲裁进士第一宠锡隆盛感激涕零父母发肤竭尽思报臣之一家皇祖所保全之一家也臣之一身皇上所生成之一身也兢兢励志惟恐有负知遇欲尸黙充位义之所不敢出也沥血拜疏冐犯新命罪无所逃然生死荣辱皆是致身之地臣亦遑恤其私也伏乞皇上广择刍荛折衷典礼勒令嗣昌终丧守制庶几纶扉不玷伦纪无斁疏上谪福建按察司知事遂至东林讲学月余而往壬午召复职未赴甲申闻思陵殉社稷一恸几絶卧病吐血卒所著有诗文二集删改宋史五经四书注大全合编明名臣传明文选明诗选文苑英华删选金陵游览志音韵彚编金石寳鉴録等书行世

外史氏曰先生之劾嗣昌也义严而词雅余故具録其语以为后之进言者法嗟乎当思陵之朝贤材不乏也奈何以嗣昌不祥之夫而玷辱纶扉耶独恶嗣昌与石斋先生廷辩引不如郑鄤之言以支餙不特志败气馁其亦丧心亡耻之甚矣而何可以当国哉乃思陵不察反咎石斋者何耶又恨嗣昌不自量力而请督师及至军中手足无措一筹莫展惟日与门下客以形家言相度山川曰某地葬可封拜也某地葬可科第也某地葬可丰腴也此岂军旅之事乎督师宰相之举动应如是乎或进兵机正言则掩耳而不欲闻如有恶鬼附之者安得不亡人天下乎嗟乎志败气馁乌足以负荷军国大事哉先生之言若操左劵矣

章正宸传

章正宸字羽侯会稽人崇祯四年进士改庶吉士以乡会试俱冠经有名阁臣温体仁私招之不徃出为礼科给事中王应熊与田戚畹通降中旨入阁不由廷推廷臣莫敢言正宸疏諌曰岂有枚卜降中旨者在皇上出此必为特用易感恩却众议则众絶窥伺顾天下事未有不顺人情而可以有济者也而应熊亦惟非人情故不可用夫徇情与顺情名同而实异振作与操切事近而用殊今廷臣纵乏人奈何使傲狼之夫赞平成之治哉上怒下诏狱镇抚曰新进妄言耳无他肺肠正宸仰而叹曰新进直言则有之未妄也时词臣马世竒为解于应熊应熊遽离坐掷茗椀去及登车乃叹曰壊天下者东林诸公也不杀正宸无以破门户之固会科臣荘鳌献等力疏救革职既而应熊败起户科是时体仁务刻深结曹王诸内侍毛举苛细至军国大事概置不问科道官箝嘿每谀曰圣朝无阙正宸益以此责望辅臣甫复官拜疏沥谢痛言左右阘茸宰执上下皆惜身家保禄位与内侍相闗通名为线索其言不可闻上亲举笔圈其疏付阁票旨令通行严饬于是阁臣内侍皆切齿曰此东林之余孽也不可不急除之值襄阳吿警遂充襄藩册封欲令贼杀之使事竣复命复以蘓松缺粮额遣督蘓松粮欲以迟误杀之又复命乃于十一年火药局灾进策灾之疏直劾阁臣以为火于五德为礼臣象也臣失职则礼教不修故火灾今臣之无礼于君也甚矣夫陛下未尝以沽名市德疑大臣也而大臣以揭救钱谦益郑三俊则先为沽市之语以尝陛下是无礼也史■〈范上土下〉被劾而曰时局夫在唐虞为唐虞之时在桀纣为桀纣之时今在上何如主而偶不遂意则动称曰时是又无礼也在官无私营张柽芳径欲借城工以复铨职藉非陈启新早为叅白则天下疑考功大法可金钱贸也是又无礼也磨勘试卷该科职掌今阁臣即旧科臣也有批抹而无纠叅是骫法也骫法亦无礼也诸正宸所劾皆直指嗣昌国观而上方向意嗣昌因谕曰辅臣不必苛求然终韪其言十五年元日上朝贺毕宣阁臣延儒上殿东向长揖称先生曰先生其辅朕朕将端冕以求之正宸闻之欢呼入颂圣徳且微责延儒以巧佞难报称累数千言上深叹赏呼汉子而延儒为正宸会试主考见其疏大恨尝就正宸握其手叹曰朝廷事大家可为何必执意见以与物忤正宸悚然曰亦惟视为大家事故不敢徇以私耳延儒色变既而欲复旧辅冯铨以冠带铨延儒主考也正宸复争之延儒大怒曰吾固无望于汝矣而欲我亦如汝耶会上骤用修撰魏藻徳入阁召对中左门语不合延儒遂摭前事并责之谓把持枚卜下狱几不测辅臣贺逢圣疏救之得遣戍均州十七年三月太常呉麟征以掌科升任荐正宸自代命甫下而京师陷正宸同左都刘宗周缞绖哭杭州责浙抚黄鸣俊起兵勤王而以丁艰归庐墓又一年江南下大哭三日别墓逃入深山不知所终

外史氏曰先生当应熊嗣昌国观延儒辈羣犬乱吠之时而进以堂堂正论宜撄不测之祸矣非江夏其不免乎余幼好黄老术尝访道于终南遇先生于铁崖岭幅巾方袍双眸炯炯静坐草庐叩其声越音也余以为神仙中人矣因再拜而求长生之学先生曰噫子过矣道自轩皇设教以来至今存者何人耶老耼死者也荘周死者也若不见于南华乎一有秦佚之吊一有门人请葬此二君而死者又何有于长生乎况子年不满二十英英之气逼人盍从孔孟之道以尽彛伦则孔孟至今在焉其为长生也与天地同矣又何黄老之足云余叩首承教立志逃杨归儒先生止余数日教以程朱诚敬之学曰出则可以致泽隠则可以独善俾虚灵不昧常存天壤岂非长生乎又何黄老之足云

乔可聘传

乔可聘字君征寳应人天启二年进士授中书舍人是时魏忠贤势方张即请告终养崇祯改元补前官可聘性俭约居官谢絶干谒举止畧如诸生同朝惟严事黄道周刘宗周而亲善倪元璐马世竒陈龙正皆世所谓东林党人也中书事少日夜相切劘学问讲求性命之旨尤汲汲以政治得失人才邪正为虑吏部左侍郎张捷尝力荐吕纯如为本部尚书帝以纯如在逆案中有旨不许给事中吕黄钟遂荐捷可聘乃上疏曰臣谨按逆案者陛下所钦定乱臣贼子无父无君之案百世不可改易者也顾臣闻道路之言羣小方舆金载寳谋欲攘臂搤掔乗间以翻此案今观捷举纯如黄钟即举捷彼倡此和相倚为奸则前言果大验矣阳消阴长其害安穷此臣之所大惧也窃谓羣小犹党逆于溷浊之世而黄钟独党逆于清明之朝捷罪浮于逆案诸人黄钟罪又浮于捷若不早折其萌则凡在案中者必弹冠相贺耽耽逐逐而来大祸自此始矣疏上可聘声望大着黄钟乃外转阁臣温体仁颇畏忌可聘遣所亲微讽之曰乔君但到门投一刺台省可立得也可聘笑曰某区区七品官耳安敢登宰相之堂哉竟不徃凡滞留中书者十年始考授监察御史因陈官守言责疏帝嘉劳焉每覧疏中肯綮处辄御笔以朱圈之先后共六十四圈宣付史馆盖前此未有也巡按浙江浙中士大夫下讫吏民俱揺首相戒勿犯乔御史其见惮如此可聘为人恭谨外刚而内和不尚刻礉诡激之行以钩取声誉虽与东林诸人还徃及其临事是非可否率皆直道而行不肯雷同附丽尝出巡金华舟阻水涨求纤夫不得兰溪县知县盛王赞持手板立雨中大声曰村民方事东作县令请以身代役可聘立乗肩舆冐雨去人疑王赞必得罪而可聘卒慰荐之在籍右侍郎蔡奕琛故与温体仁同里相厚善为东林诸人所恶会有以弈琛私书上闻者下可聘勘报可聘平心决之或劝深文以入弈琛罪可聘拒曰发人私书前贤所耻且某奉三尺法不可故纵独可周内耶都御史陈干阳又以私人属可聘可聘不聴干阳亦私衔之遂坐他事降应天府知事累迁大理寺正悉谢病不就福王南渡仍起御史掌河南道印数言宜罢厂卫停燕饮君臣交儆早决大计以图中兴之治皆不省外转御史黄耳鼎承马士英阮大铖风旨疏讦都御史刘宗周所牵连朝士甚众得旨严诘可聘言宗周开诚布公此社稷臣也耳鼎厌薄外转连章诬罔株引善类非人臣体请以耳鼎所转瑞昌道换臣为之事得中止最后上疏论治兵其畧曰用兵有权权在我欲战则战欲守则守欲和则和如注矢石于高墉之上皆我所得而操纵也权不在我譬千钧之牛受制三尺之童弭首而下之行止不能自持矣国家殷忧方甚亦有知今日用兵之权者乎请先言战唐安史之乱征兵回纥是时肃宗亲统六师与李郭收复中原特借之以为犄角之助事已兵休酬以金帛而已本朝自罹冦变徒幸敌冦争衡遂致燕云山左坐视沦没此时始欲厉兵秣马侈言恢复岂可得乎此战局之异于唐欲战不得战也请次言和宋北狩之后偏安江左是时高宗励精图治诸大将屡奏战功南人气胜金人胆落是以王伦辈得成和议耳基业甫就我兵积弛从未斩将搴旗詟服四逺顾専恃尺一之诏一介之使俾彼强邻就我戎索此和局之异于宋欲和不得和也然而天下大计可知己昔曹操百万败于赤壁苻坚投鞕断流败于淝水势非不强兵非不众然而长江大河波涛汹涌虽众且强无所用之是故于守为易因上防河事宜且曰当此危急之秋宴然自谓无事议和不成必将大举及今绸缪犹患其晚乃徒狃偏安苟且旦夕即不能光复大业独不念祖宗缔造之艰乎疏上亦不报我师下江南可聘弃官归以老寿终于家尝自言始读王文成公全书奉教于刘念台先生知有知行合一之学已又与陈几亭游知有居敬穷理之学晚节读宋诸儒语録知有四通八逹理一分殊之学其后益潜心朱子始知有存养性情主一无适之学所著有自警篇及训子诸书文藏于家先是温体仁故忌可聘然数语人曰乔使君清正君子未可没也黄耳鼎既被劾即造可聘门谢罪终其身不敢怨可聘之正已格物多类此

外史氏曰东林尚学圣贤然流于气节者多矣余谓气节者豪杰之大端非圣贤之全体也豪杰者狂简之谓欤先生言逊行简以约自处不骄不卑其狷者也欤

华允谋传（弟允谊）

华允谋字汝翼无锡人弱冠举万歴庚子孝亷壮游东林非濓洛关闽之书不读非孝弟忠信之言不言穷治六经而验之身心惟恐不合尤潜心易理凡卦爻靡不体认于身心及任宝应县教谕日与二三同志研求性命之学心诚口苦闻者悚然诸生中有争地终岁不解者服其教各让不取乃即其地筑堂三楹颜曰兴让率诸生有志行者讲习其中立规约束尤以正人心辨是非为急曰是非明而好恶公好恶公而赏罚当赏罚当而劝惩备从善去恶返正易邪之念决矣尝谓弟允谊曰今之学者稍着科第官爵一念便落利字将究竟无所不至盖此念即患得患失之根此根不除而一生功力左旋右转总成无父无君种子其言痛切如此允谊深佩其兄之教遂成名儒又云人知身不妄动易心不妄动难而不知心不妄动易身不妄动难也人知静坐之以心检身而不知静坐之以身涵心也皆独得之语为先儒所未发高攀龙称其为人纯然若赤子退然若处子至辨义而趋毅然若勇夫猛士千万人而不惴人所滔滔而骛之者必深愧之人所昧昧而违之者必深嗜之人嘲之以为迂以为腐而不知其所图维皆千秋之事也年至中岁遂卒着有三易粹精春秋传戴记纂疏诸书藏于家

外史氏曰先生之学纯如矣皎如矣足可以为师表矣惜乎中岁而殁使天假以年又不知其何如之造诣也

东林列传卷二十四

●钦定四库全书

东林列传卷末上

江阴陈鼎 撰

○明

附熹宗原本本纪上

熹宗达天阐道敦孝笃友章文襄武靖穆庄勤悊皇帝讳由校光宗第一子也生于万厯三十三年十一月甲申日母选侍王氏是为孝和皇太后神宗以元孙生诏告天下万厯四十八年九月乙亥朔光宗崩遗诏皇长子嗣位诸臣入临请见皇长子时选侍李氏踞干清宫要封皇贵妃不令出良久方御寝门诸大臣拥至文华殿叩慰毕请即位不许谕礼部具仪注大学士刘一燝奏今干清未浄殿下宜暂居慈庆吏部尚书周嘉谟奏殿下今日之身社稷神人所托即诣干清哭临必俟臣等至始发皇长子首肻兵科给事中杨涟语司礼中官王安外事缓急在诸大臣调护圣躬是内臣事因勉以忠义安力任之谕大臣率钦天监相视山陵首辅方从哲票拟赏李可灼白金五十两纻丝三表里是日皇长子居慈庆宫丙子颁大行遗诏丁丑大臣请选侍移宫戊寅御史王安舜以首辅方从哲拟赏可灼非是特纠可灼擅进红丸之罪改旨夺俸一年御史左光斗请肃清宫禁御史郑宗周请诛崔文升令旨下司礼监查勘己夘选侍未有移宫期従哲欲缓之杨涟力争即日移仁寿殿中官王永福等八人皆郑贵妃李选侍所私也盗干清珠寳下诏狱讯之狱具永福及刘进忠郑穏山刘尚礼姜升刘逊弃市卢相赵进忠戌邉庚辰皇长子即皇帝位大赦天下改明年为天启元年以是年八月至十二月属之泰昌辛巳谕徳张鼐上养身养性勤学敬天法祖亲贤纳谏信令恤民持体十事报闻壬午给事中惠世扬劾方従哲十大罪从哲自辩求去不允谕尊光宗元妃郭氏才人王氏为皇后议谥癸未御史袁化中再纠方従哲误国甲申上皇祖大行皇帝谥恩赉扈从慈庆宫文武诸臣丁亥上皇祖妣孝端皇后尊谥孝端上皇祖妣皇贵妃尊谥孝靖颁诏天下允礼臣请开经筵择讲官允给互市沙什台吉冠带己丑上大行皇帝尊谥庚寅命宝源局仍铸泰昌通宝钱命设督运粮饷官给闗防命中官李实织造浙江逮辽柬总兵李如柏李如桢如柏自缢辛夘给事中杨涟劾兵部尚书黄嘉善一筹莫展宜加诛斥癸巳兰州黄河清江西大水甲午荫中官魏进忠兄钊锦衣千戸封乳母客氏为奉圣夫人官其子侯国兴为锦衣卫正千戸丁酉发帑金五十万修庆陵戊戌収净身男子三千人御史贾继春疏请安选侍辽东总兵贺世贤与我兵战于灰山己亥赤气映天如赭良乆乃散御史左光斗因贾继春言疏陈移宫之由请安选侍庚子谕戸部东事未平加派不能遽免其灾伤地方加意抚恤辛丑谕内阁曰朕昔幼冲皇考选侍李氏恃宠骄恣气殴圣母以致怀愤感疾崩逝朕寃愤莫伸惟抱终天之痛皇考大渐阁部诸臣入内问安选侍威挟朕躬传封皇后用手推朕向大臣腼颜口传至今含赧因避其毒暂居慈庆李氏使李进忠刘逊等传每日章奏先奏闻李氏方与朕览仍思即日垂帘聴政处分御史左光斗他日必为武氏之语朕思祖宗家法甚严从未有此规制朕今奉养于哕鸾宫仰遵皇考遗爱凡尔外廷误聴李党浮议未悉朕心之厚也李进忠田诏等盗库情真致干宪典岂谓株连卿等可传示部院遵行故谕御史冯三元等劾经略熊廷弼专工作而尚威刑命解任聴勘壬寅黄嘉善罢冬十月甲辰朔命宁晋伯刘天锡摄享太庙丙午塟神宗孝端皇后于定陵孝靖皇后迁袝赈江北水灾官客氏弟客光先为锦衣卫正千户丁未擢袁应泰为兵部右侍郎兼右佥都御史经略辽东壬子遵遗诏加恩东宫讲官丙辰祧英宗神主丁巳赏九边军士己未神宗及孝端皇后主升祔于太庙允礼臣请选大婚庚申以孙如游为礼部尚书兼东阁大学士入阁办事辛酉御经筵甲子御史贾继春安伸田珍以如游由中旨入阁非故事请収回成命不聴减云南贡金额二千两以后勿征以崔景荣为兵部尚书丁夘哕鸾宫灾戊辰命大臣公举风力科臣勘辽东功罪癸酉发帑金一百八十万两犒边十一月甲戌朔颁天启元年大统厯丙子上圣母孝元皇后孝和皇后尊谥命编修刘鸿训给事中张国祥使朝鲜丁丑撤回天津采取银鱼内官专敕内监选后及妃嫔甲申允给事中张其庭奏免畿辅加派一年命给事中朱童蒙往辽东勘廷弼功罪乙酉谕大臣不得轻于求去言官不得任意雌黄务协恭尽职以全国体命抚按严核驿逓戊子发京营选锋三千戍石塘堡辛丑命泰宁侯陈良弼摄祀上帝于圜丘癸夘赐袁应泰尚方剑给事中周朝瑞特紏贾继春十二月甲辰朔命辅臣撰敕奬杨涟奏寝之戊申御史方震孺疏述三朝艰危帝是之乙夘诏曰朕冲龄御极内外清平不意外廷迩来忽生谤讟轻聴盗犯之讹传酿成他日之实事不得不申谕避宫始末以释羣疑九月初一日皇考宾天入临诸臣即请见朕李选侍阻朕于暖阁以司礼官固请始出旋使李进忠促回至于再三方朕莅干清宫进忠牵衣不放继又遣人要之宫门不欲使御文华殿此卿等亲见当时景象安乎危乎果当避宫乎不当避宫乎尔刑部及各衙门欲行庇护之私妄借安选侍为题目是非淆乱岂曰忠谋辅臣义在体国为朕分忧何不代传谕言屏息纷扰君臣大义何在如初一日视皇考入殓选侍又阻朕于暖阁司礼监官以大臣言再四陈请方许初二日朕送皇考梓宫于仁智殿行礼未毕邀朕再行朝见方许回慈庆宫扈从大臣科道官所亲见明是威挟朕躬垂帘聴政之意朕蒙皇考派之照管原非住彼宫饮膳衣服皆皇祖皇考所赐与选侍无与独其侮慢陵虐有阖宫所共见而不忍言者皇考既知其故亲临慰劝并使宫官喻解而选侍以殴崩圣母自知有罪使人时来探朕不许与圣母宫人一言有即致罪此朕年来苦衷外廷不能尽知前刑部执奏父母之恩犹天地仁人孝子用心固然朕以故停其封号以慰圣母在天之灵奉养优厚敬遵皇考遗爱该部亦可仰体朕心矣乃大小臣工惟知私于李党责备朕躬不顾大义卿等其知之南京军士鼓噪烧科臣晏文辉公署方从哲罢庚申以少詹事徐光启兼监察御史练兵以周应宾为南京礼部尚书丙寅録宋儒张载十四世孙文运为奉祀给冠带己巳命各处府州县皆立武学天启元年春正月癸酉朔大风雪命择日开讲甲戌穆庙竒妃叶氏薨宴朝鲜陪臣允礼臣请有犯庙讳御名者悉改之己夘发帑金五十万两充辽饷庚辰亲享太庙辛巳谕阁臣孙如游出视事都给事杨涟乞归允之甲申御文华殿讲读乙酉诏选净身男子一千五百人入宫丙戌土星逆犯井宿命铸提督陵工内监闗防丁亥准栁祚昌袭安逺侯戊子命大学士韩爌相度定陵庚寅补大选赠刘元震礼部尚书荫一子入监赵焕太子太保荫一子中书舎人给巡方印信我兵攻抚顺破二十余屯以原任总兵薛永寿管甘州西路事壬辰逮宁夏总兵王如金补给名臣伍文定等七十三人谥从礼部左侍郎周道登请也甲午御史方震孺言人心不平者三一曰国本之争二曰门戸之说三曰移宫之事请召对不允乙未赐瑞王桂王惠王庄田丁酉帝始冠戊戌増收净身男子二百人刑科给事中暴谦贞劾李征仪宫应震刘文炳赵兴邦章下所司辛丑定知经筵及讲读侍班官发帑金五十万充庆陵工费壬寅御史王心一劾客氏魏进忠不报二月癸夘朔戍陈槐以冒认国戚故也我兵攻香炉山克之甲辰言官请复当朝口奏及召对之典从之乙巳日晕见于辽阳旁有珥如月赤白色又如环四面各有形如日又化为青虹如弓与日相背自辰至午始灭丁未遣大学士刘一燝祀先师孔子发盔甲器械于辽阳诏选淑女罢漕运总兵官修国子监庙舎考稽生儒戊申亲祭社稷壬子陜西固原军余李文等以妖言聚众伏诛癸丑我兵薄奉集堡乙夘狂人张道安冒卫士服入朝班癫言命卫司杂治因饬朝仪戊午我兵攻虎皮驿寻至王大人屯己未初开经筵加赠大学士于慎行少保予荫壬戌颁泰昌钱式甲子安仁草场火庚午杨镐李如桢论死陜西临洮地震辛未严禁左道闰二月癸酉朔免肃藩贡马南京吏部尚书沈应文罢丙子大风霾丁丑荆王由樊捐禄二千两饷辽戊寅命大学士刘一燝诣庆陵相视悬宫己夘乆旱祷雨复辽东科举乙酉风霾如前戒谕羣臣辛夘髙弘图张慎言为贾继春诉寃严旨夺俸诏天津兴屯务癸巳火星逆入氐宿甲午御经筵风霾谕羣臣修省是日日生交晕左右珥黄白相接白虹亘天起孙玮为南京吏部尚书魏养蒙为南京户部左侍郎兼右佥都御史总督粮储丙申除建文忠臣齐泰亲属戍籍得归者三十三家并黄子澄亲戚戍者亦如之戊戌昭和殿灾加朶颜卫头目格特穆尔阿布喇勒俱指挥佥事海州吴金祖叛总兵李光荣擒之辛丑斥贾继春为民给事中萧基极论姚宗文阅视之误升副总兵贺世贤为总兵三月辛亥大风扬尘四塞乙夘我兵入浑河至头目屯甲寅围沈阳乙夘下沈阳总兵尤世功贺世贤及援辽川浙总兵陈策童仲揆管粮同知陈辅尧自在州知州段展诸将吴文杰雷安民戚金袁见龙邓起龙张名世周敦吉石砫土官秦邦屏等皆死之辛酉恤三路阵亡将士刘綎王宣杜松各赠少保予谥荫潘宗颜光禄卿董汝砺张文炳各佥事余赠荫有差壬戌我兵下辽阳巡按御史张铨兵备副使何廷魁崔儒秀同知冒日干都指挥徐国能等死之袁应泰自焚死西路绰哈陷长安堡癸亥补给四川天全六番招讨使杨愈诏命丙寅诏廷臣举谋略出众者丁夘命修神宗实録海州四卫皆破起旧经略熊廷弼为兵部右侍郎升杨愈为五军营总兵官协理京营事务庚午发帑金一百万两饷辽夏四月壬申朔日有食之癸酉浚都城濠安南入贡初禁抄发军机疏檄命蓟辽总督文球摄经略事日中有黑气摩荡将暮赤星见东方以李宗延为右佥都御史恊理戎政辽东巡抚薛国用荐用白养粹乙亥以薛国用为兵部右侍郎兼右佥都御史经略辽东是日午刻寜夏洪广堡风霾大作坠灰如瓜子踰时而止日将入作红黄色外若炊烟日光所射如火延绥孤山城陷三十丈入地二丈五尺丙子命天津督饷侍郎李长庚回部管事以王化贞为右佥都御史巡抚广寜丁丑防海戊寅兵部尚书崔景荣请演火器于都门外并分道募兵四川妖僧政神作乱擒之辛巳山西怀延二卫地震癸未诛降贼废绅黄衣南京工部尚书丁宾致仕甲申诏举边才添设职方郎中主事各一员命铸经略辽东巡抚天津巡抚通州三处闗防乙酉发盔甲弓矢器械火药等项给广寜以援辽逗遛逮保定总兵郭增辉丙戌发帑金十万两筑山海边墙戊子山西开平龙门二卫地震己丑倭犯澎湖御却之癸巳逮辽东阵逃赞画刘国缙监军道牛维曜海盖道康若干等甲午缉获通夷提塘官刘保下诏狱命铸援辽兵将闗防给总兵王威乙未命御史傅宗皋总兵杨于茂招练新兵丁酉起兵部尚书王象干涂宗浚俱以太子太保兵部尚书原官起用象干总督九边宗浚提督京陵军务戊戌册张氏为皇后己亥恤辽阳死事诸臣张铨大理卿尤世功陈策少保各赐谥荫崔儒秀何廷魁光禄寺卿赐谥荫童仲揆都督同知吴文杰周敦吉戚金邓起龙秦邦屏都督佥事等官未几铨再赠兵部尚书儒秀廷魁同赠大理寺卿庚子铸选将募兵闗防磔刘保于市并诛其子五月壬寅朔册王氏良妃段氏纯妃御史张捷请罢内操不报甲辰风霾四塞乙巳御史王允成请恤録废籍顾宪成等章下所司丙午叙延镇监市劳赏卜失兔阿不害等有差丁未黔苗平宣捷集廷臣议兵饷缓急戊申兵部尚书崔景荣罢以王象干代之辛酉固原寜夏援辽兵溃逮逃官河南布政司冯盛明河北道副使吴瑞征乙丑宥永戍石星子石应竒回籍戊辰杭州火灾蠲本年春运织造谕祭辽阳阵亡将吏己巳安置中官卢受于凤阳命天下朝觐官赍送所造兵器六月辛未朔熊廷弼建议恢复辽左须三方布置从之分遣御史募兵癸酉李光荣革职聴勘乙亥戸部尚书李汝华致仕以大婚礼成加恩客氏丙子擢熊廷弼为兵部尚书兼右副都御史驻札山海经略辽东总督蓟辽侍郎文球致仕荫张铨子道浚为锦衣卫指挥佥事世袭己夘敕修神宗光宗实录辛巳王象干请行边不允甲申叙贵州征苗功加张鹤鸣兵部尚书荫一子世袭锦衣卫千戸辅臣叶向髙等各进秩有差命成山伯王国柱为南京左府都督东宁伯焦梦熊为后府都督诚意伯刘荩臣为右府都督抚寜侯朱国弼以佥书摄中府都督清平伯吴遵周以佥书摄前府都督改汪应蛟为户部尚书何应祥为南京工部尚书庚寅火落赤遣使挟赏边吏以闻加宗室及圣裔解额谕留客氏于大内癸巳命定西侯蒋承勋为南京前府都督秋七月庚子朔给援辽死事石砫宣抚司秦拱明地三十顷辛丑上神宗昭妃徽号曰宣懿壬寅增设辽东各路监军癸夘擢客氏男侯国兴为锦衣佥事丁未増置军器局戊申恤阵亡军士庚戌加四川酉阳土司冉跃龙为宣慰司及妻诰命以勤王徇难故也京师旱蝗辛亥赐熊廷弼尚方剑麒麟服命百僚饯之都城外壬子以军兴用诎免织造三分之一甲寅王象干总督蓟辽军务丁巳以陈荐为南京刑部尚书魏养蒙为南京戸部尚书祁裕伯为南京右都御史乙丑补叙万厯四十二年延绥寜夏固原捕获功宣捷午门祭告郊庙八月庚午朔祠土木徇难右都御史邓棨于其乡且治其塜丙子王化贞奏皮岛毛文龙镇江之捷擢为副总兵辛巳御经筵壬午遣郎中梁之垣宣谕朝鲜乙酉土鲁畨入贡授死事土司秦邦屏子官贵州大水命给客氏坟地以田尔耕为锦衣卫都督同知戊子杭州复火诏停织造己丑光宗山陵毕袝庙议祧宪宗癸巳以初元停各处决囚甲午撤金水河北台改朝鲜贡道追复李材原官熊廷弼奏三方布置有名无实九月壬寅塟光宗庆陵戊申袝庙赠援辽都司张神武为都督同知甲寅中官王升拦击戎政都御史李宗延于朝门不问乙夘四川土司奢崇明叛杀巡抚徐可求等据重庆分兵攻合江纳溪破泸州遂攻成都伪号大梁丙辰以陵工叙中官王体干魏进忠功刘一燝不可进忠怒疏辞允之己未蓟州遵化密云地震乙丑涂宗浚卒命黄克缵兼摄戎政客氏既出宫复入且谕诸臣不得烦激丙寅奢崇明陷遵义丁夘陷兴文知县张振德死之魏进忠杀司礼太监王安冬十月戊辰朔御史马鸣起纠客氏夺俸给事中侯震旸复纠之不报己巳给事中倪思辉朱钦相御史王心一并纠客氏严旨调外任召张鹤鸣为兵部尚书擢饶景暄为兵部左侍郎协理戎政以王三善为佥都御史巡抚贵州兼督湖南川东军务辛未以河氷坚固马上差人催督各镇人马器械车辆星夜出闗故永康侯徐应坤卒子锡胤嗣丙子百戸陈有继请开矿付诏狱浚京城濠成癸未庆陵兴工乙酉奢酋围成都丙戌陜西会宁产异兽遍体鳞甲有火光按臣聂绍芳以闻丁亥命游击金冠出海援辽初经略熊廷弼议三方布置主守巡抚王化贞主战时以镇江之捷朝议皆右化贞请裁经略及镇江再陷又责廷弼出闗廷弼上四事乞枢臣张鹤鸣预决一事不中制一同心呼吸一毋悬度逞臆一毋扶同夸诩己丑以朱燮元为右副都御史巡抚四川许便宜行事改杨愈懋四川总兵薛来胤湖广总兵辛夘追叙延镇宁夏甘肃功黄嘉善杨应聘祁裕伯等各进官赐荫有差辛夘发帑金二百万助边甲午礼部主事刘宗周劾魏进忠夺俸江都妖民武悟空伏诛十一月戊戌朔逮辽东旧抚利瓦伊翰乙巳升田尔耕为锦衣卫右都督河套布色圗等补万厯四十七年贡马丙午冬至躬祀上帝于圜丘丁未宴安南陪臣于礼部甲子石砫司女将秦良玉率兵讨贼丙寅升顾秉谦礼部尚书兼翰林学士仍掌詹事府事起翁正春为礼部尚书丁夘吏部尚书周嘉谟封印乞归许之命盛以弘暂署部事十二月戊辰朔我兵屯海州庚午续叙辽渖死事诸臣张神武等赠荫有差下东华门管事内官赵升王受等于狱癸酉给戚继光俞大猷谥荫丁丑以张我续为兵部右侍郎总督四川贵州兼制云南湖广赐尚方剑便宜行事庚辰卫一凤罢辛巳改张问达为吏部尚书是日午刻日上有一物覆压摩荡怪风扬沙天皆赤铸册库闗防总理戸部十三司岁额钱粮癸未安南补贡丙戌叙定陵功升田尔畊为左都督庚寅命焦梦熊协同守备南京命许世臣镇守蓟永山海萧如熏镇守宁夏白兆庆镇守延绥鲁钦慎镇守保定纪元宪镇守广西崔天赐镇守广东刘国镛镇守陜西辛夘以邹元标为左都御史壬辰给石砫女将秦良玉夫人诰命丙申祫享太庙

二年春正月己亥庆陵工成荫王体干魏进忠弟侄一人锦衣佥事敕廷臣会议经抚去留初王化贞称经臣阻其东出愿以精兵六万专制横行廷弼谓果能六万了事愿褫职以待科臣侯震旸痛论辽事经抚两存其祸立见坐与辅臣忤镌职调外已而化贞大败己酉山西平阳及各州县地皆震辛亥诏即今岁卓异中举边材丁巳我兵下西平堡副总兵罗一贯叅将黑云鹤死之总兵刘渠祁秉忠等逆战于沙岭兵溃及副总兵刘征俱殁叅将孙得功以广宁降王化贞弃军走熊廷弼收军民入闗监军髙出胡嘉栋韩初命俱逃叅政髙邦佐独留松山死之壬戌改黄克缵为兵部尚书协理京营戎政癸亥张鹤鸣请视师赐蟒玉尚方剑随行者并进秩命王在晋署兵部事乙丑京师戒严停殿工申保甲法是月成都围解魏养蒙为南京兵部尚书套部入延绥边掠黄花等峪抚臣张之厚匿不以闻二月戊辰逮广寜倡逃监军髙出胡嘉栋韩初命己巳谕科道官有结党渎奏者置重典辛未命大学士何宗彦朱国祚为会试主考癸酉山东济南东昌州县河南汝宁同日地震水西土同知安邦彦反破毕节安顺平坝沾益龙里等处进围贵阳恤河西殉难诸臣甲戌月犯天闗乙亥月掩井宿丁丑制战车赈河西逃难士民以孙承宗为兵部尚书兼东阁大学士入阁办事以杨麒守延绥吴守德守宁夏李怀信守大同皆充挂印总兵官戊寅蠲天下带征钱粮并免直隶加派己夘改王纪为刑部尚书逮王化贞褫熊廷弼职回籍聴勘丙戌太白昼见戊子命解经邦为兵部侍郎经略辽东己丑命孙承宗掌兵部事大风霾逮韩初命壬辰遣官河南买马刑部主事王之寀追理张差旧案纠刘廷元胡士相岳骏声刘光复诏不问乙未改陈荐为南京戸部尚书王永光为戸部尚书总督仓场三月丁酉朔大学士刘一燝致仕己亥举内操辛丑铸天启通寳钱命勋臣募兵壬寅铸辽东监军分理闗内闗外闗防给监军阎鸣泰袁崇焕甲辰严都城九门诘奸法解经邦辞经略不赴黜之铸管理募兵闗防给阳武侯薛濂擢王在晋为兵部尚书经略辽东升李长庚为南京戸部尚书丙午歴城长清济阴临邑乐陵东阿茌平肥城地震三日坏民居无数丁未予髙邦佐罗一贯谥荫赐太祖临安公主孙李昌嗣国子生庚戌禁勋臣募兵辛亥策天下贡士赐文震孟等四百人进士及第出身有差戊午大索奸细于京师己未工部尚书王佐罢庚申荆王由樊薨辛酉祷雨壬戌河南地震乙丑给毛文龙水军三千夏四月丙寅朔会鞫王化贞熊廷弼庚午因边事敕谕羣臣甲戌追叙临洮斩获功赏赉有差以姚思仁为工部尚书丙子朱燮元复重庆辛巳礼部尚书孙慎行追论方从哲李可灼进红丸之罪下廷臣会议邹元标请添注三品京堂以疏淹滞从之癸未罢宝和皇店税乙酉荫死节同知陈辅尧段展子为国子生丙戌下逃弁梁邦弼于法司丁亥以孙慎行为经筵讲官戊子四川巡按张论进飞石架木法以备城守己丑屯田天津壬辰京师大雨雹邹元标追论方从哲之罪癸巳命朱纯臣掌南京前军都督府印务诏给死难兴文知县张振德与妻钱氏祠谥荫祭赠王德完户部尚书五月丙申朔都城旗纛庙灾火药尽焚伤民居无数戊戌复前大学士张居正官谥赐祭建祠四川梓橦县妖贼白仙台等伏诛己亥録先臣方孝孺遗嗣壬寅戍逃臣冒日干甲辰王纪疏纠沈■〈氵隺〉不聴释渖府幽禁老疾罪宗定逃臣胡嘉栋髙出罪利瓦伊翰郑之范论斩之范仍复追赃丙午山东白莲妖贼徐鸿儒反陷郓城丁未云南巡抚沈儆炌奏水西叛逆戊申山西平阳等州县同日地震庚戌叶向髙王纪请寛张拱辰等以安中宫不聴山东妖贼攻巨野知县赵延庆却之加石砫女将秦良玉都督佥事戍逃臣韩初命总兵杨茂春郭増辉壬子赏效力守御哈喇等米布有差丁巳六科给事中赵时用等合疏纠沈■〈氵隺〉当罢不聴戊午山西太原地震己未妖贼攻滋阳知县杨炳却之命五经博士孔胤植袭封衍圣公庚申括直省存库银充饷给事中薛大用纠川督张我续误国之罪不聴山东兖州府已时见天上月明当午一星随月西转壬戌给事中张鹏云追论刘廷元曲庇张差罪命调廷元外任癸亥妖贼攻兖州守将杨国栋败之四川官兵复重庆六月丁夘给事中周朝瑞疏劾张鹤鸣与王化贞同罪不报予方孝孺祭塟并谥铸援辽总兵闗防给毛文龙戊辰妖贼破邹县又破滕县知县姬胤文死之事闻赠太仆少卿加毛文龙为平辽总兵庚午命恭顺侯吴汝胤总督京营戎政妖贼陷夏镇御史温皋谟再劾郑养性己夘发帑金五十万筑辽东边墙辛巳奢酋伪总兵张武等就擒伪丞相何若海等降恤国本建言诸臣复职赠荫冯应京等九人复职赠官顾宪成等六十四人加成山伯王国柱太子太保给事中汪庆百彭汝楠沈惟炳方有度并追论进药移宫事请定方从哲李可灼崔文升之罪丙戌御史徐景濂为方从哲奏辩宣付史馆方有度争之诏廷臣会议于是尚书张问达汪应蛟王纪等公疏言従哲实庇可灼文升给事中沈应时魏大中沈惟炳等引春秋弑逆大义责方从哲侍郎张经世陈邦瞻卿寺萧近髙攀龙给事中刘弘化御史刘芳侯恂等各疏从哲罪不聴戊子山东官兵讨妖贼战兖州城外败绩庚寅黄克缵复为从哲奏辩王纪及给事中薛文周沈惟炳魏大中连疏劾之不聴壬辰郓城巨野贼平癸巳束鹿肥乡大水朱燮元复泸州秋七月辛丑册慧妃范氏甲辰刑部尚书王纪削籍大学士叶向髙谏不聴以孙玮为刑部尚书髙攀龙复理方従哲崔文升郑养性罪切责夺俸淫雨坏山海边墙丁未巡抚山东赵彦请留班军讨贼戊申官军破贼于韩庄再破之于夏镇运道始通妖贼攻曲阜知县孔闻礼却之己酉发帑金三十万抚边辛亥礼部尚书孙慎行致仕壬子沈■〈氵隺〉以劾免仍晋少保命赈山海二路雨灾诏抚集辽民给以田庐庚申贵州官兵败绩遵义复陷癸亥畿南红巾贼于志弘反黄克缵以劾免八月甲子朔以孙玮为刑部尚书太仆少卿满朝荐以追论袁应泰王化贞斥为民丙子大学士孙承宗自请督师经略辽东进太子太保丁丑武夷妖贼平壬午以顾秉谦为礼部尚书王在晋为南京兵部尚书阎鸣泰为佥都御史巡抚辽东甲申禁百官私交乙酉恤四川死事诸臣九月甲午朔光宗及孝和皇后主入庙以董汉儒为兵部尚书改陈荐为南京吏部尚书丁酉给事中朱童蒙劾邹元标冯従吾锺羽正京城讲学三臣抗章自白且求罢不允庚子诏于所在土地计畆増新兵饷以李长庚为南京戸部尚书黄汝良为南京礼部尚书乙夘临洮地震册封皇五弟由检为信王停今年决囚丙辰给事中甄淑请文武一体殿试以尊主权辛酉演象所灾壬戌临洮地复震赵彦攻滕县贼党缚徐鸿儒余出降冬十月癸亥朔川督张我续献俘赠死难副使孙好古大理卿荫一子世袭锦衣卫千戸四川巡按张论奏遵义复陷甲子命鲁钦以原官总川湖贵州汉土官兵进剿乙丑以李养正为南京刑部尚书壬申云南官兵恢复沾平命备红夷赠袁应泰兵部尚书给予祭荫赠殉难土司彭象都督佥事山东巡抚赵彦奏捷献俘己丑左都御史邹元标致仕修撰文震孟上国势綦艰疏奉旨调外南京兵部尚书魏养蒙卒陈道亨代之是月有龙见于北花房河中长尺许诏放黒龙潭十一月癸巳朔加贵州巡抚李橒为兵部侍郎右佥都御史巡按史永安太仆寺少卿仍旧任戊戌庆陵工成俘何若海等至京磔于市赠徐可求右都御史予世荫庚子俘徐鸿儒等至京磔于市十一月辛丑擢赵南星为左都御史房壮丽为工部右侍郎兼右佥都御史总理河道甲辰册封光宗选侍刘氏为贞靖贤妃信王生母也皇弟由模追封简懐王皇妹追封悼懿公主戊午发帑金五万两赈辽民戍李可灼于边辛酉以杨述中为兵部侍郎总督贵州进朱爕元为兵部侍郎总督四川湖广左副都御史冯从吾罢发帑金三十万两充黔饷十二月甲子册封光宗选侍李氏为庄妃暹罗入贡丙寅宗室慎■〈坎上金下〉首登进士科命授京职着为令己巳贵阳围解以山东平命存恤孟氏子孙修复孟庙癸未以何熊为南京吏部尚书朱光祚为副都御史协理戎政叙平妖功加赵彦兵部尚书余升赏有差辛巳停各衙门添注官核四川文武功罪荫恤勘议有差恤广东死事将士丙戌南给事中欧阳调律请举建文庙祀并修实録下礼部议辛夘旌表节烈

三年春正月壬辰朔甲午五更火星犯房宿北第一星庚子玉牒成叶向髙等各进秩有差织造中官李实讦有司不行属礼工部尚书姚思仁劾之不问再恤建言散秩诸臣御史温皋谟劾黄嘉善崔景荣张鹤鸣章下所司乙巳山东妖贼平己酉命朱国桢顾秉谦朱延禧魏广微俱以礼部尚书兼东阁大学士入阁办事红夷入澎湖壬子凤凰集开封大騩山抚臣以闻癸丑月犯键闭星戊午斥郑养性居逺方己未大学士孙承宗为中部大将马世龙请尚方剑允之二月癸亥考察京官丙寅山东蓬莱地震陈必谦再纠郑养性刘廷元戊辰追恤征妖将士张榜等五十七人命顾秉谦朱延禧同知经筵日讲并实录总裁己巳以盛以弘为礼部尚书兼翰林院学士改李长春为户部尚书升张辅之为南京工部尚书辛未郑养性请居杭州乙亥贵州副总兵刘超大败安贼于陆广河叅将秦民屏复败之于干沟破其五寨丁丑赐平辽总兵毛文龙尚方剑戊寅命太监刘朝胡良辅纪用陶文班赏闗门暹罗入贡辛巳永平城楼灾火药尽焚壬午以锺羽正为工部尚书乙酉赠死难孟子嗣孙博士孟承光为太仆寺少卿母孔氏加号贞淑子弘略为太常寺丞仆习天寿为百戸己丑御史周宗建劾魏进忠郭巩责令回话贵州官军败绩于陆广起李三才为南京戸部尚书三月乙未月犯毕宿第一星丙申南丹州土官莫儁阴党安酋其祖母韦氏杀之诏旌其义丁酉紫荆妖民赵思武聚众为乱推官花绍序擒之以陈大道为戸部尚书李宗延总督仓场壬辰松江地震左都御史赵南星申明宪职诏所司永遵乙巳蓟镇天鼓鸣有星陨大如车轮火光四烛丙午登莱地震辛亥命铸平辽叅谋锦衣卫佥事闗防给毛云龙禁抄机密重情云南逆贼禄千锺犯寻髙武定曲靖官军御却之甲寅祷雨银定入犯击败之黄梅熊宣等作乱擒之诏释江南罪宗决奸细杜茂丁巳登莱水兵出海琉球入贡夏四月庚申朔京师地大震辛酉命肃朝仪壬戌盗入神武门获之释江西罪宗丙寅谕各督府选将材戊辰遣官祭孟庙己巳朱国祚致仕庚午旌韩庄王妃董氏慈节韩王亶嵴贤孝改建罗一贯祠于甘肃赐额精忠辛未两广总督胡应台进西洋练习火器者命教肄京营戊寅蠲蓟州草场租庚辰停三部总理戊子贵州巡抚王三善奏大水塘之捷朝鲜国王李珲为其侄倧所簒巡抚登莱袁可立请讨之督饷侍郎毕自严言讨之非计当俟请贡输诚东征効力徐许其封耳报可己未大理少卿范济世请加封李选侍诏切责之逮失机总兵杜文焕五月庚寅朔礼部尚书盛以弘致仕壬辰顺义王卜失兔遣使入贡己夘御史宋师襄追论刘朝之罪命捕余党下有司庚子诏选净身男子一千人河决雎阳以林尧俞为礼部尚书天暑虑囚四川永宁大捷奢崇明父子败走红崖丁未册封才人张氏为裕妃赠山东死难滕县知县姬文胤为太仆寺少卿六月庚辰朔诏再选净身男子一千人御史刘之凤请罢内操不许秋七月辛夘南京大内火奢寅父子败走龙场赐辽东死事诸臣祠额己亥史继偕致仕甲辰光宗实录成丁未锺羽正致仕以王舜鼎为工部尚书辛亥命刘孔昭袭封诚意伯甲寅荫王体干魏进忠弟侄为锦衣指挥世袭廷臣争之不报乙夘何熊祥罢董汉儒丁忧归以赵彦为兵部尚书八月己未朔内使王文进殴杀戴忠下司礼监刑部尚书孙玮请下法司不聴庄士元弃市以王舜鼎为工部尚书甲子火星犯南斗魁第一星乙丑发帑金十万两饷闗门丙寅御史胡良机请罢内操不聴丁未命朱国桢释奠太学戊辰王象干言束把孩诸部叩闗请抚赏发帑银十万太仆银十万给之壬申获安贼党何中蔚等献俘磔之荫四川死难总兵杨愈副使利瓦伊周推官郭象仪等癸酉奬谕蜀王以捐金助工也甲戌赵彦回部理事吏部会推王纪降旨切责丁丑四川镇平堡地震朝鲜昭敬王妃请封下部议之戊寅复宗人充■〈鱼牙〉辅国中尉辛巳命恭顺侯吴汝孕等查京营甲申奸人韩宗功伏诛九月戊子朔余懋学罢陈道亨致仕壬辰予魏学曾谥荫癸巳给事中陈良弼陈言着镇抚司打问大学士叶向髙揭救不允乙未松潘地震向髙乞归不允良弼夺俸半年命南居益回部管事升国戚王朝宠为都指挥佥事丙申李宗延为户部尚书主事谭谦益荐妖人宋明时诏送蓟辽总督军前试之甲辰大星犯轩辕乙巳大学士吴道南卒赠少保谥文恪丁未周应宾罢壬子谕留首辅叶向髙癸丑吏部尚书张问达致仕冬十月辛酉毛文龙奏复金州及满浦吕城壬戌给事中方有度叅毛文龙袁可立当罢不聴癸亥魏广微入直供事甲子叙平妖功进赵彦太子太保荫锦衣佥事世袭己巳皇第一子生旋殇给事中熊奋渭请给辽阳死事诸臣谥允之辛未叶向髙请停刑不许癸酉以赵南星为吏部尚书甲戌再请停刑贵州兵克安贼碗哈羊雀等屯斩获甚众乙亥京师地大震丁丑命停今年决囚海运输粟十万石饷毛文龙军己夘皇第二子生慧妃范氏出辛巳上以皇子生吿太庙是日日生重晕晕旁生左右珥甲申夜火星犯垒壁阵西南第五星闰十月辛夘以萧云举为礼部尚书葬神宗清惠顺妃李氏于银钱山乙未沅陵民家牛生犊一身二首三尾又翫坪溪民家产豕长喙猪身人足只眼戊戌以孙玮为吏部尚书管左都御史事张经世为戸部尚书总督仓场毛文龙报董骨寨之捷己亥宣延绥宁夏甘肃三镇捷祭告郊庙壬寅皇子生诏赦天下丙午以毛文龙言建龙王庙于鹿岛封显应王庚戌以李起元为南京戸部尚书起杨涟为左佥都御史乙夘云南地震盗入顺天府库四川仁寿县长山裂声如雷长七里衡三尺深不可测十一月丁巳朔冬至躬祀上帝于南郊以太祖髙皇帝配封王升为新城侯子国兴为指挥同知甲子以乔允升为刑部尚书李起元总督三边乙丑庆陵飨殿成戊辰册慧妃范氏为皇贵妃己巳准张国柱袭封安乡伯孙玮进太子太保甲戌陜西赛平诸番族贡马哈唎慎部朗素贵英等纠三十六家挟赏犯中右所叅将王楹出击遇伏死之京师传言上欲亲征乙亥陜西凤县大鼠有肉翅飞而害稼割其腹得粟一升朝鲜入贡杨述中免乙酉录贵州捣巢解围功右都御史朱燮元等进秩有差十二月丙戌朔泰宁三卫贡马乙丑太白昼见戊戌京师地大震陜西韩城妖人刘买得作乱擒之丙午逐妖人宋明时丁未册封成妃李氏南直应天苏松凤泗淮扬滁州等处同日地震己酉停推蓟辽总督归经略庚戌补给先臣杨继盛全葬赐魏进忠名忠贤提督东厂乙夘命黎惟祺袭安南都统使旌天下节孝贞烈

东林列传卷末上

●钦定四库全书

东林列传卷末下

江阴陈鼎 撰

○明

附熹宗原本本纪下

四年春正月丙辰朔长兴民吴野樵作乱杀知县石有恒主簿徐可行戊午廵抚贵州都御史王三善自大方还贵阳半道为苖贼所遮师溃三善死之监军岳具仰同知方明栋梁明泰副将秦民屏皆殁贼势复张庚申天津三卫地震有声川师入龙场获奢崇明及其妻子伪官蔡金贵等丁卯以冯从吾为南京右都御史叶向髙请勿停添注以广起用従之己巳何宗彦卒癸酉土笆篱番人贡马及方物乙亥左副都御史乔应甲奏东林党魁李三才借黄正宾汪文言交通赵南星髙攀龙等力为援引上是之丁丑获妖人闻香教主王好贤诛之苏州府同知杨姜忤织造太监李实苏松巡抚周起元发实侵渔违禁诸罪不报叶向髙请召还文震孟等不听裁施归兵备佥事癸未日旁有黒子相荡凡四日二月辛卯张辅之致仕壬辰张经世致仕癸巳葬冲懐太子丙申御经筵月犯轩辕右星丁酉以左佥都御史沈儆炌为南京工部尚书蓟州永平山海地震壊城郭庐舍无算免川广闽浙香贡命朱燮元处置蔺酋故地丁未以风霾谕邉臣戒备己酉以缉捕功进锦衣卫田尔耕少保兼太子太保壬子日黄无光甲寅京师地震宫殿动揺有声乐亭地裂涌水尺余三月乙卯朔王象干丁母忧以吴用先为蓟辽总督丙辰京师地震戊午京师地再震庚申夜复震者三癸酉视朝丙子进田尔耕少傅兼太子太傅御史刘廷宣请祀宋儒张载父迪于启圣祠己卯谕京城缉盗癸未东江都司张盘遇敌扵南关岭死之是月杭州兵变荫内寺魏忠贤弟为锦衣百户夏四月甲申朔亲享太庙丙戌榆林卫民家生豕一首二身二尾八足石砫宣抚司女将秦良玉其弟秦民屏死于王三善之难有旨劳之命蔡复一总督云南湖广军务赐尚方剑乙丑礼部侍郎董其昌奏辑万厯留中诸疏并荐利瓦伊桢宿学史才従之获妖民金科马永等于江淮间诛之乙巳阳曲榆次地震给事中傅櫆诬奏魏大中左光斗与内阁中书汪文言交通罪状诏下文言镇抚司狱戊申谕行当十大钱严私铸工部尚书王舜鼎卒太监魏忠贤缉私铸荫赏命严讯汪文言大学士叶向髙乞归不许叙淮徐御妖功李养正进太子少保予荫五月甲寅朔福寜州军变命许显纯掌北镇抚司乙卯赐毛文龙蟒衣仍给敕百道以待有功壬戌祷雨増盐课癸亥干清宫东墀旋风骤起吹内官监大铁片盘旋若纸坠于西墀声若轰雷甲子沈■〈氵隺〉死叙黔中解围复城功丁卯孙承宗求去举赵彦自代不许毛文龙请饷以四十万给之己卯夜有流星如盏大青白色自壁入扵天仓二小星随之固原华亭大雨雹塞上大旱六月癸未朔存问周府应城王在铨并旌其子肃菬孝行左副都御史杨涟劾魏忠贤二十四大罪不问初魏广微未相先事魏忠贤为父密导以邪径及涟疏入忠贤惧谋扵广微令先逐叶向髙甲申忠贤辞东厂温旨不允丁酉给事中傅櫆陈良训御史张讷各疏攻赵南星左光斗魏大中邹维涟等丙申通州新兵哗保定地震己丑魏大中等劾魏忠贤客氏傅继教傅应星之罪忤旨下诏狱向髙救之得免癸巳午刻南方五色云见太仆少卿朱钦相给事中许誉卿刘■〈樊，心代大〉御史李应升特疏纠魏忠贤掌詹事礼部尚书翁正春给事中熊奋渭朱大典陈竒瑜吴弘业霍守典孙绍统杨维新等御史刘璞刘芳房可壮洪如钟李乔仑郎中邹维琏等各疏纠魏忠贤皆不聴丙申大雨雹皇子慈焴薨谥悼懐太子有中官骑马入禁门殴伤卫士巡视科臣杜三策劾奏不问大学士叶向髙掲请退忠贤并罢内撡不听魏忠贤矫诏杖杀工部屯田司郎中万燝戊戌抚寜侯朱国弼劾魏忠贤夺俸闲住命锦衣卫逮其书奏舍人于狱壬辰逮巡城御史林汝翥汝翥畏杖亡去投遵化狱廵抚邓渼以闻仍逮杖之霍州髙时正家生豕二身二眼象鼻四耳四乳尚书赵彦等合疏请退忠贤诏勿过计甲辰命王守谦往关门谕留孙承宗丁未朱燮元俘伪都督李逺达等二十五人至京恤録大方阵亡将士江南大水辛亥封光宗选侍傅氏为懿妃李氏为康妃秋七月癸丑朔蔺酋奢史都等伏诛红夷通倭逼福建御之辛丑大学士叶向髙致仕以朱光祚为工部尚书总理河道南师仲为南京礼部尚书癸亥六科廊火南给事中杨栋朝劾魏忠贤搜括南都之害御史李应升为惨死万燝讼寃黄尊素王振竒杜三策周洪谟万言扬疏继上俱报闻御史刘廷佐请诛忠贤不报诏进大学衍义补给事中刘■〈樊，心代大〉请罢内操不报河决徐州山东饥赈之岛师三捷八月甲午左都御史孙玮卒贵州兵克岩头寨以捷闻诏肃朝仪褒封五经博士孟所誉母张氏曰贞懿上耕籍田广顺天解额申明会典舆服之禁南兵部尚书陈道亨侍郎岳元声等合疏请去魏忠贤祭酒蔡毅中率合监师生千余人请究忠贤二十四大罪以遵祖训皆不聴癸卯以髙攀龙为左都御史辛亥以利瓦伊桢为南京礼部尚书九月壬子朔命直省搜求志传奏疏文集等书送史馆以备纂辑従御史刘芳请也发内运库新造军器于关门毛文龙屡奏捷音御史袁化中驳之曰外之捷在我未尝斩将夺城在彼弗闻丧师失地小小捕获何足献俘俟文龙俘叛人至然后宣捷告庙未晚也不聴庚申髙攀龙劾两淮巡盐崔呈秀贪污夺秩聴勘庚辰以冯従吾为工部尚书冬十月壬午朔亲享太庙大学士魏广微后至魏大中劾以不敬广微求去温旨慰留广微遂于魏忠贤所日媒孽之卒成乙丑丙寅之狱乙酉以曹于汴为南京右都御史己丑敇谕羣臣辛卯玉玺见漳氷滨巡抚河南程绍以献文曰受命于天既寿永昌丁酉吏部尚书赵南星致仕己亥左都御史髙攀龙致仕福建官兵破走红夷捣其巢献俘封皇亲王天瑞郭振明皆为伯十一月辛亥朔斥署吏部事左侍郎陈于廷左副都御史杨涟左佥都御史左光斗并为民起崔景荣为吏部尚书李宗延以吏部尚书掌都察院事前大学士朱国祚卒督师大学士孙承宗请入贺万寿面陈方略不许命速回镇己巳大学士韩爌致仕十二月辛巳朔复逮汪文言下诏狱召还贾继春徐景濓王志道従御史梁梦环请也两当民变杀知县牛得用加朱燮元为兵部尚书以周希圣为南京户部尚书丙申削吏部尚书赵南星籍大学士朱国桢罢利瓦伊桢引疾致仕乔允升罢以黄克纉为刑部尚书癸卯南京地震如雷

五年春正月庚戌朔五更木星逆行犯太微垣左执法辛亥召崔呈秀复其官戊午云南巡抚闵洪学奏普安二新之捷辛酉谕江南重灾地方漕粮改折三分之一浙江带运粮米暂折一年甲子考察天下方面有司巡按贵州御史傅宗龙请暂停武举専励战勇拔真才以収实用从之戊辰举卓异闵梦得等二十四人命李蕃管理章奏癸酉恤贵州死难诸臣徐朝炯孙克恕王昌胤杨以成郑鼎等赠官予荫有差吏部请烧毁追到杨涟左光斗等诰命一十七轴乙亥大班纠核朝觐官员起李飬春为刑部尚书以董其昌为南京礼部尚书礼部左侍郎协理詹事府事何如宠冠带闲住太仆寺卿刘宗周革职追夺诰命丁丑赐敇奨毛文龙戊寅以庆陵成加孙承宗少师兼太子太师兵部尚书俱进建极殿大学士林尧俞太子太保皆予荫旧辅叶向髙加上柱国荫尚寳司丞朱国桢加少师兼太子太师吏部尚书建极殿大学士荫中书舍人太监魏忠贤荫锦衣都督同知王体干等亦升荫有差曹于汴辞免南京右都御史新命许之南京兵部尚书陈道亨罢左副都御史乔应甲劾李三才为东林党魁并及张问逹赵南星髙攀龙曹于汴叚然诸臣章凡二十上俱下所司察议蔡复一奏织金之捷发帑银十万两充黔饷是月白菱湖奸民杨桓等聚众倡乱伪称懿徳元年擒之二月庚辰朔以陵工加林尧俞太子太保予荫朝鲜来贺壬午以湖广山东江西福建乡试策问多讥刺语镌主考方逢年章允儒熊奋渭李继贞丁干学郝土膏顾锡畴黄承业等各三级调外用御史刘廷佐论救亦镌级调外乙酉命顾秉谦魏广微为会试主考大理寺丞徐大化疏攻赵南星孙慎行并追论移宫及汪文言罪案遂命録用何熊祥王永光申用懋朱一桂陆卿荣王伉秦聚奎汪庆百徐扬先郭巩刘廷宣邵辅忠姚宗文范得志诸人更换朝鼓己丑余懋衡疏辞南京吏部尚书新命许之戊戌月掩氐宿东北星壬寅予孙如游谥文端甲辰朱光祚罢乙巳逮戚臣李承恩下镇抚司狱魏忠贤诬其擅用御物也追理刑部右侍郎王之寀请严挺撃主使之罪斥为民丁未杨柄疏劾巡抚顺天邓渼贿结汪文言并纠何栋如诏镌渼三级调用逮栋如勘问命太监王敏政胡良辅册封朝鲜李倧嗣为国王戊申我兵破旅顺逰撃张盘都司佥书朱国昌死之三月辛亥工部主事曹钦程劾东林党魁周宗建张慎言李应升黄尊素荐忠愤之臣傅櫆陈九畴李鲁生张讷李蕃周昌晋李恒茂梁梦环张惟一顾其仁宗建等坐削籍逮问慎言命抚按追赃壬子栁佐卒癸丑李若星奏镇蕃之捷起王在晋为南京吏部尚书王永光为南京兵部尚书改毕自严为南京右都御史甲寅幸太学释奠先师临彝伦堂魏忠贤以不便扵已废祭酒坐讲三品上大臣坐聴之礼乙卯加魏忠贤弟侄官一级以缉获李承恩功也丁巳诏革冗官下游士任扵镇抚司孟淑孔并行勘问己未赵彦搜括班军折价银十一万两九千八百有竒助工李仙品回籍聴勘庚寅命议经抚去留辛酉户部侍郎陈所学罢壬戍总兵官鲁钦刘超深入水西兵溃总督蔡复一上章自劾诏钦超带罪立功甲子起文球为兵部侍郎兼右佥都御史协理京营戎政甘肃巡抚李若星削职为民追夺诰命黔国公沐昌祚卒嘉魏忠贤修肃寜城功荫锦衣都督佥事于本邑建坊旌表従逆党崔呈秀请也丙寅策试天下贡士睗余煌等三百人进士及第出身有差命沐启元袭祖爵挂印充总兵官镇守云南毛文龙请借京营龙尾机炮以应军中急用许之戊辰上谕许念敬送镇抚司与汪文言一并勘问蓟辽总督吴用先冠带闲住庚午弘政宣治二门兴工甲戌蔡复一致仕命朱燮元兼督贵州以李长庚为户部尚书兼右副都御史督理粮饷巡抚天津丁丑掌北镇抚司许显纯谳汪文言之狱请逮杨涟左光斗袁化中魏大中周朝瑞顾大章同讯又诬奏赵南星王之寀熊明遇恵世扬毛士龙缪昌期邹维琏黄龙光黄正宾邓渼李若星卢化鳌徐良彦钱士晋施天徳等并行抚按勘问追赃银六万两法司会勘李承恩夏四月辛巳汪文言死扵北镇抚司癸未太白昼见丙戌开鼓铸于荆州丁亥发冲车百辆于关门给事中霍维华借红丸移宫之案诬奏王安刘一燝韩爌周嘉谟张问达孙慎行罪诏毁监生杨惟休私刻泰昌日録宥李可灼回籍一燝等俱斥为民加旧辅沈一贯少师癸巳起王之臣兵部侍郎总督蓟辽何士晋削籍戊戍赐川湖云贵总督朱燮元尚方剑便宜行事借太仆银十万两给邉己亥削刘一燝籍养马当差髙攀龙夺职为民起范济世为南京都察院右佥都御史提督操江热审虑囚以缉获武元吉功荫魏忠贤弟侄一人都督佥事丙午发中宫及诸王公主助饷银四十万扵各邉五月戊申朔逮原任御史方震孺下刑部狱沈正宗削籍蔡毅中宋盘致仕霍守典罢王洽闲住刘宪宠褫职己酉兵部尚书赵彦致仕庚戌韩光佑罢赠朱国祚太傅沈■〈氵隺〉太保并予谥岳骏声追讼张差确系风癫命郑养性回京居住下御史袁化中北镇抚司究问丁巳翁正春罢行宗室限禄法己未以施凤来钱龙锡丁绍轼李康先李标吴宗达充实録副总裁癸亥杨所修言挺撃红丸移宫三案宜仿明伦大典勒成一书以示天下従之甲子赵彦张问逹周嘉谟削籍乙丑躬祀皇地祗于方泽回宫即泛舟西苑溺水赖救得免同载幼珰二人溺死丙寅前礼部尚书王图闲住陈序纠之谓为门户渠魁庚午白所知罢命魏忠贤侄良卿佥书南镇抚司徐光启罢壬申以髙第为兵部尚书下顾大章于北镇抚司六月丁丑朔命衡世子由（阙）庆世子倬■〈氵隺〉渖世子效镛周世子恭枵蜀世子至澍并嗣为王延安大风雪三日是岁大饥人相食戊寅萧云举罢翟凤翀削籍聴勘庚辰济南飞蝗蔽天秋禾伤尽辛巳余文■〈火晋〉疏叅叶向髙陈一元陈长祚一元削籍田景新纠次辅朱延禧壬午张凤翔罢丙戌朱延禧致仕乐元声回籍聴勘姚希孟削籍起黄汝良为礼部尚书兼翰林院学士掌詹事府事周如盘为礼部尚书兼翰林院学士协理府事以王绍徽为左副都御史丁亥命毛孟龙袭封南寜伯己丑下左光斗扵北镇抚司庚寅郧阳廵抚毕懋康前吏部左侍郎李腾芳削籍辛夘下魏大中扵北镇抚司甲午中官韩世禄劾髙阳知县唐绍尧遣缇骑逮之丁酉王图程正已赵昌运彭遵古李日宣程国祥削籍当差擢魏忠贤甥杨六竒为锦衣同知朱光祚削职为民癸卯下杨涟扵北镇抚司秋七月丁未朔躬享太庙滇南始开鼓铸戊申胡应台罢庚戌下原任御史方震孺扵刑部狱杨涟左光斗袁化中魏大中周朝瑞顾大章等诸奸以仅坐移宫不足蔽辜乃诬涟等并受熊廷弼贿嘱许显纯等逐日比赃以肆其毒遣鸿胪官宣谕魏广微入阁办事戊午太白昼见辛酉御史倪文焕诬劾李邦华李日宣周顺昌林乔枝等以讲学讥讪朝政请碎其碑庚午韩策汪先岸追夺诰命选刘有福尚六公主齐赞元尚七公主何栋如谪戍崔景荣致仕以李宗延为吏部尚书壬申削原任大学士韩爌籍左副都御史杨涟左佥都御史左光斗并死于北镇抚司被察御史康丕扬追论楚宗妖书事请定郭正域罪赵世卿议事不阿乞与议谥章下九卿科道详议甲戌吏科都给事中魏大中死扵北镇抚司命严追袁化中等赃八月丁丑朔御史石三畏追论万厯三十九年四十五年天启三年三次京察颠倒是非主其柄者为邪臣李三才顾宪成王图孙丕扬曹于汴胡忻王元翰王淑汴汤兆京王宗贤赵南星张问达王允成涂一榛王象春等十五人皆当治罪诏生者削籍当差死者追夺诰命已经削夺者禁锢并其子孙毛文龙疏颂册封朝鲜中官王敏政胡良辅使不辱命温旨报闻御史张讷奏毁天下书院削夺邹元标孙慎行冯従吾余懋衡等六十人官甲申以镇抚司缉获蒋应阳功加魏忠贤弟侄爵二级戊子谕内阁曰朕自去岁屏逐凶邪廓清朝宁励精圗治雅意中兴秉轴大臣莫有为朕分忧共念者即如杨涟左光斗移宫一事背先帝之深恩陷朕躬扵不孝又熊廷弼等丧师辱国寸斩尚有余辜杨涟等乃受其重贿巧为出脱天地不容神人共愤而在朝文武持禄养交徇私避祸但顾子孙之计不圗社稷之安朕方率循旧章而曰朝政日乱朕方祖述尧舜而曰大不相侔以致言官承望风旨缄口结舌无敢直言其非自今宜改悔图新共维国是如仍有阴懐观望借题报雠或捏写蜚书希图翻案者朕按祖宗所立红牌律治以说谎欺君之罪必不食言中朝政日乱大不相侔二言魏广微掲中语也广微大惧求救扵顾秉谦又卸过于崔景荣故忠贤恶景荣而疏广微命周如盘丁绍轼黄立极为礼部尚书冯铨为礼部右侍郎并兼东阁大学士入阁办事九月丁未掌河南道御史袁化中死扵北镇抚司丁酉蒋应阳弃市以王绍徽为左都御史徐大化为副都御史吴宗礼为南京刑部尚书己亥魏广微林尧俞并回籍壬寅册封任氏为容妃杀辽东经畧兵部尚书熊廷弼传首九邉丁未太仆少卿周朝瑞死扵北镇抚司以吕兆熊为户部尚书总督仓场甲寅前登莱监军佥事佟卜年死扵狱壬子辽师败于锦州副总兵鲁之甲死之甲寅皇极弘政宣治诸门工成加恩中官王体干魏忠贤李永贞等并荫弟侄一人锦衣佥事忠贤加赏银五十两纻丝三表里别荫一人都督同知给予应得诰命陜西提学副使顾大章死扵刑部狱中诏以杨涟等六人狱词颁示中外又前锋榜汤兆京等明告天下崔景荣李孔度削籍夏之令逮问戊午周道登削籍辛酉给事中霍维华请采云雾山木以佐殿工戊辰以李従心为工部尚书冬十月丙子朔皇第三子生容妃任氏出原任大学士叶向髙辞免殿工加恩不允癸未川湖总督朱燮元陈会剿机宜优旨従之甲申准民间俊秀纳银入学召兵部尚书髙第经畧辽东赐尚方剑及蟒玉银币诸物经略辽东乙酉康丕扬遣戍丙戌以皇子生停今岁决囚土星犯太微垣上将丁亥傅宗龙上屯守方畧戊子命礼部造镇守蓟镇中酉八路关防月犯毕宿火星庚寅大学士孙承宗致仕予驰驿归辛卯改王在晋为兵部尚书命礼部造经略辽东蓟镇天津登莱等处军务闗防壬辰御史潘汝桢叅朱世守杨一鹏刘策陆完学俱命削籍甲午诰敇中书吴懐贤以称道杨涟疏为忠贤所恶下镇抚司狱掠死戊戌擢许弘纲为南京兵部尚书十一月丙午朔追封容妃任氏为皇贵妃己酉扬州知府刘铎以书箑有刺时语为缉事者所吿逮下镇抚司辛亥诏停止南都解茶壬子周如盘致仕陈熈昌陈子壮俱削籍熊明遇提问追赃乙卯刑部狱房火荫魏忠贤族叔志徳为都督佥事己未万寿节御门受贺甲子以冬至大祀奉皇祖配遣驸马都尉侯拱辰告扵太庙丙寅加原任工部尚书丁宾太子太保丁卯躬祀上帝于南郊上御殿受贺以临雍特恩赐孔氏宗人孔闻范等入监读书乔允升冠带闲住甲戌嘉奨田尔耕总督川湖云贵兵部侍郎蔡复一卒扵军诏赠兵部尚书谥忠惠革锦衣卫南镇抚司指挥同知张道浚回籍十二月乙亥朔刋示东林党人姓名于天下丙子毛文龙伪为俘获百三十人以献广鹿石城二岛溺死五人至登州私逃二十人登抚发兵缉捕皆拒敌死至京仅存十一人余皆托之逃溺给事中杨文岳劾之章下所司癸未李宗延罢李养正乞休许之以王绍徽为吏部尚书周应秋为刑部尚书乙酉薛三省致仕丙戌以缉获功荫魏忠贤甥傅应星为左都督戊子原任吏部尚书赵南星以忤魏广微并其子清衡俱戍邉太常少卿阮大铖疏荐谢升傅櫆命吏部酌议以闻御史王珙颂魏忠贤筹国缉奸功优诏答之锦衣指挥佥事髙守谦殴杀原任检讨丁干学于其第削夺金世俊米万锺王继谟马孟桢韩竒象方有度欧阳调律翟学程公鼐等三十六人官方大任提问追赃练国事李玄王祚昌霍锳杨新期谈自省等削籍复以缉获功擢魏忠贤族弟宗孔都督同知予魏忠贤甥傅应星父尚才母魏氏祭一坛仍建坊以旌母节辛丑御史吴裕中纠丁绍轼诏杖扵阙下杖毕遂卒改周应秋为左都御史壬寅黄克纉罢董其昌致仕甲辰祫享太庙赈河间旱饥旌表节孝贞烈

六年春正月乙巳朔上御皇极门受贺庚戌髙第奏我兵入右屯甲寅诏追王之寀周宗建张慎言熊明遇方大任及已故陶朗先杨涟左光斗顾大章赃银以助大工给事中潘士闻疏劾曹钦程钦程削籍以逆党攻逆党也丙辰名皇子曰慈炅擢徐兆魁为刑部尚书戊午敕纂三朝要典以顾秉谦丁绍轼黄立极冯铨领之甲子擢李思诚为礼部尚书戊辰大风扬尘四塞庚午我兵围寜逺辛未寜逺围解御史夏之令死扵北镇抚司以乔应甲为南京右都御史二月甲戌朔严逃兵之禁乙亥加寜前叅政袁崇焕为佥都御史专理军务仍驻寜逺毛文龙请释王化贞切责之丁丑西部入犯平川三山御却之己卯周应秋请严追杨涟左光斗等赃庚辰月掩毕宿火星以来宗道为南京礼部尚书削石三畏籍逆党自相攻也甲申赐驸马都尉刘有福册诰冠服周如盘卒赠少保谥文懿己丑刑部拟恵世扬大辟候决大风扬尘四塞庚寅周应宾卒赠少保谥文穆壬辰崔呈秀颂魏忠贤触事懐忠请宣付史馆从之起张鹤鸣为南京兵部尚书癸巳大风扬尘四塞乙未大驾卤簿成荫魏忠贤弟侄一人都督佥事丙申録四川殉难诸臣李忠臣等之后戊戌苏杭织监李实疏叅原任应天巡抚周起元并周顺昌髙攀龙李应升周宗建缪昌期黄尊素等皆遣缇骑逮之诏袁崇焕夺情视事己亥上亲朝日坛庚子大风扬尘四塞二月甲辰朔命南和伯方一元掌南京后军都督府事丙午髙第乞病归命总兵官满桂以原官守寜逺丁未以中官为各镇监军叙缉获功封魏忠贤侄魏良卿为肃寜伯予诰劵世袭吏部尚书王绍徽请给以四代诰命并及忠贤祖父从之命袁崇焕巡抚辽东方震孺拟绞庚申区大伦削籍阴霾如雨成基命冠带闲住以刘廷元为都察院左副都御史苏州民变撃死逮周顺昌旗校甲子命王之臣为兵部尚书兼都察院右副都御史经略辽东阎鸣泰总督蓟辽封西洋大炮为安国全军大将军丙寅姜逢元冠带闲住己巳三朝要典成夏四月癸酉朔亲享太庙叙缉获功荫魏忠贤弟侄一人为都督同知仍赐敕奨谕熊明遇遣戍赐魏良卿第宅朝房黄龙光邓渼邹维琏徐良彦遣戍乙亥遣官分取花石丁丑谕括各路银助工己卯原任兵部尚书黄嘉善卒赠太保海冦林七老等合红夷作乱官军讨平之己卯川贵总督朱燮元擒奢寅以捷闻癸未下缪昌期扵北镇抚司丙戌原任左都御史髙攀龙赴水死崔呈秀直陈要典之原优诏答之叙寜逺功荫魏忠贤弟侄一人锦衣都指挥世袭加袁崇焕兵部侍郎巡抚如故余升赏有差癸巳上以叙功本未列崔呈秀名命以工部侍郎兼都察院左副都御史列名刘廷元之后禁夷人収买铁器是日白露着树如垂绵日中不散丁酉工部兴工修信王邸第戊戌丁绍轼暴死赠太保谥文恪是日东北方有白云名天裂颁肃寜伯铁劵庚子下周顺昌扵北镇抚司南御史张继孟削职提问追赃助工再叙寜逺功李起元等各升赏有差五月癸卯朔董可威罢丙午以盛暑辍讲陜西巡抚追叅孙玮乞革去恩荫追夺诰命従之原任左谕徳缪昌期死扵北镇抚司戊申王恭厂灾焚死军民无筭是日蓟州地震密云俱地震有声如雷三日乃止毛士龙黄正宾遣戍夏嘉遇拟徒姜志礼削籍己酉以王恭厂灾下诏修省癸亥朝天宫灾甲子以薛凤翔为工部尚书巡抚登莱武之望劾毛文龙跋扈报闻丁卯以黄汝良充经筵讲官戊辰赐肃寜伯魏良卿庄田七百顷于献县庚午神宗实録成六月丙子京师地大震天津三卫宣大连震山东济南二府河南一州六县皆震伤军民无筭丁丑皇子薨给魏忠贤三代祭葬诰命弃陈一敬市武长春所妄扳也丙戌雾重如雨戊子吏部员外郎周顺昌御史周宗建并死扵北镇抚司河南卢氏奸民李宗善等聚众为乱官兵撃擒之庚辰大学士顾秉谦等进三朝要典闰六月御史陈朝辅纠冯铨媚佞请斥之不听巡抚浙江潘汝桢首疏为魏忠贤建生祠御史黄尊素死扵北镇抚司壬寅陈朝辅再纠冯铨命铨回籍聴勘册谥懐献太子以倡议蠲免铺垫赐敇奨谕魏忠贤遣锦衣卫千戸王莅民往徽州逮吴养春以擅黄山利也改原任总兵满桂为中府佥事御史李应升死扵北镇抚司以朱一桂为南京右都御史壬子月犯天江第二星升闵梦得为兵部右侍郎兼右佥都御史总理五省兵马钱粮乙卯月食阴云不见毛文龙伪捷报功辛酉铸巡歴诸路核军饷太监官防以给纪用陶文等下周起元于北镇抚司升冯三元为都察院右佥都御史恊理院事壬戌中府草场火杀击旗校苏州义士颜佩韦马杰沈扬杨念如周文元等五人王绍徽罢李若星遣戌秋七月辛未朔日有食之亲享太庙日食阴云不见河南地震黜刑部沈演为民癸酉停采云雾山木命满桂镇守山海关挂印驻关门兼辖四路以周应秋为吏部尚书王永光罢乙亥畿辅地震辛巳寜夏地震命戎政尚书冯嘉会回兵部管事以薛贞为刑部尚书房壮丽为左都御史杀扬州知府刘铎丙戌擢施凤来张瑞圗李国■〈木普〉并为礼部尚书兼东阁大学士入阁同首辅顾秉谦办事李启元致仕己丑月犯毕宿山西灵丘地震庚寅登州城楼火辛卯以郭允厚为户部尚书苏茂相为户部尚书总督仓场安南入贡乙未崔呈秀为工部尚书兼左副都御史督察大工八月黄汝良致仕庚戌新城伯王升子锦衣卫指挥王国兴以魏忠贤诬奏论斩癸丑以骆从宇为礼部尚书兼翰林院学士掌詹事府事吴従礼罢辛酉赐闵梦得尚方剑琉球入贡丁卯刘廷元请改正光宗实録九月甲戌福建地震编修姜曰广给事中王梦尹颁诏朝鲜毛文龙称病乞罢不允戊寅另设闗外饷司己卯徐如珂朱钦相削籍辛巳以靳于中为南京刑部尚书巡抚应天兼佥都御史钱龙锡倪思辉削籍周起元死扵北镇抚司癸未太白昼见庚寅顾秉谦致仕甲午皇极殿成帝御殿受贺有声如怒涛自殿中出朝班閧然魏良卿以殿工功进肃寜侯原任左都御史李鋕卒顺天府丞刘志选承魏忠贤指诬奏皇亲张国纪以危中宫御史梁梦环继之诏捕其家人下诏狱冬十月庚子朔上御皇极殿颁厯亲享太庙加赐魏良卿田三百顷孝陵指挥李三才为魏忠贤建祠赐额曰溥仁戊申进魏忠贤为上公加恩三等进魏良卿为寜国公世袭赐之诰劵禄米视魏国公例岁支五千石庄田再加一千顷以示眷酬改修光宗实録甲寅以殿工加恩辅臣及部院卿寺并进爵有差毁江南江西等书院田土变价三千一十七两以助大工壬戌工部尚书薛贞请加赐魏忠贤第宅命于己给一万九千两外更给三万五千两以示优礼元臣至意周应秋请再叙殿工十一月壬申宴外国使于左阙门乙亥毕自严罢戊寅以修孝陵功加恩魏忠贤三等荫子侄一人锦衣指挥佥事世袭丁亥南京地震己丑赐魏良卿寜国公铁劵袁可立致仕以刘廷元为南京兵部尚书叅赞机务闵洪学为南京右都御史癸巳宣甘镇捷加恩魏忠贤三等荫弟侄一人锦衣指挥使以殿阁工成升授各监官匠及効劳委官王引直等共九百六十五人逮房可壮杨嘉祚追赃十二月己亥朔魏忠贤彚奏三年缉获功荫弟侄一人锦衣指挥使世袭杨寰孙云鹤许显纯皆加太子太保辛丑以山海关工成荫忠贤族侄希圣锦衣指挥同知复以秋防功荫忠贤甥冯继先锦衣指挥同知戊申南京地震以范济世为南京工部尚书辛酉起张鹤鸣仍以太子太傅为兵部尚书兼都察院右都御史总督云贵川广军务兼督粮饷巡抚贵州偏沅以商周祚为南京工部尚书予蔡复一祭葬癸丑给田尔耕孙继华指挥佥事全俸时方二岁浔州六斗窠贼胡扶纪等作乱杀守备蔡人龙把总邓养等总督商周祚以闻戊辰李思诚削籍岁暮行大祫礼告太庙旌表孝义节烈

七年春正月己巳朔上御门受贺乙亥命中官涂文辅总督太仓银库崔文升总督漕运河道李明道提督通仓魏忠贤捐银三万饷辽荫弟侄一人锦衣指挥使世袭辛巳月犯轩辕大星甲申云南定邉县风雷雹雾横涨漂没鹤庆府镇姚所石屏云龙二州俱地震千崖宣抚司大星飞陨戊子南京地震盗入桃源县刼库縦囚庚寅信王疏辞景府地租银两优诏従之辛卯徐缙芳遣戍裁减三王之国公费二月己亥王之臣乞病归庚子信王出府成婚甲辰命总督登津镇守海外等处便宜行事中官胡良辅等移镇皮岛仍给敕谕关防丙午再叙寜逺修城功荫魏忠贤弟侄一人锦衣指挥使丁未赐寜国公魏良卿肩舆逮遵化道耿如杞丙辰命代世子鼎渭嗣为王丁巳瑞王常浩惠王常润桂王常瀛俱之国擢刘志选为南京都察院右佥都御史提督操江己未以史永安为兵部右侍郎兼都察院右佥都御史总督三邉三月辛未我兵围铁山壬申丰城侯李承祚奏开采珠池铜矿不许戊寅我兵下安州旋攻黄山堡庚辰以云南平定武寻之复宣捷午门丁亥以韩日缵为南京礼部尚书戊子我兵攻朝鲜庚寅命魏忠贤所荫指挥使俱改尚寳丞夏四月丁酉朔亲享太庙银定矮木诸部犯邉撃却之斩首百八十级下王之寀扵北镇抚司戊戌上传谕太常寺时享太庙牷牲不洁着令严处饬行工部主事吕下问激变黄山士民回籍聴勘己亥冯嘉会卒以王之臣为兵部尚书辛丑暖泉等部入犯御却之擒获阿班歹等归功魏忠贤叙荫辛亥程正已遣戍壬子以隆徳殿工成荫魏忠贤弟侄一人为指挥使癸丑刑部侍郎王之寀死扵北镇抚司李宗延卒范济世罢以张璞为南京户部尚书五月丙寅朔安南入贡庚辰松套诸部合骑入犯御却之辛巳我兵围锦州壬午封银矿洞口以三藩役竣荫魏忠贤弟侄一人为锦衣指挥使擢张晓为兵部尚书兼右副都御史总督宣大山西等处军务揷汉诸部入犯总兵官姚世卿抚之遂受款乙酉命户部开会计局清天下赋役册及九邉兵籍太学生陆万龄请祀魏忠贤于国学内以配孔子许之丙戌我兵围塔山锦州围解甲午开濮余孽郑江等复作乱官兵撃平之六月我兵攻寜逺总兵满桂御却之遂奏锦州解围之捷海冦一官老犯福建铜山等处宣延镇捷秋七月乙丑朔命魏良卿摄享太庙以宣捷诏谕羣臣总督商周祚奏浔州剿荡功报闻丙寅袁崇焕致仕己巳申禁乡会试文不得诋毁朝政癸酉上不豫诏辽士子山东乡试中二名己卯叙锦州功封魏忠贤四岁孙魏鹏翼为安平伯加少师岁禄二千一百石赐诰劵壬午戍原任礼部尚书孙慎行于寜夏赐魏鹏翼土田七百顷刑部尚书薛贞以髙攀龙之死由其子世儒不能防闲奏戍邉卫移内市于玄武门八月甲午朔丰城侯李承祚颂魏忠贤功比中山王请如例封两公章下兵部丙申霍维华叙寜逺功加恩寜国公魏良卿于见任太子太保上加太师而止尚余一级统候圣裁上谕岁増禄米三百石仍给诰劵以彰优礼元勲至意戊戌以三殿告成封魏忠贤弟侄一人为侯世袭大学士黄立极等各进官有差中旨以崔呈秀为兵部尚书仍兼左都御史庚戌以崔凝秀充总兵官镇守浙江乙巳召见阁部科道官于干清宫谕以魏忠贤王体干恪慎忠贞可与商确大事黄立极等对曰皇上任贤勿贰诸臣敢不仰体盛心帝悦丙午颁示东林后劲榜于天下再叙殿工封魏忠贤侄魏良栋为东安侯赐予如鹏翼余皆升赏有差是年蓟辽总督阎鸣泰顺天巡抚刘诏巡按御史倪文焕梁梦环请建魏忠贤祠于西协赐名崇功工部商人建于京师曰崇仁建于通州曰懐徳太仆寺少卿何宗圣建于房山曰显徳蓟辽总督阎鸣泰巡抚袁崇焕建于寜前曰懋徳总督宣大张璞巡抚曹尔桢巡按刘弘光建于五台山曰报功建于太和山曰昭徳李若琳建于蕃育曰感恩薛世昌建于松江曰徳馨巡宣府秦士文建于宣府曰隆勲总督张璞再建于宣大曰徳勲建于凤阳曰旌徳建于建昌曰崇徳工部郎中曽国桢建于卢沟桥曰隆恩监生陆万龄请建于国学春秋祀通政司经歴孙如冽建扵宣武门外曰懋勲延绥巡抚朱童蒙建扵本镇曰祝恩武清侯李铭建扵崇文门外曰鸿勲总督保定梁世勲建扵安定门外曰着爱工部侍郎卢大受建扵京师总督阎鸣泰建扵景忠山曰广恩登莱巡抚李嵩巡按李精白建扵泰山曰隆熹并岳又寜海祠曰景仁蓬莱阁曰流鸿总督辽饷户部尚书黄运泰保定巡抚张凤翼提督学政李蕃巡按倪文焕建扵河间曰仰徳建扵天津曰感仁上林院监丞张永祚各建三祠曰存仁曰洽恩曰永恩五军都督府等衙门建扵京师曰徳芳曰茂勲河南巡抚郭増光巡按鲍竒谟建扵开封曰戴徳江北曰瞻徳巡抚张凤翼建扵真定曰旌勲巡抚大同张翼明建扵赤城曰崇功总河侍郎李従心漕运侍郎郭尚友等建扵济寜曰表勲巡盐御史许其孝建扵扬州一曰瞻恩一曰流恩湖广巡抚姚宗文郧阳巡抚梁应泽巡按温皋谟建扵武昌曰隆仁承天曰弘恵均州曰戴恩总督三邉史永安巡抚胡廷羙巡按庄谦建扵太白山曰■〈樊，心代大〉彝楚王华奎建扵髙冠山凤皇岭之阳亦曰隆仁直隶提学御史李蕃再建于河间题曰九千岁山西巡按李灿然会同巡抚牟志夔建扵河东曰褒勲福府承奉建扵洛阳苏州巡抚建扵虎丘曰普恵李实建扵杭之西湖请以百户沈尚文等世守之赐额曰普徳施凤来记其事张瑞图书而刻诸石时生祠徧天下皆请赐额淮安曰瞻徳崇文门曰广仁济寜曰昭徳河南曰成徳山西曰报功大同曰嘉徳登莱曰报徳房山曰显徳陜西曰祝恩徽州曰崇徳通州曰懐仁昌平亦立二祠曰崇仁曰彰徳宻云曰崇功林衡署曰永爱江西最后曰隆徳独福建竟未有请者甲寅帝大渐传旨肆赦二十二日乙卯崩于干清宫年二十三遗诏以皇五弟信王嗣皇帝位十月庚子上尊谥曰达天阐道敦孝笃友章文襄武靖穆庄勤悊皇帝庙号熹宗明年三月葬徳陵

外史氏曰熹宗天资剌谬而性多淫巧酷嗜匠作目营心运为之既成复毁又喜驰马试剑手格狐兎而为笑乐以是逆奄伺其所好日供斵削之事俾无刻暇一切章奏皆不及览遂致太阿下移羣凶在列屠戮忠良放逐贤正使天下嚣然丧其亷耻之心竟有奉忠贤以窃窥神器者而帝惛然罔觉乃至三案之事身所谆谆告诫焉者亦任其翻倒而莫之知安望其能整齐庶政乎天祸人国生此不才而破壊天下至扵不可収拾俾愍皇帝承之盖亦不幸而逢其会矣余作是稿皆以下东林诸贤扵北镇抚司为文后同事者悉改为诏狱余以为不然夫诏狱者天子之狱也北镇抚司虽曰天子之狱实逆珰私有者也乌可以天子之狱而毙诸贤良乎余故悉仍其旧至扵灾异例另有志故同事者删之然当此君昏臣逆之时不附以灾变则依然光天化日之中也何足以儆后世之君臣乎余故亦仍其旧至扵祠珰诸臣同事恐得罪其子孙之有力者尽删其姓名余谓史以直笔为正古者史官屡杀而屡书故其人其文传之千古也夫明着其姓名正使其孝子慈孙百世不能改而为恶者惧矣即令其子孙见之亦兢兢焉惟善是圗而思干蛊焉若竟去之何异张瑗疏奏珰垄之碑尽没扵永■〈宀之〉河工而俾奸人之子若孙反得扬眉吐气何以示劝惩耶余故悉仍其旧云

东林列传卷末下
