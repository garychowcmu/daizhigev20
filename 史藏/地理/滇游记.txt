滇游记
[清]陈鼎  撰
    平彝县，本卫地，明乙亥年始改县设吏。南渡两重石桥，道旁有清溪洞，深十余里，诸景与碧云相类。大抵洞者，皆洪水趋泄之门户也，其中胜景，凡洞俱有，皆大同小异，俱碧乳融成，石罅水气所结，如两广之神仙、闽中之玉华、庐州之崔仙、湖广之梵阳，景与碧云半相类矣。出清溪后户，即紫泉洞，亦幽深可爱，游者不倦。过扬威哨，皆如中原坦道，两山繁林木矣，又多鹦鹉诸禽，鸣声上下，颇倾客耳。
    交水即新霑益州，旧治去交水西北百十里，往乌撒必由之道，交水两水相交，平畴万顷，民物丰阜，恍如江南风景矣。去余留寓之曲靖府方三十里耳。
    马隆州有义象冢。明天启间，水西安氏叛，率众犯州，滇省戒严，抚军调陶土司御之。陶有一象，日将暮，伏山涧中，鼻吸泥水数斛，突出咆哮跳跃，鼻喷泥水，直抵贼垒，寇皆惊骇，复卷一贼掷空坠死，陶之牙将乘机逐北，遂获大捷；及晓收师，象中毒弩而毙，土人德之，葬于南山，春秋祭扫，至今不辍。
    木密关即木密所也。有小关索岭，上有武侯及索祠，祠前铜马一，乃唐时物也。古柏参天，俱大数围，道傍有碑，云：“武侯平蛮会盟于此。”按史：亮盟南人于木密，即此也。
    易隆驿属寻甸州，东坡有诗，即木密所也，今已倾圮。去城十里许有温泉，可澡。
    大鼎山有海潮寺，寺颇清幽，多竹木，面海子，阔数十里，周百余里，隔岸即嵩明州。去寺半里，道傍有毒泉，碣云：“此系毒水，饮者伤生。”杨林属嵩明州，前朝所也，今省入州。出东关五十五里，即杨升庵慎题诗处也。
    板桥驿出西关三十五里，历鹧鸪哨，度石梁而至归化寺，去滇城止五里矣。登金马山，俯瞰城中，烟火万家，楼阁参差，双目顿爽也。自江宁至滇城共七十二驿，计程五千二百零，由洞庭水道则过之，而几有万里矣。
    会城内有三山，五华其一也。上有武侯祠。明末，永历帅孙可望建宫殿登极于上，今则成瓦砾矣。吴三桂邸在城西北隅，今惟余池沼园亭之址在焉。
    螺峰在城东北隅，倚山建圆通寺，颇多亭榭，名人题句甚多，俱刻岩石。松楸颇盛，四时绿阴交覆，白云瀰谩，差足游览，夏桂洲有五言律一首，镌崖石上，其辞曰：“古寺翠崖阴，危亭绝顶临；鹤巢松有梦，云出岫无心。仄径攀萝上，丛台刻竹吟；南蛮秋日瞑，哀响合猿音。正德十三年秋七月五日，广信夏言题。”但未考桂洲何事而至滇也。
    城南七十里即太华山，高峻凌虚，城西即碧鸡山，相传汉时有凤仪此，所以王褒持节来祀也。城北蛇山，直出云表，如列屏翰。
    金马、碧鸡坊在南关外，乃百货汇聚，人烟辏集之所也，富庶有江浙风。
    东郭有金牛寺，寺外八角亭中有铜牛一，重数万斤，以镇水怪。盖此地缘溪，每春夏霪雨，东北万山之水奔流如驶，往往冲圮民居，故范牛以镇。明末，孙贼僭号，取牛铸钱，国朝水发屡坏庐舍，今已复铸，水患减矣。
    铜瓦寺在会城东十余里，金马山西北麓，范铜为瓦，覆寺三楹，春月游人毕集。
    昆明池方数百里，跨昆阳、安宁、晋宁三州郡，水如倒流，故曰：“滇”，水无泄处，或曰：由西南流入金沙江以趋蜀，未知是否？
    安宁州有温泉，甲于诸泉，称三绝：第一，无硫气；二，则身有垢，不假浣濯，入水俱浮；三有疥癣者，一澡即痊。
    大理府为天竺之妙香国，初属罗刹，相传观音大士从中印土来，登点苍山巅，跏趺信宿，今盘陀石尚在，化其地，结庐勒券，刻洱海石壁，字迹宛然。
    苍山峰顶有黑白二龙池，云雾晦暝，群龙千百出没，黑池尤猛烈，樵者不敢近，木叶飞坠，霹雳随之。
    白崖在大理东南，烟火万家，有高娘寺，与迷都隔百里。迷都亦大村落，百货俱集，地暖同交趾，沃壤数万顷。
    点苍山一名灵鹫，梵语“耆阇堀”，蒙氏封为中岳，汉书曰：“邪龙云南，其山如扶风太乙，上有冯河，周回万步，五月积雪皓然。”即此山也。有十九峰，夕阳峰居中，其高直上五十里；登其巅，复有大山高五十里，度岭西行，达永昌界矣。山色苍翠欲滴，奇花异卉遍于岩谷，四时不谢。早起开爽，日出后，即云雾覆之，至七八月，云雾收净，惟一白缕横截山腰，日夕皆然，所谓“玉带锁苍山”也。其下多文石，三塔寺后产者乃佳，余皆白石而已。地暖无冰霜，溪涧积雪厚数丈，盛夏，儿童碗盛卖之，和以糖蜜，可疗饥，但多食则生瘿，岚瘴所结也。
    大理一名羊苴咩城，狄青讨依智高，史称：“智高遗金龙衣而遁，不知所终。”殊不知其终于大理也。今其宅遗冢尚存。城内有两司马祠，一祀司马迁，一祀司马相如。汉元封间，迁奉使西征，南略邛笮、昆明，相如持节开越巂；故皆立祠祀之。隋南蛮叛，史万岁破之，迫近大和，见诸葛武侯纪功碑，铭其背曰：“万岁之后，胜吾者过之。”万岁踣其碑，碑趺志曰：“史万岁不得仆吾碑”。遂为复立，今在高娘寺，史公亦有遗像。明万历间，邹应龙抚滇，平铁索箐、赤石崖群盗，今有戴德祠，此叶榆四遗爱也。
    感通寺在郡南十里点苍之麓，又名荡山寺。峰峦环绕，林壑幽深。杨升庵寓寺小阁，题曰：“写韵楼”，四壁皆升庵墨妙。升庵往来大理永昌间，近四十年，访于旧家，得《白古通》、《元峰年运志》，其书僰文，升庵熟谙其语，译为《滇载记》，南诏始末，方得详备。登写韵楼，鸡足雪山横亘烟云之表，明末，滇诗人唐大来薤染号担当和尚，亦寓此楼，寿九十余。楼前白茶花高数十丈，大数十围，花如玉兰，心殷红，滇南只此一树，埋条分种，皆不活也。
    崇圣寺又名三塔寺，在郡北五里，三塔矗峙，隔洱海百余里辄望见。中塔正方，砖石甃成，高四十八丈，十六级，绝顶四角范四金鹅，高二丈，塔下游人以巨石投地，金鹅昂首长鸣，音响清越。黔国公楷书“山海大观”四字，文石凿成，一字纵横四丈，四石列塔前如屏。铜钟二，各重十万斤，南诏建极十三年造，乃唐咸通年也。大雄殿巨丽精巧，覆以琉璃瓦，墁地并径丈点苍石。甬道傍紫荆树，亦高数丈，唐朝老梅状若古松，亭亭直上，枝干如桧柏。大士像乃天雨铜汁所铸，高二十四尺。滇西雨铜雨铁乃常事，不足为怪，然其理不可得而究也。
    黄花老人石刻草书，在崇圣寺中，字大如碗，笔法飞舞，相传以槟榔壳蘸墨书者。老人为宋、元间人，自江右来，住久仙去。四绝句甚佳，其辞曰：“王母祠东古佛堂，相传楝宇自隋唐，年深寺废无人住，满谷西风栗叶黄。”“手柱一条青竹杖，兴来日挂百钱游。夕阳欲下山尤好，深谷无人不可留。”“帝遣名山护此邦，千家落落岭西窗；山人乞与山前地，鹤托先开二十双”。“挂镜台西挂玉龙，半山飞雪舞天风；寒云欲上三千尺，人道高欢避暑宫”。
    宏圣寺在郡西二里，旧名王舍寺，浮屠三十丈，十六级，阿育王建。寺前有杨升庵摹刻禹碑。苍山向有五百寺，俱阿育王建，今尚存六十余处，城内大慈大悲、文殊、普贤、药师、兴福，而普贤最大。为祝圣所。玉局峰下，以唐御史杜光庭为伽蓝，光庭自号青城居士，灌县人，教授大理，始开文教。龙泉峰下有祭天台，相传诸葛武侯征南，在苍洱驻兵数月，见玉局峰下凤凰一双，飞鸣而过，公揽车遍历榛莽，得峭壁石龛三皇五帝像，乃建阁奉像其中而祀之，又于石上凿八卦，今尚存焉。
    无为寺在兰峰，半巉岩峭壁，行茂林数里，两山豁然中开，从绝涧，左折入寺，有石楼宽三十丈，抠衣登之，洱海、雪山近在几席。有香桫五株，大百围，高八九十丈，太古时物也。昔有二十余树，丧乱时，为樵爨伐尽，此仅存者。
    芒涌溪在郡北二十五里，昔有三十八庵，岩壑幽秀，天风海涛，时震林木。苍山中岩号雪山，有盘石径丈，为释迦苦行地，草、石皆作旃檀香，亦名香石。岩旁有凤眼洞，有天生木桥，其木半月一换，四季长新，人迹罕到，樵径耳，与毕钵罗窟相近，皆点苍古迹也。然天生木桥，神力半月一换，永昌、鹤、丽皆有之，不止大理也。灵鹫列刹相望，盖在天竺幅员之内，为阿育王故封，曾建八万四千塔，大理塔基数百，皆有旧址，唐乾德二年，诏沙门三百人入天竺，求舍利及梵书，至开宝九年始归，其记录行程：曰巍峰，曰鸡足山，曰优波掬多石室，曰王舍城，曰鹫峰，曰阿难半身舍利塔，曰毕钵罗窟。以今考之，皆大理古迹也。盖当日由西番行入天竺，而转东行以达大理者，缘南诏为蒙氏地，而黔、蜀之道不通也。《 白古通》载释迦在洱海证如来位，而藏中载释迦于灵鹫山说法华经，其说相合。又释迦死时，迦叶尊者在耆阁崛山后入鸡足，鸡足与灵鹫相望，而毕钵罗窟舍利塔见存，与《通纪》，《酉阳杂俎》，《吴船录》，《旧唐书》俱同一辙，然则世之所谓佛国者，即在滇南矣。
    大理西门外教场，每年三月十四、十五、十六三日为大街子，百货俱集，结茅如阛阓，文武官吏共出弹压，以防苍山后生倮抢劫，唐、宋、元、明相沿不废。如小街子，逢二、五、八日聚于各市，午过则散矣。大理有风、花、雪、月四景，上关花，下关风，苍山雪，洱海月。今花斩伐无种，风则处处有之，下关稍甚耳，自九月起至次年五月，无日不排山倒岳，破房揭瓦，声如雷吼，唯黎明少息，辰刻复起，室内然灯，八窗洞开，灯影不摇也。过下关桥必下盖整冠，否则飞飏而去矣。下关南望，万山壁立，一水中通，其曲折处即风穴，故虽晴和之日，此处仍然大风不息，语云：雨师好黔，风伯好滇。岂风雨果有所好哉？盖滇西瘴气特甚，有风则散，亦上天爱人之至，故生风穴于其间也。
    洱海源出下关，北流合金沙江，江属丽江府，所谓恒河也。海产大头鱼，食之皮脱，土人不忌。苍山绝顶有高河菜，七八月生，红茎碧叶，味辛如芥。
    樱桃树极多，大数围，高数十丈，白多于红，味酸涩。连翘花遍于篱落，黄色可观。杜鹃有五色。茶花亦有黄、紫、红、白四种，其大如碗。夜合树高广数十亩，枝干扶疏曲折，开花如小山覆锦被，绝非江浙马缨之比。萆麻数十年不凋，其本可作梁栋，土人以之构堂屋。番瓜如斛大，重至有数百斤者。茄大如斗。瓠匏可盛粟二十斛，片之可为舟航。梨至有七斤重者。
    云南县古名洱海县，南二十五里为水目山，水目梵刹，容众千余。
    太和县城傍苍山，学宫衙舍、祠庙皆东向，十九峰涧水进城，潺湲不绝，故民殷富。土肥饶，谷穗长至二百八十粒，戎菽年前即采供疏馔，士人谓之大莞豆。药有一百七十七种，性良于他产，惟附子自蜀中来。土橄榄生篱落间，如龙眼，色红黄，味同闽中青橄榄。黄柑产宾川者，大如碗。胡桃皮薄如纸。山桃皮厚，可榨油。榛松皆不下辽东，但味淡少逊耳。花之属四时不绝，虽大雪，五色烂漫，略不萎谢。草至五月始生，以地不热之故，然花独不畏寒邪？理不可解也。刺桐花开于七月，极红，旁映他树山石皆赤。惟兰不香，梗叶之大，过闽兰二十倍。鉤藤亦出苍山，以之酿酒，名咂鲁麻。
    定西岭在白崖西北，高数千仞，至巅则坦，如有水，可种桑麻百万顷也。四十里至赵州，自湖南辰沅以西，皆自下而上，至镇远，趋贵阳，俱上大山，斗峻险绝之坡指不胜屈，皆上峻而下坦也，至定西而尽，其地高中州千有余里，去天尺五，黑夜星光照耀如昼，天如覆釜，伸手可扪星辰，身虽履地，自觉凭虚，至永昌、腾越，更入霄汉矣。
    洱海朝东风，暮西风，四季不爽，故舟航来去，皆张帆而行不假篙橹。至八月望夜，海中出珊瑚树，高数丈，渔者尽见。冬日大风，海水倒卓起，火光如山。
    金沙江两岸皆白沙，佛书所谓恒河沙，即此也。上流即狗头国，今年大水，漂一狗头人至岸，上下衣服同中国，口、耳、眉、目皆狗也；逾日得土气，狗人复生，问其言，答之如狗吠，与之饮食，大嚼也；土官解来大理军门府，因得寓目，后军门命土官解还原处，解人行一百二十余日，始抵其国，国中无城郭，有宫室，国王朱冠卓履跨白马佩刀，官吏皆如之，服食起居，中国同也，婚嫁则非。金沙江《水经注》所谓西洱海也。洱水合漾水、濞水，西南行三日，八十里至澜沧江，即黑水也。自黑水东北行九千里，达于北京；东行七千里绕于河宁大理，盖中国之极西而迤南矣。
    沅江、武定之间有鲁葵山，方千里，民皆蓄发，劫掠流毒，官兵不能制。地险绝，鸿荒以来，未见天日，过此，则银场在焉，富甲于江浙。
    文殊寺，方丈面东，鸡足当前，如列翠屏，鸡足之东，玉峰出天半，此丽江小雪山也，登小雪山，即望见大雪山矣。小雪山亦出雪蛆，大者如兔，味如乳酥，多食，口鼻出血。
    鸡足山在宾川州，汎洱海四十里，乘风而渡，两日到。山三峰，偃伏如鸡，距顶有石门，佛大弟子摩诃迦叶秉释迦衣钵，入定于此，候慈氏佛下生，乃入涅架。逢岁朔，四方缁素进香，自汉至今不绝。大刹七十二所，兰若三百六十，小庵无算，传衣、逻汉、迦叶、寂光、放光五大寺最著，每寺千众或数百众不等，皆刀耕火种而食，僧多卷毛钩鼻，深目穿耳，即曩在五台、京师及江、浙、闽、粤所见乞食罗汉也，颇知汉语。迦叶殿在鸡足之半，无三十年不火。
    宾川州瘴气甚浓，四五月间，鸡足道绝人行，更有变鬼者，妇女居多，或变猫、变羊、变鸡鸭、变牛粪、变象马，遇单客，则杀而夺其货，村落中或有此种人，左右邻必鸣官擒治，否则连坐。其人面黄眼赤，神情恍惚，容易识认。
    金沙江有二：在缅甸者流而南，在丽江者流而北，南趋南极，北则绕西极，合黄河而入中国，皆发源大理之洱海，即叶榆泽也。黑水源出吐番嵯和哥界而流为澜沧江，以西洱为黑水者非也。故足迹不到，尽信书，不如无书也。
    腾越铁少，土人以毛竹截断，实米其中，炽火煨之，竹焦而饭已熟，甚香美；亦有巢居者，语言不通。地出琥珀、碧玉、珍宝。彝妇纫叶为衣，飘飘欲仙，叶似野栗，甚大而柔，故耐缝纫，且可却雨也。
    丽江府，土府也，有同知掌府印，知府则木氏世袭，见同知甚恭，称公祖，自呼曰治晚生，景东、蒙化、永宁三郡皆然，此三郡不若丽江繁庶。余曾至三郡，山川草木，皆不足纪也。丽江过雪山三四日程，皆喇麻居止，从此达中印度，僧、俗俱戴红帽，乌斯藏戴黄帽僧称“大宝法王”，红帽者称“二宝法王”，皆茹蔬，有幻术，能变化。大宝法王临死，现七十二相，故土人皆惊怖，以为活佛也。打箭炉近天全、六番，余昔游蜀，与天全副宣慰杨自唐相识，因人其地，丰庶甲诸番，百货皆有，乌斯藏以打箭炉为外障也。
    临安府汉彝杂处，所辖之石屏、阿迷二州，时有彝患，近日三韩徐印祖知石屏，以威德制之，患少息。郡出槵子，有铜铁二种，每囊百八颗，铜色者佳，黑盐井亦出，不及郡中。通海县出紬与布，斜纹线织，极勚著。
    澂江府最荒凉，然民淳易治，粮不逋，盗贼少，讼狱简，易为循卓吏；惟路南州稍悍耳。然苗倮之患，亦不免也。
    广西府近安南，有莫冶峰，高万仞，终岁云雾不开，在师宗、弥勒之境，惟三月三日起至四月三日止，一月皎洁，游人登其巅，望见安南宫室。山中多金银矿，故民物富，虽十广南府不及也。
    楚雄、姚安、开化三郡，虽相间甚遥，而风土则相近，然肥瘠各异，故贫富不类，山川亦有奇异可纪者，洞壑亦有绝胜可游者。山若凌华欺岱、眇岳天钟，黄云紫丝，皆秀色可餐；川若丹池墨海、云溪波塘、荷泽菱汉，皆可濯缨濯足，而五邑三州之诸生，皆恂恂儒雅，敬慕中国。余曾遍游三郡邑，车马之资、饮食之供，皆各诸生传奉，诸生之家，即余游客之邮舍也；别时各有遗赠，土仪之盛，馈赆之丰，多至百金者。甚矣，文教之重也，虽蛮貊之乡，诵诗读书之人，皆知敬其类，而文物之邦，其能若是也邪？
    蒙化府产鸡（土从）菜，赤白二种，赤色味绝佳，其油甘香，可调五味；椒油色碧如泉，其香如兰，入蔬中食，则沁肺腑，溲溺皆馥。
    武定府山川亦可流览，但民贫土瘠，健于讼，悍于斗，有燕、赵风。所属禄劝州有洪冶山，巅有火池，阴雨则炽然。
    永昌府瘴疠最浓，产宝石，掘者往往瘴死。井中出围棋子，光润如玉琢，胜会城出者。铁索桥数处，架万仞山巅，险过盘江百倍，然窄易渡耳。
    滇西多蜜饯物，蜜甚多。彝人扑得大蜂，以长线系其腰，识以色纸，迎风放之，乃集众荷畚锸随行，度越山岭，蜂人土窍中，从而掘之，其穴之中大如城郭，辄得蜜数百斛，故槟榔、香附、橘橙、佛手柑、木瓜、香圆、梅李、川芎、瓜、茄多以蜜渍供客，复以酒醉群蜂饷亲友，如温台之海味也。蚱蜢油炙如虾，或晒干下酒。倮倮男妇小儿见草中螽斯之属，即欢笑扑取，以火燎其毛，嚼吞之。
    滇中苗、倮、僰、爨、麽些之属，担负货物，项戴半木枷，徒行亦不暂脱。相传武侯定南蛮，设此号令群夷，使其不敢与汉人为伍，以别贵贱。殊不知非也，彼戴木枷者，殆可负重，以便工作耳。
