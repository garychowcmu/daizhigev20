中吴纪闻 宋 龚明之

    ●序
    吾家自先殿院占籍中吴，距今几二百祀，相传已及云、仍矣。明之幼尝逮事王父，每闻讲论乡之先进所以诲化当世者，未尝不注意高仰云。少长，从父党游，皆名人魁士。及又获识典刑于亲炙之人，乃从事于进取，虞庠鲁泮，余三十年，同舍亦多文人行士，揭德振华，咸有可纪。厥后世异事变，利门名路，绝不复往。由是声迹益晦陋，瓜畴芋区，不过老农相尔汝，所与谈笑者，无复有鸿儒矣。窃尝端居而念焉，凡畴昔饫闻而厌见者，往往后辈所未喻。今年九十有二，西山之日已薄，恐其说之无传也，口授小子昱，俾抄其大端，藏之箧衍。不惟可以稽考往迹，资助谈柄；其间有裨王化、关士风者颇多，皆新旧《图经》及吴地志所不载者。至于鬼神梦卜，杂置其间，盖效范忠文《东斋纪事》体；谈谐嘲谑，亦录而弗弃，盖效苏文忠公《志林》体，皆取其有戒于人耳。昱新学小生，属意不伦，措辞无法，不可以为书。予意为是不满，必得老于文者隐括之，庶几不为抚掌之资，而使后之人诵其所闻，以代庄舄之吟尔。淳熙九年中和日，宣教郎赐绯鱼袋致仕龚明之期颐堂书。
    ●卷一
    ○范文正公
    天圣五年，范文正公居母丧，上书宰执，请择郡守，举县令，斥游惰，去冗僭，遴选举，祟教育，养将材，实边备，保直臣，斥佞人，使朝廷无过，生灵无怨，以杜奸雄，凡万余言。时王文正公曾为相，见而伟之。服满，荐充馆职。由此为人主所知，不次擢用。庆历三年九月，拜参知政事。上开天章阁，访以治道。公条陈当世急务十条：一曰明陟黜，二曰抑侥幸，三曰精贡举，四曰择官长，五曰均公田，六曰厚农桑，七曰修武备，八曰覃恩信，九曰重命令，十曰减徭役。上嘉纳之。一岁之间，次第举行，无或遗者。公初上宰相书，即受知于王文正，后陈十事，即见听于仁宗。虽曰抱负奇伟，不容不见于施设，自非圣君贤相委曲信任之，亦安能行其所学邪？
    ○许洞
    许洞，太子洗马仲容之子（洗马坟在城西），登咸平三年进士第。平生以文章自负，所著诗篇甚多，当世皆知其名，欧阳文忠公尝称其为俊逸之士。所居惟植一竹，以表特立之操，吴人至今称之曰：“许洞门前一竿竹。”真庙祠汾阴，时洞为均州参军，在路献文章，令召试中书（予之族妹，适洞之曾孙，见其家藏洞之敕牒三四纸）。
    洞与潘阆、钱易为友，狂放不羁。阆坐卢多逊党，亡命，乃变姓名，僧服入中条山。洞密赠之诗曰：“潘逍遥，平生才气如天高。倚天大笑无所惧，天公嗔汝口呶呶。罚教临老头，补衲归中条。我愿中条山，山神镇长在。驱雷叱电，依前赶出这老怪。”
    ○丁陈范谢
    钱武肃王之子，广陵王元；广陵王之子，威显王文奉，皆为中吴军节度使。开府于苏。时有丁、陈、范、谢四人者同在宾幕：丁讳守节，陈讳赞明，范讳梦龄，谢讳崇礼。职中吴军节度推官，俱以长者称。守节者，丞相谓之祖；赞明者，屯田之奇字虞卿之曾祖；梦龄者，参政仲淹之曾祖；崇礼者，太子宾客涛之父。其子孙又皆登高科，跻无仕，足见庆源深厚矣。
    ○辟强园
    吴中旧传，池馆林木之胜，惟辟强园为第一。辟强姓顾氏，晋人。见于题咏者甚众。李太白云：“柳深陶令宅，竹暗辟强园。”陆羽曰：“辟强旧林园，怪石纷相向。”陆龟蒙云：“吴之辟强园，在昔胜概敌。”皮日休云：“更葺园中景，应为顾辟强。”近世如张伯玉亦云：“于公门馆辟强园，放荡襟怀水石间。”今莫知其遗迹所在。
    ○斗百草
    吴王与西施尝作斗百草之戏，故刘禹锡诗云：“若共吴王斗百草，不如应是欠西施。”
    ○陈君子
    陈之奇，字虞卿。乡人以其有贤德，故以君子称之。初登第，为鄱阳尉，后为丹徒泰兴令。李玮尚秦国大长公主，下国子监举通经术有行义者为教授，遂以公充选。未几，乞致仕，迁太子中允，时年未五十。俄除乎江军节度掌书记，复以为教授，诏装钱促遣之，力辞不赴。公道德著于乡，虽闾巷小儿，亦知爱敬。有争讼久不决者，跨蹇驴至其家，以大义感动之，皆为之革心。自挂冠后，闲居十八年。熙宁初卒，葬花山。王岐公为作志，题之曰《陈君子墓铭》。始公之谢事也，蒋堂侍郎语人曰：“举天下皆知有富贵，而虞卿独以知止易众人之心，吾喜林下有人矣。”因为赋诗曰：“宠秩拜春坊，归休识虑长。扫门卑魏勃，设醴谢元王。一水莼鲈国，群山橘柚乡。喜君添老社，烟驾共徜徉。”张伯玉郎中亦赠之诗曰：“东吴王孙归挂冠，玉丝红满雕盘。狂吟但觉日月久，醉舞不知天地宽。小圃移花山客瘦，夜窗捣药橘童寒。新书近日成多少，且告先生旋借看。”
    ○梅圣俞与僧良玉诗
    昆山慧聚寺僧良玉，字蕴之。僧行甚高，旁通文史之学，又善书，工琴棋。因游京师，梅圣俞见而喜之，以姓名闻于朝，赐以紫衣。其东归也，圣俞以诗送之曰：“来衣茶褐袍，归变椹色服。扁舟洞庭去，落日松江宿。水烟晦琴徽，山月上岩屋。野童遥相迎，风叶鸣橡槲。”后潜遁故山，专以讲经为务，号所居曰“雨花堂”。
    ○半夜钟
    唐张继《宿枫桥》诗云：“月落乌啼霜满天，江村渔火对愁眠。姑苏城外寒山寺，半夜钟声到客船。”昔人谓钟声无半夜者，诗话尝辨之云：“姑苏寺钟，多鸣于半夜。”予以其说为未尽。姑苏钟唯承天寺至夜半则鸣，其它皆五更钟也（此张继诗，王氏《学林新编》误以为温庭筠）。
    ○白乐天
    白乐天为郡时，尝携容、满、蝉、态等十妓，夜游西武丘寺，尝赋纪游诗，其末云：“领郡时将久，游山数几何？一年十二度，非少亦非多。”可见当时郡政多暇，而吏议甚宽。使在今日，必以罪去矣。
    ○六经阁记
    姑苏自景中范文正公典藩，方请建学。其后富郎中严继之，又建六经阁。张伯玉公达尝为郡从事，遂命为之记。今但传其篇首数句，《闻见录》又误载其始末。予家偶藏公达所著《蓬莱集》，恐后人不复见全文也，因具载之。
    六经阁，子、史在焉，不书，尊经也。吴郡州学，始由高平范公经缉之。其后天章蒋公待制，中书柳舍人，史馆、昭文张陆二学士，行郡事、殿中丞李公仲涂先生之犹子，中台柳兵曹，今尚书富郎中，十年更八政，仁贤继志，学始大成。丙戌年，六经阁又建。先时书籍草创，未暇完缉，厨之后庑，泽地污晦，日滋散脱，观者恻然，非古人藏象魏拜六经之意。至是，富公始与吴邑、长洲二大夫，以学本之余钱，僦之市材，直公堂之南，临泮池建层屋。起夏六月乙酉，止秋八月甲申，凡旬有七浃。计庸千有二百。作楹十有六，栋三，架溜八，桷三百八十有四，二户，六牖，梯冲、、圩墁、陶甓称是。祈于久，故爽而不庳；酌于道，故文而不华。经南向，史西向，子、集东向。标之以油素，揭之以油黄。泽然区处，如蛟龙之鳞丽，如日月之在纪，不可得而乱矣。判天地之极致，皇王之高道，生人之纪律，尽在是矣！古者圣贤之设教也，知函夏之至广，生齿之至众，不可以颐解耳授，故教之有方，导之有源。乃本庠序之风，师儒之说，始于邦，达于乡，至于室，莫不有学。ピ之以文物，耸之以声名。先用警策其耳目，然后清发其灵腑。故其习之也易，其得之也深。其教不肃而成，不烦而治。欧元元入善域，优而柔之，使自得之。万世之后，尊三王四代法者无他焉，教化之本末驯善也。然则观是阁者，知六经之在，则知有圣人之道；知有圣人之道，则知有朝廷之化；知有朝廷之化，则向方之心日懋一日。礼义之泽流于外，弦歌之声格于内。其为恶也无所从，其为善也有所归，虽不欲徙善远罪，纳诸太和不可。召康公之诗曰：“岂弟君子，来游来歌。”子思之说云：“布在方策，人存则政举。”凡百君子，由斯道活斯民，畅皇极，序彝伦者，舍此而安适？得无尽心焉。诸儒谓伯玉尝从事此州，游学滋久，宜刊乐石，庶几永永无忽。
    ○唐郎官题名
    唐郎官题名碑，承平时在学舍中堂之后，已渐元刂缺，兵火后不复存矣。序文乃张长史楷书，长史以草圣得名，未尝作楷书，世尤爱之。题名之人虽不一，亦尽得古笔法。唐世崇尚字学，用此以取人，凡书皆可观。今所传止序文尔。长史苏人，故立碑于此。
    ○丁晋公（祖守节，吴越中吴军节度推官）
    公讳谓，字谓之。家世于冀，其祖仕钱氏，遂为吴人。公少负才名，先叔祖端公在鼎州日，公尝贽文求见，因赠之诗曰：“胆怯何由戴铁冠？只缘昭代奖孤寒。曲肱未遂违前志，直指无闻是旷官。三署每传朝客说，五溪间凭郡楼看。祝君早得文场隽，况值天阶正舞干。”淳化三年，公登进士科，名在第四，与孙何俱有声。当时王黄州有诗云：“三百年来文不振，直从韩柳到孙丁。如今便合教修史，二子文章似六经。”祥符中，为参知政事。上问：“唐酒价几何？”公曰：“每斗三百。”按杜甫诗：“速宜相就饮一斗，恰有三百青铜钱。”又侍宴赏花钓鱼，公诗云：“莺惊凤辇穿花去，鱼畏龙颜上钓迟。”上赏咏再三，群臣皆以为不及。天禧中拜相。仁宗即位，进司徒兼侍中。后为章圣山陵使，擅移陵域，贬将仕郎、崖州司户参军。公自迁谪，日赋一诗，号《知命集》。后因奏表叙策立之功，有云：“虽迁陵之罪大，念立主之功多。”因徙雷州，移道州，复秘书监，光州居住。贬窜十五年，须发无斑白者，人皆服其量。临终，半月不食，焚香危坐，诵佛书，以沉香煎汤，时呷而已。至光州，谢执政启有云：“三十年门馆从游，不无事契。一万里风波往复，尽出生成。”在海上对客问：“天下州郡孰大？”客曰：“唯京师。”公曰：“朝廷宰相只作崖州司户，则崖州为大。”众皆大笑。归葬华山。所居在大郎桥，号晋公坊。堂宇甚古，有层阁数间临其后。予尝至其第，与公之孙德隅游。德隅善篆，亦工于四六。
    ○解额
    姑苏自祥符间定制，秋举以四人为额。庆历中，就举者止二百人。范贯之龙图，尝作《送钱正叔赴举序》，已言四人之额，视他藩为最寡。熙宁、元丰间，应举者尚多，增为六人。三舍既行，罢去科举法，岁贡四人。舍法罢，乃合三年之数为十二人。绍兴丙子，又增流寓一名。今终场者几二千人，其额又不胜其窄矣。
    ○红莲稻
    红莲稻从古有之，陆鲁望《别墅怀归》诗云：“遥为晚花吟白菊，近炊香稻识红莲。”至今以此为佳种。
    ○陆宣公
    《唐书》云：陆贽，苏州嘉兴人。按武德中，苏州所管七县，而嘉兴本号长水县。后改为由拳，又改为嘉禾。吴赤乌中，方易今名也。
    ○太一宫
    太平兴国六年，方士言：“五福太一在吴越分。太一，天之贵神也，行度所至之国，民受其福。”故令苏州建太一宫。后以地远，不便于祷祀，遂于京城苏村建之。今天庆观乃其旧址，乡人尚有以宫巷、宫前称者。
    ○孙百篇
    吴士孙发，尝举百篇科，故皮日休赠以诗云：“百篇宫体喧金屋，一日官衔下玉除。”陆龟蒙亦有云：“直应天授与诗情，百咏唯消一日成。”其见推于当时如此。此科不知创于何代，国初亦无定制，惟求应者即命试。太平兴国五年，有赵昌国愿试此科。帝御殿出四句诗为题，诗云：“松风雪月天，花竹鹤云烟。诗酒春池雨，山僧道柳泉。”每题五篇，篇四韵。至晚，仅成数十首。方欲激劝后学，特赐及第。仍诏今后有应此科者，约此题为式。
    ○苏子美
    苏舜钦，字子美，易简参政之孙。慷慨有大志，工为古文，声名与欧阳公相上下。天圣七年，玉清昭应宫灾，子美以太庙斋郎诣登闻上疏，谓：“天以此垂戒，愿陛下恭默内省。”语甚切直。时年方二十。登景元年进士第。俄有诏戒越职言事者，子美又上书，极论其不可。庆历四年，授大理评事、集贤校理，监进奏院。当时用事者，以子美乃范文正所荐，而杜正献之婿也，因鬻故纸会客事诬奏之，遂除名勒停。喜初，韩魏公为请于朝，追复元官。卒年四十一。山谷先生尝有《观秘阁苏子美题壁》诗，曲尽其平生大节，真迹藏汪五山家。今集中不载，故见之于此：“仁祖康四海，本朝盛文章。苏郎如虎豹，孤啸翰墨场。风流映海岱，俊锋不可当。学书窥法窟，当代见崔张。银钩刻琬琰，虿尾回缣缃。擢登群玉府。台阁自生光。春风吹细雨，禁直梦沧浪。入声市朝远，帘影花竹凉。秋河湔笔砚，怨句挟风霜。不甘老天禄，诚欲叫未央。小臣胆如斗，朱儒俸一囊。请提师十万，奉辞问犬羊。归鞍饮月支，伏背笞中行。人事喜乖迕，南迁浮夜航。此时调玉烛，日行中道黄。柄臣似牛李，倾夺谋未臧。薄酒围邯郸，老龟祸枯桑。兼官百郡邸，报赛用岁常。招延青云士，共醉椒糈觞。俗客避白眼，征歌舞红裳。谤书动宸极，牢户系桁杨。一网收冠盖，九衢人走藏。庖丁提刀立，满志无四旁。论罪等饕餮，囚衣御方良。姑苏麋鹿疃，风月有书堂。永无湔祓期，山鬼共幽篁。万户封侯骨，今成狐兔冈。迩来四十年，我亦校书郎。雄文终脍炙，妙墨见垣墙。高山仰豪气，峥嵘乃不亡。张侯开诗卷，词章尚轩昂。草书十余纸，雨漏古屋廊。诚知千里马，不服万乘箱。遂令驾鼓车，此岂用其长？事往飞鸟过，九原色莽苍。敢告大钧手，才难幸扶将！”子泌，字进之，任湖北运使（先殿院之女，适参政公之于宿，宿乃耆之弟，于子美为叔父）。
    ○红梅阁
    吴感，字应之，以文章知名。天圣二年，省试为第一。又中天圣九年书判拔萃科，仕至殿中丞。居小市桥，有侍姬曰红梅，因以名其阁。尝作《折红梅》词曰：“喜轻澌初泮，微和渐入、芳郊时节。春消息，夜来斗觉，红梅数枝争发。玉溪仙馆，不是个、寻常标格。化工别与、一种风情，似匀点胭脂，染成香雪。重吟细阅。比繁杏夭桃，品流真别。只愁共、彩云易散，冷落谢池风月。凭谁向说。三弄处、龙吟休咽。大家留取，倚兰干，闻有花堪折，劝君须折。”其词传播人口，春日郡宴，必使倡人歌之。吴死，其阁为林少卿所得，兵火前尚存。子纯，字晦叔。文行亦高，乡人呼为吴先生（杨元素《本事集》误以为蒋堂侍郎有小鬟号红梅，吴殿丞作此词赠之）。
    ○先高祖
    先高祖讳识，给事中讳慎仪之子。登端拱三年第。大中祥符间，用翰林学士李宗谔荐，权监察御史。属真宗东封护跸还都，迁殿中侍御史、兼左巡使，时年四十有二。本朝承袭唐制，御史不专言职。至是，始择学术醇正，操履端方，可以纪纲朝廷者，俾入台言事。得之至难，故被选者实为不世之荣。先高祖任职逾年，遽抱目疾，累表乞退，遂除检校司封郎官、严江军节度副使。
    先高祖登第时，金花帖子尚存。其制用涂金黄纸，大书姓名，下有两知举花押，仍用白纸作一大帖贮之，亦题姓名于上。近吴南英于周参政处，模写王扶、盛京二帖子，名士题跋甚众，皆以为今世所罕见者。予因归而视其所藏，适与王扶同此一榜，规模无毫发不相似，但多白纸为护尔。今所谓榜帖者，盖起于此。
    ○赵霖水利
    政和六年，庄徽待制为郡守，中使以金字牌奉御笔云：“访闻平江府三十六浦内，自古置闸，随潮启闭，泄放水势，岁久堙塞，遂致积年为患。今差本府户曹赵霖，躬亲具逐浦相度经久利害，绘图赴尚书省指说。”既被旨，因遍历诸县，遂得其利害。霖意不过三说：一，开治港浦；二，置闸启闭；三，筑圩裹田。遂条析其事，合成一书奏之，后略施行。霖所建明与郏正夫差异。霖专主置闸之说；正夫则属意于开纵浦横塘，使水趋于江而已。窃谓二公之论，与今日又不同。往时所在多积水，故所治之法如此；今所以有水旱之患者，其弊在于围田，由此水不得停蓄，旱不得流注，民间遂有无穷之害。舍此不治而欲兴水利，难矣！
    ○黄氏三梦
    建宁黄氏，乃名族也。因游宦，遂徙居于吴。黄氏有三子，皆勤于学问，其父梦捷夫持榜帖报黄颜者，遂以名其长子，已而果第。久之，其梦如初，乃折偏旁名仲子以“彦”，彦复掇高科。后数年，其梦亦如初，黄甚怪之，又以“颉”名其季。颉既第，颜即死矣。
    ○昆山编
    唐人刘绮庄为昆山尉，研穷今古缃帙，所积甚富。尝分类应用事，注释于下，如六帖之状，号《昆山编》。今其书尚传。
    ○皋桥诗
    皋桥者，汉皋伯通所居之地。梁鸿娶孟光，同至吴，居伯通庑下，为人舂役。后伯通察而异之，乃舍之于家。皮日休尝赋诗云：“皋桥依旧绿杨中，闾里犹生隐士风。唯我到来居上馆，不知何道胜梁鸿。”陆龟蒙诗云：“横绝春流架断虹，凭兰犹想《五噫》风。今来未必非梁孟，却是无人继伯通。”
    ○谢宾客
    公讳涛，字济之，其先三世仕吴越。公幼而奇敏，尝讲学于阳山澄照寺之西庑。时王翰林禹宰长洲，罗拾遗处约宰吴县，皆器重之，自此名显于时。登淳化三年第，知益州华阳县，通判寿州，知兴国军。真宗即位，锐意任人，一日中，出朝士姓名有治状者，凡二十四人，付中书门下，令驿召至阙。公在选中，命知曹州。有凶人赵谏者，交权势，结豪侠，务乘人之弊以告讦。公奏之朝廷，斩于都市。乃下诏：凡民非干己事，无得告言。遂著于令。为两川安抚，还除三司度支判官，出守海陵、新安二郡。俄召试直史馆，出为两浙转运使。还判司农寺、兼侍御史知杂事。知越州，任满，拜太堂少卿、判登闻检院。又得请权西京留司御史台，就拜秘书监，遂分司洛下。朝廷嘉其恬退，迁太子宾客。其子既入台阁，迎侍于京师。景元年卒，年七十五。赠礼部尚书。子绛，女适梅尧臣圣俞，孙景初、景温。公始以文学中进士上第，而子孙世践其科。又父子更直馆殿，出处仅二十余年，皆衣冠之盛事。公分务洛下，悉屏去外累，于笔砚歌诗素所耽嗜，亦不复为，曰：“佚我以老也。”数年间，惟日看旧史一编，以代宾话。一日，因假寐，梦中作《读史》一绝云：“百年奇特几张纸，千古英雄一窖尘。惟有炳然周孔教，至今仁义浃生民。”越一夕捐馆。范文正公为记其事。
    ○张子野吴江诗
    张子野宰吴江日，尝赋诗云：“春后银鱼霜下鲈，远人曾到合思吴。欲图江色不上笔，静觅鸟声深在芦。落日未昏闻市散，青天都净见山孤。桥南水涨虹垂影，清夜澄光合太湖。”为当时之绝唱。
    ○春申君
    姑苏城隍庙神，乃春申君也。按《史记》，春申君初相楚，后请封于江东，考烈王许之，因城故吴墟以为都邑。《吴地志》亦云：“春申君尝造蛇门以御越军。其庙食于此也，固宜（《越绝书》云：“幽王立，封春申君于吴。”其说又似不同，要当以《史记》之言为正）。”
    ○蒋密学
    蒋堂，字希鲁，尝两守此郡。后既谢事，因家焉，自号曰“遂翁”，所居曰“灵芝坊”，作园曰“隐圃”。圃之内，如岩扃、水月庵、烟萝亭、风篁亭、香岩峰，皆极登临之胜。公喜宾客，日为宴会。时以诗篇为乐，范贯之龙图尝赋诗云：“勇退人难事，明公识虑长。波涛济舟楫，霜雪见松篁。林下开前圃，花间撤亚枪。二疏良宴会，老杜好篇章。道向清来胜，机于静处忘。当除印如斗，试一较闲忙。”
    ○丁晋公拜老郁先生
    祥符中，丁晋公自参知政事拜平江军节度使，知升州。时建节钺者，出入必陈其仪度。既还本镇，乡人为之改观。公在童龆时，尝从老郁先生学（先生居光荡巷，师孟之父，户部师淳之伯父，子尝从师孟学）。至是，首入陋巷，诣先生之居，以两朱衣掖之，拜于其下。先生惶惧，大声呼之曰：“拜杀老夫矣。”既坐，话旧极款密，且云：“小年狭劣，荷先生教诲，痛加夏楚。使某得成立者，皆先生之赐也。”先生愈不自安，不数月果卒。公遣吏为办棺敛、葬埋之物甚厚。吴人至今以为美谭。
    ○李璋
    李璋（忘其字），居盘门内，为人不羁。王荆公甚爱其才，尝有送行诗云：“湖海声名二十年，尚随乡赋已华颠。却归甫里无三径，拟傍胥山就一廛。朱毂风尘休怅望，青鞋云水且留连。故人亦见如相问，为道方寻木雁篇。”又有公下第诗云：“浩荡宫门白日开，君王高拱试群才。学如吾子何忧失，命属天公不可猜。意气未宜轻感慨，文章尤忌数悲哀。男儿独患无名尔，将相谁云有种哉！”由此声誉益著，后以特恩补官。孙益，字彦中。擢高科，历监察御史，徙居常熟。
    公素好讥谑。有一故相远派在吴中，尝于嬉游之地，书其壁曰：“大丞相再从姝某尝游。”公因题其旁曰：“混元皇帝三十七代孙李璋继至。”尝赴特奏恩，语同试者云：“廷唱日，必不以名见呼，止称某排第耳。”众皆不以为然，厚与之约。已而进状云：“因在京师，有远族相遇，谱系亦有以璋名者，欲以玖易之。”它日殿下，果唱李玖，盖公排第九也。
    ○木兰堂诗
    木兰堂，多为太守燕游之地。范文正公作守时，尝赋诗云：“堂上列歌钟，多惭不如古。却羡木兰花，曾见《霓裳》舞。”白乐天在苏，尝教倡人为此舞也（堂之前后，皆植木兰，干极高大，兵火后不存）。
    ○林大卿买宅
    州民有宅一区，多出变怪，无有售之者。林颜大卿独求买之。既徙入，中夜据厅事独坐，以示其不恐。忽见一白衣妇人，纵其所如，俄至一处所，潜伏不见。诘朝，使人穿其地，得银百余锭，其上皆镌一“林”字。此无异尉迟敬德事也。
    ○富秘监
    富秘监严，丞相文忠公之叔父也。登大中祥符四年第。庆历中，以刑部郎中守乡郡。喜中，守秘书监致仕，退居于家。未尝一造府治，终年无毫发干请，士大夫皆贤之。《皇朝类苑》尝载其事。卒赠司徒，葬宝华山。有子临，娶先都官之女（秘监与都官聘书，今尚存）。饱学能文，终池阳守。钧洵及元衡擢进士第，皆秘监公之曾孙也。
    ○智积菩萨
    灵岩寺，乃智积开山之地。智积当东晋末，自西土来此，创立伽蓝。泗州僧伽，持钵江南，至常之无锡，闻智积在苏，即回曰：“彼处已有人矣。”由此名遂显。有一贫妪慕其行，尝持角黍为献。智积受之，妪因得度。至今上巳日，号智积诞日，聚数十百妪为角黍会。
    ○三江口
    松江之侧，有小聚落，名三江口。郦善长云：“松江自湖东北迳七十里，至江水分流，谓之三江口。”《吴越春秋》云：“范蠡去越，乘舟出三江之口，入五湖之中。”皆谓此也。三江，即《禹贡》所指者。
    ○杨惠之塑天王像
    慧聚寺有毗沙门天王像，形模如生，乃唐杨惠之所作。惠之初学画，见吴道子艺甚高，遂更为塑工，亦能名天下。徐稚山侍郎以此像得塑中三昧，尝记其事，谓其旁二侍女尤佳，且戒后人不可妄加涂饰。近为一俗工修治，遂失初意。
    ○王贽运使减租
    初，钱氏国除，而田税尚仍其旧，亩税三斗，浙人苦之。太宗乃遣王贽为转运使（转运衙，旧在姑苏州治之西偏），均两浙杂税。贽悉令亩税一斗。使还，大臣有责其增减赋额者。贽谓：“亩税一斗，天下之通法。两浙既已为王民，岂可复循伪国之制？”上从其说，浙人至今便之。
    ○斗鸭
    陆鲁望有斗鸭一栏，颇极驯养，一旦，驿使过焉，挟弹毙其尤者。鲁望曰：“此鸭善人言，见欲附苏州上进，使者奈何毙之？”使者尽以囊中金以窒其口。使徐问其语之状，鲁望曰：“能自呼其名尔。”使者愤且笑，拂袖上马。复召之，还其金，曰：“吾戏耳！”
    ●卷二
    ○姚氏三瑞堂
    阊门之西，有姚氏园亭，颇足雅致。姚名淳，家世业儒，东坡先生往来必憩焉。姚氏素以孝称，所居有三瑞堂，东坡尝为赋诗云：“君不见董召南，隐居行义孝且慈。天公亦恐无人知，故令鸡狗相哺儿，又令韩老为作诗。尔来三百年，名与淮水东南驰。此人世不乏，此事亦时有。枫桥三瑞皆目见，天意宛在虞鳏后。惟有此诗非昔人，君更往求无价手。”东坡未作此诗，姚以千文遗之。东坡答简云：“惠及千文，荷雅意之厚。法书固人所共好，而某方欲省缘，除长物旧有者，犹欲去之，又况复收邪？”固却而不受。此诗既作之后，姚复致香为惠。东坡于《虎丘通老简》尾云：“姚君笃善好事，其意极可嘉，然不须以物见遗。惠香八十罐，却托还之，已领其厚意，与收留无异。实为它相识所惠皆不留故也。切为多致，此恳。”予家藏三瑞堂石刻，每读至此，则叹美东坡之清德，诚不可及也。
    ○丁氏贤惠录
    《丁氏贤惠录》，安定先生文，苏子美书。丁氏乃晋公之女弟，陈君子之母也。封长安县君，贤行甚著。晋公钟爱其甥，欲官之，丁氏固辞，俾其以学术进，晋公竦然称叹。已而同其弟继登进士科。观此，足以知夫人之贤矣。
    里人张绅，世与陈旧，其妇娩而没，夫人褓其婴归，付乳媪，亲加拊视，能言而还之。相兄既南谪，家日沦困，有侄孙女幼孤，夫人训育笃于己生。及归冯氏子，妇式闲淑，甚宜其家。时工部黄郎中宗旦守苏，闻而谓人曰：“兹事可书于史。”
    ○张文定公知昆山
    张文定公方平，景中宰昆山。时蒋堂侍郎为郡守，得公著《刍荛论》五十篇上之，因举为贤良。公知昆山时，吴越归国未甚久，郡邑地旷，民占田无纪，岁远多侵越，讼数十年不能决。公召问所输租税几何？大约百一二。悉收其余，以赋贫民，自是无讼。
    ○传灯录
    永安禅院僧道元，纂佛祖讫近世名僧禅语，为《传灯录》三十卷以献。祥符中，诏翰林学士杨亿、知制诰李维、太常丞王曙刊定，刻板宣布。
    ○曾大父
    曾大父讳宗元，字会之。自幼颖悟绝人，读书于虎丘寺，昼夜不绝。举进士，为乡里首选。继登天圣五年第，主杭州仁和县簿。时范文正公为帅，改容礼之曰：“公器业清修，他日必为令器，谨勿因人以进。”曾大父敬服其训。高祖既抱疾，因乞便亲，移吴县簿。后以居忧服阕，调建安尉。蔼有称声，保任者二十有二章。召见，改大理寺丞，知句容县。发レ奸伏，政如神明。叶道卿内翰时开府金陵，甚为之前席。杨持使节行部，号为深，酷吏望风投劾而去。过境上，独不入县，或问其故，曰：“龚君治民，所至有声，吾往徒为扰耳。”其见重如此。自登朝，未尝游公卿之门，皆文正公之教也。士论美之。尝通判衢、越二州，终都官员外郎，葬南峰山。有文集十卷，号《武丘居士遗稿》。子程、孙况，俱擢第。曾大父善作诗，尝有《六月吟》云：“曦轮猎野枯杉松，火焚泰华云如峰。天地炉中赤烟起，江湖煦沫烹鱼龙。生狞渴兽唇焦断，峻翮无声落晴汉。饥民逃生不逃热，血进背皮流若汗。玉宇清宫彻罗绮，渴嚼冰壶森贝齿。炎风隔断真珠帘，池口金龙吐寒水。象床珍簟凝流波，琼楼待月微酣歌。王孙昼夜纵娱乐，不知苦热还如何？”《夜宴》诗云：“兔魄侵阶夜三刻，蜀锦堆香花院窄。风动帘旌玳瑁寒，露垂虫网珍珠白。美人匝席罗弦管，绮幄云屏炉麝暖。只恐金壶漏水空，不怕鸾觞琥珀满。劝君莫负秉烛游，曾见古人伤昼短。”《赠处士林逋》诗云：“高蹈遗尘蜕，含华傲素园。璜溪频下钓，蕙帐不惊猿。养浩时清啸，忘机只寓言。几回生蝶翅，明月在西轩。”《送陈君子之四明》诗云：“短亭祖帐接平川，柳拂回波系画船。渐向落晖分绣袖，忍听离曲怨弦。云连稽岭应怀古，路近花源好访仙。那更凭高望天际，江堤烟重草绵绵。”《捣砧词》云：“星河耿耿寒烟浮，白龙衔月临霜楼。谁家砧弄细腰杵，一声捣破江城秋。双桐老翠堕金井，高低冷逐西风紧。静如秋籁暗穿云，天半惊鸿断斜影。哀音散落愁人耳，何处离情先唤起。长信宫中叶满阶，洞庭湖上波平水。万里征夫眠未成，摇风捣月何丁丁。楚关秦岭有归客，一枕夜长无限情。”曾大父尝以所业投范文正，文正曰：“子之文温厚和平，而不乏正气，似其为人也。”世以为确论云。
    ○娄侯
    昆山，乃古之娄县，今悬之东北三里有一聚落，尚以娄县为名，或云在汉为，后避钱王讳改今名。予考《三国志》，张昭拜辅吴将军，封娄侯，则县之为娄旧矣。《汉书》云：“改于王莽时。”
    ○滕章敏公
    滕元发名甫，避高鲁王讳，以字为名，更字达道。九岁能赋诗，敏捷过人。范文正之父为诸舅，见而奇之，教以为文。文正为乡郡，而安定胡先生居于郡学，公往从之，门人以千数，第其文常为首。举进士，试于廷，宋景文公奇其文，擢为第三。以声韵不中程，黜之。其后八年，复中第三，通判湖州。时孙威敏公沔守钱塘，一见曰：“后当为贤将。”授以治剧守边之要。召试学士院，判吏部南曹、同修起居注、知制诰、知谏院。王陶论宰相不押班为跋扈，上以问公，公曰：“宰相固有罪，然以为跋扈，则臣以为欺天陷人矣。”知开封府，迁御史中丞，抗论得失为多，出知秦州。河朔地震，坏城池庐舍，命公为安抚使。还，复知开封府，除翰林学士，出知郓州，移定州。入觐，力言新法之害。至定，虏人畏服。上喜，令再任，诏曰：“宽严有体，边人安焉。”因作堂，以“安边”名之。又上疏论新法，徙青州，留守南都，知蒲、邓二州。坐累知安州。侍郎韩丕，旅殡于安，五十年矣。学士郑獬，安人也，既没十年，贫不克葬，公皆葬之。以言者复贬筠州，已而为湖州。哲宗即位，徙苏、扬二州，除龙图阁直学士，复知郓州。岁方饥，乞淮南米二十万石为备，全活五万人。徙真定、河东，除龙图阁学士，复知扬州。未至而卒，年七十一。赠左银青光禄大夫，谥曰“章敏”，葬阳山。公屡领帅权，条画皆有方，议者谓近世名将无及公者。朝廷虽知公之深，而终不大用。每进，小人必谗之。公尝上章自讼，有曰：“乐羊无辜，谤书满箧；即墨何罪，毁言日闻。”天下闻而悲之。
    ○沧浪亭
    沧浪亭，在郡学之东，中吴军节度使孙承之池馆。其后苏子美得之，为钱不过四万。欧公诗所谓“清风明月本无价，可惜只卖四万钱。”是也。予家旧与章庄敏俱有其半，今尽为韩王所得矣。
    ○范文正公复姓
    范文正公幼孤，随其母适朱氏，因从其姓，登第时，姓名乃朱说也。后请于朝，始复旧姓，表中改用郑准一联云：“志在投秦，入境遂称于张禄；名非伯越，乘舟偶效于陶朱。”范蠡、范睢事，在文正用之，尤为切当。今集中不载。
    ○郑宣徽
    郑戬，字天休，居皋桥。天圣初，登进士第。尝知开封府，发レ奸伏，都下肃然。迁三司使，知枢密院，俄以资政殿学士知杭州，移镇长安。有表曰：“听严宸之钟鼓，未卜何晨；植劲柏于雪霜，更观晚节。”上称诵者数四，谓左右曰：“戬气质英豪，朕欲用为宰相。故屡试于外也。”庆历三年，代范文正为四路都招讨，元昊畏其威。再知长安，蕃酋部将遮道卧辙，不得行。六年移并州。寻拜宣徽使、奉国军节度使。未几薨，赠太尉，谥“文肃”，葬横山。
    ○五柳堂
    五柳堂者，胡公通直所作也。其宅乃陆鲁望旧址，所谓临顿里者是也。公讳稷言，字正思，兵部侍郎则之侄。少学古文于宋景文，又尝献时议于范文正，晚从安定先生之学，皆蒙爱奖。后以特奏名拜官，调晋陵尉，又主鄞县簿，又为山阴丞。自度不能究其所施，乃乞致仕。升朝之后，仍赐绯衣银鱼。公既告老，即所居疏圃凿池，种五柳以名其堂，慕渊明之为人，赋诗者甚众。公自中年清修寡欲，延纳后进，谈论不少休。日入后不饮食，率以为常，或与客夜坐久，不过具汤一杯而已。年八十余而终，江谏议公望为志其墓。子峄。
    ○中隐堂三老
    曾大父自都官员外郎分司南京，谢事家居（所居在大酒巷）。取白乐天“大隐住朝市，小隐入丘樊；不如作中隐，隐在留司间。”之诗，建中隐堂。与尚书屯田员外郎程适，太子中允陈之奇相与游从，日为琴酒之乐，至于穷夜而忘其归。二公皆耆德硕儒，致政于家，吴人谓之“三老”。
    ○林氏儒学之盛
    林氏本福清人，徙居吴门，有讳概者，尝为省试第一，登载《国史儒学传》。其子曰希、旦、邵、颜，相继俱登科级。希为枢密，谥“文节”；旦为殿中侍御史；邵为显谟阁直学士，谥“文肃”；颜为光禄卿。希之子虞，中词科；旦之子虑，亦登第；邵之子摅，赐出身，为中书侍郎。近世儒门之盛，必推林氏云。
    ○国一禅师
    国一禅师，乃昆山圆明村朱氏子。舍俗为僧，受业于景德寺，法名道钦。因游历丛林，遇一有道者，语之云：“乘流而行，遇径而止。”既至双径，遂借龙潭，筑庵于其上，即开山之祖也。事载《塔铭》云。今慧聚寺之西，有以罗汉名桥者，盖指国一云。
    ○叶少卿
    叶参字少列，尝守此郡，既谢事，因居焉。其子清臣，登禁从，少列犹及见之。范文正公尝赠之诗，云：“退也天之道，东南事了人。风波抛旧路，花月伴闲身。湖外扁舟远，门中驷马新。心从今日泰，家似昔时贫。见子登西掖，携孙过北邻。白云高阁曙，绿水后池春。尊酒呼前辈，炉香叩上真。只应阴德在，八十富精神。”其居第在天庆之东，中有七桧堂。内翰道卿，尝持本路漕节侍养。道卿之子公秉又尝守乡郡，绅荣之（善卷寺丞，乃内翰之孙，长于诗，与祠部叔父唱和甚多，其侄主簿公，娶叔祖四朝议之女）。
    ○二游诗
    吴之士，有恩王府参军徐修矩者，守世书万卷，酣饮于其间，至日晏忘饮食。又有前泾县尉任晦，其居有深林曲沼，危亭幽砌。皮日休尝游二君宅，每为浃旬之款，篇章留赠不一，号《二游诗》。
    ○安定先生
    胡翼之，本海陵人。学者尊其道，皆称为安定先生。景中，范文正公荐先生，白衣对崇政殿，授秘书省校书郎。文正上疏请建郡学，首以先生为吴兴学官，继移此邦。先生居学，严条约以身先之。虽大暑必公裳终日，延见诸生，以严师弟之礼。解经有至要义，恳恳为诸生论其所以治己而治乎人者。学徒千数，日月刮靡刂，为文章皆傅经义，必以理胜。信其师说，崇尚行实。自后登科为大儒者，累世不绝。如滕章敏、范忠宣、钱内翰淳老，皆从先生之学者也。至今学宫画像而祠之。
    ○苏子美饮酒
    子美豪放，饮酒无算，在妇翁杜正献家，每夕读书以一斗为率。正献深以为疑，使子弟密察之。闻读《汉书?张子房传》至“良与客狙击秦皇帝，误中副车”，遽抚案曰：“惜乎！击之不中。”遂满引一大勺。又读至“良曰：‘始臣起下邳，与上会于留，此天以臣授陛下’”，又抚案曰：“君臣相遇，其难如此！”复举一大勺。正献公知之大笑，曰：“有如此下物，一斗诚不为多也。”
    ○张伯玉郎中
    张伯玉字公达，尝为郡从事，刚介有守，文艺甚高。范文正公深爱之，尝举以应制科，举词云：“张某，天赋才敏，学穷阃奥，善言皇王之治，博达古今之宜。素蕴甚充，清节自处，堪充应贤良方正能直言极谏科。”其应诏也，又作《上都行》送之，果中高选。伯玉在苏日，述作并见《蓬莱集》。
    ○上方诗
    唐孟郊，因其父为昆山尉，尝至山中，题诗于上方云：“昨日到上方，片霞封石床。锡杖莓苔青，袈裟松柏香。晴磬无短韵，昼灯含永光。有时乞鹤归，还放逍遥场。”其后张祜尝游，亦有诗云：“宝殿依山险，凌虚势欲吞，画檐齐木末，香砌压云根。远景窗中岫，孤烟竹里村。凭高聊一望，归思隔吴门。”皇中，王荆公以舒ヘ被旨来相水事，到邑已深夜，舣舟寺之前，秉火炬登山，阅二公之诗，一夕和竟，诘旦即回棹。其诗云：“僧蹊蹯青苍，莓苔上秋床。霜翰饥更清，风[B20C]远亦香。埽石出古色，洗松纳空光。久游不忍还，迫迮冠盖场。”“峰岭互出没，江湖相吐吞。园林浮海角，台殿拥山根。百里见渔艇，万家藏水村。地偏来客少。幽兴只桑门。”此四诗为山中之绝唱。
    ○陈龙图使高丽
    陈睦，字子雍。喜六年登进士科，名在第二。治平中，诏举馆阁才行之士，子雍与刘、李常宁、李清臣辈首被选擢。熙宁、元丰间，高丽屡航海修贡，朝廷以为恭，选使往谕之。初命林希子中，力辞。更命睦，睦即日就道。神宗大喜，语辅臣曰：“林希无亲，坚辞不行；陈睦亲在，乃不惮于往。”因出希知池州；假睦起居舍人，直昭文馆，特赐黄金带。受命七日而行，涉海逾月，出入惊涛中，遂抵其国。使还，乃真拜所假官职，且令服所赐黄金带。又赐黄金盏于今式外以为宠。俄直龙图阁、知潭州，卒（墓在南峰山）。二子：彦文经仲，尝跻法从；彦武纬叔，为提举官。
    初，林希枢密买卜于京师，孟诊为作卦影，画紫袍金带人对大水而哭。林以为高丽之役涉瀚海，故力辞之。后出知池州，继遭丧祸，其验不在彼而在此，始知祸福不可避也。
    ○朱乐圃先生
    朱长文，字伯原。未冠擢进士第，英声振于士林。元初，充本州教授，入朝除秘书省正字、枢密院编修官。后以疾解任，退居于家。所居在雍熙寺之西，号乐圃坊。地有高冈清池，乔松寿桧，先生以志不得达，栖隐于中。潜心古道，笃意著述，人莫敢称其姓氏，但曰“乐圃先生。”乐圃在钱氏时，号“金谷”。方子通尝有诗云：“吴门此圃号金谷，主人潇洒能文章。”子通又尝著《乐圃十咏》：一曰《乐圃》，二曰《邃经堂》，三曰《琴台》，四曰《墨池》，五曰《鱼溪》，六曰《咏斋》，七曰《灌园亭》，八曰《见山冈》，九曰《峨冠石》，十曰《洌泉井》。常公安民尝造先生隐居，爱其趣识志尚洒然有异于人，而惜其遗逸沈晦，因观所著《续图经》，遂作序以纪之。
    ○海涌山
    虎丘，旧名海涌山，阖闾王既葬之后，金精之气化为虎，踞其坟，故号“虎丘”。山椒有二伽蓝，列为东西，白乐天有东武丘、西武丘诗，颜鲁公亦云：“不到东西寺，于今五十春。”今之西庵，所谓西武丘也。“虎”字避唐讳，改曰“武”。
    ○卢通议
    卢革，字仲辛，本德清人。少奇颖，举神童，年十六，擢进士乙科。庆历间，知龚州。时蛮人入寇桂管，公经画军须，以应办闻。历婺、泉二州，除广南提点刑狱、福建、湖南两转运使。力请郡以自效，神宗嘉之，顾执政曰：“卢革恬退如此，可与一佳郡。”遂除宣州。未几告老，迁光禄卿致仕。以子贵，进秘书监、太子宾客。官制行，改太中大夫。哲宗践阼，迁通议大夫。退居于吴十五年，年八十二卒。子秉。今卢提刑桥，即公所居之地也。先殿院既以散秩养病，日与宾客酌酒赋诗自娱，公诚悫庄重，有前辈之风，先殿院雅好其为人，朝夕与之议论。公性不甚饮，每劝之，酒至三分则起而拱手，曰：“已三分矣。”至五分，则曰：“已五分矣。”其他率以是应之。既去，先殿院审执事者，皆曰：“客之言毫发不妄。”由是益器重之。
    ○阊门楼诗
    阊门旧有楼三间，予犹及见之。陆机《吴趋行》云：“阊门何峨峨，飞阁跨通波。重栾承游极，回轩启曲阿。”苏子美诗云：“年华冉冉催人老，云物潇潇又变秋。家在凤凰城下住，江山何事苦相留？”更建炎兵火，不复存矣。
    ○章守子用皂盖
    元丰中，章岵（岷之弟）朝议为郡守，刚介不可屈，人因目之曰“章硬颈”。其子出入，用皂绢盖，肩舆不过二人。
    ○随缘居士
    黄策，字子虚，彦之子。中进士乙科，为雍丘县主簿。元符末，诏许中外言事。时昭慈既复位号，典册有未尽正者，因上书引古义力争之。崇宁初，党论起，名入党籍，羁置登州。会赦，还乡里，遂休官，号“随缘居士”。钦庙尝书“随缘”二字赐之，藏宸翰于家。著《随缘居士记》，书之于壁。建炎中，追录党人，除直秘阁。公无疾，端坐而逝，葬光福山，自题其墓曰：“随缘居士之塔。”
    ○石点头
    今虎丘千人座旁，有石点头，《十道四蕃志》云：“生公，异僧竺道生也。讲经于此，无信之者，乃聚石为徒，与谭至理，石皆为点头。”
    ○轨革卦影
    韩中孚，字应天。将游上庠，闻市肆有精轨革术者，应天筮之。画一金章紫绶人，有贲色瓶在其旁，后有一人处圆圈中。术士谓之曰：“君此行未必到阙，中途必为贵人所留。”应天未之信。行次南徐，适朱行中龙图为郡守，与之厚善，闻其来，倒屐迎之，延于郡圃。朱平生爱一贲色酒壶，因宴出示之。圃中有草庵，其状甚圆，应天寝于其间，与卦影所画，无一不验。以此知不惟饮啄前定，虽受用之物，寝处之地，亦非偶然者。
    ○梦石天王像
    后唐时，慧聚寺有绍明律师，僧中杰出者。居半山弥勒阁，一夕梦神人曰：“檐前古桐下有石天王像与铜钟，师宜知之。”诘旦，掘其地，果获此二物。今尚龛置壁间，形制极古，故前辈有诗云：“一旦石像欲发现，先垂景梦鸣高冈。”常熟破山恩高僧，尝学于绍明，见本朝《僧史》。
    ○改正洪范
    余焘，字元辅。方舍法欲行上书引成周事力赞之，因命以官，累迁至正郎。后复上书改《洪范》篇，自“王省惟岁”，“月之从星，则以风雨”乃属之“四、五纪：一曰岁，二曰月，三曰日，四曰星辰，五曰历数”，之下，谓九畴皆有衍文，惟“四，五纪”无之。至于“八庶征”之后，既言“肃，时雨若”止“蒙，常风若。”意已断矣，而又加“王省惟岁”，已下之文，则近于赘。或者是其说。然为台谏所弹，不果施行。
    ○范文正四子
    文正四子：纯佑字天成，纯仁字尧夫，纯礼字彝叟，纯粹字德孺。长子少有大志，惜乎享寿不遐，终军器簿。尧夫位丞相，彝叟为右丞。德孺亦跻法从。平时文正喜收接名士，如孙明复、胡安定之徒，皆出其门。朝夕与其子弟讲论道德，故贤行成于所习云。
    ○林酒仙
    国初时，长洲县东禅寺有僧曰遇贤，姓林氏，以其饮酒无算，且多灵异，故乡人谓之“林酒仙”。口中可容两拳，尝醉于酒家，每出，群聚而观之者不绝。能自图其形，无毫厘不相似。好赋诗，虽多俗语，中含理致，然亦有清婉者，如云：“杨子江头浪最深，行人到此尽沉吟。它时若向无波处，还似有波时用心。”“门前绿柳无啼鸟，庭下苍苔有落花。聊与东风论个事，十分春色属谁家？”“心间增道气，忍事敌灾屯。谨言终少祸，节俭胜求人。”若此之类，皆名言也。真身塑寺中。
    ○章岷
    章岷，字伯镇。尝为平江军推官，文声甚著。与曾大父同登天圣五年第，情好极密。高祖殿院墓铭，乃其所作也。范文正公有《和章岷从事斗茶歌》及《同登承天寺竹阁》诗。
    ○鲍鱼
    （《广韵》：危，吾灰切，鱼名，似鲇《集韵》：吾回切，鱼名，鲇之小者。）
    危鱼出吴中，其状似鲇。隋大业中，吴郡尝献海危鱼干脍四缶，遂以分赐达官。皮日休诗云：“因逢二老如相问，正滞江南为危鱼。”
    ○徐都官九老会
    徐枯，字受天。擢进士第，为吏以清白著声。庆历中，屏居于吴，日涉园庐以自适。时叶公参亦退老于家，同为九老会。晏元献、杜正献皆寓诗以高其趣。晏之首题云：“买得梧宫数亩秋，便追黄绮作朋俦。”杜之卒章云：“如何九老人犹少，应许东归伴醉吟。”时与会者才五人，故杜诗及之。享年七十有五，终都官员外郎（子仲谋，屡持麾持节；女适枢密直学士施昌言）。
    ●卷三
    ○叶道卿
    叶清臣，字道卿，少列之子。天圣二年，刘筠知贡举，得公所对策，奇之，擢为第二。国朝以来，以策擢高第，自清臣始。宝元中，为两浙转运史。康定初，知制诰。庆历初，出知江宁府，召入为翰林学士。俄丁父忧，有诏起复为边帅，力辞不行。免丧，知州，改知澶州，又改青州、永兴军。皇初，复召入为三司使。帝尝访以御边之策，公对曰：“陛下御天下二十八年，未尝一日自暇逸，而叛羌黠虏，频年为患。诏问：“辅翼之能，方面之才，与夫帅领偏裨，当今孰可以任此者？”“臣以为不患无人，患有人而不能用尔。今辅翼之臣，抱忠义之深者，莫如富弼；为社稷之固者，莫如范仲淹；谙方今政事者，莫如夏竦；议论之敏者，莫如郑戬。方面人才，严重有纪律者，莫如韩琦；临大事能断者，莫如田况；刚果无顾避者，莫如刘涣；宏远有方略者，莫如孙沔。至于帅领偏裨，贵能坐运筹策，不必亲当矢石，王德用素有威名，范仲淹深练军政，庞籍久经边任，皆其选也。狄青、范全，颇能驭众，蒋偕沈毅有术略，张亢倜傥有胆勇，刘贻孙材武刚断，王德基纯悫劲勇，此可补偏裨者也。”上用其言，皆见信任。未几，出守河阳，卒。公识度奇拔，议论出入意表，其立朝也，数以忠言鲠论启沃上心，而冒忌者众，竞不果大用。范文正公尝为文祭之云：“学伟文，发于妙龄。天然清流，不杂渭泾。”又云：“高节莫屈，直言屡诤。朝廷风采，绅辉映。天子知入，期以辅政。弗谐而去，能不曰命。”数语尽之矣。
    ○观风楼
    子城之西，旧建楼其上，名“观风”。范文正公作守时，尝赋诗云：“高压郡西城，观风不浪名。山川千里色，语笑万家声。碧寺烟中静，红桥柳际明。登临岂刘白，满目是诗情。在唐但谓之“西楼”，白乐天有《西楼命宴》诗。后改为“观风”，今复名“西楼”矣。
    ○三高亭
    越上将军范蠡、江东步兵张翰、赠右补阙陆龟蒙，各有画像在吴江鲈乡亭旁。东坡先生尝有《吴江三贤画像》诗。后易其名曰“三高”，且更为塑像。瞿庵主人王文孺献其地雪滩，因迁之。今在长桥之北，与垂虹亭相望，石湖居士为之记。
    ○程光禄
    程师孟，字公辟。所居在南园之侧，号画锦坊。自高祖思为钱氏营田使，因徙姑苏。擢景元年进士第，知吉水、钱塘二县，皆有政声。后通判桂州。庆历中，诏近侍二十人，各举所知，于是柳植、施昌言荐公可任。除知南康军，又知楚、遂二州，提点夔路刑狱。属岁大饥，公行部，以常平粟赈民，犹不足，即奏发仓以济之。吏劝须报，公曰：“本道至都五千里，报至则民殍矣。”遂活饥民四十余万。擢提点河东路刑狱。岢岚等郡无常平粟，边民饥，或窜蕃境。公得请，出祠部牒，募民纳粟置廪，以备荒岁。汾、晋之旁，山谷之水，可以溉田，公为酾渠续通泉源，所溉者无虑万顷。召拜三司度支判官。居一岁，知洪州，兴利除害，一方甚赖之。英宗即位，召判三司都磨勘司，委公商度河北四榷场利害。公请减物直，偿阁欠，以来北贾。使还，除利州路转运使、江南西路转运使。始，江西茶禁既通，赋民纳茶租，谓之“白纽钱”，民甚患之。公奏令鬻茶者，计斤输秤头钱代其数，以宽民力。至熙宁中，以公之请颁下诸路。俄传交址为寇，遂以公直昭文馆、知福州。一新学宫，礼先生贤士，以厚教育之意。铁钱乱币，公为罢之。饩疾救荒，苏息以万计。闽中父老有云：“自国朝守吾郡者，谢谏议泌，以惠爱著；蔡端明襄，以威名显；兼之者惟公而已。”移知广州。广控蛮粤，而无藩垣捍御之备。公至，则请作西城，广逾十二里，由是广人有自安之计。大修学校，日引诸生讲解，负笈而来者相踵。诸蕃子弟，皆愿入学。秩满，除右谏议大夫，再任。公治广六年，威爱并行。上遣中使抚问，召判三班院，迁给事中、充集贤殿修撰、判都水监，改判将作监，出知越州。公至越，宽猛适中而事自治，民皆爱之，又逾于洪、福、广也。官制行，换太中大夫。青社阙帅，以通议大夫充京东安抚使。期年政成，上疏告老，迁正议大夫致仕。哲宗即位，授光禄大夫。卒年七十八，葬横山。公强敏精察，出于天性，凡临治五大镇，断正滞讼，辨活疑罪，盖不可胜计。所至之地，囹圄空虚，道不拾遗。既去，民为立祠，刊石颂德。乐圃先生少许可，至言公政事，则曰：“虽韦丹治豫章，孔帅岭南，常衮化七闽，无以加也！”故天下以为才臣吏师。有诗集二十卷，奏议十五卷。
    ○丁晋公饭僧疏
    丁晋公南迁日，梦南岳懒瓒禅师，遂舍白金一笏，饭僧于潭州。自制斋疏云：“右。伏以佛垂遍智，道育群情，凡欲拯于倾危，必豫形于景贶。某，白衣干禄，叨冢宰之重权；丹陛宣恩，忝先皇之优渥。补仲山之衮，虽曲尽于寸心；和傅说之羹，实难调于众口。尝于安寝，忽梦清容。妙训冷泠，俾尘心而早悟；真仪隐隐，恨凡目以何知。盖以智未周身，事乖远虑。既祸临而不测，诚灾及以非常。出向西京，感圣恩而宽宥；窜于南裔，当国宪以甘心。咎实自贻，孽非他作。念一家而散地，思万里以何归？既为负国之臣，永废经邦之术。程游湘土，道假山。正当烦恼之身，忽接清闲之众，方知富贵难保始终。直饶鼎食之荣，岂若盂羹之美。持形归命，恭发精诚。捐施白金，充羞净供。仰ド之高德，报懒瓒之深慈。冀保此行，乞无他患。惟愿天回南眷，泽赐下临。免致边夷，白日便同于鬼趣；赐归中夏，黄泉亦感于君恩。虔罄丹诚，永ム法力。卑情不任，激切之至（“补仲山之衮，虽曲尽于寸心”，今多作“巧心”。后人见晋公以智巧败，故改云“惟其曲尽于巧心，是以难调于众口”。不知以“巧”对“众”，未如“寸”字为切）。
    ○蔡君谟题壁
    张子野宰吴江，因如归旧亭撤而新之。蔡君谟题壁间云：“苏州吴江之滨，有亭曰‘如归’者，隘坏不可居。康定元年冬十月，知县事秘书丞张先，治而大之，以称其名。既成，记工作之始，以示于后。”
    ○郏正夫
    郏，字正夫，太仓人。起于农家，自幼知读书，识度不类凡子。年甫冠，登喜二年进士第。昆山自国朝以来，无登第者，正夫独破天荒。后住金陵，遣其子侨，就学于王荆公，尝有贽见诗云：“十里松阴蒋子山，暮烟收尽梵宫宽。夜深更向紫微宿，坐久始知凡骨寒。一派石泉流沆瀣，满庭霜竹颤琅。大鹏泛有抟风便，还许鹪鹩附羽翰。”荆公一见奇之。今集中有《谢郏秘校见访于钟山》诗云：“误有声名只自惭，烦君跋马过茅檐。已知原宪贫非病，更许庄周智养恬。世事何时逢坦荡，人情随分就猜嫌。谁能胸臆无尘滓，使我相从久未厌。”自此声价颇重。熙宁中，为司农寺丞，上书言水利，朝廷以其功大役重，颇难之。正夫条水之利害，著成一书，今刊行于世。未几，复司农寺丞，除江东运判。元初，入为太府寺丞，出知温州。以比部郎中召，未至而卒，年六十有六，葬于太仓。孙升卿，登第，守徽、常二州。
    公初授睦州团练推官，知杭州于潜县。未赴，以水利、役法、盐、铜、酒五利献诸朝。丞相王文公安石奇之，除司农寺丞，旋出提举两渐水利。议者以其说非便，遂罢免。已而归，治所居之西积水田曰“大泗氵囊”者，如所献之说，为圩岸、沟洫、井舍、场圃，俱用井田之遗制，于是岁入甚厚。即图其状以献，且以明前日之法非苟然者。复召为司农寺主簿，稍迁丞，预修司农寺敕式，颇号完密。除江东路转运判官。
    ○陈君子父殿丞
    殿中丞陈质，德行著于乡里。其死也，范文正公挽之云：“贤者逝如此，皇天岂易知！众人皆堕泪，君子独安碑。几世传清白，满乡称孝慈。贤哉生令嗣，遗秀在兰芝。”公有二子，曰郢、曰之奇，皆为吴中高士。
    ○郁林石
    陆龟蒙居临顿里，其门有巨石。远祖绩，尝仕吴，为郁林太守，罢归无装，舟轻不可越海，取石为重。人称其廉，号郁林石。
    ○谢希深
    谢绛，字希深，太子宾客涛之子。大中祥符八年，登进士甲科。杨文公荐其才，召试馆职，充秘阁校理。景元年，丁父忧，服除，召试知制诰。欧阳文忠公尝云：“三代以来，文章盛者称西汉。公于制诰尤得其体，常、杨、元、白不足多也。”宝元初，知邓州，卒，年四十有五。公自少而仕，凡三十年间，自守不回，而外亦不甚异，一时贤士大夫无不敬之。子景初、景温，皆为时名儒。
    ○范文正公还乡
    文正公自政府出，归乡焚黄，未至近邑，先投远状。或以为太过，公曰：“‘维桑与梓，必恭敬止’，敢不尽礼乎？”既至，搜外库，惟有绢三千匹。令掌吏录亲戚及闾里知旧，自大及小，散之皆尽，曰：“宗族乡党，见我生长，幼学壮仕，为我助喜。我何以报之？”又买负郭常稔之田千亩，号曰义田，以济养群族，择族之长而贤者一人主之。其计日食人米一升，岁衣人二缣，嫁女者钱五十千，娶妇者二十千，再嫁者三十千，再娶者十五千，葬者如再嫁之数，葬幼者十千。族之聚者九十口，岁入粳稻八百斛，以其所入给其所聚，仕而家居俟代者预焉，仕而之官者罢其给。公虽没，后世子孙修其业，承其志，如公存也。
    ○清远道士诗
    清远道士《同沈恭子游虎丘寺》诗云：“我本长殷周，遭罹历秦汉。四渎与五岳，名山尽幽窜。及此寰区中，始有近峰玩。近峰何郁郁，平湖渺弥漫。吟挽川之阴，步上山之岸。山川共澄澈，光彩交零乱。白云蓊欲归，青松忽消半。客去川岛静，人来山鸟散。谷深中见日，崖幽晓非旦。闻子盛游遨，风流足词翰。嘉兹好松石，一言常累叹。勿谓予鬼神，忻君共幽赞。”清远道士，竟不知其为何人？以鬼神自谓，亦怪之甚者。颜鲁公、李德裕、皮日休、陆龟蒙皆有和篇。沈恭子亦莫详其因，诗中有“风流”、“词翰”之称，必神怪之俦也。
    ○幽独君诗
    唐时虎丘石壁，隐出幽独君诗二首，其一云：“幽明虽异路，平昔忝工文。欲知潜寐处，山北有孤坟。”其二云：“高松多悲风，萧萧清且哀。南山接幽垅，幽垅空崔嵬。白日徒昭昭，不照长夜台。虽知生者乐，魂魄安能回？况复念所亲，恸哭心肝摧。恸哭更何言，哀哉复哀哉！”其辞甚奇怆。后人又有赋《答幽独君》一诗，不知谁氏所作。
    ○本禅师
    宗本圆照禅师，乃福昌一饭头（福昌，承天寺子院）。懵无所知，每饭熟，必礼数十拜，然后持以供僧。一日忽大悟，咨口所言，皆经中语，自此见道甚明。后住灵岩，近山之人，遇夜则面其寝室拜之。侍僧以告，遂置大士像于前。人有饭僧者，必告之曰：“汝先养父母，次办官租，如欲供僧，以有余及之。徒众在此，岂无望檀那之施？须先为其大者。”其它率以是劝人。仁宗尝召至京师，赐金衤阑衣，加圆照师号。后复归本山。
    旧传宗本至京师，有一贵戚欲试之，因以猾倡荐寝。本登榻，鼻息如雷，其倡为般若光所烁，通夕不寐。翌旦，炷香拜之曰：“不意今日得见古佛。”
    ○吴王拜郊台
    吴王拜郊台，在横山之上，今遗迹尚存。春秋时，王政不纲，以诸侯而为郊天之举，僭礼亦甚矣。
    ○范贯之
    范师道，字贯之，文正公之侄。登天圣八年甲科，尝知广德县，有治状。孙甫之翰荐之，通判许州。至和元年，吴育春卿荐公，召拜侍御史。公之少也，有经天下之志；其长也，遇事未尝屈。及为上耳目，蚤夜思所以称职者。始见上，即陈愿择贤相以久其任；既而论奏二府与近侍不法事，上多用其言。俄出知常州，御史府极言其不平，宰相亦以是罢去，而公之名迹愈闻天下。移广东路转运使，又移两浙。未几，拜起居舍人、同知谏院。喜四年，百官上尊号，公独谏以谓无益于治体，而有损圣主谦尊之德；至言诸阁女御例迁，因灾异以明天意。上皆深然之。兼迁侍御史知杂事。会大臣居机宥者无远谋，继而进者，复不协时论。公论列甚切，上虽纳其奏，然用是出知福州，召为三司盐铁副使。喜八年，以疾请郡，除户部郎中、直龙图阁、知明州。下车未久，卒，年五十有九。公出入台谏凡九载，朝廷之事，闻无不言，言必欲行。如择宗室以备问安之职，清士大夫终葬始得从仕，限民田以均民产，抑贪墨以清守令，止内降以杜渐，立私庙以广孝，择知典故近臣以任太常礼乐之官，减色役以恤民力之困，皆天下之急务，而众所愿行者。有奏议二十卷，文集五十卷。尝为唐史，著君臣治忽之迹，命藏秘阁，有诏褒美。子世京、世亮，皆举进士第。所居在承天寺前，号豸冠坊。葬天平山，赵清献公志其墓。
    ○南翔寺
    昆山县临江乡，有南翔寺。初，寺基出片石，方径丈余，常有二白鹤飞集其上，人皆以为异。有僧号齐法师者，渭此地可立伽蓝，即鸠财募众，不日而成，因聚其徒居焉。二鹤之飞，或自东来，必有东人施其财；自西来，则施者亦自西至。其它皆随方而应，无一不验。久之，鹤去不返。僧号泣甚切，忽于石上得一诗，云：“白鹤南翔去不归，惟留真迹在名基。可怜后代空王子，不绝薰修享二时。”因名其寺曰“南翔”。寺之西又有村名“白鹤”。
    ○张敏叔
    张景修，字敏叔。人物萧洒，文章雅汇，登治平四年进土第。虽两为宪漕，五领郡符，其家极贫窭，僦市屋以居。尝有绝句云：“茅檐月有千金税，稻饭年无一粒租。生事萧条人间我，水芭蕉与石菖蒲。”观其诗，大抵多清淡。尝题集清轩诗云：“洗竹放教风自在，傍溪看得月分明。”又多好用俗语，如《得五品服》诗云：“白快近来逢素鬓，赤穷今日得朱袍。”又《谢人惠油衣》涛云：“何妨包裹如风药，且免淋漓似水鸡。”盖以文滑稽也。旧尝作古风《送朱天锡童子》云：“黄金满ぷ富有余，一经教子金不如。君家有儿不肯娱，口诵《七经》随卷舒。渥洼从来产龙驹，乃是真凰雏。一朝过我父子俱，自称穷苦世为儒。雪窗夜映孙康书，春陇昼荷儿宽锄。翻然西入天子都，出门慷慨曳长裾。神童之科今有无，谈经射策皆壮夫。古来取士凡数涂，但愿一一令吹竽。甘罗相秦理不诬，世人看取掌中珠。折腰未便赋归欤，待君释褐还乡间。”初，景修为汝州梁令，作此诗。天锡既到阙下，忘取本州公据，为礼部所却，因击登闻鼓，缴景修诗为证。神宗一见，大称赏之。翌日，以语宰相王圭，而恨四方有遗材，即令召对。圭言：“不俗以一诗召人，恐长浮竞，不若俟其秩满，然后擢用之。”遂止，令中书籍记姓名。比罢官，而神宗已升遐矣。景修历仕三朝，每登对，上必问：“闻卿作《朱童子》诗，试为举似。”由此诗名益著。终祠部郎中，年七十余卒。平生所作诗几千篇，号《张祠部集》。子汉之（汉之尝宰昆山，颇缓于索租，邑人戏云：“渠家自来无此，故不与人索也。”敏叔有《花客诗》十二章。梁县属汝州）。
    ○昆山夫子庙
    唐制，郡邑皆得置夫子庙。自黄巢之乱，存者无几。昆山之庙，更五代五六十年不建。自本朝大平兴国三年，钱氏纳土请吏，朝廷始除守以治之。至雍熙初，征事郎边仿首为昆山宰，因其遗址重立。夫子庙门阙甚丽，状十哲像于其旁，王元之为作记。景初，范文正请立郡庠，于是县亦有学矣。
    ○孙子和
    孙冲，字子和，登熙宁六年进士第。少负才名，为荆公之客，尝著《乡党》、《傅说》二论，荆公甚奇之。后宰和之含山，号为循吏，律己甚正，一毫无妄取。秩满，率家人解其归装，老获有畜一砧者，子和视之曰：“非吾来时物也。”命还之。其它大率类此。鹗章交上，改宣德郎。未几，卒于京师，年三十有五。无子，以族侄峻为嗣，尝ヘ江州，终朝请大夫。
    子和妻，予之姑氏。又与叔祖朝议为同年。叔祖尝以诗挽之云：“结发欣同籍，联姻喜素风。期君千里逸，耀我一枝穷。新命拖绅后，残编旅笥中。空余《循吏传》，纪次在元丰。”
    ○张翰
    东晋张翰，吴人，仕齐王ぁ，不乐居其官。一日，在京师见秋风忽起，因作歌曰：“秋风起兮佳景时，吴江水兮鲈正肥。三千里兮家未归，恨难得兮仰天悲。”遂弃官而还。国初，王贽运使过吴江，有诗云：“吴江秋水灌平湖，水阔烟深恨有余。因想季鹰当日事，归来未必为莼鲈。”贽之意谓翰度时不可有为，故飘然引去，实非为鲈也。至东坡赋《三贤》诗则曰：“浮世功名食与眠，季鹰真得水中仙。不须更说知几早，只为鲈鱼也自贤。”其说又高一着矣。
    ○皮日休
    皮日休，字袭美，唐咸通十年为郡从事。居官才一月，陆鲁望以所业见之，自此交从甚密，更迭唱和，无虑数百篇，总目之曰《松陵集》。松陵，吴江别名也。日休自有著述，号《鹿门子书》。
    ○桥名
    城中有桥梁三百六十所，每桥刻名于旁者，始于郡守韩子文度支，兵火后间有缺者。
    福昌长老正桥，颇具眼，禅林多宗之。一日升座，有问话者云：“苏州三百六十座桥，那座是正桥？”答云：“度驴度马。”
    ○贺方回
    贺铸，字方回，本山阴人，徙姑苏之醋坊桥。方回尝游定力寺，访僧不遇，因题一绝云：“破冰泉脉漱篱根，怀衲遥疑挂树猿。葛屐旧痕浑不见，东风先为我开门。”王荆公极爱之，自此声价愈重。有小筑，在盘门之南十余里，地名横塘。方回往来其间，尝作《青玉案》词云：“凌波不过横塘路。但目送、芳尘去。锦瑟华年谁与度？月桥仙馆，绮窗朱户。唯有春知处。碧云冉冉衡皋暮，彩笔新题断肠句。试问闲愁知几许？一川烟草，满城风絮，梅子黄时雨。”后山谷有诗云：“解道江南断肠句，只今唯有贺方回。”其为前辈推重如此。初，方回为武弁，李邦直为执政，力荐之，其略谓：“切见西头供奉官贺某，老于文学，泛观古今，词章议论，<辶向>出流辈。欲望改换一职，合入文资，以示圣时育材进善之意。”上可其奏，因易文阶，积官至正郎，终于常ヘ。
    ○白公桧
    白乐天为守时，恩信及民，皆敬而爱之。尝植桧数本于郡圃后，人目之为“白公桧”，以况甘棠焉。
    ○癸甲先生
    潘勺，字叔治。登进士第，为吴兴郡掾。后绝意禄仕，遍游天下佳山水，尝为《雁荡百咏》，某末云：“都为画工图不得，一时收拾作诗归。”自号癸甲先生，或问其故，曰：“始终之义也。”后果以癸日亡，甲日殓。
    ○方子通
    方惟深，字子通。本莆田人，其父屯田公葬长洲县，因家焉。最长于诗，尝过黯淡滩，题一绝云：“溪流怪石碍通津，一一操舟若有神。自是世间无妙手，古来何事不由人。”王荆公见之大喜，欲收致门下。盖荆公欲行新法，沮之者多，子通之诗，适有契于心，故为其所喜也。后子通以诗集呈荆公，侑以诗云：“年来身计欲何为？跌宕无成一轴诗。懒把行藏问詹尹，愿将生死遇秦医。丹青效虎留心拙，斤匠良工入手迟。此日知音堪属意，枯桐正在半焦时。”凡有所作，荆公读之必称善，谓深得唐人句法。尝遗以书，曰：“君诗精淳警绝，虽元、白、皮、陆，有不可及。”子通游王氏之门，极蒙爱重，初无一毫迎合意，后以特奏名授兴化军助教。隐城东故庐，与乐圃先生皆为一时所高。每部使者及守帅下车，必即其庐而见之。前后上章论荐者甚众，子通竟无禄仕意，其于死生祸福之理，莫不超达。尝造一园亭，不遇主人，自盘礴终日，因题于壁间云：“何年突兀庭前石，昔日何人种松柏。乘兴间来就榻眠，一枕春风君莫惜。城西今古阳山色，城中谁有千年宅？往来何必见主人，主人自是亭中客。”其洒落类如此。仲殊一日访子通，有绝句云：“多年不见玉川翁，今日相逢小榭东。依旧清凉无长物，只余松桧养秋风。”可见其清高矣。年八十三而卒，有诗集行于世。无子，一女适乐圃先生之子发。
    ○破山诗
    常建诗云：“竹迳通幽处，禅房花木深。山光悦鸟性，潭影空人心。”此题常熟破山也。旧传有四高僧讲经山中，一老翁日来听法，久之，问翁所从来，答曰：“吾非入也，龙也。”因问：“本相可得见乎？”曰：“可。”已而果以全体见。僧恐甚，亟诵揭谛咒语。揭谛神与龙角力，龙不能胜，破其山而去。《续图经》所载不同，谓白龙与一龙斗，未知孰是。
    ○甫里
    甫里，在长洲县东南五十里，乃江湖散人陆龟蒙，字鲁望，躬耕之地。散人庙食于此，一方之人至今想其高风，常夸示于四方，以为荣焉。《唐书》云散人乃唐相元方七世孙，又自号天随子。著《笠泽丛书》若干卷。
    ○有脚书厨
    叔祖讳程，字信民。刚正自守，不惑于祸福。尝愤圣道不明，欲排异端之学，家不置释老像，祭祀未尝焚纸钱，儒家甚宗之。自幼读书于南峰山先都官墓庐，攻苦食淡，手未尝释卷。记问精确，经、传、子、史，无不通贯，乡人号为“有脚书厨。”尝题一绝于壁间，云：“月度疏棂起更慵，坐听澄照五更钟。却思潮上西兴急，风绕山前万个松。”登熙宁六年进士第，历西安丞、桐庐令。子况，既登郎省，赠左朝议大夫。
    ○泰娘
    泰娘，吴之美妇人也。刘禹锡诗云：“有时妆成好天气，走上皋桥折花戏。风流太守韦尚书，路旁忽见停隼讠舆。”
    ○南园诗
    南园，乃广陵王旧圃，中有流杯旋螺亭，亚于沧浪之景。王黄州为长洲时，无日不携客醉饮。尝赋诗云：“他年我若功成后，乞取南园作醉乡。”今园中大堂，遂以“醉乡”名之。大观末，蔡京罢相，欲东还，诏以其园赐之。京即以诗赠亲党，云：“八年帷幄竟何为，更赐南园宠太师。堪笑当时王学士，功名未有便吟诗。”黄州之诗，不过寓意耳，京遽以无功名诮之。黄州虽终为黜臣，其名与天地同不朽。京居相位二十年，又处师垣之尊，至今虽三尺之童，唾骂不已，其贤不肖何如也？
    ○朱子奢
    朱子奢，苏州人，太宗时为宏文馆学士。帝尝诏：“起居记录臧否，朕欲见之。”子奢曰：“陛下举无过事，虽见无嫌；然以此开后世史官之祸，可惧也。”帝深纳之。见《唐书?儒学传》。
    ○钱氏纳土
    太平兴国三年，陈洪进奏表献漳、泉两郡，诏授洪进武宁军节度使，留京师奉朝请。是岁，钱忠懿王ㄈ上表献十三州之地。钱氏纳土，盖在陈氏之后，或说以为兴国二年，非也。
    ○白马间
    南峰山北有聚落，号白马间。昔支遁骑白马而来，饮于间中，因以名焉。山之颠有石然，号马迹石。又有一石室，号支遁庵，乃其修习之地也。
    ○禅月大师
    万寿寺有禅月阁，禅月者，唐僧贯休也。生于婺之兰溪，自祝发为僧，遍参名德，又善作诗文，有《西岳集》行于世。性好图画古佛，尝自梦得十五罗汉梵相，既而尚缺其一，未能就，梦中复有告之曰：“师之相乃是。”遂如所告，因照水以足之，今其画尚传。既至吴，寓迹万寿甚久，后入蜀死，葬于成都。平生行业，具载《白莲塔铭》。
    ●卷四
    ○太公避地处
    常熟海隅山有石室十所，昔太公避纣居之。孟子谓“太公避纣居东海之滨”者，此也。常熟去东海只六七十里，故谓之海滨。杨备郎中尝作诗纪其事。
    ○范忠宣公
    范纯仁，字尧夫，为人宽厚长者。文正尝使至乡，还至京口，见石曼卿数丧未举，尽以麦舟与之。苏黄门称其为佛地位中人，观此亦可以见矣。元初，自庆帅召为给事中，遂执政柄。未几，拜右仆射，凛然有父风烈。为宰相一年，出知颍昌府。既而复入相，坐元党，散官安置。元符三年，徽宗即位，复欲召为相，寻即下世。遗表有云：“盖尝先天下而忧，期不负圣人之学，此先臣所以教子，而微臣所以事君。”后御笔题其墓碑云“世济忠直之碑”。子正平，字子夷；正思，字子默；学行亦为士林所称。
    ○滕章敏公结客
    滕章敏公慷慨豪迈，不拘小节。少嗜酒，浮湛里市，与郑獬毅夫为忘形友，议论风采，照映一世。尝与毅夫及杨绘元素同试京师，自谓必魁天下，与二公约，若其言不验，当厚致其罚。已而郑居榜首，杨次之，公在第三，二公责所约之金，答曰：“一人解，一人会，吾安得不居第三？”俱一笑而散。公平生不妄交游，尝作《结客诗》云：“结客结英豪，休同儿女曹。黄金装箭镞，猛兽画旗旄。北阁芒星落，中原王气高。终令贺兰贼，不着赭黄袍。”其立志可见矣。
    ○思贤堂
    郡斋后旧有思贤堂，以祠韦、白、刘三太守，后更名“三贤”。绍兴末，洪内相景严为郡，益以唐王常侍仲舒、本朝范文正之像，复号为“思贤堂”，今参政范公作记（郡库亦有三贤堂，绘文正范公，并安定胡先生，及光禄朱公像于其中）。
    ○顾学正
    顾襄，字公甫，为太学上舍生，名声籍甚，士流皆推之。登熙宁九年第，调润州丹徒尉。召还，为太学正。元丰五年，卒于京师。时二亲犹在。郑达夫太宰与公甫为同舍生，以诗挽之云：“可惜病相如，谁寻封禅书（公病渴而卒）？双亲千里外，一叶九秋余。风露翻归，尘埃锁故庐。虎丘山下路，会葬有乡车。”“广文官舍冷如冰，几叹朝衫脱未能。忽买春田埋玉地，犹悬绛帐读书灯。佳名空缀仙都石，妙偈争传海寺僧。一幅粉旌春水漫，惜君谁不涕奔腾。”
    ○郑希尹
    郑景平，字希尹，居带城桥。为人刚正不诡随，莅官有廉声。尝为大理，每有疑狱，中夜焚香露拜，蕲得其情，以故人无冤死者。既而请老家居，朝廷以其精力有余，落职致仕，守鄱阳。到官未半岁，拂袖而归。先君与公厚善，因问其故，答曰：“天子命景平为郡守，当以抚字为职，乃不得行其志，今日须金几百两，明日须银几千两，枯骨头上打不出也，景平后世要人身在。”其志竟不可夺也。时朱π用事，势可炙手，士大夫俯节从之者甚多，惟公终始无阿附意。子细，字天和。
    ○执爨诗
    程光禄自幼颖悟，年五六岁时，戏剧灶下，家奴之曰：“汝能狭劣尔，岂解为文章邪？”公怒曰：“吾岂不能！”家奴曰：“试为我吟一烧火诗。”即应声曰：“吹火莺唇敛，投柴玉腕斜。回看烟里面，恰似雾中花。”甫冠登第。
    ○王元之画像
    虎丘御书阁下，有王黄州画像。东坡过苏日见之，白渭想其遗风余烈，愿为执鞭而不可得，因为之作赞。今犹书其上。
    ○双莲堂
    双莲堂在木兰堂东，旧芙蓉堂是也。至和初，光禄吕大卿济叔，以双莲花开，故易此名。杨备郎中有诗云：“双莲倒影面波光，翠盖风摇红粉香。中有画船鸣鼓吹，瞥然惊起两鸳鸯。”政和中，盛密学季文作守，亦产双莲，范无外赋《木兰花》词云：“美兰堂昼水，晏清暑、晚迎凉。控水槛风帘，千花竞拥，一朵偏双。银塘。尽倾醉眼，讶湘娥、倦倚两霓裳。依约凝情鉴里，并头宫面高妆。莲房。露脸盈盈，无语处，恨何长。有翡翠怜红，鸳鸯妒影，俱断柔肠。凄凉。芰荷暮雨，褪娇红、换紫结秋房。堪把丹青对写，凤池归去携将。”
    ○孙若虚滑稽
    孙实，字若虚。早年英声籍甚，性好滑稽。郡庠有同舍生牛其姓者，因作《牛秀才赋》嘲之云：“腰带头垂，尚有田单之火；幞头脚上，犹闻宁戚之歌。”又作《书》、《语》集句，讥一老生云：“孜孜为善鸡鸣起，先王之道斯为美。四十、五十无闻焉，斯亦不足畏也已。”时乐圃先生为教授，知之，命其父训敕。孙由此发愤游太学，不数岁登第而归。尝入朝为寺丞，后守台州卒。
    ○慧感夫人
    慧感夫人，旧谓之圣姑，或以为大士化身，灵异甚著。祝安上通守是邦，事之尤谨，每有水旱，惟安上祷祈立验。后以剡荐就除台守，既至钱唐，诘旦欲绝江，梦一白衣妇人告之曰：“来日有风涛之险。”既觉，颇异之，卒不渡。至午，飓风倏起，果覆舟数十，独安上得免。一夕，盗入祠中，窃取其幡。平旦庙史入视之，见一人以幡缠其身，环走殿中，因执以问，答曰：“某实盗也，夜半幸脱，已逾城至家矣。今不知潜制于此，神之威灵使然，敢不伏辜。”建炎间，贼虏将至城下，有一居民平昔谨于奉事，梦中告之曰：“城将陷矣，速为之所。谨勿以此告人，佛氏所谓劫数之说，不可逃也。”不数日，兵果至。其它神验不一。后加封慧感显善利夫人，今参政范公作记。
    ○元少保
    元绛，字厚之，居第在带城桥。登天圣五年进士甲科，初任金陵幕官，寻即进用，屡为藩郡帅。时有传侬智高余党寇二广者，遂以公知广州，而所传乃妄，因改知越州。公谢上表云：“忽闻羽檄之音，谓有龙编之警。横水明光之甲，得自虚声；云中赤白之囊，倡为危事。”“横水明光之甲”，乃唐时误传寇至，事见李德裕《献替记》。人服其工。公在金陵时，王荆公之父益为通守，与公厚甚。荆公既相，神宗一日欲谨选翰林学士，公久在外，老于从官，荆公对曰：“有真翰林学士，但恐陛下不能用尔。况已作龙图阁学士，难下迁知制诰。”遂自外迁翰林学士，中外大惊。既就列，有称职之誉。公最长于四六，多取古今传记佳语为之。神宗友爱嘉、岐二王，不许出阁，二王固辞，后因改封，先召公谓之曰：“可于麻词中勿令更辞。”公遂草制，其略云：“列第环宫，弥耸开元之盛；侧门通禁，共承长乐之颜。”神宗甚爱之，自是二王不复辞。未几，参大政。元丰中，罢政知颍州。时以藩邸升为顺昌军节度。公作谢表云：“焘土立社，是开王者之风；乘龙御天，厥应圣人之作。案图虽旧，锡命惟新。”又曰：“兴言骏命之庆基，宜升中军之望府。谓文武之德顺而圣，唐虞之道明而昌。合为嘉名，以侈旧服。”士大夫皆传诵之。后以太子少保致仕，归吴中。公既还乡，与程光禄诸公为九老会，日以诗酒自娱，年七十余卒，有《玉堂集》三十卷。初，公知荆南，尝梦至仙府，与三人连书名，旁有告之曰：“君三人盖兄弟也。”觉而思之，不知所谓。既入翰林为学士，韩持国维、杨元素绘在院。一日因书奏列名，三人偏旁皆从“糸”，始悟梦中“兄弟”之意。既而持国、元素皆补外，公亦尹京兆。后三年，复与元素还职，而邓文约绾相继为直院，则三人之名又皆从“糸”，盖始终皆同。以此知升沈进退，决非偶然者。许大夫选尝作《四翰林》诗纪其事，公和云：“联名适似三株树，传玩惊看五朵云。”此亦一时之异也。
    ○仲殊
    仲殊，字师利，承天寺僧也。初为士人，尝与乡荐，其妻以药毒之，遂弃家为僧。工于长短句，东坡先生与之往来甚厚。时时食蜜解其药，人号曰“蜜殊”。有《宝月集》行于世。慧聚寺诗僧孚草堂，以其喜作艳词，尝以诗箴之云：“大道久凌迟，正风还多隳。无人整颓纲，目乱空伤悲。卓有出世士，蔚为人天师。文章通造化，动与王公知。囊括十洲香，名翼四海驰。肆意放山水，洒脱无羁縻。云轻三事衲，瓶锡天下之。诗曲相间作，百纸顷刻为。藻思洪泉泻，翰墨清且奇。惜哉大手笔，胡为幽柔词？愿师持此才，奋起革浇漓。鹜彼东山嵩，图祖进丰碑。再续辅教编，高步凌丹墀。它日僧史上，万世为蓍龟。迦叶闻琴舞，终被习气随。伊予浮薄人，赠言增忸怩。倘能循我言，佛日重光离。”老孚之言虽苦口，殊竟莫之改。一日造郡中，接坐之间，见庭下有一妇人投牒立于雨中。守命殊咏之，口就一词云：“浓润侵衣，暗香飘砌，雨中花色添憔悴。凤鞋湿透立多时，不言不语厌厌地。眉上新愁，手中文字，因何不倩鳞鸿寄？想伊只诉薄情人，官中谁管闲公事？”后殊自经于枇杷树下，轻薄子更之曰：“枇杷树下立多时，不言不语厌厌地。”
    ○如村
    胡峄，字仲达，五柳之子。文与行皆能继其父，与方子通为忘年交。后以年格推恩调安远尉，非其志也，乃取老杜“诸孙贫无事，宅舍如荒村”之句，自号“如村老人”。治圃筑室，遗外声利，自放于闲适，而终不出仕。有文集二十卷，号《如村冗稿》，唯室先生及参政周公葵皆为作序。子伯能，登进士第。
    ○郑毅夫吴江桥诗
    郑獬，字毅夫。尝作《吴江桥》诗寄刘孜叔懋，云：“三百阑干锁画桥，行人波上踏灵鳌。插天带ぐ玉腰阔，跨海鲸鲵金背高。路直凿开元气白，影寒压破大江豪。此中自与银河接，不必仙槎八月涛。”刘时为吴江尉，亦有和篇，皆刻之石。郑诗题云《寄同年叔懋秘校》，刘于诗前具位，加“榜下”二字于其上，乃原父之弟也。
    ○张几道挽诗
    张仅，字几道，居万寿寺桥。与顾棠叔思，皆为王荆公门下士，荆公修《三经义》，二公与焉。几道登第，未几捐馆。方子通作挽诗云：“吴郡声名顾与张，龙门当日共升堂。青衫始见登华省，丹俄闻入故乡。含泪孤儿生面垢，断肠慈母满头霜。嗟君十载人间事，不及南柯一梦长。”至今诵其诗者，为之出涕，吴人目子通为“方挽词”。几道官至著作郎。
    ○范文正不取烧炼方
    范文正少养于朱氏，朱，南京人。文正幼年肄业京学，同舍有病者，亲为调药以疗。病亟，属文正曰：“吾无以报子，平生有一术，游远方未尝穷乏者，用此术也。今以遗子。”因授药一囊，方书一小册。文正不得已留之，未尝取视。后二十余年，得其子还之，封记如故。
    ○夜航船
    夜航船，唯浙西有之，然其名旧矣。古乐府有《夜航船》之曲。皮日休答陆龟蒙诗云：“明朝有物充君信，棺酒三瓶寄夜航。”
    ○俗语
    吴人呼“来”为“厘”，始于陆德明。“诒我来牟”、“弃甲复来”皆音“厘”，盖德明吴人也。又吴人言“罢”，则以“休”继之，始于吴王。昔吴王语孙武曰“将军罢休”，亦吴语也。
    ○方子通诗误入荆公集
    方子通一日谒荆公，未见，作诗云：“春江渺渺抱墙流，烟草茸茸一片愁。吹尽柳花人不见，春旗催日下城头。”荆公亲书方册间，因误载《临川集》，后人不知此诗乃子通作也。
    ○卢发运
    公讳秉，擢皇元年进士第。元奉中，为发运使。其父太中公退老，公每岁上计，得请归乡。后帅泾原，恳辞归养，特赐手诏慰勉，时以为荣。
    ○大云翁
    林宓，字德祖，旦之子。擢进士第，为常州教授。在职六年，学者益信服。大观二年大比试，决科者四十余人，于是赐诏曰：“阅前日宾兴之数，较其试中多寡，惟常州为最。苟依常格推恩，非古人进贤受上赏之意。”特改宣德郎。郡守因以“进贤”揭坊名于学之南，郡人荣之。后除河北路提举学事。任满，除开封府左司录。居数月，浩然有归志，优诏如所请。公既勇退，屏置朝服，足不践州县，旧隐在大云坊，因自号“大云翁”。卒年六十六，葬博士坞。平生好古嗜学，有《大云集》一百卷、《神宗皇帝圣训录》一十卷。
    ○花客诗
    张敏叔尝以牡丹为贵客，梅为清客，菊为寿客，瑞香为佳客，丁香为素客，兰为幽客，莲为净客，酴糜为雅客，桂为仙客，蔷薇为野客，茉莉为远客，芍药为近客，各赋一诗，吴中至今传播。
    ○中吴
    平江本吴国，在秦属会稽郡。东汉分会稽置吴郡。陈为吴州。隋为苏州，大业末，复为吴郡。唐武德中，复为苏州；乾宁中，钱氏据钱塘，苏、湖之南，悉其奄有。后唐为中吴军节度。皇朝兴国中，置平江军节度，又复为苏州；州尝为徽宗潜藩，遂升为府。
    ○祖姑教子登科
    予之祖姑，适知泉州德化县李处道。祖姑甚有文，读书通大义，赋诗书字皆过人。其子援登进士第，乃祖姑所亲教也。晚而事佛，诵莲经皆千过，尝问法于圆照禅师，师名之曰守安。年几七十而卒。即得疾，即屏药饵，书《佛顶咒》焚之，灰为丸，并以然灯法授援，曰：“我死置灰丸怀中，然灯如法也。”因起坐诵大士名号，久之而化。既小殓，视其手指屈结，皆成印相，佛徒叹服，以为不可及。张文潜学士为墓志，首记其事。
    ○范秘丞
    范世京，字延祖，龙图公之子。登皇五年进士第，调应天府柘城簿、和州历阳令。时龙图公出守四明，公亟走膝下，曰：“人子者事亲之日少，而事君之日多，岂忍旷年失定省邪？”既而龙图公捐馆，扶丧归乡，垢面跣足，昼夜哀号不绝，行道之人，莫不嗟侧。服除，知秀州海盐县，劝民孝友睦姻及耕桑之事，治声动浙右。熙宁初，朝廷锐意改作，召公管勾湖北广惠仓。至京师，论不合，乃辞归旧治。海旁之民，闻公复求，欢呼鼓。已而有疾，乞以本官归田里，乃卒，诏授秘书丞致仕。享年四十一。公居乡，与乐圃先生甚厚。有文集若干卷，藏于家。
    ○徐朝议
    徐师闵，字圣徒，仕至朝议大夫。退老于家，日治园亭，以文酒自娱乐。时太子少保元公绛、正议大夫程公师孟、朝议大夫闾丘公孝终，亦以安车归老，因相与继会昌洛中故事，作九老会。章岵为郡守，大置酒合乐，会诸老于广化寺。又有朝请大夫王充、承议郎通判苏与焉。公赋诗为倡，诸公皆属而和之，以为吴门盛事。元公少保和篇云：“五日佳辰郡政闲，延宾谈笑豁幽关。阊门歌舞尊上，林屋烟霞指顾间。德应华星临颍尾，年均皓发下商颜。名花美酒疏钟永，坐见斜晖隐半山。”方子通亦有和篇云：“使君萧洒上宾闲，金地无人昼敞关。风静箫声来世外，日长仙境在人间。诗成郢客争挥翰，曲罢吴姬一破颜。此节东南无此会，高名千古映湖山。”章守以五日开宴，故二诗皆及之。
    ○颜夫子
    颜长民，登元丰二年进士第。三子：采、为、孚，亦相继擢高科。采，字君用，终提举常平；为，字仲谦，终严陵守；孚，字端中，崇、观间有声于太学。士行甚美，每试必居前列，皆目之为颜夫子，人欲识其面而不可得。既登第，滕枢密康许嫁以女，寻即下世。
    ○信义县
    昆山在萧梁时，分娄置县号信义，属信义郡。大同初，分信义置昆山焉。华亭，旧亦为苏之属邑，或云尝割昆山之境以县华亭，今华亭亦有昆山，时人尝以片玉比机、云兄弟，而以此为北昆山。县旧有城，《古图经》云，在县东三百步，今谓之东城者是也。近岁耕者于荐严寺田中，得城砖甚多，及箭镞以铜为之，识者疑其为春秋时物。今县之西二十里许，有村曰信义，如娄县之存旧名也，俗遂讹为“镇义”。汴人龚猗，仕至殿中侍御史，居于是村之南，因插银杏枝活，时人异之，目为遇仙云。
    ○李无悔
    李无悔，名行中。本川人，徙居淞江。高尚不仕，独以诗酒自娱。晚治园亭，号“醉眠”。东坡先生与之游从，尝以诗赠之。无悔有《读颜鲁公碑》诗云：“平生肝胆卫长城，至死图回色不惊。世俗不知忠义大，百年空有好书名。”又《赋佳人嗅梅图》云：“蚕眉鸦鬓缕金衣，折得梅花第几枝。嗅尽余香不回面，思量何事立多时。”其诗意尚深远，大率类此。
    ○蟹
    吴之出蟹旧矣。《吴越春秋》云：“蟹稻无遗种。”又陆鲁望集有《蟹志》云：“渔者纬萧，承其流而障之，曰蟹断。”又曰：“稻之登也，率执一穗，以朝其魁，然后纵其所之，今吴人谓之输芒。”
    ○大本钱王后身
    圆照在灵岩时，有一蓝缕道人，自号“同水客”，在造其室中，守门者莫能遏。既而圆照屏侍者与语，有窃听之者，闻圆照末后一语云：“汝今几甲子矣？”答云：“八万四千恒河沙数甲子。”圆照云：“八万四千恒河沙数甲子以前，又作么生？”道人拂袖而出，云：“钱大钱大，又待瞒人也。”当时疑圆照为吴越后身，道人为洞宾。
    ○郏正夫失鹤诗
    正夫童时作《失鹤诗》云：“久锁冲天鹤，金笼忽自开。无心恋池沼，有意出尘埃。鼓翼离幽砌，凌云上紫台。应陪鸾凤侣，仙岛任徘徊。”其志已不凡矣。
    ○黄姑织女
    昆山县东三十六里，地名黄姑。古老相传云：尝有织女牵牛星降于此地，织女以金篦划河，河水涌溢，牵牛因不得渡。今庙之西，有水名百沸河。乡人异之，为之立祠。按《荆楚岁时记》：“黄姑者，河鼓也。牵牛谓之河鼓，后人讹其声为黄姑。”潘子直云：“亦犹桑落之语，转呼为索郎耳。”乡人因以名其地。见于题咏甚众，《古乐府》云：“东飞伯劳西飞燕，黄姑织女时相见。”李太白诗云：“黄姑与织女，相去不盈尺。”李后主诗云：“迢迢牵牛星，杳在河之阳。粲粲黄姑女，耿耿遥相望。”刘筠内翰诗云：“伯劳东翥燕西飞，又报黄姑织女期。”其它不能尽载。虽非指此黄姑，然得名之由，亦可类推也。祠中旧列二像，建炎兵火时，士大夫多避地东冈，有范姓者经从祠下，题于壁间云：“商飙初至月埋轮，乌鹊桥边绰约身。闻道佳期唯一夕，因何朝暮对斯人？”乡人遂去牵牛像，今独织女存焉。祷祈之间，灵迹甚著。每遇七夕，人皆合钱为青苗会，所收之多寡，持杯交问之，无毫厘不验，一方甚敬之。旧有庙记，今不复存矣。
    ○孙积中
    孙载，字积中，其曾祖汉英仕钱氏，尝为苏州昆山镇防遏使，故为昆山人。公幼岐嶷如成人，既学，为师友所推誉。治平二年，进士及第，为河中府户曹。更三守，皆立威严者，公独与之争曲直，矫矫不少下，终以此见知，或称荐之。中书捡正官察访关中，辟公为官属，公务助之，亦不苟与之合。乾县去永兴最远，青苗法行，乾独不以予民。察访怒，移其令，檄公往案之。公还，言邑小民贫，其徒岁以禾麦博易为生，且立法之初，民未知称贷于公家为利。令无罪，宜复其任。公用荐者迁官，知湖州德清县。公听断精明，不专任刑罚，以开说其是非，出于至诚。讼有累年不决者，闻公一言，感悟相舍而去。熙宁八年，吴越饥，独县中熟，公劝大家乘时倍籴，得米十余万斛。明年春，米价翔踊，公平其直使粜，赖以全活者不可数计。其他便民者，别有数十事，德清人至今德公。又用荐者迁官，知考城县。官制行，换奉议郎。其治考城，如德清于方田也，以最闻。县四邻皆重法，地素饶盗，公明赏格，严保伍，奸无所囊橐。一日，都监与尉来告盗集境上，将以上元掠近郭。至期，公张灯与其僚乐饮，许民嬉游，不禁夜如故事。盗叵测，遂遁去。迄公受代，亦无复鼠窃者。府界提点，荐公于朝，他使者亦相继上公治状。神宗出氏名付中书，盖欲用公矣。未几，除广东路常平，召见便殿以遣之。二广使者，春夏例简出。公至，则犯隆暑遍行所部，宣布德意。哲宗即位，转承议郎。诸路常平官废，公赴吏部，授通判陕州，移广东转运判官。于是公去岭南五年矣。吏有尝不快于公者，颇欲弃官，公闻而慰留之，乃举焉。绍圣初，复诸路常平官，除公河北西路，改知海州。已而除沂州，兴学养士，走书币招礼宿儒，为学者师表，治务大体。迁朝奉大夫、知婺州，移河东路转运判官，又移淮西路提点刑狱。徽宗即位，迁朝请大夫、知亳州。言者谓公尝附荐元党人，得提举杭州洞霄宫，即归昆山，日与亲戚闾里，置酒棋弈，道故旧为乐。任且满，本路使者等言：“孙某先朝所选擢，名在循吏，年虽高，精力幸未甚衰，愿使再任，以示优老之意。”诏从之。大观中，迁朝议大夫。未几，公亦自上章，乞守本官致仕。公体素无疾，先一月，至其先人坟垅，遍谒尝所往来者，若将别然。既，亟呼妻子与诀，属以后事，问日早晏，盥手焚香，即寝而逝，享年七十有五，葬高景山。公天资乐易，于吏治尤所长，使四路，典三大郡，咸著循迹。每遇物，无忮害。所至汲引其属，士大夫受荐者至四百余人，多知名且贵显于世者。自少喜读《易》，慕唐人为诗。著《易释解》五卷，《文集》五十卷，藏于家。
    ○王主簿
    王仲甫，字明之，岐公之犹子。风流翰墨，名著一时。后客于吴门，尝有所爱。往京师，为岐公强留之，逾时不返，因作诗云：“黄金零落大刀头，玉箸归期划到秋。红锦寄鱼风逆浪，碧箫吹凤月当楼。伯劳知我经春别，香蜡窥人一夜愁。好去渡江千里梦，满天梅雨是苏州。”此诗效古乐府“稿砧今何在”体，人皆爱其巧。其殁也，丁永州注葆光祭之，有云：“爽秀英拔，出于天资。谈经咏史，博识周知。文华自得，不务竞时。古格近体，率意一挥。金玉锵扬，组绣陆离。世俗所得，特其歌辞。”又云：“生习华贵，不见艰。徘徊鸱阁，出入凤池。乘兴南游，旷达不羁。朝赏夕晏，选胜搜奇。摆脱冠裳，却去轮蹄。不惊荣辱，不挂是非。扰扰万绪，付于一卮。颓然终日，去智忘机。”王之为人，于此可见矣。
    ○著作王先生
    著作王先生，程门高弟，讳，字信伯，世居福之福清，父仲举，徙平江。政和元年卒，葬吴县横山桃花坞。志其墓者江公望，书其志者陈也。先生为人，清纯简易，达于从政，有忧时爱君之心，有开物成务之学。高宗驻跸平江，守臣孙佑荐于朝，赐对，前后所上疏札，类切于时宜，圣谕以通儒目之。赐进士出身，除秘书省正字、兼史馆校勘、迁著作佐郎，受敕正朱墨史，官至左朝奉郎。与门人陈长方、杨邦弼讲道于震泽，如杨龟山、尹和静、胡文定皆深推让，吴中道学之传，莫盛于先生。绍兴二十三年，卒于家，葬湖州长兴县和平镇茅栗山。门人章宪撰志，吴中、闽中皆祠于学。其子大本，两浙安抚司参议。先生平生所注《论语集解》、《古今语说》，著作文集，并高宗所赐敕，及遗像、《震泽记善录》，至今藏于家。子孙世守府城德庆坊故居云。
    ●卷五
    ○唯室先生
    唯室先生，姓陈氏，讳长方，字齐之，其先本长乐人。父亻先，字复之，擢进士第，娶林氏大卿旦之女、大云翁宓之妹。与陈了翁交从甚密，了翁谪廉州，亻先以书贺之，至千余言，由此得罪。又尝从游定夫学，深得治气养心、行己接物之道，故其子亦为道学之士。唯室因外家居于步里，终日闭户，研穷经史。著书名《步里客谈》，又有《汉唐论》，俱行于世。其弟少方，字同之，亦端慧不群，号“二陈”。
    ○姑苏百题诗
    杨备郎中，天圣中为长溪令，梦中忽作诗曰：“月俸蚨钱数甚微，不知从宦几时归。东吴一片烟波在，欲问何人买钓矶？”及寤，心潜异之。明道初，宰华亭。俄丁内艰，遂家于吴中，乐其风土之美，安而弗迁。因悟梦中所作，几于前定。尝效白体作《我爱姑苏好》十章。居吴中既久，土风人物皆深详之，又作《姑苏百题》诗，每题笺释其事，至今行于世。
    ○范秘书
    范雩，字伯达，予之同舍也。尝试《禹稷颜回同道论》，先生见之，以为奇作，置之魁选，遂驰誉于太学，学者至今以为模范。入馆除秘书郎，今参政公即其子也。
    ○张子韶与周焕卿简
    昆山周焕卿，与张子韶侍郎为布衣交，相与之意极厚。焕卿有母丧，贫不能举，及有妹未嫁；子韶自贬所专价赉钱银供其费，书词恳侧，读之令人竦然生敬。前辈恤朋友之难，每每如此，范忠宣之于石曼卿，苏文忠之于李方叔，皆同此一念也。今录其书于后，以警薄俗云。
    九成顿首：日俟车马之来，乃杳然无耗，不胜瞻仰，即辰孝履多福。九成此间学生，例不受其束脯。有信州刘益秀才，在此多时，告以公未葬母及未嫁妹，许以二百千足助公。今付去半，则银三挺、钱二十五千足，掩子内角子有九成亲批“字绍祖”三字，及两头有“如此”二字，及封印。今遣去亲随两人，便令归也。发去此物时，已焚香对诸圣，愿公无障难，幸见悉也。他节哀自重，不宣。九成再拜。
    ○虾子和尚
    承平时，有虾子和尚，好食活虾，乞丐于市，得钱即买虾，贮之袖中，且行且食。或随其所往，密视之，遇水则出哇，群虾皆游跃而去。后不知所终。
    ○郭家朱砂圆
    郭氏，本郡中一小民。所谓林酒仙者，每至其家，必解衣以醉之。酒仙迁化前数日，语郭氏曰：“畴昔荷相接之勤，以药一杯为报。”郭氏以味恶颇难之。力强之，饮至三呷而止。酒仙自举而尽，遂授以朱砂圆方曰：“惜乎，富及三世尔！”郭氏竟售此药，四方争求买之，自此家大富。三世之后，绝无有欲之者。
    ○陈了翁鲈乡亭诗
    陈文惠公留《题松陵》诗，其未有“秋风斜日鲈鱼乡”之句。屯田郎林肇为吴江日，作亭江上，因以“鲈乡”名之。了翁初主吴江簿，尝为赋诗云：“中郎亭榭据江乡，雅称诗翁赋卒章。莼菜鲈鱼好时节，秋风斜日旧烟光。一杯有味功名小，万事无心岁月长。安得便抛尘网去，钓舟闲傍画栏旁。”了翁筮仕之初，已无恋官职之意矣。
    ○起隐子
    季父讳况，字浚之。登崇宁五年进士第，再迁入馆。在馆八年，学术文章俱不在人下，时同列知名者，惟季父与苏元老在庭尔，当时号为“龚苏”。叶石林俊声籍甚，尝为文字交。其他所与酬唱者，如洪玉父、朱新仲、王丰父、张敏叔，亦皆一时名士。用先都宫中隐故事，自号“起隐子”。有文集三十卷，曰《起隐集》。终祠部员外郎、朝议大夫。季父诗格清古，如《咏刘伶》云：“逃名以酒转名高，醉里张髯骂二豪。日月已为吾户牖，何妨东海作醇醪。”《九日》云：“家家高会锦模糊，谁信贫家菊也无。多谢东邻送醅至，旋于篱畔觅茱萸。”“自古谁无九日诗？诗成须道菊花枝。直饶无菊何妨醉，野蓼村葵总是题。”《游天峰寺》云：“杖藜高踏半山云，不见此山知几春，异时人物凋零尽，只有青山似故人。”《午歇惠安寺》云：“寒食都来数日间，颜卿家帖到今传。此公刚鲠无情煞，到得春时也自怜。”《送唐大监》云：“东门相别又相逢，转觉衰颓一老翁。子约重来我方去，满庭黄叶正秋风。”《古乐府》云：“妖娆破瓜女，争上秋千架。香飘石榴裙，影落蔷薇下。墙外见鸳鸯，双双春水塘。归来情脉脉，无绪理残妆。”其他如“贪山借船赏，嗜酒典琴沽”；“闲多卷满新题句，懒极床堆未答书”；“客疏闲吠犬，庖匮割啼鸡”；“得句怕难续，避人长转多”；“山色秋难老，池光夜不昏”；此类甚多。
    ○闾丘大夫
    闾丘孝终，字公显。东坡谪黄州时，公为太守，与之往来甚密。未几，挂其冠而归，与诸名人为九老之会。东坡过苏必见之，今《苏集》有诗词各二篇，皆为公作也。公后房有懿卿者，颇具才色，诗词俱及之。东坡尝云：“苏州有二丘，不到虎丘，即到闾丘。”
    ○宝严院
    常熟海虞山有古刹号宝严院。吴越钱王之子，祝发于此。太宗尝赐御书《急就章》、《逍遥咏》及《圣惠方》于寺中。有浮屠七级，极壮丽，吴人相传：自京师来，泗州僧伽塔为第一，此为第二。至今尚在。
    ○洞庭山
    太湖之中有包山，一名洞庭。韦苏州皮陆唱和所言洞庭，及苏于美诗云“笠泽鲈肥人脍玉，洞庭柑熟客分金”，皆在吴江也。今岳州之南，所谓洞庭者，即郦善长注《水经》云“洞庭之陂”乃湘水，非江水也。周内相洪道尝折衷二说云：“洞庭山在吴，而洞庭湖乃在荆襄之间，地形虽分，而地脉未尝断也。”周公之说，又本于东坡。
    ○方子通红梅诗
    方子通《红梅诗》脍炙人口，其云：“清香皓质世称奇，谩作轻红也自宜。紫府与丹来换骨，春风吹酒上凝脂。直教腊雪无藏处，只恐朝云有散时。溪上野桃何足种？秦人应独未相知。”
    ○范无外
    范周，字无外，文正公之侄孙，赞善大夫纯古之子。少负不羁之才，工于诗词，不求闻达，士林甚推之。所居号范家园，安贫乐道，未尝屈折于人。石监簿存中有园亭在盘门内，尝往谒之，不遇，题于壁间云：“范周来谒石存中，未必存中似石崇。可惜南山焦尾虎，低头拜狗作乌龙。”方贼起，郡中令总甲巡护，虽士流亦不免。无外率府庠诸生，冠带夜行，首用大灯笼，书一绝于其上云：“自古轻儒孰若秦，山河社稷付他人。而今重士如周室，忍使书生作夜巡。”郡将闻之，亟为罢去。盛季文作守时，颇士。尝于元宵作《宝鼎现》词投之，极蒙嘉奖，因遗酒五百壶，其词播于天下，每遇灯夕，诸郡皆歌之。尝棹舟访郏子高于昆山，一日酒酣，题于绝顶云：“万叠青峦压巨昆，四垂空阔水天分。夜光寒带三江月，春色阴连百里云。桂子鹤惊空半落，天香僧出定中闻。不将此境凭张益，三百年来属老文。”
    ○绰堆（避御名改曰堆，即今绰墩）
    昆山县西数里，有村曰绰堆。古老传云，此乃黄幡绰之墓。至今村人皆善滑稽，及能作三反语。
    ○陆彦猷
    陆徽之，字彦猷，常熟人。高才博学，众推为乡先生，出其门者如陈起宗徽猷、张冉朝议、钱观复郎中，皆为时显人。徽宗即位，下诏求直言。公因廷对，与雍孝闻辈皆力陈时政阙失。唱名日，有旨驳放，孝闻立殿下叩头曰：“陛下求直言，有云言之者无罪。今诏墨犹未干，奈何以直言罪人？”卫士怒孝闻唐突，以拄斧撞其颊，数齿俱落，凡直言者尽ㄏ出之。大观末，彗星见，旋见收复。时雍公已不能语，止赐六字道号，居神霄宫。彦猷欲赴京师，已卒。其孙端成，字天锡，就特奏恩。
    时上书及廷试直言者俱得罪。京师有谑词云：“当初亲下求言诏，引得都来胡道。人人招是骆宾王，并洛阳年少。自讼监宫并岳庙，都一时闲了。误人多是误人多，误了人多少。”
    ○翠微集
    昆山翠微，有主僧冲邈，年八十有八，生平好为诗，所著号《翠微集》。姚舜明侍郎尝赠之诗云：“僧腊俗年俱老大，儒书佛教旧精勤。姑苏一万披缁客，四事无如彼上人。”邑宰盖屿，亦有读《翠微集》诗云：“圣宋吟哦只九僧，诗成往往比阳春。翠微阁上今朝见，格老辞清又一人。”
    ○生老病死
    崇宁中，有旨：州县置居养院以存老者；安济坊以养病者；漏泽园以葬死者。吴江邑小而地狭，遂即县学之东隙地，以次而为之。时以诸生在学，而数者相为比邻，谓之生老病死。
    ○郏子高
    郏侨，字子高，比部公之子。负才挺特，与范无外为忘形交。乡人至今称之，谓之“郏长官”，晚岁自号“凝和子”。昆山上方有层屋曰“翠微”，子高多游历山中。尝赋诗云：“行客倦奔驰，寻师到翠微。相看无俗语，一笑任天机。曲沼淡寒玉，横山锁落晖。情根枯未得，爱此几忘归。”《访凌峰贤上人》云：“步入凌峰阁，寻师师未归。凭栏寂无语，唯见白云飞。”简公约有素琴堂，又为赋诗云：“素琴之堂虚且清，素琴之韵沦杳冥。神闲意定默自鸣，宫商不动谁与听。堂中道人骨不俗，貌庞形端颜莹玉。我尝见之醒心目，宁必丝桐弦断续。于乎！靖节已死不复闻，成亏相半疑昭文。阮手钟耳相吐吞，素琴之道讵可论。道人道人听我语，纷纷世俗谁师古。金徽玉轸方步武，虚堂榜名无自苦。”
    ○郑应求相
    予年二十时，三舍法行，与郑君聘应求同在郡庠。应求精于人伦，同舍皆为其品题，心甚畏之。尝见唐辉子明，以手拊其腰曰：“异日金琅无疑矣。”子明性庄重，面大发赤。一日颜仲谦过邻斋，应求指以示余曰：“此公蛇行，居官必尚猛。”乘间又语予曰：“吾友乃一寿星，颇类应逢原，但得其半耳，然亦可银琅。”众皆未以为信。后二十年，仲谦守严陵，颇有郅都之风。后三十年，子明跻法从。后七十年，予始拜牙绯之宠，其言无一不验。应求亦甚有文声。
    ○狱山
    太湖中有东狱、西狱二山，吴王于此尝置男女二狱。杨备郎中诗云：“雷霆号令雪霜威，二狱东西锁翠微。仿佛酆都丛棘地，岩扉应是古园扉。”
    ○王学正
    王彦光，察院之伯祖，讳僖，字康国。居太学有声，乡人谓之王学正，识与不识皆尊敬之。有堂名逸野，以累试不利，日游适其中，读书自娱。其持身治家甚严，乡中率以为法。彦光自幼知读书，乃学正公之训也。生平无子。叶大年挽之云：“书剑当年游上都，贤关虫篆扌交诸儒。文华灿灿九苞凤，俊气千里驹。妙质竞谁挥垩漫，白头空此死樵苏。遗编残稿应犹在，搔首令人益叹吁。”又云：“遗文脍炙在吾乡，赋罢谁能少荐扬。声迹有妻先蝶梦，行藏无子付方。云萝烟蔓新泉宅，秋月春花旧野堂。交倡彩笺真翰墨，几人知为宝巾箱。”逸野堂至今尚存，王氏举族祀之不绝。
    ○范文正为阎罗王
    曾王父捐馆，至五七日，曾王妣前一夕梦其还家，急令开箧笥，取新公裳而去。因问之曰：“何匆促如此？”答曰：“来日当见范文正公，衣冠不可不早正也。”又问：“范公何为尚在冥间？”曰：“公本天人也，见司生死之权。”既觉，因思释氏书，谓人死五七，则见阎罗王。岂文正公聪明正直，故为此官邪！
    ○吴县寇主簿诗
    石林居吴下，一日至阊门外小寺中，壁间有题一绝云：“黄叶西陂水漫流，蘧风急滞扁舟。夕阳暝色来千里，人语鸡声共一丘。”石林极爱之，但不书其名氏，因问寺僧，云：“吴县寇主簿所作，今官满去矣。”寇名宝臣，除州人，善作诗，少从后山先生学，其源流有所自来矣。
    ○盘沟大圣
    承天寺普贤院，有盘沟大圣，身长尺许。人有祷祈，置之掌上，吉则拜，凶则否，人皆异之。推所从来，乃盘沟村中有渔者，尝遇一僧云：“何不更业？”渔者云：“它莫能之。”僧云：“吾教汝塑泗州像，可以致富。”渔者云：“人不欲之，则奈何？”僧云：“吾授汝一法。”遂以千钱与之，令像中各置一钱，所售之直，亦以千钱为率。渔者如所教，竞求买之，果获千缗。今寺中所藏，乃其一也，岂非僧伽托此以度人邪？
    ○魏令则侍郎
    魏宪，字令则。与其弟志，俱有声太学。号熙、丰人才。徽庙朝，为东台御史，入侍经幄，论思献纳为多。又代言西掖，得温厚雅正之体。迁吏部侍郎。久之，除显谟阁学士、知明州。建炎初，召赴行在，季父礼部送之以诗云：“炎祚无疆越万龄，如何夷卤尚凭陵！中兴事业须王导，拨乱韬钤要孔明。剧盗已分齐钺定，端星行指泰阶平。呼韩朝渭非难事，好继当时丙魏声。”
    ○图经刊误
    旧《图经》云：“外冈、青冈、五家冈、蒲冈、涂松冈、徘徊冈、福山冈，并在吴县界。”今次第而数之，其上之四属昆山，下之三属常熟，言其地之远近，与吴县大相辽绝。《续图经》云：“太和宫在盘门之外，其地唐相毕之别业也。”切详毕未尝为相，为相者乃毕诚也，与诚兄弟尔。
    ○草腰带听声
    元丰中，姑苏有一瞽者，号“草腰带”，善揣骨听声。一日，王父呼至家，以祖姑吉凶福祸扣之，云：“此妇人他日必以夫而贵，但出适时，事干朝廷。”时祖姑已许嫁顾沂大夫，以其语不祥，举室皆唾之。论命未竟，适有捷夫过门报省榜者，王父亟出问榜首姓名，云：“无为人焦蹈。”既入告之，嗟惋不已。王父怪之，因问曰：“知此人声骨否？”曰：“熟知之。”王父曰：“官职如何？”曰：“不能食禄，安问官职也？”众皆以为焦已为大魁，术者之言必谬。经旬，有自京师来者云：“揭榜后六日，焦已死矣。”祖姑在曾王父服中，顾以欲之官，促其期，遂引女年二十不待父母服除法闻之朝，得旨方成礼，其言无一不验。
    ○压云轩诗
    昆山翠微之上，有亭曰“压云轩”。邑士胡清尝赋诗云：“谁建危亭压翠微，画檐直与莫云齐。有时一片岩隈起，带与老僧山下归。”轩旁有小柏数根，又赋诗云：“栽傍岩隈未足看，谓言斤斧莫无端。它时直入抡材手，不独青青保岁寒。”后有一文人作浙漕，因到山中，见之大喜，寻访其人，厚礼以待之。既怜其贫，遂给官田，胡由此致富。
    ○翟忠惠
    翟汝文，字公巽。其先本南徐人，后徙居常熟。绍兴初，为参知政事，卒，门人谥为“忠惠先生”。公文章甚古，所作制诰，皆用《尚书》体，天下至今称之。自宣政以来，文人有声者，唯公与叶石林、汪浮溪、孙兰陵四人耳。孙尝自评云：“某之视浮溪，浮溪之视石林，各少十年书。石林视忠惠亦然。”识者以为确论。公素俭，虽身历两府，奉养甚于贫士。一日招客，未饮时，与客论近世风俗侈靡，燕乐之间尤甚，因正色言曰：“德大于天子者，然后可以食牛；德大于诸侯者，然后可以食羊。”客自度今日之集，必无盛馔；已而果以恶草具进。公在翰苑时，禁中新创傩仪，有旨令撰文。是日辰巳间，中使送篇目至，午后亟督索进呈。数篇既立就，而文法且极高古，石林乃谓公文极难得。在西掖时，以草词迟罚铜。又在试院议策题，以冗官为问，一夜仅成四句，云：“太平日久，人乐仕进。可为朝廷庆者一，可为有司虑者二。”石林颇怪之。予切谓公之文，正不当以迟速论，当视其得意与否耳。策题虽止四句，实佳作也。
    ○白云泉
    天平山有白云泉，虽大旱不竭，或云此龙湫也。唐刺史白乐天有诗云：“天平山上白云泉，云咱无心水自闲。何必奔冲下山去，更添波浪在人间。”苏子美尝至山中，为赋长篇。范贯之亦有和章。
    ○三命
    三命者，承天寺僧，精阴阳山水之术，吉凶无不立验。好食活鸡，已就死者，则却而不食。人欲其卜葬，必以数十活鸡自随，闻其声咿然，则食之愈喜，率以是为常。后享高寿而死。其荼毗也，有五色舍利，自舌本涌出。吾家虎丘坟，乃其所择也。葬之明年，有偃松生其上。
    ○范文正词
    范文正与欧阳文忠公席上分题作《剔银镫》，皆寓劝世之意。文正云：“昨夜因看《蜀志》。笑曹操、孙权、刘备。用尽机关，徒劳心力，只得三分天地。屈指细寻思，争如共、刘伶一醉。人世都无百岁。少痴骏、老成悴。只有中间，些子少年，忍把浮名牵系。一品与千金，问白发、如何回避？”
    ○瞿庵
    吴江王份文孺，自号瞿庵，尝筑圃于松江之侧。方经始时，文孺下榻待余，延留数月，见买葑作址，计三百万钱。圃成，极东南之胜。后湖苏养直尝赋诗云：“王郎瞿庵摩诘诗，烟花绕舍江绕篱。石渠东观了无梦，笔床茶灶行相期。古人已往不可作，甫里顾有今天随。湾头蟹舍岂著我，请具蓑笠悬牛衣。”又为文孺赋草堂云：“笛弄松江明月，蓑披笠泽归云。若话青霄快活，五侯何处如君？”
    ○蠡口
    蠡口在齐门之北，又有蠡塘在娄门之东。故老相传云：范蠡破吴辞越，乘扁舟游五湖，潜过于此，遣人驰书招文种大夫，因以名之。杨备郎中诗云：“霸越勋名间世才，五湖烟浪一帆开。犹防乌喙伤同辈，此地复招文种来。”
    ○蛇化为剑
    干将墓在今匠门城东数里。顷有人井其旁，忽见青蛇上其足。其人遽以刀巢之，上之半跃入草中，不复可寻，徐观其余，乃折剑也。至莫欲持归，亦不复见。方子通有诗具载其事。卫月山因笔录云：“匠门外干将墓土，人取作灶，无蟑螂灶鸡。”
    ○贾表之
    贾公望，字表之，丞相昌期之孙，青之子。顷ヘ平江，时朱π父子方出入禁中，窃弄权柄，一时奔竞之流，争持苞苴，唯恐无门而入。贾独疾之甚，尝有诗云：“倏忽向六十，萍蓬无奈何。丹心犹奋迅，白首分蹉跎。正直士流少，倾邪朋类多。阳光一销铄，不复见妖魔。”其志尚亦足嘉矣。
    π之子为浙西路分司，有赐带之宠，贾亦同时衣金紫服。旦日适相会于天庆，朱之虞兵因见贾所佩鱼，熟视之。贾厉声叱之曰：“此是年及得来，非缘花石之故。”左右皆错愕。朱甚衔之，为其所挤，贾竟停任。
    ○易承天为能仁寺
    宣和中，户部干当公事李宽奏：凡以圣为名者，并行禁止。又给事中赵野奏：凡世俗以“君”、“王”、“圣”三字为名字，悉合革而正之，然尚有以“天”为称者，切虑亦当禁约。其后又有以“龙”、“皇”、“主”、“玉”字不当言者，亦请遏绝。前后共禁八字。遂易“承天”为“能仁”，其他观寺及士庶名字，犯而不改，则重加之罪。虽桥梁有为龙形者，亦皆凿去之。太学同舍陈朝老语余曰：“此无君无天之兆，甚可畏也。”季父ヘ兴仁日，一太守曲意奉行，尽取诸寺观藏经，命剪去所禁八字。未几而太守卒。
    ○章户部
    章纟宰，字伯成，庄敏公之子。庄敏教诸子甚严，恐其纵肆，闭置一书室中，故绅与纟宰皆中第而亦甚有文。季父礼部，取纟宰之侄女，召为校书郎日，纟宰以诗饯之，有“船尾淮山青未了，马头随柳绿相迎。”之句，孙仲益甚喜之。晚年诗律益高，清淳雅健，得唐人之风。有文集三十卷，藏于家。终户部郎中。
    ○王教授祭学生文
    庆历中，郡学既建，养士至百员，亦有自他郡至者。建阳二江，忘其名，肄业未久，其季忽感疾而殂。时王逢会之为教官，率同舍祭之云：“维庆历七年，岁次丁亥，七月甲戌朔，初六日已卯，苏州州学教授王逢，率在学同人，谨以香酒果实致奠，化冥纸告祭于学生建阳江君之灵：人固动物尔，气完则在，气散则死。生与死吾不得而知也，惟是生者，有名教存焉，得以异诸物。善而夭为得不死，恶而寿为不幸。子年尚少，徒步数千里旅吴学，以道义为身谋，于善无所负，今天去，吾得谓子不死矣！夫旅而死，无亲戚左右为之助者有之，今子兄在焉，启而手足，比无助者为多。同门生几百员为子哭，不为孤，其亦善德之召欤！子魂气何所之，吾以子有生死之别，旅衬举而望涕，不知其所从。哀哉尚飨！”
    ○沈元叙沧浪亭诗
    苏子美《独步游沧浪亭》诗云：“花枝低欹草色齐，不可骑入步是宜。有时载酒只独往，醉倒唯有春风知。”绍兴初，昆山沈东元叙尝游其亭，赋诗云：“草蔓花枝与世新，登临空复想清尘。只今唯有亭前水，曾识春风载酒人。”程致道《和张敏叔游沧浪亭》诗有云：“醉倒春风载酒人，苍髯犹想见长身。试寻遗址名空在，却笑张罗事已陈。”皆寓其感叹之意。
    ●卷六
    ○西楼诗
    绿兴中，郡守王奂显道建西楼，赋诗者甚众，独耿时举德基为擅场。其诗曰：“西楼一曲旧笙歌，千古当楼面翠峨。花发花残香径雨，月生月落洞庭波。地雄鼓角秋声壮，天迥栏干夕照多。四百年来无妙手，要看风物似元和。”德基他文称是，居太学久之，不得一第而死，惜哉！
    ○郭仲达
    郭章，字仲达，世居昆山。自幼工于文。游京师太学有声，因归乡省亲作诗别同舍云：“菽水年来属未涯，羞骑款段出京华。涨尘回旋风头紧，绮照支离日脚斜。掠过短莎惊脱免，踏翻红叶闹归鸦。不堪回首孤云外，望断淮山始是家。”俄又赋一篇云：“也知随俗调归策，却忆当年重出关。岂是长居户限上，可能无意马蹄间。中原百甓知谁运，今日分阴敢自闲。倘有寸功裨社稷，归来恰好试衣斑。”其诗传播一时。后以守城恩拜官，被知己荐居帅幕，久之，官至通直郎。卒于京师，年四十余。无子。
    ○浚佛子
    浚哲，字明甫，与余同肄业郡庠，诚实君子也。绍兴中为正言，上疏论秦氏亲党因缘得科第，有妨寒素进取之路。公论甚与之。累迁至吏部侍郎。后以敷文阁待制、通议大夫致仕，年八十余而卒。公处己以廉，待人以恕，虽身至从班，不啻如寒士，非时未尝辄至郡中，终年无一毫干请。书室之前有一茶肆，日为群小聚会之地，公与宾客谈话，甚苦其喧，遣介使之少戢；已而复然，公不与较，因徙以避之。其长厚类如此，人目之为“氵佛子”。
    ○昆山学记
    程咏之宰昆山，其政中和，有古循吏风。尝修治县庠，张无垢为作记，欲镌之石。或渭无垢托此以讽朝士，寻即已之。今《横浦集》亦不载，因附见于此：
    右通直郎、知平江府昆山县事程公咏之，文简公之曾孙，伊川先生之侄也。绍兴二十八年七月十二日，作书抵余曰：“沂闻为政莫先于教化，教化莫先于兴学。吾邑有学，卑陋不治，甚不称朝廷所以尊儒重道之意。学门有社坛、斋厅掩蔽于前，气象不舒。沂乃移于社坛之西，辟其门墙，广袤数十丈。又以东隅建学外门，周植槐柳，增崇殿门。营治斋宇，气象宏伟。殿堂斋庑，鼎鼎一新。遇月旦，则率县官诣学，请主学者分讲《六经》，与诸生环坐堂上以听焉。时知府事待制蒋公，名其堂曰‘致道’，并书学榜以宠贲之。于乎！可谓盛矣。”又曰：“先生昔学于大儒，其所见闻，非俗儒比。愿以其所闻者，明以告我，我将有以大之。”
    余曰：“吾老矣，久抱末疾，旧学荒落，顾何以副子之请？虽然，不可以虚辱也。辄以闻于师者，以告左右，左右其择焉。窃尝以谓学者当以孔子为师。以孔子为师，当学孔子之学。非为博物洽闻，章缋句，高自标置，视四海为无人，攘臂而言曰：‘吾仕宦当至将相，吾富贵当归故乡，吾当记三箧于渡河，赋万言于倚马。’此正俗儒之学；孔子之学乃不如是。熟诵孔子‘若圣与仁，则吾岂敢’之说，子夏‘掬溜播洒’之说，孟子‘徐行后长者’之说，以求孔于之心可也，是谓孔子之学。若乃学如马融、如陆淳，博如许敬宗，文如班固、如柳子厚亦可矣。而依梁冀，而助武氏，而事窦宪，而附王叔文，此吾侪之所羞道，而孔门之罪人也。咏之以为何如？如其不然，当明以教我。”
    ○王唐公
    王，字唐公，秦正懿王审琦五世孙。建炎中，为御史中丞。虏犯维扬，车驾南渡，公扈从以行。东宫初建，以资政殿学士权太子少傅。未几，拜参知政事，力丐奉祠。御书“霖雨思贤佐”一联以赐之。绍兴七年，薨于昆山僧舍，年六十四，谥和。子陔。公为人刚正有守，立朝无所阿附。宣和乙巳，策士于廷，公为详定官，多取议论剀切者置甲科。建炎己酉，虏寇深入，公具陈攻守之策，宰相不以为然。已而虏犯维扬，终无策。公自建康扈从至临安，道由镇江，从容奏陈：陈东以忠谏被诛，此其乡里也。即命其家，官其子。车驾幸会稽时，韩世忠邀击虏寇归骑于扬子江，公议遣兵追袭，俾与世忠夹击之，同政者议不合，遂求去。公虽为执政，其家贫甚，每以禄不及亲，自奉极俭薄。仕宦二十年，无寸椽可居。自奉祠后，寓昆山惠严僧舍，萧然一室，服食器用无异于寒士。天性仁孝，周恤姻族，无所不至。俸入之余，买田赡给其孤贫者，又为之毕婚冠丧葬。平居无他嗜好，惟读书为乐。其文温润典雅，深于理致，于死主祸福之说，尤所洞达。其寝疾也，家人召医，且欲灼艾，公曰：“时至即行，留连无益。”薨背前二日，书“戊戌”字示左右，属纩之日，果戊戌也，其前知如此。公所制述，有《内外制》四十卷，《奏议》三十卷，《进读事实》五卷，《论语解》三十卷，《孝经解》五卷，《群史编》八十卷，《内典略录》百卷。
    ○顾景繁（与施宿武子同注苏诗即其人）
    顾禧，字景繁，居光福山中。其祖沂，字归圣，终龚州太守；其父彦成，字子美，尝将漕两浙。景繁虽受世赏，不乐为仕，闭户读书自娱，自号“漫庄”，又号“痴绝”。尝注杜工部诗，其他著述甚富。所与交者，皆一时名士。鄱阳张紫微彦实扩，以诗闻天下，景繁结为一社，与之唱酬。今《张集》有《送顾景繁暂归浙西》诗云：“墙头飞花如雪委，墙根老柳丝垂地。春正浓时君不留，山路晓风鸣马棰。涛江入眼浪千尺，想见吴侬问行李。田园久荒慢检校，亲旧相逢半悲喜。行朝诸公访人材，故人新赐尚书履，袖中有策则可陈，君亦因行聊尔耳。”又他诗称誉景繁不一，如云：“顾侯风味更严苦，家贫阙办三韭菹。龟肠撑突五千卷，底用会卒笺虫鱼。”又云：“虎头文字逼前辈，衮衮颛蒙分尺素。天闲老骥日千里，何用盐车迫蹇步？”景繁隐居五十年，享高寿而终（子美除漕到苏台，过南峰山，拜先都官墓。都官，子美之外祖也。巡尉护送至山中，亲题于享亭之壁。予视景繁为中表）。
    ○慈受禅师
    慈受禅师深老，靖康间住灵岩，学徒甚尊之。平生所作劝戒偈颂甚多，皆有文法，镂板行于世。尝自为真赞云：“自顾个形骸，举止凡而陋。只因放得下，独事皆成就。醍醐与毒药，万味同一口。美恶尽销融，是故名慈受。”孙仲益作守，时因上元，命之升座，慈受举似云：“灵岩上元节，且与诸方别。只点一碗灯，大千俱照彻。也不用添油，光明长皎洁。雨又打不湿，风又吹不灭。大众毕竟是什么灯？教我如何说。”时高峰瓒老虽相去不远，绝不会面，因中秋赏月，书一绝寄瓒老云：“灵岫高峰咫尺间，青松长伴白云间。今宵共赏中秋月，莫道山家不往还。”师名怀深。
    ○蒋侍郎不肯立坊名
    胡文恭公守苏，蒋公希鲁将致政归。文恭公顷为诸生，尝受学于蒋，因即其居第表为“难老坊”。蒋公见之，愀然谓文恭曰：“此俚俗歆艳，内不足而假之人以夸者，非所望于故人也。愿即彻去。”文恭公愧谢，欲如其请，则营缮已严，乃资其尝获芝草之瑞，改为“灵芝”。文恭公退而语人曰：“识必因德而后达。蒋公之德，盖人所畏；而其识如是，固无足疑，非吾所及也。”
    ○孙郎中
    孙纬，字彦文。擢进士第，仕至尚书郎。为人诚朴，好以俗下语为诗文而多近理。秦师垣生于腊月二十五日，尝献寿诗云：“面脸丹如朱顶鹤，髭髯长似绿毛龟。欲知相府生辰日，此是人间祭灶时。”师垣甚喜之。公精于本朝典故，及巨室大家名系世次，无不通晓。尝著本朝人物志，行于世。
    ○潘悦之
    潘兑，字悦之。操履甚正，乡人皆尊敬之。徽宗朝为中书舍人，迁礼部侍郎。与先君子甚厚，常往来于沧浪之上，饮酒赋诗，延款竟日。悦之无子，侄民赡，工于诗，与季父唱和成集。
    ○南北章
    章氏，本建安郇公之裔，后徙于平江者有二族：子厚丞相家州南，质夫枢密家州北。两第屹然，轮奂相望，为一州之甲。吴人号南北章以别之。
    ○余良弼占卦影
    余仔，字良弼。三舍法行，与余皆肄业郡庠，又以同经聚于一斋。良弼试上舍，义题自“假乐君子，显显令德”至“千禄百福，子孙千亿”，良弼反覆用天人之说，遂中高选。既贡京师，道由南徐。访一日者揲蓍。得卦影画文书一轴，书“天人”二字于其上，下书两“甲”两“癸”。又画二雁：一入云中，一为箭所中。日者云：“此文书二十年后可复用。”良弼以为不然。既试南宫，果不第，退舍而归。累试皆蹉跌。后罢舍法，以免举赴省，义题与预贡时不少异，即欲尽写旧作。同舍晓之云：“文格与今不同矣，用之必不验。”良弼深以卦影之言为信，竟书之不易一字。乡人用新格者俱见黜，独良弼得之。廷试后一第下世，时去揲蓍时，适满二十年之数。
    ○王彦光
    王葆，字彦光，擢宣和甲辰第。昆山自郏正夫登第后，有孙积中，积中后六十载无有继之者。彦光擢第时，吴博士适为邑宰，有致语云：“振六十载之颓风，贾三千人之余勇。”纪其实也。绍兴改元，天子广开言路，讲求贤良等科。彦光时主丽水簿，慨然上疏陈十弊，皆切中时病，其末以储嗣为请，语尤切直。至谓：“仁宗时，中外无事，海宇晏然，而范镇等为国远虑，其所纳忠，急急在此。况当今日，国步多艰，人心易动，强虏未靖，群盗陆梁，天下之势，危若缀旒；而甲观之崇，未闻流庆，中外惴恐，此为甚急。臣愿陛下为宗社无疆之计，广求宗室之中仁明孝友、时论所归者，历试诸事，以系人心。”执政读而奇之。彦光素为秦益公器重。和议既定，梓宫及太后皆还。彦光时主宗正寺簿，上书于益公，仅三百字，大意谓：自古宰相功业之盛，无如伊尹、周公，究其终始之言，伊尹过周公远矣。方其相成汤，辅太甲，其功无与比。当是时，遂思复政于君，而启其告归之意，今《咸有一德》之书是也。周公则不然，夹辅成王，坐致太平之功，此时可以告老矣，而卒不之鲁，故其后有四国流言之祸。今欲为伊尹乎，欲为周公乎？惟阁下所择。益公得书颇喜。久之，除司封郎。彦光既丁内艰，服阕，再居旧职。一日，益公语彦光曰：“桧待告老如何？”彦光曰：“此事不当问之于某。”益公曰：“他人不敢言，以公有直气，故问之。尝记绍兴八年，某为右相时，公以书劝某去位，保全功名，今何故不言？”彦光曰：“果欲告老，不问亲与仇，择其可任国家之事者，使居相位，诚天下生民之福。”益公默然。俄除监察御史、兼崇政殿说书。益公薨，出知广德，移汉州，又移泸州，终浙东提刑。彦光居乡，教诱后进，终日论文不倦。其所成就甚众，所学最长于《春秋》，有《春秋集传》十五卷，《春秋备论》两卷。弟万，侄嘉彦，登第。参政范公尝作公挽诗云：“喻蜀三年戍，还吴万里船。云归双节后，雪白短檠前。百世《春秋传》，一丘阳羡田。浮生如此了，何必更氵烟？”“日者悲离索，公乎又杳冥。门人辨韩集，子舍得韦经。此去念筑室，空来闻过庭。路遥人不见，千古泣松铭。”
    彦光鉴裁甚精，李乐庵为布衣时，流落兵火之余，一见以为佳士，妻以女弟。今参政周公初第时，爱其博洽，即纳之为婿。二公寻即荣遇，而又学术气节，耸动当世人，于是服其知人。至于从其学者，亦能第其甲科之先后，无不一如所期。至今言其事者，莫不称叹，以为不可及。
    ○状元谶
    穹窿山在城之西，里老相传云：“穹窿石移，状元来归。”一夕，闻有风雨声，诘旦视之，果有石自东而移西者。淳熙辛丑，黄子由遂魁多士。昆山虽去松江不远，旧无潮汐，绍兴中方有之，犹不及二十里外。李乐庵尝见一道人云：“潮到夷亭出状元。”后以此语叶令子强，因作问潮馆识其语。今已过夷亭矣，但未知验于何时？然潮汐起于昆山，邑人必有当此谶者。
    ○四幡之助
    大父自甲子既周之后，遇生朝，则舍一大幡于宝积寺刹柱，岁率以为常。时曾王妣之越上，留其婿顾沂大夫家。大父往省之，夜宿于萧山渡，系舟于一古柳之下，终夕为之安寝。拂晓，舟师大惊，回顾皆巨浸，舟齐于木之杪。须臾水退，独免漂溺。是夕，王妣梦舣舟之地，有四黄幡覆其上，方有疑于心。王父既归，言其事，因屈指计之，已历四生朝矣。
    吴仁杰云：“龚浩，字子正。往萧山访顾沂，舟值水发。比到家，其妻云：‘向梦有黄幡六首罩一舟。’龚问其日，正水发之夕也。盖尝以生朝施二幡于承天寺不染尘观音殿，凡三岁矣，适如梦中之数云。”案《吴氏感应录》所记，微有不同，当以此说为是。然不染尘观音殿，乃是在城报恩寺，今北寺也。
    ○乐庵
    乐庵，在昆山之东南六、七里，李公彦平游息之所也。公本江都人，绍兴初避地居此。尝为溧水宰，以德化民，四年无犯死罪者。剡章交上，召对，陈便民十事。除知温州，未行，擢监察御史，出知婺州。召拜司封郎官，迁枢密院检详。高宗屡引见僧徒，谭性空之理。一日因对，论及禅宗，公奏曰：“昔周公亦坐禅。”上愕然。公徐曰：“周公思兼三王，以施四事，其有不合者，仰而思之。夜以继日，幸而得之。坐以待旦，非坐禅而何？陛下诚能端坐而思所以爱人利物之道，即坐禅也，何必他求乎？”俄以引年挂其冠而归，遂即庵庐而居之，自号“乐庵安叟”。居年余，上爱公精力不衰，诏落致仕，除侍御史。同知壬辰贡举，因革去险怪之习，文体为之一变，而所得多一时名士。因上疏论后戚不当居枢管之地，迁起居郎，不就，知台州，又不就，复上请老之章。时王仲行为右正言，亦力弹之；莫子齐为给事中，不书黄；周洪道直学士院，不草制，皆遭迁逐。布衣庄治尝作《四贤》诗。公道学精通，且乐于教学者，尝诵康节语以告人，曰：“学为人之仁，学为人之事，所以教人者，率不外此。”公中年以后，绝欲清修，唯一苍头给事。年几八十，视听言论，虽少年有所不及。庵之左右皆植修竹，经史图书满室。忽旬余不食，屏医却药，终日燕坐。一夕，亲作手简，遍别亲旧，仍命其子不得斋僧供佛，书讫倏然而逝。所著文章甚多，号《乐庵集》，又有《易说》、《语孟说）若干卷。
    ○吴江词
    建炎庚戌，两浙被虏祸，有题《水调歌头》于吴江者，不知其姓氏，意极悲壮，今录之于后：“平生太湖上，短棹几经过。如今重到，何事愁与水云多。拟把匣中长剑，换取扁舟一叶，归去老渔蓑。银艾非吾事，丘壑已蹉跎。脍新鲈，斟美酒，起悲歌。太平生长，岂谓今日识兵戈！欲泻三江雪浪，净洗胡尘千里，不用挽天河。回首望霄汉，双泪坠清波。”
    ○丁令威宅
    阳山法海寺，乃丁令威宅，炼丹井存焉，号“丁令威泉”。井水至今甘美，虽旱不竭。
    ○正讹
    交让巷谓之甘浆巷。织里桥谓之吉利桥。葑门谓之府门。带成桥谓之戴城桥。字音之讹，罕有知者。
    ○徐望圣
    徐师回，字望圣，师闵之弟。尝为南康太守，作直节堂。苏黄门为之记，以为物之生未有不直者，一为物所挠，虽松柏竹箭之坚，不能自保，惟杉能遂其直。求之人，盖不待文王而兴者！黄门未尝以言假人，其推重公如此。子闳中，孙林兢，曾孙藏。
    ○羊充实
    羊充实，旧与予肄业郡学，其为人好崖异，且狠愎。一夕，同舍对床剧谈，充实偶以言侵众，遂相率联句戏之云：“彼美羊充实，弯弯角向天。口内餐荷叶，尻中放瑞莲。细毛堪作笔，粗毳可为毡。子贡虽曾爱，齐宣不见怜。”其它不能尽记。充实见诸公更相应答，机锋甚锐，遂哀鸣不已。自是处众和易，待人亦有礼。谚所谓“菱角”、“鸡头”之说信矣。
    ○苏民三百年不识兵
    姑苏自刘、白、韦为太守时，风物雄丽，为东南之冠。乾符间，虽大盗蜂起，而武肃钱王以破黄巢，诛董昌，尽有浙东西。五代分裂，诸藩据数州自王，独钱氏常顺事中国。本朝既受命，尽籍土地府库，帅其属朝京师，遂去其国。盖自长庆以来，更七代三百年，吴人老死不见兵革。承平时，太伯庙栋，犹有唐昭宗时宁海镇东军节度使钱Α姓名书其上，可谓盛矣。大观中，枢密章公之子纟延，为蔡京诬以盗铸，诏开封尹李孝寿，即吴中置狱，连逮千余人。遣甲士五百围其家，钲鼓之声，昼夜不绝，俗谓之“聒囚鼓”。州民目所未睹，莫不为之震骇。狱既不就，又遣三御史萧服、沈畸、姚（忘其名）重案。其至也，人皆自门隙中窥之，不敢正视。识者已知非太平气象，故其后有建炎之祸。方章氏事未觉时，城中小儿所在群聚，皆唱云：“沈逍遥。”莫知其由。已而，三御史果至。
    ○之彝老
    之彝老，外冈杨氏子，名则之，字彝老。尝学诗于西湖顺老，学禅于大觉琏禅师。诗号《禅外集》，禅学有《十玄谈参同契》，俱行于世。尝作《早梅》诗云：“数萼初含雪，孤清画本难。有香终是别，虽瘦亦胜寒。横笛和愁听，斜枝倚病看。朔风如解意，容易莫吹残。”又《雪霁观梅》诗云：“荒园晚景敛寒烟，数朵清新破雪边。幽艳有谁能画得，冷香无主赖诗传。看来最畏前村笛，折去难逢野渡船。向晚十分终更好，静兼江月淡娟娟。”
    ○纪异
    盛章季文作守时，谯楼一夕为火所焚，有得其煨烬之余者，欲析而为薪，见其中有“大吉”二字，遂闻之于朝。又郡学有一立石，中夜光起，教官言于州，因作《瑞石放光颂》，亦奏之。又大成殿一夕忽为雷击其柱，火光异常，东壁额上遗四带青布巾，大可贮五斗粟，教官命以香案置之中庭，诘朝视之，无有矣。
    ○朱氏盛衰
    朱冲微时，以常卖为业，后其家稍温，易为药肆。生理日益进，以行不检，两受徒刑。既拥多赀，遂交结权要，然亦能以济人为心。每遇春夏之交，即出钱米药物，募医官数人，巡门问贫者之疾，从而之。又多买弊衣，择市妪之善缝纫者，成衲衣数百，当大寒雪，尽以给冻者。诸延寿堂病僧，日为供饮食药饵，病愈则已。其子π，因赂中贵人以花石得幸，时时进奉不绝，谓之“花纲”。凡林园亭馆、以至坟墓间所有一花一木之奇怪者，悉用黄纸封识，不问其家，径取之。有在仕途者，稍拂其意，则以违上命文致其罪。浙人畏之如虎。花纲经从之地，巡尉护送，遇桥梁则彻以过舟，虽以数千缗为之者，亦毁之不恤。初，江淮发运司于真、扬、楚、泗有转般仓，纲运兵各据地分，不相交越。π既进花石，遂拨新装运船，充御前纲以载之，而以余旧者载粮运，直达京师。而转般仓遂废，粮运由此不继，禁卫至于乏食，朝廷亦不之间也。π之宠日盛，父子俱建节钺，即居第创双节堂。又得徽庙御容置之一殿中，监司、郡守必就此朝朔望。π尝预曲晏，徽宗亲握其臂与语，盎遂以黄罗缠之，与人揖，此臂竟不举。弟侄数人，皆结姻于帝族，因缘得至显官者甚众。盘门内有园极广，植牡丹数千本，花时以缯彩为幕覆其上，每花标其名，以金为标榜，如是者里所。园夫畦子精种植及能叠石为山者，朝释负担，暮纡金紫，如是者不可以数计。圃之中又有水阁，作九曲路入之，春时纵妇女游赏，有迷其路者，老朱设酒食招邀，或遗以簪珥之属，人皆恶其丑行。一日π败，捡估其家赀，有黄发勾者素与π不协，既被旨，黎明造其室，家人妇女尽驱之出，虽闾巷小民之家，无敢容纳。不数日，已墟其圃。所谓牡丹者，皆析以为薪。每一扁，以三钱计其直。π死，又窜其家于海岛，前日之受诰身者尽褫之。当时有谑词云：“做园子，得数载，栽培得那花木，就中堪爱。特将一个保义酬劳，反做了今日殃害。诏书下来索金带，这官诰看看毁坏。放牙笏便担屎担，却依旧种菜。”又云：“叠假山，得保义，幞头上带着百般村气。做模样偏得人憎，又识甚条制。今日伏惟安置，官诰又来索气。不如更叠个盆山，卖八文十二。”初，π之进花石也，聚于京师艮岳之上。以移根自远，为风日所残，植之未久，即槁瘁，时时欲一易之，故花纲旁午于道。一日内晏，诨人因以讽之。有持梅花而出者，诨人指以问其徒，曰：“此何物也？”应之曰：“芭蕉。”有持松桧而出者，复设问，亦以“芭蕉”答之。如是者数四，遂批其颊曰：“此某花，此某木，何为俱谓之芭蕉？”应之曰：“我但见巴巴地讨来，都焦了。”天颜亦为之少破。太学生邓肃，有《进花石》诗，大寓规谏之意，至今传于世。
    ○徐稚山
    徐林，游定夫先生字之曰稚山。绍兴中，坐赵忠简公所引，忤秦丞相意，罢宗正少卿。又以前任江西运使日，尝案秦之妻弟王昌，秦妇大衔之。俄有将两浙漕节者，密受风旨，诬劾公讥议均田良法，安置兴化军。秦死放还，除户部侍郎。事载《绍兴正论》。
    ○无庵
    昆山陈氏子，名法全，弃家从道川为僧，参请勤至。一日行静济殿前，偶撞其首于柱间，忽然大悟。旁观者见其光彩飞动，而全自不知也。自此遍走山林，道价日增，后住湖州道场山，号“无庵”。
    ○结带巾
    宣和初，予在上庠，俄有旨令士人结带巾，否则以违制论。士人甚苦之，当时有谑词云：“头巾带，谁理会？三千贯赏钱新行条制。不得向后长垂，与胡服相类。法甚严，人尽畏，便缝阔大带向前面系。和我太学先辈，被人叫保义。”
    ○周妓下火文
    昆山有一名倡，周其姓，后系郡中籍。张紫微作守时，周忽暴死。道川适访紫微，公因命作下火文云：“可惜许，可惜许！大众且道可惜许个甚么？可惜巫山一段云，眼如新水点绛唇。昔年绣阁迎仙客，今日桃源忆故人。休记丑奴儿怪脸，便须抖擞好精神。南柯梦断如何也，一曲离愁别是春。大众还知殁故某人，向甚么处去？向这里，分明会得。蓦山溪畔，芳草渡头，处处《六么》、《花十八》。其或未然，与君一把无明火，烧尽千愁万恨心。”
    ○谐谑
    鸡冠花未放，狗尾叶先生（嘲叶广文）。三间草屋田中舍，两面皮马辔丞（田、马自相谑）。冬瓜少貌犹施粉，甘蔗无才也着绯（猜谜。妇人富英，对丁中散）。数行文字，那个汉书；一簇人烟，谁家庄子。筵上枇杷，宛类无声之乐；草头蚱蜢，犹如不系之舟。醉公子酉生年九十，柳青娘卯生年十八。镜上占钱，铜声相应。马前断事，鞍上治民。Θ触槐，死作木边之鬼；豫让吞炭，终为山下之灰（滕达道与郑毅夫对）。
    ○思韩记
    韩正彦，字师德，魏公之犹子。喜中，知昆山县。昆山号为难理，而公能以静胜，囹圄为之数空。创石堤，疏斗门，作塘长七十里，而人不病涉。得膏腴田百万顷，部使者以最上。又请以输州之赋十三万，从近便输于县，鸠造塘余材为仓廪以贮之，民大悦。比去，遮道以留，生为立祠，作《思韩记》，钅诸石。
    ○徐氏安人诗
    徐稚山侍郎，有妹能诗，大不类妇人女子所为。其笔墨畦迳，多出于杜子美，而清平冲澹，萧然出俗，自成一家。平生所为赋尤工。有一文士尝评之云：“近世陈去非、吕居仁皆以诗自名，未能远过也。”有诗集传于世。
    ○吴中水利书
    宜兴士人单谔，尝著《吴中水利书》。其说谓：苏、湖、常三州之水潴为太湖，湖之水溢于松江以入海，故少水患。今吴江岸界于松江、太湖之间，岸东则江，岸西则湖，江东则大海也。自庆历二年，欲便粮道，遂筑北堤，横截江流五六十里，遂致太湖之水常溢而不泄，浸灌三州之田。又睹岸东江尾与海相接之处污下，茭芦丛生，沙泥涨塞。而又江岸之东，自筑岸以来沙涨，今为民居、民田矣。虽增吴江一邑之赋，而三州之赋，不知反损几百倍邪！今欲泄太湖之水，莫若先开江尾茭芦之地，迁沙村之民，运其所涨之泥，然后以吴江岸凿其土为木桥千所，以通粮运。随桥开茭芦为港走水，仍于下流开白蚬、安亭二江，使太湖水由华亭青龙入海，则三州水患必减。元中，东坡在翰苑，奏其书，请行之。
    ○翟超
    昆山弓手翟超，数以勇力奋，而酷嗜《金刚经》，昼夜诵之不辍。邑有盗，尉责其巡警失职，挞之。退而愤然曰：“他人被盗，而我乃受杖！”不复还家，坐于一庙中，诵经达旦。至“应无所住，而生其心”，忽若有悟，遂弃俗而投礼东斋谦老，名之曰“道川”。俄为僧，见处日明，因行脚江西。途中遇虎，无惧色，虎驯伏其旁，逡巡引去。晚注《金刚经》，超乎言句之外，名禅老衲，皆以为不可及。其后圆寂之际，大书四句云：“我有一条铁ω栗，纵横妙处无人识。临行拨转上头关，轰起一声春霹雳。”今葬于山中。
