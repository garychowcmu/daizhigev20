盖平县志　　（清）骆云 纂辑 

　　●目录 

　　序 
　　纂辑姓氏 
　　凡例 
　　县治疆域图 
　　县城图 
　　卷上 
　　卷下 

　　●盖平县志序 

　　志以纪地纪人纪物纪天时纪风俗也纪地则封疆原隰岩壑津梁系焉纪人则忠孝节烈文章德谊列焉纪物则昆虫草木禽鱼兽畜登焉纪天时则日星雷雨风霜冰雹彰焉纪风俗则奢俭黠直良窳贞淫着焉取详不取略也国有史邑有志合邑知郡合郡知省合省知天下俾天子不出殿廷而周知海内者志为之也是以宁取详毋取略然以言乎盖平有不能独详者太祖太宗肇基以来奄有九有盛京近地其一时从龙之家皆入京师老成既远又无图籍虽欲详之亦乌从而详之考之故明盖平为盖州卫南则复州再南则金州皆以卫称无有专志附于辽东旧志者并海州为四虽云沃野所得而志之者亦略不及详今上之三年始以盖州作盖平县设令主之建议招徕填实兹土素非土著何能问以人物风土之所自出哉今奉宪檄催成是役所可按形而纪者祇有山川不改其余皆阙而不详谨以耳目所及者上之尹宪以达天子其闲之黍与稷翼者农几何家棫朴菁莪者士几何序麟游凤哕者几何圣瑞枝连草朱者几何物媺臣克忠子克孝友克信者几何卓行尚以俟后之宰是邑者集万人而居之勿使土满且舒之岁月迟之百年生齿蕃育富教备至感天泽而应地灵锺为人杰发为物华而后渐以书之可耳如以境内山川之则有斯志在不敢以略谢也 
　　康熙二十一年臈月既望盖平县知县 【 臣】 骆云谨述 

　　●纂辑姓氏 

　　盖　　　　平　　　　县　　　　知　　　　县　臣骆云 

　　●凡例 

　　一奉旨纂修志书部颁以河南通志为例今体裁悉准焉河防封建盖邑所无则省之孝义列女方技隐逸或仅得一二或阙其人亦存之以待博闻者详考焉 
　　一盖平新造之邑向无旧志辽东旧志草本舛谬良多今凡关沿革古迹悉照辽金二史细加考订 
　　一山川城堡或今昔异名或方言各异其更改之由有考据者则详疑者则阙里巷附会之说不敢入志传信故也 
　　一盖邑前代为县为州为卫幅巾员大小与今县治不同故户口田赋前代者无可稽惟本朝建邑以后悉照赋役全书开载 
　　一职官选举他志例载前代今盖邑无旧志可稽故职官止载本朝而选举近代亦阙疑也 
　　一艺文止选有关盖邑者故前代采录无多皇清诏书普及天下州县郡志载之县志不敢复登有司题咏存之以备风谣之采 

　　●县治疆域图 

　　见图 

　　●县城图 

　　见图 

　　●盖平县志卷上 

　　建置沿革志 
　　星野志 
　　疆域志 
　　山川志 
　　城池志 
　　关梁志 
　　驿递志 

　　○建置沿革志 

　　盖邑古辰韩地汉唐皆隶州郡明则卫所分焉圣朝定鼎以盛京为留都改卫所为郡县盖虽一邑居然冯翊扶风之重矣襟环山海屏翰陪京规画何宏远哉作建置沿革志 
　　盖平古辰韩之地周封箕子于朝鲜地皆属焉秦为燕人卫满所据汉平之以其地分隶辽东玄菟二郡魏仍汉旧而统隶于平州晋初因之后为高句骊所据入隋而高丽始大号其地为盖牟城唐克之始改为盖州属安东都护府唐末渤海僭号改置州郡以其地本辰韩改号曰辰州辽改辰州奉国军设建安县而统隶于东京金改盖州奉国军领汤池建安秀岩熊岳四县又设复州怀远军领永康化成二县仍总隶于东京元初并州县置盖州路后并入辽阳路明洪武九年改设盖州复州二卫今县治则盖州卫地也圣朝定鼎以盛京为留都裁诸卫所悉设城守章京治之顺治十年以辽阳为府设辽阳海城二县而盖邑附于海城十四年以沈阳为奉天府康熙三年始分明时盖州复州金州三卫之地设盖平县二十年金州人户归旗别设城守章京治之遂以明时盖州复州二卫之地为今县治所及云 

　　○星野志 【 祥异附】 

　　自甘石有星官之书至费直陈卓而分度不一要以僧一行两戒之说为定盖邑在盛京统属箕尾其分度广狭靡所折衷存其槩而已夫天道恒与人事相表里故虽一邑之休祲必书前史缺略有间矣而一二纪载所及亦志五行者所必稽也安可遗欤作星野志 
　　尔雅幽州为析木之次 
　　春秋元命苞箕尾散为幽州分为燕国 
　　史记天官书尾箕幽州 
　　晋书天文志班固取三统历十二次配十二野其言最详自尾十度至南斗十一度析木于辰在寅燕之分野属幽州费直说周易起尾九度蔡邕月令章句起尾四度陈卓言郡国所入宿度以凉州入箕中十度上谷入尾一度渔阳入尾三度右北平入尾七度西河上郡北地辽西东入尾十度涿郡入尾十六度渤海入箕一度乐浪入箕三度玄菟入箕六度广阳入箕九度 
　　唐书天文志星纪得云汉下流百川归焉析木为云汉末派山河极焉故其分野自南河下流穷南纪之曲东南负海为星纪自北河末派穷北纪之曲东北负海为析木析木以负北海其神主于恒山辰星位焉尾箕析木津也初尾七度余二千七百五十杪二十一少中箕五度终南斗八度自渤海九河之北得汉河间涿郡广阳及上谷渔阳右北平辽西辽东乐浪玄菟古北燕孤竹无终东方诸国尾得云汉之末派龟鱼丽焉当九河之下流滨于渤碣皆北纪之所穷也箕与南斗相近为辽水之阳尽朝鲜三韩之地 

　　祥异 

　　祥异附 

　　汉 

　　元封中星孛于河戍　其后汉兵击拔朝鲜以为乐浪玄菟郡 
　　元凤五年四月烛星见奎娄间　占曰有土功后筑辽东玄菟城 

　　唐 

　　贞观十八年五月太白辰星合于东井　占曰有兵谋十九年六月丙辰太宗征高丽次安市城 

　　金 

　　天会十三年四月甘露降熊岳县 

　　元 

　　十八年盖州大水 
　　延佑三年四月盖州饥 
　　四年四月盖州雨水害稼 

　　明 

　　嘉靖二年夏四月大风连日不止损禾苗大半冬金州复州大雪深丈余人畜冻死者甚众 

　　皇清 

　　康熙十八年七月地震 
　　康熙十九年大有年 
　　康熙二十年大有年 

　　○疆域志 【 形胜附】 

　　王者无分民而有分土故画疆经野虽一邑必详焉盖邑旗民杂处邑令所治守尉所辖广狭各殊尤所宜厘举者也若夫负山环海为陪京南障之咽喉倘亦有可称述者欤作疆域志 

　　县治疆域 
　　城守所辖疆域 
　　形胜 

　　县治疆域 

　　东至榜式堡四十六里自榜式堡东至秀岩河二百四十里俱系盖平城守专辖秀岩以东系凤凰城界 
　　西至连云岛十五里海界 
　　南至栾古城二百四十里金州界 
　　北至淤泥河五十五里海城县界 
　　东南至鸡冠山一百五十五里金州界 
　　西南至盐场堡二百五十里金州界 
　　东北至白土岭八十里海城县界 
　　西北至小孤山六十里海城县界 
　　北至盛京城三百六十里 

　　城守所辖疆域 

　　东至秀岩河二百三十二里凤凰城城守界 
　　西至海十五里海界 
　　南至栾古城二百四十里金州城守界 
　　北至海州沙河一百二十里牛庄城守界 
　　东南至鸡冠山一百五十五里金州城守界 
　　东北至析木城一百二十里牛庄城守界 
　　西南至盐埸 【 埸：场】 堡城二百五十里金州城守界 
　　西北至沙河入三汊河处一百三十里牛庄城守界 
　　北至盛京城三百六十里 

　　形胜附 

　　金史辽东根本之地依山负海其险足恃 
　　元志地实要冲东北一都会 
　　谨按西南渤海环之东北羣山屏列为留都岩邑 

　　○山川志 

　　盛京山海奥区而盖邑为万山环拱百川朝宗之地圣天子加意舆地之书有司皆登岩陟巘躬亲探访凡前代轮蹏罕经简编所未及者靡不登诸纪载伟哉表里河山允壮陪京形胜于万年矣作山川志 
　　铁塔岭　城东五里相传有铁塔飞去今以石为之 
　　七岭　城东七里 
　　八岭　城东八里 
　　白谷山　城东十里 
　　张郎寨山　城东十五里 
　　王宝山　城东二十里 
　　牵马岭　城东三十里 
　　柴家峪　城东三十里 
　　方家山　城东三十里 
　　李二岭　城东五十里 
　　大王寨山　城东五十里 
　　胡家峪　城东五十里 
　　马鬣峪　城东五十七里 
　　莽家峪　城东六十里 
　　石门岭　城东七十里明设关于此今废 
　　连云峪　城东八十里 
　　苇子峪　城东八十里 
　　七盘岭　城东九十里 
　　哈达山　城东一百里清河发源于此俗呼哈达哩 
　　秀才岭　城东一百里 
　　兰姑岭　城东一百五里石嘴河发源于此 
　　剉草峪　城东一百十里 
　　瓦子堂　城东一百十里 
　　龙爬峪　城东一百五十里 
　　猫儿岭　城东一百六十里石佛沟金州毕利河俱发源于此 
　　鵰山　城东二百五十五里 
　　仙人嘴　城东二百六十里 
　　石佛沟　城东二百七十里自石门至此俱盖州章京管辖 
　　长岭　城东南十里 
　　松山呙山　城东南十五里 
　　灶突山　城东南二十里众山环遶一峰屹立故名俗呼娘娘庙山 
　　片石崖　城东南二十里有石独立 
　　阳关岭　城东南三十里上有高丽城 
　　雁窝山　城东南三十里上有高丽城 
　　戴家峪　城东南三十三里 
　　瓦房峪　城东南四十里 
　　滚马岭　城东南五十五里沙河发源于此 
　　断流山　城东南七十里 
　　阎家闸山　城东南八十里 
　　棃儿山　城东南九十里 
　　哈什蟇岭　城东南九十一里 
　　赤山　城东南一百里日入山有赤光故名 
　　赵家峪　城东南一百五里 
　　长岭　城东南一百二十五里 
　　搭连岭　城东南一百三十七里 
　　布雾山　城东南一百四十里峯峦高峻常有云雾毕利河发源于此俗呼步步山 
　　一面山　城东南一百五十二里 
　　鸡冠山　城东南一百五十五里沙河发源于此 
　　冰峪　城东南一百八十里祭祀沟鹰纳河发源于此 
　　骆驼山　城东南二百里 
　　莲花山　城东南二百里上有天门石室羣峰迭翠秀若芙蓉俗呼蓉华山 
　　夹河山　城东南二百里上有古堡 
　　栗子山　城东南二百二十里即祭祀里 
　　自冰峪至此系盖州章京辖 
　　阎家峪　城南十三里 
　　十道口山　城南十五里 
　　名口岭　城南二十五里又曰鸣珂岭 
　　清凉山　城南二十六里 
　　分山　城南四十里 
　　丝拉铺山　城南四十里 
　　枣儿峪　城南五十里 
　　馒头山　城南五十里 
　　王小儿山　城南五十二里 
　　黄哨山　城南七十五里 
　　苏子峪　城南九十里熊岳河发源于此 
　　铁场山　城南九十里即李官坟山 
　　石棚山　城南九十里上有石棚可容数人 
　　龙门汤山　城南一百里 
　　小龙口山　城南一百里 
　　石子山　城南一百里 
　　钯犂山　城南一百里栾古河发源于此 
　　舞鹦哥岭　城南一百二十里 
　　万家岭　城南一百二十里浮渡河发源于此 
　　上马石山　城南一百二十里 
　　老虎峪　城南一百二十五里浮渡河发源于此 
　　刺榆山　城南一百三十里 
　　安孛罗山　城南一百三十里复州河发源于此 
　　徐家大岭　城南一百三十里 
　　大龙口山　城南一百五十里 
　　得利山　城南一百六十里上有得利嬴城 
　　东屏山　城南一百八十里按明一统志有明山在复州卫东十里谓高丽王之子曰东明葬其上疑即此山 
　　琵琶岭　城南一百八十里俗呼爬爬岭 
　　栾古山　城南二百四十里 
　　团山　城西南十里 
　　兔儿岛　城西南十五里 
　　伴仙山　城西南十五里明天顺中有道士号黄花老人居此修炼 
　　数年乘鹤而去故名 
　　套里山　城西南二十里 
　　灰山　城西南二十里 
　　望海台山　城西南三十里 
　　望海山　城西南四十里辽史熊岳山即此 
　　圣井山　城西南四十里上有石穴阔深尺许其水常满汲之不竭 
　　火石山　城西南五十里冷水河发源于此 
　　兔儿岛　城西南七十五里 
　　石棚洼　城西南九十里 
　　铅矿山　城西南九十里 
　　五十寨山　城西南一百十里 
　　西屏山　城西南一百六十里 
　　花山　城西南一百七十二里 
　　碧山　城西南一百七十五里又名黑山 
　　复岭　城西南一百七十七里 
　　骆驼山　城西南一百八十里窑河发源于此 
　　磨盘山　城西南一百九十里 
　　孤山　城西南一百九十五里 
　　双山　城西南二百里 
　　北汛口山　城西南二百里 
　　娘娘宫山　城西南二百十里 
　　长生岛　城西南二百二十里上有塔 
　　清泉山　城西南二百三十里 
　　南汛口山　城西南二百四十里 
　　白狼山　城西十里 
　　清风山　城西十五星 【 星：里】 
　　连云岛　城西十五里明设关于此有戍兵今废 
　　红花峪　城西北八里 
　　三块石　城西北十里 
　　谎粮堆　城西北二十里相传唐征高丽乏粮夜筑土堆覆之以米以示敌 
　　平山　城西北四十里 
　　牛心山　城西北四十二里 
　　邋遢山　城西北四十三里俗呼拉拉山 
　　小孤山　城西北五十里 
　　野狐山　城北二里又名银锭山 
　　观家山　城北七里 
　　青石岭　城北十里旧设关今废 
　　蚂蟥嘴山　城北二十里 
　　孛罗山　城北三十里 
　　砀石山　城北四十里 
　　官帽山　城东北三里 
　　虎鬬马峪　城东北十里 
　　石城山　城东北十三里一名高丽城山相传内有龙潭朔夜见月按明一统志唐太宗征高丽土人居此以避兵 
　　杨胡子山　城东北十八里俗呼杨胡子沟 
　　花儿山　城东北三十里上有树一株高丈余远近望之大小如一不知何名开小白花其叶凌冬不凋犯之者辄病土人神之 
　　招军岭　城东北三十里 
　　点头山　城东北三十五里 
　　狮子峪　城东北四十里 
　　塔儿峪　城东北五十五里 
　　三道岭　城东北七十里 
　　盘山　城东北八十里 
　　白土岭　城东北九十里 
　　五重河　城东二百二十里源出海城县分水岭东南流经秀岩合凤凰城杓子河入羊河俗呼五道河 
　　祭祀沟　城东二百二十里源出冰峪东南入石佛沟河 
　　石嘴河　城东二百六十里源出兰姑岭东南入五重河 
　　石佛沟　城东二百七十里源出猫儿岭东南会祭祀沟入莺纳河 
　　莺纳河　城东南二百二十里源出冰峪流至凤凰城铁山东入海 
　　沙河　城东南一百六十里源出鸡冠山流至小松岛东入海 
　　毕利河　城东南九十里源出布雾山猫儿岭两处流至归服堡东入海 
　　清河　城南二里明一统志云源出盖州卫分水岭西南流经城南名州南河又西流合淤泥河入海今按河源出哈达山流至连云岛入海 
　　沙河　城南三十五里即埚头河源出滚马岭流至望海山南入海 
　　冷水河　城南四十里源出火石山北荒甸泉西流入海六月长寒 
　　熊岳河　城南六十一里源出苏子峪流至兔儿岛入海 
　　浮渡河　城南九十里源出万家岭老虎峪流至铅矿山北入海即铁场河 
　　新安河　城南九十五里源出新安铺南入浮渡河 
　　窑河　城南一百七十九里源出骆驼山荒甸流至复州入沙河 
　　复州河　即沙河城南一百九十里按明一统志有沙河源出复州卫东得利嬴城山流经本卫城南合麻河入海今按河源出安孛罗山流至北汛口入海 
　　麻河　城南二百三十五里源出钯犂山西流入沙河俗呼栾古河 
　　淤泥河　城北五十五里按辽史辽阳县在汉浿水县北浿水亦曰泥河一曰蓒芋泺水水多蓒芋之草明一统志从之乃又以朝鲜大通江为浿水似两浿水矣今按淤泥河源出海城界内之圣水山流至迷真山西散漫荒甸则此河或即古之浿水辽史之蓒芋泺而今淤塞或朝鲜界内别有浿江俱不可考相传为唐太宗征辽陷马处 

　　○城池志 【 屯堡附】 

　　盖牟在唐世号坚城岂非以地形要害使然与今县城仍明旧盖犹唐遗址也境内故墉旧垒亦多辽金郡邑之区倘加意生聚使烟火桑麻相接固陪京一大都会哉作城池志 
　　县城池本明盖州卫城也洪武五年指挥吴玉因旧土城修筑九年展筑南面砖石包砌周围五里八十八步高三丈五尺池深一丈五尺阔一丈八尺门三东曰顺清南曰广恩西曰宁海钟鼓楼在城中衢今按其城周围七里零三步城仍旧池淤 
　　境内屯堡附 
　　齐家坞　城西南五里 
　　大王寨　城西南十里 
　　博乐村　城西南十五里 
　　辉庄屯　城西南二十里 
　　望海寨　城西南三十里 
　　海山寨　城西八里 
　　海套山　城西二十里 
　　红花峪　城西北三里 
　　三块石　城西北十里 
　　柳树屯　城西北五十里 
　　背阴寨　城北一十三里 
　　青石岭　城北十五里 
　　朱家店　城北二十五里 
　　孛罗铺　城北三十里 
　　商家台　城北三十五里 
　　田家屯　城北四十里 
　　桥头铺　城北四十五里 
　　夏家屯　城北五十五里 
　　铁岭屯　城北五十五里有堡周围一百九十步城坏 
　　虎鬬马峪　城东北十里 
　　花儿山　城东北三十里 
　　周铁沟　城东北三十里 
　　狮子峪　城东北四十里 
　　郎君寨　城东北四十五里 
　　白家寨　城东北五十五里 
　　蒋塔寺　城东北五十五里 
　　白家寨堡　城东北五十五里系土堡周围一百三十五步 
　　汤池堡　城东北六十里系土堡周围一里二十步 
　　白哥庄　城东北八里 
　　麻麻庄　城东八里 
　　八岭　城东八里 
　　张郎寨　城东十五里 
　　王宝山　城东十五里 
　　暖泉　城东二十里 
　　团店　城东二十里 
　　地榻里　城东二十五里 
　　房家屯　城东三十里 
　　牵马岭　城东三十里 
　　乐水堡　城东四十里 
　　胡家峪　城东四十里 
　　犂儿岭　城东六十里 
　　榜什堡　城东六十里 
　　新秀岩城　城东二百四十里周围一百步一门惟余土基 
　　旧秀岩城　城东二百五十里周围二里三百四步西南二门按金志升盖州大宁镇为秀岩县即此城坏 
　　磕头寨　城东南十五里 
　　松坨山　城东南十五里 
　　龙湾　城东南二十里 
　　窝罗圈　城东南九十里 
　　马官寨　城东南一百里 
　　华国坨　城南八里 
　　上河寨　城南十里 
　　严家峪　城南十三里 
　　鱼鳞铺　城南十五里 
　　后安平　城南三十里 
　　沙缸台　城南三十五里 
　　前安平　城南三十五里 
　　箥箕寨　城南三十五里 
　　驼头铺　城南三十五里 
　　官屯　城南四十五里 
　　汾山　城南四十五里 
　　黄旗铺　城南四十五里 
　　冷水铺　城南四十五里 
　　文家屯　城南四十五里 
　　司喇铺　城南四十五里 
　　双台　城南四十七里 
　　瓦房峪　城南四十八里 
　　顶山堡　城南五十里三面周围一里十五步城坏 
　　熊岳城　城南六十里按辽志卢州置熊岳县金改属盖州元省城周围三里九十九步南北二门 
　　古城　城南六十里周围八十五步城坏 
　　城东寨　城南六十里 
　　枣儿峪　城南六十里 
　　苏子峪　城南六十里 
　　黄哨　城南六十五里 
　　商家台　城南七十里 
　　铺司堡　城南八十里 
　　归州堡　城南九十里周围一里八十八步按辽志辽太祖置归州金省即此城坏 
　　新安铺　城南一百里 
　　新鲜屯　城南一百一十里 
　　五十寨堡　城南一百十里周围一里一百二十六步一门 
　　永宁监城　城南一百二十里明初隶苑马寺嘉靖十四年苑马寺卿杨最以石甃之高一丈五尺周围三里八十步池深一丈五尺阔一丈二尺今按其城周围二里二百五十三步门三东曰寅宾南曰日永西曰聚泉万历五年建 
　　烟台寨　城南一百二十五里 
　　复州城　城南一百八十里按金志辽置复州怀德军金因之元省明置复州卫洪武十五年因旧址修筑永乐四年指挥蔡直包砌周围四里一百八十步高三丈五尺门三东曰通明南曰迎恩北曰镇海今废卫隶县 
　　盐场堡　复州西南六十里周围一里一百四十五步南一门 
　　栾古堡　复州南六十里周围一里二百十三步一门明设关于此今废 
　　抹落歪　复州西南八十里 
　　杨官堡　复州西三十里周围一里一百四十五步 
　　娘娘宫　复州西三十五里 
　　白沙洲　复州西三十五里 
　　接官亭　复州东北三十里 
　　黑塔铺　复州东北三十五里 
　　南县　复州东北四十里 

　　○关梁志 

　　盖邑万山绵亘众水分流故昔人据险立关因川成梁皆要害之冲防边守御之地也国家尊奉天为陪京盖为内地属邑关梁祇仍其旧而已要地或因时为重轻而建置所自或有宜详者欤作关梁志 
　　连云岛关　按明一统志在盖州西十五里今废 
　　石门关　按明一统志在盖州东十里今废 
　　青石岭关　城北十二里山势绵亘凿山通路入南为形胜险隘之处县出入必由之路 
　　栾古关　复州南六十五里金州交界处 
　　圣旭桥　城东门外 
　　惠风桥　城南门外 
　　清河桥　城南门外 
　　小石桥　城西南二十里 
　　埚头河桥　城南二十五里 
　　张果老桥　城南四十里石有驴迹 
　　仙人桥　城南五十里 
　　新安河桥　城南六十里 
　　熊岳河桥　城南六十里 
　　大石桥　城北五十五里即淤泥河桥 
　　真武桥　复州东门外 
　　沙河桥　复州南八里 
　　北清渡桥　复州西南四十里 

　　○驿递志 

　　国家设邮驿以通使命往来郡邑皆慎其事期无误公也今盖邑非往来之冲而前代置驿皆省檄书传送一二铺司事耳铺递既列其数而其旧址亦存以备考稽云作驿递志 
　　铺兵五名 
　　北路在城铺二名　康熙二十年以前南至金州尚有六铺铺兵十二名自二十年金州归旗将南路十二名裁去 
　　四十里田家屯铺二名 
　　二十里耀州铺与海城县各设一名 
　　明时废驿附载 
　　在城驿 
　　熊岳驿　城南六十里 
　　耀州驿　城北六十里 
　　五十寨驿　城南一百二十里 
　　递运所四 
　　一在在城驿西　　　　一在熊岳驿西 
　　一在耀州驿南　　　　一在五十寨驿西南 
　　复州在城驿 
　　栾古驿　复州城东南六十五里 

　　盖平县志卷上 

　　●盖平县志卷下 

　　公署志 
　　职官志 
　　学校志 
　　选举志 
　　户口志 
　　田赋志 
　　风俗志 
　　祠祀志 
　　物产志 
　　古迹志（陵墓附） 
　　名宦志 
　　人物志 
　　孝义志 
　　列女志 
　　隐逸志 
　　流寓志 
　　方技志 
　　仙释志 
　　艺文志 

　　○公署志 

　　公署为臣子治事之所以课庶绩而临吏民观瞻不可不肃也盖邑初造百凡草创比年有司先后增葺兼置廪藏规模亦稍具矣或职民牧或膺守御倘有宜顾名思义者欤作公署志 
　　知县公署　在东门内南街大堂五间东西住房各二间左右书吏草房各三间仪门一座左右皁快草房各二间大门一间康熙四年建 
　　库　一间在县门外面南 
　　仓　三间在县门外南康熙二十三年俱知县骆云典史谭明伦建 
　　牢　在鼓楼西南二间 
　　典史公署　在东门内县署东南厅事三间住房三间厢房三间 
　　儒学公署　未设 
　　城守公署　在县署之西大门一间房堂三间 
　　教场　在东门外 

　　○职官志 

　　古人仕其土则志乘纪其名廉能循卓父老子弟得指数之亦以示劝戒耳盖邑旧乘阙如国朝始改卫所为郡县凡吏兹土者其流风遗绩犹在人耳目间也列其姓名籍里倘亦思其有可传者欤作职官志 
　　盖平县 
　　知县一员　康熙三年四月设 
　　典史一员　康熙三年四月设 
　　盖平县儒学 
　　训导一员　康熙二十三年添设 
　　盖平县城守 
　　防守尉一员　天聪七年设 
　　五品章京一员 
　　笔帖式　二员　旧设一员康熙二十二年添设一员 
　　知县 
　　张世经　江西南城人贡生康熙三年自辽阳县知县改调 
　　冯璪　直隶束鹿人贡监康熙四年任 
　　杨凤鼎　福建闽县人拔贡康熙八年任 
　　刘羽绳　陕西略阳人举人康熙十年任 
　　薛观生　江南盐城人例贡康熙十四年任 
　　李铠　江南山阳人进士康熙十五年任 
　　骆云　浙江海盐人进士康熙十八年任 
　　典史 
　　潘澄贤　浙江山阴人吏员康熙四年自辽阳县典史改调 
　　李天麟　江西金溪人吏员康熙六年任 
　　谭明伦　山东历城人吏员康熙十七年现任 
　　训导 
　　方锡隆　龙门卫人岁贡康熙二十三年现任 

　　○学校志 

　　有学校而后有人才观于文翁之化知邑宰固首宜以庠序为兢兢也我太宗建文庙于盛京而辽左人士兴学我皇上崇儒重道盖邑近乃增设师儒从此朴棫菁莪有光于曩代矣作学校志 
　　盖平县儒学 
　　旧志有盖州卫学在卫治东南明洪武癸亥指挥吴立张良佐建后废今文庙康熙十一年知县刘羽绳建其启圣祠两庑戟门棂星门泮池名宦乡贤祠俱未建圣殿三间在城内西北隅康熙十一年知县刘羽绳建 

　　○选举志 

　　诗之称人才也曰简在帝心言天所生也又曰生此王国言上所养也圣朝肇兴盖之攀龙鳞附凤翼者后先相望天之笃生厚矣自建邑设科以来或以文经或以武纬何一非我皇上寿考作人之泽所长养者乎作选举志 

　　进士 

　　金 
　　乌古论仲温—盖州人大定二十五年登第历官镇西军节度使 
　　明 
　　陈鉴　盖州人登第官翰林院学士至礼部侍郎 
　　高润　盖州人登第仕至刑部侍郎 

　　举人 

　　明 
　　傅直　盖州人 

　　岁贡 

　　皇清 
　　孙启元　盖平人任大城县学训导 

　　武举 

　　明 
　　焦宗　盖州人 
　　李汉　复州人升指挥使 
　　贝道　盖州人升指挥佥事 
　　李澍　盖州人 
　　皇清康熙戊午科 
　　唐朝玺　盖州人 

　　○户口志 

　　奉天属邑盖之幅巾员最广考之古迹固兼辽金数州之地矣县治新设民多招徕近海编氓入伍而隶籍者益寡生聚抚循固良有司之责哉作户口志 
　　新设县分原额无俱系招民起科人丁不分等则每丁征银壹钱伍分 
　　康熙肆年新收海城县归管金州人丁贰百玖拾玖丁征银肆拾肆两捌钱伍分又新增人丁壹百伍拾壹丁征银贰拾贰两陆钱伍分 
　　康熙柒年新增人丁贰百叁拾柒丁征银叁拾伍两伍钱伍分 
　　康熙捌年新增人丁叁百贰拾肆丁征银肆拾捌两陆钱 
　　康熙玖年新增人丁壹百叁拾肆丁征银贰拾两壹钱 
　　康熙拾年新增人丁贰百陆拾伍丁征银叁拾玖两柒钱伍分 
　　康熙拾壹年新增人丁壹百贰拾陆丁征银壹拾捌两玖钱 
　　康熙拾贰年新增人丁柒拾肆丁内除渡夫伍丁实新增人丁陆拾玖丁征银壹拾两叁钱伍分 
　　康熙拾伍年新增人丁肆拾叁丁征银陆两肆钱伍分 
　　康熙拾捌年新增人丁壹拾肆丁征银贰两壹钱 
　　康熙拾玖年新增人丁肆丁征银陆钱 
　　康熙贰拾年除金州编兵入旗并缺额人丁陆百肆拾捌丁免银玖拾柒两贰钱 
　　实在当差人丁壹千零壹拾捌丁征银壹百伍拾贰两柒钱 

　　○田赋志 

　　金齐本请合厮罕七百里之地为民田得膏腴数千顷即盖邑境内地也今土著既寡本业亦稀田赋之入特招徕新垦之区而己圣天子加意根本之邦守土之臣勤勤劝课使榛莽皆成沃壤何难覩蕃阜之风哉作田赋志 
　　康熙玖年起科地叁千壹百玖拾捌亩征银玖拾伍两玖钱肆分 
　　康熙拾年起科地叁千玖百捌拾陆亩柒分征银壹百壹拾玖两陆钱壹厘 
　　康熙拾壹年起科地叁千陆百玖拾肆亩捌厘征银壹百壹拾两捌钱贰分贰厘肆毫 
　　康熙拾伍年起科地陆千陆百贰拾肆亩壹分壹厘壹毫征银壹百玖拾捌两柒钱贰分三厘叁毫叁丝 
　　康熙拾柒年自首隐地肆百壹拾肆亩伍分征银壹拾贰两肆钱叁分伍厘 
　　康熙拾捌年自首隐地壹百叁拾贰亩征银叁两玖钱陆分 
　　康熙贰拾年起科地伍拾亩征银壹两伍钱系绥哈退下壮丁地除金州编兵归旗地壹万壹千捌百玖拾捌亩叁分柒厘柒毫免银叁百伍拾陆两玖钱伍分壹厘叁毫壹丝 
　　实在成熟地壹万陆千伍百玖拾贰亩陆分玖厘征银肆百玖拾柒两柒钱捌分柒毫 

　　○风俗志 

　　辽左性刚悍善骑射务农桑粗习礼固不独盖一邑为然也圣天子加意庠序增设师儒今弦歌渐徧矣家给人足比户可封端有望于今日焉作风俗志 
　　汉书地理志　辽东地广民稀箕子教其民以礼义田蚕织作其民终不相盗无门户之闭妇贞信 
　　元志　性悍善骑射 
　　明一统志　人多侨居俗各异好又云人性淳实务农桑习文礼 
　　谨按今盖邑之俗气质勇敢勤于种艺渐成干止 

　　○祠祀志 

　　民人社稷邑宰是司岁时常祀国典攸隆守土者所宜兢兢也自二氏之教既广梵宫道宇邑里相望然使氓俗惕于福善祸淫之说倘亦神道设教所不废欤作祠祀志 
　　社稷坛　在城东北 
　　风云雷雨山川坛　在城南 
　　八蜡庙　在城东五里 
　　厉坛　在城北 
　　城隍庙　在城内西北典史李天麟建 
　　旗纛庙　未设 
　　关帝庙四　东门外一熊岳一复州一桥头铺一 
　　玄真观　城西门内即今上帝庙 
　　崇教寺　城内正西 
　　兴隆寺　城内正西 
　　道林寺　城内西南 
　　三官庙二　城内东南一复州城内南街一 
　　地藏庵　县治西南 
　　五圣祠　东关 
　　奶奶庙　南关 
　　玅峰寺　城东十五里 
　　金山寺　城东十五里 
　　慈云寺　城东三十里 
　　滨涧寺　城东六十里 
　　清凉寺　城东南六十里 
　　泥汲寺　城东南六十里 
　　降佛寺　城东南八十里 
　　望海寺　城南十里 
　　归名寺　城南四十里 
　　玉泉寺　城南八十里 
　　仰山寺　城南九十里 
　　常山寺　城南一百里 
　　香炉山寺　城南一百三十里 
　　伴山寺　城西南二十五里 
　　清风寺　城北十里 
　　龙海寺　城北三十里 
　　名山寺　城北六十里 
　　千峰寺　城北六十里 
　　黄伯岭寺　城北六十里 
　　龙泉寺二　一在城东北十八里一在复州南四十五里 
　　肇庆寺　城东北三十五里 
　　白塔寺　城东北六十里 
　　灵应宫　复州城西北隅 
　　永丰寺　复州城东南有塔 
　　花山寺　复州北十里 
　　龙王庙　城西连云山距城十五里 
　　火神庙　城内西南 

　　○物产志 

　　盖邑襟环山海水陆之产甲于辽左生息以时制用以礼固饶足之邦也圣天子泽普六合地不爱宝临渊者歌于牣逐兽者咏驺虞邑兹土者可无纪其盛欤作物产志 
　　谷之属 
　　稻　　　　粱　　　　粟　　　　　秫　　　　黍 
　　稷　　　　蜀黍　　　稗　　　　　玉蜀黍　　薏苡 
　　脂麻　　　蓖麻　　　苏子　　　　大麻　　　小麦 
　　大麦　　　荞麦　　　穬麦　　　　大豆　　　小豆 
　　绿豆　　　豌豆　　　蚕豆　　　　豇豆　　　藊豆 
　　菜豆　　　刀豆 
　　蔬之属 
　　韭　　　　葱　　　　薤　　　　　蒜　　　　芸薹 
　　菘　　　　芥　　　　萝卜　　　　胡萝卜　　同蒿 
　　蒌蒿　　　芦笋　　　胡荽　　　　芹　　　　紫堇 
　　茴香　　　菠薐菜　　莙荙菜　　　苋　　　　马齿苋 
　　苦荬　　　莴苣　　　蕨　　　　　山药　　　茄 
　　蔓菁　　　壶芦　　　瓠　　　　　苦瓠　　　冬瓜 
　　南瓜　　　倭瓜　　　黄瓜　　　　丝瓜　　　苦瓜 
　　越瓜　　　蓼芽　　　秦椒　　　　龙芽　　　山儿菜 
　　杏叶菜　　歪脖菜　　蘑菰　　　　木耳　　　龙须菜 
　　鹿角菜　　海藻　　　海蕴　　　　海带　　　昆布 
　　草之属 
　　艾　　　　蒿　　　　香蒲　　　　菖蒲　　　莠 
　　冏麻　　　娇草　　　扁担草　　　马房　　　星星草 
　　荠　　　　芦　　　　苇　　　　　荻　　　　蒺藜 
　　茜草　　　萍　　　　苹　　　　　荇　　　　章茅 
　　黄背草　　黄根草　　红根草　　　木贼草　　水葱 
　　茅　　　　葛藤　　　石花　　　　塔子头　　水稗草 
　　雁来红　　马蔺草　　凤尾草　　　莎草　　　红蓝 
　　木之属 
　　松　　　　柏　　　　椿　　　　　樗　　　　栲 
　　楸　　　　槐　　　　榉　　　　　皁荚　　　青杨 
　　白杨　　　柳　　　　榆　　　　　桦　　　　冬青 
　　荆　　　　柞　　　　青刚柳　　　椴　　　　栎 
　　桑　　　　棘　　　　梀　　　　　暖木　　　山藤 
　　香树　　　六棱木　　漆树 
　　花之属 
　　杏花　　　桃花　　　李花　　　　丁香花　　玫瑰花 
　　莲花　　　芍药　　　蜀葵　　　　鸡冠花　　鹿葱花 
　　六月菊　　菊花　　　翦春罗　　　水荭花　　玉簪 
　　凤仙花　　牵枝牡丹　月季花　　　石榴花　　山丹 
　　卷丹　　　牵牛花　　山胭脂花　　木槿　　　生菜莲 
　　高丽菊　　秋海棠　　向日莲　　　翠蛾眉　　金盏花 
　　小桃花　　石竹花　　迎春花　　　探春花　　金雀花 
　　十姊妹 
　　果之属 
　　李　　　　杏　　　　桃　　　　　栗　　　　枣 
　　酸枣　　　软枣　　　棃　　　　　棠棃　　　癞蒲萄 
　　山樝　　　樱桃　　　橡　　　　　花红　　　郁李 
　　山核桃　　银杏　　　无花果　　　香瓜　　　西瓜 
　　葡萄　　　莲藕　　　莲实　　　　菱　　　　芡 
　　剌玫子　　文官果　　桑椹　　　　葡蟠　　　枸奈子 
　　红娘子　　稠棃子 
　　药之属 
　　人参　　　熊胆　　　鹿茸　　　　鹿角胶　　鹿角霜 
　　虎骨　　　茯苓　　　五味子　　　白附子　　豨莶 
　　乌头　　　荆芥　　　滑石　　　　牡蛎　　　黄精 
　　细辛　　　车前子　　商陆　　　　闾茹　兔丝子 
　　五灵脂　　蠡实　　　牵牛子　　　朴硝　　　甘草 
　　沙参　　　桔梗　　　知母　　　　苍朮　　　贯众 
　　远志　　　地榆　　　黄芩　　　　蓁芃　　　柴胡 
　　防风　　　升麻　　　苦参　　　　蛇床　　　藁本 
　　青木香　　荆三棱　　香附　　　　马兰　　　茵陈 
　　益母草　　恶实　　　王不留行　　葶苈　　　萹蓄 
　　大黄　　　大戟　　　藜芦　　　　虎掌　　　马兜铃 
　　瓜蒌　　　白蘝　　　威灵仙　　　黄蘗　　　柏子仁 
　　桑白皮　　桑寄生 
　　禽之属 
　　鸡　　　　雉　　　　沙鸡　　　　鸭　　　　野鸭 
　　鹅　　　　天鹅　　　鹤　　　　　鹳　　　　秃鹙 
　　鹈鹕　　　青章鸟　　　鸧鸡　　　　鹰　　　　缩脖鸟 
　　燕　　　　鸠　　　　鸣鸠　　　　鹊　　　　练鹤 
　　鹞　　　　啄木　　　慈乌　　　　乌鸦　　　鵰 
　　鹘　　　　鱼鹰　　　鸱　　　　　鵏　　　　红芽 
　　鹖　　　　鸨　　　　莺　　　　　鸿雁　　　鹭 
　　鸥　　　　鸳鸯　　　鱼狗　　　　水扎鸟　　　鹑 
　　鹌　　　　雀　　　　铜嘴　　　　蜡嘴　　　红料 
　　花料　　　千里红　　金丝雀　　　阿蓝　　　白翎雀 
　　大眼雀　　白眼雀　　靛青　　　　蒿雀　　　黄肚雀 
　　山和尚　　穿草鸡　　黑雀　　　　拙老婆　　白头翁 
　　鹪鹩　　　蝙蝠　　　画眉　　　　鸱鸺　　　铁脚 
　　枭 
　　兽之属 
　　豕　　　　野猪　　　狗　　　　　羊　　　　山羊 
　　午　　　　马　　　　驴　　　　　骡　　　　驼 
　　虎　　　　豹　　　　熊罴　　　　麋鹿　　　麞 
　　狍　　　　鹿巳　　　　麠　　　　　狼　　　　豺 
　　狐　　　　狸　　　　貉　　　　　兔　　　　猫 
　　鼠　　　　松鼠　　　银鼠 
　　水族之属 
　　鲤鱼　　　鲂鱼　　　鳜鱼　　　　鳟鱼　　　鲢鱼 
　　鳙鱼　　　鲩鱼　　　青鱼　　　　竹鱼　　　鱎鱼 
　　鯼鱼　　　鳢鱼　　　鲫鱼　　　　黄鲴鱼　　鲦鱼 
　　鲙残鱼　　鱵鱼　　　鰔鱼　　　　鲥鱼　　　细鳞鱼 
　　黄颡鱼　　鳅鱼　　　红娘子鱼　　鮠鱼　　　鲇鱼 
　　鲚鱼　　　船矴鱼　　鲻鱼　　　　岛子鱼　　马口鱼 
　　鮻鱼　　　鰸鱼　　　鱼虏鱼　　　　箭头鱼　　勒鱼 
　　虾　　　　蚌蛤　　　鳖　　　　　蠏　　　　螺 
　　蚬 
　　虫豸之属 
　　蚕　　　　蜂　　　　蛱蝶　　　　蜻蜓　　　螳螂 
　　蘹香虫　　蜘蛛　　　壁钱　　　　蝉　　　　蟾蜍 
　　虾蟆　　　山蛤　　　蛙　　　　　蝌斗　　　蜈蚣 
　　马陆　　　蚯蚓　　　蜗牛　　　　蛞蝓　　　蝎虎 
　　蛇　　　　水蛭　　　蚁　　　　　蝲蛄　　　蝇 
　　蜣蜋　　　蜉蝣　　　萤　　　　　蟋蟀　　　阜螽 
　　蚊　　　　虻 
　　货之属 
　　弓　　　　箭　　　　靛　　　　　棉　　　　红花 
　　盐 

　　○古迹志 【 陵墓附】 

　　盖在两汉为辽东玄菟二郡之域其时置邑虽多而疆界所属久矣简册莫可稽也辽金以后州县迭改或雉堞犹具或遗址依然尚亦考古者所为流连乎至前代一二遗茔仅存墟壤亦志所宜兼及者也作古迹志 
　　古安市县　西汉置属辽东郡东汉因之晋废县高丽为安市城唐太宗征高丽薛仁贵白衣登城即此按明一统志在今县城东北七十里 
　　古平郭县　西汉置属辽东东汉因之晋废按汉书志其地有盐官铁官应在今县界内地而旧址莫考 
　　古兴辽县　辽即平郭县地置今废按其地在县界内而旧址莫考 
　　古复州　辽兴宗置复州怀德军领永宁德胜二县金因之元废明设卫国朝奉裁按其地在城南一百八十里有城 
　　古卢州　本渤海杉卢郡地辽置卢州领熊岳一县今废州并入县隶盖州旧址无考 
　　古盖牟城　高丽置唐太宗征高丽李绩攻破盖牟城即此旧址无考 
　　古辰州　唐太宗改盖牟城为盖州辽改为辰州谓本辰韩地也金改盖州在城东 
　　古铁州　汉属安市县地辽置铁州领汤池县金废州改县属盖州今县城东九十里有铁场堡即其地也 
　　古汤池县　辽置金因元废在县东北六十里 
　　古建安县　高丽置辽因之隶辰州金因之元废按唐书太宗已得盖牟城李世绩议西击建安不如先攻安市今在县城之西南 
　　古秀岩县　按金志升大宁镇为秀岩县属盖州元废今县东二百四十里有旧秀岩城其东十里又有新秀岩城当即此地其改筑新城本末无考 
　　古熊岳县　辽置卢州领熊岳县金废州以县属盖州在今县城南六十里有城详见城池 
　　古永康县　辽置复州怀德军领永宁德胜二县金改永宁为永康为复州倚郭县元废 
　　古德胜县　辽置属复州金废旧址无考 
　　古归州　辽置归州领归胜一县金废今按县城西南九十里有土堡曰归州城 
　　古归胜县　辽置属归州金废今旧址无考 
　　古横山县　相传在复州城南六十里建置之详无考 
　　古得利嬴城　元季土人筑以避兵在复州城东南六十里得利山之上 
　　废盖州卫　明洪武九年置盖州卫在城内北隅今废 
　　废复州卫　明洪武十四年置复州卫在复州城内今废 

　　陵墓附 

　　东明王墓　按明一统志在复州卫东十里有明山高句丽王之子曰东明葬其山今复州东二十里有东屏山墓湮没无考 

　　○名宦志 

　　盖自汉唐为辽东属邑辽金虽增设州县而统隶于东京邑令之表表者史不概见其以名宦著者亦功德在全辽非盖所宜专志者也今圣天子慎擢循良矣莅斯土者尚其留心惠爱使父老子弟俎豆于兹土庶于曩哲有光欤作名宦志 

　　周 
　　晋 
　　唐 
　　辽 
　　明 

　　周 

　　箕子　纣诸父佯狂为奴纣亡周武王释其囚封之于朝鲜至则教民礼义田蚕织作其俗化之夜户不闭妇人贞信 

　　晋 

　　张华　范阳人都督幽州军事抚纳三韩诸国依山带海四千余里向未归附者咸来朝献 

　　唐 

　　李世绩　太宗征高丽绩以辽东道行军大总管拔盖牟城进攻辽东克之 
　　刘仁轨　尉氏人少贫贱好学以博通闻后因破百济诏统兵领之乃复户版署官吏开道路赈贫乏民皆安所 
　　薛万彻　以右武卫大将军为青丘道行军大总管自海道入征高丽度鸭绿次泊汋城破其兵三万乃还 
　　薛仁贵　龙门人少贫贱太宗征辽求猛将仁贵应募会郎将刘君卬被围仁贵驰救斩敌将首系马鞍由是知名王师攻安市高丽率兵二十万拒战仁贵欲立奇功乃着白衣持戟呼突所向披靡帝尝试其射一发洞贯五甲尝破敌十数万威震辽海诏率兵二万镇平壤拜安东都护 
　　苏定方　武邑人以中郎将初为神丘道大总管率师讨百济兵入其郛王义慈及太子隆等走定方登城建唐帜百济平拜辽东大总管破高丽于浿江后赠大将军 
　　蒋俨　义兴人擢明经为右屯卫参军太宗将伐高丽募为使者人皆惮往俨曰天子雄武无不畏威蕞尔小国敢图王人如有不幸固吾死所也遂请行为莫离支所囚以兵胁之不屈纳土室高丽平乃归帝奇其节 
　　长孙无忌　从太宗征高丽攻安市城敌兵十五万无忘以万人冲其后撤桥梁断归路敌众遂降 

　　辽 

　　萧韩家奴　少好学弱冠入南山读书博览经史通辽汉文统和十四年始仕历官天成军节度使屡有献纳后拜归德军节度使以善治闻帝尝遣使问劳有六义集行世 

　　明 

　　吴立　字从信凤阳人性慈孝纯笃洪武初以大都督府断事抚辽东迁盖州卫指挥使屡有军功守盖二十余年治城郭练甲兵课农兴学勤劳夙夜由是兵食饶足政事修举人多颂之卒年七十二 
　　马云　合肥人勇敢有谋授龙虎将军都指挥使与叶旺由登莱度海屯兵金州同心协力设方略厉士卒远近翕然后以军功升中军都督府都督仍镇辽东 
　　刘江　宿迁人姿貌丰伟知识过人永乐间官左都督镇守辽东以金州寇发调度追击斩获甚多事闻褒美封广宁伯给券世袭 

　　○人物志 

　　闻之山川灵隽之气锺为伟人盖邑羣峰北峙沧溟南注地灵人杰固有征矣辽金以前史不概见国朝将相名臣项背相望然则岳渎之灵亦有待而光欤作人物志 

　　金 
　　元 
　　明 

　　金 

　　拈割斡特剌　盖州人贞元初宗毅言宋人欲起兵衅求见世宗遣斡特剌诘之无状还报称旨授左司员外郎累官刑部尚书世宗尝曰择材最难如斡特剌所举者颇称朕意委提控代州阜通监进尚书右丞兼枢密副使明年改上京留守还拜平章政事封芮国公 
　　完颜弼　盖州人充护卫戍边有功除同知德州防御使入为武卫军副都指挥使至宁元年东京不守弼为左监军捍御辽东寻改知东平府山东西路宣抚副使时有乱党张汝楫弼计杀之招降甚众封密国公弼生平喜读书延儒士有古良将之风 
　　斡勒忠　盖州人历兵部枢密院尚书省令史转大理能执法练达边事尝奉使北归致马四千余匹诏褒之为监察御史转尚书省都事章宗立迁尚书兵部员外郎出为沧州刺史授北京副留守入同佥枢密院事承安二年拜武宁军节度使性憝 【 憝：敦】 悫通法律以直自守不交权贵时誉归之 
　　完颜闾山　盖州人明昌初进士累官沁南节度使入为工部尚书后知凤翔平凉府有声召为吏部尚书 
　　王政　盖州人辽季高永昌据辽东知政材略欲用之不就永昌败渤海人争缚以为功政独逡巡引退吴王阇母闻而异之言于太祖授庐州渤海军谋克及金兵略宋滑州降留政为安抚使政从数骑入州释系囚发仓廪民大悦寻除同知金胜军节度使兼掌军资是时管库金帛山积而出纳无锱铢之失吴王曰官久而不加富何也对曰政以杨震四知自守安得不贫吴王笑曰前言戏之耳以黄金乘马遗之 
　　温廸罕达　盖州人性敦厚寡言笑初举进士人多易视达貌上曰汝欲求官耶达曰取人以材岂以貌众咸异之明昌五年迁监察御史宣宗迁汴以本职护卫上疏言辽东为兴王之地当专守以系一方之心又言宰相系天下轻重不宜权摄俄充陕州行枢密院参议官 
　　刘仲尹　盖州人登进士以潞州节度副使召为都水监丞家豪侈能折节读书诗词乐府俱极蕴藉有龙山集传世 
　　王庭筠　盖州熊岳人生未期视书识十七字七岁学诗涿郡王修 【 修：翛】 一见期以国士登大定进士调恩州军州判官临政有声再调馆陶主簿召为应奉翰林文字迁修撰泰和元年扈从秋山应制赋诗三十余首上甚嘉之明年卒诏有司赙钱以给丧事求平生诗文藏之秘阁 
　　庞铸　盖州人少年登第为翰林待制博学工诗文世多传之 

　　元 

　　王明之　盖州人累官翰林学士卒追封太原郡公 

　　明 

　　陈鉴　盖州人正统闲进士赐及第官翰林学士使朝鲜有皇华集行于世历官祭酒礼部侍郎文章学行一时景仰 

　　○孝义志 

　　志纪物华人杰而孝义例得特书所以重本行也闾里匹夫皆具至性而盖邑自辽金以往史乘阙如则今日仅存简编与传诸故老者固急宜表章以励风教者也作孝义志 

　　金 
　　明 

　　金 

　　乌古论仲温　盖州人贞佑初为镇南军节度使中都被围以乡兵驰救不能进还镇元兵大至城破不屈而死赠资德大夫婆速路兵马都总管谥忠义岁时致祭 

　　明 

　　兰英　盖州军成化初调广宁操备役于欧总兵信九年春随追敌于小黑山敌因风纵火军溃欧马中箭死英以己马授欧得出英遇害李御史有碑词表之 
　　文渊　盖州人居父母丧哀毁尽礼先后庐墓六年仕至陈州知州高陵吕柟铭其墓 
　　姜节　金州人父早亡正德闲母周氏病节日夕拜祷于庭因独宿戒酒肉一日母思肉食节密刲股和羹以奉母食病愈至九十余岁不复有恙人以为孝感所致 
　　周显时　盖州人父爱幼子临终私以三千金予之显时庐墓三年终身笃友于之义若弗知予金之事者后官至总兵 

　　○列女志 

　　天地灵淑之气锺于贤人君子亦不遗闺阁之英此古人所由传列女也史称辽地自箕子教化之余女尚贞信则柏舟励操中馈宜家岂无传于里闬足光彤管者欤作列女志 

　　明 
　　皇清 

　　明 

　　籍氏　金州军余之妻其夫死氏年二十七欲以身从因亲邻苦劝乃不死守志四十余年所司上其事旌表其门 
　　徐氏　金州总旗张俊妻夫死守节三十余年所司上其事旌表其门 
　　丁氏　金州人萧士清妾奉姑至孝士清疾氏饮食俱废祝天愿以身代士清殁氏悲痛累日自缢而死正统闲旌表其门 
　　朱氏　金州指挥张顷妻夫死氏年二十四男女无出痛哭曰姑所生者夫一人而已与夫同归姑何托焉遂葬夫侍姑终身无玷年八十有六而终所司上其事旌表其门 
　　潘氏　盖州人生员高琰妻琰故无子潘年十九以纺织自养守节三十五年嘉靖闲旌表其门 

　　皇清 

　　滕氏　盖平城守天成姊适王命召未及期召从征粤东后自京移家往滕抵粤甫五日召病卒乃号泣不食自缢死事闻建坊旌表 

　　○隐逸志 

　　盖邑襟环海山地奥衍林泉禽鱼致足乐也古避地之君子所为留连者乎记乘阙如贤士大夫类多失纪寄兴烟霞而姓名犹卓卓在人耳目如公孙先生者寡矣特志之亦为山灵之光宠乎作隐逸志 

　　晋 

　　公孙永　字子阳襄平人幼而好学隐于平郭不娶非身垦殖不食年九十岁操尚如一慕容暐征之不拜岁余诈狂暐送归平郭苻坚亦以礼征之因其年老道远遣使致问未至而卒坚深悼之谥曰崇虚先生 

　　○流寓志 

　　自管幼安王彦方客居辽左其流风余韵斯地以为美谈盖邑距襄平数百里诸君子辙迹未知能及否也嗣是达人贤士侨处当不乏人而史乘鲜所纪载得其一二庶为兹土光尔作流寓志 

　　后唐 

　　胡峤　同州合阳令石晋末陷辽萧翰掌书记居复州 

　　○方技志 

　　志纪人物亦不遗夫方技虽艺成而下然资用则不废也盖虽一邑岂乏偏材而往代未列于简编则亦存以有待已尔作方技志 

　　○仙释志 

　　仙释二氏往往探幽胜之区为寄真之地盖之山河绵亘倘固其所也故籍所传一二可举虽无关于风教之大亦足写方外之奇踪搜真灵之别轨云尔作仙释志 

　　明 

　　黄花老人　天顺中居盖州城外山坡小寺有道术修炼数年一旦鹤来乘之而去其地因名伴仙山后人有诗云水色山光两不孤乾坤寥廓自锤炉此山莫道无多景只是红尘半点无 
　　连姓僧　盖平人成化闲约百岁不计饥饱每与小儿戏于市岁旱祈雨辄应将死告人以时日后有人自南来遇连僧计其日即死次 【 脱之字】 日人咸异之 

　　○艺文志 

　　古者輶轩之使博采风谣所以稽政治验风俗也盖文献寡征其得登于纪载者可指数今庠序既广文治益光他日岂无掞藻摛奇辉煌典籍者乎存以俟其盛焉作艺文志 

　　疏 
　　辞 
　　文 
　　诗 

　　疏 

　　条陈疏 

　　元学士虞集 
　　自京师东濒海南数千里北极辽海南滨青齐萑苇之场海潮日至淤为沃壤用浙人之法筑堤捍水为田听富民欲得官者合其众分授以地官定其畔以为限能以万夫耕者授以万夫之田为万夫之长千人百人亦如之察其惰者而易之一年勿征也二年勿征也三年视其成以地之高下定额于朝廷以次渐征之五年有积蓄命以官就所储给之常禄十年佩之符印得以传子孙如军官之例则东面民兵数万可以内卫京师外御岛寇远宽海运以舒疲民遂富民得官之志而获其用江海游食之徒皆有所归矣 

　　辞 

　　兰英碑辞 

　　明都御史李贡 
　　兰英盖州军也成化初调广宁操备九年春随总兵欧拒敌于小黑山敌因风纵火军溃欧马中箭死兵围益急英曰主将三军司令欧公危如大众何乃以所乘马授欧英遇害越今三十二年矣予行宪至盖闻其事而哀之乃刻石于墓而系以辞曰王朝之制兮边守为严远人窥伺兮匪月伊年东阃警动兮扬沙飞尘移师言御兮将卒鼓行敌势长驱兮纵火用兵主将马踣兮贯矢于膺耳目溷乱兮旌旗失位山川崩沸兮雷霆为溃何此心之耿耿兮持本初而不背等死生于鸿毛兮持昭彰乎大义维将士之司命兮国体系夫重轻或纤芥之摧辱兮曾何用乎微生我骨可断兮沟壑是横我血可涂兮原野是腥独主将之不可死兮遑鉴予之衷情期将卒之两全兮信仓皇之所难矧锋镝之在前兮不可从容而盘桓惟委马以奉主兮冀纵辔而生还岂厮役之受恩兮欲图报而难殚慨羊斟之御主兮抽夙昔之恨端乃恋恋于杯羹兮竟致主于相残顾仓猝之所处兮在恩义为兼尽人孰为死兮要能处之得其正重国事于丘山兮匪私情之是狥孰谓厮役之琐琐兮保兹忠诚之至性自归骨于荒原兮已三纪其有余神飘飘而长征兮饮沆瀣而康娱俯永世而一息兮侔贞烈以为徒嗟恩膏之未及兮在世道为何如周崇死难兮有门关以及孤汉宠死事兮纷印绶之累累览往事以陨涕兮对幽坟而忸怩托贞珉以系辞兮慰忠魂于些微 

　　文 

　　祈雨再告城隍文 

　　盖平知县骆云 
　　是年六月之九日祷雨于神至十有一日午刻微雨犹无雨也盖令某再拜于神而告之曰予小子沥诚捐吉为盖民请雨于神神亦当为盖民请雨于帝自今三日甘霖未降予小子智不及尊神不知所出岂司土者德不足以动幽穆而蚩蚩者众宿因旧业未能祓不祥而驱旱魃与抑他方多善类而此都之人力行未笃难以召天休获滋至与又岂男者跃冶未尽惩女者垢口未尽涤与因心肆好即自称贤达而亦不免与又且尊卑之义未尽明长幼之节未尽着与子不克敬厥父有罚弟不克恭厥兄有让抑俗尚武健负气矜能不恤小物与又抑富者权衡取倍贫者见异思迁与此数者盖之人容有之皆足以致旱予小子不能尽除此数者于盖而祈灵雨于盖致诚不及尔尊神闻之一日不食而饥七日不食则死人之恒也愿天以雨济人于饥甚则济人于死今待之三日不应更待之三日不应田无苗陇无麦能免异日之饥与死与予小子纵不能尽除前此数者于盖然而罪有重轻人有良窳愿以差等之报报之勿概置之饥与死此予小子祈请之意也神其以此上闻于天怜其情真词切而许之再俟三日使终无大雨则亦无如之何矣 

　　诗 

　　过盖州诗 

　　明巡抚马文升 
　　烟雾初消海国边荒原寒水与云连山光杳霭飞凫外秋色参差落鴈前田野欢呼瞻使节公庭空寂长苔钱从容事毕还朝日韶舞声中觐九天 

　　初过铁岭屯感怀 

　　盖平知县李铠 
　　揽辔入荒屯云是盖牟境远峰霁暮光奇云澹孤影川原殊油油睇目呈烟景顾伤三户稀萧然渺庐井力薄桑麻瘦气索茅茨冷伊余甫出塞繁忧久耿耿矧兹履其地艰难亦已领抚躬惭凉德民依日深省 

　　连云岛望海 

　　盖平知县骆云 
　　水势西从碣石来云山沙碛重徘徊龙门雨洗刀兵后鳌背风翻星斗回民瘠未收珍府利官忧空作委输裁子期何在留岑寂疑有琴声响石台 

　　盖平县志卷下 
