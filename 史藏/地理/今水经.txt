今水经　﹝清﹞黄宗羲撰

　　北水
河水　源出吐番朵甘思之南曰星宿海四山之闲有泉百余泓涌出汇而为泽方七八十里登高望之若列星故名火敦脑儿[译言星宿]其地在中国西南直四川马湖府之正西三千余里云南丽江府之西北一千五百里较之昆仑殆为近焉东北流百余里汇为大泽又东流号赤宾河又东忽兰水合乞里出河来入之其流寖大始名黄河又东北流分为九派复合为一水始浑浊又东行二十日至大雪山名腾乞里塔即昆仑也绕昆仑之南折而东亦八思河入之又折而北纳邻哈喇河入之[哈喇河出西番白狗岭北西北流五百余里入河]又折而西乞里出河入之又西鹏拶河入之[鹏拶河出西番鹏拶山西流七百余里入河]复绕昆仑之北又转而东北过大通城又东北邈水西来入之[邈水出西宁州宿军谷东流五百里入河]河水又东北至陕西河州城又东[案别本无又东二字及下迳字]北迳八十里积石山河水自大雪山至积石山行约二十余日河水又东北过西宁卫南凤林河从南来入之河水又东过河州北湟水合浩亹河[音合门]从北来入之[浩亹河自甘州经山丹永昌凉州至河州北会湟水入于河湟水源自西番经西宁州南过河州北入浩亹河]河水又东至庄浪界洮水入焉[洮水源出临洮府城西南一百五十里西倾山东北流经临洮府城西南西流会河州水北入于河]河水又东过兰州经靖虏卫北五里金水注之过宁夏卫城东南四十里至卫境东北出塞外经沙漠三受降城折而南西入山西境由东胜州历废武州西北二百五十里过延安府绥德州境东吃那河合奢延水自河套北来入之[吃那河自宥州东南流至夏州奢延水西来入之又东流迳银州入绥德州境东南流入于河]河水又南流迳延川县东延水注之[延水源出延安府安塞县西北芦关岭东南流入肤施县境迳延长县入于河]河水又南迳石州宁乡西入平阳府境迳石楼永和大宁县吉州出龙门口[龙门山在河津县西北三十里]过河津县西汾水入焉河水又南过荥河县西迳郃阳城东至朝邑县洛水西来入之[洛水源自庆阳府界东南流迳鄜州同官过朝邑县南东入河]河水又南过蒲州城西[自河源至此凡九千余里]涑水西流入之[涑水源出绛县为绛水迳闻喜夏县安邑猗氏临晋至蒲州入于黄河]至华阴潼关渭水从西来注之河水又东迳芮城南过阌乡县北又东过陕州北迳平陆县南流五十里至底柱又东迳孟县南又东迳洛阳北洛水从南来注之河水又东迳巩县北温县南过汜水县北济水从北来注之河水又东过荥阳县北至武陟县东沁水从北来注之河水又东过中牟县北汴水入焉河水迳开封府至兖州府曹县界分为二派其一东北流过濮州境东南六十里同北清河[一名会通河]合卫以入海其一东南流至徐州同南清河[一名泗]由淮以入海
　黄河旧在开封府城北四十里东至虞城下达山东济宁　州界洪武二十四年河决原武县黑阳山下东迳府城北　五里又东南至项城县出境入淮而故道遂淤永乐八年　复疏入故道自是河分为二正统十三年又决荥阳县东　迳开封府城西南自是汴城在河之北矣又东南迳陈留　自亳入涡口又迳蒙城至怀远北而入于淮焉
汾水　源出太原府西北静乐县北一百四十里管涔山迳府城西二里西南流历清源交城文水祁县至平遥介休过汾州城东二十五里南入平阳府境迳灵石赵城洪洞临汾之西历襄陵太平之东[案别本有南字]过绛州稷山河津北过荥河西注于河
渭水　源出临洮府渭源县西二十五里南谷山至鸟鼠山下转而东流迳渭源县北二里过巩昌府城北五里东流漳水从西注焉[漳水源发漳县西木寨坡西北会西倾山水西南会木匝谷水迳县南三里东入于渭]渭水东流至清水县清水西来注之渭水东流迳凤翔府宝鸡县治南又东汧水北入之[汧水源出陇州西四十里岍山南流迳汧阳县至宝鸡县东入于渭]渭水又东迳岐山扶风二县入西安府界历盩厔兴平咸阳迳府城北五十里又东泾水会焉渭水又东过渭南县北至华阴界沮水北来注之[沮水来自延安府宜君县至耀州富平县合漆河漆河源出扶风古漆县西北迳同官县至耀州南同沮水至同州朝邑县东南入于渭]渭水又东入于河
泾水　源出平凉府界笄头山迳泾州又东南至邠州北界马莲河从北来注之[马莲河有二源一名东河来自沙漠至庆阳府城合怀安川及灵沟水南流与西河会一名西河源出环县北七十里为环江流迳县城西南入安化县界迳庆阳府城西名西河合阳集涧水谷沟下马汀诸水由西转南会于东河至合水县西南四十里为马莲河南流入真宁县界会九龙川又南入泾水]泾水又东南过醴泉之东泾阳之西至高陵县界入于渭
洛水　源出陕西商县西北一百二十里欢举山东流迳洛南县北五里为洛河又东流入河南卢氏县历永宁宜阳又东过洛阳县南涧水从北来注之[涧水源出渑池县东北二十三里白石山东流迳新安洛阳东南入于洛]洛水又东?水从北来注之[瀍水源出洛阳县西北五十里谷城山东流入于洛]洛水又东至偃师县伊水从西来注之[伊水源出卢氏县东南一百六十里闷顿岭东流迳嵩县洛阳至偃师界入于洛]洛水又东过偃师县南又东北过巩县东又北入于河
济渎　源发河南怀庆府济源县西八十里王屋山下曰沇水既见而伏复出于济源县西北三里东流为济有二源东源周围七百步其深莫测西源周围六百八十五步其深一丈两源合流至温县南入于黄河与河合流又东过成皋县北又东过荥阳县北济水性下且劲过黄河之南溢而为荥往来若断若续或伏或见济水又东过原武又东北流过阳武县北济水又东迳封丘县北为北济过封丘县南为南济北济又东迳开州又东北过寿张县西界安民亭南汶水从东北来注之济水又东北流迳东阿县界又东北入济南府界迳长清齐河历城济阳齐东武定青城滨州蒲台利津诸州县界入于海南济又东过曹州境又东过定陶县南又东过金乡鱼台县南东入于泗由徐邳达淮以入于海
汶水　其源有三一发济南府城南七十里太山之旁仙台岭一发莱芜县东五十里原山之阳[淄水出原山之阴]一发莱芜县寨子村至泰安州静封镇合焉名曰堑汶西南流与泰安州东南四十里徂徕山阳之小汶河合又西南流入兖州府境迳宁阳平阴汶上县界又西至东平州界注于大清河大清河即济河之故道盖济水伏流不见故惟汶水由济以入于海
沁水　源出山西沁州沁源县北一百里绵山东谷南流入平阳府岳阳县界东流至沁水县城东五十里南流穿太行达济源河过河南怀庆府城北二里迳武陟入于河
汴水　源出荥阳县大周山合京索须郑四水[须水源出荥阳县方山北流入汴索水源出荥阳小陉山北流入京水京水源出嵩渚山迳郑州西南十五里东北入郑水郑水源出郑州城东二十五里东北至中牟县下入于汴]东南至中牟县北入于黄河
　汴河旧自荥阳县东迳开封府城内又东合蔡河名莨菪　渠东注泗州至徐州城北入于河后因河决蔡河湮没而　汴自中牟入河矣
辽水　源出寨外自三万卫西北入境南流大清河合小清河入焉[大清河源出三万卫东北分水岭南流迳城东南十五里合小清河入辽小清河源出盖州卫分水岭西南流迳城南又西流合泥河]辽水又南流迳铁岭沈阳都司之西境广宁之东境珠子河从西北来注之[珠子河源出广宁卫东北一百里白云山南流入于辽河]浑河合太子河从东北来注之[浑河一名小辽水源出塞外西南流至沈阳卫合沙河又西南流至都司城西北入于太子河太子河一名太梁水源出干罗山西流五百里至都司城东北五里折而西南流至浑河合为小口入于辽河]又南至海州卫三坌关入于海[约行一千三百五十里]
鸭绿江　源出长白山其山去金故会宁府南六十里其颠有潭周八十里北流为混同江东流为阿也舌河南流为鸭绿江去三万卫东北十余里西南流迳辽东都司城东五百六十里大虫江入焉[大虫江源出龙凤山南流入于鸭绿江]又西南至安市入海
混同江　源出长白山北流迳金会宁府过五国城又北合松花江东入于海
松花江　源出长白山北流迳金故南京城合黑龙江[黑龙江源出北山即黑水靺鞨之旧居南流约二千余里入于松花江]至海西入于混同江
大凌河　源出大宁自义州卫西六十里入境南流迳广宁左右屯卫界入海
小凌河　源出大宁自广宁左屯卫西入境合女儿河吟剌河南流入海
胶水　源出胶州西南一百二十里铁橛山过密州五弩山卤水入焉又北过高密县注潴泽与张奴水合由泽北入新河迳平度州昌邑县界入海
潍水　源出莒州西北九十里箕屋山自密州诸城县界流入高密县境迳昌邑潍县界东北入海
丹河　有二东丹河源出昌乐县东南二十里方山西丹河源出临朐县丹山二水皆北流至昌乐历城西合流至寿光县界入于海
沽河　有二大沽河源出登州府黄县蹲犬山小沽河源出莱州府东南马鞍山大沽南流小沽东南流至平度州乃合至胶州即墨县入海
墨水　源出平度州墨山南流至即墨县界入海
淄水　源出泰安州莱芜县原山北流迳临淄至寿光县时绳之水注之[绳水源出临淄县西申池北流入时水时水在临淄县西南二十五里]又东北入于海
滦河　源出宣府城西一百二十里炭山冰井乱泉合为此河北流迳古桓州南下流入开平东南流迳迁安县界至卢龙县漆河西南流来注之[漆河源自口北入桃林口南流至迁安县东北七十里为青龙河东流迳永平府城西门外为漆河入于滦]滦河又南至乐亭县界入于海
白河　上流自宣府城东北三百里[案别本作三十里]云州独石东南流迳古北口至密云县西黄花镇川河西来注之[黄花镇川河源自塞外流入黄花镇迳昌平至怀柔县入于白河]白河又东南迳顺义县东潮河东来注之[潮河在密云县东南下流至顺义县入于白河]白河迳通州至武清县东南为直沽下流会卫河为丁字沽入于海
卫河　一名御河汉名为屯氏河源出河南卫辉府辉县西北七里苏门山东流迳卫辉府城北一里又东流淇水西北来注之[淇水源出彰德府林县西大号山流迳淇县西北三十里合清水清水源出辉县西南七十里山阳镇东南流迳获嘉县界又东南至淇县界注于淇淇水又东流入卫]卫水又东流过大名府浚县内黄界漳水入焉卫水又东北入东昌府馆陶县西二里至临清汶水[即会通河]北流入之过东昌府武城县界入济南府境迳德州城西北过河闲府界去景州城东二十里历故城吴桥东光县境下至沧州西流迳兴济县入青县界合滹沱河卫河又东北过静海至武清与桑干河合又东北入于海
漳河　其源有二一名浊漳出山西潞州长子县西五十里发鸠山东北流迳潞州城西南二十里过襄垣黎城二县自林县西北入彰德府境一名清漳出平定州乐平县西南二十里少山西南流过和顺之西北四十里石堠岭下流迳辽州东七十里又西南入潞州黎城县界自涉县西入彰德府境二漳俱东至林县合流至彰德府为漳河迳临漳入广平府境历成安广平肥乡曲周入于卫河
滹沱河　源出山西繁峙县东北三十里泰戏山历代州崞县忻州定襄五台盂县北入真定府平山县界迳灵寿县至真定府城南迳晋州过保定府境束鹿县南三十里达于深州至阜城县沙水入焉[沙河在沙河县治南迳广平府城五十里下达鸡泽县界洺河入之洺河源出辽州大行山至武安县柏林里伏流至洛远里复出东迳广平府城北三十五里至鸡泽县界入于沙河沙河又迳钜鹿隆平二县至宁晋县汇为大陆泽过冀州境西北三十五里至武邑县北界三十里为夹河迳阜城县西北为胡卢河即衡漳之别名也入于滹沱河]滹沱河历河闲府献县城南易水注之至交河县与高河合为交河至青县入于卫
易水　源出易州阎乡西山东过涿州南又东过安州城北与保定府境沙河合焉[沙河源发山西繁峙县白坡头流迳定州新乐县界至祁州唐河北来注之唐河源自大同府灵丘县南迳飞狐口倒马关过唐县东南至祁州入于沙河沙河又迳祁州城西南二十里至博野县滋河来注之滋河源出灵丘枚回山迳行唐县张茂村伏流不见至真定府界南孟社复出东南流迳无极深泽二县过祁州城西南三十里入于沙河沙河又东入于易水案滋河源出灵丘枚回山元本云源出山西放回山考陆陇其畿辅八府地图记作枚回灵寿县志云枚回府志原本作放回误金史繁峙有梅回镇今据以改正]易水又东至雄县南为瓦济河温义河来注之[温义河源发易州城西五回岭迳满城县北十里名大册河至清苑县北十五里名徐河迳安肃县西一十里至新安县南八里与曹河合曹河出安肃县南三十里入于徐河徐河合曹河曰温义河又南与长流河合至雄县南入瓦济河]至保定县为磁河过河闲府境任丘县西六十里至献县五里铺入于滹沱河
桑干河　源出大同府马邑县西北十里洪涛山下与金龙池水合东流过浑源州北迳宣府保安州新城西南四十里洋河东南流来注之[洋河源出境外迳宣府城南五里东流迳保安州城西南一十里案别本作一十五里又东南入于桑干河]又东入宛平县境为芦沟河至看丹口分为二派其一东流出通州高丽庄入白河其一南流迳固安至武清县小直沽入于卫河
淮水　源发河南南阳府唐县东南一百八十里桐柏山其支冈有水潜流三十里东出大复山又东迳汝宁府确山县信阳州息县至新蔡县南汝水从西北来入之入颍上界至寿州西北颍水入之又东淝水入之[淝水源出宿州龙山湖东流至怀远县入淮]至怀远县涡水入之[涡水源出河南太康县自黄河东流迳蒙城县北沿怀远县东北入于淮]淮水又东至凤阳府北境濠水入之[濠水有二源东源出凤阳府旧城南六十里钟乳山西源出府南八十里镆鎁山至升高桥合流迳府旧城西南有石绝水谓之濠梁又东南迳新河口入于淮]又东池水入之[池河自庐州府界流入历定远县南一百四十里北流入于淮]又东北入泗州至清河口泗水入之又东邗沟南入焉[邗沟自大江至扬子镇南为伊娄河又自大江由仪真县南为狮子河东北流迳扬州城东南北通射阳湖为邗沟入淮]淮水又东潆回淮安府城北五里又东沭水入之过安东县东入于海
汝水　源出河南汝州天息山东流过郏县南又东南虽水合沙河入之[虽水源出鲁山县西尧山流至叶县入沙河沙河源出桐柏山东流合三里河入汝水]过襄城县又东南过郾城县北又东南入汝宁府境迳汝阳上蔡又东南迳新蔡东流入于淮
颍水　有三源左源出登封县东二十五里阳干山中源出嵩县少室山右源出少室南溪流入钧州界又东南过许州又东南过临颍扶沟二县又东南[案别本无南字]洧水东流注之[洧水源出密县东至新郑县会溱水为双泊河至西华县入颍溱水源出密县]又东过西华县北又南过太和县北又东南过颍上县北又东南入于淮
泗水　源出山东兖州府泗水县东五十里陪尾山四泉并发故以为名循泗水县北八里始合为一西迳曲阜县贯府城下至济宁州分流南北北流谓之北清河南流谓之南清河北清河亦名会通河在济宁州南自济宁分水闸至东昌府临清闸凡四百余里自济宁则引泗洸及徂徕诸山谷水注之至沙湾则引黄河支流自金龙口者合之自兖州府阳谷县入东昌府境至府城东南北达临清入于卫河南清河南流过沛县至徐州城东北汴水从西来注之循城东南至邳州境沂水从东来注之[沂水源发山东青州府沂水县西北一百九里雕崖山南流迳县南二里至沂州祊水入之祊水源发大匡阜东南流迳沂州郯城县入邳州界合沂水沂水西流过下邳城西西南入于泗]泗水又南至宿迁县雎水入焉[雎水有二一在陈留县东北四十里东迳雎州达宁陵县一在夏邑县南二十里迳永城县合沙白水过宿州城二十里迳灵壁县北入徐州境城南二十里东流迳睢宁县界又东北至宿迁县入泗水]泗水又南至济河县西北三叉河口分为大小二济河南达于淮
　　南水
大江　源出蜀之茂州岷山故名岷江[徐宏祖溯江纪源曰禹贡岷山导江乃泛滥中国之始非发源也中国入河之水为省五入江之水为省十一计其吐纳江陪于河按其发源河自昆仑之北江亦自昆仑之南非江源短而河源长也]南流迳茂州城西南入威州境过汶川县而东南至灌县别为二一渠由永康军过新繁入成都谓之外江一渠由永康过郫入成都谓之内江合于成都府城南过金马口至新津县皂江水入之[皂江源出岷山迳温江县治西南东流入成都府界注于岷江]岷江至眉州城东七里蟆颐山下为玻璃江迳夹江县[即平羌]绕乌尢山下[在嘉定州治东]至嘉定州与大渡河合岷江又东南至叙州府城东与金沙江合[即马湖江]又东永宁河入之[永宁河源自七星关北西北流迳乌撒贯永宁城又西北迳纳溪县北流入江案七星关别本作七里关]过泸州治城东为泸江入合江县界资江来注之岷江又东北过重庆府东南江来注之[南江在南川县众溪会合至三溪方通舟楫行三十里至綦市自綦市至南江口合于大江]大江至重庆府东北与嘉陵江会大江又东至涪州与乌江合又东过忠州万县至夔州府云阳县开江来注之[开江源自新宁县雾山迳开县治南合清江过云阳入泯]大江迳夔州府入瞿唐峡过巫山历归州夷陵至宜都县清江[一名夷水]来注之[夷水自绍庆发源绕施州卫城东流入荆州府界迳建始县境流入长阳县南至宜都县入于大江]大江迳枝江县界沮江入之[沮江在当阳县北出房陵县过临沮县界漳水入之漳江源自临沮县南至当阳县北与沮水合流通沱江案通别本作过沱江在当阳县治南至枝江县界入于大江]大江至松滋县北分为三派下流三十里复合为一达于江陵至荆州府城南为荆江迳公安石首而东与汉江合过城陵矶下合洞庭诸水迳岳州府临湘县其流清者为洞庭浊者为大江又东自嘉鱼县入江夏境至州西沔水入焉[沔水源出襄水迳汉阳府城西南三十里为沔水南入大江]过汉阳府城东南至汉阳县界滠河入之[滠水发源在河南罗山县南流迳黄陂县东北二百里入汉阳县界与沦索二水合流南入于江]又过蒲圻县陆水注之[陆水自巴陵历通城崇阳二县境北过蒲圻县入于大江即陆口]东流迳武昌县入黄州黄陂县界至黄州府城下赤壁矶东过蕲水县入九江府西境龙开河入之[龙开河源发瑞昌县清湓乡东由大江逆泛为鹤问湖距九江府城西二十五里又濂溪自庐山西流迳九江城南一十五里下流合龙开河入于江]至九江府城北为寻阳江下流四十里合彭蠡湖水又东流至安庆府城西皖水来注之[皖水出安庆府潜山县北迳安庆府城西入于江]大江环安庆府西南东三面北流至东流县又折而东过池州府北池河北流来注之[池河源出标山流为管公明溪历龙须河会于秀山仓埠潭过白面渡汇为秋浦秋浦在池州府城西南八十余里又北流入于大江]下至铜陵县大通河来注之[大通河在铜陵县西四十里其源一出九华山一出梅衡山会于车桥湖至大通镇入于江]至荻港驿荻港河北来注之[荻港河在铜陵县北八十里源发朱村耆即坑邵家涧会石洞南洪凤凰贯上中下各耆之水合流至北下社入于江]又东漳淮来注之[漳淮源出宁国府南陵县南六十里吕山至县东溪与中港西港之水相合流入小淮河至石硊西出鲁港鲁港一名鲁明江在太平府芜湖县西南三十余里与繁昌县分界入于大江]大江南迳无为州又过太平府城西北七里[案七里别本作又东]青弋江来注之[青弋江源出泾县及池州石埭合中流出芜湖入于大江]大江又南过和州界巢湖来注之[巢湖一名焦湖周围四百余里港叉大小三百六十占合肥舒城庐江巢四邑境肥水桃溪皆注之肥水源发庐州府城西北四十里鸡鸣山北流三十里分为二其一西北流入淮其一东南流贯庐州府城过金斗驿入于巢湖桃溪发源六安州界迳舒城县北三十五里入于巢湖巢湖下流其一东南流迳无为州和州界为栅江即濡须口入于江其一东流迳和州城北为乌江入于江]又过应天府西北秦淮入之[秦淮在上元县东南三里西北入于大江]大江又迳六合县滁河北来[案北来别本作东来]注之[滁河源出庐州府过全椒县与襄水合流至滁州东南三叉河会清流水迳六合县入于江]大江又迳扬州府仪真县南支流为北运河大江又迳镇江府城西北六里南运河入焉迳常州府城北五十里过江阴县西泰州东南至常熟县北通州南入于海里书案山西流至大姚县西北合铁索箐之水折而南流至县西南合姚州小桥村之水折而东流绕县南蜻蛉河入之复东北流入于金沙河]又东打冲河从北来注之[打冲河源自打冲河中在所迳中前所至普济南流约千里入于金沙河]金沙江又东入黎溪州至会川卫城西南二百五十里泸水入焉[泸水源出吐番南流宁番水西流入之迳建昌城西邛湖水西流入之又南流迳会川卫境西入于金沙江]金沙江又东过武定府元谋县北滇池水入之迳东川府境西一百五十里折而至府东牛栏江从南来注之[牛栏江其源出西河在云南马龙州治西东流合东河东河在马龙州治东入寻甸府为牛栏江迳东川府东南一百二十里案别本二十作三十北流入金沙江]金沙江过乌蒙府西南二百六十里又东北至叙州府城西南一百三十里为石门江马湖水入之[马湖在马湖府城西一百八十里蛮夷长官司前马湖在山顶长二十里广七里]又东泉江南流来注之[泉江在芒部府西北二百八十里]过叙州府城南入于岷江
滇池　一名昆明池周广五百余里在云南府城南源出寻甸府治西南六十里果马山为龙巨江[一名龙济溪]流经嵩明州东南一十五里入嘉利泽[泽周百余里]又自嵩明州故邵甸县之东山西山凡九十九泉合流经云南府城东为盘龙江又南与黄龙溪诸水合为滇池又大堡河北流入之[大堡河出新兴州界经晋宁州永兴乡分流北入于滇池]又渠滥州东北流注之[渠滥州在昆明州东南五里东北流入于滇池]滇池下流为螳螂川萦回安宁州治过昆阳州富民县经武定入于金沙江
资江　一名中江源出汶山自洛口分支经汉州及新都县东流入简州资县界过内江县西五里经富顺县泸州城北支江来注之[支江源自当顺县鸳鸯溪经安夷镇过泸州城北入于资江]资江至合江县界入于湣江
【按图】西汉水源出陕西沔县西一百二十里嶓冢山流经四川保宁府广元县界历昭化过剑川至保宁府阆中县曰阆水至顺庆府治东又东至合州治东北钓鱼山下合巴水嘉陵江至合州治前又与涪江合过重庆府城北东流入于湣江
巴水　源出陕西汉中府西乡县六十里巴山流经四川达蓬广安三州至渠县东为渠江又东经顺庆府界流至合州治东北与嘉陵江合于渠口
涪江　源出吐番下历绵州入潼川州东南又东南流经遂宁县至合州入于嘉陵江
乌江　志名牂牁江以江出于牂柯郡也其源有二东源出自程番府界东北流过龙里卫西翁首河东入之[翁首河在龙里卫平伐司东南二十五里下流入清水江]至贵州城南南明河西入之[南明河在贵州城南]东北流过巴乡西历平越卫西境四十里过新添司经贵州城东境一百五十里为清水江过谷龙为紫江由眉潭入于西源之乌江西源出自安顺州西堡司西北五十里东北流经司治前为谷陇河贯州城过金筑西境至威清卫城西为的澄河绕卫城北经青山司北至陆广驿西为陆广河过清河驿及黄沙渡巡司南距贵州城北境二百里为乌江南岸有乌江关乃贵播之界河也绕播州司南至东境七十里湘江入之[湘江源出播州西北四十里龙岩山麓流经湘山过播州司东为湘江南入乌江]经容山司东与东源之江水会乌江又东北经石阡府西境一百五十里龙底江来入之[龙底江在石阡府城南西流入于思南大江]乌江又东北入思南府境西南十里鲇鱼峡东流过府治南为水德江又东流过印江县思印江北流入之[思印江源出朗溪司经印江县北流入于德江]又东北经沿河司河由江入之[河由江源出铜仁乌罗司经沿河司治北十里入于水德江]又东北至彭水县为黔江历新滩关滩至涪陵入于川江
【按图】嘉陵江即汉水[案别本作东汉水]源出陕西凤县东嘉陵谷历两当县过略阳县治西会东谷诸水流经汉中府城南三里历洋县石泉县南过金州北汉水又东过郧西县南又东北屈东南过均州东北过光化县西南汉水又南迳谷城县东均水入之[均水源出淅川县北山南流过郢邑南又东过谷城南东入于沔]汉水又东过襄阳城北又东南淯水从北来注之[淯水一名白河源自河南府嵩县双溪岭东南流经南阳府城东三里历新野县会梅溪洱灌湍水流山黄渠栗鸦四潦力等河与泌水合流南至襄阳府城北入汉湍水源出南阳府邓州内乡县东一十二里熊耳山枪竿岭东南流经内乡绕邓州城北三里转东南会赵沐沙沟黄水等河至新野入于淯水泌水源出泌阳县东四十里桐柏山东流为淮西流为泌经唐县北转西下流会清水三家八叠牡丹昆江桐浚等河至襄阳府界入于淯水]汉水又南经安陆州治西过宜城县东夷水东流注之[夷水一名蛮冰河发源自房县界经南漳过宜城西南六十里入于汉]汉水经潜江县分为潜江入于江[潜江水自江出为沱汉出为潜今潜江汉水循源而下经潜江县界入于大江]汉水又东南臼水注之[臼水源出汉川县西北界经县南一百二十里入于汉]又经当阳县之东汉水又东南涢水入焉[涢水源出德安府东北四十里陪尾山石岩下迳德安府城西隅瀖河入焉瀖河源出德安府城西二十里白兆山下达云梦蒿于港口入涢河涢河又东流入于汉]汉水又东南至荆门州东九十里至大别山入于江其水自嶓冢为漾水沔县为沔水汉中为汉水至荆山东为沧浪水盖因地而称名也
洞庭湖　在岳州府城西南一名九江沅渐无辰叙酉澧资湘九水皆合也又沅资湘最大皆自南而入荆江自北而过洞庭潴其闲名为五潴
湘江　源出广西兴安县海阳山下西北流至分水岭分为二派曰漓水流而南曰湘水流而北合越城峤水至全州又合洮灌二水[洮水源出全州北二十里文山下流入于湘灌水在灌阳南九十里流经全州入于湘]经东安县卢洪江来注之[卢洪江在东安县治东东南流入于湘]至永州府城西南永水来入之[永水源出永州府城西南一百里永山入于湘]又东北入永州府界至湘口与潇水合曰潇湘经永州府城北一十里又东经祁阳西北祁水东流来注之[祁水源出宝庆府邵阳县界东北流九十里至祁阳县治北东流入于湘]湘江经常宁县西舂陵水从东来注之[舂水源出道州宁远县东北七十五里舂陵山东流经桂阳州蓝山县界又东流至桂阳州界北三十里岿水入之岿水源出道州宁远县九疑山东流经蓝山县界南又东北经桂阳州入于舂陵水舂陵水又北至常宁县界入于湘]湘江至衡州府城东与蒸水合曰蒸湘[蒸水源出宝庆府邵阳县耶姜山东北流至衡阳县界会清阳水又北流经衡州府城北入于湘]至衡州府东北郴江来注之[郴江源发郴州城南三十六里黄岑山北流经郴州城东为郴江下流耒水入之经永兴县至森口栖凤水入之郴江经衡州府耒阳县界历府城北至耒口入于湘耒水出桂阳县南五里耒山西流资兴水入之又西流八十里水势险恶北入郴水栖凤水源出桂阳州南二十里郴州城西九十里龙度山东北流至郴州界过郴州城北五十里为栖凤水又西北流经栖凤渡白豹水入之流至森口入郴水]湘江又东流入长沙界至於陵江口攸水西流来注之[攸水一名伯水源出江西安福县封侯山西流经攸县东一十五里为攸水洣水入之洣水源出?县洣泉经茶陵县西北至攸县东七里入攸水攸水又至茶陵江口入于湘]湘江又北漉水从东注之[漉水一源自江西袁州府萍乡县北七十里杨岐山为岐水西流过萍乡县前下入醴陵县境会县东漉山之水为漉水过其县南屈从县西西北流至漉浦入于湘]又北涟水东流来注之[涟水资水之别源出宝庆府邵阳县东八十里长沙府湘乡县西一百八十里龙山案别本作大龙山其水分为二派一入邵阳为邵水一入湘乡为涟水又迩涟山与龙山对峙涟水别支出其下奔流数里有石岩当路水入岩中伏流六七里分为三派流出至湘乡县西五十里又名湄水东入于涟合流九十里会侧水绕破石转至县南汇而为泽又东过石潭百余里东流入于湘]又北过长沙府西浏水从东来注之[浏水在长沙府城北五里源出大围山有二源曰大溪曰小溪合流经浏阳县西名渭水过县前名浏水西流入于湘]又北沩水从西南来注之[沩水在长沙府城北二十里源出安化县青羊山流入沩山青潭中入于湘]又北过湘阴县汨水西流来注之[汨罗江在湘阴县北七十里源出江西宁县至岳州平江县东南合纯卢二水又西南会昌水下流合罗水罗水自湘阴县分二水南流曰汨水一经古罗城曰罗水至屈潭复合故曰汨罗西流入湘]湘江又北至沅江县与沅水合曰沅湘会众流以达于洞庭
潇水　源出永州府宁远县南六十里九疑山四水流灌于南海五水北注于洞庭至三江口与沲水合[沲水出九疑山石城娥皇二峰至江华县东南砯水入之砯水出九疑山女英峰至江华县东南为砯水入于沲水沲水又东别为二又十里合为一经三江口入于潇水舜源水出九疑山舜源峰流至宁远县东西抑而北与沲湘水合营水出道州西四十五里营山东流与沲池水合案别本无池字经宜阳乡与舜源水潇水合]潇水又东北流至永州府城外至湘口入于湘资江　有二源一出叙浦与靖州绥宁之涧谷闲一出广西全州界经新宁县南为夫夷水至武冈合流东下又都梁水出武冈州城西南来注之经宝庆府城北邵水入之[邵水源出邵阳县东八十里龙山经鞍山至宝庆府城北入于资江]资江自宝庆过祁阳县北经安化县西凡五百余里至益阳县南过沅江县入于洞庭湖
沅江　源出四川播州与牂牁江隔岭而分者也[此牂牁江乌江也]其源自黄平所为黄平河过偏桥司治西东流处洞河入之[处洞河源出苗境东流经处洞至兴龙卫城合兴隆大河小河入于镇洋江]至镇远府城南为镇洋江[一名氵舞水乃五溪之一巫无潕舞氵舞一水五名声之变耳]东流经清浪卫清江北来入之[清江一名洒溪在思州府城南下流合思州诸溪水入于平溪大江]又东经平溪卫至麻阳锦江入之[锦江其源自铜仁府治西北瓮济洞经府城西为铜仁小江会提溪省溪溟逻江诸水至府治西南为铜仁大江入沅州麻阳县治西境五里为锦江流经县前下入沅江]沅水又经黔阳县西南又经靖州会同县西境洪江来入之[洪江源出黎平府洪州司治北下流至靖州城东合渠阳江渠阳江源出靖州通道县之东北一百里广西分界佛子岭下合众流环靖州城东入于洪江洪江自靖州治流三百四十里案三百一作二百至会同县西南洪江驿入于沅江]又经[案一作又东]溆浦县叙水来注之[叙水有二源一出龙潭在县南一百二十里当黔阳界有溪东流至巡检司前汇而为潭龙潭之水由地中行者二里出而南流六十里鄜梁之水自东而始入桶溪之水又六十里一源出龙湾在县东二十里自顿家山出汇而为潭二水至县前为双龙江经县西三十里下流入于沅江]沅水又历辰州府城西南五里酉水入之[酉水源出四川酉阳经辰州府城西南五里东入于沅]又东辰水入之[辰水在辰州府东源出府城东二百四十里三培山南流入沅]沅江入常德府桃源县境经府城南东流过龙阳县北入于洞庭湖自发源至入湖东北流凡二千五百三十里澧水　源出岳州府慈利县西历山下流合溇水[溇水在慈利县源出归州东流至索溪合四十八涧而为一水南至观嘉觜合澧水]至石门县渫水来入之[渫水在石门县西一百七十里流经水南山鲤鱼山合阳泉南溪水至县西四十里入于澧]澧水又流至澧州城下涔澹二水来入之[澹水在澧州东二十五里涔水在澧州城北七十里]又东兰江来注之[兰江在澧州城东北源江水入华容县治北为华容河南通澧水]又东过安乡县北入于洞庭湖
新墙河　在岳州府巴陵县南六十里发源临湘县相思山至灌口注于洞庭
彭蠡湖[一名鄱阳一名宫亭]　在九江府城东南九十里阔四十里长三百里经南康府东南西接南昌东抵饶州在鄱阳县西四十里纳赣旴鄱饶袁修诸水北流入于江
赣江　源自章贡而来贡水源出汀州新乐山西西南流经瑞金南入会昌北濓水入之[濓水源出安远县北流至会昌县界入于贡]贡水又西北流至雩都虔化水雩水入之[虔化水源出宁都县经雩都县境南入于贡雩水源出雩都县之雩山西南流入于贡]贡水又西北流潋水北来入之[潋水在兴国县东北]又西北流三江水南来入之[三江水在龙南县后乃桃水渥水濂水之会流经信丰入于章]又西北至赣州府城东为贡水环城而北与章水合章水源出南安府大庾县西南一百三十里聂都山东流至南安府城南为横江经南康县治东北流犹水从西来注之[犹水源出湖广郴州桂阳县东北一十七里名孤山水屈曲北流一百五十里入江西南安府界流经上犹县治南为犹水东流至南康县界入于章]至赣州府城西为章江环城而北与贡水合名为赣江北流一百里凡二十四滩怪石多险至万安县折而东流遂水西来注之[遂水在龙泉县治南源出左右二溪历八十四滩入于赣]过泰和县东云亭江东来注之[云亭江一名缯水源发兴国县界经泰和县南西北流至珠林入于赣]赣江北流至吉安府城东南禾水东流来注之[禾水源出永宁县西禾山经永宁县北至永新县南为永新江东流卢水注之卢水源出安福县西二百二十里卢肖山至安福县城北为卢水东流王江从安福县东南东流来合之入于禾水禾水又东流至泰和县西五十里为早禾江至卢陵神冈山下入于赣]赣江达吉安府城东又吉水来注之[吉水源发永丰县至吉水县南为吉水入于赣]赣江又北流经峡江县东至临江府城南五里为清江袁江水东流来注之赣江又东北流入南昌府丰城县南丰水来注之[丰水在丰城县南一百八十里出自柸山绕丰城剑池东入于赣]赣江东北流至南浦折而北流至南昌府城西南蜀江来注之[蜀江一名筠案别本云蜀江一名笛河源出袁州府万载县龙河渡流至上高陵江合新昌藤江历瑞州府城南而东汇于南昌之象泽潭案一本无泽字入于章江]赣江达南昌府城西为章江又奉新江东流来注之[奉新江自宁州历靖安县至奉新县南为奉新江东流入于章江]章江又北流入于彭蠡湖
袁江　源出袁州府萍乡县西泸溪过县北又至县东北罗霄水来注之经袁州府城西十五里为稠江至北门外为秀江下经分宜县东南袁江又东至新喻县南为喻水至临江府西境太平江来注之至临江府南十里入于清江自袁州府城至清江凡八百四十里
修水　源出南昌府宁县西六十里幕阜山自艾城东北流过南康府建昌县治南约七百余里入于彭蠡湖
旴江　源出建昌府广昌县血木岭流六十里为旴水又二十里为巴溪又八十里至广昌县前又三十里入南丰县境东北流百余里至建昌府城东南冰壶水东来入之[冰壶水源出福建泰宁县界经新城县西四十里飞猿水从新城县东境西北流来合之冰壶水又西北流入于盱江]旴江又东北流二百余里入抚州府境为汝水流经金溪县南曲折行百余里至抚州城东抱城西北西宁水注之[西宁水源出崇仁县南一百里华盖山合宜黄水至崇仁县西五里为西宁水下流曲折五百余里至西津入于汝水]旴江入南昌界过丰城县东北流至南昌府城东南三十五里又东北入于彭蠡湖
鄱江　源出浮梁县东北一百四十里榔木山下西流百里至浮梁县南为昌江又西乐安江来注之[乐安江源出徽州婺源县西北五十入里大广山为婺水至德兴县北二十里为德兴溪又西北建节水来注之建节水源出广信弋阳县西北流经德兴县西南下流入于乐安江乐安江又西北过乐平县治南为乐安江下流入于鄱]下流经饶州府城南门外为鄱江环城流至西北复分为二俱入于彭蠡湖
上饶江　源自福建建宁府界流经永丰县界为永丰溪西流永平溪注之[永平溪在永丰县东四十五里]又西流玉溪注之[玉溪在玉山县东五里下流入上饶江]经广信府城北为上饶江槠溪宋溪皆西流来注之[槠溪在广信府城西一十里宋溪在广信府城西八十里二源俱出灵山西流入上饶江]又西北[案别本云又西流]至弋阳县东二十里为弋阳江经贵溪县南为芗溪入饶州府境经安仁县前为锦江白塔河入之[白塔河在安仁县东源发广信龙虎山及抚州金溪县合流入于锦江]下流余干县东北流由鄱江而入于湖北运河　一自大江经仪真县南为狮子河一自大江经扬子镇南为伊娄河俱至扬州府城西为邗沟过邵伯历高邮州宝应县抵淮安府入于淮自大江至淮凡三百余里
南运河　自浙江杭州府余杭经嘉兴府西过吴江县东太湖水过之经苏州府城西历无锡贯常州抵丹阳县吕城坝又经丹阳北练湖水注之[练湖一名练塘在丹阳县北周一百二十里纳长山诸水凡十二流案别本作十一流]又至镇江府城西为海鲜河北入于大江自余杭至京口约七百余里
太湖　禹贡曰震泽周职方曰具区纵广三百八十三里周三万六千顷跨湖宣苏常四郡距湖州府城北二十八里苏州府城西南三十里常州府城东南一百里连武进无锡宜兴三县界其上流自西南而来者为苕溪西北来者为荆溪苕溪有二一出杭州天目山由於潜临安东流过余杭县治南经钱塘县境东北流至湖州府治东南入于霅溪一出湖州天目山至安吉州合独松岭溪水东流经府城南为霅溪至府城东南与杭州苕溪会北流注于太湖荆溪在金坛县北源出右荆州城流入常州界宜兴县荆南山北上通芜湖下注震泽[志云中江出芜湖西南东至阳羡入海]震泽分流入于海其东北流者经吴县东同运河为吴江至苏州府城东播为娄江至昆山县东南六里为新洋江至太仓州东为刘家河入于海其东南流者过三泖一名华亭谷水在松江府城西南三十六里以近山泾圆者曰圆泖近泖桥阔者曰大泖自泖而上萦绕百余里曰长泖经松江府城北七十二里为松陵江[一名吴淞江]经华亭西南入于黄浦黄浦在松江府城东南一十八里又东北流至上海县入于海
浙江　其源有二一出徽州婺源县北七十里浙源山名浙溪一名渐溪东流经休宁县南率水入之[率水出休宁县东南四十里率山]至徽州名徽溪扬之水入焉[扬之水出绩溪县东六十里大鄣山西流至临溪经歙县界抵府城西入徽溪]为滩三百六十至淳安县南为新安江又东轩驻溪从北来注之[轩驻溪在淳安县东五十里]又东寿昌溪从南来注之[寿昌溪在寿昌县西六十里]经建德县界至严州府城南合衢水一出衢州金溪北注文溪南来[金溪源出开化县马金岭西北流绕县治名金溪又转而东南流经常山县东流文溪入之文溪出江山县之石鼓山东北流永丰水注之至江山县南名文溪下流合于金溪]会于衢州府城西二里名信安溪环城西北东流入龙游县界号盈川溪又东经兰溪县东阳水入之[东阳江其源出东阳县大盆山一出处州缙云县双溪合流至府城南为谷溪西流为兰溪至严州府城东南二里入于浙]又东至严州府城南与歙江合浙水又东至富春山为富春江又东至桐庐桐江北来注之[桐江源出天目山经桐庐县北三里东流入于富春江]又东浦阳江南来注之[浦阳江源出金华府浦江县西六十里深袅山经浦江县界北流抵富阳入于浙江]又东至杭州府城东三里为钱塘江又东钱清曹娥二江入之[钱清江在绍兴府城西五十五里曹娥江在绍兴府城东南七十里钱清曹娥二水入于浙江三水所会在绍兴府城北三十里谓之三江海口]浙水又东而入于海海口有山居其海中潮每昼夜再至其势之大小随阴阳之交变也
鄞江　其源有二一自奉化合它山之水东流经奉化县北四十五里为奉化江一自上虞县太平山经余姚县治南名姚江[潮上下二百余里而水不咸]历慈溪县境东流俱至宁波府城东三港口会名鄞江东流至定海县治为大浃江入于海
灵江[一名澄江]　其源一自天台关岭一自仙居至台州府城西一十里合为灵江[潮至此而止]经府城南环绕郛郭东流入于海
永宁江　在黄岩县西北有二源大源出尘山东南流至左溪村小源出黄岩山东北流至大溪与大源合经县北东流入于海
永嘉江[旧名填江]　源自遂昌经松阳至处州府城南二里为大溪东至青田县又合龙泉松溪诸水东南流至温州府城北为永嘉江又东入于海
安阳江　在瑞安县南又名飞云渡渡之西有中洲东入于海
连江　在连江县治南东流入于海
建水　源分东西二溪东溪源出浦城之东西南流约二百里至建宁府城东名东溪过城南至城西入于西溪西溪源出崇安县西北分水岭[其下二源入江西界]过崇安县北至建阳县东南交溪东流注之[交溪在建阳县东南合武夷九曲之水交注于东山下南入建水]至建宁府城西名西溪与东溪合为建水又南松溪东来注之[松溪源出处州庆元县之松源经松溪县南入于建水]又南至南平县治东西会紫云溪紫云溪源发邵武府光泽县西北至邵武府城北东流经延平府顺昌县西沙溪来注之[沙溪源出汀州府宁化县水?险巇如龙门经清流永定至沙县南为沙溪过县东至延平府西南入于紫云溪]过府城东与建水合名为剑津又东南流龙溪入之又东南流抵福州府城南一十五里为南台江自分水岭至此凡七百余里又东南三十里与江东西峡合流入于海
洛阳江　源发泉州府惠安县至晋江县南二十里入于海晋江　源发德化县西至县南为丁溪至南安县西一十里为金溪过县南东流至晋江县治南为晋江入于海
漳江　源出汀州连城县东流经长泰又东南流至漳州府城东北九龙江入之过漳州府东入于海
汀水　源出汀州府北新乐山[与贡水分流]至汀州府境而东遂南流经上杭永定武平溪水入之东南流过饶平大埔又南流至潮州灵河程江水入之又南入于海华水皆东流至汀水始南流过以水合丁为汀也
甲子门水　自长乐经海丰县东南入于海[宋端宗浮海驻于此]
广江　合左右与漓江浈水龙川也右江源出贵州都匀府西南境会十二渡水过府城北又东流至柳州府界福禄江北来注之[福禄江源自湖广靖州西南流入贵州黎平府西境为古州江东流至永从县东南流合为福禄江又东合大崖江为南江入广西柳州界经融县入柳江]柳江又东至柳城县西融水入之[融水出柳州府北怀远县至融县东为融水又名漳江下流与背江思回江玉华江丹江灵寿溪水合历柳城县西入柳江]又东至柳州府南为柳江抵柳州府城东南洛青江东来注之[洛青江在雒容县一百二十里源自桂林府流至县界入柳江]南流经来宾县东牂牁江西来注之经象州至浔州府城北东流为黔江经城东南为浔江与左江合左郁右浔二江合流至平南县东南为龚江亦名都泥江至平南县北乌江在县西入之白马江在县东入之龚江又东流过藤县北为藤江又东绣江入之[绣江源出广东高州府北流经容县容江注之至藤县东南为绣江入于藤江]藤江又东流至梧州府城西与漓江合流为桂江东流至梧州府城南为大江陆川从南来注之大江又东入广东肇庆府西封川县东安水从封川界南流来注之[东安水在广西梧州府城北四十里]大江过德庆州南又东泷水北流来注之[泷水源出猺境经泷水县西南八十里北流入于大江]大江经肇庆府城南又为西江[即端溪]又东新江北流来注之[新江源出新兴县乱山经府城南六里名新江北流入于大江]又东绥江南来注之[绥江源出梧州府怀集县怀溪水合马宁花夔西庙宿泊下朗佛灯甘洞桃花多罗瀛诸水自峡中曲绕而下漫流至广东四会县治南为绥江入于大江]大江又东至广州府南海县西为西江北江浈水入之南流又合东江[龙川]入于南海
牂牁江[一名乌泥江]　其源有二俱出程番府一自金筑司治北为麻线河至府城西境为七曲江过卢山东经洪番方番至为番司南为大韦河一自上司马桥治东北流经小程番卢番北境南流绕府城东过卧龙司西与大韦河合为牂牁江绕卧龙司治南又为绕翠江过罗番大龙司治北回龙江南流来注之[回龙江在金石番司左]折绕大龙司东入广西泗城州经庆远府境达迁江来宾县南东流萦回约千余里入于右江
左江　上流即盘江又名牂牁江源出乌撒蛮界过云南沾益州有二源其一北流曰北盘江其一南流曰南盘江州据二江之闲北盘江自沾益州东北流入贵州普安州北境折而东南流经安南卫城东界至永宁州境与南盘江合南盘江自沾益州西南流白石江入之[白石江在曲靖府城北八里]经贵州普安州西南境南流绕云南罗平州境之西下流潇湘江入之[潇湘江源出马龙州木容箐溪至曲靖府城南为潇湘江]又东流至贵州永宁州与北盘江合盘江经永宁州顶营长官司西四十里南流入广西泗城州历山林峒由奉议州城北经州境为左江东流过隆安武缘至南宁府城西五十里合江镇与龙江合是为大江又东西江水来注之[西江水在武缘县西源出明山界经本县南流入于大江]大江又东八尺江注之[八尺江源出广东钦州界北流至南宁府城东南六十里为八尺江入于郁江]大江东流入横州号为郁江下流清江武流江秋风江东班江来注之[清江在横州东一十五里源出从化乡入于槎江武流江在横州东南五十里源出广东灵山县界至横州入于槎江秋风江在永淳县南一十里源出灵山县界流入郁江东班江在永淳县东北五里源出宾州领方县界流入郁江]又东宝江来注之[宝江一名浮江在贵县西二里水来自宾州界入郁江]郁江又东流至浔州府城南又名南江又东流与右江会
龙江　源出交趾广源州合七源州水历龙州城南为龙江下思明明江入之[明江源出思明府城东南上思州南六十里十万山流至上思州治西为上思江至右万寨与小江水合又流绕思明府治南为明江又角硬水在思陵州治南源出州治南二十里角硬山北流出州治前捻削水合之流入思明府界会于明江明江又北流一百八十里入龙州龙江]龙江入太平府界会崇善县水至罗阳县驮排江入之[驮排江源出太平府永康县西流至罗阳县入于龙江]至江州归安水入之[归安水来自上思州流经江州入于龙江]龙江至南宁府合江镇入于大江
漓江　源出广西桂林府海阳山流五里分为二北为湘水南为漓水漓江至灵川县东北银江入之[银江在灵川县东北东流入于漓江]东南流至桂林府城南阳江入之[阳江源出灵川县思磨山东流入于漓江]又南合相思江[相思江源出卧石山下唐长寿初筑相思埭分水使东西流东流至桂林府城南五十里合漓江西流合白石水至永福县入于漓江]漓江又南迳平乐府城南又合荔水[荔水源出柳州界历修仁荔浦二县入于漓江]至梧州府城西入于广江
浈水　亦名北江源出大庾岭流经南雄府城南又名保水始兴县在其东北杜安水西流来合之[杜安水源出信丰县深窖铁子源至始兴县东北三十八里西流入于浈水]浈水西南流凌江水来合之[凌江水源出顺都百丈山下流合昌水至南雄府城西入于浈水]又西合朔水[朔水在始兴县东一百里源出赣州龙南县界下流与清化水合]浈水迳韶州府仁化县治南会浈水入之[会浈水源出仁化乡南流二百五十里入浈水]又迳韶州府城东黎溪入之[黎溪在韶州府城东九十里源出始兴县东坑岭西流入浈水]又南流合武水为曲江[源出郴州临武冈迳宜章县南流入乐昌县又南流至韶州府城东入于浈水]下流至英德县西一十五里两山对峙夹水号浈阳峡又合翁溪[翁溪源出翁源县灵池山西南流一百四十里至英德县入于浈水]浈水迳广州府湟水合焉[湟水在广州府连州城下东注阳山出洸口入于浈水]至南海县西入于西江
龙川　亦名东江出赣州安远县南流过龙川河源至惠州府城西江注之[西江出惠州府西南流至淡水场东抵惠州府城与龙川合]龙川又西流过博罗县界又西入广州府界至番禺县增江注之[增江源出陈峒山东南流合防水迳增城县东分流东支入牛潭南支至番禺入于龙川]合流入于广江
漠阳江　源出古铜陵县[在阳春县境]北云浮山下南流过肇庆府阳春县会罗凤水博麻水迳阳江县废南恩州城通北津港门入于海[罗凤水在阳春县北五十里其流萦回西入漠阳江博麻水在阳春县东北三十里源出射木山西南流入漠阳江]
鉴江　源发广东高州府电白县鉴山迳高州府城东北合凌罗二水东南入于海[二水源俱发广西北流县凌水出扶耒山下罗水出峨石山下南流七十里而合]
廉江　即合浦江源出广西容县大容山南流至广东廉州府州江口分为五江曰州江陈屋江白沙塘江大桥江新村江环流府城西南入于海
钦江　源发廉州府灵山县北一十五里洪牙山过钦州东乃南入于海而州西二十里渔洪江又十里凤凰江州东二十里平银江州南一百余里防城江俱注之
琼海潮候　天下之潮皆一日两汛惟琼海之潮半月东流半月西流潮之大小随长短星不系月之盛衰
元江　一名礼社江源自云南府赵州白崖睑江东南流迳楚雄府马龙江入之[马龙江源自蒙化府入楚雄府镇南州西南迳堮嘉县东又东南入于元江]又东南流绕元江府城又东迳临安府城南入纳楼茶甸界为禄丰江迳蒙自县为梨花江东南注于交趾清水江入海
澜沧江　源出吐番嵯和歌甸南流迳丽江府江兰州西北入大理府云龙州西南过金齿司城东北八十五里罗山迳蒙化府西南一百三十里至顺宁府城东又南与样备江合[样备江源自剑川州迳浪穹县过点苍山合西洱海迳大理府赵州西南境历蒙化府顺宁府混流百里入于澜沧江西洱海即古叶榆河也自邓州合点苍山之十八川而汇于大理府城东形如人耳周三百余里下流合于样备江]又东南迳景东府南一百余里过大侯州南二百五十里蛮弥山之麓入元江府与元江流绕其城又南至车里过交趾入海大盈江　有三源一出赤土山流为马邑河一出巃嵸山滀为小湖流为高河一出罗生山流为罗生场河[三山皆在腾冲司境]达云南腾冲司城自东而北而西三水合为大盈江又名大车江南流入南甸宣抚司分为小梁河大盈江与小梁河并西南流至于崖司小梁河为安乐河而合于大盈江折流而西一百五十里为槟榔江至北苏蛮界注金沙江入缅甸司麓川江来注之同流入海
麓川江　源出峨昌蛮地七藏甸迳甸旁高黎共山北渡口叉迳芒市司境至缅甸司太公城入大盈江
潞江　本怒江之讹源出雍望迳潞江安抚司北合平市河入大盈江[平市河一出甸头山一出石甸寨合流迳施甸西又南合蒲缥寨涧水迳新栅山口下流入潞江]
