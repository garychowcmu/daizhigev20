提要
   《岭南风物记》一卷，国朝呉绮撰，宋俊増补，江闿删订。绮本文士，故是书所叙述，率简雅不支，与范成大《桂海虞衡志》可相伯仲。首二条叙气候，次十条叙石，次六十条叙草木花竹，次十七条叙鸟，次五条叙兽，次六条叙虫，次十七条叙鳞介，次三条叙香，次二条叙酒，次四条叙蔬谷，次十五条以杂事附叙于末。其叙砚、叙香特详核，惟碣石卫品字石一条，宜入卷末杂事中，殆分段编次偶失序耳。俊所增补凡七条，皆别识之。其论米芾所赏之石，本出浛洭县地，秋深水涸之时，于沙坑中取之，谓之脱沙。后浛洭并入英徳，遂以英徳石当之，实皆赝物，亦前人所未发，惟闿所删者，今不复见其刋除当否，遂不可考矣。绮有林惠集，别着録。俊字长白，山阴人。闿字辰六，贵阳人也。
   
岭南风物记
　　岭南节气大抵与江南较早。三月，江南春时，其风自下而上，故清明可放纸鸢，若岭南，则十月十一月可放，春时反不能上，此一验也。
　　岭南天气常如三四月时，夏多雨则不热，秋无雨则甚热，东坡云：四时皆似夏，一雨便成秋。许丁卯集云：江南带日秋偏热，海雨随风夏亦寒。皆实録也。
　　端溪，在肇庆羚羊峡，砚石产老坑，有三洞，曰西、曰东、曰中。西胜于中，中胜于东，大抵坑之上层为天花板，燥而不佳，最低者为沙板，虽细亦不佳，惟中层水岩细软纯滑，斯为佳品。羊肝色为上，次青花、鸜鹆眼、火烙纹、蕉叶白，再次水纹、古■〈土答〉，岩石色虽纯而其眼如黄蜡，中无晴点。朝天岩虽有蕉叶白、火烙纹，然红黑而不艶，石中带微白星，此岩俱在峡山。左右亚婆坑在灵山寺后，虽有蕉白火烙，然石甚粗，其眼如黄泡，非佳品也。若屏风背，石色纯黑无光艶，市估所售者，俱系此石。又有梅花坑，粗燥不堪，眼如黄豆，惟可用以砺刃耳。大抵各洞皆有眼，惟黄龙则老坑始有之，辨者取以为砚，然皆石之病耳。或曰端石，视之如有沙，铺其面而抹之，则甚细滑，且有青花者为上。其青花亦有辨，石中隐隐有青纹一片，以水拭而方见者，真青花也。若青点散乱者非。
　　英石，出韶州府英徳县，峰纹耸秀，扣之有金玉声为佳。而其要有三：曰绉、漏、瘦，绉谓纹理波折，漏谓洞壑玲珑，瘦谓峰峦秀削，备此三者方见砚山全徳矣。　宋长白曰：研山之玩创自南宫，按浛洭县，自英徳遡流而上，西去百有余里，元章作尉于此，袖中把弄实浛洭所产，后因其地并入英徳，世人遂误传为英石，而市估所售皆赝物也。余尝三过浛洭，覧其遗址，元章墨池大字犹在焉，惟研山杳不可得。询之土人，以溪流暴涨，必俟秋深水涸，于沙坑淘取，所谓脱沙者是也。瞻望怃然，留题石壁而去。
　　星岩石，出肇庆府七星岩，白质青纹，亦有如山水状者，可饰几案屏榻，颇类大理，但稍脆耳。其白者，碎之，妇人可以涂面，粤东闺中多用之。
　　蜡石，色黄如蜡，亦有峰峦形胜，大似黄子久笔意，长径数尺，小不盈掬，温润可观，岭南特重之。
　　嫩石，出南雄府，琢之可为釜画。
　　眉石，出恵州府，妇人可用画眉。
　　石墨，出南雄府始兴县小溪中，长短似墨，人或取以画眉。
　　紫石英，出东莞县爆山，旧以贡献，大如指头，小如石榴子，明澈如水晶，光泽紫艶可爱。爆山之乡名周家村，翟姓聚族而居，离城十五里许，土人得石英馈遗，或以饰带、饰器，亦入药用，疗妇人絶孕，至十年无子者，修治服食，轻身延年。
　　碣石，卫北五里，玄武山上有三台，石如品字，后忽裂，缝内有字云：一拳打破三台石，后有霸占二十秋。时卫官张一权方到，即有苏利之变，据此凡二十载，葢应于此。卫西北五里，道旁有石，形如犀牛，昂首仰望，其南山上，一石圆如月，俗谓犀牛望月。
　　丹灶泥，出罗浮葛洪炼丹处。泥如小弹丸，红黄色，拾归可疗心痛，与不服水土之病。以一丸置杯水中，忽旁泡起累累，有烟滚滚，上冲水面，须臾泥方消散。
　　玲珑岩，出南雄府始兴县。洞中有狮象二石，大如几案，其白如雪，相去丈许，宛如狮象之形。土人取狮石一块，象石一块，放醋盘中，相去尺许，輙能相就，离之复合。
　　木棉花，出广州，叶如单叶茶花，大如茶锺口，花时无叶，其色赤，高可数丈，远望如百尺丹霞，亭亭可爱，实即攀枝花，每挺七叶，其棉轻软，可作坐裀。
　　佛桑花，出广州，其枝叶如桑，花似芍药稍小，色有数种，单叶，花似葵，惟大红者极可爱。　宋长白曰：佛桑即扶桑也，移根海外，闽中最佳，尝于温陵洪文襄宅，见有髙至丈余者，其花如斗，不减洛阳万岁红。
　　马缨丹，出广州府，花如江南绣球，花四出，但不圆耳。色大红，鲜妍可爱，即将衰卸，垂垂亦如珊瑚。家制府异其名曰“珊瑚球”，殊为雅称矣。
　　金凤花，出广州府，一名孔雀花，四瓣金黄色，首尾两翼皆全，宛如凤凰飞翥状，其尾修长尤似。铁树花，出琼州府，树止一二尺，叶宻而红。
　　指甲花，出广州，本大如佛桑花，黄白色，一花数出，清香甚，妇人采其叶，用矾石染指甲，鲜艶夺目，诗云“弹筝乱落桃花片”是也。俗呼九里香。
　　桃花，出琼南，二八月两放皆实。海漆，出琼州海上，有花如芍药，曰倒粘子，渍以为胶，可代柿漆。
　　素馨花，出广州府，自西国移植，不变水土，相传素馨乃女子名，以相思而死，其墓上产此，故其香染人衣袂，不易散也。广州城南有花田，伪汉刘鋹塟美人于此，此种尤多，土人取花结为彩灯，亦风艳有致。
　　丫兰，出罗浮，花大而白，枝上复生一枝，故曰丫兰。次者为出架白，又次者青兰，又次者为秋露白，其花短小，最下者名金枝玉叶，其花红色。
　　树兰，出广府，一名鱼子兰，六七月作花，累累如金粟，芳烈异常，土人多用作香，并入茶中。
　　纱叶，出广州府光孝寺，即菩提叶，肇庆天宁寺皆有之，光孝者尤大而佳。六七月间取其叶，以少石灰水浸之，二十日则肤去觔存，竟如纱縠，土人以之作灯，并为妇人钗铒之属，如金丝然也。
　　符竹，出罗浮山。葛洪居山，偶书符竹叶上，以压山精，今竹叶上，每叶皆有一符，作黄白色，笔书宛然，山中人常以赠客，云藏之可以辟邪。
　　菊花，出琼南，四时皆放。
　　棉花树，出琼南，可髙五六尺。
　　茄树，出琼南，可髙四五尺。
　　月月红，出琼州，有树髙丈余者。
　　知风草，出琼州，土人视节，知一岁■〈风贝〉风之候，每一节一风，无节无风。
　　茉莉花，出广州，花田中有千叶者，土人至夏秋之交，取之穿篾，作灯球，晩以燃烛，香色皆异常，若明珠光洁，而酷烈尤甚，肇庆亦有之。
　　卍字果，出广州，亦名蓬松果，树本髙数丈。桄榔果作卍字形，字画方正，蒂在卍字之中，生食香甘可口。
　　万年松，出罗浮水石涧中，拾归同沙水栽，盛即干，置书籍中数十年，枯朽后，旦以水沃之，不过二三日，青緑生长如故。
　　人面子，出广州，核如人面。
　　肇庆府羚羊峡内有春海棠，花様如秋海棠，惟叶上有刺，其花带香。
　　芭蕉子，出肇庆，大小如鸡卵，一名龙奶，味酸甜，可食，有香，其子尤美。
　　龙须草，出广西懐集，徳庆州亦出，青子，连州亦出，做席
　　匠人，出在肇庆府城对过金渡村。
　　波罗蜜，出琼州，大如斗，剖之味如蜜，其香异常，形如东瓜，皮上有刺，如佛头旋螺文，内瓤甚甜，每房有核，核如青果。
　　偏桃果，出广州，大如鸭卵，色青黄，味酸甜，可食。
　　梦想，出雷州，不知何木，大如鸭卵，以其实切片泡汤，只用一二片，即满一碗甘美，殊异常品。
　　君迁树，出广州，俗呼牛奶子，张衡《西京赋》平仲君迁即此树也。
　　优昙钵，出肇庆，似枇杷，无花而实。
　　桬棠果，出罗定州，其味如李而无核。
　　千岁果，出肇庆府开平，如榧梢大。
　　柑，出四会县，色赤如日，其味稍减。
　　椰子，出琼州，文昌县者为佳，中有浆如酒，可饮，宜
　　母子，出广州，状如柑。
　　鹤膝竹，出韶州府，如鹤膝然。
　　单竹，出南雄府，练竹为麻，可作布。
　　龙葱竹，出罗浮山，第三十一岭半是巨竹，皆七八围，节长丈余，叶如芭蕉大。
　　五子树，出潮州府潮阳县，实如梨，有五核，可治金创及霍乱。
　　秋风子，出广州府。
　　断续藤，出肇庆府新兴县，山中行渴，则取汁饮之，号东风菜。
　　罗望子，出广州府。
　　庵摩勒，出广州府。
　　罗汉竹，出广州府。
　　鹰爪兰，出广州府，叶如瑞香，花似鹰爪，可以架植之。
　　仙人掌，出广州府。
　　龙兰，出韶州府。
　　羊齿子，出罗定州。
　　频婆果，出广州，树极大，果如蚕豆荚，子圆如豆藏其中，老则迸开如桐，瓢状，色大红，土人取其熟食之。
　　黄皮果，出广州，状如金菊，浆似葡萄，但微酸耳，核青色，形如瓠，种多寡不一，土人云：此果消食，更能顺气。
　　羊桃果，出广州，状如皂角，五片相簇，青白色，香味如橄榄而酸涩无核。其树有髙四五丈者，大可数围，果有籼糯二种，糯者色黄少甜，广人去棱邉切片，用生姜榨油，用为小菜，云可寛胸，兼能治疟。
　　蒲葵扇，出广州新会县。其制度精巧者，一柄可値三两许，其大者五六尺，土人以之蔽日。
　　凡梅花皆五出，惟琼州者六出，予诗云“倍得三分白，平添一段香”，葢谓此也。寿阳妆额益为斌媚矣。
　　荔枝至上品者，名挂緑，亦名緑罗袍；次上者名黑叶；其它有名红孩儿十八娘子者、大路者、进奉者，有名尚书懐者，相传杨妃所嗜即此，至火山其味甚薄，斯为下矣。若肇庆新兴之香荔，味甘而核甚小，斯为荔中之神品也。　宋长白曰：荔枝断以闽中为上，若兴化漳浦所出，瓤极厚而核甚小，味正甜，岭南犹在西川之下，蔡君谟、欧阳永叔《荔枝谱》辨之详矣。
　　乌榄，出广州，较青果独大而色正黑，核中之仁形如蚕蛹，可以作果。
　　化州橘红，在州治中厅事前，一株有百余颗，取以作药，患痰伤食气滞者，取少许泡汤，其効甚速，或云以治伤寒不汗者尤妙，或云州治外所产不堪入药，土人馈遗皆赝物也。
　　肇庆有竹一种，大者如芦而质脆，叶亦如芦，长尺余，细者则实心，头垂下，或亦作花。予于府庠中见之，苍头云天宁寺后园亦有此竹，而多芒刺如蔷薇然，询之土人，名曰大头点，不知出于何种。
　　广州有百日红，俗名丁冬花，梗花红色，皆如珊瑚，瓣作两层，一层上托，一层似和包形，开时累累倒垂，且甚耐久，殊可爱玩，若江南以紫薇花为百日红，则大异矣。
　　髙州府有千叶茉莉，花大而香，形如白
　　莲。蒲涧，相传安期生得道处也，在白云山下，出石菖蒲多九节者，道经云饵之可以长生。
　　广州粮道署中有树，名管叶，如土牛膝，髙可一二十丈，大可数围，托根署地而郡城之内咸四望焉，蒋少叅作轩其下，为老树轩。云此树不知年岁，相传雷击之者三，而不能伤，葢他处所无也。
　　孔雀，出肇庆府髙要、四会二县，其尾贮瓶中为玩，但蚊喜食之，夏月不可出供也。
　　金凤，出儋州，大如指，身五色，冠首修尾，俨如美人钗上金凤也。
　　秋风鸟，出雷州，至八月中秋前五日，水中鱼化为鸟，从风而起，土人网得，肥美可食，中秋后则无之，故曰秋风鸟。
　　潮鸡，出广州，似鸡而小，潮至则鸣。
　　灰鹤，出广州府。
　　五色雀，出恵州罗浮山，贵人至则先翔舞。
　　云白鸟，出肇庆府，能辟蛇。
　　鵕■〈义鸟〉鸟，出肇庆府，似山鸡，其羽有光，汉以饰侍中冠，杜诗云“何须不着鵕■〈义鸟〉冠”，此也。
　　越王鸟，出肇庆府，似鸢，喙勾，可受二升，似越王乌喙，故以为名也。
　　五色鸟，出罗浮，形类鸜鹆，五色各异，黄白緑黑红，禀五方正色，一毛不杂，别名五姊妹，每年飞遶博罗城隍庙树，翔集一春，不窠不雏，去，他时亦不再至。
　　丁髻娘，出肇庆府，一名凤头雀、登竿鸟，大小毛片皆如燕子，惟头作凤冠而尾红，小儿养之，甚驯，不用笼畜，每放之，一二日复来，以饭粒饲之，饱则复去，去则复来，率以为常。
　　西洋鸡，短足昂首，其尾拂地，与恒种殊异；其狗毛长如狮子状，养之驯熟，坐立惟人所命。
　　乌鸦，出儋州，以口衔火，置人屋上，用翅扇焚，则羣鸣飞舞。
　　至昌化则无喜鹊，到感恩鸦亦无矣。
　　山呼鸟，出广州府，一名珊瑚，形似喜鹊能为百鸟之音，甚可听。
　　金钱鸡，出罗定府，较家鸡甚驯，毛羽皆灰色，遍身圆圏如太极图，间红黑色烂然可观。琼南文昌县亦有之，一名五福鸟，凡人家有吉庆事，则鼓翅翔舞。
　　碧鸡，出髙州，朱冠、黄喙、红足，毛黑色而有翠光。
　　鹧鸪，在在有之，飞必南向，遇霜露时则以木叶自覆其背，舟行峡内，钩辀格磔，四山争响。　宋长白曰：草木花鸟皆为地气所锺，百粤位应南离耀灵炎火，故花多红色，鸟喜南翔，不特鹧鸪然也，余尝有句云“越鸟多南翥，蛮花少北枝”，似亦实録云。
　　潜牛，出肇庆府江中，形似鱼，能上岸与牛鬬，角软，入水则坚。
　　果下马，出罗定州，髙不踰三尺，骏者有两脊骨，又呼双脊马，徤而能行。
　　白猿，出罗定州，长六七寸，其身如雪。若黑者即墨矣。
　　石猴，出海南，其小如拳，可夜宿笔筒中。
　　海南山中，猴多而难捕，捕者用一人怀利刃独往山中，猴欺其寡而羣就之，出不意斫得其一，羣猴悉不敢动，任所拘执矣。
　　他处苍蝇皆无血，惟广州肇庆有之，或有满肚墨水者。
　　琼州府出壁虎能鸣者。
　　恵州府有青螺可为杯。
　　鹦鹉螺，出海南，其形如鹦鹉，故名。制以为杯，可容醇醪四两。
　　禾虫，出广州，禾熟时有之，长数尺，土人断之亦复成形，形如马蝗，以治馔甚鲜，然畏而远之，正恐不能下咽也。
　　罗浮神蝶，产于罗浮蝴蝶洞中，不知何时，作茧于树叶，山中人出以赠客，悬之窓户林木之上，至三四月时辄蠕动，动（疑衍）久之则出，出则伏茧上，数日而后翔舞飞集，翅如巨掌，金碧朱翠，烂然夺目，约十数日则有他蝶引之而去。其出茧时，虽极力注视，方转睫间，不知其何以出也，及其欲去，虽笼置宻室中，倐而不见，亦不知其何以去，葢神物也。相传为葛洪妻鲍氏遗衣所化，其信然欤。　宋长白曰：舟行自浈江而上，渐入三连，其地有虫，厥名含毒，与北方柏灵相似而更小，噆人肌肤，痛痒特甚，以手搔之辄复壅肿，疑是蛇虫毒气所化。
　　恵州濵海别有二湖，一咸一淡，各产小蟹，其大如钱，以螺殻为房，寄居其内名，曰寄生。好事者捕得，就其房之广狭，别以金银模之，虫见光彩即弃旧巢而居焉，贮于香奁纸裹中，颇堪把玩，间日饲以微物，其饮水也，必从其咸淡之宜，反是则死。
　　嘉鱼，出肇庆府杨栁沙，与夔州丙穴者相似，身白而长，肌细少骨。但丙穴者以春社出，至秋而止，肇庆者以秋社出，至春而止，不可多得也。
　　沙鱼，出雷州府，有虎鹿锯三种。海南沙鱼，暑天上沙滩滚跌，踰时即变虎鹿二种，其变虎者顶无王字，行不能速；其变鹿者角无锋棱，至冬月复入水为鱼，凡鱼俱卵生，惟沙鱼胎生，一生必两。
　　毛龟，出韶州府，大如钱，以水浴之，其毛披放皆碧緑色，置之案头可辟蝇。
　　异龟，出广州，曾见一龟大如宫碗口，顶有白色如白果形，腹下作红黄色，四足，有鳞，不知何产也。
　　黄雀鱼，出惠州府，八月化为雀，十月后入水化为鱼。
　　鱞鱼，出恵州府，大如指长八寸，脊骨美滑宜羹。
　　巨龟，出恵州府，背生树木，望之俨如洲渚。
　　■〈鱼昔〉鱼，出恵州府海中，大盈丈，腹有洞贮水，养子，朝出口，暮入脐。
　　■〈鱼居〉鱼，出恵州府，亦名狼籍。
　　龟鱼土肉，出恵州府，大如小儿臂，有腹无口，目有三，十足如笄簪。
　　笄鱼，出惠州府，如笄，长尺
　　章鱼，出潮州府，有八足。
　　鬼头鱼，出韶州。
　　鲟龙鱼，出肇庆府诸地，其形鱼头、龙腰、鳌尾。
　　蟹，出广州府，二螯八跪，后有二扁足，其肉少，味淡，其胶沾殻。
　　龙头鰕，出海南恵州等处，头似龙，身有金色，大者约有十余斤。
　　蕉布，出肇庆府属，不结子，皮绩为布，夏月衣之不作汗气，比葛色微黄。
　　纻霜布，出韶州翁源县。
　　竹布，出韶州仁化县，以竹搥取丝，绩为布，即单竹也。
　　女儿香，出东莞县马蹄冈、金桔岭、默林、百花洞诸乡，离城四十里，土人采香归家，女儿拣选，拾其精者而藏之，故有女儿之名。栽种于清明未雨之前，收成于二三十年之后，必祖孙父子相继为业，畧无近功。又择地土所宜，故他乡罕树焉。香树叶似树兰而丛宻覆荫，行人折枝代伞，谓之香阴。实可榨油，燃灯最明，黾蚁百虫不敢近，悞触之断翼脱足而死。性大热，悞入饮食，亦令人吐。皮堪作纸，坚厚过于桑料，名曰纯皮纸。香之身出地上者，名曰白木香，能辟秽、去潮湿。香必种十余年之久，然后伐其正身之白木，就其正身之近地凿孔开香门，香经伐之后，则枝叶旁抽，而婆娑益茂，经开香门之后，则香气随雨露所渍，趋结于根头之下矣。初年，于香门穴中凿采一片，覆以纯黄洁土，次年则可得二三片，年愈久则根头寛洞成窝，出香愈多，而味愈永，名曰牙香，以其形状如马之牙也，俗人亦呼为香头牙。香中去其连头，葢底枯槁白木而存留其纯粹者，曰选香，谓经拣选过也，选中又选，其生结、穿胸、黑格、黄熟、马尾浸者，为最上，即女儿香矣。其次水熟、白纹、藕衣纹者，烧时虽香，微带酸气如沉速，不足贵也。何谓生结香，香头根下遇有隙穴，受日月霜露渐渍，日久结成胎块，而香身不枯，受土生气与之相接，名曰“生结”。生结之香，曝之烈日，其香满室，既有生结，必有穿胸之形迹，必有黑格之发露，葢穿胸、黑格乃生结之征验也。何谓黄熟？香树不知其几经数百年，本末皆枯朽，揉之如泥，中存一块，土气养之，黄如金色，其气味静穆异常，亦名“熟结”。至于马尾浸，则香之植朱砂黄土中，厯年久而自成者一线，光黑如漆浸于香上，体质坚凝，肌理宻实，乃香之津液积结而成，其气味与生结等，而更悠扬，此所以为贵也。
　　沉香，有活生死结，以琼州为最，如外国者，不但不可入药，焚之亦无佳味。“生活结”者，乃系取之于生树者，“死结”乃已伐之树，过数十年再取者，为“死结”其功味欠“生活结”者十之三四矣。而名有牛角沉、将军帽、雨淋头、菱角殻、沙糖结等名，总之以生活为上。如药香花铲之数，其精脉微细，入药不大佳玅，只可借炉火耳。宋长白曰：沉香入药，最难辨识，海南别有一本，其质坚纫，略带酸香，土人截成方片，用鐡条炽热，沃以香水，名为夹板，入水即沉，以鐡气浸入木理故也，若以入药，贻害非浅。
　　九里香，木本，叶如黄杨，花似野绣球，色白其香甚烈，葢珍木也。
　　桂酒，出恵州博罗县，苏轼有颂。
　　猴酒，出琼州，土人每在山中得猴酒，或在岩石窝内，或于半破椰壳内得之，问之土人，云猴以稻米采草药共嚼之，如人之造酒同，一二日即成酒，味如淡水烧，然亦不多得。
　　藤菜，出恵州之丰湖，可敌莼菜。
　　米豆，出雷州海中思灵岛，一种后数年收实，《淮南子》云豆之至美者。
　　界稻，出雷州府，十月种，次年四月熟。
　　广东有米名秋分粘者，精美絶伦。又有黄芋、红芋，香味异于一切。
　　郑儋州尚智为予言，海冦杨二冦琼州时，一庠生方娶妇，入门交拜，贼突至，遂掠入舟，妇见贼，怒曰：“我虽犹女子，然已为士人妻矣，狂贼何敢污我！”遂跃入海而死。一家埋金于室，一婢守之，贼入诘其资，婢始犹乞哀，备受榜掠，知不得免，乃大声极骂贼，剔其齿，断其舌，终不告以金之所在，遂至于死。二事皆节义之尤者，惜其姓氏不传也。
　　进士坊，在琼州临高县。有进士与知县不睦，竟为知县灭其家，将石坊移于文庙前，磨去“进士”二字，镌“黉宫”二字在上，逺观之，“进士”二字仍显明在上，人以为寃。
　　沉香浦有二，一在广州府西，即吴隐之投香处；一在琼州府临高县城南，时没时见。
　　蓝关，在恵州新宁县，道旁有昌黎祠，祠下有碑，大书“歩雪仙踪”四字，然其事荒谬，殊不可考。
　　画不如楼，在连州，乃刘禹锡所建也，山水佳絶，为一境之胜，信非名人不能有名地耳。
　　朝云墓，在恵州府北门外三里许，至今郡人春日游赏者，多至其处。
　　前汉伏波将军祠，在连州祀路博徳也。
　　金花夫人者，故女巫也，死而灵异，有目疾者，祷之輙效，羊城特尊奉之，春时赛会与天妃相埓。
　　粤俗产男日，先以姜酒奉其祖先，随用甘蔗糖兼醋煑姜片请客，及馈送亲戚邻里，故俗人问人云“生男”曰“何时饮姜酒”，探人“生男”曰“姜酒曾香未”，葢生男则必具姜酒可知矣。
　　粤俗婚娶，新郎行亲迎之礼。大家亲迎，必觅数友敏慧才捷者为伴郎，至女家，则拦门索诗赋，名曰“拦诗”，新郎捉笔，伴郎或代之，诗赋成，然后遣女于归。
　　琼州五指山中有黎人，与土人交易不用银钱，惟用牛布。
　　肇髙雷罗山中有猺獞，耕于山，猎于山，不入版籍，惟设猺头以治之耳。宋长白曰：广属三连，即古桂阳地也。内有八排，皆猺所居。有生熟之别，熟猺供赋不供役；生猺则犷悍特甚，自称盘瓠之遗，不事耕种，惟以揲刼为生。昌黎曾令阳山所云“好则人，怒则兽”，此类是也。獞与猺略同，而穴居野处，两类鸱张，殆无虗日，葢隐若敌国。
　　海口所有神曰班师，乃淫女所祀之神，若男子欲慕彼女子不得，许神愿则得。
　　海南有黎人，其黎女多端妍，未许聘时则白面，若许聘即以夫家来聘花样刺之于面，终身不易。其山有黎老峰，颇称灵怪。
　　广东，初行亲礼，规矩用槟榔。富者用槟榔一百斤，或三二十斤亦可；贫者用四两、半斤，以为定亲之礼。乡里村间，贫者娶亲时，只用青布一块包头，再用雨伞一把，将新人接回拜堂，即此以为完娶之礼。  
