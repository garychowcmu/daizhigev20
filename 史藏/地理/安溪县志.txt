安溪县志（嘉靖版） 明 林有年主纂

《安溪县志》原书序
 

卷之一 地舆类
一、建置
二、星野
三、山川
四、形胜
五、疆域
六、屯堡
七、隘堑
八、乡里
九、风俗
十、土田
十一、户口
十二、寄庄
十三、土产
十四、贡赋
十五、水利
十六、井泉
十七、坊市
十八、桥渡
 

卷之二 规制类
一、公署
二、坛壝
三、庙祠
四、寺观（宫院附）
五、亭榭
 

卷之三 官制类
一、职官
二、名宦
三、军政
四、刑法
五、盐法
六、役法
 

卷之四 学校类
一、庙学
二、学制
三、社学
 

卷之五 选举类
一、进士
二、乡举
三、岁贡
四、荐辟
五、恩典
六、椽辟
七、恩例
 

卷之六 人物类
一、乡贤
二、孝行
三、贞烈
四、文学
五、义勇
六、隐逸
七、流寓
八、义行
 

卷之七 文章类
一、宸翰
二、士翰
记
序
文
辩
颂
赋
铭
歌
诗
 

卷之八 杂志类
一、灾祥
二、古迹
三、仙释
四、遗事
●《安溪县志》原书序
 

志，曷以志？王政也，史是也。盛周时，内史掌四方志。周微矣，人犹知所尊信，固史在焉。汉唐而下，王会三辅有图，方舆寰宇有志，迨皇明《大一统志》始备焉。安溪，小邑也，曹、滕、邾、莒，则又小矣，史固不可以小而废之也。安溪县治，自南唐保大十三年建置，历今六百余年，厥土惟沃，掌地成田。王梅溪谓“民淳事简，易治之地”也。
 

嘉靖戊子，萧山黄君怿知县事，卓有廉能声，为百城表。叹曰：“志关风化，安溪独缺，非司百里者之责乎？”次年己丑，辱承宪副方公豪请修安邑志，余素蒙雅爱，劼辞不获，买舟渡仙溪，至安之东岳宫而事事焉。稽旧志，询故老，又质公于学校，穷搜博采，毕勚颖泓，竟两阅月而成。首地舆，次官制，学校、人物、公署、祀典、文章、杂志又次之。总其纲，分其目，已入梓矣。
 

辛亥夏四月，又承都宪前参政王公玑有纂续前志之役，惓惓焉；顾阿阳老矣，蓐食间欲授简，则不胜竦息；欲避席，似有孤王公至意；姑从命。未几，时方置校抗旌，备武御寇。月余，汪侯瑀请命太守方公克，公曰：“今还兵已税介，元元得安堵处业矣，况志关风化，不可湮落，俾文献无征。”汪侯乃咨度邑庠典教李君钥，以庠生吴子主恕，不远数百里，敦请弥笃，可谓知所重而深达治体者矣。自顾选软迂疙，逫　惟艰。延至壬子季夏，始得庠生蔡子志孝、吴子主恕持其条旅申，集自己丑以后，志中事迹灿然备具。余属意展阅，参校绪正，移事属类，编入于各款目之下。政务之损益，人物宦业之臧否，悉该载无遗焉。
 

后之有民社者，讲求其故，转移枢宰；产其地者，向往前修，力求嗣响；固大有机焉者。昔司马文正公集古今治乱成败之迹，以资天下后世之治；抑斯志也，其亦郡邑资治之鉴欤？辄忘荒陋，诠次成书；若综理规措，通行翻刻，则又廉能邑长汪侯瑀力也，余蒙成而已耳。僭书于简首，式昭厥后。
 

嘉靖壬子冬十二月。
 

赐致仕中宪大夫、贵州提刑按察司副使，奉敕整饬威清等处兵备，前南京、四川道监察御史八十九翁莆田寒谷林有年书。
 
●卷之一 地舆类

《安溪县志》卷之一

地　舆　类

地舆，述职方也。民依方以生，君制方以理，故首“建置沿革”，而考究其置县之始；次“星野”，以观变也；次“山川”、“形胜”，以定方也；次“疆域”、“隘堑”、“乡里”，以居民也；次“风俗”，以定习也；次“土田”，重所天也；次“户口”，重民数也；上赖下以供，故次“土产”，次“贡赋”，而君国有需；民赖水以耕，故次“水利”，次“井泉”，而旱涝有备；“坊表”之立，使民知所劝勉；“桥渡”之设，使民免于徒涉，故又次之。为《地舆类》第一，其目十八。

一、建置

先王封建，地有定则，民有常居，此长治久安之计，万古不可易者也。自秦罢封建、立郡县以来，土地分裂废置。安溪自隋迄今远矣，历代因时立制，沿革不同。今据《郡志》而考订之，使后来有所考焉。志《建置》。

安溪县在泉州府西一百十五里，本隋南安地。唐咸通五年，析西二乡置小溪场。五代周显德二年--南唐保大十三年，南唐使詹敦仁监场事，以“地沃人稠，溪通舟楫，可置县”请于清源节度使留从效，从之，遂置县治。宣和三年，寇盗蜂起睦州清溪洞，时恶其名，改为安溪。

元仍旧。

国朝因之，属泉州府，统四乡，编户一十七里。

二、星野

分野之说，其来尚矣。自《周礼》、《春秋传》以及历代史志，莫不备载。盖在天成象，在地成形，形象相去，虽若绝远，而感召灾祥，捷于影响。郎官职宰百里，上应列宿分星之地，所以观天象、验灾祥，则政治之得失可知矣。志《星野》。

《周礼》：“保章氏以星土辨九州之地。”所封封域，皆有分星。而《史记正义》及两汉、晋、隋、唐、宋历代史书，皆以斗、牛、女三星为吴越之分。唐一行以山河两戒推之，所谓南纪者，东循岭儌、东瓯、闽中，盖在云汉下流之国。（唐书《天文志》云：“一行以为天下山河之象，存乎两戒，北戒自三危至朝鲜，是谓北纪，所以限戎狄也；南戒自岷嶓至东瓯、闽中，是谓南纪，所以限蛮夷也。”故《星传》谓：“北戒为胡门，南戒为越门。”）但吴越之地在南，而星纪在北，其相配之理有未明焉。贾公彦以诸国始封之日，岁星所在为其分。（盖吴越受封之日，岁在斗牛之次也。）郑夹漈则有：“古人封国，命以主祭之说。”（如商丘主辰、大夏主参之类，则吴越之封，亦主斗、牛、女之祀也。）太史苏伯衡谓：“一行之言疏远，天有三垣，紫微、太微皆将相辅弼之位，天市下垣而列国星宿在焉。”（垣之星曰“吴越”，其余则宋、燕、齐、魏诸第六国及东海、南海、河间、河中，凡二十二里。）盖地有是形则有星。（地有吴越诸国之形，而天有市垣诸国之星，如水火金木土之形在地，而其象在天为五星也。）曰分野者，指列星所属之分而言，初不谓地也，（列国各有星，而十二次又为列星所属之分，所谓星土者也。其国在此，而星在彼，虽不相配，而其象未尝不相属。）

国朝《天文志》以闽郡邑并属斗、牛之分，《一统志》则以为牛、女之分。诸说各明一理，皆不可废。备录之，以俟君子考焉。

三、山川

名山大川，钟灵毓秀，功用非小。况封内山川，亦守土者之所有事。安溪僻落一隅，而山岩溪洞，秀丽澄莹，皆可书也。志《山川》。

山

《尔雅》云：“土高有石曰山。”释云：“山，产也。言生产万物，山顶曰‘冢’，山脊曰‘岗’，大而高者曰‘嵩’，小而高者曰‘岑’，锐而高者曰‘峤’，卑而夭者曰‘扈’，小而众者曰‘巍’，有草木曰‘岵’，无草木曰

‘垓’。”安溪之山，分光展势，翠黛画屏，其大而有名者凡五十四山，各考注其下：

凤　山　在县治北，一峰峙立，分为两翼，若凤翥然，故名。一名凤髻山，又名展旗山，实县治之主山，一方之巨镇也。文凤山山人序略曰：“山深窅而袤长，虚静而广漠，珍禽奇羽集于中尤多。故曰凤山。”

黄龙山　在永安里，又名登高山。上有石如帽、如床几状。重九之日，人多登眺，下有黄龙津，又名龙津山。

三公峰　在永安里，一名丽碧山，又名文笔峰。其山三峰，中差低，两旁高耸，似“公”字。登其顶，可望见海，峰之旁有龙水岩。东峰之顶有池，大旱不竭，石棋盘古迹

在焉。

驷马山　在新溪里，势若驷马奔腾，故名。

北观山　在永安里北地湾边。其山有石笋，高五丈，曰“牛心石”。

金龟山　在永安里，邑之水口山也。其形如龟，旧有谶：“龙向江头跃头角，龟向东缠开祥瑞。”谓黄龙、金龟二山也。

黄檗山　在永安里，一名南山，又名午山。地理家目为应真山，为一邑众山之宗。谷邃林深，有神仙灵迹。山之半有五峰岩，近为泉宦混管，树木砍殆尽，山反失秀。

产坑山　在永安里，乃宋处士周朴所居之所。其前有塘，又名周塘山。

象　山　在永安里，南安界，又名象运山。

林尾山　在永安里，旧有漏泽园。

宫　山　在永安里，里有磐石，可坐数十人，石中空虚形如宫，故名。

牝牡山　在永安里，因此牝牡山俗呼为“公母林”，今呼“方母林”，误矣。

旗　山　在永安里，山势逶迤，若旗之掩映然，又名马旗山。

阆　山　在永安里，俗名“浪来山”，以山势之来似浪，故名。

高田山　在长泰里，即南安界之高田山也。

罗汉山　在长泰里，山下为罗渡。

大眉、小眉山　在长泰里，其形如眉，故名，又名眉田山。黄锐有诗，见《文章志》。

蓬莱山　在崇善里，有清水岩，岩之下出泉，四时不竭。

白叶坑山　在龙兴里，产白竹叶，故名。

阳益山　在龙兴里之东。

高旗山　在常乐里，其形如旗。

南斗山　在还集里，上有六小山，布列如南斗，故名，其后有岩。

后洋山　在龙兴里，其山最高，下有大洋田，一名大洋山。

双髻山　在感化里，一名碧翠山，即魁星岩山，二峰壁立如髻，势甚峭绝。

天马山　在龙兴里，山形驰逐如马奔状，故名天马山。

陈五郎山　在感化里，其山最高。登其巅，晴明远眺可见海。上有石平广，裂痕如砌，有仙人迹，旧名仙涉庭。下有龙潭，天旱祈雨，辄应。

翠屏山　在感化里，一名大尖山，其山嶙峋苍翠。旧有道人因山盖屋。又曰太山岩。

小尖山　在感化里，大尖之东。道人黄胜惠自永春来，居于此。

三笏山　在龙兴里，三山并峙，故名。

覆鼎山　在常乐里，永春县界，形似覆鼎。

鲎　山　在来苏里，形如鲎鱼。山上多石，下有庙，又名猴山。

升平山　在来苏里，鲎山之旁。

东甲山　在来苏里，升平山之旁。

铁矿山　在感德里，产铁，故名。

桃洲山　在感德里，铁矿山之旁。

雪　山　在感化里，古有庙。旧《图经》云：“山上有积雪。岁旱祷之，若岩溜滴沥，即雨。”

同发山　在还集里，其山两峰巃嵸，为一里之最，又名铜钹山。

朝天山　在还集里，山高，势若插天然。

坑源山　在还集里，两旁高耸百余丈，中一坑深。上有普陀庙。

佛天山　在崇信里，其形如佛，又名佛耳山。詹清隐爱此山之胜而隐焉。

九峰山　在崇信里，佛耳山之前。詹清隐作望云亭对之，目曰：“九仙山”。

北岩山　在崇信里，上有石鼓、石棋盘古迹在焉。

虎耽山　在龙兴里，俗名虎空山。

龙踪山　在新康里，山势蜿蜒，石上有龙迹，故名。下有庙。

石鼓山　在龙涓里。旧传：有仙抱石如鼓置石盘上。下有穴，广丈余，有石如兔，仰首望石鼓。俗谓“玉兔望月”。有仙人手抱痕及脐迹尚存。

笔架山　在龙涓里，三峰并秀，形如笔架。

弥勒山　在新康里之东，高大圆顶，形如弥勒佛，为一里之镇。

龙塘山　在依仁里，下有龙王庙。

龙门山　在依仁里，山势若崖，两石夹峙如门，古“龙门驿”以此得名。

卢　山　在依仁里，卢禅师所居之地，因以卢名山，山下有上乘、净果、超觉三院。

铁峰山　在依仁里，其山高耸，山顶石起数丈如铁砧，俗名“铁砧山”。

荷叶山　在依仁里，形似荷叶，故名。

白菊山　在依仁里，山多白石，望之如菊。

乌岩山　在依仁里，下有青林岩。

岭

地理相隔，辟山通之，远近高卑，悉因山势，商贾贸

易，往来无阻。昔张九龄开大庾岭，至今人德之。安溪四通多岭，而开砌之力，亦有司所当知者，凡九岭，各考注于下：

大　岭　在县西北，通崇善、感化里及永春县。

寓思岭　界在龙兴、感化二里。

吟诗岭　在崇信里。

石人岭　在崇信里，岭上有巨石，形如人。

龙门岭　在依仁里，路通同安。

东　岭　在依仁里，通同安界。

磨枪岭　在新康里，山岭险山戏，通长泰县界。

打鼓岭　在来苏里，通永春界。

石梯岭　在龙涓里，巨石高峻，有五十余层。

岩

山产万物，石多为岩。古今高士，登眺舒怀，辄形诸题

咏。安溪峭壁悬崖，云藏霞映，其胜者凡二十四岩，各考注于下：

龙水岩　在永安里三公峰旁。宋令陈复斋扁曰“定公岩”，盖乡民供奉定公佛也。

五峰岩　在永安里午山旁。宋释头陀所居，又名头陀山。

仙姑岩　在永安里阆山岩、五峰岩之间。相传有马氏女入岩中采花成仙，故名仙姑。宋有扶风马大仙庙。

阆苑岩　在永安里阆山之半，陈普足显迹于此。岩后有巨石，中罅，其上平广可坐数十人。

清水岩　在崇善里，即蓬莱山岩也。宋绍兴间建，道人陈普足居此。岩之左有清泉，四时不竭。士夫多题咏，见《文章志》。

太山岩　在感化里，即翠屏山岩也，道人黄惠胜居此，乡人为堂以祀。隆兴间，主簿叶延寿题云：“自昔吾泉出异僧，清溪今又两岩兴。”两岩，谓太山、清水二岩也。

魁星岩　在感化里碧翠山之半，又名碧翠岩。

狮子岩　在感化里，旧名欧岩。宋淳熙间，道人张法慈创居。

惠林岩　在来苏里。宋乾道庚寅，崔道人集众修行之地。嘉定辛未，陈复斋扁额“惠林”，又名月峰岩。

达磨岩　在还集里。本名玳瑁岩，宋僧达磨创居，故又名达磨岩。有石狮，陈复斋扁“狮子峰”三字。

太湖岩　在还集里，宋道人张道源创居。岩有大石，高数丈，立于左，有数簇立于右，有石龟、石狗、石蛇异迹。

九仙岩　在崇信里。宋有名僧来此，一日腾空而去。又名罗汉岩，又名罗汉山。

乌石岩　在龙涓里。其石如屋，方圆十余丈，宋释头陀居之，名曰“护国岩”。岩东有小窦，相传其中出米，仅赡居岩者。后人凿而大之，遂不复有。

洪恩岩　在新康里。岩右有漈水百余丈，树林幽静，人称胜景。

碧水岩　在新溪里。岩背有石，可容百余人，水出于下，号曰“碧水”。

瑞莲岩　在依仁里乌岩山下。有石室可容二百余人，前有池，曾出双莲。下有法轮、惠岩、净土三院，或云垂绫岩。

青林岩　在依仁里贵湖乌岩山下，今名龙安岩。前有石笋卓立溪心。五季间，有清豁禅师居于此。宋淳熙八年，道人了员迹其石，结茅为舍，后拓为殿堂。陈复斋记之。

慈济岩　在依仁里铁峰山。

大平岩　在崇善里。

水湖岩　在光德里。

新　岩　在光德里。

圣泉岩　在新溪里。

天宁岩　在还集里朝天山之巅。

石

《物理论》：“土精为石，气之核也。气之生石，犹人筋胳之生爪牙也。”《博物志》云：“地以石为骨，六帖月林国，有石方数百里，光明澄彻，可鉴人肺腑。人有疾，辄照其形。”此非地之精乎？安溪之石，奇形怪状，大而有名者凡九石，各考注于下：

纱帽石　在县治蓝溪之旁，以形似故名。

莲花石　在永安里月娘潭中，石出水高三丈余。

应　石　在新溪里驷马山。石广二十余丈，人呼之则应。

虎跳石　在崇善里。蓬溪中有四石，高丈余，有巨人迹及虎迹，俗名仙人跳。

驿口石　在依仁里旧龙门驿口，故名。其石高百余丈，有仙人迹在。

白胸石　在新康里，略似人形。天旱，石带白云则雨，农家以此为验。

龙虎石　在新溪里赤岭乡。两石相对，一高而青，一伏而白，俗呼龙虎石。

仙人台石　在还集里。石台高峭，垂漈百丈，水声如雷。上有柑橘、桃李、仙人迹在焉。

芹　石　在新溪里，分守吴公镌“芹石”二字。

溪

《尔雅》云：“水注川曰溪。”诸山之水，归而合流，有燕尾之分，可通舟楫。安溪急滩清湍，水声波影，惟蓝溪为大。凡四溪，各考注于下：

蓝　溪　在县治南，即龙津渡。发源万山中，环绕一邑，水清而莹。

下湖溪　在还集里。自铜钹山发源，下至龙兴里。

湖头溪　在感化、来苏二里之间，乃蓝溪之上流。相去五十余里，溪水深广，旁居稠密，舟楫往来不绝。

龙潭溪　在龙兴里，通舟楫抵源口渡。

湾

湾，水之曲流也。安溪清流，屈曲者多，特录此湾，因其有状元之谶也。泉州，宋绍兴三十年状元梁克家，庆元五年曾从龙，迨今久矣，时当再出。录之，盖有期待之意也。今考注于下：

北地湾　　在县治东北观山下，溪流回环县治如玉带。相传古谶：“水流北地湾，安溪出状元。”

潭

深水曰潭。《杜诗》云：“清溪光有蛟龙窟。”言龙潜之所，岁旱祷雨而龙出焉。唐韦坚为水陆运使，开广运潭以通漕，帝大悦，是利舟楫也。安溪澄清碧莹凡六潭，各考注于下：

黄　潭　在县治东五里许大溪之中。

月娘潭　在永安里阆山岩下。相传下有大钟，阴雨则浮。大旱而雩，有鼋出波心即雨。或呼为月潭，盖其形如半月也。

白濑龙潭　界在来苏、感化二里。旱鸣则雨，雨鸣则晴。

龙踪庙潭　在新康里。潭之侧有巨石，石有龙迹。

龙塘庙潭　在依仁里。由大洋至龙门岭，有庙潭悬瀑数十尺，二石壁夹立，阔可二丈，前有拜石。旧传尝祷雨，有龙见。今遇旱祷之辄应。

龙　潭　在长泰马坑山后。有三潭，下一潭最深，龙王庙在焉。岁旱祷之，灵应不爽。嘉靖七年二月，旱甚，知县黄怿免冠，率士民祷于潭下，三步一拜，果雨。嘉靖三十一年六月旱，知县汪瑀徒跣祈水路拜，雨辄应。

滩

《陈史》言：“赣水旧有二十四滩，多巨石。”则滩必有石，鼓怒砰磅，鳞奔势险。操舟者非熟于水势，必有覆舟之虞。宋张逸知青州，有二松柏滩，水暴涨，多覆舟。逸祷江神，而滩徙五里。则滩之险，得贤良守令亦能去之如韩愈之鳄鱼类也。安溪滩类赣溪、建剑，有名者凡二十有二滩，各考注于下：

马上滩　在感化、来苏二里之间，长半里许。

渊　滩　在来苏里田头山下。嶙石百丈许，水自曲而出，舟运至此甚危。安溪之滩，此其最险者。

家蓝滩　在龙兴里源口渡下。势甚奔激，水大更为患。

汤港滩　在崇善里蓬溪汤之旁，长一里。

便峒滩　在崇善里，一名蓬峒滩。

仙人跳滩　在崇善里，滩旁石有仙人迹。

流倒藤滩　在崇善里，长一里。

溪口滩　在崇善里。水平，舟楫无患。

芒洲滩　在崇善里，旁有嶙石。

石圳滩　在崇善里。长二里，水中石多巉岩，水涨多溺舟。

东渊滩　在崇善里石圳滩之下。

芦濑滩　在县西凤池涧之下。水急而直，行舟快利可观，为八景之一。

学前滩　在县治东南儒学前。有二港水，港水涸舟运不通。

葛盘滩　在坊、永安二里之间。旁有巨石磐可垂钓；中有深潭，水涨多覆舟。

桶钩滩　在长泰里，又名柳巷滩。

石佛前滩　在长泰里。旁有巨石如佛状，故名。

参峒滩　在长泰里。水平，行舟无滞。

夹门滩　在长泰里。长一里，石多水险。

象前滩　在长泰里。水中石多险恶，旁有山如象形临溪，故名。

溪友滩　在长泰里。有一港，水大舟由大港，水涸由小港。中有犁壁石甚峭，舟人慎之。

西渊滩　在长泰里，不妨舟运。

田隙滩　在长泰里南安县界，滩狭而急。

温汤

《博物志》：“凡水源有石流黄，其泉则温汤、温泉也。”《三秦记》：“骊山汤，以牲祭之乃得入，可以去疾消病。”安溪汤泉存者凡六处，各考注于下：

蓬溪汤　在崇善里溪旁，旧名便付汤。

横山汤　在感化里。石砌有亭，岁久倾圯。国朝洪武辛巳，主簿刘文忠砌池重建。宣德乙卯，里人建石桥下旁。景泰五年，李炳重修。

金　汤　在依仁里龙门溪旁，旧名上汤。

叶　汤　在依仁里龙门溪旁，旧名下汤。

大深汤　在感德里大溪村。

温泉汤　在龙兴里唐家村。

坑冶（附）

龙崇银场　在崇信里。宋熙宁二年发矿，元丰元年封闭，久废。

清洋铁场　在龙兴里。宋熙宁开，今废。

铁矿山铁场　在感德里，地名潘田。立铁炉八座扇炼，递年纳课，今炉废而课犹存。

四、形胜

古之圣王，辨方正位，建置疆域，必据山川形胜，或背邙而面洛，或襟江而带湖，皆相度其地，非徒为美观也。安溪亦泉郡西南胜地，古人云：“在德不在险。”此又司民社者所当知也。志《形胜》。

东濒溟海，西北连汀、漳。（宋《本志》）

三峰玉峙，一水环回。（詹清隐《县记》）

黄龙内顾，朱凤后翔。（同上）

发冈自乾、亥而来，转势从辛、兑而入，向丙、巳以奉离明之化，流寅、甲以伸震叠之威。（同上）

北自仙游、永春来，由坎峰逆上乾戌，回转为壬。（地理家云）

其东有展旗山，西有丽碧山以为辅翼。东南则金龟山以填水口。一峰峙立，分为两翼，若凤翥然。凤山之北，则高旗、高盖诸山，相为盘薄。（《泉州府志》）

县郭四依山，清流下如驶。（朱晦翁留安溪诗）

凤麓春阴、龙津夜月、阆岩夕照、薛坂晓霞、芦濑行舟、葛磐坐钓、东皋渔舍、南市酒家。（《旧志》八景）

山深窅而袤长，虚静而广漠，珍禽奇羽集于中者尤多。（《郡志》）　　　　　　　

山水环合。（《八闽通志》）

大溪横流，龙山拱峙。金龟之东为三公峰，其下为黄龙渡。由陆而至者必出其途，由水而运者必会流而下，真东南形胜之地也。（《旧志》）

五、疆域

先王建邦国，必制其封域，正其疆界，使司民者各专所守，而不至于虞芮之争、汶阳之侵也。安溪僻在温陵之西，周围广袤三百一十七里，官知固守，民乐安居。志《疆域》。

疆域之内，地理之至到舆陆之所经：

东至南安县界二十五里（以高田山为界）。

西至龙溪县界一百六十里（以银场为界）。

南至南安县界一十里（以笔架山为界）。

北至永春县界五十五里（以吉漈岭为界）。

东南至南安县界二十五里（以大宇桥为界）。

东北至南安县界二十五里（以眉田山为界）。

西南至同安县界六十里（以东岭为界）。

西北至漳平县界一百五十里（以龟铜地为界）。

东至泉州府一百五里，至省城五百一十五里，至南京三千三百六十里，至京师七千三百六十里。

水源之所出，流派之所经，凡二支：

一支自北由常乐里建口渡，至于来苏里下林渡（感德之铁矿、常乐之覆鼎等山诸水至渡，未可以舟，及还集之釉吹壬街钏狭髦料铝侄桑缓笾墼耸纪 ；由下林渡至于龙兴里源口渡（来苏里之升平山诸水至渡，稍下为渊滩，当溪阻石数百丈，水从石罅而出，旧时舟运止源口渡。正统间，邑人李森凿而通之，今至下林渡）；由源口渡，至于县治西北吴埔渡（龙兴里之白叶坑山、后洋山，崇善里之阳益山、大帽山诸水皆至渡）。

一支自西北由崇信里、新康里、新溪里、依仁里至大洋渡，归薛坂渡（崇信里之北岩山、根竹山、吟诗山，新溪里之龙踪山、罗岩山诸水，皆自新溪里至渡。依仁里之乌岩山、龙塘山诸水，又自上汤桥、西洋桥至渡；下为澳下滩，不可以舟；下五里为澳下渡，通小舟；又下为凌渊渡，溪流稍大，归于薛坂）；吴埔、薛坂二渡又合为一，入常洲渡、黄龙渡，环绕于县（古号水城）；东下罗渡至南安县珠渊渡，抵晋江入于海（自珠渊以下皆平水，可夜航至郡）。

又，九峰山水，逆流自东北入漳州龙溪县九龙江。其同发山有水别派逆流，自西北入漳州长泰县，不入常洲渡。

六、屯堡

用兵者，坐胜为奇；制敌者，据险为先。故汉将毙虏，屯卒金城；元师侵宋，筑堡鹤山。安溪崇山茂林之区，时有盗警，其潜聚出入，各据要害，使非置堡守御，以扼其冲，则何以伸震叠之威，而豫暴客之防哉！志《屯堡》。　

白叶坂堡　在崇信里白叶坂口。按：嘉靖二十六年，贼首陈日晖聚党据覆鼎诸岗，不时出掠，路皆经由于此。佥事余公爌亲捣其穴，乃知此地为贼冲，遂具奏筑堡以扼之。既得请，知县汪公瑀提督力成其事，乃以官银分给各里十班，依丈营造。其制依山设险，围以石城。周环一百三十丈，上覆楼房，以栖屯兵。中盖分司厅一座，东为巡检司，移源口渡巡司就之，而以弓兵一百名隶焉；西为守御千户所，以泉州卫千户点拨，而以输戍官军二百名隶焉；两兵协镇，足以弹压奸萌。诚使司职事者，皆能谨巡逻，时盘诘，则汀、永诸寇，亦当从此稍缉矣。但泉军远戌山中，地无米市，未免裹粮以行，虽尝制以文官稽察，而私放之弊，终亦难逭。闻诸父老言：“当以本县原派永宁仓本邑米二千九百六十石，还纳本县，俟戌军入堡经县之日，唱名关支，军到则得支粮，若虚名则难得米。既可以省其远带之劳，亦可以杜其卖放之弊矣，一举两得，是为良策；假欲置之本堡，又恐事或不测，反为盗粮之资耳。”盖本县先因无军，故粮米转输外卫，以给军饷；今既设堡，反仍旧漕运于晋江之地，而府中军士却带粮入戌，事涉颠倒，法所当更。且戍军二百名，年该米二千八十石，方之原纳永宁仓额数，亦颇相当。为当道者，诚能将广平仓米拨纳永宁仓，安溪派于永宁仓者取回本县，则里催飞輓之役，一旦可蠲，而军士齐戌之法，百年不废，宁非官民之大利哉。

白叶坂田　（附）：贯崇信里白叶坂坑口等处，为窝家贼田。分巡余公爌题准没官，知县汪瑀亲行丈量，得田二百三十四亩七厘，分给弓兵屯种，年征其税，以备兵饷。后以官军耕种不便，知县汪瑀准其诉，拟照役官田，则募附近居民分佃入租，申详分巡道汪，转详察院曾依拟，见立白叶坂堡，编入崇信里云。

七、隘堑

古设险以守国，重门以御暴，则城郭、隘堑之制，有民社者所不容缓者也。安溪僻在泉郡西，旧无城池，但立隘以固守一邑。志《隘堑》。

安溪县本南安地。唐咸通五年，析西二乡置小溪场。场左右两营，西北为土堑，置二石隘门，自县东溪延凤山，直抵县西凤池桥，延袤二千二百一十一丈（建置年月无考）。宋绍兴间，有将校胡安，尝于西隘射退巨魁，邑赖以全。庆元间，知县叶有秩，更置东隘门，名曰“朝天”。宝庆间，邑人主簿黄商楫，乃倡为建楼于上，更名“行春”，西隘门名曰“通安”。嘉定间，知县谢映复修。宝庆元年，邑人县尉黄始振，乃倡为建楼于上。土堑岁久倾圯，而石门旧基尚存。

国朝正德间，知县王廷佐重建。又建南隘门，扁曰“迎恩亭”（今更名龙津楼）。东曰“迎仙阁”（即下隘门），西曰“瑞妆亭”（即上隘门，余小门迁徙无常，不复纪）。

东岭隘　在依仁里东岭山之下，与同安连界。正德十年，知县彭黄建。

典林隘　在崇信里，通长泰县。正德十一年，知县彭黄建。

眉田隘　在龙涓里，通潮、漳二州。正德十三年，知县张俊建。

大深隘　在感德里，通石珠岭及漳平县界。弘治四年，强贼温文进立寨于此。正德十年，知县彭黄建。

磨枪隘　在新康里，与长泰县连界。正德十三年，知县张俊建。

打鼓隘　在来苏里打鼓岭之下。嘉靖三年，强贼新大总于此匝营。正德十六年，知县龚颖建。

东溪隘　在崇善里卓埔山之下，通永春界。嘉靖元年，知县龚颖建。

燕尾隘　在龙涓里，通龙溪县界。嘉靖二年，知县龚颖建。

鳌岭隘　在崇信里军寨山之下，通龙溪县界。正德十年，知县彭黄建。

白泥隘　在长泰里，与南安连界，通晋江，抵府城。嘉靖二年，知县龚颖建。今废，有木栅在焉。

桃舟隘　感德、常乐二里之间，西通长泰，北接永春，实盗贼往来之冲。知县汪瑀，拟于白叶堡弓兵内，拨三十名分番防守，量置公馆、营房，以栖兵卒。申请分巡道汪，转详察院曾，俱已依拟，方今兴造。

以上十一隘。

八、乡里

《地提总》“乡之为言，向也，众所向也；里之为言也，众所止也。”古者五十家为一里，万二千五百家为乡。至汉，十里一亭，十亭一乡，乡置三老，职教化之事。故敬敏仁恤之书于闾，孝弟姻睦书于族，德行道艺之书于党，此周人之教也。今朝之制，分里编户，有乡、有里、有都，远近民相率为善，此先王建国遗制也。志《乡里》。

在　坊

置县之初，增以南安近地，析为四乡，统十六里十有八都。国朝始以在县治为坊，乡及里仍旧，而无都。凡统图四十有二，后省为一坊十五里，统图一十七。

归善乡

长泰里一图　在县东一十里，旧为第一都。

永安里一图　在县治南隔渡，旧为第二都。

光德里一图　在县西五里，旧为第三、四都。

依仁里一图　在县西南二十里，旧为第五都。

积德乡

新溪里一图　在县西北二十里，旧为第六都。

新康里一图　在县西北五十里，旧为第八都。

崇信里一图　在县西北八十里，旧为第八都。

龙涓里一图　在县西北一百里，旧为第九都。

金田乡

龙兴里一图　在县西北五十里，旧为第十都。

还集里一图　在县西北七十里，旧为第十一、十二都。

还集里二图　在县西北七十五里，嘉靖元年分析。

感德里一图　在县西八十里，旧为十三都。

常乐里一图　在县东北八十里，旧为第十四都。

修仁乡

感化里一图　在县北五十里，旧为第十五都。

来苏里一图　在县东北五十里，旧为第十六都。

崇善里一图　在县东北四十里。旧有清源里，为第十七都，而崇善里为第十八都。国朝正统间，始以清源并归本里。

已上四乡一十七里，远近不一，居民善恶不同。嘉靖六年，知县黄怿，申明圣谕，及仿蓝田吕氏、古灵陈氏，作《乡约》一篇，颁示居民读《约》法：

首读圣谕曰：“孝顺父母，尊敬长上，和睦乡里，教训子孙，各安生理，莫作非为。”

次读蓝田吕氏乡约曰：“德业相劝，过失相规，礼俗相交，患难相恤。”

次又读古灵陈氏教词曰：“为吾民者，父义、母慈、兄友、弟恭、子孝，夫妇有恩，男女有别，子弟有学，乡闾有礼，贫穷患难亲戚相救，婚姻死丧邻保相助，无堕农业，无作盗贼，无学赌博，无好争讼，无以恶凌善，无以富吞贫，行者让路，耕者让畔，斑白者不负戴于道路，则为礼义之俗矣。”

终读本县禁约曰：“一禁火葬，二禁赌博，三禁教唆词讼，四禁投献田地，五禁男女混杂，六禁僧道娶妻，七禁私开炉冶，八禁盗宰耕牛，九禁伪造假银，十禁般演杂剧，十一禁社保受状，十二禁教读乡谈，十三禁元宵观灯，十四禁端午竞渡。是皆责之约正，用以督劝。”

九、风俗

观赤子始生，其啼声则一，及其既长，言语不同，暨所嗜亦异，非其所习然欤？风俗之有系于习也尚矣！安溪之俗，或醇或漓，因人变化虽不同，然亦顾司政、教者所以导之何如耳。故书，俾观风者，知所教焉。志《风俗》。

安溪，泉支邑也。其地土沃人醇，素号易治。西北多山岭，民附谷以居。甲乙相失，无复聚落。风气柔而不悍，事有忿輙争，获伸即止，故民无远逮之狱。近县数都，彬彬业儒，盘郁山村，则罕诵诗书。疾信祷，不多服药。治丧颇用浮屠，诗礼家易以奠祭，富者厚葬而越礼，贫者火化而棺以瓦。冠昏之仪，多循泉俗，衣履习尚，亦随而变。桑柘少植，惟种木绵。女工织紝，冬绵夏葛。洋田则种二季，膏田植以糯稻；依山之户，垒石而耕。人少出赘，贫甚不为僧道。民树艺而外，百无能解。商贾百工艺业，咸远人擅之，以有其利；至于书计，亦且仰于外人；渔盐橘果之利，转贩自外而至，利射一倍，兹并狃于慵逸矣。初时颛尚质啬，故民殷而耻逋负，迩则侈美相高，用度糜费，民间稍益匮乏。坊市中尤事花鸟，击筑、弹筝之声，达于宵夜，浸失朴笃之风，识者病之。幸其中有异资，不混流俗，尚知重礼教、崇信义，今之有司又雅知表正，庶可以革薄从忠，而冀见于太古之遗云。

《旧志》：土沃人醇，俗尚朴野。（宋《本志》）

掌地成田。（宋处士黄锐诗）

民淳讼简，素称易治。（王十朋《止讼文》）

儒者安于闾里，以漂泊为病；仕者守其途，辄以奔竞为羞。（宋《郡志》）

人好佛事。（《图经》）

重婚姻丧祭。（同上）

槟榔代茶（槟榔消瘴，今宾客相见，必设此此为重。俗之婚聘，亦藉此以贽焉。《方舆胜览》）。

病少服药，专事祭祷。（《旧志》）

木少桑柘，妇罕蚕织。（宋《郡志》，今多织葛麻）

狃于安逸，业儒者寡。（宋《本志》）

民之有丧，富者则侈费而违礼，贫者则火化而伤恩。（《宋志》，旧载宋嘉定条例）

其人乐善，素号佛国。（宋张阐《志》）

素业诗书。（朱曹《修睦建学表》）　

气候（附）

气候多燠。（宋陈复斋《惠民药局记》）

春夏之交，雨淖则有河鱼腹疾，蒸旱则瘴痞作焉。（同上）

蓝水秋来八九月，芒花山瘴一齐发。（陈复斋诗）

冬无冰雪，或不御绵。（宋《郡志》）

岚阴常至午，阳景犹氛翳。（宋朱文公《留安溪诗》）。

十、土田

《禹贡》：“因土田而制赋”。盖土田乃民食之所出，国之所资，古天子巡狩，入诸侯之疆，必考其田野辟、否，而行庆、让。汉唐以来，察吏治者，亦以为重。盖邦本所系，长民者所当究心也。志《土田》。

唐、宋、元

土田顷、亩无考。

国朝

田亩备载赋役黄册。今自洪武二十四年造册，考至嘉靖三十一年。

洪武二十四年造册

官民田地、山塘一千三百九十三顷四十七亩五分三厘。

官田、地、山一百六十六顷五十三亩七分三厘。

田一百五十一顷六亩厘；

地一十顷六亩三厘；

山五顷三十一亩七分。

民田地、山塘一千二百二十六顷九十四亩八分。

田一千一百七十九顷八十一亩一分；

地三十九顷六十亩三分；

山七顷四十一亩一分；

塘一十二亩三分。

永乐元年十年造册　

官民田地、山塘一千三百九十七顷七十四亩五分九厘。

官田、地、山一百六十六顷五十二亩七分三厘；

田一百五十一顷六亩三厘；

地一十顷一十五亩，

山五顷三十一亩七分。

民田地、山塘一千二百二十七顷二十一亩八分六厘。

田一千一百八十顷六亩一分六厘；

地三十九顷六十二亩三分；

山七顷四十一亩一分；

塘一十二亩三分。

宣德七年造册

官民田地、山塘一千三百九十三顷九十七亩五分九厘。

官田、地、山一百六十六顷五十二亩七分三厘。

田一百五十一顷六田三厘；

地一十顷一十五亩；

山五顷三十一亩七分。

民田地、山塘一千二百二十七顷四十四亩八分六厘。

田一千一百八十顷二十九亩一分六厘。

地三十九顷六十二亩三分；

山七顷四十一亩一分；

塘一十二亩三分。

正统七年造册

官民田地、山塘一千三百九十四顷一十亩七分。

官田、地、山一百六十六顷五十二亩七分三厘。

田一百五十一顷六亩三厘；

地一十顷一十五亩；

山五顷三十一亩七分。

民田地、山塘一千二百二十七顷五十七亩九分七厘。

田一千一百八十顷三十九亩二分七厘。

地三十九顷六十五亩三分；

山七顷四十一亩一分；

塘一十二亩三分。

景泰三年造册

官民田地、山塘一千三百九十四顷四十亩七分。

官田、地、山一百六十六顷五十二亩七分三厘。

田一百五十一顷六亩三厘；

地一十顷一十五亩；

山五顷三十一亩七分。

民田地、山塘一千二百二十七顷八十七亩九分一厘。

田一千一百八十顷六十九亩二分一厘；

地三十九顷六十五亩三分；

山七顷四十一亩一分；

塘一十二亩三分。

天顺六年造册

官民田地、山塘一千三百九十四顷四十四亩三分八厘。

官田、地、山一百六十六顷五十二亩七分三厘。

田一百五十一顷六亩三厘；

地一十顷一十五亩；

山五顷三十一亩七分。

民田地、山塘一千二百二十七顷九十一亩六分五厘。

田一千一百八十顷七十六亩九分五厘；

地三十九顷六十一亩三分；

山七顷四十一亩一分；

塘一十二亩三分。

成化八年、十八年造册

官民田地、山塘一千三百九十四顷四十七亩三分，

官田、地、山一百六十六顷五十二亩七分三厘。

田一百五十一顷六亩三厘；

地一十顷一十五亩；

山五顷三十一亩七分。

民田地、山塘一千二百二十七顷九十四亩五分七厘。

田一千一百八十顷八十亩八分七厘；

地三十九顷六十亩三分；

山七顷四十一亩一分；

塘一十二亩三分。

弘治五年、十五年造册

官民田地、山塘一千三百九十五顷六十一亩七分。

官田、地、山一百六十六顷五十二亩七分三厘。

田一百五十一顷六亩三厘；

地一十顷一十五亩；

山五顷三十一亩七分。

民田地、山塘一千二百二十九顷八亩九分七厘。

田一千一百八十一顷八十三亩二分七厘；

地三十九顷七十二亩三分；

山七顷四十一亩一分；

塘一十二亩三分。

正德七年造册

官民田地、山塘一千三百九十六顷七十五亩五分。

官田、地、山一百六十六顷五十二亩七分三厘。

田一百五十一顷六亩三厘；

地一十顷一十五亩；

山五顷三十一亩七分。

民田地、山塘一千二百三十顷二十二亩七分七厘。

田一千一百八十二顷二十五亩五分七厘；

地四十顷八亩六分；

山七顷七十六亩三分；

塘一十二亩三分。

嘉靖元年造册

官民田地、山塘一千三百九十七顷二十三亩。

官田、地、山一百六十六顷五十二亩七分三厘。

田一百五十一顷六亩三厘。

官租田一百三十四顷三十二亩一分；

职田二顷三十亩七分三厘；

废寺田三顷六十二亩一分；

今没官田五顷八十六亩七分；

官学田四顷九十四亩四分。

地一十顷一十五亩。

官租地九顷八十亩五分；

职地一亩二分；

今没官地二十八亩二分；

官学地五亩一分。

山五顷三十一亩七分。

官学山五顷二十三亩七分；

废寺山八亩。

民田地、山塘一千二百三十顷七十亩二分七厘。

田一千一百八十二顷四十九亩八分七厘；

地四十顷一十一亩一分；

山七顷九十七亩；

塘一十二亩三分。

嘉靖十一年造册

官民田地、山塘一千三百九十七顷六十三亩三分。

官田、地、山一百六十六顷五十二亩七分三厘。

田一百五十一顷六亩三厘。

官租田一百三十四顷三十二亩一分；

职田二顷三十亩七分三厘；

废寺田三顷六十二亩一分；

今没官田五顷八十六亩七分；

官学田四顷九十四亩四分。

地一十顷一十五亩。

官租地九顷八十亩五分；

租地一亩二分；

今没官地二十八亩二分；

官学地五亩一分。

山五顷三十一亩七分。

官学山五顷二十三亩七分；

废寺山八亩。

民田地、山塘一千二百三十一顷一十亩五分七厘。

田一千一百八十二顷六十六亩七厘；

地四十顷一十五亩一分；

山八顷一十七亩一分；

塘一十二亩三分。

嘉靖二十一年造册

官民田地、山塘一千三百九十六顷六十六亩四分三厘。

官田、地、山一百六十四顷六十亩七分三厘。

田一百四十九顷一十四亩三厘。

官租田一百三十四顷四十亩一分；

职田三十亩七分三厘；

废寺田三顷六十二亩一分；

今没官田五顷八十六亩七分；

官学田四顷九十四亩四分。

地一十顷一十五亩。

官租地九顷八十亩五分；

官职地一亩二分；

今没官地二十八亩二分；

官学地五亩一分。

山五顷三十一亩七分。

官学山五顷二十三亩七分；

废寺山八亩。

民田地、山塘一千二百三十二顷五亩七分。

田一千一百八十三顷二十一亩七厘；

地四十顷一十五亩一分；

山八顷五十七亩二分三厘；

塘一十二亩三分。

嘉靖三十一年造册

官民田地、山塘一千四百一顷五分四厘。

官田、地、山一百六十三顷九十四亩六分四厘。

田一百五十四顷四十八亩一分四厘。

官租田

职田二顷三十亩七分三厘；

废寺田三顷六十二亩一分；

今没官田

官学田四顷九十四亩四分。

地一十顷一十五亩。

官租地九顷八十亩五分；

职地一亩二分；

今没官地二十八亩二分；

官学地五亩一分。

山五顷三十一亩七分。

官学山五顷二十三亩七分；

废寺山八亩。

民田地、山塘一千二百三十二顷五亩七分。

田一千一百八十二顷二十一亩七厘；

地四十顷一十五亩一分；

山八顷五十七亩二分；

塘一十二亩三分。

屯田

永宁卫左所计三十三顷六十亩，坐本县光德、永安等里。

永宁卫右所计一十五顷，坐本县新溪、来苏等里。

永宁卫中所计一十六顷八十亩，坐本县新溪等里。

永宁卫前所计三十三顷六十亩，坐本县崇善等里。

永宁卫后所计六十七顷二十亩，坐本县龙涓、崇信等里。

十一、户口

《周礼》：“男女生齿皆书，献民数于王，王拜受之，重邦本也。”历代以来，使者巡行郡邑，必先考口丰耗，而示劝惩，此抚字之政，所当加意也。志《户口》。

唐开元后，户口始有可考，然甚疏略。及宋至道间，诏更籍天下户口。元丰八年，又挈主客户归籍，以丁力、资产轻重差役。

宋

淳祐间，主户一万三十五户，客户五千三百八十二户；主丁一万三千四百六十二丁，客丁六千二百七十三丁。

元

以南北人户，分为十等，立法科差，其详不可考。

国朝

每十年攒造赋役黄册，书其户口，以定版籍，然非良有司，而妄增欺隐之弊，终莫能免也。今自洪武二十四年，考至嘉靖叁拾壹年造册。

洪武二十四年造册　人户一千九百八十户，人口九千一十六口。

永乐元年造册　人户二千六户，人口九千五十四口。

永乐十年造册　人户二千一十九户，人口九千八十六口。

宣德七年造册　人户二千三十五户，人口九千一百一十二口。

正统七年造册　人户二千四十八户，人口九千一百三十口。

景泰三年造册　人户一千六十四户，人口九千一百五十六口。

天顺六年造册　人户一千七十六户，人口九千一百八十九口。

成化八年造册　人户二千九十四户，人口九千二百一十一口。

成化十八年造册　人户二千一百九户，人口九千二百三十六口。

弘治五年造册　人户二千一百二十一户，人口九千二百六十五口。

弘治十五年造册　人户二千一百四十三户，人口九千二百九十九口。

正德七年造册　人户二千二百六十三户，人口九千三百四十二口。

嘉靖元年造册　

人户二千三百九十四户，人口九千八百七十八口。

民户二千六十六户；

军户二百八十九户；

匠户三十四户；

铺兵五户。

嘉靖十一年造册

人户二千五百一十五户，人口

民户二千一百九十一户；

军户二百八十一户；

匠户三十八户；

铺兵五户。

嘉靖二十一年造册　

人户二千六百三十户，人口

民户二千二百九十八户；

军户二百八十九户；

匠户三十八户；

铺兵五户。

嘉靖三十一年造册　人户　　人口

民户　　　　

军户

匠户三十八户，

铺兵五户。

十二、寄庄

寄，寓也。得业之民，原非土著，以其寓居于田庄者而立户，户不报丁，空名守米，他县少有，惟安溪为多。盖本处田业，多市与外县富人，而四方贵宦，亦嗜购山田，故此地寄庄为盛。两地隔越，催征莫应，一遇差徭，辄以官户优免，靠损本土，户日以众，免日以多，安溪之民奈何而不困哉。凡寄庄户，一百九十二户，得米九百一十七石五斗六升四合九勺，中立官户四十六户，其主客盛衰之形，亦可见矣。志《寄庄》。　

民户一百五十四户，军匠户三十八户。

十三、土产

《礼》有土宜之法，以辨土物。安溪地亦沃壤，其产物皆足以资民生、充国用也。但品类繁多难悉录，兹特举其有名者书之，志《土产》。

谷类

《礼月令》：“天子元日祈谷于上帝。”《书》：“稷播百谷，谷熟而民人育。”盖谷乃天之产、地之精也。禾，谷类也。《说文》曰：“嘉，此又丰年之瑞也。”安邑地广土沃，谷之有名者凡六种，各考注其下：

稻　有粳，有糯。粳，食米也；糯，酒米也。有一年一收者，有一年两收者。一收者，谓之大冬稻，其米粒大；两收者，春种夏熟为早稻，秋种冬熟为晚稻。又一种占稻，无芒而粒大，出自占城，其色有白、有斑、有赤。《湘山野泉》云：“宋真宗以福建田多高仰，遣使至占城，求稻种一十石以遗农种之；后又遣使就福建取占城稻三万斛，给江淮两浙，盖其稻能耐旱也。”稻之名有白香、白占、青占、早赤、乌秫等名，又有一种畲稻亦能耐旱，地肥则长，不一二年，又易他处，非农家所能也。

麦　有三种，有大麦、小麦、米麦，颗大。《本草》所谓穬麦也。《本草注》谓：“北麦秋种夏收，备四时全气，无毒；南麦冬种夏收，少一季，有毒。”安溪一邑多云雾，米麦、大麦农家少种。

粟　粟与粱相类，粒大者为粱，小者为粟，今人多不能辨。《唐本注》云：“粟类多种而并细于粱。”此北土所宜，安溪少有。

黍　叶似芦，高丈余，结穗如稻，穗散垂不毛。有名曰米祭，似黍而粒大。此亦北土所宜，安溪少种。

豆　豆之名最多，有黑豆、红豆、白豆，山畲中所种白豆粒大。又有绿豆可为粉。有赤豆、碗豆、楬豆、箸豆、籍豆（箸豆有青、红二色）。有蛾眉虎瓜豆、蚕豆，炒食味佳。有刀豆，长尺许，可入酱。安溪所种，惟红豆、绿豆、箸豆为多，余少种。

脂麻　有黑白二种，可榨油。寇宗奭云：“即胡麻，种出大宛，故名。”《图经》云：“巨胜也。”陶隐居云：“茎方者为巨胜，圆者为胡麻。”《兴化志》或云：“巨胜，别是一物，以其生胡中类麻，故云胡麻。”雷公云：“巨胜有七棱，色赤味涩酸，今呼麻油为巨胜，误矣。”按：《周礼》三农生九谷有麻，是时大宛未通中国，安得胡麻？况脂麻不可为饭，则雷公或者之言可信，而《图经》、寇、陶之说为失真矣。

货品

《洪范》八政，曰食，曰货。盖食，民所天也；货，民所用也。安山泽之利，虽有精粗、美恶之殊，然皆可以徙有于无，以济匮乏，其利溥矣。安溪货之有名者，凡十有八品，各考注于下：

葛布　织葛藤为之。诗云“为絺为綌”是也。崇信、龙涓为多，以纺缕者为上。

蕉布　《海物异名记》：“取蕉以灰埋之，绩而成布，可为暑服。”取轻便也。

青麻布　织青麻为之，视黄麻稍细，极细者亦可代葛。

苎布　织苎为之。有曰“白纱布”者，将所绩纱夜露昼曝，其色自白，绩而成布。有白糊布者，用糯糊，烈日中抽过而绩之。有曰“生头”。苎布之中，以白纱为上，甚费工。

黄麻布　《尔雅》云：“黂枲。”《仪礼》传曰：‘苴絰者，麻之有黂者也。则黂麻。’即今之黄麻也。”安溪多织黄麻，丧服中多用之。

绵花　俗曰“吉贝”，树高二、三尺，春种秋收，其花结蒲，蒲中有茸，细如鹅毛；茸中有核，大如豆，用轮车绞出其核，又以竹弓弹碎，纺而成布。近时山坡平旷，多有种之者。

茶　《瑞章总论》：“茶，乃南方嘉木，叶如栀子，花如白薔薇，实如棕榈子。土产建州、北苑、先春、龙焙，洪州双井、蒙顶、石花，皆茶之极品者也。紫为上，绿次之；筍为上，芽次之。社前采者为佳，寒食、谷雨采者次之。备见陆羽《茶经》。”安溪茶产常乐、崇善等里，货卖甚多。

油　有脂麻油、茶油，又有桕油、桐油。用火炒一度，蒸一度，用木榨出成油。麻油、菜油为上，桕油可作烛次之，桐油又次之。

糖　黑糖煮蔗为之。冬月，取蔗榨汁，入釜烹炼，火候既足，蔗酱渐稠，乃取油滓点化之，遂凝结成糖。其面光洁似漆，其脚粒粒如沙，故又名曰“沙糖”。有曰“白糖”者，以沙糖置釜中烹炼，用鸭卵连清黄搅之，使滓渣上浮，撇取干净。别用两器，上曰“圂” ，下曰“窝”，炼成糖浆，置圂中。及冷，糖油坠入窝中，遂成白糖。俱出长泰里，然白者不多。

蜜　《格物论》“蜜蜂三种。一种在林木上作房；一种在人家作巢，其蜂小微黄，蜜浓美；一种黑色，作房岩崖高峻之处，非人足迹可到，其蜜名‘石蜜’，又名‘崖蜜’。”

蜡　有黄蜡、白蜡。黄蜡，蜂蜡也，凡蜂作蜜皆结房，房中藏蜜，绞出蜜而房则成蜡也。白蜡者，虫蜡也，其中作茧树枝上，每茧藏虫得数百，细如丝发，此谓种子，秋冬采而藏之。及春，将种子缚置树上，虫出茧，食树津液，因而放蜡，漫注于枝柯，及成，剥取而烹炼之，其白如雪，故曰“白蜡”。其树即今冬青树也。树嫩放蜡尤宜。《本草》谓：“黄蜡，炼成白腊。”或医家所用，不可知也，但树生为多。

蓝靛　蓝有二种。马蓝叶大，俗云“大青槐蓝”；叶细，俗云“小青”，皆可为靛。蔡端明《江南月录》云：“采以船盛，水浸去滓梗，后以灰搅之，即成靛。”安溪所产不多，竟足自用。

麻　有黄麻，有青麻，其皮皆可绩布。有苎麻，一株数十茎，宿根至春复生，每岁三收或四收。《尔雅》曰：“枲麻”。《禹贡》：“青州厥贡，岱畎丝枲”是也。

薯榔　茎蔓似薯，根似何首乌，皮黑肉红，染皂用之。

磁器　色白而带浊，昔时只作粗青碗，近则制花又更清，次于饶磁。出崇善、龙兴、龙涓三里，皆外县人氏业作之云。

纸　以草穰为之，其纸坚厚，与草纸相似，名曰“官纸”。土人焚以事神。又有大如席者，曰“角纸”，出感德、常乐二里。

草席　编草为之，名曰“大草席”，比灯心草为大。又有龙须草，种之水中，大过灯草，编席利暑，出新康、还集、依仁三里。

铁　出感德、潘田等处，外县人业作，转贩得利。

蔬类

《尔雅》：“蔬，菜也。菜不熟曰‘馑’，亦民食所资者也。”《记》称：“宋宇种蔬三十品，时雨之后，吟行园圃，‘天茁此徒，助我鼎俎’。”人尝言：“百姓不可有此色，士夫不可无此味。”安邑畦圃间，霜华露芽凡二十六种，各考注于下：

菘　有春菘，有晚菘，与芥相类，芥丛生，菘梗生。吴隐之为广州，清操愈厉，惟食菘菜、溪鱼而已。坡诗：“白菘类羔豚，冒土出熊蹯。”本南方菜，安溪少种。

芥　青芥有二种。有逐月摘叶者；有只摘一次，至冬连丛割之者。其白芥有二种，味最甘脆。又一种为紫芥，性最辣，可为芥辣，以和食品。

油菜　叶如白菜，色青根微紫，籽可榨油。

芥蓝菜　亦芥属也，其色如蓝，故名。折之，旬日复丛生。以香油调制食之，其味最佳。

苋菜　《莆阳志》云：“苋有六种：有赤苋、紫苋、白苋、五色苋、人苋、马苋。”又《本草》谓：“苋不可与鳖同食，令人生鳖瘕。”安溪多红苋、紫苋，余种少有。

莴苣　《本草》云：“莴苣性冷微毒。”又有白苣。《本草》云：“主补筋骨，利五脏，令人聪明少睡。”又有舌苣可生食，其味苦辛。

瓮菜　茎空性寒，蔓生畦中或水中。《遁斋闲览》云：“此菜来自东夷古伦国，以瓮盛之，译不通，但言瓮菜。”《本草》云：“能解野葛毒。”张司空云：“魏武帝啖野葛至一尺，应是先食此菜也。”

菠薐菜　《本草》云：“味冷，有微毒。利五脏，通肠胃。”刘禹锡《嘉话录》云：“此菜出西域颇稜国，有携其种来，‘颇’讹为‘菠’。”俗呼“赤根菜”，又曰“面菜”。

苦荬菜　味苦，能治心火。诗云：“薄言菜芑。”即今俗云苦荬菜是也。又一种龙舌苦荬，叶短，其味生涩。吾莆人多以此菜煮鲎鱼。

莙荙菜　叶厚而柔，有微毒，俗名厚叶菜。《闽中志》云：“能去头风，利五脏。”《三山志》云：“茎灰淋汁，可浣白衣。”

茼蒿　叶如艾，花如小菊，性冷微香。

园荽　《本草》所谓“胡荽”是也。花白、结子淡黄，味辛温，有微毒。小儿豆疮不发，取园荽捣碎和酒喷之即发。多食令人多忘。

蕨　《尔雅》云：“蕨，鳖也。”《本草》云：“根如紫草，山人作菜食之。未抽叶时，亦可为粉，味甘寒滑，能去暴热，利水道。”诗云：“陟彼其山，言采其蕨。”又诗云：“蕨芽已作小儿拳。”《搜神记》郗鉴出猎。有以蕨食之，遂成疾。后吐出一小蛇，渐干成蕨，乃知此物不可生食。

茄　一名“落苏”，有紫、白二色，味甘性微寒。又一种野生者，树小而有刺，名“鬼茄”，其子不可食。又有“天茄”，缘架而生，《本草》谓之“藤茄”，俗呼“天香茄”，实小可食。

瓠　即匏也。瓠甘匏苦。有腹大头细，状似胡芦，谓之胡芦匏。有腹小头长者，谓之芋匏。诗：“匏有苦叶。”《国语》云：“风匏，可以渡水。”风匏，盖大匏也。

芋　叶似荷而不圆，一名“土芝”，一名“蹲鸱”，种之水田，荒年可以济饥。朱晦翁诗云：“沃野无荒年，正得蹲鸱力”是也。坡诗：“香似龙涎仍酽白，味如牛乳更全清，莫将南海金荠脍，轻比东坡玉糁羹。”宋鲜于文宗七岁丧父，于种芋时亡，明年对芋鸣咽，如此终身。

冬瓜　《本草》谓之“白瓜”，性冷无毒。孟诜曰：“冬瓜能益气耐老。”

丝瓜　性寒，俗呼“菜瓜”，又名“天萝”。腹有丝，故名“丝瓜”，多食之能害眼。

薯　有数种。白者为上，紫次之，青黑又次之。荒年可以济饥。

姜　发芽红嫩如指，故名“指姜”，性热。隔年者谓之母姜，其味尤辣。久服，去秽气，通神明。

蒜　有大小二种，味辣有微毒，能消谷、理胃、除邪、痹毒气。兵部李绛《手集》云：“心痛不可忍，年久者，取蒜用醋调制，服之即愈，但多食则能害眼。”

韭　《曲礼》“韭曰丰木。”《说文》云：“一种而久，故谓之韭。味辛微酸无毒，一月一割，而根不伤。”郭林宗见友夜至，冒雨剪韭作炊饼。今或彷之。

芹菜　芹，楚葵也。《疏》云“水英。”芹有三种：其色白赤，《泮宫》曰：“思乐泮水，薄采其芹。”二章曰：“薄采其藻。”三章曰：“薄采其茅。”芹，香也。藻，文也。茅，有味也。士之于学，知其香则先学文，而后能知道之味也。

苦瓜　长四五寸，皮皱味苦，瓤初生白，至熟转红。核如木鳖子而小。俗呼为“癞蒲萄”，又呼为“红瓤”。

香菇　按《本草》：“木生者为蕈，地生者为菌，菌即菇也。”又有木耳菇，畲人砍树倒地而生者为佳。其他或地、或树而生，其种不一，能毒人，食宜辨之。

薤　薤，韭类也。《图经》云：“似韭而叶稍阔，有赤、白二种，味苦无毒，食之能除寒热。”

果类

果，实也。野果可以充粮。坡诗云：“彼美王山果，粲为金盘实。”安之名山野圃之中，累累颗颗，风落雨濡，凡二十六品，各考注于下：

枇杷　树高丈余，枝稀叶长有毛，冬花夏实，实如梅子，色黄内有核，味甘而酸。《唐史》言：“其可供庙飨，盖亦佳果也”。泉南殊不为重。

芭蕉　一名“包目”，一名“羊角蕉”，一名“牛乳蕉”。《本草》云：“甘蕉，俗呼‘巴蕉’，身柔，叶如扇，花卷心抽出，色红即盈厚，结子数十枚。初生色青，熟微黄，去皮可食，甘如饴。一种曰‘芽蕉’，一种曰‘紫蕉’，芽差小而尤甘美。又一种无花，实可织为布。”

荔枝　荔枝于闽中为上，川蜀次之，岭南又次之，味甘无毒。宋端明著《荔枝谱》，通论兴、福、漳、泉四郡，其名家不过十有二品，其下三十二品不论也。安溪产在坊、永安、长泰、感化等里，其品不一。有名“桂林”，皮粗大如鸡子，味甜。一名“中冠”，皮光而薄，味清甘。一名“金钟”，皮略粗，色青黄，味佳大类“桂林”，皆六月熟。一名“火山”，核大味甘酸，四月先熟。一名“早红”，类“火山”，五月熟。又有“状元红”一种，形圆味甚佳，种出枫亭，为时独重，本地近亦有之。

龙眼　一名“荔奴”，言其色香味甘，敢与荔枝为匹也。或曰：“荔枝过后，龙眼始熟，故名。”有一种最大者曰“虎眼”，肉厚味甘，食之益人。

香橼　《本草》曰：“枸橼，其实大小不一，色黄皮厚，瓤微酸而苦，气甚香。谓之‘香橼’者，言香气缘袭人衣也。又一种形似人手，俗呼为‘佛手柑’。”陶隐居云：“性温宜人，其叶煎汤，可澡小儿。”

橘　橘如柚而小，花白实红，盖亦渡淮而变。《考工记》所谓“橘逾而北为枳。”此地气然也。《书》曰：“厥包橘柚”，色如金者曰“金橘”。又一种生山坡，实小如豆，曰“金豆”，可蜜煎。

柑　按《本草》，有乳柑、沙柑、青柑，味甘而性寒，皆橘柚类也。安溪有薄皮、厚皮二种，先柑而熟者曰“先柑”，或曰“仙柑”。

梨　性寒，出北方梨为佳，闽中少有。安溪有五种，曰“清消”，曰“黄消”，曰“菜梨”，曰“狗梨”，曰“中元梨”。惟“清消”、“菜梨”味甘，余稍次。

栗　北方之果也，攒刺如猬。及熟，房裂而栗圆，性温无毒，食之令人耐饥。寇宗奭云：“小儿不可多食，盖生者难化，熟则滞气，隔食则能生虫致病。”《国语》曰：“妇挚不过枣栗，以告虔也。”先儒以为枣取早敬，栗取恂栗。则栗亦果之佳者也。

橄榄　按《莆阳志》，橄榄有二种，尖而小者名“丁香”，最为珍品；圆而大者谓之“柴橄榄”。古今论橄榄多失真。《旧志》谓：“先苦后甘。”此果不苦。陈藏器谓“生食味酸。”此果不酸。今改评之曰：先食而涩，及咀嚼之余，乃转而且香。昔人以比谏臣忠言，有旨哉！

杨梅　《异物志》：“杨梅大如弹丸，五月熟，味酸甜，有红、白、紫三种，紫者为佳。”

黄弹子　实如弹，有子，味甘酸，其果似山桂而香。《图经》谓之“黄弹子”。《海物异名记》谓之“黄檀子”，又谓“王坛子”，盖一物有三名也。

红柚　种出潮州，有宦者带归，遂传植兹土。皮厚色黄，肉鲜红可爱，味甘酸，冬月收之。

枣　性温，与栗同珍，为其足备贽云。

葡萄　有青、紫二种，籐生蒲架。《酉阳杂俎》云：“张骞使西域，得其种而还，中国始有葡萄。”《史记》云：“大宛以葡萄作酒，数十年不坏。”《南部新书》云：“太宗破高昌，收葡萄种在宛中，研得酒法，味兼醍醐。”

杨挑　树高大，叶繁密，实生枝干，其味甚酸。泉南此果，不甚重之。

石榴　《博物志》：“张骞使西域还，得安石榴，有二种，有结子者，有不结子者，谓之‘百叶石榴’。”《本草》云：“安石榴子多，无毒。”

西瓜　大曰“瓜”，小曰“瓞”，来自西域，故名。其肉清甘如饴，红瓤者为上，盛暑可以解渴。《陆贽传》：“德宗幸梁，路有献瓜者，帝嘉其意，欲授以官。贽谏曰：‘爵乃天下公器，不可轻也’。”《南史》：“昙年五岁，母患热病思食，偏求不得，俄过桑门，哀其求而以瓜遗之。至家，众大惊异。”

甘蔗　蔗，丛生似竹，味甘，煮之成糖。《本草》：“赤者名‘昆崙’，白者曰‘萩蔗’。”《野史》：“卢绛中痞疾，忽梦一白衣谓之曰：‘食蔗即愈。’遂哀求鬻蔗者，乃得数枝，喜而食，至旦遂愈。”顾恺之每食蔗，从尾到中。或问之曰：“渐入佳境。”

柿　柿有数种，一名“鹿心”，小者名“猴柿”。按《本草》：“火熏者为乌柿，性热。日干者为白柿，性冷。有黄色者，可和米粉作糗，小儿食之止痢。”《酉阳杂俎》云：“柿有七绝：一寿，二多阴，三无鸟巢，四无虫毒，五霜叶可玩，六嘉实，七落叶肥大。”诗云：“独擅红妆兼美味，便称七绝未应惭。”

李　《素问》曰：“李，东方之果也，木子也，故其字从木从子。”《西京杂记》：“有紫李、青绮李、青房李，杜陵有金李。”

莲子　五月生。至秋皮黑，服之能轻身益气。《草木方》云：“九月九日采莲实食之，令人不老。”山谷云：“莲心正自苦，食苦何能甘。甘食恐腊毒，素食则怀惭。”

黄瓜　味清性冷，初生色青，熟黄身有刺，俗曰“剌瓜”。

甜瓜　有二种，有长者，有圆者。长者色绿，可入酱；圆者有瓣，或青、或白、或黄，此通瓜也。俗以白者为“银瓜”，黄者为“金瓜”。

银杏　其花夜开昼合，其实逑子白，宜煨食。一名“鸭脚子”，言其叶如鸭脚也。欧谢梅圣俞，有“鸭脚虽百个，得之诚可称”之句。

菩提果　《海物异名记》云：“花如冠蕤，叶如冬青，实如枇杷。”今按此果，其叶长而尖，与冬青弗类；其实圆，类枇杷，但差薄耳，其味甘香。

药类

《说文》云：“药，治病草也。性之寒温，味之辛甘、苦辣，可以治寒热诸症，载之《本草图经》，详且备矣。”安溪药不多产，仅二十九品，各注于下：

菖蒲　一名“昌阳”。其小者生池沼间，根盘屈有节如马鞭，一寸九节。生下湿地大根者，乃“昌阳”也，不可服。《本草》云：“味辛温，无毒。”《神仙记》云：“食之可以长生。昔邵聚服菖蒲十三年，能日记万言，冬亦不寒。”

莳萝　三、四月生苗，六、七月采实，味辛香，杀鱼肉诸毒，可和五味。

麦门冬　叶似韭，冬夏长青，子附根生，形如穬麦，其中有心，故曰“麦门冬”。《本草》谓：“味甘无毒，服之令人有子，及治烦渴虚劳寒热。”

天门冬　《杜诗》作“天棘”。《抱朴子》作“颠刺”。其藤柔弱轻盈，高丈余。一种有刺，叶如茴香，极尖细而疏滑。一种无刺，叶如丝杉，根大如指，长三、四尺，味甘无毒，能去寒热、养肌肤，冷而能补。

艾　艾可攻百病，今以蕲州者为胜。蕲叶厚而绵多，本地所有者叶薄而绵少。五月五日午时采，曝干陈久方可用。《本草》谓：“味苦微温无毒”。按《蒲阳志》谓：“取艾以布包于新瓦上揉之，其色黄为硫磺艾。”其用未详。

紫苏　色紫味香，夏采茎叶，秋采子。《药性赋》云：“味辛温，无毒，主下气散寒。”

薄荷　冬不死，叶尖，夏秋采茎叶曝干。《药性赋》云：“味辛苦无毒，加以扁豆、甘草，煎汤可以解暑。”

苍耳　陆机云：“花白、细茎、蔓生。”郭璞云：“叶如鼠耳，丛生如盘。”其说互异。按今本地所生，树高二、三尺许，茎青色黄，上有斑点，叶如葡萄叶而小，子多刺，其中有仁。叶味苦辛，微寒有毒。《唐本》注云：“三月以后、七月以前割，日干为散，夏水服，冬酒服。主治癫痫、头风、痹温之病。”

茯苓　按《本草》诸家所说，茯苓、茯神，皆老松余气入地而生。茯苓离根而生，气盛也。茯神附根而生，气略微也。茯苓味甘平无毒，久服能安魂养神气，延年益寿。茯神亦能养精神，其功次于茯苓。孙真人《枕中记》：“茯苓久服百日百病除，二百日昼夜不眠，二年后役使鬼神，四年后玉女来侍。”

桑寄生　《药性赋》云：“味苦甘无毒，主益血、安胎、止腰痛。”

骨碎补　《图经》云：“根生大木或枝上，多在背阴处，引根成条，有黄毛及短叶附之，本名‘胡孙蒀’。唐明王以其主治祈伤，有奇效，又名‘石毛姜’。”《灵苑方》谓：“可以治牙痛。”

天南星　俗呼“蛇杖”，生平泽，二月生，苗似荷茎。高一、二尺，五月开花似蛇头，黄色；七月结子作穗似石榴子，色红味苦辛，有毒。经验云：“治急中风，目瞚牙噤，无门下药者用此味。”

车前子　俗呼“五根草”。《本草》谓：“味寒无毒，强阴益精，令人有子，治泄泻尤效。”宋欧阳公尝暴下，国医临治不愈。夫人云：“市中有暴下药甚效，公不可之。”夫人潜市与国医药杂进，一服而愈。公知之，厚遗卖药者，问其方，言“只用‘车前子’一味耳。”

枳实　一名“枳壳”，似橘而小多刺，产于江北，本地不产。考《本草》诸家皆云：“枳实与枳壳二物。”寇宗奭云：“只是一物。枳实小，其性酷而速；枳壳大，其性详而缓。取疏通破结，用枳实；取导败风壅之气，用枳壳。”

无患子　实如弹丸，味苦有圆核，皮可洗手。

络石　《本草》云：“生泰山之谷，或石山之阴，或高山岩石上，一名‘嗟石’，一名‘明石’，正月采之，味苦温，主风热、死肌，除邪气，养肾坚筋骨，利关节。久服之，能轻身明目。”

旋覆花　俗名“蛇莓”，二月以后生苗，多近水旁，大似红蓝而无刺，长一、二尺，叶似水苏，六月开花如菊。上党人呼为“金钱花”。秋月采花暴干，二十日可用。《药性》云：“主气症、寒热、水肿。”

山药　《本草》谓之“薯蓣”，味无毒，主补虚劳、益气、除烦热。

香附子　考之《本草》，即“莎草根”也。出交州者，其大如枣，入药为胜。本地所出者，医家亦用之，味香无毒，主开胃消食，久服令人长须眉。

木贼　《图经》云：“木贼独茎，苗如箭笴，无叶，青色，经冬不枯，寸寸有节，主明目，疗肠风。”

山栀子　一种百叶者，开花不结子，可供插戴，其结子者多是单叶，然亦有二种：小而多棱者入药用；其大者谓之“伏尸栀”，子但用以染，凡霍乱转筋，烧服立愈。

蓖麻子　一名“蓖麻”，树高丈许，叶有槚而青，茎有节而赤，其实逑生而有刺，逑中有子褐色，形如牛蜱，故名“蓖蔴”。《本草》云：“味甘辛平有小毒。”《肘后方》云：“一切肿毒疼痛不可忍者，捣蓖麻子覆之即愈。”

半夏　《图经》云：“生槐里川谷。”今在处有之，二月生，苗一茎，茎端三叶，色颇似竹叶而光，江南者似芍药叶，根下相重生，上大下小，皮黄肉白，五月、八月内采根以灰裛二日，汤洗暴干，主胃冷呕哕、风疾。

吴茱萸　按《蒲阳志》：“茱萸有三种：有‘吴茱萸’，‘食茱萸’、‘山茱萸’。”《本草》谓：“‘吴茱萸’结实似椒子，嫩时微黄，至熟时则深紫，味辛温，有小毒，主温中下气、除温、去痰冷、利五脏。‘食茱萸’味辛苦，太热无毒，功与‘吴茱萸’同，火但劣耳。”

金樱子　俗名“糖桶”，有刺，形似石榴子，其中温有散碎，子带芒。《本草》谓：“味酸涩，平温无毒，疗痹泄、下痢、止小便，久服令人耐寒。”安溪元朝进贡，今罢。

使君子　紫黑色，藤生，叶青花红，结实如栀子，其棱高，其瓣深，治小儿五疳。相传谓：“潘州郭使君者，疗小儿专用此物，因号为‘使君子’云。”

枸杞　一名“羊乳”，一名“却暑”，一名“仙人杖”，生山泽及诸丘陵阪岸，冬采根，春夏采叶，秋采茎实。阴干，味苦寒，根大寒，子微寒，无毒，主五内邪气，热中消渴。

荆芥　蜀人种之，叶如细蓝，味甘香。南中产者，叶如野苏，味烈。和汤浴，能滑体，避风解毒。

小苏　俗呼谓“鸡头刺”。

木类

木，冒也，冒地而生。各异其种，其材可以为宫室、民居所赖焉。《孟子》论王道而斧斤有禁，盖亦爱养之也。安邑木之有名凡二十六种，各考注其下：

松　松树，极高大，其皮皱皵如鳞，其叶每三鬣拱一簇，风撼之声如笙簧。按：江东人皆剥去皮，浸水中二、三年乃用之，或火烧乃用之，须此蚁不食，此或可法。宋蔡端明为本路转运使，命自大义直抵漳泉，夹道种松，行人德之。按《本草》谓：“其节、其枝、其叶皆入药用，其身上绿衣，名“艾蒳香”，合诸香烧，其烟不散。”

杉　《尔雅》曰：“被杉”。疏曰：“俗名‘作杉’”。木类松而劲直，叶附枝生若针刺，性坚腻，乃宫室器用之上材。在延汀所产最盛，安溪亦有之，而常乐、感德二里多种。

柏　似松，皮少裂，纹坚腻而味香。东坡诗云：“铜炉烧柏子。”言其气清也。顾恺之传“松柏之姿，经霜益茂。”言其性坚也。《古柏行》云：“孔明庙前有老柏，黛色参天二千尺。”言其老更奇秀也。

樟　树高大，叶密，材可为器皿，其气辛烈，熬其汁可为脑，置水上火燃不熄。日华子云：“煎服之，可治脚气、水肿。”

桧　柏叶松身。宋《莆阳志》：“桧有二种，曰‘御爱桧’，曰‘海桧’。”

柟　亦作楠。《尔雅》云：“海楠，荆州曰‘梅’，杨州曰‘楠’。木理细润，大者四五围，而俗呼‘香楠’，宫室之美材。一岁东荣西枯，一岁西荣东枯。古称‘楩楠’。”豫章则材之贵久矣，此地少有。

檺　树高大，可作梁柱，但易腐，其白皮着人肌肤，最刺挠。山中人或煮其汁，合诸毒药以射虎。

椿　木之寿者，曰“椿”。一曰“木槿”，枝叶与樗相似，身大干端，然樗木竦而气臭，椿木实而气香，土人折其枝叶，置之花瓶，经月不枯。《庄子》云：“大椿，八千岁为春，八千岁为秋。”

水绵　福州人呼曰“水小”，此地曰“水绵”。以其性好近水、皮温厚如绵也。树高数丈，枝乔而上勾，叶散碎纷柀，根岁久奇古。出光德、新康二里。

桐　按：桐之为木，诸家说者不一。《兴化志》：“一曰‘白桐’，一曰‘冈桐’。”《尔雅》又云：“梧桐”。窃意桐有四种：一种花叶不相见，花不结子，材中琴瑟。《禹贡》峄阳孤桐，即《兴化志》云“白桐”是也；一种不花不子，与油桐相类，《兴化志》云“冈桐”是也；一种结子可食，与中琴瑟者即《尔雅》所谓‘梧桐’也；一种可压油，则谓之“油桐”。安溪所种者，多油桐。

相思　木坚有纹，色紫，堪作器皿。《搜神记》云：“昔有文梓生于宋大夫及其妻之家，巳而合抱，屈曲相交，号为‘相思树’云。”

桑　叶可养蚕，但闽土非宜，作茧丝皆不如浙，安溪种之者少。

柘　山桑也，枝条瘠而叶粗厚。崔豹《古今注》云：“柘，实曰‘佳’言佳鸟性所食也。”《考工记》曰：“弓人取材柘为上，言弓材莫良于柘。”《蚕书》曰：“柘叶饲蚕，其丝作琴瑟弦，清鸣响亮，胜于儿丝。”此地少种。

乌桕　叶可染皂，子可取蜡，子中细核又可榨油，经霜之后，叶红如锦。产延建者，颗粒大；产此地者，颗粒小。

槐　槐有数种：叶大而黑者，名“櫰槐”。昼合夜开者，名“守宫槐”。叶细而青绿者，但谓之“槐”。《周礼》：“冬，燧人取槐木之火。”《春秋说题》云：“槐木，虚星之精也。”俗多取其花染物，色甚黄鲜。

柳　《说文》云：“小杨也，柔脆易生，与杨同类，皮粗而枝弱叶秀，而时到三、四月，丝垂飞花如絮。虽纵横颠倒，植之皆生。”

枫　《尔雅》云：“枫摄摄。”盖摄摄，枫之别名也，厚叶弱枝善摇。郭璞云：“树如白杨，叶圆而歧，有脂而香，今谓之枫香。”

榕　《海物异名记》云：“榕，或作“槦”，言材不中梓人也。”有二种：一种矮而盘桓，其须着地复生为树。一种名“赤榕”，最为高大。此二树其为阴最浓，人家于东北方空阙处及院落有余地，或于道旁栽之，以障风日。此树生于南方，至福州而止，因号福州为“榕城”云。

楮　即榖树也。江东所产者结实，本地所产者不结实。其皮可捣为纸，亦可治为衣、为衾。《本草》谓：“味甘寒无毒，可入药用。”《图经》云：“江南人食其嫩芽，以当菜茹。”

柯　木理疏直，不中器用，结子如榛子而小，俗谓之“椎”，可食，荒年人多采取以充饥。

桄榔　产于广东，本地间有。叶似竹有节，与棕榈相似。叶生树端，其子内如面，食之不饥，皮可为绠。广人取其须作中，又以其木作锄，利如铁，中石更利，惟中蕉根则破。

棕榈　直生，无柯干，树端有棕皮，成片重重裹之。枝自棕中抽出，其枝两旁有短刺，其叶生枝端，大如簸有歧。凡棕皆按月取之，以为绞绳、制衣、编簏用。其子亦自棕中抽出，状如鱼子，色黄，俗呼“棕子”，可食。

皂荚　细叶长刺，树有雌雄。雄者不荚，荚可治垢腻。《本草》云：“利九窍，疗腹肿满消谷，除咳嗽囊结；妇人胞不落，可为末，药；人卒死者，以末吹鼻中活。”

黄杨　木理坚而细，其色黄。俗说：“岁长三寸，遇闰则退一寸。”东坡诗云：“园中草木春无数，惟有黄杨厄闰年。”

檀　檀，苦茶，其叶堪为饮。今考《尔雅》，只言“槚”，无言“檀”。苦茶者，盖是“槚”误作“檀”耳。以《注疏》考之，即今所谓茶也。然则檀当别是一种。盖檀木坚，宜为车，其色黑，故《魏风》“伐檀为车。”《月令》“冬日取火用檀。”其义可见。

杜松　叶似杉而小，尖劲如刺，木似松而纹细，色赤。《兴化志》云：“其子和灰烧油，涂小儿头疮愈。”

竹类

旧说：“竹子六十年根辄一易，六年成疃。”诗云：“瞻彼淇澳，绿竹猗猗。”竹比君子，古今重之。晋王徽之宅中多种竹，乃曰：“何可一日无此君乎！”安溪山林中交加苍翠，大小差参，有名者凡十五种，各考注于下：

江南竹　一名“小竹”，笋甘美，实坚直，可作鱼扈。

猫儿竹　七月笋，味甘苦，大者近斗，性极坚劲。

雪　竹　笋生冬春之交，味清甜。

紫　竹　与斑竹相类，但其色纯素，可作箫。

石　竹　四月笋，其坚似石。

箭　竹　竹可为箭，大者高五，六丈，节长有二、三尺，土人取为弩矢。《禹贡》“扬州曰筿”是也。

箬叶竹　身低小，叶大，名“箸叶”。人用以絮蓬，端午用以裹粽。

钓　竹　一曰“绵竹”，其笋有毒。

人面竹　节似人面，亦曰“佛竹”。

斑　竹　节间有斑点，俗传“湘妃泪痕”。

观音竹　高二、三尺，叶软身小，中无孔。僧寺中多种之，以供玩。

槌　竹　肉厚而窍小。

笙　竹　色苍性坚，四月笋，味辛可食，可编器。

苦　竹　性坚，色微紫，一名“雪竹”。有二种：一种出江西及闽中，本极粗大，笋味殊苦，不可啖；一出江浙，肉厚叶长，笋微苦。安溪亦有之。

方　竹　外方内圆，可为杖。

花类

花，华也，言荣华也。草木之生，有实有华，旁溪山曲，野圃名园，何地无之！安溪山麓野旷，人多种花，亦窃古河阳遗意也。花凡有三十一品，各考注其下：

梅花　其品不一，有绿萼梅、红梅、白梅、千叶梅、鹅梅、山梅。本地唯红白梅。

莲花　红白二种，花之君子者也。

牡丹　一名“鼠姑”，一名“鹿韭”，高四、五尺，叶大如掌有槚，花大如碗，甚富丽。有单叶、千叶及黄、紫、绯、白数种，春盛开，种自江北来。本地出龙涓里。

海棠　《李赞皇集》云：“花以海为名者，悉从海外来。”《花谱》云：“海棠，花中神仙，有色无香，楚渊材五恨，此其一也。生在蜀昌州，枝条软嫩而花繁媚。”在此地，枝硬而花瘠。

山茶　花深红，色有数种：花开单叶而极大者曰“日丹”；单叶而小者曰“钱茶”；类“钱茶”而粉红色者曰“溪圃”；百叶而攒簇者曰“宝珠”；类“宝珠”而蕊白色焦者曰“焦萼”。数种安邑皆有之。岁终，百花摇落，此花始开，故俗重之，岁首必折置花瓶，经月不枯。

芍药　有草芍药，有木芍药。草芍药花小而红浅，木芍药花大而红深。又有白者、紫者，色华而味馥，故韩诗有“浩态狂香”之句。本地出还集里。

酴醾　《格物论》：“本作稌醾，后加酉以酴醾、酒色相似故取名。”山谷云：“名字因壶酒”是也。有刺蔓生，承以架。红者俗呼‘番酴醾’，不香；白者极香。春晚盛开。

长春　一曰“月月红”。

山丹　其花一叶百蕊，状如绣球，深红色。一花四英，四月开花，至八月尚烂熳。又有四时开花者，曰“四季山丹”。

佛桑　叶似桑，故名。花深红无香，四时常开，朝开暮落，俗呼“照殿红”。

鹰爪　其花状如鹰爪，浅黄有香，本地少种。

紫薇　俗呼“不耐痒花”，抓其本，枝叶俱动。

含笑　叶似枇杷，小而无刺，有紫色者，有外白内紫者，有白者。四月开花，微开则香，酷烈闻半里许，大开则香减，故名“含笑”。

蔷薇　多刺，花或白、或紫、或黄，连春接夏，清馥可人，其曰“醉杨妃”、“倚阑”、“娇红”、“木香”，皆其类也。

胜春　一名“月季”，一名“斗雪红”，与“长春”相似，而色富丽。

丽春　丛生，柔干多叶有刺，有红、紫、白、桃红数种，俗谓之“粉孩儿”。

茉莉　花木胡人自西国移植广东，自广东移植闽中，故俗呼“广东茉莉”。东坡谪儋州，见黎女竞簪之，戏曰“暗麝着人簪”。茉莉，惟南地有之，金陵人一根而易一金。

素馨　始自番船载至，香闻百步，广人易其名曰“素馨”，转而入闽。蔡端明云：“素馨出南海，万里来商舶。”

菊　《尔雅》作“鞠”，其名有八，曰“节花”，曰“日精”，曰“女节”，曰“女华”，曰“女茎”，曰“周盈”，曰“傅延年”，曰“阴成”。医家分别其味，有甘苦二种：一种茎紫、气香、味甘，叶可作羹；一种青茎而大，味苦不堪食。今人圃中栽种有二十三种，盖花之隐逸者也。

桂花　或红，或黄，或紫。古词：“红色者为状元，黄为榜眼，白为探花。”郑志宏诗：“清芬一日来天阙，世上龙涎不敢香。”

兰花　兰，香草也，楚人曰“蕙”者，今零陵是也。《本草衍义》云：“幽兰叶不香，惟花香，多生阴地及幽谷中，叶如麦门冬而阔，长一、二尺，花色黄，中有细紫点。春兰色深，秋兰色淡，移植槛中，或置座右，满室皆香。”传曰：“德芬芳者佩兰。”古又以兰比君子云。

瑞春　树高三、四尺，枝干婆婆，叶厚深绿色，有杨梅叶者，有枇杷叶者，有荷叶者。《庐山记》云：“种始出于庐山之中，紫者香浓，白者香淡。”莆阳彭志又有“缠枝瑞春。”

萱花　萱草，荆楚号为“鹿葱”。其叶四垂，其跗六出。《风土记》谓：“妇人怀妊，佩之则生男，故又名‘宜男’。”传谓：“中药性令人欢乐，故又名‘忘忧’。”游子吟：“慈亲倚堂门，不见萱草花。”古人以此比亲。

芙蓉　一名“拒霜”，一名“木莲”。有红色，有白色，有朝白暮红者曰“醉芙蓉”。出于山者无香，“木芙蓉”是也。出于水者其香清远，荷美渠是也。

指甲花　一名“七里香”，树婆婆，略似紫薇，蕊如碎珠红色，花开如密，色清香袭人，置发间久而益馥。其叶捣可以染甲鲜红。

金凤　树高一、二尺，叶长，花如粉豆，有红，有紫，有白，叶可染甲，子如菜种，着地易生。

玉簪　山谷云：“东南第一花。”一曰“白鹤”，秋叶香；又一种紫色，名“紫簪”。

滴滴金　《兴化志》云：“叶露滴地而生。”

葵　花　有紫白二种。又名“幢节”，又名“剪春罗”，又名“锦葵”。葵心随日转向。诗云：“虽然冷淡无人看，独自倾心向太阳。”

鸡冠花　红白二种。

杜鹃花　一名“山石榴”，一名“山踯躅”，一名“映山红”。有深红、浅红及紫，三月盛开杜鹃苦叫之时，故名。古词：“开时偶值杜鹃声。”俗云：“杜鹃啼血，滴地而成。”未可信也。

草类

《淮南子》云：“神农尝百草。”《博物志》：“黄帝问师旷曰：‘吾欲知岁之苦乐善恶，可乎？’曰：‘岁欲丰，甘草先生。甘草，荠也。岁欲苦，苦草先生。苦草，葶苈也。岁欲恶，恶草先生。恶草，水藻也。岁欲旱，旱草先生。旱草，蒺藜也。岁欲疫，病草先生。病草，艾也。夫草之生，可以占岁，阴阳、感应之理微矣。’”安之山野间，青茵绿带，草之有名凡一十九种，各考注于下：

蓼草　高而大者为“家蓼”，茎有节，如鼓槌草，秋开花，作穗，红白色，人间种于院落，妆点秋色。生于水泽中者，为“水蓼”，造酒取以和面作面，味辛苦。越王欲复吴，卧则尝蓼以苦其志也。

藻　水草之有文者有二种：其一茎长四、五尺；其一茎小，叶如蓬蒿。以藻名者，言其洁如澡也。传云：“藻取其洁也。”古者，山节藻棁，盖以其有文也。

苹　苹之言宾也。一云水上浮萍，即藻也。叶圆阔寸许，水深洁处乃有，故曰“于以采苹，南涧之滨”。《左传》曰：“苹　蕴藻，可荐于鬼神，可羞于王公、大夫之妻，采之以奉祭祀。”

萍　无根而浮，常与水平，故曰“萍”。叶圆小，一茎一叶，根入水，《月令》季春萍始生。旧说：“萍，善滋生，一夜七子。一曰‘萍’，浮于流水则不生，于止水则一夕九子，谓之“九子萍”。江东人谓之“漂”，言无定性，随风漂流也。《世说》：“杨花入水，化为浮萍。”

蒲　生陂湖间，嫩者惟笋及蒲是也。

芦　即今苦芦也，其笋最苦，或谓之“葭”，其小者曰藋。

茅　茅体柔理直有刺，三脊又洁白，故先王用之以藉，亦以缩酒。《易》曰：“籍用白茅”。《周礼》“大祭祀供茅。”是也。其长大者，用以盖屋。

香茅　似茅而香，人以当茶。制七香酒亦用之，味辛。

仙草　生水泽间，四月间取之晒干，煮熟和米粉，虽三伏成冻，可解热。

紫草　色可染紫。小儿痘疮，煎汤服愈。

菅草　《尔雅》云：“‘白叶野菅’。注谓茅属，有二种。”陆机云：“菅似茅，滑泽无毛，根下五寸中有白粉。柔韧，宜为索。”

仙人掌　如人掌，治肠痔、泻血。

鼠面草　《艾轩集》作“暑菊”，生田野，叶苍白色，三月间人多采之，与米粉同捣作饼饵，蒸熟食之。”

大风草　疗大风疾。

接骨草　生坑涧中，取其茎断之，接则复续，人手足跌伤用之。

枪刀草　似凤尾草而叶大，治枪伤。

淡酸草　生石间。

遍地锦　叶似萍而大，味辛，近园荽。以上三草合而捣之，治蛇伤如神。

凤尾草　形似凤尾，故名。

毛类

毛，兽族也。寒而生，暑而革，以其时也。安溪山中厥兽惟多，或入笠而驯，或走圹而猛，其种靡一，可以供祭祀、备服乘，为用大矣。毛之有名者凡二十一种，各考注其下：

牛　牛为家畜，首角，耳无窍，齿有下无上，尾肉而末毛，性顺而缓，其食既食复出而嚼之。牡曰“牜巷”，牝曰“母”。农用以耕，礼充太牢，兽之有功于民与夫中礼之用者，莫大于此。

马　《周礼》：“六扰之一，是谓家畜。”其色不一，其蹄圆，尾卯而散垂，其力徤，八尺为駥，古人用以驾车。牡为‘隲’，牝为‘騇’。”《列子》曰：“马口中红白间色者寿，鼻中红色如朱点者寿，眼中赤色如象形者寿，上齿欲钩，下齿欲锯，上唇欲缓，下唇欲急，其善走者用以骑战，则驱驰冲突，其锐莫当，故国家之用，以养马为急。”

猪　北方猪多食草，其味不佳，一人而养四、五十。在南方，皆谷食，其味佳。

羊　首角蹄棱，其齿有下无上，尾秃，食齥齥，黑白二种，在闽中多黑，性畏露，养之当晚出早归。旧说：“春夏早放，秋冬晚出，尤善群，每成群以一雄为主，举群听之。”今俗所谓压群是也。

猫　能捕鼠，有数种。身短尾如钉耳提之身缩一团者佳；身长尾大者拙。谚云：“尾大懒如蛇。”闻温州猫有三种：有碎鼠猫，皆辟去比邻数家鼠不敢入其上也；有积鼠，捕鼠堆积之，拣择而食；有食鼠，捕鼠而食也，斯为下，上鼠价值银三、四十云。

虎　一名“山君”，言山兽虎为之君，行以爪拆地观奇耦，及作威则毛张爪露，啸则林振风生。安溪山木深邃，虎患为多。

豹　毛黄，小于虎，纹黑如钱，比比相对。古云：“饿狼食不足，饥豹食有余。”言狼贪豹廉也。

熊　有人熊，四掌绝似人手足。有猪熊，似猪其毛黑。《本草图经》：“性轻健，好攀缘树木，见人则自投而下。胆可入药，掌味为珍，背上有脂曰“熊白”，寒月有，夏无。”

豺　狗足狗声，今人所谓“噬狗”是也。尾长颊白，高前广后，其色黄。每群行有一小者指路，遇犬羊相与传食，一霎而尽。贪残之兽也。

鹿　行速，性警防，分背而食，食则相呼，群居则环其角外向，阳类也，故夏至感阴生而角解。《格物论》：“十年为苍鹿，又百年为白鹿，五百年为玄鹿。”

麂　似鹿而小，其皮甚细，今与鹿皮充贡，但鹿粗而麂细。

獐　似鹿而小，其皮亦细，本处重之过于麂。《本草》：“肉温补，与鹿同。”

麈　《兴化志》云：“山牛也，绝类水牛，角直尾秃。”相传其尾能碎尘。古人挥用麈尾，盖以此也。按：此兽泉中绝少，惟本地有之。

猴　一名“狙”，一名“王孙”，一名“胡孙”。凡兽皆横，猴则或横或竖，盖其禀气近人，故能晓解人事，鸣噭噭而悲，无脾以行消食，多巧诈。《柳子》曰：“猴性躁暴，群居不相善，食相噬啮，行无列，有难则推其柔弱者以免焉。”

猿　善攀缘，故名。猿似猴大，黑色。《说文》云：“或黄或黑，非五里树木不栖，恐人害已也。其物通臂，左引则右短，右引则左短，足不履地，饮水则相连接而下，其声呜咽，每呼三声相连，最为悲怆，其臂可作箫，人得之则自断其臂。”《蜀志》：“郑艾见猿抱子在树上，引弩射之，中猿母，其子为拨箭，卷树叶塞疮。艾叹曰：‘吾违物性矣。’乃投弩于水中。”

狐　似狗而小，尾如长帚，小前大后，其为物灵善变化，妖淫以惑人，其性好疑，所谓狐疑也。腋下之皮，其毛纯白，集以为裘，轻柔难得。《本草》云：“腊月取狐胆，若有人暴卒未移时者，温水微研，灌入喉即活。”

獭　似狐而小，青黑色，肤如伏翼，水居食鱼。《淮南子》曰：“鹊巢知风，獭穴知水。”言能预知者也。或曰：“獭一岁二祭，皆四面陈之。獭圆布，豺方布，亦知报本云。昔魏明帝见洛中白獭不可得，问之徐邈曰：“獭喜食鱼。”乃画鱼数百于板中，置之河岸。獭见鱼，竞而取之，卒为人所获。

兔　口有缺，吐而生子，故谓之兔。旧说：“明月之精，视月而孕。”《楚辞》曰：“顾兔在腹。”顾兔居月之腹，而天下之兔望焉，于是感气。《礼》以兔曰“明视”，其以此与。

鼠　昼伏夜行，有齿无牙。《格物论》：“鼠善为盗，族类不一，有家鼠、鼯鼠、鼨鼠、火鼠、社鼠、白鼠。”

狗　耳垂或竖，尾卷或垂，其牙相制，足蹯。蹯后有悬爪曰“犬”，未成毫曰“狗”，四尺为“獒”。

山狗　赤色黑纹，好食果实。

竹鼠留　其形如鼠而大，毛细而密，能穿地，食竹根，性温，味甚佳美。

豪猪　《山海经》云：“行山有兽如朦，毛黑如锥，名曰‘豪猪’。其鬃有刺，怒则奋以射人，其剌可为簪。”今按：此猪山中多有之，身麻黄色，其刺近肉者一半白，余黑。世传其胃可治翻胃病。

鼠登鼠令鼠　似鼠，尾散垂，食果，贪缘树而走。遇隔枝处，跃过如飞。

玉面狸　《格物论》：“狸似虎斑，一种似兔而短，栖高木，候风吹而过他木，谓之‘风狸’。”东坡云：“首如狸，尾似牛，捷险似猿猴。”

羽类

羽，虫之属。有三百六十，其说备之《禽经 释鸟》详矣。安溪所有，其状不一，然可以供祭祀，宴宾客，凡三十一种，各考注其下：

鸠　一名“班鸠”，一名“布谷”。江东呼为“发谷”，天欲雨乃鸣。昔郑弘迁临江太守，郡人徐宪居丧致哀，鸠巢户侧，以孝廉举。后人称宪为“白鸠郎”。

燕　《尔雅》曰“鳦”，一名“玄鸟”，盖取其色之玄。有二种：颔赤者为“越燕”，颔黄者为“胡燕”。凡燕依人家栖息，无有敢杀之者。故老相传云：“杀燕令人发恶疾。”诗云：“燕知社日辞巢去。”此地燕不知社。

鹊　一名“乾鹊”，一名“喜鹊”，俗呼为“客鸟”。俯鸣则阴，仰鸣则（晴）。《淮南子》曰：“鹊，知风之自而作其巢，知岁所在而开其户。”盖鹊巢高枝，知来岁多风，则巢于下枝。又鹊巢开户向天，一而背岁。故《博物志》云：“鹊背太岁也。”俗说：“鹊巢中有梁，见鹊上梁者必贵。”又谓“其鸣有吉庆事或客至。”

鸡　鸡，知时之畜，司晨，善斗，火德之精。《记》曰：“鸡为翰音，头戴冠，文也；足传距，武也；敌在前敢斗，勇也；见食相呼，仁也；守夜不失时，信也。有五德之贵也。”

雉　今所谓“雉鸐”也，又呼“野鸡”。其飞不越分域、疆界之内，其交有时别有伦。其羽纹明，可用为仪。故王后之服画之曰“华虫”，曰“祎衣”，皆是鸟也。其死耿介。《周官》曰：“士执雉。”《书云》：“一死贽。”取其守介，死不失节也。

鹅　一名“舒雁”，江东人谓之“鹅”。掌黄羽素，颈长眼绿，王羲之爱之。

鸥　海鸟也。色白，百数为群，飞鸣咿呕，因名曰“鸥”。《说文》云：“多在涨海中随潮上下，常以三月风至乃还洲屿。”《列子》论：海翁事，以为鸥忘机则狎，机动则飞去。然则机之所伏，虽禽鸟犹知之，人何必以机诈为哉！

鹳　状似鹤，每遇巨石，知其下有蛇，即于石前如术士禹步，其石即然而转。南方有里人伺其养雏，缘木以篾，絙缚其巢，鹳则作法解之。天将雨，则长鸣而喜，善群飞。薄霄激雨，雨为之散。作巢大如轮，伏卵时取礐石围卵，以助暖气，故方术家以鹳巢中礐石为真物也。又泥其巢傍为池，池以石宿水，取鱼置池中，以饲其雏。《记》曰：“鹳能聚水巢上，故人多聚鹳鸟以攘火灾。”予学谕箫山，鹳屡结巢文庙，结东则东斋登第，结西则西斋第，每有验，始信为瑞鸟也。

鸭　鸭，家骛也。头绿掌黄，文翅花毛，一名“舒凫”，皆自呼其名“鸭鸭”。

雁　阳鸟也，一名“朱鸟”，多集洲渚间，春去秋来，性恶热，故始寒则南翔，始暑则北狙。《释鸟》云：“足蹼踵企，衔芦而翔，以避矰缴。其飞也有序，其进也有渐，其羽可用为仪。知夫妇之义，故婚礼用之。周官六贽，大夫执雁，盖取其去就有仪，不失序也。”

鹰　鸷鸟也，金睛铁爪，钓嘴剑翮，善击。月令仲春，鹰化为鸠；仲秋，鸠化为鹰。今西北人多畜鹰教之，旬月间即操纵随人意，用以攫兔。

凫　《释鸟》曰：“沉凫，卑脚短喙，百十为群，其飞迅速而下，没而还浮，与波上下。”《楚辞》曰：“宁昂昂若千里之驹乎，将汜汜若水中之凫乎。”

莺　莺名不一，曰“黄鸟”，曰“黄鹂”，曰“搏黍”，曰“仓庚”。其声清和婉转，可听如调歌然。当椹熟时，则应节而来。此鸟与燕皆入蛰，燕冬间入蛰，其形如稿，春乃飞去；莺冬月以土自裹而蛰。

乌　其全体皆乌者，名乌，能返哺，孝鸟也。身乌颈白者名“夕乌”，人遇其鸣则恶而唾之，鬼鸟也。

鹞　大如鹰，苍黑色，尾短善击凫雁。大者谓之“老鹞”，羽毛粗，鼻上黄如腊色者，俗谓之“蜡鼻”。

鸳鸯　匹鸟而有恩也，雌雄偶居。崔豹《古今注》云：“鸳鸯，鸠类也。雌雄未尝相离，人得其一，一思而死，故谓之‘匹鸟’。”《本草食疗方》云：“人家夫妇不和，作羹私与食之，立相憐爱。”

杜鹃　一名“杜宇”，一名“子规”，四月间苦啼，啼血不止，始鸣皆北向，啼苦则倒悬于树，寄巢生子，百鸟为哺雏。

百舌　似鸲鹆而身差长，毛苍嘴尖，惟食蚯蚓，一名“反舌”，谓能反覆其舌，以效百鸟之声也。

画眉　褐质白眉，善鸣好斗，其声似莺而小，最清婉可听。

竹鸡　与鹧鸪相类，其声亮，俗传能辟蚁。谓：“屋中白蚁，闻其声皆移去。”

布谷　《尔雅》：“鸣鸠鴶鹆。”即今之布谷也。语云：“布谷催耕，故名”。盖东作方兴则鸣，人以为耕农之候也。

鸲鹆　江东人呼“鵋其鸟”，亦谓之“鸲鹆”，端午断舌养之，能人言。俗呼“八哥”。

鶺鴒　水鸟，脚细尾长，背青灰色，腹下白，颈上黑如连钱，飞则鸣，行则摇尾。诗以况兄弟。唐元宗时，鶺鴒千数集于殿，魏光乘作颂以献，以为友悌之祥。

鹧鸪　飞常向日，畏霜露，早晚稀出，或夜飞则以木叶自覆其背，多对啼南向，虽东西回翔，然开翅之始，必先南翥。肉白而脆，味胜雉鸡。

啄木　啄木，鴷鸟也。口如锥，长二寸许，常啄树食虫。《本草》云：“有大有小，褐者是雌，斑者是雄，患牙齿痛，以此鸟烧灰为末，塞孔中即愈。”

山鹕　大如鸠，苍色，两腮有圆点，黑白相映，上下修跳不定，善鸣声清，调如莺，人多笼畜之。又有“吉吊”，形与山鹕相类，声不如鹕。

鹪鹩　诗所谓“桃虫”也。一名“巧妇”，一名“篾匠”，本地有之。此鸟最小，往往于桑条弱叶间结巢，缉理完好，生子其间不坠。

翡翠　赤羽曰“翡”，青羽曰“翠”，小如燕，毛青黑，翎深青有光，飞水上食鱼。翡大如鸠，以毛紫赤，羽青不深无光，林棲不食鱼，其羽人家多用之缠花胜。

白鹭　顶有丝，脚绿，一名“夫鉏”，一名“属玉”。刘禹锡云：“鹭儿最高洁，毛衣新成雪不敌。”

白头翁　似雀而大，头有白点，故名。

鳞类

《尔雅》：“鳞具八十一，九九之数，阳也；具三十六，六六之数，阴也。其族甚繁。生巨海中，为鲸、为鲲、为鳅，大者长数里，小者长数丈，嘘风喷雨。潜物之至大者，莫鱼若也。”昔陶朱养鱼，以六亩地为池，画九州聚石作九岛，使鱼绕之，日夜可千余回；春二月，以怀子鱼置之塘，其生自繁，可以资民用也。鱼之有名凡十种，各考注于下：

鲤　《尔雅》：《释鱼》，以“鲤”冠篇。《养鱼经》曰：“人多养鲤者，鲤不相食，易长而且贵也。”

鲈　巨口细鳞，能食诸鱼。凡池塘中放鱼秧，必拣而出之。肉可为脍。张翰思鲈以此。隋炀帝谓：“金齑玉脍。亦东南之佳味也。”

鲫　淡水鱼也，海中亦有之，体促肚大，脊隆色白带微黄。本地溪中所生者仅二、三指许。《药性赋》云：“味甘温，主温胃气。”

鳝　诸家皆云“似蛇无鳞”。今观之有细鳞，穴处，夏出冬蛰，状如鳗，但鳗肉滑，鳝肉涩，鳗脊圆，鳝脊骨方。

鳗　本地有二种：曰“蛟鳗”，善攻崎岸；曰“卢鳗”，力最大，长五、六尺，圆身扁尾，头有两耳，肉极膏腴丰美，可疗疮杀虫。

斗鱼　大如指，长二、三寸，身有花纹红绿相间，尾鲜红有黄点，善斗，儿童辈多盆养之，此地呼为“丁班鱼”。

吹沙鱼　鱼小身圆，贴沙而行，常张口吹沙，故名。

田瑟　生池田泥中，无鳞，黑色巨口，在池塘中能食小鱼，颊旁有刺弹人，故又名“弹瑟”，以其生于涂如虱，又谓之“涂虱”。

鲢鱼　口小鳞细，身扁色白，人家畜池塘中，大者二尺许，甚佳；又一种巨头者，大头鲢，味次之。

金鱼　有二种：大者为金鲤，小者为金鲫，其色如金，亦有时变白，曰“银鱼”，人家或畜之池，或畜之盆，以供观玩。

甲类

虫之有甲者，亦鱼属也，生之山泽、溪涧之间，性之寒温，味之美恶，载之《尔雅》详矣。安溪有甲之鱼，凡五种，各考注于下：

龟　虫有三百六十，龟为之长，背有文应八卦，胁肋有文应二十四气。《周礼》：“天龟曰‘灵属’，色玄，其行俯。地龟曰‘绎属’，色黄，其行仰，东龟曰‘果属’，色青，其甲并前；西龟曰：‘雷属’，色白，其行左倪；南龟曰‘猎属’，色赤，其甲并后；北龟曰‘若属’，色黑，其行右倪，善藏，久能行气导引。《韩子》谓之‘穹龟’，《白虎通》谓之‘寿考物’也。”

鳖　俗呼“团鱼”。形与龟相类，但龟甲裹肉，鳖肉裹甲，乃食品之珍者。颈中有软骨，与鳖相类，名曰‘丑’，食当剔去之，亦不可与苋同食，令人生鳖瘕，难治。

蟹　北人呼“螃蟹”，南人以其螯有毛呼‘毛蟹’。江中生者长一尺，此地生者长四、五寸。雌者团脐，满壳皆黄膏；雄者尖脐，满壳皆白脂。好食稻穗，故脐中有芒。　　

螺　种类甚多，一种取其黡，可和香，名曰“香螺”。一种阔口圆身，壳色黄白有黑点，名曰“花螺”。一种软壳吐舌，名曰“泥螺”。一种小而长，自首至尾有旋文，名曰“梭尾螺”。一种生田中，用清水浸去泥，然后可食，名曰“田螺”，本地惟有之。

黿　多产江湖中，四足而鳞，似鳖而大。头有刺，青绿色。老者能变为魅，性至难死，剔其肉尽，头犹能咬物。

虫类

虫，至微也。一母而生百子，或潜之水，或附之树，或巢于土壤之间，飞而鸣，缩而藏。安溪虫之有名者凡二十二种，各考注于下：

蚕　一种曰“原蚕”，一种大而黑曰“番蚕”，性好温恶寒，好干恶湿，养之多就暖室，饲之叶用干。《周礼》禁“原蚕”。说者谓：“恶其伤马。盖蚕与马皆阳类，养‘原蚕’则耗阳气，故伤马，是以先王禁之。”

蛇　种类甚多。曰“水蛇”，曰“草花蛇”，水处曰“红蛇”、“青竹蛇”、“百步蛇”。陆处者尤毒，凡遇蛇伤，急服麻油一碗，以鸡子钻孔，掩其疮口，则毒赶入鸡子，须臾尽黑，四五换则毒尽而愈。

蜂　飞虫，能螫人，其毒在尾，取百花酿蜜于房，有君臣礼。其王之所居，叠积如台，众蜂为之旋绕，每日两衙应潮，无王则尽死。

蛙　青色，腹细紫尖，后脚长，善跃。一种曰“土鸭”，一种曰“水鸡”，身长嘴短，背黄黑色，白上有黑点。一种曰“石棱鱼”，生溪涧深洁处，身有文紫班，如缬锦，昔人谓之“绵绷”，味甚佳。

萤　一名“晖夜”，一名“夜光”，一名“宵烛”。生阴湿地，大暑前后得大火之气而化，以囊盛之，可以照书、入药品。

蚊　有水草之交则生，长喙身细，性恶而毒。《埤雅》曰：“蚊性恶烟，以艾熏之则溃，或以栋花熏之亦逝。”人问杨子以“货殖”。杨子曰：“蚊”，谓蚊取利虽小而善挠，令人长夜不寐，人之营利何异此？

蝉　两翼，喙长在腹下，或以为无口，以胁鸣。有五德：“文、清、廉、俭、信”。欧阳《鸣蝉赋》：“吐孤韵以杂律，含五音之自然。吾不知其何物，其名曰‘蝉’。”

蝇　蝇好交，其前足有绞绳之象，其后足摇翅自扇，故《尔雅》云：“蝇，丑扇。”又一种青蝇，赤头如火，背若负金。传曰：“蝇喜暖而恶寒，故遇冰輙侧翅远引，所谓：‘夏虫不可以语冰’盖有小人之状也。”

蝗　食禾稼虫也。凶年则生，能坏禾稼，民以为灾。

蝶　蛱蝶粉翅，有须，一名“蝴蝶”。《埤雅》云：“园蔬化为蝶。”

蛾　一名“慕光”，先孕后交，每夜飞，善拂灯火，多赴灯而死。古云：“附炎竟何功？自取焚如酷。”世之趋附者，即此可戒焉。

蚁　有数种。有马蚁，大能螫人，作穴依树。有黄蚁、黑蚁，作穴地中。有白蚁，则能运土，上食屋木，大雨将集，则先封户。昔人以蚁知义，诗云：“尊卑应识君臣位。”

蝙蝠　一名“伏兽”，一名“天鼠”，肉翅，昼伏夜飞，捕小虫食之。

蟋蟀　似蝗而小，善跃，光泽如漆，有角翅，一名“促织”，善斗。七月在野，九月在户，十月入居床下。语曰：“促织鸣，懒妇惊。”传曰：“蟋蟀之虫，随际迎阳，秋初生，得寒乃鸣。”

蝦蟆　生陂泽中，身小背有黑点，举动极急，能跳接百虫食之。

蜻蜓　一名“蜻蛉”，饮露，六足四翼，食蚊虻，遇雨多集水上款飞。

螳螂　有斧虫也。前两足如斧，举以拒物。深秋乳子，至夏初乃生，常捕蝉而食。将捕蝉时，往往执叶自蔽，物小而智如此。

水蛭　俗呼“马蟥”，能咂人血。此物能去结积。昔楚王食菹，偶研蛭吞之，王素有结积疾，因是而愈。

蜘蛛　大腹者名“蟏蛸”，小而长脚者名“喜子”。有赤班色者，有五色者，多于空中作圆网，以掩食蚊虻。王守一每见蛛网，必以杖裂之，盖恶其机害物也。

蜈蚣　此虫至毒，人家屋壁往往有之，喜食鸡肉，时闻鸡肉气，即投下就之。人或有被其毒者。

蚯蚓　一名“土龙”，一名“蜿蟺”，一名“曲蟺”。引而后伸，应侯而鸣，长吟于地中，江东谓之“歌女”。传曰：“蛇无足，蚓无筋。”旧说乃土精，无心之虫也。

蜣螂　一名“蛣蜣”，其大者鼻高目深，名“胡蜣螂”，翅光黑如漆，飞有气息，庄子云：“蛣蜣之智，在于转丸。”

十四、贡赋

贡者，下所供也；赋者，上所取也。《夏书》之“厥贡厥赋”，《周官》之“九贡九赋”是也。安溪贡赋，历代不同。而我朝额办、岁办及各色课程，各有定制，皆书之以备版籍之考。志《贡赋》。

唐　制不可考。

伪闽　王延钧，遣官丈量田土，第为三等。上给僧道，次给土著，又次给流寓。其科取之法，彷诸唐两税而特重焉。

及宋　因陈洪进纳士，诏均定租额，罢烦赋之无名者，以土田高下，定出产钱，而第五等，征输两税，一以产钱为宗。升平既久，奸弊日生，至于产钱不实，五等人户，亦无足据矣。

本县产钱一千九百八十三贯九百五十七文。（田以种子论，上等斗或一十文；中等斗或七文、五文；下等斗三文；自第四等、第三等并与诸县同，自二贯二百文至三贯八百八十九文为第二等；三贯八百九十文以上并与一等。）

夏税钱内有布税、小麦、秆草三顶。每小麦一斗，元价二百三十文，增价一百二十文，元价从州纳，增价从县纳。其布税折变秆草者，每草一束钱二十文，仍于布税内，免科七钱七分。

本县夏税钱二千三百五贯五百三十四文。（每产钱一文，纳税钱一分五厘，布钱一分二厘五丝，小麦一勺五抄，其科折秆草，产钱一贯至二贯文科六束，三贯至七贯文七束，八贯至十贯九束，自十贯以上每贯十束。）

秋税糙米，本府原额七万九千二百三十一石有奇。开禧间，郡守陈子冲除豁三千五百三十三石四斗有奇，见额七万五千六百九十三石一斗二升四合四勺有奇，白米见额四万六千四百五十四石四斗五升有奇；其糙米变白米者，每糙米一斗变白米八升，逐年截拨仓分。

本县该糙米七千三百二十六石九斗，白米三千五十八石四斗九升五勺（与南安同）。

秋税黑豆钱，每豆一斗，折钱三百文，仍于糙米内折除六升八合。

本县该二千一百七十二贯三百五十文（自第三等以上户，每产钱一百文，纳豆五升五合）。

本县该二十六石六斗七升。

元　本县无考。

国朝　凡天下田地、园林、池塘、海荡等，悉书其名数于籍，为等有二，曰官曰民，若职若学、若废寺、若没官皆系于官。其赋亦分夏秋二税，夏税征钞，秋税征米。旧制民产亩科夏税四文，秋米五升，惟官产轻重不同，有甚重者至一石，轻者亦至一斗。景泰间，乃下减分之令，凡官米自一斗至四斗减十之一，四斗一升以上减三之七，遂为定则云。

夏税钞　本县该钞一百七锭四贯五百七十八文。

官田地等钞九十锭二贯三百一十六文。（官租田、废寺田、官学田每亩每科三文；今没官田每亩科钞二文；官租地，今没官地每亩科二文；职地、官学地每亩科三文；官租山、废寺山每亩科一文。）

民田地等钞九十七锭七贯二百八十文。

内田地山塘每亩并科四文。

秋租钞　本县二十一锭九百一十文。

官地等钞二十一锭九百一十丈。（内官租地每亩科六分八厘，官学山每亩科二百文，废寺山每亩科七十一文一分二厘。）

秋粮米　本县秋米正耗共七千九百二十一石三斗五升。

官田地等米正耗共一千三百三十七石一斗。（内官租田每亩科正米六升一勺，职田每亩科正米七升；今没官田每亩科正米二升；废寺田每亩科正米三斗五升九勺；官学田每亩科正米五升；官租地每亩科正米四升八合；职地每亩科正米七斗；今没官地每亩科正米二斗；学地每亩科正米五升。）

民田地等米正耗共六千五百八十四石二斗五升。（内民田一则每亩科正米五升五勺，余田地、山、池塘每亩并科正米五升。）

官米折色　旧制民米每石量折十分之三，每米一斗征银三分，解运赴京。至沈御史奏，将民米存留储积，以官米随等第科银大约每斗三分有奇，抵旧折色之数。

本县银四十四两四钱六分六厘。

铁课

宋，产铁之场，在永春曰“倚洋”，安溪曰“青阳”，德化曰“赤水”，而晋江之石岗、卢湾、牛头屿、长箕头，惠安之卜坑、黄崎、潐头、许埭、港尾、沙溜、卢头、峰前、牛埭皆有铁砂。庆历三年，立法禁兴贩入海，后有诏许于两浙货卖，未几罢。至淳祐中，永春东洋、肥湖，德化信洋、山田、丘埕铁砂尚有业作者，通判掌之。诸县岁额钱五十五贯七十文，曰“炉税钱”，解送建宁府坑冶。我朝悉罢官坑冶，铁课均敫丁田。

本县课铁一千三百二十七斤一十二两（每斤征银二分五厘解工部，又一半每斤折钞一百二十文解府。）

商课

宋，诸县各有税务。政和八年、绍定元年、二年，额减数盈缩不常，于是有侵蚀追陪之弊，后皆罢废。丞簿兼掌之，其税目有遗利、陪纲、增税一五分、二五分、糜费头等钱。（遗利钱二百三十七贯六百文，陪纲钱六百六十九贯三百五十六文，增税一五分钱一千三百五贯四百二十八文，增税二五分钱六百四十八贯八十八文，糜费头钱一十六贯四十三文。）

国朝，府设税课司，县设税课局，凡货物税三十分之一。永乐七年，差有职事人点问，遂以所点为额。正统元年，诏革司局课钞不及三万贯者，由是诸县局例罢，有司兼领之，唯税课司及晋江县局如故，而货物弛不复税，课额尚存。今每岁就均徭中编银一十九两五钱九分解府。

周岁商税等课钞一千六百二十六锭四贯七百六十五文。

原额课钞七百三十八锭二贯一百五十文。（商税课钞六百一十六锭四百三十文，窑冶课钞六锭三百二十文，门摊课钞一百一十六锭一贯四百文。）

新增课钞八百八十八锭二贯六百一十五文，（商税课钞四百二十二锭三贯一十五文，门摊课钞四百六十五锭六百文，契本工墨课钞四贯。）

闰月课钞加一百四十一锭三贯四百四十一文。（商税课钞九十三锭一贯一百六十四文，门摊课钞四十八锭二贯二百五十文，契本工墨课钞二十七文。）

各色课

周岁酒醋等课钞一百四十一锭四贯二百七十文。（酒醋课钞一十六锭四贯，窑冶课钞八十六锭一贯九百二十文，系官房屋课钞七锭三贯三百九十文，房地赁课钞三百文，铸泻课钞六锭四贯四百三十文，茶课钞二百三十文，铁课钞二十四锭。）

闰月加一十一锭四贯一百五文。（酒醋课钞一锭二贯，窑冶课钞七锭九百九十三文，系官房屋课钞三贯一百九十九文，房地赁课钞二十五文，铸泻课钞二贯八百六十九文，茶课钞一十九文，铁课钞二锭）。

已上课钞岁报额数，无银征解。

农桑绢课

宋　夏税布纽产钱科纳，南渡后，始折布为钱，以供军时，亦令民广植桑柘而无特征。

我朝　度旷地之在官者，予民种桑，亩四十株、每株科丝五钱，每丝一斤四两。成绢一匹，长三丈，其余两为寸尺之差，里甲丁粮科解。

本县该绢一丈九尺九寸，每匹征银一两六钱。

物料

唐宋　土贡甚少，然亦屡罢。及南渡军兴，于是名色繁多，皆有司随时措办，非有定额，故其制不能尽考。

国朝　每岁物料，俱于该年里甲丁粮出办。至御史沈奏准，各县每米一石、人丁一丁，岁征银八分，通融各县该办之数，就于八分内支解。本府编佥长解买办，本色解部交纳。至嘉靖二十六年御史金会议，又因八分丁料之法斟酌而损益，每丁石足征银七分八厘，附派油帖征银解司支解。岁额杂三办，仍以京司府三项盐钞并支其内。其数详备于《八闽料钞》总征册云。

额办

历日纸　二万张。（弘治年间无查，正德十一年二万张，连松烟工食价银七两四钱。余年至嘉靖以来俱同。）

药味　樟脑三十五斤，三赖子四十斤。（弘治间无查，正德十一年征银一十一两，余年及嘉靖以来俱同。）

牲口　年分二季输银。（弘治间无考，正德十年征银一十三两二钱二分四毫五丝，至嘉靖以来俱同。）

弓箭　弓一百四十六张，弦七百三十条，箭一千七百一十二枝。（弘治五年征银多至一百七十八两三钱八分，少者一百九两六钱三分。正德元年间多至一百七十八两三钱八分，少者一百九两，及嘉靖以来俱同。）

军器　弘治五年征银多至八十六两九钱三分，少者二十七两九钱零。正德元年，少者二十七两九钱零，多至五十三两六钱。嘉靖以来，多至三十六两三钱零，少者二十七两九钱零。

杂皮　弘治五年，杂皮折造胖袄二十领，征银少者一十九两二钱三分，多至五十二两五钱零。正德元年，多至二十一两五钱零。嘉靖元年二十一两五钱。

翎毛　二千四百根。（弘治五年起至十六年止，折银六钱三分。正德元年起至十六年止，折钞银五钱零。嘉靖以来俱同。）

鹿皮　鹿皮一张，麂皮四十张。（弘治五年至正德、嘉靖年间同，每年鹿皮一张，银九钱；麂皮四十张，每张征银五钱五分。）

翠毛　五个。（弘治五年至正德年止，每年翠毛五个，银一毛钱五分。嘉靖年起，每年翠毛五个，银一两五。）

岁办

水牛底皮　二张。（弘治五年起至正德年间止，每年水牛底皮二张，每张银一十三两。嘉靖元年起，水牛底皮二张，每张银八两五钱）。

白糖厨料　弘治至正德十五年具派里甲，无查。十六年征银六十九两四钱二分九毫零。嘉靖元年，银三十四两七钱一分二厘零；二年，四十八两五钱八分零；三年，六十九两四钱二分；四年，六十四两八分零；余年增减不一。

黄蜡叶茶　弘治至正德十五年具派里甲，无考。十六年至嘉靖元年，征银一十四两一钱六分零；二年同；三年，银二十八两三钱三分零；四年，银二十六两三钱一分零；余年增减不一。

石大青　弘治五年，少者银五钱六分，多至九十五两七分；正德八年，少者二两五钱，多至一百两五钱三分；嘉靖年间无征。

黑铅　弘治五年无考。正德四年，银少者八钱二分，多至七两三钱；嘉靖以来俱无征。

银硃　内有腻硃。（弘治八年，征银少者八两三钱，多至四十一两零；至正德六年，少者九钱，多至八十八两一钱；嘉靖年间无征。）

红熟铜　弘治五年、十一至十二年，每年银七钱七分；十六年九钱三分；正德十一年，银少者二分，多至九两；嘉靖元年，征三年，每年征银七两六钱。

黄熟铜　弘治五年，征银少者八钱四分，多至一两三分；正德六年，少者一钱二分，多至二十八两三钱；嘉靖五年，征银一十四两六钱八分零；九年，征银一十三两五钱七分零。

生铜　弘治九年，征银少者二两四钱，多至七十六两五钱；正德、嘉靖具无征。

熟铁　弘治六年，征银少者八钱三分，多至九两四钱；正德四年，少者银五钱三分，多至二十七两九钱六分。

金箔　弘治五年，征银少者二钱一分，多至七两四钱五分；正德十四年，少者二两三钱七分，多至一十三两八钱四分；嘉靖三年，少者四两六钱，多至二十一两六钱零。

熖硝　一千斤三两。（弘治五年、十年，每年征银八两三钱四分；至正德四年，少者三钱二分，多至三十五两五钱四分；嘉靖七年征银九两二钱。）

杉木　弘治、正德、嘉靖间俱无征。

牛筋　弘治五年，征银少者三钱二分，多至四两一钱；正德三年，少者三钱二分，多至五钱七分；嘉靖间无征。

绵羊皮　弘治十三年，征银少者二两四钱四分，多至十八两八钱；嘉靖元年，少者一十八两二钱。

苏青　正德三、四年，征银三两四钱；五年，征银三钱二分；六年，银一钱四分；嘉靖无征。

皮张　弘治七年，征银少者七钱二分，多至三两四钱；正德七年，少者银四钱九分；九年多至十一两二钱；嘉靖元年七钱。

楠木　弘治五年、十一年，每年征银一十六两八钱七分；正德、嘉靖年间无征。

柁木　弘治间无征。正德八年，征银少者七两二钱，多至二十六两二钱六厘。嘉靖年间无征。

串五丝　弘治五年，征银少者一两二分，多至七两二分；正德、嘉靖年间俱无征。

绫纱纸剳　弘治十四年，银二百六两五钱二分；正德三年，银一百四十一两四钱一分；十年，一百一十二两八钱七分；十六年一百七两九钱六厘；嘉靖八年，银一百四十六两五钱三厘。

明纲甲叶　正德十、十一年，征银共一百八十五两五钱；嘉靖年间无征。

青熟丝绸绵煖皮　弘治间无征。正德四年，少者银六钱一分；十四年，多至七两三钱；嘉靖元年，五两七钱三分。

杂办

生漆　弘治六年，征银少者二钱二厘；三年，多至一十七两四钱一分。正德五年，少者四两三钱二分；十一年，多至四十二两五钱三分。嘉靖年间无征。

棕木　弘治八年，征银少者二钱，多至一两八钱；正德十三年，少者三钱，多至八两九钱六分；嘉靖年间，多至四十二两五钱四分。

水膠　弘治九年，征银少者五钱二分五厘，多至四两一钱八分；正德十二年，少者一钱五分，多至八两九钱六分；嘉靖三年，少者三钱，多至七两一钱六分。

杂皮　弘治、正德间无征。

黄蜡　弘治五年，征银一两三分；十七年，多至五两四钱。正德间以来无征。

白麻　弘治十年，征银七两三钱二分；十二年，一十四两四钱四钱四分；正德六年，少者七钱九分；八年，多至四两三钱；嘉靖四年，征银六十两一钱八分。

布匹　弘治十年，征银一十一两五钱；十六年，五两三钱；正德八年，少者一两三分五厘，多至二十九两八钱八分；嘉靖间无征。

纸张　弘治十五年、十六年，银五两七钱六分；正德四年，少者二两二分；十三年，多至一十八两一钱九分；嘉靖二年，六两六分；七年，征三钱二分。

紵丝线罗　正德十一年，银六十九两三钱五分；嘉靖三年，少者三十八两三钱，多至七十八两九钱九分。

荒丝　正德三年，征银少者二钱；八年，多至一两一钱；嘉靖八年，征银一百三十二两三钱八分零。

翠毛　弘治间无征。正德八年，少者银三钱一分；十四年，多至银七两七钱二分；嘉靖年间无征。

生铁　弘治间无征；正德十三年，征银四钱二分；嘉靖三年，征银五钱九分四厘。

铁线　弘治九年，少者六钱三分，多至四十五两五钱；嘉靖五年，征银四十六两二钱一分。

木炭　正德八年，少者二两八钱三分，多至六十六两九钱四分；嘉靖元年，八两七钱；三年，三十二两四钱二分。

里甲纲银　国初，应役之费，唯以里甲直日者自办。正德十五年，沈御史议将通县费用分正杂二办，以丁四粮六法则科派。嘉靖十六年，御史李凤翔再议，刊定赋役册储库，其银两用度各有定则，但额外之费尚多，原派之数未足，盖未能奉行如法云。

十五、水利

陂塘之筑，池堰之修，皆为旱涝之备，实农作所系，国赋所关，良有司所当加意者也。志《水利》。

塘陂

产坑陂　在永安里。长一百九十三丈，阔六尺，深六尺，溉田三顷十亩。

上　塘　在永安里。长四十余丈，阔三十余丈，深四尺，溉田一顷三十亩。

可　塘　在永安里。方圆一十四丈，今为田。

陈　塘　在永安里。阔六十余丈，深五丈。初龙津有放生池，宋县令陈宓乃移于此，葺亭于上，名曰“流惠亭”。

周　塘　在长泰里。洪武以后分地方，今属永安里。长六十余丈，阔三丈，深五尺，储水溉田二顷二十亩。

苏　塘　在长泰里。七十丈，深三丈，溉田二顷二十亩。

上洋塘　在长泰里。长二十丈，阔十丈，深三尺，溉田二十亩。

黄潭塘　在长泰里。长六丈三尺，阔四丈五尺，深三尺，溉田一顷一十亩。

杨柳塘　在依仁里。长四十余丈，深四丈，圳水沿流一里许，溉田一顷九十亩。

乌德陂　在依仁里。长五十丈，阔三丈，深五尺，溉田三顷八十亩。

乌镇陂　在依仁里。长一千六百丈，深五尺，溉田三顷五十亩。

洋塘　在依仁里。方圆二百五十余丈，深三尺，溉田三顷二十亩。乡官詹源请产恳田。

石蛇陂　在新溪里。长五百余丈，阔四尺，深二尺，溉田一顷八十亩。

洪岩陂　在新溪里。长三十余丈，阔六尺，自大岩山之南而来，溉田三顷四十亩。

洪岩洪山陂　在新溪里。二大陂也，水来自大岩山之南者为洪岩陂，来自大岩山之北者为洪山陂。

二陂共长三千余丈，阔六丈，溉田五十顷九十亩。

黄新塘　在新溪里。方圆四十余丈，溉田二顷一十亩。

洪　塘　在新溪里白沙亭十里许。长二十余丈，阔一丈，深八尺，溉田一顷八十亩。

郑岩陂　在新康里。屈曲二十余里，阔二丈，深三尺，溉田二十顷一十亩。

卓元东洋陂　在新康里。屈曲二十余里，阔八尺，深三尺，溉田三顷八亩。

高　陂　在崇善里。长一千六百一十一丈，阔五尺，深三尺，溉田一十顷一十亩。

亭前陂　在崇善里蓬莱山下。长一百二十七丈，阔十余丈，深五尺，溉田八顷十亩。

西门陂　在崇信里。旧与亭前陂为一，今各长一百二十七丈，阔一十余丈，深五尺，溉田二顷。

源口堵珑洋塘　在龙兴里。长五十丈，阔十丈，深四尺，溉田二顷十亩。

西　陂　在崇善里。长一千一百九十五丈，阔六尺，深七尺，溉田一顷八十亩。

石鼓陂　在崇善里。长九百三十二丈，阔一十丈，深二尺，溉田二顷二十亩。

山洋陂　在崇善里。长五百七十三丈，阔五尺，深五尺，溉田一顷九十亩。

前山坑陂　在感化里。长三百余丈，阔九尺，溉田五十余顷九十亩有余。

陂乌陂　在来苏里鲎山下。长一千一百九十九丈，阔七丈，深七尺。陂下又有大官圳，长五百九十四丈，阔一丈二尺，深五尺，溉田二百八十顷二十亩零。

芦汀两塘陂　在还集里。长二十余丈，阔七丈，深八尺，土下两大塘，溉田五顷七十亩。

十六、井泉

先王祭五祀，井居其一。《易》曰：“井洌寒泉食”。又曰：“井养而不穷”。盖井泉之有利于人也大矣。书其大者，余不悉焉。志《井泉》。

井

欧宅井　在县治凤山之麓，主山之泉。正统间，里人共浚之，泉愈清冽，又呼为“后田井”，有古石盂在焉。

县庭前井　在县治中东廊下。宋绍兴间，知县龚时可凿，有《新井铭》，今废。

县内井　在县治东廊下。国朝天顺间，知县杨纪凿，以便汲水，且防火患。

下市井　在县治南路旁。旧因妇溺，众填塞作小屋，其上供泗洲佛。成化八年，里人拆屋浚之，味清甘，虽旱不竭，今堙塞。

曹主簿井　在县治东，地名“下尾”。宋熙宁五年，主簿曹纬凿，右阑有“主簿曹公”四字，今堙塞。

蔡公井　在县治宣化坊之旁，石阑有“众缘修蔡公井”六字，后堙塞。永乐十八年复浚。

宫后井　在四圣宫边路旁。

后园井　在县治西路房后，堙塞。国朝天顺间复浚，今在民家花园之后，故名“后园井”。

苏家井　在县治后，泉甘冽，汲之者众。

县前井　在县治兴贤坊，味甚甘，清冽，

活边巷内井　今废。

陈复斋井　在凤池桥头复斋祠内。今祠废而井存。

佛泉井　在新溪里。相传宋昭应禅师经过，值溽暑渴甚，无井可汲。有一老妪汲涧水饮之。禅师感其意，以杖锡卓地，泉出，民遂甃为井，味亦甘美。

泉

圣泉　在县治东隘门外。泉涌道旁山石间，砌池潴之，冬夏不竭，石刻“圣泉”二字。

甘泉　在永安里折柳亭前。味甚甘，可以蠲烦拆酲。

瀑布泉　在永安里产坑山。雨后潺湲琤琮，奔泻直下，如瀑布状，故得名。

真觉院泉　在光德里。山前寒声鸣玉，可以洗心清耳，最为可爱。

汤泉　在龙兴里溪边。

十七、坊市

凡邑里，民居所聚之处为坊，而货物贸易之地为市。坊则系之以名，表厥宅里，市则治之以官，平其物价。盖周制矣。安溪虽小，而远近坊市亦有可观。志《坊市》。

坊

牧爱坊　在县鼓楼前，旧名“敏政”。国朝正顺间，知县杨纪立。正德十六年，知县龚颖改名“承宣”。嘉靖八年，知县黄怿改名“抚字”，岁久圯坏。嘉靖三十年，知县汪瑀拆建，改今名。

省元坊　在县治东街。宋淳祐间，县令汪愈为庚戍礼闱第一人陈应雷立，今废。

中和坊　在县东街。宋宝庆间，县令颜振仲立，今废。

梯云坊　在东街，初名“攀鳞”。宋嘉定间，县令孙昭先立，改“梯云”，今废。

美政坊　在县西街，初名“济川”。宋县令林彻改“美政”，后改“亨衢”。县令吴内重立，复名“美政”，今废。

仰朱坊　在县西街，旧曰：“新堤”，以西通仰朱堂故名，今废。

兴仁、和义二坊　宋嘉定辛未，县前东西新辟一字路，立二表，东曰“兴仁”，西曰“和义”。绍定间，知县刘庞立坊，今废。

升俊坊　在东街，初名“亨衢”。宋淳熙间，县令林彻改“升俊”，后改“冠英”。咸淳间重立。国朝正统间，知县邵公阳重立，今废。

兴贤坊　在县东街，旧为“凤池坊”，改“履道坊”。宋淳熙间，县令林彻又改“擢秀”。咸淳间重立，初名“兴贤”，今废。

宣化坊　在县前街。国朝正统间，知县邵公阳立，今废。

育贤坊　在儒学前。国朝正统间，知县邵公阳立，今废。

仙桂坊　在县南街。国朝正统间，知县邵公阳立，今废。

瀛州坊　在东街。宋嘉定三年，县令赵遵夫立，今废。

会元坊　宋有会元坊，在西街，为省元陈应雷立，今废。国朝正德十六年，知县龚颖以弘治间知县吴琎立南街“熙春坊”，改今名。

直讲坊　在县治东，旧名“凤髻”。国朝弘治间，知县吴琎立。正德十六年，知县龚颖为宋直讲张读改立今名。

侍御坊　在县治西，旧名“龙津”。国朝弘治间，知县吴琎立，正德十六年，知县龚颖为御史刘安生立，改今名。

激扬坊　在县东分司前。国朝正德七年，知县王廷佐立。

国宾坊　在县治南。国朝弘治五年，知县陈辅为举人陈兴仁立。

贞节坊　在县治南街。国朝正德十一年，知县彭黄为旌表节妇詹琎妻林氏立。

四牌楼二　一在县治前十字街。东匾“进士”，西匾“世科”，南匾“绣衣”，北匾“峨采”；国朝正德间，知县彭黄为御史詹源立。一在儒学前大街，南匾“儒林”，北匾“文苑”，东匾“腾蛟”、“起凤”；国朝正德辛巳，知县龚颖立，今废。

进士坊　在县西南临溪。宋嘉定间，县令赵彦侯为庚辰进士黄申孙立，今废。

交教坊　在儒学前，国朝弘治间，知县吴进立，今废。

秋鹗横霄坊　在县治西。国朝正德辛巳，知县龚颖为举人刘春立。

泮宫坊　在儒学门前。国朝正德十六年，知县龚颖立，今废。

梯云坊　在感化里。国朝景泰庚午，知县铙守中为举人李煜立。

掇英坊　在崇信里。国朝正统间，知县路亨为举人詹靖立。

云梯坊　在崇信里，国朝永乐间，县令为举人冯毅立，今废。

兴贤坊　在儒学前东。

育才坊　在儒学前西。俱嘉靖十六年，署县事本府经历倪用明始建。按：用明署印安溪廉慎有为，一毫无取，二坊之建皆不动费民财，士民至今犹颂德焉。

市　

东街市　在县前十字街东，立汇征冷铺一所。

西街市　在县前十字街，立会元冷铺一所。

南街市　在县前直抵龙津渡，立省元冷铺一所。

以上三铺各立总甲一名，小甲三名，管各铺铺夫，每夜轮更提铃巡防，以弭火盗。中充总甲者，多狡猾之徒，往往差拨不均，故殷富者经年不差，贫乏者月差数次，风冷霜侵，似亦可悯。前知县黄怿革弊，通查各街烟户，共计若干，自正月初一日起，至十二月除夜终，以序编定，粘于县厅，照依点拨一名，轻重不得，民甚德之。此事非大节，然亦仁恤爱民之意，良有司毋亦效而行之乎。

儒学街　在儒学门前。东抵钱江庵，西抵南街，其形如带，乃建学时古路。其后改易，术家嫌于屈曲，有妨人才。国朝正德辛巳，知县龚颖改复原路。嘉靖八年，知县黄怿复辟开数丈余，士子往来便之。

新路街　在县前东。嘉靖六年，知县黄怿开建榜亭一十八间，在于街左。

湖头市　在感化里。百货所聚，号“小泉州”。

十八、桥渡

桥，水梁也；津，小渡也。车舆之行，有桥梁之设；天限之分，有津堠之立，则民无病涉之患矣，亦王政一事也，志《桥渡》。

桥　凡三十二桥。

龙津桥　在县治南，即古黄龙渡。宋绍兴八年，县令倪察始以舟为浮桥。淳熙二年，县令赵善竦再修。庆元五年，县令赵师戬始创石址木梁。嘉泰二年，县令龚晏始成之。长六十八丈，广二丈四尺，上覆以屋，凡四十三间。咸淳丁卯，县令钟国秀重修。元至正间圯。国朝天顺四年，邑人李森建，今圯。

凤池桥　在县治西。宋开禧三年，县令杨承祖始建。嘉定六年，县令陈宓重修，石址木梁，覆以屋，凡四十六间，邑人德之，刻石曰“陈公桥”。复斋以为专前人之功，纳之水，以其接于凤山，改为“凤池桥”。后四十三年，沙拥石出，若有所待，邑人复募而峙立焉，俗呼“上缘桥”。

以上二桥，实车马往来之冲，但龙津桥正直南门，地理家病其有伤县治，又各梁斜向学基，未免有害。凤池桥适当溪流湍急之处，终难植立。议者谓：当以二桥旧石并作一桥，移造于东大隘之下，连续永安东皋之地，以为水口关锁，则用力省，风气完密，且水宽溪浅，可保坚固无虞矣，起废兴衰之机端有俟云。

大岭桥　在县西北。

小岭桥　在县治西北。

东园桥　在县治西北。

芒洲桥　在崇善里，跨山坑，小桥通永春县。邑人李森天顺间修建。

石圳单板桥　在崇善里。

溪口桥　在崇善里。

拱　桥　在崇善里。

仙人跳桥　在崇善里。

上任、下任桥　在崇善里。

大澚桥　在崇善里。

源口埔头桥　在龙兴里。

牛岭桥　在龙兴里。

汤头拱桥　在感化里。

马迹桥　在感化里。

盆口桥　在感化里。

卓舍桥　在感化里。

东山桥　在感化里。

下坑桥　在感化里。

白涂桥　在长泰里罗渡东。嘉靖元年，里人黄添养重修。

大宇桥　在长泰里，跨山坑，接南安县，安溪地界直至此为止。

建口桥　在常乐里。建口桥，国朝正统六年建，石址木梁，构屋二十三间于上，今圯。

双济桥　在崇善里。宋清水大师建。绍熙中，僧惠华增高之。开禧丁卯，邑人吴逊之、僧了性重建，洿上坑，通源口渡巡司，今圯。

谷口桥　在崇善里。又名佛口桥，其上为屋十一间。旧有清水大师自永春来，见行者艰涉，遂造成桥，今废。

西洋桥　在依仁里。旧名“官厅石桥”，跨小溪凡三十三间。宋淳熙十二年，大水坏其九，道人僧惠明重建。壬申，水坏其四，邑人林绍老、僧一宁修之；丙子，又坏其四，林又与僧悟晃修之。丁巳丙寅十年雨水，其三又坏，邑人施天祐及僧道珍又修之，后有寓公寺丞赵嗣嘉以僧自晃主缘，于中一址修作小浮屠其上，今俱圯，石址存。

黄塘桥　在感化里。俗呼“黄坂桥”，里人吴煜重修，今筑成路。

乔美桥　在依仁里。三间，路通同安。

埔土寻桥　在永安里。去县东四里。国朝正统十三年，水泛桥颓，其址尚存。

两港桥　在永安里。去县东十里，跨山坑，水自丽碧山而下，横入于溪，故名。淳熙九年，僧性金创。久废。嘉靖六年，知县黄怿重建。

永安桥　在县治东北，跨东溪。宋，清水岩僧惠清主缘为之，石址，四屋九间，今废。

坝头桥　在来苏里。平洋横跨官圳，俗呼“下刈沟边”。

渡

建口渡　在常乐里，亦名仙澚渡。

新溪渡　在感化、来苏二里之间，又名新魁渡。

下林渡　在感化、来苏二里之间。义民胡钦家，世代施舟以济往来，俗呼“黄坂渡”。

绵淹渡　在感化、来苏二里之间。

源口渡　在龙兴里。原巡检司在焉。

吴埔渡　在县西北五里。

薛坂渡　在光德里，一名仙苑渡。

大洋渡　在新溪里。

澚下渡　在光德里。

凌渊渡　在光德里。

常沿渡　在县治西凤池桥下，编年渡夫一名。

黄龙渡　在县治南龙津桥上，年编渡夫一名。

罗　渡　在长泰里，编渡夫一名。

（《安溪县志》卷之一终）

●卷之二 规制类

《安溪县志》卷之二

规　制　类

都邑建制，必备规制。公署所以出政也。坛壝、祠庙，义崇祭报，政之大也。阴阳、医局、仓亭、铺馆，政之属也。寺观以庐缁羽之流，亭榭以纪名人之迹，故次“寺观”、次“亭榭”，作《规制类》第二，其目有五。

一、公署

国家建官图治，必设公署以居之。居之，必有位。位，政之建也。署，位之表也。署以表位，位以建政，古之制也。志《公署》。

行署

按察分司　在县治东，城隍庙右。国朝正统五年，知县邵公阳重建公堂、后堂、厂房，共八间。嘉靖八年，知县黄怿建厨房二间。

府　馆　在县治东，城隍庙左，原系布政分司。国朝正

统五年，知县邵公阳重建公堂三间、后堂三间及两旁厨

舍各一间。

县署

县　治　在凤山之下。五代周显德二年，詹敦仁请立县治。宋绍兴、嘉定、淳祐间，县令韦能惠、陈宓、黄坚叟、赵盏夫及至元间县尹何克明相继重建。国朝洪武、正统年间，知县侯士举、潘靖复相继修建。正统十四年毁于寇，惟仪门独存。景泰间，邑人李森捐资助建正厅。天顺间，知县杨纪复建后堂、谯楼，并修六房。天顺七年，典史谢日新始是暮厅。

县正厅　詹敦仁初建。绍兴二十三年，县令韦能惠重建。绍熙五年，县令昭先修之。厅后有堂三间，扁曰“吏隐”。吴丙曰“美锦”。咸淳间，县令林泳扁曰：“琴堂”。俱久废。国朝正德间，知县龚颖、嘉靖间知县黄怿相继修之，扁曰“琴堂”， 日久而渐坏，至于嘉靖二十七年，知县汪瑀从而饰之，改其扁曰“清慎勤”。

幕　厅　宋尉厅在丞厅之左。国朝，建县厅之东，扁曰“赞政”。

吏　舍　在县厅前。东为吏、户、礼，西为兵、刑、工。

戒石亭　在县厅前甬道中。铭曰“尔俸尔禄，民膏民脂，下民易虐，上天难欺。”

仪　门　五间。天顺间知县杨纪建。嘉靖二十七年知县汪瑀修。

谯　楼　古者，国无大小，必为台门。后世易之以楼，亦诸文三门之制，礼以高为贵之意，所以严等威重教令也。安溪谯楼久倾圯。嘉靖二十七年，知县汪瑀重修，有联句云：“头上即青天，夜月满楼如鉴照；眼前皆赤子，春风到处尽弦歌。”前知县黄怿有联云：“钟声震动江山晓，鼓韵调和天地春。”

三省堂　先儒谓：“当官三事，曰“清”、曰“慎”、曰“勤。”知县汪瑀既扁于堂，又惧其懈，乃复扁“三省”于堂后，以寓退省之意。教谕李錀记。

知县衙　在县厅后。嘉靖二十四年知县易广礼再建后衙一座、亭一座。二十八年知县汪瑀重加修饰。

清军馆　在县厅西，今废。

典史衙　在县治东。国朝嘉靖二年；典史涂玺建。

咨贤堂　在典史衙之东。嘉靖十六年，典史邹奇建。

架阁库　旧在厅事之右，谓之“省库”。陈复斋有联云：“得从膏血里，安用鬼神知。”又有常平库在厅事之左。俱废。惟架阁库见存。在厅后之东，见一间。

县　狱　宋在县内西。有勘厅三间，扁曰“尽心”，咸淳五年修，改名“求生堂”。下为两廊、四囚房。国朝建在仪门内，西四间，今狱门改谯楼西内。

公　廨　在县治内。东西六房，吏分居焉，

申明亭　在仪门外左。

旌善亭　在仪门外右。

属署

源口渡巡检司　宋大中祥符间，泉州提刑奏置巡检司于永春、德化，始议寨于永春，凡三议，卒于德化左岭下五州辐辏，遂即其地建司。元丰三年，迁于德化西云峰里丘店村，主德化、永春、安溪，谓之“三县寨”。其后，设于本县龙兴里，专属本县。国朝尝裁省。正统五年，知县邵公阳具奏重设。正统十一年，巡检马郁建公堂三间。后坏，巡检陈文举重建。嘉靖二十八年，题准以巡检司，移入白叶堡守御，但印信犹未改铸颁降。

白叶坂守御千户　在白叶堡城内。泉州卫千户点委带泉州卫军二百名屯戌，一年一替。

阴阳学　嘉靖二十二年，本府通判陈尧典署县事，始将县前铺改建在直街。

医　学　未建。

僧会司　未建。

道会司　未建。

仓

预备仓　古有“义仓”、有“社仓”。安溪预备仓四所。南北二仓，俱在县治内之东。西仓在还集里。东仓先在感化里，今移入县治东，将上司发下赃罚及本县赃罚银两，遇丰稔之年，收买稻谷储仓，以备赈济。

际留仓　在县治东。贮官吏俸米。

儒学仓　在本学。贮师生俸廪。

铺

县前铺　在龙津观西。

公母林铺　在永安里。久坏。嘉靖三十年，知县汪瑀重建。

罗渡铺　在长泰里。正德十五年，知县龚颖重建。嘉靖三十年，知县汪瑀重修。

演武场 　附：古者，寓兵于农，闲则练习，有警则分布守御，所以卫民也。安溪县旧有阅武亭，绍定王辰，县尉赵汝淞建。宝祐六年，赵必穟修之。咸淳五年，吴幼角重修。久废。国朝正德间，县令王廷佐建县治南。正德十六年，知县龚颖重修，改今名焉。

养济院　附：古为“居养院”，元为“孤老院”，洪武二年始改今名。旧在凤池桥西南，立屋十四房，择县之谨厚者二人掌之。每岁取废寺粟若干石以养之。病给之药，死惠之棺。院废。嘉靖六年，知县黄怿建在永安里。

惠民药局　附：宋置药局。元大德间，立官保良医主之。安溪惠民药局原在县左，宋时建。嘉定庚午，始为“和剂局”。于中门内，招明医一人修制，吏一人佐之，掌出入籍。宝祐间，知县赵汝改每岁于秋日，令两庵道人循行遍施。国朝设局，立医学训科一员主之。久废。嘉靖六年，知县黄怿改滛祠一所，扁曰“济生堂”，在县治东。

漏泽园　附：宋崇宁中，令州县以常平钱置漏泽园。安溪民贫，或有火化而置之沟壑者，良可哀也。嘉靖六年，知县黄怿始设在永安里。广六亩，环以石彻。地盖谢志道献者。

观澜公馆　附：在依仁里，里人沈璋建。本业学之地，时为官府往来驻节，故名“公馆”。

凤山书院

二、坛壝

国朝仿古制礼，建立坛壝。祀社稷于西郊，阴之盛也。祀山川、风云、雷雨于南郊，阳之盛也。祀邑厉于北郊，阴之极也。若城隍、土神为一邑之主，地道也。故于山川、风云、雷雨并坛而祀之，用致祈报之诚，无非所以为民也。志《坛壝》。　

社稷坛　在县西，北向，中为坛，四方，广二丈五尺，高三尺四寸，出阶各三级。坛下北深九丈五尺。东、西、南各五丈。瘗次在其西北，以垣绕之，立四红门，由北门入。石为主，长二尺五寸，方一尺，埋于坛南正中，去坛二尺五寸，上员尖，余埋土中。西建神厨、斋所各三间，宋绍兴间，县令李著建之。正统九年，知县路亨，成化间知县方汝荣重修。每年春秋二祭。

风云、雷云、山川坛　在县西南，南向，制与社稷同。洪武元年钦奉圣旨，祀山川，若府、若州、若县一般祭祀。至六年，以风云、雷雨、山川之神共为一坛合祭。后又以城隍合祭，于坛东建神厨、斋所各三间。正统九年，知县路亨重建。成化间，知县方汝荣重修。每岁春秋二祭。

邑厉坛　在县治北。南向，周围八丈四尺，高二尺四寸，前出阶二级。南深六丈三尺，北深一丈二尺，东、西各广三丈六尺。绕以垣墙，前立门额。国朝洪武初年建。正统间，佥事陈祚命、知县路亨修。成化间，知县方汝荣重修。每岁三月清明、七月望日、十月朔日祭。

乡厉坛　祭一乡之厉。洪武八年，每里各设一所，四周土墙，中筑土台一座。祭与邑厉坛同日，里中父老，备物致祭。

三、庙祠

邑之土神，阴司祸福，有保障之责，庙食兹土，祀典纪焉。若生而有功于民者，死则民思而祀之，示不忘也。故祭法以能御大灾、能捍大患，则祀之。志《庙祠》。

城隍庙　在县治东。南唐保大十四年建。国朝景泰二年，邑人陈贞德修。成化年间，知县谷廷怡、吴英相继修建。成化十五年，典史蔡珍重建后堂三间。嘉靖已亥，知县殷骛重建，以后堂改为神寝。

按：城隍，古不载祀典。后世以为高城、深池，捍外卫内，其英灵之气，或炳而为神，不可以无祀。其祀与山川、社稷同义。世人不察其理，往往以人道处之，面目、冠裳，侈加封号，失之矣。本庙，洪武三年封天下府城隍“监察司民成灵公”，县城隍“监察司民显佑伯”。洪武三年六月，诏革封号，止称“城隍之神”，与风云、雷雨、山川并坛而祀，其义始正。安溪无城池，城隍似不必建。今县无城池者皆建，从时制也。犹庙而祀之，人道以处之，则沿袭前代之失而未改耳。

名宦祠　旧在儒学东，名福民祠。嘉靖七年，知县黄怿改今名。嘉靖十七年，知县殷骛改建于县治内谯楼西，祀后周县令詹敦仁；宋，宋文炳、许君佑、杨干、陈宓、赵彦侯、钟国秀、周珒、谢履、黄朴、孙昭先、颜振仲；国朝祀潘靖、戴玠、路亨、黄怿。

乡贤祠　在儒学东。祀宋张读、余克济，国朝李亮、詹靖。

詹公祠　在县鼓楼东。祀开先县令詹敦仁。正统三年，知县潘靖重修。嘉靖九年，知县黄怿始举祀典。嘉靖十七年，云孙源重建。又有灵惠庙在崇信里，宋咸淳八年敕赐。

忠勇祠　在还集里。宋建炎、绍兴，盗贼四起。郑振负勇率众拒之，席胜不止，遂死焉。乡人哀之，立庙祀之，扁曰“忠勇”。

灵著庙　在县南三里。旧传，唐中和四年，有父老姓安名宁，善搏虎，邑人祠之。伪闽时，长官廖俨重建。后人思长官之功，并塑其像于庙，每岁孟春，迎神于市，晨昏荐献，及夏，歌鼓送神以归。嘉定六年，邑令陈宓以虎暴祷于神，杀三虎，请于朝，赐今额。陈宓自为记。

显应庙　在永安里。姓陈名漳，唐时人。大顺中，有廖长官招集流民，以神为都将，戌溪南。暨殁，民即旧垒祠之。嘉定十六年赐今额。嘉熙三年重修，余克济记。

四、寺观（宫院附）

缁黄有庐，肇自隋、晋，历唐、宋而不废，盖异教也。安溪俗尚鬼，美恶不嫌于并书，以俟后之反经君子考焉。志《寺观》。

清水寺　即清水岩，在崇善里，正统年间建。嘉靖八年灾，寻复建。

龙津观　在县治南，国朝天顺四年建。成化十九年，道士刘时静重修。今为祝圣习仪之所。

宫

东岳行宫　在风髻山之麓，面午山。始建年代无考。宋县令李铸新之，岁久倾圯。国朝天顺四年重建。每岁于此迎春。余修志寓焉。盖爱其山水之胜也。

清溪宫　在感化里，国朝宣德间邑人李森建。提学佥事周孟中过此，有联云：“门前溪水双流碧，天外山峰万古青。”亦有诗，见《文章志》。

源口宫　在龙兴里。

龙仙宫　在来苏里。国朝洪武间，胡氏女名仙英及笄，适亲迎日，女乃白日飞升。次日侯山之旁有降真藤，盘结如椅，女现身趺坐寂焉。里人异之，遂葬于山巅。啸天师六塑像建宫祀之，故名龙仙宫。

院

光相院　唐乾宁二年置。

成道院　在感化里，宋淳化四年建。

宗教院　在永安里，后晋天福四年建。

檀林院　在来苏里月峰岩，宋开宝二年建。

智度院　在罗汉山下，后周显德三年建。

隐静院　在常乐里，唐中和四年建。

等法院　在吴旗山下。旧名栖桐，后改今额，摄令江白有诗，见《文章志》。

解空院　唐天祐四年建。

超化院　在瑞峰山下，后梁贞明三年建。

明觉院　在还集里，宋开宝二年建。

鹫台院　在瑞峰山下，后唐长兴三年建。

万寿院　在崇信里，后晋开运元年建。

三惠院　在瑞峰山下，后梁开平元年建。

清禅院　在崇信里，后晋开运元年建。

禅惠院　后晋开运元年建。

定慈院　在新康里，后晋开运元年建。

永福院　后晋开运元年建。（俱在崇善里）

上乘院　在卢山下，旧名卢山院。唐天祐三年建。

契真院　唐天祐四年建，在龙兴里。

常安院　在驷马山下，唐天祐二年建。

定明院　在崇善里，唐光化三年建。

福岩院　在新溪里，后梁贞明五年建。

灵像院　在龙兴里，唐光启一年建。

演法院　在新溪里，后唐长兴二年建。

宣梵院　在龙兴里，后晋天福七年建。

感化院　在新溪里，后唐长兴二年建。

般若院　在龙兴里，后晋开运二年建。

慈思院　在新溪里，宋建隆四年建。

隆寿院　在感化里，后梁贞明四年建。

超觉院　在新溪里，在卢山下，宋乾兴元年建。

栖真院　在感化里，后唐长兴二年建。

福海院　在依仁里，唐光化三年置。

百法院　在感化里，后晋开运元年建。

千福院　在依仁里，宋天禧元年建。

净坛院　在感化里，后晋开运元年建。

惠岩院　在依仁里乌岩山下，后梁乾化二年建。

佛惠院　在感化里，后晋开运元年建。

净社院　在依仁里乌岩山下，后晋天福五年建。

惠林院　在依仁里，保大十年建。

法轮院　在依仁里乌岩山下，后晋天福五年建。

觉苑院　后唐时，南岳僧乐其山水，有卜居之意。伪闽王继勋捐地建庵。留鄂公广之为寺。后晋天福中，名“大云广福”。宋治平二年，锡今“觉苑”。熙宁五年，合庵一十有一为禅刹。寺临溪，境幽胜。邑令陈熊显有诗“水落舟横露浅沙，粉垣松桂古禅家”之句。

真觉院　在依仁里。

净果院　在依仁里卢山下，唐天祐二年建。

悟本院　在光德里，宋建隆元年建。

善惠院　在凤髻山下，宋建隆二年建，初名“龙安”。治平二年改名“善惠”，上有三峰亭。

（以上院多废）

尼院

圆觉院　香林院　教海院　宝乘院　真观院

（以上院多废）

庵

钱江庵　在县治东，国朝正统八年建。今改社学。

大石庵　在感化里，景泰五年建。

济渡庵　

后空庙　在新康里。

溪内庙　在依仁里。

官仓庙　在龙兴里。

乡贤庙　在新康里。

鲎山庙　在来苏里。

泰山岩　在感化里。已上二淫祠，里人每年迎赛，费至百金。

碧翠岩　在感化里。

宝云殿　在还集里，中祀五谷仙人。四方多从祈梦，亦甚有应者。

五、亭榭

幽亭曲榭，揽胜而立。有因其地，有因其人。名虽不同，而义寓焉。安山多幽胜，古今亭榭亦可书也。志《亭榭》。　

美报亭　宋绍兴丁丑建。绍兴壬子，县令王孝廉修。绍定壬辰，县令刘宠重修。咸淳戊辰，县尉钱师尹作记，见《文章志》。

飞跃亭　旧名“咏归亭”。宋嘉定九年，县令赵彦侯建。十四年，赵彦毛改名“飞跃”，状元曾从龙书扁。

晓乐亭　在县西，初为民庐，瓦砾弗治。咸淳五年建亭三间。以术者之论，嫌于午山之冲，亭以蔽之。

溪光亭　在云津阁西。陈复斋题扁。

溪口亭　在崇善里溪口桥。

丰岭亭　在感化里。

寓思岭亭　界在龙兴、感化二里。

白沙亭　在新溪里。

折柳亭　在县东五里。绍兴九年，县令李茂则建。淳祐间，郑师申重建。扁曰“溪山胜概”。

观澜亭　在县西通安门内。淳熙三年，县令谢快改此名。嘉定五年，陈复斋书扁。有诗见《文章志》。

望云亭　在崇信里，詹敦仁建。面九峰山，以寓思亲之意。

义芳亭　在龙津观前。嘉靖五年，岁大旱。米价翔贵，民多饥莩。知县黄怿始莅任，劝士民尚义者李廷封、刘梓、吴阳、吴中、李文仁、陈恩、许琥、梁鸾、黄祥夫、黄真赐、黄瑀、黄寅、林森、林玄明、林济、林岱、林玭、林妙庆、阮存、白庆甫、白迪盛、白积兴、李占、蔡俊、杨机、林尚安、李荣、李镇、陈祖继、吴思养、姜十五、郑公哲、李文通、王全厚、詹崙佳、林廷元、王佐、颜弘英、林荣二、徐时享，王休旋、张积环，守得粟一千四百余石，赈济，仍给官批，听就本乡支给，以便负载。民甚赖之。

遗爱亭　在龙津观之右，立知县黄怿《去思碑》于内。

（ 《安溪县志》卷之二终）

●卷之三 官制类

《安溪县志》卷之三

官　制　类

官制，职官制度也。录之，志不忘也。夫远而弗忘者，鲜矣。于贤者，表而出之，可以观政矣。政，莫大于刑，故“刑法”次之。食盐之制，所以养民生也，故次“食盐”。徭役之制，所以宽民力也，故次“役法”。考而行焉，政斯举矣。为《官制类》第三。其目有六：

一、职官

先王设官分职，所以治民，后世因之。安溪自唐以来，张官置吏，为莅兹土，贤否异趋，并录其姓名，使后人有所稽焉。志《职官》。

唐

承前代之制，置令、丞、尉各一人。

令，掌治民，显善罚恶，理讼平赋。

丞，署文书典，知仓狱。

尉，主盗贼各署诸曹、椽、史。

宋

知县一员　以京朝官知县事，总治民政。有戍兵，则兼兵马都监或监押之职。

县丞一员　掌修水土之政，行贸易之法，兴山泽之利。

主簿一员　掌出纳官物，勾稽簿书之事。

尉一员　掌阅习弓手，除奸禁暴，或以武臣为之。

儒学主学一员　宋旧制，县无学官，而令佐皆得兼之，故以管勾学事系衔。景定三年，始置主学一员。咸淳元年，转运提学行下选请学正、学录、直学各一员，学谕四员，长谕八员，小学教谕一员。

盐商税务一员

巡检司巡检一员　以材武大小使臣充，专管土军，巡逻州邑，擒捕盗贼为职。

元

达鲁花赤一员　蒙古人任，凡县事皆掌，其衔谓之监县，复兼劝农事。

县尹一员　汉人任，号为司判正官，秩同达鲁花赤，掌县事，亦兼劝农，县印则达鲁花赤收之，尹封署其上。

县丞一员　主簿一员　县尉一员　俱杂以中国及蒙古人任，凡县事皆同佥署，其所分职掌未有考焉。

儒学教谕一员　元初，为县学设教谕一员，选请训导一员，后升州学，则有学正等官，其详未有考焉。

巡检司巡检一员　统弓手，掌捕盗，巡逻私贩诈伪之事。

国　朝

知县一员　掌县治事，与前代同，秩正七品，月俸七石五斗。

县丞一员　秩正八品，月俸六石四斗。

主簿一员　秩正九品，月俸五石五斗。

典史一员　未入流，月俸三石。国初，全设知县、县丞、主簿、典史。正统三年，以民少事简，裁革丞、簿。

儒学教谕一员　训导二员　国初，用有学行儒士。其后，以会试乙榜及岁贡之士为之，俱月支俸廪三石。国初，全设训导二员，后裁革一员。

巡检司巡检一员　秩从九品，月俸五石，岁役弓兵六十名，以盘诘奸细、禁治私盐、巡捕盗贼为职。至嘉靖二十七年，分巡余爌奏以本司移白叶堡，取回原贴苎溪、蜂尾二司弓兵四十名，共一百隶之。

阴阳学训术一员　元学正一员，今训术一员，以阴阳生之通于术者为之，其属有阴阳生五名，专以卜择时日。

医学训科一员　元学正一员，今训科一员，以医生之精其业者为之，其属有医生三名，专治药饵以治民疾病，今缺。

僧会司僧会一员　以僧为之，管各寺缁流，焚修祝圣，今缺。

道会司道会一员　以道士为之，管各观羽流，焚修祝圣，今缺。

历　官

后　周

县　令

詹敦仁　显德二年任，见名宦志。

王直道　显德二年，詹敦仁举以自代。

宋

县　令

肖仁宪　　李九成　　薛　莹　　胡　勉

赵　琼　　王继仁　　李　衡　　郑自明

邢　渭　　宋克协　　吴在木　　刘元亨

张令宜　　陈　杰　　杨佑贤　　李宋范

许　致　　丁　立　　徐　庸　　郭惟清

张　韵　　孟　逢　　钱　检

王　絃　皇祐六年任。

王　硕　至和元年任。

李　炳　至和三年任。

杨　萃　嘉祐三年任。

俞士廉　嘉祐六年任。

王　振　嘉祐八年任。

许　噩　治平二年任。　　　　

诸葛置　熙宁三年任。

谢　履　熙宁四年任，见《名宦志》。

李　通　熙宁四年任。

吴果卿　熙宁五年（摄）。

盖　永　熙宁八年任。

苗　颖　熙宁九年任。

赵　说　元丰元年任。

黄仁杰　元丰二年任。

徐大亮　元丰五年任。

曾　拱　元丰五年任。

叶　沃　元祐五年任。

张　古　元祐六年任。

李　岂页　元祐八年任。

江　时　绍圣四年任。

邹子济　元符元年任。

詹　铠　元符元年任。

王　泽　崇宁元年任。　

黄　硕　崇宁元年（摄）。

游长文　崇宁二年任。

吴　铨　崇宁三年任。

柳　襄　大观四年（摄）。

郭大受　大观四年（摄）。

刘直夫　政和元年任。

郑　佑　政和二年任。

陈浩然　政和二年任。

阮　骏　政和三年（摄）。

陈安行　政和四年任。

刘观光　政和八年任。

黄与靡　惠安人，由进士政和八年任

丁先民　宣和元年任。

郑祖德　三山人，宣和四年任。

洪　范

陈秉文

王伯淮

陈　熊

倪　察　绍兴八年任。

李茂则　绍兴九年任。

杨　干　绍兴十二年任。

龚时可　绍兴十五年任。

黄　煜

韦能惠

李　著　绍兴二十六年任。

廖　兼

黄　朴　绍兴三十一年任，见《名宦志》。

梁扬名

李　铸

方士举　乾道七年任。

赵善竦　淳熙二年任。

石如松

赵彦勋　淳熙六年任。

谢　映

岳　震

林　澈　淳熙十四年任。

王孝廉　绍熙元年任。

孙昭先　绍熙三年任，见《名宦志》。

叶有秩　庆元元年任。

赵师戬　庆元四年任。

龚　晏　嘉泰元年任。

杨承祖　嘉泰四年任，见《名宦志》。

赵遵夫　开禧三年任。

陈　宓　嘉定三年任，见《名宦志》。

赵彦侯　嘉定六年任，见《名宦志》。

周　珒　嘉定九年任，见《名宦志》。

赵彦毛　嘉定十三年任。

叶　枲　嘉定十六年任。

颜振仲　宝庆元年任，见《名宦志》。

林日选　绍定元年任。

刘　庞　绍定元年任。

吴　丙　端平元年任。

林应辰　嘉熙元年任。

赵崇栗　嘉熙二年任。

黄坚叟　三山人，嘉熙四年任。

郑师中　淳祐五年任。

赵琖夫　淳祐六年任。

汪　愈　淳祐八年任。

赵汝畋　淳祐十一年任。

潘继伯　宝祐三年任。

陈莹翁　宝祐五年任。

李务观　景定元年任。

黄　裳　景定三年任。

余直夫　景定四年任。

钟国秀　咸淳元年任，见《名宦志》。

林　泳　咸淳四年任。

郑德齐

陈时可

刘　涛

县　丞

吴默之　宣和四年任。

陈　骈　绍兴九年任。

林　进　绍兴十二年任。

李　著　绍兴十三年任，升本县令。

孙　文　绍兴十五年任。

张允之　绍兴十七年任。

陈佐尧　绍兴十九年任。

黄　鲔　绍兴二十年任。

连　涧　绍兴二十五年任。

林俊民　绍兴三十一年任。

俞　亮　乾道元年任。

朱彦明　乾道元年任。

叶仲翱　乾道二年任。

林思问　乾道七年任。

赵廉夫　淳熙四年任。

张　橐　淳熙九年任。

叶之望　淳熙十四年任。

彭康之　淳熙十六年任。

陈宗训　绍熙二年任。

赵彦早　绍熙六年任。

苏　邦　庆元元年任。

朱端直　庆元四年任。

林上行　嘉泰元年任。

赵彦邈　嘉泰四年任。

黄武丁　开禧三年任。

王　迈　嘉定二年任。

赵彦寓　嘉定六年任。

陈紫之　嘉定八年任。

肖　颉　嘉定十年任。

刘辉叔　嘉定十四年任。

谢明复　嘉定十六年任。

黄清叟　绍定六年任。

梁唤卿　宝庆二年任。

王　彻　绍定三年任。

叶　发　端平二年任。

丘　炳　嘉熙二年任。

赵彦咏　淳祐元年任。

周武孙　淳祐六年任。

赵汝桌　淳祐九年任。

刘文虎　淳祐十一年任。

陈执礼　宝祐四年任。

阮唐老　景定四年任。

赵崇雕　咸淳二年任。

陈应选　咸淳五年任。

主　簿

弭忠信　咸平四年任。

徐　履

方　衷

林　京

陈履中　宣和六年任。

叶延寿　隆兴二年任。

叶　括　乾道四年任。

刘遂良　乾道五年任。

潘彦诗　乾道八年任。

刘　棣　乾道八年任。

林宗吕

陈　东　淳熙二年任。

曹　纬　淳熙五年任。

陈敦礼　淳熙九年任。

曹　镇　淳熙十一年任。

黄体中　淳熙十四年任。

黄　序　淳熙十五年任，官至侍郎。

刘性之　庆元元年任，官至御史。

林　焕　庆元四年任。

叶　延　庆元六年任。

陈　淳　庆元间以特恩授本县主簿。

浦开宗　嘉泰四年任。

汤三聘　嘉定二年任。

赵时传　嘉定三年任。

王仲龙　嘉定六年任。

颜惟直　嘉定十二年任。

余伯太　嘉定十二年任。

陈士骥　宝庆二年任。

黄敬先　绍定二年任。

朱椿卿　绍定五年任。

王翼起　端平二年任。

赵必周　端平二年任。

朱履常　嘉熙四年任。

林明恕　淳祐六年任。

卢　机　淳祐九年任。

林　钟　淳祐十一年任。

吴　源　宝祐二年任。

薛季泽　宝祐四年任。

陈应端　开庆元年任。

郑履正　景定元年任。

任岂潜　景定二年任。

林日起　咸淳二年任。

朱　牧　咸淳六年任。

夏　臻

尉

宋文炳　咸平四年任，见《名宦志》。

江　白

上官宏　政和二年任。

许思恭　宣和四年任。

林　耸　绍兴八年任。

邓　哲　绍兴十年任。

陈若冲

陈大方

黄　歆

罗时用　绍兴二十二年任。

杨　棹　绍兴二十三年任。

钱师尹　绍兴二十六年任。

曾　注　隆兴二年任。

赵彦仁　乾道二年任。　　　　

江　默　乾道五年任。

陈日修　乾道八年任。

连　举　淳熙二年任。

赵彦达　淳熙五年任。

林　沣　淳熙八年任。

刘特一　淳熙十年任。

陈　祭　淳熙十四年任。

缪　绰　绍熙元年任。

林时英　绍熙四年任。

邓文尉　庆元二年任。

赵磬夫　庆元六年任。

陈　沂　嘉泰二年任。

方　隆　开禧二年任。

张开先

吴　泽　嘉定二年任。

李元宗

宋　莒　嘉定七年任。

陈哲夫　嘉定八年任。

赵崇秩　嘉定十一年任。

赵希澹　嘉定十六年任。

陈子顺　宝庆二年任。

赵汝淞　绍定二年任。

沈汝谐　绍定六年任。

赵崇是　端平二年任。

陈应申　嘉熙二年任。

陈　僴　淳祐三年任。

陈多福　淳祐六年任。

高必强　淳祐九年任。

杨炎午　淳祐十二年任。

胡　绎　宝祐元年任。

赵必穟　宝祐四年任。

谢文纪　开庆元年任。

连保孙　景定二年任。

张泳涯　景定四年任。

吴幼粗　咸淳二年任。

赵必练　咸淳五年任。

主　学

高卫龙　景定四年任。

许君佑　景定五年任，见《名宦志》。

郑宰吕　咸淳四年任。

元

达鲁花赤

创　元　大德间任。

秃忽鲁　大德五年任。

乌马儿　大德间任。

合剌忽丁　至大初任。

塔塔儿　延祐间任。

哈　散

野兰沙

伯颜帖木儿　泰定初任。

阿思兰　天历初任。

锁　秃　至元间任。

真宝沙合　至元间任。

木八剌　至元间任。

孛兰溪　至元间任。

县　尹

常居仁　至大元年任。

顾子敬　至元间任。

何克明　至元间任。

袁大有

陈　钧　大德五年任。

完颜锐　大德间任。

常居仁　大德间任。

赵　忠　至大初任。

王志行　延祐间任。

李仲杰　延祐间任。

杨　遇　泰定初任。

孙　盘

段鹏翼

孔　仁　至顺初任。

吴　宪　至元间任。

江　廉　至元间任。

吴文桂　至元间任。

谢成巳　至正间任。

张　钝　至正间任。

袁居敬　至正间任。

主　簿

卢古歹

谭　兴

杨　曙　大德间任。

惠　明　大德间任。

伍绵孙　大德间任。

宋　义　大德间任。

刘忽都歹　大德间任。

耿　义　延祐间任。

姬　义　至治初任。

也先不花　太定初任。

吴文让　天历初任。

刘中立　至顺初任。

唆那海马速忽　至元间任。

刘　俨　正元间任。

杨文泳　至正间任。

刘唐兀夕　至正间任。

郑　礼　至正间任。

张　康　至正间任。

县　尉

杨　进

杨进兴

答　木

买　闾

徐大同

郭　珍

教　谕

林广发　龙溪人，至正间任，见《名宦志》

国　朝

知　县

侯士举　洪武十四年任。

陈善宁　金华人，永乐三年任。

郑　烈　宣德间由进士任。

潘　靖　金华人，正统二年任，见《名宦志》。

刘　祯　正统间任。

李　青　景泰五年任。

饶守中　江西人，景泰间任。

杨　纪　江西人，由监生天顺间任。

邵公阳　正统间任。

路　亨　当塗人，正统八年任，见《名宦志》。

叶　暹　江西人，由监生天顺间任。

李　晟　广东人，由监生成化间任。

魏　荣　浙江人，由监生成化间任。

陈　锜　东莞人，由监生成化间任。

谷延怡　乐清人，由监生成化间任。

吴　英　山阴人，由监生成化间任。

方汝荣　直隶绩溪人，由监生成化间任，见《名宦志》。

徐　朴　湖广人，由监生弘治间任。

吴　琎　浙江乌程人，由举人弘治间任。

陈　辅　浙江乐清人，由举人弘治间任。

彭　安　广东潮阳人，由举人弘治间任。

蒋　禄　浙江居人，由监生弘治间任。

黄　著　广东顺德人，由进士正德元年任。

李　锐　江西丰城人，由监生正德二年任。

王廷佐　广西宾州人，由举人正德间任。

彭　黄　江西安福人，由举人正德十年任。

张　俊　直隶绩溪人，由监生正德十二年任。

龚　颖　江西吉水人，由举人正德十四年任。

黄　怿　浙江萧山人，由举人嘉靖五年任。

周　鼐　浙江寿昌人，由监生嘉靖十一年任。

江　燧　直隶歛县人，由监生嘉靖十三年任。

殷　楘　江西星子人，由监生嘉靖十六年任。

梁　柏　广西桂平人，由监生嘉靖十九年任。

易广礼　江西宜春人，嘉靖二十四年任。

江　瑀　直隶歙县人，由监生嘉靖二十七年任。

县　丞

蹇信海　洪武十四年任。

原　鼎　冀州人，洪武二十三年任。

戴　玠　潮阳人，永乐三年任，见《名宦志》。

主　簿

岳　广　洪武十四年任。

宋　和　闽县人，永乐三年任。

熊　文　江西南康人，宣德九年任。

典　史

傅　纯　洪武十四年任。

赵　显　保定人，永乐三年任。

徐顺道　宣德间任。

任　伭　宣德间任。

王　维　正统间任。

洪　宽　正统间任。

漆　昶　正统间任。

管得中　正统间任。

陈景样　正统间任。

徐　岱　景泰间任。

谢日新　天顺间任。

宋　信　浙江人，成化间任。

周　密　浙江人，成化间任。

江廷昌　浙江乐清人，成化间任。

陈　安　江西人，成化间任。

傅　鼎　成化间任。

罗　亨　浙江杭州人。

金　继　浙江人。

李　亨　广东新会人，由吏员弘治十一年任。

蔡　珍　江西南昌人，由吏员正德间任。

徐　恒　浙江慈溪人，由吏员正德间任。

杨守隈　浙江鄞县人，正德十二年任。

涂　玺　江西丰城人，由吏员嘉靖元年任。

潘　济　广东电白人，嘉靖五年任。

胡　瓒　浙江绍兴人，由吏员嘉靖十年任。

邹　奇　浙江余姚人，由吏员，嘉靖十五年任。

钱良美　浙江建德人，嘉靖二十年任。

吴　镇　浙江台州人，嘉靖二十四年任。

王　釴　浙江奉化人，嘉靖二十六年任。

周　祥　广西桂林人，嘉靖二十九年任，升大使。

董　珊　浙江青田人，嘉靖三十年任。

教　谕

胡　侪　广东海阳人，由举人永乐三年任。

都　纲

钟　兴

陈　政　宣德间任。

陈汝荣　广东人，景泰间任。

袁　纲　景太四年任。

陈　催

徐　碧　天顺间任。

杨　瓛　江西新喻人，由监生天顺间任。

方　盛　歙县人，成化间任。

王　伟　广东德庆州人，由举人成化间任。

黄　秉　广东人，由举人成化间任。

盛凤仪　广东揭阳人，由监生成化间任。

伦　喜　广东顺德人，由举人弘治间任，升纪善。

林　源　浙江温州人，由监生弘治间任。

刘子明　江西金溪人，由举人正德元年任。

王　龙　浙江义乌人，由监生正德七年任。

邹　鲁　广东南海人，由举人正德十二年任。

程　迈　广东高名县人，嘉靖四年任。

孙　栎　广东番禺人，由岁贡嘉靖六年任。

关文鸣　广东顺德人，嘉靖十一年任，升知县。

孔一贯　广西怀集人，由举人嘉靖二十年任。

于　楠　浙江浦江人，由岁贡嘉靖二十三年任。

李　钥　广西桂林人，由举人嘉靖二十六年任。

训　导

洪　钟　洪武十四年任

吴　衡

黄　宰

黄　琮

陈　政

卢　宗

江永安

许　询

郑　璋　浙江若岩人，由监生成化间任。

方允奇　浙江人，由监生成化间任。

李　瑽　广东博罗人，成化间任。

何　惠　广东连州人，由监生弘治间任。

宋　枢　浙江金华人，由监生弘治间任。

程凌云

苏　钢　浙江仙居人，由监生正德间任。

周　汉　江西吉水人，由监生正德七年任。

涂　耿　江西丰城人，由监生正德十四年任。

童　蹼　浙江兰溪人，由岁贡嘉靖七年任。

石　麟　江西武陵人，由岁贡嘉靖十五年任。

杜　昊　广东高要人，由岁贡嘉靖十七年任。

孙　统　广东儋州人，由岁贡嘉靖二十四年任。

王国善　广东揭阳人，由岁贡嘉靖二十九年任。

巡　检

马　郁　正统十一年任。

李　森　本县感化人，正统间任，详见《义行》。

宋　升　弘治间任。

赵　昂　弘治间任。

鲁廷广　南直隶人。

沈　和

莫　恕　浙江慈溪人，由吏员正德间任。

罗　琎　浙江鄞县人，由吏员正德间任，卒于官。

李　元　广东新会人，由吏员正德十一年任。

施　昊　直隶江都人，由吏员嘉靖二年任。

滕　钦　浙江慈溪人，由吏员嘉靖六年任。

陈文举　广东潮阳人，嘉靖十五年任。

宋　伏　江西吉水人，嘉靖二十一年任。

张　狱　山东人，嘉靖二十六年任。

许黄章　广东饶平人，嘉靖二十九年任。

训　术

林　裕　晋江县人，成化间任。

林　润　晋江县人，弘治间任。

吴　烨　本县在坊人，嘉靖元年任。

林应麃　本县新康人，嘉靖七年任。

张　奇　感化人，嘉靖十六年任。

陈可宗　在坊人，嘉靖二十五年任。

吏额（附）

宋初，吏每差税户。康定初，募有田业不省牍文者为之，人多不肯从役。元时，以吏为出身之阶，以月日序迁，有自尉、司、吏至显宦者，人多求而为之，不待募也。

国朝亦以吏为出身之阶，在藩臬郡县以三年为一考，六年两考。在京各衙门拨当该一考，吏部考试，中式乃得冠带，挨次附选，而官职高下，以历役衙门大小为差。

吏部礼司吏一名

兵刑工司吏一名

六房典吏六名

承发科典吏一名

铺长司吏一名

儒学司吏一名

巡检司司吏一名

二、名宦

《春秋》特笔以彰善，微词以隐恶，所以示劝惩也。王化陵夷，官固失德，而政绩茂著、恩惠及民者，亦未尝无也。表而出之，以为后之司牧者取正焉。志《名宦》。

后周　詹敦仁

詹敦仁　字君泽，五代光州固始人，迁闽隐于仙游植德山下。上闽王昶书，劝昶。昶命参决军事，强以袍笏不受，以诗谢之，有“周栗纵荣宁忍食，葛庐频顾谩劳思”之句，居泉山杜门不出。节度留从效辟至，力辞之，乃求监小溪场，请置县，遂为清溪令。德惠居多，尝举王直道以自代。公爱佛耳山峭绝高大，可耕可庐，卜筑其上，号所居曰：“清隐”，有《清隐堂记》。留鄂公遗之书，称曰“清隐”先生。后人取鄂公书中有“崇待笃信”之语，名其里曰“崇信”。詹去，邑人思之，为立生祠。咸淳三年，父老林济川等状其事，请赐庙号，因避英庙讳，改名“淳仁”。八年，乃敕赐“灵惠庙”，封“靖惠侯”。所著有《清隐集》。

宋　　谢　履　　宋文炳　　杨　干　　黄　朴

孙昭先　　陈　淳　　陈　宓　　赵彦侯

周　珒　　颜振仲　　许君佑　　钟国秀

林广发

谢　履　字履道，惠安人。嘉定二年进士，熙宁四年，以南安主簿历本县令，以泉州为本贯，动循礼法，人无闲言。后主都水监决河有功，寻升知婺州，乞致仕。有《双峰诗集》。

宋文炳　咸平四年为县尉摄令，始建学校，教化以兴。邑人为立生祠祀之。

杨　干　广信人。绍兴十二年知安溪。为政以厚俗为本，崇尚教化，迁建庙学，邑之文风自是始盛。士民慕之，为立生祠。陈挺卿撰《生祠颂》，有“古人之心，古人之貌，心正而清，月莹冰壶”之语，见《文章志》。

黄　朴　字文卿，漳州人。绍兴二十一年知安溪县，兴学校，课农桑，务尽教养之法。檄摄韶州，不就，力丐辞去。

孙昭先　字延父，龙溪人。淳熙二年进士，绍熙三年知本县，为政简易，催科有程，其于差役必亲按户籍，第其先后，且多方以宽恤之。民感其德，有先期而充者。尝修学舍，躬课业，析废刹之田以赡教养云。

陈　淳　字安卿，龙溪人。少习举业，林宗臣见而奇之，谓曰：“此非圣贤事业也”。因授以《近思录》，淳读之，遂弃其业而学焉。及熹至漳，淳请受教为学益力。熹语人曰：“吾南来，喜得陈淳”。及熹没，淳追思之，痛自裁抑，无书不读，无物不格，日积月累，义理贯通，恬退自守，多所著述。仕终安溪主簿。

陈　宓　字师复，号复斋，莆田人。陈丞相正献公之子，幼侍朱文公，从黄勉斋游。嘉定三年知本县，善政善教，深及于民。士慕之不置，尊之曰“复斋先生”，虽小民亦称“复斋”云。

赵彦侯　号东岩。嘉定六年知本县，以儒术饬治，事妥民安，邑用以治。

周　珒　弋溪人。嘉定九年知本县，政教并举，士宜民安，当时以公与赵彦侯者继复斋之治，故为立生祠，并祀之。

颜振仲　字景玉，龙溪人。宝庆元年知本县，留心民隐，振刷冤滥。有阳嵩岭盗贼出没，时尉执平民姜某者，欲罪之，案具，振仲廉知其冤，遂得释。

许君佑　景定五年主学，正己率人，有功学校。士子德之，为立生祠。

钟国秀　上饶人。咸淳元年知本县，存心政教，修建学宫。诸士德之，为立生祠。泉郡作南安令，未详。

林广发　字明卿，龙溪人。至正中授安溪学职，邑僚师事之。会寇作，奉府檄招降，以劳迁其县主簿，仍谋军府事，每俘至委讯，辄曰：“此平民也”。府帅问：“何以辨？”曰：“获于巢穴者为贼，捕于井里者为民。此俘皆自井里得之，何谓贼？”自是，俘至多免死。

国朝　载　玠　　 潘　靖　　路　亨　　方汝荣

黄　著　　 李　锐　　黄　怿

载　玠　广东潮阳人。永乐三年任，兴学校，课农桑，招复流移，一邑称治。

潘　靖　浙江金华人。正统二年知本县，恤孤独，抑豪右。强愎以寂，流民来复业者多。邑当大饥，靖谕巨家出羡余以赈贫乏，民多所全活。入觐，卒于京，民思之，为立碑以纪遗爱。

路　亨　直隶当塗人。正统八年知本县，居官廉慎，宽以御民，而尤加意于学校，士民咸德之。

方汝荣　字君实，直隶绩溪人。成化间知本县，莅官清苦，勤政爱民，尤留意学校，课业虽严而诸生悦服之。后以事忤郡长吏，中以法；当道察其廉能，竟得释。遂愤成疾，卒于福州邸舍，士民哀之。

黄　著　字子诚，广东顺德人。由进士正德元年知本县，立心正大，为政宽平，铨部以才堪治繁，改直隶泰兴知县，升户部主事，寻升本部郎中。

李　锐　字克敏，江西丰城人。正德二年知本县，居官清谨，兴利除害。当道嘉其才，檄升汀、漳等府勾当公务，卒于官，囊橐如洗，士民哀之。

黄　怿　字德和，浙江萧山人。由举人以嘉靖六年知本县，学问酝籍，德性刚方，其政务在恤民，又善抑豪右。邑民弱，素制于外邑势宦，公至，辄正以法。由是，豪强屏气，戒不入境。每朔望与诸士讲解中，择其慧者，立会使作文义，时为厘正，邑文教翕然兴起。又建社学，以端蒙养；设养济院、药局、义塚以仁贫民。事苟有利于民，虽触忤当道不避，事苟不利于民者，纵可以钓取声誉亦不肯为。历任五年，士民爱而知畏，后升常州通判。人心思之，乃立碑以纪遗爱，复请祀名宦，以求公报云。　　

三、军政

井田既废，而古人寓兵于农之法不可复矣。唐宋以来，专用召募。国朝以有罪充戎，亦汉武七科之谪也。其清理之法及士兵操演之方，所以防寇盗、守城池，尤有民社者之所当留心也。志《军政》。　

唐兵制　凡民以丁壮男，选为府兵者，免其家之租庸调，年二十而为兵，六十而免役。

宋兵制　诸州县有厢军供杂役，又有弓手为县之巡撽，士兵为乡之控扼，皆以招募而充之。

元兵制　无考。

皇明兵制　创业之初，皆取于归附、投充之众，及戎衣大定之后，则配以作奸犯科之徒，盖亦足以惩奸恶而卫备征伐矣。至今年远，奸弊日滋，十分之三，亦不足数。本县自洪武初年，抽垛在籍军士及历年为事问发，共计有一千二百九十三户。　

在坊六十户。

永安里七十六户。

光德里四十九户。

长泰里六十七户。

依仁里一百七十户。

新溪里三十六户。

新康里四十五户。

崇善里一百八户。

感化里二百四十二户。

龙兴里六十户。

感德里七十三户。

还集里九十四户。

常乐里二十九户。

崇信里四十四户。

来苏里一百二十户。

龙涓里二十户。

四、刑法

刑，所以制民也。周官用以诘奸慝，后世因之，律之所由制也。志与刑若无预焉，而犹录之，盖以一邑之中，六曹俱备，吏有官职，户有贡赋，礼有祀典，兵有军政，工有役法，而刑缺焉，故录之，所以备六曹也，用示司刑而加钦恤之念焉。志《刑法》。

太祖高皇帝洪武初，参酌古今，会通历代众律，折中制为律令，并著大诰颁行天下，盖欲臣民遵守教令而免于律。弘治间，又奏准《问刑条例》，行各问刑衙门，依律议拟，参详律例，使人不敢犯，用期无刑之治。谨录其目于后。

大明令　吏令二十条，户令二十四条，礼令三十一条，兵令三十一条，刑令六十七条，工令二条。

大明律　名例律四十七条，户律九十五条，礼律二十六条，兵律七十五条，刑律一百七十一条，工律一十三条。

大　诰　首编七十四条，续编八十二条，三编四十三条。

问刑条例　名例四十五条，吏例一十七条，吏例五十一条，礼例八条，兵例四十二条，刑例七十五条，工例六条。

五、盐法

盐者，民生日用之不可缺，而军国之需，亦赖以资。自齐始兴盐利，汉重盐禁，历代皆以“盐法”为谨，为政者可不讲求其利病乎？志《盐法》。　

唐盐法　刘晏上盐法轻重之宜，令亭户粜盐商人，纵其所之。郡、县有常平仓盐，每商人不至，则减价以粜，官收垕利，而人不知贵。此官鬻盐之所由始也。

宋制　随产钱高下均敷盐钱，分夏秋输纳，其濒海产盐之地，置场榷卖，因民不便官卖而罢。至王十朋以他赋入官者，官盐息罢场。后以军储不足复榷之。

元　无考。

国朝　本朝为输边之计，令商纳银于边，官给引目支盐于场，任其随处货卖。又恐私贩，盐法不通，特差御史督理，军卫有司亦兼防察之。安溪本无盐场，引盐且又不到，惟于肩挑贸易，以资食用。间有舟贩者，则官必获焉。旧时计口纳米，每口岁纳米八升，官支与食盐三斤。后盐不支，民纳米如故。天顺间，罢米折钞，每口折钞六贯，每贯折铜钱贰文，中半兼收，内本色钞三贯铜钱六文。闰月，每口加钞五百文。

本县折钞盐米七百三十五石四斗四升。每米一石折征钞七十五贯，共折钞五万五千一百五十八贯，闰月加钞四千五百九十六贯五百文。本色钞每贯征银三厘，折色钞每贯征铜钱二文，每钱七文，折银一分。

起解南京库盐粮米三百六十七石七斗二升。周岁折征贰万七千五百七十九贯。

本色钞一万三千七百八十九贯五百文，该银四十一两三钱六分零。

折色钞一万三千七百八十九贯五百文，该铜钱二万七千五百七十九文，折银三十九两三钱九零。

二项共银八十两七钱五分零。

嘉靖六年，钦奉诏书咸免，本色钞每贯折征银一厘一毫四丝三忽，其折色钞照旧每钱七文，折银一分，共银五十五两一钱五分零。

存留布政司库盐、粮米二百七十九石四斗三升二。合周岁折征钞贰万九百五十七贯四百文。

本色钞三千三百一十贯八百文，该银九两九钱三分零。

折色钞三千三百一十贯八百文，该银六千六百二十文，折银九两四钱六分。

二项共银一十九两三钱九分零。

已上京司府三库共银一百三十九两九银一分。旧制于各里人户内验征收，至嘉靖七年，御史聂豹并入八分丁料银内如数支解，今于带征七分八厘内支解，是亦仿其旧云。

六、役法

《周礼》，小司徒掌征役之施舍，以稽其人民，而周知其数，则《役法》非不重矣。然自北山刺兴，而用民岁三日之制，不可复见。今郡、县有正役，有泛役，诚使各得其平，则佚使说先之义著矣，民曷攸困。志《役法》。

唐　正后以百家为里，设里正一人；五百家为乡，设乡正一人。掌户口，课植农桑，检察非违，催驱赋役。在邑居者为坊正，以掌坊门管钥，督察奸非。在田野者为村，亦别置村正，掌与坊同，皆选勋官六品以下白丁清平驱干者充，而免其课役，则不轻于委任，亦犹周之闾胥、族师，汉之亭长、啬夫也。至宣宗大中之诏，遂有轮差之议，民始不愿为里正矣。

宋初差役法　里正、坊正皆仍唐旧，以里正、户长、乡书手课督租赋，以耆长、壮丁逐捕盗贼，其他杂役多以厢军给之。其后，乃有三等衙前及承符人力、手力、散从，祗候之役焉，惟乡户衙前之役为最重，或主典仓库，或辇运官物，往往至于破产。故皇祐中，禁役乡户为衙前，令募人为之。至熙宁，又有保甲之法，又有助役之法。至宝庆，又有义役之法。其制不一。

元役法　坊设坊正，里设里正，而都设主首。后以繁剧难任，每都设一里正，主首则随其事之难易而多寡之，专以榷输税粮，追会公事。其初，以周岁或半年一更，后又改季役，大率以粮多者为役首，其次为贴役，其杂役则弓手，祗候、禁子、斗子、曳刺、铺兵、船夫、马夫之类。而制度之详、多寡之数，未有考焉。

皇明役法　以一百十户编为一图。选其丁粮多者十户为里长，其余皆为甲首，十年而轮役一次，专以榷办钱粮，追摄公事，亦犹汉之里魁、亭长也。又选其年高有德者为老人，给以教民之榜，亦犹汉之三老，已有粮长以追收二税，若啬夫焉。有总小甲，以巡捕盗贼若游檄焉，是皆所谓正役。已其役过里甲，又充均徭之役，则有皂隶、弓兵、狱卒、禁子、门子、库子、斗级、马夫、膳夫、斋夫、渡夫、仓夫、铺司兵、巡栏之类，皆谓之杂役，版籍十年而一造，故里甲、均徭，亦各以十年而一役焉。

正　　役

坊长一名。里长十六名。坊、里长推其产力者充，专以催征钱粮，勾摄公事，及出办上供物料、官府合用之贡。

老人十七名。以笃实年老者充，专责劝民为善，民间利病许其言。

泛　　役

力差

分司门子一名，工食银二两。

府馆门子一名，工食银二两。

本县门子一名，工食银二两。

山川坛门子一名，工食银八钱。

社稷坛门子一名，工食银八钱。

邑厉坛门子一名，工食银八钱。

文公祠门子一名，工食银八钱。

架阁库库子一名，工食银二两。

禁子五名，每名工食银三两六钱。

本县直堂隶兵十六名，每名工食银三两六钱。

县前铺铺司兵三名，每名工食银三两。

公母林铺铺司兵三名，每名工食银三两。

罗渡铺铺司兵三名，每名工食银三两。

本县预备东西南北四仓，每仓斗级一名，每名工食银一十两。（原额替役以三年为期，每年该工食银六两。嘉靖八年，上司议定一年替。又本府申请，加银四两，盖怜之也。）

本县际留仓斗级一名，工食银五两五钱。

县前渡夫一名，工食银三两。

上沿渡夫一名，工食银三两。

罗渡渡夫一名，工食银三两。

源口渡渡夫一名，工食银三两。

儒学门子二名，每名工食银六两。

库子二名，每名工食银六两。

斗级二名，每名工食银六两。

殿夫一名，工食银六两。

银差

本县祗候五名，每名柴薪银一十二两。

本县马夫六十丁共银八十两。

儒学斋夫四名，每名柴薪银一十二两。

儒学膳夫二名，每名柴薪银二十两。（嘉靖八年，本府申请上司议定，原额之外加银八两，不增编于均徭，取给于邻县废寺田租，则养贤之隆，恤民之仁，均得之矣。但今已寝榕，诸士未获蒙其惠焉。）

布政司清军馆书手一名，工食银八两。

福宁道皂隶二名，每名工食银四两。

市舶提举司直堂弓兵二名，每名工食银六两。

市舶副提举祗候一名。柴薪银一十二两。

福州府借拨皂隶一名，工食银一十两。

本府直堂隶兵三名，每名工食银六两。

本府通判马夫三十丁，银四十两。

本府经历马夫三十丁，银四十两。

中解户一名。（旧无。嘉靖二十年，新编工食银二十两，先赴布政司纳银，及当解料时乃吊领解，既输其财，又用其力，民盖苦之。）

夫保三名。（旧无，嘉靖二十九年，新编每名工食银一十二两，令其赴驿领银，策应夫马。安溪称苦之役，惟是为最，其详具载《驿传》分注。）

弓兵

宋初　以中等产户随县分大、小等拣差，专切警捕，不许他役。熙宁初，有顾役钱，仍选力壮者充，免本身丁　　。元祐，又以等第差。绍圣，复熙宁法。

本朝　于丁米均徭中编设弓兵，本具岁编六十名，隶源口渡巡检司，以防私盐。后因各县申请不一，又编弓兵三十名贴同安县苎溪司，二十五名贴惠安县峰尾司。民苦重困诉之，未豁。迨二十五年，佥事余公爌按县，经略山寇，学校陈之，因疏请置堡，移源口渡巡检司于内，即将前贴二县弓兵取回四十名，隶白叶堡巡检司，凑一百名，以广捍御，民甚德之。

机兵

本朝　兵政之外，各县又有机兵，以备寇盗，递年增减不一，势猾巧免。正德七年，始定其法，本县增至一百名，以丁、粮通融，编差丁六丁，米三十九石编一名。后又以米专编驿人丁专编机兵，民亦称便，然皆惯徒揽之，兵备未免废弛。嘉靖二十七年，分巡余公爌剿贼按县，将机兵复编，每名人丁四十，定工食银七两二钱，挑选有武艺者应募，乃填注由帖，以防更易。厥后宁谧玩靡，知县汪公瑀振之，于是始复其旧。近奉勘合减半，县申请欲依永德之例全留，犹未得请云。

驿传

民米带征解府驿传银八百九十一两四分七厘八毫五丝二忽。

存留本县夫廪银一百七十五两五钱八分五厘。

新添编贴深青驿夫保三名，共银三十六两。

按：安溪原无驿。永乐年间，拨米五百余石，贴同安县深青驿。成化年间，同安民米多诡寄盐户优免。又增拨米三千六百石，分贴大轮、深青二驿。弘治十五年，知县彭安顺差岁贡生员陈谦赍本县奏行布政司，查出诡寄盐户民米发驿，得减米二千余石回县，民困少苏。正德年间，又复尽数拨贴，民甚苦之。今蒙院司会议，将一府七县粮米融派五驿，本县定则每石征银一钱五分，有闰之年加银一分，按月解府发给，仍存留本县银一百七十五两五钱八分五厘，以备使客支应夫廪名曰“存留驿传”，民以为便。至二十九年，复被揽徒告扰，每年除津贴银八百九十一两有零外，又将本县递年均徭，加编夫保三名赴驿策应。至则积年夫首，通同刁蹬，以致临期误事，往往蒙刑。盖一旦驱羁旅之役，而责其响应于瞬息之间，即使中无掣肘，且犹难为，况又众欲同其败而收之耶。山民无奈，姑从制揽，如每名编银一十二两，必勒其偿银六十两，然后肯为支持。富者罄财庶几获免，贫者值此，动至倾家。民间言及于此，未始不扼腕而深叹也。论者，以此役加于通融之外，较诸曩时编米落驿又为已甚，即当革去，如其万不容已，宜将原编夫保银两，秤纳在官，发与本驿原当夫保以为工食，仍量加耗分以优之，使其照旧策应，庶几可免制揽多需之害，而彼既享其利，亦不得以独劳籍口矣。且“存留驿传”，盖因本县无驿，故设此以帮里甲之费，但吏书过慎，必欲应付关文，然后动支，岂知本县僻处一隅，有使客，又无关文，不敢开销，以致前银积剩，迨上司查及，往往吊取以应他务，不亦惜哉！

匠役（附）

国制　凡工匠执役于京师者，则廪食于官，每月一旬上工，二旬歇工。其隶于外者，则拘役在官，递年造作以供上用。本县各色轮班染匠二户、铁匠四户、裁缝匠二户、熟皮匠一户、木匠三户、草蓆匠一户、伍墨匠一户，共一十四户，每季每户纳银一两八钱，闰月二两四钱，解府类解。

（《安溪县志》卷之三终）

●卷之四 学校类

《安溪县志》卷之四

学　校　类

学校，化原也。为教宜崇，为制宜广。故古之教者，家有塾，党有庠，术有序，示广也。大学始教，皮弁祭菜，示崇也。安溪虽当僻邑，而礼乐衣冠井井可观，噫！可以观化矣。作《学校志》。其目有三。

一、庙学

古人建国君民，必以教学为先。《诗》颂泮宫，《礼》先释菜。历代因庙建学，所以重报祀、育贤才，岂非为政者之首务乎！志《庙学》。　

学宫　在县治东南。宋咸平四年，摄令尉宋文炳、主簿弭忠信始建，在县治西南隅。宣和六年，迁于县治之东。绍兴十二年，县令杨干始定今基，枕凤山，瞰龙津，笔架前峙，最为秀拔。元至正，毁于兵。国朝洪武六年，郡士蒋宗禧倡义重建。十四年，知县侯士举踵而成之。岁久蠹坏。正统十二年，知县路亨重建。成化间知县谷廷怡、正德间知县王廷佐、嘉靖间知县龚颖、黄怿先后继修。然皆狃于未备之制，且其址滨溪，积久渐崩。诸士屡请，竟未有能改者。嘉靖二十一年，本府通判陈尧典署县事，始谋是役，以其水冲气薄，将前基再移过西旁数丈，乃前吴辉所送朱文公祠地，经营未就。二十四年，知县程秀民至，遂为主成，以署印县丞马一洪所举义士，分董厥役，乃上请赎金，下输民助，鸠工而改建之。然西畔地基犹隘，佥事余公爌按视，辟民地一厢方之，既而基址始正。知县汪公瑀继至，加意造作，建棂星门、启圣祠、文公祠及诸垣宇之未备者。于今，庙貌伟丽，始克集于大成云。

大成殿　原在学基东。正统十二年，知县路亨重建。嗣是寝坏。嘉靖二十四年，再晢建在明伦堂前。二十八年，知县汪瑀成之。

东西庑　各七间。

戟　门　五间。

棂星门　三间，在戟门之前。二十八年，知县汪瑀建。

启圣公祠　嘉靖十年，制天下学校，别立一祠，中祀叔梁纥，题称“启圣公孔氏神位。”以颜无繇、曾点、孙鲤、孟孙氏配，俱称“先贤某氏神位”。以程珦、朱松、蔡元定从祀，俱称“先儒某氏神位”。先是宫祠狭隘，嘉靖二十八年，知县汪瑀改建，在训导衙之东。

朱文公祠　旧为书院。昔朱子为同安簿时，尝按事安溪，有题咏在通玄峰凤山庵间。正德十六年，知县龚颖即以凤山庵改为书院，塑像奉祀。嘉靖十六年，督学邵公锐谒视，虑其亵于樵牧，议徙于学。其地隘，无以容。得监生吴辉捐地，知县黄怿遂为鼎建，仍以宋县尹陈宓、簿陈淳二门人配享。今以其地新建文庙，因改旧启圣祠为文公祠，在敬一箴亭之后。

敬一箴亭　在文公祠前。

神厨

神库

省牲所

祭器库　　

历代褒崇之典：　

唐玄宗始追谥孔子为“文宣王”。

宋真宗加谥“玄圣文宣王”，后诏改“至圣”。绍兴间，颁青玉圭一。

元成宗加号“大成至圣文宣王”。诏曰：“盖闻先孔子而圣者，非孔子无以明。后孔子而圣者，非孔子无以法。所谓祖述尧舜、宪章文武、仪范百王、师表万世者也。朕纂承丕绪，敬仰休风，循治古之良规，举追封之盛典，加号‘大成至圣文宣王’。遣使阙里，祀以太牢。于戏！父子之亲、君臣之义，永唯圣教之尊；天地之大、日月之明，奚罄名言之妙。尚资神化，祚我皇元。主者施行。”延祐六年　月　日判官霍恒立石。

皇明诏旨　洪武三年六月初三日，诏曰：“其孔子，善明先王之要道，为天下师，以济后世，非有功于一方一时者比。所有封爵，宜仍其旧。”

今上改至圣先师孔子　嘉靖十年，奉礼部勘合，大学士张王总奏议，引吴沉《孔子封王辩》及夏寅、丘浚之论，以前代谥号未安，请改先师孔子。上可其奏，命两京国子监及天下学校，孔子神位题称“至圣先师孔子神位”，革王号及“大成文宣”之称；改殿称庙。四配先贤，称复圣颜子、宗圣曾子、达圣子思子，亚圣孟子。十哲两庑，皆称“先贤某子神位”。左丘明以下皆称“先儒某子神位”，不得复称公、侯、伯，以混成周一代封爵之制；又以章服所加，起于塑像之渎乱，钦遵皇祖南京国子监规制，命天下学校撤圣像，止制木为主，使不混于土木之妖，以别释氏之教。国初，乐舞用六佾，笾豆十数，至成化十三年，侍郎陈洪谟奏加笾豆十二，乐舞八佾。惟是则以为天子礼乐用之郊庙者，其在夫子，必不安享。命两京国子监遵照初制，用十笾十豆，府、州、县笾豆用八，乐舞用六。又见诸儒从祀，进退未当。制以申党、申枨，只存其一；公伯寮、秦冉、彦何、荀况、戴圣、刘向、贾逵、马融、何休、王肃、王弼、杜预、吴澄十三人罢祀；林放、蘧瑗、郑众、卢植、郑玄、服虔、苑宁七人各分祀于乡；将后苍、王通、欧阳修、胡瑗四人增入从祀。礼部仍刊御制《正孔子祀典说谕记》凡三本，颁行天下。于是历代未安之典，悉厘其陋，追崇孔子之制，始协诸中。今本学皆奉行如制云。

二、学制

明伦堂　旧在文庙右，今改建在文庙之后。

儒学门　旧在棂星门右，今改建在棂星门左。

东西斋　在明伦堂下西旁。东曰“居仁”，西曰“由义”，各六间。

仪　门　今改建一间，联带东斋下。

号　房　旧在礼殿东，久废。

经史库　宋咸淳五年建，在学门之左。久废。

射　圃　旧在文庙之东。嘉靖八年，知县黄怿建。今改学以圃地丈量兑民地以广学宫。余尚存。

学　仓　久弊。今以明伦堂后耳房为之。

教谕衙　旧在明伦堂左，久废。嘉靖二十六年，改建在明伦堂之东，前后各一座，共六间，东西夹房各间。

赡学田　旧有学田。宋嘉定间，县令陈宓始拨上乘废院田以赡学廪，计八百二十六石。令周珒复添拨绝户田租价共一百五十贯。（按旧志，初拨同安松柏庄八十石，新康杉坂庄及桃段田共种子一十七石，崇信里租一百二十石，新溪里租二十九石，新康里租一十六石。添赡田，清源里租五十石，常乐里租三十五石。田今梅稀 

皇明立学设科分教格式　洪武二年十月二十五日，奉礼部尚书钦录，到中书省案验，当日左丞相宣国公钦奉圣旨：“今后立学设科，分教礼、乐、射、御、书、数，恁每定拟来该学校合行的勾当，教秀才每用心讲究着行。钦此。”钦依会议定拨到各项事理。洪武二年十一月十八日，中书省杨右丞等，奉天门东板房内奏奉圣旨：“准教定立罪名同这格式，各处学校都镌在碑石上。钦此。”立卧碑于学宫。

三、社学

社学之设，所以教童蒙始学之人，盖欲正其心术，端其志行。异日入国学，而为国之用。志《社学》。

侍御社学　在县治西隅。原一座淫祠改建。嘉靖十四年，知县周鼐买民园再盖一座。今合为前后二座，后留旷地一厢，以便游息。

汇征社学　在县治东隅，原一座。嘉靖十四年，知县周鼐再盖一座四间。今已堆坏。

会元社学　在县治西北隅。

石堂社学　在长泰里。

罗洋社学　在长泰里。

厚安社学　在永安里。

埔土寻社学　在永安里。

狮子社学　在光德里。

真觉社学　在光德里。

桥头社学　在新康里。

赤岭社学　在新康里。

官桥社学　在依仁里。

下汤社学　在依仁里。

归湖社学　在依仁里。

杨合社学　在新溪里。

吴庄社学　在新溪里。

源口社学　在龙兴里。

上坑社学　在龙兴里。

溪尾社学　在崇善里。

店尾社学　在感化里。

宫前社学　在崇善里。

崎兜社学　在感化里。

苦乾社学　在感化里。

东乾社学　在来苏里。

郭坂社学　在来苏里。

上房社学　在常乐里。

左槐社学　在感德里。

霞川社学　在感德里。

蓝田社学　在还集里一图。

进德社学　在还集里一图。

南斗社学　在还集里二图。

玉湖社学　在还集里二图。

杉洋社学　在崇信里。

多卿社学　在崇信里。

举溪社学　在龙涓里。

净惠社学　在龙涓里。

县社学原有龙津、清溪、蓝溪、儒林四所，废久。嘉靖八年十二月，督学高公贲亨临视。知县黄怿白将在坊淫祠钱江庵改建汇征社学，四圣宫改建侍御社学，玄坛宫改建会元社学，乡间社学亦各有建。尝考其社师，以司训教云。

（《安溪县志》卷之四终）

●卷之五 选举类

《安溪县志》卷之五　

选　举　类

豪杰生于封域，与名物同珍，王者必搜罗而进，以资世用。故简贤吁俊，往古独隆，而取士敛才之制，于今尤为烈焉。曰“进士”，曰“乡举”，重贤科也。曰“岁贡”，曰“荐辟”，广贤路也。众才不遗，天宠必尊，故又以“椽辟”、“封赠”、“恩例”附焉。志《选举》，其目有七。

一、进士

《大乐正论》造士之秀者，以告于王而升诸司马曰“进士”，自周巳有此名矣。汉以四科取士，而“进士”之名废。唐、宋以迄我朝，尤重兹选。安溪，邑虽小，而列兹选者，亦代不乏人焉。志《进士》。　　

宋　　

张　读　见《人物志》。绍圣四年何昌定榜。

杨景申　绍兴二十四年甲戍张孝祥榜，特奏名。

杨　震　景申从弟。淳熙二年乙未詹骙榜。特奏名。

连三益　之瑞从弟，见《人物志》。庆元二年丙辰邹应龙榜。

余克济　诚之从兄。庆元五年曾从龙榜。

余诚之　黄申孙　嘉定十三年庚辰刘渭榜，特奏名。

黄始振　绍定二年乙丑黄朴榜，特奏名。

黄商楫　申孙之弟。绍定五年壬辰徐元杰榜，特奏名。

陈应雷　礼闱第一名，见《人物志》

胡似翁　淳祐十年庚戍方逢辰榜。

吴仲明　宝祐四年丙辰文天祥榜，特奏名。

黄廷瑞　开庆元年巳未周震炎榜。

赵震龙　陈举龙　景定三年壬戍方山京榜，特奏名。

黄荣甫　赵由灿　咸淳元年乙丑阮登炳榜。

陈应鳌　赵由烨　陈雨润　薛梦溥　董巨川　特奏名。咸淳四年戍辰陈文龙榜。

赵次刘　咸淳七年辛未张镇京榜，释褐。　

国朝　

刘安生　龙兴里人。洪武十八年乙丑丁显榜。任监察御史。

詹　源　字士洁，崇信里人。弘治十八年顾鼐臣榜。初授户部主事，改御史，历升云南副使。

二、乡举

古人以贤能之书献于王，王拜授之，登之天府，重贤才也。历代科目取士，其制不一。宋发解于州，元乡试于行省，国朝则亦试于行省。与选者谓之乡贡，然后进于礼部，合天下而试之。盖亦古乡举里选之遗制也。志《乡举》。　

刘安生　洪武十七年甲子科。

沈正嗣　依仁里人。洪武十七年甲子科。

谢仙举　字师乔，永安里人。洪武三十二年乙卯科。任广东德庆州学正，升郑府伴读。

杨贤德　字景元，来苏里人。永乐三年乙酉科。任浙江海宁县丞。

冯　谷　字俊辇，崇信里人。永乐十八年庚子科。任江西万载县学教谕。

林　信　新康里人。永乐十八年庚子科。

罗　裕　宣德七年壬子科。

詹　靖　字邦宁，县令詹敦仁之后，崇信里人。正统六年辛酉科。任江西广昌知县，升开州同知。

李　煜　字秉光，感化里人。景泰元年庚子科。任罗源县学教谕，升南丰知县。

陈　璋　字景实，晋江县人。成化十三年丁酉科。任浙江武康县学教谕。

陈兴仁　字秉心，同安县人。弘治五年壬子科。任浙江乌程县学教谕。

刘　春　字材达，在坊人。弘治十一年戊午科。

詹　源　字士洁，崇信里人。弘治十四年辛酉科。

高凤山　字瑞镇，感化里人。正德十四年巳卯科。初授湖广攸县教谕，升江西信丰知县。

詹　彬　字汝宜，崇信里人，同知靖之孙。嘉靖二十二年癸卯科。

李　澜　字子观，感化里人，知县煜之侄。嘉靖二十五年丙午科。

三、岁贡

国朝之制，士养之学校，计其岁月之深，考其优者，贡之礼部，试之内廷，授以教人之职，余则业成均而后用之。此古者诸侯岁贡士于天子之令意也。志《岁贡》。

宋元（无考）

国朝

林添祐　在坊人，洪武间贡台州府学训导。

沈进德　依仁里人。洪武间任寿昌知县。

周观祖　字修德，长泰里人。永乐壬辰年贡。历任大理寺评事、南京户部员外郎。

倪观生　在坊人。永乐丁酉年贡。

谢　胜　字立敬，长泰里人。永乐庚子年贡。

苏　元　还集里人。永乐壬寅年贡。

林溥孙　字本高，新康里人。永乐戊子贡。

萧　斯　永乐年间贡。

黄　端　永乐年间贡。

陈　逊　永乐间贡。

沈　安　字靖之，依仁里人，宣德丙午年贡。任知县。

蒋安生　依仁里人。宣德戊申年贡。任推官。

陈　永　宣德辛亥年贡。

詹　敬　字德闰，安之孙。宣德庚戍年贡。

杨　复　感化里人。宣德癸丑年贡。

高　明　字文显，感化里人。宣德乙卯年贡。历任直隶颖州知县。

郑　安　来苏里人。正统戊午年贡。

陈　暹　字廷熙，在坊人。正统辛酉年贡。任安东卫学教授。

陈　珪　正统壬戍年贡。

林　旺　感德里人。正统甲子年贡。任浙江秀水县丞。

张　俊　正统丙寅年贡。任县丞。

林　性　在坊人。正统戊辰年贡。任郁林州吏目。

苏　璋　感化里人。景泰庚午年贡。任主簿。

陈　勉　永安里人。景泰辛未年贡。

陈　兴　还集里人。景泰壬申年贡。

张　隽　还集里人。景泰癸酉年贡，任主薄。

吴　英　景泰甲戍年贡。

李　实　长泰里人。景泰丙子年贡。

谢逢春　永安里人。天顺戍寅年贡。任湖广兴国州同知。

陈　福　永安里人。天顺庚辰年贡。

蒲　茂　在坊人。天顺壬午贡。任广东香山县县丞。

苏　畴　崇信里人。天顺甲申年贡，任浙江海盐县学训导。

高　启　字启之，明之子。天顺六年贡。任浙江松阳县县丞。

朱　辂　字朝载，晋江人。天顺六年贡。任山东郯城县县丞。

张　晖　字日升，感化里人。成化丙戍年贡。

胡　瑄　字仲璧，来苏里人。成化戊子年贡。任浙江瑞安县学训导，升广东英德县学教谕。

蔡　瑾　字体温，长泰里人。成化庚寅年贡。任铅山县学训导。

詹　颖　字志聪，敬之孙。成化壬辰年贡。任广东连州吏目。

胡　珍　字邦珍，瑄之弟。成化甲午年贡。任南陵县主簿。

高　昌　字盛之，明之子。成化丙申年贡。任建昌府学训导。

李　昶　字文昭，煜之侄。成化戊戍年贡。任广东南海县县丞。

许　昌　字崇盛，永安里人。成化庚子年贡。任浙江乘县学训导。

李　焯　字秉潜，巡检森之子。成化壬寅年贡。任广东南雄府推官。

胡　禄　字廷爵，瑄之弟。成化甲辰年贡。

吴　晟　字景明，来苏里人。成化丙午年贡。

赵　璠　字乾元，长泰里人。弘治戊申年贡。任惠州府照磨。

陈　玑　字大器，崇信里人。弘治庚戍年贡。任江西都昌县学训导，升澄迈县学教谕。

吴　启　字时光，昱之弟，感化里人。弘治壬子年贡。历任广西武缘知县。

陈　壬　字广福，在坊人。弘治甲寅贡。任广东琼山县学训导。

杨　隆　字汝隆，感化里人。弘治丙辰年贡。任直隶东光县学训导。

李　亮　字文诚，感化里人。弘治戍午年贡。任潮州府学训导，升淮府纪善。

高凤岐

林尚初　字复元，新康里人。弘治巳未年贡。任广东廉州府学训导，升直隶泰兴县学教谕。

庄　海　字廷会，感化里人。弘治庚辰年贡。任广东化州学训导，升湖广保康县学教谕。

陈　谦　字德光，光德里人。弘治壬戍年贡。任南城兵马司副指挥。

谢　琚　字士伟，永安里人。弘治甲子年贡。历任景州训导、崇阳教谕，升宁府典宝。

谢　花　字仲花，正德丙寅贡。任临淮县训导，笃学勤教，淮士德之，入名宦祠，累升雷州教授。

李　琎　字文用，知县煜之子。正德戍辰年贡。任浙江常山训导，升儋州学正。

高凤吟　字瑞舜，岐之弟。正德庚午年贡。任浙江严州府学训导，升新城县县学教谕。

陈　辂　字载夫，在坊人。正德壬申年贡。任广东遂溪县学训导。

刘　棬　字材成，在坊人，春之弟。正德甲戍年贡。任四川芒部军民府经历。

李　雄　字时杰，昶之子。正德丙子年贡。

柯　文　字汝修，崇善里人。正德戊寅年贡。任间建县训导，升凤阳教谕。

吴　相　字汝佐，在坊人，启之侄。正德庚辰年贡，任广东琼州府学训导，升临高县学教谕。

詹　澄　字士廉，靖之孙。正德辛巳年贡。任真隶苏州府学训导。

林　蛮　字世瞻，新康里人。正德壬午年贡。任广东南雄府学训导，升湖广华容县学教谕。

吴　彬　字汝均，相之弟，在坊人。嘉靖癸未年贡。任苏州府昆山县学训导。

林　玖　字文煌，尚初之侄，新康里人。嘉靖甲申年贡。

李　昂　字文甫，感化里人。嘉靖乙酉年贡。任广东高要县学训导。

蒲　香　在坊人。嘉靖丁亥年贡，任江西铅山县学训导。

谢　定　字元静，永安里人。嘉靖巳丑年贡。

陈　典　字汝德，崇信里人，玑之子。嘉靖十一年贡。任江西万安训导，升直隶教谕。

胡　礼　字子敬。来苏里人。嘉靖十四年贡。任浙江太平训导，升江西靖安教谕。

谢　绦　字载容，永安里人。嘉靖十六年贡。任江西兴国训导，升瑞昌教谕。

李　汉　字时章，感化里人。嘉靖十八年贡。选浙江桐乡训导，寻致任。

林　旺　字文腆，新溪人。嘉靖十九年贡。任直隶来安训导。

李　朔　字时初，感化里人，学正琎之子。嘉靖二十年贡。任江西分宜训导，升广东万州学正。

唐　源　字以静，龙兴人。二十一年贡。任浙江孝丰训导。

林　泮　字于学，依仁里人。二十二年贡。任广东开建训导。

林　宝　字士用，新溪人。二十四年贡。任广东德庆州训导。

蔡志道　字养吾，长泰人，训导瑾之侄。二十六年贡。任山东德州训导。

吴　焜　字文实，在坊人，教谕相之侄。二十八年贡。

詹环祖　字弘基，崇信人。三十年贡。

选　贡

唐　锐　字钝甫，龙兴里人。嘉靖十二年选贡。任江西新城县县丞。

詹　洧　字士润，崇信人。嘉靖十三年选贡，任广东高要县丞。

例　贡

吴　辉　字文旭，在坊人，教谕相之侄。正德十六年入监。任直隶滁州吏目。

李廷封　字文爵，焯之子，感化里人。正德年间援例入监。任广西宣化县主簿。

林　森　字文秀，新溪里人。正德十一年援例。

林　回　字文渊，新溪里人。嘉靖十六年援例。

林存贤　字仕举，新溪里人。嘉靖三十一年援例。

刘大咸　字时雍，在坊人，嘉靖三十一年援例。

林应麟　字君仁，新康里人，嘉靖三十一年援例。

四、荐辟

明扬之举，肇自唐虞。历代相仍，其途非一。安溪之邑虽小，而山川钟灵，亦有神童、孝廉之士。岂易得哉！志《荐辟》。

神　童

尤　台　字公辅。庆元丙辰，应童子举，中书试以《公则悦赋》，立就，词藻精绝。竟不仕而没。见《文学》条下。

国朝

孝廉

陈　道　在坊人，宋省元陈应雷之后。洪武初，以孝廉举。历官至湖广辰州府知府。

人才

林仕由　新康里人。洪武初，以人才举。任直隶池州府大通巡检司巡检。

李则成　感化里人。洪武初，以人才举。任北平内簧县主簿。

詹德安　字国基，崇信里人，敦仁之后。洪武间，以人才举。任湖广益阳县县丞。

五、恩典

圣朝之制，人子之贵，必推恩以及其亲。生则封，死则赠，厚之至也，所以劝孝也。而有功史臣，锡之封爵，所以劝忠也，恩至渥矣。志《恩典》。

宋

詹敦仁　宋咸淳三年，邑人状其事请于朝。封“靖惠侯”，敕赐“灵惠庙”额，见《名宦》。

詹　琲　敦仁次子也，号年德居士。奇才旷达，议论慷慨。洪进荐于朝。固辞，归凤山。时人号为“凤山山人”。所著有《岷隐集》。咸淳八年，敕封“靖贞侯”。

元（无考）

国朝

詹　琎　崇信里人，宋县令敦仁之后。正德六年，以子源贵，赠云南道监察御史。

陈克熙　光德里人。正德十五年，以子谦贵，赠副兵马指挥。

林　昭　新康里人。嘉靖十三年，以子玚贵，赠北京永靖右卫经历。

林　敏　新康里人。嘉靖二十四年，以子珪贵，赠南京镇南卫经历。

六、椽辟

士之由贤科登仕版者，皆列而录之。其有不由科目疏名拜官，效劳王事，均臣子也。故亦录之。志《椽辟》。　

宋元（无考）　

国朝　

林　廷　新康里人。由吏员任巡检。

张　明　崇信里人。由吏员历官仓大使。

陈禹元　崇信里人。由吏员任巡检。

张　海　龙涓里人。由吏员任巡检。

黄　杰　崇信里人。由吏员任巡检。

林　童　光德里人。由吏员任广东顺德典史。

林　玚　新康里人。由吏员任永清卫经历。

林　珪　新康里人。由吏员任镇南卫经历。

吴　献　在坊人。由吏任始兴典史。

江　沂　在坊人。省祭。

林　襄　新康里人。省祭。

吴主宽　在坊人。省祭。

孙志孚　在坊人。省祭。

邵文福　在坊人。省祭。

七、恩例

附：天有雨霁，槚棘不异其润。王有仁恩，凡人皆被其泽。输粟助边，乃耀其身；遐龄奉诏，则荣其寿；凡以嘉尚义而示尊年也。法岂滥乎哉！志《恩例》。

纳例，授王府官职衔

李时升（感化里人）　　李　泮（感化里人）

李　镇（感化里人）　　黄　鷟（长泰里人）

李春锦（感化里人）　　张邦孝（感化里人）

李　银（感化里人）　　林思敬（新康里人）

林际时（新溪里人）

奉诏八十已上冠带

黄　丙（长泰里人）　　　　黄添养（长泰里人）

林　　（佚名，来苏里人）　王文启（龙兴里人）

张　宁（龙涓里人）　　　　王文宪（龙兴里人）

林复初（新康里人）　　　　刘　李（在坊人）

谢　璇（永安里人）　　　　谢　玶（永安里人）

谢　纪（永安里人）　　　　陈　璇（永安里人）

林　玖（新溪里人）

纳例冠带义民

吴　中（在坊人）　　　王　佐（崇信里人）

林美荣（新康里人）　　林　玭（新康里人）

李　朝（感化里人）　　林玄明（新溪里人）

（《安溪县志》卷之五终）

●卷之六  人物类

《安溪县志》卷之六

人　物　类

孔明佐汉，南阳得名。三苏鸣宋，眉山增重。人固以地而生，地亦因人而胜。志安溪人物可后哉！然位分不一，操履亦殊，要之瑰行、奇节，均足以称徽没世焉耳。故首之以“乡贤”，崇其典也。贤莫大于事亲，故次之以“孝行”。行莫难于坚志，故次之以“贞烈”。志莫切于为学，故次之以“文学”。有文艺者，必兼武功，故次之以“义勇”。勇往者必退，故次之以“隐逸”。放逸者必有所寄，故次之以“流寓”之贤。贤者率人以义，故附之以“义行”终焉。志《人物》，其目有八。

一、乡贤

人才出于选举，既列之各传。间有行业显著，出于选举之外，及在选举之外而行业显著者，又尝公论其事实，祀之乡贤，古所谓乡先生殁则祭于社者也。虽其造就殊方，要足以备文献而式将来矣。志《乡贤》。　

宋　张　读　连三益　余克济

张　读　字圣行，永安里人，游太学。元祐初，幸学恩该免省，自陈不愿受。绍圣四年，以上舍生擢第，调颖昌府法曹参军。范纯礼为守，语重之。除编修《国朝会要》，以父年逾九十，求便养亲，外补通判本州，后除诸王府直讲。未几，请郡自效，知兴化军。时靖康初，国步多艰，士卒骄恣。一日，驩趋庭下，乞额外给赐。读正色叱之，谕以祸福。诸卒感服，反告其渠魁，即枭首于市，一郡肃然。建炎初被召，以疾辞，奉祠家居，杜门却扫，里人矜式焉。

性至孝，居丧庐墓，蔬食终制。所交皆天下士。与陈莹中友善，既从仕，为赵清献所知奖。后与李方叔、端叔为苏黄门客。子由作《东坡墓铭》，独以示读。读曰：“斯文妙尽东坡平生，正恐仇人复藉孽，不若刮磨之为愈。使东坡无此铭，万世之下，其不蜚声腾实乎！”子由深然之。

后徙居晋江，与李文肃公过从尤厚。善属文，闽中碑碣多出其手。资入即分亲故之贫者，家无赢余。其卒也，李以诗哭之，有“累日尘生甑，经年肘见衿”之语。寿八十。

连三益　字叔友，崇善里人。庆元二年登第。龙图阁学士傅伯成妻以女。知沙县，为政简明，庭无留讼。及去，民留之，遮道数千人。倅广州，将启行，伯诚告以佐理之法。三益至广，一遵其言，尽却馈例，人服其清。再倅绍兴，未上，卒。

余克济　字叔济，号樵轩，与从兄诚之同登庆元己未第。尉侯官。县有贵宦治居第，求尉廨及教场广其居，帅诺之。济力争不可，盖不为势屈也。

为浙西常平干官，幕画明辨，诸使交荐之，知梅州，将上，有传其境盗发，或劝之徐行。克济愤曰：“不若乘盗未集，亟图之。”单车就道。至州，茂著政绩，梅人德之。卒年八十。所著有《春秋通解》十五卷。　

国朝　詹　靖　李　亮　

詹　靖　字邦宁，崇信里人，县令敦仁之后。以《易经》中正统辛酉科乡试。初任广昌知县。县有揭姓者，素豪黠，前令多不能制。靖置之法，县境肃然，人不敢犯。廉慎之操，久而益坚。太史刘定之公题诗，有“清白相承”之句。后升开州同知。卒于官。囊槖萧然，子孙几不能立。

李　亮　字文诚，感化里人。家贫嗜学，事亲尽孝。少时，父好赌。亮随所之，号泣力谏，父悟。年六十，以礼致仕，绝迹公门，士论高之。

二、孝行

周官教民，六行必先于孝。尧舜之道，率是而已矣，在人自尽耳，非甚异也。安溪旧志，自宋迄国朝，仅三人耳。抑遗其人乎？抑或难其人乎？不可知也。特志之为人物之表。志《孝行》。　

宋　张　读（见《乡贤志》）

国朝　郑 　升　李　亮（见《乡贤志》）

郑　升　在坊人。少业儒，失父，善事母，友诸弟。虽一钱、尺帛，必归诸母，不敢自私。母病，躬汤药，旦夕不倦。居丧尽礼，庐于墓侧，乡人重之。成化间，提学佥事周孟中赠之诗：“父母乾坤一样恩，于今孝道几能存？多君白发娱慈母，锡类源源子又孙。”年七十余而卒。

三、贞烈

《鹑犇》之诗作，而《栢舟》之风微，节之难于全也久矣。意臣子食君厚禄者，尚有忘君失节之病，而况女流之未学者乎，此贞节之所以为难也。今特书之，励风化也。志《贞烈》。　　

宋元（无考）

国朝　林玉修　何观奴　詹凤女　李纯香　

林　氏　名玉修，新溪里人。年十八，适邑庠生詹琎。生子清，方在襁褓而琎卒；遗腹子源时在娠，方五月。父母悯其家贫子幼，谕使再醮。即哀恸不已，既而曰：“人岂有二次作媳妇耶？”父母遂不敢强。自是，勤织纴，抚二孤，孀居守志，久而益坚。源登第成名，乡人以节妇事闻于朝，旌其门闾。

何　氏　名观奴。年方十六，归于陆大。未几，夫卒。何氏年方二十，矢志不渝。家贫，力勤纺织，事姑教子。卒年七十二。

詹　氏　名凤女，崇信里人，少归于杨魁杰。夫溺水死，詹年方二十有三，哭三日，得夫尸归，葬如礼。姑怜其少，讽以他适。詹坚志不移，孀居五十余年，凛不可犯。

李　氏　名纯香，感化里人，引礼官李锒之女也。其女性植不凡，而尤雅慕贞烈。嘉靖十七年，岁方十九，配晋江林泗。泗赘于家，甫五旬，因归省病剧。报至，李氏徬徨终夜不就寝。明日，即驰至夫家，而泗已死矣。李氏伏哭夫尸之旁，声不绝口。自是，水浆不纳者七日。其姑哀而防之，李氏亦强进以慰姑心，乃袖夫遗嘱，坐稿苫日泣不离。尝奠告曰：“妾有异志，身首异处。”又曰：“君之卒哭，魂来邀我。”迨卒哭，夜昏梳沐、更衣，遂缢死。家人觉而救之，已无及矣。远近闻者，莫不惊涕。缙绅先生各挽以诗章。其序次于烈妇录者，可考而知也。十八年，事闻于朝。褒锡旌表，建烈妇祠在于泉之梌山云。

四、文学

文艺，道之华也，足以铺张宇内，润饰皇猷。故孔门文学列于四科，岂易得哉！安邑文学之士，未即彬彬，然诸子有作，亦云先登词苑矣，后出者庶几其益隆乎。志《文学》。

宋　陈应雷　郑思永　尤　台　林德秀　郑思忱

陈应雷　在坊人。淳祐十年，以省试第一人登第，循州教授。有《知动仁静乐寿如何论》，载《论学绳尺》。

郑思永　字景修。笃行博学，蔡和爱其纯朴，妻以女。俾从学终身，尝著《易论》。

尤　台　字公辅。八岁能属文，腹稿立就。庆元二年，应童子科举，中书试以《公则悦赋》，刻成，词藻绝出。拟奏赐官，格于吏议，仅免三举。不第而终。

林德秀　字实之。家贫苦学，有诗歌、杂著传于世。

郑思忱　字景千，感化里人。授《尚书》于西溪李季辩，解析精诣，生徒常百数。嘉定三年，词赋首乡荐中第。为新兴令，除遗利钱三百万。知崇安县，复均惠仓，以私萝面钱市籴实之。知南恩州、浙东参议官。雷变，上封事。除监登闻检院。卒年七十二，著《诗书释》。

五、义勇

好生恶死，人情也。人固有豪侠轻锐，闻变即赴者，徐思利害而不退缩者几希。此倡义御敌之所以为难，而死事之传所由作也，特书之以示劝。志《义勇》。　

宋　郑　振　

郑　振　字叔亨，还集里人。建炎寇乱，振率乡兵御之，贼遂遁。绍兴十三年，曾少龙、周老虎、何白旗、陈大刀蜂起为寇，聚众数万人。帅司檄振击之，贼闻各遁去。十六年，有詹铁叉者，尤锐。率众与敌，手杀数十人，力不能支，遂死焉。乡人哀而祀之。

六、隐逸

《易》曰：“不事王侯，高尚其事。”班嗣云：“渔钓于一壑，则万物不干其志。栖迟于一丘，则天下不易其乐。”故含真履素、晦迹韬光之士，古今重之，此史家有“逸民”之传。志《隐逸》。

五代　詹　琲

詹　琲　敦仁次子。洪进荐于朝，琲固辞不受，归凤山。时人号为“凤山山人”。所著有文集行于世。

国朝　吴　昱

吴　昱　字时昭，在坊人，卜居于凤坂山。赋性严毅，好吟咏。微醺后，辄诵古诗以自娱。正德元年，知县黄著延修《孝宗实录》。晚号介庵。

七、流　寓

名贤之寓，地因以显，若季札在延陵，诸葛寓南阳是也。安溪山水多幽胜，古名人择而寓焉。高行休声，足以感发后人，引咏之私自不能巳也，故录之。志《流寓》。

唐　周　朴

周　朴　字太朴，吴人。唐末隐于本县永安里南山下。所居有塘，因名周塘山。与李颖、方干友善，诗调清苦但思迟，率盈月而后得一联一句，虽未篇，然已脍炙人口。后徙于福州乌石山。黄巢攻闽。入城，求得之，谓朴曰：“能从我乎？”对曰：“我尚不仕天子，安能从贼！”巢怒杀之，涌白膏起数尺。朴尝咏蝶诗云：“可怜黄雀衔将去，从此庄周梦不成。”至是遇害，人以为诗谶。后人即其山立祠。张魏公浚帅闽日，奏乞庙额励世，赐号“刚显”。

五代　刘　乙

刘　乙　字子真，不知何许人，仕闽为凤阁舍人。晋高祖遣散骑常侍卢损册封王昶为闽王。王昶遣乙劳损于馆。时仕闽者，章服舆从皆不称。乙以接宾故，衣冠伟然，驺童甚盛。他日损遇乙于途，布衣芒履而已，损使人诮之曰：“凤阁舍人，何逼下之甚也？”乙怩，遂弃官遁去，隐于安溪凤髻山，终身不出。与周朴、詹君泽为友。君泽尝遣子琲访之。有诗云：“扫石耕山旧子真，（谓乙前所咏诗有“扫石云随帚，耕山鸟傍人。”之句）布衣草履自随身。石崖壁立题诗处，知是当年凤阁人。”

宋　梁椿选

梁椿选　晋江人，以省试经魁登淳祐元年第。历官通守、正言，寓居感化里。以文学名，从游者多，来苏里有湖山书院在焉。

八、义行

利，人之所趋也。世之高赀牟利，将尽争夫锥刀之末者，往往而是。容有能以一巳赢馀济人不足者，不为义乎！故录一、二，而为徇利者戒焉。志《义行》。

国朝　李　森　李　炳

李　森　感化里人。慷慨有谋略，乐善好施。凡邑之亭廨、桥梁，修建居多。尝出粟二千石赈济，诏旌“义民”。

李　炳　感化里人。赋性刚毅，乐善好施。造桥梁、立义塚，皆义举也。卒年九十二。

（《安溪县志》卷之六终）

●卷之七 文章类

《安溪县志》卷之七

文章类

事以文叙，道以文传。古今文章，有出自朝廷者，曰“大哉王言”是也。而名公词翰，弗戾于道者，亦足以为后日文献之征。故首“宸翰”，次“士翰”，为《文章类》第九。

一、宸翰

朝廷诰敕，以褒崇臣子，无间存没，恩至渥也。安溪一邑，而膺兹宠命，竟数人焉。表而录之，用昭圣制。志《宸翰》。

宋

敕封靖惠侯詹敦仁

朕惟礼教失，而非鬼、越望之祭徧郡国。若畏垒之庚桑，齐社之栾公，是宜命祀。安溪为邑，尔神实始，而从遁之乐，民思不忘，寇、暵、菑、疠，禳祈响答，以功诏爵，法当得封。赐尔侯圭，用彰清退，惠利及民，可封“靖惠侯”。

敕封靖贞侯詹琲

善善及子孙，神人一也。清隐之存履行愿，井渫不食，乃金玉焜燿，桥梓相望。侯雨宠绥，国人庶有所式。亦惟能泽吾民，集享丕祉，承可用誉，勿替将之。可封神子“靖贞侯”。

国朝

敕赠云南道监察御史詹琎

奉天承运皇帝敕曰：朝廷待士之恩，莫重于褒锡；人子报亲之意，莫切于显扬。顾惟风宪之良，茂著激扬之绩，肆推恩命，奚间存亡。尔詹琎乃云南道监察御史源之父，早负才名，素敦行检。邑庠育俊，决科之志未酬；家学传芳，教子之功斯显。蜚声甲第，列职宪台。顾鼎釜之养既违，而风木之怀弥切。宜颁恤典，以慰孝思。兹特赠为文林郎、云南道监察御史，庶其不昧之灵，歆此至优之渥。

敕云南道监察御史詹源

奉天承运皇帝敕曰：国家设风宪之职，以监察为名，内肃百僚，外巡群服，于事未始不得预，于言无所不得陈。顾责任之甚艰，肆班行之特重，匪兹才俊，曷称简求。尔云南道监察御史詹源，天赋英姿，人称伟器，业工经术，名起甲科。首推属于民曹，式精会计；载列官于台宪，丕振纪纲。分城著督察之能，按部展激扬之志，抗章剀切，首进忠规，律已清严，茂修名检。属当大庆，肇举彜章，预加褒锡之恩，奚俟陟明之考。兹特进尔阶文林郎，锡之敕命。于戏！为政莫难于风纪，已征名绩之良，守官莫大于忠勤，勿替初终之节。益臻来效，以俟登崇。钦哉！正德六年正月十八日

敕赠副兵马指挥陈克熙

奉天承运皇帝敕曰：人子报亲之志，莫切于显扬；朝廷待士之恩，莫重于褒锡。此古今之通制，岂存没之殊科。尔陈克熙乃南城兵马指挥司副指挥谦之父，迹晦丘园，家传诗礼，训成令子，官列司城。既违禄养之荣，宜示追崇之命。兹特赠为文林郎、南城兵马指挥司副指挥，尚期神爽之昭，益迓宠光之贲。

敕副兵马指挥陈谦

奉天承运皇帝敕曰：国家于都邑之内，置兵马之官，所以清肃坊逵，穷讦奸盗，谨禁城之关键，御风火之疏虞。其职务为甚繁，其责任为不易。惟兹慎选，务在得人。尔南城兵马指挥司副指挥陈谦，儒业起家，贤关释褐，列官朝署，分理都城。在公著干济之能，处已励操持之志，属当考最，宜示褒章。兹特进尔阶文林郎，锡之敕命。尔其恪恭乃事，毋玷厥身，俾坊市肃清，寇盗屏息，尚臻来效，以俟登庸。钦哉！正德十五年　月　日

敕赠永清右卫经历司经历林昭

奉天承运皇帝敕曰：国家推恩臣下，必及其亲者，所以重本而劝孝也，亦何间于存没焉。尔林昭乃永清永卫经历司收粮经历玚之父，庆钟厥子，禄养乃违，揆其所自，宜有褒嘉。兹特赠尔征仕郎永清右卫经历司收粮经历。灵其不昧，尚歆承之。

进阶永清右卫经历司经历林玚

奉天承运皇帝敕曰：国家设兵卫以理军政，既以武臣为之长、贰，至其幕职，亦必得人，乃克有济。尔永清右卫经历司收粮经历林玚，任职于斯，式克勤慎，用是授尔阶征仕郎，锡之敕命。其益尽乃心，毋怠厥事。钦哉！嘉靖七年九月　日

敕赠南京镇南卫经历司经历林敏

奉天承运皇帝敕曰：凡群臣之能效力于在朝者，则国家有锡命之典以推及其亲，所以遡其所自也。尔林敏乃南京镇南卫经历司经历珪之父，能以善庆植家，用贻其子，子有位叙，尔实启之。兹赠尔征仕郎南京镇南卫经历司经历。告之泉壤，以贲幽灵。

进阶南京镇南卫经历司经历林珪

奉天承运皇帝敕曰：凡卫之有幕官，所以赞文檄而核簿会也。南都诸卫，则统领亲军以翊护旧京，而制重中外，其体固不同矣。而幕官亦得以通籍于朝，固荣选也。尔南京镇南卫经历司经历林珪，明习法条，试政钜邑，乃擢兹任，用以慎敬，克举攸司。兹当庙典覃恩，乃进尔阶征仕郎，锡之敕命。朕方宏播宠厘以推施，在廷不遗下位。所以振励能者，酬其材劳，使皆得以蒙泽而自奋也。尔尚勉尽厥思，益祗乃绩，朕亦不遗于尔。钦哉！嘉靖二十四年十二月初二日

二、士翰

夫文翰艺也，而道寓焉。《安溪志》所载，凡古今诗文，悉因旧而录之，盖不敢有所择也。志《士翰》。

记

新建清溪县记

詹敦仁（后周县令）

夫万户而置郡，千户而置邑，古制也，泉之为郡古矣。小溪场西距漳、汀，东濒溟海，乃泉之一镇守也。地广二百余里，三峰玉峙，一水环回。黄龙内顾以骧腾，朱凤后翔而飞翥。土之所宜者，桑麻谷粟；地之所产者，獐麈禽鱼。民乐耕蚕，冶有银铁，税有竹木之征，险有溪山之固。两营之兵，额管二千余人，每岁之给，经费六万余贯。地实富饶，是岂不足以置县欤！

敦仁奉命以来，视事之始，既嘉山川雄壮，尤喜人物伙繁，思筑而县之，乃以状请于郡太守。未几而报可之令下，增割南安近地，新揭清溪美名。敬奉以还，大惧弗称。矧新邑发冈自乾、亥而来，转势从辛、兑而入。向丙、巳以奉离明之化，流寅、甲以伸震叠之威。左环右接，如抱如怀；前拱后植，若揖若拜。析为四乡一十六里，通计一邑几三千余户，梓列以图，卜契我龟。当三农收敛余暇，适二营番戌休闲。便近之户，役止三日，而民不告劳；筑作之工，计不逾年，而兵不殚用。崇门竖楼，所以严其势；绳廊周宇，所以处其吏。屋不华而加壮，寝仅足以为安。居民鳞次，雍雍然以和；官廨翼如，济济而有辨。由陆而至者，必出其途；自水而运者，会流于下。坐肆列邸，贸通有无；荷畚执筐，各安职业。土沃而人稠，风淳而俗朴。真东南形胜之地，实疆埸冲要之区也。初经营于显德大火之首冬，遂落成于明年小春之下浣。苟完苟美，不至侈矣；曰庶曰富，又何加焉！

其奈地华人夷，业儒者寡，是岂教有未及者欤，殆亦习俗有待而化者欤！岂知夫秦奢魏褊，俗若未易以转移；夷清惠和，闻者尚能以兴起；顾在上之人所以作之者如何耳。敦仁不能远引古者之说以为喻，请以乡邦之事而昌言之，可乎？尔闽之初，人未知学；自常公观察以来，有欧阳四门者出。岂曰彼能而我否，孰谓昔有而今无！盖未然者，犹有所待而然；未至者，当有所勉而至。齐变至鲁，鲁变至道。盛事鼎来，以答山川之灵；雄名日起，以续龙虎之号。曰教之，令固不敢不勉；而从令之教，尔邑之人当交相劝勉，以副令之愿望。猗欤休哉！丙辰十月甲辰记。

美　报　亭　记

钱师尹（宋县尉）

绍兴丙子之夏，令尹李公来治是邑。既视事，言于僚寀曰：“出治之序，莫先于学校，尤莫重于社稷。是邦凋敝之久，二者圯而弗修，其无乃旷于吏治！”邑尉钱师尹赞之曰：“韩吏部有言：‘天下通得祀者，惟社稷与孔子。’句龙、弃以功，孔子以德。今学校、社稷之未修，上无以称国家崇德报功之意，下无以慰士民之望，二者诚为切务。”公曰：“诺！然是二役也，不可以并作，子为我以次董之。”其冬先葺黉舍，仆者兴，缺者补，释菜鼓箧，訚訚可观。越明年冬，乃致功于社稷。除蓁芜，周峙墉，干二坛，崇新特；因旧址复为三坛于侧。西向南上，风雨雷师位焉，所以省役而便民也。攻位既成，旁列茂松，前植细柳。有亭屹然，以处礼官；檐楹翼之，以待执事。礼行事举，农益知劝，公乃命以“美报”揭亭之额。

夫春祈秋报，祀有常典；丰凶旱溢，岁无常数。今独以报待神，则公之留意斯民，愿其岁享屡丰之乐，盖可见矣。又况蓝溪之阴，凤山之阳，县治居之；而斯亭之作，乃当凤咮之上，岩壑环绕，有以占一方之胜概；而亭之篆额，得公妙笔，雄健奇伟，又有以增一亭之佳致。其赏心快目，殆若神物秘藏，久而不发，以待公之来也。所宜遵仰景贶，年谷顺成，风雨惟时，迅雷不作，载芟之祈，岁无觖望，则美报之意，邑人推其所自，且不专赛于神矣。休哉！

书　丞　厅　壁　记

陈　宓（宋县令）

亲民莫如令，由汉以来，必置丞以贰之。曰丞者，赞助正救之云耳。令有疑必咨于丞，丞有言必忠于令。事或便民，议而行之；少有不便，止之惟恐或后。可否相济，不立私见，惟是之归。丞苟得人，令亦寡过。然则丞之任不轻矣！

安溪地逾百里，僻远而民贫。令于民事，固当究心；丞于邑事，尤不当坐视而不之告也。然居是职者，往往参而关市之征，曰：“吾能宽民薄税足矣”，至于邑事弗理，则曰：“非我也”。如是而曰“不负丞”，可乎？

书　主　簿　厅　记

前　　人

安溪为邑几三百年，司簿领者固多贤士，寓处壁记不立，漫莫可考。时传充员逾岁，复廨宇于县治之西，宗学教授陈德一概记其事矣，问先后名氏于耆老，才得二十人。窃谓居是官者，往往卑之，玩岁愒日，不屑以事业自见；况穷山小邑，益不足起其怠。是岂设官之意哉！

勾稽之事于民最切，民之休戚在贰，岁之出入在薄，书吏并缘为奸，特原于此。苟吾爱民之心不至，惮劳好佚，其害有不可胜言者，而以官卑自恕可乎？

重　建　鼓　楼　记

余克济（邑人，知州）

方唐之季，是邑仅以场名，至保大中始改为县。时则清隐先生詹君肇基此土，首披荆棘以创县治，虽仿佛古子、男之制，而间关草昧，百度犹阙。

我宋龙兴，版图混一，膺民社之寄者，皆奉天子之命而来。讯之图谍，萧君仁宪而下，增敞旧址。至于吴君在木，以县前地形高仰，乃平而就下，建鼓楼于其上，俾四承之会，顺流而南，自此风气以开，民物丰阜。

近世得人，邑治之中，百废具举。于是公堂有宇，既巳鼎新，敕书有楼，又尝再葺。惟鼓楼日两衙，夜五漏，所以宣德而耸观听者在是，历年滋久，东倾西坠。

嘉熙四年冬，三山黄公坚叟来宰兹邑，以为阙典。明年鸠工庀材，即冬至之日始事，尽撤朽腐而新之，又明年冬十月毕工。正楼居中，挟楼旁翼，二亭两峙，东为“宣诏”，西以“观民”。材木魁梧，势面雄壮，杰出乎溪山之上。篆县额者，苏潮文颧也。

重　修　大　成　殿　记

梁椿选（宋右正言，邑人）

咸淳元年春，上饶锺侯国秀来领县事。仲秋释奠，将彻馔，微闻殿宇騞騞有声，心甚恐；竣事亟往视，则栋桡矣。召诸生告之曰：“礼殿蠹腐如此，无以植教基，奈何？”诸生曰：“姑补葺。”侯不可，命撤之。捐金为倡，授匠指画，僚佐邑属暨职事员秩致助有差，学长苏君巍等分董其役。旧址增高二尺，两庑各广拓如之。栋宇崇宏，像设俨备。始事于是岁之腊，明年夏五月讫工。苏君令诸友请记。

惟我朝以儒立国，重道右文，尊崇先圣先师，秩之祀典，是岂徒循旧比哉！上下四方之宇，往古来今之宙，非此一脉行乎其间，人之类殄久矣！夫子之道，固不以庙兴废为存亡；然示学者之依归，尊正传之宗主，赖有此尔！

今为吏者，惟知汲汲簿书期会之间，上以督责为功，下以取办为能，至有漠然视学校为传舍，圣师之居，颓敝摧压，漫不之恤。风俗日卑，人才日陋，莫有知其故者。锺侯于邑焦熬，不惮撙节兴此巨役，是则可书也巳。

复　赡　学　田　记

黄坚叟（宋县令）

圣朝以儒立国，每加意于养士。绍兴间，上命农丞钟世明经往闽中，取寺观绝产，隶郡国养士。一哉王心，其重吾道也至矣。今在州县，皆有废寺以充学廪，惠至渥也。

溪邦曩者，学无赢廪，教养仅三十员，因复斋陈先生新拨上乘废刹以赡之，增员遂至四十，嗣益增广，今五十有七矣。经明行修之士，芥拾巍科，肩摩袂接，厥有以也。

坚叟学制于兹，景慕尤切，讵意纳粟鶡弁，狡焉肆寇攘之谋，假窃势家，凭陵善类，席卷学租，奄为已物。谓林儒藻僧以谓县莫之何，诣府白之国银卢公，力赐公断，节判林公，力扶公论。彼以颓然负固，奸贪愈炽，天幸判府侍郎颜公，以禁从弹治京畿之绪余，续文昌涵濡佛国之遗泽，神明之政，天地其公，以诛心之法治横逆，以砥柱之力障狂澜，田几失而复还，道几微而复续，公之功大矣，公之虑则又远矣。三砧基簿之置，互相稽考无欺弊，一语规诲至切，固宜克已奉行，毫厘无慊，节剂量增三员，而为六十，以体我公之心，则楩楠杞梓，皆从此出。然则侍郎先生之主盟吾道，揆之复斋，功齐力倍矣。报功之德，又当何如。噫！士气者，道脉之所关；道脉者，国脉之所系。公以体国为心，以养士为念，士蒙教育，惟能以道自重，则上不负天子，下不负所学，抑于公无负焉。故书之，以诏来者云。

惠　民　药　局　记

陈　宓

安溪视诸邑为最僻，深山穷谷，距县有阅五六日至者。又气候多燠，春夏之交，雨淖则河鱼腹疾，旱则瘴痞作焉。俗信巫尚鬼，市绝无药，有则低价以贸州之滞腐不售者。贫人利其廉，间服不瘳，则淫巫之说益信。于是有病不药，不夭阏幸矣！诗曰：“蓝水秋来八九月，芒花山瘴一齐发。时人信巫纸多烧，病不求医命自活。”呜呼！兽且有医，而忍吾赤子诞于巫、愚于贾哉！

嘉定庚午冬，为和剂局于中门之内。招明医一人，躬诊视、修制之事；吏一人佐焉，掌凡出入之籍；工一人，供凡役。创惠民局于大门外，一吏掌之，月一易，所以佚其劳、革其奸也；主簿兼督之，所以重其事也。

夫长民使民有疾无医，有而不备，何以为心乎！后之君子，孰无是心！惟以是为民命所系，敬而无忽，务广本朝仁民之德，而不屑屑于计利，则不独人享其福也。天地鬼神，不可欺也。本钱五百缗，岁取赡安养院之余者入焉。

安　 养　 院　 记

陈　宓

古者鳏寡、孤独、疲癃、残疾，皆上所养也。明诏州、县立安济坊、居养院，实三代遗意，州、县奉承，职所当举。

安溪距城百里，计绝一隅，地无重货，商旅不至，惟贫困无聊之民，僦力执事，往来山谷间。地势幽阻，秋冬之交，病作相望，伥伥无所栖。其或得托庐以息，而居人恐其或死累已，驱去之唯恐不速。以故羸困颠顿，往往不免，官无由知。

宓来兹一年，日所伤恻，乃相地于近县西南，立屋十四间，庖湢粗备，名曰“安养院”以待之；择忠厚者二人谨视之；取废寺之粟，岁若干石以粥之；为惠民局于邑东以药之；病愈则裹粮以送之；不幸有故，则棺殓以葬之。尽心所及，尽力所为，庶无负圣天子仁民之意。　

呜呼！民，吾同胞；令，又其司命者也。使至于此，罪将安归！宓始不即为，其罪固已多，第勉勉以补过于后；后之君子，至于广其所不及，岂若宓之不勇以致悔哉！于是书之以俟。

重　修　美　报　亭　记

王孝廉（宋县令）

《传》曰：“先成民而后致力于神。”县有社稷，春秋为民祀，重于神，实重于民也。惟此坛宇，经久弗治，漫漶剥蚀，大惧弗称重神之意。孝廉莅政之初，揆时展事，骇目疚心，愿葺而缮之。独念民政邈未就绪，经营补理，甫二期而民与吏始翕然相安。若是而不致力于神，殆几阙典！

约费废余，乃鸠厥工，官自取办，民不知役。视坛及宇，罅者补之，旧者新之，级砖盖瓦，如鳞如翼。墙加以饰，门立以表。复于亭右植屋三间，命头陀居之，以司汛扫。纤悉略备，制度得中，俭不至陋，华不至侈，民咸曰宜。仲春基役，涉夏讫工。司计黄勉实董其事。谓予不敏，盍记岁月，于是乎书。

县令潘靖遗爱碑记

陈剩夫（漳州布衣）

公善作斯邑，其大者：新学校、劝耕桑，民至今有食其泽者；均繇赋，招复流民百十余户，以灾伤奏免税粮九千余石。事苟利于民者，虽难不避，虽小必为。吏与民咸不敢欺，亦不忍欺，虽深山羸老，亦相扶出，而愿一见刚明廉恕，岂真所谓循吏也耶！

不幸以朝京而道亡，然而邑民哀之若丧亲戚，去今三十余年，而怀思之者犹若一日，复惧其去世久而湮没无闻，故坊长吴君普等，又为共立此碑。下之所爱，即上之所施，爱于下者愈深，则其施爱于上者弥远，其感同也。观民之感如此，则公之所以感者可知矣。拟之以循吏而碑颂之，夫岂不宜也哉。歌曰：“凤山峰高，凤池水深，先侯之惠，邑人之心，一片爱石，殆与山川不古而长今也耶”。

公由临江府学教授，保升是职，世为金华府金华县人也。

重 建 先 圣 庙 学 记

蔡玄（翰林编修）

夫子之道，与天地相为大，日月相为明，与王化相为远迩，而学校与圣道相为终始。于戏！圣道莫罄于名言已。若于学校兴修，表岁月而著其绩以劝，俾与学校相为无穷焉，固亦不可缺者也。

泉州属邑有安溪，柴周显德中始立县，迨宋咸平始建学。厥后学庙沿改靡一，绍兴壬戌，始定今基。据凤山，瞰龙津，其外则三峰拱峙，爽垲而端夷，诚美地也，前代因之。岁在甲午，盗狾境内，遂毁于燹，涤涤然为狐兔墟廿寒暑矣。

大明洪武三年庚戌，制天下开学校，选儒师置弟子员。郡邑守臣祗奉德意，乃壬子八月，泉檄郡士蒋宗禧始教于兹学。既而顾瞻荒址，惕焉嗟曰：“夫学者教基，弗饬，则不足竦人瞻仰而向慕。今也圣师攸宇，栖神无所，师徒讲肄，亦窘爰处，教其无攸施乎！”亟谋于邑，闻于郡府，倡于义而好礼者。征材僦工，输力协作。茀甾翳，屏瓦砾，因旧址以营新构。攻位于癸丑八月，是月位成，先筑斋舍一，俾诵弦者粗有所安辑。九月，棂星门成。明年甲寅，礼殿成，先圣及颜子至子张为像。乙卯，神门又成，独两庑洎伦堂未克就，会邑有警而息。阻尼靡承，始复五稔。

十三年庚申，诸生、邑人咸曰：“是学垂成而中辍，弗究厥功，虞遂隳。”乃告新令侯士举，仍强于宗禧，若曰：“愿无弃成绩。”因相与寻前绪而致力焉。明年辛酉，两庑成，七十子迄传经儒先作绘。六月伦堂亦成，翼堂为室二，左曰“尊道”，祀周、程、张、邵、司马、朱、许八贤，右曰“崇德”，祀始立县及有功于学者。析斋舍，新而东西之，曰“博文”、“约礼”。廓射圃，合于学以为一，扁曰“观德”。前辟广路，俾面势旷平而直方。完以庖廪，周以缭垣，丹雘黝垩，质文适中，木石瓦甓，必择坚好。轮焉奂焉，有光旧观。九月壬午朔，邑长、二率诸生、邑人祗谒殿庭，告厥成功。耄、倪环学门观者莫不歆羡咨嗟，以为不图复睹斯学之盛，宜勒丰碑，觊垂不朽。而训导洪钟不鄙以状委于玄。

窃以王化之成存乎教，教之原存乎学，学之兴存乎其人。惟安溪建学以来，兴修屡矣。前人用心之勤，考诸邑乘可见也。矧惟斯举，属兹匡襄甫定，周瘵未复，阐拓于荒墟之场，拮据劬勚，八历年始克还其故物。亦艰已哉！

噫！教之道湮塞久矣，所深赖者，泉夙号海滨邹鲁，教宜易入，化宜易成，其肇自今兹。百里之人，向化怀德，父兄饬子弟，师训厥弟子，咸笃孝忠，率尊礼让，以维持纲常而丕变民俗，夫然后知兴学之为功也。然则所关实甚大，大书深刻固宜。第玄末学谫辞，不足称述盛事，始以岁月表著如右，俾后人曰：“斯学也，建于某，葺于某，毁于某岁，重建于某。”庶几与学校相为无穷者也，二三子有焉。猗与伟与！

天经地纪，昭兹永存。敢彖贞珉，用告于千载。

重　修　学　斋　记

钱俊（府学训导）

安溪邑庠昉建于宋咸平中，旧址在县治西南，迄今更历两迁。初于县东者，宣和六年也；再移本学者，绍兴十有二年也。厥址背凤山，面三峰，前有礼殿，后则讲堂，旧为斋四。嘉定间，赵彦侯来尹是邑而更立之，庙门、华表，皆所作也。端平中，吴尹丙又辟讲堂五间，斯其遗制也。

自入天朝，洪武初乃设学校，轮奂一新，厥堂之制，仍循其故。斋损而为两，左曰“博文”，右曰“约礼”。爰建底今，经三十余年。岁月之骎，风雨之集，斋宇倾圯，瓴甓弗完，暨诸垣墉阶砌，举亦摧毁。生徒昕夕居处，匪遑宁也。

永乐甲申，圣天子践祚之三年，虑中外公宇不整，久将颓仆，冀于限治，命所司度其用，以时修葺之。金华陈公善宁实尹是邑，爰以育材之地为急，少尹三阳戴公玠、古闽宋公和、幕司保定赵公显佥而谋之，众论毕协；遂抡材鸠工，始于斋舍，次而殿庑、堂阶、帘楹、户牖，悉为修治，弗损者不逮焉。尤虑公用之不给，各捐俸资以益之，俾民无劳扰。复询典教之官率生徒董其事，不数月而告完。昔之欹者复，腐者易，缺者补，栋宇岿然，庭殖楹觉，涂墍而新，无复风雨之患。从事于学者，将纪其事于石，命记于俊。

窃惟庠序者，风化之本原，为政之首务，所以明人伦、广教养，以为造士之阶也。前乎千万载之既往，后乎千万世之将来，舍此莫能治者。上自国都，下及闾巷，莫 不有学。唐虞三代以来盖已皆然，为是故耳。安溪为邑，居于泉望。民俗殷富，山川钟秀，代不乏人。使教育之所，弗奠乃居，欲其全美，亦惟艰哉！昔文翁化蜀，以兴学一事，照耀简册，为万古美称。矧闽南文献之地，非若岷山、导江之比，庶而富，富而教，讵不在兹乎！虽然，弗克钦承圣天子明命于上，曷以倡其端；微令尹而下以兴起斯文为已任，亦孰能成其事？而今而后，菁莪髦彦弦诵于斯，游息于斯，以乐其所乐，而将为他日大用于时，顾不伟欤！

俊愧疏谫，不足以旁摭其实，姑录其颠末如此，庶俾来者有所考焉。是为记。

平　 寇 　记

林俊（刑部尚书）

漳泉介潮赣汀延，林箐绵密。民生长不识吏，盗薮也。国家同仁子育驯复纵，乃者连寇漳泉。嘉靖癸未，深入于莆，已乃遁。事闻，议备兵于泉。是冬，尤寇入永福，闻傋兵而退者三。甲申大巡简君霄按延，授方略陈侯能擒斩四百而畸，尤寇靖。按汀，汀寇又靖。按泉，饶汀寇适入永春，君偕守巡周君廷用聂君珙议选锋周视饷泉守高侯越尹晋江张文宿隶焉。聂视师尹永春柴镳、南安颜容端、德化梅春、安溪龚颖，幕同安周惟隶焉。武臣孟英与材官议士过使者流又隶焉。汀兵俻王君俊民以尹黎艮提龙溪之兵，来隶总镇尚公春藩臬陈君锡、何君诏、舒君晟，又选会城之兵会莆。腊月丙辰，寇自南桐趋九斗入龟洋，奔小尤中。我兵翼击。庚申连战连捷，擒斩百六人，贼无一漏，被虏遂生。还袭永定宿城三十有七人取之。士民大悦曰：“壮哉简公！师不越逐费不及民征不逮远捷而神，乃是刘珙之平郴寇，虞允文之遏金兵，功儒生为烈者也。”群言之越文宿靖记。噫！

韪矣！昔蜀人像张益州请记苏洵，洵谓：“无待于像，然竟记之。闽固殂豆君者，况记乎。”然洵又谓：“民易治，急而生变，虽齐鲁亦然。是固三边骄子，亦均之民也，奚自而齐鲁之。记膚公为贼念焉。”

嘉靖乙酉仲春望日

改建朱文公书院记

邹鲁（教谕）

安溪县治之西一里许，有庵曰“凤池”，枕山临溪，形胜佳绝。自宋以来，缁流据之。绍兴中，我晦庵朱夫子，来簿同安，时以按事留县三日，极爱县之泉石奇峭，谓绝类建剑间山水佳处，往往发泄于吟咏之间，尝于庵题句，有云“心外无法，满目青山，通玄峯顶，不是人间。”由此观之，则公之精神，盖与安溪之山水相为流峙；而其过化之迹，所以使吾人之景仰者，至今犹昨也。

正德己卯冬，吉水龚侯颖，以乡进士来尹是邑，锐情图治，百废俱兴。岁辛巳，以修县志稽其详，慨然有感，乃偕鲁辈诣庵登眺，喟然曰：“斯山斯水，其吾道文明之胜概乎，吾当祛左道、植名教，俾我文公之神化，不徒想像于无象也。”于是，改庵为朱文公书院，排其香火，谕其徒而迁之。堂牖、门廊之类，辟其旧而增新之。肖像于堂中，易颜于户外，丹艧黝垩，焕然耸瞻。凡四方使节之经临，罔不下车而稽颡也。既而祀典宜崇，神棲宜洁，复请于监察御史王公以旂，岁举常祀二，以崇报功之意，佥门子一，以供洒扫之役，而仪文规制，于是乎悉备矣。业成，嘱予记诸石。

窃惟我文公以继往开来之功，垂宪后世，虽穷乡下邑，靡不尊崇而祀享之，矧道辙躬临，謦欬如在，非若他方之遐想而概慕者，则隆之以特祀，固其宜也。旧有仰朱堂之祀，久而遂废，顾使明山秀水，为异教所专，非直吾道之不幸，亦斯山斯水之不幸也。自是而后，虽樵童牧竖，皆知我文公过化之迹，而逃邪反经之念兴焉。然则侯之有功于吾道也岂浅浅哉，殆将与山之高、水之长，而并景仰于千百世之下矣。是役也，坊耆民吴君标，督干惟谨，不可没其劳，庸附书。

改　建　学　门　记

史于光（晋江给事）

学校，古也；人才，学校之淑也；学校兴，人才成矣。安溪有学，始于宋之咸平，更于绍兴，毁于胡元，重建于我朝开国之初，至正德辛巳修改，凡五兴废之间，人才升落之机也。辛巳规制尤展，殿堂、斋舍、廪库、经史阁诸亭，惟旧之葺；而学之门、由道诸坊及福民祠之祀名宦乡贤者，悉改而新焉。学门由道之地，旧以颓废半入于民居。兹复尔泮宫坊，峙于学门之外；福民祠，翼于棂星门外之东。道出通衢之交，儒林、文苑、腾蛟、起凤之坊表焉。巍峨飞跃，有华观仰，盖由学宫第一关也。士子至是其有不兴乎？迤而之泮宫坊，益竦然跂矣。进而展拜于夫子之庭，执业于明伦之堂，则庙美在望，儒珍满前，能无溢情以媚乎？兴，求之始也；跂，欲之基也；媚，得之舆也。渐之，涵之，依之，游之，士其几矣。

君子曰：山有云，泽则通之；林有木，春则茂之；士有学，知本者兴之。士之气在鼓，鼓则通。兴学，所以鼓之也。兴之者，邑令龚侯颖、教谕邹君鲁、训导涂君耿也。邹、涂有经理区画、力赞乐成之功，而谕民还地，鸠工聚财，费以公移，民以逸使，则皆龚之功也。龚治安溪有声，尤崇名教，辟左道，建书院以祀晦庵，修县志以昭文献，皆其节之大者。而生员蒲生香亦是之勤，不避事事，皆可书也。故并书以勒之。

序安溪县令黄公遗思碑

陈讓（监察御史）

公浙萧山人，讳怿字德和，世居笔峰山下，因号曰“笔峰”。受刚直敏惠之性资，沉酣典谟载籍，容止温庄，声气芳朗，圆智应于无方，而条理精实，故夙著令闻。领正德癸酉乡荐，嘉靖丙戍出宰安溪。

承剧寇残伤之后，因之以饥馑，公帑如悬，公深忧之，乃缓刑薄征，令境内富室，能贷饥者一钟熟官为倍偿。富室感公之义，全活甚众。

邑皆崇山窈壑，民朴愿尚巫，公悉厘无稽之祀为小学，群俊秀择行义者为师，课其勤惰，语以洒扫应对，可达天德，广黉舍以居才士，与习正心诚意之学，由是人士益彬彬逊志时敏矣。

安溪产美葛，阉镇峻索无休，乃令民毋织絺，市不得鬻，后遂无索者。先时同安驿借助安溪不赀，公持义辩请，竟罢百年无名之征，当时赖之，此其章章较著者也。

耆民吴标，引礼李泮辈数十百人，皆能道公事神、防民、正已、驭吏、备警、防饥之事，真切条理，至有击节霑襟者。于戏！不以地隔时异，达上下而相感者，人心自然之理，下不可伪为，上不能以情私势使也。故今安溪遇饥馑则思公之善赈，服絺葛则思公之所留，学则思公之教；苦征求则思公之帡幪覆露，四者皆人心所同。公先得之，故人心同。然于公人心不异，则碑不能无；人心不死，则碑不能磨。是为感应一致无穷之道，何有于情私意致哉。公迁常州别驾，去之日而民遮留攀号镇道。

余游郡序时，辱公之知。公子九皋，登戊戍进士，与让道义相求，考民所称，与见闻不异，故为论著，施诸金石，以垂昭劝。

重建安溪詹公祠记

关文鸣（教谕）

安溪县旧为小溪场。后周显德中，有詹敦仁氏，由光州入闽居泉，因监场事，顾地可县也，乃以状闻，改建今治而遂令之，德惠居多。未几，去佛尔山居焉，号“清隐先生”，是为詹氏始祖，实开先有县安溪者也！

公去，邑人思不忘，相率即县治内东偏祠祀之，饮食必祭。及殁，寇暵菑厉，禳祈响应。宋咸淳中，民以神功德闻，敕封“靖惠侯”，赐庙额“灵惠”，有司岁时将祀事弗绝，迄今六百余载。祠凡几兴废。至是，益就隘多余地。嘉靖癸未，裔孙企斋源，自云南宦归，谒拜祠下，蹙然不安，出告其宗人曰：“祖祠废坠，吾为子孙，幸有今日，弗是之图，可乎？”乃谋自出力举义重兴之，请诸前令，因循岁月而未能就者十余年。丁酉今令殷侯适至，企斋复以是请，侯喟然谓尉邹君曰：“吾辈承清隐公遗休，当知所自，祠宇弗称，吾辈责也。岁凶民窘，弗遑改作，企斋欲自举义，吾辈漠然而不协力以助成，可乎？”君曰“是也。”谋既同，企斋乃欢捐私赀，侯亦协助人役，于是鸠工丛材，撤旧更新，尽余地而广。

今制中为正堂三间，左右夹以厦二小间，中间砌台以居神像，翼东西而廊之，为间各五。前为照廊，中表以牌坊，而仪门之为间各三，外委为总门，旁通于醮楼，门内而合，出于县治之外，四围绕以垣墙，加以塗塈丹艧黝垔，有华旧观。始事于嘉靖戊戍之仲秋，奏功于明年已亥之季夏。企斋躬董其役，劳不知倦，用不计费，故庙貌绚美，规制大备。邑老稚聚观者日相踵，咸啧啧称叹。

既竣事，征予文记之。余考之县志，清隐公功德虽茂著于昔，然去今世远而泽微矣。企斋公重兴其祠宇，振扬其风声，复于今为烈；公蓄志有日，更前令不能就，殷侯倡率其属僚，赞成其义举，而夙志始遂。微企斋无以彰清隐公之美，微殷侯无以成企斋公之志，彼此相须，孝义并见，当与清隐公功德辉映后先，而与安溪相终始于无穷矣，虽无记可也。然欲后之令安溪者，知殷侯政知所先，义不忘本，而效法以继隆祠祀于弗替；为清隐后者，感企斋公笃于举义，光昭先烈，而兴起以续引盛美于将来，不于记奚考乎？是故记今为后念焉。

祠之役，凡用费若干，皆企斋公自处，而不烦族人；凡用力若干，皆殷侯辈协助，而不失佚使。殷侯名楘，字文范，江西星子人。邹君名奇，字仲高，浙江余姚人。企斋名源，字士洁，企斋其别号也，弘治乙丑进士，官户部主事，改监察御史，历升按察副使，距清隐凡二十一传云。

重建安溪城隍庙记

詹源（副使）

古者开建国邑，必设城隍以为保障，而遂祀其神，为其有捍御功也。故我朝稽古定制，城隍之神，备载祀典，而自京师以旁达四方郡县，莫不庙而祀之无间。安溪城隍在县治东界，相承至今，随时修建，因仍苟且，未有能恢张振作而高大之者。故其木植蠹腐，规制卑隘，日将就圯，殊失崇奉之意。

嘉靖丁酉冬，邑侯叠泉殷公至自江右，下车之始，如制告庙行事，睇观恻然，即有志兴作而未遑也。既及期，政通人和，遂与邑尉邹君奇图为重建之计，乃曰：“营缮大事，匪财弗克，顾今公私俱困，无所于取，吾当举议以为众倡。”于是首捐俸金，邹君从而助之。复命耆民省谕民间，听其愿输助成，而不强其所不欲。民之平日尚义皆感义乐从，争相荐贿。不逾月，银以两计者约二百有奇，而公贮民力俱不输。侯乃白于当道，获报可而遂行之。

召匠抡才，诹月量工，指示经画，务从高大。中为正堂，左右夹之以厦，覆以重檐，周以回廊，前为拜台，后连寝室，东西翼以两庑，外为大门，次为仪门，纵横修广，各中于度。始事于戊戌之孟冬，越明年己亥季秋而落之。易卑隘而就亢爽，更蠹腐而为闳壮，缭以周墙，加以涂墍，饰以丹雘，巍峨绚烂，跨耀云霄。民远近来观者，莫不称叹，谓自有县治以来未之有睹也。邑耆吴标等谒予请记。

予惟昔孔子讥臧文仲之居蔡为不智者，以其不务民义而谄渎鬼神也。今侯之庙城隍，人或以是议侯者，殊不知臧文仲之事，本非人道之所宜，而徒生事媚神以徼福，故孔氏讥之。若侯城隍之建，则固以其有功于民，合诸祀典，是正民义之所当务，而非有所徼而为之也，谁得以是而议侯哉？且乐因循以自废者，往往忽神民之事于弗理，是固有所慢；喜纷更以自扰者，或至假神民之事以行私，是又不免有所欺。侯能敏于从政，不废是役，又能克治以营公，倡义以集事，而不为私图，则固无所慢，且无所欺于神，而况于民乎？无所慢者，才也；无所欺者，心也；不可以没诸侯也。是故为之记，以俟知侯者考焉。

侯名楘，字文范，叠泉其别号也，籍江西星子，由胄监丞南海，以升今职。其他兴建之功尚多，兹其大者。邹君奇字仲高，别号紫崖，浙之余姚人。

新建名宦祠记

顾珀（户部侍郎）

天下府、州、县名宦祠皆在于本衙门，惟安溪县名宦附在乡贤祠。揆厥所自，缘时或窘于无财，或惜乎民力，或一时仓卒未暇较量，故混作一祠。且制作卑陋狭小，殊失我朝尊崇之意也。

嘉靖十六年孟冬念五日，殷侯莅任，拜谒其祠，见其制度卑陋狭小，且与乡贤同处，乃愀然不安，欲即改建；莅任未几，连岁欠丰，未敢以轻举也。至十八年孟春，谋诸邑之士夫、耆老，计无所出。至孟秋，乃自捐俸资，鸠工集木，不取官帑，不用乎民力，不俟旬月，竖立于县右之侧，倏然成功。祠大三间，夹以两厦，前中大门，又前小门，周围垣墙，皆焕然一新，诚足以安神妥灵，而可伸尊崇之敬也。工成，邑之庠生詹环祖、蔡志学，耆民刘李、吴标等，诣予请文以记之。

予虽老病林下，耳闻盛美，可无言乎？窃惟守令之职，治民事神而巳。殷侯至安溪，慈祥恺悌，节用爱民，无忝于治民之任；恭敬诚恪，不忽鬼神，无愧于事神之责；允矣当时贤令尹也！今观此祠之建，区画周密，轩豁高爽，排立名宦，神其孔安。春秋奉祭，神无不格。诚陋在昔之制作，而极今日之尊崇，其殆与詹公祠相为永久而并美焉。

然侯之功非止于是，至若城隍庙宇之重建，学校墙宇之修饬，又坛场、牌坊，又司馆、药局，一时悉为之改观，皆旷世之制作矣，故并及之。

侯名楘，字文范，别号叠泉，江西南康府星子县人。由国子生初任南海县丞，升今职。

佥宪余公平寇碑记

张岳（都御史）

安溪县之西南崇信里白叶坂、九龙岗、大尖、小尖诸山，绵跨泉、漳、汀之交百数十里，重冈复岭，箐林蒙密，奸民保聚其中，各有名字。聚多者至数百人，时出劫掠。去年冬出劫安溪，径抵同安郭外，劫数大家，质其男女以求赎，屯二十里外弗去。

佥宪余公适分巡泉境，闻之，调官民共遣文武将吏分部追贼，贼走回安溪，复保险旅拒。公驰入安溪，合诸兵，选其锋锐，亲将之，进逼白叶坂口，斩首数十级，兵势大振。休兵甄赏，效力死战者得上赏，人人争奋。遂进逼诸险，搏斗数十合，相持几一月。以其间探询巢穴远近险易，分兵掩击，贼之渠魁陈日晖与其党悉就擒，遂空其巢。建议设营屯兵于白叶坂口，弹压奸民，俾后不敢保聚。

是时泉中承饥馑之后，物力消耗；海寇番舶，警报日闻，方萃兵为防海之计，而安溪山寇又作，人情惶骇。官吏畏懦者为之闭城门，息行旅，幸其出境与不入境则已，所恃于兵将器械以为御者，则茫乎其不足恃也。使非余公决机之敏，以身先之，安能使众心翕聚，奋发成功如此之速哉？

古人有言曰：“精神折冲。”今御盗未尝无法也，所患仕者因循观望，无切于为民之心，是以精神骫靡，不足以立事动人，养其患以至滋甚尔。当公闻警之初，投袂而起也，一念之烈，如干将出匣，精光所射，群心竦然，孰能当其锋者？加以谋虑审，赏罚信必，其所设置于一时者，又皆足以弭后患而垂永久远。君之精神，初试即如此；推之天下，何事功不可立哉？

夫消息、盈虚之变，恒推迁于无穷，而贤监司又不可必遇。有公之心，则寇虽作，不能为深患。万一他日复有警报如安溪，而遇因循观望无是心者以尸于上，人将何所托命哉？此安溪士民所以梦寐感公，饮食祝公，愿永公德于无穷也。

启之郡守方侯克与知县汪瑀，以教谕李钥录实，遣生员林存望来乞文，故为记之，俾刻于石，庶来者尚有劝也。

公讳爌，字德明，领辛卯乡荐，登乙未进士，前礼科左给事中，今升福建按察司佥事，系江西乐平人，柏坡其别号也。

城　白　叶　堡　记

陈达（都御史）

延、泉、漳三郡之交，地里广袤，林木丛密，去城邑辽远，流民煽乱。

嘉靖丙申，先代　洎　守诸公，议割漳平、永安、德化请于朝择要害设大田县以控制之，地方稍宁。余因师生之请，曾识其建置颠末、效劳名氏于县之遗爱祠矣。岁丙午，泉之属邑安溪西南崇信、龙涓佛天巨林及白叶坂诸处盗复发，凭据其险，时出剽掠。漳之龙溪、长泰诸邑，骚然匪宁。分巡按察司佥事柏坡余公爌与郡守习斋程公秀民，深悯民艰，协谋画策，阅兵治粮。柏坡公身先士卒，直捣其巢。鼓舞之下，土虽素不受养于官者，亦毅然自饷以相从，用间谍，携党与，探归路，伏兵袭之，擒渠魁陈日晖辈二百余人，犁庭扫穴，奏凯士还，留兵以镇之，声震一时，伟哉无前也。柏坡公曰：“持久野居非所以为谋，议白叶坂为贼往来之会，必塞其源，庶杜后。”相地之宜，质于巡台及藩臬大僚，复请于朝，筑为城堡，戍以官军，移源口渡巡司添额兵共压之，量将贼田分给备御，且屯且守。命下，适安溪邑侯汪君瑀初任，悉以其事寄之。旋柏坡公以制归，分巡佥宪云狱汪公垍继之，考其未备，复檄汪侯，凿井置庙，凡堡所宜者，赫然毕举。按图审究，感德、桃舟尤贼要途，复设巡司，分番更直，首尾相应。郡侯方西川公克同协心赞画，而防守之戒备矣。

是堡也，计度周围一百四十丈，累石为址，畚土为墙，中为分司，西为武所，东为巡司，旋为营房，上盖窝铺，凡百余间。财取驿传之余，不费诸民力，委能干之徒董其役，趋事者赏，梗事者惩。始于己酉八月，逾年而告竣。事实潜源汪侯经画赞成之力也。由是，泉南数县之民，得以安枕粒食，有备无患。诸公捍除绥戢之功，焉可泯没耶？夫王公设险，以守其国，《易》有明训。故虎牢城而郑服，东阳城而菜围。城之有裨于政，亦彰彰尔。若白叶，偏乡也，非有国之险。兹堡，小城也，无百雉之制，宜无俟于表扬。然不有定守，则亡命者易于啸聚，屯戍者无所棲止，是虽目前之图，而有经久之虑，一乡之近，而扩泉南之广，恶可以非大兴作而忽诸！是不得以不记也。

藩府引礼李子锒，邑人也，以士民之意请余记，于是乎书。

安溪县重建庙学记

林有年（副使）

先王建国君民，教学为重，故泮宫于《诗》颂，释菜于《礼》先。历代因庙建学，庙有制，学有规。式崇报祀，而颐育英贤，实惟作人之地也。吕祖谦曰：“圣人流泽万世，无有大于作人，所以续天地生生之大德也。”安溪学自宋咸平始，更于绍兴，毁于元，重建于皇明永乐甲申，至正德辛巳，凡五兴废矣。

嘉靖癸卯，郡倅陈侯署邑事，邑多士以学基弗利为虑，欲改建于旧基之西，当道可其请。适郡守程公秀民莅政之初，叹曰：“安灵栖士，其固若是哉！吾将图所以弗病在民，弗替在学，徐徐而举之。”率诸生复请之大巡赵公应祥，又许可。越明年丁未，佥宪余公爌领兵御寇，过安邑，虽戎事之勚，尤介注于学校，以东之射圃，易编民废地而宏拓其基。至戊申，适安溪县令汪侯瑀来，毅然以兴学为己任，捐俸余酌羡，经费其物，酬庸而丕作焉。礼殿翼翼，伦堂言言，启圣祠宇，庙门庑阁，坊表神扃，肄舍官所与观德公储之地，内外位置，皆弗爽于制。诸弟子肃尔瞻依，蔼蔼弦诵，游息于圣人型化之下，希圣希贤，的有所趋矣。不亦大改观乎？工之作也，肇于嘉靖乙巳，毕于戊申，博士李君钥特请余记。

余尝修安邑志，于学校论制宜广，教用崇，所以型囿群髦，式端化原，讲明圣道，以续尧、舜、周、孔道学之传，与天壤并，夫岂细故也哉？今安邑庙学，倚凤山，瞰龙津，祓故否而收之泰，钟灵萃淑，硕德奇才彬彬焉。改学兴废，殆其然欤？愚谓卜宅经野，古人亦有行之者矣，但庙学之兴废，吾道之隆替关焉。今郡守方公克尤作兴士类，咨尔贤守令，冀贤多士，尚当为斯道谋，若缕缕以改易为虑，抑末矣。不以规而以颂，非以告君子也。强执笔以复知道者请云。是为记。

序

流 惠 亭 修 禊 序

陈　　宓（宋县令）

得暇日、邀佳友、寻胜地、赏良辰，昔人以兼之为难；况绾铜束带，心一旦不在民，必有受其害者，又吏议束人，是四者，愈不易得。仆来安溪，爱其山水，县小事烦而才短，日历仅给，值连年意绪不佳，此事俱废。

积雨快晴，吏以休告。童子曰：“兹非修禊辰乎？”于是命友联骑，东出龙津桥，步登高山。山上有台，翠巘旁绕，下瞰曲湍，如过几席。杯行到手，疾于飞羽。 咏兰亭之章，如与昔人同处一席。少焉，西登凤池桥，桥未就者数板，憩于中亭。清风掀袂，如跨虹登汉。拿舟抵流惠亭，平湖日偃，紫荷刺水，白鹭窥人，草木芳蔚。游者往来堤上不绝，依稀钱塘西湖之胜。酒半各赋诗，假笔旁舍，即景成咏，不烦拘索。回泊双清阁，五峰屏立，一水镜净，觞一再引，日薄，意恋恋犹未足。

嗟乎！乐不可极，游不可放。斯集俱同心友，又子侄皆来，向之数美，今巳尽偿，其所得不既充矣乎？诗以兰亭修禊事为韵。

旧　县　志　前　序

李源（晋江人，员外郎）

安溪，古清溪。当邑之阳，溪流清莹，顺下如驶，故曰安。安者，顺也。或曰：“恶其声之类于非族，故易之。”易之，嫌名也。其地舟车所通，贸迁化居，不以山溪之限。民乐耕纺，士俊警尚意气，此安溪之大观也。隋此置场，南唐使请于太府，遂县之。六百年来，志书有无修废。正德辛巳正月庚申，龚侯患之，揖师生而进之曰：“县志，古列国史也。匪古匪今，匪今匪后，尔师生亦此之忧乎？”用是事事不怠，毋废前闻，毋略后观，三越月而草已具。龚侯过竹坡之居以序请。

予闻之，小史掌邦志，《周官》则有。东汉之初，诏南阳撰作《风俗》。则知县与天下，昔人不以大小广狭详略也。侯其以天下视安溪哉！夫古今之氏史家者，自三代以还可数也，惟司马氏称实录焉，侯其以西汉纪安溪哉！侯诺以往。又三越月，志以成告，而索序之价纷矣，遂书此以归之，侯志也。

侯名颖，戊午榜，好学而文，政知所先，江西吉水人。

旧　县　志　后　序

詹源（邑人副使）

安溪县志，志吾安溪一县之事也。修之者， 令吾县吉水之龚侯栗夫也。与修事者，吾邑博南海之邹君至道、丰城之涂君仲介也。安溪之为县，与夫志之所以修，其详已见于地官郎李竹坡先生序矣。龚侯谓予邑人也，当缀数语于后。

予惟今之吏蔚有声称为能者，不过知事事于簿书期会之间，讼狱赋税之末而已；其能知以典章载籍为事者，盖寡矣。间有及之者，又率纷工糜费于一切无益之虚文而已；其能知以政体治道所关、人心风化攸系者为事焉，益又寡矣。

龚侯负通敏之才，出自贤科，令吾安溪甫期月， 理治之暇，即慨然念安溪为邑，僻在一方，旧未有志，无以鉴古规今，善今垂后，遂与二、三同志修辑以传。举其志，则一邑之文献风土之事备，虽今可古，而后可今也。是可以观焉，可以兴焉，勉焉，修焉，通变宜民焉，从善舍恶焉。自一邑推之郡，自一郡推之天下，而莫不然焉。其于政体治道人心风教，所补岂小小哉！其视夫纷工糜费于无益虚文者，相去何如哉！故夫事簿书、期会、讼狱、赋税，以取能声，稍有才者，皆足以办之。至于志之修，非有达远知要之识、光明正大之心、宏博渊源之学者，不能及也。吾龚侯其有此耶，观志者当考而自得之。　

乡　约　撮　要　序

姚文炤（郎中，莆田人）

浙萧山黄侯怿，雅志慕古，以学成于乡，出宰安溪。莅任方数月，慨夫教弛而俗就淫，思厘以正也，乃丽教条著成书，为邑人诵习。间圣谕如《吕氏乡约》、《陈氏训词》皆次而辑之，而坊淫约泰，则附以十四禁，又立为长副，直月以董之。善有纪，恶有书，官则时考其成焉。教词已具将颁行，授序于余，欲致爱助焉。余惟立教易，行教难。教之难行有三：时势格则不行，人情病则不行，弊窦不塞则不行。审时量势，裁其变而通之，而上下无阻格；因俗宜民，顺其情而导之，而远近无告扰；博询胥听，思其弊而防之，使长副之徒无缘为奸。知斯三者，夫然后教可行也。虽然，为今之民，食生瘗死，公私有余累，教未可易言者，休养生息，百废俱兴，侯其预为之地与。至于约已真净，以教廉也；敦和恭逊，以教让也；省刑薄罚，以教爱也；先公后私，以教义也。四者又自侯之身始，是则教之本也。侯能端其本，而预之有地，行之有方，则教之立，虽达之天下可也，于安溪一邑奚有哉。夫以身身善教，古之道也。侯笃古者也，爰议古以为立教之助。

宪　台　指　教　序

黄怿（县令）

嘉靖丙戍冬，余宰安溪，政出旁午，抱拙弗克，赖臬司宪长周公，悯余愚而指教之者再，始颁罗一峰所著《谕属文》，继颁胡太初所著《画簾绪论》与夫《为政准则》。庄诵浃旬而自奋，顿忘学步邯郸之诮。窃惟大学之法，豫养俊秀，官刑之制，具训蒙士。顾此三书，治体攸具，非特属吏赖以砭愚，抑亦士人之所当用心者也。乃命工锓梓，总为一帙，题曰《宪台指教》，颁诸庠序，暨于乡校，俾聚首之日，互相磨砺。苟有用我，执此以往，庶几公之教不但及于今，凡储用之士亦幸私淑而与有闻。公之泽不但及于闽，凡天下编氓，皆得以沫其余润矣。

公讳爌，字充之，以乙丑名进士尹于莆，历迁今秩，又擢都宪。此皆其已试之验，而尤不可以无传云。

安　溪　县　旧　志　序

林有年（莆田人，副使）

安溪尹黄君德和承宪札以修志事役于予，予屏居囊山，罹疴困，曷称耶！辞历四浃辰矣。德和复走使笃叙师弟情义，予窃喜其脱凡知要，道行矣。遂肩舆戒途，越十一月甲午至安溪，寓东岳宫。山谷盘纡，林木藰莅，古胜迹也，乃事事焉。

德和屡款近抒意，商榷可否，且曰：“怿欲知天地之道，民俗之宜，而为政之缓急先后焉；怿欲知职官之贤否，而为政之取舍劝惩焉；怿欲知学校之兴舍，人物之盛衰，而为政之转移设教焉；祀典，怿欲知之崇之，而解咎涵休焉；惠政，怿欲知之举之，而宣风布德焉；事有关于政务者，怿皆欲知之，而为政之因革，用助聪明之弗逮焉；非志曷知，志容缺乎？”呜呼！俗之吏，惟私焉急限，于缩月肉者曰非业。若德和可谓达治体者矣。

安，小邑也，文献残落，漫无所稽。乃集诸乡都耆民授以簿，簿以类分，令其考注，期以盈旬，仅得十之一二。而复考之典籍，询之学校，欲其详且公也；虽老农樵牧，亦下侦之，欲其见闻无遗也。穷搜博采，夙夜事校阅，编辑成书，厘为十卷，其目五十有四。德和嘱予叙。

夫志，志一邑之事。邑之志，犹国之史。曹、滕小国也，邾、莒则又小矣。史固不以小而废之也。安邑里不满二十，制度具矣，鉴戒昭矣，损益之机，亦概可审矣。续之，尚友君子式是而求其故，则更化图治，亦未必无小补焉。以一邑之小，而例之天下，亦可也。

志始举于棠陵方公，继而督学高公视学至安溪，于风化惓惓焉。叹曰：“兹吾职也。”乃命工寿之梓，为后日文献之征云。

安　溪　县　志　后　序

黄　怿（县令）

成周盛时，内史掌八柄之法，外史掌四方之志。厥后王纲弛纽，周微矣，而犹知所尊者，史官在也。志之裨于治如是夫！今郡邑之志，即外史所掌者。安溪自南唐保大十三年，迄今五百余载，历代政务因革不同，地僻而道存焉，职卑而责重焉，户不百而风远且大焉。怿虽无似，稔知邑志关于化理者大，顾力未逮耳。

嘉靖己丑春三月，承宪副棠陵方公命，延林寒谷先生柄其事。寒谷，吾师也。初以疾辞，强而后可。乃仲冬乙未踵安溪，适邻饥，粟直腾涌，先生恐病民，叹曰：“事不可以已，容可缓乎？”故操觚提椠，夜以继日，关治理者悉之，涉怪诞者略之，疑而无所稽者阙之。移事属类，立纲分目。自仲冬乙未抵季冬丁丑，浃四旬而志告成，速矣。怿阅而读之，其事核，其文雅而婉、而阐、而警励益严。

呜呼！经载道，史纪事，然事亦道也。天道式是而昭，地道式是而立，人道式是而备。可以劝，可以惩，可以风天下后世，是叙志意也。庸书于末简。

文

重建县厅上梁文

陈　宓

蓝溪古县，桐郡名乡。市环千室之弦歌，水绕万山之耒耜。民居错落，既日盛而岁繁；公宇卑陋，顾风旁而雨上。庸改高明之观，以通幽隐之情。役不及民，财惟节用。耽耽栋梁，夏凉冬暖以俱宜；衎衎宾僚，辰入酉归而共治。必省内以无慊，斯面南而不惭。未能鸣单父之琴，远希子贱；姑少葺襄城之廨，近效忠宣。肇举修梁，敢申善颂。

抛梁东，衮衮清波涌日红。试问百川朝巨海，何如万国仰重瞳？抛梁西，百丈新虹跨凤池。多谢邑人齐着力，春风隐隐上云梯。抛梁南，玉立巍峰觌面三。下瞰碧潭秋夜月，此心此景两渟涵。抛梁北，君王不战烽烟息。北胡从此定无人，四海由来归有德。抛梁上，日月风云妙相荡。须知天命岂难忱？勿谓愚民庸可诳？抛梁下，万顷黄云喜多稼。从今风雨了无忧，只待冬深观腊蜡。

伏愿上梁之后，时和岁丰，民淳俗厚。春风百里，总鸡栖犬卧之乡；午日一庭，无雀角鼠牙之讼。共宣忠力，少报君恩。

辩

辩经总制补解钱

陈　宓

窃见经总制之名，出于宣和末陈亨伯之手，当时未至已甚。绍兴中催行经界之法，首税契约者纷然，故其额最高。一时憸人辄为比较之说。比一岁后，税契有限，经总制之额，无缘登之议，未尝不叹息亨伯之失于前，诚有望诸君子救之于末也。

本县地瘠民贫，而又经界不行，民之逃产者比比皆是。切恐更数年后，不可复为。经总制之额，本县所纳，递年自有常数，已是极费支吾，以疏谬之人为之，得不至乏供，诚为大幸。今承使庸行下青册，俾逐月发指定补三百千，只补今年八月以前欠，而九月所解，并要十分登足，不理指定之数。此是近来酷政，诸邑苦之，方将诉于府判、监簿以求伸也。府判、监簿当从前后一定规模，不宜循此近者酷政，是必胥吏有以上惑清明。伏惟大贤孜孜为国，念兵食之不可缺，而不知兵所以卫民，若使小邑摧肤剥髓以供军实，则是以牙爪而病腹心，岂府判、监簿之本心哉？区区不敢不辩者，正以县有常法，不宜于今日顿使增也。

倘蒙台慈矜下邑之民贫，特照递年之数与物，亦不敢恃宽宏而不加意于催科，庶几少行其抚字之志耳。

颂

重　修　文　庙　颂

张读（宋直讲）

医巫卜祝，术陋技庳，不忘所自，拳拳于师，事三若一，殆无愧词。夫子之道，两曜二仪。羲皇以来，管摄在兹。从为正路，背则他歧。得为中夏，失则蛮夷。奈何为邑，弗处厥祠？

猗欤郑侯！仕举优优。念治扶教，每思其忧。祠宫圯陋，慨然兴修。官僚协志，邑子赞谋。百皆具举，鼓鼛弗休。煌煌大厦，幻化道周。展我夙心，奉祠春秋。俎陈豕羊，笾荐枣修。降登拜伏，宛在鲁邹。

维此安溪，邑泉之西。水锵玉佩，山峻云梯。逢衣蔼蔼，趋向不迷。桂籍鵷班，序次高跻。新宫告成，欢连耄倪。凤髻崒嵂，三峰环崎。前列后拥，气吐虹霓。异人颖客，鹏冲骥嘶。大夫之功，高与山齐。

县令杨干生祠颂

陈 揵 卿

噫嘻杨公，薰陶善教，古人之心，古人之貌。心正而清，月莹冰壶，民之慕公，一日无渝。貌俨而温，璠玙炳焕，民之仰公，一日无慢。炜烨丹青，肖公仪形，非敢为报，于以寓仰慕之情。

赋

戮　 双　 虎　 赋

邹　鲁

正德上章执徐春仲甲申，吉水龚公令安溪之四月，悯兹邑民，久罹虎患，乃焚文于城隍之祠，矢神必获。 越翼日乙酉，果戮其一，越三日戊子，又戮其一，民胥神之。予目击其事，乃为赋其实焉。辞曰：

翳皇穹之赋物兮，厥洪纤之夥繁；溥元气而磅礴兮，均虫臂与鼠肝。禀造化之无心兮，纷并育乎两间。胡惑沴以妨化兮，乃黠悍而冥顽。蛟鳄产于溪潭兮，镻蝁（音恶）聚于荆菅；鬼车凌空以呈怪兮，鼪（音生）鼯（音吾）螟蟘（音特）之恣夫贪残。惟虎狼之虣（音暴）狞兮，伍众丑其尤烈；虽甝（音含）虪（音叔）之殊形兮，具养威于岩穴。朵逐逐之馋颐兮，　（音银）虓（音嚣）（音颌）而齚（音责）啮；悁（音冤）生民之罹毒兮，恒栖止之　（音误）臲（音臬）。駥（音戎）欣犌（音加）触而禠（音斯）魄兮，牂（音脏）羭（音于）吭之弗盈；嗥狣（音兆）狵（音芒）以惊猋（音标）兮，豨（音希）豯（音奚）曾曷以宁橧。弥町疃于郊坰兮，时跋扈而凭陵；嗟复斋之遐逝兮，孰 化覃于生生？（宋陈宓号复斋，莆田人，邑有虎患，复斋为文祷于神，明日杀二虎。）

乃惟西方之美人兮，龚渤海之华裔；咀椒兰而佩芷（音齿）蕙兮，葺药衡以为户。皇既重之以修能兮，锡龙章与侯土；木兔清溪而湔宿弊兮，脱瘝（音关）恫以煦妪。彼猛兽之为患兮，固前政之攸痝（音忙）；侯引咎以责躬兮， 谓天儆余以纷攘；爰作册兮禋（音因）祷，适阏逢兮辰良；与灵修兮订约，冀速迸兮遐方。

越厥明兮旃蒙，有奔告兮侯之宫。曰：“虎夜涉波兮，兹困于丛；洵侯之丹悃兮，幽明以通。”侯心奰（音币）其奋迅兮，选狞矍以从事；羲和屏翳为之先驱兮，羌发纵而指示。鸣钲鼓而赑（音币）屃（音戏）兮，剨（音或）谽（音酣）谺（音虾）之匉（音怦）訇（音轰）。操戣釨（音逵结）与弓矢兮，直勇往而前撄。尤物咆哮以跳踉兮，挠万夫而辟易；获山灵之默相兮，我威用以欻（音倏）赫。爰洞厥膘兮贯喁，血若泉兮流红。乃陈功兮车下，载戢戟兮櫜（音高）弓。

越三日兮著雍，于溪浒兮复殄其雄。余以类而遐奔兮，徧黔黎以席庆；念伊谁之攸芘兮，荃有翼之人龙。予追夫昔之伊耆兮，歼猰（音亚）貐（音雨）与封狶（音希）；迸犀象于穷荒兮，畴克缵夫苍姬？彼驱鳄而戮蛟兮，固圣谟之莫企也；亦流芳于千载兮，侯骖之而曷愧也。

重曰：“维彼虎乌（音乌）虎兔（音徒），肆厥凶兮； 民罔攸措，心忡忡兮。有赫者侯，愤于衷兮；爰命册祝，达神聪兮。精波感召，置邮同兮；寻殪其虤（音颜）， 余潜踪兮。民以宁止，颂声丛兮。粤昔九江，洎弘农兮；哲人风响，迨今雄兮。侯之硕肤，谅同功兮。我摛厥辞，孰镌砻兮？千秋万祀，以永誉于无穷兮！”

铭

择　 善　 堂　 铭

陈　宓

人心之善，知之必明。厥见不惑，择焉始精。道既在我，云胡不行！颜氏得一，拳拳服膺。执而弗失，庶几有成。惟知、仁、勇，一之以诚。不勉曷至，用念友生。

念　　斋　　铭

陈　宓

道不远人，欲之则至。心苟不存，则为自弃。人亦有言，圣狂质异。质以念移，本无定位。于戏敬哉！益励乃志。

歌

民　　 间　　 歌

陈　宓

我有衍土，凤山之阳。昔焉芜秽，今则民歌农桑。既温且饱，复习乎典章。鸣呼！帝力于我其忘！

诗

辞 王 昶 袍 笏 命

詹敦仁

争霸图王事总非，中原失统可伤悲。

去来宾主如邮传，胜负干戈似局棋。

周粟纵荣宁忍食，葛庐频顾漫劳思！

江山有待早归去，好向巢林择一枝。

迁泉城留侯招游郡圃作

前　　人

当年巧匠制茅亭，台馆翚飞匝郡城。

万灶貔貅戈甲动，千家罗绮管弦鸣。

柳腰舞罢香风度，花脸妆匀酒晕生。

试问庭前花与柳，几番衰谢几番荣？

癸卯闽乱，从弟监察御史敬凝迎仕作别

前　　人

一别几经春，栖迟晋水滨。

鶺鸰长在念，鸿雁忽来宾。

五斗嫌腰折，朋山剌眼新。

善辞如复我，四海五湖身。

寄　刘　乙　处　士

前　　 人

音问相忘二十秋，天教我辈到南州。

无穷风月随宜乐，有分溪山取次收。

好语传来如昨梦，离情欲剖带春愁。

何时载酒从东下？细与刘君叙昔游。

承清隐命访刘处士已殁，因吊以诗

詹　　琲

凤髻山前凤阁郎，耕云钓石久荒凉。

我来弔旧多悲感，一纸哀辞酹一觞。

题　　九　　仙　　山

詹敦仁

太白歌中昔未闻，佛天高处却逢君。

姓名不落人间世，何事今朝不望云？

题　二　石　将　军

前　　人

屹然相对两将军，化石经年久卧云。

待把山河还圣主，肯随方国策元勋？

讽南汉刘君俨更名龑诗

前　　人

伏羲初画卦，苍氏乃制字。

点画有偏旁，阴阳贵协比。

古者不嫌名，周人始称讳。

始讳犹未酷，后习转多忌。

或援他代易，或变文回避。

滥觞久滋蔓，伤心日益炽。

孙休命子名，吴国尊王意。

莔霬　　僻，壾昷　　异。

梁复踵其非，时亦迹旧事。

需兔杰自其一，　闯是其二。

鄙哉仉晵名，陋矣　　义。

大唐有天下，武后拥神器。

私制迄无取，古音实相类。

年载日月星，君臣佳天地。

正国及照除，作史难详备。

唐祚值倾危，刘俨怀僭伪。

吁嗟毒蛟辈，睥睨飞龙位。

龑俨虽同音，形体殊乖致。

废学愧未弘，来问辱不弃。

奇字难雄博，摛文伏韩智。

因诵鄙所闻，敢布诸下吏。

过安溪道中，泉石奇甚，绝类建剑间山水佳处，因吟

朱文公

驱车陟连冈，振辔出林莽。

雾霞晓方除，日照川如掌。

行行遵曲岸，水石穷游赏。

地偏寒筱多，涧激淙流响。

祗役未忘倦，精神渐萧爽。

感兹怀故山，何日脱征鞅？

留安溪三日按事未竟

前　　人

县郭四依山，清流下如驶。

居民烟火少，市列无行次。

岚阴常在午，阳景犹氛翳。

向夕悲风多，游子不遑寐。

我来亦何事，吏桀古所记。

捧檄正淹留，何当语归计！

题　　凤　　山　　庵

前　　人

心外无法，满目青山。

通玄峰顶，不是人间。

赋　梅　堂　十　首

陈　　宓

天公久不试铅华，尽把清蕾赋此花。

白玉堂中春未动，等闲攀折野人家。

祗知风骨清于玉，敢把精神看作花！

一阵异香明月下，定知来自玉皇家。

世间何物最鲜华？摇落林中第一花。

作计莫输蜂蝶后，深红浅萼便为家。

谩自尘劳须鬓华，故园空锁未开花。

年年饱看春来去，输与西湖处士家。

造物全将素作华，牡丹那得号真花！

古来骚客知多少，貌得精神有几家？

穷冬天意似奢华，向壁明珠剩作花。

付与春风向何处，殷勤不为五侯家。

浓霜轻雪妒清华，暖日烘时只见花。

天意似怜尘世界，故将茅舍换仙家。

地宜冬暖早韶华，回首墙东李亦花。

毕竟晨妆自羞涩，岂堪位置寿阳家！

金掌何人吸露华？争如瓦盏泛霜花。

移床来傍花边坐，底用云岚顶上家！

老觉无情恋物华，玉尘那复惜飞花！

春风只在襟怀里，试问蓝溪吏隐家。

题　　清　　水　　岩

前　　人

飞溜无时断，行云一日停。

半年嗟苦雨，三度扣禅扃。

岩岫方从认，松篁恰得醒。

草木多掩映，岸竹半伶俜。

舟子应频唤，山农讶屡耕。

溅衣黄土重，侵屦碧泉泠。

溪合高低白，林迷上下青。

乍褰绵作障，重展玉为屏。

古佛灵如在，微官德岂馨！

心悬炷香案，容肃换衣亭。

晚照催归骑，清风惜暑棂。

凭高闲一顾，人世是浮萍。

题　　双　　溪　　阁

前　　人

重开杰阁似天成，气压尘阛境自清。

一水深澄苍玉远，五峰齐峙翠屏横。

未谐广厦万间志，且惬行人六月情。

蚤晚定能夸盛事，凤池桥上看蓬瀛。

题　　等　　法　　院

江白（宋县尉）

满路烟花画不成，栖桐佳致古流名。

院邻翠嶂千寻碧，门抗寒溪一带清。

昼影乱云遮暑气，晚凉疏雨送秋声。

我来到此慵回首，倚槛吟看海月生。

题　　真　　觉　　院

夏臻（主簿）

半天闻梵唱，一径踏松阴。

起石云千仞，悬空瀑万寻。

题 大 眉 小 眉 山

黄锐（宋知县）

一岭复一岭，一巅复一巅。

步丘皆力穑，掌地也成田。

线引山腰路，针穿石眼泉。

眉山同是号，此处合生贤。

留　　蓝　　溪　　驿

罗时用（宋县尉）

寂寥孤馆白日静，酣睡有魔那得降！

扣户故人风动竹，龁萁羸马浪翻江。

飞残蝙蝠灯留壁，啼尽栖鸦日到窗。

堪笑浪游仍住此，一秋赢得鬓丝霜。

题　　双　　济　　驿

陈休斋

村南村北放黄犊，东坞西坞闻鹧鸪。

麦熟田家饭自快，梅残野店酒相呼。

题云津阁和赵时传韵

陈　　宓

西来一派接天流，谁结危栏占上游？

树蘸碧波原不暑，沙攒白鹭更宜秋。

沉酣胜地方知味，濡滞穷山未拙谋。

欲把君诗镵翠壁，清名长与此溪留。

题　　龙　　津　　桥

前　　人

兼旬积雨截晴虹，洗出溪山罨画中。

别浦渔歌来瞑色，长桥人语半秋空。

吏闲剩得三更月，民阜多逢五日风。

作计追陪今恐后，杯盘随意底须丰！

将归留宿云津阁二首

前　　人

山色月中犹见碧，溪流枕上更闻声。

身轻阁隐欣投宿，此是还家第一程。

三年饱识溪山面，未省烟云际晓生。

阁迥桥长正相映，桃源图上有人行。

游　　 月　　 湖

前　　人

平芜几载翳云烟，一日重开便豁然。

须信耕桑皆帝力，谩将歌咏祝尧年。

金堤新插千株柳，玉井仍看十丈莲。

县令愿同民快乐，西风来看绕湖田。

题　　清　　水　　寺

曾从龙（状元，晋江人）

壁立峥嵘万仞峰，骑鲸俄蜕葛陂筇。

空留诗句传千古，今在蓬莱第几重？

岩上胜游成幻梦，壁间遗迹暗尘容。

山僧好把纱笼护，莫学阇黎饭后钟！

蓝 溪 次 曾 状 元 韵

林伯春

羊肠路入最高峰，倦倚东风点瘦筇。

芳草有情春意远，青山依旧暮云重。

新来梵阁添奇观，前度诗人带老容。

寄我此身天地里，梦回林杪一声钟。

题　　琴　　堂

连涧（县丞）

堂下肃且清，琴声淡而古。

学道则爱人，岂独闻其语。

题　　莞　　尔　　堂

前　　人

人心深百川，世路险九折。

牛刀岂非宜，能巧不如拙。

题　　赋　　梅　　堂

方仕举

我名赋梅堂，恨不醉梅旁。

癡儿不解事，簿书终日忙。

题　 县　 圃　 三　 首

陈　　宓

疏花早不奈香何，三叠琼葩应用多。

最是动人情意处，黄梅已老未逢荷。

人间桃李漫春风，流水飞尘过眼空。

谁信黄梅深院静，水栀如玉映群红。

晓来初日满林光，犹见枝头梅子黄。

一对蝉声相上下，柳丝摇曳与俱长。

题　　宗　　教　　院

刘铸（宋知县）

雨过江山丽，春深笋蕨肥。

扶藜苍藓破，移榻乱花飞。

题　　佛　　耳　　山

詹敦仁

我爱佛耳山，来偷一日闲。

不见佛耳面，愧汗不开颜。

有时见佛耳，与山重往还。

题　　龙　　安　　岩

吴琎（知县）

拂衣长啸下依仁，野鹤闲云伴我吟。

胥吏无门催未了，菑畲得水已回春。

翠微古刹僧留榻，尘世功名客寄身。

风俗可能移浅陋？直将丹悃答皇明。

题　 风　 移　 俗　 化

前　　人

清溪风俗近如何？视千年前更变多。

逆理非为民少作，知书淑礼士登科。

春深只见农扶耒，夜静还闻女织梭。

送死颇知当大事，起疴尚少祝邪魔。

家家早起深更卧，事事无争仗酒和。

唯有一般犹未化，初丧吊客醉婆娑。

归　　休　　有　　作

陈辅（知县）

天赐老夫归故乡，杜陵佳句借揄扬。

却看妻子愁何在！漫捲诗书喜欲狂。

骸骨堆埋丘垅旧，贻谋不作马牛忙。

到家一洗尘凡虑，鼓缶长歌乐正常。

凯　　　还　　　诗

司马垔（按察司副使）

圣皇御极漙深仁，赤子潢池敢不臣！

宫室污涂宗党尽，天诛曾不待三旬。

题　　清　　溪　　宫

周孟中（提学佥事）

迢递漳平四日程，清溪夜卧到天明。

年丰已喜民安堵，村静不闻犬吠声。

自是山川留过客，却教风雨阻行旌。

搜求俊彦充庠序，从此湖头多显荣。

清　　　　溪

胥文相（龙溪知县）

景入清溪山路纡，里中父老喜相趋。

风淳昔感何人化？民困谁来此地苏？

乡有耆农时讲约，门无候吏夜催租。

遥瞻一簇榕阴里，半业桑麻半业儒。

清　溪　宫　写　怀

龚颖（知县）

歇马湖头路亦多，多情无奈簿书何！

鼠牙雀角真堪厌，秀水佳山喜再过。

修竹拂云来凤鸟，青松夹道挂藤萝。

羽人解说玄机妙，坐听深更苦睡魔。

一峰书院次浅斋郭先生韵

黄怿（县令）

世人心地累牛羊，惟有先生善主张。

道见眼前多快活，名魁天下作寻常。

敢言礻虎落奸臣魄，到处陶成君子乡。

可爱浅斋从义起，泉南新庙酹新浆。

舟行蓝溪写怀二首，次紫峰陈先生韵

前　　人

怪石滩头震怪音，舟师忙指揖升沉。

闽中风景多如此，回首凭阑虑转深。

更鼓分明空谷音，独怜世态有浮沉。

乾坤何处非儒业！好吐丹心九陛深。

题　　东　　岳　　宫

王以宁（举人，惠安人）

遥望凤山翠几重，道人午夜叩疏钟。

鹤舞花间碧汉去，龙吟渊底彩云从。

千章古木藏风雨，九曲飞泉渡海江。

我来到此亦奇迹，万古多留第一峰。

按 事 宿 磐 宗 楼 题 壁

陈尧兴（通判，南海人）

楼在新溪里，建自里人林昌，中筑层楼，雄拔特起，外环小楼，浸以深池，巍然为一方形胜。贼屡犯，竟莫能攻。宗人咸赖之，故曰“磐宗楼”。同安御史刘存德有记。

危楼缭绕列层峰，簾捲阑干翠霭重。

花影引春蒙枕簟，松涛和月上簾栊。

我来逸兴横寥廓，醉后狂歌落半空。

极目烟霞深几许，恍疑身在画图中。

经略太湖岭寇寓磐宗楼，次壁间韵

吴鹏（参政 秀水人）

林家楼阁枕层峰，下瞰南山百二重。

晴引紫烟通几席，晓迎红日满房栊。

同居正喜孙支茂，高视能令眼界空。

信宿不禁频徙倚，北窗遥对五云中。

中秋后三日营白叶堡，夜宿磐宗楼，和吴大参公韵

汪瑀（县令）

磐宗楼下列诸峰，高义层云几万重。

俯瞰岚烟笼远市，遥看海月上疏栊。

百年文字同芳饮，一派弦歌绕碧空。

赢得清平闲半日，簿书偏入梦魂中。

次　韵　题　磐　宗　楼

李錀（教谕，桂林人）

楼远清流向列峰，年来佳兴不胜重。

晴云时出飞华栋，夜月频迎在绣栊。

坐起洒然真性适，到来洗耳俗尘空。

嵸巄不独诗书地，势概尤坚障望中。

和　韵　题　磐　宗　楼

孙统（训导，儋州人）

突兀江楼峰外峰，人家烟火几重重。

寒威自昔清寰宇，和气于今满绣栊。

保障也能尊国势，孤高尤喜插天空。

庭前兰桂春风好，抚景悠然乐在中。

春日按事安溪，次草庵寄詹企斋二首

程秀民（知府，西安人）

宦情牢落閟重城，为爱荒郊踏马行。

不分归云还带雨，岂堪幽谷更啼莺！

趁耕暖犊农家乐，独对残杯旅客情。

闻说故园薇蕨好，投簪久拟续来盟。

病起忽惊春过半，寻春又却与春违。

草深萝迳花乱落，雨暗山村鸟不飞。

海甸奇观空漠漠，杜陵高兴自依依。

欲将茂绩酬归志，匹马微吟历翠微。

至安溪，感秋雨偶成一首，呈汪潜源大尹

文大才（兴化府同知）

客邸逢秋心已悲 ，况逢夜雨复淋漓。

怀莼欲解两疏组，恋阙惭无六出奇。

漫向龙津思菊水，却从凤髻望峨眉。

高情喜会潘安尹，绿蚁连宵醉玉卮。

同潜源乡兄经营白叶堡，宿多卿楼二首

唐爱（南安知县）

晚宿多卿地，楼高景最幽。

插茅围屋短，折竹引溪流。

炉火松烟暖，盘飧夜雨稠。

谈兵感时事，喜见海烽收。

石凳连云暗，肩舆带雨行。

足知山势险，身为国谋轻。

野鹤依人立，灵鼯挂竹鸣。

风寒春未透，酌酒听泉声。

和　　韵

汪瑀（知县）

百尺元龙榻，林深山更幽。

鸟啼惊夜雨，石没涨春流。

鼓吹千峰静，棠阴万木稠。

干城何事业，白叶未禁收。

百里安溪道，冲泥傍险行。

方舟流水急，茵褥落花轻。

习习熏兰气，嘤嘤听鸟鸣。

春风披草木，谈笑付棋声。

龙津渡犒白叶坂军，和徐三桥韵

前　　人

忽报将军传羽檄，喜闻郊外选徒声。

秋江鼓吹鱼龙静，山郭旌旗豺虎惊。

习习谷风生俎豆，瀼瀼清露缀繁缨。

投醪饮罢齐歌舞，却笑当年万里城。

东　　岳　　劝　　农

前　　人

二月望省耕，同望山、瑞峰及詹蔡二生，饮于东岳之官阁，既而吴生昆季携酒后至，复移樽乐饮，薄暮醉旧，亦一乐事也，诗以记之。

四阳初动鸟催耕，税驾东皋戴晓星。

馌饷私田泥滑滑，筵开官阁雨冥冥。

莺啼隔叶怀音好，柳拂高堤照眼青。

日暮何当髦士集！春风桃李醉翁亭。

阅白叶堡戍卒过太湖岩

前　　人

百丈山头路，萦纡半入云。

披莱寻佛迹，磨藓认碑文。

院静天花落，泉流地脉分。

停杯僧话永，飞雨过松林。

初　 登　 太　 湖　 岩

詹彬（举人，邑人）

发源自佛耳，名刹难称俦。

不雨山长润，无风气亦秋。

衔杯僧共坐，穿径月同游。

寄语长安客，何如此地幽！

和　　韵

李澜（举人，邑人）

登眺舒望眼，有僧卧石云。

林深迷故迹，池漾涣真文。

树影高低见，琴声左右分。

君亲愿未慰，愧宿太湖林。

强成数韵，奉赠汪潜源大尹祈雨有感。

李錀（教谕）

我昔东山望四郊，四郊弥望皆青苗。

旱魃夏来作时虐，青青已见还枯焦。

黎民生计桑田上，租赋饔飧朝暮望。

丰登之岁转凶荒，里巷之人哭相向。

征科况复日又新，犹闻飞檄来纷纷。

颠踣疾苦欲谁诉，怨咨情状付眉颦。

使君久报忧民念，瞠目视之神色变。

礼祠徼福日未遑，东去西来心不倦。

至诚能感天心回，须臾烈日无光辉。

曹隆天上暗于墨，蜚廉耳畔鸣如雷。

商羊顿觉街前舞，雨脚如麻来畎畝。

不淫不涝宜我田，在在沾濡泽斯溥。

知时文鹬气自求，兴云蜥蜴行归休。

剪瓜桑林叹已古，焚尪暴旱巫何尤。

槁者既苏仆者起，不必助苗苗长矣。

仰事俯育百不忧，私负公输两能倚。

闾阎歌德比怀英，精诚能使孑遗生。

今日观风谁使者？好将姓字达神京。

（《安溪县志》卷之七终）

●卷之八 杂志类

《安溪县志》卷之八　

杂　志　类

志，有杂云何？收众流也。祥异天变、神仙妄幻、二氏异教、盗贼为妖，各别为一类。作《杂志》第八。其目有四。

一、灾祥

《洪范》以休咎之征，而验五事之得失，感应之理捷于桴鼓，天可畏哉。修省之道，容可以少缓乎。太史公曰：“太上修德，其次修政，其次修敕，其次修禳。故《春秋》于祥异而并言之，此《春秋》书法也。”志《祥异》。

祥

宋元

（无考）

国朝

嘉靖七年八月，县之感化、龙涓二里深山中，有松梢结物如白糖，味甘且香。樵人取而啖之，可以愈疾，人谓之甘露。

灾

宋

治平四年秋，地震如雷。

崇宁元年，岁大旱。水泉涸，民汲水至二十余里，乡人多渴死。

乾道三年五月丙午大雨，连四旬不止，溺坏民居六十余间。

淳熙十一年，四月至八月不雨，岁大荒。

元

至正二十七年二月癸未，地震。

至正十年十月乙酉，侯山鸣二日。

国朝

成化二十一年，自春徂夏，积雨连旬。

成化二十二年，春三月旱，五月、六月大旱，禾死岁荒，民多流移他郡。

成化二十二年，九月丙寅，地震三次。

弘治十三年，三公峰崩声如雷。

弘治十四年九月，午山崩。

弘治十六年七月，大水漂没民居。

正德十一年八月，午山崩。

正德十二年八月，地震，声如雷；地生白毛，如马尾，长尺余。

正德十四年，地震二次。

正德十五年三月二十五日，地大震，声如雷。

宋

建炎中，杨勍寇安溪，还集人郑振率乡兵御之。见《义勇志》。

元

至正十一年冬，贼攻县治，监郡偰玉立捕获之。

至正十四年夏，安溪盗李大、南安盗吕光甫聚众劫掠。七月，围泉州城，不克，复攻兴化。官民兵合击平之。

至正二十五年十二月，湖头贼张治仔劫掠郡邑。

国朝

正统十四年，沙寇邓茂七作乱，分党掠泉州境，安民被害。己而复攻郡城，郡守熊尚初逆战于古陵，死之。

弘治四年，漳平盗温文进寇安溪，攻陷县治，副使司马垔督兵平之。

正德元年，广东寇始入漳、泉；二年寇复至。

正德三年，广东盗至安溪，焚掠地方，势甚猖獗。

正德五年，广东盗复至安溪村落，屯聚数日，劫掠甚惨。

正德九年，汀漳剧盗劫掠安溪乡村，居民尽迁山谷。

嘉靖元年，广东及汀、漳众盗蜂起，流劫乡村。至永春，知县柴镖率民兵御之。

嘉靖二年元旦，广东、汀、漳盗新大总大肆劫掠，民遭其毒；六月又至，过兴化杀掠甚惨。

嘉靖三年十月初四日，广东、汀、漳盗复来寇，御史简霄按部檄按察佥事聂珙，督知县颜容端、柴镖、龚颖、梅春合兵捕之。至二十四日，灭于德化小尤中。

正德十六年春，猛虎群出，伤畜类数多，民难往来。白于县令龚颖募壮士猎之。四月朔，一虎吼于永安大寨山，有福清梁文浩者先锋戮之，人壮其勇。越三日，有虎出下沿渡溪洲，众戮之如初。二十七日，又一虎过溪几至上沿渡，众又戮之如永安。教谕邹鲁作《戮虎赋》。见《文章志》。

嘉靖十二年八月初五日，永寇攻劫长泰里。是年，凡三至崇信、新康等里杀掠甚惨。官民兵屡被其害。本府同知李东、通判柯迁督兵平之。

嘉靖十七年冬十月，永寇劫感化、龙兴等里，知县殷楘督民兵追至石珠岭，获其二总、三总。

嘉靖二十六年，有剧寇陈日晖聚党据覆鼎山、大小尖、白叶坂诸峒，不时出掠。参政吴鹏以督饷佥事余爌按兵捣其穴，平之。有《平寇碑》，见《文章志》。

二、古迹

凡山川、宫室之类，昔有而今无者，皆古迹也。杜牧之，磨折戟以认前朝；李太白，登凤台而伤异代，盖其触目激中，而感慨之情，自有不能已者。安溪陵谷迁移，人事代谢，古迹犹存。怀贤吊古君子，尚有考于斯焉。志《古迹》。　

吴王墓　在长泰里黄潭村。冢凡三十有六，葬于一山。圹皆花砖。数十步有亭，号“御亭头”，耆旧相传为“吴王墓”。

曾子里　在县治东南埔土寻桥西。宋嘉熙己亥，县令赵崇栗为张读立石，表“宋张读曾子直讲之里”。

尊道祠　在明伦左，国朝洪武十四年知县侯士举建。祀程、张、邵、司马、朱、许八贤。

仰朱堂　在县南临溪云津阁之西，宋咸丰五年建。祀朱文公。

詹清隐故居　詹敦仁清隐因爱佛耳山，乃求监小溪场，置县治，遂隐此山。古有望云亭旧址存焉。

陈令尹生祠　在凤池桥旁。嘉定丙子县令赵彦侯建，祀县令陈宓。祠废，宓入名宦祠。

张直讲祠　端平初，县令吴丙辟儒学讲堂五间，太守真文忠命祀直讲张读于堂东。祠废，读入乡贤祠。

杨令尹生祠　在县前，祀县令杨干，祠废，干入名宦祠。

三贤生祠　在儒学讲堂西，祀宋县令陈宓、赵彦侯、周珒。端平二年县令吴丙建。祠废，三贤入名宦祠。

余樵轩、丘三峰祠　在讲堂东。宋端平后建。祀知州余克济、大理卿丘迪嘉。祠废。樵轩入乡贤祠；三峰，晋江人，嘉泰二年进士，事实未详。

二贤生祠　在讲堂西，咸淳间诸生建。祀县令钟国秀、主学许君佑。祠废。二贤入名宦祠。

流惠亭　在县西陈塘上，旧名水花亭。有苏氏子遇尉不避路。尉怒，命为赋，立就，遂释之。后以塘生双莲，改曰“瑞莲亭”。嘉定间，复以塘为放生池，改名“流惠亭”。

来憩亭　在崇善里清水岩。宋嘉定间县令赵彦侯建。甃池引泉，公暇则携琴游息于此。

蓝溪驿　在县门左。宋绍兴二十二年，县令韦能惠建。尉罗时用有诗，见《文章志》。嘉定间，复斋改名为“凤山馆”。后令颜振仲改为行衙。咸淳四年，县令钟国秀重建堂屋三间。庚午腊月始作厅事。门庑仍曰蓝溪驿，扁“凤山馆”。今废。

大洋驿　在县西二十里。绍兴三十一年县令黄朴建。通同安县。朱晦翁所谓“泉石奇甚”，即此也。

双济驿　在崇善里双济桥北。淳熙十五年县令林澈建。陈木斋有诗，见《文章志》。

罗渡驿　在县东二十五里罗渡东。县令陈复斋建。

龙门驿　在依仁里龙门山，驿前有石名“驿口石”，见《山川志》。绍兴二十六年，县令李著建，通同安县。

印书局　宋建在县治琴堂之右。收藏书板，今废。按旧志，陈宓刊《司马温公书仪》、《唐人诗选》；周珒刊《真西山仁政类编》、《安溪县志》、《竹溪先生奏议》、《庚戍星历封事集录》、《后村先生 江西诗选》、《张忠献、陈复斋 修禊序》、《文房四友》、《王欧书诀》、《宋书》。余无考。

丁溪书院　在县学前溪上。国朝景泰五年，知县李清建。为往来缙绅憩寓之所。

三、仙释

仙释，异端也。其说不经，足以惑人，圣人之所深辟焉者也。然亦安邑中所有者，故亦录之。志《仙释》。　

五代

行传禅师　唐末居依仁里卢山，有道行。常驯二虎。有邑人卢氏居此，一夕门前数松自仆，师为起之。卢遂徙家而延师。　

宋

陈普足　元丰六年，天旱。便村刘氏请永春道者陈普足为众祷雨。至，则应。遂筑室蓬莱山居之。相传鬼窟多魔，普足神通除祓。有女人投宿，岩竹四裂，遂不敢入。有巨石当道，往来患之，忽一夕转于道侧。尝指阆苑山曰：“此真佛家乡也。后数十年当靓身于此。”至建中靖国元年，普足示寂。绍兴四年七月十日，雷火烧山，自夜达旦，乡人异之。跻攀岩崖险，至石门人迹所不至处，见白菊一丛，姜一丛，香炉一，普足见于石门，俄云雾拥之而上。后敕封“昭应广惠慈济善利大师。”

张道源　又名克勤，遇异人于九窦溪，使负之渡，乃曰：“我泰山佛，传汝心印。”自是灵异。又一夕，梦神人道往险境。山中有地曰“泰湖”，古木流泉，石岩可居。与乡人至山巅，宛如梦中所见，时绍定庚寅岁也。后寂于泰湖。

四、遗事

凡事之遗者，涉于怪诞，似不足以传后，然可以观世变、传见闻也。采而录之，以俟君子考正焉。志《遗事》。　

陈宓为安溪令，时有各色钱不系上供，例归县官。吏以例进。宓曰：“入县即为官钱，私有之，则赃也。”良久曰：“此一‘例’字，坏了许多贤士、大夫。”一日，有陈严一者，自断左手次指，诬兄之子。宓疑之，乃令效其举刀状。遂诘之曰：“如此，则余指俱伤矣。仅断一指，乃汝自断诬之也。”其人屈服，出县门北面而拜曰：“县令神明也。”归，悔而抚其姪。

宋宣和年间，黄惠胜自永春来，居感化里小尖山，号山曰“宝峰”。结台峰顶，曝身求雨，既而曰：“此地后必为干城市，刘宝来，吾庵其为厅事乎？”因喜大尖山之胜。一夕，山上有异光，人怪之。明日往观，则道者趺坐在焉。绍兴甲寅，既寂。水旱祷者如初，或有青蛇之异。又十年，临汀寇至，乡落即峰为砦御之。朝遣捕寇兵官，果驻故庵，其名即刘宝也。

宋初陈洪进据漳、泉二郡，未纳土。年德居士詹琲有姻戚之雅，劝其修贡京师，言甚恳到。洪进嘉纳之，命琲撰《纳土表》。大略云：区区负海之邦，悉为内地。蠢蠢生灵之众，复见太平。宋太宗览表叹曰：“漳泉之民少瘳矣。”

（《安溪县志》卷之八终）

●《安溪县志》原书后序

安溪之有志，昉于正德辛巳，而重修于嘉靖己丑二十五年于兹矣。窍惟土地人民之数，与夫风俗之移易，政治之沿革，月异而岁不同焉者。当如古列国之史，随时采记，以备一统区宇之盛。固周官大司徒佐王扰邦国之意也。岁丁未，瑀承之安溪，则求县志而观之，见土地人民之盛焉，风俗之淳焉，政治之简焉，自谓可以卧治也。抵任既期月，不孚于所闻者多矣，是书也，可传信耶。辛亥之夏承……

（原书以下缺）
