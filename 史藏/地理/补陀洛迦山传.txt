补陀洛迦山传 

　　大元丘兹　盛熙明　述 

　　补陀洛迦山传题辞 

　　九州之山川，具载于书傅，山海之诡奇，亦见于图记，其来尚矣。谨按：补陀洛迦者，盖梵名也。华言小白华，方广华严言，善财第二十八，参观自在菩萨，与诸大菩萨，围绕说法，盖此地也。然世无知者，始自唐朝梵僧来睹神变，而补陀洛迦山之名，遂传焉。盘礴于东越之境，窅芒乎巨浸之中，石洞嵌岩，林峦清邃，有道者居之，而阿兰若兆兴焉。自非好奇探幽，乘桴泛槎者，罕能至也。惟我皇元，际天所覆，均被化育，梯航所及，灵迹悉著，至于兹山，瞻拜相继肸蚃昭答，不可胜纪矣。然图志脱漏，言辞庸谬，四方不传，仆，顷因谢病，偶在海滨，恭叩灵躅，旁搜经籍，首集自在之功德，继考洞宇之胜概，若夫由心所见，光景斯彰，因缘有时，庙塔兴建，具载于篇，能游目者，不起于坐，飞神于大方之外，当知清净光明广大悲心，与菩萨无二，推恻隐之端，躬行于日用之间，非徒空言也。傥欲南询，亦必问津于此，而与善财同乘般若慈舟，共达毗卢性境，入海印之三昧，证大悲之法门，圆解脱之深因，满普贤之愿海，普令法界含生，尽登菩提彼岸者，岂虚谬哉。 

　　补陀洛迦山传 

　　自在功德品第一 

　　释典所载菩萨名号，如恒河沙数，不可胜计，惟观自在洋洋赫赫功德，独显乎世间，凡遇厄难，竭诚称念，稽首请命，亦往往如影响，诚由行愿弘深，大悲无碍之力也。广如藏教，今略陈之。 
　　梵云阿哩耶婆卢吉帝，此云圣观世音，又梵云阿■〈口缚〉卢枳帝湿伐罗，此云观自在，诸经所称，或单云观世音，或云观自在，或兼云观世音自在。观音三昧经，及大悲经，悲华诸经说：此菩萨，久已成佛，号正法明如来。又云：后成正觉，号遍出一切光明功德山王如来。楞严经云：观世音菩萨言：我昔于无数恒河沙劫，有佛出现，名观世音，教我从闻思修入三摩地。从于闻中，入流亡所，所入既寂，动静二相，了然不生，如是渐增，闻所闻尽，尽闻不住，觉所觉空，空觉极圆，空所空灭，生灭既灭，寂灭现前，忽然超灭世出世间十方圆明，上合十方诸佛本觉妙心，同一慈力，下合十方一切六道众生，同一悲仰。由于供养观音如来，蒙授如幻闻熏闻修金刚三昧，身成三十二应，入诸国土，所谓佛身独觉、缘觉、声闻、梵王、帝释、自在天、大自在天、天大将军，四天王及天王太子、人王、长者、居士、宰官、婆罗门、比丘、比丘尼、优婆塞、优婆夷、女主、童男、童女、天龙、药叉、乾闼婆、阿修罗、紧那罗、摩呼罗伽、人非人等，我于彼前，皆现其身，而为说法，令其成就，令诸众生，获十四种无畏功德。彼佛，叹我善得圆通法门，授记我为观世音号，由我观想十方圆明，故观音名，遍十方界。 
　　法华经说：若有众生受诸苦恼，一心称观世音菩萨名号，既得解脱。若水火雷电，龙蛇恶兽，夜叉罗刹，王难枷锁，军阵怨贼，诸难之中，能施无畏。于苦恼死厄，能作依怙，现三十二身，随类说法，地狱鬼畜生，生老病死苦，以渐悉令灭。 
　　大悲心总持经云：若有诵持大悲咒者，即灭百千亿劫生死重罪，不堕恶趣，临命终时，十方诸佛，皆来授手，随愿往生诸净土中，能获无量等持辩才，解脱八难，灭除三毒，一切所求，无不成就。大悲总持具载别本。 
　　藏教密乘经中所载，观自在菩萨，为莲华部主，现诸神变，忿怒则称马首明王，救度则圣多罗尊，满诸愿则大准提尊，及如意轮王，不空罥索，乃至师子吼，并毗俱胝，一髻青项，白衣叶衣，千首千臂，皆有仪轨。真言略举其名，若西天，未译番本，师传本续，真言要门，未易悉究。 
　　今上即位之初，圣师大宝葛噜麻瓦，自西域来京师，解行渊深，福慧具足，明通三世，阐扬一乘，同自在之慈悲，宣六字之神力，上自宫庭王臣，下及士庶，均蒙法施，灵感寔多，不可备录，将非大士之应化者乎！然江南未之闻也。故略纪其实，若六字咒，师所常诵： 
　　唵麻尼巴能■〈口迷〉吽 
　　功德具在庄严宝王经 

　　洞宇封域品第二 

　　世传：蓬莱方丈，在弱水中，非飞仙莫能到，昔秦皇汉武穷年远讨，劳神苦体，卒如捕风追影，终不得其涯涘。今小白华山，距四明不远，为圣贤托迹之地。石林水府，神光瑞像，虽在惊涛骇浪之间，航海乘风，刻日可至，故特举其胜概如左。 
　　昌国志云：昌国州，在东大海西，星纪之次，在牵牛婺女分野，昔夏少康，封世子於越，至句践，灭吴获夫差，欲使居甬东百家。杜预云：句章县，东海中洲也。国语，以为甬句东，今州有甬东村，是也。由秦历汉，属鄮县，唐开元二十六年，以鄮县，置明州，领县四翁山，今之昌国也。五代后，改鄮为鄞，则又属鄞。宋熙宁间，创县为昌国，东控日本，北接登叶，南恒瓯闽西通吴会，寔海东之巨障，皇元至元十五年，升县为州。 
　　宝陀寺，在州之东海梅岑山。世传：梅福炼丹之所。释所言，东大洋海，西紫竹旃檀林者，是也。自四明陆行，东九十余里，过穿山渡，至大谢，再经嵩子渡，至昌国州，陆行七十里，沈家门止一渡至山，周围仅百里许环绕大海，凭高望昌国诸山，隐隐如青螺，东极微茫无际，日月出没上下若鉴，微风时来，雷轰雪涌，奇极孤回，非复尘世也。山茶树高数丈，丹葩满枝，犹珊瑚林，水仙紫荪，芳菲满地，金沙玉砾，的落璀璨。 
　　潮音洞，菩萨示现之所，去寺三里，至洞皆黄砂，石洞巉岩，瞰海回顾无畔岸，人迹不及，洞上有穴如天窗，下属洞前，旧有石桥横恒，可以瞻礼，今崩废。 
　　善财洞在潮音洞右，亦祥异显现，岩石有罅，峭峻蹙逼中，窅叵测，其外则石崖壁立，泉溜如珠不涸，谓之菩萨泉，瓶罂盛贮，以洗目疾。 
　　盘陀石，平广上坐百余人下瞰大海，五更远见扶桑，五色光发，顷有一轮极大，从海涌出，真奇观也。 
　　三摩地，在寺西偏，登山由此，有亭，曰极清净，嘉木森秀，清泉甘冽，乱石错出，有耸立者踞伏者，诡奇万状。 
　　真歇庵，在寺后山深处，真歇了禅师，修道庵中，后圆寂立塔。 
　　无畏石，在真歇庵前，突然方广，然峻不可陟。 
　　师子岩，在无畏石侧，形如师踞。 
　　正趣峰，灵鹫峰，观音峰。 

　　应感祥瑞品第三 

　　尝读楞严，谓：世间旷野深山，圣道场地，皆阿罗汉所住持，故世间粗人，所不能见。是山，自梵僧启其端，而始知大士之宫宅，其信然乎哉！或因风涛怖惧而致祷，或好事寻幽而有遇，使者衔命，至诚所格，缁素夙缘，目击道存，如镜中像水中月，皆由清净心现，往往不同，自昔多失纪录，今姑存一二，俟来者继述焉。 
　　唐大中，有梵僧来洞前燔十指，指尽，亲见大士说法，授与七宝石，灵感遂启。 
　　日本僧慧锷，从五台山，得菩萨像，将还国，抵焦石，舟不能动，望潮音洞默叩得达岸，乃以像舍于洞侧张氏家，屡睹神异，遂舍居作观音院。郡将闻之，迎像入城，为民祈福。未几，有僧，不知何许人，索嘉木扃户刻之，弥月像成，僧不知所在，今所奉菩萨像，即此也。元丰中，谒者王舜封，使三韩，遇风涛，大龟负舟，惶怖致祷，忽睹金色晃耀，现满月相，珠璎粲然，出自岩洞，龟没舟行，洎还以奏。上闻，始锡寺额，曰观音宝陀。自是海东诸夷，如三韩日本扶桑阿黎占城渤海，数百国，雄商钜舶，繇此取道放洋。凡遇风波寇盗，望山归命，即得销散，感应颇多。 
　　崇宁间，户部侍郎刘逵，给事中吴栻，使高丽，及还，自群山岛，经四昼夜，月黑云翳，海面冥蒙，不知向所。舟师大怖，遥叩宝陀，未几，神光满海，四烛如昼，历见招宝山，遂得登岸。 
　　宋给事中黄龟年，恭礼洞前，亲睹大士，紫金自在相，朗然坐石上，偕游老穉俱见，备作赞颂。 
　　绍兴戊辰三月望，鄱阳程休甫，四明史浩，至此翼早诣潮音洞，寂无所睹，炷香供茶，盏浮花瑞。归寺食讫，哺时，再至洞门，俯伏苔磴，凝睇嵚空，惟乱石累累，兴尽欲返。有僧指曰：岩顶有窦，可以下瞰。攀缘而上，瞻顾之际，瑞相忽现，金色照耀，眉目了然，二人所见不异，惟浩更睹双齿洁白如玉。于是庆快，用书于壁，庶几来者观此无疲，不以一见不见而遂已也。 
　　又传，史卫王弥远，见茶树上示一目，盖二十年相业之谶也。 
　　咸淳丙寅三月，范太尉，以目疾，遣子致祷洞下，无所遇。汲泉归洗目，既愈，复命子来谢，洞左大士全现，淡烟披拂，犹隔碧纱，继往善财洞，童子忽现，大士亦现缟衣缥带，珠璎交错，精神顾盼，如将示语。 
　　绍定庚寅十月，庆元昌国监胡炜，登大士桥，礼潮音洞，倏现光明，左则月盖长者，与童子并立；一僧居右，师子盘旋，两目如电；及至善财，岩童子再现，黛眉粉面，宝盖珠鬘，森列于前，傍现一塔，晶彩焕发。众僧曰：我等云集，历年未睹，今承恩力，共觌色相。遂刻山图于石，以示悠久。 
　　嘉定岁，僧修者，所礼大士栴檀像，偶毁亡一指，心甚懊惋，后于洞前波间浮一花。视之，乃向失像指，众尤异之。 
　　淳祐，连岁苦旱，制帅颜颐仲，祷雨洞中，大士并童子，喜悦出迎，自是，随求辄应。 
　　皇元至元十三年，丙子六月，丞相伯颜定江南，部帅哈剌歹，来谒洞下，杳无所见，乃张弓引矢，射洞而回。及登海舟，莲花满洋，遂惊异悔谢，徐见白衣大士并童子像，于是，施财庄严像设，并构殿于洞上。 
　　大德五年，集贤学士张蓬山，奉旨祝厘潮音洞，见大士相好，仿佛在洞壁。次至善财洞，童子倏现，顶上端蔼中，大士再现，宝冠璎珞，手执杨枝，碧玻璃椀，护法大神，卫翊其前久之，如风中烟，渐向锁没，但祥光满洞，如霭霞映月，见数尊小佛，作礼慰快而去。 
　　致和元年戊辰四月，御史中丞曹立，承上命降香币，至洞求现。忽见白衣瑞相，璎珞被体，次及善财洞，童子螺髻素服，合掌如生。适以候潮未行，再叩再现，而善财洞大士亦在，童子鞠躬，眉目如画，七宝璎珞，明洁可数，群从悉见。 

　　尝询诸耆老，云：自昔游者，至今为盛，若夫西域名师王公贵人，备极精诚，有睹白衣禅定，或冠佩庄严，或千首臂，或坐立异相，有眉目俨若，亲承于咫尺；或景像缥缈，若瞻对乎绘素，至有罗汉长者，童子天龙，前后翊从，宝瓶莲花，森列乎海波，频迦鹦鹉，飞翔于香霭，或共见如一，或独见非常，变化示现，殊不可诘。若夫竭力远来，罔遇恍惚，常居其境，终不得瞻望余光者，亦多有之。 

　　兴建沿革品第四 

　　海峤孤绝，蛟龙呵护，自非遗世高蹈者，鲜能栖息也。草茅以为庐，术芝以为食，岁月既久，辉光焕发，致感王臣之崇重，士民之归仰，大其宫室，广其田畴，以养其徒侣，修习至道，将与山川增重，助益风化于无穷也。 
　　梁贞明二年，日本僧惠锷，首创观音院，在梅岑山之阴。 
　　宋元丰三年，王舜封，使三韩，遇风涛有感，以事上闻，赐额曰宝陀观音寺。置田积粮，安众修道，岁许度一僧。 
　　绍兴元年辛亥，真歇禅师清了，自长芦南游，浮海至此，结庵山椒，扁曰海岸孤绝禅林。英秀多依之，郡请于朝，易律为禅。 
　　嘉定三年庚午八月，大风雨，圆通殿摧。住山德韶，言于朝，赐钱万缗，七年殿成，潮音洞，无措足地，凿石驾桥，凡六年，御书圆通宝殿，大士桥以赐。建龙章阁以藏之，植杉十万。是时，有田五百六十七亩，山千六百七亩。是年，丞相史弥远，承父志，舍财庄严，殿宇廊庾备具，香灯供养。上闻，赐宸翰，并金襕衣，银钵，玛瑙数珠，松鹿锦幡，陈帅机，施钱一百六万，置长明灯。 
　　淳祐八年戊申，制帅颜颐仲，祷雨有应，施钱二万，米五十石，置长生库接待，庄仍请于朝免租役。 
　　皇元大德二年戊戌春，中宫，命内侍李英，降香修缮寺宇像设。明年春，宿卫孛罗奉旨降香，赐金百两，命江浙省臣董其事，一新栋宇，供严之具，金碧璀璨。四年春，遣使魏也先等，饭僧转经，及归，以玉琢圣像献。四年，复遣大出赍彩幡缄香，降内帑二千缗，建演法堂，益修从宇，俾浙省，割官田二千亩供僧，于正五九月，讽诵祈祷，特颁玺书护持。自是，祝香赉锡，岁以为常，敕翰林直学士刘赓制文，集贤直学士赵孟俯，书丹刻石，以彰圣化。 
　　皇庆二年冬皇太后，遣使法华奴等降香，赐主僧袈裟，饭十方僧，敕浙省，赐钞八百六十八锭，买田三顷，以给佛灯长明。 
　　泰定四年夏，中宫遣中政同知贴闾，赐钞千锭，僧衣百八，黄金织文幡，金彩绮帛等，供圣饭僧，买田二顷二十六亩，以其入供营缮。 
　　致和元年四月，中丞曹立，降香币及钞百锭。 
　　元统二年，宣让王，施钞千锭，建石塔高九丈六尺。 
　　至顺二年，江西之万安陈觉和，率众化财凡八载，范铜为大士像，千尊佛，钟磬幡盖供具，今置阁上。 
　　我朝列圣相承，信崇佛法，遣使锡予，实不能备纪，今上践位以来，尤加尊异，祝香集福以锡下民，络绎不绝。 

　　谨考此寺，自日本锷兆基，真歇了禅师，道风振起，改讲为禅，继以然自得晖办至澜，而恢大基业，恩球以次相续者，曰：雪屋立，坦堂圆，蘧庵成，还庵深，鉴庵宝，小庵高，间云韶，大川济，铁脚清，古岩颛，深谷唤，无咎吉，寒岩悟，梦窗清，石屋环，寒岩举，松州基，东岩日，混溪清，白云恭，愚溪智，东州永，一山宁，次翁元，险崖遇，太虚冲，孚中信，古鼎铭，大方聘，朴翁淳，元虚照，竺芳联，所庵睿。 

　　附录第五 

　　长安南五台，乃观音降火龙处，灵异甚多，难以具载。 
　　武林西山上天竺寺，自昔相传，海上浮香木现光湍，因刻为观自在菩萨像，多现祥异，士民归向，自春至冬，焚香叩礼，雨旸急难，感应如响，积有年矣。至正二十年庚子，杭城荐罹兵燹，西山祠宇尽毁，圣像不知所在，众共追慕。丞相太尉开府康里公，出金旁求，乃于草莽中得之。遂卜日，斋戒徒跣，率僚佐士庶，自北关恭迎圣像，安奉于今丞相公所建，清平山之西天寺中。时圣像上，大放光明，照耀云汉，分为三道，其一，远属东方，若向补陀山者，其一，属上天竺寺，其一，径属今西天寺。一时咸睹益加敬仰焉。 
　　大都蓟州之境，控接澶州，有雾灵山。山谷高深，林峦清邃，古昔相传，为菩萨道场。山之上下，旧有寺宇，每岁，士庶敬礼求现当，有绵云起自谷中，洁白弥满，凝蔽天日。或变琉璃境界空洞一碧，次现蒲萄累垂遍布，光映远近，忽见白衣端正之像，陵空而立，鲜见面目，然亦往往或异。夜有天灯，或如列宿，或如爟火，联辉接焰，陵虚远来，殊不可测。山顶寒甚，涧有泉水，起落应潮。传云：潜通大海也。仆，尝游五台山，从密得哩室利师，获聆番本补陀洛迦山行程记。始自西竺，至葛剌拶迦罗国，有灵塔，当昼夜绕道叩礼，自有告以道里方所，乃可前进。中间历罗刹鬼国，诱以声色饮食，慎勿犯之，及种种魔碍之所，但勇往毋退。复遇宝池，获饮甘露，身力增倍，备践胜境，亦莫贪恋，一心径往，渐近圣地，当有马首金刚，远来迎导。至于下岩，圣多罗尊，摄受慰喻。然后诣岩中，紫竹栴檀森橱交荫，流泉清洁，纤草如菌，菩萨充满。观自在菩萨，常住其中，天龙围绕。行者至此，蒙宣妙法，即得开悟。凡有所求，依愿圆满，此其大略，不能具录。以是考之，则决非凡境，岂造次所能至哉！似匪此地比拟也。后至四明，屡有邀余同游补陀山者，心窃疑之，不果往也。一夕，忽梦有人谓曰：经不云乎？菩萨善应诸方所，盖众生信心之所向，即菩萨应身之所在，犹掘井见泉，然泉无不在，况此洞，神变自在，灵迹夙著，非可以凡情度量也。既觉而叹曰：嗟！夫诸佛住处，名常寂光，遍周沙界，本绝思议，何往而非菩萨之境界哉！断无疑矣。既集成传，附以天竺雾灵事迹，并以旧闻，庶显非同非异，无别无断，用袪来者之惑也。 

　　至正辛丑岁四月望，寓四明之盘谷，玄一道人盛熙明记 

　　补陀洛迦山传（终） 

　　观音大士赞第六　　　　唐王勃制 

　　盖闻，圆通大士，乃号观音，接物利生，随机应现。向乾坤东畔娑竭海中，云涛涌金色之山，圣阁起琉璃之界，巍巍宝座，凝然居自在之身；荡荡慈容，皎若现白衣之相。身挂云罗素服，藕丝织而色映寒霜；体严璎珞同心，衣缕盘而丽晶皓雪。翠迎仙岛五云之宝盖玲珑，艳迸摩尼百宝之花冠赫奕。眉横纤黛，如海门之秋月初弯；目绀重瞳，似水面之青莲乍秀。齿排珂玉，舌莹紫檀。丹珠一点艳频婆，两脸朦胧匀琥珀。向静绿波上，圆相舒而有金毫玉毫；虚白光中，胜境现而有佛界仙界。于是，云雷吐辩，宣诸佛秘密之金言；释梵雨华，叹圣德希奇之妙事。献宝子有龙王龙女，奏乐子有天仙地仙。向孤绝回处作津梁，于浩渺波中拔急难。寻声救苦，赴感随缘，如万水之印孤蟾，似洪钟之应千谷。是以，经云：王法贼盗，水火漂焚，恶龙恶鬼，毒药毒蛇，或被人推落金刚山，或恶风吹入罗刹国，或临军阵，或值雷霆，若能仰告观音，应时即得解脱。菩萨有不思议之弘愿，无尽意之神通，悲心誓救于娑婆，遗教遍临于秽土。诚以周尘周刹，普应普观。无遐无迩尽归依，有愿有求皆赴感。河沙功德，亿劫难量，遥望洛伽之山，稽首聊伸歌赞： 
　　南海海深幽绝处，碧绀嵯峨连水府，号名七宝洛伽山，自在观音于彼住。宝陀随意金鳌载，云现兜罗银世界，众玉装成七宝台，真珠砌就千花盖；足下祥云五色捧，顶上飞仙歌万种，频伽孔雀尽来朝，诸海龙王齐献供；宝冠晃耀圆光列，璎珞遍身明皎洁，脸如水面瑞莲芳，眉似天边秋夜月，绣衣金缕披霞袂，缥缈素服偏袒臂，荢珈珂佩响珊珊，云罗绶带真珠缀，红纤十指凝酥腻，青莲两目秋波细，咽颈如同玉碾成，罗纹黛染青山翠，朱唇艳莹齿排珂，瑞坐昂昂劫几何，化生百亿度众生。发愿河沙救鼻阿，我惭我愧无由到，遥望观音悲赞歌，大圣大慈垂愍念。愿舒金手顶中摩，观音满愿真言曰：唵阿噜力伽娑婆诃。 

　　名贤诗咏第七 

　　缥缈云飞海上山，挂帆三日上孱颜。两宫福德齐千佛，万里恩光照百蛮。涧草岩华多端气，石林水府隔尘寰。鲰生小技真荣遇，何幸凡身到此闲。 

　　集贤学士吴兴赵孟頫 

　　金碧玲珑塔影双，绮霞香雾湿疏窗。蛟人织贝为华盖，龙女献珠持宝幢。震海云雷音缥缈，弥山潮汐响舂撞。愿求示现将军相，一鼓群魔尽摄降。 

　　一轮宝月海波澄，海上观音现大乘。剑佩鬼神来剡剡，烟霞楼观起层层。烧香使者天台客，说法高人日本僧。安得此身生羽翼，还从彼岸快先登。 

　　江淅分省郎中天台刘仁本 

　　缥缈蓬莱未足夸，海峰孤绝更无加。入门已到三摩地，携手同游千步沙。碧玉镜开金菡萏，珊瑚树宿白频迦。殷勤童子能招隐，共辨芝英和紫霞。 

　　惊起东华尘土梦，沧州到处即为家。山人自种三珠树，天使长乘八月槎。梅福留丹赤如橘，安期送枣大于瓜。金仙对面无言说，春满幽岩小白花。 

　　丘兹盛熙明时图秩八叶芝同游 

　　宝陀品畔礼慈容，满袖香吹菡萏风。海市障天番雾黑，地轮推日上潮红。悟迷不必分明暗，观照何须了色空。不涉音闻三际断，大千尘刹尽圆通。 

　　返视何妨更返闻，须知了妄即同真。十虚影现尘沙界，万像光含刹土身。转物头头皆妙境，穷源处处尽通津。普门廓彻无边表，紫竹红蕖别是春。 

　　灵隐住山沙门竺昙送僧礼补陀 

　　补陀大士镇南海，弘慈广度娑婆界。三十二相应群机，眼听耳观常自在。蔼若春行陆，皎如月印空。一念超去来，触境皆圆通。东吴沙门乘愿起，笔锋倒蘸九河水。于一毫端转法花，百亿毫头显真谛。一文中现无尽身，一句中含无尽义。一文一句妙难思，了心证入三摩地。是身非相空名模，莲花舌滴香醍醐。见超文句会真说：普门有路升天衢。 

　　豫章沙门蒲庵为升天衢赞普门品观音 

　　一毫端现菩萨身，大悲光相离诸尘。无量句中无量义，炽然常说开迷沦。圆音遍法界，万像皆玄文。耳观入真境，眼听融真闻。言词寂灭相非有，心本无生法无咎。香风冉冉散红蕖，甘露溥溥洒青柳。普门妙境包大千，物物显示超虚玄。我愿瞻依发弘誓，利生同证菩提缘。 

　　天台沙门全室赞普门品观音 

　　余洪武十七年孟夏上旬，泛海游山，谛观圣境。顿见水天一色，净若琉璃，万像森罗，炳然齐现所睹灵异，难以具陈。是故，踊跃欢喜，自不知形身在于人间世也。信知，如来说华严时，入海印三昧，岂欺我哉！偶于洪武乙亥仲冬，梦游是境，与昔无别。遂乃焚香遥礼，辄伸鄙见，说偈赞曰： 
　　菩萨常居娑竭海，悲愿弘深无向背。分明化境沧溟东，应现诸方无不在。所证三摩地，那分西与东。突出摩醯眼，八面虚玲珑。海印发辉炳然现，悬河四辩明真宗。花开小白岩，天香吹遍界。紫竹栴檀尽作林，孔雀频伽歌梵呗。昔年亲曾海上游，露山倒卓波面浮。可是圆通真境界，白衣妙像乘莲舟。四围纵周览，浩渺难可穷。上极通宵汉，下瞰龙伯宫。波先潋滟吐阴火，潮音日夜号天风。云铺白银界，地布黄金沙。琉璃相间错，有若优昙花。磐陀上看扶桑日，红轮涌现犹天车。览斯妙境非实相，普门示现如梦想。幻出楼台缥缈间，宝网珠光递辉朗。闻声岂是声，见色原非色。别是一壶天，智识谁能测。经行宴坐水晶宫，受用风清与月白。十圣及三贤，到此应难渡。万派洄漩任参互，潜流密布四神洲，润湿群萌为雨露。我今亲礼赞，惟垂遥鉴知。并却见闻知觉，扫除语默离微。彻底揭翻生死海，普令顿证佛菩提。 

　　古并崇善住山雁门野衲了庵性彻洞然拜赞 

　　补陀洛迦山传一卷，元盛熙明撰。案陶九成书史会要曰：盛熙明，其先曲鲜人，后居豫章，清修馑饬，笃学多材，工翰墨，亦能通六国书。今此书，题龟兹盛熙明述，籍贯正合。熙明尚撰有法书考八卷，辨入四库全书子部艺术类，熙明传。原仅五篇，其王勃观音赞，名贤诗咏，皆元释所附益者。观音赞，文笔疲俗，必非子安之制。钦定全唐文凡例，指为伪托，信然。释子无识，阑入俗文。幸熙明原书，未经窜乱，读者分别观之可也。光绪甲申十月，吴县蒋清翊识。
