台湾县志 清 王礼 主修 陈文达 编纂

　　●序号   篇名
　　  施序
　　  梁序
　　  王序
　　  王序
　　  凡例
　　  修志姓氏
　　  舆图
　　  台湾县志目录
　　  舆地志一
　　  封域
　　  星野
　　  形胜
　　  里至
　　  沿革
　　  山
　　  川
　　  土产
　　  风俗
　　  气候
　　  岁时
　　  风信
　　  潮汐
　　  海道
　　  建置志二
　　  城池
　　  营盘
　　  公署（附公馆）
　　  学校
　　  书院
　　  坛庙
　　  义学
　　  社学
　　  学田
　　  坊里
　　  保甲
　　  铺舍
　　  坊表
　　  仓廒（共计六十六间）
　　  社仓（共计一十五间）
　　  桥梁
　　  津渡
　　  集市
　　  水利
　　  厄塞
　　  恤政
　　  秩官志三
　　  文职
　　  列传
　　  武备志四
　　  营制
　　  炮台墩台
　　  教场
　　  武职 
　　  选举志五
　　  乡科
　　  明经
　　  武甲科
　　  武乡科
　　  典礼志六
　　  朝贺
　　  祭祀
　　  公式
　　  乡饮酒礼
　　  讲约（附养老）
　　  赋役志七
　　  户口
　　  田亩
　　  田赋
　　  盐饷
　　  陆饷
　　  水饷
　　  杂税
　　  存留经费
　　  人物志八
　　  宦绩
　　  义行
　　  孝行
　　  隐逸
　　  贞烈
　　  寓贤
　　  杂记志九
　　  古蹟
　　  寺庙
　　  丘墓
　　  祥
　　  灾
　　  丛谈
　　  艺文志十
　　  宸翰
　　  奏疏
　　  公移
　　  赋
　　  传
　　  记
　　  文
　　  诗
　　  后记
　　●施序
　　志乘之书，所以备省风而资问俗。故修志者必当考其详、纪其实，使人观户口贡赋之日增，则知培养之力厚；观诗书人文之蔚起，则知教化之功深；观安置经画之绸缪，则知苞桑之谋固。此与国史同为征信之书，非徒以夸耀耳目也。
　　台湾远在荒陬，古声教所不及。先襄壮公荡平海宇，以是地为东南之保障，力疏请留，始置三县：南凤山、北诸罗，而台湾居其中。台之地广不及凤、诸，三十余年来生聚教训，迄于今，学校祀典，秩然以举；人物艺文，蔚然以兴；及乎赋役、军防、民风、土产，与凤、诸两邑均为海外之中华。摄令王君，以邑志未修，无以壮皇图而光史册，集群儒蒐罗纂辑，不数月而告成。噫！今人服一官、宰一邑，方矻矻焉催科、谳鞫之不暇，而司马王君以长才摄令事，政修人和；又复以其精神，辑未有之成书，俾海内知圣朝之车书声教，无远弗届，盖叹王君之非独有吏才，且有史才矣。
　　余承先人后，八载于兹。诸志修，得而观之；凤志修，从而序之；今台志修，又从而序之。既乐夫久道之化成，而百废具兴也。又愿诸君子观户口之日增，益思所以培养之；观诗书人文之蔚起，益思所以教育之；观安置经画之绸缪，益思所以巩固之。斯克壮皇图于勿替也。是为序。
　　康熙五十九年岁次庚子，提督福建水师等处地方军务，统辖台澎水陆官兵事务、总兵官、左都督、带余功一次、加三级，温陵施世骠撰。
　　●梁序
　　贵舆马氏作经籍考，分经、史、子、集为四；而其间志乘之书，独付于史部者，盖以古者图籍、户口、天官、地理悉掌之史氏。故孟坚作书，首以十志，而厥后诸家仍之。洵乎作志者，非有史才不可也！夫以纪载之书，而出之才人之手，故其为文核而详、其铺叙雅而赡，芟所当芟、录所当录，不芜不秽，有条而不紊。令读之者观风考俗，了然若指之掌，而不至下同于稗官杂滥之为，盖其难矣！然而天下之事，有创有因；有所因而踵成者易为力，无所因而创始者难为功。台湾自胜国以前，既荒芜无所考；我皇上神圣威武，化及海外。乃始臣妾而郡县之。今虽入版图数十余年，而其经制、规画、山川、风土，未有淹雅之士为之撰述。而编缉之者，征其文，则文移册籍而已；考其献，则街谈巷说而已。而欲从漫无所因之余，援笔奋志，勒成一家之书，是难之中又有其难焉！是以守土者十易其人，皆因循退诿，而莫或一任其事也。
　　今郡佐王君，摄篆未及半载，毅然起而任之；延致诸生，捃摭编缀，分门别类，汇次成帙，既成而以示余，且属余为之序。夫以前此十人所逡巡却顾而莫之肯为者，而王君独于代庖之暇，簿书钱榖之余，与诸生讲求而纂定之，亦可谓不殚于为创，而有志于章典文物之盛者矣。夫天下事，常始乎粗而卒乎精，其间蒐罗之所未备、词义之所未该，加以沿革不同、风俗日变，后有作者，因之而踵事增华，皆是书为之权舆焉。是后人居其易，而王君独任其难也。安见后人之才非即君之才，而虽有扶风、龙门，其得不以是为荜路蓝缕也乎？
　　康熙五十九年岁次庚子五月，福建分巡台湾厦门道，兼理学政按察使司副使、加四级、纪录六次，寿春梁文煊撰。
　　●王序
　　邑之有志，犹古诸侯之有史也。仰观天文、俯察地理、中纪人事，其间盛衰、休咎、是非、美恶，所以昭劝戒而裨政教，其关系世道匪浅鲜也。是故作志非难，作志而信今传后为难。
　　台湾昔属荒裔，今归版图，历年不啻三纪。其为圣天子深仁厚泽之所涵濡及封疆大臣承宣德意，以致太平，山无伏莽、海不扬波；虽远在天涯，而声名文物增倍于前。五十六年，诸罗志成；五十八年，凤山志又成。而台湾邑志之修，俞令有志未逮，竟以陞迁去；虞山寅兄以是秋摄邑篆，他务未遑，汲汲然以修志为急务，礼致群儒，开局纂缉。稿既脱，问序于余。披阅之下，其为例也切而严，其为文也赡而整，其为事也该而核；而又于武备一篇为最详，自营制、额数、防汛、兵马以及了望炮台、巡哨战舰，纤悉毕具。盖深明于志之作，非徒以夸耀盛世之规模，饰为观美已也。将纪其兴除利弊，与夫扼塞设建之周密，为保障一方永远之计，使后之君子按册而稽，了如目前焉。
　　夫台郡虽属海外，通江、浙而连闽、广，实为四省之籓篱；而台湾一邑，视凤、诸为尤要。以鹿耳门为咽喉、以澎湖为门户，一邑固，则全郡皆赖以无虞，四省皆恃以巩固。而山川风土之异其宜，因革措置之随其地，户口田赋之增其额；典秩备载，祥灾必书；飞、潜、动、植之物，靡不参考而详尽。则斯志也，诚足以信今而传后矣！从兹以往，考古者不患无征，采风者不患无据；统一车书同文之治，不于今日而益见哉！而余值郡志明备之后，无事增修；独四载来，于三属邑志，获观厥成也，尤所深幸尔！
　　康熙五十九年庚子夏，知台湾府事，上党王珍雄樵氏撰。
　　●王序
　　志何始乎？始于古也。古始于何时乎？始于九丘也。曷谓九丘？曰九州之志也。汉孔安国曰：丘，聚也；土地所生、风土所宜，皆聚于此书也。后世地志图经，其皆权舆于此乎？而说者谓朝廷有一统志、省有通志、郡有郡志，虽邑乘不备，庸何伤？不知县志者，郡、省、一统志之所取裁也：因时补救，则尚经济；应期焜耀，则论人才；与世污隆，则语风俗。俾览者具有激厉之思，将廉顽懦立之是赖，所关岂不重欤？况台湾僻在海外，原为声教不及之区，圣天子德威远届，辟疆土、设郡县，三十八年于兹矣！台，固附郭也，土地之广狭，于何而考？规制之详略，于何而稽？田赋之多寡、盛世之典秩，于何而问？设官分职，而以文章显达于一时、声称远垂于奕祀者，将何以信今而传后？志又乌可已耶？而且诸志成于前、凤志续于继，独台邑之志缺焉未举，亦海外一大憾事！志又乌可缓哉？
　　余摄篆台邑，搜讨郡乘、延访群儒、广罗博采、旁集远缉，山泽奠其位、风土异其宜，城郭、疆域画然也，祠坛、兵制肃然也，户口、丁粮日积而日增，学校制度日新而日盛，循良、茂德、忠孝、节烈之流后先毕纪，下及一名一物之微，罔不发隐阐幽，裒而志之。始于己亥之季冬，成于庚子之孟夏，宁敢曰笔藻摛花，足以扬光史册乎？纪其所见、录其所闻，九州之外，别有天地，聊以备观风者之采择云尔。台之后贤，必有能讨论修饰而润色者，庸书此以俟。
　　康熙五十九年庚子夏四月，台湾府海防总捕同知、加一级、兼摄台湾县事，虞山王礼谨序。
　　●凡例
　　一、邑治旧未有志，凡山川、风土、学校、兵防以及忠孝、节烈之流，无从稽考；即郡志所载，亦寥寥无几。今特广采见闻而详列之，其纲有十：曰舆地、曰建置、曰秩官、曰武备、曰选举、曰典礼、曰赋役、曰人物、曰杂记、曰艺文。其目八十有一，各以其类附于纲之内，以备参考。
　　一、疆土既辟，舆地昭然，故特标于卷首；而封域在舆地之中也。有舆地，即有土产；有舆地，即有风俗。郡志分而为三，兹志合而为一。而凡舆地之所该者，靡不搜罗毕周，无俾缺略；增而饰之，端有赖于后之君子。
　　一、舆地既定，建置兴焉。凡邑治内经画规制，统备于中，故标为一卷；务详而不务略、从繁而不从简，岂第曰城池、营垒诸大务在所必建而已乎！即至坊里、铺舍之类，桥梁、津渡之属，亦各因地创置，随事周详，以彰盛世之规模焉。
　　一、名宦、乡贤，所以表循良、励清修也。台之乡贤虽未有闻，而名宦如陈璸者，朝廷称为天下第一清官，又云国家祥瑞。今既祀之府学名宦祠中，而邑治二祠虚悬以待。后之君子，尚其勉诸！
　　一、户口、田地，有旧额、有新增，郡志载之详矣。今止按其次第，而增其所无。至于征银、存留，则例原有定额，从无增减之殊，悉仍之。
　　一、典礼系阖邑观瞻，台湾属在海外，更宜加详。故特标朝贺、诏令、公式、仪礼，以表一代之盛。至于庙宇虽极壮丽，而非有司致祭者，概列之寺庙中。
　　一、邑长官吏，凡治绩可传、去有遗思者，摭其事实为传，附于秩官之后；其现在者不书。
　　一、义行、孝行、节烈，风化攸关，凡一节可采者必录，善善从长也；与宦绩、隐逸并列于人物之内，而以寓贤附之。台湾开辟未四十年，事业方新，可传者无多，当俟之后日；所谓「百年是非乃定」也。
　　一、选举为国家盛典，台虽初辟，而科目与内郡等。邑之登贤书者，自康熙四十四年乙酉科始焉；详其姓氏、纪其登科，而府学之由本邑拨入者附焉。贡生则有岁贡、恩贡、拔贡、副榜贡名色，毕志无遗。又有循例捐纳贡生，由廪、增、附捐者载之，由俊秀捐者不与焉。
　　一、兵防为地方要务，台湾水陆营制，规模大备，皇上留心海疆、当道加意保障。凡战船、汛兵以及炮台、巡哨，无不相地之宜，设险以固疆圉。故特叙于营障之内，而以武职历官列于后。
　　一、台湾荒裔之区，古蹟恒不多见。间或有之，不过因地而着，非如内郡之名山大川，足以供人游玩也；非有学士大夫之吟咏，足以流传弗衰也。至于寺庙、灾祥在所必书，遗事、广闻在所不略，集为丛谈，以备览观，岂曰好异云乎？
　　一、杂文、诗、赋必于风土有相关涉、文足传世者，始为采入；非是，虽有鸿儒着述，不登焉。若夫吟咏新篇，选其尤者，以附于后；勿谓掞藻摛华，海外遂无文字也！
　　●修志姓氏
　　总裁：福建分巡台湾厦门道兼理学政按察司副使加四级纪录六次梁文煊。
　　鉴定：福建台湾府知府加一级王珍。
　　主修：福建台湾海防总捕同知加一级兼摄台湾县事王礼。
　　编纂：岁贡生陈文达、岁贡生林中桂、廪膳生员李钦文、廪膳生员张士箱。
　　参订：福建台湾府台湾县县丞加一级冯迪、福建台湾府台湾县儒学教谕加一级吴应异。
　　督梓：台湾府台湾县澎湖司巡检加一级李振宗、台湾府凤山县典史加一级署台湾县典史周起渭。
　　●舆图

　　●舆地志
　　封域星野形胜里至沿革山川土产风俗气候岁时风信潮汐海道
　　尝考周官，以丘甸、井邑赋车，是即后世疆域、里社之渐，此舆地之志所由来也。台湾踞大海之中，背山面水。自郑氏以前，荒邈难稽。洎二十二年归入版图，分台湾为附郭县，而疆界以定、坊里以详，流者、峙者，莫不昭昭可考焉。天威所届，无远弗服，设险固圉，经济从兹始矣。是乌可以不志？
　　封域
　　星野
　　形胜
　　里至
　　沿革
　　山
　　川
　　土产
　　风俗
　　气候
　　岁时
　　风信
　　潮汐
　　海道
　　·封域
　　老子曰：「至治之世，安生食业，老死不相往来」，固不得以封疆之界域之矣。周官大司徒掌天下土地之图，周知九州广轮之数；而台湾属在外海，为职方所不纪。
　　今上文武圣神，削平郑氏，始入版图，设郡县，台湾为附郭，以其地居三邑之中，故又名中路。邑以内，分为四坊，市肆纷错，人烟稠密，诚一大都会也。邑以外分为十五里、一庄。南界凤山，北连诸罗，视三邑之地为最窄；汉人居之，番不属焉。西望而浮于万顷汪洋之中者曰澎湖，岛屿相联，居民错落，为台湾之门户。分疆画野，各安其居，声教不及之地，尽为衣冠文物之邦，扩海宇而壮河山，洵为亘古之所未有者矣！
　　·星野
　　周官保章氏以星野辨九州之地；凡所封域，皆有分星以观妖祥。台湾其域为扬州，其次为星纪，其宿为牛、女，其辰在丑。葢尝按通志而考之：闽地分野为牛、女，台属于闽，分野从闽无疑也。澎湖一岛，明时统于同安；同，泉属也，泉分野从省会为牛、女，则澎湖宁有异于泉乎？澎湖无异于泉，则台之去澎水程不过四更，而谓台有异于澎湖乎？且粤隶于台之南、漳处于台之西，而闽安则又在于台之北，汪洋万顷之中，实相联属。漳之与闽，分野同也；粤之与漳，分野又同也；则台之分野，其属牛、女也益明矣！故有谓台在泉之穷南、在漳之极东，而以分野在女、虚之交者，郡志独辟之，以为坐井观天之见。王圻之言曰：九州上应星土三百余度，皆有其验，岂特十二次？封域皆有分野，千八百国皆有所属，岂特十二国？知此言，则可以言台之分野矣。
　　·形胜
　　邑治东抵高峰，西临巨浸。木冈郁翠，耸一邑之主山；鹿耳纡回，映万顷之大海。赤嵌楼工巧百出，犹识红毛之遗踪；虎井屿旌旗一挥，遂辟天家之疆土。东吉、西吉，实为入台之指南；中溪、南溪，莫非归海之源委。地视两县而较窄，险夸三邑而独雄。
　　六景：木冈挺秀、莲湖飘香（即莲花潭也）、赤嵌观海、鹿耳听潮、龙潭夜月（即鲫仔潭也）、金鸡晓霞（澎湖金鸡澳）。
　　·里至
　　县治附郭，辖四坊、一十五里，一庄，澎湖附焉。考郡志所载：东至保大里大脚山，五十里；西至澎湖，水程四更，除水程外，广五十里；南至凤山县依仁里交界，十里；北至新港溪，与诸罗县交界，四十里。南北延袤五十里。
　　当时以初辟之地，未及周详。康熙五十五年，皇上命大人渡海亲丈，而里数远近确有定据，与郡志所载大不相侔；疆域画一，允为王朝之规模矣！县治除澎湖水程四更外，自红毛楼起，东至保大东山麓，三十五里；西至鹿耳门，十里零七绳；东西广四十五里余。南至文贤里二层行溪凤山县交界，二十一里；北至茑松溪诸罗县交界，一十五里；南北延袤三十六里。
　　·沿革
　　台湾，海外荒徼也。澎湖距台水程四更，明嘉靖间，隶于泉之同安；后以汪洋远隔，弃之。
　　宣德间，太监王三保舟遭飓风入台，始知有台湾之名。嘉靖，林道干沿海作乱，都督俞大猷追之，道干潜逃台中；大猷知鹿耳门港窄，军于澎以待。道干屯打鼓山（凤山地名）恣杀土番，膏血造舟遁去，遂窜占城；大猷亦旋师。天启元年，东洋甲螺（番所设以管汉人之称）颜思齐与郑芝龙引倭寇据台。
　　崇祯间，荷兰舟遇风至台，假地于倭，许之；遂筑台湾、赤嵌二城。庚辰（郡志载庚寅，误矣），甲螺郭怀一谋叛，事觉被戮，而株连其党与，遂以何斌代焉。厥后斌逋债逃厦，适郑成功（芝龙子也）以辛丑败兵江南，引之袭台。时鹿耳门水涨数尺，战舰纵横而入，荷兰力战不克，尽载其财宝以归。成功居于台湾土城，改名安平镇（今属凤山辖）。设一府、二县：府曰承天，县曰天兴、曰万年。天兴辖北路（今属诸罗辖），万年辖南路（今属凤山辖），中路之地隶在二县之内，设安抚司三：南、北路、澎湖各一。招集流亡，负嵎自雄。成功死，子经立，改二县为二州，而裁去其府。
　　辛酉经死，子克塽嗣，天心厌乱，饥馑荐臻。福建总督姚启圣纵反间计，结伪宾客司傅为霖为内应，垂成谋泄，为霖诛焉，与谋者尽戮；众皆离心，士无战志。癸亥六月，水师提督靖海将军施琅统率舟师进剿，次澎湖虎井澳。十六日一战，二十二日再战，伪兵大败，遂克澎湖。诸部卒愿充伍者，给以月粮；思归者，载之东渡。欢声动地，咸切来苏之慕。克塽知天意有在，纳款输诚。
　　八月，师抚台湾，特疏请留。设一府、三县，以中路为附郭县，名曰台湾，澎湖附焉。光天之下，至于海隅苍生，土宇皈章，扩千古所未有，猗欤休哉！四省藩篱，实有赖于斯矣！
　　·山
　　邑治之山，惟木冈山为最大；参天特出，耸峙于北方，是为台湾之祖山也。其在木冈山之南，曰番仔湖大山；虽无崇巍积翠，是亦拔地而起，与木冈相联属者也。蜿蜒而下，过平坂而隶于番仔湖山之南者，曰柳仔林山；列阜如屏，延亘数里，而皆以是山名之。自柳仔林直趋而西南，曰猪母耳山；山低而小，如丘陵然；其在猪母耳山之南，曰湖仔内山；与猪母耳山若远而若近、若合而若离者也。湖仔内山之南，曰香洋仔山；率皆培塿绎络，而拥平畴者也。香洋仔山之南，曰角带围山；则因地而得名者也。过此，则与凤山之冈山相界矣。
　　·川
　　邑治之水，其在汪洋大海，固已甲二邑而独雄；而以溪称者，亦不概见焉。其水源之出自湖仔内大山者，曰咬狗溪；水浅而流长。顺流而下，曰许宽溪；经鲫仔潭，过火烧店，由茑松溪（溪南为台湾、溪北为诸罗）入于海。其水源之出自柳仔林内山，过大目降庄后，曰大目降溪（有南溪、中溪二名）；合咬狗溪，经鲫仔潭，通茑松溪，入于海。其水源之出自角带围内山者，曰深坑仔；水浅而流长。自深坑来者，曰红毛寮溪；过下中洲，合冈山溪（发源于大冈山后，台湾、凤山交界之溪也），过二赞行溪（溪北为台湾、溪南为凤山），由凤山喜树仔港入于海。又有坑曰石头坑；无水源，受众流小水；经海会寺前，过大桥，由柴头港；入于海。
　　·土产
　　榖之属
　　占仔：米有纯白，有赤、白相兼。种于五、六月，成于九、十月。诸稻之中，惟此种最佳，然亦以纯白者为贵。其种自占城来，故名。
　　早占：性耐燥，与高地相宜，种于园中。有赤、白二色。春种至秋熟。
　　埔占：性宜高地，皆种园中。夏种秋熟，米皆赤色。先年皆用以酿酒，近年榖贵，与占粟颇相类，三餐皆用之矣。
　　大伯姆：性不怕水，苗随水长。米白，粒大。宜于低田。
　　过山香：粒大、米白。杂撮米于釜内，余饭皆香。出于番社。
　　秫粟：古今注曰：「稻之粘者为秫」。闽中记曰：「闽人供酿之余，岁时揉粉为团、粽、糕、粿之属」。其种不一。种于五、六月，熟于九月、十月。田中种之。
　　鹅卵秫：壳薄、色白，形如鹅卵。诸秫此种最佳。
　　竹丝秫：米色如竹丝，故名之。
　　虎皮秫：米白、粒大，赤文、厚壳，故名。
　　生毛秫：米白、粒大，其壳多毛，故以为名。
　　禾秫：种于五、六月，熟于九、十月。色白，米软。土番所种，皆在园中。收成之后，通社会饮为乐。
　　麦之属
　　麦：大曰麰，小曰麦；二麦冬种、夏熟。旧榖既没，新榖未升，大麦可以疗饥。小麦磨粉成面，功用甚溥。昔朱晦翁访孙季和，待以麦饭；赋诗云：「葱汤麦饭两相宜。葱补丹田麦疗饥。莫道儒家滋味薄，前村犹有未炊时」。
　　荞麦：秋种、冬熟。实三棱，而色微黑。吐花如稻，结实于叶，一茎百余粒。煨食，香美。粉可歛汗（别见「药部」）。
　　番麦：状似黍，实如榴，一叶一穗，穗数百粒。熟之可食。
　　黍稷之属
　　黍：一名番黍。高六、七尺。粒圆而色黄，可用以酿酒。
　　芦黍：叶如芦，粒差大于黍。俗名薯黍，滇蜀名高粱。
　　鸭蹄黍：其穗状似鸭蹄，因以为名。酿酒，比他黍为尤佳；名曰鸭蹄黍酒。
　　麻：俗名芝麻，色有黑白。醡油最佳，内地甚贵之。按麻，五谷之一；诗：禾麻菽麦。周礼：三农生九榖，麻是也。
　　菽之属（凡豆之总名，皆曰菽）
　　黄豆：台产甚多。其粒比白豆而较大，皮色黄。诗曰：「采菽采菽」，菽即豆也。
　　白豆：其粒比黄豆而差小，皮色白。煮熟拌粉，可为豆酱，并堪作腐。自港冈出者为佳。
　　黑豆：皮乌，粒有大小不同。夏种、秋收。作豉用之。
　　绿豆：性凉能解毒。色绿，故名。磨粉如面，名曰粉心，用以作糕饼甚佳。
　　米豆：白皮紫点。内地乡间，和米作饭，台则不尚也。
　　虎爪：一穗数荚，味无甚佳。形似，故名。
　　土豆：亦名落花生豆。开花落地，结实成房，堪充果品。台产甚多。芝麻贵时，醡油以代；止充燃火之用，不堪食也。
　　蔬之属
　　芥：味辛辣，菜中之介然者。有刚介之气，故字从「介」，比之人为烈士云。取其子，研末为芥辣，甚佳。埤雅曰：「今人望梅生津，食芥堕泪」。
　　芥蓝：叶厚，色如蓝，俗呼为隔蓝菜。有传大士得鲤鱼，以此隔之，故名也。
　　苋菜：有红、白二种，俱可食。茎叶高大而易见，故字从「见」。苋不宜与鳖同食，令人生鳖瘕。
　　浮藤菜：俗呼蟳菜。叶圆而厚，子黑紫色，蔓藤纠缠。
　　同蒿：叶似艾，花如小菊，其味香。时珍曰：「形气同于蓬蒿，故名」。
　　菠薐：根淡红，叶有棱；种来颇陵国，故名。又曰红根菜。北户录曰：「婆罗国献棱」；即此也。
　　萝卜：一名萝菔。根叶皆可食。俗言：「种芋三十亩，省米三十斛；种萝卜三十亩，益米三十斛」。言其消食也。
　　油菜：即油芥也。通志曰：「叶如白菜，青色，根微紫，子可压油」。
　　莙薘：一名厚薘菜。叶厚而滑。以其茎烧灰、淋汁，洗衣如玉；未知其说果是否？
　　白菜：形似芥菜，茎大而叶薄者为上。又有茎小而微圆者，名曰六月白。通志曰：「本出北地」。
　　芹菜：有二种：茎白者曰荻芹，茎赤者曰赤芹；均可食，作葅尤佳。一名「水采英」。尔雅谓之「楚葵」，诗「薄采其芹」是也。
　　枸杞菜：尔雅曰枸杞继，即枸杞也。陆玑曰苦杞，以其味微苦也（别见「药部」）。
　　白花菜：枝叶微带毛，野生，花白，采撷腌葅，味甚香美，鲜则不堪食也。
　　瓮菜：番舶自东彝古伦国来，贮于瓮中，故名。水陆皆可生之菜。陆种于园。编苇浮水上种之，谓之「水瓮」。
　　姜：性辣。不耐水，宜于高燥，御湿之菜。又以能强御百邪，故名姜。
　　葱：荤菜也。叶青、根白，四时长茂，用以调品。又有「风葱」，可治小儿风症。
　　韭：说文：「一种而久生」，故谓之韭。一岁数割，其根不伤也。
　　薤：如韭而差大。内则云：「切葱薤，实诸醯以柔之」。杜甫诗云：「束彼青刍色，圆齐玉箸头；衰年开膈冷，味煖更无忧」；言其温补也。
　　蒜：叶青、颗白，能去腥膻之气。张骞自西域得大蒜种归，名曰胡蒜。
　　莞荽：叶细，味辛香。张骞使西域，得种而归。茎叶布散，根多须，故名。
　　笋：其品不一。诗曰：「其簌维何？维笋及蒲」。尔雅曰：「笋，竹萌也」。唐人食笋诗：「稚子脱锦■〈衤朋〉，骈头玉香滑」。稚子即笋也。台地竹笋，必煮去苦汁，浸以清水；不及内地之美也。
　　匏：甘者可食，苦者佩以渡水。诗：「匏有苦叶」是也。
　　茄：有紫、白二种，老则黄。一名落苏。俗谓：秋茄，食之伤眼。
　　苦瓜：一名锦荔枝，一名癞萝卜。泉郡志曰：「长七、八寸，皮皱味苦」。
　　王瓜：一名胡瓜，又名刺瓜，花叶并如冬瓜而小。台地十二月即生。酱豉糖醋皆宜。
　　冬瓜：广雅：「一名地芝」。花黄、叶绿，蔓生，夏熟。本草注曰：「经霜，而上白衣如粉」。
　　丝瓜：一物数名。瓜老则筋丝罗织，故名；又筋络缠纠如织成，谓之布瓜。取丝涤釜，可以去垢。
　　金瓜：大而圆者则色黄，亦有长者，可为蔬菜。小者有瓣，其色鲜红，只可充玩。
　　菜豆：荚小而长。有青者，有紫者。亦名长豆。
　　扁豆：形似皂荚。俗名肉豆，又名乳豆（别见「药部」）。
　　刀豆：皮厚，子可食。以其形似，故名。
　　紫菜：一名索菜。吴都赋曰：「纶组紫菜，生粘海滨石上」。又以生子月，亦名子菜。澎湖所产。
　　果之属
　　荔枝：汉初，尉佗以备方物，始通中国。蔡君谟曰：「荔枝惟闽、粤、巴蜀有之，种类甚多」。台虽有而不多，味酸不堪食。
　　龙眼：肉白、味甘，形圆似弹，一朵五六十颗，作穗。荔枝过，即龙眼熟，故谓荔奴。广雅作益智，非是。
　　檨：盛夏大熟。形如猪腰，肉与核粘。切片以啖，甘香异常。初结色绿，熟则色黄。有香檨、木檨、肉檨三种，香者为上，自荷兰国来者。台之果，此为上品（檨，无此字，今从俗写）。
　　槟榔：异物志：槟榔树若笋竹生竿，近上五、六寸间，洪肿起如瘣木焉；因拆裂出，若黍秀也。华而后实，天生棘，重累其下，所以御卫其实也。味苦涩，以扶留古贲灰并食，则滑香下气。南方草木状：槟榔树高一、二丈，皮似青桐、节似桂竹，森秀无柯。端顶有叶，叶似甘■〈木庶〉，条派开破；仰望渺渺，如插丛■〈木庶〉于木杪。风至独动，似举羽扇之扫天。叶下系数房，房结数百子。
　　浮留藤：俗名蒌藤。叶蔓于树，子如桑椹。切其片，杂以砺灰，夹槟榔食之，香烈殊甚。台人纳币，采其叶满百，束以红丝为礼。
　　西瓜：实大如斗，皮绿、肉红。台产甚多。早种者熟于仲冬，充贡大廷；以三月半前为期，名曰万寿果。五代时，合阳令胡峤自外国得瓜种植之，是五代时已入中国矣。台种又自内地来者。瀛涯胜览云：「韎■〈韦曷〉国有西瓜，一枚用二人举之」。
　　桃：兴术曰：「桃，五木之精；能压伏邪气，制百鬼」。尹喜内传曰：「老子西游，省太真王母，共食碧桃紫李」。事类赋曰：「果实多品，惟桃可佳。夭夭其色，灼灼其华。或成仙而益寿，或制鬼而驱邪」。台所产者，味酸，不及内地。
　　李：尔雅翼曰：「李，木之多子者，故从子。南方之果也。汁殷如血，味最甘美」。台所产者，味酸，不及内地。
　　梅子：色青而实小，皮有微毛。夏熟，味酸。江南梅熟时，细雨连日不绝，谓之梅雨（别见「花部」）。
　　番柿：似柿而有毛。种自外国来，故名。俗呼为生毛柿。
　　石榴：夏花、秋实。博物志云：「张骞使西域，得涂林安石国榴种以归，故名安石榴」。王元美诗曰：「合欢枝上青犹绮，百子池头红已然；初疑宛转珊瑚坠，复似的砾火珠圆」。
　　波罗蜜：一统志：「安南出波罗蜜，大如冬瓜，皮有软刺，五、六月熟，核可煮食。树类冬，青而黑润倍之，干至斗大。方结实，多者十数，少者五、六颗，皆生于枝干之上」。
　　木瓜：春末开花，色白，微带红。树直无旁枝；实可食。诗曰：「投我以木瓜」是也。切片，渍以糖或腌，俱可食，味亦佳。又能治脚风（别见「药部」）。
　　柑：橘属。皮厚而绉者，谓柑，俗多误认以橘为柑也。有仙柑、红柑、雪柑、卢柑、狗头柑、蜜桶柑数种；邑所产者，惟红柑、仙柑二种，味亦颇酸。余皆自内地来。
　　柚：有红、白二种。皮深厚近寸；瓣宽而味酸。若桂花及后园猴相等，则来自内地矣。
　　橘：柑属。皮薄而光润者为橘。又有花、实一年相续者，名公孙橘；味酸苦，不堪食也。
　　番石榴：郊野之间，无地不生。花白，颇香，实如榴，故名。俗呼梨仔茇。
　　柑仔蜜：形圆如弹。初生色绿，熟则红，蜜糖以充茶品。
　　甘蕉：广志：芭蕉一曰苞苴，或曰甘蕉。茎如芋，重皮相裹，大如盂斗。叶广尺余，长七、八尺，子长六七寸、四五寸，两两相对，若相抱形。剥其上皮，色黄白，味似葡萄。其茎解散如丝，绩以为葛，谓之蕉葛。出交趾。建安卞敬宗甘蕉赞：「扶疏似树，质则非木；高舒垂荫，异秀延瞩。厥实惟甘，味之无足」。
　　桄榔子：树似栟榈，子如山茱萸。熟于五月。
　　黄梨：实生丛心，味甘而微酸；叶一簇如凤尾，故台人谓凤梨。盛以瓷盘，其香满室。截其尾，植之即生。
　　椰子：南方草木状：「椰树，叶如栟榈，高数丈而无枝条。其实大如寒瓜，外有粗皮，皮次有壳，圆而且坚。剖之有白肤，厚半寸，味似胡桃而极肥美；有浆，饮之可袪暑气。出安南，岭南州郡有之」。吴都赋：「槟榔无柯，椰叶无荫」。
　　香橼：皮似橙而色金，味香，切片可为糖品。有状如佛手，其指有屈有伸；又有形如拳者。色黄而中无肉，其香更甘，名曰佛香柑，置之盆中，其香不散。
　　甘蔗：宋真宗问吕惠卿：「蔗子从庶，何义」？对曰：「凡草木，种之皆正生；惟蔗独侧生，盖庶出也，故从庶」。南方草木状曰：「甘蔗，交趾所生者。围数寸，长丈余，颇类竹；断而食之，甚甘。笮取其汁，曝干成饴，入口消释，谓之石蜜」。又有竹蔗，煮糖用之；台产甚盛。
　　菩提果：种自西域来。实如枇杷，味甘而香；故又名香果。
　　释迦果：实大如柿，味甘腻。色绿，状类释迦头，故名。
　　莲子：台无晒干，惟生食耳；然终不及建宁之佳也。
　　菱：紫色，味甘脆，细润如玉。产水中。一名芰，屈到所嗜即此也。俗呼为菱角。古者采菱作歌，相和甚盛。
　　薯蓣：山海经曰：「景山北望，少泽，多薯藇」。本草名「薯蓣」。唐代宗讳预，改名薯药。朱英宗讳曙，遂名山药（别见「药部」）。又有一种土薯，巨者一条重数斤，皮有紫、白二色，俗呼为田薯。
　　地瓜：其种来自南海。异物志名「甘薯」。俗呼谓「番薯」。皮紫、肌白，生熟皆可食，亦可酿酒。又有自文来国来者，皮白，肉松而微黄，曰「文来薯」。二种内地之人多种之，以佐榖食。近台中亦多。
　　芋：叶似荷，长而不圆。史记卓王孙曰：「岷山之下，沃野之阴，下有蹲鸱，至死不饥」。蹲鸱，芋也。青棠集：张九龄送芋与萧炅，称蹲鸱；炅不学，答曰：损惠芋拜嘉，惟蹲鸱未至耳。然仆家多怪，亦不愿见此恶鸟也。九龄以书示客，满坐大笑」。台芋有二种：槟榔芋，肉多红根而松；秫米芋，肉白而软。
　　药之属
　　天门冬：本草经：「天门冬，一名颠棘，味苦。尔雅所谓亹冬也（亹音门）。亦作满冬，在东岳名淫羊霍，在西岳名管松，在北岳名无不愈，在南岳名百部，在中岳名天门冬，在京陆山阜名颠棘」。
　　麦门冬：叶细如韭，根生连珠。陶景弘称为辟榖要药，故有「禹余粮」、「不死草」二名；饮之尤止虚渴。
　　车前子：诗名芣苜；「采采芣苜」是也。尔雅曰：「芣苜马舄」。马舄，车前也，能利水。
　　菖蒲：生水间，叶长，根白，亦名水剑草。孝经援神契曰：「菖蒲益聪。叶长数尺而上锐，有脊，如剑，九节者，食之成仙」。梁书：「梁武帝母张氏见菖蒲生花，光彩照烛，非世所有。傍人皆不见。曰：尝闻见者，当富贵。因取吞之，是月，生武帝」。
　　土茯苓：蔓生，叶长，根圆。有赤、白二种。葛稚川云：「兔丝之草下，有茯兔之根」。淮南子云：「千岁之松下有茯苓，上有兔丝」。抱朴子按：「老子玉策：松脂入地，千年变为茯苓、千年变为琥珀、千年变为石胆、千年变为威喜」。台之所有者，非真茯苓也。
　　薄荷：治风寒要药。味辛，能发散。苏州出者为佳。
　　薯蓣：本草经：「薯蓣一名山芋。益气力，长肌肉，除邪气；久服，轻身，耳目聪明，不饥，延年。生嵩山，野人谓之土薯，秦、楚名玉延」。
　　金银花：一名忍冬藤花。取其花，晒干治毒多效（别见「花部」）。
　　山栀子：俗呼为黄枝。实有棱而长，子如黍米而扁；炒曰「炒栀子」，炒黑曰「黑栀子」。其性凉。本草云：「一名木丹，主五内邪气胃热。一名越桃，结子可染黄」。
　　益母草：叶似艾，夏月节节开花，红紫色。端午日取之，晒干，花与丛皆可用；妇人之圣药。
　　薏苡仁：元出交南，呼为蓒珠。春生苗，茎叶如黍。开红白花，作穗，结实如珠子，俗名薏仁。台产多系土番所种者。东坡诗：「伏波饭薏苡，御瘴传神良；不谓蓬荻姿，中有药与粮。舂为芡珠圆，炊作菰米香。子美拾橡栗，黄精诳空肠。今吾独何者？玉粒照座光」。
　　鹿茸：角之初发者为茸；禀气纯阳，故能补阳。又有麋茸，性能滋阴；以大者为佳。
　　鹿角胶：取角捣碎，用水浸洗，熬炼成胶，温补益人。
　　鹿角霜：炼角为胶；渣之粗者，煮而为霜，其功稍逊于胶。
　　穿山甲：即鲮鲤壳（别见「介部」）。
　　蝉蜕：蝉生新壳，脱旧壳，挂于树间；能治热病（别见「虫部」）。
　　三柰：味辛，枝叶与姜相类。
　　艾：花似野菊而小，揉其叶，晒干，可灸百疾，故名医草。西王母曰：「仙家须药，有灵丛艾」。
　　枸杞：实为地仙子，根为地骨皮。出于甘州者最佳（别见「蔬部」）。绩仙传：「朱孺子学道，泛于溪。见二花犬，因逐之，入于枸杞丛下；掘之，根如二犬，烹而食之，觉身轻，遂仙去」。
　　香附：即莎草根，亦名雀头香。
　　穿山龙：专治疥疮，煎洗立效。
　　扁豆：形似皂荚。花有红、白二种：白者堪入药，红者供蔬菜（别见「蔬部」）。
　　水烛：形如蜡烛。以其生于水中，故名「水烛」。内有絮如棉花，治刀伤甚验。
　　蛇草：形如波菱，花小而白。凡遇蛇伤，取以泡酒，饮之立愈。
　　木贼：苗如箭笴，独茎无叶，寸寸有节。
　　蒲公英：叶有细刺，花如金钱；开罢飞絮，絮中有子，落地即生。妇人乳上生疮，取其枝叶，捣烂绞汁，泡酒服之，渣涂患处。
　　白鸡冠：晒干，专治血崩；紫色、红色者，俱不验（别见「花部」）。
　　急性子：即凤仙子也。熟时，以手按之，其缝即开，子便落地（别见「花部」）。
　　蓖麻子：有红、白二种：红者干叶俱红，能治风疾；白者不验。
　　木鳖子：叶如苦瓜，蔓生地上。肉上有刺，其核似鳖。
　　蜂蜜：一名百花醴，黄蜂酿成。味甘、色碧。人家间有养之厨中，以取蜜焉。
　　石决明：本草曰：「苗三、四尺许，花红白色。子作穗，如绿豆而锐。主明目，故名」。
　　苍耳子：诗所谓「卷耳」是也。广雅谓之「枲耳」。尔雅谓之「苍耳」。陆机疏云：「叶青白，似胡荽。白华，细茎；四月半生子，如妇人耳璫。今谓之耳璫草。苏子瞻云：「苍耳花、叶、根、实，皆可食；食久，使人骨髓满，肤理如玉，长生药也」。一名「羊负草」。
　　斑节相思：枝叶似薄荷而大，服之解毒。
　　荞麦：能敛汗（别见「麦部」）。
　　菻荼菰：生于菻荼树下，雨过即生。有红、白二种，能疗痢疾；治红痢用白、治白痢用红，多验（别见「木部」）。
　　柏菰：小儿口痛，煎汤洗之，其痛立愈；为本草所不载也。
　　泽兰：高二、三尺，叶尖长，微有毛。为人殴伤者，煎汤服之，能散血。
　　紫苏：叶下紫色，而味甚香，行气和血。
　　天南星：本草曰：「苗类荷，梗直起，叶如蒟蒻，两枝相抱。花若蛇头，结子作穗，根似芋而圆」。
　　花之属
　　桂：花有数种：有丹桂、有月桂、有山桂；丹桂无多本，月桂四时俱花，山桂仅秋开而已。台所植者，惟月桂；来自内地，近年始有。
　　兰：玄览云：「兰为百草之长」。山谷曰：「一干一花，而香有余者为兰；一干数花，而香不足者为蕙」。又以花正月开者兰，香清而雅，一干一花也；四、五月开者蕙，香浓而浊，一干数花也。又有叶阔如建兰者，一干而六、七花，开于秋间，故知建兰亦蕙也。凡花白而叶长，干亦白者为「玉干」，品之最上者。花白、瓣短而稍圆，干赤而金者，为「金枝兰」，品次之。花浅黄色，心有细紫点者，为「大青」，种最蕃。又有拜岁、鹤顶、石兰、燕尾诸种。又有不土而生小篮贮挂树上者，为风兰，皆蕙之属也。台之所有者，惟「大青」而已。至于梢细叶短，幽香特异，曰「素心兰」，绝品，不可多得，省会间或有之。
　　梅：色有深红、浅红、纯白之别，叶有单叶、百叶之不同。红者皆百叶，白者相兼。春至吐蕊，故为百花之魁。台地和暖，腊初盛开，疏影横斜、暗香浮动，诸花莫及。又有一蒂三花为「品字梅」、有花白而蒂绿者曰「绿萼」，种之最贵者，皆台之所无也。
　　树兰：树高大，花碎细，如黍米，色黄，一年而数开者，为「暹兰」。
　　赛兰：一名鸡爪兰，以其形名也。花如金粟，开于夏秋之间，佛经所谓「伊兰」是也。王敬美闽部疏曰：「赛兰蔓生，树兰木本，其香皆与兰等」。
　　莲花：有红、白二色，又有白而红边者。百叶者贵，周茂叔谓花之君子者也。内郡夏月始开，台则隆冬犹发花。考一统志：清水池在广东儋耳城东，其中忽涌出四季荷花，清香奇艳，连绵不绝，腊月尤盛。是隆冬之有莲花，又不特台为然也。
　　桃花：其色有大红、二红、碧桃、绯桃；又有「三月浪」者，三月始开。
　　菊花：礼记：「季秋之月，菊有黄华」。注云：「菊色不一，而专言黄者，秋令在金，金有五色，而黄为贵，故菊色以黄为正」。范石湖菊谱：「有胜金黄、叠金黄、太真黄、御袍黄；又有金铃、球子、金杯、玉盘等名」。
　　长春：浅红色。四时皆花，台呼为「月见」，以其一月一开也。
　　丽春：多叶而深红，亦长春之类。盛开于春冬之时。
　　山丹：仙游县志：「其一叶百蕊，状如绣球，深红色，一花四英。四月开花，至八月尚烂熳。又有四时开花，曰「四季仙丹」。
　　紫荆：树无皮，花微绉，紫色，一簇数十蕊。通志谓之「不耐痒花」。爪其本，枝
　　叶皆动。俗误认为紫薇也。
　　指甲：草木状：「有花名指甲，胡人自大秦国移植南海。五、六月开，花细而正黄，颇类木犀；中多须口，香亦绝似。其叶可染指甲，红过于凤仙，故名」。
　　芙蓉：开于秋，有大红、粉红、白三色。又有「三醉芙蓉」，一日之内，花容三变，由白而淡红、桃红；唐诗云：「一枝娇卧醉芙蓉」是也。一名「拒霜」，一名「绮帐」，一名「文官花」，一名「木莲」。又有「九子芙蓉」，一本上有九色；未之见也。
　　李花：仲春花开，色白而细；陈叔达谓「李花有九标」。台产亦不多得。
　　瑞香：紫色，腊月开，一名「睡香」。昔有僧梦闻花香，觉而寻之，因名「睡香」。人奇之，为花中之瑞，遂以「瑞」易「睡」。台中无多本，皆来自内地者。
　　番瑞香：藤本，蔓生。花缘五棱，一簇数蕊，三、四月开，夏尽而止。别具奇香。
　　素馨：一名那悉茗。南方草木状曰：「那悉茗，茉莉花，皆胡人自西国移植于南海者」。陆贾南越行记云：「南越之境，五谷无味、百草不香。此二花特芳香者，缘自胡国移至，不随水土而变，与夫橘化为枳异矣」。梁张隐素馨诗：「细香穿弱缕，盘向绿云鬟」是也。又有黄色，不香；有红色，花小而绕枝甚盛，一穗数十蕊，味亦不香，台人谓之「节节红」。
　　海棠：有铁干海棠、西府海棠、垂丝海棠、木瓜海棠，秋海棠数种。台所有者，惟「铁干」一种。花殷红，有百叶、单叶，夏秋间开。草木子曰：「世谓海棠无香，独蜀昌州海棠有色、有香，故号海棠香国」。
　　洋茶：种类甚多，色亦不一。来自日本。又有川茶、宝珠茶，亦足珍宝。
　　茉莉：南方草木状称其「芳香酷烈」。又洛阳名园记作「抹厉」、王十朋作「没利」、洪景卢作「末丽」、皆以己意名之。苏东坡诗：「暗麝触人簪」；此单叶茉莉也。又有种自外国来者，花开百叶，其花较大，更为可贵，名曰「番茉莉」。
　　蔷薇：花色淡红，三月盛开。妇人取花中露水，和粉抹面，香嫩异常。种来内地，多不开花，地土之不同乃尔也。
　　酴醿：藤本。青茎，多刺，以架引之，或结篱依焉。洛京岁进醿酴酒，言酒色似酴醿也。
　　萱草花：花有百叶、单叶，又有金萱、密萱、秋萱。秋间着花，冬不叶凋。说文：「萱，忘忧草也。以其忘，故名为萱；萱，忘也」。丁谓诗：「草解老忧忧底事？花能含笑笑何人」？风土记：「宜男草也。怀孕妇人佩之，则生男」；故谓之「宜男」。
　　鸡冠：开于夏秋，如鸡冠之状，故名。色有白、有红、有紫，又有红白相间。花甚耐久。有中干，开一大朵。旁枝开数十小朵，名曰「百鸟朝凤」。又一种名「寿星鸡冠」，即「矮脚鸡冠」。白者可入药（别见「药部」）。
　　美人蕉：扶苏非树，质则非木。蕉有数种，有甘蕉、銕蕉、凤尾蕉，以美人蕉为最。花出瓣中，略似莲花，红如火炬，累日不坏。
　　紫兰：叶似栟榈，色绿而末锐，吐花与兰略似而紫。其下根结为白芨。来自内地，亦不多得。
　　绣球：藤本。花初青、后白，一簇数蕊如球，依于壁上；非如内地之木本也。
　　凤仙花：或红、或白、或黄、或紫、或红白相间、或粉红；又有单叶、有百叶。初夏至秋深开尽，随开随结实。有云：种处蛇不敢经，未知果否？子可入药（别见「药部」）。
　　玉楼春：即百叶栀子花。色白、气香，开于夏间。
　　木槿：花如葵，朝生夕陨，夏日盛开。王摩诘诗有「山中习静烹朝槿」之句。
　　夜合：昼开夕合，又名合欢，即「交枝树」，其枝互相交结。每风来，辄自解，不相牵缀。味甘平。生川谷。安五脏、和心志，久服轻身明目。生益州。
　　含笑：花红白色，初吐则香扑鼻，开透则不闻矣。施宜生含笑花诗：「百步清香透玉肌，满堂皓齿转明眉；褰帷彼客相迎处，射雉春风得意时」。
　　葵：四月花开，色有数种，开必向阳。说文：「葵常倾叶向日，不令照其根」，诗曰：「葵花向日开」；俱是也。
　　玉兰：树高大，先花后叶，花色白，开于正、二月。来自内地，然亦罕见。
　　金银花：蔓生。花初开色白；隔夜而黄，比「月下香」蕊小而叶薄，味香（别见「药部」）。
　　万寿菊：花与菊相似，色黄如金，阅月不凋。本大者，可开百余蕊。
　　番花：先花后叶，四、五月开。色黄白相间，味浊（别见「木部」）。
　　番蝴蝶：花红黄相间，花心有须一簇，百余蕊，自本开至杪。开毕发新芽，芽各有花，长开不断。实如皂荚而小。
　　莿桐花：叶微似桐而小，花殷红，二、三月盛开，远望遍树如火（别见「木部」）。
　　月桃：叶与莲蕉相类，花白红相间，味香而浊，每茎十余蕊。端午摘插小儿髻上，台人呼为「虎子花」。取其叶，包术米为角黍。
　　喷雪：通志名「泼雪花」。白蕊点点如雪。
　　锦竹：高可尺余，丛生。花如缬锦，深红、淡红、紫色、红白相间，诸色俱备。又有色红而旁如剪刻者，曰「剪春罗」；又有色白者曰「白剪绒」。又有「洛阳锦」、「碎剪罗」、「状元红」，色虽不一，而其种类则无甚殊也。
　　胭脂花：叶如浮藤，花类兔丝，有红、黄二种，开于夏月。
　　昙花：质则非木，叶绿，末锐，花吐于茎，一朵数十蕊，有红、白二色。夏开。佛寺多种之者。
　　兔丝花：藤蔓于木，或附于篱。花紫色。秋开，朝生暮谢。一名「凌霄」。
　　月下香：一名雪鸳鸯。叶似鹿葱，花出丛中，色白，一茎数十蕊。花开自下而上，晚而益香，故名。
　　金钱花：一名午时花。色红，无香，午开子谢。
　　千日红：有色无香。其红耐久，故名。
　　草菊：高尺余，叶如薄荷。花淡紫色，春夏秋皆开。叶之嫩者可充蔬品，味如茼窝。
　　龙船花：端午竞渡，其花盛开，故名。俗呼百日红。内地惟五月开，台则长年皆花也。
　　玉芙蓉：色绿而粉，叶似艾，微香，摘插头上，能去发垢。
　　一丈红：扶苏直上，与葵相类，花深红。一叶一花，开则自下而上。
　　金丝蝴蝶：花色金黄，心有须，形如蝶，故名。华彝考谓之「金茎花」。
　　老来娇：干紫，直上，无旁枝。叶红，老而益娇，因取以名；一名「老少年」、一名「秋红」、一名「鴈来红」。沈石田题以赠美童云「白白红红绚彩霞，牡丹虽好不如它；无端蜂蝶休相近，此种元来不是花」。
　　莿球：叶绿，树多莿。花略似小菊而黄，不香，每多野发。一名消息花；以其莿两两相对，又名牛角莿。
　　唐棣：陆玑草木疏：「唐棣，即薁李也；一名雀梅、一名爵李、一名棣李，亦曰车下李」。
　　佛桑：一年长开。涂皇日疏云：「佛桑出岭南，枝叶类江南槿树，花类中州勺药而轻柔过之，开时婀娜可爱。有深红、深紫、浅红、黄色数种。剪插于土即活」。
　　斑支花：先花后叶，状类頳桐。二、三月盛开，朱色，如红霞障天。花落结实，中有子而带棉，用以为褥，松而不热，暑天宜焉。
　　水仙花：如蒜头而无瓣，叶亦相类，具有一种奇香。杨诚斋以重叶为真水仙，不如单叶者多风韵。单叶者名「金盏银台」，心深黄；重叶者花片卷绉，密蹙，下轻黄、上淡白。山谷诗曰：「何时持上紫宸殿？乞与宫梅定等差」。其见重如此！
　　石榴花：来自安石国。单叶者结子（说见「果部」）。百叶有深红、水红、白三种，夏秋开花，灿烂夺目。
　　绿珊瑚：树可出墙。有枝无叶，不花不实，形类珊瑚而色绿耳。折其枝，插之土中，即发生焉。种自外国来者，近年始有；或种之盆中，以供清玩。
　　草之属
　　萍：月令：「仲春之月，萍始生」。尔雅：「苹，萍也。无根，浮水而生。其大者名苹，一夕生九子，故名九子萍」。
　　仙草：高五、六尺。晒干煮烂，绞汁去渣，和浆粉再煮而成冻，色黑；暑天和糖泡水饮之，甚凉。
　　鼠曲：平地无处不生，高寸余，叶颇似玉芙蓉而小，上微有白毛。花黄，晒干、煮熟揉烂，去渣，杂米粉和以糖，岁时作糗，皆用之。
　　虎耳草：高寸余，叶大倍于钱，面绿背红，有毛。性喜阴湿，人多栽石上为玩。
　　龙舌草：名为草而实非草。长尺许、厚半寸。中有液，妇人用以润发。以其形类舌，故名。俗呼为芦荟是也。
　　仙人掌：长尺余、厚寸许，尾圆，其形如掌，故名。墙边旷地多种之。图经曰：「贴壁而生」，非也。
　　藜：高八、九尺，直上无旁枝，老则自枯。取以为杖，坚梗而轻，名曰藜杖。
　　白曲草：台无米曲，取此草，杂米粉为曲，酿酒作糟，皆用之。
　　乳草：枝柔叶细，贴地上而生。折其枝叶，俱有乳流出。妇人少乳者，用此草同鸡及猪肉煮而食之，通窍多乳。
　　芒：叶似茅。人取其茎穗，以为帚。
　　茅：粗而高七、八尺者，大头茅是也；用以蔽墙垣。细而低四、五尺者，金丝茅是也；用以葢屋。
　　菅：似茅而无毛，烧火用之。
　　莿苋：叶细而尖，色绿而带紫，干色纯紫，无地不生。以其多生莿，故名。
　　齿草：枝柔、色绿，叶似浮藤菜而差小。土番取嫩枝以擦齿令黑，汉人则无用也。
　　咸酸草：其味咸而带酸，故名。高寸许，花盆中及地上多有之。
　　含羞草：高四、五寸，叶似槐。爪之则下垂，状如含羞，故名。
　　木之属
　　榕：南方草木状：「榕树，南海桂林多植之。叶如冬青。树干拳曲，是不可以为器也；其本棱理而深，是不可以为材也；烧之无焰，是不可以为薪也。以其不材，故能久而无伤。其荫十亩，故人以为息焉。而枝条既繁又茂密，细软条如藤垂下，渐渐及地；藤梢入地，便生枝节。或一大株有根四、五处，而横枝及邻树即连理；南人以为常，不谓之瑞也」。
　　桑：有牝牡二种。叶可饲蚕，椹可止饥。台俗不养蚕，故植之者少。
　　斑支树：干直起，至丈，方发枝。初生时，有礌而生莿；树大，则礌莿俱落。
　　柳：白玉蟾记曰：「太微宫中，箕宿之精化而为柳，垂垂袅袅然于淡雪疏雨之间」。古今注曰：「白杨叶圆，青杨叶长；蒲柳生水边，叶似青杨，俗所谓杨柳也」。枚乘柳赋：「阶草漠漠，白日迟迟，吁嗟细柳，流乱轻丝」。即垂丝柳也。二种台俱有之。
　　椿：高而直上至一、二丈，无旁枝。味香，摘其芽，可食，所谓香椿也。又一种，树与叶皆相类，但不香耳；是谓之木椿。泉志曰：「木之寿者也」。
　　番花树：高至丈余，荫亦甚大；皮青白，叶类枇杷。叶落之时，枝头圆净如指。
　　楝：树大亚于榕，但不密荫耳。叶小而尖。实圆而小，味苦；故树为苦楝，而子为苦楝子。
　　桄榔：广志：「桄榔洪直无枝条，其颠生叶不过数十，似栟榈；其子作穗，生木端」是也。木性至坚，有花纹，色黑而微赤。工人解之，以制奕枰、笔筒、杂器，雅致殊甚。本出九真交趾」。
　　朴：树如苦楝，取其叶，晒干，用以磨锡器、犀角、象牙等物。
　　銕树：干黑色，皮如鳞而厚。叶似桄榔而长，丛生木杪，永为不花之木。
　　九荆：树无皮，质理甚坚；用为栋柱，入土不朽。台人呼为九芎，以之烧炭甚佳。
　　荆：即埔姜也，生于平原旷野。有五叶、七叶二种。七叶者，能疗行人中暑之症；取其嫩叶食之，或揉其叶缚脐间，无不立验。
　　水漆：高不满丈，皮赤色。有液，粘于肉上，立肿如漆树然。以其生子海泥中，故名水漆。插之地中，无不发生。
　　莿桐：树如梧桐，干多生莿。老而莿落，折枝插地。即生，随处皆有也。诗义疏曰：「岭南有莿桐，枝干有莿」。是莿桐不特为台地有矣（别见「花部」）。
　　鹿子草树：即楮也。其皮可捣烂作纸。台无造纸，以其枝叶为鹿所嗜，因名鹿子草。尔雅翼曰：「皮斑者为楮，皮白者为榖；有瓣者曰楮，无瓣者曰构」。
　　破故子树：树无甚高大。叶有三尖，差类芙蓉。实圆而小；台人取而咸之以当蔬。
　　栟榈：广志曰：「棕，一名栟榈」。张楫曰：「木高三丈，叶如车轮，萃于木杪；其下有皮，重叠裹之，每皮一匝为一节，是也。其皮可用以为索」。江淹栟榈颂：「异木之生，疑竹疑草；攒丛石迳，苁蓗山道。烟岫相珍，云壑共宝，不锦不缛，何异工巧」？
　　梧桐：桐类不一。青桐：枝叶俱青而无子。白桐：有华与子，其花二月舒黄。紫色梧桐，皮白、叶青而有子，子肥美可食；台所有者，此耳。东坡云：「凡木本实而末虚，惟桐反之。试取其小枝削之，皆坚实如蜡，而其本皆虚也」。
　　加冬树：树高大，垂荫如榕，台产甚多。
　　菻荼：树类黄梨，高至丈余，叶生树杪，而旁多莿。台人种之园边，牛羊不得入。树下能生菰（别见「药部」）。
　　莿豆：大如榕树，叶似苦楝，莿生枝上。三、四月开花，结子大如白豆，一穗数粒。
　　茄藤树：有黄、白二色。生于海滨，质理坚致，樵采供爨；其红者，或用以染网。
　　黄目树：树高大。实如枇杷，中有子，去之，用其皮以澣衣，能去腻垢。
　　百日青：色黄，堪为小屋梁柱。砍至数月，而色尚青，故名。
　　象齿：质性硬直，色白。利于高燥，湿地立腐。伪时无杉木，多用以为桷。
　　乌栽：色黑，质不坚实。樵取供薪，亦不耐烧。
　　赤鳞：赤色质坚，皮如鳞绉，入土不朽。
　　猴栗：质坚，伪时多为梁柱之用。然久则虫自内蛀，易于朽腐。
　　木瓜：树直上而无枝，高可一、二丈。叶生树杪，结实在叶边。或腌或蜜，皆可食；树身去皮，腌食更佳。树有雌雄，雄者不结实。
　　竹之属
　　莿竹：莿多横生，极坚利。高四、五寻，乡人屋后皆密植为竹围；葢茅屋，多取栋梁之用。
　　凤尾竹：枝叶森翠，状如凤尾，亦名「观音竹」。可为盆景。
　　箬竹：干小叶大，取以造篷笠、包角黍。台产本无此种，近有一、二株。
　　长枝竹：一名鲎脚绿。椅棹床架之属悉资之。
　　麻竹：茎围高大，质不坚厚。糖笼器用多取诸此。
　　空涵竹：上竦，无旁枝，直而不曲，比长枝竹而差小。茅屋用以为桷。
　　棕竹：短节而有皮，类于栟榈。小者盆中多植之，配英石以供玩。
　　芦竹：生溪涧处。丛小叶疏，状如芦黍，故名。
　　珠篱竹：长七、八尺，如指大。质颇坚，编篱多用之，故名。
　　羽之属
　　鸡：曲礼曰：「翰音，阳物也；阳动则鸣，故谓之灵鸡」。刘孝标演连珠曰：「鸡善司晨，虽阴晦而不辍其鸣」。临海异物志曰：「伺潮鸡，潮水上则鸣」。
　　鸭：一名野凫，又名家鹜。博雅云：「凫，鹜鸭也」。云林异景志曰：「浮光多美鸭，太原少尹樊千里买百只，置后池；载载车浮萍入池，使为鸭作茵褥」。台之鸭，味胜于鸡。
　　鹅：晋史：「山阴道士好养鹅，王右军往观，意甚悦。道士云：为写道德经，当举群鹅相赠。羲之欣然写毕，笼鹅而归」。洞冥记云：「喜日鹅，每日出时，鼓翅而舞。亦名舞日鹅」。
　　乌：瑞应图曰：「乌，太阳之精也。亦至孝之应」。说文：「乌，孝鸟」。禽经：「慈乌反哺」。春秋运斗枢曰：「飞翔羽翮为阳。阳气仁，故乌反哺也」。恪物论云：「大喙及白颈而不能反哺者，南人谓之思雀，又谓之割鶡，又谓之老鸦。鸣则有凶咎，人皆恶闻其声」。
　　鸢：张华曰：「鸢，鸱类，摩风回翔」曲礼曰：「前有尘埃，则载鸣鸢」。言鸢知风，尘埃风所为也。
　　鹳：博物志：「鹳，水鸟也。陈藏器木草，人探巢取鹳子，其巢中以泥为池，含水满池中，养鱼及蛇以哺其子」。
　　黄莺：诗义疏曰：「黄鹂也。自关而东谓之仓庚；又名商庚；自关而西谓之鹳黄」。开元遗事：「唐明皇于禁苑中见黄莺，呼为金衣公子云。当椹熟时来，鸣于树间，其音宛转可听」。
　　鸠：即斑鸠也，项有花点。语曰：「天将阴，鸣鸠逐妇啼中林，鸠妇怨啼无好音」。台之所有者，非此之类也。其色青黑而杂以白者曰斑甲，其顶赤色比斑甲而差小者曰火隹，皆鸠之类也。
　　白头翁：淮南子曰：「形似鶺鴒，其飞似燕之颉鸠。头上有白毛，身苍色。宋魏野有白头翁诗」。
　　鶺鴒：尔雅曰：「鶺鴒，雝渠也；雀属。尖尾，长喙，颈黑青灰色，腹下正白。飞鸣不相离，有急难之意」。故诗人取以喻兄弟相友之道也。
　　伯劳：尔雅谓之鵙，易通卦验云博劳。性好单栖，其飞■〈唆，羽代口〉；其声嗅嗅，夏至应阴而鸣。俗谓之不孝鸟。
　　雀：有黄雀、麻雀二种。麻雀老而班、黄雀小而黄，口跃而不步。禽经曰：「雀以猜瞿。今雀俛而啄、仰而四顾，所谓瞿也。朔漠有白翕雀，虽穷冬沍寒不易处」。大明一统志：「海南有五色雀，旱见辄雨、潦见辄霁。罗浮山亦有之。有贵人至，则先翔集」。
　　鹰：苍黑色，嘴勾爪曲，能捕禽攫兔。李善曰：「鸷击之鸟」；广雅：「鸷执也」。取其能服执众鸟也。广志曰：「有雉鹰、有菟鹰、有胡鹰，能获獐。虎鹰能飞捕虎豹，大如牛，翼广二丈」。
　　海鹅：似鸭而胫长，脚高；伺海滨食鱼。其羽为箭翎。
　　凫：水鸭也，背上有纹。庄子曰：「凫胫虽短，续之则忧」。
　　鹞：鸇类。大如鹰，苍黑无尾，善击鸟雁。西京杂俎云：「鹘生三子，一为鹞」。
　　荜雀：即雀之类而小。其色紫，其声唧唧。人家取而养之，细吟不绝；熟则自为往还。
　　海鸡母：大如鸡母，而脚高，色纯黑常宿海屿中，故名。味甚甘美。
　　白鹇：萧颖士曰：「白鹇，羽族之幽奇也。彩有玄素，文不绮斑；游必海裔栖必云间」。李白诗：「白鹇白似锦，白雪耻容颜；照影玉潭里，刷毛琪树间」。
　　鸥：禽经：「鸥，信鸟也」。张华注云：「鸥，水鸟，如苍庚而小。群鸣喈喈，随潮来往，迎浪蔽日，谓之信鸥」。
　　雉：易曰：「离为雉。离，火也，其体文明。俗名山鸡」。南越志曰：「其色鲜明，五色炫燿，又名锦鸡」。禽经曰：「腹有采文，曰锦鸡」。虞衡志曰：「头项鬃毛金色，身红黄相间，极有文彩。目微白。湖南北亦有之。周成王时，越裳献白雉，去京师三万里」。抱朴子曰：「今之九德，则古之越裳也；白雉之所出。周成王以为瑞者，贵其所自来之远，明其德化所被之广，非谓此为奇也」。
　　燕：尔雅：「燕，乙也；齐人呼为鳦」。玄中记：「胡燕斑胸声小，越燕红襟声大」。古今注：「燕一名神女，一名天女」。
　　乌鶖：色纯黑，比鸜鹆而小。遇鸢，则高飞而搏其背。
　　鹪鹩：一名桃虫。诗义疏：「桃虫，即小雀鹪鹩也」。状类黄雀而小，青绿长尾，喙利如锥。取茅为巢至精密，以麻紩之，如刺袜然，悬着树枝，故关西谓之袜雀。
　　画眉：羽黑黄色，似莺而小。眉白如画，巧于作声。本地所产眉多不白，与内郡稍差耳。欧阳公诗：「百啭千声随意移，山花红紫树高低；始知锁向金笼听，不及园林自在啼」。
　　■〈卢鸟〉鹚：似鶂而黑。嘴曲如钩，食鱼入喉则烂；其热如汤，吐而生子，多者七八，少者五六，相连而出，若丝绪焉。夔州图经称：「峡中人谓■〈卢鸟〉鹚为乌鬼。蜀人皆养此鸟使之捕鱼，得鱼则倒提出之」。杜子美诗：「家家养乌鬼，顿顿食黄鱼」。
　　鸽：野鸟，人家畜之，自为来往。雌伏卵时欲出游食，则雄代覆藉之。雏生一月能飞，逾百日即成配合。
　　鸜鹆：南唐李煜谓之「八哥」。酉阳杂俎：「鸜鹆，旧言可使取火，效人言胜鹦鹉。取其目睛和人乳滴眼中，能见云霄外物」。荆楚之俗，五月鸜鹆子毛羽新成，取养之，以教其语。
　　翡翠：尔雅曰：「翡翠鹬也；雄曰翡，雌曰翠」。广志：「翡色赤、翠色绀，出交趾兴古县」。今妇人首饰皆取其毛以为之。郭璞赞：「翠雀鹬鸟，越在南海；羽不供用，肉不足宰。怀璧其罪，贾祸以采」。埤雅曰：「翡翠之小者为鱼虎，又名鱼师；谓其善搏鱼也」。
　　布谷：一名戴胜，即鳲鸠。月令「鸣鸠拂羽」是也。常以播种之候鸣，俗呼为催耕。
　　鹭鸶：诗义疏曰：「鹭，水鸟也」。所好洁白，谓之白鸟。齐鲁之间谓之春锄，吴杨谓之白鹭，张华曰：「鹭小不踰大，飞有次序」。诗以振鹭比百寮，雍容喻朝美。
　　竹鸡：格物论曰：「竹鸡比鹧鸪差小，毛羽褐色，多斑赤文。自呼泥滑滑，竹中多有之」；梅圣俞、文与可俱有「泥滑滑」之诗。
　　鸺鶹：岭表异录曰：「鴞，又名鸺鶹。夜飞昼伏，能拾人爪甲以为凶，凶则鸣于屋上；故人除爪甲必藏之。又名夜游女，好与婴儿为祟。又名鬼车、又名鱼鸟，能入人屋收魂气。鸺鶹昼目无见，夜则目明」。
　　毛之属
　　牛：有水牛、黄牛二种；研蔗用水牛；驾车二牛兼用。台人选黄牛母之健者，挂鞍以代步。造化权与曰：「坤为牛。坤，阴物也，牛故蹄坼」。埤雅曰：「牛，阴物也，故起先后足、卧先前足」。
　　马：三才图会：「马火畜也，火性健决躁速，故易干为马。干，阳物也，故其蹄圆，卧先后足，起先前足」。
　　羊：曲礼曰：「柔毛，有黑、白二色，岁两生息。在畜属火，故易繁而性热；在卦属兑，故外柔而内刚。性善群，故于文羊为群」。
　　犬：俗呼为狗。尔雅云：「长喙曰猃，短喙曰猲獢」。诗曰：「载猃猲獢」是也。犬以三月而生，在畜属水、在卦属艮，其宿应娄、宿。史记：「秦时杀狗，碟四门以御灾」。言犬之血可以辟不祥。
　　豕：礼曰「刚鬣」。尔雅曰：「豕，彘也；彘，猪也。其子曰豚。豕之大者谓之豜，小者谓之豵」。方言曰：「猪燕朝鲜之间谓之豭，关东西谓之彘、或谓之豕，南楚谓之豨。其子或谓之豚、或谓之豯，吴杨之间谓之猪子」。
　　猫：轻捷能捕鼠，去苗之害，故字从苗。郊特牲迎猫，为其食田鼠也。性畏寒而不畏暑，盖阴类也。玉屑云：「中国无猫种，出于西方天竺国，不受中国之气。鼻常冷，惟夏至一日煖。猫死，不埋在土，挂于树上。释氏因鼠咬坏佛经，故畜之。唐三藏往西方取经，带归养之，乃遗种也」。
　　獭：獭如小狗。水居，食鱼，率以正月取鱼，水傍四面陈之，谓之祭鱼。性能知水之高下，其为穴，必预度水所不至。乡人以是为潦水之候。
　　兔：典略：「兔者，明月之精」。博物志：「兔望月而孕，口中生子，故谓之兔」。论衡又曰：「兔舐雄毫而孕」。未知孰是。礼记：「兔曰明视」。
　　鼠：穴虫之黠者。抱朴子曰：「山中称社君者，鼠也」。卢元明鼠赋：「尔雅所载，厥类多种；详其容质，并不足重。或处野而隔阴山，或同穴而邻嶓塚；或饮河以求饱腹，或吸烟而游森耸」。
　　鳞之属
　　鲤：神农书：「鲤，最为鱼之主」。埤雅云：「鲤，鱼之贵者」。故尔雅释鱼，以鲤冠篇。养鱼书云：「鲤不相食，故其种易畜；陶朱公畜鱼，每岁雌雄二十四头，生子七万枚，此其验也」。列仙传云：「子尊者舒乡人也，善入水捕鱼。得赤鲤鱼，爱其色，持归着池中，数以米榖食之。一年长丈余，遂生觉，有翼，后尊乘鲤上升」。李商隐诗：「双鲤迢迢一纸书」；盖古人尺素结为鲤鱼，以缄赠耳。
　　鲨：有数种：长喙如锯者名「胡沙」，小而皮粗者曰「白沙」；皮上有丈，又曰「龙文沙」，此其最佳者。
　　泥■〈鱼卖〉鱼：形如马鲛，大者重至二、三十斤，味极甘美，台鱼之最佳者。澎湖亦多产。
　　乌鱼：本草名鲻鱼，出海中者名「海乌」。神仙传云：「介象与吴王论脍，何者最美？象曰：鲻鱼为上。乃于殿前作坎，汲水满之；象垂纶坎中，食顷，得鲻鱼作脍」。注云：「鲻鱼生浅海中。食泥，身圆、口小，骨软、肉细，其子腌食，味更佳。出自冬天」。鹿耳门最多。
　　麻虱目：生海塭中，水纹所结者，形如子鱼，味虽清而带微酸。
　　鲫鱼：本草：「鲫鱼一名鲋鱼，形亦似鲤；色黑而体促，腹大而脊隆。所在池沼皆有之。七华洞庭之鲋，出于江岷。红腴、青■〈卢鸟〉，朱尾，碧鳞」。吕子曰：「鱼之美者，洞庭之鲋」。鲋，小鱼也，即今之鲫鱼。其鱼肉厚味美，性不食钓」。
　　鲢鱼：小口、细鳞，身扁，色白，略似鲥鱼。又一名曰■〈梳，鱼代木〉。■〈梳，鱼代木〉好群行相连，故谓之鲢。乡人常畜之池中。
　　马鲛：一名草鲛。无鳞、无鲠，类泥■〈鱼卖〉而小。
　　鮎：一名■〈鱼严〉。大首、方口，无鳞而多涎。黄者肥美。
　　鳗：尔雅谓之「鳗鲡鱼」。无鳞甲，白腹，似缮而大，色青。有雄无雌，以影漫鳢而生子。本草名曰「白鳝」，又曰「鮎」，多产鳗；盖其乳子三分之二为鮎，其一为鳗。味甚肥美；池养者佳，钓获者次之。
　　鳝：腹黄，故俗解黄鳝。似蛇无鳞，体多涎沫。
　　鳅：今泥鳅也。似鳝而短，俗谓之鳅。以入秋最多，故名。
　　金鱼：一名变鱼。初黑色，久乃变红或白，或红白相间。尾作三岐，脊尾皆金，灿烂可爱。
　　敏鱼：状似鲈而肉粗，大者可十余斤。张东沙谓之「挽鱼」。
　　黄爵：长五、六寸，身小而薄，淡黄色。
　　青鲫：通志曰：「青鲫色青，鳞厚大如拇指，长五、六寸」。
　　鮡鱼：青黑色，身有白点。骨软而味甘。生海边泥中。
　　沙梭：色黄白，状如织梭，肉丰骨脆。
　　■〈鱼仓〉鱼：首锐、腹广，尾细如镖枪，故名。
　　午鱼：状似鲈，圆厚而短蹙。其味丰美。
　　贴沙：附沙而行，上紫、下白，两目相比。通志谓之鲽沙。
　　黄鱼：色黄，身扁。脂厚，味香而多刺。
　　扁鱼：俗名涂剃，形似贴沙。肉较薄，晒干，味甘美。
　　带鱼：其形如带，味比内地稍淡。
　　乌鰂：埤雅云：「乌鰂八足，绝短者；集足在口，缩喙在腹。怀板含墨，每遇大鱼，辄噀墨，周其波以卫身害。小鱼虾过其前，即吐墨惹之」。
　　锁管：身直而圆，状如锁管，故名。其味甘肥。
　　鳓鱼：似鲋鱼而小，身薄，骨细。冬月出者，一名雪映鱼，味佳；至夏，则味减矣。
　　乌颊：身短而阔，其颊乌，故名。
　　红纱：鳞细、色红，通身如淡珠。
　　绳鱼：体圆，味腥。麦熟时出，俗呼大麦绳。
　　金钟子：状圆而扁，细鳞有光，望之如金。肉味甘美。
　　狗母鱼：身圆，细鳞，多刺，粗肉。
　　狮刀：头长而狭薄，腹背如刀，一名刀鱼。大者为佳。
　　鲈：隋唐佳话曰：「吴郡献松江鲈鱼脍，炀帝曰：所谓金■〈敕上韭下〉玉脍，东南佳味也」。说苑云：「松江鲈鱼，长桥南所出者四腮，天生脍材也；味美肉紧。桥北近崑山，大江入海者三腮；味带酸，肉稍慢，不及松江」。
　　花铃：体微圆，色青，斑点如花。
　　金钱：状如花铃，而体微薄，多刺。
　　黄翼：状似乌颊，身小而薄。其翅黄，因以为名。
　　铁甲：其尾有鳞，硬如铁甲，故名。
　　鲂鱼：形圆、尾长，色紫黑。广州记：「鲂鱼广而肥甜，鱼之美者也」。
　　水尖：身狭，嘴长而尖，因以为名。
　　白腹：身圆而狭长无鳞。腹白，故名。
　　涂虱：产陂圳潭窟中。头扁，两颊有刺，黑色无鳞。通志谓之田瑟（圳，无此字，今姑从俗）。
　　斗鱼：泉人呼为丁班，台人呼为三斑。身有花纹，红绿相间。性善斗，养之盆中，可供清玩。
　　鮕鲐：尾有月，多穴于田堘或泥岸中。
　　水鸡：腰细口大，皮苍黧色。一名蝼蝈，俗名田鸡。
　　青约：一名青蛙。背青绿色，似水鸡而小。
　　土蝚鱼：状如乌鰂而大。肉亦厚，味甘美。澎湖所出者。
　　章鱼：即韩昌黎所谓章举。其身圆，其首八脚缩聚，当中有口。脚上有窝如臼历历成章。囊中有黑膏及黄膏。行则手足向下，身向上高举而疾逝。澎湖所产。
　　鳜鱼：身圆而长，皮有斑色，头微有角。肉甘而润。俗呼为髻鱼。又有脊上带珠者，谓之珠髻。澎湖所产。
　　莺哥鱼：状如鲤鱼而阔。色绿，嘴尖而勾曲，似莺哥嘴，故名。澎湖所产。 
　　龙尖：状如黄翼。味甘而美。品之佳者，澎湖所产。
　　介之属
　　龟：说苑曰：「灵龟，文五色，似玉似金；背阴而负阳，上隆象天、下平法地。背衍象山，四趾转运应四时，文着象二十八宿。蛇头龙胫，左眼象日、右眼象月。千载之化，下气上通，能知存亡吉凶之变」。
　　鳖：一名团鱼。尔雅曰：「鳖以眼听」。俗谓鳖之所在有浮沫，谓之鳖津；捕者以此占之。
　　鲎：广志：「鲎鱼状如便面。鹘眼，眼在背下。其血碧色，皮壳甚坚。然性畏蚊，蚊小，螫之辄毙。雄小雌大，置之水中，雄者浮、雌者沉。雌常负雄而行，虽波涛终不解失。雄则不能独活，故号鲎媚。渔人拾之，必得其双」。郭璞云：「鲎形如惠文冠，青黑色。十二足，长五、六寸，似蟹，悉在腹下。腹中有子，如粟而大，中醢」。
　　螺：有香螺、花螺、响螺数种。香螺长数寸，肉雪白而尾有膏。花螺圆而小，壳白，有斑点，味清。响螺大者长满尺，类于香螺，其壳可吹。又有生于田中者曰田螺、生于池中者曰池螺，壳青，黑色；但田螺壳薄，池螺壳厚耳。
　　牡蛎：咸水结成，磈礧相连如房。本地生于海中。取者乘桴，用长竹如剪夹起。
　　蚌：与蛤同类异形，蛤圆、蚌长，大者间有珠。郭璞蚌赞：「万物变蜕，其理无方。雀雉之化，含珠怀璫，与月盈亏，协气晦望」。
　　蟳：膏多于肉曰红蟳，无膏曰菜蟳。大者长尺余，能与虎斗。随大潮退壳，一退一长；其壳最为坚强。生于海边泥涂中。
　　蟹：生溪涧中，随潮解甲。又螯有生毛者，名曰毛蟹。陈简斋诗曰：「但见横行疑是躁，不知公子实无肠」。
　　■〈忏，虫代忄〉：阔壳斑点，其螯甚锐。
　　鲮鲤：南越志谓之鲮鱼。形似蛇而四足，腹圆五、六寸，头似蜥蝪，鳞似铠甲。异物志谓之鲮鲤，吴都赋所谓「鲮鲤若兽」是也。注云：「四足，似鼍而短小，状如獭。故云若兽」。遍身鳞甲，居土穴中，能陆、能水；盖兽之类、非鱼之类也，特其鳞色若鲤。乡人谓之穿山甲，以其力大能穿穴故也。
　　蚶：赞曰：「蚶子蚌属，形如瓦筒；纵横其理，五味具充」。又云：「十岁蝙蝙，化为魁陆；别名为蚶，形如瓦屋」。
　　虾：虾有数种。须长于身，海中生者大、溪涧生者小。
　　花蛤：说文曰：「蛤有三种，皆生于海。蛤蛎，千岁鸟所化也；海蛤，百岁燕所化也；魁蛤，一名复老，服翼所化也」。礼记：「季秋雀大水为蛤」。
　　车螯：蛤之大者。壳厚微黄，肉白多浆。
　　蛤蜊：临海土物记：「蛤蜊壳白，厚而圆。肉如车螯，消渴，开胄气，解酒毒」。酉阳杂俎曰：「蛤蜊候风雨，能以壳为翅而飞」。
　　水龟：一名龙虱。腌食甚佳。
　　海豆芽：似蚬而大。形扁、壳绿，吐尾如豆芽。内郡贱之，台则以为珍。
　　珠螺：比花螺而小，壳坚硬。螺嘴有皮，厚而圆，如半面珠，故名。澎湖所产。鲜食者少，腌食为佳品。
　　虫之属
　　蜂：埤雅曰：「蜂毒在尾，垂颖如蜂，故谓之蜂」。传曰：「蜂虿垂芒」；此之谓也。蜂有数种：有色黄而身长者曰长腰蜂，有黑而大者曰虎头蜂，皆有毒。惟蜜蜂无毒，人家养之橱中以取蜜。王元之记：「凡取其蜜不可多，多则蜂饥而不藩；又不可少，少则蜂惰而不作」。
　　蜾蠃：欧阳公赋：「爰有桑虫，实曰螟蛉；与夫蜾蠃，异类殊形。负以为子，祝之以声；其子感之，朝夕而成。嗟夫人子，父母所生！父祝之言，子莫之听；父传之业，子莫克成。父殁母死，身覆位倾。鸣呼为人，孰与虫灵？人不如虫，曷以人称」？
　　蝉：两翼，啄长在腹，不以膀鸣者也。其色黑，其壳曰「蝉退」（别见「药部」）。温峤赋曰：「饥吸晨风渴饮朝露」。李百叶诗：「清心自饮露，哀响乍吟风；未上花冠侧，先惊翳叶中」。又有小而色微绿，鸣于秋，曰秋蝉。
　　蚁：合璧曰：「微虫也。穴居卵生，有白、黑、黄、赤、大、小数种」。白者生于湿处，曰白蚁；黑者较大，走疾，曰走马蚁；黄者差小，能识君臣之义，说文所谓螘是也；赤者极小，曰黄丝蚁。化书曰：「蝼蚁之有君臣也：一拳之宫与众处之，一粒之食与众蓄之，一罪无疑，与众戮之」。
　　蜻蜓：六足、四翼，翅轻，薄如蝉。古今注曰：「蜻蜓即蜻蛉，好飞集水上。有青、赤、黄三种：色青而大曰蜻蜓，小而黄曰狐黎，小而赤者赤卒，又名绦绉、又名赤弁丈人」。
　　蝙蝠：夜飞画伏。仙经：「蝙蝠一名仙鼠」。古今注：「一名飞鼠」。尔雅：「蝙蝠，服翼也，一作伏翼」。玄中记曰：「百岁之鼠化为蝙蝠」。又曰：「百岁服翼色赤，止则倒悬；千岁服翼色白如雪，食之寿万岁」。
　　虾蟇：腹大，皮上、腹下有黑斑点。本草曰：「身小，能跳接百虫」。酉阳杂俎曰：「虾蟇无肠」。
　　蜣螂：古今注：「一名蛣蜣、一名弄丸黑甲虫。能以土包粪，转而成丸，圆正无邪角。其类似有雌雄。五、六月间经营秽场之下，一前推之一后挽之，掘地为坎，纳丸其中。久之，辄羽化」。
　　蛱蝶：古今注曰：「蛱蝶，粉翅，有须，一名野蛾、一名风蝶。有五色者、有白色者、有黄色者、有黑色者，诸色俱备。俗通呼为蝴蝶」。
　　蛾：眉勾曲如画，故诗称蛾眉。古今注：「飞蛾善拂灯，一名火光、一名慕光」。
　　蝇：酉阳杂俎云：「其类有苍者，声甚雄；负金者，声清聒。其声在翼。身青者粪能败物。巨者首赤如火，号景迹。或曰大麻蝇，芋根所化」。
　　蚊：说文曰：「蚊，啮人飞虫，长吻如针。性恶烟，以艾燻之则溃。夏秋最多」。
　　蝇虎：如蜘蛛而小，专捕蝇而食。
　　萤：腐草所化。夜飞，腹下有火，故字从火。梁元帝诗：「着人疑不热，集草讶无烟；到来灯下暗，翻在雨中燃」。吕氏本草：「萤，一名夜照，一名熠燿，一名景天」。
　　蜘蛛：结丝如网，自处其中，以取飞虫。昔龚舍见虫触蛛网而死，叹曰：「仕宦，人之罗网也」；挂冠而退，时人谓之蜘蛛网。
　　螳蜋：色绿，身长，两股有刺，工于捕蝉。庄周睹异鹄执弹而留之，睹一蝉得美荫而忘其身；螳蜋执翳且将捕之，见得而忘其形；异鹄从而利之，见利而忘其真。
　　螽斯：青色，长角、长股，以股鸣者也。虫之不妒忌者。一母百子；故诗为子孙众多之比。
　　蛇：按本草、山海经、尔雅等书曰：「本毒虫，有无毒者；本鳞虫，有无鳞者；鼻本皆向下，而有鼻向上生者。有所谓蝮、有所谓虺、有所谓带、有所谓虺，蛇螣蛇龙，类能兴云雾。蟒，蛇中最大者；带，小蛇也。虺与蝮，又自一种。蝮黄黑色，黄颔尖口，毒最烈；虺形短而扁，毒不减于蝮。又一种浮游水上，不伤人，其名曰蛇婆，俗谓之水蛇」。台产有数种：其最大者曰山■〈束〉，长六、七尺，专捕鼠。有至小者，长一、二，尺，曰草花仔俱不伤人。有头扁身圆，长可六、七尺，见人则以尾着地而走，快不可当，曰饭时倩。有背上有纹，类龟壳纹，常缩作一处，头在前、尾在后，如龟形然，曰龟壳花。此两者最毒，俱能伤人。
　　蚯蚓：月令：「孟夏，蚯蚓出；冬至，蚯蚓结。天寒，蚓入穴，首向下；阳动，则首向上。其身屈曲，食壤饮泉，与阜螽交」。淮南子曰：「蚓无筋骨之利、爪牙之强」。
　　蚰蜒：夏月积暑，湿气化生。吐白涎，成银色；蜈蚣遇涎则不敢动。农家云：夏秋螺出壳，产于田间，雨漂壳去，不能自适，化为蚰蜒；或然。
　　蜈蚣：赤腹、黑头，多足。尔雅曰：「螂蛆，蜈蚣也。性能制蛇，一名高距。北燕谓蛆蟝，大者谓马陆，见蛇便延而食其脑」。
　　蠹：一名壁鱼、一名衣鱼，俗呼蠹鱼；蠹书虫也。山经云：「衣鱼三食神仙字，化此」。
　　蜥蜴：身扁，四足。在壁间行走，或在草泽中。说文云：「蜥蜴蝘蜓，守宫也。日十二时变色，故曰易也」。方言云：「在泽中者，谓之蜥蜴」。师古曰：守宫，虫名。术家云：以器养，食之以丹砂。捣治万杵，以点女子体，终身不灭；若有房室之事，则灭矣。言可以防闲淫逸，故谓之守宫」。传云：「东方朔语，武帝试之果验」。台之蝘蜓能鸣，其声嘎嘎；或谓过澎湖沟则不鸣矣。
　　水蛭：一名马蜞，俗呼蜈蜞。生浊水中，能入人肉者，又名马蟥。
　　■〈虫仓〉螂：状如龙虱，漆色，善飞。好藏厨箧中，吃物食之。
　　蟋蟀：色黑如漆，善斗。天宝遗事：「唐宫中，每至秋时，妃妾以金笼闭蟋蟀，置枕函畔，夜听其声。庶民之家皆效之」。诗余有云：「蛩声泣露惊秋枕」。
　　毛虫：俗呼毛蛓。浑身皆毛，有毒螫人。
　　器之属
　　车：旁设两轮，中驾一牛，引重致远，人无负戴。
　　木柜：用楠木为之，中隔两坎。藏宝货、衣服于内，窃盗不能挖。
　　甲万：用坚木为之。商人以贮账目者。
　　床凳：木者，来自内地。本处皆以竹为之，台故多竹也。
　　货之属
　　盐：取水于海，倒注埕内，用日晒成。腌物不腐。
　　糖：砍蔗研汁，煮而成糖，装在■〈石屚〉中，其色微黄；覆以泥土，遂变成白。再煮坚冰，又名冰糖。
　　酒：本地俱为草曲酿成。俗传多饮，辄得风疾。
　　麴：磨米作粉，和草以制。
　　油：有香油、菜子油、落花生油、蓖麻油各种。用以和味，或代烛蜡。
　　菁■〈艹殿〉：取蓝草条并叶，以石灰水浸久，取其下凝者为■〈艹殿〉以染。
　　藤：多产山中，有水藤、莿藤二种。邑无深山，所出亦少。
　　麻：种于草地。解剥其皮，可以织布，或作綍系物，无所不可。
　　菁：粒如米大。台产极佳，商人多贩内地以取倍价。
　　薯榔皮：实如芋大，皮黑肉红，用以染布，利水坚致。
　　茄藤皮：多生海边，一名海兼葭。皮可染绦，与薯榔同功用。
　　炭：以九荆木为上，质坚耐烧。其灰色白，内地多购以炼宣炉也。
　　灰：蛎壳烧成，用以涂墁。
　　论曰：古者山林川泽，与民共之，所以溥美利而不为私也。然而同民之中，不废厉禁者。葢以非时恣取，既为立匮之原；即果实不熟，或启伤生之渐。樽节爱养，政事攸寓。台地僻处海外，物产有限；但凡耳目所见闻，飞潜动植，无不备载。敢曰一物不知，引为己耻？庶几食之以时、用之以礼，方策具在，可考而知也。
　　·风俗
　　海外之区，风尚习俗，三邑约略相等。凤、诸二志，载之详矣。然二邑地广，番汉杂处；邑治窄狭，惟汉人居之。通都大邑之中，其风醇、其俗雅，彬彬然一衣冠文物之邦；较之僻野孤村，不无悬殊。姑撮其大概而纪之。
　　婚姻之礼，重门户、不重财帛，古也。台之婚姻，先议聘仪，大率以上、中、下礼为准：其上者无论；即下者，亦至三十余金、绸绫疋数不等，少者亦以六疋为差。送日之仪（送亲迎之吉期也，俗云乞日）。非十四、五金不可。在富豪之家，从俗无难；贫穷之子，其何以堪？故有年四旬余而未授室者，大抵皆由于此也。若夫女家既受人厚聘，纳币之日，答礼必极其丰；遣嫁之时，粧奁必极其整。华奢相尚，每以居人后为耻。
　　至于亲迎，无论贵贱，乘舆结彩，鼓乐张灯，亲友骑牛乘马，花炮之声，沿途不绝。婿到女门，驻轿庭中，妻弟出揖，三致食物；婿饮于轿中，各具仪答之。从者捧鴈置儿上，新妇出堂，先拜祖先、次拜父母；紫姑致鴈新妇，妇外向三拱，转致于婿家。父母以帕盖其首，升轿同行。二日，父母遣人賫汤饼餪房；三日、庙见；七日旋马，乃执妇事。是之谓婚姻之俗。
　　迩年来邑内绅衿，亦有稍变旧俗者。议婚不以财，亲迎必登堂奠鴈，于礼近矣。而华靡之习未改。盖积弊既深，难以骤复；由俭入奢易，由奢入俭难，其此之谓？欤习之所宜亟变也。移风易俗之权，是在良有司加之意焉！
　　夫礼有吉，必有凶。父母终，散发跣而哭；置床，迁尸梳洗，敛以新服，扶坐堂中哭祭，曰辞生。盖谓音容永隔，后此不可复睹也。亲朋毕至慰问，曰问丧；问其丧事俱备也。具讣柬闻于亲友，择吉成服，朝夕奠哭无时；三旬，女婿致祭；亲友祭，不拘时。除灵之后，分胙谢吊。期年后数月，随择吉日，为大祥之祭；实未及大祥之期也。三年之内，遇朔望，朝夕哭；除服乃止。俗多信佛，延僧道，设斋供，诵经数日，弄铙破地狱，云为死者作福。卒哭后，葬有期，开堂三日，亲友行吊礼；至期，扶柩登车，结彩亭、张鼓乐，童子执旛鸣铙，亲朋素服送于道左，姻门则行路祭之礼。葬毕，迎主而归，谓之反主；亲朋仍素服拜迎，陪行至家，更吉服入拜，亦有辞而不受者。三日，备牲醴到坟谢土，俗云福三。此之谓丧葬之俗。
　　祭者，所以追远报本也。台鲜聚族，鸠金建祠宇，凡同姓等皆与，不必其同枝共派也。祭于春仲、秋仲之二望，又有祭于冬至者。祭则张灯、结彩、作乐、团饮祠中，尽日而散。常人祭于家则不然：忌辰、生辰有祭，元宵有祭，清明、中元有祭，除夕有祭，端午则荐角黍，冬至则荐米圆而已。此之谓祭祀之俗。
　　按丧礼，既殡，或七日、或三日，成服；百日卒哭，除灵。今除于七七之后，已非礼矣。而又以成服之日为初旬，禾及末旬而先除，名为七旬，而实不满四十日，此不可解者也。最可异者：大祥未届，而于前之数月，先作大祥之祭；食稻衣锦，恬然安之？呜呼！三年之丧，天下通丧；是可忍也！熟不可忍也？虽诗礼之家，末必尽然，然而合于礼者十之一、二，悖于礼者十之八、九，所当亟为转移者也。至于破地狱弄铙，则又不可解之甚者。夫地狱之说，理之所无者也。纵曰有之，岂一僧道可以解脱乎？世间多少破地狱之人，试问安有许多地狱，足以供僧道之破乎？若夫弄铙，谓俾死者快活；殊不知非为死者之快活，直为生者作戏场耳！何其弗思之甚也！惟营葬一节，内郡之人见窘阴阳家，岁月迁延，十室而九。台俗柩无久停，此风足以为法。
　　杂俗
　　台地窄狭，又迫郡邑，田园概系伪时开垦，年久而地硗，力农者每多用粪，非如凤、诸新垦之地，不媷而秀且实也；其民多劳。邑治之人习于诗书者无论矣，他如为贾、为商、为百工，各事其业，游手无赖之徒盖亦寡焉；其民多淳。澎湖之人无田可耕、无山可樵，以海为田、以渔为利，以舟楫网罟为生活。居屋墙垣，皆用海石砌筑；布帛菽栗，无非取资于台。种地瓜以佐粒食，锄细草以当薪，晒牛粪以炊爨。出作入息，妇女共之。其民多朴。
　　台无客庄（客庄，潮人所居之庄也。北路自诸罗山以上、南路自淡水溪而下，类皆潮人聚集以耕，名曰客人，故庄亦称客庄。每庄至数百人，少者亦百余，漳、泉之人不与焉。以其不同类也），比户而居者，非泉人、则漳人也；尽力于南亩之间。暇则入山伐杂木，车至邑中，价多者盈千、少者不下数百。无生事、无非为，俗之厚也，风斯隆矣！
　　男有耕而女无织，以刺绣为工。布帛取给内郡，其价高，亦耗财之一端也。近亦有躬纺织以备寒暑衣服，一人习之，千百人从而效之；一家习之，千百家从而仿之。女红之害，庶几免矣。
　　俗尚华侈，衣服悉用绫罗。不特富厚之家为然也，下而舆隶之属、庸贩之辈，非纱帛不裤。内地之人初至者恒以为奢，久之，习为固然；非风俗之能移人，人自移于风俗耳。
　　祖宗父母，身所自出，祀于中堂，必诚必敬，追远报本之义也。台人祀其祖先，置于堂之左右而祀菩萨于中，十居七、八焉；是祀先不如祀神。厚其所薄、薄其所厚，盍亦反而思之。
　　台人虽贫，男不为奴、女不为婢。臧获之辈，俱从内地来者。此亦风之不可多觏也。
　　延师教子，入学执贽，年节有馈，修脯有仪，厚薄有差，按月有米、有膳，各乡村皆然；独邑之四坊，从学者，并无供米、供膳之礼。贫乏之家固无足怪，众所称为富饶者，亦拘于流俗，刻薄其师乎？抑刻薄其子乎？有志教子者，慎勿尤而效之！而为人师者，受人之托，亦不可依阿从事而误人子弟也。
　　赌博之风，无处不然，台为尤甚。连日继夜，一掷千金，不顾父母妻子之养；内地之人，流落海外，数十年而不得归，是可叹也！迩年有司示禁甚严，其风稍戢。
　　行远皆用牛车，亲朋相访，三、四人同坐，往来甚便。至于五谷、柴、炭之类，无非驾牛以运，连夜而行；人省永日之功，牛无酷热之苦。
　　槟榔之产，盛于北路、次于南路，邑所产者十之一耳。但南北路之槟榔，皆鬻于邑中，以其用之者大也。无益之物，耗财甚多。然邻里角竞，亲朋排解，即以此代酒席释之，遂为和好如初。客至，亦以此代茶焉。
　　台鲜聚族，集异姓之人，结拜为兄弟，推一人为大哥，不论年齿也，余各以行次相呼，胜于同胞；妻女不相避，以伯叔称之。狎习既久，不无瓜李之嫌。此亦乡村间之习俗，邑中未闻有是也。
　　乡间之人，至四、五十岁而未有室者，比比而是。闺女既不可得，或买掠贩之女以为妻、或购掠贩之男以为子。女则自十四、五岁至二十岁，男则自五、六岁至十五、六岁，均不为讶。其有室而不能生育者，亦买他人之子为己子焉。夫礼无异姓为后之文，承祧之义，理所固然，若以非我族类而继宗祧，祖先其享之乎？以掠贩之女为妻，吾见其能守贞者鲜矣！而台之人终于不悟，亦独何哉？
　　台俗演戏，其风甚盛。凡寺庙佛诞，择数人以主其事，名曰头家；敛金于境内，作戏以庆。乡间亦然。每遇唱戏，隔乡妇女驾牛车，团集于台之左右以观，子弟之属代为御车；风之未尽美也。
　　家有喜事及岁时月节，宴客必丰，山珍海错，价倍内郡；置一席之酒，费数千之钱，互相角胜，一宴而不啻中人之产。虽当道再三晓谕，而积习既久，遵行者稀；是亦未解于生食为用之道也。
　　妇人探亲，无肩与，拥伞而行；衣必丽都，饰必华艳。女子之未字者亦然。夫闺门不出，妇人之德宜尔也；今乃艳粧市行，其夫不以为怪，父母兄弟亦恬然安之，俗之所宜亟变也。近邑内之人，习俗稍移，乘舆相访者十之一、二；渐而积之、久而化之，自成礼义之乡矣。
　　妇女入寺烧香，台俗最炽。闲时尚不多觏，一遇佛诞，则招群呼伴，结队而行，游人遍于寺中，邂逅亦不相避。前台厦道雷阳陈公示禁特严，其风稍息；年久法弛，仍蹈故辙，岂尽妇人之过乎？为之夫者与其父兄，实不得辞其咎也。
　　客人多处于南、北二路之远方；近年以来，赁住四坊内者，不可胜数。房主以多税为利，堡长以多科为利；殊不知一人税屋，来往不啻数十人，奸良莫辨。欲除盗源，所宜亟清者也。
　　讼师者，黠民也。台多刁讼，其弊多讼师主之。盖村民何知？惟讼师一力担承，故讼遂不可止。欲使民相安于无事者，亟除讼师之害，则几矣。
　　僧尼者，民而异端者也；然历代所不废。盖将以此待鳏寡孤独之民，使不致于死亡莫恤。而台地僧家，每多美色少年，口嚼槟榔，台下观剧。至老尼，亦有养少年女子为徒弟者。大干天地之和，为风俗之玷。
　　台尚王醮，三年一举，取送瘟之义也。附郭乡村皆然。境内之人，鸠金造舟，设瘟王三座，纸为之。延道土设醮，或二日夜、三日夜不等，总以末日盛设筵席演戏，名曰请王；进酒上菜，择一人晓事者，跪而致之。酒毕，将瘟王置船上，凡百食物、器用、财宝，无一不具。十余年以前，船皆制造，风篷、桅、舵毕备。醮毕，送至大海，然后驾小船回来。近年易木以竹，用纸制成，物用皆同。醮毕，抬至水涯焚焉。凡设一醮，动费数百金，即至省者亦近百焉；真为无益之费也。沿习既久，禁止实难；节费省用，是在贤有司加之意焉耳。相传昔年有王船一只放至海中，与荷兰舟相遇，炮火矢石，攻击一夜；比及天明，见满船人众悉系纸装成。荷兰大怖，死者甚多。是亦不经之谈也。
　　邑有四坊，旧设坊长四人以供役。逾年废坊长而立堡长，在有司实为稽查匪类之计。殊不知十家为一甲、十甲为一堡，此法一行，无赖之徒，钻充者遂至数十人，逐月逐户，给以禀粮，过事生风，架局吓骗，甚至窝藏匪类，肆害良民，发觉而被谴者，已有明征矣。夫堡长之设，本欲安民也，而反以扰民；本欲无事也，而反以多事；本欲弭盗也，而反以窝盗。若谓坊长亦有害，则所为害者四人而已，不犹于数十猛之如狼如虎，朘剥更不堪乎？所当亟为商度者也。
　　论曰：风俗之端，成于教化；从隆从污，惟风行草。邑固属外海之区乎，而俗沿华奢；行未尽合礼，风之所宜亟变也。去华而存朴、去奢而遵俭，舍陋习而敦礼义，勿使流而愈下、趋而日蹶，惟曰溯先正、谨训行。俾海滨邹鲁日率乃新。维俗之责于端型之君子，有厚赖焉！
　　·气候
　　天有时、地有气，故候各殊焉。山川之燥湿，于是乎剂之；百榖之收长，于是乎因之；民生之寿夭康疾，于是乎调之；气候顾不重哉？台湾地极东南，重洋远隔；二十二年开辟疆土，审之天时、验其气候，与内郡逈不相侔也。然而全台之气候与内郡异，而邑治之气候与凤、诸又异。邑治地居中土，和暖时多，虽隆冬不患冻冷；其与诸罗之极北而多寒、霜雪频降者，异矣。人居稠密，烟火万家，零露既稀，瘴气不入；其与凤山之极南，甫晡而露降、日出而雾消者，异矣。狂风虽作，一、二日而恬；其与诸罗之鸡笼，北风盛发、累日不休者，又异矣。三月以后风多南，八月以后风多北；其与凤山之淡水，有永年而不闻有朔风者，又异矣。附郭之地，平原旷野，培塿相联；非若鸡笼之山气侵人为足忧也。夏暑而冬寒，春和而秋暖；非若淡水之盛暑入夜犹怯寒，腊月之穷冬裌衣可度日者也。至于澎湖之气候，则又与邑治有不同者：澎岛处汪洋浩淼之中，多风而少晴。故有时台则天清气朗，而澎则风声凛烈；辰方雾扫云收，而午后封姨为祟。又其甚者，积日连月，靡有宁刻。行舟之人，迟滞累旬，来往无定期。他如寒暑雨阳，则澎之于台，约略相等也。瞻气候者，可以知一邑，并可以悟全台矣。
　　·岁时
　　元日起，沐罢，备香烛，祀祖先，拜尊长，出造亲友之家，迭为宾主。是之谓「贺岁之礼」。
　　四日，家家备牲醴，烧纸礼神。是谓「接神之礼」。
　　七日为人日之期，俗谓「七元」是也。以杂蔬和羹祀先礼神，名曰「七宝羹」。泉人则然，漳人则不尔矣。
　　九日为天诞之期，家家烧纸，望空叩拜。浮屠之家，宣经礼忏。是之谓「祝天诞」。
　　十五日，人家多延道士讽经，谓之诵三界经；亦有不用道士，而自备馔盒，以烧纸者。是夜元宵，悬灯门首，放花炮、粧故事，游遍街衢。是谓「庆赏元宵」。
　　二月二日，家家具牲醴，为土地庆寿。里社之间，鸠金演戏，张灯结彩，无处不然。
　　十五日，同姓之人合办酒席，致祭于祠中，张灯演戏。是谓「祭春」。
　　三月三日。磨米为粉作粿，以祀其先。是之谓「三月节」。漳人有之，泉人则无是也。
　　清明祀其祖先，祭扫坟墓，必邀亲友同行，妇女亦驾车到山。祭毕，席地而饮，薄暮而还。近奉观察梁公严禁妇女至坟与祭，此风稍息；阖邑咸称善政。
　　四月八日，僧童舁佛，奏鼓作歌，沿门索施。谓之「洗佛」。
　　五月五日，各家悬菖蒲、艾草于门，制角黍；以五采线系童子手中，以虎子花带于首。近海居民，群斗龙舟以为荣。
　　六月初一日，漳人磨米粉为丸，名为「半年丸」；非泉人之俗也。
　　七月七夕，为「乞巧会」。家家备牲醴、果品、花粉之属，向檐前烧纸，祝七娘寿诞，解儿女所系五采线同焚。今台中书舍，以是日为大魁寿诞；生徒各备酒肴，以敬其师。
　　七月十五日，浮屠谓地官赦罪之日，各宫庙社里敛金延僧拜忏，是夜搭台演放焰口，俗所谓「普度」是也。每费至数十余金。人家祭其祖先，与清明节无异；亦春露秋霜、追远报本之意也。
　　八月中秋，祭土地，张灯演戏，与二月二日同。是夜骚人饮酒，制大饼以象月，掷三红者得之。士子亦以此卜夺魁。
　　九月九日，各备酒肴，游于寺中，如海会寺、法华寺及小西天皆是也。是之谓「登高会」。
　　十一月冬至，致祭祠宇，张灯演戏，与二月十五日同；谓之「祭冬」。家各磨米为丸，祀先祭神，阖家皆食，谓之「添岁」。凡百器物，各黏一丸于上，谓之「饷耗」。
　　「十二月二十日，俗传百神以是日登天，凡宫庙人家各备茶果、牲醴以祭。是之谓「送神」。
　　二十五日，各家斋戒焚香，莫敢狎亵；盖谓天神下降之日也。
　　除夕，备牲醴粿羞，张灯爆竹，祀先祭神，曰「辞年」。既毕，合家团饮，曰「守岁」。仍于数日前，各以仪物互相赠答，曰「送年」。
　　·风信
　　自台往内地者，以东南风为顺；自内地来台者，以西北风为顺。此不易之理也。然而风信难凭，若必待此而后扬帆，则自二、三月至六、七月时多南风，内地无来台之日；八、九月至正月时多北风，台无往内地之日矣。而不然也。台往内地，惟正西为顶头风；内地来台，惟正东为顶头风，皆当停泊以待。他如南风、北风，皆可来往。南风风气柔弱，舟小者易渡；北风风气刚劲，舟大者为稳。故三、四五月行舟者，鲜飓风之患；而风力不足，往往迟滞洋中，随潮上下，必俟南风盛发，始可扬帆而行。六八月、十一二月以及正月，时而飓发、时而台生、时而报头骤至（飓者，具四面之风也，骤发而骤止；台则以渐而至，常连日夜；报头则风未至，而报先及，亦骤发而难当），风势大则摺帆以驾驶；若遇太烈，近澳者犹可收泊，在洋中者任其所之而不知所止。九月，北风凛烈，积日累月；名谓九降风。七月、十月，天气和暖，风时稍顺，行者便焉。凡南风，台将作，则北风先至；至十一、二月，若遇南风，迟至三日，则台必发。内地早西而晚东，台地则东风发于早晨，近午而起西风，谓之「发海西」；若无西风，则天时不祟朝而变矣。日落有黑云，诘朝未必晴霁也；天边有断虹，飓风且将立至也；海中多腥气，无两日之清朗也；水面如浮糠，非浪静之天时也。
　　至于逐月各有报旬，验之多应，非尽属不经之谈。并附于后：正月初四日接神报，初九日玉皇报（是日有报，各报俱验；若无报，则各报不验），十三日关帝报，二十九日乌狗报，二月初二日白须报，三月初三日上帝报，十五日真人报，二十三日妈祖报，（真人报多风、妈祖报多雨）。以上三个月，共三十六报，此其大者，四月初八日佛子报，五月初五日屈原报（系大报旬），十三日关帝报，六月十二日彭祖报，十八日彭祖婆报，二十四日洗炊笼报（此三报具系大报旬），七月十五日鬼仔报，八月初一日灶君报，初五日（九皇报）（系大报旬），十五日魁星报，九月十六日张良报，十九日观音报，十月初十日水仙王报，二十日翁爹报，十一月二十七日普庵报，十二月二十四日送神报，二十九日火盆报（自二十四日至年终，每遇大风，名送年风）。
　　·潮汐
　　尝考潮汐之说矣，谓天包水、水乘地，而一元之气升降于太虚之中；气升地沉，则水溢而为潮，气降地浮则水缩而为汐。计日十二辰，由子至已，其气为阳；由午至亥，其气为阴。一昼一夜，合天地之气再升再降，故一日之间潮汐皆再焉。当卯酉之月，则阴阳之交也，气以交而盛，故潮之大也，异于他月；当朔望之后，则天地之变也，气以变而盛，故潮之大也，异于他日。朱子曰：「天地之间，东西为纬、南北为经，故子、午、卯、酉为四方之正位；而潮之进退以月至，此为节耳」。邵子曰：「海潮所以应月者，从其类也」。余襄公则谓「潮有涨退，海非增减，月之所临，而水往从之。故月临卯酉，则水涨于东西；月临子午，则潮平于南北。彼盈此竭，皆系于月，盖月，阴之精也；水，阴之物也。以水之阴，从月之精，晦朔弦望，潮汐应焉。朔后三日，明生而潮壮；望后三日，魄具而潮涌；仲春月落，水生而汐微；仲秋月明，水落而潮倍。盛于大寒，极阴而凝；弱于大暑，畏阳而缩。阴阳消长，不失其时，九有之内，皆无殊理」。而郡志有云：「台湾潮汐，视同〔安厦门〕为较早者，则以潮有远近之不同；海之远者气尤盛，故潮亦因之。要而论之，不外天一之所生、地六之所成而已矣。何非天地精气之所感也哉？
　　·海道
　　台湾地极东南，上通江浙、下抵闽广；来往商艘，岁殆以数千计。其海道之远近平险，不可不察也。邑治自鹿耳门而外，波涛万顷，一望无际；其往内地之船，皆以黎明开洋。寒食后，南风盛发，由鹿耳门扬帆而去，经东、西吉（海中浮屿），傍午至澎湖，泊水垵澳，利南风也；秋分后，北风凛烈，出鹿耳门，必由隙仔（澳名，在鹿耳门外之北）开洋，亦经东、西吉而至澎湖，泊网澳、内堑、外堑等澳，利北风也。若金鸡、嵵里、妈宫等澳，则南北风皆可湾泊。自澎往厦开洋，则以傍晚为定期；越早，而内地之山隐现于目前。然此就风顺而论也。若风稍逆，则南风之时，常患风不胜帆，虽以鹿耳门至澎湖之近，迟至一、二日夜者有之；由澎至厦，则更缓矣。北风之时，常患帆不胜风，故风稍烈，则下一、二摺帆以驾驶，虽登岸稍迟，犹无樯倾楫摧之患；若飓风大作，则或飘至铜山者有之、或飘至广东者有之，而翻覆于波浪之中者又无论矣。至于往福州之船，则向北直去，不用到澎湖焉。若夫往北路之鸡笼山（诸罗之山，至此而尽），则由青鲲身（在鹿耳外北二十里），而北向；往南路之沙马矶（凤山之山至此而尽），则由大港（在鹿耳门南数里）而南行。此皆一定而不可易者也。更以水程计之：自鹿耳门至澎湖，水程四更，风利于东；自澎湖至厦门，水程七更，风利东南；自鹿耳门至福州，水程一十五更，风利正南；自鹿耳门至鸡笼港，水程一十八更，风利正南；自鹿耳门至沙马矶，水程七更，风利正北。此又行舟者之不可不知也。
　　●建置志
　　城池营盘公署（公馆附）学校书院坛庙义学社学学田坊里保甲铺舍坊表仓廒社仓桥梁津渡集市水利阢塞恤政
　　邑之有建置也，所以度形势、固疆圉、利民用、恤孤独也。台湾自归版图，声教覃敷，风徽渐被，运会日跻于盛矣！创制显庸，要以垂之久远而勿替。缮其城郭、分其都鄙、均其里居，设庠序、立学校，使之乡里世守、死徙有恒，各得其所、各乐其业，将秀者习于诗书，朴者安于耕凿，熙熙皞皞之风，无难再见于今日矣！
　　城池
　　营盘
　　公署（附公馆）
　　学校
　　书院
　　坛庙
　　义学
　　社学
　　学田
　　坊里
　　保甲
　　铺舍
　　坊表
　　仓廒（共计六十六间）
　　社仓（共计一十五间）
　　桥梁
　　津渡
　　集市
　　水利
　　厄塞
　　恤政
　　·城池（未筑）
　　郡县既设，城池其首务焉。高垒深沟，以为不虞之备，所谓设险以守其国者也。台湾属在荒域，一滨海之区耳。二十二年归入版图，为附郭首邑，制度初备，百废方兴，未遑议及；即欲商建造，而砖石之属，皆取资于内地，工力又数倍焉。非縻数十万之金，不足以充费。至五十年，奉文砌筑，经委官跴勘，思费无所出，终不果。今虽民居稠密，市肆纷错，盛平之时，高枕可以无忧，万一有警；将何所恃以为守御之具？所当亟为筹画，以为久安长治之计者也。
　　·营盘
　　总镇营盘，在镇北坊。遍植莿桐，环以木栅，东西南北，各建草楼。夜则拨兵轮守，以司启闭。
　　镇标中营营盘，在永康里。规制与总镇营盘同。中营目兵，环住其内。
　　镇标左营营盘，在镇北坊总镇营盘西门外。规制与总镇营盘同。左营目兵，环住其内。
　　镇标右营营盘，在东安坊规制与总镇营盘同。右营目兵，环住其内。
　　道标营盘，在西定坊台厦道署之后。道标目兵环住焉。
　　澎湖副将营盘，在妈澳。一协两营官兵俱驻劄焉。
　　·公署
　　县署，在东安坊，西向；伪时旧宅也，历任官修焉。前有大堂，听政之所居也；后有川堂，退食之所憩也。后堂斋阁，靡不毕备。仪门以外，左为土地祠，而右则羁禁罪人之所也。至于书吏舆隶之房，各有次第。又有旌善亭，在大门之左，所以奖善也；有申明亭，在大门外之右，所以惩恶也（二亭系四十八年间奉巡抚张伯行行文设立，知县张宏建焉）。规画整肃，制度毕周，知县王兆陞额其堂曰「独立堂」。陈璸大书扁额于川堂曰：「守法奉公，洁己爱民」；明己志也，亦以励后人也。
　　儒学署，在东安坊明伦堂之后。五十一年，台湾县张宏建；五十八年墙圯，教谕吴应异重修。
　　按儒学之署，开辟以来，未遑建立；铎斯土者，辄就启圣祠之偏房而居，窄隘不堪。至是，始有栖身之地。五十三年，教谕郑长济捐俸建草亭于学署之前，与诸生论文其下，额曰「潜亭」；花木竹栏，颇称雅致。
　　县丞署，在东安坊府治之东，南向。伪时旧宅，历任官重修。
　　典史署，在县署之左，西向。伪时旧宅，历任官重修。
　　新港巡检司署，府志载在武定里；三十八年移在东安坊，南向。伪时旧宅，历任官重修。
　　新港原属台湾县辖，后因分疆定界，遂为诸罗疆域。而官仍以新港名者，照开辟之初报部册也。鹿耳门船只出入，有专司焉。
　　澎湖巡检司署，在大山屿之东暗澳。离县治水程四更。
　　澎湖与县治，隔一水之遥，县官不能亲履其地；彼都之民，又不能历波涛而赴诉于县官。故设巡司，以分其任，兼稽察来往之商艘焉。
　　镇属公署（附）
　　台镇公署，在邑治镇北坊营盘内。伪时旧宅，历任官重修。
　　镇标中营公署，在邑治永康里营盘内。伪时旧宅，历任官重修。守备、千把总公署附焉。
　　镇标左营公署，在邑治镇北坊营盘内。伪时旧宅，历任官重修。守备、千把总公署附焉。
　　镇标右营公署，在邑治东安坊营盘内。伪时旧宅，历任官重修。守备、千把总公署附焉。
　　澎湖水师副将公署，在妈祖宫西（康熙二十一年副将詹六奇建）。
　　澎湖水师左营公署，在妈祖宫东。千把总同。
　　澎湖水师右营公署，在妈祖宫后。千把总同。
　　澎湖水师左营守备公署，在左营公署东。
　　澎湖水师右营守备公署，在妈祖宫东。
　　道标守备公署，在西定坊道署之南。
　　道标千总公署，在西定坊本标守备署之右。
　　道标把总公署，在西定坊本标守备署之前。
　　道府厅公署（附）
　　台厦道公署，在西定坊，西向；伪时旧宅也。大堂、斋阁、住宅毕备；仪门之外为大门，大门之外为鼓亭、为辕门。辕门之左为官厅属僚停骖之所，辕门之右为健步房。照墙以外，则巡捕之馆在焉。苟有倾圯，三县合修。
　　台湾府公署，在东安坊，南向。前有大堂、后为川堂，为伪天兴州旧署。由川堂转而西北，为内宅；伪遗旧宅也。旁建草亭一座，为校射之所焉。
　　海防厅公署，在西定坊，西向；伪时旧宅也。听政则有大堂，退食则有川堂；由川堂后迤转而南，则有茅亭，以会宾客。其内宅房屋，较他署为窄狭焉。
　　经历司公署，在东安坊，南向。署颇宽敞，前后旷地亦甚宽。历任官视为传舍，即墙倾桷朽，亦祗图苟安之计。五十六年王士勷莅任，建大门、筑照墙，修废葺圯，规模肃然。后之官斯土者，勿复以传舍相视焉可矣！
　　以上公署，应列郡志中。而附于诸署之后者，邑为附郭，不得不详列以备参考也；岂曰志所不应志乎？至于秩官，则不与及矣。
　　公馆
　　澎湖水师协镇公馆，在镇北坊赤嵌城之东。历任官重修。
　　（附）各官公馆
　　凤山县公馆，在东安坊。岳帝庙前。
　　诸罗县公馆，在镇北坊。
　　安平镇水师公馆，在镇北坊禾寮港街。
　　南路参将公馆，在镇北坊。
　　北路参将公馆，在镇北坊。
　　·学校
　　学宫，在东安坊。康熙二十三年，知县沈朝聘建。后为启圣祠。时尚草创，规模未备。二十九年，知县王兆陞修焉。四十二年，知县陈璸建明伦堂于文庙之右，讲学始有其地；仍捐俸三百两构构买杉木，重新文庙。甫兴工，以钦取离任。四十年，王仕俊成之。而启圣祠尚仍旧也，卑隘浅陋，方向又与文庙稍差。至于庙外栅栏、照墙，屡为风雨倾坏。四十七年，知县张宏重修；旋葺、旋圯，终非久远。四十九年，陈璸以四川学道观察台阳，始易栅栏为围墙，礼门、义路悉备。五十四年，超擢湖广偏抚，临行之日，重新启圣祠，正其方向，与庙相称；仍于庙之两旁，建斋舍十四间，为诸生肄业之所。躬亲督率，半阅月而告成。陈之留心文庙，可谓至矣！五十七年七月，霖雨浸淫，飓风大作，两庑围墙几成平地，礼门、义路竟作通衢。五十八年秋，海防同知王礼摄县篆，召工取材，捐俸修筑，牢以砖垣、涂以丹漆。从此庙貌巍然，规模壮丽；瞻拜者仰美富之巨观，潜修者乐作人之雅化，邹鲁之风，不于海滨见之乎？若夫泮池之筑，则知县俞兆岳、教谕郑长济捐俸共成之也。康熙二十四年，御书「万世师表」扁额，令各直省、府、州、县悬挂文庙。康熙二十五年，御制「至圣先师孔子、四贤赞」勒石于各直省、府县学宫。
　　至圣先师孔子赞（并序）
　　盖自三才建而天地不居其功，一中传而圣人代宣其蕴。有行道之圣，得位以绥猷；有明道之圣，立言以垂宪。此正学所以常明，人心所以不泯也。粤稽往绪、仰溯前徽，尧、舜、禹、汤、文、武达而在上，兼君师之寄，行道之圣人也；孔子不得位，穷而在下，秉删述之权，明道之圣人也。行道者，勳业炳于一朝；明道者，教思周于百世。尧、舜、文、武之后不有孔子，则学术纷淆、仁义湮塞，斯道之失传也久矣？后之人而欲探二帝、三王之心法，以为治国平天下之准，其奚所取衷焉？然则孔子之为万古一人也审矣！朕巡视东国，谒祀阙里，景仰滋深。敬摛笔而为之赞曰：
　　清浊有气，刚柔有质；圣人参之，人极以立。行着习察，舍道莫由；惟皇建极，惟后绥猷。作君作师，垂统万古；曰惟尧、舜、禹、汤、文、武。五百余岁，至圣挺生；金声玉振，集厥大成。序书删诗，定礼正乐；既穷象系，亦严笔削。上绍往圣，下示来型；道不终晦，秩然大经。百家纷纭，殊途异趣；日月无踰，羹墙可晤。孔子之道，惟中与庸；此心此理，千圣所同。孔子之德，仁义中正；秉彝之好，根本天性。庶几夙夜，勖哉令图；溯源洙泗，景触唐虞。载历庭除，式观礼器；摛毫仰赞，心刚遐企。百世而上，以圣为归；百世而下，以圣为师。非师夫子，惟师于道；统天垂世，惟道为宝。泰山岩岩！东海泱泱！墙高数仞，夫子之堂！孰窥其藩？孰窥其径？道不远人，克念作圣。
　　四贤赞
　　颜子
　　圣道早闻，天资独粹；约礼博文，不迁不贰。一善服膺，万德来萃；能化而齐，其乐一致。礼乐四代，治法兼备；用行舍藏，王佐之器。
　　曾子
　　洙泗之传，鲁以得之；一贯曰唯，圣学在兹。明德新民，止善为期；格致诚正，均平以推。至德要道，百行所基；纂修统绪，修明训词。
　　子思子
　　于穆天命，道之大原；静存动察，庸德庸言。以育万物，以赞乾坤；九经三重，大法是孝。笃恭慎独，成德之门；卷之藏密，扩之无垠。
　　孟子
　　哲人既萎，杨、墨昌炽；子舆辟之，曰仁、曰义。性善独阐，知言养气；道称尧、舜，学屏功、利。煌煌七篇，并垂六艺；孔学攸传，禹功作配。
　　康熙二十六年，奉旨设立下马牌于庙门外之左右。自是满汉文武官员军民人等，罔有不遵者矣。
　　朱文公祠，在宁南坊文庙东。康熙五十一年，台厦道陈璸建。
　　文昌阁，在宁南坊文公祠后。康熙五十四年，台厦道陈璸建，其制仿会城之奎光阁。取材召工，则教谕郑长济与有力焉。
　　名宦祠，在启圣祠之前，居左。五十四年，台厦道陈璸建。
　　乡贤祠，在启圣祠之前，居右。五十四年，台厦道陈璸建。
　　郡学宫（附）
　　郡之有学宫也，自伪郑氏始也。在宁南坊，南向。国朝开辟以来，仍其旧制。文庙在前、启圣祠在后，两庑大门悉备。大门之外，环以栅栏，屡圯屡修。三十九年，台厦道王之麟始建明伦堂于庙左。堂之后为龙亭库。四十九年，陈璸观察台阳，易栅栏为围墙，浚泮池于围墙之内。建闲厅三间于明伦堂之外，西向，为各官停骖处。建大成坊一座，与闲厅相连，游圣之门，必于是焉。建学舍于明伦堂之后，东西相向，各三间，为教官宅舍；建十八斋于学宫之内，为诸生肄业之所。制云备矣！而照墙蔽塞、泮池窄狭，不足以壮厥观；五十七年，知府王珍跃然起曰：「是则某之责也」！爰是辟照墙为棂星门，移泮池于棂星门之外，而环以墙，形若半月。墙以外，东有龙门，西有云路；墙之左右，辟二小门，虽设常关。五十八年，台厦道梁文煊莅任，谒庙行香，顾谓僚属曰：「此非殿制也。卑陋如是，何以尊先圣而崇盛朝之规模」？因诹吉兴工，弃其旧而重新之；栋梁得大木，砖砾牢永久。殿内用四点金，殿外环以低栏，累砖为之；玲珑丹漆，灿然夺目。出檐角于四隅，上覆以亭，竖其扁曰「大成殿」；制与内地同焉。山明水秀，拱于庙前，真海外之巨观也；至矣！蔑以加矣！诸费梁公实肩之，而规画制度则经历王士勷独任其责。千百年后，瞻殿宇之巍焕，溯兴建之由来，陈始之、梁与王成之，而经历士勷之功，亦不可没也。
　　按邑志止载一邑之事，郡事不登焉。郡学宫，郡志之宜也，邑志之毋乃多乎？然而事功、治功，书之太常，所以风有位也；三公之有功于圣庙如是，岂可令其久而弗传乎？因详叙其兴废之由，附之邑乘中；俾后之君子有志纂辑者，不患藉手之无自焉矣。
　　（附）生员额数
　　取士之有定额也，自明初始也。每学科、岁取进生员，各以百名为率。有廪膳、增广、附学之别：廪膳府学四十人、县学二十人，增广系以后添设，其额数与廪膳均；附学则无定数。国朝顺治四年，取进生员以县之大小，定额数之多寡：大学定四十名、中学定三十名、小学定十二名；先科考，后岁考。十五年，定府学二十名、大县十五名、中县十二名、小县或四名、或五名。十八年，并科、岁合考。康熙九年，复定府学二十名、大县十五名、中县十二名、小县或七名、或八名。十二年，科、岁仍分两试，先岁考、后科考。十八年，又定科、岁试不论大小县，各取进四人。至二十年，科考复定取进生员，各照廉熙九时额数，遂为定例。其廪膳生员：府学定四十名、大县学、中县学定二十名、小县学定十六名；增广各如其数。廉熙二十三年，设台湾县。二十五年，台厦道周昌具详督抚两院，题定照内地中县之例，岁、科各取进一十二名；廪膳生员减内地之半，定为十名；增广生员如之。岁贡照内地例，以廪生食饩浅深为先后，每二年贡一人。照陕西延安、广东琼州例，以台厦道兼理学政，附其册于福建学使达部焉。
　　武生额数：国朝顺治初，武童与文童一并考试，无科考；取进额数无定。武生岁考列优等者，以科举论。康熙九年，诏令直省该督、抚、提、镇就副、参、游熟识骑射者，委一员同学臣考试武童。十四年，罢武职官同考之例。其武童进学，上、中、下县额数悉照文童取进之例，则自康熙十年始也；台湾取进武童，亦如内地中县之额焉。
　　卧碑文（顺治九年，上命礼部颁行直省各府、州、县刊刻学官，俾知遵守）
　　朝廷建立学校，选取生员，免其丁粮、厚以廪膳，设学院学道学宫以教之，各衙门官以礼相待，全要养成贤才，以供朝廷之用。诸生皆当上报国恩，下立人品。所有教条，开列于后：
　　一、生员之家，父母贤智者，子当受教；父母愚鲁，或有非为者，子既读书明理，当再三恳告，使父母不陷于危亡。
　　一、生员立志，当学为忠臣清官。书史所载忠清事蹟，务须互相讲究；凡利国爱民之事，更宜留心。
　　一、生员居心忠厚正直，读书方有实用，出仕必作良吏。若心术邪刻，读书必无成就，为官必取祸患；行害人之事者，往往自杀其身，常宜思省。
　　一、生员不可干求官长、结交势要，希图进身；若果心善德全，上天知之，必加以福。
　　一、生员当爱身忍性，凡有司官衙门不可轻入。即有切己之事，止许家人代告，不许干与他人词讼；他人亦不许牵连生员作证。
　　一、为学当尊敬先生，若讲说，皆须诚心听受；如有未明，从容再问，毋妄行辩难。为师者，亦当尽心教训，勿致怠惰。
　　一、军民一切利病，不许生员陈言；如有一言建白，以违制论，黜革治罪。
　　一、生员不许纠党多人，立盟结社，把持官府，武断乡曲。所作文字，不许妄行刊刻。违者，听提调官治罪。
　　御制训饬士子文（康熙四十一年，颁行各直省，训饬天下士子）
　　国家建立学校，原以兴行教化，作育人材，典至渥也！朕临御以来，隆重师儒、加意庠序，复慎简学使，厘剔弊端，务期风教修明，贤才蔚起，庶几棫朴作人之意。乃比来士习未端、儒教罕着，虽因内外臣工奉行未能尽善，亦由尔诸生积锢巳久，猝难改易之故也。兹特亲制训言，再加警饬，尔诸生其敬听之：
　　从来学者，先立品行、次及文学，学术事功，源委有叙。尔诸生幼闻庭训、长列宫墙，朝夕诵读，宁无讲究？必也躬修实践，砥砺廉隅，敦孝顺以事亲、秉忠贞以立志。穷经考义，勿杂荒经之谈；取友亲师，悉化骄盈之气。文章归于淳雅，毋事浮华；轨度式于规绳，最防荡轶。子矜佻达，自昔所讥。苟行止有亏，虽读书何益？若夫宅心弗淑，行已多愆：或蜚语流言，胁制官长；或隐粮包讼，出入公门；或唆泼奸猾，欺孤凌弱，招呼朋类，结社要盟。乃如之人，名教不容、乡党弗齿。纵幸脱褫朴，滥窃章缝，返之于衷，能无愧乎？况乎乡会科名，乃抡材大典，关系尤钜；士子果有真才实学，何患困不逢年？顾乃标榜虚名，暗通声气，夤缘诡遇，罔顾身家；又或改窜乡贯，希图进取，嚣凌腾沸，网利行私。种种弊端，深可痛恨！且夫士子出身之始，尤贵以正。若兹厥初拜献，便已作奸犯科，则异时败检踰闲，何所不至？又安望其秉公持正，为国家宣猷树绩，膺后先疏附之选哉？朕用嘉惠尔等，故不禁反覆惓惓。兹训言颁至，尔等务共体朕心，恪遵明训；一切痛加改省，争自磨濯，积行勤学，以图上进。国家三年登造，束帛弓旌，不特尔身有荣，即尔祖父亦增光宠矣！逢时得志，宁俟他求哉？若乃视为具文，玩愒勿儆，毁方跃冶，暴弃自甘，王章具在，朕不能为尔等宽矣！自兹以往，内而国学、外而直省乡校，凡学臣师长，皆有司铎之责者，并宜传集诸生，多方董劝，以副朕怀；否则，职业弗修，咎亦难逭，勿谓朕言之不预也。尔多士，其敬听之哉！
　　赞礼生：大学六名、小学四名。康熙二十五年，令直省府、州、县学遴选在学肄业，文行兼优、声音响亮者，补充考试，特准为优等造册报部，不许滥充。
　　乐舞生：额数八十六名。康熙二十六年，颁行直省府、州、县学遴选青年无过俊秀子弟补充，学乐习舞。每遇春秋丁祭之日，大合乐以祀先圣。免其差徭，优之以礼。遇岁、科考，教官造册报府，送道应试。
　　奉祀生：凡圣贤嫡裔有愿充者，详给衣顶，造册报部。事在康熙二十五年始也。
　　社学生：就乡社之中，择其立身正直、学问优长者，教督一乡之子弟，免其差徭。遇岁、科考，教官造册报府，送道应试。顺治九年通行，康熙二十五年裁去。
　　·书院
　　在宁南坊府学之右。康熙五十九年，台厦道梁文煊建。从右畔绕至学宫之后，计四十八间；为诸生肄业之所，匾曰海东书院。董其事者，经历司王士勷也。
　　·坛庙
　　社稷坛：社祭五土，稷祭五谷。坛在东安坊，西向。四方，广各二丈余，高三尺许；东、西、南、北为陛，各三级。五十年，台厦道陈璸环以砖垣，设栅栏门于西，以通出入；去坛各二丈余。虽未尽合古制，然亦不失古遗也（考坛制：方、广各二丈五尺，高二尺四寸；东、西、南、北出陛，各三级。坛下东、西、南各五丈，北一十五丈，环以墙，门由北入。其不屋者，以宣天地之气也）。又以柱石为主，方一尺一寸、长二尺五寸，顶似钟形；痊于坛之正中，而露其顶。设神牌二：一曰本县县社之神、一曰本县县稷之神，藏城隍庙中。至期，设于坛上以祭。今石主神牌俱未有设，惟就坛上致祭焉。
　　山川坛，在东安坊。与社稷相连，制亦一体，同一围墙。考旧制：与社稷坛等，惟不设石主；东、西、南、北为陛，各五级焉。神牌三：中为风云雷雨之神，左为本县境内山川之神，右为本县城隍之神。今神牌亦未有设，惟就坛上致祭焉。
　　邑厉坛，在东安坊，未建。届期长篷以祭，毕仍撤去（考坛制方、广各一丈五尺，高二尺；前陛三级，余无阶，缭以垣）。
　　城隍庙，在镇北坊，台湾县张宏捐俸鼎建。
　　邑有城隍庙，自康熙五十一年始也。前此，朔望之期，县官随知府诣府城隍行礼；祷雨祈晴，悉于是焉。至张宏知县事，毅然建兴，此邑城隍之庙所由来也。致敬宿斋有所、水旱疾厄有告，五谷登而民人泰，神之佑之，景福实无疆矣！
　　岳帝庙，在东安坊。伪时建，乡人鸠众重修。旁有僧舍数间，以供香火。
　　祠（附）
　　施将军祠，在宁南坊。绅衿士民同建。
　　吴将军祠，在东安坊。绅衿士民同建。有楼一座，额曰「仰止楼」。
　　论曰：二公皆有平定之功：施统率水师，开辟疆土，登岸之日，商贸于市、农耕于野，虽曹武惠之下江南，不是过矣。吴统辖陆师，整肃有法、训练有方，驻台数阅月，兵不扰民、民不知兵，方之征西大帅，何多让焉？台人建祠崇祀，以垂永久，亦以傚甘棠之遗意云尔。
　　·义学
　　一、在东安坊府治之南。四十三年，知府卫台揆置。额曰「崇文书院」。
　　一、在东安坊府治之东。四十五年，知县王士俊置。
　　·社学
　　在东安坊者二。康熙二十一年，知府蒋毓英置。
　　在镇北坊者一。康熙二十八年，台厦道王效宗置。
　　康熙四十八年，知县张宏奉巡抚张伯行建立社学于各里庄十六所：一、在永康一所，一、在长兴里一所，一、在永豊里一所，一、在武定里一所，一、在仁和里一所，一、在文贤里一所，一、在崇德里一所，一、在新豊里一所，一、在保大西里一所，一、在保大东里一所，一、在归仁南里一所，一、在归仁北里一所，一、在广储东里一所，一、在广储西里一所，一、在仁德里一所，一、在大目降庄一所。
　　·学田
　　儒学田：下则园一片，在永康里嵌顶。年输正供，存粟二十余石。
　　·坊里（邑治辖四坊、一十五里、一庄）
　　在邑以内者为坊；曰东安坊，曰西定坊，曰宁南坊，曰镇北坊。
　　在邑以外者为里；曰武定里，曰永康里，曰广储东里，曰广储西里，曰长兴里，曰新豊里，曰归仁南里，曰归仁北里，曰永丰里，曰保大东里，曰保大西里，曰仁德里，曰仁和里，曰文贤里（分一、二图），曰崇德里。
　　庄，曰大目降庄。
　　·保甲
　　东安坊一百三十八甲，西定坊一百九十七甲，宁南坊六十八甲，镇北坊一百七十三甲，永康里八十九甲，广储东（里）十四甲，广储西（里）十三甲，长兴（里）二十一甲半，新豊里二十七甲，归仁南（里）十四甲，归仁北（里）十二甲，永丰里十五甲，保大东里十八甲，保大西里二十六甲，仁德里二十五甲，仁和里二十六甲，崇德里二十一甲，文贤里十七甲，武定里七十八甲，大目降庄三十五甲。
　　·铺舍
　　府前铺，南抵南路铺二十里、北抵北路铺二十里。铺兵四名。
　　南路铺，北抵府前铺二十里、南接凤山县界。铺兵四名。
　　北路铺，南抵府前铺二十里、北接诸罗县界。铺兵四名。
　　新港巡检司，弓兵一十八名。
　　澎湖巡检司，弓兵一十八名。
　　·坊表
　　「令文齐武」坊，康熙五十年，通营为总兵官崔相国建。
　　「兴学造士」坊，在府前。康熙五十八年，台属士民为知府王珍建。
　　「泽敷海表」坊，在禾寮港街。康熙四十九年，通营为水师协张得功建。
　　「贞节」坊，在镇北坊。伪时，为节妇郑宜娘建。
　　·仓廒（共计六十六间）
　　一、在镇北坊，共计六十一间。
　　一、在县署左，共计五间。
　　·社仓（共计一十五间）
　　一、在镇北坊，一座四间。康熙五十年，台厦道陈璸建。竖石匾，镌「社仓」二字；署其诗于末云：「聊为吾民留碗饭，岂无来者续心灯」？
　　一、在东安坊，一间。
　　一、在永康里，一间。
　　一、在广储西、武定里，一间。
　　一、在归仁里，一间。
　　一、在崇德、永丰里，一间。
　　一、在新丰里，一间。
　　一、在长兴、保大西里，一间。
　　一、在仁德里，一间。
　　一、在保大东里，一间。
　　一、在仁和、文贤里，一间。
　　一、在广储东里、大目降庄，一间。
　　此知县张宏所建也。康熙四十八年，奉巡抚张伯行牌：各官及绅衿捐输粟石，以备荒旱，就各里设立社仓贮焉。佥举乡之正直者一人为仓长，同耆老看守。遇青黄未接之时，借与乡间为民食；收成后，补还。粟不虞其朽烂，民不忧其待哺，良法美意，孰有加焉？出入悉听民间，令教官查核，毋致侵渔之患。
　　·桥梁
　　大坊桥，在东安坊岭后通衢之中，官府往来之所也。架枋为之，因以名桥。伪时所建。康熙二十三年，知府蒋毓英重修。后屡圯屡修，皆出县官捐俸焉。
　　砖仔桥，在西定坊。荷兰所筑。砌砖和灰而成，坚埒于石。今洪水冲崩，止存旧迹。
　　乐安桥，在东安坊。架木为之，旁翼以栏。三十七年，知县卢承德建。今洪水冲崩，基址无复有存者。
　　济津桥，在镇北坊通衢之中，官府往来之所。架木为之。康熙五十八年，总镇欧阳凯建。
　　永安桥，在西定坊。架木为之。乡人同建。
　　太平桥，在西定坊。架木为之。乡人同建。
　　安澜桥，在西定坊。架木为之。年久朽坏，五十九年，知府王珍重建。旁翼以栏，中竖木坊，匾曰「安澜」。经历王士勷督造。
　　大桥，在永康里。洪水冲崩，旧迹犹存。
　　小桥，在永康里。洪水冲崩，旧址无存。
　　乌鬼桥，在永康里。架木为之。乡人同建。
　　斗米桥，在广储里西保。架木为之。乡人同建。今圯。
　　二层竹桥，在文贤里。春冬之间，架竹为桥，上覆以土，可通车马；夏秋水涨，以小舟济人。桥南系凤山县界。
　　·津渡
　　大井头渡，在西定坊。水程六、七里。过渡即为安平镇。
　　二赞行渡，在文贤里。夏秋小船济人，春冬则架桥。桥南属凤山县界。
　　冈山溪渡，在崇德里。竹筏济人。
　　·集市
　　鱼市，在西定坊。鬻贩鲜鱼之所，故名。
　　菜市，在宁南坊。蔬菜、瓜果之属原集于此，故名。今散各处。
　　柴市，在宁南坊。与菜市毗连。以火柴多集于此，故名。今亦不尽然矣。
　　市仔，在东安坊。贩卖海鲜，皆集于此。
　　十字街，界于四坊，即郡志所谓大街是也。值通衢大道之冲，砌以石，行人便利。府志载为耆民吴振生所砌者。
　　岭后街，在东安坊。
　　枋桥头街，在东安坊。
　　岳帝庙街，在东安坊。
　　油行街，在东安坊。街多卖油，故名。
　　大埔尾街，在东安坊。
　　柱仔行街，在宁南坊。
　　横街，在十字街南。
　　布街，在宁南坊。
　　竹仔街，在镇北坊。大小之竹多集于此，故名。
　　帽街，在西定、宁南二坊之间。街多帽店，故名。
　　安海街，在宁南坊。
　　新街，在西定坊。
　　暗街，在西定坊。
　　打篷街，在西定坊。
　　禾寮港街，在十字街之北。属镇北坊。
　　大井头街，在十字街之西。大井以东属镇北、大井以西属西定。
　　总爷街，在镇北坊；府志载过坑仔街是也。  
　　旧南势街，在西定坊。
　　新南势街，在西定坊。
　　春牛埔街，在永康里。
　　北势街，在西定坊。
　　新北势街，在西定坊。
　　茑松街，在永康、武定、广储西三里交界。
　　中楼仔街，在永康里。
　　旧社街，在归仁北保。
　　嵌下街，在长兴里。
　　桥头店街，在广储东里。
　　陂头街，在文贤里。
　　澎湖妈宫街。 
　　·水利
　　甘棠潭，在保大东里。乡民合筑，以障水。多生甘棠树，故名。
　　无源潭，在永丰里。以无水源，故名。
　　莲花潭，在文贤里。源深，虽旱不涸，灌田甚多（别见「古蹟」）。
　　王有潭，在仁和里。乡民王有所筑以灌田，故名。
　　参若陂，在文贤里二图。红毛时，王参若筑以灌田，故名。
　　十嫂陂，在□□里。王十嫂鸠众所筑，故名。
　　月眉池，在文贤里一图。形如月眉，故名。积雨水以灌田（别见「古蹟」）。
　　鸳鸯潭，在文贤里。两潭相连，故名。
　　水漆潭，在文贤里。多生水漆树，故名。
　　鲫仔潭，在永康、广储西、长兴三里之界。延流三十余里，多生鲫鱼，年有征税；三里之田，藉以灌溉（别见「古蹟」）。
　　陂仔头陂，在文贤里。伪时所筑以灌田者。大旱则涸。
　　茄冬湖，在保大东里。注雨水，灌本处四十余甲之田。
　　嵌下陂，地势卑下，泉流归焉；乡人筑堤蓄水，以灌田。历年频争水利；五十七年，知府王珍亲勘，勒石定界，而水利画一。
　　草潭，在新丰里，伪时筑，方半里许，蓄雨水以灌田。
　　荷兰陂，在新丰里。乡人筑堤，蓄雨水以灌田。草潭通此。
　　公爷陂，在新丰里。伪时筑，蓄雨水以灌田。 
　　弼衣潭，在新丰里香洋仔。伪时筑，蓄雨水以灌田。
　　·厄塞
　　版图既定，规画备详，谋所以固强圉，而为久安长治之模者，尤在择其扼塞，而预计之也。台湾属在中路，其地视凤、诸为最窄；附郭诸山，不过三、四十里而遥。非如凤山之极南、诸罗之极北，类皆深林叠嶂，为窃发之渊薮。
　　而论其要，则莫若彭湖一岛。彭湖列大海之中，为入台必经之地。岛屿相连，不可枚举；所谓三十六屿者，不过撮其大者而言耳。设营制，置重兵，亦既详且慎矣。及虑其历久而废弛也、防患之未周也，筑炮台、立烟墩、添汛防，各屿有守要之官兵、各澳有御敌之战舰，而更加以时出会哨。当事之筹画，又何其周密也！益以彭湖为台湾之门户，不得不为守固之善策也。
　　其次，莫如鹿耳门。港道窄狭，仅容一舟。外则有铁板沙线，隐伏于南北波涛之中，舟触之，无不立碎，实为台湾之咽喉。近又设炮台于厄要之地，水道既险，守御有备，虽舳舻千里，何所用之？
　　方今圣天子威灵所备，无远弗暨，海宇扩清，洵为亘古之所未有。是在握权者缮其甲兵、修其器械，加以简阅之勤，毋徒务为苟安之计。如此，则彭湖固；彭湖固，则鹿耳门安；鹿耳门安，则全台与之俱安。又况打鼓港设险于南、鸡笼山守固于北，而又有水师提督拥重兵于厦门，时加哨巡；天堑金汤，不是过矣！故并详之，以为久远之善策。  
　　·恤政
　　养济院，在镇北坊。康熙二十三年，知县沈朝聘置。
　　义塚，在宁南坊魁斗山；俗名鬼仔山是也。历年久远，丘塚累塞，无复有闲旷之土；贫而无力者，又苦于安厝之无地。康熙五十九年，监生陈士俊买园地数甲于凤山之新昌里，与此山毗连，以为塚山焉。
　　●秩官志
　　文职
　　列传
　　·文职
　　·列传
　　一邑之内，任教养之责者，令是也。丞以佐治、尉以诘奸，司铎有正谊明道之功、巡司分境内一方之寄；赞理分猷，无旷庶官。溯开辟至今，序其姓名，或增秩而陞、或缘降以去；谁切闻风之慕？谁污清议之加？综而列之，庶贤者观摩、否者垂戒。凡兹寮寀，共相砥砺云尔。
　　文职
　　知县一员、县丞一员、儒学教谕一员、典史一员、巡检司巡检二员。
　　康熙二十三年开辟以后，各官初由部选；至康熙三十年，奉旨：台湾各官，自道员以下、教职以上，俱照南宁等府之例，将品级相当现任官员内拣选调补；三年俸满，即陞。如无品级相当堪调之员，仍归部选。着为令。
　　知县
　　沈朝聘，辽东人。康熙二十三年任，以丁艰去。官至大中丞（有传）。
　　蒋相，辽东人。康熙二十五年任，二十七年以清理旗员去。
　　王兆陞，江南通州人，举人。康熙二十七年任，三十年陞兵部职方司主事。
　　钱巍业，江南彬州人。康熙三十一年任，三十三年以劾去。
　　李中素，湖广麻城人，贡生。由闽县知县调补。康熙三十四年任，卒于官（有传）。
　　卢承德，镶黄旗人，官生。由沙县知县调补。康熙三十六年任，三十九年秩满，陞衡州府同知。
　　陈璸，广东海康人，进士。由古田县知县调补。康熙四十一年任，秩未满，钦取以铨部用。崇祀名宦（有传）。
　　王士俊，镶红旗人，监生。由清流县知县调补。康熙四十四年任，卒于官。
　　张宏，江南上海县人，贡生。由建安县知县调补。康熙四十七年任，五十二年陞西城兵马司正指挥。
　　俞兆岳，浙江海宁县人，岁贡。由大田县知县调补。康熙五十三年任，秩满，陞开州知州。
　　吴观域，浙江杭州府人，进士。由南安县知县调补。康熙五十九年任。
　　县丞
　　赵行可，陕西永昌卫人，贡生。康熙二十三年任，二十七年陞四川成都县知县。
　　陈嘉，浙江仁和县人，监生。康熙二十八年任，三十年以忧去。
　　张元英，辽东人。康熙三十年任，秩满，陞山西蒲县知县。
　　蒋以选，浙江山阴县人，功贡。由闽县县丞调补。康熙三十五年任，秩满，陞宿迁县知县。
　　章祖祺，浙江山阴县人，功贡。由南安县县丞调补。康熙三十九年任，秩满，陞河南新郑县知县。
　　汪立忠，江南歙县人，监生。由瓯宁县县丞调补。康熙四十四年任，秩满，陞湖广武陵县知县。
　　张琮，云南河阳县人，贡生。由莆田县县丞调补。康熙四十八年任，五十二年秩满，陞湖广黄梅县知县。
　　陈亮采，浙江海盐县人，贡生。由建阳县县丞调补。康熙五十三年任，五十六年秩满，陞四川庆符县知县。
　　冯迪，江南宣城县人，贡生。由宁德县县丞调补。康熙五十六年任。
　　典史
　　张元初，涿县人，吏员。康熙二十三年任，二十七年秩满，陞山东济南府照磨。
　　高烺，山东曹县人，吏员。康熙二十八年任，三十一年秩满，陞河南怀庆府照磨。
　　刘蛟祚，江南贵州县人，吏员。由惠安县典史调补。康熙三十二年任。
　　娄克仁，浙江会稽县人，吏员。由龙溪县典史调补。康熙三十五年任。
　　孙日升，山东莒州人，吏员。由德化县典史调补。康熙四十年任。
　　李廷贵，江南桐城人，吏员。由龙溪县典史调补。康熙四十四年任。
　　陈茂文，浙江余杭人，吏员。由宁德县典史调补。康熙四十八年任，五十一年秩满，陞广西全州山角巡检。
　　杨天锡，顺天府人，吏员。由政和县典史调补。康熙五十二年任，五十三年秩满，陞湖广淑浦县龙潭巡检。
　　周尚志，直隶河间府天津卫人，吏员。由仙游县典史调补。康熙五十四年任，五十八年秩满，陞江南扬州府宝应县衡阳镇巡检。
　　新港巡检司巡检
　　纪文达，陕西泾阳县人，吏员。康熙二十三年任，二十七年陞河南府照磨。
　　常文谟，山东馆陶县人，吏员。康熙二十八年任，三十一年陞直隶东光县主簿。
　　孙礼荣，江南滁州人，吏员。康熙三十二年任。
　　马志超，江南长洲县人，内阁供事。康熙三十六年任。
　　蒋复新，江南颖州人，吏员。由永福县际门司巡检调补。康熙三十九年任。
　　张知宰，江南怀宁县人，监生。由顺昌县仁寿司巡检调补。康熙四十八年任，五十二年秩满，陞河南裕州吏目。
　　李唐宗，山西太平县人，吏员。由武平县象洞寨司巡检调补。康熙五十二年任，五十八年秩满，陞江西广信府照磨。
　　澎湖巡检司巡检
　　姚法唐，河南祥符县人，吏员。康熙二十三年任，二十六年卒于官。
　　朱缙，浙江钱塘县人，吏员。康熙二十七年任，秩满，升河南府照磨。
　　胡腾凤，江南含山县人，吏员。康熙三十二年在。
　　林开彦，直隶抚宁县人，吏员。由同安县踏石司巡检调补。康熙三十五年任。
　　李慧仁，直隶安肃县人，吏员。由晋江县鹧鸪司巡检调补。康熙四十一年任。
　　耿瑚，河南睢州柘城县人，承差。由清流县铁石矶头巡检调补。康熙四十五年任。
　　陆监，北直顺天府人，吏员。由晋江县鹧鸪司巡检调补。康熙四十七年任，五十一年秩满，陞云南腾越州吏目。
　　乔杰，□□□□□□，吏员。由连江县东岱司巡检调补。康熙五十二年任，五十七年秩满，陞山西代州吏目。
　　李振宗，□□□□□□，吏员。由仙游县白岭司巡检调补。康熙五十八年任。
　　教谕
　　傅廷璋，泉州南安县人，举人。康熙二十六年任，二十九年卒于官。
　　林宸书，兴化莆田县人，岁贡。康熙三十年任，三十三年秩满，陞广东归善县知县。
　　陈道铨，漳州府人，岁贡。康熙三十四年任，三十八年秩满，陞河南嵩县知县。
　　黄世杰，漳州龙溪县人，拔贡。由罗源县教谕调补。康熙三十九年任，四十二年秩满，陞山西广灵县知县。
　　陆登选，建宁瓯宁县人，举人。由长乐县教谕调补。康熙四十三年任，四十七年秩满，陞浙江分水县知县（事实载「去思碑」）。
　　康卓然，漳州龙溪县人，岁贡。由连江县教谕调补。康熙四十八年任，五十二年秩满，陞京卫武学教授。
　　郑长济，福州福清县人，岁贡。由寿宁县教谕调补。康熙五十二年任，五十六年秩满，陞四川兴文县知县。
　　魏藻，福州福清县人，举人。由海澄县教谕调补。康熙五十七年任，卒于官。
　　吴应异，福州侯官县人，举人。由建安学教谕调补。康熙五十八年任。
　　论曰：天生斯民，使司牧之；闾阁荣瘁，上关政教之得失。故邑令一官，当其出宰花封，上必临轩引见；诚以民社所属，慎重其选也。下而若丞与尉以及巡司，秩虽不同，要皆分猷佐治，各有父母斯民之事焉。若乃厕身学校，敦诗说礼，相与有成，责在师儒。台处边海，圣明轸恤涛外劳臣，三载瓜期，勿谓光阴如驶，视同传舍也。书曰：「无旷庶官，天工人其代之」。其斯之谓欤？
　　列传
　　沈侯朝聘传
　　沈朝聘字□□，辽东人。方正廉介，不可干以私。初知晋江县，以治行异等，迁四川茂州知州，行有日矣。会台湾初平，亟需能员，督抚会疏，移宰台湾。台新辟之区，人民甫出汤火，咸思移徙内郡；侯多方安集之，民赖以宁。至于署内应需器用，毫不费及民间；催科抚字，两得其平。旋以丁忧去官，清风两袖，民投柜以资其行云。
　　李侯中素传
　　李中素字鹄山，楚黄之西陵人。性倜傥，不拘世俗绳束。壮时历燕、秦、吴、越、豫章、罗浮之胜，与其贤士大夫游；往来唱和，动盈卷轴。后复以明经司湘乡铎，举卓异，迁闽邑令。甫三年，以治行最，膺荐剡，改调台湾。
　　台，海外剧邑也。侯剖决如流，案无滞牍，有抱冤抑者，必竭力申救；至于顽梗不驯者，一置诸法，不少贷。尝摄郡学篆，告诸生，惟谆谆以孝悌为先。
　　公余之暇，作为诗歌，激昂慷慨，中寓忠厚和平之旨；如杜少陵客蜀，虽穷愁患难，而不忘君国。此其可传于后，无疑也。傍及于字，银钩铁画皆有师承；所画竹、石、花、鸟，亦自成一家。尝集唐自题小像曰：「岂有文章惊海内？漫将书剑老风尘」。可以想其胸次矣！乃丰于才而啬于命，弗大其用，竟以台令终焉！惜哉！
　　陈侯璸传
　　陈璸号眉川，甲戌进士，广东雷州之海康人。壬午春，以古田令调补台邑。甫下车，除火耗、斗头一切陋规，毫无所取。商艘抵台者，穷民苦于水丁，侯毅然详请豁免。修葺文庙，建明伦堂，订期课士，文风为之丕振。秋成失稔，发仓平粜，邑民赖以无患。雨泽愆期，侯躬祷立沛。会水涨沟崩，势迫仓廒，侯躬亲负土补塞，民争先填筑，不日而成。甲申年，钦取入铨部，士民遮途吁留，卒格于例，不果。
　　四十九年，以闽抚张公荐，由四川督学特简观察是邦，安静不扰，一以作养人材为事。科、岁两试，甄拔皆孤寒士。立四坊社学，月有课、季有试。再至之初，谒先师孔子庙，见夫庙貌如故，而栅栏倾圯，喟然叹曰：「是恶可以已耶」！诹吉兴工，命台邑侯张公宏董其役。易以围墙、砌以砖石，仍增筑廊屋十余间以栖塞士。公诚始终有造于圣门哉！
　　五十四年，奉旨特迁偏抚。五十五年陛见，天颜大悦，赐诗褒嘉，称为国家祥瑞。再移抚吾闽，绝苞苴、严请谒、不擅威福、不列纨裤，庶几古大臣风烈复见今日矣！
　　然体素羸，太茹淡；于戊戌间，竟骑箕上升，弗终其用，士论惜之。朝廷赐谥「清端」，予祭葬，赠礼部尚书；盖特典云。
　　●武备志
　　营制（包括防汛）炮台墩台（附澎湖各澳屿）教场武职
　　武可百年不用，不可一日不备；故衣袽之戒、师干之试，无非思深虑远，为国家计长久也。台属海外岩疆，为陆汛、为水汛，星罗碁置，所赖于师贞之丈人者良亟矣！外此而安集番民，臂指相助，则道标之设，又恶可以已耶？
　　台湾自康熙二十二年平后，靖海施将军侯琅特疏请留，以为东南数省之藩篱。且内地溢设之官兵，尽可陆续汰减，以之分防台、澎两处。台湾设总兵一员、水师副将一员、陆师参将二员、兵八千名；澎湖设水师副将一员、兵二千名：通共计兵一万名，又无添兵增饷之费。至哉言乎！老成谋国，动出万全；虽赵营平之策金城、诸葛公之定南中，岂是过哉？然计全台之兵一万，而在邑治者三千、在澎湖者二千。在邑治者分布一十五里，为千把、为汛塘，壮南北之声势，而萑苻可以无警；在澎湖者，周列三十六屿，为楼船、为舴艋，护东西之来往，而旅舶可以无虞。水陆兼设、内外相维，上为朝廷固岩疆、下为百姓贻衽席，久安长治之道，诚无出于此矣！而尚有未尽者：台郡一年征输，不足供全郡兵食；倘或风信不利，庚癸莫继，脱巾之忧将若之何？昔年吴将军英屯田之议，其亦有见于斯乎？是所赖于当事者之预筹之也。
　　营制
　　炮台墩台
　　教场
　　武职
　　·营制
　　陆路营制
　　康熙二十二年平台，分台湾为附郭县，额设总兵官一员、游击三员、守备三员（内拨右营守备一员，归入道标）、千总六员（内拨左营千总一员，归入道标。康熙五十七年又拨中营千总一员，归淡水营）、把总十二员（内拨左营把总一员，归镇闽将军标；又拨右营把总一员，归入道标）、步战守兵三千名（内拨中营兵一百名、左营兵二百名，归入道标。康熙五十七年又拨中营兵五十名、左营兵五十名、右营兵五十名，归入淡水营），实在步战守兵二千三百五十名。官自备马七十八匹（内右营守备带马六匹，归道标；中营千总带马二匹，归淡水营），实在自备马七十匹。康熙二十四年，靖海将军侯施琅，题请官三年转迁；兵三年一换，各就内地标营额数委千把总节次带领，到台换班，永为戍例。
　　陆路防汛
　　驻劄中路口（中营地方）：总兵官一员，游击一员，守备一员，千总一员，把总四员。官自备马三十六匹。步战守兵八百五十名。
　　分防旧社汛：把总一员，步战守兵一百名。内分：长兴塘目兵五名，保大西塘目兵五名，大湾塘目兵十名，府汛铁树塘目兵五名，土地塘目兵五名，半路店塘目兵十名，嵌上塘目兵十名。
　　驻劄北路口（左营地方）：游击一员，守备一员，千总一员，把总三员。官自备马一十八匹。步战守兵七百五十名。
　　分防大目降汛：千总一员，步战守兵一百名。内分：茑松塘目兵十名，小桥塘目兵五名，菜园头塘目兵五名，大桥头塘目兵六名，鲫鱼潭塘目兵五名，洲仔尾塘目兵十四名，土地庙塘目兵五名。
　　驻劄南路口（右营地方）：游击一员，千总二员，把总三员。官自备马一十六匹。步战守兵七百五十名。
　　分防桶盘栈汛（千把轮防）：千把总一员，步战守兵七十名。
　　分防中港冈汛（千把轮防）：千把总一员，步战守兵八十名，内分：角带围塘目兵三十名，白面塘目兵十名。
　　分防鹿耳门汛（系水师三营官兵轮防）：千把总一员，步战守兵三百名。战船五只。
　　分守鲲身头汛，步战兵十名。
　　分守鲲身蛲港汛，步战兵五十名。
　　——二汛系水师中营辖。
　　澎湖水师营制
　　台地既辟，以澎湖附于首邑，额设副将一员、游击二员、守备二员、千总四员、把总八员、步战守兵二千名、战船三十六只。官自备马五十六匹。官之陞转、兵之换班，与陆师同。
　　水师防汛
　　驻劄妈宫汛，兼防虎井等澳屿：副将一员，游击二员，守备二员，右营千把总一员。官自备马五十二匹（内副将自备马十二匹、左营各官自备马二十匹、右营各官自备马二十匹）。步战守兵四百零六名（内左营步战守兵二百二十五名、右营步战守兵一百八十一名）。战船十四只（内左营战船七只、右营战船七只）。
　　分防八罩汛等澳屿（每年十月起至正月止，系游守轮月扼守：单月游击、双月守备；二月起至五月止，系游击带领兵船，分巡本汛洋面；六月起至九月止，系守备带领兵船，分巡本汛洋面）：千把总一员（接季轮换），步战守兵二百四十名。战船四只。
　　分防将军澳等澳屿：千把总一员（按季轮换），步战守兵一百名。战船二只。
　　分防嵵里汛兼防双头挂等澳屿：千把总一员（按季轮换），步战守兵六十名。官自备马二匹。战船一只。
　　分防文良港汛兼防龟鳖港等澳屿：千把总一员（按季轮换），步战守兵五十名。战船一只。
　　巡防各澳屿：千把总一员（按季轮拨，带领兵船巡防），步战守兵五十名。战船一只。
　　巡防妈祖澳港口：千把总一员（按季轮拨，带领兵船巡防），步战守兵五十名。战船一只。
　　来台押运粮米：千把总一员，步战守兵五十名。战船一只。
　　——以上俱系左营轮换。
　　分防西屿头、内外堑、竹篙湾、缉马湾等澳屿（每年十月起至正月止，系游守轮月扼守，单月游击、双月守备，二月起至五月止，系游击带领兵船，分巡本汛洋面；六月起至九月止，系守备带领兵船，分巡本汛洋面）：千把总一员（按季轮换），步战守兵二百四十名。战船四只。
　　分巡大北山、瓦硐港、通梁港、赤嵌澳等澳屿：千把总一员（按季轮换），步战守兵二百名。官自备马二匹。战船二只。
　　巡防各澳屿：千把总一员（按季轮拨，带领兵船巡防），步战守兵一百名。战船二只。
　　巡防马祖澳港口：千把总一员（按季轮拨，带领兵船巡防），步战守兵五十名。战船一只。
　　来台押运粮米：千把总一员，步战守兵一百名。战船二只。
　　——以上俱属右营轮换。
　　·炮台、墩台
　　鹿耳门：炮台二座（康熙五十六年奉文筑造，安炮十位。水师三营轮拨千总一员，带兵防守），墩台三座，望高楼一座。
　　柴头港海口：炮台一座（康熙五十六年奉文筑造，安炮三位。镇标左营拨兵防守）。
　　鲲身蛲港汛：炮台一座（康熙五十六年奉文筑造，安炮一位。水师中营拨兵防守），墩台一座，望高楼一座。
　　鲲身头汛：炮台一座（康熙五十六年奉文筑造，安炮一位。水师中营拨兵防守），墩台一座，望高楼一座。
　　澎湖炮台、墩台
　　新城一座（在妈祖宫西。伪时所筑，年久倒坏。康熙五十七年，闽浙总督觉罗蒲捐俸，委右营守备林亮重新建筑，安炮一十二位）。千把总一员（两营轮拨，带兵防守），步战守兵二十八名。
　　新城东港口：炮台一座（原有基址；康熙五十六年奉文重修，安炮三位。左营拨兵二十八名防守）。
　　挽门澳：炮台一座（原有基址；康熙五十六年奉文重修，安炮三位。左营拨兵二十八名防守），墩台一座。
　　水垵澳：炮台一座（原有基址；康熙五十六年奉文重修，安炮三位。左营拨兵二十八名防守），墩台一座。
　　将军澳：炮台一座（原有基址；康熙五十六年奉文重修，安炮三位。左营拨兵二十八名防守），墩台一座。
　　嵵里澳：炮台一座（原有基址；康熙五十六年奉文重修，安炮三位。左营拨兵一十五名防守），墩台一座。
　　风柜尾澳：炮台一座（原有基址；康熙五十六年奉文重修，安炮三位。左营拨兵一十名防守），墩台一座。
　　文良港澳：炮台一座（康熙五十六年修筑，安炮三位。左营拨兵一十名防守）。
　　新城西港口：炮台一座（原有基址；康熙五十六年奉文重修，安炮三位。右营拨兵二十八名防守）。
　　内堑澳：炮台一座（原有基址；康熙五十六年奉文重修，安炮三位。右营拨兵二十八名防守），墩台一座。
　　外堑澳：炮台一座（原有基址；康熙五十六年奉文重修，安炮三位。右营拨兵一十五名防守）。
　　小门澳：炮台一座（原有基址；康熙五十六年奉文重修，安炮三位。右营拨兵三十名防守）。
　　附澎湖各小澳屿：暗澳、小管港、东西卫、案山仔、洪蓝罩、网垵、金鸡澳、港尾、城前、中墩、后寮、镇海港、小赤嵌、崎头、吉贝屿（以上各澳屿俱有民居）、虎井屿、桶盘屿、鸡笼屿、四角仔、林投澳、香炉屿、阴屿、阳屿、椗齿屿、马鞍屿、铁砧屿、头巾屿、半平屿、碀仔屿、大屿、船帆屿、东吉、西吉、北崎屿、白沙仔屿、湾贝屿、目屿、空壳屿、姑婆屿、险礁屿、蓝笨仔屿、大烈屿、小烈屿、鸟屿、大仓仔屿、南白沙仔屿、花屿、猫屿（以上各澳屿俱无人居）。
　　·教场
　　一在镇北坊，镇营操阅之所。
　　一在宁南坊，道标操阅之所。
　　一在澎湖妈宫澳，协营操阅之所。
　　·武职
　　总兵官
　　杨文魁，辽东人，正黄旗。参领陞受。康熙二十三年任，二十六年陞本旗副都统。
　　王化行，陕西咸宁县人，庚戌武进士。康熙二十七年任，秩满，调湖广襄阳总兵。
　　穆维雍，辽东人，镶黄旗，参领。康熙三十年任。德威翔洽，兵民辑怀。将满代，玺书预擢入典禁军，兵民浮海吁留者无虚日。
　　王国兴，陕西宁夏人，将材，康熙三十三年由澎湖协奉旨陞补，康熙三十四年任。
　　王万祥，陕西会宁县人，行伍。兴化镇调补。康熙三十六年任，秩满，陞本省陆路提督。
　　张玉麒，陕西榆林卫人，世袭阿达哈哈番。温州镇调补。康熙三十七年任，秩满，改调福宁镇。
　　李友臣，陕西安定县人，行伍。福宁镇调补。康熙四十一年任，秩满，改调漳州镇。
　　王杰，辽东易州人，正白旗，荫监。漳州镇调补。康熙四十四年任。辑柔有方，奸宄屏迹。卒于官。
　　王元，福建晋江县人，将材。汀州镇调补。康熙四十六年任，卒于官。
　　崔相国，河南汝宁府人，行伍。温州镇调补。康熙四十七年任。
　　姚堂，山东人，福建籍。处州镇调补。康熙五十一年任。礼士爱民，雅歌投壶，有古儒将风。所辖十营，皆属内郡调拨。公至台，严部伍，时简阅，民不知兵；自开辟以来，兵始知有法。而又念其饥寒，恤其疾苦。及粤东命下，扳辕莫遂，而后乃铸金事之。
　　欧阳凯，福建漳浦县人，功加左都督。江南苏松水师总镇调补。康熙五十七年任。
　　镇标中营游击
　　王嘉禄，山东曲阜县人，行伍。康熙二十三年任，秩满，陞云南鹤丽游击。
　　刘化儒，陕西固原卫人，行伍。康熙二十八年任，秩满，陞兴国营参将。
　　王五琅，福建长乐县人，行伍。康熙三十二年任，卒于官。
　　李培芳，直隶河间府人，行伍。康熙三十四年任，秩满，陞汾州营参将。
　　储埙，浙江钱塘县人，己未科武探花。罗源营游击调补。康熙三十九年任，秩满，陞甘肃抚标左营游击。
　　徐进才，直隶人，行伍。陆路提标后营调补。康熙四十三年任，秩满，陞广东提标右营。
　　张彪，江南徐州人，行伍。水师提标右营调补。康熙四十七年任，秩满，陞督标左营参将。
　　张国裕，陕西庆阳府人，行伍。督标右营调补。康熙五十二年任，秩满，陞邵武营参将。
　　罗万仓，陕西宁夏卫人，行伍。本标左营游击（调补）。康熙五十七年任，五十八年陞北路营参将。
　　镇标左营游击
　　韩又琦，陕西宁夏卫人，己酉科武举。康熙二十三年任，秩满，陞直隶抚标游击。
　　陈致远，福建平和县人。康熙二十七年任，秩满，陞四川梁万营参将。
　　宋皞世，京卫人，武进士。康熙三十三年任，三十三年以疾休致。
　　王荣遴，直隶真定府人，行伍。康熙三十四年任，三十五年卒于官。
　　安定相，陕西宁夏卫人，行伍。延平城守左营调补。康熙三十七年任，卒于官。
　　曹公捷，江西宁都县人，行伍。抚标右营调补。康熙三十八年任，秩满，陞均房营参将。
　　丁鋐，京卫人，武进士。康熙四十三年任，秩满，陞四川永宁协右营游击。
　　钱世龙，陕西宁夏卫人。康熙四十七年任，秩满，陞陕西白土路游击。
　　李斯援，山东长山县人，武进士。康熙五十二年任，秩满，陞襄阳城守营游击。
　　罗万仓，陕西宁夏卫人，行伍。康熙五十六年任，五十七年保题本标中营游击。
　　孙文元，北直人，行伍。康熙五十七年任。
　　镇标右营游击
　　马升，陕西临洮府人，行伍。康熙二十三年任，二十五年原缺奉裁，离任。
　　宰调元，山西平阳卫人，将材。康熙二十五年任，二十六年军政革职。
　　林孺，福建诏安县人，将材。康熙二十八年任，秩满，陞两广督标前营参将。
　　沈鹏，陕西宁夏卫人，将材。康熙三十三年任，三十四年陛见绕道，降级离任。
　　李达，陕西甘州人，行伍。长福营调补。康熙三十六年任，秩满，陞山西新平路参将。
　　丁祀昌，四川广安州人，难荫兴化协左营调补，康熙三十九年任，秩满，陞广东督标左营参将。
　　崔应麟，镶红旗人。福宁镇右营调补。康熙四十四年任，秩满，陞江西吉安营参将。
　　丁廷植，山西安邑县人，武举。云霄营游击调补。康熙四十八年任，卒于官。
　　倪兴，福建漳州人，行伍。水师提标前营调补。康熙五十年任，五十三年荐举陞见，奉旨辽阳督造战船，教习水操。五十八年，陞彝陵镇中军游击；以总督荐，调铜山营游击。五十九年，水师提督施世骠保题本标中军参将。
　　澎湖水师副总兵
　　詹六奇，福建海澄县人，将材。康熙二十六年任，二十八年陞赣南镇。
　　张旺，山西老营堡人，外委。康熙二十九年任，三十年陞赣南镇。
　　王国兴，宁夏左卫人，行伍。康熙三十年任，三十三年陞台湾镇。
　　陈国任，陕西长安县人，行伍。福州城守副将调补。康熙三十七年任。
　　王三元，陕西甘州卫人，行伍。福州将军中军副将调补。康熙三十九年任。
　　尚宣，直隶腾骧卫人，兵部效劳。康熙四十三年任，四十五年改调三屯营副将。
　　赵呈烜，陕西安定县人，投诚。康熙四十五年任。
　　叶国鼎，福建闽县人，功加左都督。建宁协调补。康熙四十六年任。
　　张进，福建漳州府人，行伍。万安协调补。康熙五十年任，秩满，改调福州将军标副将。
　　朱杰，顺天府人，武举。福州将军副将调补。康熙五十三年任，秩满，调兴化城守副将。
　　许云，海澄县人。兴化城守调补。康熙五十六年任，五十七年调台湾水师副将。
　　蓝廷珍，漳浦人。温州镇中军游击陞补。康熙五十七年任，是年陞南澳镇。
　　罗光干，山西天城卫人。由闽浙督标中军副将调补。康熙五十八年任。
　　澎湖协标左营游击
　　陈简，福建福清县人，行伍。康熙二十三年任。
　　李大训，河南人，四川籍。康熙二十四年任。
　　康运昌，陕西广阳人，行伍。康熙三十年任。
　　杨明锦，直隶天津卫人，功加。康熙三十六年任，秩满，陞水师提标中营参将。
　　高天位，陕西西宁卫人，武进士。康熙三十九年任。
　　王贵，浙江西安县人，功加。康熙四十二年任，卒于官。
　　洪德，福建人，功加。康熙四十五年任，秩满，陞江西吉安营参将。
　　巩廷瑞，陕西盩厔县人，武进士。康熙四十九年任。
　　陈国璸，晋江县人，行伍。康熙五十四年任，五十八年告病休致。
　　陈国星，同安县人。金门镇右营游击调补。康熙五十八年任。
　　澎湖协标右营游击
　　胡恺，直隶宛平县人，行伍。康熙二十三年任。
　　方冰，福建福清县人，行伍。康熙二十六年任，秩满，陞水师提标参将。
　　张锦，陕西榆林卫人，行伍。康熙二十九年任，三十三年以病去。
　　薛奎，辽东人，行伍。康熙三十四年任。
　　翁国祯，福建诏安县人，行伍。康熙四十八年任，秩满，陞北路营参将。
　　林秀，福建漳州府人，行伍。康熙五十年任，秩满，调水师提标前营游击。
　　王之印，陕西宁夏卫人。康熙五十四年任，五十五年卒于官。
　　叶纪，浙江人。康熙五十六年任，五十八年以病休致。
　　张駥，江南江都县人，行伍。闽安协中军游击调补。康熙五十八年任。
　　镇标中营守备
　　黄富，福建龙溪县人，行伍。康熙二十三年任，秩满，赴部陞补。
　　符文煌，辽东盖州卫人，武举。康熙二十五年任，秩满，陞山东督标游击。
　　吕黄钟，直隶宁津县人，行伍。康熙二十九年任，秩满，陞同安游击。
　　陈鹗立，江南江宁县人，武进士。康熙三十三年任，以疾卒于官。
　　王禄，直隶保定府人，行伍。康熙三十五年任，秩满，陞陕西提标左营游击。
　　廖腾煌，辽东广宁卫人，恩生。漳州城守营守备调补。康熙四十年任，秩满，陞衢州都司。
　　李永春，浙江平阳县人，行伍。康熙四十四年任，秩满，陞胶州营守备。
　　陈才，福建福清县人。康熙四十八年任，以疾卒于官。
　　梁凤，福建长泰县人，行伍。康熙五十年任，秩满，陞湖广武昌营守备。
　　林凤，福建平和县人，行伍。海坛右营守备调补。康熙五十五年任。
　　镇标左营守备
　　韩进忠，福建漳浦县人，将材。康熙二十三年任，二十五年赴部另补。
　　孟大志，江南上元县人，将材。康熙二十五年任，秩满，陞太原镇右营游击。
　　叶廷桂，山西人，武举。康熙三十年任，三十二年卒于官。
　　马怀仁，河南人，行伍。康熙三十二年任，三十三年奉文降级。
　　沈长禄，江南吴江县人，行伍。康熙三十三年任，秩满，陞湖广提标后营游击。
　　杨文旃，山西前卫人，行伍。康熙三十七年任，秩满，陞贵州凯里营都司佥事。
　　李青，陕西人，武举。康熙四十一年任，秩满，陞湖广沅州中军都司佥事。
　　庞可奉，宁波人，行伍。康熙四十六年任，秩满，奉文着以陞衔留任，五十三年另补。
　　薛陈朝，福建永春县人，武举。康熙五十三年任，秩满，陞湖州协中军都司。
　　胡忠义，陕西长安县人。兴化城守左营守备调补。康熙五十七年任。
　　镇标右营守备（系千总署）
　　薛元会，陕西西安人，武举。康熙二十三年任，奉文拨归道标。
　　镇标中营千总
　　陈月，河南开封府人，行伍。康熙二十三年任，卒于官。
　　熊世远，浙江兰谿县人，行伍。康熙二十九年任，秩满，赴部推陞。
　　刘起龙，浙江衢州府人，行伍。康熙三十三年任，秩满，赴部推陞。
　　林明，福建龙溪县人，行伍。康熙二十三年任，秩满，赴部推陞。
　　范国桢，浙江山阴县人，行伍。康熙二十五年任，秩满，赴部推陞。
　　杨富，浙江钱塘县人，行伍。康熙二十六年任，秩满，赴部推陞。
　　高腾，河南开封府人，行伍。康熙三十一年任，秩满，赴部推陞。
　　林腾，福建福清县人，行伍。康熙三十六年任，秩满，赴部推陞。
　　王大麟，河南府人，行伍。康熙三十八年任，秩满，赴部推陞。
　　高必华，福建闽县人，行伍。康熙四十年任，秩满，赴部推陞。
　　林进，浙江衢州府人，行伍。康熙四十二年任，卒于官。
　　尹文焕，江南扬州府人，行伍。康熙四十四年任，秩满，赴部推陞。
　　刘启凤，河南开封府人，行伍。康熙四十四年任，秩满，赴部推陞。
　　张贤，福建泉州府人，行伍。康熙四十七年任，秩满，赴部推陞。
　　杨要武，陕西宁夏卫人，行伍。康熙四十八年任，秩满，赴部推陞。
　　朱文，福建泉州府人，行伍。康熙五十一年任，秩满，赴部推陞。
　　张林，江南人，行伍。康熙五十二年任，五十五年赴部推陞。
　　何太武，福建漳州府人，武举。康熙五十六年任，五十七年拨入淡水营。
　　岳泰华，湖广长沙县人，行伍。康熙五十四年任，秩满，赴部推陞。
　　蒋子龙，江南人，行伍。康熙五十八年任。
　　左营千总
　　金吉，直隶仓平州人，行伍。康熙二十七年任，二十七年去任。
　　林文，江南合肥县人，行伍。康熙二十八年任，秩满，赴部候陞。
　　戴参，福建长泰县人，行伍。康熙三十二年任，告病休致。
　　高赏，广东潮州府人，行伍。康熙三十六年任，卒于官。
　　杨有得，福建泉州府人，行伍。康熙三十八年任，秩满，赴部候陞。
　　胡文奎，福建同安县人，行伍。康熙四十二年任，秩满，赴部候陞。
　　谢得捷，福建南安县人，行伍。康熙四十六年任，五十年咨部注册。
　　林国忠，福建泉州府人，行伍。康熙五十年任，秩满，给咨候补。
　　陈起龙，福建闽县人，行伍。康熙五十五年任，秩满，给咨候补。
　　陈元，福州府人，行伍。康熙五十八年任。
　　右营千总
　　高天凤，浙江仁和县人，将材。康熙二十三年任，秩满，陞台协守备。
　　蔡盛，福建平和县人，行伍。康熙二十三年任，秩满，给咨候补。
　　蓝凤，福建平和县人，行伍。康熙三十年任，秩满，赴部推补。
　　王禹臣，直隶宣府人，行伍。康熙三十年任，卒于官。
　　涂尚胜，福建邵武府人，行伍。康熙三十三年任，秩满，赴部推补。
　　张龙，江西建昌府人，行伍。康熙三十四年任，秩满，赴部推补。
　　贺天禄，陕西宁夏卫人，行伍。康熙三十八年任，四十一年告休。
　　陈良英，湖广武陵县人，行伍。康熙三十八年任，秩满，赴部推补。
　　陈忠，陕西人，行伍。康熙四十一年任，四十三年卒于官。
　　朱瑞甫，浙江人，行伍。康熙四十二年任，秩满，赴部推补。
　　李士麟，福建宁化县人，行伍。康熙四十四年任，秩满，赴部推补。
　　纪廷璟，福州府人，行伍。康熙四十五年任，秩满，赴部推补。
　　沈贵，福州府人，行伍。康熙四十八年任，秩满，赴部推补。
　　辛森，赣州府人，行伍。康熙五十年任，秩满，赴部推补。
　　高举，北直大兴县人，行伍。康熙五十二年任，秩满，赴部推补。
　　袁魁，福建福清县人，行伍。康熙五十四年任，秩满，赴部推补。
　　李由，泉州府人，行伍。康熙五十六年任。
　　马云骥，直隶宣化府人。康熙五十八年任。
　　澎协左营千总
　　黄晶，福建同安县人，行伍。康熙二十三年任。
　　高斌，福建长乐县人，将材。康熙二十六年任。
　　章得贵，福建福清县人，行伍。康熙二十六年任。
　　王猛，福建同安县人，行伍。康熙二十八年任。
　　杨士珦，福建福清县人，行伍。康熙二十八年任。
　　李有贵，福建泉州府人，行伍。康熙三十年任。
　　陈义，福建漳州府人，功加。康熙三十四年任。
　　张珑，福建漳州府人，功加。康熙三十四年任。
　　金凯，松江府人，行伍。康熙三十八年任。
　　张又良，江南庐州府人，投诚。康熙三十八年任。
　　王永结，福建泉州府人，行伍。康熙四十二年任。
　　游启凤，福建泉州府人，行伍。康熙四十二年任，卒于官。
　　吴丑，泉州府人，行伍。康熙四十六年任。
　　施席吉，泉州府人，行伍。康熙四十六年任。
　　潘君美，福建漳州府人，行伍。康熙五十年任，卒于官。
　　王懋，晋江县人，行伍。康熙五十四年任，五十八年赴部候补。
　　李耀国，泉州府人，行伍。康熙五十八年任。
　　黄彦，陕西人，行伍。康熙五十一年任，秩满，陞狼山镇右营守备。
　　蔡浩，泉州府人，行伍。康熙五十五年任，秩满，离营。
　　澎协右营千总
　　谢嘉，福建漳浦县人，将材。康熙二十三年任。
　　施启东，福建安溪县人，投诚。康熙二十三年任。
　　张胜，福建惠安县人，行伍。康熙二十六年任。
　　王德，福建同安县人，行伍。康熙三十一年任。
　　曾捷，福建惠安县人，行伍。康熙二十六年任。
　　吴山，福建同安县人，行伍。康熙三十三年任。
　　孙凤，福建龙溪县人，行伍。康熙三十九年任。
　　施定国，福建福清县人，行伍。康熙三十年任。
　　白良，福建同安县人，行伍。康熙三十五年任。
　　庄寿，福建建安县人，行伍。康熙三十九年任。
　　苏福，福建泉州府人，行伍。康熙四十一年任。
　　张虎，福建晋江县人，行伍。康熙四十二年任。
　　刘茂，福建连江县人，行伍。康熙四十五年任。
　　王英，浙江杭州府人，行伍。康熙四十七年任。
　　陈元，福建泉州府人，行伍。康熙四十八年任，秩满，赴部候补。
　　叶进，福建福州府人，行伍。康熙五十年任。
　　凌进，连江县人，行伍。康熙五十四年任，俸满，陞同安营守备。
　　许捷，永春县人，行伍。康熙五十五年任，五十七年陞闽安协右营守备。
　　洪使，泉州府人，行伍。康熙五十八年任。
　　张际鸿，同安县人，行伍。康熙五十三年任，秩满，赴部候补。
　　李武毅，泉州府人，行伍。康熙五十七年任。
　　镇标中营把总
　　王禹臣，北直宣府人，行伍。康熙二十三年任，秩满，陞本标右营千总。
　　杨富，浙江钱塘县人，行伍。康熙二十三年任，秩满，陞本营千总。
　　薛起爱，福建福清县人，行伍。康熙二十三年任，秩满，陞罗源营千总。
　　尹世英，浙江象山县人，行伍。康熙二十三年任，秩满，陞建宁城守千总。
　　卢典，福建闽县人，行伍。康熙二十八年任，三十四年卒于官。
　　王如成，福建闽县人，行伍。康熙二十九年任，三十二年军政革职。
　　徐任光，山东人，行伍。康熙二十九年任，秩满，陞北路营千总。
　　吴德，江西人，行伍。康熙三十三年任，秩满，陞罗源营千总。
　　林腾，福建福清县人，行伍。康熙三十三年任，秩满，陞本营千总。
　　朱文还，浙江台州府人，行伍。康熙三十一年任，秩满，陞连江营千总。
　　陈陞，福建同安县人，行伍。康熙三十四年任，三十六年军政革职。
　　聂国翰，江南和州人，行伍。康熙三十六年任，秩满，陞水师提标前营千总。
　　杨明，福建同安县人，行伍。康熙三十七年任，秩满，陞建宁城守千总。
　　陈丙第，福建长乐县人，行伍。康熙三十九年任，秩满，陞海坛镇右营千总。
　　周二，福建漳浦县人，行伍。康熙三十八年任，秩满，陞同安营千总。
　　杨贵，福建兴化府人，行伍。康熙四十二年任，秩满，陞漳浦营千总。
　　吴起蛟，福州府人，行伍。康熙四十三年任，秩满，陞云霄营千总。
　　方承先，浙江绍兴府人，行伍。康熙四十三年任，军政革职。
　　汪君祥，浙江严州府人，行伍。康熙四十三年任，秩满，陞漳州镇中营千总。
　　林得贵，福建汀州府人，行伍。康熙四十六年任，秩满，陞福宁镇中营千总。
　　党洪儒，陕西人，行伍。康熙四十七年任，秩满，陞汀州镇右营千总。
　　林明，直隶顺天府人，行伍。康熙四十八年任，秩满，陞罗源营千总。
　　林茂旺，福建漳州府人，行伍。康熙四十八年任，卒于官。
　　何燕，福建漳州府人，行伍。康熙五十年任，秩满，陞督标左营千总。
　　尹日和，福州府人，行伍，康熙五十一年任，秩满，陞水师提标右营千总。
　　龚捷，福建漳浦县人，行伍。康熙五十一年任，秩满，陞枫岭营千总。
　　吴崑，福建平和县人，行伍。康熙五十二年任，秩满，陞水师提标前营千总。
　　李郡，延平府人，行伍。康熙五十四年任。
　　林道，福建漳浦县人，行伍。康熙五十五年任。
　　许弘量，泉州府人，行伍。康熙五十五年任。
　　周应瑞，福建人，行伍。康熙五十六年任。
　　林彦，福建福清县人，行伍。康熙五十八年任。
　　镇标左营把总
　　林文，江南合肥县人，行伍。康熙二十三年任，二十八年陞补本营千总。
　　戴参，福建长泰县人，行伍。康熙二十七年任，三十二年陞补本营千总。
　　蔡好，福建漳州府人，行伍。康熙三十三年任，秩满，陞铜山营千总。
　　黄士兴，福建侯官县人，行伍。康熙二十三年任，秩满，陞漳州城守千总。
　　高赏，广东潮州府人，行伍。康熙三十一年任，秩满，陞本营千总。
　　熊世远，浙江兰谿县人，行伍。康熙二十三年任，秩满，陞本标中营千总。
　　刘起龙，浙江衢州府人，行伍。康熙二十九年任，秩满，陞本标中营千总。
　　林表，福建龙溪县人，行伍。康熙三十四年任，秩满，陞邵武城守营千总。
　　王春，福建连城县人，行伍。康熙三十九年任，秩满，陞建宁城守营千总。
　　李吉，福建龙溪县人，行伍。康熙三十六年任，秩满，陞海坛镇右营千总。
　　林豸，顺天宛平县人，行伍。康熙四十年任，秩满，陞延平协右营千总。
　　骆南，福建泉州府人，行伍。康熙四十年任，秩满，陞诏安营千总。
　　潘君美，福建漳州府人，行伍。康熙四十三年任，秩满，陞汀州镇右营千总。
　　曾荣，福建漳州府人，行伍。康熙四十三年任，秩满，陞抚标左营千总。
　　朱隆，陕西宁夏卫人，行伍。康熙四十四年任，秩满，陞提标前营千总。
　　刘方，福建同安县人，行伍。康熙四十九年任，秩满，陞延平城守营千总。
　　詹夏，福建泉州府人，行伍。康熙五十五年任。
　　陈雄，福州府人，行伍。康熙五十年任，秩满，陞云霄营千总。
　　李英，福州府人，行伍。康熙五十四年任，卒于官。
　　金荣，连江县人，行伍。康熙五十五年任。
　　许陞，延平府人，行伍。康熙五十八年任。
　　王朝辅，福州府人，行伍。康熙五十四年任，五十八年给咨赴总督辕门验补。
　　陈云，泉州府人，行伍。康熙五十八年任。
　　丘太，将乐县人，行伍。康熙五十六年任。
　　镇标右营把总
　　毕友成，江南江宁县人，行伍。康熙二十三年任，二十五年奉裁。
　　陈聪，福建龙溪县人，行伍。康熙二十三年任，二十五年奉裁。
　　林栋，福建漳浦县人，行伍。康熙二十三年任，二十七年革职。
　　柯信，福建龙溪县人，行伍。康熙二十三年任，二十六年拨归道标。
　　张才，山东临青州人，行伍。康熙二十五年任，秩满，陞云霄营千总。
　　蓝凤，福建平和县人，行伍。康熙二十五年任，二十八年陞本营千总。
　　涂尚胜，福建邵武府人，行伍。康熙二十八年任，三十二年陞本营千总。
　　张龙，江西建昌府人，行伍。康熙三十年任，秩满，陞本营千总。
　　王彪，福建人，行伍。康熙三十一年任，秩满，陞建宁城守右营千总。
　　张进，福建龙溪县人，行伍。康熙三十四年任，秩满，陞金门镇右营千总。
　　王永吉，福建泉州府人，行伍。康熙三十四年任，秩满，陞陆路提标左营千总。
　　沈贵，福建福州府人，行伍。康熙四十年任，秩满，陞督标左营千总。
　　张胜，浙江人，行伍。康熙四十年任，四十一年军政革职。
　　李成龙，福建龙溪人，行伍。康熙四十年任，秩满，陞长福营千总。
　　王祥，浙江人，行伍。康熙四十三年任，秩满，陞长福营千总。
　　王有志，福建连江县人，行伍。康熙四十四年任，秩满，陞兴化协左营千总。
　　陈文，宁都县人，行伍。康熙四十四年任，秩满，陞海坛镇左营千总。
　　林瑞，福建漳浦县人，行伍。康熙四十八年任，秩满，陞漳州镇右营千总。
　　陈龙，福建漳州府人，行伍。康熙四十九年任，秩满，陞邵武营千总。
　　林文卿，福建福州府人，行伍。康熙五十年任，秩满，陞福宁镇中营千总。
　　徐豹，福建福州府人，行伍。康熙五十一年任，秩满，陞漳州城守营千总。
　　周捷，福建龙溪县人，行伍。康熙五十四年任，秩满，赴省考补。
　　陈昭，晋江县人，行伍。康熙五十四年任，秩满，陞长福营千总。
　　陈福春，江西人，行伍。康熙五十五年任。
　　黄陞，福建漳浦县人，行伍。康熙五十八年任。
　　李贞，汀州府人。康熙五十八年任。
　　澎湖协左营把总
　　陈迩，福建同安县人，行伍。康熙二十三年任。
　　章得贵，福建福清县人，行伍。康熙二十三年任。
　　庄凤，福建蒲田县人，行伍。康熙二十三年任。
　　王子，福建同安县人，行伍。康熙二十三年任。
　　郭茂振，福建福清县人，行伍。康熙二十五年任。
　　何陞连，福建福州府人，行伍。康熙二十五年任。
　　冯天贵，福建同安县人，行伍。康熙二十五年任。
　　倪昌名，福建福清县人，行伍。康熙二十八年任。
　　杨龙，福建同安县人，行伍。康熙三十二年任。
　　高华，福建长乐县人，行伍。康熙三十二年任。
　　陈德，福建漳浦县人，行伍。康熙三十四年任。
　　蔡敬，福建惠安县人，行伍。康熙三十八年任。
　　林治，福建泉州府人，行伍。康熙三十八年任。
　　谢兴，福建泉州府人，行伍。康熙三十六年任。
　　林龙，福建福清县人，行伍。康熙四十年任。
　　于高，广东惠州府人，行伍。康熙四十年任。
　　汪天祚，福建福州府人，武举。康熙四十二年任。
　　李世彩，福建福州府人，行伍。康熙四十三年任。
　　李静，福建福州府人，行伍。康熙四十三年任，卒于官。
　　王廷拔，福建福州府人，行伍。康熙四十四年任。
　　蔡清，福建福州府人，行伍。康熙四十七年任。
　　何隆，福建漳州府人，行伍。康熙四十八年任，五十一年军政革职。
　　林和，福建泉州府人，行伍。康熙五十年任，秩满，陞补水师提标中营千总。
　　杨应，漳州府人，行伍。康熙五十二年任，秩满，陞福宁镇中营千总。
　　卢选，泉州府人，行伍。康熙五十七年任。
　　朱炌，福建闽县人，行伍。康熙五十五年任，卒于官。
　　叶明，福建闽县人，行伍。康熙五十八年任。
　　江汉，福建侯官县人，行伍。康熙五十一年任，五十四年参革。
　　许已，漳州府人，行伍。康熙五十五年任。
　　李照，泉州府人，行伍。康熙五十三年任，五十六年参革。
　　李光，福建平和县人，行伍。康熙五十六年任。
　　澎湖协右营把总
　　刘起，福建同安县人，行伍。康熙二十三年任。
　　张云，福建惠安县人，行伍。康熙二十三年任。
　　王一高，福建长乐县人，行伍。康熙二十三年任。
　　卢义，福建福清县人，行伍。康熙二十三年任。
　　康朝，福建同安县人，行伍。康熙二十五年任。
　　赵奉，山西代州人，行伍。康熙二十五年任。
　　陈理，福建惠安县人，行伍。康熙二十五年任。
　　林胜，福建同安县人，行伍。康熙二十五年任。
　　施定国，福建福清县人，行伍。康熙三十一年任。
　　凌启凤，福建晋江县人，行伍。康熙三十一年任。
　　朱骏，福建蒲田县人，行伍。康熙三十八年任。
　　陈永，福建闽县人，行伍。康熙三十九年任。
　　王必胜，福建闽县人，行伍。康熙四十年任。
　　曾得胜，福建同安县人，行伍。康熙四十年任。
　　许志，福建连江县人，行伍。康熙四十年任。
　　蔡国镇，福建同安县人，武举。康熙四十二年任。
　　陈兴，福建闽县人，行伍。康熙四十三年任，卒于官。
　　李见，福建闽县人，行伍。康熙四十四年任，秩满，陞水师提标千总。
　　马夏，福建晋江县人，行伍。康熙四十八年任，秩满，陞金门镇左营千总。
　　黄在，福建莆田县人，行伍。康熙四十八年任，秩满，陞海坛镇左营千总。
　　池有成，福建同安县人，武举。康熙四十二年任。
　　庄良，福建泉州府人，行伍。康熙四十九年任，秩满，陞海澄营千总。
　　陈申，泉州府人，行伍。康熙五十三年任，秩满，离营。
　　王俊，漳州府人，行伍。康熙五十三年任，秩满，离营。
　　胡广，漳州府人，行伍。康熙五十八年任。
　　陈贤，泉州府人，行伍。康熙五十五年任。
　　陈廷，泉州府人，行伍。康熙五十二年任，五十六年军政题参。
　　吴良，泉州府人，行伍。康熙五十七年任。
　　李武毅，泉州府人，行伍。康熙五十年任，秩满，陞泉州城守营千总。
　　王生，南澳人，行伍。康熙五十八年任。
　　分巡台厦道标下：守备一员（镇标右营拨入），千总一员（镇标左营拨入），把总二员（镇标左、右二营拨入；今裁一员，归将军标），标兵五百名（镇标中营拨入一百名，左、右营各拨入二百名）。驻劄西定坊道衙后。
　　道标守备
　　薛元会，陕西西安府人，武举。康熙二十二年任。
　　李作舟，河南祥符县人，武举。康熙二十七年任。
　　崔文禧，山东堂邑县人，武进士。康熙三十二年任。
　　马光宗，山东历城县人，行伍。康熙三十六年调补，卒于官。
　　张元礼，江南武进县人。抚标左营守备调补。康熙三十八年任。
　　娄广，京卫人，武进士。康熙四十四年任，秩满，陞广东惠州协中军管左营事。
　　李友德，陕西人，行伍。康熙四十七年任，秩满，陞四川重庆左营游击。
　　许华，福建同安县人，将材。提标左营守备调补。康熙五十一年任，秩满，提督会题陞补本省水师提标后营。
　　金作砺，陕西西安府人，行伍。康熙五十二年任，秩满，陞云霄营游击。
　　王国祥，陕西人，行伍。由海坛守备调补。康熙五十八年任。
　　道标千总
　　徐庆，浙江金华府人，行伍。康熙二十三年任。
　　柯信，福建晋江县人，将材。康熙三十年任。
　　王钦，福建福清县人，行伍。台湾协把总拔补。康熙三十四年任。
　　陈功，福建晋江县人，行伍。康熙三十七年任。
　　蔡福，福建晋江县人，行伍。康熙四十三年任，卒于官。
　　陈丙第，福建长乐县人，行伍。康熙四十六年任。
　　曾荣，福建连江县人，行伍。抚标左营千总调补。康熙四十九年任。
　　沈继苍，浙江绍兴府人，行伍。由陆路提标中营千总调补，康熙五十四年任。
　　姚广，福建漳州府人，行伍。由邵武协右营右哨千总调补。五十六年任。
　　道标把总
　　王有功，江南江宁府人，行伍。康熙二十三年任。
　　陈鸿志，福建惠安县人，行伍。康熙二十三年任。
　　李昌祚，福建漳浦县人，行伍。康熙二十三年任。
　　柯信，福建晋江县人，将材。康熙二十四年任。
　　毕友成，江南江宁府人，行伍。康熙二十五年任。
　　黄宗，福建漳浦县人，行伍。康熙二十五年任。
　　詹咏，福建漳州府人，行伍。康熙二十六年任。
　　王国柱，河南归德府人，将材。康熙三十三年任。
　　蔡好，福建漳州府人，行伍。康熙四十年任。
　　许容，福建漳州府人，行伍。康熙四十四年任，卒于官。
　　江玉，福建汀州府人，行伍。康熙四十七年任。
　　张文，福建海澄县人，行伍。康熙五十一年任。
　　陈喜，福建漳州府人，行伍。由本标百总拔补。康熙五十七年任。
　　论曰：兵以卫民，有国家者孰能外焉？然分之既恐其单弱、合之又虑其滋扰，而处置得宜者，则或分或合，无一不善。台邑居全郡之中，以澎岛为外藩，则舳舻相望，北可以扞鸡笼也；以鹿耳为内庭，则游哨往来，南可以蔽凤山也。而合大师于三路者，墩台碁布，靡处不周，则海国固于金汤，而全台之民安矣！内郡之民亦安矣！施侯留疏，谓台为数省之藩篱，真有味乎其言之也！
　　●选举志
　　乡科明经武甲科武乡科
　　古者吁俊以典，其途非一。三代以下，乡举里选之法，惟汉得人为最盛。我朝两科制兴，文武并用。台湾前此未入版图，人文郁而有待；自开辟设科，或登贤书、或荐鹰扬，经明行修者，岁贡大廷。济济多士，王国之桢。顾其所以自命者，岂徒邀一日之遇侈为盛事哉！
　　选举之法，历汉、唐、宋、元，代不相袭。有明罢词赋，专以经义，解额渐广。国朝悉仍明制，以子午卯酉年八月为乡试，以辰戌丑未年二月为会试。福建乡试解额定为五十三名。康熙二十二年，台湾内附；二十五年，台厦道周昌详请具题设立学校，乡、会悉照内地例。二十六年三月初二日，福建陆路提督张云翼题：为台湾乡试宜行额中之法，广昭文治，永固海疆事。四月十七日奉旨：该部议奏，钦此。遵于本月十八日到部。该臣等议得福建提督张疏称：丁卯大比之年，在台湾则为鼎新开科之日，其为士者，荐举之荣未与，帖括之习未深，安能遽与八郡争衡？臣见甘肃宁夏生员，许令另号额中；今台湾合无照例，于闽场另编字号额中一、二名。行之数科，俟其肄业者众、造诣者精，仍撤去另号，勿复限以额数等因前来。查科场事宜，例应督抚题请；俟督抚题请到日，再议。但试期甚迫，且台湾新经归附，文教初开，应将台湾一府三县生员等，亦照甘肃宁夏例，另编字号，额外取中举人一名，以鼓励士子。其另编字号之处，应令福抚议定咨覆臣部注册可也等因。奉旨依议，钦此。钦遵移咨到院。准此，行据布政司查议：台湾府各学生员乡试卷面，另编至字号，额外取中举人一名等由，详报到院。已经咨明礼部，注册在案。三十五年丙子，诏天下分上中下省各增解额，定福建为中省，增解额为七十一名。三十六年，闽浙总督郭世隆，据台湾四学士子佥呈具题：为皇恩浩荡最普，海疆文教日新，佥恳体例造就，以弘文教事。奉旨该部议奏，钦此。钦遵抄出到部。该臣等议得：福浙总督郭世隆疏称：台湾新辟之时，经部议覆，准其另编字号，额外取中举人一名，至今已历四科，人文日盛，学诣渐臻；于今科乡试撤去另号，通省一体匀中，以示鼓励等因前来。查康熙二十六年，福建提督张云翼为台湾乡试宜行额中之法等事一疏，内称：丁卯大比之年，在台湾则为鼎新开科之日，其为士者安能遽与八郡争衡？合无于闽场另编字号，额中一、二名；行之数科，俟其肄业者众、造诣者精，仍撤去另号，勿复限以额数等语。臣等议覆：将台湾一府三县生员，准其另编字号，额外取中举人一名等因在案。今该督既称已历四科，人文日盛，请撤去另号，一体匀中等语；应如该督所请，撤去另号，将台湾所中举人一名，归入闽省额内，一体匀中可也等因。康熙三十六年九月初五日题，本月初九日，奉旨依议在案。四十一年壬午，另编官卷，每十名加一名。是科，官生中乡试七名。四十四年乙酉，增额外五经卷三名。五十年辛卯，又定解额为九十九名。五十二年，恭逢皇上六旬万寿，特开恩科，福建解额定为八十五名。丁酉科，罢五经卷，解额如上科之例。
　　岁贡：唐、宋、元无正科。明正统六年定例，府学一年贡一人、州学三年贡二人、县学二年贡一人，着为令。本朝顺治四年通行在案。康熙元年，停岁贡；八年再复，永为定例。其恩贡选拔贡，则间一举行。副榜充贡者，曰副榜贡。又有循例捐纳为例贡。
　　至于武科，唐开元中，两京诸路各置太公庙，以张良配；武学自此始。宋开宝元年，罢武举。仁宗初，富弼、苏洵言武举宜如旧。庆历二年，复诏罢。旋罢，旋复。有明诏武科宜如文进士恩例。国朝文武并用，福建乡试中式以五十三名为定额。头、二场、马、步、箭外，再试开弓、舞刀、掇石，验其技勇；三场，考试策论。四十八年，诏各省绿旗营兵，有通晓文义、愿应武乡试者，在充伍地方，令该管将弁申送巡抚，同武生一体乡试，于原额内取中；如不中者，仍令归伍。千把有愿应会试者，同武举一体会试。四十九年，行各直省：考试武生、武童，用论二篇；第一篇出论语、孟子题，第二篇出孙、吴、司马法题。乡会试亦照此例，作论二篇外，策一道。五十二年十一月内奉旨：文武考试，虽曰两途，俱系遴拔人才。而习文之内，亦有学习韬略、善于骑射者。习武之内，亦有精于制义、学问优长者。如或拘于成例，以文武两途，不令通融应试，则不能各展所长，必致遗漏真才。着九卿詹事科道会议：嗣后文生员有愿改入武场，武生有愿改入文场者，照文武生员乡试例，起送各文武场会试。文举人，有愿改入武场，武举有愿改入文场者，照文武举人会试例，起送各文武场会试。其中式者，照例造入新册；不中者，仍各归入文武原册内，不准再行改考。奉旨通行，一体钦遵在案。
　　乡科
　　明经
　　武甲科
　　武乡科
　　·乡科
　　康熙三十二年癸酉（郑基生榜）：王璋（府学。台湾拨入）。
　　康熙四十四年乙酉（施鸿纶榜）：王茂立。
　　康熙五十二年癸巳恩科（江日升榜）：杨朝宗。
　　康熙五十三年甲午（林廷选榜）：陈飞。
　　·明经
　　康熙二十七年戊辰：王喜（府学。台湾拨入。岁）。
　　康熙二十八年己巳：陈天机（府学。台湾拨入。岁），王弼（松溪训导。岁）。
　　康熙三十年辛未：蔡复旦（府学，台湾拨入。岁。闽清训导），冯崑玉（寿宁训导。岁）。
　　康熙三十一年壬申：陈澜（府学，台湾拨入。岁）。
　　康熙三十二年癸酉：陈逸（岁）。
　　康熙三十四年乙亥：郑萼达（岁）。
　　康熙三十六年丁丑：陈绍美（岁），苏一鸣（府学。台湾拨入。岁），郑国对（恩），王联魁（拔），黄位思（府学。台湾拨入。拔），郭光萃（府学，台湾拨入。拔）。
　　康熙三十七年戊寅：黄元倬（府学。台湾拨入。岁）。
　　康熙三十八年己卯：辜南金（岁），张铨（府学。台湾拨入。岁）。
　　康熙四十年辛巳：林虞良（岁），许士骐（府学。台湾拨入。岁）。
　　康熙四十一年壬午：陈道南（府学。台湾拨入。岁）。
　　康熙四十二年癸未：陈尚勖（岁）。
　　康熙四十四年乙酉：施玮（岁），叶昕（府学。台湾拨入。岁）。
　　康熙四十六年丁亥：颜我扬（岁），陈文达（府学。台湾拨入。岁）。
　　康熙四十七年戊子：林萃冈（府学。台湾拨入。岁），胡琛（府学。台湾拨入。恩）。
　　康熙四十八年己丑：郭必捷（岁），叶道坦（府学。台湾拨入。岁）。
　　康熙五十年辛卯：张缵绪（岁），许宗岱（副榜）。
　　康熙五十二年癸巳：蔡梦弼（岁），林璲（岁）。
　　康熙五十三年甲午：蔡应新（府学。台湾拨入。岁）。
　　康熙五十四年乙未：金继美（岁）。
　　康熙五十六年丁酉：张天佐（岁）。
　　康熙五十八年己亥：陈鹏南（岁），刘荣衮（府学。台湾拨入。岁）。
　　又有由生员循例捐纳岁贡：林长盛、卢芳型、陈君锡、黄师韩、李国桢、郭邦英、陈国栋、郑勳业、林怀西、李廷撰、吴振经、丁宸。
　　·武甲科
　　康熙三十三年甲戌：阮洪义。
　　康熙五十一年壬辰：林大瑜。
　　康熙五十七年戊戌：范学海。
　　·武乡科
　　康熙三十二年癸酉：阮洪义。
　　康熙三十八年己卯：王之彪。
　　康熙四十一年壬午：王臣、洪国珠。
　　康熙四十四年乙酉：李清运、蔡志雅、萧凤来、黄应魁、黄彩、洪奇英（府学。台湾拨入），黄继捷（府学。台湾拨入）。
　　康熙四十七年戊子：薛宝琳、周良佐、许兆昌。
　　康熙五十年辛卯：陈士成、林大瑜（府学。台湾拨入）。
　　康熙五十三年甲午：曾天玺（文生改入）、许庄威、苏时亨、黄廷魁。
　　康熙五十六年丁酉：李明德、黄彦彰。
　　论曰：儒者鼓箧胶庠，先德行而后文艺；乡、会两试，上以是取士，下以是应制。拜献先资，此其嚆矢。本朝云汉章天，作人雅化，远轶前代。既使熊罴之旅，皆得观光策勳；又念经纬之才，并合两途互试。文章与功业齐懋，方略同骑射兼优；弹冠相庆，策名清时。德业闻望，拭目俟之矣。
　　●典礼志
　　朝贺祭祀公式乡饮酒礼讲约（附养老）
　　朝廷以辨尊卑，享祀以昭诚敬。至于饮射类禡、秋报春祈，台虽海邦，厥有常典。故勿谓帝京万里也，瞻龙亭而天威不远；毋曰圣道弥浚也，溯婺水而渊源可寻。若乃社稷、山川，坛壝有常所；苹藻、爵斝，春秋无旷仪。迎春必东郊，则民依之是亟；祭纛在西圃，实弭患于未萌。岂曰礼创自今，盖以事修乎古云尔。
　　朝贺
　　祭祀
　　公式
　　乡饮酒礼
　　讲约（附养老）
　　·朝贺
　　万寿节，先一日，知县率所属随知府同文武官，赴府学明伦堂习仪。至期，分东西班，行九叩礼，朝服，不理刑名凡七日。五十年，文武官以明伦堂狭窄，万寿圣节无以肃观瞻，爰鸠工择地，建万寿亭于永康里之北。厥土燥刚，厥位面阳，亭高有二层，前列午门；所谓「君子攸芋、君子攸跻」者，其谓是欤？至丁酉年，前副使道梁文科捐俸重修，以经历司王士勷董其役。于午门外翼以两庑，为百官停骖之所。且外环以墙，而敷文、振武，东西有其门矣。亭之后，旧为祝圣殿，浅陋不堪。因疏为闲轩，而再建一座于轩后，高丽宏敞，与亭相称；旁附以僧舍，而撞钟伐鼓，焚修有其地矣。当夫万寿届节，阊阖肇开，群工会朝，骖驷戾止；斯时也，瞻龙亭而载喜，肃虎拜以扬休。笙歌溢海邦，庞叟共效华祝；鼓角喧细柳，韦弁群致嵩呼。此真千古之大观，展为一代之盛事。儒生躬逢圣世，笔墨敢后扬言哉！
　　元旦、冬至，知县率所属随知府、道、镇文武各官，至期，朝服齐到府学明伦堂，随班朝贺，仪式悉依万寿节。
　　诏令颁布，知县率所属随知府同文武各官，到大井下海滨迎接。既至，陞马前导，以位为序，尊者居后。至府学明伦堂，依班跪听宣读。
　　·祭祀
　　文庙
　　释奠，祭先师也。庙在县治之南。岁二祭，以春秋二仲上丁之日。
　　汉祀孔子于阙里。隋始命州县学，皆以春秋仲月释奠。唐、宋、元以来，遂崇王号（汉平帝时，封褒成宣尼公。唐玄宗封为文宣王，始设座像。宋真宗加为至圣文宣王。元成宗又加为大成至圣文宣王）。其群弟子及从祀诸儒，历代或封公侯、或封师保（元至顺间，加封颜回兖国复圣公、曾参郕国宗圣公、孔汲沂国述圣公、孟轲邹国亚圣公）。其庙制，始于宋太祖诏庙门立戟十二。徽宗加冕二十四。元以殿为大成殿。冕服始徽宗，加冕十二旒，服九章。元因之。明太祖循前代之旧，孔子封大成至圣文宣王，南向。四配，东西向，稍前；十哲，稍后；皆于庙中，封公爵。从祀诸贤列东西庑，凡百有五人，皆封侯伯。颜子兖国复圣公、曾子郕国宗圣公、子思子沂国述圣公、孟子邹国亚圣公，是为四配；费公闵损、薛公冉雍、黎公端木赐、卫公仲由、魏公卜商、郓公冉耕、齐公宰予、徐公冉求、吴公言偃、陈公颛孙师，是为十哲。两庑东则金乡侯澹台灭明、任城侯原宪、汝阳侯南宫适、莱芜侯曾点、须昌侯商瞿、平兴侯漆雕开、睢阳侯司马耕、平阴侯有若、东阿侯巫马施、阳榖侯颜辛、上蔡侯曹恤、枝江侯公孙龙、冯翊侯秦商、雷泽侯颜高、上邽侯壤赐赤、成纪侯石作蜀、钜平侯公夏首、胶东侯后处、济阳侯奚容蒧、富阳侯颜祖、淦阳侯句井疆、鄄城侯秦祖、武城候县成、即墨侯公祖句兹、汧源侯燕汲、宛句侯颜之仆、建城侯乐欬、堂邑侯颜何、林虑侯狄黑、郓成侯孔忠、徐成侯公西蒧、临濮侯施之常、华亭侯秦非、文登侯申枨、济阴侯颜哙、泗水侯孔鲤、兰陵伯荀况，睢阳侯谷梁赤、莱芜侯高堂生、乐寿伯毛苌、彭城伯刘向、中牟伯郑众、侯氏伯杜子春、良乡伯卢植、司空王肃、司徒杜预、昌黎伯韩愈、豫国公程颢、新安伯邵雍、温国公司马光、建宁伯胡安国、华阴伯张栻、魏国公许衡，凡五十三人；西则单父侯宓不齐、高密侯公冶长、北海侯公晢哀、曲阜侯颜无繇、共城侯高柴、寿张侯公伯寮、益都侯樊须、钜野侯公西赤、千乘侯梁鱣、临沂侯冉孺、沐阳侯伯虔、诸城侯冉有、高宛侯漆雕徒父、濮阳侯漆雕哆、邹平侯商泽、当阳侯任不齐、牟平侯公良孺、新息侯秦冉、梁父侯公肩定、聊城侯邬单、祈乡侯罕父黑、缁川侯申党、厌次侯荣旗、南华侯左人郢、朐山侯郑国、乐平侯原亢、胙城侯廉洁、博平侯叔仲会、高堂侯邽巽、临朐侯公西舆如、内黄侯蘧伯玉、长山侯林放、南顿侯陈亢、阳平侯琴牢、博昌侯步叔乘、中都伯左丘明、临淄伯公羊高、乘氏伯伏胜、□□伯杨雄、考城伯戴圣、曲阜伯孔安国、岐阳伯贾逵、扶风伯马融、高密伯郑玄、任城伯何休、偃师伯王弼、新野伯范甯、道国公周敦颐、洛国公程颐、郿伯张载、徽国公朱熹、开封伯吕祖谦，凡五十二人。其始，京师国学及曲阜庙而已；洪武十年，命天下通祀之学宫。二十九年，从行人司杨砥之言，罢杨雄，进董仲舒。永乐八年，进祀吴澄，追封临川郡公。正文庙，圣贤塑像衣冠令合古式。其祭器，无考。祭乐，南宋用六佾，唐用宫县。宋景佑间，始诏上丁释奠，设登歌之乐；然施于堂上，而不施于堂下，又不设舞于庭。成化间，加八佾，堂上、堂下之制始备。又加封董仲舒广川伯、胡安国建宁伯、蔡沈崇安伯、真德秀浦城伯。其年有请以杨时从祀者，大学士李贤、侍讲刘定之等议：有宋周、程、朱三大儒阐道之后，斯文有传，兴起者众；自非识足明至理于毫厘、行足希徃圣之踵武、功足为遗经之羽翼，弗得与于圣门俎豆之典。如时早入程子之户庭、后启朱子之统绪，信为学者所仰。但其论西铭也，程子谓犹未释；然其解中庸也，朱子多辨其非。直至应蔡京之召，无大建明学术，出处尚有可议。若夫释经之言，虽间见语、孟，然未若胡安国之传春秋、蔡沈之传尚书，其功为多。况同游程门，有优于时者曰吕大临、曰游酢；启教朱子，有亲于时者曰罗从彦、曰李侗。诸儒既皆不与，杨时似难独入。请命有司，祀时于其乡。乃立祠延平，以罗从彦、李侗配。弘治八年，祭酒谢铎言：杨时伊、洛正传，远承孟氏；虽晚年一出，不究所施，而力辟新经，足卫吾道。乃进时从祀，追封将乐伯。嘉靖九年，辅臣张璁以正孔子祀典为请；上大悦，着孔子祀典录，以示群臣。璁所请凡五事：一、孔子不宜封王；二、不宜像设；三、不宜十二笾豆、乐八佾；四、不宜庭祀颜路、曾点、孔鲤；五、两庑诸贤宜更正复谬。而以蔡元定，蔡沈父也，所着有律吕新书、皇极指要、洪范解、大衍详说诸篇，朱熹疏经修史，皆与参证往复，启蒙一书，雅所属草；欧阳修着本论有卫道功，其学实继韩愈，推孟子以达孔子。元定、修，宜从祀。行人司薛侃亦言：宋儒陆九渊，学继伊、洛，惟早岁与朱熹异论，朱子弟子遂摈为禅。夫士何常入门，归求圣贤之道耳。臣谓九渊宜从祀。皆下礼部议：古者帝王继天立极，君师一道；世至春秋，君教凌夷，孔子推明王道，以身淑人，乃专名师。传曰：「能自得师者王」。师尊矣。请命天下学宫，皆易孔子像以主，称至圣先师，庙曰「先师之庙」。四配皆称子；十哲以下，称先贤某子；左丘明以下，称先儒某子。春秋祭祀，国学十笾十豆，府州县学八笾八豆，乐舞六佾。别为叔梁纥立祠，称启圣公孔氏，以颜无繇、曾点、孔鲤、孟孙氏配，而程珦、朱松、蔡元定从祀焉。启圣公牲、帛、笾豆视四配，四配祖十哲，三氏视两庑。改申党、申枨为一、公伯寮、秦冉、颜何、荀况、戴圣、刘向、贾逵、马融、何休、王肃、杜预、吴澄皆罢祀，林放、蘧瑗、郑众、卢植、郑玄、服虔、范甯各祀其乡，增祀后苍、王通、欧阳修、胡瑗、陆九渊五儒。诏曰：「可」。其中所增、所罢、所归祀其乡者，皆先朝名臣，宋濂、程敏政、何孟春所尝言者。隆庆五年，进薛文清瑄从祀。万历十二年，进布衣胡居仁、翰林检讨陈献章、新建伯王文成守仁从祀。二十年，从湖广巡抚郭惟贤议，进周敦颐之父辅成于启圣祠。四十一年，从福建提学副使熊尚文请，进祀宋儒罗从彦、李侗云。每祭先师用帛一、羊一、豕一、爵三、豋一、鉶二、簠二、簋二、笾八、豆八；四配共用羊一、豕一，各帛一、爵三、豋一、鉶二、簠一、簋一、笾豆各六；十哲共用帛二、豕二，各爵一、鉶一、簠一、簋一，笾豆各四；每庑共用帛一、豕一，每四坛共用爵四、簠一、簋一、笾豆各四。外用勺一，以浥酒；云雷俎樽一，以盛初献酒；象樽一，以盛亚献酒；牺樽一，以盛终献酒。大合乐麾一、柷一、敔一、琴六、瑟二、钟磬各十有六、埙二、箎二、箫四、凤箫四、笙六、笛四、搏拊鼓二、应鼓如之。乐生三十六人、工歌六人，旌二、龠三十六，翟如之；舞生三十六人。洎皇朝定鼎，乐章仪注悉因旧制。康熙四十九年，诏天下武员自把总以上，俱入庙陪祭行礼。执事生员无定数。其祝文云：『维康熙某年、某甲子二（八）月，某甲子朔，越某日某甲子，某衙门、某官、某等敢昭告于至圣先师孔子：惟师德配天地，道冠古今；删述六经，垂宪万世。惟兹仲春（秋），谨以牲帛醴齐、粢盛庶品，祗奉旧章，式陈明荐，以复圣颜子、宗圣曾子、述圣子思子、亚圣孟子配。尚飨』！
　　启圣祠，祀启圣公也。祠在文庙之后，两房翼以名宦、乡贤。岁二祭，与释奠同日。
　　孔子父叔梁纥，旧无祭。宋真宗咸平三年，封为齐国公；元文宗至顺初，加封启圣王。明嘉靖九年，议以启圣无祭，为阙典；又颜子、曾子坐于堂上，而颜子父路、曾子父点乃在庑下；及孔鲤、孟孙氏，亦无祭，非推崇所生之义。乃请立启圣公祠祀叔梁纥，以颜无繇、曾点、孔鲤、孟孙氏配，程珦、朱松、蔡元定从祀。万历二十四年，礼部通行，进周敦颐父周辅成从祀，位居程珦之上，共八人。其祭用帛二、豕二、羊二，各爵一、鉶一、簠一、簋一，笾豆各四；祭仪如先师庙，载在后。祝文云：『惟公诞生至圣，为万世王者师，功德显着。今兹仲春（秋），谨以牲帛醴齐、粢盛庶品，用伸常祭，以先贤颜氏、曾氏、孔氏、孟孙氏配。尚飨』！
　　康熙五十一年，诏以朱子陞十哲之末。按元、明以来，虽知尊朱子，然或隆徽号、或祀庙庭焉止耳。我皇上圣明天纵，继往圣之心法，衍来学之道脉，独陞之于十哲之末。礼创自今，统接乎古；真所谓考诸三王而不谬、百世以俟圣人而不惑者也。非常之举，非盛德其孰能与于斯？
　　释奠仪注：释，置也。谓但置牲币、设馔、奏乐，以奠无尸，无饮食酬酢等仪。以其主于行礼，非报功也。
　　一、斋戒：丁前三日致斋，不饮酒、不茹葱蒜韭薤、不问病、不吊丧、不听音乐、不理刑名、不与妻妾同处；丁前一日，沐浴更衣，宿祭所，惟理祀事。
　　一、省牲：牛、羊、豕、鹿、兔。正祭前一日，办祭官备乐，导送祝文、祭品至学。诣明伦堂演乐、习仪毕，礼生送祝文，献官盥手亲填职名，令省牲执事者设香案于宰牲堂外。引赞引献官公服至，唱：「就位」、唱「上香」、唱「揖」！献官揖已，执事者牵各牲于香案前过视，皆纯色、肥大，无有伤残疾缺；唱「揖」、唱「平身」！唱「礼毕」（遂宰之，取毛血少许盛盘中；执事者捧毛血，陞自东阶，正祀由中门入、配哲由左右门入、两庑随左右，安置各位下。其余毛血藏净器中，俟祭日瘗之）。
　　凡春秋二、八月上丁日，四鼓，先祭启圣祠；五鼓，致祭文庙。
　　先师庙仪注
　　每岁春秋二仲月上丁日，将行礼，起鼓初严（遍然庭燎香烛），鼓再严（赞礼、乐生、舞生及执事者各序立于丹墀两旁），鼓三严（引赞各引献官至丹墀下立）。通赞唱：「赞礼、乐生、舞生各就位」。唱：「执事者各司其事」。唱：「陪祭官就位」。唱：「分献官就位」。唱：「献官就位」。唱：「瘗毛血」（执事者捧毛血，正祀由中门出，四配、东西哲由左右门出，两庑随之，瘗于坎）。通赞唱：「迎神」（舞生横执其吁，无舞）。麾生举麾，唱曰：「乐奏咸和之曲」（遂击柷作乐。通赞亦随唱鞠躬、拜、兴。详在后）。乐生唱曰：「大哉孔圣（每歌一句，击鼓三声），道德尊崇；维持王化，斯民是宗。典祀有常，精纯并隆。神其来格，于昭圣容」。通赞唱：「鞠躬！拜！兴！拜！兴！拜！兴！拜！兴！平身」（麾生偃麾擽敔，乐止）！通赞唱：「奠帛」！麾生举麾，唱曰：「乐奏宁和之曲」（击柷作乐。诸舞生按节而舞，诸在舞仪图。执事者各捧帛，详在后）。乐生歌曰：「自生民来（击柷同前，后仿此），谁底其盛？惟师神明，度越前圣。粢帛其呈，礼容斯称。黍稷非馨，惟神之听」（捧帛者，正祀由中门入，四配、十哲俱由左门入，两庑随左右入，诣各神位前之左朝上立。麾生举麾擽敔，乐止）。通赞唱：「行初献礼」！引赞唱：「诣盥洗所」（导至盥洗所，盥手毕）！唱：「诣酒尊所」（导至酒尊所）！引赞唱：「司尊者举羃酌酒」（执事者以勺盛酒，倾于爵内；捧爵者在献官前行，正祀由中门入、余俱左门入，诣各神位前朝上立）。引赞（导献官从角门入）唱：「诣至圣先师孔子神位前」！麾生举麾，唱曰：「乐奏安和之曲」（击柷作乐。舞生按节而舞）。乐生歌曰：「大哉圣师！实天生德。作乐以崇，时祀无斁。清酤惟馨，嘉牲孔硕。荐羞神明，庶几昭假」（引赞于举麾时，即导献官至神位前）。唱「跪」！（捧帛者西跪，进帛于献官）。引赞唱：「奠帛」（献官奠帛，西旁执事者跪执帛，进于神前案上；司爵者西跪，进爵于献官）。引赞唱：「献爵」（献官献爵，西旁执事者跪接爵，进于神前案上）。引赞唱：「俯伏」（献官俯首）！引赞唱：「兴！平身」（献官揖）！引赞唱：诣读祝位（献官至香案前）引赞唱：「跪」！通赞唱：「众官皆跪」！引赞唱：「读祝文」。麾生偃麾，乐暂止；读祝者取祝文跪读毕，将祝文置于案上，退）。通赞、引赞同唱：「俯伏！兴！平身」（麾生举麾，乐生接奏未终之乐）。引赞唱：「诣复圣颜子神位前」！唱：「奠帛」！唱：「献爵」（俱如正祀仪）！「俯伏！兴！平身」！唱：「诣宗圣曾子神位前」（如前仪）。唱：「诣述圣子思子神位前」（如前仪）。通赞唱：「行分献礼」（引赞引分献官，各至十哲、两庑行礼，俱如正祀仪。惟捧西配、西哲、西庑帛爵者，须转身跪于献官、分献官之左，余如前仪）。引赞唱：「诣亚圣孟子神位前」（如前仪）！引赞唱：「复位！麾生偃麾擽敔，乐止。引赞引献官从西角门出，献官、分献官一时同复原位）。通赞唱：「行亚献礼」（惟不诣盥洗所。其诣酒尊所，俱如前仪）。唱：「诣至圣先师孔子神位前」！麾生举麾，唱曰：「乐奏景和之曲」（击柷作乐，诸舞生按节而舞）。乐生歌曰：「百王宗师，生民物轨；瞻之洋洋，神其宁止。酌彼金罍，惟清且旨。登献惟三，于嘻成礼」（献爵同初献仪，惟无奠帛、无读祝文。次及四配位，仪同初献）。引赞唱：「复位」（麾生偃麾擽敔，乐止。）！通赞唱：「行终献礼」（终献酌酒、献爵、作乐、乐章、舞节，次及四配位，仪俱同亚献）。通赞唱：「饮福受胙」！引赞唱：「诣饮福受胙位」（位在读祝所。进福酒者捧爵、进胙者捧盘，立于读祝案之东。又二执事立于案西）。引赞唱：「跪」！唱：「饮福酒」（东执事者捧福酒，跪进于献官；饮讫，西执事者跪接爵）。唱：「受胙」（东执事者取正坛羊肩胙置于盘，跪进于献官；献官接胙讫，西执事者跪接胙，由中门捧出）。唱：「俯伏！兴！平身！复位」！通赞唱：「鞠躬！拜！兴！拜！兴！拜！兴！拜！兴！平身」（众官俱四拜讫）！通赞唱：「彻馔」！麾生举麾，唱曰：「乐奏咸和之曲（击柷作乐。诸舞生直执其龠，无舞）。乐生歌曰：「牺象在前，笾豆在列；以飨以荐，既芬既洁。礼成乐备，人和神悦。祭则受福，率笾无越」（执事者各于神位案上，将笾豆稍移动；执事者回原位，麾生偃麾擽敔，乐止）。通赞唱：「送神」！麾生举麾唱曰：「乐奏咸和之曲」（击柷作乐，无舞）。乐生歌曰：「有严学宫，四方来宗；恪恭祀事，威仪雝雝。歆兹惟馨，神驭还复；明禋斯毕，咸膺百福」。通赞唱：「鞠躬！拜！兴！拜！兴！拜！兴！拜！兴！平身」（众官俱四拜讫，麾生偃麾擽敔，乐止。通赞唱：「读祝者捧祝、司帛者捧帛，各诣瘗所」（读祝者先跪取祀文、司帛者跪取帛，转身向外立；正祀者由中门捧出，左配，左哲由左门出，右配、右哲由右门出，两庑如前仪随班，俱往瘗所）。通赞唱：「诣望瘗位」！麾生举麾，唱曰：「乐奏咸和之曲」（击柷作乐，无舞，乐章与送神同）。引赞引献官众官，俱诣望瘗位。唱：「望瘗」。唱：「焚祝文」。唱：「帛一端」（唱至九端。待焚毕）。引赞唱：「复位」。麾生偃麾擽敔，乐止。通赞、引赞同唱：「礼毕」（各官俱朝上一揖）。
　　启圣祠仪注
　　教官主祭，仪节与先师庙同；但无奏乐，止用鼓吹。
　　先师忌辰（附）
　　考闽书：明万历四十年，提学副使冯珽下教各州、府、县儒学，以二月十八日先师忌辰、八月二十一日先师诞辰，行释菜礼；学官主其祭。
　　忌辰祝文云：「于维圣师，讳以是日。天未丧文，地未坠道；仪型惜逝，凄怆曷胜！谨用释菜，寄怀哲萎」。诞辰祝文云：「追惟圣师，生以是日；天香呈象，地宝成形。德厚功崇，莫知为礼。祗属释菜，窃比陶匏。尚飨」！
　　康熙五十一年，台厦道陈璸捐俸付教谕郑长济，就省新制台湾县学文庙祭器。正殿：爵六只、笾豆二十七个。四配：四坛，爵十二只、笾豆一百四个。十哲：二坛，爵六只、笾豆二十四个。东庑：四坛，爵十二只、笾豆四十八个。西庑：四坛，爵十二只、笾豆四十八个。启圣祠：正位，爵三只、笾豆二十六个。四配：二坛，爵六只、笾豆二十四个。共爵五十七只，共笾豆三百零一个。
　　朱文公祠
　　每岁于春秋二仲丁祭毕，教官行礼。
　　其祭文云：「维康熙某年，岁次某甲子，二（八）月某甲子朔，越某日，（官衔）敢昭告于先贤朱子文公之神位前：惟公道宗孔孟，学继周程；博约两至，集儒大成。兹值仲春（秋），谨以牲醴庶品，式陈明荐，以先儒黄子、先儒陈子、先儒蔡子、先儒真子配。尚飨」（黄子讳干，字直卿，闽县人，别号勉斋。陈子讳淳，字安卿，龙溪人，别号北溪。蔡子讳沈，字仲默，建阳人，别号九峰。真子讳德秀，字景元，浦城人，别号西山）。祭器：正位，主爵一个、献爵三个、笾豆二十六个。配位，献爵共十二个、笾豆共四十八个。
　　祭品：正位，猪一、羊一、帛一、鸡一、鱼一、肝、鹿脯、龙眼、白果、枣、芹菜、韭、菁菜、盐、黍、稷、稻、粱、荔枝、饼果、和羹、鹿醢肉、兔醢肉、烛、香、酒、小烛。东配，猪一、鹿脯、龙眼、枣、芹菜、菁菜、盐、黍、稷、和羹、鹿醢肉、兔醢肉、烛、香、酒。西配如之。
　　生辰、忌辰，备香烛、牲醴致奠，教官行礼。
　　文公生于宋高宗庚戌年九月丙戌十五日甲寅午时、卒于宋宁宗庆元六年三月初九日，时年七十三。
　　祠田（附）
　　台厦道陈璸置南路■〈鱼逮〉港庄田二十八甲一分，年该租粟一百六十八石六斗、入文公祠内费用。经行文台湾府，各知照在案。
　　一、祠内长年香灯，动租粟十石，按月支用。
　　一、生辰、忌辰香、烛、牲醴、果品，动租粟十石（每辰粟五石）。
　　一、二丁二祭，动租粟四十石（每祭粟二十石）。
　　一、祠内肄业生员四名，共动租粟八十石（每名年给租粟二十石，资灯膏之费）。
　　一、粟二十八石六斗存留祠内，为修补墙垣屋宇用。
　　升配考
　　福建分巡台湾厦门道兼理学政按察使司佥事陈璸，为钦奉上谕事。康熙五十一年六月十九日，蒙福建学院范宪牌：康熙五十一年六月初四日，准巡抚都察院觉罗满手本：康熙五十一年六月初一日，准礼部咨：礼科抄出该本部题前事内开：康熙五十一年二月初四日，满汉大学士九卿等奉上谕：朕自冲龄，即好读书，亦好写字；一切经史，靡不遍阅成诵。在昔贤哲所着之书，间或字句与中正之理稍有未符或稍有疵瑕者，后儒即加指摘，以为理宜更正。惟宋之朱子注明经史，阐发载籍之理；凡所撰释之文字，皆明确有据，而得中正之理。今五百余年，其一句一字，莫有论其可更正者。观此，则孔、孟之后，朱子可谓有益于斯文，厥功伟矣！朕既深知之而不言，其谁言之？于朱子宜何如表章崇奉？尔等与九卿会同具议以闻，钦此钦遵。臣等公同集议得：仰惟我皇上统绍勳华、道宗邹鲁，礼明乐备，治定功成；勤劳万几，间有余暇，手不释书，心惟志学。躬圣神文武之德，契濂洛关闽之传。宝额亲题，昭文明于天壤；云章永焕，树仪表于人间。彰显遗徽，甄录嗣裔；既光前而耀后，洵振古而超今！而尤朱子之全集，沈潜研极，实践敦行。尝谓朱子发明圣道，轨于至正，高不入于虚寂、卑不杂于刑名，使六经之旨大明，圣学之传有继；孔、孟以来，为功弘钜！今特谕臣等集议优崇之典。臣等谨查朱子在文庙东庑先贤之列，相应仰遵谕旨，移于大成殿十哲之次配享先圣，以昭我皇上表章先贤之至意等因具题。奉旨：依议，钦此。钦遵到部，该臣等议得：将朱子木主升配，吉日交与钦天监选择去后。今准钦天监选择得本年六月十五日丁卯未时，将木主升配吉等语。钦惟我皇上念朱子发明圣道，轨于至正，有益斯文，为功弘钜；特谕九卿集议优崇之典，移于大成殿十哲之次升配，理应告祭。其祭祀供献等项，并派遣行礼官员，交与太常寺办理；祝文，交与翰林院撰拟；木主神龛陈设等项，交与工部照十哲例制造。今朱子木主既升配大成殿内，其所遗原位不可空缺，应将以下木主挨次移升可也等因具题。奉旨：依议，钦此。钦遵到部。相应移咨福建巡抚，转行所属制造木主，告祭升殿。其所遗原位，将东西两庑木主挨次递升可也。为此，令咨前去查照施行等因，到都院。准此，除行布政司外，相应移达。为此，合用手本前诣贵院，烦为查照施行等因到院。准此，备牌行道，即便转行所属钦遵查照施行等因到道。蒙此，随即转行台湾府查照制造朱子木主，择吉升殿配享，并行各县遵行具报。续于本年七月十三日，据该摄府验称：经前府转行台湾县制。造择吉去后，兹于七月十二日据台湾县申称：该卑县遵即制造朱子木主，择本月十六吉日用彩亭旗鼓，升配大成殿十哲之次；即将以下木主，挨次递升。仍备办牲醴祝文，伏候宪台临期告祭。合就具文申报，所有卑县学遵行缘由，另文具报等缘由到府。据此，合就据文呈报等由。又为知会事，本月八月十一日奉巡抚都祭院觉罗满宪牌：康熙五十一年七月二十一日，准礼部咨：今遵旨将孔庙东庑朱熹牌位，照十哲例，改造先贤朱子之位，于本年六月十五日未时升配大成殿十哲之次，在左边第五位先贤十子之下，西向，设龛安置。其朱子所遗原位，将先儒公羊高牌位升置；以下东西两庑牌位，俱挨次递升。相应知会该抚转行所属，一体钦遵施行等因到都院。准此，合就备牌仰道，即便转行所属钦遵查照，毋违等因到道。奉此，随行台湾府转行所属，钦遵查照去后。随于本年八月十二日，据该摄府呈称：遵即查照饬行台、凤、诸三县遵照去后。兹于七月十七日，据台湾县申称：该卑县遵将卑县学一体制造朱子木主，选择七月十六吉日用彩亭旗鼓，升配大成殿十哲之次；即将以下木主，挨次递升。仍备办牲醴、祝文告祭外，合就具报等由到府。据此，卑摄府案查蒙宪檄行到府，遵即制造，告祭升配日期在案；兹据各县具报，合并呈报等由在案。本道窃闻朱子集诸儒之大成，犹孔子集群圣之大成；一圣一贤，心源之契，先后盖若合符节也。有朱子之学庸章句、语孟集注及经史训解诸书，而后孔子之道益明。是故愿学孔子者，断以表章朱子为汲汲。我皇上圣学天纵，洞契渊源，特谕九卿集议优崇之典，升朱子于十哲之列；所为表章正学之举，真超轶前古、垂示来今矣。然思朱子之神，无乎不在者也。台处海表，士子鲜知正学，一切权谋功利之习、异端詖行之说，未免得入其心；尤宜专祠朱子，以勤瞻仰、定信从，庶乎诸生诵法孔子，可不迷于岐趋，而士习日端。敬卜地于郡学明伦堂之左，起建正堂三间，安设朱子牌位；旁列斋舍，择诸生之有志向进者，肄业其中。缭以环墙，外辟门楼，额曰「朱文公祠」；直与文庙鼎峙，并传永久。合亟报明宪台俯为察照者也。其用过工料细册，容于查议等事案内一并造送查核，合并声明。为此，备由具呈，伏乞照验施行。
　　福建分巡台厦道、兼理学政按察使司佥事陈璸，为朱文公祠安奉四配，谨叙由仰请宪照，以光祀典事。照得祀典之设，凡以达禋诚、妥神贶也。故有专祠，斯有配享。台庠明伦堂左方，新建有朱文公一祠，经于康熙五十一年内，详请宪台允行在案。兹拟安奉四配，以先儒黄子干（学者称勉斋先生）、陈子淳（学者称北溪先生）、蔡子沈（学者称九峰先生）、真子德秀（学者称西山先生）配祀。按文公以丧祭二礼属勉斋、以书传属九峰；尝言南来喜得陈淳守漳州，日与之往复辩论心学甚悉。西山虽未及朱子之门，而论者以朱子沈潜乎性命，惟西山先生心得其传；观大学衍义一书，亦多采入朱子之说。盖自文公得斯道之传，闽中学者后先兴起多矣，未有若四先生之盛者也。昔杨、谢、吕、游诸子称程门四先生，孟子未得为徒，久与颜子、曾子、子思并配；今以西山视孟子，以朱子视程子，安奉配祀先贤、先儒，必□□相告语于一堂者。海陬学者，朝夕景仰，亦愈有所感发而兴起矣。本道已率同府、厅、县择吉于本年正月十八日，安奉四先生牌位，祭告文公礼成讫。理合叙由，报明宪台俯赐察照；庶祀典有光，仰戴鸿慈，良匪浅鲜。为此备由具呈，伏乞照验施行。
　　附本传考（陈璸辑订）
　　朱熹，字元晦，一字仲晦。世为徽之婺源人，居紫阳山下。父松，尉尤而熹生焉。幼颖悟，甫能言，父指天示之曰：「天也」。熹问：「天之上何物」？松异之。就傅，授以孝经；一阅，题其上曰：「不若是，非人也」！尝从群儿戏沙上，独端坐，以指画沙，作八卦。年十三，父病革，以后事嘱刘子羽；谓熹曰：「崇安胡宪、刘勉之、刘子勉，吾友也，汝往父事之」。子羽为筑室于其里，奉母祝夫人以居。勉之妻以女，宪与子翬抚教如子侄。
　　绍兴十八年，中进士第，授泉州同安簿。往见延平李侗，得闻河洛之懿。侗称之曰：「乐善好义，鲜与伦比」！又曰：「颖悟绝人，力行可畏」。寻之任，同安长吏事倚以决。苟利于民，虽劳无惮。选邑之秀民，充弟子员，日与讲说圣贤修己治人之道。闻其风者，已知学之有师。秩满，丐祠奉母。两被召，不赴。
　　孝宗立，应诏上封事，言：「帝王之学，不可不熟讲；修攘之计，不可不早定；本原之地，不可不加意。帝王之学，必先格物致知，以极事物之变，使义理所存，纤悉毕照，则意诚心正，可以应天下之务」。又曰：「今日之计，不过修攘政事；然计不时定者，讲和之说疑之也」。又曰：「四海利病，系斯民休戚；斯民休戚，系守令贤否。监司者，守令之纲；朝廷者，监司之本。本原之地，在朝廷而已」。隆兴初，复召入对，上三劄，申言前意而加剀切。已而大臣相继论荐，皆不赴。
　　后起知南康军，条三事以教民。每五日，一诣学讲说；复建白鹿洞书院。会亢旱，修举荒政，民无流殍。明年，大旱，应诏上疏，极陈近习蒙蔽之状。以病请祠。不报。陈俊卿等荐除江西常平使，改浙东；乞颁行建安社仓之法。复值旱蝗，其措置一如南康；条奏灾异之由与修德任人之说，凡七事。
　　至部，访民隐，举荒政，劾台守唐仲友污滥；章凡十上。仲友与宰相王淮同里，且姻家；尚书郑丙、御史陈贾希淮意，上疏毁程氏学，以阴沮。熹入奏，拳拳以谨察天理人欲为说。有要之于路者曰：「正心诚意之论，上所厌闻，戒勿以为言」！熹曰：「吾生平所学，惟此四字，岂可隐默以欺吾君乎」？奏上，除兵部郎官。以足疾辞。会侍郎林栗与熹论易及西铭，不合；劾熹伪学，坐罢黜，熹亦与祠。未逾月，再召；熹进封事，以天下大本与今日急务为言：「大本者，陛下之心；急务，则辅翼太子、选任大臣、振举纪纲、变化风俗、爱养民力、修明军政是已。斯六者皆不可缓，而本在陛下之一心」。疏入，夜漏下七刻，上已就寝，亟起秉烛，读之终篇。翌日，除崇政殿说书。
　　光宗即位，降诏奖谕，除江东运副，改知漳州。奏除属县无名之赋七百万，减轻总制钱四百万。以俗未知礼，乃条古今礼律，命父老解说，以教子弟。未几，除湖南安抚；适峒獠扰属郡，熹恐其滋炽，遂拜命。至则责以礼义，贼皆来降。乃申严武备，戢奸豪，兴学校；湖湘子弟，素知问学，伺公退，则请质所疑，熹开诱不倦。
　　宁宗即位，以赵汝愚荐，召除焕章阁待制侍讲。于是上疏，首劝上尽负罪引慝之诚，致温清定省之礼。复上疏，劝上于日用之间、晨夕之际，其大要惟求放心为本，而于玩经史、亲儒学益用力焉。数召大臣，切劘治道，反覆询访，以求政事之得失、民情之休戚，因以察人才之邪正长短，庶于天下之事各得其理。又乞遵行孝宗通丧之礼及议僖祖不当祧。一日进讲毕，上曰：「看来紧要处，只在求放心耳」。熹顿首曰：「陛下出此语，是乃圣贤之要领；愿今以后，见于实行，不患不为尧舜之君也」。时韩侂胄自谓有定策功，居中用事。熹忧之，上疏斥言左右窃柄之失。在讲筵，复申言之。未几，以宝文阁待制补郡，寻依旧职奉祠。初，赵汝愚既相，中外引领望治，熹独惕然以侂胄用事为虑。汝愚谓其易制，初不以为意，及汝愚以诬逐，而朝廷大权悉归侂胄。后伪学祸起，熹遂落职，罢祠。
　　庆元六年三月甲戌，以疾卒；时年七十三。疾且革，手书属其子在及门人范念德、黄干，惟以勉学及修正遗书为言。翌日，正坐整衣冠，就枕而逝。
　　熹登第五十年，仕于外者仅九；考立朝才四十日，而闲居者四十余年。山林之日长，讲学之功深。其学大抵穷理以致其知、反躬以践其实，而以居敬为主。其所着述，则章旨字义，至细至微，莫不理明词顺，易言易行；使圣贤相传之道，一旦豁然，如大明中天。可谓集诸儒之大成，而继往开来者也。初依刘子羽，居崇安；晚迁建阳之考亭，后结草堂于庐峰之云谷，匾以「晦庵」，亦号云谷老人。既又创竹林精舍，更号沧洲病叟；最后因筮遇遯之同人，更名遯翁。子塾、埜、在，曾孙浚。所着有周易本义启蒙、蓍卦考误、诗集传遗说、绪说、学庸章句或问、论孟集注、太极图传、通书、西铭解义、楚辞集注、辨证后语、韩文考异、参同契解、论孟集义（初名集义，改名精义，后改今名）、中庸辑略、孟子指要、孝经刊误、小学、通监纲目、宋名臣言行录、家礼、近思录、程氏遗书、外书、伊洛渊源、仪礼经传通解。未脱稿平生所为文，凡百卷；门人问答语录百二十卷，行于世。侂胄既诛，朝廷复熹官，赠宝谟阁学士，谥曰「文」。理宗朝，赠太师，追封信国公，改徽国公。今从祀孔子庙庭，又敕立建安书院以祀之。明景泰间，改建祠于紫霞洲，录其嫡裔世袭翰林五经博士，以奉祠事。其赠谥从祀，悉如宋旧。崇祯中，追称大贤（详见宋史本传）。
　　城隍
　　城隍庙，祀城隍也。有庙无专祭，合祭于山川坛。
　　唐李阳冰有当涂县城隍庙记，是唐时已有庙矣。明洪武二年，勅封城隍之神为监察司民显佑伯。三年，正诸神封号，改题曰「某府、州、县城隍之神」；与风、云、雷、雨、山、川并坛而祀，惟庙别立。每岁三月清明、七月望日、十月朔日厉祭，则府、州、县正官牒告于庙，奉神主之。其各乡厉祭，里民亦祭告于神，请主其祭。凡府、州、县官入境，必致祭于神，然后到任；及祈祷水旱，必先牒告，而后祷于坛。
　　社稷坛
　　坛祭，祭社稷也。社祭土，稷祭榖。祭以春秋二仲上戊之日，春以祈、秋以报也。今坛在永康里，神牌藏于城隍庙。祭之日设于坛，知县随府莅祭，行三献礼。祭品羊、豕各一，笾、豆各四，簠、簋各二，鉶各一，爵各三，帛各一（色用黑），乐用鼓吹。
　　祝词云：「品物资生，烝民乃粒。养育之功，司土是赖。维兹仲春（秋），礼宜告（报）祀。谨以牲帛醴齐、粢盛庶品，式陈明荐。尚飨」！
　　山川坛
　　坛祭，祭山川也。以春秋仲月上已日。礼：「诸侯祭封内山川」。今之令长视古诸侯，于法得祀。唐山川与雨师、雷师合祀。宋山川与社稷合祀。元以风、云、雷、雨附于社稷，而别祀山川。明洪武初正祀典，分社稷、山川为二。山川以风、云、雷、雨合祭，设立神位：中风云雷雨之神，左山川之神，右城隍之神。风云雷雨帛四、山川帛二、城隆帛一（色用白）；羊三、豕三、爵各三、鉶各一、笾豆各四、簠簋各二，乐用鼓吹。献礼先风云雷雨，次山川，次城隍。读祝，在风云雷雨神前。
　　祝词云：「惟神妙用神机，生育万物；奠我民居，足我民食。某等钦奉上命，忝职兹土；今兹仲春（秋），谨具牲醴庶品，用伸常祭。尚飨」！
　　仪注与社稷坛同。
　　厉坛
　　厉坛，祭厉也。岁春清明日、秋七月十五日、冬十月初一日，凡三祭，以祀境内无祀之鬼神。古祭法，有泰厉、公厉、族厉，此厉祭之所自始。明洪武间，令府、州、县岁祭无祀鬼神。先期三日，主祭官牒告于城隍之神。至日，设城隍位于坛上，用豕一、羊一。设无祀鬼神于坛下左右，题曰「境内无祀鬼神」；用羊二、豕二解置于器，以米三石为羹饭等，铺设各鬼神位前。香、烛、酒、纸随用。行礼止于城隍神位前，仪注如制。又有乡厉坛，各乡村里社人民自设祭。祭日，与官同，今多废不举（旧有牒城隍及祭厉文，文繁不载）。
　　土地祠
　　各衙署皆立祠，朔望行香；盖■〈艹泣〉土者祀以庇民也。
　　其祝文云：「维神德参化育，保障全城；护国庇民，官庶俱赖。今当仲春（秋），谨以牲醴，用伸常祭。尚飨」！
　　旗纛
　　军牙六纛之神，原无庙祀。官署堂右，霜降前一日，镇防官率军士盛装铠仗到教场，张幕驻劄；至霜降日，以羊一、豕一、帛一（色用白），行三献礼。毕，撤幕，装束结队回营。
　　其祝文云：「维神正直无私，指挥军士；助扬威武，皆仗神功。某等领承上命，守御兹土；时维季秋，谨以牲醴庶品，用伸常祭。尚飨」！
　　名宦祠
　　祠虽设在县学，然名宦从未有祀者。通邑士民拟祀前令沈朝聘、陈璸；然陈已同总督范公祀在郡庠，而沈尚缺焉未举，不免为海外一歉事云！
　　乡贤祠
　　乡贤，古所谓「乡先生没而祭于社」者也。新造之邑，乡贤虽尚有待，然以山高水深之区，安知不有名贤辈出，如丘文庄、海忠介其人者。异日蝉联鹊起，■〈企〉予望之。
　　·公式
　　立春
　　先一日，县官率所属吏民，迎春于东郊；以位为序，尊者在后。土牛、勾芒导前，回，置诸仪门，西向。春至时，鞭土牛以毕寒气，礼勾芒以示农祥。事虽近戏，夫犹行古之道也。
　　新官上任
　　前期一日，宿城隍庙。至期，祀神毕，鼓乐彩仗，吏胥人役引导至衙。祭仪门，具朝服，望阙谢恩；乃坐堂上，受属吏书役参叩，即趋候各上司。涓日谒圣，然后放告。
　　·乡饮酒礼
　　顺治二年，诏各省、府、州、县每岁正月十五日、十月初一日，于儒学举行乡饮酒礼。设宾、僎、介、主，读律诰，安几席，歌诗三章以燕乐之；申朝廷之法，叙长幼之节，酒七巡。礼毕，知县率宾望北谢恩，宾乃退。
　　·讲约（附养老）
　　顺治九年，颁行六谕，令地方官责成乡约人等每月朔望宣诵：一孝顺父母，一尊敬长上，一和睦乡里，一教训子孙，一各安生理，一莫作非为。
　　康熙九年，颁行上谕十六条。十八年，颁乡约全书。每月朔望，有司偕绅矜齐集明伦堂，及军民人等俱听宣讲：一敦孝悌，以重人伦；一笃宗族，以昭雍睦；一和乡党，以息争讼；一重农桑，以足衣食；一尚节俭，以惜财用；一隆学校，以端士习；一黜异端，以崇正学；一讲法律，以儆愚顽；一明礼让，以厚风俗；一务本业，以定民志；一训子弟，以禁非为；一息诬讼，以全良善；一戒窝逃，以免株连；一完钱粮，以省催科；一联保甲，以弭盗贼；一解雠忿，以重身命。
　　是年，颁行养老之典恩诏：给赏耆民绢一疋、绵一斤、米一石、肉十斤。
　　二十七年，恩诏：军民年七十以上者，许一丁侍养，免其杂派差役；八十以上者，给与绢一疋、绵一斤、米一石、肉十斤；九十以上者，倍之。
　　四十二年三月，奉恩诏：军民年七十以上者，许一丁侍养，免其杂派差役；八十以上者，给与绢一疋、绵一斤、米一石、肉十斤；九十以上者，倍之；至百岁者，题明给与建坊银两。
　　五十二年三月，恩诏：军民年七十以上者，许一丁侍养，免其杂派差役；八十以上者，给与绢一疋、绵一斤、米一石、肉十斤；九十以上者，倍之；至百岁者，题明给与建坊银两。
　　五十二年三月十八日，恭遇皇上六旬万寿，各省耆老亲诣阙廷叩祝。皇上召至畅春苑宫门外，赐宴。奉上谕云：「书称：文王善养老者；孟子云：七十非帛不煖、非肉不饱。帝王之治天下，发政施仁，未尝不以养老尊贤为首务。近来士大夫只论做官之贤否、移风易俗之效验，所以不暇讲究孝悌之本心。今日之会，特出此意。若孝悌之念稍轻而求移风易俗，其所厚者薄而其所薄者厚矣。尔等皆是老者，比回乡井之间，各晓谕邻里，须先孝悌。倘天下皆知孝悌之重，此诚移风易俗之本、礼乐辞让之根，非浅鲜也。昨日甘霖大沛，四野沾足，朕心大悦。尔等毋误农时，速回本地。特谕」！
　　论曰：礼之重于天下也，朝廷有礼，则尊卑序；飨祀有礼，则诚敬昭；上下周旋，裼袭燕会有礼，则不数不渎而齿让行。盖伊古以来，莫之有易也。然礼以绘道，（道）原于天，而体备于夫子，垂统于先贤先儒，集成于朱子，而未有进朱子于十哲之列者。昔韩昌黎谓孟子辟杨、墨，卫圣道功，不在禹下。当宋之季，新说言人人殊，朱子独宗濂、洛之传，以上继洙、泗，其功亦岂异也？圣天子跻之十哲，旷世之举超前轶后；将见礼教风行，斯道灿然，日月丽而江河流，所谓海滨邹鲁，不其然乎？
　　●赋役志
　　户口田亩田赋盐饷陆饷水饷杂税存留经费
　　古者取民之制，准诸什一，而又不忍尽民之力以供上之用。盖赋役惟均，用之有时，千古弗易矣。台初开辟，国计之所由出、民生之所由赖，有田有赋、有身有役，理固然也。然因地变通、因时制宜，待人举行者，正自不乏；易之薄之，生食为用之道，何一非当事者之所宜尽心耶？
　　户口
　　田亩
　　田赋
　　盐饷
　　陆饷
　　水饷
　　杂税
　　存留经费
　　·户口
　　实在户七千八百四十六；口八千五百七十九。另澎湖口五百四十六。
　　康熙三十年编审，新增口四百四十一；户仍前。
　　康熙三十五年编审，新增口一百八十；户仍前。
　　廉熙四十年编审，新增口一百三十九；户仍前。
　　康熙四十五年编审，新增口三百零二；户仍前。
　　康熙五十年编审，新增口一百零三；户仍前。
　　·田亩
　　按台地田园各有上则、中则、下则之殊，总以十分为一甲。每甲东西南北四至各二十五戈，每戈长一丈二尺五寸。其丘段之方圆、曲直、宽狭不等，则计尺寸折算。
　　康熙二十二年，地归版图。清查旧额田园，实在八千五百六十一甲八分二厘二毫六丝七忽一微。内：田三千八百八十五甲六分四厘四毫三丝零七微（上则八百五十七甲二分一厘七毫三丝七忽二微，中则七百八十七甲五分九厘三毫三丝二念四微，下则二千二百四十甲八分三厘三毫六丝一忽一微），园四千六百七十六甲一分七厘八毫三丝六忽四微（上则二百零五甲三分五厘二毫二丝五忽四微，中则一千三百六十七甲八分二厘八毫四丝八忽六微，下则三千一百零二甲九分九厘七毫六丝二忽四微）。
　　康熙二十四年，新垦田园共四百一十八甲二分一厘四毫四丝九忽。内：田三百三十八甲六分六厘九毫三丝六忽（上则一百零一甲五分四厘五毫，中则一百二十二甲三分六厘，下则一百一十四甲七分六厘四毫三丝六忽），园七十九甲五分四厘五毫一丝三忽（上则一十九甲六分三厘，中则二十五甲三分，下则三十四甲六分一厘五毫一丝三忽）。
　　康熙二十五年，新垦田园共一百一十六甲三分八厘五毫四丝五忽四微。内：田一十五甲三分五厘一毫四丝九忽（上则三分五厘五毫，中则二甲五分一厘五毫二丝九忽八微，下则一十二甲四分八厘一毫一丝九忽二微），园一百零一甲零三厘三毫九丝六忽四微（上则一甲五分零九毫三丝三忽，中则一十四甲九分零四毫八忽六微，下则八十四甲六分二厘五丝四忽八微）。
　　康熙二十七年，新垦田园共三百三十二甲零四厘九毫九丝八忽六微。内：田三十七甲零三厘八毫九丝一忽（中则三甲零八厘二毫四丝四忽，下则三十三甲九分五厘六毫四丝七忽），园二百九十五甲零一厘一毫零七忽六微（上则三甲七分二厘零一忽，中则三十六甲四分八厘，下则二百五十四甲八分一厘一毫六忽六微）。
　　康熙二十八年新垦田园，共九十六甲九分三厘一毫三丝五忽。内：田二十六甲九分四厘一毫三丝五忽（上则一分五厘，中则二甲四分，下则二十四甲三分九厘一毫三丝五忽），园六十九甲九分九厘（中则一十三甲五分五厘七毫，下则五十六甲四分三厘三毫）。
　　康熙二十九年，新垦田园共二百一十一甲八分三厘九毫八丝四忽。内：田一十二甲二分八厘六毫五丝一忽（中则六分三厘零八丝一忽，下则一十一甲六分五厘五毫七丝），园一百九十九甲五分五厘三毫三丝三忽（上则七分，中则一十六甲五分七厘九毫，下则一百八十二甲二分七厘四毫三丝三忽）。 
　　康熙三十年，新垦田园共八十七甲八分三厘一毫一丝一忽，内：田五甲六分一厘一毫五丝四忽（上则五分一厘，中则八分四厘四毫二丝，下则四甲二分五厘七毫三丝四忽），园八十二甲二分一厘九毫五丝七忽（上则三甲八分，中则一十甲零九分一厘三毫六丝，下则六十七甲五分零五毫九丝七忽）。
　　康熙三十一年，新垦田园共一百九十甲一分三厘三毫七丝九忽。内：田五甲二分五厘七毫八丝（中则二分四厘六毫，下则五甲一厘一毫八丝），园一百八十四甲八分七厘五毫九丝九忽（中则四甲四分一厘，下则一百八十甲四分六厘五毫九丝九忽）。又奉文各里自首报新垦田园，共三百零三甲三分四厘一毫零二微。内：田一十甲五分（俱下则），园二百九十二甲八分四厘一毫零二微（中则二十五甲八分五厘四毫一丝九忽，下则二百六十六甲九分八厘六毫八丝一忽二微）。
　　康熙三十二年，新垦田园共二十六甲三分零二毫八丝。内：下则田一甲二分五厘，下则园二十五甲零五厘二毫八丝。
　　康熙三十五年，新垦田园共三十三甲七分一厘。内：下则田九甲九分二厘，下则园二十三甲七分九厘。
　　康熙三十六年，新垦田园共一百零四甲一分六厘二毫。内：下则田八甲九分三厘，中则园二分，下则园九十五甲零三厘二毫。
　　康熙三十九年，新垦田园共一十一甲一分四厘。内：下则田三分，下则园一十甲八分四厘。
　　康熙四十年，新垦田园共九甲九分六厘。内：下则田二分，下则园九甲七分六厘。
　　康熙四十一年，新垦田园共一十三甲七分。内：下则田二分，中则园二甲，下则园一十一甲五分。
　　康熙四十五年，新垦田园共七甲六分。内：下则田一甲七分，下则园五甲九分。
　　康熙四十六年，新垦下则园三甲五分五厘。
　　康熙四十七年，新垦下则园二十八甲八分零九毫六丝。
　　康熙四十八年，新垦下则园一甲一甲一分三厘。
　　康熙五十一年，新垦下则园一甲五分。
　　以上自康熙二十四年至五十一年，新垦田园共一千九百九十八甲二分九厘一毫四丝二忽二微。内：田四百七十四甲一分五厘六毫九丝六忽（上则一百零二甲五分六厘，中则一百三十二甲零七厘八毫七丝四忽八微，下则二百三十九甲五分一厘八毫二丝一忽一微），园一千五百二十四甲零三厘四毫四丝六忽二微（上则二十九甲二分五厘九毫三丝四忽，中则一百五十甲零一分九厘七毫八丝七忽六微，下则一千三百四十四甲五分七厘七毫二丝四忽六微）。合计通县新旧田园，共一万零五百六十甲零一分一厘四毫九忽三微。内：田四千三百五十九甲八分零一毫二丝六忽七微（上则九百五十九甲七分七厘七毫三丝七忽二微，中则九百一十九甲六分七厘二毫零七忽二微，下则二千四百八十甲零三分五厘一毫八丝二忽三微），园六千二百甲零三分一厘二毫八丝二忽六微（上则二百三十四甲七分一厘一毫五丝九忽四微，中则一千五百一十八甲零二厘六毫三丝六忽二微，下则四千五百四十七甲五分七厘四毫八丝七忽）。
　　·田赋
　　国朝议定赋役规则：上则田每甲征粟八石八斗，中则田每甲征粟七石四斗，下则田每甲征粟五石五斗，上则园每甲征粟五石，中则园每甲征粟四石，下则园每甲征粟二石四斗。
　　旧额田园，实征粟三万九千六百四十一石五斗五升七合八勺四抄三撮三圭。
　　康熙二十四年新垦田园，应于二十五年起科粟二千七百一十二石六斗九升零二勺九抄二撮。
　　康熙二十五年新垦田园，应于二十六年起科粟三百六十石六斗三升六合零七抄零四圭。
　　康熙二十七年新垦田园，应于二十八年起科粟九百八十五石六斗三升七合二勺四抄九撮四圭。
　　康熙二十八年新垦田园，应于二十九年起科粟三百四十二石八斗九升九合六勺二抄五撮。
　　康熙二十九年新垦田园，应于三十年起科粟五百七十六石零四升八合七勺三抄六撮。
　　康熙三十年新垦田园，应于三十一年起科粟二百五十八石八斗一升九合一勺七抄八撮。
　　康熙三十一年新垦田园，应于三十二年起科粟四百八十石一斗四升三合六勺七抄六撮。又奉文令各里自首新垦田园，应于三十二年起科粟八百零一石九斗三升五合一勺零八撮八圭。
　　康熙三十二年新垦田园，应于三十三年起科粟六十七石零一合七勺二抄。
　　康熙三十五年新垦田园，应于三十六年起科粟一百一十一石六斗五升六合。
　　康熙三十六年新垦田园，应于三十七年起科粟二百七十七石九斗九升一合八勺。
　　康熙三十九年新垦田园，应于四十年起科粟二十七石六斗六升六合。
　　康熙四十年新垦田园，应于四十一年起科粟二十四石五斗二升四合。
　　康熙四十一年新垦田园，应于四十二年起科粟三十六石七斗。
　　康熙四十五年新垦田园，应于四十六年起科粟二十三石五斗一升。
　　康熙四十六年新垦田园，应于四十七年起科粟八石五斗二升。
　　康熙四十七年新垦田园，应于四十八年起科粟六十九石一斗四升三合四抄。
　　康熙四十八年新垦田园，应于四十九年起科粟二石七斗一升二合。
　　康熙五十一年新垦田园，应于五十二年起科粟三石六斗。
　　合计通县新旧田园，共征本色粟四万六千八百一十三石三斗九升二合三勺三抄八撮九圭。
　　·盐饷
　　盐埕一千四百二十一格（每格大小不等，计算一千五百四十三丈一尺五寸，每丈征银四钱九分），共征银七百五十六两一钱四分三厘五毫。
　　·陆饷
　　旧额民丁八千五百七十九（每丁征银四钱七分六厘），共征银四千八十三两六钱零四厘。澎湖旧额民丁五百四十六（每丁征银四钱七分六厘），共征银二百五十九两八钱九分六厘。
　　康熙三十年编审新增口四百四十（每丁征银四钱七分六厘），共征银二百零九钱一分六厘。
　　康熙三十五年编审新增口一百八十（每丁征银四钱七分六厘），共征银八十五两六钱八分。
　　康熙四十年编审新增口一百三十九（每丁征银四钱七分六厘），共征银六十六两一钱六分四厘。
　　康熙四十五年编审新增口三百零二（每丁征银四钱七分六厘），共征银一百四十三两七钱五分二厘。
　　康熙五十年编审新增口一百零三（每丁征银四钱七分六厘），共征银四十九两零二分八厘。
　　康熙五十五年编审于钦奉恩诏事案，奉文：新增人丁，永不加赋。
　　澎湖地种一百五十五石二斗五升七合六勺（每石征银四钱二分），共征银六十五两二钱零八厘一毫九丝二忽。
　　街坊瓦厝二千六百九十四间（每间征银三钱零三厘八毫），共征银八百一十八两四钱三分七厘二毫。草厝一千七百七十八间（每间征银二钱一分七厘），共征银三百八十五两八钱二分六厘。
　　陆饷，共计征银六千一百六十七两五钱一分一厘三毫九丝二忽。
　　·水饷
　　采捕小船二百八十九只，计载梁头七千六百七十六担（每担征银七分七厘），共征银五百九十一两零五分二厘。尖艚五只（每只征银八钱四分），共征银四两二钱。杉板头船九十七只（每只征银四钱二分），共征银四十两零七钱四分。
　　港潭七所，共征银六百四十五两六钱二分四厘（内加老湾港征银三十七两三钱九分六厘八毫，隙仔港征银六十两，草头港征银七十三两零六毫，大鲲身港征银八十两，北线尾港征银二百二十三两，茄藤仔港征银一十二两二钱二分六厘六毫，鲫鱼潭征银一百六十两）。
　　水饷，共计征银一千二百八十一两六钱一分六厘。
　　·杂税
　　罟六张（每张征银一十一两七钱六分），共征银七十两五钱六分。缯三张（每张征银四两二钱），共征银一十二两六钱。■〈罒上令下〉三条（每条征银五两八钱八分），共征银一十七两六钱四分。縺九条（每条征银五两八钱八分），共征银五十二两九钱二分。蚝九条（每条征银五两八钱八分），共征银五十二两九钱二分。
　　澎湖杂税：大网一十六张（每张征银三两五钱），共征银五十六两。泊网二张（每张征银一两二钱六分），共征银二两五钱二分。大沪二口（每口征银八钱四分），共征银一两六钱八分。小沪二十口（每口征银四钱二分），共征银八两四钱。牛磨三十首（每首征银五两六钱），共征银一百六十八两。蔗车四十五张（每张征银五两六钱），共征银二百五十二两。
　　杂税，共征银六百九十五两二钱四分。
　　各项正杂饷税，共征银八千九百两零五钱一分八毫九丝二忽。除盐埕税银七百五十六两一钱四分三厘五毫归入巡盐察院衙门奏销外，实征银八千一百四十四两三钱六分七厘三毫九丝二忽。
　　·存留经费
　　分巡台湾厦门道俸银六十二两零四分四厘（闰年加银五两一钱七分零三毫三丝三忽，照例奉裁充饷）。门子四名，每名工食银六两，共银二十四两（闰年加银二两，年带征银八钱），实给银二十四两八钱。轿、伞、扇夫七名，每名工食银六两，共银四十二两（闰年加银三两五钱，年带征银一两四钱），实给银四十三两四钱。铺兵二名，每名工食银六两，共银一十二两（闰年加银一两，年带征银四钱），实给银一十二两四钱。
　　本府知府俸银六十二两零四分四厘（闰年加银五两一钱七分零三毫三丝三忽，照例奉裁充饷）。门子二名，每名工食银六两，共银一十二两（闰年加银一两，年带征银四钱），实给银一十二两四钱。步快一十六名，每名工食银六两，共银九十六两（闰年加银八两，年带征银三两二钱），实给银九十九两二钱。灯夫四名，每名工食银六两，共银二十四两（闰年加银二两，年带征银八钱），实给银二十四两八钱。轿、伞、扇夫七名，每名工食银六两，共银四十二两（闰年加银三两五钱，年带征银一两四钱），实给银四十三两四钱。禁卒一十二名，每名工食银六两，共银七十二两（闰年加银六两，年带征银二两四钱），实给银七十四两四钱。
　　本府同知俸银四十二两五钱五分六厘（闰年加银三两五钱四分六厘三毫三丝三忽，照例奉裁充饷）。门子二名，每名工食银六两，共银一十二两（闰年加银一两，年带征银四钱），实给银一十二两四钱。步快八名，每名工食银六两，共银四十八两（闰年加银四两，年带征银一两六钱），实给银四十九两六钱。灯夫二名，每名工食银六两，共银一十二两（闰年加银一两，年带征银四钱），实给银一十二两四钱。轿、伞、扇夫七名，每名工食银六两，共银四十二两（闰年加银三两五钱，年带征银一两四钱），实给银四十三两四钱。
　　本府经历俸银二十四两二钱零二厘（闰年加银二两零一分六厘八毫三丝三忽，照例奉裁充饷）。门子一名，工食银六两（闰年加银五钱，年带征银二钱），实给银六两二钱。皂隶四名，每名工食银六两，共银二十四两（闰年加银二两，年带征银八钱），实给银二十四两八钱。
　　本府儒学俸银三十一两五钱二分（闰年加银二两六钱二分六厘六丝六忽六微，照例奉裁充饷）。廪生二十名，每名连闰该廪粮银二两八钱九分三厘三毫三丝，共给银五十七两八钱六分六厘六毫。膳夫二名，工食银连闰共银一十三两三钱三分三厘三毫三丝。
　　本县知县俸银二十七两四钱九分（闰年加银二两二钱九分零八毫三丝三忽，照例奉裁充饷），薪凑俸银一十七两五钱一分（闰年加银一两四钱五分九厘一毫六丝七忽，照例奉裁充饷）。门子二名，每名工食银六两，共银一十二两（闰年加银一两，年带征银四钱），实给银一十二两四钱。皂隶一十六名，每名工食银六两，共银九十六两（闰年加银八两，年带征银三两二钱），实给银九十九两二钱。马快八名，每名工食银六两，共银四十八两（闰年加银四两，年带征银一两六钱），实给银四十九两六钱。灯夫四名，每名工食银六两，共银二十四两（闰年加银二两，年带征银八钱），实给银二十四两八钱。轿、伞、扇夫七名，每名工食银六两，共银四十二两（闰年加银三两五钱，年带征银一两四钱），实给银四十三两四钱。禁卒八名，每名工食银六两，共银四十八两（闰年加银四两，年带征银一两六钱），实给银四十九两六钱。库子四名，每名工食钱六两，共银二十四两（闰年加银二两，年带征银八钱），实给银二十四两八钱。斗级四名，每名工食银六两，共银二十四两（闰年加银二两，年带征银八钱），实给银二十四两八钱。民壮五十名，每名工食银六两，共银三百两（闰年加银二十五两，年带征银一十两），实给银三百一十两。
　　本县县丞俸银二十四两三钱零二厘（闰年加银二两零二分五厘一毫六丝，照例奉裁）充饷），薪凑俸银一十五两六钱九分八厘（闰年加银一两三钱零八厘三毫六丝七忽，照例奉裁充饷）。门子一名，工食银六两（闰年加银五钱，年带征银二钱），实给银六两二钱。皂隶四名，每名工食银六两，共银二十四两（闰年加银二两，年带征银八钱），实给银二十四两八钱。马夫一名，工食银六两（闰年加银五钱，年带征银二钱），实给银六两二钱。
　　本县儒学俸银三十一两五钱二分（闰年加银二两六钱二分六厘六毫六忽六微，照例奉裁充饷）。斋夫三名，每名工食银六两，共银一十八两（闰年加银一两五钱，年带征银六钱），实给银一十八两六钱。门斗三名，每名工食银六两，共银一十八两（闰年加银一两五钱，年带征银六钱），实给银一十八两六钱。廪生一十名，每名连闰该廪粮银二两八钱九分三厘三毫三丝，共该银二十八两九钱三分三厘三毫。膳夫二名，工食银连闰共银一十三两三钱三分三厘三毫三丝。
　　本县典史俸银一十九两五钱二分（闰年加银一两六钱二分六厘六毫六丝六忽，照例奉裁充饷），薪凑俸银一十二两（闰年加银一两，照例奉裁充饷）。门子一名，工食银六两（闰年加银五钱，年带征银二钱），实给银六两二钱。皂隶四名，每名工食银六两，共银二十四两（闰年加银二两，年带征银八钱），实给银二十四两八钱。马夫一名，工食银六两（闰年加银五钱，年带征银二钱），实给银六两二钱。
　　新港巡检俸银一十九两五钱二分（闰年加银六钱二分六厘六毫六丝六忽，照例奉裁充饷），薪凑俸钱一十二两（闰年加银一两，照例奉裁充饷）。皂隶二名，每名工食银六两，共银一十二两（闰年加银一两，年带征银四钱），实给一十二两四钱。
　　澎湖巡检俸银一十九两五钱二分（闰年加银一两六钱二分六厘六毫六丝六忽，照例奉裁充饷），薪凑俸银一十二两（闰年加银一两，照例奉裁充饷）。皂隶二名，每名工食银六两，共银一十二两（闰年加银一两，年带征银四钱），实给银一十二两四钱。
　　本府进表合用绫袱纸张，实给银三两。
　　府学圣庙香灯银二两五钱二分，县学圣庙香灯银二两五钱二分。春秋二祭，府县学、启圣公、文庙、山川、社稷、邑厉等坛祠银二百三十二两。
　　乡饮二次，实给银一十五两零三分。
　　习仪、拜贺、救护，香烛银六钱；祈晴、祷雨、谢神，香烛银六钱。
　　修理府县学、文庙、城隍、社稷等坛祠银四十两。
　　新中举人花红旗匾银一两三钱三分三厘三毫三丝，会试举人盘费银三十两，进士花红旗匾银二两，府学岁贡生旗匾银二两五钱，县学岁贡生旗匾银一两二钱五分。
　　新港巡检弓兵一十八名，每名工食银一两七钱六分六厘六毫六丝六忽七微，共银三十一两八钱（闰年加银二两六钱五分，年带征银一两零六分），实给银三十二两八钱六分。澎湖巡检司弓兵一十八名，每名工食银一两七钱六分六厘六毫六丝六忽七微，共银三十一两八钱（闰年加银二两六钱五分，年带征银一两零六分），实给银三十二两八钱六分。
　　府前一铺、南北二铺，共三铺；每铺司兵四名，共一十二名，每名工食银七两二钱、火把银一两五钱三分六厘五毫八丝五忽四微，共银一百零四两八钱三分九厘零二丝四忽八微（闰年加银八两七钱三分六厘五毫八丝五忽四微，年带征银二两四钱九分四厘六毫三丝四忽一微六纤），实给银一百零八两三钱三分三厘六毫五丝八忽九微六纤。
　　存恤孤贫夏冬衣布（本县属孤贫六十三名口，每名年给银一两五钱八分七厘三毫），实给银一百两。孤贫月粮（每口月给银二钱三分零九毫二丝八忽），实给银一百七十四两五钱八分一厘九毫七丝三忽。
　　囚犯月粮银三十两。
　　以上支给，共银二千六百一十九两九钱零一厘五毫二丝一忽九微六纤。解府兵饷银：五千五百二十四两四钱六分五厘八毫七丝零四纤。
　　论曰：布缕之征、粟米之征、力役之征，自古有之。禹贡则壤定赋，即布缕、粟米之征也；周礼登其民数、均其事役，即力役之征也。汉时年十五以上、五十六以下者出赋钱，户口之赋所由始也。历代屡变其法。本朝田赋有则，丁额有税。就内地而论，田赋之至重者，每亩输米一斗五、六升，多至二斗止矣；折色，每亩征银一钱余止矣。人丁之税，有就产配丁、有就丁征税。就产配丁者，计通县产米之多寡以配额丁，产多而丁少，每丁多至三钱余？就丁征税者，每丁不过一钱有奇，而又一家数口，止报一、二丁。台则不然；田以甲计，分为上、中、下则，每甲较内地十亩零。即以下则而论，每甲征粟五石五斗，折米二石五斗七升五合，视内地为已重；而上、中则者更不堪矣。又况地皆沙卤，佃民耕一、二年则弃此而垦彼，非如内地之世耕其地也。每甲输业户之粟，多不过八石，少止五、六石，是以不免有垦多报少之弊也。人丁每丁税银四钱七分六厘，其视内地又较重矣。夫三代以上，法在宜民；三代以下，法在补救。补救之法，行之惟人，其难其慎，尚庶几哉！
　　●人物志
　　宦绩义行孝行隐逸贞烈寓贤
　　诗曰：「天生蒸民，有物有则」；人其为万物之灵者乎？夫珠之产于渊也、璧之耀于川也，与夫人之呈瑞于邦国也，均也。忠臣、孝子、高人、义士以及坚贞节烈之操，何代无之？要皆山岳之所钟，而为王家之庆者也。台自开辟至今，年逾三纪，沐浴于圣天子之教，岂无清操自矢、着绩循良其人者乎？又岂无负气岸尚高谊其人者乎？至于巾帼中取义成仁、大节凛然，亦时见于海隅日出之乡焉。景仰前徽，式厥后人，惟有志斯成耳！
　　宦绩
　　义行
　　孝行
　　隐逸
　　贞烈
　　寓贤
　　·宦绩
　　沈朝聘，辽东人，以晋江令调补台湾。当开辟之始，民心未定、百废未兴，沈为政廉而有守，勤而不废，锄强暴、植善良，存心爱民，疮痍藉有起色。惜乎秩未满而以忧去。后历官至大中丕。
　　李中素，湖广麻城人。康熙三十四年，调台湾。操履端洁，莅治精勤。爱民礼士，被容接者如坐春风中。喜吟咏，着撰甚多。吴球之乱，株连无辜，悉宽宥之；台人颂德不衰。寻以疾，卒于官。建祠于邑治之左，以志不忘，额曰「李公祠」。
　　陈璸，广东海康人，甲戌进士。知台湾县，清静节俭，苞苴不行；劝课农桑，奖掖士类。首以建兴文庙为急，而役大费钜，悉捐己俸，不以病民。陋规悉除，至今民蒙其德。行取入部，去之日，囊橐萧然，两袖清风。后以四川文衡，调补台湾监司，超陞湖广巡抚。士民不忘其泽，塑像祀于文昌阁下。康熙五十八年，入名宦祠。
　　论曰：国家用人，清廉与才能并重。沈当开辟之始，廉静不苛，务与民相休息，仁声与仁闻并至者也；陈茹冰饮蘖，持正表属，洵千古之所希觏。二公皆不数年而晋大中丞之秩，人才之不系于资格也，不信然哉？李负明哲之才，士乐栽培、民无称冤，有古循吏之风。苟天假以年，俾得展其才猷，又安知不与沈、陈同邀宠遇哉？
　　·义行
　　监生陈士俊，字子庆，漳浦人也；居东安坊。父子好行善事。康熙五十七年荒旱，米价高腾，士俊出粟二千五百石，砻米以济四坊之穷民，沾惠者无算。他如修桥施棺，置园地于诸罗，以充义塚。种种善事，类皆啧啧于人口者也。四庠绅衿高其谊，闻于邑长俞兆岳，会状通详列宪褒嘉，总督暨道、府给「好行其德」、「为善最乐」、「积厚流芳」三匾以奖之；邑长俞兆岳表其操曰「清标雅望」。五十九年，复构园地于凤山之新昌里，附近邑治，以为塚山。
　　论曰：义行之难也，宇宙间恒不多觏，况海外乎？千古中不可多得，况今时乎？夫士无论显晦，即被褐怀玉荣耳！台湾开辟近四十年，渐以仁摩、以义陶，淑于礼乐，而尚义乐善者，惟士俊一人焉。岂不难哉！考泉州府志，有李森者，常出粟往山东赈饥，嘉靖诏旌为义民。若士俊者，何多媿焉？故特表而出之，以奖善也，亦以励后人也。
　　·孝行
　　林氏，辜纯汤之妻、明经辜南金之胞嫂也。居于东安坊。纯汤卒，林年二十有二，无子，抚其媵二子为己子；事姑至孝，躬纺绩以奉甘旨。历数十年如一日。姑病，忧形于色，日侍左右，未尝或离，汤药必躬亲；病笃，自割其股，杂汤药以进。吁天，愿减己寿。姑病果痊，延五年而卒。里閈中群称为孝妇焉。知县李中素手书「节孝」以赠之。
　　张氏者，洪之廷妻也。之廷死，仅遗一女，氏柏舟自矢。舅姑以其年少，使邻媪隐讽以窥其志，氏曰：「微舅姑，我且死，今不得不为舅姑存。若背而之他，从一之谓何」？勤纺绩以奉甘旨，委曲以承顺舅姑之心。孀居四十载，冰操如一日。台之人群称其孝节焉。
　　论曰：世道之衰也，求孝道于缙绅大夫之家，邈矣无闻，而独于巾帼之中得两人焉。若张女者，养舅姑于夫死之后，四十余年不改其行，良足多矣！林女抚其庶子以续夫嗣，割股事姑，苦节自持，抑又悲矣！乃一为府志之所载、一为府志之所未及详，向使不广搜而采记之，不几使闺阁之流，终抱恨于千古耶？賸兹香奁，光厥青简，岂徒曰其人足以不没已乎？
　　·隐逸
　　张士■〈木郁〉，惠安人也；万历丙辰进士，张矿之孙。八岁，补弟子员，登崇祯癸酉科副榜。康熙十三年，逆藩作乱，避难于浯、厦、漳、澄之间。二十八年，遁迹来台，居于东安坊；杜门不出，持长素，焚香烹茗，日以书史自娱，飘然于世俗之外焉。辟榖三年，惟食茶果。年至九十九而终。诸罗县知县刘作楫匾曰「期颐上寿」。
　　论曰：成周之世，不治首阳；圣王在上，不强民以必从，则各行其愿也。士■〈木郁〉工文章，博通经史，隐遯海滨，不求闻于当世，高风自足千古矣！博采旧事，得之故老之传闻者，盖不可多觏焉，岂真志芳行洁者之鲜其人耶？意其不能自传者多矣！端有望于后之阐幽者。
　　·贞烈
　　郑氏，伪礼官郑斌之女、续顺公沈瑞之妻也。甲寅，耿逆倡乱，伪藩郑经应之，分师寇广，迁公来台。辛酉冬，伪行人傅为霖反间谋泄，株连及公，囚其眷属，而归氏于斌。氏泣告曰：「儿既适沈家，生死与共，愿父遣儿至逮所」。斌从之，当事羁之别室。及公将缢，问夫人何在？从者以实告，公解一带，使人持别。夫人曰：「万事休矣」！遂投缳而死。
　　伪总制陈永华女陈氏，少知书守礼。及长，适郑经之子克■〈臧上土下〉。克■〈臧上土下〉者，经之螟蛉子也。经西寇，委政于永华，永华欲避震主之嫌，乃请立克■〈臧上土下〉为监国。迨经败东还，永华卒，经亦相继病殁。诸弟环诉于经母董氏曰：「克■〈臧上土下〉非吾骨肉，一旦得志，吾属无遗类矣」！董氏即命收监国印。克■〈臧上土下〉谓陈曰：「事势变矣！恐不能相保」。陈曰：「夫在与在、夫亡与亡，必不相负」。克■〈臧上土下〉既幽于别室，诸弟令乌鬼于夜深拉杀之。陈氏恸哭不已，日惟饮茶数勺。至卒哭，悬帛柩侧，沐浴整衣，自缢而死。从容就义，陈氏有焉。合葬于武定里洲仔尾。
　　郑氏宜娘者，海澄人也。年十八，归谢灿。灿去家远贾，三载始归，寻病卒。氏朝夕号泣，誓以死从。邻媪慰以姑老家贫，且无兄弟，若何？氏答曰：「妇人从一而终，我第知从一之义耳。他不遑顾也」。既卒哭，投缳而死。伪天兴州建坊于镇北坊以旌之，曰「贞节坊」。
　　赵氏者，镇北坊人也；于归李宋。宋死，氏年二十有二，哀恸惨切，以同穴自矢；七七既终，遂投缳焉。知县卢承德详请旌表，格于例，给匾示奖。康熙二十九年事也。
　　郭氏益娘者，年十八，嫁于曾国，未有所出。国驾船遇风，溺海身死。氏日夜哀哭，誓不欲生。既卒哭，白于亲族曰：「夫死，义不独存，愿从夫地下」。劝之不从，整衣梳洗，自缢而死。其从容就义如此！邻右闻于官，时海防同知孙元衡摄县篆，旌其闾，匾曰「烈同荀采」。事在康熙四十六年。
　　陈氏者，莆田人也；配文学郑斌升为室。于归后，事公姑以孝，相夫子以顺。未几而翁姑死，斌升亦相继沦亡。氏年甫十八，遗孤周岁，尽哀尽礼，妇道、妻道兼至焉。卒哭后，誓以身殉。亲邻劝之曰：「郑氏仅存一脉，汝死，将安赖」？陈三思久之，毅然以抚孤自任；躬亲女红，母子相依。郑氏宗祧得以绵衍弗替者，皆陈之功也。年三十二而卒；文人挽以诗歌，乡闾称其纯节。今其子职员候选，孙入府泮，次孙国学；而陈竟以早逝，不及身见，惜夫！康熙四十七年，台厦道王敏政、知府周元文、同知孙元衡给「贞松劲节」之匾以旌之。五十年，同知洪一栋题以联曰：「守节完名，钦弱岁冰霜比操；立孤善教，羡他年陶孟同光」。
　　余氏，儒士杨茂仁之妻也。生子三而茂仁卒，时余年二十二。悲哀哭泣，死而复苏。欲捐躯以殉，而环顾三子：长者甫离襁褓，幼者未满二旬，其何以能活？因转念曰：「与其舍生以从夫死，何若抚孤以存夫」？后茹荼吃苦，织紝以度日。年六十三而卒。子赞化，入国学；孙锡筹，游泮水。天之报施善人，信不爽也！知县俞兆岳旌以匾，曰「节并松筠」。
　　纪氏险娘，纪惠之女也；许配吴使为妻。未嫁而夫病，氏寝食不安；夫殁，自经以殉，时年方十八。知县张宏通详旌表，督抚、两院给「烈性天成」、「女宗芳烈」二匾以奖之。康熙五十年七月事也。合葬于武定里洲仔尾。
　　黄氏器娘，黄勉之女，武定里人也。年二十一，许配陈德之长男越琪。鹿车未挽，闻夫病而减餐；父母恐其伤己也，秘不复言。迨越琪死，德遣人密告于勉，氏知其必有故也，辍女红细察；既得其实，潜入房中自缢。有顷，母往视之，而气已绝矣。即驰闻夫家，与越琪合葬于魁斗山；生虽不同枕，而死则同穴也。康熙五十九年正月事。摄县篆海防同知王礼详请旌奖。
　　论曰：台湾僻在荒域，风俗不无淳漓之感；而节烈之教，留而不衰。盖其至性所彰，非俗之所能移也。郑女舍生同逝，不稍缓于须臾，尽节于一时者也；余女、陈女坚贞自矢，抚孤以成立，尽节于终身者也；若宜娘、若益娘、若赵、若永华之女，捐躯于七七既终之后，尽节而合于礼者也；纪、黄二女，死未嫁夫，碎宝玉于寒冰、摧贞松于绝壁，正气光天壤矣！彼委贽从人、临难偷生、不能引决者，对此宁无厚颜耶？
　　·寓贤
　　宁靖王，明洪武九世孙，长阳王次支也。始授镇国将军，隆武改封为宁靖王、住金门。癸卯挈眷来台，居镇北坊（今之妈祖宫，是其旧宅也）。二十二年癸亥，大师平台。六月二十六日，王具冠服，投缳而死（有传载「艺文志」）。
　　沈瑞，袭封续顺公，后节镇潮州。甲寅逆藩之变，伪郑经附之；经寇广，迁公及眷属来台。同怀弟沈珽与俱，居于永康里。辛酉，总督姚启圣通伪行人傅为霖作内应，事觉被戮。以公与为霖有谋，囚其眷属。珽告公曰：「我家蒙国厚恩，宜早为计」。公曰：「吾志决矣」！遂自缢。珽亦投缳死。公夫人三，闻公殁，皆自尽。有妹年十六，闻之，抚胸大恸曰：「吾一家俱亡，留此无益也」。亦自缢死焉。
　　王忠孝，字媿两，惠安县人。登明崇祯戊辰科进士，以户部主事抽分。劾宦监，忤旨廷杖，奉谪家居。弘光元年，起授绍兴知府，转至院副。隆武陞兵部侍郎，总督军务。甲辰，同卢若腾到台；不图宦达，日与流寓诸人肆意诗酒，作方外客。丁未年卒。今其侄孙际慧、璋，俱登贤书。
　　辜朝荐，字在公；潮州揭阳县人。明崇祯戊辰进士，授江南安庆府推官；历掌谏垣，晋秩京卿，与黄奇遇、罗万杰、郭之奇号为四俊。渡海来台，居于镇北坊。甲辰年卒。
　　沈佺期，字云又，号复斋；皋州南安人。明崇祯癸未进士，官至右副都御史。明祚亡，绝意进取，寄迹台湾；闭户谢客，以医药济人。壬戌年卒。
　　李茂春，字正青，漳州龙溪人；隆武举人。遯迹来台，喜着述。仙风道骨，跣足岸帻，旁若无人。构茅亭于永康里以居，名曰「梦蝶处」。与住僧诵经自娱，人称谓李菩萨云。
　　卢若腾，字闲之，号牧洲；同安浯州人。崇祯庚辰进士，召对称旨，授兵部主事，除本部郎中。三上疏，劾定西侯蒋惟禄，直声震朝右。外除宁绍兵备道，兴利革弊，二府士民有卢菩萨之称。鼎革后，遯迹澎湖，杜门谢客，著书自娱。甲辰卒于澎。
　　论曰：数君子，皆他产也；气节迫人，高风足尚。宁靖王捐躯报国，续顺公全家死难，均宇宙间之奇人也。王、辜、沈、李放达不羁，类皆各行其志；卢侃侃直言，正论不阿。河山改色，远遁海滨，其夷齐之流亚欤？君子观其遇、论其世，有悲恫矣！
　　●杂记志
　　古蹟寺庙丘墓祥灾丛谈
　　杂记者，所以纪其轶事也。国风所陈，每增春秋之缺；尔雅所志，亦补周官之遗。讵谓一名一物，不足以为考镜之资乎？至于佛宫、道庙，旧塚、残碑，传闻所及，其足以供好古者之博览，又何多也？若夫表云物、纪灾祲，是岂动言征应哉？盖顺天道，勤修省，谨小慎微，罔非圣人之明训也；故连类而及之。
　　古蹟
　　寺庙
　　丘墓
　　祥
　　灾
　　丛谈
　　·古蹟
　　城
　　赤嵌城，在镇北坊，红毛所筑也。又名红毛楼。周围四十五丈三尺，高三丈六尺余；以桐油和灰砌砖而成，无雉堞。郑氏以贮火药军器，今仍之。道标守备拨兵五名看守，兼司启闭。
　　澎湖暗澳城，都督俞大猷所筑也。明嘉靖〔间〕，林道干作乱，大猷追之。道干遁入台湾，大猷因留师澎湖，筑城于暗澳以守。今虽圯，故址尚存。
　　澎湖瓦硐港铳城，红毛所筑也。明时，澎湖属同安县辖，分金门哨兵汛防居于此。城今圯。
　　井
　　大井，在西定坊。来台之人，在此登岸，名曰大井头是也。开辟以来，生聚日繁，商贾日盛，填海为宅，市肆纷错，距海不啻一里而遥矣。考郡志云：「开凿莫知年代，相传明宣德间太监王三保到台，曾于此井取水」焉。又传系红毛所浚。当日红毛筑赤嵌城，恐有火患，凿此井以制之。相生相克之理，或亦有可信者也。
　　乌鬼井，在镇北坊。红毛所筑。水源甚盛，虽大旱不竭；南北商船悉于此取水，以供日用。
　　马兵营井，在宁南坊。伪时驻马兵于此，因以名井。邑内之水惟此井最淡，他井均不能及，通邑之人汲以烹茗。
　　大井，在澎湖妈祖宫东。开凿不知何年。将军侯施琅平台之时，泉大涌，即此井也。亦名大井头。
　　红毛井，在澎湖红毛城东。红毛所筑，故名。泉脉甚盛，往来商船在此汲焉。
　　潭
　　龙潭，即鲫鱼潭。修而不广，绵延三十余里。界在永康、长兴、广储西三里之间祷雨之处，故曰龙潭。以其多产鲫鱼，故又名鲫仔潭（别见「水利」）。
　　莲花潭，在文贤里。周围里许，与龙潭相对。龙潭在北、莲花潭在南，形家谓「二潭夹府龙入首」是也。中产荷花，香闻数里（别见「水利」）。
　　池
　　月眉池，在文贤里，形似月眉。旧植莲花，不歉诸罗之北香湖、凤山之莲池潭。惜乎沙泥壅塞，开浚无人；水不满尺，荷香无闻。胜蹟虽留，非复昔日之旧观矣（别见「水利」）。
　　·寺庙
　　邑治之庙如关帝、妈祖、上帝、大道公、观音等庙甚多，今特分载于四坊十五里之内，以备参考焉。
　　在东安坊
　　黄檗寺，康熙二十七年，左营守备孟大志建。三十一年，火。三十二年，僧募众重建。前祀关帝、后祀观音三世尊佛，僧房斋舍毕备。周围植竹，花木果子甚多。
　　法华寺，伪时漳人李茂春构茅亭以居，名「梦蝶处」。后僧人鸠众易以瓦，供准提佛于中，改名「法华寺」。康熙四十七年，凤山知县宋永清建前殿一座，以祀火神，匾曰「离德昭明」。殿后左右，建钟鼓楼二座；前后旷地，遍莳花果。又建茅亭于鼓楼之后，匾曰「息机」。自公退食之暇，时憩息焉。
　　广慈庵，康熙三十一年僧募建。今圯，未修。
　　东岳庙，祀岳帝于中。伪时建。
　　大上帝庙，伪时建。康熙二十四年，知府蒋毓英捐俸重修。四十八年，里民重建。高耸甲于他庙。
　　马王庙，伪时建。
　　龙王庙，康熙五十五年，台厦道梁文科建（有记，别载「艺文志」）。
　　开山王庙，伪时建。
　　在西定坊
　　开山宫，祀吴真人。一在新街，曰开山宫。一在北线尾，曰大道公庙。
　　真人吴姓，名本，生于太平兴国四年，不茹荤、受室。业医，以活人为心，按病投药，远近皆以为神。景佑二年卒，里人肖像事之，祈祷辄应。适部使者以庙额为请，敕为「慈济」。庆元间，敕为「忠显」。开禧二年，封为「英惠侯」。自是，庙宇遍于漳、泉之间，台人多建庙祀之。或称大道公庙、或称真君庙、或称开山宫，名异而实则同也。
　　大关帝庙，伪时建。康熙二十九年，台厦道王效宗修。五十五年，台厦道陈璸重修。五十六年，里人鸠众改建。栋宇华丽，工巧异常，大非昔比。原宁靖王亲书其匾，曰「古今一人」。
　　按明太祖建帝庙于金陵，匾曰「汉前将军寿亭侯庙」。人皆以侯仕汉，以寿亭为封爵也。考汉寿本封邑，亭侯爵第五等，在国侯、邑侯、关内侯、乡侯之下。嘉靖十年，太常卿黄芳昭奏改称「汉前将军汉寿亭侯庙」。万历甲寅十月，司礼太监李恩姶齎九旒冠、玉带、龙袍、金牌，敕封为「帝」，颁行天下。今邑属庙宇，所在多有，故均列之。
　　小关帝庙，伪时建。五十八年，里人同修。在小关帝庙巷内。
　　大妈祖庙，即宁靖王故居也。康熙二十三年，靖海将军侯施琅捐俸改建为庙，祀妈祖焉。
　　妈祖，莆田人，宋巡检林愿女也。居与湄州相对，幼时谈休咎，多中。长能坐席乱流以济人，群称为神女。厥后，常衣朱衣，飞翻海上。里人因就湄建祠祀之，雨阳祷应。宣和癸卯，路允迪使高丽，遇风；神降于樯，得无恙。还，奏赐号「顺济」。绍兴己卯、开福丙寅、景定辛酉，历加封号。元赐额「灵济」；明永乐封为「护国、庇民、妙灵、昭应、弘仁、普济天妃」。国朝改封为「天后」。各澳港俱有庙祀。
　　小妈祖庙，开辟后，乡人同建。在水仔尾。
　　小太子宫，伪时建。面海。
　　圣公宫，伪时建。
　　王宫，伪时建。
　　大众坛，即乡厉坛也。康熙五十五年，里人同建。前祀大众（即厉鬼也），后祀观音。东西小屋，所以寄骸；男骸在东，女骸在西。坛后设同归所，收埋枯骨。
　　在宁南坊
　　关帝庙，在道标营盘。开辟后，合标同建。
　　观音堂，伪时建。原为五帝庙，今改祀观音。
　　准提室，伪时建。康熙四十六年，道标守备娄广修。
　　在镇北坊
　　观音亭，伪时建。中奉大士，左右塑十八罗汉。康熙三十二年，居民重修，并建后堂。
　　大道公宫，一在观音亭边，伪时建。一在水仔尾，康熙三十五年里人建。
　　玉皇太子庙，伪时建。康熙二十七年，总镇杨文魁重修。
　　小上帝庙，伪时建。总镇张玉麒调台，中流震风，梦神散发跣足降于樯，波恬浪静抵岸；因重新帝庙焉。其后为郡侯蒋公毓英祠；时江西观察命下，士民不忍其去，故立祠祀之。
　　药王庙，五十七年，道标千总姚广建。
　　田祖庙，康熙五十五年，台厦道梁文科建。正殿祀田祖；外建覆亭，为朔、望讲约（有记，载「艺文」）。
　　竹林寺，堂祀观音。周围环以竹，遍植花果；寺虽窄狭，别具幽雅之致。
　　水仙宫，开辟后，乡人同建；卑隘浅狭。康熙五十七年，歛金改建。雕花缕木，华丽甲于诸庙。
　　在鹿耳门
　　妈祖庙，康熙五十八年，各官捐俸同建。前殿祀妈祖、后殿祀观音，各覆以亭。两旁建僧舍六间，僧人居之，以奉香火。董其事者，经历王士勷也。
　　在永康里
　　弥陀寺，〔在〕邑东郊外。年久倾圯，僧徒散去。僧一峰至自武彝山，有志重兴；托迹偏厢募化，以供香火。五十七年，监生董大彩建中殿一座。五十八年，僧鸠建阎君殿于西偏，暨僧房六间；东偏三官殿，则监生陈仕俊倡义，首襄其事焉。
　　上帝庙，一在洲仔网寮，伪时乡人同建。一在下洲仔甲，乡人鸠建。
　　圣公庙，在中楼仔街。康熙三十年，台厦道高拱干建。
　　海会寺，郑氏旧宅也，距邑治四、五里许。康熙二十九年，台厦道王效宗、总镇王化行改建为寺。佛像庄严，寺宇宽敞。宽亦名开元寺。
　　竹溪寺，距邑治二里许。径曲林茂，溪流环拱，竹木花果，堪称胜致；匾其山门曰「小西天」。
　　关帝庙，一在许厝甲，伪时建。系茅屋，开辟后易茅为瓦，乡人同建。一在保舍甲，伪时建。台厦道陈璸匾曰「停骖默祷」。
　　大道公庙，在石头坑，里人同建。
　　观音亭，在北路头。五十四年李三建。僧人施茶亭中。
　　在武定里
　　真君庙，乡人同建。庙后古榕一大株，荫可数亩。
　　在广储东里
　　大道公庙，红毛时建。
　　观音宫，伪时建。
　　上帝庙，伪时建。
　　在广储西里
　　田祖庙，伪时建。五十四年，乡人易茅以瓦。五十九年，复建覆船亭于庙前。
　　观音宫，四十四年，同知洪一栋建。
　　在长兴里
　　关帝庙，伪时建。五十九年，乡人同修。
　　太子宫，伪时建。
　　王公庙，伪时建。
　　在新丰里
　　关帝庙，伪时建。
　　在归仁南里
　　上帝庙，四十六年，乡人同建。
　　在归仁北里
　　大道公庙，在旧社口。伪时建。
　　在保大东里
　　关帝庙，五十六年，乡人同建。
　　上帝庙，五十五年，乡人同建。
　　在保大西里
　　五谷王庙，伪时建。
　　在仁德里
　　上帝庙，在嵌顶。三十九年，乡人同建。
　　在仁和里
　　上帝庙，在下湾。伪时建。
　　在崇德里
　　上帝庙，伪时建。
　　在文贤里一图
　　大道公庙，一在山头社，乡人同建。一在大甲社，乡人同建。一在月眉池社，乡人同建。
　　在文贤里二图
　　吴真人庙，乡人同建。
　　在大目降庄
　　观音宫，乡人同建。
　　大道公宫，伪时建。
　　上帝庙，伪时建。
　　在澎湖寺庙
　　妈祖庙，澎各澳海口俱有庙祀（繁不备载）。
　　康熙二十二年癸亥，靖海将军侯施琅奉命徂征，大战澎湖。既克，登岸，见妃像脸汗未干，衣袍俱湿；乃知神功之默相也。事闻，上遣礼部郎中雅虎致祭。其文曰：「国家茂膺景命，怀柔百神；祀典具陈，罔不祗肃。若乃天庥滋至，地纪为之。效灵国威，用张海若，于焉助顺。属三军之奏凯，当重译之安澜。神所凭依，礼宜昭报。维神钟灵海表，绥奠闽疆。昔藉明威，克襄伟绩；业隆显号，禋享有加。比者虑穷岛之未平，命大师以致讨。时方忧旱，井泽为枯；佑神实降祥，泉源骤涌。因之军声雷动，直捣荒陬；舰阵风行，竟趋巨险。灵旗下颭，助成破竹之功；阴甲排空，遂壮横戈之势。至于中山殊域，册使遥临，伏波不兴，片帆飞渡。凡兹冥佑，岂曰人谋？是用遣官，敬修祀事。溪毛可荐，黍稷维馨。神其佑我邦家，永着朝宗之戴；眷兹亿兆，益弘利济之功」。
　　上帝庙，在妈祖庙之东。康熙二十九年，澎湖左营守备赵广建。五十六年，左营游击陈国璸重修。
　　观音堂，在妈祖宫西。康熙三十五年，澎湖右营游击薛奎建。堂前有井二口，泉甘而美，为澎湖第一泉。
　　水仙王庙，在妈祖宫前海滨。康熙三十五年，右营游击薛奎建。
　　关帝庙，在妈祖宫西。康熙三十六年，澎湖副将尚宣建。
　　·丘墓
　　五妃墓
　　五妃者，明宁靖王妃也；曰袁氏、王氏、曰秀姑、曰梅姐、曰荷姐。癸亥六月二十二日，靖海将军侯施琅既克澎湖，王语诸妃曰：「我之死期至矣！汝辈听自主之」！妃曰：「王生俱生，王死俱死」！遂结缳齐缢堂上。王亲自殡殓，葬仁和里。越二十六日，王死。
　　·祥
　　顺治十八年辛丑夏五月，鹿耳门水涨。鹿耳门外，南北皆铁板沙线，中有港道，浅而狭，仅容一舟。是时水涨丈余，郑成功袭台，战船纵横而入。圣朝开辟之兆，实始于此。
　　康熙十九年六月，有星孛于西南，其形如剑，长数十丈，经月乃隐。是冬大稔。
　　康熙二十二年癸亥，鲫鱼潭涸。此潭为台巨浸，从来不竭；至是，涸几尽。夏五月，大水；土田阡陌，多被冲陷。在郑为灾，在本朝则为祥矣。秋八月，鹿耳门水涨，大师入台，削发归顺。冬，雨雪。台地燥热，从无霜雪，圣化所沾，天时为之变易，信不诬也！
　　二十九年庚午冬，大有年。
　　三十二年癸酉冬，大有年。
　　五十一年壬辰，恩诏蠲免本年应征正供粟石。四十九年奉上谕：直省地丁银两，通行蠲免。部议：恐兵饷不敷，匀为两年。五十年，先蠲直隶、奉天、浙江、福建、广东、广西、四川、云南、贵州九省。于是福建内地折色俱蠲，而台湾以无蠲免粟石字样，止免丁银，士民公吁台厦道陈璸、知府周元文详照奉天府尹廖腾煃题请，蠲免米豆之例；巡抚黄秉中奏请。奉旨：台湾府属五十年应征粟石已经征完，在官虽蠲免，小民无益。其应征五十一年粟石，着行蠲免。圣恩浩荡，无远弗届，祥孰大焉！
　　五十九年，镇北坊民林进茂，寿跻百龄，堂萃四代；妻洪氏，年九十八，晨夕倡随，相谐伉俪。实盛世之人瑞，岂特海外之休征？国朝恩诏屡颁：军民年七十以上者，许一丁侍养，免其杂泛差役；八十以上者，给与绢一疋、绵一斤、米一石、肉十斤；九十以上者倍之；至百岁者，题明给与建坊银两。乃已故之坊长，不思圣恩浩大，任意短造；致使海外人瑞虽两受侍养之恩，竟弗获膺旌表之荣。藉非观察梁文煊给以「升平双瑞」之匾，则薄海寰区，何由识盛朝之祯祥与圣天子崇年尚齿之钜典哉？
　　·灾
　　二十一年秋七月，地产毛。九月，雨发如丝。
　　二十二年六月二十六日，有大星陨于海，其声如雷。是日，宁靖王死。
　　二十五年丙寅四月二十日辰时，地震。
　　三十年八月，大风；民屋及船，多被飘坏。
　　四十四年冬，饥。知县王士俊会状详府、知府卫台揆转详巡抚李斯义委勘具题，奉旨：四十四年应征粮米，俱着蠲免。
　　四十六年冬，饥。摄台湾县事海防同知孙元衡会状详府、知府周元文转详巡抚张伯行委勘具题，准照例蠲免十分之三。
　　四十九年庚寅冬，饥。
　　五十年辛卯九月十一日戌时，地震。
　　五十三年甲午，火；大井头行铺延烧数百间。
　　五十六年丁酉冬，饥。知县俞兆岳会状详府、知府王珍转详巡抚陈璸委勘具题；准照例蠲免十分之三。
　　·丛谈
　　二十二年癸亥五月，澎湖有一物，状如鳄鱼，长四、五尺，步沙而上，鸣声呜呜。居民以楮钱送之下海，是夜登岸死焉。
　　四十八年己丑夏，鹿耳门有大鱼二头，略似马，脊上有鬃，长三、四寸，其尾如狮，肚下四翼如四脚，浮于海边。水面居民撑■〈舟古〉仔船二十余只，团围至大港，脱其一，而获其一，不知其为何物。或曰即海马也，抑亦有可信夫？
　　台湾多蛇，而内山尤大。相传曾有一蛇，盘草坡，番人用枪标之，中其两层；蛇负痛旋卷，半里草地皆平，而蛇死。番人取其皮，宽五、六尺，长三丈。又有一蛇，能起地比人。人见之，即取土掷，起呼曰「我高」；蛇即翻身仰卧，舒足盈千，人必散发示之，呼曰「我多」，蛇遂收足伏地；人即取身衣带尽断之，呼曰：「我去矣」，蛇遂死。
　　相传台湾之东北有暗澳，昔红夷泊舟其地。无昼夜，山明水秀，万花遍山，而上无居人。谓其地可居，遂留二百人，给以一岁之粮于彼居住。次年舟复至，则山中俱如长夜，所留之番，已无一存。乃取火索之，见石上留字言：「一至秋，即成昏黑，至春始旦；黑时俱属鬼怪」。其番遂渐次而亡。盖一年一昼夜云。
　　黑水沟，在澎湖之东北，乃海水横流处。其深无底，水皆黑色，舟行必藉风而过。又传水中有蛇，皆长数丈，遍身花色。尾有梢向上，如花瓣，六七出，红而尖，触之即死。舟过沟，水多腥臭气，盖毒气所蒸也。
　　●艺文志
　　宸翰奏疏公移赋传记文诗
　　日星河岳，粲列于上下者，天地之文也；六经诸子，昭垂于古今者，圣贤之文也。至于风云月露，无关于治理、无益于民生者，则略而弗道焉。台湾建邦虽历三纪，然诗人墨客寥寥罕闻。若夫纶章下贲，海国增光，老臣上疏，闽天保障，以及宦游撰着与学士家题咏，凡有益于治理民生者，亦间录入，以备采风者择焉。
　　宸翰
　　奏疏
　　公移
　　赋
　　传
　　记
　　文
　　诗
　　·宸翰
　　御赐靖海将军侯施褒章（府志采入）
　　海氛之不靖，■〈舟宗〉艟出没，波涛震惊；滨海居民，渔、盐、蚕织、耕获之利，咸失其业，朕心恒悯恻焉！尔者滇、黔、陇、蜀、湖湘、百奥，悉底敉宁；蕞尔台湾，阻险负固。尔施琅奉命徂征，决策进取。楼船所指，将士一心，遂克岛门，逼其营窟；勇以夺其气，诚以致其归。捷音到阙，时值中秋；对此佳辰，欣闻凯奏。念瀛壖赤子，获登衽席，用纾南顾之忧，惟尔丕绩。即解是日所御之衣驰赐，载褒以诗：「岛屿全军入，沧溟一战收。降帆来蜃市，露布彻龙楼。上将能宣力，奇功本伐谋。伏波名共美，南纪尽安流」！
　　·奏疏
　　请留台湾疏（府志采入）
　　题为恭陈台湾弃留之利害，仰祈睿裁事。
　　窃照台湾地方，北连吴会、南接越峤，延袤数千里；山川峻峭、港道纡回，乃江、浙、闽、粤四省之左护。隔离澎湖一大洋，水道三更余遥。查明季设水澎标于金门所，出汛至澎湖而止，水道亦有七更余遥。台湾一地，原属化外，土番杂处，未入版图也。然其时，中国之民潜至生聚于其间者，已不下万人；郑芝龙逋窜居此，以为巢穴。及崇祯元年，郑芝龙就抚，将此地税与红毛为互市之所；红毛遂联络土番，招纳内地人民，成一海外之国，渐作边患。至顺治十八年，为海逆郑成功所攻破，盘踞其地，纠集亡命，挟诱土番，荼毒海疆，窥伺南北，侵犯江浙。传及其孙克塽，六十余年，无时不仰廑宸衷。臣奉旨征讨，亲历其地。备见野沃土膏，物产利溥，耕桑并耦，渔盐滋生，满山皆属茂树，遍处俱植修竹，硫磺、水藤、糖蔗、鹿皮以及一切日用之需，无所不有。向之所少者布帛耳，兹则木棉盛出，经织不乏。且舟帆四达，丝缕踵至；饬禁虽严，终难杜绝。实肥饶之区，险阻之域。逆孽乃一旦凛天威、怀圣德，纳土归命，此诚天以未辟之方舆，资皇上东南之保障，永绝边海之祸患，岂人力所能致？
　　夫地方既入版图，土番人民，均属赤子；善后之计，尤宜周详。此地若弃为荒陬，复置度外，则今台湾人居稠密、户口繁息，农工商贾各遂其生，一行徙弃，安土重迁，失业流离，殊费经营，实非长策！况以有限之船，渡无限之民，非阅数年，难以报竣。使渡载不尽，苟且塞责，则该地之深山穷谷窜伏潜匿者，实繁有徒；和同土番，从而啸聚，假以内地之逃军闪民，急则走险，纠党为祟，造舟制器，剽掠滨海，此所谓藉寇兵而齎盗粮，固昭然较著者！甚至此地原为红毛住处，无时不在涎■〈人〈爫，去丿〉贝，上中下〉，亦必乘隙以图；一为红毛所有，则彼性狡黠，所到之处，善为鼓惑人心。重以夹板船只精壮坚大，从来乃海外所不敌，未有土地可以托足，尚无伎俩；若以此既得数千里之膏腴复付依泊，必倡合党伙，窃窥边场，逼近门庭。此乃种祸后来，沿边诸省，断难晏然无虞。至时复勤师远征，两涉大洋，波涛不测，恐未易再建成效。如仅守澎湖而弃台湾，则澎湖孤悬汪洋之中，土地单薄，界于台湾、远隔金厦，岂不受制于彼而能一朝居哉？是守台湾，即所以固澎湖。台湾、澎湖一守兼之，沿边水师汛防严密，各相犄角，声气关通，应缓易及，可以宁息。况昔日伪郑所以得负抗逋诛者，以台湾为老巢、以澎湖为门户，四通八达，游移肆虐，任其所之，我之舟师往来有阻。今地方既为我得，在在官兵星罗碁布，风期顺利，片帆可至；虽有奸萌，不敢复发。臣与部臣、抚臣会议，部臣、抚臣未履其地，去留未敢进决；臣阅历周详，不敢遽议轻弃者也。
　　伏思皇上建极以来，仁风遐扬、威声远播，四海宾贡、万国咸宁；日月所照、霜露所坠，凡有血气，莫不臣服。以斯方拓之土，奚难设守以为东南数省之藩篱？且海氛既靖，内地溢设之官兵，尽可陆续汰减，以之分防台、澎两处：台湾设总兵一员、水师副将一员、陆师参将二员、兵八千名；澎湖设水师副将一员、兵二千名。通共计兵一万名，足以固守，又无添兵增饷之费。其防守等官，定以三年或二年转陞内地，无致久任，永为成例。在我皇上优爵重禄、推心置腹，大小将弁谁不勉励竭忠？然当此地方初辟，该地正赋杂饷，殊宜蠲豁。现在一万之兵食，权行全给；三年后开征，可以佐需。抑且寓兵于农，亦能济用，可以减省，无庸尽资内地之转输也。
　　盖筹天下之形势，必求万全。台湾一地，虽属外岛，实关四省之要害。勿谓彼中耕种，尤能少资兵食，固当议留；即为不毛荒壤，必藉内地挽运，亦断断乎其不可弃。惟去留之际，利害攸系，恐有知而不言。如我朝兵力，比于前代，何等强盛！当时封疆大臣无经国远猷，矢志图贼，狃于目前苟安为计，画迁五省边地以备寇患，致贼势愈炽而民生颠沛。往事不臧，延祸及今，致遗朝廷宵旰之忧。臣仰荷洪恩，天高地厚；行年六十有余，衰老浮生，频虞报称末由。熟审该地形势，而不敢不言。盖臣今日知而不言，至于后来，万或滋蔓难图，窃恐皇上责臣以缄默之罪臣又焉所自逭？故当此地方削平，定计去留，莫敢担承，臣思弃之必酿成大祸，留之诚永固边圉。会议之际，臣虽谆谆极道，难尽其词。在部臣、抚臣等耳目未经，又不尽悉其概；是以臣于会议具疏之外，不避冒渎，以其利害，自行详细披陈。但事关朝廷封疆重大，弃留出自干断。外台湾地图一张，附马塘递进御览。缘系条议台湾去留事宜，贴黄难尽；伏乞皇上睿鉴，全览施行。
　　郑氏归降第一表（府志采入）
　　招讨大将军、延平王臣郑克塽谨奏：伏以论域中有常尊，历代绍百王为得统；观天意有攸属，兴朝宅九土以受符。诚五德之推移，为万汇所瞻仰者也。伏念先世自矢愚忠，追怀前代之恩，未沾盛朝之泽。是以臣祖成功，筚路以辟东土；臣父经，韎韦而杂文身。宁敢负固重险，自拟夜郎；抑亦保全遗黎，孤栖海角而已。迨至先人弛担，稚子承祧；常思畏天之威，莫求缩地之术。兹盖伏遇皇帝陞下，高覆厚载，仁育义怀。底定中邦，如旭日升而普照；扫扩六宇，虽浮云翳而乍消。苟修文德以来远人，宁事胜心而焚海内。乃者舳舻西下，自揣履蹈之获愆，念此气血东来，无非霜露之所坠。颜行何敢再逆，革心以表后诚。昔也威未见德，无怪鸟骇于虞机；今者悟已知迷，敢后麟游于仁圃。伏愿视天地万物为一体，合象胥寄棘为大同！远柔而迩能，形民固无心于醉饱；贰讨而服舍，依鱼自适性于渊泓。夫且问黄耇之海波，岂特誓丹诚以皦日焉已哉！
　　第二表
　　为举国内附，仰冀圣恩事。
　　窃惟臣生自海邦，稚懵无识；谬继创垂之绪，有乖倾向之诚。迩者楼船西来，旌旗东指；箪壶缓迎于周旅，干羽烦舞于虞阶。自省重愆，诚为莫赎。然思皇灵之赫濯，信知天命有攸归。逆者亡、顺者昌，乃覆载待物之广大；贰而讨、服而舍，谅圣王与人之甚宽。用遵往时之成命，爰邀此日之殊恩；冀守宗祧以勿失，永作屏翰于东方。业有修表具奏外，及接提督臣施琅来书，以复居故土，不敢主张。臣思既倾心而向化，何难纳土以输诚？兹特缮具本章，并延平王印一颗、册一副及武平侯臣刘国轩印一颗、忠诚伯冯锡范印一颗，敬遣副使刘国昌、冯锡韩、賫赴军前缴奏。谨籍土地人民，待命境土。数千里之封疆，悉归土宇；百余万之户口，并属版图。遵海而南，永息波涛之警；普天之下，均沾雨露之濡。实圣德之渐被无方，斯遐陬之襁负恐后。
　　独念臣全家骨肉，强半孺呱；本系南人，不谙北土。合无乞就近闽地方，拨赐田庄庐屋。俾免流移之苦，且获养赡之资；则蒙高厚之生成，当誓丹青以衔结。至于明室宗亲，格外优待；通邦士庶，轸念绥柔。文武诸官，加恩迁擢；前附将领，一体垂仁。夙昔怨仇，尽与蠲除；籍没产业，俱行赐复。尤期广推宽大之仁，明布维新之令。使夫群情允洽，共鼓舞于春风；万汇熙恬，同泳游于化日。斯又微臣无厌之请，徼望朝廷不次之恩者也。
　　为此激切具本奏闻，伏候敕旨。
　　·公移
　　条陈台湾事宜文季麒光（诸罗令）
　　台湾，海中小岛，哈喇分支，「名山藏」所谓乾坤东港。环浙、闽、两粤之东，南接吕宋、北通日本，控南澳、铜山之险，土番其土着也。明隆、万间，广东巨盗颜思齐掠而据之，葺草以居。台湾之有中国民，自思齐始。思齐死，归于红彝。辛丑年，郑成功京口败亡，厦门不守，袭有其地，民番杂处。任土资食二十余年，归我版服。在山以西者为外番、在山以东者为内番；外番者，南北两路之熟番也。中路为郡治，环五十余里。南自大冈山至下淡水，五百余里；北自木冈山至上淡水鸡笼城，一千五百余里。其地东尽山、西尽海，可耕可牧、可猎可渔；得其人以抚之，招徕安辑，防守得宜，则十年生聚、十年教训，自登殷阜。今土旷人稀，皆弃为黄茅白苇之区。其民多逋逃俘掠之余，原非孝子顺孙；静固易治，动亦易乱。况重山高峻，非我政令所及者，不知凡几。番民性虽刚狠、喜酒，易争杀；然无所知识，无意外之想。故台湾之难，不难于治土番而难于治奸民，更难于安良民以化奸民也。古先王勤思服远，不患制防之不密，而在维持休养之有道；则审势揆情，以一日之谋，为久安之业。因地之力以裕饷、因民之力以守土，虽在海疆，可以无患。卑职呫毕鲰生，素无经国之远谟；然验之土俗、观之时势，敢以刍荛之献，上佐采择焉。
　　一、预备兵饷之宜议也。台湾孤悬大海，风信所乘，往来难定；况地瘠民贫，别无通融补救之法，万兵之性命，皆仰给于月饷之相济。兵饱则民安，自古持衡国计者必慎筹焉。思台湾片壤，朝廷费无限之金钱兵力以有之，又何惜此数万预储之饷，以备不虞之患乎？万一风潮相阻，兵士骄譁，蹂躏我人民，震惊我边陲，其间得失，孰重孰轻？若以半年兵食预贮于台，而按季给发者仍陆续转运，设有意外之虞，而仓有余粟、库有余银，可有备以无。患虽书生蠡见，于封疆重寄未必无当也。
　　一、招集丁民之宜议也。国家根本之计，莫先于户口；故庶而后富，为从来起化之原。台湾自伪郑归诚以后，难民丁去之、闲散丁去之、官属兵卒又去之，卑县设法招徕，虽时有授尘附籍之人，然重洋间隔，闻多畏阻而不前。况南北草地一望荒芜，得人开垦，可成沃壤。合无请照昔年奉天四州招民之例，酌议名口，就现任候选官员，或纪录、或加级，广劝召募。在贫民有渡海之费，相率而前。到台之日，按丁授地，并将伪遗生熟牛只照田给配，按三年起科之令，分则征收；不特人民汇集，抑且野无旷土，田赋日增，国势军需有攸赖矣。
　　一、建立城垣之宜议也。台湾之地，非内地可比也。东控山、西距海，南北相去二千余里；内番、外番种类杂错，依山为险，诚要害之区也。台湾之民，亦非内地可比也，非余兵逋寇，即逃犯奸民；既非土着，并无家籍，鹰眼狼心，尚多未化，又难于抚御之众也。今建立郡县，设官分守，安置水陆之兵以为防汛，诚欲守台湾也，欲守台湾以卫内地也。但城者，凭也，所凭以为依卫者也。故钱粮仓库，有城可保；罪犯监狱，有城可守；文武之官舍、百姓之身家，亦有城可恃。查内地城垣尚奉修葺之令，岂台湾孤悬海外，谓可散处而无虞乎？虽工费浩大，不敢轻议；然揆时度势，实有不容顾惜。总镇杨移咨督抚请建城保障，首诸罗、次凤山、次台湾，缓急先后，形势了然；又请开捐纳事例，以为建城之费。则就目前之转移，巩久远之藩篱，亦因时之长策也。
　　一、编设里甲之宜议也。按赋出于田、役出于丁，此定例也。然内地有计户起丁之例，有计田起丁之例。然必分别里分，定为十甲；田有多少，丁亦随之。有里长、总甲之名，为之统理；五年一推收，十年一编审。今台湾田园归之管事、人丁归之保长，就里之大小，或一人、或二三人，终身不改其役，又非尽有身家殷实之民；使之久任催征，不免那移隐漏、侵渔冒误之弊。思既入版图，自应遵照定例，每里分为十甲，以十人为里长，递年充当；然后按田而征其税，按丁而征其课。若田之荒熟、丁之消长，亦照五年、十年之法为之开除；则户籍定而冒隐之弊，不革而自除矣。
　　一、添设城守之宜议也。从来国家之所重者疆圉，而地方之所恃者城郭。故先王画疆分野，凡要害之地，设立镇协以司防御，而城池、仓狱、查巡、缉盗之事，必责之城守，所以端其职掌也。台湾新辟岩疆，外环大海、内障重山，野番犬豕之性、逋逃鹰兔之情，虽镇标之兵星分碁布，扼要守险，而城垣未建，专守无人，县官有经收之钱粮、监系之囚犯，一望榛芜，实切窥垣之虑。当亟请建城设将，以为安辑防维之至计。但建城工费浩大，必待题报；而设将尤当早定，使以控制为抚循。一介微员，何敢妄参至计；然身在地方，即有地方之责，绸缪巩固之图，无难以一得之愚仰参采择也。
　　一、崇建学校之宜议也。从来士居民首，为诗书礼让之原，不可不优崇而鼓舞之。今台湾自道府莅任以来，即搜罗伪时业儒之人，试以文艺，行见士类可风矣。但不崇学校无以敦弦诵，不行考试无以励功名；则学宫与学官不可不设也，进学之额不可不定也，廪膳序贡之例不可不行也。且通省学政，未便涉洋临试，而生童亦难使之往返波涛；请归台湾本道，如广东琼州之例可也。既有儒生，自当送试省闱，请另编号中式，如辽东宣府之例可也。如此，则教育作兴，菁莪棫朴之休，庶几可望于东宁僻壤矣。
　　再陈台湾事宜文季麒光
　　台湾有三大患，而海洋孤处、民杂番顽不与焉。
　　一曰赋税之重大也。台湾田园分上、中、下三则，酌议匀征矣。然海外之田，与内地不同。内地之田，多系腴壤，为民间世守之业；台湾水田少而旱田多，砂卤之地，其力浅薄，小民所种，或二年、或三年，收获一轻，即移耕别地，否则委而弃之。故民无常产，多寡广狭亦无一定之数。况田租之最重者，莫如苏、松等府，每亩输纳一斗五六升至二斗止矣。今田园一甲计十亩，征粟七石、八石；折米而计之，每亩至四斗、三斗五六升矣。民力几何？堪此重征乎？况官佃之田园尽属水田，每岁一甲可收粟五十余石，伪郑征至十八石、十六石，又使之办糖、麻、豆、草、油、竹之供；文武官田园皆陆地荒埔，有雨则收，无雨则歉；所招佃丁去留无定，故当日岁征粟十二万有奇。官佃田园九千七百八十二甲，征至八万余石；文武田园二万二百七十一甲，仅征四万石，亦因地以定额也。人丁之税，莫重于山之东西、河之南北，谓其地旷土疏，故取足于丁也。然稻、麦、黍、稷生之，梨、枣、柿、粟生之，棉、麻、豆、竹生之；一顷百亩，止纳银三、四两，轻于彼而重于此，犹可言也。大江左右，田税既重，丁税不过一钱；且或一家数口而报一丁，或按田二、三十亩而起一丁，未有计口而尽税之如台湾者、未有每丁重至四钱八分如台湾者也。今既多其粟额而又重其丁银，较之伪郑则已减，较之内地则实难。所幸雨阳时若，民力可支；倘卒遇凶荒，莫可补救。所谓不患于瓦解而患于土崩者，正今日之情形也。
　　一曰民兵之难辨也。台湾之兵，多系漳泉之人、多系投诚之兵，亲戚故旧尚在台湾；故往来络绎，鹿耳门之报册可查也。但此辈之来，既无田产、复无生计，不托身于营盘，而潜踪于草地，似民非民、似兵非兵，里保无从问、坊甲无从查；聚饮聚赌，穿壁踰墙，无赖子弟，倚藉引援，称哥呼弟，不入户、不归农，招朋引类，保无奸慝从中煽惑，始而为贼、继而为盗，卒乃启争长祸如胡国材、何纪等者乎？然其所以难于稽察者，荒村僻野，炊烟星散，或一两家、四五家，皆倚深篁丛竹而居；非如内地比庐接舍，互相纠结。查此则徙彼、查彼则避此，此保甲之法。可行于街布，而不可行于村落者，一也。一兵之家，或二或三，名曰火兵；出入乡市，罔知顾忌。无事则假兵之名，有事则非兵之实；姓氏互异，不辨真伪，二也。况台湾之兵，皆抽调之实额，如有死亡即行报补；今竟将佃民收充入伍，是营内多一兵，即里内少一丁矣。丁既为兵，则税不输、役不任矣。奸民转辗依附，争相效尤者，不思患预防、亟加整饬，所谓不在颛臾，而在萧墙之内者，即此是也。
　　一曰荫占之未清也。赋从田起、役从丁办，此从来不易之定法。台湾自伪郑潜窃以来，取于田者十之六七，又从而重歛其丁；二十余年，民不堪命。既入版图，酌议赋额，以各项田园归之于民，照则匀征；则尺地皆王土、一民皆王人，正供之外，无复有分外之征矣。乃将军以下，复取伪文武伪业，或托招佃之名、或借垦荒之号，另设管事照旧收租；在朝廷既弘一视之仁，而佃民独受偏苦之累，哀冤呼怨，县官再四申请，终不能挽回补救。且田为有主之田、丁即为有主之丁，不具结、不受比、不办公务，名曰荫田；使贫苦无主之丁，独供差遣。夫荫丁，有形之患也。盖免一丁而以一丁供两丁之役，弱为强肉，则去留有生死之心，勉从而不怀仁、力应而不心服，怨不在大，可畏惟人，固宜深慎。占田，无形之患也。小民终岁勤劬，输将恐后，以其所余为衣食吉凶之用，今旣竭力于公私，家无余积；田主非其世业，丰则取之、凶则弃之，万一茕茕佃丁无所抵偿，重洋孤岛，何以为恃？此荫占之弊，初若无甚轻重，而关于国计民生为甚大，则筹之不可不早也。
　　昔贾谊洛阳少年，当汉文治安之日，犹稽古按今，为流涕太息之陈；况海疆初辟，疮痍汤火之余，忧前虑后，正在此时。卑县一介书生，远逊古人，而身在地方，少知治体，故干犯忌讳以竭愚衷，惟宪台留意焉。
　　建文昌阁详文陈璸
　　为详请建阁培风，振兴海外文治事。
　　照得国家右文之化，已遍及占风测水之区；有司振作之方，宜不辞继长增高之计。台湾四学，人才渐多；府学近科，中式不乏。然欲其日新月盛，更加之鼓舞作兴，此文昌阁之创建，愿窃有请也。按文昌列在天文，建阁崇奉，各庠皆有；台尚缺如。未必人之情尽谓可缓，或亦事之起有待乎时。恭遇宪台节钺闽南，斯文宗主。凡属民生吏治，无不留心厘剔；其于学校人文，尤极加意提撕。本道承乏海疆，宣扬恐后。窃见府学明伦堂左方空旷，先建有朱文公祠；其后绰有余基，堪建杰阁，崇奉文昌。俾海隅日出之乡，奎光灿烂；兼培补地势，使蛋坞獠洞之窟，龙脉骞腾。倘得指日告成，自可拾级而上，观大海之浩淼，文思如风发泉涌；览层峦之耸翠，笔意似霞蔚云蒸。学者藏修之暇，不废息游；触境会心，将多感发乎？莫非宪天之创兴培植。所仰止者方殷，而厦庇者未有穷期矣。
　　再有请者：凡文庙前俱有泮池；一水回环，映带于頖宫，芹藻方觉生色。而府学泮池，虽经诸生呈请开凿在先，亦尚有志未逮。相应并工相度开浚，以增形胜者也。
　　其需费工料，仍取给于道庄麻租一项；俟报竣日，逐目造明细数清册，呈送查核。应否举行，本道未敢擅便，合就呈详。为此备由，同书册具呈，伏乞照详施行。
　　严禁结拜示季麒光
　　照得仁义衰而盟誓作，道德薄而诅咒兴，皆由世风不古、交道多伤，借此以要约也。桃园一拜，义炳天日、千秋，仅事后遂相沿成习，流为水浒一书；虽属才人幻笔，而终始不二、生死靡他，描形写性，诚足以劝戒世人。近今以来竟为恶俗，二三少年无赖，好事争奇，动则焚香酹酒，称哥呼弟；求其贵贱相忘、贫富相恤、忧乐相共、存亡相顾，绝不概见。甚至一言不合，即相仇杀。此张陈隙末、萧朱恶终，所以致叹于古今也。况结拜律有明条：为首者绞，为从者杖一百、流三千里。所以学士大夫不敢自罹刺讥，而多见于市井游手游食之人。此无他，其始出于好名好势之心，不难约同要离、决誓荆卿；及利害所关，则漠然如路人，又从而下石者比比然矣。且因盟起祸，败身家而辱名节，不一而足。兴言及此，可痛可恨！谨列其害之大者，为尔民泣涕言之。幸勿泄视法言，致负婆心也。
　　一、盟者，奸之媒也。甲与乙既为兄弟，则甲之母即乙之母，乙之妹即甲之妹，甲之妻为大嫂、乙之妻为弟媳矣。若落落不相亲洽，甚无取乎此兄彼弟也。而市佃民居，又无层楼叠室以为内外之防，势必穿房入户如真骨肉；为日既久，恐目交眉语、肩接手招，瓜李之嫌不复顾忌。谁如秉烛之天神？谁是坐怀之男子？甚有登母之床、褰妹之帷者矣，有口称大嫂、分居弟媳而暂结同心者矣。在愚民以兄弟情分，自持小信，始则隐忍不言，后则略无顾避，争杀妒杀皆从此起。此一害也。
　　一、盟者，贫之基也。分为兄弟，必频相往来，非甲至乙家，即乙来甲舍，当午而饭、当晚而食，情也、礼也。既已饭之、食之而无殽、无酒，何以言欢？小民谁有余资？一时不便，不得不出于赊借。甚至甲或生儿、乙或娶妇，父母之寿诞丧葬，又不免于庆贺奠赙之礼；为盟长者执单一派，自当奉命恐后，即重利当贷，亦所不顾。支撑拮据，无所不至。始则好在人前，甘心应之；继则避人笑讪，勉力承之。后则家日益贫，称告无门，遂不复与；一有不赴，人共耻之，而己亦羞于见人，交日疏而盟日寒。前者之殷勤竟如陌路，而我之身家已罄矣。此一害也。
　　一、盟者，盗之门也。此兄彼弟，朝夕相同，始则聚饮、继则聚赌。输嬴既定，断非空手，先以现钱与之、再取衣饰抵之，思欲翻本，必多方设法。又上畏父母之责、下惧妻儿之怨，不得不出于借贷；及输者无偿、借者来索，内外交迫，盗心自起。始或乘人之隙撄而取之，犹为偶然之事；继则窥人之有攘而夺之，遂蹈不测之诛。此赌必为贼；所以从来善赌之人，群指曰赌贼也。况兄弟党与既多，一倡群应，以明火执杖，竟为儿戏。一经败露，刑戮随之，悔何及矣！又一害也。
　　一、盟者，争之阶也。人心之不同，犹如面焉。虽称弟兄，岂能竟忘尔我？或杯酒相争、或银钱相竞，横拳恶口，祸起顷刻。故朝为盟契、夕为仇雠，往往有之。且兄弟既众，则声援必广；街头市口偶有争角，三五成群，既有所恃以无恐，而交拳斗手之时，正见同心协力之义一人始之，众人助之，甚至辱人于市、毙人于野，以致自蹈显戮，谁复相援？此又一害也。
　　禁赌博示季麒光
　　赌博者，争之门，而盗之阶也。赌无论大小，纸牌、牙色皆谓之赌。故有赌之人，即有看赌之人，大抵皆少年无赖之徒也。在赌者，既有求胜之心，坐立不定，呼叫不伦；从傍看者，又为之附和帮衬，或假识盆口、或巧取飞头，议论一起，争竞随之。且原夫赌者之心，亦欲嬴人财物以为愉快；及至不胜，而己之所有拱手与人，尚有不足，无论稻、榖、桑、麻、衣裳、器皿，不得不取以相抵。一输思复，至于再；再输不甘，至于三。失事误时，衣服田畴皆不暇顾。在家庭则为败子，在乡党则为匪民。至于输负既多，急欲思逞；上畏父母之责、下恐妻儿之咎，前者无偿、后者无本，势必出于偷盗。始则拈针拾芥，继则穿壁踰墙；事机败露，刑罚随之。不特身家不保，而性命可虞，岂不可叹！
　　为此严行禁饬，无论军民、无论乡市，如敢群聚赌博，许地方指禀，立拘枷示。倘能恪遵诫谕，共励淳良，息争端而清盗源，丰亨乐利之风，皆由此勤朴之一念基之矣。本县虽幼事诗书，而于民生利弊谙悉已久，故能为尔百姓言之最真、劝之最切。尔百姓鉴我婆心，为子弟者宜戒之、为父兄者宜早防之矣。
　　二示取其有关于台地民生之病，故特志之。
　　·赋
　　台湾赋（郡志采入）高拱干
　　繄洪荒之未辟兮，含混沌而茫茫。迨河山之既奠兮，爰画野而分疆。裂九州而成天下兮，谁不知乎海之为百谷王？维禹功之所不及兮，遂弃之于莽莽而苍苍。
　　一自地借牛皮，谋成鬼伎。断发裸身，雕题黑齿。营赤嵌之孤城，筑安平之坚垒；隐楼橹于崑身，藏火攻于鹿耳。贸易遍于三洲，资生凭乎一水。藉三保而标名兮，致怀一以不轨；哀商贾之何辜兮，聚魂魄于蒿里。
　　嗣是荷兰煽虐，天赞成功；鹿门潮涨，滃窟戍空。时移事去，兵尽矢穷；窜余生而归国兮，遂此地为蛟宫。非天心之助逆兮，益劫运之未终。不谓寇我疆场、焚我保聚，时乘无备而肆其鸱张，或因不虞而资其窃取。收亡命于淮南兮，聚无良于水浒。民不聊生，王赫斯怒；咨左右之夔龙，率东南之熊虎。定百计以安澜兮，果一战而纳土。于焉扩四千载之洪蒙，建亿万年之都邑。风既变为新裁，俗亦除其旧习。文武和衷，干戈载戢；谁肆志以行吟？岂有怀而靡及？
　　若夫狂澜既倒，海若呈奇；一时琥珀，万顷琉璃。情渺渺兮孤往，天青青兮四垂；风轻兮水面，云淡兮山眉。即孤臣与孽子，亦抚掌而忘机。至于辉璧耀奎，阴阳分位；月白飞银，空明捏翠。乘舴艋兮小舟，结金兰兮同志。玉树兮三章，青州兮一醉；实自幸世外之有身，谁复疑此间之无地？
　　又若山山含紫，树树凝青；层峦叠障，戴月披星。或琼飞而皓皓，或体洁而盈盈。时微云以肆抹，忽巧鸟兮一声；怀高岗兮彩凤，闻此地兮仙灵。羗应接而不暇，又何让乎山阴？尔乃石尤乍起，马首长驱；雷鸣海底，雾失天隅。涛仓皇而山立，浪怒激而箭趋；惊闻声为飞炮，讶入眼而坠珠。乾坤兮云狗，风水兮人鱼。则惟有寄余生于泡影，谁复望视息乎斯须。
　　若乃水土无情，番夷裸处。既惯狎鸥，谁伤硕鼠？虽敬老而尊贤，奈轻男而重女。富赛悬壶，粮无宿贮；围尺布之蒙蒙，谓衣裳之楚楚。蛇目蜂腰，雀行鸟语。而或荡子从军，贞臣流寓；哭倒行于途穷，伤逆旅于旦暮。奋一臂而长呼，轻余生以不顾；至阖室以雉经，且从容而遵路。于是水变为愁，山真如醉；叫泣月之子规，泪批风之贔屭。魂黯黯兮牢骚，魄凄凄兮憔瘁。固志士之不忘，亦斯文之未坠。
　　乃至虾须百丈，鱛骨千寻；贝文似凤，鱼首如人。大鼋之寿三万岁；蝴蝶之重八十筋。非此邦之物产，盖在乎南海之滨。又如蜃楼缥缈，海市高低；碧云拥日，沧海为梯。光从定后，圆始天跻。非此邦之风景，又在乎东海之青、齐。更或桥边鳖泣，别泪如珠；山头剑举，雪城为墟。飞女仙之一石，起剡史于沾濡；扶红裳之鱼女，使之返于沮洳。而兹邦又无此怪异，或见之于洞庭湖。
　　噫嘻！户满蔗浆兮，人艺五谷；地走风沙兮，群游麋鹿；厌五亩之宅而不树桑兮，任三家之村而亦植竹。道无远近兮，肇牵车牛；人无老幼兮，衣帛食肉。惟占籍而半为闽人兮，故敦厚亦渐而成俗。若欲尽写夫杳渺之离奇兮，恐或见嗤夫齐庄而端肃。即饮食亦平易而无奇兮，原未足以穷夫人间之水陆。惟圣世而能破夫天荒兮，幸沧溟而亦扩其地轴。搦管而赋其物情兮，用以佐夫大风之一曲。
　　乱曰：秋风起兮枫木丹，天地闭兮荷始摊；焕多寒少兮厥民析，雷轰海发兮响空山。为王尊兮应叱驭，为王阳兮心一酸。于山则见太行之险，于路则见蜀道之难；于海道之难上难、险上险，普天之下望洋兴叹者，吾知其无以过乎台湾。
　　·传
　　明宁靖王传
　　宁靖王，名术桂，字天球，别号一元子；明太祖九世孙。始授辅国将军。娶公安罗氏女，早逝。
　　崇祯壬午寇乱，王避湖中。甲申京师陷，崇祯帝殉社稷。福王嗣立于建业，王入朝，晋镇国将军，守浙之宁海县。乙酉，浙郡邑尽归本朝，监国封王为长阳王。郑芝龙据闽，尊唐王为帝，建号隆武；王奉表称贺，改封宁靖。
　　丙戌五月，大师渡钱塘，王奔避宁海，乘舟南下；岁杪，抵厦门。值粤东故将李承栋奉桂王之子称帝肇庆，改元永历，王因入揭阳。庚寅冬，粤事又溃。辛卯春，王旋闽，处金门。及郑成功取台湾，王遂东渡。成功事王，礼意有加。成功死，授餐之典废，乃就竹沪垦田数十甲以资身。
　　戊午，闻靖海将军侯施琅调集水军进讨，王独忧之。癸亥六月，克澎湖。王乃大书曰：「自壬午流贼陷荆州，携家南下；甲申，避乱闽海。总为几茎头发，保全遗体，远潜外国。今四十余年，六十有六岁，时逢大难，全发冠裳而死，不负高皇、不负父母。生事毕矣，无愧无怍」！次日，校役升主人柩，王视之，无他言。但曰：「未时」。即加翼善冠，服四团龙袍，束玉带，佩印绶，将宁靖王麟钮印送归郑克塽，拜辞天地祖宗。又书绝命词曰：「艰辛避海外，总为几根发；而今事毕矣，祖宗应容纳」。书罢，结帛于梁自经；且曰：「我去」！逐绝。众扶之下，颜色如生。藁葬于凤山县长治里竹沪，与元妃罗氏合焉。
　　王无嗣，以益王裔宗位之子俨鉁为后。时年七岁，安置河南开封府杞县。
　　·记
　　平台记李钦文（廪生）
　　台湾地极东南，在汪洋大海中，为郑氏窃踞，声教弗及之区也。海上游魂，每为江、浙、闽、广患，圣天子忧之。
　　康熙二十年，福建总督姚公（公讳启圣）用反间计，设招来馆，厚赏投诚诸人；郑家主臣，寻相猜忌。乃与同安总兵吴公（公讳英）筹攻台之策，具疏题请；上命施公（讳琅）为水师提督，与总督商议进兵。二十一年五月，总督督领官兵战船会集铜山，晕船不能进；因令暂归原汛，以待机会。七月，同安镇奉裁，吴公奉特旨补授兴化镇。二十二年三月，提督亲领水师兵船至厦，咨请总督，以吴总兵节镇厦岛。五月十一日，总督如厦犒师，提督复言于总督曰：「水师官兵，堪以水战；若到澎、台陆地，必智勇双全、水陆熟练如兴化镇吴总兵者，方可以破敌」。逐具疏题明，领兵同往。十九日登舟，二十日，总督亲诣舟中，言于总兵曰：「我与贵镇同历行间，自浙至闽，百战百胜，料敌如神；今欲征剿澎、台，所料事势如何」？吴公具陈台湾可破状。二十二日，随提督在厦开船，至漳浦将军澳，南风盛发，不能前进；望空祷告，立转北风。越日，舟次铜山，吴公商于提督曰：「郑家负嵎已久，为雠者多，望报者不少；今日进攻台湾，全恃天意扶助国家。我等为国出力、为民除害，仰体皇上好生之心，一则不可挟私报雠，二则不许杀戮降众，三则严禁抢掠奸淫。乃以六月朔，会众誓师，告戒三章，申明赏罚功条。三军将领，莫不欢腾踊跃。十四日，乘风开船；十五日，到八罩。十六日，提督统兵交战；伪船多而我船无援，吴公见势力不敌，驾双橹冲入伪船，炮箭齐发，伪船退入内港。提督伤于炮火，诸将伤者甚众，我舟亦暂退港口。二十一日，会集各镇，严申军法；分为六队，依次进攻。二十二日，整兵再战，炮声如雷，烟焰蔽空，山摇海涌，扬帆直进。海坛镇林公（讳贤）身被箭伤；官兵十去七八，平阳镇朱公（讳天贵）中炮身亡。吴总兵随领各营战船当先杀入，右耳为铳所伤，奋不顾身，督率众船齐进。提督统师夹攻，烧伪船一百九十余只，澎湖伪师全军覆没矣。伪将刘国轩驾小舟逃回台湾。次日，吴总兵领陆路官兵登岸，分劄营盘。所获焚伤伪卒数百余人，命医调治，拨船送回台湾。于是台之兵民咸仰仁恩，望王师速至。郑氏见人心瓦解，遣员至澎，纳款投降。八月十五日，我师进鹿耳门。登岸受降，安抚兵民鸡犬不惊；礼遣降王入朝。捷报至京，龙颜大悦，授提督为靖海将军、靖海侯。十一月，将军回厦，留吴公驻台弹压。
　　二十三年，有密谋不轨者，擒其首林盛，诛之。又有强盗，夜间乡村行劫；吴公设法擒获真盗五十余人，戮其为首者八人，余置以法。时有康福、洪碧二贼骁勇过人，公赦其罪，密令打探贼踪。十月十九夜，福密报贼首蔡机功招集二千余猛，哨聚小冈山内，分给劄付，各标营兵俱有与谋。公遣家人同往，果领总兵劄付回来。随于二十九日，督率官兵并土番二千余人，直捣其穴。十一月初一日，贼众出山迎敌，官兵及土番前后夹攻，贼大败。枭贼首五百余级，余党四散，陆续就擒，台地用以安宁。十四日，杨公（讳文魁）奉命授台湾总兵至台，吴公以十七日率领官兵渡海归汛。将军叙功上公首庸，特升四川提督；旋调福建陆路提督，改授水师提督，晋威略将军。
　　姚总督当台湾甫平之时，竟以病终，惜夫！
　　重修台湾府学文庙碑记陈璸
　　台湾，荒岛也，夫子庙在焉。圣人之教与皇化并驰，固无海内外之隔；而岁久弗治，有自来矣！惟大成殿岿然为鲁灵光，若启圣祠暨两庑棂星门一带皆腐折倾圯，剥落过半。前后庙基，被水潦冲啮，陵夷就低，竟为人畜往来杂沓之场。噫！监斯土者何人？而不一駴目伤心于其际乎？
　　余乃商之郡守周君洛书、郡倅洪君石臣暨台令张子宏、凤令时子惟豫、诸令刘子宗枢，亟议修葺，佥合词无间言。余曰：「众志既同，是不可后」。遂备由上请大中丞觉罗满、闽浙总督范两宪，寻得报可；即以壬辰冬腊月兴工，委本标千总曾荣董其役。榱桷朽腐者易之、缺折者补之，盖瓦级砖之欹斜者覆正之，墙壁漫漶不鲜者饰之，基址之坍塌者增筑之，而夫子之庙于是焕然易旧焉。启圣一祠翼然起大成殿后，祠左右列六德斋。祠下名宦祠居左、乡贤祠居右，再列六行斋。曰六德、曰六行，非文学兼德行之士不得寓焉。东庑下有献官斋宿房，西庑下有藏器库、有庖湢所，棂星门左右改置文昌祠、土地祠。其外则为礼门、为义路，常置扃钥，非旦望及有事二丁不开。更于礼门外数十武，表立大成坊为界。周围墙及肩而止，通道之水环绕其下。庙之规模斯略具矣。至教官廨舍，则于明伦堂后新建三楹，斋厨等房胥具。门路从东廊出入，无得复如前之寄居启圣祠左右为渎亵。再于明伦堂前两廊，分列六艺斋，供诸生肄业之所。
　　是役也，新太守冯君躬暨继至与有力焉；同城总镇姚公乐赞其成。计料若干、瓦若干、砖若干、灰若干、木泥匠若干、工小夫若干名、共计若干缗，悉出本道衙门养廉余羡，予所力请于两宪而得之者；不动公帑、不费民财。历三载之勤，得竣厥工，而予不能无一言。凡庙学非作新之为难，而能默体作新之意为难；亦非作新于始之为难，而能继继承承，永茸于后之为难。兹余既新斯学于其始，愿执经士子咸各思发愤，以通经学古为业、以行道济世为贤，处有守、出有为，无负国家教育、振兴庠序之至意。地方有司，亦共以教化为先务，培兹根本块地，时省而葺修之，俾有基勿坏；安知荒岛人文，不日新月盛，彬彬称海滨邹鲁也欤哉？余故详修建始末，并述其意以书诸石。
　　重修台湾县学文庙碑记陈璸
　　忆予以康熙壬午春，调任台令。台邑庙学，先为伪弁住宅，湫隘弗称；兼岁久屋材朽蠹，已就倾圯。明伦一堂，尚在蔓草中，未有议创者。予以为此为政第一事，不可或后。即具状详请各宪，寻得报可。乃殚力拮据，首于庙左隙地起建明伦堂。以是年冬杪兴工，越岁三月告成。随改造文庙，增旧地而式廓之，选匠往会城购料，业已平基定向；予忽奉文行取。时在甲申初春，不得已，捐金留府库为工费资而去。身虽去，而寸心惓惓，每以庙学未成为一憾事也。
　　越七年，庚寅秋，予复谬持使节东来。谒庙循览，规模虽略粗具，而启圣一祠尚仍旧向与文庙相左，两庑尚不蔽风雨，心焉憾之！先捐俸委台令周环筑墙，以肃内外；因郡庠大费修整，未遑议及邑庠。至乙未春，郡庠幸焕然易旧矣；正在私心经营，而予又忽奉有补授偏抚之旨。予曰：「是不可或后」！即星夜鸠工庀材，将启圣祠照文庙方位改造，雨庑撤旧更新，添建名宦、乡贤二祠，为吏治风俗示劝，了前愿焉。
　　虽然，予非有所利乎此而欲自为功也。董子曰：「仁人者，正其谊、不谋其利，明其道、不计其功」。夫建庙修学，正谊明道之大端，应无出此者。予窃以为不计功而未尝无功，不谋利而未尝不利也。台令历任未有调为台道者，而予得以调台道再来；台道历任未有擢为抚军者，而予得以擢偏抚归去。固属皇恩不次拔擢，捐躯难酬；莫非先圣、先贤及台地山川之神默为相之。前后九载，饮咸食淡，不为不久；两奉恩纶超迁，不为不速。予不负台、台不负予，天地之间此感彼应，理或然也。愿吾党之士，笃信斯理。处而读书，务为端人、为正士；出而筮仕，务为廉吏、为良臣。庶几不负兹地山川所钟灵，为先圣贤所摈弃，而于予建学明伦，数年惓惓之苦心，其亦可无复憾也夫！爰不嫌而自为记。
　　台湾县学文庙记康卓然（台湾教谕）
　　圣天子御极二十有二年，台地荡平，首以晋江邑侯沈公调补台邑。甫下车，诸务未遑，先兴文庙。时因草创，制尚朴略。二十九年，邑侯王公兆陞仍旧制而修之，犹未壮厥观也。迨四十一年，邑侯今观察陈公谒庙，礼成，问听讲之地，阙焉无有。因独肩其任，建明伦堂于庙右。堂成，进诸生而语之曰：「文庙实以妥圣灵而彰盛典，卑隘浅陋，非所以昭崇隆也」。于是复捐俸三百两，命工庀材，定基择向，将起而更新之。适以钦取铨部行，犹惓惓以弗克竣乃事为念。遇公车北上者，辄殷然致询，未少释也。
　　四十四年，邑侯王公仕俊至。见夫栋梁已备，瓦甓毕齐，随与学博陆君共襄厥举，高旧制而宏规模，棂星雨庑，次第咸新。而围墙未筑，栅栏虽设，难免风雨之虞。庚寅秋，陈公奉命观察是邦。甫下车，复起而更张之，易栅栏为围墙，牢以砖垣，涂以丹漆。倡之于前、成之于后，内外备举，庙貌尊严。昔之草创者，今则坚致可久矣；昔之朴略者，今则云锦烂然矣。圣灵以妥、盛典以彰，壮海外之奇观、启文明之雅化，功在圣门岂浅鲜哉！
　　卓然司铎斯邑，详悉其事。爰纪其始末，俾海邦多士，咸知兴建之功；而后之应运而兴者，其亦推原于水源木本之意也欤？谨记。
　　台邑明伦堂碑记陈璸
　　予以壬午春，调任台邑。至之翼日，恭谒文庙礼成，黄君世杰率诸生引予入启圣祠前听讲。问所谓明伦堂者，盖旷然一平地也。噫！斯何地也？而可久旷乎哉？自有人类，即有人心；有人心，即有人理；有人理，即若天造地设而有明伦堂。苟斯堂之不立，则士子讲经无地，必至人伦不明，天理泯而人心昧，将不得为人类矣！噫！宰斯邑者何人？风教攸责，而可令斯地久旷乎哉？
　　予用是不揣蚊负，殚力以拮据，毕虑以经营。越明岁癸未之夏，而斯堂得成。堂凡三间，高广如式；门楼前拱甬道，围墙井列。成之日，思进诸生于堂，而告以斯堂取义「明伦」之旨，为落成庆。乃环顾文庙，又已扫地倾圯，方在选材鸠工、平基定向，为创建文庙之举。适行取铨部命下，而予因是不得尽心竭力于其间。虽然，人之欲善，谁不如我；文庙之成，固有待也。独斯堂之役费禀于官，义不可无一言以纪。
　　予谓五经与五伦，相表里者也。伦于何？明君臣之宜直宜讽，宜进宜止，不宜自辱也；父子之宜养宜愉，宜几谏，不宜责善也；兄弟之宜怡宜恭，不宜相犹也；夫妇之宜雍宜肃，不宜交谪也；朋友之宜切宜偲，不宜以数而取疏也。明此者，其必由经学乎！洁净精微取诸易，疏通知远取诸书，温厚和平取诸诗，恭俭庄敬取诸礼，比事属辞取诸春秋；圣经贤传千条万绪，皆所以启钥性灵、开橐原本，为纪纲人伦之具，而弦诵其小也。愿诸生执经请业，登斯堂顾名思义，期于忠君、孝亲、信友、夫义、妇听、兄友、弟恭，为端人、为正士，勿或徒习文艺、恣睢佻达，以致败名丧检，为斯堂羞！庶几不负予所以首先建立斯堂之意。
　　抑是役也，晨夕指画，督率就工，则学博黄君之功，固不可以没也。癸未冬涂月之吉，邑令陈璸记。
　　重建郡学大成殿碑记李日■〈火呈〉（永州总戎）
　　康熙二十二年癸亥，台湾归入版图，置郡立学。日■〈火呈〉奉天子命，统辖水师，驻劄安平镇。时地方初辟，规画未周，虽春、秋二仲之间行丁祭礼，而孔子之庙惟仍伪制，历三十余载未之有易焉。
　　五十七年秋，闇斋梁公膺特简，为台阳监司。入庙行礼，顾而叹曰：「此非殿制也，何以崇先圣而昭圣世之宏模」？亟命取材内郡，择吉重新，以经历王士勷董其事。高大前制：庙之前为月台，庙之后暨左右两旁累短垣以通行走。其上则出檐角于四隅，中覆以亭，竖「大成殿」匾于覆亭之前。制度悉与内郡等。费不下千金，经半载而殿成，绅士谋勒石以志。
　　日■〈火呈〉闻斯举也，跃然喜曰：是真足以妥圣灵而彰王制矣！从兹以往，望宫墙者，仰巍焕之巨观；游圣门者，睹规制之大备。海滨邹鲁之风，不于今日而益见哉！公诚有大功于圣庙，而为多士之所景从也。因盥手而为之记。
　　重修郡学棂星门泮池碑记李钦文
　　圣天子御极二十有二年，辟台疆，建夫子庙于郡治之宁南坊。庙门之外，环以栅栏；风雨飘摇，屡修屡圯。五十四年，观察陈公易栅栏为围墙，浚泮池于围墙之内；左畔建大成坊一座，游圣之门必于是焉。虽风雨无虞，而棂星门未辟、泮池迫窄，终不足以壮盛朝之规模。
　　五十五年，郡伯王公以刑部郎中来守是邦；政修事举，毅然建兴。命工庀材，彻庙前围墙，易以棂星门，高一丈六尺、阔五丈五尺；门以外为降阶，深六尺；两旁翼以花墙，移泮池于降阶之下，深五丈、阔九丈四尺、周围一十四丈，与庙相配。池之外环以垣，累海石为之，形如半月；高八尺，周围三十七丈有奇。墙之外，东有龙门、西有云路。山明水秀，拱于庙前，焕然海外之巨观也。斯举也，始于康熙五十七年十一月，成于次年四月；用白金三百四十六两五钱，悉出郡伯捐俸。而区画制作，则参军王公士勷独董其任焉。
　　工既竣，四庠绅士因叙其始末，勒之于石，以垂不朽。
　　公讳珍，字雄樵，登辛卯科副榜，上党人。
　　新建朱文公祠碑记陈璸
　　予建朱文公祠既成，或问曰：「海外祀文公，有说乎」？曰：「有」。
　　昔昌黎守潮，未期月而去，潮人立庙以祀。东坡先生为之记云：「公之神在天下者，如水之在地中，无所往而不在也。而潮人独信之深、思之至，焄蒿凄怆，若或见之；譬如凿井得泉，而曰水专在是，岂理也哉」？若文公之神周流海外，亦何莫不然？按文公宦辙，尝主泉之同安簿，亦尝为漳州守。台去漳、泉，一水之隔耳。非游历之区，遂谓公神不至，何懵也！矧自孔孟而后，正学失传，斯道不绝如线；得文公剖晰发明，于经史及百氏之书，始旷然如日中天。凡学者口之所诵、心之所维，当无有不寤寐依之、羹墙见之者，何有于世相后、地相去之拘拘乎」？予自少即知诵习文公之书，虽一言一字亦沈潜玩味，终日不忍释手。迨今白首茫〔茫〕，未涉其涯涘；然信之深、思之至，殆不啻所谓焄蒿凄怆，若或见之者也。文公之言曰：「大抵吾辈于货色两关打不透，更无话可说也」。又曰：「分别利义二字，乃儒者第一义」。又曰：「敬以直内、义以方，八个字，一生用之不穷」。盖尝妄以己意释之：惟不好货，斯可立品；惟不好色，斯可立命；义利分际甚微，无所为而为者，皆义也；凡有所为而为者，皆利也。义固未尝不利，利正不容假义。敬在心，主一无适则内直；义在事，因时制宜则外方。无纤毫容邪曲之谓直，无彼此可迁就之谓方。人生德业，即此数言略包括无遗矣。他言之警切胥此类。读其书者，亦惟是信之深、思之至，切己精察，实力躬行，勿稍游移，堕落流俗边去，自能希贤希圣，与文公有神明之契矣。予所期望于海外学者如此，而谓斯祠之建无说乎？
　　祠正堂三楹，两旁列斋舍六间，门楼一座。起工于壬辰冬月，至癸巳仲春丁前落成。无动公帑、无役民夫，一切需费，悉出予任内养廉余羡。犹虑祠内香火肄业师生修脯油灯乏资，议将予拨归郡学■〈鱼逮〉港庄田二十八甲一分租粟供给，岁以为常，经行台湾府转行该学永远遵照。并记，以示来者。
　　新建文昌阁碑记陈璸
　　京邑之制，右庙左学，前殿后阁。予乃于文公祠后，谋创建文昌阁焉。尝读文昌化书，中有一二幻语，心窃疑之。既而往复玩味，大旨教人以修德积善，与梓潼帝君阴隲文一篇相表里。于是深信其言之有得于道，不予诬也。按蜀志：有梓潼县，在保宁府界；离县三十里许，有梓潼帝君庙。予前岁奉命视学西川，得瞻礼祠下，叹天下之文章，莫大乎是。载考汉史天文志：斗魁列有文昌星次。吾又不知文昌之与梓潼，是一、是二？殆天人也耶？神耶？孟子曰：「大而化之之谓圣，圣而不可知之之谓神」，姑置弗深论；论其尽乎人，以应验于天者可乎？科名者，进身之阶；务学者，立身之本。不务学而冀功名，犹不种而期收获，必不得之数也。顾为学之道，自求放心，始求之窈冥昏默，反荒其心于无用。不如时观象以自省，有如动一念焉，若帝君之予见；发一言焉，若帝君之予闻；措一行焉，若帝君之予视、予指。必谨其独，戒慎恐惧，将所为修德积善者，悉根诸此，学不自此进乎？学进则识进，识进则量进，量进则德修，而福亦随集；由此而登高科、享大名，如持左券。人之为欤？何非天之为也。有志之士，无急求名于世，而务积学于己；亦无徒乞灵于神，而务常操其未放之心，藏焉修焉、息焉游焉。登兹阁也，睠焉四顾：东峙大山，层峦叠翠，动振衣千仞之思；南望凤山骞腾，隐在几席间；西则洋洋大海，波涛汹涌，风樯出没，变态不可名状；其北有万寿亭穿云而起，若门万里，何日得出此岛，与海内诸英俊交游，历金马、上玉堂为一快？以是洗心、以是励志，即以兹阁为不欺闇室之一助可也。若终日昏昏沉沉放其心而不知，或舍近骛远、或处下窥高，甚或以兹阁为登眺观游之所，则与谋创建者之初心大相刺谬矣；可乎哉？
　　阁制度：高、广、宽、长各若干，一准福州府庠奎光阁体式。会城选匠办料，皆署学事教谕郑长济任劳；海运到台，旦晚督率就工，委该学教授杜成锦、巡捕经历陶宣；先后赞成，则同官同城诸公与有力焉。始于春二月丁亥，成于三月戊申。雷阳陈璸记。
　　重修万寿亭碑记梁文科（台厦道）
　　皇上御极五十六年，德化洋溢，仁恩覃被；唐虞三代之世，无多让焉。恭逢圣诞昌期，普天同庆，建亭瞻拜，蒿呼以祝万年，猗欤休哉！何风之隆欤！
　　台，荒岛孤悬地也。自辟土启疆以来，沐圣天子之光，生聚教养数十年，熙熙皞皞之风，并臻雅化。文科叨膺简命，观察闽南。乙未，奉调入台，保厘东土，与台镇姚公堂同舟相济，每事折衷。念台阳风雨弗时，民多致叹，建龙王庙于东安坊之地，为民请福；又念民之粒食厥有由来，更建田祖之庙于镇北坊之内，为民报功。朔望登降二庙，窃喜勤民一念，私心自慰。所有憾者，对越庄严之处，惟万寿亭最为观瞻，规制弗完，恐亵君恩。
　　于是会商台镇就旧址重修，再与郡守王君珍询议佥同，台令俞兆岳、诸令周钟瑄宣策效力与有事焉，命经历王士勷区画董成。于午门之外，辟东阙、西阙，廊房左右，建朝房两班，共十四间；周围环壁，四顾井然。东树敷文门、西树振武门，南面高筑霓台，以肃巨观。于龙亭之后，又建祝圣殿一座，呵护帝廷；东西配殿，增营十一间，两旁僧舍四间。前后基址长四十余丈、阔二十丈零。西阙之外，盖箭亭一座，长四丈有奇、宽四丈；后院前卷。计用银一千七百余两。
　　修理告成，庶几趋拜万寿之隆体统尊严，上则天威不违咫尺、下则臣子共致肃雝，微答君恩于万一，而尊主之念为无愧耳。谨勒贞珉，以彰钜典。后之厘兹土者，增修轮奂更有赖焉，当亦有谅于予心。爰志之。
　　城隍庙记张宏（台湾令）
　　台湾自开辟以来，垂三十年矣。而邑神之位丽郡庙，岁时瞻谒，于礼未称。长民者率三岁而一迁，因仍旧制，而莫或之问也。国家敬礼群神，所在各有庙祀；而邑神独缺，失其本矣！余来宰是邑，有志建兴，而簿书鞅掌，力未之逮。辛卯夏，以秩满将代，捐俸鸠工，择爽垲之地而卜筑焉。始于五十年之秋，而落成于五十二年之春。殿庑墙垣弘杰壮丽，过者起敬，是足以妥神灵而肃观瞻矣。
　　夫先王之礼，有功于民者则祀之。今神之有祀，载在令甲；所以保障一方、抚绥兆庶，非特有功德于民者比也。祀之又安可或缓哉？
　　庙既成，因书其创造之由，勒之于石，以垂不朽。
　　学舍记张宏
　　邑庠之有学舍，为余治台之明年所创建，以处学博者也。邑故有夫子庙，前为大成殿、后为启圣祠，余概未之有及也。今学宪陈公前令台时，始于大成殿之西偏建明伦堂，以为讲习之所；而司教之官，尚无栖息之地，往往寓于启圣祠，慢亵实甚焉！国家设学博之员，专师儒之寄，所以风励学校、表率多士；而使之栖息无所，岂非有土者之耻欤？于是捐俸度材，即明伦堂之后，建学舍三楹，而学博始有宁宇。
　　呜呼！学校者，王政之本也，非徒以文治具而已。士苟能自树立，无不可以养其材而适于用，虽中材可勉焉。若夫端本以正士习、敦行以振士风，有其事者守其业，以不负圣天子化行海外、设学命官之意，则秉铎者之责也。余能无厚望于其间哉？
　　新建龙王庙碑记梁文科
　　龙王为四渎之神，所以奠安海国，非第为祈祷甘霖之征也。建庙崇祀，何地不然？余观察闽中，乙未移调台湾。下车之后，见夫阴阳和而时雨降，民歌乐土、室庆盈宁，熙熙皞皞之风，无非圣天子德教之所被。越明年，雨泽偶愆，祈沛于城隍之庙、乞灵于上帝之宫。问所谓龙王者，盖缺焉而莫可稽。是岂龙王之神，能庇于寰区之内而独不能庇于东海之疆乎？又岂台地之人，能尽诚敬于他神而独不能隆享祀龙王乎？盖莫为之传，虽灵弗彰；莫为之倡，虽显亦废。
　　因就东安坊二王庙之旧址，廓而辟之。中为大殿，深三丈八尺、广三丈二尺，塑龙王像以居中，画风伯雨师于两旁。殿之外为亭，深一丈八尺；亭之前为头门，深二丈三尺五寸，广各与殿均。后有僧舍、西有厨房，延僧居之以奉祀焉。庙建于丙申秋九月，成于丙申冬十一月。
　　从兹以往，海波不扬，长戴圣世之厚泽；雨阳咸若，群沐神庥于罔替。台之人所以食其德而报其功者，又岂一方一隅之所能限哉？因援笔而为之记。
　　新建田祖庙碑记梁文科
　　粤稽洪荒之世，茹毛饮血；至神农氏，始为耒耜教民，而稼穑之事兴焉。唐、虞之交，稷教播种，示民五谷，要皆本神农之法以推之。三代立社报功，而以句龙配之。田祖之庙，由来旧矣。今国家轸念民瘼，教农桑、务耕织，以复先代雍熙之化；至于田祖之庙，祀典攸隆，盖欲民知所自也。
　　予观察闽疆，岁在乙未，膺简命临台。念辅世长民，实惟保厘者之责。台地虽孤悬海岛，沐圣天子优恤爱养，三十年来衣冠文物，灿然毕具；而独于田祖之祀典，缺焉弗讲！是以水旱疠疫，往往有之。予临是土，念丰稔之庆，实藉神庥；初命经历王士勷董建龙王庙，在府治东安坊，主持风雨，与民请福。因念民之粒食出自田祖，岂可使庙貌无存，祀典久废哉？爰于府治镇北坊创建田祖之庙，与民报功，仍命王经历董成其事。计庙址长十三丈五尺、阔三丈余。后寝建立正殿，崇祀田祖；左右则五谷、句芒之神配之。中建覆亭，奇伟壮丽，为朔望讲约之所。前盖牌坊，颜之曰「田祖庙」。附左盖斋房三间，令僧普焰居住，供祀香火，以传永久。
　　噫！予之前后经营者，非为一己徼福报，实为国家重民事也。勒书以遗之石，以彰钜典于勿替云。
　　火神庙记宋永清（凤山令）
　　尝稽燧人氏上观星辰、下察五木，以为火炎帝；以火纪官，而为火师。陶唐氏有火正曰祝融。周礼：夏官司爟，掌行火之政，令四时变国火以救时灾。故凡州邑，皆置神而崇祀焉。
　　予宰斯土，见祭爟之义缺焉不讲；而居民廛舍时或遭回禄者，毋亦出纳之违时，抑亦所以祀之者未有宁宇也？因与同寅李诸罗集诸绅衿，捐俸乐输；有不足者，一一肩之。择爽垲于府治东南僧舍，易其制而高大之，固以瓦砖、施以丹漆，命工肖像而致时享。中堂祀大士，后院洎两旁构列禅室；绕以竹木，间以花果。背山面海，巍焕幽深，亦招提一大观也。
　　夫夫禹陈谟，养民之政，惟修六府；武王访道，箕畴之告，首列五行。火者实配五行而备六府，天地之惠、生民之利也。至或蒸为疾疫、发为焚毁，则赖为政者修德而弭灾。媿余不德，不及子产之善政，使灶言不验。第以火之为功大为神灵，而祭之之典不可不举，故建庙而祀焉。庙成，因叙其始末，而为之记。
　　郡守卫南村公德政碑记陈璸
　　春秋时多贤大夫，夫子独谓子产有君子之道四而悉数之，曰恭、曰敬、曰惠、义。甚哉！治之贵合于道也。不合于道，智术焉已耳！功利夸诈焉已耳！然持此求之，三代下虽如两汉循良，亦鲜有传；何欤？若前太守卫公，则本道以为治，君子人也。公为本朝相国文清公之犹子、少司马公之贤嗣，雅称贵介而公抑逊自持，不异寒素。谨小慎微，庶务亦必躬亲。炳烛治官书，尝至漏下不辍，兢兢乎有进思退补之意焉！且也爱民如子，下车之初，首革水丁，以安流移；严禁一切杂派，时节三邑或馈只鸡尊酒，亦不轻受，从无票取一夫一役。三邑民番，得息肩数载遂休养生息之乐者，皆公赐也。然有豪强梗法，细民弗化于训者惩之，亦不少假。是恭也、敬也、惠与义也，公殆兼而有之；故曰：本道以为治也。
　　公以壬午年十月莅台，至丙戌年九月以秩满，奉特旨陞广东都转运使去。公去而台之父老子弟恋公弗舍，相率建祠一区，附郡城隍庙左，意欲以神道事公也。祠规制甚狭，称公俭德。昌黎诗云：「犹有国人怀旧德，一间茅屋祭昭王」；公祠是谓矣。
　　小子璸，旧为台令公属也；知公甚悉、兹复谬持使节东来，得拜公祠下，不可谓非夙缘。顾瞻壁间未有纪公德政者，因本诸父老意，述公政之荦荦大者有此四德，备他日风谣之采；知其足以轶两汉而追子产，且以系台人甘棠之思于永永也。是为记。
　　公讳台揆，号南村，山西曲沃人。
　　台湾学博陆公去思碑记陈文达（明经）
　　夫子秉铎台邑，四稔于兹矣！风厉有方，台之人士学崇经术、行遵先民，自我夫子始。
　　夫子为建州名宿，早掇巍科；以迎养便，就长乐谕，善于其职。学院沈公考校诸广文，以夫子为全闽最。会台邑学缺，大中丞特疏改调吾台。夫子念吾太师祖春秋高，三上陈情书，不允，始东渡就职。其教人以德行为先，不事浮华；日惟集诸生阐明程、朱奥义及先正作文关键，月课品题。凡抠衣来前者，咸各得其意而去。
　　时圣宇未葺，亟请邑侯新之，正其方位，以卜人文兴起。旋而乙酉登贤书者接踵，士益争自磨濯，以为苏湖芳规复见于今。而当途诸公，亦咸敬重之。
　　丁亥岁试，台学宪王公加意抡才，知师方正不欺，延定甲乙；所取皆英隽，允洽士望。嗣而郡公邑侯科季试，皆以衡文属焉。昔欧阳子持文衡，力辟新体，而后有宋一代之文复归醇古。今台属四庠之士，绝去奇邪文体、一归于正者，夫子力也。
　　数年来，淡泊自持，恪守古训，非道不取、见义必为。与当道诸公游，惟以诗文相往来，不干以私。水蘖之操，与光霁之度，可望而复可即；故与处者弥久而敬弥笃，群称为正人君子焉。
　　旧明伦堂地，被附近居民侵没。师分水之报已至，慨然曰：「此吾事也。不可以烦后人」。力请于署邑篆司马孙公清还旧址，修筑墙栏，黝垩丹雘，焕然一新。
　　今师已荣迁浙水矣。诸生企慕情深，无缘立雪；爰述其梗概以贞诸珉，用当山斗之仰云尔。
　　师讳登选，字又宣，号缄斋，瓯宁县人；丁卯科举人，陞浙江分水县知县。
　　·文
　　跋赵素庵记梦文（素庵，台湾县丞）季麒光（诸罗令）
　　余吏梅溪，曾为三山旧友作募引；有曰：「士之穷非穷，而吏之穷乃真穷」。尤悔庵、褚天柱两先生皆然余言。及渡海而东，吏愈难而穷愈甚；乃知一行墨绶，远逊半亩青山矣。
　　素庵以秦州佳士，佐治台湾。性介直，不善俯仰，故穷亦视余等。一日以「记梦文」相示，盖穷愁寥落之概，托之于文以自解也。
　　余尝怪陆放翁置二妾：一名田田，一名钱钱，亦谓富家儿田越陌连阡、钱则满籝积窖。放翁自嗟贫窭，田与钱俱不可得，故转而存其名。不知富家儿欲作一字、两字，难如扛鼎；文士欲得一钱、两钱，亦难如探骊；此造物之妙用也。放翁高情旷致，取田与钱之名下夷于婢媵，正借以傲世，非有所羡慕于其间也。夫士不穷不奇，吏不穷不贵；从来名人志士，皆从穷处立脚跟，即从穷处竖脊梁，故能于穷处开眼目。吾辈放大襟怀，羞彼龌龊，则患难险阻莫非坦途，岂肯自生自死、自寒自热，受人世之所挫，俾穷魔得而揶揄哉？况百年之内，数有屈伸、时有往复，天下事未可量也。素庵其勉诸！
　　·诗
　　澎湖（采海澄志）施肩吾
　　腥臊海边多鬼市，岛夷居处无乡里。黑皮年少学采珠，坐把生犀照咸水。
　　康熙三十四年春蒙圣恩赐袍至台，恭纪二十韵。高拱干（台厦道）
　　车服本酬庸，王臣励匪躬；不才何比数？盛世幸遭逢！道际垂裳日，朝多补衮功；褰帷荣郭贺，布被卧孙弘；吏重二千石，诗陈十五风；琪球来海外，金缯赐宫中。忆昔瀛台宴，为郎画省东；追随承钜典，拜舞后群公。棒出卿云丽，裁成御气浓。一麾居郡国，十载课农桑；辱与循良列，知蒙特达隆。鹭门秋色好，鷁首绿波融；扬激名难副，绥柔俗未同。格苗当舜代，兴学慕文翁。背曝暄思献，天高恩更崇。鲛机输灿烂，凤尾并茏葱，长短身虽称，伛偻趋益恭。颁从骠骑将（延协王君调澎陛见，亲带至台），制自内司空。寸草三春照，孤蓬万里踪；敢言章有德，祗识报无穷。
　　东宁十咏（选二）
　　晓来吹角彻苍茫，鹿耳门边几战场？流毒犹传日本国，偏安空比夜郎王（台地先为倭奴所踞，旋归荷兰，后属郑氏）。楼船将帅悬金印，郡县官僚辟草堂。使者莫嫌风土恶，番儿到处绕车旁。
　　竹弧射鹿万冈巅，■〈罒上令下〉网张鱼百丈渊。幅布无裙供社饷，只鸡让食抵商钱。文身才起疮痍色，赤手谁将垢敝湔？为语绾符衔命吏，远人新附信堪怜。
　　郊行即事王兆陞（台湾令）
　　奉命筹军国，非关玩物华。新凉犹未至，余署正方赊。鸣骑依残渡，行旌带晚霞。无劳呵殿急，恐警野人家。
　　天妃宫季麒光（诸罗令）
　　补天五色漫称祥，谁向岐阳祝瓣香？几见平成踰大海？自知感应遶重洋。遐方俎豆尊灵远，圣代丝纶礼数庄。是处歌恩欣此日，风声潮影共趋跄。
　　竹溪寺齐体物（郡司马）
　　梵宫偏得占名山，屼作蛮州第一观。■〈氵闲〉引远泉穿竹响，鹤期朝磬候僧餐。夜深佛火摇鲛室，雨里槟榔缀法坛。不是许珣多爱寺，须知司马是闲官。
　　海会寺
　　冷月横斜吊子规，当年黄幄尔徒为！梁尘尚逐梵音起，幡影犹疑舞袖垂。风雨有时闻响屧，草花何用长胭脂？是空是色浑闲事，止合登临不合悲。
　　澎湖屿
　　海外遥闻一岛孤，好风经宿到澎湖。蛏含玉舌名西子，蚌吸冰轮养绿珠。荡漾金波浮玳瑁，连环铁网出珊瑚。登临试问沧桑客：「犹有田横义士无」？
　　杂咏
　　春盘玉绿荐西瓜，未腊先看柳长芽；地尽日南天气早，梅花才放见荷花。
　　前题陈兆蕃（晋江明经）
　　茆檐竹壁半耕农，士女于今罢斥烽。山色千年森虎豹，潮声万里撼蛟龙。朝裘午葛边岚异，挝鼓催航野渡冲。自是天开南极处，向来裸发也雍容。
　　登小西天最高顶（竹溪寺山门匾曰：小西天）宋永清（凤山令）
　　春来梅柳斗芳菲，散步清溪到翠微。怪石枯藤迷野径，残枝败叶拥禅扉。踏开觉路香生履，振落天花色染衣。更上一层回首处，故山遥望寸心违。
　　红毛楼
　　东西遥对海疆秋（一在府治、一在安平镇，两楼屹然对峙，故云），高接云虚尺五楼。百户千窗迷野草，贺兰曾作万年谋。
　　鹿耳春潮王璋（举人）
　　百谷东南汇，春潮涨九环。急来天外水，突起眼前山。吾道虚舟里，人情骇浪间。始知浮海者，徒苦不如闲。
　　战澎湖洪斌（漳浦都督）
　　黄龙十万卷长风，蜃结氤氲沧海东。雷发火车连帜赤，雨飘战血入江红；雄威破胆横天表，新鬼惊魂泣夜中。自是扶桑观晓日，捷书驰上未央宫。
　　手植文公祠梅花陈璸（台厦道）
　　赏遍花丛爱老梅，贤祠左右手亲栽。写真旧有广平赋，入妙诗称和靖才。风送清香迷潮海，月移孤影出澄台。应知雨露深无恨，独步初春傲雪开。
　　文昌阁落成
　　雕甍画栋凤骞腾，遥盻神霄最上层。台斗经天由北转，彩云棒日自东升。参差烟户排青闼，绣错河山引玉绳。今夕奎光何四暎？海陬文运卜方兴。
　　赤嵌城观海陈圣彪（副榜）
　　孤城独上俯瀛洲，极目苍茫一望收。落日半痕天共白，晚潮千顷月同流。沧溟隐入蛟龙窟，岛屿寒生海市楼。波浪不扬征战息，舳舻闲作钓鱼舟。
　　过宁靖王故宫杨宗城（银同人）
　　浮云仰视亦须臾，长啸从容合院徂。臣节不磨天地老，世风虽远纪纲扶。西山叩马两高士，东海悬梁一丈夫。自是求仁无怨悔，奚烦遗叟重嗟吁。
　　登文昌阁（阁在朱子祠内）王礼（郡司马）
　　帘护朱棂绕槛斜，层层蹑级望无涯。名祠冠履游多士，穷岛弦歌响万家。环海抱山称胜地，罗奎躔壁散余霞。曾知道脉宗邹鲁，文物于今喜渐加。
　　台湾吟六首
　　东士浓浓夜露零，更阑短枕值初酲。全无雨意当空霭，晓起惊看湿满庭（台地多露）。
　　相逢坐定问来航，礼意殷勤话一场；急唤侍儿街上去，棒盘款客买槟榔（台俗以槟榔为礼）。
　　蔬园迫腊熟西瓜，剪蒂团团载满车；恰好来春逢圣诞，急驰新果献京华（台瓜熟于腊月）。
　　短靷方箱缚始成，车中捆载策牛行；辗来不尽粼粼响，夜静如闻画角声（台多夜行车）。
　　唐人（台呼内地为唐人）鼓楫涉风潮，坊里杂居欣共招；虽是姓名编户籍，算来土着正寥寥（台系四方杂处）。
　　浅黄牛牯谩耕田，双挽柔缰挂锦韀；骑者不知何处客，西郊踏遍过东阡（台俗尚骑牛）。
　　蝶园朝雨陈文达
　　乡晨趋野寺，泉籁共幽清。法雨敲仙呗，疏烟湿磬声。虫吟物外想，蝶梦幻中生。顿觉无尘碍，道心处处明。
　　台湾吟李钦文
　　直从澎岛渡台湾，几阅春秋倏忽间。海国奇观冈号木，天涯胜蹟凤名山（木冈、凤山，皆台湾山名）。早潮鹿耳游人遍，晚渡安平舟子闲（鹿耳门，入台港道；安平镇，隔台一水）。知是圣朝恩泽远，遐荒久已辟贤关。
　　海会寺（寺为郑氏旧宅）
　　回思往事白云间，止有青松不解颜。鱼鼓高低忙处响，鸟笙上下静中环。天开海国莲称社，月暎蜂台禅闭关。休问当年衰盛事，于今长见老僧闲。
　　海
　　汪洋千万顷，浑浑渺无际；不知境界宽，反觉乾坤细。沧溟大其观，波涛壮其势；遥遥一望之，云山奚所蔽？亘古咸如斯，昼夜将安憩？所赖舟楫功，巨川方可济。
　　吊殉节五妃墓林中桂（明经）
　　谁将明祚复延长？六月投缳日色黄（癸亥六月投缳，黄气绕室）。节凛泉台甘结伴，躯捐海国愿从王。宫帏永别同埋玉，脂粉宁悲久瘗香。行过魁山遗塚在，至今犹绕老烟光。
　　前题施陈庆（茂才）
　　五妃殉节报明君，旷代流芳天下闻。烈魄共吞东海月，英风齐撼西山云。啼残蜀帝声中血，拖尽湘灵水上裙。尘土何干悲粉黛，一朝忧戚与谁分？
　　前题施世榜（明经）
　　珠沈芳草带余薰，玉碎空山锁乱云。匹妇但知生共枕，五妃仅见死同群；千秋节义谁无主？一代蛾眉独有君。回首可怜明季世，相臣事业不堪云！
　　前题何借宜（茂才）
　　寒烟碧草暗离披，隐隐高原见古碑。谩说从人皆妾妇，应夸死义是男儿。一缳未解王孙恨，千载犹闻鬼子悲（墓在鬼子山）。异域天荒开世运，五常还自五人持。
　　海峤秋月陈宗达（明经）
　　群峰罗海外，秋夜月明时。光射鱼龙遯，寒侵鸟鹊疑。凭虚劳永夕，顾影发清思。待取天香落，披襟重挹之。
　　梦蝶园怀李正青先生（园即先生栖遯处，今改名法华）
　　梦蝶人何在？空余此地名。只今芳草绿，千载有余清。
　　辞荣趋散地，不谓隐慈云。梦思随今古，山僧独闭门。
　　竹溪寺张士箱（廪生）
　　寺门高结接林垧，砌下编篱作短屏。菜甲初舒频染绿，笋鞭未劚尚留青。延宾野簌陈多簋，供佛山花插满瓶，难访芳踪同六逸，只流溪水绕空庭。
　　前题黄名臣（廪生）
　　竹阴堪坐客，野日映溪流。山静人烟远，钟鸣佛殿幽。牟尼空世界，古寺闭清秋。疑是三摩地，来看石点头。
　　法华寺（即梦蝶园）曾源昌（明经） 
　　路转幽篁里，逶迤匝浅苔。莿桐将合抱，香檨未成胎。楼耸悬钟鼓，庭荒辟草莱；烧檀飘户外，啼鸟傍林隈。离德昭金殿（前殿祀火神，匾曰「离德昭明」），禅心悟劫灰。虽多收败叶，渐欲变枯荄。观射亭犹在，息机人未回（宋澄庵明府结茅亭校射，扁曰「息机」；盖射毕停骖处也）。无心溪水去，有意野云来。残蕊风轻剪，寒炉火欲煤。村烟空处渡，野色望中开。谁展挥毫手（鼓山游僧摹「藏空」两字，绝佳）？同倾瀹茗杯。犹迟辞丈室，相顾两无猜。
　　前题王名标（茂才）
　　野寺钟初起，香台竹半遮。松阴堪系马，径曲不容车。吠客穿篱犬，窥人隐树鸦。老僧谈妙谛，古佛坐莲花。何处寻梦蝶（旧名梦蝶园）？还来问法华。楼高云未散，山静日将斜。园木生佳果，斋厨煮素茶。徘徊怜景色，归路绕烟霞。
　　前题王之科（温陵人）
　　爱此泉林好，来游李氏园。沿溪花覆地，遶迳竹成垣。蝶梦空今古，经声几寂喧。酒阑酣索句，绝胜入桃源。
　　弥陀寺张駥（澎湖游戎）
　　参差摇竹影，胜地造香林。不觉尘方净，能生兴转深。佛坛着妙相，午磬响清音。佳境终难得，还同坐夕阴。
　　魁斗山早春（山在宁南坊，与文庙相对）李泌（圭海人）
　　山名魁斗最称雄，彷佛梯云上桂宫。远望千村凝淑气，平临万户挹和风。香飘桃李闻墙外，涌斗鱼龙跃泮中。自是东宁春色早，雪花满地着嫣红。
　　前题郭必捷（明经）
　　魁斗名山罣雾轻，未过残腊动春情。遥闻海市和风度，长映贤关淑气生。野草根深抽细叶，林莺喉沚试新声。宁南客邸欢相近，到处闲游解宿酲。
　　赤嵌城怀古王凤池（廪生）
　　极目危城耸，流霞覆古垣。山谿何必问？风月祗堪言。时有寒鸦集，而无枥马喧。可知历数在，谁复解谋孙？
　　挽宁靖王张方高（茂才）
　　欲挽狂澜媿弗胜，孤忠百折有谁朋？酬恩一缕江天晓，脱迹两间箕尾乘。不污汗青辜皦日，弥坚贞白谢高陵。春秋大义昭今古，芳草萋萋气厉棱。
　　赤嵌城晓望李清运（武举人）
　　晨起兹城望，所思竟若何？涌金初日上，开监晓霞多。树老晴含翠，山危俯卧波。谩云天堑险，惟德沛江河。
　　法华寺黄元弼（茂才）
　　旧时书舍几经迁？翠柏修篁引客怜。人去蝶回浑是梦（寺旧名梦蝶园），僧归花落已多年！茶厨不认避烟鹤，竹径犹存暎月川。一片红尘何处洗？南华此日有新篇。
　　花朝游弥陀寺黄廷光（茂才）
　　联步禅林眼欲迷，枝头簇簇绕东西。游人队里探花信，社燕飞来蹴絮泥。到处中和饶好景，谁家红紫不成蹊？弥陀散出天香满，唤醒流莺百啭啼。
　　竹溪寺晚眺蒋仕登（茂才）
　　返照入江渚，长林树欲曛。晚钟催晓月，宿鸟度归云。远近蝉声乱，微茫曙色分。初秋迎爽气，遥望有余欣。
　　刺桐花潘鼎珪（茂才）
　　东瀛若木喷奇观，吐蕊铺朱刺眼寒。映日疑凝千滴血，烘云全迸一团丹。看培海国高文丽，似补中天正色完。彩颖遥挥霞片片，惊翻斗际落星弹。
　　初秋雨后登小西天绝顶远眺张大璋（茂才）
　　金风初荐爽，流火伏阴来。雨过泉声咽，山明树色开。薜萝随绿水，杨柳拂苍苔。千里难穷处，向谁问钓台？

