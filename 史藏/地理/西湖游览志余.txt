   《四库全书 西湖游览志余》　上　（明）田汝成 撰
　　钦定四库全书

　　史部十一

　　西湖游览志

　　地理类六

　　山水之属

　　提要

　　臣等谨案西湖游览志二十四巻志余二十六巻明田汝成撰汝成有炎徼纪闻已着録是书虽以游览为名多纪湖山之胜实则闗于南宋史事者为多故于髙宗而后偏安逸豫每一篇之中三致意焉宋干道间周淙撰临安志十五巻咸淳间潜说友又续成一百巻湖山特其中之一目例不当详吴自牧作梦梁録周密作武林旧事于岁时风俗特详而山川古迹又在所畧惟汝成此书因名胜而附以事迹鸿纎巨细一一兼该非惟可广见闻并可以考文献其体在地志杂史之间与明人游记徒以觞咏登临流连光景者不侔其志余二十六巻则摭拾南宋轶闻分门胪载大都杭州之事居多不尽有闗于西湖故别为一编例同附録葢有此余文以消纳其冗碎而后本书不病于芜杂此其义例之善也惟所征故实悉不列其书名遂使出典无征莫能考证其真伪是则明人之通弊汝成亦未能免俗者矣

　　乾隆四十六年正月恭校上

　　总纂官 （臣）纪昀 （臣）陆锡熊 （臣）孙士毅

　　总校官 （臣）陆费墀

　　●钦定四库全书

　　西湖游览志余卷一

　　（明）田汝成 撰

　　○帝王都会

　　杭州之名相传神禹治水会诸侯于会稽至此舍杭登陆因名禹杭至少康封庶子无余于越以主禹祀又名余杭秦置余杭县隋置杭州窃谓当神禹治水时吴越之区皆懐山襄陵之势纵有平陆非浮桥缘延不可径渡不得于此顾云舍杭登陆也说文杭者方舟也方舟者并舟也礼大夫方舟士特舟所谓方舟殆今浮桥是也盖神禹至此溪壑萦回造杭以渡越人思之且传其制遂名禹杭耳
　　钱塘之名刘道真云唐元和中功曹华信议立此唐以防海水募有能致土一斛者与千钱来者云集俄云不复用矣民皆弃去而唐成故名钱唐世说又云晋时沈姓者令钱唐诡民致土筑唐而钱实不给至唐时避国号加土于唐改称钱塘然秦时置会稽郡钱唐县而史记亦云秦始皇下丹阳至钱唐临淛江上会稽则钱唐非始于晋唐时明矣考之释文唐途也钱古籛姓岂秦汉间有姓钱者居此或筑堤捍水而遂系之以唐欤
　　杭地属吴属越诸家为说不同以为属吴者淳佑志引吴越春秋所载越王句践入臣于吴羣臣送至淛江临水祖道又载吴王夫差为越所败而走止秦余杭山又史记楚威王伐越尽取故吴地至淛江遂谓吴越必以淛江为分界以为属越者杜佑通典欧阳忞舆地广记皆云春秋时属越越败属吴东阳王象之本其说谓钱唐旧为越自夫差败越地始入吴虽皆知为越地而未知分界所在惟太平寰宇记引吴地记云越国西北界至御儿即檇李本嘉兴府崇德县有御儿乡有水名语水语与御通则是吴越以御儿为分界二说各有所据今考之当以后说为是春秋鲁定公十四年五月于越败吴于檇李杜预注云嘉兴县南檇李城又史记世家阖闾十九年伐越句践迎击之檇李贾逵注云檇李越地据此则檇李以南为越境杭在其中矣此杭为越地一也吴越春秋句践既臣于吴夫差赐之书増其封东至句甬西至檇李南至姑末北至平原越絶书作武原今海盐是也纵横八百余里且谓越本兴国千里吾虽封之未尽其国则是所封之地皆越故疆又越絶书越地记云语儿乡故越界本名就李即檇李吴疆越地以为战地至柴辟亭吴地记云柴辟亭到语儿就李吴侵以为战地则吴越疆界尤极分明此杭为越地二也若淳佑志所引皆有可辨者其一为越羣臣祖句践于淛江遂谓吴越以淛江为界殊不知是时句践方保栖会稽之山浙江以西皆为吴有宜其祖道止于江濵也其一谓夫差走余杭山则谓余杭在吴境内殊不知吴自有秦余杭山姑苏志云阳山又名秦余杭山在长洲西北三十里夫差栖于此死因葬焉至今号夫差墓又越絶书吴地记云秦余杭山去毗陵县五十里近太湖今余杭去长洲太湖甚逺岂可以名之偶同强合为一且越在东南吴在西北吴王不西北走苏常而反东南走余杭必无此理其一谓楚伐越尽取故吴地至淛江则淛江之西乃吴地殊不知此句自有两义所谓故吴地者言越故取于吴者也所谓至淛江者言并越原有之地而尽取之也岂可槩以为故吴地乎皇极经世以其辞不别白故于楚灭越尽取其地之下书曰东开地至淛江则是淛江以西本非吴境乃楚因越地而开者也合是二说则郡志之误可以涣然无疑矣
　　钱镠字具美杭州临安人临安里中有大木镠幼时与羣儿戱木下镠坐大石指麾羣儿为队伍号令有法羣儿皆惮之及壮无赖不喜事生业以贩盐为盗县録事锺起有子数人与镠饮博起尝禁其诸子诸子多窃从之游豫章人有善术者望斗牛间有王气斗牛钱唐分也因游钱唐占之又在临安乃之临安以相法隐市中因求其人起与术者善术者私谓起曰占君县有贵人求之市中不可得视君之相贵矣然不足当之起乃置酒悉召县中贤豪为会阴令术者徧视之皆不足当术者过起家镠适从外来见起惧反走术者望见之大惊曰此真贵人也起笑曰此吾傍舍钱生博徒尔术者召镠熟视之顾起曰君之贵者因此人也乃慰镠曰子骨法非常愿自爱因与起诀曰吾求其人者非有所欲也直欲质吾术耳明日遂去起始纵其子等与镠游时时贷其穷乏及镠贵辟起为宾客
　　唐干符二年浙西禆将王郢作乱石鉴镇将董昌募乡兵讨贼表镠偏将击郢破之是时黄巢众巳数千攻掠浙东至临安镠曰今镇兵少而贼兵多难以力御宜出竒兵邀之乃与劲卒二十人伏山谷中巢先锋度险皆单骑镠伏弩射杀其将巢兵乱镠引劲卒蹂之斩首数百级镠曰此可一用尔若大众至何可敌耶乃引兵趋八百里八百里者地名也告道旁媪曰后有问者告曰临安兵屯八百里矣巢众至闻媪语不知地名皆曰向十余卒尚不可敌况八百里屯兵乎乃引兵还
　　中和二年越州观察使刘汉宏与杭州刺史董昌构兵镠击斩汉宏乃奏昌为越州观察使而自居杭州昭宗拜镠为都团练使寻进镇海军节度使顷之董昌以罗平鸟谶反越州镠击取之乃进镠封爵而锡之铁劵曰维干宁四年岁次丁已八月甲辰朔四日丁未皇帝若曰咨尔镇海镇东等军节度淛江东西等道观察处置营田招讨等使兼两淛盐铁制置发运等使开府仪同三司检校太尉兼中书令使持节润越等州诸军事兼润越等州刺史上柱国彭城郡王食邑五千户食实封一百户钱镠朕闻铭邓隲之勲言垂汉典载孔悝之德事羙鲁经则知褒德策勲古今一致顷者董昌僣乱为昏镜水狂谋恶贯流染齐人而尔披攘凶渠荡定江表忠以卫社稷惠以福生灵其机也氛祲清其化也疲羸泰拯吴粤于涂炭之上师无私焉保余杭于金汤之固政有经矣志奬王室绩冠侯藩着于旗常流在丹素虽锺繇刋五熟之釡窦宪勒燕然之山未足论功抑有异数是用锡其金版申以誓词长江有似帯之期泰华有如巻之日惟我念功之旨永将延祚子孙使卿长袭宠荣克保富贵卿恕九死子孙三死或犯常刑有司不得加责承我信誓往惟钦哉宜付史馆颁示天下镠如越州受命还治钱塘名所居营曰衣锦城石鉴山曰衣锦山幼所戏大木曰衣锦将军
　　天复二年封镠越王天佑元年改封吴王开平元年梁太祖即位封吴越王时有劝镠拒命者镠不纳笑曰吾不失为孙仲谋竟受命改临安为衣锦军展饬茔陇旌旗鼓吹振耀山谷童时钓弋之所尽蒙以华屋贩盐担篑亦裁锦韬之叹曰焉敢忘本一邻媪九十余岁矣携壶浆角黍迎镠呼曰钱婆留宁馨长进镠下车拜之盖镠生时光怪满室其父欲不举是媪强留之故名钱婆留也镠既置酒父老高会男妇八十岁以上者金尊百岁者玉尊时饮玉尊者十余人镠执爵上寿歌曰三节还乡挂锦衣吴越一王驷马归天明明兮爱日辉百岁荏苒兮会时稀时父老闻歌多不解音律镠觉其欢意不洽乃高掲吴音以歌曰你辈见侬底欢喜别是一般滋味子长在我侬心子里歌讫举座赓之呌笑振席二年册尊镠尚父长兴三年镠卒年八十一谥武肃子元瓘立
　　武肃王起仄微开国垂统虽由天授而其才智亦有过人者在军中恒倚危枕而寝未尝贴席榻置粉盘夜有所记则画盘中或发铜丸于外以警宿直尝欲广牙城以大公府有术者告曰王若改旧为新有国止及百年如填筑西湖以建府治垂祚当十倍于此镠曰岂有千年而天下无真主者乎有国百年吾所愿也即于治所稍増广之及忠懿归朝钱氏覇吴越者凡九十八年
　　元瓘字明寳善抚将士好儒学善为诗使其国相沈菘置择能院选吴中文士録用之然性奢僣治宫室天福六年大火烧宫室殆尽元瓘避之火輙随发元瓘大惧因病狂是岁卒年五十五谥文穆子佐立
　　佐字佑立时年十三诸将皆少佐佐初优容之诸将稍不法佐乃黜其大将国中皆畏服卒年二十谥忠献弟俶立
　　俶字文德宋太祖即位赐俶开吴镇越荣文耀武功臣开寳九年俶率子惟浚等入朝赐居礼贤宅剑履上殿诏书不名顷之俶辞归廷臣请留勿遣太祖不纳竟遣之曰善保汝国尽我一世足矣乃出文字一匣付俶曰到国阅之途中勿启也俶归钱唐启阅皆廷臣请留章疏也泣下曰我何敢负官家及太宗即位俶遂纳土改封淮海国王辞国号封邓王薨谥忠懿俶性谦谨未尝忤物虽身当除国而享富贵者七十年子孙绳绳比登膴仕允称世家
　　开寳初忠懿王俶遣其臣黄夷简入见太祖谓曰归与元帅言朕已于熏风门外建离宫名礼贤宅以待李煜及元帅先朝者居之今煜崛强不朝吾已遣兵往矣元帅可暂来一见慰我延想即当遣还也忠懿王闻之遂入朝太祖大喜召宴后苑时惟太宗及秦王侍坐酒酣诏王与太宗叙兄弟齿坐太宗上俶叩头辞让继之以泣方得免俶后入朝太宗亦宴苑中安僖王惟浚侍焉泛舟宫池太宗手举御杯赐俶跪而饮之明日奉表谢其畧曰御苑深沉想人臣之不到天颜咫尺惟父子以同亲其优礼如此○忠懿王入朝太祖为置宴出内妓弹琵琶王献词曰金鳯欲飞遭掣搦情脉脉看即玉楼云雨隔太祖怜之起拊其背曰誓不杀钱王
　　忠懿王时有和尚行歌于市云还乡寂寂杳无踪不挂征帆水陆通踏得故乡田地稳更无南北与西东或问其说但云明年大家都去未几果有纳土之应
　　武肃王遣使于梁太祖太祖问曰王于国中好何物使者曰好玉带骏马太祖叹曰真英雄也选玉带一名马四赐之及忠懿王入朝进寳犀带于宋艺祖艺祖顾谓曰朕有三条带与此盖不同俶请宣示太祖咲曰汴河一条淮河一条扬子江一条俶大愧服二君所见一投其所嗜以羁縻其内附之心一眇其所宝以昭示宏逺之畧皆用世之智也
　　欧阳公五代史叙列国云闻诸故老谓吴越亦尝称帝改元而求其事迹不可得颇疑吴越后自讳之宋时王顺伯收临安府故碑有石屋崇化寺幢题天寳四年明庆寺幢题天寳五年九里松观音尊胜幢题寳大二年水月寺幢题寳正元年招贤寺幢题寳正二年小明庆金牛玛瑙等九幢皆题寳正贡院桥柱题寳正六年至武肃王薨遗命去国仪用藩镇法臣事中国然则天寳寳大寳正三名皆僣号也至今寺中石塔有吴越王并年号处皆镌铲模糊盖归宋纳土时所改不识顺伯所收能尽録否耳
　　吴越国治在鳯凰山下乃唐以前州治也其子城南为通越门北为双门皆金铺铁叶用以御侮宋初即其宫为州治政和二年郡守孙沔改筑双门易以木石宋高宗南渡即州治为行宫徙州治于清波门内
　　钱氏之建国也筑城自秦望山由夹城东亘江干薄钱唐湖霍山范浦凡七十里城门凡十曰朝天门在吴山下今镇海楼曰龙山门在六和塔西曰竹车门在望仙桥东南曰新门在炭桥东曰南土门在荐桥门外曰北土门在旧菜市门外曰盐桥门在旧盐桥西曰西闗门在雷峰塔下曰北闗门在夹城巷曰寳德门在艮山门外无星桥盖其时城垣南北展而东西缩唐干宁间杨行宻将攻杭州携僧祖肩宻来瞰城祖肩曰此腰鼓城也击之终不可得又闻鼓角声曰钱氏子孙当贵盛未可图也其营屯凡六曰白璧营在城南上隅曰寳剑营在锺公桥北曰青字营在盐桥东曰福州营在梅家桥东曰马家营在修文坊内曰大路营在褚家塘
　　钱氏铁劵玉册国除日进之内帑宋季兵乱劵沉渭水中者五十六年元至顺二年渔人获而售之钱氏之后居天台者曰世珪皇明洪武二年大封功臣取其劵以为式寻还其家高季廸为之歌云妖儿初下含元殿天子仍居少阳院诸藩従此拥连城朝贡皆停事攻战岐王已去梁王来长安宫阙生蒿莱天目山前异人出金戈双举风烟开罗平恶鸟啼初起犀弩三千射潮水归来父老拜旌旗酾酒搥牛宴乡里轻裘骏马骄春风锦袍玉带真英雄诏书特赐誓终始黄金镂字旌殊功虎符龙节彤弓矢后嗣犹令赦三死尽言恩宠冠当时天府丹书未踰此摩挲旧物四百年古色满面凝苍烟天佑宰相署名在寻文再读心茫然古来保族须忠节受此几人还覆灭王家勲业至今传不在区区一方铁人生富贵知几时泰山作砺徒相期行人曽过表忠观风雨断藓埋残碑
　　旧传谶记有云天目山垂两乳长龙飞鳯舞到钱塘海门一点巽峰起五百年间出帝王或云晋郭璞作钱氏有国时不欲其语闻之中国更其末句云异姓王苏子瞻作表忠观碑特表其事首曰天目之山苕水出焉龙飞鳯舞萃于临安盖全用谶语也

　　西湖游览志余巻一

　　●钦定四库全书

　　西湖游览志余巻二

　　（明）田汝成 撰

　　○帝王都会

　　高宗徽宗第九子母曰显仁皇后韦氏宣和三年封康王靖康元年金人犯汴京以二帝北去高宗即位于应天府建炎三年二月幸杭州升为临安府四月幸建业十月还临安定奠都之策金人犯临安出居越州次温州绍兴二年正月还临安在位三十六年禅于孝宗退居德寿宫上尊号曰光尧寿皇太上皇帝受养二十四年崩寿八十一塟于会稽陵曰永思
　　太祖次陈桥驿从仁和门入高宗由海道过杭闻县名仁和甚喜曰此京师门名也驻跸之意始此
　　高宗南幸舟泊岸执政必登舟朝谒行于沮洳则蹑芒鞋宰相吕元直顾同列戏曰草履便将为赤舄既而傍舟水深乃积稻秆以进参政范觉民曰稻秸聊以当沙堤
　　高宗好养鹁鸽躬自飞放有士人题诗云鹁鸽飞腾遶帝都朝收暮放费工夫何如养个南来鴈沙漠能传二帝书高宗闻之召见士人即命补官
　　高宗尝宴大臣见张循王俊持一扇有玉孩儿扇坠上识是十年前往四明误坠于水屡寻不获乃询于张循王对曰臣于清河坊铺家买得召问铺家云得于提篮人复遣根问回奏云于候潮门外陈宅厨娘处买得又遣问厨娘云破黄花鱼腹中得之奏闻上大悦以为失物复还之兆铺家及提篮人补校尉厨娘封孺人循王赏赐甚厚
　　绍兴二十六年以户部尚书韩仲通兼知临安府七月诏罢临安府岁贡御服绫上曰临安民有纳本户绢一疋被退出询之云官中以不经揽户不肯受朕令人以五千五百钱买之乃是好绢令仲通根治且曰近在辇毂尚尔外方想不胜其弊九月知临安府荣薿请对上谓大臣曰朕尝谕以约束吏奸速还商贾物货勿留民讼他如御膳之属近来未尝取办虽片纸亦不责其供用闰十月初置临安府左右厢官时城外已置南北厢官荣薿请于城内分置二员掌讼牒以京朝官为之
　　高宗以府治为行宫尝题中和堂诗云六龙转淮海万骑临吴津王者本无外驾言苏逺民瞻彼草木秀感此疮痍新登堂望稽山懐哉夏禹勤神功既盛大后世蒙其仁愿同越句践焦思先吾身艰难务遵养圣贤有屈伸高风动君子属意种蠡臣嗟乎有一岳武穆而不能用乃顾思材于异代耶
　　绍兴中杨存中在建康旗上画双胜连环谓之二胜环意取两宫北还之义后得羙玉琢为帽环以进有一伶在旁高宗指示之曰此乃杨太尉所进二胜环伶人跪捧接谛观徐奏曰可惜二胜环放脑后高宗为之改容
　　沈才之以奕棋得幸高宗为御前祗应一日在禁与同类奕上谕之曰须子细才之遽曰当念兹在兹上怒云技艺之徒乃敢对朕弄经语因命内侍决竹篦二十逐之
　　高宗在德寿宫每进膳必置匙筯两副食前多品择取欲食者以别筯取置一器中食之必尽饭则以别匙减而后食吴后尝问其故对曰不欲以残食与宫人食也
　　绍兴间黄公度榜第三人陈修福建解试四海想中兴之羙赋第五韵隔对云葱岭金堤不日复广轮之大太山玉牒何时清封禅之尘时诸郡试巻多经御览高宗亲书此聫粘之殿壁及唱名上云卿便是陈修因诵此聮凄然出涕问卿有子否对曰臣年六十三岁尚未娶乃诏出内人施氏嫁之年二十三奁具甚厚时人戏为之语曰新人若问郎年几四十年前二十三其年第五人方翥兴化人解试中兴日月可冀赋一聮云伫观僚属复光司隶之仪忍死须臾咸泣山东之诏亦经御览唱名特加一资
　　高宗渔父词云薄晚烟林淡翠微江边秋月已明辉纵逺柁适天机水底闲云片段飞又云青草开时已过船锦鳞跃处浪痕圆竹叶酒栁花毡有意沙鸥伴我眠又云水涵微雨湛虚明小笠轻蓑未易晴明镜里縠纹生白鹭飞来空外声词致清逺虽客江湖擅名一时者不能及也
　　绍兴淳熙之间颇称康裕君相纵逸耽乐湖山无复新亭之泪士人林升者题一絶于旅邸云山外青山楼外楼西湖歌舞几时休暖风熏得游人醉便把杭州作汴州又湖南有白塔桥印卖朝京路经士庻往临安者必买以披阅有人题一絶云白塔桥边卖地经长亭短驿甚分明如何秪说临安路不数中原有几程观此则宋时偏安之计亦可哀矣是以论者以西湖为尤物比之西施之破吴也张志道诗云荷花桂子不胜悲江介年华忆昔时天目山来孤鳯歇海门潮去六龙移贾充悞世终无策庾信哀时尚有词莫向中原夸絶景西湖遗恨是西施
　　思陵妙悟八法留神古雅当干戈俶扰之际访求法书名画不遗余力清闲之余展玩摸搨不少厌怠四方献奉无虚日又于榷场购北方遗失物故绍兴内府所藏不减宣政惜乎鍳定诸人如曹勋宋贶龙大渊张俭郑藻平恊刘炎黄冕魏茂实任原辈人品不高目力苦短凡经前辈品题者尽皆折去故御府所藏多无题识源委授受岁月考订邈不可求为可恨耳
　　高宗尝御书六经以赐国子监及以石本赐诸州庠翰墨稍倦即命吴宪后续书至今皆莫能辨
　　高宗既居德寿时到灵隐冷泉亭闲坐有一行者奉汤茗甚谨德寿语之曰朕观汝意度非行者也本何等人其人拜且泣曰臣本某郡守得罪监司诬劾赃废为庻人贫无以餬口来従师舅觅粥延残喘德寿恻然曰当为皇帝言之数日后再往则其人尚在问之则云未也明日孝宗恭请太上帝后幸聚景园德寿不笑不言孝宗再奏亦不答太后曰孩儿好意招老夫妇何为怒耶德寿黙然良久乃曰朕老矣人不听我言孝宗益骇复従太后请其事德寿乃曰如某人者朕已言之而不效使朕媿见其人孝宗曰昨承圣训次日即以谕宰相宰相谓赃污狼籍免死已幸难以复用然此小事来日决了今日且开懐一醉可也德寿始笑而言明日孝宗再谕宰相宰相犹执前说孝宗曰昨日太上圣怒朕几无地缝可入縦大逆谋反也须放他遂尽复原官予大郡后数日德寿再往其人曰臣已得恩命専待陛下之来谢恩而去
　　德寿生日每岁进奉有常数一日忽减数项德寿大怒孝宗皇惧召宰相虞允文语之允文曰臣请见而解之孝宗曰朕立待卿回奏允文到宫上谒德寿盛气顷之曰朕老而不死为人所厌允文曰皇帝圣孝本不欲如此罪在小臣谓陛下圣寿无疆生民膏血有限减生民有限之膏血益陛下无疆之圣寿德寿大喜酌以御酝一杯因以金酒器赐之允文回奏孝宗孝宗亦大喜酌酒赐金如德寿云
　　德寿在北内属意玩好孝宗时时网罗人间以供怡颜将举庆典市贾携通天犀带因左珰以进带十三銙銙皆正透有一寿星扶杖立上得之喜不复问价将以为元日寿巵之侑贾索十万缗既成矣有他珰从贾求金不得则擿之曰凡寿星之扶杖者杖过于人且诘曲有奇相今杖直而短仅至身之半不祥物也亟宣视之如言遂却之此语既闻遍国中无复售者
　　先是徽宗梦钱武肃王乞还两淛旧疆甚恳且曰以好来朝何故留我我当遣第三子居之觉而与郑后言之郑后曰妾梦亦然果何祥也须臾韦妃报诞即高宗也既三日徽宗临视抱膝间甚喜戏妃曰酷似淛脸盖妃籍虽贯开封而原占于淛岂其生固有本而钱王寿八十一高宗亦寿八十一以梦谶参之良不诬矣
　　绍兴间和议成显仁后韦氏自北漠将还钦宗挽其轮泣曰第与吾同归得为太乙宫使足矣他无望于九哥也后不能却为之誓曰吾此归茍不迎若者有瞽吾目乃升车归见高宗殊无迎复意后为之怃然两目俱盲有道士应募入疗金针一拨左翳脱然后大喜请疗其右报当不赀道士笑曰后以一目视足矣以一目存誓可也后惕然起拜曰吾师圣人也知吾之隐设几而留谢之皆不答漫曰太后不相忘略修灵泉县朱僊观足矣倐忽不见遂命成都帅王刚中修朱僊观图其形俨然当日道士也
　　宣政极盛时宫中以河阳花蜡烛无香为恨遂用龙涎沉脑屑灌蜡烛列两行数百枝焰光香滃钧天所无也建炎绍兴久不进此韦太后旋銮沙漠复值称寿高宗极天下之养用宣政故事然仅列十数炬太后阳若不闻上至奉巵白太后云此烛颇惬圣意否太后曰尔爹爹每夜常设数百枝赐诸人阁内亦然上因太后起更衣微谓宪圣曰如何比得爹爹富贵
　　宪圣吴太后初不以色幸自南渡以来至为天下母率多鱼贯以进常以疾辞思陵念其久限勤劳每欲正六宫之位属以太后逺在沙漠不敢举行上尝语之曰极知汝相同劳苦反为后进者齿朕甚有媿候姐姐归尔其迁矣宪圣再拜谢曰大姐姐逺处北方臣妾缺于定省每遇天日晴羙赏花宴集纔一思之泪从肠下臣妾诚梦不到此上亦泣下数行愈以后为贤暨太后回銮以向尝与宪圣均为徽宗左右徽宗以宪圣赐上恐宪圣记微时事故无援立之意上侍太后拜而有请曰德妃吴氏服劳滋久外廷之议谓其宜主中馈合取姐姐教旨太后阳语上曰这事由在尔而阴实不欲上遂批付外廷曰朕奉太后之命德妃吴氏可立为后遂开拥佑三朝之功云
　　孝宗秀王子太祖七世孙也高宗育以为子改元隆兴干道淳熙在位二十六年禅于光宗退居重华宫上尊号曰至尊寿皇圣帝又五年崩寿六十三陵曰永阜
　　孝宗初与恩平郡王璩同养于宫中孝宗英睿夙成秦桧惮之宪圣后亦主璩高宗圣意虽有所向而未决尝各赐宫女十人史丞相浩时为普安府教授即为王言曰上以试王耳当谨奉之王亦以为然阅数日果皆召入恩平十人皆犯之矣普安者完璧也巳而皆竟赐焉上意遂定
　　隆兴初孝宗鋭志复古戒燕安之鸩躬御鞍马以习劳事时召诸将击鞠殿中虽风雨亦张油帟布沙除地羣臣以宗庙之重不宜乘危交章进谏弗听一日亲按鞠折旋稍久马不胜勚逸入庑间檐低触楣夹陛惊嘑失色亟奔控马已驰过矣上拥楣垂立徐扶而下神采不动殿下皆称万岁又尝于宫中携漆拄杖宦官宫妾莫敢睨视一日游后苑偶忘携焉命两小黄门取之力曳乃举盖精铁也
　　光尧既与子孝宗敬爱日隆每问安北宫间及治道时孝宗鋭意大功新进逢迎务为可喜淳熙中上益明习国事老成向用矣一日朝德寿谓之曰天下事不必乘快要在坚忍终于有成上再拜大书掲于选德殿比岁贡士或闻其语而不明于大对但即其近似为名或曰持守或曰要终至集英传胪宰执进读独有一巻首曰天下未尝有难成之事人主不可无坚忍之心上览而是之遂为第一
　　高宗孝宗在御每三年大比下诏前一日捧诏露香黙祷曰朝廷用人别无他路止有科举愿天生几个好人来辅国家及进殿试策题临轩唱名必三日前精祷于天所以两朝人才彬彬有闻二帝祈天之效也
　　木应之为待问孝宗问之曰木姓起于何时罔知所对上曰端木本子贡之姓其后有木玄虚者岂去复字之苖裔乎他日谓洪迈曰木待问乃卿壻乎以明经擢高第而不知祖姓所出卿宜劝之读书迈拜谢而出叹曰圣主万几广览如此为士可不研博古今耶
　　孝宗时有王过者蜀人着隽声犹在选调宰相荐之上殿孝宗率尔问之曰李融字若川何谓过即对曰天地之气融而为川结而为山李融之字若川如元结之字次山也上大喜诏除翰林院编修
　　永嘉甄龙友滑稽辩捷名冠一时尝游天竺寺集诗句赞大士大书于壁云巧笑倩兮羙目盼兮彼羙人兮西方之人兮孝庙临幸一见赏之诏侍臣物色其人或以甄姓名闻且曰是温州狂生用之恐败俗上曰朕自识拔卿等勿阻也趣召入见上问曰卿名龙友何义云然龙友仓猝不知所对上遂不怿龙友退乃思得之曰陛下为尧舜之君故臣得与夔龙为友龙友之给捷而一时懵懂岂非荣进有数乎
　　程泰之以天官兼经筵进讲禹贡阙文疑议疏说甚详且多引外国幽奥地理上颇厌之宣谕宰执云六经断简阙疑可也何必强为之说且地理既非亲歴虽圣贤有所不知朕殊不晓其说想其治铨曹亦如此也既而外补
　　淳熙中张说颇用事为都承旨一日奏欲置酒延众侍从上许之且曰当助汝酒殽说拜谢退而约客客至期毕集独兵部侍郎陈良佑不至说殊不平巳而中使以上尊珍膳赐说为表谢因附奏臣尝奉旨而后敢集客陈良佑独不至是违圣意也既奏上忽顾小黄门言张说会客未散否对曰彼既取旨召客当必卜夜乃命再赐说大喜复附奏臣再速良佑迄不肯来漏下数刻忽报中批陈良佑除谏议大夫坐客正酣畅时闻之怃然而罢
　　孝宗居高宗丧百日后尚进素膳毁瘠特甚吴夫人者潜邸旧人也屡以过损为言上坚不従夫人一日宻谕尚食内侍云官家食素多时甚觉清瘦汝辈可自作商量于是潜以鸡汁等杂素馔中以进上食之觉爽口询所以然内侍恐甚以寔告上大怒皇太后闻之过宫力解乃出吴夫人于外内侍等罢职有差
　　孝宗时上庠试巻时经御览辛丑大旱七月私试闵雨有志乎民赋魁士刘大誉赋中有商霖未作相傅说于高宗汉旱欲苏烹弘羊于孝武之句时赵温叔为相孝宗遂欲因此罢之会有诏迎天竺观音就明庆寺请祷有为诗者曰走杀东头供奉班传宣圣旨到人间太平宰相堂中坐天竺观音却下山温叔闻之遂乞免
　　淳熙中孝宗及皇太子朝上皇于德寿宫置酒赋诗为乐从臣皆和周益公诗云一丁扶火德三合巩皇基盖高宗生于大观丁亥孝宗生于建炎丁未光宗生于绍兴丁夘故也阴阳家以亥夘未为三合一时用事可谓切当其后杨诚斋为光宗宫僚时宁宗巳在平阳邸其贺寿诗云祖尧父舜真千载禹子汤孙更一家又云天意分明昌火德诞辰三世总丁年盖祖益公语也嘉熙乙亥四月诞皇子告庙祀文学士李功甫当笔内用四柱作一聮云亥年巳月无长蛇封豕之虞午日丑时有归马放牛之喜盖时方有蜀捷其用事可谓中的然或者则谓失之俳耳
　　淳熙已酉孝宗退居重华宫有净室终日宴坐其间几上惟书籍一部及笔砚楮墨而已近珰尝奏高宗皇帝留下寳器图画陛下盍时取观寿皇云先帝中兴功德盛大故宜享此朕岂敢自比先帝皆鏁闭不开
　　元夕后三日宣嗣秀王伯圭宴集于重华宫伯圭奏陛下对此良辰羙景亦领畧之否寿皇云十四日嗣帝过此排当十五日不饮是夜但鼓琴两曲左右报月色甚佳遂出廵檐赏月饮汤一杯至二鼓就寝大凡饮酒不可连日令人神思不清人主没人道得若不自禁制任意恣纵何所不可非独饮酒一事也
　　近珰奏修重华宫旧例须闗朝廷出钱下临安府转运司应办寿皇曰此间无用钱处所积甚多只用重华库钱不必闗闻南内暨役成更不官差一匠一夫
　　孝宗既退重华宫羣臣请以圣诞为重明节有术者以拆字名叹曰重华重明非佳名也其文皆二千日至甲寅而孝宗上升正合其数时有呆道僧者壮不慧而巧发竒中甲寅春召见重华道僧曰今日六月也好大雪侍珰咸笑为狂道僧顾曰尔满身皆雪而笑我狂耶罔测其指至季夏八日而至尊厌代宫中皆缟素焉
　　成肃谢皇后丹阳人幼孤鞠于翟氏因冒姓焉及长被选入宫宪圣皇太后以赐普安郡王封咸安郡夫人王即位进婉容踰年进贵妃成恭皇后崩中宫虚位淳熙三年妃侍帝过德寿宫上皇谕以立后意寻遣张去为传旨立贵妃为皇后复姓谢氏
　　寿皇朝内人有两刘娘子其一年近五十素谨愿中年断荤诵经日有程课宫中呼为看经刘娘子其一乃寿皇藩邸人敏于给侍每尚食则就案析治脯修多如上意宫中呼为尚食刘娘子乐祸而喜暴人之私一日有小宫嫔微忤上旨潜求救于尚食既诺之而反从之下石小嫔知之乃多取纸笔焚之云我且上诉于天帝也即自缢而死不踰月两刘娘子同日而亡舆尸出阁门棺敛初举尚食之衾而其首已断旋转于地视之则羣蛆丛食而秽不可近逮启看经之衾则馥香袭人而面色如生内人知者皆稽首云善恶之报昭示如此
　　光宗孝宗第三子也改元绍熙在位五年初荘文既薨孝庙白德寿立光宗宣琐之夕德寿故召魏王燕宿宫中洎次日归邸则储册已行矣魏邸复入见高庙有愠言曰翁翁留我却使三哥越次做太子帝语塞漫戏抚之曰儿谓官家好做做时烦恼去
　　光宗在鹤禁意欲内禅终难发言数击鲜于慈福太后太后疑之询近侍曰大哥屡排当何故旁则有奏曰意望娘娘为趣上耳后笑顷之寿皇至东内従容间语上曰官家也好早取乐放下与儿曹上曰臣久欲尔但孩儿尚小未经歴故不能即与之不尔则自快活多时矣后不能强语光宗曰吾尝谕乃翁渠所见又尔光宗岸帻禀曰臣发已白尚以为童则罪过翁翁后无语盖言髙庙逊寿皇于盛年也
　　慈懿李皇后安阳人庆逺军节度使赠太尉道之中女初后生时有黒鳯集道营前石上道心异之遂字后曰鳯娘道帅湖北闻道士皇甫坦善相人乃出诸女拜坦坦见后惊不敢受拜曰此女当母天下他日坦言于高宗遂聘为恭王妃干道四年生嘉王妃性妬悍尝诉太子左右于高孝二宫高宗不怿谓吴后曰是妇终是将种吾为皇甫坦所悞孝宗亦屡训后宜以皇太后为法不然行当废汝后疑其说出于太后及太子即位册为皇后光宗欲诛宦者近习皆惧遂谋离间三宫会帝得心疾孝宗购得良药欲因帝至宫授之宦者遂诉于后曰太上合药一丸俟宫车过即投药万一不虞其奈宗社何后觇药实有心衔之顷之内宴后请立嘉王为太子孝宗不许后曰妾六礼所聘嘉王妾亲生也何为不可孝宗大怒后退持嘉王泣诉于帝谓寿皇有废立意帝惑之遂不朝太上帝尝宫中浣手睹宫人手悦之他日后遣人送食合于帝启之则宫人两手也又黄贵妃有宠因帝郊宿斋宫后杀之以暴卒闻是夕风雨大作黄坛烛尽灭不能成礼帝疾由是益剧不视朝政事多决于后矣是时帝乆不朝太上中外疑骇隆兴四年九月重明节宰执侍从台諌连章请帝过宫给事中谢深甫言父子至亲太上之爱陛下亦犹陛下之爱嘉王也太上春秋髙千秋万岁陛下何以见天下帝感悟趣命驾朝重华宫是日百官班列俟帝出至御屏后挽留帝入曰天寒官家且饮酒百僚侍御相顾莫敢言中书舍人陈傅良引帝裾请毋入随至屏后后叱曰此何地尔秀才欲斫头耶傅良下殿恸哭后复使人问曰此何理也傅良曰子谏父不听则号泣而随之后益怒遂传旨罢还宫其后孝宗崩帝不能亲执丧宰相赵汝愚谋内禅立宁宗尊后曰太上皇后上尊号曰寿仁
　　先是光宗之未疾也常独幸聚景园两制俱扈从将进酒于荼■〈艹縻〉花下言者飞章交至谓太上每幸外苑必恭请光尧光宗方怒言者适太上命黄门持玉巵宣劝以赐会上怒未解手颤误触巵于地黄门归奏遂隠言者之事但云官家才见太上传宣即大怒碎巵矣每太上游幸官家必有进劝一日太上奉宪圣幸东阁阅市而光宗偶忘之太上左右阴扬鸡数十故使捉之不获乃相与大呼曰今日捉鸡不着盖临安以俟人饮食为捉鸡以此激太上怒太上阳不闻而玉色微变
　　光宗逾年不朝重华寿皇居常怏怏一日登望潮露台闻委巷小儿争闹呼赵官家者寿皇曰朕呼之尚不至枉自呌耳凄然不乐自此不豫
　　光宗既退居每追计往时成败时自嗔骂或恸哭寿仁后輙奏觞解慰之以是为常共閟外事不欲动其心然久或知觉初郊礼成恭谢回銮銮御乐声逹于内光宗问何事后曰市井为乐耳帝怒曰尔尚欺我至是耶挥之以肱后仆于闑自是得疾
　　寿仁后惑日者之言有厄于椒殿别筑精室居之道妆事佛病革而终袆翟不得周身长御欲迁之椒殿会有怨后者持钥不启曰承谁命舁此相与舁归■〈皇鸟〉仪及半途讹传曰风皇至矣皆委之而走时光宗见祟恍惚内中以风皇目之久之知讹传方有再至者乃为烈日所暴体色黝然变矣置之大寝宫人无计致鲍鱼于地又以莲香数十饼乱其臭洎事闻于外梓人进椑将有小白之泚塟赤山邢后之侧不久雷震毁败人共快云
　　宁宗孝宗第二子也改元庆元嘉泰开禧嘉定在位三十二年崩陵曰永茂
　　宁宗尝命二小黄门背小屏前导随所在即张于座侧书戒曰少饮酒怕吐少食生冷怕肚痛故每饮不过三爵宫中行处却去呵卫尝自以补革舄浣油衣为便左右至以语激上上不之听尝学于水嘉陈傅良导以毋作聪明以乱旧章故终身不妄更作龙颜隆凖相者谓之老龙形
　　嘉泰中张巨济上书宁宗言慈懿攅陵介在湖曲而陛下张乐游幸岂履霜之义宁宗感之赐转一秩由此西湖絶清跸之声御鹢沉之于水黄洪有诗云龙舟大半没西湖此是先皇节俭图三十二年安静里棹歌一曲在康衢
　　杨皇后忘其姓氏或云会稽人其母张氏旧隶德寿乐部以久次出适于外随夫至仪真僦居长芦寺前寺僧善相谓张氏宜有贵女劝之仍还行都一日奏乐孝宗以为不谐中贵人奏老旧者得旨嫁出今皆新习乞使已出者通籍内庭新故参敎上可之自是张氏复还乐部时后在姙数月矣及期乞归外馆宪圣曰第令产僊韶院何害遂诞后东朝禁中三日洗儿宪圣临视戏祝云长汝福禄及吾自是养于宫中既久新乐纯熟所生母与俦侣俱还民间后在杨才人位下年十岁为则剧孩儿及长以琵琶肄慈福宫举动无不当太后意者有嫉之者适太后入浴侪辈俾服后衣冠为戏因而譛之太后太后笑曰汝辈休惊诧他日自会服此宁宗以嘉邸践阼于东朝为重华承嫡主丧一日朝长信偶酒溢盥手后奉匜以前帝悦而洒之自是得幸常至帝所久而宪圣知之几欲鞭扑大珰王去为力捄之曰娘娘当以天下畀孙一妇人何足惜且此事不可使外人知也长信虽少解然终不恝然谓王且使杨氏寄汝家候驾返南内却复之故后暂居去为家而去为之子瑜因得幸及皇陵事毕杨后复还长信上眷念殊厚然莫能得之韩后既薨所幸宦官王德谦将指于东朝宪圣语曰乃翁欲吾堂前一人尚不与之德谦颇黠则奏臣非不识去就敢窥数娘娘嫔御今大内如杨羙人者亦不乏臣所私见盖以皇后近上升后宫杂进无序茍得一人自陛下处赐与官家则众人方贴伏甚于保爱上躬为宗社大计宪圣稍悟曰尔言亦有理德谦知有间可乘又使中贵人儳和以为娘娘尚未见玄孙而杨氏相命宜子浸润鼓扇崇福遂以赐宁宗时傅伯寿草制有云洪惟太母念我文孙羙其冠于后庭俾之见于内殿盖纪实也后初进为媫妤丑其母家会有杨次山者亦会稽人后自谓其兄也遂姓杨氏五年进婉仪六年进贵妃恭淑皇后崩中宫未有所属贵妃与曹羙人俱有宠韩侂胄见妃任权术忌之且禁絶王瑜不许通籍内庭而曹羙人性柔顺劝帝立曹而贵妃颇渉书史知古今性复机警各设席以邀羊车欲决此举二阁皆同日杨固逊曹使朝而已候于夜曹不悟逮旰酒甫一再行曹未及有请则杨已奏肃帝辇矣奏促重沓上遂起至杨所则得从容且留寝故能舐笔展纸以请奎章上醉即书贵妃杨氏可立为皇后付外施行而长秋复进笔乞又书其一付其兄次山逮晓双出之中贵所受者未至省而次山已持御笔自白庙堂矣盖后虑韩匿上批事或中变故两行之使不可遏耳
　　理宗荣王子太祖十世孙也宁宗无子育以为子改元寳庆绍定端平嘉熙淳佑寳佑开庆景定在位四十一年崩陵曰永穆
　　理宗微时鞠于母党全氏一日秋暑偕弟与芮浴于河鄞人余天锡自杭还淛东舟抵河浒忽雷雨帝与与芮趣避舷侧天锡卧舟中梦见龙负舟惊起视之则两儿也问之为全保正家子乃登岸诣全氏主人具鸡黍命二子出侍因谓天锡曰此吾外甥赵与莒与芮也日者尝言二子后当极贵初天锡为史弥逺门客弥逺有更立意嘱访淛东宗子之贤厚者天锡适感此异还白弥逺弥逺召二子至临安立帝为沂王后卒代济王帝王之祥自有异也
　　杨后恨韩侂胄之排已也与次山谋欲因事诛侂胄会侂胄议用兵中原俾皇子曮入奏侂胄再启兵端将不利于社稷帝不答后从旁赞之甚力亦不答恐事泄俾次山择廷臣可任者与共图之礼部侍郎史弥逺素与侂胄有隙遂欣然奉命参知政事钱象祖尝諌用兵贬信州弥逺乃先告之而礼部尚书卫泾著作郎王居安前右司郎官张镃皆预其谋开禧三年十一月三日侂胄方早朝弥逺宻遣中军统制夏震伏兵六部桥侧率健卒拥侂胄至玉津园槌杀之复命弥逺象祖等俱赴延和殿以殛侂胄闻帝不之信越三日帝犹谓其未死盖是谋悉出中宫及次山等帝初不知也
　　杨后既诛侂胄史弥逺日益贵用事嘉定十四年帝以国事未定养宗室子贵和立为皇子赐名竑弥逺为丞相既信任于后遂专国政竑渐不能平初竑好琴弥逺买美人善琴者纳之而私厚美人家令伺皇子动静竑嬖之一日竑指舆地图示美人曰此琼崖州也他日必置史弥逺于此美人以告弥逺弥逺大惧阴蓄异志谋立与莒为皇子更名昀遂阴与昀通十七年闰八月丁酉帝大渐弥逺夜召昀入宫后尚未知也弥逺遣后兄子谷石以废立事白后后不可谷等泣曰内外军民皆已归心茍不立之杨氏无噍类矣后黙然首肯遂矫诏废竑为济王立昀为皇子即位尊皇后曰皇太后同听政
　　王妙坚者兴国军九宫山道妪也尝以符水呪枣等术行乞村落碌碌无他异既而至杭多游西湖两山中一日至西陵桥茶肆有陈生者隶职御酒库其妻适见之因扣以妇人头■〈月直〉不可梳者还可禳解否曰此特细事命市真麻油半斤烧竹沥投之妄为持呪俾之沐髪应梳而解是时杨后方诛韩而心有所疑髪■〈月直〉不解意有物祟徧求禳治会陈妻以油进用之良验后颇神之遂召妙坚入宫赐予甚厚日被亲幸且为创道宇赐名明真累封真人同时有黄冠易如刚者嗜酒夸诞薄知其事欲以奇动以黄绢方丈帚书大符以进后大喜赐予亦渥俾在太乙东宫
　　理宗兴于侧微崇儒纳谏以史弥逺有拥立功百务推逊无所专与及弥逺卒始亲政召真德秀魏了翁于朝时号小元佑然自即位以来失襄失淮失全蜀三边流血庚子大旱壬子建宁大水内郡之民死者相枕开庆已未北兵南侵社稷削弱犹幸不身亲见其亡耳但其临御以来始终崇重周程张朱义理之学得谥理宗陵曰永穆御书阁曰显文殿曰章熙也
　　理宗隆准龙颜临朝坐辇端严若神端平初厉精为治信向真魏诸贤廷绅奏疏三学扣阙悉经御览所以讦直无不容受间以罪斥旋复收用此其盛德也在位日久嬖宠浸盛中贵卢允升董宋臣女冠吴知古等荐引奔竞之人骤至通显贿赂公行外戚子弟任畿辅监司郡守赃秽狼籍台臣论奏则宣谕节贴而已又置修内司御前荘开献纳之门没入两争田土名曰献助实则白取禁中排当频数倡优傀儡皆入供应宫嫔廪给泛滥无节有职掌名位之外其充朝耆艾六字号夫人者嘉定六百员淳佑増至千员内藏告乏则移之封桩左藏库其不节如此
　　淳佑改元正月十九日理宗幸太学御笔云王安石谓天命不足畏祖宗不足法人言不足恤此三语为万世罪人岂冝从祀孔子庙廷合应削去以正人心息邪说令国子监即日施行
　　理宗时宫中系前后掩裙名曰上马裙又以粉点眼角名曰泪妆一时皆效之其掩泣上马北行之谶民间贱珠翠而尚琉璃亦流离之兆也
　　癸丑元夕上呼妓入禁中有唐安安者歌色絶伦帝爱幸之侍郎牟子才奏曰此皆董宋臣辈引诱壊陛下三十年自修之操上令丁大全谕旨曰纳忠不妨但勿散副本可也子才又作高力士脱靴图有与宋臣善者拓本以遗之宋臣大怒曰口说尚可乃画此死模活様乎持入谓上曰牟某在当涂骂官家上视其图笑曰乃骂汝非骂我也宋臣曰彼谓陛下为明皇阎妃为太真臣为力士而以太白自居自此上不悦
　　董宋臣始为小黄门稍进东头供奉官极善逢迎如樱桃宴即于樱桃未出时遣人往越州买得百颗奏曰请赏樱桃如赏荷花即于西马塍取盆荷置之大池中云锦烱然明日复还之理宗一日叹曰宫女翠花俱敝矣宋臣不数日即进翠花数千枝盖先铺翠叶匣贮以待上命正月十四夜蒋安礼进竹丝灯其明过于栅子灯上大喜宋臣奏曰明日臣亦献此灯安礼退而笑曰吾经年乃成岂一夕可办时有广商贩布竹至杭宋臣即买数疋剪以为灯顷刻而成细而且薄安礼骇服其多智如此宋臣日进用事内侍之势益张丁大全作相与宋臣表里复以庙堂之力助之有司奉行惟谨修内司十百为曹望青采斫虽勲旧之冢亦不免焉一日内宴杂剧一人专打锣一人扑之曰今日排当不奏他乐丁丁董董不已何也曰方今事皆丁董吾安得不丁董
　　当理宗时禁苑渐颓赏荷池宴但张盖设屏扆于烈日中上意为不然宋臣黙会意不日而成一亭于池傍再宴上大喜未几冬月赏梅花又有一亭上意不乐谕宋臣曰前所造荷亭朕不以为较今复有此亭半年之间劳民动众如此宋臣奏曰此梅亭即前之荷亭也上问其故宋臣奏曰此乃拆卸折迭之亭上愈称赏之
　　理宗谢皇后讳道清天台人渠伯女深甫孙也母毛氏懐之嫡母使毛氏濯足毛氏曰夜者累累梦五色霞罩体嫡大怒以足踏其项曰产皇后耶将产遣就浴室后生而黧黒瞖一目幼失父母业亦破败尝躬操汲饪深甫为相时有援立杨太后功太后德之理宗即位议择中宫太后命选谢氏诸女后独在室兄弟欲纳入宫诸父攑伯不可曰即奉诏纳女当厚奉资装异时不过一老宫婢耳会元夕县有鹊来巢灯山众以为后妃之祥攑伯不能止乃供送后就道后旋病疹良已肤蜕莹白如玉医又药去目瞖时贾渉女有殊色同在选中及入宫理宗意欲立贾太后曰谢女端重有福宜立中宫左右亦皆窃语曰不立真皇后乃立假皇后耶帝不能夺遂定立后后元兵入临安以全后等北去太后独以疾留降封郡夫人
　　四月初八日谢太后寿崇节初九日度宗干会节贾似道命司封郎中黄鋭致语有一聮云圣母神子万寿无疆亦万寿无疆昨日今朝一佛出世又一佛出世人皆称之
　　度宗理宗母弟也改元咸淳在位九年陵曰永绍先是庆元府阿育王寺有舍利塔雍熙中颓圮非得万缗不可修有一行童发愿募縁修造曰今惟八大王荣邸最有力持疏劝縁大王止题一千缗行童归不能成乃断臂流血不止而死其事莫有言者度宗于庚子岁八大王府中降生日夜啼哭不止一乳母抱之行廊庑下入小阁见粘一塔影忽然而笑去而复顾掲塔影置其手中遂不复啼哭乳母以告大王忽悟所题疏未勾下本寺访之言行童以某年某月某日死计死之日正度宗生之日也大王遂捐赀以成其塔度宗取入宫时理宗忽梦有告之者曰此十年太平天子也遂立为太子陆务观有诗云人间八万四千塔便合推为第一僊盖谓此也
　　度宗全皇后会稽人理宗宪圣夫人侄孙女也畧渉书史幼从父昭孙知岳州开庆初秩满归道潭州时元兵围潭州人有见神人卫城者已而潭独不下逾年事平至临安会忠王议纳妃初丁大全请选知临安府顾嵓女已致聘矣大全败嵓亦罢去台臣论嵓大全党宜别选名族以配太子臣僚遂言全氏侍其父昭孙往返江湖备尝险艰处冨贵必尽警戒相成之道理宗以母慈宪故乃诏后入宫问曰尔父昭孙昔在寳佑间没于王事每念之令人可哀后对曰妾父可念淮湖之民尤可念帝深异之册为皇太子妃生少帝宋亡从少帝入朝于燕京后为尼正智寺而终世祖令词臣皆作挽诗叶森诗云繁华如梦习空门曾是慈明秘殿尊一夕顿抛尘世事半生知感圣朝恩五千里外无家别八十年来有命存回首钱唐江上月夜深谁与赋招魂后北去时手冩其像以遗族人广额鳯目双眉侵鬓其衣则缟素道服也族人居杭之长安镇惧祸者或别为苏氏云
　　少帝度宗子也生四岁立改元德佑降于元封瀛国公尚宫主陈宜中立其弟昰昺是谓二王昰杨淑妃所生昺俞修容所生相继立五年国始亡陆秀夫既抱帝昺投海中杨淑妃大恸曰我间闗忍死者止为赵氏一块肉耳天命至此更复何言遂赴海死今崖山所立慈元庙者此也
　　俗传谶语云江潮拍岸生妃子湖水平堤出状元然拍岸平堤往往有之未必证验也杭州所产皇后二人皆自妃位而起加赠谥者宋仁宗生母李氏侍真宗位止司寝仁宗即位累进宸妃既薨追尊皇太后谥章懿升祔太庙皇明成化间孝惠皇太后邵氏睿宗献皇帝母也先以淑媛侍宪皇今上登极始上册寳所谓妃子之谶不有证乎至如吴越文穆王妃吴氏忠懿王妃孙氏宋高宗贵妃刘氏则建都时所选无足为异者洪武间诏选识字良家女及能读大诰者杭州以江干蔡氏应诏入宫署为女官掌御前文字宠冠六尚蔡乃予高祖母之姑也永乐初命蔡氏临选识字女子于杭州民间骚动瞿宗吉有诗云太平天子御华夷天拥祥云地产芝已喜玉闗归马足更妆金屋贮蛾眉幸因蠧简收芸草不为羊车荐竹枝临别亲邻莫惆怅从来生女作门楣后得其甥女张氏应诏亦为女官云

　　西湖游览志余巻二

　　●钦定四库全书

　　西湖游览志余巻三

　　（明）田汝成 撰

　　○偏安佚豫

　　绍兴十三年张俊解兵柄封清河郡王勅建甲第二十一年冬十月高宗幸其第供进御筵初坐绣花高饤一行　香圆　真柑　石榴　枨子　鹅梨　乳梨　■〈木冥〉柤　花木瓜　乐僊干果子乂袋儿一行　荔枝　圆眼　香莲　榧子　榛子　松子　银杏　梨肉　枣圈　莲子肉　林檎旋　大蒸枣　缕金香药一行　脑子花儿　甘草花儿　朱砂圆子　木香丁香　水龙脑　史君子　■〈石宿〉砂花儿　官桂花儿　白术人参　雕花蜜煎一行　雕花梅球儿　红消儿　雕花笋　蜜冬瓜鱼儿　雕花红团花　木瓜　大段花　雕花金橘青梅荷叶儿　雕花姜　蜜笋花儿　雕花橙子　木瓜方花儿　砌香咸酸一行　香药木瓜　椒梅　香药藤花　砌香樱桃　砌香萱草拂儿　紫苏柰香　砌香葡萄　甘草花儿　梅肉饼儿　姜丝梅　杂丝梅饼儿　水红姜　脯腊一行　线肉条子　皁角铤子　鰕腊　云梦■〈犭巴〉儿　肉腊　妳房　旋鲊　金山咸豉　酒醋肉　肉瓜虀　垂手八盘子　拣蜂儿　畨葡萄　香莲事件念珠　巴榄子　大金■　新椰子象牙板　小橄榄　榆柑子　再坐切时果一行　春藕　鹅梨饼子　甘蔗　红柿　切枨子　切緑橘　乳梨月儿　生藕铤儿　时新果子一行　金橘　藏杨梅　新罗葛　切蜜蕈　切脆枨　榆柑子　新椰子　切宜母子　甘蔗柰香　梨五花儿　藕铤儿　新柑子　雕花蜜煎一行　砌香咸酸一行俱同前　珑■〈王廛〉果子一行　荔枝甘露饼　荔枝蓼花　荔枝好郎君　珑■〈王廛〉桃条　酥胡桃　纒枣圈　纒梨肉　香莲事件　香药葡萄　纒松子　糖霜玉蜂儿　白纒桃条　脯腊一行同前　下酒十五盏第一盏　花炊鹌子　荔枝白腰子　第二盏　妳房签　三脆羮　第三盏　羊舌签　萌芽肚胘　第四盏　肫掌签　鹌子羹　第五盏　肚胘脍鸳鸯煠肚　第六盏　沙鱼脍　炒沙鱼衬汤　第七盏　鳝鱼炒鲎鹅肫掌汤虀　第八盏　螃蠏酿枨　妳房玉蘃羹　第九盏　鲜虾蹄子脍　南炒鳝　第十盏　洗手蠏　鯚鱼假蛤蜊　第十一盏　五珍脍　螃蠏清羹　第十二盏　鹌子水晶脍　猪肚假江■〈鳐，虫代鱼〉　第十三盏　鰕枨脍　鰕鱼汤虀　第十四盏　水母脍　二色蠒儿羹　第十五盏　蛤蜊生　血粉羹　挿食　炒白腰子　炙肚胘　炙鹌子脯　润鸡　润兎　炙炊饼　不炙炊饼弯骨　劝酒果子库十畨　砌香果子　雕花蜜煎　时新果子　独装巴榄子　装大金橘小橄榄　咸酸蜜煎　对装拣松畨葡萄　独装新椰子　对装春藕陈公梨　四色时果　厨劝酒十味　江■〈鳐，虫代鱼〉煠肚　江■〈鳐，虫代鱼〉生　蝤蛑签　姜醋香螺　香螺煠肚　姜酸假公权　煨牡蛎　牡蛎煠肚　蟑蚷煠肚　凖备上细垒四卓　又次细垒二卓【内蜜煎咸酸时新脯腊等】　对食十盏二十分　莲花鸭签　蠒儿羹　三珍脍　南炒鳝　水母脍　鹌子羹　鯚鱼脍　三脆羹　洗手蟹　煠肚胘　对展每分时果五盘　晚食五十分名件　二色蠒儿　肚子羹　笑靥儿　小头羹饭　脯腊鸡　脯鸭　直殿官大煠下酒　鸭签　水母脍　鲜虾蹄子羹　糟蟹　野鸭　红生水晶脍　五珍脍　蛤蜊羹　直殿官合子食　脯鸡　油饱儿　野鸭　二色姜豉　杂熝　入糙鸡　冻鱼　麻脯鸡脏　炙焦　片羊头　菜羹　葫芦　直殿官果子　时果十槅楪　外官食次第一等太师秦桧　烧羊一口　滴粥　烧饼　食十味　大椀百味羹　餻儿盘劝　簇五十馒头　烧羊头双下　杂簇从食五十事　肚羹　大膀子双下　羊舌托胎羹　三脆羹　铺羊粉饭　大簇饤　鲊糕鹌子　蜜煎三十楪　时果一盒切榨十楪　酒三十瓶　少保秦熺　烧羊一口　滴粥　烧饼　食十味　蜜煎一盒　时果一盒　酒十瓶　第二等少师杨存中等六人　各食十味　蜜煎一盒　切榨一盒　烧羊一盘　酒六瓶　第三等吏部尚书陈诚之等二十八人　各食七味　蜜煎一盒　时果一盒　酒四瓶　第四等第五等右监门居间等一百二十五人　各食三味　酒二瓶　中官五十人　各食五味　斩羊一斤　馒头五十个　角子一个　铺姜粉饭　下饭咸豉　酒一瓶　进奉寳器　御乐带一　玉池面带一　玉狮蛮乐僊带一　玉鹘兎带三　玉璧环二　玉素锺子一　玉花髙足锺子一　玉枝梗瓜杯一　玉瓜杯一　玉东西杯一　玉香鼎二盖全　玉盆一　玉古剑■〈王彘〉等十七件　玉圆临安様楪儿一　玉靶独带刀子二　玉并三靶刀子四　玉犀牛盒替儿一　金器一千两　珠子十二号共六万九千五百九颗　珠子念珠一串一百八颗　马价珠金镶束带一　翠毛二百盒　白玻璃圆盘子　玻瓈花瓶七　玻瓈椀四　玛璃椀大小共二十件　龙文鼎二　商彛二　高足商彛一　商父彝一　周盘一　周敦二　周举罍一　有盖兽耳周罍一　汝窑酒瓶一　对洗一　香炉一　香盒二　香球一　盏四只　盂子二　出香一对　大奁一　小奁二　螺钿盒二十具织金锦褥子全　犀皮盒一十具织金锦褥子全　有御寳画十轴　曹覇五花骢　冯瑾霁烟长景　易元吉冩生花　黄居寳雀竹　吴道子天王　张萱竹丛　边鸾萱草山鹧　黄筌萱草山鹧　宗妇曹氏蓼岸　杜庭睦明皇斫脍　无寳有御书九轴　赵昌踯躅鹌鹑　梅竹思踯躅母鸡　杜霄扑蝶　巨然岚鎻翠峰　徐熙牡丹　易元吉冩生枇杷　董元夏山早行二轴　伪主李煜林泉渡水人物　无御寳画　荆浩山水　吴元俞紫气星　捻金锦五十疋　素緑锦百五十疋　木锦二百疋　生花畨罗三百疋　随驾官知雀御带御药门司直殿官　紫罗五百疋　杂色缬罗五百疋　马下目子钱一万贯文　禁卫一行祗应人等　钱二万贯文　炊饼二万个　熟猪肉三十斤　熝燥三十盒　酒二千瓶
　　干道淳熙间寿皇以天下养每奉德寿三殿游幸湖山御大龙舟宰执从官以至大珰应奉诸司及京府弹压等各乘大舫无虑数百时承平日久乐与民同凡游观买卖皆无所禁畵楫轻舫旁午如织至于果蔬羹酒闗扑冝男戏具闹竿花篮画扇彩旗糖鱼粉饵时花泥婴等谓之湖中土宜又有珠翠冠梳销金彩段犀钿髹漆织藤窑器玩具等物无不罗列如先贤堂三贤堂四圣观等处最盛或有以轻挠趂逐求售者歌妓舞鬟严妆自衒以待招呼者谓之水踏子至于吹弹舞拍杂剧纷纭撮弄胜花泥丸鼓板投壶花弹蹴踘分茶弄水踏滚木拨盆杂艺散耍呕唱息器教水族飞禽水傀儡鬻道术烟火起轮走线流星火爆风筝不可指数总谓之赶趂人盖耳目不暇给焉御舟四垂珠帘锦幕悬挂七寳珠翠龙船梭子闹竿花篮等物宫姬韶部俨如神僊天香浓郁花栁避妍小舟时有宣唤赐予宋五嫂者汴酒家妇善作鱼羹至是侨寓苏堤光尧召见之询旧凄然令进鱼羹人竞市之遂成富媪朱静佳六言诗云栁下白头钓叟不知生长何年前度君王游幸卖鱼收得金钱往往修旧京金明池故事以安太上之心湖上御园南有聚景珍珠南屏北有集芳延祥玉壶然亦多幸聚景焉一日御舟经过断桥旁有酒肆颇洁雅中饰素屏风书风入松一词于上光尧停目称赏久之宣问何人所作乃太学生于国寳醉笔也其词云一春常费买花钱日日醉湖边玉骢惯识西湖路骄嘶过沽酒楼前红杏香中歌舞緑杨影里秋千暖风十里丽人天花压鬓云偏画船载得春归去余情付湖水湖烟明日重携残酒来寻陌上花钿上笑曰此词甚好但末句不免酸寒因为改作明日重扶残醉即日宣命解褐云
　　光尧雅爱湖山之胜恐数跸烦民凿大池宫内引水注之迭石为山象飞来峰有堂名冷泉孝宗尝赋诗云山中色秀何佳哉一峰独立名飞来参差翠麓俨如画石骨苍润神所开忽闻仿像来宫囿指顾已惊成列岫规模絶似灵隐前面势恍疑天竺后孰云人力非自然千岩万壑藏云烟上有峥嵘倚空之翠壁下有潺湲漱玉之飞泉一堂虚敞临清沼宻荫交加森羽葆山头草木四时春阅尽岁寒长不老圣心仁智情优闲壶中天地非人间蓬莱方丈渺空阔岂若坐对三神山日长雅趣超尘俗散歩逍遥快心目山光水色无尽时长将挹向杯中渌光尧跋曰吾儿自幼岐■〈山疑〉进德修业如云升川増一日千里吾比就寛闲之地迭石为山引湖为泉作小亭于其旁为娱老之具且俾吾儿万几之暇时来游豫父子杯酒相属挹山光而听泉流濯喧埃而发清兴恍若徜徉乎灵隠天竺之间其乐可胜纪哉吾儿乃肆笔成章形容尽羙虽吟咏之作帝王之余事然造语用意髙出百世之上非巨儒积力可窥其粗亦有以见天縦之多能览之欣然老眼为之増明矣有楼名聚逺光尧亲题其额仍大书苏轼頼有高楼能聚逺一时收拾付闲人之句于屏间是岁翰林院进端午帖子云聚逺楼前面面风冷泉亭下水溶溶人间炎热何曾到真是瑶台第一重又云飞来峰下水泉清台沼经营不日成景物自超尘世外何须方士觅蓬瀛皆纪实事也
　　干道三年三月初十日南内遣合长至德寿宫奏知连日天气甚好欲一二日间恭邀车驾幸聚景园看花取自圣意选定一日太上云传语官家备见圣孝但频频出去不惟费用又且劳人本宫后园亦有几株好花不若来日请官家过来闲看遂遣提举官同到南内奏过遵依次日进早膳后车驾与皇后太子过宫起居二殿讫先至灿锦亭进茶宣召吴郡王曾两府已下六员侍宴同至后苑看花两廊并是小内侍及幕士效学西湖铺放珠翠花朶玩具疋帛及花篮闹竿市食等许从内人闗扑次至球场看小内侍抛彩球蹴秋千又至射厅看百戏依例宣赐回至清妍亭看荼■〈艹縻〉就登御舟绕堤闲游亦有小舟数十只供应杂艺嘌唱鼓板蔬果无异湖中太上倚栏闲看适有双燕掠水飞过得彘令曾觌进词赋遂进阮郎归云栁阴庭院进风光呢喃春昼长碧波新涨小池塘双双蹴水忙萍散漫絮飞扬轻盈体态狂为怜流水落花香衔将归畵梁既登舟知合张抡进栁梢青云栁色初浓余寒似水纎雨如尘一阵东风縠纹微皱碧沼鳞鳞僊娥花月精神奏鳯筦鸾弦鬬新万岁声中九霞杯内长醉芳春曾觌和进云桃靥红匀梨腮粉薄鸳径无尘鳯阁凌虚龙池澄碧芳意鳞鳞清时酒圣花神看内苑风光又新一部僊韶九重鸾仗天上长春各有宣赐次至静乐堂看牡丹进酒三杯太后邀太皇官家同到刘婉容奉华堂听摘阮奏曲罢婉容进茶讫遂奏太后云近教得二女童琼华緑华并能琴阮下棊写字画竹背诵古文欲得就纳与官家则剧遂令各逞伎艺并进自制阮谱三十曲太后遂宣赐婉容宣和殿玉轴沉香槽三峡流泉正阮一面白玉九芝道冠北珠縁领道氅银绢三百疋两会子三百万贯是日三殿并醉酉牌还内
　　淳熙三年五月二十一日天申节先十日驾诣德寿宫进香并进奉银五万两绢三千疋钱五万贯度牒一百道緑匣二百个上佥云臣御名谨进令幕士安顿寝殿前候阁长到宫移入殿上并铺放进奉七寳金银器皿等十二日皇后到宫进香排日皇太子太子妃并大内职典等进香至日卯时驾率皇后太子太子妃文武百官并诣宫上寿驾至小次降辇太上遣本宫提举官传旨减拜行礼上回奏上感圣恩容臣依礼上寿太上再命减十拜俟太上升殿皇帝起居拜舞如仪率皇后百官上酒乐作卫士山呼驾兴入幄次少歇乐人再排立殿上降帘太上再坐太后率皇后太子妃上寿六宫次第起居礼毕退上侍太上过寝殿进早膳太上令宣唤吴郡王等官进来伴话上侍太上同往射厅看百戱依例宣赐再入幄次少歇上遣阁长奏知太上午时三刻恭请赴坐驾赴德寿殿排当皇帝已下并簮花侍宴至第三盏太上遣内侍请官家免花帽束带卸上盖衣官里回奏上感圣恩又免皇后大冠皇太子穿执并谢恩讫太上泛赐皇太子垒金篏寳盘盏紫罗紫纱南北内互赐承应人目子钱主管禁卫官率禁卫等人于殿门谢恩又入次少歇约一刻再请太上至乐堂再坐教坊大使回正德进新制万岁兴龙乐曲破对舞各赐银绢有差又移燕清华看蟠松宫嫔五十人皆僊妆奏清乐进酒并衙前呈新艺约至五盏太上赐官里御书急就章并金刚经官家亦进御书真草千文太上看了甚喜云大哥近来笔力甚进上起谢同皇太子歩至蟠松下看御书诗再入太上宣索翡翠鹦鹉杯官里与皇后亲捧杯进酒太上曰此是宣和间外国进到今以赐皇帝上谢恩时太上官家并已七八分醉遂再服上盖率皇后太子谢恩宣平辇近里升辇太上宣谕知省云官家已醉可一路小心照管知省等领旨还内来早上遣知省至宫恭问二圣起居并奏欲亲到宫谢恩太上就令提举往问兴居并免到宫礼
　　八月二十八日寿圣皇太后生辰先十日车驾过宫先至太上处起居次入本殿进香以次皇后太子太子妃荘文太子妃张娘娘已下并进香起居至太上内书院进泛索遂奏安止还内十二日婉容到宫至西便门廊下先至太上处奏起居次入本殿进香谕雨免下阶起居大内进香十三日知省及大官到宫进香阁长就管押进奉银绢度牒等并七寳金银器皿比天申节减半官属进香并设放寿星及神僊书画等物隔帘奏喏免起居退次日皇太后宅亲属到宫进香并本官人吏后苑官属作院使等臣节次进香二十一日夘时皇后先到宫候驾至到太上前殿起居次至本宫殿官家第一班皇后第二班太子并妃第三班各上寿讫太后宅亲属上寿并同天申节仪太上邀官里至清心堂进泛索值雨不呈戏依例支赐午初二刻奏办就本殿大堂面北坐官家花帽上盖皇后三钗头冠并赐簮花酒至第五盏免大衣官里便背儿赴坐第七盏小刘婉容进自制十色菊千秋岁曲破内人琼琼柔柔对舞上于阁子库支赐五两数珠子一号细色北段十疋太后又赐七寳花十枝珠翠芙蓉领缘一幅又移坐灵芝殿有木犀处进酒次到至乐堂再坐至更尽后还内
　　九月十五日明堂大礼十三日雨未时奏请宿斋北内送天花摩姑蜜煎山药枣儿乳糖巧炊火烧角儿等十四日驾诣景灵宫回太庙宿斋雨不止午后太上遣提举至太庙传语官家连日祀事不易所谓十六日诣宫饮福阴雨泥泞可免劳烦天气阴寒请官家羙进御膳频添御服上遣阁长回奏上感圣恩至日若登楼肆赦依旧诣宫行礼不登门时当奏闻晚雨不止宣谕大礼使赵雄来早更不乘辂止用逍遥辇诣文德殿斋一应仪仗排立并免放从驾官并常服以从并遣御药奏闻北内来日为值雨更不乘辂谨遵圣旨不过宫行饮福礼太上令传语官家既不乗辂此间也不来看了大礼使赵雄虽已得旨犹不许放仗上闻之曰来早若不晴时有何面目雄闻之曰纵使不晴得罪不过罢相耳坚执不肯放散至黄昏后雨止月明上大喜遣内侍李思恭宣谕赵雄仍旧乘辂再遣御药奏闻北内天晴仍旧乘辂候登门讫诣宫行礼十五日晴色甚佳车驾自太庙乘辂还内日映御袍天颜甚喜都民皆讃叹圣德至已时太上遣直阁官往斋殿传语官家且喜晴明可见诚心感格赐御用段疋至秋辔七寳箆刀子事件素食果子等仍奏连日劳顿免行饮福礼上就遣知阁回奏上感圣恩天气转晴皆太上皇帝圣心感格容肆赦讫诣宫行礼并谢圣恩十六日登门肆赦毕车驾诣宫小次降辇提举传太上圣旨特减八拜仍免至寿圣处饮福行礼毕略至绛华堂进泛索知阁张抡进临江词云闻道彤廷森寳仗霜风逐雨驱云六龙扶辇下青冥香随銮扇逺日映赭袍明帘卷天街人顶戴满城喜气氤氲等闲散作八荒春祗知天意好昨夜月华新
　　十月二十二日孝宗皇帝会庆圣节至日车驾过宫太上外殿起居簮花拜舞进寿酒太上回赐次至太后殿行礼乃从太上至后苑梅坡看早梅浣溪亭看小春海棠午初至载忻堂排当官里换素帽太后赐官里女乐二十人上再拜谢恩教坊都管王喜等进新制会庆万年薄媚曲破对舞并赐银绢太上以白玉桃杯赐上御酒云学取老爷年纪早早还京上饮酒再拜谢恩三杯后官家换背儿免拜皇后换圑冠背儿太子免系裹再坐本宫御侍六人并升郡夫人就赐诰谢恩照例支散目子钱太上又赐官里玉酒器十件垒珠嵌寳器一千两克丝作金龙装花软套合子一副侍宴官吴郡王以下各赐金盘盏段疋薇露酒香茶等是日官里大醉申牌后宣逍遥子入便门升辇还内
　　淳熙五年二月初一日孝宗过德寿宫起居太上留坐冷泉堂至石桥亭子看古梅太上曰苔梅有二种一种出张公洞者苔藓甚厚花极香一种出越上苔如緑丝长尺余今岁二种同时着花留此少观命内侍宣史浩至赐坐并召居广郑藻置酒奏乐上皇宣索市食如李婆婆杂菜菱贺四酪面脏三猪胰胡饼戈家甜食等数种太上笑谓史浩曰此皆京师旧人各厚赐之又移宴静乐堂尽遣乐工全用内人动乐酒行无算太上以黄玉紫心大葵花盏宣劝史浩捧觞为两宫寿君臣皆沾醉小内侍宻语史相公少酌上闻之谓浩曰满酌不妨当为老先生一醉喜赐玉带一条片脑一金合紫尼罗二十疋御书四幅浩谢而退
　　淳熙六年三月十五日车驾过宫请太上太后游聚景园至会芳殿降辇上及皇后翠华殿降辇两殿至瑶津少坐并乘歩辇遍游园中再坐瑶津西轩酒三行都管刘景供进新制泛兰舟曲破吴兴佑舞各赐银绢上亲捧玉酒船上寿酒斟船中人物皆动太上喜至锦壁赏花牡丹千余丛各有牙牌金字别采好色千朶安顿花架并是水晶玻璃天青汝窑金瓶中间放沉香卓安白玉碾花商尊髙三尺径一尺三寸独挿照殿红十五枝随驾官各赐两面翠叶滴金牡丹沉香柄金丝御书扇各一把知阁张抡进壶中天词云洞天深处赏娇红轻玉高张云幕国艳天香相竞秀琼苑风光如昨露洗妖妍风传馥郁云雨巫山约春光浓如酒五云台榭楼阁圣代道治功成一尘不动四境无鸣柝屡有丰年天助顺基业増隆山岳两世明君千秋万岁永享升平乐东堂呈瑞更无一片花落太上喜赐金杯盘法锦数事又至翠华登御舟入里湖至断桥入真珠园太上命买湖中鱼鳖放生宣唤湖中买卖人等内侍用小旗招引各有支赐时有卖鱼羹宋五嫂东京人太上念其老宣上船赐金钱十文银钱百文绢十疋仍令后苑供应泛索至申时御舟稍泊花光亭至会芳少歇太上已醉上亲扶上船乘轿都人倾城瞻叹圣孝
　　淳熙七年十二月二十八日南内遣御药并后苑官管押进奉两宫守岁合食则剧金银钱消夜岁轴果儿锦厯钟馗爆仗糕儿法酒春牛花朶等就奏知太上元日欲先诣宫朝贺然后还内引见大金使人太上不许传语官家至日可先引见使人讫却行到宫礼正月元日上坐紫宸殿引见使人讫即率皇后皇太子太子妃至德寿宫行朝贺礼进呈画本人使面貌姓名及馆伴问答是岁太上圣寿七十有五旧岁欲行庆寿礼太上不许至是乃宻进黄金酒器二千两上侍太上于椤木堂香阁内说话宣唤棋待诏并小说人孙奇等十四人下棋两局各赐银绢供泛索讫官家恭请太上太后来就南内排当初二日早进膳讫遣太子到宫恭迎两殿并只用轿儿禁卫簇拥入内官家亲王殿门恭迎亲扶太上降辇至损斋进茶讫至清燕殿看书画玩器约午初刻后苑供进酥酒十色熬煑午正三刻就凌虚阁排当三盏后至蕚緑华堂看梅上进银三万两会子十万贯太上云宫中无用钱处不须得再三奏请止受三分之一未初刻雪大下正是臈前太上甚喜谓官家云今年正欠些雪可谓及时却甚好但恐长安有贫者上奏云已令有司比去岁倍数支散太上亦命提举官于本宫支犒官会照朝廷之数命近侍进酒官里上寿近臣献词云紫皇高宴僊台双成戏击璚苞碎何人为把银河水剪甲兵都洗玉様乾坤八荒同色了无尘翳喜氷消太液暖融鳷鹊端门晓班初退圣主忧民深意转鸿钧满天和气太平有象三宫二圣万年千岁双玉杯深五云楼逈不妨频醉看来不是飞花片片是丰年瑞太上大喜赐镀金酒器二百两细色段疋复古殿香羔法酒太后命本宫歌板色歌此曲进酒太上尽醉至更深宣轿儿入便门上亲扶升辇还宫
　　淳熙九年八月十五日孝宗过德寿宫起居上皇钓鱼为乐遂留赏月宴香逺堂堂东有万岁桥以白玉石为之雕栏莹彻上作四面亭皆新罗白木与桥一色大池十余畆植千叶白莲御榻屏几酒器俱用水晶南岸列女乐北列男乐月上箫韶齐作稍止上皇召小刘妃独吹白玉笙霓裳中序时侍燕官开府曾觌进壶中天词云素飙漾碧看天衢稳送一轮明月翠水瀛壶人不到比似世间秋别玉手瑶笙一时同色小按霓裳迭天津桥上有人偷记新阕当日谁幻银桥阿瞒儿戱一笑成痴絶肯信羣僊高宴处移下水晶宫阙云海尘清山河影满桂冷吹香雪何劳玉斧金瓯千古无缺上皇大喜曰从来月词不曾用金瓯事可谓新奇赐金束带紫畨罗水晶碗上亦赐寳盏至一更五点还宫是夜西兴亦闻天乐焉
　　淳熙十年八月十八日驾诣德寿宫奉迎上皇观潮先期浙江亭抓缚席屋五十间至是并用彩缬幕帟上皇至赐从官酒食并免侍班听从便观看先是澉浦金山都统司水军五千人抵下江至是又命殿司新刺防江水军临安府水军并行阅试军船摆开西兴龙山两岸近千只管军官于江面分布五阵乗骑弄旗标舞刀如履平地点放五色烟炮满江及烟收炮息诸般皆不见自龙山以下贵邸豪民彩幕绵亘二十余里几无行路西兴一带亦缚幕次彩绣照江有如铺锦市井弄水者憎儿留住等凡百余人皆手持十幅彩旗蹈浪争雄直至海门迎潮又有踏滚木水傀儡水百戏撮弄各呈伎艺上皇喜曰钱唐形胜天下所无上起奏曰江潮亦天下所独宣谕侍官各赋酹江月一曲至晚呈上以吴琚为第一其词曰玉虹遥挂望青山隐隐有如一抹忽觉天风吹海立好似春霆初发白马凌空琼鳌驾水日夜朝天阙飞龙舞鳯欝葱环拱吴越此景天下应无东南形胜伟观真奇絶好是吴儿飞彩帜蹵起一江秋雪黄屋天临水犀云拥看击中流楫晚来波静海门飞上明月两宫赏赐无限至月上始还
　　淳熙十一年六月初一日车驾过宫太上命提举传旨盛暑请官家免拜至内殿起居太上令小内待扶掖免拜谢恩太后处亦免拜太上邀官里便背儿至冷泉堂进早膳讫太上宣谕云今岁比常年热甚上起答云伏中正要如此太上云今日且留在此纳凉到晚去或三省有紧切文字不妨就幄次进呈上领圣旨遂同至飞来峰看放水帘时荷花盛开太上指池心云此种五花同干近伯圭自湖州进来前此未见也堂前假山修竹古松不见日色并无暑气后苑小厮儿三十人打息气唱道情太上云此是张抡所撰鼓子词后苑进沆瀣浆雪浸白酒上起奏曰此物恐不宜多吃太上曰不妨反觉爽快上曰毕竟伤脾太上首肯因闲说宣和间公公每遇三伏多在碧玉壶及风泉馆万荷荘等处纳凉此处凉甚每次侍宴虽极暑中亦着衲袄儿也命小内侍宣张婉容至清心堂抚琴并令棊童下棊及令内侍投壶赌赛利物则剧官家进水晶提壶连索儿可盛白酒二斗白玉双莲杯柈碾玉香脱儿一套六个大金盆一面盛七寳水戏并宣押赵喜等教舞水族又进太皇后白玉香珀扇柄儿四把龙涎香数珠佩带五十副真珠香囊等物直至酉初还内
　　淳熙十二年三月二十六日车驾宿戒幸玉津园命下忽大雨有旨许从驾官带雨具将晓有晴色已而天宇豁然待制洪迈进一诗歌咏其实云五更犹自雨如麻无数都人仰翠华翻手作云方怅望举头见日共惊嗟天公的有施生妙帝力堪同造物夸上苑春光无尽藏何须羯鼓更催花四月四日扈从诣景灵宫朝献上赐和篇春郊柔緑遍桑麻小驻芳园览物华应信吾心非暇逸顿回晴意絶咨嗟每思富庶将同乐敢务游畋漫自夸不似华清当日事五家车骑烂如花后二日兵部尚书宇文价内引上举此诗曰洪待制用雨如麻字偶思得桑麻可押又其末句用羯鼓催花事故以华清车骑荅之价拱手称贺
　　立春前一日临安府进大春牛设于福宁殿庭及驾临幸内官皆用五色彩杖鞭牛御药院例取牛晴以充眼药余属直合婆号管人都行首掌管预造小牛数十饰以彩旛雪栁分送殿合巨珰各以金银钱彩段相酬是日赐百官春旛胜宰执亲王以金余以金裹银及罗帛为之系文思院造办各带于幞头之左入谢后苑办造春盘供进及分赐贵邸宰臣巨珰翠镂红丝金鸡玉燕备极珍巧每盘直万钱学士院撰进春帖帝后贵妃夫人诸合各有定式绛罗金镂华彩可观临安府亦鞭春开宴而邸第馈遗多效内庭焉胡浩然上郡守喜迁莺云谯门残月听画角晓寒梅花吹彻瑞日祥云和风解冻青帝乍临东阙暖向土牛箫鼓天路珠帘高掲最好是戴彩旛春胜披头双结奇絶开宴处珠履玳簮爼豆争罗列舞袖翩跹歌喉缥缈压倒栁腰莺舌劝我应时纳祜还把金炉香爇愿岁岁这一巵春酒长陪佳节
　　元夕禁中自去岁赏菊灯之后迤■〈辶里〉试灯谓之预赏一入新正灯火日盛皆修内司诸珰主之于复古膺福清燕明华等殿张挂及宣德门梅堂三间台等处临时取旨起立鳌山灯品每以苏灯为最圈片大者径三四尺皆五色琉璃所成山水人物花竹翎毛其后福州所进纯用白玉晃耀夺目新安所进益竒圈骨悉皆琉璃号无骨灯禁中作琉璃灯山高五丈人物皆为机闗转动如活结大彩楼贮之又于殿堂梁栋牕户间为涌壁作诸色故事龙鳯噀水蜿蜒如生前后设玉栅帘寳光花影不可正视僊韶迭奏声闻人间殿上铺连五琉璃合皆球文戏龙百花小牕间垂水晶帘流苏寳带交映璀璨中设御座恍然如在广寒水晶宫也至二鼓上乘小辇幸宣德门观鳌山擎辇者皆倒行以便观赏香烟灯光薫照天地中以五色玉珊簇成皇帝万岁四大字其上伶官奏乐下为露台百戱呈巧内人小黄门皆巾裹翠蛾效街坊清乐宣唤市井舞队及市食先是府尹预择华洁善歌者伺于外至是随宣进入妃嫔内人亦争赏之数倍得直有一夕致富者宫漏既深宣放烟火百余架而驾始还
　　都市自旧岁孟冬驾回已有乘肩舆小女鼓吹歌舞日数十队以供贵邸豪家之翫而天街茶肆酒馆渐以罗列灯球等求售谓之灯市自此以后每夕皆然三桥等处客邸最盛灯火箫鼓每至四鼓日盛一日姜白石有诗云灯已阑珊月气寒舞儿往往夜深还只应不尽婆娑意更向街心弄影看又云南陌东城尽舞儿画金刺绣满罗衣也知爱惜春游夜舞落银蟾不肯归吴梦牕玉楼春云茸茸狸帽遮梅额金蝉罗剪胡衫窄肩舆争看小腰身倦态强随闲鼓笛问称家在东城陌欲买千金应不惜归来困顿殢春眠犹梦婆娑斜趂拍深得其意态者也至节后渐有大队如四国朝傀儡之类多至数百天府每夕差官点趣各给钱酒油烛多寡有差且使之南至升阳宫支酒烛北至春风楼支钱米终夕街坊鼓吹不絶士女罗绮如云至五夜则京尹乗小轿诸舞队次第簇拥前后连亘十数里锦绣填委道路吏魁以大囊贮楮券凡遇小经纪人犒千百谓之买市至有黠者以小盘贮梨数片腾身出于稠人之中支请官钱数次者亦不禁也李篔房诗云斜阳尽处荡轻烟辇路东风入管弦五夜好春随歩暖一年明月打头圆香尘掠粉翻罗带寳炬笼绡鬪玉钿人影渐稀花露冷踏歌吹度晚云边京尹幕次例占市西坊紧闹分地蕡烛籸盆照耀如昼其前列荷校囚数人大书犯由云某人不合抢扑钗环挨搪妇女继而行遣一二谓之妆灯其实皆狱内罪囚姑借以儆奸民耳又分委府僚以廵风烛及命都辖房使臣等分任地方以缉奸盗三狱亦张灯建净狱道场多装狱户故事及陈列狱具邸第好事者如清河张府蒋御药家开设雅戏烟火花边水际灯烛灿然游人士女纵观则相迎酌酒而去又有幽坊深巷好事之家多设五色炮灯更自雅洁姜白石诗云沙河云合无行处惆怅来游路已迷却入静坊灯火空门门相似列蛾眉又云游人归后天街静坊陌人家未闭门帘里垂灯照尊爼坐中嬉笑觉春温或于小楼以人为大影戏儿童欢呼终夕此类不可数也西湖诸寺惟三竺灯最盛往往有宫禁所赐贵珰所施者都人好奇亦往观焉白石诗云珠络琉璃到地垂鳯头衔带玉交枝君王不赏无人进天竺堂深夜雨时街市妇女皆带珠翠闹蛾玉梅雪栁菩提叶灯球销金合蝉貂袖项帕而衣尚白盖灯月所宜也游手浮浪軰或剪白纸为蝉谓之夜蛾以枣肉炭屑为丸系以铁丝燃之名火杨梅以纸灯内置闗捩放地下以足沿街蹵转之谓之滚灯以木为格用彩帛制为诸色行货人物铺面谓之六街三市灯饮食则乳糖糖粽圆子■〈飠追〉■〈飠白〉科斗粉豉汤水晶脍韮饼南北珍果皁儿糕宜利少橙圆子滴酥炮螺酪面玉消膏琥珀饧破麻酥灌糖酥藕龙纒蜜果糖葱管糖十般香糖皆用镂鍮妆花盘架车儿簇挿飞蛾红灯彩盝呌歌喧填幕次往往呼至前使之吟呌以酬其直白石诗云贵客钩帘看御街市中珍物一时来帘前花架无行路不得金钱不肯回竞以金盘钿合簇钉遗之谓之市食合儿夜阑灯罢有小灯照路拾遗者谓之扫街遗钿堕珥往往得之可谓奢之极矣亦东都遗风也
　　灯品苏福为冠新安晚出精妙絶伦有无骨灯用绢囊贮粟为胎烧之及成去粟则浑然琉璃球也景物奇巧无比又为大屏灌水转机百物皆动赵忠惠守吴日尝命制春雨堂五大间左为汴京御楼右为武林灯市歌舞杂艺纎悉曲尽凡用千工外此有魫灯则刻镂犀珀玳瑁以饰之珠子灯则五色珠为网下垂流苏或为龙船鳯辇楼台故事又皮灯旋镂工巧五色妆銮如影戏之法罗帛灯尤多或为百花或细眼间以红白琥珀万眼罗者最奇外此又有五色■〈虫葛〉纸菩提叶者若沙戱影灯人物旋转如飞又深闺巧娃剪纸为灯尤为精妙有以绢灯剪为诗词时寓讥诮及画人物藏头隠话及旧京诨语戏弄人物有贵邸竞出新意以细竹丝编织加以彩饰可爱穆陵喜之令制百盏期限既廹势难卒成而内苑诸珰耻于不自已出思所以胜之遂以黄草布剪缕加之点染与篾无异凡两日百盏俱进御矣
　　康伯可当高宗时以词章待诏金马及慈宁归养两宫燕集伯可应制之作居多尝于上元应制进瑞鹤僊云瑞烟浮禁苑正绛阙春回新正方半氷轮桂花满溢花衢歌市芙蓉开遍龙楼两观见银烛星球有烂卷珠帘尽日笙歌盛集寳钗金钏堪羡绮罗丛里兰麝香中正宜游玩风柔夜暖花影乱笑声喧闹蛾儿满路成团打队簇着冠儿鬪转喜皇都旧日风光太平再见高宗览之大喜赐金甚厚
　　二月二日宫中排办挑菜御宴先是内苑预备朱緑花斛下以罗帛作小巻书品目于上系以红丝上植生菜荠花诸品俟宴酬乐作自中殿以次各以金箆挑之后妃皇子贵主婕妤及都知等皆有赏无罚以次每斛十号五红字为赏五黒字为罚上赏则成号真珠玉杯金器北珠箆环珠翠领抹次亦银铤酒器冠铤翠花段帛龙涎御扇笔墨定器官窑之类用此以资戱笑王宫贵邸亦多效之
　　仲春上旬福建漕司进第一纲腊茶名北苑试新皆方寸小銙进御止百銙护以黄罗软盝藉以青箬裹以黄罗夹复巨封朱印外用朱漆小匣镀金鎻又以细竹篾丝织笈贮之凡数重此乃雀舌水芽所造一銙直四十万仅可供数瓯之啜耳或以一二赐外邸则以生线分解转遗好事以为奇玩茶之初进御也翰林司例有品尝之费皆漕司邸吏赂之间不满欲则入盐少许茗花为之散漫而味亦漓矣禁中大庆贺则用大镀金■〈敝上瓦下〉以五色韵果簇饤龙鳯谓之绣茶不过悦目亦有専工者外人罕知
　　禁中赏花非一先期内苑及修内司分任排办凡诸苑亭榭花木妆点一新锦帘绡幕飞梭绣球以至茵褥设放器玩盆窠珍禽异物各务奇丽又命小珰内司列肆闗博珠翠花朶冠箆环绣段画领花扇官窑定器孩儿戏具闹竿龙船等物及有卖果木酒食饼饵蔬茹之类莫不备具悉效西湖景物起自梅堂赏梅芳春堂赏杏花桃源观桃粲锦堂金林檎照妆亭海棠兰亭修褉至于锺羙堂赏大花为极盛堂三面皆花石为台三层各植名品标以象牌覆以碧幕台后分植玉绣球数百株俨如镂玉屏堂中左右各列三层雕花彩槛护以彩色牡丹画衣间列碾玉水晶金壶及大食玻璃官窑等瓶各簮竒品如姚魏御衣黄照殿红之类几千朶别以银箔间贴大斛分种数千百窠分列四面至于梁栋牕户间亦以湘筒贮花鳞次簇挿何翅万朶当中设牡丹红锦地茵自中殿妃嫔以至内官各赐翠叶牡丹分枝铺翠牡丹御书画扇龙涎金合之类有差下至伶官乐部应奉等人亦沾恩赐谓之随花赏或天颜悦怿谢恩赐予多至数次至春暮则稽古登瀛堂赏琼花净侣亭紫笑净香亭采兰挑笋则春事已在緑阴芳草间矣大抵内宴赏初坐再坐挿食盘架者谓之排当否则但谓之进酒
　　禁中避暑多御复古选德等殿极凉长松修竹浓翠蔽目层峦奇岫静窈萦深寒湿飞空下注大池可十畆池中红白菡蓞万柄葢园丁以瓦盎别种分列水底时易新者庶几羙观又置茉莉素馨建兰麝香藤朱槿玉桂红焦阇婆薝卜等花数百盆于广庭鼓以风轮清芬满殿御坐两旁各设金盆数十架积雪如山纱厨后先皆悬挂伽兰木真蜡龙涎等香珠百余蔗浆金碗珍果玉壶初不知人间有尘暑者也闻洪景卢学士尝赐对于翠寒堂三伏中体粟战栗不可久立上问故笑遣中贵人以北绫半臂赐之则境界可想矣
　　七夕前修内司进摩■〈日侯〉罗卜卓每卓三十枚大者至高三尺或用象牙雕镂或用龙涎拂手香制造悉用镂金珠翠衣帽金银钗钏佩环真珠头须及手中所执戏具皆七寳为之各护以五色镂金纱厨制阃贵臣及京府等处至有铸金为贡者官姬市娃冠花衣领皆以乞巧物为饰焉
　　禁中中秋赏月有延桂排当如倚桂阁秋辉堂碧岑皆临时取旨夜深天乐直彻人间御街如绒线蜜煎香铺皆铺设货物夸多竞好谓之歇眼灯烛华粲竟夕乃止此时浙江放一点红羊皮小水灯数十万盏浮满水面粲如繁星或谓此乃江神所喜非徒事观羙也
　　禁中例于八日作重九排当于庆瑞殿分列黄菊粲然眩目且点菊灯略如元夕内人乐部亦有随花赏如前赏花例盖赏灯之宴权舆于此自是日盛矣或于清燕殿缀金亭赏橙橘遇郊祀则罢宴
　　十月御前供进夹罗御服臣僚服锦袄子夹公服授衣之遗意自是御炉日设火至明年二月朔止皇后殿开炉节排当是月遣使朝陵如寒食仪都人亦出郊拜墓用绵球赭衣之类
　　冬至朝廷大会庆贺排当并元正仪而都人最重一阳贺冬车马皆华整鲜好五鼓已填拥杂沓于九街妇女小儿服饰华羙往来如霍山祠城隍诸庙炷香尤盛三日之内店肆罢市垂帘饮博谓之做节享先则用馄饨贵家求奇一器凡十余色谓之百味馄饨
　　禁中赏雪御明逺楼即南木楼后苑进雪狮并以金铃彩镂为饰且作雪花雪灯雪山之类及滴酥为花及诸事件并以金盆盛进以供赏玩进杂煎品味如春盘饾饤羊羔儿酒以赐并于内藏库支犒官劵数百万以犒诸军及令临安府分给贫民或皇后殿别有支犒而贵家富室亦各以钱米犒邻里之贫者
　　禁中以臈月二十四日为小节夜三十日为大节夜呈女童驱傩妆六丁六甲之类大率如梦华録所载后苑修内司各进消夜果儿以大合簇饤凡百余种如蜜煎下至花饧炒豆及玉器珠翠花朶犀象博戏之具销金斗叶诸色戏弄之物无不备具皆极纎巧又于其上作玉辂高至三四尺悉以金玉等寳为饰护以贴金龙鳯罗罩务以竒侈求胜一合之费不啻中人十家之产止资天颜一笑耳后妃诸合各进岁轴儿及珠翠百事吉利袋儿小様金银器皿并随年金钱一百二十文旋亦分赐亲王贵邸宰臣巨珰至于爆仗有为果子人物等类不一而殿司所进屏风尽钟馗捉鬼内藏药线爇放百余竒巧不絶箫鼓迎春鸡人警唱而玉漏渐移金门已启矣
　　岁晚臈日赐亲王宰执三衙从官内侍省及外阃前宰执等臈药系和剂局造进及御药院特造办银合各一百两以至五十两三十两各有差伏日暑药亦同
　　行都官酒库每岁清明前开煑中秋前卖新先期诸库呈様点检所所以呈府既中择日开沽以白布三丈余掲竹竿顶题曰某库选到酒匠某人酝造上等酿辣无比高酒三五人扶之而行以鼓乐妓女杂技前导聮镳穿市观者如堵酒匠则新巾紫衣乗马从之以府中所赏彩帛钱会银碗驼负马前谓之迎酒杨炎正诗云钱唐妓女颜如玉一一红妆新结束问渠结束何所为八月皇都酒新熟酒新熟浮蛆香十三库中谁最强临安大尹索酒尝旧有故事须迎将翠翘金鳯乌云髻雕鞍玉勒三千骑金鞭争道万人看香尘冉冉沙河市琉璃杯深琥珀浓新翻曲调声摩空使君一笑赐金帛今年酒赛真珠红画楼突兀临官道处处绣旗夸酒好五陵年少事豪华一斗十千谁复校黄金炉下漫徜徉何曽见此大堤娼惜无颜公三十万往醉金钗十二行又赛酒则往酹诸庙谓之乞利市高九万诗云赛罢祠山赛二郎酒行明日欲开张愚民可是多忘本香火何曾到杜康
　　都城自过收灯贵游巨室皆争先出郊谓之探春至禁烟为最盛龙舟十余彩旗迭鼓交午曼衍粲如织锦内有曾经宣唤者则锦衣花帽以自别于众京尹为立赏格竞渡争标内珰贵客赏犒无筭都人士女两堤骈集几无置足地水面画楫栉比如鳞亦无行舟之路歌讙箫吹之声振动逺近若游之次第则先南而后北至午则尽入西泠桥里湖其外几无一舸矣弁阳老人有词云看画船尽入西泠闲却半湖春色盖纪实也既而小泊断桥十舫骈聚歌管喧奏粉黛罗列最为繁盛桥上少年郎竞纵纸鸢以相勾牵剪截线絶者为负此虽小技亦有専门爆仗起轮走线之戏多设于此至花影暗而月华生始渐散去綘纱笼烛车马争门日以为常张武诗云帖帖平湖印晚天踏歌游赏锦相牵都城半掩人争路犹有胡琴落后船
　　西湖竞渡自二月八日为始而端午尤盛是日画舫齐开游人如蚁龙舟六只俱装十太尉七圣二郎神杂剧饰以彩旗锦伞花篮闹竿鼓吹之类帅守往一清堂弹压立标竿于湖中挂锦彩银碗官楮以赏捷者有一小节级披黄衫青帽挿孔雀尾乘小舟横节杖声喏取指挥次以舟回朝龙舟以彩旗招之诸舟鸣锣鼓分两翼逺近排列成行再以彩旗引之诸舟竞发先至标所者取赏声喏而退其余犒钱而已吴子和赋喜迁莺云梅霖初歇正綘色海榴争开佳节角黍包金香蒲切玉是处玳筵罗列鬬巧尽输年少玉腕彩丝双结舣画舫见龙舟两两波心齐发奇絶难画处激起浪花飜作湖间雪画鼓轰雷红旗掣电夺罢锦标方彻望中水天日暮犹自珠帘高揭棹归晚载荷香十里一钩新月
　　二月八日为桐川张王生辰霍山行宫朝拜极盛百戏竞集他如杂剧则曰绯緑社蹴球则曰齐云社唱赚则曰遏云社耍词则曰同文社相扑则曰角抵社清乐则曰清音社射弩则曰锦标社花绣则曰锦体社使棒则曰英畧社小说则曰雄辩社行院则曰翠锦社影戏则曰绘革社梳剃则曰净髪社吟呌则曰律华社撮弄则曰云机社而七寳蓦马二会为最玉山寳带尺璧翠珠璀璨夺目而天骥龙媒绒韀寳辔竞赏神骏好奇者至剪毛为花草人物厨行果局穷极肴核之珍有所谓意思作者悉以通草罗帛雕饰为楼台故事之类饰以珠翠极其精致一盘至直数万然皆浮靡无用之物不过资一玩耳奇禽则红鹦白雀水族则银蟹金龟高丽华山之奇松交广海峤之异卉不可缕数莫非动心骇目之观也若三月三日殿司真武会三月二十八日东岳生辰社会之盛大率类此
　　都下自十月以来朝天门内外竞售锦装新厯诸般大小门神桃符钟馗狻猊虎头及金彩缕花春帖旛胜之类为市甚盛八日则寺院及人家用胡桃松子乳蕈柿栗之类作粥谓之腊八粥医家亦多合药剂侑以虎头丹八神屠苏贮以綘囊馈遗大家谓之腊药至于馈岁盘盒酒担羊腔充斥道路二十四日谓之交年祀灶用花饧米饵及烧替代作糖豆粥谓之口数市井迎傩以锣鼓遍至人家乞求利市至除夜则比屋以五色钱纸酒果以迎送六神于门至夜蕡烛籸盆红映霄汉爆竹鼓吹之声喧阗彻夜谓之聒厅小儿女终夕博戏不寐谓之守岁又明灯床下谓之照虚耗及贴天行帖儿财门于楣祀先之礼则或昏或晓各有不同如饮屠苏百事吉胶牙饧烧木卖懵董等事率多东都之遗风焉守岁之词虽多极难其选独杨守斋一枝春最为近世所称词云竹爆惊春竞喧阗夜起千门箫鼓流苏帐暖翠鼎缓腾香雾停杯未举奈刚要送年新句应自赏歌清字圆未夸上林莺语从他岁穷日暮纵闲愁怎减刘郎风度屠苏办了迤■〈辶里〉栁忻梅妬宫壸未晓早骄马绣车盈路还又把月夕花朝自今细数
　　都民素骄非惟风俗所致盖生长辇下势使之然若住屋则动蠲公私房赁或终岁不偿一镮诸务税息亦多蠲放有连年不收一孔者皆朝廷自行抱认诸项窠名恩赏有黄榜钱雪降则有雪寒钱久雨久晴则又有赈恤钱米大家富室则又随时有所资给大官拜命则有所谓抢节钱病者则有施药局童幼不能自育者则有慈幼局贫而无依者则有养济院死而无殓者则有漏泽园民生何其幸欤

　　西湖游览志余巻三

　　●钦定四库全书

　　西湖游览志余巻四

　　（明）田汝成 撰

　　○佞幸盘荒

　　蔡京元长闽之仙游人宋徽宗时为翰林承旨附章惇台谏攻之夺职提举洞霄宫居杭州建第西湖酷极宏丽童贯以供奉官诣三吴访书画奇巧留杭累月与京昵甚珍玩日逹禁中帝遂属意于京不数年超至相位导帝淫奢朝政日改靖康初金人陷汴京京尽以金寳泛巨舰来钱唐御史孙廸等极诋其恶乃贬儋州死诏籍其家适毛逹可守杭州京门士也宻喻其家藏镪巨万故蔡氏之后不贫当蔡氏全盛时有士人夜游被酒遇缺墙阑入园中花木繁茂径术交错望红灯闪闪而来惊匿小亭有穴毡覆启而窥之壮士伏其中见士人惊奔而去士人就隐焉已而烛渐近乃妇人十余靓妆丽服俄趋亭上举毡见生惊曰不是不是又一妇熟视曰也得也得执其手以行生不敢问引入洞房曲室羣饮交欢五鼓乃散士人惫倦不能行羣妇以巨箧舁而缒之墙外比晓匍匐而归迹其所遇乃蔡太师花园也
　　京既南迁中路有旨取所宠姬慕容邢武者三人以金人指名来索也京作诗以别云为爱桃花三树红年年岁岁惹春风如今去逐他人手谁复尊前念老翁至潭州作词云八十一年住世四千里外无家如今流落向天涯梦到瑶池阙下玉殿五回命相彤庭几度宣麻止因贪此恋荣华便有如今事也京之父凖塟临平山山为驼形术家谓驼负重乃行遂作塔山顶以浙江为带水秦望为案山何其雄也富贵既极一旦颠覆几于灭族俗师风水之说安足慿哉
　　秦桧会之江宁人靖康初金兵陷汴二帝北迁桧以御史中丞从与其帅达兰善倡割地之议达兰乃纵之使与其妻王氏航海奔行在髙宗召见与议国事大奇之驯加褒用力主和议廷臣异已者輙逐之枢宻副使岳飞屡言和议误国桧殊憾之竟以诬死而赵鼎张浚胡铨皆贬锢终身绍兴十五年赐桧第于望仙桥置箔场官吏以应付所需讫其死十九年营建不已初就第时诏百官往送酒中优人致诵语有叅军者裒衣诵桧功德一伶以荷叶校椅从之恢语杂至宾欢既洽叅军将就椅忽坠其幞头乃总髪环为双迭胜伶指问曰此何环曰二胜环伶遽扑其首曰尔但坐太师椅请取恩泽二圣还且掉脑后可也一坐失色桧怒下伶狱杖杀之自是语禁始宻
　　桧女孙崇国夫人者方六七岁爱一狮猫亡之限令临安府访索逮捕数百人致猫百计皆非也乃图形百本张茶坊酒肆竟不可得府尹曹泳因嬖人以金猫赂恳乃已
　　桧在相位頥指上下无敢弗从时都下货壅乏见镪市廛大哄府尹以闻桧笑曰易耳即召文思院官未至促者络绎奔而来谕之曰适得旨欲变钱法可铸様钱一缗进呈废见镪不用约翌午毕事院官唯唯而出召工为之富家闻者尽出宿镪市金粟物价大昻泉溢于市既而様钱上省寂无闻矣都堂左揆阁前有石榴每着实桧嘿数焉忽亡其二故不问一日将排燕忽顾左右取斧伐榴有亲吏在傍曰榴实甚佳伐之可惜桧反讯曰汝盗吾榴吏叩头伏罪其机械巧发如此
　　桧虽専恣然颇谨小嫌故髙宗不疑一日其子熺衣黄葛衫侍侧桧命换之熺不喻桧瞪目曰可换白者熺言此葛贵贱通服桧曰我与汝却不可服也盖以其黄色逼上用耳
　　宪圣召桧夫人入禁中赐宴进淮青鱼宪圣顾问夫人曾食此否夫人对曰食此已久其鱼视此更大容臣妾翌日供进盖桧方秉权诸道谄奉踰于上贡也夫人归急以语桧桧恚之曰夫人不晓事翌日遂易糟鯶鱼大者数十枚以进宪圣笑曰我固道无此大青鱼夫人误认耳
　　当桧用事时佞士盈庭引古今而颂功德者例沐汲奨桧尝建一德格天阁朝士有贺启曰在昔独伊尹格于皇天到今微管仲吾其左袵桧喜超擢之有选人投诗曰多少儒生新及第高烧银烛照蛾眉格天阁上三更雨犹诵车攻复古诗桧即与改秩
　　胡忠简铨既以乞斩秦桧掇新州之祸直声大振士夫惕祸无敢与立谈者独王卢溪廷珪诗而送之曰囊封初上九重闗是日清都虎豹闲百辟动容观奏牍几人回首媿朝班名髙北斗星辰上身堕南州瘴海间岂待他年公议出汉廷行召贾生还桧闻之大怒流廷珪夜郎俄而桧死卢溪放回题诗驿壁云辰州更在武陵西每望长安信息稀二十年兴缙绅祸一朝终失相公威外人初说哥奴病逺道俄闻逐客归当日弄权谁敢指如今忆得姓依希
　　桧久擅权大诛戮以胁善类末年因赵忠简之子汾以起狱谋尽覆张忠献胡文定诸族棘寺奏牍上矣桧时已病坐格天阁下吏以牍进欲落笔署牍手颤而污亟命易之至再竟不能字其妻王在屏后摇手曰勿劳太师须臾桧仆于几伏枕数日死狱事大解初汾就逮自分必死嘱其家曰脱有恩言当馈食中寘肉笑靥一以为信月余无报日受惨酷求死不可得日正昼置之暗室仰絣之使视椽榱偶见屋上一窍如钱微有日影须臾转射壁上成一反字盖狱吏剪字障日为报者汾解意亟承异谋遂得小挺惟数晷以待尽忽外致食满槖皆笑靥汾泣曰吾约以一而今乃多如是殆绐我既而狱吏皆来贺郎日脱械出则桧声钟给赙矣
　　桧之建第于望仙桥也备极宏丽其死也值天府开浚运河取土堆府门有人题诗曰格天阁在人何在偃月堂深恨亦深不向洛阳图白髪却于郿坞贮黄金笑谈便解兴罗织咫尺那知有照临寂寞九原今已矣空余泥泞积墙阴又杨廷秀宿牧牛亭秦太师坟庵诗云函闗只有一穰侯瀛馆宁无再帝丘天极八重心未死台星三点折方休只看壁后新亭策恐作栘中属国羞今日牛羊上丘垄不知丞相更嗔不
　　桧有十客曹冠以敎孙为门客王会以妇弟为亲客郭知建以离婚为逐客吴益以爱婿为娇客施全以剸辨为刺客李季以设醮奏章为羽客龚金以治产为荘客丁禩以出入其家为狎客曹泳以献计为说客初止有此九客耳桧既死葬于建康有蜀人史叔夜者懐鸡黍号恸墓前其家大喜因厚遗之遂为吊客以足十客之数
　　桧之秉轴屏塞人言蔽上耳目凡一时献言者非诵桧功德则讦人苛细以中伤善类稍渉国事恐触忌讳率噤而不发仅论禁销金铺翠鹿胎冠之类耳晚年残忍尤甚数兴大狱又喜谀佞不避嫌疑张扶请桧乘金根车及桧封益国公又有乞置益国官属及议九锡者桧闻之坦然不骇静江有秦城驿知府吕愿中赋秦城王气诗以媚桧得召京秩沈长卿芮煜共赋牡丹诗有宁令汉社稷变作莽乾坤之句为邻人所告编置化州赵令衿观桧家庙口诵君子之泽五世而斩为汪召锡所告下狱死至于开门受赂富敌王家外国珍奇死犹踵阈其子熺无日不鍜酒具治书画特其细故耳
　　桧之当国也四方馈遗日至方务德帅广东为蜡炬以众香实其中遣驭卒持诣桧府厚遗主藏吏期必逹吏使俟命一日宴客吏曰烛尽适广东方经略送烛一罨未敢启桧命取用之俄而异香满座察之则自烛中出也亟命藏其余枚数之适得四十九呼驭卒问故则曰经畧专造此烛供献仅五十枚既成恐不佳试爇其一不敢以他烛充数秦大喜以为奉已之専也待方益厚
　　秦桧为相久擅威福士大夫一言合意立取显秩人懐速化之望故仕于朝者多不肯外迁有王仲荀者以滑稽游公卿间一日坐秦府宾次朝士云集待见稍久仲荀前白曰今日公相未出堂众官久伺某有一小话愿资醒困众知其善谑争竦听之乃抗声曰昔有一朝士出谒未归有客投刺于门阍者告之以某官不在留门状俟归呈禀客勃然发怒叱阍曰汝何敢尔凡人之死者乃称不在我与某官厚故来相见独无讳忌而敢以此言目之我必竢其来面白以治汝罪阍者拱谢曰小人诚不晓讳忌愿官人寛之乃今朝士留谒者例告如此若以为不可当复作何语以谢客客曰汝官人既出谒未回苐云某官出外去可也阍愀然蹙额曰我官人宁死却是讳出外去三字满座皆大笑仲荀出入秦门预亵客老归建康以死秦虽煽语祸独优容之盖亦一吻流也
　　桧之欲杀岳飞也于东牕下与妻王氏谋之王氏曰擒虎易縦虎难其意遂决后桧游西湖舟中得疾见一人披髪厉声曰汝误国害民吾已诉天得请矣桧归无何而死未几子熺亦死王氏设醮方士伏章见熺荷铁枷问太师何在熺曰在酆都方士如其言而往见桧与万俟卨俱荷铁枷备受诸苦桧曰可烦传语夫人东牕事发矣
　　曹泳秦桧门客也监黄岩酒税秩满到部注阙上省桧押勅见泳姓名物色召见之熟视曰公桧恩家也泳恍然不知所答则又曰忘之耶泳曰昏忘实不省于何处遭遇太师桧入室有顷取小册示泳使观之首尾不记他事但有字一行曰某年月日某人钱五千曹泳秀才绢二疋盖桧微时游索富家得五千求益不可泳时为馆客探囊中得二绢曰此吾束修之余也今举以遗子既别不相闻虽知桧贵震天下不谓其即秦秀才也泳曰不意太师乃能记忆微贱如此桧曰公真长者命其子孙出拜之俾以上书易文资骤用之至户部侍郎知临安府晚年桧有异志泳实预其宻谋桧病高宗临视之已不能言懐中出一札乞以其子熺代辅政上视之无语既出呼干办府事者问何人为此则以泳对遂命勒停安置新州
　　韩侂胄昻夫魏忠献王琦曾孙也孝宗崩光宗疾不能执丧宁宗在嘉邸丞相赵汝愚议拥立而宪圣皇太后居慈福宫莫可闗白侂胄雅善慈福内侍因内侍以宻启太后太后许之汝愚乃立宁宗侂胄以定策功希望节钺汝愚不许知阁刘弼劝汝愚曰此事侂胄不为无功亦须稍疏官职而朱熹亦劝汝愚当厚赏以酬其劳弗使预政汝愚为人踈直谓侂胄易制不以为虑侂胄遂怨望内交宫掖外比奸邪谋倾汝愚而难其名问于京镗镗曰彼宗姓也诬以谋危社稷则一网打尽矣侂胄然之乃讽右正言李沐奏汝愚以同姓居相位将不利于社稷汝愚遂罢相设伪学之禁贬谪朱熹等五十九人赵从道有诗云庆元宰相事纷纷说着令人暗断魂好听当时刘弼语分些官职与平原刘一清诗云斋坛一钺底须悭坐见诸贤散似烟不使庆元为庆厯也由人事也由天
　　侂胄既进太师封平原郡王欲立竒功以自固乃倡恢复之议举兵北伐金人分道南侵镇兵屡败侂胄惧遣使请和金人不许第索启衅之首侂胄大怒用兵益急蜀口汉淮之民死者不可胜计中外忧惶礼部侍郎史弥逺与皇子荣王谋诛侂胄杨皇后亦从中力请乃得宻旨侂胄陈自强皆罢相仍令夏震以兵押出国门是夕乃侂胄四夫人诞辰张功甫移庖大燕至五鼓方散沉醉几不可起干办府事周筠以片纸投入云闻外间有警不佳乞闭阁门免朝侂胄怒曰谁敢如此至再三皆不従乃盥栉服瑞香畨罗衣一袭登车而往则殿司军围绕府第矣而侂胄犹未知也夏震呵止于途拥至玉津园侧击杀之命临安府函其首诣金人求和建阳刘淮为之诗云寳莲山下韩王府郁鬰沉沉深几许主人飞头去和敌緑户雕窓鎻风两九世公卿一朝覆太师冝诛魏公辱后车不悟有前车兀突眼中观此屋髙九万诗云拂晓官家簿録时未曾吹彻玉参差傍人不忍听鹦鹉犹向金笼唤太师
　　开禧北伐侂胄之寡谋浪战固可罪矣至函其首以求和何其谬也善乎宁宗有言恢复岂非美事但不量力耳有为诗云自古和戎有大权未闻函首可安边生灵肝脑空涂地祖父魂雠共戴天晁错已诛终叛汉于期未遣尚存燕庙堂自谓万全策却恐防秋未必然
　　侂胄既逐赵忠定至衡州而暴卒或谓中毒云太学生敖陶孙赋诗于三元楼壁云左手旋干右转坤如何羣小恣流言狼胡无地居姬旦鱼腹终天吊屈原一死固知公所欠孤忠幸有史长存九泉若遇韩忠献休说如今有末孙陶孙方纵笔饮未一二行壁已舁去陶孙知必为韩所廉顷之捕者至矣急更衣持酒具下楼与捕者交臂问敖上舍在否对曰方酣饮亟亡命走闽侂胄败乃登第一
　　侂胄有爱姬小故被谴钱唐令程松寿亟召女侩以八百千市之舍之中堂旦夕夫妇上食事之甚谨姬惶恐莫知所由居数日侂胄意解复召之知为程所市矣大怒松寿闻之亟上谒献之曰顷有郡守辞阙者将挟市去外郡某忝赤县恐忤钧颜故为王匿之舎中耳侂胄意犹未平姬既入具言松寿谨待礼侂胄大喜即日躐除太府寺丞旬迁监察御史踰年进右谏议大夫犹怏怏不满乃更市一羙人献之名曰松寿侂胄追问之曰奈何与大谏同名答曰欲使贱名常逹钧听耳侂胄怜之即除同知枢宻院事
　　侂胄有四妾皆郡夫人其三夫人号满头花新进者号四夫人尤宠幸通籍宫中慈明常诏入赐坐四夫人即与慈明偶席其次有十婢均宠有献北珠冠四枚者侂胄喜以遗四夫人十婢者皆愠曰等人耳我軰不堪戴耶侂胄患之时赵师■〈罒幸廾，上中下〉以列卿守临安闻之亟出十万缗市北珠冠十枚瞰侂胄入朝献之十婢者大喜分持以去侂胄归十婢咸来谢翌日都市行灯十婢皆顶珠冠而出观者如堵归语侂胄曰我軰得赵大卿光价十倍王何吝酬一官耶侂胄许之遂进师■〈罒幸廾，上中下〉工部侍郎侂胄又尝与客饮南园师■〈罒幸廾，上中下〉与焉过山庄竹篱茅舎曰此真田舍景但欠鸡鸣犬吠耳少焉有犬嘷丛薄间视之乃师■〈罒幸廾，上中下〉也侂胄大悦益亲爱之太学诸生有诗曰堪笑明廷鸳鹭甘作村庒犬鸡一日氷山失势汤燖镬煑刀刲
　　侂胄用事十四年威行宫省权震■〈宀禹〉内尝凿山为园下瞰宗庙出入宫闱无度孝宗畴昔思政之所偃然居之老宫人见之往往垂涕颜棫草制言其得圣之清易祓撰答诏以元圣褒之四方投书献颂者谓伊霍旦奭不足以儗其勲有称为我王者余嚞请加九锡赵师■〈罒幸廾，上中下〉乞置平原郡王府官属侂胄皆偃然当之籍没之晨放逐羣婢愿认父母者听以身首服饰去市人利其物诈称某妾父母者阗哄门巷或牵裾揽臂而往发其家藏斥卖之败衣破絮亦各分包往往有金珠裹匿盖诸婢将挈之以为逃计者慈明以四夫人偶坐之憾特命京兆杖一百而遣之流其嗣子于沙门岛
　　侂胄在庆元初其弟仰胄为知合门事颇干朝政时人谓之大韩小韩求快捷方式者争趋之一日内燕优人有为衣冠到选者自叙履歴材艺应得羙官而留滞铨曹徘徊浩叹又为日者弊帽持扇过其旁邀谈庚甲问得禄之期日者厉声曰君命甚高但财帛宫宜破若欲小可先见小寒更望大成必见大寒优盖以寒为韩也侍燕者皆缩颈匿笑
　　侂胄当轴黜降朝绅权移人主时有天族就试南宫者题诗客邸云蹇卫冲风怯晓寒也随举子到长安路人莫作亲王看姓赵如今不似韩
　　侂胄尝以冬月携家游西湖遍览南北两山之胜末乃置宴南园族子判院与焉有献牵丝傀儡为土偶负小儿者名为迎春黄胖韩顾族子曰汝名能诗可咏之即赋一絶云脚踏虚空手弄春一人头上要安身忽然线断儿童手骨肉都为陌上尘侂胄怫然不终宴而归未几祸作
　　侂胄为南海尉延一文士作馆客既别音问不通后侂胄当国尝思其人一日忽上谒盖已改名登第数年矣一见欢甚馆遇殷厚尝夜阑酒罢侂胄屏左右促膝问曰某谬当国柄外间议论如何其人太息曰平章家族危如絫卵尚复何言侂胄愕然问故对曰是不难知也椒殿之立非出于平章则椒殿怨矣皇子之立非出于平章则皇子怨矣贤人君子自朱熹彭龟年赵汝愚而下斥逐贬死不可胜数则士大夫怨矣边衅既开三军暴骨孤儿寡妇泣声相闻则三军怨矣并边之民死于杀掠内地之民死于科需则四海万姓之民怨矣丛是众怨平章何以当之侂胄黙然久之曰何以教我其人辞谢再三固问乃曰仅有一策主上非心黄屋若急建青宫开陈三圣家法为揖逊之举则皇子之怨可变而为恩椒殿退居德寿虽怨无能为矣于是辅佐新君涣然与海内更始曩时诸贤死者赠恤生者召擢遣使聘敌释怨请和以安边境优犒诸军厚恤死士除苛解娆尽去军兴无名之赋与百姓更始然后选择名儒逊以相位乞身告老为緑野之游则易危为安转祸为福或者其庻几乎侂胄犹豫不能决欲留其人处以掌故其人力辞竟去未几祸作
　　侂胄封平原郡王而官太师一时献佞者皆称师王时叅知政事钱象祖尝諌用兵与侂胄有隙史弥逺遂与合谋既得罢相之旨遂私谋批杀之宁宗实不知也都下为之语曰释伽佛中间坐胡汉神立两旁文殊普贤自鬪象祖打杀师王闻者絶倒
　　陈自强为侂胄童子时师侂胄当国自强至临安待选欲见无以自通其僦居主人出入侂胄家为入言之一日侂胄召自强比至则从官毕集侂胄设褥于堂延自强升坐再拜次召从官入同坐皆局蹐莫敢居上侂胄徐曰陈先生老儒汨没可念坐客唯唯明日交章荐之即拜太学録未踰年三迁为秘书郎既入馆改右正言月余拜諌议大夫御史中丞旬日遂佥书枢宻院事明年叅知政事又明年知枢宻院事侂胄进太师自强拜右丞相尝语人曰自强唯一死以报师王每称侂胄曰恩王恩父称苏师旦为叔称书吏史逹祖为兄嘉泰元年临安大火自强所积一夕煨烬侂胄遂遗之万缗执政列郡闻之皆有所助不数月得六十万缗更倍所焚之数及侂胄败窜自强于永州死
　　苏师旦者平江书吏也为韩侂胄腹心以奸计归诚于侂胄侂胄愈益昵之尝以窘乏求金诣侂胄侂胄初不知其受诸将之赂动以亿万时时捐赀助之及江上军败词连师旦受赂尺牍具存侂胄大怒窜师旦海上及侂胄败取斩于临安籍其家得金箔金二万九千二百五十片金钱六十辫马蹄金一万五千七百二十两瓜子金五斗生金罗汉五百尊各长二尺五寸金酒器六千七百三十两钗钏金一百四十三片金束带一十二条他物称是以一隅之地幸臣黩货如此侂胄所积应且数倍国安得不亡哉
　　苏师旦将建节学士颜棫莫子纯皆莫肯当制易祓彦章为枢宻院检详文字师旦为都承旨祓与之昵欣然愿任责遂以国子司业兼两制竟为师旦草麻极其谀佞至用前人旧对所谓有文事有武备无智名无勇功者盖以孔子比之子房不足道也既宣布物论哗然亟擢祓左司諌诸生为之语曰阳城毁裴延龄之麻由谏官而下迁于司业易祓草苏师旦之制由司业而上擢于谏官既而韩诛苏得罪祓遂逺贬

　　西湖游览志余巻四

　　●钦定四库全书

　　西湖游览志余巻五

　　（明）田汝成 撰

　　○佞幸盘荒

　　史弥逺丞相浩之子鄞人也初浩与觉长老善问觉曰和尚与我孰好觉见其堂奥帘幙罗绮烂盈粉黛环列漫曰丞相富贵好老僧何敢比也既自省曰此念一差积岁蒲圑工夫尽废终当堕落泥滓一日浩坐厅上俨然见觉突入堂中使人往寺廉之则报觉死矣茶顷浩后院弄璋浩黙然知为觉也遂以觉为小名及长名之曰弥逺弥逺当宁宗朝韩侂胄以用兵起衅中外忧恚弥逺遂上疏力诋帝嘉之寻又赞废济王立理宗理宗德之宠任日剧相两朝二十六年权震海内时有人作诗规之者曰前身元是觉阇黎业障纷华总不迷到此更须睁只眼好将慧力运金鎞
　　宁宗无子选太祖之后贵和为太子更名竑封济国公贵诚为邵州防御使嗣沂王竑好鼓琴史弥逺买羙人善鼓琴者纳之竑而厚抚其家使瞰竑动息羙人知书慧黠竑嬖之时杨后専国政弥逺用事久宰执侍从台谏藩阃皆所引荐莫敢谁何权势薫灼竑心不能平尝书杨后及弥逺事于几上曰弥逺决配八千里又尝观宫壁舆地图指琼崕曰他日置史弥逺于此又尝呼弥逺为新恩以他日非新州即恩州也弥逺闻之大惧思以处竑而竑不知一日弥逺为其父浩饭僧浄慈寺与国子学録郑清之登慧日阁屏人语曰皇子不堪荷负闻后沂邸者甚贤今欲择讲官君其善训导之事成弥逺之坐即君之坐也清之敬诺乃以清之为教授清之曰教贵诚为文又购高宗御书俾习之清之上谒弥逺即以贵诚诗文翰墨呈之誉不容口弥逺尝问清之曰吾闻皇叔之贤己熟大要毕竟如何清之曰其人之贤更仆不能数然一言以断之曰不凡弥逺颔之再三意益决乃日媒蘖竑失言于帝觊帝废竑而立贵诚帝不悟其意
　　宁宗在疾弥逺矫诏立贵诚为太子更名昀遣郑清之往告贵诚以将立意贵诚黙不应清之曰丞相以清之从游之久故使布心腹足下不答以一语则清之将何以复命于丞相贵诚始拱手徐言曰绍兴老母在清之以告弥逺益相与叹其不凡及帝崩弥逺遣皇后兄子谷石以废立事白后后不可曰皇子竑先帝所立岂敢擅变谷等一夜七往返后终不许谷等乃泣拜曰内外军民皆己归心不立祸变必生杨氏无噍类矣后黙然良久曰其人安在弥逺即于宫中遣快行宣昀令之曰今所宣是沂王府皇子非万岁巷皇子茍误则汝曹皆处斩皇子竑时闻帝崩跂足以需宣召久不至乃属目墙壁间见快行过其府而不入疑焉已而拥一人径过天暝不知为谁甚惑之昀入宫见后后拊其背曰汝今为皇子矣弥逺引昀至柩前举哀毕然后召竑竑闻命即赴至则所过宫门禁卫輙拒其从者弥逺亦引竑至柩前举哀毕引出惟殿帅夏震守之遂召百官立班听遗制则引竑就旧班竑愕然曰今日之事我岂当仍在此班震绐之曰未宣制己前当在此宣制后乃即位耳竑以为然已而遥见殿上烛影中已有人在御座则昀已即位矣宣制毕阁门宣赞呼百官拜舞贺新皇帝即位竑不肯拜夏震捽其背下拜遂称遗诏以竑为开府仪同三司进封济阳郡王
　　济王既废寓居霅城寳庆元年潘壬潘丙谋立王率亡命数十人夜入城至邸声言义举推戴王闻变易服匿水窦中久而得之拥至州治旋往东岳行祠取龙椅置厅事以黄袍加之王号泣不从胁之以刃不得已与之约曰能弗伤太后与官家否众许诺乃假淮阃李全揭榜州门称兵二十万逺近震动比晓则执兵者皆太湖渔人廵司弓卒而已王知谋不成乃与州将勒兵剿之变闻调兵至则贼已就诛矣史弥逺遣人慰王且以医来投药鸩之九窍流血而死嗣是数见恠弥逺惧为之改塟且作佛事超度之
　　弥逺之比周于杨后也出入宫禁外议甚哗有人作咏云词讥之云往来与月为俦舒巻和天也蔽及废济王而杀之也甚寃刘克荘有诗讥之云杨栁春风丞相府梧桐夜雨济王家当其时权势赫烜引布憸壬李知孝梁成大等为之鹰大搏击善类士流无耻者多以鑚刺进秩宫宴时有伶人执拳石以大鑚鑚之久而不入叹曰鑚之弥坚一伶遽扑其首曰汝不去鑚弥逺却来鑚弥坚可知道鑚不入也举座弁栗翌日弥逺杖伶人而出之境又蜀阃大宴有优为衣冠者数軰皆称为孔门弟子相与言吾侪皆选人遂各言其姓曰吾为常从事吾为于从政吾为吾将仕吾为路文学别有二人出曰吾宰予也夫子曰于予与改可谓侥幸其一曰吾颜回也夫子曰回也不改其人愤然曰吾为四科之首而不改汝何为独改宰予曰吾鑚遂改汝何不鑚回曰吾非不鑚而鑚弥坚耳曰汝之不改宜也何不鑚弥逺乎
　　弥逺死已久一夕其家闻叩门声曰丞相归举家骇匿比入门灯轿纷纭升堂即席子妇皆出罗拜讯慰平生歴歴嘱家事索纸笔题诗云冥路茫茫万里云妻孥无复旧为羣早知泡影须臾事悔把恩雠抵死分
　　丁大全子万镇江人当理宗初以戚里婢壻夤缘取宠謟事内侍卢允升董宗臣拜左正言劾丞相董槐章未下大全夜半调隅兵百余人露刃围槐第以台牒驱廹之出绐令舆槐至大理寺欲以此恐之须臾出北闗弃槐嘂呼而散槐徒歩入接待寺罢相之命始下自是志气益骄傲寻拜右丞相太学生陈宗等上书讼大全奸邪罢相谪贵州窜藤州坠水死谢鸣治铎有夜半檄歌一首盖咏大全事也云国威重空头勑权奸横夜半檄岂不闻古来忌器不投鼠堂陛陵夷毋乃尔南风不竞北风刚不用皋亭怨降玺
　　大全罢呉潜代为相为人豪隽其兄弟多以附丽登庸贾似道与潜有隙遂为飞謡于上曰大蜈公小蜈公尽是人间业毒虫夤缘攀附百虫丛若使飞天能食龙语闻罢潜谪循州中毒死
　　贾似道师宪台州人少落魄游博会其姊有宠于理宗尝慿高见湖中灯火语左右曰此必似道也询之果然十数年超至相位人有作诗云收拾乾坤一担担上肩容易下肩难劝君髙着擎天手多少旁人冷眼看未几元兵南侵至鄂州拜似道左丞相御之会宁宗崩似道请和元人许之兵解遂上表以肃清闻帝以其有再造功宠用日盛似道乃使门客廖莹中翁应龙等撰福华编以纪鄂功赐第葛岭大小朝政就决馆中宰执充位而已当时为之语曰朝中无宰相湖上有平章
　　度宗时襄阳受围者三年矣帝一日问曰襄阳久困奈何似道对曰北兵已退陛下安得此言帝曰适闻女嫔言之似道询得其人诬以他事赐死自是无人敢言及边事者日坐葛岭取旧宫人及娼尼淫戏无昼夜惟故博徒得阑入人无敢窥其第者尝与羣妾踞地鬪蟋蟀所狎客抚其背曰此平章军国重事耶尝作半闲亭以停云水道人每治事毕则入亭中打坐有佞人上糖多令词大称其意其词曰天上谪星班青牛度闗幻出蓬莱新院宇花外竹竹边山轩冕倘来间人生闲最难算真闲不到人间一半神仙先占取留一半与公闲
　　似道欲行富国强兵之策是时刘良贵为都曹尹天府吴势卿饷淮东入为浙漕遂交赞公田事欲先行之浙右候有端绪则诸路仿行之于是以官品限田立回买派买之目民间骚然有为诗云襄阳累载困孤城豢养湖山不出征不识咽喉形势地公田枉自害苍生其后又立推排打量之法白没民产有人作诗云三分天下二分亡犹把山川寸寸量纵使一丘添一畆也应不似旧封疆又有作沁园春词云道过江南泥墙粉壁右具在前述何县何乡里住何人地佃何人田气象萧条生灵憔悴经界从来未必然惟何甚为官为已不把人怜思量几许山川况土地分张又百年西蜀巉巗云迷鸟道两淮清野日警狼烟宰相弄权奸人罔上谁念干戈未息肩掌大地何须经理万取千焉枢宻使文及翁作百字令咏雪以讥之云没巴没鼻煞时间做出漫天漫地不问髙低并上下平白都教一例鼓弄滕六招邀巽二只恁施威势识他不破至今道是祥瑞最苦是鹅鸭池边三更半夜误了吴元济东郭先生都不管挨上门儿穏睡一夜东风三竿红日万事随流水东皇笑道山河原是我的
　　御史陈伯大奏立士籍似道毅然行之凡应举及免举人州县给厯一道亲书年貌世系及所肄业于厯首执以赴举过省叅对笔迹异同以防伪滥时人有诗讥之云戎马掀天动地来襄阳城下哭声哀平章束手全无策却把科场恼秀才又有为沁园春词云国歩多艰民心靡定诚吾隠忧叹浙民转徙怨寒嗟暑荆襄死守阅岁经秋敌未易支人将相食识者深为社稷羞当今亟出陈大谏筯借留侯迂阔为谋天下士如何可籍收况君能尧舜臣皆稷契世逢汤武业比伊周政不必新贯宜仍旧莫与秀才做尽休劝吾元老广四门贤路一柱中流又词云士籍令行条件分明逐一排连问子孙何习父兄何业明经词赋右具如前最是中间娶妻某氏试问于妻何与焉乡保举那当着押开口论钱祖宗立法于前又何必更张万万千算行闗改会限田放籴生民凋瘁膏血俱脧只有士心仅存一脉今又艰难最可怜谁作俑陈坚伯大附势専权
　　似道令人贩盐百艘至临安卖之太学生有诗云昨夜江头长碧波满船都载相公鹾虽然要作调羹用未必调羹用许多
　　似道居湖上一日倚楼闲眺诸姬皆从有二人道装羽扇乘小舟游湖登岸一姬曰羙哉二少年似道曰汝愿事之当留纳聘姬笑而不言逾时令人捧一合唤诸姬至前曰适一为某姬受聘启视之乃姬之首也诸姬股栗
　　似道一日招马廷鸾叶梦鼎饮行令举一物与人还诗一联似道云我有一局棋付与棋师棋师得之予我一联诗自出洞来无敌手得饶人处且饶人廷鸾云我有一竿竹付与渔翁渔翁得之予我一联诗夜静水寒鱼不食满船空载月明归梦鼎云我有一张犂付与农夫农夫得之予我一联诗但存方寸地留与子孙耕似道不悦而罢
　　似道卧治湖山母犹在养每岁八月八日似道生辰四方善颂者以数千计悉俾翘馆誊考以第甲乙一时传诵为之纸贵然皆讇辞呓语耳陈惟善寳鼎词云神鳌谁断几千年再乾坤初造筭当日枰棋如许争一着吾其衽左谈笑顷又十年生聚处处豳风葵枣江如镜楚氛余几猛听甘泉捷报天衣细意从头补烂山龙华虫黼藻宫漏永千门鱼钥截断红尘飞不到街九轨看千貂避路庭院五侯深鎻好一部太平六典一一周公手做赤舄绣裳消得道斑斓衣好尽龎眉鹤髪天上千秋难老甲子平头纔一过未说汾阳考看金盘露滴瑶池龙尾放班回早廖莹中木兰花慢云请诸君着眼来看我福华编记江上秋风鲸漦涨雪鴈徼迷烟一时几多人物只我公只手护山川争覩阶符瑞象又扶红日中天因懐下走奉櫜鞬磨盾夜无眠知重开宇宙活人万万合寿千千鳬鹥太平世也要东还赴上是何年消得清时钟鼓不妨平地神僊陆景思甘州歌云满清平世界庆秋成看看斗米三钱论从来活国论功第一无过丰年办得闲民一饱余事笑谈间若问平戎策微妙难传玉帝要留公住把西湖一曲分入林园有茶炉丹灶更有钓鱼船觉秋风未曾吹着但砌兰长倚北堂萱千千岁上天将相平地神仙赵从槖陂塘栁云指庭前翠云金雨霏霏香满仙宇一清透彻浑无底秋水也无流处君试数此様襟懐顿得乾坤住闲情半许听万物氤氲从来形色每向静中觑琪花路相接西池寿母年年弦月时序荷衣菊佩寻常事分付两山容与天证取此老平生可向青天语瑶巵缓举要见我何心西湖万顷来去自鸥鹭郭居安声声慢云捷书连昼甘雨洒通宵新来喜沁尧眉许大担当人间佛力须弥年年八月八日长记他三月三时平生事想祗和天语不道人知一片闲心鹤外被乾坤系定虹玉腰围阎阖云边西风万籁吹齐归舟更归何处是天教家在苏堤千千岁比周公多个彩衣且侑以俪语云彩衣宰辅古无一品之曾参衮服湖山今有半闲之姬旦所谓三月三者盖颂其庚申苹草坪之捷而归舟乃舫斋名也贾大喜既而语客曰此词固佳然失之太俳安得有着彩衣周公乎
　　似道尝于湖中作絶句云寒食家家挿栁枝留春春亦不多时人生有酒须当醉青塜儿孙几个悲殆所谓朝不谋夕者宁复有经国之逺猷哉
　　似道少时尝驰马游湖山小憩栖霞岭下遇一布裘道人瞪视曰官人可自爱重将来不在韩魏公下似道意其见侮不顾而去既而醉博平康至于败面他日复遇道人顿足惊叹曰可惜可惜天堂已破必不令终后果悉验
　　似道开阃日有桃符一联云笑迎珠履三千客坐拥貔貅百万兵人皆称羡一客独叹曰若是则客居主位矣何不曰坐拥貔貅兵百万笑迎珠履客三千贾大喜厚赠与之他若威行塞北几千里春满淮南第一州阳春膏两三千里明月香风十二楼皆门客所謟献也
　　似道有异志遇一拆字者以杖画地作奇字拆字者曰相公之志不谐矣道立又不可道可又不立似道黙然礼遣之恐事泄使人害诸途
　　德佑元年正月诏似道綂军行边先是似道屡请出师阴嗾台臣留己以为师臣一出顾襄未必及淮顾淮未必能及襄不若居中以运天下于是帝谓似道曰师相岂可一日离左右耶吕文焕遂以襄阳降元似道言于帝曰臣始发请行边陛下不之许向使早听臣出当不至此至是上表出师次鲁港元兵蔽江而下夏贵孙虎臣皆无鬪志阿珠遣人掠宋舟大呼曰宋军败矣虎臣遽过其妾舟众见之讙曰歩帅遁矣宋师大乱舳舻簸荡乍分乍合溺死者不可胜数似道仓惶召夏贵计事顷之虎臣至抚膺哭曰吾兵无一人用命贵微笑曰吾尝血战当之似道曰计将安出贵曰诸军已胆落吾何以战师相惟有入扬州招溃兵迎驾海上吾当以死守淮西耳言毕贵即解舟去夜四鼓似道击锣退师诸军皆溃似道与虎臣单舸奔还扬州堂吏翁应龙以都督府印奔还临安明日溃兵蔽江而下似道使人登岸扬旗招之莫有应者或使恶语慢骂之似道乃檄列郡如海上迎驾已而姜才收兵至扬州元师乗胜东下矣
　　似道既败事闻台臣交章攻之诏曰大臣具四海之瞻罪莫大于误国都督专阃外之寄律尤重于丧师告九庙以奉辞诏羣工而听命具官似道小才无取大道未闻昔相穆陵徒以边将而自诡逮事先帝又以国事而自専谓宜开诚布公以扶皇极并谋合智以尽舆情乃恣行胸臆不恤人言以吏道沮格人材以兵术剸裁机务括田之令行而农不得耕于野榷利之法变而旅不愿出其途矧当任阃之驰驱不度戎事之缓急战功旷岁而不举兵事愒日而不修纎悉于文法之搜求阔略于边政之急切遂令饮马倐渡长江乃者抗表出师请身戡难人方期以孔明之志朕亦望以裴度之功谓当缨冠而疾趋何为奉头而鼠窜遂致三军解体百将离心彼披甲之谓何乃闻声而奔溃孟子曰吾何畏彼左氏曰我不成夫社稷之势缀旒是谁之过缙绅之言切齿罪安得辞姑示薄罚俾尔奉祠于戏膺戎狄惩荆舒无复周公之望放驩兠殛伯鲧尚寛虞典之诛可罢平章军国重事都督诸路军马顷之谪高州团练使先是似道尝梦术者言平章不利姓郑人故朝士郑姓者多摧抑之武学生郑虎臣素见憎于似道廷议遂以虎臣为押送官似道濒行置酒饮虎臣言前梦且祈哀芘虎臣微笑而已途中备加窘辱及抵清漳似道泣曰夜梦不祥离此恐无生理漳守赵分如者似道门客也宴虎臣欲请似道偶坐虎臣不许似道亦固让不敢当口称天使唯谨分如察虎臣有杀似道意挑之曰天使今日押团练至此想无生理曷令速殒无受许多苦恼虎臣笑曰便是这物事受得许多苦恼好死不死明日促之行离城五里小憩木绵庵似道知不可免乃服脑子踞虎子欲絶虎臣曰好教秪恁地死大搥数下而殂先是吴履斋潜安置循州时似道命知州刘宗申捃摭其短竟以毒死至是分如祭似道为之辞曰呜呼履斋死蜀死于宗申先生死闽死于虎臣秪此四句然哀激之懐无往不复之微意悉寓其中矣
　　似道既有谪命适值生辰建醮自撰青词云老臣无罪何众议之不容上帝好生奈死期之已廹适值垂弧之旦豫陈易箦之词窃念臣际遇三朝始终一节为国任怨但知存大体以杜私门遭时多艰安敢顾微躯而思末路属江介秋风之多警率骄兵悍将以徂征违命不前致成酷祸措身无所惟冀后图众口皆诋其非百喙难明此谤四十年劳悴悔不効留侯之保身三千里流离犹恐置霍光之赤族仰惭覆载俯愧劬劳伏愿皇天后土之鍳临理考度宗之昭格三宫霁怒收瘴骨于江边九庙阐灵扫妖氛于境外此时门下已无廖王诸客盖似道手笔也
　　似道既败髙台曲池曰就荒落有题诗于门壁者云深院无人草已荒漆屏金字两辉煌底知事去身宜去岂料人亡国亦亡理考发身端有自郑人应梦果何祥卧龙不肯留渠住空使晴光满画墙又云事到穷时计亦穷此行难倚鄂州功木绵庵上千年恨秋壑堂中一梦空石砌苔稠■〈犭员〉歩月松庭叶落鸟呼风客来未用多惆怅试向吴山望故宫又吴人汤益诗云檀板轻敲月上花过墙荆棘刺檐牙指麾已失铁如意赐予宁存玉辟邪破屋春归无主燕曲池雨产在官蛙木绵庵上尤愁絶月黑夜深闻鬼车有和之者云荣华富贵等浮花膂力难胜国爪牙汉世但知光拥立唐朝谁识杞奸邪绮罗化作春风蝶弦管翻成夜雨蛙纵有清漳人去也碧天难挽紫云车
　　似道母两国夫人胡氏者钱唐鳯口里人贾渉至鳯口见而悦之戏曰汝能从我乎妇曰有夫安得自由待其归君自为言夫归欣然卖与嘉定癸已渉为万安丞似道在孕不容于嫡县宰陈与常者渉与之通家往来以情告之遂相与谋陈宰令其妻过丞听诸妾环侍谈话间因与丞妻以乏使令欲借一妾渉妻云惟所择用陈妻遂指似道之母渉妻幸其去忻然许之即随轩以归县衙及八月八日似道生于县治贾丞校事他郡归诣于宰方始知之终不以入渉家后去任虽携似道归乡而其母竟流落嫁为石匠妻及似道镇维扬访得其母偕石匠来见似道使石匠往江上兴贩计沉之江子母方得聚会享富贵四十年咸淳十年以寿终似道归越治塟太后以下及朝士贵戚设祭馔以相高为竞有累至数丈者装祭之次至攧死数人送塟者值水潦不问贵贱没及腰膝不得遂便虽度宗山陵无以加此盖自三月至七月似道持丧起复辞兎虚文汨汨殆无虚日而国事边事皆置不问至十二月十四日北兵透度时人为之语曰荘子所谓无用之用者此妪是也妪死贾必败国必亡矣
　　廖莹中羣玉贾似道门客也尝撰福华编以纪鄂功临淳化帖书丹入石皆逼真又刻小字帖十巻所谓世彩堂小帖也缩定武褉帖为小字刻之灵璧石号玉板兰亭又集全唐诗话诸史要畧二礼节左传节悦生堂随抄梓刻精妙未及印行而国事变矣似道褫职之夕与莹中相对痛饮悲歌雨泣五鼓方罢归舍不复寝命爱姬煎茶服氷脑一握药力未行而业求速死又命姬曰更进热酒一杯再服氷脑数握爱姬始觉之急前夺救巳无及矣持其妾而泣曰勿哭勿哭我从丞相二十年一日倾败得善死足矣言未毕九窍流血而死莹中尝为园湖濵有世彩堂在勤堂芳菲径红紫庄桃花流水之曲緑阴芳草之间尝从似道祷雨天竺镌名飞来峰洞至今犹存

　　西湖游览志余巻五

　　●钦定四库全书

　　西湖游览志余巻六

　　（明）田汝成 撰

　　○板荡凄凉

　　宣和二年方腊兵自富阳至杭州郡守赵霆弃城走州陷杀制置使陈建亷访使赵约纵火六日死者不可胜计凡擒官吏必断脔支軆探出肺肠或以熬油丛镝乱射备尽楚毒诏命童贯为宣抚谭稹为两浙制置使发兵十五万讨平之
　　建炎元年八月杭州军乱初髙宗之立也遣勤王兵还诸道杭兵纔三百军校陈通等见杭州富实甲东南因谋为变会军以粮衣不足有怨言夜纵火杀士曹叅军及副将白均等十二人翌旦执守臣叶梦得诣金紫光禄大夫致仕薛昂家数梦得不给衣粮之罪昻谕遣之众乃推通等七人为首释梦得而囚之逼昻权领州事浙东安抚使翟汝文闻变自将七千人屯西兴江南经制宣教郎鲍贻逊将福建枪杖手二千五百人来援陈通等尽刺城中强壮为军有众数万事闻诏赐黄榜招抚军民有能率众归降者赦其罪命以官资九月陈通等夜刧直秘阁两浙路提点刑狱公事周格识所统苏秀兵为伍后以金帛诱诸郡不逞者据城相应贼势愈炽顷之周格识死直龙图阁知秀州赵叔近权提刑司事将招陈通等降之贼闻枪杖手屯秀州惮其精勇遂聴命叔近以小队数十人入城与通等相见置酒推腹心使皆循服以待朝廷授官之命城中稍定丁夘诏以御营使都统制王渊为捉杀杭州盗贼使仍赐金帛万匹两为军费十一月诏鲍贻逊以福建枪杖手移屯江宁给事中刘珏言杭冦猖獗数月颇有窥据浙西之心所以未敢大肆者以枪杖手为之捍蔽也不可辄移且令恊同讨贼候钱唐荡平然后遣屯江宁未晚也从之十一月王渊入杭州初渊至秀州下令治兵十日乃行陈通等闻之为备稍缓及是渊与统制张俊驰至城下传呼秀州赵龙图来通出不意遂出迎渊慰劳之谕以朝廷遣赐告身令通等祗受通等皆喜渊俊入州治命军士分守诸门召通等三百人立谯门外先呼其首三十人立庭下遂执之通呼曰已受招安何为乃尔渊曰我受诏讨贼不知其它遂执其余党于门外腰斩一百八十人百姓相贺俊取杭州甲妓张秾以去叶梦得落职提举江州太平观坐守杭军变故也
　　建炎三年金将完颜宗弼自安吉进兵过独松叹曰南朝可谓无人若以羸兵数百守此吾岂能度哉知余杭县曽恩知金兵至与其丞徐聿成率父老香花迎候恩乃巩之孙也县尉杨汝为在径山请监寺为统领率强壮以御敌主僧梵仁从之乙酉宗弼攻临安钱唐令朱跸率民兵邀敌欵拒使杭民得为迯死计行二十里遇敌逆战中伤犹叱左右负已击贼浙西安抚使康允之未知为金人遣将湖州市拒敌得二首视之知为金人也遂弃城遁保赭山时直显谟阁刘晦自楚州赴召在城中军民推之以守已丑金人陷临安初完颜宗弼既围城遣前知和州李俦入城招谕俦与刘晦善至是削髪左袵而来二人执手而言欷歔不能止有倡言晦欲以城降者军民遂杀晦是夕城陷朱跸在天竺寺亦遇害后赠晦龙图直学士四年二月金人自临安退兵初完颜宗弼留临安闻浙西制置使韩世忠自江阴趋镇江恐邀其归路遂纵火城中三日夜烟熖不絶大掠金帛子女而去
　　靖康之乱柔福公主北去建炎四年有妄女子诣阙自称柔福北地潜归诏老宫人视之其貌良是问以旧宫事彷佛能言之但以足大为疑女子颦蹙曰金人聚逐如牛羊跣足行万里宁复有故态耶髙宗恻然诏授福国长公主下降髙世綮其时汪龙溪草制词曰彭城方急鲁元尝困于面驰江右既兴益寿宜充于禁脔绍兴十二年显仁太后回銮言柔福死北地久矣始知其诈付诏狱执之乃女巫也尝遇宫婢言其貎酷类柔福遂以旧宫之事告之因而为诈乃伏诛前后锡赉四十七万缗籍入官
　　徳佑元年乙亥三月元兵入常州京师戒严朝臣接踵宵遁太后命榜朝堂云孟轲谓君之视臣如草芥则臣视君如国人又谓谏于其君而不聴去则穷其力而后止识者犹以为非君臣之正谊我朝三百余年待士大夫以礼吾与嗣君遭家多难尔大小臣未尝有出一言以救国者吾何负于汝哉今内而庶僚畔官离次外而守令委印弃城耳目之司既不能为吾纠击二三执政又不能倡率羣工方且表里合谋接踵宵遁平日读圣贤书自许谓何乃于此时作此举措或偷生田里何面目对人言语他日死亦何面见先帝且天命未改国法尚存可令尚书省具见在朝臣在京文武特转二官其负国弃予者令御史台觉察以闻具榜朝堂明吾之意
　　汪立信者徽州人与贾似道书云今天下之势十去八九而君臣之晏安不以为虞夫天之不假易也从古已然此诚上下交修以迓续天命之几重惜分阴以趋事赴工之日也而乃酣歌深宫笑傲湖山玩岁愒日缓急倒施卿士师师非度百姓郁怨相仍而求仰当天心俯遂民物拱揖指挥而欲折冲万里者不亦难乎为今日之计其策有三夫内郡何事乎多兵宜尽出之江干以实外御见兵可七十余万人老弱柔脆十分汰二为选兵五十余万人沿江之守不过七千里若距百里而屯屯有守将十屯为府府有总督其尤要害处辄参倍之无事则泛舟长淮往来游檄有事则东西齐会战守并用刁斗相闻馈饷不絶聨络应援选宗室亲王忠良大臣立为统制分东西二府成率然之势此上策也久拘聘使无益于我徒使敌得以为辞请礼而归之许输岁币以缓师期不二三年邉剧稍休藩垣稍固生兵日増可战可守此中策也二策果不得行则天败我也若衔璧舆榇之礼则请备以俟似道得书大怒中以危法废斥之后元兵大举入冦立信卒于髙邮巴延得其上策叹息曰宋有是人有是言哉使果用我安得至此有无名子诗云厚我藩篱长彼贪不然衔璧小邦男庙堂从谏真如转竟用先生策第三
　　徳佑元年五月太皇太后诏谕吕文焕等息兵通好畧曰贾似道专制朝政十有五年挟智行私矜已自用结怨军民失信邻国战功当赏而不赏邉费当支而不支尽心力以守襄城者坐视不救备已财以赠郢兵者反受譛言遂使诸将离心三军解体比者请师出督畏死偷生不战而迯莫知所在自古失律之师未有若斯之甚吾已节次明正其罪但念吾年七十抱病滋久嗣君幼冲茕茕在疚念北方之兵薄吾近境宗社危急不可宁居似道召祸至此老身幼主实受其殃念尔文焕世受国恩久当事任守城六载备殚勤劳尔奕尔文虎皆受知先朝尝任岩帅之寄一时舍此度非本心尔三人在北岂可遽忘本朝之旧不念五国之危兹用手披敷陈至意尔三人为吾转道此意于师相吾老幼虽不足生生灵何辜受此荼毒不知何道可以息民何辞可以通好通南北之休美纾社稷之近忧愿亟为我图俾王室不壊理宗度宗在天之灵亦必降福于尔故悉诏尔想宜知悉吕文焕回书云报国尽忠自揣初心之无愧居危守难岂知末路之多艰兹祈转念昔日之微劳庶可少伸今日之诚欵干戈满眼轻姓命于鸿毛弓矢在腰系死生于马足不但驱驰于西北誓将屏蔽于东南幸以微劳屡收薄效至若襄城之计最为淮甸之危蠢尔无厌之戎指为必攻之地迅烈如水火之冲激飘扬若风雨之去来坐一日以尤难居九年而可奈南向髙筑盖已扼吾咽喉樊城翦屠又已去吾羽翼虽刘整首先于犯顺而焦然中苦于党奸孤城实如弹丸谓靴尖之踼倒长江虽曰天堑欲投鞭而断流凶熖如斯先声荐至仰天而哭伏地而哀析骸而爨易子而食尚冀庙堂之念我急召邻郡以会兵委病痛于九年之间弃肌肉于羣虎之口因念张廵之死无救于前尚效李陵之生冀图于后国手败局留着岂比寻常之机俗眼据图视形宁识骊黄之马是使忠良误陷于雠敌乌能絶意不念于乡闾知死也何补于生有食焉不任其事因衔北令乃拥南兵视以犬马报以仇雠非曰子弟攻其父母不得已也尚何言哉今我皇上亶其好生开以自新之路明公都督虽是问罪蔼然念旧之情安敢故违永为昔畔见今按兵不动卧席不惊抚此良辰聿覩景命且秦穆公之宥杀马虽野人犹知报恩如齐桓公之相射钩愿君子终忘忌怨书报兵进如故
　　乙亥岁国事将危忽传当涂孟之缙妻赵氏孟桂见为巴延丞相次妻者朝廷遂以太后命遣人赍金帛与之俾赞和议继得孟桂回奏云和议将成遂复赐手诏曰勑孟桂吾老矣不幸遭家多难嗣君在疚不谓似道失信北朝致开邉衅生灵荼毒宗社阽危日夜思此惟有流涕忽览来奏知尔身在邉方心存宗国且拳拳以讲信为请自非孝顺一念发于天性畴克有此得书喜幸莫有云喻已诏丞相遣使通问以全两国生灵之命尚莱尔委曲赞助速成和议以慰老懐复遣人以金帛委之继而寂然无报及事定孟桂南归霅川云未尝为巴延次妻亦未尝得诏及赐物也盖奸人乗危造为此说以骗脱朝廷金帛耳问探不明有类儿戏国安得不亡哉 
　　徳佑元年九月元世祖命中书右丞相巴延总军取宋诸郡望风败降世祖乃遣亷希贤严忠范等诣宋议和次建康巴延以壮士五百护之独松闗宋守臣张濡以为北兵叩闗率兵掩击希贤等被害世祖大怒趋进攻之二年丙子正月巴延次皋亭山少帝遣御史杨应奎上传国玺奉表以降巴延遣千户囊嘉特等入城慰谕比屋贴好投拜三字二月六日少帝率后妃以下诣元营是日元军驻钱唐江沙上太皇太后祝曰海若有灵波涛大作三日潮汐不至巴延遂以少帝等北去先是临安有謡云江南若破白雁来过盖巴延之谶也刘静修白雁行云北风吹起易水寒北风再起吹江干北风三吹白雁来寒气直薄朱崖山乾坤噫气三百年一风扫地无留残万里江湖想潇洒伫看春水雁来还盖寓言也
　　徳佑乙亥太学生作念奴娇云半堤花雨对芳辰消却无奈情绪春色尚堪描画在万紫千红尘土鹃促归期莺收佞舌燕作留人语遶阑红药韶华留此孤主真个恨杀东风几畨过了不似今畨苦乐事赏心磨灭尽忽见飞书传羽湖水湖烟峯南峯北总是堪伤处新塘杨栁小桥犹自歌舞又祝英台近云倚危栏斜日暮蓦蓦甚情绪穉栁娇黄全未禁风雨春江万里云涛扁舟飞渡那更塞鸿无数叹离阻有恨落天涯谁念孤旅满目风尘冉冉如飞雾是何人惹愁来那人何处怎知道愁来又去
　　元至元十一年丙子二月巴延以宋谢全两后以下北去有王昭仪者名清惠题满江红词于驿壁云太液芙蓉浑不似旧时颜色曽记得恩承雨露玉楼金阙名播兰簮妃后里晕潮莲脸君王侧忽一朝鼙鼓掲天来繁华歇龙虎散风云灭千古恨慿谁说对山河百二泪沾襟血驿馆夜惊尘土梦宫车晓碾闗山月愿嫦娥相顾肯从容随圆缺五月二日抵上都朝见十二日夜宋宫人陈氏朱氏与二小姬沐浴整衣焚香缢死朱氏遗四言诗于袖中云既不辱国幸不辱身世食宋禄羞为北臣妾辈之死守于一贞忠臣孝子期以自新世祖览之命断其首悬全后所清惠恳请为女道士号冲华
　　王昭仪之词传播中原文天祥读至末句叹曰惜也夫人于此少商量矣为之代作一篇云试问琵琶胡沙外怎生风色最苦是姚黄一朶移根仙阙王母欢阑璚宴罢仙人泪满金盘侧聴行宫半夜雨淋铃声声歇彩云散香尘灭铜駞恨那堪说想男儿慷慨嚼穿龈血回首昭阳离落日伤心铜雀迎新月算妾身不愿似天家金瓯缺又和云燕子楼中又捱过几畨秋色相思处青年如梦乗鸾仙阙肌玉暗销衣带缓泪珠斜透花钿侧最无端蕉影上窻纱青灯歇曲池合髙台灭人间事何堪说向南阳阡上满襟清血世态便如翻覆雨妾身元是分明月笑乐昌一段好风流菱花缺
　　岳州徐君寳妻某氏被掠来杭居韩蕲王府自岳至杭相从数千里其主者数欲犯之而终以巧计脱盖某氏有令姿主者弗忍杀之也一日主者怒甚将即强焉因告曰俟妾祭谢先夫然后乃为君妇不迟也君奚怒为主者喜诺某氏乃焚香再拜黙祝南向饮泣题满庭芳词一阕于壁上书巳投大池中以死词云汉上繁华江南人物尚遗宣政风流緑窓朱户十里烂银钩一旦刀兵齐举旌旗拥百万貔貅长驱入歌楼舞榭风卷落花愁清平三百载典章文物扫地都休幸此身未北犹客南州破鉴徐郎何在空惆怅相见无由从今后断魂千里夜夜岳阳楼
　　至元丙子临安将危时文天祥语幕官曰事势至此为之奈何客曰一团血文曰何故客曰公死某等请皆死文笑曰君知昔日刘玉川乎与一娼狎情意稠密相期偕老娼絶宾客一意于刘刘及第授官娼欲与赴任刘患之乃绐曰愿与汝俱死必不独行也乃置毒酒令娼先饮以其半与刘刘不复饮矣娼遂死刘乃独去今日诸君得无效刘玉川乎客皆大笑
　　至元丙子北兵入杭庙朝为墟有金姓者世为伶官流离无所归一日道遇左丞范文虎向为宋殿帅将熟其为人怜之谓金曰来日公宴汝来献伎不愁贫贱也如其言往为优戏云某寺有钟寺奴不敢击者数日主僧问故乃言钟楼有大神怖不敢登耳主僧亟往视之神即跪伏投拜主僧曰汝何神也答曰钟神主僧曰即是钟神如何投拜众皆大笑范文虎不怿其人亦不顾卒以不遇识者莫不多之
　　至元丙子三宫北行行省俘三学生一百从行责斋长报名以足其数知几者悉迯匿免州桥吴府二子名棠孙棻孙者岁仅一至斋为斋长所指驱之去出北闗诸生趦趄不行被棰登舟馁甚拾河邉■〈虫半〉蛤殻手■〈奭斗〉麦粥而啖之道亡者多身膏草野至燕者仅十七八人
　　汪元量字大有钱唐人当度宗时以善琴出入宫掖元兵入城赋诗云钱唐江上雨初干风入端门阵阵酸万马乱嘶临警跸三宫洒泪湿铃銮童儿剩遣追徐福疠鬼终须灭贺兰若说和亲能活国婵娟应是嫁呼韩又曰西塞山前日落处北闗门外雨连天南人堕泪北人笑臣甫低头拜杜鹃乱点传筹杀六更风吹庭燎灭还明侍臣奏罢降元表臣妾签名谢道清顷之从三宫北去留滞燕京时有王清惠张琼英皆故宫人善诗相见辄涕泣元量尝和清惠诗云愁到浓时酒自斟挑灯看剑泪痕深黄金台逈少知已碧玉调髙空好音万叶秋声孤馆梦一牕寒月故乡心庭前昨夜梧桐雨劲气潇潇入短襟世皇闻其善琴召入侍鼓一再行骎骎有渐离之志而无便可乗也遂哀恳乞为黄冠世皇许之濒行与故宫人十八人酾酒城隅鼓琴叙别不数声哀音哽乱泪下如雨张琼英送之诗云客有黄金共璧懐如何不肯赎奴回今朝且尽穹庐酒后夜相思无此杯元量既还钱唐往来彭蠡间风踪云影倐无宁居人莫测其去留之迹遂传以为仙也人多画像祀之自号曰水云子士流多题咏其事乃贤诗云一曲丝桐奏未休萧萧笳鼓禁宫秋湖山有意风云变江水无情日夜流供奉自歌南渡曲拾遗能赋北征愁仙人一去无消息沧海桑田空白头李吟山诗云青云贵戚玉麟儿曽逐銮车入紫闱王母窓前窥面日太真膝上画眉时沧溟水阔龙何在华表秋深鹤未归三尺焦桐千古意黄金谁与铸锺期马易之诗云三日钱唐海不波子婴系组纳山河兵临鲁国犹弦诵客过商墟独啸歌铁马渡江功赫奕铜人辞汉泪滂沱知章喜得黄冠赐野水闲云一钓蓑
　　少帝之寓燕京也凄凉无赖时汪水云以黄冠放还少帝作诗送之云寄语林和靖梅花几度开黄金台下客应是不归来
　　少帝既封瀛国公及长世祖以公主配之一日与内宴酒酣立傍殿楹间世祖恍忽见龙爪拏撄状时有献谋除灭者世祖疑而未许瀛国公密知之乃乞为僧往吐蕃学佛法因挈全后公主姬御遁居沙漠易名合尊长子亦为僧名完普顷之复诞一子时明宗为周王时亦遁沙漠与少帝公主往来遂乞少帝子与其妻玛勒岱为子长名托欢特穆尔即顺帝也今其子孙世长沙漠亦天道好还之报而宋室仁厚立国宜其绵绵未斩也
　　虞伯生际遇文宗置奎章阁为学士顺帝为明宗子文宗忌之逺窜海南诏书有曰明宗在北之时自以为非其子伯生笔也文宗晏驾宁宗立八月崩国人迎顺帝立之帝入太庙斥去文宗神主而命四方毁弃旧诏书伯生时在江西诏以皮绳缚腰马尾缝眼夹两马间逮捕至大都嫉之者为十七字诗曰自谓非其子如今作天子传语老蛮子请死至则以文宗亲改诏藁呈顺帝览之曰此我家事岂由尔书生耶遂得释两目由是丧明时有无名子为诗云皇宋第十六飞龙元朝降封瀛国公元君召公尚公主时承锡宴明光宫酒酣伸手扒金柱化为龙爪擎天容元君含笑语羣臣鳯雏宁与凡禽同侍臣献谋将见除公主泣泪沾酥胷幸脱虎口走方外易名合尊沙漠中是时明宗在沙漠缔交合尊情颇浓合尊之妻夜生子明宗隔帐闻笙镛乞归行宫养为嗣皇考崩时年甫童元君降诏移南海五年乃归居九重忆昔宋祖受周禅仁义绰有三代风至今儿孙主沙漠吁嗟赵氏何其隆
　　兴化陈文龙志忠者度宗时状元及第徳佑末归守本州岛北兵入闽不屈生缚至杭初文龙在太学累试不入格一日梦太学土神岳侯请交代自谓必死于学恒悒悒不乐既而廷对第一仕宦显逹前梦不复记矣及守乡郡又梦神通诗首言交代后着年月曰至元心甚骇愕未几国亡家陷身俘至杭拘絷于太学病将絶以前梦语故人赵有得因叹曰社稷人民一旦易主此天数也皇宋未亡之前鬼神已奉其正朔矣吾今病且死而适囚太学得无为太学土神乎果卒
　　洪扬祖严州人入太学以三舍法释褐嘉熈庚子间为京局官一日偕友人泛湖至三贤堂登岸纵歩得小径松竹萧然颇讶前是未覩行数歩新宅一所青衣立于门曰娘子待官人多时众与俱入主人延客啜茶于堂则姣然少妇也谓洪曰别来安否洪恍然曰娘子谁氏妇人曰官人遽忘妾耶洪谛视良久念姻戚间无有而其貎絶类旧所狎妓漫曰子非某人乎妇人曰是也洪曰子下世久矣吾尝烧香送丧湖上今乃不死岂而家绐我乎妇人笑曰妾果死矣死则何以在是曰世间如我者甚多特人不识耳因相与道故旧临别谓洪曰世事可知得嬉且嬉三十年后此为血池众出门大惊曰吾曹乃白日见鬼耶使其仆挿竹记路明日率十余友再往则故迹不见矣其甥黄宗仁为洪撰墓志不敢尽言但云公遇异人告之曰世事可知得嬉且嬉遂以诗酒自娱世事罕婴抱云又有一官人到部僦旅楼而居后楼亦一官人以妾自随前楼人聴其言语歌声宛然亡妾也穴壁窥之容貎举止亦无少异心甚讶之一日俟其主出推窓呼之妾亦推窓而望前楼人曰汝非某人乎曰是也汝死久矣何为在此曰世间如我者甚多但人自不识耳前楼人见国事日非常有杞人之忧因问曰汝在阴间必知阳世事国祚如何曰不逺矣但视浙江潮若不来国必亡矣至理宗时潮头渐击西兴浙江亭遂为沙涨之地岂其定数固不可更耶
　　李太尉者故宋巨珰国亡为道士号梅溪能言故内事尝过葫芦井挥涕曰先时上钉金字大牌曰皇帝过此罚百金又有金二提举者其内人故宋内史官也两鬓俱秃盖任此职者例裹巾巾带之末各缀一金钱毎晨用以掠髪入巾故久而致然也其言宋时毎日轮内史官六人侍帝左右以纸一畨从后端起笔书帝起居旋书旋巻暮付史馆内史官别居一宫宫门金字大牌曰官家无故至此罚金一镒观此二事可以见宋朝家法之严矣
　　元时有传按察者尝作鸭头緑一词悼宋云静中看记昔日淮山隐隐宛若虎踞龙盘下樊襄指挥湘汉鞭云骑围绕江干势不成三时当混一过唐之数不为难陈桥驿孤儿寡妇久假当还挂征帆龙舟催发紫宸初巻朝班禁庭空土花晕碧辇路悄诃喝声干纵余得西湖风景花栁亦凋残去国三千游仙一梦依然天淡夕阳间昨宵也一轮明月还照临安又有越僧作钱唐懐古诗云天定终难恃武功不堪双泪湿东风百年南渡斜阳外十里西湖片雨中燕子来时龙辇去杨花飞彻鳯楼空倚笻曽向髙峯望山掩江城雾气笼瞿宗吉宋故宫叹云金轮夜半北方起炎精未升光先死青衣去作行酒人泥马来为失乡鬼江头宫殿列■〈山赞〉岏湖上笙歌乐燕安鱼羮自从五嫂乞残酒却笑儒生酸格天阁上烧银烛申王计就蕲王逐累世内禅讳言兵中兴之功罪难赎开邉衅动终倒戈师臣函首去求和木绵庵下新鬼哭误国重逢贾八哥琉璃作花禁珠翠上马裙轻泪妆媚朔风吹尘笳鼓鸣天目山崩海潮避兴亡往事与谁论亭亭白塔镇愁魂惟有栖霞岭头树至今人说岳王坟
　　唐珏字玉潜会稽山阴人家贫聚徒授经营滫瀡以养母至元十五年戊寅总江南浮屠嘉木扬喇勒智怙宠横行穷骄酷欲淫毒莫可名状十二月十二日率其党顿萧山发宋家诸陵寝断残肢体攫珠襦玉匣焚其胔弃骨草莽间珏时年三十二岁闻之痛愤亟货家具得白金百星许执劵行贷得白金又百星许乃具酒醪市羊豕邀里中少年若干辈狎坐轰饮酒且酣少年起请曰君儒者若是将何为焉珏惨然具以告愿收遗骸共瘗之众谢曰诺中一少年曰发丘中郎将耽耽饿虎事露奈何珏曰余固筹矣今四郊多暴骨取窜以易谁复知之乃斵文木为柜复黄绢为囊各署其表曰某陵某陵分委而散遣之蕝地以藏为文而告诘旦事讫来集出白金酬之戒勿泄越七日总浮屠下令裒陵骨杂牛马枯骼筑一白塔压之名曰镇南杭民悲戚不忍仰视了不知陵骨之犹存也明年上元珏出观灯归忽坐殒良久始苏曰蓦见持书吏来告曰王召君导我往谒有冕旒坐殿上者数黄衣贵人降揖曰藉君掩骸其有以报珏乃升陛造王前王谓曰汝受命窭且贫兼无妻若子今忠义动天帝命锡汝伉俪子三人田三顷拜谢降出遂觉自是总浮屠败以死山阴人始有籍籍传珏事者未几越有袁治中为子求师有以珏荐者一见置宾馆一日问曰吾渡江闻有唐氏瘗宋诸陵骨子岂其宗耶左右指君曰此是已袁大骇拱手曰君此举豫让不能抗也曵之坐北面而纳拜焉礼敬特加情欵益笃叩知家徒四壁恻然嗟矜语左右曰唐先生家甚寒吾当料理使有妻有田不数月二事俱惬聘妇偶故国之公女负郭食故国之公田所费一一自袁出人固竒珏之节而又竒珏之遇两髙之曰二公真义士也珏后获三丈夫子凡梦中神所许稽其数无一不合咄咄怪事乃如此珏塟骨后又于宋常朝殿掘冬青树植所函土堆上作冬青树行二首云马棰问髐形南面欲起语野麕尚纯束何物敢盗取余花恰飘荡白日哀后土六合忽怪事蜕龙挂茅宇老天鉴区区千载护风雨又云冬青花不可折南风吹凉积香雪遥遥翠盖万年枝上有鳯巢下龙穴君不见犬之年羊之月霹雳一声天地裂复有梦中诗四首云珠亡忽震蛟龙睡轩弊宁忘犬马情亲拾寒琼出幽草四山风雨鬼神惊一抔自筑珠宫土双匣亲传竺国经只有春风知此意年年杜宇哭冬青昭陵玉匣走天涯金粟堆寒起暮鸦水到兰亭转呜咽不知真帖落谁家珠鳬玉雁又成埃斑竹临江首重回犹忆年时寒食节天家一骑奉香来
　　天台陶九成曰唐义士传云溪罗有开所撰也读之掩巻泣下呜呼尚忍言哉皇庆初遂昌郑明徳书林义士事云宋太学生林徳阳字景曦号霁山当杨总统发陵时故为丐者背竹箩持竹夹遇物夹投箩中又铸银作两许小牌系腰间取贿西畨僧曰余不敢望收其骨得髙家孝家斯足矣畨僧左右之果得髙孝两朝骨为两函贮之归塟于东嘉其诗有梦中作十首云一抔自筑珠宫土双匣亲传竺国经只有东风知此意年年杜宇哭冬青又云空山急雨洗岩花金粟堆寒起暮鸦水到兰亭更呜咽不知真帖落谁家又云桥山弓剑未成灰玉匣珠襦一夜开犹记去年寒食日天家一骑奉香来余七首尤凄怨则忘之塟后徳阳于宋常朝殿掘冬青一株植于所函土堆上又有冬青花一首云冬青花冬青花花时一日肠九折隔江风雨清影空五月深山落微雪石根云气龙所藏寻常蝼蚁不敢穴移来此种非人间曽识万年觞底月蜀魂飞绕百鸟臣夜半一声山竹裂又云不记羊之年马之月霹雳一声天地裂此五诗与唐传语微不同书中有双匣字则收两陵骨得非林义士诗而罗云溪误窜入传中但云移宋常朝殿冬青植函土上窃意会稽去杭隔一水或者可致若东嘉相望千余里岂容易持去不枯活也则又疑是唐义士诗岂唐起谋时林已先得两陵骨耶抑得唐所易他骨耶周密癸辛杂识又云至元二十二年八月杨髠发陵事起于天长寺僧闻成于演福寺僧泽盖天长乃魏献靖王功徳院闻欲媚杨髠遂献寺发冡得金玉以此起发陵想泽一力赞成之俾泰宁寺宗恺宗允等诈称杨侍郎汪安抚侵陵地杨髠遂部众发陵先启宁宗度宗理宗杨后四陵刼取寳玉白气亘天理宗之尸如生或云含珠有夜明者乃倒尸树间三日竟失其首中官陵使罗铣买棺收敛大恸垂絶是夜闻西山皆有哭声十一月复发徽钦髙孝光五帝陵孟韦吴谢四后陵徽陵止朽木一段钦陵木灯檠一枚而已盖梓宫金人伪为之二帝遗骸浮沉沙漠初未尝反也髙陵骨发尽化孝陵止顶骨小片昔闻得道之士蜕骨而仙未闻并骨化去者光宁与诸后俨如生罗陵使复敛之陵中金钱以万计为尸气所蚀如铜铁状以故诸髠弃不取往往为村氓所得一氓得孟后髻髪长六尺余色绀碧髻根有短金钗庋置一堂中奉事之自是家道寖丰凡得金钱之家非病即死氓恐乃以髻髪归圹中方移理宗尸泽以足蹴其首随觉竒痛一点起足心遂苦足疾烂堕两股而死闻倚杨髠势夺乡人田雠家殴之死恺与杨髠分赃竞死据此则云溪所传岁月絶不同戊寅岁为至元初法制未定诸髠或得横行若乙酉岁相去又八年天下大定疑无此举但云髙陵骨发尽化孝陵顶骨小片不知唐义士所易何骨林义士所收又何骨也
　　华亭彭玮曰元世祖三十一年甲申丞相僧格以江南总释嘉木扬喇勒智表里为奸嗾僧嗣古妙髙上言欲毁宋诸陵泄旺气明年乙酉正月僧格矫制可其奏遂发诸陵取金玉又裒诸帝后遗骼建白塔于临安故宫截理宗顶以为饮器未几髠胡事败饮器亦籍于官以赐帝师发陵时义士唐玉潜林景熈收骨塟别山中植冬青为识遇寒食则密祭之玉潜后获黄袍引儿报徳之梦生子珙为名儒罗云溪传其事谢翱为托廋词作冬青引曰冬青树山南垂九日灵禽居上枝知君种年星在尾根到九泉护龙髓恒星昼陨夜不见七度山南与鬼战愿君此心慎勿疑此树终有开花时山南金粟光离离白衣人拜地下起灵禽啄粟枝上飞解者曰谓应在庚金窜甲木也元文宗生年甲辰纪元天厯当时引陶弘景负扆飞天厯终是甲辰君之语以为受命之符或问宋国祚于邵子邵子对以五更头盖谓五庚申也而元谶亦曰大元之后有庚申顺帝庚申生纔六庚耳皇明洪武元年正月髙皇帝遣工部主事谷秉毅即北平索饮器于西僧汝纳鉴藏深惠诏应天府尹夏思忠以四月癸酉瘗诸鳯台门髙座寺之西北明年六月庚辰上览浙省进宋诸陵图遂命藏之旧穴云
　　元章祖程谓杨总统发陵时以理宗髗骨投湖中林景熈购渔者网取之乃盛二函托言佛经塟越山之北又厓山志云元人发陵以骨投水政和人余则亮网得理宗髗骨而葬焉按辍耕録所载唐林收骨事无投湖网得之谈则亮又元末人何縁预世祖时事理宗髗骨既云已塟越山则国初所归又何物也续纲目据唐玉潜传谓发陵在至元十五年十二月元史续编谓在二十一年九月癸辛杂识谓在二十二年八月今观续编载二十二年九月建佛塔于宋故宫则与癸辛所识月日相继以是年八月发陵九月建塔最为脗合周密宋末人其所志当为实録若续编二十一年发陵明年九月始建塔则暴骨当一年唐传十五年发陵越七日筑塔则与续编建塔岁月违悖八年未知何者为可据也
　　嘉靖二十二年二月杭州知府福清陈公仕贤击嘉木扬喇勒智等三像于飞来峯枭之灵隐山下田汝成为之记曰飞来峯有石人三元西僧嘉木扬喇勒智闽僧闻剡僧泽像也盖其生时刻画诸佛像于石壁而以已像杂之到今三百年莫为掊击至是陈侯见而叱曰髠贼髠贼胡为遗恶迹以蔑我名山哉命斩之身首异处闻者莫不霅然称快嗟乎谈宋事而至西浮屠尚忍言哉当其发诸陵盗珍寳珠襦玉匣零落草莽间真惨心竒祸虽唐林两义士易骨潜瘗而神魄垢辱彻于九幽莫可雪涤已夫赵氏立国庶几存仁而叔世寖削寖微覆宗海■〈氵裔〉又不慭借一抔以盖藏题凑悲夫悲夫或谓艺祖欺嫠孤窃神器冥报宜然嗟乎天之所壊不可支也所兴不可御也假令天不佑宋艺祖能冒昧簒取之乎如以冥报论则今古奸雄以窫窳济事者或不蒙鞭暴之祸又将何说以通之然则赵氏遘厄岂其天乎元运方张中华祚歇杀机横发敷毒两间即沉沦黄壤犹不免欤不然胡为乎荼烈若此也陵谷迁移触目鲜故而枭髠俨列留玷兹山殆非所以令众庶见也穆陵颅骨韬匿穹庐髙皇帝籍而返之惜其时无以贼像事上闻者乃今竟诛灭于陈侯宣皇祖之徳意泄异代之幽愤作义士之雄心扫名山之氛厉良足快矣昔申屠廸毁曹操之祠薛伯髙去鼻君之庙史氏纪之以为竒节以今方之不亦并美前修哉春秋之法剪絶乱贼虽死曰诛以明刑也窃有取焉系之颂曰有宋不竞图存海陬胡为枭憝犯彼灵丘株送横分犹有余谴孰以峨容黩我峻巘陈侯殛之义愤所宣人雠神怒倐焉皆蠲生脱明诛死伏幽戮何必市朝游魂骇觫烈烈陈侯为政有纪崇正祛邪规民于礼陈侯烈烈秉徳靖共旌善瘅恶教民作忠泽及枯骴受天百禄报尔宿雠宜隲遐福黎氓述颂我用是修名诛三贼窃取春秋
　　宋之南渡建都于杭州者一百五十年其初兴也始于后周恭帝显徳七年恭帝方八岁及其亡也终于少帝徳佑二年少帝方六岁名显而徳显二字竟与得国时符合周以主幼而失国宋亦以主幼而失国周有太后在上宋亦有太后在上始终兴亡之数相类如此
　　至正十二年壬辰秋蕲黄徐寿辉贼党攻破昱岭闗径抵余杭县七月初十日入杭城伪将蔡杨苏一屯明庆寺一屯北闗门妙行寺称弥勒佛出世以惑众浙省叅政樊执敬死于天水桥寳哥与妻同沉于西湖其贼不杀不淫招民投附者署名于籍府库金帛悉辇以去二十六日浙西亷访使自绍兴率盐场灶丁过江同罗木营官军克复城池贼遂溃散三平章鼎鼎逃往嘉兴郎中托克托过江南越数日携省印来会权署省事至是亦回四平章嘉珲自湖州统军归举火焚城残荡殆尽附贼充伪职者范县尹等斩之里豪施遵礼顾八为迎敌官军剐于市家产没县官明庆妙行二寺僧人亦然省都事以下坐失守城池罢黜不叙省官复任如故朝廷法度既隳刑赏失宜欲天下燕安不可复得矣
　　至正壬辰秋七月红巾陷钱唐胡仲彬者杭城勾阑中演说野史者也时登省官之门因得夤縁注授廵检至正四年七月招募无藉之徒文其背曰赤心护国誓杀红巾八字为号将遂作乱为其叔告捕斩之
　　至正壬辰癸已间浙江潮不波其时彭和尚以妖术为乱陷饶信杭徽等州未几克复又为张九四所据浙西不复再为元有昔宋末海潮不波而宋亡元末海潮不波而元亡亦天数之一终也盖杭州是闹潮不闹是其变矣
　　至正十六年二月红巾陷平江江浙行省丞相达实特穆尔大惧召杨谔勒哲以兵来守杭州谔勒哲武冈绥宁之赤水人初羣无赖啸聚溪洞谔勒哲内深贼持权诈故众推以为长王事日棘湖广陶梦祯举师勤王闻苖有众习鬬击往招之由千户累阶至元帅梦祯死枢密院判鄂尔和总兵驻淮西仍用招纳既得旁縁中国不复可控制畧上江顺流而下抵仪真度扬子宿留广徳吴兴间至是应召来杭以兵刼丞相升本省叅知政事填募民入粟空名告身予之即拜添设左丞所统苗獠洞猺答剌罕等无尺籍伍符无统属相谓曰阿哥曰麻线至称主将亦然喜着斑斓衣衣袖广狭修短与臂同幅长不过膝袴如袖裙如衣总名曰草裙草袴固脰以兽皮曰护项束腰以帛两端悬凥后若尾无间晴雨被毡毯状絶类犬军中无金鼓杂鸣小锣以节进止其锣若卖货郎担人所敲者士卒伏路曰坐草军行尚首功资抄掠曰检刮所过无不残灭掳得男女老者幼者若色陋者杀之壮者曰土乖少者曰赖子皆驱以为奴人之投其党者曰入火妇人艳而晢者畜为妇曰夫娘一语不合即剚以刃驻兵城东菜市桥外淫刑以逞虽阳尊事丞相而生杀予夺恣意行之丞相仅得署成案而已筑营徳胜堰周围三四里子女玉帛皆在焉以为郿坞计用法刻深任势立盛而邓子文金希尹王彦良之徒又悉邪佞轻佻左右交煽气焰翕忽时左丞李伯升行枢密同知史文炳同佥吕珍等皆先冦淮旅而降顺者各有精兵丞相与之合谋以其众攻焉谔勒哲惧遣吏致牲酒于文炳为可怜之意曰愿少须臾母死得以底里上露报不可谔勒哲乗躁力战而败尽杀所有妇女自缢以死独平章庆通女以先在富阳得免平章女已尝许嫁亲王谔勒哲强委禽焉故数其罪者以此居首文炳解衣裹尸瘗之
　　杭民尚淫奢男子诚厚者十不二三妇人则多以口腹为事不习女工日用饮膳惟尚新出而价贵者稍贱便鄙之纵欲买啖又恐贻笑邻里而止至正十九年已亥冬十二月金陵游军斩闗而入突至城下城门闭三月余各路粮道不通米价涌贵一斗直一十五缗越数日米既尽糟糠亦与米价等有赀力人则得食贫者不能也又数日糟糠亦尽乃以油饼捣屑啖之老幼妇女三五为羣行乞于市虽姿色艳丽而衣袗齐楚不暇顾也至有合家父子夫妇兄弟结袂把臂共沉于水者亦可怜矣一城之人饿死者十有六七军既退吴淞米航凑集聊藉以活而又大半病疫死岂平昔浮靡暴殄之过造物者有以警之与
　　至正二十一年张仲举为承旨在都下寄浙江周叅政伯琦诗云天子临轩授钺频东南无地不红巾铁衣逺道三军老白骨中原万鬼新义士精灵虹贯日仙家谈笑海扬尘都将两眼凄凉泪哭尽平生几故人观是诗时事可知矣
　　刘伯温悲杭城歌观音渡口天狗落北闗门外尘沙恶徤儿被髪走如风女哭男啼撼城郭忆昔江头十五州钱唐富庶称第一髙门画戟拥雄藩艳舞清歌乐终日割膻进酒皆俊郎呵叱闲人气骄逸一朝奔迸各西东玉斚金杯散蓬荜清都太微天聴髙虎畧龙韬缄石室长夜风吹血腥入吴山浙河惨萧瑟城上阵云凝不飞独客无声泪交溢
　　元时有梁栋者登镇海楼闻角声赋絶句云聴彻哀吟独倚楼碧天无际思悠悠谁知尽是中原恨吹到东南第一州
　　元之将乱也上下以墨为政时亷访司官分巡州县例用廵尉司弓兵旗帜金鼓迎送其音节则二声鼓一声锣起解杀人强盗亦用廵尉司金鼓则用一声鼓一声锣后来风纪之司赃污狼籍有轻薄子为诗嘲之曰解贼一锣并一鼓迎官两鼓一声锣锣鼓看来都一様官人与贼不争多
　　元时官吏贪酷害民天下皆然而苏杭尤甚豪强则肆为兼并侵侮畸零时有灵隐寺富僧举赀于人而人负之者凡数十辈僧具状于县负者患之乃行赂于译吏顷之逹噜噶齐译审状词顾问吏曰是僧云何译吏曰是僧自陈功徳圆满告乞坐化逹噜噶齐曰善哉善哉判状如所请僧竟不知也意以为准行矣趋出县门则众负者扶翼登舆以旛幢迎出钱塘门外积柴数丈拥缚于上纵火焚之刑政如此安得不乱

　　西湖游览志余巻六

　　●钦定四库全书

　　西湖游览志余巻七

　　（明）田汝成 撰

　　○贤逹髙风

　　张咏濮州鄄城人咸平二年以工部侍郎知杭州刚方自任以严猛为治有民家子与姊壻讼家财壻言妇翁临终此子三岁故托命掌赀产且有遗书令异日以十之三付子余分与壻咏以酒酹地曰而翁智人也以子幼故托汝傥以十之七与子则子死汝手矣命以七分给子三分给壻皆服其断拜泣而去四年州民诣阙献土星图一银百两乞留知州诏仍还其银而奬谕咏竟以代还
　　李及字知几干兴元年以枢密直学士知杭州于时内侍江徳元居中用事其弟徳明使过杭及待之薄僚佐惊曰江使者兄弟荣枯大臣如反掌耳公不加礼待虽不期福独不畏为祸乎及曰待之如是足矣既而徳明谓僚佐曰李公春秋髙何不求闲郡自处乃居杭繁剧地僚佐走语之及笑曰及老矣诚愿得闲郡自逸既而徳明亦不能伤也时人重其操守及资性清介治尚简严喜慰荐下吏而乐道人善恶杭俗轻靡不事游宴一日微雪遽出郊众谓命宾朋为髙会乃独造林逋清谈至暮而归任中未尝市物满去惟白乐天集一部既而悔曰惟此愧心耳
　　赵抃字阅道衢州西安人熈寕三年以资政殿大学士知杭州细民闻抃寛大多骈聚为盗抃捕获其情重者黥配他州法禁严肃盗遂遁去境内以清尝题郡中清风阁诗云庭有松萝砌有苔退公聊此逺尘埃潮音隐隐海门至泉势潺潺石缝来夜榻衾禂僊夣觉晓窻灯火佛书开休官不久轻舟去喜过严陵旧钓台盖公琴鹤之操所在如一也
　　韩世忠字良臣延安人屡立战功追封蕲王绍兴中秦桧当国世忠以和议不合恳疏解枢柄逍遥家居常顶一字巾跨驴周游湖山纔以童史四五人自随混迹渔樵号清凉居士好事者遂绘为韩王湖上骑驴像素吴莱题诗云秋风泗水沉周鼎泪湿吴人荆棘冷黄河北岸旌节回信誓如城打不开沿邉撤备无人守虮虱尘埃生甲胄散尽千兵只童骑餐来斗米空壶酒西湖杨栁烟波寒照见从前刀剑瘢宫中孰与论颇牧塞上宁知无范韩事去英雄甘老死此手犹能为公起劝人莫问故将军自是清凉一居士方万里为王孙亦颜题韩王湖上骑驴图歌云取日虞渊战临平鼓起金山麾伏兵既不画此背嵬军阵形国容貂蝉佩葱珩军容金甲马朱缨又不画此生面真仪刑昔王不肯专枢庭清凉居士以自名散遣万骑还屯营独控长耳游林垧林间坐石樵叟争不无醉尉呵夜行孰识朱门抗旄旌王孙妙手万事轻欲蹈箕颍遗浮荣龚侯淡墨胜丹青作此灞桥风雪征龙变不测人中英谛观岂是寒书生丈夫出处吾能评不可长剑即短檠得时用世身名亨否哉履道幽人贞亦颜用意何峥嵘大司马侃孙渊明
　　韩世忠以元枢就第絶口不言兵杜门谢却酬酢时乗小驴放浪西湖泉石间一日至香林园苏仲虎尚书方宴客王径造之宾主欢甚尽醉而归明日王饷以羊羔且手书二词以遗之临江仙云冬日青山潇洒静春来山暖花浓少年衰老与花同世间名利客富贵与贫穷荣华不是长生药清闻不是死门风劝君识取主人公单方只一味尽在不言中南乡子云人有几多般富贵荣华总是闲自古英雄都是梦为官寳玉妻儿宿业纒年事已衰残须鬓苍苍骨髓干不道山林多好处贪欢只恐痴迷悞了贤王生长兵间未尝知书晚岁忽若有悟能作字及小词皆有生趣信乎非常之才也
　　岳飞字鹏举相州汤阴人生时有大禽若鹄飞鸣室上因以为名未弥月河决内黄水暴至母姚抱飞坐瓮中冲涛及岸得免人异之少负气节沈厚寡言家贫力学尤好左氏春秋孙吴兵法生有神力未冠挽弓三百斤弩八石学射于周同尽其术能左右射同死朔望设祭于其冢父义之曰汝为时用其狥国死义乎飞至孝及为大将母留河北遣人求访迎归母有痼疾药饵必亲母卒水浆不入口者三日家无姬侍吴玠素服飞愿与交驩餙名姝遗之飞曰主上宵旰岂大将安乐时耶却不受玠益敬服少豪饮髙宗戒之曰卿异时到河朔乃可饮遂絶不饮帝初为飞营第飞辞曰敌未灭何以家为或问天下何时太平飞曰文臣不爱钱武臣不惜死天下平矣师毎休舎课将士注坡跳壕皆重铠习之中子云尝习注坡马踬怒而鞭之卒有取民麻一缕以束刍者立斩以徇卒夜宿民开门愿纳无敢入者军号冻死不拆屋饿死不卤掠卒有躬为调药诸将逺戌遣妻问劳其家死事者哭之而育其孤或以子婚其女凡有颁犒均给军吏秋毫不私善以少击众欲有所举尽召诸统制与谋谋定而后战故有胜无败猝遇敌不动故敌为之语曰撼山易撼岳家军难张浚尝问用兵之术曰仁智信勇严阙一不可调军食必蹙额曰东南民力竭矣杜充之驻建康也岳飞置寨于宜兴命亲将守之飞兵出不利夫人密谕亲将选精鋭具糇粮潜为策应未几飞兵还即入教场呼亲将问之曰汝欲何为曰闻太尉军小不利故择敢战士备策应此男女孝顺耳飞曰吾命汝坚守根本天不能移地不能动汝今不待吾令擅自动摇违吾师律也立命责短状将大惧哀祈吐实谓此非某所为夫人有命耳飞愈怒竟斩之绍兴和议初成金以河南归我判宗正事士■〈亻褭〉衔命道荆襄过南邓飞止之曰金人无信君宜少驻士■〈亻褭〉以上命有程辞去不数舍烟尘四起军声嚣然失色南奔忽遇大军望之岳帜也遂驰就之飞笑曰固谓君勿行正恐此耳然已遣董御带牛观察在前与之交锋矣兵胜败无常君王人且近属吾当以亲兵卫送君行数里两将捷书至盖士■〈亻褭〉未行前一日出师也其后飞得罪下狱士■〈亻褭〉极辩其无辜且以百口保之非惟感恩盖亲见其用兵神速故耳朝臣并论士■〈亻褭〉身为宗室不应交结将帅因指为党遂罢宗司与祠云
　　岳坟诗集无虑千首絶唱者亦少择其佳者已收前志矣赵子昻有英雄已死嗟何及天下中分遂不支支韵难和徐孟岳和饮马徒闻腥巩洛洗兵无复望条支髙则诚和父子一门甘伏节山河千里竟分支近阅壁间有和山前有客祠彭越塞上无人斩郅支亦颇竒穏鳯皇山故宫诗杨亷夫倡兠字盖元建佛寺西僧皆戴红兠也瞿士衡和云歌舞楼台拟汴州可怜蛮触战蜗牛临书玉几雕檐静行酒青衣罽帐愁巻土自应从亶父滔天谁复放驩兠台空老树寒鸦集落日沧波江上秋亷夫深喜之
　　徐应镳字巨翁衢之江山人咸淳末补太学生徳佑二年巴延次师皋亭山少帝率三宫庶僚三学诸生皆北行应镳与其子乡贡士曰琦曰崧女元娘誓不从太学故岳飞第有飞祠应镳具酒殽祀飞祠曰天不佑宋社稷为墟应镳以死报国誓不与诸生降元有魂魄累王作配神主与王英灵永永无斁作诗云二男并一女随我上梯云琦亦赋诗以自誓祭毕以酒肉饷诸仆俟其酣醉乃率子女入经徳斋登梯云楼积诸房书册四周纵火自焚一小仆不醉闻火起至楼下宂牖视之见镳父子俨坐如塑惊报诸仆壊壁扑灭之镳不得死与子女怏怏出户去仓卒莫知所之翌日得其尸于祠前井中皆僵立瞪目如生诸仆为具棺殓殡之西湖金牛僧舍益王立于福州褒其节赠朝奉郎秘阁修撰后十年其同舍生刘汝均率儒生五十余人收而葬之方家峪广严院侧谥正节先生皇明正徳间御史髙胤叅政梁材请于朝为建祠赐号忠节
　　樊执敬字时中郓州人至正十年除江浙行省叅知政事十二年徽饶冦自昱岭犯杭执敬上马中途与贼遇射死贼四人又逐之射死三人贼来愈盛填咽街巷且纵火官兵皆溃贼呼执敬使降执敬叱之曰守关吏不谨汝得至此恨不碎汝万段何谓降耶奋力斫贼中枪而死事闻赠翰林学士承旨荣禄大夫柱国封鲁国公尝作观潮诗云烟波闪闪海门开平地潜生万壑雷大信不亏天不老浙江亭上看潮来公之志可见矣
　　刘基字伯温括苍人元时为江浙行省都事时方国珍乱海上省议主招抚伯温主攻讨国珍行赂于朝卒从省议逮伯温于法侨寓杭城盖至正癸已岁也作诗云春阳动万物众草皆已抽嘤鸣亦和悦我何独懐忧鲸鲵未葅醢豺狼满山丘鳯凰窜荆棘乌鸢自相求浮云蔽苍穹天路阻且修风沙日暮起铩羽安所投悲来怛中懐涕泣纵横流江城阴气凝积雨春凄凉出门何所见但见瓦砾场新庐各有主店舍亦已张市人半荷戈使客尽戎装回首嬉游地惨淡寒烟黄怅焉念所思恻隐心中伤徘徊西湖上怆怅有所思所思不可见涕泪下沾衣死生一瞬息逝者安可追狼瞫信君子李陵非男儿鍜鐡当用椎析薪当用斧抜蓼而植荼去辛还得苦峨峨九阳门卫以豹与虎微微蝼蚁忱郁郁不得吐
　　刘伯温元末亡命吴中一日与客饮西湖会有异云起西北光映湖中鲁道原宇文公谅以为庆云也将分韵赋诗伯温候望良久曰此天子气也淮楚之分十年后有真主出我当辅之时杭城犹全盛座客大骇以为狂且曰是累我族灭我悉迯去公独呼门人沈与京置酒亭上放歌狂醉而罢
　　方希直孝孺之从学于太史宋景濓也相得甚欢尝从景濓宿南屏山晨起对雪浩饮髙歌意气慷慨后数年景濓薨而乡人有王生者偶冩南屏对雪图索诗于希直希直阅之感叹陈迹遂题诗云昔年歳暮京国还舣舟夜宿南屏山山风吹雪天欲压夜半大雪埋江闗清晨倚楼望吴越六合玉花飘未絶恍疑江水驾山来万顷银涛涌城阙山僧好事喜客留置酒开筵楼上头玉堂仙人宋夫子红颜白髪青貂裘坐读古今如指掌共看云收月华上寒辉素彩相荡摩碧海璚台迭萧爽酒酣击节心目开慷慨吊古思英才荒祠古栢岳王墓废湖残栁苏公台一时佳会难再得仙人上天尘世窄王子何年绘此图正貎南屏旧游迹吾知王子竒崫人新诗妙笔俱絶伦偶然挥洒岂无意神授髣髴存天真世间今古同飞电回首人豪都不见空有罗山石室书夜夜虹光射霄汉盖其时景濓已谢病还山而希直自海上来迓邂逅于南屏师生道义之情湖山増重矣其曰罗山石室乃景濓公精舍也
　　周新广城人永乐中浙江按察使亷公厚直声称藉甚为兵部尚书方宾所譛下锦衣狱以寃死仁庙每悼惜之新在浙异政甚多一日有诉争雨伞者甲曰我伞也乙曰我伞也所验皆同新命剖之各持其半去阴遣人尾其后甲云我始欲助汝伞价之半得非汝利耶乙曰伞本我物宁能低价属汝于是甲就缚正其罪其发奸摘伏类如此激励僚属贪竞愧沮时有叶宗行者云间人知钱塘有亷操新特重之比卒新为文手书以祭之盖将以风部吏也新无子景泰初周夫人卒于家浙之人在广东藩臬者会葬云
　　王良字文信河南开封人洪武末浙江按察使亷洁明峻尝以忠义自许每晨诣本司岳庙焚香矢心盖慕王之忠烈也革除间良知天下事将有变预蓄草柴堆积室内靖难师起良语其妻曰吾平生以忠义许国今事至矣汝意何如妻慨然曰大丈夫见义勇为何用谋及妇人且公既为忠臣妾岂不能为义妇乎唯此数岁儿祀不可絶婢某聪慧至诚必能抚养某佥事夫人与我最厚当尽我簮珥与此婢投匿佥事衙若得抚养成人庶不絶嗣良然之遣婢去乃阖门索火未至而妻已投池中死矣良具衣冠举火端坐而殁正徳年间按察使梁材立祠于本司之东私谥曰忠节云
　　许亨永乐间以都督佥事镇守浙江二十余年有恵政亷简忠勤诸司畏服其卒也哭声振城市虽妇女亦有奔送其丧者山阴秦瑛挽之诗云太平无事展珠钤庭树沉沉昼掩帘门外日髙闲剑戟海滨风静集鱼盐累朝功业金瓯重一寸忠勤雪鬓添忽报前营将星坠哭声终夜起闾阎
　　徐一夔字大章天台人洪武六年以儒士荐授杭州府学教授博雅通经教法严整为文有法度士林服之召入纂修元史赐蠎衣复任寻为省臣撰上贺表其词有云光天之下又云天生圣人为世作则太祖览之大怒曰腐儒乃如是侮我耶盖以生者僧也光则祝髪之谓则字近贼罪坐不敬礼臣大惧因请曰愚蒙不知忌讳乞降表式太祖因自为文传布天下一夔在任凡九年所著有始丰稿湖上勒石之文多其手笔
　　轩輗河南鹿邑人正统间浙江按察使清严整暇公庭肃然廨无仆妾妻执井爨尝行下郡至仪门会僚属检阅衣槖归亦如之所至山岳皆摇贪吏望风潜遁着一青袍无间寒暑破则补缀所食不过蔬食或日啖烧饼一枚而已与僚属约三日各出俸米市肉一斤家口众者甚不能堪故旧会晤止供一饭或烹一鸡则人骇之以为盛馔不易得也自闻亲丧即日就道僚属有未知者后升都御史总理粮储清声愈励僚友设宴或有看卓即拒不受第以亷自矜或乗酒詈人士林以此少之
　　陈复福建懐安县人正统四年为杭州知府公正亷明济以简静寻以忧去民保留之起复再任竟卒于官贫无以为敛按察使鹿邑轩輗倡赙之民争来助其子尽却之曰不忍黩货以死其亲也时布政使则徳兴孙原贞仁和知县鳯翔许璞而轩輗为监司之长皆一时之选璞不久亦卒于官
　　杨继宗山西人成化九年为嘉兴知府亷声播逺近十六年升浙江按察使民闻之皆翘首以湏其来继宗至不携家眷止带老仆一人执爨清直之声震动两浙镇守太监张庆权势烜赫门下多倚势生事自继宗莅任各敛手杜门不敢轻出贪猾官吏多望风引去然继宗虽嫉邪而爱惜人才未尝轻易害人故人无智愚咸仰其公正而畏其威名未几闻亲丧方坐厅理事讣文忽至即大哭解印歩出驿亭老仆挑两箬笼登舟杭民老稚号泣挽留不及皇皇如失父母既去十余日民相惊言公得夺情复任欢呼载道迎候者填溢城门月余方已
　　韩邦竒字汝节朝邑人正徳末为浙江按察佥事亷劲自持时镇守太监王堂怙势害人如茶笋鲥鱼种种勒办民不聊生汝节数裁抑堂遂以沮遏进贡诬之诏锦衣械治百姓感泣哀动城市汝节为诗云非才尸位圣恩深士庶何劳泪满襟明主昌言神禹度斯民直道葛天心还看匣有平津剑更喜囊无暮夜金惆怅此时不忍去且维轻舸越江浔
　　王伯安守仁之既擒宸濠也忽传王师巳及徐淮遂乗夜遄发至钱唐凛凛焉不胜忧栗作诗云灵鹫髙林暑气清竺天石壁雨痕晴客来湖上逢云起僧住峯头话月明世路久知难直道此身那得尚虚名移家早定孤山计种果诛茅却易成顷之王师遣人追宸濠复还江西遂谢病居净慈寺作诗云老屋深松覆古藤羁栖犹记昔年曽棋声竹里消闲昼药裹窻前对病僧烟艇避人常晓出髙峯望逺亦时登而今更自多牵俗欲似当年又不能又云常苦人间不尽愁每■〈扌弃〉除是入山休若为此夜山中宿犹自中宵煎百忧百战西江方底定六飞南甸尚淹留何人真有回天力诸老能无取日谋又醉中漫书诗十年尘海劳魂梦此日重来眼倍清好景恨无苏老笔乞归徒有贺公情白鳬飞处青林晚翠壁明邉返照晴烂醉湖云宿湖寺不知山月堕江城

　　西湖游览志余巻七

　　●钦定四库全书

　　西湖游览志余巻八

　　（明）田汝成 撰

　　○贤达髙风

　　许由颍川阳城人当唐虞时隠武林山稽留峰者即其遗迹也太平寰宇记许由葛洪皆隠此忘返故号稽留史记伯夷传序余登箕山其上葢有许由冢云箕山在河南嵩少间今昌化亦有箕山范平字子安钱唐人研穷典坟遍该百氏举茂才累迁临海太守有异政孙皓时谢病还家吴平频召不起卒诏谥文正先生贺循勒碑纪其徳行三子奭咸■〈日上永下〉并以文学知名■〈日上永下〉子蔚闗内侯好学有书七千余巻逺近来读者常百余蔚为办衣食蔚子文才幼亦知名
　　禇陶钱唐人少不好弄聪慧清闲淡黙以坟典自娱年十三作鸥鸟水硙二赋见者竒之张华谓陆机曰君兄弟龙跃云津顾彦先凤鸣朝阳谓东南之寳巳尽不意复见禇生仕晋官至中尉
　　禇伯玉字符璩钱唐人少有隠操寡嗜欲往剡居瀑布山三十余年隔絶交往齐时王僧达为吴郡苦礼致之伯玉不得已停郡信宿纔交数言而退宁朔将军丘珍孙欲屈见之与僧达书曰禇先生灭景云栖自非折节何以致之昔文举栖冶城安道入昌门于兹三焉却粒餐霞之士不宜久覊俟其返策蹔纡清尘亦■〈自页〉助为譬说僧达答曰禇先生从白云游旧矣索然为朋松石介于孤峰絶岭者积数十载近固要其来冀慰日夜比谈讨芝桂借访荔萝若已窥烟液临沧洲矣君欲见之敬当申譬珍孙竟莫能致也齐髙帝手诏吴会二郡以礼迎遣辞疾上不欲违其志勑于剡白石山立太平馆居之
　　杜京产字景齐钱唐人少恬静絶意荣宦会稽孔觊清刚有峻节一见欵交郡召主簿州辟从事称疾去除朝请不就与同郡顾欢交东山开舎授学孔稚珪表荐京产曰窃见吴郡杜京产洁浄谦虚通和敏达愽通子史沈吟道奥家业穷岩采芝幽涧麻衣藿食者二十余载虽古志士何以加之谓宜释巾幽谷结组登朝则嵓谷含欢薜萝起忭不报后以员外散骑侍郎召京产曰庄生持钓岂为白璧所回辞疾不就
　　范述曽字子元钱唐人初从余杭吕道惠受五经道惠曰此子必为王者师齐髙帝引述曾为文惠太子竟陵文宣王师友謇谔多谏争号为周舎沈约亦以述曽方汲黯为永嘉太守有惠政去任之日郡送故旧钱二十余万一无所受惟持白桐朩火笼朴十余枚而巳所得俸禄皆以分施及老壁立无资
　　范元琰字伯珪钱唐人祖悦之太学博士召不至父灵瑜居父忧以毁卒元琰时童孺哀慕尽礼及长好学博通经史然谦敬不以所长骄人祖母患痈常自含吮与人言常恐伤物居家不出城市虽独居如对严宾见者莫不改容正色家贫惟以园蔬为业尝出行见人盗其菘元琰遽退毋问盗者为谁答曰向所以退畏其愧耻今言其名愿不泄也于是母子秘之或有渉沟盗其笋者元琰因伐朩为桥以渡之自是盗者大惭一乡无复草窃
　　禇亮钱唐人少警敏博记经史陈后主召见赋诗江总诸人皆服其工入唐为弘文馆学士官至散骑常侍日见亲倚封阳翟县侯老于家太宗征辽子遂良从诏亮曰畴日师旅卿未尝不在中今朕薄伐卿已老俛仰岁月我劳如何以遂良行想君不惜一子于朕耳善居加食亮顿首谢卒赠太常卿陪塟昭陵初太宗作文学馆以亮与杜如晦等十八人并为学士命阎立本图像亮赞之号十八学士天下慕向谓之登瀛洲
　　禇遂良字登善亮子也博涉文史工隶楷贞观中累迁起居郎侍书太宗尝叹曰虞世南死无与论书者及见遂良大竒之帝方购羲献故帖莫辨真伪遂良独论所出无舛冒者帝将有事泰山星孛遂良谏曰此必天意有未合者帝悟而止迁起居注帝欲观史遂良谏言未闻天子自观帝曰朕有不善卿必记否对曰臣职载笔君举必书时太子承干废魏王泰间侍帝许立为嗣因谓大臣曰泰昨自投我懐中云臣今日始得为陛下子更生之日也臣惟有一子百年后当杀之传国晋王朕甚怜之遂良曰陛下失言安有为天下主而杀其爱子授国晋王乎陛下昔以承干为嗣复宠爱泰嫡庶不明纷纷至今若必立泰非别置晋王不可帝泣曰我不能即诏长孙无忌房玄龄李绩与遂良等定策立晋王为皇太子时飞雉数集宫中帝问是何祥也遂良曰昔秦文公时有侲子化为雉雌鸣陈仓雄鸣南阳侲子曰得雄者王得雌者霸文公遂雄诸侯始为寳鸡祠汉光武得其雄起南阳有四海陛下本封秦故雄雌并见以告明徳帝悦曰人之立身不可以无学遂良所谓多识君子哉拜中书令帝寝疾召遂良长孙无忌曰汉武帝寄霍光刘备托诸葛亮朕今委卿矣太子仁孝其尽诚辅之谓太子曰无忌遂良在而母忧因命遂良草诏髙宗即位封河南县公进郡公帝将立武昭仪召长孙无忌李绩于志宁及遂良入或谓无忌当先谏遂良曰太尉国元舅有不如意使上有弃亲之讥又谓绩上所重当进曰不可司空国元勲有不如意使上有斥功臣之嫌曰吾奉遗诏若不尽愚无以下见先帝既入帝曰罪莫大于絶嗣皇后无子今欲立昭仪谓何遂良曰皇后本名家奉事先帝先帝疾执陛下手语臣曰我儿与妇今付卿且徳音在陛下耳何遽忘之皇后无他过不可废帝不悦翌日复言对曰陛下必欲改立后者请更择贵姓昭仪昔事先帝身接帷第今立之奈天下耳目何帝羞黙遂良因致笏殿阶叩头流血曰还陛下此笏丐归田里帝大怒命引出武氏从幄后呼曰何不扑杀此獠无忌曰遂良受顾命有罪不加刑会李绩议异武氏立乃左迁遂良潭州都督显庆二年徙桂州未几贬爱州刺史卒
　　徐复字希颜本莆田人久客吴中因家杭州精易通流衍卦气之法天文地理遁甲占射诸家之说律吕微妙之制康定中元昊叛诏求有文武材可用者宋绶林瑀以复荐召见问以天时人事复举京房易卦推所配年月日谓时当小过刚失位而不中宜在强君徳问四方用兵如何复对太一守中官兵宜内不宜外帝善其言欲官之固辞留值登闻鼓院与林瑀同修周易会元纪岁余归礼以束帛赐号冲晦处士
　　林逋字君复钱唐人少刻志学问放浪江淮归隠西湖孤山真宗闻其名赐号和靖处士诏长吏岁时劳问逋善行草为诗孤峭澄淡居西湖二十年未尝入城市杭守王随每与倡和李及薛映时往清谈蓄二鹤晓纵之云霄暮自入樊时泛小舟游西湖诸僧寺客至童子放鹤为候逋棹舟归卒塟舍傍初逋客临江李谘始举进士而未有知者逋尝谓人曰此公辅之器逋卒而谘适知杭州为制缌麻服与其门人哭而塟之刻其临终诗纳之圹中
　　林和靖梅花诗古今絶唱然人但知疎影暗香之妙而不知他作亦更清逸也其诗云吟懐长恨负芳时为见梅花輙入诗雪后园林纔半树水边篱落忽横枝人怜红艳多应俗天与清香似有私堪笑胡雏亦风味解将声调角中吹小园烟景正凄迷阵阵寒香压麝脐池水倒窥疎影动屋檐斜入一枝低画工空向闲时看诗客休征故事题惭愧黄鹂与蝴蝶秪知春色在桃溪
　　和靖虽隠居而亦以豪放玩世故当时颇有不足之者其诗云道着权名便絶交一峰春翠湿衡茅庄生已惯鸱鸢吓扬子休讥蝘蜓嘲潏潏药泉来石窦霏霏茶霭出松梢琴僧近借南熏谱且并闲工子细抄闲搭纶巾拥缥囊此心随分识兴亡黒头为相虽无谓白眼看人亦未妨云喷石花生剑壁雨敲松子落琴状清猿幽鸟遥相呌数笔湖山又夕阳其玩世之态可想见矣
　　和靖祠堂旧在孤山故庐后徙苏堤三贤祠中此葢因子瞻诗语为之也诗云吴侬生长湖山曲呼吸湖光饮山渌不论世外隠君子佣儿贩妇皆氷玉先生可是絶俗人神清骨冷无由俗我不识君会梦见瞳子了然光可烛遗篇妙字处处有步绕西湖看不足诗如东野不言寒书似西台差少肉平生髙节已难继将死微言犹可録自言不作封禅书更肯悲吟白头曲我笑吴人不好事好作祠堂傍修竹不然配食水僊王一盏寒泉荐秋菊此诗景慕和靖甚切但祠堂修竹亦不失体而遽以吴人不好事病之颇牵强矣其后朱淑真有吊林和靖诗云每逢清景夜归时月白风清易得诗不识酌泉拈菊意一庭寒翠蔼空祠葢亦祖述东坡之遗意也今孤山四贤堂以和靖叅配郡守恐于仪度不伦不若奉徐奭丁翰徐复三隠士以配和靖而邺侯乐天子瞻自为一祠庶隠显各得耳
　　叶曙字杲卿钱唐人生而颕拔三试开府率髙等用尝试御前恩授桂州司法卒赠太子中允杲卿在桂有吴谧为象州武化令而死其妻挈二女归闽至桂而妻又死杲卿哀其无归娶为二子妇焉家故饶财诸弟尽用之而求异籍杲卿喟然曰家事至此繇吾禄不足以聚亲族耳汝曹何咎师事林逋逋篇翰为当时二絶杲卿尽得其妙天禧末钱唐有巨石浮于江太守问逋逋以问杲卿乃按樵子五行志以应曰其当在万乗乎未几真宗上僊于是人服杲卿多闻而始知樵子为竒书也
　　胡长孺字汲仲婺州永康人少博经史下逮百氏宋咸淳中监重庆府酒税至元初以知者荐入翰林修撰出为扬州教授迁建康録事台州宁海簿所至辄有异政以疾辞归寓武林城中长孺为人光朗宏伟眀于心学慨然以孟轲自许其文章有金舂玉撞之音海内购求无虚日乡闱取士屡司文衡贵实贱华文风丕变赵子昂尝为罗司徒奉钞百锭为润笔请作乃父墓铭汲仲怒曰我岂为近官作墓铭耶是日汲仲絶粮其子以情白坐上诸客咸劝受之汲仲却愈坚惟平生不茍取于人故宁冻馁有所不顾汲仲送蔡如愚归东阳诗有云薄糜不继袄不暖讴吟犹是钟球鸣语之曰此余秘宻藏中休粮方也年七十五一夕正衣冠危坐而逝所著有石塘稿五十巻洪武初祀于杭学乡贤祠杨仲弘赠汲仲诗云先生惟达道久矣乐山林致聘无双璧为生过十金身闲云出岫髪短雪盈簪遁世犹吾志同盟欲自今
　　谢翱字皋羽福之长溪人徙浦城倜傥有大节刻厉愤激不混流俗意所不顾虽万夫莫回每慕屈平托兴逺游因号晞髪子宋亡文天祥被执翱悲不能禁严有子陵台孤絶千尺时天凉风急挟酒登之设天祥主跪酹号恸取竹如意击石作楚歌招之歌阕竹石俱碎其志益汗漫浩不可御视世间无足当其意者独好佳山水遇即恣游倦辄访隠流方凤吴思齐辈歌吟取适至元甲午来家西湖上前代遗老咸诧见翱晚也其过故宫四絶句云复道垂杨草欲交武林无树着凌霄野猿引子移来往覆尽花间翡翠巢隔江风雨动诸陵无主园池草自春闻说就中谁最泣女冠犹有旧宫人禾黍何人为守阍落花台殿黯销魂朝元阁下归来燕不见前头鹦鹉言紫冥楼阁燕流霞今日凄凉佛子家寒照下山花雾散万年枝上挂袈裟明年乙未没年四十七临殁嘱其家曰慎收吾骨与韶卿子善已而凤与思齐果至与方幼学塟之子陵台南初翱以朋友道丧作许剑録未就凤等复为作许劔亭于墓右其徒吴贵祠翱月泉书院
　　吾衍字子行仁和人操行髙洁博览坟典工篆隶谙音律不求荣进隠居教授居一楼坐学童楼下遣髙弟子递授之客至童子辄止其登使登乃登与客笑谈楼上而楼下羣童肃如也元时廉访使徐琰闻衍名访之衍从楼上呼曰此楼何敢当贵人登也愿明日走谒谢琰笑而去明日竟不谢人咸重之称为贞白先生而不名年四十未娶宛丘赵天锡为买酒家孤女为妾年饥女尝事人后夫知在子行所讼之因逮妾父母父母至客子行家又以伪楮事觉因言舎主人子行固弗知也逻卒捽子行南出数百歩録事张景亮识之叱逻卒曰是不知情摄之何为即解纵遣还子行大惭明日持玄绦缁笠诣仇仁近别值晨出因留一诗有西泠桥外断桥边之句意将从灵均于此矣明日有得遗稿于桥上者卫大隠以六壬筮之为亥子丑顺流之象曰是其骨朽渊泥九十日矣西湖多寳院僧可权从子行学哭之甚哀塟其遗文于后山与其师骨塔相对曰皆吾师也乞铭于胡汲仲为之铭曰生弗渎死弗辱贞哉白凌云翰悼之诗云布衣吾道士举世莫能偕遽作骑鲸客空遗梦蝶斋阳氷书瘦硬方朔语诙谐墓碣名贞白临文每怆懐
　　陈信字履信仁和人以推择为吏即知守廉一钱不取衣食一仰于家宣徳间有诏求贤总兵官阳武侯薛禄荐擢大理评事改南京西城兵马副指挥以亷能升苏州府通判苏治烦剧俗旧华靡信裁剸无留事而持以确守民甚爱之信尝有公务之京民有馈白金三百两者不受寻乞致仕归经治所饯赆俱不受前所馈者复持金恳纳信复却之行李萧然行路称叹苏人杜琼赠以诗云南还依旧一寒毡又却吴民馈赆钱任使此生贫到骨只留清节与人传
　　于谦字廷益钱唐人宣徳元年授监察御史长躯玉立声如洪钟每奏对上为倾听都御史顾佐最严峻台中少当意者独礼重谦巡按江西风裁赫着还从上讨获汉庶人命谦立数其罪应旨而成辞严义正听者改容自是上属意用谦矣五年河南山西大灾廷议大臣经理上亲署谦名升行在兵部右侍郎往时年三十三而兴利除害动中土俗二省之民欢若更生然谦才大机疎遇事又敢往少瞻顾人故以此忌之九载秩满始进左侍郎先是河南官吏入朝率捆载香帕磨菇以供交际谦行一无所持作诗云手帕磨菇与线香不资民用反为殃清风两袖朝天去免得闾阎话短长其律已如此正统间与户部王尚书议事有隙遂举叅政孙原贞王来自代时太监王振幸用事尝以他事衔谦乃嗾言者劾谦擅举自代非诏旨降大理寺左少卿罢廵抚河南山西吏民闻之赴阙请留者千人乃命以少卿巡抚前后在任者十八年父彦昭卒乞终制不许寻复召为兵部右侍郎十四年七月北敌额森冦独石王振请上亲征败绩于土木车驾北狩沿边城堡奔溃一空京师大震时谦独任部事会皇太后命郕王监国于是廷臣论王振罪请族夷之王方摄朝仓卒未有处分而锦衣卫指挥马顺素附振劝廷臣稍退廷臣大愤给事中王竑捽顺首与廷臣扑杀之复索振所亲信王毛二内使哭声震阙无复朝仪诸大臣有惊避者王亦疑惧欲起还宫谦上陛扶止之且曰廷中无哗劝王出二内使廷毙之复言羣情汹汹皆忠愤所激非殿下宣谕不止王乃谕廷臣曰王振罪当赤族俟启太后行诛未晚马顺罪当死杀之勿论于是廷中稍寜比退朝过午刻矣谦袍袂皆裂徐步出左掖门尚书王直执谦手叹曰今日事起仓卒頼公以定虽百王直将焉用之太后知谦人望所属升兵部尚书顷之郕王即位尊上为太上皇帝时邉报络绎讹言万端诸司束手取进止谦随事条刺虑逺防微动中肯綮自是武备渐饬人心稍安是年十月额森阑入紫荆闗烽■甚急侍讲徐有贞谬言占象倡议南迁上下动摇朝臣有挈家南奔者谦恸哭抗言于廷曰京师天下根本宗庙山陵百官万姓咸托于此去此不守将安所之宋南渡之事可鉴也上是谦言守议遂定时京通仓场粮草甚富谦令官军预支三月余命纵火焚之或言事重何不待报谦曰事有经权今敌在目前若必待报而行适以资敌矣武清伯石亨时掌后府言欲闭九门以避敌锋谦曰不可如亨言譬之窒鼠是自毙也乃令亨营于城北都督孙镗营于城西谦亲督诸军而都督王通都御史杨善等闭门城守以示必死顷之额森突至我军坚不为动时上皇亦在敌营我军不敢漫加一矢敌亦觇我严整不敢轻轶中官喜寜胡种也土朩之难降于额森因为乡导嗾额森邀大臣议和迎驾且索金帛巨万计谦一无所许第报曰頼宗庙社稷之灵国有君矣额森计沮须臾以墨帜麾三千骑绕东城云攻南门亨欲撤兵往备谦曰无庸此必趋通州也已而果趋通州索粮无得遂纵游骑四掠畿甸畿甸咸清野乗城守约无敢浪战者敌计益沮对垒七日复以上皇宵遯迟明谦谍知上皇已逺乃令诸军举炮击敌殿营敌亦旋以轻骑躏我死伤略当京师解严论功加谦少保石亨进侯爵余升赏有差谦固辞乃受尝谓人曰四郊多垒卿大夫之辱也城下之役但不盟耳何功之有景泰元年额森数以送驾为名沿边骚掠既知中国有备难与争衡虽奉留上皇又不足以邀厚赂且与其君布哈有隙恐中国乗之乃遣使入贡言愿送大驾还京尚书王直即率羣臣为上骤言之上颇不悦曰当时大位是卿等强朕为之今将置朕何地谦对曰大位已定谁敢异心但欲遣使答礼少纾边患耳上意始释曰从汝从汝于是礼部尚书胡濙言廷臣大驾将来请会议迎复仪注都御史王文厉声曰来谁谓来耶敌人不索土地即索金帛耳谁谓来耶谦曰不然防变方略谦当任之来与不来于仪注固无妨也众论乃息上乃遣礼部侍郎李实往见额森额森大喜遂奉上皇至宣府而还九月十五日上皇入京师时边事稍寜谦益修安内攘外之计初额森犯京时石亨以功非己出骤跻侯爵心不自安乃推谦功请官一子上许之以其子冕为府军前卫副千户谦累疏恳辞且曰臣纵为子求官自当乞恩于君父何必假手于石亨亨深衔之亨尝以指挥郭亨杜山卖放民兵受贿不举为谦查白劾曰亨蔽下售法罔上孤恩无人臣礼上乃切责亨而郭亨等皆下狱亨愈益媿恚学士徐有贞自以倡议南迁为谦斥阻寻复求为祭酒上薄其人不允疑为谦所毁亦深衔之遂与亨等比周侧目事谦谦自知柄用日久恐履危机累乞骸骨不许而廷臣忌功者亦间为上言宜少裁抑谦上灼知谦忠洁无他肠倚毗益切太监兴安亦谓廷臣曰近日诸君第媒孽于公何不为朝廷惜也且诸君中有不爱钱不爱官不问家计一心体国如于公者谁欤言者媿塞上尝赐谦第一区谦固辞曰值国家多事之秋岂臣子安居之日况星文示变正宜贬损以逭天怒岂可厚享以重咎愆不许乃以平日所得赐物盔甲袍帯之属封识第中时一往视而已谦素苦疾喘一日大作上遣太监兴安以医来医云竹沥可愈安为上言且述谦自奉俭约上亲幸万岁山伐竹以赐仍命计谦家所用悉给自尚方云七年正月上不豫谦与廷臣请复宪皇帝东宫疏入不报约翌日面陈泣请时廷议刺刺各抱择君之奸而大学士王文及太监王诚等谋立襄王之子机事颇泄有贞遂驾言于亨曰文诚之谋咸少保主之其事若成吾属无死所矣亨遂与有贞定议通太监曹吉祥都督张輗张軏夜夺南内奉迎上皇复位改元天顺即日械谦等下狱给事中王镇等承亨风旨为之廷劾言臣等与谦誓不同朝左都御史萧维祯等为之廷鞫大肆拷掠竟无左证徐有贞曰春秋之法将则必诛何必左证也维祯遂欣然署奏曰谦等意欲迎立外藩以危宗社谋虽未成罪亦当死王文发忿力辩谦曰亨等意巳如此辩之何益遂诬服奏上上持之有贞进曰若不置谦等于死则今日之事为无名上意乃决谦等俱就刑东市谦笑曰景泰时天下八十万精兵皆吾调发不于此时反乃今一尫秀才反耶是日阴霾四塞朝野寃之为之语曰鹭鸶氷上走何处寻鱼嗛吉祥麾下逹官多尔者枕谦尸而哭之酹以壶浆吉祥挞之明日复往哭如初遂与都督陈逵收其尸瘗之亨为上言籍没谦家自上赐物外无他储妻子安置口外未几兵部尚书陈汝言以赂败上御便殿以所籍财物陈大内庑下召亨等入视变色曰景泰间于谦任久且专殁无余物何汝言未几得贿无筭耶亨俛首久之越数日上击球内苑恭顺侯吴瑾抚寜伯朱永等侍石亨张輗张軏自外来上遥见亨等连以球杖戳地曰好个于谦如此者数声亨等皆流汗浃背朱永出语人曰观今日上意石总兵辈将无所逃矣一日边报甚急集羣臣廷议未定吴瑾进曰于谦若在边患何忧上为之黙然初谦遇害太后惊悼谓上曰于谦于国甚有功何忍至此上益悟其寃二年徐有贞以罪逺窜三年石亨曹吉祥等谋反伏诛八年宪皇帝即位诏释谦家属戍邉者家产悉还之遣行人马暶祭谦墓曰当国家之多难保社稷以无虞惟公道而自持为权奸之所嫉在先帝已知其枉而朕心实怜其忠诵者莫不称快云弘治元年诏曰少保于谦有社稷功可赠特进光禄大夫柱国太傅谥肃愍立祠墓所曰旌功有司春秋致祭而河南父老亦诣阙伏诉少保巡抚时功徳愿立祠如杭祠不报乃归即公旧廨祀公伏腊忌岁咸致奠也谦子冕仕至应天府尹子孙世袭副千户
　　子外王父潘翁尝以掾史给事少保公也翁云景泰间北伐南征军务旁午公常一日而平章者数端皆凛凛闗国休戚入则面陈出则手疏夜分乃罢事有不如意輙抚膺忿曰一腔血竟洒何地聆于斯言亦良苦矣又云少保公敏达端毅不以机械疑人总兵石亨杨俊郭登范广卫颕王祯张軏任礼杨洪毛忠顾兴祖皆颉颃僚宷一不称旨即请勅切责或曰明正典刑王来以公荐起叅政至都御史守贵州一为李匡所纠即请罢斥虽景皇帝寛宏不问而包藏反噬者众矣又云少保公当国时往往宿朝房不归私第属景皇帝大渐石亨等谋拥南内府尹公知其谋奔扣告变少保公呵曰小子何知国家大事自有天命汝第去顷之南内出矣少保公神色不变徐徐整朝服入就班行得旨被逮又云少保公之既杀也其夫人梦公谓曰吾被刑魄虽殊而魂不乱独双目失明吾借汝目光将见形于皇帝次日夫人忽丧明已而奉天门灾英庙临视见少保公于火光中隠隠闪闪也时夫人方贬次出海闗复梦少保公曰吾已见形于皇帝矣还汝目光未几有诏独贷其夫人又云少保公家属自戍所宥还也养子康将以公柩归塟徙倚东市见鬻尽者取视之则公与夫人像也问之云出自卢太监家盖卢永天顺初亦以奸党籍没寻皆宥还而内帑误以公像给永所噫事亦奇矣将无少保之忠天固闵之犹得庙貌人间哉
　　于肃愍公髙风大节不在词华而其断简残篇得于煨烬之余往往脍炙人口如剰喜门庭无贺客絶胜厨传有悬鱼谢客只容风入戸卷帘时放燕归梁亦知厚禄惭司马且守清斋学太常萧涩行囊君莫笑独留长剑倚青天金鞍玉勒寻芳者肯信吾庐别有春即此可以知其孤介絶俗之操如香爇雕盘留睡鸭灯辉青琐散栖鸦风穿疎牖银灯暗月转髙城玉漏迟岸帻耻为寒士语调羮不用腐儒酸即此可以知其经略闳典之才如天外冥鸿何缥缈雪中孤鹤太清癯醉来扫地卧花影闲处倚牕看药方渭水西风吹鹤髪严滩孤月照羊裘即此可以知闲雅恬淡之思其它忠直之气奨与古今如咏苏武则曰冨贵傥来君莫问丹心报国是男儿送人致仕则曰解组还乡未白头身安意适更何求题十八学士图则曰都将治世安民策散作裁氷剪雪词喜髙佥宪病起则曰一团清气难随俗百瓮黄虀足养亷此皆直写胸襟不当以风云月露比拟也
　　胡世寜字永清仁和人黒面巉颜电眸狮鼻见者咤之弘治壬子举乡试第二巡按御史檄计偕银百两世寜曰彭侍郎以灾伤故减半吾不敢盈取竟却其半举进士授徳安府推官廉明有闻一日患剧疾召医视之曰还有神光世寜力疾赋诗有万死神光还自在再生事业敢能为之句世寜虽执法然持论常正大时有郑分巡者勇于革弊州县官被讼者皆得罪去世寜曰某知明公为民禁贪之心甚切然亦须使民畏官今官皆畏民恐非治体也闻者韪之升南京刑部郎中广西太平知府以忧归服阕赴选至沧州值流贼入城避之问门者曰州有粮乎曰有有水乎曰有有薪乎曰苦无薪世寜曰比屋皆薪也即见知州张琦劝其急修城守琦曰马总制恶修城世寜曰总制失职耳纵贼入城则殃民误国琦从之世寜苦乏兵器适浙江有部军器舟至世寜曰天幸也请州纳之次日贼至攻西门世寜令军民商旅登陴拒守授以甲仗军容甚盛贼见气阻适肇庆指挥聂瓛寓城中率其徒持弓弩从埤堄射贼无不死者贼乃退改除寳庆府升江西副使值王浩八凌十一等为乱王师久驻无功世寜与叅将桂勇书曰江西之贼无处无之仆以为既招者不杀再叛者不招而稍有犯法者令其党执之重惩不恕不过数月而事定矣其如上下异议招之既定则又欲诬罪以杀之杀之不得则又欲曲法以招之祸患何时己耶盖军务贼情人本难测故千里之间传闻各异一日之内机变顿殊故料敌情者多以为少少以为多司军务者功以为罪罪以为功听人言者真以为伪伪以为真愍愍棼棼莫之能辨士夫稍懐廉耻者则又以矜已抑人为愧而终身受罪莫之能辩其亦可慨也已时寜庶人反形已着人莫敢言世寜愤激上疏言南昌府城延烧万室基地所便悉归王府债负所责遍及闾阎三司官多受钤束问刑吏举奉成案近者买办行于外府骚扰徧于穷乡臣下恐有隐祸多懐二心礼乐政令渐不出自朝廷地方之事益有可虑者寜王自因刘瑾得卫兵以来威势日盛而上下官司奉承太过乞推才望服人公忠体国大臣兼提督巡抚假以重权得便宜行事久困穷民宜妙选循良曲加安集更乞戒谕寜王益崇谦徳逺避嫌疑率由祖训止治其国内官僚而三司以下政务不须干预严戢下人恪守禁例申勅镇巡以下凡遇王府委事必须奏准方行庶几小民有再生之望庶人闻之大怒行赂于朝而诬奏妄言离间掌院石玠者竟掇世寜疏中语以为自非圣朝素崇亲睦寜王世守忠贞寜不遂致离间王奏甚有不安于心者实由世寜激之不为无罪乞差官勘究上令巡按御史逮世寜来京鞫之初世寜既上疏得报擢福建按察使乃去任抵家庶人使健卒百数人分道簒世寜不得乃奏闻风遁回激上怒命官校逮世寜庶人既得旨益令徤卒至浙必絷世寜江西困辱以俟官校世寜曰吾至江西死且不白乃间道归命京师下诏狱囚系一年廷臣申救谪戍辽东寜庶人败起为四川巡抚迁兵部左侍郎会礼部尚书席书纂辑大礼书成亦升世寜俸级世寜辞以为国家常赋有限经费无穷正徳年间冐功滥赏天下大壊皇上痛革此辈天下始安今未五年冐滥渐开然皆武臣军匠也臣佐兵部义当执奏不意文职冐赏乃自臣始臣闻太仓积粟不及富势一家之产天下空廪贫军乏粮往岁大同甘肃军变皆由于此所冝人人体悉事事撙节以裕国储赡军饷惜民穷而备急用也如臣升俸一级每月多支米一十三石可养穷逺战士一十三人一年则多支一百五十六石所谓不通长筭者是也寻升左都御史改兵部尚书世宁上疏曰六卿之职吏部为重户部为难而兵部则兼重且难其用人峙粮又资二部今天下生民困苦盗贼繁兴边境空虚夷狄难御在江北则米价极贵军士饥疲戎冦杂进奸谋叵测内变方忧议者乃欲出境千里图复哈宻此甘肃之危日甚孰敢为陛下言者在西南则松潘南路久絶东路仅通毎岁粮运石费数金戍卒生还十唯三四今闻岁歉粒米难致此蜀川之危日甚孰敢为陛下言者其尤可虑者万一中原西蜀民穷盗起抚剿乏人糗粮无备所系安危甚大此圣祖垂训切以为忧辅臣杨一清奏欲臣等各举济险应变之才折冲御侮之略者以需缓急迄无一荐者葢此匪徒取其才力胜任而又必其忠诚为国即有其人又恐羣臣兴谗大臣信谤此所以再生顾忌莫敢明扬其它土夷之变边境之虚骄卒之悍皆巡抚不得久任専制故皆推托不理虽有一二任事者奏上该曹亦不与议决故今内外大小臣皆以持循保守为贤而坐视养乱有一忠力干济者身家不免矣此将尽驱天下之人阉然无忠义之气一朝有事非细故也今以自来兵部尚书言之则臣乡里所闻曰方宾曰于谦耳目所及曰刘大夏曰彭泽忠诚为国者仅此而皆不得保全其得保全者皆依阿蒙蔽坐视养乱者也臣性愚昧偏滞不能迁改随时故尝自誓以为可杀而不可使灭有功可杀而不可使纵有罪至于依阿误国而蒙蔽欺君之事不能为此臣才性不堪如此不敢贪位以误陛下也再辞不允乃就职未几引疾归卒于家赠少保谥端敏
　　张珎后更张翱字羽翱仁和人生而颕异博涉经史精推歩占候宣徳间潘中丞蕃将往南粤视师雅闻翱有兵略除室自迎之翱感知已强与行一日坐帐中见片云隠隠起离震间谓潘曰事济矣有顷烈风南来此捷音也己而果然会潘欲疏荐翱翱曰所以共事行间者报知己也岂慕名爵来耶竟逃去易名晦迹以终其身尝赋诗云有意欲尝千日酒无心去傍五侯烟盖其志也年八十有二无疾终子孙奕叶多以文学政事表见当世云

　　西湖游览志余巻八

　　●钦定四库全书

　　西湖游览志余巻九

　　（明）田汝成 撰

　　○贤达髙风

　　丁兰故居在艮山门外三十六里名丁桥兰事母至孝母死刻朩为像事之如生有丁母塜在桐扣山之东
　　蔡汝揆居艮山门外太平乡华林里父霖为朝奉大夫通判瑞州庶母沈氏卒汝揆尚幼父霖用浮屠法火之汝揆以父荫入仕每伤无松楸之地言辄涕泣乃刻朩为母像具衣衾棺椁塟之更置赡坟田创庵命僧守之乡人呼为朩娘墓
　　孝女冯氏钱唐人唐穆宗时女少孤无兄弟母女相依及长养母不嫁母多病且危思肉食女割股以进后母死哀毁骨立既塟庐于墓下日夕悲号茹蔬刺血写经舍宅为寺求荐拔母长庆三年事闻诏赐粟帛赐寺额曰报恩名其乡曰孝女南乡有孝女墓在寺后古城头
　　朱氏杭州人元黄仲起妻至正十六年张士诚兵冦杭驱掠欲犯之朱与女皆自缢继而妾冯氏与仲起弟妇蔡氏乳母汤氏亦皆自杀一门五烈古今罕有也纳者杭城东辉和尔氏之女奴也年十九勤敏谨愿主卒官他郡达纳奉主妇日谨主妇亦委以腹心至正壬辰秋七月初十日冦陷杭刼官民府库至辉和尔氏家无所得乃反接主妇柱下以刀砺颈上诸侍婢皆散走达纳独以身蔽主妇请代死且告曰将军所利者财岂利杀人哉家之寳货皆我所藏主母固弗知若免主母我当悉与将军冦喜即解主妇缚乃探金银珠玉币帛等物置堂上冦争取之又欲犯达纳身达纳持刀欲自屠曰我主二千石我誓不奴他姓主况汝贼乎冦惊异舍而去达纳泣拜主妇曰弃主货全主命权也妾受命主钥失货而全身非义也请从此死乃自杀
　　李氏登州黄县人邹确母性贞慧而知礼足迹未尝出户限其良曰世闻用门功任管军百户戍居钱唐钱唐有湖山之胜方春时邦人士女竞事游衍为乐子确与其昆弟谋曰盍亦奉吾母为乐乎乃治游具请于母母曰尔为我子乃独不能以礼事我吾闻妇人昼不游庭而可逺适湖山事逸乐耶确等惭惧而退李氏有女嫁为同邑周仲宾妻调贑之瑞金簿非辜就逮女仰天叹曰吾夫死必矣吾出门安适遂投舎后池水死谈者咸谓得之母训云至正间世闻分守海寜有惠政及张氏陷浙西屏居硖石元亡不食死
　　陈孝女者钱唐人也父业儒尝受勇爵漫游江淮间居胭脂岭下乙亥兵火挈家永嘉山中悉为盗所掠仅留孝女十岁携之丐食以归故居荡不复存因寄五里塘旧仆家闻殊胜寺设粥供日携女子就寺丐食凡数月僧扣所以颇怜之俾留禅寮供榜疏职时孙元帅下李知事者东平人也颇知书亦寓寺傍暇日至寺必从容与僧谈欲谋一士为友僧以陈为荐一见投合如久要馆榖加厚其女亦得其家欢心居数月当仲春女子忽谓其父云吾母墓在故居侧数年不至矣闻主人禁烟将为湖山游能乘此机一往拜扫否父以告李欣然与俱既至墓所拜奠罢李偕携酒饮傍舎女悲泣不已勉之还则泣告曰比闻李氏将北归吾父子必将从之父老子幼南北万里何日可再至吾母墓下此所以痛也言与泪俱下父亦感痛而女躃踊呼号声振林朩久而仆地视之膓断死矣李义之因与墓邻敛而祔于母冢之傍云
　　翁氏姊者钱唐人年四十不嫁至正间冦陷钱唐与弟忠一家四人誓结袂死于河姊曰河之死者秽矣吾独寻干净水死忠等赴河姊赴城阴古井死杨廉夫吊之诗云翁氏当乱离投河誓翁媪生为同林鸟死作结缕草翁氏姊投袂起长河杀贼血污水我胡为河里死莫邪古井古城阴下有斗水琉璃深井中投妾身莫耶夜作蛟龙吟
　　曹处女者钱唐人名雪字玉霙年十三善琴十五工词翰母殁力穷塟其母年五十不嫁自誓云死作处女冢至正间钱唐丧乱处女闭户三日饿而死杨廉夫吊之诗云曹处女白雪霙母惜白雪抱玉真珠擎十三善瑶琴不作濮上声十五弄彤管不作花草情叮咛媒与妁必嫁公与卿英英马上郎貂帽绣衣裳官家捉处女愿作处女郎昨日交处女币今日催处女妆贮以黄金屋荐以白玉床大珠连理带七寳合欢囊大珠五十万七寳百万镪黄羊尾如扇文鸡若鳯皇置酒结髙宴长跪起行觞处女誓慈母有死不下堂慈母莫之敓志节如秋霜嗟嗟曹处女处女节独苦事母终母丧母坟成负土白髪五十秋五十终处女誓作处女坟南山华表柱荒城兵火交三日不开户生作独月娥死作黔娄女我作处女辞用激城中三嫁妇

　　西湖游览志余巻九

　　●钦定四库全书

　　西湖游览志余巻十

　　（明）田汝成 撰

　　○才情雅致

　　白乐天之守杭州也放浪湖山耽昵声妓新词艳曲布浃郡中其湖上春行诗孤山寺北贾亭西水面初平云脚低几处早莺争暖谷谁家新燕啄春泥乱花渐欲迷人眼浅草犹能没马蹄最爱湖东行不足緑杨阴里白沙堤春题湖上诗湖上春来似画图乱峰围绕水平铺松排山面千重翠月照波心一粒珠碧球緑头抽早麦青罗裙带展新蒲未能抛得杭州去一半勾留是此湖余杭形胜诗余杭形胜四方无州傍青山县枕湖遶郭荷花三十里拂城松树一千株梦儿亭古传名谢教妓楼新道姓苏独有使君年太老风流不称白髭须湖上招客送春泛舟诗欲送残春招酒伴客中谁最有风情两瓶若下新求得一曲霓裳初教成排比管弦行翠袖指麾舩舫点红旌慢牵好向湖心去恰佀菱花镜里行
　　元白之在当旹声华略等乐天守杭州而微之除浙东观察使比壤而居诗筒徃来殆无虚日嘲奬杂陈亦一时盛事也微之以州宅夸乐天诗州城回遶拂云堆镜水稽山满眼来四面常时对屏幛一家终日在楼台星河佀向檐前落鼓角惊从地底回我是玉皇香案吏谪居犹得住蓬莱乐天答之诗贺上人回得报书大夸州宅似僊居厌微冯翊风沙久喜见兰亭烟景初日出旌旗生气色月明楼阁在空虚知君暗数江南郡除却余杭尽不如微之重夸州宅诗僊都难画亦难书暂合登临不合居绕郭烟岚新雨后满山楼阁上灯初人声晚动千门辟湖色宵涵万象虚为问西川罗刹岸涛头冲突近何如乐天答之诗君问西州城下事醉中疉纸为君书嵌空石面标罗刹压捺潮头敌子胥神鬼曾鞭犹不动波涛虽打欲何如谁知太守心相似抵滞坚顽两有余又答微之诗可怜风景浙东西先数余杭次会稽禹庙未胜天竺寺钱潮不羡若耶溪摆尘野鹤春毛暖拍水沙鸥湿翅低更对雪楼君爱否红栏碧甃点银泥又以西湖夸微之诗上马复呼宾湖邉景气新管弦三数事骑从十余人立换登山屐行携漉酒巾逢花看当妓遇草坐为茵西日笼黄柳东风荡白苹小桥装鴈齿轻浪甃鱼鳞画舫牵徐转银船酌慢廵野情遗世累醉态任天真彼此年将老平生分最亲皇天从所欲逺地得为邻云树分三驿烟波限一津翻嗟寸步隔却厌尺书频浙右称雄镇山阴委重臣贵垂长紫绶荣驾大朱轮出动鎗刀队归生道路尘鴈惊弓易散鸥怕鼓难驯百吏瞻相面千夫奉拥身自然闲兴少应负镜湖春
　　乐天之既去杭州也不胜回恋之思其诗云除官去未闲半月恣幽讨朝来霞外寺暮宿波上岛新朩少于松平湖半连草跻攀有次第赏玩无昏早有时骑马醉兀然冥天造穷通与死生其奈吾懐抱江山信为美齿髪行将老在郡诚未厌归乡去亦好留别郡斋诗吟山歌水嘲风月便是三年官满时春为醉眠多闭合秋因晴望暂褰帷更无一事移风俗唯化州民解咏诗留别天竺灵隠两寺诗在郡六百日入山十二回宿因月桂落醉为海榴开黄纸除书到青宫诏命催僧徒多怅望宾从亦徘徊寺暗烟埋竹林香雨落梅别桥怜白石辞洞恋青苔渐出松间路犹飞马上杯谁教冷泉水送我下山来留别西湖诗征途行色惨风烟祖帐离声咽管弦翠黛不须留五马皇恩只许住三年緑藤阴下铺歌席红藕花中泊妓舩处处回头尽堪恋就中难别是湖邉杭州回舫诗自别钱唐山水后不多饮酒懒吟诗欲将此意慿回棹与报西湖风月知九日思杭州旧游寄周判官及诸客诗忽忆郡南山顶上昔时同醉是今辰笙歌委曲声延耳金翠动摇光照身风景不随宫相去欢娱应逐使君新江山宾客皆如旧唯是当筵换主人送姚杭州赴任因思旧游诗与君细说杭州事为我留心莫等闲闾里固宜勤抚恤楼台亦要数跻攀笙歌缥缈虚空里风月依稀梦想间且喜诗人重管领遥飞一盏贺江山其二渺渺钱唐路几千想君到后事依然静逢竺寺■〈犭员〉偷橘闲看苏家女采莲故妓数人慿问讯新诗两首倩流传舎人虽健无多兴老校当时八九年答客问杭州诗为我踟蹰停酒盏与君约略说杭州山名天竺堆青黛湖号钱唐泻緑油大屋檐多装鴈齿小航船亦画龙头所嗟水路无三百官系何因得再游
　　杭州华丽虽盛于唐时然其题咏自白舎人张处士之外亦不多见独杜荀鸖方玄英温飞卿诸诗颇得风物之胜杜荀鸖钱唐寄姚中丞诗岂谓无心求上第难居帝里为家贫江南江北闲为客潮去潮来老却人两岸雨收莺语栁一楼风满角吹春花前不独垂乡泪曾是朱门寄食身方玄英旅次钱唐诗此处是乡国堪为朝夕吟云藏吴相庙树引越山禽潮落海人散钟迟秋寺深我来无旧识谁见寂寥心诗中四句不书题目一吟可知其为钱唐也温飞卿钱唐诗钱唐岸上春如织淼淼寒湖带晴色淮南游客马连嘶碧草迷人归不得风飘客意如吹烟纎指殷勤伤鴈弦一曲堂堂红烛筵金鲸泻酒如飞泉
　　白乐天为杭州刺史令访牡丹独开元寺僧惠澄近自京师得之植于庭时春景方深惠澄设油幕覆其上徐凝自冨春来未识乐天先题诗曰此花南地知难种惭愧僧闲用意栽海燕解怜频睥睨胡蜂未识更徘徊虚生芍药徒劳妬羞杀玫瑰不敢开唯有数苞红萼在含芳只待舎人来乐天到寺看花乃命凝同醉而归时张祜榜舟而至二生各希首荐乐天曰二君论文若亷白之鬪鼠穴胜负在于一战也遂试长劔倚天外赋余霞散成绮诗试讫解送凝为元祜次之祜曰祜甘露寺诗有日月光先到山河势尽来金山寺诗有树影中流见钟声两岸闻虽綦母濳云塔影挂青汉钟声和白云此句未为佳也凝曰美则美矣争如老夫庐山瀑布诗今古长如白练飞一条界破青山色凝遂擅场祜叹曰荣辱纷纷亦何常也遂行歌而迈凝亦鼓枻而归
　　杭州元宵之盛自唐已然白乐天诗云岁熟人心乐朝逰复夜逰春风来海上明月在江头灯火家家市笙歌处处楼无妨思帝里不合厌杭州
　　唐大中十二年令狐绹荐李逺为杭州宣宗曰闻李逺有诗曰长日惟消一局棋岂可使治郡哉对曰诗人之言不足泥也李逺亷察有闻雅宜治郡后逺治郡有声固宰相之知人而亦宣宗之言有以警之也
　　宋庆厯间范文正公仲淹知杭州有惠政尝作西湖絶句云长忆西湖胜鉴湖春波千顷绿如铺吾皇不让明皇美可赐踈狂贺老无公诗不多见观此其山水襟懐亦不浅也
　　陈文惠公述古守杭州喜江南梅度支至二首淡薄交情老更浓为君弹瑟送金锺苎罗香径无人到姑射僊姿在处逢鸾鹤品流惭晚达烟霞门户忆先容公余莫放西湖景步步苍苔岸岸松其二公望当年最得君画图城郭喜同羣门前碧浪家家海楼上青山寺寺云松下玉琴邀鹤听溪邉苔石共僧分情多景好知难尽且倒金尊任半醺杭州繁盛自前宋时已然此诗钱唐景物已略尽矣又题林和靖水亭诗云城外逋翁宅开亭野水寒冷光浮荇叶静影浸渔竿吠犬时迎客饥禽忽上阑踈篱僧舎近嘉树鹤庭寛拂砌烟丝袅侵牕笋戟攅小桥横落日幽径转层峦好景吟何极清欢尽亦难怜君留我意重迭取琴弹
　　嘉佑二年梅公仪挚以龙图阁直学士出守杭州仁宗赐之诗云地有湖山美东南第一州剖符宜政化持槖辍才流暂出论思列遥分旰仄忧循良勤抚俗来暮听欢讴摰既履任名其堂曰有美欧阳永叔为之记蔡君谟为之书士夫题咏者甚多苏子瞻倅杭尝令从史尽録其诗不着姓字黙定髙下以贾耘老为首其诗云自刋宸画入云端神物应须点翠峦吴越不藏千里色斗牛常占一天寒四檐望尽回头懒万像搜来下笔难谁信静中疎拙意略无踪迹到波澜
　　梅公仪之守杭州也欧阳永叔赠之诗云万室东南富且繁羡君风力有余闲渔樵人乐江湖外谈笑诗成尊爼间日暖梨花催送酒天寒桂子落空山邮筒不絶如飞翼莫惜新篇屡往还
　　苏子瞻守杭守颍皆有西湖故颍川谢表云入参两禁毎玷北扉之荣出典二州辄作西湖之长秦少章诗云十里薫风菡萏初我公所至有西湖欲将公事湖中了见说官闲事亦无后谪惠州亦有西湖杨万里诗云三处西湖一色秋钱唐汝颍及罗浮东坡元是西湖长不到罗浮便得休
　　子瞻守杭日春时每遇休暇必约客湖上早食于山水佳处饭毕每客一舟令队长一人各领数妓任其所适晡后鸣锣集之复会望湖楼或竹阁极欢而罢至一二鼓夜市犹未散列烛以归城中士女夹道云集而观之故其诗云游舫已妆吴榜穏舞衫初试越罗新又云映山黄帽螭头舫夹道青烟雀尾炉诚熙世乐事也
　　子瞻两任杭州似有宿缘而放浪湖山耽昵声色乐天之后一人而已其与赵徳麟饯饮湖上对月诗老守惜春意主人留客情官余闲日月湖上好清明新火发茶乳温风散粥饧酒阑红杏闇日落大堤平清夜除灯坐孤舟擘岸撑逮君帻未坠对此月犹横同曹子方雪中游湖诗词源灔灔波头展清唱一声岩谷满未容雪积句先髙岂独湖开心自逺云山已作歌眉浅山下碧流清似眼尊前侑酒只新诗何异书鱼餐蠧简和蔡凖游湖诗夏潦涨湖深更幽西风落木芙蓉秋飞雪暗香云拂地新蒲出水栁映洲湖上四时看不足惟有人生飘若浮解颜一笑岂易得主人有酒君应留君不见钱塘游宦客暮决狱朝推囚不有人唤何时休懐西湖寄晁美叔诗西湖天下景游者无愚贤浅深随所得谁能识其全嗟我本强直早为世所捐独専山水乐付与宁非天三百六十寺幽寻送穷年所至得其妙心知口难传至今清夜梦耳目余芳鲜君持使者节风采烁云烟清流与碧巘安肯为君妍胡不屏骑从暂借僧榻眠读我壁间诗清凉洗烦煎策杖无道路直造意所便应逢古渔父苇间自夤缘问道若有得买鱼勿论钱湖上三絶句诗朝晞迎客艳重冈晚雨留人入醉乡此意尽佳人不识一杯当属水僊王湖光潋灔晴偏好山色空蒙雨亦竒若把西湖比西子淡妆浓抹总相宜毕竟西湖六月中风光不与四时同接天莲叶无穷碧映日荷花别様红
　　有美堂在鳯山之顶左江右湖举陈目下子瞻九日泛湖而鲁少卿会客堂上妓乐殷作子瞻从湖中望之戏以诗云指点云间数点红笙歌正拥紫髯翁谁知爱酒龙山客却在渔舟一叶中又云西阁珠帘卷落晖水沈烟断佩声微遥知通徳凄凉甚拥髻无言怨未归通徳乃赵飞燕女史后为伶玄妾鲁公使事已完不回朝家有美妾故子瞻讥之一日子瞻会客堂上妓乐殷作周长官邠同数僧泛湖戱以诗子瞻因和二首霭霭君诗似岭云从来不许醉红裙不知野屐穿山翠惟见轻桡破浪纹颇忆呼卢袁彦道难邀骂坐灌将军晚风落日元无主不惜清凉与子分又云载酒无人过子云掩闗昼卧客书裙歌喉不共听珠贯醉面何因作缬纹僧侣且陪香火社诗坛欲敛鹳鹅军凭君遍遶湖邉寺涨渌晴来己十分
　　子瞻之去郡也有懐钱唐寄陈述古诗从来直道不辜身得向西湖两过春沂上己成曽点服泮宫初采鲁侯芹休惊岁岁年年貌且对朝朝暮暮人细雨晴时一百六画船鼍鼓莫违民其二草长江南莺乱飞年来事事与心违花开后院还空落燕入华堂恠未归世上功名何日是尊前点检几人非去年栁絮飞时节记得金笼放雪衣其三浮玉山头日日风涌金门外巳春融一年鱼鸟浑相识三月莺花付与公剰看新翻眉倒晕未应泣别脸消红何人识得相思字寄与江邉北向鸿葢宋时杭人四月八日放鸽为太守祈寿故有金笼放雪衣之句又西湖懐旧行香子调携手江村梅雪飘裙情何限处处销魂故人不见旧曲重闻向望湖楼孤山寺涌金门寻常处题诗千首绣罗衫与拂红尘别来相忆知是何人有湖中月江邉栁陇头云
　　熈宁初议行新法子瞻力言不便及出判杭州遂以诗语贾祸其诗云老翁七十自腰鎌惭愧春山笋蕨甜岂是闻韶解忘味迩来三月食无盐以其讥盐法太急而民皆淡食也又云杖藜裹饭去怱怱过眼青钱转手空赢得儿童好音语一年强半在城中讥青苖法行乡村小民不得安堵■〈亩犬〉亩也又云吴儿生长狎涛渊冒利忘生不自怜东海若知眀主意应教斥卤变桑田讥主上好兴水利犹以斥卤变桑田终无成日也子瞻得罪固出无辜而露才取忌亦当自引
　　杭州巨美得白苏而益章考其治绩怡情往往酷似乐天诗云闾里固冝勤抚恤楼台亦要数跻攀子瞻亦云细雨晴时一百六画桡鼍鼓莫违民乐天诗云笙歌委曲声延耳金翠动摇光照身子瞻亦云剰看新翻眉倒晕未应泣别脸消红乐天诗云故妓数人凭问讯新诗两首倩流传子瞻亦云休惊岁岁年年貌且对朝朝暮暮人乐天取天竺竒石受代携归诗云三年为刺史饮水复食檗唯向天竺山取得两片石此直抵千金无乃伤清白子瞻亦云在郡依前六百日山中不记几回来还将天竺一峰去欲把云根到处栽盖子瞻景慕惟在乐天故摹儗之词比比歌咏如云出处依稀似乐天敢将衰朽较前贤又云但遣先生披鸖氅不须更画乐天真殆有梦寐羮墙之想矣
　　前辈任杭州而去者往往思之虽其山水清佳亦其民风淳懦易感也白乐天则云自别钱唐山水后不多饮酒懒吟诗又云所嗟水路无三百官系无由得再游又云渺渺钱唐路几千想君到后事依然又云江南忆最忆是杭州山寺月中寻桂子郡亭枕上看潮头何日更重游子瞻则云寄谢西湖旧风月故应时许梦中游又云居杭积五岁自忆本杭人故山归无家欲买西湖邻又云前生我已到杭州到处长如到旧游更欲洞霄为隠吏一庵闲地且相留二公之恋恋于旧游葢必有以取之尔
　　王平甫以杭州夸王胜之诗游览须知此地佳纷纷人物敌京华林峦腊雪千家水城郭春风二月花彩舫笙歌吹落日画楼灯烛映残霞如君援笔宜摹冩付与尘埃北客夸又西湖春日诗争得才如杜牧之试来湖上辄题诗春烟寺院敲茶鼓夕照楼台卓酒旗浓吐杂芳薫巘崿湿飞双翠破涟漪人间幸有蓑兼笠且上渔舟作钓师王介甫送张仲容赴杭州孙公沔辟诗万屋相夸漆与丹笑歌长在绮纨间彩船春戏城邉水画烛秋寻寺外山忆我屡随游客入喜君今趂辟书还遥知曼倩威行久赤壁应从到日闲二公之诗峭响俊丽真兄弟也
　　梅圣俞西湖泛舟诗氷消湖已緑渺渺鸭头春舩学吴儿刺吟希楚老新对山怜去鸟隔树识游人谁念沧江上风柔采白苹同诸韩及孙曼叔游西湖二律晚日城头落轻鞍果下凉野蜂衔水沫舟子剥菱黄朩老识秋气径幽闻草香幅巾聊自检不作楚人狂又云烁电未成雨凉风先入衣青天忽开影红日尚余晖蛱蝶作团起蜻蜓相对飞谑嘲不觉夕跨马月中归三诗皆不载宛陵集
　　范石湖成大会客湖上诗西湖氷泮緑生鳞料峭春风欲中人花片不经寒食雨栁丝还帯涌金春江山契阔诗情在京洛追随客梦新唤取歌声作愁思为君吹水引杯频杨诚斋廷秀诗苏公堤逺栁生烟和靖园深竹映闗船入芰荷香处去人从云水窟中还似寒如暖清和在欲雨翻晴顷刻间能为蓬莱老仙伯一杯痛饮吸湖山二公之诗皎然晚宋风格也
　　宋时帅叅王洧者咏西湖十景诗苏堤春晓云孤山落月趂疎钟画舫参差栁岸风莺梦初醒人未起金鸦飞上五云东断桥残雪云望湖亭上半青山跨水修梁影亦寒待泮痕邉分草緑鹤惊碎玉啄阑干雷峰夕照云塔影初收日色昏隔墙人语近甘园南山游遍分归路半入钱唐半暗门曲院风荷云避暑人归自冷泉埠头云锦晚风天爱渠香阵随人逺行过髙桥方买船平湖秋月云万顷寒光一夕铺氷轮行处片云无鹫峰遥度西风冷桂子纷纷点玉壶栁浪闻莺云如簧巧啭最髙枝苑栁青归万缕丝玉辇不来春又老声声诉与落花知花港观鱼云断汲惟余旧姓传倚阑投饵说当年沙鸥会见园兴废近日游人又玉泉南屏晚钟云涑水崖碑半緑苔春游谁向此山来晚烟深处蒲牢响僧自城中应供回三潭印月云塔邉分占宿湖船寳鉴开奁水接天横笛呌云何处起波心惊觉老龙眠两峰挿云云浮图对立晓崔嵬积翠浮空霁霭迷试向凤凰山上望南髙天近北烟低
　　孙何帅钱唐栁耆卿作望海潮词赠之云东南形胜三吴都会钱唐自古繁华烟栁画桥风帘翠幙参差十万人家云树绕堤沙怒涛巻霜雪天堑无涯市列珠玑户盈罗绮竞豪奢重湖迭巘清佳有三秋桂子十里荷花羌管弄晴菱歌泛夜嬉嬉钓叟莲娃千骑拥髙牙乗醉听歌鼓吟赏烟霞异日图将好景归去凤池夸此词流播金主亮闻之瞷然起投鞭渡江之想命画工潜入临安图西湖掲软屏间貌己像策马吴山之巅题其上曰万里车书尽会同江南岂有别疆封提兵百万西湖上立马吴山第一峰其时有谢处厚者咏其事云谁把杭州曲子讴荷花十里桂三秋那知卉朩无情物牵动长江万里愁庐陵罗景纶云耆卿此词乃金亮送死媒也未足深怅至于荷艳桂香妆点湖山清丽使士大夫留连歌舞忘顾中原是则可恨耳因和处厚诗云投鞭枉是为清讴牛渚依然一片秋却恨荷花留玉辇竟忘烟栁汴宫愁
　　庐陵刘改之过以诗鸣江西厄于韦布放浪吴楚客食诸侯嘉泰间来临安时辛稼轩弃疾帅越闻其名遣介招之适以事不及行作书归辂者因效辛体沁园春一词并缄往下笔便逼真其词云斗酒彘肩醉渡浙江岂不快哉被香山居士约林和靖与苏公等驾勒吾回坡谓西湖正如西子浓抹淡妆临照台诸人者都掉头不顾只管传杯白云天竺去来图画里峥嵘楼观开看纵横一涧东西水遶两山南北髙下云堆逋曰不然暗香疎影只可孤山先探梅蓬莱阁访稼轩未晚且此徘徊弃疾得之大喜致馈数百千竟邀之去馆燕弥月赍赠累累改之竟荡于酒不问也常自以此辞语相台岳珂掀然有得色珂曰词语固佳恨无刀圭药疗君白日鬼症耳一座为之轩渠
　　辛弃疾游湖酹江月词西风吹雨战新荷声乱明珠苍璧谁把香奁收寳镜云锦周遭红碧飞鸟翻空游鱼吹浪惯听笙歌席座中豪气看君一饮千石遥想处士风流鹤随人去已作飞僊客茅舎竹篱今在否松竹已非畴昔欲看当年望湖楼下水与云寛窄醉中休问断肠桃叶消息刘改之游湖贺新郎词睡觉啼莺晓醉西湖两峰日日买花簮帽去尽酒徒无人问惟有玉山自倒任拍手儿童争笑一骑乗风翩然去避鱼龙不见波声悄歌韵逺唤苏小神仙路近蓬莱岛紫云深处参差禁树烟花遶人世红尘西嶂日百计不如归好付乐事与他年少费尽栁金梨雪句问沉香亭北何时召心未惬鬓先老二公词格相肖宜其宾主投欢也
　　辛幼安尝作晚春词云更能消几畨风雨匆匆春又归去惜花长恨花开早何况乱红无数春且住见说道天涯芳草迷归路怨春不语算只有殷勤画檐蛛网尽日惹飞絮长门事准拟佳期又误蛾眉曽有人妬千金纵买相如赋脉脉此情难诉君莫舞君不见玉环飞燕皆尘土闲愁最苦休去倚危栏斜阳正在烟栁断肠处此词斜阳烟栁之句怨刺颇深比之天际轻云者殊无藴藉寿皇见之怫然不悦然亦不罪也
　　宋建炎中驾驻维扬康伯可上中兴十策名振一时后秦桧当国伯可乃附会求进擢为台郎值慈寜归养两宫燕乐伯可専应制为歌词谀艳粉饰声名扫地而世但以比栁耆卿辈矣桧死伯可亦贬五羊桧生日伯可寿以喜迁莺词云腊残春早正帘幙护寒楼台清晓寳运当千佳辰余五嵩岳诞生元老帝遣阜安宗社人仰雍容廊庙尽总道是文章孔孟勲庸周召师表方春遇鱼水君臣须信从年少玉带金鱼朱颜緑鬓占断世间荣耀篆刻鼎彛将遍整顿乾坤都了愿岁岁见栁梢青浅梅英红小又尝与桧对局格天阁下桧戏曰此卒渡河是尔将军之疥癞伯可徐应曰今皇御极视公宰相如腹心桧大喜撤棋酣饮终日而罢
　　康伯可尝与右珰狎适睿思殿有徽祖御画特为卓絶上时持玩以起羮墙之悲珰下直窃携至家而伯可适来留之饮因出示之伯可绐珰入取殽核輙书一絶于上曰玉辇宸逰事巳空尚余奎藻绘春风年年花鸟无穷恨尽在苍梧夕照中珰见之大骇然无可奈何明日伺间叩头请死上大怒亟取视之天威顿霁但一恸而已
　　康伯可西湖长相思词云南髙峰北髙峰一片湖光烟霭中春来愁杀侬郎意浓妾意浓油壁车轻郎马骢相逢九里松林和靖惜别长相思词云吴山青越山青两岸青山相送迎谁知离别情君泪盈妾泪盈罗带同心结未成江头潮已平和靖隠士也而亦为华艳之词失其体矣
　　吴郡王益者宪圣太后弟也徳寿特亲爱之入宫每用家人礼宪圣常持盈满之戒每告之曰凡有宴召非得吾言不可擅入一日王竹冠练衣芒鞋笻杖独携一童纵行三竺灵隠山中濯足冷泉盘石上游人望之俨如神僊遂为逻者奏闻次日徳寿以小诗召之曰趂此一轩风月好橘香酒熟待君来令小珰持赐王遂亟往光尧迎笑曰昨者冷泉之游乐乎王恍然顿首谢光尧曰朕宫中亦有此景卿欲见之否葢迭石引泉象飞来香林之胜架堂其上冷泉亭中掲一画乃图王野服濯足于盘石上且御制一赞云富贵不骄戚畹称贤扫除膏粱放旷林泉沧浪濯足风度潇然国之元舅人中神仙于是尽醉而罢因举图以赐之
　　吴郡王及平原郡王皆豪贵以奢侈相髙争华竞靡有石崇王恺之风吴府后翠堂七楹全以石青为饰故得名専为诸姬教习声伎之所一时伶官乐师皆梨园国工也吹弹舞拍各有总之者号为部头每遇节序生辰则旬日外依月律按试名曰小排当虽中禁教坊所无也只笙一部已是二十余人自十月旦至二月终日给焙笙炭五十觔用锦熏笼藉笙于上复以四和香熏之葢笙簧必用髙丽铜为之靘以緑臈簧暖则字正而声清越故必用焙而后可陆天随诗云妾思冷如簧时时望君暖乐府亦有簧暖笙清之语举此一事余可想见也
　　张镃功甫号约斋忠烈王诸孙能诗一时名士大夫莫不交游其园池声妓服玩之丽甲天下尝于南湖园作驾霄亭于四古松间以巨铁絙悬之空中而覊之松身当风月清夜与客梯登之飘摇云表真有挟飞仙遡紫清之意王简卿侍郎尝题其牡丹会云众宾既集坐一虚堂寂无所有俄问左右云香已发未答云已发命卷帘则异香自内出郁然满座羣妓以酒殽丝竹次第而至别有名妓数十辈皆衣白首餙衣领皆绣牡丹首戴照殿红一妓执板奏歌侑觞歌罢乐作乃退复垂帘谈论自如良久香起卷帘如前别数十妓易服与花而出大抵簪白花则衣紫紫花则衣鹅黄黄花则衣红如是十杯衣与花凡十易所讴者皆前辈牡丹名词酒竟歌者乐者无虑百数十人列行送客烛光香雾歌吹杂作客皆恍然如仙游也功甫于诛韩侂胄有力赏不满意又欲以故智去弥逺事泄谪象台而殂
　　张功甫为梅园于湖上作堂其间曰玉照堂其自叙云梅花为天下神竒而诗人尤所酷好淳熙岁乙巳予得曹氏荒圃于南湖之濵有古梅数十株辍地十亩移种成列增取西湖北山别圃红梅合三百余本筑堂数间以临之又夹以两室东植千叶缃梅西植红梅各一二十章前为轩楹如堂之数花时居宿其中莹洁辉映夜如对月因名曰玉照复开涧环绕小舟往来未始半月舍去自是客有游桂隠者必求观焉顷者太保周益公秉钧子尝造东阁坐定首顾予曰一棹径穿花十里满城无此好风光葢予旧诗尾句众客相与歆艳于是游玉照者又必求观焉值春凝寒又能留花过孟月始盛名人才士题咏层委亦可谓不负此花矣但花艳并秀非天时清美不宜又标韵孤特若三闾首阳二子寜槁山泽终不肯俯首屏气受世俗湔拂间有身亲貌恱而此心落落不相领会甚至于污亵附近畧不自揆者花虽眷客然我辈胸中空洞几为花呼呌称寃不特三叹而足也因审其性情思所以为奬护之策凡数月乃得之今疏花宜称憎嫉荣宠屈辱四事总五十八条掲之堂上使来者有所警省且世人徒知梅花之贵而不能爱敬之使以予之言传布流诵亦将有媿色云花宜称凡二十六条为澹阴为晓日为薄寒为细雨为轻烟为佳月为夕阳为微雪为晚霞为珍禽为孤鹤为清溪为小桥为竹邉为松下为明窓为疎篱为苍厓为緑苔为铜瓶为纸帐为林间吹笛为膝上横琴为石枰下棋为扫雪煎茶为美人淡妆篸戴花憎嫉凡十四条为狂风为连雨为烈日为苦寒为丑妇为俗子为老鸦为恶诗为谈时事为论差除为花径喝道为对花张绯幙为赏花动鼓板为作诗用调羮驿使事花荣宠凡六条为烟尘不染为铃索护持为除地镜净落瓣不淄为主人旦夕留盼为诗人阁笔评量为妙妓淡妆雅歌花屈辱凡十二条为主人不好事为主人悭鄙为种富家园内为与麄婢命名为蟠结作屏为赏花命猥妓为庸僧牕下种为酒食店内挿瓶为树下有狗屎为枝上晒衣裳为青纸屏粉画为生猥巷秽沟边
　　张功甫赏心乐事并序云余扫轨林间不知衰老节物千变花鸟泉石领会无余每适意时相羊小园殆觉风景与人为一间引客携觞或幅巾曵杖啸歌往来澹然忘归因排比十有二月燕游次序名之曰四并集授小庵主人以备遗忘非有故当力行之然为具真率毋至劳费及暴殄沉湎则天之所以与我者为无负无亵昔贤有云不为俗情所染方能说法度人葢光明藏中孰非游戏若心常清浄离诸取着于有差别境中而能常入无差别定则淫坊酒肆徧厯道场鼓乐音声皆谈般若倘情知物隔境逐源移如鸟黏黐动伤躯命又乌知所谓说法度人者哉圣朝中兴七十余载故家流风沦落几尽有闻前辈典刑识南湖之清狂者必长哦曰人生不满百常懐千载忧昼短苦夜长何不秉烛逰一旦相逢不为生客嘉泰元年岁辛酉十有二月约斋居士书　正月岁节家宴　立春日春盘　人日煎饼会　玉照堂赏　梅天街观灯　诸馆赏灯　丛奎阁山茶　湖山寻梅　揽月桥看新栁　安闲堂扫雪　二月现乐堂瑞香　社日社饭　玉照堂西缃梅　南湖挑菜　玉照堂东红梅　餐霞轩樱桃花　杏花庄杏花　羣僊绘幅前楼打球　南湖泛舟　绮互亭千叶茶花　马塍看花　三月生朝家宴　曲水流觞　花院月丹　花院桃栁　寒食郊游苍寒堂西绯碧桃　满霜亭北棣棠　碧宇观笋　芳草亭观草　鬬春堂牡丹芍药　冝雨亭千叶海棠　艳香馆林檎　花院紫牡丹　冝雨亭北黄蔷微　现乐堂大花　花院赏煑酒　瀛峦胜处山茶　经寮斗茶　羣僊绘楼芍药　四月初八日亦庵早斋　南湖放生食糕糜　芳草亭鬬草　芙蓉池新荷　蕋珠洞荼■〈艹糜〉　满霜亭菊花　玉照堂青梅　艳香馆长春花　安闲堂紫笑　羣僊绘幅楼前玟瑰　餐霞轩樱桃　诗禅堂盘子山丹花　南湖杂花　鸥渚亭五色莺粟花　五月清夏堂观鱼　听莺亭摘瓜　安闲堂解粽　重午节泛蒲　烟波观碧芦　夏至日鹅脔　绮互亭大笑花　南湖萱花　水北书院采苹　鸥渚亭五色蜀葵　清夏堂杨梅　丛奎阁前榴花　艳香馆宻林檎　摘星轩枇杷　六月现乐堂南白酒　楼下避暑　苍寒堂后碧莲碧　宇竹林避暑　芙蓉池赏荷花　约斋夏菊　清夏堂新荔枝　霞川食桃　七月丛奎阁前乞巧　餐霞轩五色凤僊花　立秋日秋叶　玉照堂玉簮　西湖荷花　南湖观鱼　应弦斋东葡卜　霞川水荭　珍林剥枣　八月湖山寻桂　现乐堂秋花　社日糕会　众妙峰山木犀　霞川野菊　绮互亭千叶朩犀　浙江观潮　羣僊绘幅楼观月　桂隠攀　桂杏花庄鸡冠黄葵　九月重九登城把茰　把菊亭采菊　苏堤看芙蓉　珍林尝时果　景泉轩金橘　芙蓉池三色拒霜　杏花庄蒭新酒　十月现乐堂暖炉　满霜亭蜜橘　烟波观买市　赏小春花　杏花庄挑荠　诗禅堂试香　十一月摘星轩枇杷花　冬至节馄饨　味空亭臈梅　苍寒堂南天竺　花院水僊　羣僊绘幅楼前观雪　十二月绮互亭檀香臈梅　天街阅市　南湖赏雪　安闲堂试灯　湖山探梅　花院兰花　瀛峦胜处观雪　二十四夜饧果食　玉照堂看早梅　除夜守岁
　　赵孟坚字子固号彝斋宋诸王孙也修雅博识善笔札工诗文酷嗜法书多蔵三代以来金石名迹遇其会意时虽倾囊易之不靳也又善作梅竹往往得迯禅石室之妙于山水为尤竒时人珍之襟度潇爽有六朝诸贤风气时比之米南宫而子固亦自以为不歉也东西薄逰必挟所有以自随一舟横陈仅留一席为偃息地随意左右取之抚摩吟讽至忘寝食所至识不识望之而知为米家书画船也尝客行都会菖蒲节周公谨偕一时好事者邀子固各携所藏买舟湖上相与评赏饮酣子固脱帽以酒晞髪箕踞歌离骚傍若无人薄暮入西泠桥掠孤山舣棹茂树间指林麓最幽处瞪目絶呌曰此真洪谷子董北苑得意笔也邻舟数十皆惊骇絶叹以为真谪僊人异时有萧千岩者得旧藏禊叙后归之俞寿翁家子固复从寿翁善价得之喜甚乗舟夜泛而归至霅之弁山风作舟覆行李渰溺无余子固方被湿衣立浅水中手持禊帖示人曰兰亭在此余不足介意因题八言于巻首云性命可轻至寳是保盖其酷嗜雅尚出于天性如此
　　山阴陆放翁务观之出也韩平原实招致之所作南园阅古泉二记时虽称颂而有规劝之忠焉故平原败而犹得免祸其题武林诗皇舆久驻武林宫汴洛当时未易同广陌有风尘不起长江如练水常通楼台飞舞祥烟外鼓吹喧呼明月中六十年间几来往都人谁解记衰翁临安春霁诗世味年来薄似纱谁怜骑马客京华小楼昨夜听春雨深巷今朝卖杏花矮纸斜行闲作草晴牕细乳戏分茶布衣莫动风尘叹犹及清明可到家
　　韩无咎元吉雨中闻吕伯恭至湖上诗云莫嫌鞭马踏春泥茶鼎诗囊偶共携山色云深看更好湖光烟接望还迷连天花絮飞将尽夹道蒲荷长欲齐官事得闲须洗眼蓬壶只在帝城西伯恭乃元吉之壻也
　　林外字岂尘泉南人词翰潇爽谈论不覊饮酒无筭在上庠暇日独游西湖幽寂处坐小旗亭饮焉外丰姿都雅角巾鹤氅飘飘若神仙置虎皮钱箧数枚藏腰间每出其一命酒家倾之视钱计酒直酒且尽复倾一箧迨暮凡饮数斗不醉而箧中之钱若循环无穷肆中人惊异将去索笔题壁间云药炉丹灶旧生涯白云深处是吾家江城恋酒不归去老却碧桃无限花明日都下喧传某肆有神僊至饮云
　　番阳张彦实其兄楚材为秘书监约彦实观梅西湖彦实作诗云天上新骖寳辂回看花仍趂雪霙开折归忍负金蕉叶笑挿新临玉镜台女堞未须翻角调锦囊先喜助诗材少蓬自是调羮手叶底应寻好句来时楚材再婚故及玉镜台事秦桧当国见其诗喜之遂擢左史
　　张郎中子野居钱唐以乐府驰名人谓之张三中谓心中事眼中泪意中人也公曰何不目我为张三影谓云破月来花弄影浮萍断处见山影隔墙送过秋千影苏子瞻倅杭时子野年八十五矣尚闻买妾子瞻赠之诗曰锦里先生自笑狂莫欺九尺鬓眉苍诗人老去莺莺在公子归来燕燕忙柱下相君犹有齿江南刺史已无肠平生谬作安昌客畧遣彭宣到后堂
　　赵师秀之旅寓杭州也有终焉之志其孤山寒食诗云三月芳菲在水邉旅人消困亦随縁晴舒蝶羽初匀粉雨压杨花未放绵有句自题闲处壁无钱难上贵时船最怜隠者髙眠地日日春风是管弦又冷泉夜坐诗众境碧沉沉前峰月正临楼钟晴听响池水夜观深清浄非人世处空见佛心却寻来处宿风起古松林赵紫芝恋恋西湖以终其生钱唐诗人大率如此当升平时看人富贵以一身混其中亦不为大无聊也其卒也刘克庄挽之诗云夺到斯人处词林亦可悲世间空有集天下便无诗尽出香分妓惟留砚付儿伤心湖上塜谁塟复谁碑
　　刘后村濳夫赠髙九万并寄孙季蕃诗二首诸人凋落尽髙叟亦中年行世有千首买山无一钱紫髯长拂地白眼冷看天古道微如线吾侪各勉旃其二菊磵说花翁飘零向浙中无书上皇帝有句恼天公世事年年异诗人个个穷筑台并下榻今岂乏英雄三人老于花酒情懐颇同时有诗禁故作词为多
　　孙花翁季蕃送女冠还俗诗脱却霞绡上醮衣女童髽髻緑杨垂重调螺黛为眉浅再试弓鞋举歩迟紫府烟花莺唤醒丹房云雨鹤通知帘低红杏春风暖清夣应曾见旧师段吉甫天佑送妓入道诗歌舞当年第一流洗妆今日别青楼便从南岳夫人去肯为苏州刺史留琳馆月明箫凤下琐牕花老镜鸾收却怜愁絶浔阳妇嫁得商人已白头事相反而语皆工吉甫元时浙江儒学提举也妓名李当当故教坊絶色者

　　西湖游览志余巻十

　　●钦定四库全书

　　西湖游览志余巻十一

　　（明）田汝成 撰

　　○才情雅致

　　梁贡父曽燕京人大徳初为杭州总管尝作西湖送春木兰花慢词云问花花不语为谁落为谁开算春色三分半随流水半入尘埃人生能几欢笑但相逢樽酒莫相推千古幕天席地一春翠绕珠围彩云回首暗髙台烟树渺吟懐■〈扌弃〉一醉留春留春不住醉里春归西楼半帘斜日怪衔春燕子却飞来一枕青楼好夣又教风雨惊回此词格调俊雅不让宋人也
　　苏尔约苏哈雅者阿尔哈雅之孙也其父名衮格根【原作贯只哥】遂以贯为氏号酸斋年十二三膂力絶人使健儿驱三恶马疾驰持槊立而待马至腾上之越二而跨三运槊生风观者辟易或挽强射生逐猛兽上下峻阪如飞诸将咸服其趫捷稍长折节读书目五行下吐辞为文不蹈故常意旨皆出人意表仁宗时为翰林学士称疾还江南卖药钱唐市中结庐龙华山诡姓名易服色人无识者偶过果山泺见■〈氵烉〉父织芦花为被欲易之以紬■〈氵烉〉父疑其为人阳曰君欲吾被当更赋诗遂援笔赋云采得芦花不涴尘翠簔聊复藉为裀西风刮夣秋无际夜月生香雪满身毛骨已随天地老声名不让古今贫青绫莫为鸳鸯妬欸乃声中别有春竟持被去人间喧传芦花被诗其依隠玩世多类此酸斋有二妾名洞花幽草酸斋临终有辞世诗云洞花幽草结良縁被我瞒他四十年今日不留生死相海天秋月一般圆
　　贯酸齐隠居钱唐一日郡中数衣冠士人游虎跑泉饮间赋诗以泉字为韵中一人但哦泉泉泉久不能就忽一叟曵杖而至问其故应声曰泉泉泉乱迸珍珠个个圆玉斧斫开顽石髓金钩搭出老龙涎众惊问曰公非贯酸斋乎曰然然然遂邀同饮尽醉而去
　　邓善之文原其先绵州人父漳徙钱唐遂为钱唐人至元中为杭州路儒学正以春秋立教累官翰林侍讲学士辞官还钱唐卢亘作诗十首送之其一云北门古深严论思寄筹度自非鸿才士训诰何由作夫君出巴蜀文采动京洛十年掌丝纶摛藻扬景铄荆璞抱瑾瑜龙渊淬锋锷肯献上林赋寜居天禄阁即今观浙江眷恋晞金雀黄图郁紫氛綘节生碧落依然难为情清霜养飞藿其二春秋严笔削凛若执玄钺君独抱遗经结髪饱剞劂明剖是非心微探义理窟下视羣儿愚争端王正月朅来奋直笔浩然心思竭王功与帝徳昭昭日月掲胡为厌词林南欲观溟渤荣华若浮烟汗简青不灭其三词林富声华几人得精悍悠悠三百年篇翰孰承纉夫君清庙器祼荐盛圭瓉五就惜繁缨九斿载云■〈罒干〉依依风向翔忽忽月新满泠然时雨情短章不可断其四风雨妬芳华稂莠深嘉榖天地岂不仁盛徳禀命独明廷萃羣英四门延穆穆既卜渭水钓又起傅岩筑声华何岌嶪众辐辏一毂銮坡俨清韵硕人歌在轴愿言往从之星驾命冝夙岂知彼玄鸟戢翼辞云屋幸无素丝悲庶免穷途哭其五离离天星髙皓皓云月光候鴈过楚泽蟋蟀鸣中堂天时谅难测徒然多感伤念子去意逺沉忧结衷肠忆昔初奉欢露白春兰芳清尊罢新制妙趣深濠梁飞景急西匿川流浩汤汤玄髪凄岁晚朩脱天雨霜蔓草岂容惜松栢在髙冈其六翰林子元子武库森戈矛英声迈千古逸韵横九州岛与君契金兰投分何绸缪清和谢夷惠典刑追韩欧坐令人文焕允塞昭王猷念君独逺迈寥落行人愁木瘦楚山晓风静寒江流何当驾飞车却忆昆仑丘尘埃满腥腐朝暮同蜉蝣其七旸谷上寒日影射扶桑枝瞬息及中天流光迅难持人生百年内昻昻何所施孤鸿东南征浮云西北驰可怜万感身会合须臾期安得弄明月皎皎逺忧疑折花芙蓉浦荡桨江潢涯优游以卒歳身名良不隳其八游云苍鳞穹阊阖不可呌徒令虎豹闗日月近辉耀蒙蒙八表尘隠隠万彚窍泯然一归途伊谁执其要栖栖圣者徒礼乐懐幼眇闭门忍朝饥风雨深蓬蓼今年江海去光景短萤爝禾黍满故墟闾巷余返照挥弦送飞鸿古今入长啸其九昔我适吴会日夕承欢颜髙堂乐起舞彩服何斒斓东海汹波涛西湖翠烟鬟北归余十年谬迹通朝班家祸一朝集音容何可攀悲号苍穹迥往事思日艰命穷时亦迫志弱体自孱安得腾化术从君超人寰执手不忍诀临风涕空潸其十我思君勿思君归我当忆十年胶在漆一旦各异域吴江激微波震泽起溟色鹍鹏隔天地鴈鹜杂南北念我平生友怆悢摧胸臆独看燕山云歳暮日初昃永言长风翔情寄南鸿翼
　　虞伯生寄浙江提举邓善之诗山雨不来喧静夜汀云犹为护晴朝一群青雀墙花老几个黄鹂苑树遥何有深心期管乐独无髙歩接松乔未能径去成飘忽且可相从慰寂寥戴表元送砥平石归天竺兼柬邓善之诗闻说西湖也自怜君行况是早春天六桥水暖初杨栁三竺山深未杜鹃旧壁苔生寻旧刻新岩茶熟试新泉城中诸友须相觅西蜀遗儒草太玄
　　陈众仲旅莆田人元綂初为江浙儒学副提举萨天锡赠诗云江南少识陈众仲阙下才名北斗齐直阁每从花底见挥毫曾向御前题观鱼小海凤新浴立马上林莺乱啼今日西湖堤上路独骑欵段踏春泥众仲在任雅好湖山意有所属便乗兴独往流连竟夕得佳句则欣跃而归后为应奉翰林有元夕懐钱唐诗云武帝亲祠太乙神流光汹旭动星辰竹宫典礼犹存汉轵道山河已易秦香径至今啼朩客露盘无复泣金人红灯几点东风里犹是元宵一度春
　　虞伯生集临川人少不偶浪游钱唐一日偕杨仲弘范徳机访微炼师于湖西求召僊鬼炼师置箕悬笔书符作法有顷箕动笔运书曰某当境神也炼师叱曰吾不召汝复书曰欲乞虞公撰一保文申达上帝以求升耳众劝伯生许之翌日文成焚之湖濵逾旬再诣炼师祷召神复降曰某已获授城隍谨候谒谢公必贵显幸毋自怠既而伯生由校官至奎章阁侍书学士封仁寿郡公始信神言之不妄也
　　伯生尝与欧阳原功陈众仲歌宋髙宗所改于国寳沁园春词寻腔再度心旷神怡遂援笔书之复作一絶继其后云重扶残醉西湖上不见春风见画船头白故人无在者断桥杨栁舞青烟又与张伯雨善寓开元宫盘桓累月题其来鹤亭云羣真终夜降华阳曾聴僊音近玉床语罢是谁留别鹤待君寥廓共驰翔又云亭前春雨长苍苔海鹤长鸣一日来从此琴心三迭里月明时见影徘徊
　　杨仲弘载其先浦城人后家钱唐与虞伯生揭曼硕范徳机齐名时称虞杨范揭云洪武初祀于杭学乡贤祠仲弘诗以宗阳宫玩月为絶唱然他作如风雨五更鸡乱呌江湖千里鴈相呼挟书万里朝明主仗剑三年别故乡牕间夜雨消银烛城上春云压彩旗空桑说法黄龙聴贝叶翻经白马駄沉雄典实行軰推之又湖上书所见诗采莲女郎莲花腮藕丝衣裳剪裁瞥然一见唱歌去荷叶满湖风雨来
　　黄溍赠仲弘诗别离惊夜雨蹉跎媿后尘秪今才有数多尔术能神玉唾春风湿烟霄碧树新谬惭推吏事吾敢望平津杜清碧寄仲弘诗老来自爱黄叔度少日真期鲁仲连髙卧独无田二顷曵裾谁有客三千沧波渺渺浮鸥鸟白日翩翩换歳年却忆江东杨少尹剧谈终夜不成眠
　　赵子昻孟俯宋秦王徳芳之后也居湖州仕元为浙江儒学提举翰林院学士世宗尝问叶李留梦炎优劣子昻对曰梦炎臣之父执有大臣器帝曰汝以梦炎贤于李耶梦炎在宋为状元位至丞相当贾似道误国罔上梦炎依阿取容李布衣乃伏阙上书是贤于梦炎也汝以梦炎父友不敢斥言其非可赋诗讥之子昻所赋诗有往事已非那可说且将忠直报皇元之语议者谓子昻适所以自讥也其西湖絶句诗云春风栁絮不能飞雨足蒲芽緑更肥正恐前呵惊白鹭独骑欵段遶湖归流连光景异于黍离之感矣
　　鲜于伯机枢渔阳郡人为浙江行省都事因居杭州风流文雅与吴兴赵子昻相伯仲迁太常簿子昻尝貌其神虞伯生赞之曰敛风沙裘剑之豪为湖山图史之乐翰墨轶米薛而有余风流拟晋宋而无怍是以吴兴公运画沙之锥刻希世之玉使千载之下眼识二妙于遐邈伯机有鹤死非命瘗之西湖士夫多有诗悼之梁曽诗云翠栢屏前竹阑曲几见毰毸雪衣舞平生风云万里心零落湖山一丘土世间万事不可虞竒祸何由也到渠不见嵇康遭杀戮令人空叹养生书张伯雨诗羽衣冻损雪斓斒碧落逰魂杳不还和靖船归笼尚闭浮丘经在寿能悭长身币裹玄黄内旧迹苔封紫翠间拟撰瘗铭修故事寄书先寄九华山
　　伯机尝蓄一蛮狮水滴莹如碧玉须髪眉眼肤理衣折种种精致蛮脑为窍置吸子乃汉物也把玩未尝释手一日于断桥水阁倚阑偶堕吸子湖中百计求之不得悒怏慨叹形神凋枯既他往踰三年复来断桥俯瞰湖波适霜降水落泥渍星朗曩时吸子俨然可掬便解衣泅取如获至寳易号曰神人狮子一时能诗者歌咏其事
　　张仲举翥其先晋寜人父为杭州钞库副使因家焉翥少时豪放不覊好蹴踘喜音乐父忧之一旦翻然易业闭户读书从仇仁近逺以诗文名海内累官至翰林学士承旨所著有蜕庵集东西马塍春行柬平湜伯客诗清明时节每多阴杨柳人家花满林泼火乍收连日雨赏春长负百年心鳬翁一一塘蒲暖雉子斑斑陇麦深为报能诗平处士剰携芳酒共幽寻天竺访项可立不遇诗葛洪川畔千年寺路遶长松一涧分潭影青移行处岫岚光白散望中云猿公吟树应思侣鹿女衔花不乱羣常羡山僧专胜槩水声林下百无闻清明雨晴游包山龙华寺过慈云岭诗当年玉辇此经行古寺犹题扈从名龙凤谶空山气歇马羊劫换海波平野桃着雨春红落岭路霾云湿翠生日暮人归烟树黒饥鼯啼雨上宫城春日泛湖诗春来浑不到湖边偶逐东风上画船花气暖曛黄鸟岸水光晴展白鸥天緑樽兴剧频呼酒银管声髙正辊弦我比放翁应更放看花不独海棠癫招韩伯清泛湖诗南园携手赏芳红唤取能歌盛小丛传与春风留杏蕚明朝开向曲声中段桥春水緑初柔更有群鳬来上游好借鸱夷盛酒去玉箫吹上画船头自悼诗十二楼空月自明一圆一阙总闗情每从画里瞻琼在复向诗中记受生魂不归来歌楚些梦还惊觉厌秋声遥知别鹤离鸾思只在芙蓉海上城梦中常苦不分明天上人间各有情桃叶栁枝无限思灵芝瑞露可怜生蕙兰漫织回文锦鹦鹉犹传响板声欲得近音何处问风烟遮断武林城
　　张仲举至正初为集庆路学训导御史下学点视廪膳邻斋出对云豸冠点馔是日适用驴肉仲举戏续云驴肉作羹盖御史河南人也闻之大怒欲逮捕之乘夜逃扬州时扬方全盛众闻其名争延致之仲举肢体昻藏行则偏竦一肩韩介玉为诗嘲之云垂栁阴阴翠拂檐倚阑红袖玉纎纎先生掉臂长街上十里朱楼尽下帘一座大笑时有相士在座或曰仲举病鹤形也相士曰不然此雨淋鹤形也雨霁则冲霄矣后入大都致位通显仲举长于诗其近体长短句尤工文不如诗而每以文自负常语人曰吾于文已化矣盖未尝构思也他日翰林学士实喇卜示以所为文请易置数字苦思者移时终不就实喇卜曰先生于文已化矣何思之苦也仲举大笑葢仲举善谑引笑故戏之如此
　　杨廉夫维桢初居吴山铁冶岭故号铁厓既得铁笛更号铁笛雅好声妓名彻都下叶居仲寄之诗云闻道西湖载酒还飞琼弱翠拥归鞍可无私梦登金马剰有春声到玉銮异国顿消乡井念小堂新作画图看野人未纳彭宣履独向清溪把钓竿晚居淞江有四妾竹枝柳枝桃花杏花皆善歌舞有嘲之者云竹枝栁枝桃杏花吹弹歌舞拨琵琶可怜一个杨夫子化作江南散乐家
　　杨廉夫湖上嬉春体五首其一今朝立春好天气况是太平朝野时走向南邻觅酒伴还从西墅买花枝陶令久辞彭泽县山公只爱习家池宜春帖子题赠尔日日春游日日宜其二西子湖头春色浓望湖楼下水连空柳条千树僧眼碧桃花一枝人面红天气浑如曲江节野客却似杜陵翁得钱酤酒勿复较如此好懐谁与同其三何处被春恼不彻好春最好是湖边不须东家借骑马自可西津买蹋船燕子遶林红叶乱鳬雏冲浪碧花圆段家桥头猩色酒重点春衣沽十千其四入山十里清凉国三百楼台迤■〈辶里〉开岳王坟前吊南渡隠君寺里话西来接果黄猿呼一个探花白鹿走千回风流文采湖山主苏白应须属有才其五长城小姬殊可怜红丝新上琵琶弦可人坐上三珠树美酒沙头双玉船小洞桃花落香雪大堤杨栁扫晴烟明朝纱帽青藜杖更访东林十八僊秋日班恕斋招饮湖上诗七月六日流火骄故人重有濠梁招洗车快借双星雨打鼓如迎八月潮下马题诗岳王寺解貂沽酒段家桥西湖颜面晚更好水晶宫中吹玉箫
　　亷夫尝访瞿士衡以鞋杯行酒命其侄孙宗吉咏之宗吉作沁园春以呈亷夫大喜即命侍妓歌以侑觞词云一掬娇春弓様新裁莲步未移笑书生量窄爱渠尽小主人情重酌我休迟酝酿朝云斟量暮雨能使曲生风味竒何须去向花尘留迹月地偷期风流到处偏宜便豪吸雄吞不用辞任凌波南浦惟夸罗袜赏花上苑祗劝金巵罗帕髙擎银瓶低注絶胜翠裙深掩时华筵散奈此心先醉此恨谁知
　　廉夫西湖竹枝词苏小门前花满株苏公堤上女当垆南官北使须到此江南西湖天下无鹿头湖船唱赧郎船头不宿野鸳鸯为郎歌舞为郎死不惜真珠成斗量家住西湖新妇矶劝郎不唱缕金衣琵琶元是韩朋木弹出鸳鸯一处飞湖口楼船湖日阴湖中断桥湖水深楼船无柁是郎意断桥有柱是侬心病春日日可如何起向西牕理琵琶见说枯槽能卜命栁洲衖口问来婆小小渡船如缺派船中少妇竹枝歌歌声唱入箜篌调不遣狂夫横渡河劝郎莫上南髙峰劝侬莫上北髙峰南髙峰云北峰雨云雨相催愁杀侬石新妇下水连空飞来峰前山万重不辞妾作望夫石望郎或似飞来峰望郎一朝又一朝信郎信似浙江潮浙江潮信有时失臂上守宫无日消
　　杨仲弘和词西子湖边杨栁花随风飘泊到天涯青春遇着归来燕衔入当年王谢家一种腰肢分外妍双眉畵作月娟娟春风吹破襄王梦行雨行云若个边宋诚夫和词旧时家住黑桥街二十余年不往来慿仗使君一问讯杨梅银杏几回开萨天锡和词湖上美人弹玉筝小莺飞度緑窓棂沈郎虽病多情在倦倚屏山不厌聴郑明徳和词岳王坟西是妾家望郎不见见栖鸦孤山若有奢华日不种梅花种杏花张伯雨和词光尭内禅罢言兵几畨御舟湖上行东京邻舍宋大嫂就船犹得进烉羮贡泰父和词葛岭东家是相门当年甲第入青云楼船车入里湖去可曾望见岳王坟宇文子贞和词苏小门前骑马过相逢白髪老宫娥自言记得前朝事只说当年贾八哥贾治安和词郎身轻似江上蓬昨日南风今北风妾身重似七寳塔南髙峰对北髙峰郑庆父和词北髙峰头侬望夫望见西子下姑苏脂塘水腥吴作沼莫将西子比西湖黄子久和词水僊祠前湖水深岳王坟上有猿吟湖船女子唱歌去月落沧波无处寻唐子华和词门前杨栁乱吹花第一桥头第一家马上郎君休挟舞栁枝深处有慈鸦陈子平和词楼下摊钱还上楼花前夜醉晓扶头不知命犯何星宿一日猖狂百日愁杨谨思和词大船搥鼓银酒缸小船吹笛红绣牕鸳鸯触棹忽惊散荷花深处又成双燕子来春鴈来秋曾见钱王衣锦游英雄漫说八百里只管东西十四州狮子峰头挿将旗鳯凰山下草离离三宫去后宫门闭恰似钱王纳土时朱仲文和词南北髙峰作镜台十里湖光如镜开行人有心都照见劝郎肝胆莫相猜欧阳彦珍和词第一桥边第一家派皮船子送琵琶妾身自是良家女不是当年苏小家倪元镇和词愁水愁风人不归昨夜水没钓鱼矶踏尽莲根终无藕着多栁絮不成衣桐树原栽金井西月明照见影离离不比苏公堤畔栁乌鸦飞过鹁鸪栖髙敬臣和词第四桥头第一湾看鱼直上玉泉山大鱼巳逐龙飞去留得当时旧赐环于彦成和词杨栁树头双鹁鸪雨来逐妇晴来呼鸳鸯到死不相背双飞日日在西湖丁复和词上塘杨栁下塘阴阿侬爱人不爱金塘水西来东入海水深不似阿侬深钱思复和词阿姊住近段家桥山妬蛾眉栁妬腰东山井头黑云起早回家去怕风潮郯九成和词妾家西湖住横塘门前杨栁万条长慿郎醉后莫折断留待重来系马缰风篁岭头西日晖青龙港口新月微放船过去还早在待取一道夜歌归冯士卿和词与郎情重为郎容南北相看只两峰请看双投桥下水新开两朶玉芙蓉顾进道和词杨白花开风满天花开成絮不成绵不如落向西湖水化作浮萍个个圆郎子别时秋月明说道归时春水生晓起门前聴过马马嘶都是别人行马本道和词吴姬轧轧小车红争来陌上看春风不敢髙声唱歌去恐惊丞相在船中百花楼头闻马嘶郎从花里鬪金鸡朝朝倦起朱帘望不是郎归不下梯宋无逸和词十三女郎不出门父娘墓在葛山根同携女伴踏青去不上道傍苏小坟韦徳圭和词湖中艇子风徐徐秋水荡漾金芙蕖钓鱼不是贪双鲤为恐腹中藏素书张翔南和词南髙北髙峰顶齐钱塘江水隔湖西不得潮头到湖口郎船今夜泊西溪张希颜和词孤山脚下路三义孤山墓上好梅花不似马塍桃李树随春俱送到人家朱伯常和词小姑疑郎去不归为郎打瓦复鑚龟青山尚有飞来日不信人无相见时完兰石和词花满苏堤酒满壶画船日日醉西湖阿侬最苦两离别不唱黄莺唱鹧鸪堤边三月栁阴阴湖上春光似海深游人来往多如蚁半是南音半北音徐延徽和词西湖春草碧蔫绵上有青蚨母子全夜捣守宫和血色尽将涂上五铢钱尽说西湖好莫愁不知天上有牵牛剩■〈扌弃〉万斛胭脂水泻向银河一色秋沈自诚和词侬住西湖日日愁郎船只在浙江头慿谁移得吴山去湖水江波一处流
　　西湖竹枝词杨铁厓倡之和之者数百家大率咏湖山之胜人物之美而情寓于中比比一律惟李介石守道词云春晖堂上挽郎衣别郎问郎何日归黄金台髙倘回首南髙峯顶白云飞吴复见心词云官河遶湖湖遶城河水不如湖水清不用千金酬一笑郎恩才重妾身轻用意稍别
　　元时钱唐士女曹妙清字比玉号雪斋张妙净字惠莲号自然道人皆工诗章曹又善鼔琴行草皆有法度事母孝谨三十不嫁而风操可尚张晓音律情逸而才飘晚居姑苏之春夣楼皆一时之淑媛也与杨廉夫为文字友曹尝和其竹枝词云美人絶似董娇娆家住南山第一桥不肯随人过湖去月明夜夜自吹箫张词云忆把明珠买妾时妾起梳头郎画眉郎今何处妾独在怕见花间双蝶飞观此二人之风致可想矣廉夫又尝答妙清絶句云红牙管笔紫狸毫雪水初融玉带袍写得薛涛萱草帖西湖纸价顿能髙玉带袍者曹氏名砚其云萱草帖者状其孝也
　　亷夫尝以竹枝词索和于昆山郭羲仲羲仲以吴中栁枝答之因赋诗云吴中栁枝伤春瘦湖中竹枝湘水秋说与钱唐苏小小栁枝愁是竹枝愁
　　张光弼昱庐陵人至正时为行省左司员外卜私宅于寿安坊今之花市是也天台徐大章为之记曰杭郡民庐比辏如栉而寿安坊当阛阓四达之冲又最嚣处也浙省左司员外郎张君光弼之居在焉屋数楹甚湫隘门垣外嚣尘哄如也或曰小人射利惟赢之为务乃不恶嚣耳员外君日乗髙车从丞相论决政事降登乎华堂粉署之间今卜私第不于爽垲是择其何故哉君漠然不以为意方自署其楹间曰晏居且谓一夔曰传称晏子之居近市虽湫隘弗易也吾居甚类之愿自附焉子幸为我记之吾于是知君之所以市居者矣夫践歴华要宅髙旷而处深靓以适其身固所宜也然地位峻絶不与人事接则耳目不能无蔽是故晏子之居市也物之贵贱无不察而知之方齐景公繁于刑以踊贵屦贱而景公省于刑今君之居寿安也大官贵人布衣韦带之士由兹坊而东西者必叩门上谒君则摄衣出迎引寘上座与肆议论下至闾阎之老工商技艺之流或有陈说亦必曲为之尽天下之事当无有不悉施诸有政将不止于一事之讽而已晏子相齐三君食不重肉妾不衣帛名显诸侯数百载之下太史公闻其风采犹欲为之执鞭独念当是时公弃其民而政在陈氏晏子于区区贵贱之事则务陈之而于国之大计则有未尝数数然者他日乃与邻国之大夫加窃叹焉何也张君刚简亮逹故左丞杨公提兵镇江浙时用材畧参谋其军府事声望赫然既而退处西湖之上麄衣粝饭看书赋诗以自佚其有用之身较其风裁不知自视晏子何如也乃今江浙之地未全归于版图丞相用便宜命表授君为从事廓清之略克复之勲亦惟一二左右是頼无或如晏子之举其细而遗其大也光弼罢官自号一笑居士又号可闲老人其时居室已弊友人凌彦冲为疏募縁以辑之疏云昌黎寄玉川子首称洛城破屋之数间东坡题緑筠轩终比扬州纒腰之十万一笑居士诗名优于张藉生计劣于陶濳囊无一钱之留家徒四壁之立若非慷慨而多助安得轮奂之一新即欲取杜工部草堂赀何时可办倘葺得杨闗西槐市塾今岁无忧茍物物之可与则处处之咸宜但不至于虚文便可谓之实惠此峥嵘事在特达心疏传交游皆助之其居始就当时传为盛事
　　光弼尝作歌风台诗云世间快意宁有此亭长还乡作大子沛公不乐复何为诸母父兄知旧事酒酣起舞和儿歌眼中尽是汉山河韩彭诛夷黥布戮且喜壮士今无多纵酒极欢留十日慷慨伤懐泪沾臆万乗旌旗不自尊魂魄犹在故乡忆由来乐极易生哀泗水东流不再回万岁千秋谁不念古之帝王安在哉莓苔石刻今如许几度西风灞陵雨汉家社稷四百年荒台犹是开基处一日乗酣朗唱于瞿宗吉以界纸击卓铿然若金石也笑曰吾死埋骨西湖题曰诗人张员外墓足矣
　　张光弼西湖十律诗其一楼外湖光白渺茫楼中少妇试新妆行年将近半百岁大醉岂能千万场翠织舞裙飞蛱蝶白描歌扇睡鸳鸯垂杨满院无人到芍药花开日正长其二且观神女为行雨莫问郎官应列星芳草到门无俗驾好山终日在湖亭白鸥共戏荷叶小黄鸟乱啼杨栁青肯信曲栏干外立晚凉吹得酒都醒其三画船湖上载春行日日花香扇底生苏小楼前看洗马水僊祠下坐闻莺碧桃红杏浑相识紫燕黄蜂俱有情惆怅繁华成逝水尽归江海作潮声其四倩得名姬唱慢歌梁尘直欲下轻波西风八月芰荷老落日满湖鳬鴈多到手莫辞双盏饮转头又是一年过光阴只在槐柯上奈此浮生乐事何其五百镒黄金一笑轻少年买得是狂名樽中酒酿湖波緑席上人传鳯语清蛱蝶画罗宫様扇珊瑚小柱教坊筝南朝旧俗怜轻薄每到花时别有情其六湖上新泥雪渐融门前沟水暗相通裙欺萱草轻盈緑粉学樱桃浅淡红暮雨欲来银烛上春寒犹在酒尊空青绫被薄不成梦又是一畨花信风其七楼前芳树碧盈盈付与幽禽自在鸣堤上马驼红粉过湖中人载酒船行日长燕子语偏好风暖杨花体更轻何恨才情被花恼独教书记得狂名其八此日谁人肯在家倾城满意事繁华时非上已不为节春到牡丹纔是花雾髻云鬟湖上女画轮绣毂道傍车儿童尽唱铜鞮曲未觉人间日易斜其九外湖里湖花正开风情满意看花来白银大瓮贮名酒翠羽小姬歌落梅身外功名真土苴古来贤圣尽尘埃韶光如此不一醉百岁好懐能几回其十玉局当年为写真西施宜笑复宜颦朝云暮雨空前梦桃叶栁枝如故人露电光阴千仞外烉龙波浪一畨新伤心最是逋僊宅半亩残梅共晚春
　　张光弼初居杨完者左丞幕下颇有功业之思故其诗云免胄日趋丞相府解鞍夜宿五侯家玉杯行酒听春雨银烛照天生晚霞世乱且从军旅事功成须挿御筵花汉王未可轻韩信尚要生擒李左车又云西楼栁风吹晚香石榴裙映黄金觞纎歌不断白日速微雨欲度行云凉笑看席上赋鹦鹉醉听门前嘶骕骦早晚平吴王事毕羽书飞捷入朝堂及张氏擅权光弼愤焉遂不事事以诗酒自娱其诗云一阵东风一阵寒芭蕉长过石阑干兵消几度瞢腾醉看得春风到牡丹盖言时事也
　　元时法禁寛假士夫得以沈昵盘游故其诗多脂粉绮罗之态杨亷夫诗云二月皇都花满城美人多病苦多情一双孔雀行瑶圃十二飞鸿上锦筝酒掬真珠传玉掌羮分甘露倒银罂不堪容易少年老争遣狂夫作后生又云天街如水夜初凉照室铜盘璧月光别院三千红芍药洞房七十紫鸳鸯绣靴蹴踘勾骊様罗帕垂弯女直妆愿汝康强好眠食百年欢乐未渠央又云公子银瓶分汗酒佳人金胜剪春花又云金埒近收青海骏锦笼初教雪衣娘又云小洞桃花落香雪大堤杨栁舞晴烟又如张光弼诗云玉瓶注酒双鬟緑银甲调筝十指寒又云新妆满面犹看镜残梦闗心懒下楼一时富贵繁华可想见矣
　　萨都拉天锡风流俊逸不亚铁厓尝有西湖絶句六首涌金门外上湖船狂客风流忆往年十八女儿揺艇子隔船笑掷买花钱少年豪饮醉忘归不觉湖船旋旋移水面夜凉银烛小越娘低唱月生眉紫骝骄踏落花泥二月江城雨过时拂晓市河春水满小船多半载吴姬惜春曾向湖船宿酒渇吴姬夜破橙蓦聴郎君呼小字转头含笑背银灯待得郎君半醉时笑将纨扇索题诗小红帘卷春波緑渡水杨花落砚池垂栁阴阴苏小家满湖飞燕趂杨花繁华一去风流减今日横堤几树鸦又次韵王侍郎游湖诗绮席新凉舞袖偏赏心输与使君専螺杯注酒揺红浪彩扇题诗染緑烟一镜湖光开晓日万家花气涨晴天涌金门外春如海画舫笙歌歩歩僊
　　奉化戴帅初表元宋太学生也入元不仕其湖上赠歌者一絶有故国之思焉诗云牡丹红紫艶阳天檀板朱丝锦色笺头白江南一尊酒无人知是李龟年又陈刚中湖上感旧诗属意畧同诗云昔日朱楼拥翠钿女墙犹在草芊芊东风第六桥边栁不见黄鹂见杜鹃
　　黄晋卿溍义乌人至正初为浙江儒学提举工文章奬引后进不喜华冶有西湖舟中诗云黄尘乌帽媿平生对客犹称旧姓名此事正堪三太息秪今忍负四难并放舟乍落空蒙境送酒元无窈窕声金谷兰亭嗟已矣不妨时暂濯吾缨又送凌吉叟杭州教授诗浙水西入州维杭实名都古来万人海逐逐无贤愚况兹百年后淳朴古不如翩翩谁家儿白马骄路隅春风樊楼醉一笑百斛珠亦有朱门客齐讴间吴歈绡绮散烟雾缤纷被僮奴可怜彼蚩蚩久为红尘驱颓俗如波澜孰障羣流趋又如败屋壁风雨须人扶博士非冗官岂即无良图当令歌舞场化作弦诵区行矣循所务辞章信其余春风惨别衣晴沙秀寒芦何以赠子行白云不可呼聊持狂者言用比貂襜褕
　　刘师鲁汶鄜王琦六世孙也元时占籍钱唐以文章淑后进黄文献公溍赠之诗云邂逅神交十载余清风落月几愁予何言此日同倾盖胜读平生未见书天上玉堂容可到山中金匮得长虚故多余事宜商略可待秋风怨索居其时有刘声之濩亦与齐名洪武初俱祀于乡贤祠
　　贡友初者贡师泰尚书族子也宣城人至正间师泰为浙江行省叅政遂侨寓钱唐友初自上都还钱唐也师泰赠之诗云嗣宗诸侄仲容贤客路飘零雪满颠曾为颂椒留子美却思戏蜡爱僧虔十年湖海三杯酒百里溪山一钓船何日兵戈得休息敬亭春雨共归田友初诗才清丽但纎秾乏骨其湖上春归诗涌金门外栁如金三日不来成緑阴折得长条入城去教人知道巳春深吴山游女诗十八姑儿浅淡妆春衣初试桺芽黄三三五五东风里去上吴山答愿香独送戴伯贞还广西一律云桂江烟水接潇湘逐客南归路道长巻里漫多新制作箧中犹是旧衣裳逢人尽说官如水老我相看鬂巳霜此去莫教音问断鴈飞今喜过衡阳叙事委曲而感慨系之出诸作之上
　　张行中挽贡友初诗百年心事复谁知过海人传俊逸诗懒聴朝鸡全晚节惯骑官马说当时文章自叹无遗荫氷玉还看有故枝一代风流俱巳矣晓星残月不胜悲黄金台上草芊芊掉臂东风四十年对客半开青白眼写懐漫赋短长篇玉堂春梦烟云外茅屋秋风浙水边惆怅清魂招不返空歌楚些泪澘然
　　邓林南海人初名观善以南昌教授擢吏部验封主事成祖改名林后坐法谪戍保安遇赦晚居杭州诗文为一代所推重尝于保安留别傅存斋诗云两鬂西风吹断蓬杖藜扶病看秋容菊花浑似诗人瘦山色不如归兴浓紫塞一杯桑落酒彤庭五夜未央钟燕鸿岐路东西去此后相思意万重又春夕旅懐云万里东风故国情十年几度鳯凰城衡阳鴈尽春三月巫峡猿啼夜二更席上狂言因酒得镜中华发为愁生静观富贵如云转拂袖归来任俗争五月十三日入杭诗逰遍江湖未到杭不知人世有天堂六桥花栁丹青兴九陌楼台锦绣妆北米南柴夸物产朝歌暮宴乐时康逐臣何幸蒙寛恤到此浑忘是异乡僦屋里仁坊诗谪居何处好逍遥仁里深深逺市嚣夜色满帘湖上月秋声到枕海门潮上林鹓侣空相忆南浦鸥羣苦见招覆载无私天地阔暂容闲散在渔樵游南屏不偶诗兰佩荷裳竹箨冠清癯无奈朔风寒饭堂钟罢来何晚雪夜舟回兴巳阑俗状尘容劳意马天光云影动情澜石头有路终须到共聴吾师说六观
　　锺狂客禧南海人甚有诗名成化中淮南督理漕运总兵官平江伯陈公鋭取归幕下过杭友人招游西湖寄之诗锺和曰湖光山色最宜秋君不来招也去游巳办蜀川千丈锦为谁今日尽纒头万顷西湖水贴天芙蓉杨栁乱秋烟湖邉为问山多少每个峰头住一年信乎狂客也
　　杨温甫孟瑛四川酆都人弘治十六年知杭州府时西湖民间规占者十九温甫建议于御史车梁佥事髙江鋭情浚复而浮言胥动温甫乃为文谕民曰先贤为民深弘利本特浚西湖之浸用溉上塘之田多厯岁年渐成湮废比者乡贤侍郎何公生长是邦习知成事着为三说辩析百端伏蒙当道俯念地方力图浚复予又职司水土敢惮劬劳重惟湖上之园池尽是豪家之封殖一旦开毁百口怨咨民既伤心我亦动念但今民产本昔官湖民侵于官以肥家固已干纪官取于民以复旧岂为厉民又惟上塘万顷之田宿仰西湖千亩之水水尽湮塞田渐荒芜利归于数十家害贻于千万井况古人留利物之泽岂今日启生事之端幸相导以平心勿相揺于异说有以占产自首者原情免罪奏请除粮查得铜钱局及崇兴崇善禅智等废寺田以亩计者数千地以顷计者盈百动连阡陌间附城闉膏沃可耕标换如数况在昔湖田皆揑报之税于今清籍有新増之粮新增者至九百而有竒揑报者几八百而不足稍加查派不费更张决不累民无患亏赋予性知执法心在利民非势力之可移惟龟神之是质凢我父老率尔乡闾蚤为迁移无肆顽梗观于斯文公之任怨亦剧矣乃以正徳二年二月二日兴工六月十日歇役八月十九日续工九月十二日讫事日用夫八千人银二万八千七百余两
　　聂大年号东轩临川人举明经为仁和县学训导升教谕襟懐坦率有清才文章流丽诗复俊逸而洒翰得李北海遗意诱育士子务尽恩义荐入翰林修辽金宋三史卒常作西湖十景诗苏堤春晓云树烟花雾遶堤沙楼阁朦胧一半遮三竺钟声催落月六桥栁色带栖鸦緑牕睡觉闻啼鸟绮阁妆残唤卖花遥望酒旗何处是炊烟起处有人家栁浪闻莺云雨后翻空一派青苏公堤畔系渔舲只藏莺鸟春声滑不起鱼龙夜气醒游子爱闻停玉勒佳人倦聴倚银屏待看三月歌喉老又见浮波絮作萍花港观烉云湖上春来水拍空桃花浪暖栁阴浓微翻荇带彩千尺乱跃萍星翠几重洲渚此时多避鹭风云何日去为龙个中纵有濠梁乐阔网深罾不汝容两峰挿云云屹立亭亭入杳冥势雄南北气慿陵玉簪拔地三千仞寳葢撑空一七层天逺不闻风外铎夜深遥礼月边灯何当一扫浮云静俯视东溟看日升三潭印月云纤云扫迹浪花收塔影亭亭引碧流半夜冰轮初出海一湖金水欲镕秋龙官献璧神光吐鲛室遗珠瑞气浮浪说影娥池上景不知此地有僊舟曲院风荷云翠围红綂战纵横似看吴宫习女兵飞雪翻空云影乱游鱼吹浪水纹生锦裳零落香犹在铜柱欹斜露半倾两腋新凉惊酒醒画船吹送按歌声平湖秋月云曾向湖堤夜扣舷爱看波影弄婵娟一尘不动天连水万籁无声客在船赤壁未醒玄鹤夣骊宫偏恼老龙眠朗吟玉塔微澜句长笑凌空气浩然南屏晚钟云栁昏花暝暮云生隠隠初传一两声禅榻屡惊僧入定旅牕偏恼客含情月随逸韵升鳌岭风递遗音过凤城催散游人罢歌舞玉壶银箭夜初更雷峰夕照云宜雨宜晴晚更宜西湖端可比西施霞穿楼阁红光绕云卷笙歌逸韵随山紫翠中樵唱逺树苍黄外马归迟何人解画潇湘景并与■〈氵烉〉村作二竒断桥残雪云醉里曾登白玉梯东风吹暖又成泥玉腰螮蝀垂天阔银色楼台夹岸迷九井晴添新水活两峰浓压宿云低冲寒为访梅花信十里银沙印马蹄同陈缉熙泛湖诗宿雨初收见两峰湖光如练泻晴空画船载酒来天上青鸟衔花度镜中檀板歌声无越女翰林诗句有唐风相逢莫惜留连饮明日谁人拾落红又西湖诗西出江城外烟霞隔世尘钟声三竺晓花气六桥春鸡犬桃源地笙歌阆苑宾时平得游赏忘却宦中身清明与友登寳峰诗江心后浪催前浪湖上歌声杂哭声今日重来多感慨百年能得几清明
　　聂大年诗翰著名一时而不得预京衔或曰大年在钱唐时尝署桃符云文章髙似翰林院法度严如按察司以此见忤达官晚年被征修史至京而卒时人比之梅圣俞宜也其初度日写懐诗云五十一年车下坡又逢初度意如何床头渐觉黄金少镜里还怜白髪多人笑能诗贫杜甫天容善饭老廉颇相知惟有梅花在自折南枝伴醉歌又次答祖芳云几年逺别喜重过白首相看奈老何富贵不来真有命齿牙虽脱尚能歌频沽市酝消残烛遥指天星出绛河惟有与君情莫逆他人平地起风波呜呼四海交游岂止一祖芳而已哉葢以寡合有激而云然耳刘邦彦哭大年诗京邸凄凉寄病身俄闻鵩鸟上承尘共嗟贾谊年华促自顾虞翻骨相屯千里音书成永诀九重泉路隔交亲伤心今夜东轩月空照先生漉酒巾
　　聂大年之掌教仁和也厯官九年不以家眷自随尝有答内子寄衣诗云山妻怜我旧苏秦寄得衣来穏称身落日故园歌白苎秋风京洛染缁尘同心意重思偕老结髪情深不厌贫万里不如归去好几多衣锦夜行人又有谕儿軰诗云四儿五岁六儿三莫与肥甘习口甜清白传家无我愧诗书世业要人担三餐淡饭何须酒一筯黄虀略用盐闻说有人曽饿死算来原不为官亷覩此髙风可想矣
　　聂大年在仁和时山西湖广广东广西咸以秋闱校士致聘大年辞不往寄之诗云名藩校艺遣征书使者频烦走传车老大难行太行路平生厌食武昌鱼五羊城古僊游逺八桂云寒树影踈寄语天涯好知巳莫因词赋荐相如
　　聂大年尝赋卜算子二首葢自况也词云杨栁小蛮腰惯逐东风舞学得琵琶出教坊不是商人妇忙整玉搔头春笋纎纎露老却江南杜牧之懒为秋娘赋粉泪湿鲛绡只怨郎情薄梦到巫山第几峰酒醒灯花落数日尚春寒未把罗衣着眉黛含颦为阿谁但悔从前错马浩澜和云歌得雪儿歌舞得霓裳舞料想前身跨凤僊合作萧郎妇颜色雪中梅泪点花梢露云雨巫山十二峰未数髙唐赋花压鬂云低风透罗衫薄残梦瞢腾下翠楼不觉金钗落几许别离愁犹自思量着欲寄萧郎一纸书又怕归鸿错
　　孙太初一元号太白山人正徳中流寓西湖或曰安化王裔避乱诡姓名修髯晳面丰仪潇洒望之宛然神僊也诗思清逸有烟霞气其跨驴游西山天竺寺诗秋叶满林吹乱红秋光半在山寺中老衲迎门解幽事一见呼我长髯公薫炉相对坐终夕松声泉韵何冲融独鹤隔竹向人立欲鸣未鸣幽意同气酣日落豪兴发诗成三绕青桂丛造物小儿玩人世俯仰何必悲无穷布袍斗笠自髙格狂歌醉舞惊山翁归来明月散林影驴背仰笑秋山空秋晚眺镇海楼诗楼上轻云散女陴楼前狂客独支颐江当夕照半添色诗与秋山两鬪竒朩叶无言时序暮尘寰多事杖藜知只应又被渔郎笑雨细风斜归去迟登吴山絶顶望江潮诗独倚危岑岸接■〈罒离〉晚潮初上练痕齐乱挝鼍鼓妖蛟舞倒卷银山海日低弓弩千年人去后帆樯万里望中迷慿谁唤起眉山老为诵钱王庙里题
　　西湖之改名髙士湖也孙太白自序云正徳乙亥孟春十四日予与石川子泛舟西湖时石川子着方山冠予戴华阳巾被髙士服把酒四望予顾谓石川子曰昔青莲居士李白与尚书郎张谓泛沔州南湖因改为郎官湖今日予与子游颇追迹前事西湖因可为髙士湖矣石川子大笑酹酒于湖命予诗纪之予时已烂醉即信口长短成篇不窜易一字云我闻唐家李白一世贤郎官之湖至今传我今与子继其迹胜事岂许昔人専方冠野服兴不减驾船载酒凌苍烟千山万山两岸如羣龙蜿蜒尽在几席前青天落杯底白日行舟邉鼋鼍突兀波面出大鱼小鱼争避船君把斗酒我歌扣舷天风下来云叶翩翩烂醉骑鲸逰昆仑巅
　　孙太白之寓西湖也与闽人郑继之善夫善其梦继之诗云不见平生郑广文风尘侧望隔青云殊方物色偏怜客雨夜灯花频梦君隔叶山鸠髙自语避人江鹳独为羣眼中世事堪惆怅塞北音书久未闻郑继之久不过湖上奉简诗恠尔狂吟客不过湖水濵宁遭官长骂莫待野人嗔云外乌藤杖水邉白鹭巾相看只自好空送月华新郑继之寄孙太白诗吴门往日聴谈玄塞鴈江鳞动来年闻尔独居水西寺与谁同泛六桥船鱼翻荇蔕锦不乱鸟下蘼芜青可怜拟把郫筒共梅蕋兼程定得小春天又云为问山人孙太初交情岁晚莫教踈孤山梅蕚春相恼满地松苓日自锄江夏肯容檷处士茂陵初卧马相如知君不废苕溪钓书帛能无寄鲤烉西湖过孙山人旧隠诗荒迷更踏西湖路露舄云裳空六桥涕泪翻悲竹林宴笛声月色傍中宵醉歌乱诧烉龙出此地曽传麟鳯标今日孤山最孤寂梅花桂树更萧条

　　西湖游览志余巻十一

　　●钦定四库全书

　　西湖游览志余巻十二

　　（明）田汝成 撰

　　○才情雅致

　　罗昭谏隠新城人博物能诗唐昭宗时游京师不遇归谒武肃王辟为钱唐令寻掌书记时镠初授鎭海军节度命沈崧草谢表盛称浙西繁盛成以示隠隠曰是自贾征索也请更之乃极言兵火凋弊有天寒而麋鹿来游日暮而牛羊不下之语廷臣见之曰此罗隠词也又贺昭宗更名曅表曰左则姬昌之半字右则虞舜之全文京师称为诸鎭第一云然性傲睨好议评臧否探隠命物往往竒中故至今杭人称前定不爽者犹云罗隠题破也
　　潘逍遥阆钱唐人以诗名宋太宗将官之辞不就与王继恩善继恩败捕之遁弗得咸平初京尹収系之眞宗赦其罪以为滁州叅军卒于泗上初阆在钱唐与道士冯徳之约归骨于天柱山徳之囊其骨归塟焉阆与王元之孙何栁开魏野最厚暇则放懐湖山随意吟咏人目为谪仙云尝有钱唐晚归诗一首祖无择以为不减刘长卿也诗云乆客见华髪孤棹桐庐归新月无私照落日有余辉渔浦风水急龙山烟火微时闻沙上鴈一一背人飞又有过华山诗云高爱三峰揷太虚帚头吟望倒骑驴旁人大笑从他笑终拟移家向此居好事者画为图魏野赠诗云昔贤放志多狂怪若比而今总未如从此华山图籍上又添潘阆倒骑驴又夏日宿西禅院诗此地絶炎蒸深疑到不能夜凉知有雨院静似无僧枕润连云石牕明照佛灯浮生多贱骨时日恐难胜苏子瞻深喜之
　　沈文通遘钱唐人皇佑初举进士后知杭州踈儁博达明于吏治令行禁止以公钱嫁民间孤女数百人倡优养良家子者夺归其父母善遇僚属皆甘心为之耳目刺闾巷长短尝禁捕西湖鱼鳖故人居湖上蟹夜入其篱适会客食之旦诣府遘迎语曰昨蟹美乎客惊谢尝凿井引湖水以便民至今称沈公井其送施密守钱唐诗云塞外风烟河上尘归来始觉二毛新承明自厌频趋直沧海还思一濯巾幕府旌旗初压境画船歌吹便行春湖山满目旧游在何日从公醉紫莼所著有西溪集
　　沈睿达辽遘弟也趣操高爽能诗王安石甚重之有风流谢安石潇洒陶渊明之称坐法流池州得九华秋浦间喜曰使我自择不过尔耳筑室齐山名曰云巢所著有云巢编苏黄皆与倡和
　　沈存中括遘从父也举进士编校昭文书籍定三岁郊丘之制考浑仪景表五壶浮漏造新厯募天下上太史古书神宗称善忤蔡确出知延州募轶羣之士得彻札超乗者千余时朝廷出宿卫兵戍鎭赏赉至再而不及鎭兵括以为卫兵虽重而无岁不战者鎭兵也赏不均且召乱乃藏勅而矫制赐缗钱以驿闻诏报嘉之括博学善文而喜诙谐刘贡父尝诣之值括澡体盆中便恸哭括惊问故贡父曰死矣盆盛括括亦大笑所著有长兴集笔谈
　　闗子渊沼杭州人元佑间为翰林学士将辞归隠士孔夷赠之诗云呉越声飞二十年缁衣空复叹遗编紫芝眉宇风尘外太白文章锦绣前可是石渠方载笔未应水国要归田他年雪里相逢处能记骑驴孟浩然其清标絶俗如此
　　强几圣至钱唐呉山里人刻苦攻诗韩魏公甚重之所著有祠部集其戏赠贾麟自睦来杭将复如苏诗春风那解系狂游朝醉桐江暮栁州大手千篇随地扫一身四海学云浮荣名不落闲霄梦退筑聊为晚岁谋老橘残鲈犹有兴片心歘起洞庭舟
　　周美成邦彦钱唐人踈隽少检不为州里推重而博涉百家元丰初游京师献汴都赋神宗竒之累官徽猷阁待制提举能自度曲制乐府长短句词韵清蔚名其居曰顾曲堂其所制意难忘云衣染莺黄爱停歌驻拍劝酒持觞低鬟蝉影动私语口脂香檐露滴竹风凉■〈扌弃〉剧饮淋浪夜渐深笼灯就月仔细端详知音见说无双解移宫换羽未怕周郎长颦知有恨贪耍不成妆些个事恼人肠试说与何妨又恐伊寻消问息瘦减容光其词格大率类此
　　美成晚归钱唐梦中得瑞鹤仙词一阕云悄郊原带郭行路永客去车尘漠漠斜阳映山落敛余红犹恋孤城栏角凌波步弱过短亭何用素约有流莺劝我重解绣鞍缓引春酌不记归时蚤暮上马谁扶醒眠朱阁惊飙动幕犹残醉遶红药叹西园已是花深无地东风何事又恶任流光过却归来洞天自乐未几方腊乱自桐庐入杭时美成方宴客仓皇出奔趋于西湖坟庵适际残冬落日在山忽逢故人之妾奔逃而来乃与小饮于道旁旗亭闻莺声于朩杪少焉分背抵庵尚有余醺困卧小阁之上恍如词中所云逾月入城故居皆遭蹂践矣后得请提举洞霄宫而终老焉
　　白廷玉珽钱唐人博综经史所著有湛源集方回刘辰翁称其诗逼陶韦书逼颜栁尝着西湖赋二首考据精核其湖楼玩雪诗上湖十里卷帘中幻出瑶华第一宫山势蹴天银作浪栁行扑地玉为虹渔蓑鹤氅同为我雀舌羊羔不负公明日鳯城朝退蚤一鞭曾约试吟骢湖居杂兴诗御舟初出赏春菲传是诸王与后妃香雾渐深帘幕暗日斜惟见淡黄衣脉脉吹香屋角梅背风移烛小帘开鳯城几日元宵近一片箫声水上来龙舟晓发断桥西别有轻舟两两随春色可人晴较穏酒家争出栁梢旗相国平泉水竹居呉山花石世间无游人马上休回首一半春风在里湖雨后林深夏亦秋一葫芦酒在船头醉来深入荷花去卧看青天飞白鸥三贤犹得仰高风冠服虽殊气味同后五百年无继者桃花含笑夕阳中车鱼人散水风腥雨色凉分栁外晴回首夕阳都落尽忽然东向数峰明万树芙蓉两蕊宫秋风开遍水边丛白墙遮尽红墙出只见红墙一半红酒边赠朱处士诗乌葛唐巾白苎裘扫庭终夕共淹留醉中谈论心犹壮老去歌欢泪亦流对客呈诗如献佛课儿收橘当封侯明年好理西风棹重约三呉烂漫游
　　叶太白李钱唐人或曰富阳人贾似道当国时行公田闗子两法民间苦之李上书力诋且献钞式以代闗子似道怒黥流岭南及似道败赦还而似道亦有漳州之谪相值于途太白赠之词云君来路吾归路来来去去何时住公田闗子竟何如国事当时谁与误雷州戸崖州戸人生会有相逢处客中颇恨乏蒸羊聊赠一篇长短句宋亡入元上书献钞式世皇嘉纳遂为至元钞仕至中书左丞
　　钱思复惟善钱唐人博学能文章以浙潮赋起名其首句云维罗刹之巨江兮实发源于太末试官嘉之遂中选盖其时满场无知罗刹为浙江者后作西湖竹枝词十首有云阿姊住近段家桥瞿元范戱之云此段家桥创见却与罗刹江不同也瞿宗吉尝尽和之云昨夜相逢第一桥自将罗带系郎腰愿郎得似长江水日日如期两度潮又云里湖外湖波渺茫两岸人家多种桑采桑不怕雾露湿惟愿朝朝逢着郎大为思复奬许张氏据呉遂不仕退居呉江筒川与杨亷夫倡和有句云笠泽水寒鱼尾赤洞庭霜落树头红又云汉史丁公那及齿陶诗甲子不书元盖感时事也
　　叶居仲广居仁和人天资超迈才力絶人仕至浙江儒学提举筑室西泠桥陶情诗酒所著有自得斋集自题隠居诗瘿朩裁冠鸖氅轻十年尘土厌飘零小山旧隠云封戸大药新成月满庭丹井夜交龙虎气碧霄春蹑鳯凰翎西风客舍炎歊净拟读琴心内景经
　　仇仁近逺号山村钱唐人元初为溧阳州儒学教授工诗文一时游其门者若张雨张翥莫维贤皆有名当时所著山村集洪武初祀于杭学乡贤祠其湖上值雨诗波痕新緑草新青有约寻芳苦不晴莎径泥深双燕湿栁桥烟淡一莺鸣山围故苑春常锁泉落低畦暖未畊十载旧踪时入梦画船多处看倾城同段吉甫泛湖诗西湖春碧净无泥画舫朱帘傍岸移寒食清明初过后杏花杨栁乍晴时从教西日催歌鼓莫放东风转酒旗只恐明朝成雨去暗惊浓緑上高枝同陈彦国泛湖诗斜堤高栁緑连天且系闲人书画船花事巳空三月后湖光还似百年前洛阳园囿惟诗在江左英雄托酒传亦欲扣舷歌小海恐惊沙上白鸥眠陪戴祖禹泛湖分韵得天字诗冉冉夕阳红隔雨悠悠野水碧连天山分秋色归红叶风约苹香入画船钟鼓园林巳如此衣冠人物故依然当歌对酒肠堪断倒着乌巾且醉眠和韵胡希圣湖上诗曽识清明上已时懒随蜂蝶步芳菲梨花半落雨初歇杜宇不鸣春自归双冢年深人祭少孤山日晚客来稀江南尚有余寒在莫倚东风褪絮衣连作湖山五日游沙鸥惯识朩兰舟清明寒食荒城晚燕子梨花细雨愁赐火恩荣皆旧梦禁烟风景似初秋鳯丝龙竹繁华意犹为西林落日留秋日西湖园亭诗西湖一曲百泉通漠漠青山遶梵宫故国园林秋色净明朝风雨桂花空银笙玉笛清歌外画舫朱帘落照中人物风光两相称儿童遮莫笑山翁陆静复为园诗连辔行春自作期寻芳却笑我来迟三杯云液花前酌一曲琼箫竹下吹沧海桑田非旧日石泉槐火有新诗山中道士闲于鹤门外红尘总不知闲居絶句诗阶前紫蔓金丝草篱角红垂锦带花梓泽平泉易消歇春留富贵与诗家茶瓯纱帽惯迎宾不是诗人即道人细雨斜阳君莫出緑阴门外有红尘
　　高孟升得旸钱唐人洪武间以文学荐授临安学教谕升高州学教授永乐初召为宗人府经歴纂修大典为副总裁记闻博洽诗文纯雅名重一时所著有节庵集尝作钱唐十景诗西湖夜月云共说西湖天下景秋来有月更竒哉寒波拍岸金千顷灏气涵空玉一杯桂子逺从云外落藕花多在露中开酒船清夜乗清兴絶胜笙歌日往来浙江秋涛云秋满呉天八月中潮头万丈驾西风云驱蛟蜃雷霆斗水击鲲鹏渤澥空自古江山夸壮丽至今父老说英雄诸溪近海徒相应气势那能与此同孤山霁雪云山头白白六花铺水面青青一髻孤翠鳯搏云朝贝阙玉楼擎日出氷壶梅花正好冲寒探竹叶何妨踏冻沽千载林逋留胜迹总因佳境在西湖两峰白云云西湖之上两竒峰高入太虚云气中华盖渐迷青缥缈浮图时见碧玲珑阴连海眼龙归洞影散天心鹤绕空几度登临舒逺眺英英佳气荡吟胸东海朝暾云一道长江接海门扶桑影动浴朝暾铜盘迥立仙人掌金柱中撑玉女盆出水赤乌衔火跃随潮白马挟雷奔负暄亦有矶头老欲効微芹献至尊北闗夜市云北城晚集市如林上国流传直至今青苎受风摇月影绛纱笼火照春阴楼前饮伴聮游袂湖上归人散醉襟阛阓喧阗如昼日禁钟未动夜将深九里云松云乔松万树总良材九里青云一径开云气直从天竺去涛声长傍海门来人行道上依浓樾子落僧前点嫩苔山水清晖增伟观托根元不愧徂徕六桥烟栁云画桥六曲绕湖头最爱晴烟栁上浮浅水笼寒横晻霭微风熏暖弄轻柔金梭隠见闻黄鸟锦缆萦纡出彩舟徧倚赤阑频注目为怜张绪旧风流灵石樵歌云灵石坞头樵径连羣樵唱和石头前猿啼鹤唳清相似野调山腔近自然朩杪縁厓通窈窕竹根濯涧杂潺湲白云遏处清风发吹入长松胜管弦冷泉猿啸云冷泉亭外松千树时有老猿啼树间逐侣出云风动壑呼儿归洞月横山晓空蕙帐人初去秋入荷衣客未还清响不同巴峡怨时时袅袅和潺潺和贡友初西湖诗佳趣谁全得闲情自轶羣买舟听夜雨立马看春云酒伴期相共诗题得屡分西湖天下景坡句昔曾闻约人游湖诗明日湖中去先期问画船分醪开臈栈裹茗试春泉知已能胥会同心托就延段家桥畔栁拂曙看莺迁
　　高孟升晚春曲香雨飘红换新緑雏鸾怨咽参差玉画阑坠露泣残妆逺翠愁山蛾黛蹙劳劳乳燕说乌衣海天凝云烟草迷东流苦长西日短惆怅花前鸂■〈氵束鸟〉巵绣幕深沉雨声小梦入神山良夜悄镜里韶华又一年曲渚鸡鸣锦屏晓瞿宗吉春晓曲子规啼罢东方白香露寒凝海棠魄帐卷流苏梦乍醒妆台试点宫梅额莺俦燕侣乗风来隔林巧语伤幽懐金钱买花不论价俏枝斜揷双头钗曈曈红日射牕牖■〈日耎〉雾如烟熏翠栁秋千嫰蹴彩绳闲满颊胭脂中卯酒二篇词调俊逸风致可想也
　　凌彦翀云翰仁和人博通经史领至正十九年乡荐除平江路学正不赴作梅词霜天晓角一百首栁词栁梢青一百首号梅栁争春韵调俱美洪武初举杭州府学训导升成都府学教授卒所著有柘轩集其南山飞流亭诗山溜泠泠来不竭激成飞瀑散空明虹霓下饮秋无际河汉西流夜有声横剑谁思仙子过作亭人羡老僧清平生惯诵天台赋不记香炉记赤城重过栁洲寺诗买花载酒忆当年风景依稀最可怜彭泽有人归栗里海波何处变桑田聮拳鹭立枯荷雨寂寞鸦栖古树烟几度涌金门外望居民犹说总宜船西湖渔者诗家住钱唐西子湖钓竿几度拂珊瑚扁舟载月归来晚不觉全身入画图
　　洪武庚申冬彦翀为人题钟馗图云朔风吹沙目欲眯官栁摇金梅绽蘂终南进士倔然起束带蓝袍靴露趾手掣硬黄书一纸若曰上帝锡尔祉猬磔于思含老齿頥指守门荼与垒肯放妖狐摇九尾一声爆竹人尽靡明日春光万余里题罢掀髯自得不数日辟书临门迫胁上路到京竟有成都之行遂成诗谶在任以乏贡举谪南荒卒归骨西湖瞿宗吉作诗送之云一去西川隔夜台忍看白璧瘗苍苔酒朋诗友凋零尽只有存斋冒雨来
　　杨复初筑室南山以村居为号凌彦翀以渔家傲词寿之云采芝步入南山道山深宛似蓬莱岛闻说村居诗思好还被恼苍苔满地无人扫载酒亭前松合抱客来便许同倾倒玉兔已将灵药捣秋意早月华长似人难老复初和词云当时承望求仙道那知薄命如郊岛留得残生犹自好多懊恼尘縁俗虑何时扫子已成童无用抱醉眠任使和衣倒今岁砧声秋未捣凉风早看来只恐中年老瞿宗吉和词云喜来不涉邯郸道愁来不窜沙门岛惟有村居闲最好无事恼苔阶竹径频频扫有酒可斟琴可抱长年拟看三松倒臼内灵砂亲自捣归隠早朝廷未放玄眞老宗吉既和此词而复序云旧谱皆以仄声起欧公呼范文正为穷塞主首句所谓塞上秋来者正此格也他如王荆公之平岸小桥千嶂抱周清眞之几日春阴寒恻恻谢无逸之秋水无痕清见底张仲宗之钓笠披云青嶂遶亦皆如是今二公皆以平声易之特着此以俟知音尔
　　彦翀作无俗念词云等闲屈指算今来古往谁为英杰耳目聪明天赋予怎肯虚生虚灭去燕来鸿飞乌走兔世事何时歇风波境界大川不用频涉空踏遍万戸千门五湖四海一様中秋月正面相看君记取全体本来无缺空里非空梦中眞梦莫向痴人说须骑鹤夜深朝礼金阙又蝶恋花词云一色杏花三百树茒屋无多更在花深住旋压小槽留客醉举杯忽听黄鹂语醉眠看花花亦舞风妬残红飞过邻墙去恰似牧童遥指处清明时节纷纷雨词格清逸一洗铅华非骈金俪玉者比也
　　莫景行维贤钱唐人雅尚标致筑别业于灵竺之间绕栽杏树号曰杏园日与骚人墨客游咏其中时人比之辋川庄也黄溍诗云旋移小隠傍南峰逺有咸平处士风山态近人犹偃蹇湖光无雨亦溟蒙行春杖履时时到临水轩窓面面通别作新亭供戏剧青帟摇曳杏花中张舆诗云文园近日复何如杏树庄头好隠居尘隔不知城市热门开只见稻麻踈碧窻清昼闲评药緑树凉风独枕书喜得江村残暑退拏舟拟欲到行庐洪武初曾为杭庠训导所著有广莫子稿其祖凝少眞人者前元时高士也卒塟栖霞岭虞邵庵为之碑记张行中为之赋诗云相国流芳到棣华隠居湖上对栖霞清连后涧神仙境幽胜孤山处士家华表秋宵空落月杏庄寒食几飞花如今独有双碑在人物俱非重可嗟
　　潘时雍钱唐人简淡力学诗句脱尘号灌园生徐一夔为之序曰钱唐潘时雍读书赋诗亷介自将视当世富贵虽非不愿欲者使其脂韦取容以侥幸一时宁贫贱而肆志郡城之东二百步而近有地十余畆古井一区宋辇院基也入于居民乆矣荒弃弗治暇日过见之徘徊相度曰是岂不足为吾生乎既而购得之除治一亩为庐用其余地析而为畦纵横数十塍茹菜若干品天稍不雨辄置桔槔井上俯前仰后声轧轧如龙鸣出井水以灌已则摄弊衣履循行畦间顾见菜色青青若緑云覆地喜曰生意若此足矣掇其脆美为其父母妻子供具而斥其余卖诸市中自以为常不辍或曰钱唐陆海之府鱼盐蜄蛤之所产羽草竹箭之所生象犀珠玉之所聚街居之民用贫求富千金为母则子百金百金为母则子千金万金若此者家相望也又其地为元行省丞相治所徃时承平丞相守法而巳今天下多故丞相承制得自爵禄人卜医众技茍有以自见不必去妻子违父母跋涉逺道辄致位显要纡金曳紫翱翔康庄之衢中世以降道徳之意冺矣惟声与利可以惊动世俗子年甚富又居声利之场不为彼以取宠荣顾乃为此何哉时雍曰嘻夫尺有所短寸有所长彼所能者我则不能吾亦岂能枉吾之性以我所不能为彼之能故宁自附于农家者流使人称之曰灌园生灌园生不辞也嗟夫习俗之移人也乆矣自今以往钱唐之人不尚货殖而尚徳义不尚奔竞而尚恬退不自时雍始乎余因序其出处以为趋附声利者劝焉时雍尝为一夔赋独树轩诗潇洒幽轩面水开轩前老树倚云栽闲来倚杖过三匝醉后支頥看百回风雨欲随龙化去云霄常听鹤飞来结邻拟共荣枯事遮莫人知是散材
　　张行中舆仁和槎溪人洪武初上书论时务称旨授刑部主事词翰清丽弟行素辂咸有文名兄弟友爱所著有聮辉集行世秋日湖中诗风波千顷画船开吹近芙蓉影里来倒卷緑霞翻舞袖斜飞白雨溢行杯总宜园冷花无主苏小坟空草作堆为倩金戈挥落日秋声莫向树头催湖上分韵得香字诗晴麓云横万里长出门步步是春光近湖酒阁多红杏隔岸渔家尽緑杨箫鼓声寒心自醉绮罗魂冷骨犹香漫游不是矜年少赢得闲情似洛阳约可闲老人访玉药圃诗明朝寒食风日晴可闲欲同湖上行先拾玉壶园上翠却听瑶石山前莺茶铛烦为试新火杏酪不须和冷饧君若肯将花径扫日高相与到柴扄次韵元宵诗月到中宵午漏深青衫罗薄露华侵鳌浮仙岛春无际人下歌楼醉不禁大地金莲分夜色上方玉烛慰民心归来更有传柑宴坐列宫钗十二金闻王立本江上观潮诗两月竟违王翰面近闻无事看胥涛鳯凰相对暮云合牛马平分秋水高望去波澜接天宇坐令霜雪侵鬓毛江皋赖有逯文学应与论诗对浊醪江潮诗罗刹江头八月潮吞山挟海势雄豪六鳌倒卷银河阔万马横奔雪嶂高自是乾坤通气脉应非神物作波涛呉儿弄险须臾事坐看平流济万艘行素次韵王志道元夕感兴诗沉水香生宝篆烟九衢车马正喧阗金莲徧烛三千界银甲谁弹五十弦天上楼台春盎盎人间风月夜娟娟少年行乐情懐异绛蜡笼纱六辔聮
　　逯西皋者元左丞鲁曾孙也占籍钱唐工文翰有雅趣仕行省都事内附后弃官居西湖八十五岁卒张行中尝赠之诗云无官贫亦乐有暇趣偏寛身世双蓬鬓功名一钓竿透窻蟾影淡落枕鴈声寒犹恐梅开早扶笻雪里看又云冠制黄杨窄巾裁皁葛寛仙衣新鹤氅吟杖小龙竿日短棋消暇风高酒御寒兴来书数纸穉子巳能看又八十古难能风流事惯曾醉防醒眼怒老畏少年憎鹤髪垂寛领鰕身倚瘦藤笑谈殊未倦把酒劝山僧子宏洪武初选补杭州府学生从徐大章年十八陈时政得失高皇帝悦之试秋栁赋称旨吏部奏宏年少赐归卒业寻以乡贡歴教松江武进宏子端举进士官刑部员外郎永乐中扈从北征死于战
　　瞿宗吉佑钱唐人学博才赡风致俊朗少不为其父所知乡人张彦复自福建检校回家瞿翁杀鸡具酒待之宗吉年十四适自学舍归彦复指鸡为题命赋之宗吉应声云宋宗窻下对谈高五徳声名五彩毛自是范张情义重割烹何必用牛刀彦复大加称赏手写桂花一枝并题其上以赠云瞿君有子早能诗风采英英兰玉姿天上麒麟元有种定应高折广寒枝瞿翁遂构传桂堂而凌彦冲丘彦能呉敬夫咸乡丈与为忘年友一日杨亷夫访之出所作香奁八咏以示宗吉宗吉悉和之其花尘春迹云燕尾点波微有晕鳯头踏月悄无声黛眉颦色云恨从张敞毫边起春向梁鸿案上生金钱卜欢云织锦轩牕闻笑语采苹洲渚听愁吁香颊啼痕云斑斑湘竹非因雨点点杨花不是春亷夫叹服曰此瞿家千里驹也洪武中以荐举授临安学训导累升周府长史所著有存斋集
　　永乐间宗吉以诗祸下锦衣狱旴江胡子昻亦以诗祸踵至子昻以东坡系御史台狱二诗索瞿和瞿诗云一落危涂又几春百忧交集未亡身不才弃斥逢明主多难扶持望故人有字五千能讲道无钱十万可通神忘懐且共团栾坐满炷炉香说善因酸风苦雾雨凄凄愁掩圜扉坐榻低投老渐思依朩佛受恩未许赦金鸡艰难馈食怜无母辛苦回文赖有妻何日湖船载春酒一篙撑过断桥西已而宗吉谪戍保安者十年时兴和失守边境萧条永乐巳亥降佛曲于塞下选子弟唱之时値元宵宗吉凄然作望江南五首云元宵景野烧照山明风阵摩天将夜半斗杓揷地过初更灯火忆杭城元宵景巷陌少人行舍北孤儿偎冷坑墙东嫠妇哭寒檠士女忆杭城元宵景刁斗击残更数点夕烽明逺戍几声寒角响空营歌舞忆杭城元宵景黙坐自伤情破灶三杯黄米酒寒牕一盏浊油灯宴赏忆杭城元宵景淡月伴踈星戍卒抱闗敲木柝歌童穿市唱金经箫鼓忆杭城
　　宗吉西湖秋泛满庭芳词露苇催黄烟蒲驻緑水光山色相连红衣落尽辜负采莲船点检六桥杨栁但几个抱叶残蝉秋容晚云寒鴈背风冷鹭鸶肩华筵容易散愁添酒量病减诗颠况情懐冲澹渐入中年扫退舞裙歌扇尽付与一枕高眠清闲好脱巾露髪仰面看青天又西湖四时望江南词西湖景春日最宜晴花底管弦公子宴水边罗绮丽人行十里按歌声西湖景夏日正堪游金勒马嘶垂栁岸红妆人泛采莲舟惊起水中鸥西湖景秋日更宜观桂子冈峦金粟富芙蓉洲渚彩云闲爽气满山前西湖景冬日转清竒赏雪楼台评酒价观梅园圃订春期共醉太平时
　　宗吉平日著作散亡者盖不少也暇日得其逸稿律诗近体共十五篇録以自适题则天故内诗堪恨当年武媚娘手持唐玺坐明堂不思仙李方三叶却爱莲花似六郎废苑荆榛来雉兔故宫禾黍没牛羊尚余数仞颓垣在遥对龙门山色苍秋日书懐诗五穷何日是归年几费奴星结柳船善价谁求司马赋痴心欲借尉迟钱六通未具难成佛九转无疑漫学仙一事尚为今日幸免供徭役为无田暮春书事诗过墙新竹翠交加緑树阴阴噪乳鸦花到■〈酉荼〉醿香结局鸟鸣鶗鴂客思家煑茶汤沸风声转梦草诗成日影斜零落残红青子满渐看金弹熟枇杷睡起呼童扫落花石泉槐火试新茶树林深处蜂王国帘幙阴中燕子家栁絮乗风投砚水竹枝摇影落牕纱幽居莫道无官况鼓吹犹存两部蛙旅舍书事诗过却春光独掩门浇愁漫有酒盈尊孤灯听雨心多感一剑横空气尚存射虎何年随李广闻鸡中夜舞刘琨平生家国萦懐抱湿尽青衫总泪痕茒屋三间白板扉栖迟四壁叹多违扬雄投阁功名薄王粲登楼事业非白昼梦回梁燕语青天目送塞鸿归东门黄犬华亭鹤举世无人悟此机清明即事诗风落梨花雪满庭今年又是一清明游丝倒地终无意芳草连天若有情满院晓烟闻燕语半牕晴日■〈日然〉蚕生秋千一架名园里人隔垂杨听笑声夜凉诗潇潇朩叶打窻扉又送新凉入敝帷煗不及时秋后雨淡而有味客中诗还家自愧苏秦妇交友谁知蔡克儿不寐起来搔首坐绕庭促织替人悲题伍胥庙诗一过丛祠泪满襟英雄自古少知音江边敌国方尝胆台上佳人正捧心入郢共知雠巳雪沼呉谁识恨尤深素车白马终何益不及陶朱像铸金有感诗世事年来似奕棋可堪岁月去如驰肉生髀骨英雄老金尽床头富贵迟蹈海莫追天下士折腰难事里中儿可怜满眼新亭泪对泣无人只自悲夏晚纳凉诗竹床藤簟晚凉天卧看星河小院偏云影恰如衣暂薄月华那得扇长圆清泉冷浸氷盘果嘉树香笼宝鼎烟想是高楼风更爽玉人闲按十三弦清明赋絶句诗兼旬蹭蹬在京华又见东风御柳斜客里不甘佳节过借人亭馆看梨花池河道中诗牵牛花碧荳花黄血色蜻蜓点水忙人在渔村斜照里数声短笛隔垂杨斋居观物诗蕉叶阴阴艾叶香菖蒲苗短菊苗长夜来知有蜗牛过一道银光在粉墙出巢新燕傍帘帷乳鸭浮沉水满陂叶底青虫时节至化为蝴蝶上花枝
　　宗吉风情丽逸见之诗篇者往往有歌扇舞裙之兴金公素谓之司空见惯者诚然也夏时正修杭州府志独不録其诗词而白苏杨萨偎红倚翠之篇悉皆裒采岂非贵耳而贱目者哉宗吉尝着剪灯新话一编粉饰闺情假托冥报虽属情妖丽游戱翰墨之间而劝百讽一间有可采或谓秋香亭记乃宗吉事使其果然亦元微之会眞意也桂孟平读此书而作歌一篇语涉讽刺而思致秾缛可诵也其词云山阳才人畴与侣开口为今阖为古春以桃花染性情秋将桂子熏言语感离抚遇心怦怦道是无凭还有凭沉沉帐里昼吹笛煦煦窻前宵剪灯倐而晴兮忽而雨悲欲啼兮喜欲舞玉箫倚月吹鳯凰金栅和烟锁鹦鹉造化有迹尸者谁一念纔萌方寸移善善恶恶茍无失怪怪竒竒将有之丈夫未达虎为狗濯足沧浪泥数斗气寒骨耸铮有声脱帻目光如电走道人青蛇天动揺不斩寻常花月妖茫茫尘海沤万点落落云松酒半瓢世间万事幻泡尔往往有情能不死十二巫山谁道深云母屏风薄如纸莺莺宅前芳草栖燕燕楼中明月低从来松栢有孤操不独鸳鸯能并栖乆在钱唐江上住厌见潮来又潮去燕子衔春几度回断梦残红落何处还君此编长啸歌便当酌以金叵罗醉来呼枕睡一觉高车驷马游南柯
　　宗吉漫兴诗云自古文章厄命穷聪明未必胜愚蒙笔端花与胷中锦赚得相如四壁空盖有激而云然也又书生叹云书生嗜书被书恼居不求安食忘饱微吟朗诵无了期妻怨儿啼邻里诮东家郎君狐白裘终宵醉眠宝钗楼西家壮士金锁甲万里勇斩楼兰头堆金积玉夸豪贵眼底何曾识丁字休言富贵有危机信知文字眞愁具从今投笔复弃书拟学东皋农把鉏妻复苦谏儿揺手近来差科重田亩其感时伤事抑又甚焉马浩澜感其诗作画堂春词云萧条书剑困埃尘十年多少悲辛松生寒涧背阳春勉强精神且可逢场作戱宁须对客言贫后来知我岂无人莫漫沾巾乃今瞿马之名照耀文苑当年牢落安足叹耶
　　王希范洪仁和人永乐间年十八举进士授行人入翰林检讨与修永乐大典为副总裁升侍讲主考礼闱时胡文穆公总裁国史希范因言其书征处士胡祺于五星聚奎之下若以其祥为祺发者公为祺子疑有私焉且国家文明正不藉此为重文穆公从之而心憾其言寻改礼部主事部之长缺诏洪署部印练习称旨诏作佛曲序洪逡巡不敢应制遂为同列所排不复进用晚得末疾卒著作多散落不存存者毅斋存稿其游西湖诗红莲白莲开满湖小娃唱歌闲且都故人相会能几度美酒何妨倾百壶双拳藏阄握松子万钱赌胜赛樗蒲暮归酩酊白马上谁识山翁非酒徒夏日闲居诗緑竹苍松引夏凉方塘曲沼藕花香两峰独对空山静一鸟不鸣清昼长舂得细粮如玉子酿来新酒胜琼浆人生快意能如此何用荒唐入醉乡
　　陈士宁仁和人涉猎书史喜宾客与同邑郑璧夏诚交莫逆如兄弟然皆好吟咏时时同棹湖中狎玩鱼鸟蓄古法书名画彛器相过品鉴有通家好士宁之母与璧之母皆高年奉之均为子行母殁互服缌麻士宁居盐桥七宝巷中又徙独山全斯立赠之诗云青字营西小巷幽衡门寂寂思悠悠一生清事无闲日夹径黄花满院秋卖帖偶逢官巷口评诗共宿独山头谁知扰扰红尘里荷蒉行歌得自由张辂诗云横溪别业锦云乡红白莲花薜荔墙百事不闗心独静孤云无着兴偏长佳人雪藕供微醉童子分茶坐晚凉如此好懐谁解写诗成还让孟襄阳
　　桂孟平衡仁和人洪武中为钱唐学修业斋训导迁山东转谷府奉祀卒于长沙所著紫薇稿其送王惟中代屠先生诗秋来忽得桂衡书又报王郎去听除若有乡情须记我便生官况也从渠山中岁月三边鴈客里饔飱两馔鱼此去上林方校猎要因奏赋识相如苏李泣别图诗我生自恨不如死君死谁知更得生十九年前今日泪都无一点为功名九日陪陈广文贡有道游伏龙冈新庵诗乆客思归未赐环登高且上鳯凰山空将青眼看重九不见黄花露一斑老境更从天卜徤僧房常记客偷闲广文不是无官舍那得清幽似此间春暮诗忍将愁眼看韶华桃李无言日月斜晚白菜肥蚕出火冬青花落燕成家归田谁复如宾馌入室今惟对影嗟无可柰何聊且睡不劳春梦绕天涯云涛轩诗高台图画自天开下有轩居亦壮哉云气四时多似雨涛声八月大如雷直看槎泝天潢去莫遣舟乗雪夜回拟待他年具舟檝中流小试济川才安节堂诗晚节何由得此安阿儿能孝母心寛蝤蛑晓馔来江浦络纬秋声上井阑松栢耐于花易过衣裳偏是彩宜看登堂为尔歌眉寿春酒香浓柰子丹

　　西湖游览志余巻十二

　　●钦定四库全书

　　西湖游览志余巻十三

　　（明）田汝成 撰

　　○才情雅致

　　王志道逵钱唐人足一跛家贫卖药文锦坊兼以卜市博究子史百家客至辄谈古今滚滚不竭人或以难隠诘之朗如也所著有兰埜集其徒最高者为刘士亨其卒也士亨哭之诗云十年负笈游门下爱我翻于骨肉轻才劣岂宜居弟子恩深何以报先生春风梦断行柯蚁暮雨啼残隔叶莺赖有诗家衣钵在后来谁起继芳声
　　刘士亨泰钱唐人号菊庄当景泰天顺间隠居不仕诗词为一时絶唱所著有菊庄晚香诸集其湖上暮归诗朦胧駄醉踏残花柔緑阴中一径斜日暮归来问童子春衣当酒在谁家丰乐楼诗层楼高处宴王孙湖上青山落酒尊三百年来春一梦月明还照涌金门
　　陆元偁昻钱唐人号清溪博雅嗜吟咏少游菊庄之门同列率罕及之尝作宫词云自卷珠帘放燕归六宫春尽乱红飞从来艳色多倾国愿得君王宠幸稀梅花絶句云春到南枝与北枝花开的皪照寒漪何人似解相怜意不把东风玉笛吹凡作宫词皆写幽怨之私而清溪乃终致规讽咏梅花率用吹落事而清溪宛转护惜无忌刻之情可为得诗人温厚之旨矣所著有吟牕涉趣窥豹録若干巻
　　马浩澜洪仁和人号鸖牕善诗咏而词调尤工皓首韦布而含吐珠玉锦绣胸肠褎然若贵介王孙也常题许应和松竹双清扇景词云剪蒿莱曽将双翠亲裁旋添成园林佳胜依稀嶰谷徂徕鳯飞过文章灿烂蛟腾攫鳞甲毰毸剉节题诗收花酿酒须粘香粉袖粘苔无人识栋梁之具管钥之才荫亭台尽多风月清无半点尘埃竿期截六鳌连举巢堪托孤鹤时来色莹琅玕脂凝琥珀笑他门栁与庭槐萧郎去毕宏已老谁富写生才君看取岁寒三友只欠梅开盖多丽词也许东溟以为可追踪康伯可可谓信然又题梅花江城引云雪晴闲览瘦笻扶过西湖访林逋湖上天寒草树尽凋枯忽见琼葩光照眼仙格调玉肌肤夜空云静月轮孤巧相摹海涛图时听枝头啁哳翠禽呼纵有明珠三百琲知似得此花无清气逸发莹无尘想又题许东溟小景昭君怨云路逺危峰斜照瘦马尘衣风帽此去向萧闗向长安便坐紫薇花底只似黄粱梦里三径易生苔早归来言有尽而意无穷方是作者徐伯龄言鹤牕与陆清溪偕出菊庄之门而清溪得诗律鹤牕得词调异体齐名可谓盛矣
　　马浩澜西湖十景南乡子词苏堤春晓云烟树带莺啼催得纱牕月渐低金锁严城门四扇开齐缥缈楼台影尚迷已有玉骢嘶花露香尘踏作泥可是寻芳人起早相携占断风流向此堤平湖秋月云月似白莲浮水似璚田緑汞流闲忆何时曽胜赏中秋一瓣芙蓉是彩舟风露冷飕飕水月僊人跨玉虬笑道西湖元有对瀛洲却在蓬莱欲尽头花港观鱼云小港傍湖漘花影中间戏锦鳞渔识放生池有禁收纶水暖苹香十里春花忆上龙门犹隔千山与万津好向碧波深处去藏身无数花前忆鲙人栁浪闻莺云翠浪涌层层千树垂杨飐晓晴两个黄鹂偏得意和鸣疑奏鸾箫与鳯笙金弹莫相惊正是兰舟送客行似惜春光如画里闲情欲别频啼四五声三潭印月云潭水碧涵天冷浸中宵皓月圆写出嫦娥眞面目婵娟絶胜瑶台跨鳯仙潭底是龙渊翠戸珠宫玉作田神物也躭良夜景蜿蜒抱得明珠喜不眠两峰揷云云万仞碧崚嶒华盖阳明比未能名作擎天双玉柱相应絶顶三更见日升闻说住山僧上界仙人唤得譍待我秋清游兴动须登试到青云第一层南屏晓钟云金磬罢泠泠风袅鲸音出翠屏柳外高楼花底戸牕扄却似枫桥半夜听僧已了残经香断熏炉月满庭百八宝珠闲搯遍声停老鹤松间梦已醒雷峰夕照云高塔耸层层斜日明时景倍增常是游湖船拢岸寻登看遍千峰紫翠凝暮色满觚棱留照溪边扫叶僧鸦背分金犹未了生憎几处人家又上灯曲院风荷云曲院水风凉万柄高荷掩镜光露挹翠盘何所似璚浆泻下波心水亦香花底浴鸳鸯五月西湖锦绣乡画舫采莲谁氏女红妆唱得歌声最恼肠断桥残雪云雪覆画阑桥银背鲸鲵不动揺题柱相如闲袖手无憀错认梅花昨夜飘步步踏璚瑶犹胜山僧立到腰红日渐高风渐暖旋消添作春波送画桡湖上虞美人词草芽柔软花娇婉日淡香风暖西湖无处不风流何况松间萧寺柳边楼六桥东畔孤山路小小凌波步翠裙深掩鳯头鞋临到登舟双手按金钗又小重山词新水溶溶拍画桥桥边千树柳緑丝飘杏花香艳海棠娇知人闷春意故相撩湖里木兰桡湖堤芳草软玉骢骄酒旗撩乱闹花招愁多少来向此中消
　　马浩澜着花影集自序云予始学为南词漫不知其要领偶阅吹剑録中载东坡在玉堂日有幕士善歌坡问曰吾词何如柳耆卿对曰柳郎中词宜十七八女孩儿按红牙拍歌杨柳岸晓风残月学士词须闗西大汉执铁板唱大江东去縁是求二公词而读之下笔略知蹊径然四十余年仅得百篇亦不可谓不难矣法云道人尝劝山谷勿作小词山谷云空中语耳予欲以空中语名其集或曰不文改称花影集花影者月下灯前无中生有以为假则眞谓为实犹涉虚也今漫摘数首以便展玩云其商调少年游云弄粉调脂梳云掠月次第晓妆成鹦鹉笼边秋千墙里半晌不闻声元来却在瑶阶下独自踏花行笑摘朱樱微揎翠袖枝上打流莺行香子云红遍樱桃緑暗芭蕉琐牕深春思无聊双飞燕懒百啭莺娇正漏声迟帘影静篆香飘惜月前宵病酒今朝有谁知臂玉微销封题锦字寄与兰翘恨树重重云渺渺水迢迢春夜生查子云烧罢夜香时独立帘儿下眞个可怜宵一刻千金价啼痕不记行暗满鲛绡帕蝶宿牡丹丛月转秋千架春日海棠春云越罗衣薄轻寒透正画阁风帘飘绣无语小莺慵有恨垂杨瘦桃花人面应依旧忆那日擎桨时候添得暮愁牵只为秋波溜鳯凰台上忆吹箫云淡淡秋容澄澄夜景娟娟月挂梧桐爱箫声缥缈帘影玲珑彩鳯衔书未至玉宇浄香雾空蒙凉如水翠苔凝露琪树吟风匆匆年华暗换嗟旧欢成梦芳鬂飞蓬想清江泛鹢紫陌游骢应念佳期虚负瞻素彩感慨相同凝情乆谁家捣衣砧杵丁东青玉案云平川渺渺花无数明镜里孤舟度花下美人和笑顾问郎莫似乞浆崔护别乆来何暮盈盈罗袜凌波步眉月连娟鬂如雾人世光阴花上露劝郎休去再来须误个是桃源路中秋鹊桥仙云不寒不暑无风无雨秋色平分佳节桂花香散夜凉生小楼上帘儿高掲多愁多病闲忧闲闷玉鬂纷纷成雪平生不作负恩人惟负了今宵明月九日金菊对芙蓉云过鴈行低鸣螀韵急纷纷叶下亭皋向霜庭看菊飙馆题糕依然宾主东南美胜龙山迢递登高绣屏孔雀金橙螃蠏银瓮葡萄痛饮鲸巻波涛笑百年春梦万事秋毫问台前戱马海上连鳌当时二子今安在乾坤大容我麄豪四弦裂帛双鬟舞雪左手持螯梅花东风第一枝云饵玉餐香梦云情月花中无此清莹俨然姑射僊人华佩明珰新整五铢衣薄应怯瑶台凄冷自骖鸾来下人间几度雪深烟暝孤絶处江波流影顦顇也春风销粉相思千种闲愁声声翠禽啼醒西湖东阁休说当时风景但留取一点芳心他日调羹金鼎落花满庭芳云春老园林雨余庭院偏惹蝶骇莺猜蔫红皱白狼藉满苍苔正是愁肠欲断朱箔外点点飘来分明似身轻飞燕扶下避风台当初珍重意金钱竞买玉砌新栽更翠屏遮护羯鼓催开谁道天机绣锦都化作紫陌尘埃纱牕里有人怜惜无语托香腮
　　马浩澜有续游仙诗百首其序曰唐进士曹尧宾作游仙诗飘飘有遗世独立之志每风清月白之夜辄歌数篇既而就枕必梦仙界觉而纪之以诗数凡百篇今摘其佳者云玉版金花阔幅笺朝来次第散羣仙紫皇勅遣誊眞诰第一人书第一篇芭园橘里赌碁还暗忆赢时笑解颜两袖玉尘三百斛抛为瑞雪满人间白榆歴歴见新栽沾沐天家雨露来下界有人分指点南箕北斗更中台养驯苍鹿放蓬山走入烟霞唤不还明日羣中寻却易七星符在顶毛间催花雨后步天街随步香云不涴鞋见牧麒麟成阵过角端都挂小金牌玉案珠帘翡翠屏焚香夜诵蕊珠经月明鸾背飞琼过小驻花阴带笑听五铢衣薄不知寒玉洞青春已半阑肌骨非因惆怅瘦惜花那忍摘花餐河西昨夜见牛郎说道天田未大穰八万三千修月戸多将玉屑当干粮云軿昨夜到瀛洲洲在蓬莱欲尽头莫信麻姑清浅说茫茫弱水接天流侍儿扶上紫鸾车一笑相逢蕚緑华今夜芜城好明月无双亭上看琼花
　　莫仲玙璠钱唐人号橘隠晚号栎寿隠居西湖与菊庄为诗酒友尝见其读史三首其一曰五胡荐云扰晋宇如瓜分修蛇与封豕乗时肆妖氛茁彼池中蒲雄姿盖世闻投策渡江表目中无晋君兵威奋烈火玉石将俱焚世无鲁连子谁能为解纷谢傅运帷幄子弟将中军战血漂淮水杀气凌浮云遂令轩冕士不污犬羊羣伟哉淝水捷可方城濮勲吁嗟谢安石后世之桓文彼哉清谈軰碌碌何足云其二曰赵宋世忠厚养士三百年时危不负主繄彼文状元勤王仗大义擐甲相周旋皇天不祚宋白日沉虞渊宁甘珠璧碎不为瓦砾全碧血溅燕市精光上烛天嗟嗟我生晚不得为执鞭手持竹如意击碎空山巅魂兮渺何许涕泗悲茫然其三曰捐生固不易处死尤为难孰知龚胜后乃有谢迭山江东一溃散跋渉何间闗瓯闽苦物色国破家亦残伟哉烈丈夫矢死无生还微身岂足惜大义不可奸忠孝亦何物古今称大闲耿耿浩然气上摩霄汉间谁谓首阳高有志能跻攀至今百世下清风激懦顽我读三上书凛然毛骨寒当时祼将士胡能不厚颜又尝疟疾南屏叶文甫赠以碧霞丹服之愈作诗以谢云丹有碧霞者烨烨色青铜当其修合时至理玅无穷朱玄列南北龙虎环西东煌煌勾陈主黄螾居其中丹成秘金匮什袭严缄封我衰困疟疾针砭无全功一丸纳玄牝百窍潜流通沉沉热恼境洒然濯清风五行复正气四体还冲融夜梦青衣神化为双玉童挥戈奋来往直上泥丸宫疟鬼伏残喘巢穴为之空宛如狐鼠軰胆落御史骢觉来一呵欠色泽神亦充何当献九重四海济疲癃
　　沈彦博约钱唐人以邑庠生初为靖安司训升福清掌教平生以诗名闻湖海间尝以诗寄刘菊庄云骅骝蹑青云文豹隠玄雾出处固有时达人安所遇念子富诗书乆抱经济具陆沉闾里间悠悠常韦素春风湖上吟夜月松阴步幽懐颇相同无由展良晤浩歌伐木章引脰徒延伫相期各努力愼勿叹迟暮明廷正需贤行看造鹓鹭
　　刘邦彦英钱唐人号宾山善诗翰当成化间隠居不仕遨游湖山名振逺近其暮春陪陈太常西湖宴集诗六桥柳色翠迷津画舫移迟送酒频醉眼不知三月暮赏心又度一年春莺谐急管催歌板燕蹴轻花坠舞裀年少莫将行乐悞座中半是白头人同客过湖诗山遶重湖寺遶山天留图画在人寰路从乌桕林边转船近黄妃塔下湾岁月秖随华发改烟波空付白鸥闲当歌不耐传觞促独俯寒沙照醉颜载酒过湖诗寒食清明次第来紫苞红蕚裹池台东风似与人商略最好花教最后开船头斗酒配双柑坐听黄鹂漱晚酣湖上有山山有寺人生只合老江南与呉西畴西湖饮别诗有约来登湖上亭一天诗思集踈棂东风草色鸥边緑落日山光鸟外清红袖舞来花欲笑银罂倒尽客忘形抱琴行乐吾侪事莫待萧萧两鬓星春兴诗一天微雨送清明岁岁逢春不快晴近水人家多养鸭依山楼阁早闻莺子期不用黄金铸颜驷空嗟白鬂生惟有东风一尊酒朝朝相对药阑倾答姚公绶诗三载无书托便邮东云北树系离愁平生图史淹清宦到处湖山结俊游笑我多方藏蜡屐寻君几度趂渔舟从来出口皆竒句未许专夸赵倚楼次韵姚公绶舟中夜话诗银烛楸枰对奕棋乌丝茧纸更题诗月明邻舫人眠早鼓絶江城漏下迟断饮顿忘犀首乐放懐偏笑虎头痴朝来欲别应难别未了山中笋蕨期呉兴丘天佑寄刘邦彦诗惭愧无璚报木桃论交惟觉醉醇醪昔年公干名先重今日相如赋最高酒畔呉歌红线毯袖中章草紫霜毫风流更在诸公上日日题诗付薛涛
　　张天锡锡钱唐人号海观天才拔萃文雄一时然落魄不覊纵情诗酒领天顺壬午乡荐授山西山阴县教谕解官南还湖山诸竒名胜之燕集殆无虚日鲸吞海吸青楼红粉争相承迎人以铁崖方之所居为回禄所毁作四六短疏以干知识云秋风破茆屋尚兴杜老之悲烈焰毁高堂宁免张生之叹虽云天地为家人世本同旅寄其如四海空囊此身无所依栖昔也鸠居虽拙犹可歌于斯笑于斯今焉鸟巢既焚正谓破我家取我子不能进不能退乆类触藩之羊无以居无以处眞是丧家之狗胡开口的柳宗元飜道黔庐赭居之足贺没巴臂的陈去非反说祝融回禄之意佳又不是鲁新宫何必问宋禆灶食于心者自昔漫云天火破我胆者于今不见人烟五株柳树烧成炭三径黄花化作灰反风灭火之人乆无焦头烂额之客安在夫往者不可谏固谓甑巳破矣来者犹可追须知鼎取新焉所恨者五车书当不得栋梁八韵赋更难充砖瓦作金石声文章可凭管城子兴土朩工事业须仗孔方兄然释道尚有化縁儒家岂无布施况彼盖三间殿造七级塔费无限钱不过徼福来生何如助数两银捐几锭钞干有益事可以扬名今世秃和尚只化凡夫老痴儒惟求达士曾闻晋将军为戴逵造室颇极富饶宋丞相为康节买居务期寛广何昔贤之好事岂今日之无人敢希轮奂之维新聊冀土茨之茍合笑狡兔巧营三窟念鹪鹩志在一枝伏愿用财于当行施徳于不报欢喜心大家齐发安乐窝小子必成使我春诵夏弦胜彼朝钟暮鼓贮清风明月于无穷藏竒书异画于不朽是所望也惟善图之不数月而新居落成所构有望海亭见山楼育鱼轩等数十间前軰之风流仗义可想也
　　张天锡才华洒落跌宕不覊不经意语往往动人一日与客游湖客指鱼丛索赋天锡应声曰误入在泥沙青山是故家无心栖燕雀有意恋鱼鰕春到萍为叶冬来雪作花莫教张子见错认是仙楂
　　张靖之宁海宁人号方洲景泰天顺间为给事中有名奉使朝鲜国朝鲜之人雅重之集所著作为刻皇华録成化初忤权要出为汀州知府无何引疾归田雅好山水岁率一再至杭州至辄携亲朋出游西湖访孤山吊岳坟登天竺彩舟蜡屐随意所之兴至呼笔大篇短章顷刻立就又善丹青所著有方洲集其秋日游紫阳庵诗石级清悬絶薜萝洞门深敞野人过霜林叶尽羣峰出风岫烟开夕照多谁蹑白云寻鹤蜕自摩苍壁写樵歌登临日少归期促白发青山奈老何题飞来峰诗舞岫翔峦势薄天岩崕空敞欲飞悬诗穷翰墨题难尽画絶丹青趣不传浪说此中曾见佛却疑深处可通仙冷泉亭下西风紧晚借山房一醉眠翠拥螺攅玉作堆一峰孤絶似飞来龙翔北海苍鳞重鳯落西湖锦翼开鬼斧凿穿生混沌神鞭驱出小蓬莱石门阴洞知多少欲借丹梯上紫台九月初八日霜降同友人游灵隠三首秋日秋山景色微秋来风景解人稀泉通金水清偏冷峰出霜林峻欲飞黄叶下封游客路白云闲护定僧扉人生晚节须当惜畅饮何妨醉夕晖昨夜闗榆有降霜客边明日是重阳心惊衰鬂添新白眼见寒花是旧黄投老怕逢凋落后登高先尽笑歌狂明年聚散何须计共拟蓝田作醉乡落日苍茫石磴斜隔林鸡犬是谁家烟岚浓似催诗雨霜叶娇如笑客花树里寒声分涧水天边晚色过山鸦登临未尽悲秋兴回首严城起暮笳游三茅观诗曾记茅君观里游东风花鸟醉淹留丹丘岁晏羽人老碧草时芳蕙畹秋村郭半山云不断江湖夹地水通流无端却似催诗雨吟得悲风满树头水光山色杂烟霏緑漾清浮碧四围篱菊着霜人酿酒江风吹雨客添衣闲中宴会时非偶老去交游日渐稀安得良工图画去相看日日叙岩扉游净慈寺诗为爱湖南第一山寻春逺自六桥湾峰峦影落空青里楼殿香生暖翠间乍到只疑天路近因过聊借竹房闲醉中不记归时晚笑驻肩舆待月还游紫阳宫诗三月呉山锦绣林清游聊借此登临草深危磴留迂步花落闲庭入醉吟杜曲文章愁间絶山阴人物梦招寻青春正好家园近未觉风光负壮心呉山春望诗东风吹雨百花晴独立鳌峰醉眼明楼阁矗天山拥寺江湖环地水通城中原故友浮云散南宋诸陵草蔓平日暮长歌下山去蘼芜满地伴人行留题瑞石山房诗风定云闲四壁虚万峰深锁地仙居自疑秦帝停车处人说娲皇补炼余夜静龙光穿戸牖春深锺乳落庭除令威去后玄闗閟犹有山灵守故庐登云居絶顶诗半村半郭呉山路轻暖轻寒上巳天梅影过城湖曲寺橹声归浦浙东船旧游诗酒添新客今日风光似去年清赏未阑幽思发乱峰斜日起苍烟题虎跑寺诗苍苔白石路盘回林谷藏春一径开山势北连三竺去泉声西自五云来春残野衲和松老风静闲云伴鹤回游赏渐多题咏徧不知谁继子瞻才题石屋诗幽寻随路问山樵落日催人酒未消悬壁有铭镌往事老僧相见说前朝月灯夜落松烟暝云幕秋虚竹露飘胜境难逢时易过重来不用鹤书招游宝所塔诗四首负郭岩扉敞石坛上方门径遶层峦楼观海日夜先曙竹引湖风夏亦寒林外歌声樵出谷水中人影钓扬竿何当雪月烟花候来共山僧信宿看其二会共湖山作主宾交欢几许别离频东轩长老非生客西郭先生是故人黄叶斜阳萧寺晚緑芜清渚断桥春幽期美景长相背寒暑兴懐白鬂新其三懐陈彦章去岁霜晨集上方今年仍扣逺公房青山不改故人眼碧草欲枯吟客肠林借清秋烟亦爽树涵春煦叶都香为谁独倚危阑立感兴无诗忆子昻其四非为逢僧得暂闲荷衣早已退朝班雪堂旛盖多临水巢屋琴尊不下山杨白花飞春鸟乱冬青树老暮鸦还伤心往事休重省千古兴亡落照间苏堤春晓云杨柳满长堤花明路不迷画船人未起侧枕听莺啼平湖秋月云风静片云消寒波浸凉月疑有夜吟人推篷落枫叶花港观渔云圉圉复洋洋茭青露藻香前湖张水戏谁解步濠梁柳浪闻莺云藜杖憩苏湾风温翠涨闲惊闻双语鸟如在画船间三潭印月云片月生沧海三潭处处明夜船歌舞处人在镜中行南屏晓钟云幽梦忽惊觉严城方向晨看花春起早已有晓妆人两峰出云云南峰云乍晴北峰云欲雨中有化霖人高眠两峰里雷峰夕照云爽朗忽苍茫山高易夕阳百年歌舞地消得几昏黄曲院风荷云凉气度方洲香来水正流时闻采莲曲不见采莲舟孤山梅雪云春意逼溪桥寒香闭蓬戸山人不出门驿使在途旅
　　徐延之伯龄钱唐人号箨冠道人博学强记洞晓音律工乐府尝杂集瓷瓯数十枚考其音之中度者奏曲一章茶顷而协所著有蟫精隽二十巻尝薄游兰陵会邵文敬陆亷伯周克容龚忠夫吹笙鼓琴为乐一座尽倾遂聮句赠之云拥炉清夜炙银簧【邵】仙律和鸣学鳯凰【周】应节低昻吾欲舞【陆】倚歌谈笑客成狂【龚】重华一去空思往【陆】周雅无传孰补亡【邵】老大忽逢王子晋【周】缑山回首月苍苍【龚】邵文敬复赠以听琴诗云坐围香柱石堂寒未觉纯香爨后残飞燕舞衣翻玉腕老鲛珠泪滴氷盘云生桂岭兼春瘴风入泾原挠夕湍有客思归正惆怅闗山月白路漫漫末句盖以伸别意也陆亷伯赠之诗云一曲清商思不堪泠然如对古人谈春明彩鳯初辞穴夜冷游鱼更出潭尘壁无弦惟种栁芳林有客悞携柑临岐欲问将归意安得微风日日南周克容赠之诗云襟度飘然物外情行踪到处饮香名一床流水伯牙操满耳清风子晋笙文字纂修人尽服古今成败论皆倾可怜当道诸卿相不把封章为贾生顷之延之言归周克容赠之诗云尘机鞅掌我何堪喜对徐卿一笑谈踪迹半生三竺寺品题多付百花潭脂香出釡椒燔脍春色盈缸酒酿柑明日携书归旧隠孤山佳趣胜终南亷伯和云年少才情万事堪倒倾三峡此雄谈寒云孤鹤依空谷秋水长虹卧石潭行色逺迷呉苑树华灯归试武林柑春风更有西湖约重听笙歌鹫岭南朱懋阳和云谁谓嵇康懒不堪喜逢乐广共高谈玉笙有谱鳯鸣囿宝剑腾光龙出潭书罢不须临晋帖饮余常得破霜柑西湖回首经时别知有清名在斗南皆一时名笔也
　　夏时正正成化中以太常寺少卿致仕布政使宁良等作西湖书院聘时正主之四方文学云集时正尝作诗篷湖中随风往来作四时词云放棹兰汀杜若洲有诗不用锦囊収尽教抛掷东风里逝水飞花处处流诗成倚棹复嚬呻棹触风荷跃锦鳞老去都忘撷芳意放歌何处采莲人解缆朝辞学士沟湖中画舫不胜秋白苹风起回汀晚泊在芦花浅水头霜清石出水消波景澹烟融入棹歌不似灞桥驴子上满身风雪奈诗何
　　方思道豪开化人正徳间刑部郎中跌宕不覊雅好山水居湖最乆尝筑室于石屋号齐树楼少师夏公谨时为都谏赠之诗云钱唐西湖好林麓白石清泉翳修竹呉山有楼出木杪胜处凭高此其独棠陵野客善题诗彩毫落纸无停思偶尔登临兴豪发直欲歴览搜神竒日日出游湖上寺有时醉卧湖船里风流不减李太白气岸真同杜子美倚阑拍手一长歌白云飞起青山多石林夜雨泣魍魉潮江秋涨鸣鼋鼍胸中万迭烟霞癖不受人间一尘迫只有看山眼最青无奈忧时鬂先白楼中把酒送飞鸿酒醒梦回沧海东江霞遥映上天竺海日正抱南高峰客来时出袖中草江山大半收文藻何日相携齐树楼烦君更述同游稿
　　西湖题咏见于古今者裒之无虑千首而短章孤咏散载冗籍者往往可诵试举其佳者如武塘姚允言早春过西湖诗西子湖头得早春淡烟微雨暗湖滨柳枝尚短不着水梅蕊未开先可人老境正怜诸事懒风光无奈一番新晴夹且整登山屐遮莫莺花笑客贫呉兴毕天佑游西湖三竺诗西风衫袖拂烟霞小轿舁来穏似车三竺山藏金粟影两峰天落紫莲花残云落日将军墓鹤怨猿啼处士家惟有湖头春色在红船乌榜载琵琶又钱唐懐古诗鳯凰山色老秋风万戸笙歌落照中铁甲屯江潮不上天星落海地俱空东南都会衣冠古呉越人家水土同惆怅钱唐江上月年年荆棘照遗宫嘉善姚廷辅游西湖诗何处能消白昼闲西湖佳景画图间尊前醉客不在酒眼底可人惟是山十里香风花蔼蔼六桥春色草班班雷峰塔畔诗成后载得笙歌薄暮还嘉禾懐用和游西湖次姚桂岩韵诗偷取红尘半日闲朝来移席水云间歌抽象筯敲乌几醉借蛾眉倚玉山水槛晓烟催柳色石桥春雨过苔班红舷落日游人散载得光风霁月还嘉禾姚公绶自钱唐门抵浙江驿望西湖诸峰诗不见湖山已七年湖光山色两依然青鞋自踏芙蓉露画桨谁冲翡翠烟目断苏堤新柳外僧归竺国旧峰前丁宁春勿堂堂去有待重来醉管弦朱梦炎西湖诗万戸烟消一镜空水光山色画图中璚楼燕子家家雨锦浪桃花岸岸风画舫舞衣凝暮景绣帘歌扇露春红苏公堤上垂杨柳尚想重来试玉骢汤仲友西湖诗山色湖光步步随古今难画亦难诗水浮亭馆花间出船载笙歌柳外移过眼年华如去鸟恼人春色似游丝六桥几见轮蹄换取乐莫辞金屈巵嘉禾李孟昭题丰乐楼图诗钱唐城郭帝王州胜槩千年尚有楼南浦云开珠箔晓西山雨歇画阑秋玉人歌舞成春梦芳草王孙非旧游物换星移余事在萧条残墨不胜愁又西湖夜宿诗蹇骑冲雪岸乌纱夜醉西湖卖酒家十六呉姬吹鳯管卷帘烧烛看梅花陈雝过葛岭懐古诗山上楼台湖上船平章醉酒懒朝天羽书莫报樊城急新得蛾眉正少年岑琬钱唐偶成诗画舫行春醉欲迷湖光好在古城西不知悞国人何在杨柳东风鸟自啼清江俞行之西湖诗西湖湖上可怜春烟柳风花最恼人罗袖泪干无好思画船歌舞为谁新秋来碧水湛平湖荷叶菱花取次枯唯有断堤残柳树淡烟犹锁乱啼乌方虚谷湖堤雨中夜归诗夜雨昏昏欲雪天数家灯火北山前乡心认作桑麻路忽有湖船奏管弦徐秋云西湖诗凉洗氷壶压两峰镜鸾无地觅惊鸿芙蕖池馆鸳鸯雨杨柳楼台燕子风玉篴度云听似梦画图浮水望如空斗牛已属乗槎客何处凌波第一宫楚石和尚晓过西湖诗船上见月如可呼爱之且复留斯须青山倒影水连郭白藕作花香满湖仙林寺逺钟已动灵隠塔高灯欲无西风吹人不得寐坐听鱼蟹翻菰蒲又赠钱唐张克正诗酒酣合奏琵琶筝无限春光付后生织翠裙新骄野服函牛鼎大餍珎烹涧松错落千寻干山草扶踈四寸茎颇忆江南风物否緑杨影里画船横陆孟昭初夏游西湖诸山次韵诗山寺迢迢湖水东楼台高出翠微中自惭投社非陶令却羡能诗有逺公花气暖浮千嶂雨松声凉洒一栏风穿林怪底多麋鹿十里平坡碧草丰姚公绶西湖春晓歌湖水湖烟浓淡里曙光遥逐春风起不知山有几千峰树色相连又几重桥通四百八十寺一一相间青芙蓉楼船犹未载箫鼓日高处处添歌舞仁和张子兴西湖诗谁为鸿蒙凿此陂涌金门外即瑶池平沙水月三千顷画舫笙歌十二时今古有诗难絶唱乾坤无地可争竒溶溶漾漾年年緑销尽黄金总不知开州王崇庆为南京戸部尚书慕西湖而未至也作四絶句杭州原说西湖景今望杭州却在呉臣妾万方称乆化太平天子握眞符青山碧水来盘古霁月光风属赏音千古繁华何足道且思云鸟一论心画船箫鼓未须闻先问忠贞武穆坟草木有枝仍向主错教美貌说昭君江山好景几巡游尚虑逃亡百姓愁但愿万年明主寿会当四海永歌讴

　　西湖游览志余巻十三
※※※※※※
古典小说之家备份区　http://club.xilu.com/wave2002/
 
本帖地址：http://club.xilu.com/wave99/msgview-950484-31347.html[复制地址]上一主题：清明节其实是寒食节　烧纸钱严重... 下一主题：历代玺印名称的变迁　 [楼主]  [2楼]  作者:沉思曲 发表时间: 2008/04/01 20:23 [加为好友][发送消息][个人空间]回复 修改 来源 删除
《四库全书　西湖游览志余》　下　（明）田汝成 撰

　　●钦定四库全书

　　西湖游览志余巻十四

　　（明）田汝成 撰

　　○方外玄踪

　　杭州禅教皆宗天台天台之教始于智者大师大师名智顗字徳安当梁陈时自荆州华容县来天台山佛陇峰阐明宗旨逺近从之乃建寺曰修禅在昔如来因菩萨以普门示现而华严肇开至双林高会无大无小同归佛界及大雄示灭教亦陵夷龙树大士病之乃用权略制诸外道发明宗极微言东流惠文禅师得之由文字中入不二法门以授南岳惠思今称南岳祖师者是也当时教尚简密不能广被及智者承之乃开止观法门导万法之理而复于实际实际者何也性之本也物之所不能复者昏与动使之然也照昏者谓之明驻动者谓之静明与静止观之体也在因谓之止观在果谓之智定因谓之行果谓之成行者行此者也成者证此者也盖惑足以丧志动足以失方于是止而观之静而明之使其动而能静静而能明明则照照则一矣此止观之所由作也智者之在当时学者仰之为指南其视天台犹邹鲁之洙泗也
　　杭州内外及湖山之间唐巳前为三百六十寺及钱氏立国宋朝南渡増为四百八十海内都会未有加于此者也为僧之派有三曰禅曰教曰律今之讲寺即宋之教寺也嘉定间品第江南诸寺以余杭径山寺钱塘灵隠寺浄慈寺宁波天童寺育王寺为禅院五山钱唐中天竺寺湖州道场寺温州江心寺金华双林寺宁波雪窦寺台州国清寺福州雪峰寺建康灵谷寺苏州万寿寺虎丘寺为禅院十刹以钱唐上天竺寺下天竺寺温州能仁寺宁波白莲寺为教院五山钱唐集庆寺演福寺普福寺湖州慈感寺宁波寳陀寺绍兴湖心寺苏州大善寺北寺松江延庆寺建康瓦棺寺为教院十刹杭州律院则昭庆寺六通寺法相寺菩提寺内外灵芝寺不在五山十刹之列大抵僧家以禅那为宗旨而教所以致禅善乎苏子由有言我观世教师皆谓教是寔由谓教寔故则为禅所诃禅虽诃乎教终以教致禅禅若不取教是杜所入门教而不知禅是不识家也律则愼摄其威仪而涵养其智定禅与教者之所兼资焉
　　昭庆寺戒坛盖自国初澄照法慧两律师奉上命而为之而登坛授戒嗣其传者非出部札故有真戒坛假宗师之说皇祖立法无非化民为善之盛意近来游衲往往败羣以致官府崇禁非立法本旨也洪武五年正月十七日皇祖宣谕众僧云你和尚每出那城郭山林村落中将释迦佛明经教典与他众民说化他一方人民习善不来犯王法也是你出家人为我国家添力气也洪武十一年正月二十一日皇祖宣谕众僧云如今为僧的多不通晓佛法都要习学心经金刚经楞伽经昼则讲说夜则禅定以深通佛法为长其次依戒臈行坐违者论罪自是每岁三月三日本寺开设戒坛海内缁流云集而民间好善者亦皆皈依听说佛法坛上设法座推其能通经典戒行高洁者升座谈经陈具足戒僧徒俯听或叅究疑难从问条解人授戒牒一纸其文云佛法三藏以经为首三学以戒为先戒者寔三宝之舟航众圣之街衢也论其行相则有二百五十之殊究其威仪则有三千八万之别佛佛相授祖祖相传持之则为三乗证圣之基犯之则为六道沉沦之本三世诸佛因此戒而证湼盘一切菩萨由此戒而成正觉是知究佛心者谓之禅非戒不明宣佛语者谓之经非戒不尊故戒为万行之首众徳之源者也其五戒曰不杀生不偷盗不邪淫不妄语不饮酒其十戒则益之以不着花鬘缨络香油涂身不歌舞戏娼妓不坐高广大床不非时食不捉生像金银钱宝又具足戒一百五十条皆载牒文得之者若士人之应举中式云
　　戒臈本作戒蜡西域畨僧结制之日秤其身若干觔即以■〈虫葛〉为身亦若干觔解制之日再秤之若身重于蜡即为得道蜡重于身则学败矣盖制中拘窘鲜食寡睡淡薄强忍非宁定者不肥也
　　佛书浩瀚罕求宗旨吾于杭州得三僧焉其言虽近易而枢要可窥矣圆修居鳯林白乐天从问佛法大意修曰诸恶莫作众善奉行乐天曰三岁孩儿也解恁么说修曰三岁孩儿虽说得八十老翁行不得寰中居虎跑尝示众云说得一丈不如行取一尺说得一尺不如行取一寸宗杲居径山尝对宋仁宗曰瞥起是病不续是药不怕念起惟恐觉迟如此数语不几于近道者乎
　　玉泉寺者昙超遗迹也僧史称其居灵苑山一定累日忽见一人来礼曰弟子赤亭山土神也村民凿山壊龙室羣龙忿誓三百日不雨今已百日田池枯涸欲屈救苍生超许之乃至赤亭为龙祝愿龙亦悔悟化人见礼于超明日大雨
　　骆宾王之败也落发灵隠寺中人无识者宋之问游寺月下遶廊吟曰鹫岭郁岧嶤龙宫锁寂寥数过不彻有一僧对长明灯坐大禅床问曰少年何事苦吟之问曰欲题此寺而思不属僧曰何不云楼观沧海日门对浙江潮之问惊喜遂为终篇云桂子月中落天香云外飘扪萝登塔逺刳朩取泉遥霜薄花更发氷轻叶未凋夙龄尚遐异搜对涤烦嚣待入天台路看予度石桥迟明访之已不见矣人始知为骆宾王也
　　会通者姓呉名元卿唐徳宗朝为六宫使方春韶花卉盛发翫赏移时因感悟自是忽忽不乐帝怪而问其故以愿从释为对遂放归钱唐见韬光韬光令谒鸟窠鸟窠为祝发服勤数年未蒙印授一日告辞鸟窠曰汝何往曰诸方学佛法去曰若是佛法吾此亦有少许曰如何是佛法鸟窠于身上拈起布毛吹之通即豁悟不复他行世号布毛侍者今招贤寺乃通道场
　　续空者呉人本齐君房也苦贫力学为冻馁所驱唐元和初游钱唐至孤山寺饥卧莽中有胡僧顾君房曰法师旅况谙否君房拭目而应曰汝何为者僧曰子不忆讲法华经于洛中同徳寺乎探嚢中出一枣如拳曰食之能忆过去未来事君房食讫而寐顷之乃悟昨讲经事遂落发孤山寺中
　　宝逵者晦迹灵隠山号刹利法师善持秘呪晋天福时浙江水溢激射湖山宝逵诵呪止之夜有伟人黒冠朱衣谓逵曰伍员复求雪耻尔师慈心为物员闻命矣自是潮击西兴而杭州东岸沙涨数里至今灵隠寺有印沙床照佛鉴皆其遗迹也
　　布袋和尚者在奉化县岳林寺尝皤腹以杖荷一布袋凡供身之具尽贮袋中随处偃卧天将雨即着湿草履骤行途中遇亢旸即曳高齿朩屐竖膝而睡梁贞明三年于寺中东廊石上端坐而逝今杭州诸寺皆塑其像抚膝袒懐开口而笑荷布袋于傍盖僧家藉此以示云游之状为募化之资耳岳肃之珂尝赞其像曰行也布袋坐也布袋放下布袋多少自在
　　文喜禅师初叅仰山山令典常住一日有异僧求斋食喜减已分馈之山预知问曰适来果何人汝给食否答曰辍已回施山曰汝大利益一日定中见文殊跨狮子縁鼐侧喜诃曰文殊自文殊文喜自文喜遂掌之文殊涌空曰苦瓠连根苦甜瓜彻蒂甜修行三大刦却被老僧嫌寻止杭州千顷寺次住仁王寺光启三年钱王请住龙泉廨署大顺元年钱王表荐赐紫干宁四年又奏加号曰无着是年十月告众曰三界心尽是湼盘言讫跏趺而终寿八十塔于灵隠西坞天佑二年叛兵废师塔观肉身不壊发爪俱长武肃王竒之遣禆将重封瘗
　　赞宁者徳清人出家灵隠寺读书强记辞辩纵横人莫能屈宋初征入汴京为僧録太祖行香至相国寺问曰朕见佛拜是不拜是对曰现在佛不拜过去佛太祖大喜遂为定礼时有安鸿渐者好嘲咏尝街行遇赞宁偕数僧鸿渐指嘲曰郑都官不爱之徒时时作队赞宁应声曰秦始皇未坑之辈往往成羣时皆善其捷对然郑谷非不爱僧但不爱僧官耳故其诗曰爱僧不爱紫衣僧而苏子瞻之赠慧勤罢僧职也亦云轩轩青田鹤郁郁在樊笼既为物所縻遂与吾辈同今来始谢去万事一笑空则僧以官名诚非出世法也
　　徐常侍铉仕江南日尝幞被入直澄心堂至飞虹桥马辄不进裂鞍断辔棰之流血掣缰却立铉贻书赞宁赞宁答曰下必有海马骨水火俱不能毁惟沤以腐糟随毁者是也铉斸之去土丈余果得巨兽骨上胫可长五尺膝而下长三尺髀骨若段柱然积薪焚三日不动以腐糟纔沤之遂烂焉徐谔尝得画牛一副昼啮草栏外夜则归卧栏中持以献后主煜煜献之宋太宗以示诸臣无能辩其理者赞寜曰南倭海水或灭滩碛微露倭人拾方诸蚌腊中有余泪和色着物则昼隠夜见沃焦山时或风烧飘击有石落海岸滴水碧色染物则昼见夜隠此牛二形殆二物所画也
　　贯休者以诗谒钱武肃王云贵逼身来不自由几年辛苦踏山丘满堂花醉三千客一剑霜寒十四州莱子衣裳宫锦窄谢公篇咏绮霞羞他年名上凌云阁岂羡当时万戸侯王爱其诗遣客谓曰教和尚改十四州为四十州方与相见休曰州亦难添诗亦难改闲云孤鹤何天不可飞耶飘然入蜀
　　契盈者闽僧也从呉越王登渌波亭王曰三千里外一条水契盈云十二时中两度潮人以为切对盖其时两浙贡赋自海路至青州登陆故云三千里
　　眞观者姓范氏钱唐人父母祷佛而生左掌有仙文右掌有人字居灵隠石室戒行精高祈祷辄应尝作愁赋为词人所称隋开皇十四年白众而逝有塔在东冈宋王钦若重修
　　道诚者钱唐人居月轮山号慧悟大师天禧中撰释氏要览三巻又注王勃所撰释迦成道记丞相王随知杭州日亦友之余弼题慧悟禅师上方诗云孤峰牢落几何年台殿于今揷半天巳是精蓝夸絶徼更将宝塔在危巅烟霞色任阴晴变钟磬声随上下传珍重老僧无别境一生幽趣只山川
　　遵式者姓叶字知白其母乞灵于观音遂生式学行孤高博习教观苦学呕血两足皮裂式愿力坚固以死自誓建下天竺寺着净土懴法金光明观音诸本懴仪行于世故号慈云懴主王冀公钦若鎭金陵以书致遵式式将谒公过林逋逋以诗送之云虎牙熊轼隠铃斋棠树阴阴长碧苔丞相望尊宾谒少清言应喜道人来
　　慧勤者余杭人居孤山聪明才智能诗文庆厯间游京师二十年请造公卿声华歘起欧阳永叔劝之使归作山中乐三章极道林泉间事以动荡其心而卒反之正其词曰江上山兮海上峰蔼青苍兮杳■〈山赞〉丛飞雾散兮邈乎青空天镵鬼削兮壁立于鸿蒙崕悬磴絶兮险且穷穿云渡水兮忽得路而不知其深之几重中有平田广谷兮与世隔絶犹有太古之遗风泉甘土肥兮鸟兽雝雝其人麋鹿兮既寿而丰不知人间几时兮但见草木华落为春冬嗟世之人兮曷不归来乎山中山中之乐不可见今子其往兮谁逢其二丹英翠蔓兮岩壑玲珑水声聒聒兮花气蒙蒙石巉巉兮横路风飒飒兮吹松云冥冥兮雨霏霏白猿啸夜兮青枫朝日出兮林间涧谷纷以青红千林静兮秋月百草香兮春风嗟世人兮曷不归来乎山中山中之乐不可见今子其往兮谁从其三梯崖构险兮佛庙仙宫耀空山兮郁穹窿彼之人兮固亦目明而耳聪宠辱不干其虑兮仁义不被其躬荫长松之蓊蔚兮藉纎草之丰茸茍其中以自足兮忘其服胡而颠童自古智能魁杰之士兮固亦絶世而逃踪惜天才之甚良兮而自弃于无庸嗟彼之人兮胡为老乎山中山中之乐不可乆迟子之返兮谁同盖公惜其才而将引之以归儒也勤既濒行而公复作诗送之云越俗僣宫室倾赀事雕墙佛屋尤其侈耽耽拟侯王文彩莹丹漆四壁金焜煌上垂百宝盖宴坐以方床胡为弃不居栖身客京坊辛勤营一室有类燕巢梁南方精饮食箘笋鄙蒸羊饭以玉粒粳调之甘露浆一馔费千金百品罗成行晨兴未饭僧日昃不敢尝乃兹随北客枯粟充饥膓东南地秀絶山水澄清光余杭几万家日夕焚清香烟霏四面起云雾杂芬芳岂如车马尘鬓发染成霜三者孰苦乐子奚勤四方乃云慕仁义奔走不自遑始知仁义力可以治膏肓有志诚可嘉及时宜自强人情重怀土飞鸟思故乡夜枕闻北鴈归心逐南樯归兮能来否送子以短章
　　惠勤惠思者皆居孤山苏子瞻倅郡以腊日访之作诗云天欲雪云满湖楼台明灭山有无水清石出鱼可数林深无人鸟相呼腊日不归对妻孥名寻道人寔自娯道人之居在何许寳云山前路盘纡孤山孤絶谁肯庐道人有道山不孤纸窻竹屋深自暖拥褐坐睡依圆蒲天寒路逺愁仆夫整驾催归及未晡出山回望云水合但见野鹘盘浮屠兹游淡泊欢有余到家恍如梦蘧蘧作诗火急追亡逋清景一失后难摹此诗惟孥蘧二韵艰涩而公三迭之一曰追胥连保罪及孥者言府中屡获盐徒连逮保甲也知非不去惭卫蘧者言年老宜休不若蘧伯玉也二曰君恩饱暖及尔孥者言居官厚禄得以游遨也莫惜锦绣偿菅蘧者言李寺丞属和富于词藻鬬险不穷也三曰四方宦游散其孥者言钱王之败子孙离析也遂超羲皇傲几蘧言优游自适得为太古闲民也原韵孥字乃东方朔腊日早归之事后作虽多终属牵强
　　苏子瞻佐郡日与僧惠勤惠思清顺可乆惟肃义诠为方外之交尝同泛西湖有诗云三呉雨连月湖水日夜添寻僧去无路潋潋水拍檐驾言徂北山得与幽人兼清风洗昏翳晚景分浓纎缥缈朱楼人斜阳半踈帘临风一挥手怅焉起遐瞻世人骛朝市独向溪山亷此乐得有命轻薄神所殱
　　叅寥者于潜人出家智果寺其见知于东坡也以临平絶句宗妇曹夫人者善丹青遂作临平藕花图当时崇诵可知矣其它小诗亦清新可赏其诗云风蒲猎猎弄轻柔欲立蜻蜓不自由五月临平山下路藕花无数满汀洲湖上晚归诗云漾舟归路兴何賖水木低凉一道斜菱蔓蒹葭都巻尽芙蓉烂漫独开花又云云披霞卷仰昭回试望翻经古石台应有秋香生桂树吹风肯傍暮船来访勤上人诗断桥苍壁倚溪斜赤叶枫林噪晚鸦可怕岭云埋径路会寻流水到君家戏招李无悔秀才诗淋漓一雨过秋山洗出西湖小霁天烱烱鱼鳞含倒景飘飘羊角巻荒阡野塘白芡珠盈斗幽浦红蕖锦绕船冷炙残杯当已厌好来波际弄婵娟次韵呉承老推官观开西湖诗伟人谋议不求多事定纷纷自唯阿尽放龟鱼还緑净肯容萧苇障前坡一朝美事谁能纪百尺苍厓尚可磨天上列星当亦喜月明时下浴晴波如此数首庶几能逺尘俗者
　　祥殊嗜蜜思聪嗜琴东坡诗所谓招得琴聪与蜜殊者是也仲殊善词而小调尤胜如诉衷情咏西湖云涌金门外小瀛洲寒食更风流红船满湖歌吹花外有高楼晴日暖淡烟浮恣嬉游三千粉黛十二阑干一片云头念奴娇咏荷花云水枫叶下乍湖光清浅凉生商素西帝宸游罗翠盖拥出三千宫女绛彩娇春铅华掩昼占断鸳鸯浦歌声摇曳浣纱人在何处别岸孤袅一枝广寒宫殿冷寒栖愁苦雪艳氷肌羞淡泊偷把臙脂匀注媚脸笼霞芳心泣露不肯为云雨金波影里为谁长恁凝竚又咏夏景云故园避暑爱繁阴蔽日流霞供酌竹影筛金泉潄玉红映薇花帘幙素质生风香肌无汗绣扇长闲却双鸾栖处緑筠时下风箨吹断舞影歌声阳台人去有当年池阁佩结兰英凝念乆言语精神依约燕别雕梁鸿归紫塞音信凭谁把争知好景为君长是萧索此僧风流藴藉不减少年然恐非莲社本色也
　　思聪为行童日东坡倅杭州令和参寥子昏字诗聪立成有千点乱山横紫翠一钩新月挂黄昏之句东坡大称赏大观政和间聪挟琴游梁日登中贵人之门乆之遂还俗为御前使臣方其将冠巾也苏叔党因浙僧入都送之诗云试诵北山移为我招琴聪诗至已无及矣
　　辩才叅寥皆苏子瞻友也其赞辩才云即之浮云无穷去之明月皆同欲知明月所在在汝吐雾之中其赞参寥云身寒而道富辩于文而讷于口外尫柔而中徤武与人无竞而好刺讥朋友之过枯形灰心而喜为感时翫物不能忘情之语此予所谓参寥子不可晓者五也观此则二僧之优劣可见矣子瞻谪齐安参寥不逺二千里相从朞年子瞻谪南海参寥欲泛海访之子瞻以书戒止会当路亦摘其诗有讥刺语遂返初服建中靖国初曽肇言其非辜复祝发观其友义如此亦几于近道者
　　辩才元浄之住天竺也善持呪水饮病者辄愈杭人尊事之熈宁九年秀州嘉兴县令陶彖有子得疾甚异形色语笑非复平人令患之乃大出钱财聘谒巫祝厌胜百方终莫能治辩才适以事至秀州令素闻其名即驰诣告曰儿始得疾时见一女子自外来相调笑乆之俱去少行至水滨遗诗曰生为木夘人死作幽独鬼泉门长夜开衾帏待君至自是屡来且有言曰仲冬之月二七之间月盈之夕车马来迎今去妖期逼矣未知所处愿赐哀怜辩才许诺因杖策从至其家除地为坛设观音像于中央取杨枝沾水洒而呪之三遶坛而去是夜儿寝安然明日复来结跏趺坐引儿问曰汝居何地而来此答曰会稽之东下山之阳是吾之宅古木苍苍师又问汝姓谁氏答曰呉玉山上无人处几度临风学舞腰师曰汝柳姓乎乃冁然而笑师良乆呵曰汝无始已来迷已逐物为物所转溺于淫邪流浪千刧不自解脱入魔趣中横生灾害延及无辜汝今当知魔即非魔魔即法界我今为汝宣说首楞严秘密神呪汝当谛听讼既往过愆返本来清净觉性于是号泣不复有云是夜女子谓儿曰辩才之功汝父之虔无以加焉吾将去矣乆与子游情不能遽舍愿举一觞为别因相对引满既罢作诗云仲冬二七是良时江下无縁与子期今日临岐一杯酒共君千里逺相离遂去不复见
　　佛印禅师者杭之蜡烛庵圣水寺皆其道场也世传其诙谐滑稽而僧史亦眇其人不为列传东坡贬惠州时佛印致书云子瞻负高材逺放寂寞之滨权臣忌子瞻为相耳人生如白驹过隙三二十年功名富贵转眼成空何不一笔都勾寻取本来面目子瞻读书万巻而未知性命所居不可谓之聪明也努力向前珍重珍重观此书亦似乎近道者惜渠所谓性命之旨无从质难之耳
　　佛印好诙谐时有殿岩王观父邀禅师说法禅师升座唱云此一瓣香为扫烟尘博士护世界天王杀人不眨眼上将军立地成佛大居士王公大喜以其乆帅多专杀也
　　大通禅师者操律高洁人非斋沐不敢登堂东坡一日挟玅妓谒之大通愠形于色公乃作南歌子一首令玅妓歌之大通亦为解颐公曰今日参破老禅矣其词云师唱谁家曲宗风嗣阿谁借君拍板与门搥我也逢场作戏莫相疑溪女方偷眼山僧莫眨眉却愁弥勒下生迟不见老婆三五少年时
　　苏子瞻九日寻臻阇黎遂泛小舟至惠勤师院诗云白发长嫌岁月侵病眸兼怕酒杯深南屏老宿闲相访东阁郎君懒重寻试碾露芽烹白雪休拈霜蕊嚼黄金扁舟又截平湖去欲访孤山支道林
　　云阇黎者居宝山苏子佐郡游宝山偶入方丈小院閴然有僧隠几低头读书与之语漠然不对问其邻僧曰此云阇黎也不出十五年矣不数月卒苏子再往访之吊以诗云云师来宝山一住十五秋读书常闭戸客至不举头去年造其室清坐忘百忧我初无言说师亦无对酬今来复扣戸空房但飗飗云已灭无余薪尽火不留却疑此室中常有斯人不所遇孰非梦事过吾何求
　　皎如晦者净慈寺僧也尝作卜算子词云有意送春归无计留春住毕竟年年用着来何似休归去目断楚天遥不见春归路风急桃花也似愁点点飞红雨
　　重喜者会稽人为僧钱唐少捕鱼不识字忽能通佛书作偈颂尝云地炉无火一囊空雪似杨花落岁穷乞得苎麻缝败衲不知身在寂寥中其解悟如是
　　高丽寺轮藏甚伟宋时高丽国进金字藏经一部贮其中到今犹有存者其原起于傅大士以经目繁多人或不能遍阅乃就山中建大层龛一柱八面实以诸经运行不碍谓之轮藏人有发菩提心者推转是轮即与持诵诸经无异故今天下轮藏皆设大士像
　　宋时西湖多诗僧熈宁间有清顺字怡然可乆字逸老所居皆湖山胜处而清顺尤约介不妄交人无大故不入城市士夫有以米粟馈者受不过数斗盎贮几上日取二三合啖之蔬笋之供恒缺乏也东坡一日游西湖僧舍壁间见小诗云竹暗不通日泉声落如雨春风自有期桃李乱深坞问谁所作或以清顺对即日求得之声名顿起
　　妙应者江南人宣和中往来京洛间能知人休咎佯狂奔走饮酒食肉不拘戒行人呼之为风和尚蔡元长夺职居钱唐一日直造其堂书云相得端明似虎形摇头摆脑得人憎看取明年作宰相舞爪张牙吃众生又书云众生受苦两纪都休已而悉如其言其越人姚令声者在上庠日妙应语之曰君不见令终端午日伍子胥庙中见石榴花开则竒祸至矣令声初任杭州监税三载不敢登呉山后调江山令来叅帅宪出城数里风雨暴至憩路傍小庙中见橊花盛开询之祝史云此伍子胥庙也其日乃五月五日令声怆然未几秦桧以宿怨追赴大理死
　　孝宗幸天竺及灵隠有僧净辉者随侍上见飞来峰问辉曰既是飞来如何不飞去对曰一动不如一静又看观音手持数珠问曰何用曰念观音菩萨问自念则甚曰求人不如求已孝宗大喜
　　贾似道当国一日退居湖山有蜀僧褴褛徘徊贾问之曰汝为何僧对曰某诗僧也似道见湖中有渔翁遂命赋之僧请韵贾以天字为韵僧应口对曰篮里无鱼欠酒钱酒家门外系渔船几回欲脱蓑衣当又恐明朝是雨天贾喜厚赠之
　　济颠者本名道济风狂不饬细行饮酒食肉与市井浮沉人以为颠也故称济颠始出家灵隠寺寺僧厌之逐居净慈寺为人诵经下火累有果证年七十三岁端坐而逝人有为之赞曰非俗非僧非凢非仙打开荆棘林透过金刚圈眉毛厮结鼻孔撩天烧了护身符落纸如云烟有时结茅宴坐荒山巅有时长安市上酒家眠气吞九州岛囊无一钱时节到来奄如蜕蝉涌出舍利八万四千赞叹不尽而说偈言呜呼此其所以为济颠也耶今寺中尚塑其像
　　杨廷秀赠抄经头陀诗云刺血抄经奈若何十年依旧一头陀袈裟未着言多事着了袈裟事更多又有住山僧者或谋攘之僧乃挂草鞵一双于方丈前题诗云方丈前头挂草鞵流行坎止任安排老僧脚底从来阔未必枯髅就此埋愚谓前一诗可为士人筮进解褐之规后一诗可为士人勇退抽簮之法
　　温日观者宋亡出家玛瑙寺豪饮不覊往往出愤世语善画葡萄枝蔓皆合草书法时写诗文于上尝在朱宣慰家作画讫遂写一诗云昔有朱买臣今有朱宣慰两个担柴夫并为金紫贵朱虽武夫然雅敬日观轩然笑曰我果然曾卖芦柴和尚知我遂厚酬之日观酷嗜酒杨总统以名酒啖之终不濡唇见辄骂曰掘坟贼惟鲜于伯机重之日观时至其家索饮醉即抱前荣支离叟或歌或哭支离叟者伯机庭前松树也每索汤浴伯机必躬进澡豆呉立夫尝题其所画葡萄云佛者本西域葡萄亦来西柰何此善画无复渠所携我曾考其故初与汉使偕上林乃有馆葱岭何须梯天时自不同地气忽以迷结子且磊磊悬藤更高低先几日已露薄徳不及稽终令白氎像逺从双狻猊从兹故国木伴尔禅家栖幽心恍有得烂墨研为泥快哉一挥洒遽若无町畦依稀可少辨变作天投蜺万古空朔色南山竟朝跻画工尚逸品游戏从筌蹄岂伊吾无人何往非耄倪岂伊吾无物桃李总成蹊此皆外所产敢与中州齐为尔抚此巻长歌欲惊嘶凌云翰题日观墨葡萄云风飘露洒一棚秋路入沧江忆旧游凭仗金壶翻墨汁老禅胸次有凉州
　　徳祥者号止庵仁和人故宋时为僧涉元属念旧国其风雨诗云风雨闭门三十日年光虚度一分春凄凉旧国莺花梦白发江南有几人听雨诗云半夜思家梦里愁雨声落落屋櫩头照泥星出依前黒淹烂庭花不肯休望月诗云中庭地白树栖鸦冷露无声湿桂花今夜月明人尽望不知秋色落谁家止庵持戒律书法擅名一时诗刻苦高逼郊岛所著有桐屿集
　　原玅者号高峰呉江人出家净慈寺立三年死限学禅年二十二请益断桥伦伦令参生从何来死从何去话于是胁不至席口体俱忘或如厕惟中单而出或发函忘扄鐍而去时雪岩钦寓北磵塔欣然懐香往扣之方问讯即打出闭门再往始得就近钦忽然骂曰阿谁与你拖个死尸来声未絶即打如是者不知其几高峰礼扣愈虔忽覩五祖演和尚真讃云百年三万六千朝反复元来是这汉蓦然打破拖死尸之疑明日诣钦又问阿谁与你拖个死尸来拈捧便打高峰喝住曰今日却打某不得拂袖便出钦更问万法归一一归何处高峰云狗舐热油铛自是机锋不让遂登天目山狮子岩结庐终身焉
　　明本者钱唐人姓孙氏幼好梵呗结趺坐长则出家呉山圣水寺时有高峰原妙禅师居天目山狮子岩立死闗以待叅学明本往叩之师欣然知为大器也乆之明本诵金刚经恍有开解者谓识量依通虽于义趣通解终非悟也巳而薙染给侍死闗昼服力役夜事禅定十年而学成豁然超脱宗旨别传九流诸子罔不淹贯激扬提唱机锋翕霍圆转不穷时称大辩焉号中峰有广録三十巻元元统二年诏收入佛藏掲傒斯为之序有塔院在圣水寺故宋宫人杨妙锡以眀本祝发贮以香函数年生舍利五十余颗瘗之塔下
　　明本善吟咏赵子昻与之友学士冯子振甚轻之一日子昻偕明本访子振子振出示梅花百韵诗明本一览走笔和之子振犹未以为然明本亦出所作九字梅花歌以示子振子振竦然遂与定交其歌云昨夜西风吹折千林梢渡口小艇滚入沙滩■〈土幻〉野桥古梅独卧寒屋角踈影横斜暗上书窻敲半枯半活几个擫蓓蕾欲开未开数点含香苞纵使画工竒妙也缩手我爱清香故把新诗嘲
　　宋时僧家以四月十五日结制安居刹院不敢起单云游建楞严会每日诵经修懴朝廷降赐金帛檀信随喜施助无虚日至七月十五日设斋解制谓之法岁周圆
　　高峰和尚结制示众云封却拄杖头结却布袋头大家团栾头赤眼火柴头嗄正是寃家共聚头不妨头上更安头以拄杖打散又中夏示众云前四十五日何处去焦尾大虫入闹市后四十五日何处来三脚驴子上高台俊鹰快鹞便须乗时跛鳖盲龟徒劳■〈孛〉跳又解制示众云九旬把定绳头不容丝毫走作弄得个个皮穿骨露七零八落冷眼看来正谓掘地讨天千错万错今日到这里不免放开一线彼此无拘无束东西南北任运腾腾天上人间逍遥快乐然虽如是且道忽遇镬汤炉炭剑树刀山未审何如栖泊良乆云恶
　　中峰和尚结制示众云大众踞菩萨乗修寂灭行以大圆觉为我伽蓝身心安居平等性智此是二千年外老释迦画地为牢与当时众比丘禁足安居之古制也今朝四月十五适当圣制之辰拈出陈年厯日头为诸人因行掉臂去也前面一络索且置之不论复如何是安居平等性智然性智平等故尽十方刹土更无有不平等者仰观诸佛俯视众生是谓性相平等前观过去后及未来是谓三际平等诸戒定慧及媱怒痴是谓一念平等迷而生死悟而湼盘是谓不动平等大而虚空细而纎芥是谓离相平等乃至见色色平等闻声声平等审如是则四月十五结结亦平等七月十五解解亦平等于中九十日日日平等时时平等念念平等政与么时唤甚么作结唤甚么作解唤甚么作安居不安居黄面老汉到这里不觉全机败露虽然事无一向你若不曾真正向平等性智中脚踏实地颖悟一向真饶将平等二字尽虚空充塞殆遍无乃益其高下耳此事只恁么说不过须是硬嚗嚗地向此九十日于无义味话上横齩竖齩朝挨暮挨挨到极处齩到尽时如哑子得梦恁时不妨任意指陈唤平等作不平等亦得唤不平等作平等亦得所谓我为法王于法自在记得古人有偈谓护生须是杀杀尽始安居会得个中意铁船水上浮莫是杀生与护生一念平等么恁么商量瞎人眼目甚非细事更聴说偈各自归堂九旬禁足意何殊生杀难将古制拘未到身心平等处岂应容易白安居又中夏示众云大众四十五日前朝昏沉暮散乱四十五日后朝散乱暮昏沉政当今日在四十五日之中试把昏沉散乱来与老僧看既无你拈出处则真如菩提湼盘解脱亦无你拈出处莫说你拈不出便是大寂定中唤起二千年外释迦老汉来敢保其亦无拈出之理既拈不出你唤甚么作昏散又唤甚么作寂照直下圣凡情尽能所障空觌体无依当机絶待不见四十五日在前不见四十五日在后三除平等一道虚闲即今觅个中夏亦不可得虽然此犹是途路中事若曰到家消息犹较西天十万程诸禅徳你最初立志要为生死大事不是说了便休须发起一片不顾生不顾死底决定志气也不管你前四十五后四十五正当四十五不四十五硬嚗嚗地提个所叅话任你说是说非论长论短拍盲举起拍盲打捱谁管今生打得彻打不彻直饶以热铁轮驱入刀山剑树上一日走百千万亿匝要教他所叅话须臾放下终不可得有此等志气欲超过佛祖为不难矣从前做不到古人地位只是气愿不真切立脚不穏当所以古人道过河须用筏学道须立志释迦弥勒初无所长只是个能立志愿底凢夫耳昔僧问古徳一念不起还有过也无徳云须弥山且道与赵州青州布衫相去何如此去四十五日后却来露个消息又解制示众云临济喝得口破徳山捧得手折雪峰是甚么云门干屎橛千七百个老骨挝开口重重纳败阙争似幻住一夏九十日无禅可叅无法可说把个无义味话抛在诸人面前指鹿为马证龟成鳖逗到今朝灵验全无露柱灯笼与禅板蒲团互相欢悦惊起目犍连尊者忍俊不禁铁锡敲开地狱门刹那灭却阿鼻业诸禅徳还知么此事且置九十日内谓之禁足谓之护生谓之安居谓之圣制一日钵盂两度湿毕竟为个甚么古教谓迷之则生死始悟之则轮回息然悟之则不复与论既曰未悟决定是迷迷之则无常生死念念开端尘尘肇始恒河沙刦出没升沉卒未有了日在无常杀鬼谁管你山中坐夏来莫说与么坐一夏你若不精勤勇猛如救头然曲循世情横生妄见披襟闲谑曳履高心渔猎古今虚延岁月似与么过得百千万亿夏惟长业轮全亏道用今日九旬制满三月功圆被人问着水牯牛作么生猢狲子作么生只与未结夏前宛尔无异岂不孤他佛祖垂教天龙拥护檀信供给王臣加被者哉在今日事不获已更与诸人展个寛限初发心为生死入道之日即是结制于中也不论九十日九十月九十年但念念不退转念念不间断念念不休息念念不弃离叅之究之决之择之直至心空及第脱畧见闻打破漆桶之顷便是解制之日也你不见古教谓如一众生未成佛终不于此趣泥洹这个说话固是悲愿弘深殊不知绵里之刺蜜中之砒直是恼人懐抱大丈夫或不趂此一期透脱自甘流浪岂理然哉记得僧问赵州万法归一一归何处州云我在青州做一领布衫重七斤谩陈一偈以遣时縁七斤衫重出青州老赵州禅触处周圣制九旬今日满杖藜千里又惊秋
　　陈云峤者泗州人陈平章之孙也倜傥不覊人称为陈颠至元五年为余姚州同知就医于杭寓赤山重阳日杨太史瑀邀张伯雨访之偕游水乐洞云峤自言前身泗州寺僧也戒行精严人呼为老佛一日呼侍者作血脏羹侍者曰老佛一世持斋何故思此老佛怒而去见陈平章曰我特索血脏羮平章亦以一世持斋为劝老佛怒曰原来也是不了事汉平章不得巳作羮啖之归寺别大众而作偈曰撞开平屋三层土踏破长淮一片氷趺坐而逝舁龛至淮河时氷合已乆茶毗之际大震一声河氷自裂陈平章闲坐厅事恍见老佛入堂中追问之则子舍巳报诞子即我也明日伯雨送登高诗有云百年身付黄花酒万壑松如赤脚氷杨太史和云方外弟兄存晚节人间富贵等春氷云峤笑曰我无氷字只有长淮一片氷耳明日云峤告殂盖亦谈破转世之证也
　　元时有僧至慧出家余杭径山寺铢积既充复欲还俗乃作诗云少年不肯戴儒冠强把身心赴戒坛雪夜孤眠双足冷霜天削发独头寒朱楼美酒应无分红粉佳人不许看死去定为惆怅鬼西天依旧黑漫漫
　　椿大年者呉中大族以诗名丛林中游钱唐南北两峰诗最多尝以诗谒杨亷夫云扬雄宅外好修竹黄妃塔前多翠微自爱高文每相见莫怪短笻来扣扉
　　守仁一初者灵隠寺僧也少从杨亷夫游善歌诗字亦遒劲与张伯雨友善尝题石蠏泉诗云神鳌驱水到禅家清出龙泓味更佳晴带浦云穿晓簖暗随山雨走寒沙玉脐圆暎波心月琼沫香浮沼面花拟待春风招社客焚香来试九溪茶冲漠轩诗云大化浩无迹藐焉同太虚灵扄钥一启万境遂纷如乾坤豁两戸日月跳双珠飞光不暂驻倐忽朝已晡真人秉化机燕坐究玄枢宴心太始间身与造化俱抚弄盘古顶蹴蹑康胡雏澹然乐无为笑傲混沌初哭杨亷夫诗云玉笙声断泣龙君撼树蚍蜉谩作羣一代春秋尊正统两朝冠冕在斯文他生有约寻圆泽后世何人识子云旧业门生知几在下车空拜马陵坟题张伯雨初阳台唱和巻诗笙管声沉彩鳯飞朝阳出海散晴晖一时文物推延佑五夜丹光起太微岁月无情诗卷在江山如故昔人非秖应湖上梅花月照见荒台独鹤归洪武间征授僧録右善世所著有梦观集
　　来复见心者丰城人从笑隠于中竺洪武初以高僧征仕至左觉义有诗名所著有蒲庵集尝陪黄晋卿学士游天竺诗涌金门外小瀛洲暇日同陪使节游五竺山高云树晓三江风急雪涛秋说经曾记僧名辩题句还闻寺姓刘秖合泛湖依钓艇六桥烟水看闲鸥桂子岩前秋气新老禅留客道情真漫论圆泽三生旧自信曹溪一派亲明月尽随金地影白云闲伴玉堂身丹青若冩东林社添我松巢作近邻鹫峰对雪诗玉龙颤晓朔云屯滕六吹花积厚坤冻合洪河天不夜光吞大地月无痕消氷成水应能辩会色归空孰与论老我难禁寒彻骨一岩松火喜春温去年旅寓北山阴踏雪草堂三尺深紫禁有诗曾应制少林无法可安心梅花月霁僧初定芋火烟寒客独吟今日南归重回首天光如对阆风岑又西湖絶句六首芙蓉湾口緑阴斜吹笛何人隔彩霞惊起沙头双翠羽衔鱼飞上刺桐花流觞亭子鳯山阿都护行春小队过笑掷金钱花底醉玉筝弹出白翎歌宝网金幢变刼灰瞿昙寺里尽蒿莱鸟巢无树山夔泣不见谈禅太傅来雨后湖堤树色寒杏花风扬酒旗竿红船载月无丝竹野水踈篱正好看蜃雾初消海日升隔江山色是西陵潮生潮落无今古似与人间说废兴西泠桥下水生烟属玉飞来近钓船荒尽梅花三百树孤山何处访逋仙一梦老人诗高卧蓬莱最上峰希夷独许往来同三生风月形骸外百岁乾坤寤寐中槐树雨凉秋袂薄梨花风暖夜床空黒甜自足平生愿不管东窻曙色红诗巢诗雅颂千篇揷架齐高情浑似浣花溪鳯衔锦字朝还集鹤怪文光夜不栖辟采香芸除旧蠧补添红叶认新题自从删后醇风变厌听喧啾百鸟啼卧雪斋诗雪满空山岁月迁冷斋独卧广文毡自依太素无尘地梦入通明不夜天碧盌茶香清瀹乳红炉朩火暖生烟诸儿幸免号寒诉枉驾何须郡守怜先生卧雪懒谋身不肯干时只任贫帘卷空明孤榻晓窻寒虚白一窝春梅花帐外寒声急竹叶樽前岁事新曾忆朝回鳷鹊近水晶光动玉龙鳞偶兴絶句诗黄金堆屋只嫌贫饱食何曾厌八珍欲把长绳系白日乾坤谁是百年人昆仑悬水立黄河吼地流来万丈波若比人心应更险笑中无奈暗操戈
　　复见心洪武间征入京师其师欣笑隠止之曰上苑亦无频婆果且留残命吃酸梨复不聴后竟坐法论死临刑而悔且道师语上命并逮欣将杀之欣曰此故偈臣偶举之非有他也上问出何经欣曰出大藏某録某函某巻第几页命检视之果然乃释之见心在当时与诸缙绅友善张仲举赠之诗云莲花峰下大香树吹老西风几度秋僧宝师真洪觉范诗穷我亦孟叅谋文章宇宙千年事身世江湖万里舟甚欲相期石桥路更须同访羽人丘又云自入赤墀青琐间旧游禅侣亦阑珊青山只忆招提境白首初辞供奉班马为空羣犹矫矫鸟能求友自闗闗终期一舸相寻去知在桃溪第几湾又云见说钱唐别筑城凄凉风景若为情湖堤栁尽曾游路石壁苔荒旧刻名老我无能如烛武何人可饮胜公荣沃洲胜会还容续即拟山中隠计成高季迪和见心兼简泐禅师诗云高堂钟鼓毒龙惊曾布袈裟海上城庐岳禅师传法印道园学士许诗名几趍北阙瞻天近独坐南屏对月明书到喜闻双径老雨华新散满瑶京
　　大欣笑隠者南昌人住中竺有学行研穷教典旁贯百家所著有蒲室集元文宗召赴阙特赐三品文阶张伯雨赠之诗云翻经台畔惜分携华盖峰前几梦思一席地分眠鹿草三更月在挂猿枝我书安能半袁豹君才端倍十曹丕上番相逢虞秘监不嫌频窜仰山碑一日省相请笑隠看潮其日寺火时恩断江住虎丘寺同日灾有僧为诗戏之曰欣哉笑隠住中峰本是鸿儒学说空罗刹江头潮未白稽留峰下火先红青霄有路干丞相绀殿无颜见大雄若使断江知此意两人握手泣西风
　　如兰古春者富阳人善相术于肃愍公少时博戏市中古春抚其背曰少年何不自爱异时拨乱救世之宏才也时有道人在傍古春既去道人呼反之曰汝相如斯而已乎古春更熟视之曰不得考终道人首肯曰和尚可教矣古春问其姓名居处道人笑而不言恳扣之绐曰暂寓福田寺翌日访之竟无有也
　　净慈寺有阁凭虚而出可瞰全湖天顺间学士钱公溥题诗倡腰桥二韵和者百余皆未穏帖嘉靖间僧法聚者号玉芝海盐人和云大堤回接鳯山遥金勒东风细马骄芳草不知埋帝舄柳枝犹自学宫腰天空水月三千顷春老莺花十二桥闻说楼船醉年少平章独免紫宸朝盖西湖水面凢三千八百亩而里外六桥于湖景最切所云年少平章盖指贾似道也

　　西湖游览志余巻十四

　　●钦定四库全书

　　西湖游览志余巻十五

　　（明）田汝成 撰

　　○方外玄踪

　　张道陵者汉留侯良八世孙也生于天目山学长生之术隠迹高居章帝和帝累召不起乆之遍游名山东抵兴安云锦溪升高而望曰是有异境遂泝流而之云锦洞有仙岩焉炼丹其中三年青龙白虎旋遶于上丹成饵之时年六十容貌益姣好若十七八岁时又得秘书通神变化驱除妖鬼后于蜀之云台峰升天所遗经箓符章印剑以授子孙其四代曰盛复者徙居广信之龙虎山世袭天师之号今杭州羽流凢称正一者皆其教也
　　蔡经者余杭人嗜学仙术王方平偕其妹麻姑降经家姑手爪似鸟经见之念背痒时好以此爪爬之方平即知乃鞭经曰麻姑仙人也何敢如是宴毕命驾升天经寻亦蜕去其所居地名织田高季迪题蔡经宅诗昆仑主者王方平身骑黄麟朝紫京举手长辞汉公卿得道不愿世上名往来隠玄与朱明洞中各有白玉城绛衣游空拥幢旌三山五岳自按行泠风吹动天乐鸣璚箫琅璈和鸾笙羽卫蹙踏山海崩龙车鹤驭纷相迎啸呼神马走吏兵魑魅魍魉号且惊暂来经家驻云程人马不见但有声虎头鞶囊佩苍精神光赫然照轩楹授以至言可长生凢骨巳作蝉蜕轻麻姑来会寻仙盟芳姿娉婷似飞璚言从昔年宴蓬瀛又见弱水三浅清爪可爬背念始萌仙意已识遭笞搒余杭阿姥酒罢倾摄景忽去烟云横家人悲望空惸惸桑田回首几变更神仙在世每自呈凡夫不识等瞽盲丹元有田不解畊但爱狗茍还蝇营荣华未满咎责盈忽化腐鬼归荒茔金丹可学道未成木鑚石盘贵精诚谁能自拔水火坑飞游往来瑶树英千载或有归来情
　　葛洪者字稚川丹阳句容人也少以儒学知名性寡欲无所爱翫不知棊局几道摴蒲齿名为人木讷不好荣利闭门却扫未尝交游于余杭山见何幼道郭文举目击而已各无所言时或寻书问义不逺数千里﨑岖冒涉期于必得遂究览典籍尤好神仙导养之法从祖玄呉时学道得仙号曰葛仙公以其炼丹秘术授弟子郑隠洪就隠学悉得其法焉后以师事南海太守上党鲍玄玄亦内学道占将来见洪深重之以女妻洪洪传玄业兼综医术着撰精核而才章富赡洪见天下已乱遂避地江南征镇檄命一无所就晋元帝为丞相辟为掾寻赐闗内侯求为勾漏令帝以洪资高不许洪曰非欲为荣以有丹耳帝从之遂将子侄往止罗浮山七年忽与广州刺史邓岳疏云当逺行寻师克期便发岳得疏狼狈往别而洪坐赤日中兀然若睡而卒视其颜色如生体亦柔软举尸入棺轻如空衣世以为尸解得仙云今其墓在葛岭而炼丹诸井盖其避地时遗迹也
　　许迈字叔玄丹阳句容人也少恬静不慕仕进未弱冠尝造郭璞璞为之筮遇泰之上六爻发谓曰君元吉自天宜学升遐之道时南海太守鲍靓隠迹潜遁人莫知之迈乃往候之探其至要父母尚存未忍违亲谓余杭悬溜山近延陵之茅山是洞庭西门潜通五岳于是立精舍于悬溜而往来茅岭之洞室放絶世务以寻仙馆朔望时节还家觐省而已父母既终遣妇还家携其同志徧游名山采药服气永和二年移入临安西山登岩茹芝眇尔自得有终焉之志乃改名玄字逺游与妇书告别又着诗十二首论神仙之事自后莫测所终好道者皆谓羽化或云稽留峰即逺游嘉遯之所也
　　杜子恭钱唐人有道术尝借人瓜刀匿索不得刀主立求之子恭曰当见还耳主随子恭至嘉兴有鱼跃入舟中破之得刀其神怪往往如此晋时豪族贵望多执弟子礼尊事之沈警孔灵产皆有道之士莫不敬慕灵产出钱唐北郭于舟中望其墓而遥拜焉
　　马湘字自然钱唐人或曰盐官人候潮门外水府净鉴观其修炼之所也世为小吏湘独好经学寻弃去随道士游方外醉坠深溪经日而出衣不沾湿喝溪水能令逆流指柳朩随水上下指桥令断复续投钱井中呼之一一飞出其它戏术不可枚举尝登秦望山赋诗云太乙初分何处寻空留厯数变人心九天日月移朝暮万里山川换古今风动水光吞逺徼雨添岚气没高林秦皇漫作驱山计沧海茫茫转更深后归卒于家时唐宣宗大中十年也明年剑州奏自然白日飞升上异之勅杭州启棺视之止一枝竹而已
　　管归真钱唐人天圣间遇一青衣自言姓边氏有点化黄白之术愿以为赠归真问曰歴岁乆逺能无变否曰五百岁后当复故尔归真笑曰得不悞后人耶青衣以手加额曰先生真人也吾有紫府符法珍藏已乆今得先生岂可隠乎于是跪而受之不踰年符法大振祥符中召赴阙行符救病无一不愈京师旱召归真作法龙虎飞跃膏雨大霔加大法师赐号正白先生一日召其徒告之曰绣衣使者告吾功业上帝召吾任职矣遂偃然而化熈宁中赵抃守杭记其行事
　　宣和时钱唐有葛道人者无他技能惟业屦自给得钱即沽酒放浪湖山人无识者一日为寺僧修屦口中微作吟哦僧讶问之笑曰偶得句未成章耳僧曰愿闻之对曰百啭已休莺哺子三眠初罢柳飞花僧惊叹知非凡流后不知所往
　　陆永仲字维之余杭人少与计偕入汴羣法从邀令杂坐命道人相之道人指永仲曰秀才问以科第曰且还山及别道人以粒丹授永仲曰缓急用之永仲下第循汴而归怒涛大作以丹投之风浪恬息岸上有呼永仲姓名者则道人也遂幡然有出家之想隠大涤山中逍遥诗酒甞作观潮酹江月词云逺山一带遡晴空极目天涯浮白枫落鸦翻谈笑处不觉云涛横席酒病方苏睡魔犹殢一扫无留迹呉帆越棹恍然飞上空碧长记草赋梁园凌云笔势倒三江秋色对此惊心空怅望老作红尘间客别浦烟平小楼人散回首千波寂西风归路为君重喷霜笛高宗见之嘉赏召见辞不赴他日驾幸洞霄将以翰林处之时宪圣太后谓上曰山林隠士无求于人无苦之强令出山也遂止临终有诗云岳南之馆白云端鳯笛龙箫彻广寒一鸖晓飞冲碧落羣仙笑倚玉阑干
　　王迥字子高钱唐人丰仪秀朗清韵逼人飘飘然时有出尘之想尝逢仙女周瑶英携之同游芙蓉城宋元丰初苏子瞻遇子高询瑶英事信有之乃作歌一篇并叙其事且云极其情而归之正亦变风止乎礼义之意也歌云芙蓉城中花冥冥谁其主者石与丁珠帘玉案翡翠屏云舒霞卷千娉婷中有一人长眉青烱如微云淡踈星往来三世空炼形竟坐误读黄庭经天门夜开飞爽灵无复白日乗云軿俗縁千刼磨不尽翠被冷落凄余馨因过缑山朝帝廷夜闻笙箫弭节听飘然而去谁使令皎然明月入牕棂忽然而去不可执寒衾虚幌风泠泠仙宫洞房本不扄梦中同蹑鳯凰翎经渡万里如奔霆玉楼浮空耸亭亭天书云篆谁所铭遶楼飞步高竛竮仙风锵然韵流铃蘧蘧形开如酒醒芳卿寄谢空丁宁一朝覆水不返瓶罗巾别泪空荧荧春风花开秋叶零世间罗绮纷膻腥此生流浪随沧溟偶然相值两浮萍愿君收视观三庭勿与嘉谷生蝗螟从渠一念三千龄不作人间尹与邢子高故居后为钱唐尉司而北郭税务侧有片石周益公题曰竒俊相传为王子高石也
　　济南李苃宋干道中寓临安军营中聚学自给暇则纵游湖山尝诣净慈寺过长桥于竹林迷径见青衣道人斸笋苃揖之道人问所往曰将往净慈瞻礼五百罗汉道人曰未须去且来同食烧笋食之甚美俄而风雨晦冥失道人所在苃皇惧伏林间少顷雨竞而出至寺门觉身轻神逸行步如飞归舍不复饮食其兄大猷访之来临安苃闻之径去云游茅山矣又云入蜀隠青城山大猷后为梓路官使人至眉访之眉守报云数年前闻已轻举乗云去今惟绘像存焉
　　端平间周文璞赵师秀数诗人春日薄游湖山极饮西林桥酒垆皆大醉偃卧忽有髽髻道人过而哂之曰诗仙醉耶愿酒家善看客我当将偿酒钱索水小盂以瓢中药少投之口略嗽噀之地上则皆精银也时游人方盛皆环视骇叹忽失道人所在暮诸公始醒酒家具道所以皆怅然自失其家持银往市得钱正可酬所直了无赢余明日喧传都下酒家图其事于壁题为遇仙酒肆好事者竞趋之遂为湖山旗亭之冠而诸公亦若有悟云
　　景定间清河坊扇店有一道人求补扇店乃与一新扇道人于扇板题一诗曰一轮明月四时新一握清风煞可人明月清风年年有人世炎凉知几尘题毕掷扇而去板厚数寸墨迹直透于背观者纷纷卖扇比常十倍遂致富后道士来以袖拂之字遂不见
　　王寿衍字眉叟号月溪有学行元至治初征入京师授弘文辅道粹徳眞人提领开元宫一时名士若虞杨范掲皆与友善大振玄风时有浙省都事刘时中者名士也既卒贫无以葬寿衍躬至其家吊哭抚其遗孤营其丧事乃为葬于徳清县与已寿穴相近便于拜扫人皆服其友义
　　张伯雨之初见赵子昻也喜其作字劲健赠以云麾将军碑墨令师法之书遂超越饮酣伸纸作大草尤妙小楷变率更家数世称二絶诗宗杜古选类大厯间诸子文学韩而冷语类汉独于画未工或引败笔点缀朩石人物亦有赏适盖论意不论象也尝从其师王寿衍入京时燕地未有梅花唯呉闲闲宗师自江南移植护以穹庐扁曰漱芳伯雨造其所恍遇西湖故人徘徊既乆不觉熟寝其中寿衍竟日不见忧其迷路伯雨觉而已晡闲闲笑曰伯雨素有诗名宜有作遂赋长诗有风沙不惮五千里翻身跳入仙人壶之句闲闲大喜送之翰林集贤袁伯长虞伯生揭曼硕诸公和之由是名大起一时浦城杨仲弘清江范徳机金华黄晋卿呉兴赵仲穆交甚善他日谒伯生伯生问能作符篆否答曰未能伯生连书七十二家示之即下拜曰真吾师也自后与伯生手札必执弟子礼其服善类如此晚居三茅观修玄史歴纪道家高士自序曰老子玄足者也是集不与焉尊之也作黄蔑楼储古图史作水轩于浴鹄湾营墓于灵石坞售系腰作梁名玉钩桥桥南数十步作藏书石室自勒铭而呉睿隶古所著山世集三巻碧岩玄会録二巻寻山志十五巻元季红巾寇杭而诸书散逸其亡也杨亷夫悼之诗云黄篾楼头仙一去明年黄篾扫狼烽不知天上修玄史只讶山中伴赤松石室秘书愁摄电星池遗剑已成龙思君不见夜开戸月在金钟玉几峰姚公绶拜墓诗云百年尚友重文章登拜孤坟一瓣香赤壁舟中惊鹤梦玉钩桥下奠椒浆匣藏神剑犹生气云閟秋山自老苍双眼摩挲旧碑刻还疑清夜吐虹光又云仙去端依绛节朝仙坛环佩竟寥寥字收渤海千军阵诗逼成都万里桥黄篾楼空焦炬入清风堂废白云销惟余灵石山头月千古风华不待招范徳机和答张伯雨诗灵均逝矣不堪呼几欲南游讯楚巫城郭烟涛垂白帝星河风露浥黄姑幽人昔恨九闗豹佳士今犹千里驹乆客资君相慰藉可能无意谢飞鳬黄晋卿过伯雨会式公刘衍卿诗庐山旧事谁能继三十年前此会同偶尔共来今日雨萧然犹有古人风坐深遥对花如雾兴尽徐归月在空仰止前修那可作聊追余响托无穷次伯雨腊月雪中同登来鸖亭诗兴来欲泛山阴雪不奈舟胶野水凝朝士白头愁独步仙人赤脚傲层氷招来尽是鸡羣鸖趋附空惭骥尾蝇夜乆松龛同拥毳絶胜襮直有青绫萨天锡寄伯雨诗霞佩翩翩出洞天当时彷佛见臞仙几年海上张公子今日山中葛稚川沧海尘飞丹已熟玉堂人去榻空悬林间载酒来相觅乞写金经与世传梦伯雨诗政恐梅花即是君一床蝴蝶两床分邀予悟读玄眞子羡尔偕升太素云开箧取书银字灭卷帘呼酒玉笙闻觉来不省谁同梦雪影翻牕似水纹张仲举期伯雨中秋对月以醉不赴诗明月中天烟雾消酒醒凉思正飘飖星河不动秋空阔钟鼓无声夜寂寥露下逺山皆落朩风来沧海欲生潮仙家玩事无縁到虚负琼楼听玉箫倪元鎭奉懐张伯雨诗阴壑惨惨緑苔生碧云亭亭多逺情松杉鸖去转萧瑟洲渚花落自纵横从君下榻住十日看我鼓枻出层城洞口菌巢无恙否定应闭阁著书成又送伯雨还山诗日暮书传青鸟使华林瑶草待君归挟舟婉婉双龙出背雨寥寥一鸖飞秋水琢成苍玉佩朝霞补作紫烟衣山中长史来相觅应借牕间白羽挥高徳旸题张光弼选伯雨诗外史诗为人脍炙玄珠光照浙西东振衣玉宇琼楼上涤笔氷瓯雪碗中龙去葛陂乗暮雨鹤归华表语秋风一瓢喜落庐陵手个个青钱铸作工
　　张伯雨尝有春日游南山约手书一巻词致字法可称竒品约云看长安花已是丈人之行问铁垆步聊从太史之观甫及春晴可无宿诺且鹫峰暖洞众人何莫由斯顾灵石龙泓贤者而后乐此缁尘弗污碧岭长幽仰探玄豹之深下笑飞蚊之聚风篁萧爽憩徳威二老之亭蝉冕辉煌拜元佑诸贤之像徐行后长逸兴迈伦抚中岳外史之书碑长虹贯日觅房山侍郎之题壁白云启扉放浪形骸摅写懐抱岂沙门不得称高士而浊醪亦足名贤人追觞咏之风流成谈笑之故事盘飱为具酌必真率会中车骑后时罚依金谷斗数傥居高逺徒费招邀至正三年四月二十二日书
　　李坦之钱唐人风度高逺寄情岩壑往来洞霄石室间读书赋诗歌皆超轶前古其山中苦寒歌云深山苦寒弗可居门前积雪三尺余阴崖一夜石蜕骨寒澑万瓦氷垂须道人冻卧山之麓暮爇松明煑溪緑山阴孤棹期不来梦入幽岩闻折竹征西将军持短兵驰马夜渡黄河氷闗东诸将面欲裂严光独钓桐江雪
　　陈渭叟读书学道不混俗不忤物赋诗有天然趣隠居葛溪上岁一来杭城中名人胜士争要致之惟恐其去也所著有紫云编叶森为之类集复题诗云一度时来一见君只应芳杜袭兰熏有时写到游仙句绕笔秋香生紫云张仲举送渭叟诗芒屦萝衣物外身故园归去已残春青山一百三十里白发东西南北人寻壑松杉时憩樾入林蔬果早甞新自怜樊雉神空王长羡沙鸥不可驯寄渭叟诗忽忆江南古庄叟钓竿归去拂珊瑚药炉巳熄勾庚火书箧闲抛遁甲符欲与陈陶同啖鲊秖令张翰逺思鲈不知别后诗多少刋到云编戊已无不见故人今十载平安喜得上京书顾我眞吟纥干雀羡君闲钓富春鱼山房夜雨青灯外沙塞秋风白鴈初终拟携琴隠湖曲一官垂老欲何如

　　西湖游览志余巻十五

　　●钦定四库全书

　　西湖游览志余巻十六

　　（明）田汝成 撰

　　○香奁艳语

　　蘓小小者钱唐名娼也葢南齐时人其墓或云湖曲或云江干古词云妾乗油璧车郎跨青骢马何处结同心西陵松柏下今西陵乃在钱唐江之西则云江干者近是也宋时司马槱才仲初在洛下昼寝梦一美姝牵帷而歌曰妾本钱唐江上住花落花开不管流年度燕子衔将春色去纱牕几阵黄梅雨才仲爱其词因询曲名云是黄金缕后五年才仲以蘓子瞻荐应制举中等遂为钱唐幙官为秦少章道其事少章为续其后词云斜挿犀梳云半吐檀板轻敲唱彻黄金缕梦断彩云无觅处夜凉明月生南浦顷之复梦美姝迎笑曰夙愿谐矣遂与同寝自是每夕必来才仲为同寀谈之咸曰公廨后有蘓小小墓得无妖乎不逾年而才仲得疾所乗游舫舣泊河塘柁工遽见才仲携一丽人登舟即前喏之声断火起舟尾仓忙走报其衙则才仲死而家人已恸哭矣
　　李贺蘓小小墓歌幽兰露如啼眼无物结同心烟花不堪剪草如茵松如葢风为裳水为佩油璧车久相待冷翠烛劳光彩西陵下风吹雨白乐天杨柳枝词蘓州杨栁任君夸更有钱唐胜馆娃若解多情寻小小緑杨深处是蘓家蘓家小女旧知名杨栁风前别有情剥条盘作银环様卷叶吹为玉笛声沈原理蘓小小歌歌声引回波舞衣散秋影梦断别青楼千秋香骨冷青铜镜破双飞鸾饥乌吊月啼钩栏风吹野火火不灭山妖哭入狐狸穴西陵墓下钱唐潮潮来潮去夕复朝墓前杨栁不堪折春风自绾同心结辛文房歌东流水底西飞鱼収得钱唐云锦书几回错认青骢马着处闲乗油璧车鹦鹉杯残春树暗葡萄衾冷夜窻虚莲子种成南北岸苦心相望欲何如元遗山蘓小小图词槐阴庭院宜清昼帘卷香风逗美人图子阿谁留都是宣和名笔内家収莺莺燕燕分飞后粉淡梨花瘦只除蘓小不风流斜挿一枝萱草鳯钗头
　　弘治初于京兆景瞻自南都谢事归杭号南湖归叟雅好吟咏一日展其先太傅肃愍公墓邀马浩澜偕往舟泊第三桥景瞻曰不到西湖二十年矣山川如故风景不殊子当赋之浩澜诗云画舫秋风湖上来水涵天碧净无埃一双鸂■〈氵束鸟〉忽飞下千朶芙蓉相映开鸟似彩鸾窥宝镜花如僊子步瑶台风光堪赏还堪赋其奈江南庾信哀景瞻和云二十年无此客来水仙当为洗征埃蘓公残栁千行在王母蟠桃几度开华表又添新冢墓粉墙犹绕旧楼台相逢不饮花应笑子建何须赋七哀吟毕浇松而还翌日浩澜复与王天璧泛湖天璧善箕仙术每吟咏有窘即扣仙续之常携箕以行浩澜因请召之箕既动浩澜问仙何名书云有事即问问毕告名浩澜曰有句捧瑶觞南国佳人一双玉手久未有对愿仙成之即书云趺宝座西方大佛丈六金身二公咸骇愕箕运如飞复成一律云此地曽经歌舞来风流回首即尘埃王孙芳草为谁緑寒食棃花无主开郎去排云呌阊阖妾今行雨在阳台衷情诉与辽东鹤松栢西陵正可哀后书云钱唐蘓小小和马先生昨日湖桥首倡已而箕寂然不动二公相顾若失莫测所以
　　商玲珑者余杭歌者也白乐天作郡日赋歌与之云罢胡琴掩秦瑟玲珑再拜歌初毕谁道使君不能歌听唱黄鸡与白日黄鸡催晓丑时鸣白日催年酉时没腰间赤绶系未穏镜里朱颜看易失玲珑玲珑奈老何使君歌了汝还歌时微之在越厚币邀去月余始遣还赠之诗因寄乐天云休遣玲珑唱我词我诗多是寄君诗明朝又向江头别月落潮平是去时
　　韩汝玉令钱唐眷一妓尝宿其家一日晏起县吏挟之立门外候声喏汝玉即升妓家中堂受喏翌日下吏杖一百即解官自劾云某无状不检为吏所侮无以莅民请解印归时范文正公知杭州大竒之曰公杰士也愿自爱即令还职汝玉既满复携此妓游西湖恋恋一月不去文正公置酒饯之召妓佐酒候汝玉极醉时令舟子解缆去及醒则舟离钱唐数十里矣后汝玉歴膴仕有声而文正公爱惜人才襟量不可及也
　　蒨桃者冦莱公妾也淑灵能诗莱公尝髙回集诸妓赏绫绮千数蒨桃献诗云一曲清歌一束绫美人犹自意嫌轻不知织女寒窻下多少工夫织得成莱公为之黙然寻贬岭南道杭州蒨桃有疾谓莱公曰妾必不起幸塟我于天竺山下莱公惊哀不巳蒨桃曰相公宜自爱亦非久居人世者已而公果薨于雷州
　　朝云者姓王氏钱唐名妓也蘓子瞻宦钱唐絶爱幸之纳为常侍朝云初不识字既事子瞻遂学书麤有楷法后从泗上比丘尼义冲学佛亦通大义有子曰干儿未朞而夭蘓子贬恵州家妓都散去独朝云依依岭外子曕甚怜之赠之诗云不似杨枝别乐天恰如通徳伴伶玄阿奴络秀不同老天女维摩总解禅经巻药炉新活计舞衫歌扇旧因缘丹成逐我三山去不作阳台云雨仙未几朝云病且死诵金刚经四句偈而絶塟之恵州栖禅寺松林中东南直大圣塔子瞻悼之诗云苗而不秀岂其天不使童乌与我玄驻景恨无千岁药赠行唯有小乗禅伤心一念偿前债弹指三生断后缘归卧竹根无逺近夜灯勤礼塔中仙又作咏梅西江月以寓意云玉骨那愁瘴雾冰肌自有仙风海仙时过探芳丛倒挂緑毛么鳯素面翻嫌粉涴洗妆不褪唇红髙情已逐晓云空不与棃花同梦
　　蘓子瞻倅杭日府僚湖中髙会羣妓毕集惟秀兰不来营将督之再三乃来子瞻问其故答曰沐浴倦卧忽有叩门声急起询之乃营将催督也整籹趋命不觉稍迟时府僚多属意于兰者见其不来恚恨不已云必有私事秀兰含泪力辩而子瞻亦从旁冷语阴为之解府僚终不释然也适榴花盛开秀兰以一枝藉手献座中府僚愈怒责其不恭秀兰进退无据但低首垂泪而已子瞻乃作一曲名贺新凉令秀兰歌以侑觞声容絶妙府僚大恱剧饮而罢其词云乳燕飞华屋悄无人槐阴转午晚凉新浴手弄生绡白团扇扇手一时似玉渐困倚孤眠清熟帘外谁来推绣戸枉教人梦断瑶台曲又却是风敲竹石榴半吐红巾蹙待浮花浪蕋都尽伴君幽独秾艳一枝细看取芳心千重似束又恐被秋风惊緑若待得君来向此花前对酒不忍触共粉泪两簌簌
　　蘓子瞻通判杭州权领郡事新太守将至矣有营妓投牒乞从良子瞻判曰五日京兆判状不难九尾野狐从良任便又有周妓色艺超絶为一郡之魁闻判亦来投牒欲援例脱籍子瞻惜其去不许判云慕周南之化此意诚可嘉空冀北之羣所请宜不允其敏捷善谑如此
　　蘓子瞻守杭时毛泽民者为法曹公以众人遇之而泽民与妓琼芳者善及秩满辞去作惜分飞词以赠妓云泪湿阑干花着露愁到眉峰碧聚此恨平分取更无言语空相觑细雨残云无意绪寂寞朝朝暮暮今夜山深处断魂分付潮回去子瞻一日宴客闻妓歌此词问谁所作妓以泽民对子瞻叹曰郡僚有词人而不及知某之罪也翌日折简追回欵洽数月
　　蘓子瞻守杭日有妓名琴操颇通佛书解言辞子瞻喜之一日游西湖戏语琴操曰我作长老汝作叅禅琴操敬诺子瞻问曰何谓湖中景对曰落霞与孤鹜齐飞秋水共长天一色何谓景中人对曰裙拖六幅湘江水髻挽巫山一段云何谓人中意对曰随他杨学士鳖杀鲍叅军如此究竟何如子瞻曰门前冷落车马稀老大嫁作商人妇琴操言下大悟遂削髪为尼
　　蘓子瞻在黄州参寥子自钱唐访之酒中子瞻令官妓马娉娉乞诗于参寥参寥口占云多谢尊前窈窕娘好将幽梦恼襄王禅心已作粘泥絮不逐春风上下狂子瞻喜曰予尝见柳絮落泥中谓可入诗料不意此老收得可惜也
　　唐宋间郡守新到营妓皆出境而迎既出犹得以鳞鸿往返腼不为异白乐天湖上醉中代诸妓寄严郎中诗云笙歌杯酒正欢娱忽忆仙郎望帝都借问连宵直南省何如尽日醉西湖蛾眉久别心知否鸡舌含多口厌无还有些些惆怅事春来山路见蘼芜又闻歌妓唱严郎中诗因以絶句寄之诗云已留旧政布中和又付新词与艳歌但是人家有遗爱就中蘓小感恩多蘓子瞻送杭妓往蘓州迎新守菩萨蛮词云玉童西迓浮丘伯洞天冷落秋萧瑟不用许飞琼瑶台空月明清香凝夜燕借与韦郎看莫便过姑蘓扁舟下五湖又西湖席上代诸妓送陈述古词云娟娟缺月西南落相思拨断琵琶索枕泪梦魂中觉来眉晕重华堂堆烛泪长笛吹新水醉客各西东应思陈孟公
　　宋时杭妓周韶胡楚龙靓皆有诗名韶好蓄竒茗尝与蔡君谟斗胜题品风味君谟屈焉蘓子容过杭太守陈述古饮之召韶佐酒韶因子容求落籍子容指檐间白鹦鹉曰可作一絶韶援笔挥云陇上巢空岁月惊忍看回首自梳翎开笼若放雪衣女长念观音般若经时韶有服衣白一座笑赏述古遂令落籍时楚靓皆同席楚赠之诗云淡妆轻素鹤翎红移入朱阑便不同应笑西湖旧桃李强匀颜色待春风靓诗云桃花流水本无尘一落人间几度春解佩暂酬交甫意濯缨还见武陵人
　　胡楚尝有赠所欢诗云不见当时丁令威年来处处是相思若将幽恨同芳草却恐青青无尽时时张子野老于杭多为杭妓作词而不及靓靓献诗云天与羣芳十様葩独怜颜色不堪夸牡丹芍药人题遍自分身如鼓子花子野甚喜为之赋词一阕云
　　陈述古守杭时斋阁中有絶句二首绰约新娇生眼底侵寻旧事上眉尖问君别后愁多少好似春潮夜夜添又云长垂玉筯残妆脸肯为金钗露指尖万斛闲愁何日尽一分真态为谁添葢为佳人叙幽思也蘓子瞻尝书此诗并周胡龙三妓诗作一巻元时柯敬仲得之虞邵庵伯生题其后云秖今谁是钱唐守颇解湖中宿画船晓起斗茶龙井畔花开陌上载婵娟又云三生石上旧精魂邂逅相逢莫重论纵有绣囊留别恨已无明镜着啼痕又云能言学得妙莲华赢得春风对客夸乞食衲衣浑未老为谁灵塔向金沙
　　陈直方之妾稽本钱唐妓人也丐新词于蘓子曕子瞻因直方新丧正室而钱唐人好唱陌上花缓缓曲乃引其事以戏之其词则江神子也词云玉人家在鳯凰山水云间掩门闗门外行人立马看弓弯十里春风谁指似斜日映绣帘斑多情好事与君还悯新鳏拭余潸明月空江香雾着云鬟陌上花开看尽也闻旧曲破朱颜
　　宋有陈袭善者游钱唐与营妓周子文甚狎挟之遍歴湖山后袭善去为河朔掾宿奉髙驿梦子文搴帏嚬蹙挽之不可冉冉悲啼而没久之得故人书云子文死矣按其日月则宿奉髙驿时也既归游鹫岭作渔家傲以寄情焉鹫岭峰前栏独倚愁眉促损愁肠碎红粉佳人伤别袂情何已登山临水年年是常记同来今独至孤舟晚扬湖光里衰草斜阳无限意谁与寄西湖水是相思泪
　　妙奴者钱唐陈令举小鬟也令举宴秦少游出以佐酒少游赠之诗云西湖水滑多娇嫱妙奴十二正芬芳肌肤晳白鬓脚长含语未发先有香溪上夜宴侍簪裳皎如华月堕沧浪音声入云能断肠不许北客辞酒浆王人蔼蔼邦之良少年射策谒未央俊词伟气森开张玉杓贯斗生怒芒天欲文采老更昌故使敛翮窥羣翔五十仅补尚书郎浩歌骑牛倚徜徉东风戏雨花草狂一溪泱泱青黛光妙奴勿倦侑羽觞主人正欲游醉乡
　　宋绍兴中王鈇帅番禺有狼籍声朝廷除司谏韩璜提刑广东令往亷按鈇忧甚废寝食有妾故钱唐娼也问主公何忧鈇告之故妾曰不足忧也璜即韩九字叔夏旧游妾家最欢须其来强邀之饮妾当有以败其守也已而璜至鈇郊迎不见入城乃见岸然不交一谈次日报谒鈇宿治具于别馆茶罢邀游郡圃不许固请乃可至别馆水陆毕陈伎乐大作璜踧踖不安鈇麾去伎乐阴命诸妓淡妆诈作姬侍迎入后堂剧饮酒半妾于帘内歌璜昔日所赠之词璜闻之心动狂不自制曰汝乃在此耶即欲见之妾隔帘故邀其满引至再至三终不肯出璜心益急妾曰司谏曩在妾家最善舞今日能为妾舞一曲即当出也璜醉甚不知所以即索舞衫涂抹粉墨踉蹡而起忽跌于地鈇亟命索轿诸妓扶掖登船昏然酣寝五更酒醒觉衣衫拘绊索烛览镜羞愧无以自容即解船还台不敢复有所问此声流播旋遭弹劾而鈇迄善罢
　　谢希孟者陆象山门人也少豪俊与妓陆氏狎象山责之希孟但敬谢而巳他日复为妓造鸳鸯楼象山又以为言希孟谢曰非特建楼且为作记象山喜其文不觉曰楼记云何即占首句云自逊抗机云之死而天地英灵之气不锺于男子而锺于妇人象山黙然知其侮也一日希孟在妓所恍然有悟忽起归兴不告而行妓追送江浒悲恋而啼希孟毅然取佩巾书一词与之云双桨浪花平夹岸青山锁你自归家我自归说着如何过我断不思量你莫思量我将你从前与我心付与他人可
　　淳熙初行都角妓陶师儿与荡子王生狎甚相眷恋为恶姥所间不尽绸缪一日王生拉师儿游西湖唯一婢一仆随之寻常游湖者逼暮即归是日王生与师儿有密誓特故盘桓比夜达岸则城门锁不可入矣王生谓仆曰月色甚佳清泛不可再市酒殽复游湖中迤更阑举舟倦寝舟泊净慈寺藕花深处王生师儿相抱投入水中舟人惊救不及而死都人作长桥月短桥月以歌之其所乗舟竟为弃物经年无敢登者居无何值禁烟节序士女阗沓舟发如蚁有妙年者外方人也登丰乐楼目击画舫纷纭起夷犹之兴欲买舟一游会日已停午虽莲舫渔艇亦无泊岸者止前弃舟在焉人有以王陶事告者士人笑曰大佳大佳政欲得此即具杯馔入舟遍游西湖曲尽欢而归自是人皆喜谈争求售之殆无虚日其价反倍于他舟
　　汤赛师居抱剑营擅誉行首艳丽绝伦慧而黠巧吻负色寡合非豪俊不肯破颜猥客恐为所侮不敢登门时时畜邸第中奁赀极厚有恶少诡为外方富民部纲者僦馆其邻其南有酒馆曰花月楼密迩赛师之室恶少日饮楼中酒家因征酒逋至其所馆见其行李焜耀驺从甚都意必仕宦富豪也且年少美丰姿因诱之曰郎君何故时时独酌而不呼侑尊者恶少曰非汝所知也吾观都城未有絶色当吾意者若淡妆浓抹献笑倚门者直狐羣耳酒家曰君特未之见耳楼北汤氏姊妹曰赛师春春者当今第一流也春春已为他邸所畜独赛师在郎君若欲见之当为道意也恶少曰子姑询之良久复命曰事谐矣约来日相候葢酒家极誉其富盛容止之详赛师已动心矣至期恶少盛饰而往一见交欢呼酒酣饮出歌婢佐之恶少挥金不少吝且能调弄风月举家大喜顷之恶少复舁钗环条脱一巨箧草草视之皆灿然精金也可值万缗娼家愈大喜不复细察受而缄之留连踰月惟恐其去也一夕恶少谓其家曰来日当往部中料理某事欲夙起赛师唯唯黎明饮食之遣仆随往恶少以计赚其仆至晚不复来矣往馆中窥之寂无踪迹启箧视之则灿然者皆伪物也举家恚恨赛师素有血疾愧郁而死
　　宋时秀州郑文者为太学生久寓行都其妻寄以忆秦娥词云花深深一勾罗袜行花阴行花阴闲将栁带试结同心日边消息空沉沉画眉楼上愁登临愁登临海棠开后望到于今此词为同舍见者传扬酒楼妓馆皆歌之
　　宋时婺州刘鼎臣者僦省试于行都濒行其妻自制彩花一枝赠之侑以鹧鸪天词云金屋无人夜剪缯宝钗翻过齿痕轻临行执手殷懃送衬与萧郎两鬓青听嘱付好看承千金不抵此时情明年宴罢琼林晚酒面微红相映明
　　宋时潭州易彦章祓者以优等为前廊久不归其妻作一剪梅词寄之云染泪修书寄彦章贪却前廊忘却回廊功名成遂不还乡石做心肠铁做心肠红日三竿懒画妆虚度韶光瘦损容光不知何日得成双羞对鸳鸯懒对鸳鸯
　　宋时闽人修轸者以太学生登第榜下娶再婚之妇同舍张任国以栁梢青词戏之曰挂起招牌一声喝采旧店新开熟事孩儿家懐老子毕竟招财当初合下安排又不是豪门买呆自古人言正身替代见任添差
　　蘓小娟钱唐名娼也俊丽工诗其姊盼奴与太学生赵不敏甚洽欵久之不敏日益贫盼奴周给之使笃于业遂捷南省得官授襄阳府司戸盼奴未落籍不得偕老不敏赴官三载想念成疾而卒有禄俸余赀嘱其弟赵院判均分之一以膳院判一送盼奴且言盼奴有妹小娟俊雅能吟可谋致之佳耦也院判如言至钱唐托宗人倅钱唐者召盼奴其家云盼奴一月前死矣小娟亦为盼奴所欢以于潜官绢诬攀系府狱倅从狱中召小娟出诘之曰汝诱商人官绢百疋何以偿之小娟叩头言此亡姊盼奴事乞赐周旋非惟小娟感荷更生盼奴亦蒙恩泉下也倅喜其辞宛顺因问汝识襄阳赵司戸否小姢曰赵司戸未仕时与姊盼奴交好后中科授官去盼奴相思致疾而死倅曰赵司户亦谢世矣遣人附一缄及馈物一罨外有其弟院判一缄付尔开之小娟自谓不识院判何人及拆书惟一诗云当时名妓镇东吴不好黄金只好书借问钱唐蘓小小风流还似大蘓无小娟得诗黙然倅索和之小娟以不能辞倅强之且曰不和即偿官绢小娟不得已索纸援笔书云君住襄江妾住吴无情人寄有情书当年若也来相访还有于潜绢也无倅大喜尽以所寄物与之免其偿绢且为脱籍归院判偕老也
　　宋季叅政家铉翁于杭州将求一容貌才艺兼全之妾经旬余未能惬意忽有奚奴者至姿色固美问其艺则曰能温酒左右皆失笑公漫尔留试之及执事初甚热次畧寒三次微温公方饮既而每日并如初之第三次公喜遂纳焉终公之身未尝有过不及之时归元后公携入燕京公死囊槖皆为所有因是巨富人称为奚娘子
　　钱唐道士洪丹谷与一妓通因娶为室病且革顾谓洪曰妾死在旦夕卿须自执薪还肯作一转语否妾歌儿也卿能集曲调于妾未死之前使预闻之死无憾矣洪固滑稽遂作文曰二十年前我共伊只因彼此太痴迷忽然四大相离后你是何人我是谁共惟娘子秀锺谷水声遏楚云玉交枝坚一片心锦纒道余二十载遽成如梦令休忆少年游哭相思两手托空意难忘一笔勾断且道如何是一笔勾断孝顺歌终无孝顺逍遥乐永遂逍遥听毕一笑而逝
　　朱淑真者钱唐人幼警慧善读书工诗风流藴藉早年父母无识嫁市井民家其夫村恶籧篨戚施种种可厌淑真抑郁不得志作诗多忧愁怨恨之思时牵情于才子竟无知音悒悒抱恚而死父母复以佛法并其平生著作茶毗之今所传者不过百中之一耳临安王唐佐为之立传宛陵魏端礼为之辑其诗词名曰断肠集其诗云静看飞蝇触晓窻宿酲未醒倦梳妆强调朱粉西楼上愁里春山画不长又云门前春水碧如天坐上诗人逸似仙彩鳯一双云外落吹箫归去又无縁又云鸿鹭鸳鸯作一池须知羽翼不相宜东君不与花为主何似休生连理枝又题圆子云轻圆絶胜鸡头肉滑腻偏宜蠏眼汤纵有风流无处说已输汤饼试何郎葢谓其夫之不才匹配非偶也张行中题其诗集云女子风流节义亏文章惊世亦何如苹蘩时序宁无预诗酒情怀却有余愁对莺花春苑寂苦吟风月夜窻虚丈夫莫羡多才思宋女不闻曽读书
　　淑真诗词多柔媚独清昼一絶送春一词颇疎俊可喜诗云竹摇清影罩幽窻两两时禽噪夕阳谢却海棠飞尽絮困人天气日初长词云楼外垂杨千万缕欲系青春少住春还去犹自风前飘栁絮随春且看归何处满目山川闻杜宇便做无情莫也愁人意把酒送春春不语黄昏却下潇潇雨
　　与淑真同时有魏夫人者亦能诗尝置酒以邀淑真命小鬟队舞因索诗以飞雪满羣山为韵淑真醉中援笔赋五絶云管弦催上锦裀时体态轻盈祗欲飞若使明皇当日见阿蛮无计诳杨妃又云香茵穏衬半钩月往来凌波云影灭弦催紧拍促将遍两袖翻然作回雪又云柳腰不被春拘管鳯转鸾回霞袖缓舞彻伊州力不禁筵前扑簌花飞满又云占断京华第一春清歌妙舞实超羣只愁到晓人星散化作巫山一段云又云烛花影里粉姿闲一点愁侵两点山不怕带他飞燕妬无言逐拍省弓弯不惟词旨艳丽而舞态之妙亦可想见也
　　钱唐陈端子肃者喜游侠为竒俊语存斋瞿宗吉甚竒之尝春日游湖有句云西红女儿歌白苎墨黒燕子来乌衣后商于闽中盘桓妓馆赋诗云青铜三百一斗酒荔枝十八谁家娘逾一岁而卒年二十三云宗吉作念奴娇词悼之曰海山何处叹人间别有芙蓉城阙雾阁云窻深几许独驾青骡超越香蔼云屏被翻锦浪波捧龙绡袜镜鸾舞罢半帘灯影明灭谁信一饮琼浆玉山自倒魂逐惊鸿没瘴雨蛮烟归梦断愁满空梁残月畴昔相期杀鸡炊黍中道成长别故山秋晚何人共采薇蕨
　　安荣坊倪氏女者少姣好瞿宗吉尝属意焉及长委身为小吏妻一日与宗吉邂逅于吴山下凄然感旧邀归其庐置酒叙话为赋安荣美人行云吴山山下安荣里陋巷穷居有西子嫣然一笑坐生春信是天人谪居此相逢昔在十年前双鬟未合脸如莲学画蛾眉挥彩笔偷传鴈字卜金钱相逢今在十年后鬓发如云眼光溜风吹绣带露罗鞋酒泛银杯沾翠袖自言文史旧曽知写景题诗事事宜但传秦女吹箫谱不咏湘灵鼓瑟辞暮雨朝云容易度野鸭家鸡竟相妬当时自诧苑中花今日翻成道傍树我闻此语重悲伤对景徘徊欲断肠渭城杨栁歌三迭湓水琵琶泣数行相送出门留后约暮天惨惨东风恶醉归感旧赋新篇重与佳人嗟命薄
　　甲妓朱观奴者居盐桥颇通文义尝欲构室而募縁于人求题词于瞿宗吉宗吉援笔书云倾国倾城美貌为云为雨芳年金沙滩上旧因缘重到人间示现欲构云窻雾阁奈悭宝钞金钱诸公有意与周旋请看桃花好面人以宗吉故喜捐赀焉其裔有朱鳯翔者以音律得幸于毅皇为优人长与臧贤刘实者同列宠昵无比
　　陈焕章钱唐人哗诞浮薄而聪明爽闿尝痛饮妓馆醉为羣妓所侮作中吕满庭芳乐府云羊羔玉斚灌翻老汉嬉笑交加小丫鬟欺侮咱年髙大两三个扳倒扛咱白发上黄花乱挿赤骨立黑墨偷搽惯得他无髙下也是俺醉乡豁达笑杀我也由他诚俊词也焕章成化时人

　　西湖游览志余巻十六

　　●钦定四库全书

　　西湖游览志余巻十七

　　（明）田汝成 撰

　　○艺文赏鉴

　　宋髙宗雅工书画作人物山水竹石自有天成之趣上用干卦印晚居北内多用太上皇帝之宝徳寿殿宝国亡遗迹悉归上都流传人间者不过残缣片幅耳尝题李唐秋江图词翰妙絶刘静修题之诗云秋江吞天云拍水涛借西风扶不起断云分雨入江村回首龙沙几千里澹庵老笔摇江声髣髴阿唐惨淡情千秋万古青山恨不见归舟一叶横
　　元时杭州有宫扇二好事者得之燕市一画雪夜泛舟一画二色菊理宗题其背有兴尽为期及晚节寒香之句刘静修因赋诗云天津月明啼杜鹃梁园春色凝寒烟伤心莫说靖康前吴山又到繁华年繁华几时春已换千秋万古合欢扇铜雀香销见墨痕秋去秋来几恩怨一声白鴈更西风冠葢散为烟雾空百钱锦袜天留在祸胎要鉴骊山宫当时梦里金银阙百柱楼前无六月琼林秀发后庭春珠帘晴卷天门雪棹歌一曲白云秋不觉金人泪暗流乾坤几度青城月扇影无情也解愁五云回首燕山北燕山雪花大如席雪花漫漫氷峩峩大风起兮奈尔何理宗尝画南楼风月横披有并作南楼一夜凉之句静修题之诗云试聴阴山勅勒歌朔风悲壮动山河南楼烟月无多景缓步微吟奈尔何又云物理兴衰不可常每从气韵见文章谁知万国中天月只办南楼一夜凉葢才到天中万国明宋太祖月诗也
　　景献太子者燕王徳昭九世孙希怿之子也工翰墨画竹尤佳喜作挂屏枝梢傍出如檐底乍见浓墨猎猎颇具掀舞之态上用善雅堂印凌云翰题其墨竹诗云古来画竹谁最豪萧恱不及王维高文与之后到景献学得南唐金错刀齐纨新裂裁成扇顷刻春雷穿铁砚图成标以袅翠名宛似黄陵庙前见九疑峰髙云气迷天寒日暮娥英啼手中瑶瑟不敢鼓恐有鳯凰来上栖宣和年间好时节徽庙丹青更竒絶南渡王孙爱墨君犹是东都旧枝叶二百年来迹已陈烟梢露叶长清新有熊垂衣今复覩制筩未必无伶伦诗人尚友须千古冥搜心内良工苦安得此图挂北窻坐聴秋声起风雨
　　萧照获泽人靖康中流入太行为盗一日掠至李唐检其行囊不过粉奁画笔而已叩知其姓氏照雅闻唐名即辞贼随唐南渡唐感生全之恩尽以所能授之绍兴中补迪功郎画院待诏其画山水人物异松怪石苍浪古野书名于树石间惜用墨太多耳其时有开封蘓汉臣工释道人物尤善婴儿与照齐名西湖亭榭寺观所画多二人笔也
　　马和之钱唐人绍兴中登第官至工部侍郎善人物山水笔法飘逸纎悉粉藻自成一家髙孝两朝最重其画尝书毛诗三百篇命和之篇画一图会成巨帙至今杭人尝有存其散逸者其后有顾兴裔者専师和之但设色不逮耳张靖之题马和之伐檀图诗后稷肇王业豳风有遗词相彼千亩良为我百度资耕耨信劳止祭养当来斯匪直今始然振古恒在兹匏叶图诗匏叶苦未萎济水盈弥弥褰裳不可度招舟非我俪鷕雉良足异鸣鴈当何时周行坦如砥却顾安趦趄蔓草图诗蔓草长满野良辰胡不支民穷井邑异岂独荒闲思佳人岁年暮会晤恒苦迟夭夭桃上花燕婉当何时
　　李公照炜钱唐人尚仁宗女为驸马都尉善水墨竹石尤工章草飞白其时有裴叔咏者与公照友善善兰竹窠木怪石杂之李画中无辨也上用嘉善堂印
　　林椿钱唐人工花草翎毛瓜果皆师赵昌傅色轻淡生意蔼然淳熙中待诏画院赐金带以宠之其徒有彭皋
　　刘松年钱唐人居清波门俗呼暗门刘绍兴间待诏画院师郭礼工人物山水意气精神逺过于礼宁宗朝进耕织图称旨赐金带髙季迪题刘松年画诗樵青刺篙胜摇桨船头分流水声响青山渺渺波漾漾白鸥飞过时一两载书百巻酒一壶日斜出游女儿湖邻舟买得巨口鲈醉拍铜斗歌呜呜此乐除却江南无凌云翰题刘松年野意图诗野水连村緑云山隔岸青桥低疑碍艇树密不遮亭竒字无人问清琴只自听百年栖宿意把巻忆曽经
　　李嵩钱唐人李从训养子工人物山水道释尤长于界画光宁理三朝待诏其徒有马永忠丰兴祖顾师颜皆传其法嵩老倦作多令永忠代笔也其孙李章者亦善画张靖之题李嵩小景二絶水西山外净无尘楼阁东风万树春独倚阑干千里望半醒半醉是何人其二台榭髙虚淡月明夜深风露作秋声无端别鹤伤人泪调得瑶琴曲未成又跋李嵩观潮图云四海惟淛江潮最险虽勇悍强厉如秦始皇帝犹畏从狭中渡宋自庆厯以来杭海屡溢嘉定中潮冲盐官平野二十余里论者皆以畿甸切近为忧当时每遇潮盛之候倾宫出观顾反以为太平乐事独不思建炎之初苗传刘正彦因观潮起衅几危宗社而复甘心于此嗟乎宴安酖毒虽利害切身亦不暇自为谋况有兴复逺大之计哉张思亷与二杨所题皆载本集谓李嵩之画嵩本钱唐人歴光宁理三朝画院待诏出于目击丹青藻绘宜有浮于世景者今所画畧无内家人物仪卫供帐与吴俗文身戏水之流惟空垣虚榭烟树凄迷平波逺山上下与帆樯相映而已披阅中欲使人心目迟回有感慨吊惜之怀无追攀壮浪之想嵩意匠经营情留像外岂亦逆见将来预存后监耶杜子美诗云江头宫殿锁千门细栁新蒲为谁緑殆为此图题咏也
　　夏珪禹玉钱唐人宁宗朝待诏赐金带工人物山水酝酿墨色丽如染传笔法苍老墨汁淋漓雪景学范寛院中人物山水自李唐而下无出其右者其后有朱怀瑾者墨法全师夏珪但欠潇洒风度耳珪子森亦善画髙季迪题夏珪风雪归庒图诗江云粘波晚模糊青山忽失如亡逋乾坤莹净水作壶春意散入千林枯野桥古渡行人无清响瑟索鸣残芦江天万里一老夫短蓑如猬舟如鳬鱼寒入泥不上窊归来逺识渔村孤柴门夜叩闻犬呼径竹压折谁撑扶山妻自炊稚子沽不羡炙肉围红炉嗟予客游岁屡徂诗囊随驴走髯奴长安何处觅酒徒飞花扑头貌不乌旅舍无梦逺江湖惭对风雪归庒图张靖之题夏珪风雨图诗长风吹折巅崖树江色愁阴雨声暮苍茫野艇晚惊潮交楫横篙无住处何人倚岸泛虚舟风雨不动如安流酒酣袒侧蓬窻底忽忆瞿塘五月秋又题夏珪松涛怪石图诗巨灵凿山翻地轴老龙槎牙奋空谷茫洋灏气溢不収一道奔腾鬼神哭吕梁洪上孤月明徂徕黛色参天横黄河一泻几千里人道天潢东向倾又云青阳使者肤如铁玄冥老翁头似雪云根丈人势如虎狭路相逢不相恊六和塔下天风来孔明殿前云水开仰天俯地望不极却忆西川滟滪堆刘士亨题夏珪山水图诗夏珪丹青世无敌逺近淡浓归数笔天机所到入神妙此图尤为人爱惜青山峩峩树重重髙泉一泒飞白虹云林烟谷互隠见羊肠细路东西通溪边丈人清似玉倚窻悠然吟不足我役黄尘奔竞途劳生颇欠看山福春风几度蔷薇开旧时猿鹤相惊猜有田可耕书可读家在山中归去来
　　马逺号钦山其先河中人世以画名后居钱唐光宁朝待诏画师李唐布景齐整工山水人物花鸟种种臻妙独步画院其树多斜科偃蹇至今园丁结法犹称马逺云兄逵亦善画子麟能世家学然不逮父逺爱其子多于已画上题麟字葢欲其章也其时有蘓显祖叶肖岩亦师马逺蘓笔法稍弱俗呼为没兴马逺叶小景酷似而大幅不如也然工传冩马逺尝画三教图释迦中坐老子俨立于傍孔子乃作礼于前葢内珰故令作此以侮圣人也理宗诏江子逺作赞子逺赞云释氏趺坐老聃傍晲惟吾夫子絶倒在地遂大称旨髙季迪题马麟夜景美人图云燕睡帘前夜未深罗衣应怯软寒侵风传漏板还堪数月混梨花不易寻翠馆红楼犹袅袅华灯绣闼正沉沉画中一片春宵景冩出幽人怅望心又题马逺黄葵花诗池冷画阑幽芙蓉伴晚愁金盘承露色彷佛汉宫秋又酴醿诗春晚独余芳风回带酒香美人偏爱看因似玉衣裳唐文鳯跋马逺山水图云自史皇作画创制之法下逮秦汉间混朴未散古质尚存唐以下则人文日滋新巧杂出所谓上古之画迹简而意澹中古之画细宻而精微也至唐王泼墨辈出扫去笔墨畦疃乃发新意随形赋迹畧加点染不待经营而神会天然自成一家矣宋李唐得其不传之妙为马逺父子师及逺又出新意极简淡之趣号马半边今此幅得李唐法世人以肉眼观之则无足取也若以道眼观之则形不足而意有余矣
　　王辉钱唐人理度朝画院祗候工人物山水释道与李嵩同家间用左手描冩人目为左手王其时有白良玉何青年方椿年亦工释道椿年亦善着色山水其后有鼎臣者亦师辉
　　楼观钱唐人工花鸟人物山水得马逺笔法第傅色稍欠细润耳咸淳间画院祗候其后有徐道广者工花鸟法楼观
　　俞珙李瓘俱钱唐人工人物山水布景着色俱师梁楷瓘之徒范彬刘朴亦善画其时有钱光甫者专科画鱼精妙如活
　　陈清波钱唐人多作西湖全景工三教图宝佑间待诏
　　陈宗训杭人工释道人物士女师蘓汉臣描染劲硬人呼为铁陈也其时有孙必达亦师汉臣
　　鲁宗贵钱唐人工花竹禽鸟窠石描染极佳尤长写生鸡雏鸭黄甚有生意其时有张茂花鸟精致小景更妙
　　马宋英温州人至钱唐净慈寺写古松于壁题云磨出一锭两锭墨扫出千年万年树月明乌鹊误飞来踏枝不着空飞去丁大全赏其诗画急命索之人忌其能閟不令出卒不遇遂成诗谶其时有毛信卿者亦温州人善画竹杭人最重之自云大竹画形小竹画意葢得法于赵牧之也
　　钱选字舜举霅川人宋末时人入元以工画花鸟名江南王思亷题其寿阳梅图云一声白鴈度江潮便觉金陵王气销画史不知亡国恨犹将铅粉记前朝又陈俨题其画花云霅翁夙号老词客乱后却工花写生寓意岂求颜色似钱唐风物记升平
　　金应桂字一之号荪壁钱唐人在宋为县令入元隠风篁岭书法欧阳率更画学李龙眠
　　黄子久公望富阳人聪敏絶伦通百氏说山水师董源而晚变其法运思落笔气韵流动可入逸品元至元中淛西亷访使徐琰辟为书吏未几弃去更名坚号大痴道人放浪江湖年八十余卒所著有山水诀行于世云近代作画多宗董源李成二家笔法树石各不相似学者当尽心焉　树要四面俱有干与枝葢取其圆润　树要有身分画家谓之纽子要折搭得中树身各要有发生　树要偃仰稀密相间有叶树枝软面后皆有仰枝　画石之法先从淡墨起可改可救渐用浓墨者为上　石无十步真石看三面用方圆之法须方多圆少　董源坡脚下多有碎石乃画建康山势董石谓之麻皮皴坡脚先向笔画边皴起然后用淡墨破其深凹处着色不离乎此石着色要重　董源小山石谓之矾头山中有云气此皆金陵山景皴法要渗软下有沙地用淡墨扫屈曲为之再用淡墨破　山论三逺从下相连不断谓之平逺从近隔开相对谓之阔逺从山外逺景谓之髙逺　山水中用笔法谓之筋骨相连有笔有墨之分用描处糊突其笔谓之有墨水笔不动描法谓之有笔此画家紧要处山石树木皆用此　大槩树要填空小树大树一偃一仰向背浓淡各不可相犯繁处间疏处须要得中若画得纯熟自然笔法出现　画石之妙用藤黄水侵入墨笔自然润色不可用多多则要滞笔间用螺青入墨亦妙吴籹容易入眼使墨士气　皮袋中置描笔在内或于好景处见树有怪异便当模写记之分外有发生之意登楼望空阔处气韵看云采即是山头景物李成郭熙皆用此法郭熙画石如云古人云天开图画者是也　山水中惟水口最难画　逺水无痕逺人无目　水出髙源自上而下切不可断派取活流之源　山头要折搭转换山脉皆顺此活法也众峰如相揖逊万树相从如大军领卒森然有不可犯之色此写万山之形也　山坡中可以置屋舎水中可置小艇从此有生气山腰用云气见得山势髙不可测　画石之法最要形象不恶石有三面或在上或在侧皆可为面临笔之际殆要取用　山下有水潭谓之濑画此甚有生意四边用树簇之　画一窠一石当逸墨撇脱有士人家风纔多便入画工之流矣　或画山水一幅先立题目然后着笔若无题目便不成画更要记春夏秋冬景色春则万物发生夏则树木繁冗秋则万象肃杀冬则烟云黯淡天色模糊能画此者为上矣　李成画坡脚须要数层取其湿厚米元章论李光丞有后代儿孙昌盛果出为官者最多画亦有风水存焉　松树不见根喻君子在野杂树喻小人峥嵘之意　夏山欲雨要带水笔山上有石小块堆在上谓之矾头用水笔晕开加淡螺青又是一般秀润画不过意思而已　冬景借地为雪要薄粉晕山头　山水之法在乎随机应变先记皴法不杂布置逺近相映大概与写字一般以熟为妙纸上难画绢上矾了好着　笔好用颜色易入眼先命题目此为之上品古人作画胸次寛阔布景自然合古人意趣画法尽矣　好绢用水喷湿石上搥眼匾然后上帧子矾法春秋胶矾停夏月胶多矾少冬天矾多胶少　着色螺青拂石上藤黄入墨画树甚色润好看　作画秪是个理字最紧要吴融诗云良工善得丹青理　作画用墨最难但先用淡墨积至可观然后用焦墨浓墨分出畦径逺近故在生纸上有许多滋润处李成惜墨如金是也　作画大要去邪甜俗赖四个字
　　髙季迪题黄大痴天池石壁图诗黄大痴滑稽玩世人不知疑似阿母傍再谪偷桃儿平生好饮复好画醉后酒墨秋淋漓尝为弟子李少翁貌得华山絶顶之天池乃知别有缩地术坐移胜景来书帷身骑黄鹄去来逺缟素飘落流尘淄颍川李公欣得之手持示我请赋诗我闻此中可度难玉枕秘记传自青牛师池生碧莲花千叶光陆离服食可腾化游空驾云螭奈何灵迹久秘藏荒竹满野啼猩狸寻真羽客不肯一相顾却借释子营茆茨我昔来游早春时雪残众壑销寒姿磴滑不敢骑马上青鞋自策桃笻枝上有烟萝披拂之翠壁下有沙石荡漾之清漪晴天倒影落明镜正似玉女晓沐髙鬟垂饮■〈犭员〉忽下藤袅袅浴鹤乍立风澌澌匡庐有地我未到未省与此谁当竒扫石坐其涯沿洄引流巵醉来日照影俯笑知为谁落梅扑香满接■〈罒离〉暮出东涧钟鸣迟归来城郭中复受尘土欺十年胜赏难再得恍若清梦一断无由追朝来观此图恻怆使我悲当时同游已少在我今未老形先疲人生扰扰嗟何为不达但为髙人嗤汉南已老司马树岘首已仆羊公碑惟应学道悟真诀不与陵谷同迁移仙岩洞府孰最好东有地脉西峨嵋髙崖铁锁不可攀援以径上仰望白云楼观空峩巍此山易上何乃遗便与猿鹤秋相期欲借太乙舟夜卧浩荡随风吹洞箫呼起千古月照我白发凉丝丝倾玉醪荐瑶巵招君来游慎勿辞无为漫对图画日夕遥相思
　　嘉兴林叔大掾淛江行省时贪墨鄙吝然颇交接名流以沽美誉其于达官显宦则刲羊杀豕品馔甚盛若士人君子不过素汤饼而已一日延黄大痴作画多士毕集而此品复出众皆扪腹阔步讥谑交作叔大赧甚不敢仰视遂揖潘子素求题其画子素即书一絶句云阿翁作画如说法信手拈来种种佳好水好山涂抹尽阿婆脸上不曽搽大痴笑谓曰好水好山言达官显宦也阿婆脸不搽言素面也言未已子素复加一句云诸佛菩萨摩诃萨俱不解其意子素曰此谢语即僧家懴悔也阖堂大笑而散叔大数日羞见客
　　沈秋涧麟钱唐人山水师郭熙兼能冩貌树梢鹰爪松叶攅针山多盘耸石作云皴颇得郭家风度
　　陈鉴如仁和人精于冩神至今其子孙犹传家学也鉴如尝为赵文敏公貌像公援笔改其所未然因谓曰唇之上何以谓之人中葢自此而上眼耳鼻皆双窍自此而下口暨二便皆单窍三画阳三画阴成泰卦也
　　王思善绎号痴絶生其先睦人至正间居杭之新门从携李叶居仲年十二三已能丹青亦解冩真尝为居仲作小像面部如钱而精采宛肖后得顾周道开发益造精微尝为写像秘诀行于世云凡冩像须通晓相法葢人之面貌部位与夫五岳四渎名各不侔自有相对照处而四时气色亦异彼方呌笑谈话之间本真性情发见我则静而求之黙识于心闭目如在目前放笔如在笔底然后以淡墨霸定逐渐积起先兰台庭尉次鼻凖鼻凖既成以之为主若山根髙取印堂一笔下来如低取眼堂边一笔下来或不髙不低在乎八九分中则侧边一笔下来次人中次口次眼堂次眼次眉次颏次颊次发际次耳次发次头次打圈打圈者面部也必宜如此一一对去庶几无纎毫遗失近代俗工胶柱鼓瑟不知变通之道必欲其正襟危坐如泥塑人方乃传冩因是万无一得又何足怪哉　采绘法云凡面色先用三朱腻粉方粉藤黄檀子土黄京墨合和衬底上面仍用底粉薄笼然后用檀子墨水斡染面色白者粉入少土黄燕支不用燕支则三朱红者前件色入少土朱紫堂者粉檀子老青入少燕支黄者粉土黄入少土朱青黒者粉入檀子土黄老青各一点粉薄罩檀墨斡已上看颜色清浊加减用又不可执一也　口角燕支淡如要带笑容口角两笔畧放起　眼中白染瞳子外两笔次用烟子点睛墨打圈眼梢微起有折便笑容口唇上燕支蓦　鼻色红燕支微笼　面雀班淡墨水斡麻檀水斡　髯色黒者依鬓发渲紫者檀墨间渲黄红者藤黄檀子渲　发先用墨染次用烟子渲有间渲排渲乱渲当自取用　手指甲先用燕支染次用粉染根　凡染妇人面色燕支粉衬薄粉笼淡檀墨斡　凡染法白纸上先染后却罩粉然后再染提掇绢则先衬背后　凡调合服饰器用颜色者　绯红用银朱紫花合　桃红用银朱燕支合　肉红用粉为主入燕支合　柏枝緑用枝条緑入漆緑合　黒緑用漆緑入螺青合　檀栁緑用枝条緑入槐花合　官緑即枝条緑是　鸭头緑用枝条緑入髙漆緑合　月下白用粉入宗墨合　栁黄用粉入三緑标并少藤黄合　鹅黄用粉入槐花合　砖褐用粉入烟合　荆褐用粉入槐花螺青土黄标合　艾褐用粉入槐花螺青土黄檀子合　鹰背褐用粉入檀子烟墨土黄合　银褐用粉入藤黄合　珠子褐用粉入藤黄燕支合　藕丝褐用粉入螺青燕支合　露褐用粉入少土黄檀子合　茶褐用土黄为主入漆緑烟墨槐花合　麝香褐用土黄檀子入烟墨合　檀褐用土黄入紫花合　山谷褐用粉入土黄标合　枯竹褐用粉土黄入檀子一点合　湖水褐用粉入三緑合　葱白褐用粉入三緑标合　棠梨褐用粉入土黄银朱合　秋茶褐用土黄入三緑槐花合　油里黒用紫花土黄烟墨合　玉色用粉入髙三緑合　魫色用粉漆緑标墨入少土黄合　氁子用粉土黄檀子入墨一点合　蓝青用三青入髙三緑合　金黄用槐花粉入燕支合　雅青用蘓青衬螺青罩　鼠毛褐用土黄粉入墨合　不老红用紫花银朱合　葡萄褐用粉入三緑紫花合　丁香褐用肉红为主入少槐花合　杏子绒用粉墨螺青入檀子合　氁绫用紫花底紫粉搭花様　畨皮用土黄银朱合　鹿胎用白粉底紫花様　水獭毡用粉土黄合　牙笏用好粉一点土黄粉凝　皂鞾用烟墨标　柘木交椅用粉檀子土黄烟墨合　金丝柘同上不入墨　紫袍用三青燕支合　其余不能一一偹载在对物用色可也　凡合用颜色细色头青二青三青深中青浅中青螺青蘓青二緑三緑花叶緑枝条緑南緑油緑漆緑黄丹飞丹三朱土朱银朱枝红紫花藤黄槐花削粉石榴颗绵燕支檀子其檀子用银朱浅入老墨燕支合
　　周如斋仁和人山水学髙房山
　　王叔明蒙其先吴兴人赵文敏公之甥也隠于仁和之黄鹤山号黄鹤山樵善词翰画学王维与吴兴倪元镇诗画齐名元镇尝寄之诗云能诗何水部爱石米南宫允矣英才最居然外祖风钓丝烟雾外船影画图中他日千金积陶朱术偶同又云几梦山阴王右军笔精墨妙最能文每怜竹影摇秋月更爱山居写白云秘籍封题饶古迹雅懐萧散逸人羣今年七夕闻多事曝画翻书到夕曛又云秋蛩唧唧雨萧萧楮颕陶泓伴泬寥此去不能期后会清言聊以永今朝湿云窻里初温酒白鸟汀前又晚潮故国何人赋招隠桂花零落更停桡又题王叔明画诗云王郎笔力追前辈海岳新图入卧游独鹤眼松犹警露孤猿挂树忽惊秋陶潜宅畔五株栁范蠡湖中一叶舟同煮茯苓期岁暮残生此外更何求髙孟升题叔明枯木竹石图诗云吾乡画手鹤山樵鹤去山空不可招真迹幸留王宰石踈篁老树共萧萧髙季迪题叔明画诗云何处画相同湘南与峡东江来落日外山出杪秋中緑桂骚人宅青莲释子宫钟鸣樵谷暗船放市桥空风树惊猿落烟芜去鸟通半生游楚兴对此转无穷平仲微题叔明画诗云我昔见之湖上居当门万朶翠芙蕖承平公子有故态文敏外孙多异书间吮彩毫消白日梦骑黄鹤上清虚此图定倚吴山阁醉点南屏春雨余凌云翰题叔明山房图诗画托交游迹已陈西庄依旧锁松筠也知谷口烟霞趣造物应留待子真方孝孺题叔明墨竹诗吴下王蒙艺且文吴兴文敏之外孙黄尘飘荡今白发典刑逺矣风流存华亭米芾称善画每观蒙画必叹诧谓言妙处逼古人世俗相看倍增价昔年夜到南屏山髙堂素壁五月寒壁间举目见修竹烟雨冥漠蛟龙蟠呼童秉烛久不寐细看醉墨王蒙字固知蒙也好天趣画师岂解知其意分枝缀叶人所知要外枝叶求神竒天机贵足不贵似此事不可传诸师麟溪郑君好竒士爱画犹能赏其趣呜呼世间作者非不多郑君甚少可奈何
　　王若水渊钱唐人幼学丹青赵文敏公多所指授故画法兼综古人无一笔院体山水师郭熙花鸟师黄荃人物师唐人而水墨花鸟竹石尤絶品也其徒有臧祥卿者亦名家天厯中若水画集庆龙翔寺两庑壁时都下刘总管者总其事刘命若水于门首壁上作一鬼其壁髙三丈余难于着笔因取纸连黏粉本以呈刘曰好则好矣其如手足长短何若水不得其理因具酒礼再拜求教于刘刘曰子能不耻下问吾当告焉若先配定尺寸画为躶体然后加以衣服则不差矣若水受教而退依法为之果善杨亷夫题若水白鵊图诗石菊花开春巳归一双白鵊引雏飞欲将佳句写修竹莫遣石角钩人衣张靖之题若水石榴图诗凉风萧飒红锦裳翠袍渐染燕支香琅玕枝重压欲折青女夜折珍珠囊金刚碾碎鸦鹘石绛绡迸彻玲珑色葡萄酒尽蔗浆空一颗灵丹透诗骨又枇杷图诗云东州竒花凌早寒吴山月廊香半酣何人误作上林赋病骨却思黄蜡丸同时不数杨家果三寸吴柑空万颗会须载酒醉西园一树黄金压枝堕
　　宋汝志钱唐人元时开元宫道士号碧云工人物山水花鸟师楼观同时有王景升者亦道士与丁清溪俱学李嵩王辉丁尤工冩照
　　髙彦敬号房山善山水怪石喷浪滩头谷口烘锁泼染作者鲜及一日与客游西湖见素屛洁雅乗兴画竒石古松数日后赵文敏公为补丛竹后为戸部杨侍郎所得虞文靖公题诗其上云不见湖州三百年髙公尚书生古燕西湖醉归冩古木吴兴为补幽篁妍国朝名笔谁第一尚书醉后妙无敌老蛟欲起风雨来星堕天河化为石赵公自是神仙人独与尚书情最亲髙怀古意两相得惨淡酬酢皆天真侍郎得此自京国使我观之三叹息今人何必非古人沦落文章付陈迹
　　僧若芬字仲石婺州曹氏子为上竺寺书记模冩云山以寓意求者渐众因谓世间宜假不宜真如钱唐八月潮西湖雪后诸峰极天下伟观二三子当面蹉过却求玩道人数点残墨何耶归老家山古涧侧流苍壁间占胜作庵扁曰玉涧因以为号又建阁对芙蓉峰号芙蓉峰主尝自题画竹云不是老僧亲写晓来谁报平安其时有净慈寺僧恵崇亦号玉涧善山水六通寺僧萝窻善龙虎猿鹤芦鴈长庆寺僧慧舟善小竹虽千百成林而不见冗杂上竺寺僧仁济芬玉涧之甥书学东坡墨竹学俞子清梅学杨补之自谓用心四十年作花圈稍圆耳
　　冯君道钱唐人画花竹翎毛酷嗜鹌鹑每袖养之观其饮啄以资画笔
　　杭人沈积中家藏进马图一幅徐一夔为之跋云右进马图一人戴皮冠冠上悬赤丸一大如菽冠檐则縁文贝为饰穿窄袖袍袍用文绮为之缕金縁栏着乌皮靴靴様尖而直制若一字北向拱手立容甚恭肃葢主进马者一人拱手立于其后容亦恭肃袍靴同而冠不悬丸不縁贝必其从者也一人童颅辫发而不加冠牵一马而前其马毛色皆黒自颈至膊墨渖深润如玄云蒸雨独鼻梁隆起而白状若玉陇盖白鼻騧也一人亦不冠童颅椎结而鼻加髙牵一马随之其马昻首长鸣欲追前马马满身皆旋文如用綖缳钱匀敷可以枚数而贯葢连钱骢也一人大畧如前牵一马出其后耳若批竹尾若拥篲两蹄拏空而出欲追前马牵者欲挽之而力不能制面有努力容而马之背则微赤自腹以下皆浅白色葢赭白马也相马法曰彤白杂毛曰驳即赭白也此三马者神骏之气有一空凡马之意余谛玩久之日眩神悸如见所谓天廏真龙者余闻古之贤君有献千里马者却之不受不知此图模何代所进马意其流传人间亦不过好大喜功之具独羡画师运思之精写人物如生亦一竒也此篇大率摹仿画记序事精婉而所名三马形称有据可为作文之法
　　戴进字文进钱唐人当宣徳正统时驰名海内山水人物翎毛花草兼法诸家尤长于马夏中年犹守师法晚学纵逸出畦径卓然一家文进作画不耐拘束其时有按察使某者往往以势凌之文进崛强不肯就役按察使大怒以徽纆挛之祼膝跪阶下逼令画神荼郁垒适布政使黄某者闽人也雅重文进见而大惊为之申解乃免文进感之作画四幅以献黄公其孙宗器尝举以示予真神品也宣庙喜绘事一时待诏有谢廷循倪端石锐李在皆有名文进入京众工妬之一日仁智殿呈画文进以得意之笔上进第一幅秋江独钓图一红袍人垂钓水次画家惟红色最难着文进独得古法入妙宣庙阅之廷循从傍春曰此画甚好但恨鄙野耳宣庙扣之乃曰大红是品官服色穿此钓鱼甚失大体宣庙颔之遂挥去余幅不复阅古称文人相倾虽艺家亦尔也
　　西湖赋西湖图俱难得佳者葢摹景则滞离景则虚惟戴文进西湖图稍稍超脱刘士亨题其图云钱唐西湖天下竒浮光万顷澄琉璃仙宫佛刹涌金翠箫鼓之声闻四时六龙扶日消春雾画船撑过茅家埠吴姬双唱遏云歌惊散鸳鸯与鴈鹭水亭入夏薫风来镜里荷花髙下开蔗浆酪粉出冰椀对花一饮三百杯梧桐叶脱属秋至兠子寻僧灵隠寺深洞老猿呼不应和得宾王旧诗句玄冥剪水落九天孤山突若银螺然玉骢驼醉探春去红椒已破疎篱边戴进胸中有丘壑挥洒新图使人愕羊肠路口树阴阴鸭嘴滩头沙漠漠和靖东坡不可逢白云常护青芙蓉寄谢山灵莫相拒早晚来聴烟际钟元时有玉涧和尚者亦作西湖图但写意而已刘伯温题其图云大江之南风景殊杭州西湖天下无浮光吐景十里外迭嶂涌出青芙蕖百年王气散荆棘惟有歌舞留欢娱重楼峻阁贮铅黛媚栁娇花使人爱老僧不善儿女情故作觕豪见真态想其泚笔欲画时髙视画工如小儿千岩万壑吾意匠夸娥巨灵吾指麾却忆往年秋雨夕画舫冲烟度空碧苍茫不辨云与山但觉微风响芦荻须臾吟月迸深雾时见松杉半昏黒开尊命客弹丝桐扣舷大笑惊海童鲛人唱歌鱼鳖应水底影动双髙峰只今倐忽成老翁可怜此乐难再逢愁来看画欲自适谁知感生愁转剧近日于洪静夫家见西湖图四幅欵云李嵩作寺观峰坞皆有标题工巧絶伦盖当时进御物也
　　杨文敏公为戴文进题竹雪书房诗戴君旧业家钱唐幽斋剰种青篔筜冰森玉立郁萧爽佩珂时动音铿锵一林遥接淇园緑万个如临渭川曲凉宵白昼风月清翠影重重复书屋四时佳致迥不同况兹清絶当严冬朔风吹雪满空下凝梢缀叶相玲珑素娥冉冉来云表皓鹤翩翩舞林杪是时掩巻一凭栏髙兴满襟应不少恍如玉壶照入窻牙籖玉轴生辉光开径便宜同蒋诩映书更觉慕孙康一从寄迹京华地翘首山房想初志阳春桃李任纷纷劲节贞心自无异何人为君冩此图故乡景物浑不殊兴来展转对坐久一点尘埃窻外无
　　张靖之题戴文进西湖景诗宿雨住还滴朝云烂不収阴明犹未穏船在断桥头又云春水鸭头緑晓山螺髻清王孙旧游处云重树冥冥题芭蕉士女图诗灵壁峰前未着霜轻分蕉緑试龙香不知寂寞幽闲思写到闗雎第几章其二赐来纨扇过秋间闲摘芭蕉唤小鬟拈笔欲题心尚懒怕随流水落人间其三披残緑叶不堪题题就还防侍女疑满地落红无一字怪他秋后学春姿其四蕉花新吐绛苞香却与宜男隔画墙摘叶题诗记时月看渠何日献蕉黄题墨萱诗南薫清暑北堂幽几度忘忧慰白头今日题诗儒舍里断烟斜日倍添愁题小景三首金鳌玉龙蟠作堆老树屈铁泉鸣雷舟轻水急云荡漾彷佛使槎天上来又云萧萧葭菼着霜稀秋水连天有鴈飞怅望溪山旧人去一船斜日映愁归又云泛泛轻舟泊钓矶芦花吹雪梦将飞莫教一枕黄昏雨重待邯郸觉后归
　　沈启南号石田长洲人工画山水人物尝寓西湖宝石峰僧舍为求画者所窘刘邦彦嘲之云走纸敲门索画频僧楼无处避红尘东归要了南游债须化金仙百亿身又宝峰僧楼看启南画因怀画中诗人存没云寻僧重上宝峰楼对景兴怀不自由东海伤心诸老散西湖回首十年游摩挲旧画题新句惭愧青山对白头空负梨花一尊酒无人共载木兰舟又湖上逢启南云僧楼重会沈休文把酒看山兴絶羣一道泉声池上落两湖春水座中分苦吟野鸟如怜我不饮山花亦笑君须把老怀倾倒尽无劳别后赋停云张靖之送启南云一月湖山踏翠微红尘不上朩绵衣看花偶与东风便放笔欲将西子归班白才名推禹锡丹青家法过元晖平生诗画留情处不是闲行见亦稀又题启南湖山画云山通城郭水通岐晴日登临雨日思四百八十可游处三万六千堪醉时荡漾黄金湖上景留连白发画中诗直须倒景穷玄赏欲借孤山放鹤骑
　　张靖之工诗画平生鉴别名品题跋甚多尝作目送飞鸿手挥五弦图复自序云癸卯寓杭戏冩目送飞鸿手挥五弦图潦草为婢子所笑因题与女玉祥収为刘氏清话九月十五住杭州潇潇风雨生离愁闲寻败笔作图画生纸烂墨伤昏眸小鬟立侍笑欲倒走入幽闺向娘道山头秃似土灰堆树根乱若蓬蒿草空中四鸟飞横斜笔浓大似赤老鸦乌纱素服一闲客坐看去鸟弹琵琶我生不是丹青者适兴投情恣挥写等闲涂抹岂足言便有旁观说髙下何况嵇康妙絶伦清谈旷视能容身玉祥在室时手自绘绣美人图精妙絶伦及嫁携归刘氏希仁希仁者杭指挥使也举装成轴乞诗于靖之因题云兰蕙情懐冰雪容生来未解出帘栊琼琚冷佩蚕房雨翠带香披绣阁风双玉已谐琴瑟调五花新受鳯鸾封明朝早有蒸尝事自采苹繁步月中

　　西湖游览志余巻十七

　　●钦定四库全书

　　西湖游览志余巻十八

　　（明）田汝成 撰

　　○艺文赏鉴

　　宋时吴傅朋说善楷书虞伯生叹其深穏端润非近时怒张筋脉屈折生柴之熊阜陵尝欲易九里松题至十数御笔而卒不能及固人君之服善而益见吴公之书真不可及也大扺宋人书自蔡君谟以上犹有前代意其后坡谷出而魏晋之法尽矣米元章薛绍彭黄长睿诸公方知古法而长睿所书不逮所言绍彭最佳而世遂不传米氏父子书最盛行举世学其竒怪弊流金朝而南方独盛遂有张于湖之险涩张即之之恶谬极矣至元初士夫多学颜书虽刻鹄不成而尚可类鹜自吴兴赵子昂出学书者始知以晋名然直吴兴体耳非晋书也予比至吴越见傅朋书最多皆随分赞叹且图来者稍守正法耳观伯生所叙如是则知吴书真宗晋法今杭州题扁不复一有而张即之书尚有存者可惜也
　　库库子山者喀喇人元时为浙江行省平章书法妙絶自松雪翁之后罕能及之杭州扁额多出其手尝问客一日能冩几字客曰闻赵学士言一日可冩万字公曰余一日冩三万字未尝以力倦辍笔也
　　李和钱唐人以粥故书为业尤精于碑刻凡博古之家或有赝本求一印识毅然弗从其印文李和鉴定石刻印
　　俞子中和号紫芝钱唐人洪武中隠居不仕工书翰临晋唐帖行草学赵子昂逼真好事者得其书用松雪欵识人莫能辨弘治中有詹仲和者亦学松雪书画假梅花道人为识往徃乱子昂真迹
　　蒋廷晖晖钱唐人博涉子史精楷法永乐中以有司荐入翰林授中书舍人歴礼部郎中兼侍书七十引年寿八十八在官四十余年小心谨密未尝有过友道周好赈贫恤没未尝责报其致仕还也杨文敏公赠之诗云蓟门三月春昼长有客翻然思故乡为言衰迈已七袠乞身幸已辞明光忆昔年华正强盛工书深得临池兴逺师羲献争清妍近法欧虞擅遒劲龙飞九五永乐初姓名早巳登荐书拜官虽列鳯池上载笔每向词林趋毫端日日传恩旨纶綍辉煌播遐迩乗闲纵意时一挥多在人家画屏里后来迁职尚书郎内庭如旧承宠光白金文绮频有赐三十余年鬓发苍顾余自昔同供奉青眼相看意逾重只今别我遂归休千里湖山入清梦祖筵酒满黄金巵尽醉休嗟临路岐他时倘遂悬车愿定过钱唐话别离成化间有百戸吴东升者亦善楷书刘士亨寄之诗云墨花香满砚池头尽说能书老戸侯顾兎分毫犀授管冷金纸上字双钩张靖之寄东升诗云辕门歌管振芳辰翰墨穷工世絶伦铗气犹寒弹月后笔花空晚梦中春盛时郎将乌纱旧幕府儒宾白发新二十年知今共老相逢不是薄游人

　　西湖游览志余巻十八

　　●钦定四库全书

　　西湖游览志余巻十九

　　（明）田汝成 撰

　　○术技名家

　　晋时钱唐杜子恭有秘术尝就人借瓜刀其主求之子恭曰即当相还耳既而刀主行至嘉兴有鱼跃入船中破鱼腹中得瓜刀其神怪往往如此海贼孙恩叔父孙泰师之传其术亦多验
　　杭州刺史裴友敞疾甚钱唐主簿夏荣候之荣曰使君百无一虑夫人早须崇福以禳之崔夫人曰禳须何物荣曰使君取二妃以厌之出三年则厄过矣夫人怒曰此獠狂语耳荣退曰夫人不信荣不敢言使君合有三妇若不更娶于夫人不祥夫人曰宁可死此事不相当也其年夫人暴亡敞更娶三姬
　　武肃王左右算术医流无非名士有叶简李咸者善占筮武肃当衙忽一日非常旋风南来遶案而转召叶简问之曰无妨也此淮帅杨渥已薨当早遣吊祭使去耳王曰生辰使方去岂可便伸吊祭简曰此必然之理速发使往彼若问如何得知但云贵国动静当道皆豫知之王从而遣之生辰使先一日到杨渥已薨次日吊祭使至由是杨氏左右皆大惊服
　　宋时杭州太守何中正初及第时闻郭从周精卜求占之从周赠以诗云三字来时正月圆一麾从此出秦川钱唐春色浓如酒贪醉花间卧不还后中正果于八月十五日除知制诰贬秦州后改杭州而卒
　　宋时临安城中大街士夫必游之地天下术士多聚焉皆获厚利后来十数年间向之老于术者悉多不验而后辈术者皆竒中有老术者叩于后进问其故后进曰先年士夫之命得禄贵生旺皆是贵人近时贵人必带刑杀冲击方贵汝不见今日监司郡守日以斩杀为事乎老者叹服至今谈子平者皆言正官不如偏杀亦祖此意也
　　韩慥者绍兴末卖卜于三桥多竒中庚辰春曽侍郎仲躬吕太史伯恭至其肆则宗子赵待仕先在焉次第谈命首言待仕可至郡守却多贵子不达者亦卿郎次及仲躬则曰命甚佳有家世有文学有政事亦有官职只欠一事终身无科第次至伯恭问何干至此伯恭曰赴试曰去年不合发解今安得省试曰词科曰却是词科人但不在今年彼三年两试皆得之且不失甲科复扣其所至沈吟久之曰名满天下可惜无福已而其言皆验待仕至岳州守其子汝述为尚书适逵遇卿监郎仲躬文清公之子能世其家举进士不第至从官以没伯恭隆兴谅阴榜南宫第七人又中宏词科为儒宗得末疾甫四十六岁而终
　　耿聴声者能嗅衣服以知吉凶贵贱徳寿闻其名取宫人扇百余杂以上及中宫所御令小黄门持叩之耿至后扇云此圣人也然有阴气至上扇即呼万岁上竒之呼入北宫又取妃嫔珠冠十数示之至一冠奏曰此有尸气时张贵妃已死此其故物也后居候潮门内夏震微时当为殿岩送酒于耿耿闻声知夏必贵遂以女妻其子子复娶其女时郭棣为殿帅耿谒之曰吾部中有三节度他日皆为三衙问是何人曰周虎彭辂夏震也虎与辂时已为将官独震方为帐前佩印官郭曰周彭地步或未可知震安得遽尔耶曰吾所见如此耿因与结为义兄弟一日耿谓虎曰吾数夜间闻军营金鼓有杀声君三人显达之时至矣未几开禧出师虎守和州辂为金州统戎皆以功受赏震则以诛韩功相继获殿岩虎亦参马迹皆立节度使班悉如其言
　　杨王沂中闲居微行遇一相押字者王以所执拄杖就地作一画相者惊拜曰阁下宜自爱王愕然问其故相者拜曰土上一画乃王字也当封王无疑王笑遂批帖云与缗钱五百万用押字识之相者翌日诣司帑请钱司帑者熟视批劵问汝何人敢作王赝押来脱钱相争不已同列解之乃醵钱五十缗相赠相者持钱大恸而去司帑伺间问王曰恩王尝批押字与相者五百万耶王曰然此人神相故重酬之司帑曰某以赝押拒之众人打合五十千与之矣王惊问故司帑曰不可使此人脱得王钱他日必又有以术来胡说者则王之谤厚矣恩王已开王社更复何求王起抚其背曰说得是见得是就以相者钱五百万赐之
　　莫月鼎者道士也尝与客游西湖烈日热甚月鼎曰吾借一伞遮阴乃向空嘘气忽黒云一片随而覆之
　　宋末时有富春子善风角鸟占贾秋壑招之一日叩以饮食之事密冩缄封明日贾宴客湖舟至暮贾立船头歌月明星稀乌鹊南飞之句客廖莹中言日已晚可拆书观之诸事不及唯有月明星稀乌鹊南飞八字众皆惊赏
　　咸淳间有医僧寓临安明脉识证迎者如市太学生欲戏之有王上舍气体充实身长八尺平生无疾诈令为病延僧诊视王方食将竟闻僧至仓猝就榻偶绊一跌乃起而寝僧入诊脉亟出语诸生曰不可救矣诸生抚掌大笑僧曰非索价妄语也须臾死矣虽良药不可治羣詈逐之逾半日而王死葢饱食体肥遭跌而肠断也
　　筲箕泉在赤山之阴黄大痴结庐于此其徒沈生狎近道姑同门将白之于师沈惧引刀自割其势众救得活而疮口流血经月不合偶问诸阉奴教以干所割势捣粉酒服之如言不数日而愈
　　应本中甫钱唐人笃志好道得刘千金和尚降僊之术甚验每在万松岭上同志家为之欲备牲醴祭仙而苦无钱漫以借钱叩仙允之降笔云适有贾壑翁平章在此可立约借汝遂书约拜楮钱甲马焚炉中复书云汝二人可往葛岭相府故居大银杏树下稍西有草一茎长而秀者就下掘之可得二人随往不覩其草乃拾半瓦祝曰大仙若果有钱当引领去祝毕其瓦自动中甫以手扶瓦随行至树西果有长草在焉掘深二尺唯麄石数块再祝曰恐即是此其瓦卓地如应状遂持而归复叩仙曰此石当何为之仙书曰炉镕成汁二人镕之闻炉中如淬水声溜下皆白银也持往三桥铺货得钞三十两买牲设祭数月后因别事降书曰应生所借之钱免汝还矣可于炉中取原约如言而往果得约已烧去上下空纸其原书俱存中甫儒者外貌矍铄有膂力能手搏无与敌者其所得术每欲教人第恨不得忠孝士卒无传焉殁在至正巳丑时年七十有八
　　至正间江西龙广寒挟预知之术来游钱唐诸寓宿佑圣观陈提点房中陈欲试其术叩以明日饮食事龙密写固封嘱曰不可拆看陈俟其出乃窃启视之云来日当食羊肉白面老夫亦与客列适有馈陈活鲫鱼数尾陈戒仆明日三厨专以此鱼供馔至明早住持吴月泉因髙显卿参政避人贺生辰来方丈坐吴邀陈相陪陈曰敝房有活鱼取来供馔髙固止之因言龙广寒在房髙曰我尝识之请来同坐酒食我巳准备来也是日果是羊肉白面龙亦与席
　　元时真州有巨商每岁贩鬻至杭州时有挟姑布子卿之术号鬼眼者设肆省前言多竒中门常如市商造门方下坐忽指谓曰公大富人也惜乎中秋前后三日内数不可逃商惧即戒程时八月初间舟次扬子江见水濵一妇仰天号恸商问其故答曰妾之夫小经纪止有本钱五十缗买鹅鸭过江货卖归则计本于妾持赢息买薪米余悉付酒家率以为常今妾偶遗其本非惟饮食无措亦且见捶死矣宁自沈耳商闻之叹曰我厄于命使铸金可代将不惜彼乃自夭其生哉亟取钱一百缗赠之妇感谢而去商至家具以鬼眼之言告父母且与亲旧诀别闭门待尽踰期竟无他故后复之杭道经向泊舟处忽遇先日赠钱之妇抱一子迎拜于路且告曰自蒙恩人救拔后数日乃产此儿母子二人没齿荷再生之恩商至杭再过鬼眼惊问曰公中秋胡不死乃详观形色笑曰公阴徳所致曽救老阴少阳之命矣商异其术捐钱赠之
　　元时李国用自北来寓杭州能望气占休咎兼相术但厓岸倨傲时贵亦颇敬之谢后诸孙有退乐者延致之即据中坐省幕官皆下位不得其一言时赵文敏公为七司户陪席风疮满面李遥见即起迎谓坐客曰我过江仅见此人面疮愈即面君矣公辈记取异日官至一品名闻四海国用登州人尝得仙术洞视五脏世称神仙云
　　元初有富初庵者善卜筮时钱唐初附世祖以故都殷盛怀南顾之忧召初庵筮之卦成而初庵犹未知也世祖曰以此占临安何如对曰不过五六十年生聚萧条满城荆棘其后杭州连有火厄兼以墨吏横敛闾阎十室九空矣
　　杭人张存幼患一目时称张眼子忽遇巧匠伪安一磁睛障蔽于上人皆不能辨其伪至元丙子后流寓泉州起家贩舶越六年壬午回杭自言于蕃中获圣铁一块厚阔仅及二寸作法撒沙布地噙铁于口刀刃不能伤其身后传闻既广有乌玛喇奉使来取试以铁纳于羊口笼其首作法撒沙验之劔果无所伤去铁复挥应手首落遂以进呈
　　大徳戊戌二月二十日张尚书汉臣赵松雪学士费北山漕侯同在杭州泛舟过西湖至茅家埠上岸乗肩舆将游水乐洞行里余逢一尼寺赵公偕二公入寺访亲俄而从人来报张公之老仆戎显卒死矣亟回至其所呼救不苏气絶身僵忽有二道士过一老一幼云不妨事老者即于死人面上吹呵护者就篱落间摘一青叶度于老者若作法书符状置死人项随即再生顷间失二道士所在或云恐是洞宾变现隠括其姓如此耳
　　宋会之者杭州人元时名医也其治水蛊法以干丝瓜一枚去皮剪碎入巴豆十四粒同炒以巴豆黄为度去巴豆用丝瓜炒陈仓米如丝瓜之多少米黄色去丝瓜研之为末和清水为丸桐子大每服百丸皆愈其言曰巴豆逐水者也丝瓜象人脉络也去而不用藉其气以引之也米投胃气也鲜于枢所记若此
　　元时陆华之钱唐人以卖卜驰名且通文学搢绅多与之友天台丁仲容赠之歌云云心子陆农师之子孙老来卖卜钱唐门搜玄决微擘混沦进退五纬扶两轮皥父及芒儿束手就律吕不敢差毫分前身定是张博望老树倒骑上昆崘投抒机上女饮牛河畔人与之细说天地根却来人世三千岁君平朽骨呼不闻功名富贵无足云秪谈祸福开盲昬得钱沽酒和天吞
　　刘均美者号阅耕钱唐人世以医名读书通大义性孝友待异母弟如同母让产悉与之洪武间以闾右徙实京师仍以医行居善药售不二价又喜施病而贫者故四方持重价走均美市药者日无算而贫无钱走丐药者亦无算均美旦起视丐者先之而后及市者一时士大夫多均美之义若解大绅杨士竒皆与交游有歌诗赠之而郡人许昉游国学贫无以自给均美延之家昉死为殡敛归其棺暮年术益精活人益多誉益逺年九十卒郑璧阅耕诗云懒看玄都观里花却寻老圃事桑麻田畴春雨东西举鸡犬比邻一两家芳草緑肥黄犊健逺山青断白鸥斜归来静掩茅堂坐炼就炉中九转砂杨士竒寿九十诗云桑弧蓬矢悬门日至正初当第七春早幸天兴明圣运长留身作太平人紫泥诏下频颁帛金鼎丹成足养神更住人间四千日寿星光照百年椿
　　杭城有鬻杖丹膏者虽血秽狼籍一敷而愈又有胎骨丸将杖时服之虽杖不伤若不杖则内热■〈月隺〉肿必破血而后已予曽祖亦取桑椹子及未毛之鼠以麻油酿之以施伤者傅之立效此虽小技亦有専门可以救小民以诖误而遭酷吏之厄者徐大章弼则说云杭人有徐其姓而号静隠处士者素以痬医为业且善疗笞杖伤有被笞杖伤者辄趋处士请疗疗辄愈其术用药为剂揉为膏以傅于其伤被伤者云药力所及快若神仙家所谓玄霜绀雪或曰人而受笞杖伤葢得罪于王法者也使含苦茹毒呻吟日夜可也今而疗之易呻吟为恱豫法斯蠧矣其术虽竒王法不与也余解之曰罪有重轻笞杖之设葢以待夫过误者也法家欲使过者立于无过之地是以有笞杖之刑以耻辱之使知自创艾非弃之也汉室腐刑且下蚕室惧风戾杀人矧过误乎然则处士之术有弼刑之功矣吾既解或人且嘉处士得择术之道笔其说授之
　　杭城假山称江北陈家第一许银家第二今皆废矣独洪静夫家者最盛皆工人陆氏所迭也堆垜峰峦抝折涧壑絶有天巧号陆迭山张靖之尝赠陆迭山诗云出屋泉声入戸山絶尘风致巧机闗三峰景出虚无里九仞功成指顾间灵鹫峰来羣玉垜峨嵋截断落星问方洲岁晚平沙路今日溪山送客还
　　陈岊山仁和人居竹竿巷以星命为业得异人授以天文之术其言事歴歴有验一日与邻老游郊外众欲回陈强之弗得云尔去必遭官杖其人不信偶冲郡守节级果遭杖又尝见郭颜色门首竖旛设醮陈谓其邻人曰此日不宜道士云文奏已定不可更矣竟于是日行之果为官府擒治正统改元诏书至陈谓马士良曰吾夜观天象今上异常做几年皇帝而止又做几年马以为狂及天顺改元其言始验
　　马塍艺花如艺粟槖驼之技名天下往往发非时之品真足以侔造化通仙灵凡花之早放者名曰唐花其法以纸饰密室凿地作坎缏竹置花其上粪土以牛溲硫黄尽培溉之法然后置沸汤于坎中少候汤气薫蒸则扇之微风盎然融淑之气经宿则花放矣若牡丹梅花之类无不然独桂花则反是葢桂必清凉而后放法当置之石洞岩窦间暑气不到处鼓以凉飔养以清肃竟日乃开此虽揠而助长然必适其寒温之性而后可至于盘结松栢海桐之属多仿画意斜科而偃蹇者为马逺法挺干而扶疎者为郭熙法他如鸾鹤亭塔之形种种精妙可为庭除清赏也
　　陶九成言在杭州尝见为禽戏者蓄龟七枚大小凡七等置龟几上击鼓以喻之则第一等大者先至几心伏定第二等者从而登其背直至第七等小者登六等之背乃竖身直伸其尾向上宛如小塔状谓之乌龟迭塔又见蓄虾■〈虫麻〉九枚先置一小墩于席中其最大者乃踞坐之余八小者左右对列大者作一声众亦作一声大者作数声众亦作数声既而小者一一至大者前点首作声如作礼状而退谓之虾■〈虫麻〉说法余近见杭州禽戏有曰蚂蚁角武者其法练细蚁黄黑二种各有大者为之将领挿旗为号一鼓对垒再鼓交战三鼓分兵四鼓偃旗归穴矣有曰灵禽演剧者其法以蜡嘴鸟作傀儡唱戏曲以导之拜跪起立俨若人状或使之衔旗而舞或冩八卦名帖指使衔之纵横不差或抛弹空中飞腾逐取此虽小技殆有神术焉

　　西湖游览志余巻十九

　　●钦定四库全书

　　西湖游览志余巻二十

　　（明）田汝成 撰

　　○熙朝乐事

　　正月朔日官府望阙遥贺礼毕即盛服诣衙门往来交庆民间则设奠于祠堂次拜家长为椒栢之酒以待亲戚邻里以春饼为上供爇栗炭于堂中谓之旺相贴青龙于左壁谓之行春挿芝麻梗于檐头谓之节节髙签栢枝于柿饼以大橘承之谓之百事大吉自此少年游冶翩翩征逐随意所之演习歌吹或投琼买快斗九翻牌博成赌间舞棍踢球唱说平话无论昼夜谓之放魂至十八日収灯然后学子攻书工人返肆农商各执其业谓之収魂
　　立春之仪附郭两县轮年递办仁和县于仙林寺钱唐县于灵芝寺前期十日县官督委坊甲整办什物选集优人戏子小妓装扮社伙如昭君出塞学士登瀛张仙打弹西施采莲之类种种变态竞巧争华教习数日谓之演春至日郡守率僚属往迎前列社伙殿以春牛士女纵观阗塞市街竞以麻麦米荳抛打春牛其优人之长假以冠带骑驴呌跃以隶卒围从谓之街道士过官府豪门各有赞扬致语以献利市遇褴褛猥汉冲其节级则褫而杖之亦有谑浪判语不敢与较至府中举燕鞭牛而碎之随以彩鞭土牛分送上官乡达而民间妇女各以春旛春胜镂金簇彩为燕蹀之属问遗亲戚缀之钗头举酒则缕切粉皮杂以七种生菜供奉筵间葢古人辛盘之遗意也
　　正月十五日为上元节前后张灯五夜相传宋时止三夜钱王纳土献钱买添两夜先是腊后春前寿安坊而下至众安桥谓之灯市出售各色华灯其像生人物则有老子美人钟馗捉鬼月明度妓刘海戏蟾之属花草则有栀子葡萄杨梅柿橘之属禽虫则有鹿鹤鱼虾走马之属其竒巧则琉璃球云母屏水晶帘万眼罗玻瓈瓶之属而豪家富室则有料丝鱼魫彩珠明角镂画羊皮流蘓宝带品目岁殊难以枚举好事者或为藏头诗句任人商揣谓之猜灯或祭赛神庙则有社伙鳌山台阁戏剧滚灯烟火无论通衢委巷星布珠悬皎如白日喧阗彻旦市食则糖粽粉团荷梗孛娄瓜子诸品果蓏篝灯交易识辨银钱真伪纎毫莫欺人家妇女则召帚姑针姑苇姑筲箕姑以卜问一岁吉凶乡间则有祈蚕之祭俗子以上元为天官赐福之辰亦有诵经持斋不御荤酒者
　　杜孟平有看灯词十五首杭人称之瞿宗吉效之亦作十五首其词云东家斫竹缚山棚西舎邀人合鳯笙官府榜文初出了今宵喜得晚西晴都司烟火掲髙竿万斛珠玑撒玉盘看到顶头齐喝采紫葡萄上月团团南瓦新开影戏场满堂明烛照兴亡看看弄到乌江渡犹把英雄说霸王销金小伞掲髙标红藕青梅满担挑依旧承平风景在街头吹彻卖饧箫傀儡装成出教坊彩旗前引两三行郭郎鲍老休相笑毕竟何人舞袖长宝葢髙悬画阁深生红绣带细描金就中好个流蘓结万转千回共一心香带交垂八尺髙红灯影里见丝毫傍人总道工夫巧一月香闺弄剪刀女伴相邀趂晚晴暂离装阁步轻盈当街帕有巡军见只向齐檐屋下行随分梳妆浅淡衣像生花朶闹蛾飞年时也有烧香愿同上吴山及早归百媚怀春不自由好妆金屋贮风流谁教误向灯街见断送痴人死未休风帘珠翠动纷纷笑语声喧隔戸闻明月满街天似水不知何处着行云文锦坊西后市南闹竿挑过百花篮少年游手夸轻俊拾得双头碧玉簮雪白春衫窄窄裁青茸狸帽紫茸胎灯前莫怪轩昻甚新与官员养马来喝雉呼卢夜不眠东邻西舍笑灯前明朝还要当门戸里长来収坐柜钱村里儿童暂入城随羣齐上大街行归来彻夜浑忘睡从此春田懒去耕词中所言风俗与今无异独新与官员养马来一句难解葢其时藩臬而下皆乗马而养马之家颇怙势也
　　刘邦彦上元五夜观灯诗十三夜云近喜元宵雪更晴千门翠竹结髙棚珠帘半卷将团月玉指初调未合笙新放华灯连九陌旧传金钥启重城少年结伴嬉游去遮莫鸡声下五更十四夜云灯光渐比夜来饶入海鱼龙混暮潮月照梅花青琐闼烟笼杨栁赤阑桥钿车过去抛珠果宝骑重来聴玉箫共约更深归及早大家明日看通宵十五夜云一派春深送管弦九衢灯烛上熏天风回鳌背星球乱云散鱼鳞璧月圆逐队马翻尘似海踏歌人盼夜如年归迟不属金吾禁争觅遗簮与坠钿十六夜云次第看灯俗旧传宝筝重按十三弦人心未必今宵絶兎魄还如昨夜圆尚觉繁华夸乐土何须广乐聴钧天追欢独羡儿童健静对梅花忆往年十七夜云绣帘窣地护轻寒明月来迟鳯蜡残风扫烟花春烂漫云沈星斗夜阑珊醉敲马■〈革登〉还家去谁抱龙香隔院弹试看烧灯如白日鳌山无影海漫漫
　　二月朔日唐宋时谓之中和节今虽不举而民间犹以青囊盛五谷瓜果之种相遗谓之献生子自是城中士女已有出郭探青扫墓设奠者湖中游舫倩价日増矣二日士女皆戴蓬叶谚云蓬开先百草戴了春不老
　　春日妇女喜为斗草之戏黄子常绮罗香词云绡帕藏春罗裙点露相约莺花丛里翠袖拈芳香沁笋芽纎指偷摘遍緑径烟霏悄攀下画阑红紫扫花阶褥展芙蓉瑶台十二降仙子芳园清昼乍永亭上吟吟笑语妬秾夸丽夺取筹多赢得玉珰瑜珥凝素靥香粉添娇映黛眉淡黄生喜绾胸带空系宜男情郎归也未
　　二月十五日为花朝节葢花朝月夕世俗恒言二八两月为春秋之中故以二月半为花朝八月半为月夕也是日宋时有扑蝶之戏今虽不举而寺院启涅盘会谈孔雀经拈香者麕至犹其遗俗也十九日上天竺建观音会倾城士女皆往其时马塍园丁竞以名花荷担呌鬻音中律吕黄子常卖花声词云人过天街晓色担头红紫满筠筐浮花浪蕋画楼睡醒正眼横秋水聴新腔一回催起吟红呌白报得蝶儿知未隔东西余音软美迎门争买早斜簮云髻助春娇粉香帘底乔梦符和词云侵晓园丁呌道嫩红娇紫巧工夫攅枝饾蕋行歌伫立洒洗妆新水卷香风看街帘起深深巷陌有个重门开未忽惊他寻春梦美穿牕透阁便凭伊唤取惜花人在谁根底
　　三月三日俗传为北极佑圣真君生辰佑圣观中修崇醮事士女拈香亦有就家启醮酌水献花者是日观中有雀竿之戏其法树长竿于庭髙可三丈一人攀縁而上舞蹈其颠盘旋上下有鹞子翻身金鸡独立钟馗抹额玉兎捣药之类变态多方观者目瞪神惊汗流浃背而为此技者如蝶拍鸦翻蘧蘧然自若也是日男女皆戴荠花谚云三春戴荠花桃李羞繁华
　　清明从冬至数至一百五日即其节也前两日谓之寒食人家挿栁满檐青蒨可爱男女亦咸戴之谚云清明不戴栁红颜成皓首是日倾城上冢南北两山之间车马阗集而酒尊食罍山家村店享馂遨游或张幕藉草并舫随波日暮忘返蘓堤一带桃栁阴浓红翠间错走索骠骑飞钱抛钹踢木撒沙吞刀吐火跃圈觔斗舞盘及诸色禽虫之戏纷然丛集而外方优妓歌吹觅钱者水陆有之接踵承应又有买卖赶趂香茶细果酒中所需而彩妆傀儡莲船战马饧笙鼗鼓琐碎戏具以诱恱童曹者在在成市是夜人家贴清明嫁九娘一去不还乡之句于楹壁间谓如此则夏月无青虫扑灯之扰僧道采杨桐叶染饭谓之青精饭以馈施主
　　三月二十八日俗传为东岳齐天圣帝生辰杭州行宫凡五处而在吴山上者最盛士女答赛拈香或奠献花果或诵经上寿或枷鎻伏罪钟鼓法音嘈振竟日
　　立夏之日人家各烹新茶配以诸色细果馈送亲戚比邻谓之七家茶富室竞侈果皆雕刻饰以金箔而香汤名目若茉■〈艹梨〉林禽蔷薇桂蕋丁檀蘓杏盛以哥汝瓷瓯仅供一啜而已
　　四月八日俗传为释迦佛生辰僧尼各建龙华会以小盆坐铜佛浸以糖水覆以花亭铙鼓迎往富家以小杓浇佛提唱偈诵布施财物有髙峰和尚偈云呱声未絶便称尊搅得三千海岳昬恶水一年浇一度知他雪屈是酬恩
　　端午为天中节人家包黍秫以为粽束以五色彩丝或以菖蒲通草雕刻天师驭虎像于盘中围以五色蒲丝剪皮金为百虫之像铺其上却以葵榴艾叶攅簇华丽或以彩绒杂金线纒结经筒符袋互相馈遗僧道以经筒轮子辟恶灵符分送檀越而医家亦以香囊雄黄乌发油香送于常所往来者家家买葵榴蒲艾植之堂中标以五色花纸贴画虎蝎或天师之像或朱书五月五日天中节赤口白舌尽消灭之句掲之楹间或采百草以制药品觅虾蟆以取蟾酥书仪方二字倒贴于楹以避蛇虺
　　六月六日宋时作会于显应观因以避暑今会废而观亦不存自此游湖者多于夜间停泊湖心月饮达旦而市中敲铜盏卖氷雪者铿聒逺近是日郡人舁猫狗浴之河中致有汨没淤泥踉跄就毙者其取义竟不可晓也
　　立秋之日男女咸戴楸叶以应时序或以石楠红叶剪刻花瓣扑挿鬓边或以秋水吞赤小豆七粒
　　七夕人家盛设瓜果酒殽于庭心或楼台之上谈牛女渡河事妇女对月穿针谓之乞巧或以小盒盛蜘蛛次早观其结网疎宻以为得巧多寡市中以土木雕塑孩儿衣以彩服而卖之号为摩■〈日侯〉罗
　　七月十五日为中元节俗传地官赦罪之辰人家多持斋诵经荐奠祖考摄孤判斛屠门罢市僧家建盂兰盆会放灯西湖及塔上河中谓之照冥官府亦祭郡厉邑厉坛张伯雨西湖放灯诗云共泛兰舟灯火闹不知风露湿青冥如今池底休铺锦此夕槎头直挂星烂若金莲分夜炬空于云母隔秋屏却怜牛渚清狂甚苦欲燃犀走百灵刘邦彦诗云金莲万朶漾中流疑是潘妃夜出游光射鱼龙离窟宅影摇鸿鸟乱汀洲凌波未必通银浦趂月偏怜近彩舟忽忆少年清泛处满身风露独凭楼
　　八月十五日谓之中秋民间以月饼相遗取团圆之义是夕人家有赏月之燕或携榼湖船沿游彻晓蘓堤之上聮袂踏歌无异白日
　　郡人观潮自八月十一日为始至十八日最盛葢因宋时以是日教阅水军故倾城往看至今犹以十八日为名非谓江潮特大于是日也是日郡守以牲醴致祭于潮神而郡人士女云集僦倩幕次罗绮塞涂上下十余里间地无寸隙伺潮上海门则泅儿数十执彩旗树画伞踏浪翻涛腾跃百变以夸材能豪民富客争赏财物其时优人百戏击球闗扑鱼鼓弹词声音鼎沸葢人但藉看潮为名往往随意酣乐耳瞿宗吉看潮词云嘉会门边翠栁垂海鲜桥上赤栏欹行人指点山前石曽刻先朝御制诗出郭游人不待招相逢都道看江潮今年秋暑何曽减映日争将画扇摇一线初看出海迟司封祠下立多时须臾金鼓连天震忙杀中流踏浪儿垆头酒美劝人尝紫蠏初肥緑橘香店妇也知非俗客奚奴背上有诗囊沙河塘上路岐賖扶醉归来日巳斜怪底香风来不断担头挿得木樨花步入重门小院偏金猊飞袅夜香烟家人笑问归何晚已备中秋赏月筵
　　重九日人家糜栗粉和糯米伴蜜蒸糕铺以肉缕标以彩旗问遗亲戚其登髙饮燕者必簮菊泛茰犹古人之遗俗也又以蘓子微渍梅卤杂和蔗霜梨橙玉榴小颗名曰春兰秋菊
　　霜降之日帅府致祭旗纛之神因而张列军器以金鼓导之遶街迎赛谓之扬兵旗帜刀戟弓矢斧钺盔甲之属种种精明有飙骑数十飞辔往来逞弄解数如双燕绰水二鬼争环隔肚穿针枯松倒挂魁星踢斗夜义探海八蛮进宝四女呈妖六臂哪咤二仙传道圮桥进履玉女穿梭担水救火踏梯望月之属穷态极变难以殚名腾跃上下不离鞍■〈革登〉之间犹■〈犭员〉猱之寄朩也
　　十月朔日人家祭奠于祖考或有举扫松浇墓之礼者八日则以白米和胡桃榛松乳菌枣栗之类作粥谓之臈八粥十五日为下元节俗传水官解厄之辰亦有持斋诵经者立
　　冬日以各色香草及菊花金银花煎汤沐浴谓之扫疥
　　冬至谓之亚岁官府民间各相庆贺一如元日之仪吴中最盛故有肥冬瘦年之说舂粢羔以祀先祖妇女献鞋袜于尊长亦古人履长之义也
　　十二月二十四日谓之交年民间祀灶以胶牙饧糯米花糖豆粉团为献丐者涂抹变形装成鬼判呌跳驱傩索乞利物人家各换桃符门神春帖钟馗福禄虎头和合诸图粘贴房壁买苍术贯众辟瘟丹栢枝彩花以为除夕之用自此街坊箫鼓之声铿鍧不絶矣僧道作交年疏仙术汤以送檀越医人亦馈屠蘓袋同心结及诸品汤剂于常所往来者
　　除夕人家祀先及百神架松柴齐屋举火焚之谓之籸盆烟熖烛天烂如霞布爆竹鼓吹之声逺近聒耳家庭举燕则长幼咸集儿女终夜博戱藏钩谓之守岁燃灯床下谓之照虚耗以赤豆作粥虽猫犬亦食之更深人静或有祷灶请方抱镜出门窥聴市人无意之言以卜来岁休咎是日官府封印不复签押至新正三日始开而诸行亦皆罢市往来邀饮葢杭人奢靡不论贫富俱竞市什物以庆嘉节而光饰门戸涂泽妇女衣服钗环之属更造一新皆故都遗俗也
　　西湖之景天下所稀扪虱新话云蘓东坡酷爱西湖其诗云若把西湖比西子淡妆浓抹总相宜已曲尽西湖情态又诗云云山已作蛾眉浅山下碧流清似眼是更与西子冩真也宋时有张秀才者江西人骤见西湖而叹曰美哉竒哉青山四围中涵渌水金碧楼台相间全似一幅着色山水独东边无山乃有百雉云连万瓦鳞次殆天造地设之景也此语虽粗而西湖面目尽见矣正徳间有日本国使者经西湖题诗云昔年曽见此湖图不信人间有此湖今日打从湖上过画工还欠着工夫诗语虽俳而羡慕之心闻于海外久矣故游湖者挹山水之清晖以诗酒冶思而已歌童舞女已非本色而闾巷鄙人以戏子傀儡杂之溷聒眺聴诚所谓花上晒裩松下喝道者也宋时范景文诗云湖边多少游观者半在断桥烟雨间尽逐春风看歌舞几人着眼到青山可以针砭游湖之病矣
　　西湖夏夜观荷最宜风露舒凉清香徐细傍花浅酌如对美人倩笑欵语也髙季迪西湖夏夜观荷诗云雨晴南浦锦云稠晚待湖平荡桨游狂客兴来惟载酒小娃歌逺不惊鸥半湖月色偏宜夜十里荷香已欲秋为爱前沙好凉景满身风露未回舟
　　西湖观月秋爽最宜烟波镜净上下一色渔灯依岸城角传风山树霏微万籁閴寂自非有清竒之兴超豁之襟不能往也宋时叶梦得夜游西湖纪事叙云张景修与予同为郎夜宿尚书新省之祠曹厅步月庭下为余言尝以九月望夜过钱唐与诗僧可久泛湖时溶银傍山松桧叅天露下叶间薿薿有光微风动湖水滉漾与林叶相射可久清癯坐不胜寒索衣无所有乃以空米囊覆其背自谓平生得此无几因作诗纪之云山风猎猎酿寒威林下山僧见亦稀怪得题诗无俗语十年肝膈湛清辉似兹清赏继躅者稀近有太白山人孙太初者游湖必于秋夜自得之趣良难语人也其诗云一望晴烟破暝幽湖天滟滟月初浮旋携斗酒呼邻父小有盘蔬上钓舟笛咽水龙中夜冷杯摇河影万山秋人间回首悲何事欲览清光最上头又云十里蒹葭雨尽収西湖一望月光浮野袍白帻同幽事菰米莲房作好秋波静龟龙聴醉语夜凉河汉带渔舟髙情尽在形骸外不用逢人说胜游
　　西湖赏雪初霁最宜髙兴者登天竺絶顶及南北两峯俯瞰城闉逺眺海岛则大地山河银溶汞结而予以藐然稊米凌厉刚风恍欲羽化次则放舟湖中周览四山若秋涛耸涌璀璨乗飙而玉树琪花晃然夺目前辈凌云翰游雪湖八咏曲尽景致其鹫岭雪峰云大地浑无一点瑕光明都属梵王家两峰髙并疑堆玉一道中分类剖瓜已为岧嶤知鹫岭还因凛冽记龙沙此时翻忆蓝闗句谁复能开顷刻花冷泉雪涧云下有流泉上有松诸山罗列玉芙蓉垆头又酿谁家酒屐齿应嫌此处踪汲去煮茶随瓮抱引来刳木入厨供涧边亭子无人宿空使猨号昨夜峯巢居雪阁云人间蓬岛是孤山髙阁清虚类广寒朩处恐颠从此穏僧居疑小较来寛瑶花琪树縁边绕玉宇琼楼向上安里外湖光明似镜有梅花处好凭栏南屏雪钟云翠屏花作玉千层楼近钟疎恍若凭和雪送来清沥沥穿云透出慢腾腾华鲸漫忆秋蟾月铁马浑疑夜响氷一百八声纔击罢雷峯又点塔中灯西陵雪樵云湖曲风寒战齿牙不知髙树几翻鸦逺持斤斧黏氷片旋斫柴薪带雪花市上得钱沽斗酒担头悬笠挿山茶路人试问归何处笑指西陵是我家断桥雪棹云山逗晴光玉气浮我来乗兴似王猷桥迷螮蝀髙髙耸船压玻璃细细流雪后未回花外棹雨中曽唤栁阴舟遥思寂寞春寒夜一舸归来起白鸥蘓堤雪栁云寒梢不耐北风狂何似东风万缕黄西子画来蛾黛浅蘓公行处马蹄香兰同旧叶堪为佩藕比新丝可织裳待得春归飞絮乱画桥移近栁边傍孤山雪梅云冻木晨开噪毕逋孤山景好胜披图翠禽巢失应难认皓鹤笼空不受呼已见万花开北陇莫教一片落西湖快晴更待黄昏月疎影随身不用扶
　　菊庄刘士亨雪中登楼望湖上诸山作十絶句其时赵廷玉霍孟旸刘邦彦俞鸣玉各有和韵郡人喧传以为盛事前辈风流可想也今各纪二三首士亨诗峯峦逺近玉崔嵬竹压柴门午未开卧拥青绫迎送懒洛阳县令不须来鸣玉诗羣山凝素郁崔嵬近水梅花冷未开却喜渔舟轻似叶放歌撑出断桥来士亨诗晓来氷柱结檐牙篱外疎梅破一花铁筯自挑黄烛火苦吟谁识老刘又邦彦诗寒封林树玉槎牙银海摇光眩欲花清晓蹇驴湖上去寻梅迷却路三义士亨诗岁晚滕神故作威剪氷裁玉不停飞痴儿禁得双骹冷独立梅边待鹤归鸣玉诗闻说平戎仰圣威玉门闗外马如飞貔貅踏破天山雪笳鼓声中奏凯归士亨诗断氷漾漾立闲鸥偶尔看山到渡头浊酒一壶随处醉老夫不典鹔鹴裘鸣玉诗朔风吹散楚江鸥短策孤吟到水头谁把一竿和雪钓御寒不解着羊裘士亨诗登楼四望白模糊直北天髙是帝都想得征西貔虎士玉门闗外破匈奴孟旸诗乾坤万里尽模糊垒玉堆琼壮旧都不减灞桥吟兴好自裁新句付奚奴邦彦诗鳯山西下雪模糊琪树琼林接故都寒勒老梅香不放欲搥羯鼓倩花奴士亨诗东家酒熟纻旗悬费尽床头子母钱贵贱交游元不少夜深谁泛剡溪船邦彦诗小阁青灯对榻悬敌寒沽酒不论钱夜深拥被清无寐起棹坡仙药玉船鸣玉诗不叹金鱼带未悬半生且富买书钱谁知雪满南湖上时有人维问字船士亨诗白战诗成砚已氷案头饥鼠乱窥灯支离瘦影跏趺坐好是人间戴发僧孟旸诗檐溜无声冻作氷满怀清思对寒灯明朝策蹇西湖去不是寻梅定访僧士亨诗随风杂霰落萧骚破屋难禁一尺髙翻忆少年歌舞梦美人金琖进羊羔邦彦诗玉堂学士擅风骚扫雪煎茶趣自髙留得平生忠节在不惭金帐饮羊羔鸣玉诗中宵映雪读离骚坐待虚窻月影髙宁似五侯歌舞地飞觞燕客醉羊羔士亨诗梦骑白鳯挟飞仙下视齐州九点烟赋就晓寒残月里觉来失却衍波笺鸣玉诗雪深何处吊逋仙湖北湖南锁暮烟吟得暗香疎影句兴来都付薛涛笺士亨诗瑞应丰年不在多黒貂裘敝奈贫何老懐未减峥嵘气独对梅花发浩歌廷玉诗同云黯黯北风多此冷难禁奈老何记得西湖年少日水晶宫里载笙歌邦彦诗刘郎才力近来多不数扬州水部何白雪调髙成絶唱郢人从此愧赓歌
　　杭州男女瞽者多学琵琶唱古今小说平话以觅衣食谓之陶真大抵说宋时事葢汴京遗俗也瞿宗吉过汴梁诗云歌舞楼台事可夸昔年曽此擅豪华尚余艮岳排苍昊那得神霄隔紫霞废苑草荒堪牧马长沟栁老不藏鸦陌头盲女无愁恨能拨琵琶说赵家其俗殆与杭无异若红莲栁翠济颠雷峰塔双鱼扇坠等记皆杭州异事或近世所拟作者也
　　近来官司每值歉岁则禁人游湖以为撙节民财此非通达治体之策也葢游湖必殷阜之家衣食饶裕者未闻有掲债典衣而往者也游湖者多则经纪小家得以买卖趂逐博易糊口亦损有余补不足之意耳假令游湖之禁行矣豪冶之子就其室而酣沈达旦所费宁减于西湖哉范文正公仲淹以礼部侍郎知杭州属岁歉公日出燕湖上纵人游观自春徂夏巷无停轮公又谕诸寺主曰饥岁工廉可以大兴土朩于是诸寺工作鼎沸公又新仓厫吏舍日役千夫监司劾郡守不恤荒政嬉游不节公私营缮伤财疲民公乃条叙所以宴游工作皆发有余之财以恵贫者仰给甚厚是岁两浙皆疲惟杭州宴然又张忠定公咏以工部侍郎知杭州属岁歉民多鬻私盐以博食连捕数百人悉贷之官属请曰不痛绳无以厉禁公曰钱唐十万人饥者八九不藉盐无以取给一旦蜂聚为患何支姑俟秋成乃仍旧贯耳是岁民获安堵二公通变达权皆可为长民者之法也
　　杭州先年有酒馆而无茶坊然富家燕会犹有専供茶事之人谓之茶博士王希范西湖赠沈茶博诗云百斛美醪终日醺碧瓯偏喜试先春烟生石鼎飞青霭香满金盘起緑尘诗社已无孤闷客醉乡还有独醒人因思儤直銮坡夜特赐龙团出紫宸嘉靖二十六年三月有李氏者忽开茶坊饮客云集获利甚厚逺近仿之旬日之间开茶坊者五十余所然特以茶为名耳沉湎酣歌无殊酒馆也
　　宋时湖船大者一千料约长十余丈容四五十人小者二三百料长四五丈容三二十人理宗时尝制一舟悉用香楠木抢金为之然终于不用至景定间周汉国公主得旨偕驸马杨镇乗之泛湖倾城纵观为之罢市是时先朝龙舟久已沈没独小乌龙以赐杨郡王者尚在或传此舟一出必有风雨之异贾似道有车船不烦篙橹但用闗轮脚踏而行其速如飞其它若大緑间緑十様锦胜金羁等船皆民间物也今时湖船大约比宋差小而槛牖敞豁便于倚眺如水月楼烟水浮居湖山浪迹此其尤胜者也童巨卿以子贵封御史行乐湖山手构一室栋宇畧具护以箔幕小可卷舒出则携之或栁堤花坞当心处便席地布屋吟酌其中题曰云水行亭编巨竹为桴放湖中随波流止渺然莲叶也月明风清坠露淅淅吹洞箫芦苇间山鸣谷应闻者泠然有出尘之想题曰烟波钓筏一时风致良可尚也
　　城中秀丽惟紫阳为冠第逼近巡台游人往往逮捕坐是羽流惮居廊宇崩废风景寥落亦可慨也昔宋孝宗欲见光宗而不可得尝倚望潮台闻市民争闹而呼赵官家者叹曰朕呼之尚不至尔呼之何益又理宗凭阑见湖船秉烛酣歌笑曰此必贾似道也使人觇之果然是以天子而未尝禁人游览也蘓子瞻守杭时登府中望海楼诗云楼下谁家焚夜香玉箫哀怨弄清凉是以郡守而未尝禁人歌吹也乃今上日骄而下日谄节级所歴鸡犬皆惊有闻儿啼而杖其父母至捽儿以死者不独禁游紫阳而已不亦重可慨哉
　　蘓州黄勉之省曽风流儒雅卓越罕羣嘉靖十七年当试春官适予过吴门与谈西湖之胜也便辍装不果北上来游西湖盘桓累月勉之自号五岳山人其自称于人亦曰山人予尝戏之曰子诚山人也癖耽山水不顾功名可谓山兴瘦骨轻躯乗危涉险不烦笻策上下如飞可谓山足目击清辉便觉醉饱饭纔一溢饮可旷旬可谓山腹谈说形胜穷状奥妙含腴咀隽歌咏随之若易牙调味口欲流涎可谓山舌解意苍头追随不倦搜竒剔隠以报主人可谓山仆备此五者而谓之山人不亦宜乎坐客为之大笑此虽戏言然人于五者无一庶几焉而漫曰游山必非赏鉴者也

　　西湖游览志余巻二十

　　●钦定四库全书

　　西湖游览志余巻二十一

　　（明）田汝成 撰

　　○委巷丛谈

　　杭州山脉发自天目然天目有东有西东天目之脉萃于余杭结局于径山西天目之脉萃于钱唐结局于西湖故天目者杭州之主山也王气郁葱帝王奠宅而钱氏偏霸宋室南迁兆不诬矣度宗时天目山崩识者曰天目崩地脉絶潮不应水脉絶国事去矣或有为之诗云天目山前水啮矶天心地脉露渔溪西周冷浸孤陵月未必迁岐说果非信乎天目之兴废有闗于杭州也
　　径山在临安余杭二县之间乃天目之东北峯也有径路通天目故曰径山唐代宗时髙僧法钦辞其师马素而游方请示所止素曰乗流而行遇径即止钦至山下问途于樵者对曰此径坞也钦遂结庵焉俄有素衣老人拜于前曰我龙也愿挈归天目以此为师立锡今五峯之间有龙井者是也
　　武林本曰虎林唐避帝讳故也山自天目而来为灵隠后山顿伏至仪王墓后若龙昻首颔下石隠隠有斧凿痕故老相传以为宋太祖又以为徽宗用望气者言凿去虎颔又谓髙宗尝梦虎惊因凿焉未知孰是今北闗门内有小山亦曰武林宋时太乙宫万寿寺皆在其所而梦梁録以此为杭州主山灵隠为杭州客山失脉络之次第矣
　　说文云江水东至会稽山阴为浙江又渐水出丹阳黟中东入海今钱唐浙江是也秦始皇度浙江至会稽又庄子有浙河则浙名旧矣桑钦载渐水所经入正今浙江而不名为浙渐字近浙而相变如邾邹则浙之得名既以先秦而桑钦更以为渐何也许氏浙水渐水又复两出皆不可晓黟中今徽州也休宁县有浙溪溪上有浙岭而婺州亦有浙溪二州水皆相会桐庐而遂泛杭越间入海则本其发源因名为浙亦无抵牾更名为渐者字之讹也
　　唐僧诗曰到江吴地尽隔岸越山多陈后山曰声言随地改吴越到江分善谑者曰此吴越堠子诗也其谑亦有理然以后山之博而于吴越二州分境亦随世言之似未谛审也按国语越虽为吴所侵栖之会稽然其国境北至御儿御儿今嘉兴县御儿乡亦曰语儿句践伐吴用御儿人涉江袭吴胜之夫御儿之人越王得以为用则御儿之地隶越籍审矣则吴境何尝抵江耶
　　潘同浙江论云胥山西北旧皆凿石以为栈道唐景龙四年沙岸北涨地渐平坦桑麻植焉州司马李珣始开沙河胥山者今吴山也而俗讹为青山其时沙河去胥山未甚逺故李绅诗曰犹瞻伍相青山庙又曰伍相庙前多白浪景龙沙涨之后至于钱氏随沙移岸渐至铁幢今新岸去胥山已逾三里皆为通衢至宋绍兴间红亭沙涨其沙又逺在胥山西南矣
　　龙山河自鳯山水门直至龙山闸旧有河道计十余里长一千二百五十一丈置闸以限潮水宋以逼内河道不通舟楫因久堙塞元至大元年江浙令史裴坚言改修之便延佑三年行省丞相托克托令民浚河长九里三百六十二步造石桥八立上下二闸仅四十日而毕工至正六年其子达实特穆尔来为行省平章复疏之舟楫虽通而未达于江也皇明洪武七年参政徐本都指挥使徐司马以河道窄隘军舰髙大难于出江拓广一十丈浚深二尺仍置闸限潮舟楫出江为始便今以河髙江低改闸为坝
　　运河自候潮水门至跨浦闸旧有河道计七里长七百三十一丈由候潮门之南过椤木桥普济通恵等桥置清水闸又南过萧公桥置浑水闸又南至跨浦桥下置闸颇狭元延佑三年丞相托克托尝浚治之皇明洪武五年行省参政徐本李质同都指挥使徐司马议开河増闸河横阔一丈余闸亦髙广于旧寻又改闸为坝今止小船经行大船俱不由矣
　　外沙河南自永昌门北绕城东过永昌坝螺蛳桥东至蔡湖桥北达庆春门外河相合沿城转西至无星桥会安坝下合艮山河西入泛洋湖转北至徳胜桥东与上塘运河水合
　　前沙河在菜市门外太平桥外沙河北水陆寺前入港可通汤镇赭山仁和盐场东南接外沙河北达后沙河东坡尝于此开汤村运盐河有雨中督役宿水陆寺寄清顺诗草没河堤雨暗村寺藏修竹不知门拾薪煮药怜僧病扫地烧香净客魂农事未休侵小雪佛灯初上报黄昏年来渐识幽居味思与髙人对榻论今水陆寺元至正间筑城围入城内
　　后沙河在艮山门外坝子桥北其南接城内运河北达蔡官人塘河
　　沙河宋时居民甚盛碧瓦红檐歌管不絶官长往往游焉故蘓子瞻诗云云烟湖寺家家境灯火沙河夜夜春又其佐郡时意有所属比来守郡则其人已去矣故其诗云惆怅沙河十里春一畨花老一畨新小楼依旧斜阳里不见楼中垂手人葢亦杜樊川寻春较迟之慨也
　　蔡官人塘河在艮山门九里松塘东由姚陡门通河渎店汤镇赭山止其西南接后沙河东北达赤岸河
　　赤岸河去城东北三十五里赤岸南自运河入通髙塘横塘西接蔡官人河东北达施何村河
　　下塘河自武林水门接城内大河西河过吴山水驿达清湖上中下三闸至徳胜桥与城东外沙河菜市河泛洋湖水合分为两派一派由东北上塘至旧东仓新桥入运河至长安闸坝曰上塘河一派由西北过徳胜桥至江涨桥与子塘河合流至北新桥西北入湖州界曰下塘河北接新开运河髙菊磵九万下塘诗二絶云河水新添三尺髙河边芦苇有龟巢波流夜夜飘渔箔空点篮灯照树梢月出移船日又斜芦根时复见人家水乡占得秋多少两岸新红是蓼花
　　新运河在武林门外北新桥之北通蘓湖常镇等府凡舟不入上塘河者皆行于此宋淳佑七年大旱运河干涸安抚赵与■疏言下塘水道有二一自东迁至北新桥今已断流一自徳清至沿溪入奉口至北新桥间有积水以致商旅不行米价腾踊乃雇募乡夫分段开掘自北新桥至狗塟开阔三丈深四尺自狗塟至奉口开阔一丈民间称便焉元至正末张士诚以旧河窄狭复自五林港开至北新桥又南至江涨桥阔二十余丈遂成大河地有三里漾十二里漾风波唐突无塘遮护为盗贼渊薮正统七年通判易輗条上利害巡抚侍郎周忱便宜措备自北新桥起迤北而东至崇徳县界修筑岸一万三千二百七十二丈四尺桥七十二座水陆并行便于漕饷今名下塘
　　杭城之水皆东北向而输委于临平葢其地势使然也水口浩散得皋亭山为之遮拦故气脉不解皋亭山去府治可二十里又东北为临平山其下为临平湖吴赤乌二年宝鼎见湖中因称鼎湖又得小石长四寸广二寸刻皇帝字因改元天玺晋武帝时占者谓临平湖塞天下乱湖开天下平则临平湖又杭州王气所闗也
　　绍兴八年张澄知临安府言于髙宗曰临安古都会引江为河支流于城之内外交错而相通岁久湮塞顷因陛对乞以农隙畧加浚治议者恐其劳民也未克行之今辇跸之地公私所载资于舟楫者百倍前日所计最闗利害者两河尔非尽开城中之河也乞刷诸州壮城及厢兵共千人半年可以讫事从之国朝城河自元以来未有开浚湮塞日加非惟舟楫难行而秀脉亦壅官司未有留心者按澄所谓两河葢沙河及城中大河也乃今西河自流福水口至按察司右淤不容舠诚能设策开之亦城市之利也
　　旧传子胥为涛神自宋已前有祷辄应其英灵可畏也大中祥符五年诏曰吴山神庙实主洪涛聿书往册顷者湍流暴作闾井为忧致祷之初厥应如响御灾捍患神实能之用竭精衷有加常祀庶凭诚感永庇居民宜令本州岛每岁春秋建道场三昼夜罢日设醮其青词学士院前一月降付观此则其时香火之盛可想矣
　　钱武肃王居宫中轮差诸院敏利老妪监更一夕有大蜥蜴沿银缸噏油既竭而倐然不见监更妪异之不敢语人也明日王曰吾昨夜梦饮麻膏而饱监更妪以所见对王微哂而巳
　　武肃王招致贤隽然忍褊多谴斥独新城罗隠以诙捷亲眤先是隠与桐庐章鲁风齐名武肃召鲁风司笔札鲁风不就执而杀之吴仁璧者闗中人中第入浙谒武肃辟入幕府坚辞不就又谢以诗云东门上相好知音数展台前郭隗金累重虽然容食椹力微无计报焚林弊貂不称芙蓉幕衰朽仍惭玳瑁簮十里溪光一山月可堪从此负归心武肃怒沈仁璧于江召隠为钱唐令隠惧而受命然亦时有督过一日侍宴献诗云一个祢衡容不得思量黄祖漫英雄武肃始悔悟加礼于隠
　　宋熙宁中余杭洪浩游太学十年不归其父垂白寄浩诗云太学何蕃且一归十年甘旨误庭闱休辞客路三千逺须念人生七十稀腰下虽无蘓子印箧中幸有老莱衣归时定约春前后免使髙堂赋式微浩得诗即归养钱唐吴慥洪武中官四川其父敬夫思之作诗云剑阁凌云鸟道边路难闻说上青天山川万里身如寄鸿鴈三秋信不传落叶打牕风似雨孤灯背壁夜如年老怀一掬钟情泪几度沾衣独泫然敬夫卒而慥始以丁忧回一日见瞿宗吉自矜其诗云薄宦萧然作逺游行囊那得一钱留孟光不比蘓秦妇肯笑归来只敝裘宗吉因举敬夫前诗曰尊翁有念子之情而子乃归美其妇何耶慥大惭慥之有愧于浩亦多矣
　　宋朝故事翰林学士草宰相制或次补执政谓之带入大观三年六月八日何执中登庸四年六月八日张商英登庸皆张台卿草制讫无迁宠顷之蔡京谪太子少保台卿当制诋之甚切缙绅传诵京衔之会复相出台卿知杭州明年六月八日宴客中和堂忽思前两岁宿直命相正同是日乃作长短句纪其事云长天霞散逺浦潮平危阑注目江皋长记年年荣遇同是今朝金銮两回命相对清光频许挥毫雍容久正茶杯初赐香袖时飘归去玉堂深夜泥封罢金莲一寸纔烧帝语丁宁曾闻华衮亲褒如今漫劳梦想叹尘踪杳隔仙鳌无聊意强当歌对酒怎消观者美其词而讶其卒章失意未几以故物召遽卒于官
　　王钦若出守杭州一钱唐尉苍髯白发步履踉跄公将督责之问之乃同年进士也公凄然怜之表荐于朝其人以诗谢曰当年同试大明宫文字虽同命不同我作尉曹君作相东君元没两般风
　　王荆公介甫咏北髙峰塔诗飞来峰上千寻塔闻说鸡鸣见日升不畏浮云遮望眼自缘身在最髙层郑清之咏六和塔诗云经行塔下几春秋每恨无因到上头今日始知高处险不如归卧旧林丘二诗皆自喻荆公作于未大用前安晚作于已大用后然卒皆如意不徒作也
　　陆士规布衣工诗秦桧喜之尝挟桧书于临川守馈遗不满意升堂嫚骂守惧以书白桧自解桧怒甚士规请见不出但令其子小相者见之问其近作士规诵其黄陵庙一絶云东风吹草緑离离路入黄陵古庙西帝子不知春又去乱山无主鹧鸪啼小相入诵之秦桧吟赏再四待之如初
　　韩侂胄当国时尝招致水心叶适已在坐忽门外有以漫刺求见题曰水心叶适候见坐中恍然侂胄乃匿水心于便室延见之歴问水心进巻中语其人曰此皆某少作也后尝改削矣每诵改语极精妙遂延入书院出杨妃巻令跋之即挥笔曰开元天宝间有如此姝当时丹青不及麒麟凌烟而及诸此吁世道判矣又出米南宫帖即跋云米南宫帖尽归天上犹有此本散落人间吁欲野无遗贤难矣如此数巻言简意尽韩骇然谓曰自有水心在此岂天下有两子张耶其人笑曰文人才子如水心比者车载斗量今日不假水心之名未必蒙与进至此侂胄笑而然之収属门下其人姓陈名谠建宁人后举进士
　　宋南渡诸将韩世忠封蕲王杨沂中封和王张俊封循王俱享富贵之极而俊复善治生其罢兵而归岁収租米六十万斛今浙中岂能着此富家也绍兴间内宴有优人作善天文者云世间贵官人必应星象我悉能窥之法当用浑仪设玉衡若对其人窥之见星而不见其人玉衡不能卒办用铜钱一文亦可乃令窥光尧云帝星也秦师垣曰相星也韩蕲王曰将星也张循王曰不见其星众皆骇复令窥之曰中不见星只见张郡王在钱眼内坐殿上大笑俊最多赀故讥之
　　宋端平间真徳秀应召而起百姓仰之若元佑之仰洓水也时楮轻物贵市井喁喁为之语曰若要百物贱直待真直院及入朝进对首以正心诚意为言愚民无知以为不切时务遂续前语曰吃了西湖水打作一锅麫继参大政未及有所建置而薨魏了翁督师亦未及有经略而罢临安优人装一生儒手持一鹤别一生儒与之邂逅问其姓名曰姓锺名庸问所持何物曰大鹤也因倾葢驩然呼酒对饮其人大嚼洪吸酒肉靡有孑遗忽颠仆于地羣数人曳之不动一人乃批其颊大骂曰说甚中庸大学吃了许多酒食一动也动不得遂一笑而罢或谓有使其为此以姗侮君子者京尹乃悉黥其人
　　陆象山少年时尝坐临安市肆观棋如是者累日棋工曰官人日日来看必是髙手愿求教一局象山曰未也三日后却来乃买棋局一幅归而悬之室中卧而仰观之者两日忽悟曰此河图数也遂往与棋工对棋工连负二局乃起谢曰某是临安第一手凡来着者皆饶一先今官人之棋反饶得某一先天下无敌手矣象山笑而去聪明过人如此
　　宋绍兴乙卯以旱祷雨谏议大夫赵霈上言自来祈祷断屠止禁猪羊今后请并禁鹅鸭时胡致堂在两掖见之笑曰可谓鹅鸭谏议矣闻金人有龙虎大王当以鹅鸭谏议当之嘉定中察院罗相上言越州多虎乞行下措置多方捕杀正言张次贤上言八盘岭乃禁中来龙乞禁人行太学诸生遂有罗擒虎张寻龙之对
　　正统间周文襄公忱巡抚江南日巨珰王振当国虑其异已时振新作居第今之京卫武学是也公预令人度其斋阁使淞江作剪绒毯遗之覆地不失尺寸振极喜以为有才公在江南凡上利便事振悉从中赞之宋秦桧格天阁成郑仲为蜀宣抚遗锦地衣一片桧命铺阁上广袤合一黙然不乐以为探我阴事郑竟得罪二事极相类一以见疑一以见厚岂心术之微有不同耶
　　林逋隠居西湖朝廷命守臣王济体访之逋投一启其文则俪偶声律之式也济曰草泽之士不友王侯文须格古功名之事候时致用则当修辞立诚今逋两失之矣乃以文学保荐诏下赐粟帛而已又逋尝傲许洞洞作诗嘲逋云寺里啜斋饥老鼠林间咳嗽病狝猴豪民送物鹅伸颈好客临门鳖缩头则逋在当时亦不满于舆论甚矣贤才处世之难也
　　甄龙友尝游西湖作大佛头赞云色如黄金面如满月尽大地人只见一橛禅子多称之又尝游僧舎具馔延欵僧有雌鸡久畜甄请烹为供僧曰公能作颂予当不靳也龙友援笔题曰头上无冠不报四时之晓脚根欠距难全五徳之名不解雄先促张雌伏汝生卵卵复生子种种无穷人食畜畜又食人寃寃何已若要解除业障必须割去本根大众煎去波罗香水先与推去头面皮毛次运菩萨慧刀割去心肠肝胆咄香水源源化为雾镬汤滚滚成甘露饮此甘露乗此雾直入佛牙深处去化生彼国极乐土僧笑曰鸡死无憾矣乃烹以侑酒尽欢而去
　　洪武中钱唐丘彦能者文雅好古所藏图画非遇赏鉴者不出示也尝有芦花被图一幅葢模冩酸斋梁山泺故事上惟贡泰甫吴子立数诗而已后遇吴敬夫出而求题敬夫为赋数首皆不惬意最后一首云秋风吹就芦花被一落人间知几年泽国江山今日画诗人毛骨久成仙髙情已落沧洲外旧梦犹迷白鸟边展巻不知时世换水光山色故依然彦能喜始请登巻彦能又尝以唐三学士弈棋图求瞿宗吉题宗吉为赋一絶云三人当局各藏机思入幽玄下子迟毕竟是谁髙一着风檐日影静中移彦能叹赏曰不辱吾巻矣
　　仁和沈明徳宣文辞赡富早游县庠与张海观天锡齐名张乡举终教谕沈卒不偶尝有诗咏蟹云郭索横行逸气豪秋来兴味满江皋玉缸十斛酴醿酒不待先生赋老饕豪俊可爱刘邦彦者明徳婿也尝为题画有云雪消岳色露真容涧道奔泉走玉龙千仞髙寒凝不动行人知是丈人峰
　　沈履徳者明徳弟也亦文雅好事张靖之尝题其孤山春信巻云放鹤庭前玛瑙坡向来清景半消磨水浑残影春何浅月澹余香夜不多商鼎有羮惭白首罗浮无梦怯青娥唯应铁石孤标在千古林塘隔薜萝
　　徐珙者伯龄之父也宣徳丁未与弟璟同举进士时号聮璧珙遂以为字歴官太仆丞晚守湖南宝庆值部使者有隙诬罪除名安置塞外天顺初陈诉得白起用卒于京文稿悉散其论交诗云交游谁似古人情春梦秋云未可凭沟壑不援徒泛爱寒暄有问但虚名陈雷义重踰胶漆管鲍贫交托死生此道今人弃如土岁寒惟有竹松盟题画眉鸟云野性从来不受羁随声百啭任髙低也曾锁向雕笼聴不及林间恣意啼枯荷鹡鸰图云秋色荒凉景物残池荷半老水生寒鹡鸰好似人兄弟不暂分飞赴急难惜不得见其全集也
　　夏与诚者太常卿时正之父也其先鄞人及壮徙仁和正统七年捐米千石以赈贫者事闻玺书羊酒褒美复其家尝为其友陆孟言题万玉轩诗云暗香疎影句能传暮景空林色信妍琼馆梦回春似海琪园坐对日如年娟娟霜月将三五粲粲氷花逾十千独鹤归来风动处霓裳小队舞羣仙张楷送夏与诚自京师归仁和诗桂花风送木兰桡千里湖山入望遥一路鴈行依渚下满川枫叶近船飘诗成矮榻江涵雨梦觉孤篷月送潮莫讶潜鳞久蟠屈鳯雏今已出丹霄
　　杭州先辈士夫居乡者往往以名节自励而上官莅于兹土者亦以出格之礼待之成化间布政使寗良等建西湖书院于孤山以居夏时正郡守胡浚建怡老园于帐前营以居刑部正郎陈谦此诚熙世盛事较之耳目所及其炎凉之态何如也时正有孤山种梅而藩司携酒见访诗云占断层崕学种梅呼龙耕破白云堆自甘结屋青山住不谓乗春画舫来竹下倒裳迎使节花间供具促吟杯都非诏遣旌求急鸥鹭无烦着意猜其礼贤风度何异于缁流也
　　咏物之作拘于题则粘皮带骨逺于题则捉影捕风谢宗可瞿宗吉各有咏物诗百首其可取者亦鲜矣宗可睡燕诗补巢衔得落花泥困倚东风倦翅低金屋昼闲随蝶化玉堂春静怕莺啼魂飞汉殿人应逺梦入乌衣路欲迷却被卷帘人唤醒小桥流水夕阳西走马灯诗颷轮拥骑驾炎精飞绕人间不夜城风鬛追星低弄影霜蹄逐电去无声秦军夜溃咸阳火吴骑宵驰赤壁兵更忆雕鞍年少客章台踏碎月华明宗吉熨斗诗有柄何曽挹酒浆随时用舍属闺房斡旋天上阳和气平帖人间锦绣香翠袖卷纱移玉钏金篝分火近牙床衣成逺寄征夫去印颗何时肘后黄玉簮花诗白露初凝气候凉花神献宝助新装移来银色三千界压尽金钗十二行秋水为神氷琢骨龙涎作炷麝传香不须石上忧磨折长在佳人鬒髻傍
　　杭州府志在宋则有淳佑志咸淳志皆秽陋去取无法而咸淳志中归美贾似道谄谀非史体也洪武初徐一夔所著杭州府志颇称简明今不传矣成化十年夏时正重修杭州府志纪事脱畧笔力腐冗直可覆瓿耳一郡典故散于各书今可考者僧怀显钱唐胜迹傅牧西湖古事实范石湖日録周益公平园日记岳珂桯史葛立之鹤林玉露方勺泊宅编行都纪泗水潜夫武林旧事周公谨癸辛杂识齐东野语周昭礼清波杂志牟应隆隆山杂记镏孟熙霏屑録杨瑀山居新语张仲文白獭髓叶子竒草朩子无名氏梦梁録陶九成辍耕录刘一清钱唐遗事杨公济西湖百咏吴美中武林纪事此其班班著者其它片言只事散见各书者又不可缕数也 
　　杭州文人元宋以前姑置勿论自洪武以来著作成集者张光弼左司集凌云翰柘轩集莫维贤广莫子稿王谦壶父集白范虚室集张舆张辂聮辉集瞿宗吉存斋集存斋诗桂衡紫薇稿髙徳旸节庵集郑环完轩集孔克愚西塍吟稿周昉西崦集夏文度退安稿王希范毅斋存稿髙暐复庵集彭清存庵集平显松雨斋集周子良乐稼诗稿刘士亨菊庄晚香二集刘邦彦宾山集于肃愍公节庵存稿此皆予目所睹其它未见者固多也
　　洪武中浙江都司徐司马令郡城人家植冬青树于门数年后街市緑阴匝地张舆赋诗曰比屋多青树人皆隠绮罗春风十年后惟恐緑阴多
　　元时豪杰不乐进取者率托情于诗酒其时杭州有清吟社白云社孤山社武林社武林九友会儒雅云集分曹比偶相覩切磋何其盛也国初犹有余风故士人以诗学相尚宣徳正统间海内熙皥而杭州尤繁盛士庶燕会雅而弗淫时有大理寺正郎子贞年八十一礼部郎中蒋廷晖七十八皆以引年归封吏部员外郎孔希徳八十处士项伯藏九十三孙适郭文敏皆七十三白发相过殆无虚日或张燕家园或携榼湖上欢洽歌咏名其会曰耆徳项伯藏者洪武初以诗坐法割两耳者也处士陈士宁夏与诚马叔良祝彦广僧昙纉古需年皆七十作会赋诗名曰会文社时广东邓司封林富阳姚方伯肇寓杭城亦与社中至天顺间太仆卿王荣太仆丞陈斌布政使夏时参议黄顺按察佥事陈浩知府叶蓁理问陆证知县盛埙训导方义顾纲皆郡人太常少卿余姚陈贽知府长沙陈敏政理问山西周颂以寓贤皆引年就散修会为乐郡守胡浚闻而致馈佥曰某等优游湖山聊以卒岁者皆朝廷寛假之恩也因名其会曰恩荣每岁以上已端午重阳行之而湖守亦与焉时萧山吏部尚书魏骥已致仕家食其先茔在西湖上岁时祭扫每单行不令人知诸公辄欲致之会中卒莫能致也陈贽复有别墅在城北甘泉里时拉里中缙绅及处士郭文敏刘辰孔诺盛民夏纯周正蔡安徐恕同往郭刘并年九十有余少者不下六十因名其会曰朋寿诸人皆布衣而颉颃缙绅求忮咸泯一时风致今不可复覩矣
　　武林钱思复尝言年十六七时以诗见息斋李公于州桥寓居既拜公公答拜命坐辞之再公曰仲尼之席童子隅坐因不敢辞徐永之为浙江提举日客往访之者无问亲疎贵贱必送之门外客请纳步则曰不可礼惟妇人迎送不踰阈右二事可见前辈诸老谦恭退抑汲引后进如此
　　元时吕重实为浙西佥事清节有闻其未显时一日晨炊不继欲携布袍质米于人室氏有吝色因戏作一诗曰典却春衫办蚤厨山妻何必更踌躇瓶中有醋堪烧菜囊里无钱莫买鱼不敢妄为些子事只因曽读数行书严霜烈日皆经过次第春风到草庐次年果登第
　　钱唐祝吉甫居西河上构小楼眺尽湖山之胜宾客尝满邻有富豪筑髙墙数仞蔽之吉甫因郁郁不乐赵松雪访吉甫登楼为书二字扁曰且看一日贯酸斋来亦题于左云酸斋也看无何邻以通畨簿録家徙垣屋摧毁小楼内湖山如故
　　嘉定间禁士庻不得用清凉伞多以皁绢为之特短其檐数寸庇日而巳后渐増至尺余者复行禁约颇峻有题一絶于朝天门曰冠葢如云自古然易青为皁且从权中原多少黄罗伞何不多多出赏钱闻者启齿后遂尽用黒油伞焉
　　刘藴古燕人也金亮将南侵使之伪降以觇国纵谈亮国虚实以啖朝廷当国者喜之遂授迪功郎初吴山有伍员祠俯瞰阛阓都人敬事之有富民捐赀为扁额金碧甚侈藴古始至辄乞灵焉妄谓有心诺辍俸易牌而刻其官位姓名于旁市人皆惊曰以新易旧恶其不华耳易之而不如其旧意果何在有魏仲昌者独曰是不难晓他人归正者侥幸官爵金帛而已藴古则真细作也间谍入境不止一人榜其名所以示踵至者明已之已至耳未几果败
　　考亭朱文公得友人蔡元定而后大明天地之数精诣锺律之学又纬之以阴阳风水之书乃信用蔡说上书建议乞以武林山为孝宗皇堂且谓会稽之穴浅觕而不利愿博访草泽以决大议其后言者毁考亭阴援元定元定亦因是得谪云
　　唐时杭妓承应燕会皆得骑马以从白乐天代卖薪女赠诸妓诗乱蓬为鬓布为巾晓踏寒山自负薪一种钱唐江畔女着红骑马是何人宋郡守迎春则诸妓亦骑杨炎正诗翠翘金鳯乌云髻雕鞍玉勒三千骑
　　宋时阃帅郡守等官虽得以官妓歌舞佐酒然不得私侍枕席熙宁中祖无择知杭州坐与官妓薛希涛通为王安石所执希涛榜笞至死不肯承伏想唐制亦然也
　　杭城有两打绳巷一在都亭驿前一在候潮门外有两石板巷一在临安府前一在柴朩巷中有两龙舌头一在临安府前一在江下鮝团有两樱桃园一在七宝山一在荐桥门外
　　宋时城中沿河旧无门阑惟居民门首自为拦障不相聮属河之转曲两岸灯火相直醉者夜行经过如履平地往往溺死岁数十人自王宜尹京始令城内沿河连置大木阑每船埠留一门民始便之
　　绍兴四年大享明堂更修射殿以为享所其基即钱王时握髪殿吴人语讹乃云恶发殿谓钱王怒时即乗此座也时殿柱大者每条围二十二尺其壮丽如此

　　西湖游览志余巻二十一

　　●钦定四库全书

　　西湖游览志余巻二十二

　　（明）田汝成 撰

　　○委巷丛谈

　　宋时临安三学之横盛于景定淳佑之间凡有所欲出者虽宰相台谏亦直攻之必使去其权乃与人主抗衡或少见施行则必借秦为谕动以坑儒恶声加之君相略不敢过而问焉其所以招权纳赂豪夺庇好动摇国法作为无名之谤扣阍上书经台投巻人畏之如狼虎市井商贾无不被害而无所赴愬虽京尹不敢过门一时权相如史嵩之丁大全不恤行之亦末如之何也大全时极力与之为敌重修丙辰监令榜之三学时则方大猷实有力焉其后诸生协力合党以攻大全大全终于得罪而去磨去大猷题名之石以为败羣之罚自此之后恣横益甚至贾似道作相度其不可以力胜遂以术笼络重其恩数丰其馈给増拨膳田种种加厚于是诸生啖其利而畏其威虽目击似道之罪而噤不敢发一语及似道要君去国则上书赞美极意挽留今日曰师相明日曰元老今日曰周公明日曰魏公无一人敢少指其非直至鲁港溃师之后始声其罪无乃晚乎葢大全之治三学乃惩嵩之之不敢为似道之不敢轻治乃鉴大全之无能为至彭成大之为前廊竟摭其平日之赃决配南恩州学舍寂不敢发一语此其术亦有大过人者
　　宋时临安太学多四方之人淳佑辛亥郑丞相清之当国朝议以游士多无检束羣居率以私喜怒轩轾人甚者植党挠官府之政扣阍揽黜陟之权或受赂丑诋朝绅或设局骗胁民庶风俗浸壊遂行下各州自试于学仍照旧比分数以待类申将以是岁七月引试为始会教官林经徳对士子上请语微失于是大哄肆骂时赵京尹与■委官调停一时但欲求静遂许以三百名内一半取土著一半取游士于是乃息越数日宰执奏事上面谕曰近行诸州各试之法正欲散游学之士不知临安府慿何指挥复収外方之人赵尹闻之恐甚乃移牒俾游士限日出斋其计始穷乃为檄文相率而去云天之将丧斯文实系兴衰之运士亦何负于国遽罹斥逐之辜静言思之良可丑也慨宗祖之立法广学校以储材非惟衍丰芑以贻后人葢亦隆汉都而尊上国肆惟皇上克广前猷炳炳宸奎厘为四学戋戋束帛例及诸生蒙教育之如天恨补报之无地但思粉骨何畏触喉直言安石之奸共惜元城之去实为公议不利小人始阴讽其三缄终尽打于一网不任其咎移过于君是诚何心空人之国郑侨犹谓毁校不可而李斯尚知逐客为非今彼不顾行之使我何颜居此厄哉吾道告尔同盟毋见义以不为宜行巳而有耻茍为温饱可胜周粟之羞相与提携莫蹈秦坑之祸斯言既出明日遂行八月朔乃相率而出复作文告先圣曰斯文将丧呜呼天乎吏议逐客呜呼人乎乘桴浮海呜呼圣乎遯世无闷呜呼士乎敢告又作诗云塞翁何必恨失马城火可怜殃及鱼一笑出门天万里担头犹有斥奸书又诗云郑五不去国金陵深误君校存知必毁书在巳如焚自是清流祸非干北党分归欤虽幸矣恨未效朱云又诗云上书如啜卢仝茶直论国体宁无哗依然茅苇纵横斜龙钟老栢休槎牙呜呼世事如丝麻食肉者口徒咿哇鬼蜮空含射影沙逐客令下堪吁嗟识者将绍秦徳邪淳佑浸不如端嘉邪人刚指正人邪时有引喙鸣灵鸦失脚竒祸遭罗罝尼山草朩枯无花奄奄山鬼相揄揶我今束书归山涯不惜一去惜国家于是京尹待罪两校官各降一资而陈显伯郑雄飞方以公道自任且欲収誉士林乃相继上疏欲复其旧而贾似道居淮阃至以游士欲渡淮投北敌以胁上必从而理宗以周粟秦坑等语怒未解深不然之至开庆巳未吴丞相潜再登揆席首欲収士心复旧法会去不果戴庆炣以参枢轮笔竟作指挥许京庠有籍无分人引试一次于是渐复云集矣
　　太学古语云有髪头陀寺无官御史台言其清苦而鲠亮也其时斋舍质素器止陶瓦栋宇无饰国有大事谠论间发言侍从之所不敢言攻台谏之所不能攻公是公非伟节相望自嘉定以后习尚华靡亭榭帘幕朱碧焜煌妓饮酣沈黄白错落权门要路阳为矫激阴则附丽而徒以徤吻剧舌雌黄国是去古语逺矣
　　宋制车驾飨景灵宫太学武学宗学诸生俱在礼部前迎驾临安府有人作十七字诗讥之曰驾幸景灵宫诸生尽鞠躬头乌身上白米虫葢讥其幞头襕服岁糜廪禄不得出身年年迎驾耳
　　行在太学造工之初鸣鼓集饭有刘耆者山东来目双瞽善聴声过之问曰此何地适闻鼓声官气甚旺旁人以建太学语之耆曰若如此则不出宰相永无火灾所以自中兴以来六七十载絶无郁攸之惊而未闻有爰立者嘉泰中髙文虎为祭酒欲为陈自强之奉遂谓鼓壊请更鞔之未几自强正拜遂以为更鞔堂鼓而自强破揆席之荒也名其鞔鼓之所曰鞔鼓桥且讽斋生建登槐之亭于旧所肄业斋之前及韩平原败而自强尽削在身官职窜死岭表诏籍其家殆与庶民同是犹不出宰相也登槐之亭亦随折毁
　　宋时太学各斋除夕于祭斋榜品用枣子荔枝蓼花取早离了之谶执事者帽而不带以绦代之谓之叨冒爵中有数鸭脚以酒沃之谓之侥幸游湖不至三贤堂葢以乐天子瞻君复并坐谓之落苏林此皆速化之心可发一笑
　　绍兴间清漳杨汝南就试临安待捷旅邸夜梦人以油沃其首惊寤辄不利如是者三乙丑岁复与计偕惧其复梦也掲晓之夕招同邸者告以故益市酒殽明烛张博具相与剧饮期以达旦夜向阑四壁咸寂有仆曰刘五卧西牖下呻吟如魇亟振而呼之醒乃具言初以执炙之勚视博方酣幸主之不呼窃就枕忽有二人扛油鼎自楼而登仓皇若有所顾见主之在坐也执而注之我怒而争是以寱语汝南闻之大恸曰二千里逺投今又废矣同邸亦相与叹咤为之罢博及明漫强之观榜则其名俨然中焉黯若有迹油渍其上葢御史莅书以夜仓猝覆灯故耳宛陵吴胜之淳熈辛丑得隽于南宫将赴廷对去家数十里地名朱唐里之士夜梦有语之者曰吴胜之入都至朱唐返矣时吴有亲垂白意其或泥于行也既而无他集贤赐第乃在第三甲上曰朱端常下曰唐廙始悟所梦二事絶相类要之科第有定分非可以智力求也
　　绍兴二年两浙进士类试于临安湖州谈谊与乡友七人谒上天竺观音祈梦谊梦人以二楪贮六茄为馈恶之葢杭人以茄为落苏而应试者以落苏为下第也惟徐扬梦食巨蟹甚美迨且同舍聚坐一客语及海物黄甲者扬问其状曰视蝤蛑差小而比螃蟹为大扬窃喜乃以梦告人以为必中黄甲之兆洎牓出六人皆不利扬独登科后二年谊复与周元特赴漕司举又诣寺祈梦前一夕周梦与诸人同登殿谊先抽籖三反而三不吉余以次请祷周立于后曰所以来唯欲求梦尔何以籖为众强之方诣筒下遇妇人被髪如新沐者从佛背趋出谓其贵家人急避之遂寤眀晨入寺谊所卜三籖果不吉余或吉或否周但焚香再拜愿得梦是夜梦乡人徐广之持省牓至凡列三等巳为中等第一人巳而贺客四集有道士在焉明年七月省试罢还吴兴待牓他日阅市闻呼于后曰奉贺奉贺元特回顾乃徐广之也云适过郡门见掲试贴司牓内一人与君姓名同聊相戏耳周方谯责之则又有言曰省牓自南门入矣遂相与散归及家而报至次日数客来贺一道士俨然其中周曰与君不相识何以辱顾我道士笑曰君岂忘之耶去年君过我卜我推君五行知今年必及第故来贺以印吾术非有所求也遽辞去沈思其人乃开元寺卖卜者始验昨梦无一不合周果居中等虽非首选而于吴兴为第一人夫广之之戏谈黄冠之旅贺皆偶然细事也而梦寐魄兆巳先于旬月之前人生万事不素定乎
　　真徳秀会试于行都祈梦于吴山梓潼庙题其鼓曰大扣则大应小扣则小鸣我来一扣动五湖四海闻其声是夜得吉梦其年果及第
　　郑丞相清之在太学十五年殊困滞无聊甫升舍选而无名阙仍赴省试临期又避知举袁和叔亲试别头愈増怏怏及试青紫明主恩诗押明字短晷逼暮思索良艰漫检韵中有頳字可押遂用为末句云他年蒙渥泽方玉带围頳归为同舍道之皆大笑曰绿衫尚未能得着乃妄思系玉乎巳而中选攀附史弥逺官至极品竟赐玉焉遂成吉谶
　　癸酉岁庆元秋试两浙运司干官临川龚孟鍨为考官龚道出慈溪忽梦有人以杯汤饮之且作四字于掌中晓起便觉目视■〈目荒〉■〈目荒〉及入院发策第一道中误以一祖十三宗为十四宗于是士子大哄径排试官房舍悉遭棰辱至有负笈而逃者龚偶得一兵负去而免刘制使良贵亲至院外抚谕遂权宜以策题第二道为首篇续撰其三久之始定于是好事者作隔联云龚运干出题疏脱以十三宗作十四宗刘制使下院调停用第二道为第一道明年秋度宗宾天于是十四宗之语遂验
　　度宗崩幼君谅阴榜第一名王龙潭二名路万里三名胡幼黄行都为之语曰龙在潭飞不得万里路行不得幼而黄医不得
　　谢深甫台州人家本寒微父母赁舂以食父之友某招深甫教子一夕宾主对饮夜半酒渇无从得水牕前有梨方熟遂登树啖之羣犬环吠深甫不敢下主人梦黒龙蟠树上为犬所吠惊觉开戸视之见树上有黒物诃问何人深甫曰我也逐犬深甫下主人竒之遂妻以女深甫始不过读兔园耳得妻后始学作程文领乡荐妻家亦贫但稍稍自给深甫草履赴省宿于逆旅明发不颒面而遁至曹娥渡渡子必得若干乃载深甫予之钱少渡子不肯曰不怕汝作转运黥我深甫乃从他处渡至嵊县宿古庙中祝遇之厚又饮以酒深甫讶之祝曰夜梦神告我明日当有宰相来宿必官人也深甫焚香祝曰若成名当为县官使庙貌一新果登第遂注嵊县主簿修庙焉后为浙漕至曹娥召渡子谓曰今竟何如渡子伏地请罪深甫笑曰吾岂果黥汝厚赐之使去曰台州秀才徃来勿取渡钱也
　　咸淳戊辰兴化李权举进士唱名后乞以本身致仕合得恩例尽以回赠父母上书毕辞先圣及三魁同舍出钱唐门脱绿袍挂门上泛舟而去时三魁同舍皆送别权有诗云人言学古思入官我谓学易而官难平生透出梦觉闗本来面目只儒酸吾亲不待若为欢不如归去卧林间殿前三策罄忠肝多谢皇恩天地寛绿衫卸了白衣还扁舟飞过子陵滩前修亦有逋与抟圣世待之俱寛闲何物种放大厚颜山鬼移文伐其奸此行无复出闽山休音息影谷之盘今朝酾酒酹云坛便向钱唐门挂冠又有诗云有手须搴龙衮衣有头须叩九阶墀有口须读离骚词有腹须饱商山芝有身不愿挂绿皮笑问此身欲何之寳石山之巅重湖水之湄陶公云乐夫天命复奚疑
　　淳佑癸丑临安试监补者天下无虑数万蹂践死者十有七人省试又死一人当时有诗云南省观图丧一名补闱又试万人英两重门阈如天险十有七人倒地横谁设秦坑来贡院枉教唐士梦登瀛云山万里家何在月白风清鬼哭声
　　三山苏大章乙未魁南省戊午就乡举时试出忽梦人告之曰公与荐在四十一名公觉而喜言于朋友遂传播其事有同经忌之者投牒于州谓苏与主司有私若预荐当行驳于府帅枢使叶通叔羽喻之云姑留牒俟拆巻当为区处既入院对号至四十一巻治经果符梦中语未启颇异之帅出士子牒示考官云留此一巻不须拆俟填牓毕却于待补经魁取一巻易之众以为然榜毕取巻则原封者却非苏而待补者乃苏巻也帅与主司各大惊异始知得失前定乃不复再易次年苏遂登春榜第一
　　绍兴初有梦经徳斋生为省元者时太学诸斋无经徳之名至二十七年祭酒周绾请増三斋曰节情经徳立礼至干道间何澹从经徳斋冠南宫作诗云太学中兴七十年续添经徳梦先传不才如我惭休应革故从新定胜前
　　三寳珠者色目人居杭州至治元年举进士以才学知名虽湛湎酒色而练达吏事为浙省郎中大书四句于门屏曰逆刮蛟龙鳞顺捋虎豹尾若将二事论犹比干人易其意欲杜絶请托也
　　元至正庚寅浙江乡试八月二十二日夜二鼓贡院彷佛见一物驰过甚疾其状若猛兽军卒因而喧哄考官遂以角端命赋题角端者似麒麟而角在鼻上先是元太祖驻师西印度忽有大兽髙数十丈一角如犀牛能作人语曰此非帝世界宜速还左右皆震慑独耶律楚材曰此名角端乃旄星之相也圣人在位则斯兽奉书而至且能日驰万八千里灵异如鬼神不可犯也帝即回驭
　　皇明洪武三年始定科举之法三年一行寻以収罗未广诏比岁一行八年罢科举至十七年复诏三岁一行到今不改也尝得徐一夔乡试录序云皇上既平海内诏以科目取士寻以大比之期为稍稽滞而天下有遗材复命岁一举行甚盛典也浙省岁贡四十人洪武五年八月省臣合属郡之士二百余人命老于文学之士如格试之而差次其髙下有司遵故事凡职掌之方选择之法防闲惟谨既撤棘得士如额以贡初科目之行上意欲斥浮华以収寔效是以廷议稍变前代之制以趋于古故义必以经论必以礼乐策必以时务夫义以经则其言务奥雅以达性命道徳之原论以礼乐则其言务精核以明文物度数之懿策以时务则其言务切实酌古今明事变以适时之宜不然玉巵无当亦奚益于用哉此国家之良法美意而凡为士子者之所当知也既竣事有司以其程文锓版以贻四方葢将以上昭国家兴文之盛而下以励来者有所矜式云尔其送赵生序云洪武五年秋八月浙省乡贡既撤棘一榜烂然悬于省门之上观者荣之杭之士预贡者五其第三人则钱唐赵惟一执中也初执中受经于郡助教何彦恭甫而何彦恭甫则受经于前乡贡进士徐中先生授受有源委故其试于有司也卒以易冠同经云执中将上春官予告之曰科目之设在隋唐者吾弗暇逺引宋以方州贡士谓之乡贡元暨国朝以行省选贡士亦通谓之乡贡杭为方州时贡士之额自淳熈至景定増至二十二人元置行省于浙领郡三十二杭隶焉贡士之额仅二十八人是时杭之士不加少也三年或不能贡一人今领郡九杭亦隶焉其额増至四十人矣杭之士不加多也三年一贡有至六七人者犹虑未足以尽其材也复比年一贡焉执中葢比年所贡士也元有科目名存而实不副如以二十八人之额而欲収三十二郡之士几何其不遗也方今天子更化鉴观前代之失独出睿算以为宜近法宋首建科目以广取士之涂诏书既下家有弦诵之声人有青云之志如杭之士预贡者无虚岁宁复有皓首穷经之叹者哉杭为东南都会人物最盛隋唐以来大率以科目得之而惟宋为最吾试枚数宋以进士起家有誉于天下后世者为子陈之政事则有若唐肃郎简度词章则有若钱易钱藻杨蟠文学则有若沈括沈晦洪咨夔论建则有若赵汝谈汝谠李宗勉是数人者或扬声郡国或致身馆殿或执政庙堂功名事业播之乡评传之国史昭昭在人耳目今子幸生斯世又为此邦之士去而拜官于朝固将如昔人所云上不负天子下不负所学以扬芳迈烈嫓美于前人矣岂徒要取名爵以为乡荣而巳哉是邦人材之盛轶元而追宋于子之行卜之矣
　　杭州科第莫盛于洪武永乐间至弘治正徳间而稍衰嘉靖巳来始复旧贯仁和县解元六人洪武十七年花纶二十三年王羽二十六年施谊二十九年姚震天顺三年沈继先嘉靖十年张濂会元一人正徳三年邵鋭钱塘县解元四人洪武三年俞友仁永乐十五年朩讷景泰七年陈纲成化十七年李旻状元二人成化二十一年李旻嘉靖十七年茅瓉仁和县尚书二人江澜由进士任南京礼部尚书谥文昭胡世寜由进士任太子太保兵部尚书谥端敏钱塘县尚书五人胡祯由人才任刑部尚书方宾由贡生任兵部尚书柴车由举人任兵部尚书徐琦由进士任南京兵部尚书谥贞襄洪钟由进士任太子太保刑部尚书谥襄惠其原籍钱塘者三人南京礼部尚书倪谦谥文僖吏部尚书倪岳谥文毅兵部尚书苖衷谥文康
　　俞友仁字文辅工诗书亦俊逸仕终学官王羽字仪之预修五经四书性理大全歴官太常少卿乞归改余杭学教谕姚震字起东歴御史按察副使刚介有闻
　　洪武中仁和学生陈瑶勤敏有时誉宪官至学出对云笔底春风转转生瑶对曰弦间晓溜嘈嘈泻又云轻摇纨扇清风透入人懐瑶对曰髙捧玉盘明月飞来我手时庭下芭蕉开花命赋之瑶诗一联云白藕作花还叶叶碧蜂生子自房房形容酷似诸生皆袖手后以岁贡赴京除叙州邑簿竟以诖误谪死岭南
　　李子阳旻以成化庚子解元癸卯冬将赴春闱友人锁懋坚者送之赋正宫谒金门词云人舣画船马鞁上锦鞯催赴琼林宴塞鸿声里暮秋天绿酒金杯观留意方深离情渐逺到京廷中选今秋是解元来春是状元拜舞在金銮殿已而子阳果魁天下子阳明达史学尝云莽操温卓者皆簒弑贼也纲目于魏书太祖于梁书太祖于新独斥之为莽者何实录也何以为之实录各因当时之文也新者国也莽者名也魏梁之继世皆有天下庙貌偃然而莽死于乱兵之手美恶无一定之谥将从何书书其国系之名尔此春秋据事直书例也其言甚有理
　　丁文焕焴者杭人幼业举子入郡庠豪迈忤当道谪为掾史歴事太师英国公张辅后以年劳授苏州司仓能诗善书苏守杨贡甚爱之复以不阿强御为守累罢官尝有咏钉靴诗为人脍炙其颈联云行过落花香啮齿步回芳草软埋头又有挽大平侯张軏诗云大将星沈坠栁营貔貅百万尽吞声总戎不见旗常影扈跸无闻铠甲鸣麟阁画图遗貌像龙章金劵着功名昔年翠幕劳青顾哀讣惊闻泪满缨至成化中卒于家
　　洪武中仁和郁鲁珍以辟举官陜西被罪居独山不入城市竟以松石诗累被逮死狱中时瞿宗吉有元宵诗一联云三市花灯依旧好一天明月为谁圆鲁珍和云夜灯闲论谁家好春月初看此度圆为众推许葢其时承元末之习缙绅能诗者多也
　　正统丁卯海宁张靖之赴省试其母梦老人持笔如椽蘸毫天水缸书孙字于墙上崇广専堵其年靖之领荐两试春官皆下第辛未靖之祷于京城隍庙梦登海塘前有大山老人指谓曰此昆仑山也惊寤取禹贡织皮昆仑研省紬绎因不复寐场中出题果织皮昆仑也是年书经举人多为所窘桐乡杨青者席舍相近谓靖之曰六题皆得旨惟禹贡一题不能通靖之因为开陈意义详述注疏青遂登第名在第七录其文一篇靖之竟下第甲戍始登第名亦在第七录文一篇其年状元乃孙贤也母氏之梦验矣惟织皮之梦既验而虚若为杨青设者然靖之名第事实一与青同鬼神之示人显而隠如此
　　张靖之为礼部给事中一日暮归更衣解下裳暗中有火星星自裙带中出转折至椸上晶荧流落凡三四见举家失色明日语王汝霖汝霖曰先君为工部侍郎时尝暮归见此然惟绫裙中有之不足异也靖之因忆张茂先积油致火之说悟所服下裳乃吴绫俗所谓油段子也况归时被酒体气蒸郁或以致火嘉靖十年宁波陈约之与予同为祠曹一日暮归梳髪火星自髪中出及解衣亦然想其时亦被酒蒸郁而首为阳宗髪复油腻热气融结暴得舒解而迸落欤
　　仁和张文衡铨成化辛丑进士官刑部主事郎中鲠介不阿内臣以事来干者率执法不聴南宫白尚书委曲劝之亦不从也与丹山屠冢宰有葭莩之戚文衡絶不登门虽庆贺亦不徃人有荐之者屠公曰吾家贺轴无张铨名是傲物也且闻其酷好大棋废事文衡持介愈烈其妻糊纸锭以续食九年升广西叅议殁于水
　　于肃愍公少有大志出语不凡八九岁时衣红衣驰马有邻长者呼其名为戏之曰红孩儿骑马游街公应声曰赤帝子斩蛇当道闻者惊异长补钱唐县学生家有文文山像一副悬置座侧为之赞曰呜呼文山遭宋之季徇国忘身舍生取义气吞寰宇诚感天地陵谷变迁世殊事异坐卧小阁困于羁系正色直辞久而愈厉难欺者心可畏者天宁正而毙弗茍而全南向再拜含笑九泉孤忠大节万古攸传我瞻遗像清风凛然

　　西湖游览志余巻二十二

　　●钦定四库全书

　　西湖游览志余卷二十三

　　（明）田汝成 撰

　　○委巷丛谈

　　冷泉亭建于唐时至宋时郡守毛友者乃拆去之今所建又不知起于何时也其自叙云昔人加亭于冷泉如明镜中加绘画山翠水光去者过半拂拭菑翳旧观复还作诗云面山取势俯山中亭外安亭自蔽蒙眼界巳通无碍物胷中陡觉有真空试寻橹响惊时变却聴猿啼与旧同万事须臾成壊里我来阅世一初冬夫冷泉亭之景白乐天极其褒颂而毛君以为去之乃佳好尚不同有如此
　　前宋时杭城西隅多空地人迹不到寳莲山吴山万松岭林朩茂密閴无民居城中僧寺甚多楼殿相望出涌金门望九里松更无障碍自六飞驻跸日益繁艶湖上屋宇连接不减城中有为诗云一色楼台三十里不知何处觅孤山其盛可想矣
　　宋时西湖四圣观前毎至昏后有一灯浮水上其色青红自施食亭南至西陵桥复回风雨中光愈盛月明则稍淡雷电之时则与电争光闪烁此湖光也苏子瞻湖中夜泛诗云新月生魄迹未安纔破五六渐盘桓今夜吐艶如半璧游人得向三更看三更向看月渐垂欲落未落景特竒明朝人事谁料得看到苍龙西没时苍龙已没牛斗横东方芒角升长庚渔人収筒及未晓船过惟有菰蒲声菰蒲无边水茫茫荷花夜开风露香渐见灯明出逺寺更待月黒看湖光湖光非鬼亦非仙风恬浪静光满川须臾两两入寺去就视不见空茫然其曰湖光岂即水灯之类欤
　　宋时西湖三贤堂两处皆有东坡其一在孤山竹阁三贤者白乐天林君复苏子瞻也其一在龙井寿圣院三贤者赵阅道僧辩才苏子瞻也寳庆间袁樵尹京移竹阁三贤祠于苏堤建亭馆以沽官酒或题诗云和靖东坡白乐天三人秋菊荐寒泉而今满面生尘土却与袁樵趂酒钱
　　宋时蜀人文及翁登第后期集游西湖一同年戏之曰西蜀有此景否及翁即席赋贺新郎词云一勺西湖水渡江来百年酣醉回首洛阳花世界烟渺黍离之地更不复新亭堕泪簇乐红妆摇画舫问中流击楫何人是千古恨几时洗余生自负澄清志更有谁磻溪未遇傅岩未起国事如今谁倚仗衣带一江而已便都道波神堪恃借问孤山林处士但掉头笑指梅花蕊天下事可知矣
　　癸辛杂识言宋时杭城除有米之家仰籴而食者凡十六七万人人以二升计之非三四千石不可以支一日之用而南北二厢不与焉客旅之徃来又不与焉武林旧事言杭谚有之杭州人一日吃三十丈朩头以三十万家为率大约每十家吃擂槌一分合而计之则三十丈矣此二事较之今时亦不减也
　　临安钱宰子予武肃王之裔元末老儒也髙庙礼征同诸儒修纂尚书会选孟子节文公退微吟曰四皷冬冬起着衣午门朝见尚嫌迟何时得遂田园乐睡到人间饭熟时察者以闻明日文华殿毕集诸儒谕之曰昨日好诗宰等悚愧谢罪未几皆遣还宰以国子博士致仕家会稽宦业至今不絶宰尝自书门帖云一门三致仕两国五封王唐昭宗赐勅宋宣和所赐吴越家寳铜印一斤重今藏其家铁券王像则在台州长房
　　兠罗绒者琉球日本诸国所贡也今杭州织造局工作亦仿为之外方罕覩髙季迪谢友人惠兠罗被歌蛮工细擘氷蚕茧织得长衾谢缝剪蒙茸柳絮不愁吹铺压髙床夜香软朔风入闗凋白榆塞寒此物时当须明灯炽炭夕宴罢荐寝宜共红■〈毛瞿〉毺海客扬帆游万里得自昆仑国中市归来遗我见逺情重似鸳鸯合欢绮诗人鹤骨欺霜棱曽直禁署眠青绫自从身退得闲卧只爱拥纸同山僧今朝得此何竒絶展覆不忧儿踏裂便思清梦伴梅花静掩寒牕聴风雪越罗蜀锦安可常洞房美女漫熏香谁知一幅春云暖即是温柔堪老乡
　　至元丁亥九月四日周公谨偕钱菊泉至天庆观访褚伯达遂同道士王盘隠游寳莲山韩平原故园山四环皆秀石絶类香林冷泉等处石多穿透崭絶互相附丽有如玉色者取以为环珥之类中有石谼杳而深泉涓涓自内流出疑此即所谓阅古泉也谼傍有开成元年六月南岳道士邢令开钱塘县令钱华题名道士诸鉴元书镌之石上又南石壁上镌佛像及大字心经甚竒古不知何时为火所毁佛多残缺又一洞甚竒山顶一大石坠下傍有一石承之如饾饤然又前一巨石不通路中凿一门门上横石梁又有一枯池石壁间皆细小水波纹不知何年水直至此处然则今之城市皆当深在水底数十丈深谷为陵非寓言也其余磴道石池亭馆遗址歴歴皆在虽草朩残毁殆尽而岩石秀阔可爱大江横陈于前时正见潮上如疋练然其下俯视太庙执政府在焉山顶更觉竒峭必有可喜可噩者以足惫不果徃且闻近日多虎往往白昼出没不常遂不能尽讨此山之胜故书以示好事寻游者观此篇所序阅古泉诸胜与今不同而石壁镌书亦漫灭不可读矣
　　周公谨齐东野语辩韩侂胄犬吠村庄事乃太学生以私憾赵师■〈罒幸廾，上中下〉而造谤为之又谓侂胄南园下有蜀帅献沈香山髙五丈立之凌风阁下今之庆乐园即南园也视其沈香山乃枯枿耳遂赋诗云旧事凄凉尚可寻断碑闲卧草深深凌风阁下槎牙树当日人疑是水沈子贡云纣之不善不如是之甚也殆此类耳
　　理宗时周汉国公主下降诸阃及权贵各献添房之物如珠领寳花金银器之类时马天骥为平江发运使独献螺钿细栁箱笼百只并镀金银锁百具锦袱百条实以芝楮百万理宗为之大喜
　　宋时龟溪李太卿之子娶韩平原之女奁具中有白玉香狮子髙二尺五寸精玅无比真竒翫也后闻归之福邸云
　　理宗朝张循王府献白玉箫管长二尺者中空而莹薄韩蕲王府献白玉笙一攅其薄如鹅管其声清越皆希世之寳也二物云在北方军中日得之葢宣和故物耳
　　钱武肃时有献云鸜水犀带者武肃登碧波亭命许彦方系带试水水开七尺许
　　元时宋故内有二石各髙数尺其一有南斗六星隠起石上镌刻金书曰南极呈祥其一有北斗七星隠起色白刻云北斗降瑞
　　杭省广济库出售官物有灵璧石小峰长仅六寸髙半之玲珑秀润卧沙水道裙折胡桃文皆具于山峰之顶有白石笔山圆莹如玉徽宗御题八小字于石背曰山髙月小水落石出畧无雕琢之迹
　　钱唐闻人绍有一劔以十大钉钉柱中用剑挥之十钉皆截隠如枰星而劔锋无损屈之如钩纵之复直非常铁也
　　宋时杭城以腊月祀万回哥哥其像蓬头笑面身着绿衣左手擎鼔右手执棒云是和合之神祀之可使人在万里外亦能回来故曰万回今其祀絶矣独有所谓草野三郎宋九六相公张六五相公不知何等神杭人无不祀之惑世甚矣
　　姚佑者元符初为杭州教授堂试诸生出易题干为金坤亦为金葢福建本书籍刋板舛错坤为釜脱二点故姚误读作金诸生疑之因上请姚复为臆说诸生以诚告姚取官本视之果釜也遂升堂自罚一直其不护短如此
　　元大徳十一年杭州大饥官设粥僊林寺中饥民殍死不为衰止何长者敬徳以施舍赈乏为事乃请好善而有财智者五七人即菩提寺作粥夜寘大瓮中明旦饥民以至先后列堂庑下或溢出门外道上相向坐虚其前以行粥用二人舁一人执杓以注器中食毕以次去日施粥米七八石至十石始六月至八月凡七十日饥民无死者石塘胡先生长孺云徃岁湖州作糜食饥人糜脱釜犹沸涌器中人急得食食巳辄仆死百步间长者夜作粥贮大瓮中葢惩湖州事也
　　张叔夏过西湖庆乐园赋髙阳台词古朩迷鸦虚堂起燕欢游转眼惊心南圃东牕酸风扫尽芳尘鬂貂飞入平原草最可怜浑是秋阴夜沉沉不信归魂不到花深呼箫踏叶幽寻去任船依断石树裹寒云老桂悬香珊瑚碎击无声故园巳是愁如许抚残碑又却伤今更闗情秋水人家斜照西林夫花石之盛莫盛于唐之李赞皇读平泉庄记则见之矣而宋之艮岳崇丽迈前至南渡愈盛而临安园圃如此者不可屈指数也余为童子时见所谓庆乐园其峰磴石洞犹有存者至正徳间尽为有力者移去
　　锁懋坚西域人扈宋南渡遂为杭人代有诗名懋坚尤善吟写成化间游苕城朱文理座间索赋其家假山懋坚赋沈醉东风一阕云风过处香生院宇雨収时翠湿琴书移来小朶峰幻出天然趣倚阑干尽日披图漫说蓬莱恐是虚只此是神僊洞府为一时所称
　　俞珩鸣玉者弘治初以军余为浙江镇守内官张庆掾史珩略知吟咏时金陵陈荣知仁和县适有虎灾命猎人捕得之缙绅多为诗歌以颂陈珩赋一诗云虎告相公聴我歌相公比我食人多相公若肯行仁政我自双双去渡河庆兄弟三人皆为宦寺亲幸用事势张甚珩为庆所亲任假其威故敢为此言及庆死外台治珩罪谪岭南
　　孝宗时辞朝法甚严虽蜀人守蜀郡不逺万里来见有蜀守当朝辞素不能文以为忧其家素事梓潼神夜梦神谓之曰两边山朩合终日子规啼觉莫晓其故会朝对上问卿从峡中来乎风景如何守即以前两语对上首肯再三翌日谓宰相赵雄曰昨有蜀人对者朕问峡中风景彼诵杜诗以对三峡之景宛在目中可谓善言诗也可与寺丞寺簿雄退朝召问之曰君何以能尔守不敢隠雄曰吾固疑君不能及此若留中上再问败矣不若归蜀赴郡他日上复问其人雄对曰臣尝以圣意语之彼不愿留上叹曰恬退乃尔尤可嘉可予宪节使其后神恃功为祟家遂索焉
　　赵雄字温叔资州人尝以荐举待命逆旅且半年矣沽斗酒以碗饮就盘中手攫猪头肉巻饼而食势若风雨卫士见其饮啖异人奏之孝宗亟召见竒其状貌且壮其言遂自小官骤用为左史时有太守姓息朝辞阁门吏曰官人何谓诧姓守曰春秋有息妫汉有息夫躬非诧也温叔闻其语守对罢温叔奏事上曰适有息其姓者朝辞可谓诧也温叔即曰春秋有息妫汉有息夫躬非诧也上喜曰卿该博如此
　　宋时杭丐者之长曰团头虽富而丐者之名不除有一团头家富而女甚美且能诗心欲嫁士人人无与为婚者有士新补太学生贫甚无所避又得妻之资罗书而读遂登第授无为军司户将妻赴官常不满于老丐者一夕泊舟荒江其妻巳寝户强之至马门观月推坠水中徐呼梢人此地荒迥非泊舟处移泊十里外有许某者为淮西漕泊舟司户弃妻处见岸上有妇人哭者乃户妻也说坠水时若有物托吾足者故得上岸许亟呼之下船俾换干衣曰汝为吾女戒左右勿得言至官一日谓僚属曰吾有女笄不欲与凡子欲得一美士赘于家众以司户荐许曰此子亦吾选中但其年少入太学登第未必肯呼我丈人众曰彼寒士得公収之如天之福也许曰诸君自以意为司户言之勿使知出吾意众与之言户欣然聴命入许门乃故妻也即唾夫之面且批其颈户惊惶无措许劝止之三日后置酒谓户曰吾壻常恨岳翁卑贱今我备员如何户俛首不能答许待户如真壻也女亦尽孝许死制重服以报焉
　　髙宗南渡后驻跸临安草剏禁苑为行在所适造一殿无瓦而值雨临安府与漕司皆忧之忽一吏白于官长曰多差兵士以钱镪分俵闗厢铺席赁借楼屋腰檐瓦若干候旬月新瓦到照数陪还府司从之殿瓦咄诺而办又赵从善尹京日宦寺欲窘之科降刷醮红卓三百张内批限一日办集从善命于酒肆茶坊取卓洗浄糊以白纸以红漆涂之又两宫幸聚景园夜过万松岭索火炬三千从善命取诸瓦舍妓馆芦帘实以脂油巻而绳之系于夹道松树左右照耀如同白日此皆难办而易为可谓吏役之法
　　辛幼安流寓江南而豪侠之气未除也一日陈同甫来访及门将近有小桥同甫引马三跃而马三却同甫怒拔剑斩马首徒步而行幼安适倚楼见之大惊异即遣人询访而陈巳及门遂与定交后十数年幼安帅淮同甫尚落落贫甚乃访幼安于治所相与谈天下事幼安酒酣因言南北利害云南之可以并北者如此北可以并南者如此钱唐非帝王居断牛头山天下无援兵决西湖水满城皆鱼鳖饮罢宿同甫斋中同甫夜思幼安沉重寡言因酒误发若悟其误必杀我以灭口遂中夜盗其骏马而逃幼安大惊后同甫致书微露其意为假十万缗以济乏幼安如数与之予则以为幼安之策狂言也西湖之水非湍激浩流者安可决之以灌城中哉后同甫上书孝宗谓钱唐一隅之地不足以容万乘山川之气发泄无遗榖粟桑麻丝枲之利禽兽鱼鳖之生日减一日请移都建业建行都于武昌以制中原上韪其议以问宰臣王淮淮素与同甫不合对上曰秀才话耳遂不复召见
　　临安城中有七寳山南渡时御史中丞辛丙殿中侍御史官常同监察御史魏矼明震周纲皆居其上人呼为五台山
　　葛天民字无懐初为僧名义铦号朴翁后返初服居西湖上时所交游皆名胜士有二侍姬一名如梦一曰如幻一日天大雪方拥炉煎茶忽有皁衣闯户将大珰张知省之命即水张太尉也招之至总宜园清坐髙谈竟日雪甚寒剧且腹馁甚张初不言相招乃似葛自来相访唯茶话不设杯酌延论至晚一揖而别天民大恚步归悔为皁衣绐辱抵家见庭户间罗列筐篚数十扛布囊数十挑楮帛薪炭米酒殽品以至香药适用之物充牣于前葢此珰欲馈是物故先戏之使怒而复喜耳天民尝有西湖避暑诗云有暑犹当避无忧可得忘竹疎身共瘦湖近意先凉静胜宁须弈幽期不待觞还同残梦乐炙背负朝阳
　　东坡倅杭不胜杯酌部使者知公才望朝夕聚首疲于应接乃号杭倅为酒食地狱其后袁毂倅杭适郡将不协诸司缘此亦相疎袁语人曰酒食地狱今值狱空传以为笑
　　宋时杨徳温居崇新门外揷枯竹以引薜荔月余枯竹复生顷之其妾溺水死明年园竹忽发两岐扶疎可爱未几其妹死元时白廷玉家竹亦两岐其年廷玉亦死乃知反常之物皆非吉兆也
　　洪武巳酉吴山三茅观雷击白蜈蚣长尺许广可二寸有楷书秦白起三字会稽宋允常亲见之嘉靖十四年六月雷击徐氏圃中枣树中书右卫玉通所五字余字漶漫不可读则予亲见之皆理之不可臆测者也
　　杭州汤镇一凶徒素不孝于母极凌虐之产一子三岁爱之甚至妻抱负偶跌损其头泣谓姑曰夫归必殴死不如溺水为幸姑曰无忧第言是我之误我去避汝小姑家俟其怒息而还至晚夫归见儿头破径捽妻欲杀之妻以姑为解次日持刀寻母于中途藏刀石下至妹家以温言诱母还至石边忿然取刀欲杀母竟失刀所在但见巨蛇介道方惊畏不觉双足陷入地中须臾没至膝七窍流血自声其罪其母救抱无计可入走报其妇妇徃掘之随掘随陷啖以饮食三日乃死观者日千数人莫不称快时至正甲辰六月也
　　晋成帝咸和六年六月钱唐一家有猳豕产两子皆人面如胡人状其身犹豕也京房易传曰豕生人头豕身者危且乱
　　唐光化三年九月杭州有龙斗于淛江水溢壊民庐舍
　　宋元佑六年浙西大水杭州死者五十万人
　　熈宁八年杭州地涌血者三最后流入河腥不可闻
　　建炎巳酉清波门里竹园山平地涌血须臾成池腥闻数里明年金人杀戮万余人
　　绍兴三年八月浙右地生白毛韧不可断童谣曰地动白毛生老小一齐行
　　绍兴二十年余杭民妇产子青毛二肉角又二家产子毛角皆同连体两面相向三家相去一二里
　　干道六年北闗门有鲇鱼色黑腹下出人手于两傍各有五指
　　淳熈十二年二月庚申钱唐龙山江岸有大鱼如象随潮而来复逝
　　淳熈十三年八月丁酉杭城民家有血从地中涌出溅至屋梁污人衣
　　淳熈十四年六月临安府浦头民家产子生而能言暴长四尺
　　淳熈十六年六月甲辰钱唐傍江居民得五色鱼鲫首鲤身讹言梦中得之事闻诏纵之
　　开禧三年四月钱唐大水漫壊民庐西湖溢濒湖民舍皆圮
　　嘉泰辛酉大旱西湖之鱼皆浮食者辄病谓之鱼瘟
　　咸淳癸酉临安地产白毛长四五寸莹若银缕焚之臭类羊毛占为大臣専国之兆
　　元至正壬辰三月杭州黑气亘天雷电而雨有物若果核与雨杂下五色间错破食其仁如松子相传为娑婆树子其日湖州池州亦然是年九月十一日红巾入城雨核之地悉遭兵火
　　至正壬辰九月钱唐卢子明家一鹅伏九雏内一雏三足其二足在前一足在后
　　皇明弘治五年六月二十四日大风西山水发山崩地裂西湖溢壊民庐数百家死者数百人城墙崩摧街市乘舟而行是岁大歉
　　嘉靖二十一年七月十八日大风雨清湖桥马医胡氏家有异物起马廏中开片瓦腾空而上火光烛天榱桷无损其家不知也邻家见而报之觅马廏中有坎广尺许深二丈余泉水清莹葢龙潭也
　　晋天福中浙中儿童市井皆以赵字为语助如云得则曰赵得云可则曰赵可通国无不皆然及晋末赵延寿贵盛浙人谓必应谶后延寿为北冦所执而谣言益盛后宋祖受禅钱氏纳土浙中皆属赵矣淳熈十四年都城市人谣曰汝亦不来我家我亦不来汝家流传逺近莫详其说或以为绍熈二三年两宫隔絶之兆嘉泰三年杭人唱歌云东君去花无主朝廷禁之未几景献太子薨贾似道当国时临安谣云满头青都是假这回来不作耍其时京师女妆竞尚假玉因以假为贾喻似道専权而景炎丙子之乱非复庚申之役也似道遭贬时人题壁云去年秋今年秋湖上人家乐复忧西湖依旧流吴循州贾循州十五年间一转头人生放下休此语视雷州寇司户之句尤警吴循州谓履斋之贬乃贾挤之也
　　景定间周汉国公主下降赐第嘉会门左飞楼复道近接禁籞主尝有疾一日正昼忽有九头鸟集第中捣衣石上其状类鳬而大如箕哀鸣啾啾畧不畏人引弓射之不中飞去是夕主薨
　　岳武穆既薨临安西溪寨一将官子弟因降紫姑僊忽武穆下坛大书其名众皆惊拜请其佥押则宛然平昔真迹也复书一絶云经畧中原三十秋功名过眼未全酬丹心似石今谁诉空有游魂遍九州岛秦丞相闻而恶之擒治其徒流窜死者数百人
　　思陵时有菊夫人善歌舞妙音律为僊韶院第一宫中号菊部头然颇以不获际幸为恨既而称疾告归宦者陈源以厚礼取之蓄于西湖适安园一日徳寿按梁州曲舞不称旨提举官闗礼揣知上不乐从容奏曰此曲非菊部头不可遂宣唤于是再入宫陈想念成疾有士人遂制一曲名菊花新以献之陈大喜酬谢甚厚其谱则教坊都管王公谨所度也陈每闻歌辄泪下未几物故其园归重华宫改名小隠园孝宗又拨赐张贵妃为永宁崇福寺云

　　西湖游览志余巻二十三

　　●钦定四库全书

　　西湖游览志余巻二十四

　　（明）田汝成 撰

　　○委巷丛谈

　　钱氏时西湖渔者日纳鱼数斤谓之使宅鱼其捕不及者必市以供颇为民害一日罗隠侍坐壁间有蟠溪垂钓图武肃王索诗隠应声曰吕望当年展庙谟直钩钓国更谁如若教生在西湖上也是须供使宅鱼武肃王大笑遂蠲其征
　　吴越王妃毎岁归临安王以书遗妃云陌上花开可缓缓归矣吴人用其语为歌含思宛转聴之凄然苏子瞻为之易其词葢清平调也词云陌上花开蝴蝶飞江山犹是昔人非遗民几度垂垂老游女长歌缓缓归陌上山花无数开路人争看翠軿来若为留得堂堂去且更从教缓缓回生前富贵草头露身后风流陌上花巳作迟迟君去鲁犹歌缓缓妾回家皇明夏与诚偕全息耘湖上暮归赋诗亦以缓缓归为结其诗云滚滚杨花两岸飞杖藜殊胜玉鞭挥残山剰水年年在舞榭歌楼处处非声断鹧鸪懐旧恨情随蝴蝶上春衣前朝公子头如雪犹说当年缓缓归息耘葢宋时全后之裔也
　　钱镠王尝昼寝汤沸于炉一童子恐其惊寝也以水沃之令无声镠适寤见之怒曰是能窥我心事遂杀之忽见形于前镠惧乃封为临安县土地之神
　　武肃王开国日频役士卒怨讟兴焉或夜书其门曰没了期没了期修城纔了又开池王出见之命书其傍云没了期没了期春衣纔罢又冬衣嗟怨顿息葢以恩典发其感激之心也亦应变之智云
　　钱氏兼有两淛几百年其人比诸国号为怯弱而俗喜淫侈偷生工巧自镠世常重敛其民以事奢僭下至鸡鱼卵鷇必家至而日取毎笞一人以责其负则诸案吏各持其簿列于庭凡一簿所负唱其多少量为笞数巳则以次唱而笞之少者犹积数十多者至笞百余独其臣顺中国不烦兵革而纳土保家为可取耳
　　西湖开浚之绩古今尤著者白乐天苏子瞻杨温甫三公而巳今考乐天集中无开浚奏状意其时法禁寛洪守土者得以便宜举事不烦陈请而廷议亦不訾之子瞻时既上疏于哲宗复具申于三省凡钱米工役具有成算然其时御史贾易已劾其科骚部内以事游逐虽废格不行而宰臣未免有两罢之请已不及乐天时矣然考其兴工则元佑五年四月二十八日也踰日乃举申奏犹有议事以制先发后闻之体至杨温甫时则又别矣先申巡台藩臬俟其报可然后敢白于朝下工部详议之再俟报可然后兴事终以开除额税未明乃以少京尹再署府事而竟以物议罢官何其危也且乐天子瞻开湖时岂不废坟墓毁田庐而民怨不敢作即作矣而纠察之吏不复以法绳之乃温甫兴久废无穷之利而卒陨其名嗣今谁复有任事之人哉今去温甫又几四十年矣藩臬长官非奉巡台一钱不敢擅发况郡守者而敢云倡议开湖也世变之趋亦可叹矣
　　开浚西湖不惟任怨抑且费财非有廉毅之才豁达之度者不能举也惟平日严侵占之禁自可垂利于无穷乃今官府徃徃以傍湖水面标送势豪编竹节水専菱芡之利或有因而渐筑塍埂者宁念前人作者之劳耶杭歌有之十里湖光十里笆编笆都是富豪家待他享尽功名后只见湖光不见笆
　　西湖巨丽唐初未闻也自相里君韩仆射軰继作五亭而灵竺之胜始显白乐天搜竒索隠江山风月咸属品题而佳境弥章苏子瞻昭旷玄襟追踪遐躅南渡巳后英俊丛集昕夕流连而西湖底藴表襮殆尽虽其时法禁舒假长民者得以适性徜徉而府库充盈羡余可举闾阎康裕募化有资故寺观日益且髙僧真士又得与达官长者倡和逍遥故妆点湖山愈加繁媚乃今法禁严明动有掣肘为吏兹土者上畏督察下惕诽议汨没簿书修职救愆犹虑不给尚敢盘桓山水之间哉至于道院禅林日就崩废缁黄之流服役追呼与氓隶等即有募化之资无过升斗葢盛极而衰亦循环之理也
　　西湖虽有山泉而大旱之岁亦尝龟坼宋嘉熈庚子西湖水涸茂草生焉官司祈雨无应李霜涯戏作一词云平湖千顷生芳草芙蓉不照红颠倒东坡道波光潋灔晴偏好逻者潋捕之遁不知所往
　　元至正间西湖冰合故老云六十年前曽有此异张仲举赋诗云西湖雪厚冰彻底行人径度如长川风吹盐地结阴卤日射玉田生暖烟鱼龙穴里寒更缩鸥鹭沙头饥可怜安得长氷通沧海我欲三岛求神僊
　　庆元初京尹赵师■〈罒幸廾，上中下〉请尽以西湖为放生池作亭池上求国子司业髙炳如文虎为记髙故博洽疾时文浮诞痛抑之以此失士子心会记中有鸟兽鱼鳖咸若商厯以兴既巳锓之石本流传殆不可掩改商为夏痕刻犹存轻薄子作词以谑之云髙文虎称伶俐万苦千辛作个放生亭记从头无一句说着官家尽把太师归美这老子忒无廉耻不知润笔能几夏王却作商王只怕伏生是你噫临文误笔徃徃有之而谑嘲其师如此自来青衿之难驭也今寳石山麓止有王随放生池记一碑而髙文不存
　　湖中物产殷富聴民间自取之故捕鱼搅草之艇扰扰烟水间夜火彻旦濵湖多植莲藕菱芰茭芡之属或蓄鱼鲜日供城市谚云西湖日销寸金日生寸金葢谓此也湖中多杂鱼而鲫鱼最美骨软肉松不数鲥鳊独无鳜鱼葢地气絶产者正徳中有鱼黄而无鳞肉翅能飞一日冥雨飞至洋坝头而坠旧时湖中产蟹林和靖诗云草泥行郭索又云水痕■〈禾龟〉落蟹螯肥今湖蟹絶无葢宋时禁采捕傍多葑田今直澄波彻底旦旦而搅之亦难乎其生育矣其螺蚌鰕鳖之属生生尤伙网簎交错宋谚云南柴北米东菜西水今改西鱼者葢城中之水不藉西湖而鱼产之富岁岁不减也藕出西湖者甘脆爽口与护安村同匾眼者尤佳其花有红白二种白者香而结藕红者艶而结莲瞿宗吉诗云画阁东头纳晚凉红莲不及白莲香者是也宋时聚景园中有绣莲红瓣而黄縁结实如饴两角为芰四角为菱红者皮薄而鲜美东坡诗云乌菱白芡不论钱乌菱老而沈泥者颇不佳且非西湖所有不若改为红菱则于望湖楼景更切也芡名鸡壅亦曰鴈头梁渚临平在在咸有而湖产特佳香软而粒大茭白本秋实惟西湖四时有之茭田之直可十余金利倍禾稼逺湖数里则此种虽植不茂矣湖中蕰藻苹荇诸水草牵风演漾弥蔓不絶土人取之以供鱼食岁计亦不下数百金也
　　杭州金鱼宋初甚少至南渡始盛有之苏子瞻尝读苏子美六和塔诗有沿桥待金鲫竟日欲迟留不喻此语及倅钱唐从塔后观金鱼以为竒物投饵出之不食而没始悟竟日迟留之意以为难进易退不妄喁食故今去子美四十年而潜泳如故可谓寿矣予谓鱼之寿非以不食致然也数月不食则腹腴尽消头恢尾削块然死矣金鱼有鲫有鲤鲫食淤淀鲤食螺蚬若饼饵之类则咸食之苏子之见特偶然耳然鲫稍耐久以土性可伏故也南屛万工池旧有金鱼苏子瞻诗云我爱南屛金鲫鱼重来拊槛散斋余近者西湖金鱼惟玉泉最盛大者长数尺投饵则竞集焉吴山大井中有金鱼数十头父老云巳一二百年自来无施食者兼以寒泉阴窦仰蔽天日而久久不毙殆神物也宣徳间大旱井涸人有取食者肉坚韧若麻筋然邺侯井中亦有五色鱼其源通西湖故孳乳日伙又与吴山井不同也金鱼自有种桯史乃言以红虫饲之而致然非也
　　天竺桂子之说起自唐时然宋慈云式公月桂诗序云天圣丁卯秋八月十五夜月有浓华云无纎迹灵隠寺殿堂左右天降灵实其繁如雨其大如豆其圆如珠其色白者黄者黒者殻如芡实味辛识者曰此月中桂子也拾以封呈好事者余播种林下越数月移植白猿峰凡二十五株遂改回轩亭为月桂亭又张君房为钱唐令夜宿月轮山寺僧报曰桂子下塔遽起望之纷如烟雾回旋成穗散坠如牵牛子黄白相间咀之无味则桂子之落徃往有之但人不识耳汉武洞冥记云有逺飞鸡朝往夕还尝衔桂子归于南土南土月路固其宜也所以北方无之又本草图经云江东诸处多于衢路拾得桂子北土独无者非月路也
　　天竺桂花秋来特盛非必种出月中葢亦地气使然也苏子瞻中秋分桂赠杨元素诗云月缺霜浓细蘂干此花元属桂堂僊鹫峰子落惊前夜蟾窟枝空记昔年破裓山僧怜耿介练裙溪女斗清妍愿公采撷纫幽佩莫遣孤芳老涧边
　　桂浆之说起于楚词殆亦今之桂花酿酒法耳而王子年拾遗记云魏有频斯国人来朝壶中有浆如脂乃桂浆也饮则寿千岁岂非附会之谈乎林可山山家清供有广寒糕韩公望易牙遗意有桂僊汤近日杭人造天香丸可以缄送寄逺吟边酒所咀嚼一粒则香流齿颊之间清妙不可言状
　　桂花有黄红白三种而红者特少宋时四明士人史氏者家有朩樨变大红异香因接本以献髙宗爱之画为扇面仍制诗以赐从臣云■〈禾龟〉入幽岩桂影团香深粟粟照林丹应随王母瑶池宴染得朝霞下广寒
　　孤山梅花以和靖著名然白乐天去郡有忆杭州梅花因叙旧寄萧协律诗云三年闷闷在余杭曽与梅花醉几场伍相庙边繁似雪孤山园里丽如妆蹋随游骑心常惜折赠佳人手亦香赏自初开直至落欢因小饮便成狂薛刘【二客】相次埋新陇沈谢【二妓】双飞出故乡歌伴酒徒零散尽唯残头白老萧郎则自唐时巳赏鉴于名公矣苏子瞻有和杨公济梅花三絶亦皆西湖景也诗云春入西湖到处花裙腰芳草抱山斜盈盈解佩临烟浦脉脉当垆卖酒家又云湖面初惊片片飞尊前吹折最繁枝何人会得春风意怕见黄梅细雨时又云北客南来岂是家醉看风月半横斜他年欲识吴姬面秉烛三更对此花更有红梅腊梅两种子瞻红梅诗云怕愁贪睡独开迟自恐氷容不入时故作小红桃杏色尚余孤瘦雪霜姿寒心未肯随春态酒晕无端上玉肌诗老不知梅格在更看绿叶与青枝其种来自闽湘中故有福州红潭州红邵武红等号腊梅又名绿萼梅色黄白酷似蜜脾檀心为上磬口次之花小香淡以子种出不经接者又次之子瞻诗有云万松岭上黄千叶玉蕊檀心两竒絶髙子勉诗云少镕烛泪装应似多爇龙涎臭不如只恐春风有机事夜来开破几丸书
　　林和靖疎影暗香之联欧阳文忠公极赏之而王晋卿顾谓此两句杏与桃李皆可用也苏东坡云可则可但恐杏桃李不敢承当耳黄鲁直云欧阳公极赏林和靖疎影暗香之句而不知和靖更有雪后园林纔半树水边篱落忽横枝似胜前句不知文忠公何缘弃此赏彼也苕溪渔隠又云王直方爱林和靖梅诗池水倒窥疎影动屋檐斜入一枝低以为伯仲前句然实非佳者殆犹一蟹不如一蟹耳善乎马鹤窓浩澜有言林和靖疎影横斜水清浅暗香浮动月黄昏之句写梅之风韵髙侍郎季迪雪满山中髙士卧月明林下美人来之句状梅之精神杨铁崖廉夫万花敢向雪中出一树独先天下春之句道梅之气节
　　张泽民梅花诗云和靖风流百世长吟魂依旧化幽芳巳枯半树风烟古纔放一花天地香不肯面随春冷暖只将影共月行藏悬知骨法清如许传得僊人服药方又云纔有梅花便自清孤山两句一条冰问渠紫陌花间客得似清溪树下僧雅淡久无兰作伴孤髙惟有竹为朋雪天枝上三更月人在瑶台第几层
　　石榴花本名安石榴而亦名海榴白乐天天竺寺诗有云宿因月桂落醉为海榴开又有孤山寺示众僧诗云山榴花似结红巾容艶新妍占断春色相故开行地道香尘拟触坐禅身瞿昙弟子君知否恐是天魔女化身武肃王名镠讳石榴为金樱目茄子为落苏今时民间金樱之讳无存而落苏之称犹有知者
　　宋时府治虚白堂前有紫薇花两株相传白乐天所植苏子瞻守郡时神宗尝书乐天紫薇花诗以赐之至是子瞻次钱穆父题诗云虚白堂前合抱花秋风落日照横斜阅人此地知多少物化无涯生有涯又云折得芳蕤两眼花题诗相赠字倾斜箧中尚有丝纶句坐觉天光照海涯
　　瑞香有黄紫二种有紫瓣而缘金者苏子瞻有次曹子方龙山真觉院瑞香花诗云幽香结浅紫来自孤云岑骨香不自知色浅意殊深移栽青莲宇遂冠薝卜林纫为楚臣佩散落天女襟君持风霜节耳冷歌笑音一逢兰蕙质稍回铁石心置酒要妍暖养花须晏阴及此阴暗间恐致悭啬霖彩云知易散鷤■〈圭鸟〉忧先吟明朝便陈迹试着丹青临今马塍种最多大者名锦熏笼
　　辛夷花鲜红似杜鹃踯躅花俗称红石荞者是也白乐天有灵隠寺红辛夷戏光上人诗云紫粉笔含尖火焰红胭脂染小莲花芳情乡思知多少恼得山僧悔出家又踯躅花诗云玉泉南涧花竒怪不似花丛似火堆今日多情惟我到明年无故为谁开此二诗者乐天咏物一时之作耳岂意遂为湖山故实宾山刘邦彦西湖诗云辛夷坞口春将老踯躅池边雨弄晴尽日无人过湖去黄鹂睍睆不停声葢联白诗而用之也
　　杜鹃花诸山皆有之而宋时菩提寺南漪堂独盛苏子瞻诗云南漪杜鹃天下无披香殿上红■〈毛瞿〉毺鹤林兵火真一梦不归阆苑归西湖
　　海棠有二种红者贴梗粉红者垂丝钱唐县旧治有吴越时罗江东隠手植海棠一本至宋元佑时犹存王元之诗云江东遗迹在钱唐手植庭花满县香若使当年居显位海棠今日是甘棠
　　七姊妹花似蔷薇而七朶连缀杨孟载诗云红罗斗结同心小七蕊参差弄春晓尽是东风儿女魂蛾眉一様青螺扫三妹娉婷四妹娇绿窓虚度可怜宵八姨秦虢休相妬肠断江东大小乔
　　鳯僊花有红白紫数种宋时谓之金鳯花又曰鳯儿花慈懿李后之生也有鸑鷟下仪之瑞小名鳯娘迨正位坤极六宫避讳称曰好女儿花捣其叶可以染指甲为红色瞿宗吉诗云髙堂不见鳯凰飞招得僊魂慰所思秋露庭除蛩泣处晚风篱落燕归时金盆夜捣声相应银甲春生色更宜好倩良工挥彩笔写成竹叶夹桃枝此诗以夹竹桃为鳯僊别名其实夹竹桃自有朩本非草本也其红指甲诗云金盆和露捣僊葩解使纎纎玉有瑕一点愁凝鹦鹉喙十分春上牡丹芽娇弹粉涙抛红豆戏搯花枝镂绛霞女伴相逢频借问几回错认守宫砂
　　石竹草品纎细而青翠花有五色■〈女便〉媚动人杜子美诗云麝香眠石竹又云石竹绣罗衣者是也杭人多植之盆盎间林和靖有石竹诗云麝香眠后露檀菌绣在罗衣色未真斜倚细丛如有恨冷摇疎蘂欲无春阶前红药推辞客篱下黄花重古人今日含毫与题品可怜殊不愧清新又云青帘有酒不妨賖素壁无诗未足夸所重晚芳聊在目可闗■〈禾龟〉色易为花深枝冉冉妆溪翠碎片英英剪海霞莫管金钱好行市寂寥相对是山家
　　吉祥草苍翠如建兰而无花不藉土而自活涉冬不枯杭人多植瓷盎置几案间王元章诗云得名良不恶潇洒在山房生意无休息存心固久长风霜徒自老蜂蝶为谁忙岁晚何人问山空暮雨荒
　　玫瑰花类蔷薇紫艶馥郁宋时宫院多采之杂脑麝以为香囊芬氤袅袅不絶故又名徘徊花其似是而非者名缲丝花
　　朩芙蓉一名朩莲红白二种亦有先白而后红者名醉芙蓉白乐天诗云晚凉思饮两三杯招得江头酒客来莫怕秋无伴醉物水莲花尽木莲开
　　樱桃一名含桃月令仲夏羞以含桃荐寝庙注云即樱桃也然西京杂记载上林果朩列樱桃含桃为二种葢以形味有异而别名之欤白乐天樟亭驿樱桃诗云南馆西轩两树樱春条长足夏阴成素华朱实今虽尽碧叶风来别有情
　　山茶马塍之间多有之有红白二种其花有宝珠楼子千叶单叶之分有一本而接为数色者有早开而晚落者杨廷秀诗云江南池馆厌深红零落山烟山雨中却是北人偏爱惜数枝和雪上屏风
　　兰蕙同臭而异种一干一花而香有余者为兰一干数花而香不足者为蕙杭州兰蕙茎叶柔细生幽谷竹林中惟春时取置盆盎间供一时清玩宿根移植腻土多不活即活亦不多开花其茎叶肥大而翠劲可爱者率自闽广移来非富贵之家不能有也自嘉靖已来满城皆植而市廛中亦有担荷而鬻之者岂地气之迁易欤苏子瞻在杭时有题杨次公春兰诗云春兰如美人不采羞自献时闻风露香蓬艾深不见丹青写真色欲补离骚传对之如灵均冠佩不敢燕其蕙诗云蕙本兰之族依然臭味同曽为水僊佩相识楚词中幻色虽非实真香亦竟空云何起微馥鼻观已先通
　　牡丹唐时杭州无此种长庆间开元寺僧惠澄自都下乍得一本谓之洛花白乐天携酒赏之张处士祜题诗云浓艶初开小药栏人人惆怅出长安风流却是钱唐守不踏红尘看牡丹至宋时渐多而独盛于吉祥寺苏子瞻通判杭州时有牡丹记叙一篇其畧云熈宁五年三月二十三日予从太守沈公观花于吉祥寺僧守璘之圃圃中花千本其品以百数酒酣乐作州人大集金盘彩蓝以献于座者五十有三人饮酒乐甚素不饮者皆醉自舆儓皂隶皆揷花以从观者数万人可谓盛矣近日杭州牡丹黄紫红白咸备而粉红独多有一株百余朶者出昌化富阳者尤大不减洛阳也
　　淳熈间范石湖着吴门菊谱云得目范村者为三十六种史正志着吴门菊谱列二十九种二谱皆以黄为首而白次之其杂色止胭脂桃花孩儿等数名而巳近日杭州品色甚多有千叶大红万钤深紫双绞纯白葺丝鹅黄二色银台者
　　枇杷白者为上黄者次之无核者名椒子苏子瞻同刘景文真觉院赏枇杷诗云绿暗初迎夏红残不及春魏花非老伴卢橘是乡人其叙云院有洛花花时不暇徃故有魏花非伴之句
　　杨梅诸山多有之而烟霞坞东墓岭十八涧皋亭山者肉松核小味尤甜美宋时梵天寺有月廊数百间庭前多杨梅卢橘苏子瞻诗云梦遶吴山却月廊杨梅卢橘觉犹香客有言闽广荔枝无物可对者或对以西凉葡萄予以为未若吴越杨梅也何正平诗云五月杨梅已满林初疑一一价千金味方河朔葡萄重色比泸南荔子深则古人亦有举而方之者矣
　　杭州茶宝云山产者名寳云茶下天竺香林洞者名香林茶上天竺白云峰者名白云茶苏东坡诗云白云山下两旗新又寳严院垂云亭亦产茶东坡有僧怡然以垂云新茶见饷报以大龙团戏作一律云妙供来香积珍烹具大官拣牙分雀舌赐茗出龙团晓日云庵暖春风浴殿寒聊将试道眼莫作两般看又尝游诸寺一日饮酽茶七碗戏书云示病维摩元不病在家灵运巳忘家何须魏帝一丸药且尽卢仝七碗茶又南屏谦师妙于茶事自云得心应手非可以言传学到者赠之诗云道人晓出南屏山来试点茶三昧手怒惊午盏兔毛斑打作春瓮鹅儿酒天台乳花世不见玉川风腋今安有先生有意续茶经会使老谦名不朽葢西湖南北诸山及诸旁邑皆产茶而龙井径山尤驰誉也刘邦彦谢龙井僧献秉中寄茶诗春茗初収榖雨前老僧分惠意勤虔也知顾渚无双品须试吴山第一泉竹里细烹清睡思风前小啜悟诸禅相酬拟作长歌赠浅薄何能继玉川刘士亨谢璘上人惠桂花茶诗金粟金芽出焙篝鹤边小试兔丝瓯叶含雷信三春雨花带天香八月秋味美絶胜阳羡产神清疑在广寒游玉川句好无才续我欲逃禅问赵州
　　菌者郁蒸之气所发多生山谷竹树幽润之所白者名玉蕈最贵黒者名茅蕈赤子名竹菰皆下品也苏子瞻与参寥行智果园得黄耳蕈诗云老楮忽生黄耳蕈故人兼致白芽姜别有一种毒蕈形似而味美食之杀人宋干道初灵隠寺后生一蕈圆径二尺红润可爱寺主惊喜以为珍品不敢食献于杨郡王王亦竒之曰是当为玉食奏进于孝宗诏以美味宜供佛复赐灵隠寺葢朝廷初不知其出于寺也复持至寺盛之以盘经日颇有汁液沾濡两犬争舐之一时狂死寺主大惊曰茍入天厨必遭诛戮亟瘗诸地葢万乘所御自有神护而杨王大贵人寺主不私口腹皆得免意外之祸又有圆头而细脚者名为丁蕈元时松阳杨渠南者滑稽士也与僧道元食丁蕈戏作诗云头子光光脚似丁秪宜豆腐与波棱释伽见了呵呵笑煑杀许多行脚僧
　　椶榈树以丝自褁剥之可为雨衣及捆束之用有子生肤毳中葢花之方孕者名为椶笋蜜煑酢浸可致千里蜀人以此馔佛苏子瞻以椶笋馈仲殊诗云赠君木鱼三百尾中有鹅黄子鱼子夜义割瘿欲分甘箨龙藏头敢言美愿随蔬果得自用勿使山林空老死问君何事食朩鱼烹不能鸣固其理
　　杭州莼菜来自萧山惟湘湖为第一四月初生者嫩而无叶名雉尾莼叶舒长名丝莼至秋则无人采矣刘士亨寄魏文靖公诗有云当代推公独擅场李唐诗句汉文章湘湖春晚多风味莼菜樱桃次第尝宋时沈文通送施密学守钱唐诗有云湖山满目旧游在何日从公醉紫莼疑其时莼或亦自越中来也闻之渔人曰西湖第三桥近出莼菜不下湘湖者
　　尚书故实云百越人以虾蟆为上味疥皮者最佳名锦袄子范蜀公东斋笔记云沈文通守杭州禁民食虾蟆终三年人不敢食而虾蟆亦絶不生及文通代去禁弛而虾蟆复生傅子翼蠏谱云杭俗嗜虾蟆而鄙食蠏时有农夫田彦升者家于半道江性至孝其母嗜蠏彦升虑其邻比窥笑常逺市于苏湖间熟之以布囊负归巳上载纪舛差皆不可晓虾蟆形虽不典然周礼亦尝羞而荐之宗庙与羔同珍汉武帝欲除畿甸以为上林苑东方朔以为此地土宜姜芋水多蛙鱼贫者家给则食虾蟆者长安亦有之不独越人也至云不脱疥皮以为佳品此又不情蛙皮腥韧非可食者何越人之馋餮至此周时蝈氏焚牡鞠以杀蛙黾其法无验未闻沈文通以何术禁之使三年不生也杭人最重蟹秋时风致惟此为佳而云杭人嗜虾蟆而鄙食蠏此又何说至如欧阳公归田录又云国初通判尝与知州争权有钱昆者杭人也其俗嗜蟹尝求外补人问所欲曰但得有螃蠏无通判处足矣其所载杭俗又与傅子翼不同葢闻见得于外方者徃徃失真非土著者不能辩也
　　宋时陶榖奉使吴越忠懿王宴之因食蝤蛑询其族类忠懿命自蝤蛑至蟛■〈虫越〉凡十余种以进榖曰真所谓一蟹不如一蟹也
　　杭人最重江鱼鱼首有白石二枚又名石首鱼毎岁孟夏来自海洋绵亘数里其声如雷若有神物驱押之者渔人以竹筩探水底闻其声乃下网截流取之有一网而举千头者泼以淡水则鱼皆圉圉无力或鱼多而力不能举惧覆舟者则截网使去头水取者甚佳二水三水则鱼渐小而味渐减矣瞿宗吉竹枝词云荻芽抽笋棘花开不见河豚石首来早起腥风满城市郎从海口贩鲜回
　　菊庄刘士亨有咏猫絶句云口角风来薄荷香绿阴庭院醉斜阳向人只作狰狞势不管黄昏鼠辈忙语涉讪刺几不能堪不若刘潜夫诗云古人养客乏车鱼今尔何功客不如食有溪鱼眠有毯忍教鼠啮案头书语稍含蓄而督责亦露不若陆放翁诗云裹盐迎得小狸奴尽护山房万巻书惭愧家贫策勲薄寒无毯坐食无鱼庶乎厚施薄责而报者自愧矣又不若刘伯温诗云碧眼乌员食有鱼仰看蝴蝶坐阶除春风漾漾吹花影一任东风鼠化鴽真可谓豁达涵容法禁不张而奸宄自化信乎王佐之才也

　　西湖游览志余巻二十四

　　●钦定四库全书

　　西湖游览志余巻二十五

　　（明）田汝成 撰

　　○委巷丛谈

　　石林叶少藴言刻书以杭州为上蜀本次之福建最下汴京比岁印板不减杭州但纸不佳蜀建多以柔朩刻之取其易成而速售故不能工然则建本之滥恶葢自宋而巳然矣今杭刻全不佳国初蜀尚有板差胜建刻今建刻益下去永乐宣徳间又不逮矣唯今日苏刻稍工然则技艺工拙岂真为地势所分不过习俗使然耳杭人作事茍简重利而轻名但顾眼底百工皆然而刻书尤甚板之老嫩不均一也燥湿异性二也厚薄异体三也板不宿沤而取办新材易瓦易裂四也刻手工拙淆杂都料藉拙者以多克头家钱五也其它琐碎料理不周则奸伪百出此杭刻所以不佳也知其弊而经心焉即宋刻亦可得而何分苏杭哉
　　金箔销金之尤者上供之外非严禁不可乃今民间首饰衣袴器用文轴榱题多用涂画岁靡不赀大中祥符间杭州周承裕私炼金为箔郑仁泽市千枚转鬻他州事败全家徒配转运使陈尧佐言仁泽情同罚异不可惩奸乃定转卖者减造者一等着为令此法似可援引而奏行于今日者也
　　杭城多火宋时巳然其一民居稠比灶突连绵其二板壁居多砖垣特少其三奉佛太盛家作佛堂彻夜烧灯幡幢飘引其四夜饮无禁童婢酣倦烛烬乱抛其五妇女娇惰篝笼失检宋朝建都城中大火二十一度其尤烈者五度绍兴二年五月大火顷刻飞燔六七里被灾者一万三千家六年十二月又火被灾者一万余家嘉泰元年辛酉三月二十八日寳莲山下御史台吏杨浩家失火延烧御史台司农寺将作监进奏文思院太史局皇城司法物库及军民五万二千四百家绵亘三十里凡四昼夜乃灭其时术者言年号嘉之文如三十五万口泰之文如三月二十八又都民市语多举红藕二字藕有二十八丝红者火也皆为谶云嘉泰四年甲子三月四日粮料院后刘庆家失火延烧粮料院右丞相府尚书省中书省枢密院左右司谏院尚书六部南至清平山万松岭和宁门西及太庙三茅观下及军民七千家二昼夜乃灭绍定二年辛卯大火比辛酉之火加五分之三虽太庙亦不免城市为之一空
　　辛酉之火烈焰满城而吴山上一老翁家独存翁平日诵经乐施火起之夕以老惫不能跬步遣儿与妇令亟走儿妇竟不忍相舍同处烈焰中举家昏睡庭有葡萄架亦不焚灼明为神物护持也其时杭人称积善而免祻者必曰葡萄架云又有马将仕者居坝头亦好施与其时火逼诸丐者争为搬挈家资火息尽以还主马甚喜将厚劳之丐者曰报公平日之恩耳敢重费乎皆不受且罗拜而去
　　绍兴丙子六月临安火先是周必大任和剂局门官适乳媪姚病甚占之其繇云药不蠲痾财伤官磨困于六月盍祈安和未几姚果卒必大深以六月为忧迨晦日以为无恙矣同僚举酒相庆宴毕而火随作所居在漾沙坑与运属王氏者连栋王夜醉奏圊其婢揷灯于壁首焚必大之居仅以身免时临安帅韩仲通知火自王氏而王之妻弟马舜韶方为御史畏不敢问执必大及邻比五十余人皆下狱奏行三省勘会必大问狱吏曰失火延烧在律云何吏曰当徒必大曰我以一身承之以贷邻比罪居何等吏曰法止除籍为民耳必大叹曰人果可救吾何吝一官且财伤官磨占繇定矣遂自诬服竟落职依其妇翁王彦光于广徳彦光前夕梦里人扫雪云迎丞相明日必大至彦光叹曰失职子宁应梦耶顷之彦光强必大赴宏词科必大以未尝经意辞彦光激曰君懐安耳必大不得巳怏怏入行都值秦桧死髙宗更化汤鹏举知贡举试法甚严而必大首捷驯登台辅人谓救人阴徳所致云
　　嘉泰四年火及太庙宁宗避殿下诏自责右丞相陈自强等上表请御正衙曰沴虽作于郁攸咎实由于黎献嘻嘻出出本微豫告之妖业业兢兢自秉谦光之徳赦百辟瘝官之罪下十行责巳之书万家赐予之有差民无胥怨九庙尊崇之如故神罔时恫顾黼座之犹迁在苍生其何赖愿仍旧贯出视外朝诏不许又上表曰灾降于天应从其类毁西都之白鹤葢因贵近之游爇北寺之黄门乃示极阴之变上帝警具寮之失圣君非逸徳之招与其侧席以焦劳孰若宅尊而废置犹不许又上表曰惟我宋之开基应心星而尚赤阏伯配炎精之祀既主于辰商人测旧衅之生毎由于火在数虽逃于巳定弭灾惟取乎交修就令入奏延英曷若会朝北禁诏乃许之其词虽谀佞而葩藻骈丽亦可纪也
　　辛卯之火太庙俱灰而韩侂胄府独全葢殿帅冯时力为扑护耳洪舜俞诗云殿前将军猛如虎救得汾阳令公府祖宗神灵飞上天可怜九庙成焦土其时权臣之威加天子一等矣
　　元至正辛巳暮春江淛行省平章政事济尔噶台衣红服入城之任儿童谣曰火殃来矣明年壬午四月一日大火自昔所未闻也数百年浩繁之地一旦凋敝矣
　　东坡仇池笔记云杭人喜食鹅日屠百鹅予自湖上夜归屠者之门百鹅皆号若有所诉鹅能警盗亦能却蛇有二能而不能免死又有祈雨之厄悲夫嘉靖十五年侍御张景按淛中令巡官日报屠鹅之数大约日屠一千三百有竒而官府民家公私燕会皆不与焉较之宋时又加十倍矣
　　古之所谓廋词即今之隠语也而俗谓之谜人皆知其始于黄绢幼妇而不知自汉伍举曼倩时巳有之矣至鲍照集则有井字谜杭人元夕多以此为猜灯任人商略永乐初钱唐杨景言以善谜名成祖时重语禁召景言入直以备顾问今海内佳谜甚多不独杭州有也其用字谜云一月复一月两月共半边上有可耕之田下有长流之川六口共一室两口不团圆又云重山复重山重山向下悬明月复明月明月两相连一字谜云上不在上下不在下不可在上止宜在下贺资二字谜云目字加两点莫作贝字看贝字欠两点莫作目字看门字谜云倚阑干东君去也眺花间红日西沈闪多娇情人不见闷淹淹笑语无心木楔谜云我本无名因汝有名汝有不平吾与汝平木楔者翣卓之具杭人市语谓之恰好日谜云画时圆写时方寒时短热时长又云东海有一鱼无头亦无尾除去脊梁骨便是这个子染布霞头谜云身居色界中不染色界尘一朝解纒缚见姓自分明持棋谜云彼亦不敢先此亦不敢先惟其不敢先是以无所争是以能入于不死不生字点谜云寒则重重迭迭热则四散分流四个在县三个在州村里只在村里市头只在市头印章谜云方圆大小随人腹里文章儒雅有时满面红妆常在风前月下金刚谜云立不中门行不履阈俨然人望而畏之斯亦不足畏也巳蜘蛛谜云上不在天下不在田中心藏之玄之又玄又云自西自东自南自北无思不服拄杖谜云用之则行舍之则藏惟我与尔危而不持颠而不扶则焉用彼朩屐谜云可以托六尺之孤可以寄百里之命遇刚则铿尔有声遇柔则没齿无怨蹴踘谜云瞻之在前忽然在后乐然后笑人不厌其笑墨斗谜云我有一张琴丝弦长在腹时时马上弹弹尽天下曲打稻耞谜云天下有道则见无道则隠瞻之在前忽然在后夹注书谜云大底不曽说小底小底常是说大底若要知得大的事须去仔细问小底元夕灯球谜云我有红圆子治赤白带下每服三五丸临夜茶酒下日厯谜云一尺长十二节两头冷中间热手指谜云大者两文小者三文十枚共计二十八文水中石谜云小时大大时小渐渐大不见了或以为小儿■〈悤页〉门手巾谜云八尺一片四角两面所识是人面不识畜生面接菓谜云斫头便斫头却不教汝死抛却亲生儿却抱过房子又有以今人名藏古人名者云人人皆戴子瞻帽【仲长綂】君实新来转一官【司马迁】门状送还王介甫【谢安石】潞公身上不曽寒【温彦博】又有以古诗赋败弓云争帝图王势巳倾【无靶】八千兵散楚歌声【无弦】乌江不是无船渡【无稍】羞向东吴再起兵【无面】过山龙谜云一曲盘龙初展渴饮寒潭春暖霎时喷雨檐前四海五湖皆满
　　吴歌惟苏州为佳杭人近有作者徃徃得诗人之体如云月子湾湾照几州几人欢乐几人愁几人髙楼行好酒几人飘蓬在外头此赋体也而瞿宗吉往嘉兴聴故妓歌之遂翻以为词云帘卷水西楼一曲新腔唱打油宿雨眠云年少梦休讴且尽生前酒一瓯明日又登舟却指今宵是旧游同是他乡沦落客休愁月子弯弯照几州如云送郎八月到扬州长夜孤眠在画楼女子拆开不成好秋心合着却成愁此亦赋体也而黄山谷之词先有之你共人女边着子争知我门里挑心是也如云约郎约到月上时看看等到月蹉西不知奴处山低月出早还是郎处山髙月出迟此词虽淫奔然怨而不怒愈于郑风狂童之讪如云髙山顶上鹁鸪啼闻说亲爷娶晚妻爷娶晚妻犹自可前娘儿子好孤凄此兴体也如云画里看人假当真攀桃接李强为亲郎做了三月杨花随处滚奴空想来年桃核旧时仁此比体也有守一而终之意
　　外方人嘲杭人则曰杭州风葢杭俗浮诞轻誉而茍毁道聴涂说无复裁量如某所有异物某家有怪事某人有丑行一人倡之百人和之身质其疑皎若目覩譬之风焉起无头而过无影不可踪迹故谚云杭州风会撮空好和歹立一宗又云杭州风一把葱花簇簇里头空又其俗喜作伪以邀利目前不顾身后如酒搀灰鸡塞沙鹅羊吹气鱼肉贯水织作刷油粉自宋时巳然载于癸辛杂识者可考也
　　杭人以冬夏二至后数九以纪寒暑云冬至后一九二九招唤不出手三九二十七篱头吹觱栗四九三十六夜眠如露宿五九四十五太阳开门户六九五十四贫儿争意气七九六十三布衲两头担八九七十二猫狗寻阴地九九八十一犂耙一齐出夏至后一九二九扇子不离手三九二十七氷水甜如蜜四九三十六拭汗如出浴五九四十五头戴秋叶舞六九五十四乘凉入佛寺七九六十三床头寻被单八九七十二思量葢夹被九九八十一家家打炭墼
　　陆放翁尝问髙似孙曰比在都城见彩帛铺榜曰翠色真红殊不晓所谓红而曰翠何也似孙曰嵇康琴赋曰新衣翠灿缨徽流芳班媫好自伤赋曰纷翠灿兮纨素声翠灿取鲜明也东坡牡丹诗云一朶妖红翠欲流葢取乡语放翁击节大喜
　　自元丰制尚书省复二十四曹繁简絶异在汴京时有语曰吏勲封考笔头不倒户度金仓日夜穷忙礼祠主膳不识判砚兵职驾库典了袯袴刑都比门总是寃魂工屯虞水白日见鬼及驾幸临安丧乱之后士大夫亡失告身批书者多又军赏百倍平时贿赂公行冒滥相乘军饟日滋赋敛愈繁而刑狱亦众故吏户刑三曹吏胥人人富饶它曹寂寞弥甚吏辈又为之语曰吏勲封考三婆两嫂户度金仓细酒肥羊礼祠主膳啖虀吃麫兵职驾库齩姜呷醋刑都比门人肉馄饨工屯虞水生成饿鬼
　　杭州鄼侯祠有三汉书鄼音赞今亳州赞县乃音才何反而字书鄼字亦才何反云邑名作鄼而赞字亦云邑名按班固十八侯铭云文昌四友汉有萧何序功第一受封为鄼唐杨巨源丹鳯楼宣赦上文相公诗云请问汉家功第一麒麟阁上识鄼侯是此字有二音颜注未必是也
　　宋朝王沂公欧阳公登第皆有三元之目沂公自乡而省而廷对皆第一欧阳则自乡而监而省皆第一张伯纪自本州岛升贡次公试次内舍校定次上舍合格次升补上等上舍皆第一释褐之日徽宗叹曰自来止说三元今张纲五元矣遂除太学博士我朝惟淳安商文毅公辂乡试会试廷试皆第一文锦坊北所建三元坊是也及公秉衡乙未科王文恪公鏊乡试会试皆第一廷试策又冠场舆议当第一而文毅公顾抑之第三恐其轧已也
　　淳熈间苏州有唐姓者兄妹皆长丈二日啖斗余行倦则倚市檐憩坐如堵墙不可出出则倾市观之诏廪之殿前司徳寿欲见之遣诣北宫惧其聚民乃卧而泛之河至望僊桥専舟焉又江山寺有缁童眉长尺余来浄慈寺都人争出视之喧传禁中诏给僧牒寺僧日坐之门护以行马士女填沓炷香施资谓之活罗汉皆非践形之正近于人妖矣
　　曹元宠题村学堂图云此老方扪虱众雏争附火想当训诲间都都平丈我语虽调笑而曲尽社师之状杭谚言社师读论语郁郁乎文哉讹为都都平丈我委巷之童习而不悟一日宿儒到社中为正其讹学童皆骇散时人为之语云都都平丈我学生满堂坐郁郁乎文哉学生都不来曹诗葢取此也吴敬夫一联云阑干苜蓿先生饭颠倒天吴稚子衣亦得景况
　　杭人削松朩为小片其薄如纸镕硫黄涂其鋭名曰发烛亦曰焠儿葢以发火代灯烛用也史载周建徳六年齐后妃贫者以发烛为业岂即杭人所制欤陶学士清异录云夜有急苦于作灯之缓批杉染硫黄遇火即焰呼为引光奴今遂有货者其名颇新
　　杭人称四司六局葢宋时官府贵家置四司六局各有所掌筵席排当凡事整齐都下街市每遇礼席以钱倩之四司者帐设司厨司茶酒司台盘司也六局者果子局蜜煎局菜蔬局油烛局香药局排办局也祗应惯熟不烦宾主之心今时虽无此名而礼筵率有包办咄喏而集他如珠冠礼衣方巾花扇彩轿盒担帏幙吉凶器具皆有置赁者犹行都之遗风也
　　世态炎凉缁流尤甚宋时杭州有丘浚者谒珊禅师接之殊倨顷之有州将子弟来谒珊降阶接礼甚恭浚不能平伺子弟去乃问曰和尚接浚甚傲而待州将子弟乃尔恭也珊曰接是不接不接是接浚勃然起掴珊数下曰和尚莫怪打是不打不打是打此言殊快人意
　　赵师■〈罒幸廾，上中下〉尹临安时有黠贼毎盗人家必以粉书其壁曰我来也严捕久不获而我来也之名喧传都邑一日所属捕至一贼云即是我来也勘鞫不承且无赃证其人久淹狱底谓狱卒曰我固尝为盗却非是我来也今亦自知无脱理但乞稍疏刑具有白金数千藏保叔塔上可徃取之卒疑其绐已贼曰无疑但徃寺作少缘事托点塔灯盘桓其上便可觅矣卒始试徃果得金大喜入狱以酒肉犒贼越数日又曰有酒器一瓮寘侍郎桥下若令家人以篮盛衣洗桥畔取瓮置篮覆以衣可得也卒又试徃所得愈多复以酒肉相犒卒虽喜得财而未测贼意一夜贼谓卒曰欲暂出四更当复来决不尔累卒甚难之贼曰我固不负你设负你不来则我所遗足为尔失囚配罪之费有余矣茍不从恐生悔吝无及也卒惧不得巳遂纵之去坐以俟之忧念间闻檐瓦声贼巳跃下卒甚喜复桎梏之甫旦张循王府告云夜被盗府门上书我来也三字赵尹抚案大惊曰几误此狱宜乎勘鞫不承也遂以犯夜律杖出之狱卒归其妻曰昨半夜后闻叩门声开视之一人以二衣囊掷户内而去卒惊取视皆黄白物也乃悟其夜贼盗张府之物以为赂耳贼竟逃命而赵尹终莫知其奸也
　　宋时都城内有人家土库中被盗絶无踪迹一总辖谓逻卒曰恐是市上弄猢孙者试徃胁之不伏则执之又不伏则令唾掌中如其言其人良久觉无唾可吐色变具伏鞫其由乃令猢孙自天窓而下取物或问总辖何以知之曰吾亦不敢必但人惊惧者多无唾可吐聊以试之幸中尔又一日总辖坐坝头茶房有一卖熟水人持两银杯一客衣服济然若巨商者就买取杯饮之总辖遥见呼语曰我在此汝不得弄手段将执汝矣客惭悚谢罪而去人问其故曰此必奸盗之魁也适饮水时以两手捧杯葢阴度其广狭将为伪者以易之尔一日韩王府中失银器数事掌器婢被贼伤手府尹赵从善命总辖捕之乃执掌器婢讯之具伏归以白赵葢婢与仆私乃窃器与之自以刃伤手诈称有贼以掩之赵问何以知自伤其手曰伤在左手必自伤也以此诘婢中其情故不能讳也
　　辍耕录言杭州人好为隠语以欺外方如物不坚致曰憨大暗换易物曰搠包儿麄蠢人曰杓子朴实曰艮头白獭髓言杭俗浇薄语年甲则曰年末语居止则曰只在前面语家口则曰一差牙齿语仕禄则曰小差遣此皆宋时事耳乃今三百六十行各有市语不相通用仓猝聆之竟不知为何等语也有曰四平市语者以一为忆多娇二为耳边风三为散秋香四为思乡马五为误佳期六为栁摇金七为砌花台八为霸陵桥九为救情郎十为舍利子小为消黎花大为朶朶云老为落梅风讳低物为靸以其足下物也复讳靸为撒金钱则又义意全无徒以惑乱观聴耳
　　宋时临安四方辐辏浩穰之区游手游食奸黠繁盛有所谓美人局以倡优姬妾引诱少年有柜坊局以博戏闗扑骗赚财物有水功徳局以打点求觅脱瞒财货有以伪易真者至以纸为衣以铜铅为银以土朩为香药变换如神谓之白日鬼有剪脱衣服环佩荷包者谓之觅贴儿其它穿窬胠箧各有称首至如顽徒拦街虎九条龙之类尤为市井之害今之风俗大抵仍之而插号稍异白手骗人谓之打清水网夹剪衫袖以掏财物谓之剪绺撒泼无赖者谓之破落户
　　杭人言宁可曰耐可音如能可汉书杨越之人耐暑注与能同李太白诗耐可乘明月又耐可乘流直上天皆读如能言人胸次不坦夷逞独见以忤人者曰■■音如列挈汉书■■而无志节言人愚不省事者曰儓魏万诗五方造我语知我非儓痴亦曰憨隋书袁寳儿多憨态得宠怜言人犹与不前猛者曰墨尿音如眉痴藴藉不躁暴者曰眠娗音如缅沗出列子又皮日休反招魂上瞹昧而下墨尿言人进退不果曰佁儗音如炽腻司马相如赋仡以佁儗栁子厚梦归赋纷若倚而佁儗兮言事频烦不易作者曰郑重法王莽传非皇天所以郑重符命之意言人无用者曰不中用史记始皇闻卢生窃议亡去怒曰吾将収天下书不中用者尽去之骂人曰老狗汉武故事上尝语栗姬怒弗应又骂上为老狗言纷纭不靖曰海红花葢海红花乃山茶之小者开时最繁闹故借以为喻詈人桀猾不循理者曰杂种晋书前燕载记赞曰蠢兹杂种奕世弥昌见人有不当意者曰嘴鼻金史宋破金泗州守将毕资伦不肯降系狱十四年及盱眙守将纳哈塔迈珠降北望哭拜谓之辞故主资伦见迈珠骂曰国家未尝负汝何所求死不可乃作如此嘴鼻也言人聆言不省曰耳边风杜荀鹤诗百岁有涯头上雪万般无染耳边风作事助力曰阿癐癐武后时南皮县丞郭胜静每巡乡唤民妇托衣缝补而奸之其夫至缚胜静鞭数十主簿李懋徃救解之胜静羞讳其事但忍痛不禁低声唱云胜静不被打阿癐癐冲寒而饥粟卒起曰■〈广外辛内〉噤韩退之鬬鸡诗磔毛各噤■〈广外辛内〉日光微暖曰温暾王建宫词新晴草色暖温暾白乐天诗池水暖温暾言巳是如此曰隔是元徽之诗隔是身如梦频来不为名问何人曰阿谁讹为兀谁刘先主破成都置酒为乐龎綂谏曰伐人之国而乐之非仁也先主怒曰武王胜商前歌后舞既而悔曰向者之论阿谁为失綂曰君臣皆失言人有病曰不快华佗传体有不快起作一禽之戏又曰不耐烦庾炳之传为人强急而不耐烦俚语又言要不得葢人有病则嗜欲不遂要吃吃不得要行行不得意义虽粗亦有可解迁居而邻友治具过饮曰暖屋亦曰暖房王建宫词太仪前日暖房来言不洁曰鏖糟霍去病鏖皋阑下注云尽死杀人为鏖糟葢血污狼藉之意也诟人佣工曰客作三国志焦光饥则为人客作饱食而巳贱丈夫曰汉子北齐书何物汉子与官不就女子及笄曰上头而娼女初荐寝于人亦曰上头花蕊夫人宫词新赐云鬟使上头呼女子之贱者曰丫头刘宾客诗花面丫头十二三草木穉而初萼者曰始花音如试月令桃始华蝉始鸣注皆去声言戏扰不巳曰嬲音如褭嵇叔夜书嬲之不置称善能营生者曰经纪唐滕王蒋王皆好聚敛太宗尝赐诸王帛敕曰滕叔蒋兄自能经纪不须赐物鄙人之庸贱微薄者曰小家子霍光传任宣谓霍禹曰使乐成小家子得幸大将军言日间小食曰点心唐史郑傪夫人云我未及餐尔且可点心言人作事无据者曰没雕当又曰没巴鼻苏长公诗云有甚意头求富贵没些巴鼻使奸邪言人不通时宜者曰方头陆鲁望诗头方不会王门事尘土空缁白纻衣事相邂逅曰豆凑葢斗凑之讹也或云吴越风俗除日互擎炒豆交纳之且餐且祈曰凑投殆此语所从出欤事多褒贬曰包弹葢宋人以包孝肃多所弹劾故云包弹畏惮之词也言人虚伪不捡者曰楼头葢宋时何家楼下多亡赖以滥恶物欺人其时有何楼之号楼头者葢何楼之恶魁也言人举止仓皇者曰麞麕马鹿葢四物善骇见人则跳趯自窜故以为喻又曰鼠张猫势亦此意也言人仪矩可喜者曰庯峭音如波峭庯峭本梁上小柱名取其有曲折俊俏之意也
　　杭人有以二字反切一字以成声者如以秀为鲫溜以团为突栾以精为鲫令以俏为鲫跳以孔为窟笼以盘为勃兰以铎为突落以窠为窟陀以圈为窟栾以蒲为鹘卢有以双声而包一字易为隠语以欺人者如以好为现萨以丑为懐五以骂为杂嗽以笑为喜黎以肉为直线以鱼为河戏以茶为汕老以酒为海老以没有为埋梦以莫言为稀调又有讳本语而巧为俏语者如诟人嘲我曰淄牙有谋未成曰扫兴冷淡曰秋意无言黙坐曰出神言涉败兴曰杀风景言胡说曰扯淡或转曰牵冷则出自宋时棃园市语之遗未之改也
　　元时荐桥侧首有髙楼八间皆殷富回回所居其娶妇婚礼絶与中国不同虽妇女伯叔姊妹有所不顾一日回回娶妇街巷之人肩摩踵接咸来窥视或攀缘檐槛窻牖者踏翻楼屋宾主婿妇一时皆死此亦大异事也郡人王梅谷戏作下火文曰宾主满堂欢闾里盈门看洞房忽崩摧喜乐成祸患压落瓦碎兮倒落沙泥别都丁折兮木屑飞扬玉山摧坦腹之郎金谷坠落花之相难以乘龙兮魄散魂消不能跨鳯兮筋断骨折氁丝脱兮尘土昏头袖碎兮珠翠黯压倒象鼻塌不见猫睛亮呜呼守白头未及一朝赏黄花却在半晌移厨聚景园中歇马飞来峰上阿剌一声絶无闻哀哉树倒胡孙散阿老瓦倒刺沙别都丁朩偰非皆回回小名故借音及之象鼻猫晴其貌也氁丝头袖其服色也阿剌其语也聚景园回回冢在焉飞来峰猿猴往来之处也
　　宋时灵隠寺缁徒甚众九里松一街多素食香纸杂卖铺店人家妇女徃往皆僧外宅也常有僧慕一妇人不得其门而入毎日归寺必买胭脂果饼之属在手顾盼不巳如是久之妇人黙会其意语其良人设计诱之渐至谑笑僧喜甚谓可谐矣妇人曰良人在奈何僧尽捐衣钵使之经商数日果见整装克日戒行僧于是日到其家呼酒设馔献酬交错巳而妇令先解衣就寝妇取其衣束之髙阁忽叩门甚急妇人曰良人必有遗忘而归矣僧皇遽不知所为妇曰有空笼好避僧亟窜入笼中妇遂钥之僧不敢喘动与夫舁于逺路迨晓逻卒见之舁于官府启钥则一髠裸軆在焉京尹袁尚书笑曰是为人所诱耳勿问复钥笼投诸江
　　灵隠寺僧明了然恋妓李秀奴徃来日久衣钵荡尽秀奴絶之僧迷恋不巳一夕了然乘醉而徃秀奴弗纳了然怒击之随手而毙事至郡时苏子瞻治郡送狱院推勘于僧臂上见刺字云但愿生同极乐国免教今世苦相思子瞻见招结举笔判踏莎行词云这个秃奴修行忒煞云山顶上持戒一从迷恋玉楼人鹑衣百结浑无奈毒手伤人花容粉碎空空色色今何在臂间刺道苦相思这回还了相思债判讫押赴市曹处斩
　　宋时湖州一士人携妻至杭访亲泊舟盐桥河下士人语妻曰我去借轿来迎汝我或不来当令轿夫持紫衫来为证汝可即来也士人去未踰时有一轿携紫衫至妻乃登轿而去入一寺中有少年指引曰官人在此随之而入深巷数曲有小室少年去巾乃僧也妇惊呼僧以刃挟止之复引入一土窟阶级深下七八曲窟内方广十丈许上有小窻透明窓外髙坎坎外堆石石外迭髙阜阜上复有墙窟中四壁以朩板装嵌有椅卓床帐裀褥饮食之具先有妇女三十三人皆有姿色至夜有僧行二十余人至此毎数日则置宴欢饮群妇私相语多是宦家妻妾有居此数十年者老者病者则相次引去亦时有新至者葢妇被引入寺先于别室居宿数日乃至此则杂然羣通一日引一女子至年十四五羣妇问之乃某太守全家候差临安因观灯于人丛中与婢相失被一士人引至此乃僧也在其私室宿十夜矣于是诸妇日夕切齿谋脱身无计每日有二三僧居守一夕止一僧守之妇问故云各僧送丧过海明日方归羣妇遂谋遁有三四妇勇徤者伺僧睡熟启闗而出至窟外逾墙得达大路离临安城五里一妇颇知路名访问归家陈告于府府大惊时孝宗内禅明日放赦府尹即部百卒捕杀僧众焚其寺以羣妇召主収领府尹至寺时众僧方归置宴窟中初亦眊然不察三妇之遁也湖州士人妻因得归葢其夫初在舟语妻时僧巳瞰舟有美妇徃来岸边窃闻其语遂以紫衫并轿舁妇而去初有一婢随行至郊外轿去如飞婢遂失后不知所往初府尹捕僧时诘其老者病者言引出皆杀之瘗于寺后掘出骸骨三十余副金帛亦不赀云
　　宋时有士人候差临安一日与妻联舆出市井丛杂处停舆市买转盼间不见妻舆士人执舆夫至官推问莫可究竟年余忽有舆来门外乃其妻也云初被人扛去时巳非原舆夫矣约行数里入大门长廊下暗室中出舆询问官人舆夫曰且入内一僧迎之心疑退步僧自后推之乃大呼僧挽拽而入曰此间是要性命去处转数曲入暗室扄闭甚严略无人声虽钟声亦觉甚逺坐久微觉明僧携酒殽至忧忿不能饮食每日两次送饭暮则携酒强之饮就同寝一日僧出忘扄户行出暗巷中遥望灯明甚逺至则观音堂长明灯也遂礼拜愿再见天日解帕上金钱落索环系观音身用指甲掐观音足上成川字文复回入室月余僧力疲意阑妇泣求归僧曰到此本无出理念尔本分又可商量一夕舍之达旦天微明引出登舆送至此也士人诉临安府时赵师■〈罒幸廾，上中下〉尹府值亢旱祈祷明日行香集僧众曰夜梦观音感应凡逺近寺院观音皆请来此若此寺观音有感当申请寺主加号赐紫行童皆给度牒备榜遍挂明日辐辏迎至果有身系金钱络索足有川字文者遂集合寺僧行会士人妻于帘内窥认正本寺主僧也送狱推问承服戮于市
　　高宗时赵待制子绣尹临安府方留意元宵张灯甚盛游人繁伙有亡赖子造五色印于人丛中印妇人衣印文云我惜你你有我白衣用黒印青衣者用黄印闹市中殊不觉也次日视之方骇虽贵官良眷无不含羞点污事闻于赵赵素以弹压自负即命总辖捕索之督责甚酷捕者乞勿张皇更寛一夕可以计获赵许之即于牙侩处假数婢饰为村妇出游自后视之至喧闹处亡赖果如前所为俱就执缚其为首者乃睦亲宅宗子也素号拦街虎府尹以叔父行戒云俟坐衙即押来不得言是宗子遂命左右以巨棰笞之虽呌呼竟若不闻须臾搒死赵即自劾得旨放免时人服其刚决云
　　栁洲寺侧有花圃曰清晖宋时慈福宫别墅也一珰守之庆元戊午夏珰移舟乘凉垂钓圃外闻僧房中有妇人谑笑声密觇之乃僧挟妇而啮其颈也遣人物色见肩舆在门询之其仆云乃六房王中奉宅眷珰翌日访王问曰令合昨到栁洲寺乎王曰家间有小縁事躬徃耳珰具白其事王惊怒验其颈果然遂闻于官府尹赵师■〈罒幸廾，上中下〉逮僧得实乃僧讶其爽约而啮之僧坐徒妇人杖而离之
　　孙元规知杭州号为神明有僧元夕市中炙顶求化施利山积公命捕得美女数人遂寘于法又有僧醉卧道上为逻者所擒公问为僧而饮何也对曰野性所嗜不能自禁与酒一壶一引而釂公令扶归戒勿侵侮僧明日声皷登坐曰吾西域人也溷迹于此不幸为此子所识不可复留跏趺而逝
　　绍兴间崇新门外鹿苑寺殿帅杨存中郡王所建以处北地流僧一岁元宵妇女阗溢有将官妻携其女入寺观灯乃为数僧邀入密室盛酒馔奉款沈醉杀其母而留其女女亦不敢举声及半年二僧皆以事出女独留室中倚牕见圃外一卒治地女因呼卒至牕语以前事托令往报其父卒如言而徃将官密以告杨帅遂遣人报寺约来日修斋至日杨帅到寺僧行俱候见王命每一僧以二卒擒之搜出其女认二僧斩之毁其寺尽逐诸髠
　　至元十八年诏天下除道徳经外其余说谎道经尽行烧毁道士受佛经者为僧不为僧者娶妻为民时江南释教都总统嘉木扬喇勒智自至元二十二年至二十四年恢复佛寺三十余所如四圣观者昔之孤山寺也弃道为僧者七八百人皆挂冠于上永福寺帝师殿梁间而飞来峰石壁皆镌佛像王元章诗云白石皆成佛苍头半是僧鉴湖天长观有道士为僧者献观于总统云贺知章倚托史弥逺声势将寺改观乞复原日寺额杨髠从其语真可笑也
　　元时临平明因寺尼刹也豪僧往来多投是寺每至则呼尼之少艾者供寝寺主苦之于是専饰一寮以贮尼之淫滥者供客僧不时之需名曰尼站寺内有宋仁烈皇后手书众生自度佛不能度欲正其心先诚其意无视无聴抱神以静罪从心生还从心灭三十二字
　　南宋时杭州人物凑集诈伪百端有富少年刘某者湖州人携资巨万寓居城中闻邻壁日奏音乐询其店主对曰此湖南张安抚宅眷安抚徃苏州勾当未回又无正室亦无男子诸妾肆欢乐耳刘遂动念店主穴壁隙令刘窥见诸妾皆妙色也刘询店主欲造之店主许诺云门婆处须得三百千方可入也刘如数勿吝既徃留连累日忽传报安抚回矣刘仓卒不得出匿床下安抚升厅诸妾以次拜讫备问家事一小童曰侍郎出后一刘官人在此欵宿尚在房中安抚大怒索之以出刘拜伏请罪安抚怒骂书牒送临安府管家婆等再三拜恳不许刘窘甚请店主谋之尽以所携金帛赎罪入状领刘归别寓刘既罄然后访知其故乃店主瞰刘资货之富谋集诸娼伪为安抚宅眷以欺之也讼之官竟无益焉又岳州方德长随父通判寓临安偶如厕忽小门中一女子捧水盥手延茶方意娼家随女子入坐阁中茶罢忽一婢仓皇报曰官人来也方匿床下官人入阁少坐畧检点而去方出问女子此何人女曰此乃曽侍郎宅官人乃侍郎妾乃直阁妾也妾慕官人少年故奉邀茶话耳方始惊非妓馆急欲出女子强留与合未及绸缪忽一妪入室大声叱骂羣至捕缚将解官方惊跽求免遣仆取金帛千缗求脱得释翼日再访之即无曽侍郎宅此室乃是皇城空房有客僦之居月余去矣
　　盐桥富室李省者贩盐出必经年绍兴元年省与同业六七人出亘四年弗反且无音耗其家絶忧之有与李善者谓其妻曰同业数客尽归不应独后得非堕于非命乎宜徃占之妻歴访十数肆皆云不吉恸哭而归召僧建道场招魂挂服闻空中泣声甚哀出视之见李在渺茫烟雾间宛如存日询问幼稚婢妾且云赖汝荐拔获离苦难明日妻买地造冢备极劳费又一月李泛舟达江口原不死也黠鬼依人而见幻徃徃如此
　　朱思彦淳熈初知临安钩校官物得押录髙生侵盗状其妻尤贪冒时髙事上府先擒其妻置狱中高归廷诘之复不逊思彦怒并系之日加絣讯一夕丞定囚二人泣诉言楚毒巳极恐无生理丞恻然怜之会思彦燕客未散遂破械使窜明日丞诣思彦言髙为胥长而夫妻盗没且对长官咆哮诚宜痛治然久在囹圄昨夜呼其名巳困惫不能应窃便宜出之比至家俱死幸不殒狱下不必彰闻其子亦愿敛瘗矣失于専擅此情悚然思彦喜丞之嫉恶同巳且处事委曲无迹致辞谢迨反室复念彼罪不致死一旦并命岂不累巳即不然将有阴谴自是寝食不安遂见二鬼祼形披髪棰痕遍体挽衣号曰我罪不过徒隶乃沦冥涂非得尔徃地下辩证决无相舍理思彦噤不能对遂感疾二鬼朝夕在傍丞来问疾思彦告之故且曰不忍一时之愤悔不可言丞笑曰两人实不死吾悯其困而脱之绐以亡告耳思彦惊曰若是则见形者为何人丞曰忧疑太过所致即呼髙夫妻拜庭下思彦豁然疾愈命髙复故役焉
　　淳熈初王良佐者居观桥下初为细民负担贩油后家道小康夫妇奉佛施舍无虚日一日焚香见塔影七层黄碧璀璨金书三字曰保叔塔乃捐资修塔塑其夫妇像于第一层或云王少年系狱逢巨盗同牢款密因语王曰我行盗杀人无生理有金银甚多埋保叔塔下悉以赠君我伏法日幸収骸骨髙原广作佛事则我瞑目矣王出狱果得金银塔下故假塔影以葢其事云
　　包宏斋恢年八十八以枢密登拜郊台精神老健贾似道问之意必有摄养竒术恢曰有一服丸子药乃不传之秘方似道欣然叩之恢徐徐曰恢吃了五十年独睡丸满座大笑子乡有老人九十余矣而啖食不减少年予问以服饵之法答曰吃食须细嚼细咽以津液送之然后精味散于脾家华色充肌粗快则秪为糟粕填塞肠胃耳又一老人为予言一生临食秪啖其半常留有余不尽之心葢人无寿夭禄尽则亡未见有暴殄之人得皓首也嗟乎人能服独睡丸五十年而又以服食法自辅庶乎不夭其所生矣
　　京师人鲁时绍兴十一年在临安送所亲于北闗下忘携钱行解衣质于库见主人如旧熟识者思之而未得退访北闗税官朱子文言及之葢数年前所尝见丐者也其人本豪民遭乱家破与妻行乞于市使三子拾杨梅核椎取其实以卖少子常见一白鼠在聚核下归语父父戒曰明日徃捕之得而货于禽戏者必直数百钱勿失也迨旦母与偕行至故处果见鼠逐之及涌金门墙下入穴中母立不去遣子归取锸斸地深可二尺望鼠尾犹可见俄得一青石掲去之下有大瓮白金满中遽奔告其父父至不敢取亟诣府自列愿以半入官而乞厢吏护取府主从其言得银五千两即日买屋以居而用其钱为子本遂成富家即库中主人也
　　干道六年冬吕徳卿偕其友王季夷魏子正上官公禄徃临安观南郊舍于黄氏客邸王魏俱梦一人着汉衣冠通名曰班固既相见质问西汉史疑难临去云明日暂过家间少欵可乎觉而莫能晓各道梦中事大抵略同适是日案阅五辂四人同出嘉会门外茶肆中坐见幅纸用绯帖尾云今晚讲说汉书相与笑曰班孟坚岂知在此也还到省门皆觉微馁就入一食店视其牌则班家四色包子也且笑且叹因信一憩息一饮馔之微亦显于梦寐万事岂不前定乎
　　宋时吏部有一胥好滑稽有董公迈参选失去官诰但存印纸遂投状给据一日侍郎问其胥曰此事无碍否胥曰朝公大夫董公迈失一官诰印纸在也不碍侍郎觉其谑侮杖一百罢之葢俗有舞十般癞云一般癞来一般癞浑身烂了肚皮在也不碍如是凡十首语言相类故应声为戏云
　　宋时行都节序皆有休假惟七夕百司皆入局不准假有时相古朴问堂吏云七夕不作假有何典故吏应云七夕古今无假时相但唯唯不知其有所侮也葢用栁词七夕二郎神云须知此景古今无价
　　元时淛省广济库岁以富户司出纳延佑间有富户侵用官资无以为偿府判王某素残忍乃拘其妻妾子女命以小舟载之西湖趂逐游人収其买奸钱纳官鲜于伯机作湖边曲云湖边荡桨谁家女绿惨红愁羞不语低回忍泪傍郎船贪得金钱强歌舞玉壶美酒不须忧鱼腹熊蹯弃如土阳台梦短去匆匆鸳琐生寒愁日暮安得义士掷千金遂令桑濮歌行露其后王判之子孙有为娼流天之施报何其捷哉
　　宝佑间马光祖尹临安不畏贵戚豪强庭无留讼福王府讼民不入赁房钱民云房漏光祖判云晴则鸡卵鸭卵雨则盆满钵满福王若要房钱直待光祖任满临安一士子踰墙盗人室女事觉光祖试踰墙搂处子诗士人挥笔云花栁平生债风流一段愁踰墙乘兴下处子有情搂谢砌方潜度韩香巳暗偷有情生爱欲无语强娇羞不负秦楼约安知汉狱囚玉颜丽如此何用读书求光祖喜之判云多情多爱还了平生花栁债好个檀郎室女为妻也合当雄才髙作聊赠青蚨三百索烛影摇红记取氷人是马公遂令女子归生为妻且厚赠之
　　钱塘罗贯中本者南宋时人编撰小说数十种而水浒传叙宋江等事奸盗脱骗机械甚详然变诈百端壊人心术其子孙三代皆哑天道好还之报如此
　　处士田大年者予伯父也倜傥工诗尝有与友人夜坐诗云鸡黍论交信有期不期而会暮冬时绣屛入夜香围席碧浪摇春酒满巵星乱铜盆频剪烛唾霏玉屑互评诗情深不计更筹尽月过梅梢第几枝词致清婉他作类此

　　西湖游览志余卷二十五

　　●钦定四库全书

　　西湖游览志余巻二十六

　　（明）田汝成 撰

　　○幽怪传疑

　　宋时有吴生者寓宿城西兰若夜半闻扣扉者启视之乃一处子容服雅淡问其从来以比邻答之谓生曰吾旦见子过门也心私悦焉欲谐伉俪有此私奔恐家人觉之姑暂归矣生意淫荡强留入室遂止宿焉自庆以为巫山之遇不是过也亥至寅去徃复为常居数月寺僧视生容止稍疑之因诘生初不肯言诘问百端乃以实告僧惊叹曰昨一官员有女才色艶丽选充内庭病卒权殡西廊三年矣曩尝出蛊行客汝遇得非是乎且吾邻并无处女若是者不亟去祸且及矣生惑于爱犹未忍至夜于窻间得一诗云西湖着眼事应非倚槛临流吊落晖昔日燕莺曽共语今宵鸾鳯叹孤飞死生有分愁侵骨聚散无缘涙湿衣寄与吴郎休负我为君消瘦十分肌墨色惨淡不类人书生始惧翌日遂行
　　宋时有邢鳯者字君瑞寓居西湖有堂曰此君水竹幽雅常宴息其中一日独坐见一美人度竹而来鳯意为人家宅眷将起避之女遽呼曰君瑞毋避我有诗奉观乃吟曰娉婷少女踏春阳无处春阳不断肠舞袖弓弯浑忘却罗衣虚度五秋霜鳯聴罢亦口占挑之曰意态精神画亦难不知何事出僊坛此君堂上云深处应与萧郎驾彩鸾女曰予心子意彼此相同奈夙数未及当期五年君来守土相会于鳯凰山下君如不爽千万相寻言讫不见后五年邢随兄镇杭乃思前约具舟泛湖黙念间忽闻湖浦鸣榔遥见一美人驾小舟举手招之曰君瑞信人也方舟相叙曰妾西湖水僊也千里不违约君情良厚矣君瑞喜跃过舟荡入湖心人舟俱没后人常见鳯与采莲女游荡于清风明月之下或歌或笑出没无时焉
　　嘉佑中沈遘知杭州所经诸堰皆集堰牛以备牵挽时方大暑监官以下皆露宿堰上以伺水之出入忽闻以行策相呼者曰明日有何生活一曰明日沈几之子过此吾辈又有一畨劳苦一曰沈几蚤有子知杭州耶因悲咽欷叹众潜审其言气非俗流使人迹之乃堰下之牛有堕泪者众乃叹息曰安知此牛非沈几之旧朋乎
　　蔡京初登第为钱唐县尉巡捕至汤村薄晚休舍有道人状貌甚伟求见京平日喜接方士亟延与语饮之酒而去明日宿他所复见之又明日泊近村道人复至饮酒尽数斗恳日夜不能归愿托宿可乎京始犹不可其请至再不得巳许之且同榻命京居外巳处其内戒曰中夜有相寻觅者幸勿言京意其奸盗亡命将有捕者身为尉顾匿之然无可奈何展转至三更目不交睫闻舍外人声俄顷渐众遂排户入曰车四元在此欲就床擒之或曰恐并损床外人帝必怒吾属且获罪京大恐起坐呼从吏无一应者道人安寝自如撼之不动外人云又被渠闪了六十年可怪可怪咨嗟良久闻室内如揭竹纸数万畨之声鸡鸣乃寂呼从者始应问所见皆不知道人矍然兴谢曰某乃车四元也赖公脱此大厄又可活一甲子巳度世第三次矣公当贵穷人爵吾是以得免如其不然与公皆死矣念无以为报吾有药能化铁为铜铜为银银又为金公欲之乎京拒不受强语干汞之术曰他日有急当用之天且明别去后不复见京唯以其说传中子翛京死翛家窜广西以其术致富
　　绍兴间秦桧有施全之变诏以亲兵五百卫之毎日更畨有王立者材武过人嗜酒博不自给因深冬直宿窃叹曰负材如此乃饥寒死耶觇得府侧望僊桥香烛铺周氏物货充溢遂起不良之念次日下畨至夜半密俟于周所将踰垣忽见前户半启俄而一妇人携一囊出付之云可速行我继至也立甚喜即负囊趋出妇人从后呼云当投北行何为他徃立不得巳转北疾走此妇速追及细视之曰误矣郎君可以囊见还立不聴捽妇于地解布巾勒其吭背之而行至三圣桥气絶急缒以石沈之河还家五皷矣所得皆首饰布服外有银会五十千分寄所知无复踪迹自此日渐温饱军中队将爱立材武优其差役令充赤山衙操一日醉中过赤山衙忽见军中旧邻妇当垆忘其久故与叙间阔共饮妇问立曽娶否答曰未也妇笑曰儿郎如许胡为秪是亡赖我有弱女子配汝可乎立唯唯妇因出女视之姿态甚媚欣然允之曰俟择吉纳礼且当告假毕姻也未几立遣币完亲数日挈归寨中忽舍傍垣毁队将躬徃视之过其门时立已出赤山矣妇因泼水误污将衣将怒问谁所居左右以立对将曰立何为有此即入视其妇室退谓左右曰王立衙操回勿令还家径押来见迫暮立醉归众皆谓将治其污衣之罪也将屛众密呼立谓之曰汝尝有负于心乎立曰无所负又叩之曰汝毋自隠吾观汝有寃随之当以实告不然祸将及矣立惧不得巳具说周氏事将曰是矣汝之妇非人乃鬼也精神尚强但俟时索命耳立惊曰为之奈何将曰吾与子一符今日俟其寝粘其额上则本来面目见矣葢队将深于道术者也立得符归待妇如常且强与之饮食良久就寝立急以符粘其额忽见神入驱妇尸起立长丈许舌出垂地俄而不见立惊仆队将巳知之命人扶立至点名厅前令人守循之翌日稍苏但痴懵谵语不复如常将曰若等视之踰月则免难矣亡何军人因请粮不及守卫立即跃起向仓前众人中作妇人拜云某原是镇江人在周氏作婢与铺中掌事约欲窜归被王立害于非命告诸人为证时周氏失婢事已闻官至是不劳案治而立竟伏辜
　　绍兴间斜桥客邸有请紫姑者命橹为题诗云寒岩雪压松枝折班班剥尽青虬血运斤巧匠斵削成剑脊半开鱼尾裂五湖僊子多竒致欲驾僊舟探僊穴碧云不动晓山横数声摇落江天月又有士人应试请僊问得失者赋词云凄凉天气凄凉院宇凄凉时候孤鸿呌斜月寒灯伴残漏落尽梧桐秋影瘦鉴古画眉难就重阳又近也对黄花依旧此人竟失举又有降僊于杭泮者或以鬼议之大书一诗云眼前青白谁知我口里雌黄一任君纵使挟山并跨海也须覆雨更翻云或以功名为问答曰朝经暮史无闲日北屐南鞭知几年践履未能求实地荣枯何必问青天报其相讥也又董无益尝记女僊三絶句云栁条金嫩不胜鸦青粉墙边道韫家燕子未来春寂寞小牕和雨梦梨花松影侵坛琳观静桃花流水石桥寒东风吹过双蝴蝶人倚危楼第几阑屈曲阑干月半规藕花香澹水涟漪分明一夜文姬梦只有青团扇子知又宋庆之寓永嘉适逢七夕学徒醵饮有僧法辨者在焉辨善五星毎以八煞为说时人号为辨八煞酒边一士致僊扣试事忽箕动大书文章伯降宋怪之漫云姑置此但求七夕新词箕复请韵宋指辨云以八煞为韵意欲困之也忽运箕如飞大书鹊桥僊一阕云銮舆初驾牛车齐发隠隠鹊桥吚轧尤云殢雨正欢浓但只怕来朝初八霞垂彩幔月明银烛馥郁香喷金鸭年年此际一相逢未审是甚时结煞又李和父云向常于贵家观降僊叩其姓名不答忽作薛稷体大书一诗云星冠玉带落边尘几见东风作好春因过江南省宗庙眼前谁是旧京人捧箕者皆悚然惊散知为渊圣在天之灵也
　　钱唐戴厚甫精遁甲法其母寝起楼上一夕忽见红光贯室开帏视之乃一美女独立榻前拔金钗以遗母既而无所见母以语戴答曰适祭遁神遂至此耳遁母见某必不久于人世矣由是悒悒逾月而卒
　　福州王生者来临安河其兄止宿六和塔下次早起行大雨如注山水涌出见空穴中推出金牌六面拾而懐之窥见穴中堆积金银无数急以土石窒穴口志其处奔告其兄将欲取之日暮徃访竟无踪迹仍宿塔下夜梦金甲神人怒而呵之曰荷君封我金穴巳捐金牌六面酬之矣安得复生觊觎其人惊觉而去
　　绍兴间吴山大井徃徃有落水溺死者董太尉得之率众制大方朩以石板葢合井口仅可下汲桶遂无投溺之患有人夜行闻井中呌曰你出钱人只怕壊了活人我几时捉替得托生是不可谓无鬼也今吴山井干皆以大方石架之则又非董太尉之旧矣
　　程迥者伊川之裔绍兴八年居临安之前洋街门临通衢垂帘蔽户一日有物如燕飞入倚堂壁家人视之乃一美妇长可五六寸形质宛然容服妍丽见人殊不惊惧小声呖呖可辩自言玉真娘子也偶至此亦非祸君君能奉我当有利喜迥家乃就壁为小龛居之晨夕香火供奉颇预言休咎皆验好事者徃徃求观必输百钱方启龛至是络绎家遂小康至朞年飞去不知所在
　　绍兴八年八月十八日观潮前期二夕江干民闻空中语曰当死于桥者数百皆凶淫不孝之人其有名未果来者当分促之不预此籍者宜斥去又闻应声者甚众民皆骇怪次夜跨浦桥畔人梦有一人来戒者云来日勿登桥邻桥数家梦皆同次日观潮桥上人皆满得梦者见有亲戚在桥急劝使去人以为妖妄不信须臾潮至惊涛壊桥压溺死者数百人既而访其死者平昔皆不逞辈也
　　董表仪家住沙河塘欲搬屋掘土术者言太岁方不可兴工董不信既而掘深三尺得一肉块漫漫然人言即太岁也董甚悔恶投诸河后亦无祸
　　杭人最信五通神亦曰五圣姓氏源委俱无可考但传其神好矮屋髙广不踰三四尺而五神共处之或配以五妇凡委巷若空园及大树下多建祀之而西泠桥尤盛或云其神能奸淫妇女输运财帛力能祸福见形人间争相崇奉至不敢启齿谈及神号凛凛乎有摇手触禁之忧此杭俗之大可笑者也武林闻见录载宋嘉泰中大理寺断一大辟处决数日矣狱吏在家昏时有叩门者出视之即向所决囚也惊问曰尔为何得至此囚曰某死巳无憾但有一事相凂泰和楼五通神皆某等辈近有一他适见虚其位某欲充之因无执凭求一差檄如寻常行移但明言差充某位神得此为据可矣吏不得巳许之又曰烦制花帽袍带之属出银一笏曰以此相酬言讫而去吏不敢泄其事乃为书牒一道及制靴帽袍带候中夜焚之次日梦有驺从若王者下车郑重致谢而退经数月邂逅东库専知官因言东库中楼上五通神日夜喧闹如争竞状知库人不得安息酒客亦不敢登饮例课甚亏无可奈何吏遂以向日所遇密告之各大骇异相与増塑一神于内是日即安妥如初观此则杭人之信五通自宋巳然矣夫瞰其亡而夺之位归又力争真小人之雄者而竟不能祸伪牒之吏则其灵亦不足畏矣予平生不信邪神而御五通尤嫚虐见其庙辄毁之凡数十所斧其像而火之溺之或投之厕中葢将以此破乡人之被惑者而闻者皆掩耳而走愚民之不可晓如此
　　景定间清河坊扇店有一道人求补扇店主乃与一新扇道人感之题诗扇板曰一轮明月四时新一握清风煞可人明月清风年年有人世炎凉知几尘题毕掷扇而板厚数寸墨迹直透于背观者纷纷卖扇比常十倍遂致富未几道士复来以袖拂之字灭不见
　　五云山志逢大师一日闲坐忽见神降于前曰吾护戒神也师有小过不敢不告逢曰吾有何过神曰毎日涤钵水亦施主担来师毎弃之当有疾矣言讫不见遂患胃疾十三年而没
　　张居士者宋朝都吏也与妻冯氏俱好道尝建辅真道院于湖墅家住修文坊扇子巷内设辅真道院药局济人一日设斋百分先期散俵子至日赍此赴斋临期止収九十九俵子斋讫此心终不满后因徃辅真道院见所塑铁拐僊上有一俵子题云特来赴斋见我不采空腹而归俵缚我拐
　　宋时临安风俗嬉游湖上者竞买泥孩莺歌花湖船回家分送邻里名曰湖上土宜象院西一民家女买得一压被孩儿归置屛桥之上玩弄不厌一日午睡忽闻有歌诗者云绣被长年劳展转香帏还许暂偎随及觉不见有人是夜将半复闻歌声时月影朦胧见一少年渐近帐前女子惊起少年进抚之曰毋恐我所居去此不逺慕子姿色神魂到此人无知者女亦爱其丰采遂与合焉因遗女金环女密置箱箧明日启箧视环乃土造者女大惊忽见压被孩儿左臂失去金环遂碎之其怪乃絶
　　咸淳壬申七月有梢人泊舟西湖断桥下时暑热卧于舟尾中夜不寐见三人长不盈尺集于沙际一曰张公至奈何一曰贾平章非仁者决不相恕一曰我则巳矣公等及见其败也相与哭入水中次日渔者张公于桥下获一鳖径二尺余纳之贾府不三四年贾败葢物能知数而莫之逃也
　　元延佑间天水赵源侨寓葛岭其侧即贾似道旧宅也日晚徙倚门外忽有一女子从东而来绿衣双鬟年可约十五六源注目久之明日出门又见如此凡数度源戏问之曰姐姐家居何处暮暮来此女笑而拜曰儿家与君为邻君自不识尔源试挑之女子欣然而应遂留宿焉明旦辞去夜则复来如此月余问其居止姓名女子终不告但曰儿常衣绿但呼我为绿衣人可矣源一夕被酒戏之曰绿兮衣兮绿衣黄裳女子有惭色数夕不至及再来源叩之乃曰本欲与郎君偕老奈何以婢妾待之然君巳知之矣不敢复隠源问其故女惨然曰得无难乎儿实非今世人亦非有祸于君者但冥数当然耳源大惊曰愿闻其详女子曰儿故宋平章秋壑之侍女也本临安良家子少善奕棋年十五以棋童入侍毎秋壑回朝宴坐半闲堂必召儿侍奕备见宠爱是时君为其家苍头职主煎茶毎因供进茶瓯得至后堂君时年少美姿容儿见而慕之尝以绣罗钱箧乘暗投君君亦以玳瑁指盒为赠彼此虽各有意而内外严密莫得其便后为同辈所觉谗于秋壑遂与君同赐死于断桥之下君今已再世为人而儿犹在鬼录得非命欤言讫呜咽泣下源亦为之动容久之乃曰审如此则君与我乃再世因缘也当更加亲爱以偿畴昔因曰汝之精气能久存于世耶女曰数至则散矣源曰何时女曰三年耳及期卧病不起曰曩固与君言矣面壁而化源大恸举衣衾而葬之感其情不复娶投灵隠寺为僧
　　贾似道母两国夫人尝就道堂设云水斋有一道人满身疥癞谒斋众恶不洁勉与斋罢曰此宅有鬼气宜书符厌之索黄绢三尺画一墨圈如大盘寘之壁间而去众人笑之欲掲去忽见墨圈中一点通明如玉有金书正一祖师讳字葢天师降也似道又尝斋云水千人其数已足有一道士衣裾褴褛至门求斋主者以数足不肯引入道士坚求不去不得已于门侧斋焉斋罢覆其钵于案而去众将钵力举之不动启于似道自徃举之乃有诗二句云得好休时便好休収花结子在绵州始知真僊降临而不识也其曰绵州者葢木绵庵之兆云
　　宋咸淳十年度宗大渐大内建醮保安太乙宫唐道录素以精虔著名行持章伏坛出神层霄被罡风吹击遂排神驭气得至魔王界内又为天花坠压乃竭力作法直造天门大神又行麾叱乃黙叩祖师云自传法以来有辞即达未尝过差未审何罪若此有天丁传祖师张真君法旨引至三省敷陈所奏始得誊送奏院看详呈覆祖师云昨奉上帝勅命不许受宋国章表但其辞意虔切难以抑遏乃命有司引押唐某恭诣玉阶适逢下界公事稠众中见真君引致一神人衣妆皆如天帝但簪下辫髪耳有十数人各荷青册一担在庭下伺候忽传帝旨云宋国人民疆土付汝执掌神人祗拜而退其荷册者皆随去傍有天丁谓某言宋国厯数尽矣汝章不达由此也唐还不敢泄露后至元丙子革命方与人言之
　　万松岭上多中贵之宅惟陈内侍宅最髙绍兴十五年盛夏因纳凉四皷未寝行人巳絶忽见黄衣卒领三人自北而南一衣金紫者前行次一紫衫者又一青衫者俱到刘供奉门外将入衣金紫者难之其卒曰彼巳承当如何不去迫之乃俛首而入后二人曰彦通早聴吾言当不至是是夜刘家生三犬陈言其事刘育之稍长呼彦通则奔走而前竟莫知为何人也
　　弘治间旬宣街有少年子徐景春者春日游湖山至断桥时日迨暮矣路逢一美人与一小鬟同行景春悦之前揖而问曰娘子何故至此答曰妾顷与亲戚同游玉泉士子杂沓遂失羣惘惘索途耳景春曰娘子贵宅何所答曰湖墅宦族孔氏二姐也景春遂送之以徃及门强景春入曰家无至亲郎君不弃暂寄一宿何如景春大喜遂入宿焉备极缱绻以双鱼扇坠为赠明日邻人张世杰者见景春卧冢间扶之归其父访之乃孔氏女淑芳之墓也告于官发之其祟絶焉

　　西湖游览志余巻二十六
