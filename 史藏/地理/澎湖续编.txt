澎湖绩编

周序
乌序
自序（一）
自序（二）
卷上
卷下
 
周序

　　方志之体当用史法，政治、礼乐、法度、贤臣、义士、孝子、顺孙、节妇之行莫不赅举，不当仅仿图经志地理；伊古云然。澎湖大海一岛，康熙二十三年始入版图，羌无故实。前别驾胡建伟倡为纪略一书，分十二纪；一事之微，详载原委，不屑其词之委琐繁重者，以澎地初辟，书籍无闻，藉为士民教也。故不称志，称「纪略」。

　　道光十二年春，余奉檄赈恤澎湖，涉历澳屿，遍览形势，土地矿瘠，渔钓为生者半；而海道险峻扼台湾之要冲，为全闽之外捍。有澎湖，则台湾如在掌握中。国家以副将将兵二千戍之，有以也。又尝考「方舆纪要」，澎湖地环卫可二百里，擅三十六屿之胜。「文献通考」谓：水至澎湖渐低。「海国闻见录」云：澎湖岛三十有六，而要在马宫、西屿、北港、八■〈冖八卓，上中下〉四澳。尹士俍「志略」云：澎湖岛屿错如螺髻，其大而最中者曰大山屿，其罗列于大山屿之前者有虎井、金鸡六岛屿，其错落于大山屿之后者有奎璧、吉贝等九屿，其旋绕于大山屿之右者有金山、月眉等十五屿，其列卫于大山屿之左者有东西、吉十八屿。总澎之屿，四十有九；今考「纪略」，则五十有五屿焉。旧云三十六岛，盖举大概言之，是地理形胜有足称者。加以圣教诞敷，休养生息二百余年，日以蕃衍，其不可无书以志之审矣。

　　余于抚恤之余，既就见闻赋为歌诗。有蔡生廷兰者，澎士之秀也；以刺史蒋君所辑「续编」进。卒读之，载「纪略」以后六十余年事，备胡君所未备，足为修志者之资取。亟称之，命付诸梓。蒋君问序于余，因为书之卷端。

　　道光十二年（岁次壬辰）三月之吉，福建兴泉永道富阳周凯撰。  
　 
乌序

　　环澎湖，皆海也；岗陵耸峙、港道纷岐，其间物产之奇、民风之厚，大略与中州相等。盖天之锺毓，不限于遐方也。

　　澎湖自康熙二十三年收入版图，始置巡检，继改设通判，一切土俗、民风、山海、物产、学校、吏治，皆缺略未有成书。自前厅三水勉亭胡君精心采访，汇为六卷，曰「澎湖纪略」，详且尽矣。但历年既久，今昔改观，居民日以熙穰，海隅渐以式廓，舟楫纷来，商贾辐辏，其市廛之气象大异于畴昔；而且人文蔚起，秀士挺生，硕德义土、节妇烈女，卓卓著明于闾里者，不可胜数。使弗博采而类志之，则苦心孤诣、柏节松操之美，皆湮没而不彰，诚为采风问俗之一憾。

　　余以庚寅之冬，来守斯土，入其境，地以辟；问其俗，质以淳。与各诸生接，亦皆有蒸蒸日上之风。至询及修志一事，莫不凛遵宪训，广为采访，不遗、不忘，一一而谨志之。余不揣固陋，同怿葊蒋君纂修厘定，细心考核，汇为「续编」，俾海山之盛、井里之美、民俗之醇、物产之异，披阅一过，了然于指掌之间。而且忠孝廉节，永传不朽，使后之览者，历举其名而指之曰：某也忠、某也孝、某也廉、某也节，于以表励末俗、式训颓风，岂不休哉？故谨着为序。

　　道光十年（岁次庚寅）仲冬月，泉州马巷分府署澎湖分府山左乌竹芳书。  
　 

自序（一）

　　澎湖自三水勉亭胡君纂着「纪略」，原原本本，比诸志乘。自后岁纪一周，编次缺如。嘉庆丁卯，台邑修志，以澎湖设厅已有专辖，止载初置巡检数人以存旧迹，其它概不之及。若再不及早补修，久而愈难。余承乏八载，政拙才疏，每欲续辑焉而未逮。戊子仲春，邓菽原郡伯莅任海东，谆谆以郡志为嘱，通颁条目，遍告绅耆，各属称善。余亦邀集澎地诸生，采访事宜，共襄厥事，众皆欣然。适值秋歉，未遑竣事。

　　今春复奉宫保闽浙总督孙公、巡抚韩公、藩宪程公先后檄饬各府厅县续修通志，颁发规条，俾资采辑。由省延请名宿，设局纂辑，诚一时盛举也。夫倡率远近兴修废坠者，上官之任也；宣上德而达下情，有司之责也。兹以各大宪及郡伯留心文献，下访殷殷，余也忝职澎阳，与士民相亲近，而顾因循懈忽，不悉心搜罗共相考订，致使学校、人物、德行、道艺、忠孝、节烈之事，可为观感兴起者湮没而不彰，其何以宣上德而达下情耶？顾自维谫陋，不能兼作史之才；而此地诸生，率多寒士，弗克捐赀延请博雅督辑成书。爰循「纪略」十二门先后次序，每条自乾隆三十五年以后，凡有因革损益，皆续载焉。其无异者，不复赘述。自知庸俗之讥，在所不免，且恐搜求未遍，轶事尚多；博访遐搜，集思广益，尚冀诸生相与补辑，无滥、无遗，以期传信后世。即名之曰「纪略续编」也可。将来郡志、通志亦得附入，以备采择焉。是为序。

　　道光九年（岁次己丑）孟夏月，福建知州借补澎湖通判黄梅蒋镛撰。  
　 

自序（二）

　　己丑岁，余纂「澎湖续编」，原以胡君勉亭着「纪略」后岁逾周甲，不加补辑，将来搜索愈难，爰与有志诸生采访编订，以待博雅名公督辑成书，非敢以付剞劂也。

　　壬辰春，兴泉永道富阳芸皋周公按临督办赈务，体察舆情，与衿耆接见，询民间疾苦，有蔡生廷兰进诗为地方求加赈，公晓以义例，倡和酬答，民心安慰；按乡散给口粮，灾黎俱沾实惠。嗣蔡生复出「澎湖续编」稿呈览，公披阅之下，详加评正，命余亟录锓刻。余维志书之作，原为显微阐幽、信今传后，必有裨于地方风化，以待輶轩之采。澎地僻处荒岛，士民中乡行节孝，颇知观感兴起，此外别无表见。即莅兹土者如勉亭建白，不可多觏。，也乏十载，亦碌碌无所展布；「续编」之作，不过使乡行节孝诸人流传闾里，弗至泯灭不彰耳。言之无文，行之不远。兹蒙公虚心汲引，不遗人善，加之笔削。爰谨录督办赈务时与蔡生唱和诸作，所以为澎民兴养立教者无不毕具；既又录莅澎杂咏及同时勘赈诸君与余暨蔡生诸作以附之，仍呈公削正付梓。是编也，得周公之名与周公之著作而益显。澎之士民得周公之歌讽，互相劝勉；由是风俗日醇、士习日振，人文蔚起，其在斯乎？是则澎之幸，亦余之幸也夫。

　　道光十二年（岁次壬辰）仲夏月，澎湖通判蒋镛撰。  
　 
卷上

　　天文纪

　　地理纪

　　官师纪

　　文事纪

　　人物纪

　　武备纪

　　风俗纪

　　土产纪

　　赋税纪

　　户役纪

　　仓储纪

　　祥异纪

　　天文纪

　　星野

　　气候

　　风信

　　日月

　　云霓雨露

　　雷电霜雪（以上俱载「纪略」）

　　按郡志所引吕宋居巽巳，入翼十度；日本居艮寅，入轸八度，乃据本朝「时宪书」所定。粤东赖连淑云：自翼十度、至轸八度，相去二十九度，仍属巽巳位；况艮寅系箕尾、巽巳系翼轸，自尾十八度、至轸初度，相去七万余里之遥。乃以艮寅属轸八度，理亦难解；即以里差计之，吕宋居东南距台水道七十更，日本居东北距台水道亦七十更，以每更六十里约计，相去不过数千里而近，何方向之悬殊乃尔！自来占星之法，本无明证；惟理可信者，仿而行之。赖氏所论，颇为近理。姑为附录，以参一解（生员蔡廷兰辑）。

　　地理纪

　　建置

　　形势

　　海道

　　潮信

　　岛屿

　　城池

　　公署

　　澳社（以上载「纪略」，无增补）

　　庙祀（新增十三条）

　　城隍庙

　　文澳城隍庙，已载「纪略」。妈宫澳城隍庙，乾隆四十四年十月前厅谢维祺捐俸率董事监生郭志达等建，有碑记。乾隆五十五年风灾，殿宇损坏；前厅蒋曾年捐俸及商民修理，并添建后殿五间。嘉庆三年，前厅韩蜚声续劝商贾重修。二十二年十一月，前厅潘觐光以罚项番银五十二元半生息银元，召匠修葺。道光四年，中殿前楹塌坏，通判蒋镛筹款重修。

　　关帝庙

　　庙在妈宫澳西偏。乾隆三十一年，前厅胡建伟会营增修，备载「纪略」。嘉庆七年五月，前厅王兆麟、黄家训会同澎湖协聂世俊、左营游击廖国、右营游击陈光昭、署左营游击王廷彪、把总黄定国劝捐重修。二十一年九月，前厅彭谦、潘觐光会同澎协郭继青、陈梦熊、左营游击陈鹏飞、右营游击吴得勋、左右营守备周万清、阮朝良、千总詹功显、卢士兴、张正、赖启泰等复行劝捐修葺。道光五年，护协沈朝冠、左营游击黄步青、右营游击萧得华、左右营守备周天成、周承恩偕通判蒋镛劝捐重修。

　　天后宫

　　庙在妈宫澳。乾隆四年以前事，载「纪略」。乾隆五十七年，协镇李南馨、左营游击罗光昭、右营游击黄象新、左右营守备雷鸣扬、聂世俊会同苏松镇、孙全谋、千总李光显倡捐重修。嘉庆二十三年，前厅升宝、澎协陈一凯、护协萧得华、护左营游击江鹤、护右营游击李如荣、左右营守备周万清、吴国彩倡捐劝修。

　　真武庙

　　庙在妈宫澳，「纪略」未载始于何年。乾隆五十六年八月，前厅常明、蒋曾年、徐英会同澎协黄象新、左营游击罗光昭、右营游击雷鸣扬、中军守备聂世俊、左右营守备连高升、萧梦熊、李光显劝捐重修。嘉庆二十三年二月，前厅升宝、高大镛会同澎协庄秉元、左右营游击江鹤、萧得华、陈鹏飞、阮朝良、守备周万清、张正、翁及复劝捐重修。

　　观音庙

　　庙在妈宫澳，载「纪略」。乾隆四十六年五月，前厅陈铨会同澎协马蛟、温靖、烽火参将魏大斌、左右营游击黄必成、柴大纪、守备杨开春、谢恩、千总潘锺、黄捷魁等劝捐，撤基全修。嘉庆十年十月，澎镇副总兵官王得禄、护协陈景星、游击聂世俊、卢庆长、守备时胡麟、黄定国复倡捐重修。

　　祖师庙

　　庙在厅治西，载「纪略」。嘉庆十六年十月，里人陈文、陈老等劝捐重修。十八年，前厅宋廷枋落成。

　　嘉荫亭（即五里亭）

　　亭在厅治西二里许，载「纪略」。嘉庆元年，前厅蒋曾年重修。二十四年十月，前厅升宝捐俸重修。道光三年，通判蒋镛于庙外建亭，前筑照墙，以御风台；复额云「古嘉荫亭」。庙西瓦厝一所，本官地，红毛城乡民高全起盖店屋，转典与王妈生之父；后盖两进，并西畔灶厨一小间。东至宫边，西至圹，南至海，北至后山。用过工料银一百余元。高姓复于道光九年四月将此店屋，另灰窑一座、亮仔埕一所，杜卖与妈宫社鲍信（即仓书鲍国珍）为业。通判蒋镛捐钱三十千，合鲍信出钱四十千，立契执管；每月以租钱三百七十五文交庙祝收为五里亭香油之资，余归鲍信收管。日后鲍信子孙不准典卖及租与兵役并妇女居住，以期洁净。契内标载分明，用印为凭，付鲍信收执；卷付礼房存权。

　　水仙宫

　　庙在妈宫渡头，载「纪略」；但未载建于何年。乾隆庚子二月，澎协招成万捐廉率同海澄监生郭志达劝捐重修。道光元年十月，前左营游击阮朝良兴议，先后会同通判蒋镛、护协沈朝冠、协镇孙得发、署左营游击黄步青、温兆凤、右营游击萧得华及守备周天成、吴国彩倡捐改造。

　　真人庙（载「纪略」）

　　大王庙（载「纪略」）

　　将军庙（载「纪略」）

　　风神庙

　　庙在妈宫澳城隍庙东。乾隆五十五年十一月，前厅王庆奎会同澎协黄象新、左右营游击聂世俊、雷鸣扬捐建。嘉庆四年十一月，前厅韩蜚声以规模窄隘，添买民房一间拆建。道光五年，通判蒋镛查出小■〈舟古〉船一百号，征饷报充春秋二祭（详「普济堂序」）。

　　龙神庙

　　澎湖向未专建龙王庙。道光六年，通判蒋镛会同协镇孙得发、左右营游击黄步青、林廷福倡捐，择观音亭东边旧厢屋四间拆建，并详请以查出小■〈舟古〉船一百号征饷充春秋二祭（详「普济堂序」及「建龙神祠记」）。

　　施将军庙

　　庙在妈宫澳东街。前水师提督施琅平台有功，封靖海侯，官民建祠祀之。通判蒋镛查在澎奉差因公遭风殁于王事者，皆无专祀，因筹捐铜钱三十二千文，发交盐馆生息；又筹捐铜钱四十千文，移营生息，附祭各木主于此以报之。

　　地藏王庙（在武忠庙间壁）

　　武忠庙

　　庙在妈宫澳协署西海边。遍询里人，不知建于何年，无碑记可考。乾隆五十六年十二月，护协黄象新同左营游击罗光昭、升金门游击雷鸣扬、护右营游击聂世俊、守备李光显、连高升、董事高必成倡捐重修。

　　无祀祠

　　祠一在妈宫澳西海边，一在西屿内外堑适中道左，「纪略」已详。查妈宫澳之祠，自乾隆二十九年右营游击戴福等公捐重修，四十六年三月前协招成万率营弁倡捐重修，有碑记。嘉庆二十五年，右营游击阮朝良募同课馆连金源、郊铺金长顺等捐修。其西屿内外堑中之无祀祠，今就倾圮，应清出旧基重修。

　　街市

　　妈宫市：仓前街、左营街、大井街、右营直街、右营横街、渡头街（又名水仙宫街。以上各铺无增减）、海边街（乾隆三十二年开文荣号当铺一家，今歇业。行铺，杉木等行俱照旧无增减）。

　　鱼市（俱照旧）。

　　西屿外堑海边，亦有小铺数间（照旧）。

　　染布铺（照旧）。

　　贩卖咸鱼往台换杂粮铺（照旧）。

　　大赤嵌（照旧）。

　　西屿缉马湾社（照旧）。

　　八■〈冖八卓，上中下〉澳（照旧）。

　　井泉

　　东卫社村前井、文澳社书院内井、嘉荫亭井（俗〔呼〕五里亭）、妈宫社大井（俗呼施井）、协镇署内井、观音亭前井、镇海澳西寮井、西屿外堑社井。以上各井仍旧，间有民间添凿私井，水味皆不及。

　　官师纪

　　建官（载「纪略」，无增补）

　　调补（载「纪略」，增补一条）

　　乾隆五十六年十月二十二日，准吏部咨：嗣后台湾同知、通判、知县以及佐杂等官，俸满调回内地之例，一并停止。其中如有办事熟谙之员，计其到任已在五年以上者，毋论该省有无荐举卓异，遇有台湾应升之缺，准该督抚按其品级随时酌量题请升用。其内地应升之缺，仍照历俸五年之例，一体分别题咨办理。至该员等论俸推升，应于内地人员通行较俸；其调补台湾到任未届五年者，虽底俸较深，亦不准其升用，令扣满五年后，再行按班升选，庶佐杂微员亦不致屡易生手。又嘉庆十五年十月初十日，准吏部咨：嗣后台湾厅县佐杂等官，五年俸满，除台湾应升缺出仍照旧例先尽升用外，如遇有内地应升之缺，应请照广东之例，先升台俸期满一人，次用内地一人，庶调台湾各员得速邀升擢，而内地应升人员亦无窒碍各等因，遵行在案。

　　俸廉（载「纪略」）

　　职事（载「纪略」）

　　一、刑名（无须增补）。

　　一、钱谷载「纪略」。从前每钱银征钱一百文，正、耗在内；现在一正一耗，俱照银价时值征收，必须澳差督同澳甲催纳。其田房前无税契，现在业户亦须投税，粘连司单盖印。所有每年税契银两，于请领兵饷时造册，由司库划收。其始自何年？无案卷可稽。

　　一、自理词讼载「纪略」。前无代书，现在词讼渐繁，设有代书保戳。亦不知始自何年，无案可稽。其按月送册申报，亦遵照旧章办理。

　　一、宣讲上谕载「纪略」。

　　一、课农劝学载「纪略」。

　　一、缉捕逃犯载「纪略」。

　　一、编查保甲载「纪略」，无异。

　　一、查点门牌载「纪略」，无异。

　　一、稽查渔船载「纪略」。惟现在本衙门并末赴道厂领回油钉等料给卖，亦无按季造报，无案可稽。各渔船、小■〈舟古〉船修造时，赴厅请领料照，自行造补，不知始于何年？

　　一、稽查汛口载「纪略」。惟现在八■〈冖八卓〉、西屿、嵵里、北山四汛，俱无给用印花，不知裁于何年？无案可稽。臬宪衙门亦无循环簿根。惟妈宫一汛，正口出入船只盖用验戳，每年十月内造册申賷臬、道宪，并牒府查核。

　　一、民壮演习鸟枪载「纪略」。

　　一、稽查盐务载「纪略」。

　　一、支收粮饷载「纪略」。乾隆四十七年，奉文裁减兵额后，饷额亦有裁减；余无异。

　　一、查点班兵载「纪略」。

　　一、炖台营房载「纪略」。

　　一、协营交涉会办事件载「纪略」。道光八年奉文：嗣后营中请领各款银两，务将文领手票送由文员于银数上即日盖印移还，毋庸查询，以免担搁；仍将移送盖印日期声明，即于盖印之处将何月日盖印移还随时登注，并将该营请领何年月日、何项数目登注印簿，以备稽查等因，遵行在案。

　　题名

　　巡检（详「纪略」）

　　通判（乾隆三十一年以前，俱载「纪略」。今自乾隆三十六年前厅严文烈到任起，卷帙不全，其籍贯、出身、履历颇有阙略，尚待参考续补）

　　严文烈：乾隆三十六年任。

　　李棠：由台湾府经历，于乾隆三十八年署任。

　　陈铨：乾隆四十一年任。

　　谢维祺：浙江会稽人，乾隆四十三年任。

　　长庚：乾隆四十六年任。

　　朱国垣：乾隆四十九年任。

　　洪智：乾隆五十年任。

　　吕憬蒙：乾隆五十一年任（有传）。

　　张玺：乾隆五十二年任。

　　王庆奎：乾隆五十四年任。

　　常明：乾隆五十六年任。

　　徐英：乾隆五十六年任。

　　蒋曾年（江苏元和县人，由监生加捐通判。乾隆五十七年四月十五日到任，嘉庆二年十一月十五日卸事（有传）。

　　韩蜚声：江西铅山县人，由监生于乾隆丁酉科，由顺天乡试挑取四库馆誊录，议叙一等，以布政司理问用。嘉庆二年十一月十五日到任，五年二月卸事（有传）。

　　包德墉：浙江鄞县人，由吏员授台湾府经历。五年二月代理，十二月十五日卸事。

　　黄嘉训：江西新建人，由附生中式乾隆庚寅恩科举人，大挑以知县用，升授同知。嘉庆五年十二月十五日到任，六年八月初六日卸事。

　　王兆麟：正黄旗汉军张斯贤佐领下监生，由经历升补。嘉庆六年八月初六日到任，七年七月初三日卸事。

　　周元梓：浙江仁和县人，由监生充补四库馆誊录，议叙县丞。嘉庆七年七月初三日到任，十一月十二日卸事。

　　杨炳庸：浙江仁和县人，由监生捐纳州同，历署通判。嘉庆七年十一月十二日到任，八年五月二十二日卸事。

　　周元梓：嘉庆八年七月初六日到任，九月初七日卸事。

　　陈廷宪：嘉庆八年九月初七日到任，十年六月十五日卸事。

　　翟俦：山东人。嘉庆十年六月十五日署任，七月十五日卸事。

　　周元梓：嘉庆十年七月十二日到任，十三年三月初九日卸事。

　　周光绪：直隶天津县人，由附生应乾隆丁酉科顺天乡试，挑取四库全书誊录效用，捐升直隶州知州。十三年三月初九日署任，十四年三月初八日卸事。

　　黎溶：广东番禺县人，由监生中式乾隆五十四年乙酉恩科顺天举人，大挑以知县用。十四年三月初八日署任，十五年六月三日卸事（有传）。

　　宋廷枋：直隶枣强县人，中式嘉庆庚申科举人，大挑以知县用。十五年六月十三日署任，十七年七月初六日卸事。

　　吴性诚：湖北黄安县人，由廪生遵川楚例捐县丞。十七年七月初六日护理，九月二十一日卸事。

　　陈士荣：广西柳州人，由廪生应乾隆五十四年己酉恩科中式，大挑以知县用。十七年九月二十一日署任，十八年四月二十五日卸事。

　　李芸：顺天大兴县人，寄居浙江钱塘，由监生遵川楚例加捐县丞。十八年四月二十五日代理，十月初四日卸事。

　　陈士荣：十八年十月初四日到任，十九年正月十一日卸事。

　　彭谦：河南夏邑县人，由附监生遵衡土例报捐通判。十九年正月十一日到任，二十一年十二月十六日卸事。

　　潘觐光：江苏无锡县人，由监生遵川楚例报捐县丞，升授知县。二十年十二月十六日署任，二十一年六月十八日卸事。

　　王兰：江苏昆山县人，由监生遵衡土例报捐州同，边土方例加捐通判。二十一年六月十八日署任，十二月三十日卸事。

　　高大镛：湖南桃源县人，由附生应嘉庆庚申恩科中式举人，辛酉会试拣选知县。二十一年十二月三十日署任，二十三年二月二十日卸事。

　　升宝：内务府镶黄旗汉军庆龄佐领下，由监生考取誊录，充补实录馆，议叙盐大使，升授瓯宁县知县，荐升澎湖通判。二十三年二月二十日到任，二十五年四月二十四日卸事。

　　丁嘉植：顺天大兴县人，祖籍江苏武进，由监生应嘉庆戊午科顺天乡试，荐卷议叙，挑取县丞即用，由噶玛兰头围县丞。二十五年四月二十四日代理，五月二十八日卸事。

　　升宝：二十五年五月二十八日回任，八月初二日卸事。署鹿港同知，升授厦防同知。

　　丁嘉植：二十五年八月初二日署任，道光元年十二月初一日卸事。

　　蒋镛：湖北黄梅县廪生，嘉庆戊午科举人，壬戌科进士，由福建连江县知县升授知州，历充嘉庆丁卯、癸酉、丙子、道光、辛巳四科乡试同考官，借补澎湖通判。道光元年十二月初一日到任，九年五月内委署台防同知，六月十三日卸事。

　　丁秉南：四川巴县人，由监生遵例报捐同知，分发福建候补。九年六月十三日署任，十年十月初八日卸事。

　　乌竹芳：山东博平县举人，历任福建寿宁、诏安、安溪等县知县，升知州，署噶玛兰通判，借补泉州马巷通判。于道光十年十月初八日署任，十一年三月二十一日卸事。

　　蒋镛：十一年三月二十一日回任。

　　列传（「纪略」立传者四人，今续增五人）

　　胡建伟，号勉亭，广东三水县人。乾隆己未科进士。历任直隶无极、正定、福建福鼎、永定、闽县知县；奏升澎湖通判。政迹颇多，不可详考。窃以所闻于父老者约略言之。

　　公之治澎，一以重民、爱士为心，不屑屑于末俗苟且之效。其课农，则遇春雨亲行郊野，勤者奖之、惰者戒之；收耘之日亦如之。其讼狱、赋税，牍无积案，民自输将。调澎戍兵，夙习剽悍，欺扰乡愚；公以正直临之，民赖以安。劝学课士，创建文石书院，作「学约」十条。又令各社设社学；因公下乡，必诣塾馆，将幼童所读之书，正其句读，劝戒各有程序。公又怜澎士赴台考试维艰，援南澳例，详准就澎局试，径送道考。及调补台湾鹿港厅，又在郡建置澎瀛书院，为澎湖士子赴考寓所。其爱士何殷也！盖公之所为，皆本正心、诚意以发为恭敬、惠义。道德积于中，斯文章见于外。其纂着「澎湖纪略」，上仿周官、禹贡，下本史、汉、三通，衍为十二门，质而不俚、详而有体。然犹不曰志，而曰略，示谦也。

　　诗曰：『高山仰止、景行行止』。虽不得亲见，溯其遗泽，至今馨香而俎豆之；奚啻甘棠之爱，永矢弗谖也哉！（生员陈震甲撰）

　　吕憬蒙，号□□，□□□□□人。乾隆五十一年任澎湖，多惠政。时澎地小米未熟，民苦乏食。憬蒙方试士，得台匪陈周全作乱告急文报，急拔关出，疾驰至妈宫，稽商船所运谷，得千余石；发捐锾，尽籴之，依价平粜，民赖以安。

　　蒋曾年，号□□，江苏元和人。乾隆五十七年调任澎湖，洁己爱民。岁饥请发赈，复为粥以啜饥民，全活无数，澎人感之。

　　韩蜚声，号鹅湖，江西铅山人。由监生，选授布政司理问。嘉庆二年调澎湖，恤民重士，实心勤政，有便民者悉为经理。雅意作人，振兴文教。见文石书院将就圮，集诸生公议，锐然自任，捐俸重修，经画规制，督视工程，且晚无少倦。虑经费不敷，辄归内太息；其妻某宜人曰：君区区一官，廉俸几何？终日倾囊，欲老死此地，从徐福为海上游耶？蜚声毅然曰：尔何知居官兴学校，大是好事！吾不能惠（？）此一方士子之秀而文者即吾子弟也，忍令无教育？处工既竣，延名师、设膏火，培植士类，文风丕振。以劳瘁卒于任，士民哀伤，为立祠书院，与胡公建伟并祀，春秋弗替。

　　黎溶，号秋帆，广东番禺人，由监生。乾隆己丑恩科领顺天乡荐，选授知县。嘉庆十四年调署澎湖。性英敏，有智略，政治清肃。遇岁歉，奸徒草窃，渐至抢掠，溶不惜重赀募乡勇，督役穷捕，获巨恶数人，解县正法。余党薄惩之，释令自新，不株孪一人；盗遂灭迹，闾阎安堵。接文士以礼，贫不能赴试者，给以行资。抵任未几，新倅将代。会制府来巡，土民具状乞留，以能吏调知台湾；屡获大盗，宵小屏迹（似有脱文）。丁母艰起复，擢山东同知。将入觐，过澎湖守风，百姓扶老挈幼争相馈遗，被褐进谒如家人；善言抚慰之，留连数日去。民为立祠（以上五条，生员蔡廷兰采访编辑）。

　　文事纪

　　学校（载「纪略」，今增一条）

　　澎湖旧隶台邑，远隔大洋，童子应县、府试及道试，往返动逾半载，资斧艰难，裹足不前。自前厅胡建伟判澎，作养人文，兴贤劝学，有童子赴县、府试者九名，在前列者三名，由学政取进者亦三名。时岁贡生吕昆玉等呈请就澎考试，造册送道牒府备案，免其县、府两试仍附入台湾生额，凭文取进；详准部咨，于乾隆三十二年丁亥岁科考为始。是年入学者三人，以后另编澎湖字号，岁、科取进名数在台邑额内，士林感奋。嗣是乡荐有辛齐光，嘉庆癸酉科钦赐举人。道光七年台湾道孔昭虔详准广额，澎湖依旧另号，每逢岁、科两试取进定额二名拨入府学，不在台邑额内。道光九年岁试，巡道刘重麟又拨府学一名，乡试中式仍归台郡额数（生员陈震甲分纂）。

　　书院（载「纪略」，今增一条）

　　澎湖自入籍后，虽有稽古之士，初无肄业之所。乾隆三十一年胡公莅澎，从贡生许应元等之请，建书院以惠士林；道府报可。公捐廉为倡，择文澳西屏山建文石书院，规模制度载于「纪略」。又作「学约」十条，以教士子。五十五年夏六月六日大风，瓦桷皆坏，知府杨廷理来澎抚恤，谕前厅王庆奎捐资补葺。嘉庆四年，韩蜚声捐廉重修。改建魁星楼，以后堂作讲堂三楹，扁曰「有志竟成」。迄今祀胡、韩二公于两旁。二十年，前厅彭谦就院后再建五间，以祀文昌。道光元年，蒋镛莅任，重录「学约」锓板，悬讲堂东西壁。七年秋，捐廉倡修，兼主讲席督课，以修金充工资，商诸协镇孙得发、右营游击兼署左营江鹤，各捐廉重修改建，阖澎士庶亦欣然乐输。是年庀材鸠工，先修五贤祠宇及左右翼室。九年春，移建魁星楼于巽方，取文明之象。文星祠移前一丈，添盖拜亭，以昭宏敞；余拟整理重新。督工者生员吕作屏、劝捐者生员王云鹏等。是夏蒋镛奉委署台防篆，丁秉南接任劝捐，众仍踊跃趋工。十年冬落成，距胡公勉亭创建之年已周甲焉。蒋镛详请拨饷筹款生息，春秋祀文昌，谨用太牢，文武官员暨士子虔诚行礼；丁祭日，动用书院饷息，用少牢，厅主率士子致祭先贤五子、魁星，士子亦各分祭胡、韩二公及前厅之有功德于澎者（生员陈震甲纂）。

　　社学（载「纪略」）

　　科目（载「纪略」，今增一条）

　　嘉庆十一年，海寇犯台湾，率义勇捍御者，多荐绅、庠士，郡垣以安。明年，粮道赵三元巡视台湾，嘉诸生仗义，言于督抚，监司、郡县亦以状闻；总督阿林保、巡抚张师诚奏请广额，部议于福建解额外，更加台士一人。自后，以三人为定额。道光七年，台湾道孔昭虔又请广粤籍一名，自后以四人为额。澎湖自嘉庆癸酉科辛齐光钦赐举人后，每科与乡试者有人、膺房荐者有人，文风日盛于昔（生员陈震甲纂）。

　　进士（阙）

　　举人

　　嘉庆十八年癸酉科：钦赐举人辛齐光（府学。岁贡生）。

　　贡途（载「纪略」，今增六条）

　　副榜（阙）

　　恩贡（阙）

　　拔贡（阙）

　　岁贡

　　康熙五十二年：颜我扬（台湾县学。任归化县训导）。

　　乾隆十七年：吕昆玉（台湾县学）。

　　——以上二名载「纪略」。

　　乾隆三十六年：许腾龙（台湾县学）。

　　乾隆五十年：陈元辉（台湾县学）。

　　嘉庚六年：辛齐光（台湾府学。嘉庆癸酉科钦赐举人）。

　　例贡（雍正二年以后，例贡非由廪生者，不得以教职用，现任教职俱罢去）

　　许应元：由附生。

　　张绵美：由俊秀。

　　张德伦：由俊秀。

　　——以上三名载「纪略」。

　　许克义：由附生。

　　许克视：由附生。

　　许容光：由附生。

　　武科（载「纪略」）

　　人物纪

　　仕途（载「纪略」）

　　材武（载「纪略」）

　　封典（载「纪略」，增一条）

　　吕云鹏，瓦硐港澳人。康熙六十年以平台功，授提标参府；恭遇覃恩，诰赠怀远将军。履历无考。

　　乡行（载「纪略」，增十六条）

　　辛齐光，字愧贤，奎璧澳湖西社人，由台湾府学岁贡。嘉庆六年癸酉科，钦赐举人。家颇裕，乐善好施，尝出赀百金倡修文石书院及郡城试寓。又尝造湖东、西溪二处石桥，修港底尾、书院崎二处大路，置石板于中墩，徒涉得无苦。又修蟳广汐石堤，堤边建福德祠以便行人憩息。乡有古冢，经风雨，棺骸露积；悉拾置一处，封筑义冢。又建敬圣亭，广拾字纸。其生平善事，指不胜屈。遇贫困，辄周恤之。有借贷不能偿，悉免之，而焚其券。友有丧，贫无以殓，备棺营葬。以此，义声达乡里。少年力学，事母孝。二十三岁为诸生，应乡试十余科，内渡遭风几殆。时母春秋高，虑风波不测，遂决意终养。母九十余岁殁，齐光年六十六矣；哀恸几绝，丧葬尽礼。服阙，再赴秋闱。皓首登瀛，为澎士先。耄年，犹杖策一上公交车。归课子孙，藏书满家，留心考据。既又主讲文石书院，善引进后学，教人重实践。课诸生终日，谆谆不怠。年七十六，无病终。今之论文章行谊者，皆推齐光云。

　　陈传生，镇海澳岐头社人。性纯厚，事母孝，与弟大业共敦义让。大业业儒，传生驾商舶贾于外，凡衣服饮食，让美于弟。市异书满架，欲令周知古今事。尝嘱曰：『吾家门赖汝振书香，汝兄惯涉风波，耐劳苦，无劳远念。汝读书人，宜善自保』。归聚一室，欢谈竟日，不忍离。视诸侄胜己子，一粒、一缕不自私。大业亦克体兄志，持家事惟谨，待兄如对严父。入邑庠。传生又好义，遇捐修书院、祠庙及津梁、道路，皆竭力捐助，不吝重赀。人尤伟之。噫！澎属故敦厚，多友爱相尚，然如传生兄弟者，盖亦难其人矣！

　　陈昆山，鼎湾澳沙港社人。生平孝友笃行，言讷讷如不出口。家不甚饶，而慷慨好施。嘉庆二十一年岁饥，昆山倾橐赈里中饥民。又尝捐建万善宫，遍收枯骨。又助修蟳广汐石堤，广印感应篇、敬信录，自作戒溺女文以劝世。闻有女将溺，亟诣其家，厚给之，令哺活。一日，见里人盗其瓜，疾引身避之，不令见；后其人知之，痛自愧悔。里党有争竞，昆山至立解，以此推重之。惜年不永，四十一岁而殁！闻者皆为太息。

　　陈文献，字如瑞，鼎湾澳沙港社人。三岁失怙，母邵氏孀守，抚诲成立。文献为人正直，多义气，训子弟极严，乡人化之。好为人解争讼；乡有饥寒急难者，出家财赈恤，不责其偿。子孙昌炽，合食数十人，和睦无间。嘉庆九年，台湾县知县薛志亮举充乡饮宾，匾曰「望高月旦」。寿七十二。子攸济、孙大奎，皆邑诸生。

　　吕成家，字建侯，东西澳东卫社人。少聪慧颎异，工书画、能诗，尤能琴筝。屡试不售，遂绝意功名，怡情山水。置一斋，啸卧其中，图书花鸟，呼酒谈棋，极人生乐事。晚益耽吟咏，别驾吴性诚深器重之，常以诗相酬和。去任后，犹寄短章遗赠。成家虽放浪形体，而天性友爱，与兄弟祖合、志略等数人，白眉黄发，揖让雍雍，一堂儒雅。诸子侄皆工笔墨，有王、谢之风。从弟作屏、侄因方，俱诸生。子逢时，武生。年七十一，以寿终。

　　欧挺，鼎湾澳土地公前社人。五世同堂，男孙三十三人、女孙十四人，合家五十余口，和睦无间。挺性淳厚宽宏，家道清肃，课儿孙以礼让，处乡里无纤芥嫌。终其身，未尝一涉讼庭。耄年犹健，举家熙熙为乐；皤发子妇，孝养无亏，斑衣娱老。寿九十二。长子庶奇、次庆时，年俱至八十余。道光元年覃恩，赐八品顶戴。至今子孙退让成风，式遵祖训；天之报施善人正未艾也。

　　王安澜，嵵里澳铁线尾社人，邑庠生。生平谨饬自守，仁孝友恭闻于时。交游取与，未尝一苟且。处乡闾，多劝人息讼；察人有奸诈，面斥之不少阿。以故安澜在时，嵵里数社奸宄敛迹，化争竞为和睦。居家严，诸儿孙绳以礼法，毋敢犯。长子云鹏，克体父志。母早殁，事继母尽欢。少年敦行积学，游庠后修善益力。以是非质者，一秉公道以巽词解之，众怒辄平。于善事尤加致意；值书院议修，澎厅蒋镛延主募务，复与诸生吕作屏同视工程，矢勤矢慎，劳瘁成疾。五贤祠、文昌堂、魁星楼皆次第告成，云鹏始告归养病。噫！读书期在利世，善行非以沽名；若安澜父子，可谓有功于名教矣。

　　郭克齐，字逊可，通梁社人。素行友恭，宽厚待人。治家严肃，好劝人读书，家中男妇皆知敬惜字迹。为子择师，尊礼备至；修金不给，辄质衣物以奉。后移居台地，澎人到台者多受周给。嘉庆丁卯年，孙开荣游泮回籍，倡同人鸠赀拾字纸，又印施敬惜字纸文劝世。家训流传，功亦伟哉！寿至古稀，恭遇覃恩，赐八品顶戴。孙开荣，亦举彰化学岁贡。书香隆然起矣。（以上八人，生员蔡廷兰访辑）

　　张世光，瓦硐港社人。性刚直，守正不阿；轻财重义，利物济人。遇不平事，力为劝解。世光在时，乡无争讼者数十年。嘉庆十八年，凤山县训导拣选知县黄人龙举充乡饮宾，匾曰「善行可风」。（以上一人，生员陈大业、蔡廷兰采辑）

　　陈龙庆，西屿澳小池角社人。好为人排难解纷；乡中事无大少，皆就决于龙庆。康熙五十年，台湾县知县俞举充乡饮宾，匾曰「雍睦可风」。寿八十四。

　　李洊科，西屿澳小池角社人，原籍同安县浯屿，以医术游澎，因家焉。为人质直好义，解忿息争，舍药施茶，利人方便。事继母极顺。道光元年，由台湾府学举充乡饮宾，澎湖厅丁嘉植匾曰「乡闾表式」。子安邦，列郡庠。

　　林孝东，西澳妈宫社人。生平正直好善，茹素；敬惜字纸，携筐篮遍拾孛迹，涤以香汤，焚而投诸清流。为人佣工所得资，尽出以修除道路，收枯骸、掩废坟。历任澎厅嘉其义行，皆有奖赏。年未满四十，而敦行不怠，其天植之性然也。（以上三人，生员李安邦、蔡廷兰采辑）

　　许必达，字原高，镇海澳小赤嵌社人，邑诸生。性孝义谨厚，不较是非，不议人短长。家贫，处馆授生徒，端严有法。好培植单寒，不责修金。数十年师范如一日，诸贫士出其门者奉遗规为教，文风一振。子敦孝，游庠后早亡；媳吕氏，以清节着。

　　蔡培华，字明新，林投澳双头挂社人。业儒，生平廉正寡欲。事父母极孝谨，贫无以养，为厅署小吏，给菽膳。通判朱国垣赏其文，厚恤之，令归就儒业。亲既殁，孺慕不衰。有富人某，出数百金，欲附葬母冢，戒术者绐之曰：尔能从吾，当有以报。不然，此地于子且不利。培华盛气曰：是谓我不丈夫也。吾岂以亲坟图富厚者？力却之。穷益甚。躬耕力学，昼出秉耒，夜操卷达旦，偕族弟元宗分砚共砺。元宗为诸生。培华已白首，犹兀兀穷年不倦，潦倒名场数十年。教子廷兰，十三岁先入郡庠；培华年六十九，始补台郡弟子员。论文尚风骨，不趋时径。晚年益狷介，厌纷华，不喜逢迎，气矫矫有古愚风。族里不平事，质于培华，曲直立决，人咸畏重之。自署其门云：信道惟求慊，存心只戒贪。又好种花卉，有陶癖；隐茅斋中，萧然自得。家居十余载，足不出户；读书课孙外，无他事。功名富贵淡如也。年七十七以寿终。子廷兰，尤博雅，为澎士冠。

　　陈文淑，字以文，通梁社人。温良和粹，口必择言，目不窥色。因名场落拓，恬退训蒙，诗酒自乐，屏除俗务，潇洒出尘，飘飘有神仙气。晚年喜种菊，善琵琶；岛居厌寂寥；客游外江，遍历苏、杭诸名胜，以围棋高手著名。所著有楂客纪游诗集，清超豪迈；惜无人传梓，散佚不存。实澎士之卓卓者也。

　　陈登科，字尔耀，通梁社人，业儒。生平多善行，尤笃孝友。邻有子，迕其亲，苦劝不从；乃自伏母膝呼天，雷急震，不孝子且作栗惧状。如是者数次，邻子化之。训幼弟循循不怠，论文获新义，必详语之。处乡里和气迎人，不干讼事，不报无道，为士人矜式。（以上四人，岁贡生郭开荣采访）

　　流寓（载「纪略」）

　　列女（载「纪略」，增一百二十〔二〕条）

　　女寿

　　陈梓娘，八■〈冖八卓，上中下〉屿网埯澳吴理妻。温良宽厚，治家有法，训儿孙以义让。子六人，世、芳、现、托、泰、盾，皆孝养和顺。四世同堂，合爨六十余人，勤俭雍睦，善气充溢门庭。天伦之乐，殆无以加。氏年九十九，懿范可风。

　　颜长娘，八■〈冖八卓，上中下〉屿水按澳高旁妻。性贤淑，持家政整整有条，御下以礼。子五人，言、卫、标、济、淑，皆遵母训，退让为家。五世同堂，和睦无间。氏年九十九，人称寿母。（以上二条，生员蔡廷兰采辑）

　　贞女

　　高悉娘，东西澳东卫社吕旺妻。幼养夫家，甫及笄而旺死，哀痛几绝，含殓丧葬皆尽礼，无去志。翁姑怜其少，欲听再适，女闻恻然曰：吾为吕氏妇，不为吕氏女；倘不谅余情，不久即为泉下物。家人悲其志不摇，许为立嗣，乃起。辛勤执妇道，孝事姑嫜。嗣一子，鞠养成立。守贞数十年，五十七岁而终。（前举人辛齐光访辑，生员蔡廷兰续纂）

　　刘正娘，八■〈冖八卓，上中下〉屿水埯澳人。幼字许天俊，及长，丧明；天俊守约倩冰人议娶，女坚意不归。事母抚弟，彻簪瑱、屏膏沐，终身不逾阈，守贞七十六年。（生员蔡廷兰访辑）

　　贞烈

　　颜居娘，西屿澳小池角社颜光枰女、外埯社李葵未婚妻。幼养夫家，年十九，葵得疾暴亡。女悲恸欲殉，家人防之密，不得死，遂痛哭绝粒九日夜，投水死。乡里哀之。（生员李安邦、蔡廷兰采辑）

　　节孝

　　吴氏，东西澳西卫社吴会宗女。年十八，归鼎湾澳港底社李国魁。端庄勤俭，助夫孝亲。年二十九，夫病，侍汤药，无顷刻离。夫殁，痛不欲生；舅姑劝慰，以有遗腹，未敢轻生。逾月，生子时熙。奉舅姑，抚孤子，辛苦备尝。舅殁，丧葬以礼，事姑益孝谨。姑年九十三，以寿终。人谓妇可代子。子时熙入胶庠。孙七人，一门和豫。道光四年通判蒋镛为通报请旌，隔海未由学转，格于成例；俟将来照例申请，以邀旌典。

　　吕衫娘，东西澳东卫社吕表女。年十九，适港底社李定。二十四而寡，仅遗二女。矢志孀守，奉事翁姑。逾年，翁姑继殁。复三年，始抱一子，及冠而殀。后谋立夫侄为嗣，未果。氏单身孤苦，历节二十五年。

　　白顺娘，港底社吴泰妻。年二十六，夫亡，无子，遗腹一女。苦节四年，始抱一子，抚养成立。家无儋石，艰难勤俭，冰蘗完操。卒年七十三。

　　邱焕娘，嵵里澳铁线尾社邱勇女，适鼎湾澳沙港社陈升。年二十三，夫死。子文献，甫三岁，抚育训诲，勤俭治家，居积成素封。孙曾昌炽，延名师课督綦严。孙攸济，补邑庠生。卒年六十六。

　　欧对娘，林投澳太武社欧就女、沙港社陈秦妻。十九岁结褵，二十六夫亡。遗一子积，仅七岁。矢志柏舟，奉翁姑、睦妯娌，督子读书，勤谨持家，严而有法。性贞介，不苟笑嚬。婺苦二十七年，与祖姑邱氏称双节。

　　许羡娘，奎璧澳南寮社许却女、沙港社陈显妻，年二十一，夫殁，遗一子周岁，家徒壁立，议婚者接踵。氏念舅姑年迈，孤儿无依，守义艰贞，慈孝兼尽。年八十三卒。

　　许凤娘，奎璧澳红罗■〈冖八卓，上中下〉社许光女、沙港社陈辉妻。年二十五而寡，遗腹四月生一女，甘心守节。抱一子十岁而殇，氏痛不自生。族里苦劝之，乃养族子瑶以承夫后。勤苦教习，苦节终身，与祖姑羡娘共称双节，卒年八十三。

　　李判娘，水窟社李清女、沙港社陈爵妻。年二十七孀守，子滔甫二岁，事舅姑极孝，鞠孤子成立。卒年七十四。其姒许氏、黄氏皆早寡，人称一门三节。滔年八十，道光元年覃恩，赐八品顶载。

　　黄时娘，鼎湾社黄悦女、沙港社陈仰妻。夫贫不能娶，年二十八始于归。逾年而夫殁，氏抚膺泣曰：吾年许长大，无再醮理；使亡夫有后，寡固吾命。冰蘗自持，零丁六、七年，始养一子，抚诲成人。六十一岁卒。

　　许锦娘，林投澳龙门港社许起女、沙港社陈玑妻。年二十二，夫病危，嘱曰：我死，汝速自为计，毋庸自苦。氏曰：今遗腹未育，苟天不绝君后，当得男，妾誓为君守。果如所愿，抚孤成立。卒年五十九。

　　蔡绢娘，鼎湾社蔡来女、沙港社陈禄妻。年二十五夫亡，无子，抚族子为嗣，教督成人。卒年八十三。

　　张正娘，嵵里澳猪母落水社张论女、沙港社陈兴妻。年二十四夫亡，无嗣，螟养二子，皆成立。卒年八十六。

　　许严娘，嵵里澳石泉乡诸生许世英侄女。幼字沙港社陈冯，年二十成婚。夫泛舟贾海上，经年未尝归一宿。时海氛方炽，遇贼被害。氏闻信痛不自存，姑怜其未育，欲听改适。氏泣白曰：人生顾子妇为养老计，今即寡尚可相依活，姑且老，何忍言去？遂矢志完节。家四壁，耕锄尽瘁，奉养无少缺。夫弟颇不理家政，氏以媳代子，家事悉自任。姑菽膳皆其十指所营，最承顺，能得其欢。谋立夫后，乃养族子为嗣。婺苦二十余年，冰操如一日。现年四十二，人共信其克全清节也。

　　洪然娘，奎璧澳江罗■〈冖八卓，上中下〉社洪礼女、鼎湾社蔡传妻。年十九结褵。逾年传渡台，流离不返，音信断绝。遗一子，氏艰辛抚养，力操耕锄，蓬首跣足，汲水灌园，昼夜勤劳不懈。痛生不辰，夫客死台湾。氏闻讣忧伤，欲自尽，以劝止。子长大，即令东渡，寻父骸归葬。未几，子亦寻夭。后抱一孙以延宗绪，历节终身，清操无染。卒年六十二。

　　吕兰娘，东西澳东卫社吕贺女。年二十二，归鼎湾社蔡同。逾二年夫殁，遗腹子四月。氏誓节坚贞，事翁姑、抚孤子，节俭治家，艰难万状，抚子成立。茹苦二十八年。

　　洪凤娘，鼎湾社洪喜女。年十八，适中寮社翁埯。结褵四月，埯遽殁，遗腹一女，誓不改醮。虑无以承夫祀，屡谋立嗣未遂，后赘一婿，暂理家政，家颇小康。夫在时，为邑儒士试，颇有名，与妇甚相得。既殁后，犹时零涕不忘，卒以乏嗣抱恨。年七十而终。族人共义之，因立族子桓继其后，而诚笃克自成立。

　　陈送娘，沙港社陈博女、鼎湾社洪荫妻。年十六岁成婚，十九岁夫殁，长子萃英仅三岁，遗腹次子遇。氏矢志抚孤，辛勤尽瘁，守礼别嫌，清慎无玷，抚诲二子成立。年五十八。

　　赵缘娘，潭边社欧佛源妻。年二十五，夫没于海，遗二子，氏甘心抚养，苦节勤劳，奉事翁姑。痛夫惨死，悲泣忧思，抑郁病瘠，年三十四而殁。

　　陈谨娘，沙港社陈旺女、港仔尾社许孝妻。年十五于归，三十而孝亡，长子求七岁，遗腹子专。氏食贫抚孤，采茶拾穗，十指艰辛，日夜无少休息。家人悯其苦，善言慰劝。氏力苦如故，与邻里无分毫是非。冰节五十五年，卒年八十五。

　　薛珪娘，鼎湾社薛珠女。年二十，适港仔尾社许照。二十七岁夫亡，遗孤仅三岁。氏食贫饮苦，抚子长成，励节五十年。

　　陈治娘，沙港社陈速女、港仔尾社许岱妻。年二十于归。逾三载而寡；抚兄子为嗣，甫二岁。氏誓不改节，事姑顺，妯娌和，勤俭治家，诲子有方，里党咸称服。冰操三十一年。

　　庄合娘，东西澳东卫社庄来女，适港仔尾社许择。年三十而择亡，养夫弟次子为嗣。贞正自持，谨勤节俭，克自成家。茹苦二十三年。

　　庄谨娘，东西澳石泉社庄千女，适港仔尾社许吉。夫早死，婺居养夫兄子为嗣，继螟一子，俱成立。抱节四十余年（以上俱鼎湾澳）。

　　陈爱娘，鼎湾澳沙港社陈本女。年二十五，适东西澳文澳底社蔡连。逾岁而连亡，氏悲痛欲绝，誓以死守。有劝醮，辄嗔目怒曰：妇人从一耳，可再嫁耶？若辈惯陷人失节，再言当相辱。婚议遂寝。爱夫兄子成，欲立为嗣，每饮食，辄私饵之如母子。夫兄窥其志，出数子，听其自择。氏欢然指成曰：是诚吾子也。性戆拙，贞介自持。食荼茹蘗，抚子长成。卒年八十一。

　　陈荫娘，嵵里澳石泉社陈会女、文澳底社蔡佑妻。年十五佑故，养夫侄为嗣，艰辛勤苦，节俭治家，抚子长成。性廉静，处族里和逊无间言。卒年七十五。

　　陈奕娘，石泉社陈妙女，适文澳底社蔡德。年三十德亡，遗一子耀仅五岁。氏抚诲有方，生平以礼节自持；事姑孝谨，妯娌和睦，御下谨严，笑嚬不苟。耄年，犹谆谆诲诸孙如常。享寿九十一。

　　颜腰娘，东西澳文澳底社陈球妻。年三十夫亡，遗二子，抚养成立。卒年八十一。

　　许盛娘，嵵里澳石泉社许有明女，适文澳底社陈宽。年三十夫亡，抚二子成立。卒年七十四。

　　高粉娘，红毛城社高保女、文澳社林助妻。于归未几，助因事客死，遗一子义；抚养长成，艰辛苦节。义又死，妇辛返娘亦寡，抚一孙。姑媳相依，冰霜共励，闾里贤之。高年七十八，辛五十三。

　　吕桃娘，东西澳东卫社吕志略女、诸生吕因方胞妹，适妈宫社高如吉。年二十夫亡，无嗣，誓节不嫁，夫弟沛以一子继之。氏勤劬鞠养，抚之如己出。后沛殁，更无他子。沛妻许叹娘亦早寡，妯娌二人共抚一孤，人称双节。妈宫地邻市井，清节罕觏；氏能守坚白，为女德宗，尤堪敬尚。年四十八。

　　郭月娘，妈宫社郭朝女，适同里黄光辉。年二十七夫亡，无子；螟一子，矢志孀守。辛苦穷酸，零涕不绝；操家勤俭，抚子长成，历节二十九年。

　　薛西娘，蚱脚屿社薛鼎女。年十八，适同里谢讲，甫二年，讲殁，遗孤三岁，而矢志靡他。养一子，年余，寻以故遣去；复抱一子，抚诲备至。事翁姑极孝顺，涤■〈氵遀〉奉养，以妇代子。值夫忌，奠毕，即归房饮泣，惧伤亲心，呜咽不敢以闻。翁姑殁，丧葬皆尽其诚。居常彻簪珥，不饰膏沐，守礼别嫌，贤声达乡里，冰操三十九年。

　　陈瑗娘，鼎湾澳沙港社陈如清女、山尾社蔡超妻。年三十婺居，抚三子。长甫十岁，后病疯不娶而夭；次子亦相继殂，矢志抚幼孤。家无宿粮，日不再餐。夫兄弟已析居，怜其困，馈恤之。氏艰难万苦，茹蘗四十年，憔悴至老。

　　郑保娘，西卫郑材量女。年十八，赘婿苏东云，系红毛城社人。东云亡，甫二十六岁；抚二岁孤，仅足存活。足不易方、手不释业，冰节四十年。

　　李志娘，后窟潭社叶正妻。年二十八而寡，艰辛苦节，抚二孤成立。年八十二卒。

　　吴易娘，西卫社吴永传女。年二十一，适案山社庄卿。越二年，卿殁，遗腹子四月，艰难鞠养，婚娶成人。后外出，飘泊不知存亡。遗一孙，仅周岁，抚诲有成。励节三十九年。

　　张绣娘，瓦硐港澳张彩女，归案山社欧鼎。年三十二而夫故，遗孤甫三岁，抚养长成。年四十二卒（以上俱东西澳）。

　　赵梓娘，鼎湾澳潭边社赵理女。年二十，适嵵里澳菜园社黄勇。甫八月，勇渡台谋生，未几死。痛哭几绝，或劝之醮，坚执不移，养夫侄博为子。氏性严惮，终身不苟言笑，抚孤有成。年五十四卒。

　　蔡甘娘，东西澳案山社蔡恭女，适前寮社张得喜。年二十五而得喜亡，遗一女周岁，坚意守节。抚夫兄子为嗣，十六岁而殇；氏愤悒，白家人，欲自尽。夫兄百计劝护，复以末子继之。氏悲喜交集，抚养成立。卒年七十六。

　　高让娘，锁管港社翁都妻。年二十三而寡，遗腹男仅六月。翁士寿驾商舶在外，代抱一孙回，艰辛抚养，克底成立。后长男先殂，遗三孙亦相继夭，孙妇皆寡困。憔悴终老，亦命也。卒年七十。

　　蔡荫娘，铁线尾社蔡长久女、锁管港社吴弁妻。年二十八，夫坐渔艇遭风溺死，孤甫三岁。孝养翁姑，经营节俭，不厌艰辛。性恬淡，口必择言、目不斜视，抚孤成立。卒年八十二。

　　陈凉娘，锁管港社陈尚女，适同社吴辉。年二十八夫殁，遗孤七岁，甘心守节。抚孤子，奉翁姑，历苦三十二年。

　　蔡劝娘，东西澳妈宫社蔡由生女。年十八，适猪母落水社陈然。五稔而然殁，无子，有劝他适者。妇曰：嘻！甚矣！夫死之谓何，复敢有他志？毋乃辱吾宗！抱一子武烈，方六岁；复养族子文忠，仅三岁。保抱提携，以养以教。妇少读书，娴闺训，尤工针纫，刺绣皆精，自作花谱。奉姑抚子，皆取给于女工。复通书数，家事悉自裁决；督诸孙诵读，为正句读。性修洁，布素终身，以礼自闲，足不逾阈。年七十六，哭幼孙丧明。闺媛奉为女宗，卒年九十二。长媳颜澹娘，龙门港社颜载女；亦早寡，遗孤四岁，抚子奉姑，一门两节。现年八十三。

　　翁享娘，锁管港社翁性女、猪母落水社陈积妻。年二十三，夫客死台湾，子应明甫周岁；上事翁姑，下抚孤子，辛苦万状。子十六岁，即令往台扶父柩归葬。后应明游郡庠，犹及见之。享寿七十，人以为报。

　　洪衎娘，林投澳龙门港社洪裕女、猪母落水社陈桓妻。婚后，桓往台经商，抱病而返；虑疾将不起，为立嗣计，螟一子甫四岁，侍疾哺儿尽瘁。数月夫亡，年二十四，矢志孀守。奉翁姑、抚子成立，励节三十九年。

　　陈注娘，猪母落水社陈茂生女，适同社许滔。年二十，夫溺水死；无子，抱一子八岁而夭。复继夫兄子，艰难抚诲，至于成立，励节五十七年。

　　欧罕娘，鸡母社欧厚女、猪母落水社陈盼妻。年二十九而寡，遗孤甫六岁，抚养成立，荼苦二十六年。

　　吕安娘，东西澳东卫社吕启女、猪母落水乡陈扶美妻。年二十八夫亡，遗孤五岁，抚诲成人。氏贞静廉洁，寡言笑，历苦二十六年。

　　许对娘，嵵里社许选女，归猪母落水社陈兴。年二十七而寡，抚一子成立。守节二十五年。

　　王谨娘，锁管港社王兴女，适鸡毋坞社欧崇年。二十三夫殁，遗三岁稚女，劝醮者接踵；氏坚贞守节，里妪以艳词■〈目匿〉之，卒不动。养夫兄子为嗣，家贫如洗，赖夫兄弟时助耕锄，卒年六十九。

　　林完娘，奔璧澳社林壮女，适井仔埯社石正。年二十五夫亡，未育；截发自誓，白家人谋存夫祀。越四年，始嗣一子，仅四岁，抚诲周至。奉翁姑尽道，处妯娌和睦。性和顺端庄，不茹腥荤，不杀虫蚁；目不窥户，不与人轻交一言，闾里服其清。卒年六十二（以上俱嵵里澳）。

　　蔡勉娘，林投澳双头挂社蔡神佑女、诸生蔡培华胞姊，适龙门港社守戎许元吉季子许寿。年二十五，寿经商外出，竟客死，遗腹五月；闻讣，悲伤欲绝者数次，以救免。家赤贫，或语改醮。氏曰：吾内外两家礼义相尚，无再醮妇女；不即死，欲保此腹中物。万一生男，名义两全，守贫吾愿。既而果男，遂名曰全。依外氏，自食其力，耕锄勤俭，抚子成立。卒年六十八。

　　许氏，龙门港社贡生许应元女，适尖山社诸生洪朝阳。年二十二而寡。遗腹数月生男，抚养婚娶成人。眼见四代孙，寿八十有四。

　　陈招娘，嵵里社陈有德女，适双头挂社蔡俊。年二十五而寡。清慎勤苦，终身斥铅膏，啖糠籺，纺绩自给，抚养二子成立。卒年七十九。

　　庄添娘，东西澳石泉社庄梓女、双头挂社蔡进妻。年二十六而寡，遗一子，课督谨严，矢勤矢俭。卒年六十。

　　李氏，鼎湾澳港底社李理女、双头挂社张理妻。年二十九寡居，抚诲二子成立。卒年六十六。

　　许氏，鼎湾澳港仔尾社许海女，归双头挂王安。年二十夫亡，一子；又嗣夫兄一子，抚养成立。卒年八十八。

　　洪椒娘，乌嵌社洪堂女、双头挂社蔡命妻。年二十六孀守，抚一子成立。卒年六十八。

　　吕勤娘，林投社吕光明女、双头挂社蔡文章妻。年二十七夫故，遗孤仅七岁；欲殉窀穸，念膝下儿乃止。霜晨露夕，悲恸益深；值夫忌日，倍加凄楚。与夫兄同爨，家所有，不争分毫，勤饲畜自给。翁姑性颇严，氏承顺自若。子十九岁暴夭，抚尸恸曰：吾忍死为此一块肉，今已矣！速死为幸。遂绝粒数日。亲族哀劝，始养夫兄子为嗣。抚之如己出，为婚娶成人。冰心雪操，可对天日。与祖姑洪氏，并以节着。现年五十。

　　王银娘，东西澳文澳社王和女，适乌嵌社洪精。年二十九而精死，遗二子，矢志孀守，抚养成人，冰节三十二年。

　　杨劝娘，奎璧澳南寮社杨俊女，适乌嵌社叶君济。年二十八婺居，遗孤四岁，抚养有成。卒年七十八。

　　萧贞娘，鼎湾澳港底社萧能女。年二十，归东石社胡禄。年二十四夫亡，遗孤登山甫四岁；事姑鞠子，节俭勤劬。性恬适，裙布笄荆，不事妆饰，冰蘗四十四年（以上林投澳）。

　　林假娘，奎璧澳白猿坑社蔡福志妻。年二十六，仅一女，夫驾舟浮海，不知存殁。翁老家贫，力苦奉养；抚女长大，赘婿以为夫后。卒年七十三。

　　吴氏，青螺社李乞妻。年二十四夫亡，无出，抚夫兄子为嗣。孀守七十五岁卒（以上俱奎璧澳）。

　　郑氏，通梁社郑义女、瓦硐澳后寮社方登妻。年二十七而寡，抚一子成立。卒年八十五。

　　洪丑娘，瓦硐澳后寮社洪东女，适同社方禹。年十八禹亡，遗一子赞，甫八月。或谋夺其志，氏以死誓曰：余即不为夫全节，奈此襁褓何！遂励节鞠孤，抚诲成立，茹蘗四十五年（以上俱瓦硐澳）。

　　许惜娘，瓦硐港社许猛女、通梁社林瑞奇妻。在二十九夫亡，无出，矢节不嫁，养一子造，抚育长成，年七十七卒（通梁澳）。

　　陈淑娘，镇海澳岐头社陈弁女，适本社谢攀。年二十五夫殁，遗腹七月。夫疾革时，顾谓氏曰：余不起矣，此脉未知男女，尔亦未卜去留？不实告，余逝将不暝。氏曰：得男则守之，女必谋立嗣，不相负也。后果男，艰辛抚养，守节全孤。卒年八十九（镇海澳）。

　　吴赫娘，八■〈冖八卓，上中下〉屿网埯澳陈凤妻。年二十四夫死，抚一孤成立，艰贞自守。卒年八十二（网埯澳）。

　　林汉娘，八■〈冖八卓，上中下〉屿水埯澳高济妻。年十八夫亡，遗腹未育，誓不改节。既生男，劬劳抚诲，克底成立。寿八十岁而终。

　　蔡预娘，八■〈冖八卓，上中下〉屿水埯澳郑眼妻。二十二岁而寡，抚一孤，持节终身。卒年七十二（以上水埯澳）。（以上节孝七十一人，生员蔡廷兰采辑。并前举人辛齐光采访二十二人俱编辑在内）

　　方丑娘，潭边社方妹女，适奎璧澳社赵成。年二十，成外出病故；氏闻讣，恸哭欲绝。念亡夫无后，抱二子抚养成立，与诸妇事舅姑勤慎无少懈。卒年七十八。

　　卢织娘，湖西社卢语女，适奎璧澳果叶社许享。年二十九而享亡，遗一子，笃志抚养，教督綦严，以母道而兼父道焉。卒年五十五。

　　杨主娘，奎璧港社杨禄女，适本社吴佛送。年二十四而夫亡，与姑相依为命，孝养无亏。抚一子妈翰，教导成人。守节四十一年。

　　萧味娘，鼎湾澳港底社萧乞女，适奎璧澳大城北社林所。年三十而寡。遗二子，食贫茹苦，抚立三十六年。

　　欧先娘，东西澳案山社欧汉女，适嵵里澳石泉社许有朋。年十九夫殁，无子，养夫兄子加级为嗣；及长，为邑诸生，人称其获报不爽。卒年七十五。

　　陈纺娘，西屿澳后螺社陈实女，适林投澳文良港林进。年二十七进亡，抱养一子，家徒壁立，有劝其它适者。氏曰：与富厚而偷生，何如贫穷而全节？吾有子可依，亦弗甚苦。抚养及长，而子又死，氏一身憔悴，百折不移。呜呼！何其惨也！（以上节孝六人，生员赵光照采访）

　　柯氏，瓦硐澳后寮社柯未女、许韬妻。年三十而夫亡，遗一孤。事姑鞠子，贤行着闻。年七十二卒。

　　许壹娘，镇海澳港仔社许院女，适瓦硐港社吴思馨。年二十四而夫亡，遗腹一男，八月而生；时翁姑已逝，夫弟尚幼，抚养俱成立，冰节三十年。

　　林巧娘，港仔社林廷女，适小赤嵌社许强。年二十九而夫殁，遗二子，食贫抚孤。姑双瞽，性颇严，氏谨持妇道，能得其欢，澳中咸以节孝称。年七十五。

　　郑算娘，通梁社郑积女，适岐头社陈妈佑。年二十二而寡，遗二子，长甫三岁、次尚在怀；与夫弟同奉祖姑及姑。未几，夫弟殁，氏奉养如常。艰难尽瘁，饮苦二十二年，长子始成立。

　　林暖娘，港仔社林郡女，适岐头社陈宣。年二十五而宣亡，遗一子；零丁孤苦，清操不移。姑许氏，常抚孙痛哭，不能为情；中表怜其门祚衰薄，复以一子继之，姑不复涕泣。姑逝，次子寻夭，长子成立。年五十六。

　　陈省娘，镇海港社陈梁女、岐头社郭三会妻。年二十八而夫卒，遗二子；瓮无宿米、灶无厝薪，食贫抚孤，身心俱瘁。抱节二十九年。

　　丁定娘，镇海港社丁艮女、岐头郭佛助妻。年三十而寡。遗一子八龄，抚孤二十六年。

　　吴亮娘，瓦硐港社吴明女，适岐头〔社〕郭文，年三十婺居，抚二子成立，卒年八十九。

　　郭凉娘，岐头社郭全女，年二十五，适本乡李万。逾五年，始育一子，万遽亡；氏卧薪尝胆，历尽艰辛，抚孤成人。其坚〔贞〕卓立之操，尤为昭然共见。年八十一而终。

　　许起娘，后寮社许韬女，适港仔社萧计。〔年〕二十四夫死，遗腹七月生男，抚养成立；清节懿行，闾里共钦，茹蘗四十年。母柯氏，素以节孝称，而氏亦克全清操，盖得于母训者深矣。

　　洪占娘，港仔社洪潘女、萧天水妻。年二十七夫死，遗一子；坚守苦节，克勤克俭，抚孤成立。已抱孙而子殁，未几孙亦继夭，自恨痛哭欲绝。年五十三。

　　谢却娘，瓦硐澳中墩社谢视女，适港仔社萧武。年二十九夫死，遗一子，抚孤有成，苦节二十三年。

　　卢氏，后寮社卢起女，适镇海社丁充。年二十五夫死，遗孤甫四月，抚养成立。冰操二十年。

　　陈连娘，鸟屿社陈凉女，适大赤嵌社石苟。年三十而夫亡，遗腹一子，甫四月。家徒四壁，艰难困苦，有劝他适者。氏泣然流涕曰：姑年老，弱子无依，此事何人可托？吾不守，无以报九原！苦节二十三年。（以上节孝十四人，生员陈大业采访）

　　吕娶娘，外埯社吕喜女，适小池角社广文颜我扬子颜棋。我扬秉铎汀州，棋随父在任病故，遗孤七岁。氏在家闻讣欲殉，虑孤儿无依，乃强起经理家事，训子义方，终身以礼节自持。其后子孙昌炽，五代同堂，氏犹及见。寿九十六而终。盖我扬家风，得氏愈增光显矣。

　　颜伍娘，小池角社颜骞女，适外埯社李琛。年二十五夫亡。上事翁姑，下抚二子，妇道、母道，兼尽无亏。乾隆五十三年，澎湖厅张玺以节孝旌其闾，匾曰「冰操鹤算」。享寿八十六而终。五代相见，人以为报。

　　许保娘，外埯社许尧之女，适同社李顺良。年二十八夫亡，抚养一子，守节二十余年。

　　陈悦娘，内埯社陈英女、外埯社刘全妻。年二十八岁夫死，遗一子；矢志抚养，耕锄训诲，至于成立。婺苦三十余年。

　　锺未娘，小池角社锺容女、外埯社许光裕妻。年二十四夫亡。螟蛉一子仅周岁，以养、以教，守节三十八年。

　　曾灿娘，外埯社曾宝女，适内埯社诸生薛茂乡。年二十一夫亡，无嗣；养二子，矢志教督，操行无玷。卒年六十。

　　颜尽娘，内埯社颜祝女，适里人吕春。年二十二夫殁，遗一子，甫周岁，零丁孤苦，抚养成人；冰节四十四年，目见四代。

　　陈金娘，大池角社陈孟女、内埯社吕助妻。年二十四夫殁，遗一子；矢志鞠养，婚娶成人。卒年八十三。

　　李后娘，后螺社李光女、缉马湾社杨广妻。年二十八夫死，遗腹三月得男，坚苦自持，抚养成人。卒年五十六。

　　颜花娘，缉马湾社颜祖女，适同乡洪国宝。年二十九夫死，抚一孤成立，守节三十一年。

　　洪续娘，大池角社陈伍妻。年二十四而伍殁，两子俱幼，矢志抚养，训诲成立。卒年八十二。

　　庄算娘，横礁社庄阁女、竹篙湾社许柱红妻。年二十岁夫亡，遗一弱女，孤帏相守，螟蛉一子为嗣，历节三十二年。

　　杨能娘，后螺社杨添女、竹篙湾社蔡壬辰妻。年三十夫死，两子俱幼，劬劳抚养；后皆相继殁，依夫侄四十年。

　　吕众娘，小池角社吕监女、合界头社杨连妻。年二十五夫亡，育一孤，六岁而夭；尚有一女，乃赘婿以为夫后。卒年六十。

　　陈引娘，后螺社陈在女，适本社杨由。年二十八夫亡，抚养一子，教督成人，励节二十六年。

　　陈金娘，后螺社陈显女、横礁社庄等妻。年二十九夫殁，无子，养族子为嗣。事姑训子，辛苦三十二年。

　　黄才娘，小池角社黄光禄女，适同社颜冉。年二十四夫亡，遗腹四月得男，矢志教养，婚娶成人，苦节四十五年。

　　卢玉娘，小池角社卢柔远女，适同社颜在。年二十三夫殁，遗一子二岁，抚养成立。守节二十六年。

　　高吉娘，小池角社高天然女，适同社锺六合。年二十七夫死，遗孤三岁，矢志抚养，训诲成人。卒年六十八。

　　陈求娘，二嵌社陈福志女、小池角社颜爽妻。年二十四，夫驾舟浮海死；遗孤六岁，抚养成立。守节二十三年。

　　吕菊娘，小池角社吕光炎女，适本社颜天启。年二十八夫亡，遗一子四岁；上事耄姑、下抚孤儿，以妇职代子职，以母道兼父道，守节二十一年。

　　黄吻娘，小池角社黄光在女、同社许得胜妻。年二十五夫死，遗一子周岁，零丁孤苦，鞠育成人，守节二十八年。

　　许诸娘，竹篙湾社许佛女、小池角社卢柔远妻。年二十五夫殁，遗孤周岁，食贫守节。子婚娶成人，外出而殁；孤苦无依，艰难尽瘁四十三年。（以上节孝二十三人，生员李安邦采访）

　　吕参娘，镇海澳赤嵌社诸生许敦孝妻。年三十夫亡，无子，家徒壁立。翁许必达亦诸生，早故；堂一老姑，颓然相守。氏为人佣耕，采薪拾穗，奉姑终老。姑殁后，益困；忍饥受寒，濒死不悔。诸世谊共怜苦节，鸠金为抱嗣子。氏抚养成立，得存夫祀，家萧然如故也。氏年五十八。（以上节孝一人，岁贡生郭开荣采访。以上俱生员蔡廷兰编辑）

　　节烈

　　薛质娘，东西澳蚱脚屿社薛载女、东卫社诸生吕振宽妻。于归后，相敬如宾，力苦佐学；年二十九，振宽病■〈氵敕〉，氏质簪环，丐医药调养；衣不解带，呼天祷祝，愿以身代。宽知病不起，嘱曰：汝今待我亦已足矣！我死无一脉可托，汝必嫁，毋或玷吾门。氏欹歔投地曰：妾所以忍须臾未死者，以君一息尚存，冀天命可延，为百年计；脱不幸，当相从地下。如不见信，请先自裁。喑咽不能仰视。宽止之。氏志以决，伺夫寐，整衣投缳死，颜色不变。翌日，宽亦寻卒。因合葬焉。呜呼！慷慨捐生、从容就义，求之丈夫已难，况巾帼乎？宜其贞魂虽游而死骨犹香也。（前举人辛齐光采辑、生员蔡廷兰续纂）

　　陈程娘，西屿澳二嵌社陈暖女，适小池角社颜达。年二十二，夫病革，嘱曰：汝年少，我死当改事他人，毋太自苦。氏以簪插地，誓曰：妾以身许君，生死相从；倘九泉有路，愿相从，不使君魂魄寂也。达亡，投缳死。（生员李安邦、蔡廷兰采辑）

　　武备纪

　　营制（载「纪略」）

　　俸饷

　　俸薪、蔬菜、心红、纸张等银，悉照旧制。惟各官月支养廉银米，于乾隆四十七年奉文裁汰，改给养廉银两。副将月支养廉银六十六两六钱六分六厘六毫，游击月支银三十三两三钱三分三厘三毫，守备月支银一十六两六钱六分六厘六毫，千总月支银一十两，把总月支银七两五钱，外委月支银一两五钱，额外月支步战兵粮米。道光六年，左、右营奉文各裁外委、把总一员，每营实计外委、把总四员。余与「纪略」无异。

　　营署

　　详「纪略」。火药局原在新城内，续因倒坏，嘉庆二十二年移建大教场东，二座十间。余无异。

　　调补

　　详「纪略」。调补年分如有更改之处，悉照通台一律办理。

　　班兵

　　内地各营应拨换班兵，原额两营共二千名，乾隆四十七年奉文裁汰兵一百四十二名。每起更调，水提标中营应拨战兵四十五名、守兵三十九名，水提标左营应拨战兵四十六名、守兵三十九名，水提标右营应拨战兵四十七名、守兵三十八名，水提标前营应拨战兵四十八名、守兵三十八名，水提标后营应拨战兵四十六名、守兵三十八名，南澳左营应拨战兵五十九名、守兵一百四十二名，铜山营应拨战兵一百二十八名、守兵一百四十九名（以上七营，共拨战兵四百一十九名、守兵四百八十三名戍澎左营，军械俱全），海坛右营应拨战兵一百八十四名、守兵二百六十九名，南澳左营应拨战兵一百八十三名、守兵八十九名，铜山营应拨战兵五十二名、守兵一百零二名，闽安右营应拨守兵十名，烽火门应拨守兵十四名（以上五营共拨战兵四百一十九名、守兵四百八十四名戍澎右营，军械俱全）。

　　哨船

　　右营哨船，系道光元年奉文：因避御名，改为「巩」字号。余与「纪略」无异。

　　汛防（载「纪略」，无异）

　　巡哨（载「纪略」，无异）

　　恤赏

　　乾隆五十七年奉文：租息尽数解存司库；其恤赏银两，由营垫给，按年赴司库领回归款。余与「纪略」无异。

　　题名

　　澎湖水师协镇（乾隆三十四年以前俱载「纪略」，以后卷帙不全，颇多阙略。由营溯查，自乾隆四十三年起）

　　招成万（实任）、王元韬（实任）、何俊（实任）、叶巨刚（实任）、魏大斌（实任）、潘韬（实任）、李南馨（实任）、魏成名（护理）、胡振声（护理）、陈光昭（护理）、何定江（实任）、聂世俊（护理）、吴奇贵（实任）、张世熊（实任）、王得禄（实任。有传）、陈景星（护理）、蔡安国（实任）、刘成魁（实任）、李文澜（护理）、陈梦熊（实任）、郭继青（实任）、萧得华（护理。福清海坛人）、庄秉元（护理）、陈一凯（护理。闽县人）、萧得华（护理）、熊廷扬（实任）、陈纪成（署理）、阮朝良（护理）、陈化成（实任。同安丙洲人。有传）、沈朝冠（护理。诏安人）、常遇恩（实任。浙江温州人）、沈朝冠（护理）、孙得发（实任。侯官人）、江鹤（护理。有传）、杨武镇（护理。同安金门人）、谢建雍（署理）、陈景岚（护理）、吴朝祥（实任。同安人）。

　　左营游府（乾隆三十二年以前俱载「纪略」，以后阙略颇多。由营溯查，自乾隆四十四年起）

　　李威光（实任）、林晃（实任）、陈大鹏（实任）、罗光昭（实任）、雷鸣扬（护理）、陈廷梅（护理）、廖国（护理）、聂世俊（实任）、萧得华（护理）、李文澜（实任）、吴元庆（护理）、陈鹏飞（署理）、江鹤（护理）、阮朝良（实任）、温兆凤（护理）、萧得华（兼署）、沈朝冠（调署）、翁及（护理）、黄步青（调署）、江鹤（兼署）、陈景岚（护理）、邱镇功（护理）。

　　右营游府（乾隆三十二年以前载「纪略」，以后卷帙不全。今自乾隆四十三年起）

　　徐鼎士（调补）、吴启元（调补）、林廷宝（护理）、吴启元（调补）、杨森（兼署）、蔡攀龙（调补）、黄象新（调补）、聂世俊（兼署）、陈光昭（调补）、卢长庆（调补）、陈景星（升补）、李文澜（署理）、陈玉龙（调补）、陈梦熊（兼摄）、吴得勋（护理）、萧得华（升补）、阮朝良（护理）、萧得华（升补）、李如荣（护理）、陈鹏飞（署理）、萧得华（升补）、张时雍（护理）、黄步青（兼署）、林廷福（调署。同安金门人。有传）、江鹤（升补。有传）、孙得发（协镇兼摄）、江鹤（升补）、陈云蛟（护理。同安金门人）、汤荣标（署理。福安县人）。

　　左营守府（乾隆三十年以前载「纪略」。今自乾隆四十三年起）

　　彭喜（实任）、彭三达（署理）、黄泰（署理）、徐景超（实任）、蔡子爱（署理）、雷鸣扬（实任）、戴春（实任。福州福清人。有传）、王廷彪（署理）、陈景星（实任）、时朝麟（署理）、罗卓（实任）、卢士兴（署理）、周万清（署理）、吴国彩（署理）、谢建雍（实任）、周天成（署理）、吴朝良（代办）、高得意（署理）、许日高（署理）、李高然（署理）、陈云蛟（实任）。

　　右营守府（乾隆三十二年以前载「纪略」，以后无卷可稽。今自乾隆三十三年起）

　　聂世俊（实任）、陈皋（署理）、时朝麟（署理）、李文澜（实任）、陈山（署理）、林廷凤（署理）、阮朝良（署理）、张正（署理）、李如荣（实任）、吴国彩（署理）、林廷纪（署理）、周承恩（署理）、李士胜（署理）、刘联捷（护理）、黄联升（署理）、陈云蛟（署理）、詹功显（实任）、刘联捷（署理）、吴志芳（代理）、刘联捷（护理）。

　　列传

　　王得禄，号玉峰，嘉义人，澎湖副将。整饬营伍，赏罚严明。嘉庆九年，因蔡牵在洋滋扰，就妈宫口一带自水仙宫起、至西城外止，沿海筑石为埤，以资堵御。所需石工，由营自行捐办，并无动项报销。嘉庆十年，蔡逆匪船攻岸，众心惶恐；公督率兵民昼夜防御，击退。至今，民思念之。累升水师提督，以剿灭蔡牵有功，晋封子爵。

　　陈化成，号业章，泉州同安人，澎湖副将。洁己秉公，兵民爱戴。道光三年，因西屿塔庙久圮，会商通判蒋镛筹款劝捐重修；塔灯复兴，商艘称便。营伍整肃，训练躬亲。是岁许提军巡台，首膺嘉奖，调任台湾安平副将，升金门总兵。道光六年，台湾北路分类焚抢，督师剿办，不辞劳瘁，屏除一切供应，立奏肤功，升水师提督。

　　江鹤，号松亭，漳州诏安人，澎湖右营游击。整饬营伍，奋勇有为。道光十年，护澎湖副将。时有匪船在洋伺劫，率师追捕，亲执戈矛，与贼接仗。贼艘远遁，劳伤筋力；返棹时，在船忽患手足风疾，至今未痊。

　　林廷福，号受堂，同安金门人，调署澎湖右营游击。临时果决，给饷无亏。道光五年莅任，偕通判蒋镛鼎建龙神祠，为民祷雨。六年，带兵赴台剿办斗案，诱擒匪首林溜等六十八名，民赖以安。总督荐升烽火门参将，濒行，士卒送匾额于厅事，至今颂之。

　　戴春，福州福清人，澎湖左营守备。嘉庆五年十月初八日，广东艇匪船五号在虎井一带洋面滋扰；春督舟师攻击，相拒数日，被害。同时与难外委二员、兵丁七十四名，姓名无考。曾否详报请恤，营、厅俱无卷案可稽。

　　风俗纪

　　总论

　　习尚

　　寿辰

　　诞育

　　丧葬

　　婚姻（以上俱载「纪略」）

　　岁时

　　载「纪略」，无异。惟澎湖向未迎春，自乾隆三十八年前厅李棠始行迎春礼于文澳之东作牛埔及前厅陈铨任内仓书吕静请至东卫乡庙口迎春，各营队目、妈宫街盐馆铺户及各乡耆民皆备彩旗、台阁，鼓吹，先后集会随春牛芒神而行。士民环观如堵，咸以为丰年之兆。

　　土产纪

　　总论

　　陆产

　　水产（以上俱载「纪略」）

　　赋税纪

　　缘起（载「纪略」）

　　款项

　　东西澳、嵵里澳、通梁澳、鼎湾澳、赤嵌澳、林投澳、西屿澳、奎璧澳、网埯澳、水埯澳、镇海澳、瓦硐澳、吉贝澳：以上额征俱载「纪略」。

　　查澎湖现额，正、杂银四百一十二两七钱二分，又雍正五年奉文改设通判拨归代征台湾县杂税银一百八十两零四钱二分八厘，共征银五百九十三两一钱四分。除坐支祭祀、官俸、役食等项银三百八十一两八钱外，应起运银二百一十一两三钱四分八厘。又征未入额、不报部正、杂银一十六两六钱一分，每年统解府库兑收转报藩库划收，拨充公用。因屡遭风灾，衙署科房坍塌，案卷霉烂，无从追溯原委，具报在案。

　　新增二条：

　　一、道光五年通判蒋镛详报：道府以小案山廖众等补报升科银四两四钱六分四厘，折收钱四千七百六十四文，拨充文昌祠祭费，卷存户、礼二房。

　　一、道光六年通判蒋镛查出：续增小■〈舟古〉船三百六十五只，每只年征饷钱一百二十支，以二百只钱拨充风、龙神庙每年春秋祭费；尚有一百六十五只，每年征钱拨充孤贫口粮之用。详报道府在案，卷存各船书收管。

　　又续征尖艚十五只，每只征银八钱四分，共银一十二两六钱，拨入祭祀项下（每因失水未补，致多积欠）。

　　度支（载「纪略」，今增四条）

　　现在每年俸工、祭祀共支银三百八十一两八钱，实起解银二百一十一两三钱四分八厘，又解未入额、不报部银一十六两六钱一分，共解府银二百二十七两九钱五分八厘。

　　新增四条：

　　一、额征耗银七十三两一钱七分零九毫。查厅中额支养廉银五百两，内坐派台邑解给银四百一十六两七钱二分七厘、彰邑解给银一十二两零九分六厘，尚不敷银七十一两一钱七分零九毫，系以耗银全数凑足。

　　一、绩报升船、网、沪、缯等项未入额每年征银一十七两二钱二分，又耗银二两零六分六厘，先经前厅详报奉准拨充关圣、天后祭祀之资；每年不敷经费，由厅捐办。迨关圣三祭奉准在地丁项下开销，海外牲醴昂贵，仍与天后三祭一律动销，不入报升征额之内。

　　一、弭盗小船八十八只，每只征银四钱二分。又小沪半口，征银钱一分；小缯二口，每口征银八钱四分。又小缯二口，每日征银一两六钱八分。又小薄网一口，征银八钱四分。合共征银四十三两零五分，随征耗银五两一钱六分六厘，统共正、耗银四十八两二钱一分六厘，起自何年？有无报案？卷帙不全。海洋平靖时，前厅因讲生、库丁、仵作、斗级无项开销，从中拨给；以及缉匪赏耗并抚恤失水难民费用，历年有缺无盈，不在报征之内。

　　一、流交小船二十二只，每只征银四钱二分，共征银九两二钱四分，随征耗银一两一钱零八厘八毫，共正、耗银一十两零三钱四分八厘八毫，前厅报充春秋厉坛两祭经费开销，不入报销之内。

　　当税

　　「纪略」内载文荣号当铺一间，嗣于何年月歇业，无案可稽。

　　户役纪

　　户口（载「纪略」）

　　丁役（载「纪略」，今新增各丁口，道光八年编查保甲烟户册，核实开载）

　　东西澳并妈宫市共一千三百九十七户，男妇大小共八千八百四十四丁口。

　　嵵里澳共八百八十八户，男妇大小共六千二百八十丁口。

　　奎璧澳共九百零四户，男妇大小共六千八百五十六丁口。

　　林投澳共一千零五十户，男妇大小共六千七百一十四丁口。

　　鼎湾澳共五百九十四户，男妇大小共四千五百一十六丁口。

　　瓦硐澳共五百八十四户，男妇大小共四千一百八十四丁口。

　　镇海澳共三百五十二户，男妇大小共二千六百二十二丁口。

　　吉贝澳共一百八十七户，男妇大小共一千四百一十四丁口。

　　赤嵌澳共三百三十一户，男妇大小共一千九百三十七丁口。

　　通梁澳共一百八十二户，男妇大小共一千零八十丁口。

　　西屿澳共一千零四十八户，男妇大小共六千四百九十四丁口。

　　网埯澳共一千零二十八户，男妇大小共六千零七丁口。

　　水埯澳共四百二十九户，男妇大小共二千二百八十丁口。

　　以上十三澳共八千九百七十四户，男妇大小共五万九千一百二十八丁口。每年编查时，用费官为捐备，散给门牌，填换循环册籍，均照宪定章程办理，于年底造册，由府汇报。

　　仓储纪

　　总论（载「纪略」）

　　常平仓（澎名文仓，载「纪略」）

　　现在澎湖常平仓（即文仓）内额存平粜谷一千五百石、正供谷二千石，与「纪略」相符。此外，添贮二条。

　　一、官捐谷二百二十六石，系每年官捐谷三石，历任交代相承，至道光十一年底止，应有此数。其始何年何任？无案可稽。

　　一、溢捐谷五十七石，系从前官捐之款未经报部，归入溢捐项下。起自何年？亦因风灾，卷案霉烂，无可溯查。历任相承流接。

　　社仓（载「纪略」）

　　查修「纪略」后，澎湖仍无民捐社谷。惟「纪略」内载尚存官捐谷三十六石，奉文改作溢捐谷石。兹常平仓内有溢捐谷五十七石，是较修「纪略」时又溢捐二十一石矣。不知始于何年？无案可稽。

　　武仓（载「纪略」）

　　查修「纪略」时，武仓只存按月拨运兵谷，此外并无积贮。兹武仓额谷，内有添存五（？）条。

　　一、台、嘉预贮兵谷一千八百八十石，查系台邑拨运谷九百石、嘉邑拨运谷九百八十，石共预贮谷一千八百八十石；系何时拨运到澎？无案可稽，历任流接。

　　一、裁汰兵谷二千零九十八石七斗六升。查澎协两营额兵二千名，自乾隆四十七年起奉文裁兵一百四十二名，台、嘉二县仍照二千名兵额配谷来澎，厅仓按年将谷截存；至五十二年起，始照一千八百五十八名拨运。除划扣抵运外，尚存前额，以补隔海预贮未运足额之数，未经划扣，历任相承流交。

　　一、军糈谷八百四十四石八斗九升七合六勺，查系乾隆五十二、三等年林逆滋扰台湾，澎湖应需兵谷，台、嘉二县不能拨运，请拨内地军需米来澎济给兵食。至五十四年秋间起，台邑依旧拨运截存未动军糈米一千九百七石九斗二合五勺，折谷三千八百六十五石八斗五合；台邑于五十六年划扣抵运是年谷二千九百七十石九斗七升四勺外，尚存前额，以补预贮未运足额之数，历任流交。营中按月移存建旷米石折谷，应俟积有成数，随时运还台邑收仓归款，原无定数。

　　一、道光七年正月起，左、右两营各裁汰外委一名，每月应存米六斗，折谷一石二斗，按月贮仓交代接收造报，每月两营尚应各支米二百七十八石四斗。

　　再查澎营兵谷向系台、嘉二县配运，乾隆五十五年改议统归台邑配运，所有存仓谷石每遇配运愆期，历系动碾支放，按月折报备查。俟运足后，随时归补。

　　祥异纪

　　祥异赈恤（自乾隆三十六年起）

　　乾隆三十六年辛卯，大有年。

　　五十一年丙午夏，小米未熟。通判吕憬蒙设法平粜，民皆赖之（详「列传」）。

　　五十九年甲寅秋，未熟。次年春，通判蒋曾年煮粥半月，民赖以安（详「列传」）。

　　嘉庆元年丙辰，大有年。

　　二年丁巳八月，风灾。

　　十六年辛未八、九月，风灾。署通判宋廷枋通报抚恤，动费银四千一百八十九两零，造册报销。

　　二十年己亥，小米未熟。前厅潘觐光设法平粜，民赖以安。八月二十三、四日，又被风灾。

　　道光元年辛巳，大有年。

　　十一年辛卯夏，旱。秋八、九月，风灾。通判蒋镛通报抚恤，动费银七千五百八十六两零，造册报销。  

卷下

　　艺文纪

　　艺文纪

　　人物关乎气运，情性本于山川。文章江左，烟月扬州，韵事花场，寻幽选胜，江山之助，寄托良深。澎居东南绝岛，四方宾客，游览不到之乡；嗜奇之士，谁复过而问津？然大海波澜，中流砥柱，山光水色，春霁秋澄，与夫列屿青苍、怪石离奇，皆足以发诗人之情性、壮海外之大观。至于弦诵诗书、被服圣化，隶籍以来百余年间，创建沿革之故、政事风俗之由，得诸传闻、形为歌咏，勉亭「纪略」巳详且尽。此后别驾诸公，亦复时有著述。但零纨片羽，全豹难窥；沧海遗珠，实所不免。谨就诸生中搜索借录，并有本处前人所歌咏，选其音韵稍谐者亦附焉。其巳登旧志者，只存其题目、姓名，以备查考。（生员蔡廷兰辑）

　　艺文目录

　　疏

　　靖海侯施琅（晋江人）：陈海上情形疏、密陈航海进剿机宜疏、请决计进剿疏、飞报澎湖大捷疏（以上载「纪略」）

　　书

　　广州知府蓝鼎元（漳浦人）：论台镇不可移澎书、论哨船兵丁换班书（以上载「纪略」）

　　议

　　澎湖厅胡建伟（三水人）：各汛口查船粘连印花议（载「纪略」）

　　记

　　创建西屿义祠记、文石书院落成记、增建关帝庙头门仪门记（以上载「纪略」）

　　续增记九

　　序

　　捐创澎湖书院序（载「纪略」）

　　续增序二

　　引

　　重修关帝庙引（载「纪略」）

　　续增引一

　　跋

　　续增跋一

　　赋

　　澎湖厅周于仁（西蜀人）：观海赋、文石赋（以上载「纪略」）

　　诗

　　唐时人施肩吾：题澎湖屿（七言绝）

　　台防厅齐体物（正黄旗）：澎湖（七言律）

　　台湾道高拱干（陕西人）：西屿落霞（五言律）

　　台防厅孙元衡（桐城人）：乙酉三月十七夜渡海遇■〈风贝〉风天晓觅澎湖不得回西北帆屡濒于危作歌以纪其事（七言古）、危舟得泊晚饭书怀（七言律）、海波夜动焰如流火天黑弥漫亦奇观也（七言律）、客以海图见遗漫赋一篇寄诸同学（五言古）、抵澎湖澳（七言律）、红夷剑歌（七言古）、黑水沟（七言律）、■〈风贝〉风歌（七言古）

　　巡台御史景考祥（汲县人）：过澎湖屿（五言律）

　　巡台御史张湄（钱塘人）：泊澎湖（七言古）

　　台湾道庄年（衡阳人）：西屿落霞（七言律）

　　巡台御史范咸（仁和人）：登大嶝山（七言律）、三月二十五日渡海纪所见（五言古）、二十六日晚泊澎湖（五言古）

　　福建藩台钱琦（仁和人）：澎湖文石歌（七言古）、戊午举人陈辉：泊澎湖西屿（五言律）

　　澎湖厅胡建伟（三水人）：渡海纪行（七言古）、到澎湖境（七言古）、文石（七言律四首）、澎湖歌（七言古）、除夕作（七言律）、元旦次前韵（七言律）、立春日作（七言律四首）、澎湖十三澳（七言律十三首）、同戴文伟林五云两总戎阅红毛城旧址因怀靖海侯（七言律）、牛柴（七言律）、薯米（七言律）

　　范君倓（浙江人）：咏文石次胡别驾原韵（七言律四首）

　　孝廉张五典（泾阳人）：澎湖二绝（七言绝）、文石书院诗（并序。七言律）、与文石诸生（七言绝）（以上俱载「纪略」）

　　续增诗二百六十七首（内附铭一）

　　四川藩司蔡守愚（同安金门人）：登太武山高会

　　诸罗令周锺瑄（贵筑人）：观海

　　澎湖厅周于仁（西蜀人）：留别澎湖诸同事、别澎湖十六韵

　　巡台御史张湄（钱塘人）：海中望向

　　福建藩司钱琦（仁和人）：泛海、澎湖、金鸡晓霞

　　陈昂（侯官人）：咏伪郑遗事

　　岁贡生范学洙（台湾人）：澎湖三十六岛歌

　　台湾府余文仪（诸暨人）：西屿落霞

　　台湾道觉罗四明（正蓝旗人）：前题

　　余延良：前题

　　凤山教谕朱仕玠（建宁人）：前题

　　金文焯：前题

　　澎湖厅胡建伟（三水人）：澎湖岛即景、澎湖秩满别澎营诸公、留别澎属衿耆、留别马明经掌教、留别文石书院诸生

　　澎湖厅张玺：澎湖暮春课士、饯赠诸生赴台院试

　　府学教授谢家树（归化人）：澎湖

　　台湾道杨廷理（马平人）：庚戌暮秋赴澎湖赈恤风灾遇飓折至东吉洋默祷于神始抵澎之里澳诗以志险

　　岁贡生金鸣凤：金鸡晓霞

　　澎湖厅陈廷宪：中秋玩月、澎湖杂咏二十首

　　澎湖厅翟俦（山东人）：澎湖旅思四首

　　澎湖厅陈士荣（柳州人）：咏鹤八首、重九登楼二首

　　福建巡抚王绍兰：丙子巡台初抵澎湖

　　代理澎湖厅吴性诚（黄安人）：初到澎湖歌、谕戒书役口号四首、澎湖九日登高六首、看月二首、赠建侯吕翁即以志别（二首）、留别澎湖诸生、留别诸耆老、留别二首、次吴厅尊留别原韵、澎湖八景、龙门鼓浪、虎井澄渊、香炉起雾、奎璧联辉、太武樵歌、案山渔火、天台远眺、西屿落霞、虎井屿观海中沈城、登八■〈冖八卓，上中下〉天台山、青螺吸露

　　许宏（同安人）：到妈宫新城、到观音亭、新城、红毛城、秋夕旅怀

　　癸酉孝廉辛齐光：澎湖秋兴

　　文石掌教岁贡生黄瑞玉（彰化人）：文石书院偶成、御赐「平章台逆」匾额于澎湖天后宫

　　澎湖厅蒋镛（黄梅人）：示文石书院诸生

　　邑诸生王云鹏：九日即景

　　澎湖厅乌竹芳（山东人）：题澎湖厅、题文石书院、咏西屿古塔、之任澎湖遇风有感、漏夜放舟之澎湖、过黑水沟

　　刘伯琛（皖桐人）：渡海歌、来鹤（有序）、病鹤、瘗鹤铭（有序）、澎湖八景（龙门鼓浪、虎井澄渊、香炉起雾、奎璧联辉、案山渔火、大武樵歌、西屿落霞、南天夕照）

　　兴泉永道周凯（富阳人，号芸皋）：乞风行、道光壬辰二月十七日放洋、十八日抵澎湖潮退风作不能进口收泊嵵里、乘小舟登岸宿嵵里陈氏祠堂、十九日自嵵里至妈宫澳、勘灾四首、抚恤六首答蔡生廷兰、蒋怿葊刺史（镛）以雨花菜见遗、谢吴雪峰协戎（朝祥）赠千里镜、赠妈祖宫住持转文、黄秋圃外委（金）以诗见呈率赠、咏物二十四首、螺杯、蚌瓢、文石、空青、海马、醋鳖、龙虫、龙虫、帽华螺、马阴螺、气鱼、斗鱼、扁鱼、胎鱼、鹦歌鱼、燕子鱼、丁香鱼、琵琶鱼、珊瑚树、刺裙草、石拒鱼、龙占鱼、木理蛤、铁树枝、再答蔡生、客有言澳民捞拾贾舶货物不知贵重者感成绝句二首、施将军井歌、红毛城、新城、虎井沈城、西屿塔灯、战堞、清明有感、澎湖杂咏二十首和陈别驾（廷宪）、送蔡生台湾小试、寄台湾平远山观蔡（庆）诗以代柬、留别八首和徐幼眉大令（必观）见赠韵、濒行蒋怿葊刺史徐幼眉大令施澹人沈荔江二巡检各以诗见遗分赠一律、刘良卿巡检（功澎）索诗戏赠二绝、三月初七日祭海候风、初十日发澎湖

　　澎湖廪生蔡廷兰（香祖）：请急赈歌、巡道周公有社仓之议言事者虑格于旧例公慨然力任其成立赋抚恤歌六章发明天道人心之应淋漓凄恻情见乎词因述其意更为推衍言之续成长歌一篇、再呈周观察二首

　　凤山县知县徐必观（奉新人，幼眉）：道光壬辰春仲周芸皋观察来澎抚恤蒙赐诗文集五种即用襄阳集春游杂兴八首韵赋呈

　　澎湖通判蒋镛（黄梅人，怿葊）：芸皋观察莅澎抚恤恩及官民敬呈五律三十六韵

　　凤山县兴隆里巡检沈长棻（海宁人）：壬辰春捧檄来澎随同芸皋观察查办抚恤蒙赐书画联扇赋诗申谢

　　嘉义大武垄巡检施模（会稽人）：前题

　　水师外委黄金（秋圃）：壬辰春仲护送巡道周公抵澎抚恤赋呈二律

　　徐必观（奉新人）：壬辰春仲来澎抚恤三阅月而蒇事公余阅蒋怿葊同年所辑澎湖续编有前刺史陈廷宪澎湖杂咏诗勉成和章即为怿葊同年志别

　　兴隆里巡检沈长棻（海宁人）：壬辰春来澎随办赈务临行赋此为蒋怿葊刺史志别

　　大武垄巡检施模（会稽人）：随办赈务毕作长歌四十韵为蒋怿葊刺史志别

　　蔡征蕙（侯官人）：壬辰仲春随徐幼眉年丈渡台查赈当道诸公迭有唱和勉成七言排律一首为蒋怿葊年丈志别

　　调署右营游击林廷福长子林树梅（同安金门人）：乙酉侍任澎湖丙戌冬月言归赋诗志别

　　记

　　施将军庙碑记

　　闽海汪洋之东，有岛曰澎湖，明朝备倭，更番戍守；及郑氏据台湾，势为咽喉，环岛要害，皆设炮台，因以为城。康熙二十年辛酉八月间，余奉命专征至闽，群议咸以浩渺之表，难以奏肤。余乃矢策缮舟楫、训甲兵，历有岁余。以二十二年癸亥六月十四日乘南风由铜山进师，直抵八■〈冖八卓，上中下〉。伪帅刘国轩统众拒敌；适风息潮退，难以进取。余暂收军八■〈冖八卓，上中下〉，再申军令，以二十二日扬帆齐发，炮声骇浪，火焰冲天；将士用命奋战，尽焚其舟，而破其垒。伪军全没，尸浮海中，以□青波（？）。时以为伪帅俱亡，不知其仅以身免，乘小艇匿败艘二十余遁去也。所有在水中捞起伪将士八百余，带伤负创、喘息犹存者，俱施以医药，浃月痊愈；仍给粮食，拨船载归，令其传谕台湾，束身归命。其陆地伪将卒杨德等四千余员名，倒戈乞降；余更奏请，奉有旨赦其前罪。是以台湾人心咸知有生，纷纷内溃。伪藩及伪文武自度势穷难保，修降表至矣。余□于□八日□躬临赤嵌受降，海疆从是廓清。以数十年来未靖之波，临渊血战始定，则斯岛谓非岩区欤！爰是志于□□□□朝□成之，故记之云。

　　太子少保、靖海将军、靖海侯世袭罔替、水师提督事务施琅立（碑内阙九字）。

　　天后宫东廊石碑记澎湖游击柳圆（蓬莱人）

　　天后为水师福曜，凡操舟楫者莫不受其德泽。我朝褒封锡匾，典至渥也。圆叨调澎左，得登庙堂，瞻礼圣像。然香灯断续，亦非所以昭诚敬。爰是谋之澎厅周君、协镇顾公，莫不嘉其义举，乐成厥事，各捐俸纹银十二两。圆亦捐廉十二两，共成三十六两，买黄明店收税，月得银六钱五分纹库，付诸乡老，以为庙中香费，垂诸永久。谨勒数言于石，以志盛事云。

　　乾隆四年（岁次己未）仲夏谷旦。

　　天后宫西廊碑记澎湖厅何器（丰城人）

　　粤稽分圻设郡，崇祀明神，原为黎民祷祈创建也。澎自康熙二十二年底定，文武分治，兵役戍守。而妈宫一汛，扼要隘口，奉祀天后神像，盖造行宫二进；较场之北有山西关夫子神庙，其水口又有水仙五王庙像。凡往来哨商船只，利涉重洋，无非诸神英灵赫濯，实默佑焉。我朝锡命褒封，敕光祀典。春秋二祭，骏奔走在庙者，文武各官也；岁时伏腊，奉酒醴明虔者，耆老黎庶也。厥地惟中，厥典至隆；守斯土者，而欲诚敬明禋，必先洁修神宇。第天后宫诸庙，年历久远，风雨飘刮，砖瓦坍塌、栋宇倾颓，兴修之举不可缓也。爰是会捐倡修。岁庚午春二月，天后宫重建，秋八月告竣；而关夫子庙暨水仙王宫，亦于十月内落成。万善一祠，继而竣工。用诹吉日，迎奉天后、关圣、水仙诸神各祀位。仰祈绥成我海疆、福佑我兵民，年享春秋祀典，与我国家同其悠久矣。岂特为群黎所祷，肃其拜瞻已哉！乃缘诸宫庙同时兴修，并泐石以垂于不朽尔。

　　乾隆十五年（岁次庚午）仲冬吉旦。

　　创建西屿塔灯碑记台湾府蒋元枢

　　澎湖居台、厦之间，而西屿尤为冲要。盖当风信靡常，则官商船舶莫不就西屿以为依息也。然而宵昏冥晦之时，风涛震荡，急欲得西屿而安之，转或别有所触者，此无他，无以为之准也。余自奉命守台以来，凡遇在澎至止者，鲜不以西屿为斤斤，心用恻然；欲为树之标准，俾往来收泊者利焉。卒以澎湖之未有同志也，弗果行。

　　岁丁酉，介堂谢公分驻澎湖，勤民恤商，贤声四达。初至，即谋改置城隍庙祠，知所利民，则其所留意也。爰札而商之，嘱于西屿筹所以便往来者。今其复书，酌就屿际古墖基地，广其下座凡五丈，砻石为浮图七级，级凡七尺；惟朴固，期永久。其顶设长明之灯，东照鹭门，西光鲲岛，南达铜山、东粤，庶于一望无际之余，知所定向。更辟地称宫，供天后之神，而并以居司灯火者。所计固甚周也。第其工程颇浩，为费匪轻；欲醵金澎湖，而土瘠民贫，力弗能举。余复以兴修郡邑各工接踵多费，未克获独擎。因念鹿耳门口岁集商船不下数百计，而于澎之西屿非其所止泊、即其所经行也，酌以每船劝捐番镪二元，不费之力，以成不朽之惠。乃谋之海防邬公，公亦欣然题捐，乐为之助。并念要工不容久待，而善果贵在速成，既与别驾谢公先捐清俸，一面鸠工构材，并诹吉孟冬动土兴建。而海防邬公亦先约计岁内到口船数，预垫番镪若干，一并賷赴工所，俾得如期举事。然而是役也，所费之□；不止□□，又在居斯土者推济人之隐，以宏利物之仁，则早一日蒇工，即早一日造福，而拔苦海以登彼岸，不独余与□介堂公之愿，亦以为澎之人广遗泽于无穷也。

　　大清乾隆四十三年（岁次戊戌）清和月记（碑内阙四字）。

　　建修西屿塔院落成碑记澎湖通判谢维祺（会稽人）

　　台湾补东南之缺，而澎湖为之枢。澎湖当台、厦之交，而西屿为之障。厦居干而台在巽，自厦而东者则左西屿而转以抵台；自台而西者，则右西屿而转以抵厦。官民商船之来往，稍遇飞廉之乖迕，群望西屿以为依归焉。予于丁酉秋莅澎之始，间尝一陟西屿之巅，则见有故垒□成邱者，广不过仞，高不越寻常，殊不足系遥瞻而远瞩；心拟捐资建一浮图于崇山，以作迷津之指南，兼以壮地方之形势。顾填海虽本寸诚，而移山必须众手。方当踌躇揣量之际，而郡伯蒋公先得同然之心，札以底事来商，乐首捐清俸以为之倡。遂邀同治中邬公传谕台行船户，复荷上宪寅僚随缘醵金，以成其美。厥工维浩，厥费綦繁。予既力捐番三百元，又酌之厦门□□守张公亦援台例，同仁一视，以共集厥事。经始于戊戌孟冬，落成于己亥季夏。高、广适宜，为级者七。宫其前，奉天后之神。厂其顶，悬长明之灯。所有常住日用之资，与夫敬神香烛、灯油之费，则谂众而出诸同欲焉。

　　夫浮图始西域教，予闻佛以济人为德，则夫仗佛力而藉神庥，拔渡苦海，诞登彼岸，不特往来官商之志，当亦斯人大共之福也已。

　　大清乾隆四十四年（岁次己亥）秋七月吉旦撰（碑内阙三字）。

　　澎湖自来无僧，今既建城隍庙，延僧住持；而西屿塔院又不可以土民职掌，遂属僧人分司其事。日用香烛之费，开列于左。

　　一、西屿为澎湖要口，向无公馆；坐汛者赁住民房，月出租钱一千文。今既建有公馆，上宪寅僚可以为守风停足之所，而坐汛者即将此项租钱，按月交给常住。

　　一、塔庙住持，公馆租钱一十二千文不敷所费；今就往来挽泊西屿与进妈宫者，各行公议每船捐钱一百文，其杉板船只每船捐钱五十文，交给常住。

　　附捐资衔名

　　台湾挂印都督府黄果捐番银一百元。

　　台湾督学兵备道张栋捐番银五十元。

　　台湾府知府蒋元枢捐番银五百元。

　　台湾海防分府邬维肃代垫各船户捐番银五百四十元。

　　台湾海防分府刘基捐番银五十元。

　　台湾理番分府史崧寿捐番银五十元。

　　台湾淡防分府成履泰捐番银一百元。

　　泉州厦防分府张朝搢捐番银一百元。

　　台湾县知县郁正捐番银一百元。

　　凤山县知县李桐捐番银一百元。

　　诸罗县知县李桐捐番银一百元。

　　彰化县知县倪庆捐番银一百元。

　　厦门□□行共捐番银三百元。

　　厦门□□行共捐番银二百元。

　　厦门□□行共捐番银二十四元。

　　督视工程晋江监生杨庆余、右工蒋宝、梁长。

　　续修西屿塔庙记澎湖厅蒋镛（黄梅人）

　　西屿塔灯始于乾隆四十三年，前郡伯蒋公元枢暨前厅谢维祺醵金建造，募僧住司灯火，为台、厦商艘往来之标准，亦本地商渔船出入之瞻依；工程坚固，厥功甚巨，旧碑刻内已详言之。嗣因屡遭风灾，塔前庙宇倾圮，照管乏人，以致玻璃损坏，塔灯兴废不时，有名无实。道光三年春，镛商请前升协镇、现任水师提宪陈元戎筹款，即就原基重修庙宇，中供天上圣母神位；募该地有家室妥实之人住持，复司灯火，每年照旧西屿寄碇商船每船每次捐钱一百文、尖艚船每次捐钱五十文，以资住持供给。近来商船稀少，所有前议公馆租钱十二千文及妈宫商船、渔船捐费俱无所出，不敷住持一岁之用，且每月塔灯需油数十觔，全年需油数百觔，亦无经费。各董事课馆锦丰等设簿劝捐，众心踊跃，先后共集番镪四百四十元，交妈祖宫董事十家轮流生息，妥为经理；并于西屿就近契买园地三处，付住持耕种收租，藉资补助。每岁买油存贮，按月给住持领用；如有盈余，积为将来修理塔庙及补购玻璃之用，以图久远。从此慧灯常明，安澜稳渡，亦好善者之所乐为也。

　　兹将乐输姓名备泐诸石，以志不朽。所有每年出入数项，另打印簿二本，一存署、一发董事轮管备查。

　　附捐资银数及园地亩

　　一、台郡各郊行共捐番银二百元（姓名俱勒石）。

　　一、澎湖铺户、商船、尖艚、渔船共捐番银二百四十元（姓名俱勒石）。

　　一、典买许侯来园契二纸价番银三十六元。

　　一、典买许宗来园契一纸价番银七元。

　　一、典买李选来园契一纸价番银五元。

　　一、典买妈宫街店屋契一纸价钱二百六十千文。

　　以上契据，俱交董事轮年收管。

　　建修龙神祠记澎湖厅蒋镛（黄梅人）

　　澎地僻处汪洋，宦途客艘及本地士农工贾往来海上，稳渡安澜，悉赖龙神默佑。且此地风多雨少，尤藉神佑，常沛甘霖，用占丰稔。自应立祠妥侑，以迓休和。乃澎地向未设立专祠，惟神像先后寄奉水仙、天后二宫，亦无专祭。原以辖隶台邑，郡城祀典修明，此地可无专设。第思官民居斯土者，沧海遥隔，春秋之祭缺如，祈祷亦无定所，于勤民而后致力于神之义犹有歉焉。顾建祠必须地灵，方足以妥神明而邀嘉贶。查观音亭向来祷雨辄应，地甚灵爽，东边旧有厢屋四■〈木间〉，近就倾圮，各董事林超等祷卜建修。惟重新拆造需费不赀，爰会同协镇孙得发、署左右营游府黄步青、林廷福倡捐，合辖士耆商庶随缘乐输，共襄斯举。用选董事林超等于道光丙戌年夏季兴工，越四月而告成。从此庙貌维新，神居永奠。并详请与风神庙春秋二仲各兴祀典，以答鸿庥；庶几安恬普济，优渥频施。人和而神降之福，其肇于斯乎？

　　用将题捐暨董事备书于匾，以志不朽。所有每岁收支各数，与神庙共打印簿二本，一存署、一发房备查。

　　续修文石书院记澎湖厅蒋镛

　　澎湖文石书院，自乾隆三十一年前厅胡勉亭创建，规模大备，嘉惠士林；至今敬业乐群者，咸思念之。五十五年夏风灾，椽瓦损坏，前厅王庆奎捐资补葺。嘉庆己未，前厅韩蜚声捐赀重修；改建魁星楼于后，以后堂作讲堂。乙亥，前厅彭谦就院后再建一进五间，专祀文昌帝君。每岁春秋二丁，厅官率士子用少牢之飨，致祭五贤夫子、文昌帝君、魁星神君；士子亦各分祭胡、韩二公及前厅有公德于澎者。惟文昌帝君祀典应用太牢，向无动项开销，不足以昭诚敬。岁丙戌，余详请以小案山新升额外饷银四两七钱六分四厘，又筹拨番银一百一十元，每年生息银一十六元五角，为春秋二祭太牢之需；不足之数，由官捐办。每年出入用数，列入印簿二本，一存署、一发房以备稽考。祭日，会同武营暨士子虔诚行礼；二丁日仍旧，同士子致祭焉。

　　丁亥秋祭时，余与各士子巡阅院宇，椽瓦榱桷多损坏，魁星楼剥蚀更甚，几就摧折。商诸协镇孙得发、右营游戎兼署左营游戎江鹤，各捐廉倡修；合澎士庶，欣然乐助。是岁季冬，鸠工先修五贤祠及左右翼室。己丑春，改建魁星楼巽方，取文明之象。文昌祠墙垣就圮，亦经拆造，添盖拜亭，以昭宏敞、壮观瞻。是岁夏，余奉委署台防卸事，接任者为丁霁亭司马，劝修益力，均次第修理。督工者生员吕作屏、劝捐者生员王云鹏等。经始于丁亥季冬，落成于庚寅仲冬。前后体制，焕焉一新，且工程亦甚完固。五贤祠两旁排设考场棹凳，为每年岁、科两试及每月课期之用。从此勤修肄业者，月有课、季有考，良师益友砥砺磨砻，所谓「穷理以致其知，反躬以践其实」，必深有私淑夫紫阳夫子之教，而无负胡公勉亭建立书院兴贤育才之遗意者。至于文光灿烂、奎璧辉煌，诸生学力行成，科第蔚起，扬休和而资拜献，又不仅一时盛事也！

　　所有捐资出力者，备书于石，以志不忘。是为记。

　　文石书院碑记

　　澎之形胜仍旧而气象聿新者，盖自胡公设立书院始。公讳建伟，号勉亭，粤东三水县人。戊午己未联捷进士，出宰直隶无极县，纪大功二次，转福宁、福鼎县。壬午科入闽闱，荐拔十郡名宿。继宰闽县，造就多英才，洵文学之权衡也。乾隆三十一年，授台澎分府。甫下车，即留心作人，观风设教。谕诸绅云：人藉地灵，地因人重。澎湖岛连三十六，绣相错也；石蕴五采文，奇攸锺也。则是巨浸中之砥柱，为全闽之枢纽，将来其圣天子文教之名区乎！遂陈请列宪，就地考校，录取送院，免诸童府、县试两番渡海之难。列宪嘉其雅意，如请。公遂捐俸以倡，卜筑于厅治右畔百武之近地。其地环山带水，文峰错落可观。是岁九月经始，明年二月告成。匾其额曰「文石书院」。崇祀五夫子，春秋二祭；延名宿掌教，月给膏火。公余之暇，时诣院与诸生童讲学论文。季考月课，循循善诱。终如其初；经公指授者，顿开茅塞，果庆连茹。丙戌、丁亥科、岁两试，入泮者六、备卷者四。从此而掇巍科、登显仕，人文鹊起、甲第蝉联，皆我公乐育之功也。今者荣擢届期，澎人士能忍默然？爰敬陈始末，而寿诸贞珉，以志不朽云。

　　乾隆三十四年（岁次己丑）仲秋吉旦，阖澎绅士同勒石。

　　序

　　普济堂序澎湖厅蒋镛

　　周礼：大司徒以保息六养万民。慈幼、养老、安富而外，有曰振穷、恤贫、宽疾。遗人掌乡里之委积，以恤民之■〈难，喜代隹〉；厄门关之委积，以养老孤。此发政施仁必先四者之遗意。后世普济堂之设所由昉也。我朝怀保惠鲜，各省州县皆设额内、额外孤贫口粮，每于丁耗内动销。澎地籍隶台邑，距县治远隔汪洋，厅治田赋无多，向无此项经费。凡闾阎孤贫、废疾无依者，徒抱向隅而已。余莅任数载，念之每切恻然。

　　道光六年，先筹捐番银四百元，拟建普济堂一所，为收养之地。嗣因工程浩大，且各孤贫等尚有住址可栖，一旦迁居住处，诚恐督理不得其人，反滋流弊。爰将前项四百元，先交妈祖宫董事轮年生息。又阖澎衿庶共捐番银二百一十元，于道光九年正月交课馆连金源生息。又续捐收银折钱二十二千文，又期票钱二十五千五百文，俟缴齐后，一并出借生息。又详请以查出小■〈舟古〉船三百六十五只，每只年纳饷钱一百二十文，内以二百号拨充风、龙神庙春秋祭费，以一百六十五号每年征钱一十九千八百文拨充孤贫口粮，同所存息银通算，可以收养孤贫三十名；每名每月大建给钱三百文、小建给钱二百九十文。此外有续报者，列为额外孤贫注册；俟额内缺出，挨次顶补。似此酌予收养，虽于普济堂之名百不逮一，然事在谋始，将来官斯土者，遇有丰稔之年，与合澎人士扩而充之，于振穷、恤贫之义，未必无裨云。

　　所有捐资姓名及每年用存数目，俱打印簿二本，一存署、一发房，以备稽考。

　　劝捐义仓序澎湖厅蒋镛

　　自古有治法必有治人；义仓之设，尤须得人理之。斯良法美意，不致日久弊生。前奉督宪赵檄饬各属举行义仓，业经邀请各衿耆殷户劝捐未果。道光七年，早收歉薄，续行劝捐，亦未就绪。只缘澎地殷户无多，又乏建仓之处；且购运米谷薯丝，地气潮湿，不能久贮。仓正、仓副，恐滋后累，仍多观望不前。本年上季歉收，尚望下季丰稔，殊料七、八月间雨泽愆期，九月间复遭大风、咸雨，花生、地瓜失收。民间苦无盖藏，又无银钱积蓄。现虽详报请赈，隔海风■〈日凡〉不常，难以应急。爰是商同本营吴协戎暨左右府厅倡捐，劝同妈宫街行店量力输助，并遴举生员吕作屏、陈大业等分赴各乡谆劝各殷户题捐，以图久远。幸皆踊跃乐输，共计捐钱三千五百余缗。若由台购运薯丝来澎接济，尚恐缓不济急；即以此项发给各乡殷实老成之人，作为总理；督同乡甲具领，分借贫民，暂救燃眉，以待拯济。俟来岁秋成后，鸠还义仓项下。如有延欠，禀官饬追。其钱仍归总理之人经手营放，年底连息结数报官立案，不经官吏之手。每年息钱，准以一分归义仓项下公存；再有余息，即归总理之人开销辛金用费。倘有侵亏短少，惟总理之人赔补。如值荒年再借，必须通澎合议，计各乡歉收之轻重，定借钱丁口之多寡，造册报官，方准借贷。似此，既免修仓需费之繁，又免贮谷霉变之虑。将来遇有丰年，必须再加拓充；设遇饥馑之岁，藉以有备无患。若得屡获丰稔，积有盈余，相地购料建仓，早购杂粮以备不虞，每年出陈易新，添举副手协理，亦听其便。果能实心奉公，五年届满，由官详报宪奖；仍凭乡众衿耆公选妥人接替，以均劳逸，而杜私弊，并垂永久。商之阖澎衿耆，均皆称善，不致纷歧。除将题捐姓名造册详请分别奖叙外，惟冀总理之人秉公经理，任劳任怨，全始全终，嘉惠梓桑，永垂奕■〈示冀〉，共享升平之福。斯治人治法，胥于是乎在此。盖仿义仓之意，不必泥义仓之迹；因地制宜，惟期便民而己。后之莅兹土者，变通鼓舞，当更有善于此者。

　　道光辛卯年孟冬月序。

　　引

　　修义冢劝捐小引刘伯琛（皖桐人）

　　昔周西伯掩胔路曲，后世称仁；汉曹褒埋骼山阿，于今颂德。澎湖海涯斥卤，土薄沙浮。凡客殁此邦、旅榇未能归垤者及澎人贫而绝嗣、难营窀穸者，多草草浅殡于大海之滨；冈阜既属平衍，潮汐又复冲齿。荒原日落，眠冢上之狐狸；古岸风凄，聚墦间之蝇蚋。触境兴念，极目伤怀。琛等从善有心，赴义无力。咏陆士衡哀亡之赋，徒教泪洒平芜；读庾兰成感逝之文，不觉情深宿草。知众擎之易举，爰撰词以劝捐。腋集裘成，土移邱积。所冀宰官善士，慨然解囊；每当佳节良辰，埋殖筑冢。从此荔衣萝带，游魂皆匿影销声；依然麦饭棠梨，灵魄定衔环结草。非同托钵，勿吝倾筐。条议章程，悉具于左。是为引。

　　跋

　　嘉荫亭跋澎湖厅胡格（江夏人）

　　太傅题诗之路，柳暗花明；右军高会之亭，茂林修竹。凡兹乔柯飞栋，敢求海岛殊方。第由文澳以达妈宫，每多踯躅；冲寒风而冒烈日，未免趑趄。虽荫樾之树难栽，而坚致之亭易设。爰捐清俸，不日落成。庶几扶杖婆娑，聊舒倦足；担簦来往，藉息劳肩。坐看碧水沦漪，潮无声而不怒；遥望远山苍翠，夕有照以皆红。后之同心，孝为留意。

　　赋

　　九柯十匠，贯鉴虚心；两剑双珠，风流搁笔。诗才罕觏，赋手尤难。矧兹孤岛荒墟，敢问六朝骚雅？向来勉亭所辑，只有周仙观海、文石二赋，已登旧志。赋海既乏元虚，登山亦少康乐；其它骚坛吟社，非无摘艳流香之句；而冰花雪蕊既于风土无关，水佩风裳复非霜毫能罄。姑从割爱，岂惮摭闻！（生员蔡廷兰）

　　诗

　　登太武山高会四川藩司（号发吾）蔡守愚（同安人）

　　缥缈奇峰亦壮哉！登临况复有群才？十年驰骋余双眼，万事浮沉共一杯。日照山岚呈锦绣，云收海气起楼台。与君同约知何日，为报暮钟且莫催（澎人多以此诗为勉亭胡别驾作。近阅「百一齐诗集」，乃前明方伯蔡发吾旧句。所称太武，系浯屿镇山，其上有十八奇诸胜。澎湖亦有此山，故传闻之误耳。明鼎革后，侍御卢若腾流寓来澎，隐此山下，旧有「太武游仙诗集」，今亡）。

　　观海诸罗令周锺瑄（贵筑人）

　　浩渺无因溯去程，仙槎客泛正须评。轻浮一粒须弥小，包括恒河色界清。世外形骸杯可渡，空中楼阁气嘘成。情知观海难为水，更有红轮向此生。

　　留别澎湖诸同事澎湖厅周于仁（西蜀人）

　　劳劳俗吏两经迁，纔到澎湖便是仙。盗息何须鸣竹柝，民良无处试蒲鞭。三年卧治身多病，一苇轻杭意转牵。更念和衷同事者，从兹远别亦潸然。

　　别澎湖十六韵（时乾隆元年丙辰六月二十四日也）

　　行年将六十，三仕到澎阳。海国东西峤，星经牛女乡。天悬青芳远，水接碧同长。飓发疑雷吼，沙飞似雾茫。有时奔万里（谚云大浪为白马），无计卧双樯（风甚计穷，仆其桅，任其飘泊，多幸生者）。风景虽多别，民情却甚良。勤耕藷作饭，俭用布为裳。麦稻还须籴（不产麦稻），豆麻尚可粮。黍黄村火密（澎地杂粮，黍其佳者），草绿讼庭荒（词讼绝少）。柴户何尝闭，蒲鞭不用扬。官闲惟啸月，民乐可烹羊（多羊）。窃禄亦云久（三年），留名敢谓芳（民为余建生祠）！光阴飞石火，花甲变星霜（六十二岁）。将别还延伫，思归欲束装。群黎虽祖饯，一苇早轻杭。暂息鹭洲地，追怀赋短章。

　　海中望向巡台御史张湄（钱塘人）

　　浩瀚乾坤不见山，水晶圆域览回环。凭谁探取猫、花屿，桅末飞腾两亚班。

　　泛海福建藩司钱琦（仁和人）

　　娲皇断鳌足，元气泄混茫。散作长波涾杳■〈氵阤〉，不知其几千万里，荡摇大地天为盲。有时飓母胎长长鲸怒，星眸、电齿、云车、雷鼓、风轮森开张。尘沙飞扬人鬼哭，往往白昼惨冽如幽荒。往时读海赋，犹疑近荒唐；朅来鹭门一怅望，大叫绝奇狂夫狂。柁楼打鼓长鱼立，船头挂席西风凉。是时郁仪忽走匿，但见天光水色一气摩硠硠。大嶝路最近，小憩古禅房。彼岸忽不见，一叶随波扬。南人自夸乘船惯，不比坐马颠踣难收缰；岂知波恬风静浪息时，起势一落犹有千丈强。长吉心肝尽呕出，但无好句归锦囊。忽然桃源暖，红影落星光。须臾黑云卷，四顾失青苍。出海与亚班，神色俱苍皇；飞身上桅杪，指南凭针芒。谓言渡海此最险，呵■〈口欵〉下有蛟龙藏。去年太守误落漈，鹬如飞凫失侣天外周翱翔；今年将军复遭毒，有如曹兵百万赤壁遇周郎。罗经巽巳偶错位，北去弱水东扶桑。我闻此语了无怖，俗子所见皆秕糠。男儿桑弧悬矢志四方，径须腰悬斗印提干将，出入玉门走沙场；直探虎穴扫欃枪，名勒钟鼎勋旆常，回手扶汉分天章。不然翻身跳出尘埃外，跨鳌骑鹤骖鸾凰；朝游碧落暮沧溟，须弥大界随相羊。谁能瑟瑟缩缩如寒■〈虫将〉！坐令颜■〈髟上丐下〉凋秋霜。况闻蓬莱方丈咫尺尘隔断，世乏仙骨谁梯航？因风误到更可喜，底用祸福先周详？台阳一番岛，宛在水中央；古称毘舍耶，或云婆娑洋。自从归入版图后，穿胸儋耳咸循良。我来衔命持羽节，要将帝德勤宣扬；兼恐奇才遗海外，一一搜采贡明堂。水程志更更十一，蠡窥管测毕竟绳尺难参量。何奇不有怪不储，且复耳目恣探详。兹游之奇平生冠，东坡快事吾能偿。舟师喘定笑绝倒，喜色转露眉间黄。天鸡一声晓色白，百怪照影争逃亡。不见澎湖见飞鸟，鸟飞多处山云长。三十六岛郁相望，渔庄蟹舍纷低昂。收篷暂寄泊，呼童满引觞。尔雅颓然不知身与世，恍忽栩栩瞬息历九州岛、遍八极，徜徉于无何有之乡。

　　澎湖

　　海上三山未渺茫，竹湾花屿郁苍苍。白沙赤嵌红毛地，绿苇黄鱼紫蟹庄。仰首但瞻天咫尺，称名合在水中央。古今多少沧桑劫，留得残云照夕阳。

　　六六沙湾小似舟，须弥大界一萍浮。收罗日月狂澜里，零落云山古渡头。春水涨时村散网，晓星明处客停舟。蓬瀛不信人间路，犹认仙源是梦游。

　　金鸡晓霞

　　石立金鸡唱晓声，曙光红泛早潮平。暖蒸春髓浮元气，小结仙壶幻赤城。捧日天真瞻咫尺，应时海亦象文明。晴霞五色涛千丈，稳载长更十二程。

　　咏伪郑遗事陈昂（侯官人）

　　昔年亡将济时才（成功举兵时，施襄壮年最少，号知兵；寻因衅，惧，逃亡），仰仗威灵涉险来。地转海咸生淡水（澎水故多咸；及我师云集，随地掘井，水泉出皆淡），天回风飓起奔雷（六月中常有飓；是日将战，有风从西北来，士皆股栗。公乃大呼祈祷，须臾雷震，遂转南颷）。官军血战沧波沸，逆虏魂销劫火灰（烧伪舰二百余艘）。澳屿全收三十六，受降澎岛戟门开。

　　澎湖三十六岛歌岁贡生范学洙（台湾人）

　　巨浸汪洋闽徼东，王灵无外幅■〈巾员〉通。置郡台湾声教讫，峰峦拱北水朝宗。台湾水道千余里，澎湖岛屿峙其中。岛屿潆洄三十六，其间强半人居丛。中最高广称大山，纵横三十余里间。其东一屿形如鼎，名曰香炉不可攀。西遍雁净山对峙，向无居人水潺潺。沙墩之屿亦西列，上皆飞沙形颇圜。北则奎璧势峥嵘，下多龟鼊山以名。山外之屿曰锭钩，鸡膳、员贝、鸟屿横。或因其壮及所产，厥名一定遂莫更。更有白沙屿在傍，沙白漫漫石硁硁。屈爪、吉贝居极北，罗列拥抱若长城。数屿大山北门钥，舟泊大山从此行。越而极西有目屿，远望浑似人眼形。目屿之东号铁砧，上有大石势坦平。错出其旁曰土地，中一神像石琢成。金山蜿蜒磅礴间，其色赤黄若金呈。空壳之屿联其左，物产中空因著称。正西■〈氵粤〉有西屿头，西屿之西丁字门；横于西屿如丁字，巨浪排空势若翻。转北名为镇海屿，胜国屯兵作外藩。东为大仓一旷土，中无人家有平原。山虽旋绕直■〈培，山代土〉嵝，总逊西屿之耸轩。中为内、外二堑地，往来舟舣若云屯。西屿头后为四角，其势方正如列垣。屿形各异名不一，又有鸡笼与桶盘。进此则为虎井屿，望之应作伏虎观。南乃花、草屿相连，屿生花草始名焉。大猫、小猫屿相近，间多怪石恍猫镌。南屿原有鲛人居，后以风涛居始迁。南屿之北即头巾，其西八■〈冖八卓，上中下〉名最传；周环仅匝三里余，乃左、乃右皆人烟。衡宇周密居相错，雅有书声晓夜喧。于今英俊多游泮，澎岛人文莫之先。八■〈冖八卓，上中下〉对峙为将军，屿以庙名不记年。南屿东西有二屿，东坪、西坪衣带联。二屿下流号钟仔，上窄下宽似钟悬。由此而东、西吉屿，一东一西望渺然；两吉渡台指南车，舍此难从别径穿。并此名为三十六，天堑之险难言诠。当年伪郑曾踞险，我军云集足投鞭；一战海氛风扫尽，鲸穴鲛窟涤腥膻。今日山青水绿外，处处商泊与渔船。古云恃德不恃险，漫言隔涉此地偏。帝德覃敷梯航远，长歌聊当舆图编。

　　西屿落霞（台郡八景之一）台湾府余文仪（诸暨人）

　　西屿丹霞可乐饥，海波摩荡日崦嵫。轩轩顾影谁能举？冉冉登台或有期。十色五光劳彷佛，宋车鲁马更离奇。分明一幅鹅溪绢，界尽云烟李伯时。

　　前题（六言）台湾道觉罗四明（正蓝旗人）

　　水映行云吐碧，山衔晚照描红。搘笻更迟月上，倾倒金樽不空。

　　前题余延良

　　散绮依稀天半晴，却从西屿望分明。轩轩欲举翻斜照，日送高标下赤城。

　　前题凤山教谕朱仕玠（建宁人）

　　西屿余晖炫晚晴，裁成万迭绮霞明。依稀绛阙排云出，彷佛金仙抗手迎。谢守妍词无限好，陈王丽句若为情。朅来绝海高秋迥，自有遥天一段青。

　　前题余文焯

　　斜晖映水吐金光，五色纷纶遍大荒。锦绣文坡花草屿（澎西南有花屿、草屿），红绡幙■〈冖八卓，上中下〉水云乡。乍疑赤壁余荒垒，恍睹朱旗出女墙。为诵子安孤鹜句，江天掞藻海天翔。

　　澎湖岛即景澎湖厅胡建伟（三水人）

　　一望流沙白，居人近海堧。更无林与鸟，只有浪和烟。星聚瞻陈实，诗成愧郑虔。主宾能扫榻，何地不欣然！

　　澎湖秩满别澎营诸公

　　最喜同官意气孚，占星应许到澎湖。武功文事传双美（时协戎颜丹崖书翰最佳），明月清风并一图。别绪重承金玉爱，离悰遥忆岛云殊。诸公雄略皆旗鼓，瀚海勋猷着舳舻。

　　留别澎属衿耆

　　海外栖迟五载身，闲曹冷署也亲民。横经负耒勤耕读，恤困周贫睦里邻。自古蒲鞭原有挂，于今案牍信无尘。回看岛屿优游者，耆硕评高月旦论。

　　留别马明经掌教

　　绛帷家学绍裘弓，师表来从自海东。几度藻芹滋化雨，一蹊桃李醉春风。莫忘治事分斋法，须记穷经按日功。明月满船辞海国，殷勤不尽话匆匆。

　　留别文石书院诸生

　　学舍难忘结构深，杖藜时听读书音。虽无韩子兴潮化，具有文翁教蜀心。杼柚终当成锦绣，鸳鸯尤冀度金针。诸生勉矣终如始，文石辉煌尽国琛。

　　澎湖暮春课士澎湖厅张玺

　　星河岛屿此天同，浴咏春风共冠童。礼乐百年沾圣化，诵弦多士仰儒宗。珊瑚网下鲛人窟，蚌蛤珠胎夜月中。为语芸窗勤讲肄，菁莪乐育望无穷。

　　饯赠诸生赴台院试

　　清风绝徼靖边藩（时台匪初平），盛典重优养士恩（一年两试）。鉴秉天南新扫榻，筵开海北欲倾樽。衣冠四十斯文寄（土子只四十余人），礼乐三千至道存。但愿鲲鹏腾渤海，敢言桃李尽公门！

　　澎湖府学教授谢家树（归化人）

　　又见人间大洞庭，罗罗七十二山青。桶盘妥贴凭谁挈（屿与桶盘似禽似兽，形状不一），虎豹狰狞唤欲醒。怪石鲛纹添禹贡，花螺贝锦注葩经（屿出文石、花螺）。黄昏点点归渔艇，呕哑一声月满汀。

　　庚戌暮秋，赴澎湖赈恤风灾，遇飓折至东吉洋，默祷于神，始抵澎之嵵里澳，

　　诗以志险台湾道杨廷理（马平人）

　　为议澎民赈，劳予百战身。风波经乃觉，天佑祷逾神。浪息鱼龙静，光开日月新。不知漂泊者，曾有未安人！

　　风急难为定，纵横东吉洋。惊人千顷浪，抚己九回肠。云气倏开爽，天心幻混茫。不波殊可庆，恋阙敢相忘！

　　利涉惟忠信，姱修无一能。望洋情绪怯，飞渡眼花腾。宦海原如此，惊心得未曾！嗒然何所恃，方寸实堪凭。

　　渐见月如昼，金波万里宽。参差鱼舍远，高下浪花寒。夷险皆前定，驰驱敢畏难！嗟予还泛泛，久矣绘图看（甲辰余尝作观海图）。

　　金鸡晓霞岁贡生金鸣凤

　　金鸡旭照气氤氲，片片晴霞布彩纹。万里沧波联锦绮，乾坤五色绘奇文。

　　中秋玩月澎湖厅陈廷宪

　　三五平分九十秋，良宵得月倍清幽。风飘丹桂从天落，潮带冰轮入港流。锦里先生来海峤，绛纱弟子住瀛洲。光阴荏苒真堪惜，老矣吾还秉烛游。

　　澎湖杂咏二十首

　　为避尘埃到海滨，海中依旧有黄尘。风波满眼纔登岸，又被惊沙乱打人。

　　阴云忽起飓风去，雪岭银峰顷刻成。不独船中人胆落，山头闲看也心惊。

　　偃草吹花臭味同，从来未识鲤鱼风（风名鲤鱼风）。炉烟忽变熏莸气，疑是龙涎落鼎中。

　　润下因何自上来，空中真有撒盐才。庖人若解为霖味，清水调羹只用梅（澎岛四面环海，无高山障蔽，每至八、九月间，飓风鼓浪，海水喷沫，漫空泼野，俗名咸雨）。

　　晓起惟闻雀斗争，夜来还有白鸠鸣。寻常凡鸟都如凤，到老何曾听一声！

　　重驿难通异地宾，舆台陪隶是比邻。不逢徐福求仙至，那有乘桴访戴人！

　　岛屿平铺几点沙，人从鳌背立生涯。烟波万顷天连水，得见青山纔是家（澎地无高山，秋来风起，衰草黄落，四山皆赤，绝少苍萃）。

　　终古无人见郁葱，不材榕树亦惊风（环岛不产树木，惟人家栽植榕树，鯹风威摧折，不甚高大）。只除铁网中间觅，倒有珊瑚七尺红（外堑海中有珊瑚树，红毛曾百计采取，鲸鱼守之，不得下）。

　　莎草蘼芜见亦难，休论秋菊与春兰。前身折尽看花福，应是河阳旧宰官（岛中无园林花卉可供游玩）。

　　天生甘薯海中餐，细切银丝日炙干。万廪千箱居积满，不劳引领望台湾（澎无稻粱，居人以薯干供食，名曰薯米）。

　　待雨凭天插地瓜（薯一名地瓜），不知秧稻可开花。若非戍米源源济，万灶几无粒食家。

　　浪激沙团万窍穿，犬牙相错胜花砖。从兹版筑成无用，百堵皆兴不费钱（海底乱石磊砢松脆，俗名老古石。拾运到家，俟咸气去尽，即成坚实，以筑墙，比屋皆然）。

　　及肩墙已费经营，百堞雄关岂易成！直把澎湖当蓬岛，神仙居处本无城（文武驻镇营署，俱不建城。惟红毛所筑砖城在妈宫港口，至今垒固如新）。

　　裙布终身既富饶，翻嫌罗绮太轻飘。桑麻机杼浑多事，自有鲛人会织绡（澎俗古朴，男女衣服悉用布素。不产桑麻，女人无纺绩之事。居常喜着青布衣裙，间有近市者亦服绫缎，此亦风气日趋于华。然习俗勤俭，真有唐、魏遗风，胜台湾之华丽远矣）。

　　近水生涯海当田，吐余螺壳尚论钱。烧成不独涂墙好，还与舟人补漏船（海产珠螺如指大，海人拾取盈筐，以针挑肉，食之味最甘美。其壳杂蛎房烧灰，利赖无穷）。

　　一束生刍未肯烧，只缘黄犊腹犹枵。更从牛后传薪火，曝向斜阳胜采樵（澎无薪木，民以牛粪晒干炊爨，呼为牛柴）。

　　海阔常多拔木风，工师故作小房栊。自家门户低头惯，行到高堂尚曲躬（民居多矮屋，无高堂广厦）。

　　拾遗全赖海扬波，捕水耕山得几何？但祝丰年生意好，不争澳口破船多（滨海居民遇海舶失事，争拾板片捞取漂泊货物，常获厚利）。

　　钲鼓哗哗闹九衢，一条草簟当氍毺。舳舻亦到江南地，曾听钧天广乐无（声曲皆泉腔）？

　　鸡林尚识香山句，沧海宁无子建才！岂是天公留混沌，不教人带锦囊来（澎士吟咏，未解音韵）。

　　澎湖旅思四首澎湖厅翟俦（山东人）

　　日卧澎阳思不穷，离怀愁入晚潮风。樽开东海山环坐，篷向南天水映空。卖赋何心竞冷艳，有刀谁敢问雌雄！七言诗作题桥意，留得知音岛屿中。

　　万里篷飞天际去，一身宛在岛中悬。烹茶煮酒销愁日，扫地焚香静客缘。逢世敢吟招隐赋，有书久欠买山钱。回头自笑烟波外，蝴蝶梦中二十年。

　　万事茫如不系舟，孤灯短剑自悠悠。三更愁断五更梦，六月寒生八月秋。廿载犹凭鱼隐见，十年谁抱虎髑髅。而今且出天涯外，那有归帆向北流。

　　寒剑萧条天外游，蛮烟番雨几经秋。乾坤共识浮云幻，日月空随大海流。骨傲自惭难媚世，病余那忍独登楼。愁来欲问愁何事，意绪茫茫似十洲。

　　咏鹤八首澎湖厅陈士荣（柳州人）

　　生来素质岁峥嵘，养就凌霄羽翮成。仙骨闲凭高士相，风神懒共俗人行。飞回洛浦孤踪冷，舞罢青田瘦影横。早晚蓬壶应可到，心期未许白鸥盟。

　　九皋云净紫烟生，磊落低昂各有情。忽讶讶寥天万里，乍听清唳月三更。依依同警商秋露，寂寂还传羽客笙。此日声闻应更远，漫怜吴市一时倾。

　　一种清癯野性全，寒汀寂立迥翩翩。松风吹过惊秋冷，涧水听残顾影怜。懒甚不寻沧海梦，病余闲对白云眠。谁教骨格长如此，却笑人间浪学仙。

　　翛然饮食自昂藏，不待乘轩兴更长。雅态肯同鸡鹜侣，高情谁共水云乡。昆仑珠树闲来往，瑶圃芝田足稻梁。独有主人恩尚在，天居崇绝最难忘。

　　不向三山更买山，一声便欲过烟鬟。托身合在青霄稳，放志无如碧海闲。阅万古情空世累，寻千年迹到人寰。应怜无复林和靖，谁与西湖订往还。

　　遮莫逍遥息世机，松林梅坞自依依。闲看旧侣摩霄去，独爱清池对影飞。心到静时残月晓，梦初回处一僧归。十年城郭虽如旧，未许逢人问是非。

　　疏风吹下夜森沈，彷佛箫音起碧岑。阆苑有书犹未附，网罗何处漫相侵。天教松月同昏晓，地许沧江共古今。更有仙踪不到处，一群清影自追寻。

　　世事桑沧一局棋，飘然相顾亦堪悲。翱翔纔信乾坤阔，来去何嫌岁月迟。鸥鹭有情同浩荡，凤鸾无意偶追随。数声纵许人间听，流水行云两不知。

　　重九登楼二首

　　两度重阳忆壮游，况逢佳节更登楼。临风有客开襟挹，入座何人借箸筹！平远江山天淡荡，高寒云物影沈浮。凭栏几遍难成句，崔灏题诗在上头。

　　宦情羁思两难堪，且喜追陪竟日谈。物外萧疏容我览，望中区画几人谙！雁归中泽声犹急，蝶绕东篱舞正酣。敢谓独醒拚一醉，笙歌宴罢漏敲三。

　　丙子巡台初抵澎湖福建巡抚王绍兰

　　乍经沧海到澎阳，岛屿青青水一方。奉使东瀛持虎节，安流南纪靖龙堂。天生绝险山河固，运际文明日月光。努力诸君劳镇抚，輶轩载笔颂平康。

　　初到澎湖歌代理澎湖厅吴性诚（黄安人）

　　新秋来澎岛，风挂紫澜旌。又击中流楫，孤帆一叶轻。天际微云抹（郡志：海中遥望澎湖，如天际微云一抹），列屿睹峥嵘。莲花开瓣瓣，形势极纵横。三十有六岛，荷盖田田擎；又如排衙状，拱卫自天成（志谓：澎湖地形如莲花，三十六岛则花叶田田者；又云状如排衙）。民贫缘土瘠，凋■〈攰，刀代力〉每呼庚。昔时人古朴，无怀、葛天并；祗今渐偷薄，诪张幻蚩狞。砂碛鲜稻麦，粱粟种高坪。秋肥蒜脑薯，饔飧啜其羹。花无好桃李，草无香杜蘅。珍罕荔杏果，谁识橘与橙！不闻云叫雁，不见柳藏莺。衔泥渺紫燕，布谷绝鸧鹒。所产惟白鸠，雪羽照霜翃。四面枕浩瀚，波涛涛湃声。人家田是海，缯网夕阳桁。蟳■〈虫载〉鲎海月，琐管螺蛤蛏。瑶柱西施舌，鲑菜几案呈。龙肠龙虱类，水族万千萦。男女竞采捕，鱻薧供饪烹。乾坤浮烟雾，日月失阴晴。台飓巽二烈，昼夜雷轰轰。天鼓挟鼍吼，魂梦骇怦怦。怒潮掀白马，地轴翻鳌鲸。舟帆来往断，缓急阻水程。忽然霏卤霰，海雨洒低薨。沾衣霉酖黮，嘉种萎叶茎。风土殊恶劣，士女半伧儜。四宅既已隩，抚字慎权衡。强宗思拔薤，芟划搜棘荆。鞭蒲戒微眚，教勉先父兄。颠连岂隔膜，痛痒切孩婴。东南雄锁钥，半壁天外撑。苻苻防恣肆，重镇卫以兵。楼船频下濑，不坐细柳营。朝廷设文武，部署规模宏。所贵冰渊懔，夙夜惟励精。敢恋黄紬被，放衙动讥评。代庖笑越俎，缇油荷宠荣。别乘传车至，儿童竹马迎。何以报知己？何以慰苍生？不网珊瑚树，休贪金满籯。喜逢秋正熟，蔀屋乐丰荣。公堂跻朋酒，蔼蔼纷兕觥。狂澜回砥柱，波不扬匉訇。苍茫云水阔，无复哀鸿鸣（四十八韵）。

　　谕戒书役口号四首

　　海岛仙居正渺茫，蓬山初到祗寻常。嚣凌词讼人心坏，荦确园坵地面荒。拔薤不嫌探虎穴，鞭蒲惟欲靖龙堂。此间土薄难栽树，憩茇曾无召伯棠。

　　蚩氓鼠雀太纷纷，官吏须将黑白分。祗任冰心为主宰，但逢木偶亦神君。判防歧误休濡笔，情得哀矜莫舞文。案牍是非明镜朗，讼庭花落映祥云。

　　修行端底属公门，阴德须留到子孙。头上青天休便问，眼前黑狱不堪言。蠹名风播豺当道，苛政人惊虎入村。好语吏胥均记取，等闲莫结再生冤。

　　煌煌府帖速传呼，白叟黄童一例拘。火失城门鱼已烂，榛收谷口蕙先枯。公庭未到心情乱，讼牍纔消但石无。慈惠我惭民父母；尔曹何事吓乡愚！

　　澎湖九日登高六首

　　曾闻海外有仙山，无那蓬莱是此间。断岭排衙分远近，平冈列障抱湾环。几人蜡就堪游屐，何处云深可扣关！岛屿纵横三十六，扶笻指点且开颜。

　　天际微云一抹青，石衔精卫满烟汀（澎岛皆石结成）。波喧鼍鼓潮声息，风过鱼梁水气腥。戏马呼鹰空有恨，求仙采药恐无灵。忘情名利身还健，不饮茱萸酒独醒。

　　难寻幽径陟高岩，漠漠平原斥卤咸。白露秋深蛟蜃窟，紫澜晴挂海天帆。疏篱未有凌霜菊，野岸曾无带雨衫。如此登临谁送酒？不须张盖愧头衔。

　　管领秋光倍豁然，气吞云梦水连天。乾坤浩落中流楫，日夜苍茫外海船。眼阔壮游五岳后（予游遍五岳），心娱奇胜十年前。江乡兄弟登高处，好景当凭雁字传。

　　书剑萧然吏隐兼，因风落帽正无嫌。丹枫乌桕三山渺，碧海青天万里黏。瑚长可知非网密，珠还未必是官廉。钓鳌莫下任公饵，向若徒惊白发添。

　　荒烟瘴雨簇哀鸿，杼轴愁吟大小东。破屋柴扉寒日闭，薄田秋薯熟年丰。何曾鸡酒联高会，却把鸢鱼放远空（儿童于九日皆放风筝）。便是龙山情景好，也应蒿目对西风。

　　看月二首

　　沧溟万里动清光，天水涵虚挹渺茫。看到圆时圆便好，入从圆处见情长。

　　夜静空庭倩月陪，冰壶朗澈照蓬莱。平生笑杀吴刚斧，仙桂高枝砍不来。

　　赠建侯吕翁，即以志别

　　新安南渡到东瀛，雌伏荒隅一老生。镢铄精神闲杖履，逍遥岁月寄琴筝（翁妙于琴筝）。布衣酒遣山人兴，海国诗传处士名。投赠锦囊俱好句，监门从此重侯籯（予到澎七十六日，承士民奖饰，多以诗送行。）

　　到来何处访神仙，却有诗人彩笔传。我为耽吟须断矣，翁因索句鬓苍然。但忻张野投三影，差胜刘郎选一钱。此别匆匆留不住，天涯鸿爪笑缘悭。

　　留别澎湖诸生

　　风尘俗吏老书生，击楫沧溟历几更（台湾距澎湖水程五更）。到此颇惭为政拙，去时深愧好官名。三秋仙岛看云幻，五日廉泉饮水清。惟有弦歌忘未得，旗亭诗酒送行人（同学诸生多以诗文就正，濒行复赠送行之什，依依惜别）。

　　留别诸耆老

　　瀛洲鸡犬好桑田，俗美敦庞自昔年。讲让型仁期以后，还淳返朴望如前。云山恋别留风雨，书剑随行隔海天。多谢攀辕诸父老，从来不选大青钱。

　　留别二首

　　留别嫌无长物存，萧然行李去荒村。多情惟有沧州月，千里清光照海门。

　　我本迂疏旧楚狂，雪泥鸿爪印他乡。自惭不系苍生望，祗有冰心照此方。

　　次吴厅尊留别原韵吕成家

　　琴鹤翛然雅化存，口碑舆诵满荒村。去时留得鱼悬屋，一棹清风到鹿门。

　　力挽回澜不敢狂，人耕绿野水云乡。为霖已慰苍生望，白露苍葭天一方。

　　澎湖八景

　　天台胜景足凝眸，奎璧联辉接斗牛。雾起香炉迷古渡，霞飞西屿灿芳洲。龙门浪涌蛟宫幻，虎井渊澄蜃室浮。夜静案山渔火近，更闻太武白云讴。

　　龙门鼓浪

　　胜迹龙门旧有名，千层雪浪认分明。金鳌吞吐波涛壮，白马奔腾昼夜鸣。响答松篁风一席，喧和雷鼓月三更。且看河鲤乘风去，声价应知十倍荣。

　　虎井澄渊

　　屹立崔嵬似虎眠，纡回玉井见澄渊。鱼梭细织波间练，豹管遥窥洞里天。水面螺纹风一缕，江心镜影月千川。危峰泻出源流远，祗觉虚涵上下连。

　　香炉起雾

　　怪石当年列画图，天然形势拟香炉。轻笼薄雾浓还淡，细篆微烟有若无。文豹潜藏看隐约，腾蛇吞吐认模糊。欲知兽炭频添处，有客吟诗正捻须。

　　奎璧联辉

　　遥瞻奎璧应天文，一带联辉岛屿分。港有藏珠同焕烂，澳还韫玉共缤纷。依稀斗柄移芳甸，彷佛星垣接瑞云。形势漫论相仿处，地灵人杰正堪云。

　　太武樵歌

　　回环太武迥嵯峨，樵实行行唱浩歌。韵绕高峰流旷野，声喧绝壑度平坡。檐头日暮孤云伴，林外烟晴一鸟过。最好澎山饶逸兴，重开仙曲奏如何！

　　案山渔火

　　群峰环绕案山横，点点渔灯一望平。沙际谁为垂钓者，江干独有羡鱼情。还看岚气分仍合，旋讶珠胎暗复明。搔首几曾清眼界，虚涵夜月喜相迎？

　　天台远眺

　　突兀天台耸碧空，恰宜远眺辨西东。放开眼界群峰小，展扩襟怀万派通。半幅云笺封远岫，一行雁字窵秋风。登临逸兴游仙景，缥缈虚无一望中。

　　西屿落霞

　　远浦夕阳一屿西，锦霞流影与山齐。千重绮布天边幔，五彩裳拖海上霓。孤鹜斜飞横碧渚，轻艭稳渡拟丹梯。遥瞻暮霭添诗思，好把云笺彩笔题。

　　虎井屿观海中沈城

　　如何渊底立坚城，可是沧桑几变更？寂寞山河沈旧恨，屏藩海国值时清。难寻危堞千层砌，犹见颓垣一片倾。我欲燃犀来照取，骊龙颔下探晶莹。

　　登八■〈冖八卓，上中下〉天台山

　　天台缥缈快登临，八■〈冖八卓，上中下〉群峰第一岑。东顾台阳朝日近，西瞻厦岛暮云深。无边玉宇空中见，不尽沧波眼底寻。刘、阮风流如可接，遥从海外发高吟。

　　青螺吸露（奎璧■〈氵粤〉有山名青螺）

　　玉露如膏甘欲流，青螺吸罢醉悠悠。匀圆润泻珠千斛，滑腻浓添雪一瓯。翠岫玲珑头髻现，苍烟点缀指纹浮。高峰最上檠霄汉，好把琼浆滴滴收。

　　到妈宫新城许宏（同安人）

　　书剑飘零日色低，妈宫风景对如迷。空蒙渔艇争波泛，料峭人家倚岸栖。岁月推移芳草歇，烟花冷落白鸠啼。归来指引边城路，满地荒墟半蒺藜。

　　到观音亭

　　梵宇经楼面吼门，红城西屿络包分。映阶昙影临风舞，绕洞潮音坐月闻。钟响万家惊夜梦，舟凌千顷渡慈云。浮萍孤客登仙界，应净凡心一念纷。

　　新城

　　高筑坚城壁垒开，海门横亘锁阳台。三军金鼓临江震，万舳旌旗卷旆回。雉堞霜寒留月苦，妖氛胆落久心灰。于今屈指安澜日，深荷百年圣泽培。

　　红毛城

　　海国高城巨镇留，百年兵燹变平畴。沙场自昔夸驰马，雉堞于今见牧牛。月映颓垣孤岛静，烟锁残垒大江浮。堪怜蓬户空啼鸟，一带寒壕夕照秋。

　　秋夕旅怀

　　溶溶月色寂临除，一盏寒灯半榻余。南浦幽闲花睡尽，西风萧瑟雁来初。长年乡思逢秋乱，此夜羁情对影疏。冷酒盈樽难独酌，徘徊窗外数星虚。

　　澎湖秋兴癸酉孝廉辛齐光

　　错落澎山翠影收，天然屹峙镇中流。晓来蜃气侵人冷，夜半涛声入耳愁。岛屿潆洄穷水际，帆樯浩荡挂云头。登临极目沧波外，疑是洞庭一色秋。

　　文石书院偶成文石掌教岁贡生黄瑞玉（彰化人）

　　一来澎岛掉孤舟，文石书斋院宇稠。道上沙堤随地拱，门前翠岫隔山浮。夜灯红处书声朗，春水绿时诗景幽。自笑才疏无善状，忝居此席不胜羞。

　　御赐「平章台逆」匾额于澎湖天后宫

　　贞灵默运显鹰扬，靖奠南邦跻寿康。不尽石泉流化雨，无边云舰下慈航。王师一旅诛鲸赫，天语三章纪绩香。旧泽新恩盈蔀屋，青青杨柳带春光。

　　示文石书院诸生澎湖厅蒋镛（黄梅人）

　　簿书七载勉从公，政拙还兼课士功（时书院停延山长，留修金以帮工费。余于官师二课，皆躬为校阅）。讲贯苦难音语译，品评惟赖道心同。八行制胜词须洽，五字呈才句必工。自愧拥皋非博物，敢云西蜀效文翁！

　　寒毡诵习贵心坚，晷继三冬念勿迁。屏去俗情征实学，阐来新义获真诠。诗书到熟方生妙，志气能勤始益专。莫谓科名遗此地，蓬瀛有愿竟登先。

　　九日即景邑诸生王云鹏

　　千古无如此地秋，重阳佳气满空浮。山围大海波涛壮，天迥平原岛屿幽。八景风云开石壁，七闽烟雨锁沧洲。茱萸系臂成何事，记取枫林集旧游。

　　题澎湖厅澎湖厅乌竹芳（山东人）

　　满目积沙日影西，周围众岭势高低。三春花柳寻踪杳，一树云烟与屋齐。连月风声鸣北牖，终年潮信涨前溪。迢遥堤岸环如堵，署冷心清絮着泥（澎湖风沙甚大，其树高不过屋）。

　　题文石书院

　　云根结就已多年，质染烟霞早得天。出涧虹霓精气聚，沈渊珊网宝辉连。移来席上原生色，产在海滨妙自然。肇锡嘉名文运启，澎瀛锺毓遇前贤。

　　咏西屿古塔

　　云遮西屿势峥嵘，塔影刺天一点横。大海回环奁镜启，孤峰峭立翠屏生。飞霞绕顶流光赤，宝剎映空落照明。商贾往来占利涉，凌霄灯火指迷程。

　　之任澎湖遇风有感

　　扬帆指日到瀛台，震荡狂风势欲摧。巨浪宛从天上落，孤舟直似水中来。樯倾楫折惊魂魄，虎啸猿啼闻霹雷。呼吸死生飘泊去，灯光三现指迷回（庚寅八月廿二日之任，忽飘至外番小琉球地方，几疑万难生回；三更时舟忽自转，山头三现灯光，遂泊凤山东港）。

　　漏夜放舟之澎湖

　　翦翦寒风雪浪平，迢迢良夜泛舟轻。一钩新月随帆转，万点众星印水明。远岫重遮烟色暗，纤云四卷海波清。前程杳霭知何处，红日东升已到城。

　　过黑水沟

　　巨津一望渺无边，黑水翻腾在眼前。日月有光波黯黯，星辰无色水涓涓。几疑蛟室成煤窟，误认龙宫洗砚田。墨渖泼来千万顷，何从辨得蔚蓝天！

　　渡海歌刘伯琛（皖桐人）

　　天风浩浩波茫茫，余皇晓发趋扶桑。摐金伐鼓辞鹭岛，欻如鹍翼凌霄翔。水天一碧渺无际，振衣四顾心彷徨。浑沦囊括包六合，千樯万楫同秕糠。平生胸臆俗尘贮万斛，到此甫得一涤冰雪肠。管窥蠡测笑鄙陋，纵目不觉嗟望洋。冯夷镇静飞廉藏，鼋鼍偃伏虹垂梁。方壶员峤彷佛见，蛟宫蜃市蚩尽言荒唐？徐福、田横久已逝，声消迹泯谁能详？但见金乌玉蜍浴万古，呼吸近欲通天阊。红沟水霞赭，黑沟波沸汤。鬼蝶妖蛇暗瞰伺，日星惨淡腥风扬。嗟哉落哉之舟一往不可返，鹢首簸荡随低昂。遥从稊米辨岩谷，涉险默默邀神光。澎湖列岛五十五，田田莲叶花中央。形胜居然控台厦，天设锁钥资岩疆。曾闻昔年探丸客作逋逃乡，负嵎亦复骄夜郎。鳄剸犀截散乌合，天戈一指消欃枪。方今清宴八■〈土厷〉静，献赆绝域来梯航。洪纤悉约涵万派，台飓永息波不扬。查乘贯月一苇航，十洲三岛恣徜徉。他日归田颇足自矜炫，川凉渎渚何啻沤泡浮坳堂！

　　来鹤（有序）

　　己丑荔夏，丁霁亭司马权篆澎湖别驾。予相偕东渡，谬司记室一席。其安砚处湫隘沮洳，绝无花木竹石之趣。且岁多咸雨狂颷，居恒郁郁不乐。仲冬十八日，有白鹤自下于庭，饲之驯甚；岑寂中得此佳侣，无殊空谷足音。良朋远志、欣快奚如！爰赋七言律句一首以志喜。

　　缟衣元袂下青田，岁暮何来落海堧！饮啄耻争鸡鹜粒，栖迟好伴凤鸾鶱。腰缠万贯知无分，口吐双珠或有缘。尘世沧桑容易换，与卿相对语尧年。

　　病鹤

　　松老霜天鹤病深，十洲灵药渺难寻。■〈衤离〉褷倦羽犹思舞，激楚哀鸣尚伴吟。莫谓气清邪不入（贯休云：鹤质清，邪气不入），应缘骨瘦瘴相侵。寒宵独向苍苔立，谁识凌霄一片心！

　　瘗鹤铭（有序）

　　润州焦山之麓，有华阳真逸撰刻鹤铭、其文祗「鹤寿不知其几」六字。水落石出，可以摹搨。予畜一鹤驯甚，病三日而逝。中心悼惜，如失良友。即瘗诸野，遂拟斯铭。

　　伟兹胎禽，禀质清绝。顶孕丹砂，羽洁白雪。翱翔紫盖，长养青田。梦寻坡老，影伴逋仙。海天泬寥，偏来尘壤。饮啄戕性，委形何往！华亭断唳，缑岭增哀。风林月夜，鹤兮归来！

　　澎湖八景

　　龙门鼓浪

　　屼峍龙门峙紫瀛，源探星宿记兹名。虽殊竹箭奔流驶，恰有桃花锦浪生。触石宛同翔素鹭，凌风直欲驾长鲸。潜鳞岁岁乘时化，祗待春雷启蛰声。

　　虎井澄渊

　　鳞猎韡纹漾碧澜，湛然心迹等泉观。千里渊蒙涵晖远，一鉴停泓照影寒。虚受自容万派，曜灵终古浴双丸。鱼龙出没蛟宫近，欲取珊瑚作钓竿。

　　香炉起雾

　　匡庐五老望中分，海上炉峰近始闻。岫连博山排错落，雾潆沈水爇氤氲。天留胜境供清眺，赋有佳题媿藻文。回意书窗寥寂夜，细然石叶挹余芬。

　　奎璧联辉

　　珠躔联络近文昌，华盖天垂作作芒。波静影常沈璧彩，地灵名恰应奎匡。人文蔚起夸翘楚，象纬分明视焕章。他日奏言烦太史，瀛涯重见聚星堂。

　　案山渔火

　　罨屿潮痕上短篷，晚收笭漫泊菰丛。弥漫春水连天碧，次第渔灯隔岸红。世虑尽捐云树外，人家都住画图中。菱塘柳陌吾庐在，归去还思理钓筒。

　　太武樵歌

　　迭巘层峦藓径深，风传樵唱出霜林。丁丁伐木声相应，戛戛敲枰响共沈。叶坠湿沾双屐雨，岩高影落半溪阴。负薪力学今谁继？余韵流风尚可寻。

　　西屿落霞

　　黛染西山雨乍晴，遥天一抹晚霞横。澄鲜色胜铺文绮，缥缈标疑建赤城。野鹜点残随断续，沙鸥界破觉分明。斒斓光射丹崖上，好倩关荆浣笔成。

　　南天夕照

　　一轮西坠荡空蒙，波浴山衔望未穷。远渚乍分初月白，遥天低映晚霞红。数家渔网苹洲外，十幅蒲帆翠霭中。最爱夕阳归牧句，霏霏薄雾起寒丛。

　　乞风行兴泉永道周凯（富阳人，号芸皋）

　　东台西厦澎湖中，夏秋往往多台风。去年九月飓更甚，海飞咸雨枯青葱。凯也奉檄视灾眚，配船直向东瀛东。那知祭风行有期，淋浪春雨来无时。倾盆翻雨下如注，一月寄椗虎山湄。雨止风定促开帆，偏逢毒雾相遮衔。混然天地成一色，不辨岛屿礁石之巉岩。腥风盐沫喷衣湿，颠倒心肝呕欲绝。呕欲绝。幸雾灭，又值东风来作逆。往来梭织金山阿。八日不得到料罗；使者瞑眩僮仆痾，长年三老嗟蹉跎。使者瞑眩不足惜，呜呼奈此澎民何？饥不得食寒不衣，身无翅翼谁能飞？一月两月难久稽，有钱在舱薯可糜。

　　遥遥相望不得成饷遗，对天呼抢空戏欷。歔欷不已叩头泣，愿乞一帆风西北；今宵吹到妈宫湾，大沛皇仁遍海国。遍海国，沾皇仁，俯鉴臣心一缕真。如天之福民得食，手掷杯珓卜云吉（是日遣官至厉王庙掷珓，许十七日放洋）。

　　道光壬辰三月十七日放洋

　　东风稍杀北风劲，庶几可以借帆力。况有山神预告期，未敢迟延误晷刻。纵然掀簸我不妨，自矢平生志无惑。澎湖奈较台阳高，往来尚须几梭织。直到料罗最上头，南针方指巽方直（海国闻见录：澎湖在巽方）。朝暾未起早开船，舵工转舵日中昃。犹恐太蚤不见山（凡渡台者以天明见澎湖山为准，迟早皆误），驶回重把帆缭勒。此时舟行亦怖人，浪比山高穿崱屴。一起上欲干云霄，一落不知千万尺。天光黝黯水光黫，天水胶粘合成色。须臾月出冷无光，荡摇那辨轮盈蚀。堆成万片碧玻■〈王黎〉，滉漾转使中心恻。一舟难拟太仓梯，孑然中处我其一。人生纷攘亦何为，何啻蝼蚁分疆域。方兴浩叹忘颠危，出海请我舱中息。神奇怪异百不闻，幞被蒙头守缄默。天明试问澎湖山，但见毫芒一痕墨。心疲力倦双睫交，梦魂已入南柯国。

　　十八日抵澎湖，潮退风作，不能进口，收泊嵵里

　　夜渡黑水沟（即黑水洋，其水独洼，故又称沟），朝见澎湖山。小奚先拍手，喜得履头弟兄（水手呼弟兄）汗潸潸。舵公无计问斗手（斗手能至桅顶望风色），出海失声呼亚班。西屿吼门不可到，山寮花屿胡能湾（泊船一称湾船）！桶盘头、风柜尾（澳名），石齿巉巉如豺豻；四角仔、八挂水（澎湖潮水四流，名八挂水），涛头蔟蔟如刀镮。惟有嵵里差可泊，对面虎井尤凶顽。去冬台湾陈大令，身落水柜浮潺湲（嵵里即陈杰峰同年失事处，坐水柜中得救）。其下须防荦确石，啮绳断椗藏阴奸。仓黄议论卒无定，舵工转柁如转环。赖有偏裨号黄九，力持大议帆重扳（水师外委黄金创议将帆扳高数尺）。飞廉稍怯我船入，隐然茅茨见阓阛。须臾下椗风亦杀，人鬼相悬呼吸间。时也余独艎中跽，告天无罪怜痌瘝。邪许声息心颤定，回顾仆从颜非颜。不然一帆出外堑（地名），中落漈水无时还。

　　乘小舟登岸，宿嵵里陈氏祠堂

　　泊舟既初定，汛炮声连连。老幼集如蚁，知是赈恤船。黄九手招邀，小艇呼来前；劝我且登岸，实地心无悬。从者皆不可，云我乃大员；浪涌百丈高，舟小一叶扁；岂可冒险阻，而令大事捐。其言亦中听，余心不谓然。姑令黄九试，来去飞翩跹。抱印送同登，海水衣裳湔；渔人脱蓑笠，覆我亦可怜。父老遮相迓，环拜焚香烟；云有小祠宇，可以暂周旋。到岸转最眩，欲语无由宣。坐定问疾苦，父老双泪流。谓遭去年旱，颗粒不得收；谓遭去年风，禾麻皆无秋；谓遭去年雨，咸水飞飕■〈风冽〉；谓遭去年寒，肢体成伛偻：觅食无去所，讨海难自由（捕鱼海中，俗谓讨海）。非惟人死伤，灾及鸡犬牛。虽有贤父母，钱谷时相赒；吾民饥者众，有惠奚能周！残冬强支拄，新岁谁绸缪？海舶不得来，海风不肯休。闻公劳远涉，老民欢且忧。望公如望岁，厥疾今其瘳。闻言心孔悲，我亦涕盈眸。告民且勿忧，圣恩实周瞻。大吏闻报书，夙夜咨昏垫；偏灾已入告，命余来勘验。府库出帑金，实惠定遍沾。既已济尔食，且当贷尔欠。况有台阳米，两地相并兼。薯干与金钱，可以资属餍。缘余阻风涛，劳民远挂念。尔民其少安，暂归尔澳堑；明当发仓储，小大无忒僭。父老各欣欣，口中犹念念。东家献茶汤，西家荐帷■〈韦詹〉；帷■〈韦詹〉破且洁，茶汤苦且酽。令余心忘危，受之愧生忝。行李络绎来，僮仆相踵至；斗室不能容，何必求全备？扫地供爨炊，庋床商位置；一夕亦纷纷；僮仆太多事。连宵履虚无，今得踏实地。散步海之涯，墙东见萧寺。庙貌何颓唐，败壁张告示；累累数百言，一字一珠泪。劝民相赒恤，劝民相借遗。读之未终篇，贤哉叹循吏。所以滨海民，饥死无诽议。归来不成餐，一觉觅熟睡。回视所乘船，门前孔颠坠。痛定复思痛，中心犹怖悸。

　　十九日自嵵里至妈宫湾

　　相送环呼涕泪潸，牛车薄笨走间关。地无种植田三亩，家有帆樯艇一般。海菜为羹多菜色，渔人乏食少人颜。旌旗队队来前导，五里亭边手共攀。

　　勘灾四首

　　大澳澎湖一十三，海山断续海东南。墙堆老古石犹白（石多海沫结成，有盐碱，年久者坚，呼老古石），菜煮胡涂粥亦蓝（以海藻、鱼虾杂薯米为糜，呼胡涂粥）。牛粪烧残炊榾柮，鱼粮乏绝摸螺蚶。剧怜人与鲛人似，可惜冰丝不育蚕。

　　白浪掀天万丈飞，夕阳闪闪动渔矶。有钱家始煨红芋（薯一呼红芋），无罪人多着赭衣（渔人以柿漆染衣，色红）。但听狂风连日吼，难逢零露见朝晞（澎无露）。台阳咫尺偏殊俗，三熟犹闻稼穑肥（台湾露盛如雨）。

　　一片平芜满目荒，雨余及早种高粱。村无榕树连阴碧（澎地并少榕），路见蒲英几朵黄。花屿前头难寄碇，竹篙湾里好归航。北埼渺渺尤横绝，铁板沙遮吉贝乡。

　　剺面风吹两鬓萧，此行敢惮涉嶕峣（山多砢礧）！有怀欲抵将军澳，何处重寻菩萨寮（明卢若腾官浙江，多善政，民呼卢菩萨；鼎革后结寮澎湖，著作甚富，见「台湾志」）。

　　飓母秋涛曾作谑，诲翁春日要来朝（海翁大鱼重数千觔，三月天后诞日来潮，必三跃而去，风浪大作，见「澎湖纪略」）。嗟嗟且共安耕钓，定卜尧天雨露饶。 

　　抚恤六首答蔡生廷兰

　　渺兹澎湖岛，汪洋当巨浸。哀哉澎湖民，颠连遭岁祲。山势若浮鸥，泛泛无庇荫。其士多斥卤，其宅少荫■〈广外深内〉。讨海以为食，刮井以为饮。薯芋与杂粮，全凭雨漉渗。贾舶一不通，居民口为噤。去秋八九月，台飓无乃甚。鼓浪成咸雨，飞洒等毒鸩；草根亦枯澜，牛羊先病■〈鉁，舌代金〉。风伯日怒号，波涛苦击揕。欲渔不敢出，欲籴无由赁。东邻与西舍，死殇相哭临。纵有贤司牧，力薄难为任。驰书飞告急，呼天空哑喑。吁嗟渤澥中，胡能同席衽！

　　赖有贤司牧，劝民相赈贷。亟发义仓钱，户口资零碎。碾米借营仓，平粜付阛阓（蒋怿葊刺史发义仓钱三千串，以济贫民；借碾兵米九百石，以平市价）。劳劳相慰藉，教民且忍耐。些许奚足恃，家家食海菜。海菜亦可食，须杂薯与米。苟无薯与米，食之病且忍；肢体日浮肿，耳目日昏眯；渐与鬼为邻，救死恐莫递。况自秋徂春，瓶罍罄如洗；卖儿无人收，卖女空泣涕。朝朝望海天，伏地首九稽。海舟其速来，皇恩尚可徯。

　　大府闻告急，飞章达天衢。檄令厦门道（兴泉永道驻札厦门，人呼厦门道），就近携所需；帑金出厅库，薯丝（地瓜干）购海嵎。克期渡溟渤，未敢缓须臾。东海偏作剧，漂泊月有余。幸不葬鱼腹，居然到澎湖。台阳镇道府，早檄大令徐（凤山县知县徐必观）；沈（凤山兴隆巡检沈长棻）、施（嘉义大武垄巡检施模）二巡检，先后临灾区。折桅与断舵，倾覆尤堪虞（台湾于十一月即委三君勘灾，皆因风色不顺，屡次折回，二月始到）。分投稽户籍，冒险忘捐躯。援照昔年例，火速开仓储；监放选绅士，手不假隶胥。老弱戴皇仁，襁负来于于。余也心孔亟，思民口可餬。计尔丁多寡，计尔家有无；计尔饔飧后，计尔刈获初。务使沾实惠，普遍海之隅。恺泽实汪濊，臣工敢迂拘！

　　蔡生澎湖秀，作歌以当哭。上言岁凶荒，下言民焭独；防患思社仓，加赈乞万斛。悲哉蔡生言，淋浪泪满幅。读书以致用，进生话款曲。澎湖蕞尔区，赋税无盈缩。地种网沪缯，贡饷不及六（澎湖额征地种、网沪缯饷银岁五百九十三两有奇）。生齿日以繁，大化久沐浴。岁供不加增，官输不如续。今以廿载粮，充尔万民腹（此次抚恤动饷银九千余两，较嘉庆十六年三倍，用澎湖十七、八年之岁供）。赈抚有成规，但期免沟渎。极次分贫穷，岂能恣所欲？止缘阻海风，来迟心愧恧。转瞬麦秋至，高粱望成熟。归告蚩蚩氓，安守毋多渎！

　　卓哉蒋刺史，判澎已十年（泽葊以知州借补澎湖通判）。视民如孙曾，呼之即来前。心伤澎民苦，双睫涕泪涟。死者赙以钱，病者医以钱；廉俸无多入，心余力苦绵。尔民共见知，长官亦可怜，台阳各大吏，闻报心忧煎；筹款拨拯济，隔海目悬悬。使者自厦来，两地相周旋。薯丝十万石，计可尔命全。乃知社义仓，良法本前贤。苟无义仓钱，旦夕胡能延！当日劝输将，吝者犹戋戋；今既解此意，乐岁共勉旃。行当白大府，设法谋所先。仓实议增贮，贡税议暂蠲；一以抒民力，一以扶民颠。

　　天灾降有由，由民心所致。休咎征洪范，贞祥详礼记；降吉与降凶，其理明且易。疠疫及干戈，灾眚无二义。侧闻濒海民，见海舶失事；拯物不拯人，乘危抢夺肆。呼号瞑不援，转因以为利。上干天心和，降爵垂昭示。中岂无善良，罚遂及孥稚。从井或救人，嫂溺尚拯臂；尔民痛改悔，天心亦欣喜。适或再遇之，慎勿萌故智。救人在所急，量财酬高谊，苍苍有明威，可一不可二。斯言共记取，切莫视儿戏。既感覆帱恩，思享升平瑞。

　　蒋怿葊刺史（镛）以雨花菜见遗（产黄州。谷雨时，生树上）

　　虾笋黄州忆昔年，潘家酒肆几流连。雨花曾食春前菜，风味重尝海外天。生较雷菌犹缓缓，采同山荈自绵绵。忽停匕箸难为咽，惆怅澎民水藻鲜。

　　谢吴雪峰协戎（朝祥）赠千里镜

　　将军海上建旌旄，曾破孙恩十万艘。虎帐一樽谈夏口（厦门一称厦口），鲸波千里察秋毫。人来蓬岛重携手，匣赠奇珍肯解条。且喜寰瀛清似镜，摩挲佩比吕虔刀。

　　赠妈祖宫住持转文

　　吼声如虎耳堪憎，三月春风冷似冰。且向参寥烹活火，暂同无本说初乘。蓬瀛东去茫无岸，法相西来只此僧（澎湖止此一僧）。我欲灯前证因果，打包何日解行縢！

　　黄秋圃外委（金）以诗见呈率赠

　　浪接天高望吼门，太邱祠畔定惊魂。澹台掷璧龙应避，景略谈兵虱共扪。骨可封侯奇相在，心忘涉险大波掀。岛中欲遍歌安宅，莫惮青螺与白猿（俱澳名，时令督哨船查访外岛各澳）。

　　惊帆初卸袖诗篇，喜尔南冈家学传。勇早冠军推宿将，天教遗老富余年（尊甫省斋参戎屡立战功于海上，罢官家居，以诗自娱）。父书善读才方大，海澨虽平力要宣。记取昔擒徐道覆，飞将军此下楼船。

　　咏物二十四首

　　螺杯（澎多螺，小大异状，壳坚厚，内明外碧，土人磨以为杯）

　　螺杯五色灿生花，海外磨成只几家。遗我故人斟酒看，不知可否抵银槎？

　　蚌瓢（蚌之大者解为瓢）

　　老蚌无成老水滨，珍珠吐尽不堪珍。平生自是甘瓢饮，半个壶芦尚挂身。

　　文石（产西屿外堑。石有璞，剖璞始辨；五色交错，自然成文，以有眼者为贵。琢为念珠、扇坠，闽人宝之。惜质脆，经风易裂）

　　曾向黄州探怪石，又看文石到澎湖。磨礲半借人工巧，笑问坡翁入供无？

　　空青（产海滨，摇之中响，有沙有水。水淡者治目疾。近多赝物，搏土贮水于中，置海滨月余即成）

　　从来山海孕精灵，锺乳千年百岁苓。欲觅神仙问真赝，澎湖何处有空青？

　　海马（一名海龙，状如博古龙。身方、有棱、无鳞、头一角、尾卷曲、无足。长三四寸，小者二三寸，天寒冻死，浮海面。渔人得之以为珍物，云入药功同海狗）

　　有角无鳞俨若螭，云多阳气助生孳。世人不惜千金价，冻死波中尚不知。

　　醋鳖（坚白如石，背圆、腹平，有旋纹如螺，形如鳖而甚小，量大者不及指。盖藏数年，投醋中，蠕蠕自能配合）

　　非石非虫亦非鳖，腹纹隐隐作螺纹。怜他枯绝偏能活，着醋依然匹耦分。

　　龙虫（出海沙中，如蚯蚓。中空，两端如一，形色如截断猪肠。土人朝朝采之以为菜，味清脆，在鱼菜之间）

　　朝餐不意进龙虫，入口居然脆且松。是植是潜都不辨，中无肠胃两端同。

　　龙虱（状如■〈虫仓〉蜋而小。海风起则飞至，闽人以为果品。去翅足食之，味如虾米。内海亦有之）

　　赤足扪来恣大嚼，琵琶虫向沧波跃。倘逢海客语瀛洲，个个当年王景略。

　　帽华螺（形如醋鳖，大如指，色翠碧。可为帽饰。又名螺盖）

　　滇池翡翠珍如玉，合浦蠙珠累作花。何以此间文贝好，人人压戴帽檐斜。

　　马阴螺（贝属，状甚恶，大者可为酒器）

　　有酒何须好模样，大螺如斗小如瓯。古来饮器知多少（饮器，古注两解），试问何如智伯头？

　　气鱼（河豚之类。大者尺许，小者寸许。平时游泳如常鱼，遇物腹中鼓气而圆。刺如猬，形如龟，又名刺龟鱼。中空，可为灯）

　　刺如猬集形如鼓，应比河豚毒几分。只道世间成弃物，燃灯亦足照缤纷。

　　斗鱼（长寸许，状如指，红白相间。闽书：名丁班鱼，善斗，养盆中可翫，入淡水亦活）

　　文采班瓓五色鲜，盆中游泳自天然。如何善斗偏成性，狼藉鳞而亦可怜。

　　扁鱼（形极扁，平行。双目与比目鱼异）

　　一片轻浮水面匀，双睛炯炯朗如银。非同比目难分舍，犹剩鹣鹣一对鳞。

　　胎鱼（魦鱼胎生，小鱼自腹中出、时入腹中。乳大至不能入，乃止）

　　胎生闻说有鲨鱼，多少鲲鲕出尾闾。入腹依然容乳哺，此中空洞定何如。

　　鹦歌鱼（红嘴绿身，状如鹦鹉）

　　鹦鹉飞来大海中，绿毛红嘴宛然同。剧怜有翅身无足，谁把金绦锁玉笼？

　　燕子鱼（状如燕，重十余斤。又一种极小，渔人夜燃灯于舟，鱼自飞至，舟满灭灯。疑为燕所化）

　　秋去春来满水村，夜深飞扑一灯昏。避罗不免仍投网，一样同为釜底魂（海滨人食蛰燕）。

　　丁香鱼（长寸许，身圆尖。澎人以为酱，称佳品）

　　蚁子曾闻堪作酰，澎湖佳味有丁香。京都可惜无人寄，崇效花前客未尝。

　　琵琶鱼（俗呼锅盖鱼，即郭璞江赋鲼鱼）

　　锅盖呼名奈俗何，鲼称江赋亦传讹。澎湖唤作琵琶好，鱼更多于饭甑多。

　　珊瑚树（俗名土珊瑚。出水淡红色、甚腥臭；久之即白，枝干碎折）

　　铁网曾教海底寻，拾来火树已成林。可怜出水无颜色，枉费渔翁一片心。

　　刺裙草（穗刺人衣，或云鸡鸣时抖之脱落。一名鸡鸣草。心可编为笠、亦可为笔）

　　小草形如白蒺藜，蒙茸海外亦生之。刺裙名字中多刺，好读鸡鸣戒旦诗。

　　石拒鱼（八足，长一尺许。人捕之，能以足抱石拒人）

　　鱼生八足背无鳞，海洞悠悠寓此身。偏有渔人来捕取，居然桀石欲投人。

　　龙占鱼（尖口、细鳞，形如海鲗、大仅一二觔，色红。四时皆有。腌为鲞，味佳美，澎鱼上品）

　　身肥浑不论秋冬，缯网还教处处逢。占得澎湖鱼第一，不知何意亦名龙？

　　木理蛤（俗呼蛲蛤。大寸许，中有肉角。壳色黑，纹如沈香木，又名沈香蛤）

　　肉角双双出蜗舍，壳纹细细似沈香。回环文理浑如木，性比■〈虫车〉蚝分外凉。

　　铁树枝（又名石帆，名海树，似珊瑚而小。枝柯细密，相粘如帆。有红黄黑白数种，土人以插瓶）

　　采得珊瑚采石帆，根生海底石巉岩。花瓷亦作邀清供，终觉差池臭味咸。

　　再答蔡生

　　蔡生满腹怀琳琅，入门意气何飞扬！手出■〈食遣〉遗不敢当，又作长歌气沛滂。前幅大半多抡扬，阐发天人明灾祥。中言次贫亦可伤，愿借帑库资糇粮；九秋岁熟相归偿，普济两月云何妨！后幅硁硁议社仓，转输欲与常平相。读书致用贵通方，蔡生出之言则臧。止令少安毋仓皇。葵生听我言，我言亦孔长。国家荒政在救荒，酌济民食疗死亡，非饱尔欲充尔肠；抚恤优于借籽粱，圣恩何啻十倍强。八分之灾明且彰，一月两月费评量。极贫乃是民孱尫，废疾孤独鳏与孀；次贫乃是贫之常，尚堪力作餬羹汤。况今春和百物昌，台厦贾舶来连樯。海中可以捕鱆螃，海边可以摸螺螃；海上可以耕山冈，海口可以肩筐箱：各力尔力忘尔忙，转瞬芃芃禾黍香。生欲彼此无低昂，无乃于理有未详。澎湖厅库无多藏，去岁借贷已罄筐；贮有兵饷不敢商，若动台库费周章。大海风波嗟茫茫，来无时兮空怅望。统计极贫、次贫大小户口三万三千郎（闽人呼人曰郎），今有十万薯丝来海航，岂犹不足餍秕糠？且也澎湖斥卤乡，秋收虽卜庆丰穰，凶荒之后力不遑；义仓借钱谁敢攘，岁供积欠敢不■〈覀冖侵，上中下〉？生欲思尔梓与桑，未计尔后愁空囊；纵然医得眼前疮，他时挖肉心怯恇。我心忖度目岂盲，非为茧丝为保障，官敢自外非台阳！社仓之法法本良。义与义仓同备防，听民乐岁自输将；出陈易新官主张，仓正仓副同劻勷，不假胥隶饱贪狠，尔诗为民请发棠，欲拨常平相扶匡；试取原书重开眶，理有小异分毫芒。行当大吏白封疆，仓储为尔谋安康，奏章上达报天阊。蔡生听之休伥伥，儒生论事贵絜网。归告尔民无彷徨，方今圣世恩汪洋。

　　客有言渔民捞拾贾舶货物，不知贵重者；感成绝句二首

　　不识珍奇古有之，焚琴烹鹤实堪悲。燕窝菜煮伽蓝木，不熟何如食薯丝。

　　洋印花绸为脚缠，嘉文草席当帆吹。世间暴殄知多少，莫笑渔人事例施。

　　施将军井歌（井在妈宫侧）

　　井渫不食我心测，署东有井光黝黑（副将署内井味颇甘、居民取汲不便）。但足兵爨不及民，无乃虚此甘泉力！我闻当日施将军，驻师告天天如闻；六月炎熇苦赫烈，井泉迸出如流云。搜寻遗址妈宫左，井宽丈许石阑妥；可以汲供万人炊，但见井花开朵朵。灌婴诚感出飞泉，耿恭下拜焚香烟，将军真不让前贤。又闻避难白鹿洞（将军为郑氏所构，避居白鹿洞；见二人奕棋，一曰何处得生人气？一曰金钱豹子避难耳。事见同安县志），金钱豹子闻嘲讽；云台大将图仪容，从龙虎豹皆麟凤。即此一井系人思，千秋万岁澎民资。澎民凿井苦难竟，水碱扐顽石扐劲。口苦唇焦俟井旁（澎少井，天干，妇女持竹筒俟井旁，救渴如救饥），直比郁林井司命。此井不绝来源源，十三湾人同称庆，至今尚姓将军姓（人呼施井）。

　　红毛城（在厅治西二里）

　　荒陬寂寞首频搔，但见掀天海上涛。劫历千羊余白浪，城空百雉指红毛。尚留北角残基在，枉费南夷缩版劳。闻说荷兰皆失守，无来由处自深逃（无来由，海外大山名）。

　　新城（在妈宫澳。建筑无考，疑伪郑所遗）

　　澎湖天险不须城，剩有新城一角明；百尺颓垣无姓氏，几枝断戟堕沧瀛。贾帆叶叶湾前泊，戍鼓声声夜半鸣（今设汛兵守之）。何处俞龙前迹在（明俞大猷都督海上，筑澎湖暗澳城，以备倭寇），欲寻暗澳不知名。

　　虎井沈城

　　泗州没微桑，鄂州没洞庭；沧桑几变易，何况东海溟！虎井屿前有沈城，风狂浪涌无影形。秋水澄澈波渊渟，渔人下视见星星，女墙雉堞高伶俜；约略红毛城大小，殷红砖石苔藓青。不知何年落海底，中有败壁横窗棂。蔡生述之我则听，不敢乘舟窥视，恐惊蛟龙醒，作歌聊向虎山铭。

　　西屿塔灯

　　撑空一塔夜灯青，西屿峰头照杳冥。欲使贾帆归淼淼，不同渔火散星星。水中百怪惊光焰，岛上三更认影形。几费经营怀小谢（澎湖厅谢作墉建），莫教风雨任飘零（陈提督化成为副将时，与通判蒋镛重修）。

　　战堞（子爵王军门得禄守澎湖时所筑）

　　将军才略不由人，百堵犹存战垒新；一自楼船下杨仆，遂教海岛缚卢循（灭海贼蔡牵于黑水洋）。纵横短堞能藏甲，仓卒余艎敢问津（堞自金龟头至水仙宫及嵵里，皆当要津）？八阵图遗三峡水，至今想见用兵神。

　　清明有感

　　海上春光绝可怜，清明谁把柳条牵？馁而并及墦间鬼，不见飞飞插纸钱。

　　澎湖杂咏二十首和陈别驾（廷宪）

　　澎湖闻说似蓬壶，排列山峦入画图。帆到未教风引去，神仙只是太清癯。

　　裹头赤足发鬅■〈髟上争下〉，手执鱼腥结坠行。卖得青钱买红芋，家家辟谷学长生（澎地以地瓜为粮，少粒食者）。

　　着来服色更离奇，说耐■〈女音〉赃海上宜。染就胭脂为颜色，非红非紫暮霞时。

　　一篷驶出大洋中，绝小瓜皮不畏风。溷入波心捕■〈鱼黄〉鲤，求财直欲到龙宫。

　　山头看得独分明，阵阵鱼花水面轻。指点鸣榔打围去，渔人齐说好先生（老渔踞山顶看鱼，指麾众渔环捕，呼为鱼先生。鱼来水纹生花，称鱼花）。

　　投钱能向波中拾，三尺孩童水性知。手把青蚨穿白浪，钱唐漫说弄潮儿（小儿溷水中，以钱投之，能拾取，百不失一；以两钱系定入水，重或失之）。

　　谋生大半海为田，也把犁锄只望天。种得高粱兼薯米，七分收获以丰年。

　　番豆生来胜地瓜，油■〈米凡〉（音辛，油渣也，俗读如枯）磈磈出油车；粪田内地人争重，压载强于载海沙（花生可为油，其渣可以粪田，曰油■〈米凡〉。性重，商舶购以压载）。

　　东望台阳咫尺间，好风不怕石嶕顽。五更洋面平明到，习惯波涛自往还（澎湖离台湾洋程五更、厦门七更）。

　　阴阳屿对吉东西，近接婆娑洋面低。来去不须舟楫恃，跳身直可学凫鹥（阴屿、阳屿、东吉、西吉皆在澎之东。婆娑洋台湾洋面。澎湖水势独高，四面皆低。数处人尤能凫水数十里）。

　　虎井遥连大小猫，将军澳口仅容■〈舟召〉。官差那敢来相问，打破商船物惯撩（虎井、大猫屿、小猫屿最险处，将军澳南风泊船处，港口仅容一舟，下多荦确石，即俗呼老古石，往往破舟。渔人乘危抢夺，官差拘人；绐以风大自覆其舟而后救之，罪人皆逃；差惧至焉）。

　　人人海底作生涯，双眼红于二月花。最怕北礁礁畔过，雄关铁板锁长沙（渔人眼皮多红，澎湖之北不可行舟，渔人亦罕至，谓之铁板关，澎、台险要）。

　　妈宫澳里市廛饶，西屿前头好待潮。但愿船多什物贱，不需牛粪作柴烧（澎无薪，以牛粪为炊，呼牛柴）。

　　妇女耕渔力作同，荆钗裙布大家风。画眉亦有描新样，多半人家在妈宫。

　　珍错从来说海边，石帆铁线采联翩。有时携向人间卖，七尺珊瑚不值钱。

　　竞夸文石与空青，海底年来何处寻？剩有螺杯生理好，不教枉费琢磨心（文石亦须磨琢始成）。

　　好勇无如铁帽生，三年最怕换班兵。铜山、南澳难同臭，一语参商械斗成。

　　民气敦庞乐太平，鼠牙雀角少纷争。讼庭寂静闲无事，恰笑青青草不生。

　　文风日上见蒸蒸，诗画琴棋亦擅能。言语不须愁鴃舌，强调鹦鹉学来曾（澎有吕成家，善抚琴，能诗画）。

　　屈指何人先琢句，算来惟有施肩吾。黑皮年少红毛种，那见燃犀照采珠（唐施肩吾集题澎湖屿诗：腥臊海边多鬼市，岛夷居处无乡里；黑皮年少学采珠，手把生犀照咸水）。

　　送蔡生台湾小试

　　海外英才今见之，如君始可与言诗。志高元干空流辈，文媿昌黎敢说师！大木定邀宗匠斫（谓平远山观察），小疵先把俗情医。岛中相赠无长物，聊解春裘作馈遗。

　　猎猎林风欲战时，一帆准拟厦门吹。翘才有馆堪投足（厦有玉屏书院），匡鼎能诗亦解颐（谓幕中王香雪）。稿束牛腰相论定（余方辑厦、金二志，生亦续补「澎湖纪略」），气充鹏翮看飞驰。赠言且慰绸缪意，一夕匆匆惜别离。

　　寄台湾平远山观察（庆）诗以代柬

　　澎湖一岛若可弃，乃与台、厦相控援。屹立沧溟大海中，褊小疆隅难比县。不产禾苗产杂粱，习惯波涛业渔佃。去秋台飓风为灾，咸雨飞飞浪花溅。今春渤澥我开帆，海波阵阵心旌战。及抵澎山日已迟，人无人色面非面。那得薯丝煮为糜，但捞海菜日充咽。苟非义仓钱三千，民命不绝已如线。凤山徐令目见之，分查户口同二掾。酌济灾黎办八分，薯米金钱亦云遍。圣恩如海自汪洋，大府关心尤眷恋；蔡子澎湖特起才，献我新诗颇婉嬿。心伤梓里少多藏，社仓欲救饥馑洊。书生识见未云周，我读其诗心窃善；绸缪未雨小民知，康济同心吾辈见。社与义仓理则同，力苦澎民孱且倦。台阳乃是产米区，盍酌盈虚权通变？以补不足赖有余，集众人力工易奠。拨数千石资澎湖，有备无患民欣忭。社仓、义仓分或兼，官捐、民捐从所便。常平额设有成规，兵米无多僧借碾。但令海岛富仓储，宿饱家家米价贱。旱潦倘或遇偏灾，岂作仓皇幕巢燕！我公台海颂神君，定有吁谟计安晏。同舟共济合献知，越俎代谋自嫌擅；作歌聊以当书笺，博得开缄一笑冁。来朝闻说好开船，怕见风涛笔先颤。

　　留别八首和徐幼眉大令（必观）见赠韵

　　澎湖东海控咽喉，万顷汪洋拟上游。赤嵌风云全在握，红毛城寨几经修。虎贲略地疆初辟（隋使虎贲将陈棱略地海上，得澎湖三十六岛，名始着），鳄浪滔天战未休。自入版图归奠定，将军不让吕婆楼（靖海侯施琅大破伪帅刘国轩于澎湖，招纳贤豪，郑氏就缚）。

　　海外生民甸服荒，艟艨十万话沧桑。鲸鲵殄尽春风暖，戈镞耕余夏雨凉。休养百年同上邑；沪缯三则少中藏。遍教台飓时为虐，颠沛渔童与蝥娘。

　　偏灾入告廑宸怀，大府关心府库开。君自台阳奉檄至，我从厦口挂帆来。堪嗟飞雨皆成卤，欲避狂风那筑台。贾舶连番收内澳，阳春有脚幸春回。

　　连日开仓日未中，纷纷户口散来公。竹寮、花宅（社名）周中外，虎井、猿坑（乡名）计始终。贷金不愁园吏粟（时以台府远不济急，暂借行户钱米散给），回帆齐拜水仙宫。最怜从事偕施、沈（谓荔江、澹人二巡检），一样焦劳夙夜同。

　　簪花同到凤凰池（幼眉与怿葊壬戌同年，幼眉曾宰蕲水，怿葊黄梅人），又共黄州剔藓碑。我亦江山领风月（余曾驻节黄州），今来瀛海把樽卮。谈深味有书生味，官好为殊俗吏为。只是年华驹影速，鬓毛相对各如丝。

　　扶老携童送海滨，不堪情事说津津。灾祲上召天心怒，风浪先援虎口人（虎井口最险，贾舶多失事，渔人乘危抢夺，出示劝警之）。况是漳泉半同域，莫将肥瘠视如秦。好安耕凿勤渔钓，共享升平百岁春。

　　蔡生才调解吟诗，惜别匆匆系别思。学行要遵先辈录，科名须及少年时。东山温饱非初志，北海疏狂惜大儿。但祝秋高鬐鬣壮，龙门烧尾顺风吹。

　　将军肝胆吐平生，排列旌旗队伍明。话到借筹真善策（吴雪峰协戎借碾兵米以资平粜），欢听比户有何声。归舟安稳天神福，攀袂殷勤父老情。客向东行我西去，海天回首望秋成。

　　濒行，蒋怿葊刺史、徐幼眉大令、施澹人、沈荔江二巡检各以诗见遗，分赠一律

　　治谱鼍江卓卓传（怿葊前为连江令），吏才争说使君贤。料量闽海来千里，管倾澎湖已十年。为政不虚呼父母，爱民何啻若曾元。首如蓬葆心如发，多少嗷鸿赖保全。

　　君亦高阳旧酒徒（幼眉曾主讲襄阳），蕲山、蕲水昔分符。黄州风月留诗草，赤嵌烟云入画图。难得天涯逢孺子，同来海上驻方壶。救荒真意流吟咏，何日重教翦烛俱？

　　大武垄头一良掾，澎湖岛上见诗人。欲将饥溺同怀抱，漫说文章谒后尘。宝剑高吟风雨夜，瑶琴合奏海天春。鲲身、鹿耳今归去，定有盈囊好句新。

　　家本盐官住海陬，一官今又到瀛州。少年曾着三河策（荔江曾从事河工），好句频题八咏楼。忧乐关怀期有济，升沈分定不须谋。凤皇山色如屏障，好把新诗记壮游。

　　刘良卿巡检（功澎）索诗，戏赠二绝

　　澎湖未解作湖呼，如此名湖天下无。君向君山曾泛棹，量来几个洞庭湖？

　　浩浩风波肯共来，澎山山顶几徘徊。漫夸酒量宽如海，敢把沧溟当酒杯？

　　三月初七日祭海候风

　　差喜民忧释，归帆选日扬。潮流八卦水（澎湖岛屿回环，潮流顺逆各异，名八卦水），风待七更洋（自澎至厦洋程七更）。大海波仍白，平畴色改黄。凭栏一回首，春意渐青苍。

　　初十日发澎湖

　　风宜乘暴尾（初七日有暴，俗呼阎王暴，暴尾风轻），椗好拔船头。父老千行泪，旌旗两岸秋。青山明远岛（是日猫屿诸山皆见），黑水度深沟。共说波涛稳，潮随明月流。

　　请急赈歌澎湖廪生蔡廷兰（香祖）

　　昔读宝俭箴，贵粟贱金帛。昔闻袁道宗，蠲赈上六策；又闻林希元，荒政丛言摘。三便与三权，六急从所择。自古以为然，周赒救■〈难，喜代隹〉戹。况兹斥卤区，民贫土更瘠。年来遭旱灾，满地变焦赤；又被咸雨伤，狂颷起沙碛：海枯梁无鱼，山穷野无麦。老稚尽尫羸，半登饿鬼籍；丁男散流离，死徙无踪迹。所赖别驾仁，捐廉先施借。向来失预防，社谷祗虚额。乾隆十六年，官捐二百石；移归台邑仓，陈腐实可惜。何不拨数千，存贮常平积？平粜假便宜，采运收补益。兹法如堪行，从长一筹划。

　　炊烟卓午飞，乞火闻邻妇。涕泪谓予言：恨死乃独后。居有屋数椽，种无田半亩。夫婿去年秋，东渡糊其口。高堂留衰翁，穷饿苦相守。夫亡讣忽传，翁老愁难受。一夕归黄泉，半文索乌有。嫁女来丧夫，鬻儿来葬舅。家口余零丁，幼儿尚襁负。吞声抚遗孤，饮泣谋升斗。朝朝掇海菜，采采不盈手。菜少煮加汤，菜熟儿呼母；儿饱母忍饥，母死儿不久。尔惨竟至斯，谁为任其咎？可怜一方民，如此计八九。恩赈曾几多，可能活命否？救荒如拯溺，急须援以手。试问登山无？莫讶从井有。譬诸过涉凶，灭顶濡其首。万灶冷无烟，环村空覆臼。二鬴不供餐，三星常在罶。移粜开武仓，官惠亦云厚。定价三百钱，准籴米一斗。转眼给已空，枵腹那能久！求死缓须臾，望救争先后。明日天开晴，星缆到浦口；绝处忽逢生，欢声呼父母。睹此应伤心，加恩谁掣肘？翻作哀鸿吟，从旁商可否。乞为汉韩韶，休笑晋冯妇！

　　救荒如救灾，祸比燃眉蹙。杯水投车薪，燎原势难扑。叹息此时情，鸟焚巢已覆。告急书交驰，请帑派施谷。连月风怒号，滔天浪不伏。劳公百战身，悬民千里目。愁无山鞠穷，疾奈河鱼腹。藜藿杂秕糠，终餐不一掬。哀肠日九回，何处求半菽！见公如得艾，幸免填沟渎。去时编户口，稽查费往复。积困苏难迟，倒悬解宜速。我亦翳桑人，不食黔敖粥。爱倩饥何妨，长歌以当哭。安得劝发棠，加宾一万斛。康济大臣心，补助生民福。会看达九重，褒嘉锡命服。

　　巡道周公有社仓之议，言事者虑格于旧例，公概然力任其成立，赋抚恤歌六章，发明天道人心之应，淋漓凄恻，情见乎词。用述其意，更为推衍言之，续成长歌一篇

　　大灵无涕登苍穹，叫阍不答天梦梦。开辟以来千万劫，水火疾疫与兵戎。谁言盛世无灾祲，尧水汤旱周大风。黔黎浑噩不知识，空自披发号鸿蒙；宣经念佛浑多事，惟有行善可回造化工。福善祸淫应如响，普天之下其理同。薄海苍生吾赤子，繄岂澎湖一隅中？澎湖一岛临汪洋，西扼金、厦东台阳。干戈盗贼总无患，往往凶歉遭奇荒。未若去岁更周章，黄发遗民见未尝。四月下种六月旱，旱气蒸郁为螟蝗；七、八、九月咸雨洒，腥风瘴雾交迷茫。早季、晚季颗粒尽，饥死者死亡者亡。别驾蒋公痛悲悯，心如乱发纷■〈髟上匡下〉。驰书乞援赴郡城，郡城大吏动怦怦。檄委贤能急省难，沈、施赞府来经营；稽查按验分劳役，克日编成户口册。徐公继至亦叹嗟，率先安抚筹良策。诸君实力齐勤民，岂等秦、越视肥瘠？观察周公玉堂英，扬帆远使观沧瀛。慈帆稳渡叱蛟鳄，抵岸旋闻呼癸庚。视民疾苦恤民隐，长歌一阕详民情。酸辛一字一涕泪，抚楮长为太息声。胜披郑侠流民状，不愧次山舂陵行。公有福力能起死，变醨养瘠缘真诚。代公甫到毒龙窜，房豹初临泉味清。一朝麾节移澎疆，免尔沟壑公能当。贫民三万七千口，量赈万帑充饥肠。极贫两月得生活，次贫周月慰所望。斟酌多寡不一例，其实次贫亦惨伤。挪借称贷计已尽，纵有田地难换粮。凫茈芦菔遗此地，本酩竹花寻何方？岂无山蔬与海菜，啖之令人病而僵。胡不暂支厅库先施借，约以秋秒来抵偿？权宜破格恩乃济，斯真救时药之良。知公用心亦大苦，再议善后设社仓。陆续拨运不费力，襄诸大府修封章。台邑仓庾素充积，以盈济虚两无妨。上达天聪应嘉取，议本通行制已古。虑或因陈致红腐，年年粜之年年补。有时巨浪阻风樯，台价不须愁奸商。一遇青黄呼吸至，官亦云便民亦康。想到此际休彷徨，吁嗟乎！读圣贤书学何事？急切难救梓与桑。遍诉当途听斯语，立法为民计久长。

　　再呈周观察二首

　　绛节新从海外移，锦囊又补纪游诗。三千帑运筹加赈，十万生灵免阻饥。忧世真同由己切，受恩翻悔得公迟。社仓重踵南康议，他日澎山系去思。

　　领略芝颜笑语亲，金针密度指迷津。挥毫字挟风霜气，下榻光生雨露春。早有瑶篇公海内，又携珊网遍湖滨。探怀欲把心香爇，不省云泥隔此身。

　　道光壬辰春仲，周芸皋观察来澎抚恤，蒙赐诗文集五种；即用襄阳集春游

　　杂兴八首韵赋呈

　　凤山县知县徐必观（奉新人，幼眉）

　　澎湖粒久不沾喉，致劳星轺海外游。地隔沧溟劳远涉，书成食货待重修。人如挟纩风逾暖，公为乘槎夜未休（观察于二月初六日登舟，守风金门；十七日初更放洋，十八日抵澎湖）。入境关心问丰歉，停骖先上望烟楼。

　　岛屿潆洄旧辟荒，海滨无计课蚕桑。巨鱼跋浪成飞雨，退鹢翻风作骤凉。纳稼敢希成下熟，指囷难得遇多藏。深宵土锉寒无火，愁听篱边络纬娘。

　　【第 150 页：版面影像】

　　范公忧乐寄安怀，小队朱旛幕府开。挂席三山蓬岛近，褰帷一路福星来。欢颜大庇翘材馆，善策先筹避债台。黍谷万家齐笑语，东风入律已阳回。

　　仓储十万发关中，伟绩今时富郑公。有米成珠资缓急，此心如秤慎初终。滥竽几辈逃南郭，感帨无人赋上宫。礼义果从衣食足，醇风今已四郊同。

　　福慧双修到凤池，柯亭刘井访遗碑。一瓻借读书藏筴，三雅追欢酒满卮。画入云山师董巨，图成主客继张为。楸枰月下添清兴，不遣新霜染鬓丝。

　　五马曾临汉水滨，龚黄宦辙旧知津。高门共识登龙侣，远市都逢买犊人。桑影扶疏环四境，柝声周匝接三秦。文翁更有欢心处，义塾弦歌总是春。

　　高阳池馆旧编诗，粉璧笼纱系去思。绛节移来芳草渡，筱骖迎及菊花时。为听铁拍怀坡老，底用红牙付雪儿？有约看山庐阜近，春舟李委笛先吹。

　　仰瞻山斗快平生，卿月升华分外明。手版趋隅叨末座，口碎载道听歌声。文能训俗关经济，诗到名家本性情。法曲阳春知寡和，强调鵙舌费吟成。

　　芸皋观察莅澎抚恤，恩及官民，敬呈五律三十六韵

　　澎湖通判蒋镛（黄梅人，怿葊）

　　澎地称天险，闾阎少盖藏。频年风作飓，逐月雨求滂（澎地每月必得透雨一次，可望有秋）。去夏逢奇旱，经秋值异荒；飞廉先震烈，卤霰忽飘扬。嘉种荣随萎，穷檐膳莫偿。偏灾何太甚！生计预思防。上告祈蠲赈，捐输借义仓。郡垣驰转报，府檄选贤良。挽粟心诚亟，惊涛憩未遑。鲲身回棹险，鹿耳片帆张（徐幼眉同年、沈荔江、施澹人二赞府于十一月捧檄登舟，因风飘泊鹿耳门口外，放洋回棹数次，冒险至新正二十五日、仲春九日先后抵澎）。一至民皆喜，千村颂允臧。迨闻蜺节莅，益慰翳桑望。国帑携高舰，皇仁载画航。欢声腾海峤，福曜镇危樯。嵵里欣先睹，茅檐忭异常。曩时临鄂渚，出守始襄阳。教养人驯雉，栽培泽遍桑。黄州迎竹马，赤壁荫甘棠。梓里神君颂（公自襄阳太守至观察汉黄，镛虽承乏闽疆，侧闻梓里口碑载道，心向往之），榕城治谱彰。鹭门歌草偃，澎岛被春光（公因抚恤莅澎，官民钦仰）。发粟周穷壤，分财散僻乡。鸿嗷因以奠，鹄面转为强。贫极筹加赈，恩深遍浩洋（极贫加赈一月，无项可筹；适公由厦库提银来此，谕即借放，俾穷黎早沾实惠）。得人兼审户，训俗本型方。爱士殷提命，除顽重激昂（公因蔡生廷兰呈诗请赈，作抚恤诗六首示之，兼为澎民遇有失水船只拯货不拯人者劝戒焉）。群僚叨奖借，守士益惭惶。薪米储行灶，舆台裹宿粮。已惭无供帐，翻荷赐琳琅（公随从薪米皆系自备，不受地方供应，体恤逾常）。大集辉云汉，新诗织锦章。隆施书共画，妙品晋兼唐（蒙赐诗集、联扇、书画各珍品）。画节伫西指，安澜迓吉祥。勋名驰魏阙，峻秩擢封疆。霖雨寰区洽，醲膏薄海翔。高深洵莫赞，沦浃总难忘。俚语抒忱愫，微材沐直匡。丰熙期在迩，厦庇海天长（台、厦相距甚近，时切瞻依）。

　　壬辰春捧檄来澎，随同芸皋观察查办抚恤，蒙赐书画联扇，赋诗申谢

　　凤山兴隆里巡检沈长棻（海宁人）

　　春潮月夜载驰驱，传送牙樯到海隅。风起垂虹劳险渡（东渡时值大风，一日抵澎湖），星飞挽粟济灾区。耕渔得复流离子，童叟应无庚癸呼。策用方平名相业，此乡薯米不须沽。

　　持节风清识玉堂，惊涛直下海天苍。望公如岁深饥渴，训士通经化莠良（蔡生廷兰呈诗，观察答诗奖励，并令开导沿海居民，慎勿蹈故辙乘危抢夺船只等谕）。碑口昔曾传汉水，棠阴今更遍蛮疆。私心盼切随车雨，好种襄堤百本桑（观察守襄阳时，教民种桑，并以种桑法刊诗行世）。

　　壬辰春捧檄来澎，随同芸皋观察查办抚恤，蒙赐书画联扇，赋诗申谢

　　嘉义大武垄巡检施模

　　福星载道海壖东，千里欣乘破浪风。地报偏灾移建节，士逢元礼仰宗工（蔡生献诗，公大嘉赞赏）。种桑有术忠宣相（襄民不事蚕桑，范忠宣公知襄城，教民植桑；公昔治襄阳，教民植桑，并示以诗），放赈因时富郑公。陋习革除施化导，从兹澎岛庆年丰。

　　文章经济达丹墀，鹭岛荆襄见措施。政为救荒筹积贮（公以义仓一事，即以朱子社仓之法，谆谆垂训，此实良法美意），心存爱物起疮痍。法书唐代双钩帖，佳话东山一曲棋。感谢春晖垂普照，向荣小草许呈诗？

　　壬辰春仲，护送巡道周公抵澎抚恤，赋呈二律

　　水师外委黄金（秋圃）

　　我公奉命恤民艰（督抚奏委公赴澎湖办赈），千里汪洋任往还。破浪冲风身不惜，咨寒问雨鬓先斑。灾黎得解颠连苦，海涘重沾渥泽颁。伫看天颜嘉远涉，恭膺纶綍擢朝班。

　　旌旗照耀海东瀛，洞悉嗷嗷待哺情。澎岛弹丸归指顾，海民环堵颂仁声。阳春有脚风先暖，春雨如膏日渐晴（连日风霾开霁）。末弁奇逢随骥尾，寰清如镜庆升平。

　　壬辰春仲来澎抚恤三阅月而蒇事。公余阅蒋怿葊同年所辑澎湖续编，有前刺史陈廷宪澎湖杂咏诗；勉成和章，即为怿葊同年志别

　　徐必观（奉新人）

　　记得桃花洞口春，扁舟一棹渡迷津。壮怀也复同宗悫，亲作乘风破浪人。（白浪）漠漠娲皇劫后灰，半生踪迹溷尘埃。临风错喜金堪拣，前路黄沙扑面来。（黄沙）一枕华胥梦半醒，颠风作势撼窗棂。锦鳞六六传芳讯，不是枯鱼总不腥。（鲤鱼风）连朝细雨洒廉纤，滋味因风到舌尖。遥想神仙高会后，冰厨撒下水晶盐。（咸雨）蜀道当年辟五丁，遗金何处觅零星？近时牛后同薪桂，鼻观微闻百草馨。（牛柴）车载还须论斗量，烧经野火白于霜。蜗庐莫是藏螺女，一色人家牡蛎墙。（螺壳）沿村霍霍听刀声，腕底银丝细切成。范甑海苔同一饱，秋风底事忆蒪羹？（地瓜签）海底销沈不计年，支机谁复付张骞！郁林试与归舟载，一见还应拜米颠。（卤裹石）五岳归来入梦频，鬓丝今是倦游身。凭栏一望山平远，青眼如逢蕴藉人。（无高山）桃李公门尽向荣，芸窗灯火读书声。翘材便算甘棠树，底用千章夏木清。（无大树）夕阳荒径荷锄归，尽日难逢白鹭飞。不信蓬莱方丈地，竟无田似老僧衣。（无水田）岛屿遥传画角声，楼船威望靖长鲸。瀛洲夜夜平安火，雉堞都从众志成。（无城郭）斗酒双柑逸兴多，春风惯听鸟声和。自嗤叶令飞凫后，只有门前雀可罗。（无鸟语）唐代乖崖令拔茶，春郊行处课桑麻。豳风一幅田家景，那见村农学种花！（无花香）沅芷湘兰结素心，更从海上续题襟。使君旧已开三径，空谷朝朝望足音。（无宾客）金针未暇绣鸳鸯，巧妇为炊镇日忙。报道临渊先结网，更无人祀马头娘。（无织妇）

　　壬辰春，来澎随办赈务；临行赋此，为蒋怿葊刺史志别

　　兴隆里巡检沈长棻

　　征帆西指几回还，天险孤悬岛一湾（去冬奉差由台郡放洋三次，正月下旬始抵澎湖）。村有居民皆近海，墙多古石却无山。夙因瘠土耕渔苦，况值灾时稼穑艰。不是明公妙为政，何缘风景得安闲（澎地去秋遭风灾，幸赖公先发义仓钱，并借给兵米，得以存活）！

　　荆州闻望久名驰（公曾宰连江，口碑载道），海外循声更可师。一路欢呼慈父母，十年抚字当孙儿。叨倍笑语春风里，许把芳樽夜月时。他日追随期莫定，者番归棹倍牵思。

　　随办赈务毕，作长歌四十韵，为蒋怿葊刺史志别

　　大武垄巡检施模（会稽人）

　　潇湘云梦山水清，人杰地灵公诞生。幼习诗书趋庭训，沈潜经史掇科名。帝为苍生选廉敏，不重词臣重令尹。温陵自昔号冲繁，竹马欢迎称明允。伏沙雨牧岱江渔，含饴鼓腹歌乡闾。恺弟君子民父母，不宽不猛闻名誉。么么小寇扰边境，东南环海时告警。军兴旁午羽书驰，安抚驱除赖以靖（前令连江时，始则蔡、朱二逆滋扰，继则朱渥投诚，防御招抚，随时办理得宜，至今民思念之）。晋阶刺史功勋酬，澎湖重地借前筹。经济襟怀真体用，此心高并岳阳楼。居官念切利民愿，土瘠民劳民不怨。众擎易举劝殷殷，建设社仓供乏困。培养人材追文翁，创修学舍继前功。潭州岳麓缅先哲，惨淡经营计始终。鲲身、鹿耳称天险，遴选贤能登荐剡。凿齿雕题风渐移，筹边着绩职无忝。甘棠留爱口碑传，呈求借寇意缠绵。来暮重歌慰众望，双旌遥莅庆蝉联。下事先询民疾苦，旱魃为虐皆赤土。劳思焦心忧乐同，设坛步祷祈甘雨。秋深台飓骤尔来，咸雨飘零天降灾。赤子何辜愁惨甚，饔飧难继餐苺苔。地皆斥卤无积贮，颠沛流离悲失所。伤心惨目怜哀鸿，鹄面鸠形遍岛屿。痌瘝民瘼心彷徨，文书一纸达台阳。星飞挽粟资接济，狂风怒号阻艅艎。东瀛大令乞风力，每念穷黎增恺恻。扬帆稳渡后先登，勘视灾区筹民食。末僚捧檄来拯饥，鼎湾、奎璧随驱驰。惸惸孤独呼庾癸，审户编丁无偏私。便宜发仓师汲黯，计口授食慎增减。国帑出入有常经，推广皇仁无遗滥。厦门观察旌旗临，分别抚恤济时心。长律五言烛一寸，佳章增答同球琳。茂才蔡子工音韵，训土通经征学问。汪洋浩淼锺奇才，善诱循循开文运。下吏何幸坐春风，两月追随沐帡幪。事事禀承丛脞免，孺怀依恋增葵衷。濒行为公纪勋绩，自惭枵腹深悚惕。惟祝对扬承恩浓，黄堂晋秩宠三锡。

　　壬辰仲春，随徐幼眉年丈渡澎查赈，当道诸公迭有唱和，勉成七言排律一首，为蒋怿葊年丈志别蔡征蕙（侯官人）

　　少雨多风别有天，人稠地瘠海为田。浮松沙碛无禾稼，零落根株是爨烟。土产固难资罄室，石尤况复阻商船。空中讶撒盐如絮，岛畔浑忘钓有筌。转徙伤心增困蹙，生涯偻指半颠连。非关珠桂居奇积，却有蘼芜献早鲜。无米作炊夸巧妇，如伤在念使君贤。救荒有道筹三便，利济为怀计万全。手示谆谆通贷急，羽书亟亟告灾偏。指囷公自输兵谷，集腋人皆解俸钱。审户首严贫极次，赒饥躬必善周旋。穷檐已惬更生愿，黉序咸欣得路先。桃李满门培旧种，輶轩散帙订新编。福星处处瞻依切，生佛家家顶礼虔。骥足匪遥趋魏阙，鸿勋不泯树瀛壖。竹林我亦依棠荫，巴里音偕茇舍传。

　　乙酉侍任澎湖，丙戌冬月言归，赋诗志别

　　调署右营游府林廷福长子林树梅（同安金门人）

　　澎山三十六，居处半渔案。虎井风烟壮，龙宫暑气消（宫在观音亭边，家君与孙协戎、蒋别驾建祠龙神以祈雨者）。云生香鼎屿（香炉屿，地名），雷沸吼门潮。环海如明镜，升平颂圣朝。

　　昔我初登岸，维舟外堑孤（舟遇风不得入妈宫湾，泊外堑）。厨娘炊犊粪，蜑女鬻螺珠。竟日风沙舞，他乡气候殊。虽贫犹可羡，海底有珊瑚。

　　蜃雾喜初收，乘欢骋壮游。烽烟诸岛静，诗思一帆秋（澎人蔡茂才庭兰赠诗，有「意气秋风三尺剑，襟怀月夜五湖舟」之句）。苛政皆除尽，瓜期未许留（濒行，军士立匾以颂家君，依依惜别）。家乡斜照里，一点是浯洲。

　　踪迹如蓬转，风波又一经。地原多鬼市，人喜逐鱼腥。古剑磨肝胆，奇书浴性灵（余在澎访得卢牧洲先生遗文数册）。归装何所有，囊贮空青。  
