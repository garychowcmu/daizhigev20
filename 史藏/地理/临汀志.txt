临汀志 宋 胡太初修　赵与沐纂


 

　　●目录
　　原　序
　　临汀志
　　　建置沿革
　　　至　到
　　　城　池
　　　坊里墟市
　　　桥　梁
　　　风俗形势
　　　户　口
　　　税　赋
　　　供　贡
　　　土　产
　　　山　川
　　　亭　馆
　　　祠　庙
　　　寺　观
　　　坛　壝
　　　廨　舍
　　　仓场库务
　　　邮　驿
　　　学　校
　　　贡　院
　　　营　寨
　　　古　迹
　　　郡县官题名
　　　名　宦
　　　进士题名
　　　武　将
　　　遗逸正烈
　　　仙　佛
　　　道　释
　　　丛　录
　　跋

　　●原　序
　　宝祐戊午夏五月，太初以澄江守蒙恩易兹郡，亲朋谨曰：“是僻远而难治者也。”太初惟天子命讵得辞？乃于都、闽转扣尝官于是者，求郡乘一观焉，则纪载阙疏而不续者又周一甲子矣！事制之仍革，户口之登耗，租税之虚盈，人物之盛衰，职官之到罢，皆漫焉莫考。洎驰驱及境，盖俨然一古郡也。山川缭复，城郭缜窄。俗若悍而朴，务若丛而顺。敚攘时作，御制有方，则可以无虞；气候虽不常，摄养有素，则可以无恙。镇之以静，行之以勤，辅之以制节谨度，亦可以无旷阙。信僻且远，乌见其为难治哉！半载而赢，百废粗举，遂与文学掾赵君与沐择前庑之博茂士，曰钟君明之，陈君士安，钟君知本，丘君一震，相与审绎旧志，蒐猎轶闻，而赵君提纲焉。未几，束稿来，太初为定科条，订事实，剂雅俗，正讹谬而编成矣！志之外文，别为集卷各十有五，皆阙其左方，以俟来者之续书。于是由郡而属邑，旷分件列，粲然在吾目中，一洗前日莫考之憾。夫以郡创于唐之开元，四百三十年为我宋之隆兴甲申，而志始形，然甚略也；又三十五年为庆元戊午而志始修，然未备也；又六十年至今日而志重作，亦未敢以为大备。然则斯文废兴之故，可胜叹哉！世运茫茫，事机浩浩，有续无绝，有兴无废，所望于后来同志之君子。次年季秋吉日，朝请大夫知汀州军州兼管内劝农事、主管坑冶节制屯戍军马胡太初序。

　　●临汀志

　　○建置沿革

　　《禹贡》“扬州之域，星纪牛女分之间”，《周官 职方氏》“七闽之地”，春秋时，勾践灭吴，兼闽而有之，是为闽越，无诸、摇皆其后也。秦灭诸侯，置闽中郡。汉高帝五年，立无诸为闽越王，王闽中。孝惠三年，以摇功多无诸，更封摇东海王，都东瓯。《通典》云：“今永嘉地”。【武帝元封元年，取闽粤，诏徙东越人《通典》云：“即闽州地。”江淮间而墟其地。后汉永和三年，分建安置晋安郡〔1〕，领县八，其一为新罗，而汀基于此。唐志云：“汀州治新罗。”宋、齐因之，陈以建安郡改置闽州，又改丰州，隋平陈，改泉州，皆隶焉。唐开元二十四年〔2〕始开福、抚二州山洞置汀州，取长汀溪名之。旧图经云：“水际平沙曰汀。”又云：“南、丁位也。以水合丁，于文为汀。”天宝元年，改临汀郡。乾元元年，复为汀州，领县四。长汀、宁化、龙岩、沙县〔3〕。初治新罗，《唐会要》云：“天宝元年八月二十四，改新罗县为龙岩县。”则今之龙岩，盖州之故治也。去州四百里。后迁长汀村，在今上杭县北十五里，名曰旧州。去州二百五十里。又迁东坊口，去今州治五里，亦名旧州。大历四年，刺史陈剑奏迁白石，即今治是也。唐志云：“治新罗，大历四年，迁白石。”皆长汀县地。《唐会要》云：“大历十四年正月二十六日，移汀州于长汀县白石乡。”未详孰是。〔4〕十二年，割龙岩县隶漳州。唐末盗兴，江淮王绪南入汀、漳，王潮与其弟审知执绪，唐因以潮为福建观察使，建、汀举籍听命。后称闽，历朱梁、后唐，皆属焉。晋开运元年，朱文进杀王氏子弟，以许文缜〔5〕来守。未几，王延政之势复张，解后〔6〕，有以虚声至者，文缜惧不克守，以州降延政。李璟兵攻破建州，并而有之。保大四年，割沙县置剑州〔7〕，迄晋、汉、周皆属南唐。宋朝开宝七年，南唐亡，悉入图籍，仍旧隶福建路，领县二。长汀、宁化。淳化五年，并〔8〕上杭、武平二场并为县，割长汀县地隶之。元符元年，析长汀、宁化地县清流。绍兴三年，又析长汀地县莲城。今为县六：长汀，倚郭；宁化，在州东北一百七十五里；上杭，在州南二百四十里；武平，在城西南二百七十里；清流，在州东北二百一十七里；莲城，在城南一百七十里。】
　　长汀　望县。倚郭。随二州三迁〔9〕。一在今上杭县北十五里，一在东坊口，一在白石乡。大历四年，治今所。历五代迄宋朝初，无所更易。淳化五年，升上杭、武平二场并为县，分南以西地隶之。元符元年，又与宁化共析地以县清流。绍兴三年，又割古田乡六里以县莲城。今州领县六，其四皆长汀地，惟清流地长汀、宁化各半之。
　　宁化　望县。在州东北一百七十五里。旧为黄连镇〔10〕。以其地有黄连洞，故名。唐开元十三年，因居民罗令纪之请，置黄连县〔11〕，实介福、抚二州之间，开山置州，因属焉。天宝元年，改名宁化。宋朝元符元年，割县北六团里与长汀东北同置清流县。治在今县东黄连镇，后唐同光二年，徙今所〔12〕。
　　清流　中县。在州东北二百一十里。本长汀、宁化县地。旧有清流驿〔13〕，在宁化县东麻仓团，溪流回环清泚。宋朝元符元年，提刑王公祖道行郡憩驿，爱其山川，且谓长汀、宁化壤地广袤，官民暌隔，无以戢奸宣惠，奏请分置一县，遂割宁化六团里、长汀二团里置县驿旁，因以名焉。
　　上杭　中县。在州南二百四十里。唐开元间置州，凡再迁，皆于今县为近：新罗，今龙岩县〔14〕，在县东百五十里；长汀村，今号旧州，在县北十五里；最后徙白石，相距三百余里。始于胡雷下保置上杭场〔15〕，南唐保大十二年徙秇音■〈亻丸〉梓保在今太平乡〔16〕。宋朝淳化五年，升为上杭县〔17〕，割长汀南境隶焉。至道二年，徙鳖沙。咸平二年，徙语口〔18〕。天圣中，钟寮场坑治〔19〕兴盛，商旅幅凑，徙县治之。乾道三年，县令郑稷因民有请，申州及诸司，获旨徙郭坊，即今治是也。
　　武平　中县。在州西南二百一十里。唐置州之后，析西南为两镇，曰南安，曰武平，相距百二十里，隶长汀。为〔20〕闽交泰四年，省南安并为武平场。宋朝淳化五年〔21〕，升为武平县。旧经云：“以其地坦夷而人多好武，故名。”仍割长汀西南境隶焉。
　　莲城〔22〕　下县。在州南一百七十里。本长汀县地。绍兴三年，梅州司士曹事虞观进状称：“比尝摄尉长汀，窃见其境阔远，有地名南北团，去县三百余里，弱者难于赴诉，强者恣其剽掠，居民商旅，皆元聊赖，乞于其地分一县，准，敕置县。因其素号莲城村以名之。郡守郑公强度地之宜，割长汀村〔23〕古田乡六团里隶焉。
　　校　注：
　　〔1〕　查《后汉书》无分建安置晋安郡的记载。据《三国志 吴书》载：“永安三年，秋。以会稽南部为建安郡。”《晋书 地理》载：“及晋平吴，分建安立晋安郡。”又：“晋安郡，太康三年置。统县八：原丰、新罗……”此处云后汉永和三年分建安置晋安领新罗，不知何据。
　　〔2〕　《通典》记开元二十六年置汀州。《元和郡县志》记开元二十一年奏置。《唐书 方镇》记开元二十二年置，而《唐书 地理》又记开元二十四年置。《舆地纪胜 汀州》载王象之案语云：“自开元二十一年建议，至二十四年成郡，二十六年又分他郡之地以益之。”三者所书略有不同。
　　〔3〕　《通典》载：领长汀、宁化。《元和郡县志》载：领长汀、宁化、沙县。但又载龙岩先置在杂罗口，名杂罗县，属汀州。天宝元年，改为龙岩县。大历十二年，皇甫政奏改隶漳州。《旧唐书》载：领长汀、龙岩、宁化。《新唐书》载：领长汀、宁化、沙。并注云：沙县于大历十二年来属，与《元和郡县志》所载沙县于开元二十三年割属汀州不同。按四书所载领县不同，有沙县则无龙岩，有龙岩则无沙县。依《元和郡县志》，则汀州开郡时，应领四县。
　　〔4〕　《临汀汇考》以为新罗乃龙岩州治，应不属长汀，与《新唐书》所记有异。但《读史方舆纪要》、《乾隆府厅州县图志》及一九八二年出版的《中国历史地图集》，均以为新罗故城在长汀境内。
　　〔5〕　《资治通鉴》“缜”作“稹”。
　　〔6〕　疑有脱漏。《资治通鉴》载：开运元年三月，福州朱文进杀王氏宗族少长五十余人，汀州刺史许文稹举郡降之。十月，建州王延政遣将领兵屯尤溪、古田、长溪，泉州散员指挥留从效叛朱文进，杀所置泉州刺史黄绍颇，命陈洪进献绍颇头颅往建州。至尤溪，朱文进戍兵数千拦道，陈洪进假传福州已杀朱文进，泉州正兼程往迎王延政，并出示绍颇头颅，于是福州兵溃散，漳州朱文进守将程谟闻知，杀文进所置刺史程文纬，汀州刺史许文稹奉表请降于王延政。
　　〔7〕　《资治通鉴》胡三省注引薛居正《五代史》云：“李景保大三年，以延平为剑州，析建州之剑浦、汀州之沙县隶焉。”
　　〔8〕　应作“升”。下文长汀沿革中作“升上杭、武平二场并为县”。
　　〔9〕　汀州州治初在新罗，一迁长汀村，长汀县治为州治附郭；二迁东坊口，县治随州迁于东坊口附近百步潭外；三迁白石乡，县治随州迁州治郭下。所谓随二州，即指随长汀村东坊口二州治。
　　〔10〕　《元和郡县志》云：“本沙县地。”《太平寰宇记》云：“武德初为黄连。”
　　〔11〕　《元和郡县志》以为开元二十二年开山洞置县。
　　〔12〕　乾隆《汀州府志》云：“迁黄连镇西之行筿窝，即今治。”
　　〔13〕　《舆地纪胜 清流》记《图经》云：“本晋清流驿。”《元一统志》云：“本宁化县地，以溪流清泚，因取清流名之。”
　　〔14〕　见注〔4〕。
　　〔15〕　乾隆《汀州府志》载：“大历四年，刺史陈剑析龙岩胡雷下堡置上杭场。”
　　〔16〕　《永乐大典 汀》引《元一统志》云：“按唐《地理志》：‘开元初，立市于龙岩县之太平场。’后迁市于兴化乡，即今漳州龙岩县余地。”
　　〔17〕　《永乐大典 汀》引《元一统志》云：“宋淳化三年，因民便始创县于鳖沙之语口市。”所载建县年代及县治所在均不同。
　　〔18〕　《舆地纪胜 汀州》注引《鄞川志》云：自至道三年至咸平二年，凡二徙。
　　〔19〕　“治”疑作“冶”。
　　〔20〕　“为”即“伪”，指王审知所建闽国。
　　〔21〕　《永乐大典 汀》引《元一统志》云：按图经宋淳化三年，因唐大历三年割龙岩县隶漳州，南唐保大六年割沙县隶南剑州，其土广难治，遂析二县之太平、铜鼓山、兴化等乡，立武平县。
　　〔22〕　《乾隆府厅州县图志 连城县》载：“晋新罗县地，唐置莲城堡于此，宋绍兴三年析置莲城县。元至正六年始改曰连城。”又民国五年修《连城县志》云：“连城本长汀地，宋元符时置莲城堡，省、府志同，惟旧府志以为唐时，未知何据。”又云：“元至元十五年改莲城为连城县。”注云：“据府志。”乾隆《汀州府志》载：“绍兴六年置莲城县。”
　　〔23〕　“村”，据乾隆《汀州府志》应改为“县”。

　　○至　到
　　临汀为郡，治长汀。上接剑、邵，下抵漳、梅、潮，旁联赣。封域之内，绝长补短，方九百余里。其距外邑，则宁化、莲城为近，清流次之，上杭、武平为远。其趋邻郡，皆遵陆；若水路，则长汀溪达上杭，直至潮州入于海，宁化溪下清流，投南经沙县、南剑州直至福〔1〕入于海。郡境东西四百一十里，南北五百里。东至南剑州七百里，内三百五十里覆船冈入南剑州界。【西至赣州四百一十里，内六十里新路岭入赣州界。南至梅州四百三十五里，内三百一十里沙干村入梅州界。北至赣州三百七十里，内一百九十里张坑入赣州界。东南至漳州六百三十五里，内二百七十里大池入赣〔2〕州界。西南至潮州六百六十五里，内三百九十里标钱山入潮州界。东北至邵武军六百三十里，内三百八十五里孟家坪入邵武界。西北至赣州四百四十五里。内六十里黄竹岭入赣州界。】
　　长汀　东西一百四十五里，南北二百三十五里。东至宁化县界八十里，以杉木堠为界，自界首至宁化县九十里；西至赣州瑞金县界六十里，以新路岭为界，自界首至瑞金县二十里；南至上杭县界一百五十五里，以桑溪岭为界，自界首至上杭县三十里；北至赣州瑞金县界六十里，以黄竹岭为界，自界首至瑞金县二十里。东南至莲城县界一百六十里，以野狐岭为界，自界首至莲城县一十里；西南至武平县界一十五里〔3〕，以黄公岭为界，自界首至武平县一百五里；东北至宁化县界八十五里，以黄土岭为界，自界首至宁化县七十里；西北至赣州瑞金县界六十里，以石脑岭为界，自界首至瑞金县二十五里。
　　水路，鄞江溪〔4〕自县十里而南会于麻潭，又十五里会于南溪，又二十五里会于大潭直至上杭县。
　　宁化　东西一百里，南北二百里。东至清流县界二十五里，以百步岭为界，自界首至清流县二十里；西至赣州石城县界七十五里，以张坑为界，自界首至石城县二十里；南至长汀县界九十里，以杉木堠为界，自界首至长汀县八十里；北至邵武军建宁县界一百一十里，以孟家坪为界，自界首至建宁县七十里；东南至清流县界六十里，以大船岭为界，自界首至清流县六十里；西南至长汀县界七十里，以黄土岭为界，自界首至长汀县八十五里；东北至邵武军泰宁县界一百二十里，以龙坑坳为界，自界首至泰宁县一百八十里；西北至建昌军南丰县界一百二十里，以车桥岭为界，自界首至南丰县二百三十里。
　　水路，县溪其源有六，会于东渡，过清流及沙县而东。
　　清流　东西一百七十里，南北二百里〔5〕。东至南剑州沙县界一百一十里，以龙安为界，自界首至沙县二百里；西至宁化县界二十里，以草鞋岭为界〔6〕，自界首至宁化县三十里；南至宁化县界一十五里，以百步岭为界〔7〕，自界首至宁化县九十五里；北至宁化县界二十里，以金船岭为界〔8〕，自界首至宁化县四十里；东南至莲城县界一百里，以上琴坪为界，自界首至莲城县三十五里；西南至宁化县界二十里，以枪旗隔为界，自界首至宁化县二十五里；东北至南剑州将乐县界一百三十里，以覆船冈为界，自界首至将乐县—百一十里；西北至宁化县界三十里，以大船岭为界，自界首至宁化县三十里。
　　水路，县溪水自宁化至县，下梦溪，过九龙滩，入沙县浮流口，通南剑州、福州。九龙滩险甚，向时盐运溯沿皆止于此。
　　莲城　东西一百一十五里，南北一百三十里。东至南剑州沙县界一百里，以浮流口为界，自界首至沙县二百里；西至长汀县界一十里，以岩头野狐岭为界，自界首至长汀县一百六十里；南至上杭县界一百里，以崆岭为界，自界首至上杭县六十里；北至长汀县界六十里，以焦坑渡为界，自界首至长汀县一百一十里；东南至南剑州沙县界一百五里，以浮流口为界，自界首至沙县二百里；西南至长汀县界〔9〕，以河源板岭为界，自界首至长汀县一百里；东北至清流县界三十五里，以上琴坪为界，自界首至清流县一百里；西北至长汀县界六十里，以四保为界，自界首至长汀县一百一十里。
　　上杭　东西一百八十里，南北一百九十里。东至漳州龙岩县界一百里，以大池为界，自界首至龙岩县五十里；西至武平县二十五里，以石田为界，自界首至武平县六十里；南至潮州海阳县界二百里，以标钱〔10〕为界，自界首至海阳县二百二十五里；北至长汀县界三十五里，以黄阳坳为界，自界首至长汀县一百五十五里；东南至漳州龙岩县界一百九十里，以缘岭为界，自界首至龙岩县五十里；西南至梅州程乡县界一百六十里，以松源为界，自界首至程乡县一百五十里；东北至长汀县界八十里，以谷奢岭为界，自界首至长汀县一百一十里；西北至武平县界八十里，以檀岭为界，自界首至武平县一百一十里。
　　水路，长汀溪入县境与六乡之水会，直至潮州。自汀至潮，凡五百滩，至鱼矶逾岭，乃运潮盐往来路。
　　武平　东西一百九十五里，南北二百四十里。东至上杭县界五十里，以竹鉴保黄埔为界，自界首至上杭县界三十五里；西至赣州安远县界一百四十五里，以大中山为界，自界首至安远县九十五里；南至梅州程乡县界九十里，以南安岩为界，自界首至程乡县一百三十五里；北至长汀县界一百五十里，以黄公岭为界，自界首至长汀县一百二十里；东南至潮州海阳县界一百五十里，以卢岭为界，自界首至海阳县二百五十里；西南至梅州程乡县界一百里，以千口为界，自界首至程乡县一百二十五里；东北至长汀县界一百五十里，以黄公岭为界，自界首至长汀县一百五里；西北至赣州会昌县界一百里，以南瀑口北岭为界，自界首至会昌县一百一十里。
　　水路，水出梅州界，其间浅险处多。
　　校　注：
　　〔1〕　疑漏一“州”字。
　　〔2〕　“赣”应作“漳”。
　　〔3〕　“一十五里”应作“一百五里”。
　　〔4〕　即汀水，长汀溪。
　　〔5〕　南北距与下述南至、北至里程相差一百六十五里。按乾隆《汀州府志》载：“南至连城县界一百一十五里，以柯坊魏张坑为界；北至宁化县界三十里，以草鞋岭为界”。
　　〔6〕　乾隆《汀州府志》作“百步岭”。
　　〔7〕　乾隆《汀州府志》作“南至连城县界柯坊魏张坑”。
　　〔8〕　乾隆《汀州府志》作“草鞋岭”。
　　〔9〕　此处漏里程数。《元一统志》载：“西南到长汀一百八十里”，则此处应补“八十里”三字。
　　〔10〕　依汀州至到，应为“钱标山”。

　　○城　池
　　高城固垒，所以保民，矧汀底闽而旴、赣潮、梅环其境，盐子矫虔时作，可使弗高且固乎？诸邑城多隳，郡城乃累土成之，念陶甓更难，为力未暇，端有俟于后之君子。
　　郡城　唐大历四年，刺史陈剑移筑笼山瞰溪。大中初，刺史刘岐始创敌楼一百七十九间。宋朝治平三年，郡守刘公均被旨，增广周五里二百五十四步，基三丈，面广三之一，高一丈八尺。浚三濠，深一丈五尺，引南拔溪水东流以绕之。修六门：南曰颁条；靖康元年，郡守苏公公才辟门外直街五百步抵麻潭，曰鄞江；通判厅正对东南曰通远；正东曰济川；东北曰兴贤；正西曰秋成。绍兴间赣卒叛，郡守黄公武增修。隆兴改元，郡守吴公南老又增修。今为敌楼五百一十五间。
　　子城　唐刘岐创筑。宋朝治平间修缮。周一里二百九十一步，高一丈一尺，为敌楼二百一十一间。宣和间，郡守潘公辟重建双门，架谯楼其上〔1〕。绍兴间，郡守赵公充夫恐土城缓急不足恃，欲甃以砖石，又虑工役太亟则烦扰，而郡力不任，乃定规画：始于子城岁甃一里，不五六年则并罗城皆石矣。惜继者遽辍。迨嘉熙间，郡守戴公挺招窑户军五十人，置官窑于郊东大窠，以陶砖瓦，欲无扰于民。包砌甫及颁条、济川、兴贤等门，戴已秩满，继者复辍，移官窑砖瓦为台榭不急用，而负窑薪于里长，民反重困。宝祐六年，郡守胡公太初访求民瘼，亟除免窑薪之敕，民甚便之。然包城亦重事，原窑薪之扰，皆出于吏奸，若州不必将窑薪钱下县科敷，只令窑军于未兴工前自采伐，官给其直，仍严禁望青采斫，则不至扰民而城可包砌矣。
　　长汀县　倚郭。
　　宁化县　城周回二百八十步，分四门。端平间，宰赵时錧修，复累石为之，周围五百丈。东门曰迎春原名连岗，南门曰端平原名道爱，西门曰通圣原名通赣，北门曰朝天原名朝宗。宝祐水圮，仅存旧址。开庆元年，宰林公玉以砖砌北门，架楼其上，为邑民避水之地，未遑焉。
　　上杭县　城周一百六十步。端平间，令赵时钺兴筑，可容二百余户。转车激水，注为濠池。然覆茅竹，旋燎于火。淳祐间，令赵希譝重缩而小之，复圮于水。宝祐间，令潘景丑再加板筑，址以石，甃以砖，覆以瓦，可备御。
　　武平县　城周二里八十步。分三门：东曰永平，南曰南安，西曰人和。绍兴间，使相张魏公浚帅本路，差官相视，给费创筑。端平间，令赵汝讘重嘉修筑，寻隳。今惟存旧址焉。
　　清流县　旧址有子城，周二百丈，外无城。有四门：东曰迎恩，西曰登瀛，南曰平波，北曰拱辰。绍兴间，寇扰无险可恃，邑人大恐，令郑思诚鸠集流散，以兴板筑。岁久复隍，但存故基。
　　莲城县　城周一里一百四十步。架屋其上为敌楼，外有池壕。绍兴间，令丘钦若创筑。乾道间，令杨立中创三门，岁久复隍。端平间，令米巨宏当寇盗稍平，重嘉修筑。淳祐间，令罗应奇修立瓮门：东曰通京原名朝京，西曰秋成原名腾骧，南曰薰风原名龙川。
　　校　注
　　〔1〕　《永乐大典 门》载《临汀志》：仪门在谯楼之内，翼以两廊。左廊楼曰“东架阁”，使院门在其下；右廊楼曰“西架阁”，州院在其后。郡守李公华重创。又载“辕门在设厅之东庑”。
　　○坊里墟市
　　郡枕山临溪为城，周袤才五里，市廛居民，多在关外营垒亦有在关外者，故城内坊才三，而城外余二十。阛阓繁阜，不减江、浙、中州。但诸邑境旷山辽，聚落星散，旧志举《孟子》乡田同井、守望相助之说，颇合于保伍。今纠集粗备，规略可行，使申儆有常，民可奠枕而卧也。
　　州城内　福善坊，在塔院左。登贤坊，在州治左。原名进贤，淳化间，郡守卢公同父改名仍书匾。崇福坊。在州治右，郡守卢公同父书匾。
　　城外　青紫坊，在颁条门外。宝庆间，郡守林公岊改今名仍书匾。词学坊，在县前，以崇宁间博学鸿词谢潜居此，故名。端平间，宰宋慈重创，书匾。崇善坊，在济川门外。郎星坊，在济〔1〕桥南，以咸平间祠部郎中吴简言居此，故名。绍定间，郡守林公岊重创书匾。鄞河坊，分上、中、下，并在县东。登俊坊，在济川桥东。原名水东，端平间，郡守李公华改今名。永康坊，在有年桥南。端平间，郡守李公华重创。攀桂坊，在兴贤坊〔2〕门外。开庆元年重创，郡守胡公太初书匾。金花坊，分上、中、下，在县东北。仁寿坊，分上、中、下，在县南。原名水南，端平间，郡守李公华改今名。崇雅坊，在县西。宝庆间，郡守林公岊增创仍书匾。今废。清泉坊，在秋成门外。兴福坊，在秋成门外社稷前。端平间，郡守李公华增创。兴仁坊。在秋成门外五里杉岭市。宝庆间，郡守林公岊增创仍书匾。今废。
　　长汀县　倚郭。乡三。衣锦乡，管里六，在长汀县东。以真宗赐罗或锦旗云“明时衣锦还乡”，故名。归仁里，仙桂里，古城里，清泰里，分上、下。营阳里。永宁乡，在长汀县南，管里六：成功里，分上、下。宣德里，分南、北。四保里，平源里。古田乡，在长汀县东，管团里二：河源上团，岩头团。
　　墟市十：县市，在长汀县水东。杉岭市，在长汀县西五里。何田市，在长汀县南四十五里，旧名留镇。成功墟，在长汀县西南百里。谬屋墟，在长汀县西南八十五里。南温墟，在长汀县西南百二十里。归仁墟，在长汀县东七十里。三州墟，在长汀县南六十五里。单溪墟，在长汀县南百二十里。蘘荷墟，在长汀县南百四十里。
　　宁化县　兴贤坊，太平坊，开庆坊。旧志载十三坊，绍定寇毁，今复建三坊。乡二：桂枝乡，在宁化县西，管团里五：迁善团，新村团，永丰里，攀龙里，会同里。登龙乡，在宁化县南，管团里五：招贤里，招化里，杨柳团，下觉里，温泉团。
　　墟市六：县市，在宁化县水南。中沙墟，在宁化县北三十里。石壁墟，在宁化县西四十里。乌村墟，在宁化县东北五十里。安乐墟，在宁化县西南九十里。滑石墟，在宁化县西南七十里。
　　清流县　拱辰坊，登俊坊，攀桂坊，进贤坊，龙门坊，凤池坊，朝天坊，仁智坊，朝真坊。乡二：折桂乡，在清流县东，管团保七：郭下团，仓盈团，永德团，梦溪团，罗村团，北团，四保。龙山乡，在清流县南，管里一，归仁里。
　　墟市七：县市，在清流县南。白石墟，在清流县北五里。吴地墟，在清流县东北四十里。廖源墟，在清流县东南五十里。清口墟，在清流县东北四十里。浮竹墟，在清流县东北八十里。长仞墟，在清流县东北三十里。
　　莲城县　华封坊，崇儒坊，富寿坊，介福坊，迎恩坊，俊德坊，凌云坊，擢桂坊。分上、下。旧志载六坊，绍定间寇毁，今复建九坊。乡一，古田乡，在莲城县东北，管团里六：南团，姑田团，席湖团，河源下里，北团，袁正里。
　　墟市三：县市，在莲城县南。吕溪墟，在莲城县南六十里。北团墟，在莲城县北三十五里寨前。
　　上杭县　登俊坊，朝绅坊。旧志载四坊，绍定间寇毁，今复建二坊。乡团十一：平原团，平元里，安丰里，分上、下，来苏里，古田里，鳖沙里，来苏团，胜运乡，兴化乡，太平乡，金丰乡。
　　墟市二：县市，在上杭县南。浊石墟，在上杭县北八十里。
　　武平县　文明坊，兴贤坊，集贤坊，人和坊，魁星坊，和义坊。乡七：顺义乡，在武平县东，管里三：武溪里，忠孝里，禾平里。万安乡，在武平县东，管里三：禾丰里，千秋里，大顺里。归顺乡，在武平县西，管里四：东流里，留田里，丘田里，顺明里。永平乡，在武平县南，管里四：归平里，招仁里，安乐里，石塘里。永宁乡，在武平县北，管保七：七里保，相坑保，露溪保，亭头保，象村保，大和保，招信保。安丰乡，在武平县东，管保六：睦郡保，分上、下。新恩保，竹鉴保，丰田保，高吴保。清平乡，在武平县南，管里三：长泰里，留村里，河头里。
　　墟市三：县市，在武平县南。东坑墟，在武平县东三十五里。大洋墟，在武平县西四十五里。
　　校　注：
　　〔1〕　“济”下应有“川”字。
　　〔2〕　无兴贤坊，只有兴贤门，“坊”应是衍字。

　　○桥　梁
　　环郡皆山也。两山之间，必有川焉，斯桥之所由兴；川容水不能多，遇久雨暴溢，辄冲激，兹桥之所以废。必植基固，必用工致，必随隳亟葺，庶几其无恙乎？
　　长汀县
　　济川桥　在长汀县东济川门外。旧以木为之，架二楼其上，列肆两旁，日夕阛阓，俗号水东桥。郡守陈公轩有诗云：“十万人家溪两岸，绿杨烟锁济川桥。”庆元间，郡守赵公伯桧捐见钱百五十万，叠石为四矼，架舆梁以济。后石矼倾损，郡人以列肆障蔽非便请于郡。淳祐间，郡守卢公同父助俸募缘，撤而新之，仍亲书桥匾。
　　惠民桥　在济川桥南。旧名建州桥。相传创于五代，至宋初更创，改“惠民”。绍兴间，圮于水，郡守张公昌捐俸重造，邦人号张公桥。淳熙初，郡守吕公翼之复今名。嘉泰间，郡守赵公彦橚叠石为四矼。淳祐间，又圮于水，郡委宰叶一新募缘重创。
　　南阜桥　在惠民桥下流。庆元间，郡守陈公晔创始，隔二政，弟映来守成之，匾棠〔1〕桥。嘉定间，圮于水，郡守傅公康捐俸二千缗重创，莆阳陈公宓书，改名“南阜”。淳祐间，复圮于水，郡人重创。
　　通远桥　在济川桥下流。以木为之。
　　兴云桥　在崇善坊镇三壕口。旧废，宝祐间，坊人重创。
　　金沙桥　在登俊坊。今废，有庵在。
　　有年桥　在长汀县东永康坊。创于绍兴间，圮于水。乾道间，郡守谢公知几更为浮梁，匾曰“太平彩虹之桥”。淳熙间，郡守赵云不便，复架舆梁而屋之。嘉定间，郡守邹公非熊重创，改今名。
　　攀桂桥　在长汀县东三里。
　　高洋桥　在长汀县东十里。
　　新桥　在长汀县东三十五里。嘉定间，郡守赵公伯桧创。
　　镇南桥　在长汀县南三里罗坊上渡。庆元间，郡守赵公伯桧创。
　　南安桥　在长汀县南七里游绳渡。淳熙间，迎奉南岩定光佛入州，众创此桥，故名。近毁于野烧，今方议修复。
　　普济桥　在长汀县南三十里。旧以木为之，号横板桥。淳熙间，圮于水，郡人钟慧常鬻家赀改创石桥，知县刘适政为之记。
　　广渡桥　在长汀县南四十五里。淳祐辛亥圮于水，众缘更创，郡守卢公同父书匾。宝祐间，水复圮其半，今方议修复。
　　普通桥　旧名石壁，南二十五里〔2〕。
　　南拔桥　在长汀县西五里。淳祐间，圮于水，今方议修复。
　　宁化县
　　万寿桥　在宁化县治南。旧名“阜通”。元丰间，宰江渊创。政和间，烬于火。嘉熙间，宰刘焕重创，以桥中为祝圣放生池，易今名。宝祐间，复烬于火，宰林公玉率邑民复创。
　　双虹桥　在宁化县治西。绍定初，寇毁。淳祐重创，水圮，宰林公玉率邑民复创。
　　龙津桥　在宁化县南。宝祐间，圮于水。
　　龙门桥　在宁化县东龙门坊。宝祐圮于水，惟一二石矼在焉。
　　清流县
　　龙津桥　在清流县东。旧以舟渡，绍兴间，提刑吴公逵行郡经从，谓是乃邑之喉衿，束以石桥，将秀民辈出。淳熙间，令吴松始议为石桩六，飞屋四十二间，靡钱三百二十万有奇，越五年，功未及半，以寇、疫辍。绍熙间，令曾造输俸率先，仅足石矼。嘉泰间，令吴补之架屋二十五间，匾曰“龙津”。东创阁曰“快倚”，西创阁曰“凌烟”云。桥岸创庵曰“济川”。绍定寇扰，烬于火。端平间，令王元瑞重创。淳祐间，令林奕就桥中间创放生亭，今为一邑壮观。
　　祝圣桥　旧名“魁星”，在清流县之西。淳祐间，令林奕重创。后圮于水，宝祐间，令林应龙率邑人共成之。
　　三港桥　庆元间，僧妙金创。
　　白石桥　在清流县北五里。后以水圮，仅存石矼亦颓其一。桥据要津，春水则病涉，宝祐间，邑人赵必逵募缘重创。
　　清石桥　在清流县东北四十五里。绍熙五年，僧觉源募创。
　　嵩溪桥　在清流县东五十里嵩溪铺，乃往来孔道。岁久颓毁，宝祐间，令林应龙重创。
　　莲城县
　　擢桂桥　在莲城县南。旧名“清溪”，绍兴间，令刘国瑞创。后圮于水，令黄荦重创，靡金钱七百万，魏郡开国公洪公迈为之记。后烬于火，嘉定间，荦之侄俘为令，又创之。
　　昼锦桥　在莲城县西。令董与几创。
　　通济桥　在莲城县南二里。庆元间，令鄞康成创。
　　常丰桥　在莲城县南五里。淳熙间，令常圄创。
　　徐长者桥　在莲城县北三十里，乃邑人入京孔道。先是病涉，里人徐二公捐家赀鼎创石桥，累年乃成，郡守卢公同父书匾。
　　上杭县
　　通驷桥　在上杭县西一里。旧以木为之，屡荡于水，庆元间，叠石为矼，架屋其上也。
　　武平县
　　大观桥　在武平县东。创于大观中，故名。
　　化龙桥　在武平县溪南。
　　太平桥　在武平县东。宝祐间重创，易名“登云”。
　　南安桥　在武平县南八十里南安岩均庆寺前。
　　望仙桥　在武平县西五里。通灵洞院。
　　万安桥　在武平县东十里太平寺前。
　　万坊桥　在武平县西北三十五里。
　　校　注：
　　〔1〕　据光绪《长汀县志》应为“棠棣”。
　　〔2〕　据乾隆《汀州府志》及光绪《长汀县志》应为“在长汀县西二十五里”。

　　○风俗形势
　　广谷大川异制，民生其间异俗，曹奢魏褊，楚急齐舒，从古而然。汀，山峻水急，习气劲毅而狷介，其君子则安分，义励廉隅，耻为浮侠；其小人则质直果敢，不以侈靡崇饰相高。然经界未行而赋役偏，舟车不通而商贾窒，农罕以耕稼自力，未免有旷土游民；妇不以蚕丝自工，惟事乎治麻缉苎，是以积贮有限，服用无华。外邑山谷之间，亦时有弄兵珥笔为里闾挠者，旧志谓无险隘荒陋，轻生尚武，人情不甚相远，控御之得其道，惠养之有其方，阴制而默化之，宁有不丕变者？亦长治之责尔！

　　○户　口
　　汀，初隶晋安，为新罗县。唐开元间，福州长史唐循忠携引诱遁逃户三千余置郡。正元〔1〕杜佑作《通典》，户五千三百三十，口万五千九百九十五。迨宋朝承平日久，生聚日滋，《元丰九域志》已载主户六万六千一百五十七，客户一万五千二百九十九，视唐既数倍。庆元旧志载主、客户二十一万八千五百七十，主客丁四十五万三千二百三十一，视元丰又数倍。虽中更绍定寇攘〔2〕，因以饥馑流亡，几致减半，数年来寻复其旧，有以见宋朝鸿恩庞泽、涵育之深云。
　　祖帐户　一十五万三百三十一户，计一十七万五千三百六十二丁，老小单丁残疾不成丁一十四万五千七百一十八人，总计三十二万一千八十口。
　　主户　坊市二千八百八十九户，计五千五丁，老小单丁残疾不成丁二千二百三十三人，总计七千二百三十八口。乡村九万九千八百二十五户，计一十二万四百四十七丁，老小单丁残疾不成丁一十三万六百九十一人，总计二十五万一千一百三十八口。
　　客户　坊市二千三百九十六户，计二千五百五丁，老小单丁残疾不成丁八千二百一十三人，总计一万七千〔3〕一十八口。乡村四万五千二百二十一户，计四万七千四百五丁，老小单丁残疾不成丁四千五百八十一人，总计五万一千九百八十六口。
　　递年见管　二十二万二千三百六十一户，计三十三万三千四百三十三丁，老小单丁残疾不成丁一十九万九千二百四十八人，总计五十三万二千六百八十一口。
　　主户　坊市三万三千四百五十六户，计八万二千一百单一丁，老小单丁不成丁一千四百一十五人，总计八万三千五百一十六口。乡村九万三千六百四十四户，计一十五万五千八百五十一丁，老小单丁残疾不成丁一十三万三千五百八十八人，总计二十八万九千四百三十九口。
　　客户　坊市三万九千一百七十户，计三万九千三百六十二丁，老小单丁残疾不成丁二万五千九百三十二人，总计六万五千二百九十四口。乡村五万六千九十一户，计五万六千一百一十九丁，老小单丁残疾不成丁三万八千三百一十三人，总计九万四千四百三十二口。
　　除新收落帐外见管　二十二万三千四百三十三户，计三十三万五千一百六丁，老小单丁残疾不成丁一十九万九千七百八十四人〔4〕，总计五十三万四千八百九十口。
　　主户　坊市三万三千七百五十九户，计八万二千三百四十七丁，老小单丁残疾不成丁一千五百四人，总计八万三千八百五十一口。乡村九万三千八百五十七户，计一十五万六千二百五十七丁，老小单丁残疾不成丁一十三万三千七百三十八人，总计二十八万九千九百九十五口。
　　客户　坊市三万九千三百八十户，计三万九千九百二十六丁，老小单丁残疾不成丁二万六千七百七人，总计六万六千六百三十三口。乡村五万六千四百三十六户，计五万六千五百七十六丁，老小单丁残疾不成丁三万八千四百六十五人，总计九万五千四十一口。
　　校　注：
　　〔1〕　即贞元。因避宋真宗讳，改贞为正。
　　〔2〕　南宋绍定二年(1229年)，汀州私盐贩举事，至绍定四年(1231年)为陈■〈韋〈艹冓〉〉所镇压。
　　〔3〕　依祖帐户不成丁数及客户总计数，应为一万七百一十八口，“千”应为“百”。
　　〔4〕　下文主、客户不成丁数为二十万四百一十四人，与此不同。

　　○税　赋
　　汀，山多田少，土瘠民贫，二税视他郡为重。朱文公熹、运使王公回、郡守祝公櫰、布衣雷衡皆请行经界，迄不果。昔固已病之矣，更绍定寇扰，阡陌淆紊，常赋陷失而郡计窘；或业去产存，或业轻产重而民力殚。官版簿不明，民砧基无有，奸豪擅利，贫弱罹殃，经界之行，实今日急者也。事大体重，念非得请于上，则郡家亦未易为。采民风者，宜有访于此。
　　夏税
　　本州原管六县，夏税一万九一十八贯七百九十三文正，纽计钱粮草麦四色共七万八千三百八十九贯一十二文，钱会〔1〕各半。绍定寇攘后，六县实纳到钱九千六百五贯九百三十八文正，纽计钱粮草麦四色共四万三千七百九十七贯三百二十四文，钱会各半。逃绝户无纳九千四百一十二贯八百五十五文正，纽计钱银草麦四色共三万四千五百九十一贯六百八十八文，钱会各半。开具诸县细数在下：
　　长汀县　额管税钱，四千二六十九贯二百九十二文正，计一万九千一百九十九贯七百四十七文，钱会各半。绍定寇攘后，实纳到二千八百四十三贯九百三十八文正，钱银草麦四色纽计钱一万五千五十二贯三百五十三文，钱会各半。逃绝户无纳一千四百二十五贯三百五十四文正，计四千一百四十七贯三百九十四文，钱会各半。
　　宁化县　额管税钱，四千三百二十一贯四百二十九文正，计一万八千二百四十六贯九百九十三文，钱会各半。绍定寇攘后，实纳到二千一百七十三贯五百九十七文正，钱粮草麦四色纽计一万二百九十九贯八百五十七文，钱会各半。逃绝户无纳二千一百四十七贯八百三十二文正，计七千九百四十七贯一百三十六文，钱会各半。
　　上杭县　额管税钱，二千六百三十三贯九百四文，计钱九千七百八十三贯七百一十八文，钱会各半。绍定寇攘后，实纳到一千三百八十八贯四百五十五文正，银钱草麦四色纽计四千三百一十贯五十文，钱会各半。逃绝户无纳一千二百四十五贯四百四十九文正，计钱五千四百七十三贯六百六十八文，钱会各半。
　　武平县　额管税钱，三千六十一贯八百六十九文正，计钱一万一千九百四十八贯六百三十七文，钱会各半。绍定寇攘后，实纳到一千一百一十七贯四十八文正，钱银草麦四色纽计四千一百八十七贯七百七十文，钱会各半。〔2〕
　　清流县　额管税钱，二千六百三十贯八百八十九文正，计钱八千六百一十七贯八百五十九文，钱会各半。绍定寇攘后，实纳到一千一百三十贯八百五十三文正，钱银草麦四色纽计四千五百三十贯三百一十一文，钱会各半。逃绝户无纳一千五百贯三十六文正，计四千八十七贯五百四十八文，钱会各半。
　　莲城县　额管税钱，二千一百一贯四百一十文正，计钱一万五百九十二贯五十八文，钱会各半。绍定寇攘后，实纳到九百五十二贯四十七文，钱银草麦四色纽计五千四百一十六贯九百八十三文，钱会各半。逃绝户无纳一千一百四十九贯三百六十三文，计五千一百七十五贯七十五文，钱会各半。
　　秋苗
　　本州原管六县秋苗五万九千五百三十三石四斗三升七合四抄。绍定寇攘后，六县实纳到苗米二万五千六百三十六石三斗一升。续根括到贼、绝户拨充诸寨军食米二千九百三十七石三升，逃绝户无纳三万九百六十石九升七合四抄，逐月和籴米斛添凑军支粮食。开具诸县细数如下：
　　长汀县　额管秋苗，一万五千二百二十八石六升五合。绍定寇攘后，实纳到苗米九千九十石六斗四升，逃绝户无纳六千一百三十七石四斗二升五合。
　　宁化县　额管秋苗，一万三千三百六十四石三斗九升四合。绍定寇攘后，实纳到苗米六千四石二斗五升。根括贼户拨充安远四寨军食，计米二千一百八石五斗一升，逃绝户无纳五千二百五十一石六斗三升四合。
　　上杭县　额管秋苗，八千六百五十石七斗六升四合。绍定寇攘后，实纳到苗米三千二百七十八石八斗五升。根括贼户拨充梅溪寨军食，计米二百八十七石五斗六升，逃绝户无纳五千八十四石三斗五升四合。
　　武平县　额管秋苗，八千五百六石一斗四升五合四抄。绍定寇攘后，实纳〔3〕苗米二千三百七十八石九斗，逃绝户无纳六千一百二十七石二斗四升五合四抄。
　　清流县　额管秋苗，六千九百七十二石五斗二升一合。绍定寇攘后，实纳到苗米二千八十石八斗六升。根括贼户拨充明溪寨军食，计米一百六十九石六斗七升，逃绝户无纳四千七百二十一石九斗九升一合。
　　莲城县　额管秋苗，六千八百一十一石五斗四升八合。绍定寇攘后，实纳到苗米二千八百二石八斗一升。根括贼户拨充北团寨军食，计米三百七十一石二斗九升，逃绝户无纳三千六百三十七石四斗四升八合。
　　役钱
　　本州管六县免役钱四万二千六百七十贯四百六文，系诸县径自拘催支遣。
　　长汀县　九千五百六十三贯一百三十八文。
　　宁化县　九千六百七十九贯三百三十二文。
　　上杭县　五千八百九十九贯九百四十八文。
　　武平县　六千八百五十八贯五百八十八文。
　　清流县　五千九百六十二贯二百三十文。
　　莲城县　四千七百七贯一百七十文。
　　以上皆据旧志端平间李敷文改定数目该载。
　　房廊地基
　　房廊地基及州前西廊行廊钱每年二百七十三贯三十二文，钱会各半，岁终监纳。
　　地基钱，每年一十八贯六百五十文，钱会各半，岁终催解。
　　城内厢官军典催纳行廊钱，每年五贯三十四文省，岁终呈帖兵官催解。
　　济川门外房廊钱，每年除减免外，合纳钱四十八贯文，钱会各半，系宗子赵必文请佃，岁终监纳。
　　定光院祐圣堂没官田税钱，每年纳九十二贯一百四十八文，钱会各半，岁终解纳。
　　军资库每年催房店钱，一百八十一贯五百三十五文，钱会各半。
　　以上系见催数。
　　盐课
　　本州合发朝廷纲运官军衣赐全籍。
　　卖盐趁办
　　旧额运福盐每年八中纲，实搬到盐四中纲，多至六中纲。后以涉历艰难，动经年岁不到，多欲更革。前长汀县宰刘元英为检院申请，欲令汀民与长汀、宁化、清流并照上杭、武平、莲城体例，改运漳盐。郡守赵崇模申请谓搬运漳盐，系遵陆路，恐脚夫有改，反为一方之扰，莫若改运潮盐。绍定五年，准尚书省札，从本路郑转运之请，许本州及诸县艰于运福盐者改运潮盐。本州具申朝廷，乞行下诸监司移文潮州，立定体例，候本州搬载盐纲，须是从官纳钱请清盐，不许场务邀阻，多收税钱。续准运司牒本州，催促一面搬运，责认本司净息，准拟供给吐浑月粮、衣赐，不可顷刻乏。兴〔4〕本州遵禀，牒长汀县根括诸里船梢水手条具河路滩险，陆路扛搬因依陆续支钱发遣船户往潮州界撮买应办郡计，并非从官给卖。其盐经由潮州潭口场纳税，过上杭县，从官检秤核实，方到本州交卸。每纲一十船，共搬盐四百箩，每箩二十贯足钱重。每一贯钱重，官支买盐、脚载、纳税、盘矶、扛搬等钱共三百足，外搬盘上岸及包盐箬叶、秆索合干人食钱等费在外。本州从来盐价，每斤一百六十钱重，卖钱一百八十文足。自后逐次裁减，每两卖钱六文足，每斤卖钱九十六文足。岁约运三纲，纲吏多阻滞，以致违限，或止两纲，或两年通五纲。每年解纳本路运司盐息钱七千六百五贯四百一十六文省，提举司吏禄钱三百一十二贯文及支拨下通判厅头子赡学钱一千二百八十四贯七百二十文省。
　　长汀县　原拨福盐。绍定间，本州申请改运潮盐，每纲一十船，每船载盐六十箩，每箩二十贯足钱重。旧制，每斤价钱二百六中文省，中丰〔5〕。嘉熙间，提刑童公顺每斤减三十文省。淳祐间，宰陈显伯拨青泰上二都盐三百六十三斤，拘钱会入学养士。宝祐间，郡守周公晋拘回营阳第五、第六、第八都，归仁第一、第二、第三都，仙桂第一、第二都复买州盐。宝祐间，准提举汤公谟行下，减免逃绝户几二十斤。
　　宁化县　运福盐。每年运四中纲，到清流岭下交卸，别雇船搬运入县。一中纲计七百一十七箩，每箩净盐一十七贯二百文重，分东西廊发卖。东廊甲户盐额每月一万七千斤，今止一万六十斤；西廊卖县郭三都人户，买不买从其便，无定数。解提举司吏禄见钱二十贯五百文省，十七界会一百二贯五百文，州净利钱三百六十二贯八百八十八文省，十七界会一千八百一十三贯五百文，通判厅赡学盐头钱见钱二百五十一贯四百二十二文省，十七界会一千二百五十七贯文。
　　上杭县　旧运漳盐。绍定间，郡守李公华申请改运潮盐。杭与潮接，私贩旁午，艰于发买。逐年只就潭口场撮买三纲，每纲计一千七百秤。
　　武平县　运漳盐。每年十小纲，每纲一万斤，斤为钱一百六十二文。邑去漳余十程，皆陆负，例和雇里夫，分番接运。
　　清流县　运福盐。每年四中纲，每纲六万斤。每月发卖诸团里民户食盐计七千八百包，每包二百五十八文，钱会各半。
　　莲城县　运漳盐。旧例官给纲本钱，雇诱丁壮陆负而官民中分之。近年官差人吏赍钱往漳州买盐，载上水头，和雇里夫往水头搬担交卸。旧例编排民户分四等给赏，上等三百文，中等二百一十文，下等一百二十文，四等六十文。自绍定兵火后，户口凋耗，不许计口分等，只凭甲长请盐分卖。
　　以上该载诸县所申，互有详略。
　　六县每年合解春冬衣赐等青册钱
　　长汀县　钱会七千四百四十七贯三百三十六文。
　　宁化县　钱会一万二千八百五十四贯六百八十四文。
　　上杭县　钱会三千六百二十六贯一十二文。
　　武平县　钱会五千四十七贯八百一十六文。
　　清流县　钱会六千七百八十二贯一百二十三文。
　　莲城县　钱会六千一百七十五贯七百九文。
　　以上并逐月拘催，年终解足。
　　商税
　　州城商税务，祖额收钱一千三百五十九贯一百八十三文。政和八年，收钱一千四百一十六贯五百六十四文。新额收钱四千九百九十九贯一百六十七文。绍兴二十二年九月十六日，准运司牒文准都省付下汀州奏，城下务自绍兴十六年至二十年所收商税比祖额并增，依法取酌中一年收钱。遂取绍兴十八年收钱数立为新额，计上项递年收钱六千二百六十三贯八百三十八文，每日遇晚随所收多寡以十分为率，解赴知通衙交纳，州库六分，通判衙四分。
　　以上据本务所申。
　　宁化县商税务，祖额收钱二千七十一贯—百二十七文。今收钱二千四百七贯六百三十四文。
　　校　注：
　　〔1〕　钱，硬币。会，即会子，南宋发行的一种纸币。
　　〔2〕　此处缺逃绝户无纳数字。依武平县额管税钱总额扣除实纳到额，应补“逃绝户无纳一千九百四十四贯八百二十一文，计七千七百六十贯八百六十七文，钱会各半”三十七字。
　　〔3〕　漏一“到”字。
　　〔4〕　“兴”字疑有误。
　　〔5〕　“中丰”不可解，疑为“中丰会。”

　　○供　贡
　　九赋敛财，九贡任土，上无苛于取下之制，下有乐于奉上之忱。汀，地产无奇，土贡不作，赋色目亦重。惟是矿冶废歇之久，岁额白金买偿价日以踊，虽痛革扰，犹以为病云。
　　上供银　每岁解发七千九百四十五两八钱三分五厘。赴行在左藏西库交纳。
　　州库代输建昌军、抚州银　一千一十两八钱三分五厘。
　　诸县桩解钱　六千九百三十五两。长汀县一千五百四十一两一钱五分。宁化县一千五百六十两四钱五分。清流县九百六十八两七钱七分五厘。上杭县九百六十九两七钱三分。武平县一千一百一十九两八钱九分五厘。莲城县七百七十五两。
　　州库桩办上、中、下三限头子银　　二百三十五两七钱三分七厘。
　　旧额解上供银一万三千两。淳熙间〔1〕七年九月，郡守江公■〈鏋，王代釒〉奏请：“祖宗旧制以汀州地有坑场，银货易得；不宜蚕桑，衣赐难办。令本州岁出银六十五两〔2〕，为建昌、抚州代输上供银；令建昌岁出绢四千五百三十七疋，紬三百三十五疋，绵二千两，抚州岁出绵七千五十两，应副本州官衣赐，通融相济，及本州代输二郡上供朝廷，籍为定额。为建昌、抚州岁出绵绢，只到本州，一更兵火，乘此失约。本州既无本色绵绢可给衣赐，不免纽折价钱支给，而代输二郡上供之银，常自若也。乞将汀州每岁见发上供银数内豁除代输建昌、抚州银六千六十五两，下江西运司径行督责逐州起发，仍于本州岁发数内销熔。其本州合用官兵春冬衣赐，管认自行措置支给。”得旨，令江西、福建运司依所陈事理施行。本州实合解六千九百三十五两。续准运司牒文，备省札从江西两运司申请，乞将建昌、抚州均认起发物帛，以三分为率，令江西运司措置均认一分，福建运司均认一分，其余一分别行措置。续又准运司牒，本路一分银二千二十二两，更令汀州每岁认发一半，银一千一十一两，通计本州每年实发银会七千九百四十五两八钱三分五厘。
　　圣节钱　每岁进奉二千两，赴行在右藏西库交纳。系诸县桩解。长汀县四百五十两。宁化县四百五十五两。清流县二百七十六两六钱。上杭县二百七十六两七钱。武平县三百二十一两六钱。莲城县二百二十两一钱。
　　州库又桩办头子银　　一百一十八两六钱四分四厘。
　　大礼银　每遇大礼年分，解发进奉银二千两，赴行在左藏西库内交纳。亦系诸县桩解。长汀县四百五十两。宁化县四百五十五两。清流县二百七十六两六钱。上杭县二百七十六两七钱。武平县三百二十一两六钱。莲城县二百二十两一钱。
　　州库又桩办头子银一百一十八两六钱四分四厘。又簇办赏给钱会九千七百七十贯九百一文。
　　旧例，诸县桩解银二千两，钱六千贯，余钱州库凑支。嘉定十六年，郡守赵公崇模奏，乞以本州自行趱积，代为诸邑尽数认解，其诸邑合解之数，并已蠲免。十七年，牒诸邑将合解本州官钱截拨买银二千两，赴州交纳。团纲起解及本州簇办会支给诸军赏赐，至今为定例焉。
　　免丁钱　本府祖额管催僧道免丁钱二千三十六贯五百文，钱会各半。嘉熙二年，准都省指挥照年额增催一半，自是岁催三千五十四贯八百文，银会各半，分上、下半年起解赴行在左藏库送纳。见钱纽计银四百七十两五钱一分二厘，十八界会一千五百二十七贯三百文。
　　铅本钱　本府额办上供铅本钱三千贯中半，照绍兴十九年五月十五日已降圣旨，指挥截拨发下通判厅应支屯戍左翼军券食，候至年终打算，将截使不尽钱会起解。至开庆元年，准户部行下，每年分两次取解。本州遵禀以缘会中照分限，解赴行在右藏西库送纳，银四百二十八两五钱七分二厘，十八界会一千五百贯。
　　牙契　牙契系司法厅拘催，逐时承准提领催契。所发下契纸收趁，牙儿以十分为率，随季行算，分隶解纳。内三分拨充经制，一分充州用，六分解赴提领安边太平库送纳。其每年收到钱数不等。解发诸司：都大提点司进奏官供给钱二十八贯九百五文。转运司进奏官供给钱一十八贯二百七文。提举常平茶事、提干任三年满，远接牒本州支钱会二十七贯二百七十三文，半年申解。安抚司、签厅白直、每年十八界会二十三贯三百文，见钱七十七文。经总制原额六百三贯二百四十七文，钱会各半。助学养士二百贯，钱会各半，分上、下半年发下。
　　通判厅财赋　经总制钱，每年六县共解到一万三千四百八十八贯九十三文。又在州仓库头子等钱，随出纳数拘收无定额。又六县搬盐纲头钱、铅本折茶钱每年六县共解到八千贯文。三司钱官户役钱，统置官供给钱，减利顾钱六县共解到一千四百六贯陵广〔3〕六十文。赡学钱取于本州及六县搬运盐纲箩头钱，每年分十二月发下，州学钱粮官交管养士，每一月计二百九贯九百六十一文。牙儿等钱，随民户印契价贯拘收无定额。常平义仓米，系民户秋粮带收，祖额每石收五升。近于宝祐四年准提领所行下，每石收一斗，年额管催，六县共二千五百六十一石五斗六升。以上据通判厅申到数目该载。
　　通判厅经总纲起解于行在右藏西库送纳。嘉定十七年，准户部取解钱会五万二千七百一十七贯七百一十文。近于宝祐四年，准户部行下以五万贯为额。至开〔4〕元年，又准户部抛册增作五万八千九百三十二贯四百一十四文。
　　土贡　杜佑《通典》贡蜡烛二十条。唐《地理志》亦贡蜡烛。《九域志》贡蜡烛二百条，今贡无。
　　校　注：
　　〔1〕　“间”为衍字。
　　〔2〕　依下文应作“六千六十五两”。
　　〔3〕　“陵广”，为误入之字。
　　〔4〕　“开”后脱一“庆”字。


　　○土　产
　　《禹贡 扬州》：筿荡既敷，厥草惟夭，厥木惟乔，厥贡惟金三品，齿革、羽毛、惟木。岛夷卉服，注谓南海岛夷，草服葛越。厥篚织贝。注谓纤细苎。《周官 职方氏 扬州》：其利金锦竹箭，其畜宜鸟兽，其谷宜谷。自今观之，闽中诸郡，非负嵎濒海，则被山带溪，岛居者安鱼盐之利，山居者任耕织之劳，大率地狭民稠，大半他业。而田多依山，无甚旱涝。汀在闽而南，山樵谷汲，稻食布衣，故民之丰约不大相远；粜不出境，故谷价常贱；比屋而绩，故其布多品；地接潮、梅，率多旷野，故有虎、豹、熊、象之属；其气候多暖，故花果之种类时序，或似岭南。
　　谷之属　秔、糯、粟、麻、豆、菽。
　　帛之属　绫土、紬土、布。苎、葛、蕉、麻、綦花、吉贝。
　　货之属　金、银、铜、铁、蜡、蜜、糖、蕈、靛、纸、红椒。
　　花之属　碧桃、蒨桃、闪烁桃、红梅、黄香梅、海棠、酴醵蔷薇、枤棠、郁李、玉堂春、长春、惜春、玉蝴蝶、锦带、踯躅、山茶、薝蔔、素馨、茉莉、萱草、含笑、四月菊、石竹、朱槿、山丹、麝香、滴滴金、金线莲、宝相、白鹤、玉簪、柚、麝香萱草。
　　药之属　半夏、地黄、菖蒲、茱萸、麦门冬、香附子、天南星、骨碎补、白芨、凌霄、何首乌、姜黄、黄连、莳萝、黄精、牵牛、地骨皮、乾葛、石菖蒲、牛蒡子、鸡苏、薄荷、白芷、高良姜、白扁豆、荆芥、牛膝、赤石脂、禹馀粮、香薷、白药、寒水石、紫金藤、苍耳、泥矾、降真香、旋覆花、土黄、土芎、五加皮、苦参、山姜、山椒、五倍子、桔梗、蓬术、石竹、马兜铃、卷柏、茵蔯、地输、单竹黄、车前、山药。
　　竹之属　苦、筀、筋、甜竹、淡、紫、赤、黄、斑竹、江南、慈。
　　果之属　桃、李、杏、梨、柿、枣、栗、橘、柑、橙、莲、梅、芡、藕、菱、樱桃、林檎、枇杷、石榴、金橘、香橼、甘蔗、楂子、杨梅、茨菰、凫茈、土瓜、葛、葡萄、水精、马脑。银杏。
　　木之属　楠、杉、松、梓、枫、槐、樟、柏、桑、桐、柳、桂、枸、■〈六上隹下〉、楮、檀、栎、兜楼、罗文、相楒、金荆、白牙、大洞、紫棱、黄梅、黄杨、梌、榉。
　　畜之属　牛、马、骡、驴、羊、犬、彘、鸡、鹅、鸭。
　　禽之属　莺、雉、乌、鹊、雀、鸠、鸽、鹰、鹞、鹘、天色、白色。鸂■〈涑鳥〉、杜鹃、啄木、山鹧、鹭鸶、山胡、山和尚、画眉、提壶、鸲鹆、十二红、布谷、伯劳、白鹇、吐绶鸡、鹳、百舌、。
　　兽之属　虎、豹、熊、象、鹿、塵、麇、麂、豺、猴、兔、獭、野猪、毫猪、竹■〈鼠留〉、穿山甲、山羊。
　　鱼之属　鲫、鲤、鲈、鳝、鳜、鲇、鲪、鳗、鰌、鰄、鳒、鲢、龟、鳖、鳊、抱石。

　　○山　川
　　汀界闽粤西南徼，崇岗复岭，深溪窈谷。山联脉于章贡，水趋赴于潮阳。千山腾陵余五百里，然后融结为卧龙山；四水渊汇几数百折，然后环绕而流丁。于是山之斗绝者宽舒而端重，水之湍激者清泚而深沉。隽游名宦，例以山水郡称赏，昔元丰郡守陈公轩诗云：“一川远汇三溪水，千嶂深围四面城。花继腊梅长不歇，鸟啼春谷半无名。”又云：“山遭庾岭为南徼，水与潮阳作上流。”郡倅郭公正祥诗云：“城池影浸水边水，鼓角声传山外山。”诵者可以想见山川胜概云。
　　郡城内
　　卧龙山　山脉分支于赣之宁都东北为虎头山，历石城界，走五百里为大琴坪，为茅坪，又为上、下三田，过瑞金界，委蛇至石含源过脉。白鹤仙云：“汀洲地脉艮来，常二龙过水，石含当是也。”由长龙、温地、翠峰、狮岩直渡横溪，屹然平田中一山盘踞，不与群阜属，如龙卧状，实州治主山也。登山椒洞见井邑，他山皆拱揖俯伏其下。旧经云：“亦名无境山。”《郡县志》：“在州治之后，实为主山。州之四山环卫拱揖，皆朝此也。”
　　东山　在城内正东，乃卧龙山之首。古松偃蹇，鹤鹳来巢。上有鄞江台，旁有五显庙，乃古迹。
　　横冈岭　在汀州城内东北，乃卧龙山之左支，横于中路，故名。
　　金乳泉　在汀州宅堂东，卧龙书院之右，即三瑞堂旧基。大中祥符间，郡守赵公遂良就州后创庵，延定光佛往来憩息，赵指庵前枯池曰：“劳师出水。”师即以石书偈四句投池中。“山矿生金乳，地官辟开门，石矿水直出，供养天心尊。”未信宿间，清泉衍出，郡人采偈语中语，名曰“金乳”。池心甃为一井，绍兴间，郡守张公宪武字演翁，创小亭覆之，仍为之铭，曰：“六祖卓锡，曹溪发源；定光说偈，卧龙涌泉。”见匾曰“演翁泉”。
　　魁星井　在仪门外西南州院前。
　　巨星井　在州厅西甲仗库内。
　　禄星井　在州后园西北东山堂前。
　　文曲井　在州厅东南佥厅前。
　　廉星井　在州东南判厅前左。
　　武曲井　在州东南省仓后。
　　开星井　在州东北塔院前。旧传白鹤仙迁郡之初，谓形如斗，令于城内按斗象掘地为七井，以七星名之。
　　邓长史井　在福寿楼南街城下。郡人邓正己开凿。掘至丈余，遇盘石，闻其下有泉声，邓令匠者甃之，工毕，以铁杵撞石，石穿泉迸，四时不竭。
　　长汀县
　　南山　在长汀县南三里。山脉自石含分支，由湘洪峡过鸡笼嶂，历高坑，起鹦鹉石，又里许秀峙为南山，实州治朝山也。白鹤仙云一龙湘洪峡里过，却在南山饮水浆”是也。文殊院、同庆寺，左翼军驻扎寨在其下。元丰间，郡守陈公轩有诗云：“渡溪缘石磴，问寺转松岗。”又有与郡倅郭公祥正游南山倡和长篇。见《鄞江集》。豫章洪刍有诗云：“烟花淡荡连三里，云树低迷过一州；冈献卧龙春色老，气横野马日光浮。”
　　拜相山　在长汀县东南二里。俯挹卧龙山如人拜状，故名。白鹤仙云“谭子岗头拜相山”是也。
　　圆珠山　在长汀县正南三里。白鹤仙云“二龙争珠”是也。绍兴间，郡守张公宪武有诗云：“万叠崇岗揖卧龙，一峰圆顶翠连空。”今为六祖道场。绍定间，郡守李公华书匾“倚松”二字。
　　玉女山　在长汀县南十五里。四时花卉不绝，月明籁寂，隐有音乐声，旧传王氏女修真之所。下有通仙桥。《郡县志》：“高插青云。”
　　灵蛇山　在长汀县南百八十里。山旧多蛇，下有佛庐及蛇山庙。《九域志》载为胜迹。《寰宇记》：“在州南三百八十里。”
　　马鞍山　在城之巽方五里。
　　展旗山　在长汀县西七里。
　　莲花山　在长汀县东十里。
　　笔山　在长汀县东十五里。
　　鸡笼山　在长汀县北五十里。旧经云：“高十五里。”《九域志》载为古迹，本郡富国先生王中正成道之所〔1〕。马鞍而下，五山皆以形得名。《舆地纪胜》郡倅郭公祥正诗：“神仙之府名鸡笼，千寻翠玉擎寒空；秀色凌风入城郭，半衔晓日金濛濛。”〔1〕
　　濑溪障山　在长汀县西三十里。
　　赤坑障山　在长汀县南五十里。
　　翠峰山　在长汀县东北四十里。壁立千仞，绀碧可爱。
　　七宝山　在长汀县东南二百里。旧出七宝，故名。下有上宝场，今废。
　　西峰　在长汀县西，乃卧龙山之右支。上有西峰、法林、罗汉三刹。
　　宣岩　在长汀南五里。崇、观间，宣明隐居之地。洪刍有诗云：“一纶涵碧磻溪钓，千穗垂黄谷口耕。”又云：“路侧似逢君子屩，岁寒空老大夫松。”
　　石燕岩　在长汀县南。昔有遇骤雨于其下者，见飞燕数十集石上，雨止视之，皆化为石，故名。《舆地纪胜》：“石燕岩在城南七里。”
　　通济岩　在长汀县东十里。大观中，僧惟秀奉伏虎香火于其间，祈祷响应。
　　狮子岩　在长汀县东南九十里宣德南。双石为门，定光佛常振锡于此。云：“后百年有天火发，非吾久居之地。”遂去之。自是僧徒不遑宁处。
　　霹雳岩　在长汀县拜相山限。旧传迅雷一声，岩洞遂辟，中有丹灶犹存。今为佑圣道院。
　　云谷岩　在长汀县驻扎寨中南山之趾。
　　朝斗岩　在长汀县南山崦。缘石扪萝而上，俯视城市。有佑圣、广祐、福善王祠，祈祷必应。长汀宰陈显伯有诗云：“分明贮秋汀一角。”三山林乔有诗云：“醮坛夜朝斗在目，石室昼卧云生胸。”
　　佛岭　在长汀县东南五里。乃邓长史趺视之处。
　　东庄岭　在长汀县东五里。下有民田千顷，故名。
　　白叶岭　在长汀县南十五里。上有白鹤庵。
　　枣木岭　在长汀县南二十里。
　　构木岭　在长汀县东二十里。
　　大息岭　在长汀县东五十里。
　　归岭　在长汀县东南五十里。往莲城路。
　　分水岭　在长汀县南五十里。
　　白头岭　在长汀县西二十里。旧经云：“常有白云笼其巅。”故名。
　　新路岭　在长汀县西六十里，抵瑞金县，乃汀赣分界之所。嘉定间，郡守邹公非熊修隘以备赣寇，名罗坑隘。《郡县志》：“新路岭，在县西六十里。峭险壁立，砂砾崎岖，行者病焉。岭背即隶江西，此乃天所以限闽中也。”
　　湘溪岭　在长汀县东南三十五里。
　　流源大岭　在长汀县东南四十里。
　　蘘荷岭　在长汀县南百余里。地产蘘荷，故名。见《九域志》。
　　桑溪岭　在长汀县南百五十里。
　　苍玉洞　在长汀县东三里，东禅寺前道旁。两石对峙如门，中间玲珑岌嶪，奇怪万状，不减灵隐天竺。石有数名：曰石门、烟屿、仙掌、鹤巢、抱云、二老峰、狮子、马鞍之类。名胜篇章最多，姑举其概：运使蒋公之奇绝句云：“苍玉门径阔，白云庭院深。鄞江一丈水，清可照人心。”郡倅郭公祥正云：“片片水崖裂，淙淙雪浪深。举头看白鹭，相伴洗尘心。”郡守谢公洞云：“溪瘦玉声小，山横翠色深。”郡守陈公轩云：“截断苍山百尺崖，峥嵘相倚洞门开。天生只隔红尘路，不碍溪云自往来。”蔡隽云：“向来曾醉呼猿洞，乱石穿云拥坐隅。谁料七闽烟瘴底，半岩风物似西湖。”旧东庄潭沿其旁，后湮塞，今远徙教场后矣。
　　仙隐洞　在长汀县云骧阁下。石径沿溪，嶔崎深窈。外有两石夹一小石，天然成门，内颇宽博。嘉定间，郡守赵公崇模开辟，以发天秘，创溪堂及数小亭其间。继而郡守林公岊创洞天书院及白鸥亭。今并废，惟有《白鸥亭记》脍炙人口。
　　乌石鼻　在长汀县惠民桥之上流。
　　石壁　在长汀县南二十里。下有庵。
　　白面石　在长汀县西五十里。
　　寅湖　在长汀县东二里。周回百步，以其居郡寅位，故名。中有小山，虽水溢不没。湖光绀碧可鉴，春生冬涸。郡人钟伯澹有诗云：“百丈平湖一点山，碧琉璃涌小蒲团。”长汀宰钱厚濒湖创亭。宝祐间，郡守周公留重创。
　　辛湖　在长汀县西一里。周七十步，居郡辛位，故名。
　　子地湖　在长汀县东十五里。居郡子位，故名。乃东禅寺常住，今垦为田。
　　青草湖　在长汀县东五十里象牙林。深不盈尺，广不盈丈，生草四时常青，故名。运使蒋公之奇有诗云：“地无一勺水，安得有湖名？世事果如此，风波平地生。”
　　正溪　自宁化界李地发源，出石含，历谢地、新桥、湘洪峡，迤逦至东庄潭分为二派。其一派流有年桥〔2〕，一派流济川桥。至高滩角复合。阴阳家谓之随龙水是也。
　　东溪　自翠峰发源，会鄞坑水，流高洋桥，至张陂与正溪合。
　　北溪　自横坑发源，曰横溪。过攀桂桥而下，与正溪合。
　　西溪　自大原发源，过杉岭至南拔桥东流。白鹤仙云“辛兑抱城归巽辰”是也。尤一郡风水所关。治平五年，筑城堑濠，官砌石陂于南拔桥下，引一派东注迄崇善坊兴云桥，与正溪合。一派又东至于西田，过富文坊洲湖庙前与正溪合。
　　小湘溪　自长汀县东南原发源，至湘洪庙前与正溪合。
　　梓步溪　在长汀县东五十里大息岭左发源，至南田与正溪合。
　　南溪　在长汀县南二十五里。其流不一，至侧桥合。溪归西南，过普济桥至南口与正溪合。《寰宇记》：“溪水在长汀，去州东四十里，地名石涵内流出，从城过，直至广南潮州。通小船。”
　　龙潭　在城东云骧阁下东岸。建龙王庙，遇旱则筑坛而雩。祥符间，数为民害，郡守赵公遂良请定光佛书偈正之。偈云：“天风毗地势，地水转势头；沙石立未堆，水心主巨州。”其患遂止。
　　东庄潭　旧在东庄岭下，今水徙流于都教场后。
　　百步潭　在长汀县东十里。
　　麻潭　在长汀县南十里，郡之众流皆会于此。山势蟠亘，过此折为九曲。
　　曲潭　在长汀县南三十五里。
　　大潭　在长汀县南六十五里。
　　鱼梁滩　在长汀县东二十里。
　　法林袈裟泉　在长汀院西法林院。旧传有老僧讲《法华经》。一夕，窗牖皆明，出见龙蟠石上，僧以袈裟覆之。蚤作，袈裟入石丈余，石裂为泓如袈裟状，甘泉坌溢。自郡守陈公轩、郡倅郭公祥正烹茗泉上，倡和长篇凡八，郭命名“新泉”，泉价顿高。陈诗云：“逗石无声下无冗，停之不盈酌不竭。银瓶送响落清甃，镜奁破碎冰壶冽。”又云：“奇哉江南郭夫子，一顾能令泉价美。”郭云：“惜哉无名人不闻，惟有寒泉弄清泚。”后守、倅多有题咏，不能尽纪。嘉泰间，郡守赵公彦橚游此，庖流触以腥秽，泉流遂竭。后醮谢之，阅日乃复澈清，有碑记其异。
　　汤泉　在长汀县南四十五里，曰何田市。周数十丈，能熟生物。绍兴间，县丞江灏力请于郡，层石池之，钩流渠之，又疏寒泉以破其烈，异向为两浴室，使男女有别。旁结庵，名“无垢”，环绕皆汤，惟佛殿后正中有井泉清冽，后因作露台于其上，泉遂堙塞，识者惜之。长汀尉李格为之记。一在长汀县南百里安仁保，由石窦中涌溢如拖绅，溉田甚袤。
　　玉泉　在长汀县东南七十里。清泚而甘，流为瀑布。有僧卓庵其下，前后植茶，其品甚高，与建溪相伯仲，号玉泉茶。
　　鄞江井　在长汀县东金花坊。深仅三尺许，溉田甚袤。秤之，重于他水。春秋则外水入而不溢，夏冬则内水出而不竭，人甚异之。
　　南亭井　在长汀县南富文坊。甃为八角，阔丈许，引手可掬。
　　郑家陂　在长汀县东二里。
　　西田陂　在长汀县西一里。
　　南拔桥陂　在长汀县西二里。以石障堤，引水入官濠东流。
　　官陂　在长汀县东二里。积水之所。
　　中陂　在长汀县东二十五里。横截鄞坑水，下灌民田，广袤数十里。
　　张家陂　在长汀县东十五里。
　　何田大陂　障刘源溪水；又曰中陂，障黄坑涧水；抱山数曲。三水合流出何田市心，疏为数十圳，分溉民田，皆成膏沃，不减白渠之利。
　　放生池　因长汀县东云骧阁下龙潭为之，刻三大字于石。
　　磜角　在长汀县东五里。高岩怒湍，溉田甚广。
　　磜头　在长汀县南四十里。峭壁数十仞，瀑布之声如雷。
　　上渡　在长汀县南三里。后创桥，名镇南桥，俗号上渡桥。
　　游绳渡　在长汀县南五里。后创桥，名南安，俗号下渡桥。
　　宁化县
　　南山　在宁化县南。《郡县志》：“南山在宁化县南，高百余仞。”
　　翠华山　在宁化县北。
　　宝山　在宁化县北四十里。
　　凤凰山　在宁化县北三十里。
　　瑞花岩　在宁化县灵隐洞东北十里。旁有僧舍，谓之下岩。
　　龙池岩　在宁化县南四十里。旧经云：“昔有龙蟠于此。”运使蒋公之奇有诗云：“苍龙蜕骨去已久，山根一穴如天开。寄言俗客不可入，往往白昼生风雷。”
　　西岩　在宁化县东北五十里。由林田寺而南行五里许，渡小涧，登石梯，循羊肠而上，一门呀豁，石龙当户，旁有小穴，外险中广若龙之势。又有石笋屹立如晨门，石乳下垂，俯映笋末，有泉涓涓自乳而笋，无毫发差。由门而入，空洞如砥，可坐千人。中有数石室：其一若僧龛，置观音像，谓之宝陁石；其一如方丈，初入黮暗，坐久忽明；又其一曰乳穴，非烈炬不可入，中横石案，旁有泉一泓，其音琮净，乡人祷旱，取水于是，出岩即雨，谓之“圣水”；又其一，匍匐乃入一小穴，其间宽明，丹灶俨然，谓之“丹室”；其旁有龙井，尝有人以绳坠石下闯，其深叵测；又其一如堂奥，冷气逼人，不容久伫。
　　东岩　在宁化县西岩之侧。其窈窱空阔、梯飚磴藓之状，不减西岩。中亦有数石室：始入隐隐有像，谛视无有，谓之“仙影洞”；旁有碧莲数朵，大如车轮，垂于高盖之上。左有石龛，置经其中，谓之经龛”；旁有石如玉壶，高可二丈，泉涌壶口，循壶而流，皆成钟乳；下有芝田五六区；上有响石，撞之如钟。西有石柱，高峙如青琅玕。其南有水自石中出，潺湲迅急，复入于石，竟不知所之。又南最高处有石鹤，若奋翼而飞；旁亦有丹室二岩，前此固有新旧之名。自隆兴改元，邑士伍倅始作是游，表而出之。
　　狮子岭　在宁化县南三十里。有石类狮子状。
　　金船岭　在宁化县东三十里。长老相传：尝有金船夜光，乡人求之弗得，故名。
　　罗汉岭　在宁化县南五十里。
　　苦竹岭　在宁化县北五十里。
　　神王岭　在宁化县北七十里。
　　南桥岭　在宁化县北九十里。
　　黄连洞　在宁化县东五里。地多黄连，故名。旧县名取此。
　　灵隐洞　在宁化县北五十里，旧号洞源岩。长老相传：治平间，夜率有异僧祖庆结庵其中，后芟辟其地。重岗叠巘，小涧横绝，有烟云缥缈之状。群石诡异，若窗若龛，若设筵席，若列钟磐，若虎斗乌励，且有野花殊草，香气蓊葧。一石拔地而起，表有洼樽，若盆若盂，乳泉滴沥，满而不溢，乡人祷旱辄应，病者饮之即瘥。
　　宝池石　在宁化县北七十里宝池寺之侧。杰出群山之上。一名威胆山。
　　危石　在宁化县北六十里。突然一峰，四壁斗绝，人迹不能到。绍兴间，僧祖月爱其孤高，结庵其上，名曰“翠峰”。
　　狮子石　在宁化县北登荣乡田间。以象得名。
　　狂波石　在宁化县东七里赤岗潭中。长老相传：旧有二龙蟠石上，水涨之时，汹然湍怒，故名。
　　石龙　在宁化县北五十里灵隐洞之中。以象得名。
　　蛟湖　在宁化县北六十里。深不可测。旧经云：“昔有僧结庵其上，一日昼晦，见白龙卧波。乡里遇旱辄投败铁，则暴雨怒涛，涌出其铁乃已。”嘉泰间亢旱，郡守陈公暎差官祈祷，应期而雨，岁乃大熟。令置龙王庙于旁。
　　柘湖　去蛟湖不远。未尝损竭，溉田甚多，故名。
　　羊鸦湖　亦在柘湖之侧。旧传鸦噪于木，羊跪于地，忽成此湖，故名。
　　县之溪，在宁化县。发源有六：其正西抵赣州石城界，自崭岭九十里至县与大溪合；其西南抵长汀县界，自狐栖岭百二十里至小吴与大溪合，又四十里至县；其西北亦抵石城界，自长放百里至李田与大溪合，又二十里至县。此三水，县之上流也。其东北抵邵武之建宁，南剑之将乐，远者派入泰宁而东，近者入县与上流合。且以近者言之：其一东北，自台田岭与建宁分水百四十里，至县与大溪合；其一正北，自苦竹岭六十里至马家渡与大溪合，又三十里至县；其一正东，自热水窑头百里至侧潭与大溪合，又四十里至县东溪渡上二里，与上流三溪合为一，然后东至清流县，达于剑、福以入于海。《郡县志》：“县界水发源有六：东经清流，至南剑福州入海，漕运通焉。”
　　神头潭　在宁化县南五里。
　　龙门潭　在宁化县南二里。
　　院子坑潭　在宁化县西二里。
　　龙潭　在宁化县东一里。旧有庙，今废。
　　赤岗潭　在宁化县东北七里。
　　斑竹潭　在宁化县南七里。
　　万斛泉　在宁化县北五十里。石洞中坌涌而出，流为小涧，下溉田数千亩顷。
　　甘泉　在宁化县鹫峰院佛殿前。
　　洁溪泉　在宁化县南四里。清泚甘冽。一名“滴龙泉”。
　　周家井　在宁化县东百步，虽旱不竭。
　　大陂　在宁化县东百二十里。先是，田亩燥瘠，旱即荒莱，居民协力障溪以成，至今为利。
　　吴陂　在宁化县西四十里。有居民吴氏出力为之，灌溉甚广，人思其惠，故名。
　　放生池　在宁化县南。
　　蓝布池　在宁化县北二十里。旧名“水丰池”，生藕最佳。
　　雷鸣磜　在宁化县南五里。其声如雷。
　　龙潭磜　在宁化县西北四十里。旧传有鼋浮水面，溪即涨，乡人异之。
　　东渡　在宁化县东五里。
　　马家渡　在宁化县北二十里。
　　石马渡　在宁化县北二十五里。溪有石，其状如马。
　　程步冈渡　在宁化县西北十五里。
　　留口渡　在宁化县西三十里。
　　禾口渡　在宁化县西三十五里。
　　《寰宇记》：“铁石山，在宁化县东一百五十里。”
　　上杭县
　　横琴山　在上杭县南。
　　金山〔3〕　在上杭县北。有石峰并立，号“双髻山”。康定间，产黄金，故名。《郡县志》：“金山下，水清泚可爱，暑月如冰霜。”《舆地纪胜》：“金山在县之西一十里。”
　　南宝山　在金山之阳。《郡县志》：“南宝山下水凡合七水入本州大溪。”《舆地纪胜》：“南宝山在上杭县北七里，据金山之阳，故号南宝。望之，如笔插空。”
　　袍山　在上杭县西南。未县之前，山林之木茂盛，有阴阳家谓郭坊之民曰：“袍山苍苍，青紫盈坊。”未几，遭迁于兹。
　　冷洋山　在上杭县东三十五里，高出众山，俯见县治，结庵其上。
　　高唐山　在上杭县南九十里。
　　羊厨山　在上杭县西南百里外。高可百丈，盘桓百余里，跨汀、潮、梅三州界，危峰怪石，千态万状。山巅常有群羊栖止乱石间，人迹不能到，故名。《郡县志》：“羊厨山，在县西南二百余里，高百余丈。”
　　铜鼓山　在上杭县东南百里外。拔地特起，高数十仞，广周数里，民居其下。有岩窦井泉，石壁有倒书“千年”两字，字径尺。旧传有铜鼓从空而堕至山腰击石，石裂泉迸，溢为巨井，阔丈余，其深莫测。时有双鱼出游，或施网罟，竟不可得。铜鼓声闻，岁则大稔。
　　黎公岩　在上杭县南二里。
　　黄杨岩　在上杭县东铜鼓之下。地产黄杨木，故名。
　　仙女岩　在上杭县东鳖沙团炭山间。负岗瞰溪，中广三丈，天窗透日，松篁蓊翠。旧传有仙女居，故名。
　　宝兴岩　在钟寮场西北三里，近南宝山。
　　管公岩　在上杭县钟寮场西数里，去金山半途间。深广数丈，有石鼓，以石击之则鸣。又有石观音像，昔传姓管人修行于此。
　　石钟岩　在上杭县南太平乡。中有石乳，旁一巨石，击如钟声。
　　东安岩　在上杭县北五十里来苏团深山中。旧有定光尝栖息于此，后徙南安。今有不斋戒而往者，必遇虎狼。
　　青峰岩　在上杭县南一百五十里。
　　石冷洋岭　在上杭县东十五里。
　　三层岭　在上杭县南十五里。
　　大磜岭　在上杭县西十五里。
　　罗括岭　在上杭县东五十里。
　　双溪岭　在上杭县东五十里。
　　石排岭〔4〕　在上杭县西七十里。
　　香岭　在上杭县东百里鳖沙团。旧有檀香木数本，故名。
　　缘岭　在上杭县南百八十里兴化乡，接漳州界。
　　莲花石　在上杭县南兴化乡。屹起大溪中，高广寻丈，波浪湍急，舟过其下，差之毫厘则有覆溺之患。状如莲花，故名。《舆地纪胜》：“莲花石，状如莲花，屹然起大溪中。石壁间有山嶂隐然，如画一鹅，妇人逐之。”
　　石龙　在上杭县北百二十里。横亘大溪中。背有鳞文，遇旱，乡人以沙石叠其背，必有大雨，水荡去乃已。
　　香炉石　在上杭县之南，地名“九曲”。
　　狮子石　在上杭县东二十五里梅溪寨之西水口山巅。高数十丈，长亦称是。形相具足，俨然而卧，数里皆见之。
　　马迹石　在上杭县南八十里胜运乡小涧中。广二尺余，厚四之一。两面皆有马迹，居其阴者差小。每岁大水，巨石皆漂动，失其故址，惟此不移，人故异之。
　　铜鼓湖　在上杭县南太平乡铜鼓山下。夹山左右有两湖，皆广袤数丈。其一或涸，其一虽亢旱不涸。
　　天井湖　在上杭县南胜运乡。阔五十余丈，旧传谓莫测深浅，渔者辟易。一日，水忽涸，于十五里外涌出。后春盈秋涸为常。
　　鬼湖　在上杭县北安丰上里。广丈有奇，深不可测，旁无寸草，莫敢狎近。旧传下通大溪，乃蛟龙窟穴。
　　大溪　发源自长汀，众泉汇合入县界，又与旧州、语口水会，至县治之南山下，西流五十步而南，经潭口至潮入海。
　　金山下溪　其声泠泠，清泚可爱。东流数里，渗入地中，惟有沙石，号“干坑”，数百步外，忽涌出长流。
　　南宝溪　出南宝山下。行数里，微有矾水杂之，故绝无鱼。与金山溪合，至钟寮场与南桥小涧、竹林坊水合而东流。
　　矾溪　赤水出钟寮场之东，与南宝溪合。
　　新田溪　出钟寮场之西，与南宝溪合。四溪会流至通贤铺，过龙蛇山，会语口溪，南流至旧州与大溪合。
　　佛岭泉　在上杭县东十五里。自石眼中流出，其清如镜，往来掬饮未尝少减。
　　汤泉　在上杭县。兴化、金丰、胜运三乡皆有之，惟在胜运者最热。沸如蟹眼，可熟生物，旁有冷泉以济浣濯。
　　灵原井　在上杭县西一里。大旱不枯，淫雨不溢。
　　碧泉井　在上杭县南三十步。
　　普济井　在上杭县西一百步。
　　吴公井　在上杭县东二百步。庆元间，有龙见于中。
　　甘泉井　在上杭县钟寮场旧治之南故天王院后岭下。阔三尺，深二尺。熙宁间，部使者经行，取诸水较之，惟此最重。
　　铜鼓井　事见铜鼓山。
　　梁陂　在上杭县西二里。有田数百亩顷，荒旱相仍，乡民梁姓者募众为石陂，方广数十丈，为经久利。陂成，归功于梁，故名。
　　高陂　在上杭县南太平乡。其长寻余，其高倍蓰，浸灌甚广。
　　金船塘　在胜运乡。阔三丈余，长十倍有奇，形如巨舰，澄深四时不涸。
　　放生池　在上杭县西通驷桥下。
　　御天池　在上杭县南隔溪。蓄水备旱，澄深不竭。
　　百丈磜　在上杭县北金山之侧。高可百丈，一线之溜发自石罅，其声潀潀然。旧有黄金坑，崄不容足，樵者或往焉。
　　水西渡　在上杭县东五里〔5〕。
　　水南渡　在上杭县南一里。
　　语口渡　在上杭县东五十里。
　　丁口渡　在上杭县南三十里。
　　斑竹渡　在上杭县西二十五里。
　　苦竹渡　在上杭县东一十五里。
　　赤水渡　在上杭县南七十里。
　　石钟渡　在上杭县东八十里。
　　黄坑渡　在上杭县南七十里。
　　三架渡　在上杭县南八十步。
　　《舆地纪胜》：“香岭山，在上杭县界。有木乳膏，居人采而焚之。”《九域志》有香山岭〔6〕。
　　武平县
　　梁野山　在武平县东三十五里。俗传高五千余仞，分十二面，绝顶有白莲池。昔乡民采茗，误至一岩，见垂龙须草幕其门。披蒙茸而入，中有佛像、经帙、钟磬、幢盖，俨然如新。欲再往，迷失故路。按《梁野山》记：“古迹，有素书三百卷。瀑布奔入千秋溪，旁垂石如覆釜。”〔7〕
　　蛟湖　侧又有石龛、铁冢。唐开元中，福僧持铁钵驻锡三峰侧，毒蟒恶象为之扰伏。大历中，泉州僧灵悟驻山间，演法导俗，自后龛岩遂芜。〔8〕
　　灵洞山　在武平县西十里。上有仙洞，为洞天之一。山有仙人上马石、蛟池、石龟之类，旁有灵洞院、洞元观，皆因山得名。《郡县志》：“灵洞山上有灵石汤泉，大洞三十六，小洞二十八。”《九域志》、《图经》所载。《鄞江志》无之。〔9〕
　　双荐山　在武平县西十里。
　　十二峰　在武平县南安岩前。定光偈云“一峰狮子吼，十二子相随”是也。玉华孙璋有诗云：“苍峰十二碧岩隈，岂是飞从海上来。灵境莫将巫峡比，但令云雨下阳台。”
　　南安岩　在武平县八十里〔10〕。形如狮子，旧为龙鼋窟宅，俗呼为“龙穿洞”。后定光佛卓锡于此。书偈云：“八龙归顺起峰堆，虎啸岩前左右回，好与子孙兴徒众，他时须降御书来。”中有二洞：南岩为正，窈窕虚旷，石室天然，又有石门、石窗、石床、石鼓、石虎、龙、龟、猫之属，即佛之正寝；东岩差隘，而石龛尤缜密，即佛宴坐之地。详见《均庆院》。
　　当峰岭　在武平县北三十里。凿石为路，其长五里。
　　黄公岭　在武平县北一百五十里。与长汀分境，修阻几二十余里。
　　象洞　在武平县南一百里，接潮、梅州界。林木蓊翳，旧传象出其间，故名。后渐刊木诛茅，遇萦纡怀抱之地，即为一聚落，如是者九十有九，故俗号“九十九洞”。其地膏沃，家善酝酿，邑人之象洞洞酒。洪刍有《老酒赋》，正谓此。但僻远负固，多不乐输，故置巡检寨以镇焉。
　　绿水湖　在武平县南安岩数十里间。水色深绿，可以彩画。旧传定光佛创院岩中，彩画大绿，皆取诸此。
　　化龙溪　在武平县前百步。源出清平乡，水南流合归顺乡小溪入梅州，又名南安溪。
　　千秋溪　在武平县东。发源梁山，自东团经忠孝里入化龙溪。
　　禾丰溪　在武平县东北。出当峰岭下，经渔溪、九潭，合径口水入化龙溪。
　　露溪　在武平县东北一百里。一溪九湾，俗号“露溪七渡”。
　　壕坑溪　源于赣州安远县界南北岭，西南流入梅州界。
　　渔溪　在当峰岭下。
　　顺明溪　在大岭下。小溪西流出会昌县界人大溪。
　　大顺岭小溪　流至露溪保，北流入长汀界七里河。
　　九潭　在武平县东北。众水所聚。
　　龙溪潭　在武平县西六十里。怪石嵌岩，旧传龙穴其间，祷旱辄应。
　　圣公泉　在武平县北一百二十里黄公岭上。泉迸石中，旧传定光佛过此偶渴，卓锡而出。视其所有，仅杯勺，一日，千兵过之，饮亦不竭。
　　双井泉　在武平县北三十里当峰岭上。泉两泓自石眼出，故名。
　　热水泉　在武平县南三十里。
　　龙泉井　在武平县禅果院佛殿后，乃定光佛所凿。水色澄澈，重于他水。旧志云：“后因欲行经界，造薄院中，或有污浊触之，一夕，龙斗于井，飞腾而去，自是色味俱变。庆元间，龙复见，水泉汹涌，少顷莹彻。尝之，果甘冽如故。”
　　灵洞山　石井三。旧传葛真人炼丹井。
　　黄田陂　在武平县西七里。
　　放生池　在武平县西门外。
　　云磜　在武平县东二十里，亦名“白水磜”。水色如练。
　　清流县
　　屏山　在清流县北。隔溪之主山。
　　南极山　在清流县南四里。县之朝山。
　　东华山　在清流县东三里。
　　方山　在清流县溪西四五里。
　　铁石山　在清流县东百里。旧产铁，故名。《郡县志》：“在县东七十里。旧来〔11〕产铁，因以名之。”
　　梦溪山　在清流县东南百二十里梦溪团。
　　丰山　在清流县东南一百二十里罗村团。昔人以其丰大而顶如磨，故呼为丰山。磨上常有云雾蒙翳，秋霁全体方露，崭岩峭绝，人迹不到，惟采石耳、龙须者间及阿麓。淳熙间，邑有道人刘姓者，一日，与其徒五人奋身欲登绝顶。于是嬴十日粮，腰斤秉燧，诛棘扪萝以进。可半日，见美棕数千章，已而渐有迂径，若人所经行之地。凡六日乃至。其巅坦平如砥，可坐数十人。上有田池、棋局、丹灶，池有珍禽异藻，平地有础石散乱如故居废址。纵目遐眺，仿佛见宁化、将乐、沙县之远，真神仙宅。刘尝挟毫楮而往，每遇佳处，辄赋一诗，惜其不传耳。
　　灞涌岩　在清流县东北七里。有深泉怪石，茂林修竹，为一方胜概。旧有精舍，创于未县之前。岩乃定光古佛命名。邓远举有诗云：“翠云卧石千岩冷，黄叶呼风万里秋。”
　　蒋公岩　在清流县北五里。丛石嵯峨，外险中宽。绍兴初，有蒋道人居其所，能辟谷，后不知所往。
　　狮子岩　在清流县北归仁里。
　　七峰岩　在清流县东六十里。环列七峰，故名。
　　黄杨岩　在清流县南三百三十里，与沙县接境。岩有三：其一在淳化寺中，有石龙，鳞爪具备；其二在半山，有虚白洞，上通天日，中架钟楼，最上为第三岩，有龙井，下透两岩，深不可测。左右前后多产黄杨木，故名。
　　侍郎岩　在清流县，去黄杨岩仅二三里。〔12〕
　　滴水岩　在清流县明溪之侧。有石大如牛心，中有滴水，虽亢旱不竭，故名。
　　艰隔岭　在清流县东一百十里。下有九龙滩，鹾运往来，陆逾是岭二十五里，乃复登舟。
　　玉华西洞　在清流县东北六十里曰嵩溪，介石燕、灵龟二洞间。巑岏聱岈，腾突撑拒，如猛兽蹲伏。中有石窗、石龛、石莲，又有观音、狮子、象。乾道间，道人晏荣圣始开辟，创为佛庐。绍兴间，提刑刘公峤按行，有诗云：“洞南石燕接灵龟，狮子峥嵘气与齐。碧眼方瞳人不识，三山正在玉华西。”绍定间，招捕使陈公鞾平寇经过，名刻于石。郡守林公岊、长汀宰陈显伯、天台戴复古皆有题咏。《汀州志》：“石燕洞在其西，灵龟洞在其东。”《舆地纪胜》：“玉华洞在清流县东北六十里，曰玉华西洞。”
　　石燕洞　在清流县玉华洞之西。
　　灵龟洞　在清流县玉华洞之东。
　　狮子洞　在清流县东北一百里小安铺之侧。怪石蹲踞，宛如怒猊。中有数石室，一柱屹立，文如雕镂。洞外草木葱笼，真有尘外景象。
　　正溪　源于宁化县。过县下梦溪，经九龙滩，趋沙县而东。
　　梦溪　在清流县南一百二十里。
　　沙溪　在清流县归仁里。通沙县。
　　六龙滩　在清流县东一百一十里。乱石聱牙，横亘盘互，舟楫不能通。清流县溪，滩濑栉比。环县数里有十二滩。仓盈团有九滩，梦溪团除六龙滩外，犹有五滩。
　　汤泉　在清流县东南者三：曰“池溪”，曰“丘源”，曰“嵩口”。
　　东庵泉　在清流县庵山之麓。清冽胜于他泉，最宜烹茗。
　　放生池　在登真观前。
　　《舆地纪胜》：“佛日洞，与石燕洞相望。中有石观音圣像。九龙滩，在清流县，乃溪水最险处。纲船过者必遵陆空舟而行。”
　　莲城县
　　白云山　在莲城县南一百二十里。《舆地纪胜》：“白云山，在莲城县西一百里”。
　　金鸡山　在莲城县南一十五里。
　　龙子岗　在莲城县西十里。
　　天马山
　　三仙山
　　狮子山
　　金柜山
　　已上四山，皆在莲城县东七里。
　　笔架山　在莲城县南五十里。
　　石门岩　在莲城县东五里。两石对峙成门。绍兴间，雪峰僧倚岩结庵，名曰“宿云”。绍熙间，令黄荦创总宜亭，令赵汝樵创悠然阁。邑士李仲虺题《如梦令》小词云：“门外数峰围绕，帖石路儿弯小。花老不禁风，委地乱红多少？人悄，人悄，隔叶数声啼鸟。”多为识者称赏。《舆地纪胜》：“石门岩，在莲城县东七里。双石对峙，壁立万仞。”
　　鹫峰岩　在莲城东南七里。势如腾云，旁有瀑布泉，又有石仓。
　　灵峰岩　在莲城县南二十五里。巨石巍峨，清溪环绕，中有洞穴，成于天然。
　　西宝岩　在莲城县西十五里。淳熙间，始创佛庐其中。
　　滴水岩　在莲城县东北七里。石窦有线溜，直透泻岩下。又有石井，深不盈尺，储不溢，汲不竭。旧传定光古佛尝驻锡于此。
　　南峰岩　在莲城县南百里。淳熙间，结庵其中。
　　虎忙岭　在莲城县西南六十里。半山有庵为行人茇憩之所。山峻且长，谓虎过之亦仓皇也，故名。
　　东田石　在莲城县东五里。峭壁巉岩，高插霄汉，盘礴数十里，溪流环绕其下。绝顶坦夷，石泉流溢，宋朝开国侯彭孙居焉。外有石梯、石苍，仅容一人。官置三寨其上，每遇寇警，必移民于此，真一夫当关，万夫莫前之险。有定光道场，名曰“白云洞天”，及彭侯庙、及三君子堂。堂奉招捕使陈公鞾、郡守李公华、郡倅王公杆。〔13〕
　　迎春石窠　在莲城县东田石上。
　　清溪　在莲城县南。发源长汀磜，由新林院前过北团入清流界。
　　瑞泉　在莲城县前东畔。
　　汤泉　在莲城县南九十里。
　　三龙井　在莲城县南二十里。有云雾腾起，雨即至。旧传有三龙居其间，故名。
　　南团陂三。
　　北团陂六。
　　席湖围陂三。
　　姑田团陂五。
　　河源下里陂七。
　　放生池　在莲城县西一里。
　　校　注：
　　〔1〕　查《舆地纪胜》最后一句作“半街晓日金濛濛”。
　　〔2〕　“有年桥”系“惠民桥”之误。
　　〔3〕　乾隆《汀州府志》作“紫金山”。
　　〔4〕　乾隆《汀州府志》作“石牌岭”。
　　〔5〕　乾隆《汀州府志》作“在县东北在城里”。
　　〔6〕　《九域志》作“香岭”。
　　〔7〕　《舆地纪胜》载：“梁山，在武平县东三十里。嵯峨险峻，其形叠出耸云霄间。山上有仙岩，有天莲池，有覆釜石。”
　　〔8〕　《舆地纪胜》载：“蛟塘，在武平县。其水无源，其深无际。昔常有蛟为民患，洎南安师建院于岩下，其毒遂弭。”
　　〔9〕　《舆地纪胜》载：“灵洞山，在武平县。下有灵石、汤泉，大洞三十六，小洞二十八。见《九域志》，而《鄞江志》无之。”
　　〔10〕　《舆地纪胜》载：“去武平县八十里。”《鄞江志》云：“定光佛所开。”
　　〔11〕　《九域志》载：“宁化有铁石山。”清流县置于绍圣、元符间，故《临汀志》中，宁化无铁石山，清流县则记有铁石山。因清流县乃分长汀、宁化地所置。
　　〔12〕　《舆地纪胜》载：“侍郎岩，在清流县。旧传熙、丰间侍郎张公驾、杨公时、谏议陈公雍读书，故名。”按“读书”后应增一“处”字。
　　〔13〕　乾隆《汀州府志》载：“莲峰山，在县东北。高峻险绝，石壁巑岏，盘亘数十里。其上平旷，可容万人，宋彭孙常居之。有石梯、石巷，仅容一人。官置三寨于此，遇寇警，则移民以避之。又有定光道场，号曰‘白云洞天’。元马周卿标为十三景，隶书岩壁间：曰苍玉峡’，曰‘豸冠’，曰‘云栈’，曰‘天梯’，曰‘桃源’，曰‘清如许’，曰‘芙蓉波’，曰‘金字泉’，曰‘白云深处’，曰‘天光咫尺’，曰‘苍谷’，曰‘凌虚’，曰‘小崆峒’。又有香炉石、九老亭、迎春石。立春日，人皆诣石祷祝。刘玉成诗序云：‘汀郡诸胜，紫金弘而敞，朝斗窈而清，滴水奇而秀，语大观则不若莲峰也。’”


　　○亭　馆
　　郡境山明水秀，川迥谷深，登临亭榭虽不多，而景趣皆胜绝，览者率徘徊不忍去，他郡未必有也。
　　云骧阁　在州济川门东罗城上。接龙山，瞰龙潭，恍若滕王阁，为鄞江杰观。先名“清阴”，郡守陈公轩云：“瓦流双润碧，帘压乱山青。佛刹盘深崦，渔蓑散晚汀。”后改“延清阁”，又改“集景楼”。绍兴间，提刑刘公峤行郡，登而喜之，改名“云骧”。隆兴间，郡守吴公南老改名“双清”。庆元间，郡守陈公晔复今名。后郡守陈公暎以匾字乃墨客俗书，遂别书“云骧”二大字并绝句镌于石。嘉泰间，郡守陈公铸诗云：“云头落日半规明，林际炊烟一抹横。”绍定间，郡守李公华重修，推官李昂英为记。然卑湫且弊。宝祐间，郡守朱公诜鼎新之。阁前后皆奇石巑岏，门左一石，高广丈余，不丽于土，旁有小石撑拄之，势甚岌岌。长老相传，旧亡是，一夕大雨雷飘至。名“飞来石”。
　　盟鸥阁　在上杭县东。
　　清溪阁　在莲城县东擢桂桥畔。淳祐间，令罗应奇重创。
　　苍玉亭　在州城东东禅寺苍玉洞群石中。宣和间，提刑林公遹命名“岩节”。隆兴间，郡宁吴公南老惜亭背石，移而面之，揭今名。庆元间，郡守陈公晔犹以亭去石近，移退石十五丈有奇，前浚方池，引郑家陂水于其中。端平间，郡守李公华重创，长汀丞王九万为之记。
　　翠微亭　在苍玉洞群石之巅。乾道间，郡守谢公知几创。绍定间，郡守李公华重创。近燎于野烧，有基在。
　　横翠亭　在东禅寺中门之左。崇宁间，郡守陈公粹创，僧刻崇宁间洪刍二绝句于柱云：“风枝雨叶春无赖，石径茅茨昼不开，绿竹笋高人未觉，紫荆花谢我重来。”又云：“海棠红映梨花白，竹杖芒鞋绕屋櫩。深处提壶安好语，无人沽酒引陶潜。”又《陪郡守陈公轩游东山》诗中句云：“篆破高青知野火，点残横绿是沙鸥。微行曲折如羊坂，乱石峥嵘似虎丘。”宝庆间，郡守林公岊诗云：“山中有寺寺有阁，阁外之山横翠来。”和者甚众。《舆地纪胜》：“横翠亭，山光野色，横在目前。”
　　水月亭　在颁条门外二里许方湖。先皆是平田，宝庆间，郡守林公岊筑堂三楹，匾曰“正雅”，为郡士丽泽讲习之所，自为记。绍定间，郡守李公华规而广之，改今名。绕堂为荷荡柳堤，景趣雅胜。长汀丞王九万为之记。堂之南，隔水为景星庵。
　　寅湖亭　在州东北三里许。嘉定间，郡守汪公端中命长汀宰钱厚创。后因寇攘，废。宝祐间，郡守周公晋重创。
　　悠然亭　在宁化县治南街之左。据城瞰溪。
　　福寿楼　在州东福寿坊。旧以创塔余材为之，岁久屋老，宝祐间，郡守朱公诜捐俸募缘重创。
　　《舆地纪胜》：“雅歌楼，在州治。谢公楼，张九龄诗云：‘谢公楼上好醇酒，三百青蚨买一斗。红泥乍擘绿蚁浮，玉碗才倾黄蜜剖。’〔1〕芙蓉台，在长汀县治。”
　　校　注：
　　〔1〕　乾隆《汀州府志》载：“谢公楼，在府南。”光绪《长汀县志》载：“康熙时人马繁禧《谢公楼赋》，中云：‘其右者石笋嶙峋，若拱若揖，烟霞缭绕，万象咸集，惟杰阁之凌虚，号云骧而崨岋。侍其左者，岩洞奥窔，石磴盘结；斧劈蚕丛，秋蛇绾结。’”则谢公楼在云骧阁之左。

　　○祠　庙
　　民思邵伯，勿剪甘棠，盖见棠犹见其人也。至于肖像而祠之，如庾桑于畏垒，朱邑于桐乡，尤表其民见思之切。然必道义足以励世俗，功德足以铭人心，祠之立出于公而非出于私，庶不至如广人立《遗爱颂》，反贻谄谀之讥云。《礼》云：“法施于民，以死勤事，以劳定国，能御大灾、捍大患则祀之。”今郡所事多合于《礼》，未可谓闽俗机鬼云。
　　郡城内
　　二先生祠　在州学之右。嘉定间，郡守赵公崇模创。奉徽国文公朱先生、郡人考功杨先生。时朱先生以道学倡于建，杨先生往师焉，为朱门高弟。赵并为立祠于学，教授李以称为之记。宝祐间，令李务行创于上杭学之右，权令何衍创于莲城县学之右。
　　王朝奉祠　附于二先生祠。公名格，郡人。学旧有祠堂，后废。宝祐间，教授赵与沐重立，因附焉。事迹详见《遗逸》门。
　　崇德祠　在州学明伦之左。奉郡守郑国博强、陈删定晔、陈判院暎、邹大夫非熊、罗司直勋、傅寺丞康、林大卿岊、王权府杆、李徽猷华、戴大夫挺、姚权院元特，皆有德于士民者也。
　　唐郡守钟令公祠　在开元寺法堂右。名翱，南唐时人也。守是邦，捐田于寺，至今祠焉。六邑僧舍亦多崇奉者。
　　张知郡祠　在塔院。公名曰昌，绍兴间守郡，政尚宽和，民不忍犯，呼为张佛子。塔乃其合颖，故祠。
　　知郡郑国博强祠　在南台二王庙。
　　陈、刘二录参祠　在南台二王庙。陈名希造，乃通判吉老之子，殁于王事。刘名师尹，弃官辨长汀安仁保冤狱，民深德之。并为立祠于庙。事迹详见《名宦》门。
　　见思堂　在兴贤坊内贡院之左。奉李徽猷华。绍定间，寇叛交讧，公平定之，民受更生之赐，为创祠堂。郡守周公晋毁之，改创祠山庙，移其像于对畔光华亭。事迹详见《名宦》门。
　　六君子祠　在长汀县学。淳祐间，宰陈公显伯创学堂舍，因创焉。奉周濂溪、程明道、程伊川、张横渠、张南轩、朱晦庵像，以郡人郑蔡州立中、杨考功方配。
　　三公祠　在武平县东岳嘉应庙。奉陈录参希造、颜知县东老、钟县尉伯福。陈在绍兴间，颜、钟在绍定间，皆以讨叛寇殁于邑境，民追悼之。绍定间，令赵汝讘并为立祠，从民志也。
　　彭侯祠　在莲城县东田寨上。侯名孙，邑人。事迹详见《武将》门。
　　三贤堂　在莲城县东田寨上。奉招使陈大参鞾、郡守李徽猷华、权郡王大夫杆，皆以绍定平寇功也。
　　招使陈大参鞾寿祠　在宁化县市心，正对万寿桥。绍定间，公平寇至，邑民德之，为立祠。宝祐间，火毁，今复创。
　　陈尚书显伯寿祠　在县学。淳祐间，公宰长汀，有惠爱于民，广学舍，拨盐息以养士，士民德之，为立祠焉。
　　知郡胡吏部太初寿祠　在州学明伦堂之右。公宝祐间至郡，仁民礼士。开庆改元，值小歉，捐米数千斛入均济仓，以活饥民。大兴学校，拓旧图新，规模壮观。士民德之，为立寿祠，教授赵与沐为之记。
　　城隍庙　在州西秋成门内。迁郡初创。宋朝崇宁间，赐额“显应”。绍兴间，郡守陈公直方重创前殿，郡守董公革创后殿。庆元间，郡守陈公晔重修。
　　灵应显庙　在州东兴贤门内。初，无境王、即开元观土地。灵祐将军、即五道圣七郎神。灵顺夫人即五道圣七娘神。三神庙闽永隆间封创，宋朝景德中，合为一庙。绍圣间重修。崇宁间赐庙额。后各坊皆有庙食。嘉定间，封无境王为忠惠侯，灵祐将军为协祐侯。宝祐间，羽流廖真常募缘修殿及门庑。
　　顺则王庙　在州东通远门内城埤之侧。莫详姓氏、封爵、创始之由。建炎间，瘴疠大作，郡倅许公端夫人梦金紫人来谒，曰：“无如扬州紫苏散。”问其官□，自称城中废庙王。明日，如方施药，活者甚众，乃访旧址创庙，许自为之记。自建炎暨嘉定余百年，王又显灵。郡守赵公崇模因助俸辟基，更创殿宇，廊庑皆备。广州番禺主簿郑文可为之记。
　　普应庙　乃福州南台闽越王庙二将左协威广惠灵应侯、右翊忠嘉泽显应侯之行祠也。旧因福戍将馆于通远门城上，望奉香火而祠焉。治平中，增筑城垒，辟门架楼，军校运材，荡于暴水。遥祷二侯，愿祠以报。顷之，木出于潭，乃立庙通远门上。尝有邮兵月夜见五人旁相语曰：“城上二金甲人弯弓向我，不可入。”几月，民大疫死十二三，惟城中无恙。自是郡人敬事甚虔。绍兴间，江西寇姚达寇郡境，郡守郑公强求助于神，迎击大破之。有自贼逃归者云：“初见兵革填野，有二巨人衣青白袍，绕贼以驰，以故贼恐而败。”未几，贼残党李宝破宁化，侯复显灵却贼，于是筑新庙于州东横岗岭上，仍市民田，收米于州学，以备春秋奉祀之需。通远门城上庙，宝祐间募缘重创。
　　五通庙　在子城内佥厅左。
　　东山五通庙　乃本州古迹。淳祐间，郡守刘公玺捐俸更创。宝祐间，郡守周公晋捐俸助工役，仍书“东山”二大字。
　　东西宫庙　在子城内佑圣堂左。
　　灵蛇庙　在子城内佑圣堂右。
　　长汀县
　　东岳行宫　在长汀县东，政和间创。淳祐间，羽流林宗锡创太一楼、钟楼、东平王宫、两廊都门。
　　惠泽龙王庙　在长汀县东。景德间，原有雩坛。绍兴间，郡守陈公升祷雨辄应，创今庙。后淳祐辛亥大水，他神像皆漂荡，惟王塑像岿然波涛中独无恙，人愈神之。
　　濠口五通庙　在长汀县东崇善坊。绍兴间创。嘉定间创史、卞两将军祠于庙左。宝祐间，创五凤楼、正殿、华光阁。郡守周公晋书额。
　　东平王庙　在长汀县东惠民桥侧。
　　护国兴都顺义大王庙　在长汀县西州社稷坛右。绍兴间创。
　　义勇武安王庙二　一在长汀县东登俊坊。一在长汀县南驻扎寨。
　　义勇武安王庙　在河田市心。前有庵，为寨官祝圣之地。宝祐间，居民撤庵，庙鼎新之。
　　洲湖润德大王庙　在长汀县南富文坊。莫详封爵创始之由。长老相传，汉末人以忠义死节此地，出为灵响，郡人为立小庙。忽一日山洪骤涨，庙流而下，止于南山之麓，后枕石屏，前瞰麻潭。后坊民欲移归故址，举莫能胜，始悟神安灵于此。
　　助威盘瑞二王庙　在长汀县南驻扎寨。长老相传，汉末人以身御敌，死节城下，时有显应，众创庙宇，号“石固”。一日，庙前小涧涨溢，忽有神像乘流而至，自立于石固之左。众异之，号“石猛大王”。后以息火功封左王为“石猛助威”，右王为“石固盘瑞”。宋朝元丰间创今庙。
　　石湖武岳大王庙　在长汀县东苍玉洞前。绍兴间重创。
　　感应都衙三将庙　在长汀县东鄞河坊拜相山之侧。
　　湖洪广济王庙　在长汀县东二十里。闽通文间创。封澄化侯。永隆间，改封广济大王。宋朝宣和间重创。
　　桂山五显庙　在长汀县南四十五里何田市。宝祐间，市民重创。
　　灵蛇庙　在长汀县东南一百八十里。旧传：唐统军洪元故居，塑像乃其骨肉之遗。有印曰“大唐统军之记”，并剑存焉。后经火，惟印剑腾去。火已，乃于平田中得之。何田市无垢庵亦有祠。
　　望春宫　在长汀县东攀桂坊。奉忠惠、协祐二侯香火，莫详创始之由。淳祐间，众募缘重创。
　　三圣妃宫　在长汀县南富文坊。及潮州祖庙〔1〕。灵惠惠助顺显卫英烈侯博极妃，昭贶协助灵应慧祐妃，昭惠协济灵顺惠助妃，嘉熙间创。今州县吏运盐纲必祷焉。
　　宁化县
　　城隍庙　在宁化县南一里。
　　敕封显应通济昭惠公庙　在宁化县东黄连岗。额曰“灵感”，莫详姓氏。始于陈隋，显于李唐。宋朝建炎间，赐庙额。绍兴间，封威济侯。宝庆初，封显应公，继又加封通济。宝祐间，宰林公玉请于朝，增封昭惠，模刻诰祠于碑，仍跋之。
　　显应庙　在宁化县西，地名草仓，长孙将军祠也。将军讳山，闽时锐将，护刍挽至县而没，称草仓将军。后出灵响，自是阖县敬信，有求必获。宋朝天圣间，永福、进贤二坊人争土牛，讼于漕台，檄分为二庙：一曰“通圣”，一曰“崇兴”。旧传崇兴祠前乃东京孔道，南渡初，丞相李公纲经过，有诗云：“不愁芒履长南谪，满愿灵旗助北征。酹彻一杯揩泪眼，烟云何处是三京？”嘉定间，赐庙额曰“显应”。绍定初，产瑞芝，郡守林公岊有诗记其事。
　　惠应庙二　一在城隍庙右，淳熙间创。一在北门驿亭左山麓间，绍熙间创。乃邵武军光泽县大乾明应威信广祐福善王行祠也。王之行状，详见于《武阳志》。
　　毗沙门天王庙　在清流县东北。
　　普应庙　在宁化县南伍家山。宝庆初赐额。
　　东西宫庙　在宁化县务左。
　　武德王庙　在宁化县北翠华山下。
　　后土夫人庙　在武德王庙右。
　　沙石庙　在宁化县东二百三十里。
　　明山庙　在宁化县东二百二十里。
　　上杭县
　　城隍庙　旧在上杭县西。今移县东。
　　东岳行宫　在上杭县东。
　　五显庙　在上杭县东南。
　　黄先师庙　旧在钟寮场故治南石峡间。两山如束，中通一径仅半里许。旧传未县前，有妖怪虎狼为民害，觋者黄七翁父子三人往治之，因入石隐身，群怪遂息。风雨时，石中隐隐有金鼓声，民敬畏之，立祠香炉下，且家绘其像以奉之。迁县之初，更造行祠于今县之西。《舆地纪胜》：“黄先师庙，在宁化之南。旧有山精石妖为害，有巫者黄七公以符法治之，因隐身入石不出。石壁隐映有人影，望之，俨若先师之像。”
　　灵显庙　在上杭县西。乾道间创。
　　岳灵庙
　　灵景庙
　　并在钟寮场故治。
　　武平县
　　城隍庙　旧在武平县北谢婆岭上。绍熙间，移创县北一百五步。
　　东岳行宫　在武平县西洞元观左。淳熙间创。
　　招仙庙　在武平县东南。政和间创。隆兴间重修，宝庆间重创，令黄袭甫书额。
　　圣宫庙二　一在武平县鼓楼门内东。绍兴间以兵火废，即其地创主簿厅。因有显异，复毁厅创庙。淳熙间重修，庆元间又修，嘉定癸未间，令黄袭甫重创。一在武平县南六十步。嘉定间，邑人龙岩尉钟自强创。
　　灵显庙　在武平县西。隆兴间创。
　　东岳嘉应忠靖威显王庙　在武平县南门左。绍定间，毁于寇。嘉定〔2〕间，令赵汝讘辟基重创。
　　感应祠　在尉廨之西。
　　巾山平埔王庙　旧在武平县西南溪畔。
　　梁山镇疆庙　在武平县东二里何屯岗侧。
　　东山五显王庙　在武平县东。淳祐间，县民鼎创。
　　清流县
　　城隍庙　旧在清流县南，毁于潭悲磜寇。端平间，令赵槱夫重创于县门东。宝祐间，令陈子春辟而新之。
　　渔仓庙　在清流县东。据《庙记》谓为唐末史君樊侯令，因捍御叛寇曾常侍，有功于民，后时出灵响，乡人祠之。淳熙间，邑人重造，既堂而辄，庆元间，邑士伍进始克成之。庙临溪。绍兴间，赣寇冲突入郭而辟易十五里。贼党具言初至时，闻金鼓雷厉，顷之，见人马帜刃罗列庙后山上，于是骇愕而退。景德间，郡人朝奉郎行秘书著作佐郎吴简言为之记。
　　安济庙　在清流县南梦溪洞口，即九龙阳数潜灵王庙也。自唐有之，莫详创始封爵之由。庙前有滩，险甚，往来之舟，非祷于祠下不敢行。宋朝赐今额。嘉祐中，枢密直学士蔡公襄知泉州，有布衣上谒，自称宁化九龙进士。公与坐，莫测其为神，及送之庭除，忽不见，始异之。取刺而观，于中得诗五十六字，寻加访问。明年，递诗于庙，尸祝不虔，失其真迹。大观间，县尉张龟龄尝序其事。今林木森阴，观者必敬。诗云：“远远青青叠叠峰，峰前真宰读书翁。半岩冷落高宗雨，一洞凄凉吉甫风。溪隐豹眠寒雾露，井凋凤宿旧梧桐。九龙山下英雄秉，尽属君王宇宙中。”闽通文二年四月，封明威校尉。永隆二年正月，封兴瑞将军。九月，封阳数潜灵王。
　　感应惠利夫人庙　即旧七娘庙，在清流县东北一百二十里明溪，故墓在焉。绍兴间，巡检李寔移创寨侧。传者以昔有过客投宿驿中，闻吟咏声，因使反之，且许为传播。果琅然再诵，客遂书其诗示壁间而去。“妾身本是良家女，少习女工及书史，笄年父母常趁歧，遂选良人职军史。五季乱兮多寇盗，良人被令为征讨，因随奔走到途间，忽染山岚命丧夭。军令严兮行紧急，命既殁兮难收拾，独将骸骨葬明溪，夜长孤魂空寂寂。屈指经今二百年，四时绝祀长潇然，未能超脱红尘路，妾心积恨生云烟。”自是乡人敬而祀之。端平间，调寨兵戍建康。忽一日，旁近人闻庙中若有钲鼓声。后戍兵有书回，恰是日与虏会战，始知其助威焉。
　　惠应庙　在清流县西桥之侧，乃邵武大乾明应威信广祐福善王行祠。初寓登真观，绍熙间，创今祠。绍定寇毁，端平间重创。
　　九龙王行祠　有二：其一在清流东渡，其一在清流北渡。邑人创以镇去其渡云。
　　灵显行祠　在清流县西进贤坊。初置孤老院，主事者设灵显庙三神像于中院。
　　白马将军行祠　在清流县南拱辰坊。乃灵显庙中一神也。淳熙间创，为纲运之护。
　　东、西二圣行祠　在清流县衙鼓楼之西。久废。绍兴初，贻梦邑士丘文若，从而新之。
　　李田庙　在清流县溪北。初为里社，散地以祭，不屋而坛。绍兴间，里人欧阳一夕梦神有数椽之属，故为此庙。
　　莲城县
　　城隍庙　在莲城县西。绍兴间创。淳熙间，令宗嗣重创。
　　东岳行宫　正莲城县东。绍兴间，令王彤创。今废。
　　敕赐东平忠靖王行祠　在莲城县南。嘉定间创。
　　灵显庙　在莲城县南。绍兴间创。
　　龙王庙　在龙子岗，后移莲城县东。嘉泰间，令刘晋重创。
　　仰山二圣祠　在擢桂桥上。绍熙间，令黄荦创。
　　福善王行祠　在莲城县东。嘉泰间，令刘晋创。
　　东五显行祠　嘉定间，令沈柔孙创。
　　西五显行祠　嘉定间创。
　　祠山行祠　在东塔院之右。
　　感应李将军庙　在莲城县西。绍熙间，郁攸屡作，神功显著，令熊取义为之立庙。
　　校　注：
　　〔1〕　“及潮州祖庙”一句意义不明，疑有脱漏。
　　〔2〕　《郡县官题名》：“赵汝讘，端平二年四月到任，嘉熙二年二月致仕。”则“嘉定”应是“嘉熙”之误。

　　○寺　观
　　僧庐十百，道宫才一二，寓内所同也。邦人信佛笃，于是自创庵尤不可殚记。彼坚坐究性命，固未易多见，劝诱愚俗，使之畏业报而息冤愆，犹之可也。若乃徇于声利，习为非僻，岂非佛之罪人乎？
　　郡城内
　　天庆观　在州东兴贤门内。唐开元间，诏天下州郡取一寺一观，以纪年为号，置于创郡所，名“开元观”。宋朝至道间，改“至道宫”。大中祥符元年，天书降，诏天下置“天庆观”，改今名。四年，创圣祖殿。《舆地纪胜》：唐开元二十八年置，名开元观，有铜铸明皇像。〔1〕
　　开元禅寺　在州东。唐开元间，诏置于创郡之所，后迁今郡治。初有律院二十四环布其间，宋朝治平间，合为十方。崇宁间，改“崇万寿寺”。五年，准敕赐经五百函。今在光孝寺。政和间，更名“天宁万寿”，寻改“神霄玉清万寿宫”，佛像、赐经尽移置天王院。建炎元年，复今额。唐钟翱为刺史，舍田入寺计产钱二十千八百七十一文正，寺至今祀钟令公。祠部郡守陈公轩有诗云：“溪云影乱杉松暝，櫩铎声流殿阁寒。”又云：“清风猿鸟自吟叹，白日轮蹄谁往还？”
　　报恩光孝禅寺　在州东兴贤门内。旧名“感应天王院”，梁正明〔2〕间置。宋朝政和间，以开元赐经、佛像置于此，改为“崇宁万寿寺”。建炎间，改为“天宁”额。绍兴间，崇奉徽宗皇帝，更号“报恩广孝”。十一年，改今名。
　　定光院　在州治后正北。大中祥符间，师与郡守赵遂良厚善，结庵为师往来栖息之所。后师示寂于均庆院。元祐间，郡守曾公孝总重修，塑像于中。淳熙间，郡守吕公翼之迎奉均庆院定光真身、广福院伏虎真身于州治后庵，以便祈祷。嘉泰间，郡守陈公暎谓雨旸之应如响，是佛与守分治汀民也，湫隘不足仰称，遂加广辟。绍定寇叛交讧，岌然孤城能保守者，人力不至于此，士民条显应状，丐郡奏请于朝，加二佛师号，仍赐“定光院”为额。嘉熙间，郡守戴公挺助俸率众鼎创，从民志也。未几，均庆院烬于劫火，郡迎御书及衣钵等入州，创阁于院后安奉之。近南剑人士金饰十八尊者像附置阁上。淳祐间，郡守卢公同父前创拜亭，每岁正月六日乃定光坐化之晨，四方敬信辐辏，名香宝炬，幡盖庄严，难以数计，虽隘巷亦成关市，可见人心之皈向云。
　　护国塔院　在州东。建隆间创木塔三级，建炎间烬于火。绍兴居士赖汝霖偕男尚志同募创砖塔，方一丈，四级。郡守张公昌到任，助俸一十万增成七级。越九年而后合颖，高十丈，为一州杰观。郡人称为张佛子，塑其像于第四层。
　　龙兴尼寺　在州西秋成门内。唐大中间置。初有弥陀、弥勒、观音、地藏等院错置处其间。宋朝绍兴间烬于火，惟佛殿独存。
　　武当道场　在州东兴贤门内。绍定间新创。嘉熙间，忽白昼迅雷响激，有甘泉涌出三清殿右，匾曰“雷泉”。
　　祐圣堂　在州治镇山堂后。
　　天王堂　在子城西北隅。唐天宝初，令州郡于城北隅置毗沙门天王像，又置之佛刹，今报恩寺。后移在州后山，有天王院及五营驻扎寨，并有祠。
　　长汀县
　　金华观　在长汀县东五里。梁正明间，因赖氏得金于山而创。〔3〕
　　仙隐观　在长汀县东登俊坊龙王庙之左。淳熙间，郡守祝公櫰移管下，废额匾之，皇叔祖师揆书。观左有放生亭，嘉定间，郡守傅公康创。淳祐间，郡守卢公同父立御书碑。观右有鱼乐亭，淳祐辛亥，大水荡之。
　　崇真堂　在城西清泉坊。淳祐间，本坊赵氏舍故宅为堂基，乡人募缘鼎创。
　　东禅院　在长汀县东三里。梁正明二年创，宋朝祖镜大师从密书额。旧大溪由院前过，有苍玉洞，中号“东山十景”，为鄞江杰观。嘉祐间，史君林公东乔有诗云：“心爱民田远，车行石径中。”长汀宰李存贤和云：“野云闲带雨，林木静无风；村落一溪外，民田四望中。”刘公弼和云：“滩声来席上，亭影落溪中。”石英民诗云：“云兼野色过松径，水带秋声入稻田。”施子安云：“蝉唤翠阴声断续，鸟藏红叶声啁啾。”又云：“陇云飘软玉，江月洗寒金。”洪刍云：“花辞好树犹啼雨，竹喜佳宾亦叹风。”皆警句也。后题咏者众。
　　金泉院　在长汀县东七里。因赖氏得金于山，与金华观先后创，宋朝建隆重创。
　　南山同庆禅院　在长汀县南三里。周显德间创。僧惠臻开山，从密、智孜、自鉴三禅师皆出此山。宋朝绍兴初，驻扎戍兵其间。乾道间，烬于火，遂置南寨，院基尚存。今院乃旧院支刹，亦名“同庆”，存古也。
　　文殊院　与同庆寺相近。乾德初创。熙宁中，皇叔世亨以观察使遥领刺史，鼎新奏创。绍兴初，驻戍兵其间。绍兴元年，僧悟本重创，又创定光阁于后山椒。
　　感应天王院　旧在州东兴贤门内。今光孝寺。置郡初，因天宝间有旨立毗沙天王像，遂创院以名。宋朝政和间，以开元寺为“神霄宫”，移经像置于此，寻改“崇宁万寿寺”。后僧法周卜城北二里州后山后更创，以旧额名之。今俗名“天王殿背”。
　　法林院　在长汀县西二里。闽永和间，刺史王继业置，名“三教荐福院”。宋朝大观间，改为“十方院”。政和间，改今名。郡守陈公轩有诗云：“云边借榻开僧阁，松下听泉洗客心。”郡倅郭公祥正云：“薄日疏云催晚景，残花美酒送闲心。”院西有泉，名“袈裟泉”。东庑有仰山二圣祠。
　　罗汉院　在长汀县西一里。闽通文间创。初，刺史王继业塑十八尊者、五百罗汉像于郡厅，神光屡现，因创院以妥之。永隆间，烬于兵火，独殿像俨然，神光愈现，刺史许公文缜异之，即加崇葺。至伪唐保大间，刺史包公洪捐俸募缘增创。宋朝绍熙间，僧清杰鼎创佛殿，藻饰貌像。郡倅郭公祥正有诗云：“苍松夹径二十丈，碧殿藏云五百尊；金钟散响撼星斗，众灯续焰移朝昏。”
　　释迦院　在长汀县西二里。后唐天成间创。旧传梓人周鲁般术营造，有金斗在佛殿角。至宋宣和间，殿坏重修，果得一铁斗，有白蛇盘斗上。众方惊噪，蛇去斗飞。今对山号“金斗坑”。
　　西峰院　在长汀县西一里。闽永隆间创。宋朝绍兴间，僧文重创。淳熙间，僧德图创轮藏。郡守陈公轩有绝句云：“扪萝百尺上孤峰，红藓斑斑杖屦踪；惟有潮声生绝顶，晚风吹动半岩松。”郡倅郭公祥正和云：“寺占西山第一峰，与君高步蹑云踪；西风吹尽霜林叶，放出亭亭千丈松。”
　　西方院　在西峰院之右。今废。郡守陈公轩旧有诗云：“涨水尽头飞雁鹜，行云缺处见亭台。”又云：“尘埃不到溪山好，风雨初晴燕雀多。”郡倅郭公祥正绝句云：“欲出西方更少留，云泉都占一岩幽；劝僧洗净阁前竹，要看南山十里秋。”又有《南楼望西方院》诗云：“黛色浅深添草树，轾绡高下覆楼台；溪声远与钟声杂，山影分从电影开。”
　　南安廨院　在长汀县东南三里。因郡去南安岩三百里，元祐间，僧道荣创为郡人祈禳之所。绍兴间，郡守詹公尚方有营葺意，忽乡氓叶姓者到县，具言前夕梦一僧携筇叩门，曰：“郡修南安廨院，汝能施木，令汝有子。”寤而语之妻。梦协，遂舍木营葺。二十八年，僧惟应创藏殿。淳熙间，僧清心又广辟之。
　　伏虎廨院　在长汀县东五里。淳祐间，僧善从重创。
　　伏虎庵　在长汀县东五里东禅院右。《舆地纪胜》：“伏虎庵，在城东五里。青松对植，苍翠交阴。虽僻在一隅，盖一郡游赏之所。”
　　兴龙庵　在长汀县东北兴贤门外。旧名“卧龙”，后改今名。
　　朱紫庵　在长汀县西北颁条门外。
　　金砂庵　在长汀县东永康坊。
　　有年庵　在长汀县东永康坊有年桥侧。
　　定光堂　在长汀县西颁条门外。嘉定间创，郡守赵公崇模书额。尼居之。
　　景星庵　在长汀县南方湖之侧。端平间创，奉郡守李公华祠。
　　麻潭岭庵　在长汀县南五里圆珠山侧。端平间创。今为南华六祖道场。
　　白鹤庵　在长汀县东南十五里白鹤岭头。
　　广福院　在长汀县东六十里。乃伏虎大师道场。师得业开元寺。早游诸方，悟旨而返，憩于平原山麓，遂蹑其巅，以开元钱七为驻锡兆。继而有樵者怀其一以归，诘朝复故所。耆老欢传，材役辐辏，忽成刹，名“普护庵”。宋朝建隆三年九月十三日示寂，塑真身于庵。熙宁三年，郡以状闻，赐庵为“寿圣院”。元丰间鼎创。乾道间，改今名。
　　翠峰院　在长汀县东北三十里。后唐天成间创。
　　华严院　在长汀县南九十五里。梁正明间创。
　　永乐院　在长汀县南六十里。梁正明间创。
　　禅宫院　在长汀县南九十里。乾德间创。
　　福寿院　在长汀县南一百二十里。梁正明间创。
　　龙安院　在长汀县南百三十里。唐大顺间创。
　　招福院　在长汀县南七十里。伪闽通文间创。
　　神王院　在长汀县南五十里。伪闽通文间创。
　　金鸡院　在长汀县南百五十里。建隆间创。
　　连章院　在长汀县东一百五十里。乾德间创。
　　丰乐院　在长汀县南一百七十里。后唐长兴间创。
　　梁安院　在长汀县南九十五里。唐光化间创。
　　保安院　在长汀县西五十里。南唐保大间创。
　　临池院　在长汀县南百里。梁正明间创。
　　长乐院　在长汀县南百二十里。梁正明间创。
　　隆寿院　在长汀县南二十里。后唐天成间创。
　　保寿院　在长汀县南百五十里。乾德间创。
　　黄仙人庵　在长汀县东六十五里。旧传崇宁间土人黄公得道于此，故卓庵祠之。
　　叶坑庵　在长汀县东二十五里。伏虎菩萨道场。今名“白云庵”。
　　宁化县
　　凝真观　在宁化县南。旧名“上林”。后唐天成中置，宋朝大中祥符初重创。恭奉圣祖御容。天禧间，赐今额。
　　仙隐观　在宁化县北九十里。政和间创，今废。
　　光严禅寺　在宁化县北。
　　崇福尼寺　在宁化县东二里。唐龙符〔4〕间创。
　　荐福院　在宁化县南二里。梁开平间，县宰钟彦俦重修。
　　龙山院　在宁化县南二里。梁开平创。旧为“地藏院”，宋朝建隆间改今额，建炎间重创。
　　宝塔院　在宁化县南。宣和间创，绍兴间重创。宝祐间烬于火，石基尚存。
　　鹫峰院　在宁化县南二十五里。伪闽永隆间创。运使蒋公之奇有诗云：“日转竹阴侵阁冷，水流花片过门香。”〔5〕臧推官子常云：“望穷山下疑无路，行入壶中别有天；花落春岩朝带雨，月涵秋谷夜闻泉。”
　　西隐院　在宁化县北三十里。熙宁间创。
　　宝应院　在宁化县西五十里。
　　宝胜院　在宁化县西南六十里。伪闽创，宋朝天圣初赐今额。
　　南福林院　在宁化县南二十五里。熙宁间赐今额。
　　宝池禅院　在宁化县北六十里。唐会昌间创，宋朝庆历间重创。
　　灵峰禅院　在宁化县北百二十里。唐正观〔6〕初创，宋朝康定间改今额。
　　东峰院　在宁化县南五十里。熙宁间创。
　　中兴禅院　在宁化县北一百五十里。唐会昌间创。
　　华严院　在宁化县南六十里。崇宁间创。
　　报恩院　在宁化县南八十里。
　　福林院　在宁化县东北一百六十里。
　　临田院　在宁化县东六十里。
　　安福院　在宁化县东九十里。
　　龙池岩院　在宁化县南五十里。
　　普现庵　在宁化县东二里。
　　积翠庵　在宁化县南龙山院左。
　　神岭庵　在宁化县南门外。
　　东庵　在东渡。
　　大隐庵　在水南。
　　西山庵　在西门外。
　　上杭县
　　麟符观　在上杭县南。建炎间，令廖揆创。端平间寇毁〔7〕，令赵时钺徙创于县东。
　　义合寺　在上杭南六十里来苏里。唐元化〔8〕间创。大观中，僧永崇重创。
　　灵瑞院　在上杭县西二里，庆历间创。忽一日，大水漂木数百根积院基上，人以为异，故名。
　　天王院　原在钟寮场故治之南。伪唐保大间创。宋朝康定间，僧戒馀重创。随县迁，今在上杭县西七十步。《舆地纪胜》：“天王院，在上杭县。四围皆山，石刻五百一十八尊罗汉之像。”
　　塔院　原在钟寮场故治之东。熙宁间，巡检失其名以军民瘴疠，请郡创塔为衳禳之所。宣和间，以兵火废。绍熙初〔9〕，僧与立重创。乾道间，随县迁，今在上杭县东。
　　水陆院　在上杭县东六十里钟寮场。乾德间创，康定间重创。
　　盘瑞院　在上杭县南五十里。伪闽永隆间创。旧传开山之初，获一大龟，有九龟在其下，故名。
　　报恩院　在上杭县东北七十里。
　　上宝林院　在上杭县北七十里平原里。唐乾符间创。宋朝大观间，僧清谅重创，仍创轮藏。
　　下宝林院　在上杭县北三十里安丰下。熙宁间创。宣和间，僧道明重创。
　　禅林院　在上杭县南八十里来苏团。绍兴间，僧妙传重创。
　　资福院　在上杭县西九十里。
　　西峰院　在上杭县北九十里安丰上。崇宁间创。宣和间，僧立元重创。
　　崇福庵　在上杭县南。
　　禅林庵　在上杭县北平原团。
　　临江庵　在梅溪寨之左。
　　武平县
　　洞元观　旧在武平县西灵洞山下。政和间，运司奏：“本县灵洞山，《图经》载系小洞天，已建道场观，乞赐额。”准敕赐今名。仍岁给度牒，寻复已之。绍兴初，毁于火，迁创县西，即今所。
　　南安岩均庆禅院　在武平县南八十五里，乃定光圆应普慈通圣大师道场也。先是，一岩嵌空险僻，神怪所宅，虎蟒所会，绝无人迹。宋朝乾德二年，师至岩，趺坐其间，旁近望见祥烟腾覆，异而往观，咸起敬信，相与披榛畚土，筑室岩中，遂为一方精舍。师慈悯众生，无求不应。祥符四年，郡守赵公遂良状其灵异闻于朝，赐额“均祥禅院”。转运王公赞行部过岩，以雪请，果大雪。贽〔10〕遂奏福州开元寺所得太宗皇帝御书百二十幅奉安岩中，岁度僧一人。诏可。仍命郡守胡公咸秩躬护至院。有诗云：“迎得御书归洞壑，烟霞一路馥天香。”祥符八年正月六日，师卧右胁示寂岩中。每岁是日，诸路云集，几不可容。郡守陈公轩有古风略云：“南安岩近南斗旁，乾坤缔结雷电守；云寒木老洞穴古，巨鳌露脊鲸呀口。”郡倅郭公祥正古风末云：“嗟予俗缚未能往，愿得结草倚岩松，遂登彼岸达正觉，月落岩下松生风。”丞相李公纲经过留诗云：“满山泉石有吾意，十里松筠生昼寒”。其余大篇短章，殆难殚记。嘉熙间，烬于劫火。郡奉御书、佛牙、衣钵等安奉于州后，敕赐“定光院”。
　　东山禅果院　在武平县南门外。祥符间，定光佛基创。初，化缘建金仙殿，运材关隔，师以拄杖指引其山，曰：“权过彼岸。”山即中断，始通挽运。续建法堂、钟楼、后堂、门廓栋宇，视他寺颇壮伟。元符间，建轮藏寺。今为祝圣道场。
　　太平兴国禅院　在武平县东千秋里。太平兴国间建，因名。康定间重创。
　　灵洞天福院　在武平县西五里灵洞之麓。唐咸通间创。伪闽时，邑人金紫光禄大夫谢丞崧居其侧，后舍宅以大之。宋朝绍兴初，始建法堂、佛殿、钟楼、法楼。藏前建二桥，曰“普度”，曰“望仙”。后建杰阁，松竹环翠耸。门有二泉萦回，派出葛仙翁炼丹井，清澈可爱，为邑胜概。丞相李公纲道南访此，为之立记。郡人河南少尹梁颜留题曰：“门外路将三市隔，此中人是几生修；千寻古木含云翠，一派寒泉绕槛流。”绍定寇毁，令赵汝命僧道成重创。
　　南山绵洋院　在武平县南二里。莫知何年创，檀越主乃邑人钟统军也。嘉祐间重创佛殿。绍兴间建罗汉阁。嘉定间创三圣阁。
　　塔院　在武平县南门外禅果院左。有砖浮屠五级，经始于绍兴间，越十四年始毕工。隆兴间修，乾道间重修，嘉定间又修。今为国忌行香之所。
　　南安廨院　在武平县东北二里。大中祥符间，定光古佛亲创，后三折寨附其侧。绍定寇后，寨官寓此，军马践蹂颓弊，令赵汝讘重修。
　　资福院　在睦郡上保。元祐间重创。
　　福田院　在象村保。
　　招福院　在高吴保。
　　宝林院　在湘坑保。
　　古佛道场　端平间创。在武平县东门外，即旧大观庵基也。郡守黄公亲书匾。
　　永寿庵　在武平县北。今名道堂。
　　西峰庵　在留田里。淳熙间创。
　　东流庵　在东留里。淳熙间创。
　　福林庵　在安乐里。
　　栖云庵　在丘田里。
　　禅隆庵　在大顺里。
　　石狮庵　在招仁里。
　　伏虎庵　在武平县七十里〔11〕。旧传定光拓岩初，民有献牛助耕，师结庵亲牧，夜常有虎柔伏庵外。后师归岩，一日，忽云：“虎伤一牛矣。”暮有报如师言。师乃削木书偈云。明日，忽毙于路，因号“伏虎庵”。
　　弥勒庵　在武平县东北十里。
　　净信庵　在武平县城西门外。
　　无量庵　在染野山上。
　　清流县
　　登真观　在清流县西二里。旧名“上生”，崇宁间创。宣和初改今额。绍兴间重创三清殿，淳熙间架三门钟楼。淳祐间，令林奕建官厅于右，逍遥堂于左。
　　塔院　在清流县东。隆兴间，丞姚伯隽创。岁久倾欹，淳祐间，令赵必逢率邑人移创于县东马家山之巅。
　　通真院　在清流县东北。绍兴间创，赐敕额。绍定寇毁。旧南向，淳祐间，令林奕重创，易而西向。继而令林昌泰重修，增创观音阁于院东北。
　　灵福院　在清流县东八十里。〔12〕
　　新全院　在清流县南八十里。
　　并唐咸通间创。
　　福寿院　在清流县东五十里。〔13〕
　　恩福院　在清流县东五十里。
　　并宋朝太平兴国间创，赐今额。
　　灵山禅院　在清流县东一百七十里铁石山下。唐正观间创。宋朝绍兴间改律为禅。
　　永丰院　在清流县西南八十里。梁正明间创。
　　丰饶院　在清流县西南七十里。伪闽创。
　　淳化禅院　在清流县东二百三十里黄杨岩。淳化间创。
　　福潭院　在清流县北五十里。
　　新通院　在清流县南八十里。
　　皈真院　在清流县东八十里。
　　圣恩院　在清流县南九十里。
　　永乐院　在清流县南一百里。
　　云施院　在清流县西七十里。
　　东庵　在清流县东泽民坊。山径萦纡，松竹夹道。绍兴间，僧元超倾囊重创。潇洒闲寂，盛夏绝无暑气，人多追凉于是。
　　南庵　在清流县南门外。
　　尼庵　在清流县东兴善坊。
　　温泉庵　在清流县东三十里嵩口。旁有温泉，故名。
　　莲城县
　　福仙观　在莲城县西。乾道间，令杨立中创。今为祝圣之地。
　　宝寿院　原名东山九峰禅院，在莲城县东。大中祥符间创。庆元间，令鄞康成以为祝圣之地，鼎新盖造。
　　报恩塔院　在莲城县东。乾道间，令常圁请泉州曹道者法进缔创浮屠，仅成一级，会部使者有富沙西桥之属趣曹，以东僧了彬继其事。至淳熙间，令宗嗣安为之合颖。
　　慈悲院　在莲城县东七里。梁正明间创。宋朝淳熙间，鼎创佛殿。
　　新林院　在莲城县南十五里。天圣间创。
　　招福院　在莲城县南五十里。后唐天成间创。宋朝皇祐间，重创堂庑楼阁。嘉祐间，创佛殿三间。
　　保福院　在莲城县南七十里。伪闽通文间光禄大夫州刺史王廷政〔14〕创。
　　隆寿院　在莲城县南九十里。后唐天成间间创，今废。
　　西隐庵　在莲城县西宝成门内。
　　太平庵　在莲城县西南二十里。初有村叟张姓者采樵山间，遇一老僧，墨裙筇杖，语曰：“是可卓小庵为祈祷之所，当永无水旱。”语讫，不知所往。张异之，归与乡邻道其事。遂率众创此庵，塑南安祖师像其中。自是随祷辄应。
　　永和庵　在莲城县南二十五里曰席湖。绍兴间，有僧来自漳浦，结草庵坐禅，年几七十，示寂于此。乡人塑其遗体奉之，水旱之祷多应。
　　法界庵　在莲城县南团五里。
　　龙归庵　在莲城县北十五里。
　　东林庵　在莲城县北二十五里。
　　保福庵　在莲城县南五里。
　　定光庵　在莲城县治后西北隅。乾道间，令黄中立创。嘉泰间，令刘晋重创。
　　海宝道场　在莲城县东本仁坊。乾道间，令黄中立创。
　　校　注：
　　〔1〕　《舆地纪胜》记：“至道宫，《九域志》云：‘本名开元宫，开元二十四年置，内有明皇真容。’宋朝改今额。”又云：“汀州开元寺，乃富国王先生施财所建也。”
　　〔2〕　“正明”即“贞明”。
　　〔3〕　《舆地纪胜》：“金华观，在长汀县治。”又云：“赖氏金，唐开元间，州城东五里居民赖氏家，每夜深，有白牛入其厨。赖氏怪之，逐去。走出过海上一小山坡，入地不见。次日掘之，乃得黄金三千两，白金不知其数。”按开元间，州治县治均不在白石村。
　　〔4〕　唐代无龙符年号，只有乾符(874～879)、龙纪(889)，存疑。
　　〔5〕　《舆地纪胜》：“鹫峰，蒋之奇诗云：‘山前十里入青苍，猿鸟声中建道场；日转竹阴侵阁冷，水流花片过门香。”
　　〔6〕　“正观”即“贞观”。
　　〔7〕　见上文《户口》注〔2〕。
　　〔8〕　唐代无元化年号，疑是“光化”。
　　〔9〕　上杭迁今治在乾道年间，而绍熙在乾道之后。塔院既随县迁，则乾道之前已有塔院，此重创之塔院，必非绍熙年间，疑“绍熙”为“绍兴”之误。
　　〔10〕　前文称“王公赞”，此处称“贽”，未知孰是。
　　〔11〕　乾隆《汀州府志》：“伏虎庵，在岩前里定光佛书偈毙虎处。”
　　〔12〕　与新会院并咸同间创。
　　〔13〕　与恩福院并宋朝太平兴国间创，赐今额。
　　〔14〕　据《五代史》，“王廷政”应作“王延政”。


　　○坛　壝
　　社稷风雨雷师，郡县为坛，以时致祭，令守所严也，岂非土地、民物所系命欤？州各有坛，县往往为一坛，皆于此行礼，或寓祭风雨雷师于他所焉。
　　本州社稷坛　在州西秋成门外一里。庆元间，郡守陈公晔增筑坛壝厅宇，始合礼制。旧门面南，郡守林公岊易而西。风雷雨师坛在其左，各为垣墉门向。
　　长汀县社稷坛　在县西一里。旧志云：“在县南富民坊。”后徙今地，芜废已久。嘉泰间，宰谢周卿重创，少傅益国公周必大为之记。宝庆间，宰朱子恭重创，郡守林公岊为之记。
　　宁化县社稷坛　在州东二里〔1〕。
　　上杭县社稷坛　在县南一百二十步。
　　武平县社稷坛　在县西五十步。今废，春秋寓祭于西庵净信堂。
　　清流县社稷坛　旧在县南三百步，今在县西一里朝真坊。
　　莲城县社稷坛　在县西福仙观之侧。
　　校　注：
　　〔1〕　“州东”疑是“县东”。

　　○廨　舍
　　叔孙所居，一日必葺；房琯缮廨，遂著能名。君子将出政教，泽民物，非安其攸居，疏畅其精神，充拓其志虑，可乎？故殚民力以事华伟，非也；忽传舍而因陋敝，亦非也。旧志所载差略，今加详焉。
　　州城
　　郡治　在子城内正北卧龙山下。地占高明，山水拱抱。自建炎杨勍之变，碑珉焚尽，前此营葺之由，漫不可考。绍兴元年，郡守陈公直始创中厅宅堂。十四年，郡守陈公定国创设厅、镇山堂、仪门、两庑、甲仗、架阁诸库，甫就而去，继者补葺苟遗。及绍定间，郡守李公华削平寇叛，疮痍甫瘳，慨郡治隘陋，以次改作。内自宅堂，外至州门，规创一新，轮奂壮伟。先是，州治前民居交侵，正街车不得方轨，乃访之耆老，云两畔古有圳，内皆官地。圳陻塞。故民皆私之。及开圳，果得古碑如耆老言。遂撤民之侵冒者，得空地数亩，左右创行廊以为限。由是气象宏敞，山川呈露。长汀丞王九万为之记。
　　谯楼　在子城双门上。旧卑隘弗称，绍定间，郡守李公华增高辟广，翼以舞凤，一新缔创，规置伟壮。两阶戺〔1〕创亭，左曰“宣诏”，右曰“颁春”。
　　仪门　在谯楼之内。翼以两廊：左廊楼曰“东架阁”，使院门在其下；右廊楼曰“西架阁”，州院在其后。郡守李公华重创。
　　设厅　在仪门之内。后有镇山堂。前两庑架楼：左曰“文事”，右曰“武备”。
　　辕门　在设厅之东庑。
　　中厅　在辕门之内。
　　清平堂　在中厅之正南。
　　福建道院　在中厅之左。原名“节爱堂”，郡守周公晋改今名。
　　帐门　在中厅之后。
　　寿荣堂　为正堂燕凝之所。嘉泰间，郡守陈公暎名左轩曰“四说”，右轩曰“四印”。堂后崇数级，郡守罗公必元创小轩曰“燕清”。轩之左，郡守黄公寔创楼曰“依光”。
　　清心堂　在福建道院之左。有楼曰“览胜”，郡守朱公诜隶焉。
　　卧龙书院　在清堂之左。旧名“卧龙堂”。
　　山堂　在州宅后正北。旧有双松奇石，名“双松堂”。郡守陈公轩有诗云：“相看竺国两高士，对立剑潭双老龙。”乾道间，郡守晁公子健重创。庆元间，郡守陈公晔增修。淳祐间，郡守卢公同父以双松摧折，改今名。堂后跨子城，创小亭曰“山中佳处”。皆自书匾。
　　熙春堂　在州宅后正北，山堂之西。累土为创堂台，建楼两层，旧名“北楼”，后名“道山楼”。元丰间，郡守陈公轩有诗云：“南极星边人望阙，北山楼上客思家。”又云：“楼上斜阳过似飞，楼前秋景透人衣。横碧烟岚浓可扫，半红霜木冷相依。”有“寿”字碑，高阔丈余，不知何人书。第二层名曰“更上”。第三层名曰“环翠”。庆元间，郡守陈公暎因读旧守陈公轩绝句云：“南涧吹云过北园，北林飞鸟入南山；区区云鸟缘何事，未似楼头太守闲。”取末句改环翠曰“似闲”。今名“凌虚”。《舆地纪胜》：“环翠楼在州治之后，卧龙山之下。”
　　郡圃　在卧龙山麓。旧荒芜弗治，亭榭悉在草莽中。宝祐六年，郡守胡公太初因加葺饰，辟径为垣道数十级，跨垣为门三楹，摭旧守陈公晔东山堂“常留绿野春光在”之句，匾其门曰“常春圃”，于是景物悉呈露。其详见柱刻石。
　　东山堂　在圃中西北隅。旧为威果营教场废址。庆元间，郡守陈公晔爱面东诸山紫翠插空，葺旧射堂改名之。前凿方沼，植水木芙蓉、海棠、海桂，赋诗云：“朝看碧汉初腾日，暮对青山淡抹云。”教授陈一新为之记。
　　玉壶锦幄　郡守卢公同父创。
　　时和岁丰之堂　旧名“无境”。郡守卢公同父改今名。
　　玲珑窗　旧名“赏静”。郡守同父改今名，移“流觞曲水”于其前。
　　仰高亭　旧名“晚对”。郡守罗公必元改今名。
　　快哉茅亭　依山。郡守傅公康创。
　　香远台　旧名“柰月”。旁蔓荼蘼，郡守黄公寔改今名。
　　佥厅　在子城内之左。
　　使院　在仪门左庑。
　　南楼　横跨颁条门城上。元丰间，郡守陈公轩诗云：“谁跨崇墉更起楼？卷帘平视四山头；田间草暖牛呼犊，叶底巢成鹊避鸠。”又云：“水暖池塘闲睡鸭，烟深村落自鸣鸠。”郡倅郭公祥正诗云：“楼外青山似故人，雨余山色净无尘。青山依旧人还老，一片离愁挂晚春。”郡守李公华重新州治，惟南楼仍卑陋不称，嘉熙间，郡守戴公挺撤而新之，于是皆为伟观。
　　通判厅　旧在颁条门内，今行衙是。元丰间，徙州东八十步正对鄞江门。耆老相传，旧为提刑衙，建炎四年废于郁攸。绍兴元年，郡守陈公直方、郡倅许公端夫重创。岁久屋老，淳祐间，郡倅孙公基鼎新之，惟大门正厅存旧。郡守黄公炳为之记。郡倅单公谓大继之，更创大门焉。
　　宅堂　匾曰“公生明”。后曰“衍庆”，向北大亭曰“鄞江风月”。
　　水观亭　在水观之左。旧名“横舟”。
　　君子轩　在宅堂之左。旧名“爱莲”。架楼曰“悠然”，前台曰“延月”，曰“宜晚”，在“鄞江风月”之对。
　　岁寒亭　在“鄞江风月”之左。
　　佑圣堂　在“鄞江风月”之右。因旧守碧堂为之。
　　教授厅　在州学之右。隆兴间，郡守吴公南老鼎创。后教授许应龙创轩于厅右，曰“拂云”。教授张实甫创轩于厅左，教授程应斗匾曰“瞻前”，旧名“客毡”。门庑卑陋，教授张实甫高大之。又于宅堂后创小楼曰“藂绿”。楼下有轩及茶亭。宝祐间，教授赵汝沐葺饰，匾轩曰“认香”，亭曰“策茗”。
　　判府厅　在州东南门下。淳祐间，判官连端悫重创厅堂。继而判官赵汝流创门庑，郡守卢公同父为门记。
　　推官厅　在州东登俊坊正街。宝祐间，推官来吉甫重创门庑。
　　录事厅　在子城内谯楼之西。旧门东向，久不利。嘉熙间，录事上官迁易南向，历任始安。右院隶焉。
　　司理厅　在州西崇福坊正街。左院隶焉。
　　司户厅　在州东福寿坊。旧门北向正街，后向南。
　　司法厅　在判官厅之右。
　　兵马押监厅　在州西崇福坊城隍庙左。今废。改创州厢。
　　添差南兵马都监厅　在州西崇福坊司理厅侧对。今废。
　　添差东兵马都监厅　在判官厅之左。今废。
　　训练禁军厅　旧无廨舍，以广节指挥营所居为之。今废。
　　商税厅　在州东福寿坊正街。务隶焉。
　　长汀县
　　县治　在州城南二百步。建炎间，宰黄渥修。嘉泰间，宰谢周卿重修，规模视昔有加。岁久颓圮，中更寇攘，因循弗葺。宰宋慈撙啬浮淫，鼓楼门庑，琴堂寝室，吏舍廥藏，焕然一新。又且广阔球场，对峙“宣诏”、“晓示”二亭，中通道，立词学坊。于是长汀愈为壮哉。县丞王九万为之记。
　　如心堂　在正厅之东。嘉熙间，宰朱起元创。教授张实甫为之记。
　　县圃冉香亭　在长汀县治正北。宰叶一新重创。
　　砥柱亭　在长汀县治左。旧名“蓬莱阁”〔2〕，宰叶一新重创，易今名。
　　道爱堂　在长汀县治东北隅。
　　弦歌书院　在长汀县圃之东。
　　蕖镜　在长汀县圃之西。
　　万雪亭　在长汀县圃之西。宰宋慈重创。淳祐间，宰黄松废之，基存。
　　水雪乡　在长汀县圃之西南。
　　县丞厅　在长汀县西富文坊。旧门东向，嘉定间，丞薛东改创，易向南。
　　主簿厅　旧在长汀县西青紫坊正街。宰任■〈堂阝〉；迁创于尉厅之左，以旧地为县仓。
　　县尉厅　在长汀县西。宰任■〈堂阝〉因迁簿厅于左，并尉厅更创之。今就颓圮，簿、尉皆僦居焉。
　　巡辖厅　旧在颁条门外城下铺。今废，惟铺屋存。
　　宁化县
　　县治　大溪横前，翠华峙后。绍兴间，宰王公炳彦重创。绍定寇毁。端平间，宰赵时錧始辟地营缮。外谯楼，内厅室，两旁皆壮丽。左东厅匾曰“勤政堂”。宝祐间，宰林公玉复于东厅创书林亭、愿丰楼、龟荫亭、如农亭。
　　县丞厅　在宁化县西北。端平间，宰赵时錧重建。今以厅左行衙为之。
　　主簿厅　旧在宁化县治左。端平间，宰赵时錧移于县治后。宝祐间，簿俞义刚重加葺理。
　　县尉厅　旧在宁化县东北隅。端平间，宰赵时錧重创。后废圮，仅存厅事。今尉寓光严寺东庑。
　　清流县
　　县治　清溪环抱如带，隔溪一山如屏，县治枕焉。元符元年，有旨创县，辟长汀丞刘叙为令，经始邑事。绍定间，毁于寇。端平改元，令王元瑞重建。规模颇宏壮，主簿张栩为之记。
　　鼓楼　嘉熙间令赵槱夫重创。
　　颁春、宣诏亭　翼于县门。令林奕重创。
　　县丞厅　在清流县东二十步。宣和中始创。绍熙间，郡守赵公充夫奏请省罢。今废。
　　主簿厅　原在清流县北，今迁在县廨之东北隅。绍定间，毁于寇。嘉熙改元，簿长翊重创。
　　县尉厅　在清流县西，与县廨相比。绍定间，毁于寇。
　　莲城县
　　县治　在县城北。绍兴三年，长汀县丞权县卓庠规创。绍定间，毁于寇。后令徐价经始，米巨宏成之。
　　爱莲轩　在正厅之左。
　　道爱堂、不欺室　在正厅之后。
　　县圃　旧有三异堂、立翠亭、义松亭、松茅亭、堦山楼、月林亭，并今废。
　　义松亭　又义松，在莲城。庆元间，汀守陈晔诗云：“古驿森慈竹，莲城挺义松。”
　　主簿厅　旧在莲城县西。后迁于县东瞻岩馆。今废。簿寓于西桥庵。
　　县尉厅　旧在莲城县南。复迁于东塔之侧。淳祐间，尉李务行于旧基重创。
　　上杭县
　　县治　乾道七年，令陈朝章创。后烬于邻寇。端平甲午，今赵时钺重创。
　　县丞厅　在上杭县南。乾道七年，丞何镐因民屋葺之。后毁于寇。今寓于寺舍。
　　主簿厅　在上杭县东。绍熙三年，省罢。今废。
　　县尉厅　在上杭县西。
　　武平县
　　县治　旧在武溪里。后用日者刘已改卜今所。隆兴间令王正国、乾道间令赵赍相继营创。迨嘉泰间，令赵善绰相其阴阳，趋吉避凶，更造厅堂、门庑、鼓楼等，由是官民用康，年谷告稔。绍定毁于虔寇。端平初，令赵汝珇急于改作，不仍旧贯。继而令赵而讘、田圭重加变易，迄今生聚未复承平之旧，议者咎县治之未复古迹也。宝祐间，令阮逢午改卜县治西偏，谋度缔创，亦未知果合卜云。
　　读书堂　丞相李公纲尝经过寓此，有诗云：“灵洞水清仙可访，南岩木占佛同居；公余问佛寻仙了，赢得安闲剩读书。”今废。
　　县丞厅　在武平县西。绍兴二年，省罢县丞，遂废。
　　主簿厅　旧寓禅果寺。嘉定间，主簿赵与环卜创于寺东偏。绍定间，毁于冠，复寓禅果寺寝堂。宝祐间，簿丁世用卜地于市心文明坊鼎创焉，教授赵与沐为之记。
　　县尉厅　旧在武平县门内。弓手营教场附其右。绍熙初，尉赵善览即旧基营创。经寇扰颇毁坏。淳祐间，尉赵崇瑛重创。
　　校　注：
　　〔1〕　“戺”，堂帘。《书 顾命》：“四人綦弁执戈夹两阶戺。”
　　〔2〕　《舆地纪胜》：“在长汀县治，有蓬莱阁。”

　　○仓场库务
　　仓场库务，食货之司存也。中更兵盗，地产课入亏昔十之三四，坑场亦久废。使知节用、爱人之道，庶乎仅无乏焉。
　　州城
　　省仓　在鄞江门内。建炎间废于火，绍兴初重创。隆兴间，郡守吴公南老重修。庆元初，郡守赵公伯桧又修。
　　常平仓　在省仓内。
　　盐仓　旧在军资库内。今移在库后别门。
　　均济仓　在开元寺东。郡守李公华办到籴本钱六千贯文足；郡守黄公寔续拨十七界会五千贯文。二项钱除节次折阅外，见管钱五千五百六十五贯五百文。郡守李公华拨马瑞、王和甫等一十一项子利米，原管二万四千三百一十五升，外租钱五贯文足；又递年委司法拘催江元立等一十一项子利米三千四百九十二升，禾一十称计米四十升，共价钱六十二贯九百三十二文足；外赁钱八百五十文足。以上米计减免七千八百八十九升，递年实催到本色米四千一百四十六升半；早禾谷八十升折白米四十升；折价米一万五千七百七十一升半，计钱二百七十贯六百八十八文足。田税并赁钱五贯八百五十文足。郡守胡公太初办助米五百八十四石七斗七升，每石时价十七界会四十贯文，总计会二万三千三百九十贯八百文；又办助米七十三石二斗五升足；又拨陈德清请买陈八一贼绝田价钱十七界会一千二百贯文；又拨吴六二等八项贼绝田递年收计子利禾五百五十把，每把纳见钱七十文足；共收见钱四十一贯二百五十文足。
　　均济有仓　端平间郡守李公华知汀民素无蓄积，为荒扎之备，乃置于开元寺左庑，捐见钱六十缗为籴本，岁储米五千足石，仍拨贼绝钱米以佐其费。凡和籴子利米入纳，绝无仓耗扛量等费。仓造桶斛，每桶计五十足升，两桶准为一石。民自执概，止收斛面米二升。民与官为市，未见其害。曾几何时，仓耗扛量等费，甚于正苗。受纳官吏，旷日不下仓，远乡赪负而至者，伺候旬日，裹粮之需，俄耗其半，纳不登数，督逋者又踵门矣。宝祐初，郡守罗公必元将子利米尽行折租，许人请佃，顿减免七千八百八十升有奇。由是减价出粜，无以补助，籴本日损。虽远民仅免子利米之害，而近民骎骎不蒙均济仓之利矣。宝祐戊午冬，郡守胡公太初到任，轸念民瘼，慨然曰：“均济仓规模厚善，后人当相与推广，使有增无损可也。今略计见管籴本并米，皆不及数，盈削不已，后将废坏。”专委司理朱抟考究。于是移兑者还之，逋欠者足之，又积米得六百五十余石，亟捐以助之。又拨请佃田价钱及贼绝田八百顷，以补原子利米减免之数，于是法意复续。开庆改元，夏秋之交，适民苦贵籴，乃计口给历。自四月迄七月，每七日发粜，官价既捐，市价自平。公犹虑和籴之厉民也，议为就仓回籴军粮之法。盖官司和籴增价予之，本非厉民，惟是钞铺掌揽之家，交纳扛量之吏，相倚为削，渔蠹无厌。近年民输和籴一石，除官本钱外，民户至白帖三贯文足有奇，民何以堪？此回籴之法所当急作一措置也。缘本州常年自冬徂春，月支军粮回籴于外，每石多不满一贯文足，官司和籴一石，例支本钱一贯六百文足。用于回籴，随时价增损，可得一石以上。果能力行此说，不为吏奸所沮挠，则若官、若军民皆便之，均济仓有利无害而经久可行矣。其详见本仓规约。
　　军资库　在州衙西庑后。内子库十一所。夏税库、常平库、免役库、盐钱库、大礼库、物料库、免丁库、赃罚库、犒赏库、衣赐库、以上并在库内。抵当库。宝祐六年，奉朝旨移创州门前两庑。
　　公使库　在东厅之东。淳祐间，郡守郭公正已重创。内子库二。
　　陈设库
　　鞍鞭库
　　公使酒库　在东厅之东，与公使库相对。
　　醋库　在酒库门左。
　　架阁库　在州衙东庑楼上。今楼名“文事”。
　　甲仗库　在州衙西庑楼上。今楼名。武备”。
　　七色库　在通判厅西庑。淳祐间，郡倅孙公基重修。
　　合同场　在州东正街推官厅左。后改为卖盐场。宝祐间，又改为慈幼局。
　　商税务　在州东济川门内。
　　惠民药局　在佥厅门左。药铺二。一在州门首左庑，一在济川门内。
　　作院　在州东开元寺西。
　　长汀县
　　常平义仓
　　举子仓　旧有五所，系绍兴五年准朝旨，以建、剑、汀、邵四州细民生子多不举，于逐州县乡村置举子仓，遇民户生产，人给米一石。本县置于归仁馆、何田市、成功下、古城团等处，约贮米共二百石。后官靳而不发，既发又责偿于耆长，反为民害。后经绍定寇，并废。
　　架阁库
　　常平库
　　免役库
　　宁化县
　　县米仓
　　常平仓。
　　并在宁化县衙西园之南。
　　盐仓　在宁化县衙东厅前。
　　平粜仓　在宁化县衙东北隅。淳祐平粜仓在光严寺右。黄土旧寨场、安远寨、宝池寺、中定寨，凡五所。淳祐间，宰刘焕捐俸三千贯文省为籴本，委贡士章淡提督。后以籴本买田，岁积子利禾。遇歉，发以予民。若董之者常得人，亦可为经久之利。
　　光严仓　岁收禾六百九十秤。
　　黄土仓　岁收禾三百五十秤。
　　安远仓　岁收禾六百一十秤。
　　宝池仓　岁收禾三百三十秤。
　　中定仓　岁收禾四百秤。乡例以三贯二百文中为一秤。
　　安远寨仓　每年催纳贼绝米五百九十九石有零。
　　北安寨仓　每年催纳贼绝米八百一十二石有零。
　　中定寨仓　每年催纳贼绝米一千四十二石有零。
　　南平寨仓　每年催纳贼绝米一千三百六十二石有零。
　　以上四寨仓除催贼绝米外，本州仍科拨苗斛、掯支军粮。
　　举子仓　六所。原在黄土寨(今名“南平鹫峰院三溪寨”今名“中定”)、宝池寺下土寨(今名“安远”)等处。经绍定寇攘，并废。
　　架阁库
　　常平库
　　免役库
　　商税务　在簿厅之东。今丞或簿兼税官。
　　清流县
　　县米仓，在清流县厅西庑。
　　盐仓　在清流县厅东庑。
　　常平义仓　在清流县厅西庑。本州递年拨下苗米一百一十九石有零。宝祐五年，通判准提举司行下，增拨计二百单二石有零。
　　明溪寨仓　每年催纳贼绝米三百六石八斗有零。除县催到外，系本州科拨苗斛、掯支军粮。
　　举子仓　四所。原在清流县市、明溪寨、石洞寨、罗村团等处。今废。
　　架阁库
　　常平库
　　免役库
　　莲城县
　　县米仓　在莲城县西。
　　盐仓　在莲城县西。
　　举子仓　二所。原在莲城县市、河元吕溪墟等处。今并废。
　　北团寨仓　每年催纳贼绝糙米五石九斗有零，白米六百六十五石有零。除县催到外，系本州科拨苗斛、掯支军粮。
　　县库
　　常平库
　　免役库
　　并在莲城县西廊。
　　税务　在莲城县西廊。
　　上杭县
　　县米仓　在上杭县东。
　　常平仓　在上杭县东。
　　盐仓　在上杭县厅西庑。
　　举子仓　四所。原在上杭县门东、鳖沙团、兴化、胜运乡等处。今并废。
　　梅溪寨仓　每年催贼绝米五百二十石。除县催到外，系本州科拨苗斛、掯支军粮。
　　常平库
　　诸色官钱库
　　税务　在上杭县西三十五步。
　　武平县
　　县米仓　在武平县库西。
　　常平仓　旧在武平县西。今移禅果寺法堂东偏。
　　举子仓　旧在常平仓侧。今移禅果寺法堂西偏。
　　盐仓　在武平县治西庑。
　　三折寨仓
　　象洞寨仓
　　永平寨仓
　　三寨仓、并系本州科拨苗斛，差专知受纳，掯纳军粮。
　　县库　在武平县西
　　常平库　附县库。
　　举子钱库　在主簿厅。
　　使府寄桩钱库　今废。
　　商税务　在武平县西。今令兼务官。
　　长汀县
　　上宝场　在长汀县西廊百二十步。今废。
　　拔口场务　在长汀县西南八十里。今废。
　　莲城县
　　金鸡场今废。
　　吕溪场　在莲城县南五十里河元下里。
　　郭家山场　在莲城县南三十里。
　　宝成场　在莲城县南二十五里南团。
　　本州坑冶，长汀、上杭、武平、莲城四邑有之。地不爱宝，少裨邦用，所以命郡守主管，郡倅同之。今系衔如昔，而名存实亡矣。
　　上杭县
　　永兴场　在上杭县东五十里。
　　兴济场　在上杭县南百六十里。
　　端利场　在上杭县南百二十里。
　　嘉兴场　在上杭县南百五十里。
　　通利场　在上杭县南六十里。
　　钟寮场、金山场、利济场、龙山场、石门场、语口场、锦丰场、浮流务　自钟寮场至浮流务八所，今并废。
　　武平县
　　铁场　在留村里。今废。

　　○邮　驿
　　置驿传食，置邮传命，古也。惟郡境遐左，仅有道梅者出是，他无所谓毂交蹄劘，故驿败不复修。期会来自京，若诸台邮凡三十五所，而自郡达于县境，则无有，乃自创邮十七所，通为五十二所；而巡辖官廨于鄞江门外，总茫焉。
　　州城
　　行衙　在州治南三十步颁条门内。旧为通判廨舍，后改为酒务，后又复为行衙。乾道间，郡守谢公知几辟而新之。嘉〔1〕间，郡倅黄公大全权州事重修。
　　光光亭　旧在州东兴贤门内。今改为“见思堂”，奉郡守李公晔祠。
　　州城下铺　在鄞江门外。巡辖厅在焉。今废。
　　长汀县
　　长汀驿　在县东崇善坊。嘉熙间，宰任■〈堂阝〉创。
　　临汀驿　在县东五里。淳熙间，郡守赵公汝劼创。
　　高名亭　在县东南二里，正对定光廨院。
　　归仁馆　在县东七里〔2〕。
　　成功驿
　　温泉驿
　　双溪驿
　　上洪驿　今废。
　　南田铺　在县东二十五里。
　　大息铺　在县东五十里。
　　白头铺　在县西二十里。
　　古城铺　在县西四十五里。旧有驿。
　　樟木铺　在县南三十里。
　　朱溪铺　在县南六十里。
　　杉木铺　在县南九十里。
　　归岭铺　在县东南三十五里。
　　长覆铺　在县东南六十里。
　　岩头铺　在县东南九十里。
　　长潭铺　在县西南二十五里。
　　磜头铺　在县西南二十五里。
　　忆田铺　在县西南八十里。
　　蕉坑铺　在县西南一百五里。
　　宁化县
　　宁阳驿　在县圃西。宝祐六年，宰林公玉市民地新创，自为之记。
　　长乐驿
　　鳞源驿　今废。
　　县下铺　在县东。
　　吴家庄铺　在县东二十五里。
　　龙地铺　在县东五十里。
　　大罗溪铺　在县东七十五里。
　　赖画铺　在县〔3〕一百里。
　　张地铺　在县东一百二十五里。
　　小罗溪铺　在县东南一百七十五里。
　　石牛铺　在县东南一百七十五里。旧有驿，今亦有。
　　安乐铺　在县东南二百里。
　　黄地铺　在县东南二百二十五里。
　　黄田铺　在县东北一百五十里。
　　露溪铺　在县北一百里。旧有驿。
　　江公铺　在县北一百二十五里。
　　苗日铺　在县北一百五十里。
　　清流县
　　皇华馆　在县东北。淳祐间，令林奕创。
　　县下铺。在县东。
　　小嵩铺　在县东二十五里。
　　嵩溪铺　在县东五十里。旧有驿。郡守陈公轩秩满抵驿，有《寄清流宰赵通直》诗云：“寒日尽时山未尽，却随明月到嵩溪。”
　　林奢铺　在县东七十五里。
　　小安铺　在县东一百里。
　　明溪铺　在县东一百二十五里。旧有驿，今亦有。
　　莲城县
　　县下铺　在县西北。
　　岩头铺　在县北二十五里。
　　长霸铺　在县北五十里。
　　归岭铺　在县北七十五里。
　　大步铺　在县东北一百七十五里。
　　流奢铺　在县东北二百里。
　　上杭县
　　浊口铺　在县西北三十里。
　　茶木铺　在县西北六十里。
　　钟地铺　在县西北九十里。
　　语口铺　在县南三十里。
　　语源铺　在县南六十里。
　　刘奢铺　在县南九十里。旧有驿。
　　横坑铺　在县南一百二十里。
　　武平县
　　行衙　名“依光堂”，在县东门外。嘉熙间，令赵汝讘创。
　　迎恩馆　今废。
　　县下铺　在县北。
　　渔溪铺　在县北二十五里。
　　帽村铺　在县北五十里。
　　瑞湖铺　在县北七十五里。
　　校　注：
　　〔1〕　据《郡县官题名》：“黄大全，嘉定六年六月九日到任，七年正月七日满替。”则“嘉”后脱一“定”字。
　　〔2〕　据《坊里墟市》有归仁里。又有归仁墟在县东七十里。据旧志：“元代在归仁馆置馆前驿。馆前驿距城七十里。”“在县东七里”疑为“七十里”之误。
　　〔3〕　当漏一“东”字。


　　○学　校
　　郡有学自天圣始。改卜凡四，修建凡再。然规模犹隘，盖局于地势而不得为也。诸邑学建置有先后，邑大夫亦皆能恢而栋宇，益而廪饩，以与秀士共之。夫美教化，明人伧，成德材以为时用，皆莫尚于学。崈奖则气象振，作成则气类合，其责盖有在矣。赡给荐送之目，附著于篇。
　　郡学
　　宋朝咸平二年，创至圣文宣王庙于鄞江门内横街，今判官厅廨舍。天圣中，即庙创学，迁州东横岗岭下，今天庆观侧。崇宁三年，诏行三舍法，郡守陈公粹视故学卑隘，遂迁州东北兴贤门外，今为县学。绍兴三年，郡守郑公强以州学不当置城外，遂度城内州东地改卜焉。大成殿岿然中峙，缭以两廊，分列六斋，正录直学以下各有位。殿之后，建讲堂曰“明伦”。堂之后，建藏书阁曰“稽古”。又其后绝高处建阁，高閟宸奎，规模加壮。仍自为之记，且作诗云：“卜筑石山作郡庠，卧龙腾翥拜龙骧。”至嘉定十一年，郡守罗公勋重修。继而郡守赵公崇模于学门右创朱文公、杨考功二先生祠，使学者知所慕向。学左则文昌庙在焉。嘉熙二年，郡守戴公挺、教授张实甫以庙、学混处为非是，相学左射圃地，爽恺广袤，仿太学规模，营创今学。前三斋曰“潜心”、“时习”、“修身”，后三斋相比，曰“克己”、“中立”、“志道”，并南向。斋各有楼，中创堂曰“文会”。正录位左右之列，学门两旁，以位职事者。庙学异处，始合礼制。至郡守姚公特甫竣事，教授魏鼎为之记。学前民屋迫隘，教授萧虞韶市民居撤而辟之。开庆初，郡守胡公太初谓气象犹卑隘，屋且老，慨然大更新之。首事于大成殿，御书、稽古二阁，明伦、芳桂二堂，皆增高辟广，柱石梁栋极雄伟。重书“稽阁”匾，易芳桂堂名曰“致极”，取《中庸》“致广大、极高明”之义。自为记。更祭器之库，大讲堂之鼓，正录位斋舍门庑，以次整葺。浚井开渠，泮池堙塞凿而深之，板桥屡坏造石桥以跨焉。由是美轮美奂，顿异畴昔。后村先生刘公克庄为之记。
　　长汀县　学在兴贤门外。绍兴迁郡庠于廓内，以旧学为县学。惟大成殿独存，始为春秋丁祀地。嘉泰间，宰谢周卿市民田隶郡庠，附供县学职事四人，生员五人。开禧间，宰刘泳之建学门、两庑、四斋及献官斋厅。县学之备，自泳之始。淳祐间，宰陈显伯莅官视事，慨然有下车修教之心。越明年，节浮啬费，首修大成殿。殿之东有隙地，民僦于学，遂归之，改辟学宇。为讲堂一，曰“丽泽”，为斋三：曰“尚志”、“阅礼”、“修性”。又于堂之北敞二十余楹为元公、二程、二张、朱子祠，以乡贤郑蔡州立中、杨考功方配焉，使学者知所归向。然谓有教不可以无养，拨清泰上第二都民户盐每月计三百六十三斤，拘钱会八十三贯四百九十文省，中半为士费。春秋补取大学生十二员，小学生随人数去取。于是教养始备。先是，县庠先达辈出其间，询之耆老，皆曰古有水圳环抱，自兑抵震而归于巽，正得阴阳经纬之宜。后为居民堙塞，汀士廉得故道，具告于州县，居民狃于侵冒，沮溃其成。陈宰极力主盟，未就绪而秩满，首以是役告于新宰赵崇濂，赵亦以风化为重，克竣厥事。筑废陂于兴贤门外，障而东之，水由故道行矣。兴学改水，皆礼部侍郎张公磻为之记。
　　宁化县　学旧在县东正街。淳熙间，迁于县城北翠华山下。经始于宰赵伯虎，成终于宰杜潮。绍定寇攘，岿然独存。端平间，赵时錧因加修葺，袁长吉为之记。后邑士以大成殿庙基高亢，夷而平之，改创殿宇。宝祐间，宰林公玉重创讲堂，列四斋：曰“时习”、“养心”、“服膺”、“致知”。学门前创魁星亭，内绘古今名儒，匾曰“仰高”。
　　清流县　学旧在县南。崇宁间，行三舍法，迁县东。建炎间，宁化尉摄邑事，谓非其地，再迁于皇华驿废址。绍兴烬于赣寇。十三年，令董谅重创斋舍。十八年，令张秀颖继创大成殿、棂星门。绍定间，毁于寇。端平初，令王元瑞始建一殿。未几，郡宁张公翀之任，道过款谒，遂捐金建化成堂，今改名“明伦堂”，簿张翃为之记。嘉熙间，令林奕建斋四：“据德”、“依仁”、“游艺”、“居敬”，簿徐登为之记。
　　莲城县　学在县东。绍兴间，令陈南复卜地兴创。后再迁县东南尉司旧址。淳熙间，令常圁复于旧所。绍定夺攘，暂驻戍兵于中，蹂躏圮毁，令米巨宏重修。
　　上杭县　学旧在县东五十步，今城隍庙基是。嘉定间，令赵彦珽以其地湫隘，徙县东二百步。殿堂门庑，规模备具。创堂一，曰“明伦”。为斋四：曰“崇德”、“广业”、“居仁”、“由义”。淳祐辛亥，洪水推倾堂宇。宝祐五年，令李务行重建讲堂，为楼以安先圣燕居像，更学门于左，以别庙学之制。
　　武平县　学在县东兴贤坊。绍熙间，令叶谦之重创。绍定间，毁于寇。寇平，县尉翁甫拨振武堂材植建讲堂。至端平间，令赵汝讘始建大成殿，先圣先师塑像。东廊则令田圭创之，西廊则令林震创之，学门、棂星门则淳祐间辍学租建植。于是规模始备焉。
　　赡学
　　郡人王格倾家赀置田，学有田自格始。郡守郑公强拨田，判官兼教职黄褒请于郡，辍盐纲縻费增田，岁共收米二百八十余石。郡守赵公伯侩增田七十亩。郡守陈公晔增田百亩，创例岁助郡帑钱二百贯文。郡守陈公暎拨房廊六十间。权郡赵公师实增学租二十石。长汀宰谢周卿增学租百石，附供县学职事四人，生员五人。嘉定间，郡守邹公非熊拨已俸一千缗买王伯寿田。端平间，教授黄复初缩浮费剩钱三百九十三贯七百文买张衍卿饶坊田，又用七百六十八贯八百文省买长汀县估没上官逵田。宝祐间，权郡赵公时海拨黄华、诸溪等处田。宝祐间，郡守朱公诜拨李太椿古城田。开庆元年，郡守胡公太初正拨李太椿王殿背田。端平间，权郡赵公性夫岁就盐钱库拨宽剩钱二百贯文助学，自淳祐间郡守李景勉靳而不发至今。通判厅准转运提举司就本州及六县盐息钱，每月发钱会二百单九贯有零赡学。据州及诸县具到旧例解发数目于后。
　　州盐钱库，每年拨下通判厅头子赡学等钱会一百〔1〕二百八十四贯七百二十文省。逐年分四季拨下。
　　长汀县　解赡学等盐头钱一千四百五十二贯六百文省中半。分上、下半年解发。
　　宁化县　解赡学见钱二百五十一贯四百二十文省，十七界会一千二百五十七贯文。
　　上杭县　解赡学钱会四百八十一贯九百三十四文。
　　武平县　解赡学钱一百二十三贯四百三十五文。
　　莲城县　解赡学役头钱九百一十一贯七百六十文。
　　清流县　随盐纲解发。
　　牙貌钱　随契分拨赡学。
　　前项钱并系通判厅拘催遣发，而弊坐移用，每岁多不及数，生员廪饩，时告乏绝，职此之由。
　　校　注：
　　〔1〕　“一百”明显有误，但赡学钱无总数，故无法正误。

　　○贡　院　　
　　贡院
　　旧在长汀县东，以三舍法废。旋复科举，试于开元寺，人士寖盛，跼蹐靡容，迫期补葺，公私烦拨。绍兴二年，赵公克夫卜创于兴贤门内，东庑三，西庑二，计百二十楹。焕章阁学士谢公为之记。壬子科郡倅赵公善晤董试，留题二诗，甚脍炙人口。略云：“天约闲云结嫩阴，苦无诗酒懒登临。一声鸡唱日初午，满地花寒秋已深。”刻于柱。嘉泰四年，郡守陈公暎、教授谢藻以水西流非利，改而东之，国子录林公岊为之记。旧就试者，自纳竹案，试则争哄撼几，淳祐间，郡守郭公正己更置木案，士以为便。宝祐间，郡守周公晋以大门及试官厅位圮陋，撤而新之。
　　贡额
　　绍兴定令三岁大比，贡一十二人。今以《易》、《诗》、《周礼》、《春秋》各一人，《书》二人，赋六人充选。
　　贡士庄
　　兴贤庄　嘉定六年，郡倅黄公大全权郡，拨钱买章得之、罗陆拾田创。系本学催纳，每年钱三十一贯零四十足，十七界会三十九贯。三年通计钱九十三贯一百二十足，十七界会一百一十七贯，六邑新旧举人均分。
　　万桂庄　嘉定十四年，郡守傅公康估籍吴缨田创。原在州学催，今隶知录厅催，州公库纳。每年收到钱一百二十九贯四百三十九文，内十八界会六十一贯八百文。三年通计三百八十八贯三百八文〔1〕门，内十八界官会一百八十五贯四百文。三分之二送新举一十二人，三分之一送旧举人。随人数均分。
　　清流县贡士庄　宝祐六年，令林应龙从学职，请拨萧应龙定苦井坑田、李七六横坑田。前令林昌泰拨阿叶原佃阳皋户田。林应龙自为记。
　　莲城县万桂庄　嘉熙二年，郡守戴公挺拨姑田陈弟四、陈丙娘、杨祖远、陈十六、陈岩归田创。主簿张应卯为记。
　　上杭县兰省庄　嘉熙四年，令谢观国拨兴化乡王得一田创。每年收见钱二十一贯文足，三年总计六十三贯足。镂板榜于学。
　　校　注：
　　〔1〕　通计应是三百八十八贯三百一十七文。

　　○营　寨
　　州兵原管六指挥、十一寨。宁节〔1〕久废，寨亦多更革。绍兴间，屯左翼军数百，置正副将，寻命郡守领节制焉。诸县尉司弓兵，亦不下数百人。独是弓兵仰役钱雇庸，不能以时给，往往罕应募。倘守令加之意，俾无愆阙，尉寨兵协力以卫闾里，州兵有虎豹在山之势，何非常足虑哉！
　　禁军
　　威果第三十五指挥营在州西，额五百一十人。
　　广节第八指挥营在州东，额二百六十人。宝祐六年九月，密札诸州、军、府禁军阙额不许径自招填。将上件钱粮桩管，听候朝廷行下，毋得擅自支动。本州两指挥阙额，通一百三人。郡守胡公太初申请自到任十一月为始，桩管钱粮衣赐。开庆元年十月，有旨，仍旧招填阙额。
　　厢军
　　保节第二十一指挥营在州东，额三百三十二人。
　　保节第二十指挥营在州西秋成门外，额三百三十二人。
　　牢城第六指挥营在州东横岗岭上，额二百二十二人。宁节指挥附此。
　　屯驻军寨
　　在城南三里。旧无之。建炎间，杨勍乱后，赣、梅寇屡起，朝廷时遣大军讨捕，驻扎城中。初散泊民家，后或屯开元寺。绍兴十年，翟皋统广东摧锋军一千二百人到州，权住同庆、文殊寺。至十一年，安抚司准旨于摧锋军存留上件事就州驻扎。十三年，奉旨创寨，改隶左翼军额。二十一年，统制陈敏命呼延迪招集凑一千人。未几，郡盗景灭，旨抽回，止留三百二十八人。二十八年，州申乞备牒刘统制更那差官兵二百人前来谢宣下部辖，仍乞补谢宣充正将。二十九年，本州申安抚司乞添人守御，又差一百三十三人就宁化县屯戍。续又差拨一百三十九人、将官一员共凑六百人为额。至三十年，成功寇作，檄回宁化驻扎副将张福部下官兵。乾道五年正月，内据邵武军申请，乞遣汀州左翼军五十人、将官一员往建宁县屯戍。庆元元年，旨就本寨拨官兵九十人、副将一员，往宁化下土驻扎，每岁一易。续因所管人内积年折阅七十八人，至开禧二年，旨招收强壮雄劲军人七十八人，凑足六百人之额，以正、副准备将各一员管辖，并系本军升补差拨，申殿前司照会。绍定间，盗贼蜂起，建宁县下土屯戍寨栅为贼荡破，官兵仍回本寨。自后住差。至宝祐五年，安抚司备枢密院行下：据邵武军建宁县士庶乞照乾道间例，差拨汀州左翼军五十人、将官一员前来驻扎安抚。史岩之牒本州抽拨，岁易本寨戍军。自嘉定间江西峒寇李元励窃发，郡守邹公非熊被旨节制本州屯戍军马，方有体统，至今因之。先有正、副准备将各一员，宝祐间，泉州统制司申枢密院，乞增置统领，不无十羊九牧之患。又本州乃鹾寇往来之冲，近抽拨五十人于邵武远戍，亦非分屯初意。识者以此二事为非便。统领贝国珍到寨，居正、副将衙。后改卜同庆寺前，创统领廨舍。
　　汀州屯田
　　见于汀州路上杭县立屯。一本屯原拨军人一千五百名并田地、牛具、种子。田每军三名耕田四十五亩，该田二百二十五顷。每亩纳米六斗，该粮一万三千五百石。牛每军三名共使牛一只，内有军三名为离屯窎远，使牛二只，计使牛五百一只。农具内斧头、镰刀、锄头、铁耙四色，每名各使一件；犁、耙二色，每军三名共使一色，计农具七千件。斧头一千五百件，镰刀一千五百件，锄头一千五百件，铁耙一千五百件，犁五百件，木耙五百件。种子每田一亩用种谷六升，原拨田二百二十五顷，该种谷一千三百五十石。
　　一本屯节该逃亡军人，各奕未曾补拨，延祐七年终，合有见在种田军人，实办粮米五千五百一十七石。
　　诸寨
　　长汀县古城寨　在长汀县西四十五里。旧在何田市。绍兴间，准朝旨迁创。管界同巡一员，土军一百五十人。
　　何田寨　在县南四十五里。原无之。嘉定间，郡守邹公非熊以市井阛阓创寨。轮差禁军三十人弹压。
　　宁化县安远寨　在下土。原名下土寨。庆元元年，旨移拨原驻县及福林寺左翼军九十人、将官一员往戍。绍定二年，寨毁于寇，抽回戍军。六年，招捕使陈公鞾奏请改下土寨为安远寨，增作土军三百人为额。
　　中定寨　在柳杨团。原系福林、三溪二寨，额共管一百人。绍定六年，招捕使陈公鞾奏废二寨，改名“中定”，增作二百人为额。
　　南平寨　原系黄土寨盐巡，额管一百人。绍定六年，招捕使陈公鞾奏废黄土，移就潭飞磜创寨，增作二百人为额。
　　北安寨　在招贤里。原系苦竹，额管五十人。绍定六年，招捕使陈公鞾奏请移创，增作一百人为额。
　　以上四寨，乃绍定寇后，上司差运干陈诚之、同权宰李顺甫躬亲相视形势，以定寨基。
　　清流县明溪寨　在清流县东一百二十里汀、剑、邵界首。绍兴间，本路帅叶梦得奏请置巡检一员，管土军三百人。续准朝旨减三之一，衣粮三郡分给，内拨三十人驻石洞寨。今石洞寨废，复隶明溪。
　　莲城县北团寨　原在莲城县二十五里，后毁于兵火，就县市西隐庵暂驻。近方创立寨宇。
　　上杭县梅溪寨　在上杭县东梅溪口二十五里。巡检一员，原管土军一百五十人，今只一百人额。
　　武平县三折溪寨　宣和间，置巡检一员，管土军一百人。旧在溪西汀、赣、梅三州界首，后梅州奏罢，止隶汀、赣。绍兴初，寨毁于寇，移寓县东五里南安界院，因以为寨。
　　象洞寨　在武平县南一百里接潮、梅界。群象生长，故名。政和间，置巡检一员，额管一百人。嘉熙间，诸台申奏改作南尉司，辟选人充阙。后复差巡检。
　　永平寨　在武平县四十五里，地名帽磜。淳祐间，郡守郭公正已收捕渠魁饶文炳，就寨管土军五十人。
　　诸县弓手
　　长汀县额七十人。宁化县额五十人。上杭县额一百人。武平县额七十五人。清流县额八十四人。莲城县额五十人。
　　马递铺兵
　　境内计五十二处。三十五处原系省额，一十七处通莲城县，本州创置。额共管三百一十八人。
　　旧例，禁军及厢、寨、铺兵等新刺者，月粮支小份或半份，衣赐以份数给。始小份三分之一至大份四分之一，逐次增上，率三数载始得全份。郡守胡公太初谓非法，自开庆元年秋，应诸军无问新旧，衣粮并全给。军心大悦。弓兵亦给，循环历下诸县。按月支散取，弓兵亲领押，月一缴申焉。
　　教场
　　都教场　名都试，在城东三里。乾道间，郡守晁公子健创。端平间，郡守李公华重创厅庑。长汀丞王九万为之记。
　　广节营教场　在本寨内。
　　厢房土牢
　　州厢土牢，在州西秋成门内。旧在鄞江门内都省仓侧，今以西监押厅废基改创。
　　威果营土牢
　　广节营土牢
　　牢城营土牢
　　尉司土牢　今废。
　　驻扎寨土牢。
　　校　注：
　　〔1〕　指宁节指挥。

　　○古　迹
　　书古迹，以存古也。今才十数条，盖荒诞诳怪者不书。
　　州城
　　唐明皇真容《九域志》云：“在至道宫。”今州城天庆观三清殿有铜铸道装像是也。
　　天庆观钟　乃唐天宝五年，郡司马朝议大夫魏齐之铸舍。自为之记铭。
　　开元寺大铜钟　长八尺许，径四尺余，厚四寸余。元丰三年庚申，寺僧思善募缘铸造。历一纪，积千缗未兴工，以铜禁止，郡人梁程诣阙进状，旨允，始办料；再化到千缗及七宝等，告成于绍圣乙亥。时郡守林公可、郡倅叶公庭芳，住持则僧宗祐也。钟声至远，闻于五十里外大息岭。〔1〕
　　属县
　　金华坊　五代时，赖氏居长汀县东十里，夜淅米贮沉于槽，次晨辄空，赖异之，因伺焉。见白牛即槽而饮，牛逾垣渡涧，登小坡忽不见，遗绳数尺许，白色如银。遂募人掘小坡地，得黄金数百斤、白银数倍。郡闻于朝，有旨悉还赖氏。捐所得创寺曰“金泉”、观曰“金花”，至今犹存。〔2〕
　　凌波营　今长汀县鄞河坊。《江南野史》云：“南唐时，许诸郡竞渡，每至端午，官给彩，俾校殿最。胜者摽赏，皆籍其名。后主因蒐为水军，号凌波军。此其故营也，至今犹呼是名。
　　定光斋棚　在鄞河坊。师旧与坊人邓正己厚善，呼师为郑道。一日，正己凌晨出，遇狂魂数百遮道丐方便，正己曰：“当请郑道为汝等诵经拔度。”遂筑室为道场。后遇众鬼曰：“即托生矣。”师又亲书迎春祈福道场为牌，至春祈必招揭之，以寒雨为响应。淳祐间，郡守郭公正己重创。
　　旧州城　在长汀县东五里，名东坊口大坵头，自上杭长汀村迁郡于此。有灵显王庙，今存。长老相传，乃使院中庙。郡守陈公轩有诗云：“五百年前兴废事，至今人号旧州城。草铺昔日笙歌地，云满当年剑戟营。”〔3〕
　　县基岭　在今州城福寿坊。旧传置州东方口时，于此置县。今为民居，犹以是名。
　　古城　在县西五十里。旧传王廷政据建州，筑城于是，以备江南兵。至今为古城团。
　　升仙台　在宁化县西四十里，亦名“香炉石”。旧传，隋义宁间，有刘、熊二道士修炼其间，白日飞升，居人为创“升仙台”，刻二像于石壁，祈祷应验。今台废而像存。
　　旧州　在上杭县北十五里。昔传自新罗迁郡治于此，号“长汀村”。今犹名。
　　屯营庵　在武平县东五里何屯冈下。旧五代时，统军使何姓□□部武艺军于此屯驻〔4〕，筑小城周二里许。故基犹存。
　　葛仙翁炼丹井　在武平灵洞山。
　　葛仙翁炼丹灶　在武平丰山下。
　　鱼矶石壁〔5〕　在上杭县溪湍□中〔6〕。壁间一妇逐鹅，隐然如画。长老相传，谓之“仙女逐金鹅”。治平四年六月，郡守周公约进铜板二片，有文曰“天下太平”。赐诏奖谕，宣付史馆。
　　武婆寨　在上杭县来苏团之安香石山。往昔乡民结庐以避草寇焉。
　　潭飞磜　在宁化县南乡。重冈复岭，环布森列，登陟极难。磜居其中，坦然而平，山环水合，有田有池，草茂林深，易于藏聚，寇恃其险阻，为私贩，为剽盗根据百年，莫敢孰何。此绍定间始祸之地，未几，为淮兵荡平之，因置南平寨。〔7〕
　　校　注：
　　〔1〕　《舆地纪胜》载：“有王仙人坟，在城东寅湖中，王中正祖坟也。”
　　〔2〕　见上文《寺观》注〔2〕。
　　〔3〕　《寰宇记 长汀县》载有“杂罗故城”。(《舆地纪胜》引《寰宇记》作“新罗故城”，引《牛萧纪闻》云：“开元末，杂罗县令孙奉先昼日坐厅事，有神见庭中，披戈执殳，状甚可畏。奉先见之惊起。神曰：‘吾杂罗山神也。今从府主求一牛为食，能见祭乎？祭吾，当佑尔。’奉先对曰：‘神既有请，诚不敢违。然格令有文，杀牛事大，请以羊豕代牛可乎？’神怒曰：‘惜一牛不以祭，我不佑尔，其能宰乎？’因灭。于是瘴疠大起，月余不息。奉先病死，其家二十口亡尽。”
　　〔4〕　句中空两字。又武艺军不知其义。清乾隆《汀州府志 古迹》载：“屯营庵，在县东五里何屯冈下。五代时，有统使何姓者常屯军于此，筑外城周二里，故址犹存。”
　　〔5〕　按上文《山川》中“上杭莲花石”条引《舆地纪胜》注，文意与此处相同，则“鱼矶石壁”即莲花石下大溪中石壁。
　　〔6〕　“湍”下空一字，依《舆地纪胜》文，则“湍口”均属衍字。
　　〔7〕　《舆地纪胜》载有圣泉庵，在武平县黄公岭之巅。有泉一泓从石而出，虽千百人饮汲之不竭，乃南安菩萨卓锡所。


　　○郡县官题名
　　旧志云：守令之职，最为亲民。惠赐得专，刑罚得省，有利不便得罢行；貮佐而下，惟长官之是听。故记官名氏，惟详于守，而令则拔尤三数人而已。然别乘佐治宾幕，赞书博士司风教，曹掾分任六典，他如兵官邑僚，抱关击柝，莫不有名，乃职贤则民受其赐，否则民受其殃，讵可不备书以垂劝戒哉！今考厅壁，倅自宣和间方公开之始为记，今长汀亦略备，余则疏阙特甚，考索颇难。惜往昔之莫追，犹冀来者之能续也。若名绩表表伟著，别纪名宦。
　　郡守题名
　　元自虚唐开元中为刺史。《太平广记》所载。〔1〕　樊晃为刺史，表林披为临汀令。《唐书 林蕴传》。　林披为临汀郡曹掾，廉使李承招表受别驾，知州事。《莆阳〔2〕》载：《林氏续庆图》，详见长汀县《宰门》。　陈剑大历四年为刺史。迹见《名宦》。　蒋防以元稹、李绅荐为翰林学士，李逢吉逐绅，出防为汀州刺史。　张又新元和中，历左、右补阙、祠部员外郎。李逢吉表出南行军司马，贬汀州刺史。　刘岐大中初为刺史。事迹见《名宦》。　钟全慕唐昭宗时为刺史，会王潮为威武节度使，景福元年，全慕与建州刺史徐归范俱附潮。梁篡唐，封潮弟审知为闽王。审之喜全慕骁勇有谋略，分汀使世守之孙翱。　钟翱生而雄武有膂力，善骑射，审之每奇之。继而全慕为州都统使刺史。审知卒，王氏子弟争国分守建、汀，翱归南唐。累官金紫光禄大夫上柱国，卒赠尚书令。初，翱世守是邦，历年甚久，多创塔庙，捐田为粮。六邑僧舍，至今多奉钟令公祠云。　梁頠唐末为刺史。累官金紫兴禄大夫，检校尚书。　王廷宗〔3〕唐成元年〔4〕。　王继业闽通文元年，以云麾将军检校司徒使持节军州事，守州刺史。《清源人物志》云：“继业喜谈论，多游艺。父廷宗常〔5〕为汀州刺史，继业复出牧，父子相代，时论荣之。永隆元年，以检较太尉拜泉州刺史。”　王廷政通文三年，以光禄大夫检校太傅事持节军州事，守州刺史。　王延喜永隆元年。　许弘钦永隆四年。　许文缜〔6〕晋开运元年，朱文进杀王氏子弟，以文缜为统军使佐弘钦，寻领州刺史。　缑进筠南唐保大七年。　包洪实保大十五年。　马忠摙保大十六年。　王嗣宗太平兴国六年知，以通鉴长编修。事迹见《名宦》。　欧阳程咸平四年。　陈彦博景德二年，以虞部员外郎知。　赵遂良大中祥符四年。　胡咸秩大中祥符六年，以屯田员外郎知。事迹见《古佛行状》。　黄吉甫天圣二年，以朝请郎殿中丞知。　余谔景祐四年。　陈文宝嘉祐二年，以朝奉郎比部员外郎知。　黄若水嘉祐四年，以朝奉郎秘书丞知。　刘有方嘉祐六年，以朝奉郎大理评事知。　余中嘉祐八年，以承议郎国子博士知。　王彬治平元年，以朝奉郎国子博士监丞知。　刘均治平二年，以都管郎中知。　林东乔治平三年，以朝奉郎大理寺丞知。　蓝丞熙宁元年，以职方员外郎知。　周约熙宁元年，以朝散郎职方郎中知〔7〕。　石民英熙宁五年，以承议郎屯田员外郎中知。　王稷熙宁七年，以奉议郎都官员外郎知。　许当熙宁九年，以朝奉郎太常少卿知。　方峤元丰元年，以朝奉郎职方郎中知。　唐諲元丰三年，以朝请郎职方郎中知。　黄稹元丰五年，以朝奉大夫知。　陈轩元丰六年，以朝请郎知。事迹见《名宦》。　谢履元祐元年，以朝奉大夫知。　萧佐元祐三年，以朝散郎知。　董威元祐五年，以朝请郎知。　曾孝总元祐六年，承〔8〕议郎知。七年，转朝奉郎。　林可绍圣元年，以承议郎知。　黄彦臣绍圣四年，以朝奉大夫知。　陈粹元符三年，以宣议郎知。累转至朝请郎。在任九年，事迹见《名宦》。　章清大观二年，以朝散大夫知。　谢洞政和元年，以朝奉大夫知。　掌之纯政和二年，以朝散郎知。上官淳复政和三年，以朝奉大夫知。　詹时昇政和四年十二月二十三日，以朝请大夫知。五年正月，除江东提举。　王田政和五年，以朝散大夫知。　李倩宣和元年，以朝请郎中知。　潘辟宣和四年，以朝请郎知。　苏公才靖康元年，以朝请郎知。　王令温建炎元年，以中奉大夫知。　封赓建炎元年，以朝请大夫知。　陈直方建炎二年三月二十八日，以朝议大夫知，绍兴二年四月满替。　郑强绍兴二年四月五日，以左朝散郎知，四年七月十四日满替。事迹见《名宦》。　钱景贤绍兴四年七月十四日，以朝请大夫知，六年八月二十一日满替。　詹尚绍兴六年八月二十一日，以左朝请大夫知，九年十一月十日满替。　张宪武绍兴九年十一月十日，以左朝请郎知，十一年十二月二十七日满替。造朝日，念向有诏复郡博士，汀犹未置，抗疏得旨，且俾他郡无正员者悉补之。　梁宏祖绍兴十一年十二月二十七日，以右朝请大夫知，十二年八月罢。　陈定〔9〕绍兴十二年十月十一日，以左朝奉大夫知，十四年三月宫祠。　高允文绍兴十四年六月十二日，以左朝散大夫知，十五年六月二十五日罢。　吴顺之绍兴十五年六月二十五日，以右朝奉大夫知，十七年八月三十日满替。　张昌绍兴十七年十月二日，以右朝奉大夫知，十九年十月十日满替。政尚宽和，号“张佛子”。捐俸创惠民桥，圆成浮图。　陈升绍兴十九年十月十日，以右朝请大夫知，二十一年十一月二十四日满替。　黄武绍兴二十一年十一月二十四日，以右奉议大夫知，二十三年十二月二十四日满替。到郡日，齐述婴赣城叛。武视城敝，增埤浚隍，备器蒐乘。述突围出，不敢犯汀。　董革绍兴二十三年十二月二十四日，以右朝请大夫知，二十六年正月六日满替。　晏崇古绍兴二十六年正月六日，以右朝奉大夫知，二十八年二月二十八日满替。　钟镗绍兴二十八年二月二十八日，以左朝请大夫知，三十年三月二十四日满替。　孙祖善绍兴三十年三月二十四日，以右朝请大夫知，三十一年二月罢。　斛继善绍兴三十一年四月二十八日，以右朝请大夫知，隆兴元年四月三十日满替。　吴南老隆兴元年四月三十日，以右朝奉郎知，乾道元年五月二十八日满替。修学宫，创教官厅，缮城壁仓廪。会葛畲有逋寇，缚致渠魁，余党溃散。　晁子健乾道元年五月二十八日，以右朝奉大夫知，三年五月二十九日满替。　韦能定乾道三年五月二十九日，以右朝请大夫知，四年六月十七日宫祠。　韩显祖乾道四年十一月十六日，以右通直郎知，六年十二月二十一日满替。　谢知几乾道六年十二月二十一日，以右朝奉大夫知，八年十二月二十六日罢。　赵公澣乾道八年十二月二十六日，以左奉议郎知，九年十一月丁忧。　吕翼之淳熙元年四月八日，以朝奉郎知，寻除直秘阁，三年四月满替。　赵不■〈忄叟〉淳熙三年四月十六日，以承议郎知，五年五月一日满替。　汪睿淳熙五年五月一日，以通直郎知，是年十二月八日致仕。　江■〈鏋，王代釒〉淳熙六年四月十八日，以朝请郎知，八年六月三日满替。先是，州有银冶，代为抚州、建昌输银，而二郡岁拔绢绸绵絮应本州衣赐。后二郡背约抵逋，而州代输银如故，民甚苦之。力请于朝，得减三分之二，运司又于一分认其半，由是上下稍免交征之患。　吕大猷淳熙八年六月三日，以朝奉大夫知，九年八月十六日宫祠。　赵汝劼淳熙九年八月二十四日，以承议郎知，十年六月九日罢。　赵不戒淳熙十年十月二十一日，以朝散郎知，十一年六月三日罢。　赵师德淳熙十一年十月十日，以朝散郎知，十三年十二月二日满替。　宗嗣良淳熙十三年十二月二日，以承议郎知，十四年四月十八日替。　祝櫰淳熙十四年四月十八日，以朝奉郎知，十六年八月十一日，除潼州府路提刑。隆兴间，有献羡余钱六千贯，名无额上供，櫰奏减四分之一。　刘坦之淳熙十六年八月十一日，以朝请郎知，绍熙元年正月四除提举。　赵善鐻绍兴〔10〕元年正月二十三日，以朝奉郎知，二月五日丁忧。　赵充夫绍熙元年四月二十七日，以朝散郎〔11〕，三年五月二十二日，除秀州。拨田及宁化房赁赡州学，创贡院，减长汀月解，奏省坑冶司检踏官路，分都监、南都监，清流、武平丞、上杭簿、在城商税务大小使臣等冗官。常平旧多拥虚数，洎盘量，亏至五千余斛。取两年州郡合得五剩米补之。　朱端厚绍熙三年五月二十二日，以朝请大夫知，五年八月四日满替。　赵伯桧绍熙五年八月四日，以朝奉郎知，庆元二年八月二十四日满替。　陈晔庆元二年八月二十四日，以朝散大夫知，四年八月二十一日，除广东提刑。事迹见于《名宦》之所。　田橡庆元四年十月十三日，以朝请大夫知，五年十二月十八日，差主管华州云台观。　宋思远庆元六年正月三日，以朝请郎知，嘉泰元年十月转朝奉大夫，二年正月九日满，寻除大理正。　陈暎晔之弟。嘉泰二年正月九日，以朝请大夫知，三年九月二十一日，除广东提刑。　赵彦橚嘉泰三年十二月五日，以朝请郎知，四年五月二十七日，除广西提刑。　陈铸嘉泰四年九月二十八日，以朝奉郎知，开禧二年十月二十三日满替。　曾槃开禧二年十月二十三日知，嘉定元年四月七日召赴行在。　邹非熊嘉定元年五月二十八日，以朝奉大夫知，三年三月二十八日，被旨特留节制军马，提备邻寇。四年六月十九日除广东提刑。值江西峒寇李元励窃发，非熊修罗坑隘守备，又修城浚濠，申朝廷自左翼军外，再乞添拨五百人屯戍，分处五僧寺，寇不敢犯。复因任捐己俸见镪一千缗置田赡学，教授许应龙为之记。　赵不摭嘉定四年十月十四日，以朝散大夫知，六年九月十四日差知信州。　鲍澣之嘉定六年十月十七日，以朝奉郎知，八月〔12〕五月十六日除刑部郎官，八月二十一日离任。　江端中嘉定八年八月二十一日，以朝散大夫知，十年九月二十五日差知瑞州，十月八日离任。罗勋嘉定十年十月八日，以承议郎知，十二年十月六日差知饶州。政务不扰，修泮宫外，绝无土木之工。去之日，老幼遮留信宿，而后出郭。　陈模嘉定十二年十月知，十三年二月致仕。　傅康嘉定十三年十二月二十六日知，十六年正月二日满替。刚正有风力。因遣戍军骄，而戍还愈肆，康戮倡乱者四人，余皆股栗。拨吴缨估籍田，创万桂庄，以惠赴省者。　赵崈模嘉定十六年二月二日，以朝请郎知，十七年九月二十三日除知吉州，续除嘉定府，十二月十日离任。创朱文公、杨考功祠，于学右拨田以供释菜。　林岊嘉定十七年十二月，以右朝散大夫知，再任。绍定二年除直敷文阁，差知漳州。旬试六邑之士。初，书院二所，与郡士讲订甚多，州及六县，学皆有祠并记。　李直柄绍定二年四月十九日，以奉直大夫知，十月，改知南剑汀〔13〕。　陈孝严绍定二年十月十三日，以忠训郎知，绍定三年七月七日宫观。　李华绍定三年十二月监军权州事，四年差知汀州，续除直华丈阁。再任，转至朝散大夫。端平二月四日除广东运判。事迹见《名宦》。　张翀端平二年六月二十三日，以朝奉郎知，三年二月除右曹郎官，六月离任。　黄寔端平二年十一月十三日，以朝请大夫知，嘉熙二年十一月二十五日满替〔14〕。　戴挺嘉熙二年十一月二十五日，以朝请郎知，四年十一月一日满替。视学初，谓庙学混处，非所以尊先圣。力〔15〕卜学东射圃地建六斋。又谓罗城筑土不足恃，请于朝包砌以石。始于颁条门改创南楼，功未就而秩满。归之日，行囊枵然，有古廉吏风。　姚元特嘉熙四年十二月一日，以朝请大夫知，淳祐元年正月转奉直大夫，淳祐元年九月致仕。　刘玺淳祐三年六月二十一日，以朝奉大夫知，五年六月二十七日满替。　郭正己淳祐五年六月二十七日，以中散大夫知，七月十三日满替。　黄炳淳祐七年十月三日，以朝散郎知，八年八月二十日召赴行在奏事。　卢同父淳祐八年十一月二十一日，以承议郎知，九年五月转朝奉郎，十一年正月一日除湖北提刑，六月一日交以次官离任。　李景勉淳祐十一年八月四日，以朝议大夫知，宝祐元年正月十八日赴都堂禀议，续守本官致仕。　罗必元宝祐元年四月十二日，以朝请郎知，二年九月二十五日宫观。　周晋宝祐三年正月二十八日，以朝奉大夫知，四年五月转朝散大夫，七月五日致仕。　朱诜宝祐四年十月二十六日，以朝散大夫知，六年十一月一日满替。　胡太初宝祐六年十一月一日，以朝散大夫知，开庆元年九月转朝请大夫，景定元年五月十五日除工部郎官，八月十二日交与正官离任。大修郡学，重建明伦、致极堂，御书、稽古阁，肇行乡饮酒礼，六邑士友毕会。增储均济仓钱米以广赈粜。厢、禁、寨、铺兵并增给全份衣粮，仍招刺补阙额，时阅射，自给赏犒。修筑城壁，开浚濠池，制军器并军装备用，具载榜籍。平莲城、宁化两项剧寇。有祠于学。
　　通判题名
　　魏齐之唐天宝间以朝议大夫为郡司马。见天庆观钟铭。　裴胄绛州著姓宽弟之子。擢明经，李栖筠引为殿中丞侍御史，为元载所恶。栖筠卒，陈少游表淮南观察使判官。载诛，拜刑部员外郎，迁宣州刺史。杨炎当国，为载报仇，贬汀州司马，后终荆南节度使。《唐书》本传。　林披以治行迁别驾。《唐书 林蕴传》，详见长汀《县令》门。　张承翰伪唐保大中同判军州兼兵马监押。作《罗汉院记》。　朱敏功朝奉郎。　李希孙承议郎。　许玺承议郎。许噩承议郎。　叶庭方承事郎。　杨良显朝请郎。　熊浚明朝奉郎。元符二年九月到任，崇宁元年十月满替。　毛完承议郎。　柯常承议郎。崇宁三年六月到任，大观元年九月满替。　吴仲衍朝请郎。大观元年九月到任，三年六月满替，转朝请大夫。　商师雄奉议郎。　刘震承议郎。政和四年正月到任，五年正月离任，转朝奉郎。　葛师望朝散郎。政和五年四月到任，六年九月离任。　方开之朝奉郎。政和七年三月二十一日到任，宣和元年十一月满，转朝请大夫。　何正矩朝散郎。宣和二年五月到任，五年十二月二十九日满替。　陈时敏朝散大夫。宣和五年十二月二十九日到任，靖康元年十二月九日满替。　许端夫朝请大夫。建炎二年四月二十一日到任，绍兴元年十二月十二日满替。　李纁郎中。　王求殿丞。　徐大方国子博士。　张瑞国子博士。　方士宁屯田员外郎。　郭祥正奉议郎。事迹见《名宦》。　任元偓朝奉郎。　程昭朝散大夫。绍兴元年十二月十二日到任，三年十二月十三日致仕。　赵不积朝请郎。绍兴四年二月二十七日到任，六年二月一日满替。　陈吉老朝请大夫。绍兴五年十二月二十八日权，六年三月四日正任，八年十月二十三日再任，十一年二月七日满替。　汤将孙朝请郎。绍兴十一年二月七日到任，十二年二月二十二日满替。　唐浚朝奉郎。绍兴十二年二月二十二日到任，是年十二月致仕。　赵子璋奉议郎。绍兴十三年闰四月十三日到任，十五年七月二十二日满替。　阮怿承事郎。绍兴十五年七月二十二日到任。　陈亚卿朝散郎。绍兴十七年到任，二十年满替。　周阐通直郎。绍兴二十年到任，二十一年满替。　彭端朝奉郎。绍兴二十三年到任，是年离任。　张遹朝散郎。绍兴二十四年六月二日到任。　向榖朝散大夫。绍兴二十六年九月九日到任。　邵得之承议郎。绍兴二十八年十月十四日到任。　向士俊奉议郎。绍兴三十年正月二十三日到任。　王冈奉议郎。绍兴三十一年六月七日到任，隆兴元年七月十六日满替。　邓昌国朝散郎。隆兴元年七月十六日到任，乾道元年十一月六日满替。　孟铿奉议郎。乾道元年十一月六日到任，四年二月六日满替。　李壄奉议郎。乾道四年二月六日到任，六年二月二十日满替。　韦启心通直郎。　乾道六年二月二十日到任，八年三月三十日满替。　熊取新承议郎。乾道八年三月三十日到任，十二月十一日主管台州道观。　魏冻宣议郎。乾道九年二月十七日到任，淳熙元年九月二十一日丁忧。　吕济奉议郎。淳熙二年二月二十六日到任，四年四月十七日满替。　冯世显朝奉郎。淳熙四年四月十七日到任，六年六月三日满替。刘坦之通直郎。淳熙六年六月三日到任，八年七月十七日满替。　林栩通直郎。淳熙八年七月十七日到任，十年八月二十五日满替。　陈研宣教郎。淳熙十年八月二十五日到任，十二年十月十五日满替。　徐文善朝散郎。淳熙十二年十月十五日到任，淳熙十二年十月二十六日离任。　游訔朝奉郎。淳熙十二年十二月二十一日到任，十四年十二月二十七日满替。　游次公奉议郎。淳熙十四年十二月二十七日到任，十五年二月十七日罢。　林叔度朝奉郎。淳熙十五年六月四日到任，绍熙元年六月二十二日满替。　赵师璱承议郎。绍熙元年六月二十二日到任，三年六月二十七日满替。　赵善晤朝奉郎。绍熙三年六月二十七日到任，五年七月二十七日满替。　陈以中朝请郎。绍熙五年七月二十日到任，庆元二年八月六日满替。　林文仲朝奉大夫。庆元二年八月六日到任，四年九月十一日满替。　叶安行朝散郎。庆元四年九月十一日到任，六年十月五日满替。　虞大中朝奉郎。庆元六年十月五日到任，嘉泰二年十月二十三日满替。　赵师实承议郎。嘉泰二年十月二十三日到任，四年十二月十五日满替。　聂唐臣承议郎。嘉泰四年十二月十五日到任。　林士衡承议郎。嘉定三年八月一日到任，五年八月七日满替。　陈天宜承议郎。嘉定五年八月七日到任，六年四月十七日满替。　黄大全承议郎。嘉定六年六月九日到任，七年正月七日满替。权州日，置兴贤庄于州学，以惠赴省者。　沈燮奉议郎。嘉定七年六月三日到任，九年七月二十一日满替。　楼鐩承议郎。嘉定九年七月二十一日到任，续宫观。　吴灏奉议郎。嘉定十一年四月二十九日到任，十三年六月八日满替。　刘继祖宣教郎。嘉定十三年六月八日到任，十五年十月二日满替。　陈贵诚承议郎。嘉定十五年十月二日到任，十七年十二月二十七日满替。　方祖同朝奉郎。嘉定十七年十二月二十七日到任，宝庆元年三月二十七日满替。　韩休卿朝请大夫。宝庆元年三月二十七日到任，二年九月十九日离任。　钱元忠奉议郎。宝庆三年三月十日到任，绍定二年六月二十二日满替。　王杆朝奉大夫。绍定二年六月十二日到任〔16〕，五年八月五日满替。事迹见《名宦》。　赵彦倪朝奉大夫。绍定五年七月五日到任，端平元年七月十五日满替。　赵性夫朝散郎。端平元年七月十五日到任，三年八月二十四日除知新州。　杨绍绾奉议郎。端平三年八月二十日到任，嘉熙二年九月二十三日满替。　孙叔谐朝请郎。嘉熙二年九月二十三日到任，四年十二月一日满替。　徐栻朝散郎。嘉熙四年十二月一日到任，淳祐二年十一月十九日满替。　郑发奉议郎。淳祐二年十一月十九日到任，三年十一月三十日丁忧。　黄焕国朝请郎。淳祐四年二月七日到任，五年十月三十日致仕。　黄坚叟承议郎。淳祐六年二月二十四日到任，八年三月十八日满替。　孙基奉议郎。淳祐八年三月十八日到任，十年四月十日满替。　单谓大朝散郎。淳祐十年四月十日到任，十二年四月十七日满替。　林光庭奉议郎。淳祐十二年四月十七日到任，宝祐二年三月十七日满替。　赵时海朝请郎。宝祐二年四月二十八日到任，四年九月十七日满替。　陈樵子朝议大夫。宝祐四年九月十七日到任，六年十月二十六日满替。长汀县民苦逃绝户盐抑配，里正副列诉于提举汤公谟行下销熔，樵子作白札子条具例〔17〕害，竟减免诸乡几二千石斤。又申仓台民户批割，俾县主簿亲书于籍。　王衜翁承议郎。宝祐六年十月二十六日到任。汀士风不振久矣，原于乡校废坠，文风未盛，衜翁下车之初，首动念焉。越一年，力陈三修之文，赞决郡守。兴修芹泮与夫修城壁，修图志，无非关系风俗之大。守如其请，一一修明。由是行乡饮有地，御外侮有禁，风俗有籍，皆衜翁之力也。
　　教授题名
　　载觉迪功郎。绍兴十三年二月到任，十六年三月九日满替。　邓莺迪功郎。十六年三月九日到任，十九年四月满替。　罗革奉议郎。十九年四月到任，二十二年八月二十三日满替。　王晞亮奉议郎。二十二年八月二十三日到任，二十四年十月满替。　李秀实儒林郎。二十四年十月到任，二十五年三月丐祠。　林伟迪功郎。二十六年十月二日到任，二十八年二月解任。　徐世英迪功郎。二十八年四月二十九日到任，二十九年五月丁忧。　连潜奉议郎。二十九年十二月一日到任，三十二年四月四日满替。　张潜文林郎。三十二年四月四日到任，乾道元年五月二十六日满替。　叶晞旦迪功郎。元年五月二十六日到任，四年六月三日满替。　柴必胜迪功郎。四年六月三日到任，六年六月十三日丁忧。　赵容迪功郎。六年十二月十五日到任，淳熙元年四月二十日满替。　杜申迪功郎。元年四月二十日到任，四年六月十三日满替。王推从事郎。四年六月十三日到任，七年六月十八日满替。　王得遇迪功郎。七年六月十八日到任，十年八月十一日满替。　朱鼎从事郎。十年八月十一日到任，十四年三月三日满替。　张汝明从事郎。十四年三月三日到任。　郑革迪功郎。十六年九月十六日到任，绍熙三年十月二十六日满替。　江史修职郎。三年十月二十六日到任，庆元二年四月四日满替。　陈一新迪功郎。二年四月四日到任，五年四月十五日满替。　王冲用迪功郎。五年四月十五日到任，嘉泰二年七月三日满替。　谢藻迪功郎。二年七月三日到任，开禧元年闰八月十一日满替。　何峄迪功郎。元年闰八月十一日到任。　李仲光迪功郎。开禧二年十二月八日到任，嘉定三年七月七日满替。　许应龙迪功郎。三年七月七日到任，六年闰九月二十七日满替。　孔梦符文林郎。六年闰九月二十七日到任，九年十一月十一日满替。　林赵卿迪功郎。九年十一月十一日到任，十二年十二月十三日满替。　邓宗仁迪功郎。十二年十二月十三日到任，十五年七月循从政郎，十六年二月十六日满替。　李以称修职郎。十六年二月十六日到任，宝庆二年三月十一日满替。　杨寅仲修职郎。宝庆二年三月十一日到任。　黄士革迪功郎。在任转至承直郎，绍定元年六月二十八日到任，四年七月九日满替。　黄复初文林郎。四年七月九日到任，端平二年二月二十七日满替。　王公瑾迪功郎。二年四月二十七日到任，三年五月丁忧。　张实甫迪功郎。嘉熙元年四月二十六日到任，四年六月九日满替。　魏鼎寄理从事郎。四年六月九日到任，淳祐三年闰八月九日满替。　徐革老迪功郎。淳祐三年闰八月九日到任，六年十二月六日满替。　程应斗迪功郎。六年十二月六日到任，十年二月十八日满替。　萧虞韶从事郎。十年二月十八日到任。　黄正一迪功郎。淳祐十二年七月二十五日到任，宝祐二年八月十三日通五考离任。　潘同叟迪功郎。宝祐二年八月十六日到任，三年四月丁忧。　赵与沐修职郎。三年六月七日到任，开庆元年八月二十六日满替。　吴光迪功郎。开庆元年八月二十六日到任，景定元年正月十一日丁忧。　赵必选修职郎。景定元年四月十日到任。
　　判官题名
　　钟建侯文林郎。建炎二年八月四日到任，绍兴四年二月二十二日满替。　郑硕迪功郎。绍兴四年二月二十二日到任，七年四月二日满替。　黄褒承直郎。绍兴七年四月二日到任，十年六月四日满替。　周松年修职郎。绍兴十年六月四日到任。　朱璟文林郎。绍兴十一年二月六日到任。　张颐老文林郎。绍兴十三年二月十七日到任，十七年四月十七日满替。　谢之才从事郎。绍兴十七年四月二十七日到任，二十一年二月五日满替。　蔡颢从政郎。绍兴二十一年二月五日到任，二十四年四月十二日满替。　张希祖文林郎。绍兴二十四年四月十二日到任，二十七年七月十日满替。　李橚儒林郎。绍兴二十七年七月十日到任，三十年五月二十五日改官离任。　卢临儒林郎。绍兴三十年八月四日到任，隆兴元年十月二十五日满替。　翁灌文林郎。隆兴元年十月二十五日到任，乾道三年二月十五日满替。　陈晦文林郎。乾道三年二月十五日到任，差长汀主簿宗嗣良榷。　王贻训文林郎。乾道四年七月五日到任，五年二月致仕。　黄义孙从事郎。乾道五年六月五日到任，六年七月陈乞寻医。　许闻礼文林郎。乾道七年三月二十七日到任，在任放罢。　侯括从事郎。乾道九年十一月二十六日到任，淳熙四年十一月三十日满替。　魏好问文林郎。淳熙四年十一月三十日到任。　黄东从事郎。淳熙六年六月二十九日到任，九年正月致仕。　姚锡承直郎。淳熙九年五月二十八日到任，十一年三月十八日致仕。　王似椿文林郎。淳熙十二年正月十一日到任，十五年三月十八日满替。　余樇文林郎。淳熙十五年三月十八日到任，绍熙二年六月七日满替。　麯逵文林郎。绍熙二年六月七日到任，五年十二月二十日满替。　王昌期文林郎。绍熙五年十二月二十日到任，庆元三年五月二十二日满替。　王嘉谋文林郎。庆元三年五月二十二日到任，六年六月二十日致仕。　赵善■〈广外侈内〉文林郎。庆元六年七月十四日到任，嘉泰三年十月十七日满替。　林夏文林郎。嘉泰三年十月十七日到任，四年十月二十四日致仕。　赵希孝从事郎。开禧元年三月九日到任，嘉定元年闰四月五日满替。　徐蒙发文林郎。嘉定元年闰四月五日到任，四年九月十四日致仕。　董鉴儒林郎。嘉定五年正月十七日到任，七年五月十一日放罢。　林诚文林郎。嘉定七年五月二十三日到任，九年十一月引年致仕。　史伯垕迪功郎。嘉定十年十一月二十四日到任，十四年二月十日满替。　赵戒夫文林郎。嘉定十四年二月十日到任，十一月十日丁忧。　曾颖秀承直郎。嘉定十五年三月十五日到任，宝庆元年五月二十四日满替。　赵希文儒林郎。宝庆元年五月二十四日到任，绍定元年七月一日满替。　李宗起承直郎。绍定元年七月二日到任，五年二月二十四日满替。　刘骐儒林郎。绍定五年二月二十四日到任，七月二十六日离任。　江鐩从事郎。绍定五年十月二十八日到任，六年十月二十七日丁父忧。　赵希澹承直郎。端平元年四月二日到任，三年二月成资离任，改新州新兴县。　叶一新儒林郎。端平三年七月一日到任，嘉熙三年七月十六日满替。　赵宗邵儒林郎。嘉熙三年七月十六日到任，淳祐二年八月十日满替。　虞应龙儒林郎。二年八月十日到任，三年八月十七日漳州试院不禄。　连端悫从事郎。淳祐四年七月二十三日到任，七年八月十七日赴班。　赵汝珫文林郎。淳祐七年八月十五日到任，十年十一月三日满替。　梁椿文林郎。淳祐十年十一月三日到任，宝祐元年十二月十一日满替。　许必发文林郎。宝祐元年十二月十一日到任，三年四月十七日放罢。　周頔儒林郎。宝祐三年八月十一日到任，六年十月二十二日赴班。　邹思从政郎。宝祐六年十月二十二日到任。
　　推官题名
　　郭涛从事郎。建炎四年十二月二十七日到任，绍兴四年六月二十四日满替。谢仲元承直郎。绍兴四年六月二十四日到任。　苏清从事郎。绍兴六年五月三日到任。　董天民迪功郎。绍兴九年十月十三日到任，绍兴十二年十一月三日满替。　赵公健修职郎。绍兴十二年十一月三日到任，绍兴十五年十一月十二日满替。　张维迪功郎。绍兴十五年十一月十二日到任，绍兴十九年三月二日满替。　滕■〈广外喬内〉迪功郎。绍兴十九年三月二日到任，绍兴二十二年十月四日满替。　张安孙文林郎。绍兴二十二年十月四日到任，绍兴二十五年十一月四日满替。　刘街文林郎。绍兴二十五年十一月四日到任，二十九年正月初五日满替。　徐昴文林郎。二十九年正月五日到任，三十二年四月十一日满替。　赵彦龄从事郎。三十二年四月十一日到任。　李宗说文林郎。隆兴元年十一月二十四日到任，乾道三年三月四日满替。　蒋之才从事郎。乾道三年三月四日到任。　尤昴文林郎。乾道五年六月十一日到任，八年十月二十九日满替。　陈公绍从事郎。八年十月二十九日到任，淳熙三年三月二十六日满替。　余致和儒林郎。三年三月二十八日到任，五年正月二十八日致仕。　赵师炤文林郎。五年五月二十八日到任。　潘赫文林郎。七年四月二十四日到任，九年八月十八日乞致仕。　韩■〈俞虎〉儒林郎。十年五月十二日到任，十三年闰七月二十六日满替。　赵师章从政郎。十三年十月十四日到任。　张无豫文林郎。十五年正月十九日到任。　陈峄从事郎。十六年闰五月二十五日到任，绍兴〔18〕三年六月五日满替。　郑诚文林郎。三年六月五日到任，庆元二年四月六日满替。　曾缜儒林郎。二年四月六日到任，五年八月九日满替。　元植承直郎。五年八月九日到任，嘉泰三年三月二十三日满替。　赵彦饬从事郎。三年三月二十三日到任，开禧二年八月一日满替。　沈焘文林郎。开禧二年八月一日到任。　林大问迪功郎。嘉定二年十月二十六日到任，三年二月二十二日两易司户。　赵希錧修职郎，三年二月二十二日以司户参军两易，至五年十二月通理前任。　冯硕迪功郎。六年二月七日到任，九年四月二十三日满替。　余经国文林郎。九年四月二十三日到任，十二年六月六日满替。　徐浩迪功郎。十二年六月六日到任，八月二十四日致仕。　赵汝珫从事郎。十二年十一月致仕。　郑志学儒林郎。十五年正月二十九日到任，宝庆元年四月十三日满替。　赵汝岊儒林郎。宝庆元年四月十三日到任，绍定二年四月二十九日满替。　李昴英文林郎。绍定二年四月二十九日到任，三年十一月二十一日守城，循儒林郎。四年五月十九日庆寿恩循承直郎。七月二十九日诸司奏功，特转两官，候改官牧使。五年十月十二日，除大学正。　李顺甫从事郎。五年十二月十五日到任，六年九月八日乞致仕。　赵崇能承直郎。六年十一月一日到任，端平三年十二月二十二日满替。　周仲舒儒林郎。三年十二月二十二日到任，嘉熙二年正月内陈乞寻医。　赵镟夫从事郎。嘉熙二年正月二十日到任，二年十二月六日满替。　林浩儒林郎。二年十二月六日到任，五年十二月六日满替。　郑■〈王怱〉儒林郎。五年十二月六日到任，八年十二月十八日满替。　赵汝耆文林郎。八年十二月十八日到任，十二年八月二十二日满替。　赵希沼从政郎。十二年八月二十二日到任，寻转文林郎，宝祐三年十二月赴班。　朱言甫从事郎。宝祐四年三月二十一日到任。
　　录事题名
　　余迥迪功郎。绍兴十六年八月到任，十八年四月十九日寻医。　林霂从政郎。十八年十月十八日到任，二十一年十二月一日满替。　郑公弼从政郎。二十一年十二月二十一日到任，二十四年八月内丁忧。　周毅修职郎。二十四年十二月到任，二十八年四月十二日满替。　刘师尹修职郎。二十八年四月十二日到任，三十年十月致仕。　林懋能从政郎。三十一年正月十二日到任，隆兴二年四月满替。　滕怿迪功郎。二年四月二十八日到任，乾道三年四月二十九日满替。　吴三杰修职郎。乾道三年四月二十九日到任，六年六月二十九日满替。　赵汝遂修职郎。乾道六年六月二十九日到任，八年十月内丁忧。　徐铸迪功郎。乾道九年三月二十日到任，淳熙三年七月五日满替。　李友直修职郎。淳熙三年七月五日到任，六年八月七日满替。　吴筠迪功郎。淳熙六年八月七日到任，九年十月二十七日满替。　廖庆从政郎。淳熙九年十月二十七日到任，十二年十一月四日满替。　郑尧卿从政郎。十二年十一月四日到任，十四年八月二十八日请祠。　卢铸文林郎。十四年八月二十一日到任，绍熙元年十一月四日满替。　赵善雘从政郎。绍熙元年十一月四日到任，五年正月二日满替。　黄樵仲从事郎。绍熙五年正月二日到任，庆元元年八月内漕司考试致仕。　杨■〈广外怱內〉从事郎。庆元二年六月十二日到任，五年十月二日满替。　宁寿隆从政郎。五年十月二日到任，嘉泰三年正月五日满替。　姚榘从政郎。嘉泰三年五月五日到任，开禧二年三月三日满替。　赵女扑从事郎。二年三月三日到任，嘉定三年二月十七日满替。　余亮迪功郎。嘉定三年二月十七日到任，五年四月二十四日满替。　林绰然迪功郎。五年四月二十四日到任，七年四月致仕。　赵崇誉从事郎。嘉定七年七月二十日到任，九年九月致仕。　冯三杰迪功郎。嘉定十年四月二十一日到任，十二年六月致仕。　陈稚黔迪功郎。十二年十月二日到任，十五年十二月十六日满替。　陈谦文林郎。十五年十二月十六日到任，宝庆二年二月六日满替。　龚镇儒林郎。宝庆二年二月六日到任，绍定三年七月一日满替〔19〕。　陈光大〔20〕儒林郎。绍定二年七月一日到任，四年十一月四日辟知清流县事。　真德林儒林郎。绍定四年七月到任，五年八月八日准漕帖礼福建检法特。　俞林承直郎。端平元年九月十八日到任。　赵■〈釒彖〉夫从事郎。　吴泽儒林郎。　王仲贤迪功郎。嘉熙四年八月一日到任，淳祐元年二月二十日致仕。　上官迁从事郎。淳祐元年九月三日到任，四年十二月四日满替。　赵玥夫从事郎。淳祐四年十二月二十四日到任，八年二月二十四日满替。　任公泽迪功郎。淳祐八年二月二十四日到任，十年九月十一日丁所生忧。　虞德垕从事郎。淳祐十一年二月一日到任，宝祐二年二月二十一日满替。　赵必曦迪功郎。宝祐二年二月二十一日到任，五年四月十五日满替。　赵汝萯迪功郎。宝祐五年四月二日到任。
　　司理题名
　　黄子正迪功郎。嘉定十年八月三日到任，十三年十月三日满替。　曾文甫迪功郎。嘉定十三年十月三日到任，十六年十一月二十八日满替。　杨伯纯文林郎。嘉定十六年十一月二十八日到任，宝庆二年十二月二十八日满替。　陈仪从政郎。宝庆二年十二月二十八日到任，绍定二年十月二十八日满替。　林光远从事郎。绍定二年十二月二十八日到任，四年十一月十八日致仕。　徐驿迪功郎。绍兴〔21〕五年四月十一日到任，端平二年六月十一日满替。　赵必延文林郎。端平二年六月十一日到任，嘉熙二年七月二十八日满替。　周得之迪功郎。嘉熙二年七月二十八日到任，淳祐元年八月十一日满替。　赵希达从事郎。淳祐元年八月十一日到任，淳祐二年四月丁忧。　潘公溢从事郎。淳祐二年十一月九日到任，六年二月二十二日满替。　赵埜夫从政郎。淳祐六年二月二十二日到任，九年三月二十日满替。　刘文虎迪功郎。淳祐九年三月二十日到任，九年六月二十六日丁母忧。　赵与率修职郎。淳祐十年三月二十四日到任，宝祐元年四月八日满替。　姚煃从政郎。宝祐元年四月八日到任，三年七月六日致仕。　朱抟儒林郎。宝祐四年二月二十八日到任，开庆元年七月三日满替，奏辟武平县令。　李诏子迪功郎。开庆元年七月三日到任。
　　司户题名
　　任文荐绍兴十三年到任，十六年满替。　郑桓绍兴十六年到任，十九年满替。　尤昴绍兴十九年到任，二十二年满替。　贾逸祖二十二年到任，二十五年满替。　王垂绍兴二十五年到任，二十八年满替。　黄藻绍兴二十八年到任，三十一年满替。　赵公迥绍兴三十二年到任，隆兴二年满替。　余寿乾道三年到任，五年满替。　宋晋之乾道五年到任，八年满替。　余秀乾道八年到任，淳熙元年满替。　赵汝挺寓居建宁府。　陈敏学绍熙三年九月二十五日到任，庆元二年二月十六日满替。　许惠卿庆元二年二月十日到任，五年四月二十一日满替。　方璟庆元五年四月二十一日到任，嘉泰二年七月二十日满替。　赵希汴　俞机　赵希錧　朱季文嘉定五年三月十九日到任，八年四月二十七日满替。　李任　颜东老嘉定九年三月到任，十二年六月十五日满替。　陈云老嘉定十二年六月十五日到任，十五年七月二十九日满替。　陈■〈扌秉〉　赵汝胖　方逢吉绍定元年三月二十七日到任，四年四月二十七日满替。　余师夔绍定四年四月二十七日到任，端平元年六月十八日满替。　郑衡之端平元年六月十八日到任，嘉熙二年七月十一日满替。　龚祉从事郎。嘉熙二年七月十一日到任，淳祐元年八月二日满替。　萧仪之迪功郎。淳祐元年八月二日到任，丁忧。　赵若■〈氵寔〉迪功郎。淳祐三年五月一日到任，淳祐六年七月十五日满替。　沈富求迪功郎。淳祐六年七月十五日到任，九年十二月六日满替。　彭沚迪功郎。淳祐九年十二月六日到任，宝祐元年二月十一日满替。　李谦之迪功郎。宝祐元年二月十一日到任，四年八月十三日满替。　赖梦铃迪功郎。宝祐四年八月十三日到任。
　　司法题名
　　赵与侍承直郎。端平二年十二月十五日到任，嘉熙三年二月十四日满替。　赵与拓文林郎。嘉熙三年二月十四日到任，淳祐元年三月致仕。　郑龛从事郎。淳祐元年八月二十三日到任，淳祐四年十二月二十八日满替。　陈渭迪功郎。淳祐四年十二月二十八日到任，宝祐二年四月二十八日满替〔22〕。　赵若忠文林郎。宝祐二年四月二十八日到任，是年五月内致仕。　洪箴儒林郎。淳祐四年十二月二十八日到任，八年三月十八日满替。　赵与瑶从事郎。淳祐八年三月十八日到任，淳祐十一年四月二十六日满替。　任志珍迪功郎。宝祐二年十二月二十四日到任，宝祐五年八月内丁忧。　赵必衍儒林郎。宝祐五年十一月二十四日到任。
　　训练禁军题名
　　宋辉修武郎。　彭勍武德郎。　郭宗德训武郎。　孙大昕武翼郎。　张公明武节郎。　张润修武郎。　王汝弼武节郎。　张友忠训武郎。　蔡显武翼大夫。　杨坦武翼大夫。　周德武德郎。　刘冈武德大夫。　王允文训武郎。　王宗达武翼郎。　陈深武翼郎。　黄毅武德大夫。　吴演武经大夫。　李寔武翼郎。　陈椿武翼大夫。　刘琛武德大夫。　杨森武节大夫。　成禹功训武郎。　林滋武经郎。　杜之美训武郎。　钮富武翼郎。　林宝武翼郎。淳祐四年五月到任，七年五月满替。　曹椿武节郎。淳祐七年五月到任，五年六月满替。　郑拣武德郎。宝祐二年五月到任，五年正月致仕。　冯椿　宋钺武翼郎。宝祐五年六月到任，开庆元年三月岳祠。　梅琳武节郎。开庆元年七月到任。
　　驻扎寨正将题名
　　翟皋统领。　卢真统领。　呼延迪统领。　巨宾　谢宣　李寔　贾立　王敖　黄宝　李明后再任。　陶进　张道　张兴祖　萧猛　丘彦　高祀　朱端　巫极　陶安国　刘俊　李彦　丁世端　邓起郑先　张焕　陈世才修武郎。后充统领。　李珍　唐受　虞澹然进义副尉。淳祐元年到任。　詹珽下班祇应。淳祐元年由副将升正将。　周荣统领武翼郎。淳祐七年到任。王立进义副尉。淳祐元年充准备将。三年升副将，七年升正将。　边林进勇副尉。淳祐九年到任。　陈全进义副尉。淳祐十一年到任。　陈忠守阙进勇副将。淳祐十二年到任。　江武进武校尉。宝祐三年八月到任。　杨胜守阙进勇副尉。宝祐四年十月到任。　贝国珍统领守阙进勇副尉。宝祐五年三月到任。
　　副将题名
　　谢宣升正将。　刘明　张福　郑明　张德　郑先　黄元　曾昱　蒋成　陈德威　陈应　詹珽升正将。　姜彦忠　王立升正将。　徐政　宋旺　丘振　陈忠升正将。　成坚　于从龙进义校尉。宝祐四年三月到任。
　　长汀县知县题名
　　林披刺史樊晃表临汀令，以治行迁别驾。按《莆阳志》载《林氏续庆图》云：“披年二十，以经业擢第，授临汀郡曹掾。郡多山鬼，披著《无鬼论》，廉使李承昭器之，奏授临汀别驾知州事。子蕴举进士，《唐书》有传。”按蕴举进士实正〔23〕元中，而开元末置州，天宝元年改临汀郡，乾元元年复为汀州，披为令当在天宝至德中。　张景休按《江南野史》云：“景休，其先洛阳人，中第为荆南戎判。公贞廉谨，手不释卷，馆阁知名。秩满，以著作佐郎为长汀令。”　杨朏元符二年调渭州推官，未赴部，使者檄摄县事。督租不扰而集。时多啸聚处，朏捕治首恶，境内清肃。明年之官，道由京师，上书论“绍圣奸臣以元祐为雠，肇立党锢贬死，故老大臣成废后之谋，戮上书之士，日食彗见，饥馑荐臻，穷极奢淫，不恤灾异”等事。崇宁三年，坐邪等冲替。大观间，为建宁节度推官以卒。右三人以旧志修。李存贤太子中舍。元祐三年。　吴贲　梅珫山南东道节度推官。绍圣元年。　詹林政和元年。　黄渥宣教郎。　陈杲朝奉郎。绍兴四年。　刘孔修宣教郎。绍兴六年。　严褒宣教郎。绍兴七年。　吴枥朝奉郎。绍兴九年。　陈珤奉议郎。绍兴十四年。　余亨义宣教郎。绍兴十七年。　刘昱通直郎。绍兴十八年。　张抟朝奉郎。绍兴二十一年。　叶浩承奉郎。绍兴二十四年。　方子昴承奉郎。绍兴二十七年。陈梦远宣教郎。绍兴三十年。　李宗望奉议郎。绍兴三十二年。　苏缜从事郎。乾道二年。　张希祖通直郎。乾道五年。　余■〈山蒙〉承事郎。乾道八年。
　　赵不■〈宀居〉朝奉郎。乾道九年。　商侑承奉郎。淳熙三年。　陈文康承议郎。淳熙四年。　黄如圭承奉郎。淳熙七年。　刘适正宣教郎。淳熙九年。　谢知任承议郎。淳熙十二年。　赵汝坚文林郎。淳熙十五年。　薛元肃儒林郎。绍熙二年。　王千秋文林郎。绍熙四年。　赵不临朝奉郎。庆元元年八月到任，四年十月满替。　谢邦宪奉议郎。庆元四年十月到任，嘉泰元年十二月满替。　谢周卿承议郎。嘉泰元年十二月到任，四年十二月满替。除诸乡逃亡绝户盐，高洋、何田市等处皆有记存。拨田附州学，养县学职事生员九人。创县治，诚斋杨万里记。创社坛，益公周必大记。　李德祐宣教郎。嘉泰四年十二月到任，开禧三年五月致仕。　刘泳之承议郎。开禧三年十一月到任，嘉定四年四月满替。　朱堂宣教郎。嘉定四年四月到任，六年五月避亲离任。　连三益宣教郎。嘉定六年八月到任，九年九月满替。　钱厚宣教郎。嘉定九年九月到任，十一年九月罢。　刘元英奉议郎。嘉定十二年二月到任，十五年三月满替。　黄普奉议郎。嘉定十五年三月到任，十六年十一月丁忧。　朱子恭通直郎。嘉定十七年八月到任，宝庆元年八月丁忧。　赵汝汲奉议郎。宝庆元年十二月到任，绍定三年十二月满替。　宋慈承议郎。绍定五年四月辟差，端平二年十二月准省札差充江淮督府干办。事迹见《名宦》。　朱起元通直郎。端平三年六月到任，嘉熙三年七月满替。先任丞。
　　长汀县丞题名
　　薛东文林郎。嘉定十六年十月到任，宝庆二年五月赴漕台禀议。　王澈迪功郎。宝庆二年十月到任。　朱起元承直郎。绍定元年十月到任，后任令。　赵时钺承直郎。绍定三年五月到任，绍定四年四月辟上杭县令。　王元瑞文林郎。绍定五年三月到任，端平元年四月辟清流县令。　王九万文林郎。端平元年七月到任，嘉熙元年八月满替。　范弥正从事郎。嘉熙元年八月到任，四年七月权连城令。　陈师宗迪功郎。嘉熙四年七月到任，淳祐四年三月满替。　赵与疆文林郎。淳祐四年三月到任，七年六月权武平令。　叶懋佐迪功郎。淳祐七年十一月到任，十年九月满替。　赵汝栳修职郎。淳祐十年九月到任，十一年六月致仕。　黄梦礼迪功郎。淳祐十二年四月到任，当年八月致仕。　邓垚迪功郎。宝祐元年十一月到任，四年十二月满替。　邓伯东迪功郎。宝祐四年十二月到任。
　　长汀簿题名
　　张振古事迹见《名宦》门。　赵希平　夏琠　赵希佐　古宋英迪功郎。绍定五年六月到任，端平三年八月满替。　吴■〈虎日〉从事郎。端平三年八月到任，嘉熙三年十月满替。　陈继组迪功郎。嘉熙三年十月到任，淳祐二年十二月满替。　姚琥迪功郎。淳祐二年十二月到任，五年八月致任。　郭鼎亨迪功郎。淳熙七年四月到任，十年四月满替。　林梦畴迪功郎。淳祐十年四月到任，宝祐元年八月满替。　何衍从事郎。宝祐元年八月到任，四年十月满替。　叶伯忱迪功郎。宝祐四年十月到任。
　　长汀尉题名
　　赵师峙　李伯垕　雷复　赵槱夫　黄亮　江鐩　陈正夫迪功郎。绍定六年三月到任，端平三年三月满替。　倪正卿迪功郎。端平三年三月到任，嘉熙三年四月满替。　陈长孺迪功郎。嘉熙三年四月到任，四年四月丁忧。　邓攀龙迪功郎。淳祐三年八月到任，三年七月丁忧。　王有先迪功郎。淳祐三年十一月到任，六年十一月满替。　陈必大迪功郎。淳祐六年十一月到任，九年十二月满替。　黄孝祥迪功郎。淳祐九年十二月到任，宝祐元年三月满替。　刘雍迪功郎。宝祐元年三月到任，是年七月致仕。　雷子发迪功郎。宝祐二年四月到任，是年九月丁忧。　陈适迪功郎。宝祐三年六月到任，开庆元年七月满替。　洪子寿迪功郎。开庆元年七月到任。
　　宁化知县题名
　　钟彦俦梁开平中知。　高照熙宁元年以都官外郎知。　危建侯元祐间为宰三年，民怀其德，有生子而字之以危者。　施禔富沙人，建炎间到任。富沙卒叛，溃围以出，将由汀而南，禔部民兵隘守，竟行他道。帅司檄尉统所部会富沙，中途不肯前，谋杀尉作乱。尉多方喻之以免。既还，群啸于野，禔立抚定召〔24〕数月复起故态。禔捕其尤者三十人，置之重辟。自是百里肃清。　林寅绍兴三十一年知。　右五人以旧志修。　赵汝鉴承议郎。嘉定十五年十月二十日到任，宝庆元年十二月十六日满替。　黄徕宣教郎。宝庆元年十二月二十五日到任，宝庆四年十二月二十五日满替，与潭飞磜寇通谋而首祸者。　廖寿翁承议郎。宝庆五年十月十九日到任，绍定三年闰二月十日罢。汪亨通直郎。绍定五年八月二日到任，六年五月六日致仕。　赵时錧从事郎。绍定六年八月二十三日到任，端平二年八月二十三日满替。绍定寇后，新创县治、诸官廨舍，修学，筑城。　何建宣教郎。端平三年八月二十三日到任，嘉熙元年三月二日致仕。　刘焕奉议郎。嘉熙四年四月一日到任。　李多宣教郎。淳祐三年五月一日到任，淳祐六年六月十三日满替。　林云宣教郎。淳祐二年六月十三日到任〔25〕，七年七月二十三日致仕。　张爟通直郎。淳祐七年十二月十五日到任，十一年十二月二十四日满替。　林颢通直郎。淳祐十一年十二月二十四日到任，淳祐十二年七月十九日致仕。　徐极朝奉郎。宝祐元年三月二十八日到任，四年八月二十六日满替。　林公玉奉议郎。宝祐四年八月二十六日到任。
　　宁化丞题名
　　米巨宏承直郎。绍定五年到任未久，辟差充莲城县令。　陈大章迪功郎。绍定六年到任，端平元年罢。　赵澪夫迪功郎。端平元年到任。　乙大度迪功郎。嘉熙元年到任。　郑元吉迪功郎。嘉熙四年到任，四年致仕。　刘志平迪功郎。淳祐三年到任，三年罢。　赵师叆从事郎。淳祐八年到任，十一年到任〔24〕。　赵与康修职郎。宝祐二年六月一日到任，五年六月十三日满替。　潘荣迪功郎。宝祐五年六月十三日到任。
　　宁化簿题名
　　陈谦孙　李茂　李万　张元之　谢骏　陈丝已上并迪功郎。　翁次夔从政郎。　赵必逢文林郎。绍定四年二月到任，端平元年三月满替。　冯子威从事郎。端平元年三月到任，二年五月满替。　赵必衍文林郎。端平元年五月到任，嘉熙元年十二月丁忧。　赵必谕修职郎。嘉熙二年四月到任，淳祐元年七月满替。李胃〔27〕迪功郎。淳祐元年七月到任，四年八月满替。　陆梦吉迪功郎。淳祐四年八月到任，七年十二月满替。　卢文郁迪功郎。淳祐七年十二月到任，十一年四月满替。　赵汝蔼从事郎。淳祐十一年四月到任，宝祐二年六月满替。　谢清甫迪功郎。宝祐二年六月到任，六年四月满替。　俞义刚迪功郎。宝祐六年四月到任。
　　宁化尉题名
　　颜颐仲　李顺甫　赵希丘　赵崇积　吴瑞　赵崇企从事郎。淳祐元年四月到任，四年四月满替。　何正夫迪功郎。淳祐四年四月到任，七年六月满替。　赵澪夫迪功郎。淳祐七年六月到任，是年七月罢。　祭益迪功郎。淳祐八年六月到任，十一年七月满替。　朱元光迪功郎。十一年七月到任，宝祐元年三月致仕。　吴龙翼迪功郎。宝祐元年六月到任，四年七月满替。　吴冻迪功郎。宝祐四年七月到任。
　　上杭知县题名赏格选人任知县。令循一资，若任内有举主三员，仍免职司与改合入官。
　　孙瑞绍兴二十九年到任。创学，给田养士，亲第月旦，暇日升讲。自是士风稍振，邑人感之。　郑稷乾道二年到任，明年士民请曰：“天圣至今凡四迁，屡经创残，咸谓治非其所，愿复迁焉。”稷乃度地于郭坊，白之郡。诸司尚其事。获旨从便。方经始而稷以忧去，人甚惜之。　陈朝章乾道七年到任。当郑稷谋迁之后，继之者未暇营创。朝章分画区处，廛井涂经，具有条理。　右三人以旧志修。　任文茂奉议郎。淳熙十年二月到任，十四年三月满替。　萧格承直郎。绍熙十四年三月到任，庆元三年正月满替。　薛洽从事郎。庆元三年八月到任，六年十月满替。　黄葵承直郎。庆元六年十月到任，嘉泰四年正月致仕。　陈沂从事郎。开禧三年七月到任，嘉定三年十月满替。　林半千儒林郎。嘉定三年十月到任，十一年四月满替。　郑必学从事郎。嘉定十一年四月到任，十二年九月致仕。　曹南老文林郎。嘉定十三年二到任，十六年四月满替。　赵彦珽文林郎。十六年四月到任，宝庆二年七月满替。增置学田，鼎新学舍。　陈准文林郎。宝庆二年七月到任，三年八月罢。　赵时钺承直郎。绍定四年八月到任，端平二年正月满替。寇平，复创县衙及官舍，筑城。　方应祥从事郎。端平二年正月到任，嘉熙二年二月满替。谢观国儒林郎。嘉熙二年二月到任，淳祐元年十二月满替。　余继祖儒林郎。淳祐元年十二月到任，五年二月满替。　赵希譝儒林郎。淳祐五年三月到任，八年七月满替。　王延庆宣议郎。淳祐八年七月到任，十一年三月致仕。　杨仁吉宣教郎。淳祐十一年九月到任，是年十一月致仕。　潘景丑宣议郎。淳祐十二年十月到任，宝祐三年十二月满替。砌城，造城屋。　李务行从政郎。宝祐三年十二月到任，六年十二月满替。修学，创朱、杨二先生祠于学之西。　林似孙从事郎。宝祐六年十二月到任。
　　上杭丞题名
　　吕伯固嘉定六年到任，九年满替。　饶洽嘉定九年到任，十二年满替。　陈欲才嘉定十二年到任，十六年满替。　吴次春嘉定十六年到任，宝庆二年满替。　江寅绍定六年到任。　林桂端平二年到任。　廖武子端平二年到任，嘉熙三年满替。　赵汝嵩嘉熙三年到任，淳祐二年满替。　赵时■〈日侍〉宝祐元年到任，四年满替。　梁涛宝祐五年到任，六年丁母忧。　陈稷宝祐六年六月到任。
　　上杭尉题名
　　林韶迪功郎。嘉定六年到任，九年满替。　陈元震迪功郎。嘉定九年到任，十三年满替。　柯岐迪功郎。嘉定十三年到任，十六年满替。　张窝〔28〕迪功郎。嘉定十六年到任，宝庆二年满替。　康济迪功郎。绍定元年到任，四年满替。　陈梦凯迪功郎。绍定四年到任，端平元年满替。　林翊龙迪功郎。端平元年到任，嘉熙元年满替。　黄师心迪功郎。嘉熙元年到任，四年满替。　赵时著迪功郎。淳祐元年到任，四年满替。　陈侨迪功郎。淳祐四年到任，七年满替。　陈时学迪功郎。淳祐七年到任，九年满替。　赵时鯈迪功郎。淳祐十年到任，宝祐元年满替。　陈时可迪功郎。宝祐四年到任，开庆元年满替。　郑应雷迪功郎。开庆元年七月到任。
　　武平知县题名　赏格选人任知县，令循一资。若任内有举主三员，仍免职司与改合入官。
　　王慈登仕郎。秘书省校书郎。大中祥符二年。　陈阐　宋仕衡天禧二年。　陈居亮　吴群登仕郎。秘书省校书郎。嘉祐六年。　杨敦仁元符二年。叶曾江准　梁义从儒林郎。　黄沐　陈□失其名。政和六年。　梁仲衍崇宁二年。　张元琳绍兴二年。　董迪　黄雷宣教郎。绍兴十二年满替。　上官寔宣教郎。绍兴十二年到任。　张安节儒林郎。绍兴十四年到任。　蔡籲迪功郎。绍兴十七年到任。　黄次元奉议郎。绍兴二十一年到任。　王正国承直郎。绍兴三十二年四月到任，乾道元年四月满替。　赵贲从政郎。乾道元年四月到任，三年致仕。　石应成从政郎。乾道四年四月到任，五年十月寻医。　唐廷坚从政郎。乾道六年三月到任，九年四月满替。改免役钱为历头钱，创学养士。　汤说承奉郎。乾道九年四月到任，是年八月罢。　程起宗从政郎。淳熙元年三月到任，四年五月满替。　詹岳从政郎。淳熙四年五月到任，七年七月满替。　董文昌文林郎。淳熙七年七月到任，十年八月满替。　王文若迪功郎。淳祐十年八月到任，十一年十一月致仕。　叶谦之文林郎。淳熙十四年七月到任，绍熙元年二月成资满。重修学殿。　陈峋文林郎。绍熙元年八月到任，十月致仕。　周稷儒林郎。绍熙二年六月到任，四年十月丁忧。　陈绚文林郎。绍熙五年正月到任。　赵汝庆文林郎。庆元二年十二月到任，三年八月致仕。　何自强文林郎。庆元四年八月到任，修造东、南、西三城门楼，移社坛。　赵善绰重创县衙。　赵怜文林郎。　王由之文林郎。开禧元年二月到任，嘉定三年四月满替。〔29〕。　陈孝通儒林郎。嘉定二年四月到任，四年成资满。　赵汝玱迪功郎。嘉定四年五月到任，七年八月满替。　傅大声宣教郎。嘉定七年八月到任，十一年十月满替。　李文伯宣教郎。嘉定十一年十月到任，十四年十二月满替。　赵师峙从政郎。嘉定十四年十二月到任，十五年二月丁忧。　黄袭甫文林郎。嘉定十五年七月到任，宝庆二年四月满替。　颜东老承直郎。宝庆二年四月到任。绍定三年四月十一日，郡檄往三平讨贼，同县尉钟伯福殁于王事，官其子。　赵汝珇承直郎。绍定五年七月到任，端平元年正月罢。　赵汝玱从事郎。端平二年四月到任，嘉熙二年二月致仕。　田圭文林郎。嘉熙二年十月到任，淳祐元年九月致仕。　黄应翁文林郎。淳祐元年十一月到任，淳祐三年十一月丁忧。　林震儒林郎。三年七月到任。　杨一夔从政郎。五年二月到任。　沈富求迪功郎。淳祐九年。　阮逢午保义郎。宝祐五年三月到任，开庆元年七月丁忧。宝祐二年，郡以都监赵与■〈礻因〉摄事，就辟为令，乞改作文武通差。赵迄不果来，阮遂部主。开庆元年，邑士民列请于郡。郡守胡公太初为奏乞复京选通差之旧，从本州选辟一次。上俞之。　朱抟儒林郎。以本州司理奏辟，开庆元年十月到任。
　　武平簿题名
　　张揖迪功郎。开禧三年到任。　余洪迪功郎。开定二年到任〔30〕。　上官损迪功郎。嘉定四年到任。　傅庶迪功郎。嘉定六年到任，九年十一月满替。　翁浦迪功郎。嘉定九年十一月到任，十二年三月致仕。　赵与环迪功郎。嘉定十一年六月到任，十五年七月满替。　张庭实　张安　谢滋并迪功郎。　蒋逢泰绍定四年三月到任，五年十一月致仕。　梁应庚绍定六年二月到任，端平三年二月满替。　尤龚之端平三年二月到任，嘉熙三年六月满替。　吴应酉迪功郎。嘉熙三年六月到任，淳祐三年六月满替。　刘堪淳祐三年六月到任。　郑自仕淳祐六年七月到任。　林一龙淳祐九年十月到任。　连通淳祐十年十一月到任，宝祐元年十月致仕。　黄梦鉴宝祐元年十月到任。　赵与鄀宝祐二年八月到任，五年九月满替。　丁世用宝祐五年九月到任。已上并迪功郎。
　　武平尉题名
　　林昉　林亿　林公绍　黄亦　黄从　杨景睦　陈洪　鲍石在任一年辞省亲。　曾绍显　钟茂福绍定间，同令颜东老讨贼，殁于王事，官一子。　翁甫　赵时旻　杨可久　陈傅　赵崇殃　龚奎　顾友龙迪功郎。淳祐十年五月到任，宝祐元年八月满替。　吴遇聘迪功郎。宝祐元年八月到任，三年四月内罢。　赵崇栉迪功郎。宝祐三年四月到任，六年六月内满替。　刘应霆迪功郎。宝祐六年六月到任。
　　清流知县题名
　　刘叙元符元年为长汀丞，会有旨创清流县，辟为令。实经始县事，官舍廛井，分画营缔，具有条理。黄藻延平人。乾道间为令。始至，修学养士，躬自课试。县素有贴银钞盐钱之害，藻申请司闻于朝，一切废罢之。每于催科、差役、鬻差三事，究其利病。四年大歉，斗米半千，藻行劝分之法，人皆乐从。适有邻寇，寇曰彼有善政，相戒毋犯其境。政成，葺治公廨，亭馆坊门，寺观塔庙，焕然一新。又增置石洞寨以备寇扰。去之时，老稚攀辕，数日始出境。　右二人以旧志修。陈祖尹庆元五年到任，六年改京官，就差知雩都县。　吴辅之庆元六年到任，嘉泰二年改京官，就差知永嘉县。　郭泰亨嘉泰三年到任，开禧元年改京官，就差知宁化县。　王洽开禧三年到任，嘉定三年满替。后试词科。　赵希本嘉定三年到任，四年致仕。　何淯嘉定五年到任，七年改京官，就差知广昌县。　王澂嘉定七年到任，是年丁忧。　何汶嘉定八年到任，十一年满替。　沈燧嘉定十一年到任，十五年满替。　刘惟允嘉定十五年到任，宝庆元年满替。　卓然宝庆元年到住，绍定元年满替。　黄应龙绍定元年到任，四年满替。　江亨之绍定四年到任，五年了忧。　陈光人绍定五年到任，端平二年满替。　王元瑞端平二年到任，嘉熙二年满替。寇平后，创县治及官舍。　赵槱夫嘉熙二年到任，淳祐元年满替。创鼓楼。　林奕淳祐元年到任，四年二月满替。　赵必达淳祐四年二月到任，七年四月满替。　林昌泰淳祐七年四月到任，八年丁忧。　陈子渊淳祐八年八月到任，宝祐元年十一月满替。　陈子椿宝祐元年十一月到任，二年改官。　林昌泰宝祐三年再任，四年十二月改官。　林应龙从政郎。宝祐四年十二月到任。
　　清流簿题名
　　张翃端平三年四月到任，嘉熙二年五月满替。　徐登嘉熙二年五月到任，淳祐元年六月满替。　蔡应龙淳祐元年六月到任，四年十二月满替。　王荣淳祐四年十二月到任，后丁忧。　黄庚孙淳祐五年四月到任，八年四月满替。　施有容淳祐八年四月到任，淳祐十一年五月满替。　张天应淳祐十一年五月到任，十二年八月丁忧。　余良平宝祐元年二月到任，三年四月满替。已上并迪功郎。　赵希腆从事郎。宝祐三年四月到任，四年九月丁忧。　邹龚宝祐四年十二月到任。
　　清流尉题名
　　方洞叔　饶子齐　潘立本　赵彦闛　萧安之淳祐元年十月到任，四年十一月满替。　李湑淳祐四年十一月到任，七年十二月满替。　叶自淳祐七年十二月到任，八年三月丁忧。　林璧淳祐八年十月到任，十二年三月满替。　黄伯坚淳祐十二年三月到任，当年八月丁忧。　陈立翁宝祐元年十二月到任，三年丁忧。　林继祖宝祐三年十二月到任，开庆元年四月满替。　林耸开庆元年四月到任。已上并迪功郎。
　　莲城知县题名　赏格选人任知县，令循一资，若任内有举主三员，仍免职司与改合入官。
　　卓庠绍兴三年创县，以宣教郎长沙丞摄县事。摄揆方相址经画县治。廛井涂径，悉自指授。　石敦义奉议部。　陈南复从政郎。　冯輗从政郎。　吴祐文林郎。　丘钦若文林郎。绍兴间为令，将及期，邻寇窃发，钦若筑城三百丈，三旬讫事，中可容七百家。多方守御，盗不入境。　谢龚从事郎。　刘国瑞从政郎。绍兴间为令，鼎创学舍，以官田百亩给弟子员。自后士始知学。　右八人以旧志修。　熊取义从事郎。　周华文林郎。　黄中立从政郎。　杨立中从政郎。　王彤修职郎。　常圁从政郎。　潘安英儒林郎。　刘从奭儒林郎。　安嗣宗从政郎。　徐擢从政郎。　刘爚从政郎。　李昌龄儒林郎。　黄荦从事郎。　詹廉能承直郎。鄞康成儒林郎。　董典几从事郎。　刘晋从政郎。　傅壅从政郎。　黄南一从政郎。　赵汝樵从事郎。　沈柔孙文林郎。　孙若拙儒林郎。　林有宗从政郎。　黄垺文林郎。　陈森儒林郎。　赵偤夫文林郎。　徐价修职郎。　米巨宏承直郎。绍定五年以宁化丞辟为令，寇后起废。创官廨，修学宫，拨田养士，整石桥岸，定纲运额，立卖盐法。郡守李公华奏功，有旨改合入官。　曾宗鲁文林郎。　饶子齐迪功郎。　李继申从事郎。　吴嗣明儒林郎。　罗应奇从事郎。　丁熙之从政郎。　赵崇璆从政郎。　徐公亮从政郎。宝祐四年五月一日到任。
　　莲城簿题名
　　陈肱　郑良臣　薛高　林更　陈文孙　吴懿德　叶履常　陆嘉礼　董■〈王〈〈卤，仌代乂〉上木下〉〉　陶季侍　冯廌　林公庆　叶一新　陈鸿渐　已上并迪功郎。　赵羾夫文林郎。绍定五年三月到任，端平二年四月满替。　徐梦符文林郎。端平二年四月到任，嘉熙二年六月满替。　高篯迪功郎。嘉熙二年六月到任，四年致仕。　张应卯迪功郎。淳祐元年七月到任，四年八月满替。　罗垚迪功郎。淳祐四年八月到任，六年丁忧。　边应时迪功郎。淳祐六年十月到任，八年论罢。　洪恩迪功郎。淳祐八年十二月到任，十二年正月满替。　卓梦吕迪功郎。淳祐十二年正月到任，宝祐三年二月满替。　刘泌迪功郎。宝祐三年二月到任，六年二月满替。　李驲迪功郎。宝祐六年二月到任，开庆元年八月丁忧。
　　莲城尉题名
　　薛士颖　傅允升　赵崇契　吴功亮　张鼎　赵希乔　张贵璞　周鼎来　陈真卿　岳玭　赵崇春　林焯　陈绾　叶郯　赵弋夫　沈膺　张逢辰　赵与贽　刘庠　马岩叟　李务行迪功郎。　李宗勉　曹有开迪功郎。　赵与骏　张应瑞迪功郎。　赵必边　冯应及迪功郎。　邓观光迪功郎。宝祐五年二月到任。
　　校　注：
　　〔1〕　唐张籍有《送汀州元使君》诗云：“曾成赵北归朝计，因拜王门最好官。为郡暂辞双凤阙，全家远过九龙滩。山乡只有输蕉户，水镇应多养鸭栏。地僻寻常来客少，刺桐花发共谁看。”“为郡须过九龙滩”，则所为之郡即临汀郡。张籍为元和前后人，元使君不应在樊晃之前为刺史，故清光绪《长汀县志》以为元自虚乃元和年间任。
　　〔2〕　当漏一“志”字。
　　〔3〕　王廷宗、王廷政、王廷喜，《闽书》及《通鉴》“廷”均作“延”。
　　〔4〕　“成元年”应为“天成元年”。
　　〔5〕　“常”应作“尝”。
　　〔6〕　见上文《建置沿革》注〔5〕。
　　〔7〕　上文《古迹》有“治平四年六月，郡守周公约进铜板二片”句，则此云：“熙宁元年以朝散郎职方郎中知”，有误。周约应移在林东乔后、蓝丞之前，“熙宁元年”应为“治平四年”。
　　〔8〕　“承”前漏一“以”字。
　　〔9〕　上文《廨舍》有云：“绍兴十四年，郡守陈公定国创设厅镇山堂……”云云，此处应作陈定国。乾隆《汀州府志》亦作“陈定国”。
　　〔10〕　依赵善鐻前后交替时间，可知“绍兴”为“绍熙”之误。
　　〔11〕　“郎”后应有一“知”字。
　　〔12〕　“八月”为“八年”，观汪端中知汀州日期可知。
　　〔13〕　“汀”为“州”之误。
　　〔14〕　观上文张翀离任时日，知此处“端平二年”应为“端平三年”。
　　〔15〕　“力”疑为“乃”之误。
　　〔16〕　前任满替为绍定二年六月二十二日，此处到任为绍定二年六月十二日，疑“月”后漏一“二”字。
　　〔17〕　“例”应作“利”。
　　〔18〕　南宋淳熙之后为绍熙，“绍兴”乃“绍熙”之误。
　　〔19〕　“绍定三年七月”距宝庆二年二月有四年余，宋官吏任期一般为三年，参见下文“陈光大于绍定二年到任”，疑“绍定三年”为“绍定二年”。
　　〔20〕　清流知县题名作“陈光人”，清乾隆《汀州府志》亦作“陈光人”。
　　〔21〕　“绍兴”为“绍定”之误。
　　〔22〕　陈渭淳祐四年到任至宝祐二年满替共十年，任期无此长久，且与洪葴到任日期相同。疑题名次序郑龛之后为洪葴、赵与瑶，然后才是陈渭、赵若忠、任志珍。
　　〔23〕　“正”本为“贞”，因避讳改。
　　〔24〕　此处疑有脱漏。
　　〔25〕　观前后文，可知“二年六月”为“六年六月”之误。
　　〔26〕　“到任”两字应为“满替”。
　　〔27〕　乾隆《汀州府志》亦作“胃”，而省志、县志均作“胄”。
　　〔28〕　乾隆《汀州府志》作“张高”，又云：“县志作‘张窝’”。
　　〔29〕　开禧元年至嘉定二年已历三年，应依下文改“嘉定三年”为“嘉定二年”。
　　〔30〕　“开定”应为“嘉定”之误。


　　○名　宦
　　陈剑　唐大历四年为刺史。先是，开元间置郡治新罗，凡两迁东坊口。剑始至，闻鼓角声堙郁不畅，进吏民问状。曰：“不宁惟是。年谷不登，民多疾疫。”剑曰：“治虽草创，堪数迁耶？”愕眙久之。乃更卜西五里卧龙山之阳曰白石村，疏其利病，请之朝而改筑焉。距今五百余载，城池官守虽有增益，而府治基址无改于旧，民皆德之。其名虽不载于史，长老相传，与汀相为长久云。
　　刘岐　大中初为刺使，距迁郡八十余载。更创之初，庶事未备，岐乃筑子城，创罗城敌楼。郡之壁垒于是乎具。
　　王嗣宗　太平兴国六年来知州事。太宗尝遣武卒察远方事，有至汀者，嗣宗执而杖之，缚送阙下，因奏曰：“陛下不委任天下贤俊，而猥信此辈为耳目，窃为陛下不取。”上大怒，遣使械嗣宗下吏削秩。既而怒解，嘉其直节，令迁其官。见宋《通鉴长篇》。
　　陈轩　字元舆，富沙人。元丰六年知州事。治尚简静，暇日与郡倅郭祥正登山临水，觞咏酬酢百余篇，邦人至今以为美谈。山谷诗云：“平生所闻陈汀州，蝗不入境屡丰收。”其政可知矣！后官至龙图阁学士。
　　陈粹　字伯光，福州莆田县人。元符三年来治州事。始至郡，劝农桑，禁椎牛、博戏，严溺子令，皆因俗制弊。崇宁间，迁创学舍，奏图为天下第三，赐书褒宠，卑以因任。自是民亦借留，由元符讫大观凡九年，长老至今诵之。
　　郑强　字南美，长乐人。绍兴二年知州事。始至郡，视庙学荒圮，慨然有更筑意。无何，会诏葺学宫，即日度地得卜于州东，计雇虑材，不扰而集，周阿邃严，凡百具备。且市膏腴以增饩廪，择师儒以严课程，自为之记，淳复其训。于是升堂者数倍畴昔，人以不学为耻。越三年，登进士第者四人。后立祠稽古阁下，春秋释菜惟谨，久而敬之。
　　陈晔　字日华，长乐人，古灵之后。庆元二年知州事。为治精明，百废俱兴。岁拨郡帑缗钱二百贯助学，又拨隶官田百亩为诸生廪饩，减坊户口食盐价以利细民。俗尚鬼信巫，宁化富民与祝史之奸者，托五显神为奸利，诬民惑众，侈立庙宇，至有妇人以裙襦畚土者。晔廉得之，窜祝史，杖首事者，毁其祠宇。郡人广西帐干吴雄，作《正俗论》二千余言绝其事。民有疾，率舍医而委命于巫，多致夭折，乃大索境内妖怪左道之术，收其像符祝火之，痛加惩禁，流俗丕变。作义冢以掩遗骼，殡无所归者以千数。越二政，弟暎继出守，规而随之。捐闲帑以助学廪，蠲积捕以宽属县，凡营屋千余间，甃清流路百四十余里。自晔创桥于南山高滩角上流，至暎方毕工，邦人以“棠□〔1〕”匾其桥，今名南阜。秩满，皆除广东宪，至今相传为美谈。
　　李华　字实夫，建安人，有才略。绍定间，磜寇猖獗，禁卒欢■〈口如〉，华以安丰倅护淮军来摄州事。剿外寇、平内叛于不动声色之顷。闻于朝，进三秩，除大府簿。积宝为乱，值岁饥，移粟给食，全活甚众。续除直华文阁，因任郡。治卑陋，撤而新之，子来经营，成于不日。又念民力凋瘵，乃削苗斛盐价，置均济仓。邦人至今赖之。作堂曰“见思”，庵曰“景星”，皆以祠公。学宫亦有公像。近郡守周晋以私憾毁见思堂，移其像于光华亭，父老敢怨而不敢言，过故祠至有流涕者，可以见其感人之深。今郡见议别卜地复见思堂，从民志也。
　　郭祥正　字功父，当涂人。家出于青山，一名谢公山，因号谢公山人。初，母梦太白而生。梅圣俞一见曰：“真太白后身。”王荆公称其诗豪迈精绝。熙宁间，仕至殿中丞，签书保信军节度判官。即挂冠，号醉吟先生。李伯时为之写真，东坡作赞。时方强壮，诸公交荐于朝，寻通判于汀，与守陈公轩相欢莫逆。每于暇日，联辔郊行，觞咏酬酢，逮今所传诗犹百余篇。继摄漳州，忤部使者，陷以他狱，五年而后直。又号“漳南浪士”。稍迁朝奉郎、高要郡，复弃去，竟不出。有《青山集》行于世。
　　陈吉老　字子川，莆田人。绍兴癸丑，以朝奉郎丞清流。越三年最闻，迁通判军州事。赣寇闯郡境，吉老自将斩关破贼。长子希造，字贤，复善骑射。岁丁巳，自扬州录参来侍下，值吉老以境内盗起，治兵于野。希造即橐鞬为先锋，一岁两捷。明年，胡保等寇武平，吉老捕之，遇于义竿口。希造又以鍪弧先登，追奔深入，矢尽道穷，应兵不至，死之。吉老忍痛击，贼大溃，曳兵渡水，溺者大半，俘馘以百数。凯旋，郡将以下道迎，且伤唁其失子之戚。吉老曰：“马革裹尸，南八男儿事。人患不得其死耳，何至作儿女悲酸涕泣耶！”时皆服其忠义。因任考满，擢帅扬州。时六县怀感，竞立祠以祀之，且为希造创庙者五，而留镇最为杰观。一附城内南台二王庙，乃希造骨肉之遗也。遗腹生一子，名光祖，朝廷官之。加〔2〕定甲戌，光祖提点广东刑狱，汀人黄焕为连州户曹，满归，光祖附金为父改辟祠宇，人乃知希造之有子通显，咸谓忠义之报。绍定间，郡守林岊为之记，列本州祀典。
　　王杆　字元祐，无为军人，枢密使蔺之子，清白传家。绍定间，通判州军事，值内阻外讧，郡将陈孝严措置失宜，引外寇朱积宝兄弟为腹心，仇视禁卒，黄宝等愤而叛。父老仓遽来告，拥倅入郡解纷。传呼通判来，叛者少戢。俄有以刃加孝严者，杆身翼蔽之，晓以祸福。弗从。怒叱之，曰：“若欲杀守，虽先杀我。”身投于地，口鼻俱血。左右扶起，众卒感动解去，杆遂同孝严归馆于倅厅。孝严度失众心，亲书牒付州事于杆，杆力辞。军民拜请，同官见事急，迫其权护印，于是军民安堵。内叛甫定，而朱积宝兄弟失所怙，径叛去，劫掠乡保，啸聚几万人，屡犯州城。杆指授方略捍御，岌然孤城竟能保有者，杆之力也。汀民德之，家奉其祠，曰“权郡王生佛”，朝夕心祝。郡庠乡饮酒礼废，杆权郡日，于元正、冬至举行序拜饮酒礼，遂为彝典。学有祠，教授黄士华为之记。
　　宋慈　字惠父，建安人。有拨烦治剧才。绍定间，奉捕使陈鞾牒，差同李监军革〔3〕平汀寇叛。未几，剿渠魁于谈笑间，慈参赞之功居多，上功辟差知长汀县，转奉议郎。县治湫隘，慈皆撤而新之，使极壮丽。时当师旅饥馑之余，明于听断，境内大治。任垂满，差充督视行府干办公事。
　　刘师尹　字伯任，长乐人。绍兴戊寅为录事参军。甫三载，会安仁保民赖福高等不堪长汀科监之扰，恃监司素有约束，谢不肯受。邑士刘亮遂诉之版曹，下州里对。宰陈梦远怒其越诉，囚而辱之。福高等惧不能直，谋出亮。适古城权巡检张士先督租下里，因留以质。时郡守孙祖善老不事事，郡倅向士俊残忍专决，与梦远为死党，乃张皇事势，加以叛逆，檄正将谢宣以亮示之。士先既脱，宣志于功，斩亮以徇，杀千余人，焚毁数百家。梦远又诬郡庠叶椿等与贼交通，士俊欲传致其罪，追逮旁午。有惊窜者，即系累其父母妻子亲故邻里，锻炼如大辟。师尹知其冤，三札抗辨。士俊益怒，责以必成。师尹度不可回，乃取款状书其尾曰：“吾宁弃官，不可陷人于非命。”毅然纳禄而去，盖庚辰十月望日也。越明日，教授连潜上书白其事。士俊始少缓其狱，犹衔师尹，攟摭按治。帅司体究得实，先劾罢梦远。台评继上，祖善也罢。士俊、梦远、宣仍镌秩，然未足以谢长汀之民也，椿等遂获免。邦人德师尹，绘像立祠且为之记。未几，以荐起家，后为度支外郎，论闽广榷盐抑配之害，江浙和买折取之苛，二说皆朝会暮行，为利甚博。孝宗方欲用而遽以疾告，除浙东提举而卒。按《祠堂记》。
　　张振古　清江人。淳熙八年为长汀簿，刚正有守。郡帖督诸乡税，文移星火。振古悯小民穷困，且多逃亡，死户虚数，归告郡，将乞宽期限。不听，声言欲加谴责。振古不为怵，力言不可。郡将怒叵测，振古曰：“我不忍奉上官暴贫民。”即纳印而去。澹轩杨公方作诗送行云：“积刚自许挟浮云，拂拭平生欲佩君；匣古年侵春晕涩，忍随人课割铅勋。”又云：“张公不是病参军，晚出犹将一事君；耿介只今无伴处，秋光诗好与谁闻？”
　　《舆地纪胜》：“曾肇，《东都事略》云：‘字子开。徽宗朝，元祐士大夫再被降黜，肇请与俱贬；遂贬汀州。’王继业，闽通文元年王继业父延宗尝为汀州刺史，继业复出牧，父子相代。李光，《会稽志》云：‘光字泰发。钦宗即位，迁侍御史，极论蔡攸、朱勔。谪汀州监酒税。’”
　　校　注：
　　〔1〕　光绪《长汀县志》作“棠棣”。
　　〔2〕　“加定”应为“嘉定”。
　　〔3〕　据《郡县官题名》“李华，绍定三年十二月监军权州事”，则“李监军革”应为“李监军华”。

　　○进士题名
　　旧志自唐开元末至大中间百余岁，中第仅得伍愿。又至宋朝太平兴国中亦百余岁，仅得罗彧。意史有阙文而长老无传邪？然观近世以来，每科得人亦稀，间有阙而不书者。或谓水破南午，阴阳家为非宜，虽障而东，气势未复。不然，文献非无传，俊秀岂为少，而何名第之寥寥也？乾坤旋转，泮学恢闳，士君子益讲学砺行，以需时用，嗣是当连牍比书矣。
　　唐大中十年丙子崔铡榜　伍愿改名正己，字公谨，宁化县人。擢甲科，调临川尉，累迁御史中丞。自居职，略细故，存大体。尝从容喻台属曰：“有言责者，岂特攻人臣小过而已，小善亦不可掩。廊庙有失，犹当救正，故正人为邪佞所挤者极力营救。大臣或以谗贬，辄再三论。”时列朋党渐炽，禁锢名流，正己曰：“势不两立矣！吾祖子胥尽忠孝，引经直谏，不免奸谀之口，终受属镂之赐。今靖潜庸回以诬善良，吾岂能以一杯水救一车薪火哉！”遂丐归田里。未几，唐室俶扰，年八十一致仕。四子：泳、演、濬、洪。三以荫补官，洪独不肯仕，隐武陵原，自号抱朴居士。自正己后，子孙蕃衍登第者至今不绝。
　　宋朝太平兴国三年戊寅胡旦榜　罗彧字仲文，长汀县人。少聪悟，尝慕苟文若之为人，因名焉。登甲科，授将仕郎大理评书。雍熙以后，累知忠、筠、成三州，所至有惠爱。筠珥笔风炽，彧曰：“非人好讼，听者不明。”视事剖决如神，奸滑无所措，讼为之衰息。澶渊之役，彧以太子赞善太常博士屯田职方员外郎扈从，许与宰相寇莱公参议机务。虏人乞和，遣使报聘，亦预遣行。使还，丐归里。上嘉其劳，特除诸路提点使，赐锦衣金带旗二云“明时折桂”、“衣锦还乡”，以示褒赏，仍知本州事。未至家而卒。郡有衣锦乡、仙桂里，本此。
　　太平兴国八年癸未王世则榜　郑文宝字伯玉，宁化县人。累官至工部侍郎，文章干略俱优。淳化二年为殿中丞，奉使川、陕均税，奏蠲商人到岸钱。行次渝、涪，闻夔州戍卒劫掠为乱，乃乘舸顺流，一夕数百里，至则悉擒斩之。使还，上面加赏激，赐五品服。寻以文宝为陕西转运，许以便宜从事，听用库钱。会岁歉，诱豪户出粟三万斛，活饥民八万六千余人。尤长于诗，为名贤所推重。尝《题缑氏山》云：“秋云漠漠秋云轻，缑氏山头月正明；帝子西飞仙驭远，不知何处夜吹笙？”后晏元献公守洛，过而见之，取乐天语书其后曰：“此书在在处处有神物护持。”又《题绿野堂》有云：“水暖凫鹭行哺子，溪深桃李卧开花。”欧阳公谓不减王摩诘、杜少陵。惜在全集不传，脍炙诸公谈薮者仅存此耳。又尝著《江表志》，行于世。
　　端拱二年己丑陈尧叟榜　吴简言字若讷，长汀人。年十二有俊声。后中第，调绵州户曹，寻擢茂异科，授秘书省著作佐郎。时方招抚西南夷，择有才德者往谕，遣简言出使。还，以功迁祠部郎中卒。尝经巫山神女庙，题绝句云：“惆怅巫娥事不平，当时一梦是虚成；只因宋玉闲唇吻，流尽巴江洗不清。”是夜梦神女来见曰：“君诗雅正，当以顺风为谢。”明日解缆，果然。
　　咸平三年戊戌陈尧咨榜　梁頠字习之，长汀县人。博洽能文，登甲科，见重于陈尧咨，属加荐引。历知庐州，漕广东，以和戎功迁开封府判官，兵部员外郎。出为河南少尹卒。頠，先世章贡人，名犯圣祖下一字。唐末三为州刺史，有声。子捷，仕闽为仆射，充本州总管使。捷子泰、晖，泰仕南唐为筠州刺史，晖总殿前步军。晖子藻，字仲华。强学多记，性乐萧散，父任不就。三举礼部未成名，杜门自适，有诗一编曰《梁处士集》。尝题南山池，有云：“翡翠戏翻荷叶雨，鹭鸶飞破竹林烟，时沽村酒临轩酌，旋碾新茶靠石煎。”以子贵累赠工部郎中。頠之子倚，倚二子，一居泉南，淳熙间，丞相克家盖其后也。今贡院乃頠故宅基。
　　景德二年乙巳李迪榜　黄迪字梦授，宁化县人。初，母一夕梦老人遗之一小星曰：“生子宜以迪名，即是为识。”迪性资端谨，年十八登甲科，历靳州教授，庐州判官，知泉州同安县监市舶务，复知建昌南丰县，终宣德郎。
　　大中祥符元年戊申姚革榜　伍祐字右之，正己曾孙。中甲科，调赣州雩都令。历知宜城、浈昌二县，以廉能称。寻差楚州团练推官。先是，州有盐场，自唐乾符间废，盖百四十余年。未有能起之者，祐至，首议兴复。役不及民，甫期而就，岁入公上缗钱数万，后人号为伍祐场。天圣间，以例转承奉郎守秘书著作佐郎，孤特寡与，同列谗忌，复出知海盐、革阳二县。后加上骑都尉，通判潍州。寻转运承议郎，除太常博士。文章近古，尤长于诗，有集行于世。
　　陈宗道字道夫，长汀县人。中甲科，以文墨议论见知于枢密丁、寇二公，擢开封府教授卒。林务滋字元德，长汀县人。中甲科，累任，终承务郎。
　　皇祐元年己丑冯京榜　雷宣字明之，宁化县人。历江州户曹，吉州判官，知抚州宜黄县，终承务郎，诸王宫大小学教授。
　　五年癸巳郑獬榜　伍择之字元宾，宁化县人，祐之子。博洽有器识，恬于进取。亲旧力勉，始就场屋。中第调南丰簿，时曾子宣、子固犹未第，择之一见奇之，与为忘年交。治平二年，文潞公荐擢秘书少监，寻以故归里。创义方堂，买监书，延明师，聚族党子弟教养之。元祐间，复出宰长乐。时诸司酷暴相矜，辄兴大狱，择之戚然，曰：“以残忍附上官，非我志。”即日归故庐。觞咏自娱，遂不复出。吴庚字西美，长汀县人，简言之重孙。刻志问学，几忘寝食，效古人铸铁砚以自励。调黄州司理，泉州推官，改京秩，终清海军签判。
　　元丰三年己未时彦榜　雷尧改名衍，字中道，宁化县人。调江州户曹，泉州教授，改京秩，终连州道判。罗祝字叔和，长汀县人。闭户读书，人罕识面。再娶未期，妻卒，悉以房奁归诸外族，契券皆未启缄，人颇以为廉称之。贯穿经史，虽注疏亦皆研究。元祐间，朝廷行十科，柷以明经中第，调漳州法曹。本路曹按行，欲秉烛入库，祝坚执于律不可，漕遂止。尝手释六经及注《唐书》，尤精于律数，终明州观察推官。
　　绍圣元年甲戌毕渐榜　曾旦字升仲，宁化县人。调南康都昌尉，终邵武法曹。伍文仲字仲成，宁化县人，正己五世孙。七岁能属文，人目为神童。十六魁乡荐，累七举，中第。复应宏词科而卒。
　　四年丁丑何昌言榜　谢潜字致虚，长汀县人。读书过目终身不忘，擢乙科，调衢州理掾。崇宁四年，应博学宏词科，甫半途，自惟儒释书虽遍览，惟道书未睹。乃馆于道宫，取道藏书遍览之，果中选。调瀛州教授，未赴间，上封事讥切时事，坐元祐党籍。更赦，历知古田、弋阳、建宁三县，佐建宁治声最著，毁淫祠，禁溺子，邑人生子皆以谢名。与郡守谢洞父子酬唱百余篇，曰《浽江集》。建炎初，高宗驻跸维扬，潜画取二圣策以献，进秩二等。将除词，报金人再寇，陷于虏。终奉议郎。
　　元符三年庚辰李釜榜　伍懋字深道，祐之孙。调饶州乐平尉，江州德安丞。历知雩都、遂安、游溪、将乐四县。寿八十有二，终承议郎。
　　大观二年乙丑贾安宅榜　王明哲字季通，长汀县人。调南剑州法曹，终邵武军邵武县丞。父逸，事见《遗逸》门。兄宗哲，弟宣哲，相继登科。伍仲休字通远，正己五世孙。博学善属文，充贡上庠擢第。调南康军理掾，辟差安远令，寻知惠州何源县。丁毋忧，勺水不入口，毁瘠致病。终承直郎。
　　政和二年壬辰莫俦榜　雷协字彦一，宁化县人，尧从第。充贡上庠，以学《易》知名，虽僻书隐传皆涉猎。调信州上饶尉，南安军上繇令，福州古田县丞。终宣教郎兴化军教授。
　　五年乙未何栗榜　郑立中字从之，长汀县人。有节概谋略，调崇安尉。时方腊寇浙东，声入闽，立中部民兵，修分水寨，坚壁以守。贼恃众冲突，立中出贼不意，击贼败走，闽人赖以安堵。诸司列奏，改承奉郎，知通州海门县。未赴间，金人犯，顺擢行军总管，奉使募福建民兵得数千人，转战而前，收复光、蔡等州，因守蔡。虏人再犯，遂见害。朝廷以立中死事进秩朝散郎，官其子穆，累赠中大夫。穆字应和，慷慨有父风，调扬州泰兴令，浚河灌田二千顷。再调濠州定远令，枭椎俚之逋寇，葬无归之枯骸，民畏而爱之。丞常熟，摄县事，有溃兵绝江由福山闯关，邑人大恐，穆单车抚谕，遂皆革心。有久讼得宜，袖白金数斤为谢，穆正色却之。终朝散郎，徽州通判，寓居常之无锡。绍熙初，录建炎中兴节义之后，孙岫补初品官。张达观字子周，宁化县人。才气豪迈，不拘小节，酒酣为文愈逸。游上庠，国子祭酒郭公视其文曰：“兹八面受敌人也。”调洪州理掾，吉州推官。改秩，知邵武军建宁县，终承务郎。子良裔。
　　八年戊戌王嘉榜　王宗哲字廷俊，长汀县人。初，省试中末第，会朝廷责有司取人、过额，减百人，公在数中，遂东归读书，绝意功名，以诗酒自适。至政和戊戌十四年，恩沛，复还取减百人廷对，调建昌南丰簿，历泉州理掾，韶州教授，潮州朝阳丞，全州灌阳令。年逾七十，引年致仕。归旧庐，创堂，手植六柳，号六柳先生，与郡守张宪武、教授戴觉为诗友，更唱迭和。尤豪饮，百杯不乱。宪武《题六柳堂》云：“六柳先生以道名，归来高伴子真耕，方瞳绿鬓君知否？一片云台画不成。”年八十一，感微恙，命笔书遗言云：“人有死生，性无新故；翛然而来，翛然而去，不亦乐乎！”正卧而逝。终奉议郎。　黄彧字文伯，宁化县人，迪五世孙。常举八行游上庠，同舍钦服。又再举登第，调信州玉山丞，严州录参。改秩，授建州观察推事。
　　建炎二年戊申李易榜　罗烈字子刚，长汀县人。刻意学问，年几冠，经史百氏之书，靡不通贯。调泉州同安尉。时杨勍叛，自剑趋泉。烈部兵扦扼，邑人恃以无恐。再调循州兴宁令，会群盗出没，一日，贼突入县，执烈以行。烈不为恐，以理晓谕，贼不敢加害，送之还邑，各遁去。无何，贼党复合，烈亲率千余人捣贼巢。贼溃走，得所掠子女二百余人，悉召其家人还之。终宣教郎，知庐陵县。喜注述，有《博文新说》十卷，《古文类证》数万言，注《杜甫诗事》类千余条行于乡。
　　绍兴二年壬子张九成榜　王宣哲字仲济，初以累举恩授登仕郎，再领广西漕荐登第。调桂州法曹，有能称。终奉议郎枢密院计议官。
　　五年乙卯汪应辰榜　汤莘叟字起莘，宁化县人。登乙科。少好吟咏，有《马上吟》云：“宿雨洗山新绿嫩，晓风吹杏浅红干，沙头路暖日初上，行客扬鞭不觉寒。”晚年自述《幽居》云：“葛巾簪下无多发，茅舍门前有好山。”皆脍炙人口。终饶州推官。
　　伍杞字卿才，宁化县人，仲询之孙。调安南理掾，治具多所平反。时有外邑尉以资补官，急于谋赏，盗不及数，诬平民以充。杞得其情，尉惧罪，救援至郡。郡欲曲从，杞力争，且不欲贻尉人入罪，止下县更讯。士论高之。终宣教郎，知潮阳县。赖绂字冕仲，清流县人。调梅州程乡尉。会盗起，绂随宜招捕，境内悉平。再调镇南军节度推官；侍郎李迨师江西，雅重之，率诸司列剡，改京秩，知南剑州。县漕司增敷民盐，绂知其抑配，坚不奉命。终签判清远军节度使判官。初，巨盗赖亚夫仇绂之季父，又欲害其孙，绂冒刃入贼以死请，贼义而释之。程乡秩满，归闻俞彻明等聚众亡命，亲入巢穴谕以祸福，众皆感泣解散。州党归重焉。子简。张良裔字景先，宁化县人，达观之子。自幼端重不媚时好。宣和间，三经考学行，良裔独好二程先生之学，虽屡黜不变。建炎间，学禁开，中第，调循州龙川簿。以伯父年逾八秩无子，难于迎倚，不果赴。郡守袁思永，运使黄积厚高其行，奏辟武平丞以便侍养。到官，会草寇窃发，良裔单骑造贼垒，谕以祸福。贼首相顾感泣，愿得改过。时有挟贵攘功者，良裔不之校，投檄而归。群盗复作，累年莫弭，再调雩都，迁衡山丞以卒。初，其父达观与秦桧同年进士厚善，或劝之投文以贽，笑曰：“附丽谋进，吾先人所羞也；假先人以自售于权门，何以见先人于地下乎？”竟谢不往。
　　十二年壬戌陈成之榜　黄烈字辉道，老成长厚，乡党推重。调潭州户曹，再调福州候官丞。当涂交荐，改京秩，知兴化军仙游县，承议郎主管台州崇道观。
　　十五年乙丑刘章榜　伍昇字景升，祐曾孙。调建昌军南城县尉。
　　二十四年甲戌张孝祥榜　赖遂良字少褚，长汀县人。调赣州龙南县主簿。
　　二十七年丁丑王十朋榜　李汝明字吉甫，贯济南府，以本州二十三年流寓，解还省，中第，调连州司法参军。　欧阳旦字景初，长汀县人。累任二广，诸司交辟，终苍梧县令。
　　隆兴元年癸未木待问榜　杨方字子直，长汀县人。清秀笃孝，行己拔俗，中乙科。平昔心师朱文公，调弋阳尉。还，特取道崇安参请数月，面受所传而归。未赴，改清远簿。广宪姚孝资檄摄曲江坑冶，纲船入境剽掠，禽获五千余人，径上之郡。官广七年，以廉介刚直著。武宁丞满，当路交荐改秩。适赵忠定公开蜀辟阃，辟制机。逾二年，用赵公荐，召对，孝宗喜其刚直骨鲠，擢宗正簿。俄避嫌请外除，倅广陵。淳熙末，守建昌，寻召除编修。首言过宫事，恳切无所隐。宁宗登极，除校书郎，复守庐陵。明年，韩专柄，以伪学排天下正士，或指为忠定党，竟罢去。俸余尽寄公帑，退居章贡，开阁读书，无复仕进念，即所居植淡竹，自号淡轩老叟。嘉泰三年，以临川守起家，仅五月，力乞祠归。嘉定更化，以侍右召进，考功，复赵忠定谥，议详允，在廷推服。然操履刚正，终与时忤，未盈季复去国。阅二年，广右开漕，择老成鲠介者，加宝谟阁直兼庾事。至即循历属部，发责奸贪。轺车连岁冒畏途入象州，以疾终，年七十八。桂岭稚耄闻之，莫不涕泣。菊坡崔公与之祭文曰：“一死为民，可谓明白。”北山陈孔硕挽诗云：“南民何德辱公忧？六辔周遭死始休。”
　　淳熙二年乙未詹骙榜　翁熙字正之，长汀县人。调袁州户曹，长于吏事，三鞫疑狱，平反平允。守欲上其事，辞曰：“受赏则置前勘官于何地？”竟已。辛丑秋，被檄验旱伤，徒步阡陌，不惮劳勚。壬寅，主行赈济，遍历乡落劝分富民廪，后民赖全活。摄倅，捐俸不受，垂满而卒。
　　五年戊戌姚颖榜　吴雄字梦锡，长汀县人。笃学，尤深于《易》。调隆兴府户曹，宪马大同，委决疑狱，剖析如神。宰靖安，有劝民五事，谕民十诗。自注《孝经》一编。戒谕上户毋闭粜，毋文非，务本抑末有关风化语，为识者称赏。终广西帐干。
　　八年辛丑黄由榜　张颢字绍烈，清流县人。调南剑州将乐县主簿。
　　十四年丁未王容榜　黄允升字晋之，宁化县人，彧之从第。累任改京秩，终奉议郎赣州会昌宰。
　　庆元二年丙辰邹应龙榜　郑应龙字少慈，长汀县人。从杨淡轩授《春秋》登第，后试律中首选，调潭州理掾。到官，枷械捶杖，依法称其轻重。丽狴犴者，以理开喻，皆得其情，虽贬黜他州者亦辞谢而去。有兵士盗帅金下狱，株连数人皆坐流。应龙力争，帅意未解。应龙曰：“若使罪及无辜，应龙有去官而已。”帅叹曰：“其人若不胜衣，乃能守法如此。”长沙土人周顗犯公罪，状陈雪，委看详。见其可采，力为申请改正，周得应举，遂中副榜。秩将满，殊不为荣进计。帅守嘉其恬退，与诸司交荐，且送以诗曰：“言行相符匪伪儒，众方汲汲独徐徐；一生多病缘勤学，五斗无余更买书。与法但知修职业，存心不为大门闾；寮中未必皆同趣，去后令人叹索居。”生平概见于此诗矣。赵希玙字壁寓，宁化县〔1〕。以成忠郎试登科第。调潮州录参，终承直郎广东宪干。
　　嘉泰二年壬戌傅行简榜　黄颐字敬之，宁化县人，允升之第。中乙科，终饶州录参
　　丘唐杰字景文，宁化县人。中乙科，终丰州法曹。
　　开禧元年乙丑毛自知榜　赵汝求字叔艺，寓长汀县。调临安府仁和县主簿，吉州万安丞，终福州观察推官。
　　嘉定元年戊辰郑自诚榜　赖简字仲敬，长汀县人，绂之子。调赣州宁都县尉。
　　七年甲戌袁甫榜　伍唐字日卿，宁化县人。调江陵府松溪簿尉，重庆府节度判官，终衢州教授。孙功甫。
　　十三年庚辰刘渭榜　黄三益字宗友，长汀县人，调漳州龙岩县主簿，终广州司理参军。
　　十六年癸未蒋重珍榜　伍梦谐字子蒙，宁化县人。调赣州瑞金尉，沣州法曹，终漳州录参。
　　宝庆二年丙戌王会龙榜　赵与堂字升甫，寓宁化县。终建宁府户曹。
　　端平二年乙未吴叔吉榜　刘并字清叔，宁化县人，事继母以孝称。调会昌尉，当鹾寇往来之冲，常勒弓手中警，寇不敢犯。嘉熙间，王漕野差临川和籴，时朝廷降见钱充籴本，他官皆易以楮，并独戒更无得效尤，遂先办。后宪司论擅易籴本钱事，黜者数人，并愈见知，辟大庾令。会谭如海啸聚，宪司檄督捕，擒如海。后调辰州判官，江西宪辟知瑞金县，筑城建学，能声益著。以平峒寇功，就任改京秩，终奉议郎。
　　嘉熙二年戊戌周坦榜　曾华字荣叔，长汀县人。调赣州瑞金尉，梅州教授，终文林郎南安军判官。赵与冈字可如，寓宁化县。调邵武南尉，广州东莞盐场，终藤州司法。
　　淳祐四年甲辰刘梦炎榜　潘仝字会道，长汀县人。调赣州安远尉，转文林郎、广州观察推官。张廷辅字车父，宁化县人。调潭州攸县尉。
　　淳祐十年庚戌方逢成榜　伍功甫字勋伯，宁化县人，唐之孙。以太学上舍释褐，终常德府教授。范廷杰字俊卿，长汀县人。四魁乡荐登第，终赣州信丰县主簿。
　　宝祐四年丙辰文天祥榜　黄潜字浩之，宁化县人。终广州番禺县尉。伍安然字文卿，宁化县人。吉州永新县主簿。
　　特奏题名
　　熙宁六年癸丑　伍锡字康侯，宁化县人。汀州长史。
　　绍兴五年乙卯　陈贯字道夫，长汀县人。永州文学。
　　八年戊午　伍利用宁化县人。连州录事参军。　刘易简字至德。武平县人。循州龙川县丞。
　　十二年壬戌　谢郏字元鼎，长汀县人。韶州录事参军。　叶彦先长汀县人。龚州平南主簿。　罗訚长汀县人。　王弁长汀县人。　欧阳元亨长汀县人。　伍伯思字安行。宁化县人。潮州司户。
　　十五年乙丑　雷靖字明夫，宁化县人。惠州海丰县主簿。
　　十八年戊辰　伍时可清流县人。　伍致远清流县人。
　　二十七年丁丑　王仕字鲁真，长汀县人。泉州永春县令。　王佐字之才，仕之弟。循州司法。
　　兴隆元年癸未　陈肃字原休，长汀县人。融州司理。　吴与权字周辅，长汀县人。融州司理。　巫晦字明先，宁化县人。赣州信丰县丞。徐衍字敷言，宁化县人。南安军上繇令。　雷硕字潮清，宁化县人。嘉州文学。　雷彦国字振文，宁化县人。眙州恭城县尉。　张九思字德二，清流县人。英州含光县令。
　　乾道二年丙戌　黄槐字上达，宁化县人。肇庆府高要县尉。　伍冕宁化县人。永州文学。
　　五年己丑　陈才邵字兼善，长汀县人。潭州湘乡县主簿。　黄彬字彦畸，长汀县人。莲州连山县尉。
　　淳熙二年乙未　钟迪字德明，长汀县人。赣州宁都主簿。　钟遂字德茂，迪之弟。潭州湘乡主簿。　赖绍烈字景先，长汀县人。韶州曲江县尉。
　　八年辛丑　钟秀颖字德宏，迪之弟。广州司户。
　　十一年甲辰　萧雍字国宝，长汀县人。迪功郎监潭州南岳。　阴一鹗字和仲，宁化县人。潮州潮阳县丞。
　　十四年丁未　曾遹字士美，清流县人。安德府司法。　伍必胜清流县人。
　　绍熙元年庚戌　吴筠字子坚，长汀县人。封州司法。　丘殿爱字国铭，宁化县人。　曾义节字士忠，宁化县人。南安军南康县主簿。　吴梦得字必强，清流县人。　萧梦兆字商老，清流县人。
　　五年甲寅　伍周字叔度，文成侄。韶州曲江主簿。　曾光宗字升卿，宁化县人。肇庆府高要尉。
　　庆元三年丙辰〔2〕　黄拱字少章，宁化县人。迪功郎监潭州南岳庙。　赖天灵字汉辅。清流县人。
　　庆元五年己未　谢傅霖清流县人。
　　嘉泰二年壬戌　李克己字子复，长汀县人。雷倬字友章，宁化县人。
　　开禧元年乙丑　李蹊字成之，长汀县人。张焕字明仲，长汀县人。建宁府崇安县尉。
　　嘉定元年戊辰　张昊字绍龙，长汀县人。潮州潮阳县主簿。　罗宗友长汀县人。潮州潮阳主簿。　巫梦文宁化县人。
　　嘉定四年辛未　郑与字师点，长汀县人。德庆府端溪县丞。　黄镐字叔京，长汀县人。　陈子遇字逢时，清流县人。梅州司法。　张谦宁化县人，澧州澧县县丞。
　　嘉定七年甲戌　巨光远字耀卿，长汀县人。南安军南康主簿。
　　嘉定十三年庚辰　巫潜字行可，宁化县人。广州怀集县尉。　丘鳞字起潜，莲城县人。师事杨淡轩，赣州赣县尉，有廉声。归值绍定寇，郡委摄莲城令。画计御寇，率民登东田石，全活甚众。招捕使陈鞾奏其功，辟知邵武军建宁县，终承直郎。
　　十六年癸未　刘谔字仲甫，清流县人。潮州揭阳主簿。　钟自强字行可，武平县人。漳州龙岩县尉。　吴柔胜字子常，长汀县人。国学内舍，福州永福县丞，宣教郎致仕。　李恕字行之，长汀县人。　罗子纯字粹卿，长汀县人。
　　宝庆二年丙戌　伍升宁化县人。漳州龙岩主簿。　丘方字正叔，莲城县人，鳞之侄。赣州宁都县丞。
　　绍定二年己丑　吴昊字成之，长汀县人。赣州瑞金县主簿，再任岳祠，终文林郎。　李泾字德清，长汀县人。　赖炳字季文，长汀县人。
　　五年壬辰　王梦昌字文甫，长汀县人。赣州会昌县主簿。
　　端平二年乙未　丘梦周字克明，宁化县人。全州清湘县丞。
　　嘉熙二年戊戌　陈怡字叔悦，长汀县人。南安军南安县主簿。
　　淳祐元年辛丑　郑文可字再卿，长汀县人。循州司理。　江天锡字顺之，长汀县人。潮州潮阳县丞，岳祠。　晏景春清流县人。袁州萍乡主簿。
　　四年甲辰　赖应发字儒藻，长汀县人。南安军南康簿。　邹丁字成父，长汀县人。建宁府崇安尉。　赖记字士逊，长汀县人。再任岳祠。　黄大中字应之，长汀县人。赣州兴国县丞。　伍叔辉字清叟，清流县人。再任岳祠。
　　宝祐元年癸丑　欧阳应星字瑞卿，长汀县人。赣州宁都县主簿。　黄旂字显文，宁化县人。赣州石城主簿。
　　开庆元年己未　黄荣字仪夫，宁化县人。上州文学。
　　特奏名岁月贯字官称之不备者　伍子正字适道，宁化县人。福州文学。　徐行中字适正，宁化县人。韶州曲江县丞。　伍仲询宁化县人，袁州司法。　林讲长汀县人。邵州司法。　伍邦彦宁化县人。将仕郎。　伍民瞻字表臣，宁化县人。福州司户。　伍文炳字积中，宁化县人。韶州仁化县令。　伍文资宁化县人。广州增城县尉。　伍见独子居厚，宁化县人。潮州司户。　伍纯中字纯甫，宁化县人。潮州司户。　阴炅清流县人。　吴必胜清流县人。　黄唐臣字尧佐，宁化县人。韶州曲江主簿。　刘黼字遵义，宁化县人。　姜文茂长汀县人。　吴融长汀县人。　吴仲衡长汀县人。　巫藻宁化县人。
　　校　注：
　　〔1〕　当漏一“人”字。
　　〔2〕　庆元二年为丙辰，庆元三年为丁巳，此处“庆元三年丙辰”有误。疑为“庆元二年”。

　　○武　将
　　山西出将，岂择地哉，习俗成之也。汀民勇悍好斗，有善兵器者，众辄自为大师，委身愿学，故保伍纠集，足以御非常；而奸宄相挺，亦善梗郡县。龙、蛇、虎、鼠，反掌间耳，使得为朝廷用，安知不能折冲敌忾，以就功名？是以愚于彭伍诸人之事而有感焉。
　　彭孙　字仲谋，莲城县人。少以勇敢自负。皇祐间，刘石鹘寇江南，募骁壮格捕，孙率里侠应募剿荡。论功不平，斗伤颇众，自度法不便，乃遁山林，诏宥其罪。会田元獈害辰州，用湖北察访荐，讨平之。继讨岭南交阯，屡捷。廖恩寇闽，朝旨命孙专征，乃便道单骑造贼垒曰：“尔曹人不若官军之众，粮不及官军之万一，与其假息旦夕，孰若悔过享终身之利。幸我来，不然，祸乃矣。”恩等感泣听命，协从者孙为区别，全活者近三千人。会巨盗詹过等起巴陵，逆诛累年，又诏孙讨之。孙默计：遇众势锐，非诡计莫胜。乃矫制谕贼曰：“有诏赦！尔等宜解甲拜恩。”果听命。宴犒未已，悉擒戮之。后泸南蛮乞弟叛，召对，访以策将安出，孙曰：“彼负固阻险，急攻则失利，缓则患未已。计其粮其食不过耕种惟时，以兵挠之，使不得从事于田亩，不久当自效顺。”会与韩存宝议不合，乞归任。明年再召，上曰：“存宝果逗留不进，已令处置。”孙从容奏曰：“存宝材武，边将中不易得，愿宽贷以责后效。”上宥之，闻者叹服。乃令孙自择精兵进讨。无何，西夏寇灵武，趣孙赴敌，至则大军已行。孙独以三千军护辎重六万敌势犹骜，上召问状，对曰：“此寇未易猝除，宜坚壁以守，且耕且战，期以岁月，则兵力不顿，虽缓实笃。”明年，复建言愿得精兵五万，不为经略节制，则灵州可得而捣。进札凡十通，皆边防机密事，会神宗不豫，遂寝。寻告老。累官莱州防御使，陇西郡开国侯，食邑一千六百户。历事四朝，数立奇功，赏赉甚厚。天性忠实，不改故常。享年七十九，卒于东昌，因家焉。子孙居家者数十人。
　　邓詧　字慎之，莲城县人，彭孙之婿。有材武，好读兵书。孙平詹遇，詧谋居多，论功擢为皇城使。性刚严，驭下有礼，与士卒同甘苦，故皆乐为之用。熙河久叛不能平，詧画策收复，超迁熙河兰会都统。詧忠勇，战则陷阵先登，殁于王事，终武功大夫。四子以父荫补官，后皆通显。
　　伍全　长汀县人。状貌雄伟，膂力过人，号“黑龙”。绍兴间，齐述婴赣城以叛，势熏灼，募勇敢士讨捕，全以土豪应命招募。与陈某等协力围城，述坚壁以守，独全叠被铠甲，攀缘登城，持铁戟重百斤转战，万夫披靡，遂入城启关。以故诸军第十七将。时边事方棘，全乞边任，屡立奇功，累迁襄阳府诸军都统。会金虏犯顺，虏有骁将求挑战者，制帅察军中惟全可当之，全亦不辞，挺身勇往，以素所服习铁戟前击之，虏将应手而毙。功上闻，转十官，赐金甲名马，赏赉优渥。虏人识其旗帜，见则辟易。终武显大夫。侄廷植受遗泽，终武显郎，知容州北流县。
　　曾先　字彦登，长汀县人。少刚骜好侠，因交亡命拘囚。朝旨下汀招募义锐手戍边，时畏缩无敢行者，先独倡勇应募，由是得千余人。郡守傅公康嘉其忠勇，俾部押以往，隶黄州屯驻。寻因战捕，进勇校尉雄关军统领，累迁至武经郎，知南军兼权琼管。


　　○遗逸正烈
　　名禄不及曰遗，志操俱高曰逸，守节不屈曰正，见义敢为曰烈。衡茅之下，闺阃之间，讵能悉知而悉纪哉！今索之故牒，质之寡闻，所书仅此，宜阙左方以俟〔1〕。
　　邓春卿　字荣伯，长汀县人。甘贫乐道。崇宁间，诏举隐逸，郡守陈公粹以春卿应。后诏举八行，郡守章公清又以名闻，但辞不就，卜筑南山之阿而老焉。二公累过其庐，一日，章公清访之，春卿谢不能肃，诗云：“在巷愧无颜子志，过庐难称魏公心，望尘不敢希潘岳，云满南山雪满簪。”章次韵属和者数十章。自是高卧，年九十六，矍铄不少衰。忽感微恙，索浴更衣而逝。有诗文三卷。
　　王格　字伯庸，长汀县人。素有乡曲之誉。尝与计偕，恬于进取，以授生徒为乐。少与陈公轩厚善，陈来守，辍已俸五十万馈之，格不为己有，悉归诸郡庠，且裒劝县共买田数百亩，白郡倚税，汀学有田自格始。年逾壮无子，夜梦三四人来访，曰：“吾，十哲徒也。”后生四子，皆以哲名。宗哲、明哲、宣哲皆举进士中第，濬哲贡辟雍早卒。格年六十有五，一日薄暮值雨，公子盖自郡庠归，忽有人相依而行，曰：“君数止是，但以君教导多阴德，得展一纪。”有顷不见，格始悟其为神。后果考终七十有七。以子贵，累进朝奉郎。
　　徐唐　字守中，宁化县人。未冠，受《春秋》于乡先生吴杲，不两月，诵析如流。宰晏君奇之，俾受业旴江李泰伯。李曰：“胡先生讲《春秋》于上庠，子盍造焉。”于是负笈京师，质疑问难，旁通群经，诸子屈服，遂见知于欧阳文忠公，亟致其馆，未几荐之。仁宗朝，召见讲《易》，嘉赏，赐银绢百。欧阳公勉就科举，不听。嘉祐三年，奔母王夫人丧以归，迄庐墓侧不复出。时王荆公为峨眉令，志其母之墓。
　　李元白　名齐，以字行，宁化县人。博览强识，不能俯就举子业，乃大肆其力于诗。出入少陵集中，几逼真。既纂杜诗为押韵，又集其句为一编，皆行于世。尝集《大观昇平词》十首以进，得初品官，即归故庐，笑傲泉石而终老焉。集句始于王文公，而孔毅甫、葛亚卿及元白相继而作，俱有闻于时。
　　宣明　字南仲，长汀县人。尝贡辟雍，即浩然有归志。爱城南五里岩洞幽窈，泉清木茂，乃疏池筑馆，卜隐其间。郡守谢公洞榜曰“宣岩”，与其子吏部外郎敞时往访之，觞咏其间，暨豫章洪刍、纠曹龚守、户曹谢喆皆有留题。
　　雷观　宁化县人。靖康间以太学上书，略曰：“当今夷狄内侮，国势阽圮之秋，扶颠持危，其急于一相。前日以白时中老缪罢斥，公议称快，意必得贤相当此重任；翌日宣麻，乃递迁张邦冒辈，士民失望，咸谓张邦昌乃前朝辅相之无状者，例从罢黜已为晚矣，今又相之，将焉用哉！”又云：“汉陈龟有言：‘三辰不轨，擢士为相；四夷不恭，拔卒为将。’此何等时而递迁贵臣耶？”其言激切，士论韪之。
　　邓旦　字日升，莲城县人，都统使詧之族。少颖悟，博极群书。为文典雅，四举于礼部。年甫强，即无复任意，日以诗酒自娱。士大夫竞馆致之，寻亦弃去。作《归田记》，卜筑县东十里石门岩之侧，旁小斋曰“尚友”，自为记。客至，则高谈痛饮。该免举恩，同侪移书趣行，答曰：“勿复败吾佳兴。”隐居凡四十三年，竟以寿终。
　　贞节
　　叶氏　石城赖冲元妻，本长汀县人。父善习道术而匿其名，从士大夫游，多谈方外事。叶归冲元，事舅姑无间言，勉夫以宦学，处寒素怡然。冲元游岭南表未还，建炎四年盗作，虔化凶锋直捣石城，叶以夫游，舅姑年老，势不能通，委命以待。俄而寇至，闾里妇女，悉罗驱迫，至叶，叶曰：“宁受死，义不为窜辱。”左右为不善者或甚以苟免，叶极口骂贼，以身自触白刃。寇怒，断其喉并舌，害其儿女。邑人闻之，悉为陨涕。见《章贡志》。晏氏　清流县人，适宁化管下大陂村曾家，孀居。会绍定庚寅群寇猖獗，宁化管下诸堡寨皆陷于寇，惟晏氏义不为贼辱，合亲族田丁据守山寨，倾家资廪饷。贼攻围寨，晏氏选壮丁百人为先锋，亲挝鼓督战，捐首饰金宝等物赏用命者。贼屡攻不能下，乃移檄云：“道路梗塞，汝将焉之？沟渎自经，谁其知矣。”晏不为动，卒能保护一乡。招讨使陈公鞾闻于朝，封恭人，仍官其一子。
　　校　注：
　　〔1〕　汉字直行书写为从右向左，“阙左方”即留下空白之意。

　　○仙　佛
　　三仙二佛之名，于汀尚矣！仙事茫不可索，佛应日现著，邦人崇向日严以亲，是不可不书。
　　富国先生　姓王氏，名中正，字平叔，长汀县人。初名捷，咸平中，贾贩至南康，遇羽衣士自言赵姓，一见如平生欢。约再会茅山，得铅汞黄金之术，且密缄小环神剑遗之，戒曰：“非遇万乘勿轻出。”中正挟比，屡走京师，无阶以进。至上饶，佯狂呼叫，坐流岭南。复邂逅羽衣者，曰：“姑候他日。”遂复逃至京师，为所司所捕。供奉官谢德权异之，以闻。上命皇城司刘承珪问状，中正请面奏，承珪为改今名。对龙图阁下，具陈灵异，如唐吉善行由同秀之说，具献所为白金。遂特授许州参军，留居城隍司廨舍。景德、祥符间，灵异叠见，诏置诸圣祖殿，每归功中正，屡增显秩。遇大典礼、大徭役，率为金以进。景灵宫上梁及庆成，进黄金四千九百两，白金万有二千七百四十两。前后金累巨万，绚烂光彩，不类世珍。诏书褒谕，累官金紫光禄大夫，检校礼部尚书，右神武卫大将军，赐第甘泉坊以卒，赠镇南节度使。命内侍周怀正护丧事，葬开封县槲冈村。又命武宁军节度使检校夏竦志其墓，谥富国先生，塑像于景灵宫，为圣祖辅命中书侍郎景灵宫使，向敏中奉词以告。词曰：“具官王中正，素怀至艺，洞究真诠。严奉灵宫，克精斋洁。遵承朝命，颇竭寅恭。每追念于忠勤，特赐修于素像，俾侍倅仪之侧，仰酬道荫之恩。爱契良辰，用陈馨荐，式伸昭告，愿鉴虔诚。”仍出所进金铸为宝牌，分给在京宫观并诸州天庆观及名胜景宫观去处。事载本朝《事实》。所藏盘龙宝鉴，广尺厚寸，秤之，重百两，举之如毫毛。鉴阴有颂，曰：“天地氤氲，万物化生；龙盘六瑞，鸾舞双旌。得吾神鉴，契道合真，燕云效顺，可验销兵。二帝三王，为之远征，英烈著圣，以成中兴。”遗言示子孙曰：“俟开边日出进。”宣和甲辰，出师燕山，五世孙保奉鉴以进，补右阶。惜不传其留进之意云。富国王捷，《渑水燕谈》云：“捷少商，江淮遇人受黄金术，后流岭南，逃京师，挝登闻鼓，上命之官，更名中正，寓中官刘承珪家。珪数闻中正与人语声云：我司命直君也。’中正尝以药金银助国，谓之烧金王先生。建祠元宁院。”《西郡志》云：“谥富国先生，塑像景灵宫，为圣祖辅。”
　　梁野人　名戴，长汀县人，兵部郎頠之弟，自号野人。家居天庆观左，盛暑率昼寝三清殿后。一日就寝，梦金人长丈余，持其左手，以一金钱按其掌心，嘱曰：“子欲钱，但缩左手袖中，振迅则随用而足。若妄费，漏言，则钱不复出矣。”戴曰：“诺。”既觉，左手犹微痛，隐然有钱文，试之，果然。虽所亲莫敢以告。益放旷歌酒，施舍贫乏，人目为狂。其母常诮之曰：“吾生二子，汝兄取科第矣，于汝何望！今雨弥旬，薪粒告尽，奈何？”戴曰：“所须若干？”母曰：“多多益好。”翌朝，戴引薪米数十担，施施从外来。母曰：“强哉！儿，多固好，顾安所得钱乎？”戴曰：“幸毋虑。”振袖偿值，一一如数，无欠无余，母方异之。即告游方外。天圣初，頠守庐州，因投剌上谒，曰“梁野人”，頠延见惊喜，举酒相属，因曰：“吾身为刺史，弟蓝缕如是，得无辱乎？”命叠浴更衣。戴正色曰：“兄何索我于外耶？”拂而起，曰：“暂出复来，要钱也否？”頠曰：“汝狂犹未歇。”忽不见。使人交驰于市，求之弗得。明午，旅邸有告曰：“昨有道人，薄暮抵宿，夜半闻穿排钱声，疑其为盗；隙窥之，室暗无所睹，晨起窥之，但见钱垛半壁。”頠于是遣官吏破开，钱上有书云：“弟野人以烟萝侣久俟，不果辞，惟冀珍重。有少钱，烦周贫乏。”仍遗下所服敝衣，异香袭人，殆非人间所有。验其去踪，乃拨瓦罅而出。頠感叹久之。自后，杳不知所往矣。
　　黄先生　名升，字正道，长汀县人。少不禁荤酒，能呼钱之沉没江河沟壑间者，积之既多，悉以周济贫乏。又能内求口中〔1〕，运真气炼之一昼夜成白金，名曰阴炼。先是，蔡道人自蜀来，升与之厚，死城外五里邸中，升为棺殡。一日，忽有自赣携蔡书来者，具言在崆山相候。始盖疑之，如是者十余信，升遂俟崆山下，久无所见，兴屡尽，俄见山腹有人引手招呼，升往即之，再拜祈请，愿从先生后。蔡曰：“汝无功行，未可以俱。吾向时所寓之地，有文字笔砚等在墙隙间，汝归诵之足矣。”忽不见，升号泣以归，发其殡则空棺而已，即往彼处取其书读之。自是能以考召法役鬼神，前知人祸福，治病全活者众，务行方便，不苟取。年八十六，髭发如漆。绍圣戊寅，以符篆授其子，端坐而死。后十年，里人有见其与蔡道人者并行江乡市中，追之弗及，岂所谓尸解者耶？。
　　敕赐定光圆应普慈通圣大师　郑性，法名自严，泉州同安县人。祖仕唐，为四门斩斫使。父任同安令。师生而异禀，幼负奇识。年十一，恳求出家，依本郡建兴寺契缘法师席下。年十七，得业游豫章，过庐陵，契悟于西峰圆净大师，由此夙慧顿发，遂证神足，盘旋五载。渡太和县怀仁江，时水暴涨，彼人曰：“江有蜃为民害。”师乃写偈投潭中，水退沙壅，今号龙洲。又经梅州黄杨峡，渴而谒水，人曰“微之”，师微笑，以杖遥指溪源，遂涸，徙流于数里外，今号乾溪。乾德二年届丁〔2〕，之武平，睹南岩石壁峭峻，岩冗嵌崆，怃然叹曰：“昔我如来犹芦穿于膝，鹊巢于顶而后成道，今我亦愿委身此地，以度群品；若不然者，当使殒碎如微尘。”发誓已，摄衣趺坐。数夕后，大蟒前蟠，猛虎旁睨，良久，皆俯伏而去。乡人神之，争为之畚土夷堑，刊木结庵。民有祈祷，辄书偈付与，末皆书“赠以之中”四字，无愿不从。淳化间，去岩十里立草庵牧牛，夜常有虎守卫，后迁牧于冷洋径。师还岩，一日倏云：“牛被虎所中。”日暮有报，果然。师往彼处，削木书偈，厥明，虎毙于路。复感一青□猴〔3〕，为牧三年，后忽抱木毙，师梦来乞名，与名曰“金成王”，仍为建庙。民有询过去未来因者，师皆忠告，莫不悚然。同道者惧其大甚，师曰：“只消吾不语耳。”遂不语。一年，岩院输布，师以手札内布中，监临郡倅张公晔见词，闻于郡守欧阳公程，追摄问状，师不语。守、倅愈怒，命焚其衲帽，火烬而帽如故；疑为左道，以彘血蒜辛厌胜，再命焚，而衲缕愈洁，乃遣谢使归。自是白衣而不褐。初，南康盘古山波利禅师从西域飞锡至此，山有泉从石凹出，禅师记云：“吾灭后五百年，南方有白衣菩萨来住此山。”其井涌泉，后因秽触泉竭，舆议请师主法度以符古谶，师许之，乃泛舟而往。江有槎桩，常害人船，师手抚之曰：“去！去！莫为害。”当夕无雨，水暴涨，随流而逝。至山，观井无水，遂以杖三敲云：“快出！快出！”至中夜，闻有落泉溅崖之声，诘旦涌出满溢。终三年，复返南岩。祥符初，有僧自南海郡来告曰：“今欲造砖塔，将求巨舰载砖瓦，惠州河源县沙洲有船插沙岸，无能取者，愿师方便。”师曰：“此船已属阴府。”僧复致恳，师乃书偈与僧，僧持往船所，船应手拔。运塔砖毕，有商假载木，俄恶风飘荡，莫知所往。四年，郡守赵公遂良闻师名，延入郡斋，结庵州后，以便往来话次。遂良曰：“庵前枯池，劳师出水。”投偈而水溢，今名“金乳”。复曰：“城南有龙潭害民，望师除害。”亦投偈而祸去。于是遂良表闻于朝，赐“南安均庆院”额。遂良授代以晴请，运使王贽过岩以雪请，皆如答应。真宗朝，尝斋于僧，对御一榻无敢坐者。上命进坐，僧答曰：“佛祖未至。”少顷师至，白衣衲帽，儒履擎拳，即对御就坐。上问：“师从何来，甚时届道？”答曰：“今早自汀州来。”问守为谁？曰：“屯田胡咸秩。”斋罢，上故令持伊蒲供〔4〕赐咸秩，至郡尚燠。咸秩惊竦，表谢。上乃谓师为见世佛，御赐周通钱一贯文，至今常如新铸。咸秩闵雨，差吏入岩祈祷，师以偈付来吏，甫至郡而雨作，岁乃大熟。胡解印入觐，历言诸朝列丞相王公钦若、参政赵公安仁、密学刘公师道皆寄诗美赠。八年正月六日申时，俄集众云：“吾此日生，今日正是时，汝等当知妙性廓然，本无生灭示有去来，更言何事？”言讫，右胁卧逝，春秋八十有二，僧腊〔5〕六十有五。众收舍利遗骸骼塑为真相。遗偈凡百一十七首，其二十二首乃亲书墨迹临刊，文义雅奥，不可思议而得也。师见在，民呼曰“和尚翁”，亲之也。师灭度，民皆曰“圣翁”，尊之也。名公巨卿，大篇短章致赞叹意，无虑数百篇。东坡苏轼云：“定光石佛，不显其光，古锥透穿，大千为囊。卧像出家，西峰参道，亦俗亦真，一体三宝。南安石窟，开甘露门，异类中住，无天中尊。彼逆我顺，彼顺我逆，过即追求，虚空乌集。驱使草木，教诲蛇虎，愁霖出日，枯旱下雨。无男得男，无女得女，法法如是，谁夺谁与？令若威怒，免我伽梨，既而释之，遂终白衣。寿帽素履，发鬓皤皤，寿八十二，与世同波。穷崖草木，枯腊风雨，七闽香火，家以为祖。萨埵御天，宋有万姓，乃锡象服，名曰定应。”山谷黄鲁真云：“石出山而润自丘壑，松不春而骨立冰霜。今得云门拄杖，打破鬼窟灵床。其石也将能万里出云雨，其松也欲与三界作阴凉。此似昔人，非昔人也，山中故友任商量。”熙宁八年，郡守许公尝表祷雨，感应，诏赐号“定应”。崇宁三年，郡守陈公粹复表真相荐生白毫，加号“定光圆应”。绍兴三年，虔寇猖獗，虔化宰刘仅乞灵于师，师于县塔上放五色毫光，示现真相，贼遂溃。江西漕司以闻，绍兴二年，嘉“普通”二字。乾道三年，又嘉“慈济”，累封至八字大师。民依赖之，甚于慈父。自淳熙元年，郡守吕公翼之迎真相入州后庵，以便祈祷，从民请也。后均庆屡请还岩，郡不能夺，百夫舆至中途，莫能举，遂留于州。绍定庚寅，磜寇挺起，干犯州城，势甚岌岌，师屡现显。贼驻金泉寺，值大雨水不得渡，晨炊粒米迄不熟，贼众饥困。及战，师于云表，见名旗，皆有草木风鹤之疑，遂惊愕奔溃，祈哀乞命。汀民更生，皆师力也。嘉熙四年，州人士列状于郡，乞申奏赐州后庵额。有旨，赐额曰“定光院”。续又乞八字封号内易一“圣”字，仍改赐“通圣”。今为“定光圆应普慈通圣大师”。详见《行实编》。定光，泉州人，姓郑名自严。乾德二年，驻锡武平南安岩。淳化二年，别立草庵居之。景德初，迁南康郡盘古山。祥符四年，汀守赵遂良即州宅创后庵延师。至八年终于旧岩。见周必大《新创定光庵记》。定应大师，《鄞江集》云：“初，波利尊者自西土来住盘石，即有谶曰：‘后五百岁，有白衣菩萨自南方来居此山。’”即是定光佛也。至定光大师乃应谶。
　　敕赐威济灵应普惠妙显大师　叶姓，法名惠宽，宁化县人。幼通悟，善根夙植，长得业于本郡开元寺，遍游诸方，悟旨而返。州境山谷深窈，虎豹出没为害。师以解脱慈悲力，为之训饰柔服，众异之，号伏虎禅师。南唐保大三年，憩于平原山麓，见左右有龟峰狮石，遂卓锡于此。蹑其巅，以开元钱已为开山兆。有樵者拾其一以归，诘朝复返故所，耆老欢传，咸起敬慕。程力督工，为创庵，名曰“普护”。庵侧一岭刺天，号吊军岭，道过其上，苦渴水，师于盘石上顿锡出水，至今不竭。七年，汀苦旱，靡神不宗。郡将闻师道行，结坛于龙潭侧，延师致祷。师云：“此方旱气燔甚，实众生罪业自速其辜，今当普为忏悔。七日不雨，愿焚其躯。”及期旱如故，师延跌坐，命厝火于薪。众骇愕，火未及然，油云四起，甘雨倾注。师曰：“未也，水流束薪乃已。”未几，果然。见闻赞叹。宋朝建隆三年九月十三日示寂，塑其坏身于庵，凡有所祷，应如响答。熙宁三年，郡列状以闻，赐庵为“寿圣精舍”。延平之庵，白“油滩”、曰“小芹”、曰“白砂”。绍兴七年，敕封“净戒慈应大师”，时在汀者犹未封圣院。乾道三年，改赐“广福”，师所经从辄成也。至十二年，乃赐号于汀曰“威济”。乾道三年，加号“灵应”。淳熙十一年，复加“普惠”，皆以救旱功。自淳熙元年郡守迎均庆院定光真相入州后庵，复于广福院迎师真相差肩为宾主，以便祈祷。绍定群寇犯城，多方保护，显大威力，师与定光实相叶赞。嘉熙间，州人士列状于郡，乞申奏加赐师号，复加“妙显”，累封至八字，今为“威济灵应普惠妙显大师”。
　　校　注：
　　〔1〕　“内求”疑为“内汞”。“内”即纳。
　　〔2〕　“乾德二年届丁”，“届丁”应是“甲子”之误。
　　〔3〕　原空一字，用以形容猴者。
　　〔4〕　“伊蒲供”又称“伊蒲馔”，梵语，义为僧之斋供。
　　〔5〕　“僧腊”，为僧一年称一腊。
　　〔6〕　上文《寺观 广福院》记“以开元钱七为驻锡兆”，此处云“以开元钱已为开山兆”，疑“已”为“七”。

　　○道　释
　　道学仙，释学佛，以明心见性，积功累行为本。若幻小智奇术，衒惑当时，已为仙佛罪人，况未能清净，未断贪嗔者乎？今氅袂方袍相属，未知其修为何如也！
　　晏仙人　失其名，清流县人。生明溪田家，年甫冠，樵苏山间，忽闻有旁耳而语者，回盼见一道人，余半桃以遗之。晏食已，欲与之语，忽不见，惟觉腹痛。茫茫然归家，暴下，累日若醉若寐，家人省问，似不能言者。旬余小愈，即不复烟火食，所嗜惟果食清泉，而朱颜漆发，肌肤泽润，步履如飞，且能言人祸福。乡人异之，悉呼为晏仙人。自是远近辐辏，晏惧泄天机，遂寡言语。邑令遗礼招之，不纳。士夫有踵门者，长揖而已。间有一二可知者，今疏于下：里有富民某氏，创居颇雄丽。落成之日，晏过其门，富民延坐，扣曰：“屋好否？”晏曰：“光荡荡。”富民喜，以为佳兆。越三年，染疾无噍类，众始悟前时之言。一日，父遣如郡输租，泊揽子家，见其母所储寿器，从而抚之，曰：“便著，便著。”时媪亡恙，众目为狂。晏〔1〕未几，媪果然暴死。明年冬，又至郡毕输，告别，挽揽子之臂啮之二，自是不复来。比及三年，不疾而逝。自食桃之后，阅十五年，逝之日乃生之日也，惜其家人不晓，以释氏茶毗法化之〔2〕。
　　曹道翁　不知何许人，宣和间始至县，邂逅道庵初成，遂与居焉。仪状甚野，青巾短褐，对人兀坐，终日不谈。居数年，稍合药济人，得者辄愈。入市必大醉而归，平时未尝赴供持钵，又无所储生计，而衣食百项略无窘状；或经旬不爨，人问其故，则云就食于市。有尾而伺之者，但见其径趋酒家，据床独坐而酌，取金于袖，无欠无余，至茶食肆亦如之。诘其所以，至于再三，乃以实对，曰：“我能呼钱尔。”或求其术，曰：“吾所呼者，皆深沟巨壑久湮而不出之物，汝传之，必睨人之帑藏，祸将及身，幸无启齿。”庵中养鸡一犬一，不敢升堂。登真观道士丘居通慕而师之，尝假金一千二百为制衣用，翁令取诸故祠，果得之如数。为翁碾药，翁令自摩具顶，曰：“可使须发不白。”后居通八十四，无一茎白者，独皤然其须。或扣之，曰：“碾药时须犹未出也。”邑人有赖岫者，携女子来游，翁取药小剂令咽之，抚其首，曰：“尔终身无病，通夕无便旋矣。”果如其言。一日，戒其徒曰：“吾将逝矣，葬我庵后，必以吾纸伞、布巾为殉。”语毕而瞑目。自是鸡犬横肆堂上。后数曰，庵邻江泽者，见翁腰巾、肩伞过济川桥，即与语曰：“吾宿约当归，且寄声若而人。”江还邑，知翁已死，发土启棺，枵无一物，乃悟其尸解。今塑像庵中。
　　张道成　乃长汀县人，号款庵。少依梁教师学黄老术，得业于赣之宁都金精山，住宁化凝真观，后弃去，遍游方外。性孤介，不徇流俗，终日闭关而坐，晚归住山隐观。嘉定间，忽一日，使人遍辞素无往来者，至期鸣鼓集众，观者如堵，乃留偈云：“七十四年命幻身，临行动众动群伦，鸣钟击鼓浑闲事，一点圆明不动真。咦，擘破乾坤一玄牝，挐将日影挂林梢。”长揖大众曰：“一睡八百年。”登榻曲肱而逝。
　　庐山罗汉院小南禅师　名系南，张姓，长汀县人。初住云居，继嗣法罗汉，诸方以“小南”呼之，有语录行于世。绍圣甲戌在罗汉，一日，忽更衣白众云：“今日到骑铁马，逆上须弥，踏破虚空，不留朕迹。诸人还见么？夜来风起满庭香，吹落桃花三五树。”语讫，趺坐示寂。山谷黄鲁直为之伤悼，不食肉者累日，颂以祭之曰：“一点黑漆，原无缝罅。罗汉云居，天上天下。出入奋迅，三界无家。以除烦恼禅，打鼓弄琵琶。沉却法船，留下戽斗，欲得不沉，戽干札漏。”既葬，复为铭以表其塔。
　　僧慧昌　张姓，长汀县人。母冯氏，襁褓中，常谓冠此儿，当为法器，迨冠，勉之曰：“为官不若为僧，我原来世，亦复如是。”未几祝发，遍参丛林，卒业小南禅师席下，住南岳雷峰。晚住云盖山，忽梦母来见，时亡十七年矣。无何，乃兄寄母真像自汀至；又有童子，林姓，自福清来，年方十七。昌默契于心，曰：“此吾母也，愿力来矣。”于是展真堂上，命童子侍侧，演说因缘，赞之曰：“前身女，后身男，清净摩尼触处参，应现顿忘前后际，从今青出胜于蓝。”乃立名汝襄。召大众曰：“去水从襄，即吾母也。”明年为僧，士夫更赞迭咏，无虑百篇，镂板成集。昌素以担板翁自号，一日升坐视众，曰：“担板老翁，性本虚空，永劫不死，明月清风。”奄然坐逝，时年八十一矣。创塔云盖山，有语录传世。襄亦屡主名刹，嗣灯传服。
　　广照大师契证　吕姓，长汀县人。以试经为僧，嗣法桃林倩禅师，住赣之天宁洪之翠岩上蓝。所至，禅衲辐辏。一日在上蓝，令侍者修启状告违师座及郡官檀信。翌午，命浴更衣，留颂云：“七十年来自在，临行一著无碍，不向北斗藏身，直入法林三昧。”归丈室趺坐而化。留一七日，神色不变，及茶毗，舍利五色圆明，人竞拾得之盈掬。
　　僧彦圆　胡姓，长汀县人。靖康己酉五月不雨，至于七月，苗将就槁。守二僚属并走群望，邈然无应。圆乃具椟，请郡积薪龙湫之旁，跌坐其上，昼夜梵呗。五日不雨，欲焚其躯，守将如约，郡倅许公端夫争曰：“水旱，数也。姑少迟之。”越三日，乃雨，槁苗复苏，上下胥庆。许公贻之诗，曰：“净戒当年赛愿身，积薪危坐志通神；应诚甘霖苏群品，今有高人继后尘。”
　　僧宗佑卜　宣姓，长汀县人。母梦金紫人入室，曰：“吾故本州令公，来为尔嗣。”自是而娠。既生，骨相特异。龆龀中祝发，少长，遍礼十方，归主开元，云会百众。每杖锡所向，率前夕梦金紫人至。郡守黄御史彦臣入境之初，亦作是梦，意讵朝官属首迓者，必异日经贵人。凌晨，乃佑上谒，人物藏昂，宛如梦中所见，甚异之。贻之诗，曰：“潇灑丰姿迥不同，少年来住此禅丛；谁知今日佑和尚，便是当年钟令公。”陈侍郎轩踵至，尤雅重之。赞其真容曰：“不是十二面，虚堂空寂寂。不是一千年，丛林声呖呖。奇哉丹青者，具增减不得。珍重四方闻，一介善知识。”
　　祖镜大师从密　郑姓，长汀县人。幼颖悟多技能，且工吟咏。初住石霜山，临米书逼真。为人作字，率预言祸福，人皆珍重藏袭，至今多有者。又能隐形出神，剪纸为禽马，使之飞走。宗门宿德或以此咎之，晚方弃去。自号未理翁，继往富沙之天宁。江给事帅福建，延主东禅法席，历九夏，忽示颂辞众，曰：“阅尽人间七十秋，万缘今日一时休；虚空扑破浑闲事，惊起全身露地牛。”趺坐而逝。有语录行世禅衲间。或传示寂时，以俗礼葬，逾月启棺，空然无有，谓之尸解去。
　　禅鉴大师智孜　萧姓，长汀县人。尝住福之白鹿，豫章之上蓝。机法之外，尤长于诗。《四皓吟》曰：“忠义合时难，云林共掩关。因秦生白发，为汉出青山。不顾金章贵，终披白氅还。如今明圣代，高躅更难攀。”当时擅诗名如洪驹父见此作，击节称赏，与之酬唱。青山郭功父亦有往来篇章。自是见知名胜，缁素争传其后，门人编次几三百篇，板行曰《南山集》。一日，书颂示众，曰：“五十春秋，如电如露；月映寒江，分明归去。”揖众摄衣，端坐而逝。
　　僧了证　钟姓，武平县人。生不茹荤，年十九，礼禅果院僧道松寿，且亟游诸方。一日，遇崇首坐者，机缘相契，以黄龙三关语勘之云：“我手何似佛手？”证曰：“不劳拈出。”又云：“我脚何似驴脚？”证曰：“两重公案。”崇云：“如何是座上生缘？”证便喝，崇云：“凭着什么？”证曰：“这老汉犹未知落处。”崇乃印可。一坐十年，后崇驻锡常之东禅，证与之分座说法，学者宗仰。宣和初，道松以言招之，曰：“吾将老矣，未闻般若。知子得道，幸归一见。”证曰：“吾有誓，若得己事明白，愿普度一切，况吾师乎？”乃归一见之，悲喜而悟，有古灵之风。绍兴元年，郡倅许公端夫摄郡事，延驻开元一年，震潮音〔3〕，衲子云会。未几，有桴鼓之警，亟归灵洞，结茅以居。五年二月，送客出洞归，谓侍者曰：“吾缘尽矣！当紧锹草鞋为别。”侍者请颂，证曰：“咄哉呆子。吾平居且倦为此，况临行乎？”请益坚，乃强草大字云：“来时本无，去亦非有；珍重诸人，月明清昼。”掷众趺坐而逝。三日茶毗，五色舍利粲迸如雨。塔在灵洞院。
　　僧文雅　林姓，号正庵，长汀县人。总角游方外，得业于毗陵，遍参丛林，顿悟宗旨。善医术，好儒书，以诗琴自娱，诸方知识呼为“小雅”，归主开元法席逾三十年。每游诸庄，梦户多先梦钟令公来。嘉熙间，一日忽沐浴更衣，遗偈云：“萨埵〔4〕装严已现成，老僧恰合去游循；有人问着西来意，天上无僧地绝尘。”遂趺坐而化。及茶毗，五色舍利灿然，骨骼不解。
　　僧普济　张姓，清流县人，住县北归仁里〔5〕狮子岩。不事检柅，好赌博饮酒。取溪鱼作羹，但饮其沈，放鱼于水，复活而逝，人颇怪讶。邻境雨旸不时，诸祷辄应。嘉熙间，一日忽写偈云：“记得黄梅气我时，忽然天气报君知。逆行顺化无交涉，撒手毗卢顶上归。”又云：“山僧普济堂堂去，圆满天台旧故乡。”趺坐示寂，乡人以不坏身塑于岩中。
　　刘氏女　宁化县人。父安，上攀龙乡豪也。女生不茹荤，美艳而慧，喜文墨。九龄与羽人谈道，以不嫁自誓。年及笄，父母夺其志，许石城何氏子。御轮卜吉强之，不获已，乃勉治奁具，首饰务清洁素白，玉颜丹脸，不御铅华。刘氏聚族往送之，导从甫超境，忽有白鹅从空下，女即乘之以飞，所亲哀悼，竟莫穷其所往。土人异之，置祠于上升之地。郡以诏闻，赐其地为蓬莱观。原有纪刻，岁月滋久，漫灭不可读。郡守陈公轩未第时过其下，题诗观中云：“蓬莱观下瑞烟飘，刘氏曾经此地超。桃圃昔谐王母约，烟霄自赴玉皇朝；白鹅乘去人何在？青鸟飞来信已遥。若使何郎有仙骨，也须吹引凤凰箫。”
　　校　注：
　　〔1〕　“晏”为衍字。
　　〔2〕　茶毗法，即佛教火化之法。
　　〔3〕　“震潮音”，即轰动佛教界。
　　〔4〕　梵语菩提萨埵，简称“萨埵”，义为觉有情。今通称菩萨。
　　〔5〕　长汀县北有归仁里

　　○丛　录
　　门户昈纪，既核而详。若夫订异正讹，质于乡老之闻见；兴利除害，著于时贤之申陈，不备书之无以诏将来也。作丛录。
　　考证
　　旧志谓长老相传，州以汀名，盖因南流入海，取以水合汀之意，如章、贡二水，合而为赣耳。或曰不然。郡之得名，或以山川，或以风俗，要不可概论，特未闻以近世《字说》为据者。况《尔雅》以水际平地为汀，《说文》以水际平沙为汀，平地与沙，固非山间所能有；然未郡之前，旧有长汀村，厥初置郡，在今州南四百里，其间率多旷野，则平地与沙容或有之，名村之意，殆非偶然者，兼沙县亦在四山环合之间，旧隶于此。汀之与沙，皆纪其实耳。
　　《唐书 地理志》云：“汀州始〔1〕新罗，大历四年迁白石。”则是置郡之后才一迁耳。乃今自新罗之外，有两旧州：一在上杭县北十五里，一在州东五里，而耆旧相传，皆以为三迁，岂史氏之阙之耶？
　　《唐书》〔2〕云：“大历四年迁白石。”而《唐会要》乃云：“大历十四年正月二十六日移汀州于长汀县白石乡。”地志是大历四年移东坊口，后十年陈剑奏移今治。《宋朝会要》载：“上杭县，至道年徙鳖沙，咸平二年徙语口。”尝考之，自丙申至己亥，仅四年，岂应两迁耶？问之长老，则曰：“盖鳖沙团之语口渡耳，非两地也。”惜无证据，姑两存之。
　　《唐志》云：“开福、抚二州山洞置汀州。”自今考之，州之南境旧为新罗县，县隶泉州；北与石城、南丰、将乐、建郡泰宁为邻，南丰隶抚州，而建郡犹未建。诸县所隶，非抚即福，时闽中止福、建、泉三郡耳，故以福、抚二州言。而四山崇峻盘亘交锁，其民狞犷，郡盗屡作，当时谓之山洞固宜。
　　按旧图经载：“开元十三年，福州长史唐循忠携诱逃户三千人奏置汀州。”而《唐志》云“开元二十四年”。今详考之，十三年因居民罗令纪之请置黄连县即今宁化，二十四年始开福、抚二山洞置州，则二说各有所指云。
　　先正诸公条陈本州利病事宜
　　淳熙十三年，福建安抚赵公汝愚奏《乞行钞盐札子》(节要)：臣检照嘉祐之时，本路盐法并系自差官兵搬运。至上四年，军召募客人抹钞算请。至建炎绍兴间，汀、剑盗贼，商旅不行，权令搬运出卖，自后弊物日甚。至乾道八年，本路漕臣陈岘建议行客钞，当时不数日间，转运司已卖钞盐几及递年所卖全额之数，而汀州客钞遍卖缓滞者，盖是四郡通行客钞，互相争夺，实非钞法之弊。今若用四方之策，专行钞法于汀州一郡，则无前日互相侵夺之弊。仍于将乐、沙县各置转般仓，召募税户搬盐，或依嘉祐旧法，广行储蓄，以俟本州措置遍卖。除分隶诸司钱外，尽数还州县充作岁计。恐或不足，今措置增给钞盐六十万斤为之补助，则于诸司及州县各无亏损，委是经久可行。
　　淳熙十四年，运使王公回《乞先行汀州经界札子》(节要)：绍兴间，本路八州已经界者五，惟漳、泉、汀以何白旗等作过之后，朝廷恐其重扰，权行住罢。漳、泉从来富庶，未见其病；独临汀凋瘵，受病最深。今若不行经界，臣恐十年之后，官民俱病，不可为矣！欲望先行汀州一郡。
　　淳熙十六年，汀州布衣雷衡陈《经界钞盐利害》(节要)：臣伏睹本州六县生灵久困，淳熙间帅臣赵汝愚、漕臣王回屡乞行臣本州经界、钞盐，整顿疮痍，上俞其请。经今三年，未见措置，窃恐朝廷谓经界工费烦重，钞法亏折岁课。臣再以推行二者事条，条具下项。今具经界工费如后：一、臣州境东西四百十一里，南北五百里，析为六县。长汀管一十四里，宁化一十团里，上杭一十二乡团，武平三十里保，清流八团，莲城六里。逐团里又析为都，都又分为十井。一都有十大保，一大保统四小保，量田一井，多者十顷，少者六七顷。绍兴间，本州经界只以水色作七等定高下，遂以约禾概以三贯二百钱重为一秤，均受产钱轻止三分五厘，重止五分。如农人春播五寸投一种，秋收一穗。加一刈二者，毕工不越于芒种、立冬前后一旬。今经界专用绳绰步杖，度之日历数百亩，工又易于播刈。绍兴间，举行打量，起于己巳正月，毕工三月。正长旬日以量到步亩通数报官，毕日统数并见图板，亦备工止六十日。计度一季吏录纸札应用等，供用二万九百三十六贯省，宽与半年，又肯费钱一万七千二百七十二贯省。米人日支二升，官吏倍支，日约七石，共用米一千五百石。其钱州县常赋及上供、经总制诸司色目不可移兑，则本州县见管常平钱数目钜万，今借为经界之用，候半年就绪，即有后项亏折税米钱仅二十万可以补填。又日有人户即契牙税钱至多。今具钞盐利害：乾道壬辰，运使陈岘建议行客钞。客钞之行方四阅月，漕司已卖一千二百万斤，岁额仅登，故漕司无昔时州县乏本不搬之数；客人先次纳钱请钞，后赴仓支盐，亦无昔年州县坐欠赦蠲之弊。但干官司不免占涉，只为其时不曾议及。汀与建、剑、邵武利害不同，许通行其钞，剑、邵郡并可舟运，富商尽得停塌，乘见汀之盐阙，番改星夜并程搬来，致使汀州钞法不行，无钱支解，竟行奏罢。淳熙丙午，帅臣赵汝愚抗章，钞议复下，官吏恐行于私无益，云汀盐价高，小民艰食，不必推行钞法，只与增纲减价，使可纾民。今虽每斤减下钱数，刻削遇〔3〕于昔日，徒资州县倚法为市。今若钞法一行，盐价不抑自低，官价与邻虔略同，民见私贩无息，不戢自绝。
　　绍熙元年，知漳州朱公熹乞行经界：绍兴成法可举而行，惟里之正长，其役最为烦重。疆理步亩，分别水色，均摊税赋，其在当时动经再岁。彼出入阡陌，妨废众务，已不胜其劳；一有失当，词诉并兴，督责随至。又乡户少读书算，所召募书人，多是奸吏，必须酬以高价。又簿书图帐，费用纸札，亦复不贷。是以当时正长，厚者重困，薄者破产。今乞于举行之日，只令正长打量画图报官而已，官给纸札，自差人供攒帐状。正长只役其力，无伤其财。
　　绍熙元年，知州祝公櫰《保明经界申运司转运司》据汀州路申：据长汀等六县所申，虽有不同，而其归则一。向来经界不行久年，税籍益不可考。富家典买田宅，必抑令出产之人咸损税钱，然后肯售。贫民迫于不给，悉从其请。官司未免据契追纳，则不得不转涉流移，此常赋所以失陷。况又差役之际，税籍不可举，惟凭得替人指差，其弊尤甚。今若经界果行，则凡此诸弊，皆可以革。惟上户平日坐享膏腴，量输税赋，亦有计嘱乡司，全不输纳，又不供应役次。今税役均，则必竞生词诉，此一说也；诸县皆有顽恶地分，从来不纳二税，亦有税额独轻之处。今税役均，则必有令之不从者，此二说也；本州凋弊之极，逐年应办上供与夫供军输官之数，已是煎熬。今若诸色供需数目浩瀚，何所从出？此三说也。今欲举行经界，乞王人亲临或监司亲到，以为镇压顽恶地头，或不从命，则乞税钱州不出郭，县不出乡，以弭其不肖之心。至于供亿之费，则乞朝廷念此一方凋弊，指拨转运使衙，合起发赴行在。窠名钱数若干充经界费用。
　　绍熙二年，知州赵公充夫《经界利害申安抚司札子》(节要)：充夫伏蒙台谕：“汀民税赋不均，上户产多不纳官赋，细民产去税存，恐非经界不可。”然临汀山郡，税重业轻，舟楫不通，米不值钱，大抵皆是贫窘。今若举行经界，当以优恤为先，凡六邑从前催不到税苗，姑置勿论。且据逐年所纳税赋实数，因地之远近，田之腴瘠，米之贵贱，逐一打量，随宜减损，使之轻重适中。若将原租额税苗，不以远近，尽数均敷，地远谷贱之处，既不可增敷，其势必尽均入；负郭近乡之田，为害大甚，则远近俱扰，贫富俱困矣。一、六邑若同时举行经界，不能官吏能者有限〔4〕，顽民皆以量田为名，不纳二税，上供、屯驻官兵衣粮，必然阙绝。今欲先行一邑，则五邑输纳如故，而事力亦止可了办一邑。一、谓如一县以四至乡、团，各取县治在四十里内者，即合照本乡省税原额内数，并不得过乡。若乡团在四十里外、八十里内者，即合照本乡省税之额，打量减十分之三均敷。在八十里外、百一十里内者，减十分之四均敷。百一十里外者，减十分之五均敷。如莲城、上杭、武平，人物愈稀，又当随上项乡、团近远递减分敷。如此则乡税额既轻，易于输纳，必将重土乐业。前日轻弃之地，皆为良田。且所减税额，皆是汀州逐年催不到数，不妨上供岁计，减之无害。
　　绍熙四年，福建提刑辛公弃疾《论经界钞盐札子》(节要)：天下之事，因民所欲行之，则易为功。漳、泉、汀三州皆未经界，漳、泉民颇不乐行，独汀之民，力无高下，家无贫富，常有请也。且其言曰：“苟经界之行，其间条目官府所虑谓将害民者，官不必虑也，吾民自任之。”其言切矣！故曰：经界为上。其次，莫若行钞盐。钞盐利害，前帅臣赵汝愚论奏甚详，臣不复重陈。独议者以向来漕臣岘固尝建议施行，寻即废罢，朝廷又询征广西更改盐法之弊，重于开陈，其实不然。广西变法无人买钞，因缘欺罔；福建钞法才四阅月，客人买钞几登递年所卖全额之数。止缘变法之初，四州客钞辄令通行，而汀州最远，汀民未及搬贩，而三州之贩盐已番钞入汀，侵夺其额，汀钞发泄，以致少缓，官吏取以借口，破坏其法。今日之议，正欲行之汀之一州，奈何因噎而废食耶？故曰：钞盐次之。
　　开禧元年，知州陈公铸上《经界利害札子》(节要)：臣尝详究经界难行之说。本州产税最重，而米价极贱，商贾不通，绝难得钱；奸民豪户，犹借隐冒赋税之利，通融补纳，尚且费力。若或履亩之后，件件得实，不容隐匿，则其输纳愈更繁重，是以不便者多肆摇撼。又此法一行，则须开具图帐，置造砧基，打量顷亩分定等则，纽计租赋；官吏出入阡陌，保正长奔走期会，纸札食前，费用百出。若不尽从官司支给，则为大扰，反不若无事之为愈。此议者所以得持是二说而排沮之也。臣因参用众议，见得本州诸县税赋，递年止是仅及一半以上。今若只将十年催到税数取一最多年分立为定额，从各县量到顷亩，均科年额实催之税，于上供既无亏损，而贫富上下皆受实惠。至于费用一事，本州有交承桩积之钱，朝廷存留以为州郡之备，若量其所用，出捐数十百缗，以为百姓经久之利，在于圣时，决不吝惜。若蒙采用此议，委自本州选择公明，不扰属吏，先从近郭一县措置打量，则民听不惑，费用亦省。一县既有程式，他邑可以依仿，决无难行之理。
　　开庆元年，知州胡公太初《奏请经界保伍及移兵官一员置司城外三事》(节要)：窃惟汀郡，实底闽陬。土旷而民贫，俗犷而气暴。家乏富饶之蓄，时多寇掠之虞。固切抚摩，尤严控御。臣熟加询究，浩欲奏闻。不敢繁缕渎冒宸听，姑摭其所甚急所易行者，条列左方。伏惟圣明采择：一、臣自领事以来，每访民词，以产去税存、业轻赋重告者十居七八。亟加考究，盖由经界不行已久，田无亩步，但计收禾；官司之版籍不存，民户之砧基蔑有。以片纸成交易，收者获产，而出者之挂税自如；以草帐办催科，贫者供摊，而富者之抵拒罙力。又有嘱乡胥而暗走其税者，有占绝田而莫知其数者，有大家多膏腴而输税轻，小户守硗瘠而输税重者，不均之患，莫此之为甚；拯而理之，莫此之为急。臣谓经界之法，未易轻议；自实之令，委为可行。欲望朝廷特赐札下，令照两浙体例奏行自实。仍以其式颁下，臣当鞠躬尽瘁，期以不扰行之千里。幸甚。一、本州南接潮、梅，西连旴、赣，寇攘间作，渊薮实繁。昨者捕到贼徒，鞫之囹圄，多是邻郡奸民来此告说某处某家富有财物，此邦之奸民，借其向导，聚众而行。其始集也，持挟刀杖，止以贩盐为名；其既集也，置立部伍，公以劫屋为事。既行劫掠，岂免杀伤？民志惊惶，率多逃匿。臣近行下诸邑，选差隅总，重排保伍。以五家为一甲，甲有首；五甲为一保，保有长；五保为一大保，有大保长；五保以上为一都，都有官；合诸都为一乡，或为一团，亦各有长，其乡团长即隅总。从本州给文帖朱记应充。设若遇警，众急递告捍防。如境内半年或一年无虞，与之次第减免力役。如别有保护捕获之功，又行议赏。仍令沿门点定人户丁口，以藉申上。或有聚集欲出外生事者，则自甲保以上，互相觉察，以报隅总。关防既密，跌荡良难，但邻郡之奸民贩私盐而来者，常十百为群，未易遏绝。欲朝廷行下旴赣、潮、梅诸郡，一体编排保伍，严行禁戢，则犬牙相制，皆不可越境生事，岂惟汀民安，而诸郡之民举安矣：一、本州依山为城，境地狭隘；民居市肆，多在城外。以户口计，城外多于城内十倍。又有保节二十一指挥一军营，亦在城外。凡斗殴杀伤，风水盗贼，悉委长汀一尉。而尉或遇差出体究、验视，则弥旬旷日，更无弹压警逻之人。窃闻江西间有州郡市井在城外者，分兵官一员莅之。本州有训练一员，兵马监押二员，臣愚欲照例依添差监押一员，置廨舍于城外，俾与长汀尉同任警逻之责，城外无恐则城内愈安矣！此以唇蔽齿之势，委是别无妨碍。或蒙赐可，即乞札下以遵守。
　　开庆元年，知州胡公太初《帖请诸乡隅总规式》：今帖请某人充某县某乡几都隅总，开具合关报事件在下，须至给帖者。一、昨行下选有材德望之人，从本州给朱记文帖请充隅总。既谓之有材望，非可以与凡民例论也。如原非公吏干揽屠贩等人，遇到县，请县官以客礼接见。到州一同。若系投词论诉，自依常式。应有关会，并用文帖，不可据行追呼。如三帖不报或不了，可引出。一、隅总专是任责警察盗贼，卫护乡闾。应追会公事〔5〕催督官物及体究审验等事，自有保正副及保长任责，并不许官司以帖引累及隅总。如有此色，径请缴回。一、隅总若能保护乡井一年或半年境内无虞，从本路县契勘量与次第减免力役；或别有奇功能捕获警援，本县保明申州，轻者借补官赏，重者申奏旌勘。一、隅总既膺此委，尽心协力援卫乡闾。乃若托公以行私，恃权而欺众，或掊克民户财物，或侵夺民户田庐，或缉盗而收接其赃，复行纵匿，或容盗而密听其嘱，不即收擒，有词到官，或官司得于知闻，定行审究着实，照条议罪。一、今来编排保伍，专以不扰为先，止要沿门点定户口人丁，置簿抄上各三本，一申州，一申县，一付隅总。以五家为一甲，置一甲首；以五甲为一保，置一保长；五保为一大保，置不大保长〔6〕；　五大保以上为一都署，都官〔7〕；合诸都为一乡或为一团，隅总统之。仍于各处置立粉壁，大书保下甲下人户姓名，以凭稽考。即不许唤集关留，有妨民业。如将来甲内有人丁事故，甲保次第报知隅总销落，仍申县申州照会。一、人家密处，小保长置梆一只；人家疏处，甲长置梆一只。如遇警急，即仰鸣梆，一梆鸣，众梆皆鸣，甲内及保都人户闻梆，不以早晚深夜，即刻前赴应援。各家置枪棒一条，以备缓急，不许非时施用及将带出入。如有不遵约束及不相救应之人，仰甲保觉察报知隅总，申县照条断治。一、聚集徒党及十人以上，在法所禁，仰甲内常切觉察，递告保长、都官以及隅总。若隐而不告者同罪。或外州县人经过甲内，不许停留过三日。若行止不明者，不许住泊。如违约束，许甲内及保内首告。知而不告者，请隅总觉察，申县科断。
　　开庆元年，知州胡公太初《奏请武平县令乞免差武臣复京选同差之法》：照得本州武平县，距州城三百里，从来系文臣窠阙。昨宝祐二年，郡守罗宗博申乞从权作文武通差，遂差兵马监押赵与■〈礻因〉前去摄事，且许以就辟。未几，以行移检覆死囚事，蒙本路提刑司行下谓辟都监为邑宰，武臣不晓事，且责本州不以人命社稷为念。在后赵与■〈礻因〉身故，有成忠郎阮逢午为见先有文武通差之文，遂就部注授到任。本州方欲申陈乞仍作文臣窠阙，急〔8〕据武平县贡补进士县学长郑震等一百三十人列札状：“本县辟居闽底，虽号瘴乡，水土恶弱，今格旧减举主两员及免用职司。如有三举员，即改京秩。载之图志，隶为中县。注之部阙，京选通差。南岩之佛同居，灵洞之仙可访，风景未尝不美。自开邑而至绍定，宰是邑者，大则奉议、宣教之京官，次则承直、儒林之选人。代有循良，旧志壁记，历历可见。宝祐二年，本州差州都监秉义郎赵与■〈礻因〉摄令，因缘求辟，知郡罗宗博遂申省，破京选通差之格，放行文武通差。其时本路王提刑因本路具囚上谳，判云：武平一县，有人民，有社稷，往往县官皆武人权摄。今开申状，又系辟都监为邑宰，本州殊不以人民社稷为念。武平只在汀、漳之间，何至乏人而置一县于度外？其所以不遵法守，是皆武人无所识之故。牒州契勘，本县官有无注授，因何不行赴上著实，具申以凭区处？续周知郡县牒回赵都监复旧职，改委宁化县丞赵与康摄事。近县令阮成忠循文武通差之例，注授填赵都监窠阙、来膺邑寄，今以书两考矣。第恐后来或又有武弁借径而来，不谙邑事，则学校谁与作典，生灵谁与摩抚？自此风俗日薄，人物日凋，户口日耗，财赋日陷矣！且福建所隶四十九县，宰皆文充，令皆文选。以闽之属郡，素号文明声教之邦；而汀之武平，独若淮堧用武之邑，良可惜也。士民昕夕妄议，欲望本州斟酌事体，详与申奏天朝，复正京选通差之条，寝罢武人充阙之例。使小邑之令，获齿诸邑之班爵，人物由是而师表，风俗由是而教化，户口财赋由是而得安集，而节爱岂不韪欤！”本州所据武平县贡补进士县学长郑震等所陈，委是允当。合行备录具申，欲望公朝特赐敷奏，永为复文臣窠阙。仍许从本州申辟文臣一次，庶几凋弊之邑得人经理，实副百里之望。(八月三十日奉圣旨依)
　　校　注：
　　〔1〕　“始”有“始治”之意。《新唐书》作“治新罗”。
　　〔2〕　此处所指“唐书”与下文所指“唐志”均为《新唐书 地理志》。
　　〔3〕　“遇”疑为“过”。
　　〔4〕　“不能官吏”后疑漏一“众”字。或曰“不能”为衍字。
　　〔5〕　“应追会公事”疑为“一应追会公事”。
　　〔6〕　“不”有误，应是“一”。
　　〔7〕　“都官”之前疑脱漏“置一”二字。
　　〔8〕　“急”疑为“忽”。

　　●跋　
　　州有图志，一邦之史也。凡而山川之融茂，人物之消长，风俗之仍改，户口之耗增，事制之沿革，官吏之更代，校舍之废置，世故之屯屯殷殷皆系焉。历岁逾远，荒陋遗误，则不足以诏后莅政者。著身簿书朱墨丛，每视为迂缓不切之务而不介之意，实为旷典。天台境物，一赋于孙兴公，则赤城奇胜在目睫；曲江地图，一披于昌黎，则系舟韶石，可以穷佳趣；矧临汀山水人材之萃，志可陋乎？鄞江旧志，始纂于隆兴者颇略，继修于庆元者尚疏，识者慨其寤叹！今甲子一周，屡修而屡辍，用志不坚，宜志之竟无成也。判府节制宗丞吏部怡斋胡公先生，以迈往之韵，负两科重望，天下盛名，再持麾节，镇抚兹郡。既下车，疏凝蠹，崇学校，厚风化，礼多士，抚摩斯民，政通人和，凡事关治原者，尤切留意。越数月，大捐俸积。鼎新泮宫，高明其百年陋习，作成美意，穷宇照耀。旧志冗略失宜，惧其不足以诏方来，礼请郡士之俊秀贡士钟明之等，相与搜摭而裒辑之，订其舛，猎其遗，采录嘉精，专局于黉舍，俾与商其纲。与沐与三四友趋承教命唯谨，三阅月仅成编，笔削于先生大宗匠之手，俾百年之故典，一旦昭明，非洞识卓然，何以及是？抑地灵人杰，机有幸会，际此贤史君植立振起之功欤？与沐懦响粪英，无能为役，今将得替而行矣，幸而及拭目斯志之成。若夫贤史君主盟斯文，恢风弘化之功，当有一代大手笔大书特书以寿于石，与宇宙山川同其久者，其是以上裨职方氏。开庆改元中秋吉日，学生修职郎汀州州学教授赵与沐敬跋。

附錄：
胡大初【寳祐間以朝散大夫知州事修郡學重建明倫致極堂御書稽古閣肇行鄉飲酒禮増儲均濟倉錢米以廣賑糶廂禁寨舖兵並增給全分衣糧時閲射自給賞犒修城浚池屢平連城寜化劇冦】（四庫全書 史部 地理類 都會郡縣之屬 福建通志卷三十二）



