宋元四明六志校勘记　　〔清〕徐时栋
目录
　卷一
　　佚文一
　　　干道四明图经
　　　　地里
　　　　　昌国县 
　　　　城池
　　　　　鄞县 
　　　　　奉化县 
　　　　乡
　　　　　象山县 
　　　　户口
　　　　　总叙 
　　　　　鄞县 
　　　　　奉化县 
　　　　　象山县 
　　　　　昌国县 
　　　　贡赋
　　　　　总叙 
　　　　　鄞县 
　　　　　象山县 
　　　　　昌国县 
　　　　物产
　　　　　总叙 
　　　　贤宰
　　　　　鄞县 
　　　　人物
　　　　　慈溪县 
　　　　山 
　　　　　鄞县 
　　　　　奉化县 
　　　　江湖河堰 
　　　　　鄞县 
　　　　桥梁
　　　　　总叙 
　　　　　鄞县 
　　　　　奉化县 
　　　　亭传场镇
　　　　　总叙 
　　　　　慈溪县 
　　　　祠庙
　　　　　总叙 
　　　　　鄞县 
　　　　　慈溪县 
　　　　寺观
　　　　　鄞县 
　　　　　奉化县 
　　　　　慈溪县 
　　　　古迹 
　　　　　总叙 
　　　　冢墓
　　　　　昌国县 
　卷二
　　佚文二
　　　宝庆四明志
　　　　卷首图
　　　　　罗城图 
　　　　卷一叙郡上
　　　　　沿革论 
　　　　卷二叙郡中
　　　　　学校 
　　　　卷四叙水
　　　　　水 
　　　　卷八叙人上
　　　　　先贤事迹 
　　　　卷十二鄞县上
　　　　　公宇 
　　　　卷十三鄞县下
　　　　　存古 
　　　　卷十四奉化县上
　　　　　山 
　　　　卷十五奉化县下
　　　　　纪异 
　　　　卷二十一象山县
　　　　　县令 
　　　　　山 
　　　　　水 
　　　开庆四明续志
　　　　卷二
　　　　　驿亭桥路 
　　　　卷三
　　　　　水利 
　　　　卷六
　　　　　水阅 
　　　　卷十
　　　　　吟稿下 
　　　延佑四明志上
　　　　卷一
　　　　　七观 
　　　　卷四
　　　　　先贤 
　　　　卷五
　　　　　先贤 
　　　　卷七 
　　　　　山川考序 
　　　　　山 
　　　　　海 
　　　　卷八 
　　　　　城 
　　　　　堂宇 
　　　　　亭 
　　　　　楼阁 
　　　　　园圃 
　　　　　附录 
　卷三
　　佚文三
　　　延佑四明志中
　　　　卷弟九城邑考下
　　　　　镇 
　　　　　市 
　　　　　坊巷 
　　　　　桥道 
　　　　卷弟十河渠考上
　　　　　河
　　　　　　【补目】鄞县 
　　　　　　奉化州〔佚〕
　　　　　　奉化开河记 
　　　　湖
　　　　　录事司 
　　　　　引水记 
　　　　　西湖十洲题咏 
　　　　　鄞县 
　　　　　广德湖记 
　　　　　水利记五 
　　　　　废湖辨 
　　　　　东钱湖 
　　　　　奉化州 
　　　　　昌国州 
　　　　　慈溪县 
　　　　　定海县 
　　　　池 
　　　　井 
　　　　塘 
　　　卷弟十一河渠考下
　　　　（石契）
　　　　　鄞县 
　　　　　奉化州 
　　　　　慈溪县 
　　　　　定海县 
　　　　　象山县 
　　　　堰 
　　　　　鄞县 
　　　　　奉化州 
　　　　　慈溪县 
　　　　　定海县 
　　　　坝
　　　　　定海县 
　　　　闸 
　　　　　鄞县 
　　　　　定海县 
　　　　水步 
　　　　渠 
　　　　水则 
　卷四
　　佚文四
　　　延佑四明志下
　　　　卷十三
　　　　　奉化州儒学 
　　　　　重建县学记 
　　　　　重修学记 
　　　　　小学箴 
　　　　卷十四
　　　　　象山县儒学 
　　　　卷十八
　　　　　象山县寺院 
　　　　卷十九
　　　　　集古考上 
　　　　卷二十
　　　　　集古考下 
　　　至正四明续志
　　　　卷二
　　　　　职官 
　　　　　人物 
　　　　卷三
　　　　　公宇 
　　　　卷四
　　　　　邱墓 
　　　　　河渠 
　　　　卷七
　　　　　学校 
　　　　卷十一
　　　　　古迹 
　　　四明它山水利备览
　　　　卷上
　　　　　北山下古港 
　　　　　建回沙闸 
　卷五
　　杂录上
　　　总录 
　　　干道四明图经 
　　　宝庆四明志 
　卷六
　　杂录下
　　　开庆四明续志 
　　　大德昌国州图志 
　　　延佑四明志 
　　　至正四明续志 
　　　四明它山水利备览 
　卷七
　　作者上
　　　干道四明图经 
　　　宝庆四明志 
　卷八
　　作者下
　　　开庆四明续志 
　　　大德昌国州图志 
　　　延佑四明志 
　　　至正四明续志 
　　　四明它山水利备览 
　卷九 
　　余考 
　　　郡志类
　　　　三种
　　　　　明州图志 
　　　　　景德明州图经 
　　　　　大观明州图经 
　　　州县类
　　　　八种
　　　　　鄞志 
　　　　　慈溪志 
　　　　　绍熙昌国志 
　　　　　宝庆奉化志 
　　　　　古鄞志 
　　　　　至元奉化县志十卷 
　　　　　皇庆奉化州志 
　　　　　延佑奉化州志 
　　　乡镇类
　　　　二种
　　　　　桃源志 
　　　　　三茅山志二卷 
　　　山川类
　　　　七种
　　　　　四明山记 
　　　　　四明山记 
　　　　　四明洞天丹山图咏集一卷 
　　　　　四明山记一卷 
　　　　　四明洞天记 
　　　　　甬东山水古迹记一卷 
　　　　　补陀洛迦山考一卷 
　　　古迹类
　　　　二种
　　　　　庆元赐府考一卷 
　　　　　瀛海纪言十八卷 
　　　杂记类 
　　　　九种 
　　　　　四明郡才名志 
　　　　　四明才名记 
　　　　　四明风俗赋一卷 
　　　　　明越风物志七卷 
　　　　　明州乡饮酒礼 
　　　　　庆元府乡饮酒礼诗 
　　　　　庆元府济民庄始末 
　　　　　庆元府乡饮酒礼小录 
　　　　　四明乡曲义田庄本末须知 
宋元四明六志校勘记　〔清〕徐时栋
宋元四明六志校勘记卷一
鄞徐时栋
　佚文一
　　干道四明图经
佚文一百三十八条 【图经后五卷为篇什碑记完好无恙其前七卷皆丛残之书也书目亦与之俱无能考其所缺佚者何等语矣按干道所作即本大观次弟宜与之一黄主簿序称李从事原书分类为地里户口物产贡赋人物古迹释氏道流山林江湖桥梁坊陌张秘阁总叙则云随县所开列者为风土物产古今人物寺观祠宇亭传场镇江湖河堰地灵古迹而今本七卷所存条目又与前所称者不合且叙郡既以贤守殿于末叙县乃以贤宰冠其篇鄞县别出御书之名昌国特标盐场之目第五卷沟逸民于人物之外弟二卷祧梁堰于叙水之前分合颠倒莫晓其义例所在盖李处士既不全录其书自以己意为去取固不能即删本之先后而寻完帙之次序也此卷略仿名目以类相从原书分县为卷今不尔者以所辑仅万中之一挂漏良多无当于考定云○凡合数书成条如乌贼赤苋山之类今计作一条】 
附存一十二条 【宝庆志一书大半本之干道图经然既未该出处即不能凭肊妄断至其中有大书守张津云云者则虽不言所本其为旧志所有无疑特或简或繁叙述各异又不能决以为原文也今删录其要改书偏行以别乎诸书之明称征引者若或但云干道某年而无秘阁姓名则不录】 
正误一条 【诸书所引或以宝庆为干道以至正为延佑偶然笔误读者自明至如纯德汇编所载董孝子传公然作伪自欺欺人见者或将真以为图经佚文窜乱古书不可不急为驳正之也本当置之卷末今以便于稽考门类相从而与附存诸条皆以偏行书之条首又各用阴文冠以标目庶不致与佚文相混淆云】 
　　　地里 【此目见黄序○今本全佚】 
　　　　昌国县
东西五百里南北三百里西南至州驿三百五里 【宝庆志二十引旧志○大德志一引旧志○按宝庆志云旧志云然然海面际天本不可以里计也观此知宝庆所载境土悉本干道此条以加案语故特着征引又宝庆时已改州为府而此条称州驿郡志境土条称本州岛亦沿用干道之明证今以余条未明所出不复采列】 
　　　城池 【此目见本志弟一卷○今本存州城二条】 
　　　　鄞县
县在府 【原本当作州】 子城之东二百八十步城周回四百四十步 【宝庆志十二引旧经】 
　　　　奉化县
县城周环六百四十八丈 【乾隆奉化志四引图经○按奉化志未见图经此引旧志所引者今但以所见之书着之余条仿此】 
　　　乡 【里村附○此目见弟二卷○今本存鄞县】 
　　　　象山县
每一乡 【按本志云旧有五乡景德三年并为三乡】 一里计村十有二 【嘉靖象山志引干道闲○按此但引其数不载其名考象山三乡干道以后未之有改其三里宝庆时尚沿旧称惟十二村则宝庆时改为三十二保延佑时改为二十四都至明代复改为三乡三里十二村数与干道符合其村名又悉在宝庆三十二保之中然则明时村名即为干道旧号无疑今以别无确据不敢采作正文而亦不可不附记于此也○归仁乡管里一村四崇仁里青埠村东溪村马冈村九顷村政实乡管里一村四美政里乌石村白石村弦歌村宝德村游仙乡管里一村四和顺里柘溪村钱仓村鸭屿村竹山村】 
　　　户口 【此目见黄序○今本全佚】 
　　　　总叙
[天禧中]
主总一十万四千七百二十五户计二十五万六千五百七十六口
客总三万一千三百四十七户计七万四千四百一十三口 【宝庆志五○按此并不称出图经而今采之又其所载凡五朝一太宗皇帝朝二天禧中三元丰中四政和六年五干道四年今去太宗元丰而蜀采天禧政和干道忽取忽舍难免滋议然鄙意以为至当不可易也盖图经成于干道五年宝庆所载户口终干道四年此非抄旧志而何后来诸书引用图经取以勘合证佐显然其为干道旧文灼然无惑而宝庆所载太宗朝户口今见之太平寰宇记中元丰中户口今见之元丰九域志中焉知非旧志无文宝庆时考据他书以补缺略乎又况后引图经者多不过天禧政和干道三朝绝无引及此二代者由县度州固可信吾言之不妄也至宝庆六县户口当亦干道旧数故乾隆鄞志引之直断以为干道中然敬止录嘉靖象山志康熙定海志引图经与今本宝庆县志绝异惟奉化志载干道年者相合而天禧政和则又奉化志所独有然则果即旧数与否尚未可定今但采补州总数而各县则取诸后志疑以传疑慎之又慎也】 
[政和六年]
主总九万四千五百七十四户计二十一万三千七百九十一口
客总二万九千一百一十八户计五万一千七百五十四口 【同上】 
[干道四年]
主一十万四千七百二十五户计二十五万六千五百七十六口
客三万一千三百四十七户计七万四千四百一十三口 【同上】 
　　　　鄞县
[天禧年]
主九千四百五十四户计一万五千八百五十六口
客八千八百一十五户计一万二千二百一口 【敬止录户口考引宋干道图经】 
[政和六年]
主二万六千三百九十五户计五万二百一十八口
客七千五百二十五户计一万三千九十九口 【同上】 
[干道四年]
主三万九百九十户计七万五千九百三十口
客七千九百四十三户计一万九千五百七十七口 【同上】 
　　　　奉化县
[天禧年]
主七千四十五户计一万五千三百六口
客一千一百□十六户计一千三百十口 【乾隆奉化志○志不云出图经然本图经无疑】 
[政和年]
主二万六千六十八户计五万八千一百八十口
客一千九百六十五户计三千九十口 【同上】 
[干道年]
主二万九千九百九十七户计五万三千二十一口 【按干道主客与宝庆奉化志合彼志三千下有八百二字】 
客二千六百九十五户计六千七百口 【同上】 
　　　　象山县
[干道元年] 【按当作四年】 
主户八千八百五口二万四千六百一
客户三千四百九十九口八千三百六十一 【嘉靖象山志○例与前条奉化志同】 
　　　　昌国县
[政和六年]
主户六千六百九十五口二万一千九百三十三
客户四千七百八十口一万三千二百五十三 【康熙定海志四引宋干道志○此盖本之闻惢泉所作昌国遗志稿中然何以但引政和而不引天禧干道也乃定海志则复引延佑志曰户一万五千三百九十口四万四千七十一又引至正志曰户一万三千七百九十九口四万三千六百二十五按延佑至正二志不载户口诸书亦从无引之者且大德昌国志称至元二十年抄数户计二万二千有奇口计十二万六千有奇以此得升县为州万无至延佑至正闲忽缩户止一万数千口止四万数千之理则其所引元时二志户口必为干道志中天禧干道二朝户口无疑惢泉尚见图经之全必能全引惜为后来重修人所乱此虽肊见固可以理断之然遽以采作佚文则未敢也】 
　　　贡赋 【此目见黄序○今本全佚】 
　　　　总叙
[夏税] 【以下子目先后略仿宝庆志为序】 
正税绢八千二百九匹
和买绢二万二千四百二十七匹
认发临安府和买绢八千七十九匹
淮衣绢二千七百匹
总为绢四万一千四百一十五匹
正税紬四百二十二匹
和买紬九千九百匹
淮衣紬三千三百匹
总为紬一万三千六百二十二匹
正税绵一十一万两 【宝庆志五引干道五年旧志】 
[酒]
酒课岁额五万贯以上明州五务 【敬止录酒务考引干道志】 
[商税]
熙宁十年以前诸州商税岁额三万贯以下明州五务 【按务当作场○敬止录连引此上二条复云此合五邑而言未知鄞几务此尚为至轻者也按至轻云云疑亦干道志中语】 
[年额诸色窠名钱数] 【此目本敬止录引盖即宝庆志中杂赋也】 
折帛 【原作白据宝庆志改】 钱六万二千二百九十九贯文
身丁钱四千七十贯一百八十二文
茶租钱二百三十九贯七十八文 【敬止录 【卷首失去考名】 引干道志】 
[朝廷窠名]
籴本钱额九万六千九百七十八贯四百三十九文内于酒务并省钱拨出四分簇到三万八百六十七贯二百九十三文余钱系诸税场以日生收到钱分拨及村坊买扑认纳并人户身丁钱凑足赴行在省仓和籴场交纳 【宝庆志六引旧经】 
经总制正额钱年额四十一万八百二十五贯六百六十八文内经制钱二十一万一千七百七十三贯四百九十一文总制司一十九万九千五十二贯一百七十七文其钱出于属县给纳二税头子勘合耆户长免役里外酒税并人户典卖田宅税契窠名等拘收 【同上】 
左藏库在京官员雇钱一百五十贯文 【同上】 
[监司窠名]
转运司月解等钱三万四千八百一十六贯八百三十八文移用降本钱一万八千八百九十三贯六百五十三文通为钱五万三千七百一十贯四百九十一文内有无指拟钱一万三千五百贯文每年户科及转运司改拨别处州军取发而本府 【原本当作州】 里外场务沽卖不行减造糯米尚有无催钱六千一百九十五贯八百三文 【同上】 
　　　　鄞县
[秋税]
四万三千一百二十七石八斗一升六合二勺 【敬止录国课考二引宋干道志】 
　　　　象山县
[夏税]
租税 【按当作正税】 绢九百二十七匹五寸
紬二百一匹三丈三寸
绵三千四十四两二钱九分 【嘉靖象山志引干道闲○嘉靖县志额征后跋云以上岁办盖自永乐以来载诸旧志抄本然则此引出自永乐象山志耳其下载宝庆闲者与今本宝庆志一字无异】 
[秋税]
苗麦 【按当作苗米】 三千四百九十七石一斗五升九合 【同上○按此数与宝庆象山志同盖数十年中未有增减耳彼志九合下有三勺二字】 
　　　　昌国县
[田土] 【按敬止录国课考引图经秋税自注云田土不载嘉靖象山志引夏秋税亦不及田土而定海志独引一条颇可疑也】 
官民田土一千五百九十顷八亩三分二厘 【康熙定海志四引宋干道志】 
[秋税]
米三千六百一十五石七斗三升八合 【同上】 
[杂赋]
茶税钱一十三贯五百一十七文
身丁钱二千一百八十一贯九百七十五文
折布 【按当作折帛】 钱八千一百七十八贯四百文 【同上】 
　　　物产 【此目见黄序及总○今本全佚】 
　　　　总叙
[鳞介] 【此下子目并见黄序】 
乌贼一名乌（鱼则）能吸波 【此二字惟宝庆有余志并无】 噀墨溷水以自卫使水匿不为人所害然群行水中人见墨水至辄可 【至正作可余并作下】 笱罗而得之 【以上十七字宝庆志无】 性嗜乌每暴水上有飞乌过谓其死便啄其腹则卷而食之以此为名言其为乌之贼也 【以上三十四字惟宝庆有余志并无○宝庆志四引图经○至正志五引图经○嘉靖宁波府志十二引图经○嘉靖定海志引图经○雍正宁波志十三引图经】 
[花木]
有如锦之桑 【浙江通志一百四引四明图经○宋周世则注王十朋会稽风俗赋引图经 
【此会稽图经也】 
云诸暨出三如谓如锦之桑如拳之栗如丝之苎又宏治绍兴府志引旧志云会稽产如锦之桑今按此条原本亦当有会稽二字例诸芹与笔管二条或脱越中字盖四明本隶会稽古越地也】 
[果蓏]
薯蓣出北都四明者良 【康熙鄞县志二十四引图经】 
芹产越中白马山者最香美土人杂芥为葅沃以
酰酱味绝美 【浙江通志一百四引四明图经】 
[药茗]
天花粉明州生 【康熙鄞县志二十四引图经】 
黄药明越等山有之 【同上】 
[器用]
越出笔管 【浙江通志一百四引四明图经○乾隆奉化志六引图经○按此四字亦见会稽赋周注彼乃引会稽图经也】 
　　　贤宰 【此目见弟三弟五卷○今本存奉化一条慈溪三条】 
　　　　鄞县
王元暐琅邪人太和七年以朝议郎行鄮令筑它山堰浚小江湖灌溉甚博民德之 【乾隆鄞县志十一引干道图经】 
　　　人物 【此目见黄序总及弟二弟三弟五卷○今本存鄞县十六条奉化二条慈溪八条】 
　　　　慈溪县
【正误】 【董黯字叔达句章人生后汉时家贫少孤事母尽孝甘泉美味奔献于母母甚肥悦比舍有王寄者富而不孝二母各言其子寄闻而衔之伺黯出苦殴其母致死黯饮痛不言母既葬斩寄首以祭母墓自囚告于有司和帝释其罪召为郎不就以寿终初黯母寝疾喜饮大隐溪水得不以时于是筑室溪傍以便日汲厥疾用瘳○董华钧纯德汇编二引南宋干道四明图经○又跋云钧按图经古旧极矣此传破损模糊几半为摘楼宣献记所述行略补之然观字眼分明处与楼文绝不爽可知宣献所述的是图经原文也又宣献所述尚有屋侧泉涌数语而图经于此处颇清楚且楼记有传记图经参考之句则此数语或采之传记中故不敢增入若图经纯孝庙董母墓及慈县等条更难识认幸李孝谦四明文献录全载之得录置后卷○按此大妄不足信也今本图经弟二卷鄞县人物董黯传云董黯县人也事详祠庙门只此十字更无他语乃不意于时人书中得见别有传文至一百二十余字之多夫古书残缺直以已意补完不足信一今本次序纯孝庙条在董传前数翻董母墓及慈溪县条在董传后数翻今前后皆已不可识认而董传之在中闲者独尚存大半不足信二文献录既全载庙墓诸条不知何故独删去此传一字不登至烦后人从楼记补完不足信三今本董传云事详祠庙门祠庙门纯孝条云其孝行之大已见于徐浩所书之碑汇编引文献录同而此碑全文载弟十一卷中盖事实已备无庸赘设也今乃复录事迹百余言不足信四浸假真有此传则孝庙条何不云孝行之大见人物传中而乃旁称崔记乎不足信五况此传果真今本十字谁伪之不足信六若谓李处士所伪则文献录一书全不可凭何故又取其所载三条不足信七宝庆志先贤事迹凡用图经者皆注云见旧志今事迹中董传与此伪传相似何以不注所出不足信入且吾详味宝庆而知图经实以孝子为鄞人非但未尝以为慈溪人并未尝以为句章人也宝庆云今子城东南有庙旧志谓即其故居则黯本鄮人也虞翻谓为句章人据其徙居慈溪言之是其援图经以考定仲翔之言凿凿如此而慈溪卷中尚有董传董传中尚有句章人三字则罗参军目不识丁矣不足信九延佑志人物考多采图经亦必注明今考中董传与此伪传差异不过数字乃注征引不注先出之图经而注引用图经之楼记(延佑人物考注云楼宣献碑修)不足信十然且董华钧目空今古以古来名人传孝子者并皆择之不精乃特自撰一传冠诸古今篇什之首传中尚注引用书名而字叔达则注见楼碑及延佑志句章人则注见崔碑及董氏旧谱生后汉至事母一截则注见旧谱甘泉果字误泉美味至甚肥悦一截则注见延佑志比舍王寄至各言其子一截则注见旧谱并各志寄闻至致死一截则注见正德慈溪志及成化志黯饮痛至祭母墓一截则注见元人世德录及成化志自囚告于有司至寿终一截则注见孝子纪事本末及世德录并旧谱如图经果存大半楼记果出图经华钧所采图经果为真实不妄何以所作传中一语不敢采引若谓作传时尚未见图经则其传末锡号纯德征君一事此见今本孝庙条又何以居然注见干道图经则岂非良心发见于己所作传中不敢俨然参以子虚乌有之书而特造此传聊以欺人者乎不足信十一又且孝子以鄞人徙居慈溪华钧力争谓非鄞人孝庙向在郡城华钧力争谓在慈溪城中往往不辨黑白无故诟詈真如十余岁小儿与八九十岁老翁争其所目击之事而其载楼宣献记直删去句章今之鄞县也七字又改其母反葬于鄞为盖葬于鄞又改城之祠宇为慈之祠宇夫以人人得见之攻媿集尚敢窜乱私改而况图经世所希有传者皆非足本则宜其恣意造作更无顾忌也不足信十二汇编一书考据疏舛议论乖张凡唐宋元明名家文字无人不遭其掊击无篇不经其剥削为自来摭辑成书者所未有且己欲显扬祖宗而先作伪欺人自处于不信其罪大矣本不足辨以其书镂刻甚工且所引图经他条与引宝庆延佑至正诸条皆与今本合见者将疑此传真为此志佚文又恐妄人或尤而效之伪造古志其甚者且将为构讼张本防微杜渐不可不惧故录其传而详诘之】 
　　　山 【此目见弟二弟六弟七卷黄序作山林○今本存鄞县三条象山二条昌国六十六条】 
　　　　鄞县
鸡鸣山山有石井上有铜瓶着石有大石鸡云从浮梁上飞来今犹鸣应扶桑晓 【宝庆志十二引旧志○延佑志七引图经】 
赤堇山在鄞县东四十里 【按原本当无鄞字延佑志沿革考注引此一句亦无鄞字嘉靖志无东字乾隆志无在鄞二字】 山有草曰赤堇鄞县以此为名 【延佑乾隆二志无为字】 而加邑焉 【四字乾隆志无○宝庆志十四引旧志○延佑志七引干道旧志○嘉靖宁波志五引旧志○乾隆鄞县志三引干道图经】 会稽记云昔 【嘉靖志无昔字】 欧冶造剑于此山云涸若邪而采铜破赤堇而取锡 【宝庆志十四引旧志○嘉靖宁波志五引旧志】 
　　　　奉化县
天门山 【按宝庆弟十四卷奉化天门山下注云据本县所载如此而象山亦载天门山又弟二十一卷象山东门山下注云奉化县亦载天门山姑两存之云云虽不明言旧志其指图经无疑今本存象山之东门而佚奉化之天门本当据补以所存之东门与宝庆异文则所佚之天门未必与宝庆合辙也故存其目而不采其文】 
汉城山西汉建元三年严助发会稽兵围东瓯元鼎六年韩说出句章击东瓯领汉兵驻此故得名 【宝庆志十四引旧志】 
赤苋山在县东北二十里夏侯曾先地志云亭头有赤苋山上有盘石可坐千人秦始皇遣徐福求访神仙尝至此或云昔有赤苋仙人尝居此山因以名焉 【同上】 土传赤苋仙人所种 【学斋占毕引明州图经】 
蓬岛山其源 【二字嘉靖志无】 来自四明山重冈复岭缭绕绵亘 【四字四明山志无】 自剡之西南至于镇亭之东北 【十二字嘉靖志奉化志并无】 形势雄壮不露锋角 【八字山志无】 兀 【奉化志作屹】 然为诸山之冠 【山志作兀然独冠诸山】 北为安岩之翠峰南为石楼之赤岩过杉木岭入于天台 【八字嘉靖志奉化志并作脉延天台四字】 陟 【山志无】 其巅俯视数百里外沧海微茫烟云萦带城邑聚落 【十二字山志但作沧海城邑四字】 了然在目崇宁闲 【山志上有宋字据宝庆志删】 有尼结庐于其侧号师姑坪 【山志作平据藏本宝庆志改○十四字嘉靖志奉化志无】 旁为后莱山山 【山字奉化志不重】 谷闲 【八字山志无而下句潭字下有在后莱山谷中六字】 有龙湫名（鱼役） 【山志作虾误】 鱼潭岁旱乡民祷祀之 【三字奉化志作雩祷山志七字并无○嘉靖宁波志六引四明图经○四明山志一引图经○乾隆奉化志二引四明图经】 
蓬莱山纳土为贡以实方丘 【嘉靖宁波志四十二引四明图经○按句余土音有蓬莱山土歌注云在奉化境而宋时取以筑社见干道四明志】 
乌峰临溪其石五色似花钿 【浙江通志一百三引四明图经○乾隆奉化志十四引四明图经】 
大小悔山 【乾隆奉化志二引干道志○按奉化志载大小晦山引旧志云干道志作悔非】 
　　　江湖河堰 【此目见总叙黄序但称江湖本志则一卷作水利二卷分渠堰与水为二而合江湖河潭于水门七卷标水字而附以湖潭井○今本存州城内一条鄞县六条昌国三条】 
　　　　鄞县
【附存】 【东钱湖干道五年守张津具奏乞开茭葑得旨依奏○宝庆志十二○按东钱湖已见今本弟二卷中语又甚长似不至更有脱略而不然也本条说湖之利不过五六行其余则韶师之塔知和之庵正言读书之庐丞相创造之庙些小名胜谈之缕缕岂有郡守议浚朝廷允许事关乡国利害又为当时身亲经历之事而转无一语叙述之理盖录此本者本不全抄不过以己意为去取一卷之中一类之中一条之中各有删节耳余谓胡尚书作宝庆志政迹在郡者赫然具陈秘阁（上□下田）心民事不减尚书而今干道志中殊寥寥为可惜也今复取其原奏并录于后以意度之图经中又必载此札子也】 
【附存】 【干道五年守臣张津言东钱湖容受七十二溪方圆广阔八百顷傍山为固垒石为塘八十里自唐天宝三年县令陆南金开广之国朝天禧元年郡守李夷庚重修之中有四闸七堰凡遇旱涸开闸放水溉田五十万亩比因豪民于湖塘浅岸渐次包占种植菱荷障塞湖水绍兴十八年虽曾检举约束尽罢请佃岁久菱根蔓延渗塞水脉致妨蓄水兼塘岸闲有低塌处若不淘浚修筑不惟寖失水利兼恐塘埂相继摧毁乞候农隙趁时开凿因得土修治埂岸实为两便从之○宋史河渠志】 
北清堰 【按嘉靖以后引此清并作津当误】 在县西北二里 【开庆志三引旧图经○至正志四引旧图经○嘉靖宁波志五引旧图经○敬止录山川考六引旧图经○康熙鄞县志七引图经○雍正宁波志七引旧图经】 是堰为鄞西咽喉 【康熙鄞县志七引图经】 
鹊巢（石契）在县手界乡镇甲今废为田 【开庆志三引旧志○按开庆所云旧志者图经也其称宝庆则曰续志例见弟二卷大人堂条】 
　　　桥梁 【此目见黄序及弟二卷○今本存鄞县一条】 
　　　　总叙
[西南厢]
清澜桥俗曰府 【原本当作州下同】 桥奉国门前六十步
四明桥府南九十步有亭唐太和三年刺史李文孺建毁于建炎之兵干道五年守张津重建
憧憧桥府西南一里西湖众乐堂之东西桥也俗呼曰 【三字敬止录引作旧名】 东湖桥西湖桥天禧五年僧蕴臻建转运使陈尧佐立名嘉佑中守钱君倚修干道五年守张津重建仍建二亭其上侍御王伯庠记
湖心石桥大小二桥府西南一里半元丰七年建
甬水门里桥元丰二年建
葱行桥府东南九十步
迎凤桥府东南一百六十步
锦照桥大庙前南距府二百八十步
仓桥振名坊南距府二里半
福明桥景福寺东距府二里
新桥景福寺西距府二里半
五马桥在竹洲西距府一里半
通安桥曾家汇南距府一里二十步 【宝庆志四引旧经】 
清洞桥旧名锦照 【敬止录山川考三引旧图经】 
[东南厢]
巿心桥南湖头南西南厢交界距府一里
吴栏桥巿心桥南西南厢交界距府一里半
奉化桥一名捧花龙舌头南西南厢交界距府三里
水月桥延庆寺前西南厢交界距府三里十五步
洗马桥新寺后门距府二里十八步
泥桥新牌桥东距府三里二十四步
车桥灵桥门西距府四里四十五步
焚香桥采莲桥东距府二里三十步
采莲桥南寺前南距府三里半元丰六年建
狮子桥兴教寺南距府二里半
新牌桥泥桥头南距府二里半十二步 【宝庆志四引旧经】 
[西北厢]
迎恩桥一名仁安望京门里东距府一里
虹桥寿宁坊南距府二百十步干道中守张津重建
河利桥 【敬止录引作河利巿桥】 项家巷口府西南半里
惠政桥报恩光孝寺前俗曰天宁桥崇宁二年建
永济桥路分衙前距府六十步景德四年僧惟一建干道五年张津作亭其上
董孝桥一名渡母桥报恩观西距府六十步天禧
五年建有亭久而（土已）干道五年守张津重建
府东门桥距府二十步
府西门桥距府三十步
阮家桥一名料桥府东北半里
鉴桥状元坊下 【下字原脱据敬止录补】 府东北一里
西上桥府西北一里半
东上桥府西北一里
石（石契）桥府东北一里三十步元符元年建 【同上】 
[东北厢]
万岁桥又曰 【敬止录引作一名】 贯桥府东南百步西南厢
交界周广顺二年建
皇封桥府东南半里
开明桥一曰通明鄞县前
积善桥鄞县东
生姜桥鄞县东
盐蛤桥府东南二里半 【同上】 
　　　　鄞县
【附存】 【庆丰桥旧名望云在望京门外绍圣四年建干道四年守张津重建○宝庆志十二】 
　　　　奉化县
庆登桥世传布袋和尚澡身桥下一砵随流而漂
招之即回至今逆流 【宝庆志十四引旧志】 
　　　亭传场镇 【此目见总叙○今本存昌国一条○按图经无官僚公宇诸目今附入此门】 
　　　　总叙
射亭在九经堂后 【开庆志六引旧志书】 
【附存】 【众乐堂子城西南嘉佑闲守钱公辅建干道四年守张津重建○宝庆志三】 
【附存】 【节度判官听事旧在仪门外之西干道中守张津欲敞公使库以故戎司易之直奉国门之西颁春亭之后○同上】 
【附存】 【禁军五指挥干道四年守张津重修五营增屋凡四百楹○同上七】 
物料场寄巿舶务之东廊旧云在子城里今废 【宝庆志三引旧经】 
【附存】 【公使库设厅前西庑之后干道中守张津以签判旧厅益之○宝庆志三】 
【附存】 【香泉库干道二年守张津措置于城外创库官给本柄造酒差使臣一员监卖应副细民酤饮不许入城搀夺省课岁收息钱添助官兵俸料支遣无分隶诸司○同上五○按张公以三年五月到任此云二年当误】 
【附存】 【旧无贡院士率寓试于行衙又于府学西妙音院建炎四年毁士寓试于谯楼之上或开元寺干道五年守张津始即妙音院废址建院以容之糜金钱一千万东西重廊凡一百四十楹立听事于其北位考官于其后执事之舍悉备○同上二】 
养济院屋三数闲 【开庆志四引图志】 
　　　　慈溪县
吴越武肃王改丈亭为上亭 【柳贯上福龙山古迹记引图经】 
　　　祠庙 【此目见弟一弟二弟六弟七卷总序作祠宇○今本存州城内三条鄞县十二条象山县三条昌国县二条○按黄序及弟一卷总叙中所胪条目以至各卷所分门类皆无学校惟弟二卷鄞县祠庙门首冠以至圣文宣王庙则原书合学校于祠宇可知今用其例】 
　　　　总叙
【附存】 【州学守张津干道三年重修○宝庆志二】 
[赡学田粮]
学田三千五百五十九亩有奇
米一千一百三十二石有奇
谷一千四十石八斗八升
租钱七百一十二贯有奇
后益以湖田米一千五百四十九石有奇曰养士一百五十员 【敬止录学较考引宋干道年闲○按此不称图经然其下又载宝庆年闲云云延佑年闲云云至正年闲云云与今本三志丝毫无异则此为图经佚文无疑】 
【附存】 【五龙堂唐刺史李伉即开元宫建皇朝干道四年守张津以旧宇庳隘乃移创于报恩光孝观之申地○宝庆志十一】 
大人堂钱亿祠 【开庆志二引旧志】 康宪 【按即亿也】 从子惟治来继任故尊称之 【鲒埼亭集外编十三引图经○按宝庆志十一大人堂条亦载旧经语按其文义乃高闶记中所引者盖大观图经非干道图经也】 
　　　　鄞县
风云雷雨境内山川神坛在城南甬水桥东北 【戴鲸风云雷雨山川坛记引四明图经】 
　　　　慈溪县
遐追庙五代末有鲍侍郎约 【雍正慈溪志引作刘侍郎韔大误】 相钱氏宋初劝以纳土胡毅刘韔 【宁波府简要志作鋹】 俱谓 【鲒埼亭集引作皆言】 不可及钱氏归顺 【归顺集作计定又无及字】 约 【雍正志引作韔误】 窜海上 【四字集作胡刘游窜海上】 钱氏使人追之不及遂隐是山终老其时钱氏以诗怀之曰 【此二十三字据集补嘉靖天启二志但作钱氏使人以诗追之云雍正志作钱氏使人以诗招之云】 东遐追兮西遐追鲍约 【雍正志引作守约大误】 何如罢钓归海上人庙祀之
【六字三志皆无○鲒埼亭集二十三引成化志所引宋干道张氏图经○嘉靖宁波志十五引图经○天启慈溪志四引图经○雍正慈溪志五引图经○宁波简要志载此事略同而下乃云鲍约隐遐追山以遐追庙谓即祀鲍约雍正慈溪志则复谓刘韔变姓名为鲍约隐居于此语皆与此大异按图经云约窜海上者谓胡刘二人相约而窜海上也诗云鲍约何如罢钓归者言如鲍约者乃宜罢钓归耳二君则各为其主何为深隐不出乎简要雍正二志盖读约窜之约作鲍约之约复疑隐者胡刘而诗乃言鲍约故矛盾纠葛不得其解遂不能不迁就其词矣驳语详谢山遐追庙碑中】 
　　　寺观 【此目见总序○今本全佚】 
　　　　鄞县
天童山景德寺法璇居此日诵莲经感天童蹑云升降捧天食来供师夜绕塔行道人遥见师身与塔之相轮等白衣范的备述其事所谓太白禅师者也古松唐僧昙德清闲所植 【宝庆志十三引旧志】 
大梅山护圣院开成元年建法常禅师初领千众住持每云一日不作一日不食惟啮白墡饼子不同众僧之餐山闲患无水乃感象眠为池虎跑为泉今象齿犹存 【同上】 
【附存】 【惠光院院尝有妖僧塑神像纳老乌于其腹以术咒之使为祸福于人而邀利民之有灾患不祷其神则不宁干道中守张津知之追妖僧至庭下具得奸状遣吏剖其像果有死乌杖其僧而逐之民以安息○宝庆志十三】 
　　　　奉化县
净慈寺唐干符六年建 【沈焕净慈寺记引图志篇中又称图经】 
　　　　慈溪县
补陀院唐宣宗大中六年旱魃为灾遇神僧指凿兹池 【按谓寺中池也】 得灵物祷之而雨大通因建梵宇其上名大中观音院院东北旧有灵岩古寺莫详创始而废亦已久相传尝遭雷电震毁钟沦于地不可复出至五代汉天福闲邑士夏公敬章以灵岩接近先垄便于祭埽故即其废址重建兰若名海惠庵以为奉安先灵之所遂并大中观音院共为补陀教院 【陈敬宗重建灵岩观音寺记引图志】 
定林寺初隐君费日章号峰山者以赀甲于里闲爱兹山 【按谓南山深谷中之山也】 邃雅筑精舍读书晚岁捐园田山林之饶凡六百亩有奇辟为峰山道院没而葬兹山事在晋天福二年至宋 【按原本当作皇朝】 天圣四年僧徒日繁产亦寖广乃请额于朝赐名定林竖碑以纪始末仍祀日章于东庑不忘本也 【颜鲸重修峰山寺碑记引图经】 
　　　古迹 【此目见黄序总叙及弟一弟二弟七卷○今本存州城内七条鄞县七条昌国一条】 
　　　　总叙
会稽有资氏 【姓氏急就篇上引四明志○按原书不知所说何语今但见此五字无门可归姑附于古迹中○又按全谢山公棠辨云干道四明志述形胜祇及兴公之梨洲而无树棠之说按今本无梨洲而谢山所说又不录其原文无从采引或在四明山条或在奉化县卷抑或谢山误记均不可详今姑附识古迹之后】 
　　　冢墓 【此目见弟二弟五卷总叙作地灵古迹○今本存鄞县六条慈溪十一条】 
　　　　昌国县
徐偃王墓在翁洲王龟龄会稽赋云翁洲访偃王之庐是也一云在鄞隐学山 【嘉靖宁波志四十二引旧图经】 
宋元四明六志校勘记卷二
鄞徐时栋
　佚文二
　　宝庆四明志
佚文二十四条 【宝庆志首尾完好宜若无佚而亦得二十余条之多盖传写脱落时所不免况今本明明有缺闲乎然此所采列者丛语之潮论浙志之大隐传以及至正嘉靖二志之所征引断为佚文无疑若其余诸条则尚未敢深信初意将别为附存而以绝无证佐固不能决之为真亦无从断而为伪也既不羼入原书何妨录以备览读者以意斟酌之可矣】 
正误一条
　　　卷首图
　　　　罗城图
赵王府 【嘉靖宁波志十六引宝庆图○志云县治南一里握兰坊左据宝庆图志所载盖宋宗室赵善湘所居也】 
　　　卷一叙郡上
　　　　沿革论
齐澣字洗心定州义丰人开元二十六年为江南东道采访使先是武德中废鄞州为鄮县隶越州澣始奏请复为州以境有四明山故号明州后为润州刺史招集流民五百户徙于明以安辑之 【乾隆鄞县志十一引宝庆志○按宝庆郡守中不应有澣题名此或当为沿革论中从采访使齐澣之请句下注文】 
　　　卷二叙郡中
　　　　学校
庆元学宫别有慈湖肄业诸生独为一斋 【句余土音中诗注引宝庆志】 
　　　卷四叙水
　　　　水
燕肃潮论○亦 【按亦字当改作俱字语详札记弟二十一卷】 复会于子位 【六字今本有】 其小尽则月离于日在地之辰次日移三刻七十三分半对月到之位以日临之次潮必应之至后朔子时四刻一十六分半日月潮水亦俱复会于子位 【姚宽西溪丛语上○按各本宝庆志及咸淳临安志延佑四明志嘉靖宁波志天启慈溪志敬止录以至　国朝所修省府县志载潮论者并无此五十九字盖以此段文字与前段相同传写易致脱落耳今按大尽小尽刻数差异未可删并也当补又按海潮辑说于前段日移三刻七十二分句下注云其小尽则次日移三刻七十三分半盖作辑说者以意采注后段异文用省重复又可见此截文字为原作所有无疑】 
蛟池蜃池城中既有日月二湖又凿此池潴水以备旱居民所侵湮塞无几 【八字康熙志无○至正志十一引宝庆志○敬止录山川考三引宝庆志○康熙鄞县志七引宝庆志○按备览云郡志止说清澜池及府池而亦不言蛟蜃二池在何地然则原本当有此条但未明所在耳此条当在府池之后】 
　　　卷八叙人上
　　　　先贤事迹
贺知章○因元宗赠行诗岂不惜贤达其如高尚心名之曰高尚宅 【二十二字在世传以为贺监旧宅之下○甬上先贤传列传一引宝庆志○按樗庵诸传虽明注出处然其中未必无采自他书因文附见者其显然错谬列诸正误至如此类疑信参半竟置不录又恐失采过而存之非必真以为宝庆原文也余条仿此】 
【正误】 【徐浩字季海本越州人由明经以文词着张说见其喜雨赋及五色鸽赋曰后来之英也荐为集贤校理授中书舍人诏令多出其手干元二年上广孝经十卷迁秘书郎旋以御史劾奏出为明州判遂居鄮自称四明山人父峤之善书浩得家法尝书二十四幅屏八体皆备草隶尤工邑董孝子庙碑浩所书山谷评其书法老重着有书谱一卷古迹记一卷载艺文志○甬上先贤传文苑上引宝庆志○按此采诸康熙鄞县志误注宝庆而不知康熙志固大误也今本宝庆徐浩传云自称四明山人唐干元二年进广孝经十卷授校书郎又有书谱一卷古迹记一卷注云出艺文志又干道图经徐浩传云唐干元二年尝进广孝经十卷授校书郎非徐季海也又王尚书作七观亦但云思昔山人有徐广孝经之旨而已其后袁文清作四明志王总管作续志并不为浩立传即冯判官牵合附会于昌国志立浩传然亦不过曰进孝经授校书郎而已是宋元以来从未尝以四明山人之徐浩混并之于越州之徐浩也乃明人张尚书作宁波志忽妄牵合之其弟四十二卷云浩字季海居越中为中书舍人知制诰干元二年进广孝经十卷授校书郎累官至岭南节度使贬明州别驾遂居鄞善书法著书谱及古迹记自称四明山人至闻征士作鄞县志又为特立此传曾亦思中书舍人何官校书郎何职岂有久居清要视草之近臣反因献书降授卑秩之理且张志所说之官闻志所载之事无不本诸唐书本传者本传明言浩贬后至德宗初召授彭王傅进郡公以卒而张则曰贬后居鄞闻则曰贬后居鄮摊书据文忽若仅见其半皆可駴也此事沿误已久几于靡不云然蒋孝廉用康熙志误传而注宝庆志则尤误矣故特辩之○又按唐艺文志孝经类云徐浩广孝经十卷浩称四明山人小学类云徐浩书谱一卷古迹记一卷考季海本传称其善书书谱古迹为季海所作无疑作唐书者以季海已有专传无庸更述故但曰徐浩而已至广孝经则别一徐浩作唐书者惟恐相混故特注云浩称四明山人义例甚明三书断非一人作也然则宝庆志失于裁断尚为误读唐史者必如图经及七观始为精审耳】 
杨适字韩道慈溪人明律历晓兵法隐居大隐山以文学行义闻于乡里人皆不敢道其姓名以先生目之仁宗访天下遗逸知州事鲍轲以名闻赐粟帛嘉佑六年知州事钱公辅又表奏适高节授将仕郎试太学助教州遣从事躬捧诏书具袍笏舆从以礼起之辞不受年七十余没葬大隐山县令林叔豹为立碑祠于学 【浙江通志一百九十二引宝庆四明志○按此传当在孙合之后楼郁之前今本二传之闲实有脱简】 
王说○奏议书疏诗文二百十一篇 【乾隆鄞县志二十二引宝庆志○按似在舒亶铭之之下又按奏议上似有有字】 
薛朋龟○初尉仙居值岁饥剽掠四起朋龟请发赈之盗悉平及司录楚州遘靖康之变勤王师归道州境将鼓噪为乱朋龟亲至军中慰劳发帑金犒军众始定任满而去士民遮道乞（上□下田）后与汪思温等结社林下称四明五老 【甬上先贤传列传二引宝庆志○按此八十四字当在未上而卒之下又按今本薛传但叙历官无一语事迹赵彦逾传亦然而下即注云本家未发到行状然则此截殆果佚文耶】 
卞大亨○性颖异于书无所不读其精粹悉从庭训得之 【十八字在字子车之下○道光象山志十四引宝庆志○又此下云入太学以经术着于时人号卞夫子亦视今本稍详】 
史诏字升之父简为郡从事奉母至孝公事之暇即具甘旨游十洲闲郡守怒其不告摧辱之抑悒而死母叶氏以遗腹生诏尝与丰清敏俱受业城南楼先生郁遇大比辄引避每曰无母氏之节已无史氏矣誓终身母子不相离日与其妻奉养靡弗至或曰取荐所以荣母也答曰朝廷设科思得其用敢窃为己荣耶况自爽初志忘亲欺君君子所不为居乡里民有争讼就诏求直不复诣有司大观二年有孝友睦姻任恤中和八行兼修之举郡县以诏应命遂奉母避居邑东大田山守令迹所在迫使就道坚辞不起人称为八行先生后以孙浩贵赠太师越国公父简亦追赠冀国公 【甬上先贤传隐逸引宝庆志○按宝庆志于忠定传首云祖父诏以孝友睦姻任恤中和之行举于朝不就又于冀国夫人传中云子名诏字升之以孝友睦姻任恤中和之行举于朝不就若既有此传何必复于二传琐述之然有不敢决为必无者盖宝庆绍定闲弥远柄国赫然于时故志为其父作传至五千余言又为其高祖母作传亦滔滔四百余言此外其从祖如木如才其兄其弟与其诸子无不附见二传中而其曾祖八行先生隐德巍然实足纪载疑未必不为之立专传也今姑附之八卷之末】 
　　　卷十二鄞县上
　　　　公宇
太白楼浮梁之东二里 【嘉靖宁波志十九引宝庆志○雍正宁波志三十四引宝庆志○按嘉靖志又云即宋守胡矩所建楼也句疑亦出宝庆志中】 
　　　卷十三鄞县下
　　　　存古
处士陈之翰墓在隐学山陈瓘为墓志 【乾隆鄞县志二十四引宝庆志○按宝庆志本传但云陈忠肃志其墓不言葬所此条若果系佚文当在存古门特存古门所载冢墓不及本朝惟鄞女一墓不过为荆公存诗案耳乾隆志所引殊叵信】 
　　　卷十四奉化县上
　　　　山
鄞城山○而鄞之立县时在金峨山下故曰县东四十里 【十八字在即赤堇山也之下○嘉靖宁波志五引宝庆志○敬止录山川考二引宝庆志○雍正宁波志七引宝庆志】 
　　　卷十五奉化县下
　　　　纪异
梨洲○山下有坡曰响石坪 【乾隆奉化志二引宋宝庆志○按当在升仙处之下】 
　　　卷二十一象山县
　　　　县令
王椿○祷雨蓬莱观立应 【道光象山志十二引宝庆志○按此或在炼丹山条或在栖霞观条皆未可定今以象山诸县令颇有一二载事迹者姑存诸此】 
　　　　山
炼丹山○古篆在蓬莱山西麓蓑衣岩上不可识 【同上十八引宝庆志○按似当在掌迹隐然之下又原本似当作有古篆在西麓云云又按或专条在存古门皆不可知矣】 
小睦山 【同上二引宝庆志○当在大睦山之后】 
蒙顶山县西北四十五里一名茶山有花气岩其绝顶名天峰自天台分脉至此盘郁耸拔为邑山之祖旱时有云气必雨岚作必晴高处有小井深尺许汲之不竭 【同上○按即今本所载化气岩也而与今本绝异又较详姑存之象山志为吾师冯太史讳登府所修先生既归道山不能知其所据何本矣】 
彭姥岭县西一里其下为唐彭姥村 【同上○按今本但于沿革论中有彭姥村三字余并无】 
　　　　水
龙洞○下有五色石子 【下字原本当作又按今本上云下有白黑棋子石布于沙碛此处宜云又有五色石子始合盖嘉靖志不引白黑棋子石句故改此处又字作下字耳】 莹润 【雍正志莹上有极字】 光洁类宝石 【雍正志无此三字】 可爱 【十五字在布于沙碛之下○嘉靖宁波志六引宝庆志○四明龙荟引宝庆志○浙江通志十四引宋宝庆志○雍正宁波志七下引宝庆志】 
东摄潭○或山海经之鹗龟也 【道光象山志十九引宝庆志○此八字疑在鳞甲炯然之下】 
平石潭县西南二十五里 【十字今本有】 五师山巅旱祷多应 【同上二引宝庆志○按伍师山巅之潭乃白龙潭象山志已引之岂此潭与白龙同在一山耶又宝庆志云伍师山县西南四十里而此潭在西南二十五里亦不可合】 
石井潭县西北十里郑行山之阳旱祷辄感其石有方窦如井因名 【同上】 
　　开庆四明续志
佚文一条 【按鲒埼亭集引此志鲥鱼句余土音引惠文冠鱼外编又引舒黻绍兴庚辰进士皆于今志体例全无可附谢山常误宝庆为开庆此亦误记也不录】 
附存三条 【例见图经佚文卷○又嘉靖志十五载吴丞相广灵王庙记记中称开新河建高桥之后与乡人议于其地立广灵王庙捐俸易址二亩事在开庆元年正月按开庆志中灵应庙条盛称鲍王功德又言丞相深敬鲍王因为修饰王庙夫城中之庙仅事丹雘涂塈作志者尚为专条铺叙若城外鼎建新庙何以绝不纪载此志作于元年八月即谓是时庙尚未成亦何难于灵应庙条附及之也记又云开庆己未孟春三日首事历景定辛酉仲夏既望告成用是镵石着其始末如此按景定辛酉丞相去明久矣焉得复作庙记若谓庙成之后自他所寄至则文中何以全不叙述且祠宇告成庙貌攸好目击语也凡我百姓莫不恪承在任语也揆厥情词其为赝鼎无疑故延佑至正二志亦绝无此庙康熙志尚为论衡年月堕作伪者术中矣此记不称出自开庆毋庸特正其误而既嫁名吴公不得不辨其妄今黜其文而附记于此】 
　　　卷二
　　　　驿亭桥路
【附存】 【江塘一在老界乡甬东隅名梅墟塘一在鄞塘乡二十八都宋郡守吴潜增筑高厚○浙江通志五十六】 
　　　卷三
　　　　水利
【附存】 【北渡堰在鄞县西南三十五里宋守吴潜所创○同上】 
　　　卷六
　　　　水阅
教阅如常 【四字在仍摆府岸之下○嘉靖宁波志二十引开庆志】 
　　　卷十
　　　　吟稿下
【附存】 【赠厉学士　辞禄归田里幡然迈等伦玉壶邀好客画舫泛长春阁笔诗章就驰心物候新机权不与并洞外一仙人○康熙鄞县志十三○志云厉思明归乡怡情诗酒吴潜以制相知庆元每相过访其赠诗云云按丞相在鄞诸诗皆载开庆志中而此独佚何也　四库提要称吟稿凡二百九首今本祗二百八首岂所脱即此诗耶然闻征君轻信谱牒疏于考证未敢遽以为此志之佚也姑附诗卷之末】 
　　延佑四明志上
弟一卷至弟八卷佚文五十六条 【余所见延佑志以庐本为最古而亦错谬脱落指不胜屈今所采引者惟人物考不能无疑余皆当为延佑之佚○按人物考佚文多采之蒋传蒋传往往参合他书因文附见下既注明此书中又闲厕他籍甚非法也然吾谓樗庵是不晓著书体例耳与作伪欺人者迥非同科今校丛残之书而生樗庵之后要不能决然舍去之也○陈子相曰观所引诸篇有可决其非延佑旧文者采用他书直注延佑不应蒋先生不晓体例如此愚直谓写手随意妄注意在炫旧志之名以求善价耳按陈君可谓善于回护前辈矣然余家所蓄先贤传是樗庵手稿非传写本陈君之语殊未见然】 
　　　卷一
　　　　七观
馯貊鸡林○馯音韩 【嘉靖宁波志四引七观○按嘉靖载七观注有删无增此数条为佚文无疑】 
揃刈攘除○揃子践切 【同上】 
觅千古以永忾○觅莫狄切 【同上】 
便嬛揄竿○嬛巨营切 【同上】 
东暆之鰅○暆余之切鰅鱼容切 【同上】 
邪头之鮸○鮸眉便切 【同上】 
曾峦齾齾○齾鱼辖切 【同上】 
　　　卷四
　　　　先贤
孙沔○远祖合唐干宁中进士官河南府文学本四明人 【乾隆鄞县志十八引延佑志○按今本沔传既无此语又与合传异不知何本】 鄞江王先生○庆历中诏天下立学荐补本州岛教官辞不受至和二年正月召为校书郎命下卒 【以上三十一字在可以为仁矣之下】 ○宰相陈执中奏录其文得一百八十篇藏之秘阁 【十九字在传末○甬上先贤传儒林上引延佑志】 
城南楼先生○王荆公宰鄞与之书云足下言行笃美信于士友穷居海滨自乐于屡空之内此仆所仰叹 【三十五字在罗公适也之下○同上】 
桃源王先生○尝建书院于桃源之乡因御书桃源书院四大字赐之人称此地为小邹鲁遗集失传今仅存慈溪县重建骢马桥大宝桥二记 【按此绝不类延佑志语又二桥实止一记】 弟该字蕴之庆历六年进士好古文尤长于诗官吉州安福尉使者过境上属该访金橘该曰民事窃尝有意矣兹非该之所知也使者不说而去熙宁中终襄州邓城令初官舍有树叶长尺许每诗成取树叶书之罢官行李萧然满箧诗叶而已隐居广德湖之望春山 【一百五十二字似当在子孙世其学之下】 说子珩字彦楚大观三年进士仕至宗正少卿年八十卒着有经传异同论三卷臆说五卷时政更张议四卷 【四十二字似当连上为文今本但有子珩宗正少卿六字】 ○该子瓘元丰五年进士以文行称 【十三字似当在今本传末○同上】 
沈起 【按先贤传引此传与今本多异今凡同一事而详略互异者不复采列其为今本所未载者依其先后条缀于下】 字兴宗 【三字在鄞县人之上】 ○除滁州判官 【五字在监真州之上】 ○御史中丞包拯举为监察御史书数十上后以论兴国铁官事不合出通判越州改知蕲楚二州京东饥盗起除提点刑狱至则开首赎法携其党盗内相疑渐解散民以安 【六十六字在后除开封府判官之上】 ○熙宁三年韩绛使陕西荐授集贤殿修撰 【十六字在迁陕西都转运使之上】 ○改知江宁府入知吏部流内铨 【十二字在奉使契丹之上】 ○六年拜天章阁待制 【八字在知桂州之上】 ○旋徙越徙秀 【五字在会赦之上○同上列传一引延佑志】 
陈禾○贴黄叙秦桧当国不及叙复之由 【十三字在语孟解之下○同上列传二引宝庆志○按实引延佑志也惟此二语为今本所无】 
袁毂字容直一字公济王鄞江先生门人也博贯群书擅词藻一试开封两试于乡皆第一嘉佑六年举进士除建安尉改倅青州治狱多得其情知邵武军条盐法利害以便民奏减其课调通判杭州其为开封举首也苏文忠轼实为之亚及贰郡而文忠为守唱酬相得极欢坡一夕语毂曰素闻博洽试征袜事毂一夕录百数十项坡曰可谓博矣复取笔增十余事 【原注见楼攻媿跋袁容直与东坡同官事迹及施武子苏诗注】 后移知处州以老乞致仕卒赠光禄大夫 【同上文苑上引延佑志○按各本袁毂传有录无书浙志循吏传中毂上为周师厚毂下为俞伟皆引延佑志惟毂传则采成化疑彼所见本亦脱此外诸志亦无引者今樗庵独得采引如此其所据本固完好无恙耶】 
赵敦临○诗解四十卷 【当在语孟书礼春秋皆有解之上又此句上当有有字或着字○浙江通志二百四十一引延佑四明志○乾隆鄞县志二十一引延佑志】 
汪思温○更为大舟 【四字今本有】 十数每舟定受若干人置吏监渡且分涂五采以序先后 【甬上先贤传列传二引延佑志】 
朱翌○历迁中书舍人 【六字在溧水县主簿之下】 ○尝奏信金人太坚待金使太厚排众论太切姑息诸将太深立志太弱忤秦桧意指为赵鼎之党 【二十七字似当在逐赵鼎之下】 ○改守宁国移平江节损浮费积缗钱四十万奉祠归及高宗视师江上后守以所积钱献有诏嘉奖复召知太平潭泉三府皆不赴 【五十字在悉与之之下】 ○家居食指甚繁往往绝爨 【十字在几不能葬之下○同上文苑上引延佑志】 
王次翁○参知政事 【四字今本有】 凡十九年方秦桧专国自孙近至郑仲熊任执政者二十八人皆骤进骤退或仅阅月或半年辄以忤意罢独次翁最久 【同上列传三引延佑志】 
吴秉信○大观三年进士升之第四子登宣和三年进士 【十八字在字信叟之下】 ○秉信兄弟四人长秉仁绍兴十二年进士次秉义重和元年进士次秉智以贡法补内舍奉亲居小溪一门孝友交尽堂后产芝三茎堂与山皆以芝名 【五十九字在且官其孙云之下○同上列传二引延佑志】 
高闶○又请预严水战之备帝皆嘉纳 【十二字在乞罢赐儒行之下】 ○讲易泰卦胡五峰贻书非之闶不以为忤秦桧弟棣托姚孚请婚拒不许桧亦夙憎闶以礼部侍郎出知筠州罢归 【今本云讲易泰卦胡宏作书非之然卒以忤丞相桧为礼部侍郎寻罢去按此截文字初观颇似未畅而不知正其简古处也盖当秦桧柄用之日而讲泰卦迹似媚桧故胡宏非之然闶终以忤桧罢归何尝媚桧哉樗庵不明文法疑作书非之句意尚未了乃为加闶不以为忤五字以足之又疑然字无谓乃别补入请婚事作另起由此截观之其引宝庆延佑多与今本异同者皆樗庵之以已意更张补救者也今惟取其事迹为今本所无者采列于卷而此条则亦以请婚一事恐万一为抄本所脱姑并收拾而并纠其谬以例其余若因而补正原书则万万不可也】 ○卒赠少师谥宪敏 【七字在多用之之下○同上儒林上引延佑志】 
　　　卷五
　　　　先贤
高元之○后 【此字今本有】 无书不究即佛氏大藏经亦阅至两过 【十五字在稍借以观之下】 ○尤邃于春秋 【五字在集春秋说之上】 ○删会成书闲出己意 【八字在三百余家之下】 ○三传而下不尽可 【七字在号义宗之下○同上文苑上引延佑志】 
赵彦逾○初授象山簿介洁自持 【九字似当在进士第之下】 ○淳熙闲以大府少卿总领四川裁虚籍四千以宽蜀赋 【二十一字似当在孝宗亟用之之下】 ○改知镇江府适饥旱节浮费发粟赈籴民赖以济 【十九字似当在分给之之下】 ○彦逾因力赞其决先是杲尝被诬彦逾为白于帝杲德焉 【二十二字在杲未及对之下按若有此二十二字则下句彦逾力责之之上当有至是二字先贤传亦但云彦逾急责之语尚未顺】 ○遂领兵为卫于是宁宗得践祚 【十二字在杲始受命之下】 ○后复叙定策勋累迁资政殿大学士 【十四字在党禁繇是兴之下】 ○兼沿海制置使所居在月湖之西有坊曰锦里 【十八字在守乡里之下○同上列传三引延佑志○按今本虽简词意完足并无脱略以彼明称出自延佑不欲过而废之姑为排比如此】 
楼钥○孙枎字叔懋知泰州及邵武军能诗 【十四字当在传末○乾隆鄞县志十二引延佑志】 
赵粹中○父浚官东南卒葬于鄞遂家焉 【十三字当在其先密州人之下按今本但云密州人意似未足○同上】 
臧格○作三议以上人谓其能抉道学之渊源 【十五字在定谥三先生之下○甬上先贤传列传四引延佑志】 
史弥坚○宁宗即其所居书沧洲二字赐之 【十三字在遂食祠禄于家十有六年之下】 ○子宾之仕至敷文阁待制湖北转运使以从兄嵩之相未老乞休居于父沧洲故第以终 【三十四字在传末○同上】 
蒋晓○先世多名流往还诗文有三径联珠集楼攻媿 【乾隆志作楼钥】 尝为之序至晓复为续集黄晋卿 【乾隆志作黄溍】 为之序 【三十四字在传末○甬上先贤传列传四引延佑志○乾隆鄞县志十三引延佑志○又二本引此传将作主簿下有国亡不仕四字按此事颇为清容所讳言未必在延佑志中又其余亦多小异】 
舒亶字信道慈溪人神宗朝为御史中丞徽宗时累官龙图阁待制亶初与丰稷周锷同学于楼郁及入朝稷尝荐之亶有园在西湖归里后与稷锷倡酬陈瓘晁说之咸与焉所谓懒堂者也 【乾隆鄞县志十八引延佑志○此下七传皆今本所无卷首亦无其目今并附弟五卷之末】 
林暐字公着以孝谨称性好施大观闲陈忠肃公瓘谪居于鄞暐独厚之后徙他所仍遣使问遗不绝建炎中州毁于兵暐未暇葺居舍首捐数十万缗理学宫且辍田半顷为养士费太守吴懋尝举其事以讽示郡人仕至韶州司户 【甬上先贤传特行引延佑志○按今本但于学校考中略及之此或引宝庆者然又与宝庆小异】 
郑若冲字季真父覃母董氏并死金人之难若冲幼育于伯□章勤学励行与汪大猷陈居仁楼钥相善后三人贵显未尝一造其门自置书塾聚书千卷虽卧病披览不辍平居谨饬盛暑未尝去衣尝梦入一深坞金碧排空景□胜绝见其金字额曰常充达庵旁署某真人书后营寿藏东钱湖山中其地宛如梦境因名其溪曰梦溪且以自号赋诗记事后子清之柄国理宗询其家世对及梦事命以纪梦诗进览遂御书常充达庵以赐乃饰金额悬于墅累赠太师鲁国公 【同上隐逸引延佑志】 
袁升初为县小吏有大狱命升即其家搜检得伪署姓名一千余人不以送官立焚焉夫妇年近五十无子其妻资遣之临安买妾既得妾察之有忧色且以麻束发外饰彩缕问之泣曰妾故赵知府女也家四川父没家贫故鬻妾为归葬计耳升实时送还其母曰计君聘财犹未足给归费且用破矣将何以偿升曰小吏不足辱娘子聘财尽以相奉又罄橐中赀赠之遂独归妻问妾何在告以故且曰无子命也如有子若岂不能育妻亦喜曰君设心如此行有子矣明年果生韶仕至参知政事封越公 【同上特行引延佑志○按升为清容高祖有此义举似当与李猷李佾诸公同列为传乃志中不述一语即其子越公其曾孙处州传中亦绝不一及之殊可疑也此传似当为原本所有】 
杨珏字君实绍定二年进士初调上虞尉赣州教授廪饩不给捐私橐以助知饶州德兴县境多奸民前令往往堕其机阱珏言于宪使赵崇徽捕治之奸始屏迹邑居四山之中民多艰食力为节用积钱百万置米千斛贮仓岁歉出之以平巿价景定闲迁朝议大夫入对条陈三策一任正人以黜奸邪二兴民利以培治本三讲武备以图恢复帝称善将授馆职不果出知肇庆府以不行公田为御史朱貔孙劾罢珏为人刚介不为权贵所挠去之日民莫不悲泣卒年七十四 【同上列传四引延佑志】 
陈应麟字天骐淹贯经史至历数之学无不究其指归时号通儒一日乘马出有失马者亟走前认马应麟问曰子亡马几时对曰逾月矣应麟有马已数年遂与之其人挽辔而去明日马从他得乃诣应麟叩头庭下谢过笑遣之至元初以贤良召谓使者曰吾祖宗世为宋臣子孙不忍食他姓禄固辞不起赐号纯德先生 【同上特行引延佑志○按清容以宋臣子孙仕元其父虽不受禄而迎降陛见亦非高节之士袁进士死国甚烈尚不立传肯为应麟传乎即为立传亦断不肯述其对元使之言也此传必当误注】 
倪天渊字震亨性尚俭一冠十年不易人有丐贷则施予无吝色值大疫手制善药以施贫乏江南岁漕白粲由海道达京畿天渊占籍漕役躬自督运有舟十艘操舟之卒千人咸束以纪律他舟或渗漏米腐不可饷即以余赀代偿积四十余年中台御史赛因不花按行海道嘉其殚力且高年笃行以状闻于朝诏旌其门 【同上】 
　　　卷七
　　　　山川考序 【今本序存然有当更正者语详札记弟二十二卷】 
地浮瀛海登高而赋则东北三方皆巨浸滔天岱舆圆峤方壶瀛洲蓬莱古称神仙窟宅又人参天地英材闲生一郡衣冠之盛百世不改其山川之储精毓秀乎 【嘉靖宁波志四引袁桷志○雍正宁波志五引袁桷志】 
　　　　山
[昌国州]
安期生洞在昌国马秦山 【浙江通志四十三引延佑四明志○按本志岩附于山此外标题亦无洞名故附诸山类下条仿此】 
[象山县]
高宗避金人尝登乌埼宋李正民乘桴记金人劫昌国县复欲攻象山县至碕头风雹大作俗语为转碕海道最险要处也 【蓬莱清话引延佑庆元志】 
　　　　海
[本路]
燕肃潮论 【已见宝庆佚文卷不重录】 
　　　卷八
　　　　城
[本路]
图经 【原作经书拟改】 云晋刘牢之筑城三港口即今府城所始 【十八字当在二十七丈之下○宁波府闲要志一引延佑志】 
府山在府治后堂北十余步宋宝庆闲郡守胡矩取五方土积之成山以镇治城 【乾隆鄞县志三引延佑志○按此条当在镇明岭条之前又按嘉靖志五亦载此条而不着所出本将入之宝庆志佚文卷附存中而浙志引成化志云父老相传宋郡守胡矩云云则为宝庆志中所无可知今以乾隆志引称延佑故入诸此】 
　　　　堂宇
[本路]
锦堂○御书锦堂二字以天锡典乡郡也 【十三字在余天锡新之之下○浙江通志四十三引延佑四明志○按此条当补入本书前偶失校今附于此】 
广生堂在湖心寺侧干道中守赵伯圭建 【同上】 
羔羊斋在平易堂之后 【同上】 淳熙闲守范成大建 【乾隆鄞县志二十四引延佑志】 
[鄞县]
清心堂在鄞县 【原本当无鄞字】 宅东北园中西南瞰莲池宋绍兴二十五年令王华 【按此字原本当从火从华浙志避　　　庙讳改作从亦从大今以敬避　　上名依前例改火旁之字为华】 建 【浙江通志四十三引延佑四明志】 
退轩在县治后令李寿朋建 【乾隆鄞县志二十四引延佑志】 
[象山县]
听轩在象山县治 【原本当无象山二字】 庆元四年令韩元礼建 【浙江通志四十三引延佑四明志】 
　　　　亭
[本路]
茶亭酒亭在设厅东西绍定初守胡重建 【同上】 
[鄞县]
寒碧亭宝岩寺后有寒碧亭 【同上○浙志又载荆公寒碧亭七绝今见集古考】 
[奉化州]
琅玕亭在奉化馆群山绕之 【同上】 
[慈溪县]
蒙亭在慈溪 【浙志作溪误又按原本当无此二字】 大宝山麓创自熙宁以前泉甘宜茶又名宝泉亭绍兴闲令陈良翰重建 【同上】 
[定海县]
航津亭在定海 【原本当无此二字】 县东南宋元丰元年建为高丽使往还赐宴之地 【同上】 
[象山县]
拟醉亭在彭姥岭下 【道光象山志十一引延佑志○按志又云拟醉亭元延佑庆元志已有】 
　　　　楼阁
[鄞县] 【按今本楼阁门全脱鄞县】 
太白楼在县东五里守胡矩建 【乾隆鄞县志二十四引延佑志】 临云阁在天童山 【同上】 
　　　　园圃
[本路]
梅庄在春风堂南淳佑中制帅颜颐仲建 【浙江通志四十三引延佑四明志】 
　　　　附录
四休堂在西湖十洲之西周锷所建 【乾隆鄞县志二十四引延佑志】 
宋元四明六志校勘记卷三
鄞徐时栋
　佚文三
　　延佑四明志中
弟九卷至弟十一卷一百一十八条 【此三卷有录无书河渠关乡国利病适在亡失之中甚可惜也今参稽后志仅得识其崖略不避繁冗重列原目以核存亡凡一无可考者目下注佚字偶经采引者注阙字全具他籍者注存字吾乡先正（上□下田）心桑梓旧家遗献掌故略备恨闻见浅陋不能一一校补之耳】 
正误一条
　　　卷弟九城邑考下
　　　　镇
鄞县
奉化州
昌国州
慈溪县
定海县
象山县 【以上皆佚】 
　　　　巿
鄞县
奉化州
慈溪县
定海县
象山县 【以上皆佚】 
　　　　坊巷
录事司 【存】 
[东南隅一十坊] 【至正志三引前志○乾隆志一十七坊又隅作厢】 
进贤坊洗马桥西
兴廉坊洗马桥下
重桂坊寿昌巷口为嘉定甲戌进士孙枝与子起予立
清润坊新桥之东
握兰坊新桥东首
连桂坊施家巷口为绍兴丁丑进士蒋璇崇宁丙戌进士蒋珫立
锦勋坊城隍庙东为赵善湘立
康乐坊皁角巷口
吉祥坊破石桥南
积善坊小江桥南
迪教坊车桥南
余庆坊西南隅界
状元坊天封塔下为嘉定中傅行简立
锦乐坊沙泥街为余天锡立
仁美坊新排桥北
处仁坊新排桥南
通宁坊胡同知巷西 【以上乾隆鄞县志二引延佑志○按乾隆志所引坊名逾于至正志所载之数疑合录事司与鄞县并载之耳今不能分晰并录于此○又按延佑全书在国初时高武部闻隐君尚得见之至乾隆闲则三卷之亡久矣今钱氏独得采引疑皆辗转出自明志所引故其中土地名如南尚书桥按察分司之属往往为宋元所绝无大约作新志者引用旧志即以当时名称易之今则无从考核不能改正悉仍之焉】 
[西南隅一十坊] 【至正志引○乾隆志一十九坊】 
纯孝坊府桥东
衮绣坊平桥西
迎凤坊平桥东
问俗坊史府前
惠政坊天宁寺前
缓带坊崇教寺前
史君坊史府前
众乐坊均奢桥西
释褐状元坊均奢桥南为嘉泰中宣缯立
行春坊宝云寺西
灵应坊灵应庙右
昼锦坊灵应庙右庆历中为王周立
符桂坊南尚书桥为庆元己未进士汪立中嘉定甲戌进士汪文中立
振名坊仓桥北
顺城坊仓桥南
礼顺坊永济坊南
竹湖坊戒香寺西
锦里坊锦里桥北
传桂坊捧花桥南 【以上乾隆志引】 
[东北隅一十坊] 【至正志引○乾隆志一十一坊】 
千岁坊南湖头
开明坊县治前
宣化坊魏家巷左
富荣坊魏家巷右
万寿坊大梁街口
阜财坊小梁街口
泰和坊元妙观西
拱星坊廊头巷口
安平坊元妙观前
施仁坊按察分司左
肃清坊按察分司右 【以上乾隆志引】 
[西北隅一十坊] 【至正志引○乾隆志二十三坊】 
永济坊谯楼前
朝士坊戴家巷口
阜丰坊贯桥
儒行坊鉴桥南
状元坊府学前为淳熙中姚颖立
崇孝坊谯楼南
朝桂坊顶带桥下为宝庆丙戌进士刘炳立
宜秋坊应家巷口
影泉坊蔡家巷口
寿宁坊虹桥北
修文坊孝闻坊南
仁德坊卫前东
信义坊卫前西
抚安坊县治左
德化坊县治右
治木坊贯桥
淳厚坊阜丰坊西
镇宁坊望京门内
嘉佑坊佑圣观北
孝闻坊修文坊北
阅武坊旧安远驿后
独善坊县东三里
省元坊县东宝幢村为陈埙立 【以上乾隆志引】 
鄞县 【阙○前载西北厢中抚安德化独善省元诸坊必当在此其余不能缕别】 
奉化州
昌国州
慈溪县
定海县
象山县 【以上皆佚】 
　　　　桥道
本路
鄞县 【以上皆佚】 
奉化州 【阙】 
凡三十处 【至正志三引前志】 
万寿桥宋绍兴中建覆以屋后（土已）邑人汪伋重修至元闲毁大德中监州察罕立石柱重建未竟受代僧博继成之 【嘉靖宁波志六引元志○雍正宁波志七引元志○乾隆奉化志四引元志○按奉化志引宝庆曰宋志引延佑曰元志其引元时奉化志则曰州志盖其所出旧志体洌如此】 
昌国州
慈溪县
定海县
象山县 【以上皆佚】 
　　　卷弟十河渠考上 【按至正志河渠考于鄞县西乡下载河港（石契）闸等二十二条末条后云已上并见前志然不知其始于何条或曰二十二条皆是也或曰北山古港条注以上三港皆魏岘说则此下乌金（石契）至末凡十五条皆采自前志者或曰浑水闸以下五条甚略盖本诸前志而檃括其词者今以叙述不明难据录补读者参诸至正亦约略知延佑之原文矣】 
　　　　河
　　　　　【补目】鄞县 【原目无今按乾隆志曾引一条则为目脱】 
西塘河县西源出大雷山经湖泊转高桥南过十字港西北抵西渡坝东流入西门 【乾隆鄞县志三引延佑志】 
　　　　　奉化州〔佚〕
　　　　　奉化开河记 【存○清容集作奉化州开河碑浙志作开新河记奉化志作新河记】 
奉化诸溪至龙潭毕会汪洋衍汇陂塘涧沟合流赴资国 【浙志奉化志并有埭字】 纡行凡六十里始达于江岁霖雨不时溪江相迎上下交射漫流田堤或漂民庐舍 【以上九字浙志但有漂没庐舍四字】 昔之为政者惧焉 【七字浙志无】 于是筑埭善坊 【浙志奉化志并作防】 潦至则泄旱则潴以灌输由资国埭注巿桥循三山为广平湖凡言湖通畎浍也 【七字浙志无】 湖之下有斗门必严其水则至是通郑家淫 【浙志作窨】 古有阴沟或为 【奉化志作谓】 淫沟皆取以达水今言淫名之省 【三字奉化志无】 声 【奉化志作言】 之讹也 【以上二十三字浙志无】 溪至是 【至是二字浙志无】 循明山 【浙志奉化志并作名山】 稍折为扬 【浙志奉化志作杨】 桥水以折始善行 【五字浙志无】 将达江复限之为县门 【浙志奉化志并作置闸】 曰进林曰常浦又益限之以埭曰车耆提阏有程则水旱不病今之善吏治者挈挈 【奉化志作拳拳】 奉公上不自保政不能及此广平 【以上二十一字浙志无】 马侯称德 【集作骥德误】 至州则曰 【集无则字】 皇元升江南县为州实祖户口户繁租瘠何以称绥惠田畴芜辟兹惟殿最首 【奉化志无首字】 吾视兹土抑沟洫漫灭以害吾民邪 【以上四十六字浙志无】 遂穷上源首资国耆老咸言巿桥达车耆有故河往宋 【浙志奉化志并作往岁】 舟楫联络今趋江以行惊涛骇浪 【涛骇二字集倒】 商贾不赴而巿用益匮 【以上十八字浙志无】 浚广复旧则民其有瘳遂遵巿桥至陈桥具畚锸表深广未及终日而遗石断圮 【按圯桥也集作绝非】 旧迹俨着 【旧上集有皆字】 至何家埭或曰是郡乘不登 【七字浙志无】 积为豪民利水至是当行何障固焉 【九字浙志无】 于是决堤仆石埭复置卒守水门 【集及奉化志门下有亦如之三字似非】 易资国埭为水门亦如之 【集无此三字】 别立小栅以谨通塞广平增斗门志旧有赡卒租亦复 【奉化志作如非】 之 【以上九字浙志无】 于是 【二字浙志奉化志并无】 昔之言纡行六十里皆得舟行以达于江矣 【浙志止此下有延佑庚申记五字】 史迁作河渠书能吏所纪廑一二数谢太傅守 【奉化志无守字非】 淮南水利博济则自方之以召伯谢公伟功迄不废 【迄下奉化志有今字】 马侯之政 【奉化志无之字】 良近矣 【奉化志止此下有延佑庚申记五字】 乃系以诗俾勿坠诗曰闵闵污莱举趾厥艰妇馌子任火垦水芟相彼高下粤昔庑蕃有堤相之有泉养之崩奔交来设险以防彼防弗亟时其雨旸谋于在野集作会节低昂疏储究尔坠遏饕强恣专讫孰俾是罚马侯自南宣承皇风相攸以图鞠草懋丰耆艾交谒兹焉商功千锸剖壤颓堤赴壑宛其遗基白石凿凿复常弥坚匪夸以丕作泉流汤汤阴泄阳潴江流马奔惧而舒徐千帆萦纡入于巿区河既复址侯斯戾止嘉谷羡穰甘棠薿薿维河之新告来者勿替 【清容居士集二十五○浙江通志五十六○乾隆奉化志三】 
[碑阴]凡大工役必资僚属长官某同知某判官某吏目某实佥赞之州民之耆长大家某等历考旧迹且佐厥役吏奉令曰某等董工庀程州之南复有梁家滩□□（石契）戚家溪悉浚治之足溉田万亩开河迹最着庸附碑右以见侯政小者亦若是 【清容居士集○按碑阴亦必为志所载其姓名必当备具集省文耳】 
慈溪县
定海县
象山县 【以上皆佚】 
　　　湖
　　　　录事司 【佚】 
【正误】 【湖上之堤有二偃月在湖之北广生在湖之南○鲒埼亭集外编三十一引延佑志○按今全书无此数语似当为录事司西湖条佚文然考谢山作桃花堤记云宋时有长堤二其一曰偃月其一曰广生又曰四明旧志张罗吴袁四家皆简略二堤本末仅附见于舒中丞信道朱舍人新仲记中夫所谓四家之袁即延佑志是也以矛陷盾则志无此三语审矣又舒中丞所作系西湖记当在此志河渠考中早已佚去谢山亦不得见朱舍人所作为广生堂记志但于释道考中着其目而集古考中脱其篇然则即所谓附见之文尚不载于延佑又焉有此叙述之语乎其为错记无疑】 
　　　　引水记 【存○文已见干道志本可不必重录然嘉靖志载此记本延佑志与干道多有异文语亦较简疑删节出自清容故备登之】 
舒亶撰引水记曰按州图经鄞县南二里有小湖唐贞观中令王君照所修也盖今俗里 【雍正志作俗名】 所谓细湖头者乃其故处湖废久矣独西隅尚存今所谓西湖是矣明为州濒海枕江水难蓄而善泄岁小旱则池井皆竭而是湖所以南引它山之水为旱备也熙宁乙卯岁大旱湖辄涸建中靖国改元自夏至秋不雨湖尽涸民渴甚至穴洼下滤秽滓以饮而国家将有事于郊丘上供之舟复胶不得进上下狼顾不知所为于是州以其事属监船场宣德郎唐君意 【雍正志无意字】 君即由南门道河上凡八十五里抵所谓它山堰者踌躇相视遂尽得其利病盖它山者四明之众山 【雍正志作众水】 萃焉一作雨则涧壑交会出为漫流即岁小旱溪流未遂绝也特河势中洼循堤支渠酾泄以去故水不得行非尽系于天时也乃属民尽堙诸渠口而稍浚上源因以其土窒补堰隙复累石于上以遏入江之羡流于是稍引以北独距城十数里河赤地裂深尺余众谓非淹旬积雨水卒不可行君念善政王侯实始作堰以兹水赐其邦人庙貌固在即为民致祷焉一昔 【二志并误一息据干道志改按一昔训一夜二字见左传】 而水辄薄城下不数日湖流清冽可食而行舟不复（上□下田）碍耋稚驩呼里巷相属一方遂以无虞宣德君身任筦库之责而能用意勤民之事王侯既施劳于人而殁犹炯炯如此与夫世之任人责而不思忧视民灾而莫之救者顾可同日而 【雍正志无而字】 语哉 【嘉靖宁波志五引延佑志○雍正宁波志七引延佑志】 
　　　　西湖十洲题咏 【阙○按刘户部十洲王亘十洲阁诸诗已载本志城邑考中周南雄舒中丞诸家题咏西湖诗已载本志集古考中此卷所佚不知谁氏之作宋诗纪事引延佑志有二诗为此本所无疑在此卷姑附于后】 
王益柔遥题钱公辅众乐亭 【宋诗纪事十四引延佑四明志○诗已见干道志不重录】 
吴充遥赠钱公辅 【宋诗纪事十四引延佑四明志○按即干道志所载众乐亭诗也不重录惟诗中环似翠屏屏六曲作环以翠屏风六曲又更汀洲作满汀洲又始自集贤作始知集贤又知何为作何如为又闻侍作闲侍】 
　　　　鄞县 【阙】 
小江湖 【敬止录沿革考云延佑志载王深宁辨小江湖为它山堰非城中日湖详河渠考按观此知高隐学固尚见延佑之全者】 
宋王应麟辨小江湖说曰唐志鄮县南二里有小江湖溉田八百顷开元中令王元暐置民立祠祀之按九域志即它山堰也今有善政侯王长官祠郡志 【敬止录注云予按此郡志指宝庆志言】 乃谓城中之小湖误矣图经云小江湖在鄞县南二十里唐贞观十年县令王君照修与唐志不同唐志又云东二十五里有西湖溉田五百顷天宝二年令陆南金开广之盖今之钱湖也 【嘉靖志无也字】 南丰记云鄞东乡之田钱湖溉之西乡之田广德湖注之唐志鄮县东有西湖西有广德湖可见西湖之为钱湖矣 【可下录有以字】 郡志以西湖为今城中之西湖亦误若广德湖则南丰谓兴于齐梁之际今考陆云书鄮西有大湖广纵千顷晋已有湖矣旧名罂脰湖元和志所载里数在州城未迁之前唐志因之长庆始徙今城郡志乃以今城 【今字嘉靖雍正二志俱脱】 之远近牵合唐志之里数宜其谬也 【谬上录有差字○嘉靖宁波志五引延佑志○敬止录山川考三引延佑志○雍正宁波志七引延佑志○按深宁集既亡此辨莫古于延佑志而延佑此卷亦脱故拾嘉靖以补之乃浙志所载与此不同未知何本今并录于后彼乎此乎庶几一得之也】 
王应麟小江湖辨云唐书载鄮县东有西湖即今之东钱湖也曾南丰记云鄞东乡之田钱湖溉之西乡之田广德湖注之可见西湖之为钱湖明矣旧志以西湖为今城中之西湖误又唐书云鄮县南二里有小江湖今府县志俱云在县西南三十五里盖唐书所云乃在鄮县未迁之前也舒亶引水记云县南二里小湖俗所谓细湖头者乃其故处湖废久矣亦误 【浙江通志五十六】 
袁桷曰 【嘉靖志曰字上有断字盖东沙以意加之今从敬止录全书体例似当作桷按二字】 参考王舒二言 【按舒言即前引水记也嘉靖志先录王辨次以舒记又次以袁说由此句观之次序甚合然今延佑志目明列引水记于录事司之下虽无王辨之目而王辨不得厕录事司中明甚余由目录核之全书体例盖录事司之湖城中湖也鄞县之湖城外湖也故虽同一小江湖舒以城中之日湖当之则载其记于录事司王以城外之它堰当之则载其说于鄞县二文同在一卷虽不联属仍可参考也今仍目录之旧列引水记于前以意载王辨于鄞县小江湖下而附以袁说】 复以旧志小江湖在县南溉田八百余顷盖即县令王元暐所浚九域志言它山堰是元暐建 【嘉靖雍正二志俱无是字】 今有祠在堰侧南门水由它山入用引水记法为之犹可复旧今惠光院旧号小江塔院 【鲒埼亭集外编四十七但引此二语光字下有塔字号作名】 正在西南则小江湖乃其近地 【此四字录作其地相近】 旁有千丈镜支港尤多以是得名而城中小江盖由灵桥之小江里非小江湖也 【嘉靖宁波志五引延佑志○敬止录山川考三引延佑志○雍正宁波志七引延佑志】 
　　　　广德湖记 【存○文见干道志不重录】 
　　　　水利记五 【阙○按此目在广德湖记之下废湖辨之上则皆记广德水利可知今存三篇余二篇无可考】 
舒亶水利记二篇 【文见干道志不重录】 
王庭秀水利说 【文见宝庆志不重录】 
　　　　废湖辨 【存○文见宝庆志不重录】 
　　　　东钱湖 【阙】 
东钱湖县东二十五里一名万金湖以其为利重也在唐曰西湖盖鄮县未徙时湖在县治之西也 【乾隆鄞县志三引延佑志】 国朝大德闲势家有以湖为浅淀请以捺田若干亩入官租者 【以上二十四字至正志语不录则下所引八字无根故并采之然延佑志中大约当如此故谢山亦未见此卷而万金湖铭云大德闲势家有以湖为浅淀请以捺田若千入官租者营田都水分司拒之复清为湖清容纪之志中以为塞湖之渐云云是虽本至正而亦以此数语为延佑所必有也】 欲塞钱湖此其渐也 【至正志四引延佑新志○嘉靖宁波志五引延佑志○戴南江水利说引延佑志○雍正宁波志七引延佑志○蒋樗庵水利考引延佑志】 
　　　　奉化州
　　　　昌国州 【以上皆佚】 
　　　　慈溪县 【阙】 
白洋湖鸡鸣湖云湖凤皇湖永明湖姜湖孙湖杜湖 【至正志四引新志】 
花屿湖 【嘉靖宁波志六引延佑志○按志所引多延佑以后事盖引至正志而误称延佑者今但存其目】 
　　　　定海县 【佚】 
　　　池
录事司
奉化州
昌国州
定海县
象山县 【以上皆佚】 
　　　井
录事司
昌国州 【以上皆佚】 
　　　塘
奉化州 【佚】 
定海县 【阙】 
海塘○制使林栗记 【至正志四引前志○浙江通志二百五十六引延佑四明志】 
淳熙十六年 【原作淳佑误也据郡守题名改】 夏六月明州定海县新筑石塘成其高十有一层侧厚数尺敷平倍之□六千五十尺有赢基广九尺敛其上半之厥赢又十之五高下若一从横布之如棋局仆巨木以奠其地培厚土以实其背植万桩以杀其冲役夫匠军民积工至三十余万而人不告劳阅春夏二时舍田趋役而农不告病伐石于山石颓而役者不伤运之于海波平而舟楫无恐以己酉春正月己未初基越六月甲寅凡十有七旬又五日而讫事畚锸纔收波神眩巧乘大潮汐挟西北风震怒号呼攻突甚亟盖乙卯丙辰以夜继日尽其力而止波澄雨霁环而视之屹然罅隙不动于是万众感激兹役之兴信有天助乃能底绩以迄于成一方可以永赖矣先是定海塘以一木从事岁有决溢之虞丁酉之秋江海为一民庐官寺营垒师屯被害尤酷知县事陈公亮刱用石板以护其外仅支数年水大至则与之俱去蔑有存者岁在戊申风涛屡惊九月守臣岳甫始合军丁之辞以告于上是时至尊临御倦勤而忧民之念愈切圣衷乃命部使者与守行视核其费以闻诏赐缗钱六万五千有奇圣训叮咛毋得苟简今上嗣登大宝励精帝载山川受职罔敢不虔及是告成不愆于素精诚之感有自 【二字原倒以意乙】 来矣臣以暮春承乏郡守职当纪实以纪无穷言之不足形于咏歌谨拜手稽首为之辞曰定海之滨屹然巨防匪天攸设繄军民是襄军民曰嘻我尽其力惟公上是资惟文武是师官不我役众奚所为官吏竦闻惶怖疾走粒散太仓泉流内府不曰两宫于我奚取两宫 【原作两言不可解今以意改按是时孝宗方内禅光宗故云】 煌煌绍虞踵唐四海永赖岂惟一方守臣稽首颂声载扬是诚赞乾坤之大而誉重离之光勒之坚玟万世不忘 【乾隆镇海县志八】 
　　卷弟十一河渠考下
　　　（石契）
鄞县 【阙】 
乌金（石契）积渎（石契）行春（石契）王元暐既置它山堰虑暴流无所泄遂为三（石契）以启闭蓄泄 【五字嘉靖志无】 涝则决暴流以注江旱则取淡潮以入河世传王侯自堰口浮三木鹅随所止而立（石契）东十五里为乌金（石契）又东三里为积渎（石契）又东二十七里为行春（石契） 【三（石契）字录无○嘉靖宁波志五引延佑志○敬止录山川考五引延佑志】 
开庆（石契）宋开庆元年判府吴潜兴水利遍乎四境复创为此（石契）河流不复渗漏海潮不复入河名曰开庆纪更造之年也 【同上○又雍正宁波志七引延佑志】 
云龙（石契）大德丁未县丞卢廷信重修有记 【至正志四引前志】 
赵孟何云龙（石契）记鄞之东三十里凡七（石契）襟江带河荻埭最巨刱自邑簿黄公宁而宰曹公骘成之设僧舍以守力大势危惊涛春薄岁久仆且决 【康熙志作夬】 乡民病焉岁丁未孟春丞卢公廷信以都水监募乡甲户治旧迹昼运石夜搬木 【录作水非】 以筑中固旁坚且置上下梁虞其泄越四月落成余财畀僧理守舍是役也视前制为壮民忘其劳身先之也丞真定人性简毅莅政清以明省若台檄下率曰委廉能卢将仕善政之多兹复何述然继黄曹凡几政而废埭如昨此时此役宁无汇成绩 【志作迹非】 上太史氏 【志无氏字】 者乎始述乡民之歌曰截荻江而潴兮缮 【志作练】 云龙之（石契）兮可涝可疏私有蓄兮公有输丞之德兮曷已民之思兮瞻以水大德十一年五月五日记 【敬止录山川考五○康熙鄞县志七】 
丞相郑申公手书 【至正志四引前志○文见宝庆志不重录○按此书当在鄞县（石契）之末】 
　　　　奉化州 【阙】 
沙堰（石契）钱堰（石契）大瓯（石契）吴山（石契）刘大河（石契）大马（石契）榆木（石契）吴胜（石契） 【至正志四引前志】 
　　　　慈溪县 【阙】 
茅针（石契）在德门乡 【至正志四引延佑庚申岁郡志】 
　　　　定海县 【阙】 
东管（石契）二西管（石契）一灵绪乡（石契）二崇邱乡（石契）二灵岩乡（石契）二太邱乡（石契）十四海宴乡（石契）六 【至正志四引前志】 翁浦（石契） 【嘉靖宁波志六引延佑志】 
　　　　象山县 【阙】 
灵长（石契）理川（石契）会源（石契） 【至正志四引新志】 
朝宗（石契）宋绍兴七年令宋砥修隆兴元年主簿赵彦逾重修二役俱有记 【至正志四引前志】 
廉布修朝宗石（石契）记
赵彦逾重修记 【二记并见干道志不重录】 
　　　堰
　　　　鄞县 【阙】 
仲夏堰○后因王元暐别置它山堰疏而为河此废不用 【乾隆鄞县志四引延佑志】 
它山堰它山一境其地皆沙纳水之咽既窄引水之港复狭以致流沙易于壅塞沙之入港凡有三焉七八月之闲山水暴涨极目如海平地之上水深丈余湍急汛疾西岸 【雍正志作两岸非】 之沙径从平地横戛入港须臾淤满一也或遇积潦虽不没岸而溪亦湍急沙随急流迤逦入港日引月长不觉淤塞二也自港口至马家营一带两岸之沙或因霖雨冲洗或因两岸坍损或因木植冲击积久不已亦能填淤三也欲障平地之沙宜于西岸 【二志并作两岸据备览及至正志改】 去港一二里买地一段南自港口北自山下以属于溪北去港远南去港近带斜筑迭堤以粗石阔为基址高七八尺外植榉柳之属令其根盘据岁久沙积林木懋盛其堤愈固必成高岸可以永久欲障积潦湍流入港之沙宜就吴家桥南港狭去处立为石闸中顿闸版五六片略与岸平水轻在上沙重在下水从版上不妨通流沙遇闸版碍阻不行沙之所淤不过闸外三四十丈淘去良易版之为限以水为则水涨则下水平则去启闭以时不病舟楫欲障两岸之沙宜于两岸钉桩粗石迭岸上覆石版如城南塘路庶免水洗岸沙木植冲击之患然置闸砌岸可以防平常积雨港内之沙或遇大水径自西岸拥沙而来非二者所能御石堤之御此上策也 【嘉靖宁波志五引延佑志○雍正宁波志七引延佑志】 上河堰下河堰○二堰各迁十余丈则依山之麓易于堤防且得白杜横溪之源回环旧河中可溉田五六百亩而得常稔亦无妨他乡水利 【同上】 
　　　　奉化州
　　　　慈溪县 【以上皆佚】 
　　　　定海县 【阙】 
西管堰二灵绪乡堰三崇邱乡堰六太邱乡堰三海宴乡堰一 【至正志四引前志】 
　　　坝
　　　　定海县 【阙】 
东管坝三西管坝二崇邱乡坝五太邱乡坝一 【至正志四引前志】 
　　　闸
　　　　鄞县 【阙】 
回沙闸○林元晋记 【至正志四引前志○文已见备览不重录】 
茅洲闸县东南十五里旧名茅砧（石契）沾其利者鄞慈定三邑水源有二一自慈溪小江一自余姚分水先是（石契）西五里外有赵氏地横截其前江流不得通宋宝佑五年丞相吴潜巿其地浚为管山河于是西江二百余里之水□□于（石契）之上（石契）旧有闸启闭以时闸废更为堰水源中隔而水之利又不 【不字原脱据开庆志补】 得达于（石契）之下乡民陈词于郡亟遣吏相度遂于旧闸基之傍别为新闸立五石柱分为四眼 【五原作四四原作五并依开庆志改】 比旧增九尺 【嘉靖宁波志六引延佑志○嘉靖志此下又载倪可久事亦云出自延佑志今按自江面旷阔以下皆至正志中语也不录】 
林家道头钱家道头皆有闸今多湮塞其故址犹存 【嘉靖宁波志五引元延佑志○敬止录山川考五引延佑志○雍正宁波志七引元延佑志○乾隆鄞县志四引元延佑志】 
江东浦口（石契）闸桥广袤丈尺 【屠大山重修江东（石契）闸记云江东浦口（石契）闸桥广袤各故有丈尺载延佑志中○按延佑所载丈尺当即宝庆鄞县志原数已详彼志弟十二卷不重录】 
　　　　定海县 【阙】 
东管闸三西管闸一灵绪乡闸四 【至正志四引前志】 
　　　水步
录事司 【佚】 
　　　渠
慈溪县
定海县 【以上皆佚】 
　　　水则
录事司 【佚】 
宋元四明六志校勘记卷四
鄞徐时栋
　佚文四
　　延佑四明志下
弟十三卷至弟二十卷佚文一十一条 【所采诸佚万无疑义惟孔王二诗尚在过而存之之列】 
正误一条
　　　卷十三
　　　　奉化州儒学
跨鳌桥 【乾隆奉化志五引元志○奉化志云泮池在庙门南跨池为桥元志所谓跨鳌桥也按今本奉化州学屋宇门无之而目录载有记箴今本皆佚盖此学序说条中所脱甚多也○嘉靖志弟七卷载此桥为延佑六年修学时所刱今本叙六年修学事甚略下即详计田土亩分于序说之中例亦他学所未有疑其闲脱叶后人连并之耳】 
　　　　重建县学记 【本志目录】 
楼钥为记 【浙江通志二十七引延佑四明志○按浙志不引乡之好义者一截故引此四字连并在门庑一新之之下今按原本当在东西六斋成之下】 
记云四明六邑奉川为大 【奉化志改大字作望字而删去号难治至服义十字皆非也】 号难治然俗尚气而服义秀士尤多治之得其道非难也 【志又删去此八字前辈文字任意改削以为揜着可怪也】 神文在位郡国始建学张文定公方平谓庠序俶落乎雌涣嗣音乎郏鄏而是邑旧记谓相国清河公士逊出镇秣陵为椎轮之始盖宝元初秘书丞于君房为宰以石夫人之庙为县学自为之记云 【志无云字】 然且曰愿以奉川为县学始亦可以知吾邑儒风之兴旧矣宣和中周君因徙于邑治之东而势益胜未几舍法罢废为亭传又遭弄兵者毁焉绍兴九年荣君彝复新之于今五纪栋宇寖坏（土已）陋不可复支永嘉宋君始至谒奠顾瞻庙像愀然曰教化根本之地不振如此何以示斯民日欲谋焉未遑也财用之空乏期会之迫遽固已不胜其应而连岁大祲愈不暇给政成欲去介介若不满邑士汪君伋素好为乡里义事闻之谓其弟份曰是吾曹责也不待劝率 【志作】 不谋于众以身先之首创大成殿增广旧址不日而成一木一瓦皆不苟设必欲坚致宏敞为久远计重立先圣先师十哲之像仪门两庑以次兴作前有墨池浚而广之方正清深水壶澄澈南山千尺倒影其中轮奂翚飞照映江县为费不赀曾无吝色乃季夏戊申宋君率僚佐士夫释菜学宫用以揭虔妥灵观者如堵惊叹 【志作动】 赞美以为前此未有而民不知役也于是里中善士 【士下志有楼颐二字】 董安嗣徐如松 【松下志有吴懋二字按此等恐或为后人私意增入未敢据补】 等三十有二人争趋竞劝相与再建驾说 【志作彝训】 之堂挟以直庐傍列诸斋庖湢廥廪器用毕备凡为屋四十楹又以去岁始有自右学登科者为辟射圃以劝方来举梁之初属钥为之文今既崇 【志作落】 成又托以记钥世居奉川高祖正议先生教授邑中宝元学记预 【志作与】 名刻石寻掌乡校前后几三十年始为郡人然五世皆反葬境内区区封邑犹不敢舍辞不获命敢告于里人曰令尹洎诸贤所以惠吾邑者至矣自尔必能相勉以学相高以文蹑儒科登膴仕使吾邑 【二字志无】 簪缨日盛为四方荣观则今日之举斯为称矣然孟子有曰谨庠序之教申之以孝悌之义颁白者不负戴于道路矣是殆与今人论学之意不同何耶 【志作也】 孔子之教人亦必曰弟子入则孝出则悌盖庠序所以申孝悌孝悌之义明则老而负戴于道路 【集无路字】 者少者必从而代之以此为庠序之效 【志作教】 不为利禄地也诚能因今之学行古之意月书季考不害进取而父兄之告语师友之讲习率以孝悌为先此义既明则凡学于此者施于家则为孝子顺孙出而仕则为忠臣良吏跄跄济济化及里闾 【二字志倒】 寖有不负戴之风几于一变而至道者将以此望吾党之士岂直为是观美 【二字志倒】 而已哉宋君名晋之字正卿悃愊无华三为邑长皆以儒术饰吏事首欲兴学迄 【迄上志有而字】 于有成邑人纪之实钥之同年生也庆元三年中秋日记 【八字集无○攻媿集五十四○乾隆奉化志五】 
　　　　重修学记 【本志目录○目录二记不书姓名前篇据浙志所引为楼记无疑此篇不知何人作考庆元以后奉化修学者本志称至元二十三年李天益二十九年丁济延佑六年马称德而皆不言作记何人嘉靖志称嘉定七年令冯多福立义廪周勉记至元二十九年令丁济重修陈着记延佑六年知州马称德重修邓文原沈湛记奉化志称至元二十九年令丁济重修陈着记大德五年令王某按是知州王珪复修戴表元记延佑六年知州马称德修邓文原沈湛记是楼记以后有周陈戴邓沈凡五篇然周勉所作是义廪记与目题学记不合邓记补载于至正志中为此志所必无沈则与邓同纪马奉议修学一事未必延佑既载沈记至正复为之录邓记也而惟陈戴二记未知何篇登志今按嘉靖志多本延佑嘉靖于楼记外称陈记不着戴记似延佑所录实为本堂先生之文又剡源所记题作州学兴筑亦似与此目但称学记者稍稍不符又目录此记后乃小学箴小学箴为丁县尹而作事在王知州修学之前若志载戴记则目当先箴而后记矣反复推究其为陈记无疑今以意补○又按二先生集并存于今剡源文奉化志弟五卷载之而本堂此记则省郡县志无采引者】 
陈着记云吾道为天地立心学校为吾道司命有天下国家者所先务而邑于化民最近奉川一邑秀于民为多诸老先生诗书礼义之泽犹未与流俗澜倒一变可以近古其机在邑尹岁己丑丁君之来殿谒既周览学宫诸生进而告其故邑之学凡几更革大成殿则百年之遗彝训堂仪门左右廊及诚身明善观光利宾志道率性六斋则十余年之近所营建旧或玩于未修新或病于未完尹之心若有不慊者越明年鸠工会梓而补置而墁甓而黝垩丹漆之亦可矣而曰未也又明年正文庙门使知有师刱天寿殿使知有尊辟养正堂而小学知有所向至于闶以入出于学之西揭以森严于学之南南有池池有亭曰参前衿佩游息以畅昔所未有而大备于今吏不弛劳民不知役有政化者如此夫阖议属余述其概以诏方来且谂于余曰尹为吾道计将以邹孟吾邑而儒籍适成户也而役不吾及 【二字集倒据文献志乙】 赋也而科不吾泛章甫缝掖也而佩珥腰鞬而茅蒲簦笠 【二字二本并从艹依陈子相改】 不吾劳苦是士皆得为今之幸民然心无所用身无所事不荡而偷者几希此又幸不幸之几尹为此惧急于学校可谓知本大厦连云群居终日非欲苟便安徒占毕远取诸颜孟近证诸周程朱张诚于心践于身行于家庭信于宗族乡党朋友贵其所自贵乐其所自乐穷达命也有性焉行藏性也有命焉其相与勉旃庶免为学校辱余闻之喜因谓果能尔当联其语于末以坚尹之心以报尹之德咸曰诺故并书之尹襄贲人名济字既之直而密敏而勤廉平而强毅意所欲为不遗余力而丞王君泽白君□ 【二本并写作黾考延佑志及奉化志县丞门其人姓白名龙黾盖龙字古文□之伪以意改】 主簿李君大用皆乐于协助百废俱兴学校其一也至元壬辰七月旦 【陈本堂文集○卢址四明文献志】 
　　　　小学箴 【本志目录○志云至元二十九年丁县尹济刱养正堂教育小学嘉靖志云养正堂学之西北隅元至元二十九年令丁济建王应麟作诗以纪其事今按所载四言明白说理实仿宋儒诸篇正不必抚古作奥定如扬雄撰拟有某人司某敢告某人而后始谓之箴也是延佑目中之箴即嘉靖志中之诗无疑】 
王应麟小学箴云戴帅初以巍科宿望县大夫强起为养正师小子有造自蒙入圣其庶乎应麟盖深嘉之是用作诗以勉学子　泉出于山涓涓溶溶大川三百流行不穷蒙以养正是为圣功惟民秉彝惟帝降衷亲亲长长曰孝曰恭孩提良知厥初则同赤子之心未发之中平旦之气清明粹冲于此持养善端扩充一寸之萌参云摩空互乡之子阙党之童或进或抑为哲为庸学在逊志柔木弦桐师哉师哉牖明钥聪圣远道微教失颛蒙士有子弟不如农工少学占毕训诂靡通斯文未坠邑有词宗仕焉而已阐教儒宫青青子佩抠衣来从化如时雨应若撞钟曲礼少仪以饬尔躬洒埽应对必正尔容朝益暮习矩范肃雝俾我鄞川兴洙泗风六艺夫子四书文公繇小进大理走耴春融 【陈子相曰春当作舂按非也】 我行其野嘉种芃芃是穮是蔉有获斯丰业勤益广德懋益崇作诗用劝毋怠以慵 【嘉靖宁波府志十九○四明诗存】 
　　　卷十四
　　　　象山县儒学
张虙为记 【四字在作大成殿之下○浙江通志二十七引延佑四明志○按如至正志曰某人为记见前志者是延佑载其文也又如浙志引曰某人为记而录中适有记目者是亦延佑载其文也至若此条浙志但云某人为记录又无目则其文未必为原本所载可知故采其语不补其文他条仿此】 
　　　卷十八
　　　　象山县寺院
常乐禅寺○楼郁记 【原载记文脱其下半刻成始见四明文献志补录于此所存上半篇亦有一二字小异今全录之○文献志题作象山常乐寺记据宝庆志当作常乐寺十方记】 
嘉佑七年宝庆 【原作佑据本志改】 院之主僧死邑令陈君玠易为十方之院命金峨首座僧道相居之院在县 【原作邑】 之东北一舍之地即明州刺史黄君之所建也宝庆 【原作佑】 之号肇于 【原作自】 干德之初至治平改元之明年乃赐常乐之额黄君讳晟仕吴越国王自君之殁百有余年其徒相传不为少矣知一身之利而忘其所以利于众人相师之到而颓垣断栋负土而立者相望 【原作忘各本延佑志同据道光象山志改】 矣相师曰吾志在乎 【原无乎字】 山水之闲得此固足乐矣乃与同参文应及弟子则之相与经营破私为公撤旧增 【原作为】 新又天童 【原作章】 僧冲泰 【原作大】 者植松杉二万余本不踰年遂为胜绝之区 【原作地与象山志同】 邑之人知相师不私于其身而有利于众人咸信而归之故黄宗浦孙常润 【三字原无象山志引作与信士】 吴允熙陈允恭等为之檀施宗浦乃刺史之裔孙常悯先迹之坠遗有意而兴起之既得相师 【各本延佑志止此下并据文献志】 之来不待劝率而乐推其余以膳其徒又得孙昌 【按盖人姓名又按昌或吴字之伪盖谓孙常润吴允熙也】 使立佛一躯远近益尊向之相师 【师下原有之字以意删】 均州人与应师二人者行天下四方禅林与之从容论佛之学皆得之心相与退之 【之疑当作修】 于空山穷谷之旁麋鹿之与驯虎豹之相邻谷栖水饮势利不足以动其心院之成应师尤有力焉吾儒朋友道丧久矣得于彼而失之此可愧矣宗浦四明人目 【目疑当作因】 十方之居自相师始愿有纪焉乃为之书治平三年三月望日庐江县主簿楼郁譔 【李堂四明文献志】 
　　　卷十九
　　　　集古考上
朱翌广生堂记 【本志释道考广福寺条云太守赵伯圭建广生堂朱翌撰记入集古考按今本无之佚也文见干道志不重录】 
【正误】 【王应麟跋袁正献答舒氏兄弟帖○鲒埼亭集外编三十三引延佑庆元志○按外编跋袁正献公与舒和仲帖云予尝见延佑庆元志中载正献一帖亦答舒氏兄弟者大略与此相同深戒学者骛高远而不览古今又云延佑志中所载帖极称慈湖之读书又云延佑志中所载之帖跋于深宁王先生按所云云今本无有而其帖其跋全载至正志中至正为修补延佑而作故其书自号续志万无累牍长篇重见迭出之理其为谢山误记无疑特一篇之中至于三称延佑固非偶然笔误者恐滋后来之惑故着其说于此○又按刘珵月湖十洲诗已登延佑而至正复录之盖延佑但载刘诗同时王（桓去木）舒亶陈瓘三家次韵诗缺焉不备至正既将收拾依韵之作故复重录首倡之篇正不得借口此诗而以舒札王跋为延佑之佚也○又按外编仿至正之例篇首全录原书跋称是帖昔藏檇李项氏今归江都闵氏余按其所录之文前幅谓作沿江州郡难而又难而其难乃在于以钱物应酬过客此语殊非大儒气象后幅全与至正所载同百余言中增损不过一二字则亦事理所必无者似此赝鼎谢山殆为鲁人所欺矣附识于此】 
　　　卷二十
　　　　集古考下
孔稚珪游太平山诗 【本志山川考太平山条云孔稚珪亦有诗详见题咏而集古考下卷仅录四句疑阙文也今补○按宝庆慈溪县志亦祗载四句然彼在叙山条中偶然采引不妨摘录例与此异特怪历来选齐梁诗者无不祗此四句岂皆未见其全耶】 
逸访追幽踪寻奇赴远辙制芰度飞泉援萝上危岊万壑左右奔千峰表里绝曲栈临风听欹檐倚云穴石险天貌分林交日容缺阴涧落春荣寒岩（上□下田）夏雪 【志惟载此四句】 昔闻尚平心今见幽人节志入青松高情投白云洁泛酒乘月还闲谈迨霞灭接赏聊淹（上□下田）方今桂枝发 【四明山志】 
王应麟唐开成年墓志石诗 【四明诗存从王尚书遗稿录此诗诗后既采延佑本事又云按延佑志余光辉泥滓下有口德□□俦闺□莱鸿比二句观此则此诗为今本之佚矣原本或在陵墓门或在集古考或即在桥梁门采莲桥条皆不可知今附之诗类】 
元至元二十七年 【原本当无上元字】 城中握兰桥旁民家筑室穿土得志石一片其文乃唐开成四年太原王夫人之墓志谓其曾祖王元涪 【文献集及康熙乾隆二志作浩】 在元宗时拜谏议大夫左庶子慕巢由之志辞疾不就前宋尚书王应麟为诗以纪其事 【四明诗存引延佑四明志○按此或专条在他卷或即注题后皆不可详并附于此○又按宋诗纪事亦载此条在题后不注出处若自序然然末句将属何人语乎文献集即以此条为题而前宋以下十三字作诗以纪事四字疑亦以其不可通而以意改者】 
鸿蒙肇开辟变嬗几成毁寥寥断竹歌瓦堲刱姚姒周典坟以族 【典坟二字康熙志及纪事诗存并误倒】 讵认青乌子公琴记咎繇邢山称东里 【纪事误重里】 葛淯失之矫璠玙过于侈焉知宫夹墓莫识龟言水铜盘字十六铭自比干始延陵有孔篆 【纪事误作子】 乌虖半辞止汉砖犹简朴石章寖 【纪事作侈】 华靡无媿惟有道媚俗多虚美七松谀 【纪事误谈】 士良何以惩不轨载笔鲜南董袭浮谬臧否岂悟冢中人三百年不死妇名不出阃古未有碑诔谥见春秋初志起典午氏簪蒿隐士妻芳刻垂千祀杨高托不朽习之文中理或犯葵邱禁息国事何耻蛾眉为黄土磨灭更谁纪宰如比 【文献集乾隆志作此同一意也】 何人雒邑之女士 【康熙志及纪事诗存二字并误倒】 逸民儒仲裔冰雪濯纨绮来 【纪事诗存并误采】 俪古鄞州俭勤终莫 【或写作暮】 齿试 【纪事方空】 问几何年颇与铜人似虽微黄绢辞亦质而不俚邱夷池又平蓬颗今廛巿聚庐寒劫灰余光辉泥滓□ 【此字康熙志似曰字似方空文献集（上□下田）墨台】 德□ 【此空康熙志亦似曰字】 □俦闺□莱鸿比 【二句纪事无】 我 【纪事作或】 行松柏下势荣朝菌尔隆碣牛砺角翁仲卧荆（木巳）兰艾均一尘玉玟同一毁孤竹梦茫然柳下垄孰是片石幸有传诗以贻彤史 【康熙鄞县志二十三○宋诗纪事六十六引王尚书遗稿○乾隆鄞县志二十三○四明诗存引王尚书遗稿○四明文献集八○按文献集后三卷为近人摭余而成非明初本也故次于末】 
　　至正四明续志
佚文一十一条 【按本书固有脱简溪潭浦溆藉足补延佑之略然绝无采引至所见佚文又有无可附丽者】 
正误一条 【蒋樗庵先贤传多因文附见之词语已详宝庆延佑佚文卷中此志所采二条亦疑因王文贯传引伸之者未可凭也然无从确知其谬姑列于卷程敬叔传则核之黄文献集可以定为误注至如定海志之引至正户口则又谬讹显然无烦录其词而刊正之也】 
　　　卷二
　　　　职官
[鄞县尹]
阮申之○池阳人字周翰 【浙江通志一百五十二引至正四明续志○乾隆鄞县志十一引至正志下三字在上○按至正职官题名不载籍贯表字而教授朱文刚条下云字明德天台人则亦偶或有之】 
　　　　人物
余端臣 【按今本无此传王文贯传中作端良成化以后志并作端臣】 字正君精毛氏诗学宗庆源辅氏以溯朱子之传入太学归教授于乡从游者常数十百人若王文贯其最著者学者称讷庵先生 【甬上先贤传儒林上引至正志】 
王文贯○弟宗道字与文别徙居奉化嗜古人之学穷渺讨幽第嘉定七年进士为江东提举司干官著述甚富 【同上○按今本但有弟宗道与兄同领乡荐亦进士第十三字】 
【正误】 【程端礼字敬叔号畏斋学宗朱子务适于用初为建平建德二县教谕历信之稼轩建康之江东两书院山长文宗在潜邸遣近侍子弟来学礼遇甚隆鹅湖书院之旁有道院一日见驴跑地驱去复来默卜而发之得碣十余上刻群贤像因立堂祀焉秩满以台州路儒学教授致仕郡守王元恭复礼请为学者师尝谓门弟子曰学问之道具在圣贤经传真知实践则存乎其人遘病医者进药却之坐顷头容稍偏门人告之复端坐而逝年七十有五所著有进学规程畏斋文集藏于家弟端学字时叔至治三年乡举时欧阳元为浙省考官其四灵赋词意高迥同事欲黜之元争之力及拆号同事素熟其名谓元曰非先生几失此佳士泰定元年成进士除仙居丞未行改国子助教累官翰林国史院编修每有论撰学士虞伯生极推服之中书选令考校乡试称得人端学与兄同师史蒙卿端礼色庄气和善诱学者使之日改月化而端学方毅刚正举动必合礼法人以比河南二程在国学时慨春秋在六籍中独未有一定之论乃取前代百三十家折衷异同着春秋本义三卷三传辨疑二十卷或问十卷后经筵官请命有司取其书板行天下○同上引至正志○按此必误注出处考黄文献撰畏斋墓志卒于至正五年六月此志作于至正二年则畏斋固岿然无恙也谬误显然陈子相谓干道宝庆延佑三志并有续增此传亦恐系后人羼入然又不然干道所增者惟太守题名宝庆增附最多亦不过郡守事迹科目人才延佑则惟增清容新作文字此外职官考中偶有条补而已至三志中人物传则从未有一人加入者况至正全书无后人羼续一字不应独为二程添传又不应各本皆无此传而蒋樗庵所见本独有之也】 
　　　卷三
　　　　公宇
[在城]
自远台在郡圃即木香台 【浙江通志四十三引至正四明续志】 
[鄞县]
经纶阁王安石尝为县令邑人思其政即其燕休之所作此阁 【乾隆鄞县志二十四引至正续志】 
瑰富亭在东渡门外丞相吴潜建 【浙江通志四十三引至正四明续志】 
　　　卷四
　　　　邱墓
赵先生敦临墓○承议黄子春撰墓志 【同上二百三十七引至正四明续志○八字在地名南山之下前失补】 
　　　　河渠
[鄞县东乡]
育王（石契）○里人楼（□坴） 【原作（□上水下土）按字书无此字以形近改（□坴）（□坴）音烛】 董之 【敬止录山川考五引至正志○六字在王思义修完之下前失补】 
　　　卷七
　　　　学校
象山县儒学○贾策为记 【浙江通志二十七引至正四明续志○四字在刱立棂星门之下前失补】 
　　　卷十一
　　　　古迹
陆寘宅鄞县南四十里梅溪滩上宋会稽陆判官寘卜居于此奉祠垂三十年工诗及书法 【同上四十三引至正四明续志○按至正志有邱墓无第宅今按集古考中古迹门有王荆公读书台与此相类以意附此】 
文
录絜斋语○前辈立言虽一果蓏不忘规箴若此 【十四字当在以是自儆之下○鲒埼亭集三引至正志】 
　　四明它山水利备览
佚文四十一条
　　　卷上
　　　　北山下古港
而更开建岙以导之尤足以佐大雷诸水所未及 【十九字在不被横戛入港之下○蒋学镛水利考引备览】 
　　　　建回沙闸
大小溪之上夹岸皆沙雨则与水俱下溪塞不流七乡河渠不受利岁发众淘之至三四举费缗钱数万已复塞如初与其淘于既积不若未至而遏之便用为闸则水轻上流沙重下止水滥则闭平则启使得行舟沙溢闸外淘之易为力乃仍吴家桥闸之三门板各七刻平字水则字于两柱上令土人许阿一者司之启闭有节榜石于旁以示禁 【嘉靖宁波志二十三引水利备览○雍正宁波志十四引水利备览○按今本防沙篇亦说建闸事而与此不同且防沙篇议于未建之前此则论于既建之后至今本建闸条则但说岁月丈尺及工役费用而已似亦有脱此百余字当在建闸条之首】 
□□ 【按至正志及敬止录所引备览诸堰凡三十九条原本必当别有标目今不可考矣然必在上卷无疑】 
栏浦堰 【鲒埼亭集外编三十五引栏作拦】 去它山七八里在小溪
镇有土坝
唐家堰去小溪镇洞桥二三里
黄家堰去唐家堰一二里
新堰面 【外编引无面字】 
擂木堰在谢家巉
朱家堰近风伯庙
风伯（石契）北渡桥南与风伯庙相对旧有（石契）今废
何家小堰
沈家堰近颜家桥
张家小堰近徐家堰
徐家堰在栎社南
楼家堰
华家堰
虾堰
黄家藕池堰
屠氏桥闸
范家堰 【外编引堰作闸】 在屠氏桥闸里近江际
邢家堰 【外编引邢作靳】 
郑家堰在县城外半里
祁胡堰以上堰并在范家堰之左右
李家塔堰
陈五耆堰近娜儿渡去城十二里
张家堰与余村港相对去城十余里
小冯堰近炉头堰
炉头堰近蒋家堰去县南二十五里
蒋家堰行春（石契）南居民新刱
大苏堰行石（石契）下
段塘堰去城六里
朱濑堰
王家堰近松树浦
松树浦有小闸通江及有强堰
郑十八郎堰
郑家食利堰在南城门外 【以上三十三条至正志四引魏岘水利备览○敬止录山川考五引水利备览无新堰面风伯（石契）虾堰郑家堰四条又余条注文亦多与至正志引小异已详札记弟十九卷不赘述○至正志又曰凡江溪相通去处并在它山堰东盖皆防蓄水源渗泄去处时加修筑以备旱涝农事之急务也按此三十余字疑亦备览文】 
长堰
石堰俱西南三十五里 【以上二堰录引在黄家堰之下】 
北渡堰南二十五里为奉化之北故名 【录引在朱家堰之下】 
翁家堰西南二十三里 【录引在徐家堰之下】 
桑塘堰西南十二里 【录引在戒家堰之下】 
王师堰西南十七里 【录引在李家畣堰之下○以上六条敬止录山川考五引水利备览】 
宋元四明六志校勘记卷五
鄞徐时栋
杂录上 【年来校勘六志遇诸家论涉志事者随笔札记分隶各书条为杂录而先以总录冠其篇书或昔而今存论或彼褒而此贬问坠简于故府拾先哲之绪言亦览者所不废也闲于鄙意未合别为按语以纠正之特闻见浅陋时日匆促虽插架所有未遑寻检况其它乎】 
　　总录
二十七条
大观初置九域图志局明已成书而厄于兵干道黄鼎得其逸传者也况宝庆罗浚所志乎其详略盖可知矣 【严德元至元奉化县志序】 
吾郡有志久不见称于天下不列于国史以其老佛之说胜而失其体裁云尔若夫水利实吾郡之血脉海疆乃国家之大防旧志立为义例以诏后人今若散漫无统虽有社稷之臣欲惠养元元销弭外患将何监观以图治耶用是观之郡乘固当详载而旧志不可以不考也爰自唐开元置州历宋干道初四明始有图经尚书胡公矩刺明作牧乃命调官罗浚取干道图经而重订之始成四明志二十一卷图少而志繁凡例类可概见此其创作也后得宋季文学侍从之臣厚斋先生尚书公博物洽闻又以耆哲为是州之望文献有足征者尝考明志着为典实俾门人袁清容学士增修之考据详核至今称延佑志以为郡史未几而明守王元恭续志之修大义炳然又补其所未备 【戴鲸四明志征序】 
予通考旧志旁搜续书文献庶几足征故事大氐略备然而义例多本于旧裁史文颇兼乎三长使非庐陵罗浚博采于前而袁清容增饬于后何足以信今而传后哉然则二子创述之功伟矣 【同上】 宁波有志肇自干道厥后代有作述握管命词要皆一时艺林之望也而沿袭故牍罕所振刷即能备目前之经制罗今昔之见闻欲无鼠璞之讥得乎 【闻渊嘉靖宁波府志序】 
宁波故会稽部也故有会稽志颇征吾郡事其前则有若张津干道图经后则有若罗浚宝庆志有若袁桷延佑志有若王元恭至正续志 【张时彻嘉靖宁波府志序】 
司马公序 【按谓张尚书时彻嘉靖志序】 谓旧志跖盭恒有余慨予谓志事与他书异他书后出者胜而志书先成者真盖耳目近传习久也夫安保跖盭者后之视今不犹今之视昔乎 【杨德周历代志书辨】 
按曰东沙尚书以史法修郡志高自期许颇不满于宋元志其实抵牾疏舛未易为积薪也高唐此论得之高唐又谓其繁经多手旁参爱憎盖于嘉靖志有微词焉
予幸而于干道图经得见抄本之未全者而宝庆延佑至正正续迨我明永乐成化闲要诸书俱得见之 【高宇泰敬止录历志考】 
按曰　国初遗老中谙习枌榆掌故者无过武部此所自述并非空言又吴丞相之开庆志魏吉州之备览皆在插架备登于录尚为其自述所遗者
又按曰武部历志考小序云郡邑之志类详夫今而略于昔谓前既有载籍务重乎其续之耳卒之旧志散落往古莫稽此予之书所由着也然予之为此极难矣即如延佑一志求之十余年去腊始得见之至人有其书性忮不肯借人先结交累岁不胜卑谄始获一睹且穷日夕之力而毕录焉借□□志是已悯畴昔之经营慰今日之卒业后之览者尚或鉴之借书之难古今一辙观武部所述良可慨也敬止录一书网罗宋元明三代旧志征文征献绝后空前吾家所藏尚其稿本虽非全书已成巨帙剞劂不易安得有心桑梓者共谋之耶
尝考郡之有志始于宋之干道图经越六十年而有宝庆志又八十年而有延佑志又二十余年而有至正续志 【邱业康熙宁波府志序】 
宋志者何干道之图经宝庆之分志也二书（甚少）见于今而独抄传于先世后有文献继此而志于元者为袁翰林之延佑王元恭之至正 【闻性道纂附昌国县遗志稿跋】 
四明自宋大观干道来域志图经郡以统邑 【李煦康熙鄞县志序】 志者记也所以记一邑在天在地在人之类聚群分乃征古以式今亦继今以接古也鄮隶会稽与越时可征者则有会稽典录十道四蕃志夏侯曾先地志改鄞后可征者宋大观九域志张直阁津干道图经罗参军浚宝庆志吴制使开庆续志其别着则有明越风物志者姜屿所撰鄞江志者郡守陈日华晔俾昭武李皋为之若朱舍人翌则有鄞川志赵君理与葺则有古鄞志及元纂延佑志者袁翰林桷纂至正续志者王郡守元恭 【汪源泽康熙鄞县志序】 
按曰十道志及夏侯志皆地理总志之书非郡邑志也鄞江志八卷载直斋书录解题中目下明注汀州乃福建汀州志以汀有鄞江溪得名其与吾乡真风马牛不相及者朱舍人鄞川志久不传然余见周益公二老堂诗话尝引一条有老人十拗之语以意度之大约小说家言盖是时方居湖上书作于信天缘堂中即以其地名书正犹段成式庐陵记苏辙龙川志之类故陈氏马氏俱入子部若赵君理古鄞志则奉化志也亦与鄞事无与闻惢泉作鄞县志汪序即闻所授意者而荒谬如此
宁郡志则始于宋之干道图经及四明志元之四明续志延佑志此数者藏书之家闲有存焉而不得一见以为憾 【孙诏雍正宁波府志序】 
宁之有志始于宋干道时知州事张津之四明图经其后胡尚书矩之宝庆志元王总管元恭之至正续志皆宦是邦者手勒成书 【曹秉仁雍正宁波府志序】 
宁郡之有志也始于宋干道州将张津之四明图经厥后吴正肃潜撰庆元正续志胡判府矩因之为宝庆志元袁学士桷因之为延佑志王总管元恭因之为至正续志后先相望其于前代之典章法制旧闻轶事与夫忠臣烈士孝子贞妇之流风遗迹网罗详矣顾诸书多岁久失传 【万经雍正宁波府志序】 
按曰九沙误以开庆志为庆元志故误以胡制使之宝庆志为因吴丞相而作则似并旧志职官先后亦未一考何其疏也此序云岁久失传孙序云不得一见是其序次颠倒固宜特九沙与谢山以契家相往还谢山集中答九沙问志事者数十条此时谢山方据有旧志一切完备九沙之自杭州而来也杭人杭大宗送之以诗详叙宋元志源流并告储藏之家劝以檄取而浙中开省志局时谢山尽以插架付之又固非秘不肯出者乃九沙身任志事全不考究直以嘉靖志作蓝本漫为枌榆勒成掌故纰缪百出真可怪也
吾乡志书其为吾家所藏者自宋以下无一不备 【全祖望永乐宁波府志题词】 
吾乡志乘自宋元迄今其佚不存者张津之四明图经姜屿之明越风物记罗廥之四明志 【按即罗浚宝庆志此沿国史经籍志之误】 而已其余皆完好雍正辛亥浙江修通志余方在京厉二樊榭杭二堇浦千里贻书求四明旧志予遣使请于家君发插架所有胡尚书矩宝庆志吴丞相潜开庆志袁学士桷延佑志王总管元恭至正志尽送志局盖吾乡之书较他府独备譬之礼家幸不至为杞宋之无征也已 【又跋宁波府简要志】 
中条先生 【按谓陆舍人宝】 藏书最富多善本吾乡之以藏书名者天一阁范氏次之四香居陈氏又其次则先生南轩之书也三十年来亦四散予从飘零之后摭拾之尚得其宋椠开庆宝庆四明二志皆世闲所绝无也 【又中条先生墓表】 
予之初入京师也家藏宋椠四明开庆宝庆二志盖世闲所绝无而为人所窃归于有力者之手杭君堇浦闻之为告谷林亟以兼金四十锭赎归仍钞副墨以贻余及予归谷林但取近年所得地志示余其自明成化以前者已及千种而予家宋椠裒然首列予不禁为之怃然 【又小山堂藏书记】 
四明旧志由张津以至杨实皆过于寥略一切古迹阙而不备 【又真隐观洞天古迹记】 
四明旧志张罗吴袁四家皆简略 【又桃花堤记】 
从前干道宝庆延佑三志过简故人物之可传者原多脱落 【又寄万九沙论宁志】 
万编修经将往明州修志过余追访旧事述长句答之兼以送行云张津姜屿之书不可觏 【【原注】津撰四明图经见宋史艺文志屿撰宁越风物志见文献通考】 为叟略数杨张前 【【原注】成化时郡人杨实修四明郡志嘉靖时鄞人大司马张时彻修府志】 宝庆纂历岁丁亥庐陵胡矩守庆元属其乡人参军浚 【【原注】序称赣州录事参军罗浚直斋书录解题云胡矩仲方为守罗浚其乡人也】 甄括明事县国门先以郡志后六邑刻画城郭图厢关 【【原注】其书郡志十一卷鄞志二卷奉化志二卷慈溪志二卷定海志一卷昌国志一卷象山志一卷府境县境各治皆有图咸淳年刊】 厥后卅载暨开庆丞相臣潜来旬宣军防水则以次定经制税赋兼牢盆嘉禾绘献民气乐老谋忧国何时谖门生曰锡曰应发承命执笔校秘文诗歌自可勒琬炎例以志体稍殊悬 【【原注】开庆改元吴潜以丞相领郡复续修四明志民政兵防士习军食别自为志以补前书又立水则自撰平水则记刊石门生庆元府教授梅应发沿海制置大使主管机宜文字刘锡编次末附诗词四卷予谓于志体不合也】 自宋讫命更延佑袁桷方领编修官本之二志着其概参之七观究其原 【【原注】王深宁应麟着四明七观钤括郡之掌故为注释延佑三年袁学士桷复修郡志采其文冠于艺文考】 谁其续者垂不刊猗惟王侯元恭捉翰遒如椽其闲首尾称大备一代兴废略可言 【【原注】至正时郡守王元恭续修延佑以后事凡十六卷称至正新志】 前明内府不收弃文渊坠简终沦湮天一阁范碧山全家有善本颇自专叟当檄取诃豪顽 【【原注】宋两志皆宋刊元两志亦钞本明代文渊内阁两目皆不载海内藏书家亦无有齿及者宋志惟予友全祖望家有之故予得见元志则天一阁范氏所藏也○杭世骏补史亭剩稿】 
按曰杭大宗称述吾乡掌故似甚博洽其实道听涂说只是谢山唾余而元志并未之见也故清容修志在七年误以为三年七观在土风考误以为冠艺文考至正志十二卷误以为十六卷书名续志误以为新志至正所称新志者延佑志也又姜屿所著风物志号明越不号宁越其目始见于晁公武读书志中
博求古志于藏书家宋理宗以前征诸宝庆四明志元顺帝以前征诸延佑至正庆元志 【史鸣皋乾隆象山县志序】 
会稽有典录有先贤传明越之志盖权舆于此其专志则在宋有张州将津图经吴制使潜庆元志 【按此误以庆元为纪年故叙于宝庆之前】 胡尚书矩宝庆志载在晁公武读书志者别有姜氏屿之风物志在元明有袁学士桷王总管元恭 【按原误元泰】 黄佥事润玉杨博士实张尚书时彻之志予尝博考焉 【陈锺琛乾隆鄞县志序】 
考明州图经昉于宋干道守臣张津厥后有胡矩之宝庆四明志吴潜之四明续志元则有袁桷之延佑四明志王元恭之四明续志文献流传远有代序 【印宪曾乾隆鄞县志序】 
古人事迹当以正史为凭胡制使袁学士之书所述迁除次第奏议建白皆灼然可信虽于乡先达之短或讳而不言亦见古人恭敬桑梓之义读者可于言外得之也 【乾隆鄞县志凡例】 
地志之有传与国史相表里书法止应据实后之论者谓志与史不同当着其长而讳所短此特据益部先贤襄阳耆旧之例而言不知昔人为此本择其人而纪录之今志乘之体日益繁芜乡里先达罔弗登载岂容以一邑之公书概用曲笔与家状墓志等且如胡制使之宝庆志吴丞相之开庆志 【按开庆无人物传】 袁学士之延佑志未尝不兼述瑕瑜惟张司马嘉靖志以后则虽九品下中之人物亦概立佳传无如其人本末已具正史而区区欲相覆护果能以一手掩天下目乎 【蒋学镛甬上先贤传列传序】 
　　干道四明图经
二十条 【凡论列此志者苟有见闻尽着于篇惟原序不复复载后志仿此国史艺文藏家目录或但纪篇卷别无解题亦复次第先后综于兹录所以核当日之存也】 
四明旧有图经成于干道五年盖直秘阁张公津守郡之三祀也先是大观初朝廷置九域图志局令州郡各编纂以进明已成书而厄于兵火遂逸其传三山黄君鼎得所藏以献张公乃俾僚属参稽厘为七卷而锓诸梓然自明置州至是四百三十二年而城治之迁徙县邑之沿革人未有知其的者唐刺史韩察实移州城石刻尚存于时且未之见他岂暇详甚哉作者之难固有俟乎述于后者也 【罗浚宝庆志序】 
四明有志久矣而著述非一可稽者惟宋干道闲郡守张津重缮大观初所编为七卷 【赡思重刻宝庆志序】 
张津四明图经十二卷 【宋史艺文志】 
张津四明图经十二卷 【柯维骐宋史新编艺文志】 
张津初作四明图经实郡志所始也 【嘉靖宁波府志名宦传】 
九域图志创于大观元年盖自明置州至是已四百三十二年矣其在明州者委郡从事李懋诚撰述书未成厄于兵火历四纪至干道五年制置直阁张公津治郡命委僚属因旧录更加采摭纂为七卷又以篇什碑记等为五卷曰干道图经此见于缙云县主簿主管学事三山黄鼎序者也王应麟谓景德祥符所修郡志以大观为据不诬矣 【杨德周历代志书辨】 
张津干道五年以右朝散大夫直秘阁兼主管沿海制置使知明州纂四明图经三山黄鼎为序 【康熙鄞县志修辞考】 
宋知州事张津干道图经 【雍正宁波府志前朝纂修姓氏】 
宁郡志创自宋干道张津以图经命名自是志郡者必先之以图 【又舆图序】 
张津尝作四明图经郡志所自始也 【又名宦传】 
自宋大观时诏天下州郡各编志书以进名为九域图志干道时明州遂因图志而有四明图经之作焉 【雍正慈溪县志舆地图序】 
四明图经十二卷宋史艺文志张津撰按鄞县志云干道闲 【浙江通志两浙志乘】 
四明志乘以吾家为最备自胡尚书宝庆志吴丞相开庆志袁学士延佑志王总管至正志季孝廉永乐志 【按永乐志作于纪征士宗德李处士孝谦此云季孝廉当误又按黄南山集中张德恿墓志称其博学好古预修永乐志】 杨教授成化志张尚书嘉靖志无一佚失足以豪矣张制使干道志则最初之作也购之不可得乃过天一阁范氏见四明文献录全引其书为之狂喜乃别为钞而出之于是扬之小玲珑山馆马氏杭之小山堂赵氏皆来借钞顾予犹疑非足本尝见成化志中于遐追山二庙下纪刘毅胡韔谏吴越无纳土事以为出自干道志今竟无之则脱简殆多然要属难得之书可宝爱也 【全祖望跋干道四明图经】 
李处士孝谦预修永乐宁波府志毕又为四明文献录其书精博张制置之图经非是录几不得传 【又四明文献录题词】 
按曰高武部云四明文献志有四余皆有其书独李孝谦所纂者未见外又有文献考五本取王临川叶水心邹忠公袁东塘赵文敏黄文宪柳道传吴渊颖戴九灵陈众仲王华川诸集碑记序传志跋等文凡有涉于四明文物者各简录之而删干道延佑二志合焉亦抄本也予得借于友人闻氏字画精楷予尚疑其为缺帙不止于斯未知何人所纂岂出于孝谦者乎为是编者深有功于桑梓者也惜不着其姓名并无序耳又全谢山四明文献录题词云其书尚未分卷次盖垂成之作然则二公所见同是一书谢山断为孝谦所作未知何据此书余亦得见之细楷厚本悉如武部所云其或称考或称录者亦是随意标题并非定名要之图经之传则实赖是本者也
张氏图经今犹有存而残断不完 【又遐追山二庙碑】 
南宋干道四明图经孝宗朝明州州将张津纂津以干道三年五月由右朝散大夫直秘阁主管沿海制置司公事驻明州作四明图经盖郡志所始也 【董华钧纯德汇编】 
干道四明图经十二卷宋干道五年直秘阁知明州张津撰 【乾隆鄞县志旧志源流】 
案此书载于四明文献大约非足本其叙四明山人徐浩进广孝经事特辨之云非徐季海也乃知古人读书精审其贤于张闻诸志之牵合傅会多矣 【同上】 
校书之难如埽落叶予初读三国志虞翻传注有（贺）（歹莫）候三字即疑（贺）当为鄮（歹莫）候当为莫候反后见　　内府本校正果如予言乃其下又有处士邓卢叙一人邓非会稽属县亦恐是鄮之伪而未有它文证之顷见干道四明图经于鄞县人物有云虞叙弟犯公宪自杀乞代见会稽典录乃知南宋本果是鄮字深喜予言之不妄然后来胡矩袁桷修四明志并无叙名又知鄮之伪邓亦宋元本已然矣虞卢字形相似正史屡经翻刻图经亦系转写之本未敢决其然否俟再考之 【钱大昕跋干道四明图经】 
考古之书图史并重其例盖昉于三辅黄图张津四明图经志也而谓之图经者盖周礼大司徒掌天下土地之图非图无以明纪载也 【道光象山志凡例】 
　　宝庆四明志
三十四条 【乾隆象山志引杨南仲陈燮五所作宝庆四明志序谓钱唐与程徐合疏谏孟子罢配亨云云按吾家所有者仅杨高唐陈太仆诗集其文则均未之有也俟得见再当补此○又按序宝庆志而下及明洪武时事颇不可晓或论前志体例偶然旁及又不应两人各为一序而并语此事也宝庆二字疑象山志未必无误】 
四明志二十一卷赣州录事参军庐陵罗璇 【按当作浚】 修时胡矩仲方尚书为守璇其乡人也 【陈振孙直斋书录解题】 
四明续志四十五板制帅集撰刘公黻置 【本志学校附刻○按说见后作者卷中】 
唐卢潘作庐江四辨余观四明志首卷有疑则辨以俟博雅君子择焉 【王应麟四明志辨证引】 
志序云大观初置九域志局令州县各编纂以进余考会要实录景德四年二月庚辰真宗因览西京图经有所未备诏诸路州府军监以图经校勘编入古迹选文学之官纂修校正补其阙略及诸路以图经献诏知制诰孙仅待制戚纶直集贤院王随大理评事宋绶邵焕校定仅等以体制不一遂重修命翰林学士李宗谔知制诰王曾领其事又增张知白晏殊及李乘韩熙等参其事大中祥符三年十二月丁巳书成凡一千三百六十六卷上之命宗谔为序又诏重修大小图经令职方牒诸州谨其藏尝见吴郡图经载李宗谔序盖景德祥符所修郡志以大观为据时史学废绝其误多矣 【王应麟辨大观图经○按原作辨干道四明图经今以意改正】 
按曰右见王深宁文集摭余编原本凡八辨一辨大观图经二辨州郡三辨余姚郡四辨鄮五辨鄞六辨句章七辨甬东八辨西湖辨州郡以下六篇见延佑志弟一卷沿革考不复赘录辨西湖篇延佑志原本盖在弟十卷河渠考今矣已补其佚于佚文卷中惟此篇及小引为元志所未载故录诸此摭余编葺此文以为辨干道图经而作今按此篇所称志序州郡篇所称志云甬东及西湖篇所称郡志皆指宝庆志言其辨干道志皆明称图经然则所云有疑则辨者固合干道宝庆二志言之非专指图经也余篇已载延佑而此篇所引志序实罗参军语也今录诸宝庆卷中
又按曰延佑志中凡清容考据之说皆称桷按而已其录师说则有辨证二字沿革考中六条是也而弟八卷城邑考载长庆移城之说亦有辨证二字疑亦深宁辨四明志之一近时辑先生文者未见及此故识之
四明志二十一卷陈氏曰赣州录事参军庐陵罗璇修时胡矩仲方尚书为守璇其乡人也 【马端临文献通考经籍】 
旧四明志书一十二册 【延佑志学校考】 
宋宝庆闲旧有志国朝延佑庚申袁公桷作为新志又廿有二年会部使者赡思公巡行至郡俾重刊旧志与新书并传 【王元恭至正志序】 
四明旧有宋宝庆闲所修郡志与邑异编承干道图经之旧也 【至正志沿革】 
四明郡志二十一卷计板□□右宋宝庆闲郡守胡矩修今重刊 【又学校】 
罗廥 【按当作浚】 四明志二十一卷 【焦竑国史经籍志】 
胡矩以兵部尚书兼沿海制置使宝庆初知庆元府五年始成四明志二十一卷命录事参军庐陵罗璇取四明图经重订之文献赖以有征 【嘉靖宁波府志名宦传】 
宋宝庆四明志予犹及于一故家见之盖尚书庐陵胡公矩被命作牧命校官方万里订之又明年命赣州录事参军罗浚专任斯责成二十卷 【按二十一卷也作二十卷误】 此见于罗浚序者也 【杨德周历代志书辨】 
杨公 【按谓高唐牧德周】 自言于诸志中所得见者惟宝庆志而至正辛巳部使者真定赡思于清容延佑志既行之后复重刻以并行且为之序以比之旧唐书之例又志成于宝庆四年中闲多载后淳佑守陈垲事相去十三四年至进士科目直终于开庆则又何也 【高宇泰书历代志书辨后】 
方万里从政郎庆元府教授宝庆二年上札子禁采铁灌顶山以山隶学租也胡矩守郡命草创四明志 【又敬止录学校考】 
罗浚庐陵人赣州录事参军宝庆三年兵部尚书兼沿海制置使知明州胡矩命浚纂四明志二十卷浚盖矩乡人也 【康熙鄞县志修辞考】 
宋知府事胡矩新赣州录事参军罗浚宝庆四明志 【雍正宁波府志前朝纂修姓氏】 
胡矩宝庆初以兵部尚书知府事郡乘未有完书矩命录事参军庐陵罗璇取干道图经订成四明志二十一卷至今文献有征皆矩力也 【又名宦传】 
胡矩宝庆初知庆元府成四明志二十一卷文献赖以有征 【浙江通志名宦传】 
四明志二十一卷书录解题庐陵罗璇修时胡矩仲方尚书为守璇其乡人也按至正续志云宋宝庆闲 【又两浙志乘】 
中条先生南轩藏书最富足为范氏天一阁之亚三十年来散失殆尽可为浩叹予犹得其宋椠宝庆四明志书斯绝无之本也 【全祖望续甬上耆旧诗陆宝传】 
胡尚书矩宝庆四明志二十一卷吴丞相潜开庆续志十二卷皆宋椠也予得之同里陆参政懋龙书库 【按参政乃中条先生之父】 宝庆志先以郡志十一卷列于首分为叙郡叙山叙水叙产叙赋叙兵叙人叙祠叙遗九例而接以六县志十卷续志则不分郡邑专纪丞相莅明之事及其诗文而已吾乡志乘以干道图经与此二志最古实为文献之祖可宝也雍正庚戌予以拔萃入太学是书为人篡去质于富人之手仁和赵五兄谷林以白金四十锭赎归仍钞一副本归予予作长歌谢之尚书之志见于陈振孙书录鄱阳马氏通考暨明焦氏经籍志 【【原注】胡志成于参军罗浚之手焦氏误为罗廥】 而吴志则藏书家未有及者前此临川李侍郎穆堂江都马上舍嶰谷皆尝向予借钞逡巡未寄兹并属谷林钞以贻之牙□厄塞历五百年而始流布于时殆亦有数存其闲哉古者著述虽佳非人不重尚书立朝与薛极辈附史相弥远称四木当时有草头古天下苦之谣其与丞相之书并列有惭德焉故予前所作诗于胡志颇略然未尝不自笑其迂也 【又跋四明宝庆开庆二志】 
宝庆志多讹谬如元丰之舒亶中兴之王次翁皆为作皇皇大传而高宪敏传不载其受杨文靖之学又不载其拒秦桧请婚之事何欤史忠定传谓其仲父签枢罢官在秦桧死后则并国史宰执年表未之考也袁正献公附入远祖毂传后亦寥寥罗浚谓是书成于一百五日固宜其有所舛戾也夫 【又再跋】 
宝庆志中有载及胡尚书以后事者予初甚疑之既而知是书尝为刘制使黻所增加也第一卷牧守自尚书以后凡二十人而至吴丞相又十人而至制使皆附列之则为制使所增加可知矣及读第二卷经籍志有四明续志三百三十幅大使吴丞相置四十五幅制使刘公置吾乡志乘自吴丞相而后直至延佑方有续本未闻有刘志乃知四十五幅即散入宝庆志中所增加者然刘制使之莅吾乡在咸淳自淳熙四先生而后吾乡人物之当表章者不可胜举制使一无所增而增其事之小者抑末矣 【又三跋】 
吾乡宋元诸旧志登载漏略其中更有不可解者如中兴执政王次翁可谓下流所归而反为之立大传顾于晏尚书敦复亦当时寓公则阙焉不亦拂人之性也耶 【又竹洲晏尚书庙碑】 
胡矩为澹庵之从孙其家世远有渊源惜与薛极并登史相之门当时有草头古之谣君子恶之然其为甬上制置则多善政固不以生平废也干道志非完豹故宝庆志为甬上诸图经之首其书出于参军罗浚之手 【乾隆鄞县志引全祖望跋宝庆志】 
明之设州自唐始干道五年张津守郡始厘定图经七卷其名见于宋史艺文志今不复传矣继此者书录解题称宝庆二年庐陵胡矩仲方为守属其乡人罗浚撰四明志二十一卷鄞县全君绍衣为予言其家尚有此书予固疑而不敢信也雍正壬子孟夏绍衣入都道武林竟以是书来乃宋末雕本与吴丞相续志合刊者予惊喜出望外亟走书属友人赵谷林为绍衣谋脂辖之费而以书纳之小山书库酌酒相贺绍衣为长句五百言纪其事时九沙万太史方领明州志局予作诗送行即述其颠末以告所谓人喜则斯陶陶斯咏也按矩以兵部尚书除焕章阁学士通议大夫兼沿海制置使来知郡越明年命校官方万里重订图经未几万里造朝事遂辍又明年罗浚以从政郎新补赣州录事参军调官来谒矩命与府学学正袁藻学录刘叔温直学汪辉学谕汪垧缪暹蒋渊明教谕伍子献共事编类由孟夏迄仲秋凡五月而书成先以郡志次鄞次奉化次慈溪次定海次昌国次象山盖当时六县之次第如此而其目曰叙郡叙山叙水叙产叙赋叙兵叙人叙祠叙遗虽志多而图少然其闲每依旧经所载则干道不传之志于此可以获睹其什之四五考之宁宗即位既升州为庆元府而标题书目犹曰四明仍旧也 【杭世骏宝庆四明志跋】 
胡矩以兵部尚书知庆元府宝庆五年始成四明志二十一卷命参军庐陵罗璇取四明图经重订之文献赖以有征 【乾隆镇海县志流寓传】 
宋宝庆四明志理宗朝庆元判府事胡矩纂矩以兵部尚书兼沿海制置使知庆元府宝庆三年辑四明志二十一卷命录事参军庐陵罗璇取图经订成之 【董华钧纯德汇编】 
宝庆四明志二十一卷宋宝庆五年尚书庐陵胡矩仲方知府事命赣州录事参军罗浚重修浚亦庐陵人也郡志十一卷鄞志二卷奉化志二卷慈溪志二卷定海志二卷昌国志一卷象山志一卷 【乾隆鄞县志旧志源流】 
案此书虽修于宝庆而卷内叙事往往及绍定端平嘉熙淳佑宝佑盖后人次第增入非宝庆元刻之本 【同上】 
王厚斋言诸州图经乃景德祥符所修而郡志但以大观为据讥其昧于史学予谓李宗谔图经南渡之际都已散失即大观中明州所修图经亦复阙佚后黄鼎得其书献于郡守张津而续成之干道宝庆二志序据大观而不及祥符者举其见存者言之非有误也 【又辩证】 
宝庆五年尚书庐陵胡矩仲方知庆元府命赣州录事参军罗浚修四明志罗亦庐陵人也其书首郡志十一卷次鄞志二卷奉化志二卷慈溪志二卷定海志二卷昌国志一卷象山志一卷合之得廿一卷书成于史弥远枋国之日故其父浩得佳传浩老成忠厚不居宠利在南渡诸相中本自表表世徒訾其沮张浚用兵一事不知符离之役张以轻进而无功则史之持重为可取朱文公作张魏公行状颇诋浩浩不怒而转荐之其器量更非寻常可及未可以子之权奸并其父而抑之也志修于宝庆而卷内叙事往往及绍定端平嘉熙淳佑宝佑盖后人次第增入非宝庆元刻本 【钱大昕跋宝庆四明志】 
按曰胡尚书以宝庆二年守明州越明年命方校官修旧图经是宝庆三年也又明年而罗录参至明州成其书则绍定元年也罗序末不纪成书作序之年后之读此书者不称绍定志而称宝庆志固已疏忽至张东沙云宝庆五年高隐学云宝庆四年则误之又误宝庆固但有三年也不意素矜博洽好事攻击之钱詹事而于此跋及所修鄞志中亦复承谬袭舛称宝庆五年史学毋乃荒矣乃复以志修于宝庆而叙事及绍定为疑真痴人说梦也
宝庆四明志二十一卷　文澜阁传抄本宋罗浚撰 【张金吾爱日精庐藏书志】 
胡矩宝庆初知庆元府请得米一万五千石以浚东湖民怀其惠成四明志二十一卷文献赖以有征书录解题云庐陵罗璇修时胡矩仲方尚书为守璇其乡人也 【阮元两浙金石志跋胡矩题名】 
宋元四明六志校勘记卷六
鄞徐时栋
　杂录下
　　开庆四明续志
一十六条
四明续志三百三十板大使吴丞相置 【宝庆志学校附刻】 
续四明志书六册 【延佑志学校考】 
续四明志书一册 【至正志学校】 
吴潜以观文殿大学士沿海制置使判庆元府凡兴学造士弭盗安民之事罔不修举详在开庆志中 【嘉靖宁波府志遗事志○雍正宁波府志逸事同】 
吴履斋潜有开庆四明续志专以详履斋政迹末为履斋诗集也 【高宇泰敬止录历志考】 
吴潜字毅甫号履斋宣城宁国人嘉定丁丑状元宝佑四年以观文殿大学士金陵郡开国公授沿海制置大使判庆元军府事惠政懋绩多端开庆元年纂四明续志八卷四明吟稿二卷诗余二卷 【康熙鄞县志修辞考】 
四明续志十二卷开庆元年郡守吴潜修 【浙江通志两浙志乘】 
吴丞相开庆志皆记其莅明善政其自九卷而下则其吟稿也吾友杭君堇浦颇疑其非志体予谓丞相莅吾乡最有惠政即此志可备见其实心实政之及民者而以其余闲舂容诗酒又想见当日刑清政简之风原不必以志乘之体例求之也况丞相遗集不传则是志之存可不谓有功欤 【全祖望再跋四明宝庆开庆二志】 
牧守之贤者大率以治（石契）闸为先务而经画尽善靡往不周莫如宋宝佑丞相判府吴公其所刱所修详载图志 【又吴丞相水则碑阴】 
范冲一 【按名鹏别字冬斋谢山弟子】 从予求开庆四明志者久矣今年始从小玲珑山馆携致之而冲一已先卒矣 【又范冲一穿中柱文】 
宝佑四年九月吴丞相潜以观文殿大学士出判庆元军府事越三年门生迪功郎庆元府府学教授梅应发奉议郎添差沿海制置大使主管几宜文字新添差通判镇江府刘锡采掇其民政兵防士习军食以续胡仲方之志书成时开庆改元八月也其书卷祇十二而吟稿诗余居其四似潜一人之私集于地志之例不合至称其祷雨龙见瑞麦绘图不免贡谀之辞然潜帅明时建平水则以兴水利政绩颇有可观其诗亦多悯时忧国之语其得传于后不为幸也因综论其概而以其书归之谷林氏 【杭世骏开庆四明续志跋】 
按曰凡读开庆志者并讥其昧于地志之例
余谓此皆谬悠之论也古今守令修郡邑志书何一不纪载任内政迹诗文 【即钱詹事所修鄞志内亦载当任事迹著作甚伙】 应载既多不妨别为一志今附纪则许之专志则苛之是但知二五而不知一十也且三代以下靡不好名惟其善政多有是以得勒专书若天下尽肯出此民唯恐守令之不为私集也见龙献麦感召之常亦非刱闻无妨纪实至大宗之称吴公者此跋与赠九沙诗中并以平水则为词不知水则乃水利之终事非河渠之要防譬彼著书是其目录若堤坊不固堰（石契）不修虽百水则何益旱涝大宗徒以此条在水利卷之首遂屡称之真郑渔仲所谓见前不见后者后此钱詹事来修鄞志拾大宗余唾讥切更多则又不足与辨矣
又按曰丞相立朝之与吾乡治绩有何可议微嫌其名心太重耳即此志并皆纪实固无谀词而梅刘二人者属辞未工遂觉铺叙过于张皇记袁正肃行丞相知隆兴府制云孔子曰君子疾没世而名不称又曰君子之道闇然而日章夫名不称己疾之名显矣人疾之惟有闇然日章之德则己尊而人不忌云云似蒙斋当日已洞见丞相生平而佥壬在位深为丞相危之因以代言为他山之助真古之益友也丞相若见及此稍事韬晦或未必有循州之行然忠谠石画虑远忧深为南宋第一流人物吾辈以空言而议其后已觉过当彼责之以矜夸者何足以知此哉
开庆四明续志十二卷宋开庆元年庆元府学教授梅应发制置司主管机宜文字刘锡撰前八卷皆述判庆元府吴潜政绩后四卷则潜所作诗词也 【乾隆鄞县志旧志源流】 案此书乃吴履斋幕下士所作名为续志实皆贡谀之词履斋在四明固多善政然矜夸之意多谦抑之意少毋乃好名而昧于撰述之体乎 【同上】 
四明志乘见于宋史者惟张津四明图经十二卷今略存于四明文献中已非足本若胡矩之四明志廿一卷吴潜之四明续志十二卷史家俱失书盖宋志于地理一门采摭多不备也续志成于开庆元年出庆元府学教授梅应发沿海制置司主管机宜文字刘锡二人之手前八卷皆述吴潜在任政绩而以吟稿二卷诗余二卷附焉盖吴氏一家之书非志乘之体矣予所见者鄞县卢氏抱经楼所藏宋椠本 【钱大昕跋开庆四明续志】 
前守之（上□下田）意水利者莫如吴正肃公故所著开庆志于创造（石契）闸并载碑记 【蒋学镛水利考】 
开庆四明续志十二卷　文澜阁传抄本宋梅应发等撰 【张金吾爱日精庐藏书志】 
　　大德昌国州图志
六条
尝观昌国一志纪于宋元当是之时倭夷微弱海宇晏然而带山滨海无非耕渔之民以故户口繁庶诏升上县未几而州矣 【陶恭正德昌国志序】 
我祖考直峰先生 【按谓陶恭】 尝得宋元旧志于遗黎传写者而悯之辄乃理其参错删其繁芜正其三豕乙亥 【陈子相曰当作己亥】 之伪 【陶积隆庆昌国志序】 
昌国州志七卷大德戊戌州判官潼川冯福京聘乡贡进士郭荐等修 【浙江通志两浙志乘】 
昌国州图志七卷 【范懋柱天一阁进　　呈书目】 
昌国州图志七卷天一阁写本元乡贡进士鄞县教谕州人郭荐等修有大德戊戌州判官潼川冯福京序并跋当时福京实董其事也州今为定海县 【浙江采集遗书总录】 
大德昌国州图志七卷　文澜阁传抄本元冯福京等撰 【张金吾爱日精庐藏书志】 
　　延佑四明志
四十七条 【伏读　　　钦定四库全书提要其论列宝庆开庆大德延佑及备览者悉已恭录首卷又山西通志条云特立经籍一门乃用施宿会稽志袁桷四明志之例亦有资考据云谨按袁桷四明志惟书板书籍之在庆元路学者载之学校考中而庆元人著书附见本传别无经籍门也疑当时儒臣偶然误记不敢缮入此条】 
吾里士族莫先于楼袁杨蒋作郡志者于任有缺考孙吴有任光任亦皆鄮句章人今其地为鄞县则建州 【按谓唐建州司马任远】 盖二贤之裔而先贤皆遗轶比予补郡乘亦缺然有愧矣 【袁桷任隐君墓志铭】 
宋干道闲郡守张津重缮大观初所编为七卷及宝庆闲庐陵罗浚复演为二十有一国朝袁翰林桷命十有二考以成书盖变体也文富事明气格标异诚为奇特乃大掩前作 【赡思重刻宝庆志序】 
宋宝庆闲旧有志暨入国朝当延佑庚申殆将百年城邑改观时俗因革未有考其事而修之者于是郡人侍讲袁公桷作为新志 【王元恭至正志序】 
宋宝庆闲所修郡志与邑异编郡以统邑曷由而分袁文清公始用正史例合为一而类考之是谓新志 【至正志沿革】 
四明郡志二十卷计板□□右翰林侍讲袁桷修至治元年刊 【又学校】 
袁文清公修郡志时厚孙 【按王叔载也深宁尚书之孙】 分领诸寺书至昌国而公以丧女辍局既而入朝故昌国惟载宝陀一寺余皆未备 【又释道】 
大德闲袁清容求袁镛家世不与衔之比延佑修郡志没其事不书 【蒋景高袁进士传】 
按曰延佑志中不立袁忠臣传颇可駴怪自丹台外史有求家世不与之说后来纷纷集矢肇端于此然两袁并显清容阀阅高于城西何至转求通谱乎至谢山乃谓清容以其父降元故没忠臣之实则又非也是时深宁文洁两大儒高隐不出甬上忠义之士以为眉目志中极力表扬何尝以父故变白为黑乎文洁乞为死事之吴从龙立传志中又大书之且清容集中屡及高节而以卖降为耻则亦未尝故为揜着矣抑吾更有疑于此清容为深宁高弟其修此志多本师说而深宁吊袁进士诗阐表甚备丹台又云深宁王先生语及镛事未尝不叹息流涕也是清容耳濡目染必有传闻恝然置之固可滋议独怪遂初老人以深宁之孙为清容畏友 【语见荥阳外史集中遂初老人传】 同与志局苟清容有所讳而不言遂初必将援乃祖以力诤即使力争不听无可如何而当遂初独修至正志时笔削由已一无掣肘何以于所补人物传中同时忠节如郑覃孙（王寿）详悉备书而独于乃祖所谓手回日月忠动天地之烈丈夫全不齿及则又何也清容有通谱不遂之嫌而王袁则秦越也清容有父为降臣之讳而遂初之祖父则并高节也此虽起丹台谢山于九原而质之而未易解者也
文清着四明志命老人 【按谓王厚孙】 分撰二考 【郑真遂初老人传】 
袁文清所撰四明志或有谗于佥宪苫思丁将毁其板老人白之王太守元恭曰袁公中朝名臣书法高古不可毁也太守持书以进佥宪惊悔命与旧志并行属老人成续志若干卷 【同上】 
正统闲本府知府三山郑珞于袁少卿忠彻家见延佑志因标题云陈藏器日华子四明人何修志逸其名惜哉 【黄润玉宁波府简要志人物】 
宁波古甬东地秦汉属会稽郡唐为明州以境内有四明山故名其地滨海枕山臂江人物财赋自昔为列郡之冠而宦业科第于今为尤显焉历代所修及儒者所述若志若记之类虽各有所明然得此而遗彼或循伪而泯实无完书以考见一郡事物之全至宋尚书王公应麟元学士袁公桷相继纂修稍为详悉然亦多散亡遗佚而袁之后迄今又几二百年未有续者诚政之缺也 【刘釪成化宁波府志序】 
按曰延佑志在嘉靖时尚完好无恙见于张尚书志中所引者可核也此云多散亡遗佚何欤又宝庆志载事物较后志为备而云无以考见其全延佑以后明有至正续志而云未有续者盖刘未尝见宋元旧志但道听涂说之耳不足凭也
吾郡诸志袁文清后难乎其能史矣 【丰坊嘉靖奉化县志后序】 
宋季厚斋先生王尚书应麟考四明志着为典实俾门人袁桷增修之至今称延佑志 【杨德周历代志书辨】 
清容延佑志内命王厚孙分撰二考后有谗于佥宪苫思丁将毁其板厚孙以白于郡守王元恭言袁公中朝名臣书法高古不可毁元恭以言于思丁得不毁因命与旧志并行此见之郑千之遂初老人传 【高宇泰敬止录历志考】 
袁桷纂四明志尝令厚孙分撰二考后有谗于佥宪苫思丁将毁其板厚孙白于郡守王元恭曰袁公中朝名臣书法高古不可毁也守以白佥宪命与旧志并行属成绩志十二卷 【康熙鄞县志品行跋】 
袁桷纂延佑四明志 【又修辞考】 
马泽延佑闲总管庆元路主修四明志 【同上】 
明正统闲郡守郑珞见元延佑四明志标其上云陈藏器日华子俱四明人修志者何以逸其名 【又特艺考】 
元鄞人学士袁桷延佑四明志 【雍正宁波府志前朝纂修姓氏】 
袁桷四明延佑志 【又艺文】 
四明郡志二十卷延佑庚申郡人袁桷修至正续志云至治元年刊 【浙江通志两浙志乘】 
延佑四明志二十卷袁学士清容所修也是志流传甚寡储藏家皆无之即在吾乡亦但有二本其一在天一阁范氏其一在陆高士春明家然皆失去第九卷第十卷第十一卷盖无从觅其足本矣清容文章大家而志颇有是非失实之憾如谢昌元赵孟传皆立佳传而袁镛之忠反见遗盖清容之父亦降臣也又累于吴丞相履斋有贬词殆以其大父越公之怨非直笔也 【全祖望延佑四明志跋】 
清敏 【按谓赵与欢】 虽预于史郑夺宗之谋而其后立朝有可称者独其子孟传守乡郡迎降为恨耳清容以姻戚而为佳传可笑也 【又句余士音自注】 
清容作志不立袁忠臣传初意以为五代史阙韩通之例出于嫌讳欧公且然又何怪乎清容既而见其谢赵二降臣有佳传乃知其党于降元之徒也 【又宋忠臣袁公祠堂碑】 吾乡成化以前志乘不载张太傅祠盖袁清容之父为元降臣清容作庆元路志不载其后诸志因失之 【又巾子山吊张公祠诗序】 
袁清容纂延佑志以其父为元之降臣于太傅之遗踪略焉 【又巾子山张太傅祠堂碑】 
张太傅磔降臣卞彪于巾子山故是山有太傅祠然吾乡成化以前志乘不载此祠盖袁清容之父为元降臣清容作庆元路志不载其后诸志因失之 【又鲒埼亭诗集自注】 生平不喜袁清容志谓其党仕元之匪人没前宋之遗事 【又永乐宁波府志题词】 
浮屠结习喜作大言强半孔子吾师弟子之故态也至有谬妄之至者如延佑四明志有育王住持知愚传初无他善但言吴丞相履斋判庆元极尊礼之问曰师之语录愿序引以传不朽愚固谢之退语人曰吴潜晚岁如病风祸将至吾岂愿其文语闻于吴大怒系之狱杖之未几吴果贬死夫丞相立身有学术立朝有节概其莅吾乡有惠政死于贾似道之手非其罪也何物愚僧至摈其文而不屑乎盖必以他事被杖而为此说以自揜也清容纪之殊不可晓 【又再跋延佑四明志】 
清容夙有憾于吴氏盖以其祖越公为史氏之私人丞相曾纠之故志中于其一切善政略而不及反谓江水入余姚三千里 【按千字当依本志作十】 与四明山水接更十里潮已没旧以堰限之丞相忌吾乡公相之多徙堰于上虞潮至旧堰不数尺舟楫蔽沙岸虽驿舟不可发以此为丞相之过丞相之惓惓吾乡水利为何如方且据形法家之言开新河以助文运而乃有是哉甚矣清容之谬也清容又言育王浮图知愚有高行丞相求序其语录知愚以为丞相晚节如病风不许丞相怒而杖之为斯言者真颠倒是非如病风而浮图之妄亦可知矣 【又吴丞相水则碑阴】 
清容有憾于吴公故其作志尽掩其善政而反有徙堰之说谬矣 【又湖语自注】 
本然先生 【按谢山族祖】 尝读延佑志书而叹曰袁氏号贤者其徇私曲笔一至于此何况其余 【又桓溪全氏谱序】 
按曰谢山之诋清容可谓力矣虽然谢山嫉恶出于性成几微之失容有疾之已甚者而后人则当平情以论古不当随声而附和也综其所议其说有五一则袁忠臣之不立传忠臣不立传之故吾向已言之虽谢山未易遽解当时或有嫌讳未可以厚非也一则谢赵之立专传赵孟传守乡郡谢昌元为三南儒之一于法皆当有传正如南宋之传弥远嵩之二史之有传谢山不之訾也一则不载张太傅祠考太傅祠以嘉靖二十四年从训导曹一和之请始建于巾子山以此议清容转恐为清容所笑也一则于吴丞相有贬词案志中贬丞相者凡二徙堰之说吾直以为后人所妄增语详余札记补遗卷中至知愚病风之谤不过释子妄自尊大其实于丞相何所增损且清容或修故怨于吴氏今不可知而五百年后之钱詹事于丞相并无嫌怨乃其作鄞县志释道考经谢山指斥之后居然引用清容此传一字不易论者谓詹事无复是非之心而清容则又可从末减矣一则谓丞相善政略而不及夫丞相善政莫大于水利后志之所宜书亦莫要于水利而延佑志中河渠考两卷全谢山何从知其略而不及也然且其轶时见他说开庆（石契）之新刱茅洲闸之重修嘉靖志引此两条丞相姓名固已赫然登载而嘉靖志又引延佑志曰宋开庆元年判府吴潜兴水利遍乎四境 【并详前佚文卷】 大书特书所以推崇之者不为不至即使谢山作志其表扬亦不过如是而既忘其所见之本非完豹又不为之旁考他书遽以尽掩善政诬之毋乃故毁手诏而以莫须有者煅炼之乎又况谢山盛称丞相据形法家言开新河以助文运而不知此语实本清容清容作其舅氏史静清墓志谓尝与静清论宦族中文词显著者绝少自吴丞相开新河迩后当踵有之静清因勖清容曰甥当自重云云是则新河文运之应清容已显然自负此其无憾于丞相也明甚而谢山即清容之语 【谢山此语别无他见必本清容集者】 以攻清容入室操戈亦大蹙矣且清容与丞相固有瓜葛者也丞相中进士第一是时袁越公陈清敏同在殿庐实为所得士丞相深德二人故清敏之薨为贻书京湖帅贾似道厚赙之事见清容跋丞相帖中夫由丞相报清敏之事观之则知丞相不负越公而袁吴固无夙怨也由清容纪开河之事观之则知徙堰忌公卿之说灼然矛盾而清容决不有是言也然则谢山其失言矣乎吾闻清容修此志以丧爱女辍局旋即入朝想其志稿尚未完定当时即以开雕故疏略亦或有之而文笔简古翦裁有法实出元明诸志之上前人谓凡作一书必有可议要不可吹索之耳
四明延佑志二十卷天一阁写本右元集贤院学士鄞县袁桷撰延佑七年四明守马润甫延桷纂修分十二考曰沿革曰土风曰职官曰人物曰山川曰城邑曰河渠曰赋役曰学校曰祠祀曰释道曰集古原阙城邑河渠第九至第十一 【按原脱一字】 卷桷自为之序 【浙江采集遗书总录】 
元延佑四明志仁宗朝侍讲学士鄞人袁桷纂 【董华钧纯德汇编】 
袁桷自翰林归着四明志命王厚孙分撰 【乾隆象山县志人物】 
鄞进士袁镛死德佑之难甚烈袁桷修志以私憾轶之 【同上】 
王厚孙字叔载应麟之孙袁桷自翰林归里撰四明志属厚孙分撰二考有谗于佥宪苫思丁将毁其板厚孙白郡守王元恭得不毁 【乾隆鄞县志人物○蒋学镛甬上先贤传列传同】 
袁桷延佑四明志二十卷 【乾隆鄞县志艺文】 
延佑四明志二十卷元延佑七年集贤直学士郡人袁桷撰其书分类十二曰沿革考曰土风考曰职官考曰人物考曰山川考曰城池考曰河渠考曰赋役考曰学校考曰祠祀考曰释道考曰集古考 【又旧志源流】 
按伯长元时馆阁巨手其撰志时王厚孙亦在分修之列繁简有法可谓佳志后人特以不立袁进士传少之当时去德佑未远或有所忌讳而不书至如谢赵二人以官高例得立传且亦未掩其仕二姓之迹揆之史法本无可议必以曲笔诋之亦已甚矣 【同上】 
袁桷字伯长所著延佑四明志二十卷 【蒋学镛甬上先贤传文苑】 
德佑以后清容作志不立袁进士传 【又忠义传序】 
延佑志不为袁镛立传昔人谓其以通谱不遂之怨故没而不书按清容先世自越公来久已贵盛较城西之袁门第且过之何必以通谱为重其黜镛也尚可援五代史不立韩通传之例至赵孟传谢昌元乃立传盛称其美颠倒是非莫此为甚 【又列传】 
袁洪为清容之父其载之延佑志者实家传耳然其判建康力禁剽掠与诸将较射折其暴横及救陈西麓之祸郑千之荥阳外史集所记较延佑志尤详似可征信 【同上】 
延佑志今阙三卷河渠适在所阙之中王元恭称其于两湖言之最详惜无从见之 【又水利考】 
延佑四明志二十卷　文澜阁传抄本元袁桷撰阙卷九至十一三卷 【张金吾爱日精庐藏书志】 
袁桷四明志于艺文外另立土风名目亦嫌非古 【道光象山县志凡例】 
　　至正四明续志
一十四条
至正二年王元恭复成四明续志十二卷与延佑志并刻以传 【嘉靖宁波府志名宦传】 
明守王元恭成续志凡一十二卷事在至正二年壬午 【杨德周历代志书辨】 
四明续志十二卷王元恭字居敬真定人至正二年为明州总管时修 【黄氏书】 
王元恭字居敬号宁轩后至元六年总管庆元路至正二年纂四明续志十二卷 【康熙鄞县志修辞考】 
元总管王元恭至正续四明志 【雍正宁波府志前朝纂修姓氏】 
王元恭字居敬真定人至正二年复成四明续志十二卷与延佑志并传 【雍正宁波府志名宦】 
王元恭字居敬真定人后至元六年为明州总管复成四明续志十二卷与延佑志并刻以传 【浙江通志名宦】 
至正四明续志十二卷王总管宁轩所修也总管于吾乡为循吏其整顿它山堤堰最有功志中所书堤堰补清容之所不备元时牧守如此盖绝少者 【全祖望至正四明续志跋】 
按曰延佑志堤堰在弟十一卷河渠考中今佚矣非不备也核之至正嘉靖诸志尚可考见至正志曰延佑新志特于两湖水利所载加详又曰湖堰以类分地理以异志然则清容更加详耳不可以书缺而以不备诬之
王元恭修至正志其于小江湖上（石契）闸堤坝之属盖三致意焉 【又小江湖强堰记】 
袁桷撰四明志佥宪苫思丁将毁其板王厚孙白郡守王元恭得不毁元恭因属成续志十二卷 【乾隆鄞县志人物○蒋学镛甬上先贤传同】 
朱教授王侯去思碑质实无溢美王侯在庆元多善政其修四明续志亦简而有法而碑不及之何耶 【乾隆鄞县志金石】 
至正四明续志十二卷元至正二年庆元路总管王元恭撰其门类悉依袁氏之旧袁氏所未备者依类补之 【又旧志源流】 
案此志刻于宋史未修之前今宋史史弥巩王文贯赵逢龙郑覃诸传实蓝本于此盖史局初开编修官危素尝来明州采访因得而录之 【同上】 
王元恭字居敬号宁轩真定人以至元六年任总管为四明续志十二卷与延佑志并刻以传 【阮元两浙金石志跋王侯去思碑】 
　　四明它山水利备览
一十七条 【杂录二卷体例本同序说今凡后人题识元以前则入之本书赡思之序刻宝庆志是也明以后则入之杂录陈朝辅之序刻备览是也余篇仿此】 
宋淳佑闲守陈垲咨于乡人庐陵守魏岘岘作水利备览 【嘉靖宁波志河渠书○雍正宁波府志河渠同】 
盖沟洫始于夏禹经界始于商高宗而水利所繇兴若周官营沟行水之制止水畜水 【按原本作蓄水】 之令犁然大备昔之为民兴利者时行视郡中水泉开通陂池起水门提阏数十处以广灌溉此王政必务其大也唐鄮令王公元暐之作堰它山也关吾乡旱涝丰歉之数綦巨而潬衍不适于度茨塍不毖于防漏井匽潴不平其衡水属梢 【按原作稍据考工记改】 沟不符于则此不令经界偕沟渎胥病耶郡乘闲采宋魏岘它山水利备览之说而全帙漫漶莫稽颠末顷林郡公属吾年友杨齐庄补此志 【按此志者谓上郡乘也或改作地志非是】 之缺余过从商榷翻几上得之询自锺潭旧家藏此钞本亦成化闲物也齐庄指示余此即不得为指南车或亦借作驱山铎 【按原本误驿今改正】 而余亦惊喜见所未见因先寿诸锓以传夫志牒之尚于过存也即如孙叔敖芍陂一事史仅约略言之使不考唐六典畴知此陂首受灊之淠水 【按灊原本作（灊去水改山）字书所无考汉书地理志云庐江郡灊县沘水所出北至寿春入芍陂沘水即淠水也灊本山名汉时以名县故唐六典云淮南道其行山有灊山徐灵期南岳记云徙南岳之祭于庐江灊山然则芍陂所受之水出灊山无疑原本从山误也今改正】 又畴知濠水流注陂中 【按唐六典无此语不知所据何本】 不考水经注畴知肥 【按原作（汀去丁改巴）据水经注改】 水东北经 【按水经注作径】 白芍亭下东集为湖 【按水经注云东北径白芍亭东积而为湖当以东字为句此添下字以东字属下句误】 而芍陂以此得名不考元和志畴知此陂外楚相又作阳泉大业诸陂不读鸿烈畴知芍陂之即是期思不考三国志及凤阳郡志畴知尚书郎邓艾重修于建安闲旁为五十小陂利被沿淮广陵数十镇不考隋书畴知赵轨之修开五门 【按原本误作六开据隋书循吏传改正】 为三十六门灌田至五千顷 【按序论它堰而远及风马不及之芍陂覶缕不厌过详似乎有意炫博然此陂所受者有巫山霍山如溪白沙河期思驺虞石横石黎浆旧沟诸水其别有香门龙泉及芍陂渎安丰塘诸名其重修有汉王景魏刘馥晋刘颂宋刘义欣齐垣崇祖诸人悉数未易终物而博考群书仅得淠濠肥三水期思一名邓赵二人则亦未为能尽胪其事者矣又唐以前书说芍陂事者如汉地理志续汉郡国志崔寔月令皇览意林通典寿春图经舆地志之属皆有证明宋以后书更难枚举亦非仅此五六书可尽也】 夫以彼章章如是而博雅君子犹有未能尽胪其事者何况僻东南又仅藉寥寥文献为足征讨论功疏吾党亦与有其责矣礼有之上有大泽则民 【按民字原脱】 夫人待于下 【按下字原脱】 流此即善沟水漱之说也易有之地中有水师君子以容民畜 【按原作蓄】 众此即善防水淫之说也漱则为川为渠淫则为泽为陂必如此而后尽沟渎之利必如此而后倍经界之获坎止流行之象不觭为水利设而水利之大通于政矣漱流之说可以旁通者余得唐韦瓘 【按原作崔巏唐无其人据唐文粹所载乃韦懋宏文也今改正下同又按瓘巏尚以形近致伪而崔韦二字绝不类乃篇中三称三误不可解也】 之记大农陂 【按原作大业陂误也本目作宣州南陵县大农陂记】 曰拨 【按原误揆】 腐曝淤倍 【按文本作培然汉书沟洫志云增卑倍薄今仍之】 高彻卑又曰横杀冲波泄流引洫即是数语足赅 【按原作（目亥）以意改】 水经又得之穆员之记石斗门 【按本目作新修漕河石斗门记】 曰善为水者不与之竞 【按穆与直记云善为水者唯其所趣使若自然其要在于不与之竞而已】 如斧斯锐以分其冲如月斯仰以折其势宛然喉深口束 【按束原作速自宛然以下乃陈太仆自为文而此四字亦本穆记记首云旧制喉不深口不束今据改】 之象犹指诸掌兹以备览方沟洫志河渠书不足以方韦穆二记有余矣而又安知韦穆二记是修沟洫河渠者之所必收乎故此等书通都大邑未必得而板扉小筑中或得之锺氏之藏所谓礼失求之野也余以得购访遗书之法玉轴牙签未足录而残编蠹简中足录之齐庄之采所谓谋于野则获也余以得网罗旧闻之法要以水利经画自叔敖李冰史起以下汉则有若刘信文翁郑当时儿宽召信臣王景 【按原作京据后汉书及水经注改】 诸人唐则有若云得臣长孙祥李袭誉 【按原本无誉字唐书地理志及李袭志传并云袭誉作雷塘不闻唐时治水利者又有李袭也玉海联语中有李袭引雷陂之语盖板刻偶脱陈或误本之耳今补】 黎干温造孟简诸人宋则有若范文正刘彝吕颐浩钱良臣诸人我明则有宋公礼刘公大夏陈公瑄徐公有贞朱公衡潘公季驯诸人 【按此处忽作点鬼簿挂一漏万于义何取且即其称述治水诸人亦多未当盖随意牵扯以示博雅明人习气往往如此又所数汉刘信者不知何人史河渠书汉沟洫志皆无此人姓名又不知其何所据也】 计此一代远猷百年硕画暇时并当仝齐庄辑成全部以商治河通漕之略俾王公与前后诸贤并垂又俾此书亦与前后诸贤纪述并传是岂在宋徐节孝先生治河议之下而不远出我朝戴村白老人献策之上哉经济君子循览是书废修坠举当不仅为此地旱涝丰歉之计大埤赞已也齐庄大小并识今古兼综新志成行将重于琬炎而借此稿本作津梁是书之传又无俟余言之毕矣时在皇明崇祯辛巳七月既望前柱下史郡人陈朝辅燮五氏谨序 【重刻它山水利备览序】 
按曰太仆此序颇非合作已略为是正附注篇中至其篇首谓王公作堰不适于度不毖于防不平其衡不符于则则纰缪之尤者也夫其所谓不适不毖不平不符者谓当日事耶则是颠倒黑白之语不足与诘者矣谓今日事耶则是因汉唐以后河水屡决而妄议神禹者矣反复推求未得其解乃其下又不申明之但牵附他说炫博矜奇而于王公所以作堰魏吉州所以著书之意丝毫无关痛痒虽不作可也
又按曰太仆引用诸书余皆为之考证惟凤阳郡志未之见耳而元和郡县图志翻阅一周不见所谓阳泉大业诸陂或余审视不密容有漏遗不敢自讳也抑芍陂在唐隶淮南道而淮南卷原书久亡太仆亦不得见之此二陂者或本楚地而隶他道者耶记之以俟再考
四明山之水注于江与海潮相接盐不可溉田唐太和闲县令王元暐迭石为堰于两山间阔四十二丈级三十有六冶铁灌之渠与江截为二其详见诸文而魏岘之论备矣乃鄞万世之利也 【高宇泰敬止录山川考】 
至正续志言自兰浦堰以下载之魏岘水利备览今里中所刻岘书未有始知尚未全也 【同上】 
魏岘官庐陵守寓隐鄞之小溪着四明它山水利备览 【康熙鄞县志修辞考】 
魏太守寓在小溪之上吉州魏岘尝知庐陵及为泉使归闲居于此着它山水利备览 【又杂记考】 
按曰岘世居溪上吉州乃其宦地即庐陵也为泉使在守吉之前先辈说岘里居官位无不误者详见后作者卷中
四明它山水利备览上下卷淳佑二年里人魏岘编辑 【浙江通志两浙志乘】 
它山水利备览一卷予钞之故太仆陈朝辅家然非足本也按至正四明续志载它山堰东诸（石契）闸凡三十有三曰拦浦堰曰唐家堰曰黄家堰曰新堰曰擂木堰曰朱家堰曰风伯（石契）曰何家小堰曰沈家堰曰张家小堰曰徐家堰曰楼家堰曰华家堰曰虾堰曰黄家藕池堰曰屠氏桥闸曰范家闸曰靳家堰曰郑家堰曰祁胡堰曰李家塔堰曰陈五耆堰曰张家堰曰小冯堰曰垆头堰曰蒋家堰曰大苏堰曰段塘堰曰朱濑堰曰王家堰曰松树浦曰郑十八郎堰曰郑家食利堰王总管曰以上皆载魏氏水利备览近松树浦又有强堰皆防蓄水源渗泄去处宜时加修筑以备旱涝今是本皆无之是知非完豹也五百年以来水利日荒三十三堰盖多不可考者矣书为泉使魏岘所作吾乡魏氏大都出丞相文节公之后其见于志者有豹文有峻而泉使以水利之书传有功梓里不媿溪上之彦哉泉使诸子曰（汀去丁改雩）曰洽皆以诗称亦见是书中 【全祖望它山水利备览跋】 
魏吉州名岘由庐陵来侨居着它山水利备览最为详善 【又重浚古小溪港议自注】 
四明它山水利备览二卷写本右宋鄞县魏岘撰自序谓鄞之水利皆仰于它山岘为里人故考其颠末为此俾后来讲明水利者观之易为力云 【浙江采集遗书总录】 
宋魏公岘佐大参余公天锡提督四明它山水政缵王侯旧绩着有它山水利备览其讲明源委指陈利害呜呼懋哉功媲王侯 【锺嘉秀魏泉使传说】 
公淳佑闲朝奉郎提举福建路巿舶耆老相传澜浦魏家府基为公第观水利备览序公自称里人林元晋回沙闸记云魏侯家溪上公又自云岘家距堰不数里据此则公第在澜浦诚若可信及考郡志宋时光溪滨有魏学士山房而学士名杞非名岘岂学士卜宅于兹而公乃其后与抑山房非公宅与是皆未可知也 【同上】 
按曰嘉秀所为传说卑弱芜秽本不足录转念吉州此书虽见采于至正嘉靖二志而专本不易觏赖成化闲锺潭人缮抄一帙先辈据以付雕传入　　圣代用以备　　天禄石渠之储藏而嘉秀复手录此本于乾隆辛未辗转归余得以附刻六志之后则嘉秀之功不可没也故为节其稍可观览者以存其人嘉秀字蕴芳亦锺潭人
魏岘四明它山水利备览二卷 【乾隆鄞县志艺文】 
杨德周字南仲最精考据宋人魏岘着它山水利备览为之注且板行焉 【蒋学镛甬上先贤传文苑】 
按曰余家所蓄本即从杨本录出者卷首但题杨德周齐庄订正而已又同时陈太仆作序亦但云齐庄得此于锺潭旧家见所未见先寿诸锓然则固未尝为之作注也樗庵此传自注本续耆旧集今集中亦无此语且耆旧集作于谢山而谢山跋此书亦不云齐庄曾有注本当是樗庵误记耳
吾乡水利日已废塞幸里中先正之书犹有存者如魏提举岘之它山水利备览 【又水利考序】 
至正志水利凡旧乘所已具者皆略不书而增补亦甚周悉多与魏岘书相表里成化嘉靖二志绝无足观似于水利备览亦未及一阅者 【又水利考】 
魏岘吉州人以庐陵守致仕寓家光溪时它山堰坏沙淤溪港郡守陈垲委之修筑淘浚着其利病于书曰它山水利便览家居十余年卒 【姚燮四明它山图经】 
宋元四明六志校勘记卷七
鄞徐时栋
　作者上 【陈子相谓凡作四明志者皆有功吾乡劝余并录史传今按六志中主修以至编次不下三十人而宋史有传者惟附刻宝庆志之陈垲刘黻主修开庆志之吴潜元史有传者惟纂辑延佑志之袁桷而已余或附见一二或并无姓名余复旁稽群籍搜括旧闻以所闻见编葺成卷不能详者略之他书误者正之其人或贻讥于当时亦难掩覆于今日据事直书不敢以曾官兹土生长是邦而遽为之泯其迹也至正史有传诸公既录历官始末复采他书补其漏遗而传中所载奏疏长篇累牍则但为摘举大凡深媿弇陋无当于论世知人之学惟博雅君子有以裨我云】 
　　干道四明图经
作者一人 【按黄鼎序云分委僚属罗浚宝庆志序云僚属参稽是图经实张公主修而非其所作也书中当任事迹并曰张公又明系幕僚称谓今以是时作者无可考故仍宋史之旧题张津撰而以作者归之○又按罗序云三山黄君鼎得所藏大观图经以献张公夫鼎既能购求遗书书成又为作序似鼎实始终其事者然鼎自序云公乃分委僚属因得旧录更加采摭详其文义旧图经乃张公自得之非鼎所得鼎不过作序耳罗说误】 
张津字子问 【见周必大二老堂诗话】 初以右朝散郎通判台州 【隆兴元年见台州府志】 孝宗干道三年五月以右朝散大夫直秘阁知明州兼管沿海制置司公事 【本志十二】 到官即修治州学 【宝庆志二】 时乡饮酒礼久废津率僚佐乡三老及寄公以正月二日释菜庠序序齿会拜三爵而退 【本志一】 乃以鄞及昌国两县没官田二百六十亩山地二百五十亩归之学以为经费 【见王伯庠序拜田记】 州故无贡院士寓试行衙僧寮中甚或骈聚于谯楼之上津始即妙音院废址为重廊百四十楹凡听事及考官执事之舍悉备 【宝庆志二】 东钱湖久不治请于朝淘浚之以其土修筑埂岸 【见宋史河渠志】 重修东津浮桥 【本志二】 城内外桥梁如清澜憧憧虹桥永济渡母 【宝庆志四】 庆丰 【宝庆志十二】 皆重修之或建亭其上唐鄮令王侯作它山堰有功于民请诸朝赐庙额曰遗德贺秘监祀州城月湖修其祠 【本志二】 又重建五龙堂 【宝庆志十一】 贺祠之前有堂曰众乐嘉佑守钱公辅之所建也亦重葺之 【宝庆志三】 禁军五指挥营坏修之增屋四百楹 【宝庆志七】 改旧签判厅敞公使库而以故戎司为判官听事 【宝庆志三】 又于城外创置香泉库便细民酤饮 【宝庆志五】 邦人士德其政祠之学宫 【本志一】 始惠光院有妖僧纳老乌土偶腹中而咒之以祸福惊动愚民民或有患苦不祷其神则不安津穷治得状剖腹沈木偶杖其僧而逐之民以安息 【宝庆志十三】 五年五月被命再任旋以是年去官 【本志十二】 入朝为吏部侍郎 【干道七年见二老堂诗话】 复出知绍兴府知婺州军提点两浙刑狱 【并孝宗时见浙江通志】 其知绍兴也尝进羡余四十万缗有诏代民输和买身丁之半 【淳熙五年四月见宋史孝宗纪】 盖廉而勤民所至有惠政云
按曰张公里贯未详浙江通志职官门两云字子问龙泉人考括苍汇纪张津字子问龙泉人干道特奏名第四廷对擢首授太宁簿居官不阿归日延邑老成讲学云云是龙泉之张子问在干道闲方特奏进士仅官一簿而知明州之张子问已出守大郡入侍禁庭焉得并为一人耶其谬显然或疑同时同姓名而复同字或未必二人按陈振孙云本朝有两张先皆字子野其一博州人天圣三年进士其一湖州人天圣八年进士先之与野本诸论语可以雷同则津之字问亦本论语又何疑也
　　宝庆四明志
主修一人
胡矩字仲方庐陵人 【见凤皇山摩崖题名】 忠简铨之孙也 【见宋史胡铨传】 孝宗淳熙闲监庆元府比较务尝摄象山县 【十四年见本志二十一】 入朝为枢密司编修官已而兼检详诸房文字宁宗嘉定六年官将作监兼枢密司副都承旨 【并见矩所作枢密司承旨检详编修题名记】 八年迁□府卿 【见龙华寺题名石刻漫漶所脱当是太字】 历侍郎擢工部尚书是时金人攻江淮诸州郡甚急群臣以和战守三策议于朝矩附丞相史弥远力主和议侍郎袁燮与廷争以笏击其额燮由是辞归 【见张仲文白獭髓】 而太学生何处恬等伏阙上书请斩矩以谢天下 【十二年五月见宋史宁宗纪】 不报寻出知福州 【见厉鹗宋诗纪事按矩以工尚知福州其知庆元已改兵尚是知福州在前也故纪事云嘉定中】 理宗宝庆初改兵部尚书二年二月除焕章阁学士通议大夫知庆元府兼沿海制置使绍定元年十二月转通奉大夫二年正月除显谟阁学士充沿海制置使兼知庆元府 【按宋时知庆元府者兼沿海制置而视其品秩高下而区别之官高者曰制置使尤高者曰制置大使秩卑则曰制置副使尤卑者曰主管制置司公事矩以尚书知郡称制置使然署衔则曰知庆元府兼沿海制置使以兼官高于知府尚不得直称制置也至被命专任始得称沿海制置使兼知庆元府故此条书法互异恐读者疑其重复为缕晰之】 七月除龙图阁学士正奉大夫致仕 【以上并见本志一】 后复召为尚书 【按志称二年致仕宏闲录云六年罢则是复起复矣宋史胡铨传云矩官至尚书而其部未详】 六年十月弥远卒十二月矩与薛极聂子述赵汝述皆罢 【见邵经邦宏简录】 四人者谄附弥远最亲信用事时人谓之四木 【见王宗沐续资治通鉴】 而薛极胡矩尤害民当时谣云草头古天下苦 【见叶绍翁四朝闻见录及王应麟困学纪闻】 然矩在庆元多惠政重修学宫祠先进名宦及校官之有功黉序者岁以人日行乡饮礼升歌鹿鸣会者千五百人 【本志二】 时鄞学新创规模粗具士率喜充郡弟子员矩乃以县庠为小学未成童而父兄贫不能教者召之来使郡学职以所业课之扁其堂曰养正拨田以益其租 【本志十二】 修葺贡院誊录屋坏重建之 【本志二】 重修郡城埤薄为厚增卑为高新望京灵桥东渡三门而立明山鄞江二楼其上 【本志三】 其它捄度修建者甚众 【常平仓糯米仓甲仗库军资库公使库市舶务都酒务和剂药局养济院教场子城门镇海楼郡署郡圃涵虚馆录事司理诸听事禁军厢军诸营并见本志弟三卷及弟七卷】 绍定元年正月东北厢大火乃经画沟渠禁民架屋 【本志三】 兴建公宇坊梁祠观之毁烬者 【重建诸坊及都税务苗米仓司户司法两参军听事见本志三重建董孝桥亭及东北厢诸桥见本志四重建剩员指挥营见本志七重建天庆观见本志十一】 郡城有食喉气喉二（石契）泄日月湖淫潦于江岁久侵塞既被火乃闻于省下令禁止 【本志三又四】 东钱湖周广八十里受七十二溪之水以溉民田茭葑滋生潴蓄浸少傍湖民又种荷芡甚或占以为田矩请于朝得度牒百道米万五千石命水军番上迭休大浚治之又以赢钱增置田亩收所入为经费立烟波馆天镜亭于陶公山郡人史学士弥坚记之修东津浮桥及新石桥 【并见本志十二】 造昌国渡船条其规 【本志四又二十】 禁北渡买扑 【本志十四】 增西渡夫役及曳舟之牛 【本志四】 以便行旅又尝修社稷坛壝斋宫 【本志二】 及隐德堂 【本志三】 初朝廷岁输币金国以州郡夏税绢充之既罢输有诏令下等户以应纳绢折纳钱四贯大家遽应诏折纳而下户纳绢如故矩始清厘之从指挥施行 【本志六】香泉库有人户抱认息钱宽减其数 【本志五】 府岁解经总制钱五万缗请减之以宽州郡盐场官常以廒余饱囊橐请依赵忠定福建例支官吏俸给 【本志六】 慈溪故大县有令而无丞请裁赡军务一员置 【本志十六】 又请改岱山管界军制 【本志七】 朝省或不尽听从而矩所言颇有关于国本郡计与民生利害云始矩摄令象山赋红木犀花诗越忠定王史浩再次韵和其篇 【本志二十一】 既而与浩子弥远同立朝后复守其乡以是益亲昵矩有兄槻亦附弥远官至尚书 【见宋史胡铨传】 槻作普宁志三卷 【见宋史艺文志】 矩成四明志二十一卷矩之为志也作浩传几六千言虽不免党人之私然浩忠悃久抑于张浚亦赖是得表襮焉子爟（火□）耀煃煌 【见橐驰峰题名】 
按曰仲方以忠简之孙而附权奸诚为坠其家风然在吾乡惠政不可诬也谢山以草头古之谣疾之已甚并恶其书殊非平情之论又谢山以仲方为澹庵从孙亦误仲方作枢密题名记自称为编修绍大父忠简公之遗躅则左证固不独正史已也
作者二人 【按今书虽成于罗录参之手而方校官经始之功不容没也故并着之】 
方万里以从政郎充庆元府学教授 【见万里请禁采铁札子】 学新修于宁宗嘉定闲而泮桥厨湢未备理宗宝庆元年万里谒守倅新之 【本志二】 魏王恺之判明州也筑射圃于学宫之前以余地建屋收僦居之租万里谓岁久失疆界则侵占浸起乃埋石识其丈尺 【二年见本志二】 四明山故隶学养士豪民以铁矿发见径陈坑冶司掘凿鼓铸万里执不可称四明为郡望山且去行都近去会稽陵寝尤近而郡中名公巨卿大儒硕望方布满中外泉司岂宜规此小利以惊动地脉因援胡文恭禁取金登莱故事备闻诸朝事得已 【本志十二】 陈说利害累数百言读之铮铮然想见其为人三年罢任去 【本志序】 
罗浚庐陵人以从政郎官赣州录事参军 【本志序】 
编类文字十一人 【罗序云方君取旧图经与在泮之士重订之又云尚书俾浚专任斯责因得与士友胥讲论胥校雠皆指编类者也惟各本仅列七人杭大宗所见宋本亦祗七人而敬止录引独多楼盘以下四人疑谢山所藏宋本阙叶诸本并由此传抄故脱略并同耳若高隐学所见者则元时重刻本也重刻序亦谢山所未见】 
袁藻鄞县人赠朝奉郎垧之孙 【见袁燮先祖墓表】 赠通议大夫文之弟三子 【又先公墓表及太夫人戴氏圹志】 理宗绍定初为庆元府学学正 【本志首】 
刘叔温慈溪人自号慈川逸民 【本志十六】 绍定初为庆元府学学录 【本志首】 嘉定闲天台刘炔主慈溪簿偕其兄倓同来作听雨亭叔温记之 【本志十六】 僧元实重建资国广福院亦叔温记之 【本志十七至正志十】 又尝赋丈亭馆词 【本志十六】 
汪辉鄞县人廷衡曾孙 【本志十】 绍定初为庆元府学直学 【本志首】 后中二年进士 【本志十】 廷衡徽宗宣和六年进士廷衡父镇崇宁五年进士 【并见干道志十二】 并特奏名 【按宝庆志不载特奏故无二人名又按宋志科目不注县名今称鄞人者据嘉靖宁波府志进士表也后仿此】 
王垧 【按杭世骏道古堂集作汪垧】 
缪暹
蒋渊明三人并以绍定初为庆元府学学谕 【本志首】 并不详其里贯 【按罗云在泮之士则皆四明人无疑特不详其何县耳】 
伍子献亦不详绍定初为庆元府学教谕 【本志首】 
楼盘鄞县人进士婿于袁氏 【见絜斋集】 绍定初为庆元府学教谕 【本志首】 
按曰盘名从木盖宣献孙行而攻媿集中无其名袁正献先公通议墓表云孙女适进士楼盘通议四子觉燮藻槱正献作其夫人边氏圹志及亡弟槱墓志皆不及盘则非絜斋与木叔婿也其妇翁或觉或藻不可知矣又墓表称进士而此志题名无之或特奏名耶
余柟鄞县人绍定初为庆元府学斋长 【本志首】 后中端平二年进士 【本志十】 
夏（上一吉下二吉）鄞县人绍定初为庆元府学斋谕 【本志首】 后中端平二年进士 【本志十】 淳佑七年任仙居令始端平闲有章敏子者令仙居作兴学校湔剔夙獘吏不敢欺（上一吉下二吉）到官一遵成法并着贤称时号章夏 【见台州府志】 子已震宝佑四年进士 【本志十】 
李采绍定初为庆元府学斋谕 【本志首】 里贯未详
刊附四人 【按隐学疑宝庆志中闲多载淳佑守陈垲事又疑进士科目终于开庆而不得其说至谢山则据志中刘制帅黻置四明续志四十五板之文谓刘制使曾有增加而不知后守之刊附者不独刘也以余考之得四人焉初增刻于淳佑初之陈垲陈公经制水利详悉备载当时以所记示郑安晚安晚答书云事实系之郡谱使来者有考应参政亦云以其式登郡乘使来者有所稽是也再增刻于淳佑中之颜颐仲凡修举事迹亦备卷中而其文必称颜公盖出当时幕僚之手决非后人为之纪述者也三增刻于开庆初之吴潜丞相戊午岁乡举劝驾诗云来岁图经用再开而此志进士题名终于开庆己未此非丞相增刻而何且志首有郡圃图位置方向悉与开庆志合而转与宝庆志不符盖丞相重作桃源洞乃刻图附之旧志尤丞相尝增刻之明证也四增刻于咸淳闲之刘黻即本志学校中所谓四十五板制帅集撰刘公黻置者是也故郡守题名终于刘公今并考其事迹附诸原书作者之后】 
陈垲字子爽自号可斋 【见应（彳繇）保丰（石契）记】 长乐人 【见林元晋回沙闸记福建志云侯官人】 赠给事中襄之曾孙 【见福建通志】 历京湖制机知德安直宝谟阁提点江西刑狱改直敷文阁提举千秋鸿禧观转司农丞主管崇道观知安庆召赴阙直显谟阁提点湖南刑狱再召为右司郎官加直宝文阁知隆兴兼江西安抚使改知江州主管江西安抚司事复召为右司郎官进直龙图阁浙西提点刑狱迁司农少卿 【并宋史本传】 理宗淳佑元年十二月以中大夫秘阁修撰知庆元兼沿海制置副使 【本志一及宋史本传】 庆元亘大江其民田资灌溉者东有东钱湖西有小江湖东钱茭葑为害垲令民闲采以鬻诸官官量舟之大小资给之至者日千余 【本志十二】 小江湖苦沙梗溪流失道奔注于江垲先使人浚淘然急雨暴涨沙复随而下岁或至三四浚每浚役工常数万垲亲往相视谓既积而浚之不若未至而遏之乃刱回沙闸于上流水通行如常沙遇闸则止去之甚便 【见回沙闸记及本志十二备览上】 城中三喉久堙修治之 【见回沙闸记】 重修子城除民居之跨濠塞水道者 【本志三】 于北城外刱保丰（石契）东城外重修浦口疏水二闸改造浦东澄波二桥又修大石桥（石契） 【并本志十二按林记云复堨二曰斗门曰大河桥大河桥堨盖即大石桥（石契）】 每暑雨连日夜水溢出山谷垲单骑察水道亲督疏治念不可遍历于是刱平水尺斟酌分寸以为诸（石契）闸启闭之准 【见保丰（石契）记及本志十二】 垲为庆元纔年余而躬出入阡陌问民疾苦 【见保丰（石契）记】 搜讨河渠计虑久长 【见郑清之赠诗】 开利于先疏患于后皇皇汲汲如救头然 【见郑清之答书】 故其言曰旱涝丰歉在天者固不可必若人事所当修岂容不尽其力 【本志十二】 其诗曰百丰未为多一歉诚所怕豪发可及民岂不念夙夜 【备览下】 是时浙东西俱歉于涝垲所治独有秋 【见回沙闸记】 而定海县以瑞粟献一茎双穗有三四穗者 【本志十九】 又尝新东津浮桥 【本志十二】 重修鄮山堂建亭月湖曰十洲之一公暇则与客泛舟登其上赋诗啜茗以为欢乐 【并本志三】 又出钱六十万米二十斛命慈溪令曹邰建祠于学祀杨文元公而使为慈湖之学者肄业其中 【本志九又十六】 三年正月以大理卿召旋进右文殿修撰知平江兼淮浙发运使节制许浦水军 【本志一及宋史本传】 先是垲尝蠲近租六十万 【见回沙闸记】 又积钱百万创平籴仓 【本志三又六】 及将行念籴价虽平而以其谷米济贫民则必亏籴本复捐钱三十万助振貣焉 【本志六】 既镇吴门户部侍郎赵必愿举垲最诏特转一官迁太府卿司农卿权工部侍郎兼同详定敕令官兼中书门下省检正诸房公事以言罢未几进集英殿修撰知婺州改知太5郎{兼江东转运副使加户部侍郎淮东总领寻提领江淮茶盐兼知太平州进显谟阁待制知广州权兵部尚书进宝章阁直学士知婺州迁权户部尚书寻为真兼摄吏部尚书以宝文阁学士知潭州兼湖南安抚使召赴阙以旧职提举太平兴国宫加龙图阁学士 【宋史本传】 景定三年正月诏曰陈垲等耆年奉祠宜示崇奖垲端明殿学士仍予祠禄 【见宋史理宗纪】 度宗咸淳四年卒谥清毅垲屡历麾节军民爱戴幕客盛多而乐于荐士所著有可斋瓿稿二十卷 【宋史本传】 及读通鉴随笔始垲奉祠寓居嘉兴之崇德县元至元闲表其里曰清节 【见至元嘉禾志○按嘉禾志称垲官至资政殿大学士与史不合删之】 
按曰清毅贯长乐本之同时人记述无可疑者宋史云嘉兴人盖史修于至正方当至元旌表寓闾之后记近忽远故遂误其里居而其为襄之曾孙则仅见福建志中宋史及宋史新编宏简录等书襄垲并有专传并不言有瓜葛而林制幕记云公家古灵先生受业胡安定之门体用之学公得其传是则闽志固可信也又史称古灵侯官人按清毅贯长乐长乐侯官同隶福州或后世迁居旁县然福州本大都督府长乐郡疑清毅世居侯官之古灵村林记云长乐者题郡名耳故福建志云侯官人史既失其世系又不着其本籍使祖孙为秦越亦太疏矣明嘉靖闲柯奇纯以莆田人改修宋史而乡邦先贤亦复仍谬袭舛余特为考正之
又按曰浙江通志职官门于发运使及提点刑狱及知婺州军并据宋史书陈垲字子爽嘉兴人而于沿海制置及知庆元府则本嘉靖宁波志作陈恺长乐人按所列五官并在本传作浙志者摊书据文但录其三而不见其二已可駴怪乃既于宁波名宦采嘉靖误志立长乐陈恺传复于嘉兴寓贤采福建志别出陈垲传云字子奭侯官人谥清毅而不知福建志中之侯官陈垲即宋史中之嘉兴陈垲又即宁波志中之长乐陈恺也名同谥同爽奭形近致伪无疑而忽名垲忽名恺忽字子爽忽字子奭忽无字忽嘉兴人忽长乐人忽侯官人歧而为两分而为三地志之妄又如此
颜颐仲字景正 【见宋诗纪事】 漳州龙溪人 【见宋史颜师鲁传】 龙图阁直学士谥定肃师鲁之孙也以祖荫补官 【见宋诗纪事】 尝倅临安北厅理宗端平二年五月以直秘阁两浙路转运判官兼知临安六月除左曹郎中十二月除将作监并兼知如故三年六月三殿成转朝请郎八月除太府少卿仍兼知临安磨勘转朝奉大夫九月免兼 【并见咸淳临安志】 淳佑五年六月以朝请大夫右文殿修撰知庆元府兼沿海制置副使八月磨勘转朝议大夫十二月加食邑三百户 【按旧时食封未详】 六年四月以职事修举除集英殿修撰七年四月复以职事修举除宝章阁待制并因任旋升制置使是年八月许系金带八年五月版曹比较增羡转中奉大夫十月除兵部侍郎 【本志一】 宝佑元年九月以太中大夫守尚书刑部侍郎权兵部刑部尚书兼知临安二年四月除户部尚书仍兼知十一月擢吏部尚书 【见咸淳临安志及宋诗纪事】 宝章阁学士提举玉隆宫卒 【见宋诗纪事】 庆元滨海势家私海滨砂岸投税于官而收纳亡命为牙爪果窳薪炭医卜工匠并征之所为不法人莫敢谁何 【本志二】 府城外桃花渡定海县江南渡皆民旅要津势家又买扑之纳税解常平司置场设肆薄人于险征取百出 【本志六】 颐仲到官首闻其害曰此乃（口舀）有司以微利而鱼肉吾民者也急申朝省请禁止凡税入之充府学养士昌国官俸与解常平者截拨府库版帐钱代输其入本府与制置司则尽蠲除之 【本志二又六】 由桃花渡而东至定海西巿旧有河六十里久湮塞无以溉田畴颐仲出钱五十余万浚之置（石契）三桥六三十日而成又出钱二万贯设官刱修河局为岁浚计民颂其德刻石曰颜公渠 【本志四】 尝修社稷坛与斋宫 【本志二】 即坛旁建桥 【本志四】 又尝建张帝庙 【本志十一】 修江东塘路 【本志四】 府中听事堂序皆修建一新 【府仪门治事厅横舟进思堂平易堂九经堂梅庄占春亭】 理宗为书进思堂扁赐之 【并本志三】 始前守赵纶以官地易延庆寺菜园建制置平籴南仓用备荒歉纶去缁徒谋规复控诸外台外台下其事于郡颐仲力主成议得不废纶又刱桩积仓籴米二万石颐仲亦储米万有奇为新桩积仓 【并本志六】 又增益激赏库本钱 【本志三】 刊定醅酒库规式 【本志三又五】 是时吏俸兵赋以旧会子折价支给数不登颐仲谓制禄任官禄优而后可责其守节制赋养兵赋足而后可勉其急功因并以新会支之 【本志六】 又建言沿海列寨当犄角剿寇修其战舰与其寨屋而禁兵船之虚批巡历者朝省从之 【本志七】 尤留意学校嘉熙闲有诏升周张程朱从祀先圣淳佑五年颐仲乃并祠张宣公吕成公陆文安公于明伦堂之左而以郡人有得三先生之传者曰广平舒公沈端宪公杨文元公袁正献公列祀堂右是为四先5肵【本志二又九】 其明年正月行乡饮酒礼于庠搜举旧典增造礼器会者三千余人颐仲首赋诗记其事士大夫和之又刊布书籍以惠学者凡文公小学陈忠肃公言行录北溪先生字义 【按字义二卷宋陈淳安卿撰其人为颜公乡人】 礼诗 【按志称乡饮礼成制帅赋诗士大夫赓和成帙疑礼诗即其书也】 谕俗编 【按未详疑当时颜公条教】 各若干卷 【并本志二】 颐仲勤恤民隐除害兴利甫抵任即蠲逋赋四十九万酒额过高夏秋税折纳太重并为裁减自言苟可利民未尝靳吝 【本志二又六】 在任四年以优擢去郡民悲泣如失父母焉 【见雍正宁波府志○按嘉靖志无颜公传此盖本之成化志者】 
按曰宋史无颜公传此据宝庆志中附刻者牵连书之然公以淳佑五年六月之任八年十月始去而志中但列六年以前事迹盖二年之中政绩既多其幕僚先为记述附刻之耳窃意后此两年必更有善政足载文献无征不能缕详亦传循吏者之憾事也
吴潜见后
刘黻字声伯 【宋史本传】 自号质翁 【见蒙川遗稿】 乐清人 【宋史本传○按文及翁黄翔龙诸记及袁桷师友渊源录并称永嘉人题其旧郡名耳】 早有令闻读书雁荡山之朝阳阁 【宋史本传及郑滁孙朝阳阁记】 理宗淳佑十年年三十四试入太学伏阙上书攻丁大全送南安军安置既至取濂洛诸书摘其精要成濂洛论语十卷 【宋史本传】 黻之攻大全也与陈宜中黄镛林测祖陈宗曾唯同上书时号六君子大全败丞相吴潜奏还之贾似道入相复为之请有诏六人皆免省试赴景定三年廷试宜中中第一人而黻又以对策忤似道 【见宋史陈宜中传及蒙川遗稿○师友渊源录云左史出治庆元于时奉祠山中以居乡清修荐世号六士按世号六士盖即指六君子事而奉祠二语未得其解清容此录为其先公墓表碑阴或其父家居时忠肃曾荐之故云云耶未敢臆断附记于此】 既而侍御史陈垓劾程公许右正言蔡荣劾黄之纯黻又率同舍生累疏极谏旋以材署昭庆军节度掌书记由学官试馆职度宗咸淳三年擢监察御史四年改秘书正字论正学疏上踰日未报即求引退会丁父忧解职去 【并宋史本传】 六年冬服除即家授集英殿修撰 【本志一及宋史本传】 以奉议郎 【延佑志二】 知庆元府主管沿海制置司公事七年磨勘转承议郎 【本志一】 在官建济民庄凡贡士计偕之资耆老缓急之需于是焉取之 【宋史本传】 修府学宫复明德斋为养正斋 【延佑志十三】 而刻其所著濂洛论语问梅小稿及济民庄始末于庠 【本志二○按志中濂洛论语之前有读书法性理字训二书不着刊刻之人或疑亦忠肃所刻考朱子读书法为张洪伯大与齐充甫同编者据伯大自序此书乃其分教四明时编成以刻诸泮宫而性理字训乃程正思所作皆于忠肃无与忠肃所刊皆手自撰集者】 始黻为太学循理斋长习闻慈溪杨文元公言行及试馆职为之作传至是请于朝乞录其后并请建慈湖书院 【见文及翁慈湖书院记及宋史本传】 乃捐郡帑得地于普济寺东肖像祠之拨济民庄米为释奠养士之费 【见黄翔龙慈湖书院本末记及延佑志十四】 是时昌国魏方真以建书院请黻以旧酒坊基予之复助以缗钱为岱山书院 【见赵与（汀去丁改禾）黄震岱山书院记】 其年十一月超权刑部侍郎未行八年正月除侍讲兼修玉牒官 【本志一】 旋拜刑部侍郎九年改朝奉郎试吏部尚书兼工部尚书中书舍人同修玉牒兼侍读疏请给王十朋祠堂田十年遭母丧去明年江上师溃时宜中为相起黻端明殿学士不赴及贾似道韩震死宜中谋拥二王入海以兵迎黻乃托宗祀于母弟成伯挥涕就道至罗浮而卒谥忠肃 【宋史本传蒙川遗稿及徐象梅两浙名贤录○按本传又载宜中令忠肃服大黄而病不治语甚详然颇无谓】 黻所著有谏坡奏牍薇垣制稿经帷献纳诸书航海时挟以自随遂散落不存元大德中其弟应奎乃裒集其诗文为蒙川遗稿四卷 【见刘应奎蒙川遗稿序】 初黻将至南安军归别母解氏母勉之曰行乎臣死忠今以直贬分也及黻以忧愤卒其妻林氏举家蹈海死云 【宋史本传】 
宋元四明六志校勘记卷八
鄞徐时栋
　作者下
　　开庆四明续志
主修一人
吴潜字毅夫 【见吟稿】 自号履斋 【见胡用存讲义跋】 宣州宁国人秘阁修撰谥正肃柔胜之季子也宁宗嘉定十年进士第一授承事郎镇东军节度判官改广德军父忧服除授秘书正字迁校书郎通判嘉兴权发遣府事转朝散郎尚书金部员外郎理宗绍定四年迁尚右郎官都城大火上疏论致灾之由又贻书丞相史弥远论六事授直宝章阁浙东提举常平不赴五年 【二字本宏简录本传】 改吏部员外郎兼国史编修实录检讨 【宋史本传】 其年七月迁太府少卿总领淮西财赋 【宋史理宗纪及本传】 是时金人新灭与元为邻 【宏简录本传】 朝臣锐意复河南潜告执政勿轻用兵洎入洛师溃亡失不赀皆如潜所料 【宋史本传】 六年十二月进太府卿仍总领淮西财赋 【宋史理宗纪】 权沿江制置江东安抚使知建康兼行宫（上□下田）守 【宋史及宏简录本传】 疏陈保蜀护襄防江备海诸事宜端平元年应诏陈九事忤时相 【宋史本传】 臣僚遂劾其兄渊贪虐并劾潜违道干誉任用非类诏落秘阁修撰 【宋史理宗纪○按吴公进秘阁修撰史无明文】 奉千秋鸿禧祠复起秘阁修撰权江西运副兼知隆兴主管江西安抚司擢太常少卿奏宽恤人户十五事 【宋史本传】 二年十二月进集英殿修撰枢密都承旨督府参谋官兼知太平 【宋史理宗纪及本传】 三年三月赴阙 【宋史理宗纪】 权工部侍郎知江州辞不赴改权兵部侍郎兼检正言大业将倾士习已坏宜静专刚明以察群情而消众慝又请分路取士收淮襄人物 【宋史本传】 嘉熙元年六月试工部侍郎知庆元兼沿海制置使 【宋史理宗纪及本传】 改知平江条具财计凋敝本末以宽郡民与转运使王埜争论利害 【宋史本传】 二年正月埜察访江南还劾潜知平江厉民不法 【宋史理宗纪】 诏授潜宝谟阁待制提举太平兴国宫改玉隆万寿宫 【宋史本传○按理宗惑于王埜之谗故有是命本传不言劾奏宏简录并不言宫观皆非也】 六月授户部侍郎淮东总领兼知镇江 【宋史理宗纪及本传】 言边储防御十五事 【宋史本传】 十月又言赵时（日更）团结流民十余万其二万可籍为兵沙上芦场可得田二十余万以赡流民从之三年三月改敷文阁直学士沿海制置使知庆元 【并宋史理宗纪○按此但见本纪中本传及新编宏简录等书皆无之然至是已两命知庆元而皆未行嘉靖志名宦传云初以试工部侍郎知庆元后复以观文殿大学士判庆元府似吴公曾经两任者误矣又嘉靖志亦但知元年六月之命而不知尚有三年三月之命也】 旋改宝谟阁直学士兼浙西都大提点坑冶 【宋史本传】 五月权兵部尚书浙西制置使 【宋史理宗纪及本传】 仍知镇江 【宋史理宗纪及宏简录本传】 申论防拓江海团结措置等事 【宋史本传】 四年五月擢工部尚书兼吏部尚书知临安 【咸淳临安志及宋史本传○按史传云擢工部改吏部今依咸淳志又宏简录云历户工吏三部尚书兼知临安史及志并不言户部未知何据】 是月兼侍读 【咸淳临安志及宋史理宗纪】 论艰屯蹇困之时当反身修德又乞遴选近族以系人心而俟太子之生帝嘉纳兼侍读经筵 【宋史本传及宋史新编本传】 八月免知临安余依旧 【见咸淳临安志】 十二月命为福建安抚使 【宋史理宗纪○按盖命而未行故本传无文】 淳佑二年 【四字见宏简录本传】 以台臣徐荣叟论列授宝谟阁学士浙东安抚使知绍兴辞提举南京鸿庆宫遂请致仕改华文阁学士知建宁 【宋史本传】 四年六月提举隆兴府玉隆万寿宫任便居住 【宋史理宗纪】 母忧服除转中大夫试户部尚书兼侍读翰林学士知制诰兼侍读 【宋史本传】 七年四月改端明殿学士同签书枢密院事进封金陵郡侯 【宋史理宗纪及宰辅表及本传○按本传多不书年月今据本纪补之然传详纪略纪所未书者如知建宁未必不与提举玉隆同在四年知制诰未必不与签书枢密同在七年闻见不多未能详核姑摭所见书之○又按本纪书七年四月丁亥吴潜同签书枢密院事本传称改端明殿学士签书枢密院事进封金陵郡侯同一事也而宏闲录云进端明殿学士签书枢密院事封金陵郡侯七年同知枢密院是参合纪传而误分为两事矣】 五月兼权参知政事 【宋史理宗纪及宰辅表】 七月以亢旱乞罢改资政殿学士提举临安府洞霄宫旋依旧端明殿学士知福州福建安抚使 【按宏简录此下有召奉内祠四字据本传提举洞霄明在乞罢之后知福州之前录误也】 九年八月以资政殿学士徙知绍兴兼浙东安抚使十二月召同知枢密院兼参知政事授太中大夫 【宋史理宗纪及宰辅表本传】 入对言今日之病岂惟仓扁虽庸医亦望而惊矣愿任元老为医师采众益为医工使臣辈得效牛溲马勃之助 【宋史本传】 十年五月除资政殿学士帅沿江 【宋史宰辅表】 十一月乞解机政不允 【宋史理宗纪】 十一年三月入为参知政事 【宋史理宗纪及宰辅表本传】 闰十月五疏乞罢不允 【宋史理宗纪】 十一月拜右丞相兼枢密使授宣奉大夫金陵郡开国公加封邑 【宋史宰辅表】 十二年十一月以水灾乞解机政 【宋史理宗纪及本传】 十二月改观文殿大学士提举江州太平兴国宫 【宋史理宗纪及宰辅表○本传及新编并云此时即提举洞霄误】 宝佑二年十一月提举洞霄宫 【宋史宰辅表】 四年四月以观文殿大学士授沿海制置大使判庆元 【宝庆志一及宋史理宗纪本传】 条具军民久远之计奏行之积钱百四十七万代民输帛前后所蠲至五百四十九万有奇 【宋史本传】 五年正月授光禄大夫 【宝佑五年制及宝庆志宋史理宗纪】 四月假归a为磥迨蹅晱【宝庆志】 六年九月授银青光禄大夫令再任 【宝佑六年制及宝庆志】 潜为庆元其兴修由学校城郭以至公宇坊巷其水利由塘堰（石契）埭以至桥梁道路其规画由坊场库务以至赁地斗斛内而治兵外而防海近而宽恤之政至于茕独囚伍远而至于日本高丽三年之中兴利除害大纲小纪纤悉周至尝自为诗曰数茎半黑半白发一片忧晴忧雨心而其晓儿辈诗至有毕竟食焉而怠事天刑人祸恐难逃之句民德之深塘成曰吴公塘衢成曰相公衢得雨曰相公雨尸祝有祠纪德有碑于是梅应发刘锡条其政绩为四明续志即所称开庆四明志者是也 【并见本志】 开庆元年八月再疏乞归有诏依旧观文殿大学士判宁国特进崇国公 【宝庆志一及宋史理宗纪宰辅表本传】 九月起为醴泉观使兼侍读奉朝请 【宋史理宗纪及宰辅表本传】 入对论畏天命结民心进贤才通下情 【宋史本传】 是时元人渡江攻鄂州甚急朝廷大震丁大全匿不以闻潜涕泣入奏 【宏简录理宗本纪】 十月拜左丞相 【宋史理宗纪及宰辅表本传○按俞文豹清夜录云开庆元年北兵入寇鄂渚八月起复旧相吴履斋宅左揆直院洪鲁斋芹草麻制云予方重宵衣之忧汝不以昼锦为乐云云则似判乡郡后即以左相召者与史本纪表传并不合】 兼枢密使进封相国公 【宋史理宗纪及宰辅表】 改庆国公 【宋史理宗纪及宰辅表本传】 奏乞令朝臣各陈所见以决处置 【宋史本传】 会将谋迁跸潜力阻之 【见宋季三朝政要】 十二月改封许国公 【宋史理宗纪及宰辅表本传】 景定元年二月元兵破广西湖南诸郡 【宋史理宗纪及本传】 先是元人渡江贾似道方督师屯汉阳御史饶应子请移之黄州黄州兵冲也似道以为潜欲杀己衔之乃令御史沈炎劾潜措置无方致全衡永桂皆破 【宏简录本传】 潜奏近年奸臣憸士虚议误国逢迎媕阿积至于大不靖臣年将七十捐躯所不敢辞所深痛者交任之日上流之兵已踰黄汉广右之兵已蹈宾柳而谓臣坏天下事亦可哀已又论劾丁大全章鉴高铸萧泰来沈炎等毋使致危乱之小人翕聚以贻善类之祸 【宋史本传】 潜虽素有才望不喜任术帝不甚亲信 【见黄震古今纪要】 及将立度宗为太子潜密奏臣无弥远之材忠王无陛下之福帝怒 【宋史本传】 四月沈炎乘上怒 【三字见宋史洪芹传】 复攻潜称忠王之立人心所属潜独不然章汝钧对策乞为济邸立后潜乐闻其论奸谋叵测乞速诏贾似道正位鼎轴乃罢潜相以观文殿大学士提举洞霄宫 【宋史理宗纪及宰辅表】 命下中书舍人洪芹独缴还词头 【宋史本传】 曰方国本多虞潜星驰赴阙理纷镇浮陈力为多一旦视如弁髦得无诗所云将安将乐女转弃子乎 【宋史洪芹传】 不报 【宋史本传】 七月侍御史何梦然复劾潜及丁大全欺君5L君之罪诏夺潜观文殿大学士罢祠削二秩谪建昌军梦然又与孙附凤桂锡孙刘应龙承顺似道风旨罗织所恶帝为下诏凡党潜及大全者台谏严觉察举劾以闻十月改窜潜潮州二年四月徙循州七月责授化州团练使循州安置 【宋史理宗纪○按本传叙吴公之贬甚略故采本纪补之如此乃核之刘应龙传则有不可合者应龙传云理宗将立皇子潜有异论帝已不乐及元兵渡江帝问潜策潜对当迁幸而臣死守于此帝曰卿欲为张邦昌乎潜不敢对兵退帝语人曰吴潜几误朕遂罢潜相而怒之不已复授意应龙使劾之应龙力谏不可云云按元兵渡江在立皇子前一年传所叙述先后已自不合而应龙者始既不肯逢君之恶力为保全继乃附和时相劾其党人乎本纪列传何矛盾如此至吴公之贬主其谋者似道成其事者沈炎理宗所以从之者则以立皇子之故此在诸书靡不云然而应龙传乃独云劝帝迁幸以致罢相何也且吴公力阻迁跸明见三朝政要同此一事显然正反又何也莫明其故附识于此】 江湖士刘宗申者以口舌要当路货贿宫爵士大夫畏其口似道既怨潜思杀之除宗申知循州既至捃摭甚备置毒潜所居井中从行吏仆皆患足软死 【见蒋正子山房随笔】 潜凿井卧榻下毒无从入复开宴促赴辞之再不数日移庖就潜遂得疾 【见黄宗羲宋儒学案】 三年六月壬辰卒于循州 【宋史理宗纪】 撰遗表作诗颂端坐而逝潜预知死日语人曰吾将逝矣夜必雷风大作已而果然四鼓开霁循人闻之咨嗟悲恸 【宋史本传】 季苾祭以文曰潞公不能不疏温公不能不毁赵忠简不能不迁寇莱公不能不死后世而无先生者乎孰能忘之后世而有先生者乎孰能待之其为人敬慕如此 【见山房随笔】 遗奏闻诏许归葬度宗咸淳三年十一月追复光禄大夫 【宋史度宗纪】 少帝德佑元年三月复原官 【宋史瀛国公纪及本传】 仍还执政恩数明年以太府卿柳岳请赠谥特赠少师 【宋史本传】 
按曰丞相知隆兴时吾乡袁正肃草制劝以韬晦 【语见杂录】 及入相而其兄庄敏方守建康奉化应文炜作书讽之庄敏即谢事丞相奇其人招入幕不往 【见师友渊源录】 至开庆再相四明士子上诗有不如迭嶂双溪下行对青山坐看花之句 【见山房随笔】 然则丞相在吾乡固多惠政而吾乡人之爱丞相者亦已至矣琐屑不足登传聊记于后又按曰万编修经雍正宁波府志蒋孝廉学镛水利考并称丞相之谥为正肃按柳岳虽有赐谥之请而当时但赠少师并未易名也或此谥为海上追赠二公别有所本然正肃乃丞相父谥岂有父子同谥者 【吴氏谱谓谥忠肃更妄】 
作者二人
梅应发广德人 【按时亭记自署桐川】 喜抄书先世书皆传写习词科不成补太学 【见清容集师友渊源录】 理宗宝佑开庆闲以迪功郎为庆元府学教授 【本志序】 判府吴潜作时亭及诸生祠潜于学并应发记之 【本志二又一】 官至太府卿 【见师友渊源录】 
刘锡字自昭 【见丞相吟稿诗余赠答题】 永嘉人 【见梅应发时亭记】 宝佑闲以奉议郎辟充沿海制置大使主管书写几宜文字开庆初新添差通判镇江府 【本志序】 在制幕中多以诗词与大使吴潜相唱和 【本志十又十一十二】 今无有传者
按曰丞相诗词稿中多称刘制机自昭考制置司设机宜文字但一员而其姓为刘则自昭必锡也惟弟十二卷曾称刘架阁自昭庆元府虽有架阁库然不闻辟置僚属而宋史职官志部曹有主管架阁库岂自昭曾膺是职后复判镇江耶又宋史理宗纪景定元年有国子监主簿刘锡或即系自昭或别自一人则不能亿度矣
　　大德昌国州图志
主修一人 【按志中叙述疑此书即出冯判官之手而其自序则云授州之文学士又云乃趣学官捃摭旧载芟其芜黜其不实定为传信之书又据　四库提要此书原有州官请耆儒修志及耆儒缴志各牒然则判官但主其事而为之审定者耳】 
冯福京自号学泉居士 【见福京所撰吉祥寺选佛堂记】 潼川人 【本志序】 先尝官庆元府学相副教授 【延佑志二】 成宗元贞元年 【本志二】 以登仕郎为昌国州判官 【延佑志三○按延佑志注年分处板脱但存一大字似当为大德某年任今据昌国志正之定海志谓大德二年任更误】 后兼巡捕司 【大德二年五月本志五】 始至修学宫及棂星门经理其岩租刊世祖护持庙学诏旨学故有亲仁斋久不治福京重修改扁育德以为训蒙之所聘乡之耆宿任教导焉翁洲书院几废应氏复兴之福京与闻其事 【并本志二】 始元年十一月诏江淛行省括隐漏官田 【见元史成宗纪】 明年府以其事下昌国增涂田租福京谓涂田者海滨堤岸也细民筑之成田秋潮至岸崩复为涂耳其稍远于海者又连山麓久雨则淹久旱则槁雨泽均得收熟然后及他州县下等之数今增租焉官入至微而民害无穷府达鲁花赤月列主其议额如旧 【本志三】 是年九月增盐价钞 【见元史成宗纪】 大德元年福京方被府檄在行省复力争谓海岛无蔬菜食咸水鱼鲜虽无盐亦可况以口计旧额月应买食盐十余两迩年逃亡事故口日加少里正庄首及见在户代买之若复增盐价是驱之使为盗贼也省为之减十分之二云 【本志三】 福京颇好为文章凡修学及小学及书院并为之记 【本志二】 吉祥寺建选佛堂 【本志七】 郡建东岳宫 【至正志九】 亦福京记之
作者一人 【按提要称郭荐等同撰又称有荐等缴申文牒是修志非荐一人可知今文牒已佚无从考索矣】 
郭荐昌国州人 【见浙江采集遗书总录】 乡贡进士 【见浙江通志】 官鄞县教谕 【见　四库提要及遗书总录】 州判冯福京作育德堂聘荐及应季挺为小学师 【本志二】 
　　延佑四明志
主修一人
马泽字润之尝官中秘 【本志序】 仁宗延佑六年十一月 【至正志一】 以太中大夫为庆元路总管 【本志二】 恺悌恻隐政宜于民 【本志序】 慈溪县有赡学涂地三百四十亩尹以属蒙古学久争不决泽始判还之 【至正志七】 
作者二人 【按遂初同修延佑志明见至正志及荥阳外史集中文清所作志序但及采访之吴教官而于遂初绝口不道其姓氏亦可异也】 
袁桷字伯长 【见苏天爵撰墓志】 自号清容居士 【至正志本传】 又号见一居士 【见清容居士集隐仙记诸篇】 庆元路鄞县人 【见墓志】 宋同知枢密院韶之曾孙 【元史本传】 知严州似道之孙元同知处州路洪之子 【见墓志】 幼颖悟绝弃弱弄 【至正志本传】 生长富贵而力学清苦读书每至达旦 【见墓表】 尝谓宋季程文（冗辱）滥糜烂而不可救益自奋励希古作者耻以门荫补官 【至正志本传及嘉靖志本传】 年二十余部使者举懋才异等授丽泽书院山长不就 【墓志及元史本传】 成宗大德初阎复程巨夫 【按元史作程文海其初名也】 王构荐为翰林国史院检阅官秩满擢应奉翰林文字同知制诰兼国史院编修迁修撰历两考除待制进拜集贤直学士久之移疾去俄以原官召寻改翰林直学士知制诰同修国史英宗至治元年迁侍讲学士泰定帝初辞归四年八月三日卒年六十二 【按墓志及至正志并作六十二元史云六十一误也】 初授将仕佐郎 【见清容集进郊祀十议状】 积阶至奉议大夫讣闻赠中奉大夫江淛行中书省参知政事护军追封陈（上□下田）郡公谥文清 【以上并见墓志及至正志元史本传】 成宗初建南郊桷官检阅进郊祀十议礼官推其精博采用之仁宗设进士科取士时贡举久罢无能知旧法者有司谘桷而后行桷两为廷试读卷官一为会试考官再为乡试考官至治闲郓王秉国宪度号令桷实襄赞之上亲行祫享礼增广庙制桷亦预其议奉诏修成宗武宗仁宗三朝大典多裨国论 【四字见至正志本传】 会将修宋辽金史桷请搜访遗书条具凡例以进事不果及告归而史馆当修英宗实录桷以吕思诚宋褧王守诚苏天爵荐既卒二十余年顺帝诏修三史遣使求郡国遗文故事桷孙诸暨州同知（目严）独以家书数千卷上之诏擢（目严）秘书监著作郎桷所著有清容居士集五十卷易说若干卷春秋说若干卷 【以上并见墓志】 袁氏旧书目袁氏新书目 【见清容居士集】 读书记 【见闻性道康熙鄞县志】 四明高僧传 【见四明文献】 文集刊于家易春秋二解未脱稿 【至正志本传】 桷先世在宋多以文学知名称东南故家遗献 【见　　　钦定四库全书延佑四明志提要】 少从奉化戴表元同乡王应麟天台舒岳祥诸遗老游 【见墓志及至正志本传】 既又接见中原文物与虞集马祖常王士熙诸人上下其议论贯串经史考核百家自天官律历井田王制兵法民政该通委曲务求实用不为空言又于近代礼乐之因革官阀之迁次朝士大夫之族系九流诸子之略录悉能推本原委指其归趣当是时海宇乂安年谷丰衍 【并见墓志】 大德延佑为元治极盛之际 【见　　　钦定四库全书清容居士集提要】 而桷再入集贤八登翰苑践历清华垂三十年 【见王瓒撰谥议】 凡朝廷制册3啈皒O版多出其手故其文章博雅奇丽 【见墓志】 气象光昌蔚为承平雅颂之音 【见清容集提要】 海内士取以师法文体为之一变 【见墓志】 以之称一代巨公无媿矣 【见清容集提要】 始宋宝佑闲丞相吴潜判庆元府开城西新河曰后当有以文士起宦族者 【见清容集史静清墓志】 至是桷果以文章显
王厚孙见后
采访一人
吴廷献鄱阳人 【见庆元府学教授题名碑】 仁宗延佑六年二月任庆元府学教授 【本志二】 在任重修棂星门尊经阁土祠及斋舍廊庑甚备 【按所修者为从祀廊及斋舍教授廨舍东廨舍听事】 又造祭器增羡赡学田租 【按所增者为昌国洋山定海象山及录事司砂岸○以上并见本志十三】 盖能修举其职者谯楼重修廷献为之记或曰训导郑芳叔代为之 【见高宇泰敬止录】 
　　至正四明续志
主修一人
王元恭字居敬 【见叶恒嘉泽庙记及马道记】 自号宁轩真定人 【见朱文刚王侯去思碑○按嘉泽庙记云蠡吾之世家】 顺帝至元六年十一月以正议大夫总管庆元路 【本志一】 先在他郡有能声民闻其至老稚胥庆 【见嘉靖宁波志本传】 下车谒学宫以兴学为务 【五字见程端礼乡饮酒复田记】 明年春作杏坛咏归亭饰从祀像新论堂 【见去思碑】 时程端礼致仕家居礼请为学者师 【见成化四明志】 学廪不给征逋赡之严堂试设赏格士知自奋 【见去思碑】 初宋绍兴闲明州倡行乡饮酒礼朝廷取其式颁郡县天下以为秉礼之国其后或废罢守贤一举行之 【见干道宝庆延佑诸志】 入元浸衰岁以月正二日序拜酒三行而已又久之掌租籍者侵蚀所有名存而礼亡 【本志八及程端礼复田记贡师泰乡饮酒礼记】 元恭乃与端礼 【本志八及贡师泰记】 及叶恒郑觉民 【见李好文乡饮酒复田记及郑真四明文献】 诸人讨论考订本朱子遗法以正月七日行之郡庠 【见李好文记】 总管主之乡士耆德为宾介礼成纪以小录 【本志八】 他郡来取法 【见去思碑及四明文献】 于是闻诸朝请颁布风海内而命有司经理田土 【本志八】 郡博士总其成知出纳焉 【见贡师泰记】 尤究心水政巡行田野凡河渠坊庸堤阏失时考询利病而疏决之 【见去思碑】 浚沙它山禁私启回沙闸者倪可久以茅针（石契）病民告为请诸庸田使及部使者易地更作 【本志四】 祭王侯于遗德庙李陆二侯于嘉泽庙建言三侯有功水利甚大宜加封爵 【本志九】 是时东钱湖茭葑不生重修嘉泽庙以答其贶 【本志四】 又谓社稷祀典之大者今坛壝不度考礼制修改之 【本志九】 重修医学 【本志八】 及三皇庙 【见去思碑】 又修东岳行宫 【本志九】 重修公宇建至善轩及三友堂 【本志三】 庆元滨江每运粮则树杙构栈于舟次谓之马道征材于民吏并缘为奸事毕舟人悉取以去民苦之乃作石马道于城南使延庆寺僧守之岁加葺焉 【见叶恒石马道记】 昌国州有富商黠胥劫平民为盗要赏爵而贿其州官榜掠诬服死者什二三元恭闻其冤檄囚至郡平反详谳释数十人旧以户口计盐额民不堪追比多逃亡元恭与台省陈利害上可其奏俗尚火葬捐俸买义山瘗之均赋役省站赤供给勒其议于石元恭廉明刚果裁剸无田难 【以上并见去思碑】 刻意庶务 【见应奎翁翁洲书院记】 修举坠典 【见李好文记】 苟利于民恳恳不少怠 【见嘉泽庙记】 在官二年以疾辞会部使者按庆元强起之视事其明年至正三年四月将去郡文学诸生及父老强（上□下田）之不可乃相与纪其德而碑之 【见去思碑至正三年十一月】 
作者一人 【钱詹事跋王侯去思碑云王侯在庆元多善政其修四明续志亦简而有法而碑不及之何耶殊不知此志出遂初老人之手而王侯但主其事耳王侯志序云乃命耆耄之士日与讨论复成续志一十二卷又志中茅针（石契）条乡饮酒礼条社稷条并称王侯本路医学条又称王公若为自作无此书法也郑千之作遂初传明言王侯属成续志十二卷是遂初作志之显据且志中昌国寺院条云袁文清修志时厚孙分领诸寺云云惟其出自一人之手故但称名而不着姓宝庆志之称浚延佑志之称桷其前例也以志序无明文后人但知袁文清作延佑志而不知王遂初作至正志甚可惜矣特王侯志序仅云耆耄而不明指遂初向颇怪之近余疑此序盖即遂初所代作归功主修毫不自炫是则前辈之谦德也○又按集古考录厚斋先生文最多其于袁文清传称帅初则曰剡源戴表元称厚斋则曰深宁王先生儒学书板条称寿张清容则曰侍郎张虙翰林侍讲袁桷称厚斋则曰深宁先生尚书王公应麟其它多称先生尚书或称先正惟显济庙条称尚书王应麟连举姓名尚疑写手误脱公字反复考究至正志为遂初一人所作无疑】 
王厚孙字叔载 【见郑觉民赠诗】 一字燕贻 【见旧象山志】 鄞县人宋吏部郎中兼崇政殿说书撝之曾孙吏部尚书应麟之孙 【见其父昌世撰王尚书圹记】 父昌世以恩补承务郎未仕而宋亡杜门不出 【见黄溍撰昌世墓志】 厚孙八岁能诗十岁能词赋操笔立就是时从昌世游者皆老成博雅厚孙日侍左右面命心传闻见充积 【见成化四明志本传嘉靖宁波志本传】 久益殚洽得舒璘真德秀原委凡性命治道礼乐法制及台阁典故世冑谱牒乡里多谘访之袁桷自翰林归叩所学乃综论濂洛关辅建安西蜀诸书且曰学者读朱子书不终卷自谓能绍真传遂妄诋干淳诸老夫诸老在当时以博闻实践为紫阳所推许今耳目未及而借口性理以文弇陋高谈阔视浸为虚诞先生不当惩其弊乎桷韪其言又问史事具以汉唐以后诸史得失对桷心折之会桷修四明志厚孙分撰二考 【按至正志一为释道考其一未详】 桷卒或谗于佥宪将毁其书厚孙白总管王元恭得不毁元恭因属成续志 【以上并见郑真撰遂初老人传及旧象山志】 始顺帝元统闲程端学捏古伯铁闾荐为郡直学尝立涂田碑 【见元统三年庆元路儒学涂田记石刻及旧象山志】 至正闲金华黄溍至鄞复荐为训导 【见王侯去思碑石刻及遂初老人传】 凡学田在鄞沙岸在昌国者率为豪民侵夺力陈复之 【见高宇泰敬止录】 乡饮酒礼经费有昌国州田宋时责租于吉祥寺僧岁纳钱二百二十贯入元僧负恃荒远且富豪蠹学者嗾之使贿吏减其籍纳钞二十五贯而已庠士周宜甫白于郡郡檄府史郑某治之僧以赃诬郑郑罢吏莫敢谁何及元恭令所司经理田土未果以疾去于是厚孙与杨亦诗郑觉民议曰我为孔子徒而使异端败乃事可乎摭郡乘故籍得其要领列词愬大府久之僧惧偿他田二十亩有奇称丰于旧入乃听其成 【见程端礼李好文乡饮酒复田记】 秩满授象山教谕县久失教养兴学造士征赡学田逋租日与诸生讲论求放心养德性之旨学者如归 【见遂初老人传及新旧象山志】 调浦江甫阅月即解官李国凤经略江南被诏举遗逸有司以厚孙名上国凤曰此危太朴所深敬者征署衢州学教授中书复有荐者除邵武路教授福建分省又升为副提举皆不赴自号遂初老人尝诫其二子升骘曰承家不在名位而在不失身敬身不在外貌表暴而在毋自欺其同流合污以为通矫时干誉以为高患得患失以终其身者吾深恶之非所望于汝曹也 【见遂初老人传】 手辑大父遗书应当事刊布为文法三代两汉不事雕饰有遂初集三十卷 【见成化嘉靖诸志】 
按曰乾隆鄞县志遂初本传及四明谈助并云少侍大父左右闻见充积考厚斋尚书葬时仅有孙文远一人昭甫先生撰尚书圹记可验也又荥阳外史集及明后郡县诸志本传并云先为训导后为直学核之碑刻事亦倒置元制师儒之命于朝廷者惟教授一官其余学正学录教谕训导直学主奉等名皆出自士林之推荐与有司之礼请初无定额亦不分禄秩之高下也
附录一人 【按三茅志隐逸传云宣慰副使王献元举徐亮纂修郡志考献元官副使在元统元年则其所修郡志为至正志无疑余家所畜三茅志虽出　国初何氏而宋元事迹全本元人丰考功旧志闻见甚近其言颇可依据特孤文单证未便遽厕诸作者之林而又不欲竟没其名特为附录于后】 
徐亮字彦明鄞县人善诗文为乡先生戴表元所赏武宗至大初荐为县学训导顺帝元统初 【按此本至正志】 王献元官浙东宣慰副使问政治得失论对切当后举亮与修郡志所著有四书详说竹亭隐集 【见何尔昌三茅志】 
按曰三茅志原本称至大初荐为乡学训导时王献元为浙东宣慰副使云云则似献元官副使在至大闲而彦明所与修者为延佑志矣今按延佑志中副使无献元名至正志职官门献元实以元统元年九月二十一日之任与其三茅志序称元统元年秋献元忝职浙东者合据以正之
　　四明它山水利备览
作者一人 【按若以时世为先后则魏传当在胡尚书之下方罗二传之前今以其书本为附刻故仍录其传于末】 
魏岘鄞县人理宗嘉定闲以朝奉郎提举福建路市舶 【见岘所撰乌金堨记】 绍定初为都大坑冶司 【按史称坑冶司在饶者领江东淮浙七闽岘盖治饶州故淮西路蕲州为所属耳○又按宝庆志两云嘉定十四年泉使魏岘似岘在嘉定闲已司坑冶然乌金堨记作于是年十二月尚以舶司署衔盖志作于绍定初据其现官记旧事耳○又按备览目录称魏都大而赵都承牒中称魏都大知房盖为泉使时又兼知府事也】 五年五月臣僚言积阴霖霪必有致咎之故比闻坑冶司抑蕲州进士冯杰为垆户其妻以忧死女继之弟大声赴愬死于道杰知不免毒其二子一妾举火自经死民冤如此以是干阴阳之和帝诏岘罢职 【见宋史理宗本纪○按此事未可尽信说见后】 淳佑二年 【此据宝庆志十二及林元晋回沙闸记】 起为直秘阁以中大夫知吉州军兼管内劝农使 【见岘所撰蒋山龙潭庙记○按此碑署衔见敬止录原本吉作台必传写形近致伪据宝庆志及林记改正】 岘世家光溪之滨 【见乌金堨记】 唐鄮令王元暐筑堰其地以界江溪曰它山堰溪上苦沙淤岘常募工淘浚 【本书程赵给田条云近者连岁旱涸岘多自出力顾募开淘又嘉定八年及淳佑元年二年淘沙并见本书淘沙条】 顾以为私家力弱不敌于官始摄守程覃置淘沙田三十亩有奇 【嘉定七年】 岘请于守赵以夫乞增置以夫复给田三十亩然田谷掌之丞厅遇旱申请缓不及事岘请委就近措置 【见本书程赵给田条】 乃以田租责付溪上云涛观并牒岘照应 【嘉熙三年见赵都承米田牒】 及制置陈垲将建回沙闸适岘述乡民意走书白垲垲因属岘主其事而以幕官林元晋进士安刘佐之 【淳佑二年见本书建闸条宝庆志十二及回沙闸记】 岘尝谓君子学道爱人不拘其事苟致爱人之心无非道也民以食为天田以水为本六府所以首水而终谷 【本书序】 故其家居疏它山之泽夙备 【见迥沙闸记】 请于朝得祠牒使里中朱王二氏按渠堰堤闸之坏而修之 【嘉定十四年宝庆志四】 又修乌金（石契） 【嘉定十四年见本书三堨条宝庆志十二及乌金堨记】 又谓洪水湾积为江水所冲久之将泄溪流宜筑堤岸 【本书洪水湾条】 卒告于守黄壮猷成之 【淳佑三年见本书洪水湾筑堤条】 又请加封王侯 【本书请加封善政侯条】 而设斋醮以答神贶 【淳佑元年见本书设醮条】 于是条具造堰始末与其利害以及夫所当兴修堤防者着于篇以告后人曰四明它山水利备览凡二卷淳佑五年旱岘率里人祷蒋山龙潭得雨倡众新其庙明年春庙成岘为之记盖此时尚未之吉州任云 【见蒋山龙潭庙记】 
按曰吾乡前辈说魏吉州里居官位虽博雅如全谢山亦无不错者吉州自序备览云家距堰不数里其作乌金（石契）记云岘世居光溪之滨林制幕回沙闸记云侯家溪上宝庆志云泉使魏岘以乡郡为念显证如此而谓其寓居溪上何也旧志云官至庐陵守庐陵即吉州故林记称新吉州魏侯宝庆志称新庐陵魏守蒋山庙记自署新知吉州军事显证如此而谓其自吉州来寓溪上又何也盖宝庆志弟十二卷有溪上寓公新庐陵魏守之语而林记中所云新吉州魏侯者一本误脱新字 【语见札记弟二十】 前辈必本此二者为词不知宋时称寓不必寄公或从其自题郡望或主其应举籍贯故宝庆志公宇门称陈清敏卓为寓贵开庆志高桥记称余尚书晦为寓橐 【按前人呼尚书为橐】 此皆生长四明里籍又显著之史传者今以偶然之称谓与传写之误本而反没其人自称里贯之铁据可乎又宝庆志尝称岘为泉使后人相率沿称之亦究不知其何官也余考理宗纪始知其尝为都大坑冶司宋制都大坑冶司掌铸泉货由是而备览序中之所云问铸蒋山庙记中之所云锺官 【按二字见史记平准书及汉书百官公卿表注云主铸钱官也】 宝庆志中之所云魏泉使备览书中之所云魏都大一皆豁然贯通无复疑义不然开卷茫然恐不知生军是何物矣 【谢山作甬上族望表云泉使魏氏吉州人也自泉使岘来鄞此数语无一字不错泉使虽不错然岘官坑冶远在知吉州之前何得称其旧任盖亦未知泉使是何官耳然吾不解谢山何以错误至此】 
又按曰宋史真文忠传称德秀为江东转运副使旱蝗广德太平为甚德秀亲至广德与太守魏岘同以便宜发廪使教授林庠振给先是胡槻薛极每诮德秀迂儒试以事必败至是政誉日闻因倡言旱伤本轻监司好名振赡太过乃使岘劾庠以撼德秀德秀上章自明朝廷悟与岘祠授庠干官而擢德秀知泉州云云夫始既目击情形便宜发粟继乃为人指使弹劾同事反复如此其人殆不足道后余综核时事始知别一魏岘而非吾乡之魏吉州也文忠本传为江东转运副使在嘉定闲宋史宁宗纪于嘉定八年书是岁两浙江东西路旱蝗又书秋七月丙子发米三十万石振籴江东饥民纪与传合三十万石即文忠与魏岘所发之廪无疑而备览淘沙条云嘉定乙亥旱势如焚田苗将槁岘随宜为浚沙障水之策乙亥者八年也正与本纪书两浙旱蝗之语合然则是年五六月闲吉州方以乡邦忧旱淘沙浚河而其秋七月乃即在江东路广德军发粟振貣此事理所必无者且发粟虽在七月而其目击旱蝗与文忠讲论荒政亦必在五六月闲又况所见所闻吉州从无知广德之说其为姓名偶同而别自一人断断无疑至理宗纪所书都大坑冶之魏岘可决为吾乡之魏吉州者以旁证甚多又且坑冶罢职在绍定五年备览序作于淳佑二年序云问铸来归闲居十余年其年数又适吻合则此事固难曲为吉州讳矣特吾甚有疑焉吉州事迹虽不少概见读备览一书懃懃恳恳忧民甚至当不至以人命为儿戏且进士非平民何至以垆户受逼即为垆户何至忧死其妻女其人尚在何以弟为代愬理曲在彼何以不自申论坑冶司非赫然在朝之权奸进士非懦弱无知之编氓而乃自杀其子又杀其妾既死其身又火其家一若死亡顷刻万难自全必不得已而出此者按之事理劾语殊恍惚叵信况此事果实黜免已幸何以复起知州郡乎盖理宗久之亦悟其冤矣抑吾又闻吴丞相之兄庄敏者当时所谓正人君子者也方庄敏官都大坑冶时臣僚劾其恃才贪虐籍人家赀以数百万计 【见宋史理宗纪】 又有大蜈蚣小蜈蚣之谣 【见李有古杭杂记】 然则当日之弹章固多出于门户嫌怨不尽公言而坑冶之司掌握泉货又为他人所垂涎艳羡者欲夺其位尤不能无罗织之词此则读史者所当平情细察固非阿私乡贤而故为之昭雪也故传中据事直书复为详论于后
宋元四明六志校勘记卷九
鄞徐时栋
　余考 【余考者考六志之余也其书虽亡要不可不录以存其源流六志为史部地理类郡县之属附刻备览为地理类河渠之属今遵　四库旧例推广其类曰郡志曰州县曰乡镇曰山川曰古迹曰杂记抑鄙人闻见浅陋搜罗未广且即所云亡失之书亦未必无藏之名山传之故家倘有出而来备吾乡之掌故者乎跂予望之】 
　　郡志类
　　　三种
　　　　明州图志
右不知撰人名氏按黄主簿鼎序干道图经但（汀去丁改厂）大观而不言其它王尚书应麟辨之以为始自景德祥符闲余以为尚不始此也宋真宗咸平四年苏通判为作善政侯祠堂记云善政侯琅邪王公讳元暐册封之典图志载之备矣其时编葺之诏未下而吾乡已有志乘可备征引然则不特宋元六志足以豪天下即其渊源亦甚古也书或唐时旧籍或宋初新编莫能考矣
　　　　景德明州图经
右不知撰人名氏按宋真宗景德四年二月诏诸路州府军监以图经校勘编入古迹而上诸朝及诸路以图经献体制不一遂重修之至大中祥符三年十二月书成又诏职方牒诸州谨其藏此见之会要实录中其时明州固当一例编献而更有可证明者舒中丞亶西湖引水记云按州图经鄞县南二里有小湖唐贞观中令王君照修也记作于徽宗建中靖国元年在李志未出之前则所引为景德图经中语无疑
　　　　大观明州图经
右宋李懋诚撰黄主簿称懋诚为郡从事盖徽宗大观闲为明州职曹官不知何职里贯亦未详据主簿所述大观元年朝廷创置九域图志局命州郡编纂图经于是懋诚撰此书其书分地里户口物产贡赋人物古迹释氏道流山林江湖桥梁坊陌而物产中又分羽毛鳞介花木果蓏药茗器用诸子目既而明州遭金人之祸书佚不传孝宗干道闲张侍郎津重修图经始访得其书以为蓝本及新志既出此书益微今则绝不可复问矣然主簿称张公因得旧录更加采摭是新志体例仍本此书又其所录诗文多北宋著作兵燹之余未易完备盖亦旧籍之所巳登增辑而排比之耳然则校勘干道丛残之本尚足以髣佛大观散亡之书又其轶时见他说高侍郎闶九经堂记引云其地海滨狃于霸政又大人堂记引云郡治鄮县宝应后移治鄞而干道志中凡以己意更定前说则明称旧图经弟一卷佽飞庙条弟二卷鄮郭条弟六卷祚圣庙条弟七卷黄公祠条收拾奇零更足以考见其崖略矣至干道志中有大观之初本州岛所编九域志之语后人遂妄题此书为四明九域志不知志云云者谓明州编之以备九域志千百中之一岂得以辞害意一州而冒总志之名况其它条并称旧图经或但称图经二字黄序亦祇称图经可按也又况奉化县卷云九域志为望县定海县卷云九域志为上县是明明以九域志三字属之朝廷所编之书矣且高记尝称此书为旧图牒则亦将名之为四明图牒乎
　　州县类
　　　八种
　　　　鄞志
右不知撰人名氏按魏吉州岘备览两引鄞志其语皆在宝庆志则鄞志者宝庆四明郡志中之鄞县志也独所作蒋山龙潭庙记引鄞志云石岙山有龙井能兴云雨山去邑西南四十里高可千余丈未至山之椒缘磴而下洞深数丈有古藤当道盘错缠蔓人目为洞锁洞外有潭三清彻鉴须发两旁石崖赑屃如巨灵所擘者老口相授有他郡守先任鄞谂其灵异洎郡旱穴庭下象三潭隃祝 【按隃字恐误或训遥谓遥祝也】 得龟其中雨辄应因以灵龟名焉云云其语不见宝庆鄞志中岂脱文耶然宝庆脱简颇少又明后诸志亦不闻曾引此语然则当时或本有鄞县专志其时代撰人不可详矣故不采入佚文而著录于此
　　　　慈溪志
右不知撰人名氏宝庆志弟八卷张齐芳传云骠骑将军意之子隐于慈溪之骠骑山人皆贤之遂以其父之官名其山注云出慈溪旧志
　　　　绍熙昌国志
右宋王阮撰阮字南卿江州德安人孝宗隆兴元年进士尝从朱子讲学白鹿洞淳熙十五年以承议郎任昌国县令兴学造士文教丕振光宗绍熙元年通理筠州新昌县仕至抚州守归隐庐山据宝庆志此书作于绍熙元年盖已将去任矣元成宗大德时冯州判福京购之民闲岁余仅得其一明武宗正德初陶教授恭搜访故籍仅获写本是在元明时流传甚稀已为罕觏况今日乎而其尚存什一于千百者宝庆志弟八卷任亦传引一条弟二十卷洋山庙引一条大德志弟一卷境土门弟二卷学校门又乡举条弟三卷户口门又田粮门弟七卷所载楼攻媿资福寺记或称旧志或称绍熙旧志或称邑图经总凡七条皆此书也州判力诋此书目以浮夸然核其所引者如户口夏秋税及赡学田土乡举资给之类未见有所谓以寡为多以亡为有之诞语又旧称隋炀帝神游洋山因立祠宇而王志则谓神游之说不经盖并海之民赖其保护寇害故久而不废云云语为宝庆志所引陈理甚正然则其书尚在恐大德之志未易为积薪矣况抚州身出大贤之门力却柄臣之聘所著义丰集为当时推重亦非率尔操觚者可比前辈有云南卿所修邑乘出于传信可以垂久行远沧桑屡易遗书湮没无传为可惜是亦足见是非之公论也
　　　　宝庆奉化志
右宋罗浚撰按罗录参作四明郡志其于鄞奉化慈溪定海昌国象山六县分列为志号某县志嘉靖闲钱知县璠序奉化志云奉化有志昉于宋之宝庆又曰求诸宋元而宝庆之志不复可得矣又曰罗浚作于宝庆浙江通志两浙志乘门所书奉化志宝庆闲修者即据此也 【按浙志既云见钱璠嘉靖奉化县志序而复云莫详作者岂读钱序未终篇耶】 余谓钱序所云宝庆奉化志者即是郡志中分志而非别自一书本意不录其目既又念宝庆郡志盛行嘉靖闲张尚书时彻作宁波府志屡见采引不应奉化即求之而不得也尚书作宁波府志又尝作定海县志则录参既作四明郡志复为奉化县志亦恐为事理之所或有故复着于录焉至乾隆象山志凡例称象邑自宝庆闲已有志而考其山川门锯门洞条所引宝庆邑志之五龙聚会石乳缤纷及投以朱书铁简风雨立至等语皆见今本宝庆象山志中则其同为一书可灼然不惑矣
　　　　古鄞志
右宋赵与葺撰与葺字君理奉化人此其所作奉化县志也亦名鄞城志奉化为古鄞地故号古鄞事见戴剡源集中陈县尉观作资福庙记引古鄞志云公名凤即晋康乐侯谢灵运子也尝宰鄞有功德于民至今祠之
　　　　至元奉化县志十卷
右元奉化县尹丁济聘鄞陈着奉化舒津任士林同撰者也济字溉之高邮人先尝尹宁国檄城隍治妖鬼及尹奉化兴文教恤民情众务悉举其判事不可移易至今四明尚有丁相公画一字之谚着字谦之一字子微自号本堂宋理宗宝佑四年进士官至监察御史知台州其为著作郎及官太博时疏劾贾似道甚力宋亡避兵流离晚岁隐居奉化津字通叟理宗景定三年进士由太学博士判平江府士林字叔实以宿学师浙中后授安定书院山长严教授德元序此志云丁侯为邑识大体人多归焉乡先生舒公津陈公着以先朝宿望退老于家丁侯有以致之作为邑志是此志实出陈舒二人之手然余考任松乡文集题叶天师镇海图云余居奉化始从父老闻其事既而与修县志遗之今观斯图若信有其事者云云考赵子昂志任叔实墓云卒于武宗至大己酉元时奉化虽有三志而其人在皇庆延佑之前则所与修者非至元志而何盖行辈稍后于二人故严序略之耳志作于世祖二十九年凡十卷冠以七图书中凡例略见严序中三先生皆文章巨公其所著作今尚有传者合一时大手笔以成区区一县之志必非横目二足之徒操觚弄翰者所可望其肩背而惜乎其不传也
　　　　皇庆奉化州志
右元木八剌撰木八剌自号澄清子阿剌浑氏冀宁人仁宗皇庆二年以奉议大夫官奉化州达鲁花赤有惠政陈暠伯为德政记其修州志见钱知县嘉靖奉化志序中
　　　　延佑奉化州志
右元马称德撰称德字致远广平人仁宗延佑六年以奉议大夫知奉化州垦田储谷创尊经阁立乡学修举州之水利甚备事迹具袁桷开河记翁元臣修（石契）记李洧孙撰去思记黄先撰生祠记中奉议修此志亦见嘉靖志序州志方修于皇庆不数年即有此书盖奉议在任政治既繁思笔之乡书以垂不朽其体例当与后来王总管之至正志相同而其意则师前宋吴丞相之开庆志也钱知县嘉靖志序云至元延佑志虽仅得于民闲而多蠹残脱裂又云元志簪则多漏详则无体是其书在明时尚有传本而所云多漏与无体者未尝分（木片）言之今亦不知此志之详简果何若矣特此志吾不知若三先生所作之至元志必当可观而亦遭掊击盖后人凡作一书未有不讥诮前人以为能者凡书皆然地志尤甚宝庆志罗序讥干道志大德志冯序讥绍熙志至于明代此风益炽吹瘢索垢不遗余力杨州牧德周云志事与他书异他书后出者胜而志事先成者真旨哉言乎故余于宋元诸志既刻仅存者以传其书复搜已佚者以存其目诚叹息痛恨于近志之荒唐纰缪不胜指摘而彼尚张其喙以议前人也兹特因钱知县之语而附及之清容集陈县尉墓志称其祖妣戴氏守节见州志至正志奉化河渠称湖潭池泉湫塘备见州志乾隆奉化志山川门引州志云州溪自镇亭踰柏溪至牢岩浮西溪出绿荷滩至惠政桥以上诸条并当出自此志又延佑志中叙昌国州者每袭冯志其叙奉化州多举奉议政绩盖亦必本诸此志者矣
　　乡镇类
　　　二种
　　　　桃源志
右宋张即之撰即之字温夫自号樗寮鄞县人中两浙转运司进士历军器监丞司农寺丞知嘉兴府未赴丐祠授直秘阁致仕秘阁居鄞西林村村属桃源乡此其所作乡志也高武部宇泰云屠豳叟尝购之弗获
　　　　三茅山志二卷
右元丰灼撰灼字光大自号茹庵鄞县人历知郡县官至考功员外郎茅山在鄞奉化二县之闲亦称三茅山旧有山志泰定闲考功得写本于山之崇道观道士王天仙归而订其舛伪综核见闻分门别类为上下二卷有浙东宣慰司都元帅东平王献元山东提刑按察司同邑任埙浙江儒学提举同邑陈耆卿三序任提刑序云上自舆图区画方物贡赋之详下及山川风俗之美往古名实之林所以感发乎人心者远矣岂直为三茅典故计哉陈提举序云山以志重而名贤治行潜德忠贞足为仪范者与之而昭示乎来祀是则其名虽曰山志实乃乡镇之书也山占鄞县之丰乐乡鄞塘乡奉化之长寿乡凡三乡余屡从乡人访求其书仅得
国初里人何尔昌所增修者高武部谓何本增删之际多以私意行之非信史也今观尔昌自序云一遵迁固史例而稍损益于其内其凡例云先后次弟准宁波府志又志中每一门类各加何尔昌曰云云语意殊复肤浅然则题曰增修固已颠倒位置而并非逐条缀附者矣特书中罗列宋元事迹綦详登载宋元人诗亦备皆难凿空杜撰此必本诸考功旧志者盖不得已而思其次亦因是稍足以得前志之仿佛
　　山川类
　　　七种
　　　　四明山记
右汉梅福撰福字子真九江寿春人官南昌尉王莽颛政弃妻子去相传以为仙后人有见于会稽者变名姓为吴市门卒事迹见汉书本传是时四明山属会稽郡福隐于此着山记延佑志四明山条则云梅福隐越游焉作记而引其文曰四明山四面二百八十峰周回八百余里东接句章西连舜窟南嗣天台北包翠碣
国初黄征君宗羲作四明山志引梅福记曰四明山周围八百余里又引梅福四明山记曰一涧出南过一百二十里其水归鄞江南源是四明山南门也号白溪又引曰四面形胜各有区分中通一溪曰簟溪又引曰南峰之北岩生石燕全吉士祖望句余土音引梅子真四明记曰四明之北岩产频伽按此书当尚在道藏之中二先生尝读道藏故能引之如此而余则未之见也
　　　　四明山记
右晋木华撰华字符虚广川人尝为杨骏府主簿宋僧赞宁笋谱引木元虚四明山记云雪窦山北岩生石乳其峰非人可升有毛竹银笋据此是梅记以后又有木记矣而全吉士毛竹洞天毛竹行自注云雪窦有毛竹银笋见梅子真四明记余向疑元虚本未作记赞宁盖引子真语而误为元虚其所以误元虚者以元虚尝作四明丹山图咏故也近始知为不然元人曾子白作图咏序引木元虚云天下洞天三十有六四明第九其号曰丹山赤水又明人沈嘉则作游四明山记引古记云四明为丹山赤水洞天是元虚之有是记断断无疑图咏伪作于元人非赞宁所及见然则元人正以元虚有四明山记故伪作图咏而假托其名耳全说当误图咏注引记云此山四面各有七十峰计二百八十峰相连如屏也又董黯鲍全诗注引记云此乃四明地仙俱出后汉时以上二条疑皆本之木记盖四明山记虽非一本而子白为道士作图咏序引元虚记图咏注即道士伪作所见自当同一书也
　　　　四明洞天丹山图咏集一卷
右旧题晋木华撰唐贺知章注知章字季真累官至秘书监赠礼部尚书事迹具唐书本传此书载道藏鞠字号中取山中名胜制为道调以元虚有四明山记而贺监自号四明狂客遂假托之二人诗中称越州及宋齐梁人物往往自露破绽黄征君曰书与元道士毛永贞石田山房诗合为一卷则亦永贞之徒所为耳余谓书名图咏其图其咏自当同出一手乃所刻二图一为原建观之图二为唐迁观之图考祠宇观刱建于陈永定中迁于唐天宝三载遣使祷祠之后非特咏者不知其兴造即注者亦不知其易地也其卤莽可笑如此永贞居祠宇观颇弄文翰千乞名公赋咏白水宫 【即祠宇观】 而此咏以白水宫终篇以观图冠首是即永贞所伪无疑其书尚存不足附刻聊备其录于此道藏目录谓临川曾坚撰误也坚乃作序人耳
按曰此书虽系假托而世代先后仍列于其所托之时此历来志经籍者之旧例也
　　　　四明山记一卷
右不知撰人名氏目见通志艺文略及宋史艺文志并不知作者干道志四明山条云陆龟蒙云有峰最高四穴在峰上相传谓之石窗即四明之目也事备四明山记宝庆志梨洲条引四明山记云晋时溪边沙上忽生梨实孙兴公及兄孙承公同游至涧侧得梨数枚左右环视莫见其迹意以为仙物也故号梨洲又四明山条引四明山记云孙兴公得仙梨而上升又蓬岛山条引四明记云南嗣天台北通越按二志所引二事皆在汉晋之后是子真元虚二记以外别有一部四明山记盛行宋世故两家并得征引而郑渔仲所见著录之书亦即是此本耳
　　　　四明洞天记
右不知撰人名氏延佑志大小晦山条云宋时应则入山初甚秀丽既而冥晦故曰大小晦四明洞天记云两峰各有大小晦是也按此或别自一书或即在诸家山记中不能定也
　　　　甬东山水古迹记一卷
右元吴莱撰莱字立夫浦阳人延佑中以春秋贡乡试后以荐署饶州路长芗书院山长未行而卒年仅四十四其门人金华宋濂私谥为渊颖先生此记乃其在庆元游昌国时所作其文具载渊颖集中以浙江通志大书其目于两浙志乘卷故为著录于此
　　　　补陀洛迦山考一卷
右元盛熙明撰熙明西域龟兹人其书分四品自序称顷因谢病偶在海滨恭叩灵躅旁搜经籍首集自在之功德继考洞宇之胜概若夫由心所见光景斯彰因缘有待庙塔兴建具载于篇又有天台刘温州仁本 【按台州府志及天台县志无仁本传浙江通志及乾隆鄞县志寓贤并采列朝诗集小传云官至江浙中书省左右司郎中余考其至正二十年七月所撰贺监祠记署衔称承务郎江浙等处行中书省左右司郎中而其明年十二月所作庆元路儒学记署衔即称奉直大夫温州路总管管内劝农事兼防御事然则诗传误矣诗传本之续兰亭诗刻兰亭诗会事在至正二十年是时方官郎中而不知非其终任也余以其人为吾乡寓贤故附考之】 题云龟兹盛熙明氏既来游息即事为文中具四品其一以梵语译华言言菩萨功德也其二以山川地里言言奇纵胜概也至于三四则以历代官民祈吁灵感与夫今朝之祝厘赉予言言所崇信庄严也云云合之自序可以略见其四品体例刘题又云熙明生居西域世与佛邻善诵佛书深达梵语故于楞严秘密之典传习小白华之事不啻若自其口出当时温州以文章鸣题语颇不鄙夷之其书当可观览而
国朝乾隆初许炎作普陀山志乃谓四品文辞多不雅驯何也山中想尚有传本余仅见普陀志中所节录者
　　古迹类
　　　二种
　　　　庆元赐府考一卷
右元黄翔龙撰翔龙庆元鄞人宋理宗宝佑元年进士延佑志载其游泽山诗称为前进士盖入元不仕也吾乡自南渡以还仕宦接踵赐第云连甲于江浙沧桑以后华屋山邱不可复问故进士追考当日列门棨戟之盛以致其故国乔木之思闻隐君性道录此书于鄞志修辞考是在
国初尚有传本至雍干闲全吉士作续赐府考即云不可见矣
　　　　瀛海纪言十八卷
右元道士吕虚夷编大瀛海道院在庆元象山县东二十里地名爵溪元世祖至元二十七年里人王一真建成宗大德闲虚夷住是院乞名公题咏而吴文正澄记之是编即裒集当时诸作也见至正志及蒋宗简序
　　杂记类
　　　九种 【按　四库书目史部地理类立杂记一门所赅甚广凡岁时方物风俗事迹之系于郡县者并入之今所罗列悉用其例惟才名记当在传记类名人之属乡饮礼当在政书类仪制之属济民庄始末当在政书类邦计之属今以诸书皆为四明一郡而作与志事并有关涉若使原编具在尚当附刻六志之后故特综收杂记中以备掌故非失于限断也至浙江通志两浙志乘门为例更宽非古人分部题目之意尤而效之几似四明艺文志矣今不从说见后】 
　　　　四明郡才名志
右唐孙合撰合奉化人唐末为左拾遗朱温篡唐着春秋无贤臣论卜世论即脱冠裳服布衣以隐此书见浙江通志引宋高僧传按干道志拾遗传中尝引四明才名记余疑作高僧传者即本诸此而误以为拾遗所撰耳然前志后记沿用旧题亦著述家常有之事固不能谓拾遗之必未尝作此书也今仍着其录焉
　　　　四明才名记
右不知撰人名氏干道宝庆二志引此书云孙合博学高才唐末授左拾遗净惠院即其故宅
　　　　四明风俗赋一卷
右不知撰人名氏见宋史艺文志
　　　　明越风物志七卷
右宋姜屿撰屿里贯未详晁敷文公武郡斋读书志曰以明州本越地故曰明越又以郭璞注尔雅多引江东故详载其风物云今按其书久佚而宝庆志弟四卷尝引一条云蝤蛑并螯十足生海边泥穴中潮退探取之四时常有雌者掩大而肥重者踰数斤其小而黄者谓之石蝤蛑最大者曰青蟳小者曰黄甲后足阔者又曰拨棹子又按隋书经籍志有会稽郡造海味法一书考六朝以前会稽郡封域甚广而（上竹下浦）纲海物则为句章鄞鄮所独擅之技书名虽题会稽其实亦吾乡之方物志也然不敢以臆测遽登于录聊附识之
　　　　明州乡饮酒礼
右宋林保撰保字芘民鄞人登徽宗政和二年上舍第历官至礼部侍郎以敷文阁待制奉祠累赠特进宝庆志云明州旧俗以岁之元日或冬至太守率乡士大夫释菜先圣先师而后会拜堂上仿古乡饮礼绍兴七年守仇悆复举故事后三年仇公复来置田支费又三年郡人林保为比部郎闻于朝遂取其式颁行天下又本传云修定明州乡饮酒礼奏闻颁行天下按宋时久不行此礼吾乡实始倡之其后郡邑仿行至朱子出而其礼益备又惟待制此书实始基之荜路蓝缕功不容没而惜乎不传也
　　　　庆元府乡饮酒礼诗
右宋颜颐仲编颐仲事迹具前作者卷宝庆志乡饮酒礼条云淳佑六年制帅集撰龙溪颜公颐仲搜举旧典增造礼器以人日行礼会者三千余人资政殿大学士正奉大夫陈公卓首宾席礼成制帅赋诗大夫士赓和成帙又学校书板门云礼诗二十八板淳佑六年制帅集撰颜公置盖即其所编乡饮酒礼诗也
　　　　庆元府济民庄始末
右宋刘黻撰黻事迹具前作者卷宝庆志学校书板门云济民庄始末四十五板按忠肃在庆元建济民庄事见宋史本传今亦具前卷中
　　　　庆元府乡饮酒礼小录
右元王元恭撰元恭事迹具前作者卷至正志云至正元年郡守王侯元恭命讨论乡饮酒礼乡老程端礼建议于明年人日行礼侯为之主乡士耆德者为宾介礼成因辑小录纪之既而王侯述其事请闻于朝以风四方云
　　　　四明乡曲义田庄本末须知
右不知撰人名氏宋光宗绍熙初史越忠定王浩沈端宪焕汪庄靖大猷共为义田建庄于郡城望京门内以所入给仕族中之亲丧不能举孤女不能嫁者宝庆志曰其田亩之数分给之规有文籍在当时忠定自为之序至正志曰距今且一百七十有余载行之不可泯绝者前人厚德急义之心将为是乡万世无穷利泽又曰参政楼公钥尚书王公应麟咸有记详见本庄本末须知
按曰浙江通志于经籍目录后复立两浙志乘门体例最善特其分类颇似繁杂若用其例以录吾乡宋元以前之书则此卷所考尚有不止此者有无名氏之鄞江集毛永贞之石田山房诗 【按皆当入集部总集类】 可立艺文类有无名氏之孙沔遗事滕元发之孙威敏征南录李朴之丰清敏遗事周铸之史越王言行录钱时之慈湖先生行状可立传记类 【按传记在史部别自成类与地理不能相混】 有虞览之虞氏家记虞预之诸虞传陈铸之陈氏崇孝录 【按皆传记类】 可立家传类有戴氏之桃源世谱袁士元之四明袁氏谱图 【按亦当人传记类】 可立家谱类有宋元僧之明州三佛传袁桷之四明高僧传 【按皆当入子部释家类】 可立释道类支蔓旁延伊于胡底而与地志相去益远矣此卷谨遵
钦定四库全书总目之例收罗散失千百什一用备六志之源流焉或嗜古之士谓当参用通志门类以便稽考故复附存其目如此

