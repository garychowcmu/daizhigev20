《析津志楫佚》　　（元）熊梦祥 撰


　　●目录 

　　城池街市 
　　朝堂公宇 
　　台谏叙 
　　工局仓廪 
　　额办钱粮 
　　太庙 
　　祠庙　仪祭 
　　寺观 
　　河闸桥梁 
　　古迹 
　　大都东西馆马步站 
　　人物 
　　名宦 
　　学校 
　　风俗 
　　岁纪 
　　物产 
　　属县 

　　●城池街市 

　　辽开泰元年，始号为燕京。海陵贞元元年定都，号为中都。天德三年，始图上燕城宫阙制度。三月，命张浩等增广燕城。城之门制十有二：东曰施仁、宣曜、阳春；南曰景风、丰宜、端礼；西曰丽泽、灏华、彰义；北曰会城、通元、崇智。改门曰清怡，曰光泰。浩等取真定府潭园材木，营造宫室及凉位十六。【（日下旧闻考卷三十七京城总纪引析津志。）】 金朝筑燕城，用涿州土。人置一筐，在右手排立定，自涿至燕传递。空筐出，实筐入，人止土一畚，不日成之。【（日下旧闻考卷三十七京城总纪引析津志。）】 
　　世祖筑城已周，乃于文明门外向东五里，立苇场，收苇以蓑城。每岁收百万，以苇排编，自下砌上，恐致摧塌，累朝因之。至文宗，有警，用谏者言，因废。此苇止供内厨之需。每岁役市民修补。至元间，朱、张进言：自备己资，以砖石包裹内外城墙。因时宰言，乃废。至今西城角上亦略用砖而已。至元十八年，奉旨挑掘城濠，添包城门一重。【（日下旧闻考卷三十八京城总纪引析津志。）】 
　　庆寿寺西，有云团师与可庵大师二塔，正当筑城要冲，时相奏世祖。有旨，命圈裹入城内，于以见圣德涵融者如是。【（日下旧闻考卷四十三城市引析津志。）】 
　　西华门　在延春阁西，萧墙外即门也。门内有内府诸库、鹿苑、天闲。【（日下旧闻考卷三十宫室引析津志。）】 
　　厚载门　乃禁中之苑囿也。内有水碾，引水自玄武池，灌溉种花木。自有熟地八顷，内有小殿五所。上曾执耒耜以耕，拟于耤田也。【（日下旧闻考卷三十宫室引析津志。）】 
　　崇天门　正南出周桥。灵星三门外分三道，中千步廊街，出丽正门，门有三。正中惟车驾行幸郊坛则开。西一门，亦不开。止东一门，以通车马往来。【（日下旧闻考卷三十八京城总纪引析津志。）】 
　　文明门　即哈达门。哈达大王府在门内，因名之。【（日下旧闻考卷四十五城市引析津志。）】 
　　光熙门　与漕坝相接。当运漕岁储之时，其人夫纲运者，入粮于坝内，龙王堂前唱筹。【（日下旧闻考卷八十八郊垧引析津志。）】 
　　坊名　元五十，以大衍之数成之，名皆切近。乃翰林院侍书学士虞集伯生所立。外有数坊，为大都路教授时所立。【（日下旧闻考卷三十八京城总纪引析津志。）】 
　　福田坊　在西白塔寺。 
　　阜财坊　在顺承门内金玉局巷口。 
　　金城坊　在平则门内。 
　　玉铉坊　在中书省前相近。 
　　保大坊　在枢府北。 
　　灵椿坊　在都府北。 
　　丹桂坊　在灵椿北。 
　　明时坊　在太史院东。 
　　凤池坊　在斜街北。 
　　安富坊　在顺承门羊角市。 
　　怀远坊　地在西北隅。 
　　太平坊 
　　大同坊 
　　里仁坊　在钟楼西北。 
　　发祥坊　在永锡坊西。 
　　发祥坊西北大街，砖斗拱、扁溥光，最为年远。三相公寺前：善利坊、乐道坊、好德坊。 
　　招贤坊　在翰林院西北。 
　　善俗坊　在健德门。 
　　昭回坊　□都府南。 
　　居贤坊　国学东，监官多居之。 
　　鸣玉坊　在羊市之北。 
　　展亲坊、惠文坊　草市桥西。 
　　请茶坊　海子桥北。 
　　训礼坊、咸宜坊　顺承门里倒钞库北。思诚坊、东皇华坊、明照坊与上相对。 
　　蓬莱坊　天师宫前。 
　　南熏坊　光禄寺东。 
　　甘棠坊、迁善坊、可封坊　在健德门。 
　　丰储坊　在西仓西。【（日下旧闻考卷三十八京城总纪引析津志。）】 
　　有东甘泉坊，西甘泉坊。【（日下旧闻考卷一五六存疑引析津志。）】 
　　街制　自南以至于北，谓之经；自东至西，谓之纬。大街二十四步阔，小街十二步阔。三百八十四火巷，二十九衖通。衖通二字本方言。【（日下旧闻考卷三十八京城总纪引析津志。）】 
　　长街　千步廊街、丁字街、十字街、钟楼街、半边街、棊盘街。五门街、三叉街，此二街在南城。【（日下旧闻考卷三十八京城总纪引析津志。）】 
　　米市、面市　钟楼前十字街西南角。羊市、马市、牛市、骆驼市、驴骡市，以上七处市，俱在羊角市一带。其杂货并在十市口。北有柴草市，此地若集市。近年俱于此街西为贸易所。 
　　段子市　在钟楼街西南。 
　　皮帽市　同上。 
　　菜市　丽正门三桥、哈达门丁字街。菜市，和义门外。 
　　帽子市　钟楼。 
　　穷汉市　一在钟楼后，为最。一在文明门外市桥；一在顺承门城南街边；一在丽正门西；一在顺承门里草塔儿。 
　　鹁鸽市　在喜云楼下。 
　　鹅鸭市　在钟楼西。 
　　珠子市　钟楼前街西第一巷。 
　　省东市　在检校司门前墙下。 
　　文籍市　在省前东街。 
　　纸札市　省前。 
　　靴市　在翰林院东。就卖底皮、西甸皮，诸靴材都出在一处。 
　　车市　齐化门十字街东。 
　　拱木市　城西。 
　　猪市　文明门外一里。 
　　鱼市　文明门外桥南一里。 
　　草市　门门有之。 
　　沙剌市　一巷皆卖金、银、珍珠宝贝，在钟楼前。 
　　柴炭市集市　一顺承门外，一钟楼，一千斯仓，一枢密院。 
　　人市　在羊角市，至今楼子尚存，此是至元间。后有司禁约，姑存此以为鉴戒。 
　　煤市　修文坊前。 
　　南城市、穷汉市　在大悲阁东南巷内。 
　　蒸饼市　大悲阁后。 
　　臙粉市　披云楼南。 
　　果市　和义门外、顺承门外、安贞门外。 
　　铁器市　钟楼后。【（日下旧闻考卷三十八京城总纪引析津志。）】 
　　枢密院西为玉山馆，玉山馆西北为蓬莱坊、天师宫。 
　　枢密院南转西为宣徽院，院南转西为光禄寺酒坊桥。【（日下旧闻考卷一百五十五引析津志。）】 

　　●朝堂公宇 

　　中书断事官厅题名记 
　　中书参议府题名记 
　　中书省左司题名记 
　　中书左司小瀛洲记 
　　中书左司省掾题名记 
　　后记 
　　中书省医厅壁题名记 
　　中书检校厅壁记 
　　中书省架阁库题名记 
　　又记 
　　中书省六政条要题名记 
　　中书省吏部考功堂记 
　　中书省户部题名记 
　　中书省礼部合化题名记 
　　中书省兵部题名记 
　　中书省刑部题名记 
　　续记 
　　刑部主事厅题名记 
　　中书省工部题名记 
　　中书省照算题名记 

　　中书省。太祖皇帝辛未年十月，于燕置行省，大业实肇于此。至太宗皇帝己丑秋七月，驾幸西京，改从官为中书省，以吾图撒里里为中书令，粘合重山为左丞相，镇海为右丞相。我太祖始立中书省，至世祖皇帝混一区宇，遂于中统元年夏四月戊戌朔，立中书省于上都。中统二年九月以□都火宅为中书省。中统五年诏：开平府阙庭所在，加号上都。始于燕京修营宫室，分立省部，四方会同，乞正名。准奏，称大都路。其府号大兴府。燕署，中书令衔，置幕位。至元四年二月己丑，始于燕京东北隅，辨方位，设邦建都，以为天下本。四月甲子，筑内皇城。位置公定方隅，始于新都凤池坊北立中书省。其地高爽，古木层荫，与公府相为樾荫，规模宏敞壮丽。奠安以新都之位，置居都堂于紫薇垣。至元二十四年闰二月，立尚书省，以宣政院使桑柯为开府仪同三司、尚书左丞相，叶李为尚书右丞相。时五云坊东为尚书省。自至元七年至至元九年，并尚书省入中书省。至元二十七年，尚书省事入中书省，桑柯移中书省。于今尚书省为中书省，乃有北省南省之分。后于至顺二年七月十九日，中书省奏，奉旨：翰林国史院里有的文书，依旧北省安置，翰林国史官人就那里聚会。繇是北省既为翰林院，尚书省为中书都堂省固矣。殆与太保刘秉忠所建都堂意自远矣。其于方位制度、视北省有间，然而朝廷公府，更张因革不一，故不可不详。盖欲使后之稽者，知创始之初意。今复以南、北二省公宇并列于后，乃作朝堂公宇志。 
　　中书省　在大内前东五云坊内。 
　　外仪门　近丽正门东城下，有都省二字牌扁。 
　　中仪门　中通五云坊、万宝坊，东西大街，兵卫戟仗。 
　　内仪门　三门，中、左、右。 
　　省堂大正厅　五间。东西耳房，宽广高明，锦梁画栋，若屏障墙。耳房画山水林泉，粲然壮丽。由厅后入穿廊，又名直舍。 
　　穿廊　五间。舍之左右，咸植花果杂木。 
　　正堂　五间。东西耳房。春冬东耳房，夏秋西耳房，于内署省事。太子位居中。居正中，有阑楯绕护。堂后有花木交荫石看山。次从屋，又有小亭。 
　　断事官厅　三间。 
　　参议府厅　三间。 
　　西右司厅　三间。 
　　东左司厅　三间。 
　　左右提控掾史幕司　学相厅前，三间，向北一间□也。 
　　左右属司幕司　三间。 
　　东检校厅正厅　三间。 
　　西架阁库正厅　三间。东西司房六间。 

　　○中书断事官厅题名记 

　　皇元初基，龙翔德隆仁厚，治尚忠质。太宗英文皇帝，奄甸中土，肇立宪度，乃置斯断事官。官以断事，名不沿往者，尚忠质也。时居官首者，领政犹卿辅然。世祖皇帝统一海寓，定鼎于燕。省部院台、百□庶府、焕若列星。中统、至元间，尝以丞相领之。至八年始给三品银印，曰中书省断事官。爰有常秩，以迄于今，宣命四员。其在宗藩戚畹膺王爵者，各得奏任二员或一员，世袭为之，通数十员，衣紫横金，身章惟一。世祖神宗于股肱心膂之臣，同仁一体，凡厥有政，俾堂之西与中书参议府相为对之。连中为都堂。而断事官，沾翼事当诣，乃望视六部之列外垣者，校为亲密，都堂判送之。凡大狱之当折，要囚之当录，必中书省、枢密院、御史台、宗正府、刑部，参伍听之，号称五府。而中书所任者，断事官也。断事官之官任重矣。官联之首，为尤重焉。一日圜聚而佥议曰：自忽都鲁那演以来星数十终，由此登相位，历通显者相望也。而公署无刻石记名，此后将何征？乃具石而来请，曰：愿记也。夫君子于位，慎所立名氏，有记则树立，得人而称之。迩有劝，远有闻，匪徒识岁月也。若诸公之夙夜思政，图光于前，垂于后，岂不韪欤！故询其官秩之本始，仰长德意之隆，俯述职任之重，而序陈之，来者得以览观焉。至正十五年，集贤侍讲学士中奉大夫国子祭酒王思诚记。 

　　○中书参议府题名记 

　　中统元年，置中书府，设参议二员。至元七年，尚书省立，罢参议，设给事中。十三年复设。十八年增为四员。迨至正十九年，百年于兹，始求诸故记，自贾居贞而下，得二百四十人。或久或近，或去而复至。迨我皇元起兵北方，统一宇内，号令所至，雷动风行。铺张文物之盛，综理政务之繁，惟求所以祖宗用人弗贰故也。诗曰：蔼蔼王多吉士，维君子使。又曰：济济多士，文王以宁。盖治其天下国家，委任尊重，参断大议，久则稍以吏事责之，动拘文法而不克展其素蕴。然而至今当慎是选是职者，谏行言听，膏泽下于民。于是雍容庙廊，扬历华要，糜廪禄而承厚恩，流声实于无穷，复何议焉？若乃循默以容身，贪墨以肥己，奸诡以阿时，书名于此，得无指而谓之哉！呜呼！吾知悲矣。中奉大夫参议中书省事临川危素记。 

　　○中书省左司题名记 

　　左右司始自隋世，司各置郎一人。寻有六部郎一人，而各置承务郎，以代理左右司事。唐贞观初，复置左右司，又为左右承务郎中，曰大夫。既而复，故曰郎中，从五品上，员外郎从六品上。其事任甚重，二十四曹呼为都公，犹近代号都司也。皇元中统二年，中书省既立，乃置提领左右司，提领郎中、员外郎各二员，都事四员。三年，落提领，置左右司，郎中增为五员，都事增为二员。至元元年，员外郎增为四员、都事省为四员。三年，郎中、员外、都事各以二员为额。七年，罢左右，置给事中二员，中书舍人二员，员外郎二员，检正二员，都事一员。盖用前代三省属官制。给事中本省下省属，舍人中书省属，左右司尚书省属也。当时流官所告身，各有训词。词虽甚简，犹采前代两制法。翰林学士掌内制，舍人掌外制也。八年，复为左右司，置郎中三员，员外郎、都事各二员。十五年，左右司分立。左司领左部事，郎中二员，员外郎，都事如旧。十八年，郎中、员外节各增一员，都事增二员。十九年，左右复合为一司。廿年，洊分立左司，置郎中二员，员外郎四员，都事二员。厥后时有增损。大德元年，置郎中三员，员外郎四员，都事四员。今置郎中二员，余如大德初。其间岁月虽久，题名石未刻也。至正十二年壬辰夏四月，左司郎中汝中栢子真、崔敬伯恭，员外郎伯颜帖木儿复礼、张让谦甫，都事完者帖木儿秉中、王时本中、尚絅彦文、李敏中好古，咸极一时之选。暇日考诸故府，得中统建官以来沿革损益。创自今始，凡是官者，记其名氏爵里，及到任受代、选除日月，将刻石寘幕府，谒予题其端。我闻在昔有言，都事学为宰相者也。盖为宰相，扬搉天下机务，莫如都事，余忝馆阁三十年，当时与余同官而为都司者，予见其进坐庙堂，共秉大政者多矣，宰相岂非可学而至乎？虽然，欲学宰相之器业，必先学其度量。度量非宽不可，器业非厚不能。宽则知大体，厚则胜重任，此古今良相之资也。其它百尔所长，皆有司之事，非学宰相者所先务也。官署题名壁记，其初不过列名于石，记岁月。近世作者，往往寓劝相之道焉，余故亦进是说云。翰林学士承旨荣禄大夫知制诰兼修国史长沙欧阳玄记。 

　　○中书左司小瀛洲记【在学堂之门右，即提控之专司也】 

　　古之词臣内相，咸曰登瀛。瀛者，海中神山。巨鳌戴之以首，人间莫得觊觎，而及者鲜。可攀龙鳞，附凤翼，朝通明，谒上帝。天威咫尺，呼吸肤寸之云而为天下霖，其叵测也如是。中书东曹掾长幕次于左司之北，别为一所，座隅鼎峙，几案相接，机务之繁，提纲挈领，靡不在是。或堂议有所未安，据引经义以折衷之；或符契部属，必署卷末而施行之；或承檄辟掾，品藻才行而进抑之；或勾检簿书，出内稽违而督责之。复设铜章，以别诡异之蔽，慎乃出令之所宜也。夫庙堂栋梁柱石之大，微榱桷之集，虽公输之巧，不能施以成功也。合抱之木，生于毫毛。九重之台，起于累土。莫不升高自卑，始微至着也。由此途而擢翰林，历台阁，秉钧轴，表在人耳目者，不可枚举。政事之余，左图右书，羽扇纶巾，与一二知己讨论经旨，倡和诗文；户牖岑寂，松声森欝，较之奔驰尘土，伺候门庭，颇若相隔僊凡也。扁曰小瀛洲，宣文博士为之大书，以镂于梓。学僊虚诞，固不可取，诗人之物象比兴，不以文害辞，其孰曰不可哉！予遂记之，以告来者。镇阳史君识。 

　　○中书左司省掾题名记 

　　国朝立中书省，以总天下之政。分其属为六部，置左右司以统之。掾初设三十一人，后增至六十人。隶左司者三十九人，提控掾二人，勾销一人，贴黄一人，知除六人，礼八人，征收总房二人，应办二人，杂房十有一人，银钞户差四人，会总一人，惟奏事一人，则二司兼焉。其初无题名，后至元五年，右司始刻石记之。至正元年，左司提控霍嗣祖、杨允俨将纪其名如右司，属予叙其端。 
　　夫掾持文墨，论议以接于上下者也。非有簪绂之华，爵位之荣也。然宰相佐天子诏天下，进退出内，生杀予夺，缉熙庶政，以成治功者，必自掾始，责亦重矣。故令以枢密御史掾及他从一品史才行挺出者为之，流官有令闻者亦选焉。呜呼！自立省以来，膺是职者几何人？以贤能而为公卿勋业，着当世者几何人？使其姓名具载，则有以见某公某相尝居职者矣。其泯泯无足称者，则人将曰：某亦得与世列乎！于戏！此题名之所以不可已也。至正元年闰五月初吉，朝请大夫同修国史国子祭酒李好文记。 

　　○后记 

　　至正元年，中书左司内刻石，记省掾姓名。越九年，石既盈而复刻之，距今一纪而复盈，于是提控掾史君仲良、聂君文郁，更砻石以图纪载。临川危素适在政府，则为之记曰：考之周官天官冢宰，置史十有二人。史之职掌官，专以赞治，说者曰：六官之事众矣！心志所不能存，言语所不能及，则载而述之。必有书史掌其官之宜，于话无不载焉，故曰赞治。史无所用于治，掌官出以赞之。而国朝立中书省且百年，以其舆图之大，机务至繁，掾之在左司者，请增其四十人。今存者犹三十人，往往简拔才俊以充其任。制，简拔于一品，诸司或辟于七品职官，因其地望清峻，不数年位至公卿，人莫不欲为之。然得之殊以为艰。知其难进，则凡所以洁己而奉法，从宰相佐天子以出令使，其泽被乎生民，功施于社稷，所谓赞治王道，庶几在是。毋使后之览者指擿而议焉可也。至正二十年六月庚子，通奉大夫中书参政危素记。 

　　○中书省医厅壁题名记 

　　省医之设尚矣。察五气之运，审六脉之和，制为金石、草木、鱼虫、丸散之药，以驱百病。自丞相执政，而下至士庶羣吏，咸赖焉。其职任亦要矣。故食其禄，积劳至九、十月而授以流官七品，非通古今一德，行精于其业而勤其事者，莫能与兹选。苟在选者，皆良医也。然无着位于省中。至正十七年，庐陵宋君心德请于上官，得检校所之西堂食局之南，建屋一间，榜而揭之，于是省医有着位，自宋君始。乃与同辈杨文贵、刘浩、鄢元、陈正善、傅敏谋，请识岁月于后，并书前人名氏，以待后之来者。 
　　按国初岁远，卜太傅，征诸掌故。至元二十年，省医三人，二十四年，减一人。元贞元年，增至四人。大德元年，复减一人。至正二年，减二人而增其禄与俸，月受米二石，中统钞一百廿贯。今如之。十二年，增至五人，十六年，复增一人，今六人云。其受官，至元二十二年，田子真一考除架阁库管勾。李世荣秩满调德州同知，行省医。有入为兵部主事者，江淮张德义。为武刚县尹者，湖广孟吉。凡前人止书名氏。据所征来者以次书之，仍书其字若郡于名之下，去则书其官，以见有终之义。不克终者不书。凡医省入官皆堂除，不拘月日，不属吏部，亦异数也。每岁冬、夏给药直与药而谨，治之有常数。分省上都，则一人从。夫中书重地也，省医要职也，着位常数也，居重地守要职，而无常数缺典也。自有省以来，殆将百年，医之立身行道者不少，则无一人及此。顾宋君何，抑亦有时乎？百工居肆，以成其事，君子安其身而后动，圣人之治天下也，使万物各得其所，其道一而已。勤则举，动则息，岂独省医哉！是岁八月之望，应奉翰林文字承事郎同知制诰兼国史编修官新安程文记。 

　　○中书检校厅壁记 

　　中书省检校官者，至元二十八年，尚书省以户、工二部营缮出纳之繁，奏设是官，以核其程书。官二员，吏四人，其署在省之东偏。三十年，奏增四员，吏六人，分督省、左右司、六部及架阁仓库文字之稽滞乖违者，而纠正之。其官吏从东西曹阅公牍还，就署决事。后中书省仍治宫城之北舍，因其旧而检校官署阙焉。徙寓直所至之部。至顺二年中徙治官城东南之省，检校官奉政大夫前进士孙敏志道、奉直大夫杨益有直、中宪大夫王国器鼎臣、朝列大夫杨惟恭伯温，以旧署之南为堂三楹，以居其官，傍列吏舍、庖、厩，外为门以列之。是年冬庀工，明年五月成。四君子既视事其间，而相言曰：是官之设三十有余年矣，而厅事适成，于吾四人为僚友，曰：可无识乎？且昔之居是官者，视诸掌故，益将百人，去而坐丞相御史府之政事。风节历历可征，其可无识以待后之来者乎？四君子皆予与游，故来请为之记。 
　　夫宰相，上承天子，以出令于天下，其属多矣。官有其事，职有其分，不得相越也。于文史无不得察视者，唯检校官为然，其非宰相，寄乎耳目之明，有托于心膂之密，而望高职清，又有若宾客之优游者焉。盖他官莫之及也。是以每难其选，而常得人焉。凡为是官者，来升斯堂，而览斯文，尚思其任之重，其有远大之期也乎？ 

　　○中书省架阁库题名记 

　　中书省署之西偏为库，曰架阁。凡天下之图书、版籍，计金谷钱帛出纳之文牍，尊闳庋藏，以待夫考征之用者，咸在焉。其官管勾二人，吏书写十人，分厘其事务。次者十五人，分周藏史汉掌故遗制云。至正十九年，西域阿鲁温沙良甫、济南杨诚子真，选居是官，克修乃职，寅恭胥协，乃议易名其视事之堂曰阅公。取昔人貌阅户口之义。而子真大书揭诸颜。予闻太史氏纪萧相国何，能取胜国律令图书，以故知其地形阨塞、户口多寡、强弱处与民之疾苦，用辅成汉业。孝宣厉精核实，命察计簿，欺■〈目曼〉者按之，使真伪毋相殽，号称中兴。盖路程品式，固为政不可缺如此。今国家舆图广而事务殷，端坐一堂之间而考知四海之故，惟公则诚，私则伪；惟公故明，私则闇。诚以立己，明以检奸。不瘝乎官，不病于民人，二君克修乃职，以报其上也久矣。后之嗣居是官者，其尚勿替于兹，因其请，书以记其沿革在。其人题名记。庚子年三月，国子博士承德郎张以宁。 

　　○又记 

　　世祖圣德神功文武大孝皇帝建元中统初，立中书省以统百司，本庶政教、典礼、兵刑，事之为成，与天下郡县之版籍，当藏弃征信者，设管勾架阁库官俾典之。至元中立尚书省以厘中书之务，则为尚书省管勾架阁。若后罢尚书，归中书，复为中书省管勾架阁。初秩七品，其员增减不常。今四人，吏一十四人有常。选贤能之才，明礼习章程，廉敏有干局者居之。由是位通显，为时名卿大夫者有焉。稽之周官，民数登于天府，犹为旧章，兼是任，何重如之？国家损益立法，枢机圆密，品式备具，一是考卒敬厥职者，宜朝夕尽心力至也。至正十有三年夏，中书主管领掾高昌忽都鲁惟敬，中书掾济宁为好义用中以选居是官。同寅克勤，综理有条，官常具举。爰始立石公署，题名氏，纪迁次岁月，而虚下方，以俟来者，思职以致远大者。夫异时所立，于兹有考矣。是年岁在癸巳秋七月，承事郎国子监丞毛元庆记。 

　　○中书省六政条要题名记【在架阁库内】 

　　书契之兴邈矣。圣人综理天下，以成画一之治，而不迷于久远，其征诸此者常多，有王者作，莫之能废也。不徒不能管，又加谨焉。周以太宰统六官，掌建邦六典，以佐王治于国，府史之征，亦有常数，盖其谨如此。皇元稽古建官，而与时损益。曰省，曰部者，其名悉仍乎近代以告。夫居简驭烦之道，则犹周人之遗意也。然地广务殷，视古有加焉。凡中书以天子之命立经制，陈教筞而下于四方，与四方之事，有司不敢专而上于中书者，简牍所充栋厦庋阁之间，揭以岁月，错陈杂袭，以待羣吏之覆视。更干干复以为奸，典守者，矧又慢其出纳之令乎！卷帙纷纭，间有亡轶，时加比次，寻复如故。至正七年三月又十五日，中书有大政便殿，遂以其事闻。请置局编辑，而不以有司从事。董政之大臣，笔札之下吏，皆取决于上，而制皆曰可。编辑之法，匪独以岁之远近，因以汇其因革。所因者又缮录其大旨，别为一书，备观览焉。五月二十二日开局，明年十二月某日讫事。得卷五十二万一千九百七十有八宗，籍卷册合八万五千五百四十三帙，所用之条，三万有奇。书成，名曰六条政类者，亦上旨也。省掾王鼎新、郭睿终始有劳，谋刊石以记其成，且以署在官者之爵氏于左方，属旸述其梗槩。 
　　呜呼！国家立业区区，固有天命。而人事存乎其间，乂安之余，狃为玩愒。今天子夙夜励精，思正百度，以嗣中统、至元之绪。任事之臣，承命怀恐，惧无以称塞万一。上负隆寄，故于休戚之系于生民者，行之无虚日。以其余力及此，其意槩可覩矣。列圣重光，典章大备，虽其教化之精意，征伐礼乐之微权，与夫神谟睿算，非外庭所得与闻，有不能尽见言语文字之间。若乃宗庙朝廷之彛制，土田山泽之委输，庠序之教，耕稼之法，百工之程章，五刑之条令，庶官之品秩，或以泊于稽兆民之耗，登察九州岛之废置者，莫不布在方册。所以持邦纪而定国，是以为亿万斯年之世守也。是可与州县之簿书同归，故而设为有司之事乎？且旸闻昔孔子能言二代之礼，而喟夫文不足征。孟轲氏能闻其略，于班爵禄之制者，以诸侯恶而去其籍也。文籍之有关于王政如是，其可忽诸？矧汉文传，相称其好。观汉故事，及便宜章奏，卒能佐孝宣中兴之业。而蔚为西京之名臣者，盖不无仿也。是举也簿书云乎哉！董正者，平章政事定住左丞吕公也。浚仪归旸记。 

　　○中书省吏部考功堂记 

　　吏部考功堂者，行止局也。行止之有籍者，古之仕版也。创于大德之初元，申举于至顺之三年。初命文资尚书侍郎董其事，郎中、员外郎、主事，督令史书佐缮写而杂稽之。继命主事一人，不厘他务，专掌而迭理。一季则更一当次者焉。省部诸司，除吏竣事，则登载之，中外官沿牒报政则覆考之。约谘问之烦，杜往复之弊，周虑于平时，责信于预定。故凡资序之扬历，功过之殿最，或以姓氏，或以地望，或以致身之涂，类聚而羣分，纲撮而目■〈月户〉者，旧为四千六百七十有四，今所增秩七百六十有八。研磨有方，封职有令。用则启牍，而观之了然，烛龟卜也。帙之末，有署常莅事者姓名，有奸欺则按诘之。元统二年夏，京兆李廷佐、滦阳宋存礼为主事也。克扬厥职，即部之东偏行止局中作厅事，颜曰考功。门屏邃严，窥窬既绝，窗几虚静，暗昧不生。执事扎于是者，心目动朗，观瞻肃然，盖从政之一助也欤！他日具石，请辞以为记。 
　　夫自三代而下，考课之条，年劳之格，其事也远矣。论者谓考课难精，年劳易见。思昔圣人不恃一己之聪明，举天下之物，轻重长短，一听命于度量权衡者，岂有他哉？以是为众人可守之法也。虽然，守法固易，用法为难。课最无真伪之淆，年劳无贤愚之滞，则在乎善用法者之能执常以驭变也。余因其请，既述其绩，兼着其法，具语以其道焉，庶乎其贻方来也。时则有尚书资政大夫唆南班、中宪大夫段辅、侍郎奉政大夫不花赤、郎中奉政大夫忽里台焦恭默、员外郎承德郎斡澟、朝请大夫刘嗣祖，皆盛选云。是年十一月初吉，翰林直学士中宪大夫知制诰同修国史欧阳玄记。 

　　○中书省户部题名记 

　　皇元设官分职，以为民极。今百年文治日盛，大小官署题名记皆备，而户部未暇作焉。至正五年岁次乙酉，赛因不花买讷、李伯述为尚书，迭理威实、王恪为侍郎，木八刺沙、霍仲贤为郎中，伯不花、王德谦、完颜秉文为员外郎，刘安仁、邵元振、亦速福脱大赤、郭继祖、佛保为司计，捏古栢官吉儿藏察罕、王可稹、呼延进、王惠、时庆、李伯恭等为主事，协赞事功，克振乃职。于是架阁旧牍，考索前政姓名、爵里、到罢月日可征者，悉书而刻之石，属余记之。 
　　夫户部，古之地官。自商周六卿以来，典司邦计，凡天下万物、籍帐、府库、仓廪、宝货、钱粟、布帛，委输出纳，登耗饶乏之数咸隶焉。其任重矣！在易卦之彖曰：天地节而四时成。节以制度，不伤财，不害民，故理财之道，兴利莫若节用，裕国先益民。仕于斯者，以是为经国之计焉。则国用以足，民生以蕃，而教化兴，行仁义之効着矣。部署尚书三员，正三品。侍郎二员，正四品。郎中二员，从五品。员外郎三员，从六品。司计六员，正七品。主事八员，从七品。其属掾，译知印二，通事一，译史八，回回令史六，令史六十一，奏差三十二，蒙古书写典吏二十二云。 
　　甲子年云。国家以中统五年建中书省，下统六部，户居一焉。民物贡赋之数，宝货仓廪之实，会其要，考其成，皆于是乎。在仕者姓名、始末有纪。至正五年初，登诸石，而翰林承旨欧阳公记之。于今十年而碑以盈告。又自兵兴，增设职员，视旧为多。今尚书、侍郎合郎中、员外、主事相与谋，更伐石，树其次，而以文属曾坚。坚于欧阳公门生也，岂敢望执笔以次公后！然辞不获，则为文，言曰：国家土宇之广，财贿之富，前古所稀有也。则户部之繁且剧，视往代之任者，其尤难也，亦明矣。且八十年之间，任户部者，其才畧之优劣，奉职之勤怠，考诸前碑，盖可见也。由是而迁居中书、谏台、枢府者，亦皆历历可数。继今以往，使疆宇谧一，复中统、至元之盛，而仕于斯者，人人以财自勉焉，功名事业，视当日元臣大老，相与辉耀，岂非生民之至幸欤！而坚也并得以其文附于翰林先生之次，其尤幸者矣！至正十五年闰月吉日，承事郎国子助教曾坚记。 

　　○中书省礼部合化题名记 

　　凡职事官，悉有司也。惟六官隶丞相府，分领庶务，颁降文书。春官礼典，古秩宗之职，或谓南省，或谓仪曹，其视五官，非独有司之事焉。天子祠郊庙，则赞相。中书论制度，则与议，朝觐会同之班簿，声名文物之品节，咨辨位之名数，稽载籍之推本，莫不于是详定焉。褒崇旌异，劝善成俗，报德尚贤，尊右儒学之义，咸敦大而涵煦之，优柔而裕养之，生而不杀之道存焉。与夫饔膳醴斋之荐于上，饩牵牲牢之馈于下，以仁睦亲，以德体物，分吏以上四方之职贡，专官以比四方之宾兴，嘉谷灵兽，献祯奏祥，皆祔以达彬彬乎。华要之地，而大夫士之高选矣。天历己巳，皇帝御极之明年，饧百官修职，礼部奉命惟谨，乃相告戒，不敢怠于事。登公堂而更相命曰：传所谓礼乐合天地之化者，岂不谓兹类耶？请用合化为礼部公堂之名。记堂之始，遂公署官名之员联属之次于左方云。令甲尚书三员，侍郎二员，郎中二员，员外郎二员，主事二员，令史十九人，通事一人，国子译史二人，西域译史二人，知印二人，奏差十二人。官并列其姓名、序迁之由。令史以下，国制以其名，俾后之人有征焉。 

　　○中书省兵部题名记 

　　皇元肇造，经国理民，志遵古制。中统建元，始以右三部为一，左三部为一。至元之禩，合兵刑又为一。官数尝有增减，而职无少异焉。七年，立尚书省，分置六部，设官叙职，庶事毕举，于戏盛哉！ 
　　按成周六典，大司马掌九法，以佐王平邦国，以九伐之法正邦国，斯夏官之责任也。今之兵曹虽不古，若其职所专，则邮置驿传递，屯田经正，畜牧征取，通朝廷之政令，定州郡之废置，此其大概尔。故其任也重，其责也深。擢是官者，恪遵成宪，以尽经邦之职，不其韪欤！逮至正四年，侍郎王由义谓予曰：爰自立都八十年，堂未有扁，题名缺记，汝盍命之。予不敏，乃摭周礼平诸侯正天下之语，名其堂曰平正，署官之名额，稽前政岁久而不可考，即以今之尚书、侍郎、郎中、员外郎及幕宾主事、历官次叙，勒诸坚珉，并知其同寅协恭，禆赞雍熙之治，不其少补焉。吁！唐虞建官惟百，成周六卿分职，其人存则其政举，其人亡则其政息。是记之作，非徒炫耀于耳目，实有以警其忠诈回直可畏哉。是年六月十日，正议大夫兵部尚书廉惠山海涯记。文林郎兵部侍郎兀颜思温书。 

　　○中书省刑部题名记 

　　中书六部，置尚书、侍郎、郎中、员外郎、主事，从唐制也。其品秩亦如之。惟主事今超进五等，所掌四法十二律，皆仍其旧，而其条置颇损益焉。尚书则周秋官大司寇之卿，侍郎则小司寇之中大夫，郎中则士师之下大夫，员外郎则卿士之上士。士师、卿士。皆大司寇之属。 
　　夫古者之制刑，所以生人，非以杀人。故刑一人，则千万人惧。惧则知改过；赏一人，则千万人悦，悦则知劝善。民知改过而劝善，则犯法者少。刑罚清，而民化服。化服则陶之以礼、乐、诗、书。民知礼、乐、诗、书，则风可移，俗可易，极治可臻也。故曰刑期于无刑。刑一无罪，则千万人怨，怨则恶日长；赏一无功，则千万人怒，怒则善日怠。民长恶而怠于善，则犯法者众，盗贼多，狱讼繁，而民不服。民不服，则不可得而治矣。是故刑赏者，治国之柄。礼乐者，治民之本。出于礼乐，则入于刑。有天下国家者，必求习礼，而明刑者置之刑官，然后刑可平，而治可兴也。斯民也，三代之民也。以三代之民，而五帝三王之治不复见者，秦法乱之也。秦废礼乐而以法吏为师，虽治如汉之文景、唐之太宗，人犹有所憾。况天下上计曰：某有罪当罚，罚则无不信而听焉。天下上计曰：某有功当赏，赏则无不疑而格焉。夫如是，天下孰与为治哉！国家之元气日削而不知贤否，易位乱相禅而不悟，此前代已然之明验也。 
　　惟我朝自世祖皇帝，执信赏必罚之柄，激昂天下，莫不悦服，故天下大治。后如成宗之守成，武宗之明断，仁宗之仁恕，取任刑官多得其人，皆可为治世之法也。上有圣天子明赏罚之道，知守成之体，有明断之资，及仁恕之德，好贤而纳谏，敷礼、乐而躭诗、书，合是数者，又佐之以贤相，赞之以忠良，有举必行，如臂使指，虽欲唐虞斯世，期于无刑可也。此千载一时，患不为耳。居刑官者，可不知所称塞哉！于公自称治狱多阴德者，非纵之也，能无冤耳。诚能深识圣人立刑之本，惩后世罔民之弊，谨视听之明，垂哀矜之心，严公私之限，详过故之辨，绝财货之门，公赏罚之中，信赏而必罚。敬哉，敬哉，毋失其时！重惟国家旧有题名，不可不断，所以寓劝惩之道也。至正二年十二月，翰林侍讲学士知制诰同修国史同知经筵事揭傒斯记。 

　　○续记 

　　至正二年，刑部题名，翰林侍讲学士揭文安公为之记。后十三年书名已满，复谋砻石。尚书、侍郎、郎中合谋，属素记之。揭公之文，论设官之沿革，制刑之源本，祖宗之成法，今上之圣明，谆谆然详且尽矣，奚使余渎告之也。惟我国家立法制刑，必当其罪，反复审录，恐致衔冤，重而绞，轻而笞，权量校计，细入蓬芒，弗敢出其私情。苟为之变，变则失其中。非深文则纵出，深文则不仁，纵出则不义，岂命官之意哉！ 
　　素尝读易，至噬嗑之象曰：君子明罚勑法。至于礼则曰：君子折狱至刑。二卦皆取象于雷电。释者曰：雷电者，天之威令。而电有曲光，虽遐远之境，无不达焉。幽暗之处，无不烛焉。然而非至明且断者，不足以当其任。古之明刑而弼教者，宜莫如汉之于廷尉。守死善道，用法平允。唐之侍郎，非吾师乎？宋之欧阳崇公，非吾师乎？书名于此，诚能取法圣贤于千百世之上，则四海之民，无烦苛之苦，亦有无穷之闻焉。顾不韪欤。尚书、侍郎、郎中来求为记者，题名于下方，故此不着。至正十五年八月，工部侍郎危素记。 

　　○刑部主事厅题名记 

　　刑部之名始于隋，主事之名始于汉。汉察茂才高第者为主事。国家自分设六部以来，刑部置主事三员。天下刑名功过之事，主事与尚书等官集议而可否之。旧题名附于部官。至正四年，茀林哈刺元素、辽西王时本中、博平皇甫玠子锡，同以科第致身，擢为是官。于是，本部斯文纪载之典，备举于一时，乃谋伐石，作主事题名，谒予记之。 
　　吾闻法家者流，以刑罚辅礼制。名家者流，以名分别等威。名一也。生而名之，亲所命也。仕而名之，君所命也。一言一行，一事一物，皆必有名。名正则言顺，言顺则事成矣。题名之设，非特正名、分等威而已也。否臧劝惩之道存于斯。近名而为善，固非所尚也。畏危而不为不善，君子有赖焉耳矣。是题名有益于法也。为法家者，其名莫善于矜恕而平允，莫不善于惨刻颇僻。语云：君子去仁，恶乎成名。甫刑云：告而详刑。是年十月，翰林学士资善大夫知制诰同修国史欧阳玄记。 

　　○中书省工部题名记 

　　国有六职，工居其一。审曲面势，全五材而辨民器者，次于王公士大夫，其事亦重矣哉。故今工部，而古之司空职也。然自设官以来，题名记未作。至正六年丙戌冬，子阿塔赤蔡守益为尚书，诺海李思齐为侍郎，阿鲁郑衍为郎中，杭州不花白守中为员外郎，乃阅故府，历考前政，列其氏族姓名、到罢日月，而并记之。谒予为记。余唯工部治百工，请以工喻今。夫匠作宫室，彝鼎必存其名，以着其事之善。事善而名存，匠氏且然，况居六卿之列者乎？题名记作矣。继自今有职掌于斯者，尚敬其事哉，则美矣，可永存也。至正六年，翰林学士承旨荣禄大夫知制诰兼修国史欧阳玄记。同上官衔张起严书。嘉议大夫中书工部李思齐题额。 

　　○中书省照算题名记 

　　昔我世祖皇帝，稽古建官，立中书省，总领万机，置六部以分理庶政。而户部掌建邦国土地之图，与夫占籍人民之数，均其政令禁戒，以教道民。仍以法，或颁郡邑制赋，任贡征敛天下之财，以供国用。按周官大司徒之职也，而凡天下贡赋之入，则有曰田赋户调、曰榷酤、曰关市之征、曰山泽之征、曰市舶之征。茶盐度量之出入。则有曰上供、曰赐予、曰吏禄、曰祠祀、曰邦交、曰缮治、曰军食、曰养孤寡。岁终，则令官府上计致事中书。简侍郎、郎中、员外郎一人，主事二人，掌知出内之数，以校邦国是否。凡省、宣慰司，若路、府之赋调出入，乃检核公牍有无奸欺。如式法，则从其请否理焉。此照算局之所以置也。其廨在省署东偏，壖垣凡几十易矣。其人则漫不可考。至正六年。适当恪与主事晋宁王可慎、【缺】 川王惠在是，议立石以刻姓名于上，俾夫迄今以往，继继书之。于戏！苟刻名于兹者，毋使世之人指其名议焉，是恪有望于诸公者也。至正六年朔，正议大夫户部侍郎文安王恪撰。 

　　北省始刱认公宇，宇在凤池坊北，钟楼之西。 
　　中书省　至元四年，世祖皇帝筑新城，命太保刘秉忠辨方位，得省基，在今凤池坊之北。以城制地，分纪于紫微垣之次。 
　　枢密院　在武曲星之次。 
　　御史台　在左右执法天门上。 
　　太庙　在震位，即青宫。 
　　天师宫　在艮位鬼户上。其内外城制与宫室、公府，并系圣裁，与刘秉忠率按地理经纬，以王气为主。故能匡辅帝业，恢图丕基，乃不易之成规，衍无疆之运祚。自后阅历既久，而有更张改制，则乖戾矣。盖地理，山有形势，水有源泉。山则为根本，水则为血脉。自古建邦立国，先取地理之形势，生王脉络，以成大业，关系非轻，此不易之论。自后朝廷妄用建言，不究利害，往往如是。若五华山开金口。决城濠，泄海水，大修造，动地脉，伤元气而事功不立。比及大议始出，则无补于事功矣。至顺二年七月十九日，奉旨为翰林国史院，盖为三朝御容在内，岁时以家国礼致祭。而翰林院除修纂、应奉外，至于修理一事又付之有司。今公宇日废，孰肯为己任言于弼谐者乎？知治体者当何如哉！ 
　　外仪门　六部在内西会同馆。 
　　中仪门　高门垣墙整峻。 
　　内仪门　东西有官曹马厩，门三，分左右廊幕。 
　　拥道　与站台接，宽广，上有题名记。 
　　箔水　即曝。 
　　正厅　五大间，东西耳房。 
　　穿廊　五间，左右花果、松栢、夜合花、合欢花树。 
　　正堂　五间。 
　　左右司、参议府、库、堂食局、省属幕照磨。 
　　管勾　左右北二省　大略已见于此。至于分野沿革，备细见于城制内，不重述。 
　　南省、北省，金朝时乃二税赋宰相之庄，有曰南相庄、北相庄。我朝为二省，乃知地气之王而不歇者如此。 
　　枢密院　在东华门过御河之东，保大坊南之大御西，莅军政。 
　　外仪门　门之内俱是诸卫。 
　　诸卫　中卫　前卫　后卫　钦察卫　唐兀卫　右卫阿速　贵赤司　武卫　左卫　右卫崇仁卫　西域卫　左卫阿速　宣忠扈卫　左卫率府　临清万户府　海口侍卫　右翊蒙右侍卫　陆镇卫　忠翊侍卫　右卫率府　金陵州万户府　右翊侍卫　东路蒙古侍卫　哈刺汉元帅府　宁夏万户府　辽阳万户府　忠武卫　哈哈里元帅府　肇州万户府　左右翼屯田万户府。 
　　中仪门 
　　内仪门　中、左、右。 
　　正厅五间、穿廊五间，正堂五间，东西耳房。院官于内署事，春冬在东耳房，夏秋在西耳房。内太子位居中，以朱漆阑楯四围护之。堂后二亭。 
　　参议府　厅事、左右司相孟两廊幕府，一如中书省制。 
　　左右司　经历司，承发架阁都事，照磨、管勾。 
　　客省使厅　令史宣使房廊。 
　　断事官厅　经历知事厅事。 
　　架阁库、官厨局、中卫营。儒学太常博士临川危素撰碑。 
　　中卫营　儒学教授庐陵彭君衡书其学之营造颠末以授素曰：昔世祖皇帝分置侍从亲军于畿甸，为诸卫所，以藩屏王室，张皇国威。中卫营在漷州东南，距京师百五十里。混一以来，兵革偃息，每岁銮舆行幸上京，则分其大半，以备扈从，余则留屯于营力田，以供储■〈彳侍〉。久之，生养蕃息居聚，视上郡等。元贞三年，都指挥使昭勇大将军珊竹威翼公、镇国上将军王武穆公，首倡诸卫，度地十五亩有奇，于公署之西建大成殿，以祠先圣，配享从祀，其如令式。中书奏授张凤翼为教授，拨田千亩，以为师生廪饩。岁月滋久，梁栋倾圮。至正五年，卫上其事枢府，枢府是之，乃给粟米，命昭勇大将军副指挥使林公亦怜真重修葺焉。然宫墙学舍犹有未备，衡庀职学宫。适宣武将军佥司事康里公观音奴承诏，分司训农治罢，未暇务。衡以兴学为请，公慨然举行，室宇大完，增弟子员，愿纪刻石之功德，以传永久。呜呼！行师用兵之法，岂独贵乎武！夫悍卒尚勇以制胜，抑教之有其道，感之尽其诚，使其知尊君亲上之义，然后可用也。是故古之谋元帅必曰说礼、乐而敦诗、书。孙权谓吕蒙、蒋钦宜学问以自开益，况于虎臣献馘在彼泮宫，学校兵政宁有二道哉！或者指教事为缓而不急，诚不足以论天下事矣。康里公为龙虎卫上将军、中书右丞、贵赤亲军都指挥使司达鲁花赤、中卫指挥使前国公明安之曾孙，银青荣禄大夫中书平章政事铁哥泰之孙。其出镇也多所兴建，修明肃之楼，营演武之亭，缮治城闉，奸暴平息，其善政皆可述者。乃若屯储充羡，是以被上尊币帛之赐，其致力于学校尤为知本。素既叙次之，而系以诗。其辞曰： 
　　瞻彼漷矣，其水沄沄。翼我王国，爰作中军。 
　　俎豆先师，元真伊始。礼乐诗书，式修人纪。 
　　坐作击刺，战阵用之。忠君孝亲，终古弗亏。 
　　肃肃贤侯，威翼武穆。乃树黉宫，化民成俗。 
　　侁侁来学，武弁峩峩。干城腹心，是曰人和。 
　　岁月推迁，栋桡石泐。孰为继营，着乃嘉绩。 
　　嘉绩伊何，庙学载新。鼓钟琴瑟，衎我圣神。 
　　于赫圣神，示民轨则。经训昭章，惠尔无斁。 
　　惟时徐豫，弄兵潢池。敌忾孔武，振锡天威。 
　　居者务农，田有禾黍，仓廪既盈，食厥士女。 
　　以养以教，观政之成，琢山代石，永播颂声。 
　　儒林郎太常博士临川危素撰。翰林学士资善大夫知制诰同修国史兼太子谕德魏郡李好文篆额。【（引自徐氏铸学斋抄本析津志）】 

　　●台谏叙 

　　台端乃天子耳目之官，朝廷纪纲所系，故擢官必自圣裁。取其人必忠纯体国，以成笃厚风纪之政，庶几咸尽心厥职，惟结主知，莫不尸言责也。是以开公道路，杜邪幸门，秉钧执法，莫不与国同休。职其职者，则庶绩其凝，此台谏之事也。而我世祖皇帝建国以来，于至元五年七月诏立御史台，定台纲三十六条。三台立而海宇津肃，凡吏之禔身不正者，罔不自励，以密赞治道为心。兼累朝备降诏旨，作新风宪，可谓任重道远矣。乃作台谏志。 

　　创建沿革 
　　御史台记 
　　察院题名记 
　　殿中司题名记 

　　○创建沿革 

　　国初至元间，朝议于肃清门之东置台，故有肃清之名。而今之台乃立为翰林国史院，后复以为台。台在澄清坊东，哈达门第三巷。转西有廊房，所□馆西南二台及各道廉访司，官吏攒报一应事迹，谓之台房。若广东、广西、海北、海南道，咸馆焉。 
　　御史台　中台有题名记。 
　　外仪门　三门基高五尺，入门之右察院，左殿中司。 
　　中仪门　内仪门，正厅，直舍，正堂，东西幕庑。 
　　经历司　照磨、磨事、管勾。 
　　右察院、左殿中司、架阁库、堂仓局。 

　　○御史台记 

　　天历元年十一月壬申，御史台臣入见内殿，皇帝若曰：以予观于天下之治，不有台宪之司布在中外，则何以肃纪纲，正风化，辅成朝廷之大政，而休息吾民者乎？昔我世祖皇帝即位之十年，始立御史台，以总国宪，其忧虑远，使吾子孙有以周防于隐微，禁制于暴着，其在斯乎？朕三复贻谋，究观法意，惧无以彰皇祖创始之明，责任之重，其刻石内台，儆有位于无穷焉。 
　　丁亥，御史大夫臣伯颜等言：谨具石请刻诏书制诰。国史汝世延、汝集等具制文，系以御史大夫以下至监察御史姓氏。臣世延自中丞行台江南，臣集承诏再拜稽首而言曰：我皇元之始受天命也，建旗龙漠，威令赫然。小大君长，无有远迩，师征所加，或克或附。于是因俗以施政，任地以率赋，出其豪杰以用之。禁网疏阔，包荒怀柔，故以成其大制作之功，盖有待也。世祖皇帝圣繇天纵，神武不杀，知善羣荣，取善无方，定天下于一。乃考帝王之道，酌古今之宜，建国纪元而着令典焉。立官府，置郡县，各有其职。而上下相承，内外相维联焉，贯通以通功成务，丞相治中书以统之。上承天子，出政令于天下，较若画一，莫敢踰焉。其或任焉而非人，令焉而非法，近焉而勿察，远焉而勿达。又修其非以辅其所不逮，则责诸风宪。他官虽贵且重，不得预。况乎朝廷百执事，郡县小大之吏，作奸犯科为不善者乎！是故使其君子安焉以尽心，使其小人惧焉以迁善，而天下之治成矣。此其官所以不可一日缺欤。今上皇帝，以武宗之亲子久劳于外，入正统绪，罪人斯得成功，必至于无所不至。察乎民庶隐微，知其蠹弊深刻而无所告愬，故慨然当守，兴叹而属于斯者，岂偶然哉！谨按御史台，至元五年四月，秩从二品。二十一年，升正二品。大德十一年，升从一品。台有大夫一人，后增一人。中丞二人，后又增二人。随复故侍御二人。考之掌故，殿中侍御史得凡若干人。具载于后。 

　　○察院题名记【马雍古祖常】 

　　审官之法既坏，仕者杂出，而天下始不治矣。或因缘时贵以取进，或多赀以交结，变易诡诈，佞媚侧辟，一朝居位而临民，民乌得偿其积贪乎！世祖皇帝至元五年立御史台，设监察御史，振肃庶民，紏劾贪邪，以绳吏黩，以除民瘼。当是时，宋尚未纳土，馈饟供给，羽书四驰，中原数十百州，日以飞挽为事。自汉唐之主观之，当以军府为急矣。而我世祖皇帝忧民方深，不俾瘝官毒我黎庶，则虽尧舜之明四目达四聪者，岂过是哉！列圣相承，成法具在。天历皇帝登极，顾御史大夫帖木儿不花若曰：内外非台察，则官以墨败者无由而知，贪何以惧，奸何以发乎？汝可于台院、殿院、察院刻石以题名焉。 
　　呜呼！天历皇帝丕承世祖之谟烈，诏台臣三院题名者。臣马祖常，才虽谫薄，不识帝王之度，要非夸以示人，必劝之以善而惩之以不善也。名既刻题名记后。天历初，有制，命御史台具石题名。圣言浑灏，有训有戒。天聪民达，照物知情。而文字简易，盖尧舜都俞之音也。夫天地之大，日月之明，何德以象之。臣赵世延既承诏为文。至顺三年九月日，台臣等谨敷宣德意列载如上，维时长贰曹属之次，仍列于下。后之来者尚惩于始而继之也。且人之善恶咸在，是亦惩劝之义而不可废也。呜呼，慎哉！ 

　　○殿中司题名记【马祖常】 

　　国朝官制，御史台立殿中侍御史。虽王府大臣奏事，殿中先相关白。大朝会，则知百官序班于庭，在台则百官有故，三日各令曹属报状云。官独简贵，平居无文书，出则秉宪节，为使一道，故职是者，必国人世臣之冑，必由监察御史以次进，他人不与也。天历皇帝在位，顾台臣若曰：殿中侍御史题名无刻，不宜尔，可令自今以上，制官之始，咸刻之于其署。殿中侍御史唆南孛罗诣侍御史马祖常言记。治书侍御史二人，殿中侍御史二人，治朝着之事。典事二人，掌幕府文书之事。后改为都事三人。后以都事之长，蒙古、色目一人，为经历。检校二人，后废。管勾三人，其一人兼架阁、照磨。监察御史十二人，后增至十六人，皆汉人。又增蒙古、色目人如汉人之数，今三十人。 
　　至元十四年既取宋，置南行台。廿七年，专莅江南之地，号江南诸道行御史台，官秩如内台，而监察御史今二十四人。西行台，初由云南廉访司升行台。大德元年移治陕西，号陕西诸道行御史台。莅陕西、甘肃、四川、云南之地。延佑间暂废，复其官秩如南台，而监察御史今廿人。 
　　至元六年初，置各道提刑按察司，正三品。有使、副使、佥事、察判、经历、知事。廿八年改肃政廉访使，副使，佥事各二人。大司农奏罢各道劝农事，归宪司，增佥事二人，经历、知事、照磨各一人。今天下凡廿二道，始建台时，大夫则塔察儿也。今六十年继居其官者，名氏拜罢岁月，则有掌故者在，谨记。【（引自徐氏铸学斋抄本析津志）】 

　　●工局仓廪 

　　柴炭局 
　　异样毛子局 
　　丰裕仓 

　　○柴炭局 

　　元贞二年，钦奉圣旨设立詹事院。本院呈准省部文字，依本位下柴炭局例，铸到本局从七品铜印一颗。设局官达鲁花赤、大使、副使各一员，俱受勑牒。至治二年例革，天历二年复立。徽政院除受院札提领大使、副使各一员。本局设官俱受院札提大付攒管，领广平、彰德路等处课麦提领所。至大三年，敬奉皇太后懿旨，广平磁州田土，元与可伏儿来那田地，如今失列监姑根底与者磨道，敬此札付内宰司，行下彰德等处课麦提举所，敬依施行。至元二年拘收还官。本所行从七品铜印一颗。设本所官，提领二员，俱受院札。地五百十一顷三十一亩五分六厘，岁办钱中统钞二十四锭二十九两五钱；粮粟麦一千九百五十八石二斗三升。 
　　管房提领所　徽政院都事呈礼部符，承奉中书省札付本部呈徽政院。至元二年奏准管房提领所，比依隆祥总管府管房提领所例，铸到正九品铜印一颗，设官隶本院照磨所管。 
　　至正五年，拨付诸色府管领。于概管人户内选保提领大使各一员，受院札。房舍一千一百二十五间半，地土三十二顷三亩四分二厘。【（永乐大典卷一万九千七百八十一局字韵第十一叶上）】 

　　○异样毛子局 

　　至元二十年立，置使、副各一员，俱是詹事院札。三十一年，改受徽政院札。大德十一年，改受勑用八品印。至治三年罢之，仍受院札。大使一员，副使一员。 
　　上都怯怜口毛子局　根脚系唐妃娘娘位下，至元六年，钦拨裕宗皇帝位下。至元二十四年设局，官四员。内受勑达鲁花赤一员，受徽政院札付三员，提领一员，大使二员。行使从七品印信。目今止设官三员，俱受院札。官提领大使、副使各一员，司吏二名，实在氁子匠二百三十一户。 
　　缙山毛子旋匠局　秩正七品，行使铜印一颗。大使一员，典史一员，司吏一人。【（永乐大典卷一万九千七百八十一局字韵第十五叶下。）】 

　　○丰裕仓 

　　丰裕仓，至元十九年十月内，于海子岸东胭粉库置仓廒，仓赤，轮流管领收支。至元二十八年，为收受江淮财赋府粮斛，仓房窄狭疏漏，并文明门外丰裕仓内收贮。当年十一月内，中书礼部绛到从七品印信。大德十一年八月内，徽政院除充监支纳大使、副使各一员。至治二年例革。天历二年四月十六日奏准复立。本仓依前设官，本仓从七，设官三员，大使、副使从八。攒典二事产，廒房三十间，院地三十三亩七分五厘，门楼一座。【（永乐大典卷七千五百十四仓字韵第三十二叶上）】 

　　●额办钱粮 

　　额办钱粮 

　　钱帛钞二万一千二十六锭三两六钱五分，丝四万三千八百六十八斤七两六钱，粮米二十七万三百七十四石三斗四升。差拨包银钞七千二百六十一锭，丝四万三千八百六十八斤七两六钱。课程钞一万二千九百一十二锭二十两一钱五分。盐课一百四十五锭二十四两三钱。酒课三千七百八十七锭一十一两二钱九分。醋课五十八锭一十五两四钱。食羊钱四百三十八锭。税课八千三百五十六锭二十九两八钱五分。额外木植河泊等一百二十六锭四十两六钱七分。契本钱五十一锭三十一两五钱。历日钱八百一锭一两。房地钱一百七十二锭四十两。税粮二十七万三百七十四石三斗四升。事故已免粮二十七万三百二十六石四斗。差拨钞七千二百六十一锭，丝四万三千八百六十八斤七两五钱。实合办钞一万三千七百六十五锭三两六钱五分，粮四十七石九斗四升。约支除留钞五千八百九十六锭一十九两，粮四十七石九斗四升。官吏俸钞四千五百四十锭三十两，粮四十七石九斗四升。海青鹰食钞一千三百五十五锭三十九两，合起解七千八百六十八锭三十四两六钱五分。大都税课提举司课程钞一万五百二十五锭五钱。大都宣课提举司课程十万七千七百十二锭五两四钱。大都酒课提举司课程九万六千三百八十锭。钱帛中统二万六千五百二十一锭十九两九钱。丝四万二千五百二十六斤。粮无。大都路盐课六千八百九十二锭十七两八钱一分八厘七圭九丝八忽二微。【（顺天府志引析津志）】 

　　●太庙 

　　太庙上梁文　圣人作事，仰宪百王，邦邑成规，要传万世。越皇居之肇造，必宗庙以为先。是故舜绍尧基，归格于艺祖之室。周成洛邑，烝祭于文王之宫。典册相传，古今一制。今皇帝仁涵动植，孝奉神明，饮食菲薄，而豊腆于粢盛。衣服纯素，而鲜华于黼冕。讲求故事，太常之礼乐一新。图任旧人，汉官之威仪渐服。竟择吉地，爰立太宫。百堵皆兴，千楹并列。坚桫文梓，半出于江南；巨栢长松，并来于山北。共劝乐趋之役，咸成不日之功。因举修梁，辄伸善颂：抛梁东，瀚海无波舟楫通。行见新罗兼日本，共来助祭贺新宫。抛梁西，西域从来路不迷。碧瑱明珠驰满背，香犀药草似长堤。抛梁南，楚风轻脆尚虚谈。共祭包茅宜早贡，莫夸天险恃江潭。抛梁北，万涌不能当一德。龙沙战土涨天潢，舞干未久苗来格。抛梁上，绵蕞新法参法象。礼文隆教相时宜，鲁国两生何大强。抛梁下，天开有道扶宗社，列圣相称四纪余，只今初覩文明化。伏愿上梁之后，干戈罕用，俎豆常陈。长朱草于齐除，产灵芝于庙柱。烝尝禴祀，保万世之宗祧。朝觐会同，来万方之玉帛。各安环堵室，同作太平人本。 
　　大次殿上梁文　太室奉先肹蠁之情，斯在斋庭设次，敬恭之念弥兴。于以为中严外办之需，于以构上栋下宇之壮。配天其泽，不日告成。芵惟皇帝陛下，先祖是皇，神明其德，仪礼尽致曲之道，享亲极如在之诚。玉瓒黄流，躬莅四时之祭。龙衣玄冕，力还三代之仪。且圣人垂迁座之规，斯明主制斋心之地，度閟宫之密迩，抡良梓以经营。绳直准平，验考工之斤斧。芒寒色正，炯清庙之星辰。陟降彤庭，往来黄道，凡所以如声容笑貌在其上，皆其思居处志意于其中。适谷旦之再涓，致栢梁之对举，爰謌六伟，用相羣工。梁之东，淑气扶于九扇中。献岁发春当禴祭，太平天子宿斋宫。梁之西，天子秋尝执镇圭。明发有怀常不寐，万几思虑一时齐。梁之南，祠祭渊衷神所鉴。登祭周旋无过举，礼官迁秩圣恩覃。梁之北，大烝岁祭骍牛一。圣君方寸尽神通，先正千秋南祀食。梁之上，三后在天时陟降。风马云舆彷佛中。神灵只为多仪享。梁之下，天子孝思天下化。欝金秬黍与菁茅，锡贡纷纷走诸夏。伏愿上梁之后，宗社鼎安，本枝益茂。黻珽谨弥文于燕翼，搢绅执彛器以骏犇。二世穆，一世昭，永配明禋于文祖。三年祫，四年禘，载隆纯嘏于神孙。泰山四维，天子万寿。 
　　刘致太室次议　切以礼莫大于宗庙。盖宗庙者，国家之本，礼乐刑政之所出也。唐虞、三代、汉、晋、宋，靡不由之。洪惟圣元，龙兴朔陲，圣主相承，积德累功，百有余年。 
　　大经大法，固已远追唐虞、三代，而宗庙未有一定之制。方圣天子继统之初，众正登庸之日，一代不刊之典，而为万世法程，正在今日。适兹新庙告成，奉迁伊迩，其合于礼而宜于今者，故当议而行之也。 
　　按王制，天子七庙。三昭、三穆，与太祖之庙七。而孙毓□太祖在北，左昭右穆，差次而南。贾公彦曰：后稷居中，昭处于东，穆处于西。古来天子，不并坐昭、穆。所以别父子远近亲疏之叙，而使不乱也。兄弟共为一世，昭皆为穆，七世而止。唐增为九世十二室，赵宋因之，为十二室，有定数，世无定数。其室次以西为上，太祖居西夹室之东，为第一世。以下各序昭、穆，次第而东。圣朝取唐。宋之制，定为九世。遂以旧庙八室而为六室。太祖居中，为第一室第一世。睿宗居西，为第二室为第二世。世祖又西，为第三室为第三世。裕宗又西，为第四室为第四世。顺宗居太祖之东，为第五世。显宗又东，为第六世。兄弟二室一世。武宗又东，为第七室。仁宗又东，为第八室。【（以无余室结彩，取于东辟。）】 近南第二室为一世，故八室止为六重。其制颇与贾公彦后稷居中相近。而昭、穆不分，父子并坐，不合礼从。新庙之制一十五间。东西二间为夹室，安奉太祖皇帝，为万世不迁之祖。所存十室，太祖既居中，则唐、宋之制不可依，惟当以贾公彦昭、穆次第而列之也。 
　　父为昭，则睿宗当太祖之东，为昭之第一室。世祖居西，为穆之第一。裕宗居东，为昭之第二世。兄弟共为一世，则成宗、顺宗、显宗三室，皆当居西，为穆之第二世。武宗、仁宗二世，皆当居东，为昭之第三室。英宗居西，为穆之第三世。昭之后，居右。穆之后，居左。西以左为上，东以右为上。苟或如此，则昭穆分明，秩然有序，不违礼经，脗合事宜，诚一代不刊之典，可为万世法程也。若以旧庙为累朝定依室次，于新庙迁安，则显宗跻顺宗之上，为东之第一室。居裕宗之下，则为西之第五室。显宗之室，而英宗之室始可议焉。盖显宗在东，则仁宗以下更无余室。显宗在西，则英宗当祔仁宗之下。以礼言之，春秋闵公无子，庶兄僖公代立，其子文公遂跻僖公于闵公之上。书曰逆祀。及定公正其逆序，书曰从祀先公，为万世法。然僖公犹是有位之君，尚不可居弟之上，况未尝正位者乎！若以此言之，则成宗宜居上，顺宗次之，显宗又次之。若以家国兄弟长次言之，则显宗固当居上，顺宗次之，成宗又次之。英宗居西，祔裕宗之下，则兄跻弟上，犹为从祀。而孙居父、祖之上，可乎！国家虽曰以右为尊，然古人所尚，或左或右，初无定制。古人右社稷，而左宗庙，国家宗庙亦居东方，盖礼之所然也。岂有建宗庙之方位，既依礼经，而宗庙之昭、穆，反不应就位，则西者复尚右，东者复尚左矣！公私大小、燕会亦然。但人不知察耳。故职居博士，宗庙祝文之事，所宜建明。然事大体重，宜从使院详酌施行集议，取自圣裁。 
　　元永真真定玉华宫罢遣太常礼乐议　窃闻天子七庙，万世之通义。三代以还，莫违兹道。原庙之制，隆古未闻。汉孝惠从叔孙通之请，始诏有司立原庙，遂有衣冠月出游之名。其后，郡国所因，各立庙。至元帝永平四年，贡禹奏郡国祖宗庙不应古礼，宜正矣。天子是其议，罢之。谨按尚书：黩于祭祀，时为弗钦。春秋之义，于友庶君，不祭于臣僚云。伏覩圣朝，建立七庙，崇奉孝享，可谓至矣。而睿宗皇帝神御，别在贞定路玉华宫。切惟有功德于天下者，莫如太祖皇帝、世祖皇帝。太祖皇帝不闻有原庙，世祖皇帝神御奉安大圣寿万安寺，岁时差官以家人礼祭供，不用太常礼乐。今玉华宫原庙，别在郡国，又非龙兴降诞之地，主者以臣僚之职，供奉御容，非礼之甚。伏望朝廷稽前汉故事，改隆太庙。玉华宫照依京师诸寺影堂例。上命有司以时祭供，罢遣太常礼乐。【（引自徐氏铸学斋抄本析津志。）】 

　　●祠庙　仪祭 

　　祭服 
　　郊祀神位 

　　铁牛大力神庙　在南城施仁门内东南，有小庙，无碑。 
　　杜康庙　在北城光禄寺内。居西偏，内有天师宫。奉礼部摽拨道士一人，在内提点看经，专一焚修香火。盖为酝造御酒，每日于上位玉押槽内支酒一瓶，以供杜康。提点者自行收贮。 
　　一在南城南春台坊西大巷内，资圣寺西。有酒门。邵先生男邵福钦作碑文，今已剥落。其记云：故燕城诸酒匠，立祠塑像，春秋祭祀无缺焉。癸丑岁秋七月丁丑朔建。一在北城崇仁门里，有碑。 
　　岳庙　南北二京有四处：一在燕京阳春门，即今朝枝庙，无碑。一在长春宫东，有礼部尚书元明善所撰碑文。一在燕京太庙寺西，有王澹游所撰碑文。一在北城齐化门外二里许。天师宫张上卿创起，后俱是吴宗师闲闲一力完成。有翰林学士赵孟俯子昂奉勑撰张上卿道行碑，在街南大园内树立。其庙宇神像，翚飞伟冠，实为都城之具瞻。致其巧思，特出意表，真一代绝艺也。每岁自三月起，烧香者不绝。至三月烧香酬福者，日盛一日。比及廿日以后，道涂男人□□赛愿者填塞。廿八日，齐化门内外居民，咸以水流道以迎御香。香自东华门降，遣官函香迎入庙庭，道众乡老甚盛。是日，沿道有诸色妇人，服男子衣，酬步拜，多是年少艳妇。前有二妇人以手帕相牵阑道，以手捧窑炉，或捧茶、酒、渴水之类，男子占煞。都城北，数日，诸般小买卖，花朵小儿戏剧之物，比次填道。妇人女子牵挽孩童，以为赛愿之荣。道傍盲瞽老弱列坐，诸般楫丐不一。沿街又有摊地凳盘卖香纸者，不以数计。显官与怯薛官人，行香甚众，车马填街，最为盛都。 
　　岱宫之东南，有杏园，乃若董君宇定所种。不数年，而树皆蕃衍密茂。当春，特粲然如锦。城东之胜，无与俦匹，都人观赏无虚日。昔邵庵曾游，赋诗美之。有序云：至顺辛未三月，王用亨携酒宴集，与华阴杨庭镇、高安张质夫、莆田陈众仲，观杏花于东门外岱宗之祠宫。其花则宫之主人董君宇定之所植也。其多盖至千株。是日，风日清美，春事方殷。几席花间，飞英时至乎巾袖杯盘之上。众仲有诗曰：飞来燕子绣檐侧，蹴落杏花金琖中。集亦有诗曰：明日城东看杏花，丁宁儿子早将车，路从丹凤楼前过，酒向金鱼馆里赊。绿衣满沟生杜若，暖云将雨少尘沙。绝胜羊傅襄阳道，归骑西风拥鼓笳。自是此乐殊罕。 
　　四年五月，宇定送杏实一盘，集援笔答之曰：前年赏花今食实，杏自成林头自白。却藏杏核向江南，手种千株看春色。盖予有归志。六月，被召上都，随以病告南还。舣舟候凉，宇定馆我于西舍，适众仲、质夫来访，东望嘉树，清阴如幄，有怀旧游，不知其近之□陈也。昔董氏有仙人，尝种杏易谷食饥者，虎为守之。千杏倚云，何异昔者！相与号宇定为杏林先生，示不忘其先世。杏林先生筑固云根，灌溉照旒，咀英拖实，以致明■〈弓垂〉为之名，于是为宜，乃赋杏林之诗曰：昔人青门外，有田惟种瓜。谁栽千树杏，春深绕舍花。风暄池委雷，日上海通霞。煎胶变玄发，炼实作丹砂。粲粲白榆上，仙人书满家。顷年，邵庵归田。予谒之于道园别馆，日与师西皐杨君追怀，诵此诗。并诵：画堂红袖倚清酣，华发不胜簪；几回晚直金銮殿，东风软，花底停骖。书诏许传，宫烛香罗，初试朝衫。　　御沟氷泮水挼蓝，飞燕又呢喃。重重帘幙寒犹在，凭谁寄，银字泥椷。报道先生归也，杏花春雨江南。仍以洞箫相和，当时此情此意，绰有晋风。今书此诗与词，惆怅千古，永怀其人。后之视今，亦犹今之视昔。 
　　梓潼帝君庙，在都城湛露坊北，过桥东南，面北，祖庙也。其余宫观附庸者亦有。一在通州羊市南，乙未年间新建。 
　　白虎庙　一在南城昊天寺北，一在齐化门外桥南。 
　　舜帝庙　在燕京金故宫西泽潭之西。有碑，是唐时所创，卢龙节度幸稔所撰，颜鲁公后人頵所书。 
　　武安王庙　南北二城约有廿余处，有碑者四。一在故城彰义门内黑楼子街，有碑。自我元奉世祖皇帝诏，每月支与马匹草料，月计若干。至今有怯薛宠敬之甚。国朝常到二月望，作游皇城建佛会，须令王监坛。一在北城羊市角北街西，有碑二，记其灵着。一在太医院前，揭曼硕有记。一在南城阳春门东官窑场南，有田教授所撰碑。一在开远坊，待制赵灯撰。 
　　清白神庙　在南城圣安寺东，有碑志。古老相传，神乃章庙幕官。 
　　楼桑大王庙　南城天宝宫前，今废。 
　　崔府君庙　在南城南春台坊街东，火巷街南，今玉虚宫道士看守。前朝所建，无碑。 
　　昆吾公庙　南城宣曜门外，官窑场南，乃古之窑冶置物之初也。而其姓氏莫详焉。 
　　白马神君庙　昔慕容氏都燕，筑罗城，有白马前导，因祠焉。在旧城东城路北。 
　　三灵侯庙　在南城天宝宫近西，街南大巷，前燕金胡，无碑。南旧市之南，金大定廿七年十月一日，秘书监校勘刘文中撰记，东鲁阙里孔祈书丹题篆。其词曰：昔扬子云有言曰：一哄之市，不胜异意焉。是知卖者欲贵，而买者欲贱。苟不立之平，而交易必不得其所。凡物之货易，莫不依平而后定焉。况人役物，以为养马之于人最为急用，代劳致远者也。易亦云：行天莫如龙，行地莫如马。然而马不可一概言也。有骐骥，有驽骀，马非经伯乐之相，王良之驭，未易别也。去古虽远，而今之马市之平，皆人人善相善驭，岂非如良、乐者耶！緫成人之交易，莫不以平为心。而虽有卖欲贵买欲贱者，皆取于一二言之定矣。不如是，以二百廿余人，家计口算不为少矣。皆不耕不蚕，而取给乎衣食于是，非神默佑，焉能得摇唇鼓舌各取给欤！或者曰：我曹实赖神佑，旧市之南有神宇焉，乃三灵侯之别庙，实我曹从来祭祀□所也。奈何岁月绵邈，风雨侵颓，土木坏裂，神将不堪居之。盖闻神者依人而行，苟将欲报神之恩，非修完，非祭祀，其可乎？众闻而忻跃，同一心力，度费出，合谋而新之。规革仍旧之制，不日告成。缭之以周垣，覆之以峻宇，金碧焕耀，神鬼参罗，轮奂一新，超越往日。兰膏■〈虫葛〉炬，晦明有常，檀桂沉速，昼夜不绝。凡过其门者，罔不作礼兼叹美其新饰也。然孰知夫我曹用心之善？故以二百廿余人，结为香纸之邑，欲以附之于石，传闻于后。以武功将军房兴，为邑老提点。一日来予，龈龈求文，愿记其事。予嘉其用心，遂摭其实，以奋其笔而勒诸石。不徒张壮丽之辞，抑亦记经营之始也。 
　　萧何庙　在北省之西垣，今废。【（以上引自徐氏铸学斋抄本析津志。）】 
　　东西二感圣庙　在京都城隍庙南，泥像。【（日下旧闻考卷五十城市引析津志。）】 
　　山川祀典，国有常礼。而所在土神，因在而立。雨旱穰■〈禾会〉，无不祷焉。福国福民，于焉昭著。然当以理而祀之，不可以私谄而渎。则其去淫祠之讥亦当矣。乃作祠祀。 
　　五岳四渎，五镇四海，名山大川，上降御香，用文翰清望之臣，每岁驰驿至彼，代祀行礼。比年，除南海南镇依旧祝香，遣使由海道就彼致祭，其余十七处合祭。择静洁处所，平章等官初献，台官亚献，集贤院官终献。所据宪官合行典礼。望祭祝文，先行定拟外，祭物与本部正官首领官提调，用已降支，系官钞两平收买，务要精洁。仪制各自于后。 
　　户部　应付香五斤，金银器皿全。 
　　宣徽院　酒三十四瓶。 
　　工部　茶迭儿三席，拜席。 
　　兵部　站车。 
　　府学　祭器礼生。 
　　刑部　巡绰指挥一名，军三十名。 
　　翰林院　捡阁具祭文草藁就，请太常礼仪院博士赴礼部讲究祭祀仪礼注。 
　　太史院　涓吉。币十七，段各长一尺五寸。香、饼、稻、黍、粱、稷、枣、杞子、胡桃、生菜韭，共十七盘。莲子、大烛、黑木炭、柴，祝板十七叶。 
　　东岳天齐大生仁圣帝、南岳司天大化昭圣帝、西岳金天大利顺圣帝、北岳安天大贞玄圣帝、中岳中天大宁崇圣帝。已上五岳名号。 
　　江渎广源顺济王、河渎灵源和济王【增封】 、淮渎长源溥济王、济渎清源善济王。已上四渎名号。 
　　东海广德虚会王、南海广利灵浮王、西海广润灵通王、北海广泽灵佑王。已上四海名号。 
　　东镇元德东芮王、南镇昭德顺应王、西镇承德永靖王、北镇贞德广宁王、中镇崇德广陵王。后土皇地祗。五镇山号。 
　　幽州镇山　海漕天妃，医巫闾山北，幽州镇山也。未时遣使致祭，先用雅乐，而后用俗乐。天妃，姓林氏，兴教军莆田都巡君之季女。生而神异，有殊相，能知人祸福，拯人急患难。室居三十年而捐世，邑人祠之，灵应。自宋绍兴廿年始封灵德夫人，历封。至景定间，加封灵惠溥济嘉应善庆妃。宝佑间。仍封。神之父母、姊兄，以及神佐，皆有锡命。迨我元累封，加护国庇民广济福惠明着天妃庙额。兴化莆田庙额：顺济。天历二年改曰灵慈。 
　　神父，兴化路佑德厢。神父名孚，宋仕福建总管，至都巡公，封积庆侯。神母，王氏。宋封显庆夫人。神姊，大娘、十九娘、廿娘、廿一娘，俱自昔勑封。廿三娘，宋宝佑间封慈惠夫人。神兄洪，杀，未封神佐。额名顺济庙。佐神朱大夫名先，宋宝佑封灵威侯，加封灵威嘉佑侯。 
　　刘便宜祠堂　在白云祝西北隅故行省。便宜刘公仲禄，事太祖圣武皇帝。帝方灭西夏，取中原，略定西域，兵威所至，无不臣服。旋师金山之西，乃命公以手诏迎丘真人于山东，持金虎符，长广尺余，使佩之。其文曰：如朕亲行，便宜从事。当是时，官制未定，故但称公为便宜公。时金将亡，山东诸郡南附于宋。而丘真人在莱州。公涉两国之轨，蹈不测之险，竟致帝命迎丘真人以北。古所谓使于四方，不辱君命，便宜公有焉。初，帝遣公南，谓公曰：汝能致丘真人，我当居汝于善地。还，故俾公居于燕。 
　　公之弟子曰琬孝，为奉议大夫，蔚州知州。有女曰弟弟，世祖时以婉容淑德选入后宫。世祖升遐，仁裕至皇后以嫁故平章政事张乙九思，封鲁国太夫人。夫人之言曰：吾祖竭忠于国，受国厚恩。吾之所以至此者，皆吾祖之泽也。吾其敢忘之哉！于是捐己赀，即白云观处顺堂之右，刱建新祠，以祀公。岁时享祀，庶与真人之祠同为不朽。呜呼！夫人可谓贤矣。人之所以异于物者，以知尊祖也。传曰：显扬尊祖，所以崇孝也。夫人有焉。余尝游张公之门，故命记祠堂。堂成，实延佑三年六月也。集贤大学士赵孟俯记并书。 
　　太师梁忠烈王祠堂　有记，在玉虚观，文林郎充国史院编修官云骑尉赐绯鱼袋庞铸撰。京师之玉虚观，有故太师梁忠烈王之祠堂在焉。王讳宗弼，太祖武元皇帝第八子也。其勋名则已表铭旌，当书国史矣。不待此而后着。虽然，祠堂不可无书。谨按，道观盖王妃移剌氏始营建之，且出其从者为黄冠，而复致有道之士以主香火。洎王薨，又建祠其中。正隆猜刻，季年尤甚。王之子韩王，以英勇得众相忌，抑而死，后妃亦死薨。南伐之役，虚有后承，乃又杀王之外三人，王祀遂绝，而独此祠芘于道宫，故得受岁时之享。呜呼，天乎！王有大功于国家社稷，谓宜世胙梁土，与国咸休，而遽一传而已耶！方且出，专旌钺旁楗重，几叱风云而走雷电，使天威赫然，震慑四表。赵构以之浮海，刘豫以之面缚。果然羣丑蚁溃雀散，豊功茂烈，一何雄哉！今兹数椽之屋，寓迹道馆，醴醪仅陈，牺牲在俎。吁！可哀也已。 
　　妃，辽文宗女也。明达智略毅然，丈夫有所弗及。祠堂之建，乃亦出乎诚虑。韩王津惇亨路于广宁尹，道士高守冲以祠久不葺，且以茅翼之。男里所明报，遂葺祠，出豫，以豕祀焉。铸于文不工，适足以累王之祠。待王之生奴，功名富贵为当代之周公。及其薨也，猜君不道，弃功伐祀，不逮若敖之鬼。是可忍弗书哉？且系之以诗，使岁时祠王。则歌之云：王之勋兮□天地，王之名兮威四裔。楼船汛兮江淮沸，羽檄飞兮齐社废。番禺戮兮妖气霁，王之薨兮神龙蜕。神在天兮功在世，民之思兮无可祭。雍肃肃兮镇祠堂，佐洞真兮佑虚皇。羡神灵兮驭华乡，飞仙从兮据云裳，千秋祀兮庇此一方。大金大和四年八月中秋日立石。【（以上引自徐氏铸学斋抄本析津志。）】 
　　原庙　行香 
　　完者笃皇帝中心阁　正官，正月初八日。 
　　曲律皇帝南寺　同前。 
　　普颜笃皇帝白塔寺　正官，二十一日。 
　　世祖皇帝白塔寺　大小官员，二十二日。 
　　英宗皇帝青塔寺　正官，二月初六日。 
　　察必皇后愍忌南梁河寺　正官，初下日。 
　　老太后周年白塔寺　正官，二十九日。 
　　普颜笃皇帝愍忌普庆寺　正官，三月初三日。 
　　亦怜真班皇帝愍忌中心阁　二十九日。 
　　阿咱失里皇后愍忌普庆寺　正官，四月初九日。 
　　贞裕徽圣皇后周年黑塔寺　大小官，二十六日。 
　　顺宗皇后忌日普庆寺　正官，五月初八日。 
　　那木罕主人愍忌高梁河寺　正官，六月初二日。 
　　顺宗皇帝愍忌普庆寺　正官，初四日。 
　　裕宗皇帝愍忌白塔寺　大小官，二十日。 
　　速哥八剌皇后忌日青塔寺　二十一日。 
　　御容三朝翰林门、翰林国史院　七月上。【（以上引自徐氏铸学斋抄本析津志）（大典一七○八五庙字韵第六页上。）】 
　　六月，大都涓日，遣翰林院官一员，赴上都注香。比到，大臣奏上位亲嘱香授使者，乘传回京，至健德门外礼贤亭住夏。宰辅百官恭迎至京。凡各寺有影堂者，分其祭仪。【（日下旧闻考卷一○七郊垧引析津志。）】 

　　○祭服 

　　延佑七年十二月七日，八思吉斯奉旨命省部创制三献礼仪使、大礼使、近侍官法服，下博士厅照拟。 
　　三献官及大礼使通五员。笼巾貂蝉冠五，青罗服五，领缘、袖襕，俱用白绫。红罗裙五，帛绫为襕。红罗蔽膝五，其罗，牡丹花纹。白纱中单五。黄绫带五。红锦绶绅五。佩玉环各二。象笏五。银束带五。玉玎珰五副。白罗方心曲领五。赤革履、白绫袜，各五緉。礼仪使四员。貂蝉冠，青罗服，红罗展，红罗蔽膝，白纱中单，黄绫带，红锦绶绅，象笏，银束带，玉玎珰，白罗方心曲领，赤革履，白绫袜，皆四。 
　　近侍官八员。服制并同，惟玎珰用青玉，余载三署法物库职掌。 
　　至元十二年十一月，议拟皇太子为亚献。其终献法服、冠冕，如一品服。貂蝉笼巾，七梁额花冠，貂鼠立笔，银立笔，犀簪佩剑，绯罗大袖一，绯罗裙一，绯罗蔽膝一，绯白大带一，锦玉环绶一，白罗方心曲领一，白纱中单一，银合勒帛一，玉珠佩二，金镀革带一，乌皮履一緉，白绫袜一緉。【（大典卷一九七九一服字韵二十七页上引析津志。）】 

　　○郊祀神位 

　　昊天上帝藁秸一，禄以青，加神席，加青绫褥，青素方座。 
　　皇地祗藁秸一，禄以青，加神席，青绫褥，青锦方座。 
　　第一等九位，藁秸九，禄之席皆以莞，加方座，各如其方色。第二等以下，每位席以莞，凡用席三百十有二。 
　　前祀之日，张馔幕及二神门，皆拖黄额帷。祀前三日，百官受誓戒于中书省，从奉礼郎布版位，及祭亦如之。设烛燎。【（大典卷五四五四郊字韵十四页下引析津志。）】 
　　拱卫司所管之控鹤也，乃御前只孙校尉也。其服色或青、或绿、或红，皆织造，圈珠、团花、纻丝为之服。金裹木带，交脚幞头。擎执幡幢伞盖者，自有执事服色靴巾。每二十人有一押直官，骑分左右。如是者，二三里路远，皆銮驾之仪仗也。上位校尉一千六百。正宫同上。二后六百三十。三后二百。太子二百，拨过后一百，续添一百。服色白花，撒子六花，只孙青红。每一名俸钞八十两，米二石，此丁酉年数也。仪卫司，掌太子校尉，在顺承门北石桥南西巷内。【（大典一五一四○第二页下队字韵引析津志。）（以上俱引自徐氏铸学斋抄本析津志。）】 

　　●寺观 

　　石佛寺又西转北，则城隍庙。自庙前巷口转北，金城坊是。此街坊之内有杨国公寺，杨总统之父也。坊之东，金玉府内有琉璃碧瓦所盖八座藏，藏经板在内，甚为精制。文宗敕印造三十六部，散施诸禅剎。江南亦有赐者。坊内有军铁库帝师。有大佛殿，在坊之东。翚飞栋宇，甲于他寺。【（日下旧闻考卷五十城市引析津志。）】 
　　归义寺　在旧城时和坊，内有大唐再修归义寺碑。幽州节度掌书记荣禄大夫检校太子洗马兼侍御史上柱国张冉撰。略曰：归义金剎，肇自天宝岁。迫以安氏乱常，金陵史氏归顺，特诏封归义郡王，兼总幽燕节制，始置此寺，诏以归义为额。大中十年庚子九月立石。【（日下旧闻考卷五十九城市引析津志。）】 
　　绵山寺　在悯忠阁西，今已废之甚矣。【（日下旧闻考卷六十城市引析津志。）】 
　　报先寺　有辽圣文神武全功大略聪仁睿孝天佑皇帝御书华严经觉林菩萨偈。【（日下旧闻考卷一百五十五存疑引析津志。）】 
　　崇圣寺　在咸宁坊，至元五年建。【（日下旧闻考卷一百五十五存疑引析津志。）】 
　　延洪寺　在崇智门内，有阁。起自中唐，至本朝，那摩国师重修之。寺西别有洞房，尤为深邃。【（日下旧闻考卷一百五十五存疑引析津志。）】 
　　圣恩寺　即大悲阁，后有方石甃八角塔。【（日下旧闻考卷六十城市引引析津志。）】 在南城旧市之中。建自唐，至辽开泰重修。圣宗遇雨，飞驾来临，改寺圣恩，而阁隶焉。金皇统九载，即其地而新之。元至元壬午春重修。中奉大夫总制翰林国史集贤院领会同馆道教事，安藏撰记。二十四年四月立石寺外。阁祠大悲观音菩萨。【（日下旧闻考卷一百五十五存疑引析津志。）】 
　　大圣安寺　在旧城。金皇统初赐名大延圣寺。大定三年新堂成，崇五仞，广十筵。轮奂之美，为都城冠。七年诏改寺之额为大圣安。【（日下旧闻考卷一百五十五存疑引析津志。）】 
　　弘法寺　在旧城。金大定十八年，潞州崔进之女法珍，印经一藏，进于朝。命圣安寺设坛，为法珍受戒，为比丘尼。二十三年，赐紫衣弘教大师。明昌四年，立碑石。秘书丞兼翰林修撰赵沨记，翰林侍讲学士党怀英篆额。【（日下旧闻考卷一百五十五存疑引析津志。）】 
　　永福寺　有青琉璃塔。【（日下旧闻考卷一百五十五存疑引析津志。）】 
　　兴禅寺　在燕圣安寺之东，悯忠阁之西。【（日下旧闻考卷一百五十五存疑引析津志。）】 
　　大万寿寺　寺有金世宗、章宗后御容，又有佛，见收常住寺内，有施宜生碑文，备载事实。【（顺天府志引析津志。）】 
　　大悯忠寺　在旧城之南，有杰阁奉白衣观音大像，高二十余丈。阁三层始见其首。有二塔：左则史思明建；右则安禄山建。有漆布井二口。此佛此阁，自古无匹。阁前神仙礼拜，有金书字碑。【（顺天府志引析津志。）】 
　　崇仁寺　在旧城玉田坊，有兴平府道者山大云。【（顺天府志引析津志。）】 
　　昭觉禅寺　在大都常清坊，学士王构譔记。至元三十一年五月五日立石。【（顺天府志引析津志。）】 
　　崇孝寺　辽干统二年沙门了铢作碑铭，谓析津府都总管之公署左，有佛寺，厥号崇孝。【（顺天府志引析津志。）】 
　　报恩寺　在齐化门太庙西北，太子影堂在内，俗名方长老寺。又云在南城嘉会坊之万寿寺西，先为报恩精舍，有金朝圆通全行大师碑。其词曰：师，燕山刘氏子。太尉侍中燕国公之孙。辽中京留守。赠开府秦国公之女，先朝元勋侍中兖国公之女弟，开府平章政事蜀国公崇进任国公之姑，今御史中丞仲诲之祖姑也。祖妣，燕国夫人李氏；妣，秦国夫人张氏。张夫人方娠，梦人告曰：辩才天女当生汝家。寤以语秦公，明日而师生，遂以辩才字之。皇统中，以蜀登庸，恩加锡四字，今号所居报恩精舍，即从祖驸马侍中舍私第而成之者。历岁滋久，寝以隳坏，始议作新观音殿，尽捐所有，以资众工，不日成之。栋宇宏丽，金碧焕然。沥血濡泥，以造尊像，庄严相好，为都城最。复以余力，别构后殿，大藏经龛置四傍。又建祖师、圣贤二堂，钟楼、寝居、门庑、厨廪，次第缮完。曾不数年，为之一新，贵以巨万，不求他也。燕公之孙、秦公之子、兖公之弟、蜀公之姑，其族姓为何如！七龄通经，十二业成，覆试高第，以慰母心，其才辩为何如！煌煌命服，受人天供，春秋八十，康宁以终，其福寿为何如！禅悦三昧，心地清凉，诸大道师，皆所称赞，其知见为何如！人有一于斯，显名当时而传后世，大师则兼而有之，其报为何如！大定十三年仲春十有九日中虚老人记。【（顺天府志引析津志。）】 
　　驻跸寺　在敬客坊南，双庙北，街东。【（顺天府志引析津志。）】 
　　庆寿寺圣容之殿　在顺承门里，近东。又云大殿之后有圣容之殿，专以奉泗州大士僧伽宝公，即集庆志公也。【（顺天府志引析津志。）】 
　　宝集寺　在南城披云楼对巷之东五十武，寺建于唐。殿之前有石幢，记越建年月，昭著事实，备且详矣。其余已后兴创修造，复纪于他石。兹寺之大概，今见于所撰宗原堂记。其词曰：宗原堂者，大宝集寺之丈室也。佛殿前石幢刻曰：大唐幽州宝集寺。唐碑亦有宝集之名，寺创于唐世可考见矣。辽统和间，沙门彦珪大开讲筵。继者彦琼、宗景，克弘圆顿之教。重熙间，慧鉴以左街僧录检校文章应制，大师赐紫金。传妙大师思愿尝命较试经典，通慧图照大师、崇禄大夫检校司空智徧，皆振其道于天会之时。大定间，沙门澄晖重兴寺宇，行业昭著。翰林学士承旨党文献公为题诸扁榜：大觉圆通。大宗师守司空志玄，当承安间，统领教门。暨归国朝，行业高峻，王侯将相，争趋下风。世称长公。一传而为领释教都总统传戒三学都坛主行秀；再传而为领诸路释教都总统三学都坛主圜明；继以领释教都总统开内三学都坛主开府仪同三师光禄大夫大司徒邠国公知楝。至元二十二年，世祖皇帝建圣寿万安寺于新都，诏楝公开山主之，仍命同门圜融清慧大师妙文主领祖剎，修治弊坏。后至者，或久或速，缘尽而止，咸称其选。至正三年，晋宁则堂仪公彼诏主寺，提纲挈维，靡不经意。缁徒孔盛，宗风蔚然。公为释氏之学，历抵名师，经论禅律，莫不淹贯。燕坐此室，无异深山密林，与世事邈乎甚远。虚帘昼静，修竹隐映，心境两寂，翛然自如。及宏敞华严，根本教理，圆融行布，洞彻无遗。或问堂名之故，其以人应之曰：吾寺自楝文二师分主大剎，若圣寿万安、天寿万宁、崇恩福元，天源延寿，泊覃怀之龙兴，以至海内十六名镡，何啻千百。虽支分派别滋多，寔皆出于宝集，此其原之堂。宗者同原之侣，苟昧其本，则迷谬亦甚矣。况为一大事因缘，出现于世，观其根器不齐，乃设方便，演三乘五教。从小入大，由始至终，自顿极圆，理事融通。法之归真，为羣生之本体。繇宝集而宗于清凉，繇清凉而宗于贤首。贤首宗云华，云华宗帝心。帝心宗龙树，龙树宗马鸣。马鸣宗文殊，文殊宗于佛。繇佛而宗于心，吾师即是心。而指定慧，因其言而诠解。脱心非心也，孰为之本？何宗何原，非言非默，当有证乎此者。仪公尝承诏较金书藏典，为撰续释氏通鉴于斯，进诸嘉禧殿。上览彻，嘉叹久之。余既序其书，复又纪其堂，并及宗原之旨，来者尚镜之。建于唐，历辽，方至金重修。中有三位：西曰学位；东曰库司；中曰圣位。有洞室四合。无碑刻在里坊。【（顺天府志引析津志。）】 
　　崇国寺　在大悲阁北，亦肇于有唐。【（顺天府志引析津志。）】 
　　天王寺　在黄土坡上，有塔。【（顺天府志引析津志。）】 僊露寺　玉虚宫前。万寿寺支院。重熙九年二月记。【（顺天府志引析津志。）】 
　　仰山寺　在竹林寺西，乃辽穆宗应历十年岁次辛酉八月十五日建。【（顺天府志引析津志。）】 
　　胜严寺　在城南春台坊西街北。【（顺天府志引析津志。）】 
　　龙泉寺　在天宝宫西北，又云在清夷门西，俗号五台寺是也。【（顺天府志引析津志。）】 
　　竹林寺　在海云寺前稍东，亦有古台城之制，有洞房。前金国戚之所宅，而后易而为寺。古德海公所住，迄今宗门有录曰海西堂是此也。【（顺天府志引析津志。）】 
　　荐福寺　在药师寺西。【（顺天府志引析津志。）】 
　　宝塔寺　在南城竹林寺西北。有释伽真身舍利，作窣堵波以瘗之，曼陁若冢。其寺地宏大洪敞，正殿壮丽。内有南合后影堂、东合殿。门有安罗树影二，正北门隙内露现五色祥光。西则有塔影幡幢，验此倒景也。有唐武后碑刻等，甚有考索，实古剎也。【（顺天府志引析津志。）】 
　　紫金寺　在彰义门内，庆寿寺支院。【（顺天府志引析津志。）】 
　　兴禅寺　在燕圣安寺之东，悯忠阁之西。有碑。【（顺天府志引析津志。）】 
　　胜因寺　在四隅头，元于金时为苜蓿苑。至中八拱亭，此亭乃金朝酒园中之芙蓉亭也。为名胜，行乐觞咏之所。惟以拱斗构架而成，既高且广，为金时诸亭之冠。今为寺中藏经之所。后殿，三佛。东方丈，东名知足天，西名利欲地。方丈东即厨库，有居众头陀之房也。四乐堂，前楹有石碑，镌瑞粟三本，金朝题赞，名瑞谷。殿前，正南西向有胜因寺碑山，西有雪庵顶像碑题赞。 
　　薄伽梵以贪、嗔、痴，为世之通患，须定力以摄之。头陁氏以衣、食、住，为人之甚欲，先戒行以节之。由戒入定发慧，定慧胜而贪痴远；贪痴远而佛道立矣。按释典：头陁之义，华言抖擞也。抖擞世缘若尘然。其学以慈俭为宗，真实为据，伏妄想为切务。以为饮食不可以生爱也，故宅幽以远俗；衣服不可以生爱也，故敝缊以燠体；处不可以生爱也，故宅幽以远俗。启三摩解脱之关，拔六根清凈之蠹。尊经卫法，本于教；息心了性，依于禅，止于观摄，念存乎律。要哉，正觉之司南，真乘之准酌欤。 
　　大头陀教胜因寺　圆通玄悟大禅师溥光所造也。始祖曰纸衣和尚，立教于金之天会，示灭之后，门人嗣法，自河涧铁华、兴济义希、双桧春、燕山永安、蓬莱志满、真教猛觉、临猗觉业、普化守戒、清安练性、白霫妙，一十有一传而至溥光大禅师。师五岁出家，十九受大戒。励志精懃，克嗣先业。虽寓迹真空，雅尚儒素。游戏翰墨，所交皆当代名流。世祖皇帝尝问宗教之原，师援引经纶，应对称旨。至元辛巳，赐大禅师之号，为头陀教宗师。会诏假都城苜蓿苑，以广民居。请于有司，得地八亩。萧爽靖深，规建精蓝，为岁时祝圣颂祷之所。圣上御极之初，玺书锡命加昭文馆大学士中奉大夫，掌教如故，宠数优异，向上诸师所未尝有。士庶翕然，争相塔庙之役。前仪真三务使姚仲实，赒急尚义，实为檀施首，燕人高翔亚之。自余不祈而荐货贷，不命而献力者非一。师亦因仍众愿。为之以不为，有之以不有。金季，琼林废馆，有亭曰芙蓉。劫火之余，岿然独存。师叹其规制宏伟，购求得之，结为浮图宝剎。揭以雕檐，楯以香木。内设毘卢法象，环庋大藏诸经。初闻藏经板木在淛右，且多良工。遣法弟空庵普照，门人宁道，迁取经于余杭普宁寺。楮墨辇运之费，仲实悉资之。仲实又以慈氏三大士殿未立，一力赞成，尽仑奂之美。藻井承尘，中堂有甓，门宇靖深，垣墉坚固，方丈凈居，兰若之制悉备。殿内黄金斗帐及诸供具，皆高翔所施。寺役起于至元丁亥，讫于大德癸卯，工用以缗计者十万有畸，仲实奉钱独赢五万缗，仍誓毕余缘以为己任。其悉心事佛，轻财喜施，虽须达长者布之金，不足过焉。寺既落成，砻石请记兴造始末。予闻头陁氏之说，毘尼为之室宇，不假缔构而崇，村口为之法门，不待文字而传。惟师平生戒行清修，能得人之愿力如是。晚节亦自刻苦，有合吾儒恶衣恶食而志于道者，宜其教风之日竞也。是不可不书，乃为详载其事于石。 
　　师姓李氏，字玄晖，云中人，自号雪庵。躬督役事者，始则法弟如庵、李溥圆；终则溥照、道迁也。溥照为江南诸路头陁教门都提点。道迁为江淛禅云。铭曰：头陀立教宗瞿云，药除世患先痴贪。六尘一洒慧露甘，总十二行归于三。斋居粝食绝嗜耽，物不犯命衣非■〈神上虫下〉。毗耶之禅不待参，志与妙梵为司南。纸衣阐法今雪庵，力扶宗教青出蓝。诏恩许刻文馆衔，宝华天宇何潭潭。慈氏趺莲构楩楠，文殊猊座观音岩。法航来往自江南，浮图大藏毗卢龛。神龙诃护七宝函，祝皇万寿镇舆堪。瑞光长照西山岚。翰林学士承旨正奉大夫知制诰兼修国史阎复撰。中书省都事张　书并篆。大德七年十月立石。 
　　崇教寺　在大悲阁南。 
　　清安寺　在崇国寺东庆堂。 
　　殊胜寺　在光泰门近南。 
　　渤海寺　在西花潭西。 
　　弥陀寺　在古京前堂局南，玉虚观北。 
　　罗汉寺　在奉福寺东。 
　　法光寺　在竹林寺东街北。 
　　福圣寺　按古记考之，旧都城右街有精舍焉。额曰：福圣。泉甘地胜，甲于西北。金大定年间，金吾上将军李常出赀质屋，迎致通妙大师圆珙俾居师席。又延沙门行远者住持。无可居士蔡珪为记其事。后有张本清助金重修，昙公法师及门人裕正协力复理，木庵老衲性英譔重修碑记。又云在养济院前，俗号潭水院是也。 
　　普安寺　在开远坊，勑翰林学士承旨程巨夫撰，翰林学士承旨荣禄大夫臣赵孟俯篆额。名勑赐弘教普安寺。碑河西杨氏自释教总统赠开府仪同三司太师宁国公慧辩永福。又云在旧城彰义门内，昔廉相花园。 
　　凈垢寺　在美俗坊。有辽阳乡贡进士高譔功德幢记。又云在凈居之西。 
　　冰井寺　在南城，白马神堂街西，即冰井寺。 
　　持精寺　在春台坊东局之南。 
　　观音寺　在天寿寺西。 
　　毘卢寺　在天寿寺西，开阳坊。 
　　宝喜寺　在披云楼东街西。 
　　九圣寺　在殊胜寺后。 
　　永宁寺　在殊胜寺北东。 
　　原教寺　在南巡院，即太庙寺也。 
　　昭庆寺　在天庆寺西。 
　　心宝寺　在弥寺东。 
　　诏庆寺　在施仁门外，俗呼石檀寺。 
　　天宁寺　在南城东宣耀门外。 
　　天寿寺　在阁街东。 
　　万佛兴化寺　在天寿寺西北。 
　　华严寺　在新都小木局北，枢密院南街西。 
　　普照寺　在大长公主府西北。 
　　法藏寺　在石佛寺西北，金城坊内，有藏经库八座。 
　　凤林寺　在彰义门外，雪堂之西。 
　　释伽寺　在大都海子桥东。 
　　顺天寺　在新都咸宜坊内。 
　　妙善寺　在咸宜坊沙蓝监。 
　　姑姑寺 
　　报先寺　有辽圣文神武全大略聪仁睿孝天佑皇帝御书华严经觉林菩萨偈。咸雍三年岁次丁未十一月望日祀尼居。 
　　三觉寺　在南城天庆寺东。张旦碑文，俗称三觉寺。寺有契丹昭孝皇帝大碑记。在站台殿之正南，有耶律铸中书碑石刻。【（顺天府志引析津志。）】 
　　崇恩福元寺碑，大德十一年，先帝立极，亲祼大室，乃慨然曰，予曾予祖，世祖圣德神功文武皇帝、裕宗文惠明孝皇帝，至元三十有一年，成宗既祔庙矣，而惟皇考，实诞眇躬，位大尊显，肆类于上帝，诔行定谥曰：顺宗昭圣衍孝皇帝，琢玉宝册，纳诸庙中，尊皇太后以仪天兴圣慈仁昭懿寿元之号，迩之为子，远之为孙，其孝以慈，可谓致极，而于宸心，犹若未然，明年至大之元，诏羣臣曰：昔朕万里抚军北荒，险阻践踰，躬擐甲冑，此寇氐平，实艰实棘。时有愿言，皇曾考妣、皇祖考妣之丰功茂德，皇考太后之厚泽深仁，图以报塞，必俟他日。振旅而南，大建宝剎，凭依佛乘，上为往圣荐福冥冥、慈闱祝厘昭昭，下而亿兆臣民，休祥蒙赖，初匪有求年千世，专利一己，卿曹灼见是怀云云。臣梦祥曰，是碑文燧于大德十一年所譔，镌刻树立，亦既久矣，而我皇上孝思不匮，复命学士欧阳玄重为制文，用坚琬琰，所以垂宪万年，表贰来哲，羹墙之思，斯于可见孝之至矣。【（顺天府志引舆地要览。）（按：文有臣梦祥曰，可知为析津志。谓引舆地要览盖误。或碑文为舆地要览原文）】 
　　石窟寺　大金西京武州山重修大石窟寺。昔如来出世，为利益一切众生，故分形化体于无边华藏庄严世界，海微尘剎土随缘赴，感应现前。当此之时，宝山相满月之容，有目者皆得见。狮子之吼，海潮之音，有耳者皆得听闻。而优填王暂离法会，已生渴仰，遂以旃檀刻为瑞相。何况示灭鹤林，潜辉鹫岭，真容莫覩，像教方兴。宜乎范金、合土、刻木、绘丝，而广兴供养者也。然而虑不远不足以成大功，工不大不足以传永世。且物之坚者，莫如石。石之大者，莫如山。上摩高天，下蟠厚地，与天地而同久。是以昔人留心佛法者，往主因山以为室，即石以成像。盖欲广其供养，与天地而同久，虑远而功大矣。与夫范金、合土、绘丝者，岂可同日而语哉！ 
　　西京大石窟寺者，后魏之所建也。凡有十名：一通示，二云岩，三鲸崇，四镇国，五护国，六天宫，七崇教，八童子，九华严、十兜率。按北史：魏太祖道武皇帝拓拔珪，以东晋武帝太元十一年称王于定襄之盛乐，国号代，建元登国。后乃即真，迁都平城，号恒安都，今西京是也。二世曰明元帝，三世曰太武帝，四世曰文成帝，五世曰献文帝，六世曰孝文帝，始都洛阳，改姓元氏。七世曰宣武帝，八世曰孝明帝。孝明之后，权归藩镇，而魏祚衰矣。魏纪：凡建寺皆书，而不书此寺。唯文献纪书皇兴元年八月幸武州山石窟寺。又按云中图云：文成和平八年，献文天安元年革兴造石窟寺。然未知有何所据。今寺中遗刻所存者二，一载在护国，大而不全，无年月可考；一在崇教，小而完，其略曰：安西大将军散骑常侍吏部内行尚书宕昌钳耳庆时镌也。岩开寺其铭曰：承藉□福，遮邀冥庆，仰锺皇家，卜世惟永。盖庆时为国祈福之所建也。末云：大代太和八年建，十三年毕。按道武登国元年，即代王位，四月改称魏王，皇始元年称帝。天兴元帝诏羣臣议国号，咸谓国家启基云代，应以代为号。帝不从，诏国号魏。天兴至孝文太和十三年，凡九十载，而碑仍称代，何也？参稽内典，矛楯为文，元氏录云：道武皇帝改号神瑞，当东晋武帝太元元年。立恒安都，于郊西土谷石壁，皆劖凿为窟，东西三十里，栉比相连。按神瑞时明元所改，岁在癸丑，当东晋安帝隆安十七年，在太元后三十七年矣。其舛误如此。续高僧传云：沙门昙曜，于文成帝和平中住石窟通乐寺。大唐内典录云：昙曜，帝礼为师。请帝开石窟五所，东为僧寺，名曰灵岩；西为尼寺，不言其名。僧法轸为寺记云：十寺，魏孝文帝之所建也。护国东壁，有拓国王骑从。广弘明集云：即孝文皇帝建寺之主也。帝王于天宫寺以金铜造释迦像。众记参差如此，竟不知经始在于何帝。以竟推之，道武迁都之后，终其世纔十年。其间创立城郭、宫室、宗庙、社稷、百官制度，见于史笔，其事实繁。至于凿山为寺，理应未暇。道武毁教，末帝虽感白足之言，寻即殂落，亦非其所为也。献文即位之初，幸其寺，则寺兴于前矣。其间唯明元、文成二帝，据录特标神瑞之号，明元实经其始。内典录明载和平之事，则文成实继其后矣。彼和明所记，以孝文为建寺之主者，盖指护国而言也。法轸云：十寺皆孝文所建，非也。 
　　然则明元始兴通乐，文成继起灵岩，护国天宫则创自孝文，崇福则成于钳耳，其余诸寺次第可知。复有上方一位石室数间，按高僧传云：孝文时，天竺僧陀番经之地也。十寺之外，西至悬空寺，在焦山之东，远及一舍，皆有龛像，所谓栉比相连者也。验其遗刻，年号颇多。内有正光五年，即孝明嗣位之九年也。然则此寺之建，肇于神瑞，终乎正光，凡七帝，历百一十一年。虽辍于太武之世，计犹不减七、八十年。何则崇福一寺，五年而成，以此较之，不为多矣。录云：魏成于一帝，何其谬欤！此即始终之大略也。自神瑞癸丑，迄今皇统丁卯，凡七百三十四年，此即历年之大略也。迭嶂峥嵘而西去，长沙浩渺以东来，岚影相连，波声不断，势壮京邑，润分林薮，岂特国家之宝，抑亦仙圣之宅！此则形势之大略也。峰峦后拥，龛室前开，广者容三千人，高者至三十丈。三十二瑞相，巍平当阳。千百亿化身，森然在目。烟霞供宝座之色，日月助玉毫之辉。神龙夭矫以飞动，灵兽雍容而助武。色楯连延，则天皇弥勒之宫。层檐竦峙，则地通多宝之塔。以至八部之眷属，诸经之因地，妙笔不能同其变，辩口不能谈其目，巧力不能计其数。况若神游灵鹫，宛如身诣于耆阇，此则制发响，闻者摄心。琢石则醴泉流出，饮之愈疾，珍禽时聚，毒虫屏迹。此则灵感之大略也。唐贞观十五年，守臣重建。辽重熙十八年，母后再修。天庆十年，赐大字额。咸熙五年，禁山樵牧，又差军巡守。寿昌五年，委转运使提点。清宁六年，又委刘转运监修。李唐以前，虽无遗迹，以近推远，从可知也。此则历年之大略也。本朝天会二年度之大略也。尔雅云：石山戴土，谓之崔嵬。此山是山，外积黄壤，中含翠石，高卑莫测，厚薄难知。然而良工预为其制，羣匠争奋其力，迄隳坏绩用有成，虽大禹之凿龙门，六丁之开蜀道，不过摧其顽险，务于通达而已。方之于此，未足为难。倘非诚心一发，圣力潜扶，安能至是哉？又护国二龛，不加力而自开，以至扣地则神钟。大军平西京，故元帅晋国王到寺，随喜赞叹，晓谕军兵，不令侵扰。并戒纲首，长切守护。又奏，特赐提点僧禅紫衣并通慧大德号。九年，元帅府以河流近寺，恐致侵啮，委烟火司差夫三千人改拨河道，此则皇朝外护之大略也。呜呼！青鸳肇于西域，徒见其名。白马兴于中土，景隳其志。未知此寺殊功圣迹，亘古今而常存者也。 
　　先是亡辽季世，盗贼羣起，寺遭焚劫，灵岩栋宇，扫地无遗。皇统初，缁白命议，以为欲图修复，须仗当仁，乃请惠公法师住持。师既驻锡，即为化缘。富者乐施其财，贫者愿输其力，于是重修灵岩大阁九楹，门楼四所，香厨客次之纲常住寺位，凡三十楹，轮奂一新。又创石垣五百余步，屋之以瓦二百余楹。皇统三年二月起工，六年七月落成，约费钱二千万，自是，山门气象翕然复完矣。师又以灵岩古刻既为灰烬，护国大碑又复摧毁，胜概不传，居常叹息。欲表前踪，以垂后世，乃礲巨石，谒文于予。予既闻师名，又嘉其志，遂不复辞，为摭实而书之。 
　　师名禀惠，姓王氏，弘州永宁人。幼于天成县幽峯院出家受具，自十八岁讲华严经、摩诃演论，辩析疑微，听者常数百人。四十五散徒游方，即其所传。天眷元年，奉圣旨传菩萨戒。皇统三年，转运司定充本寺提点。申行台尚书省，继准唐堂帖。师性明悟，威仪端重，一方钦仰，建化之功颇多。至于石窟为最玄。皇统七年，夷门曹衍记并书。传菩萨戒提点大石窟寺沙门禀惠助辩经武将军前西京军器库使骑都尉太原县开国男食邑三百户王庆佑。前西京癸卯年腊月二十四日予自东胜来，是日宿于寺之方丈，受清供。次日达西京。次年二月八日始录上草本于何尚书思诚东斋。 
　　西祥寺　在僊露坊。 
　　女天王寺。 
　　大德寺　石幢、法宝石经幢，法华经幢。崇仁藏经廒，弘法寺八廒，法藏寺八廒。【（顺天府志引析津志。）】 
　　修真院　在旧城开阳西坊，创于金天会年间，以处剪发头陀。大定中，大理少卿吴章记。院内有瑞禾石碑。其文曰：金大定二十三年八月，昌平县界产异禾一丛，茎穗各长二尺有六寸。县人奇之，献于府庭，奉天子命，乃刻诸石。推官卢启赞曰：醴泉芝草，凤凰麒麟。彼出而瑞，奚益于人。食为民天，民得而济。嘉谷蕃昌，此为真瑞。芃芃异禾，得时之中。充箱其穗，荐报年丰。公曰休哉，一人之庆。于万斯年，绍明继圣。此刻今在胜因寺东厢。【（顺天府志引析津志。）】 
　　兴教院　在南城右铁牛坊，又名头陀妙真院。寂照禅师道碑，翰林侍讲学士知制诰同修国史中顺大夫李鉴撰，雪庵书。如来以法心付弥勒，弥勒以正法垂世立教而修头陁行。盖取其清净寡欲，而自以为足也。自纸衣应世以来，二百年于此。其间慧灯相续，奕世不绝。在燕赵间力行之者，寂照师是已。 
　　师杨氏之女，讳陶真，寂照，其自号也。世家蓟州之丰润，后徙居北平，遂为平州人。父义，母李氏。师以明昌五年生，志性夙成，不为儿嬉事。甫五岁出家，礼本州岛广济院赵守道为亲教。师十二受其戒，每讽诵诸圣经，迎刃而解。老师宿徒，莫不以佛器许之。居亡何，义州之明真院，阅七年而业成，道价藉甚，凡川贵徒柳城诸方，皆希光而景慕焉。年纔十九，是岁安众信士，请主其县之普真院。明年天兵南下，所在云扰。加之以饥馑荐臻，人至相食。师窜迹榛莽，日采蓬以供馁腹，在颠沛流离之际，未尝一改其度，其立志坚忍如此。迨己卯，河朔甫定，平滦等路总管王公，迎师而西，复还广济。仍送女弟数辈就学于师。其所以执巾持杖履者，师未始旦夕离。师天资聪悟，日以阐扬为事。至谈论道妙，舋舋不绝，故学者乐从之游。燕城右司王公慕师之法，又虑其不能致，乃备车马帛币，往复者数四，竟为门弟子所留，不果其行。辛卯冬，行台刘公师之名，誓欲投诚，以为□诸七祖、□漪大宗师，以宗门之。且恭奉文疏，檀□李成□安真杨仲山□勤之意。 
　　肃清院　在卢龙坊。 
　　下生院　在僊露坊东，旧剎。开山果兴建。中统初名殿曰：弥勒，坛主圆悟通辩大师比丘尼志果兴建。有翰林侍讲学士赵与■〈票上灬下〉譔记。 
　　潭水院　落魄猖狂久陆沉，蛮金散尽力难任。梦迷滦水云烟合，肠断燕台草树深。朽索难羁千里马，樊笼空锁九皐禽。熏风一夜招提客，明月关山处处心。【（郭招讨赋。）】 
　　昭庆院　在大兴县。 
　　魏家道院　在南城曲河坊。 
　　延福院　在咸宁坊。 
　　妙真院　在铁牛坊内。翰林侍讲学士知制诰同修国史中顺大夫李鉴撰。 
　　大都头陀妙真院　寂照禅师道行碑，雪庵书。 
　　□会院　在弘寺西。 
　　释伽院　在咸宁坊。 
　　西禅院　在春台坊。 
　　定真院　在齐化门里，思诚坊南。 
　　善化院、居坚院。【（又禅寺在美俗坊。至元三年无碍建。）】 
　　清安院、萧家道院、牛家道院、比藏院、空心院、福圣院、药师院、兴国院、讲院、毘卢院、普安院、清胜院、观音院、弘济院、兴化院、延庆院、广济院、十方招提禅院。【（顺天府志引析津志。）】 
　　丹阳观　在周桥西南，赵汲古宅之西北也。【（顺天府志引析津志。）】 
　　天长观　在南城归义寺南。内有唐碑三。燕京古道观，惟此一也。【（顺天府志引析津志。）】 
　　崇元观　在大井头近东。【（顺天府志引析津志。）】 
　　玉阳观　在敬客坊内。有王百一石刻。古帖所述碑，俗呼为百一帖是也。【（顺天府志引析津志。）】 
　　洞神观　有虚舟老人碑记。虚舟老人太原李鼎文。长春宫提点彭志祖书。太中大夫参议国信所高篆。其词曰：天下之事无小无大，天非人不因，人非天不成。其理藏于恍惚杳冥之中，惟有道之士，持先天而天弗违之机。掌教诚明宗师张公暨教门提点刘公也。主之者维据后天而奉天时之地。清真葆光重古大师教明都提点段君暨体真大师王公也。兹二僊二师，名分年甲虽不同，其容貌而后天复能运先天之妙，知其世间之物，天欲与者，不可立以力辞；不欲与者，不可强以取之，理则同尔。又云在南巡院西北。【（顺天府志引析津志。）】 
　　真元观　在文明门外。有江东大王祠，近河西北岸。有滕斌所作碑。【（顺天府志引析津志。）】 
　　清逸观　在周桥之西，延庆寺之西北。又云在南城广阳。有创建碑，商挺左山譔。【（顺天府志引析津志。）】 
　　宁真观　在南城正南礼乐坊。又云在渤海寺西，西营之北。【（顺天府志引析津志。）】 
　　静远观　在荐福寺南。【（顺天府志引析津志。）】 
　　玉华观　有虚舟老人李鼎碑记。西堂之西北，惟有石碑露立。【（顺天府志引析津志。）】 
　　固本观　在长春宫之南，又云在南城开远坊。【（顺天府志引析津志。）】 
　　东阳观　俗号左府宅，在西营之北。【（顺天府志引析津志。）】 
　　清都观　观在太庙寺之西。【（顺天府志引析津志。）】 
　　清真观　观在南城奉僊坊。【（顺天府志引析津志。）】 
　　清本观　观在长春宫东南。有北平王粹碑文。【（顺天府志引析津志。）】 
　　长生观　在丰宜门。【（顺天府志引析津志。）】 
　　五华观　英宗朝改为寺。【（顺天府志引析津志。）】 
　　东华观　永清县统和乡南石村。有道者舍曰东华。以碑铭考之，通玄子贾志坚，号纯真大师，慕长春之道，受业于霸州丁师。丁乃长春之门弟也。岁甲午，通玄子于永清东北一舍余，统和乡南石村择地创舍，此观之初基也。 
　　建福观　宝坻县坊市西门外街北。有观碑，金大定年间，正一盟威法师王云岩立石。 
　　十方洞阳观　在大都思诚坊，北去转东。乃长春宫下观，有碑。 
　　神游观　在会城门外近西。 
　　清微观　在甄乐院东。 
　　洞祥观　在前堂局西。 
　　烟霞观　在净土寺西。内有宋柳庵所撰碑。 
　　真常观　在云僊台下。 
　　静真观　在广济寺西。 
　　崇玄观　在南城施仁门北，水门街北。 
　　昭明观　在旧皇城内，乃金朝昭明宫之故址也。 
　　清和观　在敬客坊南，至元寺之西，真常之北。 
　　葆光观　在圣安寺东北。其碑乃阎子静先生作。 
　　重阳观　在奉佛寺西。 
　　清虚观　在大悲阁前沙地内。 
　　云阳观　在西华潭西。 
　　披云观　在大悲阁西南。 
　　灵虚观　在悯忠寺前，虾蟆北岸。内有大古槐一株。 
　　延寿观　在云僊台西。 
　　云岩观　在金水河西，与高□寺邻。有记畧曰：君讳道盈，号天佑道人，混成子，姓黄氏。父喜，母吕氏，乐善好施。真人生于至元九年癸酉三月廿有七日，有红光照空，□即颖悟。闻胶州即墨县鳖山刘真人有道术，往师之，数年归。适关西云游，至缅历诸方。在途旅中，而以饮食制情魔战睡为务，心目开明。遇道术者张公带黄教习书细字，每芝麻一粒，书天地日月国王父母八字。至于方尺扇中，取方，写孝经一十八章，四畔写胡曾咏史诗一百二十首。至元三十一年，又还至鳖山，刘真人大赏异之。大德元年，云游至大都集庆里，得地二亩，建云岩观，起三清殿，殿之后建一室，为供老人之计。至治元年三月，敬受完耆台皇后懿旨，特赐金冠法服，法号葆崇素圆明贞静真人。又奉旨赍御香往鳖山祝厘，事毕，奉掌教大真人法旨，充益都路道门都提点。至正四年春，奉特进神僊法旨，充大都大长春宫诣诸路道教所详议提点事。至正十二年三月三日，于云岩观寝室，命门人诸侄孙具汤沐衣冠，端坐而逝。享年八十。黄益都东关人。黄真人则师刘云岩真人，云岩真人则师郭真人，郭师王真人，真人所师，则丘真人也。 
　　碧虚观　在玉虚观西南。 
　　玉清观　在黄土坡南尽头。 
　　修真观　女冠众，南城里楼子庙近北有龙头。 
　　紫峯观　在南城延寿寺后。 
　　五岳观　在南城文庙西北。 
　　昊天观　在云僊台下。 
　　冲和观　在顺承门外。 
　　弘阳观　在大悲阁西，前门药局。有王秋涧碑。 
　　遇真观　在兵马司后。 
　　栖真观　在大悲阁西南。 
　　延祥观　在南巡警院东。 
　　通真观　在南兵马司北。 
　　崇禧观　号黄姑姑观，在御酒库西。 
　　清真观　在崇元。【（以上一段系据首都博物馆藏抄本顺天府志卷八。）】 
　　通玄观　在遇真之北。 
　　紫虚观　在阳春门内小巷近南。 
　　保安观　在南院之东。 
　　洞真观　在烟霞观东南。 
　　玉华庵　庵在南城。 
　　守静庵、妙真庵、大顺庵南庵在周桥西。弥陀阁、不二庵。【（以上顺天府志引析津志。）】 
　　白云宫　在长春宫东。 
　　佑圣宫　即新都城隍庙之一方也。有商左山所撰碑文。 
　　太清宫　在南城东太保。 
　　广福宫　长春宫　本俗号五祖庵是也。大元勑赐神仙符命，金印。武宗登极，下仪曹铸金印，两以数计者一百二十有奇。红绶駞纽，事汉篆为国书，加大真人之号。文宗于至顺初元之七月就上都，勑大臣趣行旧典，依前再铸黄金符命，较之于昔，制度亦大，而重数有加焉。又有传教玉印。 
　　崇仙宫　女冠众，在长春宫东南。内有顺宗皇帝影堂。 
　　昭应宫　在西镇国寺东。 
　　太和宫　在天师宫北，去关王庙义井头东第二巷内。本宫提点彭大年所建，有危素所撰碑。 
　　西太乙宫　在和义门内近北，张秋泉所建。秋泉本戴石屏之后，少年习吏，微责，弃俗而游京师。自历涉艰，曾无悔色。为人美丰姿，长髯，真一代之奇士。宜乎晚节可观。初，秋泉居京，当时名公巨卿，无不倾盖相亲。为人倜傥，有旷愁高蹈之志。所藏法书、名画甚富。章子有平章尤为亲厚。初，在天师宫放逸自居，怀孟太后有疢，求医药符篆之士于朝，遂诹于吴宗师。师令其应旨而往，符药俱验，果能阐扬，大称懿旨。厥后恰逢九五之祚，一时向仰，非复寻常真人之比。故其所建宫宇，计年而成，其施助不言而至源源。宫正殿正西祠张上卿、吴宗师。实开山之主也。后以年迈归，以所蓄书画财物，尽数付与吴宗师。独携米南宫所宝研山石回。当朝诸名公若虞伯生，俱有研山诗。 
　　灵应万寿宫　元自开国始创建于西山，赐上名额，实自太保刘文正公之主也。其祖坛在上都南屏山，即太保读书处，有碑文纪事。而此坛天下有二焉，因着其开坛阐教之名氏次第于后：第一代宗师刘忠太保文正公；第二代李；三代张；四代林；第五代林；六代毛；七代谢；九代刘；十代谭；十一代潘。 
　　玄元万寿宫　官建，命女冠邵真人住持。 
　　弘阳宫、昭明宫、玄禧宫、洞神宫、葆光宫、重阳宫、建福宫、通真宫、宝玄宫、五岳宫、真常宫、清和宫、延寿宫、灵虚宫、修真宫、通真宫、玄天宫、披云宫、隆禧宫、静真宫、紫虚宫、龙泉宫、大清宫、金真宫、真元宫、朝阳宫、寿宁宫、清微宫、保和宫、通僊宫、寿阳宫、崇德宫、崇道宫、泉阳宫、洞真宫、玄虚宫、紫微宫、延祥宫、【（以上顺天府志引析津志。）】 
　　兴圣宫　丹墀内多桃李。【（日下旧闻考卷三十一引析津志。）】 

　　●河闸桥梁 

　　京闸坝之源，来自昌平白浮村，开导神仙泉。西折南转，循山麓，与一亩泉、榆河、玉泉诸水汇合，自西水经护国仁王寺西。右始： 
　　广源闸二　在寺之西。 
　　会川闸二　在西水门外。水由北方入城，万亿库泓渟，东出抄纸坊。 
　　朝宗闸二　在抄纸局外。此水直出高梁桥，入海子内。 
　　澄清闸二　有记，在都水监东南。丙寅桥二，蓬莱坊西水自枢密桥下南熏桥、流化桥，出南水门外，入哈达门南文明桥下。 
　　文明闸四　在哈达门第二桥下。有皇后水磨一所。 
　　惠和闸二　在魏村苇场官柴埠。有民磨一所。 
　　庆丰闸二　在籍田东。 
　　平津闸三　在郊亭地。 
　　溥济闸二　在午磨。 
　　通流闸二　在通州之西北。 
　　高丽庄广利闸二　至元二十九年八月丁巳得卜兴工，三十年七月工毕。平章政事段贞专董其事。朝臣奏，遂以其兴造始末成就数陈，世祖嘉其有成，赐名通惠。倡瑞建言，图上方略者，昭文馆大学士中奉大夫知太史院领都水监提调通惠河导漕运事郭守敬也。凡水之上下二百余里，置闸节水二十四，实有利于国矣。 
　　朝宗闸　即国家鹜鴈之地，水草丰茂。 
　　万岁山土，乃是畏吾儿之天山，又名金山。山之中有泉若乳，彼中名曰孙脑儿。金章宗与畏吾儿结婣，移北山并泉来燕，成此山，厌其王气也。详见志中。山之东北有鹿苑，并诸珍禽异兽。【（舆地要览：山在宫墙内，下有太液池。）】 
　　高梁河　原出昌平县山涧。东南流至高梁店，经苑平县境，由和义门北水门入抄纸坊泓渟，逶迤自东坝流出高梁，入海子内，下万宁闸，与通惠河合流，出大兴县潞河。诗【（百咏）】 天上名山护北邦，水经曾见驻高梁。 
　　一觞清浅出昌邑，几折萦回朝帝乡。 
　　和义门边通辇路，广寒宫外接天潢。 
　　小舟最爱南熏里，杨柳芙蕖纳晚凉。 
　　马落河　在湿水东南，悬流注壑，奔滩十丈，谓之马落泉。亦孟门之流也。 
　　白沟河　在安肃州北十五里，亦距马河。宋与辽分界之处，即此也。 
　　朝鲜河　此亦名卢沟河。然大一统志与天京事略并无朝鲜河，金惟存金故老赵闲闲题诗：河分桥柱如瓜蔓，路入都门似犬牙。落日卢沟沟上柳，送人几度出京华。杨庸斋：长河飞下九天来，万古滔滔绕隗台。浪滚横冲沧海去，势雄直截此山开。枇陵独□鳌头豆，汇岸难防脚底雷。曾见西风飘一叶，恰如仙子泛槎回。刘时斋：卢水东边好市廛，风光满眼尽平川。无端一片青山影，遮断斜阳半壁天。【（此即云沟、杨沟，水名鲜河也。）】 
　　万安桥　在五门外，古今号为国桥。见后注，有诗题咏。 
　　龙津桥　在丽正门外，俗号第一桥。 
　　朝宗桥　在左掖门。 
　　拱宸桥　在右掖门。 
　　福宁桥　在隆福宫前。 
　　朝阳桥　在东华门外，俗名枢密院桥。 
　　通明桥　在光禄寺西，俗名酒坊桥。 
　　保康桥　在柴房东，俗名柴垛桥。 
　　云集桥　在南水门内，碑刻流化桥，有碑。 
　　望云桥　在后红门东，今澄清下闸。 
　　神道桥　在红门北东，俗名烧饭园桥。 
　　盈进桥　在万亿库前。 
　　洪济桥　在都水监前石甃，名澄清上闸，有碑文。 
　　会通桥　在旧省西。 
　　升平桥　在厚载门，通海子水，入大内。 
　　析津桥　在顺承门外。 
　　中和桥　同上。 
　　金绳桥　在西镇国寺前。 
　　文会桥　在文明门外。 
　　观光桥　在南城通玄门外。 
　　无名桥　白云楼西一。旧省前一。万亿库东二。西水里一。健德门里外二。肃清门里外二。健德门斜街二。坝河南一。安贞门十字街二。崇仁门里外二。葆光庵东一。坝仓前后五。光春门外一。长春宫水门外一。中书省前一，西一。旧省前一。丽正门外二。丽正宫西二。文明门内外三。平则门内外二。肃清门内外二。光熙门内外三。崇仁门内外二。健德门内外二。斜街二。安贞门内外二；十字街二。顺承门内外一。万新仓金水河一。海子西金水河一。隆福宫西一。社稷坛前一。万亿库东二。坝仓前后五。和义门内外三。通政院东一。万斯仓前三。商税务前一。卫仓西北角一。四隅头一。和义门北一。羊角市一。御史台西一。齐化门内外二。札鲁火赤衙东一。西水门一。更鼓楼一。永济仓东二。太仓前一。庆寿寺东西二。十字寺前一。河西寺前一。万安寺东二。夹各参政宅后一。铁平章宅后一，俗呼舍命桥。张法师庵西一。葆先闇东一。忽都不丁宅东一。蒲萄园金河一。会城门西一；门外一。崇智门外一。光泰门外一。长春宫水门外一。青墓子南一。 
　　卢沟桥　在京南三十里。水源出金口，即浑河。水至卢沟，波涛涌汹，狂澜迭出，石齿相角。上架石梁，平砥如平。上有狮子阑楯。杨庸斋诗：石齿相衔跨两堤，半空隐隐卧虹霓。阅残浮世千狮子，踏破晴霜万马蹄。气象北连山脚远，波涛东压海门低。年来斫尽青青柳，依旧阑干玉削齐。杨陶然诗：十二飞虹架石梁，上都津要会羣方。月钩落水玉痕冷，海气截天清影长。华表未归千岁鹤，紫垣曾望五云乡。丰碑谩说规模远，此日河流一苇航。陈刚中八景，卢沟晓月诗：长桥弯弯抵海鲸，河水不溅永峥嵘。远鸡数声灯火杳，残蟾犹映长庚明。道上征车铎声急，霜花如钱马鬣湿。忽惊沙际影摇金，白鸥飞下黄芦立。太保刘文贞公秦楼月：琼花坞，卢沟残月西山晓。西山晓，龙蟠虎踞，水围山绕。昭王一去音尘杳，遥怜弓剑行人老。黄金台上，几番秋草。 
　　西寺白玉石桥　在护国仁王寺南，有三硔，金所建也。庚午至元秋七月，贞懿皇后诏建此寺，其地在都城之西，十里而近。有河曰高良，河之南也。焦景山有诗云：凿断昆仑白玉根，遐观如雪冻犹存。摩娑体质微生润，雕琢工夫不见痕。碧水远连深洞府，红尘平没老乾坤。游鱼到此忽惊去，应畏珉鲸势欲吞。 
　　高梁河桥　自西来，流于东，入万亿库桥，过抄纸坊下闸。 
　　铁平章桥　自西而东过桥，过东散漫流入于玄武池。 
　　烧饭桥　南出枢密院桥、柴场桥。内府御厨运柴苇俱于此入。下则官酒务桥、光禄寺流化桥。此水自高梁桥入城，而出城至通惠闸，方得到通州。此为御河皇后酒坊桥。 
　　马市桥　水自东流入咸宜坊，西至曩八总管府桥，顺城门石桥，转东隆福宫桥，流入于太液池。流出周桥右。水自西北来，而转东至周桥，出东二红门，与光禄寺桥下水相合流出城。 
　　丽正门南第一桥、第二桥、第三桥　此水是金口铜闸水，今涸矣。 
　　文明门南桥二年，于上发卖菓菜杂物等货。 
　　通惠闸下土桥。齐化门外土桥　过东岳与通州，内有土桥。 
　　平则门外西土桥，健德门内石桥，光熙门内土桥，崇仁门内土桥，顺承门内石桥，入南城彰义门桥，西又一石桥。 
　　和义门外石桥　金所建。 
　　肃清门桥 
　　双桥　灵椿坊北。 
　　干桥　思诚坊。 
　　瀑桥　虹桥在通州河东三十里。 
　　丙寅桥　中闸，有记。 
　　酒务桥　光禄寺。 
　　流化桥　酒坊桥，中正院属，即典饭局。 
　　库桥、崇仁桥、草市桥。西曩八总管府桥。管帝师钱粮。 
　　隆福宫桥。 
　　安利桥　在丰宜门外。 
　　天津桥、通津桥、西山桥、御龙桥，圻甸概管一百八十二名。飞放桥。【（引自徐氏铸学斋抄本析津志）】 
　　万宁桥　在玄武池东，名征清闸。至元中建，在海子东。至元后复用石重修。虽更名万宁，人惟以海子桥名之。【（日下旧闻考卷五十四城市引析津志）】 
　　安济桥　在铁平章宅后。【（日下旧闻考卷一五六引析津志。）】 
　　高梁河　由铁平章桥流入玄武池。【（日下旧闻考卷一五六引析津志。）】 
　　周桥　义或本于诗，造舟为梁，故曰周桥。【（日下旧闻考卷三十一引析津志）】 
　　闸河水门　在和义门北。金水河水门在和义门南。肃清门广源闸别港有英宗、文宗二帝龙舟。【（日下旧闻考卷五十三引析津志。）】 

　　●古迹 

　　郊天台　在京城之南五里，有壝，设郊祀署主之。累朝故事：至治三年冬，上亲祀。至正十五年冬至日，上再祀。金大定十一年，拜郊所建。国朝因之，事实备载太常。 
　　燕台　在南城奉先坊元福寺内。十五年前木庵英长老有诗：于期已死不复返，空有层台壮古燕之句。此台乃后人刱置，以惑于时者，不过慕名而已。又按通鉴：秦始皇十八年，其将樊于期得罪于秦，亡之燕。太子丹受而舍之。此本纪燕人相传言，今奉先坊元福寺内者是也。 
　　远风台　在燕京丰宜门外，西南行五里。韩御史之别墅也。 
　　轩辕台　在京西，世传黄帝筑此台。李白云：燕山雪花大如席，片片飞入轩辕台，即此也。 
　　易台　在易水上，送别荆轲之台也。 
　　笞女台　在南城放生池东，高三丈，蒿草芃芃。诹之乡老，俱称辽萧太后笞宫女于上，因名之。 
　　华阳台　索隐曰：燕太子丹与樊将军置酒华阳馆，出美人鼓瑟。轲曰：好手。断之盛以金盘。又与千里马。曰：马肝美。复杀马进肝。此燕饮之台，又非易水酌别之台。 
　　葆台　在南城之南，去城三十里。故老相传，明昌时李妃避暑之台。无碑。志所记有寺甚壮丽。乃故京药师院之支院也。 
　　洗妆台　在南城。金故宫之西，寿安酒楼之北。此台贮李妃，以为梳妆之所。今昭明道观是也。殿后故基尚存。其寿安酒楼者，即南中和槽坊也。 
　　阑马台　高十丈，与黄金台相峙。 
　　中心台　在中心阁西十五步。其台方幅一亩，以墙缭绕。正南有石碑，刻曰：中心之台，寔都中东、南、西、北四方之中也。在原庙之前。 
　　钓鱼台　在平则门西花园子，金章宗于春月钓鱼之地。今虽废，基址尚存。【（引自徐氏铸学斋抄本析津志）】 
　　玉渊亭　在高良河寺西，枕河堧而为之。前有长溪，镜天一碧，十顷有余。夏则熏风南来，清凉可爱，俗呼为百官厅。盖都城冠盖每集于斯，故名之。 
　　草三亭　在南城者最多，率皆贵游之地。金朝故老，多有题咏，我朝增制不少。北城惟斜街南有数处，如望湖是也。 
　　松风亭、天香亭　俱在五门之东南御花园。【今废矣。】 
　　望湖亭　在斜街之西，最为游赏胜处。 
　　通潞亭　在通州。王莽置通潞县时建，至今遗址尚存。 
　　匏瓜亭　在燕之阳春门外，去城十里。亭之大，不过寻丈。又匏瓜乃野人篱落间物，非珍奇可玩之景。然而士大夫竞为歌、诗，吟咏叹赏，长篇短章，累千百万言犹未已。 
　　野春亭　在大都文明门外，俗号刘十二之别墅也。 
　　五花亭、寿山亭、翠云亭、锦波亭、岁寒亭、碧云亭、独秀亭、紫燕亭、湛然亭、月波亭。 
　　遂初亭　在京施仁门北，崇恩福元寺西门西街北，旧隆禧院正厅后。乃章子有平章别墅也。 
　　玩芳亭　在燕京东营内。乃粟院使之别墅，一时文彦品题甚富。 
　　礼贤亭　在健德门外十里。即接官亭，迎送北来官。 
　　半山亭　在居庸关内。行一半则见之。 
　　锦江亭 
　　芙蓉亭　今为马头陀寺，贮藏经。此亭制作新奇，甲于南北二城匠氏。内皆拱斗，今时为槽房之冠。 
　　饮山亭 
　　婆娑亭　在彰义门里近南，乃词客马文友别墅也。 
　　郦县亭　在涿县娄桑里，拒马河所从，乃刘先主故里。 
　　南城坊有唐卢龙节度使刘怦碑，颜真卿頵书丹。其碑至厚，长四尺。至正壬寅二月，凿断作四截，以象舆入内庭为台。四斡耳朵：西第一位，名迭住斡耳朵；第二位，世祖斡耳朵；第三位完者笃斡耳朵；第四位浑都笃斡耳朵。【（引自徐氏铸学斋抄本析津志）】 
　　状元楼　前金人任提领建于燕京。原在蓟门北街西。 
　　庆元楼　在顺承门内街西。 
　　白云楼　在北省之西，健德门南十字街西角上。馆名既醉。【今废。】 
　　乐善楼　在文明门里百步，面东，御史台南。【今废。】 
　　紫云楼　在文明门之北，馆名黄鹤。【近废。】 
　　丽春楼　在顺承门内，与庆元楼相对，乃伯颜太师之府第也。今没官，为大司农司楼。今祠佛焉。 
　　朝元楼　在顺承门内，近石桥，庆元楼北。 
　　望海楼　在都水监北东一百五十步，燕帖木儿师为相时所盖。今废，惟存基址与佛堂耳。以其去海子密迩，故名。 
　　飞宇楼　在钟楼街西北。太平时最为胜丽。 
　　凝翠楼　在肃清门西，高梁河南。 
　　安贞楼　在安贞门里。 
　　太平楼　在丽正门外西巷街北。今钟楼街前亦有之。 
　　德星楼　在丽正门南，状元楼北。 
　　怀安楼　在北省西。 
　　长生楼　在故京丰宜门北，街东。 
　　披云楼　在故京燕之大悲阁东南。题额甚佳，莫考作者。楼下有远树影，风晴雨晦，人皆见之。 
　　倚风楼　在燕。 
　　寿安楼　在燕京亡金皇城内，东华门之西，街南中和槽坊也。 
　　西楼　在燕市。 
　　明义楼　在燕市东。大安楼在西；仁风楼在南。以上三楼在燕市西，瓦楼三是也。 
　　崇义楼、县角楼、揽雾楼、遇仙楼　以上俱在南城，酒楼也。今多废。 
　　崇曦楼　在平则门外，升平馆北。 
　　梳洗楼　在开阳坊。金所建，废有基址。 
　　远楼　荣禄大夫程公雪楼所创之楼也。 
　　庆春楼　在顺承门外。 
　　应天楼　在金正阳门。【废。】 
　　喜云楼　在阁前。 
　　明月楼、泰初楼。【（引自徐氏铸学斋抄本析津志）】 
　　钟楼　京师北省东，鼓楼北。至元中建，阁四阿，檐三重，悬钟于上，声远愈闻之。【（日下旧闻考卷五十四城市引析津志。）】 钟楼之制，雄敞高明，与鼓楼相望。本朝富庶殷实莫盛于此。楼有八隅四井之号。盖东、西、南、北街道最为宽广。【（日下旧闻考卷五十四城市引析津志。）】 
　　齐政楼　都城之丽谯也。东，中心阁。大街东去即都府治所。南，海子桥、澄清闸。西，斜街过凤池坊。北，钟楼。此楼正居都城之中。楼下三门。楼之东南转角街市，俱是针铺。西斜街临海子，率多歌台酒馆。有望湖亭，昔日皆贵官游赏之地。楼之左右，俱有果木，饼面、柴炭、器用之属。齐政者，书璇玑玉衡，以齐七政之义。上有壶漏鼓角。俯瞰城堙，宫墙在望，宜有禁。【（日下旧闻考卷五十四城市引析津志。）】 
　　五位殿　世祖所立，在太子房子后，正四斡耳朵之北后。 
　　遵诲堂 
　　厚德堂 
　　大冶堂　铸钞板。 
　　近光堂　崇文监周伯琦记。 
　　神机堂　在太医院。阿尼国公所铸铜人。谢端记。 
　　慎守堂　留守司。 
　　东善堂　译定使司。 
　　仪礼堂　在太常礼仪院。 
　　平成堂　都水监首领官幕次亭。 
　　持盈堂　中尚监。 
　　帅正堂　都府。 
　　源泉堂　户部官抄钞所，涌泉堂顿钞本。 
　　寅清堂　大乐署。 
　　涌泉堂　抄纸局。 
　　肃雍堂　太禧宗禋院。 
　　秋月堂　张公弁学士所居。 
　　养种堂　在藉田署。 
　　甘露堂 
　　文会堂 
　　丽泽堂　在园桥广阳坊。 
　　施水堂　京师乃人马之宫，分为一统。都会之朝，公府趋事者，非马曷能集事，城大地广故也。而马疋最为负苦，其思渴尤甚于饥者。顷年有献施水车，以给井而得水于石槽中，用以饮马。由是，牛畜马匹之类咸赖之。仍依于释氏之侧，庶几毋劳于民，不妨于其力。其制，随井浅深，以荦■〈石甬〉水车相衔之状。附木为戽斗，联于车之机，直至井底。而上人推平轮之机，与主轮相轧，戽斗则倾于石视中，透出于阑外石槽中。自朝暮不辍，而人马均济。古无今有，诚为可嘉。故记之以旌其善。凤凰池一，思诚坊　青杨树下一，钟楼东一，草市一，集贤院西一，礼拜寺前一，大长公主府对门一，火者门一，文明门内一，齐化门外一，平则门外一，西宫北一，此为祖。太庙西一，湛露坊南角上一，普照寺庙前一，平则库前一。【（引自徐氏铸学斋抄本析津志）】 
　　山子上殿阁，其道自光天殿西出红门，转南入红门，转北至转角处过西，有新殿，一派三处，始到山子东畔。东有木香洞，并山里菓子树六、七株，皆拱抱高蔓，前南有浴堂。堂前东西有殿，龙舟在西屋下。山子西有大殿屋，一派直抵西墙下。山殿上内顿一小金殿，刻漏仪制在焉。皆出自宸衷睿思，为宫庭甲冠。四傍甃植奇誉，若献秀呈祥，松栢茂悦，美丽明时。此山即隆福宫基之旧也。阁前南有大正殿，殿之前有两尖亭，对峙于灵沼之东西。北宫林木森爽，有阆苑清幽之胜。阑禁自肃，无或违焉。壬寅年冬，圣上新建刱九龙殿，其缔构高广，尤为奇伟。兴圣宫后高阁与大都总管府正相对。【（此诸邑人匠都管、总管府。）】 入内红门西，即墙内鹦歌房。又西绣女房。墙外南墙内是圆殿，一直板房。前即延华阁，东西北有扶空阁。东有芳壁殿。阁西有娑罗树。微清殿西有大威德殿。墙西有方碧亭。正北有两所花房。在南北延华阁东南，偏浴堂西，畏吾儿佛殿。正南前，延华之门。畏吾殿东墙外，有木香殿。延华东芳壁夹墙外，有红门。入四方墙内，有鹿顶，东西相向二殿。 
　　木香洞、延华阁前南高墙即徽仪阁。西宣文阁。徽仪阁东，有红门入宫，又东有水浸亭在。【（顺天府志引析津志。）】 
　　门殿记：应天门十一楹，左右有楼，门内有左右翔龙门及日华、月华门。前殿曰大安，左右掖门。内殿东廊曰敷德门。大安殿之东北为宫。正北列三门：中曰粹英，为寿昌宫，母后所居也。西曰会通门，门北曰承明门，又北曰昭庆门。东曰集禧门，尚书省在东外，其东、西门，左右嘉会门也。门有二楼，大安殿后门之后也。其北曰宣明门，则常朝后殿门也。北曰仁政门，傍有朵楼。朵楼上有两高楼，曰东西上阁。门内有仁政殿，常朝之所也。宫城之前廊，东西各二百余间。分为三节为一门。将至宫城，东西转角，有廊百许间。驰道两傍植柳，廊脊覆碧瓦。宫阙殿门则纯用碧瓦。应天门，旧名通天门。大定五年更。七年改福寿殿曰寿安宫。明昌五年，复以隆庆宫为东宫，慈训殿为承华殿者，皇太子所居之东宫也。泰和殿，泰和二年更名庆宁殿。鱼藻池、瑶池殿位。贞元元年，建有神龙殿，又有会观亭，又有安仁殿、隆德殿、临芳殿。皇统元年，有元和殿、有常武殿、有广武殿，为击球习射之所。京城北有离宫，有大宁宫，大定十九年建。后更为寿宁，又更为寿安。明昌二年更为万宁宫。琼林苑有横翠殿、宁德宫。西园有瑶光台；又有琼花岛，又有瑶光楼。皇统元年，有宣和门。正隆三年，有宣华门，又有撒和门。 
　　金志：国初无城郭，星散而居，呼曰皇帝寨、国相寨、太子庄。后升皇帝寨曰会宁府，建为上京。辽上京改作北京。城邑、宫室，与中原州县廨宇制度，极草创。居民往来无间，自前朝门至后朝门，皆出入之路，无禁。孟春，击土牛，士庶老幼咸观于殿侧。民讼未决者，多邀驾而诉。至熙宗，始有禁。 
　　炀王弒熙宗，筑宫室于燕，三年成。城之四围，凡九里三十步。自天津桥之北曰宣阳门。中门绘龙，两偏绘凤，用金钉钉之。中门惟车驾出入乃开，两偏分双、只日开一门。过门有两楼，曰文、曰武。文之转东曰来宁馆。武之转西曰会同馆。正北曰千步廊，东西相向。廊之半，各有偏门。向东太庙，向西曰尚书省，至通天门。后改名应天楼。高八丈，朱门五，饰以金钉。东西相去一里又各设一门，左曰左掖，右曰右掖。内城之正东曰宣华，正西曰玉华。北曰拱辰。殿凡三十有六，楼阁备之。正中位曰皇帝正位，后曰皇后正位。位之东曰内省，西曰十六位，乃妃嫔居之。西出玉华门曰同乐园，若瑶池、蓬瀛、柳庄，各村尽在于是。 
　　都城四围凡七十五里，城门十二。每一面分三门。其正门四傍又设两门。正东曰宣曜，西、南、北已见前注。此四城十二门也。凡门各有武夫守卫，士夫过者不敢瞬目。内城正南门曰通天；正东宣华；正西玉华；正北拱辰。金碧翚飞，规模壮丽。 
　　光禄寺、万亿库、白云楼　俱有世皇御座。 
　　蓟门　在古燕城中。今大悲阁南行约一里，基枕其街，盖古迹尔。隳废久矣。 
　　汾门　在涿州南，武遂津北，近长城。史记世家云：孝成十九年，赵以龙光、汾门与燕；燕以葛城、高阳与赵。即此地也。 
　　闸河水门　在和义门北。 
　　金水河水门　在和义门南。肃清门广源闸别港，有英宗、文宗二帝龙舟。 
　　厚载门　松林之东北，柳巷御道之南。有熟地八顷，内有田。上自构小殿三所。每岁，上亲率近侍躬耕半箭许，若藉田例。次及近侍、中贵肆力。盖欲以供粢盛，遵古典也。东有水碾一所，日可十五石碾之。西大室在焉。正、东、西三殿，殿前五十步，即花房。苑内种莳、若谷、粟、麻、豆、瓜、果、蔬菜，随时而有。皆阉人、牌子头目各司之，服劳灌溉。以事上，皆尽夫农力，是以种莳无不丰茂。并依农桑辑要之法。海子水逶迤曲折而入，洋溢分派，沿演渟注贯，通乎苑内，真灵泉也。蓬岛耕桑，人间天上，后妃亲蚕，寔遵古典。【（引自徐氏铸学斋抄本析津志。）】 
　　泄水渠　初立都城，先凿泄水渠七所。一在中心阁后，一在普庆寺西，一在漕运司东，一在双庙儿后，一在甲局之西，一在双桥儿南北，一在干桥儿东西。 
　　葫芦套　在城南西。奉陪枢府相君祈雨南城，因过。所谓葫芦套者，乃相君之苑也。其内楼台掩映，清漪旋绕，水花馥郁，非人间景。于是济南魏中立赋诗云：葫芦套在城南隩，不期六月乘兴到。临歧一径由崇墉，夹道高杨若引导。周遭寒溜碧悠悠，动荡楼台影还倒。荷花荷叶展幽芬，绿水苍云竞偎靠。双双野凫戏分萍，小小渔舟出深澳。西轩虚敞眼室明，云扶远山齐戴帽。平生浪迹走西东，每遇林泉端酷好。亦知胜景难久留，且憩片时聊寄傲。快游不待美所并，应祷更奇雨飞瀑。 
　　恒斋、汲古斋　在燕京丰宜门里，园桥南岸之西。赵吉甫老人所建，在种德园内。 
　　东掖铜马　慕容隽据燕，有马骏而力，爱之。遂铸铜马像，置于东掖门外。今有铜马坊。 
　　闾城石兽　燕京之西，有故闾城。中有二石兽，至今尚存。然不知何代人所遗也。 
　　烧饭园　在蓬莱坊南。由东门又转西即南园红门，各有所主祭之，树坛位。其园内无殿宇。惟松柏成行，数十株森郁，宛然莙高凄怆之意。阑与墙西有烧饭红门者，乃十一室之神门，来往烧饭之所由，无人敢行，往有军人把守。每祭，则自内庭骑从酒物，呵从携持祭物于内。烧饭师婆以国语祝祈，徧洒湩酪酒物。以火烧所祭之肉，而祝语甚详。先，烧饭园在海子桥南，今废为官祭场。 
　　汴京司天浑仪　沈括存中所制，今在南城披云楼直南寺中，极工。 
　　南城彰仪门外，去二里许，望南有人家百余户，俱碾玉工，是名磨玉局。南城村有黄土坡，凡铸治佛像、供器、印篆，并及万亿库钞板，势须此处取土为沙模。年例，兵部以站车搬运，入美利库中用。 
　　抄纸局　西南近城，原系阿哈马平章花园。至今金莲沼尚存二区。【（引自徐氏铸学斋抄本折津志）】 
　　韩御史，先世禹城人。城南远风台为别墅。诸老有诗。【（日下旧闻考卷九十郊垧引析津志。）】 
　　双青杨树大井，关帝庙。又北去，则昭回坊矣。前有大十字街，转西大都府巡警二院。直西，则崇仁倒钞库。西，中心阁。阁之西，齐政楼也。更鼓谯楼。楼之正北，乃钟楼也。【（日下旧闻考卷五十四城市引析津志。）】 
　　通州都漕运司，在通州大道之北。【（日下旧闻考卷一百零八京畿引析津志。）】 
　　齐化门外有东岳行宫，此处昔日香烛酒纸最为利。盖江南直沽海道，来自通州者，多于城外居止，趋之者如归。又漕运岁储，多所交易，居民殷实。【（日下旧闻考卷八十八郊垧引析津志。）】 
　　澄清闸　隽景山诗：六丁竭力用工夫，不用长虹枕海隅。石齿冷涵云迹润，树头寒挂月轮孤。嘶风宝马踏晴雪，出蛰苍龙戏贝珠。伫立细看今日事，临邛未遂马相如。【（日下旧闻考卷五十四城市引析津志。）】 
　　刺斡耳朵者，即世祖皇帝之行在也。每圣上巡幸上都者，盖亦行国赋民力，其圣虑周知，非实以清暑为事也。此故老相传，独异乎今时所闻。盖过此口汉儿山，有界限，名靼靼山，万里如坻。【（永乐大典卷七七○二京字韵八页上引析津志。）】 
　　白塔　在大圣寿万安寺，平则门内。 
　　黑塔　在大天源延圣寺，太平坊。 
　　青塔　永福寺青琉璃。 
　　唐悯忠寺无垢净光塔　有铭，范阳府功曹参军兼节度掌书记张不矜撰。至德二载建。我闻西方有大圣佛伽，号曰觉。在迦毗罗城精舍阁内，能庇极四天，超证诸果，而毫照劫界之外，罔不谛听而归之。时战荼外道，昧佛威力，有善相者谂之曰：汝当堕无间大地狱，受旃檀罗业。若能悔过从正，悛心归真，当于劫，毗罗城三歧古塔，崩坏日久，无人修崇，能造轮枨，书陀罗尼咒于其塔内，念诵精持，减罪恒沙，受大安乐。其名曰无垢净光塔。夫塔者，所以●像生敬祈者；所以昭德塞违，处诚依投，罔不示应。我大唐皇帝陛下，孝因冥感，圣以天资。太上皇不宰功成，禅代法禹，创业垂统。时邕象尧复宝位，为太与兆人，为父母珍符景命，充溢寰瀛，止难锄凶，洗清天宇。光禄大夫范阳郡大都督府长史、河北节度兼度支营田海运等使、摄御史大夫归义王史思明，硕量天假，宏谋神授，仁被动植，忠越古今。竭节布恳，成成其名。砥心砺行，存乎道。昔在平卢也，于曹禅师早发弘愿，于彼造塔。初，经始未构，属中原乱离有难，便赴范阳，其塔便罢修葺。今重承因命，允厘东郊，缅想诚式，副前愿。敬于悯忠寺般若院，造无垢净光塔一所。池五饰，工力已周。夫其始也，堙垝墉精院，掘地及泉，寔其炭隐，以金椎岌其阶。公输运斤，离子督墨，摹规彟矩，而陶甓雾集，俗驰缁走，而翎甓云屯，工以子来，人以心竞哉。生明月既望，乃勤朴斵夫。其甃凹磨凸刓方铲圆，龙鳞错落以用，密虎杰竖以攒扣，栱杈以分，赴绮疏回，合以洞开。夫如是，月有旬矣。尔其层构削成，枨轮孤耸，金幢插汉，截虹霓以中分。宝铎连星，碍舒而假道。密迩睚眦以缺立，羣仙□曳而下来，恠兽蜿拏而捧龛。石人赑■〈厂外赑内〉，以承级崒。若蓬壶仙馆，耸珠阙重，皎如天台四明，莳琪林于绝顶。夕而望之，月当蒙汜，星辰皛晃而攒临；晓而望之，日上扶桑，云霞蔽亏而捧出。既忏诸累，能植胜缘。时八部天人，九有缁俗，日夕匍匐而归之。徒观其趋福庭，登梵扃，披倒景，跻重冥，启洞户，排疏棂，勃崒嶙峋青荧。俯瞰万像，平步高玄，回惶恒悸。既如折玄牝于阊阖，涉级聚武，又若搏壁上翠屏。尔乃周游层甍，婴倚飞楹，栈道诘立，四顾而震魂。井干陵临，穷览周流而失瞬。至于契法者，湛乎真寂。悟入解者，得乎律梁。于是舣涅盘岸，屏瀑流河，窥其神咒，置于层剎之中。峩峩梵幢，列于毘罗之院。逗影而入，苦皆忏闻铃。而三业都捐，用能禅佑熙朝。希嘏保佑门阀，修文偃武，康于极乐之回归。马休牛皷，腹于革胥之代，求蒙是作，式创铭云：都聚相之严厉兮，巍然孤耸；如天下来兮，若地之踊；琼龛层剎兮，骈巃嵷；龙蜿兽拿兮，鬼神捧；轮枨岌嶪兮，土宇瞻悚；铃音聪合兮，威力潜拱；亚相持边兮，被光宠；镇此门兮，谋重；富国保家兮，千万亿。 
　　东一塔　安禄山所建，塔内有苏灵芝墨迹在内。 
　　昊天妙圣塔　今砖。 
　　延寿殊圣永昌塔。竹林寺塔。崇孝塔。奉福寺塔。以上木塔。 
　　门头塔。玉浮图。【唐普庆寺。】 圣安庄塔。天王塔。永安寺琉璃青双塔。 
　　圣寿庄塔　在大兴县，砖。万安塔、砖。石佛塔、砖。羊市塔、砖。高家塔。龙虎台塔、砖。通州石塔。砖。荼毘塔。海云可庵双塔【在庆寿寺西。】 石佛寺塔。【（顺天府志引析津志。）】 


　　●大都东西馆马步站 

　　钦惟圣朝一统天下，龙节虎符之分遣，蛮陌骏奔之贡奉，四方万里，使节往来，可计日而至者，驿马之力也。本驿，上隶朝省，下达万邦，乃车书辐凑之所。供亿丛剧，驰传实繁。服役者，有罄家之忧。居贫者，有逃家之苦，无能伸诉，亦云久矣云云。 
　　国初，驿站有诸都统领使司。寻改升通政院。皇庆初，院革属夏官，亲站则有驿令提领之职。较站赤于军民鼎峙而不可漏废也。然宣朝廷之政，速边徼之警报，俾天下流通而无滞，惟驿为重。至元七年，裕宗之在东宫也，谕诸路如前规。大德五年，通政院奉令旨，各路收地造籍，诸人毋得争夺云云。至正二十年五月十九日，皇上御延春阁，大臣平章塔失迭木儿等官奏：因为近年调兵，军储仓廪不敷。若不各处措备呵，怎中？俺商量来，陕西所辖延安路，与东胜州相近有。今后专委陕西省官一员，延安路所出粮斛内斟酌交和籴，运赴东胜州收贮，攒运入京等事。制曰：可。至正二十年七月十五日，欢真怯薛第一日，明仁殿里，有时分，速古儿赤八都帖木儿、云都赤塔海帖木儿、殿中纳哈出、给事中哈儿八占等有来，省官每商量有，失列门平章、普贤奴都事、直省舍人马儿荅沙等奏：即目各处调兵之际，全藉馈饷供给，已经差官于延安等处和籴粮斛，就于彼处创造船只，径由黄河运至东胜州，权且收贮，攒运入京。若不验其陆路远近，整治站赤，诚恐临时失悞。俺商量来，而今东胜至白登伍处，元设牛站。并使牛人户除见在外，其余不敷人户，差官佥补。所少车辆、牛只、布袋等物，收买成造。夏永固刱设车牛站一所，合用站户，除军站外，委兵部官于附近州县相应人户内佥，权且应当，事宁之后，各归元役。每站设驿令一员，专一提调一应事务。仍将各站人户，除免杂泛差役，和雇和买，怎生么道太子根前，启呵圣旨识也者。么道奏呵奉圣旨那般者。钦此。牛站所　东胜、段家村、下水木大祖、丰州、三庄、八撒、徒道子、上泉、白登县、台头、夏永固、两家店，通一十四处。 
　　骆驼站　宁夏运粮，即延安粮运入东胜，所造船只顺流而下。 
　　站赤　大都驿，元额马一千三十七疋，驴二十头。目今见在马二百单九疋，驴五十二头。 
　　陆运提举司　元额站车五百八十九辆，目今四十七辆。 
　　大都步站所　元额站车一百九十四辆，目今六十五辆。舟站、骆驼站、牛站、车驾幸滦京往还，见国朝岁纪。 

　　天下站名 

　　○天下站名 

　　大都　【西东四十里至】 通州　【六十里】 夏店　【一百】 
　　蓟州　【一百二十里至此分四路：一路正东至遵化，转东北至北京。一路东南至玉田，东北行至永平，正北至北京。一路东北行八十里】 遵化　【九十里东北】 滦阳　【六十里】 富民　【百二十里】 宽河　【一百里】 神山　【一百里】 富峪　北京　【今大宁】 玉田　【正东八十里】 丰润　七个岭　【八十里】 永平　【正北五十里】 建昌　【四十里】 上滦　【八十里】 大姑【九十】 新店　【七十】 木思　【六十里】 甜水　【六十里】 家店　【七十里】 城子　【八十里】 大部落　北京至【北分二路：一路正北至阿木哥大王府，一路正东行至驿安。】 
　　大宁　【北京八十正北】 恩州　【八十里】 花道　【八十里】 狗羣　【东北三十里】 高州　【正北】 阿木哥大王府　【正东一百里】 叉道　【一百十里】 西部落　【七十五里】 桥子站　【东南七十里】 鹿窖　【一百二十里】 柳树部落　【一百二十里】 驿安　【至此分二路：一路东北行至西洋州，一路南行转东南至渖州。】 
　　驿安　【东北百五十里】 洪州　【一百二十五里】 宁昌　【一百二十里】 庆云　【正东偏南】 成平府大安　【正北一百十里】 
　　贾道铺　【正东微北一百一十里】 韩州　信州　大水泺　【正东百二十里】 十八里　【九十】 胡里出【东北百二十里至西，一路东行至塔海万户】 　洋州【至北分三路：一路正北肇州转东北至吉答。一路北行转东至唆吉】 　西洋州【正北】 斡母　【百二十】 肇州　【正东北三十里】 塔鲁　【东北百四十里】 泰州　【百二十】 离怕合　【一百】 迪失吉　【正北一百】 吉答　【至此分二路：一路东行至失宝赤万户，一路西行至吾失温，其西接阿木哥。】 
　　吉答　【正东】 牙剌　【百二十】 捻站　【百二十】 苦怜　【八十】 奴迷　【百三十】 失怜　【百四十】 和伦　【百一十】 海里捏耒　【一百】 阿余站　失宝赤万户　吉答　【正西】 吾怜　谋丹　招安　啖鲁　斜鲁　唆吉　纳的移里迷　桓端吉　回引　忙剌　吾失温　【其西】 阿木哥 
　　西祥州　【正东】 宾州　【一百一十】 韦口铺　【百二十】 干木火　【百一十】 上京　海哥　【七十】 鹿鲁　【八十】 捻站【七十】 不牙迷　【一百】 捻站　【百八十】 哈散　【百七十】 吾纳苦　【百三十】 忽帖罕　塔海万户　【正南八十】 特甫　建州　【东南一百】 石敦　【一百】 散迭　【正东一百】 阿忽　【一百】 禅春　【一百】 阿母　【一百二十】 阿剌　【一百二十】 唆吉【至此分二路：一路正东微北至永明城，一路正东南至合懒丹。】 
　　唆吉　【正东微北百二十里】 石迪　【正东北五十】 甫丹　【百一十】 东洋州　【百二十】 土罗火　【百三十】 希田　【百二十】 开元　【正东】 孛迷　梁母　孛吾　阿失吉　舍站　永明城　【其东海东南百一十】 谋丹　【百一十】 南京　【百一十】 蛮出海　【七十】 蓬苦　【百三十】 毛连苦　【百二十】 木吉　【百一十】 迭甫　【百四十】 阿剌可失列【百四十】 瑞州　【百二十】 青州　【百一十】 洪宽　【百二十】 合懒府【高丽后门其东海】 
　　驿安　【正南百二十】 懿州熊山　【百一十】 驿昌　【一百】 崖头　【正东百二十】 彰义　【自此分二路：一路正东至渖州，一路正东偏南至洞仙。】 
　　彰义　【正东】 渖州　【正南百二十】 东京　【南东六十里】 头馆　【正东六十五】 甜水　【正东微南六十五】 连山　【七十】 龙凤　【七十】 斜烈　【七十】 开州　【六十】 阳站　【四十】 驿昌站　谊州　【六十】 灵州　【九十五】 宣州　【九十】 云兴　【百二十】 安信　【九十】 都获　【九十】 肃州　【八十五】 安定　【六十五】 东宁　【六十】 生阳　洞仙【其东海，其北接合懒府。】 
　　大都　【正北微西】 昌平　【西北八十】 榆林　【西行至统幕分二路：一路北行至上都，一路西行至】 雷家站　【九十】 宣德【一百二十】 夏永固　【正南九十】 天成　【六十】 白登　【六十】 牛皮岭　【正西五十】 大同　【西南九十五】 西安社　【九十九】 安艮子　【七十】 广武　【七十】 太和岭　【正南偏西界】 鴈门　【九十五】 原平　【正西南】 九原　【正南偏西六十五】 成皆　【正南八十里】 冀宁　【一路自夏永固不过河，直正北一百里　石岭关。又正北四十里　忻州。又正北八十里，崞州。又正北偏东八十里　鴈门。代州在东十五里。又正北一百里广武。又正北偏东安银子。正北八十里】 洪赞　【正北转东八十】 鵰窝　【正北偏东八十】 赤城　【八十】 独石　【东北八十】 牛羣头　【六十】 明安　【六十】 李陵台　【正西三十六站入和林】 　桓州【至上都】 
　　上都　【正东北二十里】 上道　【百三十】 七个营　【百二十】 尖山寨　【正东偏南百六十】 涌泉　【正东百二十】 新店【至此分二路：一路正北偏东十五里至松州，一路正东偏南一百一十里至吴家堡与狗羣道合。】 
　　西南【七十】 良乡　【六十】 涿州　【七十】 定兴　【六十见】 白塔　【六十五】 保定　【至此分为二路：一路西南行九十由庆都至真定。一路正南行由蠡州至大名。至此分为二路：一路由定兴至保定。一路正南由新城斜迤东南行至陆州。】 庆都　【六十】 中山　【五十五】 新乐　真定【自此分二路：一路正西行由获鹿至平阳。一路正南由滦城直至怀孟。】 保定【正南五十】 蠡湖　【七十五】 安平　【六十】 旧州　【六十】 南桥　【六十】 冀州　【七十】 宁化　【七十】 清河　【七十五】 曹仁【五十五】 馆陶　【五十五】 南馆陶　【九十】 大名　【至此分二路：一路正南孟固至汴梁、杞县。一路西南至内黄至汴梁。】 孟固　开州　中冉　黑冈　韩陵　杞县【至河南通许。】 真定　【正西八十】 获鹿　井陉　栢井　【七十五】 平漳　【七十】 芹泉　【七十五】 太安　【八十】 鸣嗛　冀宁　【正南七十五】 滦城　【四十五】 赵州　【七十五】 栢乡　【七十】 内丘　【正南偏西五十五】 顺德　【七十五】 临洺　【七十】 邯郸　【七十】 磁州　【七十】 彰德　【七十】 宜沟　【七十】 淇州【六十】 卫辉　【正西】 获嘉　【九十】 承恩　【九十】 怀孟 
　　冀宁　【正南偏西七十】 同戈　【七十五】 洪善　【七十】 贾令　【八二】 义棠　【八十】 灵石　【正南】 仁义　【东南六十】 霍州　【西南】 苗村　平阳　【至此分二路：一路西南由绛州至河中，一路东南由冀氏至怀孟。正北八十】 成皆　【正北偏东六十五】 九原　【正东北路】 平原　【九十五】 鴈门　大和岭　【东北七十】 广武　【七十】 安银子　【九十九】 西安社　【九十五】 大同　平阳　【正东二百三十】 冀氏　【东南三百三十】 潞州　【正南偏东二百三十】 泽州　【正南偏东百四十】 怀孟　【西南七十五　西北七十五】 绛州　【正南八十】 闻喜　【西南九十】 泓芝　【七十】 临晋　【正南偏西五十】 河中　大名　【西南】 内黄　【七十】 临河　【正南偏西八十】 中沟　【七十五】 史向　【九十五】 汴梁　涿州　【正南七十】 新城　【正南微东七十】 雄州　【六十】 任邱　【六十】 河间　【六十】 献州　【七十】 阜城　【八十】 景州　【六十】 陵州　【九十。至此分三路：一路东南由平原渡河至徐州。一路正东偏南至益都。一路正南偏西由东昌至归德。】 平原　【九十】 高唐　茌平【东南九十】 东阿　【九十】 石横　【一百四十】 东平　【正南偏西】 济宁　【东南七十五】 鱼台　【七十五】 潭口【七十五】 胡陵　【九十】 沛县　杨家场　秦沟 徐州【正东六十自北至淮安水站。】 吕梁　【东南一百】 邳州　阜河 
　　宿迁　崔镇　张思忠　【六十】 耿举沙　【六十】 大清口　淮安 
　　陵州　【正东】 德州　【正南百二十】 禹城　【东南一百二十】 济南　【正东偏南百二十】 明水　【一百】 淄莱　【七十】 金岭【七十五】 益都　【至此分二路：一路正东由昌乐至宁海，一路正南由盻阳至葛州。】 
　　益都　【正东七十五】 昌乐　【五十五】 潍州　【百五十】 崔官人　【一百一十】 莱州　【一百二十】 黄山　【百二十】 登州【百四十五】 孙脊　【七十五】 宁海　【东至海。正南七十】 般阳　【九十】 关店　【八十】 高桥　【正南微东九十】 司马　【九十】 葛州　【正南九十。至此分二路：一路正南由沂州至邳州。一路正东由莒州至宁山。】 沂州　【九十】 新王庄【南】 邳州 
　　葛州　【正东】 莒州　蜜州　胶州　宁山【东海】 
　　陵州　【正南偏西百二十】 东昌　【正南】 阳谷　【百二十】 曹州　【正南东九十】 归德　【至此分二路：一路正南由杏关至济州，一路正东由于山至徐州】 　归德　【东南百二十里】 于山　【一百】 下邑　【九十】 萧县　【六十】 楮兰　至徐州　【正南】 杏冈　亳州　【东南三百三十】 蒙城　【二百】 怀远　【一百】 濠州　徐州　【陆路正南由楮兰至扬州。水路由吕梁邳州　卒河　宿迁　张思忠　耿举沙　大清口至淮安】 楮兰　三村　【正南偏东】 灵璧　【正东偏南】 虹县　青阳泗州　【八十】 临淮　【正南偏东】 平原　【东南】 石梁　马塘　甘泉　杨州 
　　汴梁　【正南四十五里，至此分四路：一路正西由当阳至河南府。一路正南由朱僊迤里东南至蕲州。一路东南由杞县至寿州。一路西南由洧川至襄阳】 　朱僊镇　【五十】 雀桥　【正南微东七十】 鄢陵　【四十五】 屯沟　【四十五里】 清水【六十】 新寨　【七十】 上蔡　【七十】 蔡州　左冢　真阳　铜锺　罗山　【东南】 临崖　定远　【七十五】 黄陂【五十】 金竹　【三十五至】 麻城　【二百】 汉津　【正南偏东六十】 桃花　【正南五十五】 平楚　【四十五】 周家山　【五十里】 阳罗　【东五十】 矮州　【东南至黄陂二百其】 光州　黄州　【正东七十】 兰溪　【七十】 蕲州　【七十】 渡江　江州【北江西界】 
　　杞县　【正南偏西】 通许　【西南】 雀桥　【东南】 太康　【九十】 陈州　【一百】 项城　【七十】 界沟　【七十】 太和　【八十】 颕州　【正东稍南八十】 正阳　寿春　【正南】 临蕳　【微东六十】 瓦埠　【正东六十】 定林　【六十】 庐州　【六十】 马野【六十】 和州　【正东偏南六十】 六丈　【东南七十五】 仁义　水口　六合　真州 
　　淮安水站正南马站　宝应　高邮　邵伯　【至此分二路：一路水路正东由泰州至海州。一路正南由扬州至瓜步扬子江】 入淛　泰州　如皐　通州【海】 
　　汴梁雀桥　【正西六十】 洧川　【西南一百五里】 襄县　【六十五】 叶县　【六十】 保安　【六十】 裕州　【六十】 博望　【六十】 南阳　【正西偏南六十】 瓦店　【六十】 新野　【九十】 安营　【正北七十】 邓州　【西南】 襄阳　怀孟　【西南七十】 孟州【正南八十】 河南　【正东七十五。至此分二路：一路东南由襄阳至叶县。一路正西由新安至奉元。】 河南　【正南七十】 姬磨　【正南偏东百二十】 宝丰　【一百】 叶县　河南　【正西七十】 新安　【九十】 沔池　【七十】 硖石　【七十】 陕州　【九十】 灵宝　【七十】 湖城　【五十】 阌乡　【七十】 华阴　【西北即河中府】 华阴　【七十】 华州　【五十】 渭南　【八十】 临潼【七十五】 奉元　【正西五十】 咸阳　【五十】 兴平　【至此分二路：一路正北由干州至沙州。一路正西由武功至凤翔　九十】 
　　武功　【六十】 扶风　【六十】 岐山　【六十】 凤翔　【至此分二路：一路正西由咸阳至凤翔。一路正北由龙桥至察罕脑儿。至此分三路：一路正南由宝鸡至广元。一路正西由临汧至临洮。一路正北由小川至兰川，又见后。正北一百】 龙桥【九十】 耀州　【七十五】 同宫　【八十五】 宜君　【七十五】 中邽　【七十五】 三川　【六十五】 鄜州　【九十五】 甘泉　【六十五】 延安　龙安　寨门　白塔儿　察罕脑儿　【正北】 临汧　【正西九十】 汧阳　【七十】 故关　【一百】 上邽【六十】 杜树坪　【七十】 秦亭　【百二十】 伏羌　【一百】 文盈　【一百】 巩昌　【九十】 首阳　【九十】 临洮　俱系凤翔兴平　【正北九十】 干州　【七十】 永寿　【八十五】 泰知房　【九十】 邠州　【正北偏西百八十】 宁州　【百八十】 庆阳　【二百】 环州　【二百五十】 萌井　【西北三百五十】 灵州　【一百二十】 呜沙　应理州　【百八十】 野马泉　【百六十】 永昌府【正西北六十】 辛汜　【百六十】 青寺　【百三十】 甘州　舍站　忙不剌　肃州　赤斤　瓜州　沙州【自北至兀端，至千余里。】 
　　凤翔　【正北九十】 小川　【七十】 蛮坊　董店　【百一十】 泾州　【西北八十】 白水　【正西】 平凉　【正西偏北九十】 瓦亭【四十五】 德顺州　【百二十】 吴家湾　【百二十】 会州　【百三十】 定西州　【西北百六十，至此分二路：一路正西至西宁。一路北西由金州至兰州。】 金州　【正北九十】 兰州　定西　【正西一百八十】 西宁 
　　凤翔　【正南九十】 宝鸡。【九十入】 连云栈　草亭楼　凤州　【南七十五】 陈仓　柴关　【八十】 苗峡　【七十五】 马头【七十五】 褒城　【四十五】 沔阳　【九十】 金牛　【西南五十】 罗村　【正西偏南】 镇宁。【正西】 朝天　【正南七十】 广元　【正东七十，自此分三路：一路正东由板石至宝峯。一路正西由临江至成都。一路由水站至武昌合川江。】 　板石　【九十】 永宁　【七十】 槐树　【七十五】 宝峯　【至此分二路：一路东南由芦溪至顺庆，一路东北由相如至】 广安　【东北四十】 相如，【正东】 义　东北　【百三十】 荣城　【正南百一十】 皇华　【正南偏西百一十】 故县　【东南】 广安　【正西六十】 临江剑门　隆庆　乘泉　伯埧　绵州　【正西偏南九十】 临江　汉州，【西南一百至成都，至此分三路：一路正南陆路由木马至叙州。一路正东陆路由中汜至钓鱼山。一路由水路至重庆合广元。】 
　　宝峯　【东南八十】 芦溪　【渡江南至顺庆】 
　　成都　【正南七十】 木马　【一百】 眉州　【正南偏东】 青神　【八十】 嘉定　【东南百二十】 犍马　【正东】 宣化　叙州　【正南百二十】 中江　【百二十】 潼川　【东百二十里】 遂宁　白马　令龙　【东九十】 顺庆　【西南】 平滩　【一百正南偏西】 盐滩　【百三十】 合州　【正东北三十】 钓鱼山 
　　广元汉江水路：问津　算泉　合水　石羊　虎溪　南部　南津　新政　州子口　石狗顺庆　后津　石牛　马石湾　云会　金沙　荔枝 
　　重庆　江津　涪州　咸淳府　万州　云阳　夔府　巫山　万流　巴东　归州　黄牛　凤楼　廉州　白水　松滋州　刘店　江陵　沙市　公安　柳子　石首　调弦　小妃　小渡　岳州　押阑　万头牌　金口　武昌　阳罗　黄州　兰　富池　蕲州　城子　九江武家　江州　湖口　彭泽　李王河　池口　大通　繁昌　鲁港　采石　大城港　龙渡东阳　真州　瓜州　江阴 
　　襄阳汉江水路：新城　同口　苏子　鱼科　大石滩　安陆　洪碛　石牌　臼日　狮子白洑　龙涴　深红　剅河　云泽　【沔阳在南】 　襄下　后步　沧浪　功山　甑山　涢口　蔡店　脚剌　汉阳　【合川江于武昌】 
　　成都川江水路：成都　广都　安平　龙山　眉州　鱼陬　青神　峯门　牟差　喜定　赵埧　净江　三圣　犍为　月波峯　宣化　真溪　喝口　叙州　江安　泸州　石门　重庆【合广元江】 
　　叙州西南泸江水路：横江　大窝　蒲二　盐井　华帖　【至叶梢镇陆路】 襄阳　【正南】 武安　蛮河利阳　安平　荆门正南鸦陂　十里牌　江陵 
　　江陵　【正南】 梁家庄　【正东】 新市　清平　临江　【过洞庭湖口即】 岳州　【正西】 公安　【西南】 孙王　【正南偏西】 顺林　兰溪　澧州　青化　大龙　常德　桃源　【正西偏南】 郑家庄　辛店　界亭　马底　长田杨溪　十里　辰州　寺前　白牛　盈口　沆州　便溪　晃州　平溪　平地　镇远府　偏桥　罗仲　麻站　麻峡　摩溪　面梦　德渐迷　普安　【西南由江刘店而上至】 江安　【一百二十】 符庆定远　【正西至】 叶稍镇　【西南】 闹早　合折林　雪山　【正南】 乌蒙　亢撒　枇杷　木渠　火合都不鲁吉　马龙　【东南即普安，西南茂茂都】 　茂茂都　【正南】 中庆 
　　中庆　【正西微北】 剌浪　答八　环州　武定　【正南】 安宁　路品　路丰　舍资　路甸　威定　沙却 
　　普润　小云南　白山石　大理 
　　大理　【西北】 邓川　观音　【正西微北】 剑川　丽江　【西南】 样备　沙麻加　永昌　金齿　缅国　【其西南怒江源】 
　　中庆　【正东】 晋宁　河杨　路杨　【东南】 陆凉　【正南偏东】 摩者　摩矣龙　必勒龙　维摩　【正南】 嘉通龙　和菜　【东南】 邕州 
　　岳州陆路　【洞庭东岸正南】 迎瑞　马头　新安　九塘　泽州　水路　【由洞庭南上】 南津　鹿角　磊石营田　笙竹　桥子　潭州　昭港　洲头　都石　象石　泗州　【转正南】 皇华　遐流　七里衡州　【西南】 辛塘　栢坊　河湘　【东南】 泉水　祁县　方录　湖口石　【正南】 永州　【西南】 柳浦　【正西】 山角　水南　江口　建安　【西南】 兴安　白云　【正南微西】 木龙　静江 
　　静江　【西南水路：】 江月　珠玉　横塘　【东南水路：】 兴平　大碣　庙头　昭平【昭平州】 　格步　富川【贺州也】 　封阳　开建【梧州也】 州门　龙江　府口　庆德　辛村　【其西】 封州　【正南】 德庆　肇庆　新州【海】 
　　梧州　【西南水路：】 金鸡　双镜【胜州也】 　月良　北流山　北流　【东岸容州也】 
　　湘潭　【在潭州西南陆路】 　中路　衡州　【正西偏南】 长塘　【正南偏西】 归阳　冻青　【正西】 土马　金州　【西南】 咸水兴平　临川　静江　【正西】 遶江　永福　大石　五州　康和　界首　横州　【正西偏南】 宾州　【西南】 
　　洪村　长安　邕州 
　　宾州　【正南陆路：】 钦州　【正东微南】 武村　【正南偏东】 白家　独竹　官塞　三义　桐由　城月　雷州　【东南】 将军　英利　呇磊　【过小海】 白沙　琼州 
　　潭州　【正东偏南】 南山　双牌　【正南】 板寨　【正东偏南】 皇华　西村　袁州　【正北偏东】 万载　【正东偏北百二十】 上高　【百二十】 瑞州　【正北偏东六十】 乌山　【正东偏北六十】 龙兴 
　　岳州陆路　【正东】 朱木桥　长安　港口　官塘　咸宁　三陂　东湖　武昌　【由大江水路而下至】 兴国 
　　江州　【西南六十】 元通德安　【西南】 南康　【西南】 建昌　【东南】 吴城山　樵舍　水马　龙兴 
　　龙兴　【正南偏西水陆路】 市汊　【六十】 富州　临江　官洲　白沙　螺川　吉安　太和　五云　水马　造口　攸鉴　赣州　南康　小溪 
　　临江　【正南陆路六十五】 官洲　【七十五】 硖江　【六十】 南岭　【六十】 吉安　枣柱　【正南偏西六十】 滩头　【六十】 五云　【六十】 造口　【八十】 龙下　赣州　黄全　南康　小溪　南安　【正南偏东正八十，过梅岭即度关，自此分】 江广　南雄　【即广东界】 　结口　苏渡　韶州　英德　清远　巴由【正西南】 广州 
　　南雄水路：【正南微西】 结口　苏渡　韶州　英德 
　　龙兴陆路：【正东】 土坊　进贤　【九十正南】 云山　【六十】 抚州　【五十正南偏东】 东馆站　建昌　【正南偏东】 
　　接陂　清远　抚州　孔家渡　石门　建昌　【八十】 蓝田　【六十】 杉关　【去邵武路北福建界】 
　　湖口水路：【正南八十】 新安　【八十】 旧县　【百三十】 黄金　【正南偏东百二十】 都昌　【东南】 余千　安仁　贵溪　弋阳　信州　沙溪　【正北】 玉山 
　　池州陆路：【正南偏西】 黄山　【六十】 蓝桥　【六十】 北栅　黄牛冲　石门　椒子　饶州　【正南偏东六十】 余千　【九十】 安仁　弋阳 
　　信州陆路：【正东九十】 青阳　【九十】 顺安　【九十】 繁昌　【七十五】 芜湖港　【正东偏南七十五】 太平　【八十】 建康　芜湖港　【百五十】 宁国　程村　【百一十】 徽州　【南至信州七百里】 　真州　【正南十五里】 黄泥滩　【渡江】 仙鹤觜　【正南】 东阳　建康　【正南百二十】 溧水　【百二十】 溧阳　【百二十】 广德　瓜州　【南渡至】 镇江　【水路东南六十里】 丹阳　【六十】 吕城　【有坝】 　洛社　常州　新安　平江　【正南】 吴江　平望　嘉兴　皂林长安　【有坝】 　赤岸　【西南】 杭州　镇江　【陆路正东偏六十】 淛西道　丹阳　【六十】 吕城　【四十五】 常州　【九十】 无锡　【正南】 平江　平望　崇德　【六十】 临平　【六十】 杭州 
　　杭州陆路：【正西七十】 福阳　【六十】 新城　【六十】 桐庐　【四十五】 安仁　建德　【西南】 常山　玉山　桐庐【正南水路九十】 兰溪　婺溪　【正东水路】 西兴　钱青　绍兴　曹娥　余姚　庆元　【海陆路渡江东行】 西兴　【四十五】 钱青　【四十五】 绍兴　绍兴　【正东陆路】 三界　【八十】 新里　【百三十】 天台　【九十】 台州　【六十】 黄岩　【七十】 大荆　【百二十里西南】 安清　婺州　【正西百一十】 龙游　【西南】 衢州　【正西】 玉山　【正东】 义乌【百二十】 诸暨　【正东】 绍兴　【三界首。正南六十】 茭道　【六十】 礼康　【八十】 缙云　【三十五】 刘山　【四十五】 处州 
　　处州　【正南四十五】 石溪　【三十五】 铅山　【正南偏东】 紫溪　【正南五十】 大安　【五十】 崇安　湴田【正南微东六十】 建阳　【正东七十】 后沙　【四十五】 建宁　建昌　杉关路　【正南偏东】 杭　邵武　麻沙 
　　麻沙　【入水路东南】 水口　顺昌　【东北】 南剑　【东南】 茶洋　营项　水口　小若　白沙　怀安福州 
　　南剑　【陆路东南六十】 茶洋　【六十】 营项　【六十】 水口　【六十】 小若　白沙　【八十】 怀安 
　　福州渡螺江　【南至】 梁山　【正西微南五十】 太平　【六十】 蒜岭　【西南六十】 兴化　【正西微北六十】 杌亭　【正西五十】 惠安　【正南五十】 漳州　【渡漳江西北七十】 康店　【正西六十】 国安　【六十】 洤青　【西南】 泉州　南海西接潮州【（永乐大典卷一万九千四百二十六，站字韵第一页上。）】 

　　●人物 

　　左伯桃、羊角哀并燕人也，二人为友。闻楚王待士，乃同入楚。至梁山值雨雪，粮少，伯桃乃并粮与哀，令往来楚，自饿死于空树中。哀至楚为上大夫，乃告楚王，修礼葬于建康溧水县南四十五里仪凤乡孔镇南大驿路西。一夕，哀梦伯桃告之曰：幸感子葬我，奈何与荆将军墓相邻！每与吾战，为人困迫。今年九月十五日将大战，以决胜负。幸假我兵马，叫噪冢上以相助。哀觉而悲之。如期而往。叹曰：今在冢上，安知我友之胜负。乃开棺自刎而死，葬伯桃墓中。刘孝标广绝交云：绩羊左之徽烈，正谓是也。唐大历六年，颜真卿过墓下，作诗吊之，书于莆塘客馆。大中十一年，宣歙池观察使勤熏，徙其诗于宣州北望楼，仍作文以记之。今俱不存。宋熙宁，太子中允关杞知县事，梦二人告之曰：余羊、左也，为魏伦所苦。出祭文百余篇示杞。既觉，仅能记其一云：千花落兮奠酒空。明日问之邑人，有魏伦者，以钱买羊、左墓木，将伐焉。杞遽止之，乃表墓事。宋胡宗愈相吊诗曰：古有二烈士，羊左哀与桃。结交事游学，心若胶漆牢。远闻楚王贤，待士皆英髦。负笈守燕路，不惮千里劳。行行及梁山，雨雪填岩■〈山上敖下〉。穷途食不继，饿口空嗸嗸。毋为俱死尔，原野涂身膏。我留子独往，命各系所遭。慷慨示一诀，并粮解衣裒。僵坐空穴中，视死轻鸿毛。角哀既仕楚，爵位联热羔。顾怀旧交心，血泣声号咷。王闻义其事，礼葬迁蓬蒿。孤风激颓俗，千古清萧骚。誓为刎头友，名节初相高。一旦成睚■〈目比〉，新勒兵相鏖。斩余泜水上，论功传子敖。较此岂不愧，清议焉能逃。凛凛溧水傍，危坟望江皐。蔚宗宰兹邑，梦暏斯人曹。衣冠甚奇古，晤语开欝陶。时示古祭文，百本皆王褒。其间记一二，花落空奠醪。薄诉魏伦者，相侵意贪饕。诘朝究其详，伦乃邑之豪。墓木各合抱，移欲挥斧刀。移文禁采伐，表识严芟薅。英灵俨如旧，虽久不闻韬。哀我今之人，五交戒所操。 
　　苏秦，洛阳人，与张仪同事鬼谷先生，学纵横之术。周显王三十六年说秦，秦王不用其言。乃去说燕文公曰：燕之所以不犯寇，被甲兵者，以赵之蔽其南也。且秦之攻燕也，战于千里之外；赵之攻燕也，战于百里之内。夫不忧百里之患，而重千里之外，愿大王与赵从亲，天下为一，则燕国必无患矣。文公从之。 
　　吴汉，王莽末以贩马自业，往来燕蓟间，所至皆交名士。 
　　刘虞，三国之间为幽州牧。【（顺天府志引析津志）】 
　　冯道，为幽州参军，不从刘守光之乱，归晋王。 
　　幸稔，为幽州观察使。 
　　李嗣源，晋王遣将兵牧幽州，岳辟为州牧。 
　　曹翰，宋太宗命攻幽州，仍诏督役开河。 
　　曹彬，字国华，真定人。干佑中为成德军平将，归京师世宗帐下，补供奉官，一介不取。宋有天下，迁客省使，累败契丹。统兵伐唐，不血刃而平。太祖降玺书，褒其清介，拜宣南院使，义成军节度使。太宗即位，加同平章事。雍熙三年，诏彬将幽州前军行营兵马水陆之师，与潘美等北伐契丹于固安，破涿州。又破契丹于新城，战于岐沟。【东胜州。】 薨年六十九，封济阳王，谥武惠。 
　　耶律隆运，本汉人，姓韩名德让。性忠厚谨恪，智畧过人。景宗婴疾，后燕与史国政擢授东头供奉，充察院通事，转上京城隍使，超授辽州节度使，改授同知燕京留守。 
　　萧贡，字真卿，咸阳人。博学能文，大定二十三年进士。自泾州观察使官召补省掾。不四、五月，拜监察御史，累迁左司郎中。预备太和律令，所上条画，皆委当上心，兴陵嘉叹曰：汉有萧相国，我有萧贡，刑狱吾不忧矣。迁刑部侍郎，入谢曰：臣愿因是官以广陛下好生之德。上大悦。凡真卿所平反多从之。历大兴府尹，德州防御使，同知大名府事，御史中丞。以户部尚书致仕，年六十六终于家。谥文简，有注史记百卷、公论二十二卷、五姓谱五卷、文集十卷行于世。 
　　李献可，字仲和，辽东人。太师金原郡王石之子。太师，辽末状元。仲和，世宗元妃之弟。大定十年史诏鱼榜进士，历州县入翰苑，累迁户部员外郎，以军贬清水令，石为大兴少尹，迁户部侍郎，终于山东。绍王即位，以元舅之尊，赐特进道国公。 
　　张大节，字信之，五台人。天眷中进士，与兴陵有藩邸之旧。任横海军节度使，咸平大兴尹，吏部尚书。明昌初，告老，特授雁门节钺。如士类沧州徐韪、大原王泽、大兴吕造，经其指授，卒成大名士。 
　　胥鼎，字和之，代州繁畤人。父持国，大定中为太子司藏，有功母后家。章宗即位，拜尚书右丞。大定二十八年进士。至宁初，都城受兵，由户部尚书参知政事。宣宗即位，授大定军节度使，不赴。改判大兴。贞佑二年，拜尚书右丞。四年，枢密使权右丞相。五年二月朝京师，进平章政事。封莘国公。明年，以温国公致政，封英公，以病薨。 
　　张万公，字良辅，东阿人。正隆三年进士，任长山令。有惠政，入为有司员外。明昌初，累迁御史中丞。以言忤旨，除彰德军节度使，召为大兴府尹，拜参知政事。以母老乞归养，出判东平、河北、济南。丁内艰，起复为平章政事。封寿国公。为相知大体，有敦庞耆旧之风。改致仕，眷顾未衰，复起为判济南，安抚山东，便宜行事。未几终。谥文贞，绘像于圣宫。配享章宗庙庭。 
　　李楫，字济川，淄州人。年十六以荫补转运司押递官。时正隆南征，年甫成童，自树立三历酒官，迁忠义校尉。虽在仕，为举子业不少辍。大定十九年，词赋进士及第，换承务郎，调历城主簿，改积石州军判官。抚治有方，民安。迁范阳令，召补尚书省令史。明昌三年，转山东东西路劝农副使。奏对称旨，授中都路转运副使。五年授沁州刺史，兼知军事。欲赴，母太夫人张氏无疾而逝，哀感过甚，殆无以自存，食饮淡泊。及葬，已逾月，柴毁骨立，用是得疾而没，春秋五十五。 
　　王翛然，范阳人。皇统二年进士。资禀鲠峭，甫入仕，即以才干称。大定中，皇子曹王尹大兴，翛然为少，与王移镇北门，复以同尹从之。 
　　周德卿，名昂，真定人。年二十一擢第。释褐南和簿、有异政，迁良乡令，入拜监察御史。官累迁，后历台省，为人所挤，竟坐诗得罪，谪东海上。十数年，始入翰林，言事愈切。出佐三司，非所好，从宫室承裕军。承裕失利，跳走上谷，欲径归，德卿独不可。城陷，与其从子嗣明同死于难。德卿尝曰：学不至于邵康节、程伊川，非儒者也。其说类此极多，而天不假年，惜哉！ 
　　王希异，名启，大兴人。正隆二年进士。累迁户部员外郎，通判刺史。用宰相张万公荐，擢右司郎中。章宗即位，不一岁，迁工部侍郎。即以河北、河南路提刑使拜吏部尚书。使宋还，出为绛阳军节度使。致仕，还乡里，与左丞董公、参政马公、宣徽卢公、尚书郭公仰敬，同为九老会。年七十九卒。子师扬仲雄，南渡后隐居嵩阳。时年已六十余，经传子史，皆手自抄之，如健举子结夏课焉。希颜雷公说仲雄在太学时，同舍郎号为闭户先生，其谨厚家法如此。孙，造，字成甫。才德富甚，倜傥有大志，今居东平。 
　　庞铸，字才卿，大兴人。家世贵显。明昌五年进士。风采炯然，才德皎皎，为名流所推，时辈所仰羡焉。字画甚有蕴藉。仕至京兆运使卒。自号默翁。文集有二十卷行于世。 
　　吕子羽，字唐卿，大兴人。大定末进士。仕至陈州防御使。元光末，为酷吏所诬，以乏军需系狱。比赦至，唐卿自缢死。朝臣有辩其冤者，诏优复其官。雷希颜作制词曰：毁誉之来，在仁贤有所不免；是非之论，至久远而乃分。人谓唐卿于此语为无媿。屏山故人外传曰：吕氏自开国以来，父子昆弟，凡中第者六人。以六桂名其堂。弟真干，字周卿，尤自刻苦，酷嗜文书，着碣石志诏数十万言，皆近代以来事迹。幽显、谲恠、诙谐、嘲评，无所不有。在史馆论正统，独异众人。谓国家正当承大辽，忤章庙旨，谪西京运幕，量移北京。致仕，自号虎谷道人。晚年感疾，又号吕跛子。自作传以见志，闲闲公亦以谓笃志君子也。弟士安，字晋卿。士云字祥卿。子鉴，字德昭，皆名士。赵伯成，字子文，宛平人。明昌五年经义、词赋两科进士。博通书传，有真积之力。性沉静，言必中理。从在太学日，人以赵骨鲠目之。果迁侍御史，拜中丞，陕西西路转运使，静难军节度使。哀宗即位，召为吏部尚书。坐为谤所中，罢官，卒于嵩山中。潞人宋文之说，子文临终至甚明了。 
　　卢元，字子达，宛平人。父启臣，字云叔，第进士，仕宦亦达，自号浭水先生。和赵元发、刘师鲁葛藤诗曰：乳兔生长角，鏕汤结厚冰。木终成假佛，发不碍□□。莫认指为月，须明火是灯。拈花微笑处，只说老胡僧。子达幼而敏慧，年未二十，试于长安，为策论魁。擢第后，又中策魁。明年，章庙设宏词科，命公卿举所知。子达与郭黻庸第，曾俱为名进士，累擢高第。时人以燕山窦氏方之。子安，字希谢，翔仲叔，正大末登科举，世乱不仕。 
　　范中，字极之，大兴人。承安中进士，累官至京西路司农少卿，滑州刺史。好贤乐书，有前辈风流。贞佑中，高琪当国，专以刑威肃物。士大夫被捆摭者，笞辱与奴隶等。医家以酒下地龙散，投以蜡丸，则受杖者失痛觉。此方大行于时。极之有诗云：嚼蜡谁知滋味长，一杯卯酒地龙汤，年来纸价长安贵，不重新诗重药方。时人传以为笑。极之嗜读书，以资于诗，诗以往往可传。壬辰卒于京师，年五十七矣。 
　　李芳，字执刚，大兴人。承安二年进士。历干、坊两州刺史，同知北京都转运使。为人警敏，敬贤下士，欵曲周至。闻人一善，极口称道，士论以此归之。又精于吏事，累以廉耻进秩。正大末致仕，殁于洛阳之难。 
　　赵摅，字子克，宛平人。自号醉全老人。诗有古人句意。如早赴北宫诗曰：苍龙双阙郁层云，湖色粼粼柳色新。绝似江行看清晓，不知身事趁朝人。一时称许者甚众。仕至省台而逝。 
　　韩汝嘉，字公度，宛平人。父昉辽末状元，仕金源，至宰相。尝作武元皇帝圣德神功碑，为作者所称。公度皇统二年进士，累迁真定运使。坐公事，迁青州防御使，召为翰林侍讲学士。 
　　崔遵，字怀祖，幽州人。父建昌，字曼卿，大定二十五年进士，仕至同知武安军，同知节度使司事。怀祖少失母，事继母孝。与人交有始终，持重少语，未尝言及人短长。少日在太学，有赋声。南渡后不就举选，居崧山。日课童，治生理亦粗及。前辈如赵礼部仲文，张左丞信甫、冯亳州叔猷，咸为怀祖丈人行，皆与之诗酒相往来。怀祖喜宾客，有蕴藉，从容文雅，使人久与处而不厌也。尝有宿少林一诗，云：青山亦有十年旧，小雪又有三日留。其它往往称是。 
　　王枢，字子慎，良乡人。辽日登科，任国朝直史馆。尤健于诗，如三河道中云：十载归来到故山，山光依旧白云闲。不须更读元通偈，始信人间是梦间。人多称诵之。仕至翰林学士，出为成德军节度使，没于贞佑之变。 
　　郭歧，字子高，大兴人。父元弼，辽尚书省译史，迁仪鸾局副。兴陵朝，诏举内外官无过犯者，宰相以仪鸾姓名对。且荐其清慎，有干局。特旨进阶五品，授辽东转运副使。子高，大定十九年进士，释褐蓟州判官。车驾东狩，万姓纵观。上亲问蓟州孰为好官，父老合辞以军事判官对。问之他，所对如前，上为擢朝宫，以避亲，换宛平令，迁监察御史、户部尚书员外郎。历解、深、单三州刺史，终大名等路按察副使。 
　　郭峤，字子崇，大兴人。大父愿成，辽朝进擢第，由左班殿直，仕至侍御史。父元弼，金迁仪鸾局副，仕至辽东转运副使。兄岐，大定十九年进士，仕至大名等路按察副使。子崇，早习举业，知诗文度律，以父任试补尚书，吏部掾属。终更调禹城、南宫二县丞，再调沂州防御判官，以廉能升兼费县令。资禀孝友，临政仁恕笃诚，不事表暴。既久，吏民安之，欢然有父母之爱，使者复以廉干闻。贞佑之乱，河朔郡邑在所陷没，费亦受兵，公能以计自脱，家口四十余逃难解散，无复归顾之望。兵退，县治复立。不旬日，农民护送，家族皆获完聚。下逮狗、马，一无所失。同官诸人均被杀掠，有不遗噍类者。识者谓，子崇之仁政验于此矣。子崇春秋高，无复宦情。长子令永宁路，西山佳胜，衣冠之士多寓于此。与公贾吏部损之，赵颁之。 
　　刘文学元鼎，李泽州温甫，刘内翰光甫，名流陈寿卿、薛曼卿、申伯胜、和献之诸人，徜徉泉石间，日有诗酒之乐。大兴元年七十有六，先洛阳陷一日，以病卒于寓舍，官至怀远大将军上骑都尉汾阳郡开国伯，食邑七百户。 
　　郭嗣祖，字奉先，大兴人。有志节，慕荆轲、聂政之为人，三十岁即续出大学，诸人高其行义。 
　　刘伯熙，字善甫。【（顺天府志引析津志）】 

　　●名宦 

　　宅朔方曰幽都，幽都，山名也。都者，京也。禹贡九州岛之首，冀州是也。世祖皇帝混一华夏，定鼎于兹。自今宋亡后，迨且百年，故家遗民而入国朝，仕为美官，树勋业，贻厥子孙者，班班可见。盖由天地英爽之气赋于人，而辅翼元化。是以教化之所被，炳焕垂远者，岂可不纪述，以诏方来。乃作名宦志。 
　　赵汲古，汲古，自号也。名亨，字吉甫。父仕金朝，官至燕京留守掌判，迄今有呼赵留判。家居城南周桥之西，即祖第也。有园名种德。一时翰苑元老，咸有诗题咏。有斋曰汲古，盖先生隐居之读书处也。有三世孙曰由忠，尝仕三河尹。 
　　王百一，自号慎独老人，名鹗，世居大名之东明。仕金至翰林学士应奉。至元朝，定宗闻其贤，而召之至，乃授资德大夫，翰林学士。元朝有翰林国史院，公为开府也。有孙，见居清夷门。【（有墓志，见艺文类门，自刻百一帖是也。）】 
　　杨朝匚炎舛，世皇特旨书大明殿碑与翰林院碑，余皆李雪庵所书。居城南，即采亭之父也。赵江汉，名复，字仁甫。北方经学自公始，有文集行于世。【（燕间见艺文类。）】 
　　赵禹卿，先世宋之汴梁人，靖康之乱始徙于燕。禹卿名鼎，奉宣命荫父职，为员外郎。升断事府参谋。于城东村有别墅，构亭曰瓠瓜，故人称曰赵参谋瓠瓜亭。有王鹗记文，王盘叙文。一时大老之什，咸赞德云。 
　　郭彦高，首举元遗山于本朝参政。 
　　杨采亭，玉田人，号慵斋，字春卿。中统建元之初，辟卫辉劝农抚使，道不行，谢去。至元四年起兴文署丞校雠。得疾，卒于家，年六十四。先生仕我朝，官至奉训大夫，集贤待制，终于蓟州知州。子名述祖，字孝达，号泾溪。循理博学，能诗，今居蓟州。 
　　宋子玉，居周桥之西，是其故居，与种园主赵慎独为邻。亦有田园，甚幽邃。蓟州杨庸斋有诗题咏之。号海印居士。 
　　王子端，名华，金朝字学称第一。王澹游，名万庆，华之侄。 
　　杨西庵，名果，字正卿。于本朝至元七年，为参知政事。王鹿庵为墓志，商左山书。 
　　高佥省，字逢辰，时与龙门中书。当国肇兴之际，辅翼助赞，深有力焉。有孙，尝任飞狐主簿。居白马神堂之后。 
　　刘便宜，名仲禄。其先马邑人，天兵南下，建策于上，因而获宠用。有孙，为名宦，有祠。在白马神祠之东，有公之故宅也。 
　　韩云卿，号渔庄，又号损斋，由都省掾仕至平章政事。乃祖题其诗曰：一钓西风渭水滨，一辞东汉富江春，大贤出处吾何敢，不作仕途侥幸人。又：湖海谁能量浅深，名虽廊庙迹山林，鹤书惊破渔庄梦，白石清泉识此心。 
　　高正卿，国朝至元七年，由中书省掾仕至宣尉使。子文本。 
　　刘仲简，字居敬，大兴人。师于王澹游，曾寄诗云：别后轻肥入仕途，云无过雁水无鱼，英雄不在一夫剑，富贵虽勤万卷书。私事岂妨公事毕，交情莫学世情疏，寒窗已下陈蕃榻，文斾何时至敝庐。 
　　史秉直，武清人。当国朝草创之时，集议出仕。今为真定人，仕宦者甚多。天倪、天安、天泽、杜格者，皆子孙也。 
　　关一斋，字汉卿，燕人。生而倜傥，博学能文。滑稽多智，蕴藉风流，为一时之冠。是时文翰晦盲，不能独振，淹于辞章者久矣。 
　　刘正臣，名贞，仕至翰林学士。有子名肃，承荫累官至中顺大夫，广平路总管府同知，卒于任。无子，有侄景初，见居燕。 
　　粘合中书，有名合达者，仕至荣禄大夫。金亡归我朝。我朝以前金故宦之子孙，而累朝宠任之，以迄于今。有坟在卿园东。 
　　耶律中书令，讳楚材，字晋卿，辽东丹王九世孙，前金丞相文献公耶律履之子。公有祠在南城阁东北。 
　　耶律柳溪、耶律希逸，仕至总管。系七夫人家，仕至御史中丞。号柳溪。 
　　单徒公履，至元二年拜尚书。 
　　申屠大用，吏部尚书，士常夹谷之系。 
　　羊舌吉甫，先世泰安人，贞佑之乱，避兵至燕。居崇智门。 
　　姚雪斋，字公茂，名枢。仕至翰林大学士。 
　　姜静渊，时人以处士称。孙仕国朝，官监纳。重孙大川，居燕。 
　　卢安，耶律中书荐为翰林编修。 
　　邸西严，有孙，见居潭水院东。 
　　程雪楼，西颖川人，讳文海，字巨夫。入国朝作质，仕至平章。 
　　韩御史，先世禹城人，因乱及此，城南风台为之别墅。诸老有诗。 
　　刘详议，有孙贞，居城南。 
　　廉访使闲斋崔瑄。 
　　赵子明，有孙，见居敬客坊。 
　　中书参政可与张斯立。 
　　韩曜卿，仕至尚书。子思忠，为益州尹。 
　　韩秋堂，仲晦之子。孙子叔，见居京中。 
　　宋仲杰，诸色府总管。 
　　吏部尚书如圃梁曾。 
　　牛雪轩，无子，有女，适高总管。 
　　礼部尚书梦符张孔孙。 
　　刘清甫，有孙，居燕之敬客坊。 
　　行省左丞中斋杨镇。 
　　刘廷玉，有孙三人，居燕中，与上同作总管。 
　　刘嗣宗，名胤，平江路总管。 
　　平章政事子有张九思。 
　　贾孝祖，字子敬，燕织染总管。 
　　吏部尚书刘好礼。 
　　张寿月，名琪，字廷玉。寿月自号。以八月望日降，故号寿月。有子文礼，承公荫至内黄尉兵部职官令史。卒无子。居阳春门内。 
　　郑安卿，燕人。仕御史。少先祖廿岁，为忘年交，爱其才德也。先祖诗曰：十年书剑苦穷途，一日高阳说酒徒。桃户晓风歌白雪，糟床春雨滴红珠。兴来休负花前约，醉后从交月下扶。欲挽天池浇宿渴，青旗门外唤人沽。【（此乃梁九思集，故云先祖者，皆九思称其上世也。）】 
　　张仲和，燕之孝义者。昆仲八人，五世不异居。事亲至孝。家有柏溪亭，范阳卢疏斋作亭记，时彦等咸有赞咏。先祖如园有诗：桃李东城酒一杯，转头红雨扫莓苔。麻衣醉卧溪亭月，不管东风来不来。 
　　梁暗都，本汉人梁斗南之孙。奉国朝旨，学西域法，因名是。授平章。有孙，见仕，居北城。南城有故宅，在阁西南针条巷内。 
　　池水安先生，隐者也。世居燕之池水里，今为清夷关，即此地。有子伯康，读书不替父风，盖诗礼名家也。 
　　刘仲明，有别墅在新都文明之南。商左山匾曰：野春。一时大老咸有题跋。仲明排序十二，今此城有刘十二角头是也。 
　　焦景山，字义甫。其先林【原本缺。】 徙于燕六百五十年。读书作诗，有古人句法，甚类陶意味，父明于纵横，云仙有台，乃先生之父所传。无子。 
　　李忠宣公，名德辉，字仲实，通州潞县人。幼仕世祖潜邸。中统元年，授燕京宣抚使，历山西宣慰使，太原路总管。至元五年，召为右三部尚书。八年拜北京行省参政。十一年迁安西王相。明年，以王相抚蜀，又明年，拜西川枢密副使。十七年，拜安西行省左丞。命下而薨，年六十二。赠光禄大夫、中书右丞。子颇，嘉议大夫、安西路总管。有子，居通州。 
　　刘仲和，名致，乃五代刘仁恭之云礽也。有侄继先，由中书掾授嘉兴路推官，升单州知州。兄允道，见居燕中。 
　　李霁峰，燕人，首作大都赋。 
　　王兰轩，名旭，字景初，东平人。作黄金台赋。 
　　宋诚甫，讳本，世为燕人，住为美坊。至元二十年，父为杭州录事判官，不受，句读于杭何石崖。大德三年随父江陵，传性命义理之学于慎独先生王奎文昌父，后以补江陵传学，为宪使郝采麟文征所知，将擢为掾，会父卒，不果。延佑三年，西台中丞张文忠公希孟荐之省，不果。是时英宗即位，大都乡试。至正元年，廷对为第一，赐进士及第，授承务郎，翰林修撰，知诰，兼国史院编修官。泰定元年，拜监察御史。二年，转中书左司都事官，奉政大夫。天历元年，升吏部侍郎，官中宪。明年，改礼部侍郎，官中议。不旬日，又拜艺文大监，兼检校书籍事。三年，改元至顺，进奎章阁学士院供奉学士，官亚中。二年，奏为河东山西廉访副使，中大夫，改礼部尚书。元统改元，拜陕西行台治书侍御史，以疾未赴。复以为奎章阁学士院承旨，仍兼经筵。二年夏，改集贤直学士、太中大夫经筵官，兼国子祭酒。是年十二月二十五日卒，年五十四岁。坟在宛平县。 
　　高显卿，名兴，蓟州人。至元十二年，从忠武王伐宋，以功最，授怀远大将军。后扬历中外，为显官。大德八年，授枢密副使，十年，河南平章，官荣禄。皇庆二年薨，赠梁国武定公太师上柱国。子德基，贵显。【（已上故家多系有就外传之时，屡尝窃听父师所言，燕籍居之户百四十家。向时亦尝过其家，虽不能全言，三十年后，或仕宦于外，或贫乏不能存，物故者甚多。姑识此。）】 
　　陈宁道居士，字时可。 
　　魏秀玉，字邦彦。 
　　李御史，自称浩然逸老。 
　　吴定庵，夕章，字德明。 
　　冯景山，不仕，教授乡里。 
　　赵景温。 
　　抑庵宋渤。 
　　梁平叔子，名秉秀。孙为名宦。 
　　集贤学士正平周砥。 
　　翰林学士子静阎复。 
　　东轩徐世隆。 
　　幸轩李盘。 
　　野斋李盘。 
　　秋涧王恽。 
　　紫微王之纲。 
　　豫章程文海雪楼。 
　　翰林承旨鹿庵王盘。 
　　野庄董文用。 
　　应奉汲郡李穉实。 
　　昭文馆学士雪庵溥光。 
　　御史中丞西溪王博文。 
　　太子宾客弘道宋道。 
　　中书参政容斋徐琰。 
　　淛西察使胡紫山祗遹。 
　　中书左丞性斋马绍。 
　　制碑铭蓟国贞愍公。【（不花欧阳玄文。）】 巙巙书。代国忠遂公。【（斡赤王构文。）】 秦国忠穆公。【（斡脱赤元明善文，子昂书。）】 蓟国安穆公。【（曷刺元明善文，郭贯篆书额，刘赓书丹。）】 酸斋文靖公。【（欧阳玄文。）】 
　　董□，恩州人，名□，字□□。为羊市牙侩。颇游侠好义，士人多折节与之交。仁宗建储，士论未平，董排云上仁宗书，大忤上意，收付刑官，已而不加罪。至正间，危公为御史，疏白其心。上命作传，颁付史馆。 
　　吴清，字伯澄，朔州人。由国子助教，有万言策行于世。【（有碑，见艺文。）】 
　　伯颜，字道，蒙古氏，开州人。心传正学，素有名望。本朝召为翰林待制，修辽、金、宋三史。还，又召为江西佥事。还，再三召，不起。至正十九年，遇兵不屈而死。从学者甚众。有语录。 
　　梁贡父，即天赐夫人之后，天京人。以儒业仕至银青荣禄大夫，平章政事。名曾，号如圃，又静胜翁。能诗文。【（见艺文类。）】 
　　王秋涧，名恽。翰林学士承旨，作义侠行。【（见艺文类。）】 
　　赵闲闲，述御史箴。 
　　阎静轩，名复，仕至翰林学士。 
　　刘唯斋，名赓。 
　　张易平章，字仲一。 
　　宋渤，元贞二年集贤学士，字齐彦。 
　　魏青崖中丞，名初，字太初。 
　　焦景山，字义甫。 
　　陈刚中，安南副使，名孚。 
　　陈畸亭参议。 
　　阚彦举。 
　　马定斋。 
　　刘无党。 
　　杨陶然。【东平人】 
　　刘京父，浑源人，名祁。 
　　李源道，字仲渊。 
　　张子素，号梦山。 
　　梁抑庵。 
　　刘时斋。 
　　杜止轩，字善夫。 
　　陈勿斋。 
　　徐景山。 
　　张玉岩。 
　　张抑庵，字遂初。 
　　张二。 
　　史匚炎舛元。 
　　冀天锡。 
　　吴德明。 
　　李克敬。 
　　梁叔能同知。 
　　梁柏庵提举。 
　　何聪山平章。 
　　韩成乐祭酒。 
　　梁彦中宣慰。 
　　金景磾学士。 
　　王章甫郎中。 
　　王博文中丞，字子勉。 
　　姜文卿中丞。 
　　雷若斋，名膺。 
　　陈天佑，名佑、字庆甫，赵州晋宁人，起家穆王府尚书。是时国家诸事草创，官无定名，职无定分故也。后仕至中奉大夫，浙东道宣慰使。【见艺文。】 号节斋。缑山亲兄弟，与苦斋内戚。 
　　陈天祥，号缑山。劾桑哥，用卢世荣。【见艺文。】 
　　杨宋道，号素庵。 
　　陈庆甫提刑。 
　　李野斋、名谦。翰林学士承旨。制撰安童丞相神道碑。御赐墨一笏，刻镂云龙，仍填以金。其墨谢质上，重一斤。上有铭，为墨之冠。 
　　曹通甫【（谥文贞公。）】 
　　白寓斋，金名士。 
　　李嘉卢龙。 
　　刘可斋，名逊。 
　　王鹿庵。【（有文集。李野斋作墓志。）】 
　　刘鹏举总管。 
　　孟德卿，名祺。 
　　张希孟中丞，名养浩。 
　　李道复平章，号秋谷，名孟。有御赐画像赞。子伯贞，右丞。 
　　李天辅御史。 
　　胡祗遹，字绍闻，号紫山。 
　　王构，至元十五年翰林学士，字肯堂，号瓠山。 
　　孟攀鳞，至元七年翰林待制。 
　　李庭直，中统甲子春，作兴贞观记。 
　　叶李，宋景定甲子补太学持正斋生员。入国朝，仕至平章。欧阳元功文集内叙其本末。【（见艺文类。）】 
　　王德涧，大德三年翰林直学士。 
　　王之继，至元三十年学士。 
　　郭贯，字西野，作篆书为本朝冠。集贤学士。 
　　高西汉，名鸣。 
　　吕元卿。 
　　陈颐山，集贤大学士。 
　　李鉴。 
　　李敬斋，字仁卿，名冶。 
　　李鹤，字用章。 
　　窦向叔。 
　　姚云。 
　　张畴斋。 
　　李两山。 
　　张野夫治书。 
　　李自牧，名巨源。 
　　郑春谷，仕为翰林应奉。仁宗立英庙为储，尝抗疏，以先皇帝舍嫡传弟，今宜以先皇之心为心，意在立明考，不报，去官。【（江西人。）】 
　　赵文敏公，名孟俯，字子昂，号松雪道人。【（见艺文类。）】 
　　龙鳞州，字仁夫，庐陵人。 
　　姚牧庵，名燧，翰林学士承旨。 
　　吴草庐，名澄，字幼清，翰林学士，谥文正公。居抚州崇仁县崇仁乡。 
　　虞伯生，雍国公裔，名集，号邵庵。汲井斋子，川人。仕至中奉大夫，翰林侍讲学士。 
　　居抚州崇仁县。谥文靖公。 
　　孛朮鲁子翚，名翀。仕至翰林学士。居南阳。 
　　王继学，名士熙，东平人，参政。 
　　赵子敬，名世延，平章，凉国公。 
　　刘致，字时中，湘人。 
　　吕仲实左丞。 
　　黄缙卿，婺州人。翰林学士，名溍。 
　　欧阳玄，字符功，号圭斋。荣禄大夫，翰林丞旨。又号平心老人。 
　　揭曼硕，名溪斯，豫章丰城人。翰林学士，谥文安公。 
　　袁伯常，名桷。 
　　姚南桤，名櫈孙。 
　　杨仲弘，名载。 
　　范德机。 
　　张起岩，字梦臣。 
　　黄清老，字子肃。 
　　龚子敬。 
　　白廷玉，名珽，字湛园。 
　　滕玉霄，名斌。 
　　宋梅洞。 
　　苏伯修，名天爵。 
　　李伯贞。 
　　元明善，字复初。【（有清河文集。）】 
　　成遵，字彛叔，左丞。 
　　赵本。 
　　马舜卿，名肩龙，以字行，宛平人。先世辽大族，有知兴中府者，故又号兴中马氏。祖大中，国初登科，节度全、锦两州。父成谊，字宜之。张楫榜登科，京兆路统军司判官。舜卿少在太学，亦有赋声。宣宗初，人有告宗室从坦杀人。从坦子履道，一时贤将帅，处嫌疑之地，人以为必死而不敢言其冤。舜卿以太学生上书，大略谓：从坦有将相才，方今人物无有出其右者。臣一介书生，无用于世，愿代从坦死，留为天子将兵。书奏。诏问：汝与从坦交分厚耶？舜卿曰：臣知有从坦，而从坦未识臣。从坦冤，人不敢言，臣以死保之。宣宗感悟，赦从坦。授舜卿东平录事委行台试验，宰相侯莘与之语，不契，留数月罢归。将渡河，与排官纷竞，箧中搜得军马粮料名数及利害事，因疑其奸人之侦伺者，系归德狱根勘。适从坦至，命出之。 
　　正大四年冬，薄游凤翔。德顺州将申爱以书召舜卿，舜卿欲往。凤翔总管以敌兵势盛张，吾城可恃，德顺不可守，劝勿往。舜卿曰：申爱生平未尝识我，一见为知己，我知德顺不可守，我往必死。然以知己故，不得不死也。乃举行橐付族父明德为死别，冒险而去。既至，不数日受围。城中义兵七、八千而已，州将假舜卿凤翔总管府判官，守御一一委之。凡受攻百日，食尽乃陷，军中募生致之，不知所终，时年五十三。诏赠太师，配食褒忠庙。舜卿少时，过襄垣题酒家一诗，词气豪放，时辈少有及者。又如云：玉鞭再过长安道，人面依前似花好。殷勤劝我梨花春，要看尊前玉山倒。舜卿诗句类此者多。【（顺天府志引析津志。）】 
　　太师鲁国忠武王，名木华黎，扎剌儿氏。以戚里从讨漠北诸郡，有功。岁丙寅，拜左万户。进兵讨金。丁丑封太师国王都行省承制行事。癸未薨，年五十四。 
　　王生于阿难水之东，生时白气充帐，有神巫见而异之曰：此非常儿也。及长，身长七尺，虎形虬须，黑面。多谋畧，雄勇冠一时。与博尔朮、博尔忽、赤老温，俱以忠勇佐太祖。时号为掇里班曲律，犹言四杰也。【（太常元公撰。）】 太祖军常失利，会天大雪，失牙帐所在，卧草泽中。王与博尔朮，湿毡蔽之，自暮及晓，竟不移足。是岁丙寅，太祖即皇帝位。是岁开禧二年，金太和六年也。 
　　癸未春三月，王至闻喜县，疾笃。召弟带孙谓之曰：我为国家助成大业，事干戈垂四十年，东征西讨，无复遗恨。所恨者，汴京未下耳。汝等勉之。言讫薨。【（出世家。）】 丞相东平章宪王，名安童，太师忠武王四世孙。至元二年，由宿卫官拜中书左丞相。十二年从皇子行边，二十一年还朝，复拜中书右丞相。二十六年罢相。三十年薨，年四十九。 
　　世祖皇帝追录元勋，召入宿卫官，置位在百僚上。时太夫人帖木伦，以椒房之故，尝入宫中。一日，上从容问及公，夫人对曰：安童年虽幼，公辅器也。上曰：何以知其然？夫人曰：每朝退与前辈老成人语，未尝一亲年少轻浮子，是以知之。上默然。【（出世家。）】 二十五年见天下大务，一入尚书省，屡上中书印，不许。明年罢相，上掌环卫。【（勋德碑。）】 三十年正月十九日，以疾薨于京师乐安里第。既殡，树介者三月，上震悼曰：人言丞相病，朕固不信，今果丧我贤弼。诏大臣监护丧事。 
　　公生十八登庸，在朝位前后二十年。视事之初，励精图治。除前日苛政，待以宽平。抑奢淫，薄税敛。举贤任能，常若不及。如丞相史天泽、左丞许衡、姚枢、参政商挺，皆引置左右，同辅庶政。由是至元之初，朝廷无事，物日以繁息，仓廪之积，盈衍于外，海内翕然，号为极治。天子嘉之，尝曰：安童在，朕得高枕而卧，无所事矣。【（世家。）】 
　　丞相淮安忠武王，名伯颜，八邻氏。其父从宗王居西域。至元初，王奉使于朝，遂拜中书左丞相。七年改同知枢密院事。十一年复拜中书左丞相。总兵伐宋。十二年秋入觐，拜右丞相。明年春，宋亡。第功增食邑六千户，复同知枢密院事。二十六年进知枢密院事。三十一年知太傅，录军国重事。是岁薨，年五十九。至大四年，敕建庙于临安。 
　　至元初年，王奉使，世祖见其貌伟，听其言励，曰：非诸侯王臣也。其留事朕。遣介还报。建谋发令，才恒出廷臣上，由是愈贤之。敕中书右丞相安童女弟，昭睿顺皇后之姊之女。王若曰：为伯颜妇，不惭尔氏矣。拜光禄大夫，中书左丞相。一时君相庆明，朝野晏清，号为极治。【（清河元公撰勋德碑。）】 十一年复拜右丞相，总襄阳兵伐宋。上曰：曹彬不嗜杀人，一举而定江南。汝其体朕心，毋使吾赤子横罹锋刃。王受命，驰至襄阳，诸军纂严，禡师启行。薄郢州，漂水溢涂，人病于涉。王曰：吾且飞渡大江，而惮此潢潦耶！度使一骑前导，诸军毕济。【（勋德碑。）】 阿朮公使左丞阿里海牙来，期渡江，不答。明日又来，又不答。阿朮自来，王曰：此大事也，主上委吾二人，余可知吾实乎？潜刻期而去。将自沙芜口入江，宋制置使夏贵将精兵守之。乃阳言明日围汉阳，夏贵来援，我遣奇兵袭夺沙芜口，大兵咸会江北岸。宋战舰属江中，余三十里，我以白鹞千艘，争阳逻堡。夏贵分兵扼战，命阿朮公挽舟逆上，载死士三千夜渡。是年十二月也。明旦，王战夏贵，江上兵夺阳逻堡，逸夏贵，诸将请曰：贵大将而逸之，可乎？王曰：阳逻之捷，吾将遣使前告宋人，而贵走，代吾使也，贵今来矣。未几，果以庐州归。【（勋德碑。）】 师既渡江，将佐咸贺。王曰：天子威灵，阿朮武勇，将校用命，吾何力焉！王师陈鄂城下，时汉阳将战，焚其蒙冲，火照城中。明日鄂人及汉阳人皆下。留阿里海涯守之，规取荆湖。王与阿朮等，东兵兴国、蕲黄、南康、江州，望旗辄靡。殿帅范文虎以安庆，张都统以池州来。【（勋德碑。）】 二月，都督贾似道将师十万，陈丁家洲。我士贾勇索战，军容甚盛。似道闻皷声先遁，其师遂溃。获都督府符印，斩贼无算。太平、宁国、建康、无为、镇巢皆送筦钥请城主。行省驻建康，时江东大疫，居民乏食，乃开仓赈饥，发医起病，人大喜曰：此王者之师也。四月献宋主赵显、谢后、全后于上都。上御大安殿，降封显瀛国公，遣大臣告成功于太庙。上劳王，王曰：奉陛下成算，阿朮効力，臣何有功能！诏以陵州、藤州增食户为六千。四月成宗即位于上都大安殿。时亲王有违言，王陈祖宗宝训，述所立成宗之意，辞色俱厉。诸王股栗，趋殿下拜。五月加太傅，录军国重事，依前知枢密院事。 
　　天以正统命帝元，太祖皇帝奋起朔方，博尔朮、木华黎、博尔忽、赤老温四杰辅之。灭克烈、灭乃蛮、灭夏、灭金，乃有天下三分之二。宋承中华之运，西距蜀楚，东际吴越，尽有荆扬益三州之野。世祖皇帝绍运抚图，肆容大略，发兵二十万，授丞相伯颜，不三年而灭宋。圣文神武，固劳造化，隽功伟烈，寔由折冲。四杰开之于其前，一相扩之于其后。国家接五帝三王之绪，保无疆历服至于亿万维年。而功臣生分爵国，死配朝廷有以也夫。【（勋德碑。）】 
　　丞相河南武定王，名阿朮，兀良合氏。初，从父都帅公征西南夷，有功。中统三年拜征南都元帅，将兵伐宋。至元六年加同平章事。十一年春入觐，拜平章政事。十二年留守扬州，拜中书左丞相。十三年秋，两淮平，还朝，第功加食邑二千户。二十四年薨，年五十四。 
　　公沈几有智谋，临阵对敌，英毅果决，气盖万人。癸丑岁，从父都元帅征西南夷，率精兵为候骑，所向摧陷，莫敢撄其锋。至平大理，收诸部，降交趾，践宋境，无不在焉。其破水寨，掀阐城，夺战舰于马湖，舟指可鞠，索盗马于山堞，贼将生擒。而又鏖战三湘，褰旗五陈，是皆树立之俊伟者也。尝蒙宪宗赏谕：有阿朮未有名位，挺身奉国。特 


　　- 168 - 

　　赐黄金三百两，以勉将来。其降大任于公，兆开于先者，诚不偶然也。六年七月，大霖雨，汉水溢，宋将夏贵、范文虎，相继以兵来争。又遣兵出没东岸林谷间。公按观兵势，谓诸将曰：此虚形，不可与战。宜整舟师，以备征。众从之。明日，南船果趣新堡，大破之，杀、溺、生擒者五千，获战舰百余艘。于是治战舰，教水军，筑圜城，以逼襄阳。文虎率舟师来救，某知府以百舰泊百丈山掣肘城役，皆邀击于灌滩，败走之。裨将矮张，以军袄百舫跃入襄州。寻乘轮船，顺流东走。公与都帅刘整分舣战舰以待，然薪照江两岸如昼。公追战至匮门关，擒张，余众尽殪。【（庙碑。）】 九年三月，破樊城外郛，重围逼之。襄、樊两城，汉水出其间，宋人植木江中，镇以铁絙，中造浮梁，樊恃此为固。我以机锯断木、斧絙、燔其桥。襄援既绝，公率猛士攻而拔之，襄守将吕文焕惧而出降。十二年正月，黄、蕲、江州降。公率舟师趋安庆，范文虎出降。继下池州，贾似道统兵扼芜湖，遣宋京来请和。二月，似道师次丁家洲，公与丞相议之曰：且和议未定间，昨我船出，己乱射，又执我逻骑四人。宋人无信，惟当进之以兵。若避似道不击，恐已降州郡，今夏难守。若欲实和，俟渠自来。遂与前锋孙虎臣对阵。夏贵以战舰二千五百艘横亘江中，似道将后军殿。时我已令诸将，顺江两岸树炮，击其中坚。南军陈动，趣我船急进。公挺身登舰，手拕衡船，雷皷大震，喊声动天地。我师掠彼舟，大呼曰：宋人败矣！似道仓皇失措，舳舻簸荡，乍分乍合。公以小旗麾将校，率轻锐横击深入，宋军大败，即回棹前走。丞相以步骑夹岸掎之，追犇百五十里，杀、溺死者，蔽江而下。获战舰二百余艘，都督府图籍、印符，悉为我有。军资器仗狼籍不胜计。是日，似道以轻舸东走扬州；夏贵走庐州。朝廷以宋重兵皆驻江都、临安，倚之为重。四月，命公围守扬州。公次真州，与南舟战朱金沙，歼其千人，获盬艘三千艘。既抵维扬，视扬子桥河路，漕真粟，以助扬乏。即树栅，以断其饷道。宋都统姜才，领马步二万来争，期于必取。南军夹河为阵，公麾骑士踰河直斫姜才阵，所将多亡命叛降。余皆淮卒劲勇，养锐日久，战数合，坚不能却。我佯北，才军果逐之。我奋而回戈，万矢雨集，彼不能进，骑先遁去。我随以铁骑蹂之，追奔斩截万千余级。 
　　两淮镇将张世杰、孙虎臣，以兵万艘驻焦山东。七月，公登石公山萆而望之，舳舻连接，旌旗蔽江。公曰：可烧而走也。遂摘抗健善彀者千人，载以巨缆，分两翼夹射。公居中，合势进击。继以火矢着其篷樯，烟焰赫赫，窘无所出。先是，虎臣命前船悉沉铁缆于江，示以必死。至是，欲走不能，前军争赴水死，后军哄走。追至圌山，获白鹞子七百艘。是故淮东诸军不敢出矣。七月，朱焕以扬州降。泰州守将开北门，纳我师，执庭芝等出，继奉命戮扬州市。扬、泰既下，公申严士卒，不得入城，致毫发犯。有武卫军校掠民二马，即斩徇众。其号令肃赏罚信，有古名将风。 
　　九月，两淮悉平。冬，北勤见世祖于大明殿。庭陈宋俘，设大宴贺。因上奏曰：是皆陛下威德所致，臣何与焉！第功行赏，实封泰兴县二千户。二十三年，奉命北伐叛王昔剌木等。明年凯还，继西征至哈剌霍州。以疾薨。 
　　公贵而不有其位，难而克任其责。料敌明，临机果，闻敌所在，忠勇奋发，不俟严辨，跃马挺槊，陷阵深入。故士卒咸服，争出死力。南征北讨，四十年间，大小百五十战，未尝败衂。其追降生擒者，皆释而不问。及处间暇，恂恂似不能言。论者谓公智、信、仁、勇四者兼备，与孙吴合云。【（并庙碑。）】 
　　丞相楚国武定公，名阿里海涯，畏吾氏。幼事潜邸，至元元年，由中书省郎中参议省事，出兼河南行省，转廉访使。五年治兵于汴，复佥行中书省。七年，拜参知政事，兼汉军都元帅。十一年拜中书右丞。宋亡，拜平章政事。十五年拜湖广行省左丞，未行薨，年六十。 
　　公幼聪颖而辩，长躬农耕，喟然曰：大丈夫当立功国家，何至与细民勤本畎亩！释耒去，求读北庭书，一月而尽其师学，甚为舅氏习拉带达剌罕所异。叹曰：儿家门户，其由子大。及从事大将卜邻吉乃，俾其子故中书右丞相呼鲁不花，从受北庭书，又荐其忠谨，得宿卫潜藩。己未，从济江。帝射虎未殪，公舍马徒步，挺矛舂杀之。攻鄂，先众而登，擒一人还，流矢贯喉出项，帝勇之，赐银为两半百。先是，吐蕃有贮甘露宝函石室藏山穴者，凡再使求之，皆为大蛇奇兽所据，莫敢前。最后遣公至，无所见，竟与俱归。【（牧庵撰神道碑。）】 幼主面缚，公入觐贺，始庭拜平章政事。还，移兵靖江，破严关，败马都统于临川，陈、张两总管小客江。谕经略马暨不下，凡攻四十余日而拔。公以靖江远中土，非长沙匹，民性鸷嚣，易叛难服，不重典刑之，广西他州不可言以绥徕。其坑之，市斩暨。传檄下柳、郁林、横、邕、廉、象、浔、藤、梧、贵、昭、融、宾、宜、贺、化、高、容、钦、雷，为州二十；广、肇庆、德、庆、封，为州三十六，以通递舟。承制以万户史格行宣慰司靖江。特磨农士贵，南州牧莫大秀，皆请内属。乃开全之湘水三十六。燧尝读诸君书，善作者不必善成，善始者不必善终，未尝不兴慨叹于武敏。闻用兵端，视南国为奇货，思图形丹青垂誉竹帛于今日，后者如取诸怀。及襄阳下，方戍淮西，功已不出乎己。大师南伐，复分兵淮东，渡江捷闻，一失声而死。岂先福始祸者，诚如道家所忌耶！公皷其军留戍所余不能倍万，名城通都，身至力取，利画海表，图地籍，民半宋疆理。最所下州，荆之南十四，淮西四，湖南九，江之西二，广西二十有一，广东、海南各四，凡五十八。自余洞夷山獠，苛毡被毳，大主小酋，棋错辐裂连数千里，听令者犹不与存。其依日月之末光，张雷霆这余威，以会其成功者，亦一世之雄哉！今列其由省幕戎麾与所受降，登宰相者有二：蒙古带、阿剌韩。平章十二：奥鲁赤、虎突、帖木儿、阿力史格、吕文焕、帖木儿、李庭、李恒、张弘范、刘国杰、程鹏飞、史弼。右丞四：咬突、完颜、那怀、阘出落也讷。左丞四：塔海、唐兀带、刘徐、赵修已。参政十三：贾文备、郑也可、何玮、张鼎、樊楫、朱国宝、张学宾、家带、乌马儿、孛罗合达耳、高达、马应云、从汉龙，都元帅宣慰使总管万夫千夫之长又什伯，是观出其门者众多。又足征公盖推劳人也。【（并出神道碑。）】 
　　太师广平贞宪王，名玉昔，阿儿刺氏，赐号月吕禄那演。初袭父职，为右万户。至元十二年拜御史大夫。二十四年将兵平乃颜，以功加伏傅。二十九年加录军国重事，知枢密院事。三十一年进太师。元贞元年薨，年五十四。 
　　公小字玉昔，迨至贵显，宠以不名，赐号月吕禄那演。【（译云能也。）】 国初，官至简古，置左右万户，位诸将之上首。以公之祖博尔朮居右。公弱岁袭爵，统按台部众，器量宏达，襟度渊深，莫测其际。世祖闻其贤，驿召赴阙，见其风骨庞厚，解御衣银貂以赐。国朝重天官内饍之选，特命公领其事，侍宴内殿，公起行酒。诏诸王妃，皆执妇道。上即位，进秩太师，佩以上方玉带、宝服，还镇北边。元贞元年冬，议边事入朝，两宫锡宴酬酢，尽欢如家人父子。然还镇有期，不幸遘疾，以十一月某日薨。【（并出高唐阎公撰勋德碑。）】 
　　太师淇阳忠武王，名月赤察儿，许慎氏。至元十八年由宿卫官拜宣徽使。三十年拜知枢密院事。明年加太保，录军国重事，枢密院、宣徽使如故。大德四年进太师。至大元年拜和林行省右丞相，封淇阳王。四年朝京师，薨，年六十五。 
　　王性仁厚俭勤，事母备诸孝敬。资貌奇伟，望之如神。世祖雅闻其贤，复悯其父之死事也，年十六召见。容貌端重，奏对详明。上惊喜曰：失列门有子矣！则命领四怯薛者。国制分宿卫供奉之士为四番，番三昼夜。凡上之起居饮食、诸服御之政令，怯薛之长皆总焉。二十七年桑哥既主尚书省，簧皷上听，杀异己者，箝天下口，以刑爵为货而贩之，咸走其门入贵价以买所欲。贵价入则当刑者脱，求爵者贵。不四年，纪纲大紊，人心骇愕。尚书平章政事也速答儿，王之太官属也。潜以其事告王，王奋然奏劾，桑哥伏诛。上曰：月赤察儿伐人奸发其蒙蔽。乃以没入桑哥黄金四百两，白金五千五百两，及水田、水硙、别墅赏其清疆。上诏王曰：公之先佐我祖宗，常为大将，攻城战野，勋烈甚着。公之国元老宣忠底绩，清谧中外。朕昔入继大统，公之谋猷又多。今立和林等处行中书省，以公为右丞相。依前太师录军国重事，特封淇阳王。佩黄金印，宗藩将领实瞻公麾进退，其益懋乃德，悉乃心力，毋替所服。【（并出清河元公撰勋德碑。）】 四年王入朝仁宗于大明殿，眷礼优重。九月六日疾，敕御医诊疗，勿克，三日薨。 
　　枢密句容武毅王，名土土哈，钦察氏。世为钦察国主，国亡，率其种人入宿卫。至元十四年，王将兵北伐，有功，升同知太仆院事，领羣牧司事。二十二年拜枢密副使，钦察亲军都指挥事。大德元年迁同知枢密院事。是岁薨，年六十一。 
　　公钦察人，其先系武平北连川按答罕山部族，后徙西北绝域。有山曰玉理伯里，襟带二河。左曰押赤，右曰也的里，遂定居焉。自号钦察，其地去中国三万余里，夏夜极短，日暂没辄出。川原平衍，草木盛茂。土产宜马，富者马至万计。俗袵金革，勇猛刚烈，风土使然。公之始祖曲年、高祖唆末纳、曾祖亦纳思，世为钦察国王。公为将鸷猛，先期制敌，应变如神。尤善激昂士气，临阵誓师，人百其勇。至若出司阃钺，入赞机枢、忠国大计，知无不言。古之所谓熊罴之士，不二心之臣，于公见之。【（纪绩碑。）】 
　　丞相兴元忠宪王，名完泽，土别燕氏。中统三年，以大臣子选侍东宫，遂拜詹事。至元二十八年尚书省罢，拜中书右丞相，加太傅，录军国重事。居相位十三年。大德七年薨，寿五十八。 
　　中统三年，封皇子为王，领中书省。是为裕宗。诏选王府僚属，闻公之贤，有以应选。久之，署东宫詹事长。入筹帷幄，出掌环卫，小心畏慎，夙夜在公。裕皇甚器重之。一日会燕宗室，指公语众曰：先正有言，为人上者当务亲善远恶。若善人如完泽，岂易得哉？天佑皇元，宗臣硕辅、禀灵河岳者，不为不众。若夫忠荩传家，荐履上台，绩用着于累朝，处中书十有二考，惟公一人。当其四罪咸服，治底雍熙，既彰世祖知人之明；至于运佐重光，元贞载造，偃革以宅，南交睦族，以协万邦，拯灾救患，博施济众，克广圣朝安民之惠，致君唐虞之效，昭然在人耳目矣。【（并出勋德碑。）】 
　　丞相顺德忠献王，名哈剌哈孙，斡罗那氏。至元元年，朝廷录勋臣，后拜宿卫官，袭号答剌罕。二十二年拜大宗正。二十八年，拜湖广行省平章政事。大德二年，拜江浙行省左丞相。是年，入拜中书右丞相。七年拜右丞相。十一年夏，升和林宣慰司为行省，王以太傅行省事。至大元年薨，年五十二。丁未春正月，宸御晚驾，时武宗抚兵居北，王封府库，称疾卧阙下，理机务如故。中闱以奸臣谋，绝北道驿，欲行祔庙礼。王格其事，密记授使间走，踰两驿，始得传驰报武宗。诸怀诈者，数欲害王，王不为动，内外栗栗，视王以安。会仁宗擒灭其党，发使迎武宗。四月，仁宗及皇太后如上都，王继往。五月，武宗即位，加太保录军国重事。【（已上并勋德碑。）】 
　　平章鲁国文贞公，名不灰木，康里氏。由国学生擢利用少监，出为燕南提刑按察使。召为参议中书省事，历吏、工、刑三部尚书，拜翰林学士承旨。至元二十八年，拜平章政事。三十一年出为陕西行省平章政事。将行，留为昭文馆大学士，平章军国事。大德二年加行御史台中丞，领侍仪司事。薨年四十六。 
　　公于二十四年桑哥愤中书，杀卢世荣，奏立尚书省，尽统中书六曹。诬杀参政杨居宽、郭佑，中外为之不寒而栗。大为句考无遗利矣。势焰熏天，求及门者如辐辏毂，自平章而下，省退则归其第。一旦，独延公至堂，貌敬而忌忮日深，讽巨商伪为讼冤，入大珠货，公拒不受。伺其退食，必其不坐刑曹，阖省叩请而免，遂疢。帝还上都，辇载其弟野礼失班，谓之曰：而兄必以某日来迎。果以其日公立道周，见其孱瘠，曰卿耽苦于书致者。顾当国臣，问禄几何，对以满病告者，卒不给。帝曰：其父童丱事朕，恪勤至死，是又朕所教育，贫不能家，何以告为？其尽以给，且厚赐之。【（并神道碑。）】 
　　平章武宁王宪王，名彻理，衍只吉氏。由宿卫擢利用监卿。至元二十八年，拜御史中丞。明年，拜福建行省平章政事。大德元年，拜江南诸道行御史台大夫。七年，江浙行省平章政事。大德九年，入拜中书平章政事。是岁薨，年四十七。 
　　中书耶律文正公，名楚材，字晋卿。辽东丹王突欲八世孙，金尚书右丞文献公履之子，为燕京行省员外郎。岁乙亥，城降，遂属国朝，扈从征伐诸国。辛卯拜中书令。癸卯薨，年五十五。公以明昌元年六月二十日生。文献公通术数，尤邃于太玄，私谓所亲曰：此子吾家千里驹也，他日必成伟器，且当为异国用。取左氏之楚虽有材，晋实用之，以为名字。【（平章宋公撰神道碑余见行状。）】 
　　中书杨忠肃公，名惟中，字彦诚，弘州人。国初，奉使西域。岁乙未，用兵汉上，领军前行中书省。癸卯，拜中书令。壬子，出为河南经畧使，迁陕右四川宣抚使。己未，王师伐宋，拜江淮宣抚使。是岁薨，年五十五。 
　　总帅汪义武王，名世显，字仲明，巩昌人。金季以战功擢千夫长，累迁巩昌府便宜总帅。金亡踰年，始属国朝，职仍旧。寻赐金符，伐蜀有功。癸卯岁卒，年四十九。万户严武惠公，名实，字武叔，泰安长清人。金季据东土，岁庚辰，籍所部州民来归。太师国王承制，授金紫光禄大夫，行尚书省事。甲午朝于和林，授东平行军万户。庚子薨，年五十九。 
　　万户张忠武王，名柔，字德刚，易州定兴人。金季累迁中都留守，行元帅府事。国兵至，被执，授河北东西等路都元帅。金亡入觐，遂迁万户。将兵伐宋。中统三年，以年老乞致仕，封安肃公。至元三年，城大都，起判行工部事。进封蔡国公。五年薨，年七十九。 
　　元帅张献武王，名弘范，字仲畴，万户忠武王第九子。初，代其兄摄顺天府事。中统三年，授行军总管，从征李璮。至元改元，授顺天路总管，移守大名。六年兵围襄阳，授益都行军万户，改亳州万户。宋亡，拜江东道宣慰使，请逐益、卫两王，遂拜蒙古汉军都元帅。十六年冬，岭海平，入觐。十七年卒，年四十三。 
　　太保刘文正公，名秉忠，字仲晦，号藏春，顺德邢台人。少隐武安山，因祝发从释氏游，法名聪，为五台山书记。后居云中，从海云师应召北上，留侍潜邸，凡征伐谋议皆与焉。至元初，翰林王鹗请公改正衣冠，诏从之。遂拜太保，参领中书省事，十一年薨，年五十九。【（以上顺天府志引析津志。）】 
　　丞相史忠武王，名天泽，大都永清人。乙酉，嗣其兄职为元帅。乙丑，授真定、大名、河间、济南、东平五路万户。壬子，授河南经畧使。中统元年，授河南宣抚使，寻授讨淮军马经畧使。二年入拜中书右丞相。至元三年，皇子王领中书省兼枢密使，遂拜中书右丞相兼枢密副使。八年，加开府仪同三司平章军国重事。十一年，与丞相伯颜总兵伐宋，至郢，以疾还。十二年薨，年七十四。 
　　平章廉文正王，名希宪，字善甫，畏吾氏，由父官廉访使，氏焉。初，事上潜邸。岁癸丑，授京兆宣抚使。丁巳，宣抚司罢。中统元年，复为京兆宣抚使。未几，拜中书右丞，行秦蜀省事，就拜平章政事。四年召入朝，拜中书平章政事。至元二年，分省山东，踰月召还。七年罢相。十一年行省事北京。明年行省江陵。十四年以疾召还，十七年薨，年五十。 
　　左丞相张忠宣公，名文谦，字仲谦，顺德沙河人。岁丁巳，召居潜邸。中统元年，拜中书左丞，行大名宣抚司事。至元改元，行省事于中兴。七年拜大司农卿。十三年拜御史中丞。明年，拜昭文馆大学士，领太史院事。十九年拜枢密副使，是岁薨，年六十七。 
　　内翰窦文正公，名默，字子声。初名杰，字翰卿，广平肥乡人。岁己酉，召居潜邸。中统元年，拜太子太傅，辞不受，改翰林侍讲学士。未几，以疾辞归。三年复召入朝，职如故。至元十七年，拜昭文馆大学士，是年卒，年八十五。 
　　右丞姚文献公，名枢，字公茂，号雪斋，营州柳城人，复迁洛阳。初，为燕京行台郎中。未几，辞去。岁庚戌，召居潜邸。中统元年，拜东平宣抚使。明年，召拜太子师，辞不受，改大司农。四年拜中书左丞。至元五年，出佥河南省。十年拜昭文馆大学士，详定礼仪事。十三年拜翰林学士承旨。十七年薨，年七十八。太宗世，诏孔子五十一代孙元措，仍袭封衍圣公。卒，其子与族争求嗣为讼。及事潜藩，帝时曰：第往力学，俟有成德达才，我则官之。又闻曲阜有大雅乐，命东平守臣员，阙充补，无辍隶习。以宣抚东平，尝闵先圣之后，诗书不通，义理不究，与凡庶等。版洛士杨庸选孔、颜、孟三族诸孙俊秀者，授之经而学夫礼，授庸教官，以成国家育材待聘、风动四方之美。又详议王镛炼习故实，宜令提举礼乐，庶其岁久不致崩坏，皆从之。【（神道碑。）】 
　　右丞许文正公、太史王文肃公、太史郭公。【（并见太史院注。）】 
　　尚书刘文献公，名肃，字才卿，威州洺水人。金兴中登进士第。国初为东平严侯幕官。岁壬子，应召北上，授邢州安抚使。中统元年，拜真定宣抚使。明年召右三部尚书，兼议中书省事。四年致仕，仍议中书省事。是岁卒，年七十六。 
　　平章宋公，名子贞，字周臣，潞州长子人。国初为东平行台幕官。中统元年拜益都宣抚使，召为右三部尚书。王师围济南，参议行中书省事。至元二年拜翰林学士，参议中书省事。未几，拜平章政事。三年以年老辞位，诏中书大事即其家议之。五年薨，年八十。 
　　参政杨文献公，名果，字正卿，祁州蒲阴人。金正大初登进士第。国初，为河南课税及经畧司幕官。中统元年，拜北京宣抚使，明年入拜参知政事。至元六年出为怀孟路总管，其年薨，年七十三。 
　　宣慰张公，名德辉，字耀卿，冀宁交城人。国初，为丞相史忠武王幕官，寻召居潜邸。中统五年拜河东宣慰使，入拜翰林学士，参议中书省事。出为东平宣慰使，就佥山东行省。复召参议中书省事，表乞致仕。未几，起为侍御史，遂致仕归。至元十一年卒，年八十。 
　　上在潜邸，岁丁未，遣使来召。既见，王从容问曰：孔子没后，其性安在？对曰：圣人与天地终始，无所往而不在。王能行圣人之道，即为圣人。性固在此帐殿中矣。 
　　左丞李忠宣公，名德辉，字仲贯，通州潞县人。初事潜邸，中统元年授燕京宣抚使，历山西宣抚使，太原路总管。至元五年，召为右三部尚书，八年拜北京行省参知政事，十一年迁安西王相。明年以安西王相抚蜀，又明年拜西川枢密副使。十七年拜安西行省左丞，命未下而薨，年六十三。 
　　参政商文定公，名挺，字孟卿，曹州济阴人。其先本姓殷氏，避宋讳改焉。国初为东平行台幕官，入事潜邸。为京兆宣抚司郎中，就迁副使。中统元年，改宣慰司为行中书省，遂佥行省事，明年进参知政事。坐言者罢。起为四川行枢密院事。至元元年，入拜参知政事，六年同佥枢密院事，累迁副使。十年出为安西王相，十五年王薨，十七年王相府罢，坐事得免。二十年复为枢密副使，寻以疾辞。二十五年薨，年八十。正奉大夫中书参知政事，赠推诚协谋佐运功臣太师开府仪同三司上柱国，追封鲁国文定公。 
　　自号左山，盖取曹南山名也。至元二十五年上问公何在？左右对曰：居京城南。问公年？中丞董文用对曰：八十矣。上曰：惜乎老矣！是年十二月薨。延佑二年，其子琦，能画山水，时为集贤侍讲学士，仁宗皇帝诏曰：在昔汉臣若姚公茂实、窦汉卿、张仲谦、商孟卿，实佐佑我世祖光启大业。而商孟卿爵谦未加，朕甚悯焉。遂有前谥，命琦归，焚黄致祭于其墓。复诏立公神道碑，先命翰林学士承旨程巨夫撰文，后更命元明善。以翰林承旨赵孟俯书丹篆额。有诗文，号左山集。五子，琥、璘、瑭、瓛、琦。 
　　琥字召符，至元二十七年两拜监察御史，三十年迁国子司业，自号独照。有文集曰彝斋。 
　　瑭，字体符，为太子中书舍人，年五十挂冠。初江南既平，欲引水通舟楫于京师。与大府掾马之贞友善，荐于丞相伯颜曰：此人知水利，家故有书。言宋人都汴时，僧应言钱塘范金佛舟载以归，东河其迹故在，是知复泗水，可南达于河、于淮海、于江、北入漳济，引而可通于白溆入海之渠。沂而至于潞县，达于京师，则轮贩漕运之利，不待车辇矣。丞相以闻，即命之贞由通州而南，相其原隰，集量穿渠。二十六年成，便利甚大，赐名会通河，召实始之。 
　　琦，字德符，大德八年，成宗皇帝以勋臣子召入，备宿卫。仁宗皇帝在春宫，复以充近侍。大德十一年，以春宫旨奏于武宗皇帝，擢于集贤学士朝列大夫。调大名路总管府治中，不就。皇庆元年，授中奉大夫集贤侍讲学士。延佑四年，诏命以通奉大夫升为侍读。仁宗皇帝眷渥特厚，既敕赐立其父神道碑，复赐楮币五百疋。英宗在储位时，一日侍，上颐指而示之曰：商德符，世祖旧臣。商孟卿子，当优遇之。泰定元年，除秘书卿，卒。 
　　枢密赵文正公，名良弼，字辅之，赵州赞皇人。国初举进士，教授赵州。岁辛亥，召居王邸。历邢州、陕西幕官。己未，王师伐宋，参议元帅府事。中统元年，拜陕西、四川宣抚使。至元七年，授高丽经畧使，奉使日本。还朝，改四川经畧使。十年拜同佥枢密院事。居官九年，以疾辞归。二十二年薨，年七十二。 
　　参政贾文正公，名居贞，字仲明，真定获鹿人。初事潜邸。中统元年，授中书左右司郎中，参议中书省事给事中。至元十年襄阳降，授襄阳路总管。十二年佥行中书省事。十四年迁湖北道宣慰使。明年拜江西行省参知政事。十七年薨，年六十三。 
　　内翰王文康公，名鄂，字百一，开州东明人。金正大初，中进士第，累擢尚书省右司员外郎。金亡，居保定。岁甲辰，召居王邸。中统元年，拜翰林学士承旨，奏立翰林院，诏从其请。至元五年致仕，十年卒，年八十四。【（有行状及碑铭详在艺文门。公初仕不受，葬金主而后仕。）】 
　　内翰王文忠公，名盘，字文炳，广平永年人，金正统中，登进士第。中统初，擢益都等路宣抚副使。王师围济南，参议行中书省事，迁翰林直学士，出为真定宣慰使。至元元年，复召入翰林，寻兼太常卿，进拜承旨，居翰林。二十年累乞致仕，不许。年八十二，始遂所请。三十年卒，寿九十二。 
　　尚书李公，名昶，字士都，东平须成人。金兴定中，登进士第。国初为东平严侯幕官，中统元年，召至京邸，明年以翰林侍讲学士，行东平路总管同议官。至元五年召拜吏部尚书。七年除南京路总管，不赴。八年起为山东东西道提刑按察使，遂致仕归。二十六年卒，年八十七。 
　　太常徐公，名世隆，字威卿，陈州西华人。金正大中，登进士第。国初为东平行台幕官。中统元年，拜燕京宣抚使，三年除太常卿。至元元年，迁翰林侍讲学士，兼太常卿，又兼户部侍郎。七年拜吏部尚书，出为东昌路总管，擢山东道提刑按察使。十五年移江北淮东道。十七年召为翰林学士，又召为集贤学士，皆以疾辞不行。二十二年卒，寿八十。 
　　二年移治顺天，岁饥，民乏食，公发粟贷之，所活者甚众。三年宣抚司罢，公还东平。总管严公奏：太常登歌乐句，圣上观于日月山，既而发还，今十余年矣。乞增宫悬大乐、文舞、武舞、令旧工教习，以备大祀。上可其请，就除公太常卿以主之，兼提举本路学校事。四年上问尧、舜、禹、汤为君之道。公娶书所载帝王事以对。上喜曰：汝为朕直解进读，我将听之。书成，上命翰林承旨安藏译写以进。至元元年，除翰林侍讲学士，兼太常卿。朝廷大政谘访而后行。诏命典册，多出公手。公选前贤内外制可备馆阁用者，丹百卷，曰瀛洲集，至今用之。【（并出墓志。）】 
　　皇元受天命，肇造区夏，列圣相承，未遑文治。上在潜邸，独喜儒士，凡天下鸿才硕学，往往延聘以备顾问。壬子岁，自漠北遣使来征公，见于日月山之帐殿。上方治兵征云南，因问：此行如何？公对曰：昔梁襄王问孟子，天下乌乎定？孟子对曰：定于一。襄王曰：谁能一之？孟子曰：不嗜杀人者能一之。夫君人者，不嗜杀人，天下可定，况蕞尔西南夷乎！曰：诚如威卿言，吾事济矣。是岁，云南诸国降。上既登极，每有征伐，必谕以不杀，于是四方未禀正朔之国，愿来臣属者，踵相蹑于道。十余年间，际天所覆，咸为一家。土宇之广，开辟以来未有也。不嗜杀之效，其捷如此。然一言寤意，皆自公发之。 
　　六年作新大都于燕，宗庙之制未有议者，公奏曰：陛下帝中国，当行中国事，事之大者，首推祭祀。祭祀必有清庙。因以图上，乞敕有司以时兴建。从之。踰年而庙成，公以所教太常礼乐亦备，遂迎祖宗神御入藏太室，因奉安而大飨焉。礼成，上悦，赏赐良渥。 
　　公明习前代典故，尤精律令。事有至难，狱有大疑，使公决之，不暇阅成案，立谈之间，引援区别，氷释理顺，载法之文，法外之意，无不包举。虽专门名家者，亦不如是之审。至论事，口悱悱然若讷者。及秉笔而书，顷刻千百言，言尽意到，灿然成文。人谓尚书说事，手敏于口。公之奏议，典赡详悉，无迂疏之累；古文传正明白，无奇涩之偏；歌诗则坦夷浏亮，无雕琢晦深之病；四六则骈俪亲切，无牵就支离之弊。虽然，在公悉为余事。惟爱君忧国之心，坚如金石。不以仕宦为污，不以辞退为高，不以衰老疾病为惫。苟闻时政有所可否，论思献纳，常若言责之在己。倦倦不替，至死乃已。合于古人畎亩不忘君之义也。【（并出墓志。）】 
　　廉访使杨文宪公，名奂，字焕然，奉天人。国初举进士第，授河南路征收税课所长官，廉访使。岁壬子，参议京兆宣抚司事。乙卯卒，年七十。 
　　君母程氏，尝梦东南日光射其身，旁一神人以笔授之，已而君生。父萧轩翁，以为文明之象，就为制名。年十一，丁内艰，哀毁如成人。日蔬食，诵孝经为课，人以天性称焉。又五年，师乡先生吴荣叔。未几，赋策成，有声场屋间。年三十三赴廷试，兴定辛巳，以遗误下第。同舍卢长卿、李钦若惜君连蹇，劝试补台掾。台掾要津，士子慕而不得者。君答书曰：先夫人每以作掾为讳，仆无所以肖不能显亲扬名，敢贻泉下之忧乎！正大初，君草万言策，将诣阙上之。所亲谓其指陈时病，辞旨剀切，他人所不敢言。保为当国者所沮，忠信获罪，君何得焉？君知直道不容，即日出国门而西，教授乡里。【（元遗山撰墓碑。）】 
　　君著述有还山集六十卷，始于古赋，次之以古律、诗文，又次之碑志、记说、铭赞、杂文，概数十卷。隐而天道性命之说，微而五经百氏之言，明圣贤之出处，辨理欲之消长，可谓极乎精义入神之妙。天兴近鉴三卷，自壬辰正月至甲午六月绝笔，其书法如古之史臣，其议论如胡氏之春秋也。正统书六十卷，自唐虞至于五代，一年一月一日各有所书事。三代以上存而不议，秦汉而后附之以论。其叙曰：正统之说其所以祸天下后世者，凡以不出于孔孟之前故也。且夫汤武之应天顺人，后世莫可企及。犹曰：予有惭德，武未尽善　后世僻王乃复赖前哲，概以正统之传，非私言乎！今八例，曰得、曰传、曰衰、曰复、曰与、曰陷、曰绝、曰归。始皇十年贬绝、陷者何？惩任相之失也！太宗传之而曰得者何？志夺宗之恶也！责景帝者何？短通丧也！责明帝者何？启异端也！与明宗者何？有君人之言也！与周世宗者何？世宗而在礼乐可兴也！如是八例，其说累数十万言，以谓不如是，则是非不白，治乱不分，劝戒不明，虽历百千万世，正统之为正统，昭昭矣。【（见鲁国东游录。）】 
　　内翰李文正公，名冶，字仁卿，真定藁城人。金正大末，登进士第。壬辰北渡，居太原藩府，交辟皆不就。至元二年，诏拜翰林学士，明年以疾辞归，居元氏之封龙山。十六年卒，年八十八。 
　　翰林视草，惟天子命之，史馆秉笔，以宰相监之，特书佐之。派有司之事尔，非作者所敢自专，而非非是是也。今者犹以史馆为高选，是工谀誉而善缘饬者为高选也。吾恐识者羞之。【（敬斋泛说。）】 吾闻文章有不当为者五：苟作一也；徇物二也；欺心三也；蛊俗四也；不可以示子孙五也。今之作者，异乎吾所闻矣，不以为所不当者之为患，惟无是五者为患。【（泛说。）】 
　　太史杨文康公，名恭懿，字符甫，奉元人。隐居不仕。至元十二年，召至京师，未几辞归。十六年以修历召，历成，授集贤学士兼太史院事。二十九年以议中书省事召，皆以疾辞不行。三十年卒，年七十。 
　　十六年诏安南王相敦遣赴都，九月入见，诏于太史院改历。十七年二月副枢领太史易教、领太史衡及公等上改历。奏曰：臣等编考自汉以来历书四十余家，精思推算，昼夜测验，旧仪难用，而新者未备。故日行盈缩，月行疾迟，五行周天，其详皆未精察，四方亦未测验参考。臣等共议，权以新仪木表与旧仪所测相较，得今岁冬至晷景及日躔所在，与所舍分度之差，大都北极之高下，昼夜刻长短，参以古制，创立新法推算，成辛巳历。虽或未精，然比之前改历者，附会历元，更立日法，令踵故习，顾亦无媿。然立每岁测验，修改历二三十年，庶尽其法。可使如三代日官，守其职，测验恒久，无改岁之事矣！又合朔历日，日行历四时一周，谓之一岁。日踰一周，复与日合，谓之一月。一月之始，日月相合，故谓合朔。自秦废历，纪汉太初止，用平朔法，大小相间或有二大者，故曰食多在晦日或二日，测验时刻亦鲜中。宋何承天测验四十余年，进元嘉历。始以月行迟速定小余，以正朔望，使食必在朔，名定朔法，有三大二小。时以异旧罢之。梁虞■〈广刂〉造大同历，隋刘孝孙造皇极历，皆用定朔，为时所沮。唐傅仁均造戊寅历，定朔始得行。贞观十九年四月频大，人皆异之，竟改从平朔。李淳风造麟德历，虽用平朔，遇四大则避。又言以平朔间之，又希合当世，为进朔法，使无元日之时。至一行造大衍历，谓天事诚密，四大二小何伤？诚为确论，然亦循常不改。臣等更造新历，一依前贤定论，推算皆改从实。今十九年历，自八月后，四月并大，实日月合朔之数也。是日，方列跪未读奏，诏赐鲁斋及公坐，论曰：卿二老毋自劳，谨教示诸人耳。四月授集贤学士兼太史院事。【（出墓志。）】 
　　左丞董忠献公，名文炳，字彦明，真定藁城人。少为藁城令，入事潜邸。中统元年，宣慰燕南诸道。二年授山东东路宣抚使，未至，召为侍御亲军都指挥使。三年授山东经畧使。至元二年授邓州光化行军万户、河南统军副使。七年改山东统军副使。九年迁枢密院判官行院淮西。十一年拜参知政事，遂与丞相伯颜合兵伐宋，宋亡，拜中书左丞。十四年还朝，拜佥书枢密院事，是年薨，年六十二。 
　　王师大举入宋，丞相伯颜行中书省，自襄阳东下，及宋人战于阳逻洑。公以九月发正阳，十一年正月会丞相于安庆。安庆守将范文虎以城降，公请于丞相曰：行省兵既劳于阳逻洑，行院兵当前行均劳。宋都督贾似道御师陈于芜湖，似道弃师走次当涂。公言丞相曰：采石当江之南，和州对峙，不取虑有后顾，请先取和州。许之。遂降知州。王喜。三月有诏，时向暑，师宜持重，行中书省驻札建康，行枢密院驻札镇江，时真州、扬州坚守不下，常州、苏州既降复叛。久之，张世杰、孙虎臣约真、扬兵致死于我，真扬兵先期败，不敢出。世杰等陈大舰万艘碇之焦山下江中劲卒前左公身犯前左，载士选别船，而弟子士表请从之。公顾曰：吾弟仅汝一息，吾与士选返，士元、士秀犹足杀敌，吾不汝忍也。士表固请，乃请公乘轮船，建大将旗鼓，翼二子船，大呼突阵，诸将之飞矢蔽日。战酣，短兵相接，宋人亦殊死战。声震天地，横尸委伏，江水为之不流。自寅至午，宋师大败，世杰走，公追及夹滩。世杰收溃卒复战，又破之。世杰走海，公船小，不可海，夜乃还。俘甲士万余人，悉纵不杀，应获战舰七百艘，宋力自此穷矣。 
　　内翰董忠穆公，名文用，字彦材，忠献公之弟也。初事潜邸。中统初，大名宣抚司奏为左右郎中，历兵部及西夏行省郎中。至元七年，除山东道劝农使，改工部侍郎，出为卫辉总管。十九年召为兵部尚书，明年除礼部尚书，迁翰林集贤学士知秘书监。二十二年拜江西行省参知政事。二十五年拜御史中丞，明年除大司农，又明年除翰林学士承旨。大德元年归老于家，薨，年七十四。 
　　初迁大司农时，欲夺民田为屯田，公固执不可，则又迁公为翰林学士承旨。二十七年隆福太后在东宫，以公耆旧，欲使公授皇孙经，具奏上，以上命命之。公每讲说经旨，必传以国朝故实，丁宁譬喻，反复开悟，故皇孙亦特加崇礼焉。【（行状）】 三十一年上命公以其诸子入见，公曰：臣蒙国厚恩，死无以报，臣之子何能为命？至再三，终不以见。是岁世祖升遐，成宗将即位于上都，太后命公从行。既即位，巡狩三不刺，公奏曰：先帝新弃天下，陛下远狩，不以时还，无以慰元元之望，宜趣还京师。且臣闻人君犹北辰，居□□□□□□□，□□□□□也。上悟，即日可其奏。是行也，上每召入帐中，问先朝故事，公即盛言先帝虚心纳贤，开国经世之务，谈说或至夜半。公自先帝时，每侍燕，与蒙古大臣同列。裕宗尝就榻上使赐酒，使毋下拜跪饮，皆异数也。上在东宫时，正旦受贺于众中，见公召使前曰：吾乡见至尊甚怜汝，趣亲取酒饮之。至是眷赉至渥，赐钞三百锭。是年诏修世祖实录。公于祖宗世系功德，戚近将相，世家勋绩，皆记忆贯穿。史馆有所考订、质问，公应之无所遗失。【（行状。）】 
　　枢密董正献公，名文忠，字彦诚，忠穆公之弟也。初事潜邸。中统元年。置符宝局，除符宝郎。至元十八年，升局为典瑞监，遂除典瑞监卿。未几，拜佥书枢密院事，是岁薨，年五十二。 
　　国信使郝文忠公，名经，字伯常，泽州陵川人。召居潜邸。岁己未扈从济江，授江淮宣慰司副使。中统元年，拜翰林侍读学士，充国信使，奉使于宋。宋人馆于真州，凡十六年始得归，卒年五十三。公幼不好弄，沉厚寡言。金季乱离，父母挈之河南，偕众避兵，潜匿窟室。兵士侦知，燎烟于穴，■〈火欝〉死者百余人。母许氏亦预其祸。公甫九岁，暗中索得寒葅一瓿，扶以饮母，良久乃苏。其卓异于见童稚若此。【（高唐阎公墓志。）】 金亡北渡，侨寓保定。乱后生理狼狈，晨给薪水，昼理家务，小隙则执书读之。父母欲成其志，假馆于铁佛精舍，俾专业于迦氏，坐达旦者凡五年。蔡国张公闻其名，延之家塾，教授诸子。蔡国储书万卷，付公管钥，恣其披览。公才识超迈，务为有用之学，上溯洙泗，下迨伊洛诸书，经史子集，靡不洞究。掇其英华，发为议论，高视千古，慨然为羽翼斯文为己任，自是声名藉甚。藩帅交辟皆不屑就。初公之使宋也，内则峕相王文统忌公害公，外则宋权臣似道，窃以却敌为功取宰相，畏公露其丐盟幸免之迹，遂主议羁留。举国皆知其非，似道不恤也。公拘仪真馆十有六年，去国未几，而文统伏诛。甫归国，宋探误国之罪，似道殛，宋随以灭。然则怀奸怙宠，倾陷善良，虽暂若得计，议发祸败曾不旋踵，抑宋有亡征，公与阨会，其患难不渝，始终名节，僒一时而享万世者，初非不幸也。【墓碑。】 公幼至孝，抚诸弟极厚，待宗族疏近如一。笃友乐施如己者，虽细惠必报。然伟持方严，风岸峭立，众不可攀。熏良莸奸，题帖无贷，故用世之志，适际可为，己堕奇摈，既处幽所，日以立言载道为务。撰续后汉书，绌丕侪权，还统章武，以正寿史之失。着春秋外传、易外传、太极演原古录、通鉴书、玉衡贞观、删注三子、一王雅行、人志，各数十卷。公于辞以理为主，雄浑有气，文集若干卷行于世。【（墓碑。）】 
　　静修刘先生文靖公，名因，字梦吉，雄州容城人。隐居不仕。至元二十年，召为右赞善大夫，未几辞归。又召为集贤学士，以疾辞。三十年卒，四十五岁寿。延佑中赐谥文靖公。【（有祠堂，欧阳玄有记。）】 君天资卓轶，早岁读书，属文落笔惊人。既久，涵浸义理，充广问学，故名益大以肆。裕宗方毓德青宫，闻其贤，以赞善大夫召至京师。未几辞以疾，亲老归养。居数岁，朝廷尊仰德谊，拜集贤学士，又以疾辞，踰年遂不起。春秋四十有五。缙绅惜之。【（野斋李公撰文集序。）】 先生上宰相书曰：因幼读书，接问大人君子之余论，至如君臣之义，自谓见之甚明，姑以日近用事言之。凡吾人所以得安居而暇食，以遂其生聚之乐者，君上之赐也。是以或给力役，或出智能，各有以自効焉。此理势之必然，亘万古必不可不易者也。因生四十三年，未尝効尺寸之功，以报国家养育生成之德，而恩命连至，尚敢偃蹇不出，贪高尚之名以自媚，而得罪于圣门中庸之为教也哉！且因自幼及长，未尝一日敢为崖岸卓绝、甚高难继之行。或者不察其实，止于踪迹近似者观之，是人有高人隐士之目，因未尝有此自居也。向者，先储皇以赞善之命来召，即与使者俱行。再奉旨令教学，亦实时应命。后以母老中风，请还家省视，不幸弥留，竟遭忧制，遂不复出，初岂有意不仕耶？今天子一新时政，虽前日隐晦之人亦将出矣！况因非隐者耶？因素有羸疾，自去年丧子，忧患之余，继以痁疟。今岁五月疟疾复作，至七月蒸发旧积，腹痛如刺，下血不已。自念旁无期功之亲，家无纪纲之仆，恐一旦身先朝露，必至累人，遂遣人于容城墓侧营一舍，倘病势不退，当居处其中以待尽。遣人之际，未免感伤，由是病势日增，饮食极减。至八月，使者持恩命至，因初闻之，惶怖无地，又累若稍涉迟疑，则不惟人臣之心有所不安，而踪迹高峻，已不近于人情矣。是以即日拜受留使者，待仆病势稍退与之俱行，迁延至今，服疗百至，畧无一効，乃请使者先行，惟阁下俯如矜悯，曲赐保全，始终成就之。【（静修文集中。）】 呜呼！金蹂宋踰南，两帝废德性之说，以辨博长雄为词章。发扬称述，率皆诞漫丛杂，理偏而气，南北崇尚，几无所分别。当是时伊洛之学传南剑，至干道、淳熙，士知尊其说阐明之。朱文公统宗据会，纤巨毕备，正学始崇。又未几，伪学造谤，咸讳其以售仕于时。金将亡，各各流离自保，乌睹所谓经说哉？有明其说者，独江汉赵氏，私相笔录，尊闻传信，稍自异于流俗。皇元平江南，其书捆载以来。保定刘先生因，笃志独行，取公文书，会粹而甄别之。其文精而深，其识专以正。盖隆平之兴，使夫道德同而风俗厚，亦不在于目接耳受而有明也。【（会稽伯长表公文集。）】 伏见保定处士刘因，隐居教授，不求闻达，属裕宗在东宫，由布衣起为赞善大夫授，以母老辞去。又以集贤大学士召而不复起，是其志趣高尚，有非时辈所敢望。或者谓，因矜已傲物索隐之流。臣谓不然，夫风俗之薄也久矣！世之处士不自贵重，闻一人之誉，一章之荐，喜见颜色，惟恐或失，不复知有廉耻等事。何则？私欲动于中，利禄夺于外也。而斯人也，授以三品清要之官，辞而不顾，非操守有素，能如是乎？当风俗浇薄之中，忽得斯文，庶几息犇竞厚风俗，而士类亦知惩劝矣！【（助教吴明进策。）】 翰林承旨欧阳玄，赞先生像曰：微点之狂，而有沂上风雩之乐；资由之勇，而无北鄙鼓瑟之声。于裕皇之仁，而见不可留之四皓；以世祖之畧，而遇不能致之两生，呜乎！麒麟、凤凰，圜宇内之不常有也。然而，一鸣而六典作，一出而春秋成。则其志不欲遗世而独逞也明矣。亦将从孔子周公之后，为往圣继绝学，为来世开太平者耶！【（顺天府志引析津志）】 

　　●学校 

　　世祖在王邸时有旨，以燕京儒户免差，有碑刻。是时止以大兴府学，府官春秋二丁致祭，有提举教授专任教养。迨今有提举一人，教授二人，学正学录俱备，支郡文宫诸职与京外并同。学在南城章宗养鱼池南。学中古刻并石经、金朝策士碑等，犹有典刑古制焉。此则大都路学。乃作燕京学校志。 
　　太宗五年癸巳，初立四教读，以蒙古子弟令学汉人文字，仍以燕京夫子庙为国学。南城文庙有己酉年道士石刻诏云：皇帝圣旨：道与朵罗角、咸得不、绵思哥、胡土花小通事、合住、迷速门，并十役下管匠人、官人，这必阇赤一十个孩儿，教汉儿田地里学言语文书去也。不选。但是，可以学底公事呵也。教学者，宣谕文字，但是你每官人底孩儿每，去底十八个蒙古孩儿门根底，你每孩儿每内，更拣选二十二个作牌子，一同参学文书弓箭者。若这二十个孩儿内，却与歹底孩儿，好底孩儿隐藏下底，并断案打奚罪戾。这孩儿每学得汉儿每言语文书会也，你每那孩儿亦学底蒙古言语弓箭也会也。粘哥千僧奴底孩儿亦一同学者，若学底会呵，不是一件立身大公事那甚么！教陈时可提领选拣好秀才二名管勾，并见看守夫子庙道人冯志亨，及约量拣选好秀才二，通儒道人二名，分作四牌子教者。虽已先禁治弓箭，军器去来，据这上项孩儿每底弓箭不在此限。你每各自鬬教者，看谁管者教底先会了也。据住定房舍者，那孩儿每教底文书，不拣历日辰，起盖夫子庙廊房，并去底孩儿每住的房舍者。那孩儿每教的文书，不拣是何文书，教都学者。教学施行的文书，疾识字的文书者，教的时分，孩儿每根底休教阑当者。若识字呵，背识背写者。教参学底时分呵，自是不蒙古言语去底孩儿每，只教汉儿语言说话者，会汉儿言语呵。若不汉时言语里说话，却蒙古言语里说话，一番一简子打者，第二番打两简子者，第三番打第三简子者，第四番打四简子者，这言语我亲省会与来也者。必阇赤每，比至会汉儿言语呵，说话仰胡土花小通事与两个熟会言语的通呈转言语者，这必阇赤内有不服教训难道底人呵，具写姓名，我根底奏将来者，我这里更不省会那甚么。仍道与朵罗角，仰于新拜降户内，每人拨与使唤的小孩儿一个者，各人并教读人等，每人日支米面各一斤，肉一斤，本处官人每底孩儿不在此限。外据家粮每人日支米一升，这必阇赤孩儿每，晚后与解渴酒四瓶。如有爱愿就学书人等，仰本路课程所官验人数，每人日支米一升，不得因而夹带不是读书儒人冒请官粮，不得违错。准此！蛇儿年六月初九日。 
　　同时有诏二道，今载其一。其第二道节该皇帝圣旨，燕京去的必阇赤孩儿省谕底圣旨，教汉儿文书并言语去也。然虽汉儿字难学有，那般有虽深细的文字不教呵，但是容易施行的文字学的会呵，不好那甚么。【以下不专言学校。】 
　　甲午年二月二十四日诏书，四教读者刘某、赵某，通事二人，罗某、刘某，总教官三员，宣授蒙古必阇赤四牌子总冯志亨，宣授金牌，提举国子学士，中书杨惟中，御前宣国子学事、仙孔八合识李志常。按是时国家草创，权就燕京文庙，以道士兼教汉儿文字。惟中讳彦诚，洪州人，时为中书令领省事，宪宗己未卒。时可，燕京人耶律中书所荐。志常，亦儒者避难为道家者流，濮州人。必阇赤谓学文书者。八哈赤，师父之称。又按，建国之始，今南城文庙收一修建旧疏，云：壬午年行省许以枢密院旧基改建文庙。是岁中都破之第八年也。自是，庙有地四顷八十亩，皆为道士冯志亨所据。 
　　又七年己丑，太宗皇帝即位。五年癸巳立四教读，六年甲午金亡。又十五年己酉，定宗皇帝之四年也，是年十月十五日道士立石。宪宗皇帝元年辛亥，道士冯志亨退庙及地，与在京儒士主领。明年壬子，世祖皇帝潜邸，三月令魏祥卿传旨，六月令杨中书传旨，二次令阿鲁瓦赤众断事官增修文庙。癸丑年六月二日，宣授燕京路都总管赛典赤出色银钞，奉令旨增修一新。此皆文庙石刻所记也。 
　　又载甲寅年令旨一道，其文曰：长生天气力里，蒙古皇帝福荫里，忽必烈大王令旨里，道与赛典赤。据恁说将来底宣圣庙并赡学地土，已前牙鲁瓦赤、塔剌浑断事官每断定与秀才每来。其先生冯志亨实时当面说与情愿分付文字。如今冯志亨却行争占夺事，为此今与这文字去也。如委是实已前众断定来呵，又兼本人既有情愿分付文字，如何再争夺得？如今依先断定底庙舍土地分付与秀才每者，冯志亨先生每今后再不得争夺。准此。甲寅年五月二十八日六盘山口子里写来。 
　　又本年七月一日道：长生天气力里，蒙哥皇帝福荫里，忽必大王令旨里，使臣习敕必阇赤到来，于七月三十日就宣圣庙，会聚燕京儒人赵楠、马大昭等。对众口传，面奉到忽必烈大王令旨，道与燕京秀才每者。你每奏说底已前田地得了也，谢的笺文我都理会得也，文字说我教好人收着也。你说的道人执结文书，要那的则甚么？我先与来的文书，你每上了名也，不是依着已前皇帝大王体例，教以后万万年不朽，好名听都知也者。已后我与你每做主底令旨，不与去那做甚么？更道与使臣习南必阇赤：你上来下去，秀才每有的公事言语，你休怕，我根底奏将来者。 
　　臣梦祥曰：自我太祖皇帝开国，至太宗皇帝五年癸巳，初立四教读，以蒙古子弟参学汉儿文字，以燕京为国学。累朝诏旨，取回道士冯志亨占夺亡金学地。及定宗皇帝即位，又十五年辛亥，冯志亨始退学地。明年壬子，世祖皇帝传旨，断回庙宇地土与燕京儒人，皆记诸石。于此见圣朝崇尚儒教，育材备用之至，以及列圣广大之恩，继述愈厚，迨今一百五十年矣。而儒士以九等进士，入国朝仕。当承平之时，则黼黻皇猷，翼卫元气，纪纲宪度，裨赞治政；比干戈之际，能効死节而进忠者，若由成均者几人，登科第者又几人，以儒而吏者又几人，班班可见。而我朝褒忠显节亦已至矣。所谓上以承先王効忠之志，下以成真儒济圣之功，庶不负开国用儒之初意。君尽君道，臣尽臣道，于是乎在，而区区所以着志书之意，盖欲炳焕皇元，昭彰圣德，以为学者劝，亦曰茂哉！ 

　　提学诏 

　　○提学诏 

　　上天眷命皇帝圣旨：诸路学校久废，无以作成人材。今拟选博学洽闻之士，以教导之。据敬铉可充燕京路副提举学校官，凡诸生进修者，选高业儒生教授，严加训诲，务要成材，以备他日选擢之用。仍仰本路官司，常加主领敦劝，宜令唯此。中统二年八月二十四日。【（碑在讲堂西，燕京提举是始于此。）】 
　　至元十三年三月日，造大都提举学校官印。【（引自徐氏铸学斋抄本析津志。）】 

　　●风俗 

　　酒槽坊，门首多画四公子：春申君、孟尝君、平原君、信陵君。以红漆阑干护之，上仍盖巧细升斗，若宫室之状。两旁大壁，并画车马、驺从、伞仗俱全。又间画汉锺离、唐吕洞宾为门额。正门前起立金字牌，如山子样，三层，云黄公垆。夏月多载大块冰，入于大长石枧中，用此消冰之水酝酒，槽中水泥尺深。 
　　幽燕沙漠之地，风起，则沙尘涨天。显宦有鬼眼睛者，以魫为之，嵌于眼上。仍以青皂帛系于头。上多有黑沙者，日稍出，则高处即干燥。盖其沙土横纹故也。 
　　市民多造茶褐木绵鞋货与人。西山人多做麻鞋出城货卖，妇人束足者亦穿之，仍系行缠，欲便于登山故也。【（以上并见日下旧闻考卷一百四十六风俗引析津志。）】 
　　立春，太史院奏某日得春，移文赤县，以是年立春日支干。宛平县或大兴县，依上年故事塑春牛、勾芒神。比及未立春三日前，太史院、司农司使请都堂宰辅合府正官、司属官，迎太岁神牛于齐政楼之南，香花灯烛祀如常。立春之日，质明，司农守土正官率赤县属官，具公服拜长官，以彩杖击牛三匝而退。土官大使，送勾芒神入祀。中书、户部进春牛。上位、储皇、三宫、宰辅、诸王、省院、台、部院寺监府。牛制。牛则纳音本色兰坐共一亭，案上并饰以金彩衣带座，咸以金装之，仍销金黄袱盖于上，彩杖浑金，垂彩结二尺，部官通讫，宰辅二人与入宫次第以进，然后奉有职位者。 
　　清明寒食，宫庭于是节最为富丽。起立彩索秋千架，自有戏蹴秋千之服。金绣衣襦，香囊结带，双双对蹴。绮筵杂进，珍馔甲于常筵。中贵之家，其乐不减于宫闼。达官贵人，豪华第宅，悉以此为除祓散怀之乐事。然有无各称其家道也。 
　　午节，宣徽院进宝扇、彩索、珠花、金罗、酒醴、凉糕、香粽。中正院三后所属衙门，各有故典仪物，以次进献。礼部亦然。盖以此为大节故耳。 
　　击球者，今之故典。而我朝演武亦自不废。常于五月五日、九月九日，太子、诸王于西华门内宽广地位，上召集各衙万户、千户，但怯薛能击球者，咸用上等骏马，系以雉尾、缨络，萦缀镜铃、狼尾、安答海，装饰如画。玄其障泥，以两肚带拴束其鞍。先以一马前驰，掷大皮缝软球子于地，羣马争骤，各以长藤柄球杖争接之。而球子忽绰在球棒上，随马走如电，而球子终不坠地。力捷而熟娴者，以球子挑剔跳掷于虚空中，而终不离于球杖。马走如飞，然后打入球门中者为胜。当其击球之时，盘屈旋转，倐如流电之过目，劝者动心骇志，英锐之气奋然。虽耀武者，捷疾无过于是，盖有赏罚不侔耳。如镇南王之在扬州也，于是日王宫前列方盖，太子、妃子左右分坐，与诸王同列。执艺者上马如前仪，胜者受上赏；罚不胜者，若纱罗画扇之属。此王者之击球也。其国制如此。 
　　斮柳者于端午日，质明镇南王于府前张方盖，与王妃偕坐焉。是时覃王妃同在，诸王妃咸坐，仍各以大红销金伞为盖，列坐于左；诸王列坐于右。诸王行觞为节令寿。前列三军，旗帜森然。武职者咸令斮柳，以柳条去青一尺，插入土中五寸。仍各以手帊系于柳上，自记其仪。有引马者先走，万户引弓随之，乃开弓斮柳。断其白者，则击锣鼓为胜，其赏如前。不胜者亦如前罚之。仪马疋咸与前饰同，此武将耀武之艺也。【（引自徐氏铸学斋抄本析津志）】 
　　六月进肴蔬果。　京都六月内，月日不等，进桃、李、瓜、莲，俱用红油漆木架。蔬菜、茄、匏瓠、青瓜、西瓜、甜瓜、葡萄、核桃等，凡果菜新熟者，次第而进。车驾自四月内幸上都，太史奏某日立秋，乃摘红叶。涓日张燕，侍臣进红叶。秋日，三宫太子诸王共庆此会，上亦簪秋叶于帽，张乐大燕，名压节序。若紫菊开及金莲开，皆设燕。盖宫中内外宫府饮宴，必有名目，不妄为张燕也。 
　　八月一日，与祭太庙官，入中书受誓戒，诣各原庙行祭礼。 
　　八月，滦京太史涓日吉，于中秋前后洒马妳子。此节宫庭胜赏，有国制。是时紫菊金莲盛开，则内家行在，俱有思归之意。 
　　巡山，京都住夏，宰相省院台官闻上位于某日洒马妳子，大都住夏，宰辅于是日出西山，谓之巡山。比回，于镇国寺等处茶饭。 
　　巡仓，省院台官，比及车驾至第几纳钵，京城省院台官出通州，谓之巡仓。盖有京畿漕运司故耳。回于某处茶饭。 
　　九月车驾还都，初无定制。或在重九节前，或在节后，或在八月。宫中菊节，自有常制。京都街坊市井买卖顿增。驾至大内下马，大茶饭者浃旬。储皇还宫之后或九日内不等，涓日令旨中书或左右丞参议参政之属，于国学开学，以羊若干，酒若干樽，烹宰以燕祭酒、司业、监丞、博士、助教、典籍等官，若或增添，亦在主意。【（徐氏铸学斋抄本引析津志。）】 
　　十月，皇城东华门外，朝廷命武官开射圃，常年国典。【（日下旧闻考卷一百四十八风俗引析津志。）】 车驾于某日起，省院台官大聚会于健德门城上。分东西两班，至丽正门聚会，设大茶饭。谓之巡城会。自此后，则刻日计程迎驾。【（日下旧闻考卷五十四城市引析津志。）】 
　　罟罟，以大红罗幔之。胎以竹，凉胎者轻。上等大、次中、次小。用大珠穿结龙凤楼台之属，饰于其前后。复以珠缀长条，禒饰方弦，掩络其缝。又以小小花朵插带，又以金累事件装嵌，极贵。宝石塔形，在其上。顶有金十字，用安翎筒以带鸡冠尾。出五台山，今真定人家养此鸡，以取其尾，甚贵。罟罟后，上插朵朵翎儿，染以五色，如飞扇样。先带上紫罗，脱木华以大珠穿成九珠方胜，或迭胜葵花之类，妆饰于上。与耳相联处安一小纽，以大珠环盖之，以掩其耳在内。自耳至颐下，光彩眩人。环多是大塔形葫芦环。或是天生葫芦，或四珠，或天生茄儿，或一珠。又有速霞真，以等西蕃纳失今为之。夏则单红梅花罗，冬以银鼠表纳失，今取其暖而贵重。然后以大长帛御罗手帊重系于额，像之以红罗束发，峩峩然者名罟罟。以金色罗拢髻，上缀大珠者，名脱木华。以红罗抹额中现花纹者，名速霞真也。袍多是用大红织金缠身云龙，袍间有珠翠云龙者，有浑然纳失失者，有金翠描绣者，有想其于春夏秋冬绣轻重单夹不等，其制极宽阔，袖口窄以紫织金爪，袖口纔五寸许，窄即大，其袖两腋折下，有紫罗带拴合于背，腰上有紫摐系，但行时有女提袍，此袍谓之礼服。【（南熏殿图象考引自永乐大典服字韵引析津志）】 
　　官大街上作朝南半披屋，或斜或正。于下卖四时生菓、蔬菜，剃头、卜筭、碓房磨，俱在此下。剃头者以彩色画牙齿为记。碓则望东南偏为之。咸称乡老云，捣碓东南有故事。磨则以土为贮面之渠。如菓、菜以荆筐为之，以代竹。酒以木作长桶盛之担送，名酒稍。 
　　又有红漆四方盒。有替者盛诸般菓子，仍以方盘铺设案上。若官员、士庶、妇人、女子，作往复人情，随意买送。以此方盘不分远近送去。此盒可以蔽风沙，并可收拾，并远年之器。又其下者，以荆盘盛于地下，或矮桌零卖，如烧饼之类。复有以土作墙案，货饼食者。 
　　街市蒸作面糕。诸蒸饼者，五更早起，以铜锣敲击，时而为之。及有以黄米作枣糕者，多至二、三升米作一团，徐而切破，秤斤两而卖之。若蒸造者，以长木竿用大木杈撑住，于当街悬挂，花馒头为子。小经纪者，以蒲盒就其家市之，上顶于头上，敲木鱼而货之。 
　　都中显宦税硕之家，解库门首，多以生铁铸狮子。左右门外连座，或以白石凿成，亦如上放顿。若公府站台上，两南角亦如上制。 
　　市人多服羊皮御冬寒，只一重不复添加。比至来年三、四月间，多平价卖讫，甫及冬冷时却又新买，不复问其美恶，多服之。皮袴亦如之，多是带毛者，然皆窄狭，仅束其腿胫耳。 
　　都中经纪生活匠人等，每至晌午以蒸饼、烧饼、庶饼、软■〈米凡〉子饼之类为点心。早晚多便水饭。人家多用木匙，少使筯，仍以大乌盆木杓就地分坐而共食之。菜则生葱、韭蒜、酱、干塩之属。 
　　湛露坊自南而转北，多是雕刻、押字与造象牙匙筯者，及成造宫马大红秋辔、悬带、金银牌面、红绦与贵赤四绪绦、士夫青匾绦并诸般线香。有作万岁藤及诸花样者，此处最多。 
　　海子，东西南北与枢密院桥一带人家妇女，率来浣濯衣服、布帛之属，就石搥洗。 
　　都中桥梁、寺观，多用西山白石琢凿阑干、狁猊等兽。青石为砖，甃砌大方，样如江南。镜面砖，光可鉴人。凡桥梁、闸门、坝堰，俱以生铁铸作锭子，陷定石缝。 
　　木市街停塌大杈，叉木柱、大小檀椽桷并旧破麻鞋。凡砖瓦、石灰、青泥、麻刀。【真青泥，不用黑煤调石灰、自是真青泥。出于西山。】 其破麻鞋，役人于水中净洗晒干，用刀斫烂，挦开葺葺，如麻苎。若验船做灶泥炕，并用之。 
　　市中医小儿者，门首以木刻板作小儿，儿在锦棚中若方相模样为标榜。又有稳婆收生之家，门首以大红纸糊蔑筐大鞋一双为记，专治妇人胎前产后以应病证，并有通血之药。而生产之家，门悬草圈，上系以红帛，则诸人不相往来。 
　　在京衙门，驺卒各有等第。省官织绣团花，校尉、枢密院同御史台，以青字木牌。省部银字木牌。大都府皂团领布衫，锡朱字牌。首领者辫发方檐帽。 
　　都中官员士庶之家，聘女将嫁之明日，家人送女儿入堂中澡浴。男家一应都散汤钱，凡应役者赏有差。男家复把避风盏之类，比及出门，轻者十封，及有剃面钱之类。迟明则出嫁。 
　　西宫后北街，系内家公廨，率是中贵人居止。每家有阍人，非老即小，自朝至暮司职，就收过马之遗。皇后酒坊前，都是槽坊。各处名望馆，凡栉不间，于内多有产次。此地别无他经纪。 
　　城中内外经纪之人，每至九月间买牛装车，往西山窑头载取煤炭，往来于此。新安及城下货卖，咸以驴马负荆筐入市，盖趁其时。冬月，则冰坚水涸，车牛直抵窑前；及春则冰解，浑河水泛则难行矣。往年官设抽税，日发煤数百，往来如织。二、三月后，以牛载草货卖。北山又有煤，不佳。都中人不取，故价廉。 
　　医兽之家，门首地位上以大木刻作壶瓶状，长可一丈，以代赭石红之。通作十二柱，上搭芦以御羣马。灌药之所，门之前画大马为记。 
　　城市人家不祠祖祢，但有丧孝，请僧诵经，喧鼓钹彻宵。买到棺木，不令入丧家，止于门檐下。候一、二日即舁尸出，就檐下入棺。抬上丧车，即孝子扶辕，亲戚友人挽送而出，至门外某寺中。孝子家眷止就寺中少坐，一从丧夫烧毁，寺中亲戚饮酒食肉，尽礼而去。烧毕，或收骨而葬于累累之侧者不一。孝子归家一哭而止，家中亦不立神主。若望东烧，则以浆水、酒饭望东洒之；望西烧，亦如上法。初一，月半，洒酒饭于黄昏之后。色目大食等，则各从本俗。近年，亦有色目人不丁忧之例。 
　　市人俗禁，人家有丧亡，一应卖乌盆、叫卖诸物，敲打有声，即来相搏骂，为之惊尸。又吃饭时，人于隔壁拍打铺陈，即宣叫，弗令人为之，名曰咽食。 
　　显宦之宅外门内，多作皮帽屋，以其似皮帽之制也。【（以上引自徐氏铸学斋抄本析津志。）】 

　　●岁纪 

　　元宵　宣徽院、资正院、中政院、詹事院、三后衙门，每岁常办进士灯烛、糕面、甜食之类，自有故典。皇城游，二月十五日。累朝故典，事见岁时风纪内。 
　　四月八日浴佛。宫庭自有佛殿，是曰剌麻。送香水黑糕斋食奉上，有佛处咸诵经赞庆。国有清规，一遵西番教则，京城寺宇进有等差。 
　　十月开垛场。十月太史院涓日，都府差官于东华门外作苇茅，南向北三所，北向南如之，约三百步。西一所即储皇、诸王等，二所省院宰辅，第三所武职枢所。安措定，候旨。至正十六年特旨，翰林学士承旨月鲁帖木儿，提调丞相定住，除监修国史。后一日，圣上在西宫，丞相畧聚，请太子开垛场御弓。得旨，百辟导从，至垛场，端箭调弓，自有主者揖让升降，动有国典，俱用小金仆姑。【名小追风箭。】 其制：宰执奉弓执箭，跪以进，太子受弓后，发矢至高远，名射天狼。【（俗呼射天狗，束刍为草人以代天狼，非侯。）】 三矢而止。宰执揖让，进拜太子后，开弓发数矢。诸王如上发矢，不以虎侯，豹虎熊侯，以草为人作侯，遵国典也。以次射毕，于别殿张盛燕，极豊厚。散饭，上位赐月鲁帖木儿银一定，羊軆。盖以劳其提调执事之役也。此谓之胷子茶饭。【（胷用牛者，俗又名射草人。）】 
　　十一月，【（达元、省方、郊祀、田猎、礼乐、立后、王礼、往聘、下嫁、征伐、命相、册谥。）】 回回历【（用紫色印之。）】 太史院以冬至日进历。上位、储皇、三宫、省院、台、百司、六部、府寺监并进。历有四等，国子历、畏吾儿字历、回回历并上进。上位自有光白厚纸，用采色画成诸相属。拜郊祀，除宰辅军政之历，非授时之历也。内庭之历，非士庶可详，姑识其闻见耳。 
　　十二月，宫苑以八日佛成道日，煮腊八粥，帝师亦进。士庶有力之家，丰杀不同，馈送相尚，亦故典也。自此后，省台院各府寺路监大小衙门，并仪凤司属，整点队伍，社直准备朝贺大礼。富春乐：【（岁时风纪松云撰。）】 正月皇宫元夕节，瑶镫炯炯珠垂结。七宝漏镫旋曲折，龙香爇律吹大蔟，龙颜悦。综理王纲多傅说，盐梅鼎鼐劳调燮，镫月交辉云翳绝。尊休彻天街，是处笙歌咽。 
　　正月一日，百官待漏于崇天门下。【（详见朝仪元会圣节同。）】 二日后，内外百辟朝贺饮宴。后随时说选。丁酉年正月一日，内八府宰相领礼部中书省相国，以外国大象进士，并说纳粟补官选。自此后常于斡耳朵聚，涓日入中书署事，设大燕，成典也，六部如之。京官虽已聚会公府，仍以岁时庆贺之礼，相尚往还迎送，以酒醴为先，若殽馔，俱以排办于案卓矣。如是者数日。车马纷纭于街衢、茶坊、酒肆，杂沓交易至十三日，人家以黄米为糍糕，馈遗亲戚，岁如常。市利经纪之人，每于诸市角头，以芦苇编夹成屋，铺挂山水、翎毛等画，发卖糖糕、黄米枣糕之类及辣汤、小米团。又于草屋外悬挂琉璃蒲萄镫、奇巧纸镫、谐谑镫与烟火爆杖之属。自朝起鼓方静，如是者至十五、十六日方止。宫中有世皇所穿珍珠垂结灯，殿上有七宝漏灯。三宫灯夕，自有常制，非中外可详。世皇建都之时，问于刘太保秉忠定大内方向。秉忠以今丽正门外第三桥南一树为向以对，上制可，遂封为独树将军，赐以金牌。每元会圣节及元宵三夕，于树身悬挂诸色花灯于上，高低照耀，远望若火龙下降。树旁诸市人数，发卖诸般米甜食、饼庶、枣面糕之属，酒肉茶汤无不精备，游人至此忘返。此景莫盛于武宗、仁宗之朝。近年枯瘁，都人复栽一小者培植其旁，随年而长。十六日名烧灯节，市人以柳条挂焦追于上叫卖之。至十九日，都城人谓之燕九节，倾城士女曳竹杖，俱往南城长春宫、白云观，宫观蒇扬法事烧香，纵情宴翫以为盛节，犹有昔日风纪。曳竹之说见于纪遗。 
　　太庙荐新。春行享礼，曰祀。四孟以大祭，雅乐先进，国朝乐后进，如在朝礼。每月一荐新；以家国礼。喝盏乐，作粉羹馒头、割肉散饭，荐时菓、蔬韭、天鹅、鹚老鸟。初献，勋旧大臣怯薛完真。亚献，集贤大学士或祭酒。终献，太常院使。并用法服，宫闱令启后神龛。大案上菓：菱米、核桃肉、鸡头肉、榛子仁、栗仁；菜：笋、蔓青、芹葅、韭黄、芦菔；神厨御饭不等。见下月，酥酪、鲔鱼。牺牲局养喂牛马以供祭祀，苑中取鹿。又西山猎户供祭祀野兽，后位下，牲羊和易于市。藉田署，取米以供粢盛，【（贵山、晋山，）】 取水光禄寺。柱把酒、【（四孟用，）】 霄州蒲萄酒、马妳子。 
　　二月天都初八日，京西镇国迎牌出，鼓乐铿鍧侪觱篥。金身佛，善男信女期元吉。白伞帝师尊帝释，皇城望日游宫室。圣主后妃宸览毕。劳宣力，金银缎匹君恩锡。 
　　至元丁卯四年，世祖皇帝用帝师班言，置白伞盖于御座之上，以镇邦国。仍置金轮于崇天门之右，铁柱高数丈，以铁緪四系之，以表金转轮王统制四天下，皆从帝师之请也。西镇国寺，乃察必皇后创，盖功德之寺，藏下有石室，以藏其盖寺之余，【（详见前注是实。）】 累朝不开，遵祖训也。 
　　二月二日，谓之龙抬头。五更时，各家以石灰于井畔周遭糁引白道，直入家中房内，男子妇人不用扫地，恐惊了龙眼睛。自此后，市人以竹拴琉璃小泡，养数小鱼在内，沿街擎卖。 
　　八日，平则门外三里许，即西镇国寺，寺之两廊买卖富甚太平，皆南北川广精麄之货，最为饶盛。于内商贾开张如锦，咸于是日。南北二城，行院、社直、杂戏毕集，恭迎帝坐金牌与寺之大佛游于城外，极甚华丽。多是江南富商，海内珍奇无不凑集，此亦年例故事。开酒食肆与江南无异，是亦游皇城之亚者也。过此，则有诏游皇城，世祖之故典也。其例于庆寿寺都会，先是得旨，后中书札下礼部，行移各属所司，默整教坊诸等乐人、社直，鼓板、大乐、北乐、清乐，仪凤司常川提点，各宰辅自办婶子车，凡宝玩珍奇，希罕蕃国之物，与夫百禽异兽诸杂办，献赏贡奇互相夸耀，于以见京师极天下之壮丽，于以见圣上兆开太平与民同乐之意；下户部关拨钱粮，应付诸该衙门分办社直等用，各投下分办簇马只孙筵会，俱是小小舍人盛饰以显豪奢。凡两京权势之家，所蓄宝玩尽以角富。盖一以奉诏，二以国殷，故内帑所费，动以二三万计。 
　　五日二日或三日七日点举，每聚会则散茶饭、馒头、面食，俱各豊腴。省院台大小衙门，诸司局、寺、坊、院、社直人等，并用供给，乃能举此胜事。比及齐办，中书省官奏，于十五日蚤，自庆寿寺启行入隆福宫绕旋，皇后三宫诸王妃戚畹夫人俱集内廷，垂挂珠帘。外则中贵侍卫，纵瑶池蓬岛莫或过之。迤逦转至兴圣宫，凡社直一应行院，无不各呈戏剧，赏赐等差。由西转东，经眺桥太液池。圣上于仪天左右列立账房，以金绣纹锦疙，捉蛮缬结，束珠翠软，殿望之若锦云绣谷，而御榻置焉。上位临轩，内侍中贵銮仪森列，相国大臣诸王驸马，以家国礼，列坐下方迎引，幢幡往来无定，仪凤教坊诸乐工戏伎，竭其巧艺呈献，奉悦天颜。次第而举，队子唱拜，不一而足。从历大明殿下，仍回延春阁前萧墙内交集。自东华门内，经十一室皇后斡耳朵前，转首清宁殿后，出厚载门外。宫墙内妃嫔女女嫱罟罟皮帽者，又岂三千之数也哉？可谓伟观宫庭，具瞻京国，混一华夷，至此为盛！其游止斯或就东华门而散会，寔盖累朝故事不缺。近年惟太师右丞相脱脱奉旨，前后相游城二次。上位储皇，三宫后妃俱有赏赉，慰其劳于后事也。惟上独厚，缎金银楮帛各一扛车，可谓宠渥天至矣！自此以后未见重举，姑笔此，余可类推。 
　　是月也，北城官员、士庶妇人女子，多游南城，爱其风日清美而往之，名曰踏青鬬草。若海子上，车马杂沓，绣毂金鞍，珠玉璀璨，人乐升平之治，官无风埃之虞，政简吏清，家给人足，亦莫盛于武宗、成宗、仁宗之世。自此后游翫无虚日。上自内苑，中至宰执，下至士庶，俱立秋千架，日以嬉游为乐，红女之事殆庶几焉。然醉卧隔廉，香风并架，花靴与绣鞋同蹴，锦带与珠襦共飘；纵河朔之娉婷，散闺闱之旖妮，此游赏之胜事也。 
　　卢师山，【二月二日，南北二城游赏如燕九节。】 太庙荐新：果含桃、菜、笋，并准孟春。祭物：哈八儿鱼、鲔鱼，二者并黑龙江进，其地用桦皮船。神厨御饭、秃秃麻、羊头、羊肺、粉羹、馒头、酪解粥。【（余并同前。）】 
　　三月京师寒食早，苑墙柳色摇宫草，太室荐新皇祖考。培街道，元勋衔命歌天保。紫燕游丝穿翠葆，桃花和飰清明到，追远松楸和泪扫。莺花晓，人心莫逐东风老。是月三日祭三皇，上命函香，遣大臣代之祀。近于庚申年始用雅乐，仿释奠。是月三日，都城风俗，谓此日可脱穷贫者，竞以菽黍秸纽作圆圈，自以此圈套其首自足，掷之水中，云脱穷以讫。二十八日，乃岳帝王生辰，自二月起，倾城士庶官员、诸色妇人，酬还步拜与烧香者不绝，尤莫盛于是三日。道涂买卖，诸般花菓、饼食、酒饭、香纸填塞街道，亦盛会也。【（详见祠祀门。）】 太庙荐新：菜、韭、葑、卵、鸭。 
　　四月吾皇天寿旦，丹墀华盖朝仪粲，警跸三声严外辩。听呼赞，千官虎拜咸欢忭。礼毕相君擎玉■〈角戋〉，云和致语昌宫燕，十六天魔呈舞旋。大明殿，齐称万寿祈请晏。是月八日，帝师剌麻堂下暨白塔、青塔、黑塔，两城僧寺俱为浴佛会，宫中佛殿亦严祀云。初一日，各衙门大小官员于中书省誓莅。二日，降御香入太庙。三日，省官与祭官入庙行祭祀礼、太常礼仪院司之。初四日，蒸饼行赛北岳菩萨胜会，用花兹大羊，无主庙，有案，轮流马会首。十七日天寿圣节，【（见岁纪朝仪。）】 太史院涓吉日，大驾幸滦京，遵成宪也。【（吉日预前期定。）】 火室房子，即累朝老皇后传下宫分者，先起本位，下官从行。国言火室者，谓如世祖皇帝以次俱承袭皇后职位，奉宫祭管一斡耳朵怯薛女孩儿，关请岁给不阙。此十一宫在东华门内向北，延春阁东偏是也。自驾起后，都中止不过商贾势力，买卖而已。惟留守司官主禁苑中贵怯薛者职。其故典，所谓闭门留守，开门宣徽。是已各行省宣使并差官起解一应钱粮。常典，至京又复驰驿上京飞报，住夏宰臣多取禀于滦都。两京使臣交驰不绝，声迹无间，直至八月中秋后，车驾还宫，人心始定。太庙荐新：羔、冰。 
　　五月天都庆端午，艾叶天师符带虎，玉扇刻丝金线缕。怀荆楚，珠钿彩索呈宫御。进上凉糕并角黍，宫娥彩索缠鹦鹉，玉屑蒲香浮绿醑。葵榴吐，銮舆岁岁先清暑。节前三日，中书礼部办进上位御扇，扇面用刻丝作诸般花样，人物、故事、花木、翎毛、山水、界画，极其工致，妙绝古今。若退晕、淡染如生成，比诸画者反不及矣。仍有金线戏绣出升降二龙在云中。以玉为柄，长一尺，琢云龙升。上以赤金填于刻文内，又用金线条缚之如线系，或扇团以银线缠之，如是者凡数样，制俱不同。有串香柄、玛瑙、犀角，成雕龙凤，金涂其刻。又有拂子，用洁白细冗软牛毛，亦有染色者不一。资正院、中正院进上，系南城织染局总管府管办，金条、彩索、金珠、翠花、面靥、花钿、奇石、戒止、香粉、胭脂、洗药，各各精制如扇拂。一如上位仪式。太子詹事院并如上仪进。将作院进彩画扇、翠扇、金碧山水扇、金纱、金罗、白索等。如凉糕、粽饼并同。典饮局并同。光禄寺酒、凉糕、密枣糕、粇米粽、金桃、御黄子、藕、甜瓜、西瓜，并同各大衙，并依上年故事。宣徽院为首，领八作司等院，其三官詹事院属司，并如上年式。是节诸项进呈，所费五千余定。滦都行在资正院、织染总管府，差官一员，乘传赴上都，进上位及三宫后，以表里答劳之，此常典也，或在中途不可定止。是节上自三公宰辅、省院台，俱有画扇、彩索、拂子、凉糕之礼；中贵官同，故其费厚也。都中于节前二三日，小经纪者于是中角头阛阓处，芦苇架棚挂画，发卖诸般凉糕等项。【（事见风纪。）】 市中卖艾虎、泥大师、彩线符袋牌等，大概江南畧同。南北城人于是日赛关王会，有案，极侈丽。貂鼠局曾以白银鼠染作五色毛，缝砌成关王画一轴，盘一金龙，若鼓乐、行院，相角华丽，一出于散乐所制，宜其精也。太庙荐新：菓：桃、李、御黄子、甜瓜、西瓜、藕、林擒、李子、菜：胎心菜、蒜、茄、韭、葱、玉瓜、苦菜。神位前，凉糕、粇米粽、香枣糕、扇拂百索，一如所进仪式。无敢有忒酒、马妳子、笋、蒲、含桃。六月京师日逢六，五更汲水劳僮仆，豆面油塩香馥馥。经三伏，晨昏鼎鼐调和足。垂舌狮庞伸复缩，榴花喷火蒲翻绿，雨过藉田苗秀育。皇家福，更期四海俱丰熟。是月也，京师中多市麻泥、科斗粉、煎茄、炒韭、煎饼。五更竞汲水，以备合酱之用，咸谓此日水与猎水相同，仍以此日晒干肉，犹猎味也。丁酉年重五日制此词。是日西北行枢密院遗金字圆牌使臣，管绊靺鞨一人，同列呼为圣人。蓬头垢腻身，无裳衣，口食泥土，不通言泥，就令其居枢密院，就令其人祈雨，至昏得一小雨，雷电交作，次夜又雨，后以无足取财，太师汪家奴却之，大慊众望。太庙荐新，瓜菓、彘、大下麦。 
　　六月滦京天使速，恭迎御酒干羊肉。原庙宗禋分太祝，包茅缩伯五十年。调玉烛，史馆宸仪天日煜。油然臣子■〈羔上火下〉墙肃，释乐祼将从国俗。天威瞩，不遐皇祖贻多福。是月大都涓日，遣翰林院官一员，赴上都注香。比到，大臣奏上位，亲嘱香授与使者，函香、御酒、干羊诸祭物，乘传回京。至健德门外礼贤亭住夏，宰辅百官恭迎至京。凡各寺内有影堂者，分其祭仪，遣大祝酒，则宣徽院令光禄寺一如故事。翰林院三朝御容。【（见祭祀门。）】 七月皇朝祠巧夕，化生庭院罗金璧，彩线金针心咫尺，堪怜惜。星前月下遥相忆，钿盒蛛丝觇顺逆，觚棱萤度凉生腋，天巧不如人巧怿。年光掷，长生殿里空尘迹。都中人民，此日迎二郎神赛愿。富人家祀，先用麻秸奠酒为诚，买纸钱冥衣烧化于坟。谓元送寒衣，仍以新土覆墓。市中小经纪者，仍以芦苇夹棚，卖摩诃罗巧神泥塑，人物大小不等，买者纷然。宫庭宰辅、士庶之家咸作大棚，张挂七夕牵牛织女图，盛陈瓜、菓、酒、饼、蔬菜、肉脯，邀请亲眷、小姐、女流，作巧节会，称曰女孩儿节。觇卜贞咎，饮宴尽欢，次日馈送还家，亦古今之通俗也。上京于是日命师婆涓吉日，勑太史院涓日洒马戾，洒后车，辕軏指南，以俟后月。太庙荐新：菓、菜、鶵鹂。 
　　八月两京秋恰半，金闺胜赏冰轮碾，玉管南宫音乍转。霓裳燕，穆清一曲云中按。宝钏生凉侵玉腕，瑶觞九酝瓜新荐，月色人心同缱绻。深宫晚，一声促织瑶阶畔。是月也，元宰奏太史师婆，俱以某日吉，大会于某处，各以牝马来，以车乘马潼【（详见岁仪驾回）】 都城当诸角头。市中设瓜菓、香水梨、银丝枣、大小枣、栗、御黄子、频婆、柰子、红果子、松子、榛子诸般时菓发卖。宣徽院起解西瓜等菓时蔬北上，迎接大驾还宫。宫中怯薛官与留守官，此一月，日陈铺设金绣茵褥，请诣赴锦褥纳失失，胖褥、■〈毛俞〉■〈毛瞿〉地衣，便殿银鼠璧衣，大殿上虎皮西蕃结带璧幔之属，并利用监、貂鼠局、茶迭儿局人匠铺设，仍各怯薛主之。北城南城内外多人，咸望圣驾回日近，买卖资羡，例有喜色，寔人情感圣泽之至望也。上都大安合及宋汴京熙春合，我元易置于滦之湫潭之上。至正年间，今上新盖穆清合与大安相对，合之西陲俱有殿，特出层霄，冠于前古。下亦三面别有殿，北有山子殿，上位每于中秋于此合燕赏乐，如环佩隐隐然在九霄之上，着意听之，杳不可得，是为天下第一胜景。盖其地势抱皇城，缔构非凡故耳。然入八月，则琼楼玉宇，高处不胜寒矣。多人南归之心，早已合矣。至是时，上位、宫中诸太宰，皆簪紫菊、金莲于帽，又一年矣。而其下百辟、执事、驾前乐工、伎女，思归尤为浩切矣。上都有老画师潘子华，年逾七十，画紫菊、金莲、野草、闲花，官员往往构之。作土仪簪珥红叶，上位亦然，谓之赏红叶。黄花时节，萧然有清秋凄怆之意，前词故及之。太庙荐新：菓、菱、黄栗。 
　　九月登高簪紫菊，金莲红叶迷秋目，万乘时还劳万福。麾幢矗，云和乐奏归朝曲。三后銮舆车碌碌，宝驰象轿香云簇，玉斧内仪催雅卜。天威肃，御人早已笼银烛。大驾于八月内或九月初，自李陵台一纳钵之后，次第而至居庸关南佛殿，亦上位自心刱造，并过街三塔，雄伟据高，穹碑屹立。西则石壁，东则陟峻深壑，蔚为往来之具瞻，界截天堑，古今重名，此其一也。过此有黄堠店，人烟凑集，回视山北景物则不侔矣。至龙虎台，高眺都城宫苑，若在眉睫。上位、三宫、储君至此，千官、百辟、万姓多人仰瞻天表，无不欢忭之至。再一纳钵即三疙疸也。【（详见迎驾门。）】 独守卫军指挥、留守怯薛、百辟于此拜驾，若翰苑泊僧道乡老，各从本教礼祝献，恭迎大驾入城。【（详见迎驾门。）】 上位、储君、正宫俱入厚载门。二后、三后銮舆，一如上仪，于凤池坊南，从西入西宫。自平明入城，比及宫车及宫则晚矣。御人俱以金龙红纱长柄朱漆龙杖，挑担大红灯笼罩烛而迎入矣。是日，都城添大小衙门、官人、娘子以至于随从、诸色人等，数十万众。牛、马、驴、骡、驼、象等畜，又称可谓天朝之盛。上位下马后，茶饭次第，一如国制，三宫亦同，各有投下。宰相数日后，涓吉日入省视朝政，设大茶饭，然后铨选。但上位行在处，无不说选，各省院部亦然。若斡耳朵省院台官自有定所。【（详见朝仪。）】 是月九日，都中以面为糕馈遗，作重阳节，亦于阛阓中笟筴芦席棚叫卖。如七夕，午节。市人又多以小扛车上街沿叫卖。士庶官员亦以追节为重，往还燕礼如常故事。太庙荐新：果、梨、枣、黍、粱。 
　　十月天都扫黄叶，酒浆出城相杂还，爇送寒衣单共祫。愁盈颊，追思泪雨灰飞蝶。太室迎寒应祭祫，黄锺中管应锺协。鬯祼神来诚敬浃，音容勰，常仪太尉应当摄。【（太尉主祭地，故郊祀太尉摄行。）】 是月，都城自一日之后，时令谓之送寒衣节。祭先上坟，为之扫黄叶。此一月行追远之礼甚厚。虽贫富咸称家丰杀而诚敬。时思风俗，人伦之重者也。皇城东华门外，朝廷命武官开射圃常年国典【（详见朝仪门。）】 太庙荐新：菓、菜、兔、麻、稻。冬月京中号朔吹，南郊驾幸迎长至，绣线早添鸾凤翅。争相试，辟寒犀进宫娥憙。龙里中官多宠贵，银貂青鼠裘新制，白马宝鞍衔玉辔。藏阎戏，鸳衾十酒人贪睡。是月冬至日，太史院进历，回回太史进历，又进画历。后市中即有卖新历者。宰相于至日，亲率百辟恭贺，上位根前递手帕、随贡方物。士庶人家并行贺礼，馈遗填道，遇节物时令，自然欢怿。太庙荐新：獐。 
　　腊月皇都飞臈雪，铜盘冻折寒威冽。八日朱砂香粥啜，宫娥说，毡帏窣下休教揭。鼎馔豪家儿女悦，豊充羊醴劳烹切。九九梅花填未彻，严宫阙，宰臣准备朝元节。是月八日，禅家谓之腊八日。煮红糟粥，以供佛饭僧。都中官员、士庶作朱砂粥。传闻，禁中一如故事。仪凤司、教坊司、云和署，哑奉御，日日点习社直、乐人、杂把戏等，以备新元部家委官一同点视。呪师于年近除日，于宫中大明殿牌下，西蕃呪师以扇鼓持呪，供羊、马、牛、酒等物，陈设于殿庭。呪师数人，动梵乐念呪，两人牵手巾，一人以水置其中，谓之洒净。以诸般肉置于桶中，二人抬而出殿前，一人执黑旗于前，出红墙门外，于各宫绕旋，自隆福宫、兴圣宫出，驰马击鼓举铙奔走，出顺承门外二里头，将所致桶中诸肉抛撒以济人，谓之驱邪。【（引自徐氏铸学斋抄本析津志）】 

　　●物产 

　　金、银、铜、铁、锡、画眉石，同出斋堂。其石烧锅、铫、盘，虽百年亦不损坏，得名。拳桃、葡萄、御桃【贡】 、御黄子、频婆、御茄、密黄、黄精、威蕤、杏油、蜡、纸、麻鞋、石灰、乳饼、香狸、野猪、獐麂、獾、章鸡、角鸡、雉、石鸡。 
　　诸菜叙：无菜则曰馑，岁荒则曰饥。饥馑相仍。古人云：咬得菜根断，何事不可为！又曰：平生事，百瓮虀。又曰：士大夫不可一日不知此味，而菜果可少欤！盖昔人欲深知此味者，戒口腹便嗜，从心于饕餮尔。是故丹鼐铏镬，咸铸以饕餮兽面，以口吞啮牛、羊、猪蹄者，深有意焉。特人以学而不察味而玩之，宁不自愧！夫涧芹、沼沚、溪毛，可荐于祖庙，可羞于王公。凡耕田、灌园、沃蔬，大夫士又何尝废哉！山殽、野蓛、苜蓿之类，食之寄诸珍味，从可知无择焉。然种莳则又各随其地土之宜，风气之不同乎？幽燕朔漠，雪风霜，固其宜也。而其所种咸异，或采于山涧，或种于田园，初无定止，亦各有时令主之。今采其目见口尝者与闻而知者，并书于是，乃作菜志。 
　　白菜，莙荙、甜菜、蔓青、同蒿、葫芦、萝葡【红、白。】 葫芦服【黄、白。】 王瓜、茄【白、紫、青。】 天青葵【即藿也。】 赤根【波菜。】 青瓜【蛇皮瓜。】 稍瓜、冬瓜、蒲、笋、葱、韭、蒜、苋、瓠、塔儿葱【层葱。】 回回葱。 
　　右家园种莳之蔬。 
　　壮菜【即升麻。味最苦最香，甜为上。】 蕨菜【甘则味愈佳。】 解葱【如玉簪叶，味香。一如葱，食之解诸毒。】 山韭【与园韭同。】 山薤【与家种同。】 黄连芽【以水煮过。】 木兰芽【汤渫过。】 芍药芽、青虹芽、洒花芽、灰条【紫白叶圆者。】 紫团参【味如山药，即鸡儿花。】 槐、柳、椿、梨芽、山药【石缝中生者尤佳。】 沙参【浅土生。】 皮袴脚【叶皱而味甜。】 马齿苋【治痔。】 黄雀花、樀蒜【野蒜，甚广。】 榆古路钱、刺榆仁、七击菜、段木芽、赤子儿、重奴儿、芃科、豆芽、带三、络英、唐菰英、山石榆、黄必苗【七月有。】 养术苗、莺雀儿【黄花，生英作角儿。】 人杏【如杏，叶长而大。】 山蔓青、春不老【即长十八也。】 甘露【若地蚕也。】 白皮【味如鼠耳草，香甘，作米食必用之，与粉相使。】 苦马里【甜、苦二等，丰州虚内胜胜极多。】 沙芥、地椒【朔北、上京、西京等处皆有之。】 山葱、戏马菜、白菜。 
　　右京南、北、东、西山俱有之，土地所宜。在端午前俱可食，午节后伤生。 
　　茴茴葱【荨麻林最多，其状如匾蒜，层迭若水精葱，甚雅，味如葱等。淹藏生食俱佳。】 高丽菜【如葵菜，叶大而味极佳，脆美无比。】 苦苗菜、爽头【生不落树上，其大者如枇。】 磨菰【在官山生，其地极冷。】 懒头【生檞叶木上。】 香簟【官山。】 沙菌。 
　　右菌之属。 

　　药之品 
　　草花之品 
　　菓之品 
　　木之品 
　　竹之品 
　　谷之品 
　　黍之品 
　　豆之品 
　　草之品 
　　家具之属 
　　荆条器 
　　野蔬之品 
　　瑞兽之品 
　　兽之品 
　　鼠狼之品 
　　翎之品 
　　题咏 
　　异土产贡 

　　○药之品 

　　黄精【斋堂村再广。】 葳蕤、榆仁、半夏、柴胡、升麻、荆芥、薄荷、当归、苍朮、黄芩、地黄、细辛、五味子、山川乌、乌头、茯苓、茯神、防风、锁阳、大黄、善化屯甘草【保安善屯产。】 

　　○草花之品 

　　牡丹【出排林村，南城，千叶白。】 芍药【椒山产。】 桃【乡桃。】 拳桃、冬桃、山桃、麦熟桃、鹦哥觜桃、梅【江南本。】 杏【拳杏。】 桃杏、小杏、山杏、御黄子【如江西苏山李，核小，惟黄不红者味甘。】 李【似江南小李，红青。】 林擒花、红柰子【似小李，青黎。】 频婆【结子最晚，在御黄子陵，大如桃，味佳。】 樱桃【含桃大如珠。】 石榴、海棠、荼縻、合欢花【在翰林院，夜则叶俱合，名马缨。】 枣【龙瓜枣，金丝枣，小菜、胖菜。】 荷【千叶白莲。】 芡秋子【似红李而味胜。】 御马缨、紫荆、石竹、葵花、金盏儿花【金欧菊。】 山丹、松丹、木香，蔷薇、刺薇、粉团、月季、紫菊、金莲【并上都，虽草属，皆入画。】 雁传书【紫花与雁无异。】 芍药【六月间花，有千叶大红者。】 狮头石竹【与南不同。】 长十八【白花，红丝，白豆。大虽干亦不改色，不凋烂。上都田者，作人事用。】 马蔺儿【青、红、黄紫色不等。】 大花菊【翎根。】 楼子、芍药、玉簪、葵【干叶葵。】 望江南。 
　　右乃上京花草之名。 

　　○菓之品 

　　葡萄【有如马乳者进上而紫，小核。】 频婆【大如桃，上京者佳。】 桃【络丝桃、麦熟桃、大拳桃、山红桃、鹦嘴桃、御桃、九月桃、冬桃。】 栗【西山栗园、斋堂栗园、寺院栗园、道家栗园、庆寿寺栗园。祖师以华严经为字号种之。当身迷望，岁收数十斛，为常住供。紫荆关下有栗园，尤富。岁收栗数千斛。今为官军占据之。】 瓜【进上瓜甚大，人止可负二枚，又有小者，西山产亦佳。西瓜、甜瓜、苦瓜、冬瓜、青瓜、黄瓜。】 胡桃、香水梨、大梨【小山梨。】 榛【汉榛胡榛。】 枣【牵丝枣、胖小，密龙瓜，匾。】 山桃【可取打油，香甘腴美小山梨尤佳。】 山杏【不食肉，取其仁，味香，甘如把躭。】 

　　○木之品 

　　椴木、涩木、赤郭木、榆木、桦木、榉柳木、槐木、松木、楸木、桑木、梨木、白杨木、牛筋木、青阳木、椿木、柏木、荆、榛、橡。 

　　○竹之品 

　　舌竹、苦竹、绿竹。 

　　○谷之品 

　　高苗青、诈张柳、撑破仓、乞达青、鹅儿黄、红镯脑。 
　　右数等最柰上，平川田宜布之，猛风烈日无妨。 
　　八棱、鏩子、皮包、贾四、狗见愁、饿杀狗。右数等高山上柰风，宜种之。 
　　白糙、毛谷【进上。】 临熟变、狗虫青、柰风鬬、麻熟。 

　　○黍之品 

　　糯黍【即黄黍，米宜酝酒。】 小黍【宜食。】 秫黍【粒大而谷壳厚。】 

　　○豆之品 

　　黑豆、小豆、绿豆、白豆、赤豆、红小豆、豌豆、板豆、羊眼豆、十八豆。 

　　○草之品 

　　示俭草【在大明殿下，丹墀之东。以米阑护之，世皇旨。】 包茅【出湖广常德、沣州，三脊茅是也。上位鬯祼所用，在灰池之内，每岁进上，重报本也。】 蓍草【产汝宁府，即蔡州。白龟池上者佳。此伏羲画卦揲蓍之祖本也。每岁进上者九尺长，公卿七尺，各有等第。此二草皆植御园。】 

　　○家具之属 

　　铁络、量罐、椛架、马槽、大小木柜、镫檠、盘【高丽榧子木刳成或旋成，大小不等，极为朴质。凡碗碟、盂、盏、托、大概俱有。】 橱、矮桌、矮床、门匡、窗隔、蒙古棺【用大木去外皮，削成圆木，以金戒开作盖，中刳作人形，冠服，一如平时。合之以铁条钉合之。】 
　　右此等木器多在海子桥南甚多。哈达门外亦有，然皆麄作生活。盖朔地风沙尘土，唯用油漆涂饰窗棂，虽内廷亦不用纯漆。 

　　○荆条器 

　　笆、筐、笟篮、车撘、雀笼、杂笼、米囤、无底圈、炊饭荆笆、粪筐、门篱笆、屋椽笆、挑菜筐。 
　　右荆条笼制诸项器用，都城人广用之。 
　　柳条簸箕、斗升、井桶、车箕筐、撮米斗、担水斗。 
　　右以柳条纽编成器，无不称用。 
　　蒲帽畬【有盖。】 蒲合【作鞯。】 蒸饼盒、酒盖、座团、鞍鞯、方座、酒瓮盖。 
　　右蒲草编成，有双单之制。 
　　碾、碾房【以牛、马、驴、骡拽之。每碾必二三疋马旋磨，日可二十余石。旧有扇厨，甚不劳力。西山斋堂村有水磨，日夜可碾三十余石。揙糠则有厨，有上轮连者。】 旱碾【半边石糟，如月样，数人相推，力难而未熟。】 纺纱碾【其制甚巧，有卧车立轮，大小侧轮，日可三五十斤。】 纑纱碾【俱望东南，多不在人家房屋内。故老传云：金国替燕，人咸感江南之人。后都人询问昔时供给，贡赋粮米俱在江南，遂以碾望东南，上朝揖而拜。故名捣碾东南。示不忘昔日供给也。】 杵臼【多以车头为之，或以木木兜瘿挽之木为之。亦有就其石之大小为之。然都中自以手杵者，甚广，盖以杵臼，星之燕分地故应之。】 蒜臼【钟鼓前及海子桥上多有之，麄恶殊甚。】 

　　○野蔬之品 

　　落杂菜子【杵米。】 苍耳子【可取油。】 莠子【杵米。】 粺草子【杵米。】 芃蒿子【杵米。】 金乔麦【俗呼羊蹄根杵面。】 黄腊子、紫苏子【作油。】 仁杏子【杵米。】 乔麦花叶【干者杵舂为末，作饼食之。】 海藻【庚子年京都人凿氷而取之，煮以充饥，救人数万计。】 
　　右上家具及野草实。补遗。 

　　○瑞兽之品 

　　角端【太祖皇帝行次东印度骨铁关，侍卫见一兽，鹿形马尾，绿毛而独角，能为人言：汝军宜回早。上怪问于耶律楚叔。公曰：此兽名角端，日行一万八千里，解四夷语，是恶杀之象。盖上天遣云，以告陛下，愿承天心，宥此数国人命，定陛下无疆之福。即日下令班师。】 

　　○兽之品 

　　狮【金色毛，尾长，尖上有黑毛。口红如血，目睛电闪。二铁系于项下，分东西以木橛系之。】 象【房在海子桥金水河北一带。房甚高敞。丁酉年元日进大象，一见，其行似缓，实步阔而疾撺，马乃能追之。高于市屋檐，羣象之尤者。庚子年，象房废。今养在芹城北处，有暖泉。】 豹【金钱毛色，甚雄伟。踯躅无停住，通有六七，随牵至靼靼山田则■〈口刍〉之，遇兽无有不获。】 彪【羁于马后，背田则纵之。毛色光耀，日照之则有五色花纹。捕兽则蹲伏草莽中，卒然禽之，是其态也。】 虎【柙项首不甚明，仍系之。有索缠束于颈项之间。欲其出，先以大索及挺撞其柙，迨其威稍警，则以手套其喉咣，而其拽出则饲之，立常以水银拌肉餧啖之，盖欲其筋力软而抑其威势也。】 安答海【即野骆驼也。似驴而差小也。项下垂瘿毛，朔北野马川甚广。其性深喜妇便溺，见则忘躯而吸饮之，盖其地艰于水故也。因其喜饮水，故以诱其来而陷穽填获焉。即自禁中有之。】 黄羊【朔方山野中广有之。毛黄红色，疏而长。小耳，两角亦尖小，成数羣常百数。上位驾回，围猎以奉上膳。其肉味精美，人多不敢食。】 骆驼【西番，宁夏，甘肃之北和林者为好，毛色白者、黄者、黑者最广。回回田地者多单峯。高大，负重致远，不劳力也。】 骡【西域来者异于常，高大过于马。其行日可五七百里。常见者，止不过随大官为从人与驾妇人车轿者。及耕田之类则不及马。】 驴【都中有花、黑、白分明者，日可行二、三百里，时常有之。■〈马乍〉■〈马孟〉牛头，唇反居上，驴毛，矮小而丑，驾车力过牛远矣。】 羚羊【京西山广有之，夜则挂角于险峻岩崖之上以唾。其跷捷如飞，履险如夷。山人乩其往来，多获之。俗呼为野羊是也。】 獐、麂、麋、鹿、兔、野豕、炰香子、獾、狼、豺。【在所山谷俱于不述。】 

　　○鼠狼之品 

　　银鼠【和林朔北者为精，产山石罅中。初生赤毛青，经雪则白。愈经年深而雪者愈奇，辽东嵬骨多之。有野人于海上山薮中铺设以易中国之物，彼此俱不相见，此风俗也。此鼠大小长短不等，腹下微黄。贡赋者，以供御帏幄、帐幔、衣、被之。每岁程工于南城貂鼠局，诸鼠惟银鼠为上，尾后尖上黑。】 青鼠【其尾有青惨色，光润莹软。腹下有白毛寸许，制衣青为衣，而白者缝掇为搭护，仍以银鼠缘饰或水獭黑貂并佳。】 青貂鼠【毛色微青黄，差小冗厚，轻软，制衣亚于银鼠。】 山鼠、赤鼠、花鼠【又次之制衣。】 火鼠【极北有之，生大石山中。以之为衣，即火澣布也。】 黑貂【黑而毛厚者为上，多以之为领缘。达官以为衣，多以前面衿饰以纳失失间丝之异表而出之。有以银鼠带尾为衣饰。缘以黑貂尤为精美。黑貂间白毛者谓之浣毛。】 九节狐、赤狐【可作缓帽及帏帐被之属。】 黑狸、青狸、花狸、豺狼【有灵性，知风候，能啮人。三五为羣，人不敢向。】 麝【又名香子，毛黑，露二牙。其性固而旧踪足认，盖遗粪在焉。积之甚广，断不他适。若其肝其膝，盖皮心肺皆香麝也。大小不等，今西山在处咸有之。肉味脆美。】 
　　右诸兽畜之皮【朔方并制为衣服，名之曰亦出军毛衣也。】 

　　○翎之品 

　　海东青【辽东海外隔数海而至，尝以八月十五渡海而来者甚众。古人云：疾如鹞子过新罗是也。努而干田地，是其渡海之第一程也。至则人收之，已不能飞动也。盖其来饥渴困乏，羽翮不胜其任也。自此然后始及东国。有制，犯远流者至此地而能获海青者，即动公文传驲而归，其罪赎矣。尝诹昔宝赤云，海青之外一翅，七日或七八日始得至努儿干，其气力不资或饥而眼乱者多溺死。凡能逮此地者，无不健奋。故其于羽猎之时，独能破驾鹅之长阵，绝雁骛之孤褰，奔众马之木鱼，流九霄之毛血。云间献奏，臂上功勋，此则海青之功也。论其贵重，常以玉山为之立。欲其爪冷，庶几无病，冬月则以金绣拟香墩与之立，夜则少令其睡。其替毛观其粪条，揣其肥瘠，进食而加减之。二替者则又有其说也。按食之际加药食次第焉。其首笼帽，多奇巧金绣，以小红缨、马尾为束紧之制。爪脚上有金环束之，系以软红皮系之，弗以红条，皆革也。若欲纵放，则解而纵之。横飞而直上，可薄云霄。昔宝赤者，国言养鹰之蒙古名，亦一怯薛请受而出身之快捷方式也。夫事鹰鹞之谨细养护过于子之养父母也。于是松云子为之歌曰：饥饱有则，调摄有时，有添心补心泻心之法，有布轴毛轴药轴之施。飞则击鼓敲鱼以助其力，收其俯摹解渴以慰其饥。一出二出为止，一替二替三替为奇。海青则立乎饥玉山，鸦鹃则立乎绣皮，撇条验其肥瘠，补翅助其奋飞。海青亦有数种，玉嘴玉爪为稀。黄鹰仍有几般，黄眼黑眼为异。养喂之效，备见于斯，松云是说可采。乃亦想其庶几援翅者，以其翅别取翅接而补之。】 白海青【白上有黑点者。】 青海青、白黄鹰、黄鹰、皂雕、鸦鹘、赤鹘、兔鹘、角鹰、白鹞、崖鹰、鱼鹰、铁鹞、木骨鹞、崧儿、百雄、茸垛儿。 
　　以上俱为羽猎之雄者。 

　　○题咏 

　　刘静轩题曰海青诗云： 
　　皂雕赤鹞世纷纷，羽翮何如白锦文。 
　　东海飞来一点雪，西风透入万重云。 
　　老拳独击头鸦脑，俊目仍看狡兔羣。 
　　玉食所需谁可得，夜来丹诏赐元勋。 
　　大学士陈熙山： 
　　怒挟天风海外来，修翎如剑斫云开。 
　　翻身陟上千寻起，得隽雄攀一点回。 
　　万里老拳无脱爪，满鞲英气不凡材。 
　　山狡野雉休回首，神物无心到草莱。 
　　刘静轩： 
　　扶余玉瓜旧曾闻，青鸟犹沾海气吞。 
　　海上风标有如此，眼中神俊更怜君。 
　　平芜未洒头鹅血，春水唯开猎骑门。 
　　过眼昏鸦莫回首，霜拳高兴在层云。 
　　天鹅，又名驾鹅。大者三五十斤，小者廿余斤。俗称金冠玉体干皂靴是也。每岁，大兴县管南柳中飞放之所。彼中县官每岁差役乡民，广于湖中多种茨菰，以诱之来游食。其湖面甚宽，所种延蔓，天鹅来千万为羣。俟大驾飞放海青、鸦鹘，所获甚厚。乃大张筵会以为庆也，必数宿而返。【详见羽猎门。】 
　　秃鹙，能食蝗虫蝻子，有旨不敢捕食。其形丑恶，来则成羣，无虫蝗多少，悉能食之。而吐出复聚于石上，复食之。其头如长袋。 
　　鹚老，在空中飞鸣旋绕三二日，必有大风。形如灰鹤差小。 
　　地鵏，与天鹅同类，但项短而赤。黑花毛，甚肥，或十斤之上者有之。味与鹅相侪，细腻，香，味美。 
　　地臿大鸟似雉，身黑圈，黄白毛，眼边红，脸绿，嗉赤，背项黄白花。尾可长四五尺。装簇马首尾者是也。与雉尾同长而可观尔。故曰尾短曰雉，尾长曰辛鸡。然亦雉类。白雉即白鹇也。 
　　朱鹭，红觜红头。飞起见翅下淡红，俗呼曰黄鸭，与白鹭等尔。构巢于矮树之上，不甚畏人。西山广多。 
　　钩觜鹭鹚、香匙觜鹭鹚、此朔地有之，余尝见其飞喙，故书。 
　　山鸡，辽东人养，方才十日即赶令入山。但候九十月间即自山捕而归，一一纽死，带毛鸡入京中货之。其色黑，味与家鸡同。 
　　鹖鸡，本出真定，九月拔毛，一岁三次拔之，盖欲为罟罟上簪带也。其本出蔚州五台山。毛之高者非三五定不得。其高者贵重如此，尊仪表也。 
　　花头鸭与江南者盖多来海子内。与太液池中水鸭万万为羣。丙申年，京南白沟等处食尽田苗，稼将欲成熟，遭此厄难，官粮大减，虽申朝廷，物害如故。 
　　雉鸡、锦扎、鹧鸪、赤眼鹳、喜鹊、乌鸦、白颈鸦、班鸠、翠禽、山鹧、山和尚、早种谷、拖白练、乐官头、杜鹃、黑翼、胭脂鸡、青灰丳、黄灰丳、啄木、绊鹧、鹌鹑、山雉、拖红练。 
　　以上在处通有，故记其名。 
　　角鸡，味清洁而美，其毛尖而有纹，堪画。 
　　石鸡、小鸡　黑色味美，二者西山有之。 
　　章鸡，黄毛黑缘，尾长四五尺，若野雉尾，今之簇马系于尾者。 
　　银、青二鼠赋【除靼靼田地有。】 通事问征赋，乃约以明年某月某日，到来此山中林间相会，随所出产将来。若至期不突，则以青鼠、银鼠皮诸色皮货，不以远近深浅，悉于此日来纳。若此日不至，则以其所纳税赋之物附挂于树枝上，曰你不至诚我至诚，有言说而去。 
　　苦察羊、牛、马【无头有身。】 海马、海驴、脱落不花、皆赋也。哈八鱼，高丽等处贡赋【大则以三车载之。】 犹为此未尽，此进上之鱼，以祀太庙。 

　　○异土产贡 

　　野骆驼，即安答海，形似骡，毛色淡黄黑，野马川最广。彼中人多设陷穽，伺其成羣来饮水时逐入穽中。如获之，故有野骆驼宫在西北上，其地水少故也，无非沙漠。 
　　白花鹿，直西北上来则成羣，人设纲罟，取者养于家，以取妳，名曰鹿妳子。鹿之性最喜饮阴人小便，专俟有遗者，则忘命饮之，此其受禽之愚也。 
　　树妳子，直北朔漠大山泽中，多以桦皮树高可七八尺者，匊而作斗柄稍。至次年正二月间，却以铜铁小管子插入皮中作瘿瘤处，其汁自下，以瓦桶收之，盖覆埋于土中，经久不坏。其味辛稠可爱，是中居人代酒，仍能饱人。此树取后多枯瘁。 
　　葡萄酒，出火州穷边极陲之地。酝之时，取葡萄带青者。其酝也，在三五间砖石甃砌干凈地上，作甃■〈兹上瓦下〉缺嵌入地中，欲其低凹以聚，其瓮可容数石者。然后取青葡萄，不以数计，堆积如山，铺开，用人以足揉践之使平，却以大木压之，覆以羊皮并毡毯之类，欲其重厚，别无曲药。压后出闭其门，十日半月后窥见原压低下，此其验也。方入室，众力■〈扌羿〉下毡木，搬开而观，则酒已盈瓮矣。乃取清者入别瓮贮之，此谓头酒。复以足蹑平葡萄滓，仍如其法盖，复闭户而去。又数日，如前法取酒。窨之如此者有三次，故有头酒、二酒、三酒之类。直似其消尽，却以其滓逐旋澄之清为度。上等酒，一二杯可醉人数日。复有取此酒烧作哈剌吉，尤毒人。 
　　枣酒，京南真定为之，仍用些少曲蘗，烧作哈剌吉，微烟气甚甘，能饱人。 
　　椹子酒，微黑色。京南真定等处咸有之。大热有毒，饮之后能令人腹内饱满。若口、齿、唇、舌，久则皆黧。军中皆食之，以作糇粮，干者可以致远。【（以上并见顺天府志引析津志。）】 
　　西山滑石根　名之曰：不灰木。以之为粗布，不畏火。今西山有之。【（日下旧闻考厥一百五十物产引析津志。）】 

　　●属县 

　　宛平县 
　　大兴县 
　　固安县 
　　顺义县 
　　良乡县 
　　昌平县 
　　东安县 

　　○宛平县 

　　正厅名承宣堂　张岩有记，立治右。 

　　廨宇 

　　新建宛平县门记。宛平之为邑。密迩王室，承命百司，指挥旁午，赋辞稠迭。环四境，控六乡，地方千里。左潞河，右太行，前抵涿郡，后倚居庸，四郊憧憧。邮传供办之役，率以为常。神州赤县，民凑而俗杂，非才不能以立功，非智不能以使民，故朝廷择才委职加难焉。然政非官不乂，官非署不肃，是以君子思一日之葺而不敢后也。 
　　延佑乙卯，前令尹李承直世昌，顾公署狭陋，无以壮县仪，遂植坏起废，先饰厅事，序以两廊，次为幕、为库、为庖湢、为囹圄，构屋近六十楹，惟门之制尚阙，殆非所以尊吏治崇化之意也。至治癸亥，今阖县诸公论治之暇，谓门闼弗立，失于因循，其可乎？亟建之。自监县赛甫丁忠显、县侯承德张让、县丞李从仕文裕、范登仕珪封、从仕德裕、主簿将仕爱材、孟将仕干杨、将仕忽都不花、县尉进义赵成、典史赵鼎、王惟正、阎成举，无异同之论、协力以署。其门经始于秋七月，落成于仲冬月。南北广四寻、深得其半，规制岩岩，匪奢匪僭，使吏治尊，而民物耸，其用力亦穷矣。主簿爱材手书堂门之眉，仍请记于予，俾刻石以示来者。呜呼！士或不泄迩可以致远，不遗细可以图大，况门为县之光范乎！世之吏以趋应目前，苟简惮改作，苟可撑抉，以了岁月为能，视诸公宁无愧乎？公等果悉心竭节，乘时就功，推此心持之以久，终之以不偏，他日守大邦，为右内史，未必不由此明府其勉旃。泰定元年文林郎湖广等处儒学提举。【（顺天府志引析津志）】 

　　山川 

　　恶风岭　在宛平县西北清水村。 
　　浑河金口铜闸　在宛平县西南三十五里东麻峪，乃卢沟之东岸。金大定二十七年始开之，名曰金口。卢沟以东流，其后水涨，恐为城患，乃堙之。至正元年因建言今上，敕太史院谘诹乡老利害，咸言累朝待开，于黎庶便益。以其文备申都堂宰执，以闻，可命太师脱脱仍以许右丞许有壬董其事。决其水流，自丽正门第二桥下通入运粮河，值水势建瓴，漫不可遏，居民遑遑，岸皆崩陷，奏旨，下铜闸塞之。乡老传云：此水之源正与昊天寺木塔相等。则其水之高也塞矣！闸有军千户于彼守之。【（顺天府志引析津志）】 

　　寺观 

　　长春宫　南城故老云：此宫元是女姑主之，后转为道宫，未知孰是。又云：长春宫水碾，自古金水河流入燕城，即御沟水也，入南葫芦套，盛杂莲花，复流转入周桥。【（顺天府志引析津志）】 

　　古迹 

　　金口　至正二年二月初八日，也可怯薛等二日，延春阁后宣文阁里有时分，速古儿赤巙巙、云都赤蛮子等有来，脱脱右丞相、也先帖木儿平章、帖木儿达识平章、阿鲁中丞等奏：世祖皇帝时分，太史院史郭守敬言，在前亡金时分，旧城以西，将浑河穿凿西山为金口，引水直至旧城，上有西山之利，下乘京畿漕运，直抵城有来。在后河道闭塞了。如今有皇帝洪福里，将河依旧河身开挑呵，其利极好有。西山所出烧煤、木植、大灰等物，并递来江南诸物，海运至大都呵，好生得济有。若水泛涨，河分置大河可置远闸么道，奏呵，奏欲行其间，世祖皇帝升遐了，不曾挑得这河缘故。俺访问老人每呵，端的善事么道有，不知阴阳人每可宜开挑时不可开挑，么道，说与他们这缘故呵。他回说道，俺太史院司天监，一同阴阳源文书内检看呵，官民便益，并无窒碍有，么道。众人画了字，与了文书也。开与不开，取自圣旨，么道，奏呵。奉圣旨：我也在前这金口水好生得济么道将来。据这般意思，好勾当有。如今您休疑惑，委付着好人开挑成就者么道有，圣旨呵。依着圣旨，如今俺省里教帖木儿达识平章、许左丞，台里教阿鲁中丞，宣教院里喃咖八院使，留守司里章金家纳，工部里庆喜尚书、也先不花郎中，大都路里斡勒真达鲁花赤，都水监里谙知水利的人委用，着将金口旧河深开挑，合众水处做泺子，准备阙水使用。挑至旧城，又做两座闸，将此水挑至大都南五门前第二桥，东南至董村、高丽庄、李二寺，运粮河口。相合看地形从便开挑呵，怎生，奏。开挑这河，必然将百姓每房舍、水碾些小折毁的，房舍并碾价不斟酌的有，这般也赈济百姓有。如今开挑河道，其间百姓有投作夫者，验工各人每月与米四斗，每日与二两钞。开挑河怎生，奏呵。奉圣旨，那般者。钦依施行。诏旨如是，当月举行，脱脱亲自归勤，百工备举，至十月毕竣，命许右丞诣金口，用夫开启所铸铜闸板二，水至所挑河道，波涨潺汹，冲崩堤岸，居民彷徨，官为失措，漫注支岸，卒不可遏，势如建瓴，河道浮土壅塞，深浅停滩不一，难于舟楫。其居民近于河者，几不可容。始议下铜闸以遏，则无补事功矣。初挑开，自顺承门西南新河，大废民居房舍、酒肆、茶房，若台榭墟墓。当疏凿时，左丞相许有壬力诤不从，后竟成。而决金口铜闸水一版，其下如建瓴，水势冲决，河两岸俱崩，民庶恐甚，终莫能御，遂下闸。乡老云：金口水发源处与通州塔平。又云：与南城昊天寺塔顶平。盖于金口山一望，则塔心在平，其势可知矣。【（松云闻见）（顺天府志引析津志）】 
　　幡竿岭通奉泰州，今保安州。【（顺天府志引析津志。）】 
　　齐家庄口　在宛平县西北潜水村，奉化先改名房山，路通紫荆关。【（顺天府志引析津志。）】 
　　王平口　在宛平县西北清水村，有军人把隘口，路入斋堂乡，又一小口南路。【（顺天府志引析津志。）】 
　　龙门　门在宛平县燕家台天津岭，上名九山，下有潭，祈雨必应。先于遇先观居止，次可至潭所。【（顺天府志引析津志。）】 
　　旧司天台　内苑司天台，海子花房，花苑、园同在五位殿之北。【（顺天府志引析津志。）】 

　　○大兴县 

　　桥梁 

　　北鲁村三，魏棚二，黄堠庄十八，西下马四，东下马五，李家兔三，太子务五，北城五，卢家兔一，南石崖一，北石崖一，丁家兔二，荣家庄二。【（顺天府志引析津志。）】 

　　古迹 

　　黄堠店　在京城西北六十里，与皂角纳钵相近。每岁大驾往还皆经于此。 
　　大口店　在京城西北四十里，旧有城，今为店，西有高丘鼎峙，曰三疙疸。车驾春秋往还，百官迎送于此。【（顺天府志引析津志。）】 

　　○固安县 

　　山川 

　　曲洛沟　圣水在桃花东，阳乡县合此水，又东经六城县故城，源自督亢陂，经县南，东注方城泉。 
　　桃水　首受涞水于徐城东南，东经阳乡县东，流入于圣水。 
　　涞水　出矾山福禄水。【（顺天府志引析津志。）】 

　　古迹 

　　新昌故城县　汉属涿州，东汉以其地旱，俗谓之陷城，遂有唐代宗大历四年析固安县复置。 
　　武阳城　燕昭王之所城也。东西二十里，南北十七里，东南有小城，即固安县之故城也。 
　　韩侯城　在方城县。【（顺天府志引析津志。）】 

　　宦迹 

　　郭隗　燕人也。燕昭王卑身厚币，以昭贤者，惟隗。改筑宫而师事之，于是士争趍燕。 
　　韩婴　燕人。汉文帝时为博士，推易意而为之传，以易授人。武帝时与董仲舒论于上前，仲舒不能难也。【（顺天府志引析津志。）】 

　　○顺义县 

　　山川 

　　牛栏山　在县北二十五里。 
　　猪渡泊作猪肚泺。 
　　温余河大夏陂，伍拾里至顺州。【（顺天府志引析津志）】 

　　古迹 

　　古城　废置莫考，一在呼奴山下。【（顺天府志引析津志。）】 

　　桥梁 

　　土桥　顺州四孙村一，横桥一，牛栏山一，李家台一。【（顺天府志引析津志。）】 

　　○良乡县 

　　古迹 

　　黑狗台在良乡县南三里，有碑。 
　　皇后台在良乡县。 
　　阳台在源福传法院。【（顺天府志引析津志。）】 

　　桥梁 

　　土桥　瑠璃河二十五座。路村一。广阳一。公孙一。兴里一。颜仙垡二。颜村东二。西葫芦一。宜民二。西鲁村二。南故一。陶村一。故村二。马村一。白鹭一。石羊一。南乐一。蛮营二。三义一。颜村西一。【（顺天府志引析津志。）】 

　　人物 

　　王枢　枢尤健于诗，如三河道中云：十载归来到故山，山光依旧白云闲。不须更读元通偈，如信人间是梦间。人多称诵之。仕至翰林学士，出为成德军节度使。没于贞佑之变。【（顺天府志引析津志。）】 

　　○昌平县 

　　山川 

　　榆河　在州西南二十五里，出县界，西南历堠上保，东南接通州与温余河合。 
　　古北口　在州北一百五十里。 
　　大口　大驾时巡，千官导送至此，其迎驾如之。【（张翥仲举。）】 驻跸平原上，周庐彩仗攒。虎臣攂具剑，龙鸟镂衢鞍。玉馔幪舆入，朱弦进酒弹。高秋望云气，还北候回銮。□□□□□，采采花盈手，何以醉先生，清溪渌如酒。 
　　至正戊戌十八年五月奉奏圣旨，都堂特委御史台治书张冲叔靖，翰林学士金刚宝子贞，刑部郎中秦裕佰景容，工部员外郎周肃友恭，省检校吕谦伯益暨宛平县达鲁花赤，和尚国宾与合属首领官吏，为团结事到来东斋堂村，设立万夫长，千夫长，牌子头目人等，于各处把隘口、寨、村、岭，必令垒塞去处，从实照勘到下项地里悉具于后，与元载大一统志不同，故重为详分东西四至。于是验地里，审形势，分四至，通路道，总得后项口村名目，俱以斋堂大宁以为中，故次第而书之。　东安大安岭四十五里，至王平二口子四十里，通八十五里。东至张废小道六十里，东北至神树口子六十里。清白口东南黑塔儿，【通王平口、昌平二处。】 东北清白口，安窠淤子口，通榆林站。　怀来县长谷小口，南至大安山九蹬湖七十里，属房山界。抢竿岭口八十里，房山界田。【四村，黄河村，黄塔村垒。】 甲局口一百里，属房山界。【东西斋堂垒。】 扁鹊口六十里，属房山界。西至浆水河即抸子口四十五里，属保安州界。西至弩寨岭口四十五里，属范阳界。【本处有巡检司自把。】 北至天津岭口六十里，属保安州界。【柏峪梁家庄垒。】 支过户口五十里，属保安州界。【杜家庄。】 三叉口四十里，属保安州界，通黄芦石阳峪。九山小道六十里，属保安州，人行道。【桓峪断。】 　燕家台天桥儿，属保安州。【燕家台垒。】 　斋堂乡民口记：王平口，【又一小口南路。】 戴家山口，【南入涿州北入大都。】 　佛子庄口　龙门口　燕家口，【已上俱入南通涿州。】 　鸡兔台口，【南路。】 青堰皂东口东拏寨口，齐家庄口。【入镇上进紫荆关。】 
　　居庸关　在西北四十里。天下山皆出昆仑，其高一千里，犹人之有顶也。上党为之脊，由上党而西则为北条、中条、南条，直入终南，陇蜀相接，■〈牜羊〉牱越寯入于南海。东则膺韩腹、赵喉、魏口，然跨辽东负绝汉，连亘数千里，入于三韩、肃慎、高句丽。居庸在直都城之北，中断而为关，南北三十里，古今夷夏之所共由定，天所以限南北也。每岁圣驾行幸上都，并由此涂，率以夜度关，跸止行人。到笼烛夹驰道而趋，南龙虎台，北棒搥店，皆有次舍，国言谓之纳钵关。置卫领之以司出入。至正二年，今上始命大丞相阿鲁图，左丞相别儿怯不花创建。过街塔在永明寺之南，花园之东，有穹碑二，朝京而立。车驾往回或驻跸于寺，有御榻在焉。其寺之壮丽，莫之与京。关之南北有三十里，两京扈从大驾春秋往复，多所题咏。今古名流并载于是。【（顺天府志引析津志。）】 
　　过街塔铭　欧阳玄文。关旧无塔，玄都百里，南则都城，北则过上京，止此一道，昔金人以此为界。自我朝始于南北作二大红门，今上以至正二年，始命大丞相阿鲁图、左丞相别儿怯不花等创建焉。其为壮丽雄伟，为当代之冠，有敕命学士欧阳制碑铭。皇畿南北为两红门，设扃钥、置斥候。每岁之夏，车驾消暑滦京，出入必由于是。今上皇帝继统以来，频岁行幸，率遵祖武。一日，揽辔度关，仰思祖宗勘定之劳，俯思山川拱抱之状，圣衷惕然，默有所祷，期以他日即南关红门之内，因山之麓，伐石甃基，累甓跨道，为西域浮图，下通人行，皈依佛乘，普受法施。乃至正二年二月二十一日，以宿昔之愿，面谕近臣旨意若曰：朕之建塔宝，有报施于神明，不可爽然，而调丁匠以执役，则将厉民用，经常以充费，则将伤财。今朕辍内帑之资以助缮，僦工市物，厥直为平，庶几无伤财厉民之虑，不亦可乎？羣臣闻者，莫不举首加额，称千万寿。于是申命中书右丞相阿鲁图、左丞相别儿怯不花、平章政事铁不儿达识、御史大夫太平总提其纲，南里剌麻其徒曰亦恰朵儿、大都留守赛罕、资政院使金刚吉、太府监卿普贤吉、太府监提点八剌室利等，授匠指画，督治其工，卜以是年某月经始。山发珍藏，工得美石，取给左右，不烦挽输，为费倍省；堑高陻卑，以杵以械，墌坚且平。塔形穹窿，自外望之，揄相奕奕。人由其中，仰见图覆，广壮高盖，轮蹄可方。中藏内典宝诠，用集百虚以召诸福。既而缘崖结构，作三世佛殿，前门翚飞，旁舍棋布，赐其额曰大宝相永明寺。势连岗峦，映带林谷，令京城风气完密。如洪河之道，中原砥柱，以制横溃；如大江之出三峡，潋滟以遏奔流。又如作室，北户加墐，岁时多燠。由是邦家大宁，宗庙安妥；本枝昌隆，福及亿兆，咸利赖焉。五年秋，驾还自滦京，昭睹成绩，乃作佛寺行庆讲仪。明年三月二十日，中书左丞相别儿怯不花、平章政事纳璘，教化参知政事朵儿典班等，请敕翰林学士承旨欧阳玄为文，江浙行省平章政事达世帖木儿书丹，翰林学士承旨张超岩篆额，勒之坚石，对扬鸿厘。上允所请，于是中书传谕臣玄等，玄谨拜手稽首言曰：自古帝王之建都也，未有不因山河之美以为固者也，然有形之险，在乎地势，无形而固者，在乎人心。是故先王之治天下，以固人心为先。固之之道，惟慈与仁，必施诸政，是故使众曰慈，守位曰仁，六经之言也。求之佛氏之说，有若符合者矣。我元之初取金也，既入居庸，寻振旅而出，盖知金季之政，不足以固人心也，又奚必据险以扼人哉。 
　　世皇至元之世，南北初一，天下之货，聚于两都，而商贾出是关者，识而不征，此王政也。皇上造塔于其地，一铢一粟，一米一石，南亩之夫，一无预焉。将以崇清凈之教，成无为之风，广恻隐之心，行不忍人之政，冥冥之中，敷锡庶福，阴隲我民。观感之余，忠君爱上之志，油然以上，翕然以随，此志因结，岂不与是关之固相为悠久哉。且天下三重，王者行之，制度其一也。制度行远，莫先于车，三代之世，道路行者，车必同轨。今两京为天下根本，凡车之经是塔也，如出一辙，然则同轨之制，其象岂不感着于是乎？车同轨矣，书之同文，行之同轮，推而放诸四海，式诸九围，熟能御之。 
　　珠请真火诗曰： 
　　燕代之山，蟺婉西来。气脉趋海，折而东回。廓为皇都，磅礴所锺。司我北门，实为居庸。居庸为关，以逻以遮。中辟黄道，岁迓翠华。圣皇凝情，妙契佛法。诞即通达，兴造宝塔。日官测圭，大匠置■〈执上木下〉。出赀内府，成是截嶭。相彼竺干，浮屠以居。上祠金容，次庋宝书。维佛愿力，证彼三乘。功德之最，浮屠计层。维此居庸，地宜玄武。奚崇功德，用镇朔土。凿石于山，神压坚良。平壑为址，厥址正方。载塓载垩，中道如关。覆地半围，匪璜匪玦。千叶万绮，径行憧憧。息彼邪道，同归正宗。正宗维何，奚靖奚清。仁不嗜杀，慈不尚争。德音飒飒，王度平平。慧日法云，光帱大千。思昔夏后，铸鼎象物。民逢魅魑，赖是禳祓。九牧之金，裒贡九州岛。孰若是塔，功成优游。民不知劳，兵不知疲。攘兹扼塞，靖安疆场。睠言胜因，非比有漏。式翠且固，天子万寿。皇畿巍巍，垂裕后人。词臣作歌，请勒坚珉。 
　　车棱棱，石确确，车声彭彭鬬石角，马蹄蹴石石欲落。不知何年鬼斧凿，仅共青天通一握。上有青藤来万仞之崖，下有泉喷千丈之壑。太行羊肠蜀剑阁，身热头疼悬度索。一夫当关万夫非，未必有此奇巘崿。吾皇神圣混地络，烽火不焚停夜柝，但有地险今犹昨。我扶瘦筇息倦脚，两崖突出云漠漠，平沙风动鸣冻雀。 
　　参政郭彦高　形势嵳峩压剑关，两崖突出白云间。千年画古丹青在，一合屏开水墨闲。石怪远吞衰草阔，溪流斜绕乱山湾。布衣多少奔腾客，冠盖谁能满意还。 
　　焦景山　堆蓝迭翠扼云川，神力坚开固有年。分得蓬莱三岛境，画成兜率一重天。云开道院间门户，雨后人家小市鄽。李杜诗林吟不尽，丹青安得老龙眠。 
　　大司空云麓俱有诗　萧萧野店倚晴峯，接轸戎车不断踪。一径扼吭通上谷，重关跨险控卢龙。山城月落鸣宵柝，古寺风寒响暮钟。八达岭头凝眺虎，白云青嶂几重重。 
　　陈刚中有居庸迭翠八咏　断崖千仞如削铁，鸟飞不度苍苔裂。槎枒古树无碧柯，六月太阴飘急雪。寒沙茫芒出关道，骆驼夜吼黄云老。征鸿一声起长空，风吹草收山月小。 
　　百招长老有过居庸十咏，耶律抑溪喜而和此 
　　万迭高山如画图，峡名绿绮枕平芜。风清时听琴三弄，人世知音问有无。【弹琴峡】 
　　幌岫深扃围宿露，云屏环列嶂斜风。枝峯蔓壑堆蓝重，转觉无声自有功。【屏风山】 
　　磨礲青石点松烟，次第朱黄滴露研。姑熟山高挥遍翰，文如摘锦笔如椽。【研石】 
　　翠玉峯峦罨画间，岩扉涧有几重关。石头路滑苍苔冷，禅隐云间尽日闲。【玉峰寺】 
　　驱车荦确上居庸，古涧流泉拂晓风。当道朱扉司管钥，过街白塔耸窿穹。碑镌赑■〈厂外赑内〉朝京阙，仙与弥陀峙梵宫。巡幸百年冠盖盛，六龙行处五云从。【南口永明寺过街塔】 
　　罘罳隐隐静仪形，铁壁银山莫与京。岩壑风光千古在，燕莺弦爱八弦清。春花献秀红光动，夜月浮香紫雾生。爱岭无谁天作主，衰翁来此眼憎明。【屏风山】 
　　研台千古独流芳，杖履寻幽散老狂。山色水声涵石润，天光云影沁池香。两京巡幸多题咏，百代兴亡要主张。今日干戈愁满地，借君儒笔纪行藏。【研台】 
　　玉峯寺扁半山隈，金碧崔嵬枕石台。祝寿僧归樵径远，往山人去福田开。鉴传三际尊师德，世出千年劫大灾。过客未能分半席，何时来此讲天台。【玉峯寺】 
　　泉因人胜号观音，此水应能洗素心。不使贪名镬巨石，直须廉字涤祥襟。曹溪一滴分师派，圣泽三源沐士林。才薄自无司马渴，未应三捻赋长吟。【观音泉】 
　　官亭缔构自何年，扈臣常经启大筵。山鸟愤径闻圣乐，野夫曾听奏钧天。寥寥公宇臣朝暮，落落荒诗记后先。古往今来浑若此，满前芳草自芊芊。【官亭】 
　　孤松傲兀倚岩巅，阅尽行人愁岁年。不伐苍颜涵雨露，共看秀色傲风烟。悠然天籁涛千顷，允矣请人韵万篇。不受秦封天所贵，知心雪月伴清妍。【孤岭】 
　　堠台道在有双草，五里邮亭露一班。主静往来常默默，惯径寒暑独闲闲。西风人马行程远，落日牛羊去路悭，土木无知人意重，前村残照不劳攀。【堠台】 
　　仙枕遗踪湿藓痕，古今费尽万诗篇。睡残浑沌三千界，梦破邯郸五百年。老我乾坤歌白雪，任渠熊牧卧青烟。纷纷名利忘归客，曾是相从一醉眠。【仙人枕】 
　　海内桃溪虎□春，北山幽回拟□□。花发四月冰初解，枝老三春叶未新。地势高寒京阙近，源深流远武陵滨。常年大驾南回日，数颗香红献圣君。【桃花溪】 
　　间宿南关口，山高六月寒。居人艰粟麦，行客诉辛酸。羊马南来富，程途北去宽。何时兵革息，归路计平安。【古北关即居庸关】 
　　百疾由来攻一虚，外膏徒见已中虚。榆关政使天齐险，闲便痈疽自溃无。 
　　天生石城门铁枢，地分南北北无虞。谁论事去如横草，反拟中原是盗区。 
　　一身勤俭万方亲，岩险何尝阻得人。安得愚翁铲迭嶂，却使世主恒修仁。 
　　松亭关与居庸、北□关为三关，世并闻之。南口、大口在南，北口在北，即呼为汉儿山。过北去是为■〈羊旦〉■〈羊旦〉山，则万里如掌，十一室、温房子于■〈羊旦〉■〈羊旦〉山少止，易大白牛车凡数十，牛机一车，辙迹所止，咸成居焉。飞放纵情，莫乐于是。【（松云闻见录）（顺天府志引析津志）】 瓦桥关　在归义县南，距莫州三十里，宋白云北瓦桥也。亦曰瓦子。济适涿南，易东周。显德中收复三关，其地擅幽蓟，遂为雄州。 
　　益津关　在燕京南文安县沙塘。易、徐众河不流，皆会北淮，一挢津度。唐末刘仁恭拒梁，宋拒辽、金，皆戍此。　　　　　　　　　　　 
　　蓟门关　唐开元十八年析幽州之渔阳、三河、玉田，分置蓟州，取古蓟关以州。 
　　祁沟关　东北至涿州四十里，西北至易州六十里。 
　　紫荆关　今在遂州，与宛平县斋堂乡西界相近，即文广私下三关之一也。关内外率多栗园，绵亘数十里，军民赖之。系彼处寺中所主，为常住资供之产。 
　　鴈门关　在代州，去城三十里。紫塞北亦系一塞。 
　　草桥关　在雄州。 
　　倒马关　在飞狐岭。 
　　石岭关　在忻州太和岭。 
　　青石关　在般阳。 
　　渝关、武阳关、西正关、狗骨关　山东益都般阳界。 
　　西关　上都。 
　　恨这关　汝宁东。 
　　虎牢关、武关二关俱在平地。 
　　蓝关　陕西商于县，去武关三十里。 
　　梅岭关　在江西南安路。 
　　大庾岭　头上最高，梅花无限。 
　　万招关　在邵武建昌分水岭。 
　　玉门关、萧关、鬼门关　在钦州。 
　　剑门关　在蜀中夔州府。 
　　昭关　在庐州。 
　　铁门关。 
　　铁湘关。【（顺天府志引析津志。）】 

　　桥梁 

　　桥十四。龙虎台二，七里河一，双塔一，即江桥，立燕帖木儿碑处。此乃去白浮村五里许。龙王泉祖之庙，为诸泉水之始。榆河一，东清河二，东菓一，东上一，西兰沟一，西柳二，韩家庄二，义店一。【（顺天府志引析津志）】 

　　古迹 

　　龙虎台　在昌平县西北，居庸山南，高平宽敞，有踞虎蟠龙之势。大驾每来幸，■〈逞，山代口〉还驻跸于此。【（顺天府志引析津志。）】 
　　唐狄梁公庙　在京北昌平县界中。【（顺天府志引析津志。）】 

　　名宦 

　　狄仁杰　今昌平县，有祭神搏虎文碑见在。【（顺天府志引析津志。）】 

　　人物 

　　寇恂　封雍奴侯。【（顺天府志引析津志。）】 

　　○东安县 

　　古迹 

　　常道城　唐武德四年，安次移于城东约五十里，有石梁城。【（顺天府志引析津志。）】

《析津志楫佚》　　（元）熊梦祥 撰

析津志楫佚　　（元）熊梦祥 撰 

　　●目录 

　　城池街市 
　　朝堂公宇 
　　台谏叙 
　　工局仓廪 
　　额办钱粮 
　　太庙 
　　祠庙　仪祭 
　　寺观 
　　河闸桥梁 
　　古迹 
　　大都东西馆马步站 
　　人物 
　　名宦 
　　学校 
　　风俗 
　　岁纪 
　　物产 
　　属县 

　　●城池街市 

　　辽开泰元年，始号为燕京。海陵贞元元年定都，号为中都。天德三年，始图上燕城宫阙制度。三月，命张浩等增广燕城。城之门制十有二：东曰施仁、宣曜、阳春；南曰景风、丰宜、端礼；西曰丽泽、灏华、彰义；北曰会城、通元、崇智。改门曰清怡，曰光泰。浩等取真定府潭园材木，营造宫室及凉位十六。【（日下旧闻考卷三十七京城总纪引析津志。）】 金朝筑燕城，用涿州土。人置一筐，在右手排立定，自涿至燕传递。空筐出，实筐入，人止土一畚，不日成之。【（日下旧闻考卷三十七京城总纪引析津志。）】 
　　世祖筑城已周，乃于文明门外向东五里，立苇场，收苇以蓑城。每岁收百万，以苇排编，自下砌上，恐致摧塌，累朝因之。至文宗，有警，用谏者言，因废。此苇止供内厨之需。每岁役市民修补。至元间，朱、张进言：自备己资，以砖石包裹内外城墙。因时宰言，乃废。至今西城角上亦略用砖而已。至元十八年，奉旨挑掘城濠，添包城门一重。【（日下旧闻考卷三十八京城总纪引析津志。）】 
　　庆寿寺西，有云团师与可庵大师二塔，正当筑城要冲，时相奏世祖。有旨，命圈裹入城内，于以见圣德涵融者如是。【（日下旧闻考卷四十三城市引析津志。）】 
　　西华门　在延春阁西，萧墙外即门也。门内有内府诸库、鹿苑、天闲。【（日下旧闻考卷三十宫室引析津志。）】 
　　厚载门　乃禁中之苑囿也。内有水碾，引水自玄武池，灌溉种花木。自有熟地八顷，内有小殿五所。上曾执耒耜以耕，拟于耤田也。【（日下旧闻考卷三十宫室引析津志。）】 
　　崇天门　正南出周桥。灵星三门外分三道，中千步廊街，出丽正门，门有三。正中惟车驾行幸郊坛则开。西一门，亦不开。止东一门，以通车马往来。【（日下旧闻考卷三十八京城总纪引析津志。）】 
　　文明门　即哈达门。哈达大王府在门内，因名之。【（日下旧闻考卷四十五城市引析津志。）】 
　　光熙门　与漕坝相接。当运漕岁储之时，其人夫纲运者，入粮于坝内，龙王堂前唱筹。【（日下旧闻考卷八十八郊垧引析津志。）】 
　　坊名　元五十，以大衍之数成之，名皆切近。乃翰林院侍书学士虞集伯生所立。外有数坊，为大都路教授时所立。【（日下旧闻考卷三十八京城总纪引析津志。）】 
　　福田坊　在西白塔寺。 
　　阜财坊　在顺承门内金玉局巷口。 
　　金城坊　在平则门内。 
　　玉铉坊　在中书省前相近。 
　　保大坊　在枢府北。 
　　灵椿坊　在都府北。 
　　丹桂坊　在灵椿北。 
　　明时坊　在太史院东。 
　　凤池坊　在斜街北。 
　　安富坊　在顺承门羊角市。 
　　怀远坊　地在西北隅。 
　　太平坊 
　　大同坊 
　　里仁坊　在钟楼西北。 
　　发祥坊　在永锡坊西。 
　　发祥坊西北大街，砖斗拱、扁溥光，最为年远。三相公寺前：善利坊、乐道坊、好德坊。 
　　招贤坊　在翰林院西北。 
　　善俗坊　在健德门。 
　　昭回坊　□都府南。 
　　居贤坊　国学东，监官多居之。 
　　鸣玉坊　在羊市之北。 
　　展亲坊、惠文坊　草市桥西。 
　　请茶坊　海子桥北。 
　　训礼坊、咸宜坊　顺承门里倒钞库北。思诚坊、东皇华坊、明照坊与上相对。 
　　蓬莱坊　天师宫前。 
　　南熏坊　光禄寺东。 
　　甘棠坊、迁善坊、可封坊　在健德门。 
　　丰储坊　在西仓西。【（日下旧闻考卷三十八京城总纪引析津志。）】 
　　有东甘泉坊，西甘泉坊。【（日下旧闻考卷一五六存疑引析津志。）】 
　　街制　自南以至于北，谓之经；自东至西，谓之纬。大街二十四步阔，小街十二步阔。三百八十四火巷，二十九衖通。衖通二字本方言。【（日下旧闻考卷三十八京城总纪引析津志。）】 
　　长街　千步廊街、丁字街、十字街、钟楼街、半边街、棊盘街。五门街、三叉街，此二街在南城。【（日下旧闻考卷三十八京城总纪引析津志。）】 
　　米市、面市　钟楼前十字街西南角。羊市、马市、牛市、骆驼市、驴骡市，以上七处市，俱在羊角市一带。其杂货并在十市口。北有柴草市，此地若集市。近年俱于此街西为贸易所。 
　　段子市　在钟楼街西南。 
　　皮帽市　同上。 
　　菜市　丽正门三桥、哈达门丁字街。菜市，和义门外。 
　　帽子市　钟楼。 
　　穷汉市　一在钟楼后，为最。一在文明门外市桥；一在顺承门城南街边；一在丽正门西；一在顺承门里草塔儿。 
　　鹁鸽市　在喜云楼下。 
　　鹅鸭市　在钟楼西。 
　　珠子市　钟楼前街西第一巷。 
　　省东市　在检校司门前墙下。 
　　文籍市　在省前东街。 
　　纸札市　省前。 
　　靴市　在翰林院东。就卖底皮、西甸皮，诸靴材都出在一处。 
　　车市　齐化门十字街东。 
　　拱木市　城西。 
　　猪市　文明门外一里。 
　　鱼市　文明门外桥南一里。 
　　草市　门门有之。 
　　沙剌市　一巷皆卖金、银、珍珠宝贝，在钟楼前。 
　　柴炭市集市　一顺承门外，一钟楼，一千斯仓，一枢密院。 
　　人市　在羊角市，至今楼子尚存，此是至元间。后有司禁约，姑存此以为鉴戒。 
　　煤市　修文坊前。 
　　南城市、穷汉市　在大悲阁东南巷内。 
　　蒸饼市　大悲阁后。 
　　臙粉市　披云楼南。 
　　果市　和义门外、顺承门外、安贞门外。 
　　铁器市　钟楼后。【（日下旧闻考卷三十八京城总纪引析津志。）】 
　　枢密院西为玉山馆，玉山馆西北为蓬莱坊、天师宫。 
　　枢密院南转西为宣徽院，院南转西为光禄寺酒坊桥。【（日下旧闻考卷一百五十五引析津志。）】 

　　●朝堂公宇 

　　中书断事官厅题名记 
　　中书参议府题名记 
　　中书省左司题名记 
　　中书左司小瀛洲记 
　　中书左司省掾题名记 
　　后记 
　　中书省医厅壁题名记 
　　中书检校厅壁记 
　　中书省架阁库题名记 
　　又记 
　　中书省六政条要题名记 
　　中书省吏部考功堂记 
　　中书省户部题名记 
　　中书省礼部合化题名记 
　　中书省兵部题名记 
　　中书省刑部题名记 
　　续记 
　　刑部主事厅题名记 
　　中书省工部题名记 
　　中书省照算题名记 

　　中书省。太祖皇帝辛未年十月，于燕置行省，大业实肇于此。至太宗皇帝己丑秋七月，驾幸西京，改从官为中书省，以吾图撒里里为中书令，粘合重山为左丞相，镇海为右丞相。我太祖始立中书省，至世祖皇帝混一区宇，遂于中统元年夏四月戊戌朔，立中书省于上都。中统二年九月以□都火宅为中书省。中统五年诏：开平府阙庭所在，加号上都。始于燕京修营宫室，分立省部，四方会同，乞正名。准奏，称大都路。其府号大兴府。燕署，中书令衔，置幕位。至元四年二月己丑，始于燕京东北隅，辨方位，设邦建都，以为天下本。四月甲子，筑内皇城。位置公定方隅，始于新都凤池坊北立中书省。其地高爽，古木层荫，与公府相为樾荫，规模宏敞壮丽。奠安以新都之位，置居都堂于紫薇垣。至元二十四年闰二月，立尚书省，以宣政院使桑柯为开府仪同三司、尚书左丞相，叶李为尚书右丞相。时五云坊东为尚书省。自至元七年至至元九年，并尚书省入中书省。至元二十七年，尚书省事入中书省，桑柯移中书省。于今尚书省为中书省，乃有北省南省之分。后于至顺二年七月十九日，中书省奏，奉旨：翰林国史院里有的文书，依旧北省安置，翰林国史官人就那里聚会。繇是北省既为翰林院，尚书省为中书都堂省固矣。殆与太保刘秉忠所建都堂意自远矣。其于方位制度、视北省有间，然而朝廷公府，更张因革不一，故不可不详。盖欲使后之稽者，知创始之初意。今复以南、北二省公宇并列于后，乃作朝堂公宇志。 
　　中书省　在大内前东五云坊内。 
　　外仪门　近丽正门东城下，有都省二字牌扁。 
　　中仪门　中通五云坊、万宝坊，东西大街，兵卫戟仗。 
　　内仪门　三门，中、左、右。 
　　省堂大正厅　五间。东西耳房，宽广高明，锦梁画栋，若屏障墙。耳房画山水林泉，粲然壮丽。由厅后入穿廊，又名直舍。 
　　穿廊　五间。舍之左右，咸植花果杂木。 
　　正堂　五间。东西耳房。春冬东耳房，夏秋西耳房，于内署省事。太子位居中。居正中，有阑楯绕护。堂后有花木交荫石看山。次从屋，又有小亭。 
　　断事官厅　三间。 
　　参议府厅　三间。 
　　西右司厅　三间。 
　　东左司厅　三间。 
　　左右提控掾史幕司　学相厅前，三间，向北一间□也。 
　　左右属司幕司　三间。 
　　东检校厅正厅　三间。 
　　西架阁库正厅　三间。东西司房六间。 

　　○中书断事官厅题名记 

　　皇元初基，龙翔德隆仁厚，治尚忠质。太宗英文皇帝，奄甸中土，肇立宪度，乃置斯断事官。官以断事，名不沿往者，尚忠质也。时居官首者，领政犹卿辅然。世祖皇帝统一海寓，定鼎于燕。省部院台、百□庶府、焕若列星。中统、至元间，尝以丞相领之。至八年始给三品银印，曰中书省断事官。爰有常秩，以迄于今，宣命四员。其在宗藩戚畹膺王爵者，各得奏任二员或一员，世袭为之，通数十员，衣紫横金，身章惟一。世祖神宗于股肱心膂之臣，同仁一体，凡厥有政，俾堂之西与中书参议府相为对之。连中为都堂。而断事官，沾翼事当诣，乃望视六部之列外垣者，校为亲密，都堂判送之。凡大狱之当折，要囚之当录，必中书省、枢密院、御史台、宗正府、刑部，参伍听之，号称五府。而中书所任者，断事官也。断事官之官任重矣。官联之首，为尤重焉。一日圜聚而佥议曰：自忽都鲁那演以来星数十终，由此登相位，历通显者相望也。而公署无刻石记名，此后将何征？乃具石而来请，曰：愿记也。夫君子于位，慎所立名氏，有记则树立，得人而称之。迩有劝，远有闻，匪徒识岁月也。若诸公之夙夜思政，图光于前，垂于后，岂不韪欤！故询其官秩之本始，仰长德意之隆，俯述职任之重，而序陈之，来者得以览观焉。至正十五年，集贤侍讲学士中奉大夫国子祭酒王思诚记。 

　　○中书参议府题名记 

　　中统元年，置中书府，设参议二员。至元七年，尚书省立，罢参议，设给事中。十三年复设。十八年增为四员。迨至正十九年，百年于兹，始求诸故记，自贾居贞而下，得二百四十人。或久或近，或去而复至。迨我皇元起兵北方，统一宇内，号令所至，雷动风行。铺张文物之盛，综理政务之繁，惟求所以祖宗用人弗贰故也。诗曰：蔼蔼王多吉士，维君子使。又曰：济济多士，文王以宁。盖治其天下国家，委任尊重，参断大议，久则稍以吏事责之，动拘文法而不克展其素蕴。然而至今当慎是选是职者，谏行言听，膏泽下于民。于是雍容庙廊，扬历华要，糜廪禄而承厚恩，流声实于无穷，复何议焉？若乃循默以容身，贪墨以肥己，奸诡以阿时，书名于此，得无指而谓之哉！呜呼！吾知悲矣。中奉大夫参议中书省事临川危素记。 

　　○中书省左司题名记 

　　左右司始自隋世，司各置郎一人。寻有六部郎一人，而各置承务郎，以代理左右司事。唐贞观初，复置左右司，又为左右承务郎中，曰大夫。既而复，故曰郎中，从五品上，员外郎从六品上。其事任甚重，二十四曹呼为都公，犹近代号都司也。皇元中统二年，中书省既立，乃置提领左右司，提领郎中、员外郎各二员，都事四员。三年，落提领，置左右司，郎中增为五员，都事增为二员。至元元年，员外郎增为四员、都事省为四员。三年，郎中、员外、都事各以二员为额。七年，罢左右，置给事中二员，中书舍人二员，员外郎二员，检正二员，都事一员。盖用前代三省属官制。给事中本省下省属，舍人中书省属，左右司尚书省属也。当时流官所告身，各有训词。词虽甚简，犹采前代两制法。翰林学士掌内制，舍人掌外制也。八年，复为左右司，置郎中三员，员外郎、都事各二员。十五年，左右司分立。左司领左部事，郎中二员，员外郎，都事如旧。十八年，郎中、员外节各增一员，都事增二员。十九年，左右复合为一司。廿年，洊分立左司，置郎中二员，员外郎四员，都事二员。厥后时有增损。大德元年，置郎中三员，员外郎四员，都事四员。今置郎中二员，余如大德初。其间岁月虽久，题名石未刻也。至正十二年壬辰夏四月，左司郎中汝中栢子真、崔敬伯恭，员外郎伯颜帖木儿复礼、张让谦甫，都事完者帖木儿秉中、王时本中、尚絅彦文、李敏中好古，咸极一时之选。暇日考诸故府，得中统建官以来沿革损益。创自今始，凡是官者，记其名氏爵里，及到任受代、选除日月，将刻石寘幕府，谒予题其端。我闻在昔有言，都事学为宰相者也。盖为宰相，扬搉天下机务，莫如都事，余忝馆阁三十年，当时与余同官而为都司者，予见其进坐庙堂，共秉大政者多矣，宰相岂非可学而至乎？虽然，欲学宰相之器业，必先学其度量。度量非宽不可，器业非厚不能。宽则知大体，厚则胜重任，此古今良相之资也。其它百尔所长，皆有司之事，非学宰相者所先务也。官署题名壁记，其初不过列名于石，记岁月。近世作者，往往寓劝相之道焉，余故亦进是说云。翰林学士承旨荣禄大夫知制诰兼修国史长沙欧阳玄记。 

　　○中书左司小瀛洲记【在学堂之门右，即提控之专司也】 

　　古之词臣内相，咸曰登瀛。瀛者，海中神山。巨鳌戴之以首，人间莫得觊觎，而及者鲜。可攀龙鳞，附凤翼，朝通明，谒上帝。天威咫尺，呼吸肤寸之云而为天下霖，其叵测也如是。中书东曹掾长幕次于左司之北，别为一所，座隅鼎峙，几案相接，机务之繁，提纲挈领，靡不在是。或堂议有所未安，据引经义以折衷之；或符契部属，必署卷末而施行之；或承檄辟掾，品藻才行而进抑之；或勾检簿书，出内稽违而督责之。复设铜章，以别诡异之蔽，慎乃出令之所宜也。夫庙堂栋梁柱石之大，微榱桷之集，虽公输之巧，不能施以成功也。合抱之木，生于毫毛。九重之台，起于累土。莫不升高自卑，始微至着也。由此途而擢翰林，历台阁，秉钧轴，表在人耳目者，不可枚举。政事之余，左图右书，羽扇纶巾，与一二知己讨论经旨，倡和诗文；户牖岑寂，松声森欝，较之奔驰尘土，伺候门庭，颇若相隔僊凡也。扁曰小瀛洲，宣文博士为之大书，以镂于梓。学僊虚诞，固不可取，诗人之物象比兴，不以文害辞，其孰曰不可哉！予遂记之，以告来者。镇阳史君识。 

　　○中书左司省掾题名记 

　　国朝立中书省，以总天下之政。分其属为六部，置左右司以统之。掾初设三十一人，后增至六十人。隶左司者三十九人，提控掾二人，勾销一人，贴黄一人，知除六人，礼八人，征收总房二人，应办二人，杂房十有一人，银钞户差四人，会总一人，惟奏事一人，则二司兼焉。其初无题名，后至元五年，右司始刻石记之。至正元年，左司提控霍嗣祖、杨允俨将纪其名如右司，属予叙其端。 
　　夫掾持文墨，论议以接于上下者也。非有簪绂之华，爵位之荣也。然宰相佐天子诏天下，进退出内，生杀予夺，缉熙庶政，以成治功者，必自掾始，责亦重矣。故令以枢密御史掾及他从一品史才行挺出者为之，流官有令闻者亦选焉。呜呼！自立省以来，膺是职者几何人？以贤能而为公卿勋业，着当世者几何人？使其姓名具载，则有以见某公某相尝居职者矣。其泯泯无足称者，则人将曰：某亦得与世列乎！于戏！此题名之所以不可已也。至正元年闰五月初吉，朝请大夫同修国史国子祭酒李好文记。 

　　○后记 

　　至正元年，中书左司内刻石，记省掾姓名。越九年，石既盈而复刻之，距今一纪而复盈，于是提控掾史君仲良、聂君文郁，更砻石以图纪载。临川危素适在政府，则为之记曰：考之周官天官冢宰，置史十有二人。史之职掌官，专以赞治，说者曰：六官之事众矣！心志所不能存，言语所不能及，则载而述之。必有书史掌其官之宜，于话无不载焉，故曰赞治。史无所用于治，掌官出以赞之。而国朝立中书省且百年，以其舆图之大，机务至繁，掾之在左司者，请增其四十人。今存者犹三十人，往往简拔才俊以充其任。制，简拔于一品，诸司或辟于七品职官，因其地望清峻，不数年位至公卿，人莫不欲为之。然得之殊以为艰。知其难进，则凡所以洁己而奉法，从宰相佐天子以出令使，其泽被乎生民，功施于社稷，所谓赞治王道，庶几在是。毋使后之览者指擿而议焉可也。至正二十年六月庚子，通奉大夫中书参政危素记。 

　　○中书省医厅壁题名记 

　　省医之设尚矣。察五气之运，审六脉之和，制为金石、草木、鱼虫、丸散之药，以驱百病。自丞相执政，而下至士庶羣吏，咸赖焉。其职任亦要矣。故食其禄，积劳至九、十月而授以流官七品，非通古今一德，行精于其业而勤其事者，莫能与兹选。苟在选者，皆良医也。然无着位于省中。至正十七年，庐陵宋君心德请于上官，得检校所之西堂食局之南，建屋一间，榜而揭之，于是省医有着位，自宋君始。乃与同辈杨文贵、刘浩、鄢元、陈正善、傅敏谋，请识岁月于后，并书前人名氏，以待后之来者。 
　　按国初岁远，卜太傅，征诸掌故。至元二十年，省医三人，二十四年，减一人。元贞元年，增至四人。大德元年，复减一人。至正二年，减二人而增其禄与俸，月受米二石，中统钞一百廿贯。今如之。十二年，增至五人，十六年，复增一人，今六人云。其受官，至元二十二年，田子真一考除架阁库管勾。李世荣秩满调德州同知，行省医。有入为兵部主事者，江淮张德义。为武刚县尹者，湖广孟吉。凡前人止书名氏。据所征来者以次书之，仍书其字若郡于名之下，去则书其官，以见有终之义。不克终者不书。凡医省入官皆堂除，不拘月日，不属吏部，亦异数也。每岁冬、夏给药直与药而谨，治之有常数。分省上都，则一人从。夫中书重地也，省医要职也，着位常数也，居重地守要职，而无常数缺典也。自有省以来，殆将百年，医之立身行道者不少，则无一人及此。顾宋君何，抑亦有时乎？百工居肆，以成其事，君子安其身而后动，圣人之治天下也，使万物各得其所，其道一而已。勤则举，动则息，岂独省医哉！是岁八月之望，应奉翰林文字承事郎同知制诰兼国史编修官新安程文记。 

　　○中书检校厅壁记 

　　中书省检校官者，至元二十八年，尚书省以户、工二部营缮出纳之繁，奏设是官，以核其程书。官二员，吏四人，其署在省之东偏。三十年，奏增四员，吏六人，分督省、左右司、六部及架阁仓库文字之稽滞乖违者，而纠正之。其官吏从东西曹阅公牍还，就署决事。后中书省仍治宫城之北舍，因其旧而检校官署阙焉。徙寓直所至之部。至顺二年中徙治官城东南之省，检校官奉政大夫前进士孙敏志道、奉直大夫杨益有直、中宪大夫王国器鼎臣、朝列大夫杨惟恭伯温，以旧署之南为堂三楹，以居其官，傍列吏舍、庖、厩，外为门以列之。是年冬庀工，明年五月成。四君子既视事其间，而相言曰：是官之设三十有余年矣，而厅事适成，于吾四人为僚友，曰：可无识乎？且昔之居是官者，视诸掌故，益将百人，去而坐丞相御史府之政事。风节历历可征，其可无识以待后之来者乎？四君子皆予与游，故来请为之记。 
　　夫宰相，上承天子，以出令于天下，其属多矣。官有其事，职有其分，不得相越也。于文史无不得察视者，唯检校官为然，其非宰相，寄乎耳目之明，有托于心膂之密，而望高职清，又有若宾客之优游者焉。盖他官莫之及也。是以每难其选，而常得人焉。凡为是官者，来升斯堂，而览斯文，尚思其任之重，其有远大之期也乎？ 

　　○中书省架阁库题名记 

　　中书省署之西偏为库，曰架阁。凡天下之图书、版籍，计金谷钱帛出纳之文牍，尊闳庋藏，以待夫考征之用者，咸在焉。其官管勾二人，吏书写十人，分厘其事务。次者十五人，分周藏史汉掌故遗制云。至正十九年，西域阿鲁温沙良甫、济南杨诚子真，选居是官，克修乃职，寅恭胥协，乃议易名其视事之堂曰阅公。取昔人貌阅户口之义。而子真大书揭诸颜。予闻太史氏纪萧相国何，能取胜国律令图书，以故知其地形阨塞、户口多寡、强弱处与民之疾苦，用辅成汉业。孝宣厉精核实，命察计簿，欺■〈目曼〉者按之，使真伪毋相殽，号称中兴。盖路程品式，固为政不可缺如此。今国家舆图广而事务殷，端坐一堂之间而考知四海之故，惟公则诚，私则伪；惟公故明，私则闇。诚以立己，明以检奸。不瘝乎官，不病于民人，二君克修乃职，以报其上也久矣。后之嗣居是官者，其尚勿替于兹，因其请，书以记其沿革在。其人题名记。庚子年三月，国子博士承德郎张以宁。 

　　○又记 

　　世祖圣德神功文武大孝皇帝建元中统初，立中书省以统百司，本庶政教、典礼、兵刑，事之为成，与天下郡县之版籍，当藏弃征信者，设管勾架阁库官俾典之。至元中立尚书省以厘中书之务，则为尚书省管勾架阁。若后罢尚书，归中书，复为中书省管勾架阁。初秩七品，其员增减不常。今四人，吏一十四人有常。选贤能之才，明礼习章程，廉敏有干局者居之。由是位通显，为时名卿大夫者有焉。稽之周官，民数登于天府，犹为旧章，兼是任，何重如之？国家损益立法，枢机圆密，品式备具，一是考卒敬厥职者，宜朝夕尽心力至也。至正十有三年夏，中书主管领掾高昌忽都鲁惟敬，中书掾济宁为好义用中以选居是官。同寅克勤，综理有条，官常具举。爰始立石公署，题名氏，纪迁次岁月，而虚下方，以俟来者，思职以致远大者。夫异时所立，于兹有考矣。是年岁在癸巳秋七月，承事郎国子监丞毛元庆记。 

　　○中书省六政条要题名记【在架阁库内】 

　　书契之兴邈矣。圣人综理天下，以成画一之治，而不迷于久远，其征诸此者常多，有王者作，莫之能废也。不徒不能管，又加谨焉。周以太宰统六官，掌建邦六典，以佐王治于国，府史之征，亦有常数，盖其谨如此。皇元稽古建官，而与时损益。曰省，曰部者，其名悉仍乎近代以告。夫居简驭烦之道，则犹周人之遗意也。然地广务殷，视古有加焉。凡中书以天子之命立经制，陈教筞而下于四方，与四方之事，有司不敢专而上于中书者，简牍所充栋厦庋阁之间，揭以岁月，错陈杂袭，以待羣吏之覆视。更干干复以为奸，典守者，矧又慢其出纳之令乎！卷帙纷纭，间有亡轶，时加比次，寻复如故。至正七年三月又十五日，中书有大政便殿，遂以其事闻。请置局编辑，而不以有司从事。董政之大臣，笔札之下吏，皆取决于上，而制皆曰可。编辑之法，匪独以岁之远近，因以汇其因革。所因者又缮录其大旨，别为一书，备观览焉。五月二十二日开局，明年十二月某日讫事。得卷五十二万一千九百七十有八宗，籍卷册合八万五千五百四十三帙，所用之条，三万有奇。书成，名曰六条政类者，亦上旨也。省掾王鼎新、郭睿终始有劳，谋刊石以记其成，且以署在官者之爵氏于左方，属旸述其梗槩。 
　　呜呼！国家立业区区，固有天命。而人事存乎其间，乂安之余，狃为玩愒。今天子夙夜励精，思正百度，以嗣中统、至元之绪。任事之臣，承命怀恐，惧无以称塞万一。上负隆寄，故于休戚之系于生民者，行之无虚日。以其余力及此，其意槩可覩矣。列圣重光，典章大备，虽其教化之精意，征伐礼乐之微权，与夫神谟睿算，非外庭所得与闻，有不能尽见言语文字之间。若乃宗庙朝廷之彛制，土田山泽之委输，庠序之教，耕稼之法，百工之程章，五刑之条令，庶官之品秩，或以泊于稽兆民之耗，登察九州岛之废置者，莫不布在方册。所以持邦纪而定国，是以为亿万斯年之世守也。是可与州县之簿书同归，故而设为有司之事乎？且旸闻昔孔子能言二代之礼，而喟夫文不足征。孟轲氏能闻其略，于班爵禄之制者，以诸侯恶而去其籍也。文籍之有关于王政如是，其可忽诸？矧汉文传，相称其好。观汉故事，及便宜章奏，卒能佐孝宣中兴之业。而蔚为西京之名臣者，盖不无仿也。是举也簿书云乎哉！董正者，平章政事定住左丞吕公也。浚仪归旸记。 

　　○中书省吏部考功堂记 

　　吏部考功堂者，行止局也。行止之有籍者，古之仕版也。创于大德之初元，申举于至顺之三年。初命文资尚书侍郎董其事，郎中、员外郎、主事，督令史书佐缮写而杂稽之。继命主事一人，不厘他务，专掌而迭理。一季则更一当次者焉。省部诸司，除吏竣事，则登载之，中外官沿牒报政则覆考之。约谘问之烦，杜往复之弊，周虑于平时，责信于预定。故凡资序之扬历，功过之殿最，或以姓氏，或以地望，或以致身之涂，类聚而羣分，纲撮而目■〈月户〉者，旧为四千六百七十有四，今所增秩七百六十有八。研磨有方，封职有令。用则启牍，而观之了然，烛龟卜也。帙之末，有署常莅事者姓名，有奸欺则按诘之。元统二年夏，京兆李廷佐、滦阳宋存礼为主事也。克扬厥职，即部之东偏行止局中作厅事，颜曰考功。门屏邃严，窥窬既绝，窗几虚静，暗昧不生。执事扎于是者，心目动朗，观瞻肃然，盖从政之一助也欤！他日具石，请辞以为记。 
　　夫自三代而下，考课之条，年劳之格，其事也远矣。论者谓考课难精，年劳易见。思昔圣人不恃一己之聪明，举天下之物，轻重长短，一听命于度量权衡者，岂有他哉？以是为众人可守之法也。虽然，守法固易，用法为难。课最无真伪之淆，年劳无贤愚之滞，则在乎善用法者之能执常以驭变也。余因其请，既述其绩，兼着其法，具语以其道焉，庶乎其贻方来也。时则有尚书资政大夫唆南班、中宪大夫段辅、侍郎奉政大夫不花赤、郎中奉政大夫忽里台焦恭默、员外郎承德郎斡澟、朝请大夫刘嗣祖，皆盛选云。是年十一月初吉，翰林直学士中宪大夫知制诰同修国史欧阳玄记。 

　　○中书省户部题名记 

　　皇元设官分职，以为民极。今百年文治日盛，大小官署题名记皆备，而户部未暇作焉。至正五年岁次乙酉，赛因不花买讷、李伯述为尚书，迭理威实、王恪为侍郎，木八刺沙、霍仲贤为郎中，伯不花、王德谦、完颜秉文为员外郎，刘安仁、邵元振、亦速福脱大赤、郭继祖、佛保为司计，捏古栢官吉儿藏察罕、王可稹、呼延进、王惠、时庆、李伯恭等为主事，协赞事功，克振乃职。于是架阁旧牍，考索前政姓名、爵里、到罢月日可征者，悉书而刻之石，属余记之。 
　　夫户部，古之地官。自商周六卿以来，典司邦计，凡天下万物、籍帐、府库、仓廪、宝货、钱粟、布帛，委输出纳，登耗饶乏之数咸隶焉。其任重矣！在易卦之彖曰：天地节而四时成。节以制度，不伤财，不害民，故理财之道，兴利莫若节用，裕国先益民。仕于斯者，以是为经国之计焉。则国用以足，民生以蕃，而教化兴，行仁义之効着矣。部署尚书三员，正三品。侍郎二员，正四品。郎中二员，从五品。员外郎三员，从六品。司计六员，正七品。主事八员，从七品。其属掾，译知印二，通事一，译史八，回回令史六，令史六十一，奏差三十二，蒙古书写典吏二十二云。 
　　甲子年云。国家以中统五年建中书省，下统六部，户居一焉。民物贡赋之数，宝货仓廪之实，会其要，考其成，皆于是乎。在仕者姓名、始末有纪。至正五年初，登诸石，而翰林承旨欧阳公记之。于今十年而碑以盈告。又自兵兴，增设职员，视旧为多。今尚书、侍郎合郎中、员外、主事相与谋，更伐石，树其次，而以文属曾坚。坚于欧阳公门生也，岂敢望执笔以次公后！然辞不获，则为文，言曰：国家土宇之广，财贿之富，前古所稀有也。则户部之繁且剧，视往代之任者，其尤难也，亦明矣。且八十年之间，任户部者，其才畧之优劣，奉职之勤怠，考诸前碑，盖可见也。由是而迁居中书、谏台、枢府者，亦皆历历可数。继今以往，使疆宇谧一，复中统、至元之盛，而仕于斯者，人人以财自勉焉，功名事业，视当日元臣大老，相与辉耀，岂非生民之至幸欤！而坚也并得以其文附于翰林先生之次，其尤幸者矣！至正十五年闰月吉日，承事郎国子助教曾坚记。 

　　○中书省礼部合化题名记 

　　凡职事官，悉有司也。惟六官隶丞相府，分领庶务，颁降文书。春官礼典，古秩宗之职，或谓南省，或谓仪曹，其视五官，非独有司之事焉。天子祠郊庙，则赞相。中书论制度，则与议，朝觐会同之班簿，声名文物之品节，咨辨位之名数，稽载籍之推本，莫不于是详定焉。褒崇旌异，劝善成俗，报德尚贤，尊右儒学之义，咸敦大而涵煦之，优柔而裕养之，生而不杀之道存焉。与夫饔膳醴斋之荐于上，饩牵牲牢之馈于下，以仁睦亲，以德体物，分吏以上四方之职贡，专官以比四方之宾兴，嘉谷灵兽，献祯奏祥，皆祔以达彬彬乎。华要之地，而大夫士之高选矣。天历己巳，皇帝御极之明年，饧百官修职，礼部奉命惟谨，乃相告戒，不敢怠于事。登公堂而更相命曰：传所谓礼乐合天地之化者，岂不谓兹类耶？请用合化为礼部公堂之名。记堂之始，遂公署官名之员联属之次于左方云。令甲尚书三员，侍郎二员，郎中二员，员外郎二员，主事二员，令史十九人，通事一人，国子译史二人，西域译史二人，知印二人，奏差十二人。官并列其姓名、序迁之由。令史以下，国制以其名，俾后之人有征焉。 

　　○中书省兵部题名记 

　　皇元肇造，经国理民，志遵古制。中统建元，始以右三部为一，左三部为一。至元之禩，合兵刑又为一。官数尝有增减，而职无少异焉。七年，立尚书省，分置六部，设官叙职，庶事毕举，于戏盛哉！ 
　　按成周六典，大司马掌九法，以佐王平邦国，以九伐之法正邦国，斯夏官之责任也。今之兵曹虽不古，若其职所专，则邮置驿传递，屯田经正，畜牧征取，通朝廷之政令，定州郡之废置，此其大概尔。故其任也重，其责也深。擢是官者，恪遵成宪，以尽经邦之职，不其韪欤！逮至正四年，侍郎王由义谓予曰：爰自立都八十年，堂未有扁，题名缺记，汝盍命之。予不敏，乃摭周礼平诸侯正天下之语，名其堂曰平正，署官之名额，稽前政岁久而不可考，即以今之尚书、侍郎、郎中、员外郎及幕宾主事、历官次叙，勒诸坚珉，并知其同寅协恭，禆赞雍熙之治，不其少补焉。吁！唐虞建官惟百，成周六卿分职，其人存则其政举，其人亡则其政息。是记之作，非徒炫耀于耳目，实有以警其忠诈回直可畏哉。是年六月十日，正议大夫兵部尚书廉惠山海涯记。文林郎兵部侍郎兀颜思温书。 

　　○中书省刑部题名记 

　　中书六部，置尚书、侍郎、郎中、员外郎、主事，从唐制也。其品秩亦如之。惟主事今超进五等，所掌四法十二律，皆仍其旧，而其条置颇损益焉。尚书则周秋官大司寇之卿，侍郎则小司寇之中大夫，郎中则士师之下大夫，员外郎则卿士之上士。士师、卿士。皆大司寇之属。 
　　夫古者之制刑，所以生人，非以杀人。故刑一人，则千万人惧。惧则知改过；赏一人，则千万人悦，悦则知劝善。民知改过而劝善，则犯法者少。刑罚清，而民化服。化服则陶之以礼、乐、诗、书。民知礼、乐、诗、书，则风可移，俗可易，极治可臻也。故曰刑期于无刑。刑一无罪，则千万人怨，怨则恶日长；赏一无功，则千万人怒，怒则善日怠。民长恶而怠于善，则犯法者众，盗贼多，狱讼繁，而民不服。民不服，则不可得而治矣。是故刑赏者，治国之柄。礼乐者，治民之本。出于礼乐，则入于刑。有天下国家者，必求习礼，而明刑者置之刑官，然后刑可平，而治可兴也。斯民也，三代之民也。以三代之民，而五帝三王之治不复见者，秦法乱之也。秦废礼乐而以法吏为师，虽治如汉之文景、唐之太宗，人犹有所憾。况天下上计曰：某有罪当罚，罚则无不信而听焉。天下上计曰：某有功当赏，赏则无不疑而格焉。夫如是，天下孰与为治哉！国家之元气日削而不知贤否，易位乱相禅而不悟，此前代已然之明验也。 
　　惟我朝自世祖皇帝，执信赏必罚之柄，激昂天下，莫不悦服，故天下大治。后如成宗之守成，武宗之明断，仁宗之仁恕，取任刑官多得其人，皆可为治世之法也。上有圣天子明赏罚之道，知守成之体，有明断之资，及仁恕之德，好贤而纳谏，敷礼、乐而躭诗、书，合是数者，又佐之以贤相，赞之以忠良，有举必行，如臂使指，虽欲唐虞斯世，期于无刑可也。此千载一时，患不为耳。居刑官者，可不知所称塞哉！于公自称治狱多阴德者，非纵之也，能无冤耳。诚能深识圣人立刑之本，惩后世罔民之弊，谨视听之明，垂哀矜之心，严公私之限，详过故之辨，绝财货之门，公赏罚之中，信赏而必罚。敬哉，敬哉，毋失其时！重惟国家旧有题名，不可不断，所以寓劝惩之道也。至正二年十二月，翰林侍讲学士知制诰同修国史同知经筵事揭傒斯记。 

　　○续记 

　　至正二年，刑部题名，翰林侍讲学士揭文安公为之记。后十三年书名已满，复谋砻石。尚书、侍郎、郎中合谋，属素记之。揭公之文，论设官之沿革，制刑之源本，祖宗之成法，今上之圣明，谆谆然详且尽矣，奚使余渎告之也。惟我国家立法制刑，必当其罪，反复审录，恐致衔冤，重而绞，轻而笞，权量校计，细入蓬芒，弗敢出其私情。苟为之变，变则失其中。非深文则纵出，深文则不仁，纵出则不义，岂命官之意哉！ 
　　素尝读易，至噬嗑之象曰：君子明罚勑法。至于礼则曰：君子折狱至刑。二卦皆取象于雷电。释者曰：雷电者，天之威令。而电有曲光，虽遐远之境，无不达焉。幽暗之处，无不烛焉。然而非至明且断者，不足以当其任。古之明刑而弼教者，宜莫如汉之于廷尉。守死善道，用法平允。唐之侍郎，非吾师乎？宋之欧阳崇公，非吾师乎？书名于此，诚能取法圣贤于千百世之上，则四海之民，无烦苛之苦，亦有无穷之闻焉。顾不韪欤。尚书、侍郎、郎中来求为记者，题名于下方，故此不着。至正十五年八月，工部侍郎危素记。 

　　○刑部主事厅题名记 

　　刑部之名始于隋，主事之名始于汉。汉察茂才高第者为主事。国家自分设六部以来，刑部置主事三员。天下刑名功过之事，主事与尚书等官集议而可否之。旧题名附于部官。至正四年，茀林哈刺元素、辽西王时本中、博平皇甫玠子锡，同以科第致身，擢为是官。于是，本部斯文纪载之典，备举于一时，乃谋伐石，作主事题名，谒予记之。 
　　吾闻法家者流，以刑罚辅礼制。名家者流，以名分别等威。名一也。生而名之，亲所命也。仕而名之，君所命也。一言一行，一事一物，皆必有名。名正则言顺，言顺则事成矣。题名之设，非特正名、分等威而已也。否臧劝惩之道存于斯。近名而为善，固非所尚也。畏危而不为不善，君子有赖焉耳矣。是题名有益于法也。为法家者，其名莫善于矜恕而平允，莫不善于惨刻颇僻。语云：君子去仁，恶乎成名。甫刑云：告而详刑。是年十月，翰林学士资善大夫知制诰同修国史欧阳玄记。 

　　○中书省工部题名记 

　　国有六职，工居其一。审曲面势，全五材而辨民器者，次于王公士大夫，其事亦重矣哉。故今工部，而古之司空职也。然自设官以来，题名记未作。至正六年丙戌冬，子阿塔赤蔡守益为尚书，诺海李思齐为侍郎，阿鲁郑衍为郎中，杭州不花白守中为员外郎，乃阅故府，历考前政，列其氏族姓名、到罢日月，而并记之。谒予为记。余唯工部治百工，请以工喻今。夫匠作宫室，彝鼎必存其名，以着其事之善。事善而名存，匠氏且然，况居六卿之列者乎？题名记作矣。继自今有职掌于斯者，尚敬其事哉，则美矣，可永存也。至正六年，翰林学士承旨荣禄大夫知制诰兼修国史欧阳玄记。同上官衔张起严书。嘉议大夫中书工部李思齐题额。 

　　○中书省照算题名记 

　　昔我世祖皇帝，稽古建官，立中书省，总领万机，置六部以分理庶政。而户部掌建邦国土地之图，与夫占籍人民之数，均其政令禁戒，以教道民。仍以法，或颁郡邑制赋，任贡征敛天下之财，以供国用。按周官大司徒之职也，而凡天下贡赋之入，则有曰田赋户调、曰榷酤、曰关市之征、曰山泽之征、曰市舶之征。茶盐度量之出入。则有曰上供、曰赐予、曰吏禄、曰祠祀、曰邦交、曰缮治、曰军食、曰养孤寡。岁终，则令官府上计致事中书。简侍郎、郎中、员外郎一人，主事二人，掌知出内之数，以校邦国是否。凡省、宣慰司，若路、府之赋调出入，乃检核公牍有无奸欺。如式法，则从其请否理焉。此照算局之所以置也。其廨在省署东偏，壖垣凡几十易矣。其人则漫不可考。至正六年。适当恪与主事晋宁王可慎、【缺】 川王惠在是，议立石以刻姓名于上，俾夫迄今以往，继继书之。于戏！苟刻名于兹者，毋使世之人指其名议焉，是恪有望于诸公者也。至正六年朔，正议大夫户部侍郎文安王恪撰。 

　　北省始刱认公宇，宇在凤池坊北，钟楼之西。 
　　中书省　至元四年，世祖皇帝筑新城，命太保刘秉忠辨方位，得省基，在今凤池坊之北。以城制地，分纪于紫微垣之次。 
　　枢密院　在武曲星之次。 
　　御史台　在左右执法天门上。 
　　太庙　在震位，即青宫。 
　　天师宫　在艮位鬼户上。其内外城制与宫室、公府，并系圣裁，与刘秉忠率按地理经纬，以王气为主。故能匡辅帝业，恢图丕基，乃不易之成规，衍无疆之运祚。自后阅历既久，而有更张改制，则乖戾矣。盖地理，山有形势，水有源泉。山则为根本，水则为血脉。自古建邦立国，先取地理之形势，生王脉络，以成大业，关系非轻，此不易之论。自后朝廷妄用建言，不究利害，往往如是。若五华山开金口。决城濠，泄海水，大修造，动地脉，伤元气而事功不立。比及大议始出，则无补于事功矣。至顺二年七月十九日，奉旨为翰林国史院，盖为三朝御容在内，岁时以家国礼致祭。而翰林院除修纂、应奉外，至于修理一事又付之有司。今公宇日废，孰肯为己任言于弼谐者乎？知治体者当何如哉！ 
　　外仪门　六部在内西会同馆。 
　　中仪门　高门垣墙整峻。 
　　内仪门　东西有官曹马厩，门三，分左右廊幕。 
　　拥道　与月台接，宽广，上有题名记。 
　　箔水　即曝。 
　　正厅　五大间，东西耳房。 
　　穿廊　五间，左右花果、松栢、夜合花、合欢花树。 
　　正堂　五间。 
　　左右司、参议府、库、堂食局、省属幕照磨。 
　　管勾　左右北二省　大略已见于此。至于分野沿革，备细见于城制内，不重述。 
　　南省、北省，金朝时乃二税赋宰相之庄，有曰南相庄、北相庄。我朝为二省，乃知地气之王而不歇者如此。 
　　枢密院　在东华门过御河之东，保大坊南之大御西，莅军政。 
　　外仪门　门之内俱是诸卫。 
　　诸卫　中卫　前卫　后卫　钦察卫　唐兀卫　右卫阿速　贵赤司　武卫　左卫　右卫崇仁卫　西域卫　左卫阿速　宣忠扈卫　左卫率府　临清万户府　海口侍卫　右翊蒙右侍卫　陆镇卫　忠翊侍卫　右卫率府　金陵州万户府　右翊侍卫　东路蒙古侍卫　哈刺汉元帅府　宁夏万户府　辽阳万户府　忠武卫　哈哈里元帅府　肇州万户府　左右翼屯田万户府。 
　　中仪门 
　　内仪门　中、左、右。 
　　正厅五间、穿廊五间，正堂五间，东西耳房。院官于内署事，春冬在东耳房，夏秋在西耳房。内太子位居中，以朱漆阑楯四围护之。堂后二亭。 
　　参议府　厅事、左右司相孟两廊幕府，一如中书省制。 
　　左右司　经历司，承发架阁都事，照磨、管勾。 
　　客省使厅　令史宣使房廊。 
　　断事官厅　经历知事厅事。 
　　架阁库、官厨局、中卫营。儒学太常博士临川危素撰碑。 
　　中卫营　儒学教授庐陵彭君衡书其学之营造颠末以授素曰：昔世祖皇帝分置侍从亲军于畿甸，为诸卫所，以藩屏王室，张皇国威。中卫营在漷州东南，距京师百五十里。混一以来，兵革偃息，每岁銮舆行幸上京，则分其大半，以备扈从，余则留屯于营力田，以供储■〈彳侍〉。久之，生养蕃息居聚，视上郡等。元贞三年，都指挥使昭勇大将军珊竹威翼公、镇国上将军王武穆公，首倡诸卫，度地十五亩有奇，于公署之西建大成殿，以祠先圣，配享从祀，其如令式。中书奏授张凤翼为教授，拨田千亩，以为师生廪饩。岁月滋久，梁栋倾圮。至正五年，卫上其事枢府，枢府是之，乃给粟米，命昭勇大将军副指挥使林公亦怜真重修葺焉。然宫墙学舍犹有未备，衡庀职学宫。适宣武将军佥司事康里公观音奴承诏，分司训农治罢，未暇务。衡以兴学为请，公慨然举行，室宇大完，增弟子员，愿纪刻石之功德，以传永久。呜呼！行师用兵之法，岂独贵乎武！夫悍卒尚勇以制胜，抑教之有其道，感之尽其诚，使其知尊君亲上之义，然后可用也。是故古之谋元帅必曰说礼、乐而敦诗、书。孙权谓吕蒙、蒋钦宜学问以自开益，况于虎臣献馘在彼泮宫，学校兵政宁有二道哉！或者指教事为缓而不急，诚不足以论天下事矣。康里公为龙虎卫上将军、中书右丞、贵赤亲军都指挥使司达鲁花赤、中卫指挥使前国公明安之曾孙，银青荣禄大夫中书平章政事铁哥泰之孙。其出镇也多所兴建，修明肃之楼，营演武之亭，缮治城闉，奸暴平息，其善政皆可述者。乃若屯储充羡，是以被上尊币帛之赐，其致力于学校尤为知本。素既叙次之，而系以诗。其辞曰： 
　　瞻彼漷矣，其水沄沄。翼我王国，爰作中军。 
　　俎豆先师，元真伊始。礼乐诗书，式修人纪。 
　　坐作击刺，战阵用之。忠君孝亲，终古弗亏。 
　　肃肃贤侯，威翼武穆。乃树黉宫，化民成俗。 
　　侁侁来学，武弁峩峩。干城腹心，是曰人和。 
　　岁月推迁，栋桡石泐。孰为继营，着乃嘉绩。 
　　嘉绩伊何，庙学载新。鼓钟琴瑟，衎我圣神。 
　　于赫圣神，示民轨则。经训昭章，惠尔无斁。 
　　惟时徐豫，弄兵潢池。敌忾孔武，振锡天威。 
　　居者务农，田有禾黍，仓廪既盈，食厥士女。 
　　以养以教，观政之成，琢山代石，永播颂声。 
　　儒林郎太常博士临川危素撰。翰林学士资善大夫知制诰同修国史兼太子谕德魏郡李好文篆额。【（引自徐氏铸学斋抄本析津志）】 

　　●台谏叙 

　　台端乃天子耳目之官，朝廷纪纲所系，故擢官必自圣裁。取其人必忠纯体国，以成笃厚风纪之政，庶几咸尽心厥职，惟结主知，莫不尸言责也。是以开公道路，杜邪幸门，秉钧执法，莫不与国同休。职其职者，则庶绩其凝，此台谏之事也。而我世祖皇帝建国以来，于至元五年七月诏立御史台，定台纲三十六条。三台立而海宇津肃，凡吏之禔身不正者，罔不自励，以密赞治道为心。兼累朝备降诏旨，作新风宪，可谓任重道远矣。乃作台谏志。 

　　创建沿革 
　　御史台记 
　　察院题名记 
　　殿中司题名记 

　　○创建沿革 

　　国初至元间，朝议于肃清门之东置台，故有肃清之名。而今之台乃立为翰林国史院，后复以为台。台在澄清坊东，哈达门第三巷。转西有廊房，所□馆西南二台及各道廉访司，官吏攒报一应事迹，谓之台房。若广东、广西、海北、海南道，咸馆焉。 
　　御史台　中台有题名记。 
　　外仪门　三门基高五尺，入门之右察院，左殿中司。 
　　中仪门　内仪门，正厅，直舍，正堂，东西幕庑。 
　　经历司　照磨、磨事、管勾。 
　　右察院、左殿中司、架阁库、堂仓局。 

　　○御史台记 

　　天历元年十一月壬申，御史台臣入见内殿，皇帝若曰：以予观于天下之治，不有台宪之司布在中外，则何以肃纪纲，正风化，辅成朝廷之大政，而休息吾民者乎？昔我世祖皇帝即位之十年，始立御史台，以总国宪，其忧虑远，使吾子孙有以周防于隐微，禁制于暴着，其在斯乎？朕三复贻谋，究观法意，惧无以彰皇祖创始之明，责任之重，其刻石内台，儆有位于无穷焉。 
　　丁亥，御史大夫臣伯颜等言：谨具石请刻诏书制诰。国史汝世延、汝集等具制文，系以御史大夫以下至监察御史姓氏。臣世延自中丞行台江南，臣集承诏再拜稽首而言曰：我皇元之始受天命也，建旗龙漠，威令赫然。小大君长，无有远迩，师征所加，或克或附。于是因俗以施政，任地以率赋，出其豪杰以用之。禁网疏阔，包荒怀柔，故以成其大制作之功，盖有待也。世祖皇帝圣繇天纵，神武不杀，知善羣荣，取善无方，定天下于一。乃考帝王之道，酌古今之宜，建国纪元而着令典焉。立官府，置郡县，各有其职。而上下相承，内外相维联焉，贯通以通功成务，丞相治中书以统之。上承天子，出政令于天下，较若画一，莫敢踰焉。其或任焉而非人，令焉而非法，近焉而勿察，远焉而勿达。又修其非以辅其所不逮，则责诸风宪。他官虽贵且重，不得预。况乎朝廷百执事，郡县小大之吏，作奸犯科为不善者乎！是故使其君子安焉以尽心，使其小人惧焉以迁善，而天下之治成矣。此其官所以不可一日缺欤。今上皇帝，以武宗之亲子久劳于外，入正统绪，罪人斯得成功，必至于无所不至。察乎民庶隐微，知其蠹弊深刻而无所告愬，故慨然当守，兴叹而属于斯者，岂偶然哉！谨按御史台，至元五年四月，秩从二品。二十一年，升正二品。大德十一年，升从一品。台有大夫一人，后增一人。中丞二人，后又增二人。随复故侍御二人。考之掌故，殿中侍御史得凡若干人。具载于后。 

　　○察院题名记【马雍古祖常】 

　　审官之法既坏，仕者杂出，而天下始不治矣。或因缘时贵以取进，或多赀以交结，变易诡诈，佞媚侧辟，一朝居位而临民，民乌得偿其积贪乎！世祖皇帝至元五年立御史台，设监察御史，振肃庶民，紏劾贪邪，以绳吏黩，以除民瘼。当是时，宋尚未纳土，馈饟供给，羽书四驰，中原数十百州，日以飞挽为事。自汉唐之主观之，当以军府为急矣。而我世祖皇帝忧民方深，不俾瘝官毒我黎庶，则虽尧舜之明四目达四聪者，岂过是哉！列圣相承，成法具在。天历皇帝登极，顾御史大夫帖木儿不花若曰：内外非台察，则官以墨败者无由而知，贪何以惧，奸何以发乎？汝可于台院、殿院、察院刻石以题名焉。 
　　呜呼！天历皇帝丕承世祖之谟烈，诏台臣三院题名者。臣马祖常，才虽谫薄，不识帝王之度，要非夸以示人，必劝之以善而惩之以不善也。名既刻题名记后。天历初，有制，命御史台具石题名。圣言浑灏，有训有戒。天聪民达，照物知情。而文字简易，盖尧舜都俞之音也。夫天地之大，日月之明，何德以象之。臣赵世延既承诏为文。至顺三年九月日，台臣等谨敷宣德意列载如上，维时长贰曹属之次，仍列于下。后之来者尚惩于始而继之也。且人之善恶咸在，是亦惩劝之义而不可废也。呜呼，慎哉！ 

　　○殿中司题名记【马祖常】 

　　国朝官制，御史台立殿中侍御史。虽王府大臣奏事，殿中先相关白。大朝会，则知百官序班于庭，在台则百官有故，三日各令曹属报状云。官独简贵，平居无文书，出则秉宪节，为使一道，故职是者，必国人世臣之冑，必由监察御史以次进，他人不与也。天历皇帝在位，顾台臣若曰：殿中侍御史题名无刻，不宜尔，可令自今以上，制官之始，咸刻之于其署。殿中侍御史唆南孛罗诣侍御史马祖常言记。治书侍御史二人，殿中侍御史二人，治朝着之事。典事二人，掌幕府文书之事。后改为都事三人。后以都事之长，蒙古、色目一人，为经历。检校二人，后废。管勾三人，其一人兼架阁、照磨。监察御史十二人，后增至十六人，皆汉人。又增蒙古、色目人如汉人之数，今三十人。 
　　至元十四年既取宋，置南行台。廿七年，专莅江南之地，号江南诸道行御史台，官秩如内台，而监察御史今二十四人。西行台，初由云南廉访司升行台。大德元年移治陕西，号陕西诸道行御史台。莅陕西、甘肃、四川、云南之地。延佑间暂废，复其官秩如南台，而监察御史今廿人。 
　　至元六年初，置各道提刑按察司，正三品。有使、副使、佥事、察判、经历、知事。廿八年改肃政廉访使，副使，佥事各二人。大司农奏罢各道劝农事，归宪司，增佥事二人，经历、知事、照磨各一人。今天下凡廿二道，始建台时，大夫则塔察儿也。今六十年继居其官者，名氏拜罢岁月，则有掌故者在，谨记。【（引自徐氏铸学斋抄本析津志）】 

　　●工局仓廪 

　　柴炭局 
　　异样毛子局 
　　丰裕仓 

　　○柴炭局 

　　元贞二年，钦奉圣旨设立詹事院。本院呈准省部文字，依本位下柴炭局例，铸到本局从七品铜印一颗。设局官达鲁花赤、大使、副使各一员，俱受勑牒。至治二年例革，天历二年复立。徽政院除受院札提领大使、副使各一员。本局设官俱受院札提大付攒管，领广平、彰德路等处课麦提领所。至大三年，敬奉皇太后懿旨，广平磁州田土，元与可伏儿来那田地，如今失列监姑根底与者磨道，敬此札付内宰司，行下彰德等处课麦提举所，敬依施行。至元二年拘收还官。本所行从七品铜印一颗。设本所官，提领二员，俱受院札。地五百十一顷三十一亩五分六厘，岁办钱中统钞二十四锭二十九两五钱；粮粟麦一千九百五十八石二斗三升。 
　　管房提领所　徽政院都事呈礼部符，承奉中书省札付本部呈徽政院。至元二年奏准管房提领所，比依隆祥总管府管房提领所例，铸到正九品铜印一颗，设官隶本院照磨所管。 
　　至正五年，拨付诸色府管领。于概管人户内选保提领大使各一员，受院札。房舍一千一百二十五间半，地土三十二顷三亩四分二厘。【（永乐大典卷一万九千七百八十一局字韵第十一叶上）】 

　　○异样毛子局 

　　至元二十年立，置使、副各一员，俱是詹事院札。三十一年，改受徽政院札。大德十一年，改受勑用八品印。至治三年罢之，仍受院札。大使一员，副使一员。 
　　上都怯怜口毛子局　根脚系唐妃娘娘位下，至元六年，钦拨裕宗皇帝位下。至元二十四年设局，官四员。内受勑达鲁花赤一员，受徽政院札付三员，提领一员，大使二员。行使从七品印信。目今止设官三员，俱受院札。官提领大使、副使各一员，司吏二名，实在氁子匠二百三十一户。 
　　缙山毛子旋匠局　秩正七品，行使铜印一颗。大使一员，典史一员，司吏一人。【（永乐大典卷一万九千七百八十一局字韵第十五叶下。）】 

　　○丰裕仓 

　　丰裕仓，至元十九年十月内，于海子岸东胭粉库置仓廒，仓赤，轮流管领收支。至元二十八年，为收受江淮财赋府粮斛，仓房窄狭疏漏，并文明门外丰裕仓内收贮。当年十一月内，中书礼部绛到从七品印信。大德十一年八月内，徽政院除充监支纳大使、副使各一员。至治二年例革。天历二年四月十六日奏准复立。本仓依前设官，本仓从七，设官三员，大使、副使从八。攒典二事产，廒房三十间，院地三十三亩七分五厘，门楼一座。【（永乐大典卷七千五百十四仓字韵第三十二叶上）】 

　　●额办钱粮 

　　额办钱粮 

　　钱帛钞二万一千二十六锭三两六钱五分，丝四万三千八百六十八斤七两六钱，粮米二十七万三百七十四石三斗四升。差拨包银钞七千二百六十一锭，丝四万三千八百六十八斤七两六钱。课程钞一万二千九百一十二锭二十两一钱五分。盐课一百四十五锭二十四两三钱。酒课三千七百八十七锭一十一两二钱九分。醋课五十八锭一十五两四钱。食羊钱四百三十八锭。税课八千三百五十六锭二十九两八钱五分。额外木植河泊等一百二十六锭四十两六钱七分。契本钱五十一锭三十一两五钱。历日钱八百一锭一两。房地钱一百七十二锭四十两。税粮二十七万三百七十四石三斗四升。事故已免粮二十七万三百二十六石四斗。差拨钞七千二百六十一锭，丝四万三千八百六十八斤七两五钱。实合办钞一万三千七百六十五锭三两六钱五分，粮四十七石九斗四升。约支除留钞五千八百九十六锭一十九两，粮四十七石九斗四升。官吏俸钞四千五百四十锭三十两，粮四十七石九斗四升。海青鹰食钞一千三百五十五锭三十九两，合起解七千八百六十八锭三十四两六钱五分。大都税课提举司课程钞一万五百二十五锭五钱。大都宣课提举司课程十万七千七百十二锭五两四钱。大都酒课提举司课程九万六千三百八十锭。钱帛中统二万六千五百二十一锭十九两九钱。丝四万二千五百二十六斤。粮无。大都路盐课六千八百九十二锭十七两八钱一分八厘七圭九丝八忽二微。【（顺天府志引析津志）】 

　　●太庙 

　　太庙上梁文　圣人作事，仰宪百王，邦邑成规，要传万世。越皇居之肇造，必宗庙以为先。是故舜绍尧基，归格于艺祖之室。周成洛邑，烝祭于文王之宫。典册相传，古今一制。今皇帝仁涵动植，孝奉神明，饮食菲薄，而豊腆于粢盛。衣服纯素，而鲜华于黼冕。讲求故事，太常之礼乐一新。图任旧人，汉官之威仪渐服。竟择吉地，爰立太宫。百堵皆兴，千楹并列。坚桫文梓，半出于江南；巨栢长松，并来于山北。共劝乐趋之役，咸成不日之功。因举修梁，辄伸善颂：抛梁东，瀚海无波舟楫通。行见新罗兼日本，共来助祭贺新宫。抛梁西，西域从来路不迷。碧瑱明珠驰满背，香犀药草似长堤。抛梁南，楚风轻脆尚虚谈。共祭包茅宜早贡，莫夸天险恃江潭。抛梁北，万涌不能当一德。龙沙战土涨天潢，舞干未久苗来格。抛梁上，绵蕞新法参法象。礼文隆教相时宜，鲁国两生何大强。抛梁下，天开有道扶宗社，列圣相称四纪余，只今初覩文明化。伏愿上梁之后，干戈罕用，俎豆常陈。长朱草于齐除，产灵芝于庙柱。烝尝禴祀，保万世之宗祧。朝觐会同，来万方之玉帛。各安环堵室，同作太平人本。 
　　大次殿上梁文　太室奉先肹蠁之情，斯在斋庭设次，敬恭之念弥兴。于以为中严外办之需，于以构上栋下宇之壮。配天其泽，不日告成。芵惟皇帝陛下，先祖是皇，神明其德，仪礼尽致曲之道，享亲极如在之诚。玉瓒黄流，躬莅四时之祭。龙衣玄冕，力还三代之仪。且圣人垂迁座之规，斯明主制斋心之地，度閟宫之密迩，抡良梓以经营。绳直准平，验考工之斤斧。芒寒色正，炯清庙之星辰。陟降彤庭，往来黄道，凡所以如声容笑貌在其上，皆其思居处志意于其中。适谷旦之再涓，致栢梁之对举，爰謌六伟，用相羣工。梁之东，淑气扶于九扇中。献岁发春当禴祭，太平天子宿斋宫。梁之西，天子秋尝执镇圭。明发有怀常不寐，万几思虑一时齐。梁之南，祠祭渊衷神所鉴。登祭周旋无过举，礼官迁秩圣恩覃。梁之北，大烝岁祭骍牛一。圣君方寸尽神通，先正千秋南祀食。梁之上，三后在天时陟降。风马云舆彷佛中。神灵只为多仪享。梁之下，天子孝思天下化。欝金秬黍与菁茅，锡贡纷纷走诸夏。伏愿上梁之后，宗社鼎安，本枝益茂。黻珽谨弥文于燕翼，搢绅执彛器以骏犇。二世穆，一世昭，永配明禋于文祖。三年祫，四年禘，载隆纯嘏于神孙。泰山四维，天子万寿。 
　　刘致太室次议　切以礼莫大于宗庙。盖宗庙者，国家之本，礼乐刑政之所出也。唐虞、三代、汉、晋、宋，靡不由之。洪惟圣元，龙兴朔陲，圣主相承，积德累功，百有余年。 
　　大经大法，固已远追唐虞、三代，而宗庙未有一定之制。方圣天子继统之初，众正登庸之日，一代不刊之典，而为万世法程，正在今日。适兹新庙告成，奉迁伊迩，其合于礼而宜于今者，故当议而行之也。 
　　按王制，天子七庙。三昭、三穆，与太祖之庙七。而孙毓□太祖在北，左昭右穆，差次而南。贾公彦曰：后稷居中，昭处于东，穆处于西。古来天子，不并坐昭、穆。所以别父子远近亲疏之叙，而使不乱也。兄弟共为一世，昭皆为穆，七世而止。唐增为九世十二室，赵宋因之，为十二室，有定数，世无定数。其室次以西为上，太祖居西夹室之东，为第一世。以下各序昭、穆，次第而东。圣朝取唐。宋之制，定为九世。遂以旧庙八室而为六室。太祖居中，为第一室第一世。睿宗居西，为第二室为第二世。世祖又西，为第三室为第三世。裕宗又西，为第四室为第四世。顺宗居太祖之东，为第五世。显宗又东，为第六世。兄弟二室一世。武宗又东，为第七室。仁宗又东，为第八室。【（以无余室结彩，取于东辟。）】 近南第二室为一世，故八室止为六重。其制颇与贾公彦后稷居中相近。而昭、穆不分，父子并坐，不合礼从。新庙之制一十五间。东西二间为夹室，安奉太祖皇帝，为万世不迁之祖。所存十室，太祖既居中，则唐、宋之制不可依，惟当以贾公彦昭、穆次第而列之也。 
　　父为昭，则睿宗当太祖之东，为昭之第一室。世祖居西，为穆之第一。裕宗居东，为昭之第二世。兄弟共为一世，则成宗、顺宗、显宗三室，皆当居西，为穆之第二世。武宗、仁宗二世，皆当居东，为昭之第三室。英宗居西，为穆之第三世。昭之后，居右。穆之后，居左。西以左为上，东以右为上。苟或如此，则昭穆分明，秩然有序，不违礼经，脗合事宜，诚一代不刊之典，可为万世法程也。若以旧庙为累朝定依室次，于新庙迁安，则显宗跻顺宗之上，为东之第一室。居裕宗之下，则为西之第五室。显宗之室，而英宗之室始可议焉。盖显宗在东，则仁宗以下更无余室。显宗在西，则英宗当祔仁宗之下。以礼言之，春秋闵公无子，庶兄僖公代立，其子文公遂跻僖公于闵公之上。书曰逆祀。及定公正其逆序，书曰从祀先公，为万世法。然僖公犹是有位之君，尚不可居弟之上，况未尝正位者乎！若以此言之，则成宗宜居上，顺宗次之，显宗又次之。若以家国兄弟长次言之，则显宗固当居上，顺宗次之，成宗又次之。英宗居西，祔裕宗之下，则兄跻弟上，犹为从祀。而孙居父、祖之上，可乎！国家虽曰以右为尊，然古人所尚，或左或右，初无定制。古人右社稷，而左宗庙，国家宗庙亦居东方，盖礼之所然也。岂有建宗庙之方位，既依礼经，而宗庙之昭、穆，反不应就位，则西者复尚右，东者复尚左矣！公私大小、燕会亦然。但人不知察耳。故职居博士，宗庙祝文之事，所宜建明。然事大体重，宜从使院详酌施行集议，取自圣裁。 
　　元永真真定玉华宫罢遣太常礼乐议　窃闻天子七庙，万世之通义。三代以还，莫违兹道。原庙之制，隆古未闻。汉孝惠从叔孙通之请，始诏有司立原庙，遂有衣冠月出游之名。其后，郡国所因，各立庙。至元帝永平四年，贡禹奏郡国祖宗庙不应古礼，宜正矣。天子是其议，罢之。谨按尚书：黩于祭祀，时为弗钦。春秋之义，于友庶君，不祭于臣僚云。伏覩圣朝，建立七庙，崇奉孝享，可谓至矣。而睿宗皇帝神御，别在贞定路玉华宫。切惟有功德于天下者，莫如太祖皇帝、世祖皇帝。太祖皇帝不闻有原庙，世祖皇帝神御奉安大圣寿万安寺，岁时差官以家人礼祭供，不用太常礼乐。今玉华宫原庙，别在郡国，又非龙兴降诞之地，主者以臣僚之职，供奉御容，非礼之甚。伏望朝廷稽前汉故事，改隆太庙。玉华宫照依京师诸寺影堂例。上命有司以时祭供，罢遣太常礼乐。【（引自徐氏铸学斋抄本析津志。）】 

　　●祠庙　仪祭 

　　祭服 
　　郊祀神位 

　　铁牛大力神庙　在南城施仁门内东南，有小庙，无碑。 
　　杜康庙　在北城光禄寺内。居西偏，内有天师宫。奉礼部摽拨道士一人，在内提点看经，专一焚修香火。盖为酝造御酒，每日于上位玉押槽内支酒一瓶，以供杜康。提点者自行收贮。 
　　一在南城南春台坊西大巷内，资圣寺西。有酒门。邵先生男邵福钦作碑文，今已剥落。其记云：故燕城诸酒匠，立祠塑像，春秋祭祀无缺焉。癸丑岁秋七月丁丑朔建。一在北城崇仁门里，有碑。 
　　岳庙　南北二京有四处：一在燕京阳春门，即今朝枝庙，无碑。一在长春宫东，有礼部尚书元明善所撰碑文。一在燕京太庙寺西，有王澹游所撰碑文。一在北城齐化门外二里许。天师宫张上卿创起，后俱是吴宗师闲闲一力完成。有翰林学士赵孟俯子昂奉勑撰张上卿道行碑，在街南大园内树立。其庙宇神像，翚飞伟冠，实为都城之具瞻。致其巧思，特出意表，真一代绝艺也。每岁自三月起，烧香者不绝。至三月烧香酬福者，日盛一日。比及廿日以后，道涂男人□□赛愿者填塞。廿八日，齐化门内外居民，咸以水流道以迎御香。香自东华门降，遣官函香迎入庙庭，道众乡老甚盛。是日，沿道有诸色妇人，服男子衣，酬步拜，多是年少艳妇。前有二妇人以手帕相牵阑道，以手捧窑炉，或捧茶、酒、渴水之类，男子占煞。都城北，数日，诸般小买卖，花朵小儿戏剧之物，比次填道。妇人女子牵挽孩童，以为赛愿之荣。道傍盲瞽老弱列坐，诸般楫丐不一。沿街又有摊地凳盘卖香纸者，不以数计。显官与怯薛官人，行香甚众，车马填街，最为盛都。 
　　岱宫之东南，有杏园，乃若董君宇定所种。不数年，而树皆蕃衍密茂。当春，特粲然如锦。城东之胜，无与俦匹，都人观赏无虚日。昔邵庵曾游，赋诗美之。有序云：至顺辛未三月，王用亨携酒宴集，与华阴杨庭镇、高安张质夫、莆田陈众仲，观杏花于东门外岱宗之祠宫。其花则宫之主人董君宇定之所植也。其多盖至千株。是日，风日清美，春事方殷。几席花间，飞英时至乎巾袖杯盘之上。众仲有诗曰：飞来燕子绣檐侧，蹴落杏花金琖中。集亦有诗曰：明日城东看杏花，丁宁儿子早将车，路从丹凤楼前过，酒向金鱼馆里赊。绿衣满沟生杜若，暖云将雨少尘沙。绝胜羊傅襄阳道，归骑西风拥鼓笳。自是此乐殊罕。 
　　四年五月，宇定送杏实一盘，集援笔答之曰：前年赏花今食实，杏自成林头自白。却藏杏核向江南，手种千株看春色。盖予有归志。六月，被召上都，随以病告南还。舣舟候凉，宇定馆我于西舍，适众仲、质夫来访，东望嘉树，清阴如幄，有怀旧游，不知其近之□陈也。昔董氏有仙人，尝种杏易谷食饥者，虎为守之。千杏倚云，何异昔者！相与号宇定为杏林先生，示不忘其先世。杏林先生筑固云根，灌溉照旒，咀英拖实，以致明■〈弓垂〉为之名，于是为宜，乃赋杏林之诗曰：昔人青门外，有田惟种瓜。谁栽千树杏，春深绕舍花。风暄池委雷，日上海通霞。煎胶变玄发，炼实作丹砂。粲粲白榆上，仙人书满家。顷年，邵庵归田。予谒之于道园别馆，日与师西皐杨君追怀，诵此诗。并诵：画堂红袖倚清酣，华发不胜簪；几回晚直金銮殿，东风软，花底停骖。书诏许传，宫烛香罗，初试朝衫。　　御沟氷泮水挼蓝，飞燕又呢喃。重重帘幙寒犹在，凭谁寄，银字泥椷。报道先生归也，杏花春雨江南。仍以洞箫相和，当时此情此意，绰有晋风。今书此诗与词，惆怅千古，永怀其人。后之视今，亦犹今之视昔。 
　　梓潼帝君庙，在都城湛露坊北，过桥东南，面北，祖庙也。其余宫观附庸者亦有。一在通州羊市南，乙未年间新建。 
　　白虎庙　一在南城昊天寺北，一在齐化门外桥南。 
　　舜帝庙　在燕京金故宫西泽潭之西。有碑，是唐时所创，卢龙节度幸稔所撰，颜鲁公后人頵所书。 
　　武安王庙　南北二城约有廿余处，有碑者四。一在故城彰义门内黑楼子街，有碑。自我元奉世祖皇帝诏，每月支与马匹草料，月计若干。至今有怯薛宠敬之甚。国朝常到二月望，作游皇城建佛会，须令王监坛。一在北城羊市角北街西，有碑二，记其灵着。一在太医院前，揭曼硕有记。一在南城阳春门东官窑场南，有田教授所撰碑。一在开远坊，待制赵灯撰。 
　　清白神庙　在南城圣安寺东，有碑志。古老相传，神乃章庙幕官。 
　　楼桑大王庙　南城天宝宫前，今废。 
　　崔府君庙　在南城南春台坊街东，火巷街南，今玉虚宫道士看守。前朝所建，无碑。 
　　昆吾公庙　南城宣曜门外，官窑场南，乃古之窑冶置物之初也。而其姓氏莫详焉。 
　　白马神君庙　昔慕容氏都燕，筑罗城，有白马前导，因祠焉。在旧城东城路北。 
　　三灵侯庙　在南城天宝宫近西，街南大巷，前燕金胡，无碑。南旧市之南，金大定廿七年十月一日，秘书监校勘刘文中撰记，东鲁阙里孔祈书丹题篆。其词曰：昔扬子云有言曰：一哄之市，不胜异意焉。是知卖者欲贵，而买者欲贱。苟不立之平，而交易必不得其所。凡物之货易，莫不依平而后定焉。况人役物，以为养马之于人最为急用，代劳致远者也。易亦云：行天莫如龙，行地莫如马。然而马不可一概言也。有骐骥，有驽骀，马非经伯乐之相，王良之驭，未易别也。去古虽远，而今之马市之平，皆人人善相善驭，岂非如良、乐者耶！緫成人之交易，莫不以平为心。而虽有卖欲贵买欲贱者，皆取于一二言之定矣。不如是，以二百廿余人，家计口算不为少矣。皆不耕不蚕，而取给乎衣食于是，非神默佑，焉能得摇唇鼓舌各取给欤！或者曰：我曹实赖神佑，旧市之南有神宇焉，乃三灵侯之别庙，实我曹从来祭祀□所也。奈何岁月绵邈，风雨侵颓，土木坏裂，神将不堪居之。盖闻神者依人而行，苟将欲报神之恩，非修完，非祭祀，其可乎？众闻而忻跃，同一心力，度费出，合谋而新之。规革仍旧之制，不日告成。缭之以周垣，覆之以峻宇，金碧焕耀，神鬼参罗，轮奂一新，超越往日。兰膏■〈虫葛〉炬，晦明有常，檀桂沉速，昼夜不绝。凡过其门者，罔不作礼兼叹美其新饰也。然孰知夫我曹用心之善？故以二百廿余人，结为香纸之邑，欲以附之于石，传闻于后。以武功将军房兴，为邑老提点。一日来予，龈龈求文，愿记其事。予嘉其用心，遂摭其实，以奋其笔而勒诸石。不徒张壮丽之辞，抑亦记经营之始也。 
　　萧何庙　在北省之西垣，今废。【（以上引自徐氏铸学斋抄本析津志。）】 
　　东西二感圣庙　在京都城隍庙南，泥像。【（日下旧闻考卷五十城市引析津志。）】 
　　山川祀典，国有常礼。而所在土神，因在而立。雨旱穰■〈禾会〉，无不祷焉。福国福民，于焉昭著。然当以理而祀之，不可以私谄而渎。则其去淫祠之讥亦当矣。乃作祠祀。 
　　五岳四渎，五镇四海，名山大川，上降御香，用文翰清望之臣，每岁驰驿至彼，代祀行礼。比年，除南海南镇依旧祝香，遣使由海道就彼致祭，其余十七处合祭。择静洁处所，平章等官初献，台官亚献，集贤院官终献。所据宪官合行典礼。望祭祝文，先行定拟外，祭物与本部正官首领官提调，用已降支，系官钞两平收买，务要精洁。仪制各自于后。 
　　户部　应付香五斤，金银器皿全。 
　　宣徽院　酒三十四瓶。 
　　工部　茶迭儿三席，拜席。 
　　兵部　站车。 
　　府学　祭器礼生。 
　　刑部　巡绰指挥一名，军三十名。 
　　翰林院　捡阁具祭文草藁就，请太常礼仪院博士赴礼部讲究祭祀仪礼注。 
　　太史院　涓吉。币十七，段各长一尺五寸。香、饼、稻、黍、粱、稷、枣、杞子、胡桃、生菜韭，共十七盘。莲子、大烛、黑木炭、柴，祝板十七叶。 
　　东岳天齐大生仁圣帝、南岳司天大化昭圣帝、西岳金天大利顺圣帝、北岳安天大贞玄圣帝、中岳中天大宁崇圣帝。已上五岳名号。 
　　江渎广源顺济王、河渎灵源和济王【增封】 、淮渎长源溥济王、济渎清源善济王。已上四渎名号。 
　　东海广德虚会王、南海广利灵浮王、西海广润灵通王、北海广泽灵佑王。已上四海名号。 
　　东镇元德东芮王、南镇昭德顺应王、西镇承德永靖王、北镇贞德广宁王、中镇崇德广陵王。后土皇地祗。五镇山号。 
　　幽州镇山　海漕天妃，医巫闾山北，幽州镇山也。未时遣使致祭，先用雅乐，而后用俗乐。天妃，姓林氏，兴教军莆田都巡君之季女。生而神异，有殊相，能知人祸福，拯人急患难。室居三十年而捐世，邑人祠之，灵应。自宋绍兴廿年始封灵德夫人，历封。至景定间，加封灵惠溥济嘉应善庆妃。宝佑间。仍封。神之父母、姊兄，以及神佐，皆有锡命。迨我元累封，加护国庇民广济福惠明着天妃庙额。兴化莆田庙额：顺济。天历二年改曰灵慈。 
　　神父，兴化路佑德厢。神父名孚，宋仕福建总管，至都巡公，封积庆侯。神母，王氏。宋封显庆夫人。神姊，大娘、十九娘、廿娘、廿一娘，俱自昔勑封。廿三娘，宋宝佑间封慈惠夫人。神兄洪，杀，未封神佐。额名顺济庙。佐神朱大夫名先，宋宝佑封灵威侯，加封灵威嘉佑侯。 
　　刘便宜祠堂　在白云祝西北隅故行省。便宜刘公仲禄，事太祖圣武皇帝。帝方灭西夏，取中原，略定西域，兵威所至，无不臣服。旋师金山之西，乃命公以手诏迎丘真人于山东，持金虎符，长广尺余，使佩之。其文曰：如朕亲行，便宜从事。当是时，官制未定，故但称公为便宜公。时金将亡，山东诸郡南附于宋。而丘真人在莱州。公涉两国之轨，蹈不测之险，竟致帝命迎丘真人以北。古所谓使于四方，不辱君命，便宜公有焉。初，帝遣公南，谓公曰：汝能致丘真人，我当居汝于善地。还，故俾公居于燕。 
　　公之弟子曰琬孝，为奉议大夫，蔚州知州。有女曰弟弟，世祖时以婉容淑德选入后宫。世祖升遐，仁裕至皇后以嫁故平章政事张乙九思，封鲁国太夫人。夫人之言曰：吾祖竭忠于国，受国厚恩。吾之所以至此者，皆吾祖之泽也。吾其敢忘之哉！于是捐己赀，即白云观处顺堂之右，刱建新祠，以祀公。岁时享祀，庶与真人之祠同为不朽。呜呼！夫人可谓贤矣。人之所以异于物者，以知尊祖也。传曰：显扬尊祖，所以崇孝也。夫人有焉。余尝游张公之门，故命记祠堂。堂成，实延佑三年六月也。集贤大学士赵孟俯记并书。 
　　太师梁忠烈王祠堂　有记，在玉虚观，文林郎充国史院编修官云骑尉赐绯鱼袋庞铸撰。京师之玉虚观，有故太师梁忠烈王之祠堂在焉。王讳宗弼，太祖武元皇帝第八子也。其勋名则已表铭旌，当书国史矣。不待此而后着。虽然，祠堂不可无书。谨按，道观盖王妃移剌氏始营建之，且出其从者为黄冠，而复致有道之士以主香火。洎王薨，又建祠其中。正隆猜刻，季年尤甚。王之子韩王，以英勇得众相忌，抑而死，后妃亦死薨。南伐之役，虚有后承，乃又杀王之外三人，王祀遂绝，而独此祠芘于道宫，故得受岁时之享。呜呼，天乎！王有大功于国家社稷，谓宜世胙梁土，与国咸休，而遽一传而已耶！方且出，专旌钺旁楗重，几叱风云而走雷电，使天威赫然，震慑四表。赵构以之浮海，刘豫以之面缚。果然羣丑蚁溃雀散，豊功茂烈，一何雄哉！今兹数椽之屋，寓迹道馆，醴醪仅陈，牺牲在俎。吁！可哀也已。 
　　妃，辽文宗女也。明达智略毅然，丈夫有所弗及。祠堂之建，乃亦出乎诚虑。韩王津惇亨路于广宁尹，道士高守冲以祠久不葺，且以茅翼之。男里所明报，遂葺祠，出豫，以豕祀焉。铸于文不工，适足以累王之祠。待王之生奴，功名富贵为当代之周公。及其薨也，猜君不道，弃功伐祀，不逮若敖之鬼。是可忍弗书哉？且系之以诗，使岁时祠王。则歌之云：王之勋兮□天地，王之名兮威四裔。楼船汛兮江淮沸，羽檄飞兮齐社废。番禺戮兮妖气霁，王之薨兮神龙蜕。神在天兮功在世，民之思兮无可祭。雍肃肃兮镇祠堂，佐洞真兮佑虚皇。羡神灵兮驭华乡，飞仙从兮据云裳，千秋祀兮庇此一方。大金大和四年八月中秋日立石。【（以上引自徐氏铸学斋抄本析津志。）】 
　　原庙　行香 
　　完者笃皇帝中心阁　正官，正月初八日。 
　　曲律皇帝南寺　同前。 
　　普颜笃皇帝白塔寺　正官，二十一日。 
　　世祖皇帝白塔寺　大小官员，二十二日。 
　　英宗皇帝青塔寺　正官，二月初六日。 
　　察必皇后愍忌南梁河寺　正官，初下日。 
　　老太后周年白塔寺　正官，二十九日。 
　　普颜笃皇帝愍忌普庆寺　正官，三月初三日。 
　　亦怜真班皇帝愍忌中心阁　二十九日。 
　　阿咱失里皇后愍忌普庆寺　正官，四月初九日。 
　　贞裕徽圣皇后周年黑塔寺　大小官，二十六日。 
　　顺宗皇后忌日普庆寺　正官，五月初八日。 
　　那木罕主人愍忌高梁河寺　正官，六月初二日。 
　　顺宗皇帝愍忌普庆寺　正官，初四日。 
　　裕宗皇帝愍忌白塔寺　大小官，二十日。 
　　速哥八剌皇后忌日青塔寺　二十一日。 
　　御容三朝翰林门、翰林国史院　七月上。【（以上引自徐氏铸学斋抄本析津志）（大典一七○八五庙字韵第六页上。）】 
　　六月，大都涓日，遣翰林院官一员，赴上都注香。比到，大臣奏上位亲嘱香授使者，乘传回京，至健德门外礼贤亭住夏。宰辅百官恭迎至京。凡各寺有影堂者，分其祭仪。【（日下旧闻考卷一○七郊垧引析津志。）】 

　　○祭服 

　　延佑七年十二月七日，八思吉斯奉旨命省部创制三献礼仪使、大礼使、近侍官法服，下博士厅照拟。 
　　三献官及大礼使通五员。笼巾貂蝉冠五，青罗服五，领缘、袖襕，俱用白绫。红罗裙五，帛绫为襕。红罗蔽膝五，其罗，牡丹花纹。白纱中单五。黄绫带五。红锦绶绅五。佩玉环各二。象笏五。银束带五。玉玎珰五副。白罗方心曲领五。赤革履、白绫袜，各五緉。礼仪使四员。貂蝉冠，青罗服，红罗展，红罗蔽膝，白纱中单，黄绫带，红锦绶绅，象笏，银束带，玉玎珰，白罗方心曲领，赤革履，白绫袜，皆四。 
　　近侍官八员。服制并同，惟玎珰用青玉，余载三署法物库职掌。 
　　至元十二年十一月，议拟皇太子为亚献。其终献法服、冠冕，如一品服。貂蝉笼巾，七梁额花冠，貂鼠立笔，银立笔，犀簪佩剑，绯罗大袖一，绯罗裙一，绯罗蔽膝一，绯白大带一，锦玉环绶一，白罗方心曲领一，白纱中单一，银合勒帛一，玉珠佩二，金镀革带一，乌皮履一緉，白绫袜一緉。【（大典卷一九七九一服字韵二十七页上引析津志。）】 

　　○郊祀神位 

　　昊天上帝藁秸一，禄以青，加神席，加青绫褥，青素方座。 
　　皇地祗藁秸一，禄以青，加神席，青绫褥，青锦方座。 
　　第一等九位，藁秸九，禄之席皆以莞，加方座，各如其方色。第二等以下，每位席以莞，凡用席三百十有二。 
　　前祀之日，张馔幕及二神门，皆拖黄额帷。祀前三日，百官受誓戒于中书省，从奉礼郎布版位，及祭亦如之。设烛燎。【（大典卷五四五四郊字韵十四页下引析津志。）】 
　　拱卫司所管之控鹤也，乃御前只孙校尉也。其服色或青、或绿、或红，皆织造，圈珠、团花、纻丝为之服。金裹木带，交脚幞头。擎执幡幢伞盖者，自有执事服色靴巾。每二十人有一押直官，骑分左右。如是者，二三里路远，皆銮驾之仪仗也。上位校尉一千六百。正宫同上。二后六百三十。三后二百。太子二百，拨过后一百，续添一百。服色白花，撒子六花，只孙青红。每一名俸钞八十两，米二石，此丁酉年数也。仪卫司，掌太子校尉，在顺承门北石桥南西巷内。【（大典一五一四○第二页下队字韵引析津志。）（以上俱引自徐氏铸学斋抄本析津志。）】 

　　●寺观 

　　石佛寺又西转北，则城隍庙。自庙前巷口转北，金城坊是。此街坊之内有杨国公寺，杨总统之父也。坊之东，金玉府内有琉璃碧瓦所盖八座藏，藏经板在内，甚为精制。文宗敕印造三十六部，散施诸禅剎。江南亦有赐者。坊内有军铁库帝师。有大佛殿，在坊之东。翚飞栋宇，甲于他寺。【（日下旧闻考卷五十城市引析津志。）】 
　　归义寺　在旧城时和坊，内有大唐再修归义寺碑。幽州节度掌书记荣禄大夫检校太子洗马兼侍御史上柱国张冉撰。略曰：归义金剎，肇自天宝岁。迫以安氏乱常，金陵史氏归顺，特诏封归义郡王，兼总幽燕节制，始置此寺，诏以归义为额。大中十年庚子九月立石。【（日下旧闻考卷五十九城市引析津志。）】 
　　绵山寺　在悯忠阁西，今已废之甚矣。【（日下旧闻考卷六十城市引析津志。）】 
　　报先寺　有辽圣文神武全功大略聪仁睿孝天佑皇帝御书华严经觉林菩萨偈。【（日下旧闻考卷一百五十五存疑引析津志。）】 
　　崇圣寺　在咸宁坊，至元五年建。【（日下旧闻考卷一百五十五存疑引析津志。）】 
　　延洪寺　在崇智门内，有阁。起自中唐，至本朝，那摩国师重修之。寺西别有洞房，尤为深邃。【（日下旧闻考卷一百五十五存疑引析津志。）】 
　　圣恩寺　即大悲阁，后有方石甃八角塔。【（日下旧闻考卷六十城市引引析津志。）】 在南城旧市之中。建自唐，至辽开泰重修。圣宗遇雨，飞驾来临，改寺圣恩，而阁隶焉。金皇统九载，即其地而新之。元至元壬午春重修。中奉大夫总制翰林国史集贤院领会同馆道教事，安藏撰记。二十四年四月立石寺外。阁祠大悲观音菩萨。【（日下旧闻考卷一百五十五存疑引析津志。）】 
　　大圣安寺　在旧城。金皇统初赐名大延圣寺。大定三年新堂成，崇五仞，广十筵。轮奂之美，为都城冠。七年诏改寺之额为大圣安。【（日下旧闻考卷一百五十五存疑引析津志。）】 
　　弘法寺　在旧城。金大定十八年，潞州崔进之女法珍，印经一藏，进于朝。命圣安寺设坛，为法珍受戒，为比丘尼。二十三年，赐紫衣弘教大师。明昌四年，立碑石。秘书丞兼翰林修撰赵沨记，翰林侍讲学士党怀英篆额。【（日下旧闻考卷一百五十五存疑引析津志。）】 
　　永福寺　有青琉璃塔。【（日下旧闻考卷一百五十五存疑引析津志。）】 
　　兴禅寺　在燕圣安寺之东，悯忠阁之西。【（日下旧闻考卷一百五十五存疑引析津志。）】 
　　大万寿寺　寺有金世宗、章宗后御容，又有佛，见收常住寺内，有施宜生碑文，备载事实。【（顺天府志引析津志。）】 
　　大悯忠寺　在旧城之南，有杰阁奉白衣观音大像，高二十余丈。阁三层始见其首。有二塔：左则史思明建；右则安禄山建。有漆布井二口。此佛此阁，自古无匹。阁前神仙礼拜，有金书字碑。【（顺天府志引析津志。）】 
　　崇仁寺　在旧城玉田坊，有兴平府道者山大云。【（顺天府志引析津志。）】 
　　昭觉禅寺　在大都常清坊，学士王构譔记。至元三十一年五月五日立石。【（顺天府志引析津志。）】 
　　崇孝寺　辽干统二年沙门了铢作碑铭，谓析津府都总管之公署左，有佛寺，厥号崇孝。【（顺天府志引析津志。）】 
　　报恩寺　在齐化门太庙西北，太子影堂在内，俗名方长老寺。又云在南城嘉会坊之万寿寺西，先为报恩精舍，有金朝圆通全行大师碑。其词曰：师，燕山刘氏子。太尉侍中燕国公之孙。辽中京留守。赠开府秦国公之女，先朝元勋侍中兖国公之女弟，开府平章政事蜀国公崇进任国公之姑，今御史中丞仲诲之祖姑也。祖妣，燕国夫人李氏；妣，秦国夫人张氏。张夫人方娠，梦人告曰：辩才天女当生汝家。寤以语秦公，明日而师生，遂以辩才字之。皇统中，以蜀登庸，恩加锡四字，今号所居报恩精舍，即从祖驸马侍中舍私第而成之者。历岁滋久，寝以隳坏，始议作新观音殿，尽捐所有，以资众工，不日成之。栋宇宏丽，金碧焕然。沥血濡泥，以造尊像，庄严相好，为都城最。复以余力，别构后殿，大藏经龛置四傍。又建祖师、圣贤二堂，钟楼、寝居、门庑、厨廪，次第缮完。曾不数年，为之一新，贵以鉅万，不求他也。燕公之孙、秦公之子、兖公之弟、蜀公之姑，其族姓为何如！七龄通经，十二业成，覆试高第，以慰母心，其才辩为何如！煌煌命服，受人天供，春秋八十，康宁以终，其福寿为何如！禅悦三昧，心地清凉，诸大道师，皆所称赞，其知见为何如！人有一于斯，显名当时而传后世，大师则兼而有之，其报为何如！大定十三年仲春十有九日中虚老人记。【（顺天府志引析津志。）】 
　　驻跸寺　在敬客坊南，双庙北，街东。【（顺天府志引析津志。）】 
　　庆寿寺圣容之殿　在顺承门里，近东。又云大殿之后有圣容之殿，专以奉泗州大士僧伽宝公，即集庆志公也。【（顺天府志引析津志。）】 
　　宝集寺　在南城披云楼对巷之东五十武，寺建于唐。殿之前有石幢，记越建年月，昭著事实，备且详矣。其余已后兴创修造，复纪于他石。兹寺之大概，今见于所撰宗原堂记。其词曰：宗原堂者，大宝集寺之丈室也。佛殿前石幢刻曰：大唐幽州宝集寺。唐碑亦有宝集之名，寺创于唐世可考见矣。辽统和间，沙门彦珪大开讲筵。继者彦琼、宗景，克弘圆顿之教。重熙间，慧鉴以左街僧录检校文章应制，大师赐紫金。传妙大师思愿尝命较试经典，通慧图照大师、崇禄大夫检校司空智徧，皆振其道于天会之时。大定间，沙门澄晖重兴寺宇，行业昭著。翰林学士承旨党文献公为题诸扁榜：大觉圆通。大宗师守司空志玄，当承安间，统领教门。暨归国朝，行业高峻，王侯将相，争趋下风。世称长公。一传而为领释教都总统传戒三学都坛主行秀；再传而为领诸路释教都总统三学都坛主圜明；继以领释教都总统开内三学都坛主开府仪同三师光禄大夫大司徒邠国公知楝。至元二十二年，世祖皇帝建圣寿万安寺于新都，诏楝公开山主之，仍命同门圜融清慧大师妙文主领祖剎，修治弊坏。后至者，或久或速，缘尽而止，咸称其选。至正三年，晋宁则堂仪公彼诏主寺，提纲挈维，靡不经意。缁徒孔盛，宗风蔚然。公为释氏之学，历抵名师，经论禅律，莫不淹贯。燕坐此室，无异深山密林，与世事邈乎甚远。虚帘昼静，修竹隐映，心境两寂，翛然自如。及宏敞华严，根本教理，圆融行布，洞彻无遗。或问堂名之故，其以人应之曰：吾寺自楝文二师分主大剎，若圣寿万安、天寿万宁、崇恩福元，天源延寿，泊覃怀之龙兴，以至海内十六名镡，何啻千百。虽支分派别滋多，寔皆出于宝集，此其原之堂。宗者同原之侣，苟昧其本，则迷谬亦甚矣。况为一大事因缘，出现于世，观其根器不齐，乃设方便，演三乘五教。从小入大，由始至终，自顿极圆，理事融通。法之归真，为羣生之本体。繇宝集而宗于清凉，繇清凉而宗于贤首。贤首宗云华，云华宗帝心。帝心宗龙树，龙树宗马鸣。马鸣宗文殊，文殊宗于佛。繇佛而宗于心，吾师即是心。而指定慧，因其言而诠解。脱心非心也，孰为之本？何宗何原，非言非默，当有证乎此者。仪公尝承诏较金书藏典，为撰续释氏通鉴于斯，进诸嘉禧殿。上览彻，嘉叹久之。余既序其书，复又纪其堂，并及宗原之旨，来者尚镜之。建于唐，历辽，方至金重修。中有三位：西曰学位；东曰库司；中曰圣位。有洞室四合。无碑刻在里坊。【（顺天府志引析津志。）】 
　　崇国寺　在大悲阁北，亦肇于有唐。【（顺天府志引析津志。）】 
　　天王寺　在黄土坡上，有塔。【（顺天府志引析津志。）】 僊露寺　玉虚宫前。万寿寺支院。重熙九年二月记。【（顺天府志引析津志。）】 
　　仰山寺　在竹林寺西，乃辽穆宗应历十年岁次辛酉八月十五日建。【（顺天府志引析津志。）】 
　　胜严寺　在城南春台坊西街北。【（顺天府志引析津志。）】 
　　龙泉寺　在天宝宫西北，又云在清夷门西，俗号五台寺是也。【（顺天府志引析津志。）】 
　　竹林寺　在海云寺前稍东，亦有古台城之制，有洞房。前金国戚之所宅，而后易而为寺。古德海公所住，迄今宗门有录曰海西堂是此也。【（顺天府志引析津志。）】 
　　荐福寺　在药师寺西。【（顺天府志引析津志。）】 
　　宝塔寺　在南城竹林寺西北。有释伽真身舍利，作窣堵波以瘗之，曼陁若冢。其寺地宏大洪敞，正殿壮丽。内有南合后影堂、东合殿。门有安罗树影二，正北门隙内露现五色祥光。西则有塔影幡幢，验此倒景也。有唐武后碑刻等，甚有考索，实古剎也。【（顺天府志引析津志。）】 
　　紫金寺　在彰义门内，庆寿寺支院。【（顺天府志引析津志。）】 
　　兴禅寺　在燕圣安寺之东，悯忠阁之西。有碑。【（顺天府志引析津志。）】 
　　胜因寺　在四隅头，元于金时为苜蓿苑。至中八拱亭，此亭乃金朝酒园中之芙蓉亭也。为名胜，行乐觞咏之所。惟以拱斗构架而成，既高且广，为金时诸亭之冠。今为寺中藏经之所。后殿，三佛。东方丈，东名知足天，西名利欲地。方丈东即厨库，有居众头陀之房也。四乐堂，前楹有石碑，镌瑞粟三本，金朝题赞，名瑞谷。殿前，正南西向有胜因寺碑山，西有雪庵顶像碑题赞。 
　　薄伽梵以贪、嗔、痴，为世之通患，须定力以摄之。头陁氏以衣、食、住，为人之甚欲，先戒行以节之。由戒入定发慧，定慧胜而贪痴远；贪痴远而佛道立矣。按释典：头陁之义，华言抖擞也。抖擞世缘若尘然。其学以慈俭为宗，真实为据，伏妄想为切务。以为饮食不可以生爱也，故宅幽以远俗；衣服不可以生爱也，故敝缊以燠体；处不可以生爱也，故宅幽以远俗。启三摩解脱之关，拔六根清凈之蠹。尊经卫法，本于教；息心了性，依于禅，止于观摄，念存乎律。要哉，正觉之司南，真乘之准酌欤。 
　　大头陀教胜因寺　圆通玄悟大禅师溥光所造也。始祖曰纸衣和尚，立教于金之天会，示灭之后，门人嗣法，自河涧铁华、兴济义希、双桧春、燕山永安、蓬莱志满、真教猛觉、临猗觉业、普化守戒、清安练性、白霫妙，一十有一传而至溥光大禅师。师五岁出家，十九受大戒。励志精懃，克嗣先业。虽寓迹真空，雅尚儒素。游戏翰墨，所交皆当代名流。世祖皇帝尝问宗教之原，师援引经纶，应对称旨。至元辛巳，赐大禅师之号，为头陀教宗师。会诏假都城苜蓿苑，以广民居。请于有司，得地八亩。萧爽靖深，规建精蓝，为岁时祝圣颂祷之所。圣上御极之初，玺书锡命加昭文馆大学士中奉大夫，掌教如故，宠数优异，向上诸师所未尝有。士庶翕然，争相塔庙之役。前仪真三务使姚仲实，赒急尚义，实为檀施首，燕人高翔亚之。自余不祈而荐货贷，不命而献力者非一。师亦因仍众愿。为之以不为，有之以不有。金季，琼林废馆，有亭曰芙蓉。劫火之余，岿然独存。师叹其规制宏伟，购求得之，结为浮图宝剎。揭以雕檐，楯以香木。内设毘卢法象，环庋大藏诸经。初闻藏经板木在淛右，且多良工。遣法弟空庵普照，门人宁道，迁取经于余杭普宁寺。楮墨辇运之费，仲实悉资之。仲实又以慈氏三大士殿未立，一力赞成，尽仑奂之美。藻井承尘，中堂有甓，门宇靖深，垣墉坚固，方丈凈居，兰若之制悉备。殿内黄金斗帐及诸供具，皆高翔所施。寺役起于至元丁亥，讫于大德癸卯，工用以缗计者十万有畸，仲实奉钱独赢五万缗，仍誓毕余缘以为己任。其悉心事佛，轻财喜施，虽须达长者布之金，不足过焉。寺既落成，砻石请记兴造始末。予闻头陁氏之说，毘尼为之室宇，不假缔构而崇，村口为之法门，不待文字而传。惟师平生戒行清修，能得人之愿力如是。晚节亦自刻苦，有合吾儒恶衣恶食而志于道者，宜其教风之日竞也。是不可不书，乃为详载其事于石。 
　　师姓李氏，字玄晖，云中人，自号雪庵。躬督役事者，始则法弟如庵、李溥圆；终则溥照、道迁也。溥照为江南诸路头陁教门都提点。道迁为江淛禅云。铭曰：头陀立教宗瞿云，药除世患先痴贪。六尘一洒慧露甘，总十二行归于三。斋居粝食绝嗜耽，物不犯命衣非■〈神上虫下〉。毗耶之禅不待参，志与妙梵为司南。纸衣阐法今雪庵，力扶宗教青出蓝。诏恩许刻文馆衔，宝华天宇何潭潭。慈氏趺莲构楩楠，文殊猊座观音岩。法航来往自江南，浮图大藏毗卢龛。神龙诃护七宝函，祝皇万寿镇舆堪。瑞光长照西山岚。翰林学士承旨正奉大夫知制诰兼修国史阎复撰。中书省都事张　书并篆。大德七年十月立石。 
　　崇教寺　在大悲阁南。 
　　清安寺　在崇国寺东庆堂。 
　　殊胜寺　在光泰门近南。 
　　渤海寺　在西花潭西。 
　　弥陀寺　在古京前堂局南，玉虚观北。 
　　罗汉寺　在奉福寺东。 
　　法光寺　在竹林寺东街北。 
　　福圣寺　按古记考之，旧都城右街有精舍焉。额曰：福圣。泉甘地胜，甲于西北。金大定年间，金吾上将军李常出赀质屋，迎致通妙大师圆珙俾居师席。又延沙门行远者住持。无可居士蔡珪为记其事。后有张本清助金重修，昙公法师及门人裕正协力复理，木庵老衲性英譔重修碑记。又云在养济院前，俗号潭水院是也。 
　　普安寺　在开远坊，勑翰林学士承旨程鉅夫撰，翰林学士承旨荣禄大夫臣赵孟俯篆额。名勑赐弘教普安寺。碑河西杨氏自释教总统赠开府仪同三司太师宁国公慧辩永福。又云在旧城彰义门内，昔廉相花园。 
　　凈垢寺　在美俗坊。有辽阳乡贡进士高譔功德幢记。又云在凈居之西。 
　　冰井寺　在南城，白马神堂街西，即冰井寺。 
　　持精寺　在春台坊东局之南。 
　　观音寺　在天寿寺西。 
　　毘卢寺　在天寿寺西，开阳坊。 
　　宝喜寺　在披云楼东街西。 
　　九圣寺　在殊胜寺后。 
　　永宁寺　在殊胜寺北东。 
　　原教寺　在南巡院，即太庙寺也。 
　　昭庆寺　在天庆寺西。 
　　心宝寺　在弥寺东。 
　　诏庆寺　在施仁门外，俗呼石檀寺。 
　　天宁寺　在南城东宣耀门外。 
　　天寿寺　在阁街东。 
　　万佛兴化寺　在天寿寺西北。 
　　华严寺　在新都小木局北，枢密院南街西。 
　　普照寺　在大长公主府西北。 
　　法藏寺　在石佛寺西北，金城坊内，有藏经库八座。 
　　凤林寺　在彰义门外，雪堂之西。 
　　释伽寺　在大都海子桥东。 
　　顺天寺　在新都咸宜坊内。 
　　妙善寺　在咸宜坊沙蓝监。 
　　姑姑寺 
　　报先寺　有辽圣文神武全大略聪仁睿孝天佑皇帝御书华严经觉林菩萨偈。咸雍三年岁次丁未十一月望日祀尼居。 
　　三觉寺　在南城天庆寺东。张旦碑文，俗称三觉寺。寺有契丹昭孝皇帝大碑记。在月台殿之正南，有耶律铸中书碑石刻。【（顺天府志引析津志。）】 
　　崇恩福元寺碑，大德十一年，先帝立极，亲祼大室，乃慨然曰，予曾予祖，世祖圣德神功文武皇帝、裕宗文惠明孝皇帝，至元三十有一年，成宗既祔庙矣，而惟皇考，实诞眇躬，位大尊显，肆类于上帝，诔行定谥曰：顺宗昭圣衍孝皇帝，琢玉宝册，纳诸庙中，尊皇太后以仪天兴圣慈仁昭懿寿元之号，迩之为子，远之为孙，其孝以慈，可谓致极，而于宸心，犹若未然，明年至大之元，诏羣臣曰：昔朕万里抚军北荒，险阻践踰，躬擐甲冑，此寇氐平，实艰实棘。时有愿言，皇曾考妣、皇祖考妣之丰功茂德，皇考太后之厚泽深仁，图以报塞，必俟他日。振旅而南，大建宝剎，凭依佛乘，上为往圣荐福冥冥、慈闱祝厘昭昭，下而亿兆臣民，休祥蒙赖，初匪有求年千世，专利一己，卿曹灼见是怀云云。臣梦祥曰，是碑文燧于大德十一年所譔，镌刻树立，亦既久矣，而我皇上孝思不匮，复命学士欧阳玄重为制文，用坚琬琰，所以垂宪万年，表贰来哲，羹墙之思，斯于可见孝之至矣。【（顺天府志引舆地要览。）（按：文有臣梦祥曰，可知为析津志。谓引舆地要览盖误。或碑文为舆地要览原文）】 
　　石窟寺　大金西京武州山重修大石窟寺。昔如来出世，为利益一切众生，故分形化体于无边华藏庄严世界，海微尘剎土随缘赴，感应现前。当此之时，宝山相满月之容，有目者皆得见。狮子之吼，海潮之音，有耳者皆得听闻。而优填王暂离法会，已生渴仰，遂以旃檀刻为瑞相。何况示灭鹤林，潜辉鹫岭，真容莫覩，像教方兴。宜乎范金、合土、刻木、绘丝，而广兴供养者也。然而虑不远不足以成大功，工不大不足以传永世。且物之坚者，莫如石。石之大者，莫如山。上摩高天，下蟠厚地，与天地而同久。是以昔人留心佛法者，往主因山以为室，即石以成像。盖欲广其供养，与天地而同久，虑远而功大矣。与夫范金、合土、绘丝者，岂可同日而语哉！ 
　　西京大石窟寺者，后魏之所建也。凡有十名：一通示，二云岩，三鲸崇，四镇国，五护国，六天宫，七崇教，八童子，九华严、十兜率。按北史：魏太祖道武皇帝拓拔珪，以东晋武帝太元十一年称王于定襄之盛乐，国号代，建元登国。后乃即真，迁都平城，号恒安都，今西京是也。二世曰明元帝，三世曰太武帝，四世曰文成帝，五世曰献文帝，六世曰孝文帝，始都洛阳，改姓元氏。七世曰宣武帝，八世曰孝明帝。孝明之后，权归藩镇，而魏祚衰矣。魏纪：凡建寺皆书，而不书此寺。唯文献纪书皇兴元年八月幸武州山石窟寺。又按云中图云：文成和平八年，献文天安元年革兴造石窟寺。然未知有何所据。今寺中遗刻所存者二，一载在护国，大而不全，无年月可考；一在崇教，小而完，其略曰：安西大将军散骑常侍吏部内行尚书宕昌钳耳庆时镌也。岩开寺其铭曰：承藉□福，遮邀冥庆，仰钟皇家，卜世惟永。盖庆时为国祈福之所建也。末云：大代太和八年建，十三年毕。按道武登国元年，即代王位，四月改称魏王，皇始元年称帝。天兴元帝诏羣臣议国号，咸谓国家启基云代，应以代为号。帝不从，诏国号魏。天兴至孝文太和十三年，凡九十载，而碑仍称代，何也？参稽内典，矛楯为文，元氏录云：道武皇帝改号神瑞，当东晋武帝太元元年。立恒安都，于郊西土谷石壁，皆劖凿为窟，东西三十里，栉比相连。按神瑞时明元所改，岁在癸丑，当东晋安帝隆安十七年，在太元后三十七年矣。其舛误如此。续高僧传云：沙门昙曜，于文成帝和平中住石窟通乐寺。大唐内典录云：昙曜，帝礼为师。请帝开石窟五所，东为僧寺，名曰灵岩；西为尼寺，不言其名。僧法轸为寺记云：十寺，魏孝文帝之所建也。护国东壁，有拓国王骑从。广弘明集云：即孝文皇帝建寺之主也。帝王于天宫寺以金铜造释迦像。众记参差如此，竟不知经始在于何帝。以竟推之，道武迁都之后，终其世纔十年。其间创立城郭、宫室、宗庙、社稷、百官制度，见于史笔，其事实繁。至于凿山为寺，理应未暇。道武毁教，末帝虽感白足之言，寻即殂落，亦非其所为也。献文即位之初，幸其寺，则寺兴于前矣。其间唯明元、文成二帝，据录特标神瑞之号，明元实经其始。内典录明载和平之事，则文成实继其后矣。彼和明所记，以孝文为建寺之主者，盖指护国而言也。法轸云：十寺皆孝文所建，非也。 
　　然则明元始兴通乐，文成继起灵岩，护国天宫则创自孝文，崇福则成于钳耳，其余诸寺次第可知。复有上方一位石室数间，按高僧传云：孝文时，天竺僧陀番经之地也。十寺之外，西至悬空寺，在焦山之东，远及一舍，皆有龛像，所谓栉比相连者也。验其遗刻，年号颇多。内有正光五年，即孝明嗣位之九年也。然则此寺之建，肇于神瑞，终乎正光，凡七帝，历百一十一年。虽辍于太武之世，计犹不减七、八十年。何则崇福一寺，五年而成，以此较之，不为多矣。录云：魏成于一帝，何其谬欤！此即始终之大略也。自神瑞癸丑，迄今皇统丁卯，凡七百三十四年，此即历年之大略也。叠嶂峥嵘而西去，长沙浩渺以东来，岚影相连，波声不断，势壮京邑，润分林薮，岂特国家之宝，抑亦仙圣之宅！此则形势之大略也。峰峦后拥，龛室前开，广者容三千人，高者至三十丈。三十二瑞相，巍平当阳。千百亿化身，森然在目。烟霞供宝座之色，日月助玉毫之辉。神龙夭矫以飞动，灵兽雍容而助武。色楯连延，则天皇弥勒之宫。层檐竦峙，则地通多宝之塔。以至八部之眷属，诸经之因地，妙笔不能同其变，辩口不能谈其目，巧力不能计其数。况若神游灵鹫，宛如身诣于耆阇，此则制发响，闻者摄心。琢石则醴泉流出，饮之愈疾，珍禽时聚，毒虫屏迹。此则灵感之大略也。唐贞观十五年，守臣重建。辽重熙十八年，母后再修。天庆十年，赐大字额。咸熙五年，禁山樵牧，又差军巡守。寿昌五年，委转运使提点。清宁六年，又委刘转运监修。李唐以前，虽无遗迹，以近推远，从可知也。此则历年之大略也。本朝天会二年度之大略也。尔雅云：石山戴土，谓之崔嵬。此山是山，外积黄壤，中含翠石，高卑莫测，厚薄难知。然而良工预为其制，羣匠争奋其力，迄隳坏绩用有成，虽大禹之凿龙门，六丁之开蜀道，不过摧其顽险，务于通达而已。方之于此，未足为难。倘非诚心一发，圣力潜扶，安能至是哉？又护国二龛，不加力而自开，以至扣地则神钟。大军平西京，故元帅晋国王到寺，随喜赞叹，晓谕军兵，不令侵扰。并戒纲首，长切守护。又奏，特赐提点僧禅紫衣并通慧大德号。九年，元帅府以河流近寺，恐致侵啮，委烟火司差夫三千人改拨河道，此则皇朝外护之大略也。呜呼！青鸳肇于西域，徒见其名。白马兴于中土，景隳其志。未知此寺殊功圣迹，亘古今而常存者也。 
　　先是亡辽季世，盗贼羣起，寺遭焚劫，灵岩栋宇，扫地无遗。皇统初，缁白命议，以为欲图修复，须仗当仁，乃请惠公法师住持。师既驻锡，即为化缘。富者乐施其财，贫者愿输其力，于是重修灵岩大阁九楹，门楼四所，香厨客次之纲常住寺位，凡三十楹，轮奂一新。又创石垣五百余步，屋之以瓦二百余楹。皇统三年二月起工，六年七月落成，约费钱二千万，自是，山门气象翕然复完矣。师又以灵岩古刻既为灰烬，护国大碑又复摧毁，胜概不传，居常叹息。欲表前踪，以垂后世，乃礲巨石，谒文于予。予既闻师名，又嘉其志，遂不复辞，为摭实而书之。 
　　师名禀惠，姓王氏，弘州永宁人。幼于天成县幽峯院出家受具，自十八岁讲华严经、摩诃演论，辩析疑微，听者常数百人。四十五散徒游方，即其所传。天眷元年，奉圣旨传菩萨戒。皇统三年，转运司定充本寺提点。申行台尚书省，继准唐堂帖。师性明悟，威仪端重，一方钦仰，建化之功颇多。至于石窟为最玄。皇统七年，夷门曹衍记并书。传菩萨戒提点大石窟寺沙门禀惠助辩经武将军前西京军器库使骑都尉太原县开国男食邑三百户王庆佑。前西京癸卯年腊月二十四日予自东胜来，是日宿于寺之方丈，受清供。次日达西京。次年二月八日始录上草本于何尚书思诚东斋。 
　　西祥寺　在僊露坊。 
　　女天王寺。 
　　大德寺　石幢、法宝石经幢，法华经幢。崇仁藏经廒，弘法寺八廒，法藏寺八廒。【（顺天府志引析津志。）】 
　　修真院　在旧城开阳西坊，创于金天会年间，以处剪发头陀。大定中，大理少卿吴章记。院内有瑞禾石碑。其文曰：金大定二十三年八月，昌平县界产异禾一丛，茎穗各长二尺有六寸。县人奇之，献于府庭，奉天子命，乃刻诸石。推官卢启赞曰：醴泉芝草，凤凰麒麟。彼出而瑞，奚益于人。食为民天，民得而济。嘉谷蕃昌，此为真瑞。芃芃异禾，得时之中。充箱其穗，荐报年丰。公曰休哉，一人之庆。于万斯年，绍明继圣。此刻今在胜因寺东厢。【（顺天府志引析津志。）】 
　　兴教院　在南城右铁牛坊，又名头陀妙真院。寂照禅师道碑，翰林侍讲学士知制诰同修国史中顺大夫李鉴撰，雪庵书。如来以法心付弥勒，弥勒以正法垂世立教而修头陁行。盖取其清净寡欲，而自以为足也。自纸衣应世以来，二百年于此。其间慧灯相续，奕世不绝。在燕赵间力行之者，寂照师是已。 
　　师杨氏之女，讳陶真，寂照，其自号也。世家蓟州之丰润，后徙居北平，遂为平州人。父义，母李氏。师以明昌五年生，志性夙成，不为儿嬉事。甫五岁出家，礼本州岛广济院赵守道为亲教。师十二受其戒，每讽诵诸圣经，迎刃而解。老师宿徒，莫不以佛器许之。居亡何，义州之明真院，阅七年而业成，道价藉甚，凡川贵徒柳城诸方，皆希光而景慕焉。年纔十九，是岁安众信士，请主其县之普真院。明年天兵南下，所在云扰。加之以饥馑荐臻，人至相食。师窜迹榛莽，日采蓬以供馁腹，在颠沛流离之际，未尝一改其度，其立志坚忍如此。迨己卯，河朔甫定，平滦等路总管王公，迎师而西，复还广济。仍送女弟数辈就学于师。其所以执巾持杖履者，师未始旦夕离。师天资聪悟，日以阐扬为事。至谈论道妙，舋舋不绝，故学者乐从之游。燕城右司王公慕师之法，又虑其不能致，乃备车马帛币，往复者数四，竟为门弟子所留，不果其行。辛卯冬，行台刘公师之名，誓欲投诚，以为□诸七祖、□漪大宗师，以宗门之。且恭奉文疏，檀□李成□安真杨仲山□勤之意。 
　　肃清院　在卢龙坊。 
　　下生院　在僊露坊东，旧剎。开山果兴建。中统初名殿曰：弥勒，坛主圆悟通辩大师比丘尼志果兴建。有翰林侍讲学士赵与■〈票上灬下〉譔记。 
　　潭水院　落魄猖狂久陆沉，蛮金散尽力难任。梦迷滦水云烟合，肠断燕台草树深。朽索难羁千里马，樊笼空锁九皐禽。熏风一夜招提客，明月关山处处心。【（郭招讨赋。）】 
　　昭庆院　在大兴县。 
　　魏家道院　在南城曲河坊。 
　　延福院　在咸宁坊。 
　　妙真院　在铁牛坊内。翰林侍讲学士知制诰同修国史中顺大夫李鉴撰。 
　　大都头陀妙真院　寂照禅师道行碑，雪庵书。 
　　□会院　在弘寺西。 
　　释伽院　在咸宁坊。 
　　西禅院　在春台坊。 
　　定真院　在齐化门里，思诚坊南。 
　　善化院、居坚院。【（又禅寺在美俗坊。至元三年无碍建。）】 
　　清安院、萧家道院、牛家道院、比藏院、空心院、福圣院、药师院、兴国院、讲院、毘卢院、普安院、清胜院、观音院、弘济院、兴化院、延庆院、广济院、十方招提禅院。【（顺天府志引析津志。）】 
　　丹阳观　在周桥西南，赵汲古宅之西北也。【（顺天府志引析津志。）】 
　　天长观　在南城归义寺南。内有唐碑三。燕京古道观，惟此一也。【（顺天府志引析津志。）】 
　　崇元观　在大井头近东。【（顺天府志引析津志。）】 
　　玉阳观　在敬客坊内。有王百一石刻。古帖所述碑，俗呼为百一帖是也。【（顺天府志引析津志。）】 
　　洞神观　有虚舟老人碑记。虚舟老人太原李鼎文。长春宫提点彭志祖书。太中大夫参议国信所高篆。其词曰：天下之事无小无大，天非人不因，人非天不成。其理藏于恍惚杳冥之中，惟有道之士，持先天而天弗违之机。掌教诚明宗师张公暨教门提点刘公也。主之者维据后天而奉天时之地。清真葆光重古大师教明都提点段君暨体真大师王公也。兹二僊二师，名分年甲虽不同，其容貌而后天复能运先天之妙，知其世间之物，天欲与者，不可立以力辞；不欲与者，不可强以取之，理则同尔。又云在南巡院西北。【（顺天府志引析津志。）】 
　　真元观　在文明门外。有江东大王祠，近河西北岸。有滕斌所作碑。【（顺天府志引析津志。）】 
　　清逸观　在周桥之西，延庆寺之西北。又云在南城广阳。有创建碑，商挺左山譔。【（顺天府志引析津志。）】 
　　宁真观　在南城正南礼乐坊。又云在渤海寺西，西营之北。【（顺天府志引析津志。）】 
　　静远观　在荐福寺南。【（顺天府志引析津志。）】 
　　玉华观　有虚舟老人李鼎碑记。西堂之西北，惟有石碑露立。【（顺天府志引析津志。）】 
　　固本观　在长春宫之南，又云在南城开远坊。【（顺天府志引析津志。）】 
　　东阳观　俗号左府宅，在西营之北。【（顺天府志引析津志。）】 
　　清都观　观在太庙寺之西。【（顺天府志引析津志。）】 
　　清真观　观在南城奉僊坊。【（顺天府志引析津志。）】 
　　清本观　观在长春宫东南。有北平王粹碑文。【（顺天府志引析津志。）】 
　　长生观　在丰宜门。【（顺天府志引析津志。）】 
　　五华观　英宗朝改为寺。【（顺天府志引析津志。）】 
　　东华观　永清县统和乡南石村。有道者舍曰东华。以碑铭考之，通玄子贾志坚，号纯真大师，慕长春之道，受业于霸州丁师。丁乃长春之门弟也。岁甲午，通玄子于永清东北一舍余，统和乡南石村择地创舍，此观之初基也。 
　　建福观　宝坻县坊市西门外街北。有观碑，金大定年间，正一盟威法师王云岩立石。 
　　十方洞阳观　在大都思诚坊，北去转东。乃长春宫下观，有碑。 
　　神游观　在会城门外近西。 
　　清微观　在甄乐院东。 
　　洞祥观　在前堂局西。 
　　烟霞观　在净土寺西。内有宋柳庵所撰碑。 
　　真常观　在云僊台下。 
　　静真观　在广济寺西。 
　　崇玄观　在南城施仁门北，水门街北。 
　　昭明观　在旧皇城内，乃金朝昭明宫之故址也。 
　　清和观　在敬客坊南，至元寺之西，真常之北。 
　　葆光观　在圣安寺东北。其碑乃阎子静先生作。 
　　重阳观　在奉佛寺西。 
　　清虚观　在大悲阁前沙地内。 
　　云阳观　在西华潭西。 
　　披云观　在大悲阁西南。 
　　灵虚观　在悯忠寺前，虾蟆北岸。内有大古槐一株。 
　　延寿观　在云僊台西。 
　　云岩观　在金水河西，与高□寺邻。有记畧曰：君讳道盈，号天佑道人，混成子，姓黄氏。父喜，母吕氏，乐善好施。真人生于至元九年癸酉三月廿有七日，有红光照空，□即颖悟。闻胶州即墨县鳖山刘真人有道术，往师之，数年归。适关西云游，至缅历诸方。在途旅中，而以饮食制情魔战睡为务，心目开明。遇道术者张公带黄教习书细字，每芝麻一粒，书天地日月国王父母八字。至于方尺扇中，取方，写孝经一十八章，四畔写胡曾咏史诗一百二十首。至元三十一年，又还至鳖山，刘真人大赏异之。大德元年，云游至大都集庆里，得地二亩，建云岩观，起三清殿，殿之后建一室，为供老人之计。至治元年三月，敬受完耆台皇后懿旨，特赐金冠法服，法号葆崇素圆明贞静真人。又奉旨赍御香往鳖山祝厘，事毕，奉掌教大真人法旨，充益都路道门都提点。至正四年春，奉特进神僊法旨，充大都大长春宫诣诸路道教所详议提点事。至正十二年三月三日，于云岩观寝室，命门人诸侄孙具汤沐衣冠，端坐而逝。享年八十。黄益都东关人。黄真人则师刘云岩真人，云岩真人则师郭真人，郭师王真人，真人所师，则丘真人也。 
　　碧虚观　在玉虚观西南。 
　　玉清观　在黄土坡南尽头。 
　　修真观　女冠众，南城里楼子庙近北有龙头。 
　　紫峯观　在南城延寿寺后。 
　　五岳观　在南城文庙西北。 
　　昊天观　在云僊台下。 
　　冲和观　在顺承门外。 
　　弘阳观　在大悲阁西，前门药局。有王秋涧碑。 
　　遇真观　在兵马司后。 
　　栖真观　在大悲阁西南。 
　　延祥观　在南巡警院东。 
　　通真观　在南兵马司北。 
　　崇禧观　号黄姑姑观，在御酒库西。 
　　清真观　在崇元。【（以上一段系据首都博物馆藏抄本顺天府志卷八。）】 
　　通玄观　在遇真之北。 
　　紫虚观　在阳春门内小巷近南。 
　　保安观　在南院之东。 
　　洞真观　在烟霞观东南。 
　　玉华庵　庵在南城。 
　　守静庵、妙真庵、大顺庵南庵在周桥西。弥陀阁、不二庵。【（以上顺天府志引析津志。）】 
　　白云宫　在长春宫东。 
　　佑圣宫　即新都城隍庙之一方也。有商左山所撰碑文。 
　　太清宫　在南城东太保。 
　　广福宫　长春宫　本俗号五祖庵是也。大元勑赐神仙符命，金印。武宗登极，下仪曹铸金印，两以数计者一百二十有奇。红绶駞纽，事汉篆为国书，加大真人之号。文宗于至顺初元之七月就上都，勑大臣趣行旧典，依前再铸黄金符命，较之于昔，制度亦大，而重数有加焉。又有传教玉印。 
　　崇仙宫　女冠众，在长春宫东南。内有顺宗皇帝影堂。 
　　昭应宫　在西镇国寺东。 
　　太和宫　在天师宫北，去关王庙义井头东第二巷内。本宫提点彭大年所建，有危素所撰碑。 
　　西太乙宫　在和义门内近北，张秋泉所建。秋泉本戴石屏之后，少年习吏，微责，弃俗而游京师。自历涉艰，曾无悔色。为人美丰姿，长髯，真一代之奇士。宜乎晚节可观。初，秋泉居京，当时名公鉅卿，无不倾盖相亲。为人倜傥，有旷愁高蹈之志。所藏法书、名画甚富。章子有平章尤为亲厚。初，在天师宫放逸自居，怀孟太后有疢，求医药符篆之士于朝，遂诹于吴宗师。师令其应旨而往，符药俱验，果能阐扬，大称懿旨。厥后恰逢九五之祚，一时向仰，非复寻常真人之比。故其所建宫宇，计年而成，其施助不言而至源源。宫正殿正西祠张上卿、吴宗师。实开山之主也。后以年迈归，以所蓄书画财物，尽数付与吴宗师。独携米南宫所宝研山石回。当朝诸名公若虞伯生，俱有研山诗。 
　　灵应万寿宫　元自开国始创建于西山，赐上名额，实自太保刘文正公之主也。其祖坛在上都南屏山，即太保读书处，有碑文纪事。而此坛天下有二焉，因着其开坛阐教之名氏次第于后：第一代宗师刘忠太保文正公；第二代李；三代张；四代林；第五代林；六代毛；七代谢；九代刘；十代谭；十一代潘。 
　　玄元万寿宫　官建，命女冠邵真人住持。 
　　弘阳宫、昭明宫、玄禧宫、洞神宫、葆光宫、重阳宫、建福宫、通真宫、宝玄宫、五岳宫、真常宫、清和宫、延寿宫、灵虚宫、修真宫、通真宫、玄天宫、披云宫、隆禧宫、静真宫、紫虚宫、龙泉宫、大清宫、金真宫、真元宫、朝阳宫、寿宁宫、清微宫、保和宫、通僊宫、寿阳宫、崇德宫、崇道宫、泉阳宫、洞真宫、玄虚宫、紫微宫、延祥宫、【（以上顺天府志引析津志。）】 
　　兴圣宫　丹墀内多桃李。【（日下旧闻考卷三十一引析津志。）】 

　　●河闸桥梁 

　　京闸坝之源，来自昌平白浮村，开导神仙泉。西折南转，循山麓，与一亩泉、榆河、玉泉诸水汇合，自西水经护国仁王寺西。右始： 
　　广源闸二　在寺之西。 
　　会川闸二　在西水门外。水由北方入城，万亿库泓渟，东出抄纸坊。 
　　朝宗闸二　在抄纸局外。此水直出高梁桥，入海子内。 
　　澄清闸二　有记，在都水监东南。丙寅桥二，蓬莱坊西水自枢密桥下南熏桥、流化桥，出南水门外，入哈达门南文明桥下。 
　　文明闸四　在哈达门第二桥下。有皇后水磨一所。 
　　惠和闸二　在魏村苇场官柴埠。有民磨一所。 
　　庆丰闸二　在籍田东。 
　　平津闸三　在郊亭地。 
　　溥济闸二　在午磨。 
　　通流闸二　在通州之西北。 
　　高丽庄广利闸二　至元二十九年八月丁巳得卜兴工，三十年七月工毕。平章政事段贞专董其事。朝臣奏，遂以其兴造始末成就数陈，世祖嘉其有成，赐名通惠。倡瑞建言，图上方略者，昭文馆大学士中奉大夫知太史院领都水监提调通惠河导漕运事郭守敬也。凡水之上下二百余里，置闸节水二十四，实有利于国矣。 
　　朝宗闸　即国家鹜鴈之地，水草丰茂。 
　　万岁山土，乃是畏吾儿之天山，又名金山。山之中有泉若乳，彼中名曰孙脑儿。金章宗与畏吾儿结婣，移北山并泉来燕，成此山，厌其王气也。详见志中。山之东北有鹿苑，并诸珍禽异兽。【（舆地要览：山在宫墙内，下有太液池。）】 
　　高梁河　原出昌平县山涧。东南流至高梁店，经苑平县境，由和义门北水门入抄纸坊泓渟，逶迤自东坝流出高梁，入海子内，下万宁闸，与通惠河合流，出大兴县潞河。诗【（百咏）】 天上名山护北邦，水经曾见驻高梁。 
　　一觞清浅出昌邑，几折萦回朝帝乡。 
　　和义门边通辇路，广寒宫外接天潢。 
　　小舟最爱南熏里，杨柳芙蕖纳晚凉。 
　　马落河　在湿水东南，悬流注壑，奔滩十丈，谓之马落泉。亦孟门之流也。 
　　白沟河　在安肃州北十五里，亦距马河。宋与辽分界之处，即此也。 
　　朝鲜河　此亦名卢沟河。然大一统志与天京事略并无朝鲜河，金惟存金故老赵闲闲题诗：河分桥柱如瓜蔓，路入都门似犬牙。落日卢沟沟上柳，送人几度出京华。杨庸斋：长河飞下九天来，万古滔滔绕隗台。浪滚横冲沧海去，势雄直截此山开。枇陵独□鳌头豆，汇岸难防脚底雷。曾见西风飘一叶，恰如仙子泛槎回。刘时斋：卢水东边好市廛，风光满眼尽平川。无端一片青山影，遮断斜阳半壁天。【（此即云沟、杨沟，水名鲜河也。）】 
　　万安桥　在五门外，古今号为国桥。见后注，有诗题咏。 
　　龙津桥　在丽正门外，俗号第一桥。 
　　朝宗桥　在左掖门。 
　　拱宸桥　在右掖门。 
　　福宁桥　在隆福宫前。 
　　朝阳桥　在东华门外，俗名枢密院桥。 
　　通明桥　在光禄寺西，俗名酒坊桥。 
　　保剑桥　在柴房东，俗名柴垛桥。 
　　云集桥　在南水门内，碑刻流化桥，有碑。 
　　望云桥　在后红门东，今澄清下闸。 
　　神道桥　在红门北东，俗名烧饭园桥。 
　　盈进桥　在万亿库前。 
　　洪济桥　在都水监前石甃，名澄清上闸，有碑文。 
　　会通桥　在旧省西。 
　　升平桥　在厚载门，通海子水，入大内。 
　　析津桥　在顺承门外。 
　　中和桥　同上。 
　　金绳桥　在西镇国寺前。 
　　文会桥　在文明门外。 
　　观光桥　在南城通玄门外。 
　　无名桥　白云楼西一。旧省前一。万亿库东二。西水里一。健德门里外二。肃清门里外二。健德门斜街二。坝河南一。安贞门十字街二。崇仁门里外二。葆光庵东一。坝仓前后五。光春门外一。长春宫水门外一。中书省前一，西一。旧省前一。丽正门外二。丽正宫西二。文明门内外三。平则门内外二。肃清门内外二。光熙门内外三。崇仁门内外二。健德门内外二。斜街二。安贞门内外二；十字街二。顺承门内外一。万新仓金水河一。海子西金水河一。隆福宫西一。社稷坛前一。万亿库东二。坝仓前后五。和义门内外三。通政院东一。万斯仓前三。商税务前一。卫仓西北角一。四隅头一。和义门北一。羊角市一。御史台西一。齐化门内外二。札鲁火赤衙东一。西水门一。更鼓楼一。永济仓东二。太仓前一。庆寿寺东西二。十字寺前一。河西寺前一。万安寺东二。夹各参政宅后一。铁平章宅后一，俗呼舍命桥。张法师庵西一。葆先闇东一。忽都不丁宅东一。蒲萄园金河一。会城门西一；门外一。崇智门外一。光泰门外一。长春宫水门外一。青墓子南一。 
　　卢沟桥　在京南三十里。水源出金口，即浑河。水至卢沟，波涛涌汹，狂澜叠出，石齿相角。上架石梁，平砥如平。上有狮子阑楯。杨庸斋诗：石齿相衔跨两堤，半空隐隐卧虹霓。阅残浮世千狮子，踏破晴霜万马蹄。气象北连山脚远，波涛东压海门低。年来斫尽青青柳，依旧阑干玉削齐。杨陶然诗：十二飞虹架石梁，上都津要会羣方。月钩落水玉痕冷，海气截天清影长。华表未归千岁鹤，紫垣曾望五云乡。丰碑谩说规模远，此日河流一苇航。陈刚中八景，卢沟晓月诗：长桥弯弯抵海鲸，河水不溅永峥嵘。远鸡数声灯火杳，残蟾犹映长庚明。道上征车铎声急，霜花如钱马鬣湿。忽惊沙际影摇金，白鸥飞下黄芦立。太保刘文贞公秦楼月：琼花坞，卢沟残月西山晓。西山晓，龙蟠虎踞，水围山绕。昭王一去音尘杳，遥怜弓剑行人老。黄金台上，几番秋草。 
　　西寺白玉石桥　在护国仁王寺南，有三硔，金所建也。庚午至元秋七月，贞懿皇后诏建此寺，其地在都城之西，十里而近。有河曰高良，河之南也。焦景山有诗云：凿断昆仑白玉根，遐观如雪冻犹存。摩娑体质微生润，雕琢工夫不见痕。碧水远连深洞府，红尘平没老乾坤。游鱼到此忽惊去，应畏珉鲸势欲吞。 
　　高梁河桥　自西来，流于东，入万亿库桥，过抄纸坊下闸。 
　　铁平章桥　自西而东过桥，过东散漫流入于玄武池。 
　　烧饭桥　南出枢密院桥、柴场桥。内府御厨运柴苇俱于此入。下则官酒务桥、光禄寺流化桥。此水自高梁桥入城，而出城至通惠闸，方得到通州。此为御河皇后酒坊桥。 
　　马市桥　水自东流入咸宜坊，西至曩八总管府桥，顺城门石桥，转东隆福宫桥，流入于太液池。流出周桥右。水自西北来，而转东至周桥，出东二红门，与光禄寺桥下水相合流出城。 
　　丽正门南第一桥、第二桥、第三桥　此水是金口铜闸水，今涸矣。 
　　文明门南桥二年，于上发卖菓菜杂物等货。 
　　通惠闸下土桥。齐化门外土桥　过东岳与通州，内有土桥。 
　　平则门外西土桥，健德门内石桥，光熙门内土桥，崇仁门内土桥，顺承门内石桥，入南城彰义门桥，西又一石桥。 
　　和义门外石桥　金所建。 
　　肃清门桥 
　　双桥　灵椿坊北。 
　　干桥　思诚坊。 
　　瀑桥　虹桥在通州河东三十里。 
　　丙寅桥　中闸，有记。 
　　酒务桥　光禄寺。 
　　流化桥　酒坊桥，中正院属，即典饭局。 
　　库桥、崇仁桥、草市桥。西曩八总管府桥。管帝师钱粮。 
　　隆福宫桥。 
　　安利桥　在丰宜门外。 
　　天津桥、通津桥、西山桥、御龙桥，圻甸概管一百八十二名。飞放桥。【（引自徐氏铸学斋抄本析津志）】 
　　万宁桥　在玄武池东，名征清闸。至元中建，在海子东。至元后复用石重修。虽更名万宁，人惟以海子桥名之。【（日下旧闻考卷五十四城市引析津志）】 
　　安济桥　在铁平章宅后。【（日下旧闻考卷一五六引析津志。）】 
　　高梁河　由铁平章桥流入玄武池。【（日下旧闻考卷一五六引析津志。）】 
　　周桥　义或本于诗，造舟为梁，故曰周桥。【（日下旧闻考卷三十一引析津志）】 
　　闸河水门　在和义门北。金水河水门在和义门南。肃清门广源闸别港有英宗、文宗二帝龙舟。【（日下旧闻考卷五十三引析津志。）】 

　　●古迹 

　　郊天台　在京城之南五里，有壝，设郊祀署主之。累朝故事：至治三年冬，上亲祀。至正十五年冬至日，上再祀。金大定十一年，拜郊所建。国朝因之，事实备载太常。 
　　燕台　在南城奉先坊元福寺内。十五年前木庵英长老有诗：于期已死不复返，空有层台壮古燕之句。此台乃后人刱置，以惑于时者，不过慕名而已。又按通鉴：秦始皇十八年，其将樊于期得罪于秦，亡之燕。太子丹受而舍之。此本纪燕人相传言，今奉先坊元福寺内者是也。 
　　远风台　在燕京丰宜门外，西南行五里。韩御史之别墅也。 
　　轩辕台　在京西，世传黄帝筑此台。李白云：燕山雪花大如席，片片飞入轩辕台，即此也。 
　　易台　在易水上，送别荆轲之台也。 
　　笞女台　在南城放生池东，高三丈，蒿草芃芃。诹之乡老，俱称辽萧太后笞宫女于上，因名之。 
　　华阳台　索隐曰：燕太子丹与樊将军置酒华阳馆，出美人鼓瑟。轲曰：好手。断之盛以金盘。又与千里马。曰：马肝美。复杀马进肝。此燕饮之台，又非易水酌别之台。 
　　葆台　在南城之南，去城三十里。故老相传，明昌时李妃避暑之台。无碑。志所记有寺甚壮丽。乃故京药师院之支院也。 
　　洗妆台　在南城。金故宫之西，寿安酒楼之北。此台贮李妃，以为梳妆之所。今昭明道观是也。殿后故基尚存。其寿安酒楼者，即南中和槽坊也。 
　　阑马台　高十丈，与黄金台相峙。 
　　中心台　在中心阁西十五步。其台方幅一亩，以墙缭绕。正南有石碑，刻曰：中心之台，寔都中东、南、西、北四方之中也。在原庙之前。 
　　钓鱼台　在平则门西花园子，金章宗于春月钓鱼之地。今虽废，基址尚存。【（引自徐氏铸学斋抄本析津志）】 
　　玉渊亭　在高良河寺西，枕河堧而为之。前有长溪，镜天一碧，十顷有余。夏则熏风南来，清凉可爱，俗呼为百官厅。盖都城冠盖每集于斯，故名之。 
　　草三亭　在南城者最多，率皆贵游之地。金朝故老，多有题咏，我朝增制不少。北城惟斜街南有数处，如望湖是也。 
　　松风亭、天香亭　俱在五门之东南御花园。【今废矣。】 
　　望湖亭　在斜街之西，最为游赏胜处。 
　　通潞亭　在通州。王莽置通潞县时建，至今遗址尚存。 
　　匏瓜亭　在燕之阳春门外，去城十里。亭之大，不过寻丈。又匏瓜乃野人篱落间物，非珍奇可玩之景。然而士大夫竞为歌、诗，吟咏叹赏，长篇短章，累千百万言犹未已。 
　　野春亭　在大都文明门外，俗号刘十二之别墅也。 
　　五花亭、寿山亭、翠云亭、锦波亭、岁寒亭、碧云亭、独秀亭、紫燕亭、湛然亭、月波亭。 
　　遂初亭　在京施仁门北，崇恩福元寺西门西街北，旧隆禧院正厅后。乃章子有平章别墅也。 
　　玩芳亭　在燕京东营内。乃粟院使之别墅，一时文彦品题甚富。 
　　礼贤亭　在健德门外十里。即接官亭，迎送北来官。 
　　半山亭　在居庸关内。行一半则见之。 
　　锦江亭 
　　芙蓉亭　今为马头陀寺，贮藏经。此亭制作新奇，甲于南北二城匠氏。内皆拱斗，今时为槽房之冠。 
　　饮山亭 
　　婆娑亭　在彰义门里近南，乃词客马文友别墅也。 
　　郦县亭　在涿县娄桑里，拒马河所从，乃刘先主故里。 
　　南城坊有唐卢龙节度使刘怦碑，颜真卿頵书丹。其碑至厚，长四尺。至正壬寅二月，凿断作四截，以象舆入内庭为台。四斡耳朵：西第一位，名迭住斡耳朵；第二位，世祖斡耳朵；第三位完者笃斡耳朵；第四位浑都笃斡耳朵。【（引自徐氏铸学斋抄本析津志）】 
　　状元楼　前金人任提领建于燕京。原在蓟门北街西。 
　　庆元楼　在顺承门内街西。 
　　白云楼　在北省之西，健德门南十字街西角上。馆名既醉。【今废。】 
　　乐善楼　在文明门里百步，面东，御史台南。【今废。】 
　　紫云楼　在文明门之北，馆名黄鹤。【近废。】 
　　丽春楼　在顺承门内，与庆元楼相对，乃伯颜太师之府第也。今没官，为大司农司楼。今祠佛焉。 
　　朝元楼　在顺承门内，近石桥，庆元楼北。 
　　望海楼　在都水监北东一百五十步，燕帖木儿师为相时所盖。今废，惟存基址与佛堂耳。以其去海子密迩，故名。 
　　飞宇楼　在钟楼街西北。太平时最为胜丽。 
　　凝翠楼　在肃清门西，高梁河南。 
　　安贞楼　在安贞门里。 
　　太平楼　在丽正门外西巷街北。今钟楼街前亦有之。 
　　德星楼　在丽正门南，状元楼北。 
　　怀安楼　在北省西。 
　　长生楼　在故京丰宜门北，街东。 
　　披云楼　在故京燕之大悲阁东南。题额甚佳，莫考作者。楼下有远树影，风晴雨晦，人皆见之。 
　　倚风楼　在燕。 
　　寿安楼　在燕京亡金皇城内，东华门之西，街南中和槽坊也。 
　　西楼　在燕市。 
　　明义楼　在燕市东。大安楼在西；仁风楼在南。以上三楼在燕市西，瓦楼三是也。 
　　崇义楼、县角楼、揽雾楼、遇仙楼　以上俱在南城，酒楼也。今多废。 
　　崇曦楼　在平则门外，升平馆北。 
　　梳洗楼　在开阳坊。金所建，废有基址。 
　　远楼　荣禄大夫程公雪楼所创之楼也。 
　　庆春楼　在顺承门外。 
　　应天楼　在金正阳门。【废。】 
　　喜云楼　在阁前。 
　　明月楼、泰初楼。【（引自徐氏铸学斋抄本析津志）】 
　　钟楼　京师北省东，鼓楼北。至元中建，阁四阿，檐三重，悬钟于上，声远愈闻之。【（日下旧闻考卷五十四城市引析津志。）】 钟楼之制，雄敞高明，与鼓楼相望。本朝富庶殷实莫盛于此。楼有八隅四井之号。盖东、西、南、北街道最为宽广。【（日下旧闻考卷五十四城市引析津志。）】 
　　齐政楼　都城之丽谯也。东，中心阁。大街东去即都府治所。南，海子桥、澄清闸。西，斜街过凤池坊。北，钟楼。此楼正居都城之中。楼下三门。楼之东南转角街市，俱是针铺。西斜街临海子，率多歌台酒馆。有望湖亭，昔日皆贵官游赏之地。楼之左右，俱有果木，饼面、柴炭、器用之属。齐政者，书璇玑玉衡，以齐七政之义。上有壶漏鼓角。俯瞰城堙，宫墙在望，宜有禁。【（日下旧闻考卷五十四城市引析津志。）】 
　　五位殿　世祖所立，在太子房子后，正四斡耳朵之北后。 
　　遵诲堂 
　　厚德堂 
　　大冶堂　铸钞板。 
　　近光堂　崇文监周伯琦记。 
　　神机堂　在太医院。阿尼国公所铸铜人。谢端记。 
　　慎守堂　留守司。 
　　东善堂　译定使司。 
　　仪礼堂　在太常礼仪院。 
　　平成堂　都水监首领官幕次亭。 
　　持盈堂　中尚监。 
　　帅正堂　都府。 
　　源泉堂　户部官抄钞所，涌泉堂顿钞本。 
　　寅清堂　大乐署。 
　　涌泉堂　抄纸局。 
　　肃雍堂　太禧宗禋院。 
　　秋月堂　张公弁学士所居。 
　　养种堂　在藉田署。 
　　甘露堂 
　　文会堂 
　　丽泽堂　在园桥广阳坊。 
　　施水堂　京师乃人马之宫，分为一统。都会之朝，公府趋事者，非马曷能集事，城大地广故也。而马疋最为负苦，其思渴尤甚于饥者。顷年有献施水车，以给井而得水于石槽中，用以饮马。由是，牛畜马匹之类咸赖之。仍依于释氏之侧，庶几毋劳于民，不妨于其力。其制，随井浅深，以荦■〈石甬〉水车相衔之状。附木为戽斗，联于车之机，直至井底。而上人推平轮之机，与主轮相轧，戽斗则倾于石视中，透出于阑外石槽中。自朝暮不辍，而人马均济。古无今有，诚为可嘉。故记之以旌其善。凤凰池一，思诚坊　青杨树下一，钟楼东一，草市一，集贤院西一，礼拜寺前一，大长公主府对门一，火者门一，文明门内一，齐化门外一，平则门外一，西宫北一，此为祖。太庙西一，湛露坊南角上一，普照寺庙前一，平则库前一。【（引自徐氏铸学斋抄本析津志）】 
　　山子上殿阁，其道自光天殿西出红门，转南入红门，转北至转角处过西，有新殿，一派三处，始到山子东畔。东有木香洞，并山里菓子树六、七株，皆拱抱高蔓，前南有浴堂。堂前东西有殿，龙舟在西屋下。山子西有大殿屋，一派直抵西墙下。山殿上内顿一小金殿，刻漏仪制在焉。皆出自宸衷睿思，为宫庭甲冠。四傍甃植奇誉，若献秀呈祥，松栢茂悦，美丽明时。此山即隆福宫基之旧也。阁前南有大正殿，殿之前有两尖亭，对峙于灵沼之东西。北宫林木森爽，有阆苑清幽之胜。阑禁自肃，无或违焉。壬寅年冬，圣上新建刱九龙殿，其缔构高广，尤为奇伟。兴圣宫后高阁与大都总管府正相对。【（此诸邑人匠都管、总管府。）】 入内红门西，即墙内鹦歌房。又西绣女房。墙外南墙内是圆殿，一直板房。前即延华阁，东西北有扶空阁。东有芳壁殿。阁西有娑罗树。微清殿西有大威德殿。墙西有方碧亭。正北有两所花房。在南北延华阁东南，偏浴堂西，畏吾儿佛殿。正南前，延华之门。畏吾殿东墙外，有木香殿。延华东芳壁夹墙外，有红门。入四方墙内，有鹿顶，东西相向二殿。 
　　木香洞、延华阁前南高墙即徽仪阁。西宣文阁。徽仪阁东，有红门入宫，又东有水浸亭在。【（顺天府志引析津志。）】 
　　门殿记：应天门十一楹，左右有楼，门内有左右翔龙门及日华、月华门。前殿曰大安，左右掖门。内殿东廊曰敷德门。大安殿之东北为宫。正北列三门：中曰粹英，为寿昌宫，母后所居也。西曰会通门，门北曰承明门，又北曰昭庆门。东曰集禧门，尚书省在东外，其东、西门，左右嘉会门也。门有二楼，大安殿后门之后也。其北曰宣明门，则常朝后殿门也。北曰仁政门，傍有朵楼。朵楼上有两高楼，曰东西上阁。门内有仁政殿，常朝之所也。宫城之前廊，东西各二百余间。分为三节为一门。将至宫城，东西转角，有廊百许间。驰道两傍植柳，廊脊覆碧瓦。宫阙殿门则纯用碧瓦。应天门，旧名通天门。大定五年更。七年改福寿殿曰寿安宫。明昌五年，复以隆庆宫为东宫，慈训殿为承华殿者，皇太子所居之东宫也。泰和殿，泰和二年更名庆宁殿。鱼藻池、瑶池殿位。贞元元年，建有神龙殿，又有会观亭，又有安仁殿、隆德殿、临芳殿。皇统元年，有元和殿、有常武殿、有广武殿，为击球习射之所。京城北有离宫，有大宁宫，大定十九年建。后更为寿宁，又更为寿安。明昌二年更为万宁宫。琼林苑有横翠殿、宁德宫。西园有瑶光台；又有琼花岛，又有瑶光楼。皇统元年，有宣和门。正隆三年，有宣华门，又有撒和门。 
　　金志：国初无城郭，星散而居，呼曰皇帝寨、国相寨、太子庄。后升皇帝寨曰会宁府，建为上京。辽上京改作北京。城邑、宫室，与中原州县廨宇制度，极草创。居民往来无间，自前朝门至后朝门，皆出入之路，无禁。孟春，击土牛，士庶老幼咸观于殿侧。民讼未决者，多邀驾而诉。至熙宗，始有禁。 
　　炀王弒熙宗，筑宫室于燕，三年成。城之四围，凡九里三十步。自天津桥之北曰宣阳门。中门绘龙，两偏绘凤，用金钉钉之。中门惟车驾出入乃开，两偏分双、只日开一门。过门有两楼，曰文、曰武。文之转东曰来宁馆。武之转西曰会同馆。正北曰千步廊，东西相向。廊之半，各有偏门。向东太庙，向西曰尚书省，至通天门。后改名应天楼。高八丈，朱门五，饰以金钉。东西相去一里又各设一门，左曰左掖，右曰右掖。内城之正东曰宣华，正西曰玉华。北曰拱辰。殿凡三十有六，楼阁备之。正中位曰皇帝正位，后曰皇后正位。位之东曰内省，西曰十六位，乃妃嫔居之。西出玉华门曰同乐园，若瑶池、蓬瀛、柳庄，各村尽在于是。 
　　都城四围凡七十五里，城门十二。每一面分三门。其正门四傍又设两门。正东曰宣曜，西、南、北已见前注。此四城十二门也。凡门各有武夫守卫，士夫过者不敢瞬目。内城正南门曰通天；正东宣华；正西玉华；正北拱辰。金碧翚飞，规模壮丽。 
　　光禄寺、万亿库、白云楼　俱有世皇御座。 
　　蓟门　在古燕城中。今大悲阁南行约一里，基枕其街，盖古迹尔。隳废久矣。 
　　汾门　在涿州南，武遂津北，近长城。史记世家云：孝成十九年，赵以龙光、汾门与燕；燕以葛城、高阳与赵。即此地也。 
　　闸河水门　在和义门北。 
　　金水河水门　在和义门南。肃清门广源闸别港，有英宗、文宗二帝龙舟。 
　　厚载门　松林之东北，柳巷御道之南。有熟地八顷，内有田。上自构小殿三所。每岁，上亲率近侍躬耕半箭许，若藉田例。次及近侍、中贵肆力。盖欲以供粢盛，遵古典也。东有水碾一所，日可十五石碾之。西大室在焉。正、东、西三殿，殿前五十步，即花房。苑内种莳、若谷、粟、麻、豆、瓜、果、蔬菜，随时而有。皆阉人、牌子头目各司之，服劳灌溉。以事上，皆尽夫农力，是以种莳无不丰茂。并依农桑辑要之法。海子水逶迤曲折而入，洋溢分派，沿演渟注贯，通乎苑内，真灵泉也。蓬岛耕桑，人间天上，后妃亲蚕，寔遵古典。【（引自徐氏铸学斋抄本析津志。）】 
　　泄水渠　初立都城，先凿泄水渠七所。一在中心阁后，一在普庆寺西，一在漕运司东，一在双庙儿后，一在甲局之西，一在双桥儿南北，一在干桥儿东西。 
　　葫芦套　在城南西。奉陪枢府相君祈雨南城，因过。所谓葫芦套者，乃相君之苑也。其内楼台掩映，清漪旋绕，水花馥郁，非人间景。于是济南魏中立赋诗云：葫芦套在城南隩，不期六月乘兴到。临歧一径由崇墉，夹道高杨若引导。周遭寒溜碧悠悠，动荡楼台影还倒。荷花荷叶展幽芬，绿水苍云竞偎靠。双双野凫戏分萍，小小渔舟出深澳。西轩虚敞眼室明，云扶远山齐戴帽。平生浪迹走西东，每遇林泉端酷好。亦知胜景难久留，且憩片时聊寄傲。快游不待美所并，应祷更奇雨飞瀑。 
　　恒斋、汲古斋　在燕京丰宜门里，园桥南岸之西。赵吉甫老人所建，在种德园内。 
　　东掖铜马　慕容隽据燕，有马骏而力，爱之。遂铸铜马像，置于东掖门外。今有铜马坊。 
　　闾城石兽　燕京之西，有故闾城。中有二石兽，至今尚存。然不知何代人所遗也。 
　　烧饭园　在蓬莱坊南。由东门又转西即南园红门，各有所主祭之，树坛位。其园内无殿宇。惟松柏成行，数十株森郁，宛然莙高凄怆之意。阑与墙西有烧饭红门者，乃十一室之神门，来往烧饭之所由，无人敢行，往有军人把守。每祭，则自内庭骑从酒物，呵从携持祭物于内。烧饭师婆以国语祝祈，徧洒湩酪酒物。以火烧所祭之肉，而祝语甚详。先，烧饭园在海子桥南，今废为官祭场。 
　　汴京司天浑仪　沉括存中所制，今在南城披云楼直南寺中，极工。 
　　南城彰仪门外，去二里许，望南有人家百余户，俱碾玉工，是名磨玉局。南城村有黄土坡，凡铸治佛像、供器、印篆，并及万亿库钞板，势须此处取土为沙模。年例，兵部以站车搬运，入美利库中用。 
　　抄纸局　西南近城，原系阿哈马平章花园。至今金莲沼尚存二区。【（引自徐氏铸学斋抄本折津志）】 
　　韩御史，先世禹城人。城南远风台为别墅。诸老有诗。【（日下旧闻考卷九十郊垧引析津志。）】 
　　双青杨树大井，关帝庙。又北去，则昭回坊矣。前有大十字街，转西大都府巡警二院。直西，则崇仁倒钞库。西，中心阁。阁之西，齐政楼也。更鼓谯楼。楼之正北，乃钟楼也。【（日下旧闻考卷五十四城市引析津志。）】 
　　通州都漕运司，在通州大道之北。【（日下旧闻考卷一百零八京畿引析津志。）】 
　　齐化门外有东岳行宫，此处昔日香烛酒纸最为利。盖江南直沽海道，来自通州者，多于城外居止，趋之者如归。又漕运岁储，多所交易，居民殷实。【（日下旧闻考卷八十八郊垧引析津志。）】 
　　澄清闸　隽景山诗：六丁竭力用工夫，不用长虹枕海隅。石齿冷涵云迹润，树头寒挂月轮孤。嘶风宝马踏晴雪，出蛰苍龙戏贝珠。伫立细看今日事，临邛未遂马相如。【（日下旧闻考卷五十四城市引析津志。）】 
　　刺斡耳朵者，即世祖皇帝之行在也。每圣上巡幸上都者，盖亦行国赋民力，其圣虑周知，非实以清暑为事也。此故老相传，独异乎今时所闻。盖过此口汉儿山，有界限，名靼靼山，万里如坻。【（永乐大典卷七七○二京字韵八页上引析津志。）】 
　　白塔　在大圣寿万安寺，平则门内。 
　　黑塔　在大天源延圣寺，太平坊。 
　　青塔　永福寺青琉璃。 
　　唐悯忠寺无垢净光塔　有铭，范阳府功曹参军兼节度掌书记张不矜撰。至德二载建。我闻西方有大圣佛伽，号曰觉。在迦毗罗城精舍阁内，能庇极四天，超证诸果，而毫照劫界之外，罔不谛听而归之。时战荼外道，昧佛威力，有善相者谂之曰：汝当堕无间大地狱，受旃檀罗业。若能悔过从正，悛心归真，当于劫，毗罗城三歧古塔，崩坏日久，无人修崇，能造轮枨，书陀罗尼咒于其塔内，念诵精持，减罪恒沙，受大安乐。其名曰无垢净光塔。夫塔者，所以●像生敬祈者；所以昭德塞违，处诚依投，罔不示应。我大唐皇帝陛下，孝因冥感，圣以天资。太上皇不宰功成，禅代法禹，创业垂统。时邕象尧复宝位，为太与兆人，为父母珍符景命，充溢寰瀛，止难锄凶，洗清天宇。光禄大夫范阳郡大都督府长史、河北节度兼度支营田海运等使、摄御史大夫归义王史思明，硕量天假，宏谋神授，仁被动植，忠越古今。竭节布恳，成成其名。砥心砺行，存乎道。昔在平卢也，于曹禅师早发弘愿，于彼造塔。初，经始未构，属中原乱离有难，便赴范阳，其塔便罢修葺。今重承因命，允厘东郊，缅想诚式，副前愿。敬于悯忠寺般若院，造无垢净光塔一所。池五饰，工力已周。夫其始也，堙垝墉精院，掘地及泉，寔其炭隐，以金椎岌其阶。公输运斤，离子督墨，摹规彟矩，而陶甓雾集，俗驰缁走，而翎甓云屯，工以子来，人以心竞哉。生明月既望，乃勤朴斵夫。其甃凹磨凸刓方铲圆，龙鳞错落以用，密虎杰竖以攒扣，栱杈以分，赴绮疏回，合以洞开。夫如是，月有旬矣。尔其层构削成，枨轮孤耸，金幢插汉，截虹霓以中分。宝铎连星，碍舒而假道。密迩睚眦以缺立，羣仙□曳而下来，恠兽蜿拏而捧龛。石人赑■〈厂外赑内〉，以承级崒。若蓬壶仙馆，耸珠阙重，皎如天台四明，莳琪林于绝顶。夕而望之，月当蒙汜，星辰皛晃而攒临；晓而望之，日上扶桑，云霞蔽亏而捧出。既忏诸累，能植胜缘。时八部天人，九有缁俗，日夕匍匐而归之。徒观其趋福庭，登梵扃，披倒景，跻重冥，启洞户，排疏棂，勃崒嶙峋青荧。俯瞰万像，平步高玄，回惶恒悸。既如折玄牝于阊阖，涉级聚武，又若搏壁上翠屏。尔乃周游层甍，婴倚飞楹，栈道诘立，四顾而震魂。井干陵临，穷览周流而失瞬。至于契法者，湛乎真寂。悟入解者，得乎律梁。于是舣涅盘岸，屏瀑流河，窥其神咒，置于层剎之中。峩峩梵幢，列于毘罗之院。逗影而入，苦皆忏闻铃。而三业都捐，用能禅佑熙朝。希嘏保佑门阀，修文偃武，康于极乐之回归。马休牛皷，腹于革胥之代，求蒙是作，式创铭云：都聚相之严厉兮，巍然孤耸；如天下来兮，若地之踊；琼龛层剎兮，骈巃嵷；龙蜿兽拿兮，鬼神捧；轮枨岌嶪兮，土宇瞻悚；铃音聪合兮，威力潜拱；亚相持边兮，被光宠；镇此门兮，谋重；富国保家兮，千万亿。 
　　东一塔　安禄山所建，塔内有苏灵芝墨迹在内。 
　　昊天妙圣塔　今砖。 
　　延寿殊圣永昌塔。竹林寺塔。崇孝塔。奉福寺塔。以上木塔。 
　　门头塔。玉浮图。【唐普庆寺。】 圣安庄塔。天王塔。永安寺琉璃青双塔。 
　　圣寿庄塔　在大兴县，砖。万安塔、砖。石佛塔、砖。羊市塔、砖。高家塔。龙虎台塔、砖。通州石塔。砖。荼毘塔。海云可庵双塔【在庆寿寺西。】 石佛寺塔。【（顺天府志引析津志。）】 


　　●大都东西馆马步站 

　　钦惟圣朝一统天下，龙节虎符之分遣，蛮陌骏奔之贡奉，四方万里，使节往来，可计日而至者，驿马之力也。本驿，上隶朝省，下达万邦，乃车书辐凑之所。供亿丛剧，驰传实繁。服役者，有罄家之忧。居贫者，有逃家之苦，无能伸诉，亦云久矣云云。 
　　国初，驿站有诸都统领使司。寻改升通政院。皇庆初，院革属夏官，亲站则有驿令提领之职。较站赤于军民鼎峙而不可漏废也。然宣朝廷之政，速边徼之警报，俾天下流通而无滞，惟驿为重。至元七年，裕宗之在东宫也，谕诸路如前规。大德五年，通政院奉令旨，各路收地造籍，诸人毋得争夺云云。至正二十年五月十九日，皇上御延春阁，大臣平章塔失迭木儿等官奏：因为近年调兵，军储仓廪不敷。若不各处措备呵，怎中？俺商量来，陕西所辖延安路，与东胜州相近有。今后专委陕西省官一员，延安路所出粮斛内斟酌交和籴，运赴东胜州收贮，攒运入京等事。制曰：可。至正二十年七月十五日，欢真怯薛第一日，明仁殿里，有时分，速古儿赤八都帖木儿、云都赤塔海帖木儿、殿中纳哈出、给事中哈儿八占等有来，省官每商量有，失列门平章、普贤奴都事、直省舍人马儿荅沙等奏：即目各处调兵之际，全藉馈饷供给，已经差官于延安等处和籴粮斛，就于彼处创造船只，径由黄河运至东胜州，权且收贮，攒运入京。若不验其陆路远近，整治站赤，诚恐临时失悞。俺商量来，而今东胜至白登伍处，元设牛站。并使牛人户除见在外，其余不敷人户，差官佥补。所少车辆、牛只、布袋等物，收买成造。夏永固刱设车牛站一所，合用站户，除军站外，委兵部官于附近州县相应人户内佥，权且应当，事宁之后，各归元役。每站设驿令一员，专一提调一应事务。仍将各站人户，除免杂泛差役，和雇和买，怎生么道太子根前，启呵圣旨识也者。么道奏呵奉圣旨那般者。钦此。牛站所　东胜、段家村、下水木大祖、丰州、三庄、八撒、徒道子、上泉、白登县、台头、夏永固、两家店，通一十四处。 
　　骆驼站　宁夏运粮，即延安粮运入东胜，所造船只顺流而下。 
　　站赤　大都驿，元额马一千三十七疋，驴二十头。目今见在马二百单九疋，驴五十二头。 
　　陆运提举司　元额站车五百八十九辆，目今四十七辆。 
　　大都步站所　元额站车一百九十四辆，目今六十五辆。舟站、骆驼站、牛站、车驾幸滦京往还，见国朝岁纪。 

　　天下站名 

　　○天下站名 

　　大都　【西东四十里至】 通州　【六十里】 夏店　【一百】 
　　蓟州　【一百二十里至此分四路：一路正东至遵化，转东北至北京。一路东南至玉田，东北行至永平，正北至北京。一路东北行八十里】 遵化　【九十里东北】 滦阳　【六十里】 富民　【百二十里】 宽河　【一百里】 神山　【一百里】 富峪　北京　【今大宁】 玉田　【正东八十里】 丰润　七个岭　【八十里】 永平　【正北五十里】 建昌　【四十里】 上滦　【八十里】 大姑【九十】 新店　【七十】 木思　【六十里】 甜水　【六十里】 家店　【七十里】 城子　【八十里】 大部落　北京至【北分二路：一路正北至阿木哥大王府，一路正东行至驿安。】 
　　大宁　【北京八十正北】 恩州　【八十里】 花道　【八十里】 狗羣　【东北三十里】 高州　【正北】 阿木哥大王府　【正东一百里】 叉道　【一百十里】 西部落　【七十五里】 桥子站　【东南七十里】 鹿窖　【一百二十里】 柳树部落　【一百二十里】 驿安　【至此分二路：一路东北行至西洋州，一路南行转东南至渖州。】 
　　驿安　【东北百五十里】 洪州　【一百二十五里】 宁昌　【一百二十里】 庆云　【正东偏南】 成平府大安　【正北一百十里】 
　　贾道铺　【正东微北一百一十里】 韩州　信州　大水泺　【正东百二十里】 十八里　【九十】 胡里出【东北百二十里至西，一路东行至塔海万户】 　洋州【至北分三路：一路正北肇州转东北至吉答。一路北行转东至唆吉】 　西洋州【正北】 斡母　【百二十】 肇州　【正东北三十里】 塔鲁　【东北百四十里】 泰州　【百二十】 离怕合　【一百】 迪失吉　【正北一百】 吉答　【至此分二路：一路东行至失宝赤万户，一路西行至吾失温，其西接阿木哥。】 
　　吉答　【正东】 牙剌　【百二十】 捻站　【百二十】 苦怜　【八十】 奴迷　【百三十】 失怜　【百四十】 和伦　【百一十】 海里捏耒　【一百】 阿余站　失宝赤万户　吉答　【正西】 吾怜　谋丹　招安　啖鲁　斜鲁　唆吉　纳的移里迷　桓端吉　回引　忙剌　吾失温　【其西】 阿木哥 
　　西祥州　【正东】 宾州　【一百一十】 韦口铺　【百二十】 干木火　【百一十】 上京　海哥　【七十】 鹿鲁　【八十】 捻站【七十】 不牙迷　【一百】 捻站　【百八十】 哈散　【百七十】 吾纳苦　【百三十】 忽帖罕　塔海万户　【正南八十】 特甫　建州　【东南一百】 石敦　【一百】 散迭　【正东一百】 阿忽　【一百】 禅春　【一百】 阿母　【一百二十】 阿剌　【一百二十】 唆吉【至此分二路：一路正东微北至永明城，一路正东南至合懒丹。】 
　　唆吉　【正东微北百二十里】 石迪　【正东北五十】 甫丹　【百一十】 东洋州　【百二十】 土罗火　【百三十】 希田　【百二十】 开元　【正东】 孛迷　梁母　孛吾　阿失吉　舍站　永明城　【其东海东南百一十】 谋丹　【百一十】 南京　【百一十】 蛮出海　【七十】 蓬苦　【百三十】 毛连苦　【百二十】 木吉　【百一十】 迭甫　【百四十】 阿剌可失列【百四十】 瑞州　【百二十】 青州　【百一十】 洪宽　【百二十】 合懒府【高丽后门其东海】 
　　驿安　【正南百二十】 懿州熊山　【百一十】 驿昌　【一百】 崖头　【正东百二十】 彰义　【自此分二路：一路正东至渖州，一路正东偏南至洞仙。】 
　　彰义　【正东】 渖州　【正南百二十】 东京　【南东六十里】 头馆　【正东六十五】 甜水　【正东微南六十五】 连山　【七十】 龙凤　【七十】 斜烈　【七十】 开州　【六十】 阳站　【四十】 驿昌站　谊州　【六十】 灵州　【九十五】 宣州　【九十】 云兴　【百二十】 安信　【九十】 都获　【九十】 肃州　【八十五】 安定　【六十五】 东宁　【六十】 生阳　洞仙【其东海，其北接合懒府。】 
　　大都　【正北微西】 昌平　【西北八十】 榆林　【西行至统幕分二路：一路北行至上都，一路西行至】 雷家站　【九十】 宣德【一百二十】 夏永固　【正南九十】 天成　【六十】 白登　【六十】 牛皮岭　【正西五十】 大同　【西南九十五】 西安社　【九十九】 安艮子　【七十】 广武　【七十】 太和岭　【正南偏西界】 鴈门　【九十五】 原平　【正西南】 九原　【正南偏西六十五】 成皆　【正南八十里】 冀宁　【一路自夏永固不过河，直正北一百里　石岭关。又正北四十里　忻州。又正北八十里，崞州。又正北偏东八十里　鴈门。代州在东十五里。又正北一百里广武。又正北偏东安银子。正北八十里】 洪赞　【正北转东八十】 鵰窝　【正北偏东八十】 赤城　【八十】 独石　【东北八十】 牛羣头　【六十】 明安　【六十】 李陵台　【正西三十六站入和林】 　桓州【至上都】 
　　上都　【正东北二十里】 上道　【百三十】 七个营　【百二十】 尖山寨　【正东偏南百六十】 涌泉　【正东百二十】 新店【至此分二路：一路正北偏东十五里至松州，一路正东偏南一百一十里至吴家堡与狗羣道合。】 
　　西南【七十】 良乡　【六十】 涿州　【七十】 定兴　【六十见】 白塔　【六十五】 保定　【至此分为二路：一路西南行九十由庆都至真定。一路正南行由蠡州至大名。至此分为二路：一路由定兴至保定。一路正南由新城斜迤东南行至陆州。】 庆都　【六十】 中山　【五十五】 新乐　真定【自此分二路：一路正西行由获鹿至平阳。一路正南由滦城直至怀孟。】 保定【正南五十】 蠡湖　【七十五】 安平　【六十】 旧州　【六十】 南桥　【六十】 冀州　【七十】 宁化　【七十】 清河　【七十五】 曹仁【五十五】 馆陶　【五十五】 南馆陶　【九十】 大名　【至此分二路：一路正南孟固至汴梁、杞县。一路西南至内黄至汴梁。】 孟固　开州　中冉　黑冈　韩陵　杞县【至河南通许。】 真定　【正西八十】 获鹿　井陉　栢井　【七十五】 平漳　【七十】 芹泉　【七十五】 太安　【八十】 鸣嗛　冀宁　【正南七十五】 滦城　【四十五】 赵州　【七十五】 栢乡　【七十】 内丘　【正南偏西五十五】 顺德　【七十五】 临洺　【七十】 邯郸　【七十】 磁州　【七十】 彰德　【七十】 宜沟　【七十】 淇州【六十】 卫辉　【正西】 获嘉　【九十】 承恩　【九十】 怀孟 
　　冀宁　【正南偏西七十】 同戈　【七十五】 洪善　【七十】 贾令　【八二】 义棠　【八十】 灵石　【正南】 仁义　【东南六十】 霍州　【西南】 苗村　平阳　【至此分二路：一路西南由绛州至河中，一路东南由冀氏至怀孟。正北八十】 成皆　【正北偏东六十五】 九原　【正东北路】 平原　【九十五】 鴈门　大和岭　【东北七十】 广武　【七十】 安银子　【九十九】 西安社　【九十五】 大同　平阳　【正东二百三十】 冀氏　【东南三百三十】 潞州　【正南偏东二百三十】 泽州　【正南偏东百四十】 怀孟　【西南七十五　西北七十五】 绛州　【正南八十】 闻喜　【西南九十】 泓芝　【七十】 临晋　【正南偏西五十】 河中　大名　【西南】 内黄　【七十】 临河　【正南偏西八十】 中沟　【七十五】 史向　【九十五】 汴梁　涿州　【正南七十】 新城　【正南微东七十】 雄州　【六十】 任邱　【六十】 河间　【六十】 献州　【七十】 阜城　【八十】 景州　【六十】 陵州　【九十。至此分三路：一路东南由平原渡河至徐州。一路正东偏南至益都。一路正南偏西由东昌至归德。】 平原　【九十】 高唐　茌平【东南九十】 东阿　【九十】 石横　【一百四十】 东平　【正南偏西】 济宁　【东南七十五】 鱼台　【七十五】 潭口【七十五】 胡陵　【九十】 沛县　杨家场　秦沟 徐州【正东六十自北至淮安水站。】 吕梁　【东南一百】 邳州　阜河 
　　宿迁　崔镇　张思忠　【六十】 耿举沙　【六十】 大清口　淮安 
　　陵州　【正东】 德州　【正南百二十】 禹城　【东南一百二十】 济南　【正东偏南百二十】 明水　【一百】 淄莱　【七十】 金岭【七十五】 益都　【至此分二路：一路正东由昌乐至宁海，一路正南由盻阳至葛州。】 
　　益都　【正东七十五】 昌乐　【五十五】 潍州　【百五十】 崔官人　【一百一十】 莱州　【一百二十】 黄山　【百二十】 登州【百四十五】 孙脊　【七十五】 宁海　【东至海。正南七十】 般阳　【九十】 关店　【八十】 高桥　【正南微东九十】 司马　【九十】 葛州　【正南九十。至此分二路：一路正南由沂州至邳州。一路正东由莒州至宁山。】 沂州　【九十】 新王庄【南】 邳州 
　　葛州　【正东】 莒州　蜜州　胶州　宁山【东海】 
　　陵州　【正南偏西百二十】 东昌　【正南】 阳谷　【百二十】 曹州　【正南东九十】 归德　【至此分二路：一路正南由杏关至济州，一路正东由于山至徐州】 　归德　【东南百二十里】 于山　【一百】 下邑　【九十】 萧县　【六十】 楮兰　至徐州　【正南】 杏冈　亳州　【东南三百三十】 蒙城　【二百】 怀远　【一百】 濠州　徐州　【陆路正南由楮兰至扬州。水路由吕梁邳州　卒河　宿迁　张思忠　耿举沙　大清口至淮安】 楮兰　三村　【正南偏东】 灵璧　【正东偏南】 虹县　青阳泗州　【八十】 临淮　【正南偏东】 平原　【东南】 石梁　马塘　甘泉　杨州 
　　汴梁　【正南四十五里，至此分四路：一路正西由当阳至河南府。一路正南由朱僊迤里东南至蕲州。一路东南由杞县至寿州。一路西南由洧川至襄阳】 　朱僊镇　【五十】 雀桥　【正南微东七十】 鄢陵　【四十五】 屯沟　【四十五里】 清水【六十】 新寨　【七十】 上蔡　【七十】 蔡州　左冢　真阳　铜钟　罗山　【东南】 临崖　定远　【七十五】 黄陂【五十】 金竹　【三十五至】 麻城　【二百】 汉津　【正南偏东六十】 桃花　【正南五十五】 平楚　【四十五】 周家山　【五十里】 阳罗　【东五十】 矮州　【东南至黄陂二百其】 光州　黄州　【正东七十】 兰溪　【七十】 蕲州　【七十】 渡江　江州【北江西界】 
　　杞县　【正南偏西】 通许　【西南】 雀桥　【东南】 太康　【九十】 陈州　【一百】 项城　【七十】 界沟　【七十】 太和　【八十】 颕州　【正东稍南八十】 正阳　寿春　【正南】 临蕳　【微东六十】 瓦埠　【正东六十】 定林　【六十】 庐州　【六十】 马野【六十】 和州　【正东偏南六十】 六丈　【东南七十五】 仁义　水口　六合　真州 
　　淮安水站正南马站　宝应　高邮　邵伯　【至此分二路：一路水路正东由泰州至海州。一路正南由扬州至瓜步扬子江】 入淛　泰州　如皐　通州【海】 
　　汴梁雀桥　【正西六十】 洧川　【西南一百五里】 襄县　【六十五】 叶县　【六十】 保安　【六十】 裕州　【六十】 博望　【六十】 南阳　【正西偏南六十】 瓦店　【六十】 新野　【九十】 安营　【正北七十】 邓州　【西南】 襄阳　怀孟　【西南七十】 孟州【正南八十】 河南　【正东七十五。至此分二路：一路东南由襄阳至叶县。一路正西由新安至奉元。】 河南　【正南七十】 姬磨　【正南偏东百二十】 宝丰　【一百】 叶县　河南　【正西七十】 新安　【九十】 沔池　【七十】 硖石　【七十】 陕州　【九十】 灵宝　【七十】 湖城　【五十】 阌乡　【七十】 华阴　【西北即河中府】 华阴　【七十】 华州　【五十】 渭南　【八十】 临潼【七十五】 奉元　【正西五十】 咸阳　【五十】 兴平　【至此分二路：一路正北由干州至沙州。一路正西由武功至凤翔　九十】 
　　武功　【六十】 扶风　【六十】 岐山　【六十】 凤翔　【至此分二路：一路正西由咸阳至凤翔。一路正北由龙桥至察罕脑儿。至此分三路：一路正南由宝鸡至广元。一路正西由临汧至临洮。一路正北由小川至兰川，又见后。正北一百】 龙桥【九十】 耀州　【七十五】 同宫　【八十五】 宜君　【七十五】 中邽　【七十五】 三川　【六十五】 鄜州　【九十五】 甘泉　【六十五】 延安　龙安　寨门　白塔儿　察罕脑儿　【正北】 临汧　【正西九十】 汧阳　【七十】 故关　【一百】 上邽【六十】 杜树坪　【七十】 秦亭　【百二十】 伏羌　【一百】 文盈　【一百】 巩昌　【九十】 首阳　【九十】 临洮　俱系凤翔兴平　【正北九十】 干州　【七十】 永寿　【八十五】 泰知房　【九十】 邠州　【正北偏西百八十】 宁州　【百八十】 庆阳　【二百】 环州　【二百五十】 萌井　【西北三百五十】 灵州　【一百二十】 呜沙　应理州　【百八十】 野马泉　【百六十】 永昌府【正西北六十】 辛汜　【百六十】 青寺　【百三十】 甘州　舍站　忙不剌　肃州　赤斤　瓜州　沙州【自北至兀端，至千余里。】 
　　凤翔　【正北九十】 小川　【七十】 蛮坊　董店　【百一十】 泾州　【西北八十】 白水　【正西】 平凉　【正西偏北九十】 瓦亭【四十五】 德顺州　【百二十】 吴家湾　【百二十】 会州　【百三十】 定西州　【西北百六十，至此分二路：一路正西至西宁。一路北西由金州至兰州。】 金州　【正北九十】 兰州　定西　【正西一百八十】 西宁 
　　凤翔　【正南九十】 宝鸡。【九十入】 连云栈　草亭楼　凤州　【南七十五】 陈仓　柴关　【八十】 苗峡　【七十五】 马头【七十五】 褒城　【四十五】 沔阳　【九十】 金牛　【西南五十】 罗村　【正西偏南】 镇宁。【正西】 朝天　【正南七十】 广元　【正东七十，自此分三路：一路正东由板石至宝峯。一路正西由临江至成都。一路由水站至武昌合川江。】 　板石　【九十】 永宁　【七十】 槐树　【七十五】 宝峯　【至此分二路：一路东南由芦溪至顺庆，一路东北由相如至】 广安　【东北四十】 相如，【正东】 义　东北　【百三十】 荣城　【正南百一十】 皇华　【正南偏西百一十】 故县　【东南】 广安　【正西六十】 临江剑门　隆庆　乘泉　伯埧　绵州　【正西偏南九十】 临江　汉州，【西南一百至成都，至此分三路：一路正南陆路由木马至叙州。一路正东陆路由中汜至钓鱼山。一路由水路至重庆合广元。】 
　　宝峯　【东南八十】 芦溪　【渡江南至顺庆】 
　　成都　【正南七十】 木马　【一百】 眉州　【正南偏东】 青神　【八十】 嘉定　【东南百二十】 犍马　【正东】 宣化　叙州　【正南百二十】 中江　【百二十】 潼川　【东百二十里】 遂宁　白马　令龙　【东九十】 顺庆　【西南】 平滩　【一百正南偏西】 盐滩　【百三十】 合州　【正东北三十】 钓鱼山 
　　广元汉江水路：问津　算泉　合水　石羊　虎溪　南部　南津　新政　州子口　石狗顺庆　后津　石牛　马石湾　云会　金沙　荔枝 
　　重庆　江津　涪州　咸淳府　万州　云阳　夔府　巫山　万流　巴东　归州　黄牛　凤楼　廉州　白水　松滋州　刘店　江陵　沙市　公安　柳子　石首　调弦　小妃　小渡　岳州　押阑　万头牌　金口　武昌　阳罗　黄州　兰　富池　蕲州　城子　九江武家　江州　湖口　彭泽　李王河　池口　大通　繁昌　鲁港　采石　大城港　龙渡东阳　真州　瓜州　江阴 
　　襄阳汉江水路：新城　同口　苏子　鱼科　大石滩　安陆　洪碛　石牌　臼日　狮子白洑　龙涴　深红　剅河　云泽　【沔阳在南】 　襄下　后步　沧浪　功山　甑山　涢口　蔡店　脚剌　汉阳　【合川江于武昌】 
　　成都川江水路：成都　广都　安平　龙山　眉州　鱼陬　青神　峯门　牟差　喜定　赵埧　净江　三圣　犍为　月波峯　宣化　真溪　喝口　叙州　江安　泸州　石门　重庆【合广元江】 
　　叙州西南泸江水路：横江　大窝　蒲二　盐井　华帖　【至叶梢镇陆路】 襄阳　【正南】 武安　蛮河利阳　安平　荆门正南鸦陂　十里牌　江陵 
　　江陵　【正南】 梁家庄　【正东】 新市　清平　临江　【过洞庭湖口即】 岳州　【正西】 公安　【西南】 孙王　【正南偏西】 顺林　兰溪　澧州　青化　大龙　常德　桃源　【正西偏南】 郑家庄　辛店　界亭　马底　长田杨溪　十里　辰州　寺前　白牛　盈口　沆州　便溪　晃州　平溪　平地　镇远府　偏桥　罗仲　麻站　麻峡　摩溪　面梦　德渐迷　普安　【西南由江刘店而上至】 江安　【一百二十】 符庆定远　【正西至】 叶稍镇　【西南】 闹早　合折林　雪山　【正南】 乌蒙　亢撒　枇杷　木渠　火合都不鲁吉　马龙　【东南即普安，西南茂茂都】 　茂茂都　【正南】 中庆 
　　中庆　【正西微北】 剌浪　答八　环州　武定　【正南】 安宁　路品　路丰　舍资　路甸　威定　沙却 
　　普润　小云南　白山石　大理 
　　大理　【西北】 邓川　观音　【正西微北】 剑川　丽江　【西南】 样备　沙麻加　永昌　金齿　缅国　【其西南怒江源】 
　　中庆　【正东】 晋宁　河杨　路杨　【东南】 陆凉　【正南偏东】 摩者　摩矣龙　必勒龙　维摩　【正南】 嘉通龙　和菜　【东南】 邕州 
　　岳州陆路　【洞庭东岸正南】 迎瑞　马头　新安　九塘　泽州　水路　【由洞庭南上】 南津　鹿角　磊石营田　笙竹　桥子　潭州　昭港　洲头　都石　象石　泗州　【转正南】 皇华　遐流　七里衡州　【西南】 辛塘　栢坊　河湘　【东南】 泉水　祁县　方录　湖口石　【正南】 永州　【西南】 柳浦　【正西】 山角　水南　江口　建安　【西南】 兴安　白云　【正南微西】 木龙　静江 
　　静江　【西南水路：】 江月　珠玉　横塘　【东南水路：】 兴平　大碣　庙头　昭平【昭平州】 　格步　富川【贺州也】 　封阳　开建【梧州也】 州门　龙江　府口　庆德　辛村　【其西】 封州　【正南】 德庆　肇庆　新州【海】 
　　梧州　【西南水路：】 金鸡　双镜【胜州也】 　月良　北流山　北流　【东岸容州也】 
　　湘潭　【在潭州西南陆路】 　中路　衡州　【正西偏南】 长塘　【正南偏西】 归阳　冻青　【正西】 土马　金州　【西南】 咸水兴平　临川　静江　【正西】 遶江　永福　大石　五州　康和　界首　横州　【正西偏南】 宾州　【西南】 
　　洪村　长安　邕州 
　　宾州　【正南陆路：】 钦州　【正东微南】 武村　【正南偏东】 白家　独竹　官塞　三义　桐由　城月　雷州　【东南】 将军　英利　呇磊　【过小海】 白沙　琼州 
　　潭州　【正东偏南】 南山　双牌　【正南】 板寨　【正东偏南】 皇华　西村　袁州　【正北偏东】 万载　【正东偏北百二十】 上高　【百二十】 瑞州　【正北偏东六十】 乌山　【正东偏北六十】 龙兴 
　　岳州陆路　【正东】 朱木桥　长安　港口　官塘　咸宁　三陂　东湖　武昌　【由大江水路而下至】 兴国 
　　江州　【西南六十】 元通德安　【西南】 南康　【西南】 建昌　【东南】 吴城山　樵舍　水马　龙兴 
　　龙兴　【正南偏西水陆路】 市汊　【六十】 富州　临江　官洲　白沙　螺川　吉安　太和　五云　水马　造口　攸鉴　赣州　南康　小溪 
　　临江　【正南陆路六十五】 官洲　【七十五】 硖江　【六十】 南岭　【六十】 吉安　枣柱　【正南偏西六十】 滩头　【六十】 五云　【六十】 造口　【八十】 龙下　赣州　黄全　南康　小溪　南安　【正南偏东正八十，过梅岭即度关，自此分】 江广　南雄　【即广东界】 　结口　苏渡　韶州　英德　清远　巴由【正西南】 广州 
　　南雄水路：【正南微西】 结口　苏渡　韶州　英德 
　　龙兴陆路：【正东】 土坊　进贤　【九十正南】 云山　【六十】 抚州　【五十正南偏东】 东馆站　建昌　【正南偏东】 
　　接陂　清远　抚州　孔家渡　石门　建昌　【八十】 蓝田　【六十】 杉关　【去邵武路北福建界】 
　　湖口水路：【正南八十】 新安　【八十】 旧县　【百三十】 黄金　【正南偏东百二十】 都昌　【东南】 余千　安仁　贵溪　弋阳　信州　沙溪　【正北】 玉山 
　　池州陆路：【正南偏西】 黄山　【六十】 蓝桥　【六十】 北栅　黄牛冲　石门　椒子　饶州　【正南偏东六十】 余千　【九十】 安仁　弋阳 
　　信州陆路：【正东九十】 青阳　【九十】 顺安　【九十】 繁昌　【七十五】 芜湖港　【正东偏南七十五】 太平　【八十】 建康　芜湖港　【百五十】 宁国　程村　【百一十】 徽州　【南至信州七百里】 　真州　【正南十五里】 黄泥滩　【渡江】 仙鹤觜　【正南】 东阳　建康　【正南百二十】 溧水　【百二十】 溧阳　【百二十】 广德　瓜州　【南渡至】 镇江　【水路东南六十里】 丹阳　【六十】 吕城　【有坝】 　洛社　常州　新安　平江　【正南】 吴江　平望　嘉兴　皂林长安　【有坝】 　赤岸　【西南】 杭州　镇江　【陆路正东偏六十】 淛西道　丹阳　【六十】 吕城　【四十五】 常州　【九十】 无锡　【正南】 平江　平望　崇德　【六十】 临平　【六十】 杭州 
　　杭州陆路：【正西七十】 福阳　【六十】 新城　【六十】 桐庐　【四十五】 安仁　建德　【西南】 常山　玉山　桐庐【正南水路九十】 兰溪　婺溪　【正东水路】 西兴　钱青　绍兴　曹娥　余姚　庆元　【海陆路渡江东行】 西兴　【四十五】 钱青　【四十五】 绍兴　绍兴　【正东陆路】 三界　【八十】 新里　【百三十】 天台　【九十】 台州　【六十】 黄岩　【七十】 大荆　【百二十里西南】 安清　婺州　【正西百一十】 龙游　【西南】 衢州　【正西】 玉山　【正东】 义乌【百二十】 诸暨　【正东】 绍兴　【三界首。正南六十】 茭道　【六十】 礼康　【八十】 缙云　【三十五】 刘山　【四十五】 处州 
　　处州　【正南四十五】 石溪　【三十五】 铅山　【正南偏东】 紫溪　【正南五十】 大安　【五十】 崇安　湴田【正南微东六十】 建阳　【正东七十】 后沙　【四十五】 建宁　建昌　杉关路　【正南偏东】 杭　邵武　麻沙 
　　麻沙　【入水路东南】 水口　顺昌　【东北】 南剑　【东南】 茶洋　营项　水口　小若　白沙　怀安福州 
　　南剑　【陆路东南六十】 茶洋　【六十】 营项　【六十】 水口　【六十】 小若　白沙　【八十】 怀安 
　　福州渡螺江　【南至】 梁山　【正西微南五十】 太平　【六十】 蒜岭　【西南六十】 兴化　【正西微北六十】 杌亭　【正西五十】 惠安　【正南五十】 漳州　【渡漳江西北七十】 康店　【正西六十】 国安　【六十】 洤青　【西南】 泉州　南海西接潮州【（永乐大典卷一万九千四百二十六，站字韵第一页上。）】 

　　●人物 

　　左伯桃、羊角哀并燕人也，二人为友。闻楚王待士，乃同入楚。至梁山值雨雪，粮少，伯桃乃并粮与哀，令往来楚，自饿死于空树中。哀至楚为上大夫，乃告楚王，修礼葬于建康溧水县南四十五里仪凤乡孔镇南大驿路西。一夕，哀梦伯桃告之曰：幸感子葬我，奈何与荆将军墓相邻！每与吾战，为人困迫。今年九月十五日将大战，以决胜负。幸假我兵马，叫噪冢上以相助。哀觉而悲之。如期而往。叹曰：今在冢上，安知我友之胜负。乃开棺自刎而死，葬伯桃墓中。刘孝标广绝交云：绩羊左之徽烈，正谓是也。唐大历六年，颜真卿过墓下，作诗吊之，书于莆塘客馆。大中十一年，宣歙池观察使勤熏，徙其诗于宣州北望楼，仍作文以记之。今俱不存。宋熙宁，太子中允关杞知县事，梦二人告之曰：余羊、左也，为魏伦所苦。出祭文百余篇示杞。既觉，仅能记其一云：千花落兮奠酒空。明日问之邑人，有魏伦者，以钱买羊、左墓木，将伐焉。杞遽止之，乃表墓事。宋胡宗愈相吊诗曰：古有二烈士，羊左哀与桃。结交事游学，心若胶漆牢。远闻楚王贤，待士皆英髦。负笈守燕路，不惮千里劳。行行及梁山，雨雪填岩■〈山上敖下〉。穷途食不继，饿口空嗸嗸。毋为俱死尔，原野涂身膏。我留子独往，命各系所遭。慷慨示一诀，并粮解衣裒。僵坐空穴中，视死轻鸿毛。角哀既仕楚，爵位联热羔。顾怀旧交心，血泣声号咷。王闻义其事，礼葬迁蓬蒿。孤风激颓俗，千古清萧骚。誓为刎头友，名节初相高。一旦成睚■〈目比〉，新勒兵相鏖。斩余泜水上，论功传子敖。较此岂不愧，清议焉能逃。凛凛溧水傍，危坟望江皐。蔚宗宰兹邑，梦暏斯人曹。衣冠甚奇古，晤语开欝陶。时示古祭文，百本皆王褒。其间记一二，花落空奠醪。薄诉魏伦者，相侵意贪饕。诘朝究其详，伦乃邑之豪。墓木各合抱，移欲挥斧刀。移文禁采伐，表识严芟薅。英灵俨如旧，虽久不闻韬。哀我今之人，五交戒所操。 
　　苏秦，洛阳人，与张仪同事鬼谷先生，学纵横之术。周显王三十六年说秦，秦王不用其言。乃去说燕文公曰：燕之所以不犯寇，被甲兵者，以赵之蔽其南也。且秦之攻燕也，战于千里之外；赵之攻燕也，战于百里之内。夫不忧百里之患，而重千里之外，愿大王与赵从亲，天下为一，则燕国必无患矣。文公从之。 
　　吴汉，王莽末以贩马自业，往来燕蓟间，所至皆交名士。 
　　刘虞，三国之间为幽州牧。【（顺天府志引析津志）】 
　　冯道，为幽州参军，不从刘守光之乱，归晋王。 
　　幸稔，为幽州观察使。 
　　李嗣源，晋王遣将兵牧幽州，岳辟为州牧。 
　　曹翰，宋太宗命攻幽州，仍诏督役开河。 
　　曹彬，字国华，真定人。干佑中为成德军平将，归京师世宗帐下，补供奉官，一介不取。宋有天下，迁客省使，累败契丹。统兵伐唐，不血刃而平。太祖降玺书，褒其清介，拜宣南院使，义成军节度使。太宗即位，加同平章事。雍熙三年，诏彬将幽州前军行营兵马水陆之师，与潘美等北伐契丹于固安，破涿州。又破契丹于新城，战于岐沟。【东胜州。】 薨年六十九，封济阳王，谥武惠。 
　　耶律隆运，本汉人，姓韩名德让。性忠厚谨恪，智畧过人。景宗婴疾，后燕与史国政擢授东头供奉，充察院通事，转上京城隍使，超授辽州节度使，改授同知燕京留守。 
　　萧贡，字真卿，咸阳人。博学能文，大定二十三年进士。自泾州观察使官召补省掾。不四、五月，拜监察御史，累迁左司郎中。预备太和律令，所上条画，皆委当上心，兴陵嘉叹曰：汉有萧相国，我有萧贡，刑狱吾不忧矣。迁刑部侍郎，入谢曰：臣愿因是官以广陛下好生之德。上大悦。凡真卿所平反多从之。历大兴府尹，德州防御使，同知大名府事，御史中丞。以户部尚书致仕，年六十六终于家。谥文简，有注史记百卷、公论二十二卷、五姓谱五卷、文集十卷行于世。 
　　李献可，字仲和，辽东人。太师金原郡王石之子。太师，辽末状元。仲和，世宗元妃之弟。大定十年史诏鱼榜进士，历州县入翰苑，累迁户部员外郎，以军贬清水令，石为大兴少尹，迁户部侍郎，终于山东。绍王即位，以元舅之尊，赐特进道国公。 
　　张大节，字信之，五台人。天眷中进士，与兴陵有藩邸之旧。任横海军节度使，咸平大兴尹，吏部尚书。明昌初，告老，特授雁门节钺。如士类沧州徐韪、大原王泽、大兴吕造，经其指授，卒成大名士。 
　　胥鼎，字和之，代州繁畤人。父持国，大定中为太子司藏，有功母后家。章宗即位，拜尚书右丞。大定二十八年进士。至宁初，都城受兵，由户部尚书参知政事。宣宗即位，授大定军节度使，不赴。改判大兴。贞佑二年，拜尚书右丞。四年，枢密使权右丞相。五年二月朝京师，进平章政事。封莘国公。明年，以温国公致政，封英公，以病薨。 
　　张万公，字良辅，东阿人。正隆三年进士，任长山令。有惠政，入为有司员外。明昌初，累迁御史中丞。以言忤旨，除彰德军节度使，召为大兴府尹，拜参知政事。以母老乞归养，出判东平、河北、济南。丁内艰，起复为平章政事。封寿国公。为相知大体，有敦庞耆旧之风。改致仕，眷顾未衰，复起为判济南，安抚山东，便宜行事。未几终。谥文贞，绘像于圣宫。配享章宗庙庭。 
　　李楫，字济川，淄州人。年十六以荫补转运司押递官。时正隆南征，年甫成童，自树立三历酒官，迁忠义校尉。虽在仕，为举子业不少辍。大定十九年，词赋进士及第，换承务郎，调历城主簿，改积石州军判官。抚治有方，民安。迁范阳令，召补尚书省令史。明昌三年，转山东东西路劝农副使。奏对称旨，授中都路转运副使。五年授沁州刺史，兼知军事。欲赴，母太夫人张氏无疾而逝，哀感过甚，殆无以自存，食饮淡泊。及葬，已逾月，柴毁骨立，用是得疾而没，春秋五十五。 
　　王翛然，范阳人。皇统二年进士。资禀鲠峭，甫入仕，即以才干称。大定中，皇子曹王尹大兴，翛然为少，与王移镇北门，复以同尹从之。 
　　周德卿，名昂，真定人。年二十一擢第。释褐南和簿、有异政，迁良乡令，入拜监察御史。官累迁，后历台省，为人所挤，竟坐诗得罪，谪东海上。十数年，始入翰林，言事愈切。出佐三司，非所好，从宫室承裕军。承裕失利，跳走上谷，欲径归，德卿独不可。城陷，与其从子嗣明同死于难。德卿尝曰：学不至于邵康节、程伊川，非儒者也。其说类此极多，而天不假年，惜哉！ 
　　王希异，名启，大兴人。正隆二年进士。累迁户部员外郎，通判刺史。用宰相张万公荐，擢右司郎中。章宗即位，不一岁，迁工部侍郎。即以河北、河南路提刑使拜吏部尚书。使宋还，出为绛阳军节度使。致仕，还乡里，与左丞董公、参政马公、宣徽卢公、尚书郭公仰敬，同为九老会。年七十九卒。子师扬仲雄，南渡后隐居嵩阳。时年已六十余，经传子史，皆手自抄之，如健举子结夏课焉。希颜雷公说仲雄在太学时，同舍郎号为闭户先生，其谨厚家法如此。孙，造，字成甫。才德富甚，倜傥有大志，今居东平。 
　　庞铸，字才卿，大兴人。家世贵显。明昌五年进士。风采炯然，才德皎皎，为名流所推，时辈所仰羡焉。字画甚有蕴藉。仕至京兆运使卒。自号默翁。文集有二十卷行于世。 
　　吕子羽，字唐卿，大兴人。大定末进士。仕至陈州防御使。元光末，为酷吏所诬，以乏军需系狱。比赦至，唐卿自缢死。朝臣有辩其冤者，诏优复其官。雷希颜作制词曰：毁誉之来，在仁贤有所不免；是非之论，至久远而乃分。人谓唐卿于此语为无媿。屏山故人外传曰：吕氏自开国以来，父子昆弟，凡中第者六人。以六桂名其堂。弟真干，字周卿，尤自刻苦，酷嗜文书，着碣石志诏数十万言，皆近代以来事迹。幽显、谲恠、诙谐、嘲评，无所不有。在史馆论正统，独异众人。谓国家正当承大辽，忤章庙旨，谪西京运幕，量移北京。致仕，自号虎谷道人。晚年感疾，又号吕跛子。自作传以见志，闲闲公亦以谓笃志君子也。弟士安，字晋卿。士云字祥卿。子鉴，字德昭，皆名士。赵伯成，字子文，宛平人。明昌五年经义、词赋两科进士。博通书传，有真积之力。性沉静，言必中理。从在太学日，人以赵骨鲠目之。果迁侍御史，拜中丞，陕西西路转运使，静难军节度使。哀宗即位，召为吏部尚书。坐为谤所中，罢官，卒于嵩山中。潞人宋文之说，子文临终至甚明了。 
　　卢元，字子达，宛平人。父启臣，字云叔，第进士，仕宦亦达，自号浭水先生。和赵元发、刘师鲁葛藤诗曰：乳兔生长角，鏕汤结厚冰。木终成假佛，发不碍□□。莫认指为月，须明火是灯。拈花微笑处，只说老胡僧。子达幼而敏慧，年未二十，试于长安，为策论魁。擢第后，又中策魁。明年，章庙设宏词科，命公卿举所知。子达与郭黻庸第，曾俱为名进士，累擢高第。时人以燕山窦氏方之。子安，字希谢，翔仲叔，正大末登科举，世乱不仕。 
　　范中，字极之，大兴人。承安中进士，累官至京西路司农少卿，滑州刺史。好贤乐书，有前辈风流。贞佑中，高琪当国，专以刑威肃物。士大夫被捆摭者，笞辱与奴隶等。医家以酒下地龙散，投以蜡丸，则受杖者失痛觉。此方大行于时。极之有诗云：嚼蜡谁知滋味长，一杯卯酒地龙汤，年来纸价长安贵，不重新诗重药方。时人传以为笑。极之嗜读书，以资于诗，诗以往往可传。壬辰卒于京师，年五十七矣。 
　　李芳，字执刚，大兴人。承安二年进士。历干、坊两州刺史，同知北京都转运使。为人警敏，敬贤下士，欵曲周至。闻人一善，极口称道，士论以此归之。又精于吏事，累以廉耻进秩。正大末致仕，殁于洛阳之难。 
　　赵摅，字子克，宛平人。自号醉全老人。诗有古人句意。如早赴北宫诗曰：苍龙双阙郁层云，湖色粼粼柳色新。绝似江行看清晓，不知身事趁朝人。一时称许者甚众。仕至省台而逝。 
　　韩汝嘉，字公度，宛平人。父昉辽末状元，仕金源，至宰相。尝作武元皇帝圣德神功碑，为作者所称。公度皇统二年进士，累迁真定运使。坐公事，迁青州防御使，召为翰林侍讲学士。 
　　崔遵，字怀祖，幽州人。父建昌，字曼卿，大定二十五年进士，仕至同知武安军，同知节度使司事。怀祖少失母，事继母孝。与人交有始终，持重少语，未尝言及人短长。少日在太学，有赋声。南渡后不就举选，居崧山。日课童，治生理亦粗及。前辈如赵礼部仲文，张左丞信甫、冯亳州叔猷，咸为怀祖丈人行，皆与之诗酒相往来。怀祖喜宾客，有蕴藉，从容文雅，使人久与处而不厌也。尝有宿少林一诗，云：青山亦有十年旧，小雪又有三日留。其它往往称是。 
　　王枢，字子慎，良乡人。辽日登科，任国朝直史馆。尤健于诗，如三河道中云：十载归来到故山，山光依旧白云闲。不须更读元通偈，始信人间是梦间。人多称诵之。仕至翰林学士，出为成德军节度使，没于贞佑之变。 
　　郭歧，字子高，大兴人。父元弼，辽尚书省译史，迁仪鸾局副。兴陵朝，诏举内外官无过犯者，宰相以仪鸾姓名对。且荐其清慎，有干局。特旨进阶五品，授辽东转运副使。子高，大定十九年进士，释褐蓟州判官。车驾东狩，万姓纵观。上亲问蓟州孰为好官，父老合辞以军事判官对。问之他，所对如前，上为擢朝宫，以避亲，换宛平令，迁监察御史、户部尚书员外郎。历解、深、单三州刺史，终大名等路按察副使。 
　　郭峤，字子崇，大兴人。大父愿成，辽朝进擢第，由左班殿直，仕至侍御史。父元弼，金迁仪鸾局副，仕至辽东转运副使。兄岐，大定十九年进士，仕至大名等路按察副使。子崇，早习举业，知诗文度律，以父任试补尚书，吏部掾属。终更调禹城、南宫二县丞，再调沂州防御判官，以廉能升兼费县令。资禀孝友，临政仁恕笃诚，不事表暴。既久，吏民安之，欢然有父母之爱，使者复以廉干闻。贞佑之乱，河朔郡邑在所陷没，费亦受兵，公能以计自脱，家口四十余逃难解散，无复归顾之望。兵退，县治复立。不旬日，农民护送，家族皆获完聚。下逮狗、马，一无所失。同官诸人均被杀掠，有不遗噍类者。识者谓，子崇之仁政验于此矣。子崇春秋高，无复宦情。长子令永宁路，西山佳胜，衣冠之士多寓于此。与公贾吏部损之，赵颁之。 
　　刘文学元鼎，李泽州温甫，刘内翰光甫，名流陈寿卿、薛曼卿、申伯胜、和献之诸人，徜徉泉石间，日有诗酒之乐。大兴元年七十有六，先洛阳陷一日，以病卒于寓舍，官至怀远大将军上骑都尉汾阳郡开国伯，食邑七百户。 
　　郭嗣祖，字奉先，大兴人。有志节，慕荆轲、聂政之为人，三十岁即续出大学，诸人高其行义。 
　　刘伯熙，字善甫。【（顺天府志引析津志）】 

　　●名宦 

　　宅朔方曰幽都，幽都，山名也。都者，京也。禹贡九州岛之首，冀州是也。世祖皇帝混一华夏，定鼎于兹。自今宋亡后，迨且百年，故家遗民而入国朝，仕为美官，树勋业，贻厥子孙者，班班可见。盖由天地英爽之气赋于人，而辅翼元化。是以教化之所被，炳焕垂远者，岂可不纪述，以诏方来。乃作名宦志。 
　　赵汲古，汲古，自号也。名亨，字吉甫。父仕金朝，官至燕京留守掌判，迄今有呼赵留判。家居城南周桥之西，即祖第也。有园名种德。一时翰苑元老，咸有诗题咏。有斋曰汲古，盖先生隐居之读书处也。有三世孙曰由忠，尝仕三河尹。 
　　王百一，自号慎独老人，名鹗，世居大名之东明。仕金至翰林学士应奉。至元朝，定宗闻其贤，而召之至，乃授资德大夫，翰林学士。元朝有翰林国史院，公为开府也。有孙，见居清夷门。【（有墓志，见艺文类门，自刻百一帖是也。）】 
　　杨朝匚炎舛，世皇特旨书大明殿碑与翰林院碑，余皆李雪庵所书。居城南，即采亭之父也。赵江汉，名复，字仁甫。北方经学自公始，有文集行于世。【（燕间见艺文类。）】 
　　赵禹卿，先世宋之汴梁人，靖康之乱始徙于燕。禹卿名鼎，奉宣命荫父职，为员外郎。升断事府参谋。于城东村有别墅，构亭曰瓠瓜，故人称曰赵参谋瓠瓜亭。有王鹗记文，王盘叙文。一时大老之什，咸赞德云。 
　　郭彦高，首举元遗山于本朝参政。 
　　杨采亭，玉田人，号慵斋，字春卿。中统建元之初，辟卫辉劝农抚使，道不行，谢去。至元四年起兴文署丞校雠。得疾，卒于家，年六十四。先生仕我朝，官至奉训大夫，集贤待制，终于蓟州知州。子名述祖，字孝达，号泾溪。循理博学，能诗，今居蓟州。 
　　宋子玉，居周桥之西，是其故居，与种园主赵慎独为邻。亦有田园，甚幽邃。蓟州杨庸斋有诗题咏之。号海印居士。 
　　王子端，名华，金朝字学称第一。王澹游，名万庆，华之侄。 
　　杨西庵，名果，字正卿。于本朝至元七年，为参知政事。王鹿庵为墓志，商左山书。 
　　高佥省，字逢辰，时与龙门中书。当国肇兴之际，辅翼助赞，深有力焉。有孙，尝任飞狐主簿。居白马神堂之后。 
　　刘便宜，名仲禄。其先马邑人，天兵南下，建策于上，因而获宠用。有孙，为名宦，有祠。在白马神祠之东，有公之故宅也。 
　　韩云卿，号渔庄，又号损斋，由都省掾仕至平章政事。乃祖题其诗曰：一钓西风渭水滨，一辞东汉富江春，大贤出处吾何敢，不作仕途侥幸人。又：湖海谁能量浅深，名虽廊庙迹山林，鹤书惊破渔庄梦，白石清泉识此心。 
　　高正卿，国朝至元七年，由中书省掾仕至宣尉使。子文本。 
　　刘仲简，字居敬，大兴人。师于王澹游，曾寄诗云：别后轻肥入仕途，云无过雁水无鱼，英雄不在一夫剑，富贵虽勤万卷书。私事岂妨公事毕，交情莫学世情疏，寒窗已下陈蕃榻，文斾何时至敝庐。 
　　史秉直，武清人。当国朝草创之时，集议出仕。今为真定人，仕宦者甚多。天倪、天安、天泽、杜格者，皆子孙也。 
　　关一斋，字汉卿，燕人。生而倜傥，博学能文。滑稽多智，蕴藉风流，为一时之冠。是时文翰晦盲，不能独振，淹于辞章者久矣。 
　　刘正臣，名贞，仕至翰林学士。有子名肃，承荫累官至中顺大夫，广平路总管府同知，卒于任。无子，有侄景初，见居燕。 
　　粘合中书，有名合达者，仕至荣禄大夫。金亡归我朝。我朝以前金故宦之子孙，而累朝宠任之，以迄于今。有坟在卿园东。 
　　耶律中书令，讳楚材，字晋卿，辽东丹王九世孙，前金丞相文献公耶律履之子。公有祠在南城阁东北。 
　　耶律柳溪、耶律希逸，仕至总管。系七夫人家，仕至御史中丞。号柳溪。 
　　单徒公履，至元二年拜尚书。 
　　申屠大用，吏部尚书，士常夹谷之系。 
　　羊舌吉甫，先世泰安人，贞佑之乱，避兵至燕。居崇智门。 
　　姚雪斋，字公茂，名枢。仕至翰林大学士。 
　　姜静渊，时人以处士称。孙仕国朝，官监纳。重孙大川，居燕。 
　　卢安，耶律中书荐为翰林编修。 
　　邸西严，有孙，见居潭水院东。 
　　程雪楼，西颖川人，讳文海，字鉅夫。入国朝作质，仕至平章。 
　　韩御史，先世禹城人，因乱及此，城南风台为之别墅。诸老有诗。 
　　刘详议，有孙贞，居城南。 
　　廉访使闲斋崔瑄。 
　　赵子明，有孙，见居敬客坊。 
　　中书参政可与张斯立。 
　　韩曜卿，仕至尚书。子思忠，为益州尹。 
　　韩秋堂，仲晦之子。孙子叔，见居京中。 
　　宋仲杰，诸色府总管。 
　　吏部尚书如圃梁曾。 
　　牛雪轩，无子，有女，适高总管。 
　　礼部尚书梦符张孔孙。 
　　刘清甫，有孙，居燕之敬客坊。 
　　行省左丞中斋杨镇。 
　　刘廷玉，有孙三人，居燕中，与上同作总管。 
　　刘嗣宗，名胤，平江路总管。 
　　平章政事子有张九思。 
　　贾孝祖，字子敬，燕织染总管。 
　　吏部尚书刘好礼。 
　　张寿月，名琪，字廷玉。寿月自号。以八月望日降，故号寿月。有子文礼，承公荫至内黄尉兵部职官令史。卒无子。居阳春门内。 
　　郑安卿，燕人。仕御史。少先祖廿岁，为忘年交，爱其才德也。先祖诗曰：十年书剑苦穷途，一日高阳说酒徒。桃户晓风歌白雪，糟床春雨滴红珠。兴来休负花前约，醉后从交月下扶。欲挽天池浇宿渴，青旗门外唤人沽。【（此乃梁九思集，故云先祖者，皆九思称其上世也。）】 
　　张仲和，燕之孝义者。昆仲八人，五世不异居。事亲至孝。家有柏溪亭，范阳卢疏斋作亭记，时彦等咸有赞咏。先祖如园有诗：桃李东城酒一杯，转头红雨扫莓苔。麻衣醉卧溪亭月，不管东风来不来。 
　　梁暗都，本汉人梁斗南之孙。奉国朝旨，学西域法，因名是。授平章。有孙，见仕，居北城。南城有故宅，在阁西南针条巷内。 
　　池水安先生，隐者也。世居燕之池水里，今为清夷关，即此地。有子伯康，读书不替父风，盖诗礼名家也。 
　　刘仲明，有别墅在新都文明之南。商左山匾曰：野春。一时大老咸有题跋。仲明排序十二，今此城有刘十二角头是也。 
　　焦景山，字义甫。其先林【原本缺。】 徙于燕六百五十年。读书作诗，有古人句法，甚类陶意味，父明于纵横，云仙有台，乃先生之父所传。无子。 
　　李忠宣公，名德辉，字仲实，通州潞县人。幼仕世祖潜邸。中统元年，授燕京宣抚使，历山西宣慰使，太原路总管。至元五年，召为右三部尚书。八年拜北京行省参政。十一年迁安西王相。明年，以王相抚蜀，又明年，拜西川枢密副使。十七年，拜安西行省左丞。命下而薨，年六十二。赠光禄大夫、中书右丞。子颇，嘉议大夫、安西路总管。有子，居通州。 
　　刘仲和，名致，乃五代刘仁恭之云礽也。有侄继先，由中书掾授嘉兴路推官，升单州知州。兄允道，见居燕中。 
　　李霁峰，燕人，首作大都赋。 
　　王兰轩，名旭，字景初，东平人。作黄金台赋。 
　　宋诚甫，讳本，世为燕人，住为美坊。至元二十年，父为杭州录事判官，不受，句读于杭何石崖。大德三年随父江陵，传性命义理之学于慎独先生王奎文昌父，后以补江陵传学，为宪使郝采麟文征所知，将擢为掾，会父卒，不果。延佑三年，西台中丞张文忠公希孟荐之省，不果。是时英宗即位，大都乡试。至正元年，廷对为第一，赐进士及第，授承务郎，翰林修撰，知诰，兼国史院编修官。泰定元年，拜监察御史。二年，转中书左司都事官，奉政大夫。天历元年，升吏部侍郎，官中宪。明年，改礼部侍郎，官中议。不旬日，又拜艺文大监，兼检校书籍事。三年，改元至顺，进奎章阁学士院供奉学士，官亚中。二年，奏为河东山西廉访副使，中大夫，改礼部尚书。元统改元，拜陕西行台治书侍御史，以疾未赴。复以为奎章阁学士院承旨，仍兼经筵。二年夏，改集贤直学士、太中大夫经筵官，兼国子祭酒。是年十二月二十五日卒，年五十四岁。坟在宛平县。 
　　高显卿，名兴，蓟州人。至元十二年，从忠武王伐宋，以功最，授怀远大将军。后扬历中外，为显官。大德八年，授枢密副使，十年，河南平章，官荣禄。皇庆二年薨，赠梁国武定公太师上柱国。子德基，贵显。【（已上故家多系有就外传之时，屡尝窃听父师所言，燕籍居之户百四十家。向时亦尝过其家，虽不能全言，三十年后，或仕宦于外，或贫乏不能存，物故者甚多。姑识此。）】 
　　陈宁道居士，字时可。 
　　魏秀玉，字邦彦。 
　　李御史，自称浩然逸老。 
　　吴定庵，夕章，字德明。 
　　冯景山，不仕，教授乡里。 
　　赵景温。 
　　抑庵宋渤。 
　　梁平叔子，名秉秀。孙为名宦。 
　　集贤学士正平周砥。 
　　翰林学士子静阎复。 
　　东轩徐世隆。 
　　幸轩李盘。 
　　野斋李盘。 
　　秋涧王恽。 
　　紫微王之纲。 
　　豫章程文海雪楼。 
　　翰林承旨鹿庵王盘。 
　　野庄董文用。 
　　应奉汲郡李穉实。 
　　昭文馆学士雪庵溥光。 
　　御史中丞西溪王博文。 
　　太子宾客弘道宋道。 
　　中书参政容斋徐琰。 
　　淛西察使胡紫山祗遹。 
　　中书左丞性斋马绍。 
　　制碑铭蓟国贞愍公。【（不花欧阳玄文。）】 巙巙书。代国忠遂公。【（斡赤王构文。）】 秦国忠穆公。【（斡脱赤元明善文，子昂书。）】 蓟国安穆公。【（曷刺元明善文，郭贯篆书额，刘赓书丹。）】 酸斋文靖公。【（欧阳玄文。）】 
　　董□，恩州人，名□，字□□。为羊市牙侩。颇游侠好义，士人多折节与之交。仁宗建储，士论未平，董排云上仁宗书，大忤上意，收付刑官，已而不加罪。至正间，危公为御史，疏白其心。上命作传，颁付史馆。 
　　吴清，字伯澄，朔州人。由国子助教，有万言策行于世。【（有碑，见艺文。）】 
　　伯颜，字道，蒙古氏，开州人。心传正学，素有名望。本朝召为翰林待制，修辽、金、宋三史。还，又召为江西佥事。还，再三召，不起。至正十九年，遇兵不屈而死。从学者甚众。有语录。 
　　梁贡父，即天赐夫人之后，天京人。以儒业仕至银青荣禄大夫，平章政事。名曾，号如圃，又静胜翁。能诗文。【（见艺文类。）】 
　　王秋涧，名恽。翰林学士承旨，作义侠行。【（见艺文类。）】 
　　赵闲闲，述御史箴。 
　　阎静轩，名复，仕至翰林学士。 
　　刘唯斋，名赓。 
　　张易平章，字仲一。 
　　宋渤，元贞二年集贤学士，字齐彦。 
　　魏青崖中丞，名初，字太初。 
　　焦景山，字义甫。 
　　陈刚中，安南副使，名孚。 
　　陈畸亭参议。 
　　阚彦举。 
　　马定斋。 
　　刘无党。 
　　杨陶然。【东平人】 
　　刘京父，浑源人，名祁。 
　　李源道，字仲渊。 
　　张子素，号梦山。 
　　梁抑庵。 
　　刘时斋。 
　　杜止轩，字善夫。 
　　陈勿斋。 
　　徐景山。 
　　张玉岩。 
　　张抑庵，字遂初。 
　　张二。 
　　史匚炎舛元。 
　　冀天锡。 
　　吴德明。 
　　李克敬。 
　　梁叔能同知。 
　　梁柏庵提举。 
　　何聪山平章。 
　　韩成乐祭酒。 
　　梁彦中宣慰。 
　　金景磾学士。 
　　王章甫郎中。 
　　王博文中丞，字子勉。 
　　姜文卿中丞。 
　　雷若斋，名膺。 
　　陈天佑，名佑、字庆甫，赵州晋宁人，起家穆王府尚书。是时国家诸事草创，官无定名，职无定分故也。后仕至中奉大夫，浙东道宣慰使。【见艺文。】 号节斋。缑山亲兄弟，与苦斋内戚。 
　　陈天祥，号缑山。劾桑哥，用卢世荣。【见艺文。】 
　　杨宋道，号素庵。 
　　陈庆甫提刑。 
　　李野斋、名谦。翰林学士承旨。制撰安童丞相神道碑。御赐墨一笏，刻镂云龙，仍填以金。其墨谢质上，重一斤。上有铭，为墨之冠。 
　　曹通甫【（谥文贞公。）】 
　　白寓斋，金名士。 
　　李嘉卢龙。 
　　刘可斋，名逊。 
　　王鹿庵。【（有文集。李野斋作墓志。）】 
　　刘鹏举总管。 
　　孟德卿，名祺。 
　　张希孟中丞，名养浩。 
　　李道复平章，号秋谷，名孟。有御赐画像赞。子伯贞，右丞。 
　　李天辅御史。 
　　胡祗遹，字绍闻，号紫山。 
　　王构，至元十五年翰林学士，字肯堂，号瓠山。 
　　孟攀鳞，至元七年翰林待制。 
　　李庭直，中统甲子春，作兴贞观记。 
　　叶李，宋景定甲子补太学持正斋生员。入国朝，仕至平章。欧阳元功文集内叙其本末。【（见艺文类。）】 
　　王德涧，大德三年翰林直学士。 
　　王之继，至元三十年学士。 
　　郭贯，字西野，作篆书为本朝冠。集贤学士。 
　　高西汉，名鸣。 
　　吕元卿。 
　　陈颐山，集贤大学士。 
　　李鉴。 
　　李敬斋，字仁卿，名冶。 
　　李鹤，字用章。 
　　窦向叔。 
　　姚云。 
　　张畴斋。 
　　李两山。 
　　张野夫治书。 
　　李自牧，名巨源。 
　　郑春谷，仕为翰林应奉。仁宗立英庙为储，尝抗疏，以先皇帝舍嫡传弟，今宜以先皇之心为心，意在立明考，不报，去官。【（江西人。）】 
　　赵文敏公，名孟俯，字子昂，号松雪道人。【（见艺文类。）】 
　　龙鳞州，字仁夫，庐陵人。 
　　姚牧庵，名燧，翰林学士承旨。 
　　吴草庐，名澄，字幼清，翰林学士，谥文正公。居抚州崇仁县崇仁乡。 
　　虞伯生，雍国公裔，名集，号邵庵。汲井斋子，川人。仕至中奉大夫，翰林侍讲学士。 
　　居抚州崇仁县。谥文靖公。 
　　孛朮鲁子翚，名翀。仕至翰林学士。居南阳。 
　　王继学，名士熙，东平人，参政。 
　　赵子敬，名世延，平章，凉国公。 
　　刘致，字时中，湘人。 
　　吕仲实左丞。 
　　黄缙卿，婺州人。翰林学士，名溍。 
　　欧阳玄，字符功，号圭斋。荣禄大夫，翰林丞旨。又号平心老人。 
　　揭曼硕，名溪斯，豫章丰城人。翰林学士，谥文安公。 
　　袁伯常，名桷。 
　　姚南桤，名櫈孙。 
　　杨仲弘，名载。 
　　范德机。 
　　张起岩，字梦臣。 
　　黄清老，字子肃。 
　　龚子敬。 
　　白廷玉，名珽，字湛园。 
　　滕玉霄，名斌。 
　　宋梅洞。 
　　苏伯修，名天爵。 
　　李伯贞。 
　　元明善，字复初。【（有清河文集。）】 
　　成遵，字彛叔，左丞。 
　　赵本。 
　　马舜卿，名肩龙，以字行，宛平人。先世辽大族，有知兴中府者，故又号兴中马氏。祖大中，国初登科，节度全、锦两州。父成谊，字宜之。张楫榜登科，京兆路统军司判官。舜卿少在太学，亦有赋声。宣宗初，人有告宗室从坦杀人。从坦子履道，一时贤将帅，处嫌疑之地，人以为必死而不敢言其冤。舜卿以太学生上书，大略谓：从坦有将相才，方今人物无有出其右者。臣一介书生，无用于世，愿代从坦死，留为天子将兵。书奏。诏问：汝与从坦交分厚耶？舜卿曰：臣知有从坦，而从坦未识臣。从坦冤，人不敢言，臣以死保之。宣宗感悟，赦从坦。授舜卿东平录事委行台试验，宰相侯莘与之语，不契，留数月罢归。将渡河，与排官纷竞，箧中搜得军马粮料名数及利害事，因疑其奸人之侦伺者，系归德狱根勘。适从坦至，命出之。 
　　正大四年冬，薄游凤翔。德顺州将申爱以书召舜卿，舜卿欲往。凤翔总管以敌兵势盛张，吾城可恃，德顺不可守，劝勿往。舜卿曰：申爱生平未尝识我，一见为知己，我知德顺不可守，我往必死。然以知己故，不得不死也。乃举行橐付族父明德为死别，冒险而去。既至，不数日受围。城中义兵七、八千而已，州将假舜卿凤翔总管府判官，守御一一委之。凡受攻百日，食尽乃陷，军中募生致之，不知所终，时年五十三。诏赠太师，配食褒忠庙。舜卿少时，过襄垣题酒家一诗，词气豪放，时辈少有及者。又如云：玉鞭再过长安道，人面依前似花好。殷勤劝我梨花春，要看尊前玉山倒。舜卿诗句类此者多。【（顺天府志引析津志。）】 
　　太师鲁国忠武王，名木华黎，扎剌儿氏。以戚里从讨漠北诸郡，有功。岁丙寅，拜左万户。进兵讨金。丁丑封太师国王都行省承制行事。癸未薨，年五十四。 
　　王生于阿难水之东，生时白气充帐，有神巫见而异之曰：此非常儿也。及长，身长七尺，虎形虬须，黑面。多谋畧，雄勇冠一时。与博尔朮、博尔忽、赤老温，俱以忠勇佐太祖。时号为掇里班曲律，犹言四杰也。【（太常元公撰。）】 太祖军常失利，会天大雪，失牙帐所在，卧草泽中。王与博尔朮，湿毡蔽之，自暮及晓，竟不移足。是岁丙寅，太祖即皇帝位。是岁开禧二年，金太和六年也。 
　　癸未春三月，王至闻喜县，疾笃。召弟带孙谓之曰：我为国家助成大业，事干戈垂四十年，东征西讨，无复遗恨。所恨者，汴京未下耳。汝等勉之。言讫薨。【（出世家。）】 丞相东平章宪王，名安童，太师忠武王四世孙。至元二年，由宿卫官拜中书左丞相。十二年从皇子行边，二十一年还朝，复拜中书右丞相。二十六年罢相。三十年薨，年四十九。 
　　世祖皇帝追录元勋，召入宿卫官，置位在百僚上。时太夫人帖木伦，以椒房之故，尝入宫中。一日，上从容问及公，夫人对曰：安童年虽幼，公辅器也。上曰：何以知其然？夫人曰：每朝退与前辈老成人语，未尝一亲年少轻浮子，是以知之。上默然。【（出世家。）】 二十五年见天下大务，一入尚书省，屡上中书印，不许。明年罢相，上掌环卫。【（勋德碑。）】 三十年正月十九日，以疾薨于京师乐安里第。既殡，树介者三月，上震悼曰：人言丞相病，朕固不信，今果丧我贤弼。诏大臣监护丧事。 
　　公生十八登庸，在朝位前后二十年。视事之初，励精图治。除前日苛政，待以宽平。抑奢淫，薄税敛。举贤任能，常若不及。如丞相史天泽、左丞许衡、姚枢、参政商挺，皆引置左右，同辅庶政。由是至元之初，朝廷无事，物日以繁息，仓廪之积，盈衍于外，海内翕然，号为极治。天子嘉之，尝曰：安童在，朕得高枕而卧，无所事矣。【（世家。）】 
　　丞相淮安忠武王，名伯颜，八邻氏。其父从宗王居西域。至元初，王奉使于朝，遂拜中书左丞相。七年改同知枢密院事。十一年复拜中书左丞相。总兵伐宋。十二年秋入觐，拜右丞相。明年春，宋亡。第功增食邑六千户，复同知枢密院事。二十六年进知枢密院事。三十一年知太傅，录军国重事。是岁薨，年五十九。至大四年，敕建庙于临安。 
　　至元初年，王奉使，世祖见其貌伟，听其言励，曰：非诸侯王臣也。其留事朕。遣介还报。建谋发令，才恒出廷臣上，由是愈贤之。敕中书右丞相安童女弟，昭睿顺皇后之姊之女。王若曰：为伯颜妇，不惭尔氏矣。拜光禄大夫，中书左丞相。一时君相庆明，朝野晏清，号为极治。【（清河元公撰勋德碑。）】 十一年复拜右丞相，总襄阳兵伐宋。上曰：曹彬不嗜杀人，一举而定江南。汝其体朕心，毋使吾赤子横罹锋刃。王受命，驰至襄阳，诸军纂严，禡师启行。薄郢州，漂水溢涂，人病于涉。王曰：吾且飞渡大江，而惮此潢潦耶！度使一骑前导，诸军毕济。【（勋德碑。）】 阿朮公使左丞阿里海牙来，期渡江，不答。明日又来，又不答。阿朮自来，王曰：此大事也，主上委吾二人，余可知吾实乎？潜刻期而去。将自沙芜口入江，宋制置使夏贵将精兵守之。乃阳言明日围汉阳，夏贵来援，我遣奇兵袭夺沙芜口，大兵咸会江北岸。宋战舰属江中，余三十里，我以白鹞千艘，争阳逻堡。夏贵分兵扼战，命阿朮公挽舟逆上，载死士三千夜渡。是年十二月也。明旦，王战夏贵，江上兵夺阳逻堡，逸夏贵，诸将请曰：贵大将而逸之，可乎？王曰：阳逻之捷，吾将遣使前告宋人，而贵走，代吾使也，贵今来矣。未几，果以庐州归。【（勋德碑。）】 师既渡江，将佐咸贺。王曰：天子威灵，阿朮武勇，将校用命，吾何力焉！王师陈鄂城下，时汉阳将战，焚其蒙冲，火照城中。明日鄂人及汉阳人皆下。留阿里海涯守之，规取荆湖。王与阿朮等，东兵兴国、蕲黄、南康、江州，望旗辄靡。殿帅范文虎以安庆，张都统以池州来。【（勋德碑。）】 二月，都督贾似道将师十万，陈丁家洲。我士贾勇索战，军容甚盛。似道闻皷声先遁，其师遂溃。获都督府符印，斩贼无算。太平、宁国、建康、无为、镇巢皆送筦钥请城主。行省驻建康，时江东大疫，居民乏食，乃开仓赈饥，发医起病，人大喜曰：此王者之师也。四月献宋主赵显、谢后、全后于上都。上御大安殿，降封显瀛国公，遣大臣告成功于太庙。上劳王，王曰：奉陛下成算，阿朮効力，臣何有功能！诏以陵州、藤州增食户为六千。四月成宗即位于上都大安殿。时亲王有违言，王陈祖宗宝训，述所立成宗之意，辞色俱厉。诸王股栗，趋殿下拜。五月加太傅，录军国重事，依前知枢密院事。 
　　天以正统命帝元，太祖皇帝奋起朔方，博尔朮、木华黎、博尔忽、赤老温四杰辅之。灭克烈、灭乃蛮、灭夏、灭金，乃有天下三分之二。宋承中华之运，西距蜀楚，东际吴越，尽有荆扬益三州之野。世祖皇帝绍运抚图，肆容大略，发兵二十万，授丞相伯颜，不三年而灭宋。圣文神武，固劳造化，隽功伟烈，寔由折冲。四杰开之于其前，一相扩之于其后。国家接五帝三王之绪，保无疆历服至于亿万维年。而功臣生分爵国，死配朝廷有以也夫。【（勋德碑。）】 
　　丞相河南武定王，名阿朮，兀良合氏。初，从父都帅公征西南夷，有功。中统三年拜征南都元帅，将兵伐宋。至元六年加同平章事。十一年春入觐，拜平章政事。十二年留守扬州，拜中书左丞相。十三年秋，两淮平，还朝，第功加食邑二千户。二十四年薨，年五十四。 
　　公沈几有智谋，临阵对敌，英毅果决，气盖万人。癸丑岁，从父都元帅征西南夷，率精兵为候骑，所向摧陷，莫敢撄其锋。至平大理，收诸部，降交趾，践宋境，无不在焉。其破水寨，掀阐城，夺战舰于马湖，舟指可鞠，索盗马于山堞，贼将生擒。而又鏖战三湘，褰旗五陈，是皆树立之俊伟者也。尝蒙宪宗赏谕：有阿朮未有名位，挺身奉国。特 


　　- 168 - 

　　赐黄金三百两，以勉将来。其降大任于公，兆开于先者，诚不偶然也。六年七月，大霖雨，汉水溢，宋将夏贵、范文虎，相继以兵来争。又遣兵出没东岸林谷间。公按观兵势，谓诸将曰：此虚形，不可与战。宜整舟师，以备征。众从之。明日，南船果趣新堡，大破之，杀、溺、生擒者五千，获战舰百余艘。于是治战舰，教水军，筑圜城，以逼襄阳。文虎率舟师来救，某知府以百舰泊百丈山掣肘城役，皆邀击于灌滩，败走之。裨将矮张，以军袄百舫跃入襄州。寻乘轮船，顺流东走。公与都帅刘整分舣战舰以待，然薪照江两岸如昼。公追战至匮门关，擒张，余众尽殪。【（庙碑。）】 九年三月，破樊城外郛，重围逼之。襄、樊两城，汉水出其间，宋人植木江中，镇以铁絙，中造浮梁，樊恃此为固。我以机锯断木、斧絙、燔其桥。襄援既绝，公率猛士攻而拔之，襄守将吕文焕惧而出降。十二年正月，黄、蕲、江州降。公率舟师趋安庆，范文虎出降。继下池州，贾似道统兵扼芜湖，遣宋京来请和。二月，似道师次丁家洲，公与丞相议之曰：且和议未定间，昨我船出，己乱射，又执我逻骑四人。宋人无信，惟当进之以兵。若避似道不击，恐已降州郡，今夏难守。若欲实和，俟渠自来。遂与前锋孙虎臣对阵。夏贵以战舰二千五百艘横亘江中，似道将后军殿。时我已令诸将，顺江两岸树炮，击其中坚。南军陈动，趣我船急进。公挺身登舰，手拕衡船，雷皷大震，喊声动天地。我师掠彼舟，大呼曰：宋人败矣！似道仓皇失措，舳舻簸荡，乍分乍合。公以小旗麾将校，率轻锐横击深入，宋军大败，即回棹前走。丞相以步骑夹岸掎之，追犇百五十里，杀、溺死者，蔽江而下。获战舰二百余艘，都督府图籍、印符，悉为我有。军资器仗狼籍不胜计。是日，似道以轻舸东走扬州；夏贵走庐州。朝廷以宋重兵皆驻江都、临安，倚之为重。四月，命公围守扬州。公次真州，与南舟战朱金沙，歼其千人，获盬艘三千艘。既抵维扬，视扬子桥河路，漕真粟，以助扬乏。即树栅，以断其饷道。宋都统姜才，领马步二万来争，期于必取。南军夹河为阵，公麾骑士踰河直斫姜才阵，所将多亡命叛降。余皆淮卒劲勇，养锐日久，战数合，坚不能却。我佯北，才军果逐之。我奋而回戈，万矢雨集，彼不能进，骑先遁去。我随以铁骑蹂之，追奔斩截万千余级。 
　　两淮镇将张世杰、孙虎臣，以兵万艘驻焦山东。七月，公登石公山萆而望之，舳舻连接，旌旗蔽江。公曰：可烧而走也。遂摘抗健善彀者千人，载以巨缆，分两翼夹射。公居中，合势进击。继以火矢着其篷樯，烟焰赫赫，窘无所出。先是，虎臣命前船悉沉铁缆于江，示以必死。至是，欲走不能，前军争赴水死，后军哄走。追至圌山，获白鹞子七百艘。是故淮东诸军不敢出矣。七月，朱焕以扬州降。泰州守将开北门，纳我师，执庭芝等出，继奉命戮扬州市。扬、泰既下，公申严士卒，不得入城，致毫发犯。有武卫军校掠民二马，即斩徇众。其号令肃赏罚信，有古名将风。 
　　九月，两淮悉平。冬，北勤见世祖于大明殿。庭陈宋俘，设大宴贺。因上奏曰：是皆陛下威德所致，臣何与焉！第功行赏，实封泰兴县二千户。二十三年，奉命北伐叛王昔剌木等。明年凯还，继西征至哈剌霍州。以疾薨。 
　　公贵而不有其位，难而克任其责。料敌明，临机果，闻敌所在，忠勇奋发，不俟严辨，跃马挺槊，陷阵深入。故士卒咸服，争出死力。南征北讨，四十年间，大小百五十战，未尝败衂。其追降生擒者，皆释而不问。及处间暇，恂恂似不能言。论者谓公智、信、仁、勇四者兼备，与孙吴合云。【（并庙碑。）】 
　　丞相楚国武定公，名阿里海涯，畏吾氏。幼事潜邸，至元元年，由中书省郎中参议省事，出兼河南行省，转廉访使。五年治兵于汴，复佥行中书省。七年，拜参知政事，兼汉军都元帅。十一年拜中书右丞。宋亡，拜平章政事。十五年拜湖广行省左丞，未行薨，年六十。 
　　公幼聪颖而辩，长躬农耕，喟然曰：大丈夫当立功国家，何至与细民勤本畎亩！释耒去，求读北庭书，一月而尽其师学，甚为舅氏习拉带达剌罕所异。叹曰：儿家门户，其由子大。及从事大将卜邻吉乃，俾其子故中书右丞相呼鲁不花，从受北庭书，又荐其忠谨，得宿卫潜藩。己未，从济江。帝射虎未殪，公舍马徒步，挺矛舂杀之。攻鄂，先众而登，擒一人还，流矢贯喉出项，帝勇之，赐银为两半百。先是，吐蕃有贮甘露宝函石室藏山穴者，凡再使求之，皆为大蛇奇兽所据，莫敢前。最后遣公至，无所见，竟与俱归。【（牧庵撰神道碑。）】 幼主面缚，公入觐贺，始庭拜平章政事。还，移兵靖江，破严关，败马都统于临川，陈、张两总管小客江。谕经略马暨不下，凡攻四十余日而拔。公以靖江远中土，非长沙匹，民性鸷嚣，易叛难服，不重典刑之，广西他州不可言以绥徕。其坑之，市斩暨。传檄下柳、郁林、横、邕、廉、象、浔、藤、梧、贵、昭、融、宾、宜、贺、化、高、容、钦、雷，为州二十；广、肇庆、德、庆、封，为州三十六，以通递舟。承制以万户史格行宣慰司靖江。特磨农士贵，南州牧莫大秀，皆请内属。乃开全之湘水三十六。燧尝读诸君书，善作者不必善成，善始者不必善终，未尝不兴慨叹于武敏。闻用兵端，视南国为奇货，思图形丹青垂誉竹帛于今日，后者如取诸怀。及襄阳下，方戍淮西，功已不出乎己。大师南伐，复分兵淮东，渡江捷闻，一失声而死。岂先福始祸者，诚如道家所忌耶！公皷其军留戍所余不能倍万，名城通都，身至力取，利画海表，图地籍，民半宋疆理。最所下州，荆之南十四，淮西四，湖南九，江之西二，广西二十有一，广东、海南各四，凡五十八。自余洞夷山獠，苛毡被毳，大主小酋，棋错辐裂连数千里，听令者犹不与存。其依日月之末光，张雷霆这余威，以会其成功者，亦一世之雄哉！今列其由省幕戎麾与所受降，登宰相者有二：蒙古带、阿剌韩。平章十二：奥鲁赤、虎突、帖木儿、阿力史格、吕文焕、帖木儿、李庭、李恒、张弘范、刘国杰、程鹏飞、史弼。右丞四：咬突、完颜、那怀、阘出落也讷。左丞四：塔海、唐兀带、刘徐、赵修已。参政十三：贾文备、郑也可、何玮、张鼎、樊楫、朱国宝、张学宾、家带、乌马儿、孛罗合达耳、高达、马应云、从汉龙，都元帅宣慰使总管万夫千夫之长又什伯，是观出其门者众多。又足征公盖推劳人也。【（并出神道碑。）】 
　　太师广平贞宪王，名玉昔，阿儿刺氏，赐号月吕禄那演。初袭父职，为右万户。至元十二年拜御史大夫。二十四年将兵平乃颜，以功加伏傅。二十九年加录军国重事，知枢密院事。三十一年进太师。元贞元年薨，年五十四。 
　　公小字玉昔，迨至贵显，宠以不名，赐号月吕禄那演。【（译云能也。）】 国初，官至简古，置左右万户，位诸将之上首。以公之祖博尔朮居右。公弱岁袭爵，统按台部众，器量宏达，襟度渊深，莫测其际。世祖闻其贤，驿召赴阙，见其风骨庞厚，解御衣银貂以赐。国朝重天官内饍之选，特命公领其事，侍宴内殿，公起行酒。诏诸王妃，皆执妇道。上即位，进秩太师，佩以上方玉带、宝服，还镇北边。元贞元年冬，议边事入朝，两宫锡宴酬酢，尽欢如家人父子。然还镇有期，不幸遘疾，以十一月某日薨。【（并出高唐阎公撰勋德碑。）】 
　　太师淇阳忠武王，名月赤察儿，许慎氏。至元十八年由宿卫官拜宣徽使。三十年拜知枢密院事。明年加太保，录军国重事，枢密院、宣徽使如故。大德四年进太师。至大元年拜和林行省右丞相，封淇阳王。四年朝京师，薨，年六十五。 
　　王性仁厚俭勤，事母备诸孝敬。资貌奇伟，望之如神。世祖雅闻其贤，复悯其父之死事也，年十六召见。容貌端重，奏对详明。上惊喜曰：失列门有子矣！则命领四怯薛者。国制分宿卫供奉之士为四番，番三昼夜。凡上之起居饮食、诸服御之政令，怯薛之长皆总焉。二十七年桑哥既主尚书省，簧皷上听，杀异己者，箝天下口，以刑爵为货而贩之，咸走其门入贵价以买所欲。贵价入则当刑者脱，求爵者贵。不四年，纪纲大紊，人心骇愕。尚书平章政事也速答儿，王之太官属也。潜以其事告王，王奋然奏劾，桑哥伏诛。上曰：月赤察儿伐人奸发其蒙蔽。乃以没入桑哥黄金四百两，白金五千五百两，及水田、水硙、别墅赏其清疆。上诏王曰：公之先佐我祖宗，常为大将，攻城战野，勋烈甚着。公之国元老宣忠底绩，清谧中外。朕昔入继大统，公之谋猷又多。今立和林等处行中书省，以公为右丞相。依前太师录军国重事，特封淇阳王。佩黄金印，宗藩将领实瞻公麾进退，其益懋乃德，悉乃心力，毋替所服。【（并出清河元公撰勋德碑。）】 四年王入朝仁宗于大明殿，眷礼优重。九月六日疾，敕御医诊疗，勿克，三日薨。 
　　枢密句容武毅王，名土土哈，钦察氏。世为钦察国主，国亡，率其种人入宿卫。至元十四年，王将兵北伐，有功，升同知太仆院事，领羣牧司事。二十二年拜枢密副使，钦察亲军都指挥事。大德元年迁同知枢密院事。是岁薨，年六十一。 
　　公钦察人，其先系武平北连川按答罕山部族，后徙西北绝域。有山曰玉理伯里，襟带二河。左曰押赤，右曰也的里，遂定居焉。自号钦察，其地去中国三万余里，夏夜极短，日暂没辄出。川原平衍，草木盛茂。土产宜马，富者马至万计。俗袵金革，勇猛刚烈，风土使然。公之始祖曲年、高祖唆末纳、曾祖亦纳思，世为钦察国王。公为将鸷猛，先期制敌，应变如神。尤善激昂士气，临阵誓师，人百其勇。至若出司阃钺，入赞机枢、忠国大计，知无不言。古之所谓熊罴之士，不二心之臣，于公见之。【（纪绩碑。）】 
　　丞相兴元忠宪王，名完泽，土别燕氏。中统三年，以大臣子选侍东宫，遂拜詹事。至元二十八年尚书省罢，拜中书右丞相，加太傅，录军国重事。居相位十三年。大德七年薨，寿五十八。 
　　中统三年，封皇子为王，领中书省。是为裕宗。诏选王府僚属，闻公之贤，有以应选。久之，署东宫詹事长。入筹帷幄，出掌环卫，小心畏慎，夙夜在公。裕皇甚器重之。一日会燕宗室，指公语众曰：先正有言，为人上者当务亲善远恶。若善人如完泽，岂易得哉？天佑皇元，宗臣硕辅、禀灵河岳者，不为不众。若夫忠荩传家，荐履上台，绩用着于累朝，处中书十有二考，惟公一人。当其四罪咸服，治底雍熙，既彰世祖知人之明；至于运佐重光，元贞载造，偃革以宅，南交睦族，以协万邦，拯灾救患，博施济众，克广圣朝安民之惠，致君唐虞之效，昭然在人耳目矣。【（并出勋德碑。）】 
　　丞相顺德忠献王，名哈剌哈孙，斡罗那氏。至元元年，朝廷录勋臣，后拜宿卫官，袭号答剌罕。二十二年拜大宗正。二十八年，拜湖广行省平章政事。大德二年，拜江浙行省左丞相。是年，入拜中书右丞相。七年拜右丞相。十一年夏，升和林宣慰司为行省，王以太傅行省事。至大元年薨，年五十二。丁未春正月，宸御晚驾，时武宗抚兵居北，王封府库，称疾卧阙下，理机务如故。中闱以奸臣谋，绝北道驿，欲行祔庙礼。王格其事，密记授使间走，踰两驿，始得传驰报武宗。诸怀诈者，数欲害王，王不为动，内外栗栗，视王以安。会仁宗擒灭其党，发使迎武宗。四月，仁宗及皇太后如上都，王继往。五月，武宗即位，加太保录军国重事。【（已上并勋德碑。）】 
　　平章鲁国文贞公，名不灰木，康里氏。由国学生擢利用少监，出为燕南提刑按察使。召为参议中书省事，历吏、工、刑三部尚书，拜翰林学士承旨。至元二十八年，拜平章政事。三十一年出为陕西行省平章政事。将行，留为昭文馆大学士，平章军国事。大德二年加行御史台中丞，领侍仪司事。薨年四十六。 
　　公于二十四年桑哥愤中书，杀卢世荣，奏立尚书省，尽统中书六曹。诬杀参政杨居宽、郭佑，中外为之不寒而栗。大为句考无遗利矣。势焰熏天，求及门者如辐辏毂，自平章而下，省退则归其第。一旦，独延公至堂，貌敬而忌忮日深，讽巨商伪为讼冤，入大珠货，公拒不受。伺其退食，必其不坐刑曹，阖省叩请而免，遂疢。帝还上都，辇载其弟野礼失班，谓之曰：而兄必以某日来迎。果以其日公立道周，见其孱瘠，曰卿耽苦于书致者。顾当国臣，问禄几何，对以满病告者，卒不给。帝曰：其父童丱事朕，恪勤至死，是又朕所教育，贫不能家，何以告为？其尽以给，且厚赐之。【（并神道碑。）】 
　　平章武宁王宪王，名彻理，衍只吉氏。由宿卫擢利用监卿。至元二十八年，拜御史中丞。明年，拜福建行省平章政事。大德元年，拜江南诸道行御史台大夫。七年，江浙行省平章政事。大德九年，入拜中书平章政事。是岁薨，年四十七。 
　　中书耶律文正公，名楚材，字晋卿。辽东丹王突欲八世孙，金尚书右丞文献公履之子，为燕京行省员外郎。岁乙亥，城降，遂属国朝，扈从征伐诸国。辛卯拜中书令。癸卯薨，年五十五。公以明昌元年六月二十日生。文献公通术数，尤邃于太玄，私谓所亲曰：此子吾家千里驹也，他日必成伟器，且当为异国用。取左氏之楚虽有材，晋实用之，以为名字。【（平章宋公撰神道碑余见行状。）】 
　　中书杨忠肃公，名惟中，字彦诚，弘州人。国初，奉使西域。岁乙未，用兵汉上，领军前行中书省。癸卯，拜中书令。壬子，出为河南经畧使，迁陕右四川宣抚使。己未，王师伐宋，拜江淮宣抚使。是岁薨，年五十五。 
　　总帅汪义武王，名世显，字仲明，巩昌人。金季以战功擢千夫长，累迁巩昌府便宜总帅。金亡踰年，始属国朝，职仍旧。寻赐金符，伐蜀有功。癸卯岁卒，年四十九。万户严武惠公，名实，字武叔，泰安长清人。金季据东土，岁庚辰，籍所部州民来归。太师国王承制，授金紫光禄大夫，行尚书省事。甲午朝于和林，授东平行军万户。庚子薨，年五十九。 
　　万户张忠武王，名柔，字德刚，易州定兴人。金季累迁中都留守，行元帅府事。国兵至，被执，授河北东西等路都元帅。金亡入觐，遂迁万户。将兵伐宋。中统三年，以年老乞致仕，封安肃公。至元三年，城大都，起判行工部事。进封蔡国公。五年薨，年七十九。 
　　元帅张献武王，名弘范，字仲畴，万户忠武王第九子。初，代其兄摄顺天府事。中统三年，授行军总管，从征李璮。至元改元，授顺天路总管，移守大名。六年兵围襄阳，授益都行军万户，改亳州万户。宋亡，拜江东道宣慰使，请逐益、卫两王，遂拜蒙古汉军都元帅。十六年冬，岭海平，入觐。十七年卒，年四十三。 
　　太保刘文正公，名秉忠，字仲晦，号藏春，顺德邢台人。少隐武安山，因祝发从释氏游，法名聪，为五台山书记。后居云中，从海云师应召北上，留侍潜邸，凡征伐谋议皆与焉。至元初，翰林王鹗请公改正衣冠，诏从之。遂拜太保，参领中书省事，十一年薨，年五十九。【（以上顺天府志引析津志。）】 
　　丞相史忠武王，名天泽，大都永清人。乙酉，嗣其兄职为元帅。乙丑，授真定、大名、河间、济南、东平五路万户。壬子，授河南经畧使。中统元年，授河南宣抚使，寻授讨淮军马经畧使。二年入拜中书右丞相。至元三年，皇子王领中书省兼枢密使，遂拜中书右丞相兼枢密副使。八年，加开府仪同三司平章军国重事。十一年，与丞相伯颜总兵伐宋，至郢，以疾还。十二年薨，年七十四。 
　　平章廉文正王，名希宪，字善甫，畏吾氏，由父官廉访使，氏焉。初，事上潜邸。岁癸丑，授京兆宣抚使。丁巳，宣抚司罢。中统元年，复为京兆宣抚使。未几，拜中书右丞，行秦蜀省事，就拜平章政事。四年召入朝，拜中书平章政事。至元二年，分省山东，踰月召还。七年罢相。十一年行省事北京。明年行省江陵。十四年以疾召还，十七年薨，年五十。 
　　左丞相张忠宣公，名文谦，字仲谦，顺德沙河人。岁丁巳，召居潜邸。中统元年，拜中书左丞，行大名宣抚司事。至元改元，行省事于中兴。七年拜大司农卿。十三年拜御史中丞。明年，拜昭文馆大学士，领太史院事。十九年拜枢密副使，是岁薨，年六十七。 
　　内翰窦文正公，名默，字子声。初名杰，字翰卿，广平肥乡人。岁己酉，召居潜邸。中统元年，拜太子太傅，辞不受，改翰林侍讲学士。未几，以疾辞归。三年复召入朝，职如故。至元十七年，拜昭文馆大学士，是年卒，年八十五。 
　　右丞姚文献公，名枢，字公茂，号雪斋，营州柳城人，复迁洛阳。初，为燕京行台郎中。未几，辞去。岁庚戌，召居潜邸。中统元年，拜东平宣抚使。明年，召拜太子师，辞不受，改大司农。四年拜中书左丞。至元五年，出佥河南省。十年拜昭文馆大学士，详定礼仪事。十三年拜翰林学士承旨。十七年薨，年七十八。太宗世，诏孔子五十一代孙元措，仍袭封衍圣公。卒，其子与族争求嗣为讼。及事潜藩，帝时曰：第往力学，俟有成德达才，我则官之。又闻曲阜有大雅乐，命东平守臣员，阙充补，无辍隶习。以宣抚东平，尝闵先圣之后，诗书不通，义理不究，与凡庶等。版洛士杨庸选孔、颜、孟三族诸孙俊秀者，授之经而学夫礼，授庸教官，以成国家育材待聘、风动四方之美。又详议王镛炼习故实，宜令提举礼乐，庶其岁久不致崩坏，皆从之。【（神道碑。）】 
　　右丞许文正公、太史王文肃公、太史郭公。【（并见太史院注。）】 
　　尚书刘文献公，名肃，字才卿，威州洺水人。金兴中登进士第。国初为东平严侯幕官。岁壬子，应召北上，授邢州安抚使。中统元年，拜真定宣抚使。明年召右三部尚书，兼议中书省事。四年致仕，仍议中书省事。是岁卒，年七十六。 
　　平章宋公，名子贞，字周臣，潞州长子人。国初为东平行台幕官。中统元年拜益都宣抚使，召为右三部尚书。王师围济南，参议行中书省事。至元二年拜翰林学士，参议中书省事。未几，拜平章政事。三年以年老辞位，诏中书大事即其家议之。五年薨，年八十。 
　　参政杨文献公，名果，字正卿，祁州蒲阴人。金正大初登进士第。国初，为河南课税及经畧司幕官。中统元年，拜北京宣抚使，明年入拜参知政事。至元六年出为怀孟路总管，其年薨，年七十三。 
　　宣慰张公，名德辉，字耀卿，冀宁交城人。国初，为丞相史忠武王幕官，寻召居潜邸。中统五年拜河东宣慰使，入拜翰林学士，参议中书省事。出为东平宣慰使，就佥山东行省。复召参议中书省事，表乞致仕。未几，起为侍御史，遂致仕归。至元十一年卒，年八十。 
　　上在潜邸，岁丁未，遣使来召。既见，王从容问曰：孔子没后，其性安在？对曰：圣人与天地终始，无所往而不在。王能行圣人之道，即为圣人。性固在此帐殿中矣。 
　　左丞李忠宣公，名德辉，字仲贯，通州潞县人。初事潜邸，中统元年授燕京宣抚使，历山西宣抚使，太原路总管。至元五年，召为右三部尚书，八年拜北京行省参知政事，十一年迁安西王相。明年以安西王相抚蜀，又明年拜西川枢密副使。十七年拜安西行省左丞，命未下而薨，年六十三。 
　　参政商文定公，名挺，字孟卿，曹州济阴人。其先本姓殷氏，避宋讳改焉。国初为东平行台幕官，入事潜邸。为京兆宣抚司郎中，就迁副使。中统元年，改宣慰司为行中书省，遂佥行省事，明年进参知政事。坐言者罢。起为四川行枢密院事。至元元年，入拜参知政事，六年同佥枢密院事，累迁副使。十年出为安西王相，十五年王薨，十七年王相府罢，坐事得免。二十年复为枢密副使，寻以疾辞。二十五年薨，年八十。正奉大夫中书参知政事，赠推诚协谋佐运功臣太师开府仪同三司上柱国，追封鲁国文定公。 
　　自号左山，盖取曹南山名也。至元二十五年上问公何在？左右对曰：居京城南。问公年？中丞董文用对曰：八十矣。上曰：惜乎老矣！是年十二月薨。延佑二年，其子琦，能画山水，时为集贤侍讲学士，仁宗皇帝诏曰：在昔汉臣若姚公茂实、窦汉卿、张仲谦、商孟卿，实佐佑我世祖光启大业。而商孟卿爵谦未加，朕甚悯焉。遂有前谥，命琦归，焚黄致祭于其墓。复诏立公神道碑，先命翰林学士承旨程鉅夫撰文，后更命元明善。以翰林承旨赵孟俯书丹篆额。有诗文，号左山集。五子，琥、璘、瑭、瓛、琦。 
　　琥字召符，至元二十七年两拜监察御史，三十年迁国子司业，自号独照。有文集曰彝斋。 
　　瑭，字体符，为太子中书舍人，年五十挂冠。初江南既平，欲引水通舟楫于京师。与大府掾马之贞友善，荐于丞相伯颜曰：此人知水利，家故有书。言宋人都汴时，僧应言钱塘范金佛舟载以归，东河其迹故在，是知复泗水，可南达于河、于淮海、于江、北入漳济，引而可通于白溆入海之渠。沂而至于潞县，达于京师，则轮贩漕运之利，不待车辇矣。丞相以闻，即命之贞由通州而南，相其原隰，集量穿渠。二十六年成，便利甚大，赐名会通河，召实始之。 
　　琦，字德符，大德八年，成宗皇帝以勋臣子召入，备宿卫。仁宗皇帝在春宫，复以充近侍。大德十一年，以春宫旨奏于武宗皇帝，擢于集贤学士朝列大夫。调大名路总管府治中，不就。皇庆元年，授中奉大夫集贤侍讲学士。延佑四年，诏命以通奉大夫升为侍读。仁宗皇帝眷渥特厚，既敕赐立其父神道碑，复赐楮币五百疋。英宗在储位时，一日侍，上颐指而示之曰：商德符，世祖旧臣。商孟卿子，当优遇之。泰定元年，除秘书卿，卒。 
　　枢密赵文正公，名良弼，字辅之，赵州赞皇人。国初举进士，教授赵州。岁辛亥，召居王邸。历邢州、陕西幕官。己未，王师伐宋，参议元帅府事。中统元年，拜陕西、四川宣抚使。至元七年，授高丽经畧使，奉使日本。还朝，改四川经畧使。十年拜同佥枢密院事。居官九年，以疾辞归。二十二年薨，年七十二。 
　　参政贾文正公，名居贞，字仲明，真定获鹿人。初事潜邸。中统元年，授中书左右司郎中，参议中书省事给事中。至元十年襄阳降，授襄阳路总管。十二年佥行中书省事。十四年迁湖北道宣慰使。明年拜江西行省参知政事。十七年薨，年六十三。 
　　内翰王文康公，名鄂，字百一，开州东明人。金正大初，中进士第，累擢尚书省右司员外郎。金亡，居保定。岁甲辰，召居王邸。中统元年，拜翰林学士承旨，奏立翰林院，诏从其请。至元五年致仕，十年卒，年八十四。【（有行状及碑铭详在艺文门。公初仕不受，葬金主而后仕。）】 
　　内翰王文忠公，名盘，字文炳，广平永年人，金正统中，登进士第。中统初，擢益都等路宣抚副使。王师围济南，参议行中书省事，迁翰林直学士，出为真定宣慰使。至元元年，复召入翰林，寻兼太常卿，进拜承旨，居翰林。二十年累乞致仕，不许。年八十二，始遂所请。三十年卒，寿九十二。 
　　尚书李公，名昶，字士都，东平须成人。金兴定中，登进士第。国初为东平严侯幕官，中统元年，召至京邸，明年以翰林侍讲学士，行东平路总管同议官。至元五年召拜吏部尚书。七年除南京路总管，不赴。八年起为山东东西道提刑按察使，遂致仕归。二十六年卒，年八十七。 
　　太常徐公，名世隆，字威卿，陈州西华人。金正大中，登进士第。国初为东平行台幕官。中统元年，拜燕京宣抚使，三年除太常卿。至元元年，迁翰林侍讲学士，兼太常卿，又兼户部侍郎。七年拜吏部尚书，出为东昌路总管，擢山东道提刑按察使。十五年移江北淮东道。十七年召为翰林学士，又召为集贤学士，皆以疾辞不行。二十二年卒，寿八十。 
　　二年移治顺天，岁饥，民乏食，公发粟贷之，所活者甚众。三年宣抚司罢，公还东平。总管严公奏：太常登歌乐句，圣上观于日月山，既而发还，今十余年矣。乞增宫悬大乐、文舞、武舞、令旧工教习，以备大祀。上可其请，就除公太常卿以主之，兼提举本路学校事。四年上问尧、舜、禹、汤为君之道。公娶书所载帝王事以对。上喜曰：汝为朕直解进读，我将听之。书成，上命翰林承旨安藏译写以进。至元元年，除翰林侍讲学士，兼太常卿。朝廷大政谘访而后行。诏命典册，多出公手。公选前贤内外制可备馆阁用者，丹百卷，曰瀛洲集，至今用之。【（并出墓志。）】 
　　皇元受天命，肇造区夏，列圣相承，未遑文治。上在潜邸，独喜儒士，凡天下鸿才硕学，往往延聘以备顾问。壬子岁，自漠北遣使来征公，见于日月山之帐殿。上方治兵征云南，因问：此行如何？公对曰：昔梁襄王问孟子，天下乌乎定？孟子对曰：定于一。襄王曰：谁能一之？孟子曰：不嗜杀人者能一之。夫君人者，不嗜杀人，天下可定，况蕞尔西南夷乎！曰：诚如威卿言，吾事济矣。是岁，云南诸国降。上既登极，每有征伐，必谕以不杀，于是四方未禀正朔之国，愿来臣属者，踵相蹑于道。十余年间，际天所覆，咸为一家。土宇之广，开辟以来未有也。不嗜杀之效，其捷如此。然一言寤意，皆自公发之。 
　　六年作新大都于燕，宗庙之制未有议者，公奏曰：陛下帝中国，当行中国事，事之大者，首推祭祀。祭祀必有清庙。因以图上，乞敕有司以时兴建。从之。踰年而庙成，公以所教太常礼乐亦备，遂迎祖宗神御入藏太室，因奉安而大飨焉。礼成，上悦，赏赐良渥。 
　　公明习前代典故，尤精律令。事有至难，狱有大疑，使公决之，不暇阅成案，立谈之间，引援区别，氷释理顺，载法之文，法外之意，无不包举。虽专门名家者，亦不如是之审。至论事，口悱悱然若讷者。及秉笔而书，顷刻千百言，言尽意到，灿然成文。人谓尚书说事，手敏于口。公之奏议，典赡详悉，无迂疏之累；古文传正明白，无奇涩之偏；歌诗则坦夷浏亮，无雕琢晦深之病；四六则骈俪亲切，无牵就支离之弊。虽然，在公悉为余事。惟爱君忧国之心，坚如金石。不以仕宦为污，不以辞退为高，不以衰老疾病为惫。苟闻时政有所可否，论思献纳，常若言责之在己。倦倦不替，至死乃已。合于古人畎亩不忘君之义也。【（并出墓志。）】 
　　廉访使杨文宪公，名奂，字焕然，奉天人。国初举进士第，授河南路征收税课所长官，廉访使。岁壬子，参议京兆宣抚司事。乙卯卒，年七十。 
　　君母程氏，尝梦东南日光射其身，旁一神人以笔授之，已而君生。父萧轩翁，以为文明之象，就为制名。年十一，丁内艰，哀毁如成人。日蔬食，诵孝经为课，人以天性称焉。又五年，师乡先生吴荣叔。未几，赋策成，有声场屋间。年三十三赴廷试，兴定辛巳，以遗误下第。同舍卢长卿、李钦若惜君连蹇，劝试补台掾。台掾要津，士子慕而不得者。君答书曰：先夫人每以作掾为讳，仆无所以肖不能显亲扬名，敢贻泉下之忧乎！正大初，君草万言策，将诣阙上之。所亲谓其指陈时病，辞旨剀切，他人所不敢言。保为当国者所沮，忠信获罪，君何得焉？君知直道不容，即日出国门而西，教授乡里。【（元遗山撰墓碑。）】 
　　君著述有还山集六十卷，始于古赋，次之以古律、诗文，又次之碑志、记说、铭赞、杂文，概数十卷。隐而天道性命之说，微而五经百氏之言，明圣贤之出处，辨理欲之消长，可谓极乎精义入神之妙。天兴近鉴三卷，自壬辰正月至甲午六月绝笔，其书法如古之史臣，其议论如胡氏之春秋也。正统书六十卷，自唐虞至于五代，一年一月一日各有所书事。三代以上存而不议，秦汉而后附之以论。其叙曰：正统之说其所以祸天下后世者，凡以不出于孔孟之前故也。且夫汤武之应天顺人，后世莫可企及。犹曰：予有惭德，武未尽善　后世僻王乃复赖前哲，概以正统之传，非私言乎！今八例，曰得、曰传、曰衰、曰复、曰与、曰陷、曰绝、曰归。始皇十年贬绝、陷者何？惩任相之失也！太宗传之而曰得者何？志夺宗之恶也！责景帝者何？短通丧也！责明帝者何？启异端也！与明宗者何？有君人之言也！与周世宗者何？世宗而在礼乐可兴也！如是八例，其说累数十万言，以谓不如是，则是非不白，治乱不分，劝戒不明，虽历百千万世，正统之为正统，昭昭矣。【（见鲁国东游录。）】 
　　内翰李文正公，名冶，字仁卿，真定藁城人。金正大末，登进士第。壬辰北渡，居太原藩府，交辟皆不就。至元二年，诏拜翰林学士，明年以疾辞归，居元氏之封龙山。十六年卒，年八十八。 
　　翰林视草，惟天子命之，史馆秉笔，以宰相监之，特书佐之。派有司之事尔，非作者所敢自专，而非非是是也。今者犹以史馆为高选，是工谀誉而善缘饬者为高选也。吾恐识者羞之。【（敬斋泛说。）】 吾闻文章有不当为者五：苟作一也；徇物二也；欺心三也；蛊俗四也；不可以示子孙五也。今之作者，异乎吾所闻矣，不以为所不当者之为患，惟无是五者为患。【（泛说。）】 
　　太史杨文康公，名恭懿，字符甫，奉元人。隐居不仕。至元十二年，召至京师，未几辞归。十六年以修历召，历成，授集贤学士兼太史院事。二十九年以议中书省事召，皆以疾辞不行。三十年卒，年七十。 
　　十六年诏安南王相敦遣赴都，九月入见，诏于太史院改历。十七年二月副枢领太史易教、领太史衡及公等上改历。奏曰：臣等编考自汉以来历书四十余家，精思推算，昼夜测验，旧仪难用，而新者未备。故日行盈缩，月行疾迟，五行周天，其详皆未精察，四方亦未测验参考。臣等共议，权以新仪木表与旧仪所测相较，得今岁冬至晷景及日躔所在，与所舍分度之差，大都北极之高下，昼夜刻长短，参以古制，创立新法推算，成辛巳历。虽或未精，然比之前改历者，附会历元，更立日法，令踵故习，顾亦无媿。然立每岁测验，修改历二三十年，庶尽其法。可使如三代日官，守其职，测验恒久，无改岁之事矣！又合朔历日，日行历四时一周，谓之一岁。日踰一周，复与日合，谓之一月。一月之始，日月相合，故谓合朔。自秦废历，纪汉太初止，用平朔法，大小相间或有二大者，故曰食多在晦日或二日，测验时刻亦鲜中。宋何承天测验四十余年，进元嘉历。始以月行迟速定小余，以正朔望，使食必在朔，名定朔法，有三大二小。时以异旧罢之。梁虞■〈广刂〉造大同历，隋刘孝孙造皇极历，皆用定朔，为时所沮。唐傅仁均造戊寅历，定朔始得行。贞观十九年四月频大，人皆异之，竟改从平朔。李淳风造麟德历，虽用平朔，遇四大则避。又言以平朔间之，又希合当世，为进朔法，使无元日之时。至一行造大衍历，谓天事诚密，四大二小何伤？诚为确论，然亦循常不改。臣等更造新历，一依前贤定论，推算皆改从实。今十九年历，自八月后，四月并大，实日月合朔之数也。是日，方列跪未读奏，诏赐鲁斋及公坐，论曰：卿二老毋自劳，谨教示诸人耳。四月授集贤学士兼太史院事。【（出墓志。）】 
　　左丞董忠献公，名文炳，字彦明，真定藁城人。少为藁城令，入事潜邸。中统元年，宣慰燕南诸道。二年授山东东路宣抚使，未至，召为侍御亲军都指挥使。三年授山东经畧使。至元二年授邓州光化行军万户、河南统军副使。七年改山东统军副使。九年迁枢密院判官行院淮西。十一年拜参知政事，遂与丞相伯颜合兵伐宋，宋亡，拜中书左丞。十四年还朝，拜佥书枢密院事，是年薨，年六十二。 
　　王师大举入宋，丞相伯颜行中书省，自襄阳东下，及宋人战于阳逻洑。公以九月发正阳，十一年正月会丞相于安庆。安庆守将范文虎以城降，公请于丞相曰：行省兵既劳于阳逻洑，行院兵当前行均劳。宋都督贾似道御师陈于芜湖，似道弃师走次当涂。公言丞相曰：采石当江之南，和州对峙，不取虑有后顾，请先取和州。许之。遂降知州。王喜。三月有诏，时向暑，师宜持重，行中书省驻札建康，行枢密院驻札镇江，时真州、扬州坚守不下，常州、苏州既降复叛。久之，张世杰、孙虎臣约真、扬兵致死于我，真扬兵先期败，不敢出。世杰等陈大舰万艘碇之焦山下江中劲卒前左公身犯前左，载士选别船，而弟子士表请从之。公顾曰：吾弟仅汝一息，吾与士选返，士元、士秀犹足杀敌，吾不汝忍也。士表固请，乃请公乘轮船，建大将旗鼓，翼二子船，大呼突阵，诸将之飞矢蔽日。战酣，短兵相接，宋人亦殊死战。声震天地，横尸委伏，江水为之不流。自寅至午，宋师大败，世杰走，公追及夹滩。世杰收溃卒复战，又破之。世杰走海，公船小，不可海，夜乃还。俘甲士万余人，悉纵不杀，应获战舰七百艘，宋力自此穷矣。 
　　内翰董忠穆公，名文用，字彦材，忠献公之弟也。初事潜邸。中统初，大名宣抚司奏为左右郎中，历兵部及西夏行省郎中。至元七年，除山东道劝农使，改工部侍郎，出为卫辉总管。十九年召为兵部尚书，明年除礼部尚书，迁翰林集贤学士知秘书监。二十二年拜江西行省参知政事。二十五年拜御史中丞，明年除大司农，又明年除翰林学士承旨。大德元年归老于家，薨，年七十四。 
　　初迁大司农时，欲夺民田为屯田，公固执不可，则又迁公为翰林学士承旨。二十七年隆福太后在东宫，以公耆旧，欲使公授皇孙经，具奏上，以上命命之。公每讲说经旨，必传以国朝故实，丁宁譬喻，反复开悟，故皇孙亦特加崇礼焉。【（行状）】 三十一年上命公以其诸子入见，公曰：臣蒙国厚恩，死无以报，臣之子何能为命？至再三，终不以见。是岁世祖升遐，成宗将即位于上都，太后命公从行。既即位，巡狩三不刺，公奏曰：先帝新弃天下，陛下远狩，不以时还，无以慰元元之望，宜趣还京师。且臣闻人君犹北辰，居□□□□□□□，□□□□□也。上悟，即日可其奏。是行也，上每召入帐中，问先朝故事，公即盛言先帝虚心纳贤，开国经世之务，谈说或至夜半。公自先帝时，每侍燕，与蒙古大臣同列。裕宗尝就榻上使赐酒，使毋下拜跪饮，皆异数也。上在东宫时，正旦受贺于众中，见公召使前曰：吾乡见至尊甚怜汝，趣亲取酒饮之。至是眷赉至渥，赐钞三百锭。是年诏修世祖实录。公于祖宗世系功德，戚近将相，世家勋绩，皆记忆贯穿。史馆有所考订、质问，公应之无所遗失。【（行状。）】 
　　枢密董正献公，名文忠，字彦诚，忠穆公之弟也。初事潜邸。中统元年。置符宝局，除符宝郎。至元十八年，升局为典瑞监，遂除典瑞监卿。未几，拜佥书枢密院事，是岁薨，年五十二。 
　　国信使郝文忠公，名经，字伯常，泽州陵川人。召居潜邸。岁己未扈从济江，授江淮宣慰司副使。中统元年，拜翰林侍读学士，充国信使，奉使于宋。宋人馆于真州，凡十六年始得归，卒年五十三。公幼不好弄，沉厚寡言。金季乱离，父母挈之河南，偕众避兵，潜匿窟室。兵士侦知，燎烟于穴，■〈火欝〉死者百余人。母许氏亦预其祸。公甫九岁，暗中索得寒葅一瓿，扶以饮母，良久乃苏。其卓异于见童稚若此。【（高唐阎公墓志。）】 金亡北渡，侨寓保定。乱后生理狼狈，晨给薪水，昼理家务，小隙则执书读之。父母欲成其志，假馆于铁佛精舍，俾专业于迦氏，坐达旦者凡五年。蔡国张公闻其名，延之家塾，教授诸子。蔡国储书万卷，付公管钥，恣其披览。公才识超迈，务为有用之学，上溯洙泗，下迨伊洛诸书，经史子集，靡不洞究。掇其英华，发为议论，高视千古，慨然为羽翼斯文为己任，自是声名藉甚。藩帅交辟皆不屑就。初公之使宋也，内则峕相王文统忌公害公，外则宋权臣似道，窃以却敌为功取宰相，畏公露其丐盟幸免之迹，遂主议羁留。举国皆知其非，似道不恤也。公拘仪真馆十有六年，去国未几，而文统伏诛。甫归国，宋探误国之罪，似道殛，宋随以灭。然则怀奸怙宠，倾陷善良，虽暂若得计，议发祸败曾不旋踵，抑宋有亡征，公与阨会，其患难不渝，始终名节，僒一时而享万世者，初非不幸也。【墓碑。】 公幼至孝，抚诸弟极厚，待宗族疏近如一。笃友乐施如己者，虽细惠必报。然伟持方严，风岸峭立，众不可攀。熏良莸奸，题帖无贷，故用世之志，适际可为，己堕奇摈，既处幽所，日以立言载道为务。撰续后汉书，绌丕侪权，还统章武，以正寿史之失。着春秋外传、易外传、太极演原古录、通鉴书、玉衡贞观、删注三子、一王雅行、人志，各数十卷。公于辞以理为主，雄浑有气，文集若干卷行于世。【（墓碑。）】 
　　静修刘先生文靖公，名因，字梦吉，雄州容城人。隐居不仕。至元二十年，召为右赞善大夫，未几辞归。又召为集贤学士，以疾辞。三十年卒，四十五岁寿。延佑中赐谥文靖公。【（有祠堂，欧阳玄有记。）】 君天资卓轶，早岁读书，属文落笔惊人。既久，涵浸义理，充广问学，故名益大以肆。裕宗方毓德青宫，闻其贤，以赞善大夫召至京师。未几辞以疾，亲老归养。居数岁，朝廷尊仰德谊，拜集贤学士，又以疾辞，踰年遂不起。春秋四十有五。缙绅惜之。【（野斋李公撰文集序。）】 先生上宰相书曰：因幼读书，接问大人君子之余论，至如君臣之义，自谓见之甚明，姑以日近用事言之。凡吾人所以得安居而暇食，以遂其生聚之乐者，君上之赐也。是以或给力役，或出智能，各有以自効焉。此理势之必然，亘万古必不可不易者也。因生四十三年，未尝効尺寸之功，以报国家养育生成之德，而恩命连至，尚敢偃蹇不出，贪高尚之名以自媚，而得罪于圣门中庸之为教也哉！且因自幼及长，未尝一日敢为崖岸卓绝、甚高难继之行。或者不察其实，止于踪迹近似者观之，是人有高人隐士之目，因未尝有此自居也。向者，先储皇以赞善之命来召，即与使者俱行。再奉旨令教学，亦实时应命。后以母老中风，请还家省视，不幸弥留，竟遭忧制，遂不复出，初岂有意不仕耶？今天子一新时政，虽前日隐晦之人亦将出矣！况因非隐者耶？因素有羸疾，自去年丧子，忧患之余，继以痁疟。今岁五月疟疾复作，至七月蒸发旧积，腹痛如刺，下血不已。自念旁无期功之亲，家无纪纲之仆，恐一旦身先朝露，必至累人，遂遣人于容城墓侧营一舍，倘病势不退，当居处其中以待尽。遣人之际，未免感伤，由是病势日增，饮食极减。至八月，使者持恩命至，因初闻之，惶怖无地，又累若稍涉迟疑，则不惟人臣之心有所不安，而踪迹高峻，已不近于人情矣。是以即日拜受留使者，待仆病势稍退与之俱行，迁延至今，服疗百至，畧无一効，乃请使者先行，惟阁下俯如矜悯，曲赐保全，始终成就之。【（静修文集中。）】 呜呼！金蹂宋踰南，两帝废德性之说，以辨博长雄为词章。发扬称述，率皆诞漫丛杂，理偏而气，南北崇尚，几无所分别。当是时伊洛之学传南剑，至干道、淳熙，士知尊其说阐明之。朱文公统宗据会，纤鉅毕备，正学始崇。又未几，伪学造谤，咸讳其以售仕于时。金将亡，各各流离自保，乌睹所谓经说哉？有明其说者，独江汉赵氏，私相笔录，尊闻传信，稍自异于流俗。皇元平江南，其书捆载以来。保定刘先生因，笃志独行，取公文书，会粹而甄别之。其文精而深，其识专以正。盖隆平之兴，使夫道德同而风俗厚，亦不在于目接耳受而有明也。【（会稽伯长表公文集。）】 伏见保定处士刘因，隐居教授，不求闻达，属裕宗在东宫，由布衣起为赞善大夫授，以母老辞去。又以集贤大学士召而不复起，是其志趣高尚，有非时辈所敢望。或者谓，因矜已傲物索隐之流。臣谓不然，夫风俗之薄也久矣！世之处士不自贵重，闻一人之誉，一章之荐，喜见颜色，惟恐或失，不复知有廉耻等事。何则？私欲动于中，利禄夺于外也。而斯人也，授以三品清要之官，辞而不顾，非操守有素，能如是乎？当风俗浇薄之中，忽得斯文，庶几息犇竞厚风俗，而士类亦知惩劝矣！【（助教吴明进策。）】 翰林承旨欧阳玄，赞先生像曰：微点之狂，而有沂上风雩之乐；资由之勇，而无北鄙鼓瑟之声。于裕皇之仁，而见不可留之四皓；以世祖之畧，而遇不能致之两生，呜乎！麒麟、凤凰，圜宇内之不常有也。然而，一鸣而六典作，一出而春秋成。则其志不欲遗世而独逞也明矣。亦将从孔子周公之后，为往圣继绝学，为来世开太平者耶！【（顺天府志引析津志）】 

　　●学校 

　　世祖在王邸时有旨，以燕京儒户免差，有碑刻。是时止以大兴府学，府官春秋二丁致祭，有提举教授专任教养。迨今有提举一人，教授二人，学正学录俱备，支郡文宫诸职与京外并同。学在南城章宗养鱼池南。学中古刻并石经、金朝策士碑等，犹有典刑古制焉。此则大都路学。乃作燕京学校志。 
　　太宗五年癸巳，初立四教读，以蒙古子弟令学汉人文字，仍以燕京夫子庙为国学。南城文庙有己酉年道士石刻诏云：皇帝圣旨：道与朵罗角、咸得不、绵思哥、胡土花小通事、合住、迷速门，并十役下管匠人、官人，这必阇赤一十个孩儿，教汉儿田地里学言语文书去也。不选。但是，可以学底公事呵也。教学者，宣谕文字，但是你每官人底孩儿每，去底十八个蒙古孩儿门根底，你每孩儿每内，更拣选二十二个作牌子，一同参学文书弓箭者。若这二十个孩儿内，却与歹底孩儿，好底孩儿隐藏下底，并断案打奚罪戾。这孩儿每学得汉儿每言语文书会也，你每那孩儿亦学底蒙古言语弓箭也会也。粘哥千僧奴底孩儿亦一同学者，若学底会呵，不是一件立身大公事那甚么！教陈时可提领选拣好秀才二名管勾，并见看守夫子庙道人冯志亨，及约量拣选好秀才二，通儒道人二名，分作四牌子教者。虽已先禁治弓箭，军器去来，据这上项孩儿每底弓箭不在此限。你每各自鬬教者，看谁管者教底先会了也。据住定房舍者，那孩儿每教底文书，不拣历日辰，起盖夫子庙廊房，并去底孩儿每住的房舍者。那孩儿每教的文书，不拣是何文书，教都学者。教学施行的文书，疾识字的文书者，教的时分，孩儿每根底休教阑当者。若识字呵，背识背写者。教参学底时分呵，自是不蒙古言语去底孩儿每，只教汉儿语言说话者，会汉儿言语呵。若不汉时言语里说话，却蒙古言语里说话，一番一简子打者，第二番打两简子者，第三番打第三简子者，第四番打四简子者，这言语我亲省会与来也者。必阇赤每，比至会汉儿言语呵，说话仰胡土花小通事与两个熟会言语的通呈转言语者，这必阇赤内有不服教训难道底人呵，具写姓名，我根底奏将来者，我这里更不省会那甚么。仍道与朵罗角，仰于新拜降户内，每人拨与使唤的小孩儿一个者，各人并教读人等，每人日支米面各一斤，肉一斤，本处官人每底孩儿不在此限。外据家粮每人日支米一升，这必阇赤孩儿每，晚后与解渴酒四瓶。如有爱愿就学书人等，仰本路课程所官验人数，每人日支米一升，不得因而夹带不是读书儒人冒请官粮，不得违错。准此！蛇儿年六月初九日。 
　　同时有诏二道，今载其一。其第二道节该皇帝圣旨，燕京去的必阇赤孩儿省谕底圣旨，教汉儿文书并言语去也。然虽汉儿字难学有，那般有虽深细的文字不教呵，但是容易施行的文字学的会呵，不好那甚么。【以下不专言学校。】 
　　甲午年二月二十四日诏书，四教读者刘某、赵某，通事二人，罗某、刘某，总教官三员，宣授蒙古必阇赤四牌子总冯志亨，宣授金牌，提举国子学士，中书杨惟中，御前宣国子学事、仙孔八合识李志常。按是时国家草创，权就燕京文庙，以道士兼教汉儿文字。惟中讳彦诚，洪州人，时为中书令领省事，宪宗己未卒。时可，燕京人耶律中书所荐。志常，亦儒者避难为道家者流，濮州人。必阇赤谓学文书者。八哈赤，师父之称。又按，建国之始，今南城文庙收一修建旧疏，云：壬午年行省许以枢密院旧基改建文庙。是岁中都破之第八年也。自是，庙有地四顷八十亩，皆为道士冯志亨所据。 
　　又七年己丑，太宗皇帝即位。五年癸巳立四教读，六年甲午金亡。又十五年己酉，定宗皇帝之四年也，是年十月十五日道士立石。宪宗皇帝元年辛亥，道士冯志亨退庙及地，与在京儒士主领。明年壬子，世祖皇帝潜邸，三月令魏祥卿传旨，六月令杨中书传旨，二次令阿鲁瓦赤众断事官增修文庙。癸丑年六月二日，宣授燕京路都总管赛典赤出色银钞，奉令旨增修一新。此皆文庙石刻所记也。 
　　又载甲寅年令旨一道，其文曰：长生天气力里，蒙古皇帝福荫里，忽必烈大王令旨里，道与赛典赤。据恁说将来底宣圣庙并赡学地土，已前牙鲁瓦赤、塔剌浑断事官每断定与秀才每来。其先生冯志亨实时当面说与情愿分付文字。如今冯志亨却行争占夺事，为此今与这文字去也。如委是实已前众断定来呵，又兼本人既有情愿分付文字，如何再争夺得？如今依先断定底庙舍土地分付与秀才每者，冯志亨先生每今后再不得争夺。准此。甲寅年五月二十八日六盘山口子里写来。 
　　又本年七月一日道：长生天气力里，蒙哥皇帝福荫里，忽必大王令旨里，使臣习敕必阇赤到来，于七月三十日就宣圣庙，会聚燕京儒人赵楠、马大昭等。对众口传，面奉到忽必烈大王令旨，道与燕京秀才每者。你每奏说底已前田地得了也，谢的笺文我都理会得也，文字说我教好人收着也。你说的道人执结文书，要那的则甚么？我先与来的文书，你每上了名也，不是依着已前皇帝大王体例，教以后万万年不朽，好名听都知也者。已后我与你每做主底令旨，不与去那做甚么？更道与使臣习南必阇赤：你上来下去，秀才每有的公事言语，你休怕，我根底奏将来者。 
　　臣梦祥曰：自我太祖皇帝开国，至太宗皇帝五年癸巳，初立四教读，以蒙古子弟参学汉儿文字，以燕京为国学。累朝诏旨，取回道士冯志亨占夺亡金学地。及定宗皇帝即位，又十五年辛亥，冯志亨始退学地。明年壬子，世祖皇帝传旨，断回庙宇地土与燕京儒人，皆记诸石。于此见圣朝崇尚儒教，育材备用之至，以及列圣广大之恩，继述愈厚，迨今一百五十年矣。而儒士以九等进士，入国朝仕。当承平之时，则黼黻皇猷，翼卫元气，纪纲宪度，裨赞治政；比干戈之际，能効死节而进忠者，若由成均者几人，登科第者又几人，以儒而吏者又几人，班班可见。而我朝褒忠显节亦已至矣。所谓上以承先王効忠之志，下以成真儒济圣之功，庶不负开国用儒之初意。君尽君道，臣尽臣道，于是乎在，而区区所以着志书之意，盖欲炳焕皇元，昭彰圣德，以为学者劝，亦曰茂哉！ 

　　提学诏 

　　○提学诏 

　　上天眷命皇帝圣旨：诸路学校久废，无以作成人材。今拟选博学洽闻之士，以教导之。据敬铉可充燕京路副提举学校官，凡诸生进修者，选高业儒生教授，严加训诲，务要成材，以备他日选擢之用。仍仰本路官司，常加主领敦劝，宜令唯此。中统二年八月二十四日。【（碑在讲堂西，燕京提举是始于此。）】 
　　至元十三年三月日，造大都提举学校官印。【（引自徐氏铸学斋抄本析津志。）】 

　　●风俗 

　　酒槽坊，门首多画四公子：春申君、孟尝君、平原君、信陵君。以红漆阑干护之，上仍盖巧细升斗，若宫室之状。两旁大壁，并画车马、驺从、伞仗俱全。又间画汉钟离、唐吕洞宾为门额。正门前起立金字牌，如山子样，三层，云黄公垆。夏月多载大块冰，入于大长石枧中，用此消冰之水酝酒，槽中水泥尺深。 
　　幽燕沙漠之地，风起，则沙尘涨天。显宦有鬼眼睛者，以魫为之，嵌于眼上。仍以青皂帛系于头。上多有黑沙者，日稍出，则高处即干燥。盖其沙土横纹故也。 
　　市民多造茶褐木绵鞋货与人。西山人多做麻鞋出城货卖，妇人束足者亦穿之，仍系行缠，欲便于登山故也。【（以上并见日下旧闻考卷一百四十六风俗引析津志。）】 
　　立春，太史院奏某日得春，移文赤县，以是年立春日支干。宛平县或大兴县，依上年故事塑春牛、勾芒神。比及未立春三日前，太史院、司农司使请都堂宰辅合府正官、司属官，迎太岁神牛于齐政楼之南，香花灯烛祀如常。立春之日，质明，司农守土正官率赤县属官，具公服拜长官，以彩杖击牛三匝而退。土官大使，送勾芒神入祀。中书、户部进春牛。上位、储皇、三宫、宰辅、诸王、省院、台、部院寺监府。牛制。牛则纳音本色兰坐共一亭，案上并饰以金彩衣带座，咸以金装之，仍销金黄袱盖于上，彩杖浑金，垂彩结二尺，部官通讫，宰辅二人与入宫次第以进，然后奉有职位者。 
　　清明寒食，宫庭于是节最为富丽。起立彩索秋千架，自有戏蹴秋千之服。金绣衣襦，香囊结带，双双对蹴。绮筵杂进，珍馔甲于常筵。中贵之家，其乐不减于宫闼。达官贵人，豪华第宅，悉以此为除祓散怀之乐事。然有无各称其家道也。 
　　午节，宣徽院进宝扇、彩索、珠花、金罗、酒醴、凉糕、香粽。中正院三后所属衙门，各有故典仪物，以次进献。礼部亦然。盖以此为大节故耳。 
　　击球者，今之故典。而我朝演武亦自不废。常于五月五日、九月九日，太子、诸王于西华门内宽广地位，上召集各衙万户、千户，但怯薛能击球者，咸用上等骏马，系以雉尾、缨络，萦缀镜铃、狼尾、安答海，装饰如画。玄其障泥，以两肚带拴束其鞍。先以一马前驰，掷大皮缝软球子于地，羣马争骤，各以长藤柄球杖争接之。而球子忽绰在球棒上，随马走如电，而球子终不坠地。力捷而熟娴者，以球子挑剔跳掷于虚空中，而终不离于球杖。马走如飞，然后打入球门中者为胜。当其击球之时，盘屈旋转，倐如流电之过目，劝者动心骇志，英锐之气奋然。虽耀武者，捷疾无过于是，盖有赏罚不侔耳。如镇南王之在扬州也，于是日王宫前列方盖，太子、妃子左右分坐，与诸王同列。执艺者上马如前仪，胜者受上赏；罚不胜者，若纱罗画扇之属。此王者之击球也。其国制如此。 
　　斮柳者于端午日，质明镇南王于府前张方盖，与王妃偕坐焉。是时覃王妃同在，诸王妃咸坐，仍各以大红销金伞为盖，列坐于左；诸王列坐于右。诸王行觞为节令寿。前列三军，旗帜森然。武职者咸令斮柳，以柳条去青一尺，插入土中五寸。仍各以手帊系于柳上，自记其仪。有引马者先走，万户引弓随之，乃开弓斮柳。断其白者，则击锣鼓为胜，其赏如前。不胜者亦如前罚之。仪马疋咸与前饰同，此武将耀武之艺也。【（引自徐氏铸学斋抄本析津志）】 
　　六月进肴蔬果。　京都六月内，月日不等，进桃、李、瓜、莲，俱用红油漆木架。蔬菜、茄、匏瓠、青瓜、西瓜、甜瓜、葡萄、核桃等，凡果菜新熟者，次第而进。车驾自四月内幸上都，太史奏某日立秋，乃摘红叶。涓日张燕，侍臣进红叶。秋日，三宫太子诸王共庆此会，上亦簪秋叶于帽，张乐大燕，名压节序。若紫菊开及金莲开，皆设燕。盖宫中内外宫府饮宴，必有名目，不妄为张燕也。 
　　八月一日，与祭太庙官，入中书受誓戒，诣各原庙行祭礼。 
　　八月，滦京太史涓日吉，于中秋前后洒马妳子。此节宫庭胜赏，有国制。是时紫菊金莲盛开，则内家行在，俱有思归之意。 
　　巡山，京都住夏，宰相省院台官闻上位于某日洒马妳子，大都住夏，宰辅于是日出西山，谓之巡山。比回，于镇国寺等处茶饭。 
　　巡仓，省院台官，比及车驾至第几纳钵，京城省院台官出通州，谓之巡仓。盖有京畿漕运司故耳。回于某处茶饭。 
　　九月车驾还都，初无定制。或在重九节前，或在节后，或在八月。宫中菊节，自有常制。京都街坊市井买卖顿增。驾至大内下马，大茶饭者浃旬。储皇还宫之后或九日内不等，涓日令旨中书或左右丞参议参政之属，于国学开学，以羊若干，酒若干樽，烹宰以燕祭酒、司业、监丞、博士、助教、典籍等官，若或增添，亦在主意。【（徐氏铸学斋抄本引析津志。）】 
　　十月，皇城东华门外，朝廷命武官开射圃，常年国典。【（日下旧闻考卷一百四十八风俗引析津志。）】 车驾于某日起，省院台官大聚会于健德门城上。分东西两班，至丽正门聚会，设大茶饭。谓之巡城会。自此后，则刻日计程迎驾。【（日下旧闻考卷五十四城市引析津志。）】 
　　罟罟，以大红罗幔之。胎以竹，凉胎者轻。上等大、次中、次小。用大珠穿结龙凤楼台之属，饰于其前后。复以珠缀长条，禒饰方弦，掩络其缝。又以小小花朵插带，又以金累事件装嵌，极贵。宝石塔形，在其上。顶有金十字，用安翎筒以带鸡冠尾。出五台山，今真定人家养此鸡，以取其尾，甚贵。罟罟后，上插朵朵翎儿，染以五色，如飞扇样。先带上紫罗，脱木华以大珠穿成九珠方胜，或叠胜葵花之类，妆饰于上。与耳相联处安一小纽，以大珠环盖之，以掩其耳在内。自耳至颐下，光彩眩人。环多是大塔形葫芦环。或是天生葫芦，或四珠，或天生茄儿，或一珠。又有速霞真，以等西蕃纳失今为之。夏则单红梅花罗，冬以银鼠表纳失，今取其暖而贵重。然后以大长帛御罗手帊重系于额，像之以红罗束发，峩峩然者名罟罟。以金色罗拢髻，上缀大珠者，名脱木华。以红罗抹额中现花纹者，名速霞真也。袍多是用大红织金缠身云龙，袍间有珠翠云龙者，有浑然纳失失者，有金翠描绣者，有想其于春夏秋冬绣轻重单夹不等，其制极宽阔，袖口窄以紫织金爪，袖口纔五寸许，窄即大，其袖两腋折下，有紫罗带拴合于背，腰上有紫摐系，但行时有女提袍，此袍谓之礼服。【（南熏殿图象考引自永乐大典服字韵引析津志）】 
　　官大街上作朝南半披屋，或斜或正。于下卖四时生菓、蔬菜，剃头、卜筭、碓房磨，俱在此下。剃头者以彩色画牙齿为记。碓则望东南偏为之。咸称乡老云，捣碓东南有故事。磨则以土为贮面之渠。如菓、菜以荆筐为之，以代竹。酒以木作长桶盛之担送，名酒稍。 
　　又有红漆四方盒。有替者盛诸般菓子，仍以方盘铺设案上。若官员、士庶、妇人、女子，作往复人情，随意买送。以此方盘不分远近送去。此盒可以蔽风沙，并可收拾，并远年之器。又其下者，以荆盘盛于地下，或矮桌零卖，如烧饼之类。复有以土作墙案，货饼食者。 
　　街市蒸作面糕。诸蒸饼者，五更早起，以铜锣敲击，时而为之。及有以黄米作枣糕者，多至二、三升米作一团，徐而切破，秤斤两而卖之。若蒸造者，以长木竿用大木杈撑住，于当街悬挂，花馒头为子。小经纪者，以蒲盒就其家市之，上顶于头上，敲木鱼而货之。 
　　都中显宦税硕之家，解库门首，多以生铁铸狮子。左右门外连座，或以白石凿成，亦如上放顿。若公府月台上，两南角亦如上制。 
　　市人多服羊皮御冬寒，只一重不复添加。比至来年三、四月间，多平价卖讫，甫及冬冷时却又新买，不复问其美恶，多服之。皮袴亦如之，多是带毛者，然皆窄狭，仅束其腿胫耳。 
　　都中经纪生活匠人等，每至晌午以蒸饼、烧饼、庶饼、软■〈米凡〉子饼之类为点心。早晚多便水饭。人家多用木匙，少使筯，仍以大乌盆木杓就地分坐而共食之。菜则生葱、韭蒜、酱、干塩之属。 
　　湛露坊自南而转北，多是雕刻、押字与造象牙匙筯者，及成造宫马大红秋辔、悬带、金银牌面、红绦与贵赤四绪绦、士夫青匾绦并诸般线香。有作万岁藤及诸花样者，此处最多。 
　　海子，东西南北与枢密院桥一带人家妇女，率来浣濯衣服、布帛之属，就石搥洗。 
　　都中桥梁、寺观，多用西山白石琢凿阑干、狁猊等兽。青石为砖，甃砌大方，样如江南。镜面砖，光可鉴人。凡桥梁、闸门、坝堰，俱以生铁铸作锭子，陷定石缝。 
　　木市街停塌大杈，叉木柱、大小檀椽桷并旧破麻鞋。凡砖瓦、石灰、青泥、麻刀。【真青泥，不用黑煤调石灰、自是真青泥。出于西山。】 其破麻鞋，役人于水中净洗晒干，用刀斫烂，挦开葺葺，如麻苎。若验船做灶泥炕，并用之。 
　　市中医小儿者，门首以木刻板作小儿，儿在锦棚中若方相模样为标榜。又有稳婆收生之家，门首以大红纸糊蔑筐大鞋一双为记，专治妇人胎前产后以应病证，并有通血之药。而生产之家，门悬草圈，上系以红帛，则诸人不相往来。 
　　在京衙门，驺卒各有等第。省官织绣团花，校尉、枢密院同御史台，以青字木牌。省部银字木牌。大都府皂团领布衫，锡朱字牌。首领者辫发方檐帽。 
　　都中官员士庶之家，聘女将嫁之明日，家人送女儿入堂中澡浴。男家一应都散汤钱，凡应役者赏有差。男家复把避风盏之类，比及出门，轻者十封，及有剃面钱之类。迟明则出嫁。 
　　西宫后北街，系内家公廨，率是中贵人居止。每家有阍人，非老即小，自朝至暮司职，就收过马之遗。皇后酒坊前，都是槽坊。各处名望馆，凡栉不间，于内多有产次。此地别无他经纪。 
　　城中内外经纪之人，每至九月间买牛装车，往西山窑头载取煤炭，往来于此。新安及城下货卖，咸以驴马负荆筐入市，盖趁其时。冬月，则冰坚水涸，车牛直抵窑前；及春则冰解，浑河水泛则难行矣。往年官设抽税，日发煤数百，往来如织。二、三月后，以牛载草货卖。北山又有煤，不佳。都中人不取，故价廉。 
　　医兽之家，门首地位上以大木刻作壶瓶状，长可一丈，以代赭石红之。通作十二柱，上搭芦以御羣马。灌药之所，门之前画大马为记。 
　　城市人家不祠祖祢，但有丧孝，请僧诵经，喧鼓钹彻宵。买到棺木，不令入丧家，止于门檐下。候一、二日即舁尸出，就檐下入棺。抬上丧车，即孝子扶辕，亲戚友人挽送而出，至门外某寺中。孝子家眷止就寺中少坐，一从丧夫烧毁，寺中亲戚饮酒食肉，尽礼而去。烧毕，或收骨而葬于累累之侧者不一。孝子归家一哭而止，家中亦不立神主。若望东烧，则以浆水、酒饭望东洒之；望西烧，亦如上法。初一，月半，洒酒饭于黄昏之后。色目大食等，则各从本俗。近年，亦有色目人不丁忧之例。 
　　市人俗禁，人家有丧亡，一应卖乌盆、叫卖诸物，敲打有声，即来相搏骂，为之惊尸。又吃饭时，人于隔壁拍打铺陈，即宣叫，弗令人为之，名曰咽食。 
　　显宦之宅外门内，多作皮帽屋，以其似皮帽之制也。【（以上引自徐氏铸学斋抄本析津志。）】 

　　●岁纪 

　　元宵　宣徽院、资正院、中政院、詹事院、三后衙门，每岁常办进士灯烛、糕面、甜食之类，自有故典。皇城游，二月十五日。累朝故典，事见岁时风纪内。 
　　四月八日浴佛。宫庭自有佛殿，是曰剌麻。送香水黑糕斋食奉上，有佛处咸诵经赞庆。国有清规，一遵西番教则，京城寺宇进有等差。 
　　十月开垛场。十月太史院涓日，都府差官于东华门外作苇茅，南向北三所，北向南如之，约三百步。西一所即储皇、诸王等，二所省院宰辅，第三所武职枢所。安措定，候旨。至正十六年特旨，翰林学士承旨月鲁帖木儿，提调丞相定住，除监修国史。后一日，圣上在西宫，丞相畧聚，请太子开垛场御弓。得旨，百辟导从，至垛场，端箭调弓，自有主者揖让升降，动有国典，俱用小金仆姑。【名小追风箭。】 其制：宰执奉弓执箭，跪以进，太子受弓后，发矢至高远，名射天狼。【（俗呼射天狗，束刍为草人以代天狼，非侯。）】 三矢而止。宰执揖让，进拜太子后，开弓发数矢。诸王如上发矢，不以虎侯，豹虎熊侯，以草为人作侯，遵国典也。以次射毕，于别殿张盛燕，极豊厚。散饭，上位赐月鲁帖木儿银一定，羊軆。盖以劳其提调执事之役也。此谓之胷子茶饭。【（胷用牛者，俗又名射草人。）】 
　　十一月，【（达元、省方、郊祀、田猎、礼乐、立后、王礼、往聘、下嫁、征伐、命相、册谥。）】 回回历【（用紫色印之。）】 太史院以冬至日进历。上位、储皇、三宫、省院、台、百司、六部、府寺监并进。历有四等，国子历、畏吾儿字历、回回历并上进。上位自有光白厚纸，用采色画成诸相属。拜郊祀，除宰辅军政之历，非授时之历也。内庭之历，非士庶可详，姑识其闻见耳。 
　　十二月，宫苑以八日佛成道日，煮腊八粥，帝师亦进。士庶有力之家，丰杀不同，馈送相尚，亦故典也。自此后，省台院各府寺路监大小衙门，并仪凤司属，整点队伍，社直准备朝贺大礼。富春乐：【（岁时风纪松云撰。）】 正月皇宫元夕节，瑶镫炯炯珠垂结。七宝漏镫旋曲折，龙香爇律吹大蔟，龙颜悦。综理王纲多傅说，盐梅鼎鼐劳调燮，镫月交辉云翳绝。尊休彻天街，是处笙歌咽。 
　　正月一日，百官待漏于崇天门下。【（详见朝仪元会圣节同。）】 二日后，内外百辟朝贺饮宴。后随时说选。丁酉年正月一日，内八府宰相领礼部中书省相国，以外国大象进士，并说纳粟补官选。自此后常于斡耳朵聚，涓日入中书署事，设大燕，成典也，六部如之。京官虽已聚会公府，仍以岁时庆贺之礼，相尚往还迎送，以酒醴为先，若殽馔，俱以排办于案卓矣。如是者数日。车马纷纭于街衢、茶坊、酒肆，杂沓交易至十三日，人家以黄米为糍糕，馈遗亲戚，岁如常。市利经纪之人，每于诸市角头，以芦苇编夹成屋，铺挂山水、翎毛等画，发卖糖糕、黄米枣糕之类及辣汤、小米团。又于草屋外悬挂琉璃蒲萄镫、奇巧纸镫、谐谑镫与烟火爆杖之属。自朝起鼓方静，如是者至十五、十六日方止。宫中有世皇所穿珍珠垂结灯，殿上有七宝漏灯。三宫灯夕，自有常制，非中外可详。世皇建都之时，问于刘太保秉忠定大内方向。秉忠以今丽正门外第三桥南一树为向以对，上制可，遂封为独树将军，赐以金牌。每元会圣节及元宵三夕，于树身悬挂诸色花灯于上，高低照耀，远望若火龙下降。树旁诸市人数，发卖诸般米甜食、饼庶、枣面糕之属，酒肉茶汤无不精备，游人至此忘返。此景莫盛于武宗、仁宗之朝。近年枯瘁，都人复栽一小者培植其旁，随年而长。十六日名烧灯节，市人以柳条挂焦追于上叫卖之。至十九日，都城人谓之燕九节，倾城士女曳竹杖，俱往南城长春宫、白云观，宫观蒇扬法事烧香，纵情宴翫以为盛节，犹有昔日风纪。曳竹之说见于纪遗。 
　　太庙荐新。春行享礼，曰祀。四孟以大祭，雅乐先进，国朝乐后进，如在朝礼。每月一荐新；以家国礼。喝盏乐，作粉羹馒头、割肉散饭，荐时菓、蔬韭、天鹅、鹚老鸟。初献，勋旧大臣怯薛完真。亚献，集贤大学士或祭酒。终献，太常院使。并用法服，宫闱令启后神龛。大案上菓：菱米、核桃肉、鸡头肉、榛子仁、栗仁；菜：笋、蔓青、芹葅、韭黄、芦菔；神厨御饭不等。见下月，酥酪、鲔鱼。牺牲局养喂牛马以供祭祀，苑中取鹿。又西山猎户供祭祀野兽，后位下，牲羊和易于市。藉田署，取米以供粢盛，【（贵山、晋山，）】 取水光禄寺。柱把酒、【（四孟用，）】 霄州蒲萄酒、马妳子。 
　　二月天都初八日，京西镇国迎牌出，鼓乐铿鍧侪觱篥。金身佛，善男信女期元吉。白伞帝师尊帝释，皇城望日游宫室。圣主后妃宸览毕。劳宣力，金银缎匹君恩锡。 
　　至元丁卯四年，世祖皇帝用帝师班言，置白伞盖于御座之上，以镇邦国。仍置金轮于崇天门之右，铁柱高数丈，以铁緪四系之，以表金转轮王统制四天下，皆从帝师之请也。西镇国寺，乃察必皇后创，盖功德之寺，藏下有石室，以藏其盖寺之余，【（详见前注是实。）】 累朝不开，遵祖训也。 
　　二月二日，谓之龙抬头。五更时，各家以石灰于井畔周遭糁引白道，直入家中房内，男子妇人不用扫地，恐惊了龙眼睛。自此后，市人以竹拴琉璃小泡，养数小鱼在内，沿街擎卖。 
　　八日，平则门外三里许，即西镇国寺，寺之两廊买卖富甚太平，皆南北川广精麄之货，最为饶盛。于内商贾开张如锦，咸于是日。南北二城，行院、社直、杂戏毕集，恭迎帝坐金牌与寺之大佛游于城外，极甚华丽。多是江南富商，海内珍奇无不凑集，此亦年例故事。开酒食肆与江南无异，是亦游皇城之亚者也。过此，则有诏游皇城，世祖之故典也。其例于庆寿寺都会，先是得旨，后中书札下礼部，行移各属所司，默整教坊诸等乐人、社直，鼓板、大乐、北乐、清乐，仪凤司常川提点，各宰辅自办婶子车，凡宝玩珍奇，希罕蕃国之物，与夫百禽异兽诸杂办，献赏贡奇互相夸耀，于以见京师极天下之壮丽，于以见圣上兆开太平与民同乐之意；下户部关拨钱粮，应付诸该衙门分办社直等用，各投下分办簇马只孙筵会，俱是小小舍人盛饰以显豪奢。凡两京权势之家，所蓄宝玩尽以角富。盖一以奉诏，二以国殷，故内帑所费，动以二三万计。 
　　五日二日或三日七日点举，每聚会则散茶饭、馒头、面食，俱各豊腴。省院台大小衙门，诸司局、寺、坊、院、社直人等，并用供给，乃能举此胜事。比及齐办，中书省官奏，于十五日蚤，自庆寿寺启行入隆福宫绕旋，皇后三宫诸王妃戚畹夫人俱集内廷，垂挂珠帘。外则中贵侍卫，纵瑶池蓬岛莫或过之。迤逦转至兴圣宫，凡社直一应行院，无不各呈戏剧，赏赐等差。由西转东，经眺桥太液池。圣上于仪天左右列立帐房，以金绣纹锦疙，捉蛮缬结，束珠翠软，殿望之若锦云绣谷，而御榻置焉。上位临轩，内侍中贵銮仪森列，相国大臣诸王驸马，以家国礼，列坐下方迎引，幢幡往来无定，仪凤教坊诸乐工戏伎，竭其巧艺呈献，奉悦天颜。次第而举，队子唱拜，不一而足。从历大明殿下，仍回延春阁前萧墙内交集。自东华门内，经十一室皇后斡耳朵前，转首清宁殿后，出厚载门外。宫墙内妃嫔女女嫱罟罟皮帽者，又岂三千之数也哉？可谓伟观宫庭，具瞻京国，混一华夷，至此为盛！其游止斯或就东华门而散会，寔盖累朝故事不缺。近年惟太师右丞相脱脱奉旨，前后相游城二次。上位储皇，三宫后妃俱有赏赉，慰其劳于后事也。惟上独厚，缎金银楮帛各一扛车，可谓宠渥天至矣！自此以后未见重举，姑笔此，余可类推。 
　　是月也，北城官员、士庶妇人女子，多游南城，爱其风日清美而往之，名曰踏青鬬草。若海子上，车马杂沓，绣毂金鞍，珠玉璀璨，人乐升平之治，官无风埃之虞，政简吏清，家给人足，亦莫盛于武宗、成宗、仁宗之世。自此后游翫无虚日。上自内苑，中至宰执，下至士庶，俱立秋千架，日以嬉游为乐，红女之事殆庶几焉。然醉卧隔廉，香风并架，花靴与绣鞋同蹴，锦带与珠襦共飘；纵河朔之娉婷，散闺闱之旖妮，此游赏之胜事也。 
　　卢师山，【二月二日，南北二城游赏如燕九节。】 太庙荐新：果含桃、菜、笋，并准孟春。祭物：哈八儿鱼、鲔鱼，二者并黑龙江进，其地用桦皮船。神厨御饭、秃秃麻、羊头、羊肺、粉羹、馒头、酪解粥。【（余并同前。）】 
　　三月京师寒食早，苑墙柳色摇宫草，太室荐新皇祖考。培街道，元勋衔命歌天保。紫燕游丝穿翠葆，桃花和飰清明到，追远松楸和泪扫。莺花晓，人心莫逐东风老。是月三日祭三皇，上命函香，遣大臣代之祀。近于庚申年始用雅乐，仿释奠。是月三日，都城风俗，谓此日可脱穷贫者，竞以菽黍秸纽作圆圈，自以此圈套其首自足，掷之水中，云脱穷以讫。二十八日，乃岳帝王生辰，自二月起，倾城士庶官员、诸色妇人，酬还步拜与烧香者不绝，尤莫盛于是三日。道涂买卖，诸般花菓、饼食、酒饭、香纸填塞街道，亦盛会也。【（详见祠祀门。）】 太庙荐新：菜、韭、葑、卵、鸭。 
　　四月吾皇天寿旦，丹墀华盖朝仪粲，警跸三声严外辩。听呼赞，千官虎拜咸欢忭。礼毕相君擎玉■〈角戋〉，云和致语昌宫燕，十六天魔呈舞旋。大明殿，齐称万寿祈请晏。是月八日，帝师剌麻堂下暨白塔、青塔、黑塔，两城僧寺俱为浴佛会，宫中佛殿亦严祀云。初一日，各衙门大小官员于中书省誓莅。二日，降御香入太庙。三日，省官与祭官入庙行祭祀礼、太常礼仪院司之。初四日，蒸饼行赛北岳菩萨胜会，用花兹大羊，无主庙，有案，轮流马会首。十七日天寿圣节，【（见岁纪朝仪。）】 太史院涓吉日，大驾幸滦京，遵成宪也。【（吉日预前期定。）】 火室房子，即累朝老皇后传下宫分者，先起本位，下官从行。国言火室者，谓如世祖皇帝以次俱承袭皇后职位，奉宫祭管一斡耳朵怯薛女孩儿，关请岁给不阙。此十一宫在东华门内向北，延春阁东偏是也。自驾起后，都中止不过商贾势力，买卖而已。惟留守司官主禁苑中贵怯薛者职。其故典，所谓闭门留守，开门宣徽。是已各行省宣使并差官起解一应钱粮。常典，至京又复驰驿上京飞报，住夏宰臣多取禀于滦都。两京使臣交驰不绝，声迹无间，直至八月中秋后，车驾还宫，人心始定。太庙荐新：羔、冰。 
　　五月天都庆端午，艾叶天师符带虎，玉扇刻丝金线缕。怀荆楚，珠钿彩索呈宫御。进上凉糕并角黍，宫娥彩索缠鹦鹉，玉屑蒲香浮绿醑。葵榴吐，銮舆岁岁先清暑。节前三日，中书礼部办进上位御扇，扇面用刻丝作诸般花样，人物、故事、花木、翎毛、山水、界画，极其工致，妙绝古今。若退晕、淡染如生成，比诸画者反不及矣。仍有金线戏绣出升降二龙在云中。以玉为柄，长一尺，琢云龙升。上以赤金填于刻文内，又用金线条缚之如线系，或扇团以银线缠之，如是者凡数样，制俱不同。有串香柄、玛瑙、犀角，成雕龙凤，金涂其刻。又有拂子，用洁白细冗软牛毛，亦有染色者不一。资正院、中正院进上，系南城织染局总管府管办，金条、彩索、金珠、翠花、面靥、花钿、奇石、戒止、香粉、胭脂、洗药，各各精制如扇拂。一如上位仪式。太子詹事院并如上仪进。将作院进彩画扇、翠扇、金碧山水扇、金纱、金罗、白索等。如凉糕、粽饼并同。典饮局并同。光禄寺酒、凉糕、密枣糕、粇米粽、金桃、御黄子、藕、甜瓜、西瓜，并同各大衙，并依上年故事。宣徽院为首，领八作司等院，其三官詹事院属司，并如上年式。是节诸项进呈，所费五千余定。滦都行在资正院、织染总管府，差官一员，乘传赴上都，进上位及三宫后，以表里答劳之，此常典也，或在中途不可定止。是节上自三公宰辅、省院台，俱有画扇、彩索、拂子、凉糕之礼；中贵官同，故其费厚也。都中于节前二三日，小经纪者于是中角头阛阓处，芦苇架棚挂画，发卖诸般凉糕等项。【（事见风纪。）】 市中卖艾虎、泥大师、彩线符袋牌等，大概江南畧同。南北城人于是日赛关王会，有案，极侈丽。貂鼠局曾以白银鼠染作五色毛，缝砌成关王画一轴，盘一金龙，若鼓乐、行院，相角华丽，一出于散乐所制，宜其精也。太庙荐新：菓：桃、李、御黄子、甜瓜、西瓜、藕、林擒、李子、菜：胎心菜、蒜、茄、韭、葱、玉瓜、苦菜。神位前，凉糕、粇米粽、香枣糕、扇拂百索，一如所进仪式。无敢有忒酒、马妳子、笋、蒲、含桃。六月京师日逢六，五更汲水劳僮仆，豆面油塩香馥馥。经三伏，晨昏鼎鼐调和足。垂舌狮庞伸复缩，榴花喷火蒲翻绿，雨过藉田苗秀育。皇家福，更期四海俱丰熟。是月也，京师中多市麻泥、科斗粉、煎茄、炒韭、煎饼。五更竞汲水，以备合酱之用，咸谓此日水与猎水相同，仍以此日晒干肉，犹猎味也。丁酉年重五日制此词。是日西北行枢密院遗金字圆牌使臣，管绊靺鞨一人，同列呼为圣人。蓬头垢腻身，无裳衣，口食泥土，不通言泥，就令其居枢密院，就令其人祈雨，至昏得一小雨，雷电交作，次夜又雨，后以无足取财，太师汪家奴却之，大慊众望。太庙荐新，瓜菓、彘、大下麦。 
　　六月滦京天使速，恭迎御酒干羊肉。原庙宗禋分太祝，包茅缩伯五十年。调玉烛，史馆宸仪天日煜。油然臣子■〈羔上火下〉墙肃，释乐祼将从国俗。天威瞩，不遐皇祖贻多福。是月大都涓日，遣翰林院官一员，赴上都注香。比到，大臣奏上位，亲嘱香授与使者，函香、御酒、干羊诸祭物，乘传回京。至健德门外礼贤亭住夏，宰辅百官恭迎至京。凡各寺内有影堂者，分其祭仪，遣大祝酒，则宣徽院令光禄寺一如故事。翰林院三朝御容。【（见祭祀门。）】 七月皇朝祠巧夕，化生庭院罗金璧，彩线金针心咫尺，堪怜惜。星前月下遥相忆，钿盒蛛丝觇顺逆，觚棱萤度凉生腋，天巧不如人巧怿。年光掷，长生殿里空尘迹。都中人民，此日迎二郎神赛愿。富人家祀，先用麻秸奠酒为诚，买纸钱冥衣烧化于坟。谓元送寒衣，仍以新土覆墓。市中小经纪者，仍以芦苇夹棚，卖摩诃罗巧神泥塑，人物大小不等，买者纷然。宫庭宰辅、士庶之家咸作大棚，张挂七夕牵牛织女图，盛陈瓜、菓、酒、饼、蔬菜、肉脯，邀请亲眷、小姐、女流，作巧节会，称曰女孩儿节。觇卜贞咎，饮宴尽欢，次日馈送还家，亦古今之通俗也。上京于是日命师婆涓吉日，勑太史院涓日洒马戾，洒后车，辕軏指南，以俟后月。太庙荐新：菓、菜、鶵鹂。 
　　八月两京秋恰半，金闺胜赏冰轮碾，玉管南宫音乍转。霓裳燕，穆清一曲云中按。宝钏生凉侵玉腕，瑶觞九酝瓜新荐，月色人心同缱绻。深宫晚，一声促织瑶阶畔。是月也，元宰奏太史师婆，俱以某日吉，大会于某处，各以牝马来，以车乘马潼【（详见岁仪驾回）】 都城当诸角头。市中设瓜菓、香水梨、银丝枣、大小枣、栗、御黄子、频婆、柰子、红果子、松子、榛子诸般时菓发卖。宣徽院起解西瓜等菓时蔬北上，迎接大驾还宫。宫中怯薛官与留守官，此一月，日陈铺设金绣茵褥，请诣赴锦褥纳失失，胖褥、■〈毛俞〉■〈毛瞿〉地衣，便殿银鼠璧衣，大殿上虎皮西蕃结带璧幔之属，并利用监、貂鼠局、茶迭儿局人匠铺设，仍各怯薛主之。北城南城内外多人，咸望圣驾回日近，买卖资羡，例有喜色，寔人情感圣泽之至望也。上都大安合及宋汴京熙春合，我元易置于滦之湫潭之上。至正年间，今上新盖穆清合与大安相对，合之西陲俱有殿，特出层霄，冠于前古。下亦三面别有殿，北有山子殿，上位每于中秋于此合燕赏乐，如环佩隐隐然在九霄之上，着意听之，杳不可得，是为天下第一胜景。盖其地势抱皇城，缔构非凡故耳。然入八月，则琼楼玉宇，高处不胜寒矣。多人南归之心，早已合矣。至是时，上位、宫中诸太宰，皆簪紫菊、金莲于帽，又一年矣。而其下百辟、执事、驾前乐工、伎女，思归尤为浩切矣。上都有老画师潘子华，年逾七十，画紫菊、金莲、野草、闲花，官员往往构之。作土仪簪珥红叶，上位亦然，谓之赏红叶。黄花时节，萧然有清秋凄怆之意，前词故及之。太庙荐新：菓、菱、黄栗。 
　　九月登高簪紫菊，金莲红叶迷秋目，万乘时还劳万福。麾幢矗，云和乐奏归朝曲。三后銮舆车碌碌，宝驰象轿香云簇，玉斧内仪催雅卜。天威肃，御人早已笼银烛。大驾于八月内或九月初，自李陵台一纳钵之后，次第而至居庸关南佛殿，亦上位自心刱造，并过街三塔，雄伟据高，穹碑屹立。西则石壁，东则陟峻深壑，蔚为往来之具瞻，界截天堑，古今重名，此其一也。过此有黄堠店，人烟凑集，回视山北景物则不侔矣。至龙虎台，高眺都城宫苑，若在眉睫。上位、三宫、储君至此，千官、百辟、万姓多人仰瞻天表，无不欢忭之至。再一纳钵即三疙疸也。【（详见迎驾门。）】 独守卫军指挥、留守怯薛、百辟于此拜驾，若翰苑泊僧道乡老，各从本教礼祝献，恭迎大驾入城。【（详见迎驾门。）】 上位、储君、正宫俱入厚载门。二后、三后銮舆，一如上仪，于凤池坊南，从西入西宫。自平明入城，比及宫车及宫则晚矣。御人俱以金龙红纱长柄朱漆龙杖，挑担大红灯笼罩烛而迎入矣。是日，都城添大小衙门、官人、娘子以至于随从、诸色人等，数十万众。牛、马、驴、骡、驼、象等畜，又称可谓天朝之盛。上位下马后，茶饭次第，一如国制，三宫亦同，各有投下。宰相数日后，涓吉日入省视朝政，设大茶饭，然后铨选。但上位行在处，无不说选，各省院部亦然。若斡耳朵省院台官自有定所。【（详见朝仪。）】 是月九日，都中以面为糕馈遗，作重阳节，亦于阛阓中笟筴芦席棚叫卖。如七夕，午节。市人又多以小扛车上街沿叫卖。士庶官员亦以追节为重，往还燕礼如常故事。太庙荐新：果、梨、枣、黍、粱。 
　　十月天都扫黄叶，酒浆出城相杂还，爇送寒衣单共祫。愁盈颊，追思泪雨灰飞蝶。太室迎寒应祭祫，黄钟中管应钟协。鬯祼神来诚敬浃，音容勰，常仪太尉应当摄。【（太尉主祭地，故郊祀太尉摄行。）】 是月，都城自一日之后，时令谓之送寒衣节。祭先上坟，为之扫黄叶。此一月行追远之礼甚厚。虽贫富咸称家丰杀而诚敬。时思风俗，人伦之重者也。皇城东华门外，朝廷命武官开射圃常年国典【（详见朝仪门。）】 太庙荐新：菓、菜、兔、麻、稻。冬月京中号朔吹，南郊驾幸迎长至，绣线早添鸾凤翅。争相试，辟寒犀进宫娥憙。龙里中官多宠贵，银貂青鼠裘新制，白马宝鞍衔玉辔。藏阎戏，鸳衾十酒人贪睡。是月冬至日，太史院进历，回回太史进历，又进画历。后市中即有卖新历者。宰相于至日，亲率百辟恭贺，上位根前递手帕、随贡方物。士庶人家并行贺礼，馈遗填道，遇节物时令，自然欢怿。太庙荐新：獐。 
　　腊月皇都飞臈雪，铜盘冻折寒威冽。八日朱砂香粥啜，宫娥说，毡帏窣下休教揭。鼎馔豪家儿女悦，豊充羊醴劳烹切。九九梅花填未彻，严宫阙，宰臣准备朝元节。是月八日，禅家谓之腊八日。煮红糟粥，以供佛饭僧。都中官员、士庶作朱砂粥。传闻，禁中一如故事。仪凤司、教坊司、云和署，哑奉御，日日点习社直、乐人、杂把戏等，以备新元部家委官一同点视。呪师于年近除日，于宫中大明殿牌下，西蕃呪师以扇鼓持呪，供羊、马、牛、酒等物，陈设于殿庭。呪师数人，动梵乐念呪，两人牵手巾，一人以水置其中，谓之洒净。以诸般肉置于桶中，二人抬而出殿前，一人执黑旗于前，出红墙门外，于各宫绕旋，自隆福宫、兴圣宫出，驰马击鼓举铙奔走，出顺承门外二里头，将所致桶中诸肉抛撒以济人，谓之驱邪。【（引自徐氏铸学斋抄本析津志）】 

　　●物产 

　　金、银、铜、铁、锡、画眉石，同出斋堂。其石烧锅、铫、盘，虽百年亦不损坏，得名。拳桃、葡萄、御桃【贡】 、御黄子、频婆、御茄、密黄、黄精、威蕤、杏油、蜡、纸、麻鞋、石灰、乳饼、香狸、野猪、獐麂、獾、章鸡、角鸡、雉、石鸡。 
　　诸菜叙：无菜则曰馑，岁荒则曰饥。饥馑相仍。古人云：咬得菜根断，何事不可为！又曰：平生事，百瓮虀。又曰：士大夫不可一日不知此味，而菜果可少欤！盖昔人欲深知此味者，戒口腹便嗜，从心于饕餮尔。是故丹鼐铏镬，咸铸以饕餮兽面，以口吞啮牛、羊、猪蹄者，深有意焉。特人以学而不察味而玩之，宁不自愧！夫涧芹、沼沚、溪毛，可荐于祖庙，可羞于王公。凡耕田、灌园、沃蔬，大夫士又何尝废哉！山殽、野蓛、苜蓿之类，食之寄诸珍味，从可知无择焉。然种莳则又各随其地土之宜，风气之不同乎？幽燕朔漠，雪风霜，固其宜也。而其所种咸异，或采于山涧，或种于田园，初无定止，亦各有时令主之。今采其目见口尝者与闻而知者，并书于是，乃作菜志。 
　　白菜，莙荙、甜菜、蔓青、同蒿、葫芦、萝葡【红、白。】 葫芦服【黄、白。】 王瓜、茄【白、紫、青。】 天青葵【即藿也。】 赤根【波菜。】 青瓜【蛇皮瓜。】 稍瓜、冬瓜、蒲、笋、葱、韭、蒜、苋、瓠、塔儿葱【层葱。】 回回葱。 
　　右家园种莳之蔬。 
　　壮菜【即升麻。味最苦最香，甜为上。】 蕨菜【甘则味愈佳。】 解葱【如玉簪叶，味香。一如葱，食之解诸毒。】 山韭【与园韭同。】 山薤【与家种同。】 黄连芽【以水煮过。】 木兰芽【汤渫过。】 芍药芽、青虹芽、洒花芽、灰条【紫白叶圆者。】 紫团参【味如山药，即鸡儿花。】 槐、柳、椿、梨芽、山药【石缝中生者尤佳。】 沙参【浅土生。】 皮袴脚【叶皱而味甜。】 马齿苋【治痔。】 黄雀花、樀蒜【野蒜，甚广。】 榆古路钱、刺榆仁、七击菜、段木芽、赤子儿、重奴儿、芃科、豆芽、带三、络英、唐菰英、山石榆、黄必苗【七月有。】 养术苗、莺雀儿【黄花，生英作角儿。】 人杏【如杏，叶长而大。】 山蔓青、春不老【即长十八也。】 甘露【若地蚕也。】 白皮【味如鼠耳草，香甘，作米食必用之，与粉相使。】 苦马里【甜、苦二等，丰州虚内胜胜极多。】 沙芥、地椒【朔北、上京、西京等处皆有之。】 山葱、戏马菜、白菜。 
　　右京南、北、东、西山俱有之，土地所宜。在端午前俱可食，午节后伤生。 
　　茴茴葱【荨麻林最多，其状如匾蒜，层叠若水精葱，甚雅，味如葱等。淹藏生食俱佳。】 高丽菜【如葵菜，叶大而味极佳，脆美无比。】 苦苗菜、爽头【生不落树上，其大者如枇。】 磨菰【在官山生，其地极冷。】 懒头【生檞叶木上。】 香簟【官山。】 沙菌。 
　　右菌之属。 

　　药之品 
　　草花之品 
　　菓之品 
　　木之品 
　　竹之品 
　　谷之品 
　　黍之品 
　　豆之品 
　　草之品 
　　家具之属 
　　荆条器 
　　野蔬之品 
　　瑞兽之品 
　　兽之品 
　　鼠狼之品 
　　翎之品 
　　题咏 
　　异土产贡 

　　○药之品 

　　黄精【斋堂村再广。】 葳蕤、榆仁、半夏、柴胡、升麻、荆芥、薄荷、当归、苍朮、黄芩、地黄、细辛、五味子、山川乌、乌头、茯苓、茯神、防风、锁阳、大黄、善化屯甘草【保安善屯产。】 

　　○草花之品 

　　牡丹【出排林村，南城，千叶白。】 芍药【椒山产。】 桃【乡桃。】 拳桃、冬桃、山桃、麦熟桃、鹦哥觜桃、梅【江南本。】 杏【拳杏。】 桃杏、小杏、山杏、御黄子【如江西苏山李，核小，惟黄不红者味甘。】 李【似江南小李，红青。】 林擒花、红柰子【似小李，青黎。】 频婆【结子最晚，在御黄子陵，大如桃，味佳。】 樱桃【含桃大如珠。】 石榴、海棠、荼縻、合欢花【在翰林院，夜则叶俱合，名马缨。】 枣【龙瓜枣，金丝枣，小菜、胖菜。】 荷【千叶白莲。】 芡秋子【似红李而味胜。】 御马缨、紫荆、石竹、葵花、金盏儿花【金欧菊。】 山丹、松丹、木香，蔷薇、刺薇、粉团、月季、紫菊、金莲【并上都，虽草属，皆入画。】 雁传书【紫花与雁无异。】 芍药【六月间花，有千叶大红者。】 狮头石竹【与南不同。】 长十八【白花，红丝，白豆。大虽干亦不改色，不凋烂。上都田者，作人事用。】 马蔺儿【青、红、黄紫色不等。】 大花菊【翎根。】 楼子、芍药、玉簪、葵【干叶葵。】 望江南。 
　　右乃上京花草之名。 

　　○菓之品 

　　葡萄【有如马乳者进上而紫，小核。】 频婆【大如桃，上京者佳。】 桃【络丝桃、麦熟桃、大拳桃、山红桃、鹦嘴桃、御桃、九月桃、冬桃。】 栗【西山栗园、斋堂栗园、寺院栗园、道家栗园、庆寿寺栗园。祖师以华严经为字号种之。当身迷望，岁收数十斛，为常住供。紫荆关下有栗园，尤富。岁收栗数千斛。今为官军占据之。】 瓜【进上瓜甚大，人止可负二枚，又有小者，西山产亦佳。西瓜、甜瓜、苦瓜、冬瓜、青瓜、黄瓜。】 胡桃、香水梨、大梨【小山梨。】 榛【汉榛胡榛。】 枣【牵丝枣、胖小，密龙瓜，匾。】 山桃【可取打油，香甘腴美小山梨尤佳。】 山杏【不食肉，取其仁，味香，甘如把躭。】 

　　○木之品 

　　椴木、涩木、赤郭木、榆木、桦木、榉柳木、槐木、松木、楸木、桑木、梨木、白杨木、牛筋木、青阳木、椿木、柏木、荆、榛、橡。 

　　○竹之品 

　　舌竹、苦竹、绿竹。 

　　○谷之品 

　　高苗青、诈张柳、撑破仓、乞达青、鹅儿黄、红镯脑。 
　　右数等最柰上，平川田宜布之，猛风烈日无妨。 
　　八棱、鏩子、皮包、贾四、狗见愁、饿杀狗。右数等高山上柰风，宜种之。 
　　白糙、毛谷【进上。】 临熟变、狗虫青、柰风鬬、麻熟。 

　　○黍之品 

　　糯黍【即黄黍，米宜酝酒。】 小黍【宜食。】 秫黍【粒大而谷壳厚。】 

　　○豆之品 

　　黑豆、小豆、绿豆、白豆、赤豆、红小豆、豌豆、板豆、羊眼豆、十八豆。 

　　○草之品 

　　示俭草【在大明殿下，丹墀之东。以米阑护之，世皇旨。】 包茅【出湖广常德、沣州，三脊茅是也。上位鬯祼所用，在灰池之内，每岁进上，重报本也。】 蓍草【产汝宁府，即蔡州。白龟池上者佳。此伏羲画卦揲蓍之祖本也。每岁进上者九尺长，公卿七尺，各有等第。此二草皆植御园。】 

　　○家具之属 

　　铁络、量罐、椛架、马槽、大小木柜、镫檠、盘【高丽榧子木刳成或旋成，大小不等，极为朴质。凡碗碟、盂、盏、托、大概俱有。】 橱、矮桌、矮床、门匡、窗隔、蒙古棺【用大木去外皮，削成圆木，以金戒开作盖，中刳作人形，冠服，一如平时。合之以铁条钉合之。】 
　　右此等木器多在海子桥南甚多。哈达门外亦有，然皆麄作生活。盖朔地风沙尘土，唯用油漆涂饰窗棂，虽内廷亦不用纯漆。 

　　○荆条器 

　　笆、筐、笟篮、车撘、雀笼、杂笼、米囤、无底圈、炊饭荆笆、粪筐、门篱笆、屋椽笆、挑菜筐。 
　　右荆条笼制诸项器用，都城人广用之。 
　　柳条簸箕、斗升、井桶、车箕筐、撮米斗、担水斗。 
　　右以柳条纽编成器，无不称用。 
　　蒲帽畬【有盖。】 蒲合【作鞯。】 蒸饼盒、酒盖、座团、鞍鞯、方座、酒瓮盖。 
　　右蒲草编成，有双单之制。 
　　碾、碾房【以牛、马、驴、骡拽之。每碾必二三疋马旋磨，日可二十余石。旧有扇厨，甚不劳力。西山斋堂村有水磨，日夜可碾三十余石。揙糠则有厨，有上轮连者。】 旱碾【半边石糟，如月样，数人相推，力难而未熟。】 纺纱碾【其制甚巧，有卧车立轮，大小侧轮，日可三五十斤。】 纑纱碾【俱望东南，多不在人家房屋内。故老传云：金国替燕，人咸感江南之人。后都人询问昔时供给，贡赋粮米俱在江南，遂以碾望东南，上朝揖而拜。故名捣碾东南。示不忘昔日供给也。】 杵臼【多以车头为之，或以木木兜瘿挽之木为之。亦有就其石之大小为之。然都中自以手杵者，甚广，盖以杵臼，星之燕分地故应之。】 蒜臼【钟鼓前及海子桥上多有之，麄恶殊甚。】 

　　○野蔬之品 

　　落杂菜子【杵米。】 苍耳子【可取油。】 莠子【杵米。】 粺草子【杵米。】 芃蒿子【杵米。】 金乔麦【俗呼羊蹄根杵面。】 黄腊子、紫苏子【作油。】 仁杏子【杵米。】 乔麦花叶【干者杵舂为末，作饼食之。】 海藻【庚子年京都人凿氷而取之，煮以充饥，救人数万计。】 
　　右上家具及野草实。补遗。 

　　○瑞兽之品 

　　角端【太祖皇帝行次东印度骨铁关，侍卫见一兽，鹿形马尾，绿毛而独角，能为人言：汝军宜回早。上怪问于耶律楚叔。公曰：此兽名角端，日行一万八千里，解四夷语，是恶杀之象。盖上天遣云，以告陛下，愿承天心，宥此数国人命，定陛下无疆之福。即日下令班师。】 

　　○兽之品 

　　狮【金色毛，尾长，尖上有黑毛。口红如血，目睛电闪。二铁系于项下，分东西以木橛系之。】 象【房在海子桥金水河北一带。房甚高敞。丁酉年元日进大象，一见，其行似缓，实步阔而疾撺，马乃能追之。高于市屋檐，羣象之尤者。庚子年，象房废。今养在芹城北处，有暖泉。】 豹【金钱毛色，甚雄伟。踯躅无停住，通有六七，随牵至靼靼山田则■〈口刍〉之，遇兽无有不获。】 彪【羁于马后，背田则纵之。毛色光耀，日照之则有五色花纹。捕兽则蹲伏草莽中，卒然禽之，是其态也。】 虎【柙项首不甚明，仍系之。有索缠束于颈项之间。欲其出，先以大索及挺撞其柙，迨其威稍警，则以手套其喉咣，而其拽出则饲之，立常以水银拌肉餧啖之，盖欲其筋力软而抑其威势也。】 安答海【即野骆驼也。似驴而差小也。项下垂瘿毛，朔北野马川甚广。其性深喜妇便溺，见则忘躯而吸饮之，盖其地艰于水故也。因其喜饮水，故以诱其来而陷穽填获焉。即自禁中有之。】 黄羊【朔方山野中广有之。毛黄红色，疏而长。小耳，两角亦尖小，成数羣常百数。上位驾回，围猎以奉上膳。其肉味精美，人多不敢食。】 骆驼【西番，宁夏，甘肃之北和林者为好，毛色白者、黄者、黑者最广。回回田地者多单峯。高大，负重致远，不劳力也。】 骡【西域来者异于常，高大过于马。其行日可五七百里。常见者，止不过随大官为从人与驾妇人车轿者。及耕田之类则不及马。】 驴【都中有花、黑、白分明者，日可行二、三百里，时常有之。■〈马乍〉■〈马孟〉牛头，唇反居上，驴毛，矮小而丑，驾车力过牛远矣。】 羚羊【京西山广有之，夜则挂角于险峻岩崖之上以唾。其跷捷如飞，履险如夷。山人乩其往来，多获之。俗呼为野羊是也。】 獐、麂、麋、鹿、兔、野豕、炰香子、獾、狼、豺。【在所山谷俱于不述。】 

　　○鼠狼之品 

　　银鼠【和林朔北者为精，产山石罅中。初生赤毛青，经雪则白。愈经年深而雪者愈奇，辽东嵬骨多之。有野人于海上山薮中铺设以易中国之物，彼此俱不相见，此风俗也。此鼠大小长短不等，腹下微黄。贡赋者，以供御帏幄、帐幔、衣、被之。每岁程工于南城貂鼠局，诸鼠惟银鼠为上，尾后尖上黑。】 青鼠【其尾有青惨色，光润莹软。腹下有白毛寸许，制衣青为衣，而白者缝掇为搭护，仍以银鼠缘饰或水獭黑貂并佳。】 青貂鼠【毛色微青黄，差小冗厚，轻软，制衣亚于银鼠。】 山鼠、赤鼠、花鼠【又次之制衣。】 火鼠【极北有之，生大石山中。以之为衣，即火澣布也。】 黑貂【黑而毛厚者为上，多以之为领缘。达官以为衣，多以前面衿饰以纳失失间丝之异表而出之。有以银鼠带尾为衣饰。缘以黑貂尤为精美。黑貂间白毛者谓之浣毛。】 九节狐、赤狐【可作缓帽及帏帐被之属。】 黑狸、青狸、花狸、豺狼【有灵性，知风候，能啮人。三五为羣，人不敢向。】 麝【又名香子，毛黑，露二牙。其性固而旧踪足认，盖遗粪在焉。积之甚广，断不他适。若其肝其膝，盖皮心肺皆香麝也。大小不等，今西山在处咸有之。肉味脆美。】 
　　右诸兽畜之皮【朔方并制为衣服，名之曰亦出军毛衣也。】 

　　○翎之品 

　　海东青【辽东海外隔数海而至，尝以八月十五渡海而来者甚众。古人云：疾如鹞子过新罗是也。努而干田地，是其渡海之第一程也。至则人收之，已不能飞动也。盖其来饥渴困乏，羽翮不胜其任也。自此然后始及东国。有制，犯远流者至此地而能获海青者，即动公文传驲而归，其罪赎矣。尝诹昔宝赤云，海青之外一翅，七日或七八日始得至努儿干，其气力不资或饥而眼乱者多溺死。凡能逮此地者，无不健奋。故其于羽猎之时，独能破驾鹅之长阵，绝雁骛之孤褰，奔众马之木鱼，流九霄之毛血。云间献奏，臂上功勋，此则海青之功也。论其贵重，常以玉山为之立。欲其爪冷，庶几无病，冬月则以金绣拟香墩与之立，夜则少令其睡。其替毛观其粪条，揣其肥瘠，进食而加减之。二替者则又有其说也。按食之际加药食次第焉。其首笼帽，多奇巧金绣，以小红缨、马尾为束紧之制。爪脚上有金环束之，系以软红皮系之，弗以红条，皆革也。若欲纵放，则解而纵之。横飞而直上，可薄云霄。昔宝赤者，国言养鹰之蒙古名，亦一怯薛请受而出身之快捷方式也。夫事鹰鹞之谨细养护过于子之养父母也。于是松云子为之歌曰：饥饱有则，调摄有时，有添心补心泻心之法，有布轴毛轴药轴之施。飞则击鼓敲鱼以助其力，收其俯摹解渴以慰其饥。一出二出为止，一替二替三替为奇。海青则立乎饥玉山，鸦鹃则立乎绣皮，撇条验其肥瘠，补翅助其奋飞。海青亦有数种，玉嘴玉爪为稀。黄鹰仍有几般，黄眼黑眼为异。养喂之效，备见于斯，松云是说可采。乃亦想其庶几援翅者，以其翅别取翅接而补之。】 白海青【白上有黑点者。】 青海青、白黄鹰、黄鹰、皂雕、鸦鹘、赤鹘、兔鹘、角鹰、白鹞、崖鹰、鱼鹰、铁鹞、木骨鹞、崧儿、百雄、茸垛儿。 
　　以上俱为羽猎之雄者。 

　　○题咏 

　　刘静轩题曰海青诗云： 
　　皂雕赤鹞世纷纷，羽翮何如白锦文。 
　　东海飞来一点雪，西风透入万重云。 
　　老拳独击头鸦脑，俊目仍看狡兔羣。 
　　玉食所需谁可得，夜来丹诏赐元勋。 
　　大学士陈熙山： 
　　怒挟天风海外来，修翎如剑斫云开。 
　　翻身陟上千寻起，得隽雄攀一点回。 
　　万里老拳无脱爪，满鞲英气不凡材。 
　　山狡野雉休回首，神物无心到草莱。 
　　刘静轩： 
　　扶余玉瓜旧曾闻，青鸟犹沾海气吞。 
　　海上风标有如此，眼中神俊更怜君。 
　　平芜未洒头鹅血，春水唯开猎骑门。 
　　过眼昏鸦莫回首，霜拳高兴在层云。 
　　天鹅，又名驾鹅。大者三五十斤，小者廿余斤。俗称金冠玉体干皂靴是也。每岁，大兴县管南柳中飞放之所。彼中县官每岁差役乡民，广于湖中多种茨菰，以诱之来游食。其湖面甚宽，所种延蔓，天鹅来千万为羣。俟大驾飞放海青、鸦鹘，所获甚厚。乃大张筵会以为庆也，必数宿而返。【详见羽猎门。】 
　　秃鹙，能食蝗虫蝻子，有旨不敢捕食。其形丑恶，来则成羣，无虫蝗多少，悉能食之。而吐出复聚于石上，复食之。其头如长袋。 
　　鹚老，在空中飞鸣旋绕三二日，必有大风。形如灰鹤差小。 
　　地鵏，与天鹅同类，但项短而赤。黑花毛，甚肥，或十斤之上者有之。味与鹅相侪，细腻，香，味美。 
　　地臿大鸟似雉，身黑圈，黄白毛，眼边红，脸绿，嗉赤，背项黄白花。尾可长四五尺。装簇马首尾者是也。与雉尾同长而可观尔。故曰尾短曰雉，尾长曰辛鸡。然亦雉类。白雉即白鹇也。 
　　朱鹭，红觜红头。飞起见翅下淡红，俗呼曰黄鸭，与白鹭等尔。构巢于矮树之上，不甚畏人。西山广多。 
　　钩觜鹭鹚、香匙觜鹭鹚、此朔地有之，余尝见其飞喙，故书。 
　　山鸡，辽东人养，方才十日即赶令入山。但候九十月间即自山捕而归，一一纽死，带毛鸡入京中货之。其色黑，味与家鸡同。 
　　鹖鸡，本出真定，九月拔毛，一岁三次拔之，盖欲为罟罟上簪带也。其本出蔚州五台山。毛之高者非三五定不得。其高者贵重如此，尊仪表也。 
　　花头鸭与江南者盖多来海子内。与太液池中水鸭万万为羣。丙申年，京南白沟等处食尽田苗，稼将欲成熟，遭此厄难，官粮大减，虽申朝廷，物害如故。 
　　雉鸡、锦扎、鹧鸪、赤眼鹳、喜鹊、乌鸦、白颈鸦、班鸠、翠禽、山鹧、山和尚、早种谷、拖白练、乐官头、杜鹃、黑翼、胭脂鸡、青灰丳、黄灰丳、啄木、绊鹧、鹌鹑、山雉、拖红练。 
　　以上在处通有，故记其名。 
　　角鸡，味清洁而美，其毛尖而有纹，堪画。 
　　石鸡、小鸡　黑色味美，二者西山有之。 
　　章鸡，黄毛黑缘，尾长四五尺，若野雉尾，今之簇马系于尾者。 
　　银、青二鼠赋【除靼靼田地有。】 通事问征赋，乃约以明年某月某日，到来此山中林间相会，随所出产将来。若至期不突，则以青鼠、银鼠皮诸色皮货，不以远近深浅，悉于此日来纳。若此日不至，则以其所纳税赋之物附挂于树枝上，曰你不至诚我至诚，有言说而去。 
　　苦察羊、牛、马【无头有身。】 海马、海驴、脱落不花、皆赋也。哈八鱼，高丽等处贡赋【大则以三车载之。】 犹为此未尽，此进上之鱼，以祀太庙。 

　　○异土产贡 

　　野骆驼，即安答海，形似骡，毛色淡黄黑，野马川最广。彼中人多设陷穽，伺其成羣来饮水时逐入穽中。如获之，故有野骆驼宫在西北上，其地水少故也，无非沙漠。 
　　白花鹿，直西北上来则成羣，人设纲罟，取者养于家，以取妳，名曰鹿妳子。鹿之性最喜饮阴人小便，专俟有遗者，则忘命饮之，此其受禽之愚也。 
　　树妳子，直北朔漠大山泽中，多以桦皮树高可七八尺者，匊而作斗柄稍。至次年正二月间，却以铜铁小管子插入皮中作瘿瘤处，其汁自下，以瓦桶收之，盖覆埋于土中，经久不坏。其味辛稠可爱，是中居人代酒，仍能饱人。此树取后多枯瘁。 
　　葡萄酒，出火州穷边极陲之地。酝之时，取葡萄带青者。其酝也，在三五间砖石甃砌干凈地上，作甃■〈兹上瓦下〉缺嵌入地中，欲其低凹以聚，其瓮可容数石者。然后取青葡萄，不以数计，堆积如山，铺开，用人以足揉践之使平，却以大木压之，覆以羊皮并毡毯之类，欲其重厚，别无曲药。压后出闭其门，十日半月后窥见原压低下，此其验也。方入室，众力■〈扌羿〉下毡木，搬开而观，则酒已盈瓮矣。乃取清者入别瓮贮之，此谓头酒。复以足蹑平葡萄滓，仍如其法盖，复闭户而去。又数日，如前法取酒。窨之如此者有三次，故有头酒、二酒、三酒之类。直似其消尽，却以其滓逐旋澄之清为度。上等酒，一二杯可醉人数日。复有取此酒烧作哈剌吉，尤毒人。 
　　枣酒，京南真定为之，仍用些少曲蘗，烧作哈剌吉，微烟气甚甘，能饱人。 
　　椹子酒，微黑色。京南真定等处咸有之。大热有毒，饮之后能令人腹内饱满。若口、齿、唇、舌，久则皆黧。军中皆食之，以作糇粮，干者可以致远。【（以上并见顺天府志引析津志。）】 
　　西山滑石根　名之曰：不灰木。以之为粗布，不畏火。今西山有之。【（日下旧闻考厥一百五十物产引析津志。）】 

　　●属县 

　　宛平县 
　　大兴县 
　　固安县 
　　顺义县 
　　良乡县 
　　昌平县 
　　东安县 

　　○宛平县 

　　正厅名承宣堂　张岩有记，立治右。 

　　廨宇 

　　新建宛平县门记。宛平之为邑。密迩王室，承命百司，指挥旁午，赋辞稠叠。环四境，控六乡，地方千里。左潞河，右太行，前抵涿郡，后倚居庸，四郊憧憧。邮传供办之役，率以为常。神州赤县，民凑而俗杂，非才不能以立功，非智不能以使民，故朝廷择才委职加难焉。然政非官不乂，官非署不肃，是以君子思一日之葺而不敢后也。 
　　延佑乙卯，前令尹李承直世昌，顾公署狭陋，无以壮县仪，遂植坏起废，先饰厅事，序以两廊，次为幕、为库、为庖湢、为囹圄，构屋近六十楹，惟门之制尚阙，殆非所以尊吏治崇化之意也。至治癸亥，今阖县诸公论治之暇，谓门闼弗立，失于因循，其可乎？亟建之。自监县赛甫丁忠显、县侯承德张让、县丞李从仕文裕、范登仕珪封、从仕德裕、主簿将仕爱材、孟将仕干杨、将仕忽都不花、县尉进义赵成、典史赵鼎、王惟正、阎成举，无异同之论、协力以署。其门经始于秋七月，落成于仲冬月。南北广四寻、深得其半，规制岩岩，匪奢匪僭，使吏治尊，而民物耸，其用力亦穷矣。主簿爱材手书堂门之眉，仍请记于予，俾刻石以示来者。呜呼！士或不泄迩可以致远，不遗细可以图大，况门为县之光范乎！世之吏以趋应目前，苟简惮改作，苟可撑抉，以了岁月为能，视诸公宁无愧乎？公等果悉心竭节，乘时就功，推此心持之以久，终之以不偏，他日守大邦，为右内史，未必不由此明府其勉旃。泰定元年文林郎湖广等处儒学提举。【（顺天府志引析津志）】 

　　山川 

　　恶风岭　在宛平县西北清水村。 
　　浑河金口铜闸　在宛平县西南三十五里东麻峪，乃卢沟之东岸。金大定二十七年始开之，名曰金口。卢沟以东流，其后水涨，恐为城患，乃堙之。至正元年因建言今上，敕太史院谘诹乡老利害，咸言累朝待开，于黎庶便益。以其文备申都堂宰执，以闻，可命太师脱脱仍以许右丞许有壬董其事。决其水流，自丽正门第二桥下通入运粮河，值水势建瓴，漫不可遏，居民遑遑，岸皆崩陷，奏旨，下铜闸塞之。乡老传云：此水之源正与昊天寺木塔相等。则其水之高也塞矣！闸有军千户于彼守之。【（顺天府志引析津志）】 

　　寺观 

　　长春宫　南城故老云：此宫元是女姑主之，后转为道宫，未知孰是。又云：长春宫水碾，自古金水河流入燕城，即御沟水也，入南葫芦套，盛杂莲花，复流转入周桥。【（顺天府志引析津志）】 

　　古迹 

　　金口　至正二年二月初八日，也可怯薛等二日，延春阁后宣文阁里有时分，速古儿赤巙巙、云都赤蛮子等有来，脱脱右丞相、也先帖木儿平章、帖木儿达识平章、阿鲁中丞等奏：世祖皇帝时分，太史院史郭守敬言，在前亡金时分，旧城以西，将浑河穿凿西山为金口，引水直至旧城，上有西山之利，下乘京畿漕运，直抵城有来。在后河道闭塞了。如今有皇帝洪福里，将河依旧河身开挑呵，其利极好有。西山所出烧煤、木植、大灰等物，并递来江南诸物，海运至大都呵，好生得济有。若水泛涨，河分置大河可置远闸么道，奏呵，奏欲行其间，世祖皇帝升遐了，不曾挑得这河缘故。俺访问老人每呵，端的善事么道有，不知阴阳人每可宜开挑时不可开挑，么道，说与他们这缘故呵。他回说道，俺太史院司天监，一同阴阳源文书内检看呵，官民便益，并无窒碍有，么道。众人画了字，与了文书也。开与不开，取自圣旨，么道，奏呵。奉圣旨：我也在前这金口水好生得济么道将来。据这般意思，好勾当有。如今您休疑惑，委付着好人开挑成就者么道有，圣旨呵。依着圣旨，如今俺省里教帖木儿达识平章、许左丞，台里教阿鲁中丞，宣教院里喃咖八院使，留守司里章金家纳，工部里庆喜尚书、也先不花郎中，大都路里斡勒真达鲁花赤，都水监里谙知水利的人委用，着将金口旧河深开挑，合众水处做泺子，准备阙水使用。挑至旧城，又做两座闸，将此水挑至大都南五门前第二桥，东南至董村、高丽庄、李二寺，运粮河口。相合看地形从便开挑呵，怎生，奏。开挑这河，必然将百姓每房舍、水碾些小折毁的，房舍并碾价不斟酌的有，这般也赈济百姓有。如今开挑河道，其间百姓有投作夫者，验工各人每月与米四斗，每日与二两钞。开挑河怎生，奏呵。奉圣旨，那般者。钦依施行。诏旨如是，当月举行，脱脱亲自归勤，百工备举，至十月毕竣，命许右丞诣金口，用夫开启所铸铜闸板二，水至所挑河道，波涨潺汹，冲崩堤岸，居民彷徨，官为失措，漫注支岸，卒不可遏，势如建瓴，河道浮土壅塞，深浅停滩不一，难于舟楫。其居民近于河者，几不可容。始议下铜闸以遏，则无补事功矣。初挑开，自顺承门西南新河，大废民居房舍、酒肆、茶房，若台榭墟墓。当疏凿时，左丞相许有壬力诤不从，后竟成。而决金口铜闸水一版，其下如建瓴，水势冲决，河两岸俱崩，民庶恐甚，终莫能御，遂下闸。乡老云：金口水发源处与通州塔平。又云：与南城昊天寺塔顶平。盖于金口山一望，则塔心在平，其势可知矣。【（松云闻见）（顺天府志引析津志）】 
　　幡竿岭通奉泰州，今保安州。【（顺天府志引析津志。）】 
　　齐家庄口　在宛平县西北潜水村，奉化先改名房山，路通紫荆关。【（顺天府志引析津志。）】 
　　王平口　在宛平县西北清水村，有军人把隘口，路入斋堂乡，又一小口南路。【（顺天府志引析津志。）】 
　　龙门　门在宛平县燕家台天津岭，上名九山，下有潭，祈雨必应。先于遇先观居止，次可至潭所。【（顺天府志引析津志。）】 
　　旧司天台　内苑司天台，海子花房，花苑、园同在五位殿之北。【（顺天府志引析津志。）】 

　　○大兴县 

　　桥梁 

　　北鲁村三，魏棚二，黄堠庄十八，西下马四，东下马五，李家兔三，太子务五，北城五，卢家兔一，南石崖一，北石崖一，丁家兔二，荣家庄二。【（顺天府志引析津志。）】 

　　古迹 

　　黄堠店　在京城西北六十里，与皂角纳钵相近。每岁大驾往还皆经于此。 
　　大口店　在京城西北四十里，旧有城，今为店，西有高丘鼎峙，曰三疙疸。车驾春秋往还，百官迎送于此。【（顺天府志引析津志。）】 

　　○固安县 

　　山川 

　　曲洛沟　圣水在桃花东，阳乡县合此水，又东经六城县故城，源自督亢陂，经县南，东注方城泉。 
　　桃水　首受涞水于徐城东南，东经阳乡县东，流入于圣水。 
　　涞水　出矾山福禄水。【（顺天府志引析津志。）】 

　　古迹 

　　新昌故城县　汉属涿州，东汉以其地旱，俗谓之陷城，遂有唐代宗大历四年析固安县复置。 
　　武阳城　燕昭王之所城也。东西二十里，南北十七里，东南有小城，即固安县之故城也。 
　　韩侯城　在方城县。【（顺天府志引析津志。）】 

　　宦迹 

　　郭隗　燕人也。燕昭王卑身厚币，以昭贤者，惟隗。改筑宫而师事之，于是士争趍燕。 
　　韩婴　燕人。汉文帝时为博士，推易意而为之传，以易授人。武帝时与董仲舒论于上前，仲舒不能难也。【（顺天府志引析津志。）】 

　　○顺义县 

　　山川 

　　牛栏山　在县北二十五里。 
　　猪渡泊作猪肚泺。 
　　温余河大夏陂，伍拾里至顺州。【（顺天府志引析津志）】 

　　古迹 

　　古城　废置莫考，一在呼奴山下。【（顺天府志引析津志。）】 

　　桥梁 

　　土桥　顺州四孙村一，横桥一，牛栏山一，李家台一。【（顺天府志引析津志。）】 

　　○良乡县 

　　古迹 

　　黑狗台在良乡县南三里，有碑。 
　　皇后台在良乡县。 
　　阳台在源福传法院。【（顺天府志引析津志。）】 

　　桥梁 

　　土桥　瑠璃河二十五座。路村一。广阳一。公孙一。兴里一。颜仙垡二。颜村东二。西葫芦一。宜民二。西鲁村二。南故一。陶村一。故村二。马村一。白鹭一。石羊一。南乐一。蛮营二。三义一。颜村西一。【（顺天府志引析津志。）】 

　　人物 

　　王枢　枢尤健于诗，如三河道中云：十载归来到故山，山光依旧白云闲。不须更读元通偈，如信人间是梦间。人多称诵之。仕至翰林学士，出为成德军节度使。没于贞佑之变。【（顺天府志引析津志。）】 

　　○昌平县 

　　山川 

　　榆河　在州西南二十五里，出县界，西南历堠上保，东南接通州与温余河合。 
　　古北口　在州北一百五十里。 
　　大口　大驾时巡，千官导送至此，其迎驾如之。【（张翥仲举。）】 驻跸平原上，周庐彩仗攒。虎臣攂具剑，龙鸟镂衢鞍。玉馔幪舆入，朱弦进酒弹。高秋望云气，还北候回銮。□□□□□，采采花盈手，何以醉先生，清溪渌如酒。 
　　至正戊戌十八年五月奉奏圣旨，都堂特委御史台治书张冲叔靖，翰林学士金刚宝子贞，刑部郎中秦裕佰景容，工部员外郎周肃友恭，省检校吕谦伯益暨宛平县达鲁花赤，和尚国宾与合属首领官吏，为团结事到来东斋堂村，设立万夫长，千夫长，牌子头目人等，于各处把隘口、寨、村、岭，必令垒塞去处，从实照勘到下项地里悉具于后，与元载大一统志不同，故重为详分东西四至。于是验地里，审形势，分四至，通路道，总得后项口村名目，俱以斋堂大宁以为中，故次第而书之。　东安大安岭四十五里，至王平二口子四十里，通八十五里。东至张废小道六十里，东北至神树口子六十里。清白口东南黑塔儿，【通王平口、昌平二处。】 东北清白口，安窠淤子口，通榆林站。　怀来县长谷小口，南至大安山九蹬湖七十里，属房山界。抢竿岭口八十里，房山界田。【四村，黄河村，黄塔村垒。】 甲局口一百里，属房山界。【东西斋堂垒。】 扁鹊口六十里，属房山界。西至浆水河即抸子口四十五里，属保安州界。西至弩寨岭口四十五里，属范阳界。【本处有巡检司自把。】 北至天津岭口六十里，属保安州界。【柏峪梁家庄垒。】 支过户口五十里，属保安州界。【杜家庄。】 三叉口四十里，属保安州界，通黄芦石阳峪。九山小道六十里，属保安州，人行道。【桓峪断。】 　燕家台天桥儿，属保安州。【燕家台垒。】 　斋堂乡民口记：王平口，【又一小口南路。】 戴家山口，【南入涿州北入大都。】 　佛子庄口　龙门口　燕家口，【已上俱入南通涿州。】 　鸡兔台口，【南路。】 青堰皂东口东拏寨口，齐家庄口。【入镇上进紫荆关。】 
　　居庸关　在西北四十里。天下山皆出昆仑，其高一千里，犹人之有顶也。上党为之脊，由上党而西则为北条、中条、南条，直入终南，陇蜀相接，■〈牜羊〉牱越寯入于南海。东则膺韩腹、赵喉、魏口，然跨辽东负绝汉，连亘数千里，入于三韩、肃慎、高句丽。居庸在直都城之北，中断而为关，南北三十里，古今夷夏之所共由定，天所以限南北也。每岁圣驾行幸上都，并由此涂，率以夜度关，跸止行人。到笼烛夹驰道而趋，南龙虎台，北棒搥店，皆有次舍，国言谓之纳钵关。置卫领之以司出入。至正二年，今上始命大丞相阿鲁图，左丞相别儿怯不花创建。过街塔在永明寺之南，花园之东，有穹碑二，朝京而立。车驾往回或驻跸于寺，有御榻在焉。其寺之壮丽，莫之与京。关之南北有三十里，两京扈从大驾春秋往复，多所题咏。今古名流并载于是。【（顺天府志引析津志。）】 
　　过街塔铭　欧阳玄文。关旧无塔，玄都百里，南则都城，北则过上京，止此一道，昔金人以此为界。自我朝始于南北作二大红门，今上以至正二年，始命大丞相阿鲁图、左丞相别儿怯不花等创建焉。其为壮丽雄伟，为当代之冠，有敕命学士欧阳制碑铭。皇畿南北为两红门，设扃钥、置斥候。每岁之夏，车驾消暑滦京，出入必由于是。今上皇帝继统以来，频岁行幸，率遵祖武。一日，揽辔度关，仰思祖宗勘定之劳，俯思山川拱抱之状，圣衷惕然，默有所祷，期以他日即南关红门之内，因山之麓，伐石甃基，累甓跨道，为西域浮图，下通人行，皈依佛乘，普受法施。乃至正二年二月二十一日，以宿昔之愿，面谕近臣旨意若曰：朕之建塔宝，有报施于神明，不可爽然，而调丁匠以执役，则将厉民用，经常以充费，则将伤财。今朕辍内帑之资以助缮，僦工市物，厥直为平，庶几无伤财厉民之虑，不亦可乎？羣臣闻者，莫不举首加额，称千万寿。于是申命中书右丞相阿鲁图、左丞相别儿怯不花、平章政事铁不儿达识、御史大夫太平总提其纲，南里剌麻其徒曰亦恰朵儿、大都留守赛罕、资政院使金刚吉、太府监卿普贤吉、太府监提点八剌室利等，授匠指画，督治其工，卜以是年某月经始。山发珍藏，工得美石，取给左右，不烦挽输，为费倍省；堑高陻卑，以杵以械，墌坚且平。塔形穹窿，自外望之，揄相奕奕。人由其中，仰见图覆，广壮高盖，轮蹄可方。中藏内典宝诠，用集百虚以召诸福。既而缘崖结构，作三世佛殿，前门翚飞，旁舍棋布，赐其额曰大宝相永明寺。势连岗峦，映带林谷，令京城风气完密。如洪河之道，中原砥柱，以制横溃；如大江之出三峡，潋滟以遏奔流。又如作室，北户加墐，岁时多燠。由是邦家大宁，宗庙安妥；本枝昌隆，福及亿兆，咸利赖焉。五年秋，驾还自滦京，昭睹成绩，乃作佛寺行庆讲仪。明年三月二十日，中书左丞相别儿怯不花、平章政事纳璘，教化参知政事朵儿典班等，请敕翰林学士承旨欧阳玄为文，江浙行省平章政事达世帖木儿书丹，翰林学士承旨张超岩篆额，勒之坚石，对扬鸿厘。上允所请，于是中书传谕臣玄等，玄谨拜手稽首言曰：自古帝王之建都也，未有不因山河之美以为固者也，然有形之险，在乎地势，无形而固者，在乎人心。是故先王之治天下，以固人心为先。固之之道，惟慈与仁，必施诸政，是故使众曰慈，守位曰仁，六经之言也。求之佛氏之说，有若符合者矣。我元之初取金也，既入居庸，寻振旅而出，盖知金季之政，不足以固人心也，又奚必据险以扼人哉。 
　　世皇至元之世，南北初一，天下之货，聚于两都，而商贾出是关者，识而不征，此王政也。皇上造塔于其地，一铢一粟，一米一石，南亩之夫，一无预焉。将以崇清凈之教，成无为之风，广恻隐之心，行不忍人之政，冥冥之中，敷锡庶福，阴隲我民。观感之余，忠君爱上之志，油然以上，翕然以随，此志因结，岂不与是关之固相为悠久哉。且天下三重，王者行之，制度其一也。制度行远，莫先于车，三代之世，道路行者，车必同轨。今两京为天下根本，凡车之经是塔也，如出一辙，然则同轨之制，其象岂不感着于是乎？车同轨矣，书之同文，行之同轮，推而放诸四海，式诸九围，熟能御之。 
　　珠请真火诗曰： 
　　燕代之山，蟺婉西来。气脉趋海，折而东回。廓为皇都，磅礴所钟。司我北门，实为居庸。居庸为关，以逻以遮。中辟黄道，岁迓翠华。圣皇凝情，妙契佛法。诞即通达，兴造宝塔。日官测圭，大匠置■〈执上木下〉。出赀内府，成是截嶭。相彼竺干，浮屠以居。上祠金容，次庋宝书。维佛愿力，证彼三乘。功德之最，浮屠计层。维此居庸，地宜玄武。奚崇功德，用镇朔土。凿石于山，神压坚良。平壑为址，厥址正方。载塓载垩，中道如关。覆地半围，匪璜匪玦。千叶万绮，径行憧憧。息彼邪道，同归正宗。正宗维何，奚靖奚清。仁不嗜杀，慈不尚争。德音飒飒，王度平平。慧日法云，光帱大千。思昔夏后，铸鼎象物。民逢魅魑，赖是禳祓。九牧之金，裒贡九州岛。孰若是塔，功成优游。民不知劳，兵不知疲。攘兹扼塞，靖安疆场。睠言胜因，非比有漏。式翠且固，天子万寿。皇畿巍巍，垂裕后人。词臣作歌，请勒坚珉。 
　　车棱棱，石确确，车声彭彭鬬石角，马蹄蹴石石欲落。不知何年鬼斧凿，仅共青天通一握。上有青藤来万仞之崖，下有泉喷千丈之壑。太行羊肠蜀剑阁，身热头疼悬度索。一夫当关万夫非，未必有此奇巘崿。吾皇神圣混地络，烽火不焚停夜柝，但有地险今犹昨。我扶瘦筇息倦脚，两崖突出云漠漠，平沙风动鸣冻雀。 
　　参政郭彦高　形势嵳峩压剑关，两崖突出白云间。千年画古丹青在，一合屏开水墨闲。石怪远吞衰草阔，溪流斜绕乱山湾。布衣多少奔腾客，冠盖谁能满意还。 
　　焦景山　堆蓝叠翠扼云川，神力坚开固有年。分得蓬莱三岛境，画成兜率一重天。云开道院间门户，雨后人家小市鄽。李杜诗林吟不尽，丹青安得老龙眠。 
　　大司空云麓俱有诗　萧萧野店倚晴峯，接轸戎车不断踪。一径扼吭通上谷，重关跨险控卢龙。山城月落鸣宵柝，古寺风寒响暮钟。八达岭头凝眺虎，白云青嶂几重重。 
　　陈刚中有居庸叠翠八咏　断崖千仞如削铁，鸟飞不度苍苔裂。槎枒古树无碧柯，六月太阴飘急雪。寒沙茫芒出关道，骆驼夜吼黄云老。征鸿一声起长空，风吹草收山月小。 
　　百招长老有过居庸十咏，耶律抑溪喜而和此 
　　万叠高山如画图，峡名绿绮枕平芜。风清时听琴三弄，人世知音问有无。【弹琴峡】 
　　幌岫深扃围宿露，云屏环列嶂斜风。枝峯蔓壑堆蓝重，转觉无声自有功。【屏风山】 
　　磨礲青石点松烟，次第朱黄滴露研。姑熟山高挥遍翰，文如摘锦笔如椽。【研石】 
　　翠玉峯峦罨画间，岩扉涧有几重关。石头路滑苍苔冷，禅隐云间尽日闲。【玉峰寺】 
　　驱车荦确上居庸，古涧流泉拂晓风。当道朱扉司管钥，过街白塔耸窿穹。碑镌赑■〈厂外赑内〉朝京阙，仙与弥陀峙梵宫。巡幸百年冠盖盛，六龙行处五云从。【南口永明寺过街塔】 
　　罘罳隐隐静仪形，铁壁银山莫与京。岩壑风光千古在，燕莺弦爱八弦清。春花献秀红光动，夜月浮香紫雾生。爱岭无谁天作主，衰翁来此眼憎明。【屏风山】 
　　研台千古独流芳，杖履寻幽散老狂。山色水声涵石润，天光云影沁池香。两京巡幸多题咏，百代兴亡要主张。今日干戈愁满地，借君儒笔纪行藏。【研台】 
　　玉峯寺扁半山隈，金碧崔嵬枕石台。祝寿僧归樵径远，往山人去福田开。鉴传三际尊师德，世出千年劫大灾。过客未能分半席，何时来此讲天台。【玉峯寺】 
　　泉因人胜号观音，此水应能洗素心。不使贪名镬巨石，直须廉字涤祥襟。曹溪一滴分师派，圣泽三源沐士林。才薄自无司马渴，未应三捻赋长吟。【观音泉】 
　　官亭缔构自何年，扈臣常经启大筵。山鸟愤径闻圣乐，野夫曾听奏钧天。寥寥公宇臣朝暮，落落荒诗记后先。古往今来浑若此，满前芳草自芊芊。【官亭】 
　　孤松傲兀倚岩巅，阅尽行人愁岁年。不伐苍颜涵雨露，共看秀色傲风烟。悠然天籁涛千顷，允矣请人韵万篇。不受秦封天所贵，知心雪月伴清妍。【孤岭】 
　　堠台道在有双草，五里邮亭露一班。主静往来常默默，惯径寒暑独闲闲。西风人马行程远，落日牛羊去路悭，土木无知人意重，前村残照不劳攀。【堠台】 
　　仙枕遗踪湿藓痕，古今费尽万诗篇。睡残浑沌三千界，梦破邯郸五百年。老我乾坤歌白雪，任渠熊牧卧青烟。纷纷名利忘归客，曾是相从一醉眠。【仙人枕】 
　　海内桃溪虎□春，北山幽回拟□□。花发四月冰初解，枝老三春叶未新。地势高寒京阙近，源深流远武陵滨。常年大驾南回日，数颗香红献圣君。【桃花溪】 
　　间宿南关口，山高六月寒。居人艰粟麦，行客诉辛酸。羊马南来富，程途北去宽。何时兵革息，归路计平安。【古北关即居庸关】 
　　百疾由来攻一虚，外膏徒见已中虚。榆关政使天齐险，闲便痈疽自溃无。 
　　天生石城门铁枢，地分南北北无虞。谁论事去如横草，反拟中原是盗区。 
　　一身勤俭万方亲，岩险何尝阻得人。安得愚翁铲叠嶂，却使世主恒修仁。 
　　松亭关与居庸、北□关为三关，世并闻之。南口、大口在南，北口在北，即呼为汉儿山。过北去是为■〈羊旦〉■〈羊旦〉山，则万里如掌，十一室、温房子于■〈羊旦〉■〈羊旦〉山少止，易大白牛车凡数十，牛机一车，辙迹所止，咸成居焉。飞放纵情，莫乐于是。【（松云闻见录）（顺天府志引析津志）） 瓦桥关　在归义县南，距莫州三十里，宋白云北瓦桥也。亦曰瓦子。济适涿南，易东周。显德中收复三关，其地擅幽蓟，遂为雄州。 
　　益津关　在燕京南文安县沙塘。易、徐众河不流，皆会北淮，一挢津度。唐末刘仁恭拒梁，宋拒辽、金，皆戍此。　　　　　　　　　　　 
　　蓟门关　唐开元十八年析幽州之渔阳、三河、玉田，分置蓟州，取古蓟关以州。 
　　祁沟关　东北至涿州四十里，西北至易州六十里。 
　　紫荆关　今在遂州，与宛平县斋堂乡西界相近，即文广私下三关之一也。关内外率多栗园，绵亘数十里，军民赖之。系彼处寺中所主，为常住资供之产。 
　　鴈门关　在代州，去城三十里。紫塞北亦系一塞。 
　　草桥关　在雄州。 
　　倒马关　在飞狐岭。 
　　石岭关　在忻州太和岭。 
　　青石关　在般阳。 
　　渝关、武阳关、西正关、狗骨关　山东益都般阳界。 
　　西关　上都。 
　　恨这关　汝宁东。 
　　虎牢关、武关二关俱在平地。 
　　蓝关　陕西商于县，去武关三十里。 
　　梅岭关　在江西南安路。 
　　大庾岭　头上最高，梅花无限。 
　　万招关　在邵武建昌分水岭。 
　　玉门关、萧关、鬼门关　在钦州。 
　　剑门关　在蜀中夔州府。 
　　昭关　在庐州。 
　　铁门关。 
　　铁湘关。【（顺天府志引析津志。）】 

　　桥梁 

　　桥十四。龙虎台二，七里河一，双塔一，即江桥，立燕帖木儿碑处。此乃去白浮村五里许。龙王泉祖之庙，为诸泉水之始。榆河一，东清河二，东菓一，东上一，西兰沟一，西柳二，韩家庄二，义店一。【（顺天府志引析津志）】 

　　古迹 

　　龙虎台　在昌平县西北，居庸山南，高平宽敞，有踞虎蟠龙之势。大驾每来幸，■〈逞，山代口〉还驻跸于此。【（顺天府志引析津志。）】 
　　唐狄梁公庙　在京北昌平县界中。【（顺天府志引析津志。）】 

　　名宦 

　　狄仁杰　今昌平县，有祭神搏虎文碑见在。【（顺天府志引析津志。）】 

　　人物 

　　寇恂　封雍奴侯。【（顺天府志引析津志。）】 

　　○东安县 

　　古迹 

　　常道城　唐武德四年，安次移于城东约五十里，有石梁城。【（顺天府志引析津志。）】
