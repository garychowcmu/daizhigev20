江西舆地图说　　（明）赵秉忠 撰

○全省 　　按禹贡淮海维扬州而彭蠡在其域中是为江西肇基秦郡九江汉国淮南唐以后分合不常国初定经制为江西布政使司南距五岭北奠九江据百粤上游为三楚重辅瓯越荆吴之交江湖林麓之裕实江东一大都会也第其地势崩洪平衍险阻既分形胜斯弱安危轻重常视四方焉列道五岭郡十三分邑七十七置卫所十四形胜纲维文武经纬盖壮图式廓伟哉厥舆地视蠡湖为纪而川原山埼渐以环堤南昌在湖之南为会城诗书礼乐攸萃蝉冕章绂俪古邹鲁湖东为抚州东南为建昌又东南为广信山川蜿秀士雅民勤而抚州文物称盛湖西为临江西南为袁州地逼长沙逋民客户讥察颇难又西南为吉安清江碧嶂锺灵炳文而尚义侠节吉士之异也湖西北为南康又西北为九江东北为饶州土沃风俭志靡顽顿而九江据省上流牵制沿江州郡且与南康密迩巨湖吞浸实保境要害重关也瑞州却湖而负山溪壑深断其人务本而善鬪南安贑州去湖益远在省治极南以五岭为屏翰而汀漳雄韶诸山跨络林箐茂密斯为盗薮故设督抚重臣提师临之盖其人轻生而好兵此五方之形势习贯较著者也揔之力作啬施修名砥行里无芬华之尚士君子有崇雅之风其所从来久远矣乃其土瘠赋繁而藩禄滋蔓势弱饷寡而戎除狃愒是为隐忧且游民轻去乡井而弹冠结驷喜簧鼓摽清议风之弗古当事者难之然则剂癃□□际以爕元气饬师堡以作神威祛尘谈而务经济崇木疆以回浇浮是惟识时务者俊杰哉 　　
○南昌府　　最繁　　最冲 　　南昌古豫章郡奠藩会为圜枢乃群山翼赴众流朝宗之域而声名文献蔚然列郡冠冕王子安云物华天宝人杰地灵有味哉夫其言之也然闾左溷编户周道交皇华簿书艰于期会路节犇于悉达俗且勤生啬施薄义喜争弹射腾口嚚讼鼓舌而宗潢星列城社多凭有如二千石咸神君焉亦鲜谈笑劈画之矣 　　
○南昌县　　最繁　　最冲　　刁 　　南昌治附省城东而辖地亦东之口赋甲诸邑洪都文物为兹邑最巨丽云然民硗鄙逐末趣利鲜怀居故逋负用积奸魊难考竟椽曹因得用计筴舞其文重以藩封攸宅事多牵制且濒江田旷人稀直隶界边流民亡赖者率众佃耕其来不可御稻登则窃攘以逃其去不可追富室岁岁猒苦之甚至作奸亡命事发并逮其所主尤为巨蠹隐忧云 　　
○新建县　　最冲　　最繁　　疲 　　治丽城西隅冲剧与南昌埒而民稍良讼是用希揜原奇丽双江汇环盖都会雄观为兹邑所有初滨湖下流之地委萍藻鱼鳖之乡圩田既兴菑畬攸塈干溢豊歉氓命县线故赋籍逋而吏弊滋炽其水草之交细民易与于乱盖备御尤警夫昔矣 　　
○豊城县　　最冲　　最繁　　刁 　　豊城在郡南境罗山列屏剑江潆带士之曫文蜚藻犹有龙光斗牛之气土瘠民稠居务畊桑而游四方者咸徒手致橐中装然地当闽楚两粤之交冠盖出丘亭轸相接也岁储不下十万而逋者过半地执外窿中洼受五郡下流所击金堤易决埽堙频烦又地界抚瑞临江草窃间发而黠侠竞胜于无情狡吏巧舞于多滹盖负郭之外于此称剧邑云 　　
○进贤县　　最冲　　次简　　淳 　　进贤在郡之东九曲潆流三台屹立灵秀攸锺人贤称是民率忠朴士高节槩风候近驯金矢鲜入第闽越四騑犇命云瘁而抚饶错界盗多窜流然花园既平稍得高枕治之 　　
○奉新县　　次冲　　次繁　　刁 　　奉新稍去郡介在西陲民儴岵峐以宫始未尝不土物爱而劲气囿袭擿觖乘掎肺石棘听迩复安义辟衢客引车辟省会□□山王□□□山王□阑出遂令里区延为谒舍宰厥邑者谈何容易若夫九仙百丈温泉剑井固封内之胜槩殆未与于斯文 　　
○靖安县　　最僻　　疲　　刁 　　西去奉新又四十里嶜岑郁盘鸟道欝丛盗狐兔其窟溪涩而商贸绝迹土瘠而民散接踵私匮公逋职此故哉乃其桀黠鼓刀笔以公门为城社揽税粮视臧镪为籯橐钩擿鲜施薙芟靡皇邑虽僻小治良艰巳 　　
○武宁县　　最僻　　疲　　刁 　　武宁在郡西北万山中仅遶羊肠一道上抵宁州下至建昌山削水驶瘠土窭民以畊织自长飬庶几哉槿庐藿扉之风欤乃儵忽报而混沌凿繇是主保兴官钱没讦扬盛文法蠹长吏鲜克有终噫嘻世道江河治斯履霜矣 　　
○宁州　　　僻　　　繁　　刁 　　宁州环山负险阻地里寥廓林箐茸蒙险道倾仄四境所交故楚之区脱而江之穷里亡羊逐兔之岐也是州经理备盗孔棘迩以观察使者奉玺书揆奋其地丑党咸詟而铜皷之中屯湖江之夹攻图上方畧前筹庙算矣至于锄武梗会赋役肃追呼简讼系是外宁内治数交倚伏五马当局审先后哉 　　
○瑞州府　　次冲　　次简 　　郡故汉建城县唐筠州宋高安郡而易瑞州者则以瑞芝二国朝因之按图记吴楚中分负凤华之巘□蜀锦之流顾堞雉偪侧干旌弗孑正德间邝剌史披萷蔘得唐之外城故址跨锦水城其南北嘉靖中吴文端公倡议增筑峙关垂虹益宏丽称巨镇云辖县三高安上高土沃而苦赋重新昌虽有山竹微利亦为盗贼渊薮俗以穑事女红相尚无靡靡之习独讻讦成风蟠紏莫变巧伪日滋吏治劳止筠州道院拊髀谈曩时矣 　　
○高安县　　次冲　　疲　　刁 　　县治附郭厥土夷陆厥田乂顾陈疆畎弗踰中邑而藉赋当湖东岭北一小郡疲也俗嗣股肱纯蓻黍稷佐以俭固繇是不大困然逋蠹滋矣况安义介用一蹊斯地鼎来九轨委人稍聚弗支氓且徤讼□梗展也瑞之岩邑哉 　　
○上高县　　次僻　　次繁　　刁 　　邑据郡西偏上流亦省会临江新昌万载四幅之毂以非康庄冲五之一慓悍嗜讼狃狎逮摄爰书鲜裁而赋重役繁豪家积逋□甚盖难治于高安鲁卫云 　　
○新昌县　　最僻　　次简　　悍 　　新昌僻在西北徼山奔土垆雨晹稍愆魃沴立作幸饶竹木衣食奏裕风气骄嚚谤讟机穽以刀笔为耒耜而豪右作逋逃主邑长吏良苦辛矣然古朴流风犹有存者人耻恶声而世家克由礼瑕瑜各异哉向也山谷剽御时闻桴鼓华林黄冈之辙至今谈之乃斤堠方严悍气渐詟抚而治之亦惟威克厥爱巳哉 　　
○广信府　　最冲　　最繁 　　信盖春秋楚越比境云秦郡县天下始为余汗太末地置肄焉历唐称信州国初府以今名据省会上游灵鹫干霄自武夷来秀色吞匡庐而为溪靓玊萦达彭蠡谓扶与清淑之气非欤乃介荆吴闽越八达之会舟车辐辏廪饩殷矣俗尚淳俭吉凶宾嘉率于礼壤赋式供君子重清议二千石足容与莅之属者亦习奢渐窳风之会也而龙虎符箓之教湛溺崇鬼激啬扬躁讦讼株蔓七邑疪斁□皿志昔记之矣以辛酉粤衣□十之乱藩司出镇当闽越亢背隐然虎豹关云 　　
○上饶县　　冲　　繁　　淳 　　邑治丽郡中周行芔歙称是而膏秣糗载之经壹制于郡令于是乎诛督寡尤自东徂西玊山铅弋所襟带东南接永豊地僻山崄北通饶之德兴乐平蹊崎而势辽则有八方郑家两廵司分亭鄣焉他若张湾台湖大安箬岭凡院□□匿设险綦布戍卒时以兵法部勒之足恃无恐士修氓朴逋堆案为鲜盖善地也所异畴昔者武断作厉螟蛉为宗草窃为奸左道煽惑习积以頺司牧者殆未可宴然卧理也 　　
○玊山县　　冲　　次繁　　刁 　　玊山以怀玊得名故浙衢属邑今辖于信犬牙闽越盖豫章第一门户云东距府治百里舻衔毂击之区财力故绌寇燹之余重以畚锸民用滋困且粮多寄籍簿计颇艰而黠犷好讼于今为烈东界开化江山北界德兴徽婺矿徒时聚三衢谷中所凭借为出没之地兵力寡弱一方有事两省震惊戢之维何慎封守严讥察籍外援其庶几有备哉 　　
○永豊县　　僻　　简　　次淳 　　邑在郡东南五十里坏僻吏事稀征徭昜办而民禀巉崄之气麤虣徤讼逋负时有在调剂握机尔巳论形胜四面山釾崫山□衣□十错于浙之江山闽之崇安浦城故有银冶今闭诲盗之囮也柘阳廵司警备之北连玊徽之铜矿山通焉又为窃伏者间道两方门庭之患宁无厝火飙风之虞哉盖其要害与铅山唇齿而把总专驻铅山娥伏狼顾非筴之得也边有冬夏移兵廵徼之画殆捧漏沃焦务也时乎时乎 　　
○铅山县　　次冲　　次简　　淳 　　县在郡南八十里而遥山川雄秀区粤而习姱民情醇狡相半赋乐输将讼鲜终怙东界闽分水关使星贾槅织路西弋阳北上饶孔道之交而东南一带又与浦城光泽相乘薄北闾错落守望孤而盗踪谲张于是石佛有廵司温陜桐木刘墩诸关隘武冑分番提兵捍之邑城特置守御一所又设把总召集团练非形执当要害邪顾河口水隩商贸骈坒藏奸之薮迩有县佐分驻之议周卫益密繇斯以谈令所难昜大较可睹矣 　　
○弋阳县　　冲　　次简　　次淳 　　弋溪之涯有大面石如镌弋字又水流作弋文故以名县县距郡百二十里而近山川平衍东兴安西贵溪光泽南联德兴北引而铅山乐平亦为达道水陆之会厩置旌枻共待裔裔繁困矣俗重廉隅甘啬约而土硗陿乡鲜殷富农无盖藏是以恒产轻而厚道漓租挈讼逮日斯逋嚚且襟带闽浙绵亘湖江表里信河奸宄者鱼鸟聚散衣袽之思盍仪图之 　　
○贵溪县　　次冲　　次繁　　刁 　　贵溪者治在湏溪口也山川孕秀才儁云蒸南抵闽之光泽北抵饶之万年而弋阳铅山安仁东乡金溪皆为径道上通玊山下达鄱阳而股引大江虽非都会抑水陆所喉咽也往来公私骚□纟血□□能弗重困又龙虎山 　　敕建上清真人之宅仙岩奇胜游客翩翩羽盖焉乃其封畛圹辽醝盗狐魊舟车至止剽窃是虞故陆有管界水有鹰潭廵寨攸司而小岭尤为多警近议裁逓运为廵司筹之善矣至于土风朴畧习俗梗戾讼狱繁兴而租税负于豪侠案牍淹于史胥较诸七邑号难治云 　　
○兴安县　　次冲　　简　　次淳 　　兴安故上饶弋阳地云往为镇以窑民之杂处昜构也特设郡倅抚而治之嘉靖庚申始剏为县南抵铅山北达德兴东接徽婺崇冈迭巘山势盘旋在信州则为西境亦稍稍毘于闽矣邑无骑置之署而捷途交冲供亿为艰其俗旧多庞梗经略之后向化滋驯征输昜纳政务殊简至于好讼轻生则渐靡所繇来广远矣 　　
○建昌府　　次冲　　次繁　　淳 　　汉以来建昌为临川属国后唐析南城为建武军始有专制宋曰建昌军明兴改肇昌寻为建昌府其地以旴水为宗故又号旴江郡云抗御七闽牵制百粤五岭咽喉三吴襟带盖江藩南镇关键也土沃民饶勤作奉公士风淳雅儒术科名为盛桐封焘土而租秩寔继移候轚互而叙节罔诎则岂非善富之明验矣哉顾抚信诸山应谷贑郡三策比邻内煽外震□虞故有团练把捴训兵防御而湖东制使奉玺书临之要害重地固如此至于绮靡相夸诩泥堪与躭宴乐自昔颇尔于今为烈其必树表仪者有以风哉 　　
○南城县　　次冲　　烦 　　南城形胜财赋人文甲诸邑事简民淳雅称乐土嘉靖末兵衂之后始翘翘多故焉矧邻封控引遡水则临川之青泥峡渚蟂獭含沙缘山则金溪之华圳田西兕獍当辙而泸溪负固猖逋几为腓病是故增县控驭便乃风会则昔朴今靡外腴中瘠且时时事条剌相折逆矣亟反之亡令势重哉 　　
○南豊县　　次冲　　次繁　　刁 　　南豊户口滋繁以饶称人文庞雅犹有曾子固之风但陆通闽楚水接虔南未免劳于给迩且氓习犷谲逞蜗触相雄长吏弗克弹宓琴治之是则今之南豊也巳 　　
○新城县　　次冲　　次繁　　次刁 　　新城东接闽峤杉关而周坪箫曲灵鹫为之四阨抑湖东屏蔽哉然山峭水激俗矜节恃气乐鬪轻生意奢崇鬼而积逋繁狱寝异古初说者曰士大夫秀而文细民俭而徤有以夫有以夫 　　
○泸溪县　　最僻　　最简 　　地故南城一廵司以梗声教故县之在群山壤断中去郡最县隔界于新城金溪东接闽之光泽而通省会路廑廑束马新造之邦实户数辟草莱纲纪而文章之庶成聚而都矣 　　
○广昌县　　僻　　简　　次淳 　　邑山多田寡赋轻易完路通闽粤亦一郡要害之区自流寇肆虐民始告困大抵庐舍畎浍土著侨居相半而慵朴险健主客异形故有鹰飬虎卫之患若山川之磅秀清驶其人文蔚发民到于今称之矣 　　
○抚州府　　次冲　　最繁　　刁 　　抚州禹贡系扬周礼职方氏属吴孙吴始分临川郡隋为抚州其镇巴山其川临汝其浸千金陂控带七郡犬牙其疆土瘠民稠风俗淳庞士操节气耕桑四野冠冕一路盛矣迩民多逐末以竞刀锥好讼而贫且盗重以辛酉兵燹闾里为墟征敛拊摩蹙頞繁瘁也道通闽楚越粤轮蹄四出致馆路节为囏地无设险故丑党萤聚易逸而难讥惟是弦歌机抒声犹达乎四境属耳文昌堰合人以为祥盖自王介甫文章风槩陆子静道学英朗迄于今士君子之厉节持论者翩翩流韵弗泯哉 　　
○临川县　　次冲　　最繁　　刁 　　临川附郡郭幅员五百余里俗楙播谷雅尚诗书耻习浮靡人文郁烈第硗地生齿繁而轻去其乡顷来逋赋日多草窃渐起狱讼滋炽故长吏簿书头会为难繇地广政丛倍它邑耳 　　
○崇仁县　　僻　　次简　　次刁 　　崇仁在郡西稍北其镇曰罗山其经流曰西宁巴水水界县中难施版筑历代未有城惩辛酉之难今为两壁相向称凭陵巳故老云昔者风俗醇厚民勤畊织野有露积夜户不扃红腐之余且支旁邑岂不均均言富教哉迩煽习为驵诈故讻譊嗷讧窃攘矫虔风之下也地僻而治亦难欤且壤交闽粤致寇至往辙足鉴阨险弗可谖云 　　
○宜黄县　　最僻　　简　　淳 　　阻山为城临溪为池地僻土膏力田寡讼薄赋易输素称善俗而人材亦□□山王□□□山王□効地之灵可谓一方之胜矣爰自流寇肇甾淳气澌漓民好忿争士鲜礼让然方诸它邑犹称美焉 　　
○金溪县　　次僻　　次繁　　刁 　　金溪重冈复岭土沃税轻民勉贸迁士勤学业若宋儒之道术昭代之勋庸裒然一郡举首岂其云林跃马锺灵固有自耶顾西连闽建驵狯生奸北接安东啸号为盗往时清泥出没依附草坪今廵司虽设而短狐狡兔窟宅犹存虑未释也旧云俗醇事简今也否否氓勇于私鬪目□雁眦狼戾甘入汤网罔悔亦异乎昔之金溪哉 　　
○乐安县　　最僻　　简　　次刁 　　乐安县在万山中距府独远介于吉贑地僻民俭俗勇决尚义守望相助足以御侮苐任气徤讼不相能有古侠士之风而岁课不免包侵迯亡昜于窝匿无亦风声气习使然与是邑虽简僻而人情独难驯扰者 　　
○东乡县　　冲　　简　　刁 　　东乡故临川东鄙也接桃峰之胜据长林之险民俗强悍易于啸聚正德八年寇既平乃建兹治土地广饶人民稀少农务耕耘五谷徧野临民大半仰给家称殷富焉但习俗难驯贤者不免贫民佣刀多聚为盗路通省城浙直共亿疲劳故在六邑之中最为刁敝云 　　
○吉安府　　最冲　　最繁　　刁 　　吉安秦汉时九江庐陵郡属南部都尉理所安成名肇三国唐以后号吉州今曰吉安府府治据江上流南接章贡北竟淦水东控临汝西蹑袁桂规土二千余里喉咽荆广唇齿淮浙神冈揖其前螺山岿其后江流回合东走其下古所谓天作之邦文章节义鸣中国盖自颜鲁公流风而欧阳公八代飙举文文山两间正气逮 　　熙朝雅益翔翔匪秇文科第巳尔顾岐旁比壤剧骖攸会边馆授粲纟□建猎比比告困矣土瘠民稠所资身哆业邻郡其俗尚气君子重名小人务讼兼之军民杂集豪猾猋腾吏治鲜効庐陵泰和最称难理永宁龙泉稍稍昜与云 　　
○庐陵县　　最冲　　最繁　　刁 　　附廓地大物庶当江右一中郡俗勤俭有唐豳之风而修文秉节景行□□山王□古乃厥筭赋称庑头箕鲜纲胥魁移长度里侠诡籍神奸霞变矣至于讼牵束矢议格筑舍故由折狱而犹宿侨布令而致嚣柳文多舞许评易摇自惟剑兕之材其鲜辕驹之逸邪 　　
○吉水县　　最冲　　次繁　　次淳 　　去郡四十里而近石阳挺标文水合璧盖星分云居云汉之下流诗书诵读自门□代阅阛阓而达隧鄙声相闻也厥民力穑游手伎艺虽无陶猗之掺终鲜剧觧之豪故礼让足观壤赋尠逋讼系希阔路边崇期而委积易豫坏人亡虞于奔命也长吏其坐啸临之哉然迩滋顽戾横议持人短长风之靡也良工之心寔维今之令乎 　　
○永豊县　　最僻　　最简　　刁 　　永豊三面距山盖乐安宁都新淦所斗入兴国一线又有鳙岭五花之险□闽广绿林间道业有三廵司备之西界延吉水为孔道而非亭馆之交土田夷衍多上农俗务履方飬名耻奇袤大都西北产美彦而东南地僯虔境山巇水激故人性轻悍而徤讼魃歉之余民甚负责赋入愆期于是乎课最患拙矣 　　
○泰和县　　最冲　　最繁　　刁 　　泰和滨贑水而邑原隰畏潦乡谷畏盗地埶然也讼猬兴而赋兽逸剸课称艰且路当吴楚闽越之周馆人津吏颇繁苦矣邑西十里为破塘口正贑水所击射数十年来洪涛曩圯江势将遶邑背而东徙民虞荡垫堤障之谋岌维孔棘哉若乃崇雅砥节文献云蒸则自昔号彬彬云 　　
○万安县　　最冲　　次繁 　　万安幅员多阻山章贡两水襟带之盖虔州北钥云而洞孽亦稍稍抟噬矣四民敏修业雅驯足称告讦时煽竟鲜滑贼然地接交广剽撄金者间致阑进而使车庐宿糗饩且相属暨征逋诘奸以是为难尔 　　
○龙泉县　　最僻　　次简　　悍 　　龙泉据吉州上游西阸郴衡南控虔楚东连分水北绾新州固四塞之区也僻在西偏崇冈茂箐而禾蜀二源之水左右汇流环城东下民生其间肖山川之气大率犷黠俚鸷而习为薄恶且地交异省陵阳六坑一带密迩万年八面雪花等山峒盗薮若萧安黄沙诸处又与南贑韶广贼路相通然则龙泉虽褊小其吉州藩离而江右要害地哉控制方略是在桑土矣顾唯讼牒希简岁赋趋输称易治云 　　
○安福县　　次僻　　次繁　　刁 　　安福东接庐陵西连楚攸分宜北络永新南引错吴楚而控荆陲引郴虞而走交广隐然要胜之区也武功秀耸泸溪莹环灵锺孕人文焯烁盖南服称雄矣然学士兢摽榜而易雌黄侠子争睚眦而鼓珥笔俗且重农务□尚啬乐鬪志云南山厉峭势如角逐以故风气所囿其然欤至于奸猾蔽粮豪家怙势虽称僻壤号难治云 　　
○永新县　　最僻　　次简　　刁 　　永新当郡西徼错介荆东陲与荛水大洲诸贼巢接壤盖奸宄所蟠薮也且山势险隘商贾罕达土田硗确树秇不豊故其民贫其俗悍君子矜节而尚气小人徤讼而轻生治宁庸无事邪 　　
○永宁县　　最僻　　最简 　　永宁旧隶永新元至正间始割地为邑而我朝因之邑处万山中险阻四塞既非舟车辐辏之会而邮驿并废亦无奔走迎送之繁赋寡易竣讼简昜决其安静善治之域哉 　　
○赣州府　　最冲　　最繁　　悍 　　赣地最雄巨裒方千一百五十余里山川深阻下瞰交广东达汀漳西通郴桂翼定南为南屏北顺流下吉安以达会城建瓴四省形胜冠岭北矣崆峒摩天章贡激石有涌翠流虹之势而欝孤台屹柱乎中节镇牙纛建焉桓桓乎天设虎豹关哉四境峦嶂森碕土鲜夷矌厥田下上错美水泉非大旱民不饥然亦亡籯赀士风愿朴文教骏起而尚气好鬪十二县性习故相若也维是冠盖骈集供亿实繁长宁定南反侧新附生聚而教训之佩犊挟弓矢有诛庶乎回心昜向乃其小忍恶飬焉则芒□斧斤乖所用矣 　　
○贑县　　最冲　　最繁 　　县附郡郭为幕府建节地宾旅阗交公檄旁午实称冲剧人稠赋重案牍日增且流寓土著错处飞语钩筩未可卧而理也农积庾廥士趣文介然阳亢赋气弗驯故乡多任侠婚规下镜而栢舟之伤夺志马鬣之封逾度鸠鹊之巢溷宗噫敉也久矣 　　
○雩都县　　次冲　　简 　　雩都东去郡稍近山环万壑水合众流扉蓳星落而籓竹风会非僻途也俗尚俭士亦切磋于学迩颇好讼崇鬼竞富喜争公赋渐逋然调剂得脉理亦易取効云 　　
○信豊县　　僻　　简 　　当府治之南昔三巢弗靖正咽喉地故郭阳有小江堡兵屯之戌顷方犁辑剏定南县而斯邑乃获安枕平原沃壤家给人足市无方言炊不糜食然俗尚浮华生计易殚而外郡之豪竞蚕食之故粮虚籍阙且客主为敌国频年构讼凌暴滋炽寖寖乎窳矣 　　
○兴国县　　僻　　简 　　兴国在郡东北相去二百里而近接庐陵万安之间地僻谷荒山□□□□□鹿水猛而田则腴民殷俗俭可称乐土且畏法尚礼讼简官闲号易治矣迩虽稍犷习□背公然得良吏一张弦其犹烹小鲜哉 　　
○会昌县　　僻　　简 　　会昌距府东二百里宋时祈雩都之九洲镇置为县时凿井得瓴甋有篆文云会昌故以名界连闽广实巢峒出没之区羊角水在上游命将耀兵当东偏一面民俗近淳输灌惟谨故昜治然地僻风伉多出武夫劲衣□十而路通武平私塩尤难诘云 　　
○安远县　　僻　　简 　　在郡域东南三百四十里环山截嶭鸟道悬车入而中划夷衍桑□满畴民居殷阜顾土囊别一佳境也　风俗间朴以黄乡之鷔桀而今租税独先办焉信非狃乱地也惟割补长河新附之民征输尚未扰习而巢峒咫武间亡命追呼为棘迩抚辑分建长宁县斯亦昜治云尔 　　
○瑞金县　　次僻　　简 　　瑞距郡东三百六十里陈石嵚岑绵江荣带邑介其中土瘠民俭田家苦作不诡于讼事称简省特为汀潮北指之衢且鹿溪羊回私鹾盛行贑民汀□勾党□奸利法几骫矣 　　
○宁都县　　僻　　繁　　刁 　　距郡东北三百六十里与广昌乐安接壤民勤俭善事家人生产故以给足称顷益靡浮且四郊多麓阡塍颇□邻畔所席据而市氓之饕者隐官钱黠者舞文法至蟠食长子孙爞爞得筴故其治讼芜秽而逋赋狼籍远乡顽梗滋甚至议分官就敛焉岂非以难驯故邪吏兹土者其辨之 　　
○龙南县　　僻　　简 　　县在郡南四百里冈岫莽合林箐豊蓊飞泉接田岁旱弗涸矌土既多民能力垦衣食饶矣然风气悍劲喜即戎与国召援一呼而偏师可集强者奋臂称冠军与巢峒相寻盟然不可部勒以律稍束湿则尽讙马牛风矣但习俗朴鲁无慱簺优倡之诱盖可激以义者往三巢未宁为郡南蔽今剏定南独当阨塞于是龙南遂为腹里可善治云 　　
○石城县　　僻　　简 　　石城东接闽汀距郡治四百而遥环县皆石矗矗如城故以名焉有龙岩瀑布石笋参天之奇地居僻壤土著贫弱而侨居强盛抑风气使然欤饶稻梁鲜迁贸士知向方而赋清讼简庶几哉与民安堵也 　　
○定南县　　僻　　简　　瘴 　　定南故巢峒地隆庆中抚剿安集之始析龙南信豊安远三界鄙夷之民设治于万山之巅岑冈浰头为其唇齿相距三十里而近其间险远去漳之和平又声援辽绝钲桴窃发独以孤城弹压居民无百室之聚危弱矣且□旅弗达鲜食木食犹然艰之地复瘴疠民性犷悍吏务羁縻难以文法治也顷谓下历廵司为邑中道谋徙县廨于此而湫隘域民弗便故议辄报罢 　　
○长宁县　　僻　　简　　瘴 　　自长远南入壑道萦回抵其境则村落四布盖叶氏所凭陵窟宅也万历三年反侧子归命奏建为县新城百雉雄坚永图初附之众犷习弗狎驾驭颇难然竟椎鲁堪结恩信惟夏秋间岚瘴欝蒸吏人每患苦之或曰习能亦无恙云还定安集迄□宁宇非定南所惎也 　　
○南安府　　次冲　　次繁 　　按南安自秦汉来未有名号孙吴始县宋为军元为路国朝为府皆仍其称启封疆千五百余里据江西上游接南荒之境迫东粤而带郴桂表以庾岭旭山汇以蓉江章水嶐然南徼形胜哉山多田硗陿故收挈算寡而平繇征重俗俭飬侈葬疾疢祠鬼岚气袭人四县一也昔庾义楚粤之侵康犹城社之变仪鉴弗远迩故营伍周卫而列邑城鄣相臂指民庶几无恐焉然狃安生玩当事者其诵苞桑也乎 　　
○大庾县　　冲　　简 　　大庾者以汉击粤将军庾胜筑城于此故邑与岭因名焉地当五岭最东控广引闽谷长山邃据上流而遏边徼以南岛之重货贡篚所梯航也函节既通星车攸逐宾旅牢馈蒸蒸巳赋役云重而算事弗实故流移虽少而催科□劳赖民淳讼简盗亦屏迹于斯称昜治云 　　
○南康县　　冲　　繁　　刁 　　南台山峙芙江水环其壁立缭绕之势亦南虔佳丽地也衣冠文物甲诸邑而水陆经行虞廪称匮习俗尚气嗜利告讦成风壤则多负盖南郡所指名岩邑也邪 　　
○上犹县　　僻　　简 　　上犹在山谷中为江籓边邑旧治编户虽广而横水桶冈诸峒接壤雄韶万山会焉是为虎冠者嵎负正德中王文成公荡平之析立县治繇是底定然西北连楚桂东颇为要害而浮龙疋袍之间廵司设焉地近南荒瘴疠时作其俗宋効忠义今习礼文士果而毅民戆而刚稍使之不以道则哗然起持人短长然野多畊耨之民山饶竹木之利淳风未散终善地也 　　
○崇义县　　僻　　简 　　县本新造余风未殄昔輋人称乱新建剿而抚之因割庾康犹之上农以充编户而新民亦知向化是以邑号荒落俗称淳厚公赋谨输男则采山种靛女则续葛织席以为生业供应不烦词讼不扰犹为善邑独郴桂僯盗当预防门庭焉尔 　　
○临江府　　最冲　　次繁 　　临江亦筠州地宋始改清江为临江军以袁贑两水合流入江故名幅员广袤三百余里而阁皂玊笥所占洞天一福地二盖寰中最胜处云郡居江籓之枢棭袁控瑞通梁粤带虔吉□方舟环涂之会合方氏告劳也地狭民稠趣利逐末先志曰君子尚德崇礼小人勤力知分乃顷寝不如古而好争习惰侵乘倒置之萌茁然矣顾犹士风文荚淳气未尽决裂故教化昜奏焉 　　
○清江县　　最冲　　次简 　　附廊形胜勤剧与郡埒率江之浒永泰樟墅南北为舶鳞集凡田之环阁皂福地者称上上它多砂确畏旱而春江之涨又苦潦民庞俭奉公讼鲜嚣怙盘宗流韵畏义矜俭治法驯矣惟东北界羊脑者夙以探赤白丸相煽迩檄豊城高安暨本邑三廵司逓詧之庶几无震云 　　
○新淦县　　最冲　　次简 　　新淦者水源经淦山入江而名也表以百丈峰侵碧落有葛仙奇迹衍畴嘉颖故财贡易而珍馆充俗质义绩学耻角讼可县象魏理之矣然地跨长江蜃孽时作若老浒乌口诸地固觇伺窃发之丛也廵兵虽设宁遂忘西顾巳乎 　　
○新喻县　　次衢　　次繁 　　即喻水为邑号有云岑玊几之表而蒙山寔老子畊地朱紫阳谓五星奠位宜产名贤县今以谈士族秉礼掞文介节流光盛矣第民习悍喜争而公赋干没于亡赖经界失均于兼并邑之繁难惟此尔 　　
○峡江县　　最冲　　次繁　　疲 　　峡故巴丘石阳地与淦吉为邻风气渐陶士守清议民用俭缩然土瘠故多贫逋流移且持辽旷为骄悍建邑置吏初指以此盖历三纪而风未移也矧值周行事宜且猬兴长吏跃跃难之焉 　　
○袁州府　　最简　　次冲　　淳 　　袁古宜春侯国隋因山名州东临南吉北瑞西楚长沙寔为封畛秀水萍川五台山峡绣错井疆如绘盖江山多胜游诗记之矣俗纤啬乐畊稼廑廑食土之毛赋税及时闾里无事犹有房次律韩昌黎遗德云地当湖湘蜀粤滇黔孔道供亿为繁宜春分宜萍乡并受其冲惟万载差僻尔民愚昜触法而蜚□视昔铩翮且赋重财诎水旱盗贼易煽岂向所谓简醇者哉 　　
○宜春县　　次冲　　次简　　淳 　　宜春界连五邑间错楚浏民无山泽之饶耻逐什一之利安于俭啬能绝甘毳藻缋之奉虽匪廥积温厚而甔石储不尠也故上供维时讼牒希阔吏治易起焉或曰风淳而敝滋玩愒政繁而势或龃龉是在明作者前筹之 　　
○分宜县　　次冲　　次简　　疲 　　分宜者宋雍熙间分宜春东壤而治也昌山矗峦表水泻秀锺僊对绾其口袁岭笔列于北钤冈屏插于南盖四塞淑灵之隩哉民勤敷菑鲜服贾食土自有余饶岂不媞媞称乐国乎顷以夺柄臣产抑民鬻而倍其直于是邑里痯痯无完室矣重之馆候繁交财力两诎莅治为艰 　　
○萍乡县　　次冲　　次繁　　淳 　　图经曰楚昭王渡江于此得萍实故相传以名县云地接湖湘凡取道入郡者南攸北浏其岐旁也凤岭罗霄郡峰屹立盖大江以西一门户云地外险中夷夙称膏野而文昌久瘗三面并楚洞庭余波萑苻时作椎剽相逐莫可穷追厥初肇域廵司交控若安福界之大安插岭铺之草市浏阳界之安乐震邻备故廪廪矣然则豫除戎之画振鼓箧之风文武维所用哉 　　
○万载县　　最僻　　次简　　刁 　　万载当郡北更北在宁州境也东上高西浏阳鸟□我□诸峰障之客时时走筠阳间道来故亦当亨衢十一往岁湖湘亡命阑进陿中议设黎源守焉乱是用戢第富民习隐匿为奸利猾吏巧舞佑之且矜懻忮喜告讦谢康乐风流安在哉吁盖难治甲四邑矣 　　建昌府督刊知事毛祯 　　督写检校季士俊 　　对读教授徐文渊 　　训导陆胜宗 　　覆订湖州府后学吴仕旦
