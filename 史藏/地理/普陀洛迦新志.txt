普陀洛迦新志

普陀洛迦新志卷首 
序一 
　　释迦入灭，以金缕袈裟，付摩诃迦叶波。迦叶奉衣，住鸡足山，以待慈氏。据奘师所记，屈屈吒播陀，此言鸡足。亦名窭卢播陀，此言尊足。在摩竭陀国，莫诃河东百余里。道里明白如此。乃今云南宾川之境，有鸡足山，亦以为即迦叶传衣示寂之处，著之山志。华严末会，鞞瑟胝罗居士告善财言：「南方有山，名补怛洛迦，有菩萨名观自在。」奘师所记，为布呾洛迦。在南印度，[禾+末]罗矩吒国之南，[禾+末]刺邪山之东。道里明白如此。乃今定海县东海中，有普陀山，亦以为即补怛洛迦，观自在菩萨说法之处，著之山志。然则记可据乎？志可据乎？曰：是有说。地志者流，出于山经，禹与伯益，主名山川，量其道里，游方之内，此其职也。至于华严法界，毗卢法身，超情离见，不在此类。即人即法，即依即正，毗卢之法身也。自他无碍，一异无碍，华严之法界也。即人即法，法之所在，佛之所在也。即依即正，佛之所在，土之所在也。法外无佛，佛外无土，观自在外无此山，此山之外无东土，无南印度，可也。自他无碍，则此山之在东方，与此山之在西方，无碍也。一异无碍，则西方有此山，东方有此山，乃至余方亦有此山，亦无碍也。非他非自，非一非异，则此方之山，非补怛洛迦，非在西方，乃至非在余方，亦无碍也。事事无碍法界性也。普贤偈曰：「如于此处见佛座，一切尘中悉如是。佛身无去亦无来，所有国土皆明现。」然则古记之文，与今志之说，为同为异，孰为可据，又不足论也。抑余之感于玆志，鸡足僻在徼外，普陀介在海中，开山皆晚。而普陀当海通之后，市舶上下。在昔莲池望洋而叹者，乃今凡夫搴裳可涉。独鸡足百年以来，日以榛翳。山之显晦如此，然则时节因缘，固有在欤。余家腾冲，与宾川同直云南之西。而闲关千里，虽无风涛之忧，亦有泥涂之苦。然民国初元，犹得从容解兵，宿山中者旬月然后去。比居海滨，普陀一水，朝发夕至。而数岁之闲，未得一往。故亦不能无感于时节因缘之说。鸡足之志，草创于钱邦芑，修饰于范成勋。自兹以后，遂无继者。余与赵介庵师，常因游览，别为小志，补其阙略。属稿初定，讫未刊行。普陀山志，自清康熙迄道光，凡三修焉。今相距仅百年，开如了余两师，独发弘愿，延邑儒王雅三学博，从事纂修。书成，寄京师属余为序。余于此山，无一日之勤，又罕闻法要，诚不足以叙兹志。而因缘遭值，重违两师付嘱之意。得援法界之旨，稍解世俗之诤，并为鸡足发凡。挂名简牍，亦不可谓非幸也。 
　　　　中华民国十二年冬勋三位一等文虎章一等大绶嘉禾章 
　　　　云威将军上将衔陆军中将农商总长腾冲　李根源谨序 

序二（此序专说撰本迹颂之缘起。） 
　　吾人一念心性，不变随缘，随缘不变。随迷染缘，则背觉合尘，轮回六道，极之则永堕阿鼻地狱，而心性无减。随悟净缘，则返妄归真，趣证三乘，极之则圆成无上觉道，而心性无增。然在凡夫地，若得闻佛名号，及甚深经义，斯时菩提法润，已纳八识田中。其始虽漠然不自觉知，果能不自暴弃，极力扩充。继则由涓滴而滥觞，渐至泛舟，以及滔天。终必直趋萨婆若海，圆满菩提，归无所得，彻证即心本具常住不变之妙真如性。从兹又复由本垂迹，带果行因，俾得灯灯相传，明明无尽，岂不伟然大丈夫哉。法华经云：「诸佛两足尊，知法常无性，佛种从缘起，是故说一乘。」缘之时义大矣哉！予自弱冠，即读佛经，彼时但欲剽窃文义，作词料用。于民国二年，始归心净土，以期出此火宅，入彼珍池。固知观音大士，为莲邦导首，而复现身尘刹，随机利生，又与娑婆因缘最深。其应化之迹，在浙江普陀，于是遂动朝礼之念，然尚未有行期也。后于报读印老法师文数篇，提倡念佛，勖励敬心，不觉深洽予怀，而正中吾病也，（病在全不知敬，今自发露，用作忏悔。）乃一心愿见。于十一年促装就道，造山拜谒，以礼观音疏呈师，深蒙许可。且不待请求，而以心仰之文钞持赠，傥非夙缘所追，何至契合如是耶！隔日下山，师更以大士颂相委。予亦自忘固陋，瞀然应承。夫山志加修大士颂一篇，师盖怀之数年矣，以度生心切，问道者多，未遑秉笔。而吾邑佛学同人，数年前曾嘱颂普门感应，予畏用心，托故谢之。乃今竟承师付嘱，终以文章报答大士，而慰同人之望，其因缘又宁可思议耶！初辑经文，暨感应事迹，叹其浩如烟海，不知从何处下笔。数得师训，曰期遍界流通，同沐慈化。曰令法界众生，同种善根，同生西方而后已。曰令阅者由欢喜，而得生善、破恶，入理之益。不觉恍然悟吾师之语，即大士之心。夫大士功德，普贤菩萨不能测其一毛，何能颂？穷乡僻壤，愚夫愚妇，莫不耳大士名，奉为慈母，何庸颂？此之颂者，不过借大士本迹，以训世化俗耳！颂首契经，次感应，先本后迹也。经中修证，本中之本。应化，本中之迹也。感应中示现类，由本垂迹。救苦与乐，迹中之权。弘法摄生，迹中之实也。结后十心，劝进行者，由迹返本也。复次，感应类首示现者，我辈背觉合尘，以心性为耳目之奴隶久矣。凡见闻所不及者，每视为子虚乌有。不信法身常住，有佛菩萨。亦不信法身流转，有因果报应。死后断灭之见，其祸不可胜言，故以大士示现警之，欲人毋辜佛恩，毋负己灵也。次救苦与乐者，我辈历劫迷妄，纵知心为主人，身如传舍，而我见必不能顿空。然向外驰求，业复造业，如抱薪救火，只益自焚。一念回光，将心转业，形端影直，所谓自求多福也。次弘法者，三界无安，犹如火宅，牺牲文绣，庸足自豪。以佛法而祈福报，明珠弹雀，智者惜焉。故退世闲法，进出世法。而修行莫简于持名，成佛莫易于生净，故以摄生终焉。此循循诱人之微意，亦即宗楞严圆通章，先示现，继救苦满求，而以得大涅槃为归之旨也。正文并注，共三卷，后附经证一卷，脱稿即呈印师鉴定，蒙许可后，乃敢作为定本。辞虽谫陋，然于欲究大士本迹感应者，不无小补。愿三宝加被，俾读者悉能信而行之，则直达乐邦，不游三界，彻证自性，常住寂光矣。然大藏经教，如标月指，世俗秕糠，讵足当明眼人一顾。而声论宣明，如来悬记，景仰大士者，固不得以凡庸之文，遂置之不观也。故予以此初则寓缘于大士，既乃结缘于印师，终或以大士之缘，普遍流通于天下后世。则灯灯相传，明明无尽，庶可满大士度生之愿，而区区纂述之功，亦不唐捐矣。此固晨夕馨香所祝祷者。 
　　　　民国十三年甲子盂夏彭泽许止净述 

序三（此序专说大士之深恩重德，兼示净土为一切凡圣同修之道。） 
　　娑婆世界，苦事最多。娑婆众生，耳根最利。维我观音大士，慈悲心切，故与此世界，因缘最深。以其随类逐形，寻声救苦，故令众生闻名见形，恋慕赞叹。由此因缘，令其近种人天之福，远证菩提之果。昔于楞严会上，显示本所修因，从闻思修，入三摩地，反闻闻性，证真圆通。所证本妙觉心，上合十方诸佛究竟所证，下合十方众生即心本具。故与诸佛同一慈力，与诸众生同一悲仰。从兹现十界身，以三十二应、十四无畏、四不思议无作妙力，度脱众生，今其悉皆亲证即心本具妙觉真心而已。佛敕文殊，选择契机法门，以利现未。文殊因兹拣去二十四圣，独推观音。盲摸之徒，不详所以，遂谓观音登科，势至下第。由此一言，令诸无识，藐视念佛法门，不肯修持。不知耳根圆通，乃逗当时阿难畜闻成过，与后世利根专参向上之机。念佛圆通，则普逗十方三世一切众生之机。所以证齐诸佛者，尚须回向往生。将堕阿鼻者，十念遂登末品。观音势至，同为弥陀上首，同于十方世界摄念佛人，归于净土。但以所示修法，微有不同。以一则注重在念他佛，而非自何由显他。一则注重在念自佛，而非他何由了自。念他佛，似属事相，而理由事显。念自佛，似属理性，而事由理成。了此，则自他不二，理事一如，同归萨婆若海，共趣菩提觉道，有何同异之可论哉！又大士于大悲经，令诵咒者，至心称念我之名字，亦应专念我本师阿弥陀如来，然后诵咒。又于佛前，自说誓言，诵持大悲神咒，若不生诸佛国者，我誓不成正觉。是正势至所谓忆佛念佛，现前当来必定见佛者也。须知大士应化，始终皆以念佛而为宗本。普门一品，佛令一切凡圣念观世音者，究与念佛有何殊异？浙东普陀山，为大士应化道场，即当年为善财说法处也。印光法师，卓锡是山三十余年。以普陀旧志，皆于大士本迹感应，未曾发挥，诚所谓舍本逐末，买椟还珠，甚可痛惜。拟将大藏大士本迹，及此方感应，撰为颂词，并一一注其义意。又辑诸经大士本述诸事，以为证据。庶可令一切有情，同知大士历劫深恩，而悉皆常念恭敬，各满所愿矣！以力不暇及，乃托挚友许止净居士撰之。幸已脱稿，拟欲排印数万，遍布中外，爰志所以，用告阅者。 
　　　　民国十三年甲子仲夏上海黄庆澜序于会嵇道署 

序四（此序虽为流通单行本颂文而作。实于修志撰颂各缘起，言之綦详。） 
　　世出世闲一切诸法，皆由时节因缘而为发起，故古德云：时节若至，其理自彰。诚然诚然！光以庸劣，百无一能，寄食普陀山法雨寺三十二年。昔阅普陀志，见其所载，皆属道场废兴，以及种种寻常等事。至于观音大士往劫本迹事理，以及此方感应因缘，悉皆阙略，不禁令人长叹。民国六年，王采臣、周孝怀、陈锡周三居士来山见访。王周谓普陀为观音大士圣道场地，中外景仰，何可久撤讲筵，忍令法道寂寞乎！祈师发心讲经，我等当为筹备道粮。光以固陋力辞。锡周则曰：「山志久未修，板已模糊，师若肯修，我当刊刻。」光曰：「此事颇不容易，若照旧例，则文人皆能为之。若将大士往劫本迹修证，及此方感应事迹，一一略叙大端。令阅者咸知大士恩周沙界，慈济无疆。从兹发起正信，身心归依，近获人天之福，远证菩提之果者，非遍阅大藏，备考群籍不可。若不发挥大士本迹感应诸事理，则成遗主志宾，舍本逐末，与寻常山经水志何异？何以显普陀为大士应化道场？又何以显大士为法界众生之大慈悲父母，而与娑婆众生因缘最深也！然光以宿业，致令心无知识，目等盲瞽，尚须忏悔一二年，待其业消智朗，障尽目明时，当不惜身命，勉令成就。如其业重，不能感格，当往江西，求黎端甫居士，代为了此公案。此公学贯儒释，笔超侪伍，必能发挥大士之慈悲心迹也。」次年徐蔚如居士，以文钞印行，致不加详察者，谬谓之为知识，从兹信札来往，日不暇给。八年春间，端甫归西，先所发心，竟成空谈。十一年春，定海知事陶在东公来山。谓山志流通，令人由信向而改恶迁善，返妄归真，实为挽回世道人心之根本要务，念宜重修。光以陶公护法心切，救世情殷，即令普济法雨两寺主人，恳请陶公亲任其事。陶公以公事无暇，乃托邑绅王雅三君任之。一切事宜，外有陶公，山有开如退居，商酌料理。光以无暇，绝不过问。次年，陶公升于杭县，犹复鱼雁往还，商酌其事，若非宿受大士付嘱，其能如是也耶！初于修志议成之后，未及一月，江西彭泽许止净居士来访，一见即成莫逆。光叙昔衷曲，遂以大士颂见托，彼即允许，若非大士冥垂加被，何有如此之际遇乎！许君乃备搜藏典，及诸群籍，时经二载，稿方告竣。述成颂文，近二万言，而复逐联注其义意，俾阅者悉知所以。又节录各经以为明证。颂文三卷，经证一卷，共三百七十余页，于夏初寄来。颂中义意，许序已陈，兹不复赘。光昔本欲冠于山志之首。今以卷帙繁多，特为别行。兼欲遍布天下后世，傥与志合行，则不易广播矣。（后以陶公见颂文超妙，谓须冠于志首。乃删其注语及经证等，仅录正文，统作一卷，名本迹门，为卷一。）然大士从无量劫来，分身尘刹，其本迹感应，非佛莫知。此数卷颂，不过大地一尘，大海一滴，令不知大士之深慈大悲者，略知梗概。从兹赧然愧怍，勃然奋发曰：吾人之心，与大士之心，无二无别。而大士圆成佛道，久经长劫。又以悲心无尽，不离寂光，垂形九界，普现色身，度脱众生。我辈从无量劫来，轮回六道，其亲蒙拔苦与乐之恩者，不知凡几，直至今日，尚为凡夫。上负大士拯拔深恩，下负自己本具佛性，静言思之，能不愧死。彼既丈夫我亦尔，不应自轻而退屈。由是翻转凡情，追随圣迹，克己复礼，闲邪存诚，敦行世善，兼修净业，久而久之，与之俱化。上焉者，即于现生断惑证真，了生脱死。下焉者，迨至临终，仗佛慈力，往生西方。能如是，则人人敦礼义，各各识因果，自然干戈息而人祸永灭，雨晹时而天眷常临矣。陶公所谓挽回世道人心之根本要务者，其在斯乎！所愿见者闻者，同发景仰大士之心，而勉力修习，则幸甚幸甚。 
　　　　民国十三年甲子中秋日古莘印光释圣量谨撰 

石印普陀山志序（附录） 
　　观世音菩萨，于无量劫前，久成佛道，号正法明。但以度生念切，救苦心殷，不离寂光，垂形六道，遍于十方微尘佛国，普现色身，度脱众生。非独止现菩萨之身，而二乘六道，无身不现。法华所谓应以何身得度者，即现何身而为说法。虽则遍入十方佛国，而于娑婆因缘，甚深甚深。虽则普现十法界身，而世人据迹而论，止云菩萨而已。以其彻证唯心，圆彰自性，故得悲运同体，慈起无缘。由本高而体大，故迹广而用宏。其随类逐形，寻声救苦，有感即应，无愿不从之迹，喻如月丽中天，影现众水。不但江湖河海，各现全月，即小而一勺一滴，无不各各皆现全月。又江湖河海中月，一人观之，则其月与己相对；即百千万人，于百千万处观之，亦皆各各与己相对。人若东行，月则随之而东；人若西行，月则随之而西；人若安住不动，月则不离当处。一人乃至百千万人，悉皆如是。菩萨于一念中，遍法界感，遍法界应，感应道交，无少差殊，与此一月普现众水，随人随地各见全月，了无有异。良由菩萨心包太虚，量周沙界，以众生之心为心，以众生之境为境。故得不谋而合，无缘而应，岂世智凡情，所能测度者哉！至若水昏而目盲，则不能见，非月不现，是昏盲咎。其感应之迹，有显感显应，冥感冥应，冥感显应，显感冥应，亦冥亦显感而显应，亦冥亦显感而冥应之不同。（显感显应者，现生竭诚尽敬，礼念供养，即蒙加被，逢凶化吉，遇难成祥，及业消障尽，福增慧朗等。冥感冥应者，过去生中，曾修竭诚礼念等行，今生虽未修习，由宿善根，得蒙加被，不知不觉，祸灭福臻，业消障尽等。冥感显应者，宿生曾种善根，今生得蒙加被，显感冥应者，现生竭诚礼念，不见加被之迹，冥冥之中，承其慈力，凶退吉临，业消障尽等。亦冥亦显感而显应者，宿世曾种善根，今生竭诚礼念，显蒙加被，转祸为福等。亦冥亦显感而冥应者，宿世曾种善根，今生竭诚礼念，冥冥之中，承其慈力，获种种益也。了此，则知功不虚弃，果无浪得，纵令毕生不见加被之迹，亦不至心生怨望，半途而废。庛应之道，微妙难思，略书梗概，以勖来哲。）其应之大小优劣，在其诚之至与未至而已。纵令心不谛信，致诚未极，但能一念投诚，亦必皆蒙利益。但随己一念之诚，而分优劣。不能如竭诚尽敬者，蒙益之殊胜超绝耳。如昏水中亦有月影，但晦而不显。盲人虽不能亲见月光，又何尝不蒙其照烛也！菩萨大慈大悲，普为法界众生恃怙，由兹举国人民，各皆信奉，故有家家观世音之常谈。其应化道场，固非一处，如陕西南五台山、大香山，浙江天竺山等。其感应昭著，香火肸蚃，唯南海普陀山，最为第一。以其名载华严，昔年善财亲参，恩周庶类，历代皇帝敕建，故致举世钦崇，各国景仰。缅维菩萨应化三乘天仙一类大机，固于此山经劫常住，何止天长地久。至于凡夫所见之迹，乃于五代朱梁贞明二年，慧锷大师，由五台请铜观音像，欲归日本，至此舟胶不动，方始开山。迄今千有余年，其事迹诗文，录之成帙，名曰普陀山志。余尝病其于菩萨不思议感应事理，殊欠发挥。拟欲遍阅大藏，博览群书，凡属菩萨随机赴感之迹，悉备录之，刊板流通。一以阐菩萨度生之妙道，一以启众生出苦之良缘。但以目疾未愈，未能如愿。会稽何廉臣居士者，儒得圣心，医称国手，志行高洁，信心纯真，曾邀同人，结桑榆社，以其暮景无多，拟作归计，同修净业，企生安养。又以一切众生，久沈苦海，不仗法力，莫由得出。拟将菩萨应化事迹，为救生船，泛于其中，振臂疾呼，俾诸溺者，相引登舟。庶可同登彼岸，直达家乡，永离众苦，但受诸乐矣！因石印山志，以广其传，用酬大士度生之恩，用开众生投诚之路，令余作序。遂不胜欢喜，顿忘固陋，乃将菩萨感应之妙，略为发挥。其余事迹，固有全书在也，何须多赘。 
　　　　民国八年释印光撰 

南五台山观音菩萨示迹记（并赞○山去陕西省城七十里○附录） 
　　示迹之记，文词典雅，叙事精详，惜于菩萨不思议无作妙力，殊欠发挥。光不惴固陋，勉述一赞，以冠于首，俾事理交融，体用咸彰，生之所以能感，圣之所以能应，俱在斯焉。以企后之览者，发菩提心，见贤思齐，以观音之心为心，以观音之事为事，庶可亦为未来世之观世音耳。虽文不雅驯，而其意义有可取焉。赞曰： 
　　观音大士，于无量劫，久成佛道。为度众生，不离寂光，现菩萨身。又复普应群机，垂形六道，以三十二应、十四无畏、四不思议无作妙力，寻声救苦，度脱群萌。应以何身得度者，即现何身而为说法。直同月印千江，春育万卉，虽则了无计虑，而复毫不差殊。良由彻证唯心，圆彰自性，悲运同体，慈起无缘，即众生之念以为心，尽法界之境以为量，是知无尽法界，无量众生，咸在菩萨寂照心中。故得云布慈门，波腾悲海，有感即赴，无愿不从也。 

民国三年甲寅释印光述（以下乃示迹之记） 
　　大山岩穴，龙蛇所居，岁久成祅，肆其凶孽。吞啮不已，祸及生民，变怪升腾，非人所制。若非应身大士，孰能救济。巍巍乎妙智神力，其容思议。然于不思议境，强以文字纪述事迹者，冀千载之下，方来君子，启深信耳。昔隋时仁寿中，此山有毒龙焉。以业通力，变形为羽人，携丹药货于长安，诈称仙术，以欺愚俗。谓此药之灵，服者立升于天。呜呼！无知之民，轻信此语，凡服此药而升天者，不知其几何，又安知堕彼羽人之穴，以充口腹耳。而一方之民，尚迷而不悟。唯我大士，以悲愿力，现比丘身，结草为庵，止于峰顶。以妙智力，伏彼祅通，以清净风，除其热恼，慈念所及，毒气潜消，龙获清凉，安居岩穴。民被其德，各保其生，昔之怪异，不复见矣。由此灵贶达于朝廷，以其于国有功，于民有惠，建寺峰顶，而酬酢之。大士以慈风法雨，普济含灵，慧日净辉，破诸冥暗。于是搢绅向慕，素俗钦风，割爱网以归真，弃簪缨而入道。大士尝居磐石，山猿野兽，驯绕座隅，百鸟聚林，寂然而止，如听法音，久而方散。呜呼！建寺之明年，六月十九日，大士忽示无常，恬然入灭。异香满室，愁雾蔽空，鸟兽哀鸣，山林变色。于是寺众闻于朝廷，中使降香，奉敕赙赠，以崇冥福。茶毗之际，天地晦冥，斯须之闲，化为银界。忽闻空中箫鼓响，山岳摇，瑞云奔飞，异香馥郁。忽于东峰之上，现金桥，桥上列诸天众，各竖幢幡，及雨金华，纷纷而不至于地。最后于南台上，百宝灿烂，广莫能知，冲天无际，影中隐隐现自在端严之相。慈容伟丽，缨络铢衣，天风飘飘，焕然对目。尔时缁白之众，千百余人，咸睹真仪，悲喜交集，莫不涕泣瞻依，称名致敬，始知观音大士示迹也。清气异香，经于累月。左仆射高公，具奏其事，皇上览表，嘉叹久之。收骨起塔，御书牌额，锡号为观音台寺，拨赐山林田土，方广百里，每岁时降御香，度僧设供，大崇法化。至唐大历六年，改号为南五台山圣寿寺焉。五代之世，兵火连绵，诸台殿宇，并遭焚毁，虽有残僧坏屋，尚与木石共处矣。至宋太平兴国三年夏，前后六次，现五色圆相祥云等瑞。主僧怀伟，具申府尹，被奏天廷，敕赐金额，为五台山圆光之寺。由是增修宝殿，绘塑真仪，烟霞与金碧争辉，铎韵共松风演妙。诸台屋宇，上下一新，嗣续住持，香火不绝，慈辉所烛，石孕祥云，法雨所沾，水成甘露。台南数百步，有石泉焉，注之方池，色味甘洁，能除热恼，能润焦枯，舒之则沙界滂沱，卷之则石池澄湛。或时亢旱，迎请者相继于道途，感应如期，州郡已彰于简牍。怀生蒙祐，草木沾恩，自昔迄今，声华不泯。噫！大圣以悲愿力，福被一方，而一方之民，亦不忘于慈祐。每遇清明之月，及夏季忌辰，不远百里，陟险登危，皆以净心踵足而至者，何啻百千万耶。扶老携幼，阗溢道路，相继月余，各以香花音乐，缯盖幢幡，资生之具，持以供养。于是头面顶礼，致敬致恭，睹相瞻仪，旋绕赞叹，莫不洗罪蒙福，弭障沾恩，岂徒为奔走跋涉而已哉！寺僧法忍，虑其岁月经久，灵迹湮没，持诸残碑，嘱为斯记。普明固辞弗获，甚愧非文，傥遇贤士，改而正诸，不亦宜乎。 
　　　　太白山释普明谨撰（元至元七年正月立石） 
　　（石印普陀志序，发挥感应理致颇详。南五台示迹之记，乃大士现比丘身，救苦实迹，亦六月十九香会之根原。故附录之，冀阅者生正信焉。印光谨识。） 

礼观世音菩萨疏（此系作颂之原因，故并录之。○附录） 
　　盖闻诸佛如来，以大悲为体。菩提萨埵，依般若观心。寂灭现前，故得上同下合。真空无相，乃能救苦寻声。然入俗度生，七行方始。同事爱语，六地犹惭。茍非早成正觉，现劣应以行慈，度尽众生，始明相而成佛者，孰有威神之力，巍巍如是乎！伏维我大慈大悲观世音菩萨，居补怛洛迦之山，得大悲解脱之法。师承静住，标正法明之称。补处弥陀，授功德山之记。宝藏住世，回向菩提。威德园观，宏深誓愿。从闻思修，顿入摩提。得圆通常，举皆真实。熏修金刚三昧，清净宝觉圆融。十四无畏，福备众生。卅二应身，度该等觉。具大自在之功，妙容顿现。有不思议之德，极果能施。故六十二亿之名号，一念等齐。二十四圣之法门，都归拣别。涅槃一路，三世佛学尚闻闻。示现普门，八万众发无等等。加以左辅虽居安养，摄生现处娑婆。金城熊耳，竞说化身。五台泗洲，并彰圣迹。甚至蛤蜊蚌壳，现妙像之庄严。鸡卵圆鱼，睹金容之赫奕。故知慈父恩深，纵焚身难报。而老婆心切，实垂涕相招也。弟子止净，舍父逃逝，久穷露于他乡。随业飘流，更蹉跎乎半世。八年供奉，担粪遗金。二竖魔缠，认沤忘海。自愧怖头。发心礼足（在家礼三圣像）。手珠念佛，日三百回。顶礼诵经（指弥陀经），月百八卷。读金刚之文，惟求作佛。礼普贤之偈，发愿度生。念往生陀罗，我佛常住其顶。持大悲神咒，浴水亦得度人。凡兹大善因缘。藉作往生公据。更以今生根钝，魔障难消。夙世孽深，正信易退。特叩白华。虔参宝像。如慈愍之西渡，冀睹真容。学善财之南询，愿逢圣友。尚乞慈哀。隐为加被。示张使于云里，璎珞端严。指史相于岩头，金光照耀。甘露灌顶，增智觉之辩才。宝手破肠，疗法义之气疾。傥寄此旅亭，不遑安处。则赐与华屋，愿得门开。数李母之珠，预知时至。食廷璋之芋，克日西行。印泥而印坏文成。念佛而佛随心现。垂红莲之臂，接以金台。放白毫之光，导归宝阁。同登安乐，生佛本无差分。回入娑婆，母子不相违远。布兹心愿。伏乞证盟。此日金刚石上，归依智海之导师。他年摩尼华中，随侍天冠之胜友。（卅，音萨，三十也。○民国十年壬戌春许止净谨撰。） 

普陀洛迦新志例目 
例 
　　一　纪录普陀，元盛熙明，始为普陀洛迦山传。明侯继高，始为志。厥后明周应宾、清裘琏、朱谨、许琰、秦耀曾，并沿志例，各有修辑。其题名，或称普陀山志，或称补陀山志，且冠以南海二字。其以普陀洛迦四字并举者，惟盛传。今依之，题曰普陀洛迦新志。名从主人，不敢意为增损也。 
　　一　诸山志之流传于今者，惟秦志。许志，已不概见。裘志、未志、益成孤本。至盛传，及侯周二志，尤罕有传者。清上元朱绪曾著昌国典咏（该书亦仅有抄本），闲引及之。吉光片羽，弥足珍贵。兹编采录一人所辑者，曰某传，某志。诸志相同者，曰旧志。 
　　一　乾隆许志，为法雨寺所延修。道光秦志，为普济寺所延修。二志各有所袒。其比事属辞，往往详主寺而略他寺。秦志尤甚。兹编凡关于普陀者，应有尽有，应无尽无，不敢存偏私之见。 
　　一　前人文字，原非一成不易，补缺正误，修志者责也。是编援引各书，既注明于每条下。其有疑义，或别有说者，必详加按语。俾阅者，得以考异同，而参得失。 
　　一　山境，总绘一图。详列寺院，不限篇幅。其著名胜景，别为分图。用照片铜板，以存其真。 
　　一　普陀之名，原由大士而著，实以大士为主体。今辑山志，应先从大士本迹感应叙起。故将许止净居士所撰之观世音菩萨本迹感应颂，列于第一，名本迹门，为一卷，是为内篇。其下形胜灵异等十一门，各为一卷，是为外篇。内外共十二卷。则佛恩之洪深，道场之原委，均可悉知矣。 
　　一　形胜门，自当从山说起。裘许二志，先提海字，再疏普陀洛迦，明其在南海也。然普陀，无论其为南海，为东海，总之皆浙海也。以浙海而专属普陀，殊嫌蛇足。秦志删海一段，首列普陀洛迦山，较为了当，今从之。 
　　一　普陀，夙著灵异，见于载籍者，极多。兹编广为搜罗，择其有姓名爵里岁时缘起者录之。非是则不书。 
　　一　旧志，于帝王赐与，多立门目。如裘志，颁赐附命使。许志，增以赐施。秦志，改为赐与。朱志朝典，许秦二志，改为旧章，别清帝宸翰为天章。此在帝制时代则然。今以国体共和，佛法又尚平等。凡列朝敕谕碑序，均与诸艺文，散载各类本条下。而删前志旧章天章各门目。明释广宾撰上天竺山志，有帝王檀越品。清缪燧增修旧志例，以山志但载内廷赐与，未闻朝士布金为惜。又言南海乘桴，身命以之。故匹夫单妇，虽斗粟尺布，不可不谓之大布施，为志所不当略。厉鹗增修云林寺志，有檀越门。是帝王臣民，均以檀越概之。今依其例，别立檀施门。凡帝王赐与，与臣民施助巨款之关于大工程者，悉隶之。而删旧志颁赐施与命使诸门目。惜旧志略去臣民施助，杞宋无征，详不得闻。姑存什一于千百，为后海之先导，并为信施者劝。 
　　一　旧志，有建置、梵刹、精蓝各门。今但立一梵刹门，而以精蓝茅篷废庵附之。然梵刹昔唯普济法雨二寺。而慧济于光绪末年，恭请龙藏，已蒙赐额，亦可与普济法雨鼎足为三。其所建置，则各附于其寺之后。其余各庵，无论大小，均属精蓝，附于梵刹之后。茅篷废庵，则又附之。以示同修持而有所统耳。旧志无茅篷之名，则数椽斗室，亦名为庵。今则凡自力经营道粮，不领香客给施者，均名为庵，均属精蓝。凡资香客给施者，则名茅篷，即净修梵行之独处者。每篷止一人，不收徒众，不接香客。但依香客给施而为过活。旧志混而不分。今则名称井然，秩序不紊矣。 
　　一　裘志，分法统、释系二门。许秦二志，又改释系为禅德。此犹儒家区别道学儒林为二传也。然宋史别道学于儒林之外，先哲多微言。法统禅德，同有功于佛门，犹道学儒林，同有功于圣教。事本同揆，理无二致。兹总以禅德概之。援正史例。凡有功象教，无论一事足称，或行事多者，各著一传。闲有因师而及其徒，因徒而叙其师者。行茍足法，悉为采录。于中分四：一普济住持，二法雨住持，三本山出家，四十方寄寓。各以年代先后为次序。合而不混，分而不歧。以禅德乃修一切诸法诸行之通称，实为佛教之一大统绪也。 
　　一　历来普济法雨两寺方丈，为当道及合山公推，主持道场。虽非尽如潮音别庵，其人要皆著有声望，翘异僧众者。若听其湮没无闻，殊非善善从长之道。兹仿清沈鑅彪云林续志例。于禅德后，附两寺住持表，第以年分。其无年分可稽者，但按旧志所列次序而列之，使无紊乱。惜书缺有闲，详不得闻。至慧济方丈，虽多高行，以非出自公推，略之。 
　　一　裘志事略门小序云：「或细事而系钜，或厄言而寄深，或发明所未足，或补载所未详，以明立门之微意。」兹亦师其意，别为志余门。凡遗闻轶事，不能专立门目者，隶之。但不敢如裘志，于事略，而涉及灵感、禅德、流寓，甚有涉及修志事例者，致贻混杂之弊。 
　　一　旧志，桥塔道路隶形胜，亭祠附梵刹，或建置，殊为失当。兹编于梵刹外，别立营建。凡属工程者，悉隶之。俾览者便于寻检。 
　　一　旧志，于艺文诗咏，居全书之大半。虽为表扬名山起见，究于志例有喧宾夺主之嫌。兹编于旧志已录，与有关掌故者，分别订入各条。其登临山水，流连光景之作于旧志后者，概从割爱。拟别辑普陀纪游集一书，以广流传。 
　　一　山僧著述，仿汉书艺文志例，详载书名，并录序文，以见作书之大意。故兹编艺文一门，与旧志所云艺文者，迥异。 
　　一　旧志，列法产、方物二门。兹编法产，订入梵刹各寺下。方物，援明释传灯天台山志，清徐增灵隐寺志例。略载普陀特产于志余门。其他动植各物，与郡县从同者，虽众不书。 
　　一　旧志，流寓不列僧人，但中有二人，应须区别。一则释行帜，出家得法后，方来普陀，一住六年。仍用林增志之俗名，列于流寓，殊与体例不合。今乃用释行帜之名，移于禅德之十方寄寓中。二则建文帝，久已为僧，尚于酒肴无所戒，而心犹未能忘情于往昔之富贵，乃僧俗俱不能定名者。今移于志余，只取记有其事耳。至于依理论判，自有具眼高人。吾人但任记事之责而已。 
　　一　维持山中秩序，全恃规制。矧迩来人心不古，行辄逾法，益应拘以绳墨，为林下仪则。旧志，附规制于法产，兹别为一门。凡僧人普通应守之仪规，及本山特别之规约，择其要者录之于前。僧人正行既立，方有受外护之资格。内外相辅，则法道兴，而外侮熄。故将民国教令，及县道示令，录之于后。俾有所遵守，而安心修持焉。 
　　一　山志，如盛传等，书虽不传，其序自在。兹别为叙录门，详载各山志纂修姓氏，序文，例目，以存梗概。而以此次新修缘起往来函件殿焉。 
　　一　山志，点染形胜，首推裘辑。刷新体例，始于兹编。裘以沧桑转换，兵燹沦胥，不但所闻异辞，抑且无闻可异为慨。兹亦苦于期限既迫，文献寡征。虽殚心摭拾，究难免疏漏之讥。网罗群籍，发挥钜篇，勒成完书，上诸东观，则有俟夫后之君子焉。 
　　　　中华民国第一癸亥中秋翁山寄翁王亨彦雅三甫谨识


普陀洛迦新志卷一 
　　　　彭泽许止净敬述　古翁山王亨彦辑 
　　　　本迹门第一（此门即观世音菩萨本迹感应颂正文。其单行本，有注并经证，分四卷。已刻木板作四册，于南京三汊河法云寺流通。又排铅版作二册，于上海中华书局，已印八万余部。纸型现存苏州穿心街报国寺内弘化社。今列于山志之首，仅录正文，统为一卷。） 
　　原夫真如法界，本无生佛之名。幻起无明，遂有升沈之判。众生愚昧，火宅嬉游。大士慈悲，垢衣粪埽。作无畏之施主，为极乐之导师。遂使王臣崇奉，争投甘露之门。士女皈依，齐拜莲华之座。但经藏浩博难稽，而野史流传失实。致令普门妙义，未获宣扬。净土圆音，难臻信仰。爰体佛心，敷陈本迹。永令浊世，大作光明。志本迹。 

　　此门颂文分三：初叙意，二正颂，三结劝回向。 

　　今初叙意。明作颂之缘起，为全篇总冒。分四段：初颂大士悲智双修；次颂大士以古佛应世，故名震十方；三颂大悲救苦为急，故娑婆缘重；四据经正讹，令起正信，为作颂之缘起。 

　　尝闻诸佛无身，而般若实为其母。菩提非树，而大悲自发其芽。故法身解脱，非智慧不得圆融。本智万行，惟慈悲始能和会。是以自他不二，明极即是如来。因果交参，行深实惟菩萨。（李长者注华严，谓观音表悲，自在表智。且悲智二字，总该一切佛法理事各门，故以冠首。）然而地入现前，犹惭四摄。位居不动，尚待三加。岂非出缠之智障易生。入俗之愿王难见乎！惟大士寻声救苦，寄号观音。断惑证真，得名自在。称为捻索，实遇无空过之辞。号作应声，有感而遂通之义。本正法明而作佛，原为释迦之师。具千光眼而度生，又作弥陀之辅。（此因出悲智二名，顺点出其他各名，俾世俗得知其远本。）愿深无量，与毗卢同称丈夫。德举一毛，虽普贤莫知边际。故刹那称念，等百千亿兆之如来。偶尔受持，胜六二河沙之菩萨。信乎名号尊贵，难可得闻。梵释天人，皆应生敬也。（此从大悲经，言菩萨以至天龙，皆应恭敬，引起娑婆缘重。）惟是华藏无尽，娑婆之苦集偏多。极乐易生，菩萨之慈哀尤切。故尘刹现身，而此号施无畏者。莲邦补处，更来兹摄念佛人。为世间作眼目，曾昭皎日之光。唯海上多圣贤，乃属白华之寄。盖以众生业重。一子情殷也。庸是珍宝舍身，王臣供奉。香花稽首，妇孺归依。致崇祀者，五百身而有余。纪感应者，千万言而不足。但文人记载，善籍原多。而野史流传，讹言亦众。或称舍身之王女，或谓服气之神仙。或疑帝释之臣僚，或误面然之形像。虽传述不失于尊崇，而名位实邻于诬谤。爰据契经，广陈本迹。欲令善信，共结法缘。（此从缘重，致多讹传，特据经作颂，俾得正信。欲究或称舍身之王女以下各讹，宜阅此颂单行注本，群疑自释。） 

　　　　二正颂，分二：初颂往劫本迹，以显道大德宏。二颂此方感应，以显悲深愿重。 

　　今初颂往劫本迹，以显道大德宏。内分二大段：首修证，次应化。○修证门复分二段：首发心，颂受记经之往昔因缘。次证圣，颂楞严经之圆通章。○应化门复分二段：首释迦佛前应化，颂悲华经发心受记。次佐释迦佛应化，内分六小段：一教悲，颂华严经善财二十七参章。二教智，颂心经。三神咒，颂十一面咒经，消伏毒害咒经，不空罥索经，大悲咒经，并其他各咒经。四受记，颂受记经。五观想，颂观经之华座观，及观大士身相文。六礼敬持名，颂法华经普门品，楞严圆通章之十四无畏，并观经之接引文。 

　　夫学者欲求作佛，首重发心。不修广大之因，岂获真常之果。菩提一发靡涯，福德乃能无量。故华藏大众，屡叹其难。净土往生，又言其易。欲求大士之发心，乃溯空王之往劫。粤有刹名德聚，佛号金光。有威德之明王，闻如来之法印。在园观中，入于三昧。见莲华内，化生二童。证一切之法空，为三际之坐断。名无真实，说是假施。偶呈宝意之名，同礼金师之佛。问香华之供养，福德谁多。知尘刹之庄严，菩提最胜。于龙天中，作师子吼，发四弘誓，叹本际之难知。为一众生，许历劫而行道。断除五结，拔身火宅之中。超过二乘，不宿草庵之内。愿于万亿之劫，济度众生。摄取清净之行，庄严佛土。此大士初发菩提，于众生最为勇猛时也。（以上颂受记经之往昔因缘，说大士初发菩提心事。） 
　　然而众生本来成佛，无非约理之谈。菩萨发心度人，岂竟不劳而获。性德虽具，非修德无以全彰。自觉已圆，而觉他乃能双满。惟是归元无二，何为方便之门。圣性皆通，孰是涅槃之路。大士于是知以生灭心，不足为因地心也，故拣除意识。无分别智，乃合乎本地觉也，故圆照耳门。盖十方击鼓，彰闻性之圆融。三次撞钟，证法位之常住。纵使梦中颠倒，偶迷舂捣之音。定知觉出思惟，固匪身心能及。（颂大士初选耳根，得圆通常三真实。）爰有如来，名同菩萨。教以闻熏，入于禅定。颠倒闻机，直旋流而深入。返归自性，更何妄之能生。一念回光，不因明而立所。二尘俱遣，亦耽静之忘情。然根尘两种，同为镜上之痕。相见双亡，始入人空之位。此大士证我空真如，见思惑尽时也。但龟毛兔角，事障易除。水月镜花，理魔难遣。不加拶入之功，难免功勋之堕。非幻成幻，佛亦是尘。远离复离，空尤当殒。此大士成法解脱之时，而始尽尘沙之惑也。既已空空，更须灭灭。到竿头而进步，向劫外而转机。功成者退，太平不见将军。绝后再苏，丧亡乃安野老。烧木而烟灭灰飞，磨镜而垢尽明现。无明顿断，寂灭现前。此大士从三摩地，得无生忍时也。盖奢摩密照，不同默默昏昏。禅定增明，长是惺惺寂寂。双轮并运，三种圆修。故得十方圆明，二种殊胜也。于是五蕴全空，诸根互用。住行向地，刹那顿超。身界根尘，觉心遍满。上同诸佛，现三十二之应身。下合众生，施十四种之无畏。彼法华龙女，不闻普度之功能。华严善财，未获无作之妙德。此则证于究竟，故传古佛之名。善得圆通，始受观音之记也。（以上颂楞严经之圆通章。） 
　　自此已后，虽知诸法离名，而说幻焰之法。众生无相，而度梦影之生。则有劫届善持，佛名宝藏。弥陀御世，方号离诤。菩萨为储，假名不眴。大臣梵志，普度遍及天龙。诸子小王，发愿乃求魔外。大士于是同事爱语，寄位凡夫。求富生天，不知缘觉。死生互啖，俨同豺虎之身。命债须偿，长转人羊之毂。尔乃大悲海济，再劝发心。正觉弥陀，首蒙授记。大士以九旬之供养，回向菩提。本七载之思惟，取净佛土。慨夫六道旋轮，三涂易堕。退失正法，尽诸善根。摄取邪行，多由恶友。愿行菩萨道时，远离恐怖等事。无衣无舍，众生之烦恼多途。若见若闻，我愿之弘深如海。生大悲心而救苦，仍号观音。继无量寿以称尊，复名积德。此大士率百亿人，共发大心。故能于十方界，再受佛记也。（以上颂悲华经发心受记。） 
　　洎乎我佛能仁，降神堪忍。是威德之明王，今成正觉。即大悲之梵志，早有因缘。故大士示居菩萨，随学恒多。佐度众生，现身尤普。初演华严，同归法界。善财问道，已过善度之城。含摄推升，特示梵音之海。厥有山号白华，地成众宝。泉流池沼，功德之水常盈。华果树林，教化之香普被。（颂华严鞞瑟胝罗叹德推升，以大悲菩萨，特加颂赞一段。）见夫岩谷林中，金刚石上。有勇猛之丈夫，即慈悲之圣者。无尽智炬，作闇夜之光明。一切法云，覆福芽之增长。（颂善财初见大士，心中赞叹。）大士寄随顺众生回向，说大悲解脱行门。现行四摄，非同三五之身。发愿同居，永断十八之怖。令彼称名觌面，同归方便之门。忏果修因，终入菩提之路。（颂大士为善财说大悲解脱法门。）诚以众生譬如树根，诸佛乃为华果。十二类生，如奉父母。三世诸佛，始得菩提。盖自他不隔毫厘，生佛本无差别。故普贤长子，繁兴万行。文殊小男，圆成种智。不登大士之门，难入毗卢之海也。（颂大士随顺众生回向。○以上颂华严经善财二十七参章。） 
　　然而顿圆之教，只接大根。聋哑之伦，尚行小道。良以镜中认影，无故发狂。不知衣里藏珠，本来未失。大士深动哀怜，指陈般若。回象王之顾，呼鹙子之名。即色即空，非假邻虚之析。不生不灭，毋忘恒水之观。五阴能破，十八之界相全消。四谛不为，十二之缘生顿息。至此身裹十方，口吞三世。不见涅槃之佛，何来挂碍之心。如唱金刚字母，已过茶字之门。是为般若总持，乃说波罗之咒。此令利钝普被，亦使悲智交融故也。（以上颂心经。） 
　　学者深谙修慧，固登华屋之门。仅得闻熏，亦植金刚之种。所贵至诚恭敬，如觐天威。毋以妄想思惟，徒烧萤火而已。（先别颂持经功德。）惟是众生无慧，偏多分别之心。我见易增，翻以畜闻成过。争猜乳色，言以众而愈淆。未透牛皮，理以障而不见。爰开秘密之门，用塞思惟之路。（此于分颂神咒之前，出其咒语不翻之理由。故古德云：咒圆解偏，解生咒丧。○以上总颂神咒持颂之法。） 
　　时则我佛在竹笋道场，阐无遮之大会。大士以莲华部主，统持咒之神仙。宣十一面之咒心，普四悉檀之威力。忆夫莲华眼前，美音香处。或作仙人，得无生法忍。或为居士，获大悲智藏。以百八遍之诵持，超四万劫之生死。十重胜利，既受福于生前。四种功能，更得效于死后。但得至心诵念，极乐能生。傥能如法修行，菩提在掌。（此颂十一面咒经。以受此咒时为仙人，为居士，故前列之。） 
　　次则佛在庵罗园中，病满毗舍国内。夜叉爱取，既束手于良医。月盖情殷，乃求哀于我佛。佛以五浊不可久居也，令系心于净土。六识最宜速转也，请智照之观音。祝净光之普放，灭暗除痴。求安乐之能施，消灾护厄。大士本慈悲父母，乃宣心印除烦。世尊为怜愍众生，更请陀罗破恶。欲得现身，当知数息。六字章句，毕定吉祥。五门禅观，更增定力。故离恶若飘云遇风，见佛如奔流赴壑。味饶甘露，滴来杨柳之枝。口放霞光，赞遍莲华之舌。以故诸天供奉，如敬尊亲。首题得闻，亦生净土。（此颂消伏毒害咒经。） 
　　复有布怛山中，庄严殿里。降妙觉之世尊，会大悲之菩萨。乃宣如意神珠，是名不空罥索。授从世主，教遍天人。十亿数之妙智现前，二十种之大利成就。更加八法，净土随愿往生。得入三摩，诸天常来拥护。纵使罪难忏悔，癣疥亦得消除。即令诈现受持，沉麝自饶香气。欲成最胜之业，更严自在之身。螺髻右旋，华冠上戴。鹿皮左覆，绀发下垂。璎珞以作庄严，香华而为供奉。信心自能感佛，故教身有光明。画像无异真身，所以愿能满足也。（此颂不空罥索经。） 
　　惟是大士受领秘密法门，原有微尘之数。普摄陀罗妙语，更非一会能宣。故我佛再临，圣凡重集。将说大悲神咒，密放神通光明。盖自无量劫前，千光王处。受此无碍陀罗，普作未来利乐。千手眼应念具足，八地超登。十方佛悉放光明，一时来证。凡属学人，当修弘誓。先开十愿，广发菩提。再入三涂，普为解脱。昔礼空王之佛，因果无殊。今称大士之名，始终不二。更念本师，乃持神咒。于是灭亿万劫之重罪，随愿往生。获十五种之善生，更无恶死。得阶小果，尚是钝根。成就慧身，不由他悟。沐余风之吹体，常生佛前。遇浴水之沾身，同归净土。赞其功德，十二藏广未能该。称尔祈求，四十手施无不尽。求大悲之别相，当具十心。是神咒之总持，聊宣九号。此等威神之力，实菩萨所未前闻。广大之经，即如来亦应随喜者也。（此颂大悲咒经。） 
　　外此三世最胜，演十五之真言。一切随心，详四八之印法。须弥顶上，身出明妃。净居天中，目流妙女。包罗莲部，有七字之咒心。误戴华鬘，受三回之佛请。应金刚之祈愿，曾现叶衣。遍法界而蒙熏，更饶香印。庄严地狱，宣历劫之因缘。秘密莲峰，等神珠之如意。顶呈罗刹，髻号一尊。头现马王，印崇千转。六字心咒，如来尚待寻求。千臂陀罗，译者曾蒙圣证。清净奉请，天拜白衣。圆满慈悲，相尊青颈。说如来之名号，破恶生天。修菩萨之观行，将身作佛。凡此无边神咒，众多妙容。莫非运诸子之安车，诣道场之夷路。大作佛事，已符宝藏预言。圆满菩提，宜受释迦悬记矣。（此颂其他各咒经。） 
　　于是波罗奈仙人之苑，华德藏菩萨白言。谓欲普度众生，当得如幻三昧。晨星有数，慨东土之难逢。弹指能超，羡西方之无量。求世尊放白毫之光，直趣安乐。大士现紫金之相，来驻閰浮。大士乃敬白弥陀，相偕势至。率四十亿皈依之眷属，化一十二由旬之宝台。七重珍宝，具足庄严。四色莲华，交光乱转。八万四千之玉女，华果分披。三十二相之如来，瓶香供养。宝池宝树，居然极乐之风。妙乐妙音，远胜夜摩之奏。不行而至，示殊特之妙容。无为而成，现庄严于浊世。一念一时，普照佛会。无法无得，受记菩提。世尊于是溯往昔之因，示未来之果。于众宝普集庄严之刹，尊普光功德山王之名。安乐德聚，难与比伦。缘觉声闻，总归退席。大乘种界，永断讥嫌。寿命随心，宁论时劫。盖大士于菩萨中，誓愿最深。故成如来时，庄严迥绝也。（此颂受记经。） 
　　更以如来在世，赖佛力以加持。我佛涅槃，慨群生将安仰。再开观想之门，巧说思惟之法。广陈依正，既见弥陀。遍观色身，更思菩萨。在如来之左傍，想大士之敷座。现八万四千之莲叶，色作宝光。广二百五十之由旬，脉如天画。百亿珠王，放光如盖。八万金宝，校饰为台。须弥山顶，愿瞻高大之幢。夜摩天宫，差拟庄严之幔。宝珠夺目，有无量之光明。金色成云，作十方之佛事。大士面似檀金，顶彰肉髻。紫金身色，现五道之众生。摩尼天冠，立千里之化佛。圆光则众圣来临，毫相则七珍悉备。流出无量如来，遍满十方世界。臂等莲红，掌同华丽。光明璎珞，普现庄严。柔软印文，飞光旋转。虽三十二大人之相，顶上不及世尊。而五百亿安步之台，足下原同我佛。但闻名字，获福尚觉无涯。傥得谛观，破障自能净尽。盖众生易度，唯妄想之难除。佛法无边，在制心于一处。而起灭无停，实心目为咎。欲伏见思之惑，无逾观想之功。虽用归意识，依然生灭之心。而熏入赖耶，即可执持成种。如在左右，如见羹墙。非惟至诚感神，亦且是心作佛矣。（此颂观经之华座观，及观大士身相文。） 
　　然而金银众宝，尚非髻上之珠。乳酪二酥，不及醍醐之味。慨妙观之难成，无如礼敬。叹诵经之被转，莫若持名。举手低头，皆成佛道。名字究竟，二即融通。法以简而弥高，门以普而增妙也。（此总颂礼敬持名。○按天台判普门品，谓称名除七灾，礼拜满二愿。天亲往生论，以礼敬入一门，持名入三门。故于颂法华劝念佛之前颂之。） 
　　大士因入流相，发妙耳门。五观圆融，四音殊胜。故佛顶经中，阿难陀请求方便。法华会上，无尽意启问因缘。妙德既已自宣，神力更加佛赞。果能以念念之信心，契观观之妙觉。则火坑推落，池现清凉。巨海漂流，水成长养。船飘鬼国，易铁城为釜金。身堕山头，等须弥于芥子。经过险路，贼起慈心。陷入王刑，兵如割水。禁系幽囚之处，画地徒劳。诅咒毒药之来，唾天自浼。遭逢猛兽毒蛇，诚能感物。消散迅雷闪电，力可回天。离嗔离欲，三毒全消。求女求男，两情堪慰。为作良医，自臻上寿。灭除烦焰，克入三摩。凡此念无空过，福不唐捐。莫非众生之一心，致感菩萨之十普也。（此颂法华经普门品，楞严经圆通章之十四无畏。以法华偈为主。为礼敬持名者，现世之小应。） 
　　更望凡夫，追踪净圣。世间福报，原非太子之心。净土因缘，才是大悲之愿。慨夫大地爪土，人身之易失何多。浮木盲龟，佛法之难逢莫喻。纵有善根，得闻正法。而浮光掠影，几见真修。见性明心，仍多蹉路。惟蒙佛力加持，方免临终堕落。譬之婴儿长养，全仗亲恩。弱羽高鶱，难凭自力。况十地不离念佛，教本圆中之圆。七日即得往生，法又径中之径。（此先颂净土法门殊胜。）大士显教则为补处，密宗即是如来。以尘刹之现身，作莲邦之导主。学者以礼敬为近门，藉持名为深入。无论称诵大士，忆念弥陀。只众生心内，时时发愿往生。即大士身中，念念佛成正觉。于是或执金台劝进，或随化佛来迎。或放光而说深经，或梵音而为安慰。广开方便，许凡圣以同居。不退菩提，慰涅槃之大愿。（此正颂观经接引文。○楞严经之求大涅槃得大涅槃，为礼敬持名者，临终之大验。）呜呼！尽众生为胜友，方遂父母之怀。奉尘刹以深心，尚觉佛恩难报也。（此总结大士说法利生。○以上颂观经之接引文。） 
　　既述经文，本原可据。再陈感应，事匪无征。俾修行不退信心，故作颂不嫌词费也。（此一段结上起下。） 

　　　　二颂此方感应，以显悲深愿重。内分五大段：首示现，二救苦，三与乐，四弘法，五摄生。○示现内分六小段：一普陀现相，二他处现相，三木石现相，四物类现相，五现光明，六现神变。 

　　夫佛身充满于法界，梵响量等于虚空。实普现于当前，亦无时而或断。故寒空满目，无非大士之颜。日夜潮声，即是普门之诵。岂必示现变化，始说神奇。游戏神通，方增信仰乎。惟是日月虽明，盲人不见。甘霖普润，焦种难芽。死后断灭，信外道之魔言。佛性真常，谤如来为妄语。伤叹古今，几知恩德。不有示现，何醒蚩蒙。特陈史册之载言，庸著法身之常住。（此一段总颂示现，破断灭之疑，以定信根。） 
　　曰普陀现相。则有示舜封于海上，月相光明。指史浩于岩头，金容照耀。珠璎交错，钦范子之重瞻。七宝庄严，纪曹公之三叩。别传渡海，云涌金莲。蓬山祝厘，光腾碧碗。巍巍金相，龟年之老稚同看。冉冉白衣，普陀之僧伽共见。方袍阔领，蓝公委悉之容。霞葆霓裳，端伯迷离之见。面容正侧，随张氏之虔求。形相昭昏，慰丁君之自疚。高僧然指，异代同瞻。老人舍身，随时克见。珊瑚碧玉，光炫粹昭。宝盖珠鬘，火明胡炜。脚头脚尾，信无隐之能逢。童女童男，满刘君之歆愿。叔型母子，睹落发之尼僧。行义同人，见庄严之妙女。督漕仁本，谓无异于画图。服贾兆禧，叹不类于绘塑。更或善财龙女，合掌旁参。罗汉韦天，步云翊卫。珠幢玉节，罗立云涛。鹦鹉频伽，飞翔香霭。法身匪异，而所见不同。譬之春荣万卉，原不择乎薰莸。而月印千江，终自殊其清浊。永乐朝之五现，未能专美于前。滋德堂之全图，不足包罗于后。以故元军悔罪，矢愿庄严。盛子祛疑，惟殷叩拜。此大士示现者一也。 
　　曰他处现相。则有长安惠炬，争传灵应之台。摩竭孤山，屡出庄严之相。木平山上，身像垂璎。育王寺中，首形顶塔。天王奕奕，同如来之炽盛光明。塔影重重，有菩萨之香华供养。奖灵芝之戒律，六臂交辉。祛增忍之疑团，双拳并耀。法常行道，瞻身相之瑰琦。贺氏写真，见金光之缭绕。凤翔念切，身现五峰。永乐报恩，光昭千佛。林魁观剧，映世界若琉璃。普明述经，垂彩云之杨柳。安阳侍御，光显烛中。南郭善人，仪标帘上。盖随诚感之浅深，从心而应。或以法缘之厚薄，触物而通。虽现身于一时，实启信于无既。此大士示现者二也。 
　　曰木石现相。则有如皋古柏，景物犹生。水月香杉，人禽毕备。江都造舰，鬘影成双。临安斧薪，身仪径尺。白云柱内，忽现宝珠。天竺涧中，更来香木。松滋蕴碧，倚竹安禅。宗室空青，陵虚欲活。凭虚钟乳，滴成自在之容。海底石龛，宛肖普陀之岛。庄严宝相，文靖珍藏。磨洗兜尘，元谟亲见。板桥伐竹，慈云与劲节同高。顾室磨砖，送子继比丘迸出。是则毛端现刹，永驻凡区。尘里转轮，长留里耳。此大士示现者三也。 
　　曰物类现相。则有庖中蚌蛤，三现金容。釜底圆鱼，两呈妙相。怀琛牛胫，骨髓凝金。无咎猪牙，髻珠似粟。唐询鸡卵，妙现庄严。谭氏蚕衣，居然相好。凡兹物命之戕，即出佛身之血。为一子之偏怜，代众生而受苦。此大士示现者四也。 
　　曰现光明。则有返朝廷之璎珞，晦色大明。示钦使于宝山，中宵如昼。图传东壁，耀唐宋之两宫。像奉西天，照云汉为三道。洛迦步去，色现如虹。天竺工成，光能掩日。幸逢圣诞，有潮音之珠光。为祝皇厘，显清凉之金色。称尊吴氏，灵孚净水之瓶。供到瓜州，明彻圆光之镜。记雷峰之授戒，光满一庭。喜王琰之迎归，辉腾三尺。病僧帷外，朗见金趺。渔父滩边，火明铁首。纪大观于崇圣，毫相常留。欣修礼于慈林，莲华时涌。左溪敛念，彩色如云。开诇肃诚，金辉映壁。盖众生佛性，本具摩尼。菩萨缘熏，有如净镜。能冥合乎本始，即无隔于自他。朗朗神珠，非从外得。重重帝网，原可交罗。此大士示现者五也。 
　　曰现神变。则有陈妻室内，座现金躯。郑媪瓶中，钱镕宝像。阻舟示警，叠发铁莲。防海移居，忽浮金钵。江阴波面，鸲鹆归钟。楚国尼庵，鸽儿画像。助苍山之鼓铸，沟浍流铜。成天竺之模型，云房崩土。葑门镜内，帝释天人。潮音洞中，间罗玉女。智勤孝养，枝枝遍坐如来。心达诚孚，叶叶梦瞻菩萨。国王面镜，影现神山。普明铸钟，声闻邻县。寿安圣像，海上浮来。董古经囊，水中飞去。手握利宾之骨，隔宿还归。身呈天女之容，须臾三变。孙妻炉内，华挺青莲。缪子斋中，竹垂翠盖。幽溪加被，身化金钟。普陀著灵，指浮华瓣。寺崇光福，金容涌自泥涂。像驻回龙，胜地不虞水潦。青原朴老，壁现莲华。平泉女郎，榻横杨柳。善才脱难，有羊裘桃枣之遗。邹浩诵经，现舍利竹枝之瑞。此等如幻三眛，非徒炫以神奇。当知对治悉檀，实普施其悲悯。此大士示现者六也。（以上分颂示现，启发信心。） 
　　凡此或现色身，或呈幻相。大而世界山河，小而微尘草芥。莫不从心所欲，应念而生。如此，可信大士之法身，历万劫而不磨。亘十方而常满矣。（此总结示现文，颂法身常住。） 
　　既定信心，请增义解。是诸佛之法身，即众生之自性。水腾波浪，只是随缘。金与指环，本来非变。浮沉五浊，不污清净之身。堕落三途，仍具庄严之德。徒以认沤弃海，恋四大之假名。误奴为郎，纵六尘之缘影。徇欲须臾，受辛历劫。大可哀也。（此颂众生之佛性，与大士无二无别。破断灭之邪见。） 
　　幸逢大圣，是智海之导师。恒顺众生，作火宅之慈父。欲求解脱，堪作归依。况有救苦与乐之征，能为振瞆启聋之据。昭兹来轸，鉴彼前车。（此承上文心性不灭，劝人归依大士。总提大士悲能救苦，慈能与乐，以劝进行者。） 
　　顾或谓幻身无体，死生了不相关。妄境全空，憎爱从何而寄。不知身安始得道隆，缘具方能证果。永嘉发愿，尚护身心。大慧礼文，亦求安乐。未曾实证，无尚空谈。但办信心，决无虚掷。（此为好作口头禅者，下一针砭，劝人死心踏地归依大士。以上总结示现，诫勖勉修。△单行本卷一至此终） 

　　　　二救苦，分八门：一救焚，二救溺，三脱险，四免杀，五免刑，六愈疾，七除祟，八拯堕。 

　　曰救焚。则有慈云诵咒，三爇不然。长舒持名，四投皆灭。惊四周之俱至，地有容身。唯一字之称名，风能返焰。梦惊李母，只爇衣篮。诵听毓菁，得留苎帐。国卿脱难，亲瞻大士提携。法雨焚楼，自有神灵呵护。专忱礼佛，汪店终存。至信动天，蔡居无恙。天禧塔上，不损金经。比部室中，得全绘像。旧经一板，叠消善邑之灾。老屋三闲，大救东邻之劫。傥非香赐栴檀，谁免臭烟[火+逢][火+孛]。此大士救苦者一也。 
　　曰救溺。则有迎飙惠庆，隐来金甲之神。坠水景仁，幸诵普门之品。徐荣陷于洄洑，焰烛山头。吕翁险入奔湍，炬明岸上。行童入海，倏来赭布之僧。刘子覆舟，乃得红光之照。顾迈安济，屡嗅奇香。万寿回舟，亦瞻神火。商人浮海，一僧杖锡而行。刘济过湖，两人挟舟而渡。梁山童子，忽尔牵衣。彭蠡巨人，惊呼抱木。令宗避贼，鹿引渡于孟津。刘使堕洋，鱼负追于溟海。跃水栾荀，足如履地。堕江廷堉，浪仅沾裾。舟子持斋，鬼因违命。一乘宣号，灵感趋篷。法纯得遇仙槎，成圭忽逢浮木。日旭梦令号我，允升利在度生。暗护程昭，物来托足。导归熙载，桑幻维舟。潘君蹈海，愚匪类于商丘。王媪陵波，足如履于平地。应验作记，粟翁庆两次生还。尊像迎归，林氏得回环报答。涧南天锡，舟子同惊。映奎大成，余生独活。江宁庄母，群女生全。南粤周君，阖舟遇救。冥中调护，是孤儿寡妇之船。暗里推呼，免失火殃鱼之痛。呜乎！与其拘泥儒书，徒守临深之戒。曷若归依佛法，不占灭顶之凶。此大士救苦者二也。 
　　曰脱险。则有妇来入浴，救岩下之居民。女唱卖鱼，出洞中之工役。单骑逃窜，示毕览以归途。猛兽往来，任成圭之潜伏。道因入洛，皓首偕行。陈公绝粮，紫衣呼起。彦山祖父，教防压屋之灾。士启童孙，屡免坠楼之祸。笈多塞外，同侣衔恩。那跋海中，一舟蒙济。善冲现炬作导，儒俊得马而驰。避迹坟堂，竟遗之楷。隐身枯树，遂免令宗。开达逢羌，虎为啮栅。安起避贼，狼掷过河。道秀穷山，真容示路。怀明虏穴，神火归人。沈公仗义，现圣像以来援。夏仆全忠，蒙长人之负出。佛经所说，事实全符。至于化流沙之池草，三藏全身。设滨水之茶庵，宋衎寄宿。尊称遇贼，自有神功。智显隐身，不同方术。棘中法智，一任搜寻。林里窦传，居然安隐。霍山穴内，萤火流光。榛芥丛中，鸭栏现相。徐公丛草竟潜，德祖蓬蒿半隐。骑追超达，目障牛皮。灵显善才，鼻柱狼吻。见佛光之七段，仍然车宅之灯。陷石窟以三年，还咽赵经之字。于以见身境之无处是真，亦以知佛力之无尘不遍。此大士救苦者三也。（至于下颂险中境界如幻。） 
　　曰免杀。则有宁朔将军，临刑遇赦。南宫戍卒，下刃生疲。名持道集，贼屡斫而惊逃。经诵慈恩，胡拔刀而还卧。法禅箭不能伤，沈甲刃还自断。军谍游戎，并显三刀之异。陆晖敬德，更钦双像之痕。张传佛语，顿释前怨。程唤王名，转为世好。善才受戮，再生涧树之间。王乙逢凶，忽履高崖而上。指一受异僧之戒，贼为回心。高荀邀菩萨之怜，斩真不死。仆承主教，赦不待乎三年。弟被兄诬，冤乃雪于一藏。安家奉像，背击铜声。储尉持名，顶腾毫相。语传县令，三救米商。梦警谯王，终全张畅。简荣归命而刃折，廷爱遇寇而粮存。脱难如鹰隼之飞，将行有鹦哥之唤。此皆失命亡身之顷，竟沾起死肉骨之恩。更若云中现相，两佑宋室之兵。空际传声，屡御钱王之寇。王将进爵，阻武肃之穷兵。贼惊有神，止士诚之妄杀。遂张崇之悲愿，裂石全贞。感刘度之精诚，坠经挽劫。妇负巨石，却敌滇南。神跨两山，弭兵河北。是虽天发杀机，铁笼难覆。而佛开寿域，金鼓能扬。（更若下至此兼颂息兵。）至于有门持咒，出鹭鸶于网罗。世亨写经，脱鸦群之箭镞。哀矜螺鳖，顾翁得判放生。扑杀鹁鸠，程子仅邀宽限。入场须解猫怨，送子每来牛隔。诵大士之咒，网面宏开。念菩萨之名，怨魂得度。不惟广锡类之仁，更以弭未来之劫。此大士救苦者四也。（至于下至此兼颂救物。） 
　　曰免刑。则有郭宣感梦，自知大命无忧。王忻衔恩，悔诮异端所媚。两脱董雄之锁，依旧钩连。再加张畅之刑，仍然寸断。子乔白鹤，恍瞻炎汉之祥。米贾青蝇，复显苻秦之异。瓦官寺内，铸像来临。晋阳狱中，普门获宥。窦传蒙佑，啕笑见于同人。张妇宵奔，长跪逢其夫婿。苞怜六劫，说法解枷。朗率同门，称名叩石。延僧礼诵，可明现异色之祥。为政宽仁，叔达受光明之品。徐义惊梦，发解身腾。盖护得光，门开锁脱。徽因叔累，销鸣爆石之声。圭苦官贪，械乃自梁而解。僧明受谤，绳为从宽。张达自新，梏应不著。心经阴相，慰给谏之孤忠。禅定无伤，昭孝廉之诬陷。增光被系，免瞻狱吏之尊。御史从军，自有刀环之望。所愿舍恶迁善，发心当学高荀。免罪作功，违誓莫同处茂。此大士救苦者五也。 
　　曰愈疾。则有戒贤受记，现碧色若琉璃。处伯归依，见金辉之资质。如庵垂髻，甘露频倾。应吉竟陵，醍醐并灌。惠恭诚至，鸡乃迎猫。昙颖心虔，蛇来吞鼠。两唤宏源之字，亲现白衣。三摩玄藻之身，忽来金像。疾生重膇，鼠咋无漏之胻。祸起沈鲐，牛入李家之梦。盛鸣府种，起以神针。王子痈痒，自饶臼药。口流白沫，法通梦啖驮筋。顶放电光，曹[王+玉]竟除尸蛊。矢愿而除肉蠹，黏经而破喉鹅。智檀以现相痊痾，冶牧以舍身弗药。潘母于君，并叨灵药。薛妻沈妇，普锡神汤。爇彭妇之心香，轻如枣叶。去陈妻之业障，拂以莲华。除风愈疟，非夸文章有神。破腹湔肠，自有神膏能傅。更加慈视众生，相怜同病。故光加瓶水，便足蠲痾。诚感灵泉，遂能疗疾。经传菩萨，早造福于西河。坛谕仙人，更流慈于东粤。玉溪彭蠡，大札不用移民。陈宅方门，护卫莫疑梦竖。游君劝信，吉[口+十]家人。谭子弘经，利沾同志。天台修忏，救永阳堕马之危。杯度重来，慰邵信无人之憾。汪有难兄，恍瞻挥麈。李怜少子，灵应衔珠。持经消内子之灾，叩祷益良人之算。门开甘露，众生普获清凉。山驻光明，赤子都无夭札。治以道术，故神圣工巧不能几。饮以伽陀，故寒热气风无不愈。须知片念能通，莫虑临时安应也。（更加下至此，颂救众疾，愈他疾。）抑或病未及死，只余根缺讥嫌。而养必待人，未免自伤残废。则诵处[王+舀]之偈句，目可同光。传淮甸之伽陀，足能健步。令吞羊目，顿瞻菡萏之华。自数螺纹，大慰桑榆之景。庵开存济，灵纪扬州。僧号半崖，美谈山左。神膏续断，堪救医伤。甘露点睛，免为鬼害。市民折足，幸得续骨之方。夏老断肱，恍遇含光之剑。潮音泉水，即号光明。日精摩尼，从心观想。呜呼！九折成医，已乏华陀之术。一心念我，幸留慧集之名。虽盲砻挛躄，夙业原深。而灭恶满求，悲心足怙。慎勿具文了事，想经无灵。更无我慢自矜，临危不变。此大士救苦者六也。（抑或下至此，兼颂全废疾。） 
　　曰除祟。则有展伽黎于大理，镇身罗刹之邦。结茅茨于南台，弘法毒龙之窟。道融旅邸，慑据座之鬼兵。智楷山居，降揽衣之魔女。身现空际，狐莫逃刑。梦降云端，魅皆屏迹。求经玄奘，不遭恶鬼之挠。多病王琦，屡御群魔之侮。侍儿与药，二竖离身。天使行创，双童退舍。阴天车骑，难登太华之山。行病鬼王，不入罽宾之国。飞光射蟒，越女技过王妃。当道诛蛇，黎臣雄如帝子。新坊婢子，诵经可度魔民。江夏女郎，伏鬼得瞻圣像。施李君以无畏，治赵女之病狂。欧阳见巨物遁形，慧简任黑人相试。求食则飞刀难忍，归妹以神咒堪虞。茒□庙畔，免责顽民。荆棘丛中，指迷行者。舍人谏议，顿除王宅之妖。汪子张诚，同免阿尼之鬼。顶踵皆灯之疠鬼，退入民家。衣冠尽白之巨人，不殃信士。夫铸鼎象物，只期山泽无逢。而持咒诵经，自有神灵效顺。此大士救苦者七也。 
　　曰拯堕。则有盂兰会上，领赴香斋。地狱声中，洒来净水。观音经见重幽冥，育王塔亦宜礼拜。耶舍入鬼途而无畏，嘉祎挟负者以腾空。崔轨写经资福，李暐造像生天。挽同堕落，庆顶暖于庐山。严整威仪，处沙弥于金座。郡君默诵，堂庑动摇。吴悦发声。油铛迸裂，西方造福。免为水上之猪羊。南海还魂，莫顾当垆之佳丽。诵经守戒，汤君不赴刀山。离暗投明，何子得逃铁棒。憨山弟子，作观遂获清凉。三果亡兄，乘愿顿教解脱。高僧修忏，命妇升入天宫。慈母诵经，亡子庆生皇室。官犯波夷之罪，几罚为牛。女持般若之经，免令作犬。将心转业，伯时救马腹之投。闻教生天，宗演解猴王之劫。忏修斑竹，得离鬼使之拘。铛放莲华，幸举韦天之杵。旭庭天柱，顿释沉怨。刘院桂佣，不酬宿债。灌以咒水，现身之饿鬼潜消。才举经题，地狱之苦轮顿息。范母生天受福，方妻作子成名。造寺不堕三途，孝亲免偿夙业。挑除破碎，罢五鬼之揶揄。痛过烧煎，幸合家之斋戒。盖大悲发愿，本来重在三途。而罪性原空，固可灭从一念。此大士救苦者八也。 
　　嗟呼！生为分段，谁逃五痛之刑。死便沉沦，更受六交之报。疾痛惨怛，置慈母而不呼。骄恣狐疑，弃良医而不顾。自贻伊戚，宁非大愚乎？况乃药怀无畏，不惟诸难全消。而珠握摩尼，更庆所求如愿。聊陈福报，藉作欲钩。（此结上救苦，起下与乐。） 

　　　　三与乐，内分四段：首佑岁，次锡福，三长寿，四得子。 

　　曰佑岁。则有刀加盆上，慰梁帝之祈求。瓶洒空中，解唐宗之焦虑。金身现相，诚孚王古之求。灵迹随缘，事有刘赓之记。潮音致祷，欢喜来迎。泗州闻歌，东西大稔。泽流浙水，非夸香木之灵。福溥吴山，不爽金身之异。天汉并资润泽，广丰亦纪恩膏。奋雷电以除蝗，塞河流而止潦。感道舟之悲愿，雨雪如期。纪无畏之神通，日轮现相。二林诵咒，诗记观河。孟夙持经，颂腾高苑。茅开程督，法身不囿于方隅。梦警钱王，佛像必求其清净。如彼辟支受食，丰盈迦跋之邦。法音为王，沾洽阎浮之地。此大士与乐者一也。 
　　曰锡福。则有山陈锦绮，示文穆以安宁。界隔彩绳，许忠懿之归顺。如璜遘急，助有神功。元吉自沈，阴蒙天相。彩舆下降，助文简之词章。珠宝探怀，广法程之医术。手援蔬食，侯家有奏凯将军。顶礼莲台，张氏喜荣归夫婿。张景消灾获福，元相善贾多财。刘景庆兄弟重逢，道显得妻孥聚首。徐公小婢，竟来大士之媒。李令情魔，终慰生平之愿。命由我造，有联捷之梦占。巧为拙奴，惊七题之佛赐。成鉽藉乎内助，端方庇及友朋。再加积德累仁，更觉如响斯应。名留天锡，重钦司马之高风。封到林翁，媲美提控之盛德。知可陈楼闲处，医术功多。信之裸裎何伤？诚心难得。保全妇节，陛锦成名。善体天心，如宾受诲。冯行仁术，富以秘方。岑有善缘，位登显仕。阅涧南之题跋，灵应非欺。观成秀之记言，功名可冀。虽改步改玉，国家罢贡举之科。而予取予，求菩萨无疵瑕之见。此大士与乐者二也。（再加下至此，兼颂修德获福。） 
　　曰长寿。则有容图仁倩，却亡友之弓招。咒护心余，免冥王之瓜代。广施经籍，嘉猷延四一之年。五赠良言，宏儒脱重阳之限。友教如幻，顿改仪容。母祷无明，甘为服役。益吕公之二纪，报应无差。戒汪子之力行，期颐可望。密行持经，等圣人之无相。放生延命，唯阴律之当知。孤侄成名，绍庭克臻上寿。佳儿迎养，士玉更享遐龄。更有常姑割股，父得延年。金氏刲肱，翁因增纪。山英祈算，得沾杯水之贻。云姑酬神，洽梦药丸之赐。幡幢遥集，阴护彭子之创。丸药涂伤，太息刘儿之苦。鸟衔朱果，灵孚玉凤之投。咒诵白衣，魂返金鸡之召。感恩文玉，称佛法之无边。奉法景贤，信灵符之第一。振焜学藻，均佑母以高年。刘霁传英，亦延亲于数月。盖爱物仁民，必先教孝。而问安侍膳，不外知年。故凡孝子之祈龄，定有神灵之默佑也。（更有下至此，颂延亲寿。）复有放生戒杀，脱产难之凝姑。救苦呼援，诲善根之董母。兆庚述冥游确记，灵化闻心地观经。知俭见簿示前程，帅氏得筹添半纪。自修训人，开元遇赦。守分安命，杨亮生还。顾君作礼，得瞻广大之身。曹子持斋，乃饮清凉之水。是皆名登鬼箓，竟同秦谍之苏。赋未魂招，还说汉宫之事。枝挑杨柳，便成续命之汤。土赐牟尼，即是返魂之药。此大士与乐者三也。（复有下至此，颂死后回生。） 
　　曰得子。则有七朝体变，艳说嗣姑。俄顷形殊，咸称佛赐。建千金之阁，伯仲联生。许六日之期，信忠同老。彩云香绕，李清抱子之图。圆月华生，潘照添丁之咏。香盘印字，慰章藻之残年。瓶柳为儿，酬新斋之远拜。传经吉氏，两利官人。施主潘公，孪生衲子。傅家叔侄，接踵归依。李氏弟昆，比肩信仰。文产得男，甥原似舅。子翚有后，侄乃从姑。赐以笑容，嘉邹君之补过。克符喜相，祛熊子之多疑。梁文建白华之庵，隆将梦红儿之授。志淳开梓，叹如响之应声。道德梦兰，幸改邪之归正。庆绵绵之瓜瓞，颂遍荆衡。咏缉缉之螽斯，声腾徽婺。更加乐善行慈，必获光前裕后。故书经画像，王文肃奕世簪缨。利物济贫，徐文敬两朝相国。奖张君之阴德，孙获六龙。赐冯氏以瘦儿，子垂三组。绝好秀才，诞忠臣于嘉定。式佑上帝，降天妃于莆田。沈祖布金，孙曾蔚起。周姼乐善，福寿绵延。怜贫僧之焚指，子入词林。拒乳妇之弄姿，族成蕃衍。音通梵国，远稽晋代之尚书。铭著狼山，近纪胜朝之殿撰。存心仁孝，无子者终育贤孙。韶养废残，合天者必昌后代。尚祈饮水思源，祝永裔之信佛。傥或始勤终懈，当猛力以自新。此大士与乐者四也。（更加下至此，颂兼得贵子。） 
　　夫避凶趋吉，乃周易所屡言。而赐福消灾，是菩萨之行愿。铜山崩而洛钟应，佛即是心。阴德现而阳报来，理能成事。彼吉祥天女，能令念者遂心。坚牢地神，亦使有情安隐。况大士为诸天奉行，万神翊卫者乎。所求如意，无庸疑者。（此及后段，总结救苦与乐。） 
　　惟是弊衣粪扫，为除贫子之惊惶。黄叶杨枝，但止小儿之啼泣。凡兹世谛浮华，难入道流慧眼。盖白驹过隙，须富贵以何时。黄土长埋，问妻孥之安用。况肥脓甘脆，药号腐肠。皓齿峨眉，斧称伐性。乃为儿孙作牛马，鼻被人牵。嗜钱癖入膏肓，心为形役。既为众怒所丛，又作入道之障。濒死不悟，真觉可怜。不知患得患失，欲贵者翻觉苦多。负我负人，多男者原由业重。是以释迦修道，弃国捐王。大士济人，鬻妻卖子。正以断绝爱根，乃得入预道品也。至于身则四大假合，何处坚牢。九孔常流，徒增臭秽。纵得百年寿考，终如处茧之蚕。即论千岁仙人，仍是守尸之鬼。长囚胎狱，永锢形山。是大患之所存，非智人所当乐也。故三多而陈华祝，有帝尧谢绝之辞。五福而殿者终，是箕子无常之感。凡在痴迷，速宜猛省。堕井甘蜜，休同桀纣善忘。弃金担麻，免笑婆罗不敏。况乎不修净土，何有长生。未读华严，安知富贵。此所以继救苦与乐之文，而陈弘法度生之事也。（此以大士悲愿，实欲一切众生，无不成佛。其救苦者，无非如永嘉所愿，无病苦，无贫苦，不受难事，不被魔恼，俾得近明师，修梵行，专心定慧，回向菩提而已。其与乐者，无非以欲钩牵，令入佛智而已。若专以此为目的，则辜负大士入浊世之本怀矣。故一一抹杀，令生向道之心。△单行本卷二至此终。） 

　　　　四弘法，内分六段：一应化，二说法，三锡嗣，四护法，五牖慧，六证果。 

　　曰应化。则有传佛心于熊耳，禅开五叶之华。示儿泣于鹰巢，灵显两朝之迹。括里沙弥，称名解脱。泗州大士，具足神通。金沙滩上，妙女传经。忠孝祠前，道人授卷。道行洱海，争传七化之形。居寄潮音，爰作二士之传。剃度昙藏，知入道之堪嘉。教授普明，信度生之宜广。佑孝亲之施氏，两来妙海宫中。慰寻母之吴君，三现大庾岭畔。三年常唤，竟令宿业潜消。半卷偶持，直使亡亲得度。簪花老婆，导帝行施。碧眼胡衲，戒王弭兵。驾云而逝，曾钦花子之名。斩首无伤，再挽缁流之劫。饷短姑于海上，境不碍心。宿孝子于山头，亲原是佛。下至为超鬼趣，尚彰焦面之身。欲度微虫，特示妙香之口。是皆以同类之形，作共居之化。此大士弘法者一也。 
　　曰说法。则有顶摩慧日，劝念洪名。面责婆罗，毋求王位。指示灵照，净土非遥。训诲百娘，西方应礼。奉大明咒经，须知重大。诵金刚般若，务要虔诚。烧香祈福，字纸无捐。诚谨持经，秽柴当禁。谕江宁之吕叟，为善必获祯祥。叹钱塘之屠公，过刻殊伤仁厚。持经必跪，常殷恭敬之心。戒杀得生，广布慈悲之化。世风日下，鬼神伺察加严。送心到西，菩提自然不退。盖娑婆国土，以声论而得宣明。愚昧群生，虽现身不知说法。故或定中亲授，或梦里相传。一历耳根，便含道种。 
　　他若元谟就戮，十句经传。敬德将刑，高王灵著。山东御史，咒述白衣。燕邸王妃，经称梦授。载之简编，应如桴鼓。固匪魔民符谶，妄敢攀援。亦非灵鬼乩坛，所能假托。此大士弘法者二也。（他若下至此一段，乃带颂世俗经。） 
　　曰锡嗣。则有菩萨万回，名题佛柱。台宗遵式，梦授明珠。老僧托宿，有述古之念常。明星入怀，得宏戒之慈藏。螺溪尊者，传以继忠。鱼篮老妪，送来源正。恪恭受像，璧峰诚智慧之男。宴坐作观，国宝正太师之位。圣达奇相不伦，静之骨观明净。求从塔寺，大觉不昧其师承。梦烛神光，道丕尽孝于父母。大通赐号，博极群书。开诇行慈，并遗生命。授来珠贯，得圆谛之雪窗。吞以金光，有碎虚之疏石。名驰观幻，曾任太史之官。统纪绎堂，克绍婴儿之行。仰僧家之北斗，名著憨山。作苦海之南针，道崇藕益。瞽庵则云中现相，颛愚则梦里投怀。耶溪称师子之儿，寄禅等穆公之兆。人见辉腾僧史，喜龙象之尉兴。庸知赐以法嗣，受灵山之付嘱。此大士弘法者三也。 
　　曰护法。则有位绍戒日，为印度之明王。身留辩僧，偕修罗而长住。求通华语，竟更跋陀之头。为变秦音，即换知玄之舌。握刀天将，嘱道冏以受香。执戟神人，警慈恩之行路。法桥祈报，响遏行云。净意感恩，心知阴相。周理无蹇涩讥评，董伽省本来面目。吞来朱颗，等道家服饵之仙。咒破石屏，作佛法干城之选。起征发愿，道源梦供经文。元履炷香，冒公即遗善本。岩石现乎咒文，竹里传来印诀。连称菩萨，启总镇之奏闻。梦到补陀，坚孝宗之信仰。入荆王之梦，乞补衣裳。登俨斋之门，愿新相好。彦琮有授碗之兆，觉范叹堕像之灵。梦警而返金躯，杵击而完宝石。卖纸忽惊断截，易釜更索偿还。素屏岑寂，代除阿秀之凶。古庙尘封，托救万蓝之厄。施金反噬，现白衣而解围。附载遭沈，引明灯而施救。道宪水中，捧来菩萨。维新足下，托以莲华。垂失衣钵，道汪以云雾生全。投入蒸笼，元礼得僧人挽救。关帝有禁荤之谕，游魂避护戒之神。举元坦而梦牛，记元达之赐紫。湛修授咒，地无猛虎之殃。贞辩安禅，心绝天魔之侮。朱君感旧，绣像归来。张氏破斋，画帧毁去。万寿楼上，定八卦之阴阳。孝感程门，示一年之休咎。花云供奉，命授饿夫之飧。栖霞绝粮，嘱赠高僧之米。勖僧端之净念，出闵预于淫窝。更若无竭求经，狮为护卫。元康得慧，鹿任乘骑。善觉持名，道高伏虎。法洪犯禁，哀感乘牛。白雀寺前，獐来作礼。莲华庵畔，鲤亦贺辰。宿山而鹦鹉翔空，夺经则巨鱼阻道。御庖鸡卵，曾闻呼吁之声。金殿雪娘，亦切皈依之愿。虽云物各有灵，实乃佛无不覆。（更若下至此一段，乃颂感物。）至于毁像而被漂焚，镕身必堕地狱。易石招来苦果，焚经陷入畜生。盗金作狂犬之狺，出殿遇毒蛇之啮。果报昭然，不忍尽述。是非如来作烦恼因缘，乃欲阐提得安住正法耳。此大士弘法者四也。（至于下至此一段，乃带颂惩恶。） 
　　曰牖慧。则有善女称观音之号，得瞻我佛真身。义寂登文殊之台，忽与大士同体。劈胸现首，照慧目以光明。破膈易心，启彦伦之妙悟。修幽溪之忏法，看云顿悟无生。指道子之画图，警玄莫疑有相。保恭受学，以顷刻为长时。法京更名，顿照了乎三世。元康求智，得宗说之咸通。渐源闻经，识死生之不道。三敲鼎盖，妙智现前。偶触窗棂，圆闻可悟。黑风吹舫，嗔心之起无端。火鲾敲柴，闻性本来非缚。十二面向甚处去？未许转身。三二相虽好弗歆，恐行邪道。归宗弹指，是否还闻。仁岳修观，恍如梦觉。夜摸枕子，遍身何似通身。手捻数珠，求人不如求己。虾蟆蚯蚓，助汝发机。糊饼馒头，令人深省。重喜自缝败衲，顿获辩才。慧才得被袈裟，立时彻悟。分之手眼，梵庵即获清凉。不转意根，憨山忽忘身世。海宁不学，自解吟诗。谷声诵经，恍如宿习。灌琉璃之瓶水，子英得法圆通。遗古木之香炉，摄庵发明心地。持刀解剖，独冠沾换骨之恩。戴像经行，云谷悟唯心之旨。舍身海上，行童竟悉梵音。涤垢河滨，元初急寻归路。摩雪关之顶，禅净兼修。拊大云之身，因缘夙具。外此身摩王子，大启文思。目洗莹师，忽明地理。盖菩萨具万善庄严，故众生得随机获益。此大士弘法者五也。 
　　曰证果。则有优波系念，见菩萨而赞无生。澄照蒙衣，得天人以为侍卫。许生兜率，慈恩臂挂花鬘。隐处贺兰，无漏身成金色。利宾宿茧，遗像垂灵。妙严拜砖，芳踪炳异。无畏受摩顶之记，广著神通。文捷转如意之轮，亦多奇迹。坐忘溪涨，璧峰得生佛之名。咒退海潮，弘济显慈心之定。广恩食果，牛受戒而鸡啄香。玄朗知津，鸟听经而猿捧钵。经持一卷，慧恭诚福德难量。咒诵三年，澍庵超人天之表。僧实救讲堂之摧折，智显息川原之战争。观音寺明咒效彰，圣寿院大悲名著。称名不息，潜子道著镡津。持咒无停，秀恒位登罗汉。小姗梦召，白华紫竹之闲。灵睿往生，海国光山之地。此皆信心满足，宿植深因。故蒙佛力潜加，渐臻圣果。此大士弘法者六也。 
　　然而乍开慧眼，难禁隔阴之昏。纵得神通，未免出胎之昧。故云门曾作国王，草堂复为宰相。五祖沦于学士，大成转作殿元。高谈出世，依旧轮回。故尽富罗而作骨，未逾一劫之多。截草木以为筹，难罄受身之数。甚至误下转语，堕入野狐。偶动邪心，沦于地狱。从此视人天为客舍，以恶道作常家。七佛以来，犹为蚁子。八万劫后，未脱鸽身。涅槃云：「一失人身，难可追复。」言念及此，悲痛奚如。（此段以下颂弘法证果之结归。○共四段。○此一段承上文，言修行人，或参禅虽得智慧，而未断见思，或诵经咒虽得神通，而未证罗汉者，难出轮回。不出轮回，易于堕落。实大士发心取净，度人生净之根由。） 
　　纵使得保本来面目，不昧夙世熏修。而断见惑如断四十里之流，证不退须经一万劫之久。夫多闻庆喜，尚有淫魔。神通目连，难逃杀业。万年劝化，须菩提堕入毒龙。多劫修行，舍利弗退于乞眼。大集经云：「末法亿亿人修行，罕一得道。」岂虚言哉！（此段言纵不失人身，决难登不退。找足上文之义，劝人求生净土。） 
　　盖处五浊恶世，不离八苦煎心。韶华易逝，每伤壮不如人。糊口维艰，又有饥来驱我。漫漫长夜，既佛道之难闻。藐藐微躬，复病魔之肆虐。发心出世，必交谪于室人。访道参禅，每盲引于恶友。不有径路修行，安免火宅长住耶。必也寿命无量，离老大之伤悲。衣食自然，免往来之熙壤。法音流布，常宣木铎之声。相好庄严，同具金刚之体。不闻环钏，犯断染污。常在钧陶，会皆上善。永离造恶之因，自获证真之果。然则不归净土，而奚归乎！（此以娑婆之苦，安养之乐，两两对照，动人欣厌之心。杨次公云：「爱不重不生娑婆，念不一不生极乐。」厌浊，实断爱之根本。欣净，乃一念之方便也。） 
　　况安乐无逾于生净，而简易莫过于持名。既不择乎智愚，更无拘乎久暂。一念相应，随愿往生。以带业之凡夫，得横超于圣位。诚如来之胜异方便，大士之彻骨慈悲也。故现居此界，自甘尘土坌身。摄受众生，愿放屠刀成佛。爰举先正之典型，庸作后生之轨范。六门顺叙，实互摄而靡遗。一路涅槃，愿未来之无惑耳。（此承上文而颂念佛法门，至简易，亦至圆顿，故大士尘刹现身，无非摄念佛人，生于净土耳。后二联，为摄生六门之总冒。六门之前三为因，后三为果，而因必有果，果必有因，实不可划分，但行文必有次序，故顺列之，特以互摄靡遗句点醒焉。） 

　　　　五摄生，内分六门：初至诚，二深信，三发愿，四得验，五接引，六瑞应。○前三，本观经。而唐译起信论之正直心，深重心，大悲心，与此正同。 

　　曰至诚。则有大悲习定，法宗九载输诚。苦行焚修，明证三年不寐。齿延精进，听梦诵之琅琅。元礼正观，泯玄功之汩汩。孙良廿载，日课佛以万声。思照卅年，常系念于三圣。左伸造像，梦感伟人。宋满设斋，空腾化佛。礼佛百万余拜，从雅心殷。刺血二十七年，祖南骨立。吴君然臂，作四字之求生。柳氏割肱，得三业之清净。发心然指，顿空万镒之身。画像写经，竟枯坦如之血。弘道六时，想成净境。一心百叩，终现祥光。诚心忏悔，妙德唯流派无言。设像作观，印妇乃绝粒以待。血画千片，贞女宝池化生。饮水四旬，朱氏金莲托质。叹姜思之精进，早断恩情。赞广洲之书持，更敦孝弟。是皆闻名悲喜，有竖毛出泪之诚。誓度死生，怀履薄临深之惧。既行止之勿违，自功德之无量。永无曲相，上同如来之出离。死尽偷心，故得菩萨之接引。此大士摄生者一也。 
　　曰深信。则有同住实隙，慈云请佛证明。十念功成，明瞻不愁迟暮。疾蠲蒙润，专修三昧之王。辩赐永明，决定万人之去。慧亨作偈，持定生之决心。用钦示人，极出家之能事。念佛不惜身命，孺子可嘉。净土只在堂边，翁儿堪睹。看孺人之手段，撒手便行。除弟子之疑怀，坦胸以验。节妇愈疾而益虔，盲母得明而不辍。茂师定四更归去，善女决重九当行。苦海顾妻，喜三日之能出。病身王女，先一月而来迎。雁过影沈，往原非往。神游光照，生则定生。盖由净念相继，绝无间断之时。故能劫火洞然，直达庄严之域。更有慧延求示，感大师之西来。张妇怀疑，指家人之生处。不惟自信于生前，更且诲人于身后。至若造罪雄俊，竟得宝台。事酒惟恭，更来伎乐。虽非丑妇所能效矉，益见信心之能作佛。故大悲经云：「惟除疑者，随愿往生。」此大士摄生者二也。 
　　曰发愿。则有名高莲社，随初祖者百廿三人。院记报恩，学弥陀之四十八愿。顶摩自觉，利物为先。水洒愿登，诲人不倦。兆荣化众，罄家产而售棺。法云奉亲，邀佛光之照室。绣成经像，如一广利群生。空现舟车，陆氏普度物命。此皆修行功德，不贪著于自身。随顺菩提，必摄取乎大众。具此广大心愿，是真供养如来。（此以上颂大愿度生。）至于道昂志决，不随兜率来迎。怀玉品高，更却银台接引。像绘惟岸，任凭童子之随。经写善荣，卒赴宣公之约。莹珂痛悔，得浊世之早离。明证加勤，喜红尘之不到。显超弟子，恳留十有五年。春华友人，诀别再迟两日。辩才焚指，应念得睹光明。芳果折枝，七日更教鲜翠。余杭张老，夫妇偕行。汶州沙弥，长幼共化。为孙忠而久驻，孺子齐瞻。许姚氏以少留，范婆并见。沈妻祝愿，现佛像之庄严。王女孝心，消母身之臭秽。莫不有求必应，如愿相偿。夫像前戏祝，终得为威武之将军。况心出至诚，何虑无莲华之父母。此大士摄生者三也。（至于下至此一段，乃颂有愿必果。） 
　　曰得验。则有三瞻圣相，神运标名。同听法华，灵山未散。莲台行树，辉映慧成。天冠宝瓶，光昭法智。启芳圆果，同为莲沼之游。真清慧才，并受戒香之记。精进菩萨，地再现乎琉璃。五会法师，身两登于金窟。邦华荣祖，置身常在光明。睎湛憨山，随意得瞻相好。慈云元净，迸舍利于眉闲。大善行童，吞数珠于口内。华授陶氏，佛立经函。庚梦周妻，莲开烟蕊。诚感悟通之梦，云涌舟来。欣看妙圆之灯，佛临叶上。浩象入定，舟泛莲池。楚石安禅，心冥佛境。侍女刻苦，忽成天眼之通。邵媪精诚，亦睹西方之胜。唐公窗外，佛坐神山。廉氏楼中，像生舍利。是盖净心功极，已渐破乎色阴。凝想日深，故得化成善境也。顾或谓三心圆发，即一念横超。既自信其往生，更何求乎近验。得毋信自性之不真，取如来以求实乎？不知天如求验，实驽骀之警鞭。法照示人，亦见闻之毒鼓。不作圣解，无患魔邪。况此为欣厌之想成，亦即是接引之公据。此大士摄生者四也。 
　　曰接引。则有彻悟称名，递见一分之相好。嘉祎作礼，双瞻千丈之金身。佛迎僧炫，授导师之香衣。僧引彦通，登毗卢之楼阁。物如满月，示接引于刘君。粒计数珠，指归期于李母。慧命同瞻乎三圣，有基示梦于众人。了然时至，示以双龙。法喜神呵，免偿一雉。盛媪郑氏，并赐金台。仲闵槐庭，各登银座。实修造像，即现千眼之身。佛琦闻香，更见双童之侍。了义思赞，光腾金宝之台。钟氏薛妻，目眩莲华之色。法琳见圣贤咸集，刳心知感应道交。孟妪现振锡之沙门，张妇见手招之和尚。倪子买蔬不及，周君绝荤而行。善益睹净室光明，王氏叹真身高大。顾来法信，稽首欣众圣咸迎。偕去广潭，屈指示三果克证。静文诲妇，好相见于西方。胡闉待僧，劳久临之菩萨。安人得现身示梦，信女则合掌称名。迎陶善于莲华，接午亭于净土。盖弥陀愿海，偕大众以现前。菩萨咒心，作比丘而慰喻。但贵心能正念，莫愁佛不来迎。此大士摄生者五也。 
　　曰瑞应。则有兜率石城，金弥大地。曹溪莲寺，光耀中天。祖南灵照，舍利迸流。仁岳大行，色身不坏。护吕君而念佛，室满莲香。幸金奭之改渔，空盈天乐。赤云垂布，导思义之往生。华盖庄严，欣虔公之预睹。白衣璎珞，志西登百宝之船。紫色光明，常智灿莲华之焰。善月几呈莲萼，影像不磨。大圩室产灵芝，红黄争耀。万宗衣烬，惊圣相之分明。节妇裙污，开芙蕖之灿烂。贫婆化榇，金辉三圣之身。徐氏焚衣，焰绚五莲之彩。张妻汝婉，香溢栴檀。王女黄姑，灰生菡萏。何公见幡盖纷纭，裴女庆天华飞舞。杨媪现檀香缭绕，严妻瞻颜色鲜红。净衣受赐，敬听莲祖之经。裙幅生辉，妙胜僧繇之笔。耀华云之色，一寺咸惊。放白毫之光，千灯普照。盖六字洪名，本饶福德。而一心不乱，即具庄严。法流相接，海印发光。菩萨以历劫修来，众生得一时具足。此大士摄生者六也。 
　　此后华开见佛，庆游子之来归。光照利生，听大士之说法。光明无量，得瞻自性弥陀。究竟如虚，实证唯心净土。化身无数，智力遍于十方。补处一生，大愿成于俄顷。凡此学者之功能，莫非菩萨之赐与。众生界尽，同归乐国逍遥。菩萨名消，始是悲心圆满。故穷辩才之天女，莫赞洪恩。写经典若须弥，难扬圣德。特体慈怀，广宣正法。以众生之回向，报大德以涓埃。赞叹已穷，伽陀继作。（此一段总结摄生六门，并总颂大士慈深恩厚，颂无可颂，报无可报，引起后段颂辞，仍以劝化众生为主。） 

　　　　三结劝回向，内分三段：初段六偈，取法华一喻，总结正颂文。中十偈，以大悲咒经十心，劝道行者。后一偈，三回向。 

　　圆通大士，功德巍巍。久辅寿佛，乃号大悲。谛思谛审，所悲伊谁。心摧胆裂，悔莫能追。法华有言，稚子遁逃。父怜追唤，怨咨而号。譬日初出，高山先昭。（此结正颂第一大段，大士历劫说法度生，我辈今尚未悟。） 
　　更著垢衣，潜操粪器。入俗度生，白华托寄。得近其子，应现同事。（此结正颂第二大段示现文。） 
　　救苦与乐，须给频频。如父如儿，情均天伦。犹在本处，未脱苦轮。（此结救苦与乐文。） 
　　得窥佛藏，财宝充牣。不餐王膳，终为道殣。此念佛门，易行难信。（此结弘法文，不念佛者，虽有禅定感通，亦不易了脱。） 
　　大志成就，佛道担任。了知净土，不离己心。是谓宝藏，自然来临。（此结摄生文。） 
　　既已欣净，即应厌浊。广拔众苦，非贪自乐。大士十心，克登妙觉。首大慈悲，众生当学。（此十心中一慈悲心。） 
　　众生佛性，具足万能。在凡不减，在圣不增。大士造诣，我亦克承。此平等心，大而非矜。（二平等心。） 
　　一切有为，梦幻泡影。蜉蝣之身，桑榆之景。速会无为，时时自省。（三无为心。） 
　　威势必失，亲属终离。吁嗟爱根，永矢弗遗。哀哀三界，一爱羁縻。谁无染著，天人之师。（四无染著心。） 
　　精神离形，骸骨反根。四大离散，我尚何存。空观破执，解脱之原。（五空观心。） 
　　虽观诸佛，及众生空。礼拜供养，必敬必隆。像真一致，畏爱攸同。佛从敬起，毋懈初衷。（六恭敬心。） 
　　芸芸众生，未来之佛。父母师长，头出头没。涸辙呼援，声嘶力竭。云何相煎，食肉剔骨。此卑下心，慎毋逾越。（七卑下心。） 
　　三业清净，一心向往。断杂乱思，离见取想。即教即禅，法门无两。导祖专修，高山景仰。（八无杂乱心，九无见取心。） 
　　为菩提道，求生净土。得觐如来，更亲左辅。径登佛乘，长餐法乳。大菩提心，光圆照普。（十大菩提心。） 
　　此十种心，大悲相貌。惟我众生，是则是效。出世之舟，度人之桌。伟矣佛恩，大哉圣教。（总结十心。） 
　　大士本迹，于以昭垂。末劫修途，直指无歧。斯文功德，唯佛证知。普皆回向，同证菩提。（上四句，总结全颂。次二句，求佛证明。末二句，即三回向。○单行本卷三至此终。卷四经证未录。若欲详知，请阅单行本。） 

　　　　附录 

　　观音灵感近闻二则 

　　民国十五年秋，武昌被围四十余日，时余家老幼二十余人，无计出险，食粮垂尽。枪炮之声，又震耳欲聋，人人以泪洗面。忽忆前任汝南道时，曾得中央刻经院印送之观音灵异纪一册，亟检出。其中经咒，不易卒读。乃择最易持诵之白衣大士神咒，令合家讽诵，昼夜不辍。并发愿印送万本。三数日后，觉精神疲倦异常，群思入睡。旋竟酣然高卧，一事不知。及醒，则城破已久，秩序早安。左右邻居，被劫一空。遭饥饿惊恐，及奸淫枪杀而死，者不知凡几。而余家独以熟睡，一无惊恐，亦未受有损失。斯诚大士寻声救苦，悲悯众生之灵应也。谨出净资一千八百元，印赠万本，以广流传。武昌许霭人谨记。 

　　民国十六年，奉军围攻涿县百日之久。城内炮弹如雨，房屋无一全者。只西北隅，方圆三十余户，安然无恙。盖其处有一小庙，内供观音大士，附近居民常往顶礼。故全城遭难，此处独免。戴联青记。


普陀洛迦新志卷二 
　　　　古会稽陶镛鉴定　古翁山王亨彦辑 
　　　　形胜门第二（内分山峰岭岩石门洞沙隩湾涧泉潭井池境及附录等子目） 
　　一念无明，世界于焉相续。四大假合，山河等于空花。故浊世不碍乎寂光，金地或见为瓦砾。大士随顺众生，秽土忽现净境。山成几宝，灿若锦屏。石是金刚，光如雪浪。爇光明之炬，地映金沙。润福德之芽，泉流玉涧。善财龙女，洞里诵经。正趣达摩，峰前听法。信乎山多圣贤，萃聚灵秀也。志形胜。 

山（普陀洛迦，为全山之总名。内另分十六小山名。） 
普陀洛迦山 
　　在浙江，定海县治东百里许海中。（按或称百余里，或称二百余里，均失之。）为华严经善财第二十八参观世音菩萨说法处。（按善财初见文殊，次参德云，次第而至参观音，则为第二十八。因参弥勒后，又复参文殊。故人多以初见文殊不算，云是初参德云，乃至参观音，则为第二十七。故本志卷一本迹门，依普通说，作二十七。此依许志，及磐陀石陶题，均云善财第二十八参，观音处，乃从初见文殊算起，作二十八。以后凡有作参观音为二十八者，均本乎此。恐阅者疑为错谬，故特注明。）传记称南海，东大洋海西，紫竹栴檀林者，是也。山境，东尽青鼓垒，西尽风洞嘴，南尽短姑道头，北尽伏龙山，纵横各十里许，周遭屈曲，则有百里。唐以前，仅传梅子真、葛稚川之寄隐。自宣宗大中间，天竺僧来，即洞中燔尽十指，亲睹观音，与说妙法，授以七色宝石，而灵迹始著。自后梁贞明二年，建不肯去院，而法址始开。自宋神宗元丰三年，敕建宝陀寺，而香灺始盛。自高宗绍兴元年，真歇建海岸孤绝处，易律为禅，海山业渔七百余户，闻教音俱弃去，而净土始成。厥后历元明清三朝，虽闲有兴废，（详梵刹普济寺下。）而地孤悬海，境杳隔俗。凝山海清迥之气，资缁素禅定之缘。宜其历劫常然，庄严法相。陶铸衲子，为震旦第一绝胜道场也。（盛熙明普陀洛迦山传，大德昌国州志，旧志，形胜，建置，法统，真歇传，合篡。○灺，音谢，烛烬也。） 
　　按：普陀洛迦，梵语也。有作补陀洛迦、补陊洛伽、补怛洛伽、补陀罗伽者，当为翻译梵语之异文。在华言，为小白华。苏东坡送冯判官之昌国诗：「兰山摇动秀山舞，小白桃花半吞吐。」桃花，为桃花山；小白，当即指小白华言也。清康熙普济寺御碑文，补陀罗迦有三：一居厄纳忒黑，一居忒白忒，一居南海，即是山。以是推之，玄奘西域记，言南印度濒海，有布呾落迦山，顶有池，池侧有石天宫，观自在菩萨往来游舍。布呾落迦，疑亦为普陀洛迦译文之异。而朱绪曾昌国典咏，据此谓南印度之布呾落迦，乃佛书所指。普陀洛迦之在定海者，乃近似得名。夫以传记称普陀洛迦为南海，印度属南，朱说似近之。又称普陀洛迦为东洋海，定海属东，是山之普陀，当非尽出附会，况小白华树，又遍满山中也。惟普陀洛迦，为一山名。或单称普陀，单称洛迦者，省语也。今俗称是山为普陀。而以距东南二十余里，悬峙海中之小山为洛伽。询之僧众，以彼山亦有圣迹，故称是山为普陀，彼为洛迦。然信如所言，亦应称为小普陀洛迦。而旧志以彼山为小洛迦，就省文言，说尚可通。康熙定海县志云：「普陀山，在东海洋中，孤山独峙。」又云：「大小洛迦山，与普陀接近。」既别普陀于洛迦之外，又分洛迦为大小二山，实为误加一大字，以致词与事悖。至宝庆成化两四明志，大德昌国州志，并云普陀，一名梅岑山，并称宝陀禅寺在梅岑。夫梅岑，因子真炼丹得名，为一人一地事，殊不足概称全山。参后梅岑峰下。 

双峰山 
　　在潮音洞上，梁不肯去观音院建此。（大德志） 

清，裘琏诗： 
　　海外奇峰翠入天，峰头朵朵削青莲。名山如此不肯去，成佛应居灵运前。 

释能仑诗： 
　　脱却恒河选佛场，一拳补怛峙南洋。峰峦叠翠迎朝旭，烟水苍茫送夕阳。特降慈云消蜃气，常施法雨现灵光。从教印作莲花主，石蠢林顽亦惹香。 
　　按：大德志云：张氏舍所居双峰山，卓庵奉之，俗呼为不肯去观音院。是双峰为佛选名山之山，旧志俱失载。裘志附见古迹云：洞口无所谓双峰山者，为代久名易。然潮音洞，本无甚高山峰，易名之说，恐亦未然。是盖依海而观，以立此名，称双峰山。不然，山岂久而遂失乎？ 

佛顶山 
　　亦名白华顶、菩萨顶，居四山之中，高百十六丈有奇。俯睇光熙妙应诸峰，累累如杯瓢覆积水上。巅圆而平，广约二十余亩。旧有石亭，供石佛其中。近又建塔然灯，为行舟指南。（旧志，采访） 

明，鄞，张煌言，登菩萨顶诗： 
　　绝磴陵云嵌佛龛，扪天住笏恣豪探。苍茫远水横空碧，历乱群峰倒蔚蓝。双屐俄从银汉落，一卷几为石梁参。如来肉髻应非幻，最上何须驾鹤骖。 

清，邑人，武镐，次宋仁圃明府，佛顶望日诗： 
　　傍晓日升东，祥辉照眼红。眸开千里旷，心静万缘空。色相窥难定，光芒射处通。扶桑疑可接，好趁一帆风。 

释德立，登白华山，赠闻先禅师诗： 
　　高怀人不识，知喜对沙鸥。蜃气浮金钵，潮声吼石牛。云开山洞晓，月出海门秋。时立梅岑上，乾坤双眼收。 

释常誉，九日登菩萨顶诗： 
　　绝巅云深处，登临兴倍雄。水明天际碧，霜薄树头红。万虑一身外，千山四望中。天庵容我住，归懒下山东。 

雪浪山 
　　双峰叠峙，亦称大小雪浪，在佛顶山右。上多白石，辉映林木，如积雪、如涌浪，因名。（旧志） 

锦屏山 
　　在佛顶山左，为法雨寺主山。环若列屏，林木青碧。加以白葩丹蕊，开放四时，掩映如锦，因名。（旧志） 

莲台山 
　　在飞沙隩右，即功德岭，下有洞，即莲台洞。（旧志） 

青鼓山 
　　一名青鼓垒，为普陀东尽境。初与普陀有潮汐之隔，自飞沙成隩，遂合为一。（旧志） 

茶山 
　　在佛顶山后。自北亘西，其地最广，中多溪涧。旧称山上多产茶茗，僧于雨前采摘供用，可治肺痈血痢。又有山茶花树，高数丈。冬春之交，丹葩被谷，若珊瑚林。（旧志，采访） 

明，鄞，屠隆，茶山夙雾诗： 
　　龙宫蛟室雾絪缊，几树珊瑚认未真。雪里赪霞高十丈，红绡恐是献珠人。 

李桐诗： 
　　山山争说采香芽，拨雾穿云去路赊。制就漫将炉火试，絪缊佳气遍僧家。 

丹阳，丁鸿阳诗： 
　　珊瑚几树傍莲台，薄霭絪缊锁不开。漫向定中窥色相，分明龙女献珠来。 

镇海，邵辅忠诗： 
　　菩提那不是莲花，雷荚云林长露芽。山气谁嘘晴不散，半笼祇树半笼茶。 

清，释幻敏诗： 
　　浓浓淡淡隐岩龛，重若凝云轻若岚。分付巽郎勤扫荡，毋令雀舌减余甘。 

伏龙山 
　　一名龙头山。为普陀北尽境，与茶山相接。蜿蜒如游龙出海，小山洞（在东北海中）乃其珠。登白华顶望之，俨如攫然。（旧志） 

天竺山 
　　在东北茶山尽处。山之以庵得名者。（旧志） 

梵山 
　　在普济寺南。高逊诸峰，体庄严圆净而少石，为寺之案山。（旧志） 

按以上为普陀支山之著称者。 

南山 
　　正南悬岛，潮落始通，俗名杨梅跳，为普陀南尽处。旧无梵宇，自清初，普济寺住持通旭增创，名南天门。（旧志，采访） 

观音眺山 
　　在潮音洞右。登此以眺四望，故名。眺，或讹作跳，殊非。（旧志） 

毛跳山 
　　在潮音洞东。（旧志） 

六峤山 
　　在西南境。六阜联并，中各有峤，故名。（旧志） 

长短山 
　　在北境八仙岩后。两小山参差并出，故名。（旧志） 

喇叭嘴山 
　　在正西。（旧志。按旧志又云亦茶山之麓也。然茶山在东北，此在正西，何可为麓。不敢盲从。） 

按以上为普陀四至之小山。 

峰（共十八峰） 
光熙峰 
　　在佛顶山左。一名石莲花，又名石屋。望之峰石耸秀。（旧志） 

清，冯天贵，光熙雪霁诗： 
　　千仞冰霜皎，晴光豁两眸。余辉凝宝地，寒焰动珠楼。玉累孤峰顶，花开万树头。独传梅信早，岭外暗香浮。 

释能仑诗： 
　　花飞六出满光熙，见晛犹知造化奇。世界三千齐色相，莲台十二现牟尼。天排玉垒难寻路，鸟向琼林特借枝。看到彤云消欲尽，上方无地不琉璃。 

踞狮峰 
　　在东天门上。本名白衣峰，明僧大智改今名。奇石蹲踞如狮，雄特可畏。（旧志） 

圆应峰 
　　在朝阳岭北。（旧志） 

翔凤峰 
　　在朝阳岭东。翔舞如凤，因名。（旧志） 

象王峰 
　　在雪浪山右。一名清凉冈。崇冈逶迤，迭起三峰。东峰高与雪浪将埒，面临东洋。其下为千步沙，背为圆通岭，稍伏为烟墩峰，旧设斥堠处也。南折则为观音峰一带南山矣。（旧志） 

烟墩峰 
　　在象王峰后。顶有若石塔者三，为古烽火台遗迹。中空外圆，旁有洞门，二台尚完好，一半毁矣。（采访） 

炼丹峰 
　　在几宝岭上，相传羽客炼丹于此。（旧志） 

妙应峰 
　　在踞狮峰西。（旧志） 

观音峰 
　　在普济寺后山之左。钜石隆起，高五丈，周百丈，平巅丰下，状如覆莲。东偏之石，惟此峰为高。西则达摩，隐相望也。（旧志） 

释通树绝句： 
　　何故不肯去，中流砥一岑。海潮日夜吼，倾尽大悲心。 

灵鹫峰 
　　在普济寺后。为寺主山，三石嵯峨并立，东峰倍高，约二丈，昂头尖喙，状如定鸟，故名。（旧志。○裘志注云：鹫鸟，梵名耆阇。西域记，耆阇崛山，山是青石，头似鹫鸟。阿育王使人凿石，假安两翼两脚，琢治其身，远望若鹫鸟形，故曰灵鹫山。） 

达磨峰 
　　磨亦作摩，在灵鹫峰右。大石矗峙十余丈，锐首丰背，肤离中合。远望之，如人荷物而立，面西将行也。其北面刻赵孟俯题瀛洲界石四字，西面刻罗汉石三字，姓名漫灭不可辨。（旧志） 

清，华亭，吴祺诗： 
　　萧梁台殿草茸茸，面壁亲传少室宗。只履西归无觅处，惟留明月照孤峰。 

释通树诗： 
　　嵩山人如壁，补洛壁似人。独立孤峰上，谁逢葱岭身。 

释空脉诗： 
　　不著西兮不著东，本无背向在山中。芦枝浮海知谁载，赤脚且行最上峰。 

塔子峰 
　　在西天门下。（旧志） 

弥陀峰 
　　在塔子峰西。（旧志） 

梅岑峰 
　　在达摩峰右。南山最高处，林石幽秀，相传汉梅子真隐修于此。（旧志） 

明，邑人，张信诗： 
　　浮生寄丹壑，感慨兴我情。文章岂足恃，所贵矢坚贞。拂之蘅窦下，浩渺驾长鲸。和风洒玉宇，清奏来瑶笙。眷言梅子真，千古留其名。愿共游仙侣，趣趾上蓬瀛。 

邵辅忠诗： 
　　几树疏梅倚石斜，问梅开落属谁家。东风昨夜频吹到，也作如来小白华。 

清，邑令，缪燧诗： 
　　子真隐吴市，胡为在海涯。岂慕岩谷幽，与佛成一家。梅岑留遗迹，高迥陵青霞。我来当三月，满林杜鹃花。披襟一长望，海涛浴浮槎。三山如可到，蓬莱路不赊。稚川晚得道，岂真在丹砂。一令复一尉，超然不可偕。 

鄞，全祖望诗： 
　　叵君安车驷马遍山扃，吴门市卒变姓名。犹惧危机不可脱，远作天东海上行。投竿翠碣逾蓬顶，（慈水翠碣，象山蓬顶，皆有梅尉遗迹。）履穿四明冻雪几千层。乘槎竟出大浃口，吾知免矣逃吾生。生前名氏虽可埋，死后孤岑翻以姓见称。东有梅岑，西有严陵。妇翁郎婿同芳馨，东霍山高桐江清。门阑喜气成客星，山川因之俱不朽。永为赤符曜长庚，斯人何藉神丹九转成。 

吴瞻泰诗： 
　　春云天地绿，灌木落寒峭。何图入海南，子真领其要。鹿裘念一夫，幽栖有同调。尝闻三神山，方士久不报。灵砂得真铅，眼底烧丹灶。茶寮植铁蕉，安榴赪照耀。异境除尘缨，禽鸣宛先导。淙淙疏清泉，海月动微啸。 
　　按：朱绪曾云：普陀、梅岑、洛迦、本一山，后人以南峰最高处，名梅岑。然梅岑，既名为峰，自不足以概全山。况普陀洛迦，在佛书以四字为一山名，后人或单称普陀，单称洛迦，因其称谓之便，是则普陀洛迦，乃全山之总名。梅岑，乃一峰之别号耳。 

正趣峰 
　　在梵山右。向离（于寺为未方）兀峙，巅平正，如覆釜盂而稍长。白石磷磷，如嵌珠璧。普济寺外之山，亘西南而濒海者，皆此峰之支属，旧称玉趣。住持通旭，以此地为大士说法道场。善财二十八参中，正趣菩萨从他方来，示现说法，经载甚明。故改为正趣焉。（旧志） 

释通树诗： 
　　遥忆南询子，东方特特来。凭空长在定，星月夜登台。 

雨华峰 
　　在正趣峰右。经言：观自在菩萨，与诸大菩萨，围绕说法，天雨曼陀罗华。因名。（旧志） 

会仙峰 
　　亦名天柱峰，在梅岑右。石甚耸拔，广崖钜壁，展列如屏。冥蒙杳霭闲，恍若安期羡门，鸾骖鹤驭来游也。（旧志） 

金刚峰 
　　在金刚窟上。一云正趣峰西。（旧志） 

岭（共十二岭） 
几宝岭 
　　在东南境，为普济寺之青龙山。石磊落，如珍宝委积几上，故名。（旧志） 

白华岭 
　　在正趣峰下。（旧志） 

栴檀岭 
　　一在清凉冈下，一在金沙南。（旧志） 

圆通岭 
　　在东天门左。（旧志） 

欢喜岭 
　　在大六峤。（旧志） 

葡萄岭 
　　在小六峤。（旧志） 

青鼓岭 
　　在法雨寺东。（旧志） 

啸天狮子岭 
　　在青鼓垒北。（旧志） 

朝阳岭 
　　在白华顶下。（旧志） 

东屏岭 
　　即功德岭，在锦屏山东。（旧志） 

孝顺岭 
　　在茶山东。（旧志） 

香云岭 
　　在佛顶山，亦名香云路。（采访） 

岩（共十五岩） 
八仙岩 
　　在青鼓山西。白石玲珑似玉，异于他峰。（旧志） 

东方岩 
　　在茶山前。（旧志） 

西方岩 
　　在圆通岩西，亦名西方境。明万历丁巳春，宁绍参将刘炳文，题中流砥柱四字。（旧志，采访） 

玲珑岩 
　　在金刚窟西，与巫山石相对。高十余丈，下削上突，刻画玲珑，如雕镂沉香木状。中一石，嵌两峰闲，从内视之欲堕，从外视之若合，巧奇绝伦。（旧志） 

石浪岩 
　　在梅岑山腰，磐陀石东。高三十丈，石纹如浪，睨之欲动。（旧志） 

圆通岩 
　　在西天门北。石险峻桀奡，或陵空孤峙，或参差排突。循行环视，无有隔碍，故题壁曰圆通境。（旧志） 

狮子岩 
　　在无畏石侧。俨如狻猊，作跳跃之势。（旧志） 

虎岩 
　　在东天门上。数石倚凑，宛然生成。（旧志） 

象岩 
　　在几宝岭上。（旧志） 

兔岩 
　　在象岩上。驯耳趺踞，首目宛然。（旧志） 

龙岩
　　在灵鹫峰西。下瞰北海，自北亘南，长三四十丈，高二十丈，蜿蜒夭矫，俯首欲降。后山之岩，此为最大。（旧志） 

鹰岩
　　在雪浪山中。昂首锐喙，俨若苍鹰飞集岩际。（旧志） 

狮象岩
　　在几宝山，朝阳洞石之顶。一石驯伏如象，一石俨若狮踞。回首相向，近观愈肖。（旧志） 

佛手岩 
　　在观音峰后。高者丈许，卑者数尺。伸如掌长，短如指，了了可数。（旧志） 

文殊岩 
　　在西天门左。峰峦雄叠中，一石威严如象。（旧志） 

石（共三十石） 
磐陀石 
　　山之西境，两石相累如盘。下石高身锐顶，上石丰面杀足。其顶足相累处，旁空中倚，亦有罅闲，睨之通明。面之丰，纵横各十余尺，平坦可容二三十人。石旁雅俗题识甚多。缘梯而上，环眺山海，洋洋大观。朝山妇女之登斯石者，又各选持制钱，磨擦石上，使发光。携归佩于小儿身上，为壮胆之用，其或然欤。（旧志，采访）（○杀，音晒，减削也） 

清，鄞，万言诗： 
　　何年巨灵展双手，劈尽千山万山后。余技犹能向此闲，点缀峰峦无不有。观音洞里石玲珑，观音洞外石相负。层层枕压钜细横，大石如冈亘其首。上承一石状如菱，坐有百余人可受。底平一线曾不连，黠者隙处支碎瓿。其旁大石复数寻，前有二石龟形丑。岂因顽石能点头，龟来听法亦所偶。吾谓磐陀如片云，或者菩萨乘之来洞口。巨鳌鼓鬣忽相迎，遗此海滨当石纽。望夫老妇能化石，况兹灵物千年久。指看磐石有时飞，两龟眼赤应能走。 

何辰生诗： 
　　见说槃陀著地灵，普门曾此坐谈经。二龟何事翻成石，想是当年不解听。 

武进，孙渭诗： 
　　洛伽二百里，巨石不可数。磐陀独标异，其以神佛故。方广十余丈，崖巅谁辇附。念彼观音力，黄金可地布。说法惊波涛，两龟竞相赴。至今岩石上，昂首吐烟雾。听法岂无人，水族反得度。千载留磐石，令人屡回顾。 

邑人，夏昌渭诗： 
　　阿谁信得毓灵奇，怪石陵空却坦夷。聊藉蒂根千载固，安然位置万年基。登高偏喜身殊泰，济胜还愁势欲攲。过此再寻纡曲径，笑看一对听经龟。 

释空璧诗： 
　　巍巍磐石立孤峰，大士何年坐此中。听法不真龟化石，谩劳千载聚鱼龙。 
　　按：旧称槃陀两石相累处，可闲以线。又称形模不甚宽广，及登陟甚众，人不挨挤，石亦不觉其隘。此或偶现灵异，非常常如是也。 
　　又按：旧志言，洛迦岩峰洞窟皆石也。奇险幻诡，洞壑天然。大都危石若悬，庋石若举，堕石若扶，崩石若斧。成形肖象，不一而足，此说为近之。而王士祯，池北偶谈云：「普陀岩石，有大士像。华鬟天然，竹林鹦哥，善财龙女之形，种种皆具。」此殆指人所雕刻者而言，非天然生成之岩石也。总之岛石多剑削，而是山独圆润。岛石多险恶，而是山又柔善。磐陀、紫竹两石，尤为奇特。李黼堂言：「天台雄胜，雁荡奇胜，普陀幽胜。」以就近各海岛之石较之，当在牛奇、章僧儒，甲乙丙丁石品之列，而普陀又为石胜欤。 

说法台石 
　　在槃陀石东。相距百步，高若相望。大士说法处，亦可登。（旧志） 

五十三参石 
　　在槃陀石西。参差矗立，石听法者。故数虽未必符，而以经所云者名之。（旧志） 

清，郭立杰诗： 
　　烟水重重只一人，分身满地太零星。不知当日毗卢阁，几见铜头铁额形。 

二龟听法石 
　　在槃陀石西。一蹲石顶，一缘石直上。昂首延颈，筋膜尽露，真称奇肖。（旧志） 

柱空石 
　　在锦屏山中。一石如柱，屹立空际。（旧志） 

八卦石 
　　在雪浪山巅。乱石排空，悬崖百仞，偃仰攲伏，不可名状。（旧志） 

释源法诗： 
　　怪石萃中峰，巍然居山顶。犹如章甫冠，仿佛九州鼎。日月听盈亏，沧桑随萍梗。不知伏羲前，此石名何等。 

云扶石 
　　在西茶山上。两石，上如攲钟，下如累棋。峻险怪特，危而不坠。上石，有云扶二字，题者莫详。下石，有海天佛国四字，明云闲侯继高题。（旧志，采访） 

巫山石 
　　在金刚峰侧。巫山，盖状其高。怪石嵯峨，劈一为二，亦巨灵五丁之所幻也。（旧志） 

不二石 
　　在西天门右。两石相距丈许，稍参差前后，而高广相等，如析圭破璧之状，故曰不二。今覆于圆通庵三层楼下。（旧志，采访） 

一叶扁舟石 
　　在不二石南。平广近亩，俨如虎邱千人坐而稍仄斜。中载一石，颇似菱角横陈其端，远望之。宛如扁舟。（旧志） 

仙掌石 
　　在石浪岩侧。参差对列，高十余丈，形如仙掌。题有天设闲关四字，姓名无考。（旧志，采访） 

佛牙石 
　　在普济寺后之西，巫山石下。高丈许，顶半凹半突，如倒牙，又如幞头。（旧志） 

鹦哥石 
　　在观音洞侧。白石竦□，圆首细颈而短身，酷似鹦鹉，因名。（旧志） 

水墨石 
　　在飞沙隩西，功德岭东尽处。陂麓闲，有石铺三四十丈，平无孔突。色如水墨渲染，其光油然，若展绡縠。（旧志） 

马鞍石 
　　在大雪浪山中。（旧志） 

天篦石 
　　在摩尼洞西，义未详。（旧志） 

点头石 
　　在磐陀石东南。高八丈，周广二十丈。孤峙平岩，旁悬中凑。撼之则动，若点头然。与说法台石相望，故名。（旧志） 

无畏石 
　　在普济寺东。高五六丈，三面方广如佛座。西稍洼狭，旁有二石，高不及半。一如挂衣，一如覆釜，皆断崖悬壁，不可登陟。游人钜公，勒名其上。题曰三一岩，曰空有境，曰海天春峣，联曰：寰区照瑞相，刹海遍潮音。（旧志） 

虾蟆石 
　　在龙岩西。修丈许，广半之。张颐趺足，状类虾蟆，因名。（旧志） 

香炉石 
　　在圆通岩后。（旧志） 

真歇石 
　　在普济寺后湾。真歇庵废址，石以僧名者。（旧志） 

灵芝石 
　　去虎岩咫尺，不高而状特奇。中孔突，宛如灵芝。（旧志） 

慈云石 
　　在葛洪井西。高三丈，头如大鸟，北向。会稽陶望龄，题曰鹫岭慈云。（旧志） 

明，丁继嗣诗： 
　　皈心来宝地，蹑足上慈云。泉溜穿厨入，昙香满院闻。纵观蛟蜃窟，闲集凤凰群。何幸逢林远，幽探绝世纷。 

叠子石 
　　在佛手岩南。磊磊然若叠也。（旧志） 

鼓石 
　　在南天门崖石上。体圆而高，状若置鼖。撼之，应空作响，逢逢然如挝鼓。（旧志） 

紫竹石 
　　在紫竹林，俯拾即是。剖之白质黑章，纹皆作竹形，枝叶宛然。惜质粗不宜文玩。（采访） 

清，邑人，曹伟皆紫竹岩诗： 
　　石晕斑斓水气昏，竞传灵迹凿山根。试看墨泼桃花石，一样潮音紫竹痕。 
　　按：旧志言：唯潮音洞南天门为然，余处亦或有之，但不如潮音洞是石悉蕴此形也。紫竹林，殆因此石而立名欤。 

紫云屏石 
　　在息耒院西麓。壁立空中，高广百尺，厚不及丈。上有小峰十余，下作三足，如乳如杵，俱有涡以承之，若趺坐然。旧镌翠屏二字。清，邑人曹伟皆，以其石色深绀，易是名。（秦志曹伟皆诗序。） 

曹伟皆诗： 
　　怪石陵空高百丈，横亦如之薄如壁。面纹平削丰碑树，顶上峰攒错凹凸。足根离合线路通，涡中鼎立无差忒。下无根柢上无援，背有赘疣腹有隙。岂是娲炉崩裂鼎倾泻，五色丝飞一片赤。抑或月中修斧屑乱堕，八宝堆中碎琥珀。留落人闲千万年，桑田沧海几经历。法华洞，磐陀石。听经龟，短姑迹。名山灵异登志乘，附会其辞曰脍炙。山僧指点半依稀，劳我登临折齿屐。嶙峋突兀声奇观，没膝春茅溪径塞。荆行棘走履踵决，裳裂衣穿手龟拆。艰辛历尽一瞻拜，周匝摩挲不能释。石乎石乎宜自爱，勿向尘中争黑白。君不见璞玉未剖光沉沉，徒使卞和被严斥。又不见良桐被爨声铮铮，不遇中郎谁珍惜。弃瑜取瑕惟所好，有才自炫转遭厄。幸赖不胫处山阿，莫将大块登几席。旷代难逢真赏人，镌题亦是知音客。夕阳蒸郁明霞彩，薜荔斑斓凝黛碧。我来为易紫云屏，赤水丹山同赫赫。（龟，音群，手裂也。） 

白马石（裘志） 
清，释元志诗： 
　　谢却长安道上尘，人闲骐骥那能亲。昂昂逐日追风骨，芳草横眠海角春。 

蟠桃石（裘志） 
释元志诗： 
　　缚屋新开一坞云，种桃恰傍蟠桃石。清风明月共长闲，不问人闲何旦夕。 

狮子石 
　　在南天门大殿左旁。缘梯而上，其石有目蓄水，有鼻泛沫。下通泉源，水常不涸。石平可容眺望，惟四无遮阑，登临时不免心悸。（周庆云海岸梵音） 

门（共三门） 
东天门 
　　有二处，一在光熙峰右，高止丈许。门上之石，嵯岈嵌突，高逾三倍。一在虎岩侧，即法华洞之顶，突起两岩如门。仰窥不甚崇，俯瞩则岩窟杳深，林木亏蔽，惴惴恐坠也。（旧志） 

明，屠隆，天门清梵诗： 
　　野衲齐翻贝叶书，磬声遥度暮沙虚。神龙听法妖蛟舞，亲见如来金臂舒。 

南天门 
　　在南山。清康熙闲，普济寺住持通旭题名。正南有小桥通焉，亦有梵宇。殿右有大士坟，坟上建小龛，竖碑题字。大士遗蜕，岂尚在土中欤？入门有巨石矗立，总兵蓝理题曰：山海大观。（海峰梵音，采访） 

清，总兵蓝理，登南天门题字诗： 
　　东西门既列，午阙可无开。海不扬波地，山偏尽日雷。钟鸣刁斗静，帆动象龟来。何必燕然石，始称汉将才。 

民国十年，县令陶镛题石云： 
　　梁贞明二年，张氏舍宅，名不肯去观音院。距今民国第一辛酉，千七年，作偈磨崖。借问观世音，因何不肯去。为度大中华，有缘来此处。 

西天门 
　　在金刚窟西。两石对峙，兀立高冈。中仅容一人，危石横亘其上，额曰西天法界。人须伛偻得入，真鬼工也。左右耸峭，题曰：振衣濯足。又题曰：同圆种智。姓名年月俱未详。（旧志，采访） 

清，释通旭诗： 
　　谁谓天无路，天门此地开。青冥通帝座，杳霭瞰蓬莱。有响音俱梵，留丹仙是梅。磐陀说法处，犹在白云隈。 

洞（共十七洞） 
潮音洞 
　　在普济寺左，龙湾之麓。岩石丛起沙中，广至亩许，齿齿然不可容足。从崖至洞脚，高数丈，通穴为天窗。歧处如门户，潮声昼夜摐击，遇风更声若轰雷。吞吐倏忽，险怪万状，令观者眩目震耳，悸魄惊魂。宋元时，叩求大士现身者，多在此洞，迨后多在梵音洞。亦或有投崖舍身者，有司以舍身有违我佛慈悲之旨，并于洞旁立石禁止之。（旧志，采访） 

明，余姚，卢元选诗： 
　　灵窍何年著化工，嶙峋倒插水云中。浪花飘瀑晴飞雪，海月浮光夜现虹。石壁雨余泉出窦，栴檀秋老树吟风。虔诚欲叩如来面，双鹤盘旋下碧空。 

新安，汪学信诗： 
　　山根盘结水潆回，大士当年说法台。礁滑平波翻雪浪，岩悬白日起风雷。龙从洗钵洋边化，莲就然檀定里开。紫竹满林看不见，怪来偏向石中栽。 

通州，卢纯学诗： 
　　大海灵山迥，龙宫岂易寻。万年垂妙相，孤洞启潮音。天削峰成玉，沙铺地是金。泠泠俱作梵，早已涤凡心。 

上虞，徐如翰诗： 
　　群公共礼潮音洞，莫作潮音洞口诗。纵有绣肠描不出，直须绝倒叫神奇。 

清，裘琏诗： 
　　巨灵劈奇石，海岸豁深洞。中广如室房，其巅裂罅缝。下窥深以窅，勇者生奇恐。怒涛澎湃来，狂飙善激送。一触迅雷轰，再触巨钟从。天地殊晦冥，林樾相震动。巨浪倏吞吐，盈涸在操纵。来惊瀑布飞，回骇明珠弄。谁击冰壶碎，琼瑶错万钟。当其疾怒时，下拒乃上涌。乘窍泛跃腾，洒面成雾淞。不知涛作雨，惊身堕崖空。造化工幻戏，神圣假示众。哀哉洞口人，何恃醒尘梦。 

鄞，李暾诗： 
　　两日得追随，游子怯脚力。徘徊不敢前，仆夫请少息。人生名胜区，一失难再得。摄衣直前行，不觉重岭陟。风逼万树斜，沙松双屩没。潮音倏入眼，使我肃胸臆。我思清净根，心契无相色。见者固渺茫，传者复逆亿。天窗洞顶开，紫竹壁闲匿。潮头激丈余，既扬还复抑。上涌山头倾，下涌山脚拭。龙神数千丈，来去生羽翼。听言方拟议，暮钟喧耳侧。急归恐逋亡，奚童呈笔墨。 

同安，许琰诗： 
　　佛选千年地，汪洋幻一沤。石迎根尽啮，洞自顶俱浮。梵宇崇当代，灵光始此邱。我今犹不肯，临去再三留。 

邑人，周西诗： 
　　海岸潮音洞，波涛日夜流。石崩牢设槛，岩隙补为楼。峭壁摩文古，高僧避世幽。斯游冒艰险，对此豁吾愁。 

释性统诗： 
　　铁瓦翚飞久不存，金光重现荷皇恩。欲知大士今何在，静听潮音撼海门。 

释悦参诗： 
　　无端绝壁起雷霆，倏尔神兵战鼓临。黥吼一声震谷响，鳌翻千里浪潭深。洒来石穴纷纷雨，激向岩中点点金。欲说此闲灵异处，竞传大士听潮音。 

善财龙女洞 
　　在潮音洞右。亦神道显现之地，岩有罅，峭峻而蹙狭，其中窈不可测。外有石壁立，珠泉喷滴不断，号菩萨泉，人祷取之，以疗目疾。（旧志） 

明，梅魁诗： 
　　雪肤苍貌紫霞裾，几驾苍虬下碧虚。踪迹尚留青海上，佩环遥向玉楼居。云封洞口尘氛绝，潮涨沙头月影孤。欲就此中求至理，本来妙相一明珠。 
　　按：各记载，均称善财洞。许秦二志，只标龙女洞。实一事也。然菩萨灵迹，随人称谓，固无所碍。今为随顺两种称谓，故标为善财龙女洞云。 

法华洞 
　　在几宝岭，东天门下。洞凡数十处，方圆巨石，自相累架。有嵌空刻露，伛行可达者。有宽广如室，中奉佛像者。有上丰下削，泉涓滴，自石罅出，而下注为池者。山中洞壑虽多，层复幽奇，惟此为最。平旷处，多构茅篷。一篷一僧，日事焚诵，饶有静栖之乐。（旧志，采访） 

清，万言诗： 
　　天地有山川，示人文章样。近文日肤陋，山川灵岂让。良由士不学，闻见只闾巷。胸中邱壑少，笔底烟云障。我来沧海外，到处得心旷。尤奇法华洞，不可说名状。东西二三里，上下百千嶂。巨石削不成，细石出磨铴。穿处等户牖，坐来即床帐。稍有空阔地，架楼供佛像。侧出望旭亭，当前海万丈。安得及五更，红轮黑中漾。 

漳浦，洪陈斌诗： 
　　游山须选峰，峰峰必造极。试问何处佳，法华最奇特。开豁发精神，幽邃引胸臆。上下巧穿插，东西任眺陟。高瞰不疑危，深入鲜僻仄。径多曲而通，泉香深且湜。老树薜萝扶，千株绝荆棘。小阁悬无脚，孤亭俯垂翼。欲雨见云根，侵晨收旭色。我拟作斯图，世无妙笔墨。颇疑混沌初，鬼工肆深刻。 

鄞，张超宗诗： 
　　雨晴春色满岩前，散步寻幽小洞天。忽讶山空通碧涧，旋经石室接清泉。昌黎只解称盘谷，摩诘徒能画辋川。试问法华如可借，便须从此谢尘缘。 

上元，朱绪曾诗： 
　　雕锼万象结星胎，兜率天宫户牖开。灵隐寺峰才一角，西湖惊诧说飞来。 

释来向诗： 
　　别是一天地，苍茫入望间。白云翻石浪，青霭断松山。径陡扶藤上，林深拨雾攀。洞门尘迥绝，皓发老僧闲。 

释明成诗： 
　　携筇寻古洞，平揖万峰头。树树烟中出，山山水上浮。云深苔径滑，地僻鸟声幽。茅屋藤萝秀，青红挂老秋。 

释能仑诗： 
　　苔径纡迥雅致多，玲珑岩洞绕卷阿。方经翠窦当泉石，又见雕窗启薜萝。我向此中参七谕，人于何处问三摩。同游喜订重来约，谓可清心不厌过。 

释维章诗： 
　　阅尽名山香刹界，惟于此地独钟灵。空清不亚神仙府，转折如翻贝叶经。越过飞梁门户别，攀来悬磴薜萝青。盘桓到得峰初半，又见衔题观旭亭。 

朝阳洞 
　　在几宝岭尽处。复道转折，层梯而下，洞广不逾丈，海涛时吼其下。晨间旭光常映其中，故观旭者多登焉。（旧志，海岸梵音。） 

清，许琰诗： 
　　洛伽分秀气，海岸一峰悬。建刹疑无地，穿楼别有天。白知潮欲响，红见日初燃。心境两俱寂，真堪静者禅。 

何月生诗： 
　　朝朝红日漾深渊，破晓无如此洞先。莫谓江南春信早，朝阳花木发春前。 

释能仑诗： 
　　万顷潮光涌日光，天吴送景出扶桑。山钟扣醒尘闲梦，海客烧回洞口香。黛色未分笼宿雾，曙晖先已到朝阳。渔舟钓罢扬帆去，一曲清歌引兴长。 

释铁庵诗： 
　　大观沧海太阳丸，万里秋光豁目端。玉鉴半开天气爽，金乌一照地形宽。山山雁渡霜风早，树树鸦啼晓月残。欲系长绳虽有便，恐升无上逐应难。 

摩尼洞 
　　在天篦石东。（旧志） 

白云洞 
　　在大雪浪山中。（旧志） 

金刚洞 
　　在雪浪山腰，八卦石下。深广三十丈，甲于诸洞。（旧志） 

宝塔洞 
　　在后东天门左。不甚深广，上刻宝塔七层，故名。（旧志） 

观音洞 
　　在梅岑后。一说石室之大者，当推是洞，香火亦称盛。（旧志，采访） 

清，许琰诗： 
　　地势磨旋海，岩形笠覆僧。路危侵叶过，岭峻挟云登。鸟向归龛佛，龟呼上岸朋。不因留圣迹，雕镂恐无能。 

莲台洞 
　　在功德岭下。孤石横峰，状如片云，下有洞。其巅平广，可登眺东海。（旧志） 

梵音洞 
　　在青鼓垒。与潮音洞，东南相峙，为灵壤之眉目。洞口峭壁危峻，高三四十丈。陡劈，两崖如门，色青黝。距崖前数丈，架石甃台，台下屈曲通海。潮水激荡，听者悚栗。凡谒洞者，先至崖顶，纡回随磴而下，二三百级，始至台上，得面崖礼佛求现。然礼者甚众，而所现佛相，则言人人殊。即一人亦常随睹随变，莫可名状。清康熙三十八年，御书梵音洞额赐挂。五十五年，滇抚甘国璧，遣人赍金，俾法雨寺住持性统，在台上架二层。上奉菩萨，下供人礼拜。雍正九年，又赐帑重建。（旧志，海岸梵音。） 

清，秀水，刘廷谟诗： 
　　高崖绝磴势穹[山/隆]，峭壁平分浩渺中。色相俨然波接引，洒来花雨化长虹。 

许琰诗： 
　　海岸穷危磴，悬梯俯石矼。洞从天半劈，潮向阁阴摐。沿月浮金钵，闲云宿宝幢。睇观千百丈，真觉毒龙降。 

孙渭诗： 
　　补陀山左涧壑深，悬崖拍浪峰攲嵚。历级下上四五折，手扪足躩时惊心。水石搏激无昼夜，不断轰雷成古今。何年斧劈两壁分，日暮风雨蛟龙吟。洞门直下百千尺，望之杳冥生寒阴。霞光倏眼照石壁，俯首瞥见观世音。石栏匍伏叹灵异，仪容端静披红襟。有时鹦鹉鸣洞口，视之未久无追寻。 

富沙，方允猷诗： 
　　想像如来极目希，梵音灵洞得稀微。水帘半卷黄金面，宝盖深笼翠柳衣。潮鼓尽成仙鼓乐，山光俱是佛光辉。忽然一阵香风起，疑见雪花鹦鹉飞。 

天都，吴崧诗： 
　　山水多奇缘，况复挟胜侣。磴道穿梵音，上下身伛偻。夹壁自摩天，未辟五丁斧。凭栏窅然深，沧海一壑贮。雪喷万古雷，帘卷四时雨。掀髯一老人，白皙半可睹。倏忽妙色相，庄严手挥麈。冉冉下金身，观者盖如堵。长干涌浮图，瑞霭千丝缨。自谓最灵贶，对此难比数。浩荡惬幽怀，翰飞出尘宇。 

范郊诗： 
　　两之大士所，勤恳鉴初心。一识真空体，无劳著相寻。灵禽含妙语，天籁发清音。珍重平生志，难忘此日襟。 

邑人，韩廷峨诗： 
　　我生漫道佛无缘，望到梵音却俨然。点滴雨疑甘露洒，灵空岩拟法云缠。轻衫恍惹清风舞，活象还同满月圆。更有十分真色相，添青半臂画难全。 

沈骏声，两洞潮声诗： 
　　山北山南午夜倾，静中吞吐各分明。时人著眼知音少，试问声从何处生。 

释超眸诗： 
　　买得扁舟到洛迦，群峰日日绕烟霞。乘云已上磐陀石，蹑屩还过千步沙。频礼断崖思现相，却怜老眼未生花。衰残不禁忙回首，万里沧溟水一涯。 

释能仑，两洞潮声诗： 
　　东望汪洋万马奔，潮回两洞撼晨昏。天窗屹屹通蛟窟，石甃嶙嶙控海门。浪破长风飞宝筏，波摇片月洗灵根。洪涛声里闻仙籁，震及云山亿万村。 

洛迦洞 
　　在梵音洞西。石峻壑深，洞脚插海，人不可到。结茅石上者，架古木，庋蒲团，如鸟巢悬缀涛端，惴惴恐坠也。（旧志） 

平天洞 
　　在茶山北尽处。（旧志） 

古佛洞 
　　在后山。有苦行僧仁光，蜕化而躯壳不坏。其徒泥漆装金，供奉洞中。（海岸梵音） 

弥勒洞（采访） 
释通树诗： 
　　自到长汀后，何年出定关。度生生自度，且向洞中闲。 

灵佑洞 
　　在梅岑庵。吴瞻泰题名。（采访） 

小山洞 
　　在伏龙山下海中。潮落可以直去。在白华顶望之，伏龙山如龙，小山如珠，肖极。远望之，如贮石盆沼，玲珑可爱。潮落时，由积沙中，约三百步即到。沙间之石，白如蹲虎，青如伏牛，历历可数。登山之道，纡曲上坪。坪不广，高数级，三面濒大海。俱崇崖峭壁，钜石累空，若委若坠。最高一石，有穴，名小山洞。洞下有石，石中又有洞。如层台复室，危不可到。从石峻处，俯瞰洞根，深数十仞，潮水或不能至也。石罅古木嵌生，山茶冬青黄杨沙棠之属，百数十本，丹茶尤多。大者一二百年物，郁葱亏蔽。远波漏光，怒涛腾雪，荫木坐石，迥非人世。觉从前经历洞府，尚尘嚣矣。其山有二茅篷，一名小山洞，非潮退尽，不能往来，洵属静境。然人心不古，近来每有暴客，抢劫斗粟尺布，或至拷打以索金钱。孤僻住静，亦甚危险。（旧志，采访） 

沙（共四处） 
金沙 
　　在龙湾西。路皆黄沙，不著寸土，长数里许。日光照耀，炫成金色。即经言金沙布地处也。（旧志） 

千步沙 
　　在几宝岭北。循山为玉堂街，沿海为千步沙。自几宝岭至法雨寺东，长约三里许。沙色如金，略不沾滞。宽坦软美，又如铺茵。潮声昼夜拍岸，来如飞瀑，止如曳练。遇大风激荡，尤雷轰雪涌，眩目震耳。倏忽诡异，不可名状。夏日外人游山者，每浴于潮阳洞西之千步沙中，景致稍逊于此，以其便也。或植立水中，与潮相斗。或用钠子[抨-平+台]至深处，并钠子掷之，如是互[抨-平+台]互掷以为乐。若有大亏心事人，亦有从屈大夫游者。（旧志，海岸梵音，陆宝游普陀记。） 

明，屠隆诗： 
　　黄如金色软如苔，曾步空王宝筏来。九品池中铺作地，只疑赤脚踏莲台。 

清，孙渭诗： 
　　千步堪留月，祥光散碧霞。远看金布地，近泛浪成花。水气云飞絮，波声雷驾车。慈航如可渡，此夜拟乘槎。 

鄞，李起隆诗： 
　　午夜波涛去复临，几番淘汰见真心。恒河无数虽云阔，不及沧涯步步金。 

释通顺诗： 
　　谁把珠沙布得成，传闻佛步此中行。卷将浪影千寻白，铺就潮痕一片清。不管晴阴雷惯吼，才交子丑日光生。想来净土贪痴净，满地黄金却不争。 

塔前沙 
　　在多宝塔后。后，俗呼讹作前。本俱沙阜，浪涛冲洗，沙去石存。巉岩耸峙，有若刻镂，亦若幻设。（旧志，采访） 

龙沙 
　　为普济寺之青龙，故名。飘沙累积，高丈余。其闲古木怪藤，幽花异草，森阴馥郁。与飞沙龙湾又异。（旧志） 

隩（共六隩） 
飞沙隩 
　　在八仙岩西。相传昔为浅海，明初贾舶，犹避风其中。后飞沙日积，渐成邱阜。今则高积如山，自东至西，亘三里，广半之，旷无草木，履之辄陷。风起时，沙又飞涌，逾时即能没踝。有僧耙去之，以便行人，为适茶山者之要道。今又成平地，不似三十年前之不爬便难行走矣。（旧志，采访） 

梵隩 
　　在梵山中，俗呼捣饭隩。（旧志） 

雨华隩 
　　在雨华深处。（旧志） 

吉祥隩 
　　在梵隩西。（旧志） 

后隩 
　　在茶山背，旷土多田。（旧志） 

虓虎隩 
　　在天竺山下。潮吼如哮虎，故名。（旧志） 

湾（共五湾） 
龙湾 
　　在梵隩东。地无土，积沙成阜。（旧志） 

司基湾 
　　在南山西，白华峰之峤也。（旧志） 
　　按：清康熙二十七年，设宝陀巡检司，雍正二年裁。湾名司基，其即宝陀巡检司之遗址欤？ 

幽静湾 
　　在金刚窟左，两岸怪石森列。巫山上瞰，境尤佳。（旧志） 

青石湾 
　　在飞沙隩左。海岸皆沙，独此积青石累累，亘百余丈。形如鹅卵而大，远望如堵墙，风潮激荡，亦不散没。近山居民，经年常挑，亦不见少，此亦不可以凡情测者。（旧志，采访） 

梅湾 
明，屠隆，梅湾春晓诗： 
　　梅尉丹炉火不温，疏枝淡月岛烟昏，只愁海叟吹龙笛，颠落罗浮万树魂。 

李桐诗： 
　　万树梅花开满湾，冥蒙春色驻枝闲。回思仙尉成丹日，开落随时待九还。 

丹阳，丁鸿阳诗： 
　　扶桑旭日射朝霞，春入疏梅瘦影斜。一自星龛依雪窦，只今错认是昙花。 

释明慧诗： 
　　梅花万树满前湾，仙尉于今丹灶闲。春色自来还自去，何曾一片落人间。 

三摩地 
　　在普济寺西。嘉木萧森，甘泉清冽，为寺西最胜处。实则即指全山而言，梵语三摩地，亦云三昧，此翻正定、正受。谓境地清净，堪修正定，堪得正受。正受者，即修正定所亲得之正道也。故董其昌于道头路口，题曰入三摩地。谓从此道而入，无一不是三摩地也。若认作一境一区，则呆矣。（旧志，采访） 

涧（共六涧） 
东涧　西涧　中涧 
　　俗亦呼沟，俱在茶山中。山分三大支，界处俱有溪涧。阔至寻丈，狭亦数尺，架石桥略彴以通往来。清泉响流，古木繁荫，奇石纵横其际。经游至此，几忘身在海岛中矣。（旧志） 

青玉涧 
　　在光熙锦屏诸峰之下。出法雨寺前，环抱若带。其下碧石莹灿，掩映清流。水石相触，漱珠喷玉。洛迦溪涧，此为冠矣。（旧志） 

清，裘琏诗： 
　　一涧泠泠澈底清，镜人心影得嘉名。谁言观海难为水，雨后飞泉十丈赢。 

澄灵涧 
　　在圆应峰下。绕舍利塔北流，故名。（旧志） 

雪浪涧 
　　在雪浪山下。（旧志） 

泉（共十泉） 
龙泉 
　　源出锦屏峰麓，入法雨寺东祖堂下，从巨石罅中迸出，而蓄之池。清冽异常，虽旱不竭。镌有龙泉遗石四字，近因扩祖堂基，遂湮没之。（旧志，采访） 

菩萨泉 
　　在普济寺左，香积厨外。方广丈许，澄泓窅深。色如拖蓝，味甘冽，寺众千余人，日汲不竭。（旧志） 

菩提泉 
　　在普济寺右山麓，禅堂西。方数丈，色白如玉，掬饮清芬，旱干不竭。（旧志） 

真歇泉 
　　宋僧真歇，驻锡是山，凿石出泉，起遣后不可考。清法雨寺住持性统，见白华主人，启石得泉，史浩篆碑犹在，作偈纪之。（许志） 

释通树诗： 
　　始倡宗风地，人名泉亦名。洪涛千万顷，何似一泓清。 

三昧泉 
　　在永寿桥南，旧甃方池蓄之。周广丈余，今渐淤，仅席一潭。以傍路故，水亦不甚洁清矣。（旧志，采访） 

活眼泉 
　　在息耒院内。清普济寺住持通旭，治退居之室，得泉，饮之而甘，故名。（旧志） 

八功德泉 
　　在妙庄严路西。遇旱祈雨，请三昧于是泉，不往别所。今在三圣堂内。八功德者，乃西方极乐世界七宝池中之水。一澄清，异此方浑浊。二清冷，异寒热。三甘美，异咸淡劣味。四轻软，异沉重。五润泽，异□腐褪色。六安和，异急暴。七除饥渴，异生冷。八长养诸根，异损坏诸根，及沴戾增病没溺等。明万历间，僧大方结茅于此。嗣后张随、党礼，督造前寺藏殿，闲游于此，饮水而甘。并闻虽经旱潦，水不增减。寺中祈雨，取水于此。遂捐资修三圣堂，而名其泉曰八功德。盖拟以极乐世界七宝池中之水也。（旧志，采访） 

涤心泉 
　　在道头濒海。潮涨若欲没然，水清味甘，揖之不竭。（旧志） 

灵一泉 
　　在故育恩院西。磐石上，有水穴盈尺，清泚可掬。（陆宝游普陀记） 

功德泉 
　　在莲花洋畔，关圣殿左。清，信商、李才官，建以济众。（秦志） 
　　按：普陀孤峙大海，为斥卤咸坟之区。而山中涧泉，独味淡而洁。瀹茗烹茶，不逊江心峡口。山僧多用巨竹为筒，引行数里，入香积厨以供用。省取汲之劳，无旱涸之虞。旧志谓非惟造化之奇，抑亦圣灵之泽，洵然。 

潭（共二潭） 
龙潭 
　　在潮音洞口。旧传娑竭罗龙王居此，兴云吐雾，常著灵异。（旧志） 

龟潭 
　　在茶山中，近飞沙隩。深碧汪泓，旱不竭，潦不泛，相传龙种居此。（旧志） 

明，屠隆，龟潭寒碧诗： 
　　清江使者梦冥冥，五兆空嗟朽甲灵。岂是来游莲叶上，水天雾冷月痕清。 

井（共四井） 
葛洪井 
　　在烟霞馆侧。甃池方广丈许，相传葛仙翁炼丹之井。绕溜涓涓，日夜不息。色湛碧，而味甘鲜，嗽之清人肺腑。（旧志） 

清，万言诗： 
　　丹灶无存汞已灰，一泓泉水碧山隈。须知当日乘槎意，不为求仙海上来。 

邑人，包九围诗： 
　　泛海投簪一叶轻，求仙恐似强安名。空传一勺岩闲水，照见当年心地清。 

仙人井 
　　在几宝岭下。从岭麓下坪，低丈许，自坪东折，低又丈余，有石窟，中有孔如斗，即井也。其水虽大旱大潦，了无增减。色味甘洁，洵为第一。窟中寒气侵人，虽酷暑不可久居。称为仙人井者，子真、稚川，不可得而辨之矣。（旧志） 

清，裘琏诗： 
　　寿春仙尉早忘家，避地终浮海外槎。一斛澄波赢万顷，至今犹宿汉烟霞。 

徐载阳诗： 
　　新室衣冠视若泥，飘然浮海凿山池。丹成跨鹤归何处，想见清泉对月时。 
　　清，光绪二十九年，癸卯春，僧戒如，砌井功德碑记： 
　　圆通大士，永劫常住此山。超尘仙人，不时安居斯地。虽像教未至，凡俗莫睹乎慈容。而应身所居，仙真恒瞻夫佛日。故秦之安期生，汉之梅子真，晋之葛稚川等，悉皆寄寓兹山，修真养道。所饮甘泉，名仙人井。及至梁贞明闲，始建道场。则大士宏慈，由天章而广被。仙人古迹，随佛法以流传。其井前邻大海，上覆土窟。入地丈余，从下涌出。极旱不减，大涝不增。酷暑则凉，严寒则燠。质沉重而清澄，味甘美而润泽。信士饮之，多愈沉痾。故闽粤吴楚之朝礼此山者，必瓶贮携归，以为法药。若非大悲法水，从菩萨大慈悲心中流出，俾饮者近愈疾病，远证菩提，其能灵验远著之若是耶！四明杏村干居士，来山进香，饮水而甘，询其名义，称叹不已。遂恺然施资，命衲经理，用石砌井，兼铺井道。上建一龛，中供大士，左奉龙王，右安仙人。欲后之取此水者，行清净道，彻法源底。见观音于当处，培佛种于将来。醍醐入口，疾病离身。心地清凉，永无热恼之逼迫。前程远大，常登仁寿之康庄。故为略叙颠末，勒诸贞[王+民]。 

梅福井 
　　在梅岑山椒。相传井水洗眼，能令眼明。（陈庆愧借树山房诗钞） 

金沙井 
　　旧呼龙井，在普济寺方丈后。（旧志，采访） 

池（共七池） 
海印池 
　　在普济寺前。奉川戴澳题，亦名莲花池，亦名放生池。以种莲放生故，有此二名也。海印者，盖取大士所证之理，如海印发光。所应之事，如月印江海之义，以名之也。广十余亩，东西各建筑桥堤，画分为三。旧称清波如镜，林木倒影，窥之如画。今则东西两池，淤芜日甚，有赖浚治矣。（旧志，采访） 

清，奉化，邬景曙，莲池夜月诗： 
　　水满波澄月色明，幽香遥拂晚风清。忽惊身在莲花上，更待何年说往生。 

释德介诗： 
　　梅岑沼内荷成树，红白相兼密无数。当时遣戍及兹山，根蒂无存栖白鹭。十年得复返山庐，亭亭发育仍如故。是知劫运转沧桑，有根争似无根固。苍穹宏被岂寻常，珍重花神惟养素。故人邀我入香风，几欲随流乘杯渡。松涛谡谡空谷中，默自踌躇终懒步。寄语海南学道人，好向池边觅归路。 

释能仑诗： 
　　一鉴池开十亩莲，亭亭翠盖拥群仙。赏心最是源泉滴，清耳无如天籁宣。好句吟成花亦笑，禅机悟到月初圆。归来两袖沾香露，犹是依依不肯眠。 
　　按：康熙县志云：池产白莲。旧志亦云：东西两池产莲，盛时并头五色竞开，寺僧据以占休祥。今荒芜失治，唯中池尚可仿佛昔年。而东西二池，则全成草莱矣。 

光明池 
　　即慧泉，在潮音洞。明正德闲，太后遣使祷取以疗目疾，因名。今一泓依然，水又清碧，紫竹林之汲饮赖此。（旧志，采访） 

翦鉴池 
　　在白华庵内。僧朗澈所凿，方广数尺，泉清味甘，荇藻幽彻。明，华亭，陈征士继儒题名。（旧志） 

明，陈继儒赞： 
　　俗侣去，闲云留。水洗耳，石点头。朗和尚，百无求。 

张瑞图赞： 
　　泓然而止，廓然而虚。不取于相，如井覤驴。中有金鳞，破网而出。云行雨施，非池中物。 

莲池 
　　在法雨寺前。清光绪十八年，住持化闻浚。中界海会桥，桥东池周围四十三丈四尺，桥西池周围四十三丈六尺。（采访） 

月印池 
　　在悦岭庵山门外。（采访） 

洗心池 
　　在磐陀庵山门外围墙内。广约数亩，形如半规。四围甃以石，中蓄杂鱼。倚栏俯瞰，水碧鱼牣，颇饶胜致。住僧善章浚。（采访） 

育龙池 
　　在法华洞，岩石下。岩上镌是额，岩下石洼若潭，周广不寻丈，澄波泓然，旱暵不竭。杂木倚岩，偃覆阴森。睨其旁者，虽盛夏，不觉暑气之侵人。 

境（共四境） 
清净境 
　　即指全山而言，非另有特别之一区。详观宋文宪公清净境亭铭序，自宝陀寺，叙至潮音洞；由潮音洞，至磐陀石；又西折为狮子峰、象岩、佛手峰、三摩地，历叙其岩峰洞石等种种形状，盖指所游之全境而言。故刘君谓宝陀主僧行丕曰：此清净境也，盍为亭？于是丕师乃建亭于寺之南岭上。从衡各三十尺，左倚山，右入潮音洞，可以想见其亭之在潮音洞上也。此明洪武三年事。时后山尚无道场，故不说及。历来多认做另有一特别之境，致遍游全山者，尚憾清净境之未得一观也。（清净境亭铭，具卷七营建清净境亭条。旧志采访。） 

藤萝境 
　　在磐陀石东。幽径萦回，奇岩壁立。上多古藤翠萝，郁葱蔓绕。海天荡漾中，另一境界也。（旧志） 

空有境 
　　即无畏石。（旧志） 

西方境 
　　即西方岩。（旧志） 

附录（共十处） 
洛迦山 
　　海中悬岛，在普陀洛迦山东南。凡朝山礼佛者，必兼谒是山。有庵四：曰妙湛，曰圆通，曰观觉，曰自在，香火亦称盛。其下为洛迦门，舟楫之往闽广外洋者，必经此。（旧志，采访） 

明，屠隆，洛迦灯火诗： 
　　荧荧一点照迷津，光夺须弥日月轮。万劫灵明应不灭，五灯传后与何人。 
　　按：是山，为普陀洛迦之别一山，旧志所谓小洛迦者，是也。地虽悬海，然圣迹所在，为朝山者所争趋，故应列及之。 

朱家尖山 
　　在普陀西南海中，即月隩也。山最耸拔，故名尖。登峰以望，开廓心胸。普陀僧产多在此。以康熙二十三年，展复后，僧各开垦，后蒙免粮。全山俱系僧产，民国元年，俱皆升科。（旧志，采访） 

顺母涂山 
　　在南海中。山中亦多僧自开垦之僧产。（旧志法产，康熙宽免钱粮碑记） 

桃花山 
　　在西南海中。以安期生洒墨成桃花，故名。县志谓山多产茶，田颇肥美，半为普陀僧开垦。（旧志） 

葫芦山 
　　在龙头山（即龙伏山）对面。中隔海港，乾隆时，法雨寺住持法泽，报县，将旷地开垦，以供长生庵斋用。（许志） 

金盂山 
　　在莲花洋中，亦称金钵盂山。明洪武二十年，信国公汤和，徙岛民于内地，普陀僧与焉。舟至沈家门，海上忽现一金钵盂，即此地也。（旧志） 

石牛山 
　　在莲花洋。南宋中官王贵等，诣山礼佛，未虔。及归，满海铁莲花阻舟。贵望山叩祷，随有白牛浮来，食尽其花，舟始行。牛返水际，化一白石，形仍似牛，故名。亦名石牛港。（旧志） 

莲花洋 
　　在山之西南。宋元丰中，倭人入贡，见大士灵异，欲载往其国。至洋，满海生铁莲花，舟不能行。倭惧而还，洋之得名以此。（旧志） 

明，屠隆，莲洋午渡诗： 
　　波上芙蕖尽著花，香船荡桨渡轻沙。珠林只在琉璃界，半壁红光见海霞。 

陈朝辅诗： 
　　慧日澄圆觉海中，白莲香满献花风。何人不道天香杳，已自楼船面面通。 

清，王昌科诗： 
　　漫道观音色相空，铁莲花放满江红。从知佛力洪无量，海国于今瞻拜崇。 

新罗礁 
　　在西南大洋中，石牛港口。即日本僧慧锷触舟祷佛处。（旧志） 

善财礁 
　　在潮音洞前海中。不甚高大，然潮涨足时，亦仍露出。浪触礁间，恍如小艇投岸。以此山为善财南询地，故以为名。（旧志，采访） 
　　按：此前所载，皆有关系于圣迹，及多普陀僧产之地，故悉列之。余如东大洋、王大洋等，只取扩眼界者，慨不滥登。 
　　（编者注：以下是卷二之最后部分，系历代文人墨客游普陀之题咏。就体例而言，似应有一标题注明，则脉络更为清晰。特以注之。） 

明，云闲，侯继高，游补陀洛迦山记： 
　　补陀洛迦山，在海岸孤绝之地，为观音大士说法道场。自唐以来，崇奉恐后。余世家海上，少小时，闻长老言，辄心慕之。及膺世资，奔走不暇，自谓佛地无缘可到。往岁猥蒙圣恩，滥镇全浙。春秋二汛，提师督哨，涉历海洋。遂于丁亥之春，肃谒大士于宝陀禅寺，愿慰平生。归欲搦管记其事，录录未遑也。兹岁春复当大汛，乃于季春甲申朔，考钲戒行。乙酉出蛟门，过金塘，晚抵螺头港，参戎吴君，亦帅舟师来会。诘旦抵舟山，与吴君入城一阅。丁亥过青雷头，自青雷以前，千山万岛，莫可胜记。又前为石同门，数峰崛起。潮汐经流，旁午其中，为十六门，故又呼十六门云。我舟从中门行，广仅可容，逼船两旁，石齿齿列，亦险要处也。戊子出沈家门，风雨交作，舟不能前。已丑昧爽，风颇利，航往如驰。须臾过莲花洋，即抵补陀矣。由短姑道头，从陆行二三里，至宝陀禅寺，瞻礼大士。于是纵步遐瞩，峰峦错峙，若起若伏。云霞往来，顷刻变幻，目不暇接。寺前累石为浮图，曰太子塔。盖元元统中，宣让王施钞所建也。由塔而南，遍地黄沙。即所称金沙滩，菩萨示现之地，相传为紫竹栴檀林者也。又约三里许，至潮音洞。洞石巉岩，正瞰大海。巅有穴，可俯而窥。波涛澎湃，激入洞中。或如洪钟忽扣，或如猛虎怒号。旧有殿宇桥梁，可以瞻礼，今皆废。其右为善财洞，岩有罅，窥之窅莫可测。相传二洞中菩萨示异，秉诚叩礼，往往多见之者。余愧武人，未离火宅中，不敢妄觊。遂复折而东，又三四里，曰千步沙。有僧大智，自五台山来，卓锡于此，结庵以居，曰海潮。庵有楼，开牖视之，则沧溟灏溔，近在几席。而涛声訇磕，震应岩谷，超然尘世矣。庵之后山顶有泉，贯竹引之，瀹茗，味殊甘冽。已而日沉沉向暮，遂返舟中。往余得吴道子所绘大士像，质素而雅。近又得阎立本所绘，则庄严而丽。二人皆唐名手，余并勒之于石。明发，复诣宝陀，植碑于前殿之中。于是再游磐陀石，石平广，可容百余人。俯枕大洋，可以观扶桑日出。寺之西偏，石壁旁起如扉，曰天门。由天门而入，曰三摩地。其下乱石离立，岩洞嵚岑，奇形诡状，即良工不能摹也。寺之深处，有真歇石，盖真歇了禅师修道之所。真歇之前，突然一石，名无畏石。形虽方广，而[奇+(敲-高)]侧若倾，险峻莫有跻之者。狮子石，即在其旁。其他若正趣峰、灵鹫峰、观音峰、皆望而览之，不能尽陟。而补陀之大概尽此矣。嗟乎！金仙灵异，示现于梅岑者，千有余年。历代崇奉，愈久愈盛。一旦东夷不靖，竟为鲸鲵窟穴。当事者，遂奉其像迁之招宝，而悉毁其庐。殆佛家所谓劫数者，非耶。尚赖君相威灵，庙堂硕画，岛人殄灭，海甸肃清。佛法常明，教不终否。于是嘉隆之闲，有五台龙树寺，僧真松，飞锡而来，大倡宗风，复兴胜果。迩年以来，大倍曩昔矣。恭维我圣母慈圣皇太后，刊印藏经，并范金为像，绣彩结幡，命太监张公，少监孟公，赍捧敕书，赉锡于兹。煌煌宠命，悉勒贞[王+民]，猗欤盛哉！虽然，衣袽之戒，复隍之虞，圣人垂训，至深且切，吾辈世受国恩，职司戎务，其可不兢兢惕惕，夙夜靖共，以无负国家设兵为民之意欤！庚寅，复出外洋，抵桃花山。欲访安期生炼丹之所，人无识者。余乃复乘走舸，遍历山外大洋而返。辛卯，余有事，欲暂归关上，遂别吴君。壬辰，挂席抵招宝。癸巳，入镇治，庭前人散，援笔书之，为游补陀洛迦山记。时万历十六年戊子季春十日。 

鄞，屠隆，补陀洛迦山记： 
　　东海，补陀洛迦山者，释言海岸孤绝处。又言东大洋海西，紫竹栴檀林。华严言：善财第二十八参，观自在菩萨围绕说法，盖震旦中国第一道场也。由明州城，桃花津，六十里，至候涛山下，是为海门。东航海，抵翁洲。洛迦山，周围百里。四际无岸，孤悬海中。秽土劫尘，邈焉隔绝。远近诸山，大者如拳，小者如栗，三韩、日本、诸岛，青螺一抹，杳霭烟际，乍有乍无。微风不动，天镜涵空，澄碧万里。惊飙下撞，洪涛上舂。银山雪屋，簸荡天地。五更望日出扶桑，巨若车轮，赤若丹砂，忽从海底涌起。赭光万道，散射海水，爌鲜煜霅。晃耀心目，吴渊颖谓，空水弄影，恍若铺金，僧伽黎衣，尤极形容，奇哉观也。山上宝陀禅寺，奉观音大士。上自帝后妃主，王侯宰官。下逮缁侣羽流，善信男女。远近累累，无不函经捧香，搏颡茧足，梯山航海，云合电奔，来朝大士，方之峨眉五台有加焉。江津海浦，风涛覆舟，哀空侯，酹波臣，无时无之。独洛迦慈航，乘潮稳渡。开山以来，绝不闻有颠危之险。自非圣力默持，慈心垂佑，胡能然矣？而众生之朝礼皈依者，往往示现金身瑞相，白衣缟带，云幢宝珞，香花胜鬘，时时有之。唐宋累朝，咸知信向。至我皇代，益以尊崇。今上奉圣母皇太后命，印经范像，宣扬教典，穆哉盛矣。夫大士道臻无上，因权度化。义密教深，见闻之妙如响。观成机熟，耳目之用尽融。譬之万波散派，元无万波。千月分光，止惟一月。呜呼！虣猛犷悍，王化之所不能伏，而慈氏摄之。蔽锢昏庸，师儒之所不能诲，而如来导之。十方仰赖，万国钦崇，夫岂偶然之故哉！ 

鄞，陆宝，游补陀记： 
　　补陀，为震旦名山之一，孤悬海中，水乡衣带，殊不远。徒以鹿鹿尘鞅，守株系匏，未始向若而问津焉，不几负卢敖汗漫耶！今春二月，风日晴美，思得乘流纵桌，作三十年未了缘。遂于月之戊申，日上舂，发北郭。是日颇暄，江干新柳被堤，纤腰欲举，澄波萦带甚佳。沿洄六十里，至蛟川，夜泊小港。眠未定，舟中告言勃溪。扬帆进桌，势如雷动。漏下四鼓，泊金塘。次早起，观海日出空蒙，镜光忽跃。午发舟，以风驶不得入翁洲，从曹家洋径渡。晚泊十六门，月色阴晦。子刻复发舟，风掀浪播，从黑甜中，行数十里，渡莲花洋，志所称铁莲满海者也。昧爽，泊金钵盂山，望补陀，如在眉际，恨不能褰裳涉之。时天雨如注，上漏下湿，几以篷窗为甑。傍午抵山，众僧林立祗候。余挟两苍头委蛇而行。度白华岭，夹路多桃花，闲以杂树。轻红淡碧，相错如绣。行二里岭尽，为莲花池。东为放生池，环池植柳成行，萧疏可喜。池中皆白莲花，时尚未著锜萼，枯茎戢戢，如苇林。池上跨以大石桥，修广百武。过桥历数石级为寺门，榜曰：敕建护国永寿普陀禅寺，盖上命也。时雨势骤急，余衫履半沾，足力甚倦，遂止宿白衣殿。是为月之十五。次日庚戌，始登殿肃礼大士。缁素千人，合十胡跪，几无置足处。殿后拾级而上，杰阁五楹。贮今皇帝及圣母先后所赐两藏经，梵字金字经附焉。再上为景命殿。小憩东方丈，住山性海来会。海公，字无边。余戏谓是觉海耶？苦海耶？旁一客曰。回头即觉矣。因相与大噱。从方丈折而东上，为烟霞馆，有怀阙亭，苫茅为之。复下观香积厨，再下为斋楼。十三楹，可坐千人，亦壮观也。是日雨乍淋乍歇，山腰著雾如巾。巳刻稍霁，即披衣纳屐而行。历寺西数十武，弥望皆菜畦麦陇。折而稍北，路渐陟渐佳。长松离立如人，路旁多树木为栅。幽篁掩映，仰不受日光。忽有小塔卓地，双扉隐隐，自篱落闲入。客曰：此金刚窟也。窟负一大石岩，形如覆盂。窟前后廊百武，冠以岑楼。四窗楞楞，峰黛可揖。轻飙行竹树中，如琴筑递响，余顾而乐之。有僧雏荐香茗，一啜至尽。别去，经清籁庵，启后合，看玲珑石。石皆散布林闲，有耸有仄，有搴有伏，不住一相。石上多有雨点霜痕，虫涎鸟迹。幂以修藤，五色斑斓，如花幢绣盖。顿觉太湖灵壁之胜，移作耳目近玩，为之畅然。一食顷，至西天门，绝壁相夹，中仅容一人，危石横亘其上，须伛偻乃得入。直上为圆通庵，有藏殿址。稍西有石两片，竦特干云，题曰不二石。过此，则修竹庵矣。庵居万竹中，密阴浓翠，时时披拂，轩楹与尘世迥隔。已从庵背小径下，仍行竹闲。歌古诗竹径通幽处，不觉击节至再。因以其闲问娑罗庵。再度一岭，为梅湾，是梅子真修炼处，有丹井。迥公诛茅其闲，名梅福庵。余谓先贤名不宜直述。因取孟亭之义，易为梅仙庵，题额而去。里许，遂至磐陀石。石陡起三十尺，两石相累如盘，下锐上广，缝中可以引线，亦一奇也。余蹑竹梯而上，时惟二客从焉。仆夫俱狼顾返走。余因得纵览海外。若翁洲、若桃花、马秦、珍错棋置，蜿蜒巨浸中，如渴蚪欲饮。惊涛忽张，众山俱动。又如驾六鳌而排风，良可喜愕。傍有二石如龟，一蹲伏岩上，一蹩躠而登，作巢莲状，甚肖。自磐陀石，折而南下，直百级，为观音洞。洞在四山中，嵌空刻露。有石骨倒悬柱地，四周可环而走。恨僧徒增设堵墙，洞遂黝黑，又无炬火，绝不见垂云倒浪之奇，大为此山缺陷。还寻林樾庵会诗僧莲区。出庵循鸟道，历西方境。踏积翠而东，忽有石屏，昂立道左，客大叫为奇。稍转见累石无算，大者百堵，小者盈拳。高者陵苍苍，下者傍腰及趾。攒棸献状，出奇无穷。为蜃云、为鲸波、为空中楼阁、为千花塔、为九莲台、为赤城之霞、峨眉之雪，光移影夺，不可凝视。余从石林中宛转，目左右应接，毛竖肤栗，屐齿迅不及停。客复连叫不绝，始知玲珑石所见，仅豹文一变而已。石壁多有镌刻，甚漶漫，独天柱峰三字，差强人意。稍上为育恩院，杨都护所创。曲房小阁，制甚精楚。院西灵一泉，磐石上有水穴盈尺，清泚可掬。时渐昏暮，月初升海峤，微云点缀，如五色纹。急曳杖东归，露瀼瀼已坠襟袖矣。还至寺门，月色甚朗。余纵步莲花桥，见东北最高顶，一灯荧荧如明星，转瞬渐大。金光万道，散射群峰。爌鲜昱奕，不可名状。同游者曰：此佛光也。相与欢喜赞叹，遂止宿方丈。晨起，小雨旋霁，乃为茶山之游。出寺门东，看渡海纪事碑。折而北，度几宝岭。下岭为玉堂街，可列方轨，无崎岖登顿之劳。迂道入福源庵，竹色颇佳。再经禅那庵，右数折，登智度桥，有董元宰劝缘碑。笔法秀宕，自是晋人本色。过桥，竖一木坊，为镇海禅寺。毁于火，阶级柱础犹存。先闻有十丈杰阁，亭亭逼霄汉而近，金碧璀璨，为一山冠，惜未之见耳。礼大士毕，僧徒导入西堂，有大智禅师像，清满具足。读十大愿碑。因思智师以行脚到山，初无一椽盖顶，不十年，而榛棘瓦砾之区，创为庄严佛国。至勤中使降香，宰官听法，岂非灵心定力，为如来之所印可者哉！瞻礼而退，饭于止阁。饭罢，循东道而升，攀崖陟巘，险巇互值。凡十余里，至朝阳庵。庵据茶山麓，珍木围绕，绿荫如城。过此路益陡绝，错趾益高。余竦身独上，山童，无草木可倚，尽力把滑，始造其巅，是名菩萨顶。俯睇光熙妙应诸峰，累累如杯瓢覆积水上。僧言虽三韩日本，仿佛可指数云。恨是日阴霾，仅见东霍山烟峦一抹，余者莽莽苍苍，空水难辨。顷之，风力愈紧，耳后肃肃如箭。黄雾四塞，张目不见睫，客皆缩脰。乃连袂趋下，过华严庵，秀峰院，又过一小院，有僧祇园，称百千万劫难遭遇，机锋甚迅。夜宿慧济庵，殿庑宏壮，他处莫能及。明发寒甚，至被褐煨火。从庵左循墙北行，可里许，山脊忽断，一线直下，如悬梯，千余级，稍驻足。复疾驰数转，烟深草茂，石势齿齿来啮人。蹭磴五里，乃至宋公静室中。结一团瓢，翼屋一重，位置甚当。绕砌有泉一泓，从石罅出，潺潺作细声，闻之清快。又折而北，山蹊回叠，如风中浪纹，乍起乍伏，绕出茶山之背，人迹所不至，即岩岫亦大萧索矣。行数里，始闻鸟声，有六七短松，偃蹇石上，如趺坐僧。再一转，忽见长松千头，弥山被谷。松下飞泉数道，弸裂石壁。声噌吰下注，弦张磬戛，与松籁相和，余字之为响水崖。从此编篷结屋，可十余处，皆平平无奇。又阑入沙碛中，磴道绝级，扪萝禹步，下及山之趾，则龙树庵矣。庵背山面溪，尽饶幽致。复上至镇海寺看饭僧，僧俗几六千人，朗朗诵佛号。杯羹盂饭，平等共飧。看毕出寺，别取径东下，是为千步沙。沙色布地如金，略不沾滞。宽坦软美，又如铺茵设席。沙际海涛上舂，无风自雷，亦一奇也。又南行观仙人井，一坎窞丈余，水甚清冽。复取故道，归宿白衣殿。次日甲寅，为月之十九，俗传大士降诞。拈瓣香，上殿顶礼。遂为潮音洞之游。沿放生池，东行数十武，观太子塔。元宣让王所造，凡五层，顶高十丈。砻琢太湖石为之。有菩萨龙天像，精巧绝伦。转而西南，历小披，为普同塔，栏砌甚工。下入塔院访西僧，僧貌苍憸，用梵语诵尊胜咒一过，亦不甚辨。再上为栴檀岭，问紫竹林。林已失其故，惟荒藤剥藓存焉。从此出而并海，登戒舍身亭，观无梁、铁瓦、琉璃三殿址，遂至潮音洞。洞旁奇石四布，无寸木尺土。中忽分坼，如人张两颐。洞脚斜插海底，潮声昼夜来摐击，如狮吼鼍鸣，潮音之得名以此也。上有通穴天窗，余伏而下窥，则洞中石色紫绛，多作鸟篆龙文。洞口有物，横亘如闑。僧言是估客所布大士桥。凡百日，为海风飘坠云。顷之，忽有莲花二茎，涌出波面。冰蕤玉质，莹彻分明。岂白衣示现之兆耶？乃知志所称七宝双牙，亦不尽诬也。洞前为娑竭罗龙宫，余因而问，所谓毛跳石，求现台，不过岝崿中，小小示异者耳。西有善财洞，以南询得名。石坼处差小，亦深窅不可测。崖上珠泉，渗滴不断，可取疗目眚，是为菩萨泉，或曰慧泉。自潮音洞，越石堑而西，平沙曼衍中，为净土庵。庵正对莲花洋，景甚空阔。是日有戈船千艘，蔽空而进。碧油红帜，星分鸟张。与银屋云山相绚发，真不减横槊赋诗景也。观罢复陟一小岭，由闲道趋总静室。是夜宿修竹庵，拟观旭，会云雾不果。乃秉烛辞大士，出天门，还经白华岭，入白华庵。为昱光和尚手创，朱扉画壁，种种佳丽。庵后依山结小茨，有青石数片，可抚可踞。得与韵士高衲，披襟长啸，谡谡当松下风，亦一快事也。半晌潮平，遂乘舟而返。东风借便，一昼夜抵郡城矣。是游往返八日，舍筏携筇，几尽一山之胜。独清净亭，有宋景濂碑铭，已委之荒烟蔓草，而不可入。达摩峰，有松雪题迹，亦倦勤不及登眺。他若大雪浪、小茶山、摩尼洞，惜乎交臂而失之。余兴堪乘，须后举耳。山灵有知，请无以此谢逋客。 

清，施世骠，礼补陀洛迦山记： 
　　自有名山，则有梵宇。金人之梦，玉像之招，所由来矣。竺氏之教既行，其徒侣日益蕃，其所居日益广，其规制日益恢大。如五台、二峨、普陀，为三大士道场，尤其杰出。非大僧禅德，不足以居之。因乎山之灵，而益以修其业之净也。普陀孤悬海表，屡遭兴废。黑山一炬之后，继以播迁，历代经营，鞠为茂草。先将军襄壮公，仰荷天威，率师致讨，海天永靖。澎湖台湾一平，而普陀宴然矣。皇上齐圣钦明，心源夙朗。精研内典，默契大慈。缁众许其还山，祇林因而再造。爰有水衡之赉，有同善之纶，有山僧之召。臣民遍德，中外从风。而闽之文武，自抚军以下，争相崇奉，施者辐辏。先襄壮，以碧瓦进宝坊，以艅艎运大木，亦一时之盛也。辛巳秋，余既有东海之役，灵山咫尺，泛帆直指。见两寺鼎新，天题照耀。顿忘鄙吝，生欢喜心。展礼讫，小憩于留云之堂。揖方丈二公，谈兴废之由，寄今昔之感。因知前镇蓝公，定令缪君，皆从事于兹，为时最久，有勤于鹿苑焉。今者九河底绩，圣驾东巡。爰遣侍臣，瓣香浮海，命骠副之。宣示皇纶，分颁大赉，期以鸿工早竣。是役也，余再过普陀矣。以使事在躬，一登梅岑之巅。自余溪山洞壑之奇，禽鱼卉木之细，略无所涉。惟睹香信万夫，歌尧赓舜，梯山航海而至者，达于九万里之表。斯亦海天难觏之际会也。为之记。 

宋，临川，王安石游洛迦山诗： 
　　山势欲压海，禅宫向此开。鱼龙腥不到，日月影先来。树色秋擎出，钟声浪答回。何期乘吏役，暂此拂尘埃。 

元，吴兴，赵孟俯游普陀诗： 
　　缥缈云飞海上山，挂帆三日上潺湲。两宫福德齐千佛，一道恩光照百蛮。涧草岩花多瑞气，石林水府隔鹿寰。鲰生小技真荣遇，何幸凡身到此闲。 

龟兹，盛熙明，游补陀诗： 
　　惊起东华尘土梦，沧洲到处即为家。山人自种三株树，天使长乘八月槎。梅福留丹赤似橘，安期送枣大于瓜。金仙对面无言说，春满幽岩小白华。 

吴莱，夕泛海东，寻梅岑山，观音洞，登磐陀石，望日出诗： 
　　山月出天末，水面生晚寒。扁舟划然往，万顷相渺漫。星河自摇撼，岛屿青屈盘。远应壶峤接，深已云梦吞。蟠木系予缆，扶桑缨我冠。寸心役两目，少试鲸鱼竿。（其一） 
　　起寻千步沙，穹石塞行路。怒涛所摐击，徒以顽险故。卓哉梅子真，与世良不遇。上书空雪衣，烧药乃烟树。立螭时侧行，缟鹤一回顾。从之招羡门，沧海昼多雾。（其二） 
　　茫茫瀛海闲，海岸此孤绝。飞泉乱垂缨，险洞森削铁。天香固远闻，梵相俄一瞥。鱼龙互围绕，山鬼惊变灭。舟航来旅游，钟磬聚禅悦。笑捻小白华，秋潮落如雪。（其三） 

明，邑人，张信游补陀诗： 
　　浮生同一梦，感慨怜我情。文章只覆缶，铅椠总劳形。拂兹蘅窦下，陵彼天之层。和风洒云龙，清樾培佳程。眷言游仙侣，趣趾成蓬瀛。 

新会，陈献章，洛迦望海诗： 
　　元气茫茫混太虚，天吴簸撼荡坤舆。千年木石劳精卫，百谷波流会尾闾。月下明珠鲛女泣，雪中飞观羽人居。秋风吹老珊瑚树，不见麻姑锦字书。（其一） 
　　一花初起白龙堆，万骑长驱石壁开。碧海有山都是雪，青天无雨只闻雷。秋高鸿鹄排云去，夜静蛟龙出穴来。借问乘槎向何处，五云咫尺是蓬莱。（其二） 

嘉兴，陆光祖，补陀山诗： 
　　天抱琉璃宫，鳌柱不见底。谁骑香象来，明月弄空水。（其一） 
　　山椒石壁寒，沙岸水痕泐。涛声日夜喧，禅心自空寂。（其二） 
　　白马驮经来，乃在大海外。谁知震旦中，有此无色界。（其三） 
　　宝殿低秋浪，疏钟入夜风。身心无处著，始悟本来空。（其四） 

鄞，张子[王+舀]，游补陀诗： 
　　嶙峋仙界锦城堆，宝树琼花面面回。势压海门鳌背重，光摇岛屿蜃楼开。层峦偏向云闲出，飞瀑全疑天上来。自是修真奇绝处，何须弱水问蓬莱。 

沈明臣，礼洛迦诗： 
　　三神山远不能寻，惟有洛迦名古今。万里扶桑开四照，九天灵鹫削孤岑。一枝鹦鹉多饶舌，遍海莲花不染心。谒罢潮音灵洞口，皈依愿发晚涛深。 

鄞，沈一贯，礼洛迦诗： 
　　积水中开梵帝宫，孤帆远引列仙风。始知四大浮空住，别有三天护法雄。肃拜圣仪明灭里，回看人世有无中。殷雷频吼潮音洞，何处西方更发蒙。 

武陵，龙德孚，题洛迦： 
　　望来鳌柱渺无涯，海上孤悬小白华。说法台高开宝藏，潮音洞迥涌金沙。扶桑夜沸三更日，祇树光生五色霞。我亦有冠惭未挂，梅岑何处觅丹砂。 

济南，李攀龙，题洛迦，时寺徙候涛山： 
　　洛迦山上古祇林，白马西来峡口深。月出尔时楼阁影，风还如是海潮音。若非鹦鹉原能语，谁解莲花不染心。五十三员知识尽，可劳踪迹问浮沉。 

余姚，吕允昌，题洛迦： 
　　绝岛波闲渡，空门嶂里悬。斋厨随雀至，野衲近蛟眠。丛蔚萝侵户，萦纡竹溜泉。玻璃千万顷，水月映人天。 

管万里，题洛迦： 
　　古佛何年到海岑，紫云为慕竹森森。藏真咫尺蓬莱岛，护法庄严薝卜林。风静磐陀开宝界，日舂崖洞涌潮音。频伽异鸟声闻切，但说排山地布金。 

鄞，李鲹，题洛迦： 
　　远辟灵山镇海东，参差台殿出寒空。窗临翠霭晴含雨，岸撼银涛夜吼风。羁绁自怜留钝质，皈依尚许悟圆通。霜钟午夜声初彻，坐看扶桑日拥红。 

鄞，徐申干，题洛迦： 
　　鲸波浩渺信无涯，帆外名山数洛迦。路入天门清梵近，僧归石洞碧萝斜。暝霞常映三生石，旭日初开四照花。消尽浮生苦海厄，应知功德遍恒沙。（其一） 
　　晨钟暮鼓度来频，云隐花宫法界新。不但乘危开觉路，直从据险济迷津。梅湾月碧生寒夜，茶岛烟清递晓春。更听潮音如梵语，千秋崩倒渺无垠。（其二） 

鄞，王嗣奭，寄题普陀： 
　　几回飞目海东头，天水苍茫拥宝洲。旭日晴霞金界迥，长风巨浪绀宫浮。云生磐石空中色，月到栴檀象外幽。寄语香岩问耆腊，前生曾结净因不。 

鄞，叶舜臣，洛迦诗： 
　　驱石迎鳌事有不，苍茫天地总轻沤。乘潮夜觉星河覆，破浪时惊日月流。百谷龙蛇归大壑，空王香火属孤洲。邀僧施食龙归钵，柱杖看云蜃结楼。老蚌戏珠宵出浪，文鳐吹雾昼迷舟。旁通异域应无数，咫尺神山若可游。坐看飞仙乘峤去，行逢老衲借杯浮。如来若许亲摩顶，愿得诛茅最上头。 

归安，施敷，题洛迦： 
　　海峤东南障九垓，陵空梵宇镜中开。经函万卷黄金诏，地迥千重白玉台。疏磬清音超彼岸，禅林明月照如来。庄严宝藏咸瞻仰，振古乾坤一壮哉。 

镇海，薛三省，和家兄寄题补陀： 
　　磐陀咫尺几时攀，惝恍天临阊阖闲。日濯琉璃明十界，水含宫殿动三山。莲花隐现摇波白，竹叶参差著石斑。莫道庄严消息远，月明沧海听潺湲。 

祟仁，吴学周，题洛迦： 
　　水云千顷极苍茫，岛屿平吞日月光。紫箨扶疏开竹色，红衣掩映发莲香。欲参大士真空偈，好泛如来般若航。见说九重颁象教，恩波早睌遍遐荒。 

镇海，刘尧宾，题洛迦： 
　　龙宫蛟室雪涛堆，并是空王梵宇开。净色青山尘不著，寒光白夜日先来。莲洋人渡莲为楫，云水僧居云作台。到岸了无机事事，沙鸥惯熟也忘猜。 

周俊元，题洛迦： 
　　突兀千峰望不留，梵宫迥与白云浮。灵鳌驾日光先到，古洞吞潮响暗流。夜半疏钟清带梵，天中空水碧澄秋。莫言苦海无涯际，彼岸分明在上头。 

镇海，刘廷璇，题洛迦： 
　　妙觉真如启法藏，祇园珠树映扶桑。沧溟四望铺晴练，灯火诸天灿夜光。人到名山知佛国，谁从苦海渡慈航。一声钟磬空云水，九品莲开万斛香。 

镇海，薛三台，咏洛迦： 
　　孤插沧溟小白华，烟涛千步涌金沙。雪衣大士元常现，云顶高僧别是家。翠竹嫩滋山寺雨，红莲艳夺海天霞。由来一苇堪航地，莫道茫茫未有涯。 

鄞，万表，题普陀诗： 
　　挂席陵澎湃，长风两鬓颾。俄然见宫殿，出没在波涛。龙女呈珠贝，如来现玉毫。直将超世界，讵独解天弢。（其一） 
　　不为名山住，将因法喜探。波声摇佛座，松色暗经函。天女咸悲仰，童真亦屡参。舍家犹蓄发，长此事瞿昙。（其二） 

余姚，姜子羔，梦游补陀诗： 
　　忽然飞渡海之东，海色澄清霄汉通。借问此心何所似，白云映水月当空。 

嘉兴，冯梦正，游补陀诗： 
　　西教东流到补陀，金莲花发映娑罗。星河历历黏清汉，岛屿累累浸白波。龙献宝珠归象罔，僧留香饭与鼋鼍。我来欲发如来藏，老傍寒松学鸟窠。 

皖城，刘尚志，登补陀诗： 
　　欲问如来何处寻，宝轮空里海涛深。朝看绝岛开龙藏，夜听寒潮落梵音。万顷风云浮碧玉，九天日月布黄金。阆州恍在藤萝外，梦入西方不住心。 

仁和，宋应昌，寄题补陀诗： 
　　洛迦山浸海波中，大士西来彼岸通。不是世人迷苦海，肯教说法到天东。 

聊城，傅光宅，礼补陀大士诗： 
　　翠壁千重尽，沧溟万里开。龙宫吞日月，蜃气拥楼台。五岳谁飞锡，三生此渡杯。地疑人境外，身似梵天回。紫竹藏鹦鹉，青莲见善财。海神听法至，天女献花来。慧眼观千界，潮音振九垓。皈依持半偈，甘露洒尘埃。 

上虞，顾充，望补陀诗： 
　　我家世居瀛海东，烟波满眼青蒙蒙。我生夙抱探奇癖，十洲五岳期过从。金门一旦谬通籍，矫首沧州思无极。凭谁寄我仙山图，开卷神飞渺南国。秋涛灏瀚秋云赊，紫翠中浮小白华。瑶光远映三摩地，金色平铺千步沙。蛟宫鳌柱出赑鹮，宝相珠缨示神异。慧照孤悬震旦中，慈航飞渡阎浮际。一襟水月共澄鲜，真歇关头好息缘。泡影河山忽明灭，恒沙世劫几逃禅。马首京尘几十丈，西风吹满青袍上。苦海冥冥日望洋，津梁咫尺徒神往。题缄为报大将军，莫散矶头白鸟群。他日浮槎指南海，相携同礼白岩云。 

盱眙，李言恭，题补陀诗： 
　　五岳三山总浪游，法门高敞海天秋。窗前云气蛟龙起，槛外波光岛屿浮。月映宝珠明上界，星随灯火散中流。黄尘白发真无赖，彼岸慈航何处求。 

同安，蔡贵易，寄题补陀诗： 
　　忆昔分符日，相依祇树林。天留最胜地，佛照不淄心。海日苍崖晓，莲花碧水深。为民遥顶礼，愿普恒沙金。 

鄞，屠隆，游补陀诗： 
　　兰若孤悬大海中，山根四面插蛟宫。浪推旭日排天出，风静凉蟾照影空。异鸟声和仙乐细，灵鳌背闪佛灯红。神洲别有三摩地，况与蓬莱咫尺通。（其一） 
　　不断潮音响石淙，苍鎅陡绝仗孤筇。天浮岛屿云帆乱，殿压鼋鼍雪浪舂。曾共鸟窠参了义，还依龙藏讨玄宗。日斜空水澄如镜，微有冷风送暮钟。（其二） 
　　独上磐陀四望宽，青螺一带抹烟峦。楼沾蜃气全疑湿，潮落沙痕半未残。波面红莲开一丈，岩前紫竹长千竿。朅来顿悟圆通理，手挈铜瓶汲巨湍。（其三） 
　　不因礼佛到翁洲，那识乾坤属一沤。欲就此中超幻劫，更从何处觅阎浮。云光佛日三千界，海色仙人十二楼。幢盖萧萧金磬冷，碧山黄叶寺门秋。（其四） 
　　翡翠台吞岛树冥，珊瑚帘控海峰青。香船幕客帆投浦，宝塔霜钟月在瓶。圣主紫泥封赐诏，内官黄帕捧函经。人非人等俱听法，夜半龙来殿不腥。（其五） 
　　扶桑日出晓苍茫，淼淼行空一苇杭。谁劈银涛开宝界，直扶鳌柱驾金梁。僧归云水袈裟湿，佛散天花殿宇香。悟得无边先及岸，了知东土是西方。（其六） 
　　何来鹫岭削千寻，大士端居紫竹林。日月高窗悬石扇，烟霞古洞响潮音。五云璎珞庄严妙，七宝琉璃般若深。菩萨泉名功德水，但教一洗尽凡心。（其七） 
　　冻云时有鹤来归，舟楫虽多鸡犬稀。绛月夜侵龙女袜，碧云秋冷梵僧衣。只因海浪兼天远，转觉香台与世违。尘土劫灰都不到，莲花开落是禅禨。（其八） 

鄞，屠玉衡，题补陀诗： 
　　孤峰巀嵲带苍苔，紫竹林端讲席开。击鼓冯夷驱浪至，献珠龙女挟潮回。经翻贝叶闻清梵，座拥金莲结宝台。一片空明浩无际，遥瞻宫阙近蓬莱。（其一） 
　　磐陀石上散晴霞，金粟林间四照花。日落岩前发疏磬，夜深水际泛孤槎。千秋香火真如地，万国梯航大士家。愧我凡夫遥顶礼，欲从兰若问三车。（其二） 

鄞，丁继嗣，题补陀诗： 
　　天下名山说普陀，孤悬海曲傍岩阿。云蒸远岸龙光躣，日照层峦蜃气多。晴昼幢幡开雾霭，清宵钟磬起鼋鼍。沧溟地僻人稀到，喜共胡僧逐队过。 

鄞，陈继畴，题补陀诗： 
　　劫后庄严古洛迦，金钱诏许出官家。法轮双转三摩地，龙藏齐颁五色霞。灵洞千年仍竹叶，香林无处不莲花。等心随顺如相许，早向门前驾大车。 

上虞，黄之璧，题补陀诗： 
　　名山梵刹海东开，金作禅宫玉作台。万点慈云青雀下，半空法雨白龙来。依微石室窥无相，仿佛珠幢见辨才。谁似神僧杯可渡，摩尼自取照蓬莱。 

武陵，龙膺，题补陀诗： 
　　洞口昙花夜不昏，多罗舍利万年存。鱼龙跋浪连林屋，钟磐和云出海门。色界岂知天下大，香台惟见世中尊。更怜末法谁梁栋，为有生公石可论。 

鄞，吴礼嘉，题补陀诗： 
　　万里苍茫一寺门，慧光千丈拥朝暾。孤悬宝相空尘劫，不断潮声到竹根。风静灵幡鲸海宴，月笼祇树蜃楼吞。登台长啸烟云里，扫却凡尘道自存。 

董光宏，礼补陀诗： 
　　东南泽国中，往往饶异迹。巨海峙补陀，大士下所适。俯瞰天溟池，悬崖九千尺。当时现法身，青莲大如席。龙神日来朝，洪涛恣喷射。灭没数点烟，天尽地无坼。波涌山势摇，日蒸海气赤。境内万里舟，域外三韩舶。乘潮破巨浪，乱颿互相踯。皈德然异香，快手晋名璧。昨年诏使至，幡幢映岩石。真如故无言，众生自奔迫。遂令漾漭中，今古长赫奕。西方有圣人，东海乃其宅。我今飞渡来，膜拜恍今昔。摩挲薝卜花，四望晓天白。忽忆生前事，廿年此面壁。 

上虞，徐启东，游补陀诗： 
　　梦想名山久，因之驾海来。潮从天上涌，刹向屿中开。金粟山为钵，莲花水作台。磐陀望三岛，咫尺是蓬莱。 

鄞，张邦岱，题补陀诗： 
　　法界何从觅，招提别有方。群峰依日小，一水入云长。迹以莲花著，林将竹叶藏。何时登彼岸，侧想在慈航。 

鄞，李先嘉，题补陀诗： 
　　凭虚聊骋望，面面荻芦秋。坐据三生石，心随万里流。鼋鼍争出没，日月自沉浮。向夕烟氛敛，佛光似可求。（其一） 
　　法界元无著，茫茫空水云。钟声潮外住，佛相镜中分。经为鱼龙说，人将鹳鹤群。慈航如可借，不厌往来勤。（其二） 

鄞，张邦侗，题补陀诗： 
　　海上神洲一刹奇，珠宫绀殿五云披。双林祇树三千界，绝岸潮声十二时。月白沧溟鼍鼓振，风回大壑梵钟迟。波涛浩渺诸天静，几见游龙觐法师。 

新安，程时望，再游补陀诗： 
　　为怜净土出天涯，几度相从泛远槎。龙洞应窥曾到客，法台重雨旧时花。无边慧日悬祇树，不尽慈云接洛迦。更有宝光金色丽，令人涤虑问三车。 

鄞，董大晟，题补陀诗： 
　　沧溟无际望中舒，宝月孤轮匝太虚。坐听鼍更通法鼓，从看龙女舞灵胥。磐陀石上三生偈，优钵罗花四照余。到此不知何彼岸，经声天语自如如。 

鄞，屠大谅，题补陀诗： 
　　晓日射珠林，清光映远岑。宝幡云外落，石磬雨中沈。琪树参禅观，迦陵语梵音。金容如可见，遍界洒甘霖。 

鄞，周应宸，礼补陀诗： 
　　一刹中悬积水闲，依然法宝护慈颜。已闻地籁潮生浦，若坠天花春满山。佛以应权多著相，僧因领众不成关。为儒未许皈依甚，舍得斋钱亦自悭。 

屠大谊，登补陀诗： 
　　一望苍茫远树连，群山罗列寺门前。红莲冉冉生香海，紫竹离离绕梵筳。天女散花参圣谛，应真渡筏叩玄诠。慈航一一资龙藏，稽首金仙了俗缘。 

鄞，柴懋贤，题补陀诗： 
　　大壑深林知几重，沉沉绀殿瑞烟浓。众香缥缈抟华盖，七宝庄严捧圣容。风动绣幡看舞凤，云生画栋欲飞龙。徘徊忽上千峰月，海印光寒起暮钟。 

镇海，邵凤来，游补陀诗： 
　　好将大海濯尘埃，梵刹孤当寥廓开。翠岫薜萝清色界，碧天水月净楼台。夜光破暝旭初上，晴雨飞空龙欲来。妒杀名山僧占尽，闲敲钟磬在云隈。 

华亭，黄正达，题补陀诗： 
　　万里苍茫蜃市开，琳宫宝殿郁崔嵬。夜寒风雨龙听法，日落波涛僧渡杯。大海总名功德水，法身元是妙明台。望中直接蓬莱境，尽向杨枝洒处来。 

镇海，邵辅忠，游补陀诗： 
　　洛迦岩外水悠悠，大士莲台自一洲。佛火三摩传不夜，钟声万里彻清秋。天澄虚白遥连壑，山净空青下满楼。剩得禅心同漭荡，何须消息问泥牛。 

镇海，邵辅明，游补陀诗： 
　　泽国烟霞驻圣灵，六鳌驾出破沧溟。山头晴雪半涵白，水面寒波长送青。云拥祇林凝蜃气，香飘佛殿散龙腥。总知极乐西方界，万顷银涛一净瓶。 

镇海，王世仁，题补陀诗： 
　　正法宏慈遍九垓，道场遥向海中开。波光日色金银界，松响涛声昼夜雷。贝叶翻时禅幌静，天花飞处慧香来。须知色相原无著，水上青莲是法台。 

鄞，金谔，游补陀诗： 
　　须弥山顶住诸天，佛掌如何现大千。海影尽含空外色，潮音不杂定中禅。金沙滩上僧归月，紫竹林闲鸟破烟。只办直心皈大道，无烦宝筏渡迷川。 

台州，刘炳文，再守兹土，重登补陀诗：
　　浪游两度谒山灵，风景依然一望青。古寺潮音听落月，深林竹色隐疏星。泥封彩绚丹砂鼎，蜃气香浮大士经。说法夜阑人未倦，可知东海绝闻腥。 

漳浦，朱一鹗，游补陀诗： 
　　西教至自龙象国，东方隐此鼋鼍窟。峰峦一点青螺浮，沙堤千步黄金筑。紫竹林开小白华，秋风处处优昙夸。烟霞别是人闲世，水月孤悬大士家。台殿风高响铃铎，渊静鱼龙听说法。宫使传经云锦张，山僧挥麈天花落。自惭身是宰官身，回首空怜车马尘。为仰慈灵参大士，一泛仙槎牛女津。 

江陵，樊王家，题补陀诗： 
　　宝刹灵空路转深，洪涛舂雪见丛林。波光倒影窥明镜，晚籁含风响暗琴。寂寂香云成法界，离离紫竹是禅心。名山应有神灵护，龙气长吹落日阴。 

镇海，李一鸣，游补陀诗： 
　　大道元无我，浮生委此形。客来秋结社，僧过夜谈经。虚室月生白，空庭雨送青。怜余撄世网，宁不愧山灵。 

鄞，周应治，题补陀诗： 
　　一上天门望不穷，诸天缥缈有无中。团瓢寂历悬危磴，禅室参差嵌碧栊。叠巘松涛清梵呗，干霄箨影露真风。独怜台上磐陀石，花雨纷飞散远空。 

宜兴，何士晋，游补陀诗： 
　　琳宫绝壑驾灵鼍，万里烟光拥黛螺。乾闼忽传天乐细，迦陵时送鸟声和。御函别启新莲藏，浩劫重开旧宝陀。水月观中龙子出，栴檀林内雁王过。潮音作梵山齐吼，野衲栖岩云满窝。玉笋点斑留片石，金沙疋练护恒河。莫言岛屿津梁少，翻觉风涛世路多。两度祝厘登彼岸，愿言千载不扬波。 

秣陵，张可大，题补陀诗： 
　　海云面面护禅宫，屹立中流砥柱雄。巨石有灵疑说法，洪钟无碍只随风。寒潮作梵连松韵，明月和香透竹丛。白鹤下来秋色静，支公玄度此心同。（其一） 
　　精庐仿佛类天宫，紫竹青莲蜃市中。客以乘槎游汗漫，僧从卓锡住虚空。盘云怪石疑将坠，喷雪潮音只自雄。水月任教观自在，松窗半偈释尘笼。（其二） 
　　万里涛声绕翠微，松门萝幌到人稀。鼋鼍隐现珠林寂，龙象经行佛日辉。紫竹已同群木秀，白鸥犹带睌潮飞。梅山傥寄长生药，欲向沧浪问息机。（其三） 

武进，吴钟峦，寓普陀，次沈彤庵韵诗： 
　　怀阙亭虚已劫灰，御书犹向海天开。长明佛日古今在，如是潮音子午来。大士化身无住地，子真遗世尚留台。太平香火当年盛，离乱禅栖半草莱。（其一） 
　　万壑松涛入夜寒，泠泠非复世情看。随缘竹里逢开士，说法诗中现宰官。归洁幸于尘界远，逃虚敢谓考槃宽。维摩丈室堪休歇，不愿游仙驾彩鸾。（其二） 
　　萧条无事小年过，随意经行听法螺。山静地偏人境隔，林深僧少鹿场多。云封古洞飞仙蝠，潮落平沙见石鼍。对境寂燃忘故我，一时脱却旧来窠。（其三） 

清，福建，施世骠，游洛迦山诗： 
　　洛迦幽胜迥浮埃，公暇探奇鼓桌来。万国风行鲸浪息，千岩云敛宝幢开。劳生迹愧栴檀地，入世心澄般若台。最喜磐陀梯绝顶，沧波东去望蓬莱。 

中州，周圣化，游洛迦山诗： 
　　绝海浮空岛屿灵，上方宫阙倚天青。纤云未作雷千里，[禾+犀]日初生锦一屏。鸟出衔香花不落，龙归听法殿无腥。蓬莱清境非人世，好斸珊瑚盖草亭。 

仁和，卢琦，咏普陀诗： 
　　不挂西来百衲衣，宝冠璎珞启朱扉。宫中万古皈依地，六月祠官海上飞。（其一） 
　　葛井梅岑迹较奇，吴门勾漏隐何时。磐陀石上三生话，蝴蝶庄周两不知。（其二） 

鄞，施兆凤，登普陀诗： 
　　洛迦遥对海门浮，万里烟波一望收。绝壁列天分日本，长空扶月下琉球。苍茫蜃气晴疑雨，淅沥寒声夏亦秋。乘兴相寻往古迹，却忘归约渡头舟。 

王大捷，游普陀诗： 
　　入山忘凡想，云水自幽静。孤嶂有余好，回峦互掩映。上是大士堂，下是芳草径。树深飏奇采，洞古发清磬。疑非人间世，客心与禅定。 

徐州，张彪，过普陀诗： 
　　一抹疏林感素秋，莲花洋尽见经楼。金银宫阙三山景，乌鹊帆樯万里流。徐市至今居远屿，卫温自昔到夷洲。求仙不遂还求佛，稽首慈云岂浪游。 

褚国柱，过普陀诗： 
　　萧寺天开浩渺中，偶来乘兴访支公。千重古树和云碧，万派秋涛浴日红。峭壁回时流急湍，幽宫深处挂残虹。栖迟野鸟闲舒卷，疑似山头趁晚风。 

晋江，黄洽，游普陀诗： 
　　大士桥边月，流光万里余。连天增浩瀚，匝地托空虚。军吹严荒戍，神灯下佛庐。夜寒投止宿，禅榻有儒书。 

镇海，谢万钦，复游普陀诗： 
　　胜地从来不倦游，寻幽依旧过林邱。老僧前度曾相识，茅屋今朝复小留。风卷波涛声叠壮，天开石塔影层浮。生平愧我多飘泊，长啸何时学隐流。 

涪陵，何洪先，游洛迦诗： 
　　昨梦佛菩萨，小白华打坐。朝朝风信阻，闷闷其何奈。不趁此时游，光阴徒错过。夜来骇浪息，渔舟呼两个。心诚二人同，风顺一帆播。须臾登彼岸，欢喜同声和。洛迦比峨眉，孰小而孰大。普贤与观音，谁辅而谁佐。大士能救苦，众生乐附和。自从皈依后，尘劳都覤破。 

福建，杨景，登普陀诗： 
　　特地辞尘入胜缘，超然身已在青莲。象龙遥集三千界，楼殿重开数百年。香阁晓飞晴霭湿，珠林春放白华妍。了知众相原无著，性海澄澄有渡船。 

秀水，刘廷谟，游普陀诗： 
　　名山屹立海中央，掬水先闻胜地香。金钵盂中迎法雨，铁莲花上渡慈航。绀宫碧瓦观瞻远，异壑灵岩应接忙。安得红尘无个事，披缁宴坐任沧桑。 

徐州，赵元吉，至普陀诗： 
　　平波滟滟木兰舟，双眼澄空万里流。贝阙天开烟岛渺，香幢风动翠云浮。世闲莫我怜青眼，谷口逢僧话白头。彼岸更教何处觅，一声钟撞碧峰秋。 

黄岩，朱国宝，题普陀诗： 
　　咫尺慈云涌碧莲，旌麾海外接诸天。风恬有象非空寂，涛响无声即大玄。蜃气已开香阁静，龙岩不隔洛迦悬。当年感入瞿昙梦，早觉灵光一点圆。 

沈绍约，至普陀诗： 
　　群峰面面列芙蓉，步入深青第几重。不信楼台天际出，惯看花雨槛前浓。潮寒晚落千层雪，岚翠晴开十里松。恭为圣朝多宠锡，奎章高接紫云封。 

同安，许琰，游普陀诗： 
　　大壑悬崖古道场，石莲花顶锦屏张。竹林人转肩挑雾，檀树僧归衲带香。绝壁当街通紫气，平沙连海展金光。磬钟定后诸缘静，孤月圆明挂上方。 

邑人，邱逸夫，游普陀诗： 
　　暂泊轻舟入此山，步随云影造禅关。天晴愈觉峦光好，地远深容物性闲。僻径时逢孤兽过，危巢暮见众禽还。老僧莫怪忘归桌，亦拟栖神水石闲。 

邑人，金钟，游普陀诗： 
　　向讶蓬莱路渺茫，今朝帆布趁风扬。谁知一点山浮处，竟是大悲佛道场。寺与云齐全古朴，庵如星散半荒凉。听经说法寻灵游，踏破苔痕策步强。 

邑人，王庆年，游补陀诗： 
　　环海皆山青未了，来看补陀山色好。补陀山灵现溟渤，圆峤仿佛拟蓬岛。金泥光闪梵王宫，欲谒未谒先为容。自知身已腾河岳，逞将一往驰蛟龙。始游洞天继绝壁，历尽陂陀三百级。芒鞋踏破海南云，玲珑怪石迎人揖。峰峦蕴藉有奇姿，楼台半露瓦参差。三分树色二分竹，浓青淡绿衬相宜。清磬一声尘世外，梵音上接诸天界。十年久约此闲游，到此了却游山债。山僧引我入松寮，松风镇日听萧萧。烧茶爇篆栖息处，别有名花香六朝。 

邑人，汤浚，普陀纪游诗： 
　　我本山中人，夙具游山癖。况有竹林贤，左右相提掖。（同游者，为乌程周庆森叔侄。）言作南海游，海岸寻幽僻。补怛洛迦山，形胜昭往昔。未登梅仙岑，先访短姑迹。怪石青鼓青，小山白华白。金沙千步平，无风亦渹湱。法华一洞幽，岩扉两分擘。梵音与潮音，朝暮吼潮汐。奔涛若怒雷，惊心又动魄。最高菩萨顶，去天仅咫尺。置身云雾中，异境想天辟。怪哉飞沙隩，碎金续断碛。普济与法雨，前后一岭隔。其岭名几宝，宝石累千百。珍珠古佛装，贝叶藏经译。（后寺，有珠佛一尊，珠大径寸。贝叶经，叶黄如箬，经皆梵字。）三十二化身，宝相备聋躄。（前寺，有三十二应大士画像。）巍巍九龙殿，轮奂耀金碧。玉佛外洋来，莲趺恣刻画。（前后寺，及灵石庵，均有玉佛，来自缅甸国。）紫袍内府颁，龙章犹显赫。（清圣祖，御赐潮音和尚紫袍，犹藏息耒院。）瞻礼杂士女，罗拜交履舄。东西两天门，鸟道险且窄。达摩与天柱，孤峰耸山脊。磐陀如盘托，中通一线隙。旁有说法台，方广容数席。观音洞在下，盘旋如半璧。（观音洞中有一柱，可环而走。）石中万个竹，松下千年珀。（紫竹林之石，内有天然竹叶影，名紫竹石，又山中多古松。）二龟石尤奇，似受人鞭策。美景不胜收，胸中邱壑积。游兴尚未阑，归装催海舶。再至朝阳洞，摩崖为题额。（归时，周君重至朝阳洞，摩崖提名。）莫道空手回，载得一拳石。（归携紫竹石一片。） 

明，释海观，山居杂咏： 
　　是山俱可住，何必向崆峒。倦倚梅岑树，闲看海涛风。一径通篱落，两石峙西东。偶然捧书卷，随意就阴桐。（其一） 
　　支遁买山隐，我欲蹑其踪。因思普陀近，常闻聒耳钟。槛外饶绿筠，墙下有流淙。柴门不须掩，依仗白云封。（其二） 
　　夜分犹不寐，起来步林月。叹息劳生扰，顾影惭白发。寒威侵逼人，觅火烧榾柮。烘罢上禅床，真妄一时歇。（其三） 

释道贞，礼普陀诗： 
　　攒峰峭壁势排空，大海中间山最雄。蛟蜃结楼云涌黑，鼋鼍鼓浪日翻红。潮声夜落龙吟外，天籁时闻僧梵中。何必辛勤寻解脱，耳根触处即圆通。 

清，释通旭，题普陀诗： 
　　熙朝鼎运海云开，朱履欣从破绿苔。断砌旌旗横丽日，虚堂钟鼓震春雷。广传衣钵贤王泽，遥溯源流大帅才。伫听展鸡清报晓，九垓应效舞三台。 
　　山中四威仪诗： 
　　山中行，闲踏青，没意智，沿路扯葛藤。（其一） 
　　山中住，煨紫芋，拾枯柴，不伐长青树。（其二） 
　　山中坐，偶回顾，牧童儿，问我牛何处。（其三） 
　　山中卧，无事做，醒来时，红日将西堕。（其四） 

释元志，至普陀诗： 
　　洛迦名胜冠支那，宸翰奎章宠锡多。老柏云中撑佛日，疏钟月里答鲸波。烟横岛屿香航集，梵响楼台野客过。莫讶好山登眺睌，陵空绀殿愈嵯峨。 

释济成，喜至洛迦诗： 
　　泼天风浪渡东洋，千里须臾到上方。紫竹有时常现瑞，白花无地不生香。鲸吞海印三秋月，日射金盂百道光。始信洛迦随处好，石头坐坐也清凉。 

释观参，登普陀诗： 
　　朝拜东南海外山，迢迢千里远跻攀。遥闻钟鼓烟霞里，近看楼台霄汉闲。龙眼有泉流玉液，虎岩无路觅金镮。珂公一往空陈迹，梅岭谁来再启关。（其一） 
　　登彼断岸望长空，紫竹深林万壑风。西折江流波渺渺，东翻海气雨蒙蒙。潮声响彻青天外，宝塔光摇白日中。灵洞玉书丹灶在，苍茫何处问仙翁。（其二） 
　　特来此地觅昙华，踏破芒鞋路转赊。问道不寻前太守，闻钟却忆旧僧家。风翻祇树摇清影，雨过莲洋变紫霞。回首磐陀山外景，扁舟一叶夕阳斜。（其三） 
　　白云红树梵山头，蹑磴攀萝径转幽。斜日荒荒岩际下，清泉浅浅寺前流。短姑胜迹名犹在，大士残碑迹尚留。千载废兴真梦幻，青灯夜夜思悠悠。（其四） 
　　来往洛迦沧海闲，欲求真诀驻衰颜。星河半落岩前寺，云雾初开佛顶山。千步金沙风浩浩，百年仙井水潺潺。不须更觅菩提路，满目生情岂等闲。（其五） 
　　行童心鼎，至普陀诗： 
　　总角随师履，舟行至海南。所经疑故里，相见宛同参。示幻全知醒，问心杳莫探。夜深学趺坐，明月入松龛。


普陀洛迦新志卷三 
　　　　古会稽陶镛鉴定　古翁山王亨彦辑 

灵异门第三（共六十八条） 

　　性具万法，不假外求。用遍恒沙，无劳力作。故毛端不妨现刹，尘里可以转轮。时劫任意短长，小大自由相入。本归性德，庸诩神奇。惟佛法只度有缘，众生贵乎善感。故金刚石上，来南询之善财。莲花洋中，返东归之慧锷。蛤蜊现相，仁普天心。鲸鲵阻舟，经还龙藏。成宗平粜，洞现祥光。圣祖蠲租，山呈金色。盖菩萨虽妙德无作，而众生固有感斯通也。志灵异。 

　　善度城，鞞瑟胝罗居士。（鞞瑟[月+氏]罗，此翻含摄。谓含藏摄持佛地一切福慧功德也。）指示善财童子云：「南方有山，名补怛洛迦，有菩萨名观自在。汝诣彼问菩萨云何学菩萨行，修菩萨道。即说颂曰：海上有山多圣贤，众宝所成极清净。华果树林皆遍满，泉流池沼悉具足。勇猛丈夫观自在，为度众生住此山。汝应往问诸功德，彼当示汝大方便。」时善财童子，渐次游行，至于彼山。见其西面岩谷之中，泉流萦映，林树蓊郁，香草柔软，右旋布地。观自在菩萨，于金刚宝石上，结跏趺坐。无量菩萨，皆坐宝石，恭敬围绕。而为宣说大慈悲法，令其摄受一切众生。（华严经） 

　　按：此观自在菩萨显应普陀之缘起。朱谨志云：「普陀，为观自在菩萨道场，见之佛经者，彰彰如是。震旦僻绝之地，赖有龙宫秘笈，西域梵典，得以显著于世。乃知十方圆明，莫非佛所显化。安得谓梵宫金地，只在祇园舍卫间也。试观今日之普陀，与佛经所说，有以异乎？今日之道场，与大菩萨围绕说法时，有以异乎？有谓胜会不常，法筵难再，不无今昔之殊。然则现前之华果树林，泉流池沼，独非圆明境界乎？」佛印元禅师曰：「满目青山一任看。」程子明道，于言下脱然有省。今之游山者，须著眼看取。而凡夫著相，或有疑之者。菩萨所坐，皆金刚宝石，何此山石甚粗怪，不知山水草木，皆是众生妄想结成。佛之妙明心地，故所见皆是金宝。又当详阅华严楞严法华涅槃等经，然后知名山道场，实为佛所住处。 

　　唐文宗，嗜蛤蜊，东南沿海，频年入贡，民不胜苦。一日御馔，获一巨蛤，刀劈不开。帝自扣之，乃张，中有观世音梵相。帝惊异，命以金饰檀香盒贮焉。召惟政禅师问其故。对曰：「物无虚应，乃启陛下信心，以节用爱人耳。经云：『应以菩萨身得度者，即现菩萨身而为说法。』」帝曰：「朕见菩萨身矣，未闻说法。」曰：「陛下信否？」帝曰：「焉敢不信！」师曰：「如此陛下闻其说法竟。」帝大悦悟，永戒食蛤。因诏天下寺院，各立观音像。则洛迦所从来矣。（传灯录，旧志。） 

　　宣宗，大中元年，有梵僧，来潮音洞前，燔十指，指尽，亲见大士说法，授以七色宝石，灵感遂启，始诛茅居焉。（朱志，引元盛熙明普陀洛迦山传。） 

　　元，释中峰本，观世音菩萨，补陀岩示现偈： 

　　妙圆通体超诸碍，包裹色空含法界，见与不见二俱离，始识大悲观自在。琴轩居士佛眼通，白华岩畔追灵踪。狭路相逢避不及，似镜照镜空合空。引墨援毫书所见，揭破浮云呈日面，尽十方空一普门，妙相尘尘俱露现。梅花山里老禅翁，沧海一粟夫子冯，浩浩春雷鼓笔舌，巨篇长偈真豪雄。俾我重圆末后句，口缝未开先吐雾。若以耳闻非所闻，不以耳闻非所据。我昔曾游碧海东，海王抱日扶桑红，怒浪摇金光闪烁，照开朵朵青芙蓉。无位真人潜洞府，洞里潮音喧万鼓，珊瑚树头月徘徊，水晶帘外蛟龙舞。波神拔剑驱长鲸，吞空浪雪粘青冥。撒出龙堂珠万斛，宝光射透琉璃屏。法身惊入一毛孔，一毛孔里波涛涌。尔时大士失却磐陀石上吉祥草与檐卜华，但见土烟翠雾埋双踵。有眼共见耳共闻，妙圆通体铁浑沦。最初末后句非句，万里潮声憾海门。（旧志） 

　　五代梁贞明二年，日本僧慧锷，从五台山，得观音像，将还本国，舟触新螺礁，不为动。锷祷曰：「使我国众生无缘见佛，当从所向建立精蓝。」有顷，舟行，竟止潮音洞下。居民张氏，目睹斯异。亟舍所居，筑庵奉之，呼为不肯去观音院。（旧志） 

　　宋，神宗，元丰三年，内殿承旨王舜封，使三韩。陡遇风涛，大龟负舟，危甚。舜封惶怖，望洞叩祷。忽睹金色晃耀，大士现满月相，珠璎灿然，出自岩洞，龟没舟行。洎还，以事上闻，遂赐名宝陀观音寺。自是海东诸夷，如三韩、日本、扶桑、阿黎、占城、渤海，数百国，雄商巨舶，由此取道放洋。凡遇风波寇盗，望山归命，即得消散。（旧志，盛传。） 

　　徽宗，崇宁间，户部侍郎刘达，给事中吴栻，同使高丽。及还，自群山岛，经四昼夜，月黑云翳，冥蒙不知所向。舟师大怖，遥叩宝陀。俄神光满海，四瞩如昼。历见招宝山，遂得登岸。（旧志） 

　　高宗绍兴戊辰三月望。史越王浩，诣潮音洞，寂无所睹。一僧指岩顶有窦，可以下瞰。攀缘而上，忽见金色身，照曜洞府，眉目了然，双齿如玉雪。天将暮，有一长僧来访云：「将自某官，历清要，至为太师。」又云：「公是一好结果底文潞公。他时作宰相，官家要用兵，切须力谏。后二十年，当与公相会於越。」遂告去。送之出门，不知所在。乾道戊子，以故相镇越。一夕典客，报有道人，称养素先生，言旧与丞相接熟，不肯通刺，疾呼欲入谒。亟命延之，貌粹神清，谭吐风起。索纸数幅，大书曰：「黑头潞相，重添万里之风光。碧眼胡僧，曾共一宵之清话。」掷笔不揖而行。公大骇，遍遣兵吏寻觅，不复见。追忆补陀之故，始悟长身僧，及此道人，皆大士现身也。（宝庆四明志） 

　　史浩留题宝陀禅寺碑偈： 

　　绍兴戊辰三月望，鄱阳程休甫，四明史浩，由沈家门泛舟，遇风挂席，俄顷至此。翌早，恭诣潮音洞，顶礼观音大士，至则寂无所睹。炷香烹茶，但碗面浮花而已。归寺食讫，与长老澜公，论文殊拣圆通，童子入法界事。晡时，再至洞下，俯伏苔磴，凝睇嵌空，惟乱石累累，兴尽欲返。有比丘指曰：岩顶有窦，可以下瞷。攀援而上，瞻顾之际，瑞相忽现。金色照耀，眉目了然。二人所见不异，惟浩更睹双齿洁白如玉。于是咸怀庆快，作礼而退。既而治舟还甬东，惧此语无传，用书于壁。庶几来者观此，无疲厌心，不以一至不见而遂已也。乃作偈曰：稽首宝陀山，观音大菩萨。三十二妙应，垂福于人天。慧日廓圆明，微隐无不照。我等由宿植，于菩萨有缘。曩昔一毫端，菩萨悉能鉴。今兹一何幸，联樯来宝所。淑紫得惠风，沧海如鉴净。朝发东秦岸，须臾达莲宫。僧饭洗钵时，相与瞻远峤。石桥跨巨浪，侧足毛骨寒。自念尘坌身，得伴清净侣。同声讽密语，复念我师名。注目谒慈光，忽睹紫金相。崆峒石窟上，宴坐自在容。云雾不蔽亏，跪礼得良久。偕来无老稚，咸识应现尊。赞叹且忻欢，得所未曾有。我念现前众，中多大福人。日亲近我师，所祷如响应。为我忏众恶，遂亦见如来。同办起心香，复陈一日供。倘以昔积善，获此大吉祥。愿敦未来因，永托如来记。浮生如梦幻，熟处放生戒。戒杀多素羞，广阅如来藏。分阴实可惜，栖迟必山林。料理般若船，长登菩提岸。群生迷苦海，拯援使知津。共发向上心，世世同佛会。（旧志） 

　　给事中黄龟年。礼拜洞前，亲见大士紫金自在相，朗然坐石上。偕游老稚俱见之，因作赞颂。（旧志） 

　　孝宗隆兴元年七月，御选德殿，梦游补陀，得异兆，遂制赞曰：猗欤大士，本自圆通。示有言说，为世之宗。明照无二，等观以慈。随感即应，妙不可思。（旧志） 

　　不肯去旧像，屡著神异。其时郡将即迎入城，为民祈福。未几，有僧至普陀，复求嘉木，扃户刻像。弥月像成，僧不知所在。至宋宁宗嘉定间，像偶亡一指，僧甚懊惋。后于洞前，波闲浮一花，视之，乃向所亡指。今所奉菩萨，即此也。（旧志） 

　　史卫王，弥远，前游普陀，见大士于茶树上，示一目。盖二十年宰相之谶也。（朱志，引盛传。） 

　　理宗绍定庚寅十月，庆元昌国监明炜，礼潮音洞，倏见火光。左则月盖长者，与童子并立，狮子盘旋，两目如电。及至善财岩，童子再现。黛眉粉面，宝盖珠鬘，森列于前。傍现一塔，晶彩焕发。众僧曰：「我等云集，历年未睹。今承福力，共觏祥光矣。」遂鑴图岩石，用示悠久。（朱志，引盛传。） 

　　淳祐闲，连岁苦旱。浙帅颜颐仲，虔祷潮音洞中。见大士，并童子，若欢喜状，甘澍立沛。（旧志） 

　　度宗咸淳丙寅三月，范太尉，以目疾，遣子致祷洞下，汲泉归洗目。既愈，复命子来谢。洞左，大士全现，淡烟披拂，犹隔碧纱。继往善财洞，童子忽现，大士亦现。缟衣缥带，珠璎交错。精神顾盼，如将示语者。（旧志） 

　　司户王璪，往宝陀山观音洞祷雨。既致州郡之命，因密祷，愿有所睹。须臾见栏楯数尺，皆碧玉，有刻镂之文，如世间所造宫殿者。已而复现纹如珊瑚者，亦数尺。久之于深远处，见菩萨像，白衣璎珞，了了可数。（墨庄漫录） 

　　元世祖至元十三年，丞相伯颜定江南，部帅哈喇歹，来谒洞下，杳无所见，乃张弓引矢，射洞而回。及登舟，忽见莲花满洋。惊异悔谢，反祷洞中。徐见白衣大士，童子绰约而过。于是庄严像设，并构殿于洞上。（旧志） 

　　成宗大德五年，集贤学士张蓬山，奉旨祝厘山中。诣潮音洞，见大士相好，仿彿在洞壁闲。次至善财洞，童子忽现。顶上瑞云中，复睹大士，宝冠璎珞，手执杨枝，碧玻璃碗。护法大神，卫翊其前。良久，如风飏碧烟，渐消没矣。祥光满洞，如紫霞映月，现数尊小佛，作礼慰快而去。（旧志） 

　　致和元年戊辰四月，御史中丞曹立，承命降香币，至洞求现。忽见大士现白衣相，璎珞披体。次及善财洞，童子螺髻素服，合掌如生。适以候潮未行，再叩再现。而善财洞，大士亦在。童子鞠躬，眉目秀发。七宝璎珞，明洁可数。群从悉见之。（旧志） 

　　至正乙未十月初六日，天台刘仁本，督漕还。至普陀，见大士像于潮音洞，与人闲画帧者无异。又见大将军，与罗汉身，于洞口石壁上。一时群众所见，又各不同。（朱志，引周志。） 

　　相传有嫂姑来山礼佛，虔持数年。至山，而姑天癸适临，其嫂短之。姑亦惭恨，不敢入山，孤懑舟次。潮生路绝，饥不可得餐。须臾见一妪持箪相饷，屡投小石水中，款足至舟，致饷而去。姑甚异之，不知谁何也。久之，嫂礼佛还，讶姑受饿。姑曰：「顷一妪已来饭我矣。」诘之，示以饷余。嫂知是佛现身，反殿亟祷。瞻仰莲座，则大士衣裾犹湿，遂名短姑道头。在西南海岸，阔四五丈，长三十余丈。小石自相零附，不筑不甃，天然成步。暴风巨浪，冲激不散，真灵迹也。又有七宝阶，相传大士欲从舟山筑海堤通寺，为凡众所冲，遂止。至今泥趾不坏，亦道头类也。（旧志） 

　　按：裘志列此于古迹门。注云：此事记载不一，大同小异。参营建短姑道头条。 

　　明洪武二年春，漕使孔信夫，榷盐于昌国。王国英、薛国奇，佐其行。夏四月，道经普陀洛迦山，作礼大士于潮音洞。慈相涌光，金色灿然。珠璎宝珞之庄严，天香霞气之芬郁。大众仰观，莫不叹异。（僧来复蒲庵集） 

　　高皇帝，命信国公，定宁波后，即往普陀山，有意毁灭其寺。忽海中，有铁莲华，拥出水而，灿然作炼金色。光烛上下，鱼龙交沸。信国公，舟不及度而返。奏闻于帝，异之，即命官修葺殿宇。敕命到日，共见大青牛，浮海而至。吞啮铁莲华叶，其声如雷，舟始获济。（钱希言狯园） 

　　永乐二十一年，十月十九日。潮音洞，现白衣大士、龙王、龙女、长者大权，从之。辰巳时，现开长眼，面带烦恼。午时，现紫色身，面壁。酉时，善财岩外，现白衣金冠菩萨，坐红日中。韦驮尊天日下立，罗汉海上步云而来。二十日卯时，洞内又现紫金身。（旧志） 

　　宣德二年四月，潮音洞内大士现，阎罗天子，二玉女随之。（旧志） 

　　正统二年，二月十九日夜，大士现宝珠于潮音洞，放大光明。（旧志） 

　　万历二年，甲戌，别传禅师渡海礼大士。云气中，涌出金莲白衣，冉冉示现。师及成都僧翠峰见之。（许志，引陈以勤撰别传塔铭。） 

　　八年，大智融禅师入山。见光熙幽胜，欲开辟梵宫，乃祷潮音、梵音二洞。若此地宜奉香火，大士当赐指授。夜课，千步沙，见潮拥一大竹根至。师曰：「此大士授我也。」于是结茅斯地，题曰海潮庵云。（旧志） 

　　十四年，有杭州僧天然，居补陀。其母持斋奉佛。常募金钱，尽致补陀。一日化得菩萨像，颈金铸，以授天然。天然见金颈，心动。谋工人，剥其金，工立死。他日母来自海上，将及山。天然已先知，高声骂詈曰：「怨家害我者，至矣。」见即批其母颊，取刀自裂其颈，绕山数匝。飏言曰。「汝辈莫我若，若我地狱在眼前矣。」遂死。（旧志） 

　　按：法雨寺，二世如寿禅师，字天然，大智高徒，列传禅德。与此杭州僧天然，自是两人。陈志以十四年，讹为四十年。又删去杭州二字，不为表出，则不免累及曾参矣。 

　　十八年，庚寅十月，寺僧有相讼者。郡丞，龙德孚，素信佛。诣寺轰僧，疑其不守戒律也，取法华经毁之，令僧跨焉。夜梦神人传佛旨曰：「奉道毁道，罪在不宥。罚作三石牛啬官，盖冥官也。」孚力求忏悔，大智亦助之求解。已乃梦曰：「愿偿经乎？用百当一。」孚唯唯。返郡，亟印百部以进，向道弥笃。（旧志） 

　　鄞，沈一贯，印法华经歌云： 

　　楚中山水绝天下，龙侯禀其最奇者。为吏不肯兄龚黄，为文又欲家班马。来官我郡近四年，手披口决如涌泉。细民怙之为二天，老吏吐舌不敢前。遍搜至人作师友，布衣穷巷多周旋。心好山水幽胜处，攀萝蹑磴栖青烟。当年曾读参同契，飘飘庶几试其事。挂壁蒲团代象床，赤脚双童当家累。龙侯龙种灵且幻，幻出人心最灵异。郡中佛域补陀岩，五台峨嵋鼎足三。灵踪中废比兴复，四方趋赴负且担。丛林人多讼事起，不辞扬帆入海水。指挥擘画且有条，鳞次绮分端可拟。总为卫佛心太殷，欲吸海水浇膻荤。白爇经函作盟咒，群驱僧众陵烟氛。目见千里不见睫，首欲渡人先浪涉。未睹如来腾玉毫，已见韦驮按金铗。病中忽自絷南冠，定里俄成白骨观。敕遣冥中作牛吏，谁堪世上为龙官。新从下土不知体，顾此愚诚良不昧。智师助忏恳且哀，蜿蜿痴龙此时蜕。为余敬乞莲华百，因师上赎如山大。世人且莫轻痴龙，慈恩慧爱于君钟。严父何曾笞爱子，圣人讵肯诃凡庸。龙侯生还未是还，大还还在莲华闲。修士自能遵觉路，宗师也不逃深山。焚却木人干却海，此时欢笑黄金颜。（海南一勺） 

　　万历中，江阴小吏焦某。由湖广典史，迁知事，赴任江行。有楚僧，自蜀江来，募金六百，往普陀山树刹，附舟而行，焦诺之。既而窥其金，一夕暴风，推僧入江。僧自分必死，倏见观世音菩萨，自空中降，持一灯，引入芦漪，遇渔艇得救。复募六百余金，往普陀偿夙愿。南海返桌，闻焦不安而死，只一子，无故跃入江中死。乃叹息者久之。（海南一勺） 

　　万历庚戌二月，江阴顾山庵、庄长老，进香补陀，有行童担幞相随。至山瞻礼金容，行童默于菩萨座前，发誓愿舍身以报佛恩。舟出莲华洋，飓风骤作，跳入波心。七月中，行童夜至庵扣门，众僧疑其鬼，拒而不开。行童说观音神力护持之故，众不信。问长老安在，则曰：「往玄墓山。」行童径投玄墓。时长老方毕夜课，忽闻行童窗外唤声，心亦讶其为鬼。行童曰：「弟子实人也，未曾死。初跳入洋时，见一胡僧，体状魁硕，著赭布袈裟，乘一船板而来。口称吾度汝，载之而浮，轻疾如驶。倏忽已及浅沙，引而登岸。问何地，曰：舟山也。某顾视胡僧，衣履都不濡湿，心异之。挈某同叩人家求宿，须臾失胡僧，知是菩萨显迹矣。」长老开门纳之，同还顾山庵。（钱希言狯园） 

　　苏州，皋桥，张叟，素尊像教。万历辛亥，将诣南海补陀，瞻礼观世音，挈其八龄孙以行。既达杭城，欲乘一船，其孙见满船人，悉被绳缚手足。向翁白其异，叟大骇，遽从其言，登岸。及换第二船，其孙复白所见如初。已又登岸，更求第三船附之。问其孙，曰：「只前两船怪异，余无所见也。」叟意未决，有二人立船首大呼曰：「勿乘彼而来此，此船甚安稳。」逡巡间，又若有人自后推之，遂挟孙登船。坐甫定，视呼者推者俱不见。日暮潮至，前两船覆没，无一存者。张叟所附之船独全，乃知大士默佑也。（狯园志异） 

　　补陀潮音洞，有二大士者，一现男子身，一现妇人身。面目黧黑，头发髼乱。万历三十三年，妇人以六月至山。男子礼九华，以十月至山。居于洞南之山顶石上。各以茅苫一篷，高不过三尺。上漏下湿，匡坐其中。惟饮水茹蔬而已。人与之米不辞，与之钱亦不辞，有游衲至，竟散与之。或数日绝粒，不以为病。山中人以为丐者，莫之知也。余偕居士陈载卿，夜至其所，默与之坐。不通问讯，彼亦不惊顾。举灯视之，惺然无昏睡状。余始与之谈，男子但笑而不言。妇人则随叩随答，不作道理会。而吐辞等刀锯，莫可犯其锋。问其姓名，则曰有甚姓名。问其年纪，则曰有甚年纪。问其何许人，则曰有何方所。问其曾住何山，则曰住终南为久。问其见何道理，但曰眼见大海，耳闻风声雨声潮声鸟声。问其作何工夫，则曰有时想起观世音，便念几声，余则惟坐，坐中亦无甚做工夫处。其言词直捷如此，似胸中无一物者，余大骇之。春二月，人皆来谒洞，男女堵观之。曰：「汝辈各安隐去，问我何为？」遂不见。（旧志，明释真一二大士传） 

　　施氏，尤锡绶妻，长洲人。万历丁未，患膈症，积治不效。一日有道姑入其门，曰：「吾见汝宿有善根，当为治之。」出黑色丸子，教临卧时，噙化口中，疾当自愈。施作礼而谢。道姑曰：「他日有便，访吾于南海可也。」问其家安在。曰：「汝过南海，问妙海老人，无不共晓。」锡绶归，施语之，惊曰：「若言南海，得非观世音乎！」夜如其言，疾顿除。明年偕其姑，同诣普陀瞻礼。入寺门，见妙海宫三大字，榜于殿室，始悟菩萨之灵感焉。是年九月，施坐堂中，又见一道姑，排户而入。谓施曰：「汝阳算止二十九岁。因装金像一躯，又施经板一块，又见路傍饥人舍饭一瓯。有此三善，获延三载。又曾遇肉身菩萨默化来，故不即夭折耳。」施见此姑双瞳秀异，宛肖曩昔所遇者。因合掌百拜，哀祈拯度。道姑曰：「早办修行。」举头而不知所之。（钱希言狯园） 

　　四十年，海潮寺火，有一僧病，卧韦天殿下。忽像作声叱起曰：「火来也。」其僧即起，背韦天出，步迅如飞，移置门外，得不火。明日，七八人舁之不能举。僧病顿苏，强逾平日。智师存日，或乏粮。在韦天前祷之，便有斋至。（旧志，钱光绣耳耳目目集。） 

　　泰昌元年，十月。宋珏，游普陀礼潮音洞，历历皆往昔梦中所见。夜梦乡人，赠一玉杯，内碧外白，制不甚方圆，而古润可爱。酒干，见杯中一白猿倒挂于树。谛视之，白衣大士立猿侧，眉目逼真。醒则叹观止矣。（广虞初志） 

　　明季，徽人汪姓者，僦居昆山王澄老对门。持斋三年，拟至普陀进香。某年元旦，已束装，往东门玉龙桥下船矣。忽店傍火起，急报促回。汪曰：「吾积诚三载，方朝菩萨，岂以一店易吾志乎。纵被焚，吾不归矣。」竟扬帆而去。香毕回昆，见四面店屋，及王氏大第，俱一片焦土。汪店楼房独存，万人惊叹。（现果随录） 

　　黄司理海岸，名端伯。礼大士，感大士现形天际。霓裳霞葆，讶为蜃市。（旧志） 

　　清顺治初，海寇阮俊，与日本僧谋，欲将明赐藏经，载入日本。山僧照中，率数百人，至舟山哀求不已。阮怒曰：「汝等欲得此经，当向龙宫水府求之。」遂装往，至海中，大鱼挡舟，不得动者数日。阮悔过亟返。不半日，舟达道头，僧众欢迎至藏殿。阮为讽经设供，安众而去。（裘志） 

　　顺治己丑，秣陵黄土山人刘某，生即茹素。同弟朝南海，舟中，刘发愿求见菩萨。忽海面见二莲华，大如车轮。一华中坐一童男，一华中坐一童女。旋见菩萨坐大莲华上而来。刘礼拜起，视菩萨与华俱不见。顷之，风涛汹涌，舟覆，同行六人，及弟皆没。刘甫入水时，觉眼前遍满红光，有一僧携之同行，瞬息闲，忽已抵家，僧失所在。入门母出，方知菩萨救援之力。（己求书） 

　　康熙三年，元旦，众僧见山中，有白光如虹，从佛殿顶，贯至小洛迦山。大士衣白衣，乘光而度。识者预知寺有难事作矣。（旧志） 

　　四年五月，红毛番人来普陀，住半月。尽取铸像幡幢等物，往日本，贸易得金二十余万。将归本国，船忽自焚，番人俱溺海死。（旧志） 

　　十年，僧既内徙，土寇以火镕普陀圆通大殿金范大士像。像镕，延烧及殿，贼不得出，焚死者无算。（旧志） 

　　十一年，壬子春汛，诸军伍泊舟洛迦，入大士殿，清净如平时。出门毒蛇如猬，张口喷气，诸军惧而奔避。又有狞犬成群出噬，进退无门，死伤无数。人以为起遣之报。（旧志） 

　　是年，宁波水师出洋，归时，兵丁盗藏补陀大士像。甫解缆，风浪大作，舟将覆，主将疑而搜之，送还寺中，舟乃获全。（旧志） 

　　又有斧劈沉檀像，及盗脏中物，并将铜像打碎，包归图卖。中途陡起风潮，主帅惊叩哀祷。归不逾年，皆受惨报。（旧志） 

　　二十八年春，圣驾自禹陵回。御独木龙头小艇。一日将到嘉禾城，过某桥，忽见老妪，当头簪红花一朵，独操小舟，直过御前。上问何船，妪应曰：「渔船。」上问有鱼否，妪应曰：「有，欲买乎？」言讫不顾而去，未知所往。定镇总戎黄大来，尾御舟行。见上与老妪语，惊疑之，急桌拥卫。上问何官，答曰：「臣，定海总兵黄大来。」上即从容问大来舟山状。大来于是得乘闲言普陀事颇详。次日召大来入，发帑金千两，建盖普陀山寺。（裘志） 

　　二十九年，六月二十九日，定镇蓝公理，谒梵音洞，亲见大士现身。大眉赤面，富须髯，眼露青白光，鼻准微有白点。冠金圈大火焰，衣黄黑色，阔领方袍，微似达摩状，头顶俱现，后但露一手。又见一小佛，赤脚立大士顶上。公叩谢不已，倏无所睹。（旧志） 

　　按：周某闻见录云：定海总兵官，蓝公理。巡缉至普陀洋面，见小舟坐一妇人，手提篮，内有鲤鱼一尾。艄后童子摇划，呼之不应。往梵音洞而去，倏而不见。公命对洞开炮，卒无音响。次日诣山礼佛，见大士，及傍立善财，与昨所见，面貌无异，始知菩萨显灵。篮者蓝也，鲤者理也，由是愿为护法焉。 

　　展复初，江西布客某者，乘便进香。见天王像，其一颓圮。私念旧闻名山宝像泥，可和药，乃取少许去。至舟神昏头痛，见长身天神怒目叱曰：「何得割我胫肉。」其人大恐悔过，浼僧持送还山，立愿新像。（旧志） 

　　广东洋商麦灿宇，自东洋回。忽梦巨人索其舟载一大骨，商怖而醒。时值夜半，黑风大起，舟欲沈。众呼号不止。忽转风，舟行如驶，黎明达岸，至普陀矣。大喜，入寺礼大士，见一天王，足坠像前，与梦无异。瞻拜惊叹，遂施金新像焉。（旧志） 

　　吴门，江文乐，礼普陀自叙略云：康熙戊寅正月，南濠善士陆德敷，领众裹粮，南海饭僧，邀乐同往。二月初十日，同析弟，登普陀前寺。是夜二更时，目现白光。次早，乐等朝梵音洞，见白面大士，白面龙女执拂，逮栖壁鹦鹉，金面大士，有钦○二字。其一字，乐见未明。幻庵僧见云是佛字。右立韦驮龙王，金容西相观音，青螺须髻。寿星高帽苍髯，手拈柱杖。仙人科头跣足，身倚碧桃。诸佛或大或小，或坐或卧，或行或立，层叠不可胜计。析弟所见，少有异同。德敷，见大士、韦驮、善财、龙女。十二日，朝潮音洞，见金身三官一尊，关圣一尊，赤面绿袍，金容大士，金角青面武曲，戏蟾刘海，挂钱巨狮舌上，现一小佛，罗汉三尊，内有一托塔者。挂帆小舟一只，析弟，更见舱中有人，并执篙者。十三日，后寺饭僧。承别庵和尚，于我祖神前设供，拈香说法。事毕，再叩梵音洞，仅见金面大士，诸佛数尊。十五日，前寺饭僧。承潮音和尚，于祖神前设供，拈香说法。二十八日还家，缕述灵异。而懋弟，亦告于初八夜，梦至普陀梵音洞前求相，垂下水墨大士一轴。弟求示真相。傍一大士云：「与见画者，亦汝诚心所致也。」（裘志） 

　　三十年，茶山宝称庵，僧慧如，因大士像坏，载募云闲，月余无施者。一夕，私置王俨斋中丞门。袁夫人，梦一素衣淡妆姆云：「自普陀山来化衣单者。」寤而告中丞，梦亦复然。晨讯阍人，乃知大士像也。因炷香谢罪。呼僧至，许为新像送普陀。（旧志） 

　　沧州，张汉儒，至普陀谒大士毕，欲归。见一老人，于洞外扫除，因与语曰：「若远来，欲见大士乎？」张曰：「四千里至此，得见大士，死无憾，然大士安得见？」老人曰：「但虔祷，当有所睹。」张乃与同辈十余人，跪祷。久之，忽见洞口有金光。老人曰：「大士出矣。」众谛视，果睹大士，自石壁中出，惟见侧面。又祷曰：「既蒙大士现身，愿睹正面，顶礼归日，摹塑像设。」大士即又背洞面海，去人咫尺。绀发卷闵，高颧隆准，衣绿色。半身在云气中，不可见。众欢喜稽首，倏入石壁去。（居易录） 

　　长安荐福寺僧行义，谒普陀山。与云水僧七人，雨中炷香潮音洞，虔祷愿睹大士慈容。倏见洞中现五色光，光中有大士立像，傍有白鹦鹉像。庄严妙好，是女人身。他僧见者，种种不一，久之乃没。（居易录） 

　　学士高公士奇，感应说云：山妻傅氏，素信佛，诵金刚经。康熙壬申四月疾，自知不起。二十七日辰刻晕眩，少时复苏，口中惟诵金刚经。言：「佛力无边，若修南海普陀寺大殿，可延生两年。」至五月初四日，长逝。弥留之顷，余云：「若尔冥途果无苦累，当以梦告我。」山妻点首者再。今年二月十七日，大儿舆，方夜坐，忽汗下头眩思寝。梦至灵隐，有老僧十七八人，游行林间。一僧曰：「汝欲见汝母耶？可入我袖中，携汝往南海。」少顷，至一山，环视空阔，殿宇巍峨，额曰：普庄严殿。众僧围绕诵经，并说偈云：「修理大殿功德，世世生生，永不坠三途恶道。生天人中，受胜妙乐。」少顷，见母，黄杉，衬淡红衣，素裙，合掌云：「金刚般若，量同虚空。恩沾大千，利周沙界。天上人间，最重此经。我今承佛力，已能记忆，不失一字。无去无来，现在发菩提心，永不退转。寄语汝父，勿悬念我。」骤闻水声而寤。舆性笃实，不能诳语，因笔记之。其衫裙，十月朔日，余所焚，舆不知者。（旧志） 

　　五十年，五月初一日，知府马柱石，到山启建祝厘道场。感大士，放金色大圆光于清凉山冈，移时方散。两寺住持，有偈志其事。（旧志） 

　　雍正九年辛亥，发帑七万，修建普陀前后两寺。时法雨住持法泽，谓山在海洋，礼谒者，皆由舟楫。而寺中从未奉有天后香火，甚为缺典。乃谋建阁三闲以祀。及阁成日，黄昏后，忽见彩船一只，仪从旌旗，缤纷整肃。左右羽扇交蔽，前掌大灯两盏，照耀光明，从东洋海上而来，直至千步沙。监督诸员，及僧众工役，同时共见。知为神灵示现，无不惊异。（旧志） 

　　法雨寺，大雄殿内铁观音一尊。乃康熙十三年，遣界后，有偷界小船数十，泊千步沙。夜睹火光烛天，比旦见一铁佛首，卧置沙中，不知何所从来。始悟夜来之火，即佛光也。群舁至寺供养。二十七年，江南武云山进香感其异。请于住持别庵，载往金陵募铸全躯。有缙绅杨公女，笄年，卧风三载。母徐氏，赍金虔祷。次晨，其女步履如飞。又有代邻持釜来施者，贪其完好，易以破釜。夜梦神索故釜，寤而病，送釜忏悔始愈。大著灵验，远近奔助。不两月，得铜铁十余万斤。郡守觊其利，禁不许造。义士陆寅生，诉于道宪刘公，乃令速铸。守旋以事被逮。全像既归，灵应如响。雍正九年，发帑修建，监督者，欲令移供圆通宝殿，多人再四舁之不得。住持法泽前祷，佛果示筄，欲仍故处。诸人惊异，遂不敢动。（许志） 

　　乾隆三年，十月二十日，法雨寺鼓楼，以香灯僧不戒，毁于火。风猛甚，将延及水月等楼。忽见神灵示现，风旋外向，诸楼无恙。次年住持法泽，乃告总镇裴公鉽，邑侯黄公应熊，设簿广募。法泽闽人，闽之渔船数百艘，踊跃乐施。法泽亲往温州采料。宁台道王坦，温镇黄有才，咸以原系钦工建造，免其税饷。装运至山，适值前毁之期。连日风浪大作，不能起卸。法泽祷于大士，忽二十六日，风恬浪静。又有二十余只渔船，泊千步沙，相与协力，浮水拽岸，一日毕起。遂兴工修造，崇敞如昔。（许志） 

　　嘉定冯生，贫而好善，一日进香南海，中流风发舟覆。恍见甲士，引至龙王前，谕曰：「子写方救人，善心诚切，达于水府。特遣救汝，与汝秘方十二，行之可以致富。」取方授之，命甲士送归。倏忽到岸，方在袖中。心知大士暗中调护也。后依方行济，成富室焉。（劝诫类钞） 

　　甫里曹渭南女，为张迪九子妇，病喉溃烂。时迪九既没，渭南医祷俱穷。一日女忽起于床，一口数人声，声梵语。手挥渭南曰：「去去！老衲南海来，以吾故人张迪九故，非汝曹所能致也。」女启口如就示状。俄而蹶起，自言病殆时，见故翁搴帷注视，叹息而去。翌晨群僧来，其主僧，庞眉蜷发，状如西相大士，从者左右侍。问答缕缕，不复记忆矣。（阴骘文新编） 

　　陈君选，年五十，只一子，幼慧而孱。既授室，忽患痨瘵，势沉笃。有友告之，闻南海普陀，观世音菩萨，灵感宿著。若能信心，往祈郎君之疾，勿药有喜。但山川修阻耳。陈云：「果往求有验，何辞道远！」遂择吉出门，向南而行。凡八日，出本省界。是日午未闲，车中体倦，投店早憩。饭后闷坐无聊，因出散步，闻有大声呼其姓名者。且曰：「汝子疾垂危，今往普陀拜求观世音乎？」骇而视之，乃一道者，翛然尘表。念趋揖问，素昧识荆，何知余姓名，及余子疾？道者不答所问，但云：「爱子何必如是之切。汝子疾，乃汝一生积愆，报在汝子之身，往求菩萨无益也。」陈再揖道者，求示其详。曰：「汝今后，若能速改前非，力行善事。又能将前明杨椒山公家训，抄写一卷，朝夕朗诵，事事遵行。子疾当自痊，不足虑也。」陈欲再展问，转瞬失所在。错愕良久，始悟大士化身，指其迷途也。乃望空拜谢而回，及抵家，其子伏枕闻之，欣欣有起色，而病减半矣。月余全愈。（传家宝序） 

　　无隐师者，毗陵世家子也。尝曰：「名山大川，无非菩萨影现道场。脚头脚尾，处处逢渠。」于是托足云水，瞻礼普陀山，感大士现妙庄严身。睌归，养病于神骏寺，诵七佛偈而逝。（海南一勺） 

　　临江丁兆僖，服贾于蜀。母叶氏，在家病足，数载不瘳，因虔祝大士。后乡人来蜀，知母蒙大士显灵示梦，病从此日瘥，即祷祝之日也。数千里，有感辄应如此。癸卯酬宿愿，进香普陀。至梵音洞，得睹大士慈容，不甚了了。默念远涉风涛，斋肃而来，岂下怀未诚欤。念未已，忽见洞内大士，身穿白衣，右手三摆，前立红衣童子，又不类世所绘塑者。兆僖惶悚伏拜，焚香顶礼以退。（勉戒切要录） 

　　南丰武举章开元，嘉庆年闲，以骑射教人。课徒用力太猛，仆地，呻吟床蓐，见一役曳之行。忽身后一人挽而呼曰：「勿尔，此人奉行敬信录，持观音经甚虔。若仍短寿，何以劝善？」役曰：「奉上官命，安知其余？」曳如前，而挽者益力。役释手，以梃掠章而去。身后人谓之曰：「渠虽去，明日系卯期，必又至，汝其殆矣。吾指汝到南海求救大士。」章虑蹒跚难行，曰：「但合掌端坐，诚心念南无阿弥陀佛，及大慈大悲，救苦救难，观世音菩萨宝号。」章如教，觉身如风箨飘空而起，海立眼前矣。海上有岛，往来皆道服。章伏岸宣佛号，良久，见两三白发叟，携一人下山，貌肖己。身后人曰：「此汝魂也，速礼菩萨叩谢。」忽前役又至，梃章足而去。身后人曰：「汝无悸，今蒙菩萨赦宥矣。」且曰：「汝归去，当坚持前念，自修以训人，毋怠厥志。」章唯唯，蘧然而苏，身仍在床，足疾顿失。（因果实录） 

　　江夏某大姓，夜建醮。邻媪携幼女往观，有狰恶巨人，拉女出，强之行。忽东南隅，现红光。巨人惶惧，舍女奔。红光渐近，有璎珞被体者，类观音像，诘女所自，且曰：「余南海大士也，可随往。」俄至一所，迥殊凡境。大士顾侍者，不知何语。未几，侍者率巨人来，大士叱之，金甲神摔之去。一日，见黄冠人叩谒，述其母奉佛，终身不茹荤。大士谓女曰：「尔母善行可嘉，当令母女重逢也。」黄冠人，嘱闭目，觉履空而行，止则故乡也。女归，见榻卧一人与己肖，恍若有自后推合者，遂如梦觉。初母与女看醮，女忽晕绝。第胸膈温暖，不类死者，月余始苏，备述颠末。女自此不茹荤，虔奉观音经。（海南一勺） 

　　光绪二十四年春，有台州黄岩县，三甲地方，民船一艘，装客数十人，赴普陀进香。及回，船行数百里，忽然雾雨骤至，舟不能驶。船主问曰：「尔等在普陀，有不洁净之事否？」内有一老媪，急解囊，将黄瓦一片，抛入海中。顷刻，云雾渐散，舟行如故。究诸老媪云，此瓦世所罕见，慕其色黄光滑，欲于夏日作枕，以纳其凉，非有意窃取也。不意佛之感异已如此。（采访） 

　　光绪三十二年，二月。象山县，蟹钳渡地方，有张姓婆媳二人，来山进香，寓佛首庵。翌日，媳出外礼佛，至夕回，遗失拜佛布一方（俗名手方），内有各寺宝印。姑闻之，不胜愤恨。越数日，归家开橱，检查别物，忽见所失之布，在衣服中。一时咸以为异。（采访） 

　　江浙信心妇女，每以白布铺地礼佛，名为手方。间或垫坐，为护衣服，固无不可，但不应打印其上。若已打印，则万万不可铺以礼佛，况垫坐乎！彼殆谓半截未打印，坐则无碍。不知以有字之布置之于地，尚属亵渎。况既坐其下半截，上半截亦贴靠自己下体，或有竟坐于打印之处矣。须知印上之字，皆是佛菩萨之圣号。理当格外尊重，何可如此亵渎？阿育王之印，则是释迦如来真身舍利宝塔之印。普陀普济寺，则是敕建南海普陀禅寺观音宝印。（普陀禅寺，乃明万历三十三年御赐额，至清康熙三十八年始改赐普济禅寺额。如此，谅此印是康熙三十八年以前所铸者。）法雨寺，则是南海普陀天华法雨观音宝印。余可类推。打印之布，只可藏于家中佛龛，或神龛内，则有功德。若用以铺地拜佛，则其罪非小，况垫坐乎！（如已经铺地拜佛用过之手方，则又只好洗净焚化，切不可藏佛龛中。）譬如子孙，以祖父之名，书之于布，以作拜祖父时垫地之用，及坐地时，恐污衣服，用此布以垫坐，则人必以为不孝，自己心亦不忍。何竟敢以佛菩萨圣号，印于垫地护衣之布上乎！其原由于僧人不知事务，唯欲多打印，则多得钱。不计此布万万不可打印。若此等僧，纵有修持，亦当堕落。以乱为人打印，令一切信心妇女，同作亵渎佛菩萨之大罪故也。愿诸僧俗，各各痛戒。又愿识字之人，见闻此说，逢人劝诫，令一切人改此恶习，则功德无量无边矣。（采访普陀挂搭僧稿） 

　　按：旧志，有分灵感示现为二者，有另立经证门者。其实示现即灵感，菩萨妙应圆通，众生共仰，尤不待证而方生信向。况本志卷一，许止净居士所撰之感应颂，甚为详备。（有注，及经证之单行本，尤明了。）故今但略叙灵异而已。朱谨志示现论曰：示现，亦志中灵感类也。有感而不现者矣，未有不感而现者也。夫色见音求，佛所呵斥。大士曷为以形现也？此正慈悲度人，恒顺众生之至也。众生所知者形，故所现者惟形。其实非形也，无形之形也。非现也，不现之现也。无形之形，形亦非形。不现之现，现亦非现。大士如月，众人如水。人见大士，如水受月影。不可谓影即是月，又不可谓月即是影。又不可谓影非月影，又不可谓月本无影。月之照人也，有目者即见月。月之照地也，有水即有影。然而人之求见于大士，有现有不现者，何也？此亦如水之受月，清者受之，浊则不受矣。大抵人之求见而得现者，或遇之于无心之顷，无心即能感矣。大易不言感，而曰咸，咸乃无心之感也。又或信心以求之。经言：「信为道元功德母。」信则能感矣。经又云：「菩萨善应诸方所。」示现，亦善应也。何疑之有？经固佛所说也。唐斐相国云：「后之学者，当取信于佛，毋取信于人。当取证于本法，毋取证于末习。」世之人，不信佛言，惟执己见，影附为高明之见，亦惑矣！夫无心，信心，水之清者也。反是，则浊。彼且以为己智而人愚，岂知其惑之甚耶！是故己见一立，虽智亦愚。知见不生，虽愚不害。此平心之论也。或曰：「人之求现者，述其所见，各有不同，何也？」岂水中月影，亦有异同欤？」曰：月体一定，故无异影。若夫佛之法身化现，岂有音声形色之一定者欤？所见有不同者，各自有其感召，非应之者为之同异也。天之生物，形色不一其类，是其所禀之刚柔燥湿，有轻重纯驳之不齐。天非物物而铸之者也。天之生物，已不可测矣。佛之法身变化，亦岂凡夫意见所能测识欤！儒之言天，则曰不测。言神，则曰圣而不可知。佛之化现，不可思议。世人于至显至近者，昧不之辨。乃于不可测者，而必欲测之，不可知者，而必欲知之，不可思议者，而必欲思之议之，多见其不知量也。或又曰：「示现，即有之，亦幻境耳。儒圣亦有是理欤？」曰：有。古所云，见舜于墙，见尧于羹者，非于虚空见之欤？羹墙中，岂真有尧舜欤？孔子学琴于师襄而见文王，抚琴动操之闲，文王果安在欤？是则心神之感孚，有不期然而然者。亦与梦见周公无异。其实于太虚空中，毫无纤翳也。或曰：「圣固有之，凡夫岂能然欤？」曰：道，固愚夫愚妇之所与知与能者也。言其至，则虽圣人，亦有所不知不能，非夫妇之愚，有以驾乎圣人之上也。盖愚夫愚妇，适然之顷，亦有休机息虑之时，而其愚诚笃信，反胜于贤智之过为妄生疑虑者。故凡求现得见者，大抵明察之人少，庸众之人多，以其智虑鲜也。道之流行于天地闲也，大圣大贤而外，惟赤子之心，与夫妇之愚，庶几近之。故曰：百姓日用而不知。即其不知之顷，恰与赤子之心，同其浑穆。是故释迦弟子，有蛇奴者，以愚钝得度，愚固道之所不外也。其有著意求现，而未得见者，如镜之被呵而晕也，月之被云而掩也。人心与焉斯窒矣。作意以求，诚即非诚矣。世之人，非沈空，即著有。其以示现为虚伪者，正其著有之见胜也。彼盖谓佛之法身，遍周沙界，必不屑屑焉，株守于此，遇人即现也。此则以凡情测佛者也。佛固遍周沙界矣，此独非沙界乎？佛尚有不屑之意见乎？虽然，示现，亦非大士实际也。如其不信，亦无不可。盖信示现一方之大士，不如信遍周沙界之大士。信遍周沙界之大士，不如信当前之不信有示现，不见有大士者之真我。是则真见大士者也。如有是人，法门赖之矣。海南一勺，称为理圆词达，因附录之。 

　　又按：胡应麟笔丛，王弇洲观音本纪，皆谓古时观世音，无妇人像。历引法苑珠林、太平广记诸书以证之。赵瓯北陔余丛考，以王胡说为未然。引北史，齐武成帝，见一美妇人，变为观世音。南史，陈后主皇后沈氏为尼，名观音皇后。证六朝时，观音已作女像。又引南宋甄龙友题观音像，有巧笑美目语。又寿涯师，咏鱼篮观音词，有窈窕丰姿语。证观音之为女像，宋元明已然。近俞樾《小繁露》，引夷坚志，观音救目疾事。又以宋时，犹未皆为女像，说各不同。窃谓地藏本愿经云，地藏王，一世为大长者子，又一世为婆罗门女。观音之不能定其为男女，殆犹是欤！虽然，此且约世俗迷情而为剖决。若知观音遍十方界，尽未来际，随九法界众生机，现十法界应化身，则前之所谈，何异断竿量天，折锥探地，为可怜可悯也！


普陀洛迦新志卷四 
　　　　古会稽陶镛鉴定　古翁山王亨彦辑 

檀施门第四（共七十八条） 

　　如来遗诏，护法托于王臣。菩萨发心，度生首推布施。况大士建号大悲，广施无畏。故珞珠解颈，菩萨亦乞慈悲。珍宝舍身，众生皆求哀愍。自昔已然，于今为烈。明则叠赐藏经，清则重颁内帑。或筑堤捍海，或割亩助粮。姓名有湮没不彰，福德固流传无尽。盖佛法之兴衰，关国运之隆替。未有慈悲导俗，而黎民不被其恩。更无明良在朝，而僧众不蒙其泽。追怀先德，庸启后人。志檀施。 

　　　　五代　梁 

　　张氏，佚其名。贞明二年，舍所居为不肯去观音院。（旧志。详灵异，梵刹之废庵，禅德，三门。） 

　　　　宋 

　　太祖乾德丁卯，遣内侍王贵，赍香幡诣山。（旧志命使） 

　　神宗元丰三年，内殿承旨，王舜封，使三韩。至是，有大龟负舟不得去。望山作礼，龟没舟行。洎还，以其事上之，赐额宝陀观音寺。许岁度僧一人。置田积粮，安众修道。（延祐四明志，旧志。） 

　　宁宗嘉定七年，从住山德韶请，赐修圆通殿钱万缗。并御书、金襕衣、银钵、玛瑙珠、松鹿锦幡等。（旧志） 

　　理宗淳祐八年，诏置接待庄，免本山租役。（旧志） 

　　　　元 

　　成宗大德二年，中宫命内侍李英，降香修殿宇。（许秦二志） 

　　三年，命宿卫孛罗，降香，赐金百两，修殿宇。（旧志） 

　　四年，降香饭僧。（刘赓宝陀寺记） 

　　五年，命魏也先、太出、李铁木儿不花，治演法堂。赐彩幡、缄香、及帑钱二十缗。割鄞田、昌国田、及山，共四千余亩，供僧。（旧志） 

　　按：裘志，作三年。又云一作一年。许志，据刘赓记，盛熙明品中，作五年。今从之。 

　　仁宗皇庆二年，皇太后，遣法华奴，赍赐主僧袈裟，及十方僧饭。敕浙省，赐钞八百六十八锭，买给长明佛灯田三顷。（旧志） 

　　泰定帝，泰定四年，遣中正同知帖闾，赍赐金币，赐饭僧钞千锭，僧衣一百八件。供圣黄金织文幡，金彩绮帛。赐供营缮田，二顷二十六亩。（许秦二志。裘志作皇庆四年，误。） 

　　泰定帝，致和元年，遣御史曹立，赍赐香币，及钞百锭。（旧志） 

　　顺帝，元统二年，宣让王，施建塔钞千锭。（旧志） 

　　　　明 

　　神宗，万历十四年，遣内官监太监张本，御用监太监孟廷安，赍赐皇太后刊印续入藏经，四十一函。旧刊藏经，六百三十七函。裹经绣袱，六百七十八件。观音金像一尊，善财、龙女、各一尊。金紫袈裟一袭。于宝陀寺，立静室五十三处。（旧志） 

　　明神宗，赐宝陀寺藏经敕： 

　　皇帝敕谕，普陀山宝陀禅寺住持，及僧众人等。朕维佛氏之教，具在经典。用以化导善类，觉悟群迷。于护国佑民，不为无助。兹者，圣母慈圣宣文明肃皇太后，命工刊印续入藏经，四十一函。并旧刊藏经，六百三十七函。通行颁布本寺。尔等，务须庄严持诵，尊奉珍藏。不许诸色人等，故行亵玩，致有遗失损坏。特赐护持，以垂永久。钦哉，故谕。大明万历十四年三月日。 

　　按：裘志云：二十七年，敕法雨文同，不另载。是时一尚为宝陀，一尚为海潮。 

　　二十七年，遣汉经厂掌坛，御马监太监赵永、曹奉，赍赐大藏经，六百七十八函。华严经一部，诸品经二部，渗金观音像一尊。（旧志） 

　　明神宗，再赐藏经敕： 

　　敕谕南海普陀山，宝陀寺住持，及僧众人等。朕发诚心，印造佛大藏经，颁赐在京，及天下名山寺院供奉。经首护敕，已谕其由。尔住持，及僧众人等，务要虔洁供安，朝夕礼诵。保安眇躬康泰，宫壶肃清。忏已往愆尤，祈无疆寿福。民安国泰，天下太平。俾四海八方，同归仁慈善教，朕成恭己无为之治道焉。今特差内汉经厂掌坛，御马监太监赵永，赍请前去，彼处安供。各宜仰体知悉，钦哉故谕。大明万历二十七年二月初十日。 

　　又，三赐全藏经敕： 

　　皇帝敕谕，南海普陀山宝陀寺住持，及僧众人等。朕维自古帝王，以儒道治天下，而儒术之外，复有释教，相翼并行。朕以冲昧，嗣承大统。迄今廿有七祀。天下和平，臣民安乐。仰思天眷祖德洪庇，良由大公同善之因。况国初建置僧录司，职掌厥事。盖仁慈清净，其功德不殊，神道设教，于化诱为易。祖宗睿谟，意深远矣。佛氏藏经，旧刊六百三十七函。我圣母慈圣宣文明肃皇太后，续刊四十一函。朕既恭序其端。而又因通行印施，序其前后敕谕护持，所以锡孝类，流慈恩也。兹者，朕嘉善道之可依，念传布之未广。爰命所司，印造全藏，六百七十八函，施舍在京，及天下名山寺院，永垂不朽。庶表朕敬天法祖之意，弘仁普济之诚，使海宇共享无为之福。先民有言，一念思善，和风庆云。一念不善，灾星厉气。夫善念，以有感而兴，无感而懈。是以皇极敷言，不厌谆恳。圣哲所贵，善与人同。古今相传，其揆一也。且善在一人，倘萃一家和气。若亿兆向善，岂不四海太和？此经颁布之处，本寺僧众人等，其务斋心礼诵，敬奉珍藏，不许亵玩，致有毁坏。特赐护敕，以垂永久。钦哉故谕。大明万历二十七年二月日。 

　　按：三十三年，始改宝陀寺额为普陀。二十七年二敕文，旧志均曰普陀寺。何可额尚未改，而先呼后易之名乎！特为改正，以示不妄。 

　　三十年，四月，遣御用监太监张随，同内官监太监王臣。赍赐帑金千两，督造藏殿。饭僧银千八百两，诵礼观音经银三百两，观音经一藏。（旧志） 

　　三十三年，仍遣张随，同御马监太监党礼、张然，赍赐帑金二千两，（裘志作三千两）督造普陀禅寺。又僧斋银三百两，及织纻幡幢，金花丹药等物，金刚般若经一藏，观音普门品经一藏，赐额护国永寿普陀禅寺。太后又赐建寺银三千两。逾年工竣，复命。复特遣中贵，锡玉带以镇山门。（旧志） 

　　明，释海观，玉带记： 

　　普陀山，护国永寿普陀禅寺，敕建之后，金碧照荣，如夜摩睹史之宫，从天而坠。海众拜瞻，法会殊胜，近世未有若斯之盛也。恭荷纶音，焕颁龙藏。壬子年春，复特遣中贵，赐之玉带，以镇山门。林樾野人，住静磐石之下，乐观其美。敢不揄扬休美，略以往事例之。佛印收苏内翰玉带，永镇山门。武后赐万回和尚，以锦袍玉带。又裴晋公，平淮西，宪宗赐以玉带。公临薨，却进口占奏状云：内府之珍，先朝所赐，既不敢将归地下，又不合留在人闲，谨却封进。闻者叹其不乱。夫内翰固超特，佛印又岂屑屑于此者。各以高风胜致，嬉戏今古耳。晋公之敬君，不贪贻子孙，其学识又与内翰别是一格。万回之赐，赐非其主。岂若今者，颁自圣明，得诸方外之为庆哉！今世之秉钧轴，膺宠遇者，裨补无涓埃之微，而玉带有韫[(叵-口)@卖]之积。厥后子孙萧索，售为口食之需，君恩扫地。甚者，负罪家没，玉带复归内廷。呜呼！人情何不锡于山，而锡于身耶！因著为说，一以记名山之盛事，二以砭世荣之难恃云。 

　　三十四年，准御马监太监党礼之请，赐海潮寺额，为护国镇海禅寺。（许秦志） 

　　三十五年，遣党礼，赍赐帑金千两，建御制碑亭，祝厘饭僧。（旧志。○碑文见梵刹。） 

　　三十七年，遣张随，赍赐帑金千两，到山饭僧，延僧检阅藏经三年。并五彩织金龙缎四十疋，及长幡经袱桌衣等。（旧志） 

　　三十九年，遣张随等，赍赐帑金千两，祝厘饭僧。又遣党礼等，赍赐镇海禅寺大藏经。（旧志，万历三十九年，再赐藏经敕。） 

　　明神宗，再赐藏经敕： 

　　敕谕，浙江南海普陀山镇海禅寺住持，及僧众人等。朕发诚心，印造佛大藏经，颁赐在京，及天下名山寺院供奉。经首护敕，已谕其由。尔住持，及僧众人等。务要虔洁供安，朝夕礼诵。保安眇躬康泰，宫壶肃清。忏已往愆尤，祈无疆寿福。民安国泰，天下太平。俾四海八方，同归仁慈善教，朕成恭已无为之治道焉。今特差汉经厂阇黎，御马监太监党礼，赍请前去，彼处供安。各宜仰体知识，钦哉故谕。大明万历三十九年九月日。 

　　按：裘志云：此敕法雨寺时，已赐额镇海。文与普陀寺敕，微有不同，故另载，今依之。 

　　崇祯十四年辛巳，上以天步方艰，物多疵疠。命国戚田弘遇，捧御香，祈福普陀大士。（钱谦益撰天童密云悟塔铭。） 

　　河南王，于嘉靖六年，赐琉璃瓦三万，鼎新无量殿。（旧志） 

　　鲁王，于嘉靖间，建琉璃殿，梵王宫。（旧志） 

　　鲁王，于万历间，岁致米饭大众。赐赤金像一座，重三十石，（石疑是斤之误。）并造新殿。（鲁王普陀山碑记） 

　　崇王由樻，于天启七年，捐资重建药师殿，书法门龙篆额，赐千佛衣。（旧志梵刹） 

　　承干宫皇贵妃，遣官进香，并制渗金佛像一尊。（旧志精蓝） 

　　陶崇道，会稽人，官方伯。于磐陀庵西，倡缘筑堤，垦田数十亩，以充香积。天启七年，又捐资建药师殿。（旧志精蓝） 

　　梁文明，官定海都司。因祈嗣有感，捐资创白华庵。（旧志精蓝） 

　　方应明，明季，官海宪。捐俸重建磐陀庵，殿宇巨丽。（旧志精蓝） 

　　苏若霖，崇祯朝内官。捐己资千余，庄严净土。（旧志精蓝） 

　　按：明妙峰福登禅师，福慧洪深，誓愿广大。一生所作大功德，莫能殚述。素愿造渗金文殊普贤观世音三大士像，并铜殿，送五台峨嵋普陀，以供养之。于万历二十七年己亥，杖锡潞安，谒沈王。王适造渗金普贤像送峨嵋矣。师言铜殿事，王问需金若干。师曰：「每座须一万金。」王愿造峨嵋者，即具资送师往荆州监制。殿高广丈余，渗金，雕镂佛菩萨像，精妙绝伦。殿成，送至峨嵋。大中丞王霁宇，抚蜀。闻师至，请示心要。遂发心助普陀者。乃采铜于蜀，运荆铸造。及成，运往普陀，至南京，逢普陀僧力拒。盖恐海寇[忏-千+吴]认为金，防抢劫耳。因卜地宝华山。时宝华颇衰败，遂奏恳敕修，得以安置。师又募五台者。于三十三年春，躬送至山，议安显通寺。又蒙敕修其寺。赵吉士寄园寄所寄中，谓陈太后敕四川造三座者，传闻失实耳。此殿虽未至普陀，而妙峰与王霁宇之诚心毅力，何可泯灭？因附志于明季檀施之后。俾后世知有其人其事云。（憨山梦游集，妙峰传） 

　　　　清 

　　康熙二十八年己巳，三月，驾巡杭州。准定海总兵黄大来，启奏普陀废坠状。命一等侍卫万尔达，二等侍卫吴格，礼部掌印郎中观音保。赍赐帑金千两，建盖山寺。（旧志。○详见灵异） 

释性统，己巳三月朔日，上遣侍衙臣，赍帑金至山恭纪诗： 

　　山陬海澨外，野衲卧云深。久断长安梦，何期天使临。星趋劳驿驷，风偃拜纶音。瓦砾生光彩，皇恩为布金。（其一） 
　　天威原咫尺，凤诏下林皋。引道惟金锡，环亭尽锦袍。朝臣宣圣德，野逸沐恩膏。花鸟陪人笑，殊增意气豪。（其二） 
　　邱壑千寻峻，场开不二门。当朝逢圣主，万代奉慈尊。海阁晴霞映，蜃楼晓日吞。萧萧多寂寞，此日遇殊恩。（其三） 

　　三十五年四月，命翰林宋大业，赍御书金刚经两函，分赐前后两寺。五月命释自戒，赍内制五爪龙袍二袭，进香，祈保皇上西征，全师奏凯。（裘志） 

缪燧，恭送御书金刚法宝，入普陀山寺记： 

　　普陀，名山也。孤峙海中，距定海，甫百里，在令封内。而予日以簿书鞅掌，不获登临，而谒礼焉。闲有暇晷，亦畏涉风涛，是以渡横水者数数，而莲华金钵，窅莫问津。甚矣夫作吏之俗也！岁之丙子，恭遇今上皇帝，以御书金刚法宝，光镌梨枣者，颁行天下梵宇。而普陀两寺，幸在其中。四月经函至定，宰分当躬赍入山。于是得从副戎叶公纪，扬帆抵洛迦，安经供奉于大殿。肃容再拜，天威咫尺。已乃谒大士，览梵宇，沧溟杳霭，大哉观也！仰维皇上，睿圣渊涵，文武广运。廓沙漠千古不清之尘，辟海甸累朝不隶之土。垂裳宵旰，日仅如伤。而乃于万几余暇，披释氏之微言，运如神之妙腕。楷书竺藏，光被人天。而且颁行郡国，望刹推恩。天纵至人，真绝古今而迈三五者矣。燧，一命微员，叨膺司牧。疆域不过百里，案牍期会，事甚眇末。而蚊负冰兢，不遑启处。承乏来，不知翰墨文章，复为何物。少之所学，仕而转荒。而圣天子，独广大从容如此。岂非云雷风雨，日月星辰，挈五行而运四时，周八方而生万物，成功文章，无所不有之为天也哉！小官，管窥蠡测，仰赞高深。凝思拜颂之下，不暇探讨山川之幽秀，风物之雄奇。一桌遄归，皇皇职役。宁见笑于山灵，而决不敢渎鬼神以失民义。则燧今日扬上德，而慊臣职之意也夫。 

　　三十六年，命使进香。赐五爪龙衣一袭，面子（面，徒念切音磹，乃炉瓶等之座子。）两座，银五十两。（旧志） 

　　三十八年三月，驾巡杭州。二十七日于行在，差干清宫太监提督，顾问行，内务府，广储司郎中，丁皂保，太监，马士恩（秦志作逢恩）等，赍金千两，分赐两寺，到山进香。四月初四日至寺，传旨。山中乃朝廷香火，所有未完之功，以是帑金为之领袖，务令天下臣民，共种福田。住持，须竭力图成，勿孤上意。太后、六宫、公主，各赐金有差。并御书金刚经二卷，分赐两寺。书普济群灵，及潮音洞额，赐前寺。书天花法雨，及梵音洞额，赐后寺。书皓月禅心额，赐普济住持明箔。书修持净业额，赐法雨住持性统。书芾启，此苗幕从舆卫于琅玡之闲，为泉石之乐。恨不接游跖也。滁天下佳山水，且少过客，谅称高怀。正恐赐环在近，不能少彼留也。芾再启。夏六月临，五十七字，赐明箔性统。又赐性统念珠一串，供大士。又准两寺住持奏请，发金陵城内琉璃瓦，一十二万，改盖两寺大殿。（旧志） 

缪燧，御题普济群灵额，恭纪： 

　　汉晋以来，二氏之学，并行于世，而佛较盛于老，非之者隘，媚之者愚，惟至人能兼包迭用于其闲。我皇上，神灵天纵，优入圣域。其暇泛览流观，谓释氏之慈，即吾儒之仁。其悲悯提度，与博施济众无异。大矣哉！如天如地之见也。普陀，为海内四大名山之一。展界后，即赐金敕建前后两寺。赉宠眷渥，辉贲山川。改赐今名外，复御题普济群灵额大士殿。臣燧，忝宰斯地，恭逢盛典。既为住僧喜庆忭舞。窃伏而思之，仰维帝德之宏，王言之大，有不第为兹土兹山起见者。盖自二帝三皇以来，驭世之道，不越仁民爱物。而其化泽之深长，声灵之赫濯。至于柔怀百神，及河乔岳。然则自天而下，自地而上，大小幽明，一以贯之者，类尽于群灵，而道全于普济。尽千圣之猷，百王之蕴，有能出此四言者耶？大士以天子之心为心，其福民护国当何如？茍斤斤焉，仅从兹山起见，则将隘视圣人之言，而浅测圣人之心，可乎哉？臣燧，是以不揣固陋，表而出之。俾四海臣民，即不获至其地者，览斯志，亦共瞻仰沐浴于无疆之化泽云耳。 

　　四十二年二月，驾巡杭州。命侍卫翁峨立，都统官保，中官首领王璋，进香。赍赐住持心明，御书心经一卷，帑金二百两。命住持性统，题苏台雨景诗。即御书赐之。复书大圆通殿、狮子窟、寿峰三额，赐心明。振宗禅寺、妙光、圣因三额，赐性统。分挂普陀、治平、径山、接待诸处，书添筹二字，赐性统母。又准直郡王奏，六品官阿尔发，同官保到山，送龙袍银两。（许志） 

　　四十三年，十一月，御制碑文一道，赐法雨寺。十二月，御制碑文一道，赐普济寺。（两碑文，见梵刹各寺下。）书赐宣布声闻、藏经阁、永寿寺额三道。命性统赋诗，以无觉有空色相消为首句。赋毕，赐瀚海石砚一方，丰泽园墨二锭。（许志） 

　　四十四年，命浙江织造敖福合，赍送御制碑文。鸿胪寺序班朱圭，奉敕镌碑。四月，赐性统御书心经二部，心经塔一轴。赐心明御书心经一部，心经塔一轴。（许志） 

江国桢，同织造府，送御碑至普陀诗： 

　　一色茫茫玉作堆，看潮涌去看潮回。乘槎不见风波险，捧得君王睿藻来。 

　　四十六年，驾巡苏州。赐性统人参一斤，及瓜果等物。时心明、慧业、德藻等，各受一分。又书旃檀林三字额，赐心明。（许志） 

　　四十七年，闰三月，命浙江孙文成、江南曹寅、苏州李旭三织造，赍送内造自在观音，救度佛母，二相，分给普济、法雨两寺。二相连座，高一丈六尺。佛身，五尺。量圣体装就，脱纱，泥金，手足皆附，金莲玻璃点目，金皮作衣。于四月十八日，到山安供。（旧志） 

范昌治，同部堂孙公，送内造佛相，入山恭纪诗： 

　　昭代崇西竺，佑民施圣教。金身内府装，范相殊严妙。天衣妥半肩，青莲光照耀。航海入名山，特奉天王诏。鲸波坦不惊，鱼龙息狂啸。当知佛力慈，四生同一照。于我亦何心，乘风登海峤。与观入胜界，开颜共含笑。甘露洒心胸，祥风讫边徼。用祝圣尧年，同赓击壤调。 

　　四十八年，二月，命内务府员外郎，噶达浑，降香。赍送带金二百两。并诏杭州织造孙文成，查明僧众人数，许运米石出海，永为定例。七月，皇太子奏准，差中官邓镇、赵柱、皇姑寺住持广博，赍赐帑金五百两，内造大士珠宝金相一尊，供法雨寺。又帑金三百两，金幡一对，数珠二挂，内造渗金佛三尊，黄蟒抱一袭，银制吉庆阿哥一位，供普济寺。（许志） 

　　康熙四十八年，七月初六日，奉朱批上谕。谕管理杭州织造孙文成：顷有普陀山住持和尚二人来京，询问及其寺里过活。奏称这二年，因严禁米石，不许出海。米粮短少，僧众多有散去。此寺，乃特旨修造，不比他处。今二僧人回去，必到杭州。尔会同伊等，将一年所用粮米，应需几何，详拟定例具奏。但恐奸民乘便，籴买米石，运至别省货卖。浙江米价，必至腾贵。故此手书特谕，钦此。八月初六日，性统，同心明，到杭。经织道孙会议。得普济寺、法雨寺，现在僧人，共六百六十六众。每日每人食米一升。合算一年，共需用米二千三百九十七石六斗。其米每年陆续运载。巡抚差官查验，给与执照，许放出海，永为定例等因。九月十九日，织道孙具褶奏请。奉旨，知道了。随移咨督抚提镇，通行文武各衙门，每年遵照放行。 

　　四十九年，赐宝印一颗，并赐前寺大藏尊经。（许志） 

　　五十二年正月，在畅春园，赐性统、心明，紫衣各一袭。侍僧五人红衣各一袭，及蜜饯珍果等物。二月，复各赐人参，及丸药等物。（许志） 

　　五十五年正月，命使到山。赐性统蜜饯珍果等物。（许志） 

　　五十六年，恩准性统心明奏请。蠲免朱家尖、顺母涂，开垦田地钱粮。（许志） 

恩免普陀钱粮碑记： 

　　康熙五十七年，十一月，二十五日，准内务府，移咨内开。康熙五十七年，十月，二十日，侍卫魏珠，将南海普陀洛迦山，普济寺僧心明，法雨寺僧空怀空明等，所奏汉字黄折子，发出，交与十二阿哥。转传旨，将此著阿哥，亲自会同包衣昂邦，询明，将御书之处议奏，钦此钦遵。臣等，会议得明季藏经，皆是明朝皇帝所送。所有御书，亦随带去。今僧人等，虽请御书。然此藏经，乃公主为父皇万寿送去之经。再写御书，必须交于内阁衙门用宝。或可照去岁，移咨孙文成，会同地方巡抚等。将旧年宽免开垦田地钱粮数目情由，并善为保诵藏经，不许僧人胡乱生事，立碑永垂，为此请旨。随于康熙五十七年，十月，二十日，具疏。并汉字黄折子，给与奏事六品官双全等，启奏。奉旨依议。为此照普济寺僧人心明等，所奏汉字黄折子，抄录一张，一并咨明前去。到日，尔即亲与地方巡抚等，将开垦之田地，宽免钱粮之情由数目，并善为保诵藏经，不许僧人胡乱生事等语，可立石碑。为此交尔等因，钦此钦遵。臣朱轼、孙文成，窃查康熙五十六年，十一月，十五日。准内务府清字咨文，奉旨将普陀洛迦山普济法雨二寺和尚，心明、性统，开垦田地，求免钱粮原折。交与织造孙文成，与浙江巡抚朱轼，查明妥议，具奏，钦此，钦遵，等因到。臣遵即会同行据定海县知县曹秉仁，亲往安期乡、朱家尖、顺母涂地方，查丈寺僧开垦之产，共田地涂山，三十三顷一十五亩三分零。内已报起征田地涂山，二十八顷八十二亩五分零。应征银六十一两四钱四分五厘零。米一十四石一斗六合零。又已报升科，尚未起征田地涂山，四顷三十二亩八分。应征银七两一钱三分六厘零。米二石二斗九升六合零。又朱家尖，未垦田地，一十三顷五十三亩，俱经寺僧筑塘管业。该县逐一丈明，备造清册，详送前来。经臣孙文成，奏请。蒙皇上鸿恩，将朱家尖、顺母涂，已垦田地，三十三顷一十五亩零。未垦荒地一十三顷五十三亩，一概宽免。奉旨，传与巡抚，照此折依议钦遵在案。伏惟我皇上，圣神文武，宽信敏恭。博施济于五十八年之闲，薰风风物。垂道法于二十四省之外，化雨雨人。凡属航海梯山，靡不向仁怀义。若普陀洛迦山者，标金树刹，原从鹿苑分来。布宝成池，直是龙宫筑就。惟兹佛国，叠受皇恩。宸翰高悬，笔墨与浮图并峻。慧居重建，海天共梵宇齐雄。乃犹蠲国赋于福田，永锡菩提圣种。抑且著王章为戒律，真成清净禅宗。仰承如天如地之宏慈，祗凛人心道心之大训。谕尔僧众，虔诵藏经。祝帝寿以无疆，宏天休于洊至。毋游惰而失业，毋生事以作非。顶戴圣恩，宣扬佛教。普天率土，物阜民安。臣等，谨将饬僧免赋情由勒石，永垂千秋万祀云。浙江巡抚臣朱轼，杭州织造臣孙文成，恭撰，进呈。奉朱批，是知道了，钦此。康熙五十八年，五月，普济法雨二寺，各立一碑。碑身高八尺五寸七分，厚九寸七分，宽四尺七寸五分。碑顶高二尺七寸，趺身高二尺五分，长七尺一寸。（碑在御碑亭西） 

　　雍正九年三月，准浙江总督李卫奏请。赐帑金七万两，重建前后二寺殿宇。命前苏州巡抚，原任户部左侍郎王玑，监督工程。（参许秦二志） 

　　十二年，正月，赐前后二寺御制碑文各一道。（许志，碑文见梵刹各寺下。） 

　　乾隆十六年春，驾幸杭州，赐源善紫衣一袭，及珍果等物。（秦志） 

　　三十七年，九月，赐流金嵌宝曼丹一座，重三十三两，并哈达五色。（许志） 

　　光绪十九年，由法雨寺住持福悟，呈厅，申详道抚，奏准，颁赐清藏经全部。（采访） 

　　和硕裕亲王，康熙二十六年，施戒衣三百七十五单，计一千一百二十五件。紫袈裟五袭，法被一幅，延住持性统，设坛传戒，祝延圣寿。（许志） 

释性统演戒序： 

　　人自畀赋以来，完然天真，纯一无杂。诸缘不扰，内心明洁。迨夫一与物交，不能不逐境随缘，起诸罪障，致丧天真耳。是以我佛世尊，于拈华直指之余，广设律仪，严列戒相，以防末法比丘荡越之咎。使人人识相护持，依律束身。渐至因戒生定，因定生慧。而拈华之旨，不外于举匙捧钵之中。孰谓律之无裨于宗也哉！予以丁卯岁，承乏补陀之镇海，缁衲云集，单提向上，以接方来。恭遇和硕裕亲王，普施三衣钵具，于天下名山巨刹，而普陀居其首。于是建坛，历年设放三坛大戒。祝无疆圣寿，永昌历祚。风雨时若，民物熙和。凡诸新学比丘，得戒已，复汇为同戒录，请序于予。是亦协报国恩，敬师重友之至意也。然诸比丘，果于举匙捧钵闲，触发拈华的旨，识得师友籍贯名字，究从何处得来。则师友时时现前，佛恩国恩一时报尽。予诚有厚望焉，是为序。 

　　皇太后，及六宫、公主，康熙三十八年，各赐金有差。并念珠一串，藏佛一尊，香包一件，供大士中宫。（旧志） 

　　多罗直郡王，康熙三十九年，差僧律修，供锦幡一幅。（许志） 

　　和硕庄亲王，康熙三十九年，书诞登于岸额，赍悬大殿。（裘志。○许志作赐性统。） 

　　和硕显亲王，康熙四十年，赐性统大观匾，悬大殿。洛迦胜景匾，悬梵音洞。（许志） 

　　皇太子，康熙四十二年，赐银一百五十两，及青莲喻法匾，同赐前后寺。四十四年，书瑞光朗映、藏海慈波、澄灵寂照、各匾，赐性统。分挂普陀、平都、聚云、楞严、高峰诸处。四十五年，赐海涌慈云匾。又联云：雪浪照琳宫，芝草香中，慧日高殷震旦；天花飞梵座，杨枝雨后，祥云齐护潮音。悬挂前寺藏殿。（许志） 

　　按：秦志，于赐匾联，误年分列雍正后。 

　　直郡王，康熙四十二年，奏准，差供大士龙袍一袭，绣龙幡一对，银一百两。逾年，赐青莲宝筏匾。（旧志） 

　　和硕诚亲王，康熙四十八年，六月，赐性统斋一筵，银一百两。逾年，赐后寺，揖翠浮青、南天宝筏、慈航普渡、三匾。又联云：圣迹著迦山，万国生灵皆乐育；佛光腾海岛，千年潮汐静波涛。（许志） 

　　端静三公主，康熙四十八年，五月，赐性统银一百两。（许志） 

　　皇三子，康熙四十九年，赐前寺众香精舍额。又联云：欲知堂奥幽深，更进一步；要识门庭广大，如在孤峰。（旧志） 

　　皇四子雍亲王，康熙五十二年，赐方丈额三道。金刚、药师、观音经，五十卷。（许志） 

　　和硕（某）亲王，康熙五十二年，赐性统金相大士一尊，炉瓶各一件，银五十两，及锦缎等。并逸云庵匾额。（许志） 

　　和硕果亲王，雍正十二年，赐明智指画送子观音像一幅。又六度舟、甘露洒心、慈云广覆、各匾。并诗字一幅。又联云：禅谈不二千江月，经契无言万派宗。（许志） 

　　和硕显亲王，雍正十二年，赐法雨寺住持明智，随心满愿，及智门寺，各匾。（许志） 

　　和硕庄亲王，雍正十二年，赐普济寺住持心明、源正，法雨住持明智，各姑绒二疋，绸四疋，侍僧茧绸十四疋。又赐明智、川静波澄、莫因循、千光静住、宅心清净、大海慈航、香云花雨、常乐我净、有情说法、十方同聚、各匾。（许志） 

　　蓝理，号义山，漳浦人。康熙二十九年，官定海总兵。时值建复二寺。理力任兹事，规画久长。弥缝罅漏，二寺主席，悉就禀裁。又以其乡产巨木，斥俸捐资置木之值，凡数千缗。僧众悦服，称自有护法来，未有如公者。（详蓝公生祠记） 

　　高士奇，钱塘人，官詹事府詹事。康熙三十一年，捐资助修南海普陀寺大殿。（旧志） 

　　缪燧，号蓉浦，江阴人。康熙闲，任定海知县。捐米百石，筑大干塘，成田，充入山中。（采访） 

　　张彪，官定海镇守府。康熙四十一年，捐资垦朱家尖田，充入山中。（采访） 

　　俞茂甫，魏承祖，雍正闲，捐金为法雨寺，置田百余亩。（采访） 

　　陈杰，官浙江提督。乾隆辛亥，同定海总兵伊，捐资筑朱家尖香莲隩石塘。（陈杰了尘二记） 

　　李长庚，官浙江提督。嘉庆初，助朱提，为法雨寺，筑朱家尖海塘。（秦志，艺文，宋如林记。） 

　　王某，官厦门提督。邱某，官浙江提督。李某，官广东提督。沈泰，官定海知县。嘉庆闲，各捐银，助筑普济寺朱家尖香莲隩泥塘。（沈泰添筑泥塘记） 

　　鸿昆，承恩堂僧。道光十九年，助普济寺朱家尖白沙港，田地山场一隩，为寺内大众斋粮。又助朱家尖小洞隩田地六十亩。其花息，由寺收，转给寺中无恒产之分房各庵。助法雨寺西荷花池，坟头山一则，添补大众斋粮。助慧济寺西荷花池，田二十亩，添补斋粮。由普济寺住僧悦参，呈县请示，勒碑垂后。（秦志） 

　　　　民国 

　　冯大总统，八年闲，施予银币一千圆，建造多宝佛塔。 

　　黎大总统，八年闲，施予银币一百圆，建造多宝佛塔。 

　　徐大总统，八年闲，施予银币五百圆，建造多宝佛塔。 

　　陈性良，字锡周，安徽无为人。八年闲，助款三万四千一百三十圆，创建道头牌坊，重建多宝佛塔。并募集简照南，及各信施，银币一万五千六百七十圆，以竟厥工。（碑见营建门。多宝佛塔下。）


普陀洛迦新志卷五 
　　　　古会稽陶镛鉴定　古翁山王亨彦辑 

梵刹门第五（精蓝附　茅篷再附　废庵又附　称梵刹者共三大寺） 

　　法身湛寂，依正交参。报佛庄严，摩尼遍照。此固法尔如是，不假人力修为。惟垂慈而示应身，乘愿而来秽土。则献庄严之宝榻，虽有龙宫。而住寂灭之道场，曷敷狮座。故频婆舍，法眼澄明。须达布金，那含证果也。维普陀之开山，有观音之禅院。宋号宝陀，明称护国。至康雍之两朝，更恩膏之叠沛。于是琼楼宝阁，帝网交辉。玉棁金题，海天相映。玉涧动而扬文，宝树摇而成乐。志梵刹。 

普济禅寺 

　　亦名前寺。在白华顶南，灵鹫峰麓，为一山供奉观音大士之主刹。其名称，代有不同。旧传梁为不肯去观音院。宋，神宗元丰三年，令改建，赐名宝陀观音禅寺。高宗绍兴元年，易律为禅。宁宗嘉定七年，从住山德韶请，赐修殿钱万缗，并御书圆通宝殿额。元，仍旧额，颁赐尤隆。明，洪武十九年，信国公汤和，徙居民，焚殿宇，迎大士像，供于郡东栖心寺。奏改栖心为补陀寺。（即今之七塔寺）正德十年，僧淡斋，复募缘兴复。嘉靖三十二年，复内徙。隆庆六年，五台僧真松来山修复殿宇。万历三十年，发帑金千两，更造藏殿。三十三年，又发帑，以旧基浅隘，迁麓就广。重更圆通等殿，改辰向为丙。赐额护国永寿普陀禅寺，许岁度僧一人。今其址也。清，康熙四年，遭红夷蹂躏，劫掠一空。十年，又徙居民，殿宇残毁，如洪武时。二十三年，弛海禁，设县治，僧众复业。后请照机为住寺，始议兴建。二十八年，定海总兵黄大来，启奏废坠状，乃赐帑举行钦工。逾年，总兵蓝理，请潮音为住持，兴衰起敝，寺之规模以建。三十八年，复赐帑，并赐普济群灵额，及普济禅寺额。雍正九年，又赐帑修建。由是殿堂巍峨，佛像庄严，于今为昭矣。寺基，深六十丈，广八十丈，规方共二百八十丈。寺中为门者三：中山门，东山门，西山门。（中山门，五间。高三丈八尺，深四丈，广六丈，康熙间建。中供康熙御制碑文，旁有蠲免普陀钱粮碑。明时，中东西三门，各有门房三间。至康熙敕修时，以体制不合，故东西二门不设屋。至第二重华门，只建庇门小亭，颇为雅观。）为殿者十：天王殿，（五间，十一架。高四丈八，广九丈二，纵六丈六。明间，广二丈五。左右次间，梢间，各广一丈八。康熙三十年建。）大圆通殿，（七间，十五架。高六丈二，广十四丈，纵八丈八。明间，广二丈八。左右次间，广各二丈四。梢间，广各二丈。次梢间，广各一丈五。康熙三十二年建。中奉赐题普济群灵额。光绪十五年，住持隆璋，重建，加盖黄瓦，费二万余金。二十九年，住持通达，重装阿弥陀佛丈六金身圣像一尊。）藏经殿，（亦名藏经阁。五间，十三架。高亦三丈八，广九丈二，纵六丈八。明间，左右次间，各广二丈。梢间，各广十丈六。康熙三十六年建，以贮藏经。光绪二十九年，住持□宝修。）景命殿，（即方丈。五间，九架。高二丈八，广九丈，纵五丈。康熙三十六年修，中奉赐题皓月禅心额。民国四年，住持了余，重修，后添平房三间。）伽蓝殿，（在东，康熙间建。光绪三十二年，住持月德重修。）祖师殿，（在西。民国元年，住持文莲重修。此二殿，各五间，九架。高二丈四，广五丈六。纵四丈。）绣佛殿，（在东）白衣殿，（在西。此二殿，各五间。）灵应殿，（康熙间建。光绪三十二年，月德重修。）关帝殿，（此二殿，各三间，在圆通殿边。）为堂者十七：东罗汉堂，西罗汉堂。（在大殿左右，各九间。光绪二十九年，通达重修，并装罗汉金身全堂。民国九年，住持莲曦又修之。）法堂，（在藏经殿下）全彰堂，（在法堂左，五间，十一架。高二丈八，广六丈二，纵五丈。康熙三十五年建。雍正时为戒堂。光绪二十六年，住持善章重修。内供关帝铜像，系光绪二十六年，奸人收北方铜像许多贩卖，僧俗数人发心请来者。）先觉堂，（在法堂右，五间，九架。高二丈五，广五丈六，纵四丈五。内供历代祖师住持牌位。康熙三十一年建。）崇德堂，（即承统堂。在祖师殿右，三间。供各庵绝嗣香火。民国元年，文莲重修。）梅曙堂，（原在方丈西，三间。光绪七年梅卓建。民国十四年，住持了信，移于祖堂后，推广规模，改向重建。仍旧名，为班首寮。）斋堂，（即千人楼，十四间。嘉庆乙丑冬，毁于火。重建。）东禅堂，（在绣佛殿后，五间。宣统元年，住持广学重修。）西禅堂，（即古资有堂，在白衣殿后，九架。高二丈二，广七丈四，纵四丈五。东禅堂同。）客堂，（在瑞日楼下。光绪二十九年，通达重修。）云会堂，（在千人楼下，五间。）长生堂，（即卫教堂，在伽蓝殿左，三间。供当代护法诸公位。康熙五十年十二月建。嘉庆十年毁于火，延烧千人楼，钟楼。后由住持承德，募缘建复。）净业堂，（在千人楼下，六间。）云水堂，（即庆云楼。光绪二十六年，□宝重修。堂后，又建楼房三间。）延寿堂，（在西廊下，又名泥洹堂，即功德堂。康熙三十七年建。）功绩堂，（在库房后，楼房五大间。民国四年了余建。为贵官巨绅之客房。）为楼者十二：钟楼，（在东。民国四年，了余重修。）鼓楼，（在西。康熙三十一年建，光绪二十年，宝重修。）千人楼，（十一间。□宝增建三间。后有茅篷十四间，为云水鬻力人住处。毁于火，民国元年，住持文莲，重建瓦屋十四间。）瑞日楼，（在绣佛殿上。为知众，知客，照客，知随等寮。）庆云楼，（在白衣殿上。康熙三十三年冬建，即云水堂，为客会挂单之所。）宾日楼，（即古天字楼，五间，在全彰堂左。为维那客住等寮。）白云楼，（在宾日楼右，五间。后为库楼，有副寺，贴库，卧具等寮。）得月楼，（在全彰堂左。为官僚憩息之所，今废。）览翠楼，（在白云楼右，三间。上为都监监院寮。下为厨众等寮。）香积楼，（即大厨房，在斋楼后，三间。又平房五间。内为典座，贴案，及厨众等寮。康熙三十三年春，与资有堂同建。民国六年，了余重修，并铸机器铜千僧锅，罗汉锅，各一口。）南楼，（在斋楼后，五间。为米寮碾房。康熙三十六年冬建。）东西楼，（在功绩堂左，共六间。上为客寮，下为杂物室。民国四年了余建。）为轩者四：东壁轩，（在内龙沙麓，三间。古书记寮。今废。）挹爽轩，（在留衣堂右，三间。内为典赋，知事，二寮。留衣堂，即现在之蓝公祠，列营建。）翠竹轩，（在方丈左，三间。）宝珠轩，（在方丈右，五间。二轩，均康熙三十年建。）为方丈者一：方丈，（即景命殿。中为法堂，左为卧室。右为客厅。厅后，为衣钵，汤药寮。左右为侍者寮。右室后，为行者寮。）为亭者一：柏香亭，（光绪二十九年，毁于火，通达重建，五间。）为寮者一：匠作寮，（在寺东龙沙内，平屋一带。）为下院者五：本山下院，（即古显圣庵，在道头。康熙三十四年冬建。）定海下院，（在县城南无量庵。清光绪十年，改为三忠祠。）宁波下院，（在宁波桃花渡关帝殿。光绪七年，住持梅卓重修。）松江下院，（在松江□阙。）台州下院，（在台州。）为田庵者三：朱家尖田庵，（即古青莲寺遗址。康熙四十一年建。）新田庵，（在朱家尖香莲隩。）福田庵，（在大干。康熙四十二年建。）寺产。在朱家尖者，民，一十二亩零。涂，九百四亩零。丁，一百六十二亩。荡田，一百三十五亩。山，九十一亩零。地，二十一亩零。共一千三百六十一亩零。在桃花山者，民，二十六亩。涂，二十八亩。荡，一十一亩。山，六十亩零。地，一百三十四亩。共二百九十五亩零。（旧志，鄞县志，采访。） 

元，刘赓，昌国州宝陀寺记： 

　　浙东庆元之昌国，有山名补陀洛迦者。奇峦复嶂，幽洞灵岩，错立层出。奔波骇浪之中，潮汐吞吐，烟霞变幻，虬龙龟鼍，蜿蜒呵护。华严经所谓善财二十八参观音菩萨，与诸大菩萨围绕说法，即其地也。寺曰宝陀，创始于宋元丰间。尔时圣迹，率随缘影响，示现香花，与五台峨眉道场实类。而旱潦风涛之祷，响答为尤捷。其在东南，故是佛法一大海会。无论遐迩卑尊，靡不皈瞻。皇后福德日盛，崇尚至教。大德二年春，特命中御府臣李英，驿降御香。使还，再命修缮像设。明年春，宿卫臣孛罗等，再驰祝香。内出中金百两，饬江浙行中书省，遣僚吏，同莅其役。又明年春，更命宿卫臣魏也先，太出，驰香饭僧，周阅具典。竣事，寺之长僧，如智，如律，奉玉琢瑞相，表上内廷，以便瞻礼，具归美报。今年春，仍命太出，偕李铁木儿不花，魏也先，持五彩幡旌，庄严法筵。又出内宝币三千缗，即其寺治演法之堂，暨庐舍之圮腐残剥者。又饬行中书省。捐土田之在官者，二十顷，畀之，益其徒食。俾每岁以建寅午戌月，讽诵祈祷。又下玺书，复其凡隶宝陀者。非宝陀者，毋得匿冒。如智，亦因得被袈娑。内廷传瑞流恩，曾无虚岁。至是命翰林臣，作文贞石，以垂永久。臣谨诠次如右。 

明，万历，御制重建普陀寺碑： 

　　朕御宇三十有四载。圣母慈圣宣文明肃贞寿端献恭熹皇太后，含纯懿之真性，秉慧觉之上资，诸所焚修，祝厘护国保民者，朕一一钦承，无所爱惜。先是南海普陀寺，毁于祝融。我圣母恻然发念，欲缘故址而鼎新焉。朕仰承慈谕，首捐内帑。其自朕躬而下，悉输诚发愿，以次助施。遣官督建，迄今落成，而圣母喜可知也。因题额名大明敕建护国永寿普陀禅寺。寺在洛迦山中，大海波心，是观音大士说法道场，显灵应处也。大士圆通三昧，普照十方。三十二应身，随处变现。十四种功德，不可思惟。朕无所庸其赞叹。第白马开缘，赤乌建刹，雨花灵鹫，在在有之，而海上最著。盖其慈悲大旨，普渡法门，不可以意智得，不可以声色求。远而弥尊，近而难即。离此苦海，便登彼岸。指点最为真切。其密证了义，则有望洋已耳。夫惟修之默默，应之昭昭，禔福在宫中，灵感在海外，有若响答然者。即今圣母燕喜，天锡难老。朕荷兹百禄，延及孙子，以至万邦黎庶，海宇宴然。良由圣力护持，神功默祐，非偶尔也。工起于万历三十年七月二十七日，迄于万历三十五年，三月十五日。是用勒石铸词。使群臣百姓，咸知朕奉扬圣母德意，且以昭示，传诸不朽云。（铭略）大明万历三十五年，四月二十一日，钦差督工，内汉经厂，焚修祝厘，御用监太监张随，奉旨谨立。 

鄞，汪镗，重修宝陀禅寺记： 

　　明郡，当溟渤之会，其东属邑曰定海。补陀山，在定海外二百余里。佛书称补怛洛迦山，海岸孤绝处，是也。海天孤阔，洞府幽深。波涛际空，茫无畔岸。烟雾昼冥，四景若一。倒影陵虚，排云御风。诚上圣之窟宅，宇内之奇观也。自梁日本僧慧锷，创建梵宇，冯依佛乘。宋元丰闲，赐宝陀寺额。历代因之，崇尚不废。至我国家，益加尊礼，於戏盛矣。惟我观音大士，通明圆觉，神应变化，利生开迷，不可殚述。故能使百千万亿人，无贵贱贤愚，倾心归向。每于春月，即洞中参礼求现。而王后妃嫔，贵戚貂珰，荐金宝以致诚，忏罪愆以祈宥。使者冠盖相属于道。然乘筏渡海，触犯风涛，竟无濡足之患，则证应从可识矣。嘉靖癸丑，岛夷犯顺，据为巢穴。轩构摧圮，缁锡解散。国朝敕赐碑文，俱断裂仆海中。所仅存者，独圣寿寺。琉璃，无量等殿。梵音虚寂，鼎篆尘芜者，垂数年。然教不终否。有五台龙树寺，僧真松，北游来京师。闻其事于礼部。时宫保大学士养斋严公，为大宗伯。亟下郡县，俾给札住管，崇奉香火，而演律仪，以资景福。灵山胜会，一旦光复，自非我公，其能洽和幽明，兴举废坠如是哉。惟时郡侯太恒吴公，总戎草堂刘公，相与协赞规画，次第修举。一号令之余，而改观易听矣。适御马监太监松庵马公，景慕名山，起心发愿。乃范金成佛，绣彩结幡。不惜重资，归诚于佛。一时辐辏，增重丛林。岂非事有待，而化有缘耶？而我观音佛，法力冥助，神功默相，诚不诬也。镗，生长海滨，习闻灵迹。且身享康宁，滥竽禄位。母氏年逾大耋，高堂无恙。籍此福德，敢忘厥自。故因真松之请，不讳鄙陋，为文以纪其事。（诗略） 

鄞，周应宾，普陀寺碑记： 

　　惟我皇上，崇尚西方清净慈悲之教，用裨理道。万历己亥，乃遣御马监太监赵永，颁藏经于东海普陀寺，俾供奉之。盖闻震旦之国，名刹有三。文殊治五台，普贤治峨嵋，观音治东海。而东海灵应尤异。以是皇上，特垂意焉。维时寺毁于火，招提未立，永具以闻上。乃遣人阅视故址，颁帑金一千两，鼎建藏殿。仍令举内侍中忠勤干敏，堪任是役者。左右以御用监太监张随为对，上遂命之。甲辰三月，藏殿告成。随报命绘图以献，上悦而赉焉。然而佛室僧寮，尚未具也。明年，上复发帑金二千两，圣母所发嬴其半，诸宫各捐金有差，以竟前绩。赐额曰，护国永寿普陀禅寺。仍遣随往莅之。随奉上命惟谨，拮据经理，无日不身在土木闲。鸠材度工，亲杂徒庸为伍。乃以丙午秋月竣事。丁未春，上复遣御马监太监党礼，颁帑金一千两，创碑示禁，告土以毕役焉。夫皇上殷意兹役，四发命，三遣内臣，积岁所赉，无虑数千金。栋宇巍峨，金碧辉映。鹿苑鹫岭，有不得比盛者，秋毫皆上赐哉。应宾，东海波臣也。乐观厥成，敢不对扬圣天子之休。窃维大士，以三十二应身，入诸国土。现八万四千臂目，接引群生。而尤显瑞于东海。华严所说，善财南询之处，即今所也。佛本无相，非相无以摄凡心。亦本不住，非住无以得众止。使知彼岸不遥，梵音非渺。是以圣主当阳，古佛出世。总之纲维大化，以扶宇宙。况夫累朝供奉，尤盛于兹，纶綍既赫，轮奂斯彰。四方善信，莫不俯首受戒。修蒲团之礼者，列屋而居。输香花之诚者，蔽江而进。岂尽神道之致哉，亦崇奉所自来矣。缁白之流，咸稽首崩角，以赞功德。于是应宾搦管作记，俾勒诸[王+民]。（诗略） 

清，康熙，御制补陀洛迦山普济禅寺碑记： 

　　稽考梵书，补陀洛迦山，有三。一居厄纳忒黑，一居忒白忒，一居南海，即是山也。本山志书，未得其详。当年海寇猖狂，凡禁海之外，寺宇梵刹，皆为灰烬。自康熙二十二年，荡平台湾，海波永息。故游方衲子，因旧基址，斩蓬蒿，刈藜藿，而更新焉。朕时巡浙西，特遣专官，虔修净供。敬书题额，永镇山门。复发帑金，重修寺宇。务俾殿堂庑牖，丹碧华烨，棼橑焕美。而一木一石，悉出公家。一夫一役，不烦民力。上为慈闱延禧，下为苍生锡祉也。朕自弱龄，诵读经史，以修齐治平为本。未暇览金经贝叶，空寂泡影之文。所以不能窥其堂奥。概而言之，元者，善之长也。佛者以善为本。推而扩之，大约无二。上天好生，化育万汇。大士慈悲，度尽众生，亦无二也。朕求治勤民，四十余载矣。今者，兵革已销，而民生未臻康阜。梗顽虽化，而民情未尽淳良。皆因水旱靡常，丰歉各异。此朕寤寐孳孳不能释也。以大士之力，庶几慈云法雨，甘露祥风，使岁稔人安，万姓仁寿。则普济之鸿功，即时雍之上理，是朕之心也夫。爰书翰简，勒诸穹碑，垂示无尽云。康熙四十三年，岁次甲申，嘉平月，上旬。 

雍正，御制普陀普济寺碑文： 

　　普陀洛迦山，为观音大士示现之地，历征灵应。自梁贞明中，始立佛寺。宋元以来，代有修葺。我皇考，圣祖仁皇帝，巡行浙西，遣官兴建殿宇，上为皇太后祝禧。御题赐额，勒文丰碑，以纪其事。山灵拥护，圣迹丕昭。朕缵绍鸿基，于兹十载。念兹山为古圣道场，瑞相神光，灵异显著。重以圣祖皇帝，宸翰留贻，尤宜敬谨崇奉。爰特发帑金，重加修饰，专官往董其役。经始于雍正辛亥年九月，越雍正癸丑年六月工成。朕惟天下名山大川，皆扶舆积厚之气，磅鳐而融结。普陀，秀峙海壖，迥立于天风紫涛浩涆无际之中，尤灵秀所萃聚。宜其为仙真之所栖息。况大士，以慈悲济物为心。随声赴感，无所往而不在。其示现在一时，实无时而不示现。神通感应，不可思议。即示现与不示现，举可不论也。今夫佛法广大无边，大海包含无际。亿万百千里，不足以测海之广，而一勺未尝非海也。亿万百千法，不足以尽佛之相，而一法无往非佛也。今以大海视普陀，一拳石耳。而菩萨现相之场，善众皈依之地。泛慈航于彼岸，结宝筏于迷津。证普度之慈缘，显宏深之愿力。珠宫在望，香界重新。宁不与鹫峰鹿苑，均为净域之名区也欤！用为斯记，镌诸翠[王+民]，以志灵山之胜概。雍正十二年，正月十五日。 

钱塘，高士奇，敕建普济禅寺记： 

　　世当升平之会，时和人乐，财阜用盈，百度具举。自四民以至方外，无不获所。自庐舍园尘，以迄琳宫梵宇。自都会郡邑，以至山陬海澨，僻远之所，无不整饬。此其盛，振古以来，不数见也。南海普陀寺，为观音大士道场，创于后梁贞明，近八百年矣。累朝敕建，赐额不绝。虽千万里之外，蹑蛟鼍，冲波涛，函香至者，趾相错也。曩因海氛未靖，内徙僧徒，宝地日就倾圮。我皇上威德覃敷，八埏宾服。澎湖台湾，尽归版籍。大弛海禁，农桑商贾，咸得乐业。寺僧乃渐复其故。二十八年春，翠华南巡，遣使颁帑金千两，特命重修。维时总戎黄公大来，继以蓝公理，皆能奉上德意，崇信兴创。远近缙绅士民，亦各视其力来助。而潮音禅师，宏阐宗风，仔肩厥事。于是殿堂楼阁，祠宇轩楹，起颓葺坏，稍稍就理。寺故有大圆通殿，爇于燹。潮公经营量度，凡为闲七，为架十五，高六丈二尺，广十四丈，纵八丈八尺，甬道深四丈，积三年，始构成其大略。寓书余曰：「公感梦一事，最见灵异，于兹山实有缘焉。殿工之兴，佽助尤力，敢以记请。」余诺之。未及属稿，而潮公示寂。岁己卯三月，车驾再至浙省。宸翰题普济群灵四大字。复发帑金千两，遣官赍赐。兼御用念珠等物，以为永镇。余惟圣德汪濊，无远不浃。而十年之闲，再颁内帑。俾鹿苑雁刹，丹雘焕然。稽天浴日之区，梵唱祝厘，与内地州邑相响答。国家之升平，历服之绵远，人风之和乐，胥于是乎见之。而诸公之疏财乐善，潮公之志大力勤，皆可书也。爰操笔而为之记。 

高士奇，大圆通殿记： 

　　普陀之独建圆通大殿者，何义也？普门权位菩萨，于楞严会上，文殊特拣圆通。而此山，又为圆通大士，亲指法址。故知供一圆道，而二十四圆通，无不在是矣。供一权位菩萨，而过现未来之一切善逝，法身报身应身，无不在是矣。此普陀大寺，独建圆通大殿之义也。然必为之记者，何居？此山辟自朱梁，其始为不肯去观音院。于宋为敕赐宝陀观音寺。于明为敕建护国永寿普陀禅寺。皆有名公硕彦详记其事，垂诸碑乘。我国家定鼎以来，四海宾服，八荒向风。我皇上二十八年春，圣驾南巡，钦赐帑金，重新绀宇。经营者，主席潮公。外护者，总戎蓝公。倾囊委粒者，十方檀信。三年而殿工落成。潮公又复出单告募，招山左陶客，冶琉璃瓦，以丹雘之。将使朝廷布金之至德，与夫臣民乐输之善缘，永固庄严，究竟无漏。潮公尊君爱众之心，可谓诚且切矣。予时钦假江村，咫尺胜事，夫焉得而无记。或谓臣子效忠于国家，纳民于轨物，非二帝三王之道，不敢垂于简册。孰知我圣天子，内自帝王之心学，大自三教之微言，无不该备，无不兼摄。断非黩鬼神，失民义，求福田利益者，可同日语也。且吾闻释氏之教，大而有本，空而不荡。始从自利，终至利人，非如杨之固执，墨之外驰，老氏之服气炼形，而惟究明心性之真空，解脱客尘之扰攘。如太虚空，不留朕迹。如澄清水，纯去浊脚。然后能号令人天，统御三界。如我圣天子，万几余暇，游衍教乘。宵旰巡行，推恩梵刹。不惟含哺鼓腹，见于荒陬僻壤之区。亦使优游忘世之流，得以安居林下。如阳春之无所不育，杲日之无所不照，其道宁有二也哉！亦如普陀大殿，为天下圆通殿之祖。而现在普门大士，即过去正法明之称。表一号，而佛佛具足。示一相，而身身圆满。故观音名字，闻于无量国中。毋泥凡臆之见，谓教自释迦，而大雄必归于佛，山为自指，而供奉必专主圆通，斯得之矣。余于前记，恭述圣天子，嘉惠名山之盛事。今又幸大圆通殿落成，复记普陀一山，专于大士之略如是。 

慈溪，裘琏，重盖大殿琉璃瓦记略： 

　　潮公主席普济九年，辟荒举废，百度改观。乃治梅岑之麓，为息耒之园。将以憩劳而悦定焉。未几山左陶客，有以工琉璃瓦之技见售者。公慨然曰：吾费资以宴身，何如竭财以奉佛哉？！且琉璃之盖，宝陀旧事也。于是辍息耒之役，而专志于陶。诹日治厂，厂竟，工曰：山中土粗而卤，不可用。必得闽之福州，越之萧山，其土乃可治耳。遂治畚锸，发徒众，帆数大艘以往。自掘至运，及出舟，入厂，往返峙粻之具，约泥一斤，费钱十文。一瓦，约用泥一十五斤。一殿，计瓦三万。盖一瓦未见，而三四千缗立尽矣。役将半，琏以志事入山。见所冶之瓦，已崇复钜，既圆且方。殿之脊，别冶大瓦。其中刻划螭虬，禽鸟葩卉之属，精妙欲活。四周八隅，翚飞矢棘之区，各踞狮子镇天神于其端。威神生动，鉴明玉润。其工之巧，而成之难，如此。公忧工甫半，而资竭。陶人且言，冬可毕，春可盖，我辈悉力安心，以俟和尚大缘之至耳。公于是属予预为之记。遂叙述以遗公。使览者，知公用心之苦，成功之难，而敬佛如此其至也。 

钱塘，王玑，特旨修建普陀山普济、法雨，二寺记： 

　　雍正辛亥季春，玑承天子命，董役于南海普陀之普济法雨二寺。俾旧者新之，缺者补之，重与释梵。是岁五月，即饬装东渡，逾江越海，远涉重洋。敬率官役，绘画其林园，筹画其经费。归以告诸宫保李制军，遂尔预遴采办攸司，储备兴作需用。鸠工选料，运米布金。乃卜秋九月十有九日是吉，以经始焉。夫洛迦悬峙东南海中，去定邑水程一潮，约略几二三百里。大士由清凉山，泛海显灵踪，选法幢，即华严所载，善财二十八参处。迨宋室，以院改寺，易律为禅。累朝增益，非无檀施。而结构经营，终鲜完美。圣祖仁皇帝南巡，颁赐至再，殿宇得以尊崇。兹复恭逢我皇上，特发帑金，重加修建。使千秋胜概，一旦完全。广拓庄严，相章具美，可胜言哉！时则有浙省之当事诸公，为玑匡志所不逮。委派员弁，为玑佐力所未周。阅二十二月，而工竣。并于潮音、梵音，示现二洞，悉加修葺。以及开山筑庪，脉络贯通。供器法具，靡勿隆焕。计费几七万金。斯役也，从事者，二千余人。三年往还于巨波浩淼中无一失，斯益征慈悲之接引无穷，济渡之顺利不浅。虽邀我佛神灵，亦属众诚感格。至若归神钟于咬[口+留]叭，开运道于千步沙。群瞻天后之明灯，兆聚应真于石塔。显化圆通，有同示现。此又咸有见闻，殆非神奇独秘者也。兹山，虽隔清水、横水、莲花三洋，犹翁洲所属。于时宰其邑诲，为岭南黄公应熊。以茂才服官，实著劳绩。挺生此贤，藉收臂指之效。则又神人率俾，以孚感石之理有然尔。对山为安期乡，隔海有隩滏山田四十六顷余，奉谕旨，蠲免税粮。第惠不偏于方丈，惟外此精蓝享其利。窃见退院老僧心明，虽蒙恩赐紫衣，时以帝德覃敷，增光山寺，乃率前后二山，住持两序，奔趋恐后，愿乐欲闻。兹苦香资春积，每不足以供结制之流。因为之建议，作善后良图。均合山之授田，各出升粟，而佐二寺之方丈。有司具有牍籍奉行焉。若夫修建处所，其在事贤劳，例载碑阴，并去不列。（下略） 

粤东，黄应熊，重建普陀两寺记： 

　　雍正八年冬，余莅定之周月。巡阅四境，乃航海由沈家门，过莲花洋，抵普陀洛迦山，是为观音大士说法道场。有两寺，在前曰普济，在后曰法雨。皆圣祖仁皇帝，两次发帑，锡以嘉名者。礼佛毕，登白华顶。顶居四山之中，杰出众峰。跨其上，东望日本，贡艘连云。北眺登莱，香船蔽日。南闽粤，西吴会，皆近在眉睫闲。海波潮汐，山势蜿蜒。杳冥变幻，蓊蔚亏蔽，无不环卫奔趋，争奇竞秀，以豁游人眼目。洋洋乎大观，置身万仞，洵觉呼吸之气，欲通帝座也。明年，欣逢我皇上赐帑七万两，命原任户部侍郎王玑监修。余以守土臣，复得奔走山中，往返经理。始辛亥九月十八日，竣今癸丑六月二日。琳宇绀殿，穹窿璀璨，真可谓天壤闲第一华宫矣。十月三十日，恭遇万寿圣节，礼部侍郎留保到山。延僧讽经，虔祝天子万年。既暇，语余曰：「向者，余奉旨督修先师阙里庙，又监督龙虎山上清宫等工，俱有纪略以载。今普陀佛地，荷蒙恩建，可无纪述，以示后来。子其任之，以全三教盛事，若何？」余唯唯，不敢以不敏辞。因思我皇上，以聪明睿智之姿，为修齐治平之化。凡所以敷政宁人者，一与先圣同符。乃杏坛既修之后，并及道山。兹复致力普陀，如此其巍且焕，岂崇清净教哉。重念四海苍生，弗获尽化淳良，而臻康阜。欲藉大士之香风化雨，彻盖导迷。俾天下匹夫匹妇，悉纳之于仁寿之域也。普陀山川之灵险奇瑰，前人之述备矣。惟是两寺，代有废兴，至我朝而极盛。则诚不可不一珥笔，以虚天家之湛恩旷典。自短姑道头而上，有木华表一，题曰海天二梵，此为入山之第一境。夹道多撑云古木，从妙庄严路，进里许，至正趣亭。鲸涛甫脱，佛国初登。行者至此，汔可少憩也。再过石坊，下马，则为新建皇上御碑亭。亭后海印池，中建八角水亭，连亘石桥，周以扶阑。亭东西各有池通海印。东为永寿桥，西瑶池桥。种芙蕖，亭亭净植，香阅数里，多并蒂。过桥上台基，为圣祖御碑亭，五闲。前有大古柏十余株，苍老干霄，皆连抱者。亭两旁，建东西角门。由角门北上为天王殿，五闲。殿之前，东偏为延寿堂，仰观之，则钟楼在焉。西偏为碧峰祠，仰观之，则鼓楼在焉。复由殿左右之垂花门而进，东西配殿各十闲。东，卫教堂、伽蓝殿。西，崇德堂、祖师堂。曲阑回廊，交互周折。既而上月台，崇敞莹明，鸳瓦辉煌，狮柱跳踯。中悬圣祖御书普济群灵额者，则大圆通殿矣。殿七闲，十五楹，中供大观世音一尊。又内造像，出海像，各一尊。东侧弥陀佛，西侧鳌鱼观音，又各一尊。两旁圆通佛，又共三十二尊。而韦驮一尊，则立护于殿之后焉。东配殿三闲，为灵应殿。西配殿三闲，为大帝殿。又下，东西罗汉堂，各六闲。过此历阶而升，即藏经阁，上悬圣额，中贮金经。阁东之全彰堂，改为戒堂。阁西之祖先堂，改为方丈。戒堂下，瑞日楼，为二时僧饭之所。方丈下，庆云楼，为客僧挂包之房。阁后为景命殿，狮子窟之宸翰在焉。出殿后，纡徐旋折，层累而上，兀然翼然，孤高爽垲者，即古之所谓烟霞馆也。前寺，在灵鹫峰麓，处山之阿，地势夷坦，不能眺远。故住僧多饶蓄积，而无山海之观。惟登斯馆，蹑屐振衣，峰峦苍翠，岛屿明没，烟水雾霞，缭绕襟袖。昔人命义，最有深意。惜今群呼为四监祠，以中供前明所遣督造者四监。虽功于寺，而遽以寺胜景之最者属之，亦觉其过矣。至于千僧楼十二闲，天字楼、得月楼、留衣堂、斋戒厅，俱各五闲。以及溷湢仓庖之所，皆毗附殿阁之前后。合之，而前寺之规模可睹矣。（下略见法雨寺） 

鄞，范光阳，先觉堂记： 

　　先觉堂者，潮音和尚建，以奉普陀列祖，暨先代诸禅师者也。其门，有律与禅之别；其世，亦有远与近之分。而以潮音视之，则皆其一本焉。公以江左英贤，出为宗门龙象，主普陀甫数年，而百废俱举。先是海氛不靖，徙僧内地，洛迦遂墟。公同其师通元，徒珂月，皆挂锡慈之寿峰。是时公已蕴负宏深，戒珠圆映矣。珂月，壮龄有才，周旋不去，颓垣漏屋，单瓢破笠，相与论道证心。暇则言生平所当为之事。珂月之属其师者曰：方今圣主在上，天下乂安。海禁必弛，普陀必复。吾辈若重返旧林，获展素志，有三大事，不可不为，以为祖庭光宠，人天普利。师笑问之。则曰：必置田以安众，设下院以广接待。而最大者，莫如为诸祖建祠以报本。指天画地，声情慷慨，师曰：尔言良是。但虞道不宏，无愁志不展也。吾具已成，直须时耳，何洛迦不洛迦哉！未几，而果如珂月所言。又未几，而果如潮公所言。岁丁卯，禁弛僧复。己巳，上赐帑金，重建梵宫。庚午，总戎蓝公，请公主席此山。迄壬申，而奉先之堂成。呜呼！何其速也！不宁惟是，而且桃花、朱家尖，垦田数十顷矣。翁洲、甬东、云闲、赤城，各有下院矣。呜呼！何其速且备也！丙子秋，予备员馆中，窃禄京邸。通元上人，以书见属，乞记所谓先觉堂者。上人，予从兄，遂不获辞。予思天下事，莫不成于志而遂于力。然茍无道德以先之，声望以动之，则志不可成，而力不可遂。向使潮公者，其德不盛，道不尊，望不重，则无以负荷三百年不传之道，数十年已废之墟，而光明轮奂之。又使珂月，心不坚，力不毅，则虽有潮公为之师，其所辐辏填委之赀若粒，且将销归于无有。而不能为其师开千百年不毁之基，遂己数十年冀望不可必得之心。甚矣！潮公、珂月，皆不可及也。抑予又闻珂月，病时几殆。有僧梦入兹堂，一老人谓曰：可服某药，辄愈。且命其愈后，即当施食群生，言讫而寤。如其言治之，即霍然起。然则追远报本，释氏其亦有然者也。堂成，潮公颜之曰先觉。伊尹不云乎？予天民之先觉者也，予将以斯道觉斯民也。今之民其不觉于儒，而觉于释者，何限？予将望公以清净无为之旨，诱掖斯民，革薄从忠，蒸蒸向化，以报天子，则安在儒释之有二也乎？公毋徒以其道名其堂，而自觉其徒也，则几矣，是为序。 

陈杰，捐筑朱家尖，香莲隩海塘序： 

　　普陀为四大名山之一，五代时，有不肯去观音院。历宋元明，俱发帑金建置，并赐田亩，以为法产。至国朝，圣祖、世宗皇帝，宏开法愿，叠赐帑金，珠宫金殿，炳耀海天。复蠲免朱家尖等山租赋，并许运米出海，是诚天恩浩荡，缁流焚顶，所藉以活慧命者也。余奉命巡洋，道经南海。由短姑入三摩地，经妙庄严路，谒金容。回首见林林总总，或坐蒲团，或翻贝叶。或依岩而栖，或踞洞而守。皆阐扬佛教，顶礼圣恩。余问主席了尘，禅门广众，香积未裕，何以普济也？答云：现在人浮于食，二时饘粥，耕获之余，惟赖檀波。有朱家尖，香莲浦，涂场一片，兴工筑塘堤，可千亩，足济僧众。但工程浩大，非得数千金，不能告竣也。余闻说，即立愿出俸金，并劝各同寅，俾出资共襄其事。于乾隆辛亥年九月初，鸠工筑塘。壬子冬，余阅定海营水阵过朱，但见香莲浦，塘□河道，厘然井井。向之白坟广斥，潮来作海。今居然茂草萋萋，生机勃勃。行见数年蓄淡之后，播嘉种，庆登场，歌大有之年。而缁素云集，欢腾于香积厨之右者，可预卜也已，是为记。（秦志） 

胶城，沈泰，香莲燠添筑泥塘记： 

　　普陀为观音大士显化道场，接待十方僧众。衣钵饘粥，募化所不给者，赖于力田，以故山无旷土。而对岸朱家尖之香莲隩淤涂，久经筑塘成田，恭值圣朝，泽周寰海，惠沛双林。蠲国赋以种福田，锡内帑以光梵宇。灵山之仰荷天庥，盖已久矣。癸酉秋，余来守土，接见方丈，得以备悉梗概。兹前寺方丈融通禀云：香莲隩涂田，旧筑乌石子塘，每遇风潮，不免碱水浸灌。现蒙厦门提督王，浙江提宪邱，广东提宪李，本县沈，各捐俸银六百元。石塘之外，添筑泥塘一段，瘠区永成沃壤。并奉各提宪钧谕，前寺于收获时，每年分给法雨寺、佛顶山，灯油银各十二两。余心钦各提宪之盛举，而乐与图终也。亦分常俸以助合尖焉。融通乞存案卷，并请勒石，以垂久远。从此力穑有秋，红粟聿盈于香积。书词记事，慈云永绕夫穹碑。祝帝道之遐昌，万年无斁。瞻法轮之常转，千劫不磨。是为序。（秦志） 

释了尘，普济寺香莲隩筑塘碑记： 

　　盖闻古今兴废，虽由天定，亦赖人为。故自毁而成者，其功不可忘，其事实堪颂也。南海普陀，为大士示现之区，凡我缁衣挂单驻锡，千有余众。向赖朱家尖有田千亩，以奉斋供，而济饘粥。迨后风潮汹涌，冲决石堤，良田尽为荒垒。衲，孤悬海外，托钵无门。既虑香灯不给，更愁饔飧难支。僧徒星散，渐见凋零。辛亥年，幸逢提宪陈公，镇宪伊公，巡视海道，乘风登岸，瞻礼金容。其夜叙谈于永寿桥畔，备陈艰况。蒙发慈悲之善愿，遂捐筑以重耕。募劝当道巨公，各施兼金。衲鸠工庀材，重筑塘堤，不期年而工竣。现在复事耕耘，瘠土又成膏壤。伫看满刹腾欢，含哺鼓腹。诵金经，永护法门不二。礼三宝，长祝圣寿无疆。从此重畅宗风，再理香积，实赖二公之大德也。后之贵官善士，犹能继其志焉，时加修葺，亿万斯年之香火，可以永垂不朽矣。（秦志） 

元，西域，丁鹤年，题昌国普陀寺诗： 

　　神鳌屹立戴崔嵬，俯瞰沧溟水一杯。积翠自天开罨画，布金随地起楼台。祈灵汉使乘槎到，传法梁僧折苇来。若使祖龙知胜概，岂应驱石访蓬莱。（其一） 
　　昆明劫火忽重然，宇内名山悉变迁。古刹独存龙伯国，丰碑犹记兔儿年。三更日浴咸池水，八月潮吞渤海天。云汉灵槎如可御，便应长往问群仙。（其二） 

明，新会，陈献章诗： 

　　宝塔陵空十丈高，倚栏南望际鲸涛。天花散处皆金地，海月生时见玉毫。夜气澄清龙在窟，秋风萧爽鹤鸣皋。丹梯咫尺诸天近，香雾霏霏湿苎袍。 

山阴，黄猷吉，游宝陀寺诗： 

　　直为探奇过上方，居然台殿水中央。到知海岸真孤绝，遥望瀛洲亦渺茫。石洞寒潮鸣梵呗，竹林明月放圆光。鲸波一洗烽烟息，仰见慈云遍八荒。 

南昌，李应诏，宝陀寺诗： 

　　茫茫鹫岭水云赊，今古庄严大士家。槛外碧空垂法象，月明岛屿尽莲花。 

清，邑人，邱逸夫，普陀寺诗： 

　　环山皆海水，山晓梵宫开。大士修真处，潮音逐日来。慈云垂紫竹，甘露散苍苔。有老于斯子，安禅坐石台。 

鄞，屠宗义，桃花渡关夫子庙，舍充普济下院，志喜诗： 

　　孔道当利涉，往来畏雨风。先公崇圣祀，广接未归筇。日久新物换，台殿多蒙茸。今幸充禅舍，遹观缔造功。舟航迎户牖，晤对多奇雄。宝所怀杯渡，香厨出睌钟。劳者憩衽席，趋者有景从。桃浪生片片，江潮流溶溶。假手承先志，所在皆帡幪。今昔不殊辙，光裕垂无穷。 

释至善，宝陀寺诗： 

　　闲搜华藏卷，廿八乃斯乡。翠拥庭垂盖，白吹池散香。人归钟磬悄，云定薜萝荒。歇老提纲处，谁为再举扬。 

释心明，圆通殿落成志喜诗： 

　　廿年荆棘地，此日见禅林。圣主恩流海，宰官信布金。闻香灵鹫舞，听法毒龙吟。自知微愿力，不负报师心。 

释源镜，圆通殿前，左右石阶成，口占： 

　　久沉浮幻宅，垂老入幽岑。矢直疑雕玉，砥平胜布金。圣凡同托足，夷险莫关心。化日光天下，同登大觉林。 

法雨禅寺 

　　亦名后寺。在白华顶左，光熙峰下。明万历八年，麻城僧大智，名真融，自西蜀蓥华山来礼洛迦。见是峰泉石幽胜，结茅以居。取法海潮音，随机普应之义，题曰海潮庵。（参灵异，万历八年，海潮庵条。）二十二年，郡守吴安国，改额海潮寺。二十六年，毁于火，二十七年钦赐龙藏。三十三年如寿，如光等，增建殿宇。三十四年，敕赐护国镇海禅寺额，并再赐龙藏。四十年，闰十一月，尽毁于火，旋建复。崇祯十六年，大殿又被毁。清顺治三年，僧明如，于旧址建小殿五闲，以供大士。前建伽蓝小殿五闲。康熙八年，海寇乱，寺又灾，惟存殿塔顶。十年，水师提督张杰，建殿五闲。是年又遭迁徙，与普济同罹残毁。二十三年，弛海禁，僧复故业。住持明益，始治荒结宇。未几，求退居。二十六年，提督陈世凯，同给谏屠粹忠，徇明益请，公请别庵统为住持。首建藏经阁，东禅堂，三圣堂，三生堂，官厅，印寮，改律为禅。二十八年，同普济领赐帑。明益，孤身入闽，三年募杉木千余株。三十二年，建圆通殿，以供观音。逾两年，建大雄殿，以供诸佛。三十八年，复同赐帑，并赐题天花法雨额，及法雨禅寺额。雍正九年，又赐帑敕修。时法泽智为住持。由是殿堂楼阁，整齐完美，与普济寺并耀海山。至同治闲，年久颓朽，立山圆，矢愿修葺，渐复旧观。光绪十年，交其徒化闻悟。此后世道太平，香火日盛。悟又不惜精力，为之修葺，俾其悉归完善。十九年，入都请藏经。其闲相与佐理者，为师弟化定都监，徒开如监院也。寺基，广六十九丈，深六十二丈五，规方共二百六十丈。寺内为门者二：左右山门，（各三闲，清光绪十一年，化闻重建。）为殿者七：天王殿，（五闲，十三架。高四丈九尺六，纵五丈四，广十丈六尺。光绪二年，立山重修。）大圆通殿，（七闲，十五架。高六丈五尺六，广十二丈七尺，纵八丈二。上盖九龙盘栱，及黄瓦，故又呼九龙殿。光绪五年，与大雄殿，立山重修。）大雄宝殿，（五闲，十五架。高五丈四，广十丈八尺，纵七丈八。）伏魔殿，（三闲。光绪十三年，化闻重修。）准提殿，（三闲。光绪八年，立山重修。）伽蓝殿，（十二间，在芋香楼下。光绪十二年，化闻重修。）珠宝观音殿，（三闲。光绪二十一年，化闻重修。）为堂者十三：三圣堂，（五闲，清康熙二十六年建。今改玉佛殿，雍正御碑在焉。）正续堂，（亦名光熙山房，即大方丈，五闲。康熙二十八年，同大殿建。光绪二十一年，化闻重建。）祖堂，（五闲。光绪二十三年，化闻重建。）东禅堂，（五闲。康熙二十六年建。光绪十八年，化闻重建。）东斋堂，（十闲。光绪三年，立山重建。光绪十二年，化闻增建三闲。）留云堂，（七闲。康熙二十九年建。光绪元年，立山重建三闲。）后斋堂，（九闲。光绪二十三年，化闻建。）三生堂，（五闲。康熙二十六年建，久废。）西禅堂，（五闲。康熙三十三年建。光绪八年，立山重建。）西戒堂，（五闲。光绪十一年，化闻修。）客堂，（六闲。光绪元年，立山修。）安乐堂，（五闲。康熙三十三年建。光绪二十一年，化闻重修，改名耆旧堂。）云水堂，（十一闲。光绪八年，立山重修。）为阁者四：三官阁，（五闲，废旧。光绪二十三年，化闻重建三闲。）藏经阁，（七闲。康熙二十六年建。上贮藏经。下为方丈。光绪三年立山重建。）松风阁，（十一闲。康熙三十六年建。）天后阁，（即头山门，三闲。雍正九年建。）为楼者十：钟楼，（在东。光绪二十九年，住持开如修，并重铸大钟。）鼓楼，（在西。）芋香楼，（光绪十二年，化闻重建。）雨华楼，（旧五闲废。光绪三年，立山重建七闲。浙江提督王少春，题意也消三字，并跋。）水月楼，（十一闲。）白华楼，（七闲。与水月楼，均康熙三十六年建，旧废。光绪十三年，化闻重建。即客堂前一进。）智食楼，（七闲。康熙二十七年建。光绪十三年，化闻重建。即库房香客住所。）西客楼，（七闲。光绪元年，立山修。）先觉楼，（五闲。在祖堂上。）拜经楼，（九闲。在后斋堂上。光绪二十三年，化闻建。）为轩者二：无隐轩，（三闲。康熙三十六年建。光绪十四年，化闻重建。）挹翠轩，（五闲。康熙三十四年建。光绪十四年，化闻重建。）为室者三：龙井室，（三闲。光绪二十三年，化闻重建。）怡情室，（六闲。康熙三十六年建。光绪三年，立山重建。俗呼老库房。）锦屏丈室，（即方丈卧室，在藏经阁下左。）为厅者二：斋戒厅，（旧为留衣堂，在西禅堂左，五闲。门楼一座，东西厢房五闲。）官厅。（在雨华楼下，五闲。）为居为厨者各一：鹤烟居，（三闲。康熙三十年建。光绪间，化闻修。）香积厨，（七闲。康熙三十年建。光绪元年，立山修。）为方丈者一：方丈，（在藏经阁下。中为法堂，左为卧室，即锦屏丈室，右为衣钵寮。）为寮者四：印寮，（三闲。康熙三十年建。）牧生寮，（五闲。）列职寮，（十五闲。）如意寮，（九闲。光绪三十三年，永悟重建。）为院者一：仓院，（十六闲。）为下院者六：道头下院，（即古教诫楼，共二十闲。康熙二十七年建，后废。同治间，普信重建，五闲。光绪二十年，化闻又建三闲，并修。）定海下院，（在定海县城，南门外，吉祥庵。光绪二十八年开如修。）宁波下院，（在宁波桃花渡真武宫。光绪二十五年，化定重建。）杭州下院，（在杭州府，永寿寺，后废。）温州下院，（在温州府，接待寺，后废。）上海下院，（在上海，大南门外，镇海寺，俗名大佛厂。）寺产在朱家尖者，民，四十一亩四。涂六百三十亩零。荡，二百八十一亩。山，一百零六亩。地，一百二十三亩八。共一千一百八十二亩零。在洞隩庄者，民，四十五亩零。荡三十三亩二。丁，四十三亩六。在吴榭庄者，民，四十七亩六。在桃花山者，涂，十二亩。荡，六亩。丁，八亩。在芦蒲庄者，民，一亩六。荡，十亩四。在在城庄者，民田地共一百二十三亩零。（旧志采访） 

清，康熙，御制南海补陀法雨寺碑文： 

　　盖闻圆通妙象，般若真源。开觉路于金绳，大地证菩提之慧。闻潮音于碧海，恒沙诵普度之声。绀殿维新，沧波永静。惟兹法雨寺者，南海补陀山，大士之别院也。名山佛国，大海慈航。青嶂干霄，高逼梵天之上。洪涛浴日，祥开净土之场。一柱如擎，震旦指为名胜。三山可接，方舆记其神奇。值氛祲之震惊，致山川之阒寂。僧徒云散，佛宇灰飞。比者，运值清宁，庆海波之不作。地连溟渤，望法界而知归。特颁内府之金，重建空王之宅。鸠工揆日，蔀屋不劳。庀材筑基，鼛鼓弗作。珠宫贝阙，涵圣水以无边。鳌柱鼍梁，觉迷津之可渡。坐青莲之宝像，圆满轮辉。艺紫竹于祇林，庄严毫相。瞻慈云之普照，锡法雨之嘉名。海若效灵，天吴护法。标霞高建，来万国之梯航。彼岸可登，作十方之津筏。藉其广大，上以祝圣母之遐龄。假此慈悲，下以锡群黎之多福。则栴檀香外，尽成仁寿之区。水月光中，悉是涵濡之泽。勒诸琬琰，昭示来兹。康熙四十三年，冬十一月十五日书。 

雍正，御制普陀法雨寺碑文： 

　　法雨寺者，普陀山大士之别院也。皇考圣祖仁皇帝，既修建普济寺，上为慈圣祝禧。复念兹寺为海氛所震荡，发帑重新，俾僧徒有所栖止。赐额立碑，增辉瀛峤。历今已数十载，宜加崇饰。朕特遣专官，赍内帑，庀材鸠工，不劳民力。香林梵宇，丹雘焕然。与普济寺，大工同时告竣。督臣请摛文勒石以纪。夫大士以慈缘普济，度尽众生为愿。朕尝绎法雨之义，为济物之普遍者莫如雨。当夫慈云布濩，甘澍滂沱，高下远近，一时沾足。陵霄耸壑之乔柯，勾萌甲坼之微卉，华葩果窳，无不濡被润泽，发荣滋长，畅茂条达，各遂其性而不自知。假使物物而雨之，朝朝而溉之，将不胜其勤，而终不足以遍给。惟本大慈悲，现大神力，周遍一切，在在具足。所谓天降时雨，山川出云，肤寸而合，不崇朝而遍夫天下者，济物之功，莫大于是。神山宝刹，缁侣云集，自当有被时雨之化，证心印而传法乳，普利生之实用，以不负大士随缘接引之慈恩，而副朕宏振宗风，护持正觉之至意者，朕深有望焉。雍正十二年，正月十五日。 

黄应熊，重建普陀前后两寺记（上略，见普济寺）： 

　　出前寺，东北行，将一里，过几宝岭。岭多怪石，石多镌佛像，及题字者。沿麓为玉堂街，行千步沙上，逶迤过栴檀林，又里许，抵光熙峰下，则后寺又复巍耸矣。先到逸云庵，为老僧性统，退居旧所。一折而东，再折而北，度新石桥。旧入寺者，路从西，地家谓生气东旺，故改于东首。建高阁三闲，供天后像。凭阑一望，海天万里。天后之精灵，拯危困于顺坦，拔迷溺于生全。与大士开大方便法门，度众生同一慈悲。阁之成也，群见后自东海驾舟来，明灯闪闪。是固大士所乐得共施慈航以济世乎！由阁下入，转西北，石坊一，刹竿二，朱墙屏之。初上第一层，旧皆古木合抱，地反苦隘。剔而辟之，廓如也，建天王殿五闲，十一楹。东西山门各一。第二层，高爽宽坦，台基存焉。新建皇上御碑亭于第三层。从亭后历级而上，为第四层，大圆通殿，七闲，十五楹。周匝石阑，四十六柱，狮子生活，张牙欲扑。中供大观世音一尊，白衣如意像各一尊，又内造观音一尊，列十八尊者于旁。殿后以太湖石，琢送子观音一尊，叩之琤琤然响，祷亦如响。圣祖御书之额，曰天花法雨者，丽于殿上。其殿盖九龙盘栱，及黄瓦，亦圣祖命撤金陵旧殿以赐者，故又呼九龙殿。圣祖之万寿御碑亭，五闲七楹者在第五层。亭后大雄宝殿五闲，供释迦药师弥陀佛三尊。又铁观音一尊，即千步沙放光佛首所范成者，屡著灵应。监督欲移供圆通殿，以从其类。舁之再四不肯动，亦一异也。最上之第一层，从山门进而数之，则第六矣。为藏经阁，七闲，上供药师佛，悬圣祖御书藏经阁额，并所赐大藏经一藏。而下为法堂焉。盖后寺，嵌山揖海，岧峣巀嶪，皆从峻壁悬涧中，铲凿砌累，以成巨刹。自山门陟历而上，五六层始造上方。所谓欲穷千里，更上一层，幽折夷旷，不愧步步入胜矣。其殿宇左右两翼，则亦视殿之高高下下，以为曲折。由东山门而进，为三圣堂。过钟楼，上松风阁、斋楼、香积厨、东禅堂各所。至大雄殿左之准提殿。而松风之后，又有香客楼。香积之后，又有鹤烟居焉。由西山门而进，为龙王堂。过鼓楼，上水月楼、西客堂、戒堂、三生堂各所。至大雄殿右之伏魔殿。而西客堂之后，旧留衣堂，今为斋戒厅。厅之前，又有客堂，及云水堂焉。最上藏经阁之左，为三官阁、祖师堂，龙泉淙淙，迸出石罅闲，则又为龙井室。右为方丈，有修持净业匾额，圣祖御书赐僧性统者。再右为怡情室，供珠宝佛一尊，高三尺许，纯金所范。数百颗珠为璎珞，精妙莫伦。游人至此，登峰造极，俯视一切，滓秽去，清虚来。余客岁所登白华顶者，即在是阁之后。试自山门屈指而进，不知其抬几十石级，而后至斯。盖宁陡峻幽邃，以验游人济胜有具与否。而必不肯一往直造，使览者了然无余也。溷湢仓庖，为寺所不可少者，亦各有所。规制之在于后寺者，又如此。若夫两寺之外，合山精蓝，计一百余区。惟潮音梵音两洞，为大士现身之地。函香入山者，无不向两庵之悬崖绝壑，泥首崩角，以希一见。故圣祖皆赐御书，而今又从而新之。总之皇上以圣祖之心为心。圣祖欲胥天下而登于善域，故设教以神道。兹之所新者，固曲承前志之所未备，以为群黎锡福。即仍之而不稍更者，亦默体圣祖爱惜物力至意。鹫岭龙宫，茍极辉煌壮丽，可以栖佛而庇僧，则亦无事更张。功成德溥，恩施渗漉，实与尊师崇圣，驱邪延真，无偏无党，同一迁善牖民，以成时雍风动之休。圣圣之心，若合符节。则今珥笔纪述，无论若仍若改，孰修孰建，其敢不尽举铺张，而扬厉之也哉！爰记两寺之制之出于天家之恩者，以垂久远。乃若山之所为名，佛之所为灵，则有志存，不用赘也。（许秦志） 

慈溪，裘琏，法雨寺新铸大铜镬序铭（节略）： 

　　别公主法雨，十有二年，百废具兴，戊寅仲秋前三日，铸铜镬一具，重万斤，可受米二十四石。计买铜千四百缗，工匠杂需复三四百缗，亦大役也。初买泥于慈溪之半浦，杂人牛踹踏，至极熟，抟质为范，俗称塑子二。内塑，状覆釜而实，周有余土，规方架木，先置坎中，用火燎炙极干。外塑，状仰盂而虚。分三四层，以便移运，暴令坚好。合二塑时，里藏于表，仰者亦覆。方其为内塑时，先以镬之深广，定泥之高钜。次乃准镬之数量，量其口底厚薄尺寸，加泥若干。合而具离，又承湿刻划多股，以便燥时易去。此为假镬，此为真塑。及其坚好可合，内外适符，审无纤毫凹突，则层揭外塑，铲去内塑准镬之泥，去其假镬，而真塑出焉。然后合之，则内外塑空际，皆受铜处，而无形之镬先成矣。其内塑外土，外塑内土，皆铜相依附处，必治令腻润而后止。欲成塑，则先营坑堑，深丈余，规方十丈，俨如一室。将冶，塑合加木板盖焉。坑之旁，东西屹起二炉，亦治泥为之。高丈许，大两抱，用铁带钳束数道。两炉相去，可四丈余，各距坑心二丈。炉之外，筑土为短垣。长丈五尺，高等身，厚尺许，谓之风墙。治墙时，于其外面，留两虚所若门，置板扉一扇，乍开乍阖，以为橐籥。似门处，其实亦墙。板扉内两侧垣近炉处，凿穴相通以受风。其风板重大，每板用三人挽之，两板共六人，东西相埒。力稍疲，则更番迭休。炉之末，各穴一窦，呼为金门，泥封固之。窦口，承以沟道，谓之溜沟。用板为干，外涂以泥，可运动。中阔五六寸，承窦处阔尺许，两板相接，至塑顶。顶有三穴，中当脐处，空使泄气。而于沟将接处，复设歧沟，从两旁穴，流铜入塑中。方其火炭纷投，鼓扇斯亟，风横火炽，炉红似锦。然后投铜其中，铜尽方入铅。盖铜质重凝，而铅性轻动，用以洋溢敷畅。炉火上腾，皆作金光，透数十丈。铜气中人颇恶，皆饮甘草汤解之。良久，度炉内融浃，乃开金门。脱脱然，红波从炉注沟入穴，直透塑底。四周俱足，涌而上腾，布濩满脐，坟起不受，则急塞金门。自开距塞，甫晷刻闲，而镬已成。别公言：曩者就铸武林，凡四次，而工不成。以此事为者甚少，工值又昂，不成而亟铸，则利在工。遇工之奸者，故少其数以诱之，一不成至再，再不成至三四，而铸镬之资，已耗其半矣。别公于是富铜裕器，优礼厚直，选工之良者，入山而为之，而镬卒成。别公又言：丛林中，今惟灵隐有之，他山尚不能。则此一役，在释氏，亦为极难矣。为详叙其事于右。（下铭略） 

释至善，法雨禅寺中兴记： 

　　圆通大士之声光普应，如霁月在空，江海沈潦，浓纤巨细，无不在焉。普陀，旧称补怛洛迦，震旦四山，当为首出。杂华善财南询，二十八参，即此地也。历代高人胜士栖迟者，未可一二数。至明万历闲，大智禅师，山峨眉蓥华，结茅于此。久之道声流溢，乃闻于朝，降帑颁经，中官监造，复赐额镇海，何其炜欤！数传，而易为蜂房蚁穴，继遭劫火，台殿荆芜，实可慨已。今上即位之二十三年，海宇荡平。别公禅师杖笠西来，会陈公总提浙师，素耳公名。乃同镇府黄公，给谏屠公，及诸山名宿，本山住持，肃书敦币，迎公主之。明年，公来自太白，登殿拜起，周顾叹息曰：最上觉场，千楹万指，猝致是哉！未几而龙象猬集，云衲川赴，忘躯为法者，趋奔恐后。由是先结茅殿草寮，为安众之所。一时宇内缁白，咸庆名山得人。和硕裕亲王闻之，赐戒衣数百，请说三坛大戒，瓣香为高峰拈出。己巳春，今上皇帝，六龙南狩，秩望山川。乃命使臣，赍帑敕建殿宇，复有天下臣民共种福田之旨。于是四方善信，投金置粲，求法问道者比比。而旧住长老明公，知藏霜柏佛乘诸子，遂往福州分卫。是时鼓山为霖和尚，年已八十，闻公名，欣为倡导。致书本省当事，如都统祖公，抚军卞公，共施巨木数千章。大将军施公，发海艎运载。而镇府蓝公，协舟相济，首建圆通大殿。自余诸处，渐次落成。昔大智禅师之开此山也，临灭度时记云：吾去百年，复来兴此。今当兹殿升梁之日，恰满百岁，与记合符，人皆以公为智祖后身。己卯春，翠华重幸，公率众迎銮谢恩，遂蒙召对，温旨优渥，叠施御书帑金及今额，又给江南黄瓦盖殿。遇合之隆，千载一时也。公尝以殿务肇兴，率诸执事扣平、大彻、素白、在璇等，往金陵分卫。时诸当事闻之，请于江宁大报恩寺说法。一时宗风大振，听者亿计。自先明密云禅师升座后，未有埒于公者。法雨规模宏畅，形势低昂。凡诸建造，视山高下，而广狭因之。一时宏制巧构，甲于东南。且公以壮年来主是山，未满十稔，百废俱兴，是称克家。而说法充实，举措合宜。外则建立名蓝，内则弘宣祖秘。旦夕又出其余力，修宋元以来未续之灯。重建径山普觉塔院。奉高峰老人神主，入天宁祖堂。诸如此类，可谓法苑之功臣矣。嗣法小师，燕京无际，信州玉峰，括苍映文，东瓯斗南，其最著者。至于翼养翎修，槌拂之下，林林总总，未可殚纪。光被前人，范模后进，自非乘大愿轮，津梁末运，畴能之哉！余与公为法门先后，幸预宗属。碌碌于世，三十余年，视公所为，形将汗矣。呜呼！大智唱灭百有余年，当法门凋落之际，而能修敝起废，移梵释龙天之宫，置于人闲，谓非中兴不可。（下铭词略）（裘志） 

释能仑，法雨寺重铸铜钟记： 

　　法雨寺，肇自前明，而钟则成于万历初年。至国朝康熙四年，遭红夷蹂躏，钟被载去。仗佛之灵，钟至彼国城门，顿然加重，舁之不动，乃弃城外。土湮尘积，无人知识。雍正十一年，忽于彼处放光，昼夜作雷音吼。众异而掘之，视款识，知为普陀故物。乃托洋商请归。统计钟自明迄今，盖二百四五十年于兹矣。物久必坏，势所固然。以故钟虽犹是，而声则不扬。道光五年，圣参上人主是席，有重新之志，拟出山募缘。适有姚江周巷镇徐公君望，来山进香。至法雨寺，过钟楼下，见所悬铜钟已破，特发愿许重铸。越明年，徐公果兴工铸造，三易炉火，才得成功。及装运归寺，众缘辐辏，护送过洋。迄今钟声宏亮，声闻数十里，徐公之大功德，与圣师之得缘法，皆大士之灵有以感通之。（秦志） 

释明智，法雨寺斋田碑记： 

　　自百丈祖师，首以开田说大义，而僧家始得有田。诚以供佛，安众惟田而后有所藉也。普陀山，滨海卤瘠，法雨故无厚资。虽以我师祖别庵和尚，得九重之宠眷，受十方之皈依。而视人犹己，不肯私自封殖。旧所有山尖产业，又复狂涛啮崩，十去七八。雍正九年，蒙世宗宪皇帝，发帑数万，遣修殿宇。当道重其事，令合山两寺，公举道高德厚，为众所服者，主法席。众以智为别庵嫡乳，谬以智应，固辞不获。入寺而囷廪空虚，粒颗无贮。噫！徒咬菜根，又如何可以做事也？拮据支撑，三年工竣，幸无获戾，乃今而更有难矣。以佛祖之灵，名胜之地，又重以朝家隆重修建之恩。房宇整洁，则庐旅不可或旷。瞻礼骈集，则经理不可废职。人多费亦多，费多而田故无多也。幸善信俞君茂甫，魏君承祖等，睹贫婆之淡因，发菩提之善果。开橐捐金，俾余购置，共田地一百二十三亩余，以为香积伊蒲之供，虽经费浩钜，尚须扩而大之。而杨枝一洒，功德已为无量。爰列众善信芳名，及田地之坐处亩数，镌于碑而记之。（许志） 

又重修法雨寺下院桃花渡真武宫碑记： 

　　鄞县东北三里桃花渡者，舟楫络绎，游冶者群聚，为牟利薮。明万历二十九年，邑宰魏公成忠，下今禁逐，即其地建宫，以奉净乐。由是秽杂之区，遂为清净道场矣。其为普陀法雨寺下院者，则国朝康熙二十五年，永慧禅师，自法雨分住于此始也。维时法雨我师祖别庵和尚，荷圣祖仁皇帝，颁赐眷顾，天宠频加。四方函香顶礼者，云集电奔，皆以是院为接待之所。停骖买桌，而后航海达山，人皆称便。载在宁波府志，及本寺山志，班班如也。岁辛巳，兴安信士陈君，大施愿力，倡加修造。而后坍颓者整，湫隘者辟，魏公香火之场，再睹庄严，而缁侣庇焉。报本崇功，开创之与修成，均所难没。院中塑陈君像以配魏公，非过也。雍正己酉，陈君又于殿前，重盖茶亭，而往来者，憩息有地矣。第濒海龙风蜃雨，殿阁坏朽为易。辛亥，余谬主法雨寺席，蒙世宗宪皇帝，赐帑重修法雨大寺。钦工重大，敬谨经理，历三载而后竣工，未暇计及斯院之敝漏也。幸李君诸檀信，又复捐资鸠工，再谋缮理。李君亦兴安人，是与陈君先后有大造于斯院也。余生长闽中，于兴安为在家桑梓，顾诸君非独为余也。绵圣神之香灯，修贤宰之胜迹，广十方之接待，河沙功德，又何得而计量乎哉！爰刻贞[王+民]，记而志之。（许志） 

李国梁，恢复法雨寺田产法器序： 

　　乾隆癸巳冬，余恭膺简命，来镇翁洲，询之邑人，佥云普济犹盛，法雨则中落矣，余窃异之。迨法雨住持僧远辉来谒，备述隆替之由。方知前住持瑞琳主席以来，将寺中产业法器，节次抵偿各庵负贷。以致云厨枯淡，香火式微。远辉有志振刷，募金补葺梵殿，颇有起色。而寺业久虚，僧徒犹艰活计。仰维法雨一寺，荷蒙圣祖仁皇帝，世宗宪皇帝，暨我皇上，历赐帑金，重颁佛宝。钦工重地，关系非细。爰商之定令段君，并饬管守该地之左营游戎凌君，协同普济住持越三。往谕各庵住僧，晓以佛门一本同源之理，圣恩十方普遍之义，从中调剂，诸僧无不悦服。甲午新正，余巡洋，泛舟抵普陀，瞻拜大士。越三远辉禀云：一切寺产法器，各庵僧均感谆训，归赵而甘心焉。并越三亦愿捐资玉成。余深嘉远辉之足以取信于众僧，而更喜众僧之能发夫善念。其义举实有不容没者。越日，士民有典买该寺田产者，亦闻风踊跃，捐价听赎。余更乐其共成善果。爰以诸僧名号，及士民姓氏，捐助寺产数目，勒之青[王+民]，垂诸不朽。乾隆三十九年。（许志法产后，新续。） 

长白，宋如林，朱家尖白山头筑塘碑记： 

　　补陀为海上名山，其地广，其田腴。其为境也，袤延而辽阔。其为寺也，宏敞而幽静可居。故海内之愿为僧者，皆乐归之。旧有田地，特赐免粮，以耕以食，慊然自足。自我朝定鼎以来，俗安于敦庞，人不患夭札。有自食之乐，而无追呼之扰，盖百余年于兹矣。然而僧日以增，田地不加多，非所以安比邱之众也。开辟山田，试垦海涂，亦因所利而利之焉耳。朱家尖白山头，前住僧朗和，开垦荡田。及续恩（续恩字超尘）住持，曾于此筑塘，历十七年，得田八百余亩。以潮汐冲激不已，且筑且圮，迄未成功。今浙江提督李公讳长庚，慷慨好施。予靖萑苻，至山上，偶询及之，遽助以朱提四百，为筑塘资。续恩始得告竣，而来请记于余。夫补陀两寺，上蒙圣眷。百余十年，耕凿免粮之地，咸登般若之场，不可谓非厚幸矣。又得公上体圣人之仁，泽及桑门。向之且筑且圮者，今则巩固而无忧，所以利之者，岂浅鲜哉！自后住僧勉之，勿以是为资益色身之具，而以是为资益慧命之端，庶足以副公好善檀施之意，而体前住勤苦立基之心也。（秦志，碑在法雨寺上大殿门首左壁。） 

明，聊城，傅光宅，过海潮，赠大智禅师诗： 

　　宝地新开大海边，法坛长日拥诸天。慈光会满三千界，苦行先经六十年。五岳烟霞孤锡迥，万川水月一灯悬。不知再见应何日，一片心依智者禅。 

陈九思，题海潮寺，新赐护国镇海禅寺额诗： 

　　东表神洲浸大瀛，盘根无地巨鳌擎。琳宫又创天开境，宝号新颁帝赐名。佛火夜悬龙藏晓，海灵朝结蜃楼明。香船万里飘千叶，得渡争夸彼岸行。 

清，慈溪，姜宸英，法雨寺殿工告成诗： 

　　后寺吾曾到，前踪未可期。重闻金刹地，来报玉皇知。去影惟留拂，随身不挂丝。欲凭书问讯，拟议竟何辞。 

武进，孙渭，法雨寺晚眺诗： 

　　暮色起北山，青霭含万树。三峰接霄汉，苍茫坠烟雾。缭绕涧壑云，悠然自来去。危石松顶悬，彷徨屡惊顾。何幸梅子真，采药于此住。 

衡阳，彭玉麟，于光绪八年秋，奉命巡视南洋，抵普陀洛迦山，宿法雨寺，留别立山方丈诗： 

　　洛迦山涌翠屏开，八月槎乘奉使来。只许云龙腾岛屿，不容雾蜃幻楼台。海天佛国多灵境，瑞霭祥烟绕上陔。一瓣心香瞻洞口，潮音妙相示神胎。（其一） 
　　方壶莲峤缈虚悬，紫竹林深佛顶圆。晓日红云蒸碧海，清秋白露湛青天。九重德泽涵容大，万派朝宗子细宣。柔达八蛮占利涉，鲸鲵波靖应安然。（其二） 
　　海上琳宫驾六鳌，插空青嶂出洪涛。藤萝缠碎千年石，鲸鳄眠寒万古潮。尘世软红飞不到，舟山晚翠望来遥。蚌珠光射秋宵月，两寺钟声彻碧霄。（其三） 
　　频伽鸟唤入云房，丈六金容仰上方。得到琅环真佛地，不须蓬岛觅仙乡。白华秋荡天风碧，紫竹宵笼海月黄。我欲多携甘露水，大千世界洒清凉。（其四） 

同安，洪龙，题法雨寺诗： 

　　金沙垂圣迹，宝屿即神洲。佛地风波静，天灯日月浮。水中开净土，云外渡迷流。法雨当空洒，千岩海色秋。 

清，释铁莲，锦屏丈室落成志喜诗： 

　　光熙峰麓旧茅堂，松菊虽存径就荒。整顿乾坤持气运，支撑风雨费商量。锦屏原好围诗课，花雨飞来洗道场。莫笑蜗庐天地小，全凭佛力固金汤。 

慧济禅寺 

　　在白华顶右，故亦称佛顶山寺。旧惟石亭供佛其中。明僧圆慧，于榛莽闲，见有石镌慧济禅林四字，即于此创立慧济庵。尚宝司丞沈泰鸿，额曰宝月含空。清康熙闲，八世孙普顺重修。其后兴废无常。有传临济正宗能积者，偶蹑峰顶，复得石碣，慨然以中兴为己任。于乾隆五十八年，首建圆通、玉皇、二殿，大悲楼、斋楼等。声光远被，扩庵为寺。嘉庆元年，初开钟板，挂单安众。咸丰元年，始传戒。光绪三十三年，僧德化，请藏经贮于寺。德化是年寂。文质两次主法席，大加建造，遂成巨刹。一切规制，与普济法雨称鼎峙。自能积以来虽云重兴，实开创也。寺内为山门者一：（能积创。九世孙文正，重建。）为殿者四：大雄宝殿，（五闲。）天王殿，（三闲。）地藏殿，（三闲。三殿，并乾隆闲，能积创。大雄宝殿，光绪二十一年，毁于火。七世孙源皓，源顺，重建。八世孙，静山，募江西黄瓦覆之。天王殿，民国十一年，十世孙德林，同退院文质，监院德功，募捐重建。）雷祖殿，（三闲。三世孙顶顺，于嘉庆二十二年主席后建。）为堂者七：祖堂，（三闲。）功德堂，（一闲。）客堂，（三闲。）上斋堂，（五闲。均能积创。九世孙文质重建。）下斋堂，（三闲。文质创。）禅堂，（五闲。能积创。文质重建。）云水堂。（三闲。能积建。）为楼者四：玉皇楼，（五闲。）钟楼，（一座。并能积创。光绪二十五年，源皓重建。）西楼，（三闲。能积创。文质重建。）阅藏楼，（六闲。文质建。）为阁者二：藏经阁，（三闲。文正建。）大悲阁。（三闲。能积创。光绪二十五年，源皓重建。）为室者一：方丈室。（五闲。文质建。）为房者四：库房，（五闲。能积创。文质重建。）大小厨房，（八闲。能积创，文质重建。）柴房，（三闲。）田房。（三闲。能积创。）为寮者二：工人寮，（三闲。能积创，文质重鲁。）如意寮。（三闲。文质建。）为厂者一：地厂。（八闲，能积创。）为下院者一：道头下院。（五闲，顶顺建。外有余地，东至石池流水，南至山脚，西至路，北至路。）为篷者一：后山篷。（三闲，顶顺建。）寺产：在朱家尖者，民，十六亩七。涂，六十八亩七。丁荡，二十五亩。山，五亩一。在洞隩庄者，丁荡，九亩五。在吴榭庄者，丁荡，十七亩。荡，九亩五。在芦花庄者，荡田，二十亩五。在白泉庄者，民，三十九亩。荡，四十五亩五。（旧志，采访） 

　　　　精蓝　附（共八十八处） 

妙峰庵 

　　在达摩峰下，几宝岭上。清同治间，洪筏禅院僧润廉，以原有茅篷改建，名仍旧贯，示不忘也。山门外，二石分列，形状酷似狮象。（采访） 

朝阳洞庵 

　　在几宝岭东尽处。明僧不虚，焚修于此。十五世孙静禅，同徒顺宗，修建。置田产以永佛火。清光绪闲，住僧莲经，同徒介琳，及孙圆融，重建。（旧志，采访） 

悦岭庵 

　　在炼丹峰下。明僧一峰，同徒静庵创。八世孙普升重建。九世孙恒澈，徒显悟，孙越三，均有修建。清同治闲，二十二世孙，寿松，同徒慧济，又修建之。（旧志，采访） 

香林庵 

　　在千步沙上。僧妙权创。觉梵，于光绪闲，重建。（采访） 

妙智庵 

　　在烟炖峰下，僧明尚建。七世孙照清、照亿重修。清光绪闲，并于鹤鸣庵。（旧志，采访） 

鹤鸣庵 

　　在妙智庵左。宋僧野鹤，结茅于此。清光绪闲，僧景山，仍其遗址，重建殿宇，功未及半而殂。其徒文莲，孙广通，继承先志，克竟厥功。民国十年秋，四世孙清福，复创建天王殿。栋宇巍峨，法象庄严，为后起之秀。（采访） 

金粟庵 

　　在鹤鸣庵后，僧真泉建。后让与真定，泉复结茅于庵后，曰千佛室。清康熙闲，源逸重修。乾隆闲，僧续润，见庵就废坠，复力自修建。并置舟山官山弄田，以充香积。（润为普济寺监院，一山推重。）今庵又倾圮，于民国十三年，并于鹤鸣庵，谋再修葺之。（旧志，采访） 

常乐庵 

　　在象王峰下，金粟庵后，僧海安建，后废。民国二年，僧根常重建，未竣。至了尘始圆功。仍其名，不忘本也。（旧志，采访） 

大乘庵 

　　在千步沙上。民国四年，慧济寺监院僧庆祥，承受兜率旧址，改建是庵，为慧济分支。（采访） 

长生庵 

　　清雍正闲，法雨寺住持法泽，承买甘露望槎二庵废址，创建。倦勤后，修净其中。至光绪闲，年久颓废。嫡裔开如，为法雨寺住持，不忍听祖庭之湮没，胜地之荒芜。于其遗址，斩荆诛棘，重建殿宇。经始于光绪癸卯春，圆功于民国丙辰秋，额曰长生禅林。殿宇靓雅，林木扶疏，为诸兰若冠，地当千步沙之上，雪浪琼涛之趋宇下者，昼夜不绝。每日月初涌，金光万道，晃耀人目，尤为天然胜概。泽公选胜，为倦勤之所。开禅继绪，为退老之堂。一灯相传，后先辉映，亦禅林之佳话也。（旧志，采访） 

　　清，同安，许琰记： 

　　环普陀之山，皆海也。而普陀之最可以观海者，莫奇于几宝山下之千步沙。苍峦翠巘，烟林如织。玉堂街亘其前，下则濒海，金沙曳练，可五里许。琼涛雪浪，无刻不雷。香炉花瓶，大士之故迹，明灭可数。轰虩漰湱，昔人云：顾足下如欲浮去，真欲浮去也。山麓，旧有二庵，曰望槎，曰甘露，其鞠久矣。住持泽公，乃合二庵之址重构，而易其名曰长生，将以为倦勤退休之所焉。余曰：佛法无生，而子取长生以名是庵，其亦有说乎？曰：有。凡潮有信，潮落则濒海皆涂泥焉，独是地为菩萨灵迹。潮之生也，若军马之崩厥角。即潮退之后，震荡之声，稽拜如故。见其来，不见其去，谓非生生而不息者耶？且是地面海之东，日月之生，于是乎沐浴也。盖当碧树初明，海底渐涌，如猩血之染车轮。金缕万丈，眩鳝射人。而若夫海烟冥没，水镜乍出，圆光四映，天宇如霜，皆可于是庵拍奇叫绝。细柳金枢，反在山阴。是是庵常见其生，不见其没也。况大地山河，何必不坏？而无尽之藏，取无禁，用不竭。老僧之不见不闻，正自无穷也。无生之与长生，义宁有二欤！余取是名，亦以其景名耳。若以岛屿杳渺，壶峤可接，期羡之辈，若或见之，谓余有慕于久视之术，祖龙且求夷亶不得矣，余虽愚不敢续也。噫！泽公之言，通造化，了死生，类于知道者，遂书以记之。泽公，在余族为弟行，余来山，寓于锦屏之丈室，盘旋最久。每欲观海，则相遇蹑屐来庵。倘泽公异日退休之后，更谒山灵，便当栖宿此庵，以并观日月之东生也。（许志） 

　　清，达桂将军，寓长生庵，留别开如上人诗： 

　　联袂同登跨海舟，补陀仙境快来游。往还佛子穿梭过，缓急钟声上下浮。紫竹满林生怪石，白莲数朵映新秋。长生吾愿常留榻，远迈加封万户侯。 

　　成多禄，同达桂寓长生庵，留别诗： 

　　圣代威棱震旦尊，平蛮兵到此中屯。百年劫火争天堑，万点神镫护海门。狮象吼余山亦怖，鲸鲵翦尽水犹浑。将军百战功成后，留得封侯付子孙。（其一） 
　　诏书初捧五云高，鸾凤天章字字褒。上将听经颁玉卷，空王说谶息金刀。天空大海龙无影，月黑林深虎欲嗥。愿得群僧齐拍手，上人重施紫罗袍。（其二） 

雨华庵 

　　在象王峰下。清光绪闲，僧又如创，开雨续建。（采访） 

　　按：旧志所列雨华庵已废，此特沿其名耳。 

下清凉庵 

　　在千步沙上。清光绪间，僧广智创，只得二三。民国四年冬，其师福升，为之圆功。颇雅靓庄严。（采访） 

禅那庵 

　　在千步沙上。明万历闲，僧天然，为镇海寺住持，（即今法雨寺）建此为退居之所。清康熙闲，五世孙普济，七世孙心净，重修。光绪闲，裔孙芳舟，又修之。（旧志，采访） 

龙寿庵 

　　在象王峰下。明万历闲，僧真蕊建。三世孙性越照敔，徒普性普成重修。清乾隆闲，僧智开，徒绣岩，又重建之。（岩，为法雨寺执事，真操实履，合山景仰。）宣统二年冬，圆通庵住僧莲禅，命徒侄化能，接法承受该庵废基，重建殿宇。民国十一年，农商总长李根源，题额。（旧志，采访） 

栴檀庵 

　　在象王峰麓。明万历闲，僧如方建。清四世孙照机，徒普德，孙通旭，曾孙心明等守焉。康熙展复后，众请机为普济寺住持。逾年总兵蓝理，更请通旭，机仍退居于此。葺故创新，幽胜为山中冠。其支属之宏法诸方者，颇不乏人。重兴金山天宁之大晓彻，亦其一也。（旧志，采访） 

　　清，释照机诗： 

　　风景只年年，盈盈白发鲜。竹窗遥听水，清沼懒栽莲。日月闲中掷，烟霞世外妍。罢琴惟绣佛，诸事不相便。（其一） 
　　世外多幽赏，林泉事不群。春来硛旧鸟，雨过起新云。玩水知鱼乐，闻香爱蜨醺。此中何不悟，指掌示于君。（其二） 

弥勒庵 

　　在象王峰下。清顺治闲，僧心慈建。光绪十四年，僧景超，同徒秀鋆，重修。（旧志，采访） 

双泉庵 

　　在象王峰圆通岭下。明万历闲，僧真静建。尝启华严经期，人众乏水，持咒求之，岩下二泉涌出，因名。清十四世孙广信，重修。光绪闲，愿宗复修。民国十二三年来，广印，更廓大之。（旧志，采访） 

积善庵 

　　在象王峰，天篦石下。明万历闲，僧应空创，性宝普镜重修。清康熙闲，孙心修，（为普济副寺，恪诚醇朴，总兵蓝理器重之。）辟廊庑，总兵蓝理题额。乾隆闲，法雨寺住持仁芳，重建。光绪闲，双泉庵僧行宜，接法承受。民国二年，徒愿孝，又大修之。（旧志，采访） 

伴山庵 

　　亦名伴云，僧真觉创。清康熙闲，在璇玑重建。民国九年，嗣孙开如，念祖庭日益倾颓，同侄了清，重为建造。玑为法雨寺监院，退居于此，以邑其劳。了清退院，亦以此为静修之所。（旧志，采访） 

　　清，裘琏，过在璇禅师新构伴山精舍赠诗： 

　　嫌尘萧寺未全除，更向涛端小卜居。得我性情为好友，留山面目是精庐。茗新炉旧香偏和，花洁泉清味有余。事事对君人世外，浮生半日即非虚。 

　　许琰诗： 

　　石径陵烟入，禅扉傍竹开。花侵香砌出，泉过饭厨来。地僻云争宿，林深鹤易回。伴山今日伴，踪迹悔尘埃。 

清凉庵 

　　在象王峰清凉冈，天篦石上。明万历闲，僧真满建。清八世孙，通溟，同孙源长，重修。总兵蓝理题额曰：木石居。光绪闲，僧定性，接法承受，又修建之。（旧志，采访） 

常明庵 

　　在象王峰，清凉冈麓。清光绪三年，法雨寺住持立山圆创建，为退休之所。置田二百二十二亩。化开又置田四十四亩。民国四年，四世孙了清。重修。庵内有立山手植桂树二株。光绪二十二年，及民国三年、十年，三次结实，形似橄榄。人以比阇河之紫桂，实为群仙之饵云。（采访） 

清，释化宏记： 

　　寂灭真宗，惟心本具。圆通妙道，非人莫宏。兴梵刹以辟普门，布慈云而注法雨。于法运垂秋之际，振将绝欲坠之宗，惟我先师无著老人其人焉。师讳立山，法名满圆，别号无著，松江，金山顾氏，父即福本悟公。行年十四，父即出家。心欲随之，以母在不果。至弱冠，礼父祝发，诣大崇福受具足戒。以寇据南京，不便参方，遂住普陀。至同治庚午，掩关于伴山庵，日礼华严，遍参海众。时法雨寺，凋敝已极，住持虚席。本山尊宿信真和尚，率诸法眷，叩关请师。壬申春进院，以兴复为己任。竭力经营，整理修葺。不数年闲，百废具举。虽未全复旧制，而大局已有可观矣。久之，意欲憩息，专修净业，因筑庵于寺西清凉冈之麓，额曰常明。盖取心性寂照圆融，横遍竖穷之义，欲人修因以克果也。光绪甲申春，退居是庵。决志西归，念佛不辍。又令庵内二时课诵，二时念佛，永为恒规。（下略，详禅德立山传） 

海曙庵 

　　在象王峰下，摩尼洞前。明万历闲，僧如玻（玻，旧志误信）建，见明源助修。清十二世孙本勤，精修不怠，苦行自甘，积资重建殿堂，补置田产。道光闲，耀嵩又修建。民国十一年，普济寺知众僧云峰，又创建一殿，供奉西藏玉佛。（旧志，采访） 

杨枝庵 

　　在象王峰下，雪浪山西。明宁绍参将刘炳文，为僧如光建。后通津源升重修。清光绪十八年，开量，同徒了根，又修之。民国十一年，孙根心，续有建置。（旧志，采访） 

　　按：旧志，于如光建下，均有有碑记三字。今查殿壁，有刘炳文重刻普陀大士像石牌并赞语。（详志余）他碑无考。 

逸云庵 

　　在大雪浪山麓。清康熙闲，法雨寺住持性统，创建为退休之所，和硕某亲王题额。光绪闲，孙戒文，又建天王殿。（旧志，采访） 

弘隐庵 

　　在大雪浪山后，僧云安建。（旧志，采访） 

羼提庵 

　　在翔凤峰，东天门，功德岭下。创自僧果贤，僧定觉重建。（旧志，采访） 

极乐庵 

　　在翔凤峰下，旧名福缘篷。清光绪闲，法雨寺住持开如改建，易今名。后赠与僧雪滨，其徒达圆，孙新融，续有修建。（采访） 

　　按：旧志所载极乐庵，今废。 

宝月庵 

　　在翔凤峰，创者失考。清光绪闲，僧祥源重建。（采访） 

金沙庵 

　　在飞沙隩，八仙岩下。僧了空建，徒润芳修。清，光绪闲，孙性灵，又修之。（旧志，采访） 

祥慧庵 

　　在飞沙隩左青石湾。清嘉庆闲，僧广裕，承受长慧庵故址，改建。光绪十八年秋，孙化池等，重修。（采访） 

古佛洞庵 

　　在朝阳岭下。清光绪闲，僧仁光，住于洞中，后化去。其徒之法师开明，于民国七年，始建为庵。（采访） 

天竺庵 

　　在天竺山，僧云空建，远闻重修。清宣统闲，续定又修建之。（旧志，采访） 

海澄庵 

　　即铁壁禅师舍利塔院，在茶山圆应峰下。清康熙闲，僧秋谷创建。光绪闲，十五世孙了明，重修。明于民国十二年，由法雨寺住持，退居于此。（旧志，采访） 

窦称庵 

　　在茶山东涧，朝阳岭下，僧无凡建。清迁徙后，徒祖勤，重修。光绪闲，法雨寺住持化定，又修建之。（旧志，采访） 

明，武进，吴钟峦，寓无凡静室，沈彤庵见过诗： 

　　八年于外未归人，此日兴怀倍苦辛。君国莫支成旧恨，僧寮偶寄是前因。深深林壑同踪少，远远波涛入眼新。不比寻常往来事，只今同患觉情亲。 

　　按：无凡，即汝应元。无凡静室，即宝称庵。全祖望鲒埼亭集云：张肯堂，浮海至舟山，尝抚其孙茂滋，谓汝应元曰：我死图一线之寄，其在君乎？应元谨受命，遂为僧于普陀。肯堂死，葬于茶山。应元筑宝称庵守其墓。详禅德，本山出家无凡传。 

法喜庵 

　　在白华顶北，僧真净建。清嘉庆五年，照鹤重建。道光闲，孙通慧扩大之。（旧志，采访） 

梵音洞庵 

　　在青鼓磊。明祟祯二年，僧寂住，为镇海寺（即法雨寺）住持，建此为退休之所。清康熙二十五年，三世孙普福，同徒博文，重修。雍正九年，奉旨发帑修建。嘉庆丙寅，十四世孙仁贤，时为法雨监院，辅佐常住，整理有方。因佛殿倾颓，佛灯寥落，赴上洋募捐。福建商客林聪官，首倡佽助，鸠工庀材，重新殿宇。同治闲，远孙良裕，同徒性春，又重建之。（旧志，采访） 

清，释性统，梵音洞建阁记： 

　　今上御极之五十五年，春三月，滇南抚军甘公，委员来山，启建祝厘道场，手书示予曰：前者承乏甬东，愿于梵音洞石梁上，建一阁，上供菩萨，下为朝洞人士礼拜之地。年来宦尘碌碌，尚未得遂。今沐圣恩，节钺滇南，特遣家人赍金，望和尚即为兴建，成此善果。予思我公诚敬笃信，固其素志。然久而不忘，益见其敬信之至也。方其莅官甬东，乃在四十一年闲。历任登莱宪副，江苏臬台，山东藩宪，祝厘进香之使，岁不绝人。今抚滇疆，远去万里，甫一载，即遣使以完前愿。非诚敬笃信之至，何以有此？阁高二丈三尺，深齐石梁，广亦如之。于本年四月鸠工，中秋告竣。洞口向东南，阁门对西北。当夫皓月虚悬，水光荡漾，大士之颜如玉也。旭日初升，朝霞吞吐，大士之唇如朱也。烟霏则翠鬓凝云，雾涌则缟衣映雪。至若风雨晦明之幻变，波涛澎湃之震惊。登斯阁也，莫不神化情移，真有得于大士之现相说法，迥出于寻常之外者。是阁之助发于大士光明无尽藏，即公之培植名山香火非浅鲜也！予亦乌能不详志之？公名国璧，字立轩，奉天正蓝旗人。（许志） 

药师殿 

　　在普济寺左。明万历闲，僧海仲居此。天启七年，崇王由樻，捐资重建，安紫衣替僧照慧，亲书法门龙象额，赐金襕衣。传至清世，普益之四世孙心[(汁-十)+曶]广诚，九世孙觉照，各有修建，后渐就圮。光绪闲，嗣法山恬，为前寺监院，整理有功，人多推重之。同徒永念重新之。（旧志，采访） 

大悲殿 

　　在药师殿左，旧名伯寓堂，僧妙闻建。明万历闲，性灯八世孙源泰重建。后泰归主净土，分源征居之。乾隆四十年，法如支属十二世孙昌友，同徒隆海，又修建之。至今年久失修，有颓废之虞。（旧志，采访） 

清一堂 

　　在大悲殿左，初名镜花院，僧寂汶居此。五世孙心彻，同徒源达，重修。十三世孙能仁又修之。（旧志） 

清，释本学诗： 

　　汉室神仙地，梁朝大士家。欲穷仙佛迹，会取镜中花。 

澄心堂 

　　在清一堂左，僧真才居此。九世孙心慧，（潮音主院时，慧为知事，善知众务，人多推之。）孙广诚，重修。（旧志） 

法喜斋 

　　在澄心堂左，僧承泉建，裔孙明慧重修。（采访） 

兴善堂 

　　在法喜斋左，旧名灵花房，僧静悟创。后无嗣出坍废。由西方庵僧广瑞，嗣法接续香火。于光绪闲，其师福升，重为修建。（采访） 

法如庵 

　　在玉堂街，洪筏堂右，旧名法如堂，今名下法如庵。僧海初居此，六世孙心惺重修。同治闲，毁于火。光绪闲，化妙重建。（旧志，采访） 

洪筏堂 

　　在法华洞下，下法如左。明万历闲，僧如定创。清嘉庆闲，十六世孙贤良修建。光绪闲，十八世孙慧源，建方丈室。徒润涛愿来，重建大殿及廊庑，气象聿新。大学士潘世恩，题法海慈航额。衍圣公孔令贻，题洪筏古刹额。民国总统黎元洪，题清华朗润额。又总统徐世昌，题炎峤慈云额。上海小南门外三昧庵，为其下院。（采访○自药师殿以下，旧属普济寺东寮。） 

　　按：旧志，并云僧圣恩建，恩无嗣，源道焚修于此。 

法华洞庵 

　　在东天门上。清展复初，山右僧照洁，名源正者，以有为寺执役，及募碗之劳，欲于此建庵静修，住持普周许之。阅二十余年，北京正音和尚来，欲卜居此山。绎堂，及各法眷，并织造孙文成，同愿以法华洞庵奉之。（照洁其时已圆寂，否则当为照洁别择所居。）此后为正音之子孙世守焉。五世孙普照重建，七世孙梦桂、隆德，又修。光绪闲，十一世孙慧石、慧莲，再建。（旧志，采访） 

清，宛平，孙文成记： 

　　补陀寺左，有法华洞，为山中胜景最著之地。展复初，长老普周，为寺住持。有山右僧照洁，来香于山，应寺执役，随往豫章募碗。寺中以其为众服劳，构楼三间于洞顶，以栖照洁礼诵熏修，且酬劳也。康熙三十八年己卯，皇上南幸，钦使干清宫总管内臣，顾公问行，恭代乘舆申香。游览至此，喜峰壑清邃，慨然有超尘轶世之志。遂移旧楼三间于平坡，仍照洁居之。而本寺常住，乃垩盖新楼三闲于原基，以为顾公生祠焉。公既不果来山，就古北口，建南天门，为洛伽胜境。想见名山虽远，方寸非遥。公之向往之深，良有以也。四十八年己丑夏，普济方丈绎堂和尚，召对热河，走谒顾公。面述法华楼，既不能遂夙志，今则已矣。闻问既疏楼渐颓[奇+(敲-高)]。至五十三年甲午之夏，都门大佛堂，正音法主老和尚，来香普陀，忻然作支公修隐计。绎公遂商之耆宿，众等悉知正老和尚，戒律精严，言行端恪。燕山证问者，多受其策励。遂群举以法华楼为卓锡地。且正老和尚，夙为予所皈向者，因问之于予。予以皇恩浩荡，无可仰酬。正拟访清净之区，虔供万岁龙牌，敬延高僧讽诵梵典，以抒祝国祐民之愿，不禁踊跃赞襄。正老和尚，己自出白金五十两，属寺载新修葺。予又捐俸百两，旁拓五架两闲一弄，为溷湢薪水之地。外有法华庵基，以作正老和尚蔬圃之用，亦可建置。总之日新月盛，徒子法孙，晨钟幕鼓，永为正老和尚卓锡世守，为千秋不朽之盛地。遥知名山大刹，因人而传。十笏数椽，有清净修持如正老和尚者，实为山名而人名。其人足传，而其地更足传也。后之览者，亦将知予一身许国，皈心内乘之深切云尔。 

邑人，余灿诗： 

　　闲来独与高僧坐，洞达轩窗纳晚凉。静境谈禅诗作偈，绿阴消暑竹侵床。鸟窥钵饭穿云度，龙摄天花带雨香。话到玄机真妙谛，依微星斗落山房。 

　　按：古人道明德立，声望远著，诸方每虚席以延致。即欲隐居静修，冀了大事，纵至海山深处，亦必有法门知识，宰官外护，为之建设兰若，及推让静室，以期遂其潜修密证之志。如正音和尚者，何可更仆数也？是知只愁无道明德立之实，其他皆不足以撄心者。愿法华洞之子孙，及诸僧侣，各皆深长思之。 

积善堂 

　　在普济寺右，旧名玉峰房，僧性宝创。六世孙通恩，八世孙源恒，各有修葺。民国壬子，因其裔孙不振，佛火式微，由伴山庵僧了信，接法承受。重修殿宇，焕然一新。（旧志，采访） 

宴坐堂 

　　在积善堂后，僧海灏创。普安，同孙心盥、源章、广济、重建。十二世孙昌荫重修。光觰闲，十四世孙仁鉴，又修之。（旧志，采访） 

承恩堂 

　　在宴坐堂后，旧名立本堂。清康熙间，僧克勤创建茅茨。乾隆乙卯，僧本善，同徒觉永，兴葺。五世孙能晓能仑重修。近住僧莹照，又修葺之。（旧志采访，及融通传。） 

报本堂 

　　在承恩堂闲壁。即西天门献祖祠，创者未详。清十世孙通旭住持前寺之八年，（康熙三十六年）集本支改创祠楼二闲。派僧广孝相继世守。总兵蓝理额曰：四世中兴。（自普贤，历本空，寂庵至通旭，凡四世。）光绪闲，释定增建殿楼，及东西寮。宣统二年，徒莹照，又有修建。台太同知梁某，求子得验，题额曰：锡我石麟。（旧志，采访） 

锡麟堂 

　　在报本堂前，僧如宏创，广成修。清道光初，堂渐就圮。十四世孙昌荫，自普济寺退居后，誓愿恢复。会邑绅钱镜，感祈子之灵，其母为捐资以答佛慈。由是鼎新革故，佛地重兴。后由法嗣观音洞支派，僧山静山觉接住。清光绪间，六世孙了余，逐渐修葺大悲楼、祖堂、客寮、丈室等，较前尤臻完美。（旧志，秦耀曾记，采访。○自积善堂以下至此，旧属普济寺西寮。） 

清，金陵，秦耀曾记： 

　　普济寺西寮，旧有仁德堂，取天上石麟之义，更名锡麟。创始于普勤禅师，供奉送子观音，厥基久建。良以菩萨阴行方便，周遍圆通。仗象教之宏功，降螽斯之遐祉。人称双璧，眼前悉诞佳儿。我见三珠，膝下咸添令嗣。是知拈花微笑，去来早晤三生。树草忘忧，似续远延百世矣。第人以时而代迁，物以久而日敝。禅关寂寥，法乳无传。梵宇荒凉，仔肩孰任？遂使虹梁紫柱，半倾圮于荆榛。螭角丹墙，全沈霾于瓦砾。百灵是护，方期云构而霞鲜。一木难支，渐觉垣颓而砌废。有宴坐堂，昌荫上人，派系同宗，不忍异视。将从舍宅，复拓精庐。特是结因人之胜果，端藉檀施。恢选佛之道场，须资慧力。会定海绅士钱君镜，字鉴堂，与上人莲界至交，苔岑雅契。每值扬屿波晴，单舟独访。光熙烟霁，双屐相寻。己公可与谈诗，如满何妨结社。独念钱君壮年乏嗣，谁为肯构之才。此日宜男，庶慰充闾之望。于是上人，叩猊座而代祈，娠看卜玉。向鹫峰而虔祝，誓切布金。未几钱君忽抱沉痾，顿悲永诀。虽翠微求子，自有异人。而伯道无儿，终为憾事。乃龙蛇谶应，高士已谢尘区。骐骥出群，德门旋产英物。洵属观音之抱送，不必宝志之俟来。钱君之母，思答圣慈，重兴佛地。鼎新革故，因毁成妍。玉题绣抱，既合沓以相持。虚牖疏棂，复玲珑以争映。龛像永免陊泐，缁流共有经行。此固上人愿力甚坚，实菩萨灵感所致也。余以辛卯暮春，敬诣名山，亲瞻胜境。香室郁以华壮，梵宫朗而辉煌。要使长廊广殿，特增法界之基。谁云智女圣男，不藉空王之庇。伏愿堂形如雁，庆坚固于祇林。书错为獐，获炽昌于望族。 

文昌阁 

　　在多宝塔右，旧名莲池庵，僧源净创。五世孙觉悟修。清同治闲，贤云重建。民国九年，化□又加修葺，焕然一新。（秦志采访） 

昙华庵 

　　在文昌阁左，僧心贵，同孙广成重建。清光绪闲，正□同徒行照，重修。（旧志，采访） 

天华堂 

　　在多宝塔左，旧名青莲台。清咸丰闲，僧福珍重建。光绪二十五年，毁于火，徒月德，兴复之。（采访） 

百子堂 

　　在天华堂右，即柏子庵，旧名六合庵。僧心一，年十六，由鄞来山，于寺前缚茅，日诵法华，遂结宇于兹。孙广博续静等，共与经营。后续静等，又创大悲阁于庵右。清同治元年，月空同徒建修。光绪二十七年，极得建外山门。民国十二年春，增建送子殿楼房。（旧志，采访） 

　　按：旧志又载通旭题心一像：小溪流水碧，古寺晚钟残。懒举庭前话，人天许独闲。可想见其地与人矣。 

天福庵 

　　在梵隩，旧名水月庵，僧如杰创，其昌居此。五世孙照圣修。清嘉庆七年，济源同徒广静重建。光绪闲静年迈无嗣，付法于慧济寺支孙德融，重行改造，易今名。（旧志，采访） 

正觉庵 

　　在吉祥隩，僧性空创。四世孙照显，同徒普亿，重建。清光绪闲，十五世孙能慧，重修。民国八年，十七世孙善荣，付法于圆通庵僧开径接住，谋再修葺之。（旧志，采访） 

普门庵 

　　在吉祥隩，僧寂悟，孙普闻重修。年久坍废，十五世孙临安，建未竣工，其徒静山，孙广照，续成之。（旧志，采访） 

净土庵 

　　在吉祥隩，普门庵左。明万历闲，太监张随，因僧性灯效力常住，特令创建。清康熙闲，六世孙通函，八世孙源泰，重修。光绪壬午，十二世孙晋祥，募化巨资，重行建置。（旧志，采访） 

裘琏，净土庵，赠仲宁上人诗： 

　　门外金沙万丈铺，听涛终日坐团蒲。桥边笑客来如梦，竹径诗人老更臞。耐是名心听贝梵，好从世味嚼菰芦。海鸥几个斜阳里，为问前宵浪在无。 

永福庵 

　　在吉祥隩，普门庵右。明万历闲，僧普绍，孙心古心盛创。清道光闲，本果重建。光绪戊戌，徒静昌，重修。（旧志，采访） 

西竺庵 

　　在吉祥隩，即古西方庵，僧竺典创。徒证慧悟道，重修。（采访） 

　　按：旧志西方庵僧元一建，广敬重修。此云竺典创，殆改建而名西竺者，为竺典欤？ 

白莲台 

　　在吉祥隩。清光绪初，僧净守创。徒广学增修。学后为普济住持，退老于此。 
（采访） 

紫竹林庵 

　　在栴檀岭下，潮音洞后。旧名听潮庵，即古不肯去观音院。僧照宁创。清康熙三十八年，御书潮音洞额赐挂。雍正九年，六世孙广记，奉帑重修。道光二年，仁亮，同徒圣觉，又修之。光绪甲申，净守，同徒广学、广权，亦续有修建。民国八年，南海康有为，题紫竹林三字匾其门。（旧志，采访） 

　　按：定海厅志，引暌车志云：宋绍兴中，有巨商泛海阻风，抵一山下。因登绝顶，有梵宫焉。窗外竹数个，枝叶如丹。求得一二竿，截之为杖。每以刀锲削，随刃有光。至一国有老叟曰：君亲至补陀洛迦山。此观音座后，栴檀林紫竹也。是宋时尚有紫竹可求，故名曰紫竹林。非附会佛经栴檀林而名之，可知矣。 

西方庵 

　　在观音眺，僧福升创。民国九年庚申，毁于火。升不辞劳瘁，募缘重建。（采访） 

佛首庵 

　　在吉祥隩，僧量宗创。五世孙普轮，同徒通鉴，重建。十三世孙昌道，徒隆雷，重修。（道，为寺监院，山中多悦服之。）清光绪闲，十八世孙化导、澄莲，因殿宇狭隘，且多倾圮，募捐修建，规模较前宏壮。（旧志，采访） 

息耒院 

　　在报本堂西，旧名息耒庵。清康熙闲，僧通旭谢事后，寄息于此。建之者，为其徒心明，木石幽秀，亭廊雅靓。康熙四十九年，皇三子诚亲王，书众香精舍额。五十八年，御书海月常辉额。雍正三年，庄亲王赐知足轩三字额，并跋。而士夫尤多题咏。更历数传，栾楶襨□，丹青剥落，大非昔观。民国八年，裔孙某，亏款不能支，受若干金，以其院，推归本派报本堂。由报本堂僧莹照，次第修葺。改建天王殿，并建丈室，及楼房客寮，规制一新。（旧志，采访） 

清，鄞，屠粹忠记： 

　　潮公和尚，主席普陀，数年之闲，道风广播。琼宫绀殿，遹观厥成矣。近于寺右，构数楹，为静修秘室。绕屋皆树梅花，额其室曰息耒。盖已直透本源，化有象为无象。而万法皆空，故能返璞全真如是也。说者谓浮屠之学，行深般若，以心田为经。开示因果，以福田为纬。又藉砚田，出一言半偈，为度人慈航。至于邪说横行，非其种者，非耒不能锄而去也。愚鲁无智者，非耒无以开其昧也。荆棘丛生，又非耒无以树其业也。耒亦安可息哉！公产自名邦，出于望族。锄经时，即有耕云钓月之志。及其脱白梅岑，受嘱平田，杖履肃然，又复有担风宿草之致。今其应名山运，赴诸公请，转盼而丛林改观，龙象咸集。譬之深山野人，忽膺帝眷，若固有之，未尝改其恂恂之状。至于接引后学，驱牛夺食，能使久参大士，失其故步。筹画布置，不落近习。非公素养者优，曷能使所发者，如是其宏且远耶！由是而观，其披星带月，胼手胝足，致苗而秀，秀而实者，何一非善用耒之力也乎！今大地正切皈依，四方引领，是非至诚无息，无以答众心而竟道果。乃辄欲以息耒自闲者，岂善夫石隐高蹈，而流通于山林邱壑耶？昔地藏誓愿，欲度尽众生，然后成佛。大士现三十二应，广度一切。潮公和尚，又岂以度人无倦之心，而一旦置此耒于不用也哉！大抵一岁有一岁之余，余则可息也。一日有一日之暇，暇则可息也。于心无著，于事无碍，不息亦息，息亦不息也。盖自强不息者，潮公之道体。而可息则息者，潮公之应世。岂若避世者流，一息肩，而竟置民物于罔闻乎？予昔蒙予告，为园于郡之东隅，自谓足老于斯矣。今乃复为斗釜之禄，羁縻京师。闻潮公此举，而天下之役役于利名，不获一时休息者，可以知止矣。 

长洲，陈璇后记： 

　　普陀丛林就废，潮音禅师从而兴之。工讫，爰筑一庵，名曰息耒，言乎可以息肩也。非实有所谓耒者，而方丈老人荷之，而复用息之也。珂月，乃普济长老，主一山之政，大细就裁，不居丈室。于潮公示寂之后，理此庵尤谨。春秋佳时，坐客于其中，谈山中往事。尝语余曰：衲欲退此久矣，而苦于未遂。余不待其辞之竟，而应之曰：子之耒，亦何时息乎？荒榛蔓草，匪耒弗涤。十尧九舜，匪耒弗耕。修竹长林，耒以径之。断垣遗址，耒以宫之。匪其类者，耒以去之。耒之用普矣哉！秉耒而出，警其偷惰。负耒而人，发其斋心。然则耒亦何可息乎？且潮公之耒，初未尝息也。有嗣潮公者，而后可以言息。今日普陀，谁为继珂老之人，吾知其犹有待焉。吾故曰：子之耒何时息也。书此为庵之后记。 

文安，李灼，置田碑记： 

　　天下事创其业者垂其统，作于前者述于后。肇家造国，莫不皆然，何独至于僧而异哉！兹息耒院者，恭奉圣祖皇帝御题之栴檀林，悬供万寿龙帐，为绎堂和尚本师潮音和尚之祝圣焚修道场也。然殿宇巍峨，规模宏敞。享其成者，不可忘所自。而庶其徒者，尤不可不裕其食。康熙丙子岁，圣祖皇帝，偶尔违和。凡属臣民，莫不吁天保祝。伊时中丞王公，讳鸿绪者。学士高公，讳士奇者。恭装观音香像，送供前寺之藏经楼，而颜以天子万年之额。保祝皇躬永泰，所以尽臣子之心，而未尝有邀知于上之意也。至己卯春，圣祖南巡，敕内官顾公问行者，丁公皂保者，马公逢恩者，代香到山。见大士像额，随问所由。而绎堂和尚，遂以王高二公保祝之意告。顾公喟然叹曰。有是哉！朝廷不知，同寅不知，二公以隐默之地，独秉至心，奉佛保祝，非徒忠于君，而且孝于君矣。可不谓难乎！语毕，复曰：上有如此之额，不宜于此供大士，当另构殿宇以奉之。于是相址度地，得今所调息耒院者。是顾公即星赴南京启奏，龙颜大悦。王高二公，当捐重资，与绎堂和尚，助建殿庭。门院从屋，莫不备美。丹垩可观，呜呼盛矣！岁癸巳，恭逢圣祖六旬万寿。于时王公，晋爵司农，特绣万寿龙帐以进祝。帝曰：美哉！如此巨幅，即朕太和殿，亦莫容张挂，尔其悬供普陀。此万寿殿，所由名也。由是梵宫，即为帝宇。其制益恢，其名益大，其徒益众，不得不为僧食计，以图永其嗣守，远其香火。绎堂和尚，复与王高二公谋，协置山田地亩，岁收所入，以足众食。其在本山六峤者一沟，其在朱家尖月隩者一沟，澜田西隩底者一沟，香莲岭下者一沟。共计田若干，奏免条粮。度其所入，其为息耒院子孙食裕如也。独是世远时遥，人心不古，不能必其皆贤，而无不肖。不知圣恩之浩大，檀护之鸿慈，肇造之艰难。创于始者，不能守之于终。作于前者，不能述之于后。或派分而剖食，或售易而废弛。是不特有负祖宗之苦心，而且得罪于朝廷，与深辜王高二公之宦德矣！是不可不有以记之，以塞其流也。 

鄞，万言诗： 

　　人生天地闲，共此秉耒业。一息茍尚存，不容轻暇逸。尧禹勤洪荒，周孔劳训迪。汉唐宋元明，诸儒总一辙。莫不各有耒，孜孜勤补缀。岂特彼农夫，百亩计收撷。眼珠针孔大，便谓田功毕。公岂拘于方，而以内外律。乘兴跨海来，兴尽脚可歇。即此寻丈园，无时得休辍。老梅不加培，冬花岂芬郁。修竹不加剔，冬笋岂森茁。劝公息此怀，努力为众屈。劳生天所定，敢举为公别。 

裘琏诗： 

　　尧舜不并耕，孔子小农圃。孟翁素飧非，伐檀诗人苦。潮公有事在，闲情娱泉石。龙象钟鼓新，此耒良可息。 

石门，劳之辨，宿息耒赠珂月和尚诗： 

　　山中气候早，二月放桃花。攲枕闻天籁，推窗见洛迦。名言麈尾接，真味菜根赊。信宿偕师对，何须展法华。 

邑人，陈庆槐诗： 

　　荷锸归来乍掩关，禅心千古白云闲。愁城苦海人如许，尘梦何曾到此间。 

释通旭诗： 

　　民生事陇亩，老我赋归来。爱此一片石，多种几树梅。石可和云坐，梅能傲雪开。地宽宜补竹，径僻易成苔。坚劲孰可拟，一日几徘徊。 

白象庵 

　　在文殊岩下，僧普耀，同徒通因创。九世孙树山重修。民国十年，十一世孙德莲，募资重建山门及厢楼。（旧志，采访） 

莲篷庵 

　　在白象庵左。清康熙闲，僧云山建，名安乐茅篷。光绪壬辰，孙德明重修，增建楼房，额曰莲篷禅院。（采访） 

三圣堂 

　　在正趣峰下。明万历闲，僧大方，曾结茅焚修于此。会党礼张随二太监，目睹该处泉水灵异，（即八功德泉，现在院内。）捐资命梦禅师鼎建。清康熙闲，海安重建。咸丰初，显法居此，更名曰如意庵。光绪初，四世孙华德，重建三圣殿，复旧名，改堂为禅院。五世孙长汀，建天王殿。六世孙真达，及侄明教，重修。壁闲嵌有清肃亲王，书无量寿佛四字石刻。（旧志，采访） 

磐陀庵 

　　在清净境，向有古室数楹，年久颓圮。明海宪方应明，捐俸重建。周应宾，题应身宝殿额。崇祯闲，承干宫皇贵妃，遣官进香。复命铸渗金佛一尊，赐袈裟二袭。后皇戚畹田氏，奉旨进香，捐资请方册佛经一藏。清康熙闲，七世孙心受，同孙本善、本茂、觉容、觉问，重修，增建前殿。光绪闲，善章改建大殿，及接引殿、客寮二十余楹。又创天王殿、玉带阁、楼房等。镌明董其昌磐陀庵三字题额于石，嵌诸墙壁。又浚洗心池，以畜鲜介。有方兴未艾之象。（旧志，采访） 

普慧庵 

　　在弥勒峰下。明万历闲，闽僧如见创。清超象、顶祥，续有修建。光绪闲，觉道重新改造，并另建退居室，额曰般若精舍。（旧志，采访） 

清释通旭记： 

　　梵刹之兴，既有有道德者主夫其中，亦必有有福德者助夫其外，然后功业成，而名闻著，此同行与外护，俱称善知识，而不可一日相离者也。磐陀普慧禅院，宅幽而势阻，地廓而形藏。自西天门盘结其下，与大寺不里许而近，步履坦如，乔木荫如，望之知为藏修胜境也。自内徙甫复，楹榱具在，钟磬无闻。时住持道恒禅师，同旧住慈德，请省机大师居焉。师讳超象，翁洲人，受度于补陀拳和尚，嗣法于南涧济老人，皆海内名宗匠。视父知子，宜其卓荦不群，盖所由来者如此。而又得居士凌某等，时来盘桓其间，质疑问道，辑故鼎新，此诚财法两施，等无差别者也。独是大师契单传之旨，追面壁之风，杖履萧然，不顾口头生醭，洵为沧海遗珠。而居士于风尘世路之中，栖心物外，时渥檀波，增辉林麓，可谓善得道修，克昌厥后者矣。今日把手盟心，无分缁素。当来同归净域，宁有优劣者哉！是用镌石揄扬，表二公之德业，示景行于后世云。 

宝莲庵 

　　在海浪石左，原名慈航庵。僧宝山重建，徒文荣修。（采访） 

伏羲庵 

　　在海浪石右，旧名复喜庵。明，万历闲，海存创。清寂晓同徒孙照彻普轮，重建。（旧志，采访） 

观音洞庵 

　　在鹦哥石侧。旧无殿宇，只有梅树数本，故亦名古梅岑。明万历闲，一僧始结茅于此。清雍正闲，法泽始创建。道光闲，海南修之。光绪闲，裔孙化响，重建大殿。宣统二年，僧开林，添建客堂，及楼房，渐臻完美云。（旧志，采访） 

广修庵 

　　在观音洞左，初名金刚茅篷。民国二年，僧开音改建。（采访） 

芥瓶庵 

　　在观音洞下，僧寂梅创，古昙重建。（旧志，采访） 

福泉庵 

　　在司基湾西，旧名天妃宫，僧大慧创。清光绪闲，广莹重修。侄清念，又修葺之。（旧志，采访） 

勺庵 

　　在雨华峰西北之麓，僧朗法创。后由耀嵩嗣法，重建殿宇。清同治闲，彩真同孙云中，重修。（旧志，采访） 

弥陀庵 

　　在莲花洋畔，清光绪闲，僧广照建。（采访） 

广福庵 

　　在莲花洋畔，旧名关圣祠，又名护国庵。清光绪癸巳，僧□宝重建。（旧志，采访） 

慈云庵 

　　在短姑道头，僧如有建。八世孙心悦修。清光绪十八年，益谦改建。（旧志，采访） 

隐秀庵 

　　在雨华隩。明万历闲，内官张随，以僧如秀，同徒性昙，监造勤劳，许建庵修静于此。清顺治十八年，四世孙寂童，为普济寺住持。孙普授广砾广盛续昌等，积累重建。康熙展复后，岁甲子，又率徒广砾等，启辟故土，日就宏远。林石幽秀，梵宇精严，为西南冠。后砾等，复改建大悲阁于正殿后。同治闲，毁于火。十三世孙宝树，同侄隆璋，赴闽募资，重兴佛殿，并大悲阁。与白华、海岸、净土、磐陀、梅福五庵，为前山六大房。遇公请普济住持，由该六大房保举之。（旧志，采访） 

清，裘琏，隐秀庵赠舜衷上人诗： 

　　幽谷精蓝满，行行隐秀遥。林深能做雨，峰转不闻潮。顽石生公点，丹泉仙尉招。到来尘路绝，清思对团瓢。 

鄞，李文斗，宿隐秀庵，赠既贤师诗： 

　　每忆清谈支遁如，十年锡傍子云居。一从天外浮金钵，竞说山中礼玉书。海若闻钟涛不怒，庭前留树月偏疏。出蓝更有多才誉，赐紫应同万历初。 

释智楠，题隐秀庵闻上人五世图诗： 

　　华藏老人悟道妙，大阐宗风臻玄奥。现身说法天雨华，六变震动感神庙。宣敕发帑建普陀，珠宫绀殿何嵯峨。慈云万古垂不朽，老人惨淡经营多。喜静厌烦思宴息，谒者张公择所适。白华西畔翦荆芜，精舍初成开胸臆。沧海潮汐任西东，花香烟气自晨夕。令嗣养元光先业，名蓝重创真赫奕。一自海氛起劫灰，民庐僧舍皆残催。云山无复旧轮奂，鹿游猿啸满蒿莱。王师南下扬神武，楼船飞渡柙兕虎。海甸重瞻日月光，复兴榱桷何辛苦。闻先大师大士身，后先创业非等伦。五叶慈颜足千古，浩荡勋猷难具陈。 

释铁莲诗： 

　　烟树全遮一院深，胜灵肩辟费多金。谈玄拂麈香飘袖，坐石迹花翠滴襟。重叠楼台倚峭壁，嵯峨殿阁起幽林。上方绝少凡人迹，欲扣云扉不可寻。 

海岸庵 

　　在短姑道头左，旧名三元殿。明万历五年，僧明安创，为登舟憩足之所。清七世孙照宗，徒普庆，九世孙道远、心古重修。十二世孙广赞，修废坠，光先德，较往昔为胜。光绪壬寅，裔孙通达，为普济寺住持，退后居此，创丈室。其徒莲曦，于民国十二年，亦由普济退居，为休养之净室。（旧志，采访） 

清，奉化，陈于蕃记： 

　　海岸庵，即三元殿。奠址海澨，为宝陀首庵。创于前万历五年，僧明安之手，固所称宏敞美备，可以传世永远者。迨后渐以陵替，往往为老成耆宿咨嗟叹息，有欲恢其盛，而无其人之憾。幸明安十一世孙，源律之徒广赞，字实相者，起而承其任。实相，为吾鄞族祖殉难侍御天工先生后人。厌尘出世，剃度此庵。出其才智，殚精竭虑。坠者基，废者修，不数年而克绳厥美。且有以光大前猷，而增廓之。是以守成之德，而兼创业之才，岂不倍难于寻常万万哉。（前后略） 

白华庵 

　　在雨华峰南麓。明定海都司梁文，祈嗣有感，捐资属寺僧如曜创。清九世孙（裘志作六世）广泰，十四世孙（裘志作十一）隆寿，十五世孙（裘志作十二）能学，徒果方常拙等，重建。康熙壬午，复建大悲阁于东岩下。至咸丰闲，香火寥落，田产尽变卖。三十二世孙□宝，孤身入闽募缘，得数千金赎归之。光绪辛卯，□宝为普济寺住持。重建斋楼，并修钟鼓楼、藏经阁，助朱家尖荡田三十亩，有中兴功。庵距海不数百武，绀殿红楼，宽闲靓幽，撑云古木，拔地拂天。水光云影，逗漏树隙，如晶帘晃耀。山中精庐，惟此为冠。士大夫游山者，多主之。旧蓄图书古玩最富。兵燹后，亡耗大半，人皆惜之。（旧志，采访） 

清，昆山，朱谨，大悲阁记： 

　　天下之崇建佛宫者，所在多有。而大悲阁，尤人之所向往而乐成之者也。悲也者，慈之至也。慈也者，仁之端也。仁也者，性之至，善之长也。老氏言慈不言仁。孔子罕言仁，而慈与孝并举。曾子亦并举之。佛氏言慈复言悲。而其要归，则曰能仁。世之崇奉大悲者，是必以佛之慈且悲，体而行之，以及于民物。非特求佛之慈且悲，加乎我一人之身也。普陀白华庵，长老耆公，浑厚而和平，朴诚以应物。融融乐易，靡有人我之界限画于中，天然一慈氏家风也。岁壬午，与其徒能学剖公，谋建大悲阁，于白衣真应殿之西。阁之下，为正趣堂。堂之左，北岩之下，有真歇泉，翦鉴池，皆名景。耆公，洁一寮舍于堂之阴。饮泉而甘，坐石而安。朝斯夕斯，持诵于斯。禅宴之余，环顾世间营营不返者，深渊坑阱，日就沦陷而罔觉。目击心怵，伤如何矣！斯大悲阁之所由建也。人之瞻斯像也，当必一为谛审，佛何为而悲？人又何故而动佛之悲？今之建阁以奉大悲者何心？人之瞻大悲而悚然者又何心？如是以思，当必知所修矣。不具文以饰观，当顾名而思义。推其义，斯得其实。实义之所在，即修持之所自出。世有凡夫，于理之最实者，虚之而不求。境之最虚最幻者，视以为实，而沾沾焉为之。今夫建阁之意，虚乎？实乎？曰：存其名则虚，推其义则实。我于耆公剖公之阁，而知其为实义之所发也。余本畸人，性不习伪，亦尝有悲悯沉溺之感，往来于中，而不自已。每与耆公辈同游阁下，未尝不叹大悲佛愿力之宏且大也！阁之成，耆公创之，剖公和之，众信赀之。剖公以下二世，元复，大隐，瘁其心力以任之。后之人，念成功之不易，体前指之所在，而思所以善承之。苟不能，是则不惟不能悲人之悲，且不能自悲，而转为人所悲也。不亦负前人之德欤！ 

明，丁继嗣，为昱光上人题白华庵诗： 

　　证果白华巅，超然出世先。望空开宝刹，枕石听山泉。花发传灯后，龙皈说法前。吾将扫尘虑，对尔共安禅。 

上虞，徐如翰，游白华赠朗彻禅师诗： 

　　几转层楹倚翠微，目规心构出天机。碧垣曲曲藏幽径，紫竹阴阴护短扉。林罅海光遥入座，窗前花影故侵衣。悬知一觉禅床梦，又听潮声去复归。 

吴，钟峦，寓白华庵生辰诗： 

　　蓬莱飘渺几人探，欲问长生有贝函。最上大根堪付法，是中深处且抽簪。巢由遁世山之北，管葛匡时斗以南。海外余年殊自愧，可容永日作优昙。 

清，华亭，陆祖修，白华庵赠耆英大师诗： 

　　师住名山六十年，化城几度见沧田。白莲花发重栖定，紫竹林深又结禅。万斛潮音香界落，一龛佛火海天悬。前身我亦为居士，丈室长明证法缘。 

又，赠剖疑禅师诗： 

　　白华岩下法堂开，白玉为阶绝点埃。自辟门庭成祖席，天留水月礼香台。生前见佛无他路，劫后谈空有辩才。风雪一灯春睡好，枕头又听子潮催。 

朱谨，寓白华庵赠耆长老诗： 

　　访古意何极，还窥真歇泉。甃池涵远脉，见水忆真禅。人立高云下，山横旭日边。宗风多后起，一勺是心传。 

明，释来向，宿白华庵，访赠朗彻禅师诗： 

　　未觐慈颜礼洛伽，白华林里道人家。峭崖凿透千年石，古树锄开万丈霞。舌卷潮音谈妙义，麈挥云影笑空花。相逢洗我风尘色，夜静烧铛雪煮茶。 

清，释明果，大悲阁成，赋赠耆英长老诗： 

　　香阁嵯峨倚翠岑，善财好向此中寻。松涛午夜穿窗冷，竹影高低入座阴。卷幔时观沧海阔，凭栏始觉碧云深。爱君手眼通身是，携杖频来话素心。 

修竹庵 

　　在西天门，圆通岩前。明万历闲，僧性钟，同徒海缘创，历久失修。清光绪闲，观音洞僧山广，同徒永莲，重建。民国十二年春，孙化慧，增建客堂等寮。（旧志，采访） 

圆通庵 

　　在西天门上。明万历五年，僧圆献，结庵谷内。献，字本空，为山祖普贤孙。遭倭寇后，归姚江玉皇殿。隆庆闲，总督刘公，迎回山中。重新遗址，益虔焚修，遂为西天门之祖。其后十二世孙，源法居之，历久颓废。清同治三年甲子，观音洞支派普信，创廷茅篷三椽，于不二石侧，以期静修。名与昔同，而基址稍异。戊辰，徒山静，同孙永悟永庆，开拓基宇，改为禅庵。光绪庚子，曾孙莲禅，创念佛堂。来孙化杲，创韦驮殿、方丈室。又改建客堂、东西楼，及上海法租界贝谛鏖路莲花寺，与西门外龙寿庵下院。修废举坠，迭廓前光。洵无忝于祖德者矣。（旧志，释照机通旭，两宗谱序，采访。） 

梅岑庵 

　　在梅岑之椒，相传子真炼药处，旧名梅福庵。明万历中，住持如迥创。鄞陆中书宝，游是庵，以先贤名，不宜直斥，题额梅仙庵。（按明总兵杨宗业误以梅仙为梅花之仙，题额曰仙葩古迹，朱绪曾，讥其武人不学，易之。）清康熙闲，始改名梅岑禅院。五世孙照祚，七世孙通哲，徒心恒心观源德重修，历久颓废。光绪元年，普济寺住持隆璋，同徒妙昌，而重建之，以复古迹。（旧志，采访） 

清，漳浦，洪陈斌诗： 

　　神仙有窟宅，浮槎访遗迹。胸次怀高风，到来乘暇隙。鸟道薜萝闲，逶迤几千尺。林端出清光，隐隐露屋脊。披襟坐树根，望之意甚适。少憩精庐旁，侣坐炼丹石。古仙不度人，老僧不揖客。取纸书语言，聊为聋者译。盆石起千峰，茶烟幻五色。奇事与奇观，良可资谈剧。却忆浩然亭，梅庵从此易。 

万言诗： 

　　子真偶托足，胡以名名庵。当时吴市意，海外岂不谙。良由炎鼎复，穷海所共瞻。斯人不可作，斯名聊为占。吾引盂亭例，易名匾精蓝。庶几千载下，共知节义耽。 

朱谨诗： 

　　入吴为健卒，泛海作仙人。抱节游于世，随方寄此身。大丹烹日月，小隐答君亲。留得崖前水，涓涓蓄万春。 

陈庆槐诗： 

　　海外仙岑旧姓梅，山腰曲处井垣开。缁尘碍眼应须洗，乞放源泉万斛来。 

许琰诗： 

　　青林长秀蔚，苍岭故纡回。井地犹存汉，山岑尚姓梅。抱忠徒海窟，避世且云隈。千载真冰玉，桐江亦钓台。（子陵为梅公婿） 

释法湜诗： 

　　行义何妨又洁身，梅花独占首阳春。寻来丹井今犹在，无复当年跨鹤人。 

灵石庵 

　　旧名龙泉庵，在磐陀石东。明僧求凝创，真全广运重修。清乾隆闲，十六世孙隆定，徒能立，苦行焚修。下山募捐，于道光二年，庀材重新，改名灵石。厥后徒孙旭崖，又扩大之。光绪初，梅卓重兴。又增建那伽室。会蜀僧清福，寄寓是庵，礼佛诵经。至光绪三十年，福诣天竺礼圣迹。在锡兰国，请舍利十二颗。以三颗，并玉佛一尊，贝叶经一部，永存庵中供奉。越数年，徒孙学海，建舍利殿于其祖梅卓退居室基。（旧志，采访） 

龙华庵 

　　在二龟听法石下左侧。民国十六年，光顺将原有三会篷改创。另建三会篷于庵侧。（新添） 

　　　　茅篷（再附　共一百二十八所） 

　　　　普济管辖各茅篷列后 

楞严篷　无量篷　万德篷　文殊洞　罗汉洞　龙树篷　草茅篷　白云洞 
福生篷　自在篷　性芳篷　狮子洞　万寿篷　福莲篷　隐雅篷　灵峰篷 
龙王宫　大观篷　白莲篷　觉观篷　九莲台　宿禅篷　报恩阁　九莲篷 
修水篷　炼石篷　观音篷　如意篷　静修篷　隐贤篷　龙头井　清虚阁 
吉祥篷　隐度篷　演说篷　为莲篷　智岩篷　金仙阁　梵林篷　观音阁 
宝山篷　瑞莲篷　祇园篷　仙人井　法云篷　密禅篷　药王篷　仙岩篷 
洛伽洞　寿春篷　妙音篷　极乐亭　云霞篷　韦驮殿　仁寿篷　东送子洞 
妙莲篷　其祥篷　延寿篷　土地堂　三会篷　一心篷　莲华篷　圆音篷 
拜经台　多宝塔院（僧海安建，净尘修，清乾隆后废。民国八年，陈性良居士重建，详见营建多宝佛塔下。） 
戒定篷　过海篷　化雨篷　慈云篷　学法篷　印月篷　古云篷　西送子洞（戒定以下八篷，归学堂领。） 
祖留篷　丛桂篷　林深篷　（此三篷，归祖印寺领） 

　　　　法雨管辖各茅篷列后 

云水洞　智峰篷　慈岩洞　宝珠宫　药师篷　小山洞　东山洞　华严篷 
青龙洞　碧峰洞　心莲篷　金福篷　宝塔洞　菩提篷　普贤洞　阿逸篷 
香山篷　培荫洞　大乘居　善财洞　欢乐篷　胜观篷　灵山篷　伏虎洞 
定慧篷　忏悔篷　莲台洞　新安篷　摩尼篷　大佛头　北岩篷　北金刚洞 
隐居篷　梵音篷　降龙篷　观觉篷　竹灵篷　得胜篷　西方篷　麒麟篷 
上茅篷　中茅篷　下茅篷 
香祖篷　心印篷　演古篷　梅丛篷　妙林篷（香祖以下五篷归祖印寺领） 
妙音洞　水月篷　学成篷（此三篷归学堂领） 

　　　　废庵（又附　共一百七十三所） 

不肯去观音院 

　　五代梁贞明二年，日本国僧慧锷，自五台山得观音像，欲返故国。舟抵新螺礁，（在莲花洋石牛港口）不为动。锷祷之，舟行，泊于潮音洞下，居民张氏，目睹斯异，舍所居双峰山，卓庵奉之，俗呼为不肯去观音院。（大德昌国州志，详灵异。） 

　　按：裘志，隶古迹门，云今废。此乃普陀之权舆，今琼宫贝阙，争仰海天佛国，而不知其初一茅茨土阶而已。自古舍宅建寺之人，未有不依名刹垂声不朽。独张氏寂焉无闻，良以今寺非此地故址耳。然木本水源，似不可忘。与潮公言之，即悬额于潮音洞庵内以表之。又特设张氏主，奉于外护之旁，意诚善矣！然无专堂以奉之，揆诸本源二字，犹未圆满。以致朝礼者，只知某寺某庵，而不知有菩萨亲选道场之不肯去院，岂非憾事！傥得缁流发愿，檀信慨助，访寻故址，补建殿宇以奉大士，别立堂以祔张氏，较之各项建置，其功德为更大矣。 

　　又按：大德志，又言郡闻遣，幕客迎其像置城中，为民求大吉祥。已而有僧，即大众中，求嘉木刻像，扃户弥月，工竟而僧不见。今之俨然趺坐于殿者是也。是普陀所奉瑞相，尚非来自五台之旧。而现僧刻像，仍还普陀，益可验大士之于是山，为不肯去矣。 

海岸孤绝处 

　　宋高宗绍兴元年，真歇解会长芦，南游浮海，于此结庵，榜曰海岸孤绝处。郡请于朝，命住持宝陀，易律为禅。时海山七百余家俱业渔，闻教音，悉弃舟改业去。（大德志，裘志，法统真歇传。） 

演法堂 

　　元大德五年，命李铁木儿不花治之。（旧志） 

铁瓦殿 

　　明洪武二十年，信国公汤和，徙居民入内地。焚山中殿宇三百闲，仅留是殿，使一僧一价守奉香火。正德十年，僧淡斋募铸铁瓦二万，砖一万，建正殿方丈于洞南。嘉靖六年，河南王赐琉璃瓦三万，鼎新殿宇。三十二年，东倭入犯，总兵胡宗宪、都督卢鏿，迁宇于今镇海之招宝山，余舍尽焚。（裘志） 

无量（量亦作梁）殿 

　　在潮音洞上，北都游僧（失其名）建。设钟鼓二十四具，以应二十四气。（裘志） 

琉璃殿　梵王宫 

　　俱在潮音洞上，明嘉靖间鲁王建。 

栖真庵 

　　明万历三十年，督造张随，改名真显。吴忠列钟峦，寓室遗迹在此。（朱绪曾昌国典咏） 

朝阳庵 

　　在白华山顶之麓。明万历五年，内臣明凤祝发于此，以凤号朝阳故名。徒真元、孙如乐，皆以内臣出家，坚守净业，克绍前声。督造内臣张随，题额曰瑞霭栴林。清康熙闲，六世孙照彻修，今废。（秦志） 

明，上虞，徐如翰诗： 

　　树密径幽深，禅房春昼阴。断云寒宿槛，流水静穿林。僧说前朝事，人多象外心。翻悲出门去，钟磬有余音。 

雨华庵 

　　在雨华峰下，如晓建，照德重修。 

大慈庵 

　　在茶山，明万历闲，古鉴建，以接待往来。 

方圆庵 

　　在千步沙，广济建，三世孙源禄修。 

望槎庵　甘露庵 

　　清雍正闲，法雨住持法泽，买二庵废址，并作一庵，为退居之所，即今之长生庵。 

真歇庵 

　　在普济寺后，宋真歇建。即海岸孤绝处，或称为真歇庵。 

清，释永道，寻真歇庵诗： 

　　波中卓锡破天荒，祖道于今日更彰。欲访幽栖遗老尽，寒云冉冉水汤汤。 

宝函堂 

　　在不二石右，真一刺血书经处。 

育恩院 

　　在普济寺西二里，总镇杨宗业建。并构不二阁，寺僧性能守静于此。 

明，徐如翰诗： 

　　山胜皆藏石，石奇各肖形。地当幽绝处，寺露半开扃。小槛援飞雾，晴窗瞰落星。曲阶苔细细，危窦水泠泠。竹罅斜通白，云标别染青。密阴时护径，丽影欲充庭。揖海悬双镜，开山问五丁。渐疑霞作屋，翻讶藓为屏。坐卧俱成适，攀跻觉有灵。樨僧能咒钵，仙子解谈经。面壁宜深定，镌题各办铭。最怜斋报午，粳粒笋芽馨。 

总静室 

　　在司基湾。明督造张随，以旧址湫隘，拓基迁建，题曰云林总会。 

松雪斋 

　　妙用居此，九世孙广志重修。明副宪周应治题额，大学士申时行书。 

善法堂 

　　性相居此。（采访云：普济寺住持天真，于洪筏堂外，别建是堂，今仍并入洪筏堂。） 

恩荣堂 

　　迥禅师祠。海日置地，集本文同建。 

衣珠堂 

　　如迥同徒性空居此。孙海日，字荣光，故又号荣光堂。嗣孙普通续敬等重修。 

仁德堂 

　　普勤同徒通奇创。（按秦耀曾记，即今之锡麟堂。） 

清，朱谨，寓仁德堂诗： 

　　暮年犹蹈海，至此未还家。梦过如飘叶，春残又落花。客心憎笔砚，儒业羡袈裟。何似山头石，无情阅岁华。 

宝林堂 

　　海山居此。因内徙，其徒散居不复建。五世孙通悟，归其地于普济。 

弥陀庵 

　　在茶山，照顺照林居此。（林为普济寺执事，募化油漆宝殿，尽心有功。） 

梵音庵 

　　在海天佛国石右，明照建。五世孙寂爱重建。 

无垢庵 

　　在茶山深处。明万历闲，宝台开山。清康熙二十八年，三世孙手量重建。慈豁裘琏，联其室曰：到门三涧清降海，绕室千葩艳夺霞。 

吉祥庵 

　　明万历五年，明潭以内臣出家，卜筑居焉。 

飧霞庵 

　　明万历间，妙峰宝峰同建。眉公陈征君题额。 

竹林庵 

　　增飧建。徒超慧居之，改名龙象庵。 

宜庵 

　　在茶山东北，勤学以过小山洞，潮汐不时，请于法雨明益长老，起盖此庵。 

憨山居 

　　清海岫重建，岫为法雨知众，勤劳多年，建此为休息之所。 

福源庵 

　　庭柏建，督造张随题额。 

智度庵 

　　在大智塔右，如心创，元古重建。吉先为普济监院，后为法雨堂主，勤敏服众。 

开智庵 

　　法雨寺僧通勖等建，内供大智像。 

地藏庵 

　　佛恩建，为法雨寺普同塔院。 

松云庵 

　　武严建，方升居之。严为法雨副寺，勤敏有功。 

灵芝庵 

　　在育恩院右，景最奇胜。 

文殊院 

　　潮音之退居院。息耒未辟之前，结茅于兹。当巫山石玲珑岩之交。小而不逼，幽而不寒。峻崖之中，清泉涓注。修树怪藤，苍翠扑人。名曰文殊，以其大峰如象也。 

镇龙庵 

　　性果建，与圣寿庵相联。后古心，即其址建德云室，退居于此。 

龙沙庵 

　　在龙岩西，圆宗建。广智重建未就，徒续章成之。乾隆乙卯，觉照同徒昌曙昌晓重修。 

大智庵 

西资庵　　在一乘塔后。 

慈源庵　　在千步沙。 

天王殿　　在千步沙。 

普济庵　　真空建。 

圆隐堂　　定慧居之。 

善庆堂　　海宝性乐居之。 

供石斋　　海岳居之。 

水月堂　　真宰居之。 

美胜堂　　寂周居之。 

天机堂　　天机居之。 

归元堂　　照宇居之。 

斗室斋　　寂汶建。 

圆觉庵　　如月建。 

琉璃庵　　在茶山后。 

崇德庵　　见宽建。 

华严庵　　性觉建。 

圆隐庵　　如元建。 

灵瑞庵　　性学建。 

慈音庵　　增耀建。 

金刚洞庵　　惟至建。 

祇园庵　　灵一建。 

极乐庵　博堂庵（博，秦志作抟）。 

竹石居　　在八卦石下。 

菩提庵　　心彻建。 

宝华庵　　明德建。 

华严庵　　自全建。 

金刚庵　　佛虚建。 

定慧庵　　名山建。 

鸡足庵 

万松庵　　善缘重建。 

翠微庵　　如钦性律创。 

资福庵　　寂灯建。 

万佛庵　　梵慧建。 

龙树庵　　海灯建（灯，秦志作澄）。 

大悲庵　　如盈建。 

月印庵　　在摩尼洞上。 

雪浪庵　　在后海洋畔。 

般若庵　　在鹦哥石右。 

融彻庵　　融彻创。 

清净庵　　照盛重修。 

双隐庵　　沐冶建。 

宁喜庵　　子杰建。 

一草庵　　古风建。 

雪云庵　　芳升建。 

龙兴庵　　陵汉建。 

上乘庵　　法雨寺茶园。 

水济庵　　万缘建。 

月光庵　　广信建。 

青鼓庵　　源学建。 

太平庵　　在大智塔西。 

白云庵　　性坚建。 

娑罗庵　　真隆建。 

莲花庵　　如定建。 

大觉庵　　真良建。 

清籁庵　　在金刚窟后。 

林樾庵　　海观建。 

祖音庵　　为普贤老祖祠。 

龙泉庵　　为圆悟祠。 

迎旭庵　　万宗建。 

法华庵　　性实建。 

长寿庵　　源浚建。 

树德堂　　智恻重建。 

明净庵　　诚义重修。 

寄余庵　　心明建。 

圆通境庵　　灵脉创。 

法善庵　　照源建。 

秀莲庵　　在千步沙。 

慧日庵　　在千步沙。 

金地庵　　在千步沙（干峰元塔院）。 

海常庵　　真晓建。 

善说斋　　在慈云石旁。 

证觉堂　　性旋居之。 

枕石居　　性乐居之。 

太古堂　　海涵居之。 

萝月堂　　寂周居之。 

水天斋　　心彻建。 

见空堂　　性彻建。 

佑启堂　　在天机堂侧（无穷富祠）。 

中法如庵　　旧名正法堂。 

方广庵　　如富建。 

观音庵　　海印创。 

涌泉庵　　如丛建。 

弘觉庵　　海舟建。 

智胜庵　　在茶山左，性灵建。 

大休庵　　在龙头山上。 

中峰庵　　慧海建。 

至善庵　　明空建。 

法华团瓢　　实修建。 

东照庵　　香云建。 

平天洞庵　　性悟居之。 

芥光庵　　普胜建。 

功德林庵　　来肩建。 

慈慧庵　　性觉建。 

德邻庵　　寂辉建。 

月峰庵　　万慧建。 

象中庵 

瑞云庵　　宗修建。 

大中庵　　别峰建。 

南山庵　　吼山建。 

海云庵　　岐峰建。 

金陵庵　　天鉴重建。 

盘龙庵　　真宽建。 

圆信庵　　明忠建。 

回龙庵　　明富建。 

万年庵　　敬云焚修。 

大士庵　　云际旭映同建。 

楞伽庵　　月华创。 

青莲庵　　弘慧建。 

白衣庵　　道行建。 

别峰庵　　性忠建。 

师子庵　　旨庵建。 

堆云庵　　卧容建。 

弹指庵　　素彬建。 

福幢庵　　即法雨中兴塔院。 

指南庵　　实参建。 

智定庵　　在后东天门上。 

弥勒洞庵　　戒明焚修居之。 

永胜庵　　祖敬建。 

龙珠庵　　心源同徒重建。 

海印庵　　在莲花洋畔。 

大慈庵　　在西天门侧。 

金刚庵　　性汾建。 

瑞胜庵　　寂寿同孙等重建。 

六明庵　　源泰建。 

圣寿庵　　如弘建。 

律堂　　贤瑞建。 

桂花庵　　广轮建。 

上方庵　　智广建。 

弥勒室　　法云建。 

离垢庵　　本来建。 

福慧庵　　源法建。 

净胜庵　　无能建，海文重修。 

上法如庵（旧名易安堂，废址归大悲殿管。） 


普陀洛迦新志卷六 
　　　　古会稽陶镛鉴定　古翁山王亨彦辑 

禅德门第六 

　　海英岳灵，爰诞开士。德馨行胜，斯号上人。非有大德之住持，奚副高山之仰止？兹山则清了南渡，海绝渔舟。怀信西归，梦通帝座。古鼎之舍利光照，潮音之德业芳流。大晓以闪电明心，贤良能咒水愈疾。中赞感鱼篮入梦，别庵有龙卫投怀。半偈受持，紫柏得死生无碍。三年禅观，妙峰知净秽一如。见灴披法服而行，相偕莲侣。嗣铣脱臭囊而去，一句弥陀。薪传一脉，喜衣钵之相承。海会四河，庆箕裘之克绍。志禅德。 

　　　　此门分四：一普济住持，二法雨住持，三本山出家，四十方寄寓。 

　　　　一、普济住持（共五十五传） 

　　　　五代　梁 

慧锷 

　　日本僧。五代梁贞明二年，从五台山得观音像，将还本国，舟触新螺礁，莲花当洋，舟蔽不前。锷祷曰：使我国众生无缘见佛，当从所向建立精蓝。有顷，舟行，竟止潮音洞下。居民张氏，目睹斯异，亟舍所居双峰山，筑庵奉之，呼为不肯去观音院。斯为普陀开创奉佛之始，故锷为开山第一代。清通旭赞其像曰：亲从五台来，欲向日本去。普门名号遍十方，何必绘像图归计。忽然舟不行，菩萨应无住。听其止而休，此货已成滞。一山名胜待师开，天下群瞻两足地。（裘志，古迹门。秦许二志，灵异。） 

　　　　宋 

真歇 

　　名清了，（清一作青）蜀之雍氏子。生有慧根，眉目疏秀，神宇静深。见佛则欣恋不舍。年十一，依圣果寺俊僧受业，又七岁试法华经得度。具戒听讲，玄解经论。以为言说终非究竟，出峡抵沔汉，扣丹霞淳和尚。淳问：如何是空劫时自己？歇拟对，淳掌之，遂契旨。翌日淳上堂曰：日照孤峰翠，月临溪水寒。祖师玄妙诀，莫向寸心安。歇趋进曰：今日瞒某甲不得也。曰：试举看。歇良久。淳曰：将谓尔瞥地。歇便出。辄北游五台京汴，南抵仪征，谒长芦祖照。绍兴元年辛亥，自长芦南游，浮海至普陀，结庵山椒，扁曰海岸孤绝处。禅林英秀多依之，郡请于朝，易律为禅。时海山七百余家俱业渔，一闻教音，俱弃舟去，日活千万亿命。后主国清、雪峰、育王、龙翔、兴尘、双径。凡七处说法，五承紫泥之诏。得度弟子四百，嗣法者三十余人。有语录二集若干卷行世。塔在无畏石。普陀禅宗自歇始，为开宗第一代。由是飞锡此山者，皆具曹溪正法眼藏。（旧志，大德志。） 

　　按：宏宗阐戒，二者为佛门大纲。悟道为禅，守道为戒。学佛者，不由持戒而欲得定慧，亦犹吾儒舍身体力行，而欲得薪传。若戒不清净，则禅何由悟？故宏法者，持戒与参禅并重。明释传灯辑天台方外志，于僧德门，分圣僧考，如宋德韶、济颠诸人是；祖师考，如龙树尊者、智者大师诸人是；高僧考，教，则有慧命真清诸人；禅，则有遗则真歇诸人；莲，则有南岳智者诸大师。普陀以真歇为开宗第一代，其为禅宗乎？然真歇，尝谓净土一法，直接上上根器，傍引中下之流。又谓乃佛乃祖，在教在禅，皆修净土，同归一源。知其禅净双修，即渐即顿。与高语明心见性，超凡入圣，不务事修以期实证者，实天渊悬殊也。 

自得 

　　名慧晖，会稽张氏子。自少得度于澄照寺道凝。年二十，孤锡云游。见长芦真歇，以为有所证于闪电机下，竟南归。后谒天童宏智觉，彻法源底，许为室中真子。绍兴丁巳，开法普陀。徙万寿，及吉祥、雪窦。淳熙三年，敕主净慈。上堂，朔风凛凛扫寒林，落叶归根露赤心；万派朝宗船到岸，六窗虚映芥投针。本成现，莫他寻，性地闲闲耀古今；户外冻消春色动，四山浑作木龙吟。又云：谷之神，枢之要。里许旁参，回途得妙。云虽动而常闲，月虽晦而弥照。宾主交参，正偏兼到。十洲春尽花凋残，珊瑚树林日杲杲。又尝举风幡话，乃曰：风幡动处著得个眼，即是上座；风幡动处失却个眼，即是风幡。其或未然。不是风幡不是心，衲僧徒自强锥针；岩房雨过昏烟净，卧听凉风生竹林。七年秋，退归雪窦。十年冬，十一月二十九日中夜沐浴而逝，塔于明觉之左。于是普陀风范，与天童并峙。（旧志，高僧传四集。） 

　　按：旧志自得后，有继以、弁至、大继、恩求、雪屋、垣堂、蘧庵、还庵、鉴庵、小庵十人，均不详其事实。兹将其名列于住持表内。凡后之无事实者，概归住持表内，俱不另录。 

闲云 

　　名德韶，佛照光嗣也。嘉定闲，来主是山。言于朝，赐钱万缗，修饰殿宇。殿成，御书圆通宝殿，及大士桥以赐，韶创龙章阁藏焉。（旧志） 

大川 

　　名普济，明州奉化张氏子。淳熙十六年，无用净全禅师，（大慧宗杲嗣）开法狼山，移锡苏之承天，宣城广教，建业保宁。适天童虚席，迎全主之。济首谒全，全举有句无句，如藤倚树。济云：斩钉截铁。全云：沩山呵呵大笑聋。济云：寸钉寸木。全深契之。又往越之能仁，见浙翁琰。（浙翁，名如琰，台州周氏子，主临安径山。）参随久，及琰移钟阜，拉济偕行。又被旨移天童，职济知藏。嘉定十年三月，妙胜虚席，济应其请。瓣香为浙翁，记所证也。元初为灵隐住持，尝题世尊出山相：龙章凤质出王宫，肘露衣穿下雪峰；智愿必空诸有界，不知诸有几时空。取道原传灯录，杨李等续录，芟繁就简，总汇成书，名曰五灯会元，赐入大藏，清著录四库全书中。（旧志，张立廉宝积录序，徐增灵隐寺志，鄞县志，天童续志。） 

梦窗 

　　名嗣清，山阴于氏子。肄业郡之天章。上堂，德山入门便棒，临济入门便喝。逼龟成兆，终不能灵。宝陀者里，寂然不动，感而遂通，马无千里漫追风。（旧志） 

　　　　元 

玠禅师 

　　氏族法系俱无考。明宋濂，撰净慈孤峰德公塔铭云：孤峰，族姓朱，世家明之昌国。父有成，母黄氏。父与补怛洛迦僧玠公交。玠闻鸡声入道，凡说法必鼓翅为鸡号。玠亡已久，黄梦玠来托宿，觉而有娠，历十四月而生。据此，孤峰即玠后身也。（旧志） 

　　按：宋濂所撰孤峰德公塔铭云：孤峰之父，与普陀玠禅师善。及玠亡已久，其母梦玠来求寄宿，遂有娠，历十四月方生。至明洪武五年圆寂，寿七十九岁。则孤峰生时，乃元世祖三十一年。若依宋统全亡之己卯起，方称元统，则为世祖十六年。而玠之亡，当又在前。向来山志，及列祖录，皆载于明初大千之后，失考之甚。 

东岩 

　　名净日，南康都昌廖氏子。幼喜诵佛书，解大义，常食蔬果以自持。年十五出家，明年祝发于庐山香林，为天童西岩了惠法嗣。宋景定闲，主圆通。咸淳闲，兼领东林。元至元十二年，主育王。大德四年，主天童。时年已八十矣。行峻洁以完，遐迩向慕。越八年，为至大元年，将示寂，书韵语以示其徒曰：天为盖兮地为函，吾奚为兮塔与庵？灰吾骨兮山阿，言已矢兮勿镵。越三日，沐浴端坐而逝。年八十八，塔于天童西岩。平石如砥，为其嗣法弟子。（鄞县志，引袁桷撰塔铭，德介天童寺志，及续志。） 

如智 

　　尝与王积翁二奉玺书，通好日本，咸以中途有阻而还。至元十四年，捐衣钵余资，于沈家门侧，建接待寺，以便往来者之宿顿。（旧志，大德昌国志，定海厅志，元史。） 

东洲永 

　　与元叟端、虚谷陵、东屿海、晦机熙、竹阁真，为莫逆交。（灵隐寺志） 

　　按：元叟为元初僧，东洲既与之交，应亦为同时僧侣。而旧志属于宋代，盖以一人历两朝耳。旧志又注云：松源岳下石林巩嗣。考松源，名崇岳，宋隆兴时人，生于处州龙泉之松源吴氏，因以自号，见陆游塔铭。石林住净慈寺，元叟至，处以记室，见灵隐寺志。 

一山宁 

　　道行素高。大德三年，奉诏出使日本，成先帝惇好息民之意。一山赍诏往，而日本不至。（定海厅志） 

如律 

　　大德闲，修圣像。同如智上玉质瑞相留供大内，赐田二十顷，命翰林院刘赓为文，勒石记之。（旧志，刘赓宝陀寺记。） 

孚中 

　　名怀信，明州奉化姜姓子。父某，为某县校官。母刘氏，梦拾吞大星而孕。稍长，受三经于戴表元。年十五离家，从法华院僧子思，执童子役。已而祝发为大僧，受具戒于鄞五台寺。闻延庆半岩全公，宏三观十乘之旨，与游。久之叹曰：教相繁多，浩如烟海。若欲穷之，徒自困耳。往参天童景德禅寺竺西坦公，大彻玄旨，就维那之职。坦入灭，云外岫继席，命司藏钥，文彩渐著。泰定丙寅，行宣政院，请住明之观音寺。天历己巳，迁住普陀。不以位望之崇，效他山饰车舆，盛徒御以炫人。自持一钵，丐食吴楚闲。镇南王，具香花迎至府中，虚心问道。宣让王，亦遣使奉栴檀香，紫伽黎衣，请示法要。信随性质而导之。姑苏产奇石，信购善工，造多宝佛塔上三层，（即太子塔）载归普陀，俾信心者礼焉。驸马都尉高丽王绎而吉尼，丞相撒敦，以信行上闻，赐号广慧妙悟智宝宏教禅师，及金襕法衣。居普陀十四载。后主金陵龙翔寺。当明兵下金陵，僧徒散处，信宴坐，目不四顾，执兵者，皆掷杖而拜。太祖尝亲幸听法，改龙翔为大天界寺。信赋性冲澹，欢溢眉宇。日默诵法华经七卷，虽流金折胶不为闲。临终前一日，太祖在江阴梦见信，问曰：师来何为？曰：将西归告别耳。还闻迁化与梦符。诏出金币助其丧。举龛之夕，太祖亲致奠，宠荣之加，无与并者。塔遗骨于金陵牛首山，分瘗发爪于天童。有五会语录行世。法嗣双林致凯等，十有九人。（旧志，宋濂撰塔铭，德介天童寺志，鄞县志。） 

古鼎 

　　名祖铭，奉化应氏子。初从金峨寺僧横山锡剃染，学出世法，年才十八。元叟端住灵隐，铭往参。一日入室，叩黄龙见慈明因缘。端诘曰：「即如赵州道，台山婆子，被我勘破。」慈明笑曰：「是骂耶？你且道二老汉用处，是同是别？」铭曰：「一对无孔铁锤。」端曰：「黄龙直下悟去又如何？」铭曰：「也是病眼见空华。」端曰：「不是不是。」铭拟进语，端便喝，铭当下廓然，即命居记室。自是声誉顿发，与梦堂噩、楚石琦，并称诸方之峥嵘者。后居鄞东湖青山寺，建钟秀阁。刘仁本题其书楼去：青山湖上老僧居，百尺危楼万卷书；架插牙签朝旭上，香消古鼎夜窗虚。阑干竹色浮蝌蚪，枕簟芸香落蠹鱼；近忆校讎人未远，雨花零乱独踌躇。至正七年丁亥，住径山，赐号慧性文敏宏觉普济禅师。十八年戊戌，将迁寂，书偈曰：生死纯真，太虚纯满，七十九年，摇篮绳断。掷笔而逝。茶毗，舌根数珠皆不坏，舍利无算。于径山、隆教、宝陀，皆建塔焉。铭：洞彻玄微，踔厉纵横。袁桷、黄溍、虞集、欧阳玄，皆称慕之。危素为撰塔铭。有四会语录，宋濂为作序赞。著有冷泉听猿赋，洋洋五百余言，详载续修云林志。鄞万寿寺住持天渊，灵隐住持可纯，皆其入室弟子。天渊，名清浚，铭寂后，亦主青山。明洪武四年召见，劳间甚至。（旧志，鄞县志，灵隐寺志，云林寺续志，明林时对重兴金峨寺记。） 

　　按：梦堂，名昙噩，慈溪王氏子，世儒业。生而洞爽，幼通经史，祝发东皋寺。文章古洁，士大夫尊礼之。明洪武四年，诏通三藏高僧，问鬼神情状。师与楚石琦，行中仁等，应召至。馆于天界寺，著书上奏。六年归寂，寿八十有九。未出家前，尝学文于金华胡翰。其后乌斯道读书东皋，又从噩学文。著有梁唐宋高僧传。楚石，名梵琦，象山人。襁褓中，有神僧摩其顶曰：此佛日也，因名之为昙曜。元泰定中，住海宁福臻院。明初征至京建法会，亲承顾问，赐衣钵。著有北游、凤山、西斋等集，及六会语录。卒，宋濂撰塔铭。以上俱见象山志。录之，益见古鼎之为名山龙象矣。 

大千 

　　名慧照，永嘉麻氏子。年十五，往依县之瑞光院了定。（即照从兄）长老良公，知为法器，即剃落为弟子。逾年禀持犯于处之天宁。首谒晦机熙（晦机，名元熙，豫章唐氏子。）于杭之净慈，未契圆证。一日阅真净语，至头陀石掷笔峰处，默识悬解，汗流浃背。时东屿海，以石林巩逝世，提倡苏之荐严，照杖锡往谒。东屿知其有夙悟，遂留执侍左右。后主藏室于郡之万寿，复应杭之净慈，温之江心，分座之招。天历戊辰，出世乐清之明庆。集众诲曰：佛法欲得现前，莫存知解。缚禅看教，未免皆为障碍。何如一物不立，而起居自在乎！德山之棒，临济之喝，亦有甚不得已尔。闻者悦怿而去。至正十五年乙未，迁主普陀。先是寺以构讼而废。照以讼兴，在乎辨难太迫，处之以宽柔，绝勿与校。且曰：我佛得无诤三昧，所以超出群品。我为佛子，可不遵其教耶？众皆服化。未几，迁主育王。悯大法陵夷，孜孜诱掖，不遗余力。尝垂三关语，以验参学。一曰：山中猛虎，以肉为命，何以不食其子？二曰：虚空无向背，何以有南北东西？三曰：饮乳等四大海水，积骨如毗富罗山，何者是汝最初父母？此三关，最为峻切，鲜有契其机者。居九年，退于妙喜泉上，筑室曰梦庵，因自号梦世叟。掩关独处，凝尘满席不顾也。洪武癸丑十月，书偈化灭。僧腊七十，世寿八十五。塔于梦庵之后。有语录若干卷行世。（旧志，宋濂撰塔铭） 

　　　　明 

大基 

　　名行丕，鄞人。早得法于左庵良公，掌天童内记。宗说兼通，行解相应，蔚为时之名僧。元至正二十四年，江浙行省丞相康里公，领宣政院事，选丕主天童佛陇寺。洪武初，由佛陇来主普陀，匡众说法，恢复产业。建清净境亭于宝陀寺之南岭上。（旧志，宋濂佛陇寺记，清净境亭铭，德介天童寺志。） 

祖芳 

　　名道联，鄞陆氏子。年十四，礼昆山荐严得度。禀戒于鄞之五台。后出世台之广孝。迁紫箨，及麻峪景山，明之普陀，越之能仁，末主净慈。其主普陀也，人比之为宋真歇，元孚中。蜀王赐衲衣钵盂。永乐丙戌，征为释教总裁。有拙逸语录行世。（旧志） 

淡斋 

　　正德十年住持。其徒大扬州、小扬州，募缘留都十载，铸铁瓦二万，铁砖一万，构殿潮音洞。（旧志） 

普贤 

　　名道诚，徽州人，以戒德闻。历游名山，至普陀，师淡斋，参礼甚众。年七十有三，预报示寂，有偈云：普贤普贤，苦行心坚，即心是佛，西方目前。清十二世孙通旭题其像曰：猗欤我祖，祥发梅岑。广修万行，名实相应。谓是华严长子，却来补洛中兴。谓是普眼莫覤，狼藉满地儿孙。灯辉古鼎，棒喝雷鸣。临行一句，耀古腾今。千流万派皆归海，烁破乾坤月一轮。塔在龙湾。（旧志） 

本空 

　　名圆献，余姚人。嘉靖闲，卓锡普陀，精修戒定，悟空五蕴，遐迩向化。适遭倭变，朋徒西窜，遄归姚江玉皇殿，聚徒熏修。隆庆闲，总督刘公，迎回山中，避居西天门之圆通庵。焚修益虔，讲诵不倦。远近闻风者，莫不奉为金仙，尸之祝之。塔在西天门左。（旧志，照机重修宗谱序。） 

无瑕 

　　名明通，本空献徒。修德励行，寿登百龄。受徒十人，皆英贤钜略，增重名山。奇峰，尤其杰出者，别为传。塔在达摩峰下。（通旭百岁老祖宗谱序） 

真松 

　　嘉靖闲，来自五台龙树寺。礼部下郡县给札住持。修复宝陀寺，大倡宗风，复兴胜果。（旧志，汪镗重修寺记。） 

一乘 

　　名真表，翁洲人。年十二入山祝发，师明增。及壮誓志兴复，重创殿宇，如天王殿、云会堂等。万历六年为住持。十四年，敕颁藏经到山，并赐金环紫袈裟。诣阙谢恩，赐延寿寺茶饭香金五十两，缁衣禅帽各一件而还。性刚直，有戒行。敬礼十方贤衲，结庵五十三处，以故名僧皆归之。大智至山，创建丛林，得表赞扬之力为多。塔在千步沙西资庵前。（旧志，鲁王普陀碑记。） 

聊城，傅光宅赠诗： 

　　海山深处有高僧，妙法曾参第一乘；方寸自能清似水，浮云底事爱还憎。 

云峰 

　　名真宰，仁和人。万历闲，寺毁于火，同寂庵竭力兴建。万历二十六年为住持。（旧志，屠隆普陀寺募缘疏。） 

寂庵 

　　名如迥，兰溪人，投真学为师。长受戒于金山和尚，听法于万松法师。归山阅藏讽华严者，十有三载。万历二十九年三月，因真宰没于京，众举于郡邑为住持。值敕造，内使络绎，朝夕拮据公务。三十二年冬，退居东堂。逾年夏，督造至，复授为住持，居东方丈，鼎新山寺。三十五年春，赐紫袈裟一袭。九月二十五日，进谢恩表。十月十五日，钦命赐紫，并给礼部札，付授僧录司右善世而还。周应宾赋诗为赠。塔在梅岑庵之左。（旧志） 

普光 

　　名真遇，翁洲人，性质朴。值如迥让住持，众以其诚，遂共推之。屠玉衡赠诗云：优昙花发定中香，衣里明珠是密藏；黄叶止啼都不著，悟来本地好风光。（旧志） 

奇峰 

　　名真才，秀水人。髫年入道，受法于无瑕老人。赋性温雅，才德兼备。为堂头首领，善调大众。吏部蒋公赠额曰：丛林调御。名闻广著，司府给冠带为东方丈住持。姜应麟都谏题像赞云：谓像真耶？本来是空。谓像假耶？俨乎其容。既文既慧，允穆允恭。住持方丈，紫衣是荣。晚年精爽，诗词益工。澄心而坐，瞑目而终。合山大德，罔不信从。故咸礼其像而尊敬之曰：者老和尚，海上奇峰。塔在龙湾。（旧志） 

逊吾 

　　名如让，严洲人。敕建寺宇，往返京都，不辞劳苦。万历三十七年，奉礼部札，授僧录司右阐教，协理寺事。三十八年告竣，复命赐紫衣一袭。临海王立程赠诗，有开山初出定，狎海久忘机之句。（旧志） 

三藏 

　　名真经，翁洲人。秉性沉默，举措无苟。督造张公随，以师礼事之。万历三十九年，众推举为住持。（旧志） 

万容 

　　名如钦，鄞人。为寺监寺，心意巧妙。时遇敕建殿宇，经画合宜，殚力忘倦寺成，辞事习静。众服其功，推举住持。（旧志） 

昱光 

　　名如曜，定海人。智勇才略，时莫能及。刺血书经，上书阙廷，请敕建寺宇。上赐帑金，御制碑文，金栏紫袈裟，悉逊之。万历四十年为住持。永平王浑然，有秋日送昱光还南海诗。塔在白象庵左。（旧志，陈继儒妙庄严路记。） 

朗彻 

　　名性珠，天启崇祯闲人，昱光徒。苦行能文，修妙庄严路，绵亘五里，阅四载而成。著有剖璞语集行世。（旧志，董其昌修路记。） 

文玉 

　　名寂美，鄞人。戒行端严，日课法华。前后住持十三年，一山推重焉。（旧志） 

　　　　清 

贯介 

　　名照中。顺治初，海氛未靖，群议迁僧，中白当事力求止之，众得安堵。（旧志，引白华小志。） 

道衡 

　　名普周，崇明人。康熙二十五年住持。建上厨房三间。（旧志，禅德，孙文成法华楼记。） 

公闇 

　　名通亮，定海人。天机堂僧，天机孙。堂废，亮重建之。时值内徙，十余年，亮居此山，麋鹿为群，宴然自得。后复为寺住持。总戎黄大来，每推重焉。（旧志，梵刹，天机堂下。） 

通元 

　　名照机，鄞人。明万历闲，栴檀庵僧如方四世孙。幼慧而寂，不喜经心尘务。年十七，从师卓锡于普陀之栴檀庵。戒修严邃，行业精勤，远近向往之。康熙初，僧俗内徙，自普陀至慈溪，建复寿峰先觉寺。（慈溪县志，寿峰寺，宋开庆元年，会拙庵建，名先觉寺。康熙十一年，僧照机，自普陀居此，渐复旧观。二十六年重建，仍署曰先觉。四十二年，僧珂月奏请，御书寿峰额赐之。是寿峰先觉，实一寺也。）娄县，周志伊赠诗，有自言旧院今无主，不道东林可少公之句。及海禁弛，还普陀。二十七年，为普陀统辖住持，锐志兴建。至年八十余，退居栴檀。调琴以适性，歌诗以醒世，天然一完人也。著有诗集及宗谱。其支属在本山者，如通旭之中兴普陀。散居者，如大晓之重兴常州天宁寺，镇江金山寺，皆有声。塔在栴檀庵后山。（旧志，精蓝栴檀庵，范炜珂月传，及诗序，与重建先觉寺记，采访。） 

潮音 

　　名通旭，号旵霞，为天童密祖四世法裔，松江华亭俞氏子，祖籍新安。童时遇食，每以手击木作梆声。里人询之，曰：「吾集众以会食耳。」父母验其非凡，乃送归普陀，剃染于栴檀林。禀具戒于白龙慧镜。遍参海内名席，随侍啸堂寒泉二老，悉入堂奥，当机不让。旋受天台万年无碍彻老人嘱。始开法于慈溪寿峰，姚江圣寿。康熙二十九年庚午，海禁既弛，帝驾南巡，特赐普陀白金千两，重兴佛殿。时任事者难其人。旭以省祖来山，定海总兵蓝理，自云中移镇，为国进香，慨无主席。合山缁素，竞以旭对。理一见奇之，即请主普济。山前忽有五鹿拱立，若听法状。大众异之，为法运之祥。理交赐金，请上堂云：二十年前，要津把断，不通凡圣。所以绀宇华宫，化作颓垣废址。莲台狮座，鞠为茂草荒榛。圣僧打失鼻孔，金刚碎作微尘。弥勒开张大口，笑他廿四圆通，全没巴鼻。惟有乌刍瑟摩，却较些子，倒骑佛殿，走出山门。二十年后，八字打开。直得青莲呈瑞，古柏重荣。于百草头上，现琼楼玉殿。革故鼎新，光扬佛日，且道承谁恩力。寰中天子颁纶敕，阃外将军有佛心。圆通大殿升梁上堂云：建大功，立大业，当知乘愿再来。展大机，发大用，须具通天作略。普陀山寺，屡朝敕赐，昭列祖之休光。盛世恩荣，荷人天之共怿。谩谓沧桑变异，聿然轮奂如期。圣主恩隆，赐帑金而兴建。人臣愿洽，捐囊橐以钦从。续焰联灯，更藉名山龙象辈。擎天驾海，还凭福地栋梁材。若非绳墨芳规，曷作古今榜样，有时转功就位，有时借位明功，有时功位齐彰，今则九仞之功既竣，三多之祝恒申。只如万人头上特尊一句，又作么生？端居自在云霄上，谁不倾心仰面看。大士诞辰说戒上堂云：日日香花夜夜灯，春山泼黛雨还晴；戒珠朗润人人得，便是观音今日生。结制上堂云：凤不知美，枭不知恶。时至理彰，无劳穿凿。莫莫，祥麟只有一只角。解七晚参云：七日前，即心即佛也是，非心非佛也是。七日后，即心即佛也不是，非心非佛也不是。何以不经一事，不长一智？钦差喇嘛到山示众云：赵州不下禅床，东林不过虎溪，风高千古。昨日命使来山，为甚么长老走出山门？老僧为人无意致，世情随顺是菩提。中秋应祖印之请，示众云：寒山曾有言，吾心如秋月。普陀今指出，却值个时节。山谷重相招，木樨香更彻。如得者个时节，古今不离当念，自他不隔毫端，便知晦堂老汉落处。亦知普陀不起于座，已赴来机。无庸腕力，高提祖印。其或未然，山僧重为下个注脚。以拂子作圆相云：一月普现一切水，一切水月一月摄。尝谓大法之坏，不在四众，而在狂禅。多游族姓，修饰竿牍，务为求名。而中茫焉无所了，吾之所不敢出也。其为人体弱，性恬退，恂恂若讷。同学辈，喜与之交，而敬畏之。凡所经营，必使坚固垂久。十稔之内，百废俱兴。近革八十余年之陋习，远绍四十二祖之芳猷。德业闻望，焕然中兴。弘机伟辩，视众如己。类元之孚中信。而住院遭时，亦若合符节。建息耒院于金刚窟，谢事后，即寄息于此。康熙三十七年戊寅冬寂，世寿五十，僧腊三十四。塔在息耒院外。衣钵塔，在普贤塔后。有语录、随录、普陀列祖录、百岁老祖宗谱等书行世。法嗣明箔、明果、心明，别有传。其办理钦工之有功者，为监寺通玄，号灵一，古堇人。领众办事，不避险难。后投老于善庆堂，屏绝外缘。有身虽未到华台上，先送心归极乐天之句。知事心慧，善知众务，人多推之。副寺广信，慈和悦众，取与分明。当时嘉其敦素，以为有古宝寿风。（裘志，法统，梵刹，精蓝，范炜珂月传，王鸿绪中兴普济寺记，释本昼潮音塔铭，雍正宁波府志。） 

　　按：裘志于古心传云：康熙戊寅冬，旭公示寂。本昼塔铭，亦云戊寅冬，十一月，示微疾辞众。则其寂于是年无疑。惜裘志漏载于本传。而雍正府志，则云康熙三十八年，圣驾再巡，复颁赐帑金千两。旭谢恩至杭，蒙赐御书寺额，方丈，潮音洞等额，宠赉稠叠。此系其徒古心事，讹作潮音者。府志旭字，当作箔字。 

古心 

　　名明箔，松江上海陆氏子。首谒金坛兀庵，发明心要。得法于普陀潮音。康熙三十七年戊寅冬，潮音示寂，总戎蓝理，暨合山耆宿，请箔继席。上堂云：大道绝中边，了无去来之迹。至真离向背，那有僧俗之分？所以蓝大护法，不忘灵山付嘱，辅我先师。转大法轮于瓦砾场中，土块皆作狮子吼。建宝王刹于荆榛丛里，樗材尽作栴檀香。十年以来，百废俱兴。四海英贤，悉皆有赖。不幸先师归寂，众举继主此席。箔上座，到者里，事不获已，只得脱珍御服，披垢腻衣，和光同尘，灰头土面。虽然如是，凡所施为，但遵旧则。何故聋？不见道三年无改于父之道，可谓孝矣。逾年三月，翠华南巡。箔至武林，迎驾请额，御书普济禅寺额，皓月禅心四字，并赐帑金。回山率众谢恩，上堂。举天童忞祖道：灵山密旨，千圣同宣。少室真宗，万灵共证。其奈依稀越国者多，仿佛扬州者众。正如入京朝帝主，才到潼关即便归。所以不睹广大门风，焉知威德自在？乃云：天童老人恁么道，未免钉桩摇橹。今日普陀则不然，无论京师潼关，扬州越国。只要闹市里识得天子，亲见一回。自然千眼顿开，明如杲日。一念无私，廓若太虚。拈一机，则千机万机齐赴。说一句，则千句万句流通。直得尧风荡荡，舜日熙熙。野老讴吟，渔樵歌舞。四海清宁，万民乐业。只如林下道人受此天恩，且作么生报答。以拂子打圆相云：但将日月为天眼，愿见黄河百度清。寂后塔于西天门上。（裘志） 

自修 

　　名明果，号砥石，江西临川李氏子。年二十七，礼赣州宝华抚松寤和尚，脱白受具，依止七年，发明心要。历参名宿，后得法于普陀潮音。康熙四十年辛巳，止足中峰精舍。受当道护法，合山耆宿之请，继席普济。上堂云：世尊掩室摩竭，达摩面壁少林。未免龙潜止水，鹤立枯松。德山入门便棒，临济入门便喝。又是无风起浪，好肉剜疮。正眼看来，各各好与三十柱杖。众中傥有个旁不甘底出来道，新长老具个甚么眼？敢开恁般大口。但向他道，自从踏破毗卢顶，诸佛从教立下风。复举先宝寿嘱三圣，请后宝寿开堂。开堂日，三圣推出一僧，宝寿便打。三圣云：恁么为人，非但瞎者僧眼，瞎却镇州一城人眼去在。宝寿掷下柱杖，便归方丈。修云：三圣推出一僧，受人之托，必当终人之事。宝寿便打，知恩始解报恩。先师尝嘱院主珂兄大师，请果上座开堂，今朝果遂先师之愿。即今珂兄若还推出僧来，果上座，亦与他一棒。非但开者僧眼，亦能开一切人眼去在。彼此一棒，因甚优劣如此，良久，喝一喝云：一句明明该万象，重阳九日菊花新。定海总兵，施大护法，邑侯，缪护法，到山启建祝圣道场，上堂，举密庵杰祖上堂祝圣云：诸佛不说说，祖师不闻闻。留下一转语，千古镇乾坤。普陀今日则不然，诸佛亲说说，祖师亲闻闻。相传一转语，千古播乾坤。且道是那一转语，恭身合掌云：皇图齐北极，圣寿等南山。小参，举马祖一喝，百丈三日耳聋。百丈才举，黄檗不觉吐舌。临济问佛法大意，黄檗连施三顿痛棒。看他父子公孙，递代相承，诚可谓栴檀围绕栴檀树，狮子还生狮子儿。仔细检点将来，犹未免抚垂赤子，提奖婴儿之意。若是普陀则不然，直饶嫌佛不作，嫌法不说底到来，正好朝打三千，暮打八百。何况棒头取证，喝下承当者哉！且道普陀有甚奇特，恁般孤峻。喝一喝云：门前海阔千层浪，屋后山高万叠峰。（裘志） 

绎堂 

　　名心明，字珂月，明州邵氏子。母王方二氏，梦白衣姥抱婴儿入室而孕。七岁就外傅，喜绘大士像供之。闻人诵梵典，辄能暗诵，母私异之。年十三，为聘王氏女，明却之，遂弃家之洛伽山，投栴檀林，礼潮音为师。阅四年，海氛不靖，徙僧内地。邵氏控诸官，督令归宗。潮音亦以绝似续为不孝，必返居。未逾年母卒，其叔为瘈狗所伤毙，明猛然念身世无常，宿志加厉，仍依其师于寿峰。出其赢，助师创葺先觉圣寿二寺，终已不悔。方其住先觉时，坏壁破瓢，风灯雨磬，岑寂不堪。明才大志沈，郁郁无所试。则其思返故土，兴梵刹，利人天，夜必焚香密祷。未几海禁果弛。康熙二十七年，其师祖道元，为普陀寺统辖住持，明佐之，百废俱举。普陀自开山后，或禅或律，屡废屡复。甚而縻爵披紫，梵行益弛。明与其师，心窃伤之。二十九年，元戎蓝公，始纳其言，易律为禅，亟请潮音主席，大振玄风。俾宋真歇，元孚中，法灯重朗。其闲殚精竭力，左提右挈，皆明之力也。尝治事往来郡邑，过横水洋，飓风大作，舟覆而溺，若有拯之者，得达于岸而苏。其犯难尝险多此类。三十七年戊寅冬，潮音示寂，合山重其能，举明主席，明固逊其法兄古心。而急公任事，不怠不倦如初。为人刚外毅中，不阿不茹。喜施而廉取，不苟安、不中辍。少时读书，略解大意。及受嘱梵典，直抉指归。其事潮音，殚忠尽瘁。搘柱门户，堵御外侮。临权达变，以智以勇。不知者，以濌率粗豪目之。孰意其大节巉然，大功伟然如此也。年六十，虞山严虞惇榜眼，为作寿言。八十时，四明史在甲翰苑，又作序寿之。寂后塔于烟霞馆侧。徒震六、中赞，别为传。轼庵、深竹二人，伟矣法门龙象。胸中包络古今，历尽菀枯，誉讪向背炎凉之态，不以情随事迁。文中祭酒，世外名贤。可谓有是师，则有是弟矣。（范炜珂月小传，严虞惇绎堂六十寿序。） 

震六 

　　名源法，姓周氏。原籍旌德，后居湖州苕溪。慧根宿植，法相时形。幼时即有离尘超世之志。年十九，航海至普陀。潮音一见，知为法器，命从绎堂剃度。先令习儒书，经传诸子，皆通其义。作诗文，顷刻立就。受具古心箔，脱空定息，发明心要。后谒金粟碧霞老人，悉入堂奥。旋还普陀，以师命开法于慈溪寿峰。远近听法，梵俗皈依。绎堂入都叩祝，无不挈之偕行。同觐天颜，录诗进呈，赐饭赐衣，可谓荣矣。康熙五十八年夏，主普济法席。寂后，塔于寺后岭前。（秦志法统。） 

中赞 

　　名源正，号天庵，湖广衡阳萧氏子。母罗氏，夜梦一老妪，手提鱼篮入门，便遗一鲤，觉而有孕。幼岁啼哭不常，闻金玉声即止。屡为推算，皆言寿数有亏。母含忍，送入杉福寺，礼信先剃染，学习应法。年二十二，心有所感，忽起参方之念，乃往德山礼宾日。禀具后，从讲席习律，参遁云频吉诸善知识，发明心要。于是遍游湖海。后得法于普陀绎堂和尚。经二十余年，已居半座。雍正七年己酉夏，受当道护法，合山耆宿公请继席。寂后，塔于龙沙庵上。（秦志法统。） 

鉴堂 

　　名德镜，姓刘氏，山阳人。嗣法焦山僧古樵智先。继破闇净灯，主席焦山。（吴云焦山志，参后住持表。） 

梦兰 

　　名源善，初名本善，字克勤。奉化邬氏子，世以淳儒称。赋性真实，不嗜浮饰。少时，喜随祖母入寺礼佛。及长，父母为之择聘，善若有不豫色然。年十九，忽丁外艰，继丧未婚偶，乃泫然告母曰：有兄有弟，他日自能承宗祧，继书香，供甘旨，夫何以尘劳事拘缚小子耶！遂决志出家，寻往慈溪寿峰寺，礼士美剃染。美为普陀绎堂之从孙。逾年携善至海上省祖。绎堂一见便问曰：尔既为僧，将何所求？善曰：小子才入此门，意尚未净，敢有他求耶！绎堂奇之，旋命受戒。经十二寒暑，自侍者，用为监院，不辞劳瘁。恒毅之心，无与比者。绎堂十次进都，六番陛见，赐紫免赋，辅赞之力为多。一日闲暇，绎堂问：终年碌碌，己躬下事，毕竟作么？善厉声曰：著甚死急。绎堂曰：将谓是个死汉。善于言下有省。康熙五十八年己亥春，（秦志讹作雍正七年己酉。按绎堂退院，乃震六住持，正康熙五十八年事。考之震六传自明。雍正七年，乃震六退院，中赞继席。秦志之讹，今为改正。）绎堂将谢院事，预命入室，授以衣拂。仍使照常辅弼祖山，欲令增广识见。雍正九年辛亥，寺荷特旨重兴，工程浩大。且监督暨在工人员，几窘措处。善为之分条析缕，筹画井井，如熟谙然。乾隆十二年丁卯，同门先后继普济席者，已各退隐。当事合山，公请继席。开堂日，缁素云趋，俨若灵山一会。十六年辛未春，帝驾初次南巡。当事行文征善，接驾于武林凤山之南陈公桥。上命大学士忠勇公傅，明日带领西湖引见。奏对称旨，遂赐衣袍珍物，可谓荣矣。十八年癸酉夏，忆古人念流勇退之诫，将院务命上首青雷接住，嘱东洲辅佐。从此夏往泰清，冬归海上。日与樵牧较论晴雨，以乐余年。二十七年壬午夏，偶违和，预知时至。旧交缁素，各致札预别。至七月二十五日，索沐焚香，说偈告终。龛停泰清丈室。世寿七十有六，僧腊五十有七，戒腊五十有六。塔在积善庵侧。青雷、东洲，皆其高足。有青出于蓝，祥麟一角之誉焉。（秦志，庄纶渭撰克勤行述。） 

云中龙 

　　华亭俞氏子。幼入普陀栴檀庵，剃染于具山，得法于鉴堂。及壮，参访海内名席，发明宗旨。乾隆四十三年，众推为普济寺住持。是时禅堂僧众乏食，龙将本庵所置沈家门教场底，及司湾二处田，计四十亩，入寺以充斋粮。嗣又绍天童之祖席。塔在息耒院芙蓉湾。（秦志法统。） 

承德 

　　名维贤，四明陈氏子。自幼入白华庵剃度。负性朴直无文，远离尘垢。诵经礼佛，无闲晨昏。嘉庆九年五月终，境公示寂于丈室。僧众以贤监寺时，智力兼备，调度有方，遂举继席普济。次年冬，卫教堂香灯，弗戒于火，延烧千人楼、钟楼，洪钟亦遭镕化。当是时，众皆惶然，贤独矢志重新。于十一年春，辞众至武林，先募铜钟。得鄞邑王公宸标，俯许倡捐。于是众缘辐辏，择吉镕铸成功，蒲牢振响，以海航载至寺内。后念钟虽成，而楼尚废。兼之斋堂梵宇，所在兴葺维艰。乃恳其法叔静悟，代任院务，入闽募办杉木，三易寒暑而旋。始将灰烬之区，建造完竣。十三年戊辰夏，退院于师子林，复营丈室，额曰片云，其寄托亦深远矣。塔在白象庵峰下。（秦志，承德记。） 

融通 

　　名能圆，别号贯三，定海林氏子。髫龄入承恩堂，剃染于谷馨，得法于怀中。兢兢恪守，不敢荒怠，自幼已见重于人矣。承恩堂，自克勤创建茅茨后，其徒相继兴葺，规模始宏。复置朱家尖香莲隩、大水潭田、小澜田，以供香积。乾隆五十一年丙午，其得法师怀中，主席普济。剃师谷馨为监院。以缁流浩繁，兼之频遭岁歉，资用不敷。米珠薪桂，襄理维艰。不得已，将大水潭小澜两处之田，变价以偿寺中逋欠，而承恩反无恒产。此其师先为公忘私之义也。至嘉庆十七年壬申，圆悯之，出己资赎归，使僧徒不致乏食。未几，圆为普济住持，又将所赎田以给寺支。前以承恩为公，而不吝己财。后以普济为公，而暂移庵产。主席三载，得免掣肘。退居后，拟所赎祖产归庵，以了初愿。卒因告寂而罢。塔在园房内。（秦志，释能仑撰融通记。） 

月中桂 

　　道光二年壬午，改造普济寺禅堂，及天字楼，焕然一新。又于朱家尖大乘庵，重建置产，山中皆称述焉。（秦志法统。） 

鸿昆 

　　名能仑，别号岩云，松亭顾氏子。自幼入山，剃染于普济监院谷馨，受法于师祖住持泰清德安和尚。负性颖悟，持躬温雅。于儒氏经籍，无所不窥。工诗文，兼善临池，作擘窠大字，为一山之书记，咸以先生呼之。在寺三十年，志行苦卓，教法淹通，已居半座。积有余资，念本堂承恩，自克勤创建后，未加丹垩。乃于道光五年乙酉，为普济住持时，重加修葺。复虑僧徒乏食，置朱家尖香莲隩，土名清一堂，中陇田五十亩，以充香积。十九年己亥，又拨自置朱家尖白沙港田地山场一隩，助给普济。朱家尖小洞隩田地六十亩，助入普济中无恒产之分房各庵。西荷花池坟头山一则，助入法雨。田二十亩，助给慧济寺，添补斋粮。以其余力，倾助婴堂。是以儒心而行佛法者矣。普济旧有志板，藏于卫教堂。嘉庆十年冬，东廊毁于火，板亦烬。是书成于康熙四十四年，至是百有余载。仑恐寺中文献无征，以重锓山志为己任。考证废兴，网罗散佚，未敢一日懈。道光十一年辛卯，会定海县署幕宾秦耀曾，来山礼佛，嘱为修辑。将事迹可入志者，函寄署中，俾之删订成书。即今所行秦修普陀山志是也。十四年甲午，知县事王鼎勋，赠净域檀那额。己亥，知县事陈殿阶，赠清心皓月额。（秦耀曾撰鸿昆传，及秦志初印本。） 

定智果 

　　江苏无锡人，出家天童寺。道光九年，公举为普济寺住持。二十三年，主席佛顶慧济。退院后，隐居茅庐，静念弥陀，冀登道岸。尝为定海城隍庙主僧，与厅同知徐兰畦最契合。寂后，塔于城北普慈寺之左。（金坛王希程，鸥寄轩诗存，采访。） 

慧源 

　　名嗣铣，江苏华亭夏氏子，世业儒。年十二，侍母郑氏，行香普陀，爱山水之胜，清规之肃，不愿还乡。遂投洪筏房余庆公出家。厥后进具足戒于普济寺，受记莂于定智尊宿。行履朴实，不事缘饰。而孜孜礼诵，日有限课，如是者，十有余年。既而精研律部，导引初进，道化遂大行。光绪六年庚辰春，应天童之请，主席弘法寺。期满回山，建丈室三楹，礼佛诵修，暇作诗文以自娱。十七年辛卯，为普济寺住持，募资筑众香塘。甲午退归旧隐，戊戌春染病。临寂时，训诲合庵子孙，末后说偈云：这个皮囊臭，在世终非久。一句弥陀佛，直向西方走。偈毕，趺坐而逝。世寿五十八，僧腊四十六。塔在后山洪凉亭上。徒润涛，浙江嘉善人，任金山江天寺监院有年。为扬州高旻寺，置衣单田亩。杭州海粟庵开山，崇光寺住持，示寂于海粟庵。世寿六十有七，塔建西湖六通寺旁。（天童续志，采访。） 

□宝 

　　名悟圆，浙江仁和县人。年七岁，入普陀祝发，礼宗茂为师。得法于定智。光绪二十年甲午，推为普济寺住持。勤劳自励，凡应改革者，无不兢兢业业，以底于成。修葺斋楼，及钟鼓楼，藏经阁等。并助朱家尖田三十亩。退院后，重兴广福庵。隐居于此，晨夕诵华严经。寂于民国四年乙卯，世寿六十有五。建塔于白华山麓。（采访） 

广学 

　　名宽量，江苏丹阳裴氏子。年二十诣普陀，礼净守为师。受具后，闭关潮音洞，礼佛诵经，夕不安寝者凡九年。光绪壬辰，赴吕宋募缘，得数万金回，重修殿宇。宣统元年，为普济寺住持。诸多修葺，复出银币三千元，助设化雨学校。值民国肇兴，寺中香火寥落，亏耗甚钜。退院后，又往外国募化。至安南坑鸣地方，不服水土，未及数月成疾，越夕西逝。次年从仆携资至其地赍骨而回，建塔于白莲台殿后。（采访） 

了余 

　　名广导，浙江余姚人。赋性倜傥，轻财好义。父开商店，父死，导经理之。不二年折阅，乃厌世欲出家。既无叔伯，终鲜兄弟，遂托其母于尼庵，以家业为养赡。导则至普陀锡麟堂，求其师为剃度。其师向与之熟，不肯为剃，即以刀砍去左手中指一节，始允，是为光绪十四年。次年受具戒于普济寺。此后听讲者二三次。以师逝世，庵无人理，未能长预讲期为憾。性好周急，热心公益，故丛林多以导为监院，实未常住其中，不过代为募缘津贴而已。清末各处开学堂，普陀亦开学堂，其周旋施设，唯导之功为多。民国元年，普陀免粮地，尽行升粮，有奸民拟任普陀山中某处钱粮者。导致书天津陈锡周居士，锡周挽钮元伯，求中央政府出示，普陀本山，为大士道场，不须升粮，遂止。民国三年，导以山上僧俗数千，香期来往更多几倍。若有病苦，无医院以养以疗，殊失大士慈悲之意。乃以己之其祥篷改造，开拓地基，修建屋宇，用洋五千余圆，本山并助二千余元，随即开办。宁波海关，前清普陀买货，皆免出税。民国来，导托陈锡周居士，致书中央政府，海关得以仍旧。民国四年，公举为普济寺住持。以寺中无开敞客屋，凡贵官巨绅来山者，多住法雨寺，往来不便。因创建五大闲客厅，名功绩堂，地基皆前砌后凿以取平者。其傍又建六闲楼房，以为官客之侍从所居。从此官长巨绅多住普济矣。民国八年，政府拟迁德侨于普陀，导复祈陈锡周疏通政府遂止，至次年各国始讲和。是年退居，以养晦本庵，修持净业。十二年冬，养病于上海。至十三年正月初二逝世，世寿六十一岁，塔于后山，即宋真歇最初结茅之故址也。初有病，以郑雪堂在上海，故往上海寄居报本堂下院，雪堂常往医治，稍见效。元旦雪堂又去欲诊脉。导曰无须，吾明日去矣。果于次日西逝。雪堂与导为莫逆交，因录其落落大者寄来，其叙述如上。（采访） 

　　　　二、法雨住持（共十九传） 

　　　　明 

大智 

　　名真融，楚之麻城人。年十五，投邑之定慧寺剃染。侍师数年，抵建康，依牛首山。嘉靖戊申，居燕京崇国寺。越数月，至万寿山受具戒。已入五台，禁步五年。甲寅，往伏牛山，炼磨三年，持行益苦。丁巳还楚，寓龙华寺转经。逾年入蜀，住峨眉山顶，禁步一十二年。建藏经阁于净土庵。万历二年甲戌，又止蜀北蓥华山，创金莲庵，俾朝山者有所止息。八年庚辰，渡海抵小白华，叩礼金容。自谓托迹宝陀，餔糜吃菜，了此生矣。乃结茅于光熙峰下，额曰海潮庵。（即今之法雨寺。）渐建殿宇，广开招待。郡守吴安国，改额曰海潮寺。维时禅教中衰，融持戒精严，与云栖、憨山、紫柏诸老，同时杰出。而实行伟功尤称盛。其于佛氏之教，少而习焉，长而悟焉，老而笃焉。而于苦空无著之旨，非惟知之，亦允蹈之。壬辰五月三日，趺坐而逝。世寿六十九，僧腊五十四。建塔于寺西崦雪浪山之麓。其侍者曰性贤，字乐庵，四川富顺人。谙练僧务，曾为寺都管。徒如寿，别为传。（旧志，羼提居士撰大智传。） 

性统智祖残碑重现记曰： 

　　普陀法雨寺，创自大智祖师。当其示寂之日，告众曰：兹地，乃大士现灵之所。老僧开此道场，庄严香火，以事方肇造，未能极尽规模，今已矣。待百年后，再来重兴耳，汝等记之。厥后兴废不一。康熙甲寅，海氛大作，徙僧内地，梵宫琳宇，变为鹿豕之场。历十稔，海宇清宴，大弛海禁，僧徒渐归。二十六年，和硕裕亲王，复施戒衣到山。盖朝廷暨亲王，皆知普陀为大士道场，初不知有两寺。故凡颁赐之及，不指称往某寺某寺也。是时普济寺，尚仍故明旧例，三方丈，各住长老一人，无专主其事者。内府之颁到郡，必由地方官长主持董率。丁卯四月，余承乏寺事。至之日，荆榛满目，瓦砾成邱。辟治三日，始有径可达。故寺址西北隅，朽屋数楹，明益公守之，皆取道旁出入。方丈遗像在焉，俨然无恙，余瞻礼之。明公遂述智祖遗言，谓今将百年，而和尚复来，重兴之愿，其可卜矣。余唯唯不敢当。及征师泥洹年月，明公则以久远失稽对。辛未三月春，一日将暮，携近侍一人，信步缘山麓，潜诣祖塔。经行数匝，趺坐少憩，面对塔幢，忽见苔封破处，若有字画痕。命侍者磨去苔藓，得字三十一行。第一行，署曰大智融禅师塔铭。余喜曰：塔铭在是，寂期可考矣！但其中字画，半存半灭。磨第十三行中有曰：万历甲戌游蜀蓥华。第十七行中有曰：庚寅泛南海。第二十三行首有曰：五月三日午时，趺坐而逝。余二十二行，没者过半，年复不可考。又磨二十六行中有曰：越明年癸巳，皇太后复命吴某等，奏请金币香幡供殿，兼为建塔等语。明年癸巳始建塔，然则示寂，在壬辰五月无疑矣。独庚寅泛南海，壬辰即示寂，首尾不满三年，建业何能如是其速。疑寅字，当系辰字。由庚辰至壬辰十有三年，庶几近之。后得山志，考师行实，入山之年，果系庚辰。示寂之期，确乎不爽。于是又从万历壬辰，数至康熙辛未，恰合百年。乃为帖遍给师之法眷，届五月，群集先觉堂，为师展百年之祭。惟明公往闽募木未归。至七月，得大将军施公，巨舰载木千章，浮海而至。亟命鸠工，至十二月而殿成。重兴之期，果符师旨。抑余何人，敢当再来耶！为记于上，以告来者。（裘志） 

　　按：释明智神钟复归记云：大智临寂曰：寺后当火，俟天然茶毗后，即移吾像他徙。后寺果以天然茶毗次日毁。又曰：百年后吾当再来重兴。迨康熙己巳，发帑重修，恰符百年。以此知大智为能前知。 

天然 

　　名如寿，河南永城桑氏子。幼业儒，长投大智剃度。大智历创净土金莲，及普陀海潮，多寿之力焉。万历壬辰，继大智主海潮。戒行精卓，缁白景从。增建殿堂，规模壮丽。谢事后，退居禅那庵。壬子八月示寂。（按壬子系万历四十年。）世寿七十五，僧腊四十五。塔在禅那庵侧。（旧志） 

　　按：陈璇志，误合杭州僧天然为一人，可谓不识好歹，只知凑集。许志辨之甚明。 

宝莲 

　　名如光，杭州仁和人。万历三十三年为住持。行业昭著，善信归心。三十五年，御马监太监党礼，请于朝，敕赐镇海寺额。（即旧海潮）随赐北藏南藏经各一藏，护藏敕一道。诣阙谢恩，奏对称旨，赐紫衣一袭。给礼部札，付授僧录司右觉义。塔建于千步沙。（旧志） 

寂住 

　　为镇海寺住持。崇祯二年，建梵音洞庵，为退居之所。（旧志） 

文元秀 

　　四川成都人。崇祯十三年，为镇海寺住持。十六年，大殿毁于火，寻退居潮音庵。清顺治二年寂，塔建伏龙山后。（旧志） 

　　　　清 

明如德 

　　苏州人。顺治三年，为镇海寺住持。于圆通殿旧址，重建小殿五闲，以供大士。前建伽蓝小殿五闲。塔在千步沙。（许志） 

明益 

　　名普容，鄞县人。康熙二十三年为住持。海禁初弛，荆榛弥谷，容除荒结宇。至二十六年春，让同门自求福居焉。未几，缙绅屠公芝岩，言于当事，复延容。容即请别庵统主席。己则孤身入闽，三年募杉木千余归，建圆通大殿。别庵，即治余木，建精舍数楹，为容退居，供以四事，俾终老焉。寂后，复为建窣堵于开山塔之旁。别庵题其像曰：世出世闲，孰为可传？尔炽尔昌，培在心田。继前贤广大之业，且勤且恪。创后代久远之模，其慎其艰。视方来为一体，以俭作惠。待嫡裔无二心，施慈以严。行志行意，古有芳规。善始善终，今已宴安。望容苍而发白，诚形直而影端。徒无诤，名通智，鄞县人。容领住持时，智效力协理。及别庵中兴，授职都管，克尽厥心。后息劳于弥陀庵。（旧志） 

别庵 

　　名性统，蜀高梁龙氏子。母李氏，将诞，父明宇，梦白龙浮江，卫一童子入怀而生。年十二，将谋脱白。时总戎李公在座，问之曰：做官好？做和尚好？应曰：和尚好。乃送之高峰，投三山剃染。二十二受具，蒙印可。康熙二十四年乙丑，继席高峰。丙寅，抵天童。次年，受提督陈赞伯，兵科屠芝岩，旧住明益等请，住持普陀法雨寺。至之日，荆榛满目，瓦砾成邱。统剃草结茅，持律说戒。四来云集，钳锤绵密。二十八年己巳，赐帑建造，统经理惟谨。殿堂寮舍，规模式廓。帑金至山，上堂，问：敲钟擂鼓众云集，祝圣一句请师宣。云：无为尊北极，万邦拱紫宸。问：无位真人，寿量多少？云：万年松在祝融峰。问：皇恩赐帑，重兴普陀，是何心行？云：皇天无私露，幽谷尽含春。尧天永戴，舜日长明。一人有庆，万国咸宁。恩给内帑，为膏为霖。谁居化外，敢卧云深。担柱杖作舞势，祝云：分付凤凰池上客，大家齐贺太平春。钦颁御书金刚经至，上堂，云：过去心不可得，现在心不可得，未来心不可得，虽是皆不可得，举起经云：者法王大宝，却在佛心天子，笔尖头上，放光动地，普照三千大千世界。象教因之崇隆，正脉从此流通。天人群生类，咸承此恩力。颂云：心宗般若著金经，黄卷何妨御汗侵。一滴九重恩降也，从教千古镇山林。改镇海额为法雨，敕黄到，上堂，云：尧风浩荡，舜日熙和。普天荷覆焘之恩，率土感持载之德。历承帝统，功盖百王。灵具佛心，慧超千圣。此是我当今皇上，至诚尽性，可与参天地处。若夫垂恩泉石，建大伽蓝。赐额山林，光昭异数。直使三千大千普散天花，他方此方广施法雨，大众还见么？展敕黄云：宸翰天章来帝阙，河山壮丽万斯年。小参云：虚空戴角，钟鼓生耳。山头浪涌，海底尘起。三脚驴子弄蹄行，只眼波斯覤不及。赖得明州布袋，宽著肚皮，笑破了口。顺也由你，逆也由你。东西两堂解七小参云：东边东阁，西边西阁，只有中心树子，未曾轻易动著。卓柱杖云：柱杖子，为诸人宣出了也，还有当机荐取者么？乃云：东边有，西边有。紧捏拳，长伸手。放开一线却如何？短姑道头一带石砌，起自大粱贞明二年。前十丈，后十丈，总计一千零二十尺。在山一半，入水一半。复卓一卓。统，自己巳办理钦工后，翠华巡幸，迎驾奏对，及进京祝厘，召见者八，进诗者九，敷陈称旨。凡所启请，无不俞允。赐翰赐紫，佛地重光，为从古宠眷所未有。其闲虽应仁和之永寿，钱塘之圣因，余杭之径山，无锡之慈云诸请。不过分化兼摄，未尝久离此山也。其精修卓论，高步海隅。为人廓达有担当。与人交，真诚剀挚。法雨，自大智开创，如光再造以后，沧桑灰烬。至统首创殿楼，改万历来百年第习讲律之传，为禅宗大乘之学。故于兹寺为中兴，于禅宗为开法第一祖。康熙五十六年丁酉，十月朔涅槃。世寿五十有七，僧腊四十有五。塔于本寺莲花峰下之右。著有续灯正统、祖师正宗道影、高峰宗旨纂要录、梅岑集、径山录等书行世。绎其著述演说，大约通旭，蕴藉中却迅捷；性统，稳实中更爽骏。殆亦法门游夏，各抱具体之长者欤！普陀恒规，凡为住持，及有名德僧，皆立公堂，为后人遗念。统之旧公堂，过于淡薄。光绪十八年，法裔戒文开如等，纠集十余股，共筑朱家尖众香塘田百亩，起立新公堂，轮流荐献。其道行之足以起观感而垂后昆者，如此。法嗣，洞彻、翠鎅、玉峰、见灴、乐道、在璇、文樵。玉峰、洞彻、见灴、乐道，别有传。文樵，名空体，徽州人。任为首座，住寺多年，历练旧务。耆寿积劳，众多推之。在璇玑，为寺监院，襄理有功。后退处伴山庵以息劳。法嗣明智别为传。（裘许秦三志，雍正宁波府志，严曾矩语录序。） 

玉峰 

　　名空怀，徽州江氏子。自幼志切修净。稍长，就江西白云寺落发。后至普陀，从别庵受法，深契玄宗。别庵尝以偈赠，有西干东土无相付，一滴亲传任举扬之句。任以首座。及别庵寂，遗命守龛。别庵遗本到京，奉旨出龛，后将方丈交与遗本内徒弟，时列六人。怀以序长，遂于康熙五十六年丁酉十二月，为法雨住持。宣扬提倡，一以阐发师旨，梵俗俱归礼焉。（许志） 

洞彻 

　　名空明，湖广麻城人。剃发于河南莲康山。闻法于普陀别庵和尚。默然静会，独有心得。尝赴慈云开法。康熙五十八年己亥，法雨住持玉峰，以年老让明，主席四年。住世六旬。示寂后，见灴请明主入祖堂法语云：平常行履，实践实修。末后归根，得宗得旨。法雨寺内，众侣尊之为师。先觉堂中，千秋奉之为祖。洵实录也。（许志法统） 

见灴 

　　名空焱，湖州归安卢氏子。父君表，侨居德清，母唐氏，生焱时，有募僧至，疏签福缘善庆四字，遂名福缘。稍长，日诵佛不辍。七岁，乃送杭州吉祥庵，师舜则剃落，名际慧。遍历名山，受报恩具戒，参证渐有所得。后谒普陀别庵和尚，得受钳锤，顿超妙悟。遂令秉拂代座，改授今名。康熙五十六年丁酉，别庵命主圣因寺席。是年赍别庵遗本进京，回即应径山请，入院，仍兼圣因法主。未几，普陀复请回山。雍正元年，据法雨席。以同门犹子明智为监寺。整肃禅规，宣扬妙义，众心咸归。己酉二月十二日微疾，作偈告众云：吾世缘将毕，十四日行矣。果如期涅槃。时外寮客众，咸见焱披法服出门，后一人尾之行。前寺开店者皆见之，而不知焱已西归矣。寺有烧火僧方显者，与焱最莫逆。是早显方爨，闻信亦趺坐而逝。众始悟，随行者之即显也。焱侍别庵时，年才十五。慧根性具，闻道最早。于儒家经史诗词，又极淹博。所作清逸超脱，飘飘有陵霞气。语录诗文，俱刊行世。塔在莲花峰下之左。（许志法统） 

乐道 

　　名空经，直隶钜鹿陈氏子。幼出家于本乡之腊观寺。来普陀侍别庵，励行勤苦。时蒙发帑兴修，经请于殿内，坐关劝募。如是者十有三年，卒底成功。而静久悟深，遂为别庵印可，传以法要。尝应仪征功德林，嘉兴天宁寺诸诮。宏开法席，广播宗风。雍正七年己酉，见灴既归寂，众推经为法雨住持。肫诚开诲，群志咸服。九年辛亥，又蒙敕修。赐帑愈多，工程愈大。经时年已七十矣，不耐烦剧，遂告退。优游精舍，复数年而寂。世寿七十有三，塔在莲花峰下。（许志法统） 

法泽 

　　名明智，福建漳平许氏子。母沈氏，梦菩萨持白莲一朵曰：以畀若，若其善视之。既而智生，慧相丰满，幼即慕净。许故簪缨家，父母爱其颖，不忍离。智念愈坚，年十五，乃送高隐寺落发。十九岁具足。久历知识。康熙五十八年己亥，至普陀，受法于别庵嫡嗣在璇玑。慧性圆明，顿超玄悟。雍正二年，法雨住持见灴，请为监寺。重其戒行严卓，法性精深，又练达，应事咸当。每欲推让，谓此席，非法泽莫可当，智愈怀谦退。后乐道主席，智勤劳如初。九年辛亥，发帑七万两，重修前后两寺。乐道自以不胜告退，当事令合山公举继席。勤理钦工，钜细毕举。在工诸员，俱敬礼之。县主黄应熊，礼护尤笃。曰：续别庵一灯者，其在斯乎！三年工竣，赴阙谢恩，龙颜大悦，赏礼优渥。性率朴，遇事有断制。为大众宣阐法蕴，肫恳切挚，剖析精微，以故远近悦服焉。寂后，塔于莲花峰下之右。（许志法统） 

远辉慧 

　　乾隆三十八年，法雨住持。时寺产法器，被前住持某，抵偿各庵负贷。慧，矢志振兴，募金补葺梵殿。蒙总兵李国梁劝谕，各庵甘心归还。一以李公护法之热忱，一以慧师宏法之赤诚，故不至久致倾覆也。（许志） 

超尘 

　　名续恩，嘉庆初法雨住持。以前住持朗和，垦朱家尖白山头未竣工，恩为筑勒堤塘，得田八百余亩。知县宋如林，作序记其事。（秦志） 

海南性 

　　华亭缪氏子。剃染于普陀观音洞。戒行严卓，笃志焚修。道光六年丙戌，公推为法雨寺住持。闲遇岁歉，斋粮不敷，杂以山蓷，尚能悦服众心。二十二年壬寅退席，世寿已逾古稀。住持十有七载，其苦行，为后人所景仰焉。（采访） 

立山 

　　名满圆，别号无著老人，松江金山顾氏子。父即福本悟公。年十四，父即出家，心欲随之，以母在不果。至弱冠，礼父祝发，诣大崇福受具足戒。以寇据南京，不便参方。遂住普陀，或居松江，晦迹韬光，无心应世。同治九年庚午，掩关于伴山庵，日礼华严，遍参海众。时法雨寺，久经兵荒，凋敝已极。本山尊宿信真和尚，率诸法眷，叩关请圆为住持。壬申春进院，以兴复为己任。竭力经营，整理修葺。不数年闲，百废俱举，虽未全复旧制，而大局已有可观。久之，为修净业计，筑庵于清凉冈之麓，额曰常明。盖取心性寂照圆融，横遍竖穷之义，欲人修因以克果也。光绪十年甲申，退居是庵。决志西归，念佛不辍。又令庵内二时课诵，二时念佛，永为恒规。置稻田三百二十二亩，除拨无著公堂一百亩，余永为常明大众念佛资粮。尝曰：末世众生，障深根钝。向上一著，不易凑泊。大悟尚难，何况实证。惟净土一法，三根普被，利钝全收。上圣下凡，皆当修持。汝辈恪遵毋废。若有废者，非我弟子。会同法眷，立时摈黜。毋或容隐，著为恒规。寂于光绪己丑冬。世寿六十有五。所度弟子数十人，能继迹者，惟有化闻，别有传。（常明庵缘起碑记。） 

化闻 

　　名福悟，奉天铁岭张氏贵胄子也。幼业儒，长值发捻乱，投僧忠亲王幕，以剿捻功擢监司。光绪元年乙亥，航海礼大士。感宿因，立山圆，亲为祝发于伴山庵。逾年，禀具足戒于金山江天寺。立山重兴法雨，得悟力为多。志同道合，遂付衣钵。辛巳北游京师，钦简翠微山香界寺住持。甲申南返省师，遂继席法雨，以续兴为己任。凡其师未暇及之工，或创或修，无一处不使一新。山中向有贡茶，岁费数百金，首白知厅事陈公裁之，合山感德。拓海涂田数百亩，赎桃花腴田八十余亩，以赡众。道风远播，盛德感人。夏讲冬禅，未尝或辍。癸巳秋，钦颁龙藏尊经，奉旨传万寿大戒，七众弟子，逾五百人。普陀自梁代开山后，纂辑志乘，代不乏人，然多散佚。即康熙时裘辑山志，失传已久。自悟获交日本岸樱，而得其书，付其徒开如珍藏之。名山文献，流入外洋，复由外洋而归诸名山，俾之寻流溯源，不致数典而忘，厥功尤非浅鲜。频年跋涉重洋，奔驰南北，精力已瘁。丁酉秋，复诣京都谋新藏阁。未几，示疾而返。至十一月，趺坐西逝。世寿五十有八，僧腊二十有三。塔在寺西护法堂旁，相国徐公郙为撰铭。披剃徒，四十余人，开霁开如，其尤著者，别为传。嗣法弟子二十余人。（开霁，撰悟祖公堂记。） 

开如 

　　名德月，江苏南汇望族叶氏子。幼喜礼佛诵经。弱冠出家，诣普陀伴山庵，化闻悟座下，虔请祝发。悟见其丰骨爽拔，亭亭如苍松野鹤，将来必大有成就，遂剃度之。旋受具天童。未几回山，悟命任法雨寺副寺，旋升监院，历十有四载。其间值悟兴修法雨，月鼎力襄助，劳怨不辞。及悟西归，众推继席。以寺工未竣，坚居旧职，黾勉以成先志。溯法雨自兵燹后，重兴者立山圆，续兴者化闻悟，完全而庄严之者为月。祖孙三代，德萃一门，何其盛也！光绪二十七年，始应法雨寺住持之请。恻念第十二世祖泽公，手创长生庵，年久颓废，锐志恢复。及任满告退，遂栖息其中，为憩劳禅悦之所。乃自海通以还，山中香火日盛，人事亦日繁。非具有干济才，不足以领袖缁流，肆应纷俗。光绪末年，僧界有僧教育会之创设。有力者，欲罗致普陀而附庸之。月苦心擘画，汇众坚拒。请县请省，得于山中自设教育会。建造会舍，并附设僧小学，国民小学，逐渐推广。民国光复，有冒称社会党，共和促进会者，先后到山。以月为教育会会长，向之勒筹巨饷。纠集无赖，声势汹汹，以枪械炸弹相迫胁。奔告官厅，置之不理，合山秩序几紊。月刚柔互用，冒险抵御。至禀奉浙江都督蒋查办令，始各惊窜得无恙。山志修自元明者，书已不传。修自清世者，裘辑下，例多沿袭。甚或入主出奴，故为详略。月发愿重修，与编辑者，书函往复，期无负我佛实悟实证之旨。凡设施之关于一山大局者，率类此。生平持戒安禅，恪守己分，处事极详慎。对于各方脤务，竭忱赞助，且先出净资为之倡，以尽度生本愿。今虽年近古稀，宴坐退院。而主持山政，振作宗纲，群衲仍依之若金汤。民国，浙省长齐，给扁曰：急公好义。农商总长李，赠额曰：深入佛海。德卲望重，群流景仰，洵无忝佼佼之望者矣。同事者，恐名德之日久或湮，为破例而附于诸传之末。 

　　　　三、本山出家（共三十四传） 

　　　　明 

密藏 

　　名道开，南昌人。弃青衿，披剃于南海。闻紫柏道风，往归之。紫柏知为法器，留侍焉。嘉兴楞严寺，为长水法师疏经处，久废。有力者侵为园亭。紫柏慨然伤之，欲为恢复计，嘱开任其事。陆太宰弟云台，为建禅堂五楹。既成，紫柏刺臂血题其柱云：若不究心，坐禅徒增业苦。如能护念，呵佛犹益真修。后二十年，太守槐亭蔡公，舍资重修之，盖紫柏愿力所持也。居常叹法道陵迟。又念大藏卷帙重多，遐方僻陬，有终身不闻佛法名字者。欲刻方册，易以流通，普使见闻，作金刚种子。即有谤者，罪当自代。遂与太宰陆光祖，司马冯梦祯，廷尉曾同亨，冏卿瞿汝稷，共商度之，以开董其事。于万历十七年己丑，创刻于五台。居四年，以冰雪苦寒，复移于径山寂照庵。工及半，开以病隐去。（高僧传四集） 

宝峰 

　　陈征君眉公之世父。万历闲，与妙峰同建飧霞庵。励志静守，不缘外务，惟受眉公一家供养。（裘志，飧霞庵下。） 

宝光 

　　名如灯，襄阳人。镇海开创以来，即为都管，兼任库司。丛林事尽属经理。秉公爱众，缁素咸敬服焉。（旧志） 

玉田 

　　名如璧，楚人。为镇海寺监寺。备极勤劳。（旧志） 

玉堂 

　　名如珂，嵊县人，大智徒。为镇海寺协理。修砌几宝岭至镇海寺路，五里许。因名其路曰玉堂街，示不忘也。后于天台山建修隐庵，颇为缁素见重。（旧志，天台山志。） 

　　按：如灯、如璧、如珂，皆明代镇海寺执事有功者。 

履端 

　　名海观，建林樾庵。于净业之余，以言寓道，兴至留墨，著有林樾集行世。张忠烈煌言为作序。裘志艺文，载海观白香山绘西方极乐世界图引，香山诗说，玉带记诸文，殆集中之一种也。（裘志，精蓝林樾庵下，并艺文。） 

道山 

　　名永阒，一字灵隐，武林孙氏子，出家普陀之静室。天启初，有抱璞莲法师，兼受龙池禅学，建期武康净名庵。阒与影渠，名清沼者，乃槜李孙氏子，出家本府之施庵。二人于抱师座下，同堂相聚，盟世外金兰。从是形影相随者，二十余年。沼沉静，寡言笑，阒爽朗，多诙谐，似不相侔。而谨身节用，孤峻少合，则出一辙。故始自丛席，终迄住静，不啻如水乳也。既参抱师之禅，复听古德法师之教。古师为予授戒阇黎。而予生平不入讲席，与二师虽同门，初不相识。至乙亥春，阻雨祥符，始相倾信。是年冬，二师获阅法华玄义，及摩诃止观，大悔见此二书之晚。知台宗圆顿法门，直指人心，见性成佛，诚不异单传正印。而六即简滥，尤足救末世狂禅之失也。盖沼师久习禅坐，颇通教典。阒师曾在净名堂中得个省处。每叹诸方禅学，展转讹伪，无可并谭。仅寄情诗句之闲，与雪峤秋潭诸名宿酬倡。视斯世同流合污辈，若将浼焉。甘淡薄，守枯寂。凛凛乎，若冰雪之寒。矫矫乎，若云外之鹤。今读其诗，犹可想见其眉宇也。辛巳九月初八日，沼师示寂，享年五十有五。次年壬午九月二十五日，阒师示寂，享年四十有七。遗骨共归西溪普同塔中。沼师，从行脚后，遵头陀行，每事任阒师为之，唯拱默静修而已。阒师仅剃度二人。一名福具，字戒心，久从予游。一名福定，字止林，长师一岁，而出家在福具后，即今督梓诗稿者。亦能勤修礼诵，不坠家风。二师生平最落落寡合。而一与之交，则道谊最切，每令人念之不忘。从来不事干谒，不营世务。槜李缁素，每追慕其高风，诚末世优昙华也。何俟登坛竖拂，方名人天师范哉！（灵峰宗论） 

　　按：灵峰老人作此传，命名影渠道山二师合传。老人以生寂年次论，二师并举，乃先影后道。兹因道师系普陀出家而采入，故有以道为主，以影为附之不同。其余概依老人成文。全篇仍属老人口气。致与本编各传，微有不同。但标名处，略改一字，以合各传之格式耳。 

普陀僧 

　　佚其名，焚修有年。一日语众曰：在山多年，今将归去。众问归何处。僧曰：有来则有去。众曰：盍少待汝徒？僧曰：三日内必来。越三日，徒果至。因沐浴，取漆桶坐其中，念往生咒。众僧同念，咒毕视之，已坐化矣。异香经日不散。（雍正宁波府志。） 

　　按：府志列于明释，故附此。 

　　　　清 

正明 

　　名养拙，姓常氏，蒲版人。生禀异姿，澹怀世网。年逾志学，独怀幽趣。初夏日没，仰见青天，忽焉叹曰：世界许阔，如何拘此，坏我善因，誓心舍去。年二十，落发于南海普陀。参学金粟黄檗。不事文学，唯以苦行磨砺性灵。一日见僧读万峰语录，闻万法归一，恍然大悟。后嗣法五峰。每当入室，如脱桶底，如灭烛光。种种密印，皆悟后事。尝云：迷因悟有，悟以迷生。迷悟两忘，圣凡路绝。又曰：入得三界，混于常流。识得个事，无处停留。又曰：有耳不闻，有口不说。历代祖师，亡锋结舌。五峰偕之西来，付以沩山。结茅为庐，蓺粟以食。挥麈论道，宗风渐开。四方之士，云集响应。主沩十余载，尝与百人俱，顿成丛林。每藉草参禅，就钁说法，灵祐之统，赖以不坠。顺治己丑春，知世缘将尽，留僧伽黎，嘱门人慧山，栩然入化。塔于沩山前阜。（高僧传四集） 

无凡 

　　名纾诚，俗姓汝氏，名应元，华亭人。事同里张公肯堂。少读书，通文墨。颀大魁硕，有勇干，张一见奇之。在幕府，最荷委任，积功至总兵官。及张公军散入海，濒于危者不一，皆无凡扈持之。张公在舟山，尝抚孙茂滋谓之曰：我大臣宜死国，一线之寄，其在君乎。无凡谨受命。遂为僧于茶山宝称庵。以书谢公曰：公完发，所以报国。应元削发，所以报公。息壤之约，弗敢忘也。鲁王监国辛卯，舟山破，张公以二十七人死之，独命茂滋出亡。无凡遽入舟山，已失茂滋所在。乃诣辕门，求葬故主，诸帅欲斩之。无凡曰：愿葬故主而死，虽死不恨。葬毕来此，遂安置太白山中。闻茂滋羁鄞狱，无凡请之当事，求出茂滋，不得。以合山僧众请之，又不得。请以身代，又不得。会鄞之义士陆宇景等，以合门四十余口保之，茂滋乃得放归华亭。数年，茂滋病卒。无凡终身守张公之墓，老死于补陀山。（鲒埼亭集） 

　　按：定海县志云：帅追余孽至普陀，无凡请葬阁部尸。又云：为僧已六年。朱绪曾以为均失实，是也。山志沿用县志，失于不深考。 

　　又按：定海厅志云：大学士，谥忠穆，张肯堂墓，在普陀茶山，全祖望有碑记。忠烈邱垄，宜加崇护。昔无凡于其旁筑宝称庵以守之。义概凛凛，奕祀共仰。今庵虽存在，墓则樵采不禁。所望庵中人，缭以墙垣，重建谢山碑记于庵中，是亦保存古迹之胜事也。 

智玉 

　　居法华洞，年百二十岁，本前明边将。（居易录） 

海文 

　　无能四世孙。清初为普济寺藏执。同太仓信士高御天，募黄砖铺砌宝殿，庄严有功。（旧志，精蓝净胜庵下。） 

通贤 

　　名浮石，姓赵氏，当湖人也。生有奇禀，性厌荤腥。稍长志学，便怀出世。年十九，潜越南海，礼绍宗剃染。因归省，父母以独子苦留，稍自蓄发，貌为慰解。后投武原普净庵乘白，重相剃度，受沙弥戒于云栖莲池宏，圆具于海宁湛然澄。随侍嘉禾东塔，闻同堂举七贤女尸陀林话有省。归葬二亲，复参澄于云门。及闻金粟悟道风崇峻，决志归依。明崇祯辛未，悟迁天童，随入侍寮。未几思出掩关武原。请辞，悟语之曰：汝三年关后，可随处开堂，厚自保重。去经二载，悟过嘉禾，破关执侍。一日集众，以拂子嘱师曰：付汝为众去。自是当湖青莲，请师开法。甲申冬，主席遁村报昌。顺治戊子，迁海门广慧。甲午，牧云谢事，天童延石住持。丁酉，迁嘉禾栖真。己亥，迁宜兴善权。庚子，住虞山福城。退老西山支公之白马涧。丁未，七月二十五日入灭，世寿七十有五，塔于径山之鹏搏峰下。有语录行世。（高僧传四集） 

敬云 

　　创建万年庵，造行专一，与人无争。日课准提神咒，萧然世外。（秦志，精蓝万年庵下。） 

续章 

　　宁波万鹿园后，力田以食，不受信施。重建龙沙庵，地濒海，四无邻宇，泊如也。（秦志，精蓝龙沙庵下。） 

明意 

　　自普陀祝发，重修观音教寺。康熙十九年，正月十一日早曰：修行者称五戒，今无憾矣！次日至西门外隙地化去。众结庵于其所，曰化身庵。（镇海县志） 

行悦 

　　名梅谷，亦号呆翁，晚称蒲衣尊者。姓曹氏，娄东人。年十八，披剃于普陀海岸庵。受具后，担簦诣崆峒，参瑞白，知向上事。复参天童悟，问：掣电之机，还许凑泊也无？悟方诘难，即拂袖云：鹞子过新罗。悟连棒趁出。谷当时会得宾主句。年二十二，再参报恩。已而入夹山，参南涧箬庵问。问云：隔江招手，便乃横趋，上座还具者个眼否？谷云：不入虎穴，焉得虎子？南涧卓杖云：能有几人知？谷云：果然作家。南涧便喝，谷即礼拜。明年随侍金山，即承付嘱。后居庐岳数载。时年茂，暇日，乃简古公案数十百则，皆为颂之。丁酉，继席南涧。乙巳，主粤东龙树院。丁未，主蒋山天华。辛亥秋，复入粤，住大隐禅院。癸丑，至南安，居西华山龙光寺。己未，赴江宁蒋山金陵寺请。壬戌拟之台山，先入京师，憩锡西城。甲子秋，客东城弥勒庵。腊月朔夜，索水沐浴，焚香礼佛，辞众端坐，垂诫恳至。众皆感泣，请末后句。乃说偈曰：使符多谢远相迎，撩起袈裟请共行；一曲浩歌归去乐，从来老将不谈兵。遂寂。三日茶毗，舍利莹莹，灵骨片片，作金玉声。塔于南涧北莲花峰。寿六十六，腊四十八，凡七坐道场，五会说法。一语一机，有照有用，学者宗之，弟子数十人。有正宗语录、列祖提纲增集、禅宗杂毒海、历代帝王宏教录、三会语录、梦冰、东皋、拈庄、放钵、北游诸集，皆梓行世。（高僧传四集） 

扣平 

　　名超直，为法雨寺监院。往金陵募建殿木，还病卒于途。其徒润石，赍其骨归，建塔庵侧。别庵每至其塔，辄凄怆动哀，赋诗志感。至今寺多其功，岁时扫塔致祭焉。（旧志，观音洞庵下。） 

清矶 

　　名寂滨，松江人。天启时，九岁入山，常课法华。年九十八，清臞古秀，矍铄善步。与之言遗事，娓娓不倦。（裘志） 

　　按：裘志事略云：清矶，翠微庵老僧。其徒年亦七十余。绎堂和尚言，此庵出寿僧。昔其师祖，有百余岁者。 

云启 

　　名照宁，奉化人。为普济寺知事，秉公竭力，不辞辛勤。（旧志） 

通哲 

　　如迥七世孙，重修梅岑庵。爱诗文，喜花木。勺波拳石，盈列几案。俨然有岩沼之观。（裘志，精蓝梅岑庵下。） 

普授 

　　寂童孙。康熙内徙时，各僧俱以蓄积辎重为事，授独取寺中志板，负藏郡中。播迁后，寺中文献，赖以不坠。康熙二十三年甲子展复后，授率徒广懋等，启辟故土，日就宏远。所交多云闲名公硕士。后专志华严，每有自得。一日制衣二件藏柜中，众问之，曰：我有用，汝等不知也。未几，病逝，子孙取所藏衣殓之，盖预知时至者。（旧志，精蓝隐秀庵下。） 

手量 

　　康熙二十八年，重建无垢庵，勤修密诣。广行方便，亲仁爱众，游方者多称焉。（旧志，无垢庵下。） 

通溟 

　　康熙时僧。自罢参归隐，修葺故宇，真操实履，德行著闻。普济寺春冬戒，屡请为羯磨。（旧志，清凉庵下。） 

大晓 

　　名实彻，江苏崇明陈氏子。康熙二十四年乙丑生，童年纯朴，不事浮华。父欲联姻，坚志逆命。年二十三，依普陀旃檀庵天语和尚剃染。越岁，就普济寺珂月和尚受具。随侍本师，住鄞县圣寿寺，命监院事。两阅春秋，诣显圣参丹岩和尚，与同参但憨多所问答。复请益于双鉴。以为大事了毕，往临安住山，忽染大病，自觉所得未是究竟。病愈，复诣诸方参请，无有能发疑情进步者。自誓入终南住石洞，了此一生。偶一晚，站于洞口，云雾晦冥，忽见电光一烁，豁然大悟。说偈云：奇哉奇哉甚奇哉，闪电光中正眼开。明暗两条生死路，谁知无去亦无来。始觉从前所得之非。自后每坐，竟忘日月。开眼见世界全空。忽觉秀雄峰，倒至面前，顿然一惊。说偈云：本来非色亦非空，无我无人万象同。能所掀翻谁是主，堂堂不是秀雄峰。从此自信，不复作出山想。有同参言：古人悟后，必须见人。力劝出山。闻香林月，行道钟山，遂往亲近。互相契合，付以南涧源流。未几，月因病退席，织造曹公，同本寺耆旧，请彻继之。及月寂，彻守龛，心丧三年。力行祖道，十有二载。后又应织造海公奏请，住金山江天寺。彻见法道式微，狂澜日下，刻苦励众，尽力恢弘。海内衲子，无不仰望。越十三春，退隐海州。毗陵士庶钦其德，敦请主天宁席。入院后，百废具举。乾隆十六年春，圣驾南巡，幸寺，问答深契圣心。丁丑，复钦命赐紫。（乾隆二十二年）是岁仲夏示微疾，画圆相云：未入娘胎恁么来，湛然正眼古今开；了知非我非世界，无边无际乐无涯。偈毕以终。世寿七十二。（按二当作三）戒腊四十九。（采访，据塔铭。） 

恒学 

　　名能积，四明王氏子。自幼勘破浮华，希求出世。及壮至普陀，投入东天门分支悦岭庵，礼霖仓为师。受具于怀中，得法於陵云。传临济正宗第三十八世，得受正法，名达积。专心向道，笃志焚修。菩萨顶，（即白华顶，亦名佛顶山。）高五里余，有梵宇，创自明季。其后兴废无常，惟存石亭供石佛而已。一日积游其顶，于其平旷处，忽见石刻慧济禅林四字，遂存兴建之志。叩辞师长，誓愿募缘。渡吴江，寄迹黎里，结茅乍川，行鱼五载，备尝辛苦。后得黎里善信，首助千金。从而乐输者日益众，遂于乾隆五十八年，开始建造。不数年，殿宇堂寮俱告竣。并自郡城铸钟，由海船载至山后，其路甚陡，百余人牵曳弗能上。越三日夜梦佛曰：钟可上矣。醒即督工运钟，顷刻至山上，显有神助。当殿宇兴工之日，于土中得木雕僧首，面目清臞似积。其徒装金，偕积像供养于影堂。意是前朝得道和尚，化身以了宿愿者欤？嘉庆元年开钟板，挂单安众。其时缁流归向，恐香灯饔飧之不给。于朱家尖中和庙前，置买田产，以供四方朝山伊蒲之需。复定每日五堂功课，二粥二饭，以己统率之，至今犹守其遗规。而慧济寺之名大著，积遂得为开山之始祖。嘉庆六年辛酉示寂。世寿五十有八，塔在北天门左。其徒一泉，名仁源，越州人。登泉，名仁舟，山阴人。俱能恢宏法道，振作宗风。建上客堂，修圆通殿。约身厚物，葺敝补残，为克家之令嗣。登泉，世寿六十有六，塔在佛顶山左。登泉徒顶顺，建雷祖殿，后山篷。又建半路亭，及龙树殿于道头，为僧众往来憩息之所。世寿五十，塔于佛顶左。顶超，名圣光，江苏人。得法于朗如，重兴镇海梵皇宫。并置穿山田六十亩，助梵皇宫，及慧寂寺。道光十二年回山，主佛顶席十一载，建方丈室五闲。二十三年，公推为普济寺住持。二十六年寂。世寿六十六，塔于海天佛国之左。（秦志，恒学传，采访。） 

在经 

　　名昌茂，绍兴人。年二十五，出家于普陀积善堂。诣鄮山舍利塔前，然指供佛。遍参名山知识。晚年住苏州松云庵。终身供奉阿弥陀佛，及地藏菩萨。见人辄谈因果，劝修净土。归依者盈千。生平不放焰口，曰无德行故。受人银钱，随受随施。尝刊佛经数种，及万善同归等书。又铸大钟三具，发愿度地狱众生。道光二十八年，正月二十三夜，忽患胃病，自知将终。礼佛诵经，益加严密。命邀归依弟子某某来。时夜将半，侍者劝待天明。曰：白菩萨至，吾定四更时去矣。口中念佛不绝。令沐浴更衣，果至四更危坐而逝。年八十三。阇维，得青白色舍利十余粒。（净土圣贤录续编） 

贤良 

　　黄岩人，始为僧于普陀洪筏堂。道光甲申，驻锡上海三昧庵。徒跣行鱼十余年，积募资以修庵。又购地大南门内，建洪善庵。素持大悲咒，能咒碗水升高不溢。谓饮之可治病，颇验。同治甲子六月示寂。（上海续志，僧道补遗。） 

信真 

　　名空修，鄞县陈氏子。童年受书，不喜艺业。知有教外事，立志脱白。亲在不忍离割。年二十二，（天童志，作二十一。）亲事毕，投普陀佛顶山慧济寺定育剃发，即受具于宁郡白衣寺。宿根焕发，得上品戒。后得法于慧济顶超。道光二十八年，（天童续志，八作九。）主席慧济。统理大众，五时功课。枯淡高风，远近景仰。咸丰三年，宁郡缁素，敦请主天童寺席。天童为两浙名蓝，禅宗钜刹。修入院，宏阐宗风。凡有信施，惟修殿宇。期满，退隐佛顶，重复主席本寺，至同治九年退院。前后计主本寺席二十一载。春秋愈高，行持愈勤。闻善举，不吝资财。如杭州海潮，定海南郊之体仁局，长涂之揆文义塾，皆有义助。世寿八十有二，僧腊六十有一。塔在海天佛国石左。法裔通智、觉道，别有传。（项尔寿撰塔铭，天童续志，采访。） 

净禅 

　　名圣德，山西平阳人。幼年便持居士之行。进香普陀，为病魔所困，遂出家。次年投天童纳戒。未几，回普陀，参信真修公，久之不能洒脱。又依清玉，获印证，乃受杖拂。天资颖敏，体貌魁岸。起废支衰，踊跃奋进，故所至皆成宝坊。至二时殿堂，钜细坡事，无不躬临其间。俨然有古人一日不作，一日不食之风。先住蛟川梵皇宫，次迁招宝山。光绪十年甲申，升席天童。适值改革寺规，众留连任。十六年庚寅春，辞回招宝。逾年冬，示疾而化。世寿五十有四，窆全身于招宝之麓。（天童续志） 

德清 

　　名空行，江苏松江人。脱白于松江湛然庵，乃立山老人之孙。（故虽非在山剃染，仍列于本山出家。）历尽丛林，遍参知识，深明单传之旨。光绪十九年癸巳，应天童请。丙申春，退隐普陀常明庵。越一年，示疾而逝。塔于普陀雪浪山之麓。（天童续志） 

净守 

　　名荣通，宁海胡氏子。幼业农，值桂匪乱，从征于鲍超麾下。及匪平，不乐仕进，投临善长老出家。日夕诵大悲神咒。光绪初年，募建白莲台，铺砌小道头，及龙湾路。并助法雨寺新筑涂田一百亩。弥勒、杨枝两庵，各二十亩。（采访） 

觉道 

　　定海观音山方氏子。自幼出家于普庆寺，具足于天童寺。来山访道，寓慧济寺。信真修，见其品行端方，付以寺中重任，精敏有功。光绪十一年乙酉，于弥勒峰下，重建普慧庵，大为开扩。后又筑室于庵右，额曰般若精舍，为静修之所。（以其在山兴建，终老于山，故列本山。）朝夕礼诵，不闻庵事。宣统元年夏，趺坐而逝。（采访） 

仁光 

　　处州人。年五十四，至普陀出家。初住狮子洞，后住古佛洞。宣统间蜕化。世寿九十有六。其蜕化时，预知寂期将至，趺坐缸中。嘱其徒封闭。越三年启视，肉身不坏。其徒涂以金漆，供奉洞中，香火特盛。（采访） 

开霁 

　　名耆孙，字英仲，号嚼菘，江苏淮阴严氏子。光绪初，历署浙江余杭桐庐等县。十年甲申冬，浮海登普陀，礼大士。感宿因，谒法雨寺住持化闻悟。逾年二月，祝发于伴山庵。剃派名源辉，字开霁，自号孤峰。禀具足戒于普济寺。化闻付以衣钵，法派名德辉。历主瑞安圣寿，龙游灵耀，吴兴天宁，嵊县戒德诸寺。民国二年十二月，示寂于灵耀丈室。世寿七十有六，僧腊三十。著有僧家竹枝词，西方乐四十八咏，极乐歌注释便蒙，各一卷，俱刊行。律吕图说一卷，附刊于春草堂琴谱。（采访） 

　　　　四、十方寄寓（共二十二传） 

　　　　宋 

哲魁 

　　隰洲僧，性孤硬。潜迹天童宏智觉座下，不言同乡，经十余载。觉闻欣然访曰：父母之邦，何太绝物乎！欲招至方丈。魁谢曰：己事尚未办，岂暇讲乡礼耶！曳杖而去。竟往宝陀真歇故居，禅宴月余。临终召众说法而逝。阇维，舍利无数。（德介天童寺志） 

大休 

　　名宗珏，真歇了嗣，和州乌江孙氏子。生不茹荤，年十六，白父母出家。时长芦祖照，声震东南，珏往谒，与语，奇之。建炎闲，避地浙东，居补陀岩，道价愈高。绍兴二年，开堂岳林，又住雪窦。二十九年，直阁张偁，招主天童。珏，容貌奇丽，度量恢伟。而见地明白，深造自得。死生之际，尤卓然过人。城中湖心寺僧辩公，与珏生之年月皆同。三十二年八月上浣，辩以遗书来，珏初无恙。览书笑曰：齐年既行，吾亦逝矣。翌日迎宾如平时。其晚就座，整容跏趺而逝。法嗣足庵智鉴，居雪窦。（鄞县志，引楼钥撰塔铭，德介天童寺志。） 

　　　　明 

别古崖 

　　氏族法系俱未详。善相术，其法俟夜将二鼓，或五鼓，然两炬，坐对占者，数以其炬左右，视形状气色。既得，参以所生年月，而吉凶之征，有若节契然。鄞县袁珙，尝游东海至普陀，崖见而奇之。谓曰：子眼光如电，法当以术显。因给今仰视赤日，待两目尽眩，潜布黑赤豆于暗处，俾辨之。又夜悬五彩绒线窗纸外，使映月光辨其色，所试皆中。然后悉以相家之术授珙。且曰：子后当出我右。珙果以相成祖于藩邸显名，即今所传柳庄相术是也。（鄞县志，引戴良撰袁珙传。） 

象先 

　　名真清，长沙湘潭罗氏子。年十五，补邑诸生。十九出家，依南岳宝珠剃染。二十五从宝珠礼普陀。续游天台，爱其幽旷，多圣贤居止，遂翦茨以居。宿禀台教，仰智者之风，岩栖谷饮，固其志也。始居华顶，继阅大藏于万年寺，修大弥陀忏于天柱峰，率以千日为期。为人英卓温厚，虽亲禅观，尤重毗尼。而虚己从人，无德不师，无善不采，故为四方所推重。讲席频开，学徒云集。一夕梦见琳宫宝树，弥陀三圣。清方展拜，傍有沙弥授与一牌曰：戒香熏修，悟中品往生之象。万历丁亥八月，蒙慈圣太后赐金紫方袍。戊子正月二十九日，告门人曰：吾净土缘熟，圣境冥现。此人闲世，固不久留，至夕别众而逝。茶毗，舍利红白绿三色，香气郁郁。示灭于嘉禾之龙渊寺。塔在天台云居之南陇。兵部职方司主事袁黄，为撰塔铭。（释传灯天台山志，释氏稽古略。） 

蕴空 

　　名明照，三衢江山曹氏子，性恬夷。自失怙，即以家植归兄，矢志学佛。时岛夷梗塞，未遑离俗。年二十，始于杭之梵天无用禅师，接足剃染。又以法眼未明，往投大尖山大拙和尚，授以万法归一之旨，深自服膺。既而泛南海，礼补陀，值宝珠和尚，为时宗望。见照堪为法器，传以衣钵，且诲以韬光自牧。遂诣天台，乃于万年山，诛茅居焉。住山，凡二十载，募建大雄宝殿、法堂、藏阁，焕然一新。万历丁亥秋，遣内官护送龙藏，安供山门。命照住持本山，赐紫衣御杖等物。己丑西归，世寿五十有七，僧夏三十有八。塔在天台万年寺。（释传灯撰行状） 

达观 

　　名真可，睌号紫柏。其先句曲人，父沈连，世居吴江。母梦异人授附叶大鲜桃，寤而香满室，遂有娠。可生五岁不语。有异僧摩顶谓其父曰：此儿出家，当为人天师。言讫忽不见，可遂能语。髫年，性雄猛，慷慨激烈，貌伟不群，弱不好弄，生不喜见妇人。年十七，仗剑远游塞上。至苏州阊门，天大雨，值虎邱僧明觉，相顾盼，壮其貌，以伞蔽之，同归寺。闻僧夜诵八十八佛名，心大快悦。晨入觉室曰：吾两人有大宝，何以污在此中耶？解腰缠金授觉，令设斋，请剃发，遂礼觉为师。自是闭户读书，年半不越阃。见僧有饮酒茹荤者，曰：出家儿如此，可杀也。僧咸畏之。年二十，从讲师受具戒。至常熟，相国严养翁，识为奇器，留月余。既之武塘景德寺，掩关三年。复回辞觉曰：吾当行脚，参知识，究明大事。遂策杖去。一日闻僧诵张拙见道偈，至断除妄想重增病，趋向真如亦是邪。可曰：错也，当云方无病，不是邪。僧云：你错他不错。可大疑之。疑至头面俱肿。一日斋次忽悟，头面立消。自是陵跞诸方。尝曰：使我在临济德山座下，一掌便醒，安用如何如何。后北游至京师，参遍融啸岩诸大老。万历三年南归，至嘉禾，见太宰陆五台，心大相契。每念法道陵迟，大藏卷帙重多，难为遍布。欲刻方册，易以流通，普使见闻，作金刚种。于十二年发起倡募，至十七年创刻于五台山妙德庵。董其事者，为密藏道开。又有幻余法本为之辅弼。历四年，以五台苦寒，遂移于径山寂照庵。以嘉兴楞严寺为藏板及印刷所。可初于刻藏有成议后，乃返吴门省得度师。（刻藏事，详见本山出家密藏传。）后之都门，访憨山于东海。又西游峨嵋礼普贤。继至匡庐，寻归宗故址，志愿重兴，克符所愿。江州邢孝廉，延居长松馆。可为说法语，名长松茹退。复北游至潭柘，慈圣圣母闻可至，命近侍陈儒致斋供，特赐紫伽黎。可固让曰：自惭贫骨难披紫，施与高人福倍增。儒随可过云居，礼石经于雷音寺。启石室，佛座下得金函，贮佛舍利三枚，光烛岩壑。因请舍利入内，供三日，出帑金，重藏于石窟。以圣母斋衬余金，赎琬公塔。（即石经处）邀憨山偕往瞻礼，并属作记。回寓慈寿，与憨山同居西郊园中，对谈四十昼夜，目不交睫，信为生平至快事。二十三年，憨山触圣怒，诏逮下狱。可在匡庐闻报，许诵法华百部冀祐，并拟赴都相救。旋闻南放，乃待于江浒。及会，执手叹曰：公以死荷负大法。公不生还，吾不有生日。二十八年，上以三殿工榷矿税，中使者驻湖口。南康太守吴宝秀，劾奏被逮，其夫人哀愤以缳死。可闻之曰：时事至此，其如世道何！遂策杖赴都门，吴入狱，可多方调护，授以毗舍浮佛半偈。嘱诵满十万，当出狱。吴持至八万，蒙上意解，得未减。可每叹曰：老憨不归，则我出世一大负；矿税不止，则我救世一大负；传灯未续，则我慧命一大负。若释此三负，当不复走王舍城矣！三十一年癸卯，忽妖书发，震动中外，忌者乘闲劾可，竟以是罹难。幸早见重于帝，适见奏章，意甚怜之，在法不能免，因逮及。旨下云：著审而已。讯鞫，但以三负事对，绝无他辞。时执政欲死之。可闻曰：世法如此，久住何为！乃索浴罢，嘱侍者性田曰：吾去矣，幸谢江南诸护法。说偈端坐，安然而逝。御史曹学程，以建言逮系，问道于可。闻急趋至，抚曰：师去得好。可复开目微笑而别。时，癸卯十二月十七日也。寿六十一，腊四十一。可尝教人诵毗舍浮佛偈。憨山问：师还诵否？曰：持二十年，止熟一句半。若熟二句，则死生无碍矣。如此自由安逝，乃持偈之实效。深见其悟证之高超。化后，待命六日，颜色不改。及出，徙身浮葬于慈慧寺外。次年秋，陆西源，欲致可肉身南还，启之，安然不动。缁素见之，无不感叹礼敬。乃奉归径山，供寂照庵。又越十三年丙辰，方茶毗，建塔于大慧塔后，开山笫二代之左，曰文殊台。可，遍礼诸方，无刹不至。及常游都下，上悦帝心。凡普陀敕建殿阁，皆其启奏之力。每见古刹荒废，必至恢复。始从楞严，终至归宗云居等，重兴梵刹一十五所。以未出世，故无上堂普说示众诸语。但就参请机缘开示，门人辑之，有紫柏全集三十卷，入清藏。（梦游集，憨山撰塔铭，及旧志禅德。） 

守庵 

　　名性专，昆山张氏子，少拔俗。已畜妻，育子弥周，即厌弃不恤曰：吾将为法王子，肯为人作生死冢耶？寻剃染，厕沙弥相。每往稠众中，执勤负辛如仆。喜愠不形色。或勉之曰：当作大比邱，无区区于事相。曰：某，犹形同沙弥也，若大僧吾何敢当。如是数寒暑，登昭庆戒坛，获受大苾篘律仪，篇聚凛若冰霜，方之古持律比邱不少让。或又勉之曰：当作大心人，无区区于小乘。曰：某，犹名字比邱也，若菩萨吾何敢当。于是遍礼名山，参访知识。若普陀、五台、伏牛、少室，诸大道场。宣理二大法师。遍融、古清、法堂、大千，诸耆宿，莫不服膺道味，亲炙謦欬。复登西山戒坛，增受大戒。如是又数寒暑，乃策杖南还。遇妙峰大师于杭之柯子山法华讲席，始受菩萨戒。聆法音，咨嗟悦服。旋诣华顶峰，行头陀行。诛茅为茨，煮蕨作供。十二时中，惟诵惟禅。尝言无上菩提，悟之易，而证之难，正以根器下劣耳。故经云：不于一佛二佛所而种善根。要须福慧兼修，先之以尸罗清净，三昧方得现前。余生前鲜植福，致此身善病。虽糜粥如饴，亦未尝饱食。有待若此，妨道孔多。余将为未来净土身，庄严清净报也。故浙中像教，久经废弛者，若温岭千佛塔，赤山三圣像，临海大佛像，石城百尺弥勒像，皆赖其力，焕然一新。性朴素，衣一吉布直裰，四十余年，未尝更治。持过午不食斋，终身不改。妙峰叹为今世持戒者，惟守庵一人。寂于万历乙巳，世寿七十有三，僧腊四十有八。（释传灯撰传） 

妙峰 

　　名福登，山西平阳人。姓续氏，春秋续鞠居之裔。生秉奇姿，唇掀、齿露、鼻昂、喉结。七岁失恃怙，为里人牧羊。十二岁投近寺僧出家，僧待之虐。逃至蒲[土+反]，行乞于市，夜宿郡东文昌阁。阁系山阴王建，请万固寺朗公居之。一日山阴王见之，谓朗公曰：此子五官皆露，而神凝骨坚，他日必成大器。当收为徒，善视之。未几，地大震，民居尽蹋。登压其下无所伤，王益奇之。乃修中条山栖岩兰若，令登闭关，专修禅观。日夜鹄立者三年。入关未久，即有悟处，作偈呈王。王曰：此子见处已如此，若不挫之，后必发狂。遂取敝履割底，书一偈云：者片臭鞋底，封将寄与汝。并不为别事，专打作诗嘴。封而寄之。登接得，礼佛，以线系项。自此绝无一言矣。三年关满，往见王，则本分事明，具大人相，王甚喜。令其往听楞严，受具戒。继又令其遍参知识。北方干燥，及到南方，朝普陀，因受潮湿，遍身生疥。发愿造渗金文殊普贤观音三大士像，并铜殿，送五台峨嵋普陀，以永供养。回至宁波，染时证，几死。旅宿，求滴水不可得。遂以手掬浴盆水，饮之而甘。次日见其甚秽，大呕吐。忽悟曰：饮之甚甘，视之甚秽，净秽由心，非关外物，即通身发汗而愈。而疥疮仍旧。至南京大报恩寺，无极法师，讲华严悬谈，憨山为副讲，登讨一净头单，以期养病而听经。每日于大众过堂，及放养息时，打扫厕室，甚为清洁。憨山亿此净头，必是高僧，遂私访之。与登订盟为同参。不久厕室不洁，憨山知登去，遂亦去寻之。登去后，回蒲州，乃于中条最深处，结茅静修，辟谷三年，大有所悟。山阴王于南山建梵宇，请登居之。又令往北京请藏经。于京师市中，得遇憨山。及经事完毕，同至蒲州。次年同往五台，卜居于北台下龙门之妙德庵。越三年，各写华严经。憨山用泥金刺血和金写。其金纸，皆慈圣皇太后所赐。登则刺舌血和朱写。各以此报罔极恩。及经毕，登拟建无遮大会百二十日。事已妥，慈圣太后，遣官来山祈皇储。遂以此功德通归祈储。过十月皇储生，即泰昌也。此会已毕，登与憨山，以大名之下，不可久居，同皆下山隐遁。憨山往牢山。登往芦芽山，结庵以居。太后命人访而得之。即为赐建芦芽华严寺，成一大道场。自此建丛林，修桥梁，铺山路者，二十余年。凡大工程，他人不能成者，一请登料理，不久即成。成则去之，不复过问。一生所兴大道场十余处，并其他工程，由登之福德智慧，与其忠诚，故上自皇帝宰辅，以讫士庶，无不景仰信从而乐施之。三大名山之铜殿，亦登所亲制。（详见本志明季檀施之末。）将终前，晋王请修山西省城大塔寺殿宇。工完，又修会城桥，长十里。工未完，登以疾还山，乃料理所建道场，通为十方常住，各得其人。向来辅助料理之眷属，悉令归万固，不留一人于余处。至腊月十九日，端坐而逝。寿七十三，腊四十余。时万历四十年。将逝之前数日，皇帝敕封真正佛子之敕黄到。及闻其逝，又赐金建塔，并令凡登所有未完之工，悉令完之。猗欤懿哉！如登者，可谓人天师表，法门砥柱矣！当其闭关得鞋底时，若非有大根行，当即气死。岂肯以此系之于项乎？况已通宗教后，为养病故，讨净头当。今人稍有见处，令彼打扫佛殿倘不肯，况厕室乎？又况偷空打扫，必致极其净洁乎？所兴十余处大道场，自己眷属一人不住。其谦卑自牧，无有我相。唯知为法为人，了无自私之念。非乘愿再来，振兴法道者，能如是乎？登一生道行功业，详具梦游集本传。今略举其大慨而已。（憨山大师梦游集） 

无能 

　　名真拙，姓张氏，顺天勋戚。七岁，祝发大千佛寺。后往九华礼地藏，以昔父母无嗣，祷此而生也。万历丙辰冬，谒洛迦，见远来朝礼大士者，多露宿。因于渊德观左，建海云庵，以接游僧。生平不枕卧，不盐食，金钱纤毫不染手。初不识字，久之开悟，一览成诵。有书生叩之曰：戒定慧奚似？应曰：是即儒家定静安虑也。所到多有修建。在姑苏葑门内，创构青松庵。时以一舟往来，收浮尸瘗之。一日诵涅槃经毕，端坐而化。（雍正宁波府志） 

　　　　清 

达本元 

　　汾州平遥郝氏子。礼南海，途遇费隐容引之，参密云悟于金粟。悟迁天童，元随行。一日樵于太白，闻隔岭虎啸，豁然了彻，随口便成数偈。呈一首于悟云：太白山中听虎声，忽然大地绝无尘；三千沙界冰轮满，一段清光分外明。悟颔之。后悟迁化，再参古南门，蒙印可，传以源流拂子。（释莲萍天童寺续志） 

海宏 

　　名自明，四川涪江人。年九岁，随父母至洛迦进香，遂皈依长冈永寿精舍。后归灵绪乡福田庵，守戒律。郡国学史大成雅重之。颜其居，曰印心。里老延主永宁寺。（镇海县志） 

法幢 

　　名行帜，温之瑞安人，姓林，名增志。崇祯元年戊辰进士，官翰林。日与金声、金鋐、熊开元、黄端伯、钱启忠，以理学节义相切劘。历官少詹事。甲申后，剃发为僧。初居吕峰山，徙密印，游雁荡，观雪窦瀑布，遂嗣法于石奇。乙未入海，访梅子真遗迹，结茅居之。岁饥粮匮，飧蒿藜，然松明诵经，怡然自得。越六载，返东瓯，示寂于密印。（许志，鄞县志。） 

借庵 

　　名清恒，乾嘉闲，主镇江焦山寺，以诗名。著有借庵诗钞，枯木堂笔记等书。达官，如阮文达元，名士，如王柳村豫辈，乐与之交。尝渡南海，至普陀，泊潮舟山。云其地僻处海中，不与他洲接壤，生民无外慕，其土之产，适可自赡。俗古风淳，无怀之民，今犹在也。其说可以补邑志风俗之缺。以偶尔之行踪，悉海外之俗尚，亦可谓所至留心者矣。（吴云焦山志，借庵自撰福祠记。） 

普周 

　鄞人，号月斋，一号鹤亭，一号飞泉隐者。能诗文，工书画。自普陀，居象山白蟹潭，后居蒙顶山。所卓锡处，必庄严佛宇，及幽斋静室。时有盗数人，窥其积橐，夜半至山，明示其意。普周方坐禅，呼一躄侍者，令演拳勇。则飞步抽檐瓦二而下，复飞步置原处，盗惧乃去。闻普周技更胜。（象山县志，引篷山清话。） 

流长 

　　名悟春，焦山定慧寺住持了禅月辉徒。俗姓金，监利人。幼为江陵庄王寺僧。及长游洛迦，穷其胜。睌归焦山，遍阅三藏，通其大义。咸丰闲，发匪之难，与了禅同守焦山不去，竟赖以保全。卒年四十三。（吴云焦山志） 

玉峰 

　　名古昆，一号恋西，志净土也。江西广信人，年十余龄，投普宁寺出家。灵根宿具，读大乘经，即了大意。继受具于天台国清，志遵梵网。随众参禅，力究宗旨，闻钟声恍然有省。咸丰辛酉，在明因寺，忽遭兵灾，方觉前来学未真实。荷佛加被，虽伤一足，犹可奔逃，遂隐于普陀佛顶山慧济寺。于夏月闲，得阅净土十要，感激之状，如多年闇室，忽遇明灯。自悔从前不肯细读，空过光阴。复阅幽溪圆中钞，增益法喜。自此尽弃旧习，立坚固誓愿，严持戒律，一心念佛，求生净土。自行化他，惟诚惟恳，僧俗从化者甚众。开示后学生死之苦，其言痛切，闻者流泪。教人念佛，日有定课，终身无闲，毕命为期，如此不退，定生净土。复刊大乘经律，净土妙典，流通正法，用报佛恩。种种胜行，难以尽述。光绪十五年，慈溪西方寺僧净果，请居该寺。以寺名合于本愿，遂定居焉。昆自发心，直至临终，日持佛名六万，二时回向，暑寒无间，永为定课。尝然顶香十炷，供养十方诸佛。又然二指，供养两土世尊。以期业障消灭，净德圆成，稳步莲邦，高增品位。光绪十八年七月初六，午后觉腹微胀。次日净果延医，医云：脉已全无，不须用药。昆惟面西趺坐念佛，精神爽健，过于平时，医生叹为希有。净果请僧八人助念，向西长跪，称圣号约一枝香。甫至申刻，见其合掌猛力念佛数百声，怡然而寂。初九入龛，面色津润，顶上犹温。次年二月望日茶毗，现诸祥瑞。缁素数百，莫不感叹。生为净土领袖，没后胜品往生，无可疑者。（净土十要昆序，净土圣贤续录。） 

晓柔 

　　台州人。通台教，深信净土。著有法华演义，颇利初机。又以遇境逢缘，所作宏扬净土之若文若诗，集作一册，名净土证心集。又有卍莲赋草，有二三篇赋，发明唯心净土之义，俱刻板流通。光绪初，至普陀，诣洛迦山中茅篷。篷主成聪师，看过净土证心集，问师何处人。曰：台州某处。聪曰：贵处有晓柔法师，我甚钦佩，师知之乎？柔曰：即不慧是。聪遂顶礼，请在此住。柔随顺彼意，住数十日乃去。（采访） 

莲根 

　　不知何许人。深信净土法门，刻定功课，日念六万声佛。善书，每写净土言句以送人。闲或作诗为文，发挥净土要义。住普陀修竹圆道两庵后之梵林篷数年。其地幽静，人莫能知。后不知归于何处，其殆决定往生净土者矣。（采访） 

竹禅 

　　四川梁山王氏子，避难出家於邑之报国寺。游踪遍四大名山，尝效喇嘛装。光绪闲，往来普陀有年，寓白华庵。有高人风趣，喜抚古琴，其声渊渊，悠扬悦耳，令人万念顿消。工篆刻，有印谱，及刻心经句印一卷行世。又善绘水墨山水，人物竹石。性慷慨，凡修筑寺院，赈济灾黎，辄画数百纸助之。求者非其所好，虽贵显亦不应。尝谓丈匹纸幅，犹嫌短少，不能挥洒自如。晚年有句云：老僧年迈七十七，终日手中不释笔；纸长丈二犹嫌短，信手拈来涂粉壁。所至名山古刹，多有留墨。体格高超，轶唐迈宋，人以是珍重之。常熟翁相国同和，嘉定徐殿撰郙，皆与之游。壬辰在京都，殿撰居以旧第，却不就，盖落拓其素性也。住锡上海福田庵。庚子春，语庵僧曰：吾世缘将满，当从来处去。此闲有恐怖，然无碍也。遂返蜀，至冬示寂于双桂堂丈室。世寿七十有七。是年北方拳匪乱，邑侨迁徙殆尽，土著亦皇皇，卒无事，其言果验。（周国兴撰行状，上海续志僧道，周积余读书琐记。） 

通智 

　　名寻源，别号忆莲沙门，仪征阮文达公元之幼子。道光二十三年癸卯生。母氏某，京都人。文达逝世，其母携归京都，寄居舅舍。及长，貌瑰玮，而音洪畅。好道术，不求仕进，欲为长生神仙。放旷襟怀，优游蓬岛，每以不遇真人为憾。同治十二年，年三十一，偶至龙泉寺，遇首座本然，亿必得道高僧，与之谈己所怀。然公斥为担麻弃金，认奴作主。遂顿弃所怀，即求摄受。然为剃发于本京七塔寺。从兹研究教典，励志修持。光绪四年，受具戒于京西云居寺。乃发足游方，遍参宗匠。十四年，于普陀佛顶山，信真老人会下，得受心印。是年宏楞严于法雨寺。嗣后应讲聘者十余年，云踪无定处。惟天童小白岭，维扬万寿寺，普陀普慧庵，尝多憩息。生平志在楞严，行在净土。日课佛号三万，誓求往生。晨持大悲咒一尺香，以为助行。尝谓学者曰：禅宗名为教外别传，净土实为教内真传。汝等烦惑未断，道业未成，切不可错认定盘星，高推禅宗，藐视净土。其讲楞严也，于七处征心，十番显见处，必详明此土开悟之难，净土证道之易。至势至章，则殷勤劝导，不遗余力。直欲法会大众，人各都摄六根，净念相继，即随势至，亲证圆通。其至由恶业而沉沦四趣，乏定慧而坠堕五魔处，尤复极陈得失，痛示利害。每泪随声出，语音哽噎。著有楞严开蒙十卷。复刊弥陀疏钞，及演义、要解、便蒙钞、势至圆通疏钞，记心得，志所向也。三十二年丙午冬，示疾育王。丁未春，普慧庵主觉公，即接至庵，备极照应。至四月初三日未时，合掌念佛而逝。世寿六十有五，僧腊三十有五。瘗全身于佛顶山后之燕窝冈。嗣法门人，在普陀者，惟源通、悟开，余不悉知。（通智公堂序） 

幻人 

　　名隆藕，字献纯，广东厢黄旗驻防马氏子。早岁蜚声庠序，膺两粤制军，瑞澄泉麟之聘，掌章奏。年四十一，叹身如泡影，官爵奚为。乃脱白于云顶之门，受记于欣湖之室。光绪纪元乙亥，负锡远迈，首参焦山大虚。越二载，闻广昱净，宏法华于太白，遂至天童，净以龙象识之。己卯，净又宏法华于普陀法雨寺，藕随之偕行。净俱亲为敷绎奥义。自此道价郁跂，丛林倾揖。行脚所至，咸推首座职。其为人修干孤高，性度刚毅。对于士夫，不俯仰媚悦。引诱后进，辞色温如。宣统二年五月，示寂于上海留云寺。阅世八十有三，坐四十二夏。（天童续志） 

谛闲 

　　台州人。弱冠出家，学天台教，颇有心得。又深信净土，日有定课。未几，即开座讲演。清光绪二十四年，了余和尚为普济监院，请闲讲法华经。闲欲为其师作一养老处，乃曰：我欲在此山修一茅篷养静。了余乃于栴檀庵后，为之建筑，名曰为莲篷，次年来住。后欲请其师来，其师之友不肯令远去，因兹闲亦不住矣。曾主温州头陀寺。民国初，兴观宗寺，宏阐台教甚力。著述甚多，颇利初机。年近七十，尚讲演著述不替，可谓台宗之杰出者。（采访） 

　　　　普济法雨二寺住持表（普济，五代开山时，名不肯去观音院。至宋元丰三年，赐额宝陀观音寺。明万历三十三年，改赐护国永寿普陀禅寺。清康熙三十八年，御书普济群灵额，及普济禅寺额并赐。○法雨，明万历八年开山时，名海潮庵，旋改海潮寺。三十四年，赐额护国镇海禅寺。清康熙三十八年，御书天花法雨额，及法雨禅寺额并赐。） 

　　五代　梁 
开平元年丁卯 
自开平丁卯，至贞明丙子，已历十年。及至龙德二年壬午，二主，共十六年。 


　　　　不肯去观音院 

贞明二年 
丙子 
慧锷（开山有传） 


　　五代　唐 
同光元年癸未 
自同光至清泰，四主，共十三年。 


　　五代　晋 
天福元年丙申 
自天福至开运，二主，共十二年。 


　　五代　汉 
乾祐元年戊申 
二主，共三年。 


　　五代　周 
广顺元年辛亥 
自广顺至显德，三主，共九年。 


　　宋 
建隆元年庚申 
自建隆庚申，至绍兴元年辛亥，已历一百七十二年。及至祥兴元年戊寅，其十八帝，三百一十九年。 


　　　　宝陀（元丰三年所赐额） 

绍兴元年 
辛亥 
真歇清了（有传） 


绍兴七年 
丁巳 
自得慧晖（有传） 




继以了然（径山悟嗣） 




弁至澜 




大继业 




恩求以 




雪屋立 




垣堂圆 




蘧庵成 




还庵琛 




鉴庵实 




小庵高 


嘉定七年 
甲戌 
闲云德韶（有传） 




大川普济（有传） 




铁脚清 




古岩颛 




深谷齨 




无咎吉 




寒岩悟 




梦窗嗣清（有传） 




石屋环 




寒岩举 




松州基 




玠禅师（有传○按玠寂年在东岩前。主席年分，与东岩二俱无考，故亦列于前。） 




东岩净日（有传） 




混溪清 




白云恭 




愚溪智 


景炎二年 
丁丑 
如智（有传○旧志，作元至元十四年，即宋之景炎二年。因统绪所关，故仍作宋。） 


　　元 
至元十六年己卯 
自宋统全亡于世祖十六年己卯，乃作大元承统之始。至至正二十七年丁未，共十帝，八十九年。 


　　　　宝陀 



东洲永（有传） 


大德三年 
己亥 
一山宁（有传） 


大德四年 
庚子 
如律（有传） 




次翁元 




险崖遇 




太虚冲 




自继以，至太虚，除如智如律，旧志则列于元之禅德、玠禅师，列于元末法统。余三十人，均列宋代法统。除闲云、大川、梦窗、东岩、东洲、一山，六人外，均无事迹年分可考。按东洲，即是元初僧。至一山，显有大德三年出使日本之事实。兹故将东洲后五人，旧志列于宋代者，改归元初。 


天历二年 
己巳 
孚中怀信（有传） 




古鼎祖铭（有传） 




大方聘（天童岫嗣○按岫，字云外，昌国州人。为宏智觉六世孙，究明曹洞宗旨，尽其源底。初住慈溪石门，历象山智门，迁郡之天宁，已而继竺西坦席住天童。说法巧譬旁引，曲成后学。生平不倨傲，不贪积，不私食。得施利，随与人。清容居士袁桷，尝以诗相赠答。见德介天童寺志。） 




朴翁淳 




元虚照（释南堂寄诗：演法高登玉几峰，宏机堪复器之风；不因北海鹏程远，争得西丘祖脉通。一炬自焚龙脑钵，十虚都作锦熏笼；向来曾读宸奎记，万古光辉日月同。见郭子章育王山志。） 




竺芳联（竺西坦下正宗庄嗣） 




所庵睿（按元刘仁本，题盛熙明普陀洛迦山传云：住山僧睿上人，以其传来请志。核以年代，殆即其人欤。） 


至正十五年 
乙未 
大千慧照（有传） 




自孚中，至大千八人，旧志法统属元代。除孚中、古鼎、大千外，事迹年分均失传。 


　　明 
洪武元年戊申 
自洪武戊申，至崇祯癸未，共十七帝，二百七十六年。 


　　　　普陀（万历三十三年，改宝陀为普陀。） 
海潮（万历三十四年，改海潮为镇海。） 

洪武初 

大基行丕（有传） 




本初原 


永乐 

祖芳道联（有传） 


正德十年 
乙亥 
淡斋（有传） 




普贤道诚（有传） 




宝珠德意 




木空圆献（有传） 


嘉靖二十六年 
丁未 
圆锦（奉化人） 




天常圆禄（塔在龙湾） 




圆悟 


嘉靖三十二年 
癸丑 
法光真智（河南人） 


嘉靖四十年 
辛酉 
望云明增（奉化人） 




无瑕明通（有传） 




真松（有传） 


万历六年 
戊寅 
一乘真表（有传） 


万历八年 
庚辰 

大智真融（是年到山开山。有传） 

万历十七年 
己丑 
性能（见明邵辅忠，重锓侯继高补陀山志序，云成志者，寺僧性能也。侯志，成于万历十七年，则能殆是时之住持欤。姑附于此。） 


万历十九年 
辛卯 
竹庵真语（山西，襄陵人。礼部给冠带，屠隆赠诗。有佛土已收为上足，君恩更许住名山之句。） 


万历二十年 
壬辰 

天然如寿（有传） 

万历二十一年 
癸巳 
瀛石真璧（鄞县人） 


万历二十二年 
甲午 
东洋真海（乌程人） 


万历二十四年 
丙申 

本空德（江南兴化人） 

万历二十六年 
戊戌 
云峰真宰（有传） 


万历二十八年 
庚子 

自修诚（扬州人） 

万历二十九年 
辛丑 
寂庵如迥（有传） 


万历三十年 
壬寅 

自心照（高邮人） 

万历三十三年 
乙巳 
普光真遇（有传） 
宝莲如光（有传） 



奇峰真才（有传） 


万历三十七年 
己酉 
逊吾如让（有传） 


万历三十九年 
辛亥 
三藏真经（有传） 




万容如钦（有传） 


万历四十年 
壬子 
昱光如曜（有传） 


万历四十二年 
甲寅 
无边性海（鄞县人。余咏赠诗云：从君说法了玄机，相忆团栾坐翠微；觉海无边谁悟得，自臻彼岸始归依。塔在千步沙金地庵右。） 
了空觉 



竺西真悟 




归元照宇 




见空照蕴（裘志见作即） 




朗彻性珠（有传） 




元初寂干（屠玉衡赠诗云：聊尔混尘俗，超然绝世氛；青天飞一锡，白毡入孤云。海际鼋鼍窟，山根麋鹿群；名蓝留半偈，言下了声闻。） 




宗源海灏 




敏庵真聪（管安道赠诗云：竹杖芒鞋百衲衣，片然山海片云飞；为探龙藏传心印，寒雨空岩自掩扉。） 




慧印通恩 




振里照葵 




恒悦普常 




无念性空 




素明性乐 




乐渊海鲸 




天真海相 




济川海筏 




陵云性岳 




渰洲海先 




古宗 




茂荣真蕊 




玉峰性宝 




妙用性旋 


泰昌　　年 
庚申 
六梦海涵 
宝珠珍（北直人） 

天启二年 
壬戌 
应悟海澄 
聚宗旨 

天启四年 
甲子 
桓宗照祚 
法堂彻 

天启七年 
丁卯 
灵脉性澄 
优昙仲（无锡人） 

崇祯二年 
己巳 
生二寂一 
寂住（有传） 

崇祯三年 
庚午 
自竺西至生二，二十六人。旧志列于禅德，均未言其为住持与否，事迹年分亦无考。但恒悦后无念前，有云前朝耆旧执事有功者，旧志向附其名，后皆相继主院事等语。故照旧列之。 
总持一 

崇祯九年 
丙子 

朴庵蕴（四川人） 

崇祯十三年 
庚辰 

文元秀（有传） 



文玉寂美（有传） 
按泰昌庚申，至崇祯庚辰之年分，乃按镇海住持所列。普陀寺之禅德列于此者，皆无年分事迹可查。生二下小注，已详及之。 

　　清 
顺治元年申 
自顺治甲申，至宣统辛亥，共十帝，二百六十八年。 


　　　　普济（康熙三十八年，改普陀为普济。） 
法雨（康熙三十八年，改镇海为法雨。） 

顺治三年 
丙戌 

明如德（有传） 



贯介照中（有传） 


顺治八年 
辛卯 

资休住（徽州人） 

顺治十一年 
甲午 

尔钦敬（鄞县人） 



妙元海音 




晓初海闻 




公胤通裕 


顺治十八年 
辛丑 
养源寂童（事见旧志隐秀庵下） 




若虚海遐 




慧融照胜 




太素照微（鄞县人） 




一轮普容 




西宗性印（此下五人按秦志列） 




无碍性懋 




宏如海福 




养如性伦 




龙安海宝 


康熙二十三年 
甲子 

明益普容（有传） 



慈德（道衡前住持。见通旭普慧庵记。） 




海涵（事见旧志梵刹，普济太古堂。） 


康熙二十五年 
丙寅 
道衡普周（有传） 




传如心受（鄞县人） 




公闇通亮（有传） 




巨然照音（松江人） 


康熙二十六年 
丁卯 

自求福 




别庵性统（有传） 

康熙二十八年 
己巳 
通元照机（有传） 




天鉴通远（扬州人） 




耆英隆寿（镇海人，华亭陆祖修赠诗云：师住名山六十年，化城几度见沧田；白莲花发重栖定，紫竹林深又结禅。万斛潮音香界落，一龛佛火海天悬；前身我亦为居士，丈室长期证法缘。○按自贯介，至耆英，二十二人。除慈德、海涵，今新采入外，余俱旧志列于清初禅德。除贯介、养源、道衡、公闇、通元略有可查外，其余事迹年分均失传。且是否俱是住持，亦不得知。但旧志已列，今仍依次存焉。） 


康熙二十九年 
庚午 
潮音通旭（有传） 


康熙三十七年 
戊寅 
古心明箔（有传） 


康熙四十年 
辛巳 
自修明果（有传） 


康熙四十三年 
甲申 
绎堂心明（有传） 


康熙五十六年 
丁酉 

玉峰空怀（有传） 

康熙五十八年 
己亥 
震六源法（有传） 
洞彻空明（有传） 

雍正元年 
癸卯 

见灴空焱（有传） 

雍正七年 
己酉 
中赞源正（有传） 
乐道空经（有传） 

雍正九年 
辛亥 

法泽明智（有传） 



鉴堂德镜（有传○据秦志，耿昭撰梦兰寿序，鉴堂主席在梦兰前，故列此。衣钵塔在茶山。） 


乾隆十二年 
丁卯 
梦兰源善（有传） 


乾隆十八年 
癸酉 
青雷迅（见梦兰传。塔在积善庵侧。） 




简庵（又作苍松）劲（塔在园房左） 
无相慧 



南柱衡（塔在六和堂狮子岩上。） 
瑞琳祥（见李国梁恢复法雨田产序。） 

乾隆三十八年 
癸巳 
越三缘（见许志，李国梁恢复法雨田产序。塔在白象庵侧。） 
远辉慧（有传） 




明仪范 

乾隆四十三年 
戊戌 
云中龙（有传） 




大璨珠（塔在龙沙庵上） 
朗和性（始于朱家尖白山头垦田者，见宋如林碑记。碑嵌在上大殿门首左壁间。） 



遇霖洽（塔在双泉庵侧） 


乾隆五十一年 
丙午 
怀中祖（见秦志，能仑撰融通传。塔在烟霞馆侧。） 
仁芳初（见积善庵访稿，云乾隆闲住持，年分无考。） 

乾隆五十六年 
辛亥 
了尘（见许志，陈杰撰了尘朱家尖香莲隩筑塘记。） 
文学[学+(敲-高)] 




觉庵遇 

乾隆五十七年 
壬子 
以仁政（募铸大铜锅大铜钟各一。） 
玉山通 



万宁祺（塔在园房侧） 
有光玉 



省中照（塔在龙沙庵） 
法霖源 



静源仁（衣钵塔在园房左） 
蕺香缘 



天然仁（塔在茶山） 
旭初秉 

嘉庆八年 
癸亥 
境缘遇（秦志承德记。九年境公寂，众举承德继席。知为此时住持。） 
超尘续恩（有传） 



承德维贤（有传） 
文通道 



莲芳胜（塔在园房左） 
宗干仙 



书文瑞（塔在园房侧） 
观一基 



正法达坚（塔在芥瓶庵侧） 
本立源 




明珠融 

嘉庆十七年 
壬申 
融通能圆（有传） 
巨川达（自文学，至巨川十四人。除超尘外，事迹年分均无考。据访稿俱列仁芳后，为法雨住持。） 

道光二年 
壬午 
月中桂（有传） 




茂松荫 




昌荫（秦志锡麟堂记，道光初住持，年分无考。疑即茂松荫，故列此。） 


道光五年 
乙酉 
鸿昆能仑（有传） 
圣参德（见秦志法雨重铸铜钟记。） 

道光六年 
丙戌 

海南性（有传） 



法音雷（自鉴堂至法音，二十七人。了尘、昌荫，乃今新自采入者。其余二十五人，秦志列于法统之末。除鉴堂、梦兰、云中、承德、融通、月中、鸿昆有传，及越三、怀中、以仁，十人，略有资考外，余十五人，事迹分多失考。是否均为住持，亦不悉。但见旧志，今亦仍之。） 
学周荣 




巨川裕 




圆仁 




性懋林（学周下四人，据访稿列在海南后，为法雨住持，年分无考。） 

道光九年 
己丑 
定智果（有传○果字祖堂牌位作荣） 


道光二十三年 
癸卯 
顶超圣光（附见恒学传） 




圆明彻 




三净清 




悦参心 




德建容 




银山嗣 




德法能 




一心祥 




化慈真 




备山真 




鼎育真 




瑞德能 




临海达全 




博文授 




静安悟 




自圆明至静安十四人，祖堂牌位，俱载清时普济住持。但旧志未列。谅多属道光咸同闲人。而事迹年分，无从稽考。牌位亦无次序可据。并不知孰先孰后。故侗儱附列于此，以尽可查见者，免遗漏之心耳。 


同治十一年 
壬申 

立山满圆（有传） 

光绪元年 
乙亥 
凝山 


光绪七年 
辛巳 
梅卓明（台州人，于寺增建梅曙堂。） 


光绪十年 
甲申 
宽量隆璋（出家于隐秀庵。十七年退院，居梅福庵。勤敏有功，修大圆通殿，及庵。） 


光绪十一年 
乙酉 

化闻福悟（有传） 

光绪十七年 
辛卯 
慧源圣铣（有传） 


光绪二十年 
甲午 
□宝悟圆（有传○二十三年退院。静山继席，进院未久，静即为慧济往江西募黄瓦，遂寂于江西。圆复任住持，至二十六年退院。） 


光绪二十三年 
丁酉 
静山宏盛（台州人，慧济寺源皓徒。历往江西募瓦。进院未久寂。） 


光绪二十四年 
戊戌 

化定福学（安徽薛氏子） 

光绪二十六年 
庚子 
善章续义（二十九年退院） 


光绪二十七年 
辛丑 

开如德月（有传） 

光绪二十九年 
癸卯 
通达常广（三十二年退院） 


光绪三十一年 
乙巳 

永悟峰（浙江镇海马氏子。改建圆通庵。助朱家尖田百亩于寺。） 

光绪三十二年 
丙午 
月德宽裕（宣统元年退院） 


光绪三十四年 
戊申 

开然德定（湖南刘氏子。初从军，惧杀业，投化闻剃度。见眠云公堂序。） 

宣统元年 
己酉 
广学宽量（有传○民国元年退院） 
堂序 

　　民国 
民国元年壬子 



　　　　普济 
法雨 

民国元年 
壬子 
文莲生（四年退院） 
了一广得（江西九江周氏子） 

民国四年 
乙卯 
了余广导（有传○八年退院） 


民国五年 
丙辰 

化杲心开（江苏宝山朱氏子） 

民国六年 
丁巳 

了清广香（广东惠来吴氏子） 

民国八年 
己未 
莲曦演灵（十一年退院。广东香山县人。） 
了明广月（浙江慈溪盛氏子） 

民国十二年 
癸亥 
了信广裕（广东潮阳人）


普陀洛迦新志卷七 
　　　　古会稽陶镛鉴定　古翁山王亨彦辑 

　　　　营建门第七（内分亭祠坊塔路桥五子目。凡屋宇，除寺庵茅篷外，如学校医院等，俱包在亭祠之内。） 

　　弥陀净域，成就庄严。慈氏宫中，侈陈楼阁。况在尘寰之境，可无构造之工。斯山塔现多宝，妙证法华。街辟玉堂，恍游清署。桥登智度，总归般若之门。路号庄严，证入金刚之定。护法则天龙海若，纪赞则圣诰宸谟。非徒以壮游观，亦藉以增信向。志营建。 

　　　　亭祠（共四十三所） 

龙章阁 

　　宋嘉定七年，僧德韶建，安置宁宗圆通宝殿大道场诸御书。今废，址不可考。（裘志） 

御制碑亭 

　　在护国永寿普陀寺。明万历三十五年，发帑千两，遣御马监太监党礼建。后废。（裘志） 

玉音亭 
御制藏经序碑亭 
应制经赞序碑亭 

　　俱在本寺旁近。明镇臣侯继高建。今俱废。（裘志） 

万寿御碑亭 

　　一在普济寺海印池北，五闲。高三丈八尺，深四丈，广共六丈。一在法雨寺第五层，五闲。并清康熙四十一年建。安置康熙御制文碑石。法雨寺碑亭，亦名天章阁，御书亭。又两寺碑亭，皆竖蠲免钱粮碑于其旁。（许秦志，采访。） 

清，鄞，屠粹忠，法雨寺，万寿御碑亭记： 

　　今上御极之四十有一年，普陀法雨寺住持性统，创建万寿御碑亭于圆通大殿之前。表恩荣，展祝厘，而垂久远也。先是二十八年，翠华南巡。因提臣陈世凯，镇臣黄大来之请，赐帑建圆通等殿。三十八年春，皇帝复南幸，驻跸杭州。性统迎驾谢恩，召见于行在，问劳再三，宠眷优渥。寻改前镇海寺，曰法雨。给江南黄瓦一十二万，帑金千两，补全未竟之工。赐额大殿，曰天花法雨；方丈，曰修持净业。既又赐御拓米元章字一帧，御书金刚经一部。于时宸章辉烂，焜耀海天。性统，深维圣恩罔极，臣僧何人，邀此异数。乃谋于提臣张云翼，赵宏灿。镇臣蓝理，施世骠。郡邑臣甘国璧，缪燧。购美石，延良工，摹而鑴诸碑。且辟地构亭覆其上。自开辟以迄今兹，万千年来，矗天章于鳌背，勒御翰于蛟颐，可谓奇矣！浴日月以助光华，驱龙象以护风雨，可谓壮矣！于其落成，性统寓书京邸，命粹忠记其事。因稽首载拜而言曰：于哉！自古继天御极之主，圣神文武，天纵多能，未有如我皇上者。维时车书一统，玉帛万国，幅员之广，亘古所无。洛迦，海外弹丸土耳，置之若有若无，宁遂以此损圣治于万一。而声教所讫，绀宇斯开。雨露一沾，天章以被。类而推之，无一夫不获，无一物不得其所，可知也。御书，比年来，大小臣邻，时受宠赐。上以荣其祖父，而下及其子孙。其摹而登以石，覆以亭者，莫不荣耀里党。此皆臣子之分所宜自靖。性统，内空五蕴，外捐万有，乃所不能空且捐者，惟天子之殊恩。意其忠君爱国之心，勤恳无已，而寓之乎此，儒与释，岂有异哉！曰御碑，表恩荣之自也。曰万寿，展祝厘之忱也。他日望气者，东海日出之隅，荣光四烛，云汉昭回。呜呼！非中国有圣人，彼西方圣人之教，其能至是也哉！（许志） 

御碑亭 

　　一在普济寺，石坊下马处，三闲。圆顶，高三丈，深三丈二尺，广共四丈六尺。一在法雨寺，第三层五闲。并建置雍正御制文碑石。（许秦志） 

渡海纪事碑亭 

　　在普济寺左。明巡抚尹应元建。清寺住持通旭重修。（裘志） 

明，汉阳，尹应元，渡海纪事： 

　　大明万历三十一年癸卯，夏五月，督抚浙江都御史，汉阳尹应元，视师海上。时总戎都督佥事，处州李承勋，简锐卒数千以待。闻补陀山，峙大海中。登此山，则诸凡险要，可指顾而知。又近岁圣母皇上，屡遣内官，赍帑金，重修梵宇经藏。应元，以为百闻不博一见，决筴往焉。总戎具舟卒，谛风潮，订行期。海道副使，同安王道显，参将，苏州袁世忠，宁波知府，建安邹希贤，同知，金溪黄榉，推官，宜兴何士晋，定海县知县，漳浦朱一鹗，悉从都御史。以是月十三日解缆，十五日抵补陀。既焚香顶礼观音大士。遂历海潮，陟绝巘，望沧暝。凝睇扶桑，周咨海岛，真三生奇观哉！夫普陀、海潮，寺等耳，又同在一山。海潮巨刹宛然，恬不为异。而普陀名号最著，因灾修复，殊非非常之原。一旦重以天子之命，劳必竦动远近。鲸波叵测，侦备宜严。乃属参镇各官，整旅饬防，闻警即援，永期宁谧，万万弗遗君父忧。总戎暨诸司，分猷共念，可谓一时之盛。爰镌石岁月，以告嗣来云。 

怀阙亭 

　　在烟霞馆左。万历中，督造张随建。今废。（裘志） 

清净境亭 

　　在宝陀寺南岭上三摩地。明洪武庚戌，寺僧行丕建。今废。（裘志，宋濂清净境亭铭。） 

明，金华，宋濂，清净境亭铭： 

　　普陀洛迦山者，在东大洋海。梵语补怛洛迦，华言小白华。传言山有二，皆观音大士示现之地。其一自西竺，历罗刹鬼国，暨诸魔土，始至其境。其一即华严大经所说，善财南询之处，盖今所也。山绝起海中，周围仅百里。宝陀寺，在山南。去寺三里，至潮音洞，洞脚插海，张颐欲饮。怒风驱涛，进退击冲。洞巅通穴，曰天窗，白光注底如月。唐大中间，梵僧拜洞前燔十指祷之。指且尽，大士为现身说法，授以七色宝石。自后人以诚感，辄应。或现紫金自在相，缟衣缥带，珠璎纷然。或现千首千臂，护法大神，翼卫后先。稍转而右，为善财洞，窈黑不可测。从洞折而北，有石类香炉，类佛牙，奇甚。惟磐陀石，上最宽平，可坐百人。自石折而西，有狮子峰，有象岩，有佛手峰，皆以其形名。有三摩地，嘉木萧森，怪石骈列。卧者，离立者，蹲欲起者，迎跃似舞者。其他胜概，难可数计。洪武庚戌，春正月，部使者，赣州刘君承直，与宝陀大师行丕，抱杖西东游。使者曰：此清净境也。盍为亭？大师乃建于寺之南岭上。从三十尺，衡如之。左倚山，右入潮音洞云。予闻西方，国名净土，纤秽不存。以黄金为地，宝树重重。迦陵频伽，能演妙法。人思至之，有不能得。岂意东海之区，清净之境，为近之耶！是宜大士显灵于其地也。大师，字大基，行丕其名，鄞人也。宗说兼通，行解相应，蔚为时之名僧。初由佛陇，升主是山，匡众说法，恢复产业。振兴夫丛林法席者，非兹之可备载，故略而不书。铭曰：大海东汇，厥名惟瀛。并包川洛，混合坤经。鲸波四绕，龙岛中停。濯濯绿净，皦皦青萦。片滓弗立，纤尘不惊。如莲出水，类鉴含明。流云敛翳，新旭争荧。金沙布地，宝树森屏。巨石佛足，嵌洞潮声。大士显瑞，梵童扬灵。仙带翻缥，玄珠垂璎。月相穆穆，飙驭泠泠。龙君持戟，水伯捧旌。卫兹胜特，控此高冥。倬彼开士，爰谋建亭。莫平匪砥，有觉惟楹。直溯寥廓，将齐撄宁。尘因道寂，境遂心清。徜徉净国，周流觉城。敢告来裔，庸勒新铭。（稍节） 

观旭亭 

　　在法华洞侧。今废。（万言法华洞诗，采访。） 

著衣亭 

　　在无量殿左。今废。（裘志） 

莫舍身亭 

　　在潮音洞上。参将董永燧建。今废。（裘志） 

清，邑令，缪燧，舍身戒： 

　　人有捐生投于梵音洞下者，妄冀为大士所收录。严饬禁杜不止，岁或以告。呜呼！舍身之说，吾不知何时而起。其云福利，真不可解，而世往往惑之。甚矣，人之至愚且忍也！今有父兄急难，或告之曰：尔其杀身成孝。人且趑趄不前。甚至假托窜避，以幸免者。今有军国重务，或告之曰：尔其诤之以死。人且畏葸缄默，甚至依阿诡随，以附恩宠者。今有蹈非常之变，祸不可测，为之友者，彷徨叹息，或告之曰：尔其以死救之。杀身成义，则却步掉首而去。夫忠孝节义，古今之美德，天下万世所常尊，所谓死有重于泰山者也，而代不数见。信诬妄之说，委父母遗体于波涛岩石闲，所谓死有轻于鸿毛者也，而趋之若骛，其为愚与忍孰甚！夫人之生，祸福两途耳。人之祸，莫甚于不得其死。死之苦，莫甚于沉溺。宛转反侧，浪击石触，糜身折骨。而后鱼鳖群萃以食之。虽支解刲割，靡有其惨。夫舍身以求福也，而先受惨祸。呜呼！若死而有知，风雨昼夜飘泊淹淴，不知几何怨悔也。而或父母望其归，妻子冀其还，兄弟亲戚莫不延颈以望。忽得凶问，怆恍号泣，何可胜道。非忍心很戾，计不出此。如是而欲望慈悲之大士，以一死为皈依，吾知其必疾恶痛恨，斥之惟恐不速矣。尚奚福之有？且夫人等死也，与其舍身以求福，孰若舍生以取义？与其轻自戕贼于虚无杳冥之途，孰若勇决向往于伦理纲常之地？用之于父兄，可以成孝。用之于君国，可以成忠。用之于朋友，可以成义。而世人不解，好用之于诞谩不可信者，而谓以此永度脱也，适以成其陷溺耳。吾固曰：至愚且忍也。余知定海县事，故书此以戒。 

八角水亭 

　　在普济寺前，海印池中。连亘石桥，周以扶阑。亭东西，各有池通海印。（黄应熊记） 

正趣亭 

　　旧名坐坐亭，在妙庄严路中。从道头至普济寺，各二里半。清顺治闲，都督张杰建，后废。康熙三十六年，寺住持通旭，重建。以其适当正趣峰下，改今名。（裘志） 

清，鄞，张超宗诗： 

　　孤亭坐坐夕阳斜，百折千重路转赊。山鸟似知来客意，连声啼上杜鹃花。 

邑人，夏昌渭诗： 

　　楼阁森森锁碧岚，登临我欲叩禅关。天池水活随吞吐，松径人稀任往还。伫立片时都净土，回头何处不灵山。慈航渡尽尘寰苦，愿听楞严订石顽。 

回澜亭 

　　在短姑道头。清光绪闲，邑人王克明建。民国己未，陈性良重修。（采访） 

宏凉亭 

　　在玉堂街中。（采访） 

半路亭 

　　在香云路中，因名。清嘉道闲，慧济寺僧顶顺建。（采访） 

娑竭龙王祠 

　　在普济寺左，三会堂侧。（旧志） 

龙王堂 

　　在法雨寺，天王殿旁。清光绪二十年，住持化闻重修。（许志，采访） 

土地祠 

　　在普济寺右，仁德堂西，前后共六闲。清康熙三十六年，仍旧址建。（旧志） 

天妃宫 

　　在司基湾西，僧大慧建。今改福泉庵。（裘志，采访） 

天后阁 

　　在法雨寺前。清雍正九年，住持法泽建。宣统二年，开然重修。（许志，采访） 

　　许秦志事略，并载雍正九年辛亥修建。时法雨住持法泽。以山在海洋，礼香者皆由舟楫。而寺中从未奉有天后香火，甚为缺典，乃建阁三闲以祀。及阁成日，黄昏后，忽见彩船一只，仪从旌旗，缤纷整肃。左右羽扇交蔽，前掌大灯两盏，照耀光明，从东洋海上而来，直至千步沙。监督诸员，及僧众工役，同时共见。知为神灵示现，无不惊异。 

关圣祠 

　　在莲花洋畔，汛兵守此，今改广福庵。（裘志，采访） 

关圣阁 

　　在永寿桥东堍。（旧志） 

关圣祠 

　　在善法堂前，旧为海防公署，今废。（采访） 

五公祠 

　　在普济寺伽蓝殿右。供明宫保尚书周寅所、提学副使杨楚亭、太仆寺正卿刘行素、礼部主事屠赤水隆、尚宝司丞沈玄扈，等像。（裘许二志） 

何公祠 

　　在普济寺山门外，三会堂左。供明总兵何汝宾像。（旧志） 

薛三省记曰： 

　　参将尽宁绍而守，起自嘉靖末季，其以副总兵守职者，实所仅见。而今复见仲升何公，初以部署指挥，行守将事，不二年，而进副帅。盖是时辽与滇均发难。县官广厉武，守将高等，率骤迁去。当事者，念海上方多剧盗，非公无可与计事。故先迁期疏请以公副大帅。两浙守将凡四。而宁绍并海，袤延几千里，当东南要冲，任最重。而参将建牙舟山，居海中，去大帅府数百里。往来期会，出入洪涛掀浪之闲。暴风毒雾，猝不知所自起。两汛所经广漾无垠之域。所患政不在鲸鳄也。地又最险，此非素镇定，饶有胆略，以长风巨浪为游戏者，时且骨惊神怖，惴惴鱼鳖与邻之是忧，而暇忧敌乎？公恂恂退逊，骤视之文儒耳。而中实深鸷，多计画。且吴产习于水，其视海若陆。视舟樯之颠危，若车轩轾。而击楫指麾，若折松麾羽，从容谈笑，不少动于颜色也。又历官所莅，率舟师，益练习。临戎，必身先士卒，而贾以余勇。尝谓水军与步军，异势而不同情。步军，扼险而守，所趋利，远不过百里，得据胜地而出奇。水军，亦扼险而守，然趋利，远者多在数百里外。无利可据，惟藉天助而致死。故步军争胜于地。水军不争于地，而争于水。又不徒争于水，而争于风。水有候，而风无候。有候者，人不得逆挽。无候者，人又不得顺嘘。故风与水候两顺，则我躁胜。两逆，则敌操胜。一顺一逆，则我与敌，互操胜者半。而人力，则弓矢剑戟，诸步军之长技，皆非所施也。所恃，独舟楫与火具耳。故公在军所操术，惟谨占候，慎葺造，精火攻之器械。而大指，先收人心，而用其死力。浙往计惟倭，近乃御盗。盗多闽人，狡黠，假渔为名，聚而剽商舶，掠其资。不中，则质人而责重贿，无虚日。然飘忽无定踪，水军无如何也。主者，度非一大创之不可，而计无所出。议多市商舶，伏兵为覆，诱取之。公曰：此掩也，可以一逞，盗不可得尽也。军兴力乏，安得多资为市。吾惟有明号令，严赏罚，以厉将率，将率善，则士卒用命矣。且盗未尝不畏吾军也。故春防军厚集则遁，撤则掠。吾军在外游徼者非乏。乃所乘小舠，故盗视为易与耳。今令大艘，更番挟以出，则盗惧不敢肆其策，至今不能更也。公性谨厚，严饬诸将伍，少犯令，即置法。私门虽篹器之食勿轻入。终迁日毋更，其廉若此。惟廉为能宽，宽则惠广，足以结士。廉为能静，静则事省，足以安下。廉为能公，公则政平，足以服众。廉为能明，明则鉴精，足以辨材。公所以收人心，而能使人用命者，以此。公先后守职凡六载，从前未有若此久者。而穷极海外形势，不遗幽遐，亦未有若此劳者。政久而德深，劳积而功高，此祠所由建也。舟山，公所建牙地。而洛迦山为外楗，倭内窥所必经，乃守望独薄。当时意，或以大士威神足凭以詟远。而近者盗则更所垂涎。盖盗所乏者粮。其视香积，犹外庾也。故两防，公数临莅以耀兵。诸士伍谓公虽迁去，而其神情，长依依此山，乃即以建祠。祠成，参军何国辅，走书属余记。后因公事过邑，数肃余为请。因为记公功德之大者，而并及建祠之意若此。公，名汝宾，字仲升，即以为号。家世卫指挥使令，迁都督佥事，镇两广。雅好文，所创著舟山志，不独征故实，且足裨军策云。明天启丙寅仲夏。（陈志） 

陆公祠 

　　在普济寺衣珠堂右。供明郡守陆自岳，并圆初长老神主。今废。（裘秦志） 

四监祠 

　　在普济寺柏香亭后，三间，原烟霞馆改。孤高爽垲，登之，峰峦苍翠，岛屿明没。烟水雾霞，缭绕襟袖。明万历闲，寺僧建内官三公祠于山后，以祀督造御用监太监张随，御马监太监党礼，内官监太监马谦。清初，以王臣副随，同董寺役，并祀之，为四监祠。（裘许志） 

蓝公祠 

　　一在普济寺，一在法雨寺。均清康熙三十二年建。祀清定海总兵蓝理。（旧志） 

清，慈溪，姜宸英记： 

　　佛法自汉入中国，其时可谓久，而其道日益广矣。夫惟其道广，则借手于卫道者，甚殷。其时久，则凡所历治乱盛衰，变迁兴废之状日多，而其需夫人之卫之也，亦日亟。顾古今来，作释氏干城者，多矣。大都不过舍基址，施金钱而止。未有终始经营，难不辞而久不倦，如元戎蓝公之于普陀二寺者也。方夫海禁乍弛，僧众初归，而道场梵刹俱未兴建时，则有故镇黄公，乘闲力奏，遣员赐帑，初地重光。然命甫下，而黄公旋没于官。公来继镇，建牙翁洲。翁洲距普陀百里，潮汐往返，风涛叵测，不以为劳，力任兹事。若宜革，若宜兴，若宜先，若宜后，若宜多，若宜寡，寺之主者，悉禀裁于公。公一以至诚大公处之。公之乡，多产巨木。斥俸捐资，桴海运木，分给两寺。置木之值，至数千缗，无所吝然。予谓此不足为公难。其分处两寺也，自有护法来，千百年闲，未有如公者。明万历七年以前，止建一寺。至后又有镇海。然皆长老住持而已。展复来，别公以双径嫡孙，提督陈公，敦请主席后寺，先入山者三年。公至普陀，喟曰：改律为禅，后寺已然。而前寺独可不延高行大德，阐宗风而登上乘者居之乎！博咨广询，得天童八世孙，潮音和尚。迎拜升座，闻者皈向。两师，皆慧心定识，又其宗皆临济，无所淄渑。公集两庑僧徒，晓譬而戒勉之，至诚披露，人人悦服，缁素叹息。称自有护法来，真未有如公者。竞谋建公生祠，以尸祝不朽。越明年，两寺告成，俱以宸英，素辱公知。函书来京，丐为文以鑴石。余曰：公镇定十年，功德及吾宁者甚大。即不辱与公交，亦不得辞。然予知公极审。于公遇前寺，知公之精微。于公遇后寺，知公之广大。呜呼！公待佛及僧如此，其忠君爱国，诚民恤兵，更宜何如哉！遂叙其终始难不辞而久不倦者，以复两寺之请。世之览者，谅不以予为阿公。而公亦必不以予言为河汉也夫！康熙丁丑八月。（裘志） 

陈黄二公祠 

　　在法雨寺。清康熙三十七年，住持性统建。（旧志） 

清，鄞，胡德迈，法雨寺合建陈黄二公祠记： 

　　古今来，事之盈虚消息倚夫数，而废兴成败则系夫人。数若待人，而人不委数。故自废而兴，转毁而成者，其功多不可忘。虽或其人已没，其事犹乐得而称颂弗衰。如普陀法雨寺之于故提督陈公，总戎黄公是已。夫普陀，为震旦名山，与峨嵋五台九华齐称。乃其山川奇诡雄特之气，结为前寺。不足，至明，五六百年，又发而为后寺。亦足以见大士德教之远，愿力之宏矣。其屡废屡兴，要亦时势使然。今上皇帝二十有六年，文绥武詟，尽土悉臣。海外瓯脱，廓入版图。于是厉禁尽弛。而普陀内徙之僧，虽归故宇，未奉明纶。黄公镇定二年，恭遇翠华南幸，乘间奏请。于是得赐帑金，重建两寺。盖不独慈云法雨，广被东南。而吴越封疆门户，益得藉外屏以固金汤矣。先是寺之未建也，麋鹿满山，荆榛敝野。惟我别公和尚，远从西蜀，访旧天童。陈公闻其名，俾主法雨，宏度沙门。于是自万历来百余年，第习讲律之传，一变而为禅宗大乘之学。不宁惟是，今元戎义山蓝公，聿继黄公来镇，信道爱人，亦惟是普门干城为任。谓改律为禅，义可师法。由是延今潮音和尚，一如陈公之延别公。而普济法雨，不减天童、雪窦、五磊、精严、闳净矣。呜呼！向微陈公，蓝公亦必为之。然而后来之美，其得忘前事之师乎？别公曰：我之不忘黄公，犹蓝公也。我之不忘陈公，犹黄公也。于蓝公则专之，于陈黄二公则合之，礼也。祠成，丐予为记。予曰：寺之由毁而成，黄公之德。禅之由废而兴，陈公之功。皆不可视为偶盈偶息之数。所谓数若待人，而人不委数者，于是乎在。呜呼！道不高，则卫道者不力。教不宏，则翼教者不切。观陈黄二公之于法雨如此，即别公可知矣！予是以不辞其请，而为之记。康熙三十七年，戊寅冬。 

黄公祠 

　　在普济寺伽监殿左。供清定海总兵黄大来像。（裘许志○秦志，梵刹门附五公于四监之左，附黄公及邑令缪燧于四监之右，无五公黄公专祠。） 

清，慈溪，郑梁记： 

　　昔汉朱邑，为桐乡，有惠政，民德之。于其在官，为邑建祠以俎豆之，此生祠之昉也。迄今二千余年闲，为吏若帅者，无邑之德，而皆仍邑之事，生祠遍郡国矣。然皆莅则安之，去则毁焉。予谓此真生祠者矣。独至故总戎黄公则不然。公镇定海三年，忠于其职，今皇帝实眷依之。二十八年，帝南巡，公护驾行在，帝从容问公舟山缘海事宜。公辄慷慨陈地方兵民利弊甚悉，帝嘉纳之。公平时信道而敬佛。尝悯普陀，为大士演法道场。即今闽疆展辟，海宇荡平。天下名山，皆被嘉赖。而大士现灵之区，反录录墨墨。一二僧徒，私相号召，挺钟挝鼓于荒烟蔓棘之中，心甚苦之。且幸际承平，即无所言。脱不幸一旦有事，此自归自复之众，谁任其咎。思欲陈之，而未有路。适帝召问，遂乘闲为帝陈之。于是帝可其议，帑金有赐，卫臣有遣，而普陀焕然重建焉。公方欲多方培护，广建名蓝。越明年，而公以疾没于官。死之日，兵与民，无不哀恸，如丧所亲。而山中千百僧徒，尤悲念之不忘。于是相与辟地治宫，祠公于伽蓝殿之左，肖像而俎豆焉。报功酬德，礼也。潮公来住此山，与余交好。遂以公祠落成告，属为记以垂久远。余曰：文之传公，不如公德之在人心者，自为可传也。然数十百年，见闻迭异。故老之口尽，而我公之明德亦湮。勒诸贞[王+民]，载诸山乘，公虽亡，而其事其德不与俱亡也。余是以不辞，而为之记。（下略） 

施公祠 

　　在（未详）。祀清定海总兵施世骠。（许志万经记。○记内不详祠之地址，与所祀者之名，殊觉歉憾。） 

清，鄞，万经，施公生祠记： 

　　士君子，立身扬名，其丰功伟烈，可著于常时，可传于后世者，青史载之矣。又能推其所余，使方外之民，颂功德于勿衰，尸俎豆于奕世。是又其灵根天植，虽处世网，不为事物所淆。故能于抚宇爱养之中，而宏护於潜修密证之区。其志量之高大，识见之广远，岂凡属居官者，所可同日而语哉！如元戎施公，其殆有不可及者欤。公本将种，世有令德。其秉钺于定也，轻裘缓带，诗酒永日。虽际时之昌，亦公之才智过人，故能先声而慑众，不诫而事成也。普陀名山，乃其辖下。或承使命，或视师旅，常航过其地。继之，则为圣祖祝万寿，并为母太夫人祈遐龄，亦时往其闲。由是与方丈诸师，叙谈移日。公不知有名位之可拘，而山中亦若忘人之势。惟于寺之得失利病，事之开遮趋避，无不导止斡旋。山中德焉，谋肖像于护法诸神之列。是公之厚德高谊，入人者深。故思慕之不足，而咏歌之。咏歌之不足，而对越之。岂若世之阿好以为荣，而去则毁之者哉！吾闻释尊善逝，在灵山会上，以佛法付嘱国王大臣。盖僧行忍辱，外侮易乘。不有屏翰，其何以榖？公其受嘱灵山者欤？又闻士大夫之英敏特达，克荷纲常者，皆从三宝中来。分散四方，共行教化。公其五百应真者欤？不然，何能忠孝克谐，公私兼济，若此其裕如耶？噫！世网若胶漆，贪欲若大海，世人贸贸，没齿不返。非得大雄氏清净无为之学，中道拯救，何能使吾辈，背尘合觉，解脱桎梏，而得究竟安乐也哉！则凡卫翊其教，以觉夫斯世斯民者，虽百世祠奉之，可也。而况于亲沐其休者乎！予久依公之治下，而普陀珂公，邂逅京师，又常称述其风节。其言信有征也，因不辞而记之。 

留衣堂 

　　在法雨寺。清定海总兵蓝理，去任，留一袭衣，以表不忘。住持性统，因建斯堂。（裘志） 

清，释性统，蓝公留衣堂跋： 

　　大元侯蓝公，于庚午岁，自宣化奉命移镇定海。甫下车，为国祝厘，旋登普陀。荆榛载道，瓦砾成邱，慨然有兴复之志。历任十有二年，殚心竭力，曲尽经营。殿成轮奂，阁耸云霄。即帑金颁由内府，寺额得之御赐，亦皆公持卫精忱所感召也。至于公之治定也，辟土地，浚河池，置馆通商，肃军安民，丰功伟业，合邑咸称。今岁辛巳，诏驻天津。公至寺，礼辞大士，徘徊持久，留衣一袭，以表不忘。昔韩文公，问道灵山大颠禅师，留衣镇寺。后周濂溪，睹留衣亭，有不知大颠何似者，数书珍重更留衣之句。公之勋名，大过韩文。山野道行，远逊大颠。蒙此殊贶，得不自愧。然睹物怀人，永镇千秋，窃所幸耳。因建留衣之堂，以示来兹云。 

佛教会 

　　在龙沙，原名僧教育会。清，光绪三十四年，法雨寺退居开如，汇同通达、□宝、善章、永悟、月德、开然、文质、益谦、广学、了余、文莲、释照、愿来、源通等，呈厅创设，为保护佛教，提倡僧学机关。宣统元年，广学，独力建造会舍十六闲，费银币三千余元。民国二年改今名。（采访） 

化雨僧小学校 

　　在龙沙，佛教分会内。清宣统元年创设。专课僧童，不取学费。道远者，复由校供膳。其常年经费，由佛教会拨充。（采访） 

慈云初级小学校 

　　在邑城南郊。清宣统三年，就法雨寺下院吉祥庵改设。就学者，常百数人。其费亦佛教会支领充用。（采访） 

复权初级小学校 

　　在朱家尖月隩，清宣统二年设立。（采访） 

培本初级小学校 

　　在朱家尖大同隩，于民国八年设立。（采访） 

启明初级小学校 

　　在朱家尖白山头，于民国十二年设立。（采访） 

　　按：以上三校，原称洛舵乡，区立第二第三第四国民学校。于民国十三年一月，收归本山寺办，改定今称。其经费，就该山宕捐拨充。如不敷，由两寺筹垫。 

医院 

　　在法华洞下，民国三年，由锡麟堂了余，捐助其祥篷基址，并募资建造房舍，延医施诊，旋以绌于经费而止。十一年夏，开如了余两退居，暨前后二寺住持，各庵当家，以医院停止，山中僧俗，及春夏朝山礼佛者，偶抱病恙，苦于束手，殊失我佛慈旨。决议筹款恢复，延中西医士各一，常川住院，以待病者求医之便。（采访） 

警察分所 

　　在龙沙，民国六年创设。初借旧医院为办公处。后以医院恢复，由开如等，筹款建造房舍十余楹。驻警佐一员，警士十一名，以诘奸暴，而维治安。（采访） 

　　　　坊（共五座） 

木华表 

　　在短姑道头，题曰海天二梵。后修，另书其额。前曰慈航普渡。后曰福海无涯。（旧志，黄应熊记，采访。） 

石坊 

　　在妙庄严路，闽中张瑞图题。今废。（旧志，妙庄严路下。采访） 

石牌坊 

　　在法雨寺前，清雍正间建。（采访） 

石牌坊 

　　在普济寺右。 

海岸牌坊 

　　在短姑道头。民国八年，无为陈锡周居士性良，因祈嗣有感，倡缘建造。内竖铁柱，外溶水泥，工程坚固，形势雄壮。礼山者，脱鲸涛而登净土，仰视斯坊，规模雄壮，咸讶伟观。普济寺住持了余，为文记之。坊间题额，滇南王人文，题曰南海圣境。东海徐世昌，题曰同登彼岸。河闲冯国璋，题曰宝筏迷津。黄陂黎元洪，题曰金绳觉路。江朝宗，题曰回头是岸。又大兴冯恕联云：有感即通，千江有水千江月；无机不被，万里无云万里天。四明王禹襄联云：一日两度潮，可听其自来自去；千山万重石，莫笑他无觉无知。简照南联云：到这山来，未谒普门，当先净志；渡那海去，欲登彼岸，须早回头。（采访） 

释了余记： 

　　观音大士，誓愿洪深，慈悲广大。于十方无尽世界，普现色身，随机说法。诸大乘经，悉载其事。然即就此方应凡夫机，所示之迹，亦复多难胜数，妙不可测。况普应六道，及界外三乘之大机乎！若非圆证法身，何能有此大用？锡周居士陈性良，沐恩甚深，报恩心切。拟欲同人咸深感想，因建水泥牌坊一座于海岸。盖欲示人以苦海无边，回头是岸。生死海中，唯有大士可为恃怙。因略叙伊沐恩之事，勒之贞[王+民]。企后之来哲，同生信心，同蒙覆庇。庶可即妄明真，消人我之幻执。识心达本，证寂照之佛性矣。锡周居士，赋性忠厚。初唯讲求儒道之旨，于如来大法，及三世因果之理，尚未深信。夫人胡氏，宿有信心。礼佛诵经，寒暑疾病，修持不懈。年三十余，长子不育，行善益力。不久复有娠，将及诞期，乃得大病。二十九日，不进饮食，不能言语，不能转侧。身瘦如柴，体热如火。名医束手，殆无生理。一夕夫人梦一老媪，手持数茎莲华，谓曰：汝由宿业，膺此恶疾。幸植善根深，以故我从南海来安慰汝。随以莲华周身拂拭。曰：拂汝业障，好生嘉儿。遂觉身心消凉，爽快莫喻。因即苏醒，通身流汗。而热退身安，颜色温和，直与好人等无有异。次日即生一子，适为三月三日上巳嘉辰。经此烧热饥饿二十九日，而儿体丰满庞厚，与无病者所生无异。今年此子已十岁矣。噫嘻异哉！居士荷蒙大恩，直同生死肉骨。方知佛经所说菩萨不思议利生之事，真实不虚。惜拘墟之士，以凡夫知见，肆口谤黩。适形其无知无识，坐井观天。徒为大悲主怜悯悲伤，而无从救度耳，哀哉！由兹信向之心，十分恳至。去岁来山，拟修牌坊。吾友印光，以太子塔将颓，劝令置此修彼。然伊愿心已发，势难中止。故于今春两工并兴，兼建塔院，及寺前池畔栏杆，并重修凉亭，需费五万有奇。虽亦广乞名望大老，各出净资，襄成盛举。然塔之崇高，池之庄严，坊亭之壮阔，鸠工选材，役夫无算。无一非居士慨输巨款，独力经营，以成就此功德庄严。信心宏愿，吁！可敬矣！捐资善士，悉载塔院碑中。兹特书此菩萨应化无量百千大海中一滴之相，令诸同人，生正信心，各各恭敬供养，称念名号。岂但常蒙加被，逢凶化吉，遇难成祥已哉！傥能竭诚至极，何难断惑证真，超凡入圣。将来亦可如菩萨竖穷三际，横遍十方，普现色身，度脱众生也已。又观音大士，乃过去古佛。以大悲心，垂形九界。应以何身得度者，即现何身而为说法。但以众生机劣，无由得见本相。凡蒙祐者，多皆见为老媪。盖以随顺劣机，显示婆心。若谓实属女身，则于菩萨上同下合之道，毫未梦见在。 

　　　　塔（共十二处） 

多宝佛塔 

　　俗名太子塔，在普济寺东南。元，元统中，宣让王施钞千锭，为住持孚中建。高九丈六尺，凡五层。俱用太湖美石制成。四面各安佛相。旁栏柱端，刻守护天神，狮子莲花，极工巧生动。年久就圮。民国八年，僧印光、了余、了清，合请无为陈锡周居士性良，倡缘补修。其缺坏处，悉用水泥补之。又全塔外面，均以水泥厚敷之，以期永久不坏。其坚固精致，实不多见。四围缭以垣墙，以为塔院。正殿五楹，中三闲供佛，旁二闲住守塔僧。后有偏厦四闲，以安厨灶。合海岸牌坊，寺前栏杆，共费银币五万余圆。为山中近年来绝大之工程。（旧志，采访） 

释了余记： 

　　一切众生，一念心性，与三世诸佛，无二无别。但以无始至今，从未悟故。迷真起妄，背觉合尘。反承此不生不灭常住佛性，而为起惑造业轮回生死之本。如来悯之，随机说法。普令三根，随分受益。又以法音有闲，塔像常存。故今四众建立塔像，企其瞻礼投诚，渐种善根。一睹圣容，永为道种。以作返妄归真，背尘合觉，消除惑业，复本心性之最胜因缘。普陀，乃大士示迹之胜地，历朝祝嘏之道场。自五代梁贞明闲开山，迄今千有余年，普门常启，宗风不坠，允为震旦佛国，东南福地。当元季时，有孚中信禅师者，道高一世，德感九重。五坐道场，宏阐宗乘。王公大臣，多从问道。于天历时，住持普陀。至元统闲，购太湖石，觅上妙工，造多宝佛塔一座，于寺东南隅。其高五层，计九丈六尺。上三层四面各雕佛菩萨罗汉圣像。慈容妙丽，俨然如生。精工妙手，悦人心目。宣让王，尝从师问道，发心施资，故俗称为太子塔焉。迄今五百八十余年，岁月经久，兼以大海之中，咸雾飓风，烈日严霜，摧残诸物，最易败坏。故其塔顶已脱，圣像残缺，石缝裂开，势将崩倒。窃念前人建立，原为国民植福。忍令破坏倒坍，以泯灭古迹，与众生福田乎？但以僧等财法俱贫，莫由措办。戊午六月，适值锡周居士陈公性良来山，拟建道头牌坊。吾友印光，偕余，与法雨住持了清，共谓之曰：公宿承佛嘱，宏护三宝。今太子塔，势将崩倒。僧等愧无德能，无从设法。愿不惜钧力，为之重新。或可置彼先此，以念先务。伊应之曰：吾愿已发，势难中止。然既蒙见委，当努力代为诸师募缘倩工，勉负责任。因具疏详述愚忱。仗彼福力，蒙前大总统黎公，前大总统冯公，今大总统徐公，各出净资，以增辉普陀，倡导四众。一时名公伟人，悉发信心，协力赞襄。故于今春三月，随即开工，兼复增修海印池栏杆。俾多宝佛塔，又复从地涌出。普济寺前，常见珍池栏楯。又开拓地基，创建塔院。筑正室五楹，偏厦四闲。凡所需用，悉皆具备，安一净行头陀，长时奉侍香火。定海县知事，冯公秉干，闻之，不胜欢喜，随即出示保护。可谓夙具灵根，不忘付嘱者也。从兹入普门者，亲见多宝。修净业者，常游珍池。其功德利益，常与虚室同其寿量，非笔舌所能形容也已。工既成，乃述其缘起，勒之贞[王+民]，永垂不朽。 

释迦佛舍利塔 

　　在梵音庵上。（木陈忞碑） 

明，释木陈道忞，梵音庵释迦佛舍利塔碑（节略）： 

　　明州古称三佛地，其最著者曰鄮山。盖周厉王时，东天竺国，无忧王，所藏释迦文佛真身舍利处也。去明州薄海五百里外，复有山曰补怛洛迦者，则普门大士化迹所显。以佛菩萨慈悲因缘故，故自晋之太康，唐之大中，以及今上千龄，岁奔走赤县神洲之民，至有梯山万里，逾溟渤，犯惊涛，扶老携幼而至者不衰。山处大海中，为支那四山之冠。鼓涵风日，摩荡云烟。其巘绝处，为菩萨顶。菩萨顶之下，为梵音精舍。当日月晴霁，则千山排闼，而隐隐隆隆于青蠃翠黛之中者，鄮山也。熹宗天启丙寅，有梵僧至自波罗奈国。见其洞壑平坦，以为八吉祥，六殊胜地，莫是之过。乃出所怀舍利，建塔其上。由是慈网交罗，海山互映矣。塔高如来身量，内奉栴檀香塔一肘量，黄金宝钵为承，上以金钟弥覆之，而舍利实藏是焉。初梵僧募塔平江，人莫之信。舍利悯之，乃显神变为之助发。于是有见三者一者，见黑白红色闲错者，或惟见佛身相好者，或始不见而终见如径寸大者。遂一时倾施填委，塔以成。其庄严妙丽，类鄮山。而安奉之法，则舍利从黄金钵网楞眼中投以入。及礼觐，则出以视。如是者再三出之，则增长数倍，不可取视焉。丁丑春仲，余自太白来观，山中耆宿，咸为余言，且请记之。余曰：舍利，圣人之骨身也，圣人神变不止是。愍世狭劣，示其小者。夫何足以观圣人哉！当观圣人韬光掩寂，而舍利留灵，福天上人闲，亘百代，历金石水火，而愈灵愈固者，抑岂无自而然哉！盖圣人体道乎其身，达形神而一之，臻夫大妙，故能神变无穷。其自书契以还，薄海内外，苟非圣人，非圣人达道弟子，罕不葬骨五泉，遗尘九土，岂其道与圣人异。抑身夫道者，或日用而不知焉，或半生半灭，半不生灭焉。是以见有虚弃，依正相随，又乌怪其然耶？故佛与罗汉，皆有舍利，惟佛最坚不可坏。而先德尝称真净舍利，大如菽，五色晶莹，而又坚刚。尝置铁砧，举锤击之，砧锤俱陷，而舍利无损。谓其平昔践履明白，见道超诣所致。谂余旧闻，岂不以其道之故哉！是以先德说法，往往提倡身心一如，身外无余之旨，而近世皆讳言之。余恐圣人之道，隐而不彰，故书此以告夫吾辈之为圣人之徒者。（下系词略） 

铁壁机禅师舍利塔 

　　在澄灵涧。 

清，屠粹忠，铁壁舍利塔碑铭曰： 

　　舍利者何？铁壁禅师觉幻灵殖之所变也。塔舍利者何？别公来普陀，迎其祖铁壁禅师舍利，奉一分建塔余杭径山，留一分而塔于是山者也。有说乎？曰有。于此见铁师之道之高，泽之远，而能令其孙思慕永久而不忘也。又于此见别公之诚于所事，敬于所尊，而能即法雨为治平，即白华为庆忠也。其铁壁禅师大德高行，详于年谱，载于续灯，流行于语录，兹可无赘。示寂于康熙戊申，其骨殖分建窣堵波于西蜀治平高峰。至于赍送舍利前来，则禅师之嗣法子，治平继席，竺峰敏公也。或疑且难之曰：首邱之义，古也志之。庆忠自庆忠耳，于白华乎何居？庆忠而白华之，不几于法雨而治平之乎？予笑曰：子何其泥于古，而拘于方也。夫德不限封，道不限域，灵不限时。以别公之心丧其祖，终身不忘。即使埋土为藏，指树为表曰：此吾祖之塔也，铁师犹将依之不去，而况于舍利之所在乎？诚如子言，则是西方圣人泥洹恒河，不宜入东土。东土亦不宜崇其宫，严其像，而奉之也。则是达摩者，不当南来阐其教，而委其骨于炎荒也。呜呼！其亦弗思而已矣。夫如是，余安得而不铭。铭曰：至人不死，非不死也。觉灵变化，于昭天下。舍利之来，来自庆忠。分于法雨，道流德风。东海汤汤，梅岑嵂嵂。善启善承，为千古式。（裘志） 

金刚塔 

　　在金刚窟上，高丈余，甃石为之。郡人，尚宝司司丞，沈泰宏建。（旧志） 

华严铜塔 

　　在法雨寺东，安供以镇山门。（许志） 

千佛塔 

　　在法雨寺内。（许志） 

三山来禅师衣钵塔 

　　在澄灵涧。（旧志，艺文，三山衣钵塔，杨雍建铭） 

清，杨雍建，三山禅师衣钵塔铭曰： 

　　蜀东，三山来禅师，既于康熙乙丑之秋，示寂高峰。其嗣法门人，千夫性一等，旋送灵殖入庆忠祖塔。至今一十三年，乃其最后传道高第弟子，别庵统公，则复以禅师衣钵，建塔于普陀澄灵涧者，来请铭于余。余往在禾中，辱与师交，不敢辞。余惟释氏之教，取舍虚实，异于吾儒。顾其欲利物济世，行道传后，则其旨与吾儒同。至于生死之际，咸谓吾儒视之真，释氏视之幻，而其实不然。吾儒之言曰：生寄死归。故士君子，常纲常名教之系，见危授命，所称死有重于泰山者，言其义而已。其视死如归之概，早已脱然于胸中。若夫沾滞万有，贪生畏死者，愚夫竖子耳。至释氏之言，则曰：生死事大。故一二庸妄之徒，厕足禅门者，托为达情旷见，以四大为空，以泥洹为乐，言之甚易，履之甚难。而其间真修实证，了然有得者，每以割爱捐欲为兢兢。一语及再生阅世，则厌苦之。由是言之，儒所轻在死，故舍生取义者，乃为真儒。释所重在死，故了然所往者，乃为真释。真释真儒，莫不各有所得而止。大抵儒所得在死之前，而释所得在死之后。则其生平取舍虚实之致，亦概可见矣。今按禅师年谱行状，及语录诸书，则师三十以前为真儒，少孝于二亲。虽早慕玄修，而不肯恝弃。长遭乱离，勇战忠国以护乡里。三十以后为真释，精参密诣，著书讲学，倡道西北，以铎东南。呜呼！向微师，乌能有是弟如别公者哉！别公于师所授，无不实履。于所未发，无不阐微绎幽，流畅人寰。今主席法雨，又奉其师衣钵，吉其方，崇其塔，宏其制，以藏之。此皆三山禅师示寂时，所不意得此于今日者也。且师虽谆谆以广道东南为嘱，又孰料其不坏之宝，辉润海隅，一如身至其地也乎。吾儒之于父母也，葬而祭之则已耳。闲有远居他郡，则亦托坟墓于兄弟宗人已耳。虽有孝思，安能再为之计。而释氏之教，拳拳恳复，不嫌徙异。故予谓生死之际，儒轻而释重者，此也。禅师出处始终大节，具见他文，予不更列。第述其自庆忠，而再塔于普陀者，如此，以遗其后人，是为铭。铭曰：相如褒雄，蜀才肆好。泽远教衰，儒弗能有。三山人豪，功名敝帚。一而释统，轰雷倾斗。庆忠之塔，竖埒高峰。彼衣钵内，色相俱空。光芒怪伟，来厌蛟龙。澄灵一勺，与岷峨通。梦梦者魄，滞于逝所。惟皎皎灵，在右在左。骑象踏狮，驾鳌亦可。沧海则桑，塔也不堕。（裘志） 

释性慧，记别庵为庆忠目睛舍利，高峰衣钵，并护国先师灵骨建塔普陀诗： 

　　帜树天南海印悬，曹溪重担一身肩。真灯既续龙宫藏，宝塔重标狮窟边。正眼照人原不朽，传衣无我镇长年。吾师谊切同心好，最后殷勤话已圆。 

普济普同塔 

　　在龙湾。清康熙三十六年夏重修。（旧志） 

化身塔 

　　民国十二年，诸同生居士，仿东洋化身之法，为普济法雨各造一座。每塔费千余圆。普济，在多宝塔后半里许。法雨，在香云路口。初则甚好用。以久空不用，铁函铁条，通皆锈烂。海山咸雾，铁都渍坏。况已经烧过之铁，实为易坏之极。东洋僧俗通烧，常用尚不至锈，故能经久也。（采访） 

法雨普同塔 

　　在雪浪山椒。（旧志） 

子孙普同塔 

　　在海会桥东。清，同治闲，立山徒化闻，募本派法眷建。凡立山派下子孙，及诸法徒，皆可入焉。置众香塘田五十亩，岁收租，充春冬祭荐之费。俾伴山，常明、长生、杨枝、宝称五庵，及化恒派下子孙，六柱轮流，承值当办。（立山公堂序） 

天灯塔 

　　一在短姑道头。一在佛顶山。彻夜燃灯，照耀海面。俾行舟知所向，无触礁之患。佛顶灯塔，清光绪三十三年，慧济寺僧德化募建。并置沈家门市房两闲，收租充费。镇海李云书之母，前修灯塔，亦助若干。民国癸亥，复捐若干，为长年灯油费。（采访） 

　　按：明释传灯天台山志云：梵语塔婆，今略云塔。此翻方坟，亦翻圆冢，亦翻高显，义翻灵庙。即供佛菩萨，及辟支罗汉等舍利之所。随尊卑，层级不同。佛菩萨者，高十三层。辟支塔，应十一层。阿罗汉塔，成以四层。余随品级减之。此八种塔上，并有露盘。佛塔八重，菩萨七重，辟支六重，四果五重，三果四，二果三，初果二，轮王一。凡僧，但蕉叶火珠而已。后世建塔，不原佛制。圣凡相滥，纰缪至多矣。是建塔，本为舍利而设，且有佛制。后世僧没，即肉身亦建塔院，已违古制。兹编所列，第取高显之义。混诸塔为一炉，益非佛氏建塔之原则。因援天台志语，以表释之。 

　　　　路（共四处） 

妙庄严路 

　　自短姑道头，至普济寺，长约五里。明时白华庵主僧性珠修建。经始于天启丁卯，竣工于崇祯庚午，越四载，始易崎岖为康庄。旧称两旁古木撑云，交景垂荫，翠峰环映，怒浪鸣空，山阴道上，不足仿也。厥后沧桑改革，树木摧残，路尚无恙。（裘志，妙庄严路，陈继儒记。） 

明，华亭，董其昌，普陀山修路碑记： 

　　普陀在大海中，开辟之始，即有灵山奇奥之区，未成坦道。彼负好奇之癖，挟跻胜之具者，故自忘其跋涉之艰也。其如赍香而皈命，兼膜拜以奔趋者，何哉？嗟乎！惊魂甫定，茧足为虞。彼岸方跻，故步恐失。高高下下，无平不陂。两两三三，欲前且却。即不至青柯坪昌黎漫试之悔，亦足灰桃花源渔父再访之心。白华庵主朗公，于是有修路之议。畚锸繁兴，众缘辐辏。为石之工十有七，为土之工十有三。绵亘五里，星霜四周。昔之荦确交加，荆榛翳塞者，皆已变为周行，夷然鲁荡。竟不知布金之长者遇在何方，撤石之愚公劝者谁氏。犹之阳春雪曲，属和更多。优昙钵花，开敷甚速。朗公曰：大士加被之力也，予何有焉！佛氏门中，此为最胜矣。昔佛沙伏国，既建宝塔，即埋珠网，立石于旁，刻铭诏后。将使异时修塔不烦大众捐资。夫财施仰法施而就，前事为后事之师。顾予芜词，有惭珠网耳。朗公，名性珠，参学师承之详，别有传者，不具书。（铭词略） 

华亭，陈继儒记： 

　　东南水中之胜，江有金焦，太湖有七十二峰，不敢与南海普陀鼎立而三。非逊百谷王，以观音大士道场胜也。独舍舟登岸，峣埆崎岖。雨虐风号之夕，步步歌行路难矣。朗彻珠公叹曰：昔雪山布发掩泥，持地以身负土，古圣贤皆然。而区区一贫衲，敢不负锸先之乎！发誓愿，捐钵资，剃草莱，刊土石。不募而闻声者，如鸟就巢。不召而乐趋者，如蚁垒垤。经始于天启丁卯，落成于崇祯庚午。自道头茶庵，至白华庵，西路阔二丈，阶高三丈，庵前平坡十余丈，进山门，曲径竹廊，至白衣真应殿。东达普陀寺，路长四五里。有茶亭，自度亭可以憩，有两旁杂树可以荫，有台可以眺，有山田野花可以玩，有石几可以坐，履道坦坦，比之泥滑滑者，何如？掉臂而入，比肩而出，不下车，不让畔，比之五步一踹，十步一蹶者，何如？至是而朗公之功德钜矣！朗公曰：吾师昱光老比丘，刺血书经，上疏阙廷，请敕建本寺。上赐帑金，赐御制碑文，赐金栏紫袈裟，吾师悉逊不有。若珠之畚石锹土，何足挂有道齿颊乎？陈子曰：吾师刘贡父诗云：欲行今日路，恐背古人迹。欲行古人路，今人笑迂僻。噫嘻异哉！吾与朗公，从何处下注脚？况世路，愿太奢，则缺陷难填。量太隘，则狭窳难广。气太横，则突兀难夷。心太曲，则险巇难经。要路危，歧路错，末路迷，此杨朱嵇叔夜所为望而泣下者也。安得大善知识，如朗公辈，布满人闲，以平不平之心路乎！心路平，世路平，无论山中，即游戏风波，蛟龙大海，此与康庄鲁道何异哉！敬以复朗公，并作妙庄严路记。 

玉堂街 

　　明万历闲，法雨寺协理，僧如珂修砌。珂，字玉堂，因以名街。自普济寺至法雨寺，长五里许。一路带山映海，翠霭银涛，应接不暇。（裘秦志） 

清，释照机诗： 

　　诛茅甃石见康庄，以字题名示不忘。从此脚跟归正路，涛声山色转风光。 

释照能诗： 

　　地分世外傲羲皇，杖履何缘步玉堂。花鸟文章泉石史，归来满院薜萝香。 

香云路 

　　往佛顶山之通衢，高长二百余丈。其闲有亭，额曰香云，因以名路。旧时樵蹊陡峻，有碍脚跟。清，光绪三十年，慧济寺住持文正，同监院庆祥，募资砌石累级，旁扶铁栏。举趾者，始无缘木扳萝之苦。费银币二千九百余元。捐资最钜者，为定海韩之鹏，及徐陈氏。（采访） 

释文质，造铁栏杆碑记： 

　　圆通大士，誓愿宏深。法界有情，等蒙摄受。一切处普门示现，真智无方。东南海补怛名山，应迹有在。无方故逐形随类，施同体之慈悲。有在故航海梯山，报罔极之恩德。由是历朝钦敬，举世尊崇。无非欲祝同康，以翼郅治。消灾厉，以福黎元。因兹三寺鼎立，众庵棋布。各宏祖道，共阐佛心。惟慧济一寺，基踞山巅，名曰佛顶。纡屈数里，路由顽石以砌地。盘桓千仞，人若历梯而登天。每至香期，来往绎络。足履滑石，甚属危险。前住持文正，募诸檀信，铺以石条，即彼险道，变作康庄。虽仍巍巍陡峻，而复步步坦平。但以旁无遮护，回避犹觉惴惴。大护法大椿祝公，宿植德本，笃信佛乘。秉居廛为政之权，行即俗修真之道。适来进香，睹此景象，遂发大心，遍竖铁栏。普令来者，登圆通场，行安隐道。得大无畏，不劳每步看脚下。获大总持，了知佛阶在个中。由金绳路，逢左右源。自下地宛转扶掖，一直至山穷水尽。从兹入于佛慧，亲见观音。如斯功德，直与普门施无畏力，同体相用。当必由斯顿超十地，圆满三觉。岂止身心安泰，吉祥萃于厥躬，瓜瓞绵延，余庆覃于后裔而已哉！ 

短姑道头埠 

　　在西南海岸，旧称阔四五丈，长三十余丈，小石自相零附，不筑不甃，天然成步。（埠俗字）暴风巨浪，冲激不散，为大士灵迹。（详灵异门）清，光绪三十一年，了余莲禅两僧，以天然步，遇潮涨，终嫌未便。捐资以巨石甃成步头。内高一丈四尺，面阔二丈四尺，长四十丈，宽广平坦。轮舶虽不得并，而潮汐大小，均可免褰裳濡足之苦。（裘志古迹，采访。） 

清，鄞万言诗： 

　　洛迦名薮，天下所趋。帆樯矗矗，集于短姑。短姑伊谁？而以名步。岂为垆当，抑以筋露？人曰否否，嫂姑昔来。维舟将登，姑云不谐。不诣谓何？月临天癸。十载之诚，一朝而毁。嫂言天定，非人之尤。裹饭我来，尔住无忧。嫂去未几，挈馌已至。相与笑语，食讫而逝。再顷复来，饷之如前。其姑惊怪，嫂胡戏焉。顷刻神异，哗于各船。云必菩萨，演化而然。适有沙弥，上殿礼佛。三匝周看，佛衣沾湿。既传其事，更审其形。诚心格佛，永式千龄。 

慈溪，裘琏诗： 

　　步头小石乱纵横，传自陵波仙迹成。为有灵根生到底，不然海水亦何情。 

李暾诗： 

　　何年礼佛意殷勤，异说而今骇见闻。风拂松林轻奏乐，练铺石涧细生纹。波飘一舶空中叶，身傍三山画里云。从此凡心都洗涤，飞车直欲驾苍雯。 

　　　　桥（共九处。） 

永寿桥 

　　在普济寺左，海印池，池广十亩，桥跨其上。阔二丈，长十丈，高二丈。广级周栏，栏柱刻狮，精采异常。年久多坏，民国八年，无为陈锡周居士性良，重修。又造寺前水泥栏杆。（旧志，采访） 

清邑人何委诗： 

　　寿必期夫永，桥何命此名。境为天所设，人想地同庚。佛仗由来旧，僧伽得度生。杠梁终自别，池水万年清。 

释能劭诗： 

　　一虹横沼跨，永寿著其名。不逐沧桑变，还同日月庚。陵波千嶂合，映水白莲生。佛国开南海，桥悬天地清。 

瑶池桥 

　　与永寿桥相望，广长各一寻，琢方石为之。洼端阜中，微成虹形。架梁横石，四隅各制龙首。池产白莲，瑶池状其白也。俗呼莲花桥。（旧志） 

平桥 

　　在普济寺前，与八角亭相连亘。（采访） 

大士桥 

　　在潮音洞上。宋宁宗，嘉定七年，僧德韶，修饰宝陀寺时建。御题是名。今废。（侯继高游山记） 

元，天台，刘仁本诗： 

　　金碧玲珑塔影双，绮霞香雾湿疏窗。鲛人织浪为华盖，龙女持珠献宝幢。震海风雷音缥缈，弥山潮汐响舂撞。愿求示现将军相，一鼓群魔尽摄降。 

智度桥 

　　在法雨寺前，即青玉涧，与诸水交汇处。桥广二丈，长三丈余。广渚澄潭，林木茂生。雨后乱泉暴流，有靓幽之观。旧有董元宰劝缘碑，陆宝称其笔法秀宕，自是晋人本色。清雍正九年，开拓地基，桥用石砌平，水由地中行矣。（裘许二志，采访。） 

雨瀑桥 

　　距智度桥数十步，溪流东折。雨后泉悬石上，如瀑布寻丈，因名。（旧志） 

海会桥 

　　在法雨寺前。清光绪十八年，住持化闻建。（采访） 

环龙桥 

　　在南天门，大观茅篷，故亦名大观桥。沿旁扶以铁栏。民国七年，上海信女薛孙氏，捐建。（采访） 

玉带桥 

　　在三圣堂左，往普慧磐陀各处之路口。系八功德泉，及正趣下山涧中水之出泄处。（采访） 

　　　　附录　南海慈航序 

褚景贤南海慈航序云： 

　　贤向以诵经获福为妄。娶妻八年，不育，妇翁谓印观音经，持观音斋者，历昭显应。室人遵行，得梦兆而孕。次年将生，又梦一媪与之子，且锡嘉名曰积。及生，符所梦，遂以命名，予犹笑而不信也。厥后疾病危难中，有所祈求，每著灵异，乃疑信参半。甲戌，次子病吐泻，药不纳，肢厥眼垂，已无生理。予母哭失声，予亦泪下涔涔，求救无路。因哀祷大士前，誓辑南海慈航，改过行善。甫祷，吐泻立止，渐求乳食。尤可异者，室人素乏乳，更忧子病，数日废寝食，乳无半滴。祷后，乳忽涌至。自惟凉德，竟以片念广化之心，上动大士悲悯。诵经获福，灼燃不诬。幸辑成发刻，因记缘起，以告阅是编者。（南海慈航） 


普陀洛迦新志卷八 
　　　　古会稽陶镛鉴定　古翁山王亨彦辑 

　　　　规制门第八（共分六种） 

　　秦尊僧[(契-大)/石]，释门之规约初宣。魏倚道臻，佛子之科条益备。盖出世不离入世，束身所以束心也。况百丈创立丛林，大众同归栖止。不遵国法，何以邀王臣之护持。不守清规，何以得比丘之和合。更加世运迁流，群钦法治，故公布之国典，固宜心懔怀刑。即私制之院章，亦当欲不逾矩。志规制。 

　　　　僧伽日用轨范 

　　日用轨范者，乃示人人当行。不拘何人何执，总当一一无犯。那管内单外单，咸须各各遵守。一敦尚戒德，为菩提之根本，作涅槃之基址。二须甘淡薄，安贫乐道，保护道心。三寂净纯一，省缘务本，无分其心。四去私摈邪，奉公守正。五柔和忍辱，慎事敬人。六随众听命，威仪整肃。七勤修行业，无怠无荒。八遵规处众，耿直不阿。九安分小心，无得妄为。十随顺规制，共勷法门。上来十种，略总善法大纲。不厌委陈，尚有禁例条目，谨列于下： 

○不得破根本大戒。不得于诵戒时无故不随众。不得不孝父母。不得欺陵师长。不得故违朝廷公府禁令。不得习近女人。不得于受戒之后不知戒相。不得亲近邪师。不得饮酒赌戏。上九事，不犯，名敦尚戒德。若犯，轻者罚，重者出院。 

○不得营办美食。不得著艳丽衣服。不得泛揽经事。不得争[贝+亲]钱。不得田蚕牧养。不得聚集男女做世法斋会。上六事，不犯，名为安贫乐道。若犯，轻者罚，重者出院。 

○不得无故在外闲游，数归俗舍。不得习学应赴词章，吹唱杂艺。不得习学天文地理、符水炉火等外事。不得习学闭气坐功，及无为白莲等邪道。不得好兴无益工作等。上五事，不犯，名为省缘务本。若犯，轻者罚，重者出院。 

○不得非理募化。不得侵克信施。不得擅用招提之物。不得废坏器用不赔偿。不得背众食。不得不白众动无主僧物。上六事，不犯，名奉公守正。若犯，轻者罚，重者出院。 

○不得破口相骂，交拳相打。不得受辱不忍，见于辞色。不得威力欺压人。不得侮慢耆宿。上四事，不犯，名柔和忍辱。若犯，轻者罚，重者出院。 

○不得戏笑无度。不得高声谈论。不得装模作样。不得坐立斜倚。上四事，不犯，名威仪整肃。若犯，轻者罚，重者出院。 

○不得无故不礼诵。不得执事怠慢。不得恶人警策。不得作无益害有益。上四事，不犯，名勤修行业。若犯，轻者罚，重者出院。 

○不得挑唆斗争。不得树立朋党。不得机诈不实。不得谤讪名德。不得诬毁清众。不得徇私偏袒。上六事，不犯，名遵规处众。若犯，轻者罚，重者出院。 

○不得大胆生事。不得谬说经论。不得妄拈古德机缘。不得无知著述误人。不得招纳非人。不得自立徒众。不得擅留童幼及沙弥。不得己事不明，好为人师。不得哄诱他人弟子背其本师。不得无大故擅入公门。不得妄议时政得失是非。不得轻心谤斥先圣先贤。不得以常住产业等与人。不得侵占人产业。不得另为烟爨。上一十五事，不犯，名安分小心。若犯，轻者罚，重者出院。 

○不得令之不行，禁之不止。不得有过罚而不服。不得在寺名不入僧次。不得梗法不容执事人行事。不得为执事更变成规。不得不白师友，恣意妄为。不得故与有过摈出人交。上七事，不犯，名随顺规制。若犯，轻者罚，重者出院。（百丈清规。） 

　　　　共住规约 

　　栖身息影，端藉名蓝。修道循规，必须同志。久参耆宿，以游历深，而百绪从生。后进时流，因知见浅，而初心渐退。以致纲宗失旨，模范多乖。习以为然，积成流弊。某甲住持兹山，自惭薄德。空怀佛制，无报法门。欲挽已往颓风，惟冀方来贤众。共遵佛说戒律，祖制规绳。调治三业，折伏过非。住斯丛林，原为遵行。如或不然，无劳共住。 

○犯根本大戒者，出院。 

○禅贵真参实悟，弄口头禅者，出院。 

○三五成群，山门外游戏杂话，并闲坐者，罚。不服者，出院。 

○吃荤酒看戏者，罚已出院。若重病非酒莫疗者，白众方服。（新增）吃烟者罚。 

○故与有过人往复，思害丛林，搅乱好人者，出院。 

○斗争是非，破口相骂，交拳相打，不论曲直，出院。一理正而忍，一过犯而嗔，理正者不罚，过犯者责出院。 

○米麦等物，不白住持，私卖用者，罚赔偿已，出院。 

○侵损常住财物，及斫竹木花果送人者，赔已出院。 

○施护入寺，执事私化缘者，量事轻重处罚。不服者，出院。 

○无公事，私走檀护，及本俗者，定非潜修人，即令出院。知而不举者，同罚。 

○己眼不明，妄评他人见地，出语不自知非者，即令出院。 

○课诵，坐香，出坡，不随众者，罚。除公事有病。不服者，出院。 

○禅堂讲话者，罚。本堂不举，待堂外举者，堂内执事同罚。 

○除公事，不在本寮，至各寮纵意放逸者，罚。或博弈赌钱者，重罚出院。执事不举者，同罚。 

○无事不得吃二堂。食时不得谈笑。不得争坐位。不得不照位坐。不得未结斋先起。不得自携[木+宛]入厨取食。违者罚。 

○遇普茶听规约，除公事，不随众者，罚。不得托人取茶果归寮，与者取者同罚。 

○常住经书，庄严器皿，概不借出。违者罚。若不得已，白众方借。 

○轻视耆德，恶闻直言，妄生诽谤者，出院。 

○不听执事人约束遣调，及不满期告假者，罚。 

○非重病，背众饮食者，罚。私留亲友歇宿者，罚。 

○各寮闻报钟不起者，罚。恃己有功，不顺调伏者，重罚。 

○凡受信施物，不白执事人知照即受者，倍罚。除亲戚邻友。 

○长养须发，概不留单。暑天赤膊，不缚裤脚，冬天烘火，并戴小帽者，罚。 

○常住钱物，出入即登记，朔望两序公算。失记及含糊者，罚。 

○堂中出外生事者，严摈。借事起单者，永不复入。 

○保留有大过人，及年轻者，或私招徒众者，出院。 

○丛林无僧值，则内外不正，弊何能除？法何能立？为僧值，宜尽心纠察，不得徇情。如有犯者，照款罚。失罚者，僧值受罚。 

　　　　以上条约，真实办道之规则。同居大众，各宜珍重。（百丈清规） 

　　　　山中旧规 

○凡本寺前后左右山场，不但不可侵渔，且风水攸关，竹木务悠久培荫。斫石取泥，俱所当慎。违者罚摈。 

○山门基地，东至娑竭龙王祠止，西至土地堂止。内龙沙一股，关系吃紧，有石碑为限，毋得侵犯。 

○自康熙二十九年创复禅林。以前各家据有之地，会同合山，逐一取明。除旧时所作坟塔外，当依华顶规式，非住持不得在本寺近处建坟造塔。或冒昧侵越，定干罚摈。 

○概山静室，披剃徒众祝发，届期务先知会两邻，据实具结。一杜混淆，一防匪类。其茶仪陋规，已经革除，毋庸溷扰。 

○本山耆旧涅槃，先白常住，鸣钟通知。常住只备香烛冥资致吊，不得仍前多事。斋金永革。钟头银一钱，仍付本僧。 

○磐陀石、千步沙、茶山三处，每年公议一人轮值年务。今总静室已废，总管之名，亦为不雅。改耆旧僧三人，栖息道头下院楼上，掌烟爨簿，及香檀散静诸务。（以香客钱米，俵散各静室僧，谓散静。）其合山大众，或有争论事故，先向耆旧师剖论。不得已，具白方丈，毋许琐渎。内有情真过确者，宜摈宜罚，公同处分。 

○向来支应官府，及造册结状诸费，合山均派。今新复禅规，一应常住自行料理。各庵得清净安居，努力进修，勿弃寸阴为幸。 

○天灾流行，祈求雨泽，向由常住为首，领众诣潮音洞迎香。近因外山开垦，众议往桃花山请圣，供龙中和庙内。雨过之日，诵经酬礼，拨舟送圣。如当事祈求，但在本山请三昧八功德水行香，不往别所。 

○本山修路，属磐陀石者，一自土地堂起，至磐陀石止。一自柏子庵起，至潮音洞止。一自潮音洞起，至道头止。属千步沙者，自几宝岭起，至雪浪涧止。属茶山者，自龙树庵起，至菩萨顶，及东沟西沟止。属东寮者，自几宝岭左山脚起，至东山门止，并浚东荷花池。属西寮者，自土地堂起，至西山门止，并浚西荷花池。两寺常住，普济，则自正山门起，至正趣亭止。再同白华三元隐秀三庵，共修至短姑道头止。法雨，前自智度桥起，至雪浪涧止。后至莲台洞止。沿途静室，自莲台洞，修至梵音洞止。 

○后山系寺之来脉，堪舆家，俱言不宜建盖。故常住特买东房基地，与太古堂相易。今留内官生祠外，其余悉栽竹木，培荫道场。后人永不许违禁建造。其寺后岭路，亦不得仍前往来，踏损龙脉。一应行人，俱从几宝岭下旧路行走。犯者摈治。（裘志。○以上普济规制。） 

○开山祖塔，木本所存。每岁季冬二十四日，春清明正日，上午，集各房静室拜扫。若普同塔、苏公塔、明公塔，随例举行。下午，则常住大众拜扫舍利塔，各房静室从便。若属中兴子孙，系铁祖法派者，随班俱集。 

○观音洞扣公塔，二节于礼祖次日，住持领众拜扫。 

○每岁元旦，及长至圣节，各房静室，同诣常住随班祝厘，不得借故失仪。 

○新造静室挂号，必执事僧，同本地耆旧，查验烟爨确实，方登名册。其俵茶陋规永除。 

○祈晴祈雨，俱向梵音洞请圣。闲有往桃花山者，相时举行。（裘志，○以上法雨规制。） 

○绝馈送。旧例剃度，及示寂除名，俱馈银礼，请之俵茶。或有不平烦排解者，亦具礼物，谓之注销。嗣后披剃者，只遵具结。控诉者，只将理论。自爱爱人，功德不小。 

○禁科派。往者常住有役，合山派拨。当事按临，合山送茶。长至元旦小食，合山办治。官府事务，及议轮管年，合山敛费。今后一应常住支持，概不干涉合山。 

○杜欺陵。恃强陵弱，矜智欺愚，人情不免。和尚顾念法眷，以道相尚。除干礼犯法，名义不容者，依清规治之。并不徇私损害良善。 

○省往来。曩者庆生吊死，纷纷盘扛，与俗无异。从今立法，吊死，只用香烛冥资，丧家亦不回帛。生辰，概不致贺。世相无常，寄归一视，此为达矣。 

○严戒律。展复之始，规制未立，约束不严，客樽贾樏，多杂腥浆。近来肃然一清。愿合山法眷，继序后贤，永遵无忽。 

○公福德。檀信远来，全为菩萨道场起见。今各静室，招同牙僧，缘入私囊。甚者香烛亦公出私入，掩人耳目。无论获罪佛天，即善信诚心，何由上达？况常住拮据万状，接待十方。庄严道场，百不了一。诸公自外如此，其何以安？又香信斋僧，意在公溥。有[贝+亲]无[贝+亲]，或饶或否，俱当引致常住。岂可私自设斋？巧者重[贝+亲]叠饱，朴者当面错过。赐受皆虚，福缘安在？以后切莫仍蹈前辙。阴有天刑，阳有人祸，戒之慎之。（裘志，○以上普济定约。） 

○严戒行。苦守清规，当永遵智祖遗诲。 

○同甘苦。施主信施，厚薄照分分给。公务执役，无论尊卑，随力负重。 

○省是非。口角致争，当鸣耆旧执事处分。有难解者，白之常住，依理公断。若妄控公庭，则公遂过海。勿使有玷僧规。 

○节糜费。粗衣淡饭，衲僧家风。勿得著华彩，美口腹，轻浮奢侈，败坏僧体。（裘志，○以上法雨定约。） 

　　　　常住规约 

　　法雨寺常住规约序云：法随缘起，道本融通。夏葛冬裘，因时而变。渴饮饥食，合宜者行。必革弊而兴利，始有益而无损。令常住之根本深固，庶法门之化道遐昌。上可慰开山中兴诸祖之慈心，下可作来哲后贤住持之遗范。是以斟酌时宜，修订规约，列下。中华民国五年三月，公同议立。 

○住持，为常住之代表，执主持之公权。当上殿过堂，领众行道。监察全院，督率诸职。各尽责任，毋相侵诿。使众安和，常住兴盛。 

○今既革除新老住持交盘之旧例，除住持进院费，须自行担任外。所有常住财务，概归常住。而由监院管理之，住持监督之，始与诸方丛林制度相符。且令德富财贫者，亦能进为住持。 

○本寺住持，须由本寺各房，合山长老，于本寺各房法眷中，公举资格合宜，而孚众望者，任之。任期三年。连举者，得连任一次。若本寺班首中，有德望俱优，资格相宜者，亦得公举。惟须接本寺派下之法，以续祖灯。 

○住持，既不负财务责任，固不得连月出外。其有因公事或私事出外，须白众告假，定期回寺。 

○监院，管理常住财务，职任綦重。须集本寺退居及法眷公举，由现任住持敦请之。若任事三五年后，有功于常住者，议奖。 

○常住帐目，每日由监院查对。每月计算，由监院副寺合结，再由住持查对。年以三月中、七月中、年终，为三大算期。三月中大算，由住持邀同退居法眷客堂库房各班首在场。七月中年终大算，由监院请本寺退居住持，及库房客堂各班首在场，以昭大公。 

○都监一职，上辅住持，下襄监院。须慎选资格相宜，深谙寺规之硕德任之，庶不负古人列职之意。 

○知众，理处本寺及山中各庵僧众事，责任綦重。须由住持，商同本寺退居等，得同意，始得请之。 

○常住银钱，既由监院负责，其库房执事，须得监院之同意。其余执事，概照旧例。 

○凡闲住班首执事，若年登六十者，早殿得以随意。此外，皆宜上殿过堂，以孚众心，而全大体。 

○客堂，持丛林之纲纪，肃大众以礼法。无事时，除应值者外，均宜上殿过堂。且不得自由出外，致旷职务，而失体统。 

○库房，事务虽繁，若无要公，每逢朔望，监院亦宜上殿，以昭勤慎。余职遇闲暇时，皆宜发心上殿过堂。 

○凡宜上殿过堂，而躲懒偷安者，僧值应即检查。不得徇私纵容，免致众人效尤。 

○本寺香客，住持及各执事，不得邀至己庵内请斋，或募缘等。若己庵内之香客到寺，请斋请便饭等，须照各庵一律开销，不得擅私自便。 

○本寺，无论住持班首职事，凡与常住公事无涉者，遇有意外之事，由各人自己承当，常住概不负责。 

○库房客堂等职事，如有不尽职责，及轻损常住等，为首领者，须秉公检举，毋得隐瞒。 

○住持，每年由常住酬劳衣单银币一百二十圆。监院，酬劳衣单银币八十圆。其余各职，概照旧章。 

○本规约，遇有不适用时，得于三月中大算时，由住持，或都监监院等，提出修正之。（采访） 

　　　　法令 

　　孙大总统，中华民国临时约法。第二章，第五条，中华民国，人民一律平等，无种族阶级宗教之区别。第六条，人民有得享信教之自由权。（中华民国元年颁。） 

　　　　大总统教令，第十二号，修正管理寺庙条例。 

　　　　第一章　总纲 

　　第一条　本条例所称寺庙，以下列各款为限。 

一　十方选贤丛林寺院 

二　传法丛林寺院 

三　剃度丛林寺院 

四　十方传贤寺院庵观 

五　传法派寺院庵观 

六　剃度派寺院庵观 

七　习惯上现由僧道住守之神庙（例如未经归并，或改设。从前习惯上奉祀各庙是。） 

八　其他关于宗教各寺庙 

　　其私家独立建设，不愿以寺庙论者，不适用本条例。 

　　第二条　凡寺庙财产，及僧道，除本条例有特别规定外，与普通人民，受同等之保护。 

　　前项所称财产，指寺庙所有不动产，及其他重要法物而言。所称僧道，指僧尼道士女冠而言。 

　　第三条　凡著名丛林，及有关名胜，或形胜之寺庙，由该管地方官，特别保护。前项特别保护方法，由内务部，参酌地方情形定之。 

　　第四条　寺庙，不得废止，或解散之。 

　　第五条　凡寺庙，在历史上，有昌明宗教陈绩。或其徒众恪守清规，为人民所宗仰者。得由该管地方官，开列事实，详请该管长官，咨由内务部，呈请大总统，分别颁给下列各物表扬之。 
　　（一）经典（二）法物（三）扁额 

　　第六条　各寺庙，得自立学校。其课程，于经典外，须酌授普通教育。 
　　　　寺庙创办学校时，须呈请地方官立案。其从前已设立之学校亦同。 

　　第七条　寺庙，须向地方官署，呈请注册。其应行注册事项，及关于注册之程序，由内务部另以规则定之。 

　　　　第二章　寺庙之财产 

　　第八条　凡寺庙财产，应按照现行税则，一体纳税。 

　　第九条　凡寺庙现有财产，及将来取得财产时，须向该管地方官，呈请注册。 

　　第十条　寺庙财产，由住持管理之。 
　　　　寺庙住持之传继，从其习惯。但非中华民国人民，不得继承之。 
　　　　前项住持之传继，须向该管地方官，呈请注册。 

　　第十一条　寺庙不得抵押，或处分之。 

　　第十二条　寺庙财产，不得借端侵占。并不得没收，或提充罚款。 

　　第十三条　寺庙所属古物，合于下列各款之一者，依照现行保存古物法令办理。 

一　经典 

二　建筑、雕刻、绘画，及其他属于美术者 

三　历代名人遗迹 

四　为历史上之纪念者 

五　与名胜古迹有关系者 

　　　　前项物品之保存，由住持负其责任。 

　　第十四条　凡寺庙，久经荒废，无僧道住守者，由该管地方官查明保护，另选住持。 

　　　　第三章　寺庙之僧道 

　　第十五条　关于僧道之一切教规，从其习惯。但以不背公共秩序，及善良风俗者为限。 
　　　　为整顿，或改良前项事宜，得由丛林僧道，举行教务会议。 

　　第十六条　凡僧道开会讲演，或由他人延请讲演时，其讲演宗旨，以不越下列各款范围者为限。 

一　阐扬教义 

二　化导社会 

三　启发爱国思想 

　　第十七条　凡僧道有戒行高洁，精通教义者，准照第五条规定办理。 

　　第十八条　凡寺庙僧道受度时，应由其度师，出具受度证明书。载具法名年貌籍贯，及受度年月，交付该僧道。并由度师，呈报该管地方官备案。 
　　　　其在本条例施行以前受度者，由该僧道请求度师，或相识寺庙之住持，或僧道二人以上，为出证明书。并由该度师，或住持，或为证明之僧道，呈报地方官备案。 

　　　　第四章　罚则 

　　第十九条　各寺庙僧道，或住持不守教规，情节较重者，该管地方官，得申诫，或撤退之。但关于民刑事件，仍由司法官署，依法处断。 

　　第二十条　凡寺庙住持，违背管理之义务者，该管地方官申诫，或撤退之。 
　　　　寺庙因而受损害者，并任赔偿之责。 

　　第二十一条　违背第十一条之规定，抵押，或处分寺庙财产时，由该管地方官署，收回原有财产，或追取原价，给还该寺庙。并准照第十九条规定办理。 
　　　　因而得利者，并科所得总额二倍以下之罚金。若二倍之数，未满三百元者，并科三百元以下之罚金。 

　　第二十二条　依前三条规定撤退住持时，按照第十条，第二项之规定，另立住持。 

　　第二十三条　违背第十二条规定，侵占寺庙财产时，依刑律侵占罪处断。 

　　　　第五章　附则 

　　第二十四条　本条例，自公布日施行。其以前教令公布之管理寺庙条例，废止之。（中华民国十年，五月二十日颁。） 

　　　　示令 

定海县知事陶镛，普陀香客须知示： 

○普陀驳船不大，只能容载十人。新定规则，即限此数。 

○驳船中，钉有船牌，写明号数，及船夫姓名。如遇风浪，中途勒索。除令水陆警查察外，香客可记明船牌，报告警所跟究。惟风浪大时，船夫须多用人力，亦应于规定之外，酌量加给酒钱。 

○钠子轿夫挑夫等，新定规则，取保给照，方准营业。并给符号，佩带衣襟，以资识别。如无符号者，可不雇用，以防疏失。 

○轿金、担力、酒资，分段限定数目，开列清单，由警所盖印，公布周知，矫从前需索之弊。香客上岸出香，此项钱文，交所居寺庵执事僧开付。如香客体恤苦力，从优犒赏，亦宜令执事僧经手。幸勿直接开付，致效尤请益，纠缠不清，酿生殴詈。 

○香期，有一种游僧瞎僧，到山化小缘，成群拦路，扳轿牵衣，骚扰可厌。现已从严查禁驱逐。其残疾瞎僧，则收入净土堂。惟化小缘僧，其中实有真贫苦行者，碍难概禁。现规定，以席地坐化四字为限。香客对于此项僧，多多施舍，结缘奖善。遇有站立募化者，切勿施予开端。如有扳轿牵衣等举动，可知照警察，及巡照僧拘究。 

○寺院庵堂，款待住客，力求完备，不觉而入于靡丽奢侈，殊非清净道场所宜。县知事，杜渐防微，迭谕沙门，力崇朴素。香客之来，或崇奉教相，或流连光景。人都高尚，住亦暂时。对于居停，幸勿责备求全。共挽浇风，以维佛土。 

○词客骚人，兴来题咏，已令僧徒备有笔札，幸勿题壁。题亦不久刮去，转惜佳句不传。有一种恶少，以猥亵字画，污疥名胜墙壁，殊损公德，幸自戒之。如不遵依，派警拘究。 

○山中赌博鸦片，均所严禁，犯者拘惩，罪连容留之主僧。主僧报告者，免罪，仍照章提奖。君子怀刑，各其注意。但消遣赌酒食，不以金钱为目的之娱乐品，不在此限。至僧徒，虽娱乐之赌，亦犯清规，有犯必惩。 

○普陀佛地，荤腥宰割，向所严禁，各寺均不设荤厨。香客到山，允宜素食。如万不能素食，只可酌带罐头。切勿公然以血肉之品，妨害香积。 

○妇女小孩到山，装饰宜从淡素。珍宝炫耀，漫藏冶容，戒之为妥。 

○梵音潮音各洞大士示现，诚者见之。佛重蝼蚁之生，舍生实属谬妄。向有示禁，希望香客，广谕痴愚。（中华民国十一年一月给。） 

定海县知事陶镛示谕事： 

　　本知事，因公干到普陀法雨寺。住持循照旧例，率领全寺僧徒，在山门外，排班迎接。本知事，歉悚不安。当于出寺时，谕免班送。旋到普济寺，先谕住持，将排班迎送，一概蠲除。查丛林缁众，诵典焚修，自有清规。游方之外，寻常酬应，尚合屏除。岂可扰以世俗之繁文，苛以官场之缛节。查此种迎送陋例，远自帝王时代，嬗递而来。今则建国共和，立宪平等。在施者，习焉不察，几自忘贝象之尊严。而受者，谢却不坚，遂未去饩羊之告朔。楚齐两失，审非小节之疵瑕。儒释异源，应有折衷之仪式。嗣后县知事到山，倘有特别典礼，应俟届时规定。其寻常巡住，祗须各该寺方丈住持，执事首领，于合宜地方，行相当敬礼。所有两廊僧众，排班迎送，以及撞钟擂鼓，升炮扶轿等旧例，自今日始，一律革除。各该僧众，威仪自重，人格攸关。毋为无礼之恭，致贻有识之诮。除呈报并分令外，合行示谕。全山缁白，一体咸知。（民国十一年一月给。） 

定海县知事陶镛，批准前后两寺住持莲曦了明，呈定取缔公务寮，及钠夫，并寺庵内外单规则： 

一　凡前后两寺公务寮，及各庵之工人，无论内单（即在内服役者）外单（即在外工作者），均须寻觅妥保，方准进单。嗣后发生事故，或逃亡时，均由保人负责。 

二　前后两寺公务寮工人，须由该寮头单（即工头），随时约束。有不服者，由头单告明该管客堂办理。如再不服，送警局惩办，或驱逐过海。情节重者，送县。 

三　前后山钠夫，均由公务寮，派人带坡（即带领），即责成带坡人，随时约束，不准刁难香客，并额外需索。如违，告明客堂，送警严惩。 

四　公务寮，及各庵内外单工人，因事受屈，须将理由告明庵主，或该管客堂，静候查明实情，秉公处理。不得恃蛮行凶，以干法纪。 

五　公务寮，及各庵内外单工人，遇事不平，如行凶殴人者，不论其理之曲直，当将先动手者，拘送官厅，先行重惩其行凶之罪，后再为判断是非。 

六　遇有事端发生，如有从中挑拨，及附和者，查明一并送官严惩。 

七　祸端酿成，其主动及附和者，或畏罪逃匿，除责保跟交外，当将该凶姓名年貌籍贯开明，呈请官厅，备文关提，归案惩办。 

八　遇有庵中出香，须用钠子者，各钠夫，须由公务寮指派顶数，不得漫无限制，争先夺后，强拖香客等情。如违，报警拘究。 

九　遇有偷窃柴树，及蔬蓏等物，当酌量情形，交该管客堂，转送警局严办。或径送警局讯究，不准私自吊打。如违，严惩不贷。 

十　本规则，由呈请县署核准布告施行。（民国十二年一月给。） 

　　　　附录　王应吉病梦纪灵 

　　明澹凝居士王应吉，素虔奉大士。万历壬寅，患痰火疾，水浆不能咽者七日。九月朔前子夜，梦乘肩舆，循大河浒，忽颠堕水中。鳞甲之类，种种当前。因念此辈，吾尝啖之，今乘此为难矣。恍惚若有挟其两臂起崖上者。仰首视之，则赤日悬空，观音大士，倚崖而坐。善财、龙女、鹦鹉、净瓶之属具列。以手扪衣不湿，因叩谢。大士谓曰：汝本善知识转身，素虔奉我，故来相救。但汝杀业颇多，致有是病。若能戒杀，汝病即愈。王曰：此夙心也，谨受戒。大士曰：我有醍醐，与汝饮之。王捧杯一吸而尽。其杯似玻璃，内外通明，醍醐色黄且碧，味殊清洌，不类世间浓郁。饮毕叩谢，倏然而觉，余香犹在唇吻间，遍身雨汗。移时清凉，心胸开爽。进粥饮之，精神顿回复。自后遂盟心戒杀，自作纪灵戒杀衷言，志其事。（慈心宝鉴） 
普陀洛迦新志卷八 

　　　　古会稽陶镛鉴定　古翁山王亨彦辑 

　　　　规制门第八（共分六种） 

　　秦尊僧[(契-大)/石]，释门之规约初宣。魏倚道臻，佛子之科条益备。盖出世不离入世，束身所以束心也。况百丈创立丛林，大众同归栖止。不遵国法，何以邀王臣之护持。不守清规，何以得比丘之和合。更加世运迁流，群钦法治，故公布之国典，固宜心懔怀刑。即私制之院章，亦当欲不逾矩。志规制。 

　　　　僧伽日用轨范 

　　日用轨范者，乃示人人当行。不拘何人何执，总当一一无犯。那管内单外单，咸须各各遵守。一敦尚戒德，为菩提之根本，作涅槃之基址。二须甘淡薄，安贫乐道，保护道心。三寂净纯一，省缘务本，无分其心。四去私摈邪，奉公守正。五柔和忍辱，慎事敬人。六随众听命，威仪整肃。七勤修行业，无怠无荒。八遵规处众，耿直不阿。九安分小心，无得妄为。十随顺规制，共勷法门。上来十种，略总善法大纲。不厌委陈，尚有禁例条目，谨列于下： 

○不得破根本大戒。不得于诵戒时无故不随众。不得不孝父母。不得欺陵师长。不得故违朝廷公府禁令。不得习近女人。不得于受戒之后不知戒相。不得亲近邪师。不得饮酒赌戏。上九事，不犯，名敦尚戒德。若犯，轻者罚，重者出院。 

○不得营办美食。不得著艳丽衣服。不得泛揽经事。不得争[贝+亲]钱。不得田蚕牧养。不得聚集男女做世法斋会。上六事，不犯，名为安贫乐道。若犯，轻者罚，重者出院。 

○不得无故在外闲游，数归俗舍。不得习学应赴词章，吹唱杂艺。不得习学天文地理、符水炉火等外事。不得习学闭气坐功，及无为白莲等邪道。不得好兴无益工作等。上五事，不犯，名为省缘务本。若犯，轻者罚，重者出院。 

○不得非理募化。不得侵克信施。不得擅用招提之物。不得废坏器用不赔偿。不得背众食。不得不白众动无主僧物。上六事，不犯，名奉公守正。若犯，轻者罚，重者出院。 

○不得破口相骂，交拳相打。不得受辱不忍，见于辞色。不得威力欺压人。不得侮慢耆宿。上四事，不犯，名柔和忍辱。若犯，轻者罚，重者出院。 

○不得戏笑无度。不得高声谈论。不得装模作样。不得坐立斜倚。上四事，不犯，名威仪整肃。若犯，轻者罚，重者出院。 

○不得无故不礼诵。不得执事怠慢。不得恶人警策。不得作无益害有益。上四事，不犯，名勤修行业。若犯，轻者罚，重者出院。 

○不得挑唆斗争。不得树立朋党。不得机诈不实。不得谤讪名德。不得诬毁清众。不得徇私偏袒。上六事，不犯，名遵规处众。若犯，轻者罚，重者出院。 

○不得大胆生事。不得谬说经论。不得妄拈古德机缘。不得无知著述误人。不得招纳非人。不得自立徒众。不得擅留童幼及沙弥。不得己事不明，好为人师。不得哄诱他人弟子背其本师。不得无大故擅入公门。不得妄议时政得失是非。不得轻心谤斥先圣先贤。不得以常住产业等与人。不得侵占人产业。不得另为烟爨。上一十五事，不犯，名安分小心。若犯，轻者罚，重者出院。 

○不得令之不行，禁之不止。不得有过罚而不服。不得在寺名不入僧次。不得梗法不容执事人行事。不得为执事更变成规。不得不白师友，恣意妄为。不得故与有过摈出人交。上七事，不犯，名随顺规制。若犯，轻者罚，重者出院。（百丈清规。） 

　　　　共住规约 

　　栖身息影，端藉名蓝。修道循规，必须同志。久参耆宿，以游历深，而百绪从生。后进时流，因知见浅，而初心渐退。以致纲宗失旨，模范多乖。习以为然，积成流弊。某甲住持兹山，自惭薄德。空怀佛制，无报法门。欲挽已往颓风，惟冀方来贤众。共遵佛说戒律，祖制规绳。调治三业，折伏过非。住斯丛林，原为遵行。如或不然，无劳共住。 

○犯根本大戒者，出院。 

○禅贵真参实悟，弄口头禅者，出院。 

○三五成群，山门外游戏杂话，并闲坐者，罚。不服者，出院。 

○吃荤酒看戏者，罚已出院。若重病非酒莫疗者，白众方服。（新增）吃烟者罚。 

○故与有过人往复，思害丛林，搅乱好人者，出院。 

○斗争是非，破口相骂，交拳相打，不论曲直，出院。一理正而忍，一过犯而嗔，理正者不罚，过犯者责出院。 

○米麦等物，不白住持，私卖用者，罚赔偿已，出院。 

○侵损常住财物，及斫竹木花果送人者，赔已出院。 

○施护入寺，执事私化缘者，量事轻重处罚。不服者，出院。 

○无公事，私走檀护，及本俗者，定非潜修人，即令出院。知而不举者，同罚。 

○己眼不明，妄评他人见地，出语不自知非者，即令出院。 

○课诵，坐香，出坡，不随众者，罚。除公事有病。不服者，出院。 

○禅堂讲话者，罚。本堂不举，待堂外举者，堂内执事同罚。 

○除公事，不在本寮，至各寮纵意放逸者，罚。或博弈赌钱者，重罚出院。执事不举者，同罚。 

○无事不得吃二堂。食时不得谈笑。不得争坐位。不得不照位坐。不得未结斋先起。不得自携[木+宛]入厨取食。违者罚。 

○遇普茶听规约，除公事，不随众者，罚。不得托人取茶果归寮，与者取者同罚。 

○常住经书，庄严器皿，概不借出。违者罚。若不得已，白众方借。 

○轻视耆德，恶闻直言，妄生诽谤者，出院。 

○不听执事人约束遣调，及不满期告假者，罚。 

○非重病，背众饮食者，罚。私留亲友歇宿者，罚。 

○各寮闻报钟不起者，罚。恃己有功，不顺调伏者，重罚。 

○凡受信施物，不白执事人知照即受者，倍罚。除亲戚邻友。 

○长养须发，概不留单。暑天赤膊，不缚裤脚，冬天烘火，并戴小帽者，罚。 

○常住钱物，出入即登记，朔望两序公算。失记及含糊者，罚。 

○堂中出外生事者，严摈。借事起单者，永不复入。 

○保留有大过人，及年轻者，或私招徒众者，出院。 

○丛林无僧值，则内外不正，弊何能除？法何能立？为僧值，宜尽心纠察，不得徇情。如有犯者，照款罚。失罚者，僧值受罚。 

　　　　以上条约，真实办道之规则。同居大众，各宜珍重。（百丈清规） 

　　　　山中旧规 

○凡本寺前后左右山场，不但不可侵渔，且风水攸关，竹木务悠久培荫。斫石取泥，俱所当慎。违者罚摈。 

○山门基地，东至娑竭龙王祠止，西至土地堂止。内龙沙一股，关系吃紧，有石碑为限，毋得侵犯。 

○自康熙二十九年创复禅林。以前各家据有之地，会同合山，逐一取明。除旧时所作坟塔外，当依华顶规式，非住持不得在本寺近处建坟造塔。或冒昧侵越，定干罚摈。 

○概山静室，披剃徒众祝发，届期务先知会两邻，据实具结。一杜混淆，一防匪类。其茶仪陋规，已经革除，毋庸溷扰。 

○本山耆旧涅槃，先白常住，鸣钟通知。常住只备香烛冥资致吊，不得仍前多事。斋金永革。钟头银一钱，仍付本僧。 

○磐陀石、千步沙、茶山三处，每年公议一人轮值年务。今总静室已废，总管之名，亦为不雅。改耆旧僧三人，栖息道头下院楼上，掌烟爨簿，及香檀散静诸务。（以香客钱米，俵散各静室僧，谓散静。）其合山大众，或有争论事故，先向耆旧师剖论。不得已，具白方丈，毋许琐渎。内有情真过确者，宜摈宜罚，公同处分。 

○向来支应官府，及造册结状诸费，合山均派。今新复禅规，一应常住自行料理。各庵得清净安居，努力进修，勿弃寸阴为幸。 

○天灾流行，祈求雨泽，向由常住为首，领众诣潮音洞迎香。近因外山开垦，众议往桃花山请圣，供龙中和庙内。雨过之日，诵经酬礼，拨舟送圣。如当事祈求，但在本山请三昧八功德水行香，不往别所。 

○本山修路，属磐陀石者，一自土地堂起，至磐陀石止。一自柏子庵起，至潮音洞止。一自潮音洞起，至道头止。属千步沙者，自几宝岭起，至雪浪涧止。属茶山者，自龙树庵起，至菩萨顶，及东沟西沟止。属东寮者，自几宝岭左山脚起，至东山门止，并浚东荷花池。属西寮者，自土地堂起，至西山门止，并浚西荷花池。两寺常住，普济，则自正山门起，至正趣亭止。再同白华三元隐秀三庵，共修至短姑道头止。法雨，前自智度桥起，至雪浪涧止。后至莲台洞止。沿途静室，自莲台洞，修至梵音洞止。 

○后山系寺之来脉，堪舆家，俱言不宜建盖。故常住特买东房基地，与太古堂相易。今留内官生祠外，其余悉栽竹木，培荫道场。后人永不许违禁建造。其寺后岭路，亦不得仍前往来，踏损龙脉。一应行人，俱从几宝岭下旧路行走。犯者摈治。（裘志。○以上普济规制。） 

○开山祖塔，木本所存。每岁季冬二十四日，春清明正日，上午，集各房静室拜扫。若普同塔、苏公塔、明公塔，随例举行。下午，则常住大众拜扫舍利塔，各房静室从便。若属中兴子孙，系铁祖法派者，随班俱集。 

○观音洞扣公塔，二节于礼祖次日，住持领众拜扫。 

○每岁元旦，及长至圣节，各房静室，同诣常住随班祝厘，不得借故失仪。 

○新造静室挂号，必执事僧，同本地耆旧，查验烟爨确实，方登名册。其俵茶陋规永除。 

○祈晴祈雨，俱向梵音洞请圣。闲有往桃花山者，相时举行。（裘志，○以上法雨规制。） 

○绝馈送。旧例剃度，及示寂除名，俱馈银礼，请之俵茶。或有不平烦排解者，亦具礼物，谓之注销。嗣后披剃者，只遵具结。控诉者，只将理论。自爱爱人，功德不小。 

○禁科派。往者常住有役，合山派拨。当事按临，合山送茶。长至元旦小食，合山办治。官府事务，及议轮管年，合山敛费。今后一应常住支持，概不干涉合山。 

○杜欺陵。恃强陵弱，矜智欺愚，人情不免。和尚顾念法眷，以道相尚。除干礼犯法，名义不容者，依清规治之。并不徇私损害良善。 

○省往来。曩者庆生吊死，纷纷盘扛，与俗无异。从今立法，吊死，只用香烛冥资，丧家亦不回帛。生辰，概不致贺。世相无常，寄归一视，此为达矣。 

○严戒律。展复之始，规制未立，约束不严，客樽贾樏，多杂腥浆。近来肃然一清。愿合山法眷，继序后贤，永遵无忽。 

○公福德。檀信远来，全为菩萨道场起见。今各静室，招同牙僧，缘入私囊。甚者香烛亦公出私入，掩人耳目。无论获罪佛天，即善信诚心，何由上达？况常住拮据万状，接待十方。庄严道场，百不了一。诸公自外如此，其何以安？又香信斋僧，意在公溥。有[贝+亲]无[贝+亲]，或饶或否，俱当引致常住。岂可私自设斋？巧者重[贝+亲]叠饱，朴者当面错过。赐受皆虚，福缘安在？以后切莫仍蹈前辙。阴有天刑，阳有人祸，戒之慎之。（裘志，○以上普济定约。） 

○严戒行。苦守清规，当永遵智祖遗诲。 

○同甘苦。施主信施，厚薄照分分给。公务执役，无论尊卑，随力负重。 

○省是非。口角致争，当鸣耆旧执事处分。有难解者，白之常住，依理公断。若妄控公庭，则公遂过海。勿使有玷僧规。 

○节糜费。粗衣淡饭，衲僧家风。勿得著华彩，美口腹，轻浮奢侈，败坏僧体。（裘志，○以上法雨定约。） 

　　　　常住规约 

　　法雨寺常住规约序云：法随缘起，道本融通。夏葛冬裘，因时而变。渴饮饥食，合宜者行。必革弊而兴利，始有益而无损。令常住之根本深固，庶法门之化道遐昌。上可慰开山中兴诸祖之慈心，下可作来哲后贤住持之遗范。是以斟酌时宜，修订规约，列下。中华民国五年三月，公同议立。 

○住持，为常住之代表，执主持之公权。当上殿过堂，领众行道。监察全院，督率诸职。各尽责任，毋相侵诿。使众安和，常住兴盛。 

○今既革除新老住持交盘之旧例，除住持进院费，须自行担任外。所有常住财务，概归常住。而由监院管理之，住持监督之，始与诸方丛林制度相符。且令德富财贫者，亦能进为住持。 

○本寺住持，须由本寺各房，合山长老，于本寺各房法眷中，公举资格合宜，而孚众望者，任之。任期三年。连举者，得连任一次。若本寺班首中，有德望俱优，资格相宜者，亦得公举。惟须接本寺派下之法，以续祖灯。 

○住持，既不负财务责任，固不得连月出外。其有因公事或私事出外，须白众告假，定期回寺。 

○监院，管理常住财务，职任綦重。须集本寺退居及法眷公举，由现任住持敦请之。若任事三五年后，有功于常住者，议奖。 

○常住帐目，每日由监院查对。每月计算，由监院副寺合结，再由住持查对。年以三月中、七月中、年终，为三大算期。三月中大算，由住持邀同退居法眷客堂库房各班首在场。七月中年终大算，由监院请本寺退居住持，及库房客堂各班首在场，以昭大公。 

○都监一职，上辅住持，下襄监院。须慎选资格相宜，深谙寺规之硕德任之，庶不负古人列职之意。 

○知众，理处本寺及山中各庵僧众事，责任綦重。须由住持，商同本寺退居等，得同意，始得请之。 

○常住银钱，既由监院负责，其库房执事，须得监院之同意。其余执事，概照旧例。 

○凡闲住班首执事，若年登六十者，早殿得以随意。此外，皆宜上殿过堂，以孚众心，而全大体。 

○客堂，持丛林之纲纪，肃大众以礼法。无事时，除应值者外，均宜上殿过堂。且不得自由出外，致旷职务，而失体统。 

○库房，事务虽繁，若无要公，每逢朔望，监院亦宜上殿，以昭勤慎。余职遇闲暇时，皆宜发心上殿过堂。 

○凡宜上殿过堂，而躲懒偷安者，僧值应即检查。不得徇私纵容，免致众人效尤。 

○本寺香客，住持及各执事，不得邀至己庵内请斋，或募缘等。若己庵内之香客到寺，请斋请便饭等，须照各庵一律开销，不得擅私自便。 

○本寺，无论住持班首职事，凡与常住公事无涉者，遇有意外之事，由各人自己承当，常住概不负责。 

○库房客堂等职事，如有不尽职责，及轻损常住等，为首领者，须秉公检举，毋得隐瞒。 

○住持，每年由常住酬劳衣单银币一百二十圆。监院，酬劳衣单银币八十圆。其余各职，概照旧章。 

○本规约，遇有不适用时，得于三月中大算时，由住持，或都监监院等，提出修正之。（采访） 

　　　　法令 

　　孙大总统，中华民国临时约法。第二章，第五条，中华民国，人民一律平等，无种族阶级宗教之区别。第六条，人民有得享信教之自由权。（中华民国元年颁。） 

　　　　大总统教令，第十二号，修正管理寺庙条例。 

　　　　第一章　总纲 

　　第一条　本条例所称寺庙，以下列各款为限。 

一　十方选贤丛林寺院 

二　传法丛林寺院 

三　剃度丛林寺院 

四　十方传贤寺院庵观 

五　传法派寺院庵观 

六　剃度派寺院庵观 

七　习惯上现由僧道住守之神庙（例如未经归并，或改设。从前习惯上奉祀各庙是。） 

八　其他关于宗教各寺庙 

　　其私家独立建设，不愿以寺庙论者，不适用本条例。 

　　第二条　凡寺庙财产，及僧道，除本条例有特别规定外，与普通人民，受同等之保护。 

　　前项所称财产，指寺庙所有不动产，及其他重要法物而言。所称僧道，指僧尼道士女冠而言。 

　　第三条　凡著名丛林，及有关名胜，或形胜之寺庙，由该管地方官，特别保护。前项特别保护方法，由内务部，参酌地方情形定之。 

　　第四条　寺庙，不得废止，或解散之。 

　　第五条　凡寺庙，在历史上，有昌明宗教陈绩。或其徒众恪守清规，为人民所宗仰者。得由该管地方官，开列事实，详请该管长官，咨由内务部，呈请大总统，分别颁给下列各物表扬之。 
　　（一）经典（二）法物（三）扁额 

　　第六条　各寺庙，得自立学校。其课程，于经典外，须酌授普通教育。 
　　　　寺庙创办学校时，须呈请地方官立案。其从前已设立之学校亦同。 

　　第七条　寺庙，须向地方官署，呈请注册。其应行注册事项，及关于注册之程序，由内务部另以规则定之。 

　　　　第二章　寺庙之财产 

　　第八条　凡寺庙财产，应按照现行税则，一体纳税。 

　　第九条　凡寺庙现有财产，及将来取得财产时，须向该管地方官，呈请注册。 

　　第十条　寺庙财产，由住持管理之。 
　　　　寺庙住持之传继，从其习惯。但非中华民国人民，不得继承之。 
　　　　前项住持之传继，须向该管地方官，呈请注册。 

　　第十一条　寺庙不得抵押，或处分之。 

　　第十二条　寺庙财产，不得借端侵占。并不得没收，或提充罚款。 

　　第十三条　寺庙所属古物，合于下列各款之一者，依照现行保存古物法令办理。 

一　经典 

二　建筑、雕刻、绘画，及其他属于美术者 

三　历代名人遗迹 

四　为历史上之纪念者 

五　与名胜古迹有关系者 

　　　　前项物品之保存，由住持负其责任。 

　　第十四条　凡寺庙，久经荒废，无僧道住守者，由该管地方官查明保护，另选住持。 

　　　　第三章　寺庙之僧道 

　　第十五条　关于僧道之一切教规，从其习惯。但以不背公共秩序，及善良风俗者为限。 
　　　　为整顿，或改良前项事宜，得由丛林僧道，举行教务会议。 

　　第十六条　凡僧道开会讲演，或由他人延请讲演时，其讲演宗旨，以不越下列各款范围者为限。 

一　阐扬教义 

二　化导社会 

三　启发爱国思想 

　　第十七条　凡僧道有戒行高洁，精通教义者，准照第五条规定办理。 

　　第十八条　凡寺庙僧道受度时，应由其度师，出具受度证明书。载具法名年貌籍贯，及受度年月，交付该僧道。并由度师，呈报该管地方官备案。 
　　　　其在本条例施行以前受度者，由该僧道请求度师，或相识寺庙之住持，或僧道二人以上，为出证明书。并由该度师，或住持，或为证明之僧道，呈报地方官备案。 

　　　　第四章　罚则 

　　第十九条　各寺庙僧道，或住持不守教规，情节较重者，该管地方官，得申诫，或撤退之。但关于民刑事件，仍由司法官署，依法处断。 

　　第二十条　凡寺庙住持，违背管理之义务者，该管地方官申诫，或撤退之。 
　　　　寺庙因而受损害者，并任赔偿之责。 

　　第二十一条　违背第十一条之规定，抵押，或处分寺庙财产时，由该管地方官署，收回原有财产，或追取原价，给还该寺庙。并准照第十九条规定办理。 
　　　　因而得利者，并科所得总额二倍以下之罚金。若二倍之数，未满三百元者，并科三百元以下之罚金。 

　　第二十二条　依前三条规定撤退住持时，按照第十条，第二项之规定，另立住持。 

　　第二十三条　违背第十二条规定，侵占寺庙财产时，依刑律侵占罪处断。 

　　　　第五章　附则 

　　第二十四条　本条例，自公布日施行。其以前教令公布之管理寺庙条例，废止之。（中华民国十年，五月二十日颁。） 

　　　　示令 

定海县知事陶镛，普陀香客须知示： 

○普陀驳船不大，只能容载十人。新定规则，即限此数。 

○驳船中，钉有船牌，写明号数，及船夫姓名。如遇风浪，中途勒索。除令水陆警查察外，香客可记明船牌，报告警所跟究。惟风浪大时，船夫须多用人力，亦应于规定之外，酌量加给酒钱。 

○钠子轿夫挑夫等，新定规则，取保给照，方准营业。并给符号，佩带衣襟，以资识别。如无符号者，可不雇用，以防疏失。 

○轿金、担力、酒资，分段限定数目，开列清单，由警所盖印，公布周知，矫从前需索之弊。香客上岸出香，此项钱文，交所居寺庵执事僧开付。如香客体恤苦力，从优犒赏，亦宜令执事僧经手。幸勿直接开付，致效尤请益，纠缠不清，酿生殴詈。 

○香期，有一种游僧瞎僧，到山化小缘，成群拦路，扳轿牵衣，骚扰可厌。现已从严查禁驱逐。其残疾瞎僧，则收入净土堂。惟化小缘僧，其中实有真贫苦行者，碍难概禁。现规定，以席地坐化四字为限。香客对于此项僧，多多施舍，结缘奖善。遇有站立募化者，切勿施予开端。如有扳轿牵衣等举动，可知照警察，及巡照僧拘究。 

○寺院庵堂，款待住客，力求完备，不觉而入于靡丽奢侈，殊非清净道场所宜。县知事，杜渐防微，迭谕沙门，力崇朴素。香客之来，或崇奉教相，或流连光景。人都高尚，住亦暂时。对于居停，幸勿责备求全。共挽浇风，以维佛土。 

○词客骚人，兴来题咏，已令僧徒备有笔札，幸勿题壁。题亦不久刮去，转惜佳句不传。有一种恶少，以猥亵字画，污疥名胜墙壁，殊损公德，幸自戒之。如不遵依，派警拘究。 

○山中赌博鸦片，均所严禁，犯者拘惩，罪连容留之主僧。主僧报告者，免罪，仍照章提奖。君子怀刑，各其注意。但消遣赌酒食，不以金钱为目的之娱乐品，不在此限。至僧徒，虽娱乐之赌，亦犯清规，有犯必惩。 

○普陀佛地，荤腥宰割，向所严禁，各寺均不设荤厨。香客到山，允宜素食。如万不能素食，只可酌带罐头。切勿公然以血肉之品，妨害香积。 

○妇女小孩到山，装饰宜从淡素。珍宝炫耀，漫藏冶容，戒之为妥。 

○梵音潮音各洞大士示现，诚者见之。佛重蝼蚁之生，舍生实属谬妄。向有示禁，希望香客，广谕痴愚。（中华民国十一年一月给。） 

定海县知事陶镛示谕事： 

　　本知事，因公干到普陀法雨寺。住持循照旧例，率领全寺僧徒，在山门外，排班迎接。本知事，歉悚不安。当于出寺时，谕免班送。旋到普济寺，先谕住持，将排班迎送，一概蠲除。查丛林缁众，诵典焚修，自有清规。游方之外，寻常酬应，尚合屏除。岂可扰以世俗之繁文，苛以官场之缛节。查此种迎送陋例，远自帝王时代，嬗递而来。今则建国共和，立宪平等。在施者，习焉不察，几自忘贝象之尊严。而受者，谢却不坚，遂未去饩羊之告朔。楚齐两失，审非小节之疵瑕。儒释异源，应有折衷之仪式。嗣后县知事到山，倘有特别典礼，应俟届时规定。其寻常巡住，祗须各该寺方丈住持，执事首领，于合宜地方，行相当敬礼。所有两廊僧众，排班迎送，以及撞钟擂鼓，升炮扶轿等旧例，自今日始，一律革除。各该僧众，威仪自重，人格攸关。毋为无礼之恭，致贻有识之诮。除呈报并分令外，合行示谕。全山缁白，一体咸知。（民国十一年一月给。） 

定海县知事陶镛，批准前后两寺住持莲曦了明，呈定取缔公务寮，及钠夫，并寺庵内外单规则： 

一　凡前后两寺公务寮，及各庵之工人，无论内单（即在内服役者）外单（即在外工作者），均须寻觅妥保，方准进单。嗣后发生事故，或逃亡时，均由保人负责。 

二　前后两寺公务寮工人，须由该寮头单（即工头），随时约束。有不服者，由头单告明该管客堂办理。如再不服，送警局惩办，或驱逐过海。情节重者，送县。 

三　前后山钠夫，均由公务寮，派人带坡（即带领），即责成带坡人，随时约束，不准刁难香客，并额外需索。如违，告明客堂，送警严惩。 

四　公务寮，及各庵内外单工人，因事受屈，须将理由告明庵主，或该管客堂，静候查明实情，秉公处理。不得恃蛮行凶，以干法纪。 

五　公务寮，及各庵内外单工人，遇事不平，如行凶殴人者，不论其理之曲直，当将先动手者，拘送官厅，先行重惩其行凶之罪，后再为判断是非。 

六　遇有事端发生，如有从中挑拨，及附和者，查明一并送官严惩。 

七　祸端酿成，其主动及附和者，或畏罪逃匿，除责保跟交外，当将该凶姓名年貌籍贯开明，呈请官厅，备文关提，归案惩办。 

八　遇有庵中出香，须用钠子者，各钠夫，须由公务寮指派顶数，不得漫无限制，争先夺后，强拖香客等情。如违，报警拘究。 

九　遇有偷窃柴树，及蔬蓏等物，当酌量情形，交该管客堂，转送警局严办。或径送警局讯究，不准私自吊打。如违，严惩不贷。 

十　本规则，由呈请县署核准布告施行。（民国十二年一月给。） 

　　　　附录　王应吉病梦纪灵 

　　明澹凝居士王应吉，素虔奉大士。万历壬寅，患痰火疾，水浆不能咽者七日。九月朔前子夜，梦乘肩舆，循大河浒，忽颠堕水中。鳞甲之类，种种当前。因念此辈，吾尝啖之，今乘此为难矣。恍惚若有挟其两臂起崖上者。仰首视之，则赤日悬空，观音大士，倚崖而坐。善财、龙女、鹦鹉、净瓶之属具列。以手扪衣不湿，因叩谢。大士谓曰：汝本善知识转身，素虔奉我，故来相救。但汝杀业颇多，致有是病。若能戒杀，汝病即愈。王曰：此夙心也，谨受戒。大士曰：我有醍醐，与汝饮之。王捧杯一吸而尽。其杯似玻璃，内外通明，醍醐色黄且碧，味殊清洌，不类世间浓郁。饮毕叩谢，倏然而觉，余香犹在唇吻间，遍身雨汗。移时清凉，心胸开爽。进粥饮之，精神顿回复。自后遂盟心戒杀，自作纪灵戒杀衷言，志其事。（慈心宝鉴） 


普陀洛迦新志卷九 
　　　　古会稽陶镛鉴定　古翁山王亨彦辑 

　　　　流寓门第九（共十三人） 

　　名山胜境，本仙真栖息之乡。绝岛荒嵎，为贤者避世之地。伊人宛在，游子关情。兹山安期寄迹，艳洒桃花。抱朴固形，名留丹井。鹤年孝通梦感，学佛知归。柳庄相自僧传，与人为善。不独增名山之声价，更以助正法之流通。志流寓。 

　　　　秦 

安期生 

　　琅玡人。避秦乱，至山修炼。尝以醉墨洒成桃花纹。故寺西南有桃花山。（旧志） 

　　　　汉 

梅福 

　　字子真，九江寿春人。汉成帝时，为南昌尉。见王氏权盛，汉祚将移，乃为疏，从县道上书。福本微官，又为奸党所抑，不报。福见时事日非，遂弃官佯狂吴市闲。后有人见福于山。明万历闲，僧如迥，以梅岑之椒，为福炼丹处，重创梅福庵，以存古迹。（裘志，流寓，精蓝。） 

　　按：裘志云：汉书本传如此，亦不敢附会增益。又引宋陆游梅子真泉铭曰：梅公之去汉，犹鸱夷子之去越。变姓名，弃妻子，舟车所通，何所不阅。彼吴市闲，人偶传之，而作史者，因著其说。倘信吴市而疑斯山，不几乎执一而废百。梅公之去，如怀安于一方，则是以颈血，丹莽之斧钺也。山麓之泉，甘寒澄澈。珠霏玉雪，与子徘徊。酌泉饮之，亦足以尽公之高，而叹其决也。乃谓，子真既可从吴市至会稽，独不可从会稽至洛迦乎？会稽曰梅山，此曰梅岑。会稽有子真泉，此亦有子真井。余信子真于洛迦，犹陆先生信子真于会稽也。 

　　又按：裘志流寓，只载梅福。许志，增安期生，亦尚有说。至全祖望宝陀三君咏。梅福安期外，又增梁鸿。考邑旧志，或说鸿避乱梁横山，或说东霍第三山，不及普陀。未审谢山所据何书，故略之。 

　　　　晋 

葛洪 

　　字稚川，高密人，究览典籍，尤好神仙之术，著书号抱朴子。山中有葛洪井，相传为炼丹之井。（许志） 

　　按：许志，谓县在唐开元闲，以洪曾炼丹于是，洪号葛仙翁，遂名县为翁山，此说殊非。抱朴子，论古仙者之乐，以登名山为上。而以海中大岛屿，若会稽之东，翁洲之类者次之。翁洲即翁山，则洪所著书，已有翁山之名矣。翁山，当为三国时，葛玄得名。玄，为洪族祖，号仙翁，曾采药海山。洪，号稚川，隐罗浮，传有履化蝶事。许以翁山，谓因稚川得名，实沿定海县志之误，未加深考也。 

　　　　元 

王天助 

　　字致和，号颐庵，昌国蓬莱乡人，学道于袁松溪。泰定闲，人侍内祠。以精禬祷，数遣代祀名山。京师大旱，祈雨辄应。有司治决河，投其铁符，水势渐减。主鄞之玄妙观，建玉皇阁，赐号太虚玄静明妙真人。尝修炼此山云。（许志，鄞县志。） 

吴莱 

　　字立夫，又字渊颖，金华人。性好游，尝东出齐鲁，北抵燕赵。及还江南，复游海州、历蛟门、浮海、东寻梅岑山、观音大士洞。登磐陀石，见晓日初出，海波尽红。瞪目长视，思欲起安期羡门而与之游。作磐陀观日赋，脍传一时。（定海厅志） 

丁鹤年 

　　西域人。父职马禄丁，徙居武昌。至正闲，淮兵渡江袭武昌，鹤年从兄吉雅谟丁为昌国令，徒步往依焉。荐章凡九上，皆不受。既而兵戈四起，匿翁洲海岛。隆冬衣不掩胫。有馈遗者，虽饘粥费无所受。忧愤欢愉，皆发之于诗。其题普陀山七律，至今脍传焉。（定海县志，许志。） 

　　　　明 

袁珙 

　　字廷玉，士元子。幼袭父学，于书多所观览，壮益爽秀。尝游补怛洛迦山，僧有别古崖者，善相，见而奇之。谓其眼光如电，法当以术显。因以相家之术授焉。洪武中，遇姚广孝于嵩山寺，谓之曰：公刘秉忠之俦也，幸自爱。后广孝荐于燕王，召至北平。王杂卫士类己者九人，操弓矢，饮肆中。一见即前跪曰：殿下何轻身至此。九人者笑其谬，珙言益切。王乃起去，召珙宫中谛视。曰：龙行虎步，日角插天，太平天子也。年四十，须过脐，即登大宝矣。已见藩邸诸校卒，皆许以公侯将帅。王虑语泄，遣之还。及即位，召拜太常寺丞。赐冠服鞍马，文绮宝钞，及居第。帝将建东宫，而意有所属，故久不决。珙相仁宗曰：天子也。相宣宗曰：万岁天子，储位乃定。珙相人，即知其心术善恶。人不思义，而畏祸患。往往因其不善，导之于善，从而改行者甚多。性孝友，自少安贫养志。亲疾甚，吁天祈减年以益亲寿，疾果瘥。有以役他徙者，委之金百镒，不相闻者十余年。后其人归，以金还之，封识如故。友人以事逮而没，珙收厝以归其母。待族党有恩。立朝小心慎密。每建言，为上所眷爱。后居家，好吟咏，能画竹。所居城西，绕舍栽柳，自号柳庄居士。永乐八年卒，年七十六，赐祭葬，赠太常少卿。（鄞县志） 

张随 

　　字亚泉，顺天文安人。官御用监太监。涉猎经史，精书法。时故相兰溪赵志皋为教习，器重之。万历三十年壬寅，奉命赍帑金千两，莅山建藏殿。三十二年甲辰三月，殿成报命，绘图以献。逾年，复赍金二千两，以竟前绩，至丙午秋竣事。先后在山八年，拮据经理，区画尽善。性俭约，一蔬一饭外，无所需。山中无义之徒，每有谋私利，以坠戒律。随甫至山，若辈远遁，山寺为之一清。鼎新之后，又博求儒绅，辑为志乘。寺僧建生祠以祀之。（周应宾普陀寺，及内官三公祠，两碑记，裘志。） 

苏若霖 

　　崇祯朝内官，惩魏忠贤之败，挟资来山，载渗金铜观音一尊。至道头，未知适从，向大士前卜筄，镇海吉。遂送入后寺，今奉圆通殿内。又施己资千余，庄严净土。甲申闻变出山，年余再来，竟隐山中，至没。僧德之，为建塔，岁时设供。后又与张王党马诸人，俎豆大寺，可不谓贤欤！（旧志） 

吴钟峦 

　　号稚山，常州武进人。崇祯甲戌进士，历官至礼部尚书。姚江黄宗羲，招公居四明。答曰：从王所在，待尽而已，遂退居普陀。舟山师溃，公曰：吾老矣，不及此时寻一块干净土，即一旦疾病死，其何以见先帝，谢诸君子于地下哉！乃复渡海入城，至文庙右庑，设高座，积薪其下，捧先圣神位，举火自焚死。所著诗文甚多。白华僧去微收藏，后为四明万履安取去。（许志，鲒埼亭集外编。） 

　　按：许志，谓公流寓白华庵，说本定海县志。观公有寓白华庵生辰诗，说似可信。而公又有寓无凡静室，彤庵见过诗。无凡静室，乃宝称庵。而朱绪曾昌国典咏云：吴忠烈寓室，余寻其遗迹，僧云在栖真庵，今废。然栖真庵，即真显庵，万历三十年，督造张随，改名。忠烈寓所，当以无凡静室为是。 

沈宸荃 

　　字友荪，号彤庵，慈溪人。崇祯十三年进士。鲁王监国，连擢至兵部尚书，东阁大学士。鲁王驻舟山，以疾请休，尝至普陀，与礼部尚书吴钟峦，相盘桓。舟山破，复从王，至金门舣舟南日山，遭风没于海。（许志，海东逸史，小腆纪年。） 

　　　　清 

沈良锡 

　　字之冕，镇海人，官定海把总。康熙二十八年，赐金建寺，总兵蓝理，派良锡率兵看护，前后居守甚久。建寺时之规画驰驱，亦良锡力为多。为人守正不私，僧众赖以相安。普陀近山多礁石，行舟趋避孔艰。良锡于短姑道头，高悬一灯，光照彻夜。舟行在数十里外见之，加额喜曰：见佛灯矣，抵洛迦道头矣，人咸称便。理爱其敏练老成，遂不更调。于是挂弓天山，绣佛铃阁，一花一石，缓带登临。昔有仙尉，今有福将，亦千古佳话也。（裘志，陈志。） 

胡氏子某 

　　镇海人，家贫，父早世，衣棺悉贷。年十五，僦屋普陀，卖腐为业。一日其母使人趣之归。将至，始知母将去室，以聘钱偿债欠，某涕泣不胜。抵家拜母毕，疾趋投水滨。见者力援之，逾时始苏。负以归，母子抱持大哭。母曰：儿心吾知之，无然，吾不嫁矣。某血泪迸涌，终不出一语。里人感其意，群醵金偿娶者。娶者毁婚帖，坚不受偿。某叩首曰：聘金不可不偿，众情亦不敢负。愿立券加息，陆续措偿，娶者始受半去。事定，仍至山理旧业。知县缪燧闻之，叹曰：此孝子也。遗以钱粟，并允常继以供母，谢不受。后再访之，无踪迹。（定海县志）


普陀洛迦新志卷十 
　　　　古会稽陶镛鉴定　古翁山王亨彦辑 

　　　　艺文门第十（共三十种） 

　　若论法门理体，本言说之远离。而在娑婆众生，以音闻为能入。故西来直指，亦说楞伽。东山道场，偏宣般若。不有粲花妙舌，安令顽石点头。兹则真歇开宗，传洞山之宝镜。孚中继轨，称济室之白眉。古鼎生莲，舌根不坏。紫柏弘法，身相长留。潮音得宏机伟辩，别庵亦卓论精修。以标月指，作暗室镫。志艺文。 

　　　　宋 

真歇语录二集（真歇清了著，见普陀列祖录。） 

五灯会元二十卷（大川普济著，见清四库全书提要。） 

　　提要云：是书取释道原，景德传灯录。驸马都尉李遵勖，天圣广灯录。释维白，建中靖国续灯录。释道明，联灯会要。释正受，嘉泰普灯录。撮其要旨，会为一书，故曰五灯会元。以七佛为首。次四祖、五祖、六祖、南岳、青原以下，各按传法世数载入焉。盖禅宗，自慧能而后，分派滋多。有良价，号曹洞宗。文偃，号云门宗。文益，号法眼宗。灵佑、慧寂，号沩仰宗。义玄，号临济宗。学徒传授，几遍海内。宗门撰述，亦日以纷繁。名为以不立语言文字，为不二法门。实则轇轕纷纭，愈生障碍。盖唐以前，各尊师说，儒与释争。宋以后，机巧日增，儒自与儒争，释亦自与释争。人我分，而胜负起，议论所以多也。是书删掇精英，去其冗杂，叙录较为简要。其考论宗系，分篇胪列，于释氏之源流本末，亦指掌憭然。固可与僧宝诸传，同资释门之典。故非诸方语录，掉弄口舌者，比也。 

　　　　元 

五会语录（孚中怀信著，见普陀列祖录。） 

四会语录（古鼎祖铭著，见普陀列祖录。） 

　　金华宋濂序曰：古鼎禅师铭公，以临济十七世孙，四坐道场，为黑白之所宗仰。一旦祝厘浙江省垣，现白光三道。丞相康里公见之，极加敬礼。未几将示寂，语其徒曰：观世音莲台至矣，安坐而逝。及火化，舌根齿牙数珠俱不坏，五色舍利灿烂无数。国史危先生，已摭其行业，为文勒诸碑。而四会语录，未有序之者。师之得法上首，今天界禅寺，西白金公，属濂作之。濂览已，合爪言曰：是真正语，是不著有无语，是雷轰电扫语。学者随所悟入，如慈云遍覆，法雨普沾。大小根茎，皆获生成。非入正知见，具大力量者，孰能与于此。呜呼！世安复有斯人乎哉！非谓果无之也，求其真淳无伪若师者，鲜也。濂既为叙其事，复歆艳之。歆艳之不足，复作伽陀一章赞之。其辞曰：我观我师四会语，一言一句皆真实。河沙妙义总含藏，其中无余亦无欠。及至能所齐泯时，欲觅片言不可得。有如十方虚空界，种种色相皆现前。或飞或潜或动植，以至洪纤高下等。枯荣生死及崩竭，了然不染虚空相。而亦不出于虚空，真相如如不动故。师昔尝登寂照场，耳边一喝三日聋。惟聋故使功用绝，绝后通身皆是耳。自兹出世入翁川，翁川海水亦生耳。但闻鱼龙哮吼声，即使波涛增汹涌。继升普陀洛迦山，合掌问讯观世音。目能观色耳闻声，音声何独以目观。不知本来无耳目，见所不见闻不闻，尽大千界无碍者。中天竺国陵霄峰，所谈妙法皆如是。只因妙法妙难思，结集已落第二义。眉闲放出白毫光。七宝莲台向空至，此皆游戏神通事。于师之道不相摄，师之道大不思议。千古赞叹莫能尽，姑以第二门中观。可以洗空于结习，可以触动于悟机。可以速证于菩提，是宜流通于世闲。视如照耀光明幢，我言或诬有如水。（普陀列祖录） 

大千语录（大千慧照著，见普陀列祖录。） 

　　　　明 

拙逸语录（祖芳道联著，见普陀列祖录。） 

剖璞语集（朗彻性珠著，见旧志。） 

林樾集（履端海观著，见张忠烈集。） 

　　鄞县，张煌言序曰：世之辟佛者，率以浮屠氏为外教。而瞿昙氏，亦往往逃于枯空，谓不如是则非禅也。然东林慧远，白社风高，未尝不陶情吟啸。则诡于禅之外非禅，而拘于禅之中者亦非禅也。夫善易者不言易，今使进禅而赋诗，而字摹贝叶，句勒昙花，则亦偈而已，何名为诗？夫诗本性灵，而禅亦性灵。要自有活泼泼地者，此即禅机也。普陀端公者，吾未知其禅理何如。而微吟高咏，绝非枯空者可比。彼岂欲以诗名鸣哉！毋亦禅机所触，不禁其洒洒洋洋矣。余偶得其数什而讽之，固无贝叶昙花风味。以是知端公能超于禅，而不拘于禅者也。端公之师朗公，有秋兴数十首，清微宛淡，业剞劂传世。而端公复能继其宗风，真不愧传衣钵矣。是为序。（张忠烈集。） 

　　按：履端，名海观。于净业之余，以言寓道，兴至留墨。鄞陆中书宝，称为诗僧。见旧志精蓝。忠烈所序诗，殆随便钞录者，非林樾全集也。 

梅岑新咏（芥舟著，见张忠烈集。） 

　　张煌言序曰：从来儒墨分席，然诗律可通于禅，禅锋每寄于诗。是何以故？盖诗家格律甚精，不避空虚三昧。而禅家机锋相触，原其风雅三摩。故禅有魔，而诗亦有魔。而诗称圣，禅亦称为圣，超悟者，本无殊趋也。芥舟上人，以远公宿根，得生公妙解。振锡名山，玄风晻暧。禅悦之余，遂成梅岑新咏。骚耶？偈耶？读之，如坐光明藏矣。是使骚人雕风镂月，总是拈花。释子研教参宗，无非梦草。提起法幢，高翻骚瓮。直疑大士现身，岂仅老僧饶舌。则满恒河沙皆诗也，满恒河沙皆禅也。有声闻者，常作如是观。即无色相者，亦当作如是观。（张忠烈集） 

　　　　清 

三山语录（三山著，见杨雍建撰衣钵塔铭。） 

通元诗集（通元照机著，见范炜撰诗序。） 

　　鄞县，范炜序曰：诗必隐逸者能之乎？非也。隐逸者，栖迟山林，身闲心静，其地其时，俱可以为工诗之具。故古今来隐逸者之诗，率多传耳。从兄，今号通元者，幼慧而寂。与余辈群从，出就外傅，辄不喜经心尘务。甫十七，竟逃浮屠，从师卓锡于洛迦之栴檀。迄遣徙入内，则居慈水之寿峰先觉寺。所到，修举废坠，光宠祖庭。及海禁弛，则又还普陀，主大寺方丈。良以道声慈味，为坛场属望故也。予自释褐，奔走风尘，羁栖外吏。埙篪绝和者，且数十年。虽须眉笑貌，忽忽如梦，求一见不可得，又安知兄之能诗也乎！曩岁在辛丑，予尝一过梅岑。兄是时，尚不与予言诗。及今复阅三十余年。兄道益高，心益古，貌益臞，神益旺，而诗亦益工。客有从海外来者，屡屡为予言之。予思一见其诗，遂亟请以来。读之，而乃知兄，不独成佛当在灵运前，即为诗亦不许僧弥难也。兄之诗，清真苍朴，发抒性灵，亦不甚拘格律。如高山飞瀑，寒林著雪，非不磊落烂熳也。要其体质，玉洁冰清，绝不惹一点脂粉尘壒气，为可贵耳！由是言之，诗则兄工，知则我独。以是评兄之诗，而辄序其大意以遗兄，未知以予为有当，否也？呜呼！舂涛激云，骄林却日，奇葩异鸟，绕案盈庭。当斯时也，荣辱不加，理乱不闻，兴之所至，奂然成咏，其诗亦安得而不佳！然则予之所不如兄者，独一诗乎哉！（旧志） 

重修宗谱（通元照机著，见旧志。） 

　　自序曰：四明名山大刹，以补陀为最。大士现灵于前，高座禅宗，似续于后。奕叶传灯，皆井然有序，而不可紊。普陀寺，中兴于始祖普贤，嘉靖闲，我十世祖本空师，卓锡于此。精专三学，悟空五蕴，遐迩向化。适遭倭变，朋徒西窜，遄归姚江之玉皇殿，聚徒熏修。隆庆间，总督刘公，迎回山中，避居西天门之圆通庵，焚修益虔，讲诵不倦。远近闻风者，莫不奉为金仙，尸之祝之。于是叹空师之道力，为能与佛祖灵山，相得益彰也。海氛内徙，鞠为茂草者，十余年。机率徒侣，隐居先觉，怅然南望，非朝伊夕。今际圣天子明德，海隅清宴，得返故林。而空师之遗迹，焕然一新，是亦普陀兴废之一大机也。旧谱，序于明周侍御公，惜其年久漫漶，仅有大略。乃偕玄孙心明，修辑而新之。夫自嘉靖迄今，不及二百年，而废兴者再，亦可以知世事之无常，而先泽之可恃矣。愿我子孙，永守清规，努力精进。岁时俎豆，绵绵不息。庶几始祖普贤，及空师之衣钵重光，而普陀之香火弗替。不负机拳拳修辑之至意也。（旧志） 

普陀列祖录（潮音通旭著，刊本。） 

　　自序曰：名山大川，固虽天造地设，莫不因人而传而重者也。茍不因人而传而重，则古今天地，古今山川，岂达摩之后始有嵩山，仲尼之前竟无洙泗耶！天造地设者固多，其有幽闭而终不之传者，漠然而终不之重者，可胜限计哉！是皆未得因人而传而重者也。普陀一山，卓越海涯，屹立巨浸。大经具载，乃普门示现之区，实列祖宏法之地，又不可以寻常形胜并论也。自宋至明，禅宗世出。真歇唱导于前，祖芳振兴于后。无何沧桑变易，甲乙风成。法鼓不鸣，百余年矣。嗟乎！四十代烜赫祖师，泯焉无闻，谁之责欤？予忝为末裔，承乏兹山。切恐祖德靡扬，山灵见鄙。是以求诸群集，考诸旧志，实于此山阐法住持者，或得一句一偈，或仅得其名，一皆归诸山志。闲有缺典，惟俟渊博之士，采而补入焉。复刻是篇，以表彰之。且见四十代老古锥，面目犹在。 

百岁老祖宗谱（潮音通旭著，见旧志。） 

　　自序曰：夫万派之流，必溯源而出。千丈之木，必托根而固。曾是耆年硕德，光前垂后者，可不特为表彰，以示不忘乎？予自承主此山，既表普贤道诚禅师，为合山之祖。其孙四，而本空圆献禅师，为西天门祖。其徒三，而无暇明通禅师，又为旭等数十家之祖也。无瑕通祖，聿修厥德，励行纯全，寿登百龄，为世福田。受徒十人，皆英贤钜略，增重名山。若吾宗奇峰才祖，尤其杰然者也。探本穷源，非德厚流光，而能若是乎？古人视履考祥，本诸身，征诸子孙，有不彰彰较著者哉！是用前岁既新其墓，今岁另系其谱。蒸尝必恪，后进必书。树名山之赤帜，昭来学之司南，谓非法门之盛典欤！惟在后之子孙，永言绳武，弗替引之，即是百岁老祖，长在而不灭矣。故特表而出之，以示不忘云。 

潮音语录五卷（潮音通旭著，刊本。） 

　　漳浦，蓝理序曰：余闽人也，壤接四明。自髫年，即识有南海普陀，大士显应状，私心向往之。三十年来，驰驱戎马，百战余生。自分根器薄劣，不获于宗门一酬宿缘，为此生憾事。然生平不妄杀一人，不僇一已降，将士则禀承于大士慈悲教居多焉。前岁圣驾南巡，稔悉定海为东南胜地。而普陀洛迦，又为天下第一灵山。特布帑金，虔修寺宇。盖圣天子之留心教典至矣。迩因定镇虚席，命理改镇兹土，诚千载一时之知遇也。予自顾何人，膺此重寄。莅镇之后，乘片颿，赴紫竹栴檀林，斋心礼大士像。上祝圣寿之无疆，皇图之永固，意至深且切也。瞻拜之下，见寺中大众，济济云集，尽属雁行。而欲于其中觅一如来真子，为人天眼目者，而究不可得，无乃法门一大缺陷耶！爰是询之诸僧，访之郡荐绅先生，佥以潮音师对。择日熏沐礼请，强而始至。至之日，四众围绕。升堂说法，如电掣，如云涌，如拈花微笑。深心宏愿，务使末法众生，同归于智海而后已。诸方耆年，不能不为避席。彼天童之浑金璞玉，万年之河倾海注，兼而有之也。抑余又有说焉。潮音洞，为菩萨显现之处。自来以宰官身，得睹自在法相者，由宋迄今，有王舜封、黄龟年、史越王浩、颜颐仲、张蓬山、曹立诸人。载之志乘，历历不爽。今余以诵帚钝根，归心教海。积诚所感，亦幸遇三十二应身之一。维时同行属弁，无不共目共见，业已另载入灵异记中。是余于此山，实有夙契。而今又适得以洞名名其法号，岂非大士默相昭示，使宣扬大乘于千万世者乎！于其语录之成，而略序之如此。 

　　范光阳序曰：夫道有歧乎？迷者歧之。夫道有言乎？迷者言之。由迷者歧道言道，而道斯晦矣。无迷者歧道言道，而道亦晦矣。过在迷者不极其源，而道将无以白于天下。曷言乎极其源也。儒者穷理尽性而不能化，以其杂于情识也。道者修精葆元而不能泯，以其留于形命也。其惟释氏乎？若人欲识佛境界，当净其心如虚空。空无自性，故能生万物而不倦。空无定位，故能容万物而不碍。空无本体，故能历万劫而不坏。斯道其谁能证之？从上佛祖，以及天下善知识，未有不亲证斯道，而能踞师子座，导利人天者也。南海潮音和尚，自吃放参斋后，一味陆沈。偶承当道，举于稠人之中，即时伐鼓升堂，一鸣惊人。每每提倡，实能化形迹，融万汇，如人食蜜，中边皆甜。教化大行，典型后学，其嘉惠宁有尽乎！昔二十五果位圣人，从二十五有，各证圆通。我潮音和尚，惟以一条白棒，穿却三教，直指当人本命元辰立地处。日有航海南询者，当谛听究竟了义法门。予齿虽长，仅见潮师一斑，今乐于告人，因发其端如是。 

　　释大瑢序曰：吾宗无语句，实无一法与人。只者连篇累牍，从甚处得来。须知从上诸圣，建立化门，入水救人，观机逗教，不得已，示一机，垂一境，如风行大野，雁过长空，扫绝支离，不留朕迹。得非悟处超卓，亲见作家。岂彼沈言短贩之流，可同日而言也。所以古之人，因雨洗澹红之语，成枯木见而叹曰：此人亲见先师来。我同门潮音和尚，夙承愿力，主席普陀。掷龙宫之大宝，普施群生。剔太白之真灯，照开一切。拈椎竖拂，直指惟心。不露锋铓，全昭顾鉴。洵哉！法苑祥麟，宗门之标帜也。余年垂老，承乏平田，一睹兹编，得毋加额。信古人亲见先师之语，岂偶然哉！于是乎序。 

潮音随录一卷（潮音通旭著，刊本。） 

续灯正统（别庵性统著，见王日藻序。） 

　　云闲，王日藻序曰：佛教之以灯名其传也，自然灯佛始有其名，取其光明不息，同乎日月之义焉。顾有显则有晦，有焰则有熄，此亦盈虚消长之不能免者。日月犹蚀，而况于灯乎！至于统之为义，则益严矣。惟其道，不惟其人。惟其人，不惟其时。吾儒自二帝三王以后，宁可架漏千年，不许汉文唐太接统三代，则释氏可知已。嗟乎！灯不长照，斯续者贵。统不少假，斯正者尊。甚矣！别公禅师续灯正统之编，为详而核，慎而公也。别公为三山来禅师高足白眉，英年受嘱。自蜀临江，先宏教于高峰。南下至甬东，遂主席普陀之法雨。法雨，为明大智尊者开辟道场，别公继而昌之。然智以苦行证道，非禅宗也。法雨禅宗开法第一代，则自我别公始矣。向使别公道不修，学不讲，闻望不实，则何以奔走英贤，奂轮福地？又何以特立普陀，埙篪老宿？乃其书故具在也。标真领的，扬芬漱润，殚十数年之功，成兹伟哕。若左之传，迁之史，可以鉴古今而考得失，博闻见而治身心。其绍先启后之功，岂世之擎拳竖指，标榜虚名者，可同日语耶！昌黎有言，荀与杨择焉而不精，语焉而不详。若是书，则可谓语详而择精矣！予衰老杜门，年来与健庵珍示诸公，修香山洛社故事。暇则闲取释氏遗文，泛览流观。虽不能彻其精要，亦庶几得其指归。今年癸酉春，别公寄予是书，且丐为序。翻阅之余，知其上绍精微，下删妄滥，续五灯之未备。仍白禅师续灯之名，而加以正统之号，其立意可谓严，而用力可谓勤已。抑予又闻大慧之徒，九十四人，俱数传而止。惟懒庵之后多传。至公，以不绝如线之危统，而乃能大其光，宏其焰，然无尽之灯，照一时而及万古。若别公者，非古人所称，必荷门基一不为少者哉！遂序其大意如此。（旧志） 

　　慈溪，姜宸英序曰：先圣有云，西方有大圣人焉，不治而不乱，不言而自化。自达摩传其道入东土，其为道也，不立文字，教外别传，明心见性，了生脱死。予初探其门庭，竟无所得。且于履践，毫不相应。然遇出世宏法之士，擎拳竖指，棒喝交驰，一语一默闲，俨若过屠门，不能禁其大嚼也。壬申春，泛南海，登普陀，得晤别庵和尚，与语连日，知为大慧十七世孙也，赠额而还。次年以所集续灯正统，征序于予。予既不能窥其门庭，又安敢于和尚前作诳语哉！然细详是编，以南宋为始。要归于今日，补集五灯之未备，是之谓续灯也。以济洞分列，各清其授受，表章二桂之昌荣，是之谓正统也。灯续而统正，将见灯灯不灭，千载流光。直使人人明心见性，了生脱死。所谓不治而不乱，不言而自化，其在斯欤！其在斯欤！（旧志） 

梅岑稿（别庵性统著，见裘琏序。） 

　　慈溪，裘琏序曰：士之幼负慧性，遗世而逃于禅者，必有魁杰不可束缚之气。故虽入空门，其才力所至，类能旋转擘画，兴衰举废，以寓其兼善天下之心，此则其同于吾儒者也。至其遗弃万有，娱情泉石，静心高致，发为清响，则庄子所称天籁者也。吾儒撄罹尘网者，往往多不及焉。洛迦法雨别公，蜀之夔人，负奇气长才，而隐于禅者。生时父有异兆，童龄出尘，壮年受嘱，可谓奇矣。自其主席此山，翦荆棘，驱麋鹿狐兔，首创绀殿红楼，于奇岩秀壑之闲。规画所至，钜细毕张。十年之闲，遂为圣朝兴建菩萨道场庄严之首。余疑其心劳力瘁，而不暇为和平要渺之音，抒泄山川奇宕清淑之致矣。别公则不然。长章短句，兴会淋漓。怀古悼今，缠绵情致。盖虽专门名家，精研兹道者，莫或先之。呜呼！别公奈何其多才，而又奈何其逃于禅也。戊寅中秋，余以志事入山，与别公盘桓泉石，披裛烟霞，庐峰金山，未之或远。暇日，出其所梓梅岑稿属为序。余屈首穷经，二毛瓠落，经世问道，一不可自信，以视别公何如哉！然于诗，则少而嗜焉，老而习焉。虽不能登李杜之堂，入鲍谢之室，自谓甘苦有得，褒评赏讽，津津不倦。遇别公，而不相倾倒，吐所欲言，不几负此名山也哉！爰不辞而为之序。（旧志） 

别庵语录三十八卷（别庵性统著，见严曾矩序。） 

　　禹航，严曾矩序曰：余尝读昌黎送廖师序，以衡山之神灵，而郴州之气之清淑也。谓其蜿蟺扶舆，磅鳐郁积，必有忠信材德之士生其间。夫忠信材德之生，固非茍焉而已。处则为天地扶植其纲常，出则为国家赞襄其德业。又或逃禅学佛，破迷谬，解束缚，以导斯民于清净之途。盖不独担肩彼教，提倡而昌明之。而于圣君贤相，胜残去杀之化，为多所裨益焉。是则昌黎之三致意于一篇之中，洵有味乎其言之也。今别庵和尚，四川之夔洲人也。巫山巫峡，瞿塘滟滪之闲，险奇壮丽，甲于荆梁。固知其神灵，不异于衡山。而清淑之气，且远过于郴州。和尚慧业夙根，幼即归身浮屠，持梵行，精进坚确。既长受付嘱于三山老人之门。盖潜心教外，融证妙谛，遂自三山而上，为铁壁，为吹万，源源本本，直接宗风于大慧。学徒信仰，人士归依。乙丑始说法于蜀之高峰，丁卯则出蜀振锡来吾浙，止南海之普陀。道风日茂，声望弥重。四方书帛之要请，殆无虚岁。戊辰一摄杭之永寿。丁丑再摄杭之圣因。己卯主席于吾邑之径山。今岁庚辰竖帜于无锡之慈云。每幢盖所至，其徒之先后奔走者数百人，远迩缁流之赢粮而云集者数百人。至若荐绅先生，耕氓野老，与夫贩夫贩妇之想望其容光，幸侧承其槌拂者，殆不可以数计也，其亦盛矣哉！其昌黎所谓忠信材德者，非耶？当和尚之初止普陀也，普陀适遭残废。颓垣攲壁，无庄严色相之观。和尚振其道力，次第经营。己巳春，皇上巡幸江南，名彻宸聪，特赐帑金以大其缔造。迨己卯春，六龙再驾浙省，和尚率众迎銮。遂蒙召对，顾问备至。帑金再赐，宸翰叠颁。夫庶僚下吏，固有终其身思一觐天颜而不可得者。况乎纶綍之煌煌，赉予之重叠，尤非所敢妄冀也。而和尚独克荷宠休若此，又以叹忠信材德之果不独担肩彼教，而化理之裨益，为有当于天心者在矣。法嗣翠崖，玉峰辈，纂其语录三十八卷，分集摘要录四卷，径山录一卷，梓行于世。遣侍者澄照，走京师问序于余。惟余向往有年，属者圣因径山之席，且先郡邑之士大夫，通殷勤，效戒道前驱，徒以系官于朝，不得一识面以快生平。然窃念大慧当年，固终老吾邑之径山，而开明月之堂，以延无垢矣。今五百年，而和尚既嗣其宗风，复来其旧地。意者和尚为大慧于今日，余方为无垢于他年。彼明月堂中之笑语，从容为我俟之可耳。于其问序也，而并告之。（旧志） 

分集摘要录四卷（别庵性统著，见严曾矩别庵语录序。） 

径山录一卷（别庵性统著，见严曾矩别庵语录序。） 

祖师正宗道影 

高峰宗旨纂要（均别庵性统著，见裘志。） 

奏对录 

　　按：是录，系古心，别庵，记在杭州觐见康熙，奏对各事也。 

见灴语录（见灴空焱著，见许志。） 

　　文安，李灼序曰：自佛教东行以来，天下之名山大川，半为兰若。其闲钟乾坤之灵，显菩萨之迹，甲宇内而称最胜者，指不四五屈。一灯相传，必有善知识其人，卓锡住持，阐扬宗教。或竖指伸拳，或拈花汲水，悉为旨趣所流露。举示伧夫，虽重译讲解，而亦难以喻其意也。补陀洛迦山，为大士道场，孤峙海中。自宋迄今，历发帑金建造寺宇，而本朝为尤渥。爰有前后二寺，地虽分，而规模无异。使世之人，知大士之神，充满洋溢，盖亦瞻之在前，忽焉在后之意耳。后寺住持见灴禅师，学有渊源，窥探上乘。凡值天云昼垂，海水夜啸时，直欲掀翻八极，喝破大千。然遇雨晴花发，禅静堂空，又未尝不瞬目扬眉，历指恒沙于万万也。以故上堂说法，杀有巴鼻。语必透宗，意归无上。凡其竖拂披衣，总令诸天合掌。其徒辈，侧闻而备录之。将以付梓，一航飞渡，问序于余。余燕地一书生也，门外汉，讵足以语此。既而开其卷，则性灵洞达，如有所得。可解者解之，不可解者以不解解之，而卒亦无不解之解。乃知禅师语录，初不在语，正在无语处。得之，则无语处，皆其所语。其为语也，不亦大哉！方拟公余之暇，驾舟奉谒。与师携手于潮音梵音之闲，瞻大士之慈悲，俯洪波之喷薄。试启片言，直求指示，生平之愿，可以慰矣。奈何匏系之根，未能即为斩断。敬题数语，聊申向往。惟禅师不拒门外，他日从容求示，细领棒喝。其于名山宗教之旨，庶几窥见一斑，不更有幸乎！（许志） 

见灴诗文集（见灴空焱著，见许志。） 

普陀列宗录（海南性著，见续藏经。） 

僧家竹枝词一卷（开霁德辉著，刊本。） 

　　自序曰：嗟乎！佛法至今日，其不绝如缕乎。古时出家难，试经方度，官给度牒。秉戒后，参访知识，无刻不以向上为念。故晋魏唐宋以来，千余年闲，高僧辈出。了悟者代不乏人。朝廷尊师重道，优礼有加，异于常数。盖上以此事为重，下亦不肯自轻也。今时出家易，僧众愈多，真衲愈少。无论乡曲小庙，除应酬经忏外，不知修行为何事。宗教律净，杳焉不闻。师无以为教，弟亦无以为学。即通都大邑，名山巨刹，亦往往重外而轻内，舍本而逐末。以集缘兴造为急务，置身心性命为缓图。拈花之旨，西来之意，大半束之高阁。欲求佛道之盛，其可得乎？戊戌春，昼长无事，偶将僧家所行，衍为俚词，以示徒辈。自入山以至舍报，得题四十有八。俾知若者上品，若者下流。若者当法，若者当戒。生大惭愧，发大勇猛。树精进幢，被坚固铠。思与贤圣此肩，不屑与流俗为伍，庶几不无小补。噫！诸佛世尊，为一大事因缘故，出现于世。无非欲人开示悟入佛之知见，方畅佛之本怀。顾末世众生，障深根钝，顿悟为难。计惟有念佛一门，十方诸佛所共赞，历代祖师所共劝。横超三界，带业往生。人人可行，圆顿直捷。永明寿禅师曰：但得见弥陀，何愁不开悟。是到家以后，直与宗门无二无别。若不出此，东钻西搕，盲修瞎炼，贡高我慢，增长无明。自以为修行可以了生脱死，吾不知其可也！倘不务正修，作为无益。一转瞬闲，报缘已尽，随业飘流，不能自主。甚至袈裟下失却人身，不更大负入山之初志乎？汝曹其勉旃。光绪二十四年戊戌，四月八日，孤峰老衲书。 

　　释传修序曰：吾师孤峰老人，悲象教之陵夷，慨狮虫之炽盛。有志上进者，参禅念佛，靡所适从。无意真修者，随波逐流，罔知振作。爰将僧家所行之事，作竹枝词四十八首，以示徒辈。描写逼肖，搜括无遗。或贬或褒，直言不讳。真可谓眉毛拖地，一片婆心矣。修等，亲承棒喝，拳拳服膺弗敢忘。顾私之一家，何如公之一世。俾初入佛门者，咸知法戒。清夜扪心，陡发猛省，岂非启迪后进之一助乎！夫偈颂拈提，诗歌赋赞，或阐向上之旨，或宏净土之宗，古人著作，汗牛充栋矣。是编别创一格，非雅非俗，亦讽亦箴，实足补前人语录所未备。愿新发意者，各取一编，置诸案头，时一展诵。山歌也，村谣也，实警语也。闲有不拘韵处，毋以诗律衡之可也。光绪戊戌仲夏。 

西方乐咏，附娑婆八苦八难词，一卷（开霁德辉著，刊本。） 

　　自序节略曰：修净业工夫，以信愿行为三资粮。尤要在欣厌二字。欣者欣极乐，厌者厌娑婆也。尝见毕生念佛，临终不得生西，仍为宿业所牵，无他，欣厌之心不切耳。盖平日于西方境界，不尽了了。弥陀经，虽背诵烂熟，大都信口滑过，不求甚解，故不欣。娑婆之苦，习惯多生。苟且偷安，得过且过。或更贪著五欲，（色声香味触，又财色名食睡，名五欲。）故不厌。不欣不厌，净业奚成？杨提刑曰：爱不重不生娑婆，念不一不生极乐。应为易两字曰：爱不断不出娑婆，念不一不生极乐。念如何一？欣极故一。爱如何断？厌极故断。今述西方乐以助欣，又述八苦八难以助厌。每日晨兴盥漱毕，焚香一炷，西向端坐。将此咏，朗诵一遍，深信西方真有如此之乐，则欣羡之心，油然生矣。再将八苦词细读一遍，痛念娑婆实有如此之苦，万难忍受，则厌离之心，蹶然起矣。既欣且厌，发愿持名，刻不容缓。更将八难词苦吟一遍，则战栗危惧，誓必今生了办，不肯姑待来生。如此，则信愿行三资粮备矣。 

极乐歌注释便蒙一卷（开霁德辉著，刊本。） 

　　　　附录　转女成男之灵异 

　　清杨璜，字希周，当涂人，世居官圩栗树坟。会兵扰其乡，匿妻妾与子于林中，以身守垄。兵来，见坟内有衣冠者，将执之，璜恁，赴水死。子甫十龄，见父溺，亦号哭奔投于水。时顺治丙戌三月十六日也。璜妻陆氏，悼夫无后，誓断血肉，迎佛像于家，旦夕恸哭念佛。忽夜梦一妪携一子至曰：赠汝。醒而叹曰：愿妾张氏，遗腹生子，则菩萨之赐也。岁暮，生女。陆氏泣曰：已矣。丁亥春，集族长告曰：夫既无子，薄产当分诸侄，吾得粗给衣食，以抚此女。言讫复哭。族长不忍，云俟小祥，为璜作佛事议分。及期，具会亲族。散斋之夕，亦三月十六日。女哭不已，妾抱就枕，忽如梦魇，愦愦不醒，女怪啼益甚。嫡疾呼始觉。抱女入手，则已不复是女身矣。陆大惊，族人群集，见面目依然。惟私处生长男根，其旁尚有血痕。众咸诧异，始悟菩萨灵爽，前梦不虚，竞至佛前胪拜，更名佛赐。次日，观者阗门。张县令取儿庭验之，犹未信，问其家族。佥曰：脱儿变非真，侄辈不愿分其田产耶？令乃释疑。鹤洞子曰：灵感至此，石破天惊矣。（唐宜之己求书，南海一勺。） 


普陀洛迦新志卷十一 
　　　　古会稽陶镛鉴定　古翁山王亨彦辑 

　　　　志余门第十一（共三十八条） 

　　历朝国运，原有灾祥。末劫佛门，岂无兴废。众生业重，魔难频来。然稽大藏之经函，永怀皇泽。阅万年之簿籍，追念先型。他如石刻题名，遗传芳迹。海山物产，共诩瑰奇。凡各门所未收，汇此门而无漏。志志余。 

　　宋，张邦基曰：予在四明舶局日，同官司户王璪粹昭，郡檄往宝陀山，观音洞祷雨，归为予言：宝陀山，去昌国两潮，山不甚高峻。山下居民百许家，以渔盐为业，亦有耕稼。有一寺，僧五六十。佛殿上，有频伽鸟二，营巢梁栋闲，大如鹎鵊，毛羽绀翠，其声清越如击玉。每岁生子即引去，不知所至。三韩外国诸山，在杳冥闲。海舶至此，必有所祷。寺有钟磬铜物，皆鸡林商贾所施者，多刻彼国之年号。亦有外国人留题，颇有文采。（墨庄漫录） 

　　按：四库书提要云：邦基，南北宋闲人，著墨庄漫录十卷，为宋说部之可观者。此云宝陀山居民百许家。云有一寺，当在真歇了禅师未至普陀结庵以前。故有渔盐耕稼之民居，寺僧仅止五六十也。至定海厅志，频伽鸟注，引名山胜概，载张邦基普陀山志。考普陀，自元盛熙明以前，无作志者。名山胜概云云，未审所据。 

　　文殊、普贤、观音、地藏，皆久成佛道之法身大士。以度生心切，遍界现身。又欲众生投诚有地，故文殊示应迹于五台，普贤示应迹于峨嵋，观音地藏示应迹于普陀九华也。世有以地水火风分配四大名山者，乃不知地水火风为四大之义，而以己见妄会之，不可为据。然九华地介江表，五台峨嵋虽远，亦在内地，计程可到。独普陀孤悬海外，可谓远且险矣。且历朝来，无论贵贱善信男女，缁流羽衣，远近累累，无不函经捧香，顿颡茧足，梯山航海，云合雷奔，来朝大士。方之二峨、五台、九华，殆有加焉。自非圣力默持，慈心垂佑，曷能如是！（裘志） 

　　普陀为定海悬岛之一。自梁建不肯去院，至宋即名达帝庭，敕建宝陀。真歇讲经，渔户七百余，悉弃舟去，已为异事。元更遣使降香，赐帑赐经，不绝于道。裘志言：结宇以奉大士，无虑三四百家，其在此时欤。明洪武二十年，起遣定海，寺残僧散，荡为荒烟蔓草者百余年。成化时，渐渐兴复。嘉靖三十二年，又复内徙。隆庆六年，又事兴复。至万历中为极盛。自万历至清初，才数十年，海氛不靖，屡遭寇扰。至康熙十年，定海县废，僧复内徙，寺院残毁，存者十无一二。二十三年，海禁大弛，僧归故土。旋蒙赐金建寺，规模较宏于前。其时白华、梅岑、磐陀、栴檀、双泉，旧业不衰。隐秀、柏子、无垢，创兴突过。（以上四句见裘志）近更土木繁兴，各寺院，旧者新之，隘者廓之。黝垩丹雘，竞尚美观。轮舶日至，香客达于域内外。藉非大士亲选道场，又乌能旋仆旋起，起而加盛若此！ 

　　山中以普济法雨两寺，分疆管辖。无论精蓝茅篷，均受节制。如精蓝中，有施主打上堂斋、如意斋、千僧斋，即挂牌表示，阖山僧均可赶斋。其两寺有香客给施茅篷米粮钱物者，则挂牌。其余精蓝则贴帖。至时，各茅篷僧，持牌去领。一茅篷只许住一僧。偶有二僧共住者，只领一分施物。年道好，或有余。否则不足。薪则自行觅取。苦行之僧，不虞乏食。两寺所有田地，只供半年斋粮。不足，则募诸施主。舆台之属，香市时，则任[抨-平+台]挑。无事时，则种菜砍柴。因受雇于寺庵，故能受其约束。山中除僧庵外无居民。市场所列之肆，亦遵僧规。无为而治，井井有条。自今年起警察，归地方官派出，非如前此之由僧人充任矣。（海岸梵音） 

　　裘志云：本山两寺，及各静室，僧众约三千人。外此惟春闲香客，冬腊戒徒，两时来人为多。一顿食米，至二十四石。今第以普济一寺言之，岁费薪柴银币二千元。食粮人众时，一食需米五石。由是推之全山，其人数之众，食米之多，较康熙时，不知增若干倍矣。 

　　山中胜景。旧志载，明屠隆诗咏曰：梅湾春晓，茶山夙雾，古洞潮音，龟潭寒碧，天门清梵，千步金沙，莲洋午渡，香炉翠霭，洛迦灯火，静室茶烟。陈朝黼，又有磐陀晓日之咏，凡十有一。裘志：以旧十二景，名皆不雅不真。择最胜且切者表出之，曰：短姑圣迹，佛指名山，两洞潮声，千步金沙，华顶云涛，梅岑仙井，朝阳涌日，磐陀夕照，法华灵洞，光熙雪霁，宝塔闻钟，莲池夜月，凡十有二。既与屠咏多歧，且曰择最胜切者，知前此山景，人各异说，兹姑以裘所表出者为定。至裘又于十二景外，增贡艘浮云，香船敝日，尘客环春，戒徒拥雪，四景。许志讥为蛇足，非过论也。 

　　名山道场多矣。幽远清净，无如兹山。数十里中无居民，荤酗不闻，尘哗都绝，一也。豚豕鹅鸭，概不畜养，杀机不作，腥膻永除，二也。香客到处，乞丐绝迹，真成极乐世界，三也。裘志云尔，今亦犹然。 

　　山中惟养牛，以备耕种碾米之需。老则饲养，至死而瘗埋之。养鸡，有至十年者，高大如鹤。羊则肥皙驯伏。裘志言：法雨寺有一羊，能通人意，呼之随至。与之食，屈前一足。令其全跪，则双足俱屈。今不闻有此矣。 

　　山中不产虎豹，蛇多不噬人，传为大士之灵。惟獐鹿野豕，多害稻蔬。猿鼠常扰库厨。山僧堵墙栅木，种种防卫，守好生之戒，不敢呼猎人驱杀之。旧志云：然今则蛇仍多而不噬人。麂颇多，獐鹿野豕，则绝迹矣。堵墙栅木之举，比昔稍疏缓云。 

　　山中自迁徙后，旧植凋残，惟柏无恙，大者至二抱余。龙寿庵罗汉松二树，亦大至合抱。语本裘志。今则承平，几三百年。凡二抱合抱之木，所在多有矣。 

　　裘志言：物以方名，必易地不良而后可，此说得之。然认紫菜、石花菜，为普陀特产，又非。盖二菜，凡海岩上均有之。故普陀，少有方物之可言也。 

　　小白华，本高数尺，春开极香，名曰山矾。以叶染黄，不借矾而成色也。海岸孤绝处，补陀山泽者，以谓小白花，即此花尔。山之名小白华者，以此。（黄庭坚闲谈偶记，裘志。） 

　　白华顶后之茶山，产茶，可愈肺痈血痢，故虽少而可贵。向与莲为贡品，岁费数百金。清光绪闲，经化闻悟，禀请官厅，裁之。（定海县志，采访。） 

　　山中灵鹊，二月十九日聚鸣。乌鸦聚，则香客至。旧志云然。今亦未见常然也。 

　　四明贡物，其一为洛迦之莲。鄞全祖望诗云：莲子青璠瑜，五色连枝饫香腴。十丈长符韩子句，一轮大合竺国书。海山天旷风云气，半向此闲作备胥。洛迦释子荷帝德，年年一斗附使车。望阙焚香祝万寿，其视负曝之献则已侈。邑人陈庆槐诗云：莲子香清忆普陀，锦函贡入上方多。杭州织造门前路，听说山僧岁岁过。自注普陀贡莲，由杭州织造府恭进。是当清代乾嘉闲，山犹产莲，贡帝都数为一斗。清光绪闲，经化闻悟，禀请裁之。 

　　催生子，亦名长生蜗，生海沙中。普陀所出无几，他处土人捡之，售于普陀各店铺。香客购去，以备妇女临产之用。藏于干净箱箧中，永远不坏不死，故有长生蜗之名。若有难产者，至诚念观世音菩萨，用温和开水，（热恐汤死此物，冷恐有碍产妇。）吞一粒下，儿即时生，随即向儿手中取之，男在左手，女在右手，洗净藏之，屡次可用。此物不经普陀山转则不灵，以故别处无有卖者。余初闻吃之催生，即在儿手拿出，疑绝无此理。以为吃下肚去，当归大肠，何能即入子宫。况儿在母腹，外有衣胞，儿之手足拳曲，如衣服之褶叠挤紧，何能伸手取持此物？民国七年，有陕西朝邑同乡刘芹浦来访，（芹浦，乃历代书香，盛德君子。）闻余说及，谓曰：天下事，有不可以凡情测度者。公所说之理则诚然，事则公未之见。吾家祖传有一粒，每逢自家及亲朋妇女生产常用之，所用不计其数。后被人借去，云失之矣。不知真失也，抑昧之也，为之痛息。次年到扬州，与张瑞曾居士述与芹浦酬答语。彼云：吾家向有一雷震子，凡妇女生产，吞之儿即生，其物即在儿手，取而洗净，藏以备用。用过许多次，后被人借去不还，云已失之矣。天地之大，事物之繁，虽圣人亦有所不知焉。此世闲事，尚不可以凡情测度，况佛菩萨之境界乎？所可恶者，店铺恐人不相信，谓此名醋鳖，能催生，放醋中即会动。偶以醋试之，果验。而不知其一经醋蜇即死，便不可用矣。一般文人，由见闻此说，不加深察，遂循声附和，谓为实然。如朱绪曾昌国典咏，谓见醋即活，因以醋试之，果如珠之走盘也。周公谨，亦言长生蜗，置之醋中则活。正字通，谓有雌雄，置醋中，雌雄相逐，逡巡便合，即下卵如粟。此种无稽绮语，深可痛恨。不知令多少人起试心而害物命。若犹以此所试过者催生，则[忏-千+吴]事，或[忏-千+吴]人性命。此等文人，后世必难免无因而妄受人害之祸。而不知其由于前生欲以文自豪，妄造谣言之所致也，可不哀哉！所言生子则诚然。此物上规圆而下平，其底下有几匝文路，愈向中愈密。久之，于中心脱出一小者，即是生子。其大者，中心便成洼形，非如前之平平也。故藏之久久，则见多矣。须详察死活，死者不可用。若通身带温润微红若肉色者，则是活者。若通身枯白，无一点温润微红若肉色者，则是死者。又此物善消红肿眼疾。人之眼中，无论何物，俱不可加入。唯此物之活者，纵一二分大，揭眼皮放入眼内，绝无丝毫难受相。若好眼，彼不肯钻入，手一离，随即落出。若眼有红肿热病，放之则随便按按，自会钻入。不但不觉碜碍，并且不见眼皮何处有高相，与未加此物一样。其后便无所知觉。迨眼病已退，则自会钻出。但人不知觉，十有九失。若放入眼，时常留心，或可不失，然而难矣。以彼在眼中，人绝不觉知故。此亦不可以理判断者。雷震子，即万年青所结之红果，当打雷时，随即堕地者。若在前后，均无有效。夫催生子尚易得，雷震子更难得。然有比此二物更有益而求无不得者，惜人多不知。使人各知之，则此二物均可不用。妇女难产，总因宿世今生杀业所致。若平素爱惜物命，戒杀护生，常念观世音菩萨圣号，则业障消除，生产自易。即平素不知念菩萨，临产能至诚恳切念，及照应眷属同为之念，亦能平安速产，母子两全，且又种大善根，其利益何可限量。有谓临产裸露不净，念菩萨名，恐获罪咎。不知佛菩萨，视一切众生，如亲生儿女。儿女若堕水火，求父母救，父母必不以彼衣冠不整齐，身体不洁净，而弃之不救。又如日月丽天，净秽等照，了无分别。但在吾人分上，固应致诚尽敬，方可仰冀垂应。力能为者，必须身心同皆致敬。力不能为者，须一心恭敬，而身形边，固可不须死执著也。有种吃素念佛，不知变通之人，因家中有妇将产生，遂出外寓月余始归。谓被血冲，从前所念之经咒皆无效。其知见崖板，以致违情悖礼有如此者。故于此表而出之，以冀一切通皆平安而生，母子均吉。所生之子，皆孝友仁慈，福寿康宁。处则表率乡邑，宜室宜家。出则平治天下，护国救民。吾人虽欲早生西方，亦愿世有贤人善士，为国家社会之倡导，此所以朝暮馨香祝祷者，欲其一一如愿也。（采访，普陀挂搭僧稿。） 

　　普陀题石。旧志云：语之佳者，以中国有圣人为最。（在几宝岭，明万历己未，高鸣谦题。旧志于所在地，与题者之姓名，均未详。）天设闲关次之。（在仙掌石，题者无考。）。云扶石又次之。（在西茶山，题者无考。）书之工者，赵承旨之瀛洲界石为最。（在达摩峰。清吴云焦山志，碑刻，赵孟俯画苏东坡像，书赤壁赋小楷，石刻条载。明嘉靖茂苑文嘉云：松雪小字，如玉枕兰亭，补陀岩碑，及玄元十子像，俱石刻之佳者。然十子像多剥损，补陀碑已不传，惟兰亭尚存。据此，知赵承旨，又有补陀岩碑，惜山中无可考见。）董宗伯之入三摩地埒焉。（在妙庄严路，白华庵侧。又有金绳开觉路，宝筏度迷川，联语鑴石。）龙泉之白华山次之。（在白华庵右。）其他海天佛国，（在佛顶山云扶石下，明总兵云闲侯继高题。）中流砥柱，（在西方岩，明万历丁巳，宁绍参将刘炳文题。）梅鼎金沙，（在几宝岭，明万历三十九年秋，提督福机蒲州都督杨鸣麓题。）第一佛国，（在几宝岭，上有震旦二字，江东扶舆张可大题。）海天春晓，（在无畏石，题者未详。）山海大观，（在南天门，定海左都督蓝理题。）鹫岭慈云，（在慈云石，会稽陶望龄题。）三天法界，金莲屿，圆通境，洗心，天柱，会仙，皆自可观。然如明侯大将军继高，题磐陀石三字。参将何汝宾，于磐陀石，题天下第一石五字。总兵李应诏，于法华洞，题东南天柱四字。清衡阳彭玉麟，在佛顶山，题普渡众生四字。会稽陶浚宣，在磐陀石，题善财廿八参观音处八字。皆书法之工者，亦不能尽略焉。 

　　明洪熙元年冬，十一月十二日，建文谒大士于潮音洞。（定海县志） 

　　按：明史纪事本末，载永乐二十二年，帝东行，与史彬遇于旅店。言及榆木川事，帝不胜感叹。即至彬家，具酒肴于重庆堂。帝上坐，程济东列，彬西列。彬从叔宏者，嘉兴县史家庄人也。感帝恩，谈及往普陀，宏曰：当具粮随行。帝行，戒彬曰：有叔在，尔勿往也，宏从之去。十一月至宁波，抵定海，渡莲花洋，至普陀，谒大士于潮音洞。永乐于二十二年七月十八日崩，皇太子八月十五日即位，次年方称洪熙元年。王梦弼镇海县志，作洪熙元年正月，及定海县志，作洪熙元年冬，俱非是。 

　　嘉靖三十三年，官兵败贼于普陀。贼舍舟登山，据堑自卫。参将俞大猷，潜遣奇兵，由巡检隩入。（即司基）百户邓城，武举火斌，黎俊明，陷阵先登。贼败走茶山绝顶。翌日，邓城，由东北千步沙进。火斌，由鹦哥岩进。黎俊明，由中路进。刘恩至，统大兵居后隩，四面俱进，大胜。仍环守之浃旬，值他岛贼至，精悍异常，鼓噪四合。官兵腹背受敌，火斌、黎俊明，死焉。应袭、魏本、康阜，亦同遇害。斌兄指挥同知火雷，请于当道，为之立祠。与俊明，并肖像于其中。（筹海图编） 

　　万历三十九年，十月望日，晡时。镇海寺食锅，已受米与水发炊矣，忽悬浮五六寸。凡一日许，始渐下复其处。越岁闰十一月十九日，诸宝刹及僧寮厨库尽毁。四十年壬子，十二月五日。暨四十一年癸丑，正月五日。普陀寺，锅涨，亦如镇海。（雍正宁波县志） 

　　万历闲，敕僧如迥等为僧录司，赐紫衣。于是出入拥黄盖，导旌吹，相袭为荣。至清通旭时，改讲创禅，乃尽革焉。（裘志） 

　　鲁王监国元年丙戌，（即清顺治三年。）王至舟山。威卤侯黄斌卿，拒不纳，次补陀。（海上纪） 

　　己丑冬，有僧自日本来，名湛微。言于荡湖伯阮进曰：日本之师可得也。诚得普陀山，慈圣李太后所赐藏经为聘，兵必至矣。时定西侯，张名振当国，道以告之，乃连名上疏请。仍召冯京第为使，而以澄波将军阮美副之。日本界上之例，凡他国客舟至，必有班船来讯客之出入。冯公告以普陀赐经为聘，乞师。其王闻之大喜。已而知湛微偕来，则怒。初湛微在长崎，狡狯多端，欲自尊大，急捕之。以其为中国人也，乃逐之。日本法，不杀中国僧。有犯则逐，再犯则戮及同舟。湛微，欲自结于日本而不得。冯公始知为其所误。美欲杀之。冯曰：此亦中原之不幸也，杀之何益。乃放诸荒岛，复载经而还。（全祖望鲒埼亭集） 

　　按：旧志，作阮俊，又未详乞师事。且谓装入东洋，大鱼挡舟不得动。阮悔过，亟返所载。语皆失实，不可从。 

　　清康熙四年乙巳，红毛，以郑氏踞其巢窟，遂浮海劫掠。五月十三日，扬二艘抵山，须发皆红黄色。腰臂各缚短炮十余。用火石触之，随手辄放，百发百中。斧甚利，口上有钉。其他弓矢器械甚多。初至，向僧索菜，每手竖一食指，分顶上如角状。口复[囗@力][囗@力]作声，盖云牛也。僧不敢忤，指坡闲牛，令自取，即炮毙数头。次日佯言欲作好事，诱僧入舟索金宝。遂统众入寺，毁像，剖其中灵宝，及僧蓄，历代颁赐，金佛、银钵、玉环、玛瑙、珊瑚、如意、锦绣幡幢帷褥，一空。已复斫厨，出御赐藏经，褫函袱，裂经，缠胫股。至船，则碎投于海而去。于是僧藏尽空，宝地残毁，不可言矣。八月复来，掠牛畜去。比三次至，僧众斩木揭竿，备与相斗，遂不登岸。大士道场，蹂躏至此，岂非厄运之逢哉！（裘志） 

　　普陀常住，有一行僧，梦神运一船牛角，分与不法僧。未几，即有谴海之命。（裘志） 

　　康熙四年，遭红毛蹂躏。法雨寺大钟，为大智手铸者，亦被载去。至咬[口+留]叭国门，钟顿重，不可舁，遂置城外。雍正元年，其地忽有声如雷，昼夜不绝吼。众异掘之，而钟出焉。或以告监寺法泽，泽闽人，谋于所熟洋商，请归。六年至南澳时，泽族兄许良彬，总镇于澳，许为载回。适九年春，发帑修建，泽为寺住持，彬升授闽水师提督。乃转托粤浙封疆诸大吏，宛转浮运。至十一年钦工告竣，众僧于十月三十万寿日，开场祝圣，而钟适以是日至。盖沉埋外夷沙土中者，六十余年矣。（许志） 

　　近一人，得白石观音于海底，上有龛，宛肖补陀岩状。雕镂精细，不知何来。后归闽贾。（海南一勺） 

　　明侯继高游记：往余得吴道子所绘大士像，质素而雅。近又得阎立本所绘，则庄严而丽。二人皆唐名手，余并勒之石，植于宝陀寺前殿。今石既无存。裘志以下各志，亦未一语及此。惟杨枝庵殿壁闲，有石刻大士像，石高一丈三尺，广八尺。像右中间，有唐阎立本画五字。上端，有重刻普陀大士像。普陀圣像，摹自阎公。一时妙墨，百代钦崇。迄今寺毁，石付祖龙。庙貌鼎建，瞻对无从。旁搜遗迹，建以新工。嗟嗟！无色无相，佛性本空。色色相相，佛教斯宏。用期世世，奉兹靡穷。明万历戊申，宁绍参将刘炳文，立石于普陀山之杨枝庵，九十五字。像左中间，有明定海备倭梁文，台州庠生刘聚福，同勒，十六字。下端有武林孙良镌，五字。详其前后文义，侯氏原勒，早毁兵火。此即搜侯勒阎绘之遗迹，而重刻之。其不植于宝陀，而植于杨枝庵者，以该庵为炳文所建也。 

　　佛教经典，至唐可称大备。于是有开元释藏之目，以千字文编其函号。厥后代有增益。有宋藏、元藏、明藏、清藏之异。简册繁重，印购不易。寺刹之得邀颁赐者，视同珍秘。普陀，于明万历闲，前后两寺，五赐藏经，（前寺三次，后寺两次。）具有敕文，都六百七十八函。清康熙十年，以海寇猖獗，废县迁僧，致多遗失。惟普济尚存一藏。乾隆中，又赐新刻清藏一藏。法雨慧济二寺，亦各于光绪闲请有清藏，共七百二十四函，目录一函在外。经贮于匣，匣贮于厨，厨门匣档，遍书字号。虽卷帙浩瀚，而依号寻检，亦甚便利。欲读诵研究何种经论，按目录字号，请之即得。兹将函卷数目，撮略标出，藉知大概。按目录五卷，在字号外。其目录卷一之初，乃大乘经，般若部。自天字起，至翔字止，共十九种，七十二函，七百二十卷。宝积部，自龙字起，至推字止，共三十七种，十七函，一百七十卷。大集部，自位字起，至殷字止，共二十六种，十四函，一百四十卷。华严部，自汤字起，至率字止，共二十六种，二十二函，二百二十卷。涅槃部，自宾字起，至食字止，共十三种，十函，一百卷。（以上名五大部。）五大部外重译经，自场字起，至罔字止，共二百五十种，四十二函，四百二十卷。（以上目录卷一终。）卷二，则单译经。自谈字起，至念字止，共一百六十六种，二十九函，二百九十卷。（以上皆大乘经。）小乘经，阿含部，自作字起，至璧字止，共一百三十七种，二十八函，二百八十卷。单译经，自非字起，至竭字卷第五止，共一百零二种，十六函半，一百六十五卷。（以上皆小乘经。）宋元入藏诸大小乘经，自竭字卷第六起，至命字止，共八十二种，五函半，五十五卷。（以上目录卷二终。）又从目录卷三临字起，至言字卷第七止，共二百十八种，二十九函，二百八十七卷。统合目录卷二竭字卷第六起，至目录卷三言字卷第七止，宋元入藏诸大小乘经，共计三百种，三十四函半，三百四十二卷。（以上属经藏，自天字号至言字号，计二百八十四字零七卷，合板二万九千零九十九块，五万六千七百三十七连。）大乘律，自言字卷第八起，至初字卷第四止，共二十五种，四函余，计四十七卷。小乘律，自初字卷第五起，至受字卷第四止，共五十七种，四十七整函，合前初字中六卷，后受字中四卷，恰满四百八十卷。（以上律藏，自辞字号至受字号，计五十二字零七卷，合板五千八百六十五块，一万一千四百七十六连。）大乘论，自受字五至十，计二种，共六卷。（以上目录卷三终）又从目录卷四傅字起，至逸字卷第六止，共九十种，五十函（，少四卷）计四百九十六卷。（合卷三内受字末之六卷，共计五百零二卷。）小乘论，自逸字卷第七起，至弁字止，共三十七种，七十三函，（多四卷）计七百三十四卷。宋元续入藏诸论，自转字起，至通字止，共二十三种，五函，五十卷。（以上论藏，自傅字号，至通字号，计一百二十八字零六卷。合板一万三千块，二万五千三百三十五连。）西土圣贤撰集，自广字起，至漆字止，共一百四十七种，十九函，一百九十卷。（合计板二千一百四十块，四千一百九十四连。○此撰集合前经律论名正藏。○以上目录卷四终。）其目录卷五，是此土著述，自书字起，至机字止，共二百一十种，二百三十九函，二千三百九十卷。（合计板二万八千四百十一块，五万五千六百三十二连。除乾隆三十年，及三十四年，撤出五种，计六整函，二半函，另二卷，共七十二卷外，只二百零五种，二百三十三函，二千三百十八卷。○以上目录卷五终。）上来合经律论三藏，（三藏各分大小乘）加西土圣贤撰集，名正藏。再加此土著述之续藏，统名全藏，亦名大藏，亦名龙藏，（龙者，隐显变化，普施法雨，无论何种根性，悉令受其法润之谓。藏者，深固幽远，无穷无尽之谓。）此清刻者，又曰清藏。合计一千六百六十二种，七百一十八函，七千一百六十八卷。无论卒读，即寓目亦良不易。为录其概目，以见一斑。 
　　佛法者，生死苦海之舟航，无明长夜之镫炬。本吾人即心自性之理体，为一切世出世法之根源。众生迷之，则长轮生死。如来悟之，则彻证涅槃。故我世尊，愍生未悟，乘大愿轮，示生世闲。以己所悟，开导一切。以先觉而觉后觉，冀后觉以同先觉。于是随顺机宜，广说大小权实之诸法。直指人心，俾见纯真无妄之妙性。第机有万品，莫畅我佛度生之本怀。而特启净宗，用示即生了脱之要道。如此诸法，备在佛经。而况历代菩萨祖师，高人杰士，宏宣佛法，冀报佛恩之著作，又复不胜其多。此等诸法，皆为九法界之恃怙，尽未来际之津梁。功德利益，穷劫难宣。若非宿植善根，历劫莫闻名字。傥能依之修持，自可亲证菩提。以故宏法大士，无不多方宣演流布，以期同沾法润也。梁陈闲，有傅大士者，弥勒菩萨化身也。以佛经意义，广大微妙，普通人民，无缘受持。欲令一切人，同种胜善根。遂立转轮藏，教人推令转。若能推一匝，或复十百匝，即与一大藏，结最胜因缘。其法先建一殿，须数丈高。四面设楼，（为备安置请出诸经也。）中闲安藏。先于地下开一圆穴，约八尺深，周围逾丈。中铺最厚方石，以安藏柱。柱高与藏相等。去地二尺余，于柱之周围，作一平轮。横施二木，作十字形，以为推转之据。地外作莲华座，座上安莲华，华上作八楞层龛数层。以大藏经，贮于各面各层各龛。藏前供佛，示有所依。有人欲推，先须礼佛，然后入穴去推。须三四人，少则难动。多则每方均可二人。或推三匝七匝，或十百匝，随推随念佛号，以故名转轮藏。大士设此妙法，又发大愿。若有转此轮藏者，即与一切经典皆有因缘。承此善根，近则消除业障，增长福慧。远则断惑证真，成等正觉。吾人但当以此功德，回向净土。则可于现生出离五浊，直登九品。从兹亲炙弥陀，追随海众，必至圆满菩提而后已。呜呼！茫茫三界，芸芸众生，其有几人，得闻佛法？每一思及，不胜悲痛。又有仗宿善力，得世智辨聪，妄以己见辟驳佛法，谓三世因果，六道轮回，皆是佛家骗人之说，形既朽灭，魂亦飘散，三世六道，从何而得者？由此邪见，自[忏-千+吴][忏-千+吴]人，盲引盲众，相牵入火。以是之故，致令世道人心陷溺至极。纵欲挽回，莫能救药。愿有智者，推情度理，鉴古证今。大声疾呼，提倡三世因果，六道轮回之事理。为天下国家肇太平之基，为自己身心启解脱之路。则众生幸甚，天下幸甚。（采访，普陀挂搭僧稿。） 

　　普陀寺万年簿，（普陀，即今之普济，明万历三十三年，敕赐护国永寿普陀禅寺额。至清康熙三十八年，始改赐普济禅寺额。潮音和尚，于康熙三十七年圆寂。故此簿为其手立，故名普陀寺万年簿。）中州周圣化序曰：万年云者，无尽之词也。物莫不有尽，年则无尽。以年纪物，有尽者均无尽也。普陀为天下名山，大士现身之所。其境地灵异，梵宇精严，山乘载之，邑志详之，天地闲一无尽道场也。然而运会所至，兴废迭更，亦几不免沧桑之感。今天子廓清海宇，嘉美灵山。特赐帑金，鼎新增胜。弛禁以来，诸番入贡，洋贾贸易，无不系泊是山，瞻仰告酬，方使张帆远达。四方之人，焚香顶礼，络绎至此，更无虚日。潮音上人，道明朴雅，卓锡其闲。阐宗门之妙谛，祝国祚之灵长。亿万斯年，靡可纪极。而殿堂楼舍，一切供用器具，悉载如上。盖有是年，则有是物。圣德无疆，名山不朽，岂直万年云尔哉！脱谓建造艰难，措置不易，姑留此以示后人。则万物无常，旷观者，犹不屑屑于此，余知非上人意也。（旧志） 

　　又缪燧序曰：簿之说匪一。有卤簿、例簿、文簿、赀簿之名，此盖所谓赀簿者欤。万年云者，期其后人守而勿失，传之久远，而无有艾也。虽然，有天焉。补陀于扰攘之际，当迁圮之辰，守大士栖山者寥寥，谋朝夕而不得，何暇计及万年哉！况释氏之业，与四民小异。有家者，遗之子孙。释则托诸他姓，秦与越不可知。一再传而念其先师者几人矣，然犹虑其不慎也。恶其流于弱也，恶其为人所侵夺也，又恶其自为纷纭也，遂立为簿。自像设堂殿，大藏赐物而外。所记者，缭垣几许，丈室几弓，庭堂几处，斋寮庖湢几所，器用若干。退宇田庐几地，原田菜圃，竹木泉石岩壑何所止，历历载之为界。昭不可紊之规，以贻法嗣。其盛衰兴废，固所不谋。亦曰我则未尝替也。此凡在丛林立名万年之说也。阅其簿目，睹其艰辛，而叙其所以然者，知定海县事，澄江缪燧也。（旧志） 

　　普济寺打交盘万年簿，了余序曰：圆通道场，弥三隙而不增不减。普门风范，即万法而无欠无余。亘古亘今，如如不变。有情无情，法法圆融。虽千佛出世，了无有兴。纵三灾迭起，又岂有败？此观音大士补怛名山，真如实际之究竟景象也。至于应化门头，则法随缘起，道在人弘。兴废通塞，各有由致。溯自慧锷始祖开山于梁，真歇禅师开宗于宋，以及元之孚中，清之潮音，悉皆道高一世，德感九重。丕振宗风，广布玄化。普使四海同被慈云，六道共沾法雨。猗欤休哉！何其盛也！爰自潮音以来，两蒙敕修。世守成规，家风不坠。至咸丰初，发匪肇乱，人民涂炭。香火多年断绝，用度由是缺乏。法器什物，皆不舒用。凡住持进院，自所置者，退时仍复搬回本庵。纵有留者，皆作昂价交盘。甚至破败不堪，一文不值之物，一体照新价交。如市之打店铺者，货物器具，悉卖新主。所谓常住者，只空屋经像而已。弊由兵燹，亦无足怪。至后世道太平，香火鼎盛。仍复安于故习，毫未改革。余（编者注：「余」字疑当为「余」字。）曾理院务，详知其由。今于文莲老和尚退院之时，蒙诸老和尚，并诸房法眷，委此重任。窃念普济，乃天下名山，菩萨道场。由梁至民，世经十纪，年满一千。今既忝膺此任，敢不勉力筹度，兴利除弊，培植常住元气，以仰副诸公为法为人一番至意。因言，常住体属十方，非住持一人私有。所有财政，理宜全归常住。凡钱财谷米，庄严什物。无论常住旧有，即本人所置办者，亦不得退时携去，及作价交盘。而住持进院花费，须本人自任，不得耗费常住。如是，则常住日见丰足，法道随之隆盛。文莲老人，闻之欢喜，愿将交盘洋一千若干元，一笔勾销。其什物有破败不堪者提出，同众弃去。有可用者，按新旧名色，登此打交盘万年簿。后所置者，一体登簿。其住持并常住财政规矩，悉仿诸方丛林。惟选举住持，仍须本寺各房子孙，是之谓子孙十方。愿兹后，凡为住持，及膺职事者，各发菩提心，培植常住。则不慧一念愚忱，与文老一番婆心，不落空亡，咸有实益矣。因略叙原委，以冠簿首。 

　　法雨寺万年簿，开如序曰：得最胜之地，方可宏最胜之道。建非常之事，必须待非常之人。宗匠出，则本立道生。哲人亡，则法残教弛。虽否极泰来，属于天运。而革故鼎新，实赖人为。法雨常住，肇始于大智老人，中兴于别庵统祖。规模宏敞，法道兴隆。嗣后历代住持，虽无大树立，然皆恪守成规，家风不坠。及至兵燹后，住持不得其人，遂致一败涂地。殿堂寮舍，坍塌破坏。法器庄严，百无一存。诸房法眷，见此景象，咸皆束手，不敢承当。于同治十一年，众强先师公立山老人住持。荒垣破屋，竭力修葺，兢兢业业，十有余年。自天王殿，至藏经阁，悉皆重新。其余工程，虽未尽复当日旧制，而大局已有可观矣。至光绪十一年，以老病退隐，命先师闻老人继席住持。先师缵承旧绪，发广大心。凡师公力未暇及之工，一切殿堂寮舍，或创或修，无一处不使一新。凡咸丰年闲押出姚花庄稻田，尽行赎回。又以欲转法轮，须仗庄严法器。十余年来，上自龙藏佛像，下至桌凳床榻，凡所须用，般般具足。然老人大愿云兴，恨不得十方僧众咸萃一堂，往昔祇园复现今日。为法为人为常住为大众之心，如丧考妣，如救头然。日夜焦思，忧劳成疾。至二十三年冬，修建尚未毕工，而老人竟赍志西逝矣。如自愧德凉，兼无作略。因厕门墙，委理院务。承此未了公案，只得竭力檐当。于是奉先师遗命，邀诸法眷，公举定公继席住持，如仍居旧职。至定公退隐，荷蒙法眷，委此重任。虽知弗克担荷，而不容推却者，以先师公案尚未了毕故也。由是夙夜经营，莫敢或遑。拌此身心，谨成师志。三年之内，所有事宜，悉皆清楚。可以交代，不累他人。故今谨同法眷，备将常住所有钜细什物，一一登记。俾后之莅住持位，膺职事职者，知前人为转法轮，置办什物，一番苦心，大不容易。各加爱惜，无或暴殄。使守成之功，媲美创业。缵绪之德，追踪开山。亿万斯年，永无替废。庶可法轮与愿轮而常转，千古恒守旧家风。国恩共佛恩以并报，奕世常沾新雨露。则法门幸甚，常住幸甚。 

　　永悟和尚公堂，自序曰：夫前之无始，后之无终，包太虚而无外，入微麈而无内，清净光洁，湛寂常恒，无生无灭，离相离名，在有非有，居空不空者，真性也。至于揽地水火风之身，乃筋骨血肉之聚。方生即灭，才荣便悴。众骨支撑，如以木为屋。一皮包裹，犹以泥糊壁。里面尽屎尿脓血，外头生垢汗发毛。蛆虫颊布，蚤虱星罗。假名为人，实我焉在？而且以眼耳鼻舌身意之闲家具，奔驰于色声香味触法之荆棘林。由是起贪嗔痴之无明，灭戒定慧之正智。五蕴本空，谁肯一照？六尘无性，人皆认真。致令万苦俱集，一灵永昧者，幻身与妄心也。圆觉所谓一切众生，种种颠倒，妄认四大为自身相，六尘缘影为自心相者，此也。若论真性，则非圣非凡，无朕无兆，亘古亘今，恒自如如，从何以记其年月，陈其荐献。若论幻身，则生同傀儡，死作尘土。妄心，则陷境生灭，毫无实义。又何必留鸟迹于空中，系清风于江上也哉？但以本山恒规，凡为住持，及有名德僧，皆立公堂，以为后人遗念。予自弱冠，出家于圆通茅篷，意谓有此把茅盖头，斗室容膝，足矣。岂知世相无常，随时迁变。檀信日众，输粟布金。年久月深，不知不觉，遂变之为梵宇精蓝矣。而又合山法眷，以予笃厚老成，强攀之为法雨主人。然自愧德薄，何足光扬法道？屡次告退，只住四年。缅想古人，惭惶无地，又何敢引以为例哉！诸法子徒弟辈，固请不已。因幡然曰：吾生不能宏阐宗风，利益彼等。若设公堂，亦可以作当头棒喝。令彼春冬二季，悬影祭祀时，忽念曰：此老某某年生，某某年没，于今又经几许年月。因知人命无常，速如电光，一息不来，便成后世。从兹发愤修持，求生西方。由是拌除幻妄身心，还复本有真性，与弥陀老子，共优游于清净寂灭之域，以永享夫常乐我净之乐，则亦不无小补云。遂令拨桃花庄田若干亩，使其轮流经管，以充两季祭祀之资，乃援笔而为之序。 

　　佛以正法教天下，而复立像法者，以正法深微幽奥，初心难测。有像法在，使转轮与听法者，皆于是乎准焉，故必建寺。寺者聚也，言三宝之所聚也。入门列四天王者，表护世功在前也。中坐慈氏者，表当念即可入一生补处位也。向内建韦天者，尊其道肃三洲，向佛而拥护也。三世佛者，表三世代禅，而觉体不动也。殿中左右列应真诸天者，表真俗二谛，互显中谛也。观世音，拥于殿后壁者，普门示现也。后有楼阁者，普贤万行，为诸佛之长子，而因缘果满也。像法之大意如此。（徐增，重修灵隐寺志。） 

　　裘志云：殿宇幽深，取足以供佛。厨寮宽广，取足以安众。器物坚致，取足以应用。至于佛相，尤不可嵌缀珠宝金银。其他供养庄严之具，皆不必过于华美。泰极而否，盈过而昃，必然之理也。殷玉此言，与长芦宗赜师颂云：天生三武祸吾宗，（魏太武，周武帝，唐武宗。）释子还家塔寺空。应是昔年崇奉日，不能清俭守真风。实相闇合。夫佛法不住资生，行乞取足。日中受供，林下托宿。赵州以断薪续禅床，宴坐三十年。药山以三篾绕腹，百丈一日不作则不食。法门遗规，古德清操，本后起者所宜取则。况盛衰倚伏，理有固然。彼役志纷华，竞趋时尚者，益宜知所慎矣。 

　　窃以佛法大无不包，小无不举。世出世闲，各尽其致。即就纲常伦理之世间法，在有道者观之，亦未尝异乎出世法。故法华经说：得法华三昧者，一切治世语言，资生业等，皆顺正法，皆与实相不相违背。如佛之化俗五戒，不杀即仁，不盗即义，不邪淫即礼，不妄即信，不饮酒即智。五戒与五常无二，孰谓佛法不兼儒法乎？惟其出世闲之法，将以升济神明，复还大觉。非夫积以岁月工夫，凝心禅定，专其慧照，则生死根本不能遏绝。故如来首严之以戒律。于不杀也，岂独远庖厨，离闻见，即杀机亦所常断也。于不盗也，岂惟不与不取一针草，虽盗机亦所当灭也。于不淫也，岂惟远邪正男女色，虽淫机亦所当寂也。于不妄也，岂惟言有信，离绮饰，虽妄机亦所当尽也。如此之戒，必出家者之能事，有家累者非其分矣。盖出家之戒，必使轻重俱断，皎若冰霜。禅定智慧，自然发现。经云：戒能生定，定能生慧，此之谓也。是以拜辞父母，捐弃妻子，剃除须发，不事饰好。非背恩也，将以升济二亲于道德也。非绝后也，将以绍隆法王之觉胤也。非毁父母之遗体也，将以杜绝其染缘也。非甘其粗粝也，将以断多欲多求之心也。今说者必以是而归罪于释子，又何异以毁形归罪于泰伯，绝嗣归罪于夷齐，衣冠归罪于神农乎？且如来所说之道者，大公至正之道也，即含生本有之真心。虽在圣不加，在凡不损。良为私惑所覆，物欲所昏，生灭不停，使蔽其真常。往来无住，使病其圆满。昏动待谢，使扰其明静。茍非舍俗出家，则戒何由而净，定慧何由而生？譬如精金非假百炼，古镜不借重磨，何以为良器，鉴妍丑哉！今论者又每以自私短于释氏。不如佛学之自私者，乃自觉也，公天下之大本也。盖必自觉然后觉人，亦犹伊尹天民先觉，以斯道觉斯民之谓也。亦大学之道在明明德之谓也。第佛学之新民者，非止于使民人正三纲立五常而已。将使天人共导，凡圣同超。彼我无殊，怨亲平等。皆跻正觉之场，共游解脱之海。所谓不令一人独得灭度，皆以如来灭度而灭度之。故须先以神通骇动，次以智辩宣扬。应以佛身得度者，即现佛身而为说法。应以菩萨、辟支、罗汉、天龙八部、国王宰官、居士长者、男女等身得度者，皆示现之而为说法。如是觉他新民者，其用大。故自觉明德也，其体深。茍非然者，何异以未完不固之舟，济多人于恶海，自他俱溺？其理必然。是故吾见世之称圣者，人道而已矣。在此而未必在彼，能人而未必能天。于其生也，譬若悬疣。于其死也，同归朽壤。未若释迦之光明寂照，遍于恒沙。金相宝严，神通妙用。示生示死，掩肉眼之厌常。不去不来，契那伽之妙定。然如来之悟也，悟凡夫之迷。凡夫之迷也，迷如来之悟。而人者不贵己灵，埋没佛性，反乃罪其貌异恒人，言殊常典，遽欲人其人而火其书，非得有力大人为之金汤，将使其辈无[口+焦]类矣。是以魏武灭佛法，未三四年而文成大兴之。周武灭佛法，不五六年隋文帝大兴之。唐武灭佛法，不一年而宣宗大兴之。宋徽宗欲灭佛法，后为宰臣恳谏，而意为之少回，后复大兴之。以佛道慈忍，虽有神通威权而不为之。故佛昔于灵山会上，以法嘱累国王大臣为之匡护。非有私于子孙也，使佛法得行于世闲，含生同跻于寿域耳。唯为佛弟子者，益当坚其道力，以清净自居。庶绍隆三宝，阴翊治道，以副金汤之德可也。（释传灯天台山方外志。） 

　　江西彭泽许止净、高慕净，二居士，礼观世音菩萨疏文曰：大士于久远劫前，已成正觉，而示居左辅，摄度念佛者，亦十劫有余矣。大士于十方国土，为作依怙，而寄迹白华，现形四摄者，亦千年已外矣。而迷子止净等，不惟于无量劫前沉溺苦海，即大士逆流而出，救度众生，而终不遇也。不惟逃逝他方，畏近师座，即大士垢衣执器，方便近子，而竟不睹也。呜呼！一念无明，万劫从坠。抚膺自疚，真冶尽七金山，不能铸此错。泪枯四海水，不足尽其悲也。今幸宿世善根，得闻大士名号功德不可思议，慈悲弘誓不可思议，普门示现不可思议，无作妙德不可思议。称名得解脱，礼敬不唐捐。如饥得膳，如贫得宝，如囚得放，如溺得援。斯诚历劫难逢之庆幸，千生未遘之胜缘也。此而不求大士援拔，则火宅永无出期。故虽知大士无苦不救，无乐不与。而弟子则幻梦之苦不敢厌，镜花之乐不敢求。至心顶礼，唯一之祝，愿在离浊世而生净土，远恶友而亲善人。弃胞胎而莲花化生，舍分段而一生补处。虽惑不能断，不妨带业往生。念不能一，得以愿力成就。惟大士慈父，实哀怜之，实摄受之。更愿自历劫以来，直至今日，所有一渧之善，一尘之福，皆回向一切众生。愿所有众生，离一切苦，得无量乐。从此兵革销沈，雨旸时若。人无夭札，家有覆藏。贤才登进，奸宄回心。佛日之耀，万古长明。净土之宗，九界共仰。掬忱以献，如病夫之告良医。之死靡他，似婴儿之投慈母。（民国十三年，岁次戊辰，二月吉日，和南拜上。○采访。） 


普陀洛迦新志卷十二 
　　　　古会稽陶镛鉴定　古翁山王亨彦辑 

　　　　叙录门第十二 

　　数典不能忘祖，念开创之维艰。饮水所贵思源，识渊源之有自。世事沧桑，每多变幻。文人纪载，不厌频繁。兹志创于盛氏，续自侯公。厥后屡有增刊，迄今差臻详备。盖善作尤贵善承，肯堂必祈肯构。谨传先德，共报佛恩。志叙录。 

补陀洛迦山传七篇 

　　　　元龟兹盛熙明著。 

　　自序曰：九州之山川，具载于书传，山海之诡奇，亦见于图记，其来尚矣。谨按补陀洛迦者，盖梵名也，华言小白华。方广华严言，善财第二十八参，观自在菩萨，与诸大菩萨围绕说法，盖此地也，然世无知者。始自唐朝，梵僧来，睹神变，而补陀洛迦山之名遂传焉。盘礴于东越之境。窅茫夫巨浸之中。石洞嵌岩，林峦清邃。有道者居之，而阿兰若兆兴焉。似非好奇探幽，乘桴浮槎者，罕能至也。惟我皇元，际天所覆，均被化育。梯航所及，灵迹悉著。至于兹山，瞻拜相继，肸蚃昭答，不可胜纪矣。然图志脱漏，言辞庸谬，四方何传。仆顷因谢病，偶在海滨。恭叩灵躅，旁搜经籍，首集自在之功德，继考洞宇之胜概。若夫由心所见，光景斯彰，因缘有待，庙塔兴建，具载于篇。能游目者，不起于座，飞神于大方之外。当知清净光明，广大悲心，与菩萨无二。推恻隐之端，躬行于日用之闲，非徒空言也。倘欲南询，亦必问津于此。而与善财同乘般若慈舟，共达毗卢性境。入海印之三昧，证大悲之法门。圆解脱之深因，满普贤之愿海。普令法界含生，尽登菩提彼岸者，岂虚谬哉！（旧志） 

　　天台刘仁本题曰：补陀洛迦山，在东越之大海中。望扶桑日轮，涌出水底，咫尺闲，金光绚赫，五色敷莹，泰山日观，不足奇也。大士观音，坐此道场。自始兴迄今，无片文只字纪录，以垂考证，龟兹盛熙明氏，既来游息，即事为文，中具四品。其一以梵语译华言，言菩萨功德也。其二以山川地理言，言奇踪胜概也。至于三四，则以历代官民祈吁灵感，与夫今朝之祝厘赉予言，言所崇信庄严也。熙明生居西域，世与佛邻。善诵佛书，深达梵语。故于楞伽秘密之典，传习小白华之事，不啻若自其口出。矧于身亲炙之，而不敷扬演说其详乎？近地有号安期乡，蓬莱都者，景物历历可玩。意者，秦皇，汉武，为声闻所误。倘得见之，亦何有海上别为神仙之求耶？熙明所述为不诬。住山僧睿上人，以其传来请志，是亦东南一伟观也，故书以遗之。（旧志） 

　　按：清康熙裘志，事略门云：盛有洛迦山上中下考三篇。又著品四篇，一曰自在功德，一曰感应祥瑞，一曰洞宇封域，一曰兴建沿革。以其文不雅驯，且非志体，故不全载。而节取其文，入形胜，建置，灵异，颁赐，法产。所遗者，止杂引竺经梵咒等词耳。朱绪曾昌国典咏云：余于丙午六月游此山，于藏经中，（此系以所藏之经书为藏经，非钦颁之梵筴藏经也。）录元人盛熙明补陀洛迦山传，凡七篇。（朱氏所见，裘志所据，皆流通本，非藏经本。）相传光绪初，定海设局修志，有抄本，其篇数正相同。文词虽不雅驯，要其经营草创，为山志之权舆。裘志节取其文，而不注明所出，未免迹近掠美矣。 

补陀山志 

　　　　明万历十七年己丑，云闲侯继高辑。 

　　自序曰：胜国时，盛熙明氏，以西域之裔，深通秘密之典，乃著补陀洛迦山传，分为四品。由是菩萨之功德，山川之奇胜，与夫历代祈吁祝厘之虔，应感灵瑞之异，彰彰较著矣。然而卷帙陋小，流传未布。使天下通都大邑，道里辽旷，向慕而不可至者，卒弗获一展卷而卧游矣。且今之丛林，自往年倭乱之后，废而复兴，已非昔日之旧。其沿革，又不可以无志也。余不佞，承乏来浙，涉历海洋，首谒大士于补陀。周览之余，问寺僧，山有志乎？始出熙明著传。则纸敝墨濡，几成蠹简矣。盖熙明至今，已二百三十余年。其四品所载，亦大都尔。入我明来，香火益崇，著述益富，迄今无有绍熙明而为之传者。余喟然曰：名山巨刹，既不可无载述以示于后。况圣母慈圣皇太后，刊印藏经。而我皇上，纯孝承志，敕遣内使，赍经降香，来锡普陀。余既勒之贞[王+民]，与兹山并峙矣。于此，又乌得无志？谋于海宪潜山刘公。公以属之郡大夫，武陵龙公曰：必仪部屠长卿先生也，乃就而请业焉。不数时，汇次成帙。而不佞乃申一言于未简。夫世之儒者，讳不言佛。若戎臣武士，又辄谓威克厥爱，与慈悲之旨弗类。以愚思之，佛之大端，以慈悲为体，以化导为用。其要以使人人趋善而背恶尔。孟子曰：以不忍人之心，行不忍之人之政，非慈悲之谓乎？孔子曰：己欲立而立人，己欲达而达人，非化导之谓乎？余武人也，粗鄙弗学。顾平日耳剽先生长者之言，而知驱恶而使归于善，除逆而使效乎顺，是真有味夫慈悲化导之旨者。况睹熙明盛典，而不乐观此志之成也哉！兹岁仲春，余督哨海上，舟过补陀。祷大士曰：我佛灵赫，尚克相余，俾我师贞吉，少效尺寸，以上报天子。未几，倭奴窃发，窥我边界。皇威丕震，我是以有花脑浪冈之捷，谓非大士默相之功，可乎？志成，适有此役，因并记之。时万历己丑夏，五月既望。（旧志） 

　　鄞县，屠隆序曰：震旦国中，三大道场。西峨眉以普贤，北五台以文殊，而我东海补陀以观世音。西北距佛国不远，道法渐摩，近而且易。东海僻在深阻，声迹荒遐。众生沉沦，熏染五浊，如来重愍之。兹观世音之开化补陀，津梁娑竭，良有以也。峨眉五台，深峭雄拔，秀甲神州。而补陀独立大瀛海中孤绝处，尤为奇特。善信航海朝谒大士，肩骈趾错。无论中华，即天竺梵僧，亦往往单瓢只履，闲关而至，殆无虚日。而吾乡士大夫，顾反畏风波，罕登涉者。海上文人，恒标胜灵区，诧奇五岳，托之竹素，而补陀一志独阙焉。乃使大教壅阏，外道喧豗，则何贵操管缀文者哉！开府侯大将军，乃谋之兵使者刘公，郡大夫龙公，纂修补陀志。爰尊今上，奉圣母命，颁赐藏经制敕，及御制序文，冠诸简端。而图绘山海岩洞殿宇形胜，次第裒集古今名贤著作，汇为一书，复属道民删定。乃为稍削旧诗之俚谬，增入时贤之合作者若干篇。复以道民所自为记颁韵语附焉。三君子之阐扬教典，开迪蒙愚，厥功不细。讵惟山灵海若欣豫，亦如来之所印可也。万历己丑春，弢光居士屠隆撰。（旧志） 

　　皖城，刘尚志序曰：流沙以西，有昆仑县圃。之罘以东，有蓬莱三山。赤县神州，名洞天福地者，虽可偻指，大都为仙灵托迹。独东海补陀，称佛道场。昔襄城鼎湖，迹肇轩后。包山洞庭，秘发龙威。柱下老史，宣尼赞以犹龙。清虚冲举之学，实自此昌明焉。惟时固不闻有能仁氏之教也。有之，亦迦毗身毒，彼国自为奉行尔。东汉之初，渐流震旦。其道以超脱为贵，空寂为宗。而独露灵明，谓之见性。吾儒者，固尝昌言排之。而高明特达之士，往往褰裳染指焉。盖士方苦世法局蹐。而一闻摆落之言，即豁焉，如缚者之得释。士方苦世途炎嚣。而一领清净之旨，即洒焉，如暍夫之饮冰。佛惟以摆落为言，士之近摆落者易入焉。佛惟以清净为旨，士之近清净者易入焉。非惟无妨于儒，亦足助儒教之所不及。此我皇上，握符御世，阐教明道之意也。大哉王言，刑赏所及，权衡制之。刑尝所不及，善法牖之。生成之表，别有陶冶矣。补陀洛迦之山，孤悬大瀛海中，空阔迥绝，秀甲神州。一跻览其上，辄有凭虚御风，超越尘壒之想。不佞，猥叨职事，仰宣皇上清净奉道开化德意，而用以牖俗淳风者，守臣责也。若夫儒佛之理之精者，不佞乌能知。则敬以俟当世之大参同君子焉。（旧志） 

　　武陵，龙德孚序曰：补陀，震旦一大道场也，应感肸蚃，灵迹奇声，著于历代。明州，古称文献地，驰艺苑之名，修伽罗之教者不乏。奈何今始志，而又属帅臣也。君子曰：是可以卜世矣。海上岛屿，星布颊列。引睇三韩日本，近在眉睫。国初汤信国，请徙而部之内地。补陀犹留一僧一价，以奉香火。世庙时，东夷扰我海壖，所过残破，补陀遂燹于兵。居无何，汪直俘而海波复宁，说者归之灵贶焉。维时万历丙戌，七月七日，瑞莲产慈宁宫，抽英吐翘，绝殊凡种。九日，瑞莲再产宫中，重台结薏，又殊前种。主上大加赏异，敕中使出示辅臣，图而咏之。于是圣母，敕中使，二航莲花部主法像，及续锲藏经四十一函，并旧锲藏经六百三十七函，直诣庄严妙海，镇压普门，答灵贶，而结胜果也。主上孝思锡类，纶綍宏宣。善信皈依奔走，盖云合而坌涌焉。大德渗漉，盛治郅隆，灵贶昭赫，固莫盛于今日。而帅臣，因得优游容与，从事铅椠，扬搉今古，有散帙缓带之风矣。且知崇三宝，振禅悦，笃皇家之祐，培人天之因。穆哉侯君，羊叔子，曹武惠，其流亚耶？洛阳兴废，卜世盛衰。不佞孚，亦于今日补陀之志卜之，是亦臣子祝厘之一念也。万历己丑，午月望日。（旧志） 

　　镇海，邵辅忠，重锓补陀志序曰：补陀，为祝延名山，著灵大士。白华载于内典，黑龙咒于梵音。故无志也，志辑于侯大将军，以泛海选胜，罝弋见闻，汇列成帙，今且嗣而锓之矣。以余所闻父老言，补陀屼悬海上，去县三百里而遥。外控诸夷贡舶孔道也。然而代有隆替，则时地劫会偶逢。非大士慈灵，代有觉迷也。今上道揆在宥，皇极建中。乃广孝治，奉两宫慈旨，遣中使颁经披绣，祝延万年。而海宇屡丰，兵革不作，于兹三纪。福国庇民，应若蓍蔡，夫非冥冥之所默佑也哉！先是岁己亥，前殿灾，甍础俱烬。独大士金相自若，而护法关神亦不毁，此其故可曙已。今兹屡仅诏谕，中使毖饬，鼎新厥宇，告竣也，宜哉！矧其时泛舳舻，诸岛防援，贲相望于沧溟，鲸觬无敢动焉。此实我皇灵伊濯，孝慈昭假，而大士如为助流宣化也。志补陀者，傥亦遵扬风美意乎？故曰：事不轨物，则君不举焉。言不微中，则臣不献焉。苟其持之有故，言之成理，君子尝乐道之矣。谨拜手序。成志者，寺僧性能也，并书之。（旧志） 

　　按：序云：志辑于侯大将军，今且嗣而锓之矣。则邵序，为锓侯志而作，故标题曰：重锓补陀志序。而蛟川诗话云：邵辅忠山志八卷，镇海县志据之，殆一时未加查考，而以锓志为辑志也。 

重修普陀山志六卷（清四库存目） 

　　　　明万历三十五年，鄞县周应宾辑。 

　　自序曰：普陀，故有志，兹载辑者何，重鼎新也。志者，所以彰往示来也，惟是山川式灵，又重之以王命。其再造也，将必有兴废之迹焉，虽再辑之可也。普陀僻在一隅，不比中原逶丽，然而四大之一也。天倾西北，圣主御焉。地极东南，古佛出焉。神道设教，圣人不废，是宸翰所护持也，曷可泯诸？盖普陀古刹也，兴而废，废而兴者数矣。是举也，其镪发诸内帑，其工督诸内遣。惟坛宇依如，惟名与制焕如，是废兴一大际会也，故曰虽再辑之，可也。志凡为卷者五，为类者十有七。纂撮于诸文学之手，而不佞裁焉。前志重在山，要以显佛灵。今志重在寺，要以尊君贶。是是编之大旨也，敬表而序之。时万历丁未，四月既望。（旧志） 

　　四库书提要曰：普陀山志六卷，明周应宾，因旧志重辑，凡六卷，十五门。而应宾自序，称五卷十七门。勘验卷帙，并无缺佚，未审何以矛盾也。 

　　按：应宾重修山志，距侯志成书时，仅一纪有半。其时御用监张随，奉命建殿。又博求儒林，辑为志乘。是志之作，殆承张之意也。兹依四库勘验，标曰六卷，以存其真。 

南海普陀山志十五卷（刊行本） 

　　　　清康熙戊寅，前后二寺住持，通旭、性统，同延慈溪裘琏编辑。 
　　　　慈溪姜宸英、钱塘高士奇、鄞县万言，鉴定。 
　　　　通旭、性统，校订。共事校录者，鄮溪李文斗。 
　　　　传述遗文，料理志务者，珂月、拙庵，两上人。 

　　例言略曰：立说著书，固贵博洽，亦戒扯填。点鬼疥驼，非所尚已。兹土远淹溟渤，近接旸嵎。非惟希连乌秅，可恣冥搜。抑亦三神阆风，足夸乌有。较诸黄帝以前，益荒唐矣。是编，非关切普陀，信而有征者，概不录。 
　　自我宣父有老子犹龙之叹，西方圣人之说，于是三教并隆两大。拘儒俗子，蚍蜉撼树，不自量耳。历观古贤哲，莫不殚究楞伽，广交缁褐。白社金山，其最著者。梦得曹溪佛衣之铭，逋翁如意尽轮之赞，皆以好辞，阐扬义谛。其他翻藏译典，解经注品者，不可胜纪。怀白苏之轨范，寄鲍谢之文章，虽惭固陋，窃有志焉。 
　　观音，文殊，普贤，俱称大士。而观自在，独为圆通教主，悲悯众生，现诸神变，随机摄导，较二圣尤溥。由是禀奉皈向，倾动法界。然昙典云兴，儒言星落。稍因所见，辑扬微妙。故特于灵异外，加赞诵一门。 
　　五台，二峨，山川既胜，又在域中。自古迄今，名公钜卿，及文人才士，游屐成林。锦囊飞雪，不胜载焉。是山，虽联吴越，终限波涛。远者无论。即如王谢流寓山阴，白苏历官杭州，皆选胜好游之夫。密迩名区，不航一苇，岂非憾事！所以风流阒寂，文献无征。不但作者鲜见寡闻，贻讥大雅已也。 
　　自古胜壤名区，必赖高人韵士而著。逸少之于山阴，子厚之于柳永，长公儋耳，升庵六诏，即此数子，可概古今。余至兹土，自观海礼山外，一邱一壑，必经亲履，发抒灵秀，探讨幽奇。不敢抄陈袭谬，见笑山灵。第惜沧桑转换，兵燹沦胥。不但所闻异辞，抑且无闻可异。具敖不识，淄渑莫辨，所可掩卷叹息者，此耳。 
　　舆地，首重名山大川，有川有如海，可谓大矣，旧志不入，陋之甚矣。今先海于山，山在海中也。若洋，若港，依类附焉。至于泉潭池井，则又另立云。 
　　洛迦之外，惟梅岑为古，以汉寿春梅子真得名。子真至不至未可知。然史既称福佯狂吴市，又云相传仙去，则遁荒岛屿，理亦有之。其余峰岩洞壑，多从梵经取义。又或旧无此名，一经题石颜茅，辄相呼谓。虽面目不真，义类可从者，皆仍之。闲有俚鄙不堪，唐突林泉者，偶易一二。而仍附存旧名，以便考核。 
　　神道设教，易辞彰彰。灵异一编，流传悠远。匹妇小儿，皆能道之。声光所被，弗可掩也。其余增入诸则，历求确据，并非影响。钝根傅奕，狂种阮瞻，慎弗少见多怪，顾骆驼言马肿背也。 
　　释门之有法系，犹儒家之有道统。朱子云：宁可架漏千年，不许汉文唐太接统三代，诚有见也。普陀，自梁慧锷开山，代有闻人。至宋真歇，首倡宗风。自后自得祖芳，一灯递照。无何季叶，改禅为讲，法鼓无声。直至潮公别公，续灯接宝，由是二寺英贤杰出，诚山中之盛遇。法统释系，各附于梵宫法产之末云。 
　　梵宫法产，虽曰攸关，实系规模久远。志家往往以事邻鄙琐，略而弗详，谬矣。兹备载之，所以昭法守，杜侵渔，示久远也。 
　　志难矣，志禅林更难。尊重失体，必将弟孔子于桑门，笔削过严，不烦作董狐于鹿苑，皆不可也。又况事文义类，多异儒言。进班马而谈龙象，必变色而趋矣。琏以谫劣，谬学词章。今岁总戎蓝公，命志洛迦。循分测涯，实虞陨越。然而最胜之境，不忍委于他人。知己之恩，岂得辞于辖土。用辑斯编，垂著作于名山，仰惭大匠。俟讨论于他日，快睹鸿文。康熙三十七年戊寅中秋，慈溪鱼山裘琏识。 

　　漳浦，蓝理序曰：洛迦，海外名山也，为普门大士亲选道场。自梁迄今，近千年，其间兴废屡矣，莫盛于南宋，有元，及明万历。以余观之，其废也，莫不有由。其兴也，莫不有自。主圣臣贤，绩熙务举。于是海宇清宴，民物康阜。则闲以其暇，新梵宫，而究竺典。此亦上下和平，优游无事之一征也。而不然者，寇盗充斥，家室愁咨。乖风沴气，鼓扇尘寰。则虽有佛教，且无所施，此古今之大较矣。补陀两寺，遭故明之末，鲸氛俶扰，岛屿雾迷。先皇帝，赫焉震怒，而廓清之。未几，转徙内地。于是朱宫绀阙，荡为冷烟寒风者，且二十年。我皇上文德覃被，圣武布昭。土宇版章，尽域中而截海外。向者棘虚之地，莫不含哺击壤于其中。二十八年，翠华南幸。因故元戎黄公，乘闲奏地方事宜，遂遣员赐帑，再造梵宇。而普陀，镇海，玉毫重现矣。明年，黄公以疾没于官，余叨奉特简，自宣移镇兹土。凡黄公未竟之绪，遂不获辞。于是宣一人之盛德，鼎三宝之巍宫。惟钜惟细，悉理悉张。龙象满山，鼓钟震谷。莫不庆海不扬波，而祝天子万寿也。猗欤盛哉！余既乐观其成。岁时期汛，简徒扬帆，登临其上，辄为吾民加额升平。戊寅中秋，山僧以志事来请，余为之代延修辑。铺张扬厉，鼓吹休明。己卯春，六龙复南狩。两寺主僧，迎銮谢恩。荷天颜喜悦，温旨从容。随颁御额，再赐帑金。且遣中使登山，给运黄瓦，敕住持速完未竣之工。锡命重三，诚为异数。维时志成未梓，丐言弁首。余何言哉！旋乾转坤，敉宁宇宙者，圣天子德也。黼黻鸿猷，翊赞盛化者，贤宰相百执事力也。阐扬道声慈味，俾上觉慈尊，潜孚默佑于冥冥中者，诸上人职也。余遭时窃禄，谬镇海疆，何言矣哉！披览志文，彬彬郁郁，大雅不群，世不乏知言者。而余亦幸受知人之明，则余所不辞者尔，是为序。康熙辛巳仲春。 

　　性统山志成，上堂云：晋之乘之梼杌，纪事则同，而独推春秋，重先圣之笔削。白之续灯，明之会要，编统则一，而独尊会元，取大川之删订。惟兹洛迦，白华著迹。正法明如来证道于往劫，不肯去观音选胜于后梁，递代废兴，创承不易。侯公创志于前，周君载辑于后，纪事编统，略而未备。无何山海交讧，几于文献无征。幸我皇上，佛心应世，海宇清平。朱提发自帑藏，金经颁由内府。梵刹借以重兴，法轮从兹大转。镇台蓝公，力肩斯事，厚币硕士，重志鼎新。得我殷玉裘公，腹饱珠玑，笔走霞雾，草创润色，一气呵成。顿令山川梵刹，规制人文，顽者秀，朴者华，拙者巧，没者存，只字片言，别开生面。上纂千年之坠绪，下启百代之鸿猷。仅寸朱毫，十方普润。一点墨水，两处成龙。且道天地未有，洪蒙未判之先，者一点，著在甚么处。 

　　按：是志目次。卷一山图，志例；二星野，形胜；三梵刹；四建置；五灵异；赞颂，六法统，释系；七颁赐，古迹，流寓；八精蓝；九法产，方物；十事略；十一至十四，历朝国朝艺文，诗咏；十五僧诗偈。稿成，法雨寺鑴板行世。会康熙南巡，览其书而善之。命侍卫，记其姓名籍贯以去。（句章征文）琏年谱，称南海志，省去普陀二字也。道光时，秦耀曾修山志云：裘志，紫竹林尚有一册，残缺不完，难资稽核。知其时，已少传本。今法雨寺退院开如和尚，有是志。卷面题，光绪十四年，六月二十四日，即日本明治二十一年，八月一日。于上海乐善堂寓楼，邂逅普陀山化闻大和尚，谈论经典甚惬。因知普陀山志，久已失传，即以此书持赠，并志数字。日本岸吟香合十，下扣岸樱之印一颗。开如，为化闻嫡嗣，故得而藏之长生禅林，亦幸事也。其事略门云：向见一二修志家，抱负不高，识见更小，不公不慎。鄙俚方言，猥杂满纸。不知其属笔时，已是覆瓿不堪。而犹妄意重世行远，将自己诗文，坌窜其中，阅之增厌。然翻阅全书，题咏诸作，亦多窜入。列星野为一门，属浙海于普陀。古迹，流寓，寥寥一二事，不成卷帙，究嫌未当。许琰云：前志所作，闳肆极矣，然而不免词费，其谓是欤！ 

普陀山志十五卷（刊行本） 

　　　　清康熙四十四年，普济寺，延昆山朱谨，长洲陈璇增修。 

　　福建，施世骠序曰：普陀山志，观音大士之书也，非儒者之所预。山在定邑境，明府之事也，非军府所宜知。今志成，主僧请序于余，余遂取而序之，盖有说焉。夫兹山之屡兴屡废，他作固详之矣。约而论之，以有尚之者则兴，有戕之者则废。一坏于黄毛之突如，再病于海疆之未靖，其大概也。当此之时，为普陀计者，不患佛法之不广，徒侣之不蕃，舟车之不通，米粟之不至。其所虑者，广洋重译，或有意外耳。余于辛巳之秋，受事翁洲。阅岁，小有雈苻之警，侦之，乃剽劫白徒，扑之旋灭矣。昔汉龚遂治渤海盗，乞上缓之，奏曰：此皆陛下赤子，盗弄兵于潢池耳。卖剑买牛，卖刀买犊，此其事也。功成而不居，谤至而不避，此人臣之义，尽之而已矣。余两过普陀，登梅岑白华之顶，茫茫遥海，无往不通，为名山高僧戒心者再。及见禅学济济，规制肃肃。岂惟羡法席之雍容，亦以知主僧之能事。洒然寄之啸歌，吾无虑矣。因与蓉浦缪明府述之，亦曰：吾二人者，今日首尾名山，是不可以不言也，为之序。（许志） 

　　襄平，甘国璧序曰：名山大川，在处有之。或因人而传，因地而著，仙客骚人，高蹈肥遁者，指不多屈。于是乎，噪名宇宙，特书国乘者，往往然矣。若夫普陀，则竺干家栖托之名山也。自佛教入中土，圆通大士，以耳根法门，化导兹方。遂指是山，为应身说法之地。屹立洪涛，红尘隔断。有潮音梵音两洞，相传大士现身处。当今圣主，颁赐有加，与天下臣民，共植福田。虽潮汐之险，飞帆稳渡者，岁以千百计。诚慈悲方便之灵区，引人入善之胜地也。向予出守四明，竟不得彻簿书之余暇，一苇问道。厥后纵游宦海，许国西东。而名山向往之私，惙惙然热于中，未尝一日去诸心也。旋奉纶音沛下，巡抚滇中。宣布圣人至化，中外太和。戊戌岁，虔范渗金大士像，遣使送供梵音洞，覆阁三楹，略示庄严。将使四方趋叩者，欢喜焉，勇往焉，云奔川赴，响应乐从，未尝不为同善者之一助。区区之私，敢云邀福乎哉！自惟备位素餐，上承高厚殊恩，有加无已。用藉大士之洪慈，使著天亿庶，同登仁义之门，永祝天寿无疆，垂衣致治。靡及之心，稍尽夫万一者，如此。是年为予五旬母难，住持绎堂，专使将意，因得披阅山志。伏见御书天藻之瑰丽，名公硕士题咏之清新。峰峦之森列，花木之珍奇。洋洋溢溢，如亲到名山，亲登佛地者矣。虽万里殊途，而灵山方寸，何尝闲于毫末。因尾数言于诸公之后，他时一瓢一笠，踏遍祇林，圆吾夙愿，亦未可知也。山灵有知，其勿谢予。（许志） 

　　云闲，王鸿绪序曰：普陀迁圮屡矣，自潮音禅师卓锡，因而大振，余曾叙之。今潮音，已为古人矣。而其徒珂月，增修山志，致书于余，欲更有所言。余既未登名山，躬承妙相。所谓圆通之殿，说法之场，山川洞壑变现之所，略无一涉，何从而叙之？若寄之于意拟想像之间，谩为立说，则亦何裨于精蓝，而冀其有当于大士哉！珂月曰：前此寺工未竣，志事惚卒。今者崇宫峻宇，画栋雕楹。上摩青天，而下瞰沧海。钟板六时，食者万指。檀施讫于重译。先和尚之勤，可谓至矣。且钜费出自大盈，寺额标于天藻，是未可以言欤。余悚然无地，为之握管。然吾所言，顾珂师所未备者。闲尝论自昔好道之君，有事于普陀者，皆有求于大士者也。圣天子在上，无所不载，无所不覆。巍巍荡荡，民无能名。加意于名山，殷勤大士。延见法席，赐以温纶，锡之宸翰，此亦事之偶然。为仁育所不遗，无所为而为之者也。是役也，纪事以实，浮伪者，只字弗存。出言以公，阿比者，片词勿立。垂后行远，接物利生，为此山千古文献之征，是则皆可言也。因敬书之简端而答之。（许志） 

　　鄞县，邵基序曰：四明东南际大海，其灵异秀特，耸峙于烟涛浩淼中者，为普陀洛迦山。即华严经所称补怛洛迦山，普门大士示现地也。南溟隩区，灵迹卓著。自梁贞明中，创建梵宇，代加崇饰，载在前志，具可考见。我朝德濡陬澨，泽沛寰垠。海波不扬，氛雾澄廓。荒壖绝岛，殷阜不异内地。普陀以名山净土，善信皈向，裹粮问津，扬帆径渡者，趾踵相属。圣祖仁皇帝，翠华南幸。特允守臣之请，再赐帑金，兴修宝刹。赐前寺额，曰普济群灵。后寺额，曰天花法雨。奎章宸翰，昭垂于亿万斯年。我皇上建极绥猷，海宇宁谧。宵旰励精之暇，游心内典，得最上乘。深维法门广大，功德不可思议。重以圣祖祝厘胜地，是用虔心崇礼，发帑遣官，载加修葺。两寺大工，同时告竣。各赐御制碑文记事。青[王+民]巨榜，照烛瀛波。普济住持僧绎堂，监院僧本善，躬逢盛际，敬仰天光。恭纪殊恩，增辑志乘，所以辉丽灵山，传示奕叶，意至远也。志成，驰书都下，属为之序。仰惟圣天子，陶育群黎，利用厚生，正德跻仁寿之域。薄海内外，无一夫不得其所。諴民阜物，直与天地化育，同其功用。而惠鲜怀保之念，日切于渊衷。宇内名山大川，明神所宅，可为苍生御灾捍患，锡福延禧者，罔不虔修秩祀。而兹山以大士道场，敬礼崇奉，再贲天章。是可以仰见圣主勤民之至意，与菩萨济世之慈缘，同其广博周遍。凡斯五风十雨，岁稔时和，沐膏泽而泳大化者，皆大士慈悲所默相，实圣天子至德之感孚也。基生长海滨，叨侍禁近。遥瞻灵峤，有桑梓敬共之义。故不辞弇陋，飏言简端。（秦志） 

　　按：许琰志凡例云：康熙三十七年戊寅，普济法雨二寺，请裘殷玉修辑。稿成，法雨旋即授梓。普济又请朱陈二公，重加增削，至四十四年乙酉，始梓。遂与法雨所刊，小同大异。四库存目云：是志所述本末颇具。而叙事冗沓无法。秦耀曾志例言云：是志每卷开载编辑姓氏，或列朱陈裘三人，或列陈裘二人，或列朱一人，成之既非一时，订之亦非一手。体例不分，难免纰陋。合诸说观之，其得失亦可知矣。 

增修普陀山旧志例（秦志） 

　　　　清定海知县江阴缪燧撰 

　　例言曰：自郡县之有志，而二氏之书，泉石烟霞之记，往往而见焉。然十洲三山，多指神仙之事，且有无不可知。惟普陀片石，孤悬海中，为普门胜地。觉迷拯溺，历有明征。为之说者，亦其慎哉！吾是以志佛不敢旁及，志山不敢子虚，志事不敢齐谐，志辞不敢月旦。悉依旧闻，实以近事，盖此书之大凡也。若夫琳宫之废兴。香灺之盛衰，学人之聚散，与世沧桑，不无俯仰。正不必以彼抑此，资我悬河耳。 
　　东坡曰：大悲者，观世音之变也。诚然，则有不变者在矣。其义甚深，不可思议。今志普陀，但言普陀大士。即如法华佛说一切普应种种功德，及诸书杂见，悉所不载。以见此为白华实录也。 
　　四明词客，首尾名山，著有普陀新志。其岩壑川原，土地疆场，无可增损。惟普济法雨两寺，与先时小异。然亦际会之奇，加以人事之备。山闲隩里亭梁之外，静宇田庵，至一百六十六所，可谓盛矣。 
　　任质者议疏，务褒者少当。谓圆通教主，总摄群伦一切衙官，恐非确论。亦知梅岑晓月，不隔峨眉。沧海横流，依然九子。三大士，四名山，是同是异，何有何无，就使白苏而在，作如是观矣。 
　　观自在，本丈夫身。普门品云：应以妇女身得度者，即现妇女身而为说法。是以开元画院，宝冠珠络，用著坤仪，暨历代慈宫，遂生崇信。以天下养犹未足，乃邀福大慈，祝延靡罄，孝之至矣。虽为百世则，可也。 
　　大地精蓝，无虑千亿，屡兴屡废。惟此佛场，皇帝每念夙因，博施罔外。览名山之鞠草，悯缁众之无归，赐帑有加，函经布藏。宸翰所垂，在在指点。至嘉与臣民，同其福善，圣人之心，直与天地齐其量矣。山中之书，颂其万一云。 
　　义山蓝公，始事洛迦，勤亦至矣。独惜朱梁迄兹，几一千岁。但载内廷赐予，未闻朝士布金。岂为时久远，姓氏无传乎？志所不当略也。且南海乘桴，非比坦途寻佛。鲸涛飓母，身命以之。故匹夫单妇，虽斗粟尺布，不可谓非大布施。编年书茧，岂曰无因。贵客素封，何妨附志？今如定帅施公，奉诏诣山，宣纶锡帑。此圣朝殊恩，使臣大小姓氏咸勒之，俾无遗焉。 
　　普陀旧志，今日之文献也。太羹玄酒，未免羲皇上人。后志姘辞丽管，点染山林，自是骚坛一座。但所记康熙三十八年前事。癸未春，圣驾南巡，驻跸武林。召见寺僧，殷勤大士。命使函香，颁纶赐帑。事关盛典，不敢不述。用是增修是志，附于简末，以冀久远云。（秦志） 

　　按：缪公是编无传本。其称后志姘辞丽管云云，殆指裘琏志言。其称癸未春圣驾南巡，至附于简末云云，殆所增者只癸未后事。至称志佛不敢旁及，称志普陀，但言普陀大士，称南海乘桴，非比坦途寻佛等云云，语皆审慎翔实，足为修山志者南针。兹编之作，窃取斯旨。 

重修南海普陀山志二十卷（刊行本） 

　　　　清乾隆四年，法雨寺住持法泽，延同安许琰编辑。 
　　　　归善黄应熊参定。法雨住持释明智法泽校订。 

　　自序曰：普陀山者，观世音大士显化道场也。大士以三观入三摩地，圆通慈悲，欲度众生，随观随感，皆登善果，故独以观名焉。凡山可以无志。普陀之山，而有大士，则不可无志。志普陀者志大士，即志大士之志也。应化灵迹，欢喜悲仰，向善之念，观而感，感而兴起，斯大士之志。而志大士者，亦当作如是观。盖与柱下之志掌故，郡邑之志风土，名同而旨异也。岁己未，余浮游观览，南至于定海，适普陀住持僧法泽，以明府海门黄公命，请修山志。遂驾[舟+良][舟+刍]，出沈家门抵南海，去定又百余里。汪洋无涯，觉坐艇如飞鸢，站站水中，极人生之大观。入山，崚岩怪洞，具有灵气，又真天下奇观。陟前后两寺，则圣祖仁皇帝，世宗宪皇帝，二圣御碑，穹窿摩云。金殿珠宫，辉煌夺目。自古梵宇壮丽之观，又无以逾此矣。夫惟神灵之所留遗呵护其闲，故海不扬波，山辉川媚。而列圣善与人同之量，神道设教，亦遂崇奉之至于斯也。借非大士孤岛绝崖之域，其何以观之哉！既而法泽出前志，属余重订。余曰：前有志矣，重订奚事尔也？曰：胜代之志者，草创未具。太羹玄酒，犹有古质之味焉。后此踵而增华，矜博炫丽，浮且杂，闲所不免，徒解作揄扬释子语耳。于大士之志，吾惧其不足以观也。且雍正九年，发国帑，重修建，圣恩隆重，寺之规制，皆已改观。前志固未之及也，其曷可缓？余曰：大士之志，以善诱人，教人以观入道。善观大士者，不在于山志，而于人志自观而心，自善而身，则不必观志可也。观志而愈有所观感，可也。若使入胜境，阅胜志，而贪痴无改，残忍依然。未见圣若不克见，既见圣亦不克由圣。大士之志，其愈滋戚矣，而又何以仰体我列圣神道设教之德意乎？校阅月余，删繁乱，补缺略。闲有一二宰官所作，释氏藉为檀护者，不能尽去。正恐后之视今，犹今视昔，其果可以观焉否耶？法泽，为余族弟。少寓余业师梁村蔡先生里中之清泉岩，与师交游最密。后为普陀法雨寺住持，料理钦工，备极勤劳。戒行精严，缁素悦服。吾师在都时，尝以诗寄讯。盖真能志大士之志者。故于是志，尤惓惓云。书成而序之如此。乾隆四年己未，暑月之朔日。 

　　黄应熊序曰：定邑，在东南海中。普陀去定，又百余里。普陀山志，志普陀也，而非徒普陀之志之为也。胜国以来，东夷蹂躏，洛顽逋逃，定且度外置之。普陀之荒顿者，几五六十年。迨我圣祖仁皇帝，盛德神威，率海悉臣。于是开复定邑，兴修普陀，赐以普济法雨宸额，两梵并峙。至雍正九年辛亥，世宗宪皇帝，复大发帑，遣官督建，余时承乏定邑。钦工重大，法雨主席者，老不耐勚。合山两寺，佥举今方丈法泽者，戒行严卓，道气精深，遂延以住持，俾主山事。而余亦乐定之民淳俗朴，政简刑清，得以奔走悉心于经理也。三年工竣，两寺之规模巍焕，又复改观矣。法泽，每念受恩深重，思再辑山志以垂之远。又虑纰漏潦草，只仍前志之失，则又无以为名山之光，而志皇恩于永久。迟而未轻举者，数年。适去夏，许太史瑶洲先生来定，余谓法泽，向所谋志乘之修者，时哉！弗可失矣。乃聘往山中，取前志，删芜正谬，补其未备。校辑既成，得卷二十，目如其卷。一山之灵胜具焉，两寺之规制详焉。不蔓不支，弗诞弗陋。昔柳子厚，谓于司马子长取其洁。若是志也，可谓洁矣。值余久莅于定，上官谬以最闻，荷蒙恩旨，升补山右。法泽以余之将去定也，急欲余一言以序。余曰：当海波之扬也，定且为蜃宫蛟宅之区，何论普陀，何暇计普陀之志。自我国家，德威远播，四海统御，百神怀柔。而后定有邑治，而后普陀屡赐修建，佛有刹，僧有寮，辉煌晃耀，为天下香台冠。则余之得与民休息，含哺歌衢。簿书之暇，又得访灵踪，搜胜概。而百千数披缁者流，亦得习静焚修，讲律安禅，优游岩洞烟霞之中，搜纂乘书，以贻久远。皆我列圣天覆地载，恩施无外，而我皇上重熙累洽，德教洋溢，俾率土之滨，同享升平之福之赐也。山志之修，表佛光于历劫，即志皇恩于万年。夫宣扬盛美，使天下咸知德意者，守土臣职也。况辛亥之岁，钦工之建，余实躬逢其盛，而亲执其役，有不乐是志之成，以歌颂扬扢于无既也哉！是为序。乾隆五年庚申，传柑后二日。 

　　邵基序曰：普陀山两寺，在灵鹫峰下者，为前寺，曰普济。光熙峰下者，为后寺，曰法雨。蒙圣祖仁皇帝，御笔题额，肇锡嘉名。为慈圣延禧，表大士灵迹。世宗宪皇帝，丕缵前徽，恢扬法愿。复赐帑金，重加崇饰。两朝天章，穹碑载勒。炳耀海天，辉煌宝地。披览图志，巍乎称盛矣。普济僧绎堂，既以旧志属序。而法雨僧法泽，又以雍正九年重建，圣恩隆重，赐愈多，而制愈崇，前志未及。将复纂修新志，亦来请序于余。盖普陀名山，两寺古刹，旧之纪载，大都相同，而泽公又将修而益之也。余详考海山之形胜，洞壑之幽奇，殿宇之庄严，灵异之显著。仰见两朝崇敬，佛力宏深。善信皈依，慈航接引。千百年香火道场，虽其闲不无废兴，而至今日，则崇高焜耀，实为宇内梵刹冠。非际会我国家升平康阜，海波恬若，岂能获睹斯盛。法运之昌，愈益以征世运之隆。佛光犹是，江山不改。而一沐熙时之景象，经天家之宠锡。山不枯童，若益而高。海不狂啸，若益而深。梯航络绎，函香崩角，佛亦若益而灵。旧志之所纪载，且将日新而月盛矣。况又欣逢我皇上，躬承大统，累洽重光。四宇宁谧，百神孚佑。洪涛浩淼之区，灵山孤峙之境，无不庥庇恩光，涵濡德化。此固两寺中持钵披衲之徒，曰夜顶香虔祷，而愿延圣祚于万年者。则泽公之图志其新，是亦祝厘之忱之所不容自己者乎！吾知斯志一成，两寺之景可见，两寺之情亦可见矣。余又乌能不援笔而为之序。 

　　按：是志目次，卷首天章。卷一形胜，二建置，三梵刹，四颁赐，五灵异，六法统，七禅德，八精蓝，九流寓，十法产，十一方物，十二事略，十三旧章，十四至十六历朝国朝诸艺文，十七至十九历朝国朝诸诗咏，二十赞偈。观其凡例，似明侯志周志，清裘志朱志，其时俱获见之。择善而从，宜高出诸志之上。乃建置梵刹精蓝，可并而不并。法统禅德，可合而不合。艺文诗咏居全书之半，可节而不节。形胜门，沿裘志例，先之以海，所以位置普陀山之在南海，其说更曲。惟云山志本无事星土。云是山以菩萨而名，是山皆迹，是迹皆古。云菩萨不藉证而灵，亦不藉证而后知为菩萨之山。依旧志，而删裘之星野古迹。依裘志，而删朱陈志缘起经证等门，甚为有见。至颁赐门，有乾隆三十七年事。法产门，有三十八年李国梁序，宋如林序。均后人续窜，非原书之旧矣。 

重修南海普陀山志二十卷（刊行本） 

　　　　清道光十二年，普济寺住持能仑，延金陵秦耀曾编辑。 
　　　　金陵王鼎勋参定。能仑校订。 

　　自序曰：普陀，距定海县治二百余里。即华严经所称补怛洛迦山，观世音菩萨示现道场也。五里未至，岚翠扑眉。千步尚悬，飞涛溅踝。陵虚之阁，忽峙虹边。殊状之峰，或标岛外，余流览图记，企慕山川，驰心有年，而游访未果。会王青甫表兄，来宰是邑。庚寅岁，余主讲于斯，接近祇林，缅怀卓锡，载访沙界，岂惮拏舟。庶几一溯迦兰之施园，暂履须达之布地。顾累牵俗之事，仍阻幽探。迨次年暮春，竞渡莲洋，克攀萝径。荫法云于六合，地入三摩。扬慧日于九天，门开八正。洵海澨之奇观，招提之胜概也。于是古龛对佛，精舍翻经。缔交季潭之上人，契心曹溪之弟子。有鸿昆开士者，身列祇洹，志殷翻辑。守往籍于炱朽蟫断，摭群言于锦粲珠零。乃以山志遗文，嘱为讎定。余抚是编，而窃慕焉。夫绀园碧殿，沈佺期常赋少林。鹿苑龙宫，骆宾王亦夸广果。希踪方外，不越中原。至若维摩之室，遥隔鹏溟。弥勒之龛，孤撑鳌极。此可颂者一也。自象教西来，妙法东注。普贤既传愿海，如来亦有化城。然娑婆缘深，观音为最。乘如意轮，大方便力。济苦难于五浊，拯烦恼于三涂。白毫光里，现璎珞之全身。金色花旁，示栴檀之瑞相。庄严具足，黼缋周施。此可颂者，又其一也。众释所居，非无毁院。诸佛攸馆，不乏市田。至若层楹刻桷，宸章焕夫日星。免赋蠲租，宠命沛夫雨露。鳞鳞碧瓦，崇台则三百朱栏。策策乌犍，膏壤则十千青亩。此可颂者，又其一也。生融之学，狮座频参。观肇之名，雁堂共仰。虽结茅伊始，真歇法乳无传。开业相沿，大智禅裔莫考。然五蕴俱空，皆悟无生之理。诸漏已尽，恒持不染之心。此可颂者，又其一也。烟波无际，时泛仙槎。云壑相鲜，屡停客屐。转奔雷于谷底，龙气犹腥。盼朝旭于崖巅，羊押乍熟。飞泉沥滴，宜储调水之符。石宝玲珑，忽动买山之计。相与参玉笋禅，礼米汁佛。此可颂者，又其一也。游怀既惬，逸藻独摛。赌吟而钵响频催，纪实而笔花争舞。文疑宿构，同申般若之宗。诗具别裁，悉寓毗尼之教。正不特公权羡其书额，元章欣其隶碑。此可颂者，又其一也。任昉述异，本自淹通。王家拾遗，无取繁缛。良以灵花忍草，咸证道心。蠕动蠉飞，共含佛性。纳须弥于葶苈，鹦鹉呼王。悟世界于优昙，象猴为友。嗅来薝卜，即是妙香。听到频伽，无非瑞雀。此可颂者，又其一也。夫盛熙明备考于前，侯继高纂志于后。处优出劣，裒辑不乏通儒。照轸充箱，采获并多佳手。然条流粗立，典要未明。欲煮鬯以烧薰，必簸糠而扬秕。附名欲传不朽，定文须恃相知。又况凤毛龙甲，孰与收藏？鸟剥虫穿，每虞散佚。洵贯串之非易，繄讥正之维艰。乃蒙驯虎名宗，食鸠上品。丐余增订，索我弁言。幸旧本之犹存，遂新编之竞制。合是非于一口，审得失于寸心。勿录者，岂是遗珠。所登者，要皆完璧。督绳削墨，共辨毫厘。缕析条分，聿昭经纬。遂使贝文快睹，手眼化以千千。秘典齐宣，生灵度乎万万。武溪龙涧，恍披庐岳之图。金阙瑶台，疑讨瀛洲之记。时道光十二年壬辰，三月三日。 

　　王鼎勋序曰：普陀，在东越大海中。梵语补怛洛迦，华言小白华，释言海岸孤绝处。盖震旦国中，一大道场也。周遭四十里，或曰百里。自梁贞明中，始立佛寺，即不肯去古院。宋元以来，代有创建。迨我圣祖仁皇帝，世宗宪皇帝，锡额勒碑，发帑修建，天章睿藻，丕焕祇林，洵为海外名山，第一香刹。山中僧寮，不下七十余所。缁流及外方挂单，约计一千余众。田产无几，斋粮不给。余宰是邑，心窃悯之，而力未能逮。会有佃民余姓等，与山僧互争新涨沙涂。余申详大宪，所有朱家尖、竹头浦、顺母涂等处，涂场五千三百余亩。可筑塘成田者，二千余亩。应请推广皇仁，归僧报垦。并会同镇海郭明府，亲诣涂场勘丈。始得遍历宝山，佛前顶礼。有前寺承恩堂鸿昆上人者，戒律精严，功行苦卓，恒以纂修山志为己任。恰秦远亭表弟，主舟山景行书院讲席，嘱余转丐，代为增修。余按是志，前后两寺，共有两本。康熙三十七年，前后两寺，同请裘琏修辑。稿成，后寺旋即授梓。前寺，又延朱谨陈璇二公增削，至四十四年始梓。遂与后寺所刊，小同大异。乾隆四年，后寺又请许琰重修，镌板行世。而前寺所刊斯志，迄今又逾百年。其间沿革废兴，仇校诚不可稍缓。返桌后，山僧将入志各条，函寄来署。嘱远亭表弟，取旧志，详加考订。汰其有余，补其未备。词不涉于支离，例必归诸典要。阅一载，纂辑甫毕，分为二十目。就简删繁，了如指掌。书成，索序于余。余曰：九华、峨眉、五台，与普陀同为诸佛说法道场。然三者皆为内地。惟普陀遥隔重洋，迥殊尘境。而四方梯山航海，函香膜拜者，较他处尤盛。此皆列圣崇信禅宗，神光普照。而释子之徒，咸得优游兰若，守缺抱残，搜辑山乘，以垂久远。披是志，而海山之形势，洞壑之幽奇，殿宇之辉煌，示现之灵异，胥在乎是。共仰佛力之慈悲，益征圣恩之汪濊。夫讲耕凿以安慧命，裒册籍以阐净因，二者不可偏废。余既乐是志之成，而并愿阖山僧众，持戒安禅。群体列圣嘉惠双林，神道设教之至意，此余之厚望也。道光十二年壬辰，三月望日。 

　　陈桂生序曰：南海普陀山，观音大士说法道场也。昉于梁贞明中，宋元而后，代有修建。我朝尊崇倍至，巍焕增新。砌琉璃之地道，五色莲花。装玛瑙之天宫，七重行树。峙名山于海外，成胜院乎寰中。此皆列圣神光普照，崇信禅宗。题额勒碑，宸章赫濯。蠲租发帑，宠锡辉煌。缁流得以潜修，黎元因而觉悟。瞻兹梵宇，共仰慈航。俾清净寂寞之滨，发恭敬慈祥之念。神道设教，有微权焉。盖圣朝以胞与为怀，佛力以救度为量。大千世界，征普济之慈悲。亿兆生灵，荷仁恩之广大。造福专于锡福，寿世即以寿人。幸际恬熙，得安康阜，有由然矣。今者鸿昆上人，重修宝陀山志，再焕大藏经函。敬加考订之详，快睹阐扬之偈。业追象贝，功继马鸣。开觉路以金绳，渡迷津于宝筏。将见慈云遍覆，共乐世界之清凉。行看甘露均沾，普受佛家之富贵。谨志不朽，用附煳言。至于结香火之因缘，乐巾瓶之供养，以及形势之胜，僧徒之繁，皆略而不陈，惧赘也，是为序。 

　　按：是志门类卷数，悉仍许志。惟并许志赞偈，附于释氏艺文，另添经证一门，为不同耳。然经证本于朱志，许已驳之。而仍沿之，未免去取失当。山志，自裘辑后，两寺各自延修，往往详己略人。是志尤甚。虽出自住僧偏见，而秉笔者，究难辞其咎也。至山图前后，载有前寺修建处所，助田碑记，鸿昆扁音。核其年分，当为后来寺僧续窜。非耀曾原书所有也。 

定海县知事陶镛，致普陀印光法师函云： 

　　接手书，夙昔怀抱山志一事，将有达于实现之一日。凡事必种佳因，方收良果。因果之闲，有应及时商榷者。回忆客腊，在山谈及此事，只觉山志亘九十余年未修，积久更难征考。其续修体例，应仍旧，抑改新，暨是否应请邑儒修订，在仆固毫无成见，但虑及经费维艰耳。当奉师言，曾与居士陈性良议及，费由伊认，书由师修。并云：山志应以大士为主体。凡大士之若本若末，若事若理，以及随类现身，寻声救苦之感应事迹，拟广为搜罗，汇萃成书。此系内典功夫，当然非异人任。且复谈及九华山志，妄改字句之有心灭佛。又如旧志之将清初御碑一道漏载，太不经心。详绎师言，无非谨慎。九华，吾未之见。如旧志之舛漏，诚属无可讳言。普陀，应以大士为主体，仆固极端赞成。但只辑感应，究似观音世家，而非山志。仆虚拟折衷办法，将山志分内外两篇。内篇感应，外篇则仍旧志门类，增减而继续之。例如经证可删，并入内篇也。天章可删，国体变更也。而民国约法，信教自由，颁布管理寺庙条例等项，则须增入。其艺文一门，仆主删除。缘艺文有关掌故者，应分析订入各门。其登临山水，流连光景之作，载不胜载。应别辑普陀艺文志一书，十年一集可也。夏初奉到手书，言感应一篇，有许止净居士担任，促仆进行各门。仆拟折衷办法，已蒙采纳，当覆书以采访，编辑属之邑儒，并以经费为言。今又奉示许函，规定颂体，已更进一步，而有具体办法。则各门纂修，亦应同时并进。查邑儒王雅三、王樵暾、汤尔规、孙厘卿四君，均品粹学纯，足征文献。上年邑志竣修，已兼注意山志。今加延聘，最为合宜。惟师长西序，仆宰地方。对于此事，只可居于提倡之例，仍以两寺为主体。山志规模，小于县志，自合以最节省最捷速之方法为之。惟四君散处各乡，晤谈不易。现将师先后来函，许君原函，并仆此函，录稿专送传观，征求意见，得覆奉告。一面希致两寺方文耆旧，预为筹画。于相当时期，推一代表来县，与仆先行接洽，再为详悉之规画。官如传舍，仆去就无常，窃盼及早图维。于任内观成，了此一重心愿也。民国十一年，七月二十四日。 

陶知事镛，致雅三樵暾尔规厘卿函云： 

　　关于普陀修志一事，荏苒半载，时刻在心。最近覆印光法师一函，谈议经过，略具函内，录稿陈[(怨-心)/言]。窃维志普陀以观音为主，自属言之成理。与各门编纂，事不相妨。诸君于修邑志时，关于普陀，九十年来，人物事迹，谅为采访所及。抑或须另起炉灶，重行采访。又或别有参考书籍，可资甄择。以及各门应增应减，体例为创为因。弟学术空疏，毫无成见。务祈发抒卓裁，详悉示知，俾与印师折衷定议。一面接洽方丈，拟议办法。 

王亨彦，覆陶知事镛函云： 

　　日前来城，于寓所，得我公手教，并印光法师，及许居士止净各函件。客中胶扰，无暇细详。旅里后，覆加披览。知印师，身入空门，导扬宗风。修山志，以观音为主体，亦固其所。但既名为志，将以显山川之名胜，表创造之功勋。以及建革之由，中兴之业，自应详为罗列，俾无遗憾。我公答以折衷办法，分内外两篇，始有志例可言。赐书下问，敢不揣梼昧，虚拟门类，敬为刍荛之献，如下： 
　　山图（延精于测绘学者绘之，分山境全图，名胜分图二种。） 
　　形胜（分山、峰、岭、岩、石、门、洞、沙、隩、湾、地、涧、泉、井、池、境，及附录，各子目。） 
　　梵刹（并旧志建置，梵刹，精蓝，而为此门。以普济、法雨、慧济，为梵刹，余各庵堂为精蓝附之。各茅蓬，各废庵，再依次附之。） 
　　营建（除梵刹外，凡亭祠碑坊，道路桥梁，属于工程者，隶之。） 
　　禅德（凡僧人精修禅律，创建有功者，不论方丈住持僧，均立传，隶此门。仅为方丈，别无建白者，另为住持表，附后。） 
　　檀施（国体既改，佛法又平等，仿云林志例，立此门。凡自帝王，至齐民施助巨款者，悉隶之。） 
　　流寓（照旧志，而正其体例。） 
　　规制（第一先录丛林普通规约，及普陀两寺特别规约。能依此而行，方可以为僧，方能受公私护持之益。以故次二则凡民国约法之信教自由，与管理寺庙条例，及公私文令规章等之为维持是山秩序而设者，悉隶之。） 
　　艺文（凡僧人著述成书者隶之。旧志之艺文，诗咏，均散附各门各条，不与焉。） 
　　志余（仿云林志例。凡事在必载，而类无可归者，隶此。） 
　　叙录（仿俞樾镇海志，近上海续志例。叙载历次修志者之姓名，及序例。而以此次重修，我公与印师等往来函件附焉。） 
　　综上各门，视旧志，已属创例。况我公定为内外两篇，尤为前此所未有。此外，若经证感应等类，均内篇事。我公所谓非异人任者，可无赘言。上年修辑邑志，普陀虽有访稿，然对于专志之材料，究嫌缺略不备。此次必须慎选访员，以专责成。彦闻清同治闲，慧济寺住持信真，颇有道行。因寺门外，常产竹笋，致碍行走。后经信真忏祷，笋遂绝。性好施与，于定海南郊体仁局，助田三十余亩。长涂揆文义塾，助田二十余亩。此亦僧人之杰出者。类此者，不知凡几。是在为访员者，详为搜求，免致挂漏。管窥之见，是否有当，伏祈裁[(怨-心)/言]。 

陶知事镛，去任时，函请会稽道尹黄庆澜，主持三事： 

　　一为山志，云普陀修志，已设所采访。近主任了藏大师来述，所采无多。从古修书最难。不必远征，第就定县志事，已可为鉴。山中人，视此事太易。印光法师，佛学精深。而于修订体例，与镛见，尚未臻密合。除迭与函商，与面陈宪台外，复有应述者数端。如原志山图，与坊本同一陋劣。知事，曾禀卢督办，请借陆军局图。以关军机未准。是非以新法测绘经纬图不可。名胜风景，非用照片不可。总之，非多费工本不可。原志，乃道光初所修。前此，尚有两寺各修之本。近阅中华书局，预约续藏经目内，列有补陀小传一种，书似元人所著。而久佚在东洋。此外，凡兹山古乘，均应博求参考。与道光志比较，择善而从。庶修成之书，少增声价。邑儒王雅三，拟有修纂体例，已送印师。所拟固涉繁难。但言修书，似亦不宜过从简易。即照简易办法，就原志各门而续增之，其为事亦非容易。例如梵刹精蓝法产等门，关系物权之所有。移转种种，至为复杂。采访之始，不加审核，一经裁判，便成证据。后来讼累，何可不防？复次，禅德一门，据了藏云，绝无而仅有，是乌乎可？道光志，迄今将满百年。此百年中，讵无名宿高僧，或起自普陀，终于别刹。或来从远域，卒老名山。又或始终他处，中涉普陀。是非用种种方法征求不可。今既言修志，倘遗漏湮没，岂非罪过！此仅愚虑所及者。恐此外，又多困难。除函商印师外。所望道尹主持者，又其一。民国十一年冬。 

王亨彦，致陶前知事镛函云： 

　　棠荫移杭，瞬经三月。想贤令尹，鸣琴而治，著述清兴，当不减在定时也。补陀志事，月初由开如了余两上人，函邀到山。告以采访，略已就绪，即委彦为编纂主任。彦维山志较难于县志。溯自道光初纂修后，迄今已阅百年。历时既久，采访本属不易。况山中虽多名缁，究以持戒焚修为天职。对于修志各事，故录既少传述，近事亦涉渺茫。征文考献，深苦无从著手，一难也。吾辈素读儒书，于梵典未窥门径。往往一开卷，虽名词亦不能彻晓，何论玄旨。率尔操觚，易滋谬误，二难也。因请渠设立局所，延请通人，收集思广益之效。而结果以艰于筹款，故不设局，不延同事。除大士事迹，及经证等类，由印老担任外。其余各门，订将访稿，络续邮寄，属为汇纂。成书后，再呈我公鉴定。而开如上人，旋出康熙时裘琏志一册。该书由前法雨住持化闻，得自日本岸吟香。披阅一周，知其长于词华，暗于志例。兹拟革旧改新，各门事实，旧志既语焉不详，访稿又缺略不备。兼之学识俱短，惴惴然，时以负疚佛菩萨，有辜我公之望为惧。因又请开如上人，一面搜求各名山志，各参考书。一面督促采访主任，依照所定门类，详确采访。宁滥毋简，以便斟酌去取，分别甄录。嗣后能否照办，尚无把握。该门类，去年曾呈鉴核，现在应否增损，还祈我公详悉示覆，得以张其胆，而壮其气。民国十二年癸亥，三月八日。 

陶前知事镛，覆王亨彦函云： 

　　普陀修志，已与开如和尚订定，甚慰。所定门类，俾采访者，依此搜求，自是正办。修志，以采访材料为要素。尤望多加指点，并用种种方法，以广搜罗。否则恐难完美。山中财力，近亦外强中干。且意见参差，成事甚属不易。惟开如一人，热心提倡，而确有力不从心之苦。此则望公曲谅，而苦处之。印光，佛学极深，而著述似非所长。然为人坦白，肯受商量。志之体例，因徇其观音为主之义，略分内外篇，即弟所拟。将来即照此意做去。但仍宜随时与渠商之。书成鉴定，最好请让三同年。弟无此才望，又吏事无暇也。癸亥，三月二十三日。 

孙尔瓒，以雅三先生所辑山志稿见示，喜而赋诗云： 

　　七度游普陀，未留诗一首。我与南海邻，胡独落人后。骚人墨客来，题咏到处有。有美不胜收，续貂翻贡丑。梵音与洛迦，名胜播众口。去年修山志，陶公意良厚。殷勤折柬邀，编纂须著手。逊然谢不能，还是推良友。良友居景陶，掌故留心久。雪钞和露纂，书籍成渊薮。居恒意飘然，偶尔城市走。袖稿来示余，内外编分剖。印光称高僧，佛学无出右。儒释共一家，鸿文高八斗。蔚然成巨观，此山此纲纽。亟亟付枣梨，书与山并寿。 

　　　　跋 

　　民国九年庚申，膺邑令冯公秉干之聘，与修定海县志。其时曾偕采访主任，俞君兆熊，合请冯公兼修普陀志。卒以二者并举，绌于缁费不果。辛酉秋，陶公镛，来任县事，锐意提倡。与印光法师，开如、了余，两长老，一再函商。先设所采访，征求山故。至癸亥春，两长老，以书来属，为山志编纂。彦维幼从先君子佩韦府君读，涉猎儒书，于佛乘略无皈向。重以周甲迈龄，衰迟自弃，何敢继前贤翰墨，留名山佳话？既忆清宣统己酉闲，挈子祖安，游是山。登临余暇，披阅秦志，知其体例，多可议处。相与以未遇时节因缘而修正之为憾。既幸遇之矣，造因得果，桑梓敬恭，义无多让，遂以书诺之。旋到山与开如辈，协议道行方法。假定采访门类，并搜求元明来各旧志。惜书多不传，仅得康熙时裘辑一册。取回卒读，又知许秦两志之继此而作者，大率抄袭陈谬以塞责。补阙订讹，事诚有待。因就访稿斟酌赓续外，搜览近属各县志，各名山志，及传记竺典之有关是山者，参互考证。得据以校旧志之讹，补旧志之缺，考辨旧志之所未辨者，各若干条。分别部居，依类相从。竭一年又四月之力，始脱稿。自形胜迄叙录，为目十有一，卷如之。灵异一卷，采自孙君贻谋稿者为多。揆诸史迁整齐故实之旨，其有合乎？然而后梁至今，年历千余，沧桑几更。其间遗闻轶事，讵能遍观而尽识之。即所识者，又讵能犁然各当夫人心。写竟覆按，焉知后之视今，不如今之视昔之仍多可议乎哉！甲子夏，观音诞日，翁山寄翁王亨彦跋。 

　　　　附录　观音灵感近闻撮要 

　　观世音菩萨，早证菩提，久圆觉道，安住寂光。原为悲心太切，故复现菩萨身，助佛扬化。及以四不思议无作妙德，十四无畏，三十二应，种种方便，度脱众生。其慈悲益物，寻声救苦之事迹，古今记载，真纸不胜书。即最近亲闻之灵验，亦多难枚举。今略述一二，以供阅者启发正信焉。民国二十一年，沪上中日战事，凡属真心奉佛之士女，同处危地，独比左右邻居之非奉佛者，少受损失，多得安隐。其最险最奇最著者，即闸北世界佛教居士林，在枪林弹雨之中。日机掷弹，多在其处，林外四周，通炸成焦土。唯林屋之上，受二十余炸弹，无一爆炸。还有一大半人高之极大炸弹，落于其中水门汀天井上，亦不炸。其原因，只为有邓奠坤居士一人安住其间，不怖不逃，力念观音菩萨名。即于四周火堆之中，保全此庄严之大好道场无恙也。其他如费范九，遇铁丝网，现孔而出险。钱居士，入强盗手，示病而放还。郭振声，于同船大众遭劫之中，独令贼目不见而幸免。曹运鹏，于仇人群集围绕之下，俾其当面不识而逃生。此皆由虔念观音，化险为夷之灵验，森亲见其人，亲闻其在印老前所说之实事。惜今限于纸幅，不能多录及详说。现为二版补空，特略述此。经云：观音妙智力，能救世闲苦。诚不我欺也。愿同伦谛信，常常持念，共荷帡幪，以畅大士悲怀，亦不慧之所深望也。民国甲戌二月日，德森略述。 
