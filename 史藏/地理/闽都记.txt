闽都记 明 王应山 

　　卷之一　福郡建置总叙
　
　　闽，百粤之疆也。黄、虞以前，其详不可得闻矣。《周礼》：七闽荒服，掌于职方。战国时，越王勾践七世孙无彊与楚战不利，徙族居闽，遂为君长。秦始皇二十六年，置闽中郡，守、丞、尉、监领之。二世时，闽粤王无诸及摇者，姓驺氏，禹之苗裔也。以兵属番君吴芮，从诸侯入关，有成劳。项羽主命弗王。闽粤又佐汉翦楚。汉高帝五年，封无诸为闽粤王，都冶(今将军山)。孝惠三年，举高帝时功，立摇为东海王，都东瓯(今温州府)。后闽粤、东瓯治兵相攻，东瓯告急于汉，武帝遣庄助发兵浮海救东瓯，闽粤引去。建元六年，闽粤又击南粤，汉遣王恢、韩安国等大发兵讨之。闽粤王郢弟馀善杀郢以降，汉封繇君丑为王。馀善自王，汉乃封馀善为东粤王，与繇王并处。元鼎五年，汉遣东粤王与繇王夹攻南粤，不从，遂叛汉，刻帝玺自立，号驺力为吞汉将军。汉遣韩说、杨仆、王温舒将兵讨之。繇王居股复杀馀善以降。汉封居股为东成万户侯，徙民江淮间，遂虚闽越地。
　　孝昭元始二年，闽越遗民自立冶县，属会稽南部都尉。光武建武二年，改冶县为侯官都尉，仍隶会稽。献帝建安八年，王朗来奔，侯官长商升助朗起兵，孙策永宁长贺齐领南部都尉事，进兵建安，讨平之。立都尉府，领谪徒造船于侯官。吴永安三年，以建安为郡，领九县，侯官其首也。
　　晋太康三年，升侯官县为晋安郡，以严高为刺史，徙居今城，领安丰、新罗、广平、同安、侯官、罗江、晋安、温麻八县。时土宇偏安，中原避地，从晋安王入闽，多衣冠之族，八姓其著也。刘宋泰始四年，改为晋平郡，领县五，寻复故。梁天监中，析晋安县为南安郡。绍泰三年，封郡人陈宝应为侯官县侯，领闽州刺史。陈天嘉二年，陈宝应据州以叛，兵溃伏诛，改闽州为丰州。隋改丰州为泉州。大业初，复为闽州，寻改为建安郡。治闽县，领闽、建安、南安、龙溪四县。唐高祖武德初，改为建州。六年为泉州，领闽、侯官、长乐、连江、长溪五县。太宗贞观十九年，置泉州府兵。嗣圣十六年，领县六，增置南安。景云二年，改为闽州。开元十三年，改为福州。二十七年，领县七，增置尤溪。天宝元年，改为长乐郡。大历、贞元间，李椅、常衮后先观察，兴学劝士，文儒汇徵。永泰中，领县九，析侯官、尤溪，增置永泰。乾符五年，黄巢攻陷福州，杀戮甚惨。
　　光州固始人王潮偕弟审知，从光州刺史王绪来闽。绪暴虐见杀，众推潮与审知为帅。光启二年，福建观察使陈岩表潮为泉州刺史。景福九年，岩卒，其婿范晖自称留后，据福州。潮遣审知攻晖，杀之。唐以潮代岩，审知为副。审知隆准方口，军中号“白马三郎”。乾宁四年，潮卒，唐改福州为威武军，授审知为节度使，封琅琊王。先是有“潮头出，岩头没；潮头没，矢口出”之谣，至是屡验。五代，梁加审知中书令，进封闽王，升福州为大都督府，领县十。审知虽起列校，俭约礼士，建四门学校，拔闽士秀者。后唐同光三年卒，年六十四，谥“忠懿”。子延翰立，建国自王，是年十二月，为弟延钧所杀。代其位，更名鏻。后唐拜节度，加太师、中书令，封闽王。长兴二年，鏻惑道士陈守元，遂称帝。受册宝皇，改元龙启，复更永和。立五庙，置百官，以福州为长乐府，领县十三。立父婢陈金凤为后，大肆凶淫，为子继鹏所弑。鹏代其位，更名昶，改元通文，立父婢春燕为后，愈昏乱。连重遇、朱文进迎审知季子延羲袭昶，杀之。延羲代兴，更名曦，更元永隆。发故相王倓塚，戮其尸。又嫁女笞朝士不贺者。六年三月，重遇弑曦，称臣于文进。王氏子弟在福州者，无少长皆杀之，时石晋开运元年也。先是，建州刺史王延政以建州为国，称殷，元号天德。泉州军将留从效，陈洪进诛文进所署泉、汀二州刺史，降于延政。重遇亦杀文进，传首建州。福州裨将林仁翰随杀重遇，迎延政都福州。延政以子继昌守福州，为东都，自居建安。南唐李璟急攻福州，州将李仁达擒继昌，杀之。立雪峰僧卓岩明为帝，已又杀岩明自立，送欵于璟。璟以仁达为威武军节度使，更名宏义。璟兵攻破建州，迁延政之族于金陵。后汉乾祐元年，南唐攻福州，仁达求救于吴越。钱氏败南唐兵，吴越遂取福州，置守臣，领县十一。
　　宋太祖初，钱氏纳土，仍为福州，领县十二。仁宗庆历中，蔡襄为守，惠政宏多。闽人有陈襄、陈烈、周希孟、郑穆者，倡道海滨，时匹邹鲁。其后，延平杨时传洛学于闽，朱熹集其大成，闽人彬彬多正学之士矣。靖康元年八月，福州军乱，杀其知州柳廷俊。建炎初，以州守兼安抚使，总一路文武事。淳祐中，领县十三；析长溪，增置福安。景炎元年，判福州益王昰即帝位，升福州为大都督府，更名福安。二年，元大将董文炳率兵入福州。元至正十五年，改为福州路，隶福建行中书省，领录事司一，州二，曰福清，曰福宁。县十一，曰闽，曰侯官，曰怀安，曰古田，曰闽清，曰长乐，曰连江，曰永福，曰罗源，曰福安，曰宁德。二十四年，福建行省参政陈有定缮福州城，守之。二十七年十二月，明征南大将军汤和由海道取福州。
　　洪武初，改福州路为府，隶福建等处承宣布政使司，罢录事司。领县十三，福清、福宁仍为县。正统十三年，沙县邓茂七反，山寇繁兴，城守戒严。始以侍郎薛希琏巡抚福建、提督军务。十四年二月，贼平。以刑部尚书金濂、平阳侯陈懋留守福建。馀寇底定，留守召还，亦罢巡抚。成化九年，升福宁县为州，以福安、宁德二县属之，直隶布政司。福州府所领十县。正德十二年五月，雷震东城，福州三卫军士作乱，始议招安。八月复乱，讨平之。嘉靖九年正月，福州狱变，贼戕大吏，囚人斩关趋连江，渡海而遁。三月，都御史胡琏以勘事至，遂留巡抚。未几召还。二十八年，获夷船于漳州，始设巡海都御史。自是，漳民勾引倭奴，寇海滨诸县，以巡海都御史提督军务，迄无宁岁。三十六年三月，倭迫郡城，频岁去来，城外居民焚戮甚惨。调兵所过，残掠殃民。三十九年，巡抚刘焘率兵追贼。焘善骑射，有威名，贼遁去。四十一年元旦，地震。三月，福州三卫军乱。八月，倭寇福清，参将戚继光大破之。十月，三卫军复乱。四十二年，以谭纶为巡抚都御史，都督戚继光充总兵，擒斩军士首乱者，倭寇悉平。万历八年，省怀安县入侯官。今领县九：曰闽，曰侯官，曰古田，曰闽清，曰长乐，曰连江，曰罗源，曰永福，曰福清。郡名晋安(晋)、长乐(唐)、三山、福唐、合沙、东冶。其疆里东际海，西抵延平府南平县界，北抵福宁州界，南抵兴化府莆田县界。广四百四十里，袤四百四十五里。其分野斗、牛或云牛、女之间。其俗俭啬，喜讼，好巫。君子外鲁内文，小民谨事畏法，耕、稼、鱼、盐为生。道学几于洙泗。迩来崇侈，婚嫁竞丰，饮食衣服，糜费滋多，实士大夫家倡之。其形胜，环山沃野，派江吻海，为东南大都会云。

　
卷之二　城池总叙
　　

　　闽自无诸开国，都冶为城(今布政司东北)，所从来久远。晋太康三年，置郡树牧，狭视冶城。太守严高询于郭璞，乃经始于越王山之南(越山南小阜，即今布政司。其城南虎节门外为还珠门。东起康泰门，西至宜兴门。又有东安、清泰、丰乐诸门，是曰子城。虎节有河，缭绕皆城濠)。唐、宋而后，渐次增拓(唐天复元年，王审知于子城外环筑罗城，北永安门，南利涉门，东海晏门，西丰乐门。又有通津、清泰、延远诸门。梁初，又筑南、北夹城，南自宁越门东、西一带，北自严胜门、遗爱门至迎仙门一带。又有善化、水部、井楼诸门。宋初，钱氏纳土，诏悉堕之。后增筑外城。两河三山，悉入城内)。国朝因宋、元之旧，初创楼橹，后砌敌台，复以重屋，门列七城(东、西、南、北，又水部、井楼、汤门，凡七)，隐然金汤之固。三峰峙于域中(乌石、九仙、越王)，二绝标于户外(左鼓右旗，闽南二绝)。甘果方几(方山几案于南，唐赐名甘果山)，莲花现瑞(北莲花峰为会城斧扆)。襟江带湖，东南并海。二潮吞吐，百河灌溢。山川灵秀，所都即逢兵不乱，逢饥不荒。沙合(南台)，路通(河口)，海滨邹鲁，乃自古记之。
　　宋许敦仁《三山阁》诗：“蓬莱方丈与瀛州，东引长江欲尽头。几处坛场浑得道，万家楼阁半封侯。名园荔子尝三熟，负郭湖田插两收。七百年来遗谶事，钓台沙合瑞烟浮。”石赓《登郡城》：“衰年览胜倦跻攀，此日凭高一解颜。管领江山来牖下，相将楼阁出人间。真君炼药仙都近，释子焚香佛界间。人世几回容易得，放歌须尽夕阳还。”(赓，福建转运判官，熙宁间任。)谢泌《咏冶城风物》：“湖田播种重收谷，山路逢人半是僧。城里三山千簇寺，夜间七塔万枝灯。”(泌，歙人。景德初知福州。)鲍祗：“两信潮生海涨天，鱼虾入市不论钱。户无酒禁人争醉，地少霜威花正然。”(祗，郡倅，绍圣间知建州)。陈轩：“城里三山古越都，楼台相望跨蓬壶。有时细雨微烟罩，便是天然水墨图。”(轩，建阳人。崇宁间知州事。)吕祖谦：“路逢十客九青衿，半是同袍旧弟兄。最忆市桥灯火静，巷南巷北读书声。”(祖谦，东阳人，尝入闽，从林之奇学。)龙昌期：“苍烟巷陌青榕老，白露园林紫蔗甜。百货随潮船入市，万家沽酒户垂帘。”(昌期，蜀人。郡守陈绛延入闽，授诸生《易》。)明陈亮《冶城怀古》：“东西屹立两浮屠，百里台江似带纡。八郡河山闽故国，双门楼阁宋行都。自从风俗归文化，几见封疆入版图。惟有越王城上月，年年流影照西湖。”王恭《冶城歌》：“七闽山水多奇胜，秦汉封疆古来盛。无诸建国何英雄，赤土分茅于此中。荒城野水行人度，细柳青榕旧宫树。浮世空高逐鹿时，断矶不辨屠龙处。忽从图画见三山，正在无诸旧垒间。丽谯官署人烟静，塔庙琳宫野照间。琳宫塔庙相辉映，平远清冷海天逈。落叶霜传乌外钟，垂萝月隐烟中磬。东城西郭骑纷纷，旌节朝朝候使君。谁拂尘衣访仙迹，独凌三岛望孤云。”又《越城怀古》：“无诸建国古蛮州，城下长江水漫流。野烧荒陵啼鸟外，青山遗庙暮云头。西风木叶空隍曙，落日人烟故垒秋。借问屠龙旧踪迹，断矶寒草不胜愁。”林鸿《赋得无诸城送浦舍人归晋陵》：“君不见，昔时无诸城，荒丘断垅今人耕。陵谷堙沉知几代，古人精灵竟何在。忆昔无诸全盛时，都城百雉何逶迤。连营国步分秦土，绘衮王章入汉仪。河山巍巍那可恃，跃马屠龙今已矣。列国犹传赤帝封，曲台尚对沧江水。沧江水流去不还，故宫落日不堪看。宝衣夜化空陵火，弓剑秋悬古洞寒。故人西归从此去，策马秋芜城下路。欲将尘迹问行人，落叶纷纷不知处。”邓迁《夏集东城楼》：“早陟东城楼，楼高绝炎暑。群公真率会，胜地罗樽俎。落日孤云驰，平川流水去。宿昔抱微尚，引领蓬山阻。蓬山路阻深，佳期旷何许。群公皆仙才，舍此更谁与？”王应钟《集城西楼》：“城上高楼拂紫霄，南溟天外正迢迢。湖开远势连千涧，地入平川接二潮。溪午残钟山寺逈，林昏归鸟海天遥。乘间共有元规兴，今古同为不寂寥。”袁表《东城楼歌》：“君不见，百川尽东走，茫茫万里苍龙吼。鳌足崩奔镇海门，化为石鼓扼其口。海水东流不复回，越王豪华安在哉。欧冶池头青草满，无诸城上白云堆。白云青草无终极，古往今来空叹息。奇峰出云云半阴，赤日行天忽西匿。此时朱夏倏惊寒，风送微凉睥睨间。天际烟生白鹤岭，松梢月出金鸡山。举杯嘱君君莫辞，翻云覆雨难相知。嗟哉百年能几时，寻常黑发变成丝。夔龙旦奭俱支离，但吸海水添金卮。”徐熥《冶城怀古》二首：“千里山河霁色开，清秋临眺独徘徊。虹桥隐隐龙江远，雁塔双双雉堞回。落日寒潮螺女渡，冷烟衰草越王台。当年霸业俱尘土，愁听荒凉鸟雀哀。”“冶城日落乱啼鸦，城上呜呜起暮笳。四野桑麻八闽郡，千村灯火万人家。无诸古殿伤青草，南宋行都想翠华。时事已非湖水在，年年风雨长蒹葭。”徐《冶城怀古》二首：“溟濛沧海冶城连，却忆无诸建国年。十万人家烟漠漠，三山宫阙草芊芊。莲花高岭秋芜外，金粟荒台夕照边。千载龙飞遗岭在，寒鸦空噪暮云天。”“北郊荒坂白云平，开运中年此战争。甲第朱门长乐郡，管弦灯火晋安城。夕阳仙观孤钟杳，夜雨欧池古剑鸣。极目河山增感慨，钓龙台上月空明。”陈鸣鹤《登城东楼》：“高楼对酒冶城东，甲第朱门夕照中。八郡封疆天外尽，千山花木雁边红。牛羊古墓眠秋草，车马终期逐晓风。世事悠悠已如此，不堪憔悴更书空。”谢肇淛《夏日东城莲花楼》：“古堞遥连百尺楼，高山排闼坐消忧。云迷平楚高低树，风送寒潮远近舟。黄鸟啼残荒苑夕，碧莲香尽曲池秋。斜阳欲下归鸦急，醉倚松门看月流。”郑邦祥《榕城怀古》：“夕阳南望挂浮屠，秋草荒台忆故都。金锁江空沉霸气，宝轮车散碎宫铺。池边巨阙凝苔绿，坟上胭脂湿雨枯。惟有女墙西畔月，深宵犹自照啼乌。”
　　

卷之三　郡城东南隅　闽县

　　自还珠门达宣政街，迤南为凤池坊、人瑞坊、使旌坊巷、通贤境巷、嘉荣坊巷、福星坊街、安泰桥、朱紫坊巷、兴贤坊街、南门。
　　还珠门　在布政司南。五代伪闽所筑，名镇闽台，又名龟头门，俗呼双门，会城之中也。唐子城门七：东曰康泰(今丽文坊、都督府前稍西之东。)，西曰宜兴(登云巷口)，东南曰安定(今开元寺前)，西南曰清泰(今大中寺门之东)，正南曰虎节。虎节之外为重关，六门废，重关尚存。宋大中祥符间，郡守严辟疆更名，取孟尝合浦复还之义。国朝成化十三年火，十七年重建，仍旧名曰“镇闽台”。学士杨守陈为“记”。弘治甲寅至正德戊辰屡灾；正德壬申，布政陈珂重建，复名还珠。尚书林瀚“记”。双门之中，凿巨石为狮子，压制南面五虎山云。
　　宣政街　布政司前通衢。
　　凤池坊　旧号“左通衢”。宋许将迁右丞，郡守叶棣建坊，并名其乡为凤池东、西乡。国朝成化十三年重建，凤池坊表里有注水石斛凡四。
　　人瑞坊　万历八年，为进阶亚中大夫、程番知府林春泽百岁建。春泽《谢诸公建百岁坊》：“翠旗谷口万松风，喘息犹存一老翁。讵意皋夔黄阁上，遥怜园绮白云中。擎天华表三山壮，醉日桑榆百岁红。愿借末光垂远照，康衢早晚颂尧封。”
　　使旌坊巷　宋李欢为漳郡守，乡人荣之，故名。俗呼梅枝巷，又呼花巷，以内通百花务也。
　　通贤境巷　内有通贤里社，故名。
　　嘉荣坊巷　旧名南营口。宋政和间，李俯知婺州，其孙提举浙东，乡人荣之，故名。后改登瀛，今废。
　　福星坊街　俗呼馆前。闽五州诸侯馆也。元宣慰使魏天佑寓宅，更旌隐坊为福星坊。国朝成化十七年重建，今毁。
　　安泰桥　古利涉门外。宋宣和七年，郡守陆藻创亭其上，旧有《重修津渠记》在利涉门，掌书记陶岳撰。亭久废，“记”亦不存。宋曾巩《出利涉门》诗：“红纱笼竹过斜桥，复观翬飞入斗杓。人在画船犹未睡，满堤明月一溪潮。”(曾巩，南丰人，知福州。)
　　朱紫坊巷　地名新河，旧号三桥。宋通奉朱敏功兄弟四人居之，朱紫盈门，故名。内有国朝修撰罗伦一峰书院，今废，更祀伦于两贤书院。
　　南察院　旧贡院地也。国朝成化七年改，巡按御史居之。嘉靖二十七年改为公馆，三十七年辟为都察院，巡抚都御史居之，后为提学道。万历四年，改为清军察院。尚书林燫撰“记”。十一年，副使耿定力复修葺为提督学校公署。二十七年，矿税太监至，居之。
　　兴贤坊　在府学街口。初名进德坊。宋政和中，更兴贤坊。国朝因之，屡圮屡修。万历七年，知府潘颐龙重修。
　　南门　宋时名宁越。重关东向，重楼巍堞，砌石屈曲皆水纹。
　　由凤池坊折而东为东街、金华境、连桂坊巷、双节坊、清泰坊巷、太平公辅坊、高行坊、朝仕坊、竹林境巷、闽县世忠祠、忠顺坊、秀实坊、寿宁坊、拱辰坊街、昼锦坊巷、达尊坊、普光塔寺、海晏坊、尚书里、去思桥、罾浦桥、善寿坊巷、石幢巷、汤门街、棣萼坊、温泉坊、状元坊、尊儒坊、东门。
　　东街　达于东门，通衢数里，为城中冠。
　　金华境　祀闽少师梁国公张睦。睦，固始人，唐季仕闽，领榷货务，敛不加暴，闽人思而祀之。今为故里。
　　连桂坊巷　地名梳行。宋给舍黄唐传居之，刘延康以其兄弟登科建坊，今废。俗呼厂巷。
　　双节坊　高明妻林氏、高孔文妻邓氏立，今废。
　　清泰坊巷　内通石井。宋大观中，守李畸建坊，今废。
　　太平公辅坊　俗名枋门。宋初以通太平寺名坊，绍兴末，朱倬拜右丞相，尚书王师心为改太平公辅，后毁。国朝正德间，里人参政何显以兄弟三人知府、州、县，建三牧坊。万历间，徙经院前桥南。
　　高行坊巷　宋名乡习营，以骁勇名。坊内有驻泊营。后赵伯尚以八行举，更为高行。今废。
　　朝士坊　地名小石井。宋朱敏元居之，故名。今废。
　　竹林境巷　在仁庆坊，闽捉生营也。有竹林通应庙，相传龙井，金鳞隐见其中。岁旱，祷之即雨。宋绍兴中，里人弗戒于火，灾及民居，望屋上有甲士，标竹林旗扑火者无数，火寻灭。淳熙间，庙前周氏火，亦然。雨、晹、疾、厄，随祷辄应。嘉泰三年，县请朝，赐额“永惠”，今封勅犹勒庙前。
　　闽县净业尼寺　故址也。先是宋、元间，县治在闽都坊内。国朝洪武二年，知县路圆玉移建今所。成化三年，知县邵奎重建。
　　秀实坊　旧名升秀，国朝初徙县治于此。署“八闽首县”，屡毁屡建。
　　世忠祠　旧振文社学址。国朝万历十二年建，祀南京兵部尚书、赠光禄大夫、太子太保、谥文安林瀚，子光禄大夫、太子太保、工部尚书、赠少保、谥康懿庭，资德大夫、南京礼部尚书、赠太子少保、谥文僖庭机，子资善大夫、南京礼部尚书、赠太子少保、谥文恪熑。所司以春秋仲丁致祭。
　　寿宁坊　在秀实坊内。今废。
　　忠顺坊巷　旧名延庆，以庆城寺前延庆桥名。宋陈景彦更名。今废。
　　拱辰坊街　闽王时号新路口，今呼新塔街。以内通安福塔院也。
　　昼锦坊巷　旧名华萼坊，闽王时号新市。国朝嘉靖初，里人林庭以都御史归省，名昼锦。
　　普光塔寺　在甘棠坊内。熙宁五年建，有塔五级。国朝洪武间增为七级，宣德间徙建寺西，后塔毁，寺仅数楹。正统间，居士夏普明借居其中结坛。普明死，无子，仍复为寺。寺后有桥，曰马站。
　　明徐诗：“门邻阛阓久凋残，法界重兴得宰官。半笈白云经卷乱，数行青蚓篆烟寒。宋朝画佛昏尘壁，蜀国流僧咒古坛。明月满空凉似水，渐移海影上旗竿。”谢肇淛诗：“偶随清磬接鸡园，黄叶声中佛火昏。古殿烟埋金碧相，空坛云湿宝花旗。庵因近市无间地，僧为休粮不出门。茆榻竹房相对语，也胜车马日喧喧。”
　　达尊坊　在甘棠坊之东。国朝正德十三年，为大司马林瀚建。
　　海晏坊巷　旧罗城海晏门之旁，俗名河浚。
　　尚书里　地名河西。旧有施政坊，后更美政。国朝嘉靖间，为里人林瀚、子庭、庭机，孙燫四尚书，更今名。
　　去思桥　在旧罗城大壕，俗呼澳桥。景德元年，郡守谢泌易木以石，去三年而桥始成。后泌卒官，州人相与缟素祠之。守严辟疆怪而问焉，民言谢公宽惠得人心。时严政尚操切，闻言感悟，更济以宽。祥符七年改名通津。熙宁八年，郡守元积中感泌之政，乃更去思。陈烈为“记”。后陆藻守乡郡，构亭其上。提刑俞向为“记”。其后祠亭俱毁，石刻八字：“宜戒前事，不可架屋。”
　　罾浦坊巷　地名河东。宋天圣中，李正登以郡中有谶：“罾浦坊中人挺生”，乃更今名。国朝嘉靖五年，为里人倪镜、倪组、倪缉同登进士重建。
　　善寿坊巷　里人有卓推官者，其母陆藻之姊也，年八十馀，康强无恙。藻典乡郡，因名其坊，今废。俗名篦梳巷，一云秘书巷。因藻、蕴兄弟官秘书于此，故名。
　　汤门街　北达汤门。其地有温泉焉，故名。
　　棣萼坊　地名汤巷。宋时，郑杜兄弟三人俱中武举，杜廷试第一，故名。今废。
　　石幢巷　内有宁海神祠，封广利王，元至元初建。国朝宣德五年重修。
　　温泉坊　地名内汤井。宋嘉祐七年，守元绛。阅郡图得其名，往观之。浚其源，砻石为井，揭宇环之，疏浊流于垣外。宣和六年，陆侍郎藻命县重修温室四，中有振衣亭。澣日一启，非衣冠不许游也。其后，郡人群浴于此，混杂颓废。国朝万历十年重建。
　　状元坊巷　旧名团练坊。宋嘉熙八年，许将举进士第一，更今名，后废。国朝成化八年重建。莆田侍讲陈音为“记”。万历二十九年灾。
　　尊儒坊　宋蔡伯晞宅此，今名蔡奇巷。伯晞，福清人，祥符中，四岁能诗，以神童举，真宗赐诗美之，因以名坊。宋真宗赐蔡伯晞诗：“七闽山水多灵秀，四岁奇童出盛时。家世应传清白训，婴儿自有老成姿。才当学步来朝谒，方渐能言便赋诗。更励孜孜图进益，青云万里有前期。”
　　东门　宋行春门。立春前一日，郡守率僚属迎春于此。
　　由使旌坊折而东为石井、丁戊山、安福院、嵩岳观、岳临坊、联荣坊。
　　石井　在左一坊。宋庆历间，提刑苏舜元凿。
　　丁戊山　名嵩山，又名中山，在郡城之中。隐隆磅礴阛阓间。
　　安福院　在丁戊山上，唐咸通十三年建。梁乾化二年，王审知建木塔七级，俗呼新塔。元丰间院废，官籍其地，售民以居，今称塔崎云。
　　嵩岳观　在丁戊山之南，称中山嵩岳崇福行宫，今废。里人饰其地，表以五岳中华。
　　岳临坊　俗呼登龙巷。坊今废。
　　联荣坊　通小石井，旧名既富。宋樊仁远、仁达兄弟登科，更今名。
　　由嘉荣坊折而东为南营、坐营司。
　　南营　古驻泊营也。有骁骑坊，今废。宋时，将卒自他所调集者居此。又有横冲、百胜、全胜、捉生诸营，环坊隅以居。钤辖监押领之，或郡守、县令兼领去。
　　坐营司　在南营之东。国朝初为巡海都指挥公署。嘉靖季年，倭寇军兴，添设总兵、参将、游击、守备等官，以其署为游击府，后以为坐营司，军门坐营居之。
　　由福星坊折而东，为旌隐坊、宪台、孝廉坊、钓鲈桥、雪峰庵、中山堂、南楼、都察院、东福星坊。
　　旌隐坊　为宋屯田郎中湛俞建，后废，改为福星坊。(俞字仲谟，嘉祐进士，五十致仕，屡召不起。)
　　宪台　旧为分巡武平道。万历中改今名。
　　孝廉坊　景泰间，为巡海都指挥王胜立。兵部尚书、镇守福建孙原贞嘉胜孝友廉介，于镇守府前建坊旌异之。后太监镇守嫌其音为“孝帘”，令撤去。
　　钓鲈桥　俗呼为铫炉。今为平陆，其桥犹存。
　　雪峰庵　本雪峰寺廨，今废。
　　中山堂　在临清河边。元时建，今废。
　　南楼　在嵩山之阳。朱普祖宅，元黎伯韶卜也。三峰环宇，双塔插空，两河九陌，虹流鳞次。普字孔周，宋进士，儒林郎敏中之裔。
　　明王恭《南楼奇观为朱孔周赋》：“飞楼轶浮埃，迴绕三峰翠。楼中十二曲栏干，下瞰苍苍似鳞次。七闽重镇旧繁华，九陌三衢十万家。连营国步军容盛，法宇仙台鸟道斜。遥空塔影廻孤雁，何限清晖卷虚幔。洗马壕头过雨香，钓鲈桥下春流满。白云飞上越王山，忆昔豪华午梦间。城池百战今谁在，草色千门几度间。王章绘衮分秦土，琱弓白马空陵树。霸气荣光共渺然，屠龙射蛟今何处。登临怀古兴悠悠，酌酒弹铉醉不休。博陵才子(林敏、汉孟)能歌咏，灵武词人(王偁、孟扬)解唱酬。门外金羁多上客，独怜王粲未销忧。”林敏诗：“炎荒苦溽暑，逸翮思层楼。主人启华构，恍若登蓬丘。披云自地涌，飞鸟升天游。花雨翳双塔，柽烟蔽南州。一水辨瓯越，万家临女牛。当空列仙迹，入户明河流。薰风引华筵，夏夜如凉秋。餐霞卧瑶簟，身世随虚舟。下窥指尘境，生灭如浮蜉。愿同骑赤鲤，候子此焉休。”王偁诗：“何处登临景最幽，羡君华构有层楼。筵开夏日留歌舞，门近长河宿斗牛。千里河山云外望，万家烟火树中浮。人间即此升天近，谁复乘槎赋远游。”
　　都察院　在嵩山之麓。其地，闽五州诸侯馆，宋尚书王祖道宅。国朝洪武初，辟为镇闽府，驸马都尉王恭居之。嘉靖中，佥事江以达改为道署，曰学宪，自为“记”。倭寇军兴，复设抚台提督军务，遂开府于此。隆庆四年火，都御史汪道昆重建。
　　东福星坊　旧名筹帅，宋王祖道宅也。元初，与南街福星坊通为一街。国朝成化十七年重建。
　　由兴贤坊折而东为府学、花园、闽县儒学。
　　府儒学　唐初学宫。在今布政司右，后移今所。宋太平兴国中，转运使杨克让成孔庙。绍熙间，教授常涛于御书阁后建经史阁，朱文公“记”之。国朝洪武初，因宋、元旧制。四年火。七年，知府杨士英重建。圣殿在学宫之西，启圣祠在其东北，敬一亭在明伦堂东南旧桂香亭址。常公祠在圣殿东南，祀唐常衮。(衮，京兆人。建中间，以前宰相出为福建观察使。闽人未知学，衮设乡校，躬临劝讲，课之为文。又延名士欧阳詹辈礼遇之。衮素以文章自名，由是闽士感励，岁贡与内州等。衮卒，闽人思之，建祠学宫，春秋享祀不绝。)国朝成化间，有布政使麟，其苗裔也，至闽，大修祠宇，勒祭文于碑。名宦祠在庙门左翼之南，祀宋蔡襄、曾巩而下，元董文炳而下，国朝汤和、陶垕仲等，凡十七人。勉斋祠在府学东偏。乡贤祠在庙门右翼之南，祀林慎思，宋陈襄、郑洙、周希孟、郑穆、陈烈，而下元林泉生、林兴祖，国朝处士吴海，参政郑珞、谕德林誌，都御史洪英而下凡百三十人。射圃在明伦堂东偏。
　　花园　宋参知政事陈别馆也。，北山先生孔硕子，有将帅材。尝以南剑州兼招捕使，讨平闽、广、江、浙群盗，积功至参相、枢府。花园久废，今籍于官。国朝有陈启妻贞节坊，犹故居之址。
　　闽县儒学　宋庆历间建，屡经修拓。元至元间，学官丁尧新之。其后，县尹吴鼎、张德，学官陈振、高子琳、蒋德诜屡修。国朝洪武初，因元之旧，拓而新之。
　　由新塔街(旧拱辰坊)折而南，为黄兼仓、高节坊、光泽坊、察院、柏衙前、津门楼、通津桥、铁冶巷。
　　黄兼仓　晋时，黄、郑二姓初入闽所居也。今署黄金里，非是。宋时，里人有陈尹者，由八行举，为建举廉坊。今废。
　　高节坊　旧名严师。为提学林徵之建，后通判杨幹引年致仕，更名。今废。
　　光泽坊　闽横冲营在焉。巷有二井，义井也。建坊润泽，后更名光泽，井存坊废。
　　察院　其地旧织染局也。国朝成化间，改为市舶府。嘉靖二十七年，御史陈宗夔自南察院徙居之后，屡增拓，规制益宏。
　　柏衙前　在察院之南。元行省郎中柏帖穆尔居此。柏一门死事，宅废已久，芳名犹存。国朝成化间，侍郎黄尧复、尚书黄镐二人故宅在焉，今俱易主。
　　津门楼　古通津门城楼也，俗呼为青门楼。宋时拓城，诸门俱废，所存惟此。上有楼以祀五显。
　　通津桥　旧名兼济。初，从清水闸开河通澳桥浦，引潮贯城，横波兼济，门盖闽筑罗城所凿也。宋咸平中，郡守陈象舆重浚之，更今名。俗呼新河。
　　铁冶巷　古冶铁之所。有坊曰化城，今废。
　　

卷之四　郡城东南隅　闽县

　　由铁冶巷迤东为鳌峰坊、仙迹坊、登云坊、九仙山。
　　鳌峰坊　旧名九仙坊，通水部门。有宋状元陈诚之祠堂，更今名，祠今废。其东曰登瀛坊。
　　仙迹坊　通九仙山，俗呼“观巷”。里社中有双石奇迹。
　　登云坊　旧名“至喜”。宋时胡文炳、文炜兄弟登科建坊，改登云，今废。
　　九仙山　初名于山，高一百十五步，周回三百十一步。与乌石对峙，为一郡之胜。相传何氏兄弟九人修炼于此，因名九仙。《闽中记》云：“越王无诸九日宴集兹山，有大石樽尚存。又名九日山。”山周遭有炼丹井、平远台、浴鸦池。四彻亭，唐元和中建。庆历中，沈邈更名，今废。鳌顶峰，宋状元陈诚之读书处，旧为嘉福院。蹑数十级以登，千峰万井皆在履舄之下。磊老岩、跃马岩、喜雨台，石上篆书三字。其下有楼，今废。仙人床、金锁园、杏坛、廓然台、棋盘石、玉蝉峰，与鳌顶峰相联，差小。琴台、青牛洞、醉乡石、九日台、石门。龙舌泉在九仙观西傍，石岩下有一穴，疑即其处。石龟池、梅岭、狮子岩、集仙岩。小华峰在山之南，有石刻三字。仙羊石在揽鳌亭之北。正德间，太监尚春于宋丞相陈自强宅假山取至。三石森立，中为仙羊，旁二石俱刻“景元”，春之字也。揽鳌亭、倚鳌轩、应鳌石、接鳌门、步鳌坡、耸鳌峰，俱御史锡山王英创，有《六鳌说》刻于石。勒功碑亭，为参将戚继光建，今废。荧星祠在山颠，祀火星。旧为明离殿，万历初重建，更名；并作玉皇殿于中，祀玄冥于左，今徙荧星礼于华林。碧霞洞天，万历间建，奉泰山顶上碧霞玄君。
　　宋王逵《游鳌顶峰》：“眼看沧海近，身与白云高。迴影连三岛，盘根尘六鳌。”(逵，庆历间以祠部郎知郡)。蔡襄《九日登九仙山》：“偶尔寻幽上翠微，游人啼鸟似前期。花间行印露沾纸，山下放衙云满旗。艳艳舞衣朝日近，飘飘商橹落潮时。传杯且与乘春醉，身世悠悠两自遗。”(襄，仙游人，庆历间知福州。)刘淮《登平远台》：“海天漠漠水云宽，开到梨花正自寒。却拥重裘上平远，愁心千叠倚阑干。”(淮，建阳人。)程师孟《寒食游九仙山》：“城中无事喜寻山，千里提封并海宽。岭客多从筵既冷，士民同出食犹寒。荒园病叶堆何限，古院閒花落几般。谁道异乡多感慨，登临迟却十年官。”(师孟，吴人，熙宁间知福州府。)马益《和程大卿寒食九仙山》：“属吏参陪宴二山，金杯满沃酒肠宽。公私不禁三朝暮，风雨都无十日寒。花引游蜂香四座，人穿萧寺景千般。清明休暇欢心洽，饱德咸知有上官。”辛弃疾《西江月·九日登九仙山》：“贪数明朝重九，不知过了中秋。人生能得几多愁，只有黄花依旧。　　万象亭中酒，九仙阁上扶头。城鸦唤我醉归休，细雨斜风时候。”(弃疾，历城人，绍兴中知福州，兼安抚使。)朱熹《寄题九日山廓然亭》：“昨游九日山，散发岩上石。仰看天宇近，俯叹尘境窄。归来今几时，梦想挂苍壁。闻公结茅地，恍复记畴昔。年随流水远，事与浮云失。了知廓然处，初不从外得。遥怜植杖翁，鹤骨双眼碧。永啸月明中，秋风桂花白。”(熹，新安人。)
　　元何中《登九仙山》：“吾宗九仙人，炼药此山上。渺渺嘉遁心，披烟一相访。海门葱茏外，山气嵲状。侧日明远潮，归霞委孤嶂。尘缘误良契，仙事敦夙尚。何处乘鲤归，微风起清漾。”(中，临川人。)黄清老《登平远台》：“六鳌箕荡玄圃碎，三岛奔腾失空翠。海风掣断南山云，分我沧洲半江水。台南岩谷青岌岌，奇松怪石作人立。山巅恐有风雨来，林径空濛落花湿。水东屴崱结平陆，积雾飞岚坐堪掬。蓬莱迢迢几万里，一碧天光浸寒玉。吟翁回首看不足，缓步策蹇度空谷。谁知咫尺山中幽，望断残碑立修竹。”(清老，邵武人。)
　　明王恭《登平远台》：“山压无诸野，台荒半夕晖。连天孤树远，沧海片鸦飞。绀苑皆黄落，琳宫尽翠微。回看南陌上，四牡正騑騑。”王偁《登九仙山》：“雪后空山一棹过，新年草色送离歌。心知别后登临少，福地重来感慨多。谷口飞花看薄暝，洞中啼鸟掩垂萝。知君亦有东山侣，归去云林近若何。”周玄《平远台燕集》：“高楼翠微里，振袂屐萧散。坐观沧海流，平视白日短。飘摇居化城，羁离赋文馆。偶兹耽琴樽，讵非避书简。境绝万尘灭，趣惬众妙管。川上风雨来，沧然望中满。烟钟度山暝，野烧穿林晚。东城领车骑，相邀下崇坂。”郑瑛《九仙山送卓子馀归金华》：“南登九仙峰，西忆双溪月。玉轮千里悬秋光，环佩玲珑上瑶阙。仙人去去不可留，听我一曲歌丹丘。清泉摇曳采云别，白日飘忽乘天游。我宫之真师，乃是紫阳客。与君铭骨授长生，昔隐兹峰炼精魄。谁料丹妙化成烟，谪向人间二十年。玄峰笑翳花源去，羽衣醉拂秋霞眠。青童返霓旌，相招拥仙跸。下窥城郭几回新，手种长松已千尺。杳然真师失其踪，身骑白羊去无穷。鸾啼鹤怨天府空，长攀玉树期相逢。君家乘龙度百粤，过予洒扫石上月。真师不来君又发，还掩洞门泣仙骨。”陈策《游平远台》：“三山中有平远台，台高千尺凌虚碧。老松偃蹇走铁蛟，枯藤束缚盘陀石。风雷神力常护持，气势虎头何敢敌。南海西河综大观，欲结茅茨傍青壁。”(策，无锡人，正德间参政。)林廷玉《登九仙山》：“马踏香尘晓气清，间寻羽客共黄精。湖边细柳迎春媚，山半晴云阁树轻。村酿新蒭眠草醉，野歌无调傍花行。留连且尽今宵兴，漫道长庚又启明。”王希旦《鳌顶峰》：“鳌顶飞来海上峰，胜游遥指五云中。江湖廊庙谁为念，泉石烟霞已属君。宸驭天迴闻塞北，凯歌日静报山东。香期不负登高志，倚剑狂歌欲插空。”郑善夫《游鳌峰》：“鳌峰天畔登临去，云木新开平远台。落日山城生海气，中原风物送秋哀。一时贤士俱倾盖，满目萍踪笑举杯。梁国邹枚吾岂事，竹林稽阮是仙才。”张时彻《游九仙山》：“高楼临紫极，西面出烟霞。寺古松生甲，林深石绣花。朱栏悬海蜃，玉笛动云霞。自是神仙宅，蓬瀛未足夸。”林炫《平远台》：“黄菊碧梧分素秋，东山猿鹤思悠悠。白日俄惊木叶下，沧州忽起烟波愁。乱石清泉围野舫，落霞孤鹜映江楼。槿园回首荷亭会，又见梅花池上头。”王文旭《初秋平远台燕集》：“抱病频登江上台，蓬莱方丈接三台。岩花笑我含秋瘦，野衲迎人冒雨回。天汉风云回北极，海门波浪自东来。道人共有沧州兴，更向虚亭泛酒杯。”林恕《秋登平远台》：“元是蓬瀛海上峰，六鳌移向粤城东。天连螺渚风涛壮，月照龙江岛屿空。万国梯航归禹贡，九仙楼阁倚崆峒。凭栏综目孤鸿外，遥见扶桑海日红。”汪道昆《平远台勒功铭》有序：“言官上言：日本毒闽且十年，劫众聚徒且十馀万，闽财力竭矣。当事者廪廪，莫敢谁何。今巡抚忠臣，独兵食少，讵能求旦夕之效？闽故隶督府，督府尚书名震夷夏，所部多精兵，请亟发督府兵。不然，闽且不保。上当言官议，下尚书。尚书胡公、巡抚游公皆新安人。胡公发精兵八千人，以部将戚将军为上将，阃将戴将军佐之，按察王大夫则护军往警。师毕，胡公进三人者，语曰：‘吾闻游公已定漳、泉，贼坚壁福清，与诸将相持不下。他夷部复入横屿，据绝岛中。宁德日告急不暇，闻公等第亟击横屿。横屿破，乘胜而趋福清，直振稿矣。’于是，引兵从间道入，不旬日而破横屿，歼之。再旬入福清，大破贼牛田，殊死走兴化。旬日而袭兴化，又歼之，郡中悉平。戚将军以全师入，诸大夫郊劳曰：‘天厌闽久，将军至乃始有闽。此百代之伐也。’将军避席曰：‘督府奉明诏，继光待罪行间。乃今有尺寸功，上者朝廷，次者督府，次者诸大夫之烈，继光何有?’夫古人以军功显，务旌其伐，铭诸名山。将军功高而不伐，故足述也。乃登平远台，修饮至礼。道昆幸而在事，遂为之铭。铭曰：‘于昭明德，渐于出日。重译来格，岛夷不逞。冯陵白刃，躏我四境。吴越发难，厥有京观。闽海进患，帝命徂征。自癸及壬，武功弗成。申命督府，修我干橹。保我南土，乃建元戎。显允戚公，万夫之雄。乃发右广，元戎是奖。命戴公往，乃卜护军。三令五申，大夫启行。肃肃我旅，疾如时雨，千里安堵。既薄秦川，斗士争先。鲸鲵用诛，狂寇匪茹。大师克遇，牛田失据。转战于莆，骈首伏诛，寇无前途。昔者寇虐，民在沟壑，邑无聚落。王师至止，保我妇子，室家伊始。炎方既同，赫赫元戎，奏尔肤功。元戎踧踖，天威咫尺。胡臣之力，我车既旋。崇台言言，斯民具瞻。大德不德，小子何述，述诸贞石。”(道昆，婺源人。继光，山东人。)王应钟《节后复陪诸丈登平远台》：“风物过重九，追欢今复来。秋深青女节，兴续紫萸杯。积水通前浦，寒山远暮台。当歌如昔醉，何处倒樽罍。”“名山当震旦，亭榭俯遥岑。地拔齐乌石，松多遍绿阴。虚岩依绀殿，清磬落疏林。不继登高会，那能慰赏心。”王乾章《人日平远台燕集》：“共怜人日好，策杖入云林。碣石苍苔古，琳宫岁月深。凭栏来远翠，把酒对孤岑。城市烟霞隔，弥清尘外心。”“初试登山屐，当春分外奇。山椒薰玉斝，墙柳击金羁。意气歌长剑，勋名抚旧碑。遥看千里外，独与白云期。”林燫《夏日游平远台，藩臬诸公见招》：“载酒鳌峰四望开，居然城市绝尘埃。林间五月凉飚动，座上千峰翠色来。胜地登山原著屐，炎天河朔故衔杯。群公夏日追陪忝，能赋登高愧不才。”田一隽《陪赵九丞夜饮平远台》：“日入登临天倒开，万家星象列昭回。平看海外烽烟息，暗觉林端紫气来。不尽絃歌流碧落，多馀瑞色散深杯。岘山始识今犹古，自愧邹生得滥陪。”(一隽，大田人，礼部侍郎。)王世懋《雨中玉叔右伯邀游平远台》：“丹梯远上碧嶙峋，并辔登尚海色新。云雨解吟能赋客，江山偷作暂闲身。灯前鼓角残千雉，酒外楼台隐万鳞。半醉便呼双屐去，天涯深语亦愁人。”(世懋，太仓人，福建参政。)陈文烛：“逢君采笔几纵横，晚上孤峰对短檠。匹练江流添暝色，百泉树杪起涛声。凭栏一送长天日，把酒仍知异代名。湖海弟兄良夜语，不缘风雨倍多情。”(文烛，沔阳人，福建布政使。)王应山《于山》二首：“蓬海标奇迹，同人历翠微。薰风来绮席，爽气薄絺衣。览胜意逾适，寻仙思欲飞。山晖正娱客，杖屦未言归。”“就荫寻苍木，探幽结绿萝。奇台一以眺，朝暮景偏多。座上岩云起，樽前谷鸟歌。咏归忽已暝，凉月满林阿。”袁表《于山燕集》：“雨过云飞海上山，楼台都是翠微间。三天香气萝阴合，六月炎敲草色殷。地入祗园常戒定，饮同河朔莫醒还。戈船横海今无事，重译遥闻控百蛮。”“松门萝径隐城隈，骋望风烟四面开。沧海十年会说剑，青樽六月此登台。寒云画落江涛影，细雨晴添石路苔。文酒不辞牵暝色，天涯聚散几人来。”林烃《平远台小集呈马用招》：“何地堪逃暑，层台向自凉。江光浮几蓆，云气接衣裳。逸兴追河朔，相期入醉乡。座中森玉树，谁是白眉良。”屠隆《八月十六夜平远台看月》：“孤城睥睨倚崔嵬，四望山河爽气开。同社高人频载酒，异乡佳节且登台。风含古木秋声起，云散中天月色来。如是百年能有几，不妨凉露下深杯。”(隆，宁波人，礼部主事。)曾仕鉴《游平远台》：“平远台前日欲曛，东南形胜望中分。玉蝉近缀鳌峰石，金粟遥连马渎云。千会自来通禹贡，霸基犹忆抗秦军。仙山羽鹤今何处，城上千年一度闻。”(仕鉴，南海人，中书舍人。)赵世显《登平远台》：“初晴鸟乱啼，曲径草萋萋。云敛千峰出，烟含万井迷。古台鳌石畔，斜景道山西。此日竹林下，青樽谁共携。”余翔《饮鳌峰亭》：“汗漫相逢秋色深，兴来高阁共登临。云开睥睨群峰出，日隐松杉独鸟吟。流水樽前调绿绮，寒花篱畔散黄金。婵娟一片城头月，相对狂歌思不禁。”(翔，莆田人，知县。)游士豪《饮平远台》：“群峰面面削芙蓉，翠压层台树万重。落日影涵孤寒雁，微风声断远山钟。一樽对客呼明月，独鹤吟人下古松。招隐空回王子棹，剡溪兴尽不相从。”(士豪，莆田人。)方沆《晚秋登平远台》：“凭陵樽酒一登台，四望寒云逈自开。城郭烟收千雉出，海门潮拥六鳌来。天涯朋好投兰少，岁晏归心落木催。总为山川来赋笔，疎狂应愧大夫才。”(沆，莆田人，江西佥宪。)郑琰《平远台怀古》：“海门夜半六鳌斗，突出高台万山走。怪禽白昼学鬼啼，老树号风作龙吼。台南台北几人家，春去春来阅岁华。不见越王歌舞地，年年秋雨长蒹葭。”郭子章《平远台》：“百尺层台拥巨灵，千寻杰阁架高冥。窗门海色澄空翠，郭外岚光送远青。真境东连祗苑树，雄风南接越王亭。何人墨迹留苔石，苍藓含烟若为扃。”(子章，泰和人，福建布政使。)陈椿《登揽鳌亭》：“鳌顶峰头夜雨晴，峰前伐木响叮叮。游人坐惬乘春兴，鸣鸟偏多旧友情。梵界云来天欲暝，海门潮动月初生。不须秉烛缘归路，入夜灯光遍冶城。”袁敬烈《元日集平远台》：“满城弦管昼纷纷，独向孤峰伴白云。万里江山云外尽，几声钟磬定中闻。竹房午静逢僧饭，古院松深见鹤群。客散酒阑天色暝，寒林树里欲斜曛。”又：《夏日集平远台》：“虚亭曲磴树阴稠，满径清风暑气收。出水莲花香乍散，隔林荔子火初流。日斜碧汉霞千片，云掩青山月一钩。入定僧庐礼钟磬，琉璃灯焰寺门幽。”车大任《九日平远台》：“为问登高处，何如平远台。鳌峰生睥睨，乌石对崔嵬。寒早衣初授，花迟酒漫催。良辰兼胜地，欲赋总非才。”(大任，邵阳人，福州知府。)
　　


卷之五　郡城东南隅　闽　县

　　环于山为九仙观、南法云寺、万岁塔寺、祠山、报功祠、涵碧亭、崇报祠、法海寺、金粟台、文昌祠、文殊院、圆明院、天王院、育王院、资福尼院、安境侯庙、九天真君阁、紫霞宫。
　　九仙观　在于山之东。宋崇宁二年，建天宁万寿观，绍兴间改为报恩广孝，寻更光孝。政和间，郡守黄裳创楼阁。元至正初改今名。国朝因之。永乐、正统、成化间，太监屡修建。寥阳殿之南有喜雨楼，其北有玉皇阁，岁久颓圮。山之阴多为豪右所蚀。万历间，里耆募众修葺。相传，汉时何氏兄弟九人，兹山修炼后解化于九鲤湖。有石刻古记一篇，谓“我有一积金，埋在于山颠。”又曰：“不归庚申，便归己未。”文类谶纬，义不可晓。
　　宋王孜《游九仙观》：“汉唐兴废犹昨日，沧海茫茫天一碧。西风杯酒须尽欢，当年九鲤成陈迹。”
　　元陈旅《九仙观》：“力士持兵守绛宫，吹笙人去斗坛空。白榆城阙秋云上，红树楼台夕照中。鸿宝昔疑丹枕谬，龟泉今悟玉池通。他年不跨芝田鹤，会向清虚学御风。”(旅，莆田人。)
　　明林鸿《题九仙观》：“仙山有楼观，虚爽轶浮埃。昔日九仙人，跨鲤兹山来。赤鲤去不还，仙人安在哉。空余弹棋处，白石生苍苔。至今羽人居，往往闻风雷。檄雨古堰暝，礼星寒殿开。尝闻至人言，内景融春台。群生若刍狗，大道如婴孩。飚车与天接，岂但登蓬莱。”林春泽《登九仙观》：“九鲤停骖海上山，山城路绕雨花间。落霞零乱朝玄阁，古木萧森函谷关。杖影飘飘龙化去，箫声隐隐凤飞还。东楼忆昔琴书静，坐拥天风十二栏。”林炫《游九仙观》：“绀殿高标沧海近，玉旌遥下白云台。空山霜日寒风静，万里烟沙朔雁来。锦瑟清风传逸响，金茎凉露泻余杯。鸣阳早见高岗凤，倚马谁当作赋才。”王建中《九仙观》：“仙观高楼天畔开，金莲绛节净浮埃。真人不至虚丹灶，明月无心上翠苔。山色云中双殿逈，蝉声松里早秋来。凭高便欲凌霄去，何处翻将箫鼓催。”林恕《登九仙观》：“绛节乘云下碧岑，春风踏破紫苔深。天鸡声断虹桥晓，丹灶烟沉玉洞阴。珠树独栖辽海鹤，山灵长护石函金。星台几度箫笙沸，赤鲤犹期跨月临。”沈德琛《九仙台怀古》：“秋树迎霜节序开，扶筇周陟九仙台。欲挥写景登高赋，且醉当筵萸菊杯。醉余乘兴登山麓，芒鞋踏破苔痕绿。烧丹人去迹俱陈，废井千年水犹渌。忆昨山门全盛时，嵯峨金碧绝称奇。晴曛鸱尾天花散，云护龙头日月低。而今星物属谁主，绀殿凄凉总非故。磊石空埋金积园，名山半入荥阳路。神仙窟宅无定期，百年兴废会有时。鹧鸪啼罢伯劳语，华屋芳园竟是谁。”王应山《玉皇阁新成志喜》：“九仙龙角耸东隅，飞阁嵯峨与旧殊。百粤山川归指顾，半空烟雨入虚无。玲珑天畔开阊阖，丹碧云中展画图。海甸由来称福地，神楼谁复羡蓬壶。”陈仲溱《雨夜登玉皇阁》：“画阁岧峣接太清，萧萧落叶送秋声。云浮古洞千峰隐，雨散悬崖万壑鸣。宝磬敲残人境寂，金丹炼就道缘成。寻真不用过蓬岛，只向鳌山顶上行。”徐熥《登玉皇阁》：“杰阁开灵境，瑶台接太空。层甍青嶂里，飞槛白云中。海上蓬莱岛，人间太乙宫。六鳌峰逶逦，五虎势。渐与尘寰隔，还于帝座通。天都低日月，地轴隘华嵩。远眺龙台古，回看雉堞雄。阶生瑶草绿，炉伏大丹红。宝诀传金母，高旗捧玉章。骖鸾逢子晋，骑虎揖韩终。自识玄关妙，因知道教崇。九仙遗迹在，何必访崆峒。”张邦侗《九仙山》：“丹霞金阙玉为关，云树重重好共扳。上帝新开三洞箓，何郎旧住九仙山。天吴飞破江流白，地肺翻腾岭叶斑。此日登高何以赋，台平日落故闲闲。”(邦侗，鄞县人。)
　　南法云寺　五代唐清泰五年建。初名地藏通文寺，宋祥符间更今名，赐额。国朝宣德中重建。大雄殿之北为法堂，其西为千佛阁，东南为吸翠亭。山门之内，砌石数十级以登，乃为二门。东南山川若俯而视焉。
　　明王佐《游法云寺》：“巍巍绀殿拥层岗，此日登临野趣长。贝叶独听双树法，金猊晴吐一炉香。云胜瑞气连禅榻，雨落昙花满石床。惆怅忽闻钟梵定，数声啼鸟背斜阳。”林瀚《燕集吸翠亭》：“新亭结构翠岩巅，石洞云收雨霁天。宾客坐来无暑气，满斟玉斝奏冰弦。”王湛《集法云寺》：“秋深何处共登扳，宝刹香台出雾端。白社从来尘外结，青山况是雨中看。空亭画静天花落，绝壑秋深古木寒。良会百年能几度，不辞待月尽君欢。”赵世显《法云寺对月》：“西望烟云晚尽收，银蟾如镜挂飞楼。数声砧杵千家夕，万里关河一雁秋。古寺清钟醒鹤梦，空林寒露湿貂裘。何时得共含香侣，载酒重来此地游。”陈椿《游法云寺》：“蹑屐初辞朝市喧，啣杯况复傍祗园。风声半起鲛人室，暑气全消鳌顶门。上界散花香欲坠，半林归鸟日将昏。摩崖细认题名处，年代凋残碧藓痕。”徐熥《春日居法云兰若》：“移来书舍傍琳宫，隔断红尘路不通。游屐半闲新雨后，佛旗高挂乱云中。夜深松偃疏帘月，春尽花飞晚磬风。谩谓空门人迹少，相寻日日有支公。登临正及看花期，青草葳蕤步屐宜。雨翳钟声过院冷，风传莺语出林迟。间寻缁锡谈三昧，偶伴黄冠礼六时。自是山中堪避俗，更无踪迹世人知。”“古路苍苍入鹫峰，烟霞隔断往来踪。时将真偈灯前课，每与游僧竹下逢。满架瑶函藏贝叶，远村山色绚芙蓉。闭门宴坐尘缘息，又听云堂起暮钟。”“满径苍苔过客稀，疏钟才动暝烟飞。轻敲竹院残僧返，乱落松花一鹤归。夜静石灯分佛火，春寒山罽借禅衣。上方万籁已俱寂，但有经声出翠微。”康彦登《法云寺访僧》：“满目红尘何处稀，寻幽来叩远公扉。碧霞绕径虚人境，黄叶迎风点客衣。古刹烟随孤磬发，长空鸟共片云飞。对君不尽登临兴，散发狂歌送落晖。”
　　万岁寺　在法云寺之西。唐天祐元年，闽王审知建。梁开平中，表请祝万岁寿，故名。又创定光塔七层。宋熙宁八年，建千秋堂。乾道九年，丞相史浩改为“华封”。又有三山阁、一华亭诸胜。僧义收者，后梁贞明元年春夏不雨，义收积薪自焚，炬举而雨。后游洪州，众遮留之，乃截左臂。“吾去，不雨，出此以祷，必应。”众塑其像以臂附之，宋时犹存。嘉靖十三年二月十九日，雷震万岁寺，浮屠火起如巨烛，照城中外数十里，有铁鼎覆其巅，大书：“诸天及人，无由见鼎。地摇三日，天雨四花。田土三变，今古同时。屠人握闽，雨衣三弄。”未火前一月，四明屠侨为藩左伯，从南门入，众谓城当回禄，至是乃应。屠诣寺拜祷，皇遽不及铺毡，只用雨衣。拜不及四，其鼎坠地，遂已。二十九年，又建华封堂。倭变，召兵屯此，撤毁殆尽，寺僧散去。万历间，僧碧云来住此山，募缘葺治，成功而卒。
　　宋朱敏功《一华亭》：“自闻达摩西来意，五叶开来抵一华。从此祖风传不泯，灵枝到此有奇葩。”
　　元黄镇成《重修定光塔铭》：“福城之东，山惟九仙。岌岌浮屠，上出云巅。八方翼举，七级梯连。深蟠厚载，高薄重玄。昔在唐季，王公启土。相攸兹山，大建神宇。既辟招提，乃标窣堵。厚壤祛幽，圆珍发贮。潜符嘉徵，建号定光。载礻冀四百，作镇藩方。漂摇风雨，绵历星霜。杗楹杌陧，棼笮披猖。惟宝峰师，兴念维恻。弗葺斯坠，靡遑居食。其徒慨然，闻义感激。有志必就，惟坚愿力。踵门干羡，行市丐余。累修于寸，积重于铢。石砻川运，材伐山输。坚良缔构，故弊更除，寒暑六经，载营载度。业业金碧，峨峨丹护。制若地涌，视犹天作。育国分光，图澄识铎。惟兹伟功，匪志弗成。卓哉私愿，振古作程。天地至久，日月至明。侔贞配永，视此刻铭。”
　　明王恭《万岁塔》：“绝顶层标出半天，千山宫宇翠微连。云飞百粤沧波外，鸟度千峰夕照边。平远台空秋珮冷，毗卢阁静夜灯悬。屠龙射今何在，蔓草芳陵几度烟。”林廷玉《万岁塔》：“塔上云容见水光，塔前花雨入禅堂。可人新鸟情逾巧，拂面东风暖更香。酒盏殷勤春正好，炉烟缥渺昼初长。康强暮景应难得，莫怪山翁特地狂。”舒芬“次韵”：“浮屠最上饱风光，佳会追陪法雨堂。古刹又看人后胜，老僧时供佛前香。莲穿净土根应浅，树阁斜阳景漫长。把酒低徊怜治创，黄虞心事肯猖狂。”(芬，进贤人，翰林修撰。)汪文盛《夜登万岁寺》：“净域浮屠起，遥空浩劫流。星文通户入，河色傍檐流。曲窦龙蟠喜，孤标鸟度愁。摇光月出没，倒影石交钩。法镜寒偏照，禅珠暗不投。枝撑平北岭，象教动东瓯。乘兴题朱雁，谈玄悟白牛。”林垠《登定光塔》：“宝塔与云齐，跻扳望欲迷。城围万户小，天尽众山低。独鹤飞霞外，残虹挂岭西。海门戈未息，极目思凄凄。”林彦弼《元日饮华封堂》：“元日招携结梵缘，椒花纵饮醉尧年。不辞白发居人后，为爱青山满座前。彩笔题春迎淑气，辛盘破腊敞初筵。远公好客容苏晋，长得皈依绣佛前。”邵傅《登定光塔》：“登塔意如何，观空醒醉魔。千江春树杪，万井曙烟多。宝顶聆清磬，盘梯挽绛河。恐惊云际雁，不敢纵长歌。”王应山《登定光塔》：“九山耸龙角，百丈浮金光。晴春发幽兴，我友迭相将。徙倚历七级，旋转迷四方。挂影出峰峦，挥手摩苍穹。俯视周人天，烟霭何迷茫。于焉超法劫，佛日耀八荒。”林《游万岁寺》：“绿树乱鸣蝉，空门绝前。风光当五月，人境接诸天。过雨驱炎燠，飞花蔽午烟。慈航如可借，愿断此生缘。”徐熥《登万岁塔》：“宝塔凌霄向，登扳俯九垓。山河天际绕，楼阁日边开。旗影依檐落，铃声指槛来。马江波浩淼，雉堞势萦迥。隔岭流残照，遥空度晚雷。炊烟生下土，禅诵出香台。云自山腰起，人从树杪回。迷川今日度，劫火往年灰。上界疏钟动，孤城暮角催。几思题偈后，古壁半苍苔。”谢肇淛《春日登万岁浮屠》：“高台突兀俯层峦，百丈悬萝客到难。海上东风春意早，山中归鸟夕阳残。云连塔影摩天近，松撼潮声入寺寒。欲得空门息尘界，从君醉倚石栏干。”邓原岳《登万岁寺》：“宝刹摇空界，孤标出上方。星分景色，岛屿入微茫。铃逐残云落，旗随去鸟长。初疑金粟影，忽见玉毫光。月隐晨曦动，烟消海气凉。何缘脱尘网，于此度津梁。”陈价夫《登万岁寺塔》：“宝腾祗园树，金标屹化城。底疑初地涌，转觉下方明。暂使尘劳息，能令暑气清。山僧相见熟，不用更题名。”陈椿《登万岁浮屠》：“珠林开净土，宝塔屹孤标。锐比青莲吐，光含祗树摇。层梯低粉堞，飞窦逼青霄。十地看何极，三天到岂遥。经营须胜果，攀跻出尘嚣。”
　　祠山　在平远台下。神姓张名渤，吴兴人，或云武陵龙阳人。生西汉末来游苕霄之间，卒而为神，显于广德州横山阁。闽人祀之，素著灵异。
　　明林世吉《登祠山》：“路入祠山景最清，传闻此地自仙灵。天连一水横窗白，云拥千峰绕槛青。何处瑶笙游缥缈，空遗玉像俨仪型。肯容下士求真诀，愿就岩头夜礼星。”
　　报功祠　在祠山之北。祀户部尚书马森。嘉靖四十一年，倭夷入寇，卫卒郭天养等乘衅鼓乱，尚书与陈参政元珂再出抚谕，乃定。万历初，父老请建祠，有司春秋二祭。吴人皇甫汸、岭南欧大任有碑。
　　明郭世威《登平远台谒报功祠》：“平远台高百尺松，飞栏两两插芙蓉。吴航归去频回首，却羡闽南第一峰。”“于山花气馥难分，新庙啼鹃处处闻。万壑千峰回夕照，雕栏绣栱结云中。”“共传霄汉坼中台，大老骑箕去不回。一诺消氛争俎豆，千秋谁作雍门哀。”黄克晦《谒报功祠》：“八座沦何日，三山爱此堂。乾坤孤识面，风雨隔同乡。檐有长松古，阶馀碧草香。层峦回雉堞，薄暮更苍苍。”“再定艰危日，平生不说功。诺闻千里外，笑入万人中。逝水悲沧海，低云暗碧空。闾阎馀涕泪，伏腊岁时同。”(克晦，泉州人。)
　　涵碧亭　在万岁寺东。又名南园，河西王氏栖隐处。亭之北，岩洞幽胜。
　　明王应山《秋日访涵碧亭》：“乘秋发幽兴，看竹入谁家。梵刹诸天近，衡门一径赊。亭虚交草树，洞古閟烟霞。何日逢重九，还来就菊花。”徐熥《初夏集王氏南园》：“南园开胜地，结伴共盘桓。曲径依精舍，疏钟出戒坛。山光低雉堞，树色隐岩峦。弱柳垂芳沼，名花映画栏。浮屠高七级，石磴折千盘。帆影云中细，蝉声雨后残。侵衣松露湿，夹座竹阴寒。铃铎凭虚听，川原人望看。明霞散林际，初月挂檐端。啸咏情方洽，酣歌夜未阑。此中足幽赏，长愿接清欢。”陈仲溱《集王氏南园》：“深树隐柴荆，登临暑地清。地分兰若胜，人结竹林盟。宝塔侵花影，娇歌杂梵音。当杯休惜醉，应待月华生。”
　　崇报祠　在法云寺四南。祠林都宪廷玉、高副使文达。正德间，卫卒进贵倡乱，二公有平寇功。嘉靖中，父老请建祠。有司春秋祀典。
　　法海寺　在九仙山之阴。旧名罗山，本孟司空宅。初，寺在城南，间徙于城西。晋开运二年李仁达时，唐兵压境，遂迁今所，为兴福院。宋祥符中改今名。国朝嘉靖初，为举人高叙废为宅，后入蓝侍御济卿家。万历己亥，侍御孙圻复舍为寺。有罗山堂、金积园、万绿堂诸胜。
　　明赵世显《法海寺》：“赵岐读书处，仍作法王居。忽对三花树，还思十载余。间云禅榻静，清磬佛堂虚。为爱珠林胜，尘缘积渐疏。”陈价夫《罗山馆早秋》：“木柝声残暮杵哀，邻家白苎已先裁。浮云半掩无诸郭，落日斜横金粟台。槁叶满阶风乍起，繁霜入户雁初来。小山芳草青如翦，岁晚应悲白露催。”谢肇淛《过法海寺》：“当年甲第倚云开，此日惊登般若台。金地已成新法界，罗山还属旧如来。春深别院无歌舞，水落寒池有劫灰。二十年前读书处，题名强半没苍苔。”曹学佺《集罗山》：“强扶病骨犯危峦，此地徘徊转觉安。寺里客过辰屡换，林中僧话岁将残。坐于石笋何妨暝，行到梅花别是寒。漫借禅灯照诗思，东方月色出檐端。”
　　金粟台　万岁寺北。宋守程师孟以塔中闽时所塑金粟如来像，故名。石上刻“金粟台”三字。元少卿绛篆石，侄积中为守，绘金粟像于台侧，作小堂安奉。堂今废，台亦芜秽不可登。
　　明郑善夫《金粟台秋望》：“鳌峰乌石宛相对，越王城中亦壮哉。正堪乘此黄花节，况得销忧金粟台。斜日远天寒雁到，绪风高树暮蝉哀。芙蓉冷落秋江净，故国惊心白发催。”
　　文昌祠　在定光塔后。万历年间建，祀梓潼帝君也。
　　文殊院　在九仙山东南。景福二年王潮建，今废。
　　圆明院　在九仙山之南。显德五年，伪臣李廷谔建，名观音院。宋天禧三年，改圆通禅寺。天圣二年，避彭城郡王名通，改为明，今废。
　　天王院　在九仙山之下。崇宁三年，为崇宁观厨宫。建炎元年仍旧，今废。
　　育王院　在九仙山下。嘉祐二年建，有海月堂。程师孟有诗。今废。
　　资福尼院　在九仙山之南。元祐五年建，今废。
　　安境侯庙　在九仙山之南。伪闽永隆元年，封光威振远将军。会同十年封今号，诰词云：“闽府苦于多难，近致承平，得非神福其善而善者兴，祸其淫而淫者败。九仙山光威振远将军夙严祠宇，久尊是邦，幽赞伊人，炳然慕义。是致封疆大肃，黍稷长馨。苟虚褒美之恩，曷报感通之惠?可封安境侯。”国朝废为里社。万历中，里人屡增修饰。旧有双石之奇，今亦不存。
　　九天采访应玄翼运真君阁　在九仙殿南。政和六年，尚书黄裳建，自为记。今废。
　　紫霞宫　在法云寺后。今圮。匡续先生匾曰：“匡庐别峤”。万历间建。
　　由尚书里达于水部门，为泉山书院、烈威祖庙、德政桥、使君桥、水部门闸、得胜桥、拱星坊。
　　泉山书院　正德间改崇庆尼寺。为林文安瀚藏修之所。公卒，遂为家庙。
　　烈威祖庙　在使君桥之北。神姓陈，与其二弟名讳俱不传。生当五季之衰，一门以忠义自许，卒而为神。里人祀之，有祷辄应。宋时累封，并为侯。
　　德政桥　旧有津渡，宋绍兴间，僧觉渐建。
　　使君桥　宋大中祥符二年建。初名河西桥，与德政桥纵横数步，桥之东南为清水堰。绍兴二十六年，乡人因置闸名使君，并以名桥。俗呼新桥，非是。
　　水部门闸　引江潮从河口入城，分为二派：一派从德政桥通澳桥；一派从使君桥横入通津桥。
　　得胜桥　在水部门闸边。
　　拱星坊　俗名卢巷。
　　由罢浦坊达于渡尾为观音堂、天妃宫、会应庙。
　　观音堂　在河之东，建置未详，今存。
　　天妃宫　在水部门之东。宋时建，元至正十七年重修。编修藁城倪中为“记”。神姓林，世居莆田湄州屿，都巡检孚第六孙女也。生宋元祐八年，少而灵异，知人祸福。乡人以疾告，辄愈。室处几三十年而卒。初，有庙在莆之江口，绍兴间，有司以灵应闻于朝，封灵异夫人。历宋、元，累封天妃。国朝永乐间，又加封弘仁普济天妃。水部门外河口亦有庙。成化间，镇守太监陈道重修，尚书林瀚“记”。闽海滨在在有祠。长乐广石为册封疏球使者开洋处，尤极崇奉。海上往还，有谕祭文，神援舟功烈最著也。闽人渡海，风波危急，吁叩于神，有红光显异，或燕、雀、蜓、蝶翔集舟中，则无虞矣。按：高澄“记”，宫庙在河口者，东室有祠临水夫人，神之妹也。守祠登言：塑像面上有汗如珠，则从海上援舟还耳。神父母兄妹皆有(封)署。按《莆阳志》，神父名愿，生卒年月与倪记稍异。未详孰是。
　　会应庙　旧为灵泽庙，号五龙，配以方色。相传闽时建。宋皇祐中，邑人以旱祀祷，雨大至。北位黑龙，鳞甲犹带池萍。绍圣四年，郡守温益修其庙，元符元年功成，有神光发于殿屋。是冬大旱，麦苗将槁，守率僚属于庙，读“祝”未毕雨随集，命侯官尉王寿刻石记之。乾道三年，郡守王之望请于朝，赐额“灵泽”。闽令丁长卿“记”之。庙傍有田及莲塘二十馀亩，命僧掌之，蠲其税。淳熙十四年，抚使贾选大新庙宇，奏改今名。大观二年，诏署五龙位，皆号为王。
　　渡尾　去津门二里许，俗呼王马头，以国朝洪武初驸马都尉王恭修城、驻节于此。东北委巷经纬，行者莫知所出。其南有负郭田数顷，今皆为池塘。
　　


卷之六　郡城西南隅　侯官县

　　还珠门右门迤南，为永通坊、登俊坊巷、郎官巷、文兴坊、旌孝坊、新美坊巷、黄璞宅、锡类坊、贞节坊、聚英坊、拱极楼、税课司、吉庇巷、利涉坊、桂枝坊巷、真教寺、官贤坊、侯官县、儒学、泮宫坊。
　　永通坊　内有宋通判衙，今废。
　　登俊坊巷　旧名右通衢。宋宣和间更名春风楼，俗呼杨桥巷。西通雅俗桥，故名。
　　郎官巷　宋刘涛居此，子孙皆为郎官，故名。
　　文兴坊　旧名修文。宋知县陈肃改今名，俗呼塔巷，以闽时建育王塔院于此，今废。
　　旌孝坊　在文兴坊内。国朝弘治间，为孝子高均建。明罗伦《寄赠孝子高惟一》诗：“三年蔬水如君少，一片天然孝子心。昨夜三山明月照，不知甘露洒幽人。”(伦，吉水人。)
　　新美坊　在黄巷口。晋永嘉时，黄氏居此。宋崔大夫及第，更名新美。巷之西又有新美坊，今并废。
　　黄璞宅　在黄巷内。璞字德温，侯官人，举进士，官校书郎。著《雾居子》十卷，唐季归隐于此。黄巢兵入闽，以璞儒行，戒无毁其居。后徙莆田，亦称黄巷。
　　锡类坊　在安民巷口。宋刘藻以孝闻，诏以粟帛旌之，故名。后因太宰余深旧居于此，改曰“元台育德”。元行省都事贾讷居此，其母贞节，更名“贞节。”
　　贞节坊　在安民巷内。国朝嘉靖间，旌表儒士邓坦妻邓氏建。
　　聚英坊　在宫巷内。旧称仙居，以紫极宫名。后崔、李二姓贵显，更名聚英，又改英达，今废。
　　拱极楼　宫巷之南。宋丞相郑性之建，在居第北，西向。理宗御书“拱极楼”三字，径三尺，有碑竖楼下。今楼圮，犹巍然，今在南园郑氏宗祠之右，而不知重，惜哉。
　　税课司　在安泰桥西北。宋税务旧址也。国朝洪武七年建，万历间火，十六年重建。
　　吉庇巷　俗呼急避巷。郑性之丞相致仕，建耆德魁辅坊。闽俗相传：腊月念四日祀灶，性之微时，以是日贷肉于巷口屠者之妻。屠者归而大恚，径入其舍，取熟肉以去。性之画一马，题诗其上，焚以送灶云：“一匹乌骓一双鞭，送君骑去上青天。玉皇若问人间事，为道文章不值钱。”后以殿元积官江西安抚使，加宝章阁待制。昼锦归第，气势恒赫。屠者耽视之，曰：“郑秀才至是耶?”性之令缚至庭，数其罪，捶杀之。自是出入，巷无行人。后坊废，名其巷为“急避”。《南村辍耕录》云：“性之素以私怨滥杀，所居清风堂下有卧尸影，阴晦则现，涴濯不去。”国朝嘉靖间，里人恶其声，更署今名。
　　利涉坊　在旧罗城利涉门之北。今坊废，巷亦塞。
　　桂枝坊　以乡名。唐元和间，里人陈去疾登第，建坊并名其乡。
　　真教寺　在安泰桥下。俗呼礼拜，色目人礼佛诵经于此。国朝初建，嘉靖间毁，重建。
　　官贤坊　在侯官县街口。旧名侯官里。人以候阙日久，更今名。
　　侯官县　旧在岊江之西。唐贞元中，徙郡城今所。元至大间，又迁城西北旧澄澜阁址，以县为普平章衙。国朝洪武三年，复为县，规建并视闽县。二十九年火，知县张继重建。永乐元年又火，宣德二年重建。
　　儒学　在县治东。文庙在其西。两廊为东、西斋。其北为尊经阁。
　　泮宫坊　在学东。接奎文阁。嘉靖间毁。
　　由后街雅俗桥折而南，为丰盈坊、鼎魁坊、衣锦坊巷、文儒坊巷、柏郎中祠、光禄吟台、光禄坊、澳门桥、风宪坊、市舶提举司、两贤祠、怀德坊。
　　丰盈坊　旧杨桥坊。今废。横冲有花巷、大小水流坑。
　　鼎魁坊　后更“聚奎”，并废。
　　衣锦坊巷　旧通潮巷。初以陆藻、陆蕴并典乡郡，名棣锦。后王益祥致江东提刑居此，更今名。国朝嘉靖三十二年火，四十三年重建。
　　文儒坊巷　旧山阴巷口，初名儒林，宋祭酒郑穆居此，改今名。嘉靖中，里人张经重修，署尚书里。
　　柏郎中祠　洪武中，侍郎夏元吉为采访使，并祀元行省郎中柏帖穆尔。
　　光禄吟台　旧号闽山保福寺。后更法祥院，古闽山也。宋建隆三年，镌观音像，有刻云：“寺虽新号，山则旧名。”熙宁三年，郡守程师孟过之，镌“光禄吟台”四字于石，今入民居。其山铲削殆尽。所存巨石巍然，游客罕至。
　　宋程师孟诗：“永日清阴喜独来，野僧题石作吟台。无诗可比颜光禄，每忆登临却自回。”
　　明陈朝锭《登光禄吟台》：“薛老峰前返照深，名山高绝敞云岑。偶过光禄吟诗处，聊与高人说道心。花影满庭香气散，凉飚吹树月华新。王猷最有探奇癖，何日重游过竹林。”
　　光禄坊　旧曰闽山。因法祥院内有程师孟光禄吟台，更今名。国朝万历，坊圮。里人方氏称，宋光禄大夫方实居此，建坊署名。妄诞甚矣。
　　澳门桥　旧清远门壕桥也，俗呼鸭门桥。
　　风宪坊　旧清远门外。宋余深为御史时居此，故名。今废。
　　市舶提举司　都指挥王胜故宅也。国朝初，市舶置司于泉州，成化五年，因修撰罗伦谪官，奏移今所。
　　两贤祠　祀罗文毅公伦、舒文节公芬。伦，庐陵人，以论辅臣李贤，起复，谪副市舶；芬，进贤人，正德丁丑进士第一，亦以翰撰直谏，谪副市舶，时称梓溪先生。嘉靖间，巡按聂约建一峰书院于朱紫坊。万历十七年，督学使耿定力请于抚台，以废提举司合祀二公，署两贤祠。二十二年，改提举衙为督捕馆，以居杉洋捕盗通判。督学使徐即登市民居，为门南向，买田建碑，祀典益隆。三十七年，为水所坏，参议甘雨重为修葺，自为“记”，勒祠中。
　　明徐即登《祠记》：“予为祠部郎，阅诸路学使上祀籍。至闽，展阅两贤祠而无门，询之有司，诘所以兴废故，则称两贤并祀于提举司。主之者，中丞周公；成之者，学宪耿公。其后，太守既并督捕私署，乃改署于斯祠，门遂塞。予偕陈参藩、张兵宪二公，从署门入谒焉。则见祠仅存一堂，堂率置他物。前则鞠为蔬圃，后则为衙舍。子三人悼叹久之。予谂于二公曰：‘此祠也，生而居，没而祀，顺也。计祀之日至改之年方五稔，未远也。而兴废顿易，人情固有不可知者乎?今欲兴复之，盍为久远计。’二公佥曰：唯唯。二公乃以其事嘱福郡温二守，二守欣然任之，于祠前得地十数丈，辟门从东南出。祠后吐还原所，以妥神寝。左右高墙垣，以隔私署。予又访吾江占籍兹土李日新、周其和，给与衣巾，世世奉祀。是役上不妨官署，下不费民财，神有堂室，人有蒸尝，庶几其可久乎?二公有感于废兴之故，嘱予记之。予述所闻两贤事，并祠始末。”
　　怀德坊　旧名延平。宋司业郑南居之，改儒宗。国朝天顺间，镇守少监来住，寓地平寺，重建，更名。内有永安坊，与怀德坊相直，西通山兜尾，北通板桥亭。常丰仓前亦来住所建，今并废。
　　由衣锦坊而西为闽山坊、王益祥宅、百胜营、车弩桥、贞节坊、三山驿、西察院、董忠宪祠、拙斋祠、递运所。
　　闽山坊　俗呼庙巷。南通文儒坊，北为牙道营坊，今圮。
　　王益祥宅　益祥字谦叔，宋淳熙甲辰进士及第，枢密院编修，监察御史，江东提刑致仕。旧居闽县江左里之筹岐，后迁今所。国朝洪武二十一年，为镇守帅臣所夺，创中卫仓，寻毁于火。天顺元年，八世孙参政佐疏于朝，复之。
　　元韩准《咏王益祥监察御史诰》：“绣衣人去诰犹存，百代珍藏付子孙。为问王家堂上燕，几回冠盖过高门。”
　　百胜营　宋时厢军屯驻于此，今废。内有委巷，并称营里。
　　车弩桥　在圆通、打线二巷口。旧有木梁，国朝成化十七年，始甃以石桥。西则三山驿也，俗呼馆驿桥。
　　贞节坊　旌表李徽妻林氏。子源，领成化辛卯乡荐。
　　三山驿　即元东驿地。宋提刑司团结军营故基也。宋时，城中为驿五，后尽废。元至元间，以宋赵资政注府为在城驿，元贞二年，平章高兴移今所。国朝洪武间，建三山驿于元东驿。隆庆间，作二公馆于驿之东。
　　西察院　即元西驿地。国朝正统十年，建为福宁道西院，旧在钟山之西。嘉靖间移今所，为使臣传舍。
　　董忠献庙　祀元参政董文炳。文炳略地于闽，秋毫无犯，闽人德之。祠今废。
　　拙斋祠　祀宋儒林之奇，以吕祖谦配之。黄朴匾其堂曰“尊拙”，莆田陈宓署其门曰“拙斋先生书院”，岁久倾圮。国朝成化间，裔孙培重建。万历庚戌，督学熊尚文重修。
　　递运所　洪武间建。在驿之东南。
　　由文儒坊而西为闽山庙、金斗桥、洋尾园。
　　闽山庙　神姓卓名祐之，宋景祐进士，秀州判官。生平正直，精爽过人，自谓死当为神。及卒，果著灵异，乡人即所居庙祀之。号应公大夫，有二神焉。端平间，返风灭火。殄汀郡之寇，有司以闻。敕封广利侯，寻加“威显”。赐额“灵应”，祠官领之。国朝弘治四年重建，香火益盛。嘉靖初，里人迎神，金鼓喧沸。巡按御史程昌莅庙，拆其屋之半，后又修复。宋赐敕二道：“敕福州灵应庙神，长乐巨镇，统收八州，带山负海，民俗繁庶，盖东南一都会也。庙于其地，赫然有声，二神同宇，合以揭额。返风灭火，霈泽苏旱。郡人以尔之灵应为言，申命牧司，开以侯爵，益施惠利之实，永祐邑里之民，可特封广利侯。奉敕如右，牒到奉行。端平乙未年九月二十一日。”
　　“敕福州灵应庙广利侯，祭法：能御大灾，则祀之。灾之大者其有烈于兵火乎?尔宅灵闽山，保有南国，耀阴兵以弭汀郡之寇，返炎风以扑邻境之焚。考观民言，灼见神烈，式益表号，以灵应广利侯特封广利威显侯，奉敕如右，符到奉行。端平乙未年九月二十八日。”保奏官福建运判袁庸，行都事郭任受，庙官萧炤立石。
　　明王应山《闽山祠避暑》：“选胜当三伏，言过里社中。山寒泉有白，林密日无红。我辈能歌雪，神君数借风。虽非河朔饮，不放酒杯空。”
　　洋尾园　在罗汉洋之北。周迥六塘，武弁所有，后为达官别业，辗转数主。
　　明林燫《饮王宪长池亭》：“爱尔遗荣十亩栖，水亭炎夏玉壶携。日边高树当轩荫，波面轻云入户低。酒泛浓香薰菡萏，琴调雅曲对凫鹥。习池自昔风流地，纵饮何妨醉似泥。”王应山“和”：“白社人同绿野栖，一樽特为数公携。东山对酒萝阴合，西第留宾竹日低。池树阴浓欢鸟雀，渚莲香满醉凫鹥。相逢且尽嘉鱼乐，魏阙能忘湿紫泥。”
　　由光禄坊折而西，为道南祠、板桥亭庵、仓前桥、常丰仓。
　　道南祠　即宋法祥院。国朝成化二年建前堂，祀宋儒杨龟山，配以罗豫章、李延平、朱晦庵，其后推祀二程，以四先生配之。后堂祀宋时三山诸儒。万历十七年，督学耿定力厘正祀典，移二程庋阁，位龟山先生于南面，以罗、李、朱配享如故。
　　板桥亭庵　在光禄坊。内跨河为桥，亭其上，祀观世音。
　　仓前桥　近常丰仓，南北二桥，有亭其上。
　　常丰仓　即闽五百罗汉寺也。国朝洪武七年建。
　　由怀德坊而西，为织染局、养正书院、校士馆、射圃。
　　织染局　在地平寺之东。市舶内臣公署也。国朝洪武八年建。织染局于府治东南光泽坊内。成化十六年，太监尚春以其地建市舶府，移局今所。
　　养正书院　在乌石山之北。元至正十七年，建地平瑜珈教寺于此。国朝正统间重修，景泰六年改为法禅寺，俗呼地平堂。嘉靖七年，改为养正书院。
　　校士馆　在提学道之东。国朝万历七年建。
　　射圃　在学道之西。先是，射圃在书院之北，后改学道度西偏之地作射堂，其南为门，署曰“射圃”。
　　


卷之七　郡城东北隅　侯官县

　　自还珠门迤东，为左院巷、乐土桥、沿河东巷、龙须河、万岁巷、东衙巷、七星井、谯楼、布政使司、分守厅、巡海厅、嘉树轩。
　　左院巷　宋左司理列署，今为民居，甚湫隘。
　　河巷，俗呼花巷，有通阛桥在虎节河上。
　　乐土桥　在旧正南虎节门外。晋守严高名大航桥，通舟楫。元和中，观察使薛謇重浚，以油杉作堤限。宋熙宁三年，守程师孟重修，更名乐土，俗呼毛应桥。
　　沿河东巷　在虎节河之东，有勾栏桥。又东为龙须河。
　　万岁巷　俗呼庙巷。有古灵祠，祀宋枢密陈襄。内有横巷，达于东衙。襄，侯官古灵人，时称四先生。
　　明高廷礼《谒古灵祠》：“寂寂古灵祠，明明仙居宰。当时化百里，惠泽流千载。家林庙貌存，不啻桐乡爱。何以咏甘棠，古榕绿阴大。”
　　东衙巷　为闽官署，今为民居。内有横巷，达都司前。
　　七星井　其六在宣政街东西，其一在还珠门外。近岁更名“福井”。先是宋绍熙五年，砌十石盂于谯楼北，注水以厌南离，今存。
　　全闽第一楼　在布政司南。唐观察使元锡建，即威武军门也。宋郡守元绛更辟双门，建楼十楹，置滴漏、鼓角，又为楼以翼之。左曰宣诏，右曰班春。嘉定间毁，安定杨长孺重建。元泰定间复毁，遂改石基，观构重楼八楹，用石柱，凡四十有四，高九十八尺。至正二十三年，陈有定平章事，鼓楼鸱尾吐气如雾。国朝宣德二年，为大风所圮，御史方端命僧了心(侯官姚给事铣之弟)募缘重建，深广如旧，高减二尺。复置铜壶滴漏，仍为布政司前门。以前案五虎，惟开左门出入，北匾“拱辰”，南匾“授时”，今更名第一楼。
　　明张时彻《登拱辰楼》：“紫薇仙署攀蓬莱，阿阁玲珑接上台。碧海云霓翻水殿，青城龙虎结瑶台。绮罗晴斗千门日，钟鼓春传九陌雷。客子不知芳草绿，香车何处起尘埃。”(时彻，四明人。嘉靖中，为闽藩大参。)王世懋《元日登楼》：“飞阁岧峣倚碧天，朝元初罢陟层巅。云峰结幄迎春历，海日冲波接暮年。武帝楼船千载色，无诸城市万家烟。遥空似有孤鸿去，欲托离愁与此传。”(世懋，太仓人，万历中督闽学，转参政。)陈文烛“和”：“一上层楼几醉醒，无诸犹自有荒城。岁占忽讶和风至，春到翻惊赤日明。结幔云深山色远，乘槎天尽海波平。江山信美非吾土，目送飞鸿万里情。”(文烛，沔阳人，万历中福建布政。)顾大典《登楼怀陈王二公》：“越王城畔古岩疆，高阁岧峣引眺长。绕郭山形雄虎踞，遥津剑气识龙藏。江梅折赠来吴苑，郢雪惊传自豫章。极目凭栏思无限，云光树色共凄凉。”(大典，吴江人，督学宪副。)丁继嗣《元日登第一楼》二首：“元辰朝罢自从容，飞阁蝉联剑为从。万里山河卑禹贡，千门簪绂上华封。侈谈双手能降虎，绾结同心欲御龙。珍重高怀先下榻，醉来何惜夜扶筇。”“层楼雄峙压危峰，俯视闽关百二重。缥缈直惊山海窄，崔嵬几傍斗牛冲。天空鳌柱辰初拱，云近龙台暮尚从。圣主垂衣正此日，万邦谁不共朝宗。”
　　布政使司　在于城坊，当三山之中。晋守严高初建为刺史衙。唐为都督府，又为观察使衙，又为威武军衙。闽王审知建衙于此，其后僭号，改作逾制，有文德殿、长春宫、紫薇宫、东华宫、跃龙宫诸名。钱氏纳土，悉废撤。独明威殿仅存，守臣避不敢居。以为设厅，有勅燕集于此，即其旁建大厅视事。天圣五年，郡守章频始于其东创都厅，郡守郑载重建大厅。景祐四年，郡守范元复于大厅之西创后堂，更名清和堂。宋末，端宗即位，以设厅为垂拱殿。元为行中书省，又为宣慰司，更置不常。至元十九年火。明年，右丞蒙古歹建省厅于设厅旧址。置左、右司，创诚心堂，立仪门，列东西吏舍、库庑。国朝洪武初，改为福建等处承宣布政使司。正堂曰宣政，今改“政本”；后堂曰退思，今改“紫微”。仪门前即古东康门，今以其地建分守厅。西即古西园门，今以其地建巡海厅。又清军道、督粮道、分守福宁道、分守武平道、寅宾馆、土地祠、经历司、照磨所、理问所、司狱司、龙亭库、架阁库、广积库，俱在藩司之内。
　　后乐亭　在后堂北。有小阜，乔木数株，即严高卜迁处。弘治中，左伯李琮建亭。万历初，名为嘉树轩。
　　明陈卿诗：“长昼文书静，时能脱世机。亭虚千嶂入，树老十夫围。末路心犹在，清樽兴岂违。官曹无补益，惭负芰荷衣。”(卿，蜀人，嘉靖中闽藩左伯。)陈文烛诗：“间轩古木昼阴阴，握手翻惊共壮心。封植灵根秋正老，声音丝竹夜还沉。无妨潦倒同薇省，似与高标入艺林。少小相逢青鬓改，大椿那得有霜侵。”王世懋诗：“早岁风流奈晚何，相将华发倚庭柯。能无似我婆娑甚，独自怜君掩映多。密意敢期温室对，素心疑倚小山歌。惟应醉卧扶疎里，百尺涛声枕上过。”
　　日新堂　衣锦阁　春野亭
　　宋蔡襄《春野亭》诗：“东凭轩牖高，下视野田功。淡荡沐春泽，依微生柔风。江潮涨晚绿，山麓延朝红。耕锄时节动，歌语声意通。”又有五云阁、燕堂、眉寿堂、信美堂、庆雨堂、爱山堂、雅歌堂、艤阁、舫斋、怡山阁、望云楼、开射亭、荔枝楼、逍遥堂，俱在旧威武军内。宋代修建，至国朝俱废。
　　

　
卷之八　郡城东北隅　侯官县

　　自谯楼折而东，为庄嘉公祠、阴阳学、金鼓房、断事司、都指挥使司、右卫指挥使司、屯盐道、芝山、开元寺、灵山堂。
　　庄嘉公祠　祀元宣慰使庄嘉公，今为里社(有元碑立祠中)。
　　阴阳学　隶福州府。训术一员。
　　金鼓房　朝贺、操练、取旗鼓、响器于此。
　　断事司　宋试院地，司都阃狱事。经历加注、都事，列署东西。其北为狱，有吏目厅。
　　都指挥使司　宋试院地。元为福州路总管府。国朝洪武初，改为福州卫。八年，更为福建都指挥使司。驸马都尉王恭辟而新之。经历司在正堂东，旗纛庙在后堂北，祀火、雷、六纛之神，霜降放炮于此。
　　福州右卫指挥使司　元福州路总管府司、狱司故址。国朝洪武八年、二十四年建。经历司镇抚厅，左、右、中、前、后、中左，六千户所俱隶卫。
　　屯盐道　在芝山之阳。正德初建，后堂北有宇。学宪田汝成“记”。
　　芝山　屏山之支也，与灵山联属。历代营建，铲凿殆尽。开元寺法堂后微存冈阜。
　　开元寺　在芝山之南。其地旧隶怀安，今属闽县。梁太清二年，建寺曰灵山，寻改大云。唐初更隆兴，开元二十三年更今名。复匾其门，曰“芝山”。会昌中，汰天下寺，州存其一，即此。北宋天禧中灾。庆历二年，合开元、庄严二寺地重建。国朝为祝圣之所。南有亭，石柱十六。亭之南为灵源阁，廊东、西有钟、鼓楼。其东平怀堂，后唐同光初为太平寺，闽王审知建，以铜三万觔范弥陀像于灵、芝二山之麓。下有古井，深不可测。縻金银万余两为四藏经，各五千四十八卷，翁承赞撰“铭”。又造木塔七层，宋时屡灾，并入开元。
　　唐周朴《开元寺》诗：“开元寺里七重塔，遥对方山影拟齐。杂俗人看离世远，孤高僧上觉天低。惟堪片片紫霞映，不与濛濛白雾迷。心若无私罗汉在，参差免向日虹西。”
　　明王恭《题冶城开元寺》：“城里青山闻梵音，灵源高阁影沉沉。鸟边祗树人烟近，象外云花野照深。苔色满廊行履迹，月明空界印禅心。自怜人代多氛垢，未得焚香礼遁林。”张潜《开元寺》：“偶入菩提门，徙倚灵源阁。抬头眼境宽，适意胸襟廓。四山当衽蓆，千里在掌握。金容照寰宇，璇题俯城郭。影移雾刹幢，声落风檐铎。霜林出断鸿，霞空送孤鹤。岳峙天齐年，海晏民同乐。吾人大化中，内观须不怍。”汪文盛《开元寺纳凉》：“佛照明珠海，慈云起鹫林。禅超三乘悟，阁抱四天阴。劫外缘无了，风前乐自吟。万山绕闽粤，豺虎只徒深。”(文盛，湖广崇阳人，嘉靖初知福州。)邵傅《避暑开元寺》：“三伏城中寺，灵源宝阁幽。客来能几度，芝化已千秋。松径风涛入，莲池水月留。翻嫌河朔饮，未卜此岩丘。”吴国伦《过开元寺》：“芝林歇马叩文殊，贝阙阴阴复道纡。绕院风灯摇罔象，半山羽盖拥浮屠。晋安城郭千花簇，蓬海烟沙一雨驱。只讶诸天常不夜，摩尼隔水弄明珠。”(国伦，兴国州人，知邵武府。)郭子章《开元寺》：“空境凌空势欲齐，万家烟火引招提。海澄定水潮常寂，山浴慈云瘴不迷。石鼓遥临仙梵逈，灵芝倒跨堞楼低。禅栖市隐嚣尘绝，白社何劳问虎溪”。赵世显《开元寺》：“结侣恣跻攀，空门俯市阛。秋声摇翠竹，爽气溢苍山。树杪诸天静，云边独鸟閒。幽怀耽木石，逸思出尘寰。日落孤城紫，烟凝万井殷。漫馀山简兴，倒载月中还。”
　　灵山堂　在芝山之东。旧为开元寺经院，有僧纲司。嘉靖间，高侍御世魁丐为别馆，后入方序班增构亭榭，侍御殁未五十年，已数易主。
　　明汪文盛《过经院读郑继之壁间诗》：“瘴雨炎蒸午未深，斜穿曲径过禅林。灵山日傍孤城转，闽海云生废殿阴。苦忆旧游谁在眼，读残新刻倍沾襟。抱琴那有钟期想，挂剑徒悬季札心。”林炫《饮灵山堂》：“高适夙抱烟霞兴，别业新开山水奇。洞口仙人骑白鹿，峰头童子采青芝。晴云起石斜依户，春水滋花细入池。万卷悠然堪习静，红尘车马任奔驰。”朱豹“次韵”：“寂寂山堂带梧竹，疏簾小簟故清奇。晴云出岫绕苍石，老鹤穿花衔紫芝。招隐自甘黄蘖酒，濯缨何负白鸥池。眇予亦起沧洲兴，惭愧红尘驷马驰。”(豹，上海人，嘉靖中福州知府。)袁达“次韵”：“高人住得灵山好，坐览晴峰天际奇。簪盍芳筵惊白发，歌迥空谷踏青芝。柔丝牵树连行径，新潦流花入曲池。作客况逢梁苑赋，挂壶何厌鹿车驰。”高世魁“次韵”：“诛茅结屋随吾意，箨帽荷衣岂好奇。窗外晴云长护竹，岩前春雨欲生芝。却惭杜老开花径，愿学山公醉习池。莫许烟霞近成癖，从来肋力怯驱驰。”黄用中《灵山燕集》：“窈窕薜萝丛，嶒一径通。如何蓬岛胜，宛在市尘中。深篠时藏月，高林晚度风。方干有清隐，那更赏心同。”袁表《灵山堂》：“双林别有春，一径向无尘。曲槛花留客，空山月近人。兴随青草洽，歌逐紫芝频。余亦耽奇者，悠然愿卜邻。”林世吉“和”：“地僻攒山胜，门闲避俗喧。烟霞深锁径，松竹静交轩。岩翠寒披席，林香晚扑樽。幽情同恋赏，不畏日黄昏。”陈椿《灵山避暑》：“胜地重来惬赏心，扪萝与客眺层岭。山当睥睨千峰起，路入祗园一径深。古木凌风驱伏暑，悬岩飞霭变秋阴。狂歌不但夸河朔，还有清谈似竹林。”徐熥《夏日灵山堂避暑》：“灌木阴中共倚栏，飞来苍翠落檐端。满林花雨诸天近，六月松风一座寒。鸟入乱云翻影灭，蝉当斜日送声残。相逢正有淹留兴，其奈疎钟报夜阑。”
　　自开元寺折而东，为宝泉局、福州左卫、三山楼、福州中卫、狮桥、庆城寺、忠懿庙、井楼门街、王胜宅、北斗堂、七穿井、怀北社学、延善庵、贡院、凌云台。
　　宝泉局　万历五年，奉旨铸钱，以旧兵营及芝山寺余地置局。
　　三山楼　宋时建。在子城东南，今废。其下为长利桥，俗呼剃刀桥。
　　福州左卫　宋荐福寺经院地。元时废。至正中，改建勉斋书院。国朝洪武中创为右卫。内经历司、镇抚厅，左、右、中、前、后、中左六千户所俱隶卫。
　　福州中卫　宋太平寺地。国朝洪武中创为左卫。经历司、镇抚厅，左、右、中、前、后五千户所俱隶卫。
　　都尉营　在开元寺东直巷内。吴置典船都尉，主谪徒作船于此，今为民居。
　　狮桥　在寿宁坊之南。
　　又有经院前桥、延庆桥，在狮桥东西百步许。
　　庆城寺　本王延羲宅。五代晋天福七年，舍为永隆金身罗汉院。宋祥符三年，赐额并高丽铜佛像。又二石笋、小木塔，俱高丽所献，今废。
　　忠懿庙　本王审知故宅，在庆城北。有唐季侍郎于兢所撰《琅琊王德政碑》、宋钱昱祠碑。宋时，钱氏纳土，诏赐祠故宅，塑都押衙程斌、孟威等配享。历代以来，每岁有司必牲醪，取祠下土为春牛。万历二十九年，有诏修理先代帝王祠、墓，王裔孙诸生一腾请之两台，捐公帑重建。时转运副使临海王亮以苑马卿谪闽，亦王裔孙，力襄厥成，春、秋祭如汉闽越王例。
　　明叶向高《忠懿王赞》：“有貌紫光，有髯戟张。惟忠懿王，王来莅闽，闽壤荆榛，孰开其屯?王乘白马，大旗蔽野，闽山之下，父老来迎。壶浆纵横，我父我兄。兄除秽辟，绥我衽席。施及蛮貊，大贝南金。臣节弗淫，帝鉴乃心。丰碑突兀，作镇闽粤。甘棠勿伐，王子王孙。椒聊衍蕃，代高其门。王泽悠悠，王貌兹留，贲于千秋。”明徐熥《元夕》诗：“庆城灯烛夜辉煌，照见丰碑字几行。此是先朝汤沐邑，年年歌舞祭闽王。”曹学佺《谒忠懿王庙》：“翔鹍祠貌古，磔兽石文斑。作镇犹兹土，招魂自故山。文章窥逸韵，戎马得愁颜。一代兴王地，惟存梵宇间。”
　　井楼门街　在寿宁坊狮桥北。
　　王胜宅　在井楼门。胜，合肥人，为福建海道都阃，占籍右卫。事母甚孝，诏旌其门。
　　北斗堂　永乐六年建，今废。
　　七穿井　在井楼门之西，城楼因以得名。
　　延善庵　在平山下。
　　怀北社学　在贡院之东南。
　　贡院　在将军山之北，旧钱局地。宋时，文场在今都司巷。国朝洪武中，布政薛大昉改建于城南郡学之北，今南察院地。成化七年移今所。翰林学士柯潜为“记”。其时，门巷由丽文坊入，甚湫隘。正德季年，市民居，辟新衢里许，有桥曰“青云”。万历四年，册封使者寓宿，不戒于火。越明年，重建。巡抚都御史耿定向“记”。至公堂、鉴衡堂、监临台、藩臬署、明远楼、瞭高楼，俱在院内。
　　明林燫《贡院新成，沈、吴二方伯邀饮》：“使节双瞻下赤霄，新开文苑倚岧峣。炎蒸三伏披襟快，苍翠千山对酒遥。方岳虞廷咨舜举，誉髦周士佇贤招。泽宫回首他年忝，老去扁舟愧圣朝。”陈文烛《中秋明远楼玩月》：“棘围何幸得追陪，绮席欢同月夜开。影倒河山多景色，寒迥星斗见楼台。九仙宝鑑窥帘细，三岛骊珠绕座来。把酒挥毫光万丈，悬知独有子云才。”王世懋“和”：“高甍面面绝飞埃，锁棘惟将匣镜开。忽有天香飘桂子，更疑霜色上莓苔。台乌绕栢中宵动，海蚌含珠并月开。闽越宾僚盛今夕，登楼独让庾公才。”吴国伦《闽闱校文》：“棘院藜光彻曙明，桂宫秋色海天清。函书竞奏三千牍，比玉谁连十五城。不分胥臣能荐士，肯令毛遂晚知名。周家典礼宾兴重，此日岐山正凤鸣。”
　　凌云台　在贡院北，冶山之麓，旧为龙王庙。
　　自卫巷折而北，为分巡道、都督府、东山楼、城隍庙、会稽亭、禊游堂、佚老庵、欧冶池、小古楼、火器库、乾元寺、兵备道、缓带楼、诸古岭、华林寺、越王山、武备库、止戈堂、越峰罗汉院、叫佛庵、越山庵、严胜门、严公祠。
　　卫巷　在屯盐道右卫之中。
　　分巡道　在冶山之麓。
　　都督府　在将军山之西。本指挥钱贵宅，后创军器局，又为清军御史公署，称东察院。国朝嘉靖四十三年，总兵戚继光建衙于此，委巷内建坐营司。
　　东山楼　宋时建，在今丽文坊。宋守元绛更东泰门为康泰，创楼其上，面东山，故名。今废。
　　城隍庙　在越王山之东，威灵坊内。晋太康迁城，建庙今所。宋绍兴、淳熙作“更衣”、“肃仪”二亭。元季亭毁。国朝洪武二年，诰封“监察司民威灵公”。十七年罢封号，称福州府城隍之神。万历十年，门庑灾，寻即葺治。附郭二县，不别立庙。按宋林遹《长乐图经》：“城隍神，乃汉御史周苛为项羽所烹，高祖思苛忠烈，令天下郡县立庙祀之。”
　　将军山　在贡院西南。一名冶山，又名泉山。闽越故城即此。宋《治平图》曰“泉山”，《熙宁图》曰“将军山”。唐刺史裴次元于其南辟球场，即山为亭，勒二十咏曰：望京山、观海亭、双松岭、登山路、天泉池、玩琴台、筋竹岩、枇杷川、荻芦冈、桃李坞、芳茗原、山阴亭、含清洞、红蕉坪、越壑桥、独秀亭、筼筜砌、八角亭、盘石椒、白土谷，各为诗题亭壁。又有涟漪亭、东阳坡、分路桥、乾冈岭、木瓜亭、石堤桥、海榴亭、松筠陌、夜合亭。而裴次元《望京山》诗云：“积高依郡城，向拔凌霄汉。”其时山高峻，故有“望京”之名。荐经营拓，试院开凿，所存惟山骨耳。
　　会稽亭　在佚老庵之西。宋嘉祐间，郡守元绛建。
　　禊游堂　在将军山下巅。有九曲池，岁上巳日，郡人修禊于此。宣和五年，提刑俞向移欧冶亭材于是堂之东，建东兰堂，今并废。(流觞池尚存，今入民居。)
　　佚老庵　在流觞亭西北。宋嘉祐八年，郡守元绛建。后更“隐几”，又名净名，今废。
　　欧冶池　越王铸剑处。唐元和十四年，置院名剑池院。池周回数里，或大风雨，波涛晦冥。僧惟凿浚池，得刀、镮诸物，送武库。冶灶犹有在竹林中者。今院废，池亦堙塞，所存无几。池西旧有欧冶亭，今废。
　　宋黄裳《欧冶池》：“人随梦电几回见，剑逐云雷何处寻。惟有越山池尚在，夜来明月古犹今。”明张时彻《剑池燕集》：“若耶溪上草堂幽，仙侣云中彩鹢游。绕镜星河翻不定，近人萤火散还流。椒浆琥珀春无赖，羯鼓鱼龙晚共愁。岩畔紫芝开几许，与君今夜泛瀛洲。”又《集剑池》：“石径缘青嶂，朱筵敞翠微。采莲牵水荇，移舫乱云衣。夜引凫鹥入，秋生斗柄辉。尘缨聊暂濯，容与淡忘归。”
　　王应山《欧冶池怀古》：“昔闻欧冶子，鼓铸凌飞翰。芙蓉吐精英，池上生严寒。千载委尘土，犹指斗牛看。神物终合并，一跃双龙蟠。伊予夙怀宝，际时良独难。遭逢出汉表，弃置在河干。愿言爱景光，努力且加餐。”
　　利泽庙　在欧冶池之南。宋绍兴四年，有龙昼见池中，郡为立祠。乾道二年，参政王之望以祷雨应，为请于朝，赐额。今废。
　　怀东社学　在将军山之南，今为豪右侵没。
　　小古楼　未详何取。缭绕委巷，民居鳞次。右卫军器库，先为成造火器局。
　　乾元寺　本无诸旧城。晋太康迁城，以为绍因寺。唐乾元三年，防御使董玠请赐更今名。有琴石，为越王鼓琴处。金鸡井，即越王井也。尝有金鸡现异，牧羊儿见之，投以石，闻鸡声不绝，后不复见。饮马池，亦越王旧迹。福州佛寺最多，惟此一寺为最古。今为卫卒姚姓侵没其址为园池，延袤里许。议者谓宜兴复，未逮也。
　　明王聪诗：“屠龙人去山河改，衰草寒鸦起暮愁。”
　　兵备道　旧为清军道。
　　诸古岭　在越王山之麓。俗呼“猪姆岭”，委巷纵横。
　　缓带楼　在子城之西。淳熙三年创。又建超览亭，今废。
　　越王山　周回数里，半蟠城外。闽越王建都于山之东南，故名。一名屏山，又名平山。有环峰亭，宋光宗御书。有绝学寮，丞相张浚读书其中，今废。国初筑城，创样楼山颠，上祀玄武，今更名“镇海”。有翠涛亭，以万松名。
　　宋李觏《越王山》：“腊后梅花破碎香，望中情地转凄凉。游山只道寻高处，高处何曾见故乡。”陈襄《和程公辟越山亭》：“荔子园林海日边，幽亭更在碧云巅。江山旧是无诸国，楼殿今为极乐天。五马知君多暇少，一樽惟我共游偏。须知白首留连意，已有新诗寄北船。”
　　元萨天锡《越王山》：“粤王故国四围山，云气犹屯虎豹关。铜兽暗随秋露泣，海鸦多背夕阳还。一时人物风尘外，千古英雄草莽间。日暮鹧鸪啼更急，荒苔野竹雨斑斑。”
　　明林真《越王台》：“屠龙人去几时归，空有高台对夕晖。回首旧时歌舞地，年年春草鹧鸪飞。”林瀚《越王台怀古》：“乘间独上越王台，满目兴亡事可哀。宋主行宫惟绿草，考亭旧业半苍苔。楼船东去家何在，云谷春深花自开。山色不知风景异，还从江上送青来。”刘凤《集镇海楼》：“远开雄胜嶪神楼，襟带河山表八州。海上翔螭窥井幹，云间双鹄乱城头。风驱暝色川原尽，日汎长霞岛屿浮。形胜从教夸虎踞，豪华满目付江流。”王杲《越山暑饮》：“兹山萃灵秀，我友共招寻。剧饮非河朔，高谈自古今。松风生翠浪，兰馥散幽襟。郢雪怜同调，炎敲幸不侵。”曾仕鉴《登样楼》：“无诸城北样楼开，万井烟花拂槛迴。化鲤代遥仙观在，钓龙人去霸图灰。海通南越天边尽，山引东瓯树杪来。日暮思乡更怀古，水云迢递独登楼。”赵世显《集越王山》：“君不见越王全盛时，秉圭开国称雄奇。都城百雉连云起，宫殿峨峨俯江水。甲第参差十万家，提封连亘三千里。形胜豪华那可言，须臾城阙变丘园。白云秋色含荒垅，细草轻烟拂断垣。茫茫天地何终极，古往今来空叹息。休论沧海与桑田，且把金樽对山色。与君共醉越山头，越鸟翩翩越水流。极目中原天万里，狂歌飞遏海云秋。”车大任《登镇海楼》：“粤王山拥海潮流，山上嵯峨镇海楼。花月平临关塞晚，松风长送郡城秋。遥天雁断蒹葭冷，绝岛鲸翻鼓角愁。更是何人能借箸，东来保障拱皇州。”王毓德《九日登镇海楼》：“诗社仍开九日楼，松声寒泻白云秋。目穷万里瞻天远，身陟千盘觉地浮。紫雾花间衔雉堞，沧江树杪落渔舟。登高载笔俱同调，不说龙山是胜游。”喻应益《登越山》：“遥天海色满高丘，历历山川城上头。选地得幽如在野，望春宜远更登楼。千村景驻林花霁，三市烟和井树浮。无复闽王遗迹在，空余松老不知秋。”(应益，江西南昌人。)
　　华林寺　旧名越山吉祥禅院，无诸旧城处。晋太康三年，迁新城，遂虚其地。宋乾德三年，吴越钱氏臣鲍修让为郡守，始创寺。后增数寺，并入华林西廊。有转轮经藏，今圮。东廊有文昌祠、普陀岩。正殿之后为法堂。法堂西祖师殿，以越王山为斧扆。
　　明王应山《华林寺避暑》：“琴樽酬夙约，选胜入旃林。兰馥通禅味，松涛接梵音。诸天同水月，一片共冰心。即此俱为乐，炎蒸向莫侵。”曹学佺《华林寺看梅》：“路廻城北思凄凄，寺倚屏山信杖藜。疏雨不曾妨客入，闲云元自任僧栖。参差兰若香分径，高下松根翠作梯。只惜梅花飞欲尽，不知春色在桃溪。”王毓德《华林寺赠二禅师》：“宝刹越城边，千花绣佛前。翻经同白昼，持戒各青年。灯影散疏雨，钟声寒暝烟。更怜阶树古，萝薜断仍连。”徐《华林寺》：“越山一片削芙蓉，同扣禅扉紫翠重。茶灶远携烧落叶，蒲团分坐选深松。危城半倚高低石，宿霭全迷缥缈峰。为惜春光今日尽，淹留应到夕阳钟。”郑邦祥《秋日过华林寺》：“素竹满空山，商飚下枯箨。物散心亦闲，寻僧坐幽阁。香定石磬孤，雨湿秋云落。地僻行人稀，微烟隐虚薄。”安国贤《华林寺》：“携得芒鞋与竹筇，相将选胜越王峰。当时歌舞三千尽，故国山河百二重。载酒高临云里阁，敲诗斜倚石边松。浮生一任春归去，取醉闲行听寺钟。”
　　止戈堂　旧安抚厅架阁库之北。宋元丰四年，郡守刘瑾建，东、西、北列甲仗库。建炎四年，建州寇范汝为猖獗，福州守程迈乞师于朝。诏参政孟庾、少师韩世忠率禁兵讨平之。饮至于此，更名其堂曰“止戈”云。
　　宋李纲《瓯粤铭》：“相彼瓯粤，民俗剽悍。负气尚勇，轻生喜乱。巨盗挺之，蜂附蚁从。会未期年，同恶内讧。王师之来，如雷如霆。讨叛舍服，千里震鸣。锋蝟斧螗，犹敢强拒。转战逐北，婴城自固。怒其彀麛，以抗裔狱。翘其萌芽，以激霜雹。肥牛偾豚，一举碎之。宥彼胁从，戮其鲸鲵。凶徒逆俦，尸相枕藉。咨尔瓯民：自今以往，爱育子孙。尊君亲上，焚尔甲胄。折尔瓯兵，服勤耒耜。以保尔生，孝慈以忠。砥砺名节，勒铭山阿，敢告耆耋。”(纲，邵武人，以故相谪居福州。)李弥逊《题止戈堂》：“不识威名擅汉廷，云仍今复见材卿。万家桃李栽培盛，千里妖氛却扫清。羽扇纶巾聊自适，风声鹤唳已魂惊。向来雪锷橐藏地，賸筑诗坛按酒兵。”“一麾局促楚江东，时喜邻藩好信通。坐厌文书朱墨里，静思谈笑圣贤中。浮瓯小试茶膏白，照眼分尝荔子红。想见高堂散凫鹥，竞追乐事赏年丰。”朱松《止戈堂》：“高堂岩岩面势樽，洞见万井开重门。元戎务简玉帐静，缓带酌客娱朝昏。忆初饿隶起篁竹，一啸千里来鲸髠。将军揽镜媚巾帼，何异搏虎驱狐豚。只今休父八州牧，身佩重寄忧元元。惊尘错莫羽书密，虽有美酒谁同樽。沉机且复长辔御，沥恳何啻血肉论。楼船一夕飞度海，汉家上将来天阍。狂童束手赴烈火，雕戈不污妖血痕。坐礁饮至凯歌入，船粟往哺遗民存。五兵包裹高阁束，止戈新榜真成言。便当频与方外吏，徙倚风月星河翻。几年牡籥飞不守，河济逆气腥乾坤。知公快挽天河手，坐视黠虏方游魂。权舆闽越聊小试，宁复久此淹遐藩。农桑万里望公等，愿见四海无营屯。”(松，婺源人。)
　　武备库　在华林寺西。国朝弘治四年建，储三卫戎器。佥宪司马垔“记”。
　　越峰罗汉院　宋建，今废。
　　叫佛庵　在越王山之麓。国初建。
　　明陈椿《憩叫佛庵》：“萧然古刹傍城栖，茗碗匏樽为客携。半榻松风朝市远，一帘花雨景光迷。山当绝处多猿穴，路出前林即虎溪。妙悟由来归白社，试将真诀石间题。”徐“和”：“城北青山喜共寻，一樽闲憩小祗林。花飘法雨参差影，松卷惊涛远近音。梵刹暗随斜日转，僧房长锁暮云深。空门自与红尘隔，相对偏宜静者心。”安国贤《过叫佛庵》：“信步过祗林，苔痕屐齿侵。烹茶烧竹叶，选地坐蕉阴。树静闻虚籁，云归见定心。支郎能爱客，从此日追寻。”
　　越山庵　旧华林净室。万历二十八年募缘重建。
　　明徐《憩越山庵》：“净室翠峰前，经台怪石边，竹繁删几亩，松老种何年。破衲披林霭，残钟出岭烟。淹留忽弥日，闲坐又闲眠。”陈鸣鹤《集越山庵》：“半亩精庐傍越山，荔枝林掩坐禅关。鸟随花雨闲经下，僧在绳床入定还。欧冶池塘烟霭外，无诸宫殿薜萝间。白莲结社休归去，才出空门便不闲。”谢肇淛《集越山庵》：“严城高控万松间，草结团瓢竹映关。一片落花林外路，数声啼鸟雨中山。僧来共证三生果，客过时偷半日闲。霸业消沉王气尽，寒云空逐夜钟还。”安国贤《越山庵》：“胜侣追随到碧山，偶寻支遁叩禅关。满林竹气侵衣湿，一径苔痕印屐斑。黄耳忽惊游客至，白云长伴野僧闲。淹留共话无生偈，日落前峰尚未还。”
　　严胜门　梁时城门，在子城北隅。由平山东折而南，逾二十寻。今城屡拓，门亦不存。刘宋时，有严胜者居迩于壕，家鬻米，取赢甚薄。时方忧旱，太守夜梦神告之，必得如严胜使祷。罗致之，果三日雨。遂以名其城门。
　　严公祠　乡人建，祀严胜。国朝洪武三年，都指挥秦艺、参政王纯以旱祷于神，甘泽大澍。撤旧庙而新之，郡人陈珪为“记”。今废。
　　


　
卷之九　郡城西北隅　侯官县

　　还珠门迤西，为右院巷、沿河西巷、万寿寺巷、按察司、医学、便民巷、西龙须河、兵马司、大中寺、雅俗桥、巡海道、西河道院、眉寿坊、都仓巷、福州府、春台馆、甘棠院、双松亭、威武堂、运盐司、忠毅侯庙、崇真君祠、福州都督府儒学。
　　右院巷　宋右司理列署于此，今废。
　　沿河西巷　虎节门之西。
　　万寿寺巷　有寺，今废。俗呼香巷，巷内有横巷通按察司前及沿河西巷。
　　按察司　即宋提刑司也。明道二年，提刑刘立之建。乾道间，增置武臣提刑，寓转运行司。淳熙三年，武提刑叶南仲始分建公宇为东、西厅视事。元初，改福建广东道提刑按察司。复为福建闽海道肃政廉访司，并以东厅视事，以西厅为南台监察司。大德八年，宪使普化增筑东厅。国朝洪武二年，改为福建提刑按察司。堂曰“澄清。”建福宁道于中门之东偏，以旧监察行司为察院，巡按御史居之。正统五年，移福宁道于钱局，移察院于西街，其地皆入本司。成化元年，按察使马文升复鬻民居辟为通衢。经暦司、司狱司、寅宾馆、土地祠，俱在司内。
　　医学　即本府惠民药局，屡建屡毁，万历二十五年重建。
　　便民巷　在按察司西，俗呼马房巷，中有电光李夫人庙。西衙巷在其西。
　　西龙须河　在大中寺东。俗谓鼓楼龙头、双门龙鼻，九仙、乌石二塔龙角，龙须东、西河。桥其上者四：曰便民、曰宜兴，并西；曰龙须(屯道西南)、曰仁爱，并东。
　　兵马司　在大中寺东南。国朝初，三卫十七所各有兵马司，司巡警。岁久倾圮，多为豪家侵没，所存惟此。
　　雅俗桥　在子城清泰门外，今俗呼杨桥。有清泰楼，今废。
　　大中寺　有山名钟山，梁太守袁士俊居第内，时闻钟声，舍宅为寺。隋改为鸿业寺。唐上元中，更名福唐。大中四年，更今名。后梁开平中，王审知建定慧塔七级，今毁。有八百罗汉像、观音像在寺西偏。
　　宋陈藻《宿大中寺》：“壮游初到郑公乡，与子吟哦古佛旁。老去同时人死尽，那知来此话僧房。”
　　明曾仕鑑《宿钟山寺》：“宝地深双树，钟山匝一枝。莲灯供夜读，香积假晨炊。过懒僧留奕，消愁独咏诗。无心与俗混，名姓恐人知。”屠本畯《大中寺》：“萧寺过从数，携樽晚更同。客寻求仲侣，人羡谢家风。笑傲筵频徙，追随兴不穷。无因陪竟夕，惆怅白头翁。”陈椿《憩钟山寺》：“微月淡娟娟，清风净四禅。地疑灵鹫涌，山似巨鳌连。烛烬将分夜，钟鸣欲曙天。上乘何处悟，愿借一灯传。”
　　巡海道　在大中寺西。正统五年建为西察院。嘉靖中，更为福宁道；三十年，改监军道。后罢监军，遂为巡海道。
　　眉寿坊　在遵义坊直街之南。元至治初，居民张安定一百五岁，总管吴绎建坊，今废。
　　西河道院　在眉寿坊内，元大德九年建。旁有玄坛祠，今并废。虎婆祠，在道院之南，架石为梁，建亭其上，祀江夫人，屡昭灵应。
　　定远桥　在子城丰乐门外，旧名义和，今西门半街也。桥以东，为遵义坊；桥以西，晋时西湖。今湖凐塞，居民鳞次。
　　都仓巷　宋时积贮于此，今呼旧米仓。有三巷环绕相通。
　　福州府　在越王山之南，布政司之西。即宋安抚司、春台馆、忠义堂址也。元为亳州万戸府。国朝洪武二年，改建福州府，大辟廨宇，中门外为寅宾馆，其东为土地祠。列馆于东者二，曰：总捕，曰清军海防；于西者一，曰理刑。刑馆之北为司狱司、经历司、照磨所。正德间，知府王子言凿东、西二井，曰青龙泉、白龙泉。先是，州治在今布政司，历晋、唐、宋至元，始立总管府于谯楼。入国朝，改建今所。
　　春台馆　宋时，有州园在牙门之西，岁以二月启钥，纵士民游赏，阅月而止。今园馆废撤已久，读蔡君谟、程公辟二守诗，其风致可想也。
　　宋蔡襄《开花园》：“风物朝来好，园林雨后清。鱼游知水暖，蝶戏觉春晴。草软迷行迹，花深隐笑声。游观聊自适，不用管絃迎。”程师孟《春风亭》：“为报寻芳沽酒客，年年到此且徘徊。”
　　甘棠院　在忠义堂之西。宋开宝九年，钱昱辟负郭隙地构亭，凡四：曰梦蝶，曰枕流，曰临风，曰绮霞。又别创小斋，介于四亭。其南为门，榜曰“甘棠院”。天圣中，郡守陈绛重修。熙宁六年，郡守元秋中更名春台馆。其后四亭俱废。绍兴十年，郡守张浚理梦蝶亭故址为偃盖亭。二十三年，郡守张宗元改创为秀野亭。又创清风亭于秀野之南，今并废。
　　双松亭　在秀野亭之东。宋嘉祐间，郡守蔡襄建，自隶匾。宣和七年，提刑俞向修。绍兴二年，郡守程迈重修。今废。
　　忠义堂　在逍遥堂之南，宋治平元年建。堂东、西壁绘像，周公以下四十有七人。宣和间，守黄裳更名“得像”，自为“记”。今废。
　　都转运盐使司　在谯楼之西，即宋西外宗正司址。旧记，宋转运行衙在威武门西南，东为运判司，西为转运司。熙宁既筑子城，并二司为一。政和间，始并入提刑司，而迁转运行司于迎仙馆。靖康元年，又以廉访使衙为之。左试院之西即旧驻泊厅地也。而迎仙馆遂为转运东行司，寻废。元更置福建等处盐课市舶转运使司于福星坊内旧福星馆。皇祐元年始移今所。延祐四年，运使郭朶喜建。国朝洪武初，置福建运盐使司。成化十四年，运使康骥重建经历司，在堂之东，运使、同知、副使三署俱后堂北。
　　忠毅侯庙　在谯楼右百步许。元至正十四年建，祀副元帅陈君用。今废。
　　唐福州都督府儒学　在今布政司右，盐运司左。后移建于城南。初，闽人未知学，学宫废坠。唐大历八年，李椅以御史大夫都督福建，领观察诸使，考頖宫之制为此学，由是海滨以不学为耻。独孤及撰“记”，铭曰：“公之文，肃恭且仁，宣力事君，润饬经术，底缓斯民；公之武，鳏寡不侮，刚亦不吐，率师勤王，戡厥丑虏。易俗移风，经始頖宫。百堵皆兴，孔堂崇崇。四科以班，乃侯乃公。秩秩祀典，锵锵礼容。大昕鼓箧，学士萃止，褒衣方履，登降以齿。从公于迈，乐我泮水。我疆我理，讲论资始。比屋为儒，俊造如林。缦胡之缨，化为青衿。公宜难老，为学司南。斜日告凶，实天菲忱。翙翙和鸾兮，不闻遗音。愿言思君兮，如玉如金。镂馀烈于此石，以塞罢市者之心。”
　　崇真君祠　在谯楼之右。祀玄武。
　　自北街达于北门，为威武堂、西湖楼、蕃宣楼、新丰巷、冲真道观、登云书院、钱唐巷、东峰巷、越峰社学、遗爱门。
　　北街　本旧西场巷，有登云坊。国朝重建越山寺，辟巷为衢，俗名新街，又呼土街。以新辟未及砌石，今坦然如砥。
　　威武堂　在忠义堂之西。宋嘉祐间，郡守蔡襄建并书额。前有教场，训练士卒；西有敦教侯庙，今废。
　　西湖楼　在蕃宣楼之西。宋淳熙，郡守赵汝愚重浚西湖，复即其地创澄澜阁。
　　蕃宣楼　在子城西北，即碧峰亭。
　　以上二楼，并熙宁二年郡守程师孟修筑子城，创于城上，今并废。
　　新丰巷　内有新丰庵，今废。以通府治，俗呼府巷。
　　冲真道观　元至正二十年建，有瀛航亭。国朝正统初，知府张徽修。成化十六年，知府唐珣重修，今废。
　　登云书院　在府治西北街之东，旧灵官堂址。国朝成化十七年，知府唐珣建。中为正堂，塑宣圣及四配像。前为书室，凡二十馀，岁延师训诸生，置田给之。其地在登云坊内，因名其书院。莆田黄仲昭“记”。今书院废，田地并为豪右所蚀。
　　怀安县　在府治北。国朝洪武初，建于芋原石岊。十一年，始移建城内。知县薛武营创有劳，尚书林瀚为“记”。大门之内，树榕二株，盖数百年物云。万历八年，县废，并入侯官。二十五年，督抚军门金公学曾更为军器库，像关壮缪，严祀之。
　　钱唐巷　通北门后街、拱辰坊巷内。(有乾元寺，今废。)讹为钱唐。
　　东峰巷　内有东峰庵，今废。
　　越峰社学　在华林坊口，今渐圮废。
　　遗爱门　即今北门。宋郡守元绛数出城，登凤池山，故名其门。
　　由遗爱门折而南为后街、佑圣宫、西湖坊、水晶宫、赞福庙、悦济桥、熙然坊、北水关、晏公庙、毛胡桥、开化院、宜秋桥、怀安学(怀安县学)、余府巷、西湖(湖西草堂)、林泮宅、通仙门、忠烈祠、迎仙道院、双抛桥。
　　后街　在北门。迤南委巷经纬，悉达于土街。
　　佑圣宫　在府治西新营巷内，俗呼道堂。今废。
　　西湖坊　旧为赞城坊，俗呼西峰巷。今废。
　　赞福庙　在府治之西。汉闽越王郢开州西大路，积土成丘，后人即其地立庙祀之。今为里社。
　　水晶宫　五代伪闽建。王氏据有闽土，筑室百馀间，临西湖上，擕后宫从子城复道中出游。其时，北街尽西湖也，岁久址失。闽人指湖中小山为水晶宫故址，非是。
　　悦济桥　桥之东有巷，巷内有庵。桥废。桥达于土街，桥下有沟，旧滨西湖，今为平陆，其桥犹存。
　　熙然坊　今废。坊之东有巷达于土街。今塞。
　　北水关　旧为闸，引西湖水入城，其后多淤，民以为病。万历十七年，知府江铎为葺治之，实于水利有关。事具叶相国向高“记”。
　　晏公坊　今名淳仁坊。其巷东达登云，迤西则后曹也。晏公，海神。义取海晏。闽滨海，多祀之。
　　毛胡桥　在北门后曹桥之西，有巷达怀安学后。
　　开化院　宋景祐四年建，在府治之西。又龙山院，宋端拱二年建，并废。按：《三山志》：“开化院，宋初尚在城中侯官县西北，闽人指西湖中小山为开化故址，非是。”
　　宜秋桥　相传闽时，凿渠引西湖清水贯城而入，沿丰乐门城隅与浦尾潮接，为浴马之所，且以涤秽云。
　　怀安县学　宋时，在石岊旧县治之东。国朝洪武十二年，徙县入郡城，移今所，建讲堂。正统二年，布政使周颐始市民地，建大成殿于讲堂之西南。四年，布政使万正复拓而新之。万历八年，学废。二十二年，都御史许孚远即学宫为共学书院。
　　余府巷　宋丞相余深宅。今怀安学皆其故址。
　　湖西草堂　在余府巷内。弘治间，有张都阃者居此，其孙万里，官阃幕，有文名，寻卒。宅数易主。
　　明林炫《秋日饮湖西楼》：“张楼开宴湖水头，山光苍翠满西楼。隔城荷芰临风好，绕席松筠带雨幽。肃肃三花云倚树，迢迢一雁月横秋。惭予醉甚虚良会，载酒期为十日留。”
　　林泮宅　在通仙门内。泮，官大司徒，有冰蘖声。当道廉其贤为营是宅。后式微，转市其从孙藩伯懋举居之。
　　通仙门　今城西门也。以梁时王霸升举，故名。数堞巍峨，甲于七门。匾曰：“海滨邹鲁。”重关中，有义勇关武安王祠，最灵应。
　　忠烈祠　在善化坊内。嘉靖中，改怀安社学，祀忠烈孙燧。燧死宸濠之难，先官闽参政，闽人怀之。
　　迎仙道院　在浦尾官园前。宋时，迎白玉蟾居此。嘉定二年赐额，今阙败，民混居之。玉蟾本闽清葛氏子，名长庚，随大父官琼管，祖、父沦逝，母改适白氏，遂从其姓。幼有奇姿，长通仙术，遍游名山，有文集行于世。
　　双抛桥　与发苗桥纵横。石刻“合潮流水河步。”初郡城凿渠，通潮二派：东南自水部门入，经虎节河而西；西南自西水关入，经观音桥至浦尾而东，俱会于双抛桥。西水又自观音桥而南，经常丰仓前至澳门桥，与东潮合。东潮又自津门楼经安泰桥与西潮合。二潮吐吞，缭绕若带，会城一奇也。今民居殽杂，河渠多淤，潮亦罕接。治水使者当加之意云。
　　

卷之十　郡城西南隅　侯官县

　　洞天坊，乌石山。
　　洞天坊　登乌石径路也。宋有道山坊，今废。国朝万历间重建，更今名。
　　乌石山　与九仙对峙，眉目海上。郡城最胜。乌石秀拔，周迴有加于九仙，左弱右强。唐天宝中，勅改为闽山。宋时又名道山。山有三十六奇：邻霄台在山之巅，石刻“邻霄台”三字。薛老峰，咸通中，侯官令薛逢与神光僧灵观游，创亭其侧，书“薛老峰”三字于石。五代开运元年，雷雨大作，薛老峰三字倒立，是年闽亡。坐禅石，在山之东峰，劲直若笋，峙于磐石，微触即动，又名降睡石。天台桥，东峰岩侧，有巨石梁，如天台石桥状。仙井，仙人任放炼丹于此。金刚迹以峰顶石上巨迹名。初阳顶，阎济美言：每旦暝群峰尚暝，独此峰太阳初升，故名。落景坪，在初阳之西。浴鸦池，古记云：雷震石坛，成一穴丈馀，不知泉脉所出。每夕阳，群鸦浴此，故名。华严岩，唐嗣圣十八年，有僧持《华严》于此，故名。一夕，雷雨大震，劈石为巨室，僧遂宴坐其间。般若台，后为李阳冰篆《般若台记》，于华严岩顶。与处州《新驿记》、缙云《城隍记》、丽水《忘归台铭》称四绝。华严岩，即今五显庙东偏，一石卓立，篆文具在也。郡志谓不知其处，未之考耳。尊胜真堂，知州孟彪、崔干祠像也，今废。崔公井，崔公赏其甘美。射乌石，又名九日山。谢公浴堂，凿井引泉为之，今废。不危亭，在山之颠，今为清虚亭。禹碑在祝融岣嵝峰。嘉靖中，御史李元阳摹刻于山之阳。石天，三石撑架，可宴坐数十人。嘉靖初，郡人潘积中刻“石天”二字。蟠桃坞，在山之东，石刻三字。向阳峰，山顶突起，有刻三字。天章台，在山之东，有刻三字。又有天秀岩、天香台、霹雳岩，并刻于石。放生池，宋天禧、绍兴间，每圣寿日，郡守率僚属，命缁流放生于此。社稷坛，在山西，宋时柯述建，自为铭，勒石上。致养亭，柯述创，以为乌石在西南坤维也。今废。横山馆，在山之南，嘉靖间，有僧作庵其上，今废。道山亭，在邻霄台之东，宋守程师孟建，曾巩“记”之。今废。万历初，督学使胡定复作道山亭。亭之侧，诸士竖感知碑，林燫为“记”。
　　唐周朴《薛老峰》：“薛老峰头山简字，须知此与石齐生。真教截断苍苔色，浮世人侪眼始明。”
　　宋李弥逊《游乌石山饮鸦浴池》：“老怀不知春，但爱远峰碧。乘高恣遐观，未快双目击。稍为松根坐，遂与参井逼。女娲补天余，坠此百炼石。摩挲苍藓痕，上有鸦浴迹。引觞起自斟，醆面不容滴。举头挽飞云，颇觉天半窄。追随二三子，顾我独衰白。向来舞雩春，胜践同今昔。偶忘千岁忧，共此一笑适。”刘克庄《道山亭》：“绝顶烟开霁色新，万家台观密如鳞。城中楚楚银袍子，来读曾碑有几人。”
　　元蓝智《游乌石道山亭》：“江国凉风白雁初，道山秋色野亭虚。天连野水蓬莱近，霜落汀洲桔柚疏。北望每怀王粲赋，南游空上贾生书。四郊但愿休戎马，独客何妨老钓鱼。”(智，崇安人，广西按察佥事。)黄镇成《道山亭晚憩》：“平池雨初晴，日暮春水深。浅霞坠空阔，规月光已沉。惊波跃潛鱼，过影窥翔禽。芰荷绿参差，嘉木悬清阴。但起重纶想，远生江海心。小大固有殊，放歌无古今。”又《道山亭夜坐》：“夜久天空素月辉，飘飘凉气入絺衣。露华欲下仙人掌，河润应沾织女机。江表尚传烽火急，闽中暂报羽书稀。草庐老我南山下，自濯沧浪理钓矶。”(镇成，邵武人。)萨天锡《鸦浴池》：“天池霹雳斤斧馀，天风万刧吹不枯。白云石面化青雨，落日海眼翻乌乌。银河灵鹊渡夜影，月窟老兔特濡须。太平海上锦袍客，跨鹤来看浴凤雏。”又：《天章台石上晚酌》：“晚凉上乌石，置酒天章台。日夕下山去，海风吹月来。豪气吐千丈，朗吟动三台。白露洒仙掌，银河泻金杯。谁识芙蓉仙，飞身在蓬莱。”“高台在层霄，肩舆上绝壁。露下酒樽凉，月出海门白。坐拂衣上云，醉卧林下石。西风吹鬓毛，南斗在肘腋。题诗向天阍，奎光射瑶席。”又，《立秋日登乌石山》：“海国山四围，繁华坐消歇。楼观沉夕阳，鸿雁下秋色。水边无丽人，石上多古刻。感此暮归迟，秋露满山白。”
　　明林鸿《登清泠台》：“吟秋宿絓月，际晓登清泠。挥手援碧萝，腾身栖翠屏。长风吹雨来，不见群山青。鸟度白云湿，龙归沧海腥。真僧此岩栖，观空净襟灵。竹坞见曝衣，花台闻演经。沃以甘露言，迷途觉而醒。愿言割慈爱，永也投禅扄。”王恭《登清泠台》：“端居在人境，久没尘壤中。探奇不惮远，于焉得佳逢。石怪互森列，台高絓虚空。林端宿云去，竹外微径通。岩壑深杳霭，天花雨蒙茸。洽师禅门秀，戒腊同古松。说法超上乘，苦心归妙宗。予惭善根浅，迷方莫能从。暂此松下石，聊疏浮世踪。”又，《暮春游乌石山》：“子规啼断欲春归，乌石苍茫入翠微。鸟道阴阴人语绝，禅房寂寂磬声稀。桄榔叶覆经冬雪，踯躅花残未夕晖。回首驿程西上路，朝朝离别漫沾衣。”陈亮《登邻霄台》：“飞磴薄云霄，崇台远市嚣。山川掌底见，世界望中超。清磬随风度，名香隔竹飘。芳期亦难屡，永日且逍遥。”周玄《登乌石》：“松门媚烟景，探玩辍轻策。林谷谐宿驩，川云返初迹。鸣絃希叔夜，蹑屐企安石。妙赏心愈玄，芳游发惊白。讵耽缁锡流，幸接邹鲁籍。俯仰百年身，能为几时客。晨风应序至，好鸟欣春及。物候俱有情，人生岂无适。余花映樽俎，落日散巾舄。笑语淡忘归，重期谅趋隔。”赵迪《天香台》：“梵宇掩清景，炉香夜沉沉。松窗寒夜月，桂栋宜幽岑。蓄以兰蕙气，抱兹冰雪心。久闻乃俱化，静挹徒盈襟。芬芳如可即，吾当携玉琴。”僧惠《邻霄台》：“平台屹峰巅，去天不盈尺。云来隐岩，云散露形迹。长笑观大荒，尘襟尽冰释。不知身世远，但觉乾坤窄。一勺沧溟浮，万家烟树隔。解衣恣磅礴，谢我山水癖。极目送斜晖，遥遥海天碧。”郑阎《登清泠台》：“高台临绝顶，我辈此时过。落景空山满，秋声晚树多。宿云依涧集，野鸟向人歌。薄暮归城市，尘氛奈若何。”陈煇《重九登邻霄台》：“西风吟眺最高台，云物苍苍入望来。秋兴不随黄叶尽，晚樽偏向菊花开。岩前古木蝉声急，天际澄江雁影囘。归去若逢重九日，还从此地送陶杯。”又，《游乌石山》：“高人栖遁处，僻近远公禅。霜叶落山径，风松杂涧泉。开樽钩露幔，扫石拂冰絃。暂结东林社，何须赋白莲。”刘凤《邻霄台》：“葳蕤高岫薄云天，影入寒空百仞悬。霞构璇台华露冷，星垂绮井玉波连。飞晖尽绕岩前桂，凝黛初开石上烟。日暮城闉车骑合，芳尘十里气澄鲜。”陈叔刚《饮乌石天秀岩》：“十年客里乡山梦，此日山前驻飞鞚。高步无论磴道危，芳游最喜簪纓众。老僧瀹茗出寺门，广文饮客开银瓮。台上天香作雨飘，花间好鸟知时弄。半空宝塔入烟云，十里澄湖横。风光入眼尘虑销，觞酌催人语声哄。扪萝更陟邻霄巅，访古还探宿猿洞。摩崖细辨旧题名，苔封篆古难成讽。酒阑起舞兴转酣，懊恨夕阳飞鸟送。归来城市已昏钟，明日尘踪又偬倥。”又，《道山亭》：“海上三峰紫翠堆，危峰别构出蓬莱。岚光滳翠檐前落，树色分青鸟外来。千古遗踪传翰墨，百年尘刼委寒灰。登临不用频怀古，且对西风酒一杯。”王佐《游乌石山》：“百尺峰头碧树齐，肩舆遥上白云梯。一林淑景山如画，满地藤花路欲迷。风引磬声知寺近，雾连岩石觉天低。清游自有无穷趣，挂杖松阴听鸟啼。”林廷玉《霹雳岩》：“草树迷蒙谢豹啼，江山依旧世人非。野翁识破尘凡意，一度登临一醉归。”郑善夫《游乌石》：“道山秀盘石，春半更婵媛。海水双江入，岩花二月繁。衰容妨草昧，故老问桃源。怜尔南游思，风烟数断魂。”又，《五日道山登高》：“仲夏五日箫鼓竞，薛老峰前舟可怜。水下九龙江意远，山迴五虎地维偏。故情幸不遗高适，豪论能无屈傅玄。万事纠纷人代里，聊为酩酊答风烟。”汪文盛《登邻霄台》：“曲盘萝石思全飞，高入烟霞迹更稀。沧海望穷梅尉岛，西园愁对汉阴机。文移紫极星辰上，兴在青山歌咏归。有道羡君新句好，无才愧我故吾非。”高濲《九日乌石》：“南州云物动秋高，元日携朋乌石台。白眼殊非违世意，黄花原不及时开。兴酬佳节还诗句，笑引青山落酒杯。痛饮狂歌聊自适，倒施巾帻令人猜。”王文旭《霹雳岩待月》：“茗椀蔬盘访上方，聊从岩户借新涼。儒冠自照烟霞色，石壁犹含霹电光。琼海月明分岛屿，珠林风入奏笙簧。他时共著荷衣去，弱水蓬丘笑语长。”又，《邻霄台月夜》：“巾舄风尘外，高台傍月行。星辰连海峤，渔火隔江城。未觉丹砂迥，无劳白发明。终然脱屣去，不负紫芝盟。”傅汝舟《中秋登乌石》：“良夜孤峰顶，天秋阴复晴。大江烟下灭，低月雨边明。雁过声犹混，云收意未平。狂歌谁独和，渔笛隔寒城。”朱豹《薛老峰》：“竹杖青鞋寻薛老，扪萝直上第三盘。云中长啸谢安石，松下狂歌陆务观。独鹤飞鸣霞结绮，千峰廻合树成团。高标羡尔尘凡外，洒洒清风八表寒。”张时彻《游乌石山》：“渐与尘凡隔，俄将霄汉邻。虚岩通日月，疎牖错星辰。野水秋涵璧，鸣禽晚向人。荒苔时拂拭，得见旧题真。”张子文《游乌石》：“远地开乌石，层台接紫霄。霞光标日观，云气绕星桥。并坐林间暝，言观海上潮。更怜尘外迹，来往似王乔。”王廷对《登邻霄台》：“乌山突兀亢层霄，望入苍茫鹏海遥。一派浴鸦池似镜，半空度鹊石为桥。诗催微雨樽前落，笑引轻风席上飘。老至登临多感慨，何须歌舞送妖娇。”林彦弼《九日集乌石》：“几年作客负黄花，今日登临兴转賒。才得乞休归白社，不妨沉醉落乌纱。千山飘叶催寒杼，双塔埋云隐暮鸦。佳节况多猿鹤侣，好将诗酒答年华。”郑节《登邻霄台》：“晓上高台爽气生，薰风低拂鬓毛轻。樽前树色连江色，席上歌声杂鸟声。醉倚石天同啸咏，坐惊云壑转阴晴。攀跻竟日浑无暑，况是同胞旧弟兄。”王应钟《登乌石》：“寥廓澄初霁，江光湛可怜。言从清啸侣，来听碧山泉。逸兴多违俗，闲情欲问禅。上方归路晚，愿借佛灯眠。”“九日茱萸会，先期作胜游。川原逢霁景，寥廓属深秋。山晚摇红叶，江空散白鸥。沧溟兵未洗，翻此思悠悠。”林燫《早春集乌石》：“邻霄亭子乌石巅，岩洞崚嶒飞云烟。直攀北斗将酌酒，遥指南山当张筵。春色目极千里外，旧游心惊十年前。幸陪群公挹胜绝，恍惚轻举风泠然。”邵傅《邻霄台晓望》：“雨霁山犹湿，亭空酒共携。层台临水峻，遥岛接烟低。作赋才何有，凭高望不迷。春风如会意，处处送莺啼。”黄用中《游乌石山》：“何处足幽寻，芳林映碧岑。伤春聊纵饮，怅望动遐心。灵境传清磬，孤城起夕阴。燕游兹最惬，晴日更携琴。”王乾章《乌山燕集》：“揽胜跻攀百尺巅，凭栏极目思茫然。杖藜几处归春社，城郭千家起暮烟。共羡疎篱堪习静，还依老衲听谈禅。丽谯鼓角催寒漏，犹自留连小洞天。”林世璧《乌石燕集》：“山洞幽深倚碧岑，仙台面面映珠林。行穿石窦防苔滑，坐俯云阶藉草深。隔竹风来闻梵响，前峰月出散花阴。霏谈不觉淹留久，松际时鸣警露禽。”陈朝锭《登乌石》：“三年未到蟠桃坞，此日重经度鹊桥。壮志宁随丹树老，乡心已共白云遥。为寻古迹扪萝石，更上高原看海潮。烟磴不穷登览意，振衣犹自陟邻霄。”王世懋《人日登乌石山》：“春山独上自支颐，满目晴光转荔枝。人是百年强半日，身疑三岛梦游时。清江倒海成襟带，紫障排空建鼓旗。莫把归心当远望，草堂梅柳费相思。”又，《春日霹雳岩怀徐子与宗子相》：“选地偏多物外情，扪碑忽著故人名。千秋霹雳开丹灶，四面芙蓉出化城。石壁风惊群虎啸，河桥日饮渴霓明。狂来欲把星辰摘，为问仙才可更生。”“绛帐南过五百滩，不烦丝竹有清欢。金鳌对湧丹楼出，石燕斜侵玉洞寒。天畔一樽春淡荡，斗间双剑夜阑干。登台骏骨人何在，独把残碑拂涙看。”陈文烛“次”：“大海晴空思渺茫，振衣登览况高岡。逢人此日惊时事，作客频年忆故乡。柳色烟轻金似缕，梅花春暖玉为妆。早春自有江湖兴，呼得青樽老更狂。”又《九日登乌石》：“群公登览意从容，一上邻霄听暮钟。鳌顶崚嶒堪戏马，虎山苍翠欲成龙。紫萸佩处思方沃，黄菊呼来酒正浓。莫怪家乡无只字，衡阳原有雁回峰。”王应山《邻霄台》：“试上层台望，清虚不可论。峰峦廻地轴，楼阁接天阍。历览周城邑，微茫识海村。临风发孤兴，作赋欲高骞。”又，《邻霄台览禹碑》：“高台独与白云齐，览胜乘秋有杖藜。绮席叨陪惟旧侣，彩毫属和总新题。苔封蝌蚪文谁识，气作虹霓望不迷。千载禹功长可颂，岣嵝还忆楚天西。”陈学乐《九日登乌石》：“九日乌山宿霭收，凭高一望思悠悠。来鸿影没遥空碧，落水声分众壑秋。蓬海未穷千里目，竹林长并七贤游。钓龙跃马俱陈迹，绿醑黄花递劝酬。”吴一澜《登邻霄台》：“孤亭高接乱云飞，结驷临风共振衣。万井半含烟雨瞑，千峰遥隔海天微。黄花霜鬓惊秋色，白雁江门忆钓矶。自是将军能爱客，城鸦栖尽坐忘归。”(一澜，南昌人，万历初按察使。)林世吉《登邻霄台》：“孤峰跨碧落，飞磴入烟萝。地接丹霄近，亭连翠霭多。窗中小宇宙，槛外俯星河。无限悲秋思，凭高一浩歌。”“共结烟霞想，来寻水石间。披轩万井上，对酒一江环。落照明平野，归云度远山。百年几游此，待月未须还。”曾仕鉴《游乌石山》：“道山千尺俯招提，天畔临风路不迷。素女浦空云漠漠，白龙台古草淒淒。高峰半挂城头树，积藓全对石上题。更陟邻霄台一望，暮云遥起九仙西。”方攸跻《秋日登乌石》：“把酒三峰顶上看，平郊远屿更漫漫。松杉忽送秋声至，殿阁高临海气寒。石势劚云千迭下，村烟抱郭几家残。远公倘有莲花约，欲乞青山老鹖冠。”(攸跻，莆田人，户部郎中。)赵世显《集乌石邻霄台》：“层台突兀倚青霄，载酒攀跻慰寂寥。近市烟生千户簇，隔江云拥万峰遥。天空落照衔杯紫，山暝薰风逼座飘。世事纷纭君莫问，闲身久已混渔樵。”陈宏巳《春日游乌石》：“乌山桃坞春日明，千树万树黄鸟鸣。江光滉漾欲浮塔，石势嵯峩愁压城。许掾济胜恰有具，信舆恸哭何须情。我来但挹北斗饮，醉驾白鹤归瑶京。”王应诏《道山亭》：“理策向岩隈，晴光映绿苔。山空泉乍响，林密鸟偏廻。红簇花间席，青流竹里杯。登临无限意，踏月咏歌回。”林纪《游乌石山》：“长藤古木绕岩扉，满郭山光照客衣。蹑屐几登磐石上，寒鸦遥带夕阳归。”佘翔《乌石燕集》：“望里青山一片孤，登临长啸共吾徒。万家烟树还明灭，九月江鸿乍有无。沧海微茫虚蜃气，白云摇曳隐浮屠。樽前俱是悲秋者，憔悴何如楚大夫。”郭子章《乌石山》：“灵蟠乌石耸崔嵬，南斗光连北斗迥。近绾九仙当睥睨，遥临大海抗蓬莱。晴云半压无诸国，暑日全销般若台。信是奇观三十六，胜游不尽望天台。”徐熥《登乌石山》：“绝□分青霭，高台接绛霄。钟声多近寺，墨迹半前朝。径小疑藏洞，山穷忽遇桥。凭栏时纵目，沧海望中遥。”屠本畯《九日乌石山集诸郡公》：“九日三山会，登高亦爽然。萸囊将杂佩，菊醑荐嘉筵。台榭全凭，灵空迫接天。幸从大夫后，归骑夕阳边。”又，《邻霄台别诸社友》：“可怪兰时集，纷飞雨映空。盍簪难藉草，张幕乱依丛。云积遥吞海，台高易受风。兹游兴不惬，归醉暝烟中。”丁继嗣《乌石山》：“危峦西峙独孤蹲，躡磴攀崖到已昏。一抺烟光通海市，万层云影迭江村。天空落照啣杯紫，山暝轻寒下榻温，桃坞竹林方丈憩，携来春色尽君恩。”(继嗣，鄞县人。万历中巡抚都御史。)喻应益《登乌石山》：“邻霄台倚白云平，日日看山不出城。礼塔已迷前代寺，摩崖半记古人名。几家占胜为园就，一径通幽傍石行。满目烟花非旧国，登临漫道客愁轻。”
　　　环乌石为刚显庙、五通庙、顺懿宫、观音岩、灵应庙、三官堂、石夹庙、睢阳庙、忠烈祠、西园、罗汉寺、怀悯祠、惠安明应庙、关王庙、太虚庵、宗公祠、灵鹫庵、道山精舍、宿猿洞、豹头山、金蟒穴、仁王寺、千福院、勉斋书院、神光寺、报恩塔寺、南涧寺、天王崎、道士井、鳞次台、石塔寺。
　　刚显庙　在邻霄台侧，祀唐处士周朴。朴，吴人。寓闽隠乌石。黄巢入闽，胁降，朴言：“我不臣天子，岂从贼？”贼怒，刃之，涌白膏尺余死，闽人祀之。绍兴初，丞相张浚谪宦福州，将游双峰，梦一僧与一金紫人及白袍士来谒。翌日，登山堂，见三人像如梦中，异之。三人者，朴与观察李瓒、双峰僧懒安也。朴与懒安为方外友，瓒尝请双峰寺额，故并祀之。及浚帅闽，复游乌石，诣祠下，喟然叹息：“朴死事三百年未揭庙额。”乃疏于朝。赐号“刚显。”郡人郑昂为“记”，有曰：“东汉之衰，陈蕃、李固、孔融诸贤相与以节义自持，虽曹氏阴贼，睥睨汉氏，而不敢取。唐季，名节扫地，小人在朝，君子在野。朱温以斗筲么魔，谈笑而攘神器。士大夫欣然与之，莫敢谁何。使公得志，其肯以国与人乎？岁久，更其祠曰‘邻霄’，变为淫祀，无有起而复之者。可慨也！”
　　五通庙　在华严岩之西。祀五显，详津门楼。
　　顺懿宫　祀临水陈夫人。禖祀及以雨、晹、疾、疫，祷其应如响。宋淳祐间，郡守徐清叟请于朝，封“崇福昭惠慈济夫人”，赐庙额曰“顺懿”，闽人通祀之。乌石初有宫在五显庙旁，浅窄不便祷祀。国朝万历初，都督王尚文移建霹雳岩今所。
　　观音岩　在五通庙之东。嘉靖初，雷震巨石，如普陀岩观世音趺坐其中。万历间，有比丘作庵其侧，名大士阁。
　　灵应庙　有数巨石，作庙其中，禖祀邹氏夫人。其石或为屏，或为间，面面奇从，石上题刻稠迭。
　　三官堂　在南涧寺之西。万历间建。奉天、地、水府三官。
　　石夹庙　在石天之西。奇石秀拔，作小庙其间，以奉石氏二夫人，盖兹山神女云。
　　睢阳庙　在道山亭之西。万历间建。祀唐张巡。巡守睢阳，尝言死为厉鬼杀贼，闽中在在祀之。
　　忠烈祠　旧圆觉庵也。嘉靖间，改为给事中姚铣祠。姚氏子孙环居之。
　　西园　面乌石山。成化间，督舶内使宴游所。高台曲池，花竹幽清，极西南之胜。嘉靖初，罢督舶、藩司诸署鞠为蔬圃。池台竹树蔑如也。
　　明郑善夫《西园燕集》：“乌山秀色平临水，中使池园事事奇。斜日亭台朱夏薄，晚风箫鼓画船移。鱼惊舞袖翻深浪，鸟讶歌筵出下枝。金谷铜鞮那比数，几回吟望忆明时。”林炫《夏日游西园》：“炎方初试暑，春服已裁罗。轻箑时相向，名园客暂过。路分陶令柳，池饮右军鹅。为忆幽人趣，长空发浩歌。”又，《雨夜集西园》：“雨夜西园倒玉杯，好怀须向此时开。乌山峭路千寻起，绿竹清风几道来。曲径亭台烟掩映，小桥水竹路萦廻。灯前屡舞休辞醉，白帻那禁白发催。”张时彻《西园》：“昔日称佳丽，今来作胜游。碧渠穿树入，紫雾抱阶流。鸟乱芙蓉夕，歌翻菡萏秋。漆园如可托，长揖谢王侯。”王应林《西园社集》：“寻春结伴水云边，修竹森森苍翠娟。露浥松阴闻鹤唳，风生柳际喜莺迁。草侵曲槛连幽径，花满闲阶锁暮烟。歌舞不须谈往事，衔杯得侍晋高贤。”
　　罗汉寺　在乌石山之阴，本雪峰廨院也。梁贞明间，闽王审知梦梵僧数百，奕奕有光。光所至处，有双桧并池而秀。众僧跪而前曰：“王能饭吾于此乎？”及旦，图而访之，得今寺地百步，池桧如梦，乃为堂环之。命池曰“浴圣”，桧曰“息圣。”改今名后寺废，人犹名其处为罗汉洋。国朝嘉靖中，僧道椿建庵，称万龄。士女合沓，以淫秽闻。学宪姜宝抵僧于法，改庵为怀悯祠。
　　怀悯祠　祀布政使查约、参议杨瑀、都阃王翺、经历周焕，嘉靖九年，狱变遇害。侯官令黎文会初亦从祀，众谓祸本，死不偿责，故黜其祠，移像于仁王寺。狱变时，周经历仆失其名，卫主击贼，死之，似当祔祭。
　　惠安明应庙　在乌石山之西。神姓陈氏，汉太丘长实之苗裔也。旧隐是山，殁而现异，唐元和后始立庙。大中间观察使罗让、咸通间观察使李播，皆以祷获祐。至闽王审知，乃表其事，赐爵为侯，增封显应王。宋熙宁八年，进封今号。按旧志：城西有石八娘庙，审知欲以配享，别创闺阁。晋天福五年，骁卫长史徐文遇又于堂东北为寝室，检校陈郯撰碑。
　　关王庙　在乌石山之西。
　　太虚庵　在邻霄台下。嘉靖初，有僧北来，顶大笠，趺坐乌石岩。后作庵今所。有泉、石、花、竹之胜，号太虚上人。归寂，寿几九十，竟不知其何许人也。
　　明王应钟《憩太虚庵》：“一卧沧洲白板扉，乌山风景与相违。偶从刘阮寻真去，正遇维摩讲法归。霜叶故深鸿雁候，雨花时点芰荷衣。因悲火宅无穷累，羡尔横空一鹤飞。”“两年不及到乌山，风壑霞峰杳霭间。野客远来寻白社，禅师依旧卧柴关。竹疏不碍流云度，僧定从教夕鸟还。一径烟萝人境别，分明世外得幽闲。”顾大典《赠太虚上人》：“三山俯城闉，岝崿饶奇石。上有邻霄台，下有餐露客。窅然慕其人，摄衣振游屐。圆晖映虚牖，层林隐密室。朗啸蹑烟霞，冥栖事冲寂。仰掇青蓝葩，俯潄琼玉液。皓发何蒙茸，童颜自鲜泽。修玄亦修禅，遁世复遁迹。迹为形滞留，神与道超逸。启我以丹经，授我以秘术。任公挺奇尚，薛老负仙骨。谁言蓬莱遥，咫尺神灵宅。流光若惊弦，人命何促迫。尘襟系一官，遐想超八极。原从息心侣，葆真养精魄。长揖谢世人，共驾凌霄翩。”(大典，吴江人，万历典中提学副使。)陈椿《过太虚山房》：“虚公遁迹俯危岑，双树微銜水石阴。灵鹫寺边秋籁发，宿猿洞口夕阳沉。偶同白社攒眉客，来问空门出世心。相送不知归路晚，虎溪明月上东林。”徐熥《乌石访虚公》：“飞锡何年住此山，长松修竹掩禅关。斜阳影里暮钟发，三十六峰烟霭间。”
　　宗公祠　在邻霄台之西。万历初建。祀督学宗臣，字子相，直隶兴化人也。嘉靖间，出为闽藩参议。值倭变，城守有劳，擢提学副使，寻卒于官。闽人哀之。万历初，徐中行为宪长，建祠祀子相。无何，徐转江藩方伯，卒官，闽人并祀于宗公祠。
　　明王世贞撰《宗公祠碑》：“往嘉靖戊午，岛夷起闽海，躏福清，遂以其劲捣省。大帅恐甚，部分诸监司乘城守，而故广陵宗君子相以参议得西门。西门最为省要害，郭外氓、叟、妇、稚逃贼，求入者踵相囓也。宗君大开门纵其入。诸见阻他门亦转徙而入，凡数万计。于是宗公之声称冠诸道。迁为省按察副使，督学政。竟用积病，周岁卒。宗公之为参议、副使，而江守徐君中行以事趋幕府，故善君。因得从君游，其游辄之西门内之乌石山，昔人所诧以为灵仙窟宅者。宗君乐之，谓徐君曰：‘吾去吾官，若脱屣耳，而不能遽舍兹山也，庶几异时神游哉！’盖宗君殁之十六年而为万历丙子，徐君自谪起数迁，而为其省之参政，以至按察使，尝经行西门，叹曰：‘此故宗君所入避寇吏民道也。’指谓其父老：‘若犹记宗使君否？’父老涕涔淫下。乃搜赎锾之羡，与学匿租百五十金为祠费，择地得乌山址。喜曰：‘此故宗君所属神游地也，其必食矣。’檄侯官令周裔先为堂三楹，墙缭出石桥，而门与西山对。复得傍寺僧之匿田供岁祀，其民以时祷祈者勿禁。徐君乃走书及状而嘱世贞，世贞不佞，何敢辞？乃记其事报徐君，而复为乐章一以迎送神，俾刻之石。”子与《请宗子相祠碑诗》：“乌石山头色，能如岘首无。风流一代尽，雪涕万行俱。桐色恩偏远，中郎思欲枯。故人兼故吏，忍使寸心孤。”
　　灵鹫庵　在乌石山之阳。嘉靖间建。焚修合沓，与万龄等，学宪姜宝并废之。今为陈方伯洙别业。
　　明林燫《春日乌石山庵追忆旧游》：“禅室倚层巅，逶迤石径悬。居然在城市，逈自隔人烟。百雉窗中出，群山户外连。微茫辨海岛，缥缈接云天。谷静应清响，林香袭梵筳。布金知往日，卓锡问他年。暂惜尘寰扰，聊依浄土偏。无生心已悟，不住法谁传？嘉遁遗朱绂，冥搜结白莲。追陪曾谬忝，高论一怀贤。”林垠《游灵鹫庵》：“尘心久与白云期，世事何须泣路岐。到处茅茨皆浄土，每逢鸡犬即秦时。几多黄菊霜中灿，无数青山雨后奇。喜共薇垣花底客，樽前挥洒已成诗。”袁表《集灵鹫禅林》：“上方榕叶昼阴阴，下界炎歊午不侵。水竹清秋迷觉路，天花霁景雨禅林。同人总悟无生乐，乞法应持不染心。永日追陪逢胜果，便将玄圃此中寻。”王应山《过灵鹫禅林》：“鹫岭标名胜，探奇信独行。披云窥佛日，隔竹听经声。花满东林秀，风来上界清。空门忽自愧，尘世欲何营。”陈梦槐《游灵鹫庵》：“卓锡连云起，祗园向郭开。烟光团影殿，野色入香台。止静经声寂，安禅俗念灰。相从恣游览，日暮不知回。”
　　新庵　嘉靖间建。南俯白龙江，西据横山之胜，游人接踵。三十八年，倭逼郡城，都御史阮鹗以闽中有“乌石青，动刀兵”之谣，下令撤毁，遂虚其地。
　　明龚用卿《晚步乌石新庵》：“盛夏草木长，立游惬子意。良明夙招寻，清谈怀古谊。高楼与山齐，薰风倐然至。好鸟鸣前楹，山光会予趣。遵径陟石麓，披榛入古寺。层林出幽渺，悬崖转空翠。对此不觉瞑，偶然成一醉。”邓迁《游新庵》：“秋日过兰若，轩居到竹林。天花飘石上，佛刹俯城阴。共说无生偈，长存不住心。寂然空世界，一径白云深。”王应钟《游新庵》：“汤休邀我听三车，坐向山亭览物华。春服喜追童冠乐，清樽疑到野人家。沧江一棹看如叶，桃李千村遍著花。白眼步兵多放达，竹林元自傲烟霞。”林燫《游乌石新庵》：“兰若山城迥，登临谒梵筵。群峰浮户外，万室俯阶前。胜地仍扶病，迷津欲问禅。幸陪谈妙义，愿谢域中缘。”
　　道山精舍　隆庆初，王大参应钟讲学于兹。督学宋仪望署其门曰“道山书院”。
　　宿猿洞　在乌石山之南。怪石森耸，藤萝阴翳。昔有隐者蓄一猿，同宿洞中，故名。宋景福三年，大筑城，遂隔城外。郎中湛俞解官栖隐，有二十五咏。洞中有荔枝名“洞中红”，见蔡端明“谱”。今山废为丛冢。
　　宋林迥诗：“几年形胜晦南州，一旦声名蔼湛侯。夜色迸来三岛月，水光分破五湖秋。荔枝影里安吟榻，菡萏香中系钓舟。金印解还天子后，诏书重起不回头。”陈襄《和程大卿宿猿洞》：“闻说山元是旧山，衣冠家此百年间。自嗟亦有同来祖，两处松楸得往还。”又，《和程公辟游宿猿洞》：“几年营此草堂栖，施饰名园百卉齐。曾学子真耕谷口，今容摩什老山西。龙台日上千峰出，雁塔云生一径迷。知有岭猿犹在否，使君来到每惊啼。”“老来归鞅海边村，犹喜诸亲聚里门。汉守朱轓临祖帐，韩侯清酒满离樽。猿惊出洞时三啸，梅送行人早一番。此去蓬莱峰顶月，梦魂应到茘枝园。”程师孟《伯常、仲谟会宿宿猿洞》：“双塔和云宿翠屏，梦魂千里到禅扄。还教画手添新意，一簇林猿伴二星。”又，《和时仲谟同宿》：“更深应是枕双欹，思得臯虁事业齐。终为清时难退隐，出山甘被百禽啼。”又，《书湛仲谟宿猿洞》：“永感无心恋缙绅，十年不起卧龙身。一朝黄纸除书下，八郡衣冠尽望尘。”又，《正旦会宿猿洞》：“夜半春归晓始惊，郁然佳气入山亭。千门喜庆逢元日，一座光华照使星。难得同时传寿斝，合将新句勒诗屏。渔郎莫向游人道，洞户而今尽不扄。”张徽《和宿宿猿洞》：“洞天虚寂翠屏欹，心迹萧然万物齐。无奈宿猿嫌宿客，夜深犹拥乱云啼。”又“和”：“入山休顾晓猿惊，寿酒交酬石外亭。刺史尊崇上卿月，主人高隐少微星。只因避雨投松盖，屡为障风夹桧屏。惟有林猿能解意，往来应不限岩扄。”又，《宿猿洞饯仲谟》：“洞口车轮欲去时，江山风物动光辉。不须猿鹤相惊怨，自是君王未放归。”程师孟《书仲谟先人功德院》：“高门馀庆本光山，不幸流离五代间。今日太平家可乐，郎君富贵锦衣还。”
　　明周玄《赋得宿猿洞》：“怪石如云起天上，枯藤蟠根垂百丈。萝深苔滑鸟不栖，索莫寒猿卧相向。两两三三往复迴，衔花映水皆奇状。清秋倒树风涧号，初日排云雪崖壮。醉客应为巫峡吟，行人厌作巴山望。洞里愁声谁忍闻，别时对此堪惆怅。”徐《寻宿猿洞》：“怪石高于雉堞齐，昔人曾此卜幽栖。白杨满地髑髅出，苍藓上崖名姓迷。夜雨徒闻山鬼哭，秋风不见野猿啼。荔枝树死洞门塞，行到此中生惨凄。”谢肇淛《游宿猿洞》：“城南怪石高虎踞，春草累累长新墓。薜萝无主洞门扄，曾是先朝宿猿处。湛侯当日拂衣归，卜筑喜就城南陲。菡萏香风垂钓处，荔枝寒影对僧时。干旄动枉刺史驾，苔壁尽勒词人诗。苍苔满目空延伫，荒骨游燐夜相照。一片孤城有鸟啼，千年古洞无猿啸。我来剔藓辨遗文，正值春初山吐云。风流文采知何处，白杨萧萧那忍闻。”
　　豹头山　与宿猿洞伊迩，有石昂然，亦一奇也。今为丛塚，游踪罕至。嘉靖季年，倭寇窥城于此。
　　金蟒穴　在宿猿洞之东。五代唐天成间，大石穴中有巨蟒，鳞甲如黄金，屈蟠六七丈。闽王命运土塞之，建大殿奉佛，今葫芦城是也。
　　仁王寺　在神光寺之西。晋天福三年，闽连重遇建。初名道清天王院，后更今名。有雨花阁、横山阁，多颓废。万历间，主僧真庆募缘重建。
　　宋郑侠《仁王寺横山阁》：“案俯横山跨海来，拂云高阁为谁开。荒溪古木闲猿洞，明月白沙空钓台。晓日东峰龙夭娇，秋风西峡风徘徊。居然静卧江南岸，天堑波涛亦壮哉。”曾巩《旬休日过仁王寺》：“杂花飞尽绿阴成，处处黄鹂百啭声。随分笙歌与樽酒，且偷闲日试闲行。”李弥逊《水调歌头·横山阁对月》词：“清夜月当午，轩户踏层冰。楼高百尺缥缈，天阙敞云扃。万里风摇玉树，吹我衣裾零乱，寒入骨毛轻。径欲乘之去，高兴绕青冥。　　神仙说，功名事，两难成。苇汀筠岫深处，端可寄馀龄。身外营营姑置，对景掀髯一笑，引手接飞萤。且尽杯中物，日出事还生。”
　　元萨天锡《仁王寺横山阁》：“千尺青莲座，烟霞拥地灵。山川几闉屐，日月两浮萍。乌没天垂海，龙归水在瓶。深堂说法夜，应有石头听。”何中《仁王寺》：“天王小精庐，山角临城闉。古称藩服雄，异境环相陈。塔影六七枝，瓦缝千万鳞。烟明南台树，潮壮方山津。逢僧肯前揖，似与异代人。指点壁间画，修庑行逡巡。观音本自在，维摩妙悲颦。苍然古木荫，寒山若可亲。板扉几尊者，一一皆风神。老僧太息言，刧馀偶遗珍。从今几年算，此壁终成尘。余笑谓老僧，子意亦良勤。适见俄已失，当悟无还真。”
　　明林彦弼《仁王寺避暑》：“古木阴阴宝刹幽，言寻河朔共清游。风来亭午浑无暑，雨送微涼却似秋。词客挥毫同雪调，山僧卓锡带云浮。市嚣不到禅栖处，永日相携一散愁。”王应山《游仁王寺》：“飘飘巾舃拂烟霞，古刹层崖一径赊。为访禅关入双树，如云法界演三车。引泉洗钵分蔬供，敲石烧铛荐茗芽。共喜寻芳窥色相，珠林片片落天花。”陈濓《游仁王寺》：“寻芳偶到梵王家，为叩真诠听《法华》。坐引流觞浮竹叶，厨开香积饭胡麻。春深院宇数声鸟，日永庭阶几树花。兴发留题攀绝壁，不妨沉醉落乌纱。”徐熥《避暑仁王寺》：“结夏依禅窟，松关闭寂寥。摩厓猜古篆，相地从团瓢。赤日过林尽，红尘到寺销。清涼元有境，人自爱炎歊。”洪士英：“祗园同结夏，枕藉白云深。栲栳当门树，旃檀别院林。岩钟微雨翳，山阁瞑烟沉。世味坐来淡，新蝉时一吟。”马歘《仁王寺》：“仁王名宝刹，法相是旃檀。树老春无叶，香深径有兰。法云如酿雨，慧日不生寒。醉学逃禅者，依然自在观。”曹学佺《仁王寺》：“登山才至麓，最喜得招提。泉出疑浮露，江迴似吐霓。云阴交日乱，树色入城低。自顾将行役，新诗试一题。”
　　千福院　梁乾元三年，闽建有长乐台，守程师孟刻石。又有飞燕亭，并废。
　　宋陈襄《长乐台》：“云暗驺鸣出谷时，一方生齿庇馀辉。知公才业非张翰，莫为鲈鱼有意归。”曹颖叔《长乐台》：“兰姿冰骨与秋辉，疑作危岭磴翠微。向晚山僧若留我，层层寒带乱云归。”湛俞诗：“苿莉晓迷琼径白，荔枝秋映绮筵红。”
　　勉斋书院　在乌石山阳。勉斋有祠，迳始于元至正间，以太平公辅坊废荐福寺为之，贡师泰“记”。国朝洪武八年，改建左卫，移书院今所。嘉靖间，祠宇倾圮，鞠为蔬园，豪门瓜分而去。隆庆间，建祠府学射圃东偏，甚湫隘，莫展祀事。
　　神光寺　旧号金光明院。唐大中三年，监军孟彪亭池其间，号南荘。明年，舍为大云寺。又明年，崔干请赐额于庙。宣宗夜梦神发光殿庭，览奏异之，因赐“神光”。内有絓月兰若、碧云禅窟、幞头石诸胜。
　　徐《过神光寺》：“宝刹摧残暮草烟，居民争占古诸天。不看繁盛看消歇，恨我生迟二百年。”
　　报恩塔院　在神光寺旁。唐大中间，观察使杨发以隙游亭地，命僧鉴空创寺及塔七层，为南报恩院。咸通九年，敕号神光之塔。乾符五年，巢寇入闽，焚殄无遗。开平中，王审知复建，子延曦又造石塔。宋太平兴国二年，升为寺，今并入神光，而塔已毁。万历间，又作小庵于寺后山麓，仍旧名曰“絓月兰若”。
　　唐欧阳衮《神光寺》：“香刹悬青磴，飞楼界碧空。石门栖怖鸽，慈塔绕归鸿。有法将心镜，无名属性通。从来乐幽寂，寻觅未能穷。”周朴《神光寺塔》：“良匠用材为塔了，神光寺与得高名。风云会处千寻出，日月中时入面明。海水旋流倭国野，天文方载福州城。相轮顶上望浮世，尘里人心应总平。”
　　明陈亮《登神光塔》：“宝塔层层见，天灯面面红。玉毫光不夜，火树逈当空。七级高标壮，千门属望同。朱栏清映月，金铎远鸣风。弛禁逢元夕，焚修溢梵宫。游观多士庶，登陟有文雄。共喜超群品，应知仰六通。迷津如可照，于此息微躬。”林鸿《登絓月兰若》：“金人青莲宇，乃在白云里。久与名僧期，乘闲却来此。入门闻经梵，挂壁见巾履。落涧泉影红，侵廓藓花紫。海天正南豁，一望见千里。独树川上浮，孤云鸟边起。予生况多暇，所性乐山水。真赏非外求，冥心巢居子。”又，《九日登絓月兰若忆郑二宣》：“微霜初下越王城，衰病逢秋也自轻。九日登临多纵览，百年感慨独钟情。新蝉野寺黄花晓，远树江天白雁晴。却忆浮丘炎海上，懒题诗句寄同声。”又，《夏日至絓月兰若》：“翠微精舍薜萝垂，磵户阴阴暑不知。青草旧游苔满院，白莲新社雨侵池。题诗好是书蕉叶，招隐谁同赋桂枝。不向空门休物累，下方尘土欲何为。”又，《题异上人絓月轩》：“迢迢青莲雨，寂寂野桧定。片月挂虚空，群崖破阴暝。云窗晃玉毫，露幔卷金镜。色映天影寒，光凝古坛净。尝闻止水观，可以喻禅性。夜久悟音闻，空山响烟磬。”林世璧《集神光兰若》：“夙耽玄览厌区廛，落日乌山晚兴偏。结赏共邀莲社侣，追游幸忝竹林贤。风前梵影摇双树，月里仙歌下九天。夜静空香诸想寂，愿言乘醉欲逃禅。”又，《题神光禅院》：“暂解红尘鞅，来依玉殿香。禅关落钟磬，秋色上衣裳。万象山河列，三天日月光。树含青雨气，村合白云乡。寂灭心同杳，纷纭意转伤。人间龙亦静，市远世都忘。听法昙花下，参禅怖鸽翔。夕阳萝径晚，归路绿烟长。”王应山《夏日游神光寺》：“宝刹邻乌石，携樽忆旧游。兹山自名胜，我辈坐销忧。灌木长垂阴，岩花半似秋。悠然发幽兴，得句若为酬。清泠台下寺，一径隔尘氛。野饮偏宜暑，寻山幸有君。山深稀见日，洞古忽生云。醉即依禅榻，何言已夕曛。”徐熥《过神光庵》：“薜萝深处入，一径自逶迤。待月嫌林翳，看云怯石危。岩阴灯影晦，山静磬声迟。虽有重来约，重来知几时。”徐“次”：“破寺不堪游，新庵尚可投。攀松还倚竹，寻壑更经丘。地僻门休掩，岩倾字半留。晚风花落尽，吹上老僧头。”谢肇淛《壬子元日登絓月兰若》：“春动冶城南，扪萝穴遍探。开年新蜡屐，絓月旧精蓝。野色青犹逗，林光绿已含。布沙初作径，倚石欲成岚。寺废多馀地，僧闲不出庵。香留几岁火，树剩晚冬柑。栢叶杯应禁，莲花座可参。欲将如愿祝，长日傍瞿昙。”
　　南涧寺　在乌石山之东。梁大通六年，居士苏清舍宅为之。唐乾宁二年，闽王建天王殿，三年，号南涧护国天王，合庵十二为寺。以居涧旁，故名。唐天宝八载五月六日，风雨雷电，涌出佛像。欧阳詹“记”。宋时，有安文头陀来游寺，于榛莾中得岩石，侧足以入，燕坐其中。大观中，赐额“普明庵”。国朝嘉靖间，寺为沙门所蚀，仅余天王崎，依山屋数椽。万历初，知县周裔先从里人请，始复为寺，视旧址不及半。寺之西，旧祀行瘟神，祷祠踵接，里人增构亭台，其山逾胜。
　　安文头陀《磨岩》诗：“客至不点茶，相看淡如水。白云深谷中，稳坐浮生里。”
　　唐欧阳衮《南涧寺》：“春寺无人乱鸟啼，藤萝阴磴野僧迷。云藏古壁遗龙象，草长香台抱鹿麋。松籁泠泠疑梵呗，柳烟历历见招提。为耽寂乐亲禅侣，莫怪闲行费马蹄。”周朴《南涧寺》：“万里重山绕福州，南横一道见溪流。天边飞鸟东西没，尘里行人早晚休。晓日春山当大海，连云古堑对高楼。那堪望断他乡目，只此萧骚自白头。”黄滔《南涧寺》：“郭内青山寺，难论此窟奇。白云生院落，流水下城池。石像雷霆启，江沙鼎鼐期。岳僧来坐夏，秦客会题诗。冈转泉根滑，门升藓级危。紫薇今日句，黄绢昔年碑。歇鹤松低阁，鸣蛩径出篱。粉垣千堵束，金塔九层支。啼鸟笙簧韵，开花锦绣姿。清斋奔井邑，玄髪剃熊罴。极浦征帆小，平芜落日迟。风篁清却暑，烟草绿无时。信士三公作，灵踪四绝惟。良游如不宿，明月拟何之。”
　　明萧世济《游南涧新亭》：“良朋喜新构，邀我凌巑岏。携觞入南涧，振衣陟危栏。一庵絓树杪，俯视周人环。扪萝叩石壁，排云坐禅坛。顿觉真境好，恍如世外观。开襟会佳趣，席地罗杯盘。登顿未言疲，竟兹一日欢。嗟予罣罗网，局促靡所安。会将巢岩松，共摘青霞餐。”
　　道士井　在天王崎下。初，晋时林氏渡江入闽，有华阳道士谓可凿井于南山足下，若遇盘石当止，必有泉焉。林如其言，果有盘石，白豕跃入井中，泉随涌出，至今大旱不涸。
　　鳞次台　有小阜，多奇石，乌山之支也。登其巅，望城中屋次鳞鳞，故名。其台石上摹刻米芾“第一山”三字。唐时，有道山黄氏，世居之。后人刻诗一绝于石：“祖居山下自唐迁，故老相传七百年。若是儿孙能守分，免教沧海变桑田。”宋状元黄朴居之。元季，处士吴海居之。吴近式微，乃为魏观察文焲所有，曩时坠废悉修复。
　　石塔寺　在鳞次台之东。唐贞元十五年德宗诞节，观察使柳冕以石建塔，庾承宣为“记”。赐名“贞元无垢浄光塔”。五代晋天福二年，王延曦重建，名“崇妙保圣坚牢塔”。国朝永乐、宣德、景泰、成化间屡修葺。嘉靖间，寺地为居民乾没，一塔仅存。会城龙角，颓废非宜。
　　明林恕《登石塔》：“晴霄高耸韱锋铦，海月江烟挂碧檐。地控诸天连北极，窗虚八面敞云檐。瑶池日照金运浄，碣石春摇竹笋尖。欲借乌山磨作砚，兴来书破彩霞缣。”洪士英《登塔》：“寺废塔犹存，经年不启门。邻梯闲借上，石磴始能扪。鸡犬烟中市，桑麻雨外村。残碑虽剥蚀，仿佛辨贞元。”
　　

　
卷之十一　郡东闽县胜迹
　　

　　东出行春门，为乐游桥、迎春亭、朝天桥、长乐山、宝月寺、黄恭墓、康山庙、罗泰墓、草参桥、东禅寺、小兰亭、海印庵、地藏寺、金鸡山、栖云庵、陈崇墓、东岳庙、能仁寺、玄妙观、奉真桥、高瑶宅、双龙庵、荔枝林、三友墓、曲水流觞、凤丘山、韩准墓、林渭墓、东山、大乘爱同寺、文殊般若寺、圣泉庵、龙首涧、许将墓、许应龙墓、华严寺、钟耆德墓、许天锡墓、鳝溪广应庙、虞公庵。
　　乐游桥　在行春门外，今名晋安桥。宋元祐中，道士颜象环建。又东为钵头街。
　　迎春亭　在易俗里。国朝成化间，知府唐珣重建。岁迎春日设宴于此，林谨夫有“记”。东有劝农亭。嘉靖初，知府汪文盛建。
　　朝天桥　在易俗里，跨涧为桥。有亭一，奉观世音。
　　明宋鋺诗：“忆昔群仙观玉京，虹桥曾听步虚声。天香晓度云间佩，月夜时闻鹤上笙。甃石凝烟瑶草绿，曲栏垂柳碧波晴。幽人卜筑依灵境，为爱青山一带横。”
　　长乐山　闽越时，山间居民梦神人乘白马至此，因名白马山。梁改闽县为长乐，更今名。唐武宗时，建白马庙其上。山之阴有温泉焉。山之南为三昧山、宝月山。又南为东岳岭，逾岭而东曰竹屿，邓氏居之；曰前屿，黄氏居之；曰后屿，叶氏居之。又小山曰茶园，在平田中，并民居鳞次。
　　宝月寺　在易俗里。唐乾宁初建。宋乾道六年，陈诚之请为功德院，改广因报先院。国朝永乐元年重建为寺，今废为豪家丘墓。
　　黄恭墓　在宝月山。恭，怀安诸生，事父母以孝闻。
　　康山灵树庙　在易俗里。神姓赵，名时畴，宋金紫光禄大夫宾之孙也。元泰定间，本郡人庙祀之。里有乔木，今犹著灵。
　　罗泰墓　在康山东。泰，字宗让，见郡志隐逸传，有《觉非文集》。
　　草参桥　宋建中靖国间建，有亭其上。
　　东禅寺　在白马山。郡人郑昭勇舍宅为之，旧名淨土。唐武宗时，废为白马庙。咸通中，改为东禅浄土寺。中有放生池、芙蓉阁、清阴亭、东野亭。郡守蔡襄旧额。国朝成化三年重建，改名东禅宝峰禅寺。嘉靖间，中允陈节之废为墓。寺之南，马司徒森赠尚书祖茔。
　　唐周朴《东禅寺》：“瓯闽此郊外，师院号东禅。物得居来正，人经论后贤。爬槽柳塞马，盖地月支綖。鹳鹊尚巢顶，惟堪举世传。”
　　宋李弥逊《东禅开堂》：“闽山多胜地，列屋栖高禅。妙供积香苾，宝华散金莲。往时入廛手，来见住世缘。辽辽百年后，慧炬无复燃。我公具正眼，为续旃檀烟。诸方坐老衲，具足世法船。少开迷云昏，氛埃遂澄鲜。我来偶相值，杖屦参高軿。拈花起一笑，归去跨林泉。从兹竹阴下，饱饭纵横眠。”程师孟《上巳游东禅》：“出城林迳起苍烟，白马遗踪俗尚传。第一僧居兰若处，几番身醉荔枝前。百年骚客来闲寺，三月游人作乐天。更爱堂前迎太守，路头先坠碧云鞭。”
　　明徐《经东禅废寺》：“春草离离覆古阡，残僧犹解说东禅。满山松柏摧薪尽，孙子何人守墓田。”
　　小兰亭　宋时，太守与郡僚上巳注褉饮处，今废。
　　明林炫《东禅》：“出门苍雾满晴山，涧水斜穿玉洞寒。相对谈玄忘日夕，泠泠钟磬掩罗关。”
　　海印庵　元至正间，僧云磎建梅边小隐，贡师泰“记”。又有舶塔院、瑞圣院，今并废。
　　地藏寺　在易俗里。唐乾宁元年建。又有圆明寺，并废。
　　金鸡山　在孝义里。去城三里而遥。相传秦时望气者谓有金鸡之祥，遂断其山脊，今为丛塜。旧断处为径路，号鸡公弄。山北青鹅山，桑溪之水出焉，又名曲水，俗传闽越王流觞处。又北为龙窟，有岭曰猎岭，西连奇山，多怪石。诸小山曰东湖，曰峭谷。龙窟，旧记云：山穴有蟒，夭矫蜿蜒，额有“王”字，人以为龙也，祀之，故名。东湖与龙窟相连，旧记有宋林观过、林夙二先生居之。
　　明王恭《鸡公弄》：“荒岗古墓难笼边，蔓草离离生野烟。狐狸养子隐荆棘，乌鸢作巢衔纸钱。石麟埋沉土花湿，雕砖剥落樵人拾。天阴燐火暗复明，月下精灵语还泣。此坟未必无子孙，夙昔传闻皆宦门。浮荣一去不复盛，空馀古木啼清猿。谁家新塜高数尺，又买西家坟上石。忆昔秦中北邙路，丧车辚辚塜无数。黄金买山葬死灰，昨日官军斫坟树。崩茔断圹襟苔痕，髑髅无声眠草根。生前意气动山岳，身后凄凉邈九泉。君不见羊公岘首石，已刻季子延陵碑。尚存锦袍醉倒长安市，谁招采石江心魂。岂知百年后，身世两俱没。贵贱终同草上尘，升沉且进杯中物。笑矣乎！悲矣乎！眼中之人今有无。”
　　栖云庵　在金鸡山之巅。灌木幽郁，寂静可憩。每晓起，万松浮青，白云英英在其下。国朝嘉靖间，郡人王应钟募缘建。
　　明陈椿《游栖云庵》：“梵宇栖云外，人天出世间。孤峰一以眺，双屐欲忘还。花雨沾衣细，松阴覆座闲。何当捐物蔽，持偈傍兹山。”徐《游栖云庵》：“竹掩茆房翠西，香灯清浄托禅栖。孤城乱瓦迷榕叶，百亩平畴见稻畦。荒塜淒凉眠石马，空山零落绝金鸡。壁间试剔苍苔看，二十年前有旧题。”谢肇淛《栖云庵》：“小寮幽竹绝尘氛，路入温泉野色分。地僻不闻僧院磬，山低时度女墙云。隔江烟火孤村屿，绕郭松楸十里坟。王气鸡声俱寂寞，曲池霜叶落纷纷。”
　　陈崇墓　在金鸡山之麓。崇，官御史，有风裁，见郡志。
　　东岳庙　去城五里，为东岳泰山行宫，香火甚盛。三月二十八日，州民以是日为岳帝生日，结社荐亡，观者如堵。俚诗有“三月二十八日出郭”之句，盖其来旧矣。
　　能仁寺　在东岳庙之西。万历间建。
　　玄妙观　在东岳庙东。闽时建为东华宫。宋祥符中称天庆观，元贞初改今名。
　　奉真桥　在东岳庙前。宋元丰三年，道士颜象环建。
　　高瑶宅　在黄坂。瑶，闽县人，景泰中令番禺，多惠政。卒葬秀岭。
　　双龙庵　又名双溪，旧神光庄也，国初建。
　　明林敏《夏夜集双溪兰若》：“散帙栖鸟时，幽寻憇僧舍。天吟风满市，露饮月侵夜。烟篠澄远心，云萝翳长夏。回看众壑阴，杳霭钟声罢。”陈椿《游双龙庵》：“迷路叹西东，寻幽入梵宫。廛中喧乍息，物外思何穷。涧净龙湫落，檐虚鸟道通。坐携余兴返，花雨逐松风。”徐“次”：“信步冶城东，寻僧憩梵宫。草香闻不尽，松影踏无穷。溪势双流合，桥门七孔通。静看黄蝶过，随意领春风。”
　　荔枝林　在桑溪之东。唐、宋时，荔树极盛，故名，今渐摧折。
　　三友墓　在荔枝林白碧山。弘治中，有徐、吴、林三人交莫逆，死而同穴，合葬之。至今子孙祭扫不绝，时号三友墓。
　　曲水　在桑溪上流，登云路之下，有茂林修竹之胜。相传闽越王流觞之所。宋郡守有褉游亭，今废。
　　宋祠部王逵《修褉》诗：“紫陌破清晨，雕鞍映画轮。为修洛阳褉，重忆永和春。罗绮花香度，岩峦梵宇新。尘中得乘暇，来见解空人。”(逵，庆历中以祠部郎知郡。)
　　明徐熥《桑溪褉饮》：“春风载柔，道彼长林。我有旨酒，与子同斟。幽怀既惬，玄想弥深。悠悠逝波，实怆我心。”曹学佺诗：“行行东郊，深无人烟。言登崇岗，仍趋平田。双溪同源，其流溅溅。天成之沟，因为周旋。宾朋来斯，居同衿连。流觞何迟，随人而迁。遐思前人，由之无愆。”徐：“维兹春暮，既今且和。良俦至止，载咏载歌。冥心川上，涤志崇阿。缅怀古哲，感彼流波。”陈价夫：“茂林修竹，清流激湍。春禽弄波，晴翠映澜。千载一集，兹游实难。觞来勿辞，请君尽欢。”陈荐夫诗：“汎汎清漪，盈盈羽觞。临流不接，凝思未遑。情怡曲渚，目睇连岗。临川阅水，感念前王。”
　　凤丘山　去城五里而近。有朱文公大书“鹤林”二字，又“凤丘”二字。其山北连蒲岭，南迤逦际江，彭耜修真于此。刘智远篆书“龙虎”二字。又有宋吏部尚书彭演墓。山之麓，为明进士郭波别业。
　　宋白玉蟾《题鹤林宫》：“王邓诸公焉在哉，云屏烟嶂锁苍苔。大千国土无双客，第一洞天游两回。太极光阴忘甲子，九霄云气接蓬莱。桑田海水今如许，劳得朝猿暮鹤哀。”
　　明傅汝舟《过凤山访郭澄卿》：“出郭郊原近，隔桥门径幽。客情初下榻，诗思满高楼。碧水分龙涧，丹山落凤丘。昔贤吾不羡，吾只爱吾俦。”邓定《登凤丘》：“一壑烟霞远市尘，半空楼阁俯城闉。白云满地不成雨，好鸟数声啼破春。老衲有时分席坐，野人无事过门频。东山猿鹤迟归隐，何日携书共卜邻。”王恭《凤山》：“仙人梯鹤上，吹笙去不还。空留梯石白云间。尘凡自愧无仙骨，独对岩扉试一攀。”林炫《登凤丘》：“晓骑白鹤下青烟，来访芝丘老凤仙。独坐小堂秋寂寂，满山红叶　夕阳天。”邓原岳《游凤丘》：“乌石峰前鸦乱飞，天风吹冷薜萝衣。烟迷岛屿浮青霭，日出溪山浄翠微。石壁草荒残刻隠，丹炉药化昔人非。白云满袖芒鞋湿，身在瑶台项上归。”徐《登鹤林绝顶》：“云际高丘切太虚，争传此地有仙居。水榕干老供樵采，墓棘丛深拽客裾。云冷石坛丹灶火，雨昏岩壁劈窠书。去家尚叫千年鹤，拾得林间紫毳馀。”
　　韩准墓　在凤丘。准，沛县人，元行台侍御史。国初，兵入闽城，病不服药而卒。
　　林渭墓　在凤丘山。渭，闽县人，正统间，令海丰，称循吏。
　　东山　在遂胜里。去城十里而近。有狮子峰、榴花洞。唐永泰中，樵者蓝超逐鹿至洞，遇异人，与榴花一枝而返。复往，遂失所在。山之东为古岭，下有铁鼎潭，龙居之。
　　宋钱昱诗：“景致逼神仙，心幽道亦玄。僧闲来出世，松老不知年。放马眠岩草，移杯酌涧泉。浮名知脱得，终住此云边。”蔡襄《榴花洞》：“洞里花开无定期，落红曾见逐泉飞。仙人应向青山日，管却春风不与归。”魏万《榴花洞》：“江山巧秀入禅扃，四径山源画未真。万垒好峰侵碧落，一泓流水隔红尘。涧边鹿跡今何在，洞口榴花总似春。自恨声名尚牵锁，无因长对洞中人。”李纲《游东山》：“衰病年来百事阑，禅居环绕尽青山。登高选胜从君乐，隐几忘言输我闲。一枕清风消永日，三杯浊酒发酡颜。雀罗可设从来事，东阁常开不是悭。”又：《游榴花洞》：“一派寒流作小溪，松篁深处有丛祠。千年鳝骨专车在，百丈灵湫瀑布垂。粳稻丰穰欣岁乐，笳箫清咽报神私。更将小雨为滂润，正是农夫播麦时。”“乞得明时多病身，归来林下养天真。芒鞋竹杖未全老，药灶酒壶随分春。山寺递传钟磬晚，田家收拾稻粱新。试穷溪上榴花洞，恐有桃源避世人。”“布地金沙片片匀，深沉院宇閟祗园。清涼路畔前三语，摩诘城中不二门。千种光明瞻瑞相，六根清浄为还源。狻猊坐上法王子，稽首皈依众所尊。”黄裳《榴花洞》：“莲社是非外，洞天空色中。一枝樵客梦，两腋石门风。鹿径踪何在，榴花信可通。此缘当邂逅，来接紫光翁。”李弥逊《游东山》：“游云本无心，时为晴山留。我曹等云闲，亦作寻山游。驾言出城阙，古寺聊相投。摩挲铸金像，不知几春秋。行行及佳境，真成上扬州。追随况高人，华胄皆通侯。高名迈姚宋，馀事卑曹刘。向来金鸾御，一一亲垂旒。如何丘壑中，乃与猿鹤俦。寒威靳山秀，幽处不可求。清溪访鹿跡，古涧窥龙头。枯藤络断磴，未上愁吴牛。人言昔仙去，疑是竹务猷。云昏看山眼，欲展还复收。伊子岩穴走，南山万里遒。烟霞入膏肓，瞑眩不可瘳。群公上界侣，邂逅天南陬。敢言同心臭，长抱踖等羞。心知造物戏，驽骀间骅骝。鹤书偶未下，爱日尚可偷。花风起群萌，枝上春欲流。更催小槽红，一笑非人谋。”许将《和程大卿》：“东山十里复溪流，远客时时一望愁。泉近榴花深洞口，亭开狮子旧峰头。八州旗色天边出，三馆芸香海上留。南北共歌公所憩，独嗟无计共英游。”
　　明邓定《游东山》：“古寺依山不记年，兴来登眺更悠然。题诗偏扫苍苔石，隐几遥听瀑布泉。山径草香春麝过，水塘沙暖白鸥眠。红尘隔断人间世，肯信桃源别有天。”又《东山》：“东山崖寺古，登眺欲忘归。猿盗岩前果，僧开竹下扉。涧光摇树影，石甃沁苔衣。落日禅声寂，疎钟动翠微。”徐熥《寻榴花洞故址》：“逶迤群峰隐，纡迴一径连。空山残照里，古路断云边。入壑疑无地，穿林觉有天。鹿眠松下坞，禽噪竹间泉。芳草缘冈秀，榴花满洞然。莓苔寒细雨，桑栢隔孤烟。但见山川旧，谁知陵谷迁。人皆迷汉姓，居是避秦年。不记来时路，因弃世上缘。迟回未忍去，或恐遇神仙。”袁敬烈《榴花洞怀古》：“胜地多遗跡，今来惬赏心。半岩苔藓合，一径水云深。樵子何年过，仙人不可寻。涧花随步履，草露湿衣襟。水咽危桥断，烟迷古洞阴。山空遥见寺，城远不闻砧。老鹤还孤树，寒猿响碧岑。徘徊不忍去，斜日满前林。”徐《寻榴花洞》：“洞门无处见榴花，麦秀渐渐古路斜。应是游人寻不到，山深元自有仙家。”“千年陵谷变沧桑，仙洞沉沉闭夕阳。碧涧乱流无鹿跡，满山秋草卧牛羊。”林世吉《游东山》：“鸿响气已肃，鸟归景云竟。敞席瞩迴溪，搴林缘曲径。岩屯云气深，石翳霜华浄。梧冷叶微脱，篁孤箨犹迸。溜溜谷飚发，亭亭溪月映。幽探展极娱，周觉惬遐兴。奇胜不可忘，渝翰著新咏。”陈椿《榴花洞》：“纡迴径竹屿，窈宨入花源。地远尘稀到，山深洞自存。孤峰遥过鹿，迭嶂乱啼猿。天籁清人耳，泉声醒客魂。沧桑长变幻，丹灶几朝昏。坐惬岩丘赏，翻嫌朝市喧。松乔如可接，骑鹤觐天门。”
　　大乘爱同寺　在东山。梁大同六年，置大乘寺，十二年，置爱同寺。唐大中十一年，合二寺为一，因名。宋元祐中，许将请为功德院。中有夜光台、神僧室、鑑净轩、放生池、山辉堂，今废。
　　宋李纲《访许子大于大乘寺》：“物外仙家长自春，隐沦何必为逃秦。只因榴洞赠花者，便是桃源种树人。丹荔枝头星灿烂，白云峰顶玉璘珣。主公留客非无意，端为出山多世尘。”黄裳《大乘寺》：“奔入高真避秦侣，远入闽山岂惟楚。落花流水来何处，逐鹿人从石门路。遂造洞门谁得知，鸡黍生涯贯今古。樵客见留何事去，分合随缘落尘土。回头已在尘劳中，手把榴花如寐寤。紫元素抱超然情，到此令人心骨清。闲跂长林跨深壑，遥见猿鹤来相迎。灵源为我写幽思，但闻历历朱絃鸣。狮子峰前孤退藏，当泯顽空还混茫。龙首涧边云合并，或作人间时雨行。杜鹃有声山意真，杜鹃有花山色明。偶逢奇石可且上，幸乘此兴聊飞觥。顾语娉婷莫予翼，脚力犹争年少轻。三杯通道聊自适，还被谷风吹复醒。忽忽流光已闻暮，红烛如林乐声举。”曾巩《游大乘寺》：“行春门外是东山，览胜宁辞数往还。溪上鹿随人去远，洞中花照水长闲。楼台势出尘埃外，钟磬声来缥缈间。自笑守官偷暇日，暂携妻子一开颜。”张劝《山辉堂》：“萧萧松竹荫华扉，更有虚堂隐翠微。云掩峰峦横秀色，月低岩谷弄清辉。分开远碧鸣泉落，点破寒光白鸟飞。还似山阴秋霁后，照人怀抱欲忘归。”
　　文殊般若寺　在东山。唐景龙四年建，咸通中赐额。国朝成化七年重建。嘉靖中，郡人倪祖废其寺为墓。寺后有山，旧产金沙。
　　明徐《文殊废寺》：“宝刹庄严盛故唐，给孤园路变坟庄。炉抛前垅荒祠座，钟徙它山别院梁。供佛有田豪主得，挂瓢无地老僧亡。村南村北累累塜，几个孙曾哭白杨。”谢肇淛《游文殊废寺》：“千年灵塔委金沙，憔悴前朝古栢斜。石础尚留青藓篆，墓门空锁白杨花。佛销宝相埋秋草，僧散斋堂馁暮鸦。石马玉鱼零落尽，行人犹说梵王家。”
　　圣泉院　旧名法华。唐景龙初，僧怀一始卜居寺西，苦远汲，忽一禽噪于地，因凿之，泉忽涌出。先天二年，赐额。又有文殊岩、多宝塔、天台井、放生池、神移泉、松坞、芝坞、跃龙渊、涵虚沼、御书堂、罗汉堂诸胜。又有李邕《皇甫政塔碑》，今多颓废。万历间，僧善灿重建佛堂。
　　宋曾巩《游圣泉》：“笑问并儿一举鞭，亦逢隹景暂留连。清冥日抱山腰阁，碧野云含石眼泉。蹑屐路通林北寺，落帆门系海东船。闽王旧事今何在，惟有前村供佛田。”李弥逊《游圣泉》：“偶脱尘中一梦阑，欲穷幽事遍寻山。静怜人境鸡虫扰，老惬僧窗枕簟闲。十里秋苔隨屐齿，四更山月上帘颜。登临物色催诗兴，未信天于我辈悭。”
　　明陈亮《游圣泉访殊上人》：“步入金沙地，禅居偶闭关。碧云凝曙色，红树满寒山。尚觉香缘浅，空携俗虑还。三车何处演，却放白牛闲。”僧惟岳《神移泉》：“岩头瀑布泻寒烟，井底澄清浸月圆。性水真空同法界，神从何处更移泉。”谢肇淛《游圣泉》：“东山开宝刹，传是景龙年。野径缘溪远，层峰绕郭偏。锡飞初得地，禽戏忽成泉。竹老阴常覆，松枯脉暗穿。鹿分甘露水，龙出讲经筵。朱阙诸天近，霜钟万壑传。沉灰原有刼，沧海已为田。云锁门双塔，林园屋数椽。哀涛惊鹤梦，败叶拥僧眠。霜落祗林树，苔深法座莲。稀闻来杖履，谁复布金钱。废洞迷灵跡，残碑失古镌。六时荒院磬，一炷断炉烟。铁像它寮寄，珠幡尽日悬。樵人寻旧址，行客吊新阡。趺藉蒲团稳，登知蜡屐便。悲风初广莫，残照且虞渊。碧殿猿啼里，元岩鸟道边。城阴浮薄蔼，烧影引归鞭。囘首兴亡地，空林咽暮蝉。”徐《游圣泉》：“东峰晴翠昼阴阴，旧是闽王施宝林。古路斜通松坞远，冷泉流注树根深。钟移别院销追蠡，锡卓空山绝戏禽。寺额尚存唐代迹，更谁重布给孤金。”安国贤《圣泉院寻榴花洞不见》：“不见相将岑，屐齿痕青草色侵。窦湧一泓澄浄水，幡飞双塔见禅林。遗榴尚忆当年事，逐鹿空怀昔日心。古洞荒芜寻不见，满山松影乱啼禽。”
　　龙首涧　宋许将读书处，故名。又有清阴、碧岩二亭。
　　宋许将《碧岩亭》：“旧室僧留古岸边，欣予同赏碧岩前。日生狮子峰头树，烟伴榴花洞口泉。黄叶入秋山出地，白云临晓海垂天。飘然踪迹今何在，别去江山又一年。”王汝舟“和”：“亭开幽谷草堂边，朝暮清音落槛前。人去日升蓬岛路，客来空爱玉溪泉。仙翁世界藏深洞，佛子楼台出半天。谁为琢名岩下石，拟将遗事记当年。”
　　许将墓、许应龙墓　在东山。将，宋状元，门下侍郎，谥文定；应龙，官枢密，郇国公。父子俱名臣。
　　华岩寺　在埔头。宋太平兴国八年建，即地藏塔院也。本唐翁承赞故宅，有昼锦亭、狎鸥池诸胜，今废。
　　明陈亮《简华严无极上人》：“久耽丘壑胜，未历东山路。偶访招提居，兼谒郇公墓。云林更左转，始得禅栖处。落日寒蝉鸣，蔼然松下暮。真僧欣相接，况有平生故。秘箧散芸香，名巵酌甘露。常怀谈空理，喜捐平生虑。永愿依道林，惭非许元度。”
　　钟耆德墓　在遂胜里。耆德，闽县人，元末隐士。
　　许天锡墓　在东山。天锡，以都给事中使朝鲜。还，逆瑾责赂，自经死。
　　鳝溪广应庙　初名鳝溪。在桑溪里，鼓山之北，大乘寺之南。峡有二潭，下潭广六尺，深不可测，距上潭五里。相传闽越王郢时，有大鳝长三丈，为民害。白马三郎者，郢第三子也，以勇力闻，射中之。鳝緾以尾，三郎人、马与鳝俱死，其害遂绝。邑人立庙祀之。唐贞元十年，观察使王翊祷雨有应，新其庙，辄加封号。宋庆历六年，旱，守蔡襄自为文祷之，读毕，大雨。修葺其庙。绍兴七年秋，大雨，水暴出，声闻数十里。诘朝，有石高、广二丈峙庙后，如堵，水左右注，庭除无恙，人以为异。淳祐八年，郡守陈垲以祷雨至，谓神亲杀鳝，其灵在神不在鳝也。为更今名。唐观察张仲方，以太平元年夏祷雨归，至圣泉寺，雨集。仲方诗：“入门池色浄，登阁雨声来。”团练副使李贻孙诗：“旌斾忧民至，风云逐雨来。”判官李敬彝诗：“雨随青嶂合，云拂画旗来。”内供奉彭城诗：“云阴随雨度，桂馥逐风来。”
　　虞公庵　在东山之麓，梁虞寄隐处。寄，会稽人，侯景之乱，避地入闽。陈宝应据闽，有异志，寄数谏不听，遁迹东山。宝应怒，遣人焚其舍，寄安卧不动，纵火者为灭其炬乃已。宝应败，宾客伏诛，惟寄获免。闽人重之，名其处为“虞公庵”。寄无子，荔子世南嗣之。
　　宋曾巩《虞公庵》：“虞寄庵前藓径通，满山台殿出青红。难逢堆案文书少，偶见凭栏笑语同。梅粉巧含溪上雪，柳黄微破日边风。从今准拟频行乐，日伴樽前白发翁。”
　　明徐《虞公庵》：“一片空山草树疏，欲寻遗址但荒墟。野翁不识前朝事，犹记当年旧隐居。”附宋杨朏《荔枝轩》：“曾观荔枝图，几费丹青粧。能红能紫亦能绿，不能写得天然香。曾读荔枝谱，其品堪第一。较量滋味论高低，大抵闻名不闻实。我疑真宰推化工，安排百果分番红。杏梅桃李不足数，先教碌碌随春风。锦囊玉液相浑淪，百果让作东南元。别有真香与味色，一时分付荔枝轩。”(此条当入荔枝林一条下。)
　　



卷之十二　郡东　闽县

　　由鳝溪迤东为鼓山、涌泉寺、灵源洞、将军石、喝水岩、小顶峰、大顶峰、天风海涛亭、半山亭、浴凤池、石门岩、元公亭、望州亭、凤尾亭、蹴鳌桥、鼓山下院。
　　鼓山　距郡城十五里而遥，延袤数里，其高入云表。山之颠有巨石如鼓。峰、峦、岩、洞，不可指数。或云：风雨大作，其中簸荡有声如鼓，故名。郡之镇山也。
　　涌泉寺　唐建中四年，有龙见于灵源洞，因建寺镇之。王审知尝命僧神晏住山，倾其国赀以给。乾化五年，改为鼓山白云峰湧泉院。有华严台、妙峰阁、一多庵、痴坐轩、憨睡室、无尽门，总名曰华严。国朝初，复改为寺。宣德初建，成化间廨院被水，重建。
　　灵源洞　在涌泉寺之左。岩窦嵌怪石，下数十级以入，其中高、广数寻。五代梁，徐寅有十二咏诗并记。朱子凿“寿”字甚巨，于洞中。
　　将军石　在灵源洞道侧。峙立若甲卒，故名。
　　喝水岩　有东、西二涧。相传，僧神晏诵经于此，恶水声喧轰，叱之，西涧乃涸，逆流于东涧云。宋蔡襄书“忘归石”三字。
　　小顶峰　在涌泉寺后。
　　大顶峰　又名屴崱峰。由小顶而上里许，岩崄峨，其巅若覆釜。宋咸平中，丁谓始披榛至此。石上刻朱子“天风海涛”四大字。
　　天风海涛亭　在大顶峰头。宋淳熙间建。朱子书匾。又有临沧亭，并废。
　　半山亭　上距灵源洞尚二里许，道周多奇石。
　　浴凤池　在大顶峰之北。唐末，有樵者见五色雀群浴于此。
　　石门岩　凤池之南，巨石槎枒，峙立若门。又有应真台、祖师岩、涌泉窦、甘露松、白猿峡、香炉峰并石门之右。
　　元公亭　宋嘉祐间，为郡守元绛建。今废。
　　望州亭　在鼓山屴崱峰。宋熙宁中，郡守丁竦、提刑沈练、郡人陈烈同游，刻《鼓山铭》于峰头之盘石，而亭其上，今废。
　　凤尾亭　去灵源洞一里。山之巅，则浴凤池也。
　　蹴鳌桥　唐黄璞远祖太和得道处。翁承赞赠璞诗有“烟萝况通神仙窟，丹灶还应许独寻”。
　　鼓山下院　本涌泉寺积谷处。嘉靖间，涌泉寺毁，乃拓而葺之，殿宇壮丽有加。宋陈烈《鼓山铭》：“鼓屴崱，峰顶特。穷岛夷，頫封域。屏闽东，拱辰北。岁辛亥，帝司赤。竦绅烈，从陗陟。搴若华，揖瑶极。呵蜚霆，蹴鳌脊。披霄根，殚目力。高者仰，深必惕。谨其至，惟古则。”
　　蔡襄《登鼓山》：“郡楼瞻东方，岚光莹人目。乘舟逐早潮，十里登南麓。云深翳前路，树暗迷幽谷。朝鸡乱木鱼，晏日明金屋。灵泉注石窦，清吹出篁竹。飞毫划峭壁，势力忽惊触。扪萝跻上峰，太空延眺瞩。孤青浮海山，长白挂天瀑。况逢肥遯人，性尚自幽独。西景复向城，淹留未云足。”元绛《元公亭》：“谁书吾姓揭亭颜，栋宇飞腾气势完。谷口秋风吹鬓发，海东朝日上栏干。地高顿觉群山小，天近须知六合宽。三到岩扉殊不厌，异时常向画图看。”邵去华《宿鼓山》：“玉磬声沉夜闻寂，天风吹送海门涛。鹤来松顶云归后，人倚栏干日正高。”李觏《灵源洞》：“才出尘来尚未知，渐攀藤竹渐临危。伏流似是龙藏处，古树应无春到时。谁把石厓齐划削，直教云气当帘帷。良工画得犹宜秘，莫与凡夫肉眼窥。”白玉蟾《鼓山涌泉寺》：“输与黄龙第一筹，于今不到洞庭羞。九重城里圣箭子，三百年来粪扫头。山月扶疎龛石冷，天风浩荡海槎浮。我来会得谦公意，竖起拳头向赵州。”李纲《鼓山灵源洞》：“碧海吸长江，清波逾练净。我为鼓山游，潮客初放艇。连峰翠崔嵬，倒影涵玉镜。舍舟访招提，木末缭危磴。淩云开宝阁，震谷韵幽磬。乃知大丛林，楼托必深夐。灵源更怀奇，岩壑相隐映。森罗尽尤物，无乃太兼并。伟哉造化力，至巧于此罄。烟云互卷舒，变态初不定。岂惟冠一方，宝最东南胜。周行洞峡中，泉石若奔竞。飘萧毛发清，涤濯肺腑莹。当年喝水人，端恐混观听。是心如虚空，动寂岂妨并。兵戈正联绵，幽讨亦云幸。相携得佳侣，散策谢轩乘。偷安朝夕间，未可笑赵孟。淹留遂忘归，怅望云海暝。不负惠询期，更起沧洲兴。”赵汝愚《登鼓山》：“几年奔走厌尘埃，此日登临亦快哉。江月不随流水去，天风直送海涛来。故人契阔情何厚，禅客飘零事已灰。堪叹世人只如此，危栏独倚更徘徊。”朱熹《游鼓山》：“灵源有幽趣，临沧擅佳名。我来坐久之，犹怀不尽情。褰裳步翠麓，危绝不可登。豁然天地宽，顿觉心目明。洋洋三江汇，迢迢众山横。清寒草木瘦，翠盖亦前陈。山僧好心事，为我开此亭。重游见翼然，险道悉以平。会方有行役，邛蜀万里程。徘徊更瞻眺，斜日下云屏。”李弥逊《游鼓山》：“谢公忧民馀，妙语继两禅。兹游瞰沧溟，宛在一叶莲。木密虚可步，石立高莫缘。从来看山眼，一洗俱茫然。蓬莱如有无，空翠蒙云烟。却疑浩荡中，天津渺归船。崎岖访幽胜，众象争相鲜。凌高寓远目，孤云共轩軿。归来拥寒衾，耳底犹鸣泉。觅句了不工，青灯暗孤眠。”林希逸《题天风海涛》：“亭后千寻屴崱峰，亭前万里见晴空。山藏落照生新月，海涨轻波带晚风。世事浮沉变今古，客游石遍西东。近檐溜雨霜涛栢，却是渠会识晦翁。”真德秀《游鼓山》：“严宸有追诏，趣上太守符。疲民未苏醒，还顾空踌躇。来寻灵源盟，喜与佳客俱。始酌清冷泉，一浣丹墨洿。超然烦溽中，著身在冰壶。迟明陟危亭，云涛渺空虚。烟霏倏开阖，峰峦时有无。伟哉此绝观，雄压东南隅。苍崖万仞立，四面环琼琚。翠木巧蔽亏，亭午清阴敷。今人淡忘归，似到真华胥。忆昨泛莲日，选胜邀朋徒。摩挲岩上刻，慨仰赵与宋。举觞酹且盟，一节期从初。重来三十年，恍如隔朝晡。并游四五人，存者独老癯。有怀子陈子，感慨为欷歔。子抱月明终，我方长途趋。巅踣惧不免，儆省当何如。愿言祝同壮，著力相携扶。禅伯亦可人，新结峰顶庐。我故倦游，轩冕非所娱。会须脱尘鞅，来依懒瓒居。”刘克庄《陪真西山游鼓山》：“先生庙廊姿，非直藩翰才。南州彩旗留，北阙丹诏催。重臣方暑行，停驮小徘徊。客中载枚邹，物外寻宗雷。遂穷天海观，一豁风云怀。眷言如灵山，自判宇宙来。登临几朱轮，灭没随飞埃。堂堂蔡与赵，继者其谁哉。共惟勋业侔，况乃名节偕。伊余忝载笔，适值祖账开。虽陪叔子游，独抱湛辈哀。残诗堪覆瓿，不敢镌苍崖。”邓肃《游鼓山》：“兰桡舣岸雷霆骇，疾雨狂风欲翻海。吾人作意水石间，素志岂因风雨改。悟适当如未悟人，衡山不知为开云。鲁阳莫试挥戈手，郭泰何妨垫角巾。山僧导我飞芒屦，要看渠师得道处。雪喷鼎烹一叱迴，千古涧流不东注。我笑老师太豪雄，故今鬼神窥吾踪。安得廓然无圣解，苍厓依旧飞白龙。”徐锡之《喝水岩》：“重峦复岭锁松关，只欠泉声入坐间。我若当年侍师侧，不教喝水过他山。”黄干《登鼓山》：“登山如学道，可进不可已。悬崖更千仞，壮志须万里。平生石鼓怀，独酌灵源水。峨峨大顶峰，欲往辄中止。今朝复何如，系楫渡清泚。好风从西来，缥缈吹游子。褰裳陟遥巅，万象能俯视。东南际大海，日月旋磨蚁。烟云隔洲渚，历历犹可指。域中十万家，嚣喧不到耳。郊原与市廛，琐碎如聚米。同来皆良俦，酌酒共欢喜。深林更叫啸，磐石恣徙倚。摩挲陈公碑，岁月为我纪。更持末后句，归以铭石几。”严仁《水龙吟》：“飚车直上蓬莱，不须更跨琴高鲤。剨然长啸，天风澒洞，云涛无际。我欲乘槎，从兹浮海，约任公子。办虹竿千丈，犗钩五十，亲点对，连鳌饵。　　谁榜佳名空翠，紫阳仙、去骑箕尾。银钩铁画，龙蟠凤翥，留人间世。更忆东山，哀筝一曲，洒沾襟泪。到于今幸有高亭遗爱，甘棠遗意。”
　　元萨天锡《望鼓山》：“鼓山起千仞，乃是东海根。蛟龙穴其下，霹雳翻海门。砥柱俨不动，日夜雪浪奔。何当临绝顶，俯视浴日盆。”王翰《灵源洞》：“旭日照高岑，天风振远林。不分沧海色，那识白云心。瑶树空香满，珠林积翠深。坐来明月上，何处起潮音。”帖木儿《登屴崱峰》：“肩舆直上白云梯，古刹林深路欲迷。绝顶一声长啸罢，海山空阔万山低。”黄镇成《登屴崱峰》：“屴崱峰高万丈梯，上方高与白云齐。青山尽处海门阔，红日上来天雨低。喝水无人空宴坐，磨厓有客漫留题。飘然欲御长风至，一笑何须过虎溪。”
　　明林鸿《屴崱朝曦》：“天地有神气，屴崱东南青。高标穷碧落，连峰走沧溟。深探地无际，远见日初出。蜃气乍苍涼。龙光犹恍惚。始知至阳精，明明含中虚。迴旋缀阴魄，斡运乾坤枢。愿言吸晞景，庶以永年岁。手把扶桑枝，身骑六鳌背。兹焉对画图，飞云绕屴崱。一笑天鸡鸣，晴窗已东白。”王恭《鼓山寺》：“崱顶珠林出半天，灵源钟磬翠微连。平芜下界孤峰外，遥海寒涛独雁边。云度佛香清鹤梦，风传仙梵醒龙眠。西游自笑尘踪远，那得闲来此问禅。”高廷礼《饯郑五秀才至鼓山寺》：“屴崱海上秀，山峰开禅宫。虚亭挂空翠，直上临方蓬。溟涨在几席，天光映帘栊。目极万里外，但见青濛濛。曙色从东来，晃然灵境空。登临岂不美，别意欲无穷。”唐震《游喝水岩》：“灵境敛幽寂，玄岩閟林莽。秋风何处来，泠泠百泉响。传闻妙禅机，默坐谢尘鞅。萧然一榻静，厌此渎遐想。昙花散天雨，空翠人苍漭。卓锡振梵音，寒流自西往。道人此投迹，风磴时独上。竹径清露繁，松关碧苔长。伊予性疏癖，偶爱地宏敞。莲社如有期，攀缘恣嘉赏。”王偁《登鼓山宿涌泉寺》：“翠微白云里，逢秋思一登，耸身蹑云壁，飞泉摇古藤。洞豁海天际，坐见万境澄。饮涧动群鹿，宴坐逢真僧。邀我宿化城，珠林悬古灯。寥寥片月上，悄悄天籁凝。因悲向城市，尘髪秋相仍。”周玄《游屴崱峰》：“化城东畔大江流，江上凉风雨未收。南国词人期载酒，汉宫仙吏更移舟。寒灯双树空濛见，瑞蔼诸天积翠浮。鞍马向西归兴动，不应歌舞更淹留。”又《游鼓山西畲》：“穹形抱虬木，碧色限苍铁。澉濑身屡倾，量辙厓频折。披萝至云杪，恍视昆仑碣。景物动扶桑，霓旌或明灭。高秋轶铁翳，千里亘寥廓。野旷众虑恬，天清百愁绝。青阳与赤谷，讵可辨优劣。设险造化功，蟠幽鬼神穴。国师峰万丈，钟灵气参错。双凤何年来，徒闻此栖跃。晤游非所私，况赖诸贤哲。崔嵬泰华巅，作书家人诀。”陈晖《宿屴峰秀公房》：“听梵来山寺，逢僧宿石楼。风泉行处满，花竹坐来幽。暗涧钟声晚，空潭树影秋。东林微月白，相送虎溪头。”又《屴峰晚眺》：“寻幽独上最高峰，泽国山河四望同。岛屿潮来天接水，海门日落树连空。僧归远寺疎钟后，木落空山积雨中。更向寒岩长一啸，松涛十里送天风。”郑阎《登大顶》：“绝顶临天迥，相携兴里过。岚光移野席，谷籁散林柯。过雨沾衣湿，闲云入袖多。不知蓬海外，员峤更如何。”黄泽《游鼓山》：“屴崱峰高紫翠深，闲随飞锡到云林。桥边草露沾行屐，涧外松风度梵音。云汉昔劳青嶂梦，烟霞今遂白头心。忘形共了三生约，莲社相随日抱琴。”邓定《游鼓山灵源洞》：“楼阁层层隐翠微，石门松径白云飞。山中六月浑无暑，八十老僧犹祫衣。”又《半山兴善庵赠阐上人五古》：“东山何巍巍，兹岭特秀发。上摩苍穹迥，俯视平野阔。氤氲隐佳气，中有蛟龙窟。山僧探灵异，披榛得奇壑。凿厓开户牗，结抅依林樾。岧峣入云间，楼台倚空碧。凭高聊骋望，万里犹咫尺。天鸡半夜鸣，海底初出日。睠兹山水佳，足慰栖遁客。阐公释门老，秉心久贞白。谈经神鬼趋，说法龙象集。疎钟度烟晨，清磬闻月夕。我来一登览，杖屦穷所历。空翠落阶庭，风泉响岩石。地幽神更恬，趣得心自适。何当脱世网，从师了空寂。迷途谅非远，此志谐夙昔。”林俊《登鼓山》：“披榛历山椒，万象送遥目。天风毛发寒，海气昏晴麓。孤高俯众岑，灵响递空谷。帆樯带江影，骇浪来雪屋。景旷怀抱宽，杯盘动修竹。清酣百虑澄，意与云物触。神飞八极游，蓬莱信东瞩。身世一飘絮，人事咸乱瀑。岘首碑双磨，扶桑尚兹独。乐天竟奚疑，勿以蛇添足。”林春泽《石鼓观涛》：“越王城东石鼓峰，东嶂炎海摩玄穹。峰头翠雾拥仙岛，下临万顶鼋宫。紫阳墨迹亘霄汉，海涛千古飏天风。灵岳自兹迴增重，大观乃尔独称雄。朅来三山豁心赏，飘飘意气高冥鸿。兴酣纵步鼓峰顶，振衣长啸入鸿蒙。长空喷浪洒空碧，扶桑浴日蒸霞红。伊人磕然一抚掌，渤潏万态罗胸中。谢安双屐卢敖杖，逍遥到处神俱融。逸思崚嶒出泰华，挥斥八极应无穷。”郑善夫《寒食与傅子登鼓山》：“绝顶天风云乱飞，海门高浪近春衣。霸图王气东南尽，尧韭秦花天汉稀。此地赏心维汝共，万方愁目欲何依。要知寒食山中意，萍梗江湖几是非。”又《屴崱峰》：“盘礴地灵在，东南天柱高。三江分燕尾，百粤乱牛毛。未出无生网，难忘大觉刀。巢云定何日，万国且旌旄。”林炫《登鼓山》：“海色连郊甸，秋声落涧阿。孤峰上云日，万井俯星罗。泉涌苍龙洞，池清赤凤坡。幽人倚双树，击石发清歌。”傅汝舟《从汪郡公登鼓山》：“天入翠宫低窈窕，洞迴沧海倒。山林著处宜狂客，风雨闲游接上公。共倚短节千涧底，独穿高木万烟中。观涛更进云边酒，待月思眠石上枫。”又《九日鼓山酬陈九川》：“秋日同高眺，秋怀万里间。白为沧海浪，青入岛夷山。逐客停杯酒，悲风动壮颜。去天应咫尺，谁叩紫皇关。”又《与陈子酌大顶峰》：“大顶崔嵬星汉边，乱峰低落酒杯前。三洲波浪摇寒日，四野山河起净烟。异域独惊浮海客，长林遗恨渡江年。高风况复飞黄叶，共羡冥鸿入远天。”江以达《登大顶峰观石刻》：“白日杳飞升，苍苍接太清。旋探朱子刻，俯瞰越王城。云起千峰失，潮生匹练明。东山观海处，亲挈鲁诸生。”张时彻《游鼓山》：“瑶台何处是，窈窕赤山阿。迭嶂流丹碧，长风错绮罗。俯将云作席，遥睇海层坡。飞动真无那，青天一浩歌。”“肩舆攀白日，衣袂蹑青云。瞰海芝峰出，中天石鼓闻。银河晴的的，空翠湿纷纷。愧尔岩栖者，长同鸾鹤群。”王应钟《陪吴郡公游鼓山》：“秀拔侔东岱，乾坤镇此方。中亭来万壑，列嶂隐朝阳。浴景晞溟渤，图南见大荒。幸陪五马后，天汉共翱翔。”“屴崱兹山胜，相从迫季冬。灵泉喧别壑，寒雾敛高峰。瞩海过秦望，升中待汉封。谁言登眺晚，延赏正无穷。”林世璧《陪龚祭酒游鼓山》：“仙岛鬰嵯峨，乘闲此日过。山花迎羽盖，谷鸟杂琴歌。梵宇依林樾，岩亭阴薜萝。眼中沧海小，衣上白云多。旷野千峰暮，遥空万象罗。翻惭宾从后，挥袂接星河。”谢汝韶《憩灵源洞》：“灵源洞口石，九折盘纡喝水岩。八角蒲庵封碧藓，几重萝幌抱青杉。龙头喷玉缨堪濯，凤尾遗基莾未芟。乘兴不辞登屴崱，白云叆叇半山衔。”陈文烛《同诸公登鼓山绝顶》：“物侯偏惊春正初，偶耽奇胜一停车。参差雾隐江流合，突兀霞生海气舒。象外薜萝疑是幻，望中城郭忆无诸。山灵亦爱名贤迹，常有风云护法书。”王世懋“和”：“灵鹫何年障海来，振衣今日陟崔嵬。青山忽放双江合，紫雾徐将万壑开。水上鞭鳌秦帝石，空中结蜃越王台。扪碑共仰先贤迹，觅句谁怜异代才。”丁继嗣《登鼓山大顶峰》：“扪萝直上最高峰，倒见云生几万重。海外苍茫横滟澦，岫中吞吐簇芙蓉。振衣顿觉乾坤小，浮白争看意气浓。恨不此身生羽翼，乘风偏欲挟飞龙。”“欲乞山灵故有期，陡占云物幻多奇。晓沉尚咤登途早，夕照何嫌下榻迟。绝高临疑上界，大洋低视只天池。浮生飘梗游难再，带月鸣鞭莫惮疲。”(继嗣，鄞县人。万历中福建巡抚。)叶向高《登鼓山》：“屴崱峰高俯十洲，白苹寒渚满天秋。潮声近向岩前落，蜃气还从岛外浮。平野苍烟迷故垒，夕阳红树带残流。摩崖读遍前朝字，乘舆还登最上头。”陈鸣鹤《登屴崱峰晚眺》：“绝磴千盘蹑屐迟，微茫万里夕阳时。山连西北环闽越，水尽东南控岛夷。鸟外帆樯归杂沓，烟中邑里望参差。浮云不蔽孤峰日，细读徐卿请雨辞。”马欻《宿鼓山》：“禅房深闭绝嚣氛，宝篆烟消正夜分。深树猿啼初落月，小楼僧定忽归云。飘摇幡影灯前见，滴沥泉声枕上闻。尘梦不关心似水，独馀花雨散氤氲。”林世吉《游鼓山寺》：“偶步风尘外，寻幽云水间。鸟啼山界静，花复石床闲。宝殿天香喷，禅窗岩翠环。地偏身自逸，谈笑欲忘还。”“万壑松风冷，千秋野望微。开樽云驻席，趺坐竹穿衣。谷静泉逾响，峰高鸟度稀。上方钟磬暝，归路引斜晖。”赵世显《屴崱峰歌》：“屴崱峰高高倚天，悬厓削壁含苍烟。琪花瑶草相向妍。我登绝顶望沧海，海上堪悲人代改。越宫汉垒俱尘埃，惟见古来明月在。明月娟娟照酒杯，海天空阔雁飞迴。樽前岚气微茫起，竹里秋声飒沓来。岚气秋声两萧瑟，寒暑相催如过客。对景须倾三百杯，莫把光阴枉抛掷。醉来聊枕白云眠，醒后翩翩思欲仙。玄鹤倘从云里下，乘予一上阆风巅。”又《游灵源洞》：“洞入灵源景倍幽，山桥宝地足遨游。满林秋草同僧寂，一路天花散客愁。怪石昼悬苍树迴，飞泉晴带白云流。斜阳未尽登临兴，更欲乘风到上头。”陈宏巳《经半山废寺》：“绝顶登临落日回，半山萧瑟不胜哀。寺经火后无僧住，路入云中少客来。九月野花开似菊，千年石柱化为苔。空门生灭元如此，何问咸阳几刼灰。”徐熥《游喝水岩》：“古洞盘旋紫翠间，洞门常借白云关。虚瓢挂树旧僧隐，昏磬出林飞鸟还。路到穷时尤嶻嶪，泉经喝后不潺潺。当年旧社成陈迹，春雨春花点地斑。”又《宿鼓山寺》：“维摩丈室绝尘氛，坐对珠龛演梵文。松际窥人孤嶂月，山中留客半床云。疎钟出寺过林隐，怪鸟啼春彻夜闻。真性由来爱空寂，名香亲向殿前焚。”“孤峰天畔削芙蓉，入夜遥看紫翠重。一片禅心千涧水，五更残梦数声钟。云生净土龙归钵，露冷空坛鹤唳松。借宿僧寮经几载，苍苔埋却旧游踪。”徐《涌泉废寺》：“寺经樵火久销亡，古道秋风蔓草荒。废殿有基崩夜雨，断碑无宇卧斜阳。游人借宿茅茨里，田父来耕瓦砾傍。试问前朝金布地，老僧垂泪说南唐。”又《同陆儿宿灵源洞》：“古洞重来礼石坛，旧时游侣半凋残。空林阁雨峰千迭，绝磴梯云路百盘。涧底松泉随客饮，壁间苔篆领儿看。数声啼鸟秋烟外，瓦枕萝茵午梦寒。”又《宿鼓山下寺》：“明月含辉照广庭，乱峰低压寺门青。佛堂夜静鸣寒磬，僧塔年深拆旧铭。净室独关云漠漠，香厨遥引瀑泠泠。半龛碧影秋灯寂，一榻烟霞卧不醒。”谢肇淛《九日登鼓山经废寺》：“四壁霜飞猿啸哀，风高木落气悲哉。江南秋色关河动，海上浮云天地迴。几字残碑眠乱草，千年流水注空台。丘山人代成今古，万事伤心涕泪催。”又《登大顶峰》：“咫尺清都近可攀，涛声秋色老空山。蚁封隐见围千雉，螺髻微茫指百蛮。绝壁刺天无鸟度，半岩採药有僧还。东南霸业萧条尽，流水荒台石藓斑。”又《宿鼓山禅院》：“上方寂寂锁苍藤，门掩双峰最上层。半岭松涛千嶂雨，数行香篆一龛灯。寒潮应月喧残寺，独鹤眠云伴老僧。尘梦欲醒钟磬动，泠然心地证三乘。”又《灵源洞答徐兴公》：“鹫鳌桥上雁声哀，极目平蒿古殿灰。幽洞忽排山罅入，小庵斜倚石门开。题残苍藓看谁辨，喝后灵泉去不回。十九年前曾宿处，佛灯犹照讲经台。”郭子章《登鼓山和蔡君谟韵》：“层崿开灵境，清泚荡心目。披榛蹑石梯，听猿度林麓。恍入天台路，疑压玉官谷。绀宇若骑尾，碧霞半巢屋。天风倒海涛，声势劈岩竹。石鼓亦何奇，雷雨惯相触。绝顶消芙蓉，孤高延丽瞩。池头看浴凤，山腰听飞瀑。紫嶂临屴崱，丹灶觅幽独。一啸溪南溟，三山空鼎足。”陈仲溱《经废寺》：“寒花落遍讲经筵，宝刹灰残六十年。鸟下空廊人寂寂，猿啼香积草芊芊。坛移贝叶印芳鲜，座隐金莲分暮烟。破衲断飘寥落甚，春风春雨更淒然。”邓原岳《登鼓山绝顶还宿灵源洞》：“步出东郭门，已识灵峰面。行行又十里，山迴翼宫殿。石罅响流泉，百道如飞练。矫首屴崱峰，可望不可见。历览稍忘疲，元象搜罗遍。贾勇陟其巅，顿令心目战。苍茫大海流，三山云外见。天风飒然至，寒燠忽已变。归宿灵源洞，空翠落如霰。山岚日夕隹，几蓆争葱蒨。幽鸟向我鸣，浮云自舒卷。借兹清道心，坐使尘虑遣。朱门何足荣，末俗岂能眩。”刘克治《登鼓山》：“宝地金曾布，高峰剑削成。絺衣花雨湿，轻盖野云生。鳌极摇穷岛，麟车下太清。还逢羡门子，松下坐相迎。”曹学佺《涌泉废寺》：“半岭犹存古寺名，空林惟有涌泉声。僧从破屋云边住，客向迴廊草里行。讲席虚无山月在，斋钟寂寞海潮生。布金知是何年地，更觅残灰作化城。”郑邦祥《涌泉废寺》：“独倚崚嶒望渺然，兴衰尘迹总堪怜。迴廊夜啸寒猿月，废殿秋生乱草烟。饥鸟尚随清磬下，残僧空傍白云眠。何人重布黄金地，胜业消沉七十年。”林古度《涌泉废寺》：“何代黄金建讲台，不看全盛独兴哀。断桥仆涧埋芳草，废础成砂没古苔。过客暂依残院宿，住僧多是别山来。涌泉空自称灵水，不向当年灭烬灰。”陈鸿《涌泉废寺》：“萧寺荒凉感废兴，断碑磨灭复垂藤。秋风古殿经樵火，夜雨空廊见鬼灯。旧种松杉巢野鹤，别营茅屋住岩僧。无人更布黄金地，满目残灰冷不胜。”
　　海音洞　在凤池之右，历数峰始达。洞口可布四席，其中深不可测。故老相传：有羽流居此，时闻海涛之声，以为远通于海云。
　　白云洞　在海音洞洞下。由黄坑而登，可一里许。崄巇峻峭，巨石棋置。万历丙戌，沙门悟宗始辟，凿石穿窦，为三天门。又有水悬注，名“吼雷湫”。有潭名“印月潭”。
　　明陈省《游白云洞》：“水帘洞好步平上，方广岩奇车可容。径峭独看兹路最，地高尽见远山重。川原南去无诸郭，青翠西来屴崱峰。独立宛然飞锡至，何须天竺问禅宗。”曹学佺《白云洞》：“小洞藏深处，危峰路转西。当年僧不到，终日鸟空啼。海国临尤俨，天门下屡低。此中人迹少，偏可惬幽棲。”
　　积翠庵　在白云洞下。万历中，僧悟宗建。
　　玄真庵　在白云洞。万历中，都司许国威建。
　　明屠隆《题玄真庵》：“蕙帐屡邀玄鹤下，明灯间与白猿谈。秋风铃阁军书暇，还忆琉璃火一龛。”
　　由鼓山折而南，为鼓岐、蓬岐、魁岐、朏山、郑澄墓、君山、石鳖、龟屿、磕源、张觷宅、马江、罗星塔、投桃洲、院跡山、迭石山、洋屿、凤洋山、婴台山、郑昭先宅、盘石山、石泉寺、重云山、云门寺、衡山寺、重云院、九龙山、毘济潭、清涼院、浮峰山、筹岐、混元堂、下洞江、陈谨墓、上洞江。
　　鼓岐　在屴崱峰之南。下临大江，上有一石，圆如鼓，故名。
　　明陈亮《鼓岐夜泊》：“寒山夜苍苍，清猿散幽响。风生芦苇鸣，水落洲渚广。月出知潮来，时闻人荡桨。”谢肇淛《舟泊鼓岐》：“水国蒹葭冷，霜天鸿雁还。江空多得月，潮远不分山。犬吠荒村里，渔灯乱竹间。为看双屐在，拂拭共跻攀。”
　　蓬岐　在鼓山里。山石重迭，有蛇洞，空濛屈曲，莫知所止。又有剑山临江上，其石如剑。
　　魁岐　在鼓山里。有一石，约圆五十余丈，刻籀文其上。相传，围唐末黄巢驻兵于此，以剑藏石下，名“剑石岩”。
　　朏山　在永北里。有石上广下锐，若仙芝焉。又有三生石、九眼泉，凡十八景。
　　明王应山《登朏山》：“言采仙芝秀，维舟试一过。凉飚动林樾，疎雨洒岩阿。怪石三生滑，飞泉九眼多。空濛何所去，隔陇送樵歌。”
　　郑澄墓　在朏山之东。澄，闽县人，云南郡丞，祀乡贤。
　　君山　在永北里。山之上有昆仑石室，山之下有马面仙潭。
　　石鳖山　在永南里，枕大江。江滨三石形如鳖，故名。又有一山，耸起平田中。去山南里许，状若蟠龙，有温泉；山左有拏公庙。
　　龟屿　在永北里。由玉山一派落平洋，俗谓神龟出洞，故名。树木苍翠，为一方之胜。
　　磕源　在永北里。坑流入大江，则鼓山渐近。城中伐石者咸集于是。
　　张觷宅　在磕源。觷，怀安人，政和中秘阁修撰，事具郡志。
　　马江　在江右里。南台、西峡，皆汇于此。江心有巨石如马头，潮平则没，潮退则现，故名。
　　明林世璧《渡马江》：“横江渡头云水东，波廻白马撼秋风。连山喷雪何如此，好似钱塘八月中。”“晋安形胜控东南，碧水遥将碧海涵。马江六月风涛壮，不数湘流汉水潭。”“一水横流沧海东，千峰倒映玉芙蓉。猿声两岸秋风起，无数江花带雨浓。”“日落风清江水便，片帆遥下月明边。君听满棹歌声起，何似江南竞采莲。”“山色西来若画屏，长江一带抱沙汀。扁舟日暮东流下，疑是秋风过洞庭。”谢肇淛《夜渡马江》：“新宁过不远，大江若天划。盈盈百余里，待潮复待汐。孤舟出海门，豁然乾坤白。石马不可见，浪花三千尺。时闻欸乃歌，中流泛空碧。晨鸡喔喔鸣，依稀辨城陌。风波愁人心，安能久为客。”又《渡马江》：“秋水净于拭，扁舟镜里行。月当山罅出，云近海门生。龙睡空江冷，潮归野渡横。棹歌中夜远，渔火不分明。”
　　罗星塔　屹立江心，镇会城水口，称罗星云。俗呼磨心，以在水中央也。塔为宋时柳七娘所造。七娘，岭南李氏女，有色，里豪谋夺之，抵其夫于法，谪死闽南。七娘斥卖其产，入闽，捐赀造塔，以资冥福。今豪右毁其塔为坟茔。形家谓，全闽要害，宜修复云。
　　投桃洲　在马江中。形势如桃，故名。洲有田数百顷。
　　明林《度马江阻风》：“春潮汹涌作波涛，竟夕邅迴此郁陶。暝色尽将孤屿没，危樯似比众山高。空江立马疑腾躞，幽壑藏蛟恣怒号。一望沧溟心欲折，自甘行役敢辞劳。”
　　院跡山　在永北里。有魏国夫人墓，韩皇后姪女，适帅机张暠。暠，龙图觷之孙也。
　　叠石山　在永北里。众山之上，前有灵泉，四时不竭。又有迭石如蟠龙头角。
　　洋屿　在江左里。又有猴屿、殷屿，并多人烟。
　　凤洋山　在江右里。两峰相应，势如搏凤。相传，仙人王进才飞升于山，巅有仙亭遗迹，石床、棋枰、几案犹存。峭壁刻“登龙”二字，地名龙门。
　　婴台山　在江右里。傍有铜斗山。天马峰下有石桥，龙溪之水出焉。又有鹫峰山，上有马面潭，岁旱，祷雨于此。
　　郑昭先宅　在江左里洋屿。昭先，闽县人，淳熙进士，居政府，卒之夕，有星坠故宅。
　　盘石山　在江右里。山之巅有山石，高数十寻。又一石叠其上方，如棋盘。每天欲雨，则云出蓊蓊，迴港绕其下，水出衡山之龙溪，曲折三十六湾，合流而注于闽江。港口有石桥，又石门山，南接湖林，北连濓山。山之巅，万仞壁立，不能容足。上有二石，峭拔凌空，夹峙如门，故名。
　　石泉寺　在江左里。国朝洪武二年建。
　　重云山　在江右里。嵬峨能兴云雨。中有一岩，平坦十馀丈。岩中一井天成，其深叵测，名“龙井”。
　　云门　在南洋屿。宋嘉定中建寺。国朝永乐间重建。山有观音观、弥陀岩、泗洲岩、狮子石、坐禅石、五里泉、望拜石、仙掌石。江中有琴屿、双鱼屿，又楞伽室、吸江亭、妙善庵。宋孝宗书额“石门”，旧称石，号云门十五奇。
　　宋黄裳：“云门山，不须扶我自登山，脚力能胜十八盘。一字雁低头上过，两城人细掌中看。谁知北户缘犹在，却笑南柯梦未阑。忽见归云应是信，满襟先得洞天寒。”僧永安《石律箑》诗：“路绕悬崖万仞头，担泉带月几时休。个中拨转通天窍，人自安闲水自流。”明林鸿《云门山》：“龙宫临水国，鸟道入烟萝。海旷知天尽，山空见月多。鹤归僧自老，松偃客重过。便欲依禅寂，尘缨可奈何。”
　　衡山寺　在江右里。唐景福二年建。
　　重云院　在江左里。元至正二十年重建。
　　九龙山　在至德里。有狂牛岭，高入云表。
　　毘济潭　在狂牛岭之南。深邃莫测，神龙窟宅也，祷雨辄应。下有一穴，通马江，受诸山之泉，然亦不溢。成化间，亢旱，乡人车水溉田，水去数尺，见其内大刻“毘济潭”三字。
　　清涼院　在至德里。唐咸通五年建。
　　浮峰山　在光俗里。俗传海潮盈则山上浮，故名。山之别支有文笔山，大江环绕其下，称瀛洲。状元陈谨居之。
　　明王恭《浮峰歌》：“海门迢递江水东，江心绝青芙蓉。横空积霭几千丈，绿萝袅袅花蒙蒙。深沉玉镜浮仙岛，黛色苍苍不堪扫。芳草矶头望欲深，夕阳渡口看还好。翠壁红泉高际天，闲云古木相连延。岚烟瀑雨猿声里，僧舍人家鸟道边。仙舟江上何萧洒，此地那能驻君马。思尔青云得志时，莫忘幽期绿萝下。”
　　筹岐　在浮峰之西，俗呼铁岐。上有乌石岩，岩之东为玉壶山，山上有三台石。相传此石自武夷山飞来。宋提刑王益祥自义乌卜居于此。
　　混元堂　在光俗里。元大德间建。又有方山寺，陈天嘉元年建。有贾岛《章敬寺碑铭》。
　　下洞江　在江右里。里，马江之左一港也。中有狮子石，与方山对峙，巨浸不没。俗谓：“水浸方山鼻，不到狮子耳。”
　　陈谨墓　在洞山之阳。谨，闽县人，嘉靖癸丑状元。
　　上洞江　在至德里，马江之左次港也。舟人候潮，咸集于斯。
　　


　
卷之十三　郡东南闽县胜迹
　　

　　出水部门而南为镇海桥、劈岩庵、象桥、进贡厂、尚公桥、控海楼、天妃宫、路通桥、五龙塘、后浦、忠烈祠、直渎新港、灵沟庙、高湖墩、郑蕴中宅、桑苎园、龙头桥、洋头庵、壶屿、白湖铺、白湖亭、下廉、凤山、饮井、龙卧铺、芦州。
　　镇海桥　水部门外城边，木梁。
　　劈岩庵　今名碧石庵，九仙山之支也，在城外。岩岫林塘颇幽。嘉靖间，有神像漂河滨停泊，里人异之，遂建庵。
　　明林彦弼《劈岩庵》诗：“石阁崔嵬倚半空，炎歊不到绿阴中。林深昼润常疑雨，地过凉生若御风。僧带残云归古刹，鹤听玄语出雕笼。回看河朔俱陈迹，对景休停碧玉筩。”王应山“和”：“理屐共追寻，因过双树林。清风起苹末，烈日閟萝阴。促席闻高论，鸣琴接梵音。泠然鑑塘里，相对涤烦襟。”
　　象桥　在高惠里。民居鳞次，河口要冲也。
　　进贡厂　在河口尾。琉球入贡，驻泊于此，有柔远驿。
　　控海楼　在进贡厂内。正德间建，隆、万间屡修。
　　明陈朝锭《吟控海楼》：“绮阁冲高汉，沧溟接大荒。汉廷柔属国，周室重怀方。闽越关山险，京华贡路长。遐瞻炎海上，久矣不波扬。”林世吉诗《醉歌行》：“城南危楼高百尺，楼势嵯峨侵太乙。朱构晴栖渤澥霞，雕檐晚宿扶桑日。载酒春风邀我攀，下凌倒景超尘寰。当轩千江走空碧，绕坐八面攒青山。红妆小妓仙姿逸，一曲霓裳当绮席。彩云片片逐歌飞，乱拂金樽争劝客。我怀春来愁莫倾，今日双眼方逢青。溪边桃花尽开口，嫣然似笑山人醒。”
　　天妃宫　在河口尾。元建，国朝成化间重修。
　　路通桥　在河口尾，宋建。古谶云：“南台沙合，河口路通。先出状元，后出相公。”
　　五龙塘、后浦　在高惠里一图。长三百丈。宋守蔡襄疏通水利，附郡城诸处，溉田至三千六百余顷，至今利之。
　　忠烈祠　旧涌泉庵也。成化间，改祀都给事中姚铣。
　　直渎新港　在河口尾。初郡城水关四：一在西门，引西禅浦江潮，凡三十六曲，至柳桥以达西河。一在水部门之东，引南台河潮，自河口直渎，凡三十有六曲，由水关入城东西，环合以萃风气。直渎又北通东湖，受东北诸山之水，其流甚迅。国朝弘治间，督舶内臣始凿新港，径趋大江，便夷船往来，土人因而为市。东际三十六湾遂废，堪舆家以为不利。嘉靖初，谢给事蕡疏复不果。万历初，屡事疏筑，以故复道，豪门规利与奸民拥害，迄无成功。十八年，巡抚都御史赵参鲁采舆言，毅然塞之，今复冲断。
　　灵沟庙　在下郑洋。元至正间，溪水泛溢，忽一木像乘浮槎，往来洪沟者数日，忽自登于巨石上。是夜，里中父老咸梦一绯衣神曰：“吾素习岐、黄，济人为多，今当庙食。”翊日，各言所梦皆同，因立庙。凡疮疡者祷之尽愈。
　　高湖墩　在光德里。小浦通潮缭绕其间，郑氏居之。
　　郑蕴中宅　在高湖。蕴中，官贵池令，有清操，卒年九十馀，事详郡志。
　　桑苎园　吏部郑善夫别墅也。自书“少谷柴门”，颜其堂曰“清野”、亭曰“迟清”。今颇寥落。
　　何景明《寄题郑园》：“三山今有郑公园，避俗从来亦避喧。萝竹青青垂谷口，花林霭霭覆桃源。天边鸿雁春寥廓，海畔蛟龙昼曲蟠。南海尺书招隐意，白云丛桂几攀翻。”(景明，信阳人，官学宪，与善夫为文字交。)
　　龙头桥　在光德里江边，林氏居之。
　　洋头庵　在高湖道周，万历间建。
　　壶屿　在光德里。有山形如倒壶，故名。山之东有巨石，水甚清冽，亢旱不竭。又有麓平山，林、郑二氏居之。
　　白湖铺　上接江南铺，下通龙卧铺。
　　白湖亭　在官贤里迤南。洪武四年建，近又作庵其侧。
　　下濂　在白湖亭之南，李氏居之。
　　凤山　在仁惠里。山形如凤凰展翅，又名黄山，多砺石。郑氏居之。
　　明郑善夫《岁晚入黄山治田》：“幽栖已傍凤山远，长日看云意独深。漾漾江涛喧永夜，冥冥萝月散青林。田园春近存生事，鵰鹗天高寄远心。避地休歌饭牛曲，惊风落木岁方阴。”
　　饮井　在凤山下。有泉极佳，亢旱不涸。
　　显应庙　在饮井西麓。神陈姓，名，初与其弟观察使岩同庙，祀于里之芦川。宋嘉祐七年春，一夕雷雨大作，神香火忽迁今所，遂立庙祀之。开禧、嘉定间，水旱蝗雹，屡祷辄应。宝庆元年赐额曰“显应”。开庆元年，封曰“仁济侯”。侍郎陈公益撰庙记。
　　龙卧铺　在饮井之东。
　　芦州　在凤山之南。又名芦下，宋时陈氏居之，即仁济侯之后，膴仕蝉联。今靡孑遗。其地有故祠，中祀宣圣，左祀其祖先。今有后裔在莆阳，颇蕃衍。
　　由凤山折而东，为平山福地、林瀚宅、甘泉山、瑞迹寺、林廷墓、邵岐、翁岐、琅岐、闽安镇、棠屿、叶烈妇墓、海雷石、文笔山、动石、五虎山、福斗山、荷溪、白田山、林硕墓。
　　平山福地　有堂阁。今废为泰山东岳行祠。
　　明林瀚《平山怀古》：“翠辇金舆载恨游，岂缘南越觅丹丘。钟声落日孤村寺，海色西风万里舟。王气销沉天地老，胡尘溟漠古今愁。伤心最是濂江水，还绕行宫山下流。”林炫《平山怀古》：“聚景湖山作意游，谁知闽海有平丘。百年庙社三春梦，万里风涛一叶舟。落日鼓声寒不起，中原草木惨多愁。至今遗恨江心水，石激潮声夜夜流。”
　　林瀚宅　在濂浦。瀚之先累代居此。知府元美始拓其基，瀚益大之。嘉靖季年，倭寇宅毁。隆庆间，大宗伯庭机鼎新堂宇，复作祠堂。
　　甘泉寺　在平山之南，今废。其山多岩石，少草木。有泉，色白味甘，不盈不涸。山之东，有林氏祖茔。初，赠尚书林观有隐德，尝卜地葬亲，得吉壤。术者言：“后当数世公卿。”观曰：“吾田野人，敢望此乎？”乃取族人火葬者二十四瓮，俱掩其中。“必有福与吾宗共之。”后以子孙贵，赠太子太保。
　　瑞迹寺　在开化里甘泉山之东。唐大中六年，有邵环者游山，闻异香，白光灿然。环迹其光而往，见银色化为佛。须臾入枯木，光亦不散。因现巨迹于盘石。后人凿之，其迹随灭。咸通元年建寺，岁久倾圮。国朝万历初重建。
　　明林炫《登瑞迹绝顶》：“突兀层峰古树齐，穿云遥见海门西。丹枫露下青丘近，白鹤峰前红日低。牧子前村漫吹笛，山人何处来杖藜。松楸扫罢偏增感，烟火空林一鸟啼。”林世吉《登瑞迹寺》：“鹫岭摩青汉，鸡林隐翠微。山深僧住少，地远客来稀。野鸟衔花落，岩泉带雨飞。夕阳萝径暝，愿丐一灯归。”
　　林庭墓　在樟林山。庭历太子太保、工部尚书，赠太保，谥康懿，有司营葬。
　　邵岐　在濂浦之东。连上、下董诸村，黄氏居之。
　　翁岐　在永福里，有山曰大翁。
　　明林赐《题翁石山房》：“玉涧随处深，萝衣谢时早。幽栖同鹿门，胜地即蓬岛。缅怀京国游，却恋云山好。何日赋归来，相期拾瑶草。”
　　琅岐　在绍惠里。临大江，其山高耸。有龙井，亢旱不竭。
　　闽安镇　在江右里。有巡检司，铁缆横江，为闽中要害。
　　棠屿　在江右里，林氏居之。
　　叶烈妇墓　在嘉登里。翁文禧妻也。隆庆三年，海贼虏，不肯行。以刃迫之，断两臂而死。
　　海雷石　在嘉登里。石为海涛穿蚀成窍，风荡激，则訇然有声，若迅雷然，故名。
　　文笔山　去城百里而遥。与王埔山对峙，居人多渔业。
　　塘头土堡　在合北里。嘉靖季，倭夷为患，里人董世道捐赀倡筑土堡，一乡赖之。
　　动石　在合北里。其石甚巨，一指推之则摇，力推则屹然不动。
　　五虎山　在嘉登里，有巡检司。
　　福斗山　在嘉登里。与琅岐、青洋俱列海澳中。
　　明林良箴《福斗山》：“载酒入江色，应寻福斗游。委蛇山翠晚，汹涌海涛秋。屿合双龟近，门深五虎浮。风恬鲸练净，月出蚌珠流。”
　　荷溪　地名龙井。近溪，有元中训计议郑恺所居，碑刻“跃龙津”三字。
　　白田山　在钦仁里。产蕉草，可为布。坑曰“蕉坑”，溪曰“蕉溪”。
　　林硕墓　在合北里长湾山。硕，永乐间官布政使。
　　由凤山折而南，为城门山、郑湜宅、虹桥、真隐院、西峡江、大象山、珠山、枕峰寺、方南铺、青布岭、灵济宫、琅峰、苦竹溪、白鹿峰、大田驿、陈暹墓、陈全之墓、昭格庙、绿榕桥、荣绣里、安民桥、长坑桥、义溪铺、尤铺、常思岭。
　　城门山　在永福山之巅。有鳌顶峰，峰之东有魁岩，峰之中有飞来石。石之西有龙观井。峰之下有宋省元林执善宅，子孙世居之。
　　郑湜宅　在城门山鳌顶峰之东。湜，庆元中为起居郎。湜墓亦在城门，卒谥文肃，事具郡志。
　　虹桥　一名红桥，跨永福、归仁二里。桥南有亭，成化二十一年重修，响卜有灵，远迩咸集。
　　真隐院　在永福里。唐光化二年建。地近西峡，往来必憩于此，有“且止堂”，今为公馆。
　　宋吴千《且止堂》诗：“无心终日看云飞，空梵犹如鸟道遗。欲问堂中常住相，黄花翠竹几人知。”
　　西峡江　在永福里。受永福印溪之水，流十四里与东峡江合。东峡跨归仁、高详二里。两山夹峡，上纳汀、建、延、邵之水，下吞兴化、泉、漳潮汐。阔可数计，其深叵测。中流有石如砥柱，名浮焦。焦下有潭，龙潜其中。岁旱，有祷辄应。江南、北各有亭待渡，官募大、小舟十数，往来如织。
　　宋林亦之《过西峡渡》：“白鹿山头云欲颓，峡门滩下水如雷。锦囊破裂元无用，席帽嵚崎还更来。我自未能逃世俗，人谁便解脱尘埃。扁舟且趁牛羊渡，莫问如今第几回。”
　　明郑善夫《渡峡江》：“凛秋行日夜，短别去故里。倦此有所思，陟山复临水。重峡亘天堑，下足顿逸轨。廻飚激伏澜，绝流渡濛汜。西崦积暝色，翳翳敛夕靡。所忧风波集，击柝志未已。至人乘虚无，君子虑终始。蹈险乃真见，履顺有灭趾。矢言涉大川，勿负横江耻。”张时彻《峡江道中》：“玉峡江深驾鹳，青楼夹岸转流霞。帆樯返照穿红叶，山郭浮云拥白沙。久客盘餮谁是伴，满城砧杵正思家。自怜朱瑟那能御，独坐长更望斗槎。”顾大典《渡峡江》：“岸廻潮痕出，江迥峡路长。云帆不可辨，海气更微茫。”陈翰臣《渡峡江》：“云来峡气长，朝旭动海树。地穷天堑见，下马问古渡。舟凌寒潮征，帆带孤鸟鹜。苍茫南北廻，烟岸渺何处。中流破急浪，恍若轻滟滪。风波销客魂，惨淡起百虑。岂不戒垂堂，勉强趁归路。登岸慰脱险，回首尚馀怖。”杨德政《渡西峡》：“岂忘垂堂戒，何因涉险行。青山吹欲动，白浪涌如崩。鸥鹭惊飞尽，蛟螭结伴行。谁云舟楫好，未若羽毛轻。”陈价夫《西峡》：“西峡风涛天地廻，海门无日不喧豗。雪晴罟网春犹集，江冷鱼龙秋自哀。芳草远连螺女庙，暮云深傍越王台。长年三老愁看汝，舟楫于今莫浪开。”
　　大象山　在高详里。高耸插天，为城南大障。其分脉，为西峡临大江之珠山，高百丈。
　　珠山　为大象分脉，周遭溪水环绕，九山若九龙戏珠焉。
　　黄石山　脉连珠山，有蟠环之势。
　　枕峰寺　在归义里。宋建隆元年建。西峡江之南，驿道往来，候潮稍憩于此。国朝正统九年重建。又吉祥寺，宋景祐初建。国朝成化间，知府唐珣重建。
　　宋刘克庄《游枕峰寺》：“石磴招提古，松萝暝不分。排云双树转，隔水一钟闻。林影迎残雨，山光倚夕曛。醉来归路远，秋思正纷纷。”王十朋《饭枕峰寺》：“门外峰如枕，宜眠清净身。禅僧自面壁，谁是枕峰人？”“饭罢匆匆别，劳生可奈何。不能留一宿，有愧此峰多。”
　　明王应钟《枕峰登眺》：“招提千仞倚高峰，上界平临浩劫空。万迭西来云海尽，一灯东度粤南通。山中乔木含秋气，天外昙花落晚风。试问元龙登眺外，新诗题遍几株松。”陈邦注《题枕峰寺壁》：“粉壁龙蛇怪，苍岩鸟迹深。客来僧隐定，凉月落前林。”
　　方南铺　在方山之南。上接枕峰，下通梁山。
　　青布岭　在积善里。又名青铺，林氏居之。
　　陈炜墓　在积善玉水山。炜官布政使，事具郡志。
　　灵济宫　在金鳌峰下。五代时，二徐真人下闽屯兵处也。左有龙湫，潭水湍急如龙之喷瀑，通苦竹溪，流至林埔，抵西峡江。林浦前有金墩，石出土中，如金色，中有战场及试剑石。真人徐姓，兄弟二人，兄曰知证，封江王；弟曰知详，封饶王；并南唐主知诰之弟也。率师入闽，秋毫无犯，闽人德之。晋开运二年，闽人为立祠鳌峰下。宋太平兴国八年，里人方珏立祖庙于芝屿。祥符元年，又立庙于潢溪。政和七年，潢溪庙废，并迁今所。国朝永乐十五年，奉旨拓其基而大新之。又有庙，曰“旗龙仙祠”，初为坛壝。宋政和七年，祷雨有应，创祠。先是成祖文皇帝北征，弗豫，百药罔效。梦二真人施灵符，敷以妙药，寻愈。用是加封神号，伯曰“清微洞元冲虚妙感慈惠洪恩真人”，仲曰“高明宏静冲淡妙应仁惠洪恩真人”。旧号如故。赐庙额曰“洪恩灵济宫”，勅有司勒之贞珉。给洒扫五户，春秋享祭，岁易衣袍，遣官赍祭。有御制碑文，竖于新庙之左，又立庙京师祀之。
　　成祖御制诗：“天产英灵为世杰，出人幽明犹一覕。生著勋劳保瓯越，没为明神崇伟烈。茫茫海甸倚茈樾，雨旸寒燠调以燮。冬无凌兢夏无竭，沴气殄阳靡飓。十稔高黍岁穰桀，驱扫不祥走妖孽。晨钟暮鼓乐髫耋，卓彼鳌峰峻且嶻。蜿蜒廻抱天造设，春兰荐芳秋菊飶，寒泉白石濑清洁。神之游兮羽葆翳，飞云翩翩道幢节。歘来忽往灵僁僁，呼吸响应速以偈。济利溥博无时歇，四时报享繁献醊。卫朕之力畴与埒，维矢铭心与刻骨，思恩著德立坚碣，垂示万古昭日月。”
　　明陈严之《谒二真君祠》：“金玉隆徽册，琼台侈上仪。祀从天帝庙，传自永皇时。宫锦殊恩锡，龙章太史词。瑶编应有述，灵异至今疑。”
　　琅峰　在绍惠里。高耸如旗。龙井水在东，甚甘泠，亢旱不竭。峰之下，江潮环绕。
　　白鹿峰　在积善里。峰之左有雷鼓潭，龙居之。岁旱，乡人祷雨多应。唐元和中，僧道洪自晋江领徒住北山，有白鹿之异，故名。入山十五里，有溪曰榕溪。
　　明汪文盛《乌龙潭祷雨》诗：“灵穴缘崖惯，龙宫请水频。登坛千叶动，洒地万花新。青铺原非远，乌潭定有神。甘霖慰渴想，枯槁荷洪仁。”
　　大田驿　在西集里。下通宏路，上达会城。
　　大田铺　在驿之东。
　　明王世懋《大田道中》：“疏雨溟濛海气饶，双旌南去渡江遥。山烟巧簇千林叶，驿路骄侵十月潮。啼鸟似呼泥滑滑，行人厌听马萧萧。何时一曲横塘里，细浪轻阴引画桡。”
　　陈暹墓　在大田驿后。暹，广东布政使，事详郡志。
　　陈全之墓　在驿西石官山。全之，官山西参政，著有《蓬窗日录》行世。
　　昭格庙　在义溪之东。宋陈禾第三子煇居大义，尝官长沙丞。所携长沙王香火，乡人祀之，以为土神，庙貌岿然。
　　绿榕桥　在义溪之东。古榕二本，荫桥东、西，故名。成化十六年，知府唐珣重建，陈炜记之。
　　荣绣里　在西集里，俗呼大义坊口。宋陈恺者，禾之孙也。其先居大义，禾徙龙泉。后恺典乡郡，充安抚使。乡人更西集，为荣绣里，取制词“荣哉此行，何殊昼绣”之语。
　　安民桥　跨义溪之上。
　　长坑桥　大义坊口南去里许。成化十六年，知府唐珣因造绿榕桥并修之，岁久倾圮。万历间重建。
　　义溪铺　上通大田，下达尤，十里而近。
　　尤铺　上通义溪，下达常思岭，有古木荫翳，故名。
　　常思岭　界闽、福清二县。高数千仞，袤二三里，又名相思岭。高处有福海庵，有亭以憩行者。
　　明王世懋《雨中度常思岭》：“策马千山欲暮时，湿云如罩雨如丝。无端更上常思岭，何地令人不可思。”王应山《度常思岭》：“盘盘磴道景初斜，林外飘摇雨是花。纵说旅游喜新霁，我行竟日已思家。”“笋舆未足任驱驰，猿鸟惊心十二时。望入高车宏路(铺名)远，蘧芦犹起梦中思。”徐熥《憩福海庵》：“白云深处梵王家，回望千层鸟道赊。满室空香薰贝叶，一声残磬落松花。听经野鹿群依草，出定山僧独施茶。礼罢瞿昙留偈别，寒鸦影里夕阳斜。”徐GFDAB“次韻”：“踏遍危峰到梵家，白云流水望中赊。隔山断霭千重翠，满路东风二月花。座上焚香翻贝叶，佛前鸣磬供新茶。樵歌隐隐孤村外，回首平林夕照斜。”陈邦注《宿福海庵》：“偶来菩萨界，始觉万缘空。云气诸天散，泉声百道通。岩扃留鹤梦，磵户落松风。独宿青莲宇，萧然听曙钟。”陈荐夫《游福海庵》：“独寻双树叩禅关，身世无如云影闲。秋草自生僧定处，岩花故落水流间。天边西岭斜阳路，鸟外东林过县山。远树萧萧明月里，一声孤磬送人还。”
　　


　
卷之十四　郡南闽县胜迹
　　

　　南出宁越门、洗马桥、南园、教场、关王庙、贞女廖璧宅、闽越王祖庙、祖庙亭、茶亭、沙合桥、安民岐、武胜庙、贞节庄母邹氏宅、吉祥寺、横山铺、万寿桥、江南桥、光孝寺、天宁台、盐仓。
　　洗马桥　南城外濠也，以木为梁。
　　南园　在洗马桥东，陈殿元谨别业。逶迤里许，有冈阜三石，森立如笋。
　　教场　广四里，东西为辕门。外有扬威坊，中为阅武堂，东北为旗纛庙。嘉靖季年，有倭寇患，调客兵。万历初，东、西创兵营居之。城西外有旧教场，今废。
　　关王庙　在教场内西偏。万历十八年建，刘大勋撰碑。
　　贞女廖璧宅　在南门外，诏旌其门。
　　闽越王祖庙　在嘉崇里，永乐十四年建。庙后一丘，盖无诸塚云。万历戊申重建。
　　祖庙亭　庙西，为亭于道周，有厅事。出郭迎送，咸集于斯。
　　茶亭　昔有僧以暑月醵金煮茗，饮行者，因名。
　　沙合桥　又名小桥，在中亭街。国朝成化六年，知府周钝重建。
　　安民岐　微有冈阜，郡城初案也。民居鳞次，亘于台江。
　　武胜庙　在安民峙东。神姓陈，名讳无考。晋天福二年，闽启封，后加武胜王。宋时，庙宇屡新，建左、右二侯祠。国朝永乐二十年重修，成化十年重建门庑。左为爱生祠，右为文昌祠。
　　贞节邹氏宅　在南台街。庄宏绅妻，诏旌其门。
　　吉祥寺　在横山，宋景祐元年建。国朝成化间，知府唐珣重建。嘉靖间毁，万历初兴复。
　　横山铺　出郡城十里，达于江南。嘉靖间，移建今所。
　　万寿桥　横跨台江。旧为浮桥，屡修屡坏。宋元祐间，郡守王祖道置田一十一顷七十二亩，备修桥费。元时，田入头陀万岁寺。大德七年，头陀王法助奉旨募造石桥，酾水为二十九道，上翼以石栏，长一百七十丈有奇。南、北构亭二。至治二年落成。学士马祖常为“记”，刻“万寿桥”三字于石。国朝天顺间重修，翰林编修杜宁“记”。万历十六年，巡抚厐尚鹏重砌石栏。
　　江南桥　在盐仓前。俗呼中洲桥，又名小桥，与万寿桥接，其长减万寿之半。
　　光孝寺　在时升里。宋崇宁二年，王祖道建于浮桥之南。政和初改“天宁万寿寺”。绍兴初更今名。李纲谪居，尝寓寺之松风堂。又有海月、来薰二亭，今废为盐仓。
　　天宁台　在光孝寺中，今为玄武庙。
　　宋李纲《题天宁明极堂》：“久客若飞蓬，年年气味同。犹欣容榻地，更得化人宫。郁勃炎蒸极，巍峩栋宇雄。疏林碎摇月，虚馆迥含风。万户轩楹外，三山指顾中。灵潮自朝夕，大舶各西东。怅望关河远，苍茫云海空。馀生寄闲旷，任运学庞翁。”又《松风堂》：“旅泊不求安，小憩南台宫。轩楹尽北向，盛暑坠甑中。开垣追微凉，山顶罗千松。烦襟忽破散，濯此万里风。群山递环绕，云物增奇峰。江潮信有期，来去初不穷。啸咏得所托，幽禽亦玲珑。青霞蔽残日，皎月生于东。清光入疏林，照我鬓发松。壮年几何时，倏忽成衰翁。愿餐日月华，为驻冰雪容。二子皆静者，翛然此相从。灵丹论秘诀，妙理谈真空。兵戈满寰瀛，此乐岂易逢。犹恨迩城市，时来车马踪。逝将选幽僻，诛茅寄蒙茏。灌溉荔支园，可敌万户封。屋前修竹合，屋后溪流通。风月应更好，清欢永相同。稚川晚闻道，尚冀刀圭功。”李邴《藏六庵》：“莫言藏六便忘筌，一六俱非也未然。枯木有人能采菌，白牛无地可施鞭。”
　　明陈鸣扬《天宁台》：“天宁台上飞黄鸟，天宁台下春流绕。和铅理屐共登台，紫陌春风扑地来。双阙方瞻初日驭，九霄尽放早春囘。春来春去自今古，江山阅世应无数。梵宇高低宿暮烟，僧坟隐见随寒雨。暮烟暮雨落花开，豈信青阳厌草莱。抚景且歌下里曲，逢时须赋上林才。”
　　盐仓　即光孝寺基也。国朝洪武间建。嘉靖间，商人创私立仓百余所。江南有山，为会城“朱雀”凿破，于文运不利。万历初撤去，仅三之一。
　　自吉祥寺迤西，为彰义祠、龚用卿墓、山川坛、钓龙台、镇闽王庙、潭尾街、白龙江。
　　彰义祠　嘉靖四十年建，祀御倭阵亡将士。初，倭寇闽，至城下，把总童子明等力战殁，有司并先后死士合祠之。为广置祠田，颇为守者乾没。
　　龚用卿墓　在嘉崇里惠泽山。其地即独山神庙也。用卿，嘉靖丙戌进士第一，官祭酒。
　　山川坛　在城南，即钓龙台故址。洪武元年，合风、云、雷、雨并城隍合祭为一坛，设位四：中祀风、云、雷、雨；左祀山川，右祀城隍，悉南向；日本、琉球、浡泥、山川之神祀西隅，东向。春、秋二仲月上巳日，藩、臬长吏祭如社稷礼。初，宋、元时皆附于社稷坛。洪武三年建于惠泽山，六年移今所。
　　钓龙台　在惠泽山之南。相传粤王余善钓白龙处，一名越王台。其亭榭今多芜没。
　　唐翁承赞《册封闽王还朝于新丰市堤饯别》诗：“登庸楼上方停乐，新市堤边又举杯。正是离情伤远别，忽闻台旨许重来。此时暂与交亲好，今日还将简册回。争得长房犹在世，缩教地近钓龙台。”韩偓诗：“无那愁肠日九廻，强抒怀抱立高台。中华地向城边尽，外国云从岛上来。四序有花长见雨，一冬无雪却闻雷。离宫紫气生冠冕，试望扶桑病眼开。”
　　宋蔡襄《达观亭》诗：“峭峻钓龙石，飞亭压其端。旷达四无际，因之名达观。攀云跻大亭，仙路何纡盘。秋明澄远绿，暑霁凝新寒。城郭烟火稠，水陆渔樵蕃。偶暇按民俗，适游心意欢。鸣絃俯清流，对水环苍山。重拂襟尘净，从带夕岚还。”程之邵《碧光寺》诗：“寺压高台最上头，一亭新就得清游。天连远岫交相碧，地枕长江分外幽。烟际晴光浑不断，望中诗思浩难收。公余幸有宾朋乐，聊把狂篇索唱酬。”
　　元雅琥诗：“自古瓯闽国富雄，南琛不与职方通。江流禹画纵横外，山入秦封苍莽中。逐鹿师还神器定，屠龙人去钓台空。海门最是潮头急，何处繁华是故宫。”
　　明林鸿《钓台怀古》：“无诸昔建国，赤土疏王封。筑台青冥上，垂钓沧江龙。乘龙去不返，千载如飞蓬。只今登荒台，寂历多遗踪。我有太古怀，来吟江上峰。天清海气灭，地古寒烟浓。潭水绿万丈，秋岑碧千重。瞻眺未能已，落日催孤钟。”“瓯闽古荒服，无诸汉英雄。秦项既沦没，灭却龙准翁。组练照海色，旌旗来故宫。昔日钓龙台，尚馀江水中。桂殿苔色古，空陵云气红。朝夕卷寒潮，隐隐闻雷风。登临毕余景，感叹无终穷。”“无诸东海上，有国在秦先。一朝逐秦鹿，戈甲纷相连。高才已得志，论封亦徒然。归来筑高台，投竿钓蜿蜒。屠龙雄按剑，拂拭苍洲烟。英风振海岳，古月亘长天。昔人不可见，踪迹长堪怜。闲来弄秋水，渔舟蔼清川。云高碧海浄，日落千山妍。浩歌古台上，醉向酒家眠。”又《登钓龙台》：“逐鹿屠龙事渺茫，空台依旧枕崇冈。衣冠神禹传苗裔，封壤宗周列职方。南粤云来螺渚白，东瓯天接虎门苍。登临送别兼怀古，不惜狂吟倒玉觞。”又王偁诗：“高台远枕大江流，江上云屏宿霭收。才子挥毫春作赋，商人酬酒晚移舟。空潭龙去山河改，古殿云寒剑戟愁。莫向此中多感慨，汉家陵树已先秋。”赵迪诗：“无诸故国钓龙台，休沐登临怀抱开。山色销沉王气歇，江声寂寞暮潮来。翠华昼掩云凝栋，寝殿春寒锦作苔。吊古凭高同赋詠，不知谁是子云才。”魏文焲诗：“浩浩长川春水来，钓龙人去有荒台。江空日冷鼋鼍蛰，天浄风高鹳鹤迴。鼓瑟只今悲帝子，采蓠时复荐山罍。群公多睱延清景，潦倒狂歌逸兴催。”徐诗：“无诸汉雄长，建国瓯闽隈。欲钓沧江龙，江干起高台。白龙去不返，千载徒蒿莱。霸气今已尽，雄图安在哉。废殿寝寒烟，空林委荒苔。燕雀争营居，猿狖朝暮哀。我来吊遗踪，感慨空徘徊。惟余沧江水，东流无尽迴。”沈明臣诗：“闽本无诸国，钓龙空此台。山川禹服外，风气汉时开。钟卧欹春草，碑横断古苔。楼船今已定，天子未教囘。”黄克晦诗：“霸国春云外，高台钓渚间。白龙潭下水，五虎庙前山。松响风生幔，潮来雨满关。翠华终不返，凫鹭自成班。”陈荐夫诗：“七郡封疆世几更，高台尚有越王名。云山不变古今色，江水但流呜咽声。逐鹿旧都无客在，钓龙荒井此时平。遗民只用矜形胜，圣代万年谁战争。”徐熥诗：“山河如故霸图休，台下空江水自流。岁久莓苔生庙壁，日斜葭菼满汀洲。旌旗影灭秋风冷，剑戟星沉暮雨愁。莫道钓龙人已远，精灵还向夜深游。”邓原岳诗：“日落汀洲江吐云，君王遗殿晚氤氲。楼船北出鄱阳道，剑玺东归威武军。马渎潮平天外直，龙湫潮咽夜深闻。一时霸业堪萧索，愁对青山越水濆。”陈椿诗：“钓龙台枕大江隅，江水苍茫带绿芜。城郭昔曾归霸略，山川今已入皇图。片帆落日沉孤鸟，画角淒风起暮乌。欲向断碑探往事，苔痕半已没龟趺。”徐诗：“寂寞高台翠色重，居人千载吊遗踪，殿前烟雨迷铜兽，江上风雷起白龙。城郭万家犹禹贡，河山八郡旧秦封。昔时霸业萧条尽，空有寒潮送暮钟。”林嘉诗：“越王祠枕大江洲，江水长流霸业休。剑戟声沉三殿寂，旌旗影灭四郊秋。荒凉古壁生苍藓，寥落沙村起白鸥。此日登临倍惆怅，百年人代总悠悠。”陈鸣鹤《怀古》：“陵谷高深异昔时，白龙何处可投丝。千家灯火鱼盐市，半亩祠堂鸟篆碑。秦汉旧封烟漠漠，江淮故事草离离。停舟与客瞻遗像，松柏淒风独去迟。”
　　镇闽王庙　在钓龙台西，俗呼大庙。汉高帝五年，无诸王受册封于此，后立庙。武帝时，闽粤国亡，祀废。唐大中十年复建，五代唐长兴元年，闽复追封为闽越王。宋因之，号“显圣武勇王”。左、右二王，牙将也。熙宁中，民兵出戍熙河，二将现云端，战遂克捷。政和间，复戍桂管，征蛮之际，二将复现，降大雹，飞黄蜂，以退蛮兵。宣和二年，浙寇窃发，连陷数郡，将及境。提刑俞向自建康领兵南下，黄蜂以数万随舟蔽江，居民咸谓神助，境内帖然。乃大新祠宇。建楹日，有青、红二小蛇，蜿蜒香几间。暨升梁，又见，举首北向，移时乃隐。仪曹王琎奉二王像入庙，二蛇又现。庙成，俞向将临视，前一夕，梦神人青色者来谢迁祠。祀毕，青蛇忽现左王之前，而神之容色一如所梦。有司以闻，敕赐庙，号“武济”，向自为“记”。六年，追封闽粤王为镇闽王，二将左封灵应侯，右封显应侯。建炎四年，王加封“武烈”，灵应侯加“广惠”；显应侯加“嘉泽”。绍兴三十一年胶西之役，舟师祷于神，战以克捷，王加封“英护”，左侯加“协威”，右侯加“协忠”。元更封“真君”。国朝洪武十年，布政叶茂祷雨，获应以闻，下礼部议，从神故封，号“汉闽粤王之神”，左参政瞿庄为“记”。庙有田二顷一十六亩，为守庙郑广者私入其户。成化十六年，知府唐珣核正之。郡人参政唐澞为“记”。隆庆四年，巡抚都御史涂泽民会剿广贼，祃告于王。战之日，闻空中猎猎战马声，师大捷，修祠以阐神庥。按察使里人魏文焲记之。庙故有井，通江潮，其深叵测，有龙居之，祷雨屡应，迩堙为眢。万历十七年，知府江铎以旱祷，命工浚之，甘冽如初。
　　明谢肃《谒镇闽王庙》：“钓龙台临江水隅，上有亭宇祠无诸。闽土称王因禹后，汉朝封国在秦余。潮喧鼓角来沧海，云拂旌旗拥碧虚。自古神明归正直，双蛇出没定何如？”王恭《题无诸庙壁》：“野庙大江干，萧萧树色寒。断碑荒草没，画壁古苔干。龙去春潮在，猿鸣海月残。英雄那可问，东逝正漫漫。”王应钟《观钓台新庙》：“长江蜿蜒正趋东，白龙矫首如长虹。越王昔时此游眺，钓龙江上波为红。元戎小队骋英武，白日暗淡生雄风。山川形胜元如昨，人代兴亡迥不同。雕弓宝马今何在，剰水残山迹已空。我从诸彦陟，山迴江折望难穷。威仪尚在前王像，俎豆重开旧日宫。云山南去何葱茏，乾坤中坼江为通。开襟已在高台上，迥入苍茫烟霭中。”
　　潭尾街　在龙台南漈江浒。委巷纵横，民居鳞次，鱼盐成市。宋米芾石刻“全闽第一江山”六字，赵汝愚隶书“南台”二字，并存。
　　白龙江　城南嘉崇里。又名台江，与闽江同源，至洪塘岐为二，北行者经钓龙台为台江，纳北上众流，过鼓山，复与南行者合流，汇于马江，历闽江以达于海。南台万寿桥东，旧有洲田数十顷，成化间，溪流、海潮日夕冲决，可通舟楫。台下旧港为流沙所拥，潮小舟胶。
　　陈亮《泛台江》：“千古台江胜，台江上客游。醉乘闽海月，如泛洞庭秋。木落山逾静，天寒水急流。高怀凌浩渺，长啸振林丘。吊古情何远，挥杯乐未休。兴归非雪夜，入望是仙舟。乐事何年再，雄词此日留。无因陪逸赏，操翰思悠悠。”林世璧《台江观竞渡》：“共喜朱明日，言从画舫游。山川新雨歇，云树夕阳留。夹岸垂萝袅，数家丛竹幽。芰荷迎舞席，箫鼓拥中流。传说怀沙恨，犹存吊古愁。岁华聊自遣，风俗尚堪酬。积水清无暑，飘风飒似秋。楼台宜霁景，罗绮艳芳洲。棹若天边下，人疑镜里浮。渡头菱唱晚，归路独夷犹。”王恭《台江访古》：“无诸古城外，潮合满沙洲。宾从留骋马，壶觞度采舟。山迴川月夜，猿哭海云秋。寂寞屠龙事，台空江自流。”
　　盐仓迤东折而南，为藤山、江南铺、河泊所、龙桥亭、何大奎墓、北园、高盖山、王应时墓、高观堂、义屿、黄寯宅、福和洲、螺洲、显应庙、吴复祠堂、木屿、塔林、淘江、梁山寺、扈屿、濑江、方山、叶光宅、紫薇岩、三琅峰、大义公馆、观音桥、陈叔刚叔绍墓、陈达墓。
　　藤山　其脉一起一伏，如瓜引藤，亘五六里，故名。山多梅花，开时，郡人载酒出游。有明真庵在梅坞中。由藤山分派一峰，反顾于后，为鳌头山。藤山之东为下渡，廛居成市。
　　明谢肇淛《藤山看梅》诗：“曙色乍微茫，江南一路霜。人裁梁苑赋，花学汉宫妆。粉面含云湿，芳魂度月凉。不妨沉醉去，玉屑满衣裳。”“不识山中路，逢人即问梅。繁枝围屋隐，老树压墙颓。瘦借轻烟补，开须夜雨催。春光未衰谢，携酒赏千回。”“但得看花地，何须问主人。山中一夜雪，江上隔年春。径细香难散，寒多色未匀。无端风底急，撩乱白纶巾。”“骑马访花神，繁枝照眼新。诗应怜水部，花亦爱山人。夜月迷青嶂，寒江乱白苹。坐来清到骨，不复梦红尘。”“山气晓冥冥，长林玉作屏。半遮流水白，时杂数松青。地主供花酒，人家结竹亭。客来香可醉，尽日不能醒。”“一望白如虹，前山第几峰。随风香处处，隔水影重重。短树堪藏鹤，疏枝欲作龙。罗浮今夜梦，恍在月中逢。”曹学佺《藤山看梅》诗：“身入蕊珠宫，居然占素封。夜枝堪绕鹊，霜干可如龙。的的明流水，盈盈对远峰。藐姑射仙子，于此忽相逢。”“乍入即闻香，翻于久后忘。浑如金粟界，一吐玉毫光。坐莫分荀令，妆宜点寿阳。节今佳丽处，犹说是雕梁。”“春日游灵谷，冬来卧故园。一年能再赏，此度更销魂。香密难分寺，林迴屡换村。野禽窥乍散，犹自露苔痕。”“夜来风色恶，强半借枝头。笛里吹将急，樽前别更愁。梦回恒庾岭，兴动自扬州。流水空山里，吾将老一丘。”
　　江南铺　在下渡。上接黄山五里而遥，下通白湖十里而近。
　　河泊所　在江南嘉崇里。国朝洪武十年设，今废。
　　龙桥亭　在下渡街之半，有庵。
　　何大奎墓　在藤山之东。大奎，宋龙图阁学士。子曰万、曰士显，并科第，官侍从。其后式微，郡志失修，家藏告身俱在也。
　　石室山　俗名北园，在高盖山麓。唐观察使王逢子孙世居此。
　　高盖山　在仁丰里。有三峰、九岛，藩司第三案也。汉徐登修炼于此，后入永福高盖上升，乡人于此望祀之，遂缘其名。唐、宋以来，山属官，任民樵采。万历中，豪家侵为己业，诡受粮于县，日鬻人造坟，累若丛塚。形家谓为不利藩司、两台云。上有仙坛，坛左有仙井。相传，尝有牛坠井中，牧童走告父母，比至，则牛已出井上矣。山绝顶有青龙池，一名天池。上有北山王氏墓，又有芦湾洞，洞口有棋盘石。
　　明郑善夫诗：“此日经过高盖下，忽忆去年高盖峰。只见黄花似往日，那堪衰鬓向秋风。烟霞不断重阳路，勋业犹疑三径松。旧国萧条岁复晏，布袍草屦意何穷。”陈学麟《登徐仙第一峰》：“徐仙峰入白云间，俯视尘寰秀郁盘。瀑水花飞晴亦雨，松涛声撼夏偏寒。逍遥霄汉轻凫舄，指顾乾坤亦鹖冠。心赏超然人世外，羽人何事更骖鸾。”徐《登高盖徐仙峰》：“此地仙坛古，寻梅到几峰。药炉犹汉制，松岛似秦封。石径歇归牧，山田耕老农。白云迷下界，不辨往来踪。”
　　高观堂　在仁丰里高盖山下。又，妙峰寺在山之巅，宋建隆元年建，后废。万历丙午，都给谏林材募缘重建。
　　王应时墓　在高盖山麓。应时，官云南按察使。
　　王应山《谒观察兄墓》：“执绋若为情，冲寒出粤城。山川如哽咽，风雨益淒清。永别人间世，犹存身后名。所嗟姜被冷，池草梦难成。”“忆昔营窀穸，栖神已十年。卜龙迟胜日，委蜕閟重泉。扬彩凭威凤，含愁托杜鹃。谁言非羽化，高盖自升仙。”
　　义屿　一名盐屿，在高盖山之南。有赤垅、盖竹二洋。
　　黄寯宅　在义屿。寯，官户部主事，历官清白，时有“空空归故乡”之谣。
　　福和洲　在义屿东。
　　螺洲　在方山北。周迴一江，环洲以居者数千家，司空吴复其著也。
　　显应庙　在螺洲之浒。神刘姓，兄弟三人，伯行全、仲德全、季侍全。其先淮甸人，唐刘德威之后也。乾符间，黄巢宼闽，行全兄弟御宼有功，未获封赏而卒，闽人立庙祀之。宋淳祐十一年旱，乡人祷雨立应。乡进士陈应角以闻，赐额“灵显”。螺洲又有螺女庙，缘谢端事傅会之。螺女江在石岊西，与螺洲相去数十里。
　　吴复祠堂　在螺洲。复，永乐间以知印积官工部侍郎。
　　木屿　在永庆里。连塔峰，周遭有江。
　　塔林　又名塔峰，方山别支也。宋林津龙官尚书干(办)，俗呼尚干，林氏族姓甚蕃。
　　林禹臣宅　禹臣，理宗朝应神童科，黄朴榜进士。
　　淘江　在永庆里，临以塔峰、长林之胜。江边有亭，俗呼淘边。
　　明周玄《淘江》诗：“千章乔木珍螺渚，百顷澄光带越城。到邑潮通沧海色，环洲山峙此江清。鉴湖自是同流赏，文彩那应独擅名。渔浪细吹银绮合，鸥波才动翠绡横。盈盈杨柳牵丝断，泛泛芙蓉夹镜生。解道玄晖遗雅韵，却令太白擅佳声。孤云淡影秋逾静，碎月摇光夕向明。销尽客愁何处望，逋翁楼上有余情。”
　　梁山寺　在还珠里。宋建，今废。
　　扈屿　在还珠里。其东南为濑江，一名“瓠屿”。
　　濑江　在清廉里，与西峡江合流。微风激之，声如溪濑，故名。
　　明郑善夫《从扈屿沿溪陆行访陈职方》：“扈屿逶迤连紫台，濑江曲曲罢喧豗。渔人钓艇沿溪泊，野老柴门傍水开。树底巧通仲尉宅，糸中似愧子云才。南游兼得酬佳节，黄菊青山共举杯。”
　　方山　在清廉里。一名五虎，闽藩第四案，远望端方如几，故名。山之阴有峰，逆驰而西，曰“黄岩”。岁大旱，乡人祷雨于此。上有阿育王塔，又有岩曰“灵源”。鲤鱼石在溪中，又石坛、石床、石棋局、石床；左右有柑桔树千章，味甚甘。唐天宝中，赐号为甘果山。
　　宋王逵诗：“众状皆穷险，兹形独擅方。坦夷中砥砺，端正外青苍。上帝为棋局，炎君避暑床。回看太行路，更近利名场。”
　　明黄济《过方山旧居》：“曾逐孤舟背远村，清溪一去不知源。于今莫避秦人处，野鸟潭花即故园。”郑善夫《九日方山登高》：“方山五片石，嶻七千寻。气象衡嵩敌，风云岁月深。百年大梦寐，九日此登临。愿谢红尘累，岩栖长道心。”
　　叶光宅　在瓠屿。光，永乐间，以荐为南海簿，民歌之：“南海簿，性不贪。百鸟凤，人中难。”
　　紫薇岩　在横屿东峰。有紫薇公隐此，故名。又有岩曰“五仙”，并方山之东。
　　宋民先诗：“碧落已骖丹凤去，红尘空望紫薇岩。”
　　三琅峰　在西集里，色如青琅玕，故名。三峰尖秀，形如笔架，又名文笔。其傍诸山，有石鼓、石壁、岱顶，皆奇胜。
　　大义公馆　在义溪之滨。嘉靖间建。
　　王应山《义溪八咏》：“三峰齐太华，去天不盈尺。碧色拟琅玕，立地如卓笔。”(三琅峰)“溪流有深浅，竹色无古今。金风敲万玉，潭底作龙吟。”(万玉潭)“遥空浄微云，前溪印明月。疑有钓月人，溪风动林树。”(钓月矶)“巨石如建鼓，半空时有声。岱顶飞金鸡，西冈迭和鸣。”(石鼓山)“探禅入丛林，溪沙如布金。经声发烟磬，共接海潮音。”(潮音阁)“问津知几许，曲曲三十六。扬帆任好风，棹歌山水绿。”(大义渡)“当年典郡人，过家乐佩紫。奕叶际明时，冠盖仍新里。”(荣绣里)“古榕夹官路，树影入波心。行者喜从桥，赤日生绿阴。”(绿云桥)徐熥《义溪夜泛》：“暮潮初涨月痕低，一叶扁舟过六溪。唱罢沧浪天渐晓，青山无数鹧鸪啼。”陈荐夫《溪上泛舟》：“迴溪三十六，一一抱青山。片月空濛外，孤舟云水间。听猿声欵乃，得句应潺湲。不见澄江上，何因白练寒。”
　　观音桥　在义溪之东。宋时建，后圮于水。国朝天顺中，里人陈叔茂捐百金重建。
　　陈叔刚、叔绍墓　在蔡庄山。叔刚官侍读，叔绍官副使；刚有文名，绍有孝行。
　　陈达墓　在蔡庄祖茔北，号万松庄。达，字德英，积官都御史，巡抚山西，以廉能著，详郡志。
　　盐仓迤西折而南，为望北台、上渡、陈守约墓、洪顺墓、齐坑山、张浚墓、林文秩宅、台屿、高士岩、阳岐江、金锁江、严烜墓、税课司、高文达墓、陈嘉言墓。
　　望北台　在龙江之南。有岭嶻然，有亭其上。
　　明陈文广《过望北台》：“山形如相抱，巨石更崔嵬。地与江声近，天随树影开。兴中皆落叶，吟处是寒梅。为语登临伴，何由共一杯。”
　　王克复墓　在北台山阴，有司营葬。
　　上渡　在时升里，龙江之南。未造桥时，上、下有二渡，今仍其名。闽陈守约所居上渡。守约之先，固始人也。五代晋天福间来闽，仕南唐，左司郎中。其后，宋时有陈者，性乐施，子七人，孙二十八人，曾孙六十五人，玄孙一百三十人，而多膴仕。里中童谣：“萤尾星，江南陈。”谓入城夜归，灯炬如萤星也。
　　陈守约墓　在白泉院前山。
　　洪顺墓　在时升里上渡山。顺，官山东按察使。
　　齐坑山　高盖之支也，与北园、王湾、新安、蟠屿诸山相联络。地多梅花，齐姓居之，故名其山云。
　　张浚墓　浚，字文哲，官饶平知县。
　　林文秩宅　在长池。文秩与弟文秸同举进士，改翰林庶吉士，俱葬侯官斗门山。
　　台屿　四面皆平田，中建三阜如三台，故名。或曰柯屿、曰瓜屿。左高盖、右凤湾，金鸡嶂其后，阳岐峙其前。阳岐之水别为小浦，逶迤环抱于三阜者凡三十六曲。宋孝宗时，高士陈允元筑室读书中阜之下，子姓甚蕃。
　　阳岐江　有山临江浒。宋释褐状元林坰居之。江汇上郡及怀、侯、永福诸山溪水，经西峡与马江合，入于海。
　　明黄玄诗：“暝色入长江，江帆疾如鸟。空山白云外，一望更何有。飒沓风雨来，萧条夕阳后。孤灯照寒舻，且复醉杯酒。长江沧浪曲，远应沧浪叟。崖阴古木深，沙明暮潮吼。扣舷江水清，去路离情厚。何处有僧庐，残钟到溪口。”
　　金锁江　一名金岐。晋康帝时，有渔者垂钓得金锁，引锁尽，见金牛，急挽至岸。俄而锁绝，犹得数尺许。有司以闻，诏立庙祀之。
　　严烜墓　在阳岐白角山。烜，官监察御史，浙江佥宪。
　　税课局　在九都阳岐江。国朝洪武初设，以没官卓子康宅为之，今废。
　　高文达墓　在九都王埔山，事具城南崇报祠。
　　陈嘉言墓　在九都阳岐山。嘉言，咸淳中建州司户，值元革命，遂不仕，隐居台屿，积书至数万卷，人称“书隐先生”。
　　


　
卷之十五　西湖沿革
　　

　　晋安有东、西二湖，在冶城西北。晋太康三年置郡，诏治闽粤故城。太守严高病冶城狭隘，以图咨郭璞，徙今子城。坊城外凿东、西二湖，周迴各二十里，引东北诸山溪水注于东湖。(旧怀安县地，今侯官。)属引西北诸山溪水注于西湖(侯官县地)。二湖与闽海潮汐通，所溉田不可胜计。又有南湖(亦侯官地)。唐贞元十一年，观察刺史王翃辟城西南五里为湖二百四十步，接西湖之水灌于东南，今柳桥是也。东湖隔龙腰诸山，在西湖东北，故名。(或言，郡城东属闽县，非是。)宋庆历中，东湖渐淤，至淳熙间，尽为民田。浮仓山，昔在水中央，今周遭皆田。东北诸乡俱名湖堘。浮仓之西有亭，尚呼湖前亭云。《三山志》云：“嘉祐二年，郡守蔡襄从乐游桥开沿城外河，抵汤门、琴亭、湖心，至北岭下去思桥，北至河尾船场，散入港北小浦、中浦、石泉、安国以北。怀安知县樊纪复作桥十二，曰“湿堹”、曰“堘北”、曰“小浦”、曰“湖心”、曰“琴亭”、曰“越塘”、曰“龙腰”、曰“后溪”、曰“桑畲”、曰“岭下”、曰“范溪”、曰“濑溪”。东湖既湮，赖此港浦、桥梁导东北诸水，以达于东门也。南湖之塞不知何代。其始辟，迤北有港，与西湖通，渐为民庐舍、园池。今唐公祠前有石桥，西外石街有熊兵、泥门二桥犹巍然。平地中，皆湖渠遗迹。西湖始凿，沿子城外，(今定远桥为旧城濠。)浩无际涯。唐天复元年，王审知于子城外环筑罗城。梁开平元年，审知又筑南、北夹城，湖渐堙塞。宋皇祐四年，复诏郡守曹颖叔渐次修筑，自迎仙门至遗爱门，所存仅什之三。嘉祐二年，蔡襄复古五塘，以溉民田，有意浚治西湖，未果。乃命疏导渠沟六十有九，以兴水利。按《三山志》云：“城外西湖溉三邑民田，至一万五千余亩。”淳熙九年，赵汝愚以集英殿修撰知州事，疏于朝，开浚两湖，民至今赖之。时有澄澜阁，乃汝愚沿威武堂址改西湖楼为之。荐经兵燹，阁毁址失。明万历初，按察使徐中行命卫卒湖堤植木为荫，市易湖滨民园池，建阁跨湖上，由皇华亭后架二木梁以登，仍名“澄澜”。户部尚书马森撰“记”。十四年丙戌，郡守江铎以会城西、北、水部、汤门四关引江潮、湖水，众流吐纳绕旋。迩来淤塞北关，湖水不得入。河西、汤门、水部三关虽通河而浅涸，潮汐无几，舟楫阻滞。西河迎仙桥下有港接西水关及江河在西南者。当春夏月，建闸蓄水，秋冬决放。湖高河低，洪流入江，不可复返。滨湖数十里，莫资灌溉。乃开北关，修建西汤、水部各闸，引诸水入河。又改西门迎仙桥旧闸为坝，以蓄湖水，毋令决放。自兹旧制，兴复水利无壅。迩年复议塞，殊为民患，司地方者，愿如江公可也。
　　
　　【注释】
　　.观察刺使：谓观察使兼知府。
　　 
卷之十六　西湖延袤
　　

　　晋守严高始辟西湖，时巨浸淼茫。洊更拓城，复为平陆。太康延袤，漫无所考。今迹其附城西、北者尽之。湖东自西城大楼至北水关凡十二楼；自北水关至北城楼凡十四楼。每楼并垛铺一十五间，相距二十四丈。自南而北以丈计，凡五千八百有奇。湖西自迎仙桥折而北，为迎恩福地，至玄武行宫，又折而西为皇华亭。亭历道士洋、贵安山折而南为北城遗爱桥，以寻、丈计，不可指数。大都自南而北七里而遥，自西徂东二里而近。古今纪、咏，具列左方。
　　宋蔡襄《寒食西湖观竞渡》：“山前雨气晓才收，水际风光翠欲流。尽日旌旗停曲岸，满潭钲鼓竞飞舟。浮来烟岛纷相就，引出沙禽好自游。归骑不愁山月暝，万枝灯烛度花楼。”李纲《会宴湖亭》：“画栋翚飞瞰曲塘，主人情重启华觞。月摇花影鳞鳞碧，风入荷花苒苒香。散策幸陪终日适，开襟还喜十分凉。天涯随分同清赏，何必南园作醉乡。”陈俊卿《西湖纪游》：“凿开千顷碧溶溶，颍上钱塘仿佛同。梅柳两堤连绿荫，芰荷十里散香风。波涵翠层层出，潮接新河处处通。舆颂载途农事起，从今岁岁作年丰。”罗愿《和赵汝愚开西湖诗》：“湖边飞盖欲谁同，治行人思旧弱翁。行乐未饶溱水女，咏归应有舞雩童。闽山影浸烟云动，沧海潮连浦溆空。欲识元侯疏凿意，君王勤俭正卑宫。”“南方春早冻先融，荷锸移时小异同。要使齐民知水利，亦如前哲变文风。四时镜净登临美，万顷云垂灌溉通。嗟我一麾江汉上，慨然歆叹似南丰。”朱熹“次韵”：“百年地辟有奇功，创见犹惊鹤发翁。共喜安车迎国老，更传佳句走邮童。闲来且看潮头人，乐事宁忧酒盏空。曾见台星与卿月，交光齐照广寒宫。”“越王城下水溶溶，此乐从今与众同。满眼芰荷方永日，转头禾黍便西风。湖光尽处天容阔，潮信来时海气通。酬唱不夸风物好，一心忧国愿年丰。”辛弃疾《贺新凉·游西湖》词：“翠浪吞平野。挽天河、谁来照影？卧龙山下。烟雨偏宜晴更好，约略西施未嫁。待细把、江山图画。千顷光中堆滟滪，似扁舟欲下瞿塘马。中有句，浩难写。　　诗人尽入西湖社。记风流、重来手种，绿成荫也。陌上游人夸故国，十里水晶台榭。更复道横空清夜。粉黛中洲歌妙曲，问当年、鱼鸟无存者。堂上燕，又长夏。”“觅句如东野。想钱塘，风流处士，水仙祠下。更忆小孤烟浪里，望断彭郎欲嫁。是一色、空濛难画。谁解胸中吞云梦，试呼来、草赋看司马。须臾把，上林写。　　鸡豚旧日渔樵社。问先生、带湖春涨，几时归也?为爱琉璃三万顷，正卧水亭烟榭。对玉塔、澄澜深夜。雁鹜如云休报事，彼时逢敌手皆劲者。春草梦，也宜夏。”“碧海桑成野。笑人间，江翻平陆，水云高下。自是三山颜色好，更着雨婚烟嫁。料未必、龙眠能画。拟向诗人求幼妇，倩诸君、妙手皆谈马。须进酒，为陶写。　　回头鸥鹜瓢泉社，莫吟诗、莫抛酒樽，是吾盟也。千骑而今遮白发，忘却沧浪亭榭。但记得、灞陵呵夜。我辈从来文字饮，怕壮怀激烈须歌者。蝉噪也，绿阴夏。”又《小重山·三山与客泛西湖》：“绿涨连云翠拂空。十分风月处，著簑翁。垂杨影断岸西东。君恩重，教且种芙蓉。　　十里水晶宫。有时骑马去，笑儿童。殷勤却谢打头风。船儿住，且醉浪花中。”
　　明陈亮《泛舟西湖》：“落日动高兴，乘舟溯碧涛。方欣齐桡乐，复惜群山阴。时爱波上月，清光犹未沉。乍离湖渚浅，稍入浦荷深。花香袭人衣，水风凉我襟。杯行吸素彩，曲度飘清音。昔闻澄湖际，画舫相追寻。繁华不可问，心赏良在今。佳宴共桃源，胜游同竹林。宁知此宵乐，不协古人心？”王恭《泛舟西湖》：“登舻发清啸，落日镜湖净。微月波上澄，归云鸟边迥。水木生夏凉，孤崖破阴暝。矧兹簪佩同，复此沧洲兴。中夜棹歌还，遥峰响烟磬。”王偁《晚归湖上》：“一径惬幽寻，悠然世外心。不缘流水泛，那识落花深。荷影澄天镜，松声韵素琴。前林烟磬发，归路月沉沉。”王肇《湖居清适》：“幽居绝喧嚣，已遗尘世虑。悠悠止水清，寂寂流云度。开樽送飞鸟，杖策荫芳树。高人乐自然，玄理早超悟。不历轇轕场，宁知此中趣。缅怀陶令踪，高咏谢公句。灵台慎始终，勖哉葆贞素。”又《湖中寒食》：“湖上逢寒食，行行云日迷。林花相映发，只似武陵溪。远水清烟并，高阳黄鸟啼。年年对芳草，古意满城西。”方邦望《泛舟西湖》：“平湖绕翠微，一棹镜中移。喧鸟千声啭，长风万里吹。沿洄耽景胜，宴坐觉神怡。往往留馀兴，归来日暮时。”徐中行《西湖对月》：“千山雨后片云无，一棹风前兴不孤。入座词人高北斗，开樽明月满西湖。光依玉树秋相媚，寒照冰心病欲苏。此地夜游经几度，未知何客得骊珠。”林垠《赠徐宪长湖上舟成》：“西湖新造木兰舟，暇日群公结胜游。千载达人推范老，三山佳景拟杭州。开窗夹岸摇青嶂，转棹澄澜起白鸥。桃李堤边春十里，他年知是长公留。”王应钟《泛舟西湖》：“十里湖光湛不流，宁闻风雨苦沉牛。蛟宫隐隐鼋鼍避，泽国溟溟鸥鹭浮。山郭近从波上写，楼船遥在镜中游。因怜范蠡归何处，不向兹方泛钓舟。”陈全之《游西湖》：“生平爱结水云缘，梦在湖西野艇边。乘兴共寻尘外境，雅怀同坐镜中天。鱼惊破浪随歌后，鸟避开筵出棹前。自笑腐儒多俗累，何时庄诵卜居篇。”林燫《游西湖》：“积水风生五月秋，绮筵画舸漾澄流。万家城堞林边迥，两岸云山镜里浮。沆漭直期穷北渚，芳声还共采中洲。盛名满座俱吾党，不羡当年李郭舟。”林烃《次王懋宣西湖作》：“聊从方外访蓬莱，碧树澄湖避暑来。遂有凉飚先拂座，不妨细雨共衔杯。仙槎直向天边泛，飞阁遥临镜里开。闻道登楼能作赋，风流谁似仲宣才。”陈朝锭《西湖燕集》：“几年踪迹滞炎方，今日初登湖上航。雅兴谁言惟白老，胜游何必让钱塘。芳洲草暖凫鹥集，碧槛风柔菡萏香。莫向樽前辞酩酊，城头山色易苍黄。”“山翠高低浸混茫，碧堤幽意在群芳。欲凭陈迹寻高士，不见当年宛在堂。”“出郭暂欣尘事疏，幽寻况是雨晴初。浮槎疑近林逋宅，却少栽梅结屋居。”余翔《泛舟西湖》：“参差楼阁镜中开，客自风流载酒来。山势似浮天竺寺，荷香深袭百花杯。商歌竞逐沧浪起，野服俱成薜荔裁。我辈相逢情不浅，停桡还上越王台。”陈椿《西湖宴集》：“言乘春燕泛兰桡，杨柳青青暗画桥。欧冶池边云乍敛，越王台上雨全消。波光晃漾摇金钿，林籁参差度玉箫。我欲淹留还卜夜，借君高烛几枝烧。”陈价夫《西湖棹歌》：“郡城西面水连天，画阁朱栏异昔年。芳草渐生歌舞处，春风犹傍狭邪船。”“大梦山前云作梯，皇华亭畔水平堤。落花满地无人扫，闲逐东风上马蹄。”“湖上春残雪未消，湖边新柳变寒条。夕阳远映孤山碧，尚有鸣榔似六桥。”“晓云飞尽水犹清，十二栏干映水明。拾翠女郎成队去，藕花深处踏歌行。”刘克治《游西湖》：“越王遗址在，把酒对斜晖。坐柳黄莺啭，衔花翡翠飞。孤亭依别岛，画舸系渔矶。落尽城头月，狂歌未拟归。”(克治，南海人。)袁敬烈《游西湖》：“津亭十里芰荷香，六月松风入座凉。漠漠烟霞生极浦，远村树色带斜阳。”“大梦山前烟水清，芦花枫叶满江城。青天万里云飞尽，欸乃声中片月明。”曹学佺《泛舟西湖》：“大梦山前起棹歌，青青初泛水中荷。乍看涨色西湖远，却较幽阴北地多。堤上有情观士女，林间无偈问维摩。酒酣不识春城路，明月盈盈卧绿波。”谢肇淛《西湖观竞渡》：“一曲湖如镜，轻舟隐芰荷。况当悬艾筇，共听采菱歌。棹影群龙戏，涛声万马过。楫飞晴散雨，鼓急水惊波。藉草红裙密，鸣榔锦袖多。战酣残暑失，酒醒晚风和。胜事追河朔，英魂吊汨罗。人归纤月上，良夜乐如何。”
　　

　
卷之十七　湖中孤山胜迹
　　

　　孤山里许，在湖中央。其阴，有陈内翰景著祖茔，石上有篆书“定远伯玠陈公之墓”八字。山之阳，水田若干亩，树木荫翳，华实盈畴，如隔尘寰，非方舟不能至。先时亭台梵宇，岁久倾圮。国朝万历十五年，郡守江铎建亭山巅，匾曰“三山别岛”。门以东，建门一区，竖叶内翰向高所撰《水利碑记》。
　　王恭《湖山图歌》：“大梦积飞翠，朝夕侵我庐。严高湖上水，色映灵台虚。越王城外三山峭，散帙鸣琴亦高妙。半榻闲云鹤梦清，一帘初日藤花笑。顾予性癖爱清晖，终日相过尽醉归。几度离家声别调，何时恩许卸朝衣。黄花九日高楼酒，无那明朝又分手。座中应感去年人，马上空攀未霜柳。酌酒看山兴暂同，君家兄弟气如虹。萍踪自愧无南北，聊寄相思水墨中。”王褒《题西湖山水》：“我昔曾游西湖上，层峦迭嶂森相向。白云雨后亲卷舒，湖色山光共摇飏。浮云虚阁若蓬瀛，酒旗摇曳风前轻。弹棋击筑多乐事，飞觞促席争逢迎。孤村远屿渺何处，落日行人自来去。樵子将归渡口船，渔舟夜宿鸥边树。朅来湖里观画图，满座词客争喧呼。隔墙呼酒取一醉，令人却忆高阳徒。”高瀔《答傅子拟筑宛在堂》：“南洲五月湖水平，荷花万顷湖山明。放舟邀客钱已办，题诗寄予堂欲成。渚鹤沙鸥底自性，松云萝月若为情。眼中万事不须问，吾与尔曹当远行。”傅汝舟《拟筑宛在堂招高子偕隐》：“城外西湖烟雾光，孤山宛在水中央。门开独树悬青磴，径绕千花上碧堂。兰艇桂桡操自稳，药房荷榻卧偏长。秋波不隔寻真路，乘兴须君到隐乡。”陈椿《暮春湖心亭集同社诸子》：“西湖一望何寥廓，太守严高往年凿。秀色平分欧冶池，晴光倒浸无诸郭。澄澜高阁郁崔嵬，画栋朱帘对水开。兰桨却藏回岸曲，菱歌疑自断桥来。岧峣乌石天边起，粉堞森森还百雉。三竺霏微翠霭中，五城仿佛丹青里。阁道遥连大梦山，层峦飞瀑响潺湲。山中胜迹多磨灭，山下游人空往还。朅来狎客当清燕，风送湖心云几片。丽藻争夸邺下才，新知并属吴中彦。可怜江国春欲残，点点飞花落水湾。相呼且尽杯中物，莫遣分携兴易阑。”
　　


卷之十八　城西湖滨胜迹
　　

　　自迎仙桥折而北，为迎恩福地、江公生祠、城西铺、唐公祠、殷庞二公祠、玄武行宫、湖头尼庵、毘卢阁、关西福地、徐宪长祠、谢泉、谨肃坊、风节亭、迎恩亭、皇华亭、澄澜阁、望湖亭。
　　迎仙桥　西关外木梁也。以梁王霸冲举西宫，故名。万历十六年，知府江铎筑坝于桥之北，障西湖水，建亭竖碑其上。
　　迎恩福地　在迎仙桥北。祀土谷神。祠今为乡约所。
　　江公生祠　在城西铺之右。国朝万历十九年，为知府江铎建，郡人参政王应钟有“记”。
　　城西铺　面西湖。上通梅亭，五里而遥。
　　唐公祠　祀郡守唐珣。国朝弘治间建，岁久倾圮。万历十六年重修。珣，华亭人，成化间知福州。
　　殷、庞二公祠　在唐公祠之东。国朝万历三年建，特祀都御史殷公从俭。后十余年，都御史南海庞公尚鹏抚闽，行一条鞭法，罢榷弛征，民怀之，并祠焉。明林燫撰《殷公祠碑》：“殷公祠者，祀吾省故殷巡抚公也。公讳从俭，广西临桂人。隆庆五年，奉玺书，以佥都御史督闽军务。明年，召入为副都御史。未几卒，闽人罢市，哭如所亲丧。西归，里巷哭以过柩，妇人则哭拜于门内，得人心如此。公卒之三年，闽人思公不置，为建祠西郊外。又越四年，云南楚雄太守张廷臣者，公门人也。将之官，谒公祠，涕下沾衣。顾是祠之建，不可无记。又，岁时享祀。缺声诗，猥以燫雅知公贤也，遂为述其事。系以诗曰：‘闽号乐土，僻海一隅。当嘉靖末，倭夷用急。虔刘我民，掠我城邑。鲸波未澄，燕幕安集。命谭大夫，绥我安土。丧乱既平，孰予抚闽。选于众举，殷公其人。节钺旄盖，殷公至止。田亩多荒，疮痍未起。譬治乱绳，宜宽而理。令此三军，饷晦宴息。令此百城，安于闾里。郑歌国侨，蜀思诸葛。人之无禄，昊天降割。西郊之外，湖水之浒。作庙翼翼，边豆有楚。弗殄禋祀，千春万古。有美张侯，谓公我师。侯拜稽首，咨嗟涕洟。孰是祀典，暗无声诗。代斵不让，公贤我知。庶几观者，坠泪于碑。非我文工，公德之遗。”(万历辛丑，巡抚朱运昌卒，其弟私塑运昌像于祠，匾曰“殷庞朱三公祠”。宜急去之，以严薰莸之别。)
　　玄武行宫　国朝正德间，镇守太监崔安建。奉北极玄帝君。左祀刘、关、张三义，右祀五显。
　　湖头尼庵　在玄武祠之东。跨西湖，为阁数楹，奉诸佛及顺懿陈夫人。
　　毘卢阁　在唐公祠之北，守祠主僧以奉诸佛。先时湖滨梵宇，今多颓废。
　　明林鸿《春暮宿湖山兰若》：“雨歇众芳晚，幽寻宿梵筵。闻经方丈里，听法比丘前。远径投昏鸟，空山宿夜猿。天花飘嶂月，玉磬度萝烟。殿古苔衣合，湖光宝镜圆。仰攀星斗近，俯视地维偏。心静空尘到，身闲与世迁。三生应得悟，来此问安禅。”郑善夫《春暮游城西寺》：“毘卢千佛阁，近在绿云中。客到虚无岸，春归莺燕丛。燕台望不及，古意渺何穷。拟入东林社，殷勤向远公。”黄用中《西湖集社》：“宝界枕澄湖，静僻宜长夏。睠言憩南薰，良朋偕夙驾。映荫竹垂阴，蒙茸草堪藉。疏蝉度宫徵，渟水明台榭。岂但远炎蒸，共乐比闲暇。意惬胥淹留，禅钟催甲夜。”
　　徐公祠　在玄武行宫之西，谢泉之东。万历十九年建，祀按察使徐中行。二十五年季冬火，复建。(中行，湖州人，字子与。)
　　关西福地　土谷神祠，里人立社其中。
　　谢泉　嘉靖间，谢佥宪庭柱凿，资乡人出汲。石栏刻“谢泉”二字。
　　谨肃坊　在迎恩亭之东，正德间建。
　　风节亭　国朝嘉靖七年建。督学使吴仕与部使者有违言，解绶东归，诸司以金为赆，不受。诸公以金建亭，曰“清风高节”。
　　迎恩亭　冠盖往来，咸集于斯。诏敕至，肃迎以入。又东、西作二亭翼之。
　　皇华亭　在迎恩亭之东。左竖元福建闽海道肃政廉访司副使中顺公《去思碑》，右竖嘉靖初御史林釴撰《靖闽碑》。
　　荷亭　在皇华亭后，周迴有塘，植菡萏。
　　明王乾章《荷亭同梅参戎赋》：“荷亭殊绝倚云隈，上将传呼结驷来。郭外青丝潛渡柳，樽前玉笛暗飞梅。凉生浦渚频移棹，月傍绳河更举杯。客署几回残梦里，遥闻歌吹绕城回。”
　　澄澜阁　在荷亭之东。国朝万历五年，按察使徐中行建。户部尚书马森撰“记”。初，宋守赵汝愚浚治西湖，沿威武堂故址改西湖楼为澄澜阁。拓城以后，阁毁址失。徐公市滨湖池馆，建阁其上。由荷亭造二木梁，蹑数十级以登，仍赵忠定旧名，嘱岭南黎民表隶书之。其下为堂，以资宴游。十六年，知府江铎重修。(三十六年，有司更名湖天关，殊失古人遗意；且恶札书之，亦为山水一厄。)
　　明王应钟《饮澄澜阁》：“杰阁危桥跨彩虹，绮窗绣户碧霄中。景当夕照千山静，波入澄澜一镜空。槛外松声明远韵，帘前花影散香风。清樽久待高阳侣，千里襟期此夕同。”傅汝楫《湖楼纪兴》：“湖开背郭楼，湖水日悠悠。地即青莲界，山仍碧树秋。杯前狎鸥渚，篱畔系渔舟。稳坐风波外，吾生乐未休。”游士豪《澄澜阁怀徐子与》：“高阁俯澄澜，层峦对酒看。星河临睥睨，鸥鹜宿沙滩。榻下流云度，杯前落日残。采芳人不见，湖上月明寒。”叶向高《和许中丞孚远集澄澜阁》：“澄澜高阁枉严旌，为爱波光四望平。桑栢几家湖上社，芙蓉十里水边城。龙台烟锁寒荒垒，鲸海秋高罢戍兵。樽俎折冲多胜暇，登楼又见赋先成。”车大任《西湖澄澜阁宴集》：“西湖花满楼，乘兴泛扁舟。山护云间寺，潮吞野外洲。黄鹂才盛夏，白雁又新秋。世事玄环转，年华似水流。但酬贤圣酒，莫问古今愁。明日风尘里，翻然忆此游。”(大任，字于仁，湖广邵阳人，万历丙申知福州府。)袁敬烈《集澄澜阁》：“柳色湖光蒲郭西，朱阑高阁兴堪携。浮烟忽散山当寺，骤雨初来水上堤。一曲彩莲云外远，几行啼鸟树边低。樽前不尽登临兴，独把新诗倚醉题。”喻应益《澄澜阁宴集》：“因开白社扣精蓝，坐对城阴看碧潭。桥锁堤边堪拟六，山横湖外旧名三。峰纹写浪晴吹濲，日气蒸花午作岚。箫鼓画船金勒马，依稀风景似江南。”曹学佺《初夏澄澜阁》：“夏日试荷衣，高楼送日微。水偏此地得，山半是城围。涧色犹残雨，蝉声自落晖。定知湖月好，坐待夜深归。”
　　望湖亭　先时危亭湖上，岁久倾圮。国朝万历十五年，知府江铎重建。
　　明周玄《登望湖亭寄王太史孟》：“朝来一上望湖亭，湖草茫茫入望青。空盼乡书凭朔雁，顿忘旅食换春星。洛阳有客缘谁赋，湘水长歌忌独醒。暂拾芳菲归潦倒，酒杯相对慰飘零。”戴永和《望湖亭燕集》：“虚亭试骋望，暇日一消忧。山拥鸿濛色，湖开漭漾流。宦游同此地，逸兴属深愁。暮景还堪恋，城扄不可留。”(永和，云南大理人，侯官教谕。)屠本畯《四月晦望湖亭观竞渡》：“已失西陂雨，仍逢月晦天。鱼龙排荇渡，箫鼓竞蛟川。问节蓂全落，争标锦互传。镜光摇海阔，浪势辗涡旋。直犯波涛远，真防出没偏。隼旟分晻霭，鱼服乱軿阗。讴和千人沸，云驰五色鲜。置身水鉴里，偷眼艳妆前。击楫怜花细，沾衣爱露圆。悄回鱼纂纂，忽起鸟翩翩。露气蒸如马，歌声散似莲。楚乡元吊屈，闽俗且迎仙。何暇挥谈，深愁飏酒船。亭幽杯酿绿，崖曲席藏烟。稍谢区中累，来投物外缘。池台堪此日，舟楫感他年。籍籍资名理，彬彬集盛筵。始知文雅会，不让永和贤。”
　　由唐公祠折而西，为大梦山、墨池、薛家园池、孝子萨琅墓、侍郎萨琦墓、平章池。
　　大梦山　周迴二里，东际迎恩亭，西临平章池。苍秀可爱，而多奇石，镌“廉山”二字。郡守江铎与客登临，欲创亭未果。万历丁丑，比丘建庵其山麓。
　　明徐《登大梦山》：“廉山青绕郭，坐对膝堪盘。草色软承褥，松枝低碍冠。笔峰云外秀，墨沼雨余干。春早湖光动，绿波如练寒。”曹学佺《泛舟西湖登大梦》：“山色城中满，看山亦出城。却怜春欲尽，正值雨初晴。坐得野亭旷，到来湖水清。讵须问佳不，于此已忘情。”
　　墨池　在大梦山之阳，有石坎而方。至元时，有人晦迹于此，刻“墨池”二字。近为山邻筑坟、伐石而多缺败，非复曩时之胜矣。
　　薛家园池　在大梦山前，回环里许。弘、正间，有文易、文旭兄弟，乡荐登仕，前列甲宅，后为池馆。迤西宗祠，规制宏丽。嘉靖初，四明丰学士熙谪戍，馆其家，为撰祠堂记，今甚寥落。
　　孝子萨琅墓　在大梦山之阳。琅，其先色目人也。母病，日夜祷北辰，以身代母疾，良已。子琦，官礼部侍郎。
　　侍郎萨琦墓　有司营葬。琦，宣德五年进士，历官翰林编修，历礼部侍郎兼少詹事，为时名卿，事见郡志。
　　平章池　又名西陂，在大梦山西。南延袤里许，乃平章陈有定别业也。有定败，今二百余年，数易主人。
　　明郭波《泛舟西陂》：“古池六月官城西，霖雨既过水拍堤。云光十里侵楼阁，烟波一望涵玻璃。玻璃远接岩峦色，深沉黑比蛟龙宅。此地曾经住贵臣，今当何处来仙客。碧山金马下殊方，柏台水月相辉光。少微星高南斗旁，野夫倚玉蒹葭苍。主人好事非一日，吾辈亦岂偶然集。抱琴荡桨村醪香，开箧授衣涧月袭。落日兰舟未拟回，中流箫鼓福山隈。荷花欲语怜歌唱，菱叶散乱还大来。风定波光湛不流，舟亭潭影复悠悠。万水澄阴群鸟下，半轮月出东山头。”傅汝舟《病不赴西陂和郭子》：“平章池在西湖西，远山低绕近山齐。薛老自有画船隻，芰荷稳复潛虬宅。芝盘兰桨荡中流，翰苑霜台联上客。陪游三千乐多方，独我卧病愁日光。伏枕似闻歌吹响，仰屈窃叹烟云苍。太平梦想回今日，学士何缘远来集。投荒似此甘寂寥，献议当年恥沿袭。海戍几时天上回，湖翁移住湖水隈。船钱酒器不用借，月出荷开还远来。君不见，池水昔浊今清流，吞山侵月光悠悠。水底万象尽颠倒，何况浮云天际头。”
　　由迎恩亭迤北，为道士洋、谢庭柱宅、浦头石桥、贵安山、谢琚墓、仰德祠、庞商二公生祠、贵安井。
　　道士洋　有田数顷，中为官路，其田籍紫极宫，故以道士名。今悉为豪门所有。
　　谢庭柱宅　庭柱，长乐人，都御史士元之子。举进士，授评事，历湖广佥宪致仕。市负郭田数十亩，筑室以居，背西湖，面莲花峰。今从子尚书杰改为宗祠。
　　浦头石桥　有浦数里，受玉屏、铜盘诸山之水以入西湖，为堤其上。然湖堤稍低，不能障洪流，而多败田。
　　贵安山　一名贵安，延袤二里。塜墓累累，郡东北邙也。
　　谢琚墓　在贵安山之阳。琚，字仲玉，正统进士，在谏垣言事切直，出为浙江少参，年四十余即丐休。陋巷一室，衣敝茹淡，处之泰然。
　　仰德祠　国朝隆庆四年建，祀方伯陈锡。锡，广东人，正德间长闽藩。有惠政，闽人怀之，建亭道周，匾曰：“仰德”。逾五十年，御史蒙诏按闽，为建祠于亭之西。
　　庞、商二公生祠　在仰德祠之左，国朝万历八年建。庞巡抚之行一条鞭也，山阴商为正以御史按闽，叶议裕民，民德之，生祠两公，以志去思。郡人松江府同知黄以贤撰《德政碑颂》。
　　贵安井　在生祠之左，有泉清冽，往来道周，吸饮不竭。
　　

　
卷之十九　湖西侯官胜迹
　　

　　西湖之西为熊兵桥、泥门桥、新亭、英济祠、凤凰桥、高风台、东台庙、石山岭、转华庵、清泉山、林之奇墓、徐墓、郑阎墓、祭酒岭、高安山、王鼎墓、郑旭墓、林舜道墓、叶福墓、四借亭、洪山桥、洪山寺、郑炤墓、西山、郑惇典墓、白马庙、云程山、半洲、东岐庙、洪塘寺、金山塔、税课局、妙峰寺、林廷选墓、林玭墓、林瑭墓。
　　熊兵桥　在通仙门之西。宋时，熊兵营驻泊于此，故名。旧有河港，引西湖之水通于南湖，已湮。浦港亦塞，石桥犹巍然平陆中，俗呼小桥。
　　泥门桥　在泥王庙前，故名。俗呼为平桥。
　　新亭　在草市都。有寺名“西隐”。唐郡守唐秩有惠政，民怀之，乃更其亭为“颂德”，俗呼“新亭”。国朝成化十二年，知府唐珣捐资辟地重建。
　　英济祠　在新亭之右。
　　凤凰桥　在一都凤凰山下、香岩寺前。旧有亭，憩行者。成化十九年，扑于风，随即规建。
　　高风台　在凤凰山下、香岩寺之西圃。圃有旧台遗迹，元贡师泰增筑之，名以高风。师泰自为“记”云：“方山耸其前，莲峰矗其后。左沧海，右洪江。云烟苍茫，极目无际。”又欲作亭其上，未果。平章道隐捐资助之，僧悟腾、觉馨成之。师泰以凤凰山左右翼张拱，若飞鸣而来，因名其亭为“鸣凤”，亦师泰为“记”。寺废已久，亭台芜没。
　　东台庙　在凤凰山之颠。五代闽立庙，以神有捍贼御灾功。嘉定二年，漕使李浃、帅臣黄度疏请庙额，敕赐“忠惠”。郡人都官员外郎林岊为碑文，今立庙前。
　　石山岭　
　　转华庵　在石山岭。万历间建。
　　明徐熥《憩转华庵》诗：“精庐傍人境，虚寂无垢氛。食施林间鸟，衲挂前山云。池光既澄洁，香气尤氤氲。猕猴识戒律，狸犬嫌腥荤。谈深不顾返，西岭将斜曛。终当远城市，高卧辞人群。”
　　清泉山　在凤凰山之西。又黄山、末山，在平田中。
　　林之奇墓　在清泉山。从子子沖墓在其右。之奇弱冠从吕本中游，本中器之。累官校书郎，由宗正丞提举闽舶，遂以祠录家居。吕祖谦尝师之。子沖，字通卿，登进士，累官将乐丞，未上，其父死，徒步扶柩归，哀毁而卒。二墓有祠，多晦庵朱子书匾。道周立石刻“三山林氏先茔”，今式微。有豪门同姓者冒其谱，而祠墓蒸尝仍缺。
　　徐墓　在祭酒岭。，字子瞻，永宁知县，有文行。
　　郑阎墓　在祭酒岭。阎，字公望，永乐进士。观政刑部，欲贷不辜，与大司宼争不能得，遂改教职。致仕居乡，贫约如寒士。
　　祭酒岭　在清泉山之西。闽时，有光州湛温者，事王延翰为御史大夫、国子祭酒。建州刺史王延禀使者至闽，延翰命温往饯，且酖之。温恐延禀兄弟从兹多衅，遂自饮鸩以死。闽人哀之，葬于此地，遂名其山。昔路踰岭而趋，后因张总制封君营墓其山，辟路田间，以达行者。
　　王鼎墓　在高安山，有司营葬。鼎，字器之，成化间进士，积官右都御史致仕，卒赠工部尚书。
　　郑旭墓　在高安山。旭，字景初，学行知名，用荐入太学，选侍东宫。以蜚语谪滇南。久之，再起为学职。
　　林舜道墓　在高安山。舜道，嘉靖进士，历官广西参政。以廉介称，礼乡贤。
　　叶福墓　在一都前园山。福，字叔畴，建文庚辰进士，授刑科给事中。靖难兵起，福守金川门，死之。从子取衣冠葬兹山，建安杨荣“铭”墓。
　　四借亭　在洪山桥之东。国朝成化、弘治间，布政使钱塘陈珂历闽藩、臬长贰凡四，民怀其惠。
　　洪山桥　距城西六七里，万安江口。旧有石桥，门狭隘，水迅急善崩，民以为病。国朝成化十一年，镇守太监卢胜广旧址重建，佥事章懋为“记”。二十二年复坏，太监陈道重修。然水门四十余，其七门当冲流，屡坏屡修。万历六年，都御史庞尚鹏重治建屋。万历己酉毁，知府喻政重造。
　　洪山寺　在洪山桥西，旧废。国朝正德间，布政使陈珂重建。万历六年，都御史庞尚鹏修，寻圮。甲寅又重建。
　　明谢肇淛诗：“山下洪江江一村，江云山霭共黄昏。早潮归去暮潮到，一片寒声绕寺门。”
　　郑炤墓　在二都阵坂山。炤，成化进士，改庶吉士，终南雄知府。
　　西山　在云程之东。村落骈广，太常卿许榖祖居之。
　　郑惇典墓　在二都西山。典，嘉靖进士，知无为州、袁州府，历著惠政。以廉执忤江陵相，党罢。葬祔祖长史訚墓侧。
　　明林烃《重过墓》诗：“不见同袍友，伤心有几年。一麾频出守，四壁但依然。宿草悲朝露，寒松结瞑烟。承家经术在，早晚凤毛贤。”
　　白马庙　系云程土神，航海者多乞灵焉。时乘白马于风涛中，以拯溺者。
　　云程山　支自西山，吸江而下。居人竖塔右麓，以象文笔。林、郑二姓居之。林副使玼、御史瑭、参议文缵、佥事璧、知府坣、郑长史昇、长史阁、佥事元韶、知府惇典，其著也。
　　半洲　在洪江之东，沙壅为洲。迩来水浅膠舟，必潮生乃往来。大司马张经祖宅在焉。
　　东岐庙　在东岐岭上。里社最胜，每上元，游观不绝。
　　洪塘寺　在洪塘江之滨。民居鳞次，舟航上、下云集。
　　金山塔　江渚突出一阜，从潮高下，水涨而山不没。旧有石桥以达于庵，因水塞，居民病之。万历乙卯年，拆石桥，而庵仍旧。
　　元王翰诗：“胜地标孤塔，遥津集百舩。岸迴孤屿火，风度隔村烟。树色迷芳渚，渔歌起暮天。客愁无处写，相对未成眠。”
　　明林《宿塔湖兰若》：“崔嵬一刹俯重溪，烟树千重欲望迷。渔火光中乍明灭，风航浪里互高低。白苹引蔓初凝露，紫燕将雏半落泥。名利由来在身外，何如此处得幽栖。”
　　税课司　在洪江之滨，俗呼“务前”。国朝洪武初设。
　　妙峰寺　在洪江妙峰山之麓。
　　明林炫《登洪江妙峰》：“洪塘江上妙高峰，古刹栖云紫翠重。岩石驱车时拂燕，松萝把酒忽闻钟。天边有客曾骑凤，海畔何人是卧龙。十七年前联句在，山楼如梦叹萍踪。”龚用卿“和”：“江畔孤高有妙峰，紫芝瑶草碧云重。交萝丛竹开春宴，石磴云门报午钟。懒性暂来看水鸟，论思敢谓缀山龙。吟诗欲步江楼句，肯许卑栖蹑后踪。”魏文焲《登妙峰》：“周览恣名山，兹峰信高妙。群山如逐鹿，合沓成奔哨。翼翼龙凤翔，于焉结精要。彩错献多姿，寂历含众窍。蹑屐托幽寻，振衣穷引眺。岩花幽自开，岭猿相叫啸。江横系练明，日净青山貌。散步入禅关，空对寒山笑。缅矣怀康乐，兴生临海峤。千古仰清芬，期与尔同调。”
　　林廷选墓　在妙峰山，有司营葬。廷选，成化丁丑进士，历官南京工部尚书，卒赐祭葬。山椒亭榭尤多。
　　林玼墓　
　　林塘墓　
　　由洪塘桔园洲而西，为旗山、岘江、合山桥、水西、锦溪、黄文会宅、林安宅墓、双峰寺、奉先寺、龙安寺、石松寺、寻山庵、仙宗寺、杨宏中墓、岐头山、大象山、黄岸山、禅林寺、屿头山、林安宅宅、月屿、黄镐墓、精严寺、林文秩文秸墓、赤塘山、张睦墓、绿榕桥、林廷琛墓、十四门桥、龙潭山、溪源宫。
　　桔园洲　在洪江之东。有船厂，督造战舰。
　　旗山　一名翠旗。山颠欹侧，其形如旗，与鼓山东西对峙。郭璞《迁州记》云：“右旗左鼓，全闽二绝。”山势逦迤数里，高数百仞，上有勾漏洞、仙人石、旗尾堰诸胜，梵刹尤多。
　　明陈鸣鹤《登旗山绝顶》：“凭空引眺客魂惊，紫蓼丹枫接海城。烟树万株青断续，沙田千顷白纵横。云迷樵径猿先到，路绝人寰鸟不鸣。更上孤峰最高顶，九阍开处是瑶京。”徐熥《游旗山勾漏洞》：“溪山何逶迤，数里入鸿蒙。斜日猿声外，残云鸟道中。乱峰诸洞隐，万竹一泉通。趺坐松间石，尘心觉尽空。”“丹成不记年，古洞白云边。众水争趋壑，孤峰欲接天。路危逢乱石，山尽见平田。日暮休归去，还期遇葛仙。”“葛仙何处去，勾漏访遗踪。陟齐攀竹，听泉独倚松。石床荒藓合，丹灶乱云封。转入深林外，前山又一重。”“仙都在人境，一步一岩峦。怪石各有态，修篁难计竿。松烟烧处暖，萝磴坐来寒。别去仍回首，余生几度看。”徐《过勾漏竹林》：“勾漏仙源旧有名，苍苔古道客难行。好山十里云几片，修竹万竿泉一泓。雪满洞前猿有迹，月明林下凤留声。荷衣草任攀蹑，坐卧石床尘虑清。”“烟霭苍茫翠几重，泉流石罅响淙淙。山当曲坞蔽千竹，路入半林生一峰。萝磴阴中寒叶积，松门深处冷云封。千岩万壑行应遍，斜日乱鸣孤寺钟。”陈价夫《登旗山仙人洞》：“摩空傀儡仙人宅，怪绿千年紫苔色。班笼走匿神芝亡，九节龙葱拄为策。石桨觉得凝如髓，帝遣狂龙喷秋水。奔风怒雨山鬼啼，仿佛苏门妒稽子。”陈仲溱《过勾漏里竹林》：“一望绿阴迷，青山夹锦溪。花随泉水出，鸟傍竹林啼。曲径暮烟合，悬岩芳草齐。临流无限意，落日万峰低。”
　　岘山　在旗山之南。一名水西，有南屿、北屿。林氏居北屿，在旗山之麓。郑善夫有“旗山第一峰”大字刻于石。南屿在合山桥之南，与旗山隔江。炉峰石，在平地阛阓中。
　　林春泽宅　在北屿。宅后八景，极林居之胜。
　　合山桥　在南屿。延袤数丈，以木为梁，而亭其上。
　　锦溪　在南屿，旗山之别渚也。
　　明林鸿《泛舟西江》：“积水可利涉，方舟况同乘。悠然西江上，遂望云中僧。出浦见落日，前崖阴始凝。秋风忽飒沓，海雨随奔腾。稍移辽沙河，又见夕影澄。拥棹向危壁，推蓬见古藤。枕藉信水宿，跻攀候晨兴。兹游意已惬，况也多良朋。”郑善夫《游水西》：“共有烟霞想，言过西水浔。薜萝迷近远，鱼鸟入高深。花气含风满，山堂负郭阴。燕游忘主客，谁赋越乡吟。”又《次夕岘江闻篴，赠林德敷熙载》：“岘水桥西秋欲社，追寻仍泛月边船。短箫长遂悲相语，锦树沧江绝可怜。交游自识茅容早，子婿谁当卫玠贤。此夜星河未堪别，眼中闽楚各风烟。”王文旭《水西晚眺》：“南郭青山看未休，孤舟直泝水西头。林边古寺连茅舍，江上谁家傍竹楼。浊酒满斟呼野老，短篷斜倚对汀鸥。从今生计何须问，欲与渔翁作钓俦。”徐熥《游锦溪竹林》：“一路尽莓苔，浓阴昼不开。山依迂涧转，泉逐断桥来。同坐松间石，还期竹下杯。隔溪烟磬晚，欲别又迟回。”曹学佺《锦溪泛舟》：“溪水明于锦，层波映不穷。山光笼竹满，树势俯泉空。少怯阴无日，虚疑响杂风。归舟如可问，犹待暮潮通。”邓原岳《锦溪竹林》：“苦爱西溪竹千挺，修篁瑟瑟逗晴晖。石林空翠和烟湿，涧道流泉作雨飞。载酒偶随芳草去，回车犹惜白云违。山中桂树堪招隐，矫首风尘几是非。”
　　黄文会宅　在南屿岭兜。文会母得风疾，每夕祷北辰，求以身代。执亲之丧，哀毁几绝，庐墓三年。服毕，每朔望及忌日必斋戒，至墓恸哭，或留其侧，旬日不归。国朝弘治间，有司以闻，旌其门。
　　林安宅墓　在三都石松寺旁。
　　双峰寺　在绥平里，今四都也。唐咸通五年，僧师复自小箬双髻峰移建今所。与观察使林衮同业儒，同入关。至扬子渡口，师复有出尘之兴，赋诗曰：“君自成龙我成道。”浩然而归，卜筑于此。观察使李瓒请赐寺额。二峰峭秀，岩谷幽邃，水西胜处。后人作悦堂像瓒、师复及林衮、周朴祀之。绍兴三十年，枢密富直柔请为功德祠。
　　奉先寺　在三都。梁乾化三年建，今废。
　　龙安寺　在三都。唐乾宁元年建，国朝成化三年重建。有山曰历山，上有牛姆石。
　　石松寺　一名石嵩，在三都。宋大中祥符三年建。初名灵凤，绍兴十年，僧天石于石上种松，因易今名。国朝成化九年重建，后多颓废。万历间兴复。天石种松三本，自刻石云：“一与寺门作名实，二与山林为标致，三与一切游人作阴凉。”题诗云：“偃盖覆岩石，岁寒傲霜雪。深根蟠茯苓，千古饱风月。”国朝成化九年重建，后多颓废。万历间兴复。
　　明林春泽《游石松寺》：“翠旗峰下丛林晚，有客相携眼倍明。天逈风高双鸟逸，江空木落万山清。林光未纵烟霞老，野兴偏随杖屦轻。谁信昨非今更是，我今方得古人情。”王湛《游石松寺》：“禅扉昼不关，石涧水潺潺。客到松阴里，僧眠云气间。怪禽喧古木，残叶点寒山。向夕烟萝暝，行吟带月还。”邓原岳《石松废寺》：“古寺荒凉甚，伤心落照前。佛龛留鼠迹，僧舍断人烟。色相已成幻，桑田殊可怜。只余洗钵水，相对亦泠然。”徐熥《经石松废寺》：“寺废不闻钟，禅关掩万峰。有床惟卧虎，无钵可归龙。墙垣埋残碣，苔深翳古松。倘非樵子引，那识往来踪。”陈价夫《晚过石松寺》：“山僧乞食去，日暮不闻钟。坐设三生石，门扃一粒松。夕风翻贝叶，秋雨暗芙蓉。寂寞经壇下，空余猿鹤踪。”“看山不觉深，拄杖入双林。古意坐来淡，秋云行处阴。白莲重结社，芳草自知心。却恐归时路，明朝不可寻。”陈荐夫《游石松寺》：“重来应感旧游非，野寺无人昼掩扉。金界草生迷客路，禅床花落点僧衣。云归塔院寒猿啸，日入香台野雀飞。惆怅空门只如此，人生何处是皈依。”徐《游石松寺》：“眼见精蓝废复兴，香台新敞竹阴层。云扶插汉青峰起，雨送飞空翠瀑崩。收果谁当今善士，种松因问昔名僧。偶来随喜贪清净，结夏还期礼佛灯。”曹学佺：“石与松俱好，名之寺更幽。到门山雨下，面壁峡泉流。法磬随清虑，香台自远眸。此生无住著，才得称心游。”
　　寻山庵　在七都。陈大建元年建，今废。寻山有江曰辽沙，江之滨有参政唐虞宅址。
　　仙宗寺　在六都。其山多松，萦纡数十里，白鹤巢焉。涧水泠泠有声，与鹤声相应。五代唐同光二年建寺，元至正二十三年重建。寺有历峰亭、白鹤岭、洗钵池、昙花磴、枢松关、金鸡岩、卓锡泉、垂萝径，号八景。
　　明王湛《游仙宗寺》：“独有秋山色，能清物外心。泉临幽谷落，路入暝云深。樵客踏黄叶，岩僧住绿阴。何时与公等，蹑屐此登临。”王应钟“和”：“言访招提境，能生般若心。白云随处合，黄叶落阶深。地僻秋先到，山高景未阴。欲同王子敬，世外一登临。”陈仲溱《过仙宗寺》：“古寺沿溪转，高幡隔树飘。竹阴斜映水，松色倒侵桥。孤鸟入林没，残僧归路遥。磬声烟霭里，静听欲魂销。”徐“和”：“云际前朝寺，凄凉不可寻。僧应少来往，佛亦有销沉。大地黄金散，空廊碧草深。惟馀堂上磬，远似昔年音。”
　　杨宏中墓　在四都厚山。宏中，庆元中为太学生，与同邑徐范、罗源张道固、宁德林仲麟、薛传、周端朝上疏救赵汝愚。韩侂胄大怒，编管远方，天下号“六君子”。后登开禧进士，官终知武冈军。
　　岐头山　在七都大象山之东。峰峦奇秀，上有仙人石，下横长江，名浯江。山半俯瞰清流，有矶石临水，号“醉渔”。又有“悬钟”石，下悬浯江，其形如钟。
　　大象山　其形蹲状如象，故名。上有观音泉。山之颠，外抱中夷。
　　黄岸山　在七都。又名浯江。江滨巨石横侵，名“苏岐”。有渡，盖大江之支也。其山自翠旂来，树木森蔚。谢肇淛《浯江泛舟》：“浯水溪边钓艇闲，江云片片逐朝还。秋风秋雨无情甚，吹暗千山与万山。”
　　禅林寺　在六都，五代唐天成五年建。
　　屿头山　在十都后尾。又名花屿山。山周围有六桥，曰合潮、曰玉浦、曰郑屿、曰温阳、曰后山、曰王坵。
　　林安宅宅　在十都屿头。环以六桥，俗呼上街。
　　月屿　在七都。形如初月，故名。又，十都有董屿，环屿民居鳞次。
　　黄镐墓　在六都芝田山，有司营葬。镐，官户部尚书，卒赠太子少保，谥襄敏。
　　精岩寺　在七都。唐长兴二年建。有妙观亭、独露庵、金界亭、盘陀石、金刚窟、清凉台、月华庵、华峰亭、绿阴亭、喜见亭，俱宋元符间葺治。寺后颓圮，国朝洪武间重建。
　　明林鸿《游精岩寺》：“香刹象天界，名僧辞世氛。一峰独耸削，众壑相氤氲。作礼向金仙，仙林投鹤群。群犬衔人衣，却走避腥荤。于时春向暮，林亭蔼浮曛。苍然草木气，尽湿西江云。登阁见千里，怀沧海濆。山钟忽播荡，因此悟音闻。”
　　林文秩、文秸墓　并在十都斗门山。
　　赤塘山　在十都。又有凤山、龙台、华棣诸山，与赤塘并峙。
　　张睦墓　在赤塘山。睦，事具东街金华境。
　　林廷琛墓　在赤塘山。廷琛，宋枢密院安宅之裔。嘉靖乙未进士。历户部郎中，左迁南宁府同知，削籍。廷琛有志操，坎坷仕路，时论惜之。
　　绿榕桥　在绥平里庆城庄前。
　　十四门桥　在招贤里。迭石为桥，酾水凡十四道，故名。
　　超山寺　在十三都。山隔大江，沿浦而入，有孤阜突起，故名。山下有四门江桥。元泰定初建寺。又石门山，二山对峙，中贯清溪，望之如门。溪浒有伍仲襄庙。
　　明郑迪《宿超山兰若》：“上人住在东林久，踪迹人间往来少。碧草闲依石磴深，苍苔自染松关厚。薄暮时逢上客过，吟诗对酒复如何。山中无复可乘兴，萝月纷纷窗外多。”陈鸣鹤《重登超山》：“磴险全依竹，桥危半引藤。烟霞前日客，钟鼓隔云僧。迭嶂已千折，孤峰更一层。不愁归路晚，犹有过山灯。”王湛《宿超山寺》：“朝踏山上云，夕宿山中月。禅扉閟寂寥，尘想于焉绝。阴廊翳乱藤，石磴埋残雪。达曙淡无眠，钟声在林樾。”陈椿《重游超山寺》：“扁舟一叶泝江潮，古寺风旛影动摇。门掩白云行处近，林含青霭望中遥。月华隐映三千界，水气浮沉十四桥。因向支公重证果，便思脱屣谢尘嚣。”
　　龙潭山　在十二都。山下有潭，龙居之。岁旱祷雨，以瓷瓶涂蜡，于日下测有无，得水则雨候。潭中群鱼游泳，无敢捕者。又有灵石四，若龟、蛇、剑、印然。
　　溪源宫　在龙潭山左。有屋数楹，祀张真人。郡人士谒梦，往来不绝。
　　明林春泽《溪源夜宿》：“溪云飞舄访真源，溪上仙风清客魂。怪石倚松临嶻嵲，哀泉度壑弄潺湲。蛟龙洞口如相见，虎豹庭前不敢喧。高阁夜深闻謦欬，青鸾随月到玄门。”王应钟《宿溪源宫》：“纡迴藏石磴，窈窕隔尘寰。谷里乾坤别，山中日月闲。万松深杳霭，一水响潺湲。即此澄真境，何须觅大还。”“境密川长聚，山迴峰共攒。昔贤非鹤驾，此地启星壇。丹灶何年闭，沧溪六月寒。黄粱炊正熟，无梦似邯郸。”林《游溪源》：“清溪荡漾泝扁舟，犹忆当年曾此游。数里桑麻临碧水，几家庐舍隐丹丘。任真只自耽泉石，混俗从人唤马牛。敢谓乞灵希福泽，暂违城市散烦忧。”林世璧《访溪源》：“溪源一派玉为流，锦似红霞烂素秋。雨岸垂萝云嶂合，数声啼鸟石林幽。”“幽源何处可栖真，流水桃花此避秦。日暮清溪看晒网，隔船时唤打鱼人。”“沙岸纡迴碧浦通，仙踪缥缈自难穷。便应一苇临沧海，直访蓬莱玉蕊宫。”“溪上桥横十四门，烟霞杳霭入深源。定知此夕游仙梦，一枕清风白鹤骞。”又《溪源宫乞灵》：“洞天何处最难名，此地仍开三水清。偶为寻真窥涧壑，却随飞梦入蓬瀛。参差锦石留丹灶，缥缈青云度玉笙。闻道仙灵还可接，愿来白鹤向瑶京。”“溪源元自类桃源，别有桃花映洞门。水竹远村人世隔，桑麻仍见古风存。潭清好趁游鱼泳，树密时闻幽鸟喧。明发又随尘迹混，不堪遐思屡飞翻。”王湛《游溪源宫》：“深山萝桂郁氤氲，古殿阴阴闭夕曛。百里清溪平涌月，千岩枯木倒巢云。参差丹灶花间见，缥缈瑶笙竹外闻。愿谢风尘来此宿，倘逢鸾鹤便为群。”又《重访溪源》：“不尽烟霞兴，仍来访赤松。江行无百里，山翠有千重。石室生云气，空壇印虎踪。寥寥尘想绝，高枕听疏钟。”陈椿《溪源即事》：“逶迤寻仙路，青溪绕洞门。桃花遥辨径，流水曲通村。绕树迷黄蝶，攀条坠白猿。人疑河上老，地是武陵源。几处闻鸡犬，多年长子孙。种麻生事熟，钻燧古风存。濡沫鱼偏乐，飞翻鸟欲言。花边觇甲子，木末候朝昏。天远鸾骖度，风高鹤吹喧。愿言投秘要，服食永无谖。”陈鸣鹤《游溪源》：“迭嶂跻攀尽，丹丘共赤霄。鸟迎前度客，沙压旧时桥。溪舫云争渡，岩扉雪半消。紫鸾何所去，空有草萧萧。”又《题溪源宫》：“不随烟火逐繁华，来访桃源道士家。日暮绕村啼杜宇，春深满地雨松花。鹤迷远屿啼残月，马度孤峰跨落霞。古灶寂寥何足讶，仙人无用化丹砂。”
　　

卷之二十　湖南侯官胜迹
　　

　　西出迎仙桥折而南，为高峰庵、陆庄园、柳桥、康靖王墓、王公大宅、圣堂、凤山、陈纪墓、舒汀墓、西宫、西禅寺、马森墓、石湖桥、西禅浦、凤凰冈、诸贤祠、仙岐、郑公渡、瓜山、潘柄宅、郑潛宅、泽苗江、吴山、吴屿、南阳山、大帽山、古灵陈先生祠、林宪宅、古灵庙、灵隐寺、灵源院、黄岸江、芹洲、龙湖山、阳泉、安林寺、报恩院、陈墓。
　　高峰庵　在西教场柴巷内。有桥跨河，桥南有庵，比丘居之。又南，为泰山行祠。
　　陆庄园　在高峰桥之西。宋陆蕴与其弟藻所营别业也。园池亭馆今颓废，悉为平畴。
　　明王偁《晚过西郊陆氏山池》：“淡淡牵银藻，娟娟种玉莲。谁开照胆镜，中有洗心泉。萍散山流影，云收月坠天。愿随鸥鹜侣，薄暮宿寒烟。”
　　柳桥　在车市都。唐时辟南湖于此，今惟一港，以通舟航，从西水关出入。有石桥跨其上，旧名中济。有亭，今废。
　　明王褒《湖南田舍》：“蔼蔼湖上山，迢迢湖上路。田家南湖滨，三五亦成聚。朝耕湖上田，暮唤湖上渡。老稚远相迎，牛背挂农具。今年喜有秋，不为租税虑。床头酿茅柴，取醉罗栗芋。相看桑麻长，焉识簪组误。县门久未入，且乐成嫁娶。”“湖山近人家，烟火隔篱落。爱此湖田肥，生产愿自托。儿孙日长成，努力趁春作。驱牛耕远坰，牵犊锄近郭。农事喜及时，秋收聊可悦。积穰登仓箱，余粒饱鸟雀。村刍有浊醪，莫负邻翁约。笑尔东西人，谁识田家乐。”
　　王公大宅　在陆庄。公大，弘治乡荐，浙江运同，迁滇南守，以道远丐归终养。
　　圣堂　在柳桥之西。偏跨河上，祀玄武。
　　凤山　在柳桥之南。平田中突然一峰，又名黄山。
　　陈纪墓　在凤山之阴。纪，成化五年进士，累官副都御史，卒赐祭葬。纪历内、外台，当官廉介，所居在下渡。
　　黄山桥　在黄山前。
　　康靖王墓　在草市都茶园山。国朝永乐间，古麻剌国王入贡至闽，疾卒，赐谧康靖。有司营葬，春秋祭之。其陪臣数姓俱内附，至今廪食于官。
　　舒汀墓　在西禅山。汀，嘉靖乙未进士，监察御史。忤严嵩，出为云南副使，又谪州判，卒，海内称为“真御史”云。
　　西宫　在西禅山之东。梁时，王霸父增自齐朝渡江入闽。善黄老术，霸幼习之。每登怡山，经宿乃返。年三十，游武夷，积十六年始还。旧居山南，凿井，有白龟吐泉。炼药既成，点瓦砾为金。是岁，闽中斗米千钱，乃鬻金运米，食贫者。后以馀药服之，旬日如醉，忽于所居皂筴树下蝉蜕而去。贞元中，观察李若初登楼西望，有五色云当其宅，遂以为冲虚宫，并祀徐登、董奉、任放为四仙祠，俗呼西宫。万历初，尚书马森卜兆其地，移建今所。
　　唐神童林杰《王仙君坛口占》：“羽客已登仙路去，丹炉草木尽凋残。不知千载归何日，空使时人扫旧坛。”周朴《西宫》诗：“王君上升处，信宿故居前。皂筴即须朽，白龟仍亦全。云间犹一日，尘里已千年。碧色坛茆黛，今时谁可仙。”
　　宋王逵诗：“修炼曾居此，传闻实未尝。坛留皂筴树，人去白云乡。龟得胎中息，神藏肘后方。辽东鹤未返，华表夜苍苍。”
　　西禅寺　在永钦里。号怡山，一名域山。寺压其上，即王霸所居也。隋末圮废，唐咸通八年，观察李景温招长沙妫山僧大安来居，更新之。后唐长兴中，王延钧更名“长庆”。淮兵毁焚，独佛殿、法堂、西僧堂仅存。宋天圣间，营葺始就。周垣九百丈，居三千人。有奎华阁、明远、紫翠二亭、放生池诸胜。僧慧稜时侍雪峰，有悟，后来住山。国朝宣德二年重建，屡修。兹寺为侯官第一禅林。
　　宋李觏《怡山长庆寺》诗：“行行金碧里，气象怳如春。不记来时路，自嫌衣上尘。院香知有佛，僧静似无人。十载京华梦，相逢一欠伸。”李纲《西禅斗车堂》：“杰阁雄楼杳霭间，佳辰良夜共跻攀。斗迴高柄临华栋，月湧清光出远山。急景行将悲晚眺，此身难得到宽闲。世间百虑何时了，且对金樽一解颜。”黄裳《题西禅寺》：“谁是怡山不灭仙，定光来应此方缘。龙骧凤翥三宗子，狮吼雷鸣六祖禅。鱼佩独垂聊狥世，藕丝相感为开天。自从日月归真后，衣钵何人已得传。”
　　王偁《宿怡山兰若》：“别路绕珠林，秋来落叶深。一灯今夜雨，千里故人心。已觉空门幻，还惊旅况侵。坐闻钟鼓曙，离思转沉沉。”郑善夫《病起步西禅》：“一春伏枕莺可怜，病起野池明白莲。偶尔梳头出城郭，便因看竹到西禅。天晴求食鸟双下，日午闭门僧独眠。明发螺江有行役，红尘白雁异风烟。”林世璧《游西禅寺》：“晓色带江城，疏林空翠晴。睠兹秋风爽，复得赏心清。宝刹凌云耸，金绳倚日明。岩花相映发，谷鸟自和鸣。世界人天接，河山岁序更。佛香烟共暝，法镜月俱盈。悟理非关象，超玄讵可名。云何牵世网，扰扰负平生。”王湛《游西禅》：“烟际辨禅扉，山深竹径微。鸟窥双树下，僧踏芹云归。林叶飘秋色，岩花媚夕晖。应思尘土客，此地到应稀。”徐熥《游西禅寺》：“野旷烟光薄，林深暑气微。乱蝉鸣觉路，一犬护禅扉。花竹通诸径，旃檀大几围。云房吟卧久，直到晚凉归。”陈椿《重过西禅寺》：“城市蹉跎忽几春，重来古寺对佳辰。天花竞座香仍在，芳草衔杯迹已陈。门掩孤峰巢野鹤，钟鸣双树断行人。无因更证三生果，竹杖蒲团寄此身。”徐《游西禅寺》：“松门云际寺，花木转幽深。处处欲投足，房房生住心。苔纹青绣壁，荔火赤烧林。一径斜阳外，归僧逐暮禽。”谢肇淛《游西禅寺》：“城西十里路，春树变鸣禽。远寺寻钟入，山僧避客深。雨花天外落，石榻洞中阴。悟得空门意，吾生已陆沉。”
　　马森墓　在西禅寺前，旧冲虚宫地。森，嘉靖十二年进士，积官南京户部尚书。卒，赐祭葬，赠太子少保，谥恭敏。
　　石湖桥　在美宅里，旧西宫前。
　　西禅浦　在西禅寺前。外临三港为江，内有小浦达于河渠，跨浦为桥。滨江有渡，通凤冈诸处。
　　明曹学佺《西禅浦夜泛》：“问津寺门路，遥遥送孤钟。浦口虽云狭，渐以临大江。江路亦有常，但与潮汐通。烛火代明月，渔者聊尔同。林苇风飕飕，所过非一峰。戒心告乍息，当路有偃虹。如此归已矣，夕漏闻之穷。”
　　报恩寺　在一都。唐天复三年建，今废。寺前有渡犹存。又有楞珈寺，亦在一都，今废。
　　凤凰冈　江水迴环，刘氏居之。又有三十六宅，所产植多荔枝、龙眼。有桥二：曰陈桥，曰周宅。
　　明陈鸣鹤《江居》：“荔枝沿岸凤凰冈，草舍萧萧近夕阳。钓罢独眠舟不系，任风吹向酒家傍。”曹学佺《凤冈荔林有怀》：“误舟丹穴去，如息碧梧阴。欲奏求凰曲，青山谁赏音。”谢肇淛《凤凰冈》：“桔园洲上露如霜，江树江烟望渺茫。布谷声声春雨后，荔阴十里凤凰冈。”
　　诸贤祠　在凤凰冈。初名五贤，祠宋儒刘彝、康夫、藻、砥、砺凡五人，后增嘉誉、世南、子玠，更今名。岁以春、秋致祭。彝，字执中，师胡瑗，以明体适用为学，第进士。熙宁初，言新法不便，出知桂州。康夫，彝从子也，熙宁间，进《志术》二十七篇，其文皆根柢仁义，郑侠表其墓。藻，字昭信，明礼学，又精于《易》。嘉誉子世南，世南二子砥、砺。砺子子玠，并详郡志。
　　仙岐　一名阴岐，在十一都。江源出永福明溪，与阳岐对峙。山颠树木阴翳，居民稠密，临于江浒，有岐江寺。
　　明徐《憩岐江寺》：“忽舣沙边櫂，来寻江上村。危峰晴扆刹，怪树老当门。翠霭迷珠网，香风动宝幡。数声鸣石磬，花雨落黄昏。”谢肇淛《江寺》：“孤舟停水宿，双屐暂相过。地僻人来少，秋深木落多。江声寒枕簟，野色隔藤萝。坐久忘归去，樵林起暮歌。”
　　郑公义渡　在仙岐江。行者南北必由此出涯以济。郑潛避地瓜山，乃创义渡，捐田以给舟子，行者便之。处士吴海为“记”。
　　瓜山　在二十都。山有三峦，直下分派如瓜，故名。中峦之下，展坡平旷，居人环绕，为一乡之会。
　　明谢肇淛《宿瓜山潘氏宅》：“红蓼映柴门，疏梅拂短轩。社归秋燕冷，衙散午蜂喧。耕凿村居便，诗书世业存。山中无岁月，云气自朝昏。”陈鸣鹤《题瓜山潘氏》二首：“闲居寂寂似潘安，会是先人旧讲坛。五百余年三亩宅，竹门遥闭万峰寒。”“寒江曲曲路萦迴，庾信园林半种梅。独立淡烟残照外，绕村秋色稻花开。”徐《舟次瓜山》：“郑公渡口石桥斜，山色重重碧似瓜。遥望炊烟青不断，蓼花深处见人家。”
　　潘柄宅　在瓜山。柄，字谦之，与兄植从朱子游。其学以务实为本，不干仕进，学者称“瓜山先生”。
　　郑潛宅　在瓜山。潛，歙人，元至正中，以泉州路总管致仕，寓居怀安。尝建义渡、义学。子居贞，以荐辟，官参议，与方正学友，亦与其难。事见《表忠录》，有文集数十卷。孙炎，隐居教授，曾孙垍，著有《耕云稿》。
　　明徐《过郑居贞故宅》：“秋草离离故宅扃，断猿啼鸟不堪听。苌弘碧血无寻处，剩有诗名在汗青。”
　　泽苗江　在十二都。发源在永福溪北，流历侯官古灵，而下东岩，则瓜山、黄岩、大鹏诸山之水汇流于此。至阴岐，乃与阳岐江合。江之阳，张氏世居之。淳熙初，乡人尝建石桥。
　　吴山　在十都。相传吴翁隐此，故名。有溪源出永福，流三十里，入西峡江。山之阳有蟠屿，林氏居之，叔侄同登景泰辛未进士。璟，官御史；孔兹，参政。
　　明陈鸣鹤《吴山江夜泛》：“星河倒影一江清，残月孤舟镜里行。潮落海门渔市闹，露零沙渚雁群惊。幢幡两岸东西寺，钟磬中宵远近声。钓罢独眠何所事，芦花烟水过馀生。”
　　吴屿　与吴山相连，江心有山，呼小君山。吴山人洪栖隐于此。洪，处士海曾孙，知县锵之子也。抗志高尚，雅通禅学，荐绅谈之。
　　明郑善夫《访吴山人隐所》：“脱屣吴居士，寻君江水遥。云房生夜气，薜牗散春潮。榻静闻空籁，情高梦九霄。从兹毕灵宝，不赴小山招。”王文旭《宿吴隐居故宅》：“早时季子幽居处，石室来游异往年。远树暮烟春寂寂，空山凉月夜娟娟。檠寒犹自明书幌，琴古真成怆断弦。何必邻人更吹笛，荒亭问字几潸然。”
　　南阳山　在十二都，瓜山之支也。山巅有乌江潭，其潭有四，以风、云、雷、雨为名。岩石险怪，人迹罕到。每潭阔丈许，相传有龙居之。潭上云雾腾踴，则大雨如注。岁旱，乡人有祷辄应。冈或作虹。山东，有山曰新安，有岭曰大步，其石如伏羊。
　　大帽山　在八都古灵，南连福顶。山腰有石室，名天乙岩，深邃可容百人；一名小方广，一名罗汉洞。岩西南隅，甘泉涌于石上，可资群饮，竭而复盈。有文笔峰，又名席帽山，其山多蓝草。
　　明郑定诗：“天乙岩头发长啸，云散天高秋杳杳。石室凉生六月寒，海天望断三山晓。”林志诗：“层峰耸翠拂云标，绝顶凝香暑不消。孤鹤遗踪天路逼，数螺浮黛海山遥。”高棅诗：“文笔耸孤翠，高标GFDB层穹。气夺众山秀，屹为三山雄。何当览奇观，于此巢云松。”
　　灵隐寺　在八都古灵，唐咸通二年建。又有安德院，唐大中初建。灵源洞，宋嘉祐中建。
　　古灵多佳境，有后湾渡、月山崖、安德泉。悬崖甘洌，如匡庐瀑布。又赞公房、碧玉潭、落镜桥、小天台、蟠龙石、逗云亭，在诸梵宇中，今芜没。
　　明陈亮《灵隐寺》：“世路多喧嚣，春山自幽静。偶从淡荡人，共陟招提境。沙明日在野，林暝云起岭。憩石歌且吟，倾瓢醉还醒。方欣灵府旷，渐觉尘虑摒。预恐解携归，愁襟复难整。”林鸿诗：“灵隐知名刹，龙宫最上方。越山当户翠，海树到楼香。说法观心妄，悬灯共夜长。浮生一何幸，乘此礼医王。”林志诗：“海上三山隔弱流，梵宫独占此山幽。香台月霁昙花曙，丈室苔封贝叶秋。宦况暂辞青琐去，锦归莫恋白云留。诸天不用藤萝锁，早晚乘风到上头。”又《古灵十景》：“清溪源发古灵山，小渡萦迴出后湾。竹径暗通流水入，柴门相对落花关。清时利涉居人少，白日空横野艇闲。记得旧游曾买棹，一篙春雨逐鸥还。”“云敛前山露半峰，恍如初月出林东。清光欲曙香销桂，浩气凌云魄映空。春缺秋盈真有意，青迴绿绕向无穷。十年相见蓬莱上，别后清辉似梦中。”“日照飞流挂晚空，匡庐瀑布宛相同。轻烟暝处看将断，落木寒边听不穷。一派初如澄练合，千寻直与大溪通。期君驻马齐摛翰，莫羡银河赋独工。”“古洞云归不见人，山房空掩绿苔新。清池白石双林夜，啼鸟闲花半榻春。方外随缘寻紫衲，宦游浪迹笑缁尘。逍遥拟结云门侣，布袜芒鞋未有垠。”“春水澄蓝玉满潭，潭光倒影映晴岚。锦鳞跃处肥溪荇，红雨香遥老石楠。有恨鸟歌空白昼，多情花泪湿青衫。当年鼓枻曾临眺，赋就沧浪思不堪。”“菱花飞逐剑龙飘，此地空余落镜桥。词客佩遗痴似醉，洛神粉湿恨应销。莫教照鹄当帘见，却笑骑鲸望月遥。薄暮弄珠游可即，曲栏吟处正生潮。”“层峰耸翠拂云标，绝顶凝寒暑不消。孤鹤遗踪天路逼，数螺浮黛海山遥。霜清向度王恭氅，月白时闻弄玉箫。我欲与君游汗漫，栖真期此学松乔。”“南阳高卧石床间，谁道神龙此处蟠。薜罅尚封瑶骨蜕，苔花半湿玉鳞寒。浮丘不避春如梦，醉墨犹随露未干。我欲留题寄陈迹，桑田未迩遽飞翰。”“仙客浮云似野心，偶经亭上一登临。飞扬已散瑶池影，寂历空怀石室音。捧日有情曾绚彩，巢松无分只沾襟。君归应有招兰赋，鹤唳猿啼正满林。”
　　陈先生祠　在古灵。祀宋龙图陈襄。襄，字述古，详万岁巷，此里宅祠堂也。子孙宋代在婺源、吴航，科第不绝，故里迄今落莫。宋时，像设屏风犹存，遗裔托迹耕樵，可为太息。
　　明林志《谒先生祠》：“循吏犹传旧姓名，乡间庙貌草长青。辉辉俎豆垂千祀，济济云礽继一经。遗爱半凋荒碣字，英魂偏结故山灵。至今野老来祠下，遥揖高山尚泪零。”徐《过陈先生故居》：“曾从册府见遗书，立马西风问故居。草没龟趺眠石阙，屋颓鸱吻易门闾。英灵像设尘埃里，零落孙枝丧乱余。犹胜半山台榭胜，只今猿鸟哭荒墟。”谢肇淛《过陈述古故居》：“萧条曲径锁秋烟，异代衣冠尚俨然。自向木屏书世系，谁从秘阁讲遗编。连云甲第余双碣，漏日茅茨只数椽。惆怅古灵山下路，闻孙自种鹿门田。”
　　林宪宅　在古灵。宪，字文则，隐居教授，谊至高。宣德、正统间，屡聘校文，俱不赴。尝作真宅，号“渔海归航”云。永乐间，有提举佑，字原吉者，其诸父也。
　　明王褒《为林原吉题古灵旧隐》：“闽中山水称古灵，螺江赤岸旗山青。荔圃柑园接岛屿，梅村桃坞散郊坰。人家成聚互近远，半在市朝半归隐。门巷委蛇穿绿槐，篱落参差夹红槿。此地先贤昔日居，儿童应识长者车。东邻机杼朝织练，西舍灯火夜读书。故乡风景尔何有，年少交游恒白首。乌府新推从事贤，谁道折腰羞五斗。因言旧隐似盘谷，梦里惟怀返初服。蕙带萝衣江上春，王孙几望天涯绿。长风吹断空江云，落花归思同纷纷。寄声猿鹤遥相待，草堂慢赋北山文。”
　　古灵庙　在福顶山上。其神曰正佑王，名姓无考。唐天祐三年，始降灵于义兴社，后迁吴屿，复徙今所。每岁孟春，乡人祈福，祀事甚虔，故以“福顶”名其山。宋政和八年，赐额“昭惠”。绍兴十九年，封普济侯；二十九年，加威显；乾道三年，复加灵应。
　　明徐《古灵庙》：“古庙依山不记年，石岩斜对庙门前。瓦中硕鼠啣香灺，树杪饥鸟啄纸钱。百迭乱峰松坞雨，几湾流水板桥烟。青莎滴酒神灵去，铁骑无声上九天。”谢肇淛《古灵庙》：“松烟十里翠冥冥，立马斜阳问古灵。香篆半随樵火炷，庙门高对石岩扃。潮通荻浦千重白，路绕瓜山万迭青。洞口云封人不到，渔歌遥隔蓼花汀。”
　　芹洲　在十二都泽苗之西。当永福，溪流迅急，岁久壅而成洲。周回二十里，陈氏居之，隐然阛阓。洲多产芹，故名。又以四面皆水，号“瀛洲”。
　　龙湖山　在九都。界于永福。其下有温泉焉，四时不竭，号汤泉。山脚有湖甚广，龙居之，故名。俗呼“上牛”，音讹也，陈氏居之。
　　安林寺　在九都，宋大观三年建。
　　报恩院　在九都，宋至和元年建。
　　陈墓　在九都龙湖村。，孔硕之子，开禧进士，累官端明殿学士，参知政事兼同知枢密院事，福建安抚大使，知福州。卒赠太师，谥忠肃。长治兵，谋而能断。尝知南剑州、福建招抚使，又节制三路。每出战，贼皆胆落，所向辄克。夫人林氏亦忠义，有智计，能相其君子。

卷之二十一　郡西侯官胜迹
　　

　　由洪塘古灵庙渡江而西，为侯官市、马渎江、螺女江、石门峡、南禅寺、白龙洲、竹岐巡司、批验所、小目溪、唐举山、圆峰阁、鼋溪口、南山寺、崇福寺、下岐、云顶院。
　　古灵庙　即八都福顶山神也。数著灵异，邑人多祀之。
　　侯官市　古侯官县治也。唐武德六年，置县螺江之北。贞元五年，为洪水漂没，观察使郑叔则奏移入州城。遗民廛居城市，里社巍峨。有石塔临于江滨。其山名龙台，与赤塘山并峙。
　　明曹学佺《侯官市》：“解缆已更市，榜歌犹未残。镇村垂桔庙，拍水漂麻竿。日泻帆光淡，江澄塔影寒。驿楼经再宿，亦觉别情难。”
　　马渎江　在十三都。上接螺女江，汇延、建、邵、汀诸郡水。
　　螺女江　在十三都石岊对面。上接囦溪，下入闽江，朝宗于海。《方舆胜览》名为“螺江”。《搜神记》云：“闽人谢端，得一大螺如斗，蓄之家。每出归，盘飱必具。端疑而密伺之，见一姝，丽甚，诘之，曰：‘我天汉中白水素女，天帝哀卿少孤，遣妾具君膳。今当去矣，留殻与君。’端用以贮米，常满，资给数代。故江以螺女名。”旧有祠，今废。
　　明高廷礼《螺江夜泊》：“寒潮欲落海天宽，极浦维舟夜色阑。月色满衣天上坐，星河卷幔镜中看。清宵大地江山静，古庙严霜柝漏寒。明发不愁归路晚，三峰只在白云端。”又《螺渚春烟》：“幽渚暖波绿，长烟迷晓春。横林引轻素，暮水卷罗裙。灵女化已久，谢生无复闻。空余抹残黛，朝暮逐行云。”陈鸣鹤《螺女江》：“螺浦孤舟宿，千山眺望遥。鸟飞沙际月，人语竹间桥。渔火摇江色，松风杂海潮。有怀长不寐，永夜欲魂销。”徐《螺浦春潮》：“螺女千年去不还，浦边何处觅红颜。寒潮远沐春山色，染出波斯黛子鬟。”
　　石门峡　在十二都溪口。甚狭，仅可容舠，当大江冲流。夏秋淫潦，泛入数里，田亩皆为巨浸。迩岁，里人疏请填塞，实侯官令周兆圣之力也。
　　明徐熥《石门铭》曰：“惟兹石门，卑湿之原，众流来奔。建瓴而泻，岂惟害稼，溺民庐舍。溃以江河，伤民实多，瓠子兴歌。几千百载，巨浸为害，民则何赖。惟我周侯，爰咨爰谋，障兹奔流。奔流既止，民用以喜，伊谁经始。安厥室家，以桑以麻，瓯娄满车。昔也鱼鳖，今也乐业，惟侯之烈。侯烈无疆，河水汤汤，万年俱长。”
　　南禅寺　在十四都，五代梁乾化二年建。
　　石泉寺　宋乾德三年建。
　　白龙洲　在十五都。五代晋天福二年间建寺，今废。初，十五都有甘蔗洲，与白龙相联络，大江流于洲北，后为洪水冲啮，江徙于南。白龙、甘蔗二洲遂隔水相望。
　　竹岐巡司　在十六都。国朝正统六年建，十四年火。景泰五年重建。
　　批验所　在竹岐。掌盐之禁令，有使领之。
　　小目溪　在十六都。源出永福溪，溪里鸿山最大。山下村落成聚，鸡犬相闻，达于闽清、永福二县界。
　　唐举山　在十八都。隔江则叶洋、蒙溪。
　　圆峰阁　在唐举山，又名圆通。一峰耸秀，临于江浒。建阁其上，祀马仙。
　　明邓迁《眺圆通阁》：“昔年曾憩圆通阁，此日看山复过之。流水落花春去后，芳林啼鸟夏初时。岩中采药将何适，江上忘筌却是谁。夕霭婆娑双树晚，白云缥缈鹤归迟。”徐熥《游圆通阁》：“古阁枕溪滨，年代已湮没。山势何嶙峋，溪声无停歇。老树倚云根，寒泉溜山骨。我来陟孤岑，石径苍苔滑。朝飱岭上霞，暮潄波心月。处处烟景移，步步清兴发。临风开素襟，空山坐超忽。”徐《登圆峰阁》：“江干耸杰阁，绝磴回圆峰。平沙积雪霰，空翠攒芙蓉。枯厓药草长，欹石莓苔封。秋声响露叶，夕霭昏云松。仙姬出何代，禖祀香烟浓。幽僻寡尘鞅，历览稀人踪。凭栏纵远目，斜日鸣孤钟。”谢肇淛《登圆峰阁谒马仙祠》：“危峰俯控碧溪横，绀殿高标接太清。树杪云沉千嶂色，窗前风咽乱涛声。道人礼斗书丹箓，里妇祈灵乞化生。鸾鹤不归春寂寂，白沙如雪暮帆平。”
　　鼋溪　在十九都。溪多产鼋，故名，俗呼源口。唐大历中，有一女子浣纱溪浒，为鼋所噬。其父号哭不已，行人悽恻，为取鼋烹之。溪之旁，有小金沙院、鼓山园，缘亘数里，界于闽清。
　　明陈椿《源口夜泊》：“投宿江门日欲斜，隔村鸡犬几人家。夜来清梦随渔父，棹入桃源泝落花。”
　　南山寺　在十九都。唐光启二年建，今废。
　　云顶院　在二十一、二都。五代梁贞明二年建。又有福兴、雁湖诸院，今多颓废。国朝嘉靖间重修。
　　下岐　在二十三都。临江，维舟处也。山居之农，聚落繁夥，由兹出入。

卷之二十二　郡西北侯官胜迹
　　

　　万安桥折而西，为闻政桥、通谷、灵光桥、黄洽墓、李纲墓、姚铣墓、石岊山、芋原驿、林燫墓、桃源井、郑穆墓。
　　闻政桥　一名文振，在万安桥西。有亭其上，柱皆石。其下低田，不通江潮。
　　通谷　在闻政桥南。其下嶻嵲多奇胜，若桃源。笏石、奇峰、仙冠石、紫岩亭、高洁台、越王亭、一线天、六菙岩，称十八景。宋潘牥庭坚未第时，读书于此。
　　明徐熥《游通谷洞》：“小径斜通谷，跻攀及晚晴。草荒寻鸟道，磴险作蛇行。暮色千峰合，春流一镜平。石间题旧刻，半是紫苔生。”林《通谷歌》：“奇峰笏石桃源东，团团青松崎长空。越王亭榭夐灵敞，石床迢递邻崆峒。六华岩顶拥飞雪，采芝山人授真诀。紫岩千丈接青天，寻真到此称奇绝。翠涛郁葱俯危冈，宛如道流济冠裳。长天缥缈通一线，遥青历乱列千嶂。夷齐当日号清圣，万古相传一何盛。此地孤高数首阳，昔人芳迹垂佳咏。清泉百道足飞觞，屋曲潆迴绕石梁。记取谷中幽胜处，层台高洁摩穹苍。”曹学佺《游通谷洞》：“山行不觉暑，为入洞门幽。药涧微风度，松涛乱影流。嶂猿声外雨，野鹤梦中秋。况与乡园近，无劳托卧游。”徐“次”：“石马卧斜曛，松声咽水濆。危桥斜度月，邃谷暗藏云。骨自何年朽，名犹异代闻。丰碑颓折尽，留得掘余坟。”
　　灵光桥　在溪口旧灵光寺旁。俗呼桐口。水急善崩，屡砌屡圮，行者苦之。国朝万历六年重建，为亭其上。
　　黄洽墓　在灵光山。洽，字德润。隆兴初，进士第二，累官参知政事，卒赠金紫光禄大夫。尝云：“吾有四不欺。”时论推重。
　　李纲墓　在十九都大嘉山，由桐口入里许。纲，宋丞相，主议恢复，谪提举洞霄宫。侨寓福州，卒葬于此。(墓为唐神晏祖师塔墓。)
　　姚铣墓　在桐口山。铣，字孟声，永乐进士。正统初，兵科都给事中。死“土木之难”，衣冠葬焉。同时死事有陈钝、周杰并户部主事。
　　石岊山　在岊江滨。怀安县治在焉。其山秀拔，其石高广坦平。其江汇五马、三洲之胜。山有越王亭。《志》载：“岊石，岁觉增长。”亭今倾圮，石亦不知其处。
　　宋朱子诗：“春日江中注，我行逆其波。扬帆指西逝，两岸青山多。青山自逶迤，飞石自嵯峨。绿树生其间，幽鸟鸣相和。搴蓬骋遐眺，击楫成浩歌。独语无人晤，兹怀竟如何。”“停骖石岊馆，解缆清江滨。中流棹歌发，天风水生鳞。名都固多才，我来友其仁。兹焉同舟济，讵止胡越亲。相期岂今夕，岁晚无缁磷。”
　　明王应山诗：“石岊标奇迹，斋居离垢氛。碧流淹片月，朱吐晴云。蓬岛瞻鳌极，沙堤数雁群。虹桥垂照耀，烟市散氤氲。通谷传幽意，吟台对夕曛。渔吹江笛晚，樵唱野亭曛。扫径迟三益，开樽咏五君。所余南亩乐，为谢北山文。”
　　芋原驿　在石岊江头。南行以舆，北以舟。皇华使节往来络绎。察院行署在驿之北。递运所，在驿之东。驿距水口百六十里。
　　明吴国伦《发芋原驿》：“回舟芋原浦，落日大潮生。雪满窗中屿，天悬海上城。山川含杀气，风雨入秋声。独有孤云色，能悬万里情。”又《发芋原至水口》：“金锁江头春水悬，暮云遥尽海南天。孤帆背指三山发，只似浮槎过日边。”“桃花落尽海门春，烟水茫茫又问津。一夜棹歌声不断，万山愁杀未归人。”车大任《初至芋原驿》：“驿路依山畔，州城接海滨。却从三伏暑，犹见八闽春。树密临风静，花繁带雨新。颍川何事业，俯首愧前人。”
　　林燫墓　在芋原驿后。旧县城隍地。燫，廷机之子。南京礼部尚书，赠太子少保，谥文格，有司营葬。
　　桃源井　在桃源山下。其水常溢，虽亢旱不少减。《图经》云：“桃源井半，将军石畔。”
　　郑穆墓　在北平里。穆，事、行具“文儒坊”。
　　由芋原驿而西，为黄石溪、沙溪、林廷机墓、葛岐铺、陈塘溪、白石滩、甘蔗洲、马仙宫、灵峰寺、陈湖馆、叶洋公馆、蒙溪、白沙驿、大濑铺、大目溪、铁缆桥、五奇仙山、永隆庵、丁山、雪峰寺。
　　黄石溪　即石岊江上流也。源自分水关，至白沙合流，七十里入西峡江。
　　沙溪　源出分水关。经建、剑而来，下至芋原，与大江合。中有沙壅成洲，故名。
　　林廷机墓　在沙溪山，有司营葬。廷机，瀚之季子。南京礼部尚书，赠太子少保，谥文僖。
　　葛岐铺　俗呼“蟛蜞”。上通铁岭，下通桐口。
　　陈塘溪　源出怀安十四都，萦纡至此入江。岁旱，则堰石为坝，溉民田三千顷余。旧有桥横其上，今废。
　　白石滩　在陈塘溪西。巨石嵚岑，江流迅急，上有神祠，树木蓊郁。
　　明徐《舟次白石滩》：“停桡白石下，滩响浪花中。畲舍秋烟黑，渔舟夜火红。柴门喧月犬，荻浦叫霜鸿。赛社闻挝鼓，应知岁又丰。”
　　甘蔗洲　在十五都。宋时有砦，设巡检司，置戍焉。今革。环洲以居千家，种树艺圃，地产橄榄。向时，种甘蔗为糖，故名其洲，今无。
　　明王恭《甘蔗洲》：“北风吹长林，林下白日晓。黄茅缭洞少人行，万碛千峰绝飞鸟。腊尽山中霜正繁，长裾短策扣君门。棕榈巷里人烟僻，蔗叶篱中鸡犬喧。君家结构连云起，楼上青山下溪水。溪水东流竟不回，野花林路长苍苔。涧中落落青石小，谷口昽昽锦树迴。知君久负青囊秘，前代杨曾共流辈。山北山南得葬多，白璧黄金买无地。巾屦长留懒出山，姓名那得满人间。滦河易水不堪听，钟阜龙盘犹可观。”
　　马仙宫　在甘蔗洲，祀马仙。宫前有井，岁旱不竭。宫之北，有五显庙。
　　灵峰寺　在三十五都。宋庆历间建，今废。又有归宗、万回、广福、翠峰诸院，并废。
　　明马歘诗：“但闻钟磬音，宝地隐山岑。石塔生青草，经坛引绿阴。逢僧休问腊，听梵自观心。一点琉璃火，夜来风雨深。”
　　陈湖馆　在陈店洋。上通叶洋，下通铁岭。先时有公馆，今废。
　　叶洋公馆　在叶洋铺。国朝万历十年建。
　　蒙溪　在三十四都。源出连江县界，溪口有桥，去白沙驿五里许。
　　白沙驿　在三十四都。下通芋原六十里而近，上通水口百二十里而遥。
　　明刘基《发白沙至水口》：“夜发白沙驿，亭午到水口。中流郁风雾，密雨蔽原阜。溟濛蛟龙过，隐隐怒雷吼。倾欹卧帆席，凭翼惑前后。畏途生顷刻，颠倒乱足手。苍皇投山馆，喜惧剧纷纠。摄身整衣带，沾湿及肩肘。平生历道路，艰危颇曾受。未能外形骸，岂敢轻衰朽。捐躯匪成人，垂堂不宜狃。总辔登前岭，烟云尚昏黝。经阻有虞防，姬文亦奔走。”
　　大濑铺　在三十三都。上通松岭，下通白沙。
　　大目溪　在三十一、二都。沿溪以里数十里，有路达于雪峰。
　　宋李弥逊《大目溪》诗：“造物随人意，轻帆百里间。舟痕风力健，客枕橹声闲。山合尘踪断，秋高爽气还。望州相见处，蓦直透三关。”
　　铁缆桥　在大目溪丰济潭上。相传潭中有龙，兴则暴雨涨溪，冲梁突岸，乃以铁缆缆其桥，上铸铁佛，遂不为患。
　　五奇仙山　在三十四都。山有五石，秀耸怪奇，相传有仙居之。山下有镇国寺，唐中和元年建，今废。
　　永隆庵山　在三十都。上有玉几峰，秀丽可爱。宋开宝元年，吴越钱氏建寺，今废。
　　丁山　在大目溪上十余里。路通雪峰山，形如“丁”字，故名。又有小坪、大坪，俗呼“太平庄”也。
　　明徐《宿马氏太平山庄》：“层峦历尽忽平田，墟里鸡鸣见暮烟。远寺霜钟千嶂月，隔溪云碓百重泉。年丰愈识山居乐，秋至先输井税钱。瓦枕萝裀孤梦稳，夜深松籁又惊眠。”谢肇淛“次”：“竹篱秋露豆花残，为爱幽人问考槃。路转乱峰孤鹤径，门临野水一渔竿。平田黄犊归村晚，落日苍龙绕屋寒。半夜溪声满床月，不知身已宿云端。”
　　雪峰寺　在二十八、九、三十都之中，宋嘉祥东里也。其山旧名“象骨”，峰高四十里，根蟠四邑，未冬或雪，盛夏无暑。唐乾符间，僧义存者至武陵，传法于五祖德山。还闽，居芙蓉山石室，其徒蝟集。于是，得象骨峰，里人谢倣辈，诛茅为庵于凉映台北，迎存来住。一日，登山巅，遇雪，留宿其上，因名“雪峰”。其徒益盛，至无所容。乃去庵三百步，经营建寺。里人蓝文卿，舍田七千余亩、房室五百间，诸物称是，遂为南方丛林第一，赐号“真觉”。有凤凰冈，雪峰主山也。梯雪岭，其巅险峻若登天然。
　　乌石岭　在山之巅。应潮泉，水才数寸，进退深浅，与潮候无差。相传为海眼。鳌山阁，识成道之由；枯木庵，外嵌中枵，真觉宴坐其间，今犹宛然。留香堂，尝有僧败絮百结，臭裂不可近，僧众逐之，独邻榻僧相留。既去数里，谓：“荷君意勤，适留香相浣。”比还，所坐处异香袭人，经时不歇。又有乘云台、无字碑、难提塔(即义存真身塔)。存有谶云：“石卵爆尽，吾当复生。”至国初宣德间，石卵已爆，寺宇重兴云。望州亭、卧云台、鞭斗石、文殊台、白云台、月池、汤泉、虎迹石，皆奇胜。宋太平兴国中，赐号“雪峰崇圣禅寺”。义存尝驱木偶人转输粮食，自题水磨云：“庵前永日无狼子，磨下经年绝雀儿。”至今犹然。院旁旧有古杉二株，一义存植，一闽王审知植，今皆不存。祖师木球，今在寺中。无字碑，古偈云：“一片如屏紫翠间，风吹日炙藓花斑。莫言个里无文字，为待高人著眼看。”
　　元刘弇《赠雪峰长老守超》：“仰窥玉奁天面窄，顽碧颠青自天掷。祖师不管地祗悭，千五百徒此其宅。流水声中换今昔，粉抹頳糊老椽壁。枯木庵回旧日春，难提塔示重来折。超公最后法席张，全机扑落混球场。曾令天花条飘坠，况有庭桔符青黄。乌藤横膝傲佛祖，熟识眉宇瞬且扬。天吴吹澜洗霾垢，方诸挹月来清凉。东瓯万刹尽金布，咋舌谁堪论妙悟。赠教参儿走衲云，高枕无乃林泉负。庐峰南远真西林，叩寂丈室惭宗雷。秀颠庞眉遍人爽，反疑不自尘中来。由来山兴复不薄，畏途何计挥尘缚。诘朝走马汗羞颜，又作杨花无止泊。”
　　明唐泰《游雪峰》：“微霜落叶渡关河，古寺深秋掩薜萝。轻策独随飞鸟去，好山偏向夕阳过。三花祗苑逢僧少，独树空林积雨多。暂盍朋簪耽胜果，下方尘土易蹉跎。”王恭《雪峰歌送云上人》：“七闽山多如蜀川，千崖万壑疑登天。六华峰欹雪作顶，五月夜半闻寒蝉。芙蓉石窄人飞过，莲宇经台尚经火。无字碑横任鹿眠，磨香石冷从猿卧。忆昨法园初布金，三千缁锡绕丛林。经行龙象诸天影，禅寂蛟鼍万籁音。杉枝青青低覆地，木人也悟西来意。五百年光转眼休，重见真僧出凡世。镡津法侣解楞伽，却下九峰登六华。枯木庵前挂如意，留香堂上搭袈裟。朅来下界相逢处，幸接微言沃甘露。凿齿由来识道安，远公自是奇玄度。法舟今去几时逢，尘世空瞻象骨峰。归见住山相问讯，西江一派是禅宗。”高廷礼《送雪峰寺僧龙渊》：“新将半偈出青莲，孤鹤闲云思渺然。金锡来承天汉语，紫衣归坐雪峰禅。寻钟野寺残山外，潄齿寒流落照边。行至东林休结社，松枝已偃旧房前。”叶向高《游雪峰》：“嶂日太凌嶒，炎天散郁蒸。峰寒犹带雪，径仄半垂藤。卧病君恩隔，安禅世态憎。留连不能去，觉路尚堪乘。”“招提开宝地，振锡自何年。绣柱围苍藓，虚廊响瀑泉。布金人已去，说法树空传。辛苦催租吏，豪门半寺田。”“青山看欲遍，兹地喜初游。洞古松杉翳，堂倾鼠雀愁。法云时作雨，僧腊不知秋。分得伊蒲供，还为信宿留。”“存公振宗教，遁迹到兹山。枯木犹藏钵，经年只闭关。斯人不可作，流水自潺湲。一脱微名累，超然心境闲。”徐《游雪峰寺》：“踏遍危峦翠霭重，寺门金榜署唐封。三冬积雪埋孤嶂，百尺春潮战万松。石卵爆残成谶纬，木球趯后露机锋。一轮皓月方池照，影出云端象骨峰。”“路入云边少客来，翠微深处竹房开。断碑岁久磨无字，古镜尘空挂有台。钟为缺余唇啮土，井因眢后幕生苔。佛田一半归豪主，谁舍蓝家长者财。”谢肇淛《游雪峰》：“古刹高临象骨峰，客来下界已闻钟。摇空塔影依双树，卷雨涛声吼万松。百里远山皆贴地，四时积雪尽成冬。木球不动香台冷，犹有残碑藓未封。”“一从飞锡乱峰巅，宝地香灯七百年。水转山田无雀耗，云归石洞有龙眠。窗前池蘸千林月，海外潮通半壑泉。胜事只今俱寂寞，残经空锁讲堂烟。”
　　渡大目溪而西，为松岭铺、白沙新驿、张圣庙、崇寿寺、双髻峰、汤泉院、梅埔山、小箬驿、仁溪。
　　松岭铺　在大目埕。上通汤池，下接大濑。迩岁，置戍江防，泊舟于此。
　　白沙新驿　在松岭铺之东。国朝万历十年，以白沙驿距水口辽远，兹为土中，集议规建。东为公馆，西为承廨，移旧驿于此。然人烟稀少，夫役多缺，复归旧驿。
　　张圣庙　在新驿之西。乡人规建，以完形胜。俗呼为佛堂。张圣，具闽清演溪。
　　崇寿寺　在三十四都。宋开宝七年建，今废。
　　双髻峰　在二十四都，小箬溪之水出焉。山巅有鳌峰，岭下有汤院。石在土中，闽人掘取供玩。唐咸通初，僧师复与林衮业儒同入关，至杨子渡江。师复有出尘之想，赋诗而归，卜筑双髻峰下，以山形险峻，移绥平里。宋梁克家《三山志·总叙》：“三山，列双髻之胜。”
　　宋黄幹《双髻峰》：“万山环立雨山高，伯仲壎篪风味多。轩冕直能惊俗子，采薇千古不消磨。”
　　汤泉院　在双髻峰之麓。距雪峰寺八十里，有温泉焉。僧可遵尝作偈：“直待众生尘垢尽，我方清冷混常流。”宋苏轼赏之。有曾巩、程师孟、蒋之奇诸公留题。冠盖南北，多憩于此。
　　宋李纲《温泉》：“温冷泉源各自流，天教施浴雪峰陬。众生尘垢何时尽，日日人间几度秋。”“玉池金屋浴兰芳，千古华清第一汤。何似此泉浇病叟，不妨更入荔枝乡。”
　　梅埔山　在二十五都，界侯官、闽清二邑。旧志：“潭中有钟，莫知年代。”唐贞元中，僧惟亮欲取之，见蛟龙出没，遂不敢近。
　　小箬驿　在小箬溪口，今废。又大箬，距驿五里，并滨江，多人烟。
　　明陈翰臣《小箬溪作》：“清溪望不极，秋色佳有馀。落日映空山，孤云流太虚。俯鉴波底彻，帆影惊游鱼。两岸亘空阔，遥爱林木疏。人家古木阴，双双接茅庐。天长雁鹜少，境旷心神舒。我本淡荡者，生计凭樵渔。愿辞城市氛，兹焉托幽居。”谢肇淛《夜泊小箬溪作》：“小箬溪边秋水生，野帆如叶暮云平。伤心望尽江南路，月满芦花雁一声。”
　　仁溪　在二十五都。源出连江县界，溪以西为古田县地。
　　
　　 

卷之二十三　湖西北侯官胜迹
　　

　　自贵安山折而西，为陈则清墓、遗爱亭、谢蕡墓、郡厉坛、风节亭、保福寺、洪英墓、梅亭铺、林钝墓、高凤墓、傅汝舟墓、郑善夫墓、鹿乳泉、婆岭亭、谏议阡、马骢墓、王舜卿墓、万安桥、文山、高旭墓、高均墓、留爱祠、玉泉寺。
　　陈则清墓　在象山，有司营葬。则清，正德丁丑进士。历都御史，巡抚云南，卒于官，万历间祀乡贤。
　　遗爱亭　在黄坑口。国朝嘉靖间，盐商为运使欧阳恂建。恂，字忱之，江西泰和人。弘治壬戌进士，为运盐使。持清操，待商人有恩。其后，都运如娄志德、王钫、周浩、王三锡，冰蘖有声，并刻石颂之。
　　谢蕡墓　在佛国山。蕡，正德丁丑进士，礼科给事中。嘉靖初，以议礼与张璁、桂萼不合，力争，杖阙下。出知太平府，未上，卒。隆庆初，赠太常寺少卿，万历间祀乡贤。
　　郡厉坛　在保福山之东。宋元时，附社稷坛祭。国朝洪武三年，建马鞍山后，八年移今所。刻石祭文，高皇帝所颁也。岁以清明、中元、十月朔日三祭。
　　风节亭　在保福寺之西。初，道周有亭，以憩行者，岁久倾圮。国朝万历十三年，提学副使邹迪光，以巡抚赵可怀挞辱诸生，即解绶去。合郡思之，建亭立石。吴郡刘凤撰文，竖亭中。
　　保福寺　在二都郡厉坛之北。初名唐安，陈天嘉二年建。国朝洪武初重建，更名“隆寿保福”云。
　　明林《游保福寺》：“古寺萧萧傍郭门，周回闲砌长苔痕。高秋风送诸天雨，落日人归何处村。诗句每从初地觅，蝉声偏向静中喧。不须辛苦营生事，衰草荒丘总断魂。”
　　洪英墓　在火烽山。英，永乐十三年进士，试礼闱第一，历右都御史。
　　梅亭铺　在火烽山之西，俗呼五里梅亭。
　　林钝墓　在梅亭山。钝，永乐中乡荐，兴国教谕。子三人：泮，户部尚书；清源，工部主事；浚渊，按察佥事，时称“三凤”。
　　高凤墓　在梅亭山。凤善推卜，遇物辄以意推，不专用《易》。弘治间，以学吏给由之京，召入占验，特授工部郎中。
　　傅汝舟墓　在眠狗山。汝舟，“丁戊山人”也，事详郡志。
　　王应山《吊傅山人墓》：“桑户当年已反真，伤心交谊自先人。荒丘谁复瞻霜露，断简能无泣鬼神。采药尚淹蓬岛月，种桃空忆故山春。幸然委蜕依良友，何必要离并隐沦。”徐诗：“大雅人何在，累累土一丘。有诗传宇宙，无子祭春秋。樵采村童入，经过故老愁。泉台邻少谷，精爽可同游？”郭造卿诗：“应得神仙去，青天有玉楼。空余人世在，白草自高丘。挂剑留坟树，生刍奠陇头。千秋交谊在，临发泪还流。”
　　郑善夫墓　在梅亭山。善夫，南(京)吏部郎中。事详郡志。
　　明傅汝舟《少谷墓下雨夜感怀》：“良友已亡悲凤去，遗编虽在泣麟穷。休论十载追趋地，只漫千山梦寐中。青草渐生今日雨，白杨时动故园风。抚坟岂称酬知己，愁绝春原薜荔丛。”王文旭诗：“骑箕人已远，旧侣总堪悲。为忆藏舟壑，同攀挂剑枝。草青侵曲径，苔绿上穹碑。落日空山里，凄然共赋诗。”周廷用诗：“不见高人杨子云，山川到处勒遗文。眼前金匮谁能识，独有侯芭为起坟，”“元塜累累荆棘荒，夜台何事葬文章。长松老桧参天起，乔木千年表郑乡。”王应钟诗：“郑公高塜郁氤氲，瞻拜人今仰德芬。一掩夜台无晓日，忽经哀壑有愁云。知音终感山阳笛，近垅谁为烈士坟。欲读侯芭当日碣，夕阳啼岂堪闻。”徐熥诗：“荒坟不记年，过客泪澘然。朽骨藏于此，吟魂何处边。野狐啼暮雨，石马卧秋烟。安得斯人起，重令大雅传。”“山郭塚累累，经过下马谁。先生一抔土，词客百年悲。藤护将崩石，苔封未断碑。应知灵爽在，叹我不同时。”邓原岳诗：“系马梅亭下，怀贤落日边。兰摧仍此地，鹤化是何年。草已没残碣，云还迷旧阡。临风掬一泪，感激向重泉。”“吾怜郑吏部，怆慨说时艰。一日看长夜，千秋识此山。诗名杜老后，书法晋人间。寂寞西州路，悲风损客颜。”陈仲溱诗：“词客去不返，荒丘空暮烟。乱藤缠古隧，落叶壅寒泉。恨不同时见，徒增异代怜。青山多白骨，独识大夫阡。”徐诗：“昔贤宁复起，大雅久无闻。黄土空销骨，青山不葬文。精灵沉夜月，吟咏冷秋云。词客应相识，诗成墓所焚。”“风流山吏部，白骨閟泉扃。异代思相见，千年不肯醒。松林护灵气，川岳暗文星。墓隧无人治，遗篇又杀青。”袁敬烈诗：“落日暝烟收，凄凉闭一丘。生年无四十，名姓有千秋。孤岭寒猿啸，空山过客愁。可怜风雨夜，萧瑟是松楸。”“空林闭白云，深处易斜曛。词客当年泪，先生绝代文。藤萝牵断碣，狐兔走孤坟。向夕悲风起，凄凉不可闻。”陈荐夫诗：“寥落冶城西，悲风鸟乱啼。荒坟樵子识，丰碣郡侯题。磨灭名犹在，蓁芜路欲迷。尚余灵秀气，长此伴虹霓。”“梅亭多旧垄，独识此间坟。谏草传青汉，诗名戾白云。骨应何日朽，地见几家分。东里西华意，萧条不可闻。”
　　鹿乳泉　在群鹿山下。泉甘而冽，其傍一石，圆滑如球，刻“鹿乳泉”三字。
　　婆岭　在群鹿山峡中，作亭憩行者。
　　谏议阡　在群鹿山。学宪刘世扬葬兹山。世扬，正德十二年进士，在谏垣屡有论列。御史李元阳题其墓曰“谏议阡”，为之树坊表。
　　马骢墓　在群鹿山。骢有孝行，以子森贵。累赠户部尚书，有司营葬。
　　王舜卿墓　在芋坑口。舜卿，嘉靖乙酉乡荐，经广东佥宪，有清操。在岭南，墨吏望而畏之。
　　万安桥　在梅亭铺。北江纳洪塘诸流，驿路要冲也。宋绍兴七年建。元季圮于水，所存二址。国朝宣德八年，中贵卓洪、范士明募众重建于旧址之西四十丈许。酾水为五道，上跨修梁，而覆以亭，长二十余丈。正德、嘉靖、隆庆、万历间，屡圮屡修。
　　文山　宋隐士郑育所居。太守黄裳数访之，砌石为路，路口有坊，匾曰“文山”，今废。山有小浦，缭绕通潮汐。
　　高旭墓　在文山。旭，宣德八年进士，由给事中出为江西提学佥事，有文名。
　　高均墓　在文山。均，旭之子，以孝闻。事具文兴坊。均坟去父茔仅数步，其旁葬教谕孔嘉，曰“时庵高先生墓”。孔嘉，均从子，濲之父也。
　　留爱祠　在万安桥西。国朝嘉靖四十年，知府吴崧命盐商修葺万安桥，作生祠，匾曰“留爱。去郡未几，士大夫请于监司，祀正德、嘉靖间循良守叶溥、欧阳铎、汪文盛、胡有恒。尚书马森“记”。
　　玉泉寺　在万安桥西。唐时建，今废。
　　唐周朴诗：“野寺经残夏，空山欲暮时。夜猿听不睡，秋思客先知。竹迥烟生薄，山高月上迟。且登尘路去，难与老僧期。”
　　

卷之二十四　湖北侯官胜迹
　　

　　出北门，为遗爱桥、湖北尼庵、刘巡检庙、吴伯璋墓、铜盘山、王佐墓、王搏墓、太平地藏院、陆藻墓、林泮墓、闽山院、王希旦墓、兴圣坑、陈景著墓、王俊墓、马鞍山、张觷墓、杜坞岭、车宁墓、王介墓、王蓥墓、林廷玉墓、郑漳墓、西室山、拜郊山。
　　遗爱桥　在北门外。有亭，今废。宋元绛数游升山，郡人名北门曰“遗爱”，桥因之。桥以东为北园。
　　湖北尼庵　在遗爱桥之东，国朝嘉靖初建。
　　刘巡检庙　在北门外。巡检名浚，河南人。元至正间，为连江县宁善巡检。江西贼王善寇闽，浚妻史氏，悉散奁物募兵。贼既破罗源，分道寇福州，浚中箭坠马，其子健下马掖之，俱被执。浚戟手大罵。贼怒，断其舌，死。贼义之，乃舍健归。散家赀，结死士百余人，诈降于贼。夜半火发，大噪贼营，自相屠戮。健手斩王善等。帅府上其事，赠健福建行省检校，授古田尹。诏为浚立祠郡北门外，有司致祭，今废为里社。
　　吴伯璋墓　在白水塘。天顺乡荐，三为教官，有司雅重之。
　　铜盘山　在二都太平乡。有大、小铜盘，山皆奇胜。郡志以“三都鹏搏”易其名，非是。
　　王佐墓　在铜盘山。佐，景泰辛未进士，广东参政，事具郡志。
　　王搏墓　在太平里。搏，唐人，与崔允并相。允素忌搏，诬搏，贬珠崖郡参军，死之。丧还，兹山葬焉。
　　太平地藏院　在铜盘山。后唐同光四年建，今废。
　　陆藻墓　在敦业乡太平里。藻，官龙图学士。南渡时，与其兄蕴连典乡郡，人以为荣。
　　林泮墓　在大铜盘山。泮官南户部尚书，有司营葬。事具郡志。
　　闽山院　在溪头。宋乾德四年建，今废为丛塜。
　　王希旦墓　在竹柄山。希旦官礼部郎中，事具郡志。
　　兴圣坑　在螺峰山南，宋庆历三年建院。又，螺峰有石院，宋嘉祐二年建，今并废。
　　陈景著墓　在螺峰。景著名从，以字行。永乐进士第三，翰林编修。预编纂，书成，丐禄便养，改本府学教授。迨父殁，以母老不愿仕，终于家。
　　王俊墓　在螺峰山。俊，成化进士，会试第三，改翰林庶吉士，广东参政。事具郡志。
　　马鞍山　在三都，以形似名。宋开宝三年，建地藏院，今废。三都又有大鹏山，翩联高耸，其如飞鹏展翼，其东，则方山之巅也。
　　张觷墓　在马鞍山。翁仲、石兽犹有。事具郡志。
　　杜坞岭　在三都。又名大夫，相传，有大夫墓在焉。俗呼“豆腐”。其山连亘峻拔，回视西湖，如瀑布在地。
　　车宁墓　在杜坞岭。宁，正统进士，广西布政使。
　　王介墓　在杜坞。介，弘治乡荐，历官知府。
　　王蓥墓　在杜坞。蓥，介之姪也，官刑部郎中。事具郡志。
　　林廷玉墓　在杜坞。廷玉官佥都御史。事具郡志。
　　郑漳墓　在三都程田山。漳，正德丁丑进士，积官刑部侍郎。卒赐祭葬。
　　西室山　在十三都。西室、沙溪二山联络，秀拔千仞，与一都桃源山并峙。
　　拜郊山　在杜坞西，闽粤王燔柴处也。其上有坛址。
　　自遗爱桥迤东，为北园、苔泉、洗心亭、石泉院、龙腰山、郑珞墓、林真墓、社稷坛、廖云翔墓、五峰山、王昺墓、林誌墓、谢瑀墓、义井、廖贞女墓、玄沙寺、升山寺、凤池山、蓝光墓、长箕岭、黄瑀墓、黄幹墓、石牌庵、坫坂桥、马仙庙、林洋寺、九峰山、刘若虚墓、北庙、龙迹石、广施庙、石塔桥、五县寨、灵云庵、飞坑桥、林门桥。
　　北园　延亘数十里，有曲池通于西湖。国朝初，权珰镇守兹土，饬为行游处，堂、庑、亭、榭森列。嘉靖中，罢内臣镇守，亭台多圮，籍于臬司，收其园池税。今豪右主之，薄输于官。
　　明张时彻《与陈良谟、江以达二宪伯同游北园》：“城隅曲沼枕元冥，窈窕松门惯不扃。碧树鲜飚时下榻，青山白石坐谈经。鸳鸯对出芙蓉渚，鸑鷟斜分锦绣屏。牢落相看俱病骨，高怀真拟卧云坰。”
　　苔泉　名龙舌泉，在越王山之北。石刻“苔泉”二大字，泉甘而洌。
　　洗心亭　在苔泉之侧。有二亭达于北园，皆中贵所治，今渐倾圮。
　　石泉院　在越王山之北。石壁峭立，泉出其下，即苔泉也。唐元和中，建院泉侧，今废。
　　龙腰山　即越王山半蟠城外者。闽时，尝议浚凿通城外壕，有言：“此龙脉，不可断。”遂止。
　　郑珞墓　在龙腰山。督学使姚镆立石，刻“循良二千石”数字。珞，旭仲子也，永乐五年进士，守宁波，御赐《招隐歌》宠之。
　　林真墓　在龙腰山。真，永乐中乡荐，令三邑，有循良迹，事具郡志。
　　社稷坛　在郡城北大鹏山之南。先时，坛在城南七里许，唐迁于南涧寺东。闽时，迁乌石山之阴。宋守柯述为社稷坛“铭”，刻于石。元初，迁法海寺。国朝洪武六年，移今所。
　　廖云翔墓　在社稷山。云翔，弘治乡荐，令奉化，卒年九十有三。
　　五峰山　在社稷坛之西。山由大鹏搏而来。五峰秀耸，亘数里。
　　王昺墓　在五峰山。昺，官户部主事，事具郡志。
　　林誌墓　在二都赵府山。誌，永乐中廷试第二人，历官侍读学士，事具郡志。
　　谢瑀墓　在二都印石山。瑀，景泰进士，历广东布政使。事具郡志。
　　义井　在社稷坛东。有石栏，刻“义井”二字。
　　廖贞女墓　在苦参山。贞女名璧，事详南门外。
　　玄沙寺　在三都升山下，即飞来峰也。五代梁开平元年建，绍兴间，丞相朱倬请为功德院，赐额“敦忠崇报寺”。有熙春台、不溢泉、鬼磨石、仙升岩、龟池、揽秀亭诸胜。有宗一禅师塔院、静游亭。国朝永乐七年重建，今废。
　　宋曾巩《玄沙寺》：“升山南下一峰高，上尽层轩未厌劳。际海烟云常惨淡，大寒松竹更萧骚。经台日永销香篆，谈席风生落塵毛。我亦有心从自得，琉璃瓶水照秋毫。”观察使安积《游玄沙》：“升山游罢到玄沙，松桧阴中一径赊。自愧簪缨趋仕路，翻怜泉石属僧家。寻穷越国真山迹，见尽闽都好物华。幸接画熊拥千骑，红旌归去照残霞。”叶棣《游玄沙》：“乱山深处欵禅扃，十里松阴步障行。翠竹黄花几开发，南星北斗自高明。楼台日转天边影，钟磬风过地底声。为问闲江钓船客，谢家谁更未知名。”程师孟《静游亭》：“石磴高轩榜静游，度年红叶少惊秋。使君会得山僧意，不放笙歌到上头。”李纲《游玄沙》：“招提高拥碧崔嵬，携客登临在此回。寺比道林多掩抱，峰如灵隐解飞来。薜萝深处钟声响，杉桂香中殿阁开。莫道钓鱼人已寂，至今说法尚如雷。”李弥逊“次韵”：“骑鲸破晓上崔嵬，人识仙翁第一回。杖屦不应尘外去，旌麾早自日边来。黑头半为忧时改，青眼惟逢胜地开。怪底尺书频寄雁，向来交味比陈雷。”
　　元贡师泰：“十里青山马上看，东风拂面尚微寒。偶随芳草来僧寺，却笑飞花落客鞍。东野先生方载酒，西方博士亦弹冠。莫怜白发江湖远，且为诸公一尽欢。”
　　明刘大夏《游玄沙》：“清时作宦得闲游，更喜祗园景物幽。山色连云迷晓径，松声绕涧接喧流。僧台翘首诸天近，午日凭栏百感休。薄暮归来心更乐，盈畴禾黍万家秋。”许天锡：“芙蓉面面拥飞峰，地布金沙一万松。鸟语隔窗呼醉梦，山光入座盗吟胸。云缄贝叶函函润，苔蚀碑文字字封。瘦马东西十年事，几回来此益疏慵。”王文旭《飞来寺》：“古寺藤萝外，秋山落叶纷。水流双树暝，花寂半楼云。载酒思渔友，留题忆雁群。明当采黄菊，谁与共幽芬。”陈椿《经玄沙废寺》：“琳宫何处觅，一径望中迷。古洞喧猿语，前蹊印虎蹄。桥经流水断，岸带夕阳低。别欲寻僧去，空门试共栖”。徐《经玄沙废寺》：“欲问前朝帝释家，村童遥指古玄沙。田间掘土铜钟出，路口铺桥石阙斜。说法台空秋啸虎，放生池涸夜鸣蛙。半龛残火金身气，墙角西风鼓子花。”谢肇淛《经玄沙废寺》：“断钟古瓦掩颓均等垣，百亩檀林尽蔗园。人向乱芦寻野径，僧同病叶卧山门。香烟夜烬金猊冻，禾黍秋高石虎蹲。布地开坛消息断，一溪霜月照啼猿。”
　　升山灵岩寺　升山去郡十里而遥。陈天嘉三年创寺，旧号“飞山”。世传越王勾践时，此山自会稽飞来，玄沙寺即其址也。以其西岩石间时闻鼓磬声，故称“灵岩”。唐天宝中，任放升举于此，乃号“升山”。兴元初，僧雅操居之。观察使孟皥请于朝，移今所。立寺额“升山”。操尝与皥谈经，今寝堂版曰“紫云”，其遗迹也。山巅有任公台故址。又按：陶隐居《澄真注》：“玉溜山在海中，赤须子谓之‘地肺’。晋太康中，任敦(即放)自茅山往居之，十余年来住此山。又往玉笥，既复来闽，于王霸宅得金版仙诀，丹成上升。”今台及洗药池尚存，寺后圮废。国朝嘉靖间重建。
　　唐周朴诗：“升山自古道飞来，此是神功莫浪猜。气色虽然离禹穴，峰峦犹自接天台。岩边古树泉冲落，顶上浮云日照开。南望闽城尘世界，千秋万古卷浮埃。”
　　宋钱昱《紫云台》：“杉松匝寺堂，栏槛倚高冈。郡国晓云灿，禅堦春草长。涧青连竹色，山静带茶香。更有名僧在，茅庵住上方。”程师孟《游升山》：“行处松萝深似幄，望中城郭细如旗。清泉可惜藏岩下，不作先生洗药池。”运使石廖诗：“衰年脚力倦跻攀，今日凭高一解颜。驱得江山来目下，化将楼殿出云间。真人炼药仙都近，释子焚香佛界间。尘事数来宁易得，高歌尽此夕阳还。”通判陈铸：“任公何代此升仙，万仞仙台倚翠巅。石径层层封绿藓，松萝步步拂青烟。海中岛屿分诸国，野外云霞萃一川。贤守乘春纵登赏，不妨吟到夕阳天。”陈襄《和程大卿游升山》：“相逢正及荔枝期，况值千岩雪洒时。南国小棠偏去近，北山逋客独来迟。云中直有三清路，尘外都如一局棋。闲欲引泉添洗药，未应夺我凤凰池”。曾巩《游升山》：“修竹长松十里阴，任敦烧药洞门深。独窥金版惊人语，能到青霞出世心。鸡犬亦随云外去，蓬瀛何必海中寻。丹楼碧阁唐朝寺，钟呗香花满旧林。”李弥逊《升山》：“飞来耸秀一峰孤，凤沼幽深若画图。钓艇谢亡难复契，弹琴颖在且相娱。心闲自与亲泉石，车稳何妨载酒壶。万壑千岩争竞处，不须惆怅悮东吴。”
　　明陈亮《游升山简初上人》：“出自北郭门，村村好林薮。我行访精庵，百折渡溪口。篮舆方跻胜，桂杖还入手。幽深足探诗，十步停八九。飞甍近可观，尚觉登顿久。乃知地位高，上可挹星斗。灵岩下窥瞰，众峰皆培。千村绕城郭，百木争奔走。茫茫浩刼中，万象俱摧朽。名山自千古，半为空门有。吾师智力大，叱咤龙象吼。经行閟幽绝，为我开户牖。未论清净理，且进醍醐酒。居然物外心，解脱超尘垢。明晨下烟阁，怅望空回首。”袁表《春日登升山经玄沙故寺》：“探奇望碧岑，选胜到双林。野烧千山暮，樵歌一径深。春回秪树绿，云带石堂阴。归路缘溪水，泠泠清我心。”王湛《游升山寺》：“踏遍峰头万壑烟，日斜才到寺门前。山僧惯识云霞侣，笑指松间半榻眠。”又《宿升山寺》：“松桧阴阴昼掩扉，深山古寺到人稀。花飘碧涧孤莺啭，烟锁深林独鹤归。松下月华清客梦，竹间云气湿禅衣。明朝又与幽僧别，遥听钟声恋翠微。”陈椿《宿升山寺》：“迭嶂丛林不可梯，奇葩双树隐招提。江门日落潮初长，洞口风鸣鸟乱栖。挥尘坐贪香界净，传灯应照下方迷。僧房阒寂无人到，惟有空廊过虎蹄。”徐《游升山》：“云端石磴万峰回，松竹阴中觉路开。江汇都从闽海去，山飞曾自会稽来。香灯供佛销初地，丹药升仙没古台。独有昔贤遗刻在，年年秋雨长青苔。”谢肇淛《登升山》：“翠微高控大江回，寂寂僧寮昼不开。古寺尚传陈建置，孤峰疑自越飞来。龙蛇石上留残篆，鸡犬云中有旧台。紫竹碧桃零落尽，玉田无主鹤声哀。”郑邦祥《宿升山寺》：“竹阴深掩翠微房，寂寂诸天夜色凉。百尺苍藤猿挂月，半林红叶鸟啼霜。斋前风度云堂磬，定后烟消石室香。万籁不鸣心地静，下窥尘界远茫茫。”林光宇《游升山寺》：“簑衣防乍雨，蓐食趁残更。关远听鸡度，岐多信马行。瀑声喧应谷，雾气暝吞城。静境身才到，山僧问姓名。”“危峰回嶂隐招提，松径参差隔小溪。一片夕阳行欲尽，寻僧人在板桥西。”
　　凤池山　在升山之西。相传有五色文鸟浴此，故名。山陬有池，广可三四亩，有泉曰“水帘”。五代汉乾祐元年，忠懿王易升山僧田为尚贤任夫人茔，建塔于此。宋绍兴八年，为颜岐功德院改显忠祠。其地初隶闽县，析属怀安，今并侯官。宋初，有擢秀亭，提刑喻陟赋诗，倅幕皆属和。有翠微亭，建炎二年，进士题名于此。又有览辉亭、凤池轩、华池阁。陈瓘被放后，蒙恩自便居此，今废。
　　宋曾巩《游凤池山》：“经年闻说凤池山，蜡屐方偷半日闲。笑语客随朱阁上，醉醒身在白云间。溪桥野水清犹急，海岸轻寒去却还。为郡天涯亦潇洒，莫嗟流落髩毛斑。”元绛《游凤池山》：“州人未识凤池山，朱毂时来此往还。四座杯盘在天上，满轩风雨落人间。千围古树排旌盖，百道飞泉响珮环。谁为霜绡图景象，翠微高处一衰颜。”温益《水帘》：“竹生石上琼瑶碧，泉落帘间祖带垂。”陈赐：“地喷飞泉成雨露，根蟠乔木列旌麾。”李纲《游凤池》：“凤去空余旧浴池，竹梧交荫翠参差。云随屐齿生松磴，泉合琴心泻石陂。幽讨平生如此少，清闲今日许谁知。道人为筑紬书室，杖屦来游更卜期。”李弥逊“次韵”：“几日公来浴凤池，蹇驴陪乘偶参差。羁栖自笑卧盘谷，健句争先诵渼陂。世路吹韲无念到，山游啖蔗不言知。紬书欲遂云根筑，肯与酸寒郑老期。”陈襄《游凤池院》：“白云深处一轩开，凤去池空折野梅。山接九龙争夭矫，路盘千骑久徘徊。烟岚翠入樽前滴，水石清从涧底来。谁与忘机此栖息，笑看林鸟下空台。”
　　明徐《登凤池山》：“万山斜日照松楸，千古英雄土一丘。池水半湮无浴凤，墓田初垦有耕牛。黄昏野魅吹燐火，白日妖狐戴髑髅。樵父劚薪经废塜，草间犹拾玉兜鍪。”
　　蓝光墓　在二都玄沙山。光，江西人，元末，为闽行省都事。元亡，隐居教授，年九十余卒。闽人祀之城隍庙。子孙居闽，遂世其家。
　　明王偁《吊蓝仲晦》诗：“曾将孤愤负当时，老判南荒众岂知。王气已随陵谷变，剑歌空对海天悲。秋风白发惊残梦，落日穷泉有所思。欲吊怀沙双鹤远，不堪惆怅泪如丝。”
　　长箕岭　一名“长机”，在四都，通古田、罗源二县。又名“桃枝”。
　　宋黄幹《九日桃枝岭》：“儿童岂不乐，属此风露清。排檐夜雨滴，诘旦天空明。欢然金石交，要我林泉盟。支筇趁汗漫，勇往不计程。一水何萦纡，千峰郁峥嵘。仰视流云驰，俯听幽壑鸣。班荆得所适，斗酒聊共倾。人生会有累，聚散如浮萍。今朝谐胜游，异日难忘情。意惬各赋诗，庶以纪此行。”又《复归桃枝岭》：“大溪章溪溪水清，上寮下寮山路平。三山屹立相犄角，百里连亘如长城。仰干云霄不盈尺，俯视天高浮寸碧。闲云吞吐溢涧谷，飞泉喷洒下石壁。中有一山名芙蓉，端冕正色群山空。望之可敬不可慢，僧言直与衡岳同。坡陁突兀作云洞，虎豹蹲踞栖鸾凤。闻道前朝开辟日，曾住浮屠几千众。我来已作五日行，皇天一雨复一晴。穹林杳霭非人世，手接群仙朝玉京。晓来更向山前去，忽到山翁栖隐处。却忆桃源洞里人，日出烟销忘旧路。”陈藻《桃枝岭》：“儿童嬉戏向比邻，长见桃枝出郭人。七十五翁方过岭，回头万事总成尘。”
　　明徐《度桃枝岭》：“野花无数岭头开，怪石如林扑面来。云压乱峰俄变雨，水奔幽壑尽成雷。插秧田妇携儿出，劚笋畲人逐队回。道左古碑年代远，欲寻名姓拭苍苔。”谢肇淛《桃枝岭》：“不识桃枝路，聊为出郭行。山邮迷远近，岚霭互阴晴。碑蚀苔间字，泉添雨后声。乱峰青似簇，一半不知名。”“两岸束溪声，崎岖十里程。却从山口望，遥见下方城。劚笋时来市，烧荒不为耕。老僧知客至，飞锡远相迎。”
　　黄瑀墓　在长机山。瑀，绍兴进士。为监察御史，官终朝散郎。子幹，从朱子学，以子妻之。历官知汉阳军、安庆府，皆有惠政，称“勉斋先生”，卒谥文肃。葬父茔之侧。国朝嘉靖初，知府汪文盛修葺二墓，为创饷堂于玄沙，望祭之。
　　傅汝舟《陪汪郡公谒勉斋先生墓祠》：“先生坟在庖牺谷，异代虚无草木间。俎豆自今开特庙，衣冠终古閟空山。峰高玄气长迴合，地向精灵定往还。浅薄叨陪堂下拜，几瞻遗像愧尘颜。”徐《拜黄勉斋墓》：“幽坟荆棘里，传是宋名贤。古柏摧荒垅，丰碑立野田。西风谁下马，夜月自啼鹃。冷落清明雨，无人挂纸钱。”谢肇淛《拜黄勉斋墓》：“典刑犹在望，异代更谁论。马鬣孤坟在，鸡碑十字存。野田侵墓道，寒烧燎松门。苹藻何人荐，伤心问九原。”陈鸣鹤《拜黄勉斋墓》：“三尺残碑立水田，姓名犹识宋先贤。松楸有谱传遐胄，苹藻无人荐九泉。石马嘶风林下卧，野狐吹火雨中燃。隔林薄暮闻钟鼓，知是林僧礼法筵。”
　　石牌庵　在怀安四都。去府城北三十里，与黄勉斋墓道石牌相近，因以名庵。万历初建。
　　徐：“路出先贤古石牌，小庵高处竹阴埋。木横略彴通危涧，草结团瓢倚断崖。五沸瓦铛春后茗，数声云板午前斋。从来幽僻无邻近，风扫籐花落满阶。”陈鸣鹤“次”：“雨细风斜过石牌，精庐犹隔数重崖。云中客路高于鸟，竹里僧寮小似蜗。行道共持诸品咒，随堂同赴八关斋。夜阑露坐心如水，落尽松花月满阶。”谢肇淛“次”：“小寮低对远山佳，犹记先贤旧石牌。五尺团瓢依绿荫，半林方竹俯丹崖。木鱼夜动闻僧课，蔬甲春肥供客斋。漏转莲花心地寂，一天霜月满苔阶。”
　　坫板桥　在三十都。国朝永乐十五年，建宁府人刘道同等建。
　　马仙庙　在三十都坫板桥。国朝洪武二十八年建。其神马氏，大罗仙女也。旱干水溢，有祷辄应。
　　林洋寺　在四都。晋天福元年创。国朝废，万历壬子，僧大渊重建佛堂。
　　明陈鸣鹤《过林洋寺》：“绝磴崎岖雨气凉，桃枝岭外访林洋。山围法界遗基在，路绕平田故业荒。忍草入帘新卓锡，昙花满地旧开堂。空庭尽日无人过，卧数千峰到夕阳。”徐《过林洋寺》：“故院犹存旧日名，茅茨重结两三楹。鸡碑折断摩无字，鸱瓦颓残踏有声。地僻久虚游客到，山荒都属老农耕。林间留得迦陵在，飞去飞来吊月明。”谢肇淛《过林洋寺》：“丛林一片掩垂籐，败铁生衣石阙崩。夜雨孤村闻断磬，春畦隔水见归僧。山荒荆棘无邻近，岭隔桃枝少客登。寂寞茅茨余四壁，霜风时打佛前灯。”
　　九峰山　在府北七十里而遥，邻于龙迹石。其山峰头九出，圆尖不一，峭拔若笔然。与芙蓉、寿山共号“三山”。唐咸通中，改号“九峰镇国神院”，后废。万历中，僧真灿重建。
　　宋黄幹《宿九峰寺》：“暝逐归云入远山，九山环立似人间。摩挲石刻元和体，矍铄僧谈宣政间。往古来今浑作梦，只鸡斗酒强开颜。明朝酌取龙湫水，直上层霄不发还。”
　　明陈鸣鹤《宿九峰寺》：“入山便觉意欣然，定与山灵有宿缘。断续九峰都绕寺，住持几众尽耕田。树围绝莺声外，水咽危桥鸟道边。行遍空廊闻击竹，何人参破祖师禅。”“空濛山色雨中奇，百里看山策杖迟。苔径烟花唐宝刹，石坛香火慧禅师。云边坐看长流水，松下闲抄半折碑。萝磬数声功课后，观心最是倚栏时。”徐《宿九峰寺》：“遥望危峰九点苍，寺门名额自残唐。庄严佛相新兰若，慈惠禅师古道场。风送茗花香半岭，雾蒸松翠染空廊。东山月晓声闻寂，卧听钟鱼出上方。”“法祖开堂七百年，古坛原不断炉烟。金钱岁久销初地，宝磬风高咽暮天。野衲穷耕青嶂外，游人梦绕白云边。沧桑几变空门刼，没尽先朝供佛田。”谢肇淛《宿九峰寺》历遍崎岖翠万重，夕阳已挂寺门松。窗前平楚诸天界，云里青莲九迭峰。宝地半区谁布席，残僧数口尽为农。开山尚有宗风在，凄断斋堂午夜钟。”“千盘鸟道数重溪，昏黑藤萝路欲迷。门傍尚题前甲子，山云犹护古招提。松翻暝雨当空落，瀑卷晴虹绕寺低。隔尽万峰谁得到，平林一片鹧鸪啼。”
　　刘若虚墓　在越城里。若虚，莆田人，宋咸平进士。官屯田员外郎，知邵武军。蔡襄铭其墓。
　　北庙　在遗爱门外，去郡城十里许。神姓刘名行全，唐末为王绪将。绪为秦宗权所迫，拔其军南徙，以行全为前锋。至漳，忌而杀之。王审知为立庙州北，出师捍敌多著灵应。唐乾宁四年，奏封“武宁侯”。梁贞明五年，进封“崇顺王”。宋政和二年知县吴与新其庙，自为“记”。
　　龙迹石　在十四都。宋初，属闽县兴城里龙岭溪旁。唐广德中，白昼风雨，龙从石上飞起，著四足，深可数寸。林谞为“记”。
　　广施庙　在龙迹石旁。宋太平兴国中立庙。嘉祐四年，知县樊纪、绍圣间郡守王祖道、叶伸祷祠，获应。大观三年，知县吴与新其庙，建亭名“沛然”，与友西湖陈文伯皆为“记”。政和五年，以转运司奏赐额。
　　梧桐岭　在十四、五都。五代晋天福四年，闽王昶出奔于此。
　　五县寨　在十七都。以其地接闽、侯官、闽清、古田县界，故名。元至正三年，设巡检司。国朝因之。
　　石塔桥　在十九都。旧名“灵峰”，国朝嘉靖间重建。唐咸通中创寺。志勤禅师见桃花悟道处也。寺田乃宋咸平张长者所施，迩年为豪强侵没。万历丙午，推官阮自华追田还寺，仍加修葺。
　　飞坑桥　在二十一都。国朝永乐十五年，古田民孟贤建构亭其上。
　　林门桥　在二十二都。宋庆历间建。
　　

卷之二十五　郡东北侯官胜迹
　　

　　出井楼门为四明桥、通天境、林瀚墓、湖前亭、卧龙山、浮仓山、王褒墓、东室山、战坂、陶灶、陈子文墓、闽王审知墓、莲花峰、王益祥墓、谢汝韶墓、寿山、芙蓉峰、黄岩峰、磐石。
　　四明桥　井楼门外，木梁。
　　通天境　在四明桥之东，祀圣母元君，禖祀响应。
　　林瀚墓　在龙腰山之东。南京兵部尚书，赠太子太保，谥文安，赐葬于此。
　　湖前亭　在二都洋头。本晋太康东湖之滨，湖今湮没，亭犹以“湖前”名，崇祀玄武。亭前有石桥，跨小浦。宋嘉祐二年，郡守蔡襄因东湖堙塞，徙乐游桥下，开沿城外抵汤门、琴亭、湖心，至北岭下去思桥。北出河尾船场，散入港北小浦、中浦、石泉、安国以北。知县樊纪又作桥十三，此其一也。
　　卧龙山　去郡五里，在湖前亭之北。一名“伏龙”，有三石如“品”字，名“品石岩”。石圆而耸，以木、石扣之，则诸山响应，又名应石。有寺曰安国，初名龙丘，唐会昌间废；乾宁间，王审知复之。中有“得爱亭”，为前代刺史劝农之所。又有笺经台、放生池、遗爱亭诸胜，今悉芜没。石刻题咏甚多，漫漶不可读。其著者，“彭城钱光弼任福建转运使之明年，漕暇，游安国得爱亭故址。万楚舞翠，品石献奇，因兹新构，易名翠楚。时泰定二年七月望日。男守让侍。”郡志不详，以兹山在兴圣坑，非是。
　　宋林亦之《卧龙山》：“相唤此山来，狂风吹我衣。把酒桂花下，山云片片飞。掩门初雨滴，开门月还上。倚树看月明，半山闻雨响。人间有佳景，诗句颇发越。何曾似今夕，听雨还看月。”
　　元绛《卧龙山》：“朱幡何事独来频，不为溪山只为民。最爱年年禾稻熟，时丰定有壤歌人。”程师孟《与陈襄、刘彝、湛俞同游》：“闻说林泉便访寻，平田一径陟孤岑。松阴落处宜诸客，荔子生时值万金。尽放迟回官舍近，不妨闲处石门深。四边稻熟征租了，稍惬微官出郭心。”
　　明高濲《楚岩歌》：“红尘不上山人山，巾舃飘飘苍翠间。草树几湮千古迹，烟霞难改万峰岩。”“天开翠楚卧云根，品字中分石是门。莫向此中留篆刻，古来名氏蚀苔痕。”“岩头老鹤迎人舞，岩下浮云逐水流。回望冶城烟火里，几人来此共天游。”“卧龙山对莲花开，赤日摇光倒影来。万壑香风扶我醉，一筇凉雨逐仙回。”徐《游品石岩》：“城北青山故自佳，笺经台址久沉埋。逶迤径路之形写，鼎立岩扉品字排。昔日招提空翠楚，古人名姓蚀苍崖。徘徊欲访前朝迹，竹露松烟湿草鞋。”谢肇淛《登卧龙山观品石》：“孤峰龙卧俯郊坰，万壑松云绕郭青。径转苍林曾有寺，苔侵翠楚已无亭。悬岩半蚀虫书篆，怪石犹存品字形。白马西回莲座冷，至今空自说笺经。”
　　浮仓山　在二都。晋太康时凿东湖，此山在湖心。上平下方，若浮仓然，故名。今湖淤塞，下周遭皆田，郡志谓“闽越王仓廪在此”。
　　王褒墓　在浮仓山。褒，字中美，永乐间为翰林院修撰，卒于官，旧葬兹山。
　　东室山　在四都，俗呼“吉头”。
　　战坂　在吉头，去城东北十里而遥。相传，五代晋开运三年，南唐兵与李仁达鏖战于此，营垒之址，犹存荒莽中。
　　陈子文墓　在三都战坂。子文，字在中，嘉靖八年进士，卒官湖广副使。万历间祀乡贤。
　　郭造卿《谒陈观察墓》：“芙蓉峰下路，松柏陇边丘。况复平生好，曾来几度游。江流斜抱郭，林树远连洲。仰止高风在，停车更少留。”徐《谒陈宪副墓》：“北望莲花缥缈峰，抠衣来拜若堂封。宫墙俎豆传千载，泉路衣冠闭几重。门客把杯浇宿草，故人留剑挂高松。峨峨神道龟趺立，不愧题碑有蔡邕。”
　　陶灶　在战坂西。闽王审知筑南北夹城，陶砖于此。审知令砖悉印钱文，后国归吴越，人以为先兆云。
　　闽王审知墓　在莲花峰下。唐赐神道碑，张文宝撰文。国朝宣德四年，为盗所发，得金镯、玉带、玻璃碗及王画像。林谨夫为记其事，有司随即修治。近塜有冈，土色深红，其光烨然，俗呼“胭脂山”。相传，闽王有女葬此，洗脂粉注积。
　　明林谨夫《记发塜》诗云：“莲花之峰高入云，巍峨下有前王坟。松围翁仲如相语，草暗麒麟似出群。当时卜筑嗟埋玉，春色开残红踯躅。晓雨初晴叫鹧鸪，寒烟欲敛游麋鹿。忆昔朱连两构凶，层城如昨霸图空。故宫总付苍茫外，羡道都归寂寞中。寝园秘器期千古，宣德年开发行伍。金炉璃碗落人间，玉带真容归御府。吾闻发者三十人，一人坠死其妻嗔。互相告首殒囹圄，无人得脱王憾伸。所幸官司即修缮，旧时茔域皆安奠。富沙派出来中州，苹藻时思致明荐。维王秀挺英雄姿，保障东西建鼓旗。军中王气诚非偶，五百年来德政碑。古松老树多遗爱，濯濯英灵宛如在。后来勿学屯田军，踏破苔花慎毋再。”郑善夫《过瑯琊王墓下》：“田文全盛日，泪下雍门弹。王氏千秋后，劳歌玉树残。寝园生兔穴，疑塜奠龙蟠。万仞莲花色，关河望已难。”林垠《过闽王塜》：“满地胭脂一派分，樵人空自识王坟。玉鱼金盌无寻处，隐隐青山锁白云。”徐熥《过闽越王墓下作》：“玉辇何年去不回，霸图千古总成灰。秋深兔穴依寒陇，岁久鱼灯出夜台。故国关河瓯越在，遗民苹藻鼎湖哀。莲花峰下黄昏月，犹见三郎白马来。”徐《过瑯琊王墓》：“八郡封疆一望遥，秋山松柏冷萧萧。宫车去国成千古，剑玺传家历五朝。石马嘶风金盌出，野狐穿塜宝衣销。丰碑敕赐唐年月，春雨苔花字半凋。”陈椿《秋日吊闽王审知墓》：“荒塜累累总可疑，舟藏夜壑竟谁知。千年王气随流水，异代行人指断碑。陶灶草生烟冷处，古城猿啸日斜时。伤心况复当摇落，不待雍门涕已垂。”“骑马经过古墓傍，悄然停筴吊闽王。寒鸦晓树烟初敛，野兔为巢寝已荒。遗庙尚闻供伏腊，空山谁复荐馨香。不堪薤露歌残夜，归路萧条指北邙。”袁敬烈《秋日过王审知墓》：“经过下马荐江篱，百代销沉吊岂知。足踏孤坟崩败土，手披荒莽见残碑。筑城犹说陶砖日，卜帅空传拜剑时。已自逢秋悲宋玉，更看兴废泪双垂。”
　　莲花峰　在桃枝岭上，一名“永福”。山形圆尖，若菡萏然，郡之主山也。唐大顺二年建寺，铜铸闽王像一具，今并废。
　　傅汝舟《雪晴登莲花峰》：“凌晨发苍莽，日午及清峣。渴饮池内雪，卧听天外谣。举头问云君，虹路何迢迢。他时倘相会，鸾背夹吹箫。”
　　王益祥墓　在莲花峰下逆水兜。益祥，宋江东提刑。致仕，山之鼻祖也。事行具郡志。
　　谢汝韶墓　在莲花峰下。汝韶，官吉府长史，与当道争礼，拂衣归。所著《碎金集》八十六卷。
　　寿山　在四都。与芙蓉、九峰二山对峙，去府城八十里。唐光启三年，建广应院，今废。山有石，莹洁如玉，可为印章，柔而易攻。大者可一二尺许，盖珉云。距山十数里，有五花石坑，其石有红者、缃者、紫者，维艾绿者难得。
　　宋黄幹《游寿山》：“石为文多招斧凿，寺因野烧转荧煌。世间荣辱何须论，日暮天寒山路长。”
　　明徐《游寿山寺》：“宝界消沉不记春，禅灯无焰老僧贫。草侵故址抛残础，雨洗空山拾断珉。龙象尚存诸佛地，鸡豚偏得数家邻。万峰深处经行少，信宿来游有几人。”谢肇淛《游寿山寺》：“隔溪茅屋似村廛，门外三峰尚俨然。丈室有僧方办寺，殿基无主尽成田。山空琢尽花纹石，像冷烧残宝篆烟。禾黍鸡豚秋满目，布金消息是何年。”陈鸣鹤《游寿山寺》：“香灯零落寺门低，施食台空杜宇啼。山殿旧基耕白水，阪田新黍啄黄鸡。千枚碏璞多藏玉，三日风烟半渡溪。康乐莫辞双屐倦，芙蓉只在九峰西。”
　　芙蓉峰　在五、六都稷下里，去郡八十里而遥。山形秀丽如芙蓉，有洞口可丈许，萦纡十余里，游人篝灯秉炬以入。崖石互锁，乍狭乍廓，绀乳时滴，阴气逼人，火色青闪。五里至义存开山堂，可坐百人。有石床、石鼓、石盆，过此凛凛，莫穷其源。唐咸通八年，创延庆禅院。宋改“太平兴国”，今废。
　　宋黄幹《登灵洞岩歌》：“寒岩突兀山之阿，足履危磴攀藤萝。岩下清泉响环佩，岩前古木交枝柯。当中洞门忽开豁，上有石屋高嵯峨。乾坤开辟已呈露，鬼神守护频挥呵。重门黯淡不可入，以火来照所见多。出门小洞亦奇绝，神龙奋怒吞蛟鼍。胜景如此难重过，手倚石壁频摩挲。安得雄思如悬河，长吟大咏仍高歌。”《宿芙蓉寺》：“万迭云山踏雨来，白云依旧冒山隈。尊罍罄尽客怀恶，衣屦沾濡僧意猜。默坐香炉烟起伏，喜闻灵洞石崔嵬。五更清磬丁东响，参斗横空天四开。”
　　明林鸿《夜宿芙蓉峰》：“香刹瞰林丘，逢僧信宿留。风帘乘月卷，露簟犯凉收。宿鸟微喧曙，明河淡泻秋。一经空寂境，人世漫沉忧。”又《游芙蓉峰》：“密竹不知路，渡溪微有踪。悬知石上约，定向松间逢。物候变黄鸟，菖蒲花紫茸。相望不可即，袅袅霜天钟。”徐《游芙蓉洞》：“别是人间古洞天，不知湮塞是何年。蓬蒿满目腰镰劈，石窦摩肩秉炬穿。昼静只闻山鬼语，夜深常坐野狐禅。从来路绝无行迹，踏破苍苔一片毡。”《寻芙蓉寺故址》：“先朝名刹总凋零，野鸟哀呼不可听。禾黍几多经雨绿，芙蓉依旧插天青。开山缁衲谁为嗣，护法伽蓝尚有灵。遗址荒芜寻未得，屡将歧路问园丁。”谢肇淛《游芙蓉洞》：“山荒洞窅问难凭，却逐畲人步步升。樵斧劈开初有径，土床澌尽久无僧。鼪鼯避炬穿泉脉，蝙蝠冲云拂石棱。鸟道插天崖穴地，从来能有几人登。”“蛇行十里黑，门外留题古洞岩。一自禅师开讲席，遂令踪迹隔尘凡。雾蒸石室泉常落，雨翳经台莽未芟。唯有白云如恋客，归来片片上征衫。”《寻芙蓉寺故址》：“峰回路断莽萧萧，一片平田长绿苗。薜荔村深袛树尽，芙蓉峰在化城遥。雨中草色侵苔础，竹里泉声咽石桥。野鸟啼春猿啸夜，居民犹自说前朝。”
　　翠微院　在兴城里。唐天成元年置，至和三年重建，今渐颓废。
　　宋黄幹《游翠微院》：“古寺残僧少，孤村碧树围。明朝山下路，愁绝望烟归。”
　　天香台　在洋坑，石壁耸峭。宋大观中，有孝子焚香祝亲于此。书“天香台”三字，有颂四句。石壁之下有潭，名“龙潭”。
　　明谢肇淛诗：“路出洋坑古石台，大观题墨半苍苔。土人爱客烹新茗，笑指龙潭万壑雷。”
　　黄岩峰　在五都。高数十丈，尖峻倚天。峰左有瀑布泉，飞流泻下，声闻数十里。有仙井在峰之巅，巨石浑成，冬夏不竭。五代梁乾化二年建院。又有“秀峰”、“云际”诸院，并废。
　　盘(磐)石　在五、六都。相传，此石闽越王时在湖中，不没如盘(磐)，故名。今有居人呼为“彭石”。
　　由四明桥直北为观风亭、四明亭、来宜铺、琴亭、袁成能墓、陈用明墓、龙窟山、吴海墓、宋宣墓、越王余善塜、北岭、宦溪、汤岭。
　　四明亭　前汇澄渊，洞见眉睫。其路北达连江、福宁诸州、县，一方要冲也。有亭附郭。宣德五年，圮于水。景泰三年，僧景初募众重建。
　　观风亭　在井楼门外。国初建，为送迎停骖之所。
　　来宜铺　在二都，达于北岭，十里而近。
　　琴亭　在二都。先朝邑令所建。巡行阡陌，往来稍憩于此，俗呼“虔亭”。
　　袁成能墓　在三都涧田。成能，字从道，嘉靖四年乡荐。历官太仆少卿，贫不克葬，乡人割地让之，不取其直。
　　陈用明墓　在岐山。用明，弘治间，以知印授金坛巡检。筑堤，勤民事，民德之。擢主簿黄梅。正德间，弃官归。嘉靖改元，铨部召用，辞以老，不赴。用明虽起刀笔吏，天性好义，林中丞、高宪抚定叛卒，用明与焉。
　　龙窟山　在五都，其南为涧田山。
　　吴海墓　在鸡心峦。海，字朝宗，元季处士也。事行具郡志。
　　越王余善塜　在宁棋里。余善叛汉，刻帝玺自立。汉遣兵攻之，繇王居股杀余善以降。汉徙民江淮间，遂虚其地。
　　陈椿《越王墓下怀古》：“越王坟前日欲西，断碑残碣隐荒蹊。可怜松柏摧颓尽，一径寒烟鸟自啼。”
　　宋宣墓　在北岭下桑崙。宣，字世达，成化进士。令定海，擢户部主事。未几，卒于官。祀乡贤。
　　北岭　在五都。有铺达于宦溪。其山磴路，北通连江，沿岸以跻，高一千八百步。宋嘉祐三年，知县樊纪募治，奠高为夷，正曲为直，凹者、曲陷者续，迄今赖之。岭多建亭，以憩行者。
　　明傅汝舟《北岭晓发》：“星月高苍茫，我梦犹未已。仆夫催晨飱，起视饭满几。磊磊行客过，安得独停轨。携僧升层烟，接手牵葛。进锐志力疲，稍休觉劳止。岩云色在下，涧水流不起。卸杖危亭回，挥手望城市。喟然推我心，扰扰徒为尔。”
　　宦溪　在北岭下，抵任溪八里而近。
　　任溪铺　在五都降虎岭。有寨，置戍。
　　汤岭　在六都，有铺。由北岭至此，三十里而遥。袛又四十里，为连江县。谚云：“汤岭兜，北岭头。”言其险峻。岭半有庵，隶连江县。
　　

卷之二十六　郡东长乐胜迹
　　

　　东山之东为长乐县。环县治，为儒学、三桂堂、观音寺、见江亭、义泉、南山塔、胜会堂、南山书院、东华观、植柱庙、河南渡、天王寺、名山、三宝岩、六平山、首石山、王庆墓、赵以夫墓、五贤祠、太平港、鳌头山、太常山、芝山二潭、林贞女墓、二难乡、紫阳楼、吴实墓、延祥湖、马铎墓、龙泉山、郑序宅、当阳寺、溪湄山、高应松墓、双涧庵、林山宅、董峰山、紫薇峰、垂露亭、西峰寺、郑性之墓、林安上墓、李骐墓、竹林寺、鹤岭、林公黻墓、陈全墓、越王山、大宏里、筹峰山、渡桥、金吾祖庙、陈义姑庙、崇信寺、雁峰、严湖、潘贞女宅、蕉山、石梁锦桥、郑宪宅、林慎思墓、郑世威宅、圣娘山、闽王禁石、梅江、小址山、滨闾湖、七星井、龙翔峰、壶井、陈氏二烈宅、陈仲完墓、陈令津湖、灵峰寺、吴玉莲宅、岩泉寺、钟门山、御国山、棋山寺。
　　长乐县　六平山之阳，去郡城百里而遥。故隋闽县地，唐武德六年，析新宁县于敦素里，即今古县，后改长乐。上元初，移建今所。古名新宁，吴航，安昌。广一百二十里，袤六十五里。东抵海澳一百二十里，南抵福清五十里，北至海五里，西抵连江一百二十里。国朝，编户三十五里，以四乡领二隅二十四都，统图一百有九。旧城仅里余，嘉靖间，以倭患增拓之，广五里。南曰阳春，北曰拱极，东曰镇海，西曰清江，西南曰平政。门凡五，后增敌台，凿壕。侍郎郑世威为“记”。察院行台在县治西，府馆在察院之西，税课局在县治西，预备仓在鼓楼东，阴阳学、医学并南山塔下。城隍庙在县东北，社稷坛在县西，山川坛在西南三峰塔下。
　　儒学　在县治东兴贤坊内。洪武初，因元之旧；成化十四年，新作明伦堂。弘治间，复拓其地而广之。内有朝阳轩、瑞榕楼。
　　三桂堂　在县东翰林坊。宋宝祐初，陈刚、陈合、陈谊兄弟三人联第，理宗亲洒宸翰，匾其堂曰“三桂”，门曰“儒英”。
　　观音寺　在县东隅，咸通四年建，今废为按院行台。
　　宋县令袁正规《观音寺》：“地产灵芝古道场，危亭陡起负重岗。江心远迭通潮浪，海外遥分异域疆。缭绕人家依县市，寂寥烟景认吴航。倚栏望断暮云碧，不见长安见夕阳。”
　　见江亭　在观音寺内。
　　义泉　在县东二里许。宋元祐二年，县令袁正规凿，饮行者，故名。
　　南山塔　在县西登高山。初有庵，后更为三峰寺。国朝永乐间重修。万历间，知县钟万禄葺之。又有临水宫、普照庵，并西隅。山南五峰并峙，曰“五马山”；三峰并峙，曰“三峰山”。
　　胜会堂　在县南里许南山。有九日轩，并宋建。宋主簿葵雍诗：“满前青嶂千峰列，直下澄江一带横。”
　　南山书院　在南山塔之旁。
　　东华观　在县治东北，宋开宝元年建。
　　明王恭《游东华观》：“群山飞翠六平峰，琳馆依稀第几重。心远独随云鹤去，机闲应共羽人逢。三花影落壇边树，五粒春飘石上松。借问仙源在何处，白云迷却往来踪。”
　　植柱庙　在县南。唐开元间，有神降于察山之阴，乘大木，沿湍流而上三者。渔者林姓异之，置石室下，若植柱然。里有洪氏女，浣纱其旁，忽有一物浮水上，若银巵。女褰裳探之，水渐深，为蛟所噬。其家祈于神，雷雨交作，杀蛟水滨。刳其腹，女尸在焉。洪氏取木，刻神像，塑其女配之。景祐间，祷雨获应，复立庙。潘奎为“记”。
　　河南渡　在县南。
　　天王寺　在县西北松石峰，唐大中七年建，有天王阁、枕流轩、望江乐寿台，多颓圮。寺之西，有金鸡山，若将军勒马。国朝万历间重修。
　　宋连江尉林伯材《枕流轩》诗：“谁在红莲叶里行，泠泠飞玉抱轩清。几看人世兴亡梦，千古云崖黯淡声。春暖藓衣随雨到，夜深寒月落湍明。倦怀一枕清凉水，抖擞尘埃羽翼生。”蒋之奇《松石峰》：“晚向津亭泊画船，忽闻佳处在云烟。松根化作千年石，山寺蒸为一涧泉。祖意共看亭下栢，禅交同结社中莲。明朝舆笋还跻岭，聊借禅房一觉眠。”陈傅《望江亭》：“山霭峨峨江岸深，望馀亭影落江心。无风万里磨平玉，有月千波漾碎金。思远解邀无已句，流清宜写不齐琴。仙槎一棹惊秋晚，此去银河尚几寻。”
　　明王恭《天王寺避暑》：“炎暑不可度，端居日方永。同袍四五人，共爱山中静。飞阁轶氛埃，丛林逗萝径。潭静气已清，竹深午犹暝。初沿双溪转，稍入空中镜。婉婉柔鸟声，悠悠野僧定。平生好幽玩，尽日惬佳兴。山水发清机，风泉淡初性。日夕徐徐归，云间响孤磬。”林敏《游天王寺》：“珠宫隐上方，载酒一乘兴。雨歇瀑布凉，云归古松暝。忘机野禽狎，发咏人鬼听。坐对月上时，空山响烟磬。”林鸿《金鸡山》：“远公青莲宇，百折构云阙。一径入松萝，山泉濯苔髪。石房弹玉琴，清响在林樾。夜来沧海寒，梦绕波上月。微吟白云篇，高兴了未辍。未能悟声闻，安得离言说。”
　　名山　在县北里许，邑之主山也。上有云坛，岁旱祷于此。
　　三宝岩　在县北。宋严学禁，里人刘砥、刘砺从晦翁，避地于此。国朝永乐间，三宝太监郑和过此，名之曰“三宝岩”。后知县蒋以忠谓其名不典，改曰“晦翁岩”。
　　明陈亮《游三宝岩》：“涧门壁立与云平，此日登临万古情。野鸟向人如有意，山花随雨落无声。仙坛草密春光晚，客枕钟残晓梦清。此地由来可招隐，欲从林下解尘缨。”
　　六平山　距县里许，蜿蜒六曲，故名。又二山，曰四明，曰石台。
　　明王恭《六平峰歌》：“海上群峰屹相向，六平秀出群峰上。绝飞泉挂薜萝，遥天落日开平嶂。华顶云归见大荒，鸿濛玄气带扶桑。清辉迢递近观德，空翠依微接太常。百里人家花外静，数椽僧舍竹边凉。石林萝径行人少，药院茅亭绝氛扰。远涧秋声鹤梦寒，遥岩夜月猿声小。黉宫才子日登临，踏阁攀林契赏心。兴来挥洒兰亭笔，柿叶淋漓醉墨深。谷口骊驹动行色，送君远赴金门客。功成早赋归去来，重拂横琴苔上石。”
　　首石山　在县北一都。山之巅有石岿然，高二十余丈，广数十步。中有泉穴，四面窥之见水。又岩际一石，苔藓所蚀，自下望之，宛然白鹤也。“首石山鸣出太魁”，盖谶云。
　　明王恭《首石晴云歌》：“首石峥嵘高际云，白云飞处长氤氲。浮空霁色兼秋叶，拂树寒阴带夕曛。寒阴霁色相辉映，绝胜巫阳梦中境。出岫闲将一鹤飞，还山静入孤僧定。青林迭嶂薜萝间，舒卷无心意自闲。岩头仙客应常卧，陌上游人时暂看。有时仿彿从龙去，大地弥漫不知处。初将肤寸起盘陀，解使苍生得霖雨。须臾敛尽遥天曙，但见清辉若岩户。片片宁随雾雨消，孤光犹为山阴墅。山阴书室寄云林，因向云中惜寸阴。自笑青云空在梦，登高且赋白云吟。”
　　王庆墓　在首石山白鹿窟之麓。庆，字德余，宋江东提刑益祥之父也。
　　赵以夫墓　在县城东。正统间被废，有司修葺。以夫，宋宗室，居长乐。嘉定进士，终吏部尚书。
　　五贤祠　在县东门外六平山下。国朝正德五年建，祀朱文公，配以黄幹、李枅、刘砥、刘砺。初，宋禁伪学，文公避地吴航，刘氏四贤从之游。砥、砺祖嘉誉，父世南，砺子子玠，并列儒林。
　　太平港　在县西隅，今水次吴航头是也。《闽中记》云：“吴王夫差，尝略地至此，作战舰，称吴航云。”国朝永乐十一年，太监郑和通西洋，造舟于此，奏改今名。又建天妃宫一所。其东有十洋。古谶云：“十洋成市状元来。”和时造舟，贸易如云。未几，马铎、李骐大魁天下。
　　鳌头山　在县东南。今少司马陈省创别业，增饰亭馆，遂擅山川之胜。
　　太常山　左按筹岩。右连首石，若为群山所尊，故名。太常山之阳有岭，曰从龙，曰风门，风籁日夜不绝声。其阴有岭曰浮岐，北界于闽县。
　　宋董渊《太常山》：“势凌筹谷接苍苍，十二交龙绣作裳。虎豹关中千树色，凤凰池上万花香。白云路隔青云暮，金涧泉通玉涧凉。圣代君臣忻际会，安知磐石镇无疆。”
　　明王恭《登雁山望太常峰》：“雁山青翠里，遥见太常峰。胜概无期到，幽人何处逢。仙源云缥渺，祗苑树蒙茸。兴尽独归去，空林闻暮钟。”
　　芝山二潭　大山之阳有白龙潭，其北有祥云潭。相传，有二龙从演江起，白者归山阳，为白龙潭；黑者归山阴，为祥云潭。尝有人于潭侧获卵，壳大如斗。
　　林贞女墓　在岭头山。贞女莱姐，其妹仁姐，闽县人，参政舜道女。莱姐许嫁陈长源中丞省之子也，于归有期矣。长源死，莱姐欲奔丧，父母不可。日夜号哭，矢志靡他。其妹友厥姐，寝兴与偕，积劳先卒。贞女益愤郁，呕血数升而绝。将死曰：“葬我必之长乐。”时万历五年六月也。尚书林燫有词吊之。
　　二难乡　在县西南。宋潘循兄弟并登科第，故名。
　　紫阳楼　在二都后湾，元应宫之东。宋严学禁，朱文公避地于此，故名。
　　吴实墓　在二都龙门山。实，字中美，永乐进士。时谓“铁面御史”，官终广东佥宪。实本慎思之裔，后复姓林。
　　延祥湖　在二都。凡两派：一自兴济桥而东，接岭柄港；一自桥南东折，直抵龟峰而尽。国朝正统间重浚，可通舟楫。
　　马铎墓　在龙台山。铎，永乐十年进士第一，授翰林院修撰。杨士奇志其墓。
　　龙泉山　县西南有五峰，南连福湖，又名横屿，亘二里。有峰曰狮峰，有石曰“梯云”。二山多奇，朱徽国之所游也。福湖勒“魁龙”二字，龙泉勒“朝阳”二字，皆朱手书。山之南为沙京，亦称胜。
　　郑序宅　在福湖之滨。序，正统七年进士，湖广少参，乞休家居三十余年，以上寿终。
　　当阳寺　在七都北山之麓，唐建。有山月堂、钓鳌石、又高亭在寺中。
　　宋苏舜元《钓鳌石》：“未穷双佛刹，先到一渔家。山雨已残叶，溪风犹落花。汲泉沙脉动，敲火石痕斜。应是任公子，竹间曾煮茶。”户曹林诰诗：“何处遇幽景，当阳绝顶寻。云霞千古态，松竹四时阴。岫列天边嶂，泉鸣涧底琴。高人不游此，应负爱山心。”
　　明林慈诗：“鸟道缘空碧，龙宫入翠微。逢师持钵日，恰我到山时。萝径千林满，风泉百道飞。何年至城邑，惜别欲留衣。”
　　溪湄山　在五都罗田山。有十美：曰“幞头石”，曰“笔架山”，曰“宝山云”，曰“瑚湖月”，曰“文笔峰”，曰“石涧泉”，曰“龙津钓”，曰“马岭樵”，曰“南阳耕”，曰“古崙牧”。珠湖在绝顶，广五亩，冬夏不竭。相传湖中得蚌，剖之有珠，故名。其旁诸山曰“七岩”，曰“郎官”。
　　明吴海《溪湄十美》：“连山如波涛，高峰荡云日。崒然孤杓耸，其势孰可匹。危攀将欲飞，俯瞰觉自失。罗田几聚落，端坐见纤悉。南延川源深，北望海水出。处高眂益远，缩地岂有术。天寒霜落交，收获事已毕。仍年蝗旱余，民物尽萧瑟。遘兹得非幸，惆怅宁具述。”“罗田众山中，七岩独高秀。经营将半年，宿愿始得副。绿云攀鸟道，十步九。刚飚从北来，岩谷尽号噭。促步赴层巅，依石避野烧。郁然烟焰交，歘若雷电绕。其势吁可畏，童仆尽惊走。须臾得少息，方觉性命有。列坐咸自庆，啗胾酌大斗。阴阳忽变化，霖雨垂白昼。凝云迷海屿，昏雾失林薮。归途畏虎迹，惨惨暝色厚。幽怀莫能写，造次宜自咎。述此成短章，聊用纪邂逅。”
　　高应松墓　在五都泉元里。应松，字筼亩，与里人陈觉伯友，以名节相砥砺。登宋宝祐进士，权礼部郎。元兵至临安，不草降表。迨入都，举朝奔窜，从官留者九人，应松其一也。后迁端明殿学士，权枢密。扈瀛国公至燕，绝粒死。
　　双涧庵　在五都，元建。
　　明林旅《双涧庵》：“翠壁晴岚晓气腾，临风高阁兴来凭。天涯樽酒何人共，屋外云山此日登。好鸟临风偏劝客，空林向晚不逢僧。扁舟要觅渔郎去，谁道桃源隔武陵。”郑定诗：“览古登高丘，秋空遍遐望。云归天宇澄，物态纷万象。飞亭控双流，涧道搴萝上。追欢企昔人，雅作谐古唱。岂无黄花情，聊复效元亮。长歌有秦声，屡舞亦豪宕。醉来信忘形，万事齐得丧。林暝晚潇潇，气酣春盎盎。题诗记曾游，为我谢迭嶂。”王恭诗：“我爱东林古兰若，双涧迢迢七岩下。袛树三花世外开，飞泉一道天边泻。石林青壁挂双流，上界青天看欲浮。寒声半作千峰雨，凉意都涵六月秋。沙门衲子何清净，浣衣洗钵安禅定。五夜焚香礼露台，三时说法鸣烟磬。骚人墨客日跻攀，谁识醉樵能爱山。诗成四壁龙蛇走，醉后长歌天地闲。醉樵忽奉天书去，挥毫独到天光里。昼锦他年得赐归，共借禅扉洗双耳。”
　　林山宅　在墩素里古县。山，字士仁，嘉靖八年进士。知徽州府、广东副使。
　　董峰山　在县东南。相传仙人董奉居之。南俯定山，其岩曰董岩。董峰之西，有柯林山，其峰曰龟峰。
　　明林鸿《董岩》诗：“吾尝慕康乐，爱入名山游。名山不易得，何必谈瀛洲。董峰高峨峨，仙子居上头。白鹤去不返，黄茅翳丹丘。下接渤澥流，上接白云浮。阴壁耀海日，寒枝挂猕猴。幽寻岂不远，逸兴随去留。仙人未可期，空山春复秋。”陈亮《游龟峰》：“畴昔过兹乡，驻马望龟石。蹉跎两鬂华，始作登临客。是时冬向深，气候未萧瑟。追随得良朋，周览访奇迹。浮云散轻阴，霁日见海色。千岩含暮景，湖影浸空碧。郊原分绮错，左右罗第宅。向来多贤豪，声誉何藉藉。良辰作佳游，此地几登历。我来一感慨，俯视今非昔。落日松风生，迟回景将夕。”
　　紫薇峰　在县东。有潭曰白龙，有屿曰赤屿、曰蛤屿，并峙江中。紫薇之阳多田宅，民居鳞次。又一峰对峙，曰“翠微”，俱吴航之秀。
　　明高廷礼《紫薇峰歌送刘大之京》：“六平西倚大海边，乔柯东与三神连。回崖沓嶂去不息，攒青飞翠来眼前。紫薇秀出霄汉中，孤峰戌削金芙蓉。幽崖朝光积阴雨，暗谷夜气生长虹。旁有翠秘高下立，双飞文笔出晴空。四时仙风长瑶草，六月古雪鸣寒松。片云常遮白石涧，万籁次度珠林钟。登高壮观大海东，扶桑树色明方蓬。洪涛万里浩无极，奔溪百折来相通。紫薇之山人，深居紫薇里。闲看山色清，我心高卧白云扶不起。昨日凌风顶上行，千林树色带离情。遥见山阳开祖道，友觞共饯刘公荣。眷此斗酒别，惆怅金陵道。人言帝乡乐，胜似长安好。出门西笑歧路分，三山回望紫薇云。高歌一曲各分手，惟有青山长送君。”
　　垂露亭　在县东瑞峰寺。宋庆历中，宪使苏才翁以书法名，尝大刻石，垂露体也，寺僧以名其亭。
　　西峰寺　在六都，五代梁建。
　　宋林嗣复《游西峰寺》：“参遍曹溪众所钦，玄堂虚寂砌虫吟。定回暝月谁相顾，好鸟衔花下翠林。”
　　明陈亮诗：“西峰郁林壑，有路始登临。入寺山偏峻，闻钟路更深。古松高倚盖，流水细鸣琴。笑问从游者，谁为净宇心。”林鸿《游西峰寺》：“西峰云外寺，鸟道薜萝蟠。水接花源近，山藏古殿寒。石床闲听雨，野佩或纫兰。莫怪栖迟久，南宫已挂冠。”
　　郑性之墓　在八都院山。性之，侯官人，初名自诚。嘉定进士第一，官至公辅。
　　林安上墓　在十都廉风里。安上，慎思之八世孙。大观四年释褐，朝奉大夫，终龙图安抚。
　　李骐墓　在十都龙窟。骐，永乐十六年进士第一，以翰林修撰守制归，卒。
　　竹林寺　在十二都。唐大中十一年建。时户曹林勣观大历二年释法照游衡山云峰寺堂，饮次，钵中忽五色云现，云中有寺，寺有金榜，题曰“大圣竹林寺”。叹异之，以其居修篁千亩，遂舍为寺。有藏经宝函、龟山、白龙岩、安边轩、白云亭、溪会亭三十六庵。
　　宋唐最诗：“卧听潮音坐看山，烟萝静处闭禅关。都将物外红尘隔，占得壶中白日闲。吟罢寒猿号木末，定回清磬落云间。高僧隐几无余事，应笑劳生去又还。”
　　鹤岭　在十三都。宋尚书张镇立碑，今存。
　　林公黻墓　在鹤岭。公黻，正德十二年进士，大理评事。武宗将南巡，公黻疏入，杖阙下，卒。肃皇初，赠太常丞，赐祭。
　　陈全墓　在十一都。全，字果之，永乐进士第二，翰林侍讲，卒于官。
　　越王山　在县东北三十里。越王勾践七世孙无疆，与楚战不利，徙族居之，故名。连山曰灵。有岭曰“古烂”。
　　大宏里　在县东北二十五里。唐林慎思兄弟五人俱登第。县大夫名其乡曰“芳桂”。慎思又中宏词科，名其里曰大宏，官水部郎中。巢贼寇长安，死之。所著《伸蒙子》。
　　筹峰山　在县东北，慎思读书所。朱子题其岩曰“德成”。以水部德成于此也。
　　明王恭《筹峰歌》：“海上群峰一峰别，群山向下如丘垤。云间华顶见琉球，天尽沧波带吴越。玄气鸿蒙湿不飞，凉霜五月袭人衣。向临飞鸟空青外，始识筹峰天下稀。石林阴洞何冥密，万籁天声散秋色。南涧飞泉鹤梦清，太阴积雨龙漦白。我闻伸蒙子，云卧清晖里。一旦金马门，名高此山水。忆昨伸蒙骂贼时，悠悠往事亦堪悲。支离一代忠臣义，感激千秋达士知。郎官作县先名节，独访遗踪吊前烈。载酒唯浇石上苔，回鞭不醉山中月。东山歌酒兰亭笔，疏散当年竟何益。愿君遗爱比桐乡，功名记在筹峰石。”又《夏初筹峰》诗：“筹峰迢递出高林，苔径苍苍洞穴阴。独树断云孤鸟下，乱山残日一蝉吟。双溪鹿过泉应碧，丈室僧归月又深。几度欲携招隐兴，萝花开处息尘心。”又《德成精舍》诗：“春风扶醉上岩阿，磐石苍苍复绿萝。野服不教山月怪，仙游偏爱白云过。骂巢事往人何在，续孟书存世未磨。惆怅空堂翠微里，断鹃啼起夕阳多。”
　　渡桥　在梯云里。林水部之次子、进士徵世居之。明云南按察使恕，其著也。
　　金吾庙　在大宏里。唐开元中，里人林通玄有善行，卒后百五十年，宋初也。有寇自梅江而上，欲摽掠其乡，望见神人树旗帜、率兵御之，寇退。即降灵于人，道其家世、历履甚悉。里人立庙祀之。其后屡著灵应。赐封至“金吾显通王”。
　　陈义姑庙　在十二都翠微山。义姑名中，元时人，事具郡志。其后，有陈希闽季女八娘者，居六都，与义姑同宗，行事亦相类，附志之。
　　崇信寺　在大宏里，唐咸通二年建。
　　明陈亮《秋游崇信寺》：“南亩黄云尽，西林白日低。秋光浮翠，暮色带沙堤。远水留蟾影，凉风送马蹄。知君城市客，不肯宿招提。”林恕诗：“巢云方丈锁潺湲，流水柴门永日关。万壑风烟秋雨里，一亭草色夕阳间。香残石鼎僧初定，帘卷岩扉鹤未还。暂憩双林了真谛，倚栏邀月独看山。”
　　雁峰　临严湖。水中央小阜曰“蟹山”。湖傍山有胜迹者六，曰六奇。又，炉峰周山在其东南。
　　明陈钰《雁峰》诗：“平地三峰起，凌虚一气齐。云间星斗近，鸟外海天低。秀地连孤嶂，清晖落大堤。岭分磐石北，水绕太常西。乔木森森出，寒猿故故啼。兴来寻白鹤，吟罢驻青藜。风物今犹盛，才名昔屡题。郎官公暇日，双舃上云梯。”王恭《登雁峰有怀同志》：“雁峰郁苍翠，北对大常秋。城阙几尘小，沧溟一杯流。天空气肃杀，木叶风飕飕。夕照返高树，归云还远丘。伊人弃轩冕，纵酒疎王侯。脱略当世事，隐身麋鹿游。翩然别我往，徒此增离忧。良会不可必，岁月讵能留。”
　　严湖　一名西湖，里人严光舍田为之。大宏里又有寺曰光严，亦光舍宅为之。按《三山志》：“陈大建元年，长乐严光子恭商维扬，舟次江浒，市鼋五十舍之。光家居。一日，见披黑衣者五十人，送缗钱五千，曰：“君之子恭，扬州所付，还。”恭回，验之，实未尝有，乃悟赎鼋之故。遂舍宅为寺、田为湖。后人名其寺为光严。近时，里豪夺严湖为田，何古今人不相及也。
　　明王恭《为陈必尚题湖山图》：“太常积飞翠，朝夕侵我庐。严公湖上水，色映灵台虚。雁峰屋上三峰峭，散帙鸣琴亦高妙。半榻闲云鹤梦清，一帘初日藤花笑。顾子性癖爱清晖，终日相过尽醉归。几度离家声别调，何时恩许卸朝衣。黄花九月高楼酒，无那明朝又分手。座中应感去年人，马上空攀未霜柳。酌酒看山兴暂同，君家兄弟气如虹。萍踪自愧无南北，聊寄相思水墨中。”陈亮《同欧阳彦中赋西湖路》：“杳杳西湖路，曾经大建年。昔时湖上波，今作湖下田。人世几变易，山水尚清妍。惟应西湖上，闲弄钓鱼船。”陈叔刚《为宗人题带湖楼》：“有客新从雁岭游，为余高话带湖楼。风来水面玻璃合，云去山边紫翠浮。日暖菱歌归浦溆，夜寒渔唱起汀洲。吴航胜概谁能尽，安得登临到上头。”
　　潘贞女宅　在豸山。潘氏事具郡志。
　　蕉山　在十五都。淳祐间，移建巡检司，始为寨。嘉靖三十八年，筑城，周三百六十余丈。又二十都松下，亦有巡司，筑城三百一十丈，并防寇要害。
　　石梁锦桥　在十五都漳港。宋淳熙十二年里人造。石桥有亭一十五间。又有桥东，筑海为地三亩，以固桥道。
　　郑宪宅　在石梁磁澳。宪，正德十二年进士。光禄丞，卒于官。事详郡志。
　　林慎思墓　在十四都伸蒙祠后。
　　五云山　在十七都。相传唐僧道清过此，清昼澄霁，五色云旋复其上，故名。
　　郑世威宅　在洋下。世威，嘉靖八年进士，历四川参政致仕。隆庆初，超拜副都御史、刑部侍郎。解绶归田，以寿终，赐祭葬。
　　圣娘山　在文石澳。有天妃官，故名。国朝遣使册封琉球，祷于神庙，开舶有祈焉，有报焉。余具福城天妃宫。
　　闽王禁石　在县东北，即文石也。周余十丈，产紫菜，味美而纤细。闽王审知时，禁民私采。
　　梅江　在二十四都，与文石联络，滨海。初为巡检司，国朝洪武二十年，江夏侯周德兴奏移巡司焦山，置守御千户所于此，督造城垣，周六百四十余丈，为门三，敌楼、警铺悉备。
　　明王恭《梅江》诗：“君不见，梅江浩荡连沧溟，积水不极涵空青。未明先带扶桑日，入夜倒浸银河星。澄波万顷秋无尽，漠漠遥光海天迥。岛屿千家烟火深，军城百雉妖氛寝。渔笛吹残夜落梅，空江长见旧潮回。珠潭露下渔风起，鲛室云归蚌月来。仙源香雾浮花岛，海色空濛望中好。元圃沧洲路不通，清水黄尘梦难到。大海东流自古今，人言此水值千金。兴来濯足稀同调，惟有樵人同此心。樵人一旦分携去，手持荆璧登云路。望望仙舟不可留，沧波日夕惊离愁。”高棅《梅江谣》：“梅江之水千丈深，人言此水值千金。千金未必称人意，我爱梅月清烦襟。青山故人如白鸥，招邀待我黄沙头。采秀探奇入灵境，上攀龙峰最绝顶。龙峰绝顶窥蓬瀛，登高望远形神清。大江茫茫鸿溟涨，玄气浩浩无虚盈。飞涛一发云花白，遥山数点琉球青。欹航侧枕凌空阔，历乱中流棹歌发。居人云水弄生涯，撒网抛纶到穷发。”谢杰《奉使册封梅花开洋》：“仙岐渡口水飞楼，十丈青莲太乙舟。风笛数声江阁暮，梅花五月海门秋。天高北极星辰转，地折南溟日夜浮。此去若过乌鹊渚，好将消息问牵牛。”
　　小址山　在二十都。有巡检司，旧为寨，嘉靖四十一年始城。
　　滨闾湖　在二十三都。唐开元进士、仓曹参军林鶠捐田四十余亩创湖，积水润四里民田。妻赵氏，又舍奁田益之，曰林婆湖，祀于湖上。十九世孙林亚又任宋枢密判院，致仕，修祖湖，题“复祖”湖，墓居于带水环珠之右。
　　七星井　在十七都、万寿道院之西。其井凡七，内一井，泉清如玉，宋尚书郑丙刻“龙泉”二字于石；又一井，有栏有盂，大旱资以溉田；一井在仙山道观。
　　龙翔峰　在十七都。宋寺簿周芹游此。又有“豹变岩”，与“龙翔”并峙，至今二石刻犹存。
　　壶井　与浮澳并列海滨，潮至则没，潮落则四面平沙，海错滋多。又南，有石对峙风涛中，曰王母礁。宋时，王妃航海所经，故名。
　　陈氏二烈宅　在海滨。陈氏，元时人，希亮二女也。事具郡志。
　　陈仲完宅　在十九都大溪山。仲完，洪武十八年进士，永乐初翰林编修、春坊赞善。
　　陈令津湖　在十九都，旧为飞沙所壅。唐县令陈齐贤，捐俸买田，开沟泄水，里人德之。故名。
　　灵峰寺　在十九都江田，唐大中七年建。上有石洞，曰归云。里人尝见龙乘云而归，因号“龙龛山”。灵峰寺又有香炉、灵山、天池诸胜，国朝万历间重建。
　　唐黄滔诗：“系马松间不忍归，数巡香茗一枰棋。拟登绝顶留人宿，犹待沧溟月满时。”
　　宋董渊诗：“磊硌迷沙界，岈占洞天。门邻金布地，桥枕玉鸣泉。庭鹤归遗主，龛龙去昔年。扫云嫌俗驾，题壁托诗仙。胜境无今古，居人有后先。不知游者驭，谁见海为田。”湛俞诗：“禅林潇洒倚危巅，税驾登临思豁然。万里波光晴望海，一堂幽响夜听泉。寒龛龙卧清凉地，古洞云归暗淡天。好景自嗟吟不尽，拟凭图画寄诗仙。”林亦之诗：“云母江边有草亭，分明见得日头生。一村篱落更何处，此已无天只水声。”蒋之奇《灵峰望海歌》：“我来灵峰望沧海，夜半起坐望海亭。沉沉水面正阴黑，六龙衔日犹未平。须臾阳谷光气发，五色变怪不可名。洪涛汹涌九鼎沸，蛟蜃伏匿鱼龙惊。金鸦腾翥若木末，烟消云散天下明。狂风喧豗簸巨浪，犹似百面雷鼓鸣。崩腾荡沃倾五岳，鳞鬣磨碎鲸与鹏。嶆峨忽骇陵谷变，雪山千仞天际横。飘飘番舶随上下，出没仅若水上萍。忽然风霁万籁息，金斗熨帖一练平。碧波湛湛千万顷，参错岛屿如杯罂。三江五湖亦甚大，视此乃类蹄中浤。琉球佛齐日本国，隐隐微见烟林青。三山历历亦可数，突兀下有鳌头撑。惜哉秦王不到此，劳心徒欲求长生。我虽流落江海上，独此寄寓亦此矜。行当结茅练金液，以待九转灵丹成。仙飞羽化会有日，直跨三岛梯青冥。他年故人或相问，请来访我于蓬瀛。”朝奉陈毅诗：“云道无心亦爱山，雨余时向此中还。而今天下焦枯甚，只恐飞龙未放闲。”陈襄诗：“天柱支南极，蓬山压巨鳌。云崩石道险，潮落海门高。候馆闻灶鼓，秋风忆蟹螯。凭高望乡树，千里楚江臯。”曹元振诗：“石洞兴衰亦有时，因师移锡致云飞。云心莫道全无著，应解从师去复归。”张徽诗：“云蒸洞穴秋成雨，泉落庭除夏结冰。”林迥诗：“门前红日海千里，池上白莲山四邻。”僧子卯诗：“松欺腊雪千年在，竹引溪风六月寒。”
　　明王恭《龙龛燕集》：“莲宇最高处，青萝隐丹梯。钟鸣曙色动，四壁闻天鸡。缭竺苍梧野翠分，石林阴洞未归云。香炉峰小开窗见，水乐声寒隔壁闻。而我发遐想，兴来随所之。缘云踏鸟道，披荒上天池。天池色映黄始水，手接飞流洗双耳。鬼谷仙源杳霭间，雁宕天台只如此。望海亭中载酒来，石楠花气拂金杯。葛衣醉倒繙经榻，纱帽狂歌施食台。”高棅《游灵峰寺》：“紫云炎气横紫清，客行愁作升天行。侧闻龙龛有绝境，境清可以清心情。招携结佩贤豪客，采秀探奇入灵宅。径转香云静影空，溪回定水惊湍寂。登高壮观大海东，扶桑树色摇空蒙。蓬莱一勺几清浅，万劫此地开禅宫。而我辞山笑迟暮，暂息尘机得元度。支公不迂且啣杯，大醉题诗下山去。”
　　吴玉莲宅　在江田。吴适陈九叙。嘉靖季年，倭寇长乐，奉姑避贼山洞。贼搜洞，执其姑，欲刃之。玉莲抱姑请代，被贼乱砍至死，竟全其姑。
　　岩泉寺　在二十一都。唐建有寂照轩。又，宏源洞在寺后。
　　明王恭诗：“远公潇洒住东林，竹里闲扉隐翠岑。低树坐来忘色相，灵花空里见禅心。白云半岭迷香界，孤磬中峰出梵音。此地从来堪习静，浮生几度得相寻。”郑定诗：“林间钟磬响沉沉，客里残春喜盍簪。曲径行随流水转，禅房坐掩落花深。题诗把酒同幽兴，孤鹤闲云惬远心。此度胜游应不负，风流何必在山阴。”高从礼诗：“岩头古寺入烟霞，况是春游逸兴赊。禅榻鸟来啼慧草，空台客至扫寒花。云间鸣磬青山暮，竹里残棋白日斜。支遁喜逢觞咏侣，不嫌醉墨污袈裟。”郑定诗：“野寺云深草树荒，行吟更觅远公房。竹边幽鸟啼春暖，花外流泉到处香。禅地即今堪習隐，尘踪于此觉迷方。三春况是逢三日，一咏应须醉一觞。”
　　钟门山　在二十都，隔大海中。相传，自广载巨钟，至此而没，潮落或有见之者，故名其山云。
　　御国山　负巨浸，若藩屏内地状。御国者，卫国也。岛夷入贡，必登望，以识海道。
　　棋山寺　在县北二十四都，唐咸通五年建。西峰山有石台，相传二仙对奕，至今荆棘不生。
　　宋董渊诗：“风际有云多世态，海中无底是人心。可堪更问棋山话，一局闲争古到今。”
　　明王恭《棋山》诗：“尘中何处避炎蒸，静爱空王淡爱僧。沙界树凉晴作雨，石渠泉响暗流冰。青山载酒随闲到，飞阁观潮倚醉登。水绕莲花通宝藏，路回兰若转金绳。仙人棋局埋幽草，大士禅扉闭古藤。荒殿鸟啼时近榻，香台猿卧夜窥灯。老来行止愁无地，病后欢携愧有朋。明发别离方外去，何时清兴又同乘。”又诗：“逸人共结萧朱绶，六月闽天火云厚。觞熟梅边告我行，欲行且尽炉头酒。棋山海上古招提，银瓮绳床兴复携。三峰直下几千丈，仙人奕处清猿啼。知君平生爱灵境，为君拂拭青萝影。野殿杯浮蕙草香，石渠水浸甘瓜冷。祗园树里贮行庖，暂解尘衣挂竹梢。诗成破却山灵胆，醉倒倾翻老鹤巢。迥岩积翠连飞阁，遥海苍苍暮云落。舞影争嫌白日斜，歌声未道离情恶。拟从方外寄余欢，云是山僧谒县官。野鹿回看避仙珮，沙禽何意讶儒冠。千金流水犹能注，陌上离驹不堪驻。愿君身到五云端，莫忘棋山送行处。”又：“载酒空林下，林幽暑气清。半天闻梵语，双壁隐钟声。野鸟知禅意，孤云薄世荣。何应谢尘事，从此学无生。”陈亮诗：“久耽丘壑游，未历棋山路。偶访招提居，夤缘入祗树。云林更左旋，始得禅栖处。落日寒蝉鸣，蔼然松山暮。真僧喜相接，况有平生故。秘箧散香芸，名巵酌甘露。常怀学空禅，暂喜捐尘虑。永愿依道林，惭非许玄度。”
　　


卷之二十七　郡东南福清胜迹
　　

　　大田驿东而为福清县。环县治，为儒学、袭庆坊、圣迹寺、陈大参生祠、城隍庙、玉峰道院、林烈妇宅、玄明王庙、都巡感应庙、鹫峰山、康王行祠、玉融山、薛廷宠墓、社稷坛、郑介夫祠、龙首桥、林同宅、小孤山、芳林道院、网山、林亦之宅、元符陂、福山寺、水南观、龙江桥、海口民城、龙山、龙山书院、福真观、海口场、税课局、镇东卫、烽火山、鹿角山、小练山、敖陶孙墓、大姨山、瑞岩寺、洞溪桥、刘砥墓、延庆寺、拱辰山、陈廉墓、林安宅、林正华墓、螺岭、天王寺、孚应庙、石龙岭、七仙岩、五周岩、傀儡岭、常思公岭、金翅山、天竺寺、仙举岩、石堘桥、宏路驿、陈仕贤墓、古屯、石竺山、无患溪、许良朋墓、灵石寺、应峰寺、黄蘗寺、安福寺、翁陂山、迳江、蹑云桥、渔溪桥、闻读山、沙塘民城、鼓楼、祭苗垱、牛田场、灵隐寺、拜井、化北里、大湖洋、嘉福寺、泽朗山、黄蘗郑渚、化南民城、福兴寺、苏溪、昭应庙、虞雄墓、云峰、重兴寺、新兴寺、蒜岭驿、昭灵庙、卢焦石、迎仙港、江阴里、白屿山、双屿、壁头山、万安所城、三十六脚湖、牛头山、海坛山、南日屿。
　　福清县　在鹫峰山之麓，去郡城百二十里。唐嗣圣十六年，析长乐郡八乡置万安县；天宝元年，改福唐。唐五代，伪闽改永昌。后唐长兴四年，始称福清。吴越有闽土，属两浙；宋太平兴国二年，改属太平军；八年，复改隶福州。元升为州。国初，复为县。古名万安、福唐、永昌。广一百二十里，袤一百四十五里。东抵海五十里，西抵兴化府六十里，西南抵莆田一百二十里，南抵海一百二十里，北抵长乐二十五里，西北抵闽县六十五里。宋设十乡，领三十六里；元改六隅，里如之。国朝初，编户三十六里，今为六隅、七乡，领四十四里，统图一百一十有三。初未有城，正德八年，令朱衮始为四门，东曰“文兴”，北曰“玉屏”，南曰“龙江”，西曰“双旌”。嘉靖三十三年，因倭患，更筑垣，周九百九十三丈，高一丈八尺，厚一尺四寸，女墙一千三百。警铺二十四，建门楼四、水关二。三十七年，筑二敌台，城增高四尺。环垣，上为堞、楼，表里间夹道。浚濠深、广各二丈。县治历唐、宋间，屡有兴废。国朝洪武初，因元州治。弘治十五年，辟而新之。嘉靖三十七年，为倭所焚；四十五年，知县叶梦熊重建。布政分司在县治东；按察分司、府馆并县治西；阴阳学、医学并南隅坊前；养济院在后洪山。
　　儒学　在县治东。宋元丰间，邑人游冠卿捐地；宋元间，屡有建置。至正九年，知州林泉生更正其制。国朝洪武初，因元之旧，重修明伦堂。嘉靖三十七年，毁于倭，知县督应元、叶梦熊相继新之。万历间，知县徐师张改泮池于二门外。名宦祠，在庙门东，祀唐令贾郁、尉林攒；宋令方偕、郎简、庄柔正、颜思鲁、方栻、刘朔而下；国朝知县江仁而下教谕周南、何公溥，凡三十七人。乡贤祠，在庙门西，祀宋郑侠而下凡二十一人。
　　袭庆坊　在谯楼东。宋政和间，为林高一门科第立。绍兴间，更名“丛桂”，后改“承宣”。高，积官屯田员外郎；子概，积官集贤校理。概子四人：希、颜、邵、旦，同登甲第。旦在台纠弹，悉协公论，终河东转运；子肤，亦有时名。惟希、颜二人，阿附壬，陨其家声。
　　圣迹寺　在县北隅。五代唐长兴元年建。有灵源洞、放生池。国朝弘治间重修。
　　陈大参祠　为陈贵谊立。宋绍定二年，诏罢福清税，贵谊力也。邑人德而祀之。
　　城隍庙　在县治东。宋康定元年，令郑孟宾建。相传，县城隍庙，万安里土神也。乾道末，刘朔为令。一夕，睡未熟，梦一老人，白髯道袍，语之曰：“省元来早所服药，姑止之，服恐增病。”朔素刚，不之信。至晚，果倦惫。又梦此翁云：“不信吾言，自贻伊戚。可药肆中市某散，服之即愈。”朔如其言，遂愈。不知其何神也。后朔以宫祠改官，又梦翁来别，曰：“吾乃邑之土地，疆域有限，不得远送，前途愿自爱。”
　　玉峰道院　在县治西塘边。元至正二十五年建。国朝永乐八年重修。
　　林烈妇宅　烈妇名懋细，适郑若舟。舟从父官邸，以秋试还闽，疾卒。林闻讣，恸绝。奔丧至家，积十七日死之。万历间诏旌其门。
　　玄明王庙　在县治西。神姓陈，名讳无考。伪闽封王爵。宋嘉祐中，知县王某迁祠为庐，灵怪屡现，寝者不宁。元祐三年，知县方叔完复为庙，其怪遂息。四年，复创行祠于县之东。
　　都巡感应庙　在县治西隅。神姓许名忠，建安人，唐末为威武军都巡检使，屯兵备寇。乾符五年，黄巢陷福州，神梦天使唐、葛、周三将军助己。明日，大交战，大破之。巢退，闽中获安。明年卒。人思其功，为立祠，请于朝，赐号“感应”。阛阓中尝火，人见其旗旌森列屋上，须臾，风定火息。灵异多类此。
　　鹫峰山　在北隅，县治主山也。五代汉乾祐三年，有异禽来集，五色炳焕，或以为灵鹫也。故名。
　　宋令张伯昌诗：“灵鹫峰寒碧玉堆，红尘隔断小轩开。忘言更觉诸缘尽，中有桃花点翠苔。”
　　东岳行祠　在覆釜山下。宋嘉定八年创，庙貌甲于诸处。国朝洪武间重修。
　　康王行祠　在东岳祠旁，宋咸平建。神姓康，名保裔，洛阳人也。为彭国军节度使，与契丹力战，死之。甚著灵异，宇内通祀之。
　　玉融山　县之对山也。第二峰有石，莹然如玉，故名。左有双旌山，两峰峭立，石旌幢然。又有五马山，五峰蜚腾。
　　薛廷宠墓　在玉融山。廷宠，嘉靖壬辰进士，吏科给事中。详郡志。
　　社稷坛　在南隅龙江门之右。
　　山川坛　在北隅玉屏山之北。
　　郑介夫祠　在青湖旁。祀宋郑侠，国朝正德十一年建。侠，字介夫，治平中进士。以忤王安石，又请罢吕惠卿夺官，卒赠朝奉郎。里人表其闾曰“郑公坊”。
　　明王应山《谒郑公祠》：“汗青久矣怀高谊，此日萧然吊古祠。户外松筠标劲操，里中苹藻荐遐思。下僚有疏频忧国，新法非宜最忤时。安得监门图草在，玉融无麦一凄其。”叶向高诗：“上相宣麻出禁城，纷纷新法尽逢迎。苍生几下监门泪，青史长留抗疏名。啼尽杜鹃应有恨，歌残红雁不胜情。只今多少流民在，犹向清朝望太平。”“乍传封事到银台，折槛朱云亦壮哉。十日真堪霖雨遍，九天惊见画图开。长馀正气千年在，犹有清风隔代来。一自名卿题咏后，春风苹藻共徘徊。”赵参鲁诗：“郑公慷慨屹长城，千载神来伏腊迎。荆国旧知空引类，监门抗志讵沽名。夕飞马报惊宸览，晓下天言洞物情。向使鲠臣能毕用，熙宁何事不清平。”“小臣肝胆烈霜台，誓死回天叱伟哉。计日甘霖言果验，应时霾雾力期开。清风绝世为神去，英爽凌空挟拂来。瑞阁千秋今祀处，读书孤影恍徘徊。”参鲁，鄞人，福建巡抚。郭造卿诗：“宋室百僚士，郑公千古人。一图匡社稷，两轴系经纶。袞阙谁堪补，疮痍岂尽陈。丹心悬北极，白首偃南闽。日月名俱耀，风霜貌独神。当年怜逐客，异代吊孤臣。座拱双旌屹，祠环五马峋。英魂伤寇盗，遗骨哭烽尘。滨海多新垒，残城少旧邻。高山多仰止，肝胆偣酸辛。”
　　龙首桥　在南门外。初为木梁，宋天圣五年，灵石僧洞然募建。长四十寻，广二丈五尺。名曰“通海”。元祐二年，灵石僧显光及乡人林日进复募缘，为梁三十，长二十二丈，更名“坦履”。绍兴二十年，知县黄童、邑人刘允恭又募缘，为梁八，长一十六丈，构亭其间。合前后三桥，为梁二十有五，长七十余丈，始更今名。元至治二年，僧洪深重修，知州吴涛为“记”。
　　小孤山　在文兴里，有高士坊。宋宝祐四年，建文隐坊，为林公遇也。公遇祖遹，龙图阁学士；父瑑，直宝章阁。公遇荫官不就，以孝义闻。
　　芳林道院　在小孤山下。宋咸淳间，里之林氏建于北梅亭南畔，匾曰“三教堂”，即寒斋高士宅也。内有和靖、寒斋二先生祠。
　　林同宅　在文兴里。同，字子真，公遇之子。其女弟适刘仝祖。耻为元臣，协谋复兴，即宅开局募兵，已取福州。元兵至，遇害。其女弟为有司所执，亦不屈而死。
　　网山　自海口西行三里许。民皆业渔，故名。邑宰范处义尝问亦之网山佳处，亦之云：“最好是此山，但无读书家耳。”
　　宋林亦之诗：“风涛生长处，土地属东隅。树树悬渔网，村村叫鹧鸪。酒旗孤屿见，书卷一山无。欲趁鸡豚社，深惭身业儒。”“屋舍高低住，比邻活计同。笭箵嫌月白，螃蟹要霜红。吠犬随村落，卖书成老翁。地碱耕种少，海熟抵年丰。”
　　林亦之宅　在网山。尝作亭，读书其上，匾曰“海渔”。学者称网山先生。
　　元符陂　在新丰里。初名天宝陂，唐天宝间置。宋元符中，令庄柔正修之，镕铜汁以固其基，溉田甚广。
　　福山寺　在新丰里。唐时建，郑侠读书处。
　　水南观　一名朝玄，在新丰里。
　　龙江桥　跨方民、仁寿二里。始，太平寺僧守思叠石为基。宋政和二年，里人林迁与僧妙觉募缘成之。为梁四十有二，广二丈，长一百八十余丈，名曰螺江。提刑刘峤更名永平。后邑人林栗改名为龙江。与海口江相连，深五尺，广五里，源出龙首山，通渤澥。海口江源出兴化界，流为百丈溪，至今应舖为无患溪，东流二十里，合石塍溪，至水陆寺；合东经县之河头瀦为琵琶洋，十八里入海，深、广叵测。
　　海口民城　在方民里。初，宋时海口为镇，聚民市，未有城也。国朝嘉靖三十四年，倭犯海口，镇民死者半。巡按御史吉澄请发帑金七千余赈恤之。镇民愿以所颁筑城，周八百十四丈。其后，倭夷屡犯，此镇有城可守，设官统驭之。
　　明陈荐夫《海口晚望》：“蒹葭霭霭树苍苍，平野闲看益渺茫。驿路绕山多落木，孤城临水易斜阳。潮迴近浦寒生雨，雁度遥天夜带霜。暂息征鞍溟海上，烟波千里断人肠。”
　　龙山　在海口城东北，又名瑞峰。有寺在山巅，石浮屠七级，可观海口出处。有井在塔旁，岁久堙没。永乐中建佛殿，乃得井，其冽异常。西麓有红莲楼、绿野堂，宋里人章氏所建也。其下有粔籹潭，南麓有林氏草堂，宋时建。林光朝命以“绿野”，今并废。新创天妃宫、三官堂，皆巨丽。
　　明王应山《登瑞峰》：“海国名山拥梵宫，塔林瑞色郁葱葱。振衣直上三千尺，笑指蓬瀛在日东。”“堂开绿野是谁家，瑞气腾腾映彩霞。更借红莲窥色相，山中何处觅奇葩。”“龙山雁塔总岿岿，佛日慈云相蔽亏。抠衣直欲窥蓬岛，皂帽临风幸不吹。”“凭高不放东山屐，对景能忘九日杯。遥忆楼头吹觱篥，黄花肯得主人开。”
　　龙山书院　在龙山西南，宋末建。中为殿，祀孔子；旁为三贤堂，祀宋儒林光朝、林亦之、陈藻。
　　福真观　在海口城。宋元祐七年建，政和赐额。中有丹井，为道士林知源修炼处。其水清冽，病者饮之辄愈。
　　海口场　在方民里。盐课隶郡者，惟福清海口、牛田二场。设盐课司。
　　税课局　在海口。旧有南门、迳江二局，今废。又有河泊所，在镇，榷渔利。
　　镇东卫　在海口镇之东，有指挥使司。国朝洪武二十年，江夏侯周德兴督造城垣，周八百八十馀丈。军器局在卫城北山上，兵马司六，今并废。福清仓在卫之南，教场在东门外里许，城隍庙在卫东北，旗纛庙在卫北，戚公祠在卫西，镇山庵在卫西南，朱文公庙在卫东南。其馀祠宇环列，不悉载。
　　傅汝舟《镇东城楼观海》：“飞楼尽意观沧海，目断山河气自雄。斜日龙回波影乱，清霄雁掠地形空。六鳌信有连芳饵，猛士难忘歌大风。独倚危栏不穷思，羡门鸡犬满云中。”王应山《镇山台观海》：“山寺凭虚镇海陬，层台夏日足消忧。身依法界龙为阙，目极沧溟蜃作楼。酒罄百壶人倚玉，笔凌万顷气横秋。灵槎肯与乘高兴，宁似慈航得自由。”“神州环海浩无穷，潮满清秋处处同。盈缩百川常应月，去来万斛总因风。银山雪屋弥天际，员峤方壶控日东。安得溟鹏能借翼，与君同访羽仙宫。”
　　烽火山　在镇东城外。海道有警，燔燧于此。山顶有嵌如屋状，幽邃掩瞬，凡三十六间，名曰“虎屋”。
　　宋林亦之诗：“兴来走上烽火山，著足不定秋风寒。四边黄茅滑如雨，低头一看毛发竖。几年要到紫菜乡，大练小练并东墙。如今一时在眼旁，白云浮水天茫茫。酒阑更欲吊虎屋，无端日脚相催促。一奴椎髻一跛足，逐我下山如野鹿。”
　　鹿角山　在新安里。有石如鹿角，故名。山中巨石有仙篆数字，人莫能识。旁有仙井，广仅尺五，其深叵测。
　　小练山　在永宾里。五代时，卢、林二姓卜居于此。宋时益盛，常构义塾，以教子姓，其后科第相踵。山当要冲，商船咸集，号小杨州。后与海坛民同徙连山居焉。
　　敖陶孙墓　在东臯山。陶孙，字器之，韩侂胄用事，赵汝愚贬死，陶孙哭以诗。韩捕之急，变姓名亡命，得免。后登庆元进士，终温陵佥判。
　　大姨山　在县东大海中。每风色定，日未出之先，东望一山，如空青微浮海面，小琉球也。俗言，望见则三日中必有怒风。水深碧色，东流不返。有浮莎错织水上。舟能转柁，必刳木为盂，乃能旋开浮莎以行。或海风暴作，渔舟漂泊，必至此而止。人为其国所获，则以藤串其足，令田间耕作。故此山夜忌举火，恐其国人望之而至也。
　　瑞岩寺　在新安里。宋宣和四年建。洪武二十三年重建。山中岩洞、泉池，可胜处不可指数。又通海井，绝顶石岩中，有窍大如箕，水满其中，春夏不涸。人言：脉通海，潮汐验盈虚，小以觇其大。
　　宋林诚仲《香山洞》诗：“瑞气拥岩峦，中有神仙宅。世代几销沉，溪山自今昔。”又《游瑞岩》诗：“岩半松门敞不关，芒鞋竹杖重跻攀。天涵鉴水澄清里，人入披云杳霭间。烧药炉寒烟草碧，镌诗石古雨苔斑。干戈满目何从适，日日青山共往还。”徐师仁诗：“携筇登绝，朝爽薄危栏。乘胜移杯爵，凭高忆羽翰。泉声穿石响，树色入秋寒。对酒频长望，心同渤澥宽。”林希逸诗：“春朝新雨霁，适意过东林。远翠长凝目，清流欲洗心。道存人已去，物在迹堪寻。数里还家近，何妨到夕阴。”刘克庄《天台洞》诗：“崭崭岩石畔，别有一天台。不见桃花水，刘晨莫妄来。”陈曾《鉴池》诗：“波极涵远碧，云净见天光。欲问源头水，令人忆紫阳。”陈宗鲁《一滴泉》诗：“龙沫凝露珠，清泠响涧淙。谁携余滴去，云里振风鬃。”
　　元林泉生《题瑞岩寺》诗：“危亭跨石出层虚，咫尺栏干玩月余。春入冈原分斥卤，烟生林樾认村墟。江流浩瀚潮来去，山色空濛云卷舒。安得一瓢供我醉，风吟月啸度居诸。”“绝磴盘纡路百回，祗林深处有楼台。千年松色山中满，万岛烟光海上开。野鸟呼风穿树入，洞云带雨出溪来。何时崖畔镌诗去，今日寒萝掩碧苔。”又《玉虚洞》诗：“空谷结层云，寒泉落空沼。中有太古灵，悠然隔深窅。”李搆《八卦亭》诗：“外阔分奇偶，中虚涵太极。默以见天心，画前本无易。”又《紫霄亭》诗：“晴岚烘曙光，朝霞乱秋色。何必问蓬莱，此即神仙宅。”郑烜诗：“玉融古名邦，山川总奇丽。瑞石郁高岩，卉木杂佳艺。琦秀固自如，于人有真契。久矣松溪君，牧民有宽惠。长挹江左风，宾朋集良缔。遥遥巾车临，渺渺孤舟逝。于焉结胜游，赓歌采新制。忆昔团药翁，于兹得仙蜕。玄秘不可知，台上芳荠。遗构上有名，披寻托来裔。依彼贤哲人，馀风若兰蕙。志士有旷怀，同心不同世。聚散固有时，永期千百岁。”陈英诗：“草径通幽僻，禅房隐寂寥。开窗山色入，欹枕树声饶。槛竹藏春雨，林花落晚飚。余生不谐世，应欲寄渔樵。”江晖《休休庐》诗：“风吹松花香，雾霁岚光湿。老僧不出门，闲卧看山色。”
　　明林鸿《游瑞岩》：“海国横秀色，兹山何郁盘。黄金亘楼观，积翠开峰峦。登高恍神游，注目穷遐观。地向云物古，天秋松桂寒。于时灏景清，东溟净波澜。尝闻有灵草，可以驻颓颜。因思营丹丘，回飚生羽翰。”陈亮《游瑞岩》：”古磴入虚洞，危亭俯层巅。昔闻魑魅居，幻作兜率天。生平爱奇观，双屐劳攀缘。安知穷海陬，有此佳山川。凉秋天宇晶，四野无浮烟。凭高送远目，海色清无边。开筵荐方樽，拂石看名镌。登临惬素赏，感慨伤华颠。一丘志未酬，百虑纷相牵。日夕返吾策，高怀徒怅然。”傅汝舟《瑞岩夜怀》：“灵岩不受炎天暑，折磴霄穿星汉连。亭上就云眠乱石，竹间乘月煮清泉。幽栖转见风尘甚，僻性犹烦猿鹤怜。人避此身行脱屣，肯抛龙剑负飞仙。”陈经邦诗：“海上有名岩，灵异夙所仰。偶然作薄游，遂尔惬遐赏。云林散清影，风泉递微响。怪石耸虎豹，净土绝魍魉。危亭与飞阁，仙圣负来往。投寺日已晦，我马暂解鞅。侵晨蹑丹梯，渐陟崖以上。海窍澄而深，一酌万虑爽。石门多险邃，洞室半幽敞。振衣千仞台，益觉心目广。江山相映带，百里豁如掌。遥天接汗漫，薄暮穷苍莽。蓬瀛如可求，濠濮焉足想。悠然物外情，能不愧尘网。”沈明臣诗：“高眺瑞岩冈，海风吹日黄。千峰分翡翠，万石卧牛羊。秦洞桃花闭，闽江春水长。登临在天末，白发感年芳。”戚继光《瑞岩望阙台》：“万里驱驰海色寒，孤臣于此望乘銮。繁霜尽是心头血，洒向千峰秋叶丹。”屠隆《宿瑞岩寺》诗：“偶向名山宿，岩空不掩扉。风鸣黄叶落，江冷白云飞。潮满鱼初上，芦深雁到稀。扬帆望浦口，乡思正依依。”叶向高诗：“自爱名山好，频来问远公。危峰幻窈窕，怪石削玲珑。蹑磴方疑坠，穿云路忽通。苔深蝌蚪字，塔隐蕊珠宫。波静江如镜，林开月似弓。飞觞临水洞，移榻就松风。棋响疏钟外，歌声别院中。长怜诗作癖，谁识色来空。多病尘缘薄，奇探胜地穷。平原情不浅，河朔意偏雄。转忆曾游者，今朝若个同。”郭造卿《重登瑞岩》诗：“不厌频登眺，江山胜概饶。晴岚浮远屿，落日渡横桥。丹鼎诠谁秘，玄关路不遥。临风乘逸兴，缥缈接松乔。”佘翔《同蔡伯华题瑞岩》：“海上孤峰削不成，春来延眺薜萝清。杯倾竹叶青山醉，石扫莲花彩笔横。飞盖低松云欲坠，行歌出谷鸟初鸣。孤臣莫洒中原泪，一谪长沙万古名。”施德政《游瑞岩》诗：“最爱名山洞壑多，招寻不为佞维摩。红飘法雨诸天近，白跨长虹夹岸过。喷雪飞泉成鼓吹，干云古木挂藤萝。翛然似隔人间世，徙倚层台只浩歌。”“丹楼绀殿并崔嵬，眼底烟霞四望开。江树半含春雨后，海潮遥带夕阳来。数声野鸟和清磬，百丈苍虬卧绿苔。为问灵源谁第一，玉融咫尺即蓬莱。”(德政，太仓人，福建都督。)黄用中《瑞岩寺》诗：“海滨候早寒，朔风劲如射。缭绕灵洞深，淅沥寒泉泻。地主虔行庖，林僧肃延迓。阳岩险莫跻，阴壑暝如夜。落景从归骖，疎烟起田舍。”徐《题瑞岩寺》：“云际诸峰列翠屏，振衣台上俯沧溟。龙鳞老树摩天碧，螺髻浮山隔海青。怪石何年镌佛相，幽岩从古集仙灵。到来便欲迷归路，流水桃花洞不扃。”陈价夫《题瑞岩寺》：“上方宫殿陟崔嵬，高阁凭虚倚石开。岁久藤花侵讲席，春深榕叶暗香台。半林倒影墟烟合，几点浮空海舶来。自是登临人不乏，姓名无限翳苍苔。”又《海窍》诗：“石崖有一窍，下将沧海通。贮水久不涸，寻源窅难穷。儿童戏提掷，瓦砾盈其中。大如半斛匏，外狭而中空。中涵不测渊，乃与溟渤同。尾闾洩不尽，息壤堙无功。夏革未可问，齐谐竟谁逢。吾闻三神山，乃在瀛海东。试从此窍入，远达蓬莱宫。愿作费长房，委身逐壶公。鹏鸠只自笑，蛮触徒相攻。神奇倘不没，请附漆园翁。”又《登振衣台望海》诗：“高台一望俯溟濛，略指方隅认海东。远树半分鳌背雨，危帆低接蜃楼风。云涛浩渺腾青气，烟岛微茫映碧空。最爱川原残照后，落霞孤鹜有无中。”又《登望阙台读戚大将军诗》：“沧海鲸波一旦平，将军曾此拜神京。高牙已落降王胆，片石犹存望阙名。旗鼓说坛应号召，龙蛇笔阵尚纵横。燕然旧勒皆陈迹，蔓草寒烟感慨生。”又《石弥勒佛》：“自脱阎浮不记年，何因更向此安禅。金刚妙相元非石，兜率高居尚有天。阁外尘埃悲浊世，门前沧海见迷川。也知后劫应难遍，早结三生礼定缘。”陈荐夫《夜投瑞岩寺》：“海色苍苍白露寒，征途初倦叩禅关。似闻僧语青冥上，乍见窗开黄叶间。清梵听来山月晓，荷衣湿尽岭云还。心知净境谁留滞，坐向松间一夕闲。”曹学佺《游瑞岩》：“海气凝奇状，山形建瑞标。虚中能不断，古色未曾消。云去时穿石，泉来每应潮。与君行复赏，人境正堪遥。”
　　洞溪桥　在修仁里。宋绍圣间，僧契慈建。绍兴中，里人林昭显募缘续建，凡十门，广八尺，长二十四丈。元季圮于水。
　　刘砥墓　在修仁里应乾寺之西。砥初葬长乐金鸡山，改葬今所。
　　延庆寺　在新安里。五代唐长兴间建，初名“灵曜”，宋天圣中赐今额。山泉甘冽，所产茶，亦异常品。
　　拱辰山　在方成里。与龙卧山皆负海。山有三峰，山峰状如牛角而北拱，故名。俗呼牛角山。下有石洞叵测，风从之出，舟人避之。一石如鼓，方广丈余，一指推之则动，两手尽力则不动。又有仙人迹、炼丹灶、石盆。其在龙卧山，有马石五、龙潭一。宋乾道九年，令刘敦祷雨有应，为立龙堂。淳熙二年，令范处义刻像祀之。其下有寺。
　　陈廉墓　在堑柄山。廉，字平叔，草书得张旭笔法。时称黄山翁。
　　林安宅　在方成里。安，事母至孝。母死，庐墓旁。有石裂，涌泉甚甘。闽王异之，以其庐为涌泉寺。
　　林正华墓　在古龙拱辰山。宋尚书郎丘与龄篆“林孝子石”。正华，安之六代孙也。母卒，水浆不入口者累日。已而，庐墓侧有甘露之瑞。世称涌泉大、小孝子。
　　螺岭　在县北六十里。势高峻如青螺，登其颠，北瞰方山若咫尺间，半隶闽县。
　　天王寺　在县北遵义里，梁大通二年建。初名“法建”，唐咸通三年更今名。有湖亭之胜。
　　浮应庙　在义泉岭下。神陈姓，能禁虎暴。宋淳祐中赐额，今废。
　　石龙岭　在遵义里。山之巅有义泉云。岭下有作枋桥。
　　七仙岩　在遵义里。相传七仙居此，其洞犹存。洞口甚狭，内通长乐县界。
　　五周岩　在方兴里。接闽县界。相传，兄弟五人岩栖于此，后俱得道升解。有棋盘、仙跡之类。
　　傀儡岭　在方兴里，以形似名。下有应石，在岭北驿路旁，过者有呼，其应如响。
　　常思公岭　在常思岭之南。有铺，十里达于磨石；又十里，为太平舖。
　　金翅山　在永福里。从大义白鹿山中越二十里，矗起数百丈，形如大鸟展翅，故名。
　　天竺寺　在方兴里，唐咸通间建。相传，仙汲泉碾茶处。又敛石寺，亦唐时建，国朝隆庆中重建。
　　仙举岩　在新宁里，与永福县接壤。峭拔千仞，无阶可升。其下有石，有穴，泉源不竭，可饮数十人。旁又一石鼓，叩之则鸣。与灵石九迭峰并峙。相传有仙人升举于此，遗迹犹存。
　　石堘桥　在太平桥之北。从桥以南十里至高车铺，又十里为宏路驿。舍桥而东，有径路，入福清稍近。
　　宏路驿　在善福里。有铺，十里达于金印，为周道。从驿而东，抵县二十里而近。
　　陈仕贤墓　在善福里。仕贤，嘉靖壬辰进士，积官都御史。
　　古屯　在善化里，邑人屯兵处。又，里中有军寨，在石竹山下。宋初，宿重兵御盗于此。其旁村犹曰虎屋。
　　石竺山　在永寿里。山形峭拔，有石巍然。山颠，汉何氏九仙所游之地，祷梦辄应。相传，有林元光者，修炼兹山，丹成，骑虎上升。今虎溪岩石上有井，虽旱不涸。宋乾道九年，有大石自移，声如雷。山有紫云洞、罗汉台、普陀岩、灵宝观、半山亭、紫磨、狮亭、象王诸峰之胜。
　　宋林亦之《石竺山》：“半载空拳把疏头，新成楼阁石山幽。未忘嘱付樗居士，送紫云师紫帽游。师知缘熟向温陵，骑虎如翁现化身。袖有先容应得力，阳岩佛地位中人。”林希逸《石室》诗：“苔入紫岩隙，籐枯半壁花。山灵不敢住，分付与僧家。”又《双鲤石》：“日炙岂曝腮，雷惊不烧尾。真人上升去，留得琴高鲤。”《洗耳泉》：“是非不须闻，好恶不须听。若要心源清，无如耳根净。”陈遂《升仙坛》诗：“仙乐寂无响，云旗悄不翻。晓云生石罅，夜雨长苔痕。”又《朝斗岩》：“片石平如砥，朝玄仰太空。星移琼简露，月落羽衣风。”又《无尽泉》：“高山有泉脉，井石半瓢如。汲之应不尽，不汲亦无余。”李丑父《朝斗石》诗：“身立魁杓近，月明星露寒。云中几声磬，谁信是人间。”
　　元林泉生《鹤影石》诗：“鹤来仙已去，谁料虎能飞。怒入青山骨，千年永不归。”
　　明林鸿《游石竺山紫云洞》：“群山际沧海，一峰凌紫云。昔人炼丹处，石室莓苔纹。飘飘龙虎车，即此上丹阙。惟馀白鹤影，宛在青松月。下有静者庐，其人颇淳厐。一木落天镜，万花明石窗。药物有时暇，还来扣岩关。心与鱼鸟亲，身随天地闲。伊余汨流俗，十载未应还。长歌赋招隐，梦绕天涯山。”王恭《游紫云洞》诗：“仙源迢递紫云间，逸兴逢秋偶独攀。辽海鹤归空夜月，瑶台人去但荒山。苔边积水流天镜，鸟外遥峰点紫鬟。石竹房中孤磬晚，此身那得野僧闲。”林敏《晓登石竺山卧龙潭》：“飞轩窅洞碧，溪口寒流深。溪南一峰峻，众壑波上阴。杉松乱天影，水月乃子心。时节开竺书，寂寂空中音。杂花逗秋思，鸣瀑絃素琴。愿乘白鹤影，永矣谐幽寻。”郑善夫《宿石竺山》：“寝疴坐情累，削迹离故家。妙兹中秋景，气候清且嘉。迢迢紫云洞，渺渺天一涯，寻壑听泉流，攀岑悟灵芽。千峰递生态，百草互吐葩。周览荡节物，况乃凌紫霞。神仙如仿彿，道我入幽遐。丹砂未易营，缁鬓早已华。神理寓隐赜，时变增感嗟。至人有逸念，存形非所多。”傅汝舟《宿石竺》：“扁舟百里寻仙去，细雨千林兴不迟。岩侧尽联钟磬下，路疑全仗鹿麋知。丹房日暮生光怪，碧海年深费梦思。便拟离群从此地，攀云採药任吾之。”顾大典《游石竺山》：“亦是栖真地，云房终日扄。竹侵幽涧绿，石绣古苔青。飞阁悬疑坠，孤筇振复停。入林依宿莽，抱叶见寒逛。伏磴窥潜鲤，层台仰摘星。紫云时拂洞，丹灶尚留亭。旅馆宵无寐，尘心梦未醒。还栖归隐处，一为叩仙灵。”王世懋《同刘司理登石竺山》：“云里孤筇陡自扶，千岩万壑锦模糊。滩声下界常朝暮，雨态中峰乍有无。洞冷不教清梦境，山幽真拟作仙都。天台幸结刘郎伴，敢问登高是大夫。”陈朝璇《登石竺探花峰》：“览胜欲穷三岛秀，蹑奇仍上探花峰。东瞻溟渤数千里，南望云山几万重。青鸟碧桃春寂寂，玉芝瑞草晚茸茸。我来一发苏门啸，声落寒潭起卧龙。”王湛《游石竺山》：“仙子遨游地，高秋试一寻。坛空青鸟下，洞古紫云深。月色清人梦，泉声浣客心。竹风鸣永夜，仿彿风笙音。”又《重游石竺紫云洞》：“叶落与啼猿，山空处处闻。攀萝入古洞，扫石宿秋云。涧影摇空翠，松阴下鹤群。丹房夜幽寂，倘得遇茅君。”陈椿《石竺岩》：“仙源何缥缈，壑宅几纵横。树挂晴霞影，崖通瀑水声。丹房思炼药，石洞忆吹笙。安得耽玄叟，同来顶上行。”陈价夫《宿紫云洞》：“古洞閟清晖，林香转翠微。犬迎松影吠，猿度石潭归。落日空丹灶，秋风上客衣。坐看猴岭鹤，长绕白云飞。”徐熥《游石竺山》：“一径费攀跻，群峰尽觉低。千层环碧嶂，百级挂丹梯。山峻天疑近，林深路转迷。空中飞鸟绝，树杪乱猿啼。跳浪多山鬼，盘旋半虎蹄。解衣穿草莽，挥手抉虹霓。鲤去仙留跡，丹成灶有泥。看碑寻篆箓，炼药乞刀圭。吟眺意俱适，徘徊日渐西。扶筇下山去，月色印前溪。”施德政《游石竺山》：“胜地联尘磕，当年策短筇。狙驯僧共狎，石怪树偏浓。仙去丹炉在，人过碧藓封。望中青一点，恍惚妙高峰。”徐《游石竺山》：“不到兹山已十年，重携双屐紫云边。青峰尽入啼猿树，丹壑曾飞跨鲤仙。竹杖策残萝径月，薜衣穿破石门烟。刘郎愧作寻真伴，忽见桃花隐旧缘。”马欻诗：“古洞凌虚鸟道危，风篁萧瑟薜萝垂。拟随白鹿探灵境，故向名山觅紫芝。坛静鹤窥行客迹，松枯云护挂猿枝。尘心洗尽疏钟杳，清梦长宵落月迟。”袁敬烈《晚至石竺》：“玉洞千年古，都消物外情。暝烟孤鹤返，微月夜钟清。石磴盘猿穴，松风杂鸟声。神仙如可问，同此学长生。”
　　许良朋墓　距石竺二里许。良朋，积官都督佥事，钦赐祭葬。
　　无患溪　有桥，在宏路驿东南。源出石竺山天宝石，入于交溪。相传，林真人以此水饮病者辄愈，故名。
　　灵石寺　在清源里。其山磅礴百里，峻拔千仞，层林积翠，飞泉漱玉。山颠有石，久晴，鸣则必雨；久雨，鸣则必晴。有三峰九迭，其势插天，层级可数。曰“留云”，云留或经旬不散；曰“报雨”，久旱欲雨，其峰震撼有声；亦一奇也。又有通天石、仙人崖、戏龙潭、碧仙洞诸胜。唐武宗时始建庵，宣宗时创精舍，名翠石院。懿宗赐“灵石俱眡”寺额。宋天圣初，复广寺宇，有十胜。亭榭尽废，独苍霞寺、朱文公书匾、蟠桃坞石刻尚存。
　　唐元结《赠灵石俱眡》诗：“万卷千编总不真，虚将文字役精神。俱眡只念三行咒，自得名超一世人。”
　　明叶向高诗：“灵源幽径隐珠林，曲曲溪光抱远岑。路转层崖天欲尽，云归深树昼常阴。芒鞋好趁中山约，樽酒能忘物外心。此去武陵应咫尺，桃花流水许相寻。”
　　应峰寺　在清源里，唐大中间建。
　　明叶向高诗：“芳溪沿尽出层阿，古寺经行感慨多。云冷法堂喧鸟雀，春归幽径长藤萝。空花零落无僧往，暮雨凄凉几客过。乘兴欲穷天际路，数声钟磬隔烟波。”
　　黄蘗寺　在西南清远里。沙门正幹从六祖得其传，唐贞元五年建院，名“般若堂”。今十二祖师堂，其地也。德宗赐“建福禅寺”额。国初重建，嘉靖间倭变经毁。其山多蘗木，有峰十二，瀑布澎湃泻岩石间，止而为潭，龙居之，祷雨辄应。寺之西，有嵩头崖，乳香出石罅间。
　　梁江淹《游黄蘗山》：“长望竟何极，闽云连越边。南川饶奇怪，赤县多灵仙。金峰各亏日，铜石共临天。阳岫照鸾采，阴溪喷龙泉。残杌千代木，廧崪万古烟。禽鸣丹壁上，猿啸青崖间。秦皇慕隐沦，汉武愿长年。皆负雄豪威，弃官为名山。况我葵藿志，松木横眼前。所若同远好，临风载悠然。”唐宣宗《黄蘗禅师观瀑布》联句：“千崖万壑不辞劳，远看方知出处高。”禅师“溪涧岂能留得往，终归大海作波涛。”宣宗宣宗微时，遁迹为僧，后登宝位。诵其诗，气象迥别。
　　宋陈确《报雨峰》：“峭拔藏苍龙，烟云掩晴昊。天际雨欲来，山灵已先报。”运使熊辙《塔》诗：“月塔影来山店北，暮钟声落海门西。”丁公言诗：“莫言尘世人来少，几许游方僧到稀。”李弥逊《黄蘗寺》诗：“苦为扪萝行，正坐爱山僻。振衣云中树，洗耳泉上石。稍寻优钵林，偶傍瞿昙宅。溪横走羊肠，山转回龙脊。两难伴搘筇，二老共飞锡。望迷落叶秋，坐断蒲团夕。云归绕窗明，香尽出檐碧。希声发崖窦，妙观生墙壁。尘缘苦推攀，胜事成今昔。离家月垂钩，归路月挂壁。师今一帆轻，我向百里役。船子罢持桡，赵州行蓦直。”林希逸诗：“黄蘗山前古梵宫，早年屡宿此山中。猿啼十二峰前月，鹏送三千里外风。日者共游因朔老，期而不至有樗翁。骑鲸人去相如病，更欲跻攀谁与同。”陈藻《黄蘗香炉峰》诗：“黄蘗寺前犹突兀，祖师塔外别安排。香炉好是中尖小，无数峰峦拱揖来。”
　　元刘弇《题黄蘗寺息老堂》诗：“顷来法席如师少，老去生涯似此无。直寄天年谩龟鹤，却收化日到桑榆。苍环作抱三台壮，缟带明空一水纡。时拂东齐坏云纳，更开南越隐居图。买山支遁无初费，示疾维摩本不徒。夜雨龙腥飞别涧，昼烟禽哢落高梧。斋余短捉清生尘，坐久柔团暖称蒲。三乐荣期犹俗物，二毛潘岳信拘儒。禅林彪虎新眠熟，觉海乌藤旧搅枯。不学昔人悲唾远，已将兹世脱鱼濡。”
　　明叶向高《黄蘗山观龙潭》诗四首：“黄蘗安禅地，青莲选佛场。金绳开翠碧，银汉挂雕梁。路转空香杳，阶侵定水凉。何因长洗钵，且得共飞觞。”“灵迹何年著，鲛宫此地开。湍泉争喷雾，激响欲奔雷。不辨摩崖字，空余翳石苔。谁云弱水隔，峰顶即蓬莱。”“宝地围青幛，龙湫落翠微。晴虹低饮涧，寒雨乱侵衣。溅石惊珠坠，因风误雪飞。临流欣濯足，心赏莫言归。”“入谷山如削，蒙茸手自披。澄潭含树碧，高岫与云疑。波动龙初戏，人来鸟共窥。不缘避暑饮，安得此探奇。”徐《宿黄蘗寺》：“青峰十二削芙蓉，黄蘗开山第一宗。阴洞有灵蟠巨蟒，古潭无际蛰神龙。门通数亩林间竹，路指千年涧底松。觅得云房聊借宿，半天残月上方钟。”曹学佺《龙潭》诗：“虽云七潭水，定有几龙蟠。不磵因辞绕，无梯亦辍盘。冥冥乘气下，冉冉自空抟。璀灿日成幔，嵬峨云作冠。按音非一部，取象亦千端。为雨俄为雪，似雷复似滩。簾垂不可尽，珠碎更能完。周姬耽裂缯，班女恨裁纨。蓄素仍舒采，看碧漫成丹。上古终无霁，四序但知寒。猿啼频失响，禽翔屡落翰。盛徒喧笑人，犹然觉旅单。”
　　香城寺　去黄蘗二里许。
　　明徐渤诗：“邻僧遥引路，岭度百盘苍。高处见溟海，空中闻妙香。暮云孤刹冷，秋草古坛荒。十里披蓁人，下山无夕阳。”“众香元有国，此处独名城。古篆旧留迹，暮钟遥送声。树多猿叫啸，路有虎经行。一片铺金地，西风禾黍生。”
　　安福寺　在清远里。唐大中间建，宋嘉祐中重建。有熟梅轩。
　　宋林希逸诗：“梅子黄时四月秋，小轩流水最清幽。山僧坐到禅机熟，不挂眉头一点愁。”
　　翁陂山　在清远里，有林公遇墓。
　　迳江　在南灵得里。其源一出旧兴化县金支大潭，与渔溪合流为迳港。南至绵亭，东抵乌屿门；又南至双屿、头岐而为二。东出白屿，西出后屿，复合于昭应庙，会迎仙港，入海。
　　蹑云桥　在迳江翠林。宋元丰中，僧守思及其甥李诚募造，长三十丈。政和五年，复筑室于桥亭之西。国朝嘉靖间重修。参将戚继光大破倭于此。
　　渔溪桥　在万安里。
　　闻读山　在福唐里。旧名小隐岩。唐水部陈灿读书于此。樵者蹑山麓，闻絃诵声，疑为神，不知其灿也。后改今名。上有遏云碣、潜公室、讲读台、狮子迹。
　　沙塘民城　在县南五十里，隆庆间筑。
　　鼓楼　在县南隆仁里。闽王审知调兵筑海堤，建楼于此，鸣鼓角警夜，故名。
　　祭苗垱　在鼓楼之东。闽王祈谷于此。其基犹存。
　　牛田场　在时和里。有盐课司，民居鳞次，多著姓。嘉靖季，参将戚继光大破贼于此。
　　灵隐寺　在龙仁里。宋政和五年建。有不溢泉、平步台、小龙潭、海月庵。
　　明陈亮诗：“世路多喧嚣，春山自幽静。偶从淡荡人，共陟招提境。沙明日在野，林暝云起岭。憩石歌且吟，倾瓢醉还醒。方欣灵府旷，渐觉尘虑屏。预恐解携归，愁襟复难整。”
　　拜井　在井得里。相传闽王筑占计塘，凿井无泉，拜而得之，故名。
　　化北里　在县东南六十里。民居鳞次，亦多大姓。隋时，掠琉球五千户居住。
　　大湖洋　跨浔洋、隆仁、福唐三里，溉田甚广。
　　嘉福寺　在化北里，宋建。
　　泽朗山　在化北里，有巡检司。
　　黄蘗郑渚　在万安里。宋天禧间，僧履元筑堤其上，望若长坂。外捍内防，日与风涛为敌。
　　化南民城　在县东南六十里。嘉靖间筑。
　　福兴寺　在化南里。宋庆历四年建。国朝洪武二年重建。
　　苏溪　在西南安香里。源出莆田县界，西通横山潭，汇流于此。故谶云：“苏溪不用船，此时出状元。”
　　昭应庙　在苏田里渔溪上。虞雄者，闽王牙将也。与海寇力战渔溪，死，民为立庙。甚著灵异。宋绍兴二十六年，赐今额。
　　虞雄墓　在苏田、渔溪之南。
　　云峰　在安香里。峰之绝顷为白泽崖，有大石，巍然下覆，中有石门，可容数十人。又有双髻峰，顶有仙坛，宛若天成，高二丈余。四面如削，有石为级，亦皆自然。宋乾道二年，雷震为二。
　　重兴寺　在西南光贤里。五代周显德二年建。初为庵，名“大悲”，至是拓之，乃更今名。旁有石高峰、石马泉。
　　新兴寺　在光贤里。宋太平兴国中建。本崇福院旧址。孝子翁仁凯庐墓所。
　　蒜岭驿　在光贤里。上接宏路，下通莆阳。山石间多产蒜苗，故名。或云，山形如蒜瓣也。又名草堂山。东望涨海，漫无际。岭头旧有照海亭，东有翁承赞诗并昼锦亭，俱废。
　　宋刘克庄诗：“松气满山凉似雨，海声长夜近如雷。”
　　昭灵庙　在光贤里余坑。汉时，有赵昇者，师事张道陵，常乘铁舟抵浮山。舍舟而陸，憩于盘石，留筠篮、履、杖迹于石上。宋天禧元年，邑人高赟倡众立庙。皇祐中，陈良为“记”。熙宁十年，封“禧真人”。绍兴八年赐额。元时废，国朝洪武三十年重建。
　　卢焦石　在昭灵庙前海中。高、广数丈，风涛漱激，为龛岩玲珑之状，採玩者必获神谴。
　　迎仙港　源出旧兴化县，合桃源之水为大溪，至迎仙寺市为子鱼潭。又历县境黄茅垱，合蒜溪，出江口入海。江口有桥，旧名上洋，桥之南为莆田县界。
　　江阴里　在县南九十里海中，统图六。
　　白屿山　在江阴里，又名陈田。山之绝顶有鸿休崖，崖窦天成，下瞰沧溟，浩无际涯。昔尝有僧鸿休居此，故名。又鸟窠岩，在鸿休岩之西，累石为之。初，鸟窠游杭，巢木杪而居。守白居易往访之，曰：“得无危乎？”答曰：“如公所处，则危甚。”诘之，乃言：“薪火不停，识性交攻，安得不危？”白点头道“是”，以诗赠之。后居此山，故名其岩。
　　双屿　在江阴里。二山海中突兀相对，又名仙屿，上有鱼户百家。蔡道者所居，石岩可居十余人，有石井，亢旱不竭，其水甘冽。东又数岩及百年洞，乡人立神祠洞中。又有草屿堂与宿霞岛，乾道二年，徙其居民于连山。
　　壁头山　在江阴里，距县五十里。有巡检司，洪武十二年建。
　　万安所城　在平南里，去县百二十里而遥。有百户、千户，置戍焉。国朝洪武二十年，江夏侯周德兴督造城垣，周回二百二十五丈八尺，高一丈八尺，广如之，建楼其上。
　　牛头山　在县西南。有巡检司，洪武十二年建。海渔成市。
　　海坛山　在东南大海中，又名东岚，唐牧马地。清泰中，始有寺宇。宋初置牧监，寻罢。南北长，东西狭，周遭七十里。故元，户满四万升州，以海坛诸里佐之。居民市散，村落不一。山势远望如坛，故名。国朝洪武二十年，以倭寇猝至，难于备御，转徙其民。有遗畜，自相孕育。其山旧产马鬣，有异文，盖龙种云。海坛之支，为水独清而甘。有石井通海，深不可测。初，海坛有田甚广，居民耕种焉，后圮于水。
　　



　卷之二十八　郡西南永福胜迹
　　

　　侯官龙湖西南为永福县。环县治，为儒学、三状元坊、来薰楼、总铺、虹井、陈表臣宅、龙窟、鉴湖、重光寺、双溪、钓矶、三清观、平政桥、社稷坛、山川坛、能仁寺、威济庙、极乐岩院、越峰院、高盖名山院、方壶岩、黄龟年宅、永安桥、铁券山、汤泉渡、大张山、六洞仙山、陈山、白鹤仙岩、林学蒙宅、朱廷杰墓、梁岩老墓、荆岭、蓝田岩、曹溪岩、龟岭庙、龙门三滩、银凤宫、漈门巡司、狮子宫、洑口渡、香泉井、嵩阳渡、葛岭铺、石壁、太原石、湖汰潭、东新桥、方广岩、林壁厓、大小妃山、武状元坊、天台山、龙泉山、雁湖、王翰宅、灵慧庙、枕峰寺、赵令生祠。
　　永福县　在磨笄山之阳，去郡百二十里。唐永泰二年，析尤溪、侯官二县各一乡，置永泰县。宋崇宁间，改名永福。国朝因之。广一百二十五里，袤一百一十五里。其地重冈迭，溪流湍汛，人烟稀少，风俗俭质。东抵侯官六十里，西抵延平尤溪九十五里，南抵兴化仙游七十里，北抵闽清四十五里，西南抵泉州德化一百里。宋置三乡，领十四里；元析为三十六都。国朝初编户三十六里，令合为九都，统图九。县名永泰。始未有城，嘉靖三年，知县何谦为城，石基土墉，厚丈许，高一丈五尺，周七百二十丈。后因倭患破城，增建敌台十。其门东曰永泰，南曰双清，西曰永平，北曰通京。万历十九年，知县陈思谟请于两台，拓基增筑，城视旧稍高而固。县治建于宋初，绍兴间毁，元至元间重建。洪武初、成化间更创堂廨。弘治间、正德间、隆庆间皆屡更修葺。府馆在县治南，阴阳学在县治北，医学在县治东，僧会司在重光寺，道会司在香山堂，际留仓在县治南，即元常平仓。城隍庙在县治左，洪武元年，因元廉访分司创建。
　　儒学　在县东。宋崇宁初建，建炎间毁，知县陈炎新之。元大定盗起，庙学俱废，理问王翰复之。国朝嘉靖间，迁东皇山之麓，后复故址。射圃仍在东门外。文庙在明伦堂之西。启圣祠在文庙之北。名宦祠在戟门东，祀唐观察常衮、元摄县事王翰二人。乡贤祠在庙门西，祀宋黄龟年、朱廷杰、卢榕、吴元美、萧国梁、黄定、郑侨、林羽元、林泉生、国朝王偁，凡十人。
　　三状元坊　在县治前。旧在南门巷口。为宋萧国梁、黄定、郑侨建。三人接踵大魁，旧称“七里三状元”。万历初，移建今所。
　　来薰楼　县南城楼也。嘉靖初重修。后毁于倭，复建，今改“迎薰”。
　　总铺　在县治前。由汰口、葛岭、峡山创岭达于福清，转达于郡。
　　虹井　在县西。又有古井，在县东北。
　　陈表臣宅　在县治东。表臣，宋乾道中擢武举，知宜州，以循良称。时经略张玠欲杀不辜希赏，表臣独持不可，释韦文仲等凡十四人。
　　龙窟　在县治东。隔仙掌一山，地脉相贯。每霖潦泛滥，水由小溪先经鉴湖，未至大溪，而龙窟水已增尺许。或云有龙居之。
　　鉴湖　在县东北。又名冲湾潭，其深叵测。邑人崇德令黄泰，少与群儿戏习水，俄顷，风雨大至，有龙露一爪，及泰肩。泰以为瑞，匣置之。
　　重光寺　在县南开平里。唐大中二年建。有放生池、罗汉阁。国朝隆庆三年，知县陈克侯重建祝圣道场，郡人王应时撰“记”。
　　宋吴栻诗云：“上穷苍石梵成蹊，祖意谁参只履西。晓阁浓阴云散岭，亥堂清影月双溪。池开今日青铜鉴，碑立何年碧玉圭。静觉官名微可笑，《南华经》里一醯鸡。”
　　明陈荐夫《重光寺》：“上方僧室翠微连，碧涧流经玉殿前。林下疏钟惊落叶，水边新柳拂轻烟。行看万境还俱寂，坐对千峰总是禅。闻说胜游多有赋，几人能拟慧休篇。”曹学佺《游重光寺》：“未向山城去，先从野寺来。沼重光自合，廊密径俱回。竹里禅关隐，莲间觉地开。明朝复移迹，胜事日相催。”
　　双溪　在县南。西溪、南溪源派非一，俱汇于重光寺前，入于东溪。
　　钓矶　在县治东岳庙前，有巨石平坦。元王翰刻“钓矶”二字。
　　三清观　旧名东岳庙，宋端平元年更今名。
　　平政桥　在重光寺前。宋绍圣四年，始创浮桥，为梁八十，为舟三十有六。
　　社稷坛　在县治北十三都。宋时建于县之西南，元大德六年移建今所。国朝洪武间重修。
　　山川坛　在县南十二都。元时附社稷坛。国朝洪武三年，移建今所。
　　能仁寺　在县西南旧保德里。群峰峭拔，地介其中。唐天祐二年建。初名“寄林”，僧无爽结庐于此。清泰二年，更名“瑞峰”。宋政和中更今名。有放生池。
　　威济庙　在县东南二里许。神姓陈，名必胜，汉丞相平之后。家于郡城乌石山，殁而为神。唐永泰二年初置县。溪潦暴涨，有洑口祠所祀神刻像泝流而上，邑人柯氏取之，即今庙之址，累石为屋祀焉。樵牧祷祈，往往石室中获铜镪。宋开宝中，号洑口通灵护境庙，绍兴元年赐今额。庙左有二将军祠。
　　极乐岩院　在县东北十五里。宋大中祥符二年建。国朝隆庆间重修。
　　越峰院　在开平里。宋开宝元年建。有玩芳亭，邑令黄子理书匾，并为“记”。
　　宋吴棫诗：“野僧迎客笑开关，更拂残碑藓字斑。徐姓仙归空碧洞，汉封王去漫青山。影来秋月林千缺，声落春风水一湾。焙茗满瓯须强啜，过桥车马便人间。”
　　高盖名山院　在县西南二十都高盖山下。唐文德元年建，五代唐天成中赐额。其山峰峦秀耸，尝有紫云如盖，故名。东、西二石室，有高僧师二人坐化于此。升仙坛、徐真君祠，汉徐登、赵炳飞升处。真君上升时，弃鞭牛杉木于水帘前石上，今高百尺，枝皆下垂。每有云气从树中出，俗呼为“插天松桧”。闽郊天，尝封为西岳。山有十奇：玉华峰、宴玉岩、放云峰、水帘洞、龙吟池、螺旋泉……。岁旱祷雨多应。凤立台、龙都峰，其下双崖对峙千仞，宛若洞门。峰之半有白岩；金支山，山之别峰也，秀插云表中。有泉，色如金，故名。
　　宋施常《谒徐仙祠》：“白云来去自闲闲，锁断千山与万山。仙客已归霄汉去，虚堂流水漫潺潺。”许将《留题二室》诗：“上得山来过石门，谒灵特地乞真言。再三许我前程事，敢不留诗荷圣恩。”陈赐“和前韵”：“六题曾彻九重门，暂阻尧阶奏万言。今日又蒙师许我，汉廷当沛异常恩。”陈侍郎诗：“岩顶风云常不散，洞门日日吐烟霞。济时偏解为霖雨，信是神仙第一家。”良翰叙诗：“巨镇标闽越，灵踪肇晋齐。空坛仙一去，古洞佛双栖。化石龟犹在，烧丹井已迷。尘襟谁复悟，惟听晓猿啼。”
　　明王应钟诗：“苔藓久封丹灶冷，徐仙蜕骨竟何如。华池神水依然在，尚见当年洗药余。”“玉华壁立永阳东，日照芙蓉五色红。我是神仙谢康乐，不知何处访崆峒。”陈邦注《游名山室》：“听法向支公，松间一径通。鸟啼花雨外，猿叫薜萝中。慧日斜临水，慈云半倚空。禅栖鸟鹊定，明月冷孤峰。”陈荐夫《游名山室》：“萝径绕孤峰，珠林隐梵宫。路寻白云处，人在翠涛中。古洞闭残雪，水帘开晚风。共将真妄理，闲坐叩支公。”曹学佺诗：“双岩未曾断，强别东西隈。屡拂珠泉落，惊逢石室开。寒潭非下涌，古木是空栽。情境俱无著，谁今客思哀。”
　　方壶岩　在县东南二十里。峭壁百仞，下有负壑，中产四足黄鱼，大如指，人不可取。面对远峰，即二妃山。
　　明陈价夫《从高盖至方壶途中遇雪》诗：“林花历乱鸟无声，万壑千峰雪里行。僧衲借人山罽煖，茶铛烧竹石泉清。携将襆被装云去，折得松枝与鹤盟。此境从来难再遇，肯因僵卧逊袁生。”曹学佺《夏至到方壶》诗：“为问山中境，空传海上名。阁临云树尽，泉出石岩清。迭嶂分他县，孤僧坐化城。未须愁短至，佛日倍常明。”
　　黄龟年宅　在县南。龟年，宋靖康中，殿中侍御史，攻秦桧不遗余力，桧深憾之。坐落职，寻卒于家。详具《宋史》。
　　永安桥　在县南安乐里。
　　铁券山　在县南仁荣里，唐宗室李氏居之。铁券藏于家，上署“侍郎韩愈押”，故名其山。
　　汤泉渡　在县南二十六都。温泉临溪浒，大、小二汤。大汤四池，小汤二池，男女分浴。有渡连埔埕。又县西十九都，县东待旦里俱有温泉。
　　大张山　在县南。其山穹窿磅礴，如贵人宴坐，诸山环拱。
　　六洞仙山　在县南。山极秀耸，有仙居之。风雨晦暝，时有音乐出洞外。乡人沿崖至其颠，遇二人对弈。翌日再造，遂不复见。众异之，刻六洞仙像，祷祈响应。尝有校尉，岁旱乞灵，茹晕而往。未至，有蜂数百，若将螫之，竟不得达。对面南山，有三大石室，中室有石龙，在云雾中，如斫如画。山上有仙篆，甚奇。蔡君谟释云：“贫道守一，中有不死术”九字。龙口出泉，凿井贮之，不竭不溢，贯于四时。
　　陈山　在县南十一都。中有石龙山，如龙形。循山之脊有路，俗呼登石龙，通兴化，则山十八折；通福清，则溪十八湾。
　　白鹤仙岩　在县北十九都。岩极高秀，有瀑布泉。相传仙人炼丹于此，白鹤飞来守丹鼎，故名。祷雨谒梦，多灵应。
　　林学蒙宅　在龙门山。学蒙，从朱子游，筑室讲学，不求仕进。弟学履，亦游文公之门。
　　朱廷杰墓　在桑溪原。廷杰，崇宁进士，建炎中，摄潍州倅。金人入寇，官属奔遁，廷杰独坚守不去。城隅有水，投以野葛，虏饮之多死。俄而城破，廷杰死之。有诏赐葬祭。
　　梁岩老墓　在县南。岩老，政和进士。靖康间，金人犯阙，金虏欲臣之，不屈。虏怒，囚僧舍中。岩老每饭必留其余，居久之，挟干糒南奔，全节而归。高宗嘉之，除直秘阁，知泉州，寻卒。
　　荆岭　在二十四都，有铺。
　　蓝田岩　在二十三都，有朝玄阁。
　　曹溪岩　在二十都。上摩苍穹，下临深涧，有一径，仅可著足。相传有张、赵二仙经此。上有仙灶、仙厨云。
　　龟岭庙　在县西南二十八都。宋时，有大夫黄裳者，与元兵接战，至洪面，为追兵所斩。大夫英勇异常，手持头就颈，口尚啧啧欲言。遇一妪，忽出声：“头断可续乎？”妪答：“不能。”遂仆于地。乡人异之，为立庙于辜岭寨。
　　龙门三滩　在县西三十一都。滩之最险者永阳。西溪有三门、倒甕，东溪有北港、石浔，皆险滩，舟子惮之。
　　银凤宫　在县西南二十九都，双峰峙立，如笔架然。宫后巨石有仙人迹。
　　漈门巡司　在县西三十三都。国朝洪武初，设巡检司，置戍。
　　狮子宫　在三十三都。石壁临溪，峭耸百丈，中有一穴天成，因构宫其内。
　　洑口渡　在三十五都，距县最远。高峰绝顶，坦然一丘，秀雅可爱。有乌石宫。
　　明陈荐夫诗：“高岭几千重，登攀足已慵。雷声岩际瀑，涛响涧边松。鸟道缘苍壁，虬枝倒碧峰。上方知不远，云际起疏钟。”
　　香泉井　在二十七都。
　　嵩阳渡　在三十三都。
　　葛岭铺　在县东五都。
　　石壁　在四都。古谶云：“天宝石移，瑞云来期。龙爪花红，状元西东。”宋乾道间，天宝瑞云寺后岩石横山而行，啮地成溪。既而，石上复生龙爪花。是年，萧国梁大魁；继而黄定又魁天下。
　　太原石　在十一都太原山上，俗呼“大王”。按《闽中记》：唐太初中，县令王君秩满去县，艤舟于此。令因县人留饯，夜深未至，其室人题诗石上。宋政和中，令陈武佑命工刻石。岁久磨灭，惟“太原”二字尚存。唐王令室人诗：“何事潘郎重别筵，离心未断妾心悬。太原滩上相思处，猿叫山山月满船。”
　　湖汰潭　在县治西。溪滩石湍悍，惟此湖漫衍，潴而为潭，时有龙见其中。宋宝祐元年，邑令杨子威创龙庙于潭之侧，今废。故址尚存。
　　明陈荐夫《晚次汰口》：“倚棹入花源，平芜日正昏。莺啼临水树，舟度隔云村。古寺残钟断，孤城戍角喧。客心当此际，愁绝岂堪言。”
　　东新桥　在待旦里，即汰口桥也。其旁有疑骖亭，在际云院中。宋提刑苏舜元尝憩此，邑人更名为苏老亭。
　　宋元绛《题苏老亭》：“苏老行诸郡，多为洒落游。静心山共止，动意水俱流。赴社思陶令，翻经约谢侯。高风谁复继，明月上西楼。”
　　方广岩　在县东七里旧保安里。五代汉乾祐二年建寺，后毁。国朝永乐十四年重修。其山峭拔千仞，上有石室，可庇千人。内构室三重，不假片瓦。宋时，黄非熊读书其中，尝摭山中十奇，各有诗刻于石。有联云：“石室云开，见大地山河、三千世界；水帘风捲，露半空楼阁、十二栏杆。”十奇谓：玉泉洞、瑞松坞、钟磬石、听泉岩、瀑布泉(悬岩千丈，散若瑶琼，响如琴瑟)、龙树岩、灵羊谷、龙尾泉(有石如龙，贯岩洞中，泼泼然仅见其尾。有泉沿尾而下，注于石盆，不盈不涸)、望仙台、清音洞。又有星岩、仙掌、仙树、仙墙、仙芝、石门、石笋、石灶、石田、石灯、观音影，咸若天成灵境、奇观无两者。岩之路口有井，曰白龙，其泉甘冽，瀹茗号第一泉。万历庚寅，林太守春泽子应起，募建空华阁于岩之下。林庆宪书“方广洞天”四大字，刻于石。
　　宋黄非熊《方广岩十景》诗：“百尺寒泉潄玉鸣，洞门斜入石廊横。烟霞不改古今色，山水无闲朝暮声。窥洞野猿悬树立，惊人呦鹿上崖行。有时写尽琴中趣，风定千林月正明。”“谁种灵松近佛家，根盘深坞斗猛蛇。风吹碧落双龙动，月照黄昏两盖斜。十里雨声喧洞壑，半空清影浸云霞。山僧半夜频来赏，只恐春来起爪牙。”“台前高岳宅神仙，迭石诛茅对碧巅。云雾不分人去路，管弦长动雨来天。彩鸾呼侣归残照，野鹤衔花下紫烟。谁在蟠桃最深处，刘郎风骨已双全。”“碧岩孤在啸猿峰，高挂藤萝十里松。三面石山横迭嶂，一株松树倒蟠龙。风雷括地孤踪涩，日月摩空翠影重。凭仗高僧好珍重，看看雷雨化灵踪。”“龙头何在尾犹存，定向天中饮汉源。且注灵泉清洞府，未呵甘雨活乾坤。半空飞下珠千颗，平地澄来玉一盆。寂寞云山非我宅，九河高处是吾门。”“一双钟磬本天成，垂在云中左右屏。平地望来分大小，上方敲处震雷霆。名从得后声还异，景欲彰时物自灵。几度夜深催月落，满林妖怪立泉扃。”“万岭澄空天地秋，清音不断日悠悠。山前一片月留影，石上几番僧白头。未必素琴方理性，何须萱草始忘忧。堪嗤朝市区区者，只听笙歌醉则休。”“灵羊别去几何年，尚有悬岩旧谷存。左右莫知归穴路，高低惟见去蹄痕。千寻飞瀑垂峰顶，一洞寒云锁石门。好是月明群籁寂，几声闲答树头猿。”“群山如削水如绳，一洞清音气味凝。风送松声归远壑，日移云影下垂藤。林僧倚杖看泉脉，野客横琴坐石稜。回首碧岩钟动处，云台犹在最高层。”“万丈岩头瀑布垂，玉虹拖地雪霏霏。听来始讶青天漏，望去还惊白练飞。一洞清声喧碧落，千岩寒色逼斜晖。终归大海成波浪，权借山僧濯布衣。”“会访神仙岩洞来，人言伟观似天台。藤萝足下猿猱啸，钟鼓声边日月开。灯续佛光凝紫翠，云将蜃气作楼台。最怜贯石神龙尾，犹带天东雨露回。”“上方楼阁倚空明，磴路如天鸟亦惊。屋上石岩常欲坠，檐前瀑雨不能晴。龙湫千古风雷气，山殿六时钟磬声。最爱白云飞不上，半山飘泊伴行人。”
　　明林鸿诗：“玄岩太古色，恍若入鸿濛。一径跻攀尽，诸天杳霭中。云归山殿冷，月出水帘空。境静无言说，泠泠松桂风。”王恭《送陈景明登方广岩》：“闽山西来多法园，溪西一道通仙源。灵花贝叶纷相映，道林凿齿皆清言。”“遥岩二月霜花积，千丈垂萝袅烟碧。水帘风卷半空寒，石室云来万山白。”“真僧不见宾头卢，片月孤峰色相癯。六时天乐闻钟磬，百尺风潭写画图。”“仙舟此别饶佳趣，岂学悠悠尚平去。林僧定扫壁间苔，山人况有惊人句。”郑善夫《方广岩观从儿戏入灵羊谷》：“共有方岩兴，鸣桡入永阳。山疑子午谷，水是武陵乡。石室罗星汉，风泉积混茫。直寻前代迹，多见昔人狂。龙德存幽渺，神功大晦藏。会须寻白鹿，莫倚过灵羊。采秀青林杳，看云白昼长。倘逢慕道者，为彼出幽方。”高起宗《题方广岩》：“巍巍楼阁倚云边，胜概真成别洞天。岩畔夕阳斜带雨，望中晴树远含烟。长松鹤唳翻秋壑，曲涧龙归响夜泉。浮世茫茫无住著，何时投迹谢尘缘。”王振诗：“偶从仙客陟灵岩，万壑千峰入望看。洞里云归山色暝，檐前泉泻雨声寒。一轮明月禅心静，半榻清风客梦残。何日终南看捷径，也随环佩缀鹓鸾。”丘斌诗：“闽山有绝顶，方岩最上岭。攀萝跻石磴，倚树望珠林。月色澄秋镜，松声响夜琴。惭忘尘俗态，向此一登临。”陈鸣鹤诗：“幽邃全无日，鸿濛别有天。水帘悬绝涧，石室倚层岭。鹤唳松门下，僧归夕照边。尘寰如可谢，高枕答风烟。”“古洞无尘迹，禅房闭落花。晚钟猿礼塔，远水雨烧畲。盂滴龙头水，铛鸣雀舌芽。老僧行脚久，闲坐说流沙。”徐熥《游方广岩绝顶》：“方广华严地，神州一洞天。寺藏青嶂里，路绕白云边。气候晴兼雨，峰峦断复连。树枝多拥肿，萝磴自盘旋。猿啸听经石，龙生洗钵泉。水帘天际卷，钟乳半空悬。人出尘寰外，岩开混沌前。金身余五百，世界度三千。净室邻飞瀑，沙弥种石田。空门灰几刼，削壁字何年。谷有灵羊险，山从鸟道缘。地偏堪避世，境寂可安禅。贝叶飘香界，昙花落法筵。桑门同客馔，石榻伴僧眠。已得澄心诀，浑忘俗累牵。探奇情未已，跻险兴翩然。披莽寻支径，扪萝到上巅。畏途犹嶫，侧足更迍邅。彳亍声俱喘，蹒跚膝在肩。耸身摩斗柄，回睇盻云烟。远水看如带，重冈小似拳。只疑天阙近，还听谷声传。客有元晖趣，僧如支遁贤。从兹寻觉路，长此奉金仙。”陈价夫《方广岩》：“春阳动微暄，汀草凄以绿。舍舟遵岑崖，名胜寄幽瞩。条风散余蔼，晓露犹在竹。径转疑路穷，途危诧行肃。缘藤临绝涧，倚石眺平陆。履险亦忘疲，经奇每驻足。遥瞻最高顶，隐隐蔽云木。草阁四五楹，翚飞映川麓。片石覆层巅，穹窿如邃屋。上有百丈泉，霏霏洒琼玉。灵羊出何代，栖止尚有谷。石门競天巧，两两相排伏。山僧喜客来，吹黍早已熟。作礼对法王，清斋荐葵菽。朝从树杪行，暮即云中宿。欲隐岂须招，所居安事卜。吾将抗箕颖，讵只羡濠濮。寄语同怀人，胡为叹羁束。”又《再游方广岩》：“石室何年隐鹫峰，青莲高跨碧芙蓉。灵羊洞古栖驯鸽，洗钵泉清制毒龙。折卉共寻奇绝处，摩厓争觅旧游踪。回看咫尺尘中路，已隔烟霞数百重。”徐《方广岩》：“寻山踏遍万峰尖，竹杖芒鞋草露沾。鸟道百盘通古阁，虬枝千仞接危檐。石岩蔽日开成屋，瀑水悬空喷作帘。夜冷云堂孤磬动，静听方衲礼华严。”“路转天关触石稜，悬崖高敞白云层。鬼工未识何年凿，佛土应从此地兴。苍藓密封前代刻，碧泉寒洒半空灯。重来却被山灵笑，廿载方知两度登。”“重冈复岭断还连，开凿曾闻庆历年。谷傍晴峦斜受日，岩悬全瓦不分天。听经每点空潭石，洗钵常流别涧泉。拂拭同游旧题刻，姓名半已蚀苍烟。”“花雨空中散妙香，石楼钟响扣寒霜。神工斫木留金相，佛影依岩现宝光。石鏬泥深巢海燕，峰腰路绝避灵羊。夜深借得云房宿，明月谁知定上方。”陈仲溱：“古洞盘旋好，岩势欲颓。树垂罗汉果，花覆祖师台。岚气纷成雨，松声巨若雷。山僧自清净，长日卧莓苔。”“迭嶂连云起，层岩不可攀。鸟飞清霭外，人语翠微间。涧水冰绡挂，山门烟树关。忽听孤磬响，僧自万峰还。”谢肇淛《游方广岩》：“鸟道千盘一径微，竹林苍翠湿人衣。风传绝壑初闻磬，室倚悬岩不掩扉。石底暝云排榻入，空中晴雨作帘飞。秋深燕子还相恋，栖尽寒岩不肯归。”“峰如悬玉路如绳，行到诸天几百层。岩敞全吞松杪寺，林幽时吐夜深灯。泉滋洞里长生树，雨溅床头入定僧。闲倚阑干看下界，半空烟雾锁苍藤。”“虚堂高枕北风凉，返景时看过隙光。云绕千峰迷怖鸽，路危一线度灵羊。壁间留影金身化，檐际悬空石乳香。半夜钟声千谷响，山魈惊起礼空王。”“五丁开凿是何年，岩作屏风石作天。松坞犬迎黄叶吠，竹窗僧共白云眠。蜗蜒半蚀前朝字，龙首斜飞远涧泉。尘世惭无丘壑分，此身聊结此山缘。”曹学佺《方广岩》：“列石扄灵境，方岩贮梵宫。龙蛇盘顶上，鸟鼠走坛中。香阁虚临北，珠帘侧挂东。近昏才返景，入夏屡阴风。树傍深苔起，泉由倒绠通。于斯怀逈异，亦可悟真空。”
　　林壁厓　在县东大溪之滨。有厓赤色，壁立于上，奇秀可爱。元王翰刻“赤壁”二字于石。
　　明陈仲溱《赤壁濑》：“客路才经日，舟行入几重。载流多是石，绕岸半为松。潭影摇空翠，滩声急暮春。一樽聊自适，看尽绝奇峰。”“欲向灵岩去，因之瀬水游。松萝依岸转，鸂□傍人浮。石壁云常挂，晴岚雪自流。仙源应不远，于此暂停舟。”
　　大小妃山　在七都。旧传，越王葬二妃于此。一在可杭道旁，一在羊埔山麓。
　　武状元坊　在八都郑洋。为宋江伯虎建，今废。伯虎，初名南强，登淳熙五年武举第一。唱名日，御笔更今名。十一年，又登甲科。弟伯夔，十四年，武举第二。
　　天台山　在八都。其山高峭，相传有仙居之。山半有廨院。
　　龙泉山　在三都。古灵陈氏先茔在焉。元总管王翰、子检讨偁俱葬兹山。山有小雄涧及仙岩、二龙潭，甚奇。
　　明王偁《游小雄涧》：“阴岛变残雪，流澌吐溶溶。偶寻一径微，独与採樵同。两崖湿花雾，众窍吟天风。云根濯苔发，乱篠相溟濛。盘岩折磴道，似觉冥搜穷。石门忽中断，旷望开烟丛。萝雨泽毛发，松栝清心胸。了然青洲霞，照影寒潭空。始知人境外，别有仙源通。振舄挥片云，投情依远鸿。玄栖极要眇，神游小崆峒。真仙金鹅蕊，一室丹火红。敕授紫囊诀，永期鸾鹤踪。却忆望城市，白日氛埃中。”又《寻仙岩二龙潭值风雨》：“昔人洗玉髓，幽洞驱龙耕。丹成辍瑶采，成此秋水泓。飞崖夹两镜，洞见云霞生。百鬼不敢啼，雌雄常夜鸣。有时湍濑寒，几曲流琼瑛。清秋坠蟾影，白日闻雷声。偶兹访灵奇，扫石窥清泠。洗心盟鸥鹭，濯发解冠缨。长风动悬萝，飒爽毛骨轻。飞雨洒然至，万壑秋冥冥。归途柽桂影，了了心目醒。到来兴未已，石室披丹经。”陈仲溱《游龙塘》：“幽溪四五里，豁目罗青葱。群峰秘灵迹，乱石凿鬼工。行行隐雾里，步步流泉中。位置状不一，屈折巧相通。映彻明绚绮，照耀倒苍穹。幽禽杂嘤鸣，古篆半蒙笼。两畔异花坞，四团修竹。泉赴千尺潭，日射百丈虹。轰腾奋地雷，飞洒生天风。惊怪蛟龙窟，暗淡魑魅宫。敷坐半晌时，从前缘虑空。”
　　雁湖　有寺，在县东一都。相传越王田猎于此，又名观猎。其地与侯官龙湖山伊迩。
　　元王翰《雁湖》诗：“雁去湖空野水深，秋风吹客上遥岑。丹枫尽逐孤臣泪，黄菊空怜处士心。雨后诸峰浮夕霭，霜前一叶送寒阴。停车欲问当年事，尺素何由到上林。”“江海风波浩不收，却来此地驻清游。上方楼阁通三岛，别墅烟霞卜一丘。书断雁归沙塞远，丹成龙去鼎湖秋。悠悠此意凭谁问，陈迹空余万古愁。”
　　王翰宅　在观猎。翰，灵武人，为潮州总管，佐陈有定，为元驻守。有定败，隐观猎，与处士吴海友。洪武初，再奉辟书，遂自引诀。
　　徐《谒王用文祠》：“孤臣誓与国存亡，犹有芳祠寄永阳。匣里芙蓉秋啸雨，树头杜宇夜啼霜。古今过客寻遗墨，伏腊云孙荐甲香。故老尚能谈往事，庭前片石独苍苍。”谢肇淛《谒王用文祠》：“回合溪山暮霭凝，孤臣遗庙肃香灯。春魂已化啼鹃血，故里犹传下马陵。万壑松楸凄雨露，四时苹藻荐云礽。乾坤有主菟裘在，泪洒西风感废兴。”又《王孟故居》：“青山十里隐孤村，百口环居尽子孙。六月霜飞冤未雪，一溪云护宅长存。堂前鸱吻经风脆，壁上虫书蚀藓昏。独有遗文未零落，韦编留得墨花痕。”
　　灵惠庙　在三都大漳镇。神姓陈，唐元里第溪人，饶于赀，急人之困，没而灵显。里人祀之。
　　枕峰寺　在县东八十里。又有上林寺，在一都。
　　元王翰诗：“石磴招提古，松萝暝不分。排云双树转，隔水一钟闻。林影疑残雨，山光倚夕矄。醉来归路远，秋思正纷纷。”
　　赵令生祠　在一都。令名博，河南人。正统间，疏蠲荒田之税，民颂其德，故立生祠。
　　


卷之二十九　郡西闽清胜迹
　　

　　由侯官下岐舟行三十里，为闽清县。环县治，为儒学、梅溪铺、古井、台山、昭显庙、龙江书院、城隍庙、董公祠、社稷坛、山川坛、德怀庙、黄师雍宅、王溵宅、钟南山、度仙桥、芹山观、普贤寺、贤良陂、积善院、凤凰山、陈祥道宅、陈刚中宅、陈良鼎宅、石竹山、龙津桥、龙王庙、鼎峰、龙门庵、柽峰山、昙口桥、佛迹石、白云寺、陈祥道墓、演溪、仙人坐化石、玉台山、许俭宅、龙爪石、金沙堂、薛丕庙、武功庙、偃草山、钟湖山、留钱山、大帽仙峰、石屋山、龙都岩、圆通庵、朱顶山、白面山。
　　闽清县　在梅溪南里许，去郡百二十里。唐贞元中，观察使王翃请析侯官十里置梅溪场，寻为县。五代闽改称闽清。宋、元、国朝因之。编户九里。其地清溪汇于大江，清浊逈别；屏山耸其前，凤凰南翔，朱顶西舞。广八十五里，袤一百二十里。东抵侯官界一十五里，西抵延平尤溪界七十里，南抵永福界九十五里，北抵古田界七十里。宋设二乡，领十里；元改二厢、八里，领二十二都。国初九里，今改二坊、五都，统图七。县名梅溪。旧无城，惟东、西、北创三敌楼。置栅为门，曰迎恩，在县南；曰大西门，在县西北；敌楼在县北。县治创于五季。宋熙宁间，洪水为灾，令徐绛新之。洪武九年，主簿郑琯重构谯楼。厅事堂之北有观风楼，正统间毁于火，知县左辅新之。嘉靖间，知县彭珥又为增拓。际留仓在中门内之西，阴阳学在县治西，医学在县治东，僧会司在普贤寺，府馆在县治南。
　　儒学　在县治东南。宋景德四年，令史温即废廪地创之。洪武初，知县赵起居、沈源葺治之。永乐间，知县朱毅移明伦堂于圣殿之北。学之东有射圃。名宦祠在启圣祠之左，祀宋令史温、王亚夫，元董祯、蔡嗣宗，明沈源、朱毅、余珍、左辅、黄镗、杨珣、刘为，凡十一人。乡贤祠在明伦堂之右，祀宋陈祥道、陈晹、黄师雍、许将、郑自诚、陈阐、萧磐、许份，明许瑢、谢瑀，凡十人。
　　梅溪铺　在县治南。东达眠石，北通甕口。梅溪在北和丰坊，源出永福，由县西五里入江。
　　古井　在县治南升平坊。宋祥符间，凿泉脉自台山，清洌而甘。
　　台山　在县西南。山势平衍，县主山也。
　　昭显庙　在县西梅川。相传，神姓陈，事王审知，有功于闽，民为立庙。宋咸平初，知县李念重建。天圣四年，淫雨为沴，高陵垫溺，庙在其下，水不为害。元符间，民益新之。绍兴元年，赐额“德威”；三十年，封“昭显侯”。国朝洪武末，知县沈源建二从神祠于庙之东、西。永乐十六年，西庙火。正统六年，知县吴清、邑人陈仲愚重建。
　　龙江书院　在县东里许，傍山之麓。国朝嘉靖间建，祀陈祥道及其弟晹。山之巅有石塔。
　　城隍庙　在县西。
　　董公祠　在县西，祀元县尹董祯。至顺中为邑，政清而简，在官六载，民思，祀之。
　　社稷坛　在城隍庙前。旧在县北，今圮。
　　山川坛　在德怀庙前。
　　德怀庙　在县南钟山之阳。神姓陈，宋绍兴三十年，封“威惠灵显侯”。
　　黄师雍宅　师雍，从黄幹学，举进士，官监察御史，论去史嵩之。理宗欲用为侍御史，见沮丞相郑清之，迁起居舍人兼侍读。清之冀其少贬，师雍终不为屈。
　　王溵宅　溵，字孔哲。景泰间，以国子生知巴县。为政慈惠、节俭，三年，卒于官。邑人归其丧，立庙祀之。
　　钟南山　距县里许，上有盘谷岩。旧传，有二人裹粮入山，憩草屋下。忽一人自外至，袖中出芋数枚，拨落叶煨以相啖。迟明，遂失其处，但见木叶盈尺，题诗其上云：“偶与云水会，不与云水通。云散水流后，杳然天地空。”
　　度仙桥　在钟南山下。旧传，黄天谷访徐、葛二子于此。国朝洪武二十年，知县沈源建亭其上。天顺四年，教谕马能重修。
　　芹山观　在钟南山之左，称仙源道观。元末废。国朝初重建。旧传白玉蟾炼丹处。
　　明徐《过芹山观》：“草树无尘月已新，烧丹会有白真人。云封古洞仙源杳，流水桃花岁岁春。”
　　普贤寺　在护仁里。五代梁贞明二年建。有放生池。又，双溪堂在普贤寺前，景泰三年建。
　　贤良陂　在县东升平坊。邑人陈晹拜石得泉，人获灌溉之利。晹尝应贤良科，故名。
　　积善院　在县南。宋大中祥符三年建。右丞许将读书处。
　　宋许将诗：“为爱山居乐，山居倍忆家。菊黄来日蕊，梅白旧时花。水阔离情剧，霜晴别路赊。前林回首望，空指暮天霞。”又《中秋玩月》：“爽气来天末，清光满域中。共怜今夕魄，不与昨宵同。漏永泠泠露，庭虚瑟瑟风。玉台高下影，犹在广寒宫。”
　　凤凰山　在二都，山势如凤凰展翼，故名。
　　陈祥道宅　在凤凰山下。祥道微时，与其弟晹卜宅于此。祥道举进士，晹应贤良科，乡人号其岩曰“起传”。祥道尝著《礼书》一百二十卷，晹著《乐书》二百卷。
　　陈刚中宅　刚中，祥道从子也。建炎进士，官迪功郎。论恢复，大忤秦桧。未几，胡铨劾桧，贬昭州。刚中《启贺》有曰：“屈膝请和，知庙堂御侮之无策；张胆论事，喜枢庭经远之有人。”又曰：“知无不言，愿借上方之剑；不遇故去，聊乘下泽之车。”桧闻，益怒。遂与张九成等七人同谪，差知安远县。适有岭寇，刚中尽瘁抚定，冒瘴客死，藁葬浙江西湖风篁岭。妻削发为尼。刚中谪时，过吉州石材庙，神以梦觉隆祐太后，得免金寇者。刚中题诗云：“古庙新刚应，论功旧石材。能形文母梦，忽讶佞人来。海市为谁出，衡云亦自开。乞灵如见告，逐客几时回。”卒不如愿，悲夫！
　　陈良鼎宅　在县西南六都。鼎，嘉靖间岁贡，需选铨曹。大驾南巡，良鼎伏阙下，抗疏切谏。上震怒，命廷杖谪戍，系司寇狱，后有旨释放。隆庆初，诏录言事者，良鼎已老，不复出。
　　吕柟《送陈太学归闽》：“圣孝重山陵，龙兴废汉京。诸臣多国是，抗疏独诸生。慷慨忠君志，萧条去国情。不须悲放逐，韦布自垂名。”徐中行《赠陈太学》云：“千官扈从汉江行，展礼山陵自圣情。总为垂堂危万乘，却教止辇让诸生。精诚不为雷霆折，肝胆仍逢日月明。世庙谏臣徵欲尽，客星犹自卧孤城。”
　　石竹山　在升平坊。山之中有灵坛。
　　龙王庙　在县东龙津。宋宣和三年敕建，政和六年，赐额“显利”。元泰定初重修。
　　鼎峰　在县西，梅溪环流其下。
　　龙门庵　在鼎峰之阳。宋邑人林正卿诛茅构庵，为游眺之地。黄幹“记”略曰：“山折为二支，东西迎而相面，倚而相就，卒而交亘，以相入海。溪之水，沿山而流，若往而俯，若低而觞。若停而溜，莫知其所自出。如是者十余里，然后耸为双岩，泻为三滩，崖束滩驶，崒嵂澎湃，露怪呈奇，不可名状。”
　　柽峰山　在鼎峰之西，北通尤溪。上有柽树，根分而枝合，大数十围，荫蔽数亩。有鹳鹤栖鸣其间。
　　昙口桥　在县西宣政里瞿昙溪口。永乐九年，知县朱毅重建，构亭其上。正统间毁于寇。成化五年，知县左辅重建。
　　佛迹石　在昙溪旁盘石上，有巨人迹，故名。
　　龙爪石　在县西十二都。其石穹然，下为澄潭，紫云时见。相传，祷雨于此，有龙悬一足石上，大雨随至，立祠祀之，匾曰“紫云堂”。
　　白云寺　在十七都贺恩里。山势高耸，林木蓊郁，白云吐吞其上，中有仙峰巨石。宋景祐三年建，今为第一丛林。
　　明徐熥《过白云寺》：“寻僧到白云，便觉远尘氛。古道少人迹，流莺处处闻。泉声归涧寂，山色过桥分。尘听疏钟起，云林正夕曛。”
　　陈祥道墓　在贺恩里白云山之南。
　　演溪　在县西十四都，源出尤溪。
　　仙人坐化石　在演溪中。宋张圣，永福人，貌绝丑，採薪山中，遇异人噉以苦桃，绝粒。素不知书，忽援笔作字，言人祸福，事后多验。尝演法水中，坐化巨石。旁有潭，极深，曰九龙潭，游鱼群聚其中，虽潦，涨溢不散，乡人以为异，多祀之。
　　玉台山　在九都。唐时，有杨姓者炼真于此。乡人筑台祀之。旁有井，产蜥蜴，祷雨数应。山中石鼓，叩之则鸣。
　　许俭宅　在九都。俭，游朱子之门，三世不分异，人称直儒。丞相郑性之匾其堂，曰“孝友”，林翊为“记”。
　　金沙堂　在金沙里，宋绍兴二十九年建。国朝正统四年重修。
　　薛丕庙　在护仁里名山之上。逸人薛丕居山中，或传其为仙。乡人即所居庙祀之。正统八年建。
　　武功庙　在仁寿里龙源。宋绍圣间，朝请大夫萧磐在梧州，值风涛，遥望江浒有庙，默祷之。云中有三人出，风遂息。磐感灵贶，拜谒祠下。神果三人，曰感应，曰灵应，曰威应。皆紫袍金带，号将军，俨然如舟中所望者。遂录其封号以归，即所居主山之后祀焉。
　　偃草山　在十八都。旧传，永福张圣者，宋绍兴间，为白云寺头陀。尝因饭牛，见仙人围棋山颠，跣追莫及，遂仆于地，滚而下，复滚而上，所经草尽偃，铲去复生。
　　钟湖山　在十五都大江之西，与侯官梅埔联界。下有钟潭，潭蛟龙出没，人不敢近。其东有湖，泥如浦潊，环生芦荻。旧传，其水应海潮盈缩，岁旱祷雨于此。
　　留钱山　在县西南十六都。唐乾符间，一夕，雨钱山上，有声铮铮然。及旦视之，以亿万计，树木皆折，故名。
　　大帽仙峰　在县西十一都，接永福界。峰之巅，相传有鼓声，或月一鸣，或岁一鸣。
　　石屋山　在县西十都，山颠有石屋并棋局，相传有仙居之。
　　龙都岩　在县西孝顺里。高数百丈，常有云气缭绕岩上，或闻仙乐之声。
　　乌石岩　在县西旧宣政里，嵚崟峻峭，邑诸山皆俯视之。唐薛秘监行祠在焉。
　　圆通庵　在宣政里。又有兴福庵，宋开宝三年建；泗水庵，宋景德四年建。
　　朱顶山　在十七都。唐乾符中，山有池锡者，家畜一鹤，每旦辄飞鸣，迴翔山间，至暮乃归。因号其山曰朱顶、林曰白鹤，至今子孙家焉。
　　白面山　在十九都。有岩壁立，其色白，望之隐如人面。下有温泉，涓涓不绝。又县东北贺恩里，有二泉，皆温，可澡浴，为亭其上。


卷之三十　郡西北古田胜迹
　　

　　由水口北行八十里为古田县。环县治，为儒学、三侯堂、邵清宅、刘侯庙、林用中宅、感溪、灵应庙、翠屏山、醴泉道院、吉祥寺、社稷坛、溪山第一亭、月山、桃溪、赵汝腾宅、城隍庙、紫极宫、利氏女宅、曹山寺、山川坛、广惠行祠、林娥墓、涵碧亭、磨剑石、万安桥、焕文渠、劝农桥、唐璘宅、金仙岭、五华山、蒋国秀宅、资圣院、栖真观、极乐寺、李广文宅、浣溪书院、苏大璋宅、凤冲峰、城南书院、幽岩寺、章孝参宅、螺峰书院、顺应庙、灵渊庙、张强宅、杉阳镇、蓝田书院、西斋、西峰寺、大目寺、大夫峰、豫阳公馆、迎泗桥、竹园公馆、黄田驿、谷口铺、水口驿、永通桥、盐运分司、青山书院、射圃、玄武祠、顺懿宫、塔岭亭、牛头寺、清风岭、沧峡。
　　古田县　在翠屏山南、双溪汇流之上，去郡城北三百二十里，故山峒也。唐开元二十七年置县。宋太平兴国初迁水口，端拱元年复今所，迄于元。国朝因之，编户四十八里。北峙翠屏，东挹龟山，西枕北台，南际五华，双溪映带。广八百三里，袤二百四十里。东抵罗源二百四十里，西抵南平一百五十里，北抵政和二百里，南抵闽清一百五十里。宋置四乡，领十三里。元析为都，国朝因之。元置四十八里，城内五保，外四十三都，统图五十有九。县名玉田，田中常产青玉，故名。国朝弘治十五年，邑人布政罗荣请筑城，西北跨山，东南濒溪，广袤七里，高一丈七尺，厚一丈，周回一千三百丈有奇。为门四：东曰万安，西曰永丰，南曰迎恩，北曰望阙。水关五：曰威武，曰金井，曰朝阳，曰玉滩，曰观澜。国朝洪武三年，知县韩秉嘉建县署，因元之旧，改幕厅于堂之东。堂之南为谯楼，楼之北为中门。正德间，知县刘伦重修。布政分司在县北，按察分司在县西，府馆在紫极宫之东，际留仓在县北兼善坊。僧会司、吉祥寺、道会司在祐圣宫之西。
　　儒学　在县西隅。宋景德二年，令李堪构之。绍兴间毁于寇，知县周彦耀移创西郊。其后屡更。至宝祐二年，知县许鉴始定今所。国朝洪武间，知县邓恭重修。学有文昌祠，成化间，知县汪瓘移祀别所。启圣祠在文庙之北，文庙以弘治元年重建。乡贤祠在戟门西，祀学士张以宁。
　　三侯堂　在儒学内。祀宋知县李堪、李鉴、丞鲍友龙。
　　邵清宅　在县坊。清，元祐太学生，尝从张载学。筑室先茔之侧。子整，布衣；从子景之，俱承家学。
　　刘侯庙　在云津坊西。祀唐刘强。强自咸亨以来，垦田为业，故置县名为古田。邑人德强，立庙祀之。宋崇宁初，赐额“忠惠”；政和二年封“顺宁侯”。元大德间，新其庙，学士张以宁撰“记”。国朝洪武八年，知县邓恭重修。
　　林用中宅　在县北隅。用中与弟允中，俱朱子门人。
　　感溪　一名锦溪，在保安里。流至石平桥溪尾，又东溪流至万安桥下横口，汇东、西溪于县前。
　　灵应庙　在县治西北台山下。祀宋县令李堪。嘉定间，知县傅康请于朝，赐庙额。淳祐元年，封遗爱侯。
　　翠屏山　在县北保安里。其形如屏，邑之主山也。学士张以宁宅其下。其南为醴寿山，甘泉出焉。
　　醴泉道院　在醴山下。元时建，院中有亭。项道人者，炼丹得仙术，名其山为“仙亭”。
　　吉祥寺　在县治北。宋太平兴国四年建，有石浮屠七级。国朝成化间重修。
　　明徐《吉祥寺》：“旅寄岁将阑，空门且暂安。僧厨朝爨冷，禅罽夜眠寒。石塔穿云古，山钟扣月残。非因爱岑寂，寥落问归难。”
　　社稷坛　在县西七里。
　　溪山第一亭　在县北。宋淳化二年建。有朱文公书匾，今废。
　　明徐《过溪山亭址》：“城东遗迹古，传是紫阳祠。亭废狐狸啸，堂空鸟雀悲。西风山寂寂，斜日草离离。惟有寒溪水，潺潺似旧时。”
　　月山　在仙亭山之旁，形如半月，故名。
　　明高棅诗：“群峰多献奇，一峰状如月。半影出阴崖，四时挂天阙。松萝映空构，岩屋通幽绝。游子爱清辉，逍遥步林樾。”
　　桃溪　在崇礼里黄蘗山下。山有宝峰，峰下小湖，其东为桃溪。旧传，有逋民由白沙溪溯流而上，至此溪，宛然若洞天。时春风微和，夭桃夹岸，宛似武陵之胜。
　　宋许当《桃溪五咏》：“桃溪一何清，想像武陵水。所爱春风时，灼灼花数里。渔舫日去来，无人识归止。安知历幽源，不遇神仙子。”“水德润于物，此湖无谓卑。溪壑有通源，风涛无险期。泽广均田浍，功高济旱时。好看雷雨会，腾踏起蛟螭。”“闽粤饶异山，峨峨此称奇。青崖蔚高林，朝日常蔽亏。上士访幽趣，结爱忘返期。所以葵藿心，江湖寄遐思。”“金园敞山阿，翛然隔尘壒。晨夕钟梵音，飒杳五云外。空花无尽香，大乘有真谛。簿领得余闲，徙倚青莲地。”“天台有高山，尝闻圣者居。桃溪有古台，此景为真如。变现会灵迹，崔巍陵太虚。愿将不染心，一仰光明余。”
　　明王偁诗：“清溪一带绯桃花，春来水上流胡麻。东风寻源信摇櫂，云中远见仙人家。于兹水木相含景，袅袅松杉乱天影。少焉林壑众籁鸣，巾舄飞来片云冷。二三老翁住东陂，薜衣霜叶垂两眉。问予何事在尘寰，那似山中日月间。乍逢灵境真堪悦，区缘未谢还成别。别后重来定几时，梦绕溪边绿萝月。”
　　赵汝腾宅　在县治西。汝腾，宋宗室，累官礼部尚书。数进谠言，谥忠清。朝廷赐田宅，以旌其廉。
　　城隍庙　在县西里许。景德间，令李堪建。国朝洪武三年，知县韩秉嘉重建。
　　紫极宫　在县东。
　　利氏女宅　在县治西。建炎间，利氏女独与母居，从兄公谦觊其家赀，乘间杀其母，逸去。女削发为尼，历四方求之。至处州，遇公谦方击毬，不知觉，女走诉官，竟寘于法。
　　曹山寺　在七都。宋开宝元年建，国朝成化十八年重建。
　　山川坛　在县东南。
　　广惠行祠　在县之溪南。宋嘉定间邑人创。绍定二年，县令刘克逊新其庙，莆田刘克庄为“记”。
　　林娥墓　在县南。时邑有建寇，娥为强暴所迫，露刀临之，不屈，遂遇害。众义其烈，擒贼收葬。
　　涵碧亭　在东溪古鸣玉驿前。宋景德中建，后改名平沙堂。又有桥在鸣玉滩上，并废。
　　磨剑石　在保安里鸣玉桥下。古谶云：“磨剑石平，上出公卿。”宋令刘元亮命工铲之，刻“剑石已平，公卿出焉”八字。
　　万安桥　在云津桥之南，元季建。国朝永乐间毁。成化间，知县汪瓘重建，构亭其上。其北有云津桥。
　　焕文渠　在县治北焕文桥下。堰溪水入渠，西流至新宫前，乃南流迎仙桥之南；又西流，与后河合，复南流至劝农桥之南，乃东流过下桥，以入大溪。蓋昔人所凿，为邑襟带。国朝宣德间，知县张昱浚之。
　　劝农桥　在保安里。元时建，邑令劝农驻此。今为迎送之地。景泰三年，知县杜永清建。
　　唐璘宅　在县治北。璘，嘉定进士，擢监察御史。论执政郑清之等误国事，直声震朝野。世拟之唐介云。
　　金仙岭　在县东保安里。上有金仙宫，石磴萦迴，邑之胜概也。
　　五华山　在县西南崇礼里。五峰连峙，峭拔千仞，亦名仙山。山上有仙楼道院，邑人祷雨于此。又名大佛岭。
　　宋李堪诗：“寻源探云霞，中有金仙家。绮疏晃飞翚，雕栏灿朱华。珍禽栖不群，灵泉流无涯。晴旭起风篁，空香送天花。春雷会法鼓，寒烟聚海茶。奇峰峭如削，芳树一何嘉。且将翠阁齐，绝与红尘赊。终然谢朝绂，此地营丹砂。”
　　元张以宁诗：“大佛岭尽小石来，黑厓削铁悬崔巍。泉翻石根六月雪，雨老石路千年苔。我行忽落青山外，白云四望茫如海。黛痕三点见蓬莱，明星玉女遥相待。九华天姥昔见之，人间有山无此奇。平生酷恨李太白，不到闽山独欠诗。”
　　蒋国秀宅　在县东。国秀妻陈氏，名道回。元至正，红巾寇县，执道回，欲污之，自刎死。诏旌其门。
　　资圣院　在大吉山。唐天宝六载建，名天王院。宋大中祥符八年改今名。
　　宋林夔孙诗：“华峰跨苍穹，下有云一壑。翚飞二百秋，蜂巢几千落。灵泉际空留，宿雾临除箔。山呈万古姿，竹陨六月箨。当年有贤令，神交契冥漠。怀哉精魄归，永矣香火托。至今书壁间，读者为嗟愣。好事继前志，刳岩成此阁。仰看斗插椽，俯听泉入铎。晤言千载心，英气凛欲作。西南望蒙顶，跻攀计已作。忽复良友同，共写襟期乐。遐登破嵲屼，幽讨待绰约。磅礴富蒸郁，阴衣芒分错。再拜五华君，许莅他日约。霜威净余氛，晴宇洞寥廓。”
　　栖真观　在五华山之巅。元延祐间建，国朝成化十三年重建。
　　极乐寺　在县西十二都。唐天宝元年建，有息见亭、自省轩、放生池、西竺、伏虎庵。国朝永乐三年重建，成化七年重修。
　　宋李堪诗：“空门出白云，梵宇依苍岫。天色湛遥光，春华结野秀。檐间绮罗被，池底星珠漏。香沉篆烟余，文兼禹碑旧。恬智可养神，寂寞复谁诮。逍遥磨叶猿，盘礴穿花溜。团团草露晞，琴瑟空香逗。层台太虚半，双壑瀑泉透。苔空绿钱死，松老清阴瘦。独鹤倐飞骞，深萝苔粉构。归岑待沃洲，芥子观灵鹫。净土人不来，尘寰廓然昼。”
　　明徐熥《极乐寺晓起》：“听尽莲华漏刻长，山深岚翠满绳床。鸟啼松嶂声声月，僧踏枫林步步霜。座上落花天外雨，佛前沉水定中香。此生总是空门客，到处皈依有法王。”闵龄《伏虎庵》诗：“鸟道千盘上，幽寻西竺庵。僧残无虎伏，偈在有龙参。涧岭寒生嶂，云堂夕抱岚。迟回归兴晚，松月在珠龛。”陈价夫《清明日游极乐寺》：“作客逢寒食，西郊趁晓晴。露兼松子落，云傍薜衣生。对榻频挥尘，穿林独听莺。山僧疏酒禁，元不为渊明。”《重游极乐寺》：“客思悠悠感仲冬，空门尚觅旧游踪。林开霜叶红千点，径入烟萝翠几重。石鼎新粳香积饭，云堂清韵夕阳钟。分明一幅村庄画，犬吠柴门月在松。”徐《雪晴过极乐寺》：“雪晴山路暮寒凝，半日才闲便访僧。曲涧声喧流暗水，小池痕浅结层冰。林疏不碍云堂磬，松偃深藏石殿灯。寂寂禅关闭残照，满山驯鸟响迦陵。”
　　李广文宅　在县西十二都。广文，政和中登第。广文尉尤溪、令浦城、倅建安，俱捕寇有功，世服其雄略。
　　浣溪书院　在八都闽驸马魏鹏祠堂之旁，宋时建。中有夫子庙，朱文公书匾。
　　苏大璋宅　在县西十二都。大璋，庆元进士。时严伪学之禁，大璋力言不可。时宰恶之，出知吉州，卒。
　　凤冲峰　在县东慕仁里，尖秀异常。
　　宋苏大璋诗：“早起联镳上翠微，瞰虚历级步嵚崎。昔闻华顶莲生藕，今见南山菊满篱。纵眼横看天地阔，壮怀惟有鬼神知。安期引我丹霄路，十里云烟特地披。”
　　城南书院　在十三都溪东。宋乾道间学基也。元时建为书院。中有夫子庙，后圮于水。国朝洪武五年，改为射圃；十五年，主簿苏进仍匾今名。
　　幽岩寺　在二十一都。五代晋天福五年闽建。国朝正统十一年重建，成化间重修。
　　宋章孝参诗：“桥通流水绿溶溶，殿阁穹然镇象龙。半壁石槽通雪窦，一龛丽室占雷峰。挂岩屋似六和塔，入路门如九里松。遥想空庭明月夜，浮屠桂树影重重。”
　　章孝参宅　在三十六都。孝参，淳祐间登第，好奖励后进。洪天锡称其“大雅君子”。
　　螺峰书院　在县西九都螺坑。宋时建，今废。惟存“文昌阁”三字，朱文公手书。
　　顺应宫　又名龙源庙，在县东三十里临水洞。神姓陈氏，闽下渡陈昌女，名靖姑，嫁刘杞，卒年二十四。临水有洞，产巨蛇，时吐气为疫疠。一日，有朱衣人执剑，索白蛇斩之，乃知其神也。乡人为立庙，祀于洞，有梳妆楼。宋淳祐间，赐额“顺懿”。元末重修。学士张以宁为“记”。
　　明徐《龙源庙》诗：“临江遗庙祀婵娟，少女宣灵五代年。蝌蚪纵横阶下出，妖蛇降伏井中眠。春秋野老更罗袖，伏腊村童送纸钱。苔满古碑行客吊，妆楼无主锁寒烟。”
　　灵渊庙　在县北十五都。庙瞰深溪，下有洞穴，龙居之。邑人祷雨辄应。宋绍兴十四年赐额。
　　张强宅　在二十七都。强，字定叟，为太学生。上书力诋史嵩之；后释褐登第，又论丁大全误国，士论重之。
　　杉洋镇　在县东三十六都。邑有银坑数处，路通诸邑。国朝，有巡检司戍之，今废；设府判驻守，以防窃发。所辖二十七都。
　　蓝田书院　在杉洋。南唐员外余仁椿建。中有夫子庙，朱文公书匾，门人余偶立。元时，改书院为乡校，各有堂长，县官提督之。
　　西斋　在杉洋之西。朱子门人余偶、余范读书所。文公书匾。又，三十五都龙津境，有兴贤斋，余范建，亦文公书匾。
　　西峰寺　在县东北，唐开元初建。国朝成化间重修。
　　大目寺　在县东四十六都。唐咸通二年建。国朝永乐十六年重建。
　　宋刘克庄诗：“寺小于诸刹，山高似众峰。未寒先得雪，已夏尚如冬。”
　　大夫峰　在盖竹。有通奉大夫、中丞李皇臣先茔，故名。
　　豫阳公馆　有铺，上通秀岭，下通谷口。
　　迎泗桥　在和平里谷口，宋时建。谷口有铺，下通黄田十里。
　　竹园公馆　有铺，在谷口上十里。
　　黄田驿　上距沧峡二十里，至茶洋驿六十里，下通水口驿五十里。又有嵩溪公馆，以达于县。
　　谷口馆　在黄田驿西北十里。
　　水口驿　在古田县一都，下通白沙百二十里而遥，上接黄田四十里而近。又递运所，在驿之旁。其溪自县南流，与嵩溪会，故名水口。宋太平兴国中，尝迁县治于此。盖水势至此稍缓，溪滨地稍宽，剑溪水至此渐平，下无滩石，上、下舟航辐辏，居人繁盛。宋有监镇官，元革。
　　永通桥　在驿西。旧名“朝天”。宋时建，覆以屋。国朝嘉靖间重建。
　　盐运分司　在永通桥。中有三层阁，西为筦榷行庐，临于江浒。有浮桥横江津，朝夕验放。有盐仓在溪南。
　　明吴国伦《过水口赠丁一中司户》：“何地逢君不可怜，客星双照七闽天。玉华云气诗笥满，金锁江声署阁悬。煮海近闻盐铁议，徵兵急藉水衡钱。只应白首劳王事，肯向青云问后贤。”又《水口泛舟》：“为君留信宿，溪上坐青山。双楫安留下，孤云返照还。时情都眼底，诗态岂人间。倚醉看遥海，扶桑拟共攀。”(一中，丹阳人，延平府通判)谢肇淛《水口关》：“落木下江关，长天一鸟还。松声飞积水，雨气入残山。官渡垂杨里，人家野竹间。客身真似叶，归梦逐潺湲。”曹学佺《度囦关》：“一帆过异县，雨夜客沧州。积石高低市，浮关启闭舟。人烟寒受涧，月色满当楼。为忆伤心事，三年泪未收。”屠本畯《登三层阁》诗：“除岁吟诗俯碧洲，山腰官阁逈添愁。蛮烟瘴日荒荒落，岩韵松声脉脉流。把剑蓬心聊暂畅，御寒米汁自淹留。已知傲吏卑栖久，不用逢人叹白头。”又《囦溪官舍》：“几日驰驱已至闽，笑携药饵与纶巾。青山一半堪留咏，碧树千章可蔽人。但遣岁华容短发，肯从平海问迷津。官斋亦架层峦上，始信吾兼吏隐真。”
　　青山书院　在分司旁。国朝嘉靖间建，祠朱晦庵先生。
　　朱子《水口行舟》诗：“昨夜扁舟雨一簑，满江风浪夜如何。今朝试揭孤蓬看，依旧青山绿树多。”
　　射圃　在分司之东。国朝嘉靖间，运同林烈建。烈，分司水口，立社学，置圃习射，教里中子弟，俗为之移。万历中，祀郡名宦。
　　玄武祠　在分司之南。隔溪有山耸秀可爱，俗呼为武当。
　　明沈明臣《水口山陪戚帅宴汪开府》：“时日徵歌兴亦豪，军中会唱郁轮袍。秋临碧浦星河近，云断丹峰气色高。边塞严闻清夜鼓，将军愁绝旧时刀。极知经济须公等，不废登临是我曹。”
　　顺懿宫　在水口之西侧。有坑，坑上为桥，极宏丽，俗呼夫人殿坑。
　　塔岭亭　在道周岭上。西通南平，北往政和，分歧于此。
　　明徐熥《塔岭道中》：“树老根盘郁，峰奇势不齐。单车穿宿莽，双夹清溪。古驿喧猿语，荒蹊印虎蹄。王孙归未得，愁见草凄凄。”
　　牛头寺　一名大云，在一都邵南里牛头岭下。岭高峻，陟、降二十余里。五代唐天成五年建寺，有白云堂、寒林轩诸胜，今废。
　　宋程师孟《宿牛头寺》：“前日闽都旧长官，穷冬从此据征鞍。牛头寺里千峰月，水口村边万石滩。竹叶尽来堂少暖，荔枝无处地多寒。明朝出境重回首，已约三山马上看。”张浚诗：“暮宿牛头寺，朝辞虎节门。东风知我意，送我过前村。”
　　清风岭　在四都。有寺曰清风，五代唐长兴二年建。又，四十都有寺曰秀峰，宋景祐初建。
　　明宋应昌《重过清风岭》：“沧峡清风岭，岧峣今复过。泉流千仞落，树杪白云多。节钺新承宠，疮痍旧若何。往来空传食，应愧此山阿。”(应昌，杭州人，万历初，福建左布政使)
　　沧峡　在黄田上二十里，与延平分界。有巡检司、递运所。


　
卷之三十一　郡东北连江胜迹
　　

　　侯官任溪三十里为连江县。环县治，为儒学、傅公井、美政街、百岁耆儒坊、李士文宅、白塔岭、贞女林氏宅、龙漈山、天王寺、崇寿寺、赵汝腾宅、东塘湖、刘鞫二公庙、社稷坛、城隍庙、陈元宪宅、洑沙、鳌江、通济桥、玉泉寺、操场、接官亭、观音阁、龙兴观、魁龙桥、东岳庙、东园、天妃庙、渔沧潭、西山、山川坛、临清楼、杨崇宅、林谟宅、三仙观、龙卧寺、吴世泽墓、湖山、祠山泉、矮岭、丹阳公馆、宝华岩、筠溪钓台、林锦墓、灵显庙、陈鸿渐宅、罗崙渡、常挺墓、安利桥、潘渡、陈山公馆、瑞泉、陀岭铺、朱公桥、蔡公碑、降虎峰、中鹄里、宝林院、虎跑泉、刘砺墓、覆釜山、石门寺、李弥逊墓、云居山、学易山房、光化寺、郑昭先墓、馆头渡、英显庙、解醖泉、炉峰庙、灵应院、贞女彭氏宅、孙芝墓、大小亭庙、小华峰、荻芦山、宝积寺、北茭巡检司、小埕澳水寨、定海所、洽沙、河泊所、上竿塘山。
　　连江县　在龙漈山南、鳌江之北，去郡城八十里而遥。晋太康三年，析闽县温麻船屯，置温麻县。隋开皇中，省入闽县。唐武德六年，复置县，曰连江，迄于宋、元，国朝因之。编户二十四里。北枕香炉，西耸文笔，东挹龙卧。三峰扼其口，大坪横其前，带山襟海，广七十五里。东至海二十里，南抵闽县二十五里，西抵侯官四十里，北抵罗源八十里。宋设七乡，领二十四里。元析为三十五都。国朝以二乡领城内二里，外五乡领二十一里，统图四十里。有三县名：连川、凤邑、温麻。国朝嘉靖十八年，邑人宪副吴世泽、御史王德溢请于当道，始为城。广四里许，高一丈二尺，厚八尺，周九百丈有奇。门楼四，水关三。万历四年，邑令张贤增高三尺。其门东曰镇定，南曰广化，西曰承化，北曰怀宁。县治建于唐武德间，迄元至正，毁于寇。国朝洪武三年，知县王德卿新之。堂之东为库，西为幕厅，为架阁库，为际留仓。仪门外有土地祠、预备仓、观稼亭、劝农阁。隆庆间，知县朱应辰重为规建。察院、布政分司、按察分司，并在县治西北龙津坊内。医学在县治前，税课局在通济桥西。
　　儒学　在县治东南。宋嘉祐间，知县朱定创于县治之东。绍兴间移今所。淳熙八年，更其制为南向。国朝洪武初，因元之旧而新之。弘治十年，移先师庙于学之东。万历间葺治，大司马吴文华捐五百金助之。射圃在其西隅；名宦祠在庙门东，祀唐令刘逵、宋令鞠仲谋、国朝知县欧阳翰。乡贤祠在明伦堂之东，祀宋侍郎李弥逊、尚书李弥大、参政常挺。
　　傅公井　在儒学东北隅尼山下。宋令傅伯成凿，故名。
　　美政街　在县治前。宋、元时，邑人贸易，咸集于斯。元季经兵燹，市废。国朝成化四年，知县左辅始建廊屋，有宣化桥。
　　百岁耆儒坊　在县治前。万历初，按察使徐中行为邑人、丰城教谕黄鸣鹤建。
　　李士文宅　士文，嘉靖八年进士，历都谏，官终浙江按察使。
　　白塔岭　在县西半里许。王审知入闽时，将军陈霸先为前锋，追贼至此。
　　贞女林氏宅　在县治西。林氏，知州金之女，许字孙梦弼。梦弼死，遂不更适。万历间，诏旌其门。
　　五峰潭　在县北仁贤里。潭极幽邃，龙居之，祷雨辄应。
　　陈舜申宅　舜申，宋淳熙进士，知漳浦县。子德一，官知宜州。舜申子弟四人，二为州牧，二为县令，累世同爨，推德门。
　　陈德豫宅　德豫，宋淳熙进士，官终大理卿，分教宣城。时禁洛学，德豫藏二程遗文甚谨。
　　龙漈山　在钦平下里，县主山也。冈峦如龙，漈水夹涧而下，故名。
　　天王寺　在县西钦平上里。唐大中二年建。国朝宣德五年重建，今废。
　　崇寿寺　在县西。宋天圣四年建。国朝宣德七年重建，今废。
　　赵汝腾宅　汝腾，宋宗室也。累官礼部尚书，端明殿学士，谥忠清。朝廷尝赐田宅，以旌其廉。古田亦有赵汝腾宅。
　　东湖塘　在钦平下里。隋开皇间，邑人林尧舍田为湖，周回二十里，岁久壅淤，半为民田。唐咸通初，县令刘逵复奏浚之。
　　刘鞫二公庙　在东湖坝上。祀唐令刘逵、宋令鞫仲谋。二公后先兴复水利，邑人德之。国朝正统十年重建，天顺四年，知县欧阳翰更新之。
　　社稷坛　在县治西。宋庆元间，知县赵善建于玉泉山下。国朝洪武初，改建今所。
　　城隍庙　在县治左。宋乾道九年，令曾模即旧学基创建。国朝永乐十年，县丞参安建正庙；宣德九年，知县刘仲戬增建一新。邑人、助教苏文钺“记”。景泰五年，知县欧阳翰重修。
　　陈元宪宅　元宪，宏治乡荐，令崇明，判临江，后迁云南提学，以老丐归。事具郡、县志。
　　洑沙　在县治东二里许。其初为溆，后洑流壅沙，遂为平地。今高者为屋，低者为田，盖附郭一阛阓处也。
　　鳌江　在县治南百步许。亘钦平上、下二里，即连江也。源出罗源县王土溪黄柏潭，怀安县桃州密溪，三派合流，至县前，东、西环抱如带，东流入海，又名岱江。
　　通济桥　在县治南隅，跨鳌江上，俗呼江南桥。宋政和四年，迭石为梁，凡一十六门，长五十丈六尺。淳祐间重修。
　　玉泉寺　在县西里许，玉泉山之麓，泉出两峰间。隋大业元年建寺，唐天宝中御赐今名。有玉泉岩、灵羊洞、仙桃岩、拥秀堂、清涧阁、明月轩、流杯亭诸胜。国朝永乐二年修，成化五年重修。今多蓁芜。
　　明陈宏己《玉泉寺》：“一路盘山色，孤亭出竹阴。客来春雨歇，僧去暮云深。寺废多狐迹，坛空少鹫音。徒馀残碣在，榛莽岂堪寻。”刘志南《游玉泉》：“绕郭缁尘远，相期汗漫游。寺幽僧避暑，木落鸟鸣秋。涧水随深浅，云山任去留。凭高临大海，恍若在瀛洲。”志南，漳人，邑博士。郑平旦诗：“岩泉真境白云深，山水襟期属赏音。飞盖清风临绝壁，芳樽斜日憩疏林。胜游更得玄中趣，归咏偏怜物外心。肯使茅蹊堪蹭蹬，短筇何日不追寻。”林徵材诗：“载酒闲寻支遁家，秋山开遍木樨花。芒鞋已是无拘束，直上高峰弄紫霞。”陈梦羆诗：“寺僻烟霞古，山盘洞壑幽。眼空沧海外，身在碧云头。鸟道人稀至，鸡园怅昔游。岩花怜晚对，秋色玉虹流。”吴文华《游玉泉寺》：“巾舃相随蹑紫烟，闲从鸟径访金仙。宦情迢递浮云外，梵影依微落照前。古洞苍鳞涵宝月，香厨清玉控灵泉。坐阑得悟如莲偈，万籁空无一事悬。”王应山“和”：“宝篆风轻绕瑞烟，斋心绝磴礼金仙。鳌峰秀出人天外，鹫岭光分绣佛前。寺古尚余花作雨，石奇仍是玉为泉。来游幸踵尚书履，高栋常瞻锦字悬。”
　　操场　在县西二里许。有碑颂参将戚继光破贼勋绩，上覆以亭。
　　接官亭　在操场之西。
　　观音阁　在县西二里许。规制宏伟，面文笔峰，俯瞰鳌江。嘉靖间建，万历间令张贤重修。
　　王应山《夏日憩观音阁》：“衔书来凤邑，杰阁暂幽寻。山拥空濛色，江涵水月心。金天消暑气，宝地结繁阴。为识禅栖近，经声度竹林。”
　　龙兴观　在东门外。宋嘉定二年建，明永乐、正统、万历间修。
　　魁龙桥　在钦平上里。
　　东岳庙　在王步，去县二里许。宋景定三年建。国朝永乐、正统、成化屡修葺。
　　东园　面龙兴观，延袤里许。大司马吴文华别业也。中有旷如亭、万绿窝诸胜。
　　黄克晦《东园宴集》：“千峰争拥郭门西，东郭开园翠转迷。鸡犬半村依绿野，江潮百里绕平堤。檐前水黑临池雨，墙外花成问字蹊。不识何年高卧稳，重来春酒任扶携。”叶向高诗：“尚书别业喜初成，开宴东山意不轻。花底云深迷赐履，林间春尽听流莺。当筵自愧诗情短，对景偏宜酒态生。知是乞归心便远，不妨车马日纵横。”王应山《饮司马东园》：“绿野堂高日未西，峰峦迴合望中迷。鳌州布润花弥谷，鹏海嘘潮水拍堤。宝桂玉芝森应瑞，碧桃朱李默成蹊。薄游自笑非嘉客，十日平原酒尚携。”陈宏巳《过吴司马东园》：“粉蝶映孤村，青山过断垣。客初投北海，公久号东园。萝月延飞盖，松风杜扫门。偏留布衣者，十日饮平原。”吴文华“和”：“新启郭边村，周遭竹作垣。柳齐陶令宅，瓜似邵平园。病起多搘杖，交疏少扣门。忻逢高士驾，题赠耀郊原。”
　　天妃庙　距县二里许。国朝正统十四年，邑人黄得寿重建。
　　渔沧潭　在钦平下里，鳌江之滨。古有石刻“渔沧天乙之门”。
　　西山　在县北钦平下里。宋侍郎李弥逊归隐于此。弥逊，大观进士，谥忠肃。弟弥大、弥正，曾孙韶，俱详《宋史》。
　　山川坛　在县治通济桥之南。
　　临清楼　在县治西南、威奇庙左。俯瞰鳌江，故名。国朝正统七年，邑人陈连募众重建。又有环翠楼，在县治西、灵慈庙左。
　　杨崇宅　崇，自其高祖连，六世同居，诏旌其门。
　　林谟宅　谟与吕祖谦同师林之奇。及祖谦讲学金华，谟往从之。祖谦称为闽中“瑞物”。
　　三仙观　在县东北安德里。元至正十五年建。
　　龙卧寺　在钦平上里。隋仁寿三年建。国朝正统四年重建，今废。
　　吴世泽墓　在龙卧山。世泽，嘉靖癸未进士，官终广西副使。以子贵，赠兵部侍郎，有司营葬。
　　湖山　去郡八里，其山超出诸峰，有古道场。相传，仙炉飞置其上。邑人立宫祀之，今九天宫即其地也。
　　祠山泉　在县西清河里祠山庙后。泉洌而清，民资以溉田。
　　矮岭　在东湖之北，连亘数里。岭之北有三亭，憩行者。
　　宝华岩　在清河里。层崖峭峻，半出林稍。中有天然石室，称奇胜。
　　丹阳公馆　在应德铺十里。有寺，今废。
　　筠溪钓台　在清河里湖山之麓。李弥逊筑台湖山，以渔钓为乐，自号筠溪钓台，刻石志之。旧志犹存。
　　林锦墓　在清河里。锦，景泰初乡荐训导，善用兵，以功累擢按察副使。
　　灵显庙　在省魁坊内。神姓黄，名孟，字叔达，句容人，唐初殁于连江。宋绍兴间，海寇朱明犯邑，神见梦，未几寇平。绍定四年赐额，咸淳三年封“福惠侯”。
　　陈鸿渐宅　渐，景泰辛未进士，历户部郎中，时论推其廉直。天顺末，以亲老乞休，时年三十九，家居二十余年卒。
　　罗崙渡　在县西光临里。有铺，上达于县，下达于潘渡。
　　常挺墓　在光临里张旗山。挺，官参知政事，封合沙郡公。嘉熙二年进士。
　　安利桥　即今潘渡。宋绍兴十四年，知县阮珪始创为桥。未几，为水所败。乾道三年，赵子阖更新之。累址十九门，长六十五丈，名以“惠政”。后于水中得断石，刻“安利”二字。宝庆二年，帅王居安改今名，里人陈漳刻石纪之，莆田陈宓增刻碑阴，今废。
　　潘渡　安利桥圮，邑人潘牥以舟济渡，故名。又有陈溪桥，正统间重建，并光临里。
　　陈山公馆　在县南四十里。下达任溪十里。万历丁亥，令朱应奎重建。周遭峰峦秀耸，俗呼汤里。
　　瑞泉　在公馆之北。源出田中，喷沬如珠。里人砌石澡浴，有女汤，上覆以屋。
　　陀岭铺　在清河里，南抵潘渡十里。旧有陀岭庵，今废。俗呼台市。
　　朱公桥　在县西归仁里。宋嘉祐间，令朱定建。国朝隆庆间重修。桥头山麓有寺，今废。万历中，里人作亭桥西，以祀五显寺之伽蓝神也。
　　蔡公碑　在归仁里。嘉靖间，里人为蔡参政潮建，颂其开路、植木功。隆庆间，令朱应辰移圣桥西，记之碑阴。
　　降虎峰　在中鹄里。相传，有虎中药箭至僧法诠庵前，若有所诉。诠为去其镞，拊摩久之。数日，疮愈复来，遂相驯狎，因以名峰。
　　中鹄里　在县西北，旧名通化。唐张莹有诗：“一箭不中鹄，五湖归钓鱼。”后登大顺甲科，仕至礼部尚书，遂名其里。
　　宝林院　在中鹄里。唐大中六年建。寺有独觉岩，唐宣宗时，僧法诠与湼槃、怡山、大沩诸老为法空友，寺绝峰有巨石如覆盆，诠雅好，居之。欲移其室而未能。因指之曰：“人实无力，神乃有功。”俄而，风雨雷电。诘旦，石移山下，俨然一室。诠禅栖其中，凡四十年。坐化，容貌如生，发长至顶，削之复生。
　　虎跑泉　在宝林寺。相传，僧法诠建庵时乏水，俄而，有虎跑地出泉，故名。
　　宋李弥逊诗：“唤起田翁趁晓耕，香云已带泻檐声。如何乞取摩空手，为挽天河洗甲兵。”林阜诗：“宝炉香稳绕松筠，遐想遗踪二百春。幽石移时雷电掣，孤峰坐处虎狼驯。”
　　刘砺墓　在宝林寺东。事行具郡志。
　　覆釜山　在新安里。山顶有石，状如覆釜。南峰之麓，有石双峙，道出其中，名曰石门。又有巨石相倚，其中清邃，名玉华洞。又有玉人峰，有石圆如鼓，击之有声。半月池，以形似名。清阴洞，在南峰石门寺之北，巨石合峙，其下半平，可坐数十人。上有佳木荫翳，故名。斗牛石，两石相对，如牛斗然。石鱼涧，涧旁有石如鱼。五台石，有五石，高平如台。金鳌山，在覆釜山之右，山形隐如石鳌出海。矩廋山，在覆釜山之西，相传矩、廋二仙居之。
　　南乾山　在覆釜山之南，有仙人棋盘石并足迹。北乾山，在覆釜山之北，有巨石，不著苔藓，形如纱帽。
　　宋龚况《石门》诗：“岫冕贴松低，羽人来未归。苔深锁春色，不放晓云飞。”又《玉华洞》：“石壁古苔衣，夹门双杏枝。山阴人罕到，长认鹤声知。”又《玉人峰》：“霞缀衣红浅，烟妆黛髻匀。无言山色里，几度野梅春。”洪壮《玉华洞》：“妙绝天仙境，飞飞佛子家。壶中闲日月，洞里老烟霞。”又《玉人峰》：“谁开云洞锁，放出玉人峰。自有天然态，何劳粉黛容。”又《半月池》：“凿破烟苔地，弯如半月边。既能清到底，何必十分圆。”林淇《清阴洞》：“地无可著尘埃处，不怕尘埃莫掩门。”
　　石门寺　在覆釜山之麓，国初重建。
　　宋李弥逊《游石门寺》：“群贤嘉会走舆臣，乍喜郎星照七闽。寺近南塘钟秀丽，筵开晚水荐甘珍。放怀想尽百川饮，留客应生四角轮。我独沉疴方面壁，愈风赖有两骚人。”
　　明吴文华《过石门寺》：“隐约烟霞见佛宫，石门双峙任过从。岩头琪树寒相媚，洞口瑶泉到自逢。半月池涵苍藓色，五台石护白云踪。欲凭指点搜灵异，应辟荆榛更几重。”陈宏已《石门寺》：“城放风花乱，山藏水石稠。言寻中浣暇，共作暮春游。涧道循源远，云林抱寺幽。洞穷才见刹，树密不遮楼。仄径妨骑马，高峰指斗牛。攀萝穿石壁，洗药选清流。软草分曹坐，残觞次第浮。地疑绵蕞野，时似永和秋。潭暝钟声起，村空树影收。咏歌欢未极，江月巧相留。”
　　李弥逊墓　在新安里石门寺旁。
　　云居山　在县北永贵里。山颠有塔，塔旁有云居堂，堂前有石如壁。金华赵崇杙刻“天上云居，人间仙景”八字。去堂西北二百步，石上有仙人足迹，长二尺许；有蛤蚌壳附石上。有龟石、莲花石在山之半，上平下尖，周围有瓣，状如莲花。其石甚巨，附于磐石之上，轻摇则动，力撼之则不动。山阿两峰盘郁，中为云居寺。寺中有池，石梁跨之。又有老翁石、龙角石、出米石，皆奇秀。西麓有净土庵。
　　明吴廷轼《游云居》诗：“仙台廖廓自清芬，与客凭高望海氛。万壑风烟浮古木，半天钟磬落奇云。歌腾空谷诸峰应，饮彻中宵片月分。境寂心闲无一事，三乘妙悟正堪闻。”陈国彦“次”：“载路山花发异芬，遥观海蜃起秋氛。群鸦树杪栖残照，孤鹜天涯带落云。月到上方僧入定，殽分香积酒微醺。绝怜万籁心俱寂，一曲清歌上界闻。”周世科“次”：“秋山萝薜起清芬，步入招提隔俗氛。岩壑玲珑偏得月，浮屠突兀半栖云。老翁坐石烟霞侣，荷叶传杯主客醺。更喜夜阑诸品净，数声凉籁树间闻。”
　　学易山房　在云居山之南。眉州守陈玺故宅也。曾孙教谕宾读书其中。溪山环秀，有二石捍门，如鲸鱼状，旧呼石牛。吴司马文华更今名。
　　光化寺　在县北保安里。唐乾宁元年建。寺后香炉山，其顶如香炉状。石上书“粘云”二字。《九域志》云：“邑人章寿学道于此，得仙，有坛尚存。”又，《云笈七签》以为第七十一福地，谢真人居之。山南一峰峭峻，上刻“章仙峰”三大字。有磨剑石、炼丹井、扫坛竹、石棋盘。又，仙人足迹，长二尺许。童井，深仅尺余，不溢不竭。相传，有青衣童子拨草取水，乘云登炉峰而去，里人掘井得泉，故名。
　　宋郑鑑《炉山》诗：“峙立交辉紫翠间，疏帘半卷镇长闲。神仙似有祈年术，一缕青烟起博山。”鑑，字自明，乾道间著作郎。
　　凤凰山　在保安里，以形似名。
　　郑昭先墓　在凤凰山。事具郡志。
　　馆头渡　在县新安里，达于郡城。又有马鼻山，状如马鼻，突出海滨。
　　英显庙　在新安里兑峰。神姓萧，名孔冲，字仲谋，建安人。五代唐庄宗时中甲科，不乐仕进，削发为僧，志行坚苦，能伏虎豹，殁而邑人祠之。宋靖康初，建寇叶侬逼县境，神兵见于罗崙，贼遂遁去。绍兴间，海寇掠荻芦寨，神复现异九龙江。累封“昭烈正顺公”。宝祐元年，大旱，乡人祷雨随应。元赐今额。国朝洪武十八年重建。学士吴沈为“记”。
　　解醖泉　在新安里秦川铿泉堂之侧。俗传，是水饮者，醉辄使醒。
　　炉峰庙　在县北东乡。唐景福中，王氏入闽，淮民从之。始至，有桴浮香炉及书、砚，浮于岸侧，里人异之，因为立庙。闽封南义侯。南唐封灵瑞侯。郑南卿为“记”。
　　灵应庙　在建兴里。初，僧志勤参沩山，观桃花而悟。唐咸通初，开怀安灵云寺；乾符初，开罗源仙茅院，后建此。先是，四明有一僧，以福州灵应，欲造开山塔，行化得钱，因买卵石附海舟，及境，命舟人，“少需于此，吾往院趣从者挈之。”越二日，舟人诣寺，踪迹无之。既而过开山堂，见所塑像，俨然行化僧也。众异其事，遂以其石为开山塔。至今，水、旱，祷之必应。
　　贞女彭氏宅　在县东北透岭下。彭氏，黄某未婚妻。万历间，诏旌其门。
　　孙芝墓　在县东北永贵里。宣德中，芝守沔阳时，有建议欲删孟子书者，芝上疏极论之。官终参议。
　　大小亭庙　在县东北二十七都。时有黄助者，偕其弟光泛海，遇风，兄弟连臂，浮于江岸。每夜画沙成字，表其履历。复见梦于乡人：“为我南山作坟，北山立庙。”乡人异之，建盐亭，享其利。五代晋天福中，并有封号。
　　小华峰　在二十七都。宋绍兴二十四年，耕夫锄得圆石，剖之有“小华峰”三字。绍熙元年，建亭覆之。亭圮而石犹在。
　　荻芦山　一名九龙山，下有九龙江。相传，秦始皇望气，自东而南，凿山形秀拔者。此山凿芦根一茎，长可数丈，断之有血，故名。并名其水为荻芦港。
　　宝积寺　在二十七都。宋嘉祐二年建。国朝正统元年重建。
　　北茭巡检司　在二十六都。旧为荻芦巡检司。国朝洪武三十年更今名。
　　小埕澳水寨　在县东北八十里定海所前。景泰间置。每岁择指挥领之。
　　定海所　在二十七都，隶福宁卫。有仓使支给官兵。定海与北茭、蛤沙，俱有城。
　　洽沙堡　在二十八都。洪武二十年，江夏侯周德兴檄建，周一百五十丈。
　　河泊所署　在二十七都塔沙。洪武十六年建，万历间裁废。
　　上竿塘　在王孙岭下。上下围一丈二尺，路八尺。其流自古圳至斜里溪，会土坎水经坂田下入王坡桥及此。
　　

卷之三十二　郡北罗源胜迹
　　

　　逾侯官丁山八十里而遥为罗源县。环县治为儒学、城隍庙、沈尉桥、南岸桥、河泊所、西溪庵、县前铺、崇德桥、陆引宅、环玉馆、余光庭宅、登高山、忠烈祠、普贤堂、南庄背、社稷坛、群玉峰、水陆寺、林兴祖宅、林戆孙宅、迎恩亭、仙人石、鹤屿、陈显伯墓、杞铺、郑伯渊宅、稔亭、后山亭、仁寿井、山川坛、劝农台、起步桥、天庆观、丹阳公馆、溪口桥、余家塘、天妃祠、文殊山、尖山、南华洞、帘山、飞来石、仙茅山、洞仙山、仙泉井、罗川、四明山、四明桥、金粟寺、翠云桥、上梅岭、金钟山、禹步石、余元泰宅、龙湫、白塔禅寺、下梅岭、莲花山、圣水寺、逍遥洞、石鼓、崇寿寺、水利渠、太白岩、石八仙娘岩、九龙溪、顺懿宫、天堂山、匹石岩、龙兴岭、英惠庙、黄沙溪、双溪渡、万石山、昭祐祠、巨济祠、南湾巡检司、乌岩山、金炉嶂。
　　罗源县　在东戴坑，去郡城百五十里。唐大中元年，析连江一乡为罗源场，咸通间，又析闽清县治益之，为永贞镇。五代闽，改镇为县。宋天禧间改永昌，乾兴间始称罗源。县建于双溪之间。庆历间移今所，迄元。国朝因之。编户一十四里。群玉峙其北，印屿浮其东，莲花在其南，仙茅障于东北。控负岩峦，襟带陂泽，邑居岚气如甑。民山耕海渔，仅仅自给。古名永贞、永昌。广七十里，袤九十里。东抵宁德四十五里，西抵连江二十五里，北抵古田一百八十里，南抵连江三十五里。宋设三乡，领十三里。元析为三十六都。国朝分城内为二隅，外十二里，统图一十有六。弘治中，令徐珪创城。嘉靖中，令陈谔折而新之，延袤三里许，高一丈五尺，厚一丈一尺，周一百一十有三丈。辟门四：东曰宾日，西曰承金，南曰阜熏，北曰朔易。县署，宋庆历中，令陈偁创。国朝洪武初，因元制而新之。堂之东为预备仓，成化、弘治、嘉靖间修葺。布政分司在旬宣坊，按察分司在县治右，府馆在城隍庙东，医学在县治西，际留仓在沈尉桥之北，阴阳学、僧道会司并废。
　　明傅汝舟《游罗源县》：“贴贴驯家鸽，引我入山郭。群峰俨狮虎，乍对欲相攫。金镜无时鸣，铁嶂不可凿。烟氛日迷濛，山海物交错。虽然庐井稀，俗尚亦不恶。老翁偶相见，邀入把杯酌。一笑谢老翁，莫言礼数薄。”谢肇淛《罗源道中》：“春色树云繁，涛声万壑喧。城围山作县，屋简石为门。远涧当桥断，斜阳碍岭昏。孤猿与断雁，无处不消魂。”
　　儒学　在县治东南。宋庆历间，知县陈偁所创也。先时在四明寺，知县袁符始移今所。国朝洪武初，教谕黄受修建。景泰六年，知县杨文端始搆其制。弘治十五年，知县麦□□拓地重建。名宦祠在明伦堂之右，乡贤祠在明伦堂之左，并废。
　　城隍庙　在县之东偏，宋知县赵彦恢建。国朝洪武十二年，县丞陈逊重建。
　　沈尉桥　在县治南。宋元祐中，县沈尉所建。
　　南岸桥　在县治南。二桥相跨，各长四尺。
　　河泊所　在沈尉桥之西。国朝洪武十一年，县丞庞益建于桥北。景泰七年，河泊官张用成重建。嘉靖间移今所。
　　西溪庵　在县治南。国朝景泰三年重建。其地溪水清泚，林木繁茂。
　　县前铺　在县南。达于连江者二：曰鳌峰，曰应德。北达于宁德者三：曰护国，曰福源，曰新丰。
　　崇德桥　在县治西隅。宋元丰三年建。国朝永乐六年，乡人郑子高等重建，作亭其上。
　　陆引宅　引，字惟远，鲠直寡谐。国朝洪武中，有荐其材者，召对称旨，授象山丞。视事二年，以勤农事积劳卒。先一夕，城隍守庙者寢，梦传呼甚喧：“新城隍陆丞也。”惊觉，走县问之，引已属纩。《宁波志》传：“名惟远。”
　　环玉馆　在县西里许。宋丞相余深建，为聚书之所。周环皆水，故名。今废。深，媕阿至大官，无足称者。郡城西有宅，人删之。
　　余光庭宅　光庭者，深之从子也。累官光禄寺丞，知南阳。金人陷南阳，不屈死，举家歼焉。
　　登高山　在县西南。其山形如伏虎，上有巨石，坦平可坐数人。石上刻“清赏”二字。环植佳木，邑人登览于此。旧志：石旁有凹，昔人构庵其上。又有晋塚三，砖各印：“永泰元年，始改晋郡为晋邦。”凡十一字。
　　忠烈祠　在县西。其神陈姓，名霸先，霍口里人也。五代时，从王审知为先锋，战贼，至白塔岭，马踣被害，遂著灵迹。知县程成建祠祀之。宋封“护国祐民忠烈王”。
　　普贤堂　在登高山之旁。
　　南庄背　在县治西隅半里。源出尖山金钟泽，合流入南岸洋。
　　社稷坛　在县治西隅棣华坊。宋时在县西北，元至大三年改建今所。国朝洪武初重建。
　　群玉峰　在县治之右二百步，列石森然，故名。
　　水陆寺　在县西笃行坊，即县旧址也。五代周显德四年建。国朝洪武中，知县傅希悦修为公馆，后圮。成化三年复为寺，内有井泉甚清洌。
　　林兴祖宅　兴祖字宗起，元至治间进士。累官知铅山州，治声翕然。州旱，有虫食麦，祖为文以祷，螟尽死；大雨三日，人以为神。
　　林戆孙宅　戆孙，字达叟，少孤，事母笃孝，人名所居曰“孝巷”，列郡志。
　　迎恩亭　在县治西北。国朝洪武十四年，县丞陈逊建，正统十三年重建。
　　仙人石　在县南三里许。相传有仙游此，足迹尚存。元泰定，建亭其上，今废。石上刻“清赏”二字。
　　明陈亮诗：“人烟三市近依县，盘石半空长出云。”
　　鹤屿　在县南拜井里江中，与松岐山相对。上有佳木蕃茂，周迴潮汐浩荡。尝有鹤结巢其上，故名。
　　陈显伯墓　在县东北临济里九龙村。显伯，宋官吏部尚书。元季，墓为盗所发，有景定三年所赐致仕诰文。
　　杞铺　在县北三里许。烟村百家，市鬻官盐。
　　郑伯渊宅　伯渊好义，邻里有急，不顾利害赴之。有溪，岁久而塞，水无所泄，伯渊捐资，募乡人浚之。
　　稔亭　在徐公里。其地土田饶沃，岁多丰稔。亭立其中，故名。国朝永乐十四年，里人重建。
　　后山亭　在新丰里。国朝洪武初，里人陈明甫建，憩行者。
　　仁寿井　在县东仁寿坊之左。
　　山川坛　在县治西隅。
　　劝农台　在山川坛之侧。县官劝农所筑，今废。
　　起步桥　在县东北天庆观前。绍兴十年建。
　　天庆观　在起步桥之北。唐天宝七年建，内有八仙亭。
　　丹阳公馆　在县南三十里。有亭，今废。
　　溪口桥　距丹阳里许。明万历壬辰，佥宪李琯捐俸助建。
　　余家塘　在县东隅。
　　天妃祠　在县东松岐山。
　　文殊山　在县东隅，其山如伏狮。宋邑宰林榷尝梦岩中电光四起。明晨往视，见石罅中有文殊像，遂构殿居之，故名。山有章突洞，在群玉峰之西，有石突然，其上平坦。相传章寿炼丹之所也。有石刻“章突洞”三字。
　　尖山　在县北。东隅有王家林岭，岭下有棋盘石。石如棋局，相传二仙相奕于此。
　　南华洞　在县东一里许。宋林逈，有时名，为金华簿。归隐，建风月堂。左有天地窝，右有锦绣谷。
　　宋陈襄《寄题林逈南华洞》：“梅岭风前习隐亭，拂衣聊此玩真经。四时花木锦绣谷，十里江山水墨屏。猿鹤只愁空北岳，鹍鹏终待化南溟。知君不是荣轩冕，未忍锵锵去帝庭。”
　　帘山　在招贤里濂澳。山有石如帘，前后有石笋、仙人迹、感梦泉、山羊鼻、石虎、双石、通济桥，与帘山为十奇。
　　飞来石　在罗平里。山顶一峰突出。麓有巨石，平如砥，小石迭其上。公馆以迭石名。
　　仙茅山　在徐公里。两山相连，曰大茅，曰小茅。大而高峻，嘉树繁茂。相传，徐登尝折茅根于上。有泥鼓、棋盘石。山之绝顶，有罗喜洞，数丈。环石如垣，敞石如坛，级石如磴，穴石如盆。有泉无源，汲之不竭。乃徐登炼丹之所也。有“罗喜洞”三字刻于石。
　　仙泉井　在县西祐圣宫之右。刻“仙泉”二字于石。凡乡民有暴疾，焚符调此水饮之，立愈。国朝成化十一年，知县施宏重浚。
　　罗川　在县治西百二十步。源出蒋山，接金钟潭，流入四明溪，分为三派：曰中溪，堪舆家谓可制四明毒火。国朝宣德间湮塞，邑屡火灾。成化十三年，知县施宏重浚之。曰南溪，曰后张溪；二溪交流，入松岐港，达于海。
　　四明山　在县西隅。一名毒火，有四峰焉。相传，此地赤松炼丹，尝有人闻丝竹之音，棋局犹存，上粘牡蛎壳。茂林有石洞，又有泉，曰“窪泉”，虽暴雨不溢。
　　四明桥　在上磨。宋绍兴二年建。国朝洪武圮，成化三年，知县施宏募建。桥之旁有院，宋建炎三年，建驿于院之侧。
　　金粟山　在临济里。山半刻“妙喜洞”三字于石。五代晋开运三年建寺。
　　翠云桥　在黄重下里。国朝宣德间，建宁刘道人募众重建，构亭其上。
　　上梅岭　在西隅。岭下有鲫鱼屿，在平田中，高丈许，状如鲫鱼。岭半有亭，宋提刑黄镛建。
　　金钟山　与铁嶂二山相连，在县西南。一山圆如钟，一山峙如屏。
　　禹步石　在临济里。田间巨石，有双足迹，长二尺许，故名。
　　余元泰宅　元泰，宋时登甲科，尝采邑先贤事迹可裨名教者，名曰《钟嶂嘉话》。其后，邑人陈灿又为补遗。灿，字文奎，事母以孝闻。
　　龙湫　在县西南金钟山，一在县南福源山。二山相去二十余里，泉脉相通，祷雨辄应。
　　白塔禅寺　在铁嶂山下。宋开宝二年建，后毁。明万历癸酉重建。
　　明谢肇淛《白塔寺》：“石室枕岩阿，炉烟败叶多。绣苔双霸下，拥火一头陀。塔址春藤护，山窗夜虎过。凄凉神理尽，泉咽似悲歌。”
　　下梅岭　在东隅三里许。有亭，国朝成化元年，里人黄胜募建。
　　莲花山　在县西隅，如莲花覆地，故名。有圣水岩，岩有石洞，洞有小井，其泉甘冽，愈疾。又有奇石二：尖秀如笔，方平如砚。邑人岁登览，冠蓋相望。俯视城市烟树，比屋鳞次，景物之胜，在目睫间。
　　圣水寺　在莲花山下。宋绍圣三年建。寺中有八景：笔砚峰、龙虎岩、仙源泉、弥陀石、玉井、金钟潭、栖云洞、眠鹤亭。
　　宋白玉蟾《游圣水寺》：“骑鹤来游众宝山，山中石室水光寒。岩前峭壁松花落，午夜月明初炼丹。”“山僧问我家何在，笑指浮云带日斜。佩剑朗吟明月下，落花流水是生涯。”
　　逍遥祠　在县西南。石上鐫“逍遥洞”三字。旧有逸人构草堂于此。越一里，有地曰甜淡坑，相传民居多寿考。前有栏盘石，清流潄之，虢虢有声。
　　石鼓　在鳌峰铺后。山上一石如鼓，宋景祐间鸣，丰年之兆。其后有鸣，岁辄稔。
　　崇寿寺　在新城丰上里。五代唐天成二年建，有放生池。又一寺，在宝胜山中，国朝宣德二年建。
　　水利渠　宋庆历间，县令陈称凿，溉民田，其利不赀。民德之，建亭其旁，曰“陈公亭”。
　　太白岩　在临济里。山巅巨石坦然，石下有龛。相传，樵者见一叟，乌巾白衣，扶筇往来，疑太白星也，故名。
　　石八娘岩　在临济里湖头，即紫霄岩也。上有飞来石数层。俗传神女石氏主之，故名。
　　九龙溪　在临济里。旧谶：“沙龙长万丈，先出状元后宰相。”其水自揆村直抵松岐江，潮退，沙迹蜿蜒，今不知其几许。
　　顺懿庙　在黄重下里西洋岭之山，其神，临水陈夫人也。事具古田祖庙。
　　天堂山　在罗平里，中有李翁祠。
　　匹石岩　在招贤里匹村。一石突然，高数十丈。相传，有僧名秀，遇吕真人于此，后飞锡去。
　　龙屿岭　在罗平里。岭旁有澩泉，从石罅中出。澩，胡角、呼驾二切。夏有水，冬无水，曰澩。此泉夏涌冬涸，故名。
　　英惠庙　在河阳村。其神姓陈名苏，邑人也。宋太平兴国中，子孙立祠祀之。嘉定二年，封“英惠王”，赐庙额。
　　黄沙溪　在新丰下里。源出宝胜山，流入松岐港。
　　双溪渡　在县西林洋里。界于怀安、古田，有溪三派。
　　万石山　在善化里万石村。一名破石，山巅，左有一巨石如盘，上迭一小石如鼓；右有一石如龙。茂林脩竹，映带左右，邑之奇观。
　　昭祐祠　在罗平里石塘。神姓黄氏，名岳，宁德人。唐末，由乡贡入太学。巢寇入闽，民避地，无所衣食，闻岳行谊，从之如归，所活甚众。王审知辟为幕属，不就。朱温篡唐，欲致岳为辅。辟不能拒，遂赴水死。旁邑人立祠祀焉。元至正间重建。
　　巨济桥　在罗平里石塘。宋绍圣元年建，元至正间圮。国朝初重建。
　　南湾巡检司　在招贤里。旧在帘山，后迁于此，今省。
　　乌岩山　在招贤里大海滨，下有网门。
　　金炉嶂　在县东。根盘海中，与杨梅湾并峙。


　
卷之三十三　郡东北福宁胜迹
　　

　　福宁，一名秦州，今领二县，曰福安，曰宁德。向隶福州，逾罗源七十里而遥。宁德县有白鹤岭、飞鸾渡、林仲麟墓、杨复墓、金鄁寺、官井洋、赤鉴亭、林聪宅、霍童山、支提寺、石堂山、福宁州、龙首山、建善寺、松山、瑞岩寺、秦屿、栖林寺、太姥山、龟湖寺、飞来山、丘允墓、灵泉寺、虎溪。福安县：扆山、黛凝寺、龟山寺、双岩岭、大莱岭、罗汉寺、薛令之宅、灵谷寺、甘棠港、盐运分司、白石巡司、穆阳、幞头庵、谢翱宅。
　　宁德县　本唐长溪、古田二县地。开成中，置感德场。长兴四年升为县。国朝洪武二年属福州府。成化九年，升长溪为福宁州，宁德属焉。三乡七里，领二十五都，凡四十图。东至州界七十里，西至古田杉洋一百二十里，南至罗源界二十五里，北至政和赤岩二百六十里，东南至州二百二十里，西南至福州三百十里，东北至福安二百里，西北至建宁四百里。广一百九十里，袤如之。
　　白鹤岭　在县西五里。鹤峰之北有岩，悬崖空洞，可坐数十人。涧泉清洌，旧为龙湫。有峰脉起白岩，逶迤数里，尖锐插天，南连飞鸾，北接莲花峰。下有岭，通道罗源，石磴崎岖，迂迥百折。俯视大海，在履舃之下，县城视之，宛焉一鹤也。岭半多刻石题咏。
　　明傅汝舟诗：“仙人骑龙去，不复乘白鹤。白鹤不顾返，化为山约绰。尚余冲霄志，突兀向廖廓。俯首衔扶桑，伸脚踏童霍。大海当其前，岛屿等燕雀。始知白鹤尊，永与世尘却。”钱行道《渡白鹤岭》：“闻鸡辞野店，驱马度寒山。竹扫青天窪，云屯碧海湾。不堪行役苦，翻羡采樵闲。安得乘风翼，翛翛任往还。”
　　飞鸾渡　飞鸾、勒马，二山联络。又有金台山为辅，派出武夷。飞鸾有溪桥，从三江沿至福宁、福安，昔为官渡，后以海寇，渡废。万历初，始置私渡。
　　林仲麟墓　在赤水湾，岁久圮败。邑士左拥得一石，刻“庆元君子林公之墓”，知县龚颕为封表祭之。
　　明丁烓诗：“曾于青史识仪刑，今日经过拜古茔。君子声名谁复继，庆元气节凛如生。斜阳古渡摇山色，荒草残碑卧月明。我亦临风倍惆怅，此心知不愧登临。”
　　杨复墓　在圆明寺后。复，朱子门人，著《礼书》。
　　金鄁寺　唐大中八年建。初，僧居白至山，遇异人，言此可居。是夜祥光见，居白就视，获金尺一，遂创寺。以山在邑北，故名“金鄁”。广明初，赐额“供善”。宋至和间，圆执禅师患寺左临深坑。一夕，雷雨裂后山之半，平其基，乃拓殿堂堦墀，秩然具备。寺有盘陀石、灵响石、乌马石、潜鳞沼、双石屏、碧水帘、涌金石、蒙泉石、长老岩、祥云岩，号十奇。
　　明林聪诗：“古刹嵯岈倚碧阿，十年风景近如何。香生泉水通鳞沼，绿染苔衣上碧波。习静自知尘俗远，相逢还喜旧僧多。明朝又复朝天去，樽酒何尝再一过。”
　　官井洋　在大海扈岐山尾，俗名虎岐。汇福宁、福安诸水于此，极深险。
　　明魏瀚诗：“一叶扁舟万里波，好风吹我渡天河。旌旗掩映风前絮，岛屿沉浮镜里螺。骋望不穷沧海近，驱驰直向斗牛过。云霞满目非人境，试问蓬莱路若何。”陈震诗：“布帆无恙水无波，瞬息俄闻百里过。一舸清风载诗思，不知篷外有渔歌。”
　　赤鉴亭　在西陂渡旁。宋蕲王韩世忠平范汝为过此，赋诗。
　　宋邑人余复诗：“万顷琉璃到底清，寒光不动海门平。镜开波面一天净，虹吸潮头万里声。吹断海风渔笛远，载归秋月客帆轻。芍陂曾上孤舟看，何似今朝双眼明。”詹羽诗：“野渡扁舟自在浮，惯来江上不惊鸥。一竿钓破沧浪月，泛入芦花石点头。”
　　林聪宅　在七都前。林聪，正统间刑部尚书，赠少保。墓在水南湖上，有司营葬。
　　霍童山　在十二都。神仙霍童所居，谓霍林洞天。天下三十六洞天第一也。唐司马承祯修炼于兹山，跨鹤飞升，又名鹤林。天宝间改名仙游，闽封为东岳。山中幽岩邃壑，人迹罕到。每月皎，居人辄闻空中乐声。山之西有支提山、那罗延岩、神僧居窟、葛公仙岩；南有苏溪、鹤岭；北有菩萨峰、紫帽峰、大童峰、小童峰、左弼峰、右弼峰。《仙经》云：“茅君为左弼仙卿，韩众为右弼仙伯。”又有宝剑岩、卓笔峰、霍林洞、赤城洞、邓泉湖、石仙坛，产龙须草及柽树。旁生竹一枝，遇风摇动，自扫坛上。坛下西南有石瓮，贮水，色白味甘。有石槨三十余丈，石室盈丈。东有石桥，横跨涧上。有捣药、捣衣石臼，石盆、石盂、玉镜、碧色鹊尾香炉，皆天成也。昔人取山中诸景，香炉峰、仙来峰、架峰、玉女峰、龙腰峰、鸡迹峰、石牛峰、羊橱峰、狮子峰、展旗峰、九仙峰、饭箩山、马鞍山、凤凰岩、悬钟岩、合掌岩、炼丹岩、莲湖墩、桃花峡、雪花林、云锦屏、堵茅坪、双髻丫、石棋盘、布泉、丹井，合前诸胜为四十八咏。霍童别峰有高盖山，洞天在其上，常有紫云复之。山有石和尚、玉女峰。桃花洲之西有鹤林宫。
　　宋余复诗：“霍童山峰凡六六，不知仙子在何方。秋风万里一黄鹤，返照半林双白鹇。长剑气横霄汉外，飞泉影落画图间。自怜懒作朝端客，访道寻真日往还。”陈嘉言《游霍林》：“洞寻黄鹤白鹤，峰过大童小童。杖底泉声滴沥，衣边树色空濛。”“藤上老猿欲坠，松间野鹿相随。苔藓绿埋丹灶，桃花红出金垂。”“瀑声深涧浅涧，峰势烟笼雾笼。仿佛身游海上，须臾觉在山中。”“翠篠轻挑绿酒，紫芝间封黄冠。半醉风廻铁笛，中霄露冷瑶坛。”白玉蟾《游霍林洞》：“王邓诸君安在哉，云屏烟嶂锁苍苔。大千世界飞双舄，第一洞天游两回。太极光阴忘甲子，九天瑞气接蓬莱。桑田海水只如许，惹得朝猿暮鹤哀。”赵迪《游霍童》：“万仞峰峦翠作堆，谁知有路接蓬莱。苍颜童子对双立，白首使君游一回。石上残棋风扫竹，洞门飞舄雨生苔。欲留信宿迟迟去，应待茅君跨鹤来。”
　　明林保童《宿霍林宫》：“琳宫地僻隔红尘，明月清风入梦频。瑶草琪花添雅致，孤云野鹤伴清贫。不为名利奔驰客，自是乾坤萧散人。昨夜偶同仙客饮，大家拍拍满怀春。”王恭《游霍童山》：“白鹤今何在，千林只鹤林。人烟山县少，鱼鸟洞天深。苔色迷仙迹，泉声净客心。无因问丹诀，天路杳难寻。”陈鸣鹤《鹤林宫》：“道人何处奏云和，古观余基翳薜萝。烟驾轨荒逢鹿少，露坛灰冷见猿多。已无瑶席延真宰，别向玄门陟大罗。闻说孤峰最高顶，一龛香火演楞伽。”谢肇淛《霍童山中》：“寻真十里不觉远，古木槎枒石嵚崎。山色溪色互向背，大童小童相追随。云中阅世一黄鹤，洞口笑人双紫芝。比丘导客出樵径，竹杖芒鞋从所之。”又《霍林道中》：“策杖寻真未得闲，岭云迢递路孱颜。溪边唤艇重重渡，马首冲人迭迭山。石室猿窥新月啸，松门鹤带暝烟还。碧桃落尽胡麻熟，未许游人到此间。”周千秋《那罗岩》：“悬岩幽谷翠缤纷，小径纡迴一水分。岩半竹桥留返照，洞中绀殿宿寒云。溪声入夜常疑雨，石刻侵苔不辨文。讲罢华严僧已去，残钟犹向五更闻。”
　　支提寺　宋开宝四年，吴越王钱俶建。政和间，郡守尚书黄裳请赐“政和万寿”额。相传，有圣钟铿鸣，天灯烨煜，求以诚心咸应，岁旱祷雨多验。后寺颓废。隆庆间，有僧大迁捐赀兴复，参政王应钟撰碑文。
　　宋主簿陆游《访僧支提寺》：“高名每惯习凿齿，巨眼悉逢支道林。共夜不知红烛短，对床空叹白云深。满前钟鼓何曾忍，匝地毫光不用寻。欲识天冠真面目，鸟啼猿啸总知音。”
　　明主簿叶衡诗：“策杖今来此，天寒奈九秋。水花分堑弱，山木抱云稠。更宿招提境，真同慧远游。从兹幽兴熟，佳景最风流。”谢肇淛《支提寺》：“鹫岭西飞万壑迴，上方绀殿郁崔巍。金身新出中宫赐，宝地遥从震旦开。苔篆春侵香积冷，松林夜涌圣灯来。山僧定后诸天寂，惟有猿啼说法台。”又《南峰净室》：“路转南峰结草庵，嵩丘兰若老瞿昙。片云茆屋三更雨，流水绳床五尺龛。问法有时过鹫岭，潄流长日到龙潭。禅心定后无人会，处处香风度石楠。”
　　石堂山　在二十都，路通古田。山巅有石如堂，宋儒陈普居其下。明嘉靖十四年，知县叶稠以废仁丰寺建祠。
　　福宁州　本侯官温麻地，唐时为长乐县，后改连江，复为罗源县。元升长溪为福宁州，领福安、宁德二县，属福州路。国朝洪武初，复为县，属福州府。置卫，领七千户所。成化九年，宪副何乔新奏县复为州，隶福建布政司，仍领二县。州编户五十三里，统图一百九十有九。后省为四十三都，凡五十三里。城在会城东北五百四十五里，东抵海及温州平阳，南至海及温州泰顺，西南至罗源县界，广二百四十里，袤二百四十里。
　　明谢肇淛《登福宁筹海楼》诗：“百尺高台台上楼，鼓鼙烽火似边州。鲸波已定降王檄，雉堞犹传控海筹。平楚风烟临水尽，乱峰云气抱城浮。时平无事将军醉，笑倚红妆卜夜游。”
　　南峰庵　在州南三里许。有大榕树，根怒起丈余，中塌为门，以通人行。
　　明谢肇淛《南峰庵》：“路绕菜花行，南峰灭复明。竹成庵有径，台逈涧无声。野色碧际海，山云青压城。老僧不识客，随意坐纵横。”“拔地两榕根，盘空幻作门。僧归板桥月，人语夕阳村。积叶春眠虎，垂藤夜度猿。兴来还独往，徙倚望黄昏。”周千秋：“榕根夹道古禅扉，石磴迴环上翠微。萝径笼烟双鹤下，板桥临水一僧归。溪连极浦春潮入，山抱孤城暮雨飞。坐久尘心消顿尽，寒云乱缀野人衣。”
　　龙首山　在州北福宁茭阳。来自泰顺，势特峻拔。有望海岭，距海百里，山势尤高。东山崒嵂乾亥之间。北龙首山有石涧堂，迭迭黼扆。同知赵廷松鐫芙蓉台，作高院，最高处曰圣水。二山合一，天造雄奇。有井广丈许，水清泚，饮病者辄愈。山半有庵，今废。
　　明赵廷松《芙蓉台》诗：“江列芙蓉嶂，天开锦绣屏。落霞知晚翠，淡月出秋英。独倚千山秀，空传五老名。山前郁佳气，何日动三旌。”傅汝舟诗：“行寻山水从吾好，卧看青山奈尔何。永夜松风扫星月，经旬衾枕傍天河。身闲渐与仙人似，地静频闻山鬼过。短剑秋深思故国，白云回首万峰多。”又《游圣泉庵》：“远客入山门亦关，老僧爱客长亦山。泉香茗细难相却，虎啸猿啼独自还。”谢肇淛《石涧》：“未惬登山兴，移樽石涧堂。松喧孤寺雨，梨纵一林霜。远岫皆围郭，低云不度墙。莫将丘壑意，辜负赞公房。”又《芙蓉台》：“步言出北郭，共登芙蓉台。芙蓉不可见，片石空莓苔。荒草无人迹，松风天际来。”又《登龙首绝顶》：“缥缈莲花第一峰，空山丛棘绝行踪。云生下界孤城雨，人听斜阳半岭钟。海上晴涛奔万马，天中积翠走群龙。金光玉蕊知何处，欲驾鸾骖问赤松。”
　　建善寺　在华峰下。齐永平元年建。初名建福，唐景云二年改今名。元元统间重建。洪武间重建修。嘉靖乙未大修，判官薛天祐“记”。初唐宣宗时，有僧大千入长安，大臣引纳禁近。上方好佛，问大千所欲，僧答无欲，但道场废坠，求复之。上乃赐额，诏还山。由是建寺。右为东西庵、放生池、松风绣谷亭、东皋，又为湼槃台。故佛眼、璞公二祖师相继来说法，大沩师亦因落发，此古名刹也。
　　明潘廷易诗：“梵宇深沉万象含，千年雄胜七闽南。好山拔萃环沧海，古树笼阴护翠岚。鹤唳危巢看是两，僧持戒行自成三。投簪欲结他年社，先为留题起话谈。”廷易，永嘉人。聂豹诗：“隼旟偶过招提境，释子仓皇乱打钟。芹煮斋厨方午饷，苔侵雄殿自春风。岭边松树云屯绿，竹外桃花日放红。运水搬柴俱是相，梵王何事只谈空。”豹，清江人，福建巡按御史。
　　松山　在三沙之南。唐乾符中，白水仙陈蓬居此。古谶云：“东去无边海，西来万顷田。东西沙径合，朱紫出其间。”国朝永乐间，徙置烽火门水寨，有武弁数人镇戍，遂应其谶。宋陈蓬题所居，有“竹篱疏见浦，茅屋漏通星”之句。松山东南海中，有山断屿，曰“火熖”。嘉靖己未，参将黎鹏举迎敌倭寇于中流，大破之。
　　明傅汝舟《松山观海歌》：“松山不放海水过，坐与潮汐争咽喉。海门鼓角动地送，不觉到我松山头。风沙冥冥水在下，涛浪滚滚天真浮。一日可见九万里，寸心遥飞十二洲。未知尾闾果安在，只见万水皆兼收。将军指我认绝域，日本西户东琉球。金银楼台色隐见，笑谈彼是仙人丘。客中如此得大快，身外向止消百忧。”参议黄希宪诗：“风清万里海潮平，云拥貔貅壮郡城。天外烟浮千树影，雨中篷动五湖晴。鞭蒲抚字思刘老，击楫澄清愧祖生。举目疮痍犹未复，绘图还拟达神明。”谢肇淛《登松山》：“百尺危峰水上浮，芙蓉片片俯沙洲。归潮渔网时初晒，绝岛楼颠戍未收。石壁孤悬烽火夜，银涛高卷海门秋。年来卧治无鼙鼓，坐看沧波万里流。”
　　瑞岩寺　在水坑岭边。石方广十丈余，二石相迭，摇之可动。有棋盘、仙人足迹，又名仙人冈。五代唐清泰元年，僧原智建寺。国朝正统九年，僧惠玩修。嘉靖初，僧定辉重修。
　　明谢肇淛《瑞岩寺》：“城东十里皆海色，合沓群峰散空碧。千村岛树瘴烟青，一片梨花晓云白。晓云微雨东风冷，历尽平畴复高岭。曲涧时闻暗瀑声，小桥斜度行僧影。琳宫碧瓦敞诸天，法堂流水环平田。半藏金经残贝叶，千年石柱绣苔钱。万竿寒玉大如斗，老榕盘空根未朽。四围山色倒溟濛，坐觉清凉远尘垢。春日迟迟暖不流，娇丝急管调箜篌。红妆一曲浮云捲，落叶瑟瑟疑高秋。秋去冬来旦复暮，富贵还如草头露。高歌痛饮骑马归，暝鸦啼上冬青树。”
　　秦屿　在州东十都。并海有重镇，廛居繁盛，其人朴茂。又有赤岸、文岐、高罗、渔阳，俱沃壤。大金有千户所，柘阳多勇士。
　　栖林寺　在十六都文岐。五代晋天福三年，僧了悟建。
　　宋王十朋诗：“我如倦鸟欲栖林，喜见禅师栖处深。家在梅花小溪上，一枝聊慰北归心。”(十朋，温州乐清人，知泉州，路经福宁。)
　　太姥山　在州东北百二十里。旧名才山，容成先生尝栖之。峰下石砰、石臼、石杵尚存。王烈《蟠桃记》：“尧时有老母，业种蓝，既而仙化。因呼太母。汉武帝命东方朔授天下名山文，乃改‘母’为‘姥’。”山有三十六奇，唐开元三十年，都督辛子言自越泛舟来闽，止宿海上。梦朱衣玄冠执圭而前曰：“某神吏，昧爽，仙姑之蓬莱，属某为先驱。中丞泊舟挡路，幸移楫。”既觉，移舟。暴雨洪涛，少顷澄净，云霞绚綵；有鸾鹤、箫管之音。子言图录奏闻。玄宗张图华萼楼，宣示诸王、宰辅，敕有司春秋二祭，仍禁樵採。唐时，有里人林嵩“记”。宋时，有里人杨楫嘉定中《灵峰寺记》。山下有蓝溪寺，前有蒙井，有敛港，皆名胜。
　　唐薛令之《太姥诗》：“扬灵穷海岛，选胜访神山。鬼斧巧开凿，仙踪常往还。东瓯冥漠外，南越渺茫间。为问容成子，刀圭乞驻颜。”
　　宋刘镇《太姥山》：“衮衮千山入马蹄，山游回首日平西。人从杜宇鸣时别，天向蒹葭尽处低。白鸟得鱼闲钓艇，黄蜂抱蕊闹花枝。好将老母山前路，付与孤猿自在啼。”郑樵《蒙井》诗：“静涵寒碧色，泻自翠微巅。品题当第一，不让惠山泉。”薛文嘉《蓝溪八景》诗：“万仞嶙峋翠色微，乳鸦啼散夕阳西。短簑黄犊溪头路，欵乃声中绿树低。”陈嘉言《太姥墓》：“吾闻尧时种蓝妪，世代更移那可数。帝尧朽骨无微尘，此间犹有尧时墓。墓中老妪知不知，五帝三王奚以为？狼贪鼠窃攫尺土，窽木未枯已易主。君不见，仙人掌，分明指取青天上。骑龙谒帝大罗天，不逐华虫挂尘网。又不见，石棋盘，人去盘空局已残。当时胜负此何有，争先夺劫摧心肝。请君绝顶试披写，左望东瓯又(右)东冶。山川不见无诸摇，但见烽烟遍郊野。野老吞声掩泪哀，茫茫沧海生蓬莱。”
　　元陈阳极《白云庵》：“绿冈蹑丹崖，东风挽瑶草。飞鸟时往还，山闲白云老。”陈阳纯《妙香庵》：“画栋翚飞锁白云，几看瑶月自黄昏。龛灯未灭僧初定，风挟潮声到寺门。”
　　明傅汝舟《游太姥》：“名山多石门，太姥奇莫状。相当开辟来，必有万鬼匠。驱雷运大斧，劈此千仞嶂。大石架不如，小石巧相仿。乍看怖欲坠，谛视反牢壮。一夫过仅容，云至不能让。初从俯身人，栈极屡下上。天容漏日微，龙井滴泉旺。暗折展复光，九门递移向。出门见石峰，秀色九天望。一削到地平，匪特取屏嶂。霞古荡成痕，真骨固无恙。老树多生芝，幽泉亦成浪。好鸟时出游，于人每相撞。居然见阊阖，果尔闯蓬阆。始知东方生，图记语非妄。”钱行道《谒太姥墓》：“太姥藏真处，丹霄第几重。今名因汉改，古迹自尧封。树黑啼山鬼，潭腥卧钵龙。钟离为近侍，已化白云峰。”又《登摩霄绝顶宿白云精舍》：“梯云万折上嵯峨，咫尺烟霄坐可摩。峭石定知妨月御，飞泉直欲挽天河。僧空色想看花落，客悟声闻听鸟歌。若使仲连来此地，不教东海踏沧波。”“习静闲房封法筵，欣逢惠远证三禅。同炊白石歺云母，自煮寒泉试月圆。午夜钟声清万籁，半空竹色晦诸天。山中一宿心如水，清尽红尘四十年。”史起钦《太姥群山》：“温麻寻胜地，太姥更留名。拥卫群峰合，参差古树横。穿云看过鸟，激石听鸣泉。踏遍丹崖路，留题聊订盟。”又《金峰庵》：“绿环僧舍竹，便是隔尘氛。玉嶂围空翠，金峰扫乱云。石扉天自设，古木树高分。欲尽登林兴，疏林挽落曛”。起钦，鄞州人，万历中知州。徐启东“次”：“步步层崖入，幽栖隔世氛。到山金作字，对面嶂为云。双石重门锁，孤庵万竹分。临行迟去马，犹自醉斜曛。”启东，上虞人，工部主事，左迁州同知。谢肇淛《大龙井》：“危极断复连，抱石出层巅。路绝缒藤下，崖幽秉炬穿。风雷轰白日，苔藓起苍烟。欲取骊珠去，神龙恐未眠。”又《岩洞赠庆和尚》：“春风万壑散晴烟，蹑棘攀萝鸟道边。怪石迭成空外色，悬崖穿破地中天。洞蒸岚气时时雨，路绕峰头处处泉。茆榻竹房人不到，老僧长抱白云眠。”又《金峰庵》：“蒲庵石室倚崔巍，岩瀑潺湲曲磴迴。百亩翠云寒玉滴，半窗黛色锦屏开。道流伏水留丹灶，野鹤窥人下玉台。避世山中忘日月，落花流水即天台。”又《宿摩霄庵》：“万壑空青敞梵宫，下方一气俯溟濛。昏钟半落天河外，返照全低碧海东。苦竹半窗山鬼语，寒云一榻老僧同。松风吹醒游仙梦，身在瑶台积翠中。”陈五昌《岩洞庵》：“天开石洞嶂芙蓉，绀殿深沉响暮钟。烟暗竹园眠锦雉，寒生松坞起苍龙。行当峭壁应无路，望入层崖更几重。最是此中空世谛，小桥流水坐高春。”又《御风桥》：“盘旋鸟道耸虚空，隔断摩尼顶上宫。桥自容成驱石驾，路从太姥辟山通。云横翠壁来天际，日照红涛出海东。罗列危峰千万态，一声长啸御微风。”周千秋《白箬庵》：“丛林寂寂皆摩霄，十里寻源鸟道遥。白箬数椽云际寺，清溪几曲竹间桥。篱疏春暖花依砌，洞古烟深树挂瓢。阶下残碑荒藓合，开山惟记自前朝。”崔世召《龙井》：“玉华翳井蛰龙蟠，石角藤踪百级难。曲窦云依僧火下，澄潭霜逼客衣寒。仙姑颂咒降秋水，野老呼雩上灌坛。坐许忽疑风雨动，骊珠隐隐照飞湍。”
　　龟湖寺　州北柘阳。湖在山巅。相传，湖水视海潮盈缩。龟如巨石，浮海而来，僧以饲虎，遂化为石。后唐清泰元年，僧原智建寺，有息心亭、觉心桥、挹翠轩。寺废址存，石柱、石槽移岩前院。
　　飞来山　州西北百二十里，高峻轩豁。相传，有异人修炼，俗呼仙洞。里人谢伯阳咏为八景。
　　谢伯阳《飞来洞》诗：“蓬莱海上清涓涓，此山比之何其然。冰厓六月洒秋雪，芝草九夏浮晴烟。当林乱木不知数，石洞仙人在何处。借问吹箫横紫霄，疑是当年远飞去。”又《东岭樵歌》：“鸟声嘤嘤幽谷春，伐木声落东溪云。溪云与我心相逐，世上诸人徒纷纷。红尘日月转双毂，我自樵歌出林麓。千年不见烂柯人，半岭烟霞锁芳绿。”舒时勉诗：“龙蟠紫府云生石，鹤守丹炉火未灰。两翼烟霞连岛屿，四时风月满楼台。”陈迪《三台石室》诗：“三峰鼎峙宛三台，石室云屏逶迤开。知自鸿濛分野后，却从海上驾山来。桃花流水非人世，古木乔松杂草莱。俗辙不来尘不到，洞门终日掩莓苔。”郑榘诗：“三台石室碧重重，踏破烟霞有路通。覆径松闲丹灶冷，采芝人去石门空。一溪流水鸣寒玉，两岸桃花笑暖风。幽兴颇关黄老术，藏修无地问乔松。”
　　丘允墓　在马鞍山寿龙冈，又名南山。政相里民妇以夫死，鬻地将立券。夜梦一紫袍金带乘白马立冈上，以鞭指之：“此丘十郎地，勿售他人。”诘旦，神其事，里人丘叟哀而偿之，卒葬其地，俗呼丘金紫墓。允，官朝议大夫，尝庐父墓，卒，祔葬龙山尽处。
　　灵泉寺　在四十都。宋乾德五年，僧宝公建。
　　元陈阳至诗：“夜汲清江籁不哗，大瓢贮月沁胡麻。人间春色僧无分，一任东风过落花。”陈阳极诗：“白云深处寂无哗，香积惟馀一饭麻。出定不知春几过，净瓶花落点袈裟。”
　　虎溪　州南四十五里，与长溪合。
　　宋福清林仲嘉诗：“山涧清连海，溪长绿绕城。规模唐故郡，弦诵鲁诸生。”“白日经檐短，风霜吹寒衣。梅梢惊岁晚，沙际有春归。”
　　福安县　本唐长溪县西北永乐、灵霍二乡，旧名咸阳坂。宋淳熙间置县，属福州。元升长溪为州，县改属州。国朝洪武二年，州复为县，并属福州府。景泰六年，析县十一都等里，置寿宁县。成化九年，升福宁为州，县仍属州，编户四十八里。东至州杯溪，西至政和赤岩，南至宁德飞鸾，北至泰顺县。广一百五十里，袤三百里。
　　扆山　在县东北。脉自东山巃嵸东郊来，既延袤西北郊，为官埔、茭杯二山，入城屹立，县治负焉。如斧依，曰金，曰龟湖，曰双髻。虽各方隅，其实一山。陂陀起伏，名称乃别。
　　黛凝寺　唐咸通二年建。又天福、西林寺，宋建，成化间重建。
　　陈于震诗：“好山宜晚更宜秋，紫气林峦雨气浮。豪兴未穷千里目，欲从山上起高楼。”“树木倾崖鹤外滩，竹兜乘雨过青山。斜阳暂借禅林宿，博得浮生半日闲。”
　　龟山寺　唐开成二年建。初，蔡、柳二师入闽，法曹杨郁、处士黄俞施山为寺，延师居此。示寂后，王审知建殿奉之。宋雍熙二年赐额。雍熙、成化间重建，更今名。寺与宋儒杨复故宅伊迩，朱子于精舍论学月余。
　　双岩岭　宋建炎间，韩世忠讨范汝为，屯兵于此。唐咸通间建寺。
　　宋王十朋诗：“崎岖九岭更双岩，遥望闽山未见山。来访神钟幽隐处，翠微深锁古精蓝。”
　　大莱岭　与小莱联络数里，极高峻。寇盗窟穴，行旅患之，今稍衰息。俗呼“大梨”、“小梨”二岭。
　　明谢肇淛《梨岭》诗：“昨下白鹤林，今登大梨岭。石级三千层，疑出霄汉顶。阴蹲虎豹窟，晴挂虹电影。危如华岳脊，势与崑崙等。十步九胁息，仰视不可竟。林杪微忽明，窅若窥天井。罡风飒飒飞，细雨若縻绠。直穿磴道穷，始觉尘方逈。一气俯茫茫，村落同蛙黾。大海碧际天，杯中泻万顷。岛屿浮没灭，中流一舴艋。盻远神已飞，凭虚意逾骋。诙奇饱昔闻，壮观惬金景。尚平累未除，独立愁方永。”
　　罗汉寺　在十七都，宋天圣七年建。国朝成化十六年重建。
　　明知县叶充诗：“寂寞无怜并，岚深路不分。鸟惊花院磬，僧扫竹床云。水碓月中转，山田火后耘。且从支遁室，琴上引南薰。”
　　薛令之宅　在广溪。令之，唐神龙进士，历右庶子。开元中宫僚淡泊，时事乖谬，令之郁郁，有挂冠志。尝题屋壁，有“晓日上团团，苜蓿长阑干”之句。玄宗见诗不悦，续以“若嫌松桂寒，任逐桑榆暖。”令之遂谢病，徒步归。肃宗乾元初，以旧学召，令之已前卒。乃旌其乡曰“廉村”、水曰“廉泉”云。宅之左，故有祠，县城北，亦有补阙行祠。
　　灵谷寺　本薛令之草堂，唐咸通初建寺。国朝成化十八年重修。
　　里人谢汝瑞诗：“踏破烟霞度远林，梵宫高镇白云深。松风不动山僧梦，岩水能清野客心。深夜楼台浮月色，五更钟磬吼鲸音。空门寂寂天花雨，洒却尘氛万虑沉。”
　　甘棠港　在黄岐镇。港上接东平、秦溪、穆溪、大梅溪诸水，南出古镇门，入海。先有巨石，为舟楫患。唐王审知为观察使，祷于海神。一夕，雷击巨石，碎之，遂为安流。今有甘棠二公馆。
　　明谢肇淛《宿黄岐镇》：“到海路已绝，空村人独眠。愁风复苦雨，始信夜如年。”
　　盐运分司　在黄岐。唐榷务也，今徙长岐。东路细盐于此盘制，司佐领之。
　　白石巡检司　在七都，近徙黄岐。镇多人烟，有城堡，监司行部驻节于此。缘旧驿裁去，故令巡检代驿供应。瞰江有官渡，东北行为福宁，西北行为福安。
　　穆阳　在十八都，缪氏聚族于斯。缪与穆同音、义也。抚曹缪烈有《穆洋八咏》。
　　谢翱宅　在穆阳。翱字皋羽，父鑰，有隐德，为妇翁抚曹缪烈所重。早治《春秋》，倜傥有气节。尝思捐躯殉国难，杖策参文丞相天祥军事。宋社覆，家室散亡，乃徙延平，居建之浦城；落魄漳、泉间。后游岩、睦，往来婺、台之间。登子陵西台，奠以牲醪，用竹如意击石，悲歌作《招魂》之词。所著《晞髪集》，以屈平自命，卒葬白云村，殉以遗文。其徒吴贵买田，建月泉精舍，岁时烝尝不绝。
　　




　
