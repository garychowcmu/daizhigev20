漳州府志选录


志地
志事
志人
志文
 

志地

　　卫所（明）

　　营寨

　　诸游

　　卫所（明）

　　漳州卫，在郡城。洪武二年设卫，置指挥使司一员，其属为镇抚、为经历、为知事、为千户所者五——中、左、右、前、后各统镇抚及百户。原设官军五千员名；成化间，调中所守御龙岩；宏治间，调后所守御南诏。万历末，只见在旗军七百六十八名。

　　镇海卫，在漳浦（今属海澄）太武山南。洪武二十一年设卫，筑城备倭。置指挥使司一员，其镇抚、经历、知事、五千户所、镇抚、百户一如漳州卫之制；而陆鳌、铜山、悬钟三守御千户所皆隶焉。成化间，调后所守御龙岩。万历末，只见在旗军七百六十三名。

　　陆鳌所，在漳浦之东。洪武二十一年筑城备倭，置所设官如卫千户所之制。原额官军一千二百有奇；万历末，只见在旗军四百八十名。

　　铜山所，在漳浦东南尽处，三面环海。洪武二十一年筑城备倭，置所设官；官军一如陆鳌之制。万历末，只见在旗军三百六十七名。

　　悬钟所，在漳浦之东闽地尽处（今属诏安）。洪武二十一年筑城备倭，置所设官；官军一如陆鳌、铜山之制。万历末，只见在旗军三百三十二名。

　　南诏所，在漳浦南一百五十里。始于宏治十八年；因寇盗充斥，调漳州卫后千户所官军守御。嘉靖十年设诏安县，所与县同城。原额官军一千二百员名；万历末，只见在旗军二百九十名。

　　按成化间调漳州卫中所、镇海卫后所守御龙岩，置龙岩所；今以析为州，不详载。

　　营寨（明）

　　铜山寨，旧在井尾澳。洪武间，江夏侯周德兴所置五寨之一（五寨：烽火、小埕、南日、浯屿、铜山）；以卫官领兵守之。景泰间，移铜山西门澳。嘉靖四十二年，改设钦依把总一员，建署所城外。所辖北自金石以接浯屿、南自梅岭以达广东，为漳郡滨海重镇。非汛期，则团泊寨澳，轮番出哨；遇汛期，则分哨四出：前哨镇海、左哨陆鳌、右哨沙洲、后哨鲎壳澳，而横屿、菜屿、井仔湾、大小甘山则外洋岛屿最险者。原设福船、哨船、冬船、快马船共四十六只，官兵一千一百四十一员名；遇汛，贴驾征操军五百五十五名。

　　浯屿寨，属海澄地；在同安极南，孤悬大海中。洪武间，江夏侯所置五寨之一。左连金门、右临岐尾，水道四通。后以其孤远，移入嘉禾屿地（即今厦门），寨名仍旧。嘉靖三十七年，倭泊处浯屿，入掠兴、泉、漳、潮。事平，议复寨旧地；更以孤远，罢（「泉州志」：『浯屿兵一千七十名、贴驾军□百八十名，福、哨、冬、鸟等船四十八只』）。

　　悬钟寨，与悬钟守御所同地。额设官兵一千一百有三员名，官快哨船二十只；受铜山节制。

　　海澄营，在县城东；旧为机兵营。建邑初，额设兵五百名。万历间，只存四百名；分为四哨，三哨在陆、一哨在水，以卫所官一员教练。四十年，改四为三，水仍用土著，陆则易以浙兵；名色把总一名统之。浙江久多侵暴，澄人苦焉。后以海寇猖獗，增置圭屿腰城诸要害，益募土兵分守，额数随时增减不一。

　　诸游（明）

　　海澄游，原系南路标兵本游。额设兵四百五名、哨船十二只；名色把总一员统之。天启七年，海寇横行，拨守圭屿澳头；时只存哨船五只。崇正元年，知县金应桂查点虚冒，以见在兵一百五十二名为水兵，另募土兵三百二名为陆兵，匀其粮，申改本游为海澄游；筑溪尾城，分调驻札。二年，筑大泥铳城，详请海标浙兵一百名、增募土兵五十名屯守。造小快船五只分配水兵，以便港内旋转。及梁兆阳知海澄，更造五只为十只，合营兵分为四哨，水陆并行训练，调度分守；额数增减，随时不一。

　　浯屿游，管冬、鸟等船二十二只（见「泉州志」）。

　　铜山游，无考。

　　浯铜游，在中左所；与泉之高浦所连界。乌嘴尾、烈屿等要害，皆其哨守。本游兵五百三十六名，贴驾军三百名（见「泉州志」）。

　　澎湖游，在漳、泉远洋之外；南路所辖。环岛三十有六，为澳七。近琉球、吕宋诸番，东倭往来必停泊取水。明初，因徙其民而墟其地。嘉、隆间，海寇曾一本、林凤巢穴于此。万历二十年，倭有侵鸡笼淡水之耗，议者谓澎湖密迩，不宜坐失；乃设官兵先据险戍之。初创一游四哨，冬、鸟船二十只，目兵八百有奇。后以孤岛寡援，增设一游总哨；旋裁去。先是，海坛、南日、浯屿、浯铜、铜山、南澳六寨游每遇汛时，各令远哨该岛，以联声势；久亦停废。

　　按「通志」：『天启初，设泉南游击，辖浯屿、浯铜二游』。「泉志」，浯屿、浯铜二游并载。「旧志」：『浯铜、澎湖二游，俱属南路参将辖』。莫考其详，故备存之。

　　南澳游，即悬钟游；始于万历四年，设钦依把总一员，统诸船官兵以听漳潮副总兵官调度。非汛期，团泊游澳，轮番哨守；遇汛期，则分哨宫仔前、胜澳、青澳、澎山、云盖寺、悬钟、走马溪等处。原福、哨、冬、鸟船四十只，官兵一千八百有奇；万历末，裁减止船三十四只、官兵八百七十有奇。

　　——以上选自「漳州府志」卷二十二「兵纪」一（明）。  
　 
志事

　　寇乱

　　寇乱（明）

　　嘉靖二十六年，佛郎机番船泊浯屿，巡海道柯乔、知府卢璧、龙溪知县林松发兵攻船，不克（时漳、泉月港贾人辄往贸易，官军还，通贩愈甚。总督闽浙都御史朱纨厉禁，获通贩者九十余人，行柯乔及都司卢镗就地斩之；番船乃去。乔、镗寻被论，皆拟重典；郎中陆稳奏释之。卢璧以改调去）。

　　二十八年，有倭寇驾船扬航直抵月港安边馆，壮士陈孔志授檄往援，乘巨舰直当其冲，中炮死；倭亦随遁（漳有倭患自此始）。

　　三十五年十月，倭寇自漳浦六都登岸，屯住后江头土城；流劫诏安，焚掠无数。

　　三十六年六月，海寇许老、谢策等突至月港登岸，焚烧千有余家，杀掳无数。

　　十二月，倭船泊浯屿。寻出潮州澄海界登岸，袭陷黄冈土城，劫掠诏安。

　　三十七年三月，倭寇自潮州突至诏安，劫三都径尾。五月，劫五都东坑口土楼，遂寇漳浦盘陀长桥。

　　是月，贼舶有由沧泉奄至月港者，焚九都室庐殆尽，夺舟出海。十月，突至铜山攻水寨，上至漳浦六都埔尾土围、下至诏安城外；惟东坑■〈人米田，上中下〉一带焚劫尤惨。百户邓惟忠督兵遇于深田，擒倭四人、斩二人。既而，海寇谢老、洪老（即洪迪珍）等诱倭二千余人再泊浯屿。

　　三十八年正月，倭寇由岛尾渡浮宫，直抵月港；夺船散劫八九都、珠浦及官屿等处，复归浯屿。

　　二月，有倭寇数千自潮州掠诏安、云霄、漳浦。三月，由东厝岭抵月港八九都，转石码、福浒、东洲、水头，夺舟流劫，随至长泰善化里。四月，薄县城；知县萧廷宣率众御，却之。八月，由龙溪天宝市入南靖。九月，屯永丰竹员。所过各县，焚劫、杀掠不计。既而至平和清宁里，知县王之泽率兵御之。

　　三十九年正月，倭寇由同安屯三都。二月，渡江流劫方田、漳浦佛潭桥、峰山、溪南等处。三月，突入长泰高安。四月、五月，屯月港。

　　十一月，饶贼萧雪峰犯南靖县，知县殷伯固率兵与战，遁去。时各处共被倭、饶杀掠，草寇乘风窃发，郡无宁土。

　　四十年正月，月港二十四将反，巡海道邵楩遣同知邓士元、县丞金璧往抚之（先是，丁巳间，九都张维等二十四人共造一大船接倭，官莫能禁。戊午冬，巡海道邵楩发兵剿捕，次于许坑；维等率众拒敌，官兵被杀。由是益横，各据土堡为巢：张维据九都城、吴川据八都草坂城、黄隆据港口城。旬月之间，附近效尤，各立营垒。九都有草尾城、征头寨，八都有谢仓城，六、七都有槐浦九寨，四、五都有方田、溪头、浮宫、霞郭四寨，互相犄角；各有头目，号二十八宿、三十六猛。官府为倭、饶乱，故屡招之，竟不服。是年春，再议发兵扑灭，榜示远近。诸寨转相要结，乘轻舸入镇门，以扼兵冲。进薄东山、水头等处，攻破虎渡城，杀掠尤惨。又攻田尾、合浦、渐山，害甚于倭。南溪荆棘，楩用以贼攻贼之计，遗金币招致洪迪珍。倭众由陆路经诏安、漳浦，取道渐山进击八、九都；战于草坂城外，倭败走，死者无数。郡城戒严，复令海防同知邓士元、龙溪县丞金璧往抚之，诸反侧稍安。至四十三年，张维等复叛，巡海道周贤宣檄同知邓士元擒解军门斩之。自是，设县之议起矣）。

　　二月，饶寇突至诏安县北门，总兵俞大猷督师剿捕，副千户许瀚阵斩其伪将詹总兵等，贼锋披靡。瀚，论功升铜山寨钦依把总。

　　是月，倭寇屯诏安溪东、三都、土桥等处，知县龚有成召民兵与战，被杀六十余人。自三月至五月，住东关外，分伙焚劫。十月，屯下尾，围后溪寨；有成发兵助其死守二十日，乃解。

　　是月，倭寇流劫长泰人和、石铭等里；至五月乃去，焚杀不计。

　　五月，倭入漳浦屿头，张琏陷檺■〈山寻〉。

　　六月，海寇同横洋贼逼长泰城，勇士林周夫等突入贼营，砍其旗；城中居民乘之，贼众奔溃。

　　四十一年正月，饶贼至漳城外，巡海道邵楩调月港兵与战不利；贼屯东山，流劫至北溪，武举林以靖督乡兵御于沙州。

　　二月，张琏合倭掠漳浦，知县龙雨筑敌楼固守；贼发城外冢，掘骸勒索，焚掠无算。

　　三月初三日，饶贼复入南靖县城，散劫村堡；有生员陈一德骂贼不屈，死。未几，张琏遁回贼巢，总兵俞大猷遣千总游瑞清、副千户许瀚计擒之。

　　六月，海贼许朝光犯悬锺、陆鳌，陆鳌所镇抚杨勋御却之。

　　十月，倭寇围诏安县，知县龚有成御却之。

　　二十二日，海贼吴平引倭寇袭陷悬锺所，千户周华死之。

　　四十二年，海寇许朝光自铜山登岸，攻诏安■〈人米田，上中下〉安堡，杀掳六百余人。

　　四十三年二月，参将戚继光大破倭寇于蔡陂（贼自仙游流入漳浦汤坑，众数千人，预设伏于蔡陂。继光至，猝然蜂起，兵为小却；继光立斩退缩者数人，身自督战，贼大溃，斩首三百余级。官兵战死八十余人，立忠勇祠祀之。继光纪律严明，每出人莫测。或解甲犒师，方与所在当道欢饮；忽从间道急趋，贼惊以为神。或围孤城亟，父老扶携登望女墙，冀援兵旦暮且至；见远烟数点，隐隐似旌旗状。忽炮响，则贼已狼戾死散，官兵业抵近郊，大破之矣。平倭、平寇，继光之功与漳终始。时人为语曰：「俞龙、戚虎，杀贼如土」。俞，盖指大猷也）。既而劫诏安点灯山白叶洞，百户邓继忠擒其首呿吱咾咜咾等；有掠东西沈者，知县梁士楚遗家兵与千户张凤■〈羽廷〉擒斩之。

　　四十五年五月，贼首林道干自走马溪登岸，散劫诏安。十月，总兵戚继光督闽、广兵剿灭之。

　　隆庆二年，贼首曾一本自泊浦澳，登岸流劫诏安等县。九月，南澳副总兵张元勋由陆路截杀于盐埕，又大败之于大牙澳，前后斩首六百余级（道干、一本，皆吴平余党）。

　　三年五月，曾一本合倭寇泊船于云盖寺、柘林等澳，贼势甚盛。六月，闽、广军门会兵剿灭之，边境始安（倭祸自嘉靖二十八年起、至隆庆三年止，凡二十余年）。

　　万历二十五年，海贼无齿老寇漳浦，古雷把总张万纪歼之。

　　三十年，吕宋杀中国人在其国者二万五千；海澄人尤多。

　　三十二年，海贼周四老作乱，诏安知县黎天祚擒其二魁，斩于城上；贼遁去。

　　四十六年，海贼袁八老劫诏安沿海村落；既而就抚。

　　天启二年，红毛据澎湖，由鹭门逼圭屿；海澄知县刘斯■〈土来〉守计甚备。贼退，中丞南居益誓师海澄，直抵澎湖；与战，悉遁去。

　　六年春，海寇郑芝龙自龙井登岸，袭漳浦旧镇，杀守将；遂泊金门、厦门，树旗招兵。旬月之间，从者数千；所在勒富民助饷，谓之「报水」。

　　四月，芝龙遣贼将曾五老泊海澄港。五月，遣贼将杨大孙大掠海澄芦坑。十二月，自溪尾登岸；把总蔡以藩力战，死。哨官蔡春单骑先突其阵，诸军继之，贼退。既而寇九都，围学宫城；学博李华盛乌纱，奉先师神牌登城，退之。时海澄村落，无幸免者。

　　崇正元年，郑芝龙由厦门抵铜山。三月，攻杜浔堡，乡绅邱懋炜率众拒却之（未几，芝龙与李魁奇俱就抚。芝龙授游击，寻迁副总兵；盘踞海滨，上至台、温、吴淞，下至潮、广，近海州郡皆「报水」如故。同时，有萧香、白毛并横海上；后俱为芝龙所并）。

　　五月，海贼周三老由卸石湾直抵悬钟城，坚守不下；遂流劫内港、象头等处，所过村落，屠戮无遗。

　　是年，海寇杨六、杨七等百余艘散劫悬钟、胜■〈氵粤〉、卸石湾等处，焚兵船、民舍，杀戮不计。

　　二年六月，抚寇李魁奇复叛，寇海澄；知县余应桂遣兵击败之（时贼犯青浦，应桂遣把总吴兆燫、张天威、哨官蔡春迎击，擒贼首二人。旋寇高港，从中港犯龙溪许茂；兆燫、天威往援，斩首十三级，擒五人。八月，犯龙溪福浒、石码；兆燫、春获其战舰一，哨官贾希战死。乡壮张宇移炮碎贼舰于海澄港，哨官叶景惠与天威擒其渠魁黄杰于中港；总兵赵震饱贼赀，出杰于狱。贼鼓棹沿普贤溪、尾菜港三路并入，舳舻相望；炮营中军鲁文廷、把总袁德击之。兵数合，蔡春伤足，德亦被伤；冲锋许界、壮士张明俱战死。天威挥戈奋击，吼声如雷；兆燫与其弟兆炜翼袁德裹疮，纵兵大战，所向披靡；贼遁出港，腰城及炮营击碎贼艘无数。是役也，死伤相半；然贼自是不振）。

　　九月，贼复寇青浦，壮士林瀚率众御之，擒其魁；转寇漳浦白沙。张天威与吴兆燫往援，夜行枵腹数十里，猝遇贼，天威力战死。既而贼焚劫溪东西，吴兆燫御之，斩首十四级，焚贼舰、器械甚伙。

　　五年四月，海寇刘香寇海澄，乘夜抵浮宫；知县梁兆阳遣把总吴兆、袁德合兵大破之（贼楼橹巍若雉堞，我兵皆小艇，贼矢石交下，莫能仰视。自夜至辰，力战未决，骁卒林行奋勇先登，斩其魁；贼交刃之，鸟翔而下，坠小舟。袁德再登，众继之；斩级四十有三，生擒二十五人，溺死无数）。

　　六年七月，红毛入料罗，窥海澄境；知县梁兆阳率兵夜渡浯屿袭破之，焚其舟三，获舟九。既而巡抚邹维琏督兵再战，再捷；贼遂遁。

　　是年，刘香沿劫诏安诸村落。十月，由卸石湾登岸，沿江焚杀，直至悬钟北城下。

　　七年，有红毛番船泊铜山及诏安五都地方，焚劫甚惨；官兵纵火焚舟，悉斩其酋，无一人还者。

　　八年，游击郑芝龙合澳兵攻刘香于田尾远洋，平之（香，漳浦人。自辛未以来，频年冲突，上犯长乐，下袭海丰、铜山、古雷、游澳之间，出没不常。至是势蹙，自刎而死）。

　　十六年四月，漳浦山贼陈鸾、邱缙等寇掠东山，与余五、番薯八相继出没；后俱为郑芝龙招抚。

　　国朝顺治元年（自元年至三年，江南福王、福建唐王相继自立，漳尚未归顺）十月，山寇徐连陷云霄，遂攻漳浦县（时邑中乏令，漳南道陈起龙自郡移驻，登陴守御；自分必死，里衣皆用印符。血战累日，贼死无数，城赖以全；檄长泰知县郁文初来署县事，而自回漳。既而郑芝龙收其余众，请降；起龙坚执不可，解所著里衣示之，悉斩于南教场）。

　　三年，大师入漳。

　　是年四月，贼夜袭破诏安县，杀唐王所署官；有陈习山、胡仲慥者各带丁壮赴援，贼坠城遁。

　　秋九月，我兵出漳平北溪，入漳城；诸县各以次归附。

　　是月，郑芝龙降；子成功遁入南澳（成功，芝龙微时贩日本，倭女所生。芝龙既贵，倭归之；寻归其母。唐王据闽，芝龙封侯，加太师。既而，密谋归款。我师至泉，成功母死于兵；自以向受唐王恩厚，出入宫中，赐国姓，且母死非命故，终无降意。芝龙既降，成功逸去；与所善陈辉、张进等收芝龙散卒于南澳。寻泊鼓浪屿，附者日众，卒为沿海大患）。

　　郑彩、郑联据厦门；沿海铜山、古雷、游澳等处悉为寇穴。

　　四年二月，漳浦佛潭桥民奉庠生杨学皋为帅，陷漳浦；知县许国楠投井死。越五日，郡游击唐钦明、都司郭秉诚往平之。

　　是月，郑成功、郑彩寇海澄；贼将王来破九都学城，参将田爵御之，焚桥而守。知县吴治臣自漳回，贼要杀之漏仔洲。副将王进自郡赴援，夜开西门架栈飞渡，缒入学城；贼皆熟睡，尽歼之。既而击贼于南门附，杀其前锋将洪致；贼阻闸水，多溺死，成功遁去。

　　十二月，漳浦土贼黄春召侩道赞寇县城，游击唐钦明击走之；又败之于枫林土坑龙洞寨。未几，寇西屿白沙，为大澳乡兵所杀。

　　五年春，诏安大饥，借名起义者杀防将马守惠。正月，陷诏安。

　　二月，贼首江警庸、黄朝阳围南陂堡，民林朝翊率族人固守，贼解围去。

　　三月，许祚昌围漳浦，游击唐钦明御之；援兵至，乃退（祚昌，浦人；明太仆卿。）

　　四月，沈起津围漳浦，游击唐钦明御之。寻遁去，还据诏安（起津，诏安人；明池州推官）。

　　六月，云霄镇守总兵王之纲为潮寇所逼，退归漳浦；盘陀岭以南悉为寇有。

　　是月，平和防将曾庆寻引广寇伪称明永宁王，据二邑以叛。

　　十一月，漳浦土寇卢若腾、邱建会合平和贼万礼等寇县城，参将陆大勋出战，被杀；总兵杨佐、参将魏标、守将冯应第再战，擒建会杀之。

　　十二月，总督李率泰入平和，戮曾庆及谋叛者十三人。

　　六年七月，漳浦佛潭桥寇据新亭，总兵杨左攻之，不克。

　　十一月，郑成功陷云霄，守将张国柱死之，士卒死者无数。进攻漳浦，守备王起俸密约为内应谋泄，走降贼，贼退遁盘陀。总兵王邦俊追破之，遂复云霄（起俸，西人。既降贼，始教之骑射；成功甚任之）。

　　七年三月，总兵王邦俊平诏安二都山贼。五月，师还漳浦，袭杨学皋，大破之；学皋降。

　　八月，郑成功杀郑联于厦门，并其军。

　　八年二月，提督马得功破厦门。四月，郑成功还，据之。

　　六月，郑成功入浮宫港，掠峨山；总兵王邦俊兵败于方田。贼薄海澄县，三日始去。十一月，陷云霄莆美，参将包泰兴死之；遂陷诏安、平和二县。十二月，袭漳浦，贼旧将陈尧策潜为内应，囚驻防副将杨世德、知县范进，焚掠四郊；伪参军潘庚锺城中沿门索饷，酷刑拷勒。浦人比之前明倭、尤两寇为烈云。

　　是月（十二月），海澄守将赫文兴质其子于成功，结为内应。

　　九年正月，郑成功大举入漳；至海澄，赫文兴开城纳之。知县甘体垣不屈，沈于海。遣将分徇各县，以上、中、下为饷额，酷拷富户。

　　是月，贼将甘辉分兵攻长泰；知县傅永吉婴城固守，死之（先是，崇祯末，知县郁文初制佛郎机百子铳炮药弹，备御器械甚伙；永吉悉发以击贼。贼死伤殆半，乃复益兵运大炮攻城，城几陷；会副将王进与建宁王总兵、高副将来援，捣其背，贼稍散。我兵入城，合围如故；发炮塌城二十余丈，进。永吉亲当其锋，且战且筑；永吉中炮死。三月六日昧爽，贼发地炮，城垣砖石皆飞；忽西风大作，砖石飞起者反吹击贼，贼死无数。城中官兵乘之，会总督陈锦援兵至，同安贼遂拔营宵遁。凡四十九日，围始解）。

　　三月，总督陈锦兵败于江东，贼遂围漳州；四郊居民入城各依所亲，城门坚闭（陈锦之败也，其奴库成栋刺之，以降成功；成功斩之）。

　　五月，浙镇马逢知来援，入漳城（时号金衢马，旧名进宝）。贼议筑镇门，截溪流灌城；堤不得合，旋罢。城中被围日久，斗米直五十金；食人炊骨，死者七十余万人。

　　九月，固山金砺援兵至泉；郑成功解围，屯古县（地名，在城南十里）。

　　十月朔日，固山金砺大破郑成功于古县（是日，西北风大作，贼发火箭、火炮皆反风自焚。满、汉兵乘烟冲突，贼大溃；阵斩黄山、陈俸、廖敬、郭廷、洪承宠——皆巨魁也。成功遁入海澄，毁学城。时诸村落逃散复归者室家俱破，继以瘟疫，城内外几无炊烟）。

　　是月，副总兵王进复漳浦；贼党在平和、诏安者皆遁去。

　　十年五月，固山金砺攻海澄，填濠深入；贼发地炮，士卒多死，退还漳州。郑成功增筑海澄城，安大小炮三十余号；积粮草、储军器，以为持久之计。

　　十一年正月，有抚寇之议。郑成功遣其党散各邑，沿乡派饷；凡数月，漳及兴、泉皆罹其害。

　　十二月，郑成功入漳州（先是，千总刘国轩、魏标潜通成功；十二月初一夜，贼将甘辉、洪旭等直至南门，国轩开城纳之，总镇张世耀、知府房星叶俱降贼。成功继至，各属县多迎降；因籍城中及各县富户比饷。然成功用法素严，市肆不扰，兵卒无敢淫掠者；故城内稍安）。

　　十二年春，世子王率大兵入闽；成功度势不支，六月，坠漳州及漳浦、南靖、长泰、平和、诏安各县城（时郡城民屋无论大小俱拆毁，浮木石于厦门；所存者，惟神庙寺观而已）。

　　是年春，贼将黄万陷诏安溪南堡，杀掠如洗。

　　十二月，总兵杨捷入漳，诸县皆以次恢复。漳浦贼党遁去狮头城，捷剿之；民被其祸者甚惨。

　　十三年六月，黄梧、苏明以海澄降（梧，平和人；与明俱郑成功部将。梧与苏茂陷揭阳，为广东平南王所败，成功斩茂—明，茂弟也；惧不自保，乃俱内附）。贼将甘辉等率众至，则我师已先入矣。辉焚中权关，取仓庾以去；城中蓄积皆为我有。黄梧进爵海澄公，驻札漳州；苏明授哆李几昂邦内大臣，召入京师。成功既失险要、又丧军实，乃决计寇江南，而漳民稍息。

　　十五年正月，贼将万礼破诏安菁山、磁灶等二十六寨堡；赴援者未至，皆为所破。

　　三月，山贼掠平和管溪；署县事陈尧先遇诸涂，为贼所害。

　　十六年，郑成功寇江南兵败，甘辉、万礼等俱被擒，精锐丧尽。成功逃归，屯据厦门，抽沿海居民为寇。

　　四月，我师剿海澄小东山。

　　是年，诏安二都环沙寇江警庸等密结成功为内应，知县欧阳明宪合饶镇总兵官吴六奇平之。寻剿乌山贼巢，擒其首蔡四。

　　十七年五月，将军达素、总督李率泰、海澄公黄梧分督水师官兵出海门，斩伪闽安侯周瑞，渐迫厦门。会东风大作，我兵多北人，皆眩晕；成功麾兵鏖战，遂大溃。数日尸浮海岸者万余，官军十居七、八。

　　十八年四月，郑成功破台湾据之。

　　六月，贼将蔡禄、郭义毁铜山，入云霄就抚；伪忠匡伯张进自焚死。禄、义俘掠铜山子女以万数，哭声震地，死者相枕藉。既而，铜山仍为贼踞。

　　九月，迁沿海边地，以垣为界。龙溪自江东至龙江以东，漳浦自梁山以南、旧镇以东镇海、陆鳌、铜山，海澄自一都以至六都，诏安自五都至悬钟，皆为弃土（先是，原任漳州知府房星叶降贼逃归，使其弟候补通判星曜上言『海贼皆从海边取饷，使空其土而徙其人，寸板不许下海，则彼无食而贼自散矣』。至是，上自山东、下至广东皆迁徙，拨兵戍守）。

　　康熙元年春三月，南澳伪忠勇侯陈豹降（豹，短少精悍。自唐王入闽，据南澳近二十年。广寇苏利、许龙皆骁勇自负，独畏豹。至是，与成功贰；遣周全斌攻之，乃入广东投降）。

　　五月，郑成功死。

　　二年，以同安副将施琅为水师提督，移镇海澄（琅，泉州人；成功旧将。风宇魁梧，号知兵；海上楼橹、旗帜、行阵之法，皆琅启之。顺治六年，得罪于成功，诣军门降；屡立功。至是，擢提督）。

　　十月，水师提督施琅、海澄公黄梧督兵出海澄港，会总督李率泰、陆路提督马得功攻厦门；得功船为贼所围，赴水死。郑经弃厦门、金门，走铜山（经，成功子）；我兵入厦门，墟其地而还。

　　三年三月，郑经遁入台湾；伪永安伯黄廷、武卫周全斌、杜辉等俱先后入漳，降者甚众。

　　八月，总督李率泰上疏取台湾，以施琅挂「靖海将军」印，总统投诚诸将周全斌等。

　　四年四月，靖海将军施琅等出洋，未至澎湖，飓风大作，各船飘散，不能相顾；皆引还。未几，施琅加伯爵，归京；移投诚兵将分驻各省屯田。数年间，漳境相安无事。

　　十三年三月，耿精忠反；传檄至漳，巡海道陈启泰死之。漳浦镇刘炎、海澄镇赵得胜俱降，漳属各县望风降附。

　　四月，海澄公黄梧卒。

　　是月，潮州刘进忠反，诏安乱兵杀防将。

　　郑经遣刘国轩、何佑、冯锡范入厦门，赵得胜复降郑。

　　五月，郑经据厦门。经之东遁也，偷安日久，船不满百、军不满万；精忠颇易之。经使人借泉、漳二府为召募，精忠难之；于是耿、郑交恶。

　　六月，黄芳度（芳度，黄梧子）袭杀伪漳州城守刘豹（豹，精忠所署。时郑经已入泉州，芳度先使人赍密疏间道诣京求援，欲起兵自守；故先杀豹。经自泉遣使加封，芳度佯受之；而日遣人召募，署部伍为守城计）。

　　九月，耿精忠遣兵趋平和，海澄公标将赖升大败之于上淡桥。

　　十一月，郑经遣赵得胜、何佑、冯锡范攻漳浦，刘炎降。

　　经分设六官；算丁钱，大索富民饷。

　　十四年正月，耿、郑通好。

　　五月，郑经入海澄，分兵掠南靖、平和；遣郑斌征黄芳度兵，芳度不从。

　　六月，郑经围漳州；黄芳度起兵御之，使其兄芳泰突围入粤请援（芳度年少，然沈勇有谋。经发冲棚龙烦大炮百道仰攻，城圮六十余丈；芳度立栅轝土，且筑且战，须臾而就。时出轻师蹂郑氏壁，斩其伪将万宏。数月间，经剽锐死伤大半，乃筑长围守之。

　　是时粤东兵围刘进忠于潮州；芳泰至，乃分兵救漳）。

　　十月，黄芳度部将吴淑与弟潜叛降于经。初六日昧爽，开门纳贼，黄芳度死之（芳度登芝山，见势不支，驰至开元寺，赴井死。是日，芳泰以粤东援师至永定，已无及矣。经入漳，收芳度族戚将佐黄翼、蔡龙等，皆被杀）。

　　十六年二月，大兵至漳；郑经走厦门，各县以次恢复。

　　三月，漳浦巫者蔡寅挟左道惑众，聚海上残卒夜入泉州，斩关而出，人以为神；附者日众，蔓延漳、泉间，派粮以食。头裹白布，时人谓之「白头贼」。

　　十月，郑经遣何佑入南靖小溪；吴淑入长泰，屯天成寨。

　　十二月，我兵围吴淑于天成寨；蔡寅率众援之，淑突围出走。

　　是年，以黄芳世袭封海澄公兼水师提督、黄蓝为海澄总兵（芳世，芳度兄，前为侍卫。蓝，即賷密疏入京者）。

　　十七年二月初十日，刘国轩、吴淑犯海澄。十一日，破玉洲、三叉河、福浒。十八日，毁江东桥。二十三夜，破石码。郡城诸路援兵皆为所败，遂屯祖山头以逼海澄。副都统孟安、陆路提督段应举、宁海将军喇哈达、平南将军赖塔会师来援，贼退屯石码，筑垣拒守。

　　是月，贼以万余人掠平和庵后，旋攻下埔土堡。堡中误坠火硝药中，火发；贼招之令出，欲纵之——盖贼意原在金帛也。然终无一人肯出者；计焚死二千余人。贼寻引去。

　　三月，刘国轩列阵于赤岭（在郡东十里）。战方合，蔡寅率众出天宝山以牵我军之势；提督黄芳世击败之。既而国轩树栅双桥，满、汉兵连营进剿，军于水头、湾腰树。十一日黎明，国轩佯遁；少顷，我兵方蓐食，贼扬航登岸，直趋水头冲满、汉军为两截，段应举奔海澄。黄芳世几为所获，走入漳；寻卒。

　　贼既据水头、镇门，截海澄饷道。应举集满、汉官兵营于祖山头，国轩率劲卒登山，遣吴淑遶出祖山之背；应举败入海澄。国轩以澄四面皆水，夜筑营凿堑于要路，围之数重；由是内外阻绝。

　　是月，平和土寇张雄引诏安官陂贼廖典照县城，抢掠一空。既而，典投诚于漳；未几，仍乞镇平和，拆毁邑居殆尽。

　　四月，逮总督郎廷相，以布政使姚启圣代之；以按察使吴兴祚为巡抚，调江南提督杨捷入漳，合兵救海澄。

　　五月，贼营灯火寨（在笔架山南；以下临大溪，顺流可通海澄故也）。是时援军四集，俱屯于笔架山。姚总督遣兵破贼将林彪、张凤于岳岭，阵斩凤。公子姚仪以牛载土囊填堑；进至第三重，贼炮火齐发，我兵终阻于水，不能近城。

　　六月，海澄陷，提督段应举、都统穆伯希佛死之（时城中围八十余日，食尽，杀马、罗雀鼠，继以人；革骨楮币皆尽。城陷，应举投弓，北向再拜；与穆俱自缢。黄蓝死于乱军。初，入城官兵二万余人，及陷；存者不及三分之一）。

　　是月，贼陷长泰（城守黄辉开门纳之）。

　　九月，总督姚启圣遣兵复长泰。

　　是月，刘国轩自泉遁归，列营观音山（山在镇门），筑十九寨。既而，战于长泰溪西，官军前锋稍却；总督姚启圣援之。耿精忠故仇郑，拔刀砍地曰：『吾得与此贼俱歼，吾死不恨矣』！亲督战，立斩退缩者三人，大呼驰入贼阵；诸军从之，斩伪镇郑英、吴正玺等。破其营，斩首四千、捕卤一千二百余人，亡溺者以万计。国轩尾所乘马，泅河以遁。

　　十二月，再议迁界（甲寅之变，沿海迁民悉复故土。丁巳恢复，康亲王上疏以迁界累民。至是，督、抚请再迁；从之）。

　　十八年三月，刘国轩据果堂寨（果堂逼近江东桥，扼要之地）。

　　十月，贼筑坂尾寨（即萧井寨）；官军攻之，不克。

　　十一月，总督姚启圣设修来馆于漳州（首领降者，官之；银币、袍服，虽下隶小卒无不遍及。有既受抚而仍归贼者，启圣听其来去，多纵反间。由是贼党转相传诵，人心携贰，降者接踵，卒成台湾之功；启圣之力也）。

　　是月，吴淑死（时坂尾寨新筑，淑守焉。墙崩，淑压死；漳人快之）。

　　十九年二月，伪镇陈昌降。

　　是月，我师复海澄；巡抚吴兴祚、水师提督万正色入厦门，郑经遁归台湾（陈昌既降，经、国轩等见势不支，又闻官兵已扼料罗——料罗者，通台湾港道也；遂焚厦门行宫以遁）。

　　二十年正月，郑经死。

　　五月，总督姚启圣请攻台湾，复以施琅为水师提督，仍挂「靖海将军」印；改万正色为陆路提督。

　　二十一年五月，总督姚启圣率官兵至铜山，候风出洋（以风不利，暂遣官兵回汛）。

　　二十二年六月，靖海将军施琅会各镇官兵发铜山，遂破澎湖。

　　七月，我师入台湾，郑克塽降（塽，经子）。设一府、三县。

　　——选自「漳州府志」卷四十七「灾祥」（附「寇乱」）。  
　 

志人

　　吴宪

　　陈第

　　张燮

　　施邦曜

　　张宇（从子子达）

　　蔡春

　　张天威

　　洪应斗

　　蔡以藩

　　林焊

　　张明

　　吴兆燫

　　袁德

　　陈起龙

　　黄道周

　　何楷

　　张若化

　　涂仲吉

　　曹学佺

　　徐孚远

　　林琠

　　方文耀

　　周祖唐

　　陈鼎

　　陆大勋

　　杨佐

　　张国柱

　　包泰兴

　　王显谟

　　李耀宗

　　甘体垣

　　傅永吉

　　蔡祚达

　　庚元侯

　　谢鸿奇

　　欧阳明宪

　　郁之章

　　蓝铭玺

　　柳朝麟

　　吴执中

　　黄梧

　　李长茂（兄梦虹）

　　胡夫人

　　陈辉

　　许正

　　余杰（欧毅）

　　陈启泰

　　林廷擢

　　刘超凤

　　蒋鈖

　　杨定国

　　黄芳度

　　黄芳世

　　黄芳泰

　　张琼

　　戴玑

　　涂氏（诸氏、杨氏）

　　赖升

　　林绍祖

　　郑宗焕

　　陈天达

　　段应举

　　傅宏基

　　杨捷

　　吴延贵

　　张雄

　　蒋龙光

　　黄性震

　　黄升

　　罗士鉁

　　蓝理

　　郑亦邹

　　毛殿扬

　　欧阳凯

　　许云

　　游崇功

　　李茂吉

　　陈梦林

　　林亮

　　蓝廷珍

　　蓝鼎元

　　李松龄

　　许良彬

　　阮文

　　吴开业

　　张养

　　刘良璧

　　庄元

　　胡格

　　蒋允焄

　　陈先声

　　胡邦翰

　　李师敏

　　叶文博

　　吴龙

　　蓝元枚

　　孙全谋

　　罗光照

　　曾超群

　　徐宗干

　　吴宪

　　吴宪，字长溪；龙溪人。嘉靖间，以武生从总兵俞大猷剿倭贼有功，授副千户。又征海寇曾一本，释被掳军民八百余人；人感其德，有持金帛谢者；却弗受。历战功，授漳州卫指挥同知，世袭。后官浙江都指挥使。

　　初，宪弟道宗为海贼许朝光所掠去，自赍金五百往赎；弗许，乃乘间挟宗道遁。贼追之急，宪先部署亲党伏于道，贼大创而去；名震远近。宦归，置产均诸弟；当道以「孝友」旌其门

　　——选自「漳州府志」卷二十七「宦绩」七（明指挥使）。

　　陈第

　　陈第，字季立；连江人。幼为诸生，博学敦行，尤负经济。精孙、吴兵法；俞大猷尝谓之曰：『以子之才，当于古名将中求之』。戚继光讨倭，辟第参帷幄。倭平，授守备，升游击；以伉直忤长官，遂弃官归，著述自娱。

　　吴一沛倡芝山讲会，闻第名，延为山长；漳士与讲者常二百人，析疑阐奥，悉洽士心。又尝主一沛家，为作「一斋说」。所著书，有「伏羲图赞」、「尚书义」、「毛诗古音考」行于世。

　　——选自「漳州府志」卷五十「纪遗」下（寓贤）。

　　张燮

　　〔张〕燮，字绍和。幼颖敏绝人；父廷榜，甚爱之。比长，博极群书。万历甲午，举于乡；与蒋孟育、郑怀魁等号「漳七子」，文名大嗓。顾绍和性洒落，不急宦达；归而侍其父，构庐锦江之上，怡然也。

　　天启间，何乔远疏荐预修「实录」，辞不赴；诸名士多以书劝驾，然终莫可夺，远近举称曰征君。既而党祸大作，征君独飘然几先，众比之申屠蟠、郭林宗云。所结纳遍海内，郡中最善黄道周；道周所谓「雅尚高致、博学多通不如张燮」是也。有手定「汉魏七十二家」、「东西洋考」、「闽中记」、「群玉」、「霏云」二集行于世。

　　征君有子五人；于坛、于垒二人，知名。于坛，字升甫；于垒，字凯甫：俱邑学生。于垒从道周游，称为「圣童」；着有「麟角」、「舒节」二篇各二十卷。早卒，诸公为立祠，曰「幼清」。

　　——选自「漳州府志」卷二十九「人物」二（明列传上）。

　　施邦曜

　　施邦曜，字尔韬；余姚人。万历癸丑进士。天启初，为工部主事。时魏珰擅权，曹郎皆奔走门下；邦曜独不往，忠贤衔之。乃亟请补外，出知漳州府。明爽廉干，被服布素而丰仪峻整，人不敢干以私。下车，首锄诸豪强不法者。赈旱荒、平盐政，威惠并行；漳人呼为「施青天」。海寇刘香、李魁奇猖獗，邦曜筑万松关、起镇门两刨台，护以城；募勇士，出其不意攻之，香自■〈刀刂〉。魁奇大恐，请抚，求如郑芝龙故事；邦曜谓巡抚邹维琏曰：『闽蠹一之为甚，其可再乎』？卒与维琏讨平之。历升通政使。

　　甲申之变，邦曜死焉；谥曰忠介（镇门城，今废；唯梦剑阁尚存）。

　　——选自「漳州府志」卷二十五「宦绩」二（明知府）。

　　张宇（从子子达）

　　张宇，海澄人也。海寇刘香犯境，宇偕族弟明率乡众移炮击碎贼舟，郡守施邦曜旌以匾曰「功垂桑梓」。又，施邦曜荐谙熟水务，偕册封使往琉球，授京营守备，署参将。以老乞归。

　　宇从子子达，以材勇，擢千总。康熙十三年耿逆据全闽，子达守月港城，誓不从叛。自揣微弁莫能支，退居陈洲堡。及克复海澄，廉知其义，擢授漳浦营守备。卒于官。

　　——选自「漳州府志」卷四十九「纪遗」中（人物）。

　　蔡春

　　蔡春，海澄人。天启末，为邑哨官；勇敢善战。七年，海寇郑芝龙遣其党杨大孙入九都，春追至威武庙，只身冲突，连斩六人。又从吴兆燫逆击李魁奇，亲擒其魁香公老、魏二老，获其战舰。自是，贼闻春名，辄引避。九都之役，贼惊溃，五保人民庐舍赖春以全；请于宪，立碑颂之。蔡以藩战死溪尾，春入火中负尸出，以表其忠；非唯勇士，实义士也。

　　——选自「漳州府志」卷三十一「人物」四（明列传下）。

　　张天威

　　张天威，莆田人；膂力绝伦。初为贼所掳，置麾下；随寇石码，手门栅，叱余伙去。谒巡海道徐日久，壮之，界以材官。遣攻武平，所向多捷。以功，擢澎湖把总。

　　崇祯二年，李魁奇寇海澄许茂，天威奉檄往援，斩级二、生擒一；贼为褫气。已援中港，更斩二级；皆贼魁。战九都，众各负重创；天威独挥戈电击，声如雷吼。已赴援白沙——白沙，浦属也，游击邓世科三矢趣之。天威借马宵驰，枵腹历数十里；比晓，与贼遇，一挥六卷其戈，矢绝无援，竟战死。邑令余应桂为文哭之，科臣仇维正疏其事以闻。

　　——选自「漳州府志」卷二十七「宦绩」四（明把总）。

　　洪应斗

　　洪应斗，海澄人；郡诸生。习骑射，通兵法。天启壬戌武进士，授福建水标把总。丁卯，海寇纵横，命应斗帅所部舟师南援；时副总兵陈希范驻师铜山，应斗属焉。贼舸将至，希范日酣欲；有传儆者，辄笞之。应斗告以当为备，不听。贼果乘风直下，纵火焚舟；我舟挂篷不及，众皆遁，或赴水。应斗率所部独迎敌，贼艘环之；应斗手刃数十人，度终不得出，乃抱铳自沈死。希范既跳身以免，反诬应斗败逃。给事中颜继祖具疏请恤，以慰忠魂（续传）。

　　——选自「漳州府志」卷三十一「人物」四（明列传下）。

　　蔡以藩

　　蔡以藩，泉州人。精悍，善骑射，所在多战功；巡抚朱一冯器之。

　　崇正间，授海澄营把总。视师甫三日，贼入寇；以藩摩厉以须，贼为引避。亡何，贼拥众大至。以藩请益兵，通判吴允焞听哨官何德胜之谗，留兵不发；乃提孤卒往，发大炮，连毙数贼。贼益合围，所部兵相继逃散；援绝，以藩力战死。德胜反扬言以藩挟饷投贼；哨官蔡春愤甚，从火中负尸出之，事乃白。澄人相率诣郡，请立祠以表忠魂；郡守施邦曜署其牍曰：『坐以藩香火堂上而塑二逃帅俞咨皋、陈文燫跪于庭』。事虽不果，正自有关风教，人传以为美谈。

　　——选自「漳州府志」卷二十七「宦绩」四（明把总）。

　　林焊

　　林焊，字实甫；龙溪人。万历丙辰进士，殿试第三人；除翰林院编修。

　　历官国子司业，署监事。监有铜鼎、铜缸，为临雍会食及贮水备火之器。逆珰方炽，欲假铸钱；焊不与。既而诸生陆万龄传珰意，欲就太学中建祠祀珰及其父，焊持不可；万龄就手中夺启事以去。明日，有旨责焊闲住；焊翩然就道。

　　崇正改元，复原官；累升侍郎兼侍读学士。九年，以枚卜召对，陈用人、理财、靖寇、宁边四策；即日拜东阁大学士，入阁办事。时上方疾党人，以焊诚悫、不立门户，特加眷顾。首辅忌之，困以事；遂得疾而终。

　　焊为人冲淡和平，廉介自守。郑芝龙受抚，奉千金为寿；焊却之，复书曰：『成人之美，君子也；因之为利，非君子也』。芝龙亦叹服其量。卒，谥「文穆」。

　　——选自「漳州府志」卷二十九「人物」二（明列传上）。

　　张明

　　张明，海澄人；良家子。崇正二年，烽燧日起，乡里拥为兵目。李之奇贼众自普贤登岸，明裂眦径前，手歼二贼；援者不继，力战而亡。母刘氏，早岁孀居，守二孤以成立；至是，抚尸不哭，自壮其有子也。邑令余应桂请旌其闾。

　　是役也，壮士许界亦拒贼死焉。

　　——选自「漳州府志」卷三十一「人物」四（明列传下）。

　　吴兆燫

　　吴兆燫，同安人。尝从军西粤间，归。巡抚南居益试将材，拔置第二；擢海澄营把总。

　　李魁奇再掠内地，兆燫统所部战许茂、石码、浮宫，斩获颇多；晋守备。

　　壬申六月，贼寇龙溪福浒，兆燫赴援；将至，马忽不前，鞭之如故。乃偕其叔及麾下数人步往，贼预设伏，遣数辈衣大袖，阳为向导状；卒谛视，告曰：『此非逋寇人』？燫曰：『若乃某游兵，汝胆落耶』！遂独前，为贼伏兵所杀；叔亦遇害。其弟奔护，尤重创还：澄人伤之。县以其事闻，中丞邹维琏遣官致祭。

　　——选自「漳州府志」卷二十七「宦绩」四（明把总）。

　　袁德

　　袁德，同安人；为海澄游兵把总。崇正二年，李魁奇入九都，势张甚；哨官蔡昆望风奔窜。德直前，发炮击之；须臾冲锋，许界、张明俱战死。德与蔡春各带重伤，裹疮复战；张天威、吴兆燫齐奋击之，贼惊愕退。

　　五年，刘香寇海澄，德与兆燫领兵往御浮宫。贼楼橹巍若雉堞，矢石交下；官兵坐小舟仰攻，莫能攀援。自夜及辰，力战未决。骁卒林行先登，斩其魁；贼交刃之，坠舟，得不死。德奋勇大呼，跃上贼艘；众继之，斩获、溺死无算。贼自是不敢向海澄。

　　——选自「漳州府志」卷二十七「宦绩」四（明把总）。

　　陈起龙

　　陈起龙，字念徐；富阳人。崇正戊辰进士。十六年，由御史出为漳南道副使；为政不专于宽，以搏击豪强自负，而加意惠爱小民。先是，知府施邦曜既去，漳城宦仆及郑芝龙家兵恣甚。起龙至，一绳以法，良善赖焉。山寇徐连攻漳浦，起龙亲率兵御之；血战累日，城赖以全。未几，卒；漳人有像祀之南桥。

　　——选自「漳州府志」卷二十五「宦绩」二（明监司）。

　　黄道周

　　黄道周，字幼元；漳浦之铜山人。少负奇节，以孝闻。当神庙时，天下犹乂安，道周见儒术日下、皇纲不振，忧天下将乱。年十四，慨然有四方之志，不肯治博士业。抵博罗，谒韩大夫日缵；韩家多异书，得尽览所未见。尝即席酒酣，援笔立就「罗浮山赋」数千言，名大噪。

　　天启二年，第进士；选庶吉士。历编修，监修「国史」、「实录」。故事：经筵展书官，奉书膝行；道周谓「膝行，非礼也」！平步进。魏珰目摄之，不为动。未几，乞归。葬父北山，结庐其下；所谓石养山者也。旋丁内艰；服除，还朝。

　　崇正三年，典试浙江。以「神宗实录」成，晋右中允。明年冬，故相钱龙锡坐袁崇焕事被逮，媒孽者且兴大狱。天子怒，不测；道周草疏救之，贬秩、镌三级，而龙锡卒得减死。科臣有衔道周者，摭浙江试事蜚语上闻；疏乞休，许之。滨行，上「小人勿用」疏；葢指辅臣温体仁、周延儒也。上怒，削籍还。浙江学者闻道周至，则大喜；为筑大涤书院而禀学焉。留数月，乃去。归石养山，日展拜墓左如新丧时。踰年，以有司请，讲学于郡治紫阳祠；门人自远而至，可千人。

　　乙亥，诏起补原官。丁丑，分校礼闱；遂具疏乞休，不允。时方久旱，五日内系两尚书；道周疏请「慎喜怒以回天意」。六月，又上疏曰：「陛下下诏求言，省刑清狱；然方求言而建言者辄斥，方清狱而下狱者旋闻。当此南北交讧，奈何与市井细民申勃磎之谈、修睚眦之隙乎』！时温体仁方招奸人兴东林、复社之狱，故道周言及之。晋左谕德，掌司经局；疏词有「三罪、四耻、七不如」语。时郑鄤方以杖母大诟，道周言「文章意气，臣不如钱谦益、郑鄤」。上得疏愕异，令自陈，严旨切责。道周孝谨风节高天下，而严冷刚方，不谐流俗；大臣多畏而忌之。时方择宫僚，杨廷麟、冯元扬并推让道周；阁臣张志发当国，摘「不如郑鄤」语为口实，摈道周不与同僚。遂称病乞休，不许。迁少詹事，侍经筵。会郑三俊下吏，讲官黄景昉救之；道周上疏推奖，旨下切责。再疏，以支饰谴。道周前有疏纂述「洪范」等书未就，乞宽假数月去；有旨：『得卒业』。时杨嗣昌夺情入阁、陈新甲夺情起宣大总督、方一藻以辽抚议和；道周草疏分劾，同日上之。上持三疏不下，召对平台，上疑其有所为而为；道周奏辨未毕，嗣昌从旁摭郑鄤事诋道周。道周奏：『大臣闻弹，义当退避；未有御前争辨，不容小臣尽言者』。嗣昌则佯谢请去；上因曰：『尔言不如郑鄤，何也』？对曰：『臣言文章不如郑鄤耳』。又曰：『尔言陈新甲走邪径、托捷足，果遣人行赂耶』？道周言『人心邪，则行径皆邪』。上又曰：『丧固凶礼，岂遭丧者尽不祥之人乎」？道周曰：『古三年之丧，君不呼其门，自谓凶人不祥；故兵礼凿凶门而出。夺情在边疆则可，在中枢则不可；中枢犹可，在政府则不可』。驳问久之，上因曰：『少正卯言伪而辨、行僻而坚，故不免圣人之诛。向以尔为偏激，不图今日恣肆如此！一生学问，止成佞口耳』。道周叩首伏地，请辨「忠佞」二字。上曰：『非轻加尔佞；但所问在此、所对在彼，非佞而何』！叱而退，御笔榜朝堂示戒，贬为江西布政司都事。未任，巡抚解学龙以道周「才堪辅导」荐。上怒，疑为党，削籍逮治；词连黄文焕、陈天定、董养河，俱下诏狱。户部主事叶廷秀、太学生涂冲吉先后疏救，右纳言马思理左右仲吉，并杖戍，道周系狱。时狱吏日奉纸笔乞书，道周为书「孝经」百三十。在狱两年，感明夷事，着「易象正」；方草十二图，锦衣校征急，道周恬然谓曰：『俟吾画一图成就逮耳』。拥之去。至北寺，与仲吉、廷秀对簿，受械鞫。廷秀与道周实未相识，囚服从容，交揖通姓名。次及学龙，相对噫嘻。时奸党必欲杀道周；尚书刘泽深等谓「道周不宜以建言诛」，得遣戍广西。既而嗣昌败，周延儒、蒋德儒乘间为上言，得免戍，复故官；疏乞致仕。归，讲学于浦之明诚堂及江东邺山。郡邑有司、远近乡大夫士毕至，凡一、再会而燕都变作。

　　福王南渡，以少宰召，晋秩尚书；陈进取九策。时马、阮乱政，正人如刘宗周、姜曰广辈多摈不录；自请祭禹陵。夜泊龙江，梦太祖高皇帝至，厉声曰：『卿竟舍我去耶』！对曰：『朝廷舍臣，非臣舍朝廷』！既报命，乞归；而南都陷。舟次桐庐，遇唐王，相得甚欢；陈四通四塞、三师八友之议。至福州，遂首政府。时政归郑氏，将帅观望，无肯出死力。道周愤，自请督师，携数诸生出信州，会七建及江、浙诸门人子弟之兵可四千人。饷绝，多亡走。出师救徽，见卒千二百人、马十疋，持三十日粮行。至婺源，徽已破；师遂溃。被执，七日不食；不死，复进水浆。至江陵，分絷诸从者；独幽禁城，改系尚膳监。夜闻钟，感旧事，得绝句百余首，益悲愤；不食十四日，犹不死。时统兵大帅日夜遣客劝降，故独宽其桎梏，加殊礼；使得从容赋诗作字。如是者，三阅月。三月五日，骑拥过东华门，坐不起；曰：『此与高皇帝陵寝近，可死矣』！方刑时，从者跪乞数语遗家；乃裂衿，囓指血大书曰：『纲常万古，节义千秋；天地知我，家人无忧』。及门蔡春溶、赖继瑾（俱漳州人）、赵士超（侯官人）、毛玉洁（六合人。「六合志」作至洁）继至；过曹街，抱其头哭曰：『师魂其少须，吾即来矣』！四子同时就义。道周传首至徽，门人陆自岩以千金购得之，合身首殡金陵。越数载，长子霓与门客赵子壁往，扶榇归葬。始，道周未第时，渡钓龙江，舟覆溺焉；恍惚见一人前导至一殿，额曰「倪黄」。馆选时，元璐名第一、道周名第二；一死北都、一死南都，出处始终若前定然。

　　著述甚富，奏疏、经解、诗文旁及天文、历数，共四十余种。

　　——选自「漳州府志」卷三十一「人物」四（明列传下）。

　　石斋黄先生逸事，「方望溪集」有云：

　　『崇正某年，余中丞集生与谭友夏结社金陵。适石斋黄公来游，与订交，意颇洽。黄公造次必于礼法，诸公心向之而苦其拘也，思试之。妓顾氏，国色也；聪慧，通书史。抚节安歌，见者莫不心醉。一日，大雨雪；觞黄公于余氏园，使顾佐酒。公意色无忤，诸公更劝酬，剧饮大醉；送公卧特室，榻上枕、衾、茵各一，使顾尽弛亵衣。随键户，诸公伺焉。公惊起，索衣不得，因引衾自覆荐，而命顾以茵卧；茵厚且狭、不可转，乃使就寝。顾遂昵近公，公徐曰：「无用尔」！侧身内向，息数十，转即酣寝。漏下四鼓，觉，转面向外。顾佯寐无觉，而以体傍公。俄顷，公酣寝如初。诘旦，顾出，具言其状；且曰：「公等为名士，赋诗饮酒是乐而已；为圣为佛、成忠成孝，终归黄公」。

　　『及明亡，公絷于金陵。在狱，日诵「尚书」、「周易」；数月，貌加丰。正命之前夕，有老仆持针线，向公而泣曰：「是我侍主之终事也」！公曰：「吾正是毙，是为考终；汝何哀」！故人持酒肉与诀，饮啖如平时，酣寝达旦。起盥漱更衣，谓仆某曰：「曩某以卷索书，吾既许之，不可旷也」。和墨伸纸，作小楷。次行书幅甚长，乃以大字竟之；加印章，始出就刑。其卷藏金某家。

　　『顾氏自接公，时自怼。无何，归某官。李自成破京师，谓其夫「能死，我先就缢」！夫不能用。语在缙绅间，一时以为美谈焉』。

　　——选自「漳州府志」卷四十九「纪遗」中（人物）。

　　何楷

　　何楷，字符子；漳浦镇海卫人。生有异质，书过目不忘。天启五年，登进士。时魏珰肆毒朝绅，楷不谒选而归。

　　崇正时，起户部主事，榷浒墅关。事竣，进员外郎。七年，诏简部曹为言官，大臣多推楷；改刑科给事中。流寇陷凤阳，毁皇陵；楷疏劾抚臣杨一鹏、按臣吴振缨下狱，语侵辅臣温体仁、王应熊。旋复劾两人朋比行私，振缨为体仁私人、一鹏为应熊座主，情面重则祖宗之陵寝为轻、朋比浓则天下之刺讥不恤；语甚切至。忤旨，镌一级。复疏请罢内操，上又不从。是时上愤在廷之臣多贪庸、顾身家，视君国辄泄泄，思欲痛整齐之。于是诏狱繁多，司寇诸曹郎日不暇给，有言者；上疑为偏护，举朝皆结舌，无敢言。楷乃疏陈慎刑八议，娓娓千言；援祖制、明国典，寄匡救于将顺之中。天子知其讽切也，一时狱稍宽。楷自以身为言官不得默，朝廷每有大事、时政有得失，尝侃侃敷陈：议保举，言择相，请停秋决；及言海寇宜剿，并驳诸大臣情弊。即皇陵一案，楷已得罪，尤复再申前说；谓『二辅轻视祖宗、勇护私党，政本何地，相率为比？尤而效之，弊将何极』！及应熊陈辨，楷复驳其『明旨未下，应熊何知置辨！必有往来侦探，漏泄禁中语者』。应熊竟由此罢去。盖天子亦知其敢言，虽不能悉从，然顾心志之。

　　屡迁工科都给事中。时火星逆行，天子减膳修省。兵部尚书杨嗣昌方主款，因历引前史眩惑帝意；楷疏驳其「立言本心，附会罔上」。及嗣昌夺情柄政，楷又疏劾其忘亲，与黄石斋、刘晋卿、赵景之、林自芳先后纠参，长安谓之「夺情五谏」云；再镌二级，调南京国子监丞。旋丁内艰，乃归；复讲学于紫芝书院。服阕，诸大臣请复原官，不听。既而国用匮乏，朝廷思用钞；乃召楷，问钞法。至南都，而京城已陷矣。

　　会福王在江南，擢户部右侍郎兼工部，管钱法。马、阮为政，国事日非！屡疏乞休，不报。

　　南都陷，乃间关至闽。闽中拥立唐王，起楷户部尚书；旋改都察院左都御史。与郑芝龙不惬，请告再三；王欲两全之，暂令回籍，归。至中途，遇盗截其一耳；盖芝龙使其将杨耿为之也。后漳州不守，抑郁以卒。

　　楷博综群书，寒暑不辍；尤邃于经学。所辑「周易订诘」「诗经世本」，最号精博；「春秋绎」尚少四公。然皆为学者所传云。

　　——选自「漳州府志」卷二十九「人物」二（明列传上）。

　　张若化

　　张若化，字雨玉，号苍蛮；世居浦之丹山。弱冠，师事黄道周，得闻「明诚」之学；旁及律历、经纶诸务，靡不淹贯。崇正丙子，举于乡。两上公交车，不第；而弟若仲以庚辰成进士，因留京师。时道周以言事下北寺狱；若化青衣小帽，杂厮役中时时进狱问起居，左右之。

　　燕都陷，唐王入闽，征拜御史；数月，乞归。事父母□养，食贫茹苦。尝捣柏叶以代园蔬，诸孙尝之喀喀不下咽；若化茹而甘焉。山居四十年，足不及城市；未尝以姓名通有司。励志独行，不标讲学之名。疾恶守义，凛不可犯；虽骨肉至亲，不少假。而乡里有冤无告者，多方营救之；迨网解，其人勿知也。时值兵荒，盗贼蜂起；群相戒曰：『慎勿犯张公庐』！乡人依以避难。终其身，盗不入境。

　　丹山在群山中，巉岩阻绝，日夕云雾往来；茅茨数椽，上漏下湿。豺虎交横，时曳杖孤往，登陟群峭、徜徉泉石，啸歌自得；人咸异之。年六十六，正襟危坐，无疾而终。

　　子士楷，能继父学。

　　——选自「漳州府志」卷二十九「人物」二（明列传上）

　　涂仲吉

　　涂仲吉，字德光；镇海涂一榛季子。生而肮脏，喜谈节义；时论未之许也。

　　稍长，入太学；闻时事阙失，辄顿足或时为流涕。一日，在金陵，闻黄道周下诏狱；时方饮，投觞而起曰：『仲吉当一行，为朝廷保正士』！其友人谓之曰：『君有拯溺之志，不度布衣之力，将自致于九死之罪；愿君更思之』！仲吉叹曰：『黄公，天下之正人也；主上，又英明天子也。黄公见杀，则天下之正人去；主上杀黄公，则朝廷负杀直臣名：事无大于此者』！因举酒曰：『今日为君尽觞，明日入京师；谏不听，即藁葬长安门外耳』。遂间关赴阙上书；通政使施邦曜叹之曰：『生有取义之勇，不度主上之怒，将自致于不测之渊；盖甚为生危之』！仲吉作色曰：『朝廷奈何使■〈忄巽〉懦者作纳言乎』？邦曜愕然，谢曰：『生年少见义敢为；老夫耄矣，当为君一获罪』。疏上，仲吉盛陈道周学行敦挚，「其言虽过戆，其意实忠纯」；因引唐宗、汉武待魏征、汲黯故事，谓「主上方欲远法尧、舜，奈何知出汉、唐庸主下」！且谓「三季之主坠小人之术，使贤人君子受党人之祸，以此摧士气、失人心。今不宜复以党人，轻杀学行才品之臣」。上览疏，大怒；杖仲吉于长安门外，复下锦衣狱，鞫指使者。锦衣乔可用盛陈刑具；仲吉曰：『吾闽南男子，见义而动；死则死耳，宁足怖耶』！可用拶其指，尽折；仲吉不少挫。既而怀宗亦稍悟，乃与道周俱论戍。未几，复赦还。

　　福王在南都，给事中陈子龙荐可任；不报。闽中拥立唐王，方震孺复荐仲吉自代；授御史，唐王亡，仲吉不食十余日，呕血死。

　　——选自「漳州府志」卷二十九「人物」二（明列传上）。

　　曹学佺

　　曹学佺，字能始；侯官人。弱冠，举进士，授南京大理寺正。天启中，升广西参议。所著「野史纪略」触珰怒，几得重祸，削籍归。

　　崇正初，起原官，不赴。居石仓园中，为「十二代诗选」，盛行于世。元进士曹用居于海澄树德里，访其邦族，因闻张燮为漳著述家，遂造访辨证。张招入霞中社，有诗云：『谈诗开胜社，结宇出尘寰；霞紫城中气，烟青海上山。一时人竞爽，千古道俱还。不是同声者，岂能到此间』（诗见「石仓全集」）。华亭隐士陈道儒常言：闽中著者三家，侯官曹学佺、晋江何乔远、龙溪张燮也。学佺有友徐■〈火勃〉，亦赏游漳，与燮往来；博闻多识，善草、隶书。积书数万卷，以布衣终。

　　——选自「漳州府志」卷五十「纪遗」下（寓贤）。

　　徐孚远

　　徐孚远，华亭人；云间六子之一。明亡，入海；尝游郡中，士人经其题拂，皆胜流俗而有实学者。后复入海，不知所终。

　　——选自「漳州府志」卷五十「纪遗」下（寓贤）。

　　林琠

　　林琠，字敬怀。少读书，喜言兵。崇正未，谒都御史郭维经于福州，荐授行营守备；以忧归。

　　福王时，上「敬天、恤民、理财、用人」四事；授分宜县，历赣州兵备道。顺治二年，大师下江西诸郡，次及赣；十月初四夜，城陷。琠巷战被执，与妻王氏及全家老幼俱死（按「明史」，大师下赣州，殉难诸臣如万元吉、杨廷麟、郭维经、彭期生、周瑚、王明汲、万发祥、龚芬、林琦、工其■〈穴上弘下〉、黎遂球之死皆特书之，而琠独缺，岂郡县乘失纪，故国史亦不得而详耶？此从洪思所作传节采之。思与琠同时同地，不为无据；故书之）。

　　——选自「漳州府志」卷三十一「人物」四（明列传下）。

　　方文耀

　　方文耀，字翟公。崇正庚辰进士，授户部主事，典试云南，补河间知府。旋奉敕督饷辽东；甲申之变，道梗不得还。又传闻思陵南迁，乃间从海道抵金陵；而福藩僭立，与马、阮不合，归闽中；唐王召拜兵部郎，丁内艰解职。

　　王师之入闽也，下漳州，有帅府闻文耀名，欲见之，文耀不可；复厚为赠遗，文耀悉无所纳，亦不报谢。遂遯迹入粤，隐于肇庆之莫罗山。陈天定寄以诗曰：『离黍荒荒泪不干，蕨薇人老未凋残；最怜佳句何从录，又领深心到处安。海阔但凭舟一叶，天空漫叱剑双丸！归来且筑桃花坞，路接龙津拂钓竿』。又句云：『处世如今总汗颜，君行度岭我依山；坚持七尺纲常事，万里来归鳄海湾』。慧山寄诗引为同志，至于悲离黍、慰蕨薇，以「坚持七尺」相敦勉，则其意可知矣。竟缁衣褒帽以终。而子■〈土白〉垓睹父高风遂委身空门，不求应举；着有「游楚吟」——盖知忠孝之大义者（见「永安县志」「释氏传」），岂得以释氏目之哉！……

　　——选自「漳州府志」卷四十九「纪遗」中（人物）。

　　周祖唐

　　周祖唐，浙江上虞人。顺治丙戌，随佟将军岱入闽；以军功，委授海澄教谕。「海寇」破县，唐从容以天时、人事反复开道；谕以『本朝定鼎，政从宽大。尔父深识时务，业经归命；尔欲何为』？贼不听，逼令割辫易衣；不从。执入厦门，胁之降；不允。厉声语贼曰：『尔背亲逆令，祸必及身，将贻后悔』！贼怒，遂杀之。义者葬之于厦门水仙宫侧，立碑大书「海澄县教谕殉节周公墓」。

　　——选自「漳州府志」卷四十九「纪遗」中（宦绩）。

　　陈鼎

　　陈鼎，天启丁卯举人；癸未，授同安教谕。大兵入城，鼎缢死于明伦堂；时顺治四年也。子永华，奉母以逃；越日，托为揜胔僧人，入城求父尸，负出敛葬；因家同安。

　　——选自「漳州府志」卷三十一「人物」四（明列传下）。

　　陆大勋

　　陆大勋，漳浦营参将。顺治五年十一月初九日，贼围城，伪帅卢若腾、伪监军邱建会逼屯西湖；大勋出城迎敌，血战而死。

　　——选自「漳州府志」卷二十七「宦绩」四（清参将）。

　　杨佐

　　杨佐，漳浦总兵。顺治六年七月，佛潭桥寇据新城寨，佐剿之；力战死。

　　——选自「漳州府志」卷二十七「宦绩」四（清总兵官）。

　　张国柱

　　张国柱，顺治六年以参将驻云霄。「海寇」围镇城急，国柱以三十骑突围击贼；贼环攻之，死战弗脱，赴溪头漳江死焉。

　　——选自「漳州府志」卷二十七「宦绩」四（清参将）。

　　包泰兴

　　包泰兴，顺治八年任云霄参将。时镇城毁，移驻莆美堡；贼破堡，泰兴自缢。

　　——选自「漳州府志」卷二十七「宦绩」四（清参将）。

　　王显谟

　　王显谟，字裕如；慈溪人，隶籍天津。由拔贡，授河南归德；理刑，谳断精明。升福建漳州府同知。顺治九年，郑寇窃发，督臣以显谟威望素着，率军御之。与贼斗，力尽赴水死。事闻，赠福建按察司副使，赐祭葬。子元翰，以荫授武清县丞。

　　——选自「漳州府志」卷二十六「宦绩」三（清同知）。

　　李耀宗

　　李耀宗，龙溪福河人；家丰于财。顺治壬辰，「海寇」困漳郡凡六月，阖城饿死几尽。王师既至，围解；耀宗乃倾家财，募僧闻晓收遗骨，得七十三万，作五大坟瘗之南关外，建万善寺。布政周亮工义之，为立碑，大书其事，乃旌之曰「一郡善士」；而耀宗家遂贫（同其事者有王耀门、李一龙、陈永得、林员明四人）。

　　——选自「漳州府志」卷三十三「人物」六（清列传下）。

　　甘体垣

　　甘体垣，字仰之；辽东人。顺治八年，知海澄县。性明敏，有所设施；淮治数月，未及竟也。

　　九年，守将赫文兴外叛，污以伪命，不受；强之，瞑目坐，不食。既知其终不可屈，沈之水。邑人悲之，招其魂祠于城隍庙之左室，岁时祀之。

　　——选自「漳州府志」卷二十六「宦绩」三（清海澄县知县）。

　　傅永吉

　　傅永吉，盖州人。顺治七年，知长泰县。时初鼎革，民弱兵强；永吉弹压有方，文武辑睦。

　　九年，「海寇」围城，下令民贫者守垛，富者差其上、中、下给米养之。昼夜履堞巡督，炮如飞蝗，有劝之下者；永吉曰：『吾恨不得捐躯报国，避将安之』！一日，城将陷，永吉急与守将王进率骁勇力战；弯弓亲殪其酋长三人，贼乃却，城赖以全。方射贼时，中炮洞腹；及扶创归，已不可救矣。气垂绝，犹连呼「杀贼」不止。泰人哭之，如丧考妣。事闻，赠按察司佥事，祭一坛；荫一子入监。建坊东关，葬城北铜钟山。

　　——选自「漳州府志」卷二十六「宦绩」三（清长泰县知县）。

　　蔡祚达

　　〔蔡〕祚达，字道子；邑增生。顺治乙未，「海寇」郑氏入漳，祚达方携弟妹匿深山；而寇已袭其父，幽之鹭门，索饷金累累。祚达适以妻病，出山寻医；闻信不反顾，急走鹭门，愿代父系，不得达。呼泣五日，水浆不入口。有长林寺僧万者——郑所善也，怜之，为达之；郑如所请。祚达骤喜父之得归也，日入水柜中，备受楚毒无难色；僧叹曰：『孝子也』！值腊终，贼帅至，寺僧为好语说之。贼意解，僧乃潜约水卒于元日薄暮放之归。掖以行至界，卒曰：『界不敢越也，子自努力』！时潮水方退，泥忽骤干可行。倦卧草间，若有人推之曰：『起』！行数武，适有肩舆至，许以厚直，载之归；父子俱获全。学官举孝友，固辞。卒，列祀典。

　　子应钺，名嗓南州文社；以岁贡，授大田训导。

　　——选自「漳州府志」卷三十二「人物」五（清列传上）。

　　庚元侯

　　庚元侯，字锡公；龙溪诸生。顺治壬辰，「海寇」剽掠入许江，元侯督里人连舰拒之，殊死战；贼垂却而他舟动，贼乘隙遽登楼，从元侯后剸其背，遂殁；族党同死者十余人。

　　——选自「漳州府志」卷三十二「人物」五（清列传上）。

　　谢鸿奇

　　顺治壬辰，「海贼」围漳州数月，斗米至六十金；民相食，人肉价涌贵。守兵每放若干人出城，例留肥者杀而食之。孝廉谢鸿奇携家出城，夫妇相商无可弃者，惟一婢年十四与一岁女孩可商去留耳。谢曰：『婢无父母，八岁依吾至今日，不忍弃；宁弃吾女』。遂置女于地，声呱呱不绝。是时同谢出城为兵杀食者甚众，独谢一门无恙而遗姊一人未至。少顷，抱女孩来云：『顷见女孙在地，兵指曰：「是呱呱者为肉几何！汝持去」。姊急携之出城」。骨肉十四口相聚无缺。谢后登戊戌进士（见「说铃」杨雪崖「果报闻见录」）。

　　——选自「漳州府志」卷四十九「纪遗」中（人物）。

　　欧阳明宪

　　欧阳明宪，字章卿；宿州人，贡生。顺治十年，知诏安县。时军兴旁午，郡议增筑八旗营房、解运防饷；明宪每先事力争，辄报罢、折减。甲辰，岁荒，邻境饶平闭籴；明宪亲至饶谒镇，力请开禁，继之以泣，得米数千石，军民赖焉。

　　先是，环沙寇猖獗，明宪移檄饶镇，合兵扑之。剧寇梁铃、陈殷掠卖良家南洋；明宪反复告谕，南洋人感其诚，斩铃、殷首及所掠来归。蔡四踞乌山，流劫远近；明宪定计分道搜捕，脱囚系男妇百余人，捣其穴。邑故多窃盗，潜通诸寇者；明宪籍其姓名，每得一，辄薄惩，俾朔望以次听点。盗易之，悉来赴；名虽在官，而通寇自若也。忽一日，听点毕，尽收之，诸在籍者皆伏法；以故寇失内应，剿抚俱效。宪初至，单骑入署，不任幕宾；事无大小，皆亲裁决。守将刘进忠横甚，甲寅据潮州以叛者也；时方用兵，度不可与抗，则厚结其父以制之，进忠亦稍戢。其济变之才类如此。

　　筑完县城，新文庙，月课诸生，亲为评隙；所获皆名隽，厚其赏格。故虽兵火中，有弦诵声。诏人立碑纪其功德；至今称贤令者，必曰犹见欧阳也。

　　——选自「漳州府志」卷二十六「宦绩」三（清诏安县知县）。

　　郁之章

　　郁之章，字衷恒；浙江嘉善人。顺治己丑进士。十年，任分巡漳南道，驻上杭。「海寇」入漳，警报迭至，言即日欲屠上杭；居人惊沸，欲窜。之章密约城守张国栋陈师演武亭，手自草檄，以忠义激发；有众咸愿效死。贼知有备，宵遁去；人谓之「章寸管胜于万镞也」（重纂「通志」）。

　　——选自「漳州府志」卷二十七「宦绩」四（清监司）。

　　蓝铭玺

　　蓝铭玺，字玉书；漳浦人。冲雅有志节。家贫，依族兄于粤之普宁，因家焉；登顺治辛卯科。郝尚久之叛，闻其名，使人招之；铭玺曰：『吾往，是从乱也；奚可哉』！其人曰：『非也！将以复明耳』。铭玺曰：『吾天朝举人，不知其它』。固强之，弗赴。集乡壮，守东山寨。郝以兵攻之，寨破，死焉。阖门皆遇害，惟一子在外得免。

　　——选自「漳州府志」卷三十二「人物」五（清列传上）。

　　柳朝麟

　　柳朝麟，顺治九年授海澄城守。至漳，而邑为寇据；留寓郡城，屡陈复海澄之策。当事者以寇方求抚，不纳；朝麟曰：『是狃我耳』！未几，千总刘国轩果延寇入——时十一年十二月朔也。鸡初鸣，闻城中皆海上传号；朝麟拊膺大恸曰：『任澄不能复其疆、寓漳而与同其祸，命也夫』！遂自刎而死。

　　——选自「漳州府志」卷二十七「宦绩」四（清游击）。

　　吴执中

　　吴执中，字匪公；正红旗贡生。顺治十二年，世子王南下，以佥事分守漳南。时漳初定，大兵云集；「海寇」逼郡郊，民逃窜山谷。道梗，飞挽不至；执中劳来抚字，握算持筹，民还安定集，师无饥焉。濒海许茂等处首鼠两端，提督马得功将尽屠之；执中曰：『小民迫于寇患，各自保其身家耳。抚之，皆吾民也。且海澄、厦门，犹将谕其来降；况近郊赤子乎』！得功大感悟。诸陷贼者闻之，皆接踵至。未几，海澄纳款，朝廷大嘉柔能之功。执中虽在干戈扰攘，然敬贤下士，有儒者风；募不言功、施不言德，视民事如己事：漳人称之为「佛」。寻升山西怀宁副使。祀「名宦」。

　　后十余年，子兴祚巡抚福建、迁总督两广，有父风；而平海功为尤伟云。

　　——选自「漳州府志」卷二十六「宦绩」三（清监司）。

　　黄梧

　　黄梧，字君宜，平和人。少倜傥任气，长负智勇略。明季之乱，东南所在如沸，梧溷迹海岛中。王师渡江吊民伐罪，自浙洎闽，版图归一；独郑氏穷踞绝峤，奋其螳臂，恃巨浸为长城。梧密察顺逆之势，识天命所归，思效诚悃，以海澄数万之众率先来归；世祖大喜，特封海澄公，属以沿海机务。梧志在输忠，且洞悉诸岛阨塞、贼势险易，帅师先夺乌龙江罗星塔，断贼吭以通南北路，护定远大将军世子还京。梧军律严明，与士卒同甘苦，人乐为用；又知人、善任使，故所向无弗克捷者。顺治十四年，同固山额真土复万安镇。十五年，贼大举犯云霄；统副将施琅等拒战，枭伪伯张进、陈璋。十七年，同大将军达素相机进取；造巨舰、募水军，出奇败贼，斩伪侯周瑞，招降骁将万禄、万义。再纵反间，降伪伯黄廷、陈辉、周全斌，尽收其战舰楼船。贼势日蹙，梧曰：『急乘胜破之，不可失也』！遂上疏请大搜三岛，与总督李率泰、固山郎赛破厦门、金门、铜山；余孽远遁，诸岛悉平。册功，特进上公，世袭十二次，开府漳南。沿海诸郡凡十余年无寇患，梧之功也。康熙十三年，耿精忠阴蓄异志；梧策其必联结「海寇」为逆，将密疏朝廷预筹其变。方病痈，势甚危；疏未及上，而精忠反，果与郑氏连。梧伏枕闻变，怒目决眦，痈迸裂；嘱芳度曰：『勉之！君恩未报，固守拒贼。若济，国之灵也；不济，则以死继之』！言讫而薨。赠太保，谥「忠恪」；芳度袭爵。

　　——选自「漳州泉志」卷三十二「人物」五（清列传上）。

　　海澄公黄梧，故伪郑将也；投诚，守海澄。郑攻之，围急；梧曰：『郑氏善穴地攻城，今且为队』！乃下令沿城五步置一水缸，满贮水；每缸拨五人迭守，注目缸中，昼夜无辍。明日，有报「水动」者；掘之，则为队者已至其下。入火药燃之；烟出，郑营队人皆烬。

　　——选自「漳州府志」卷四十九「纪遗」中（宦迹）。

　　李长茂（兄梦虹）

　　李长茂，字龄侯；兄曰梦虬，字瑞海：海澄人。少孤苦；值海氛，流离播迁相依倚。迨乱定，拮据生业，家稍稍立；更友爱，不忍分异。兄弟尝引领望长屿，泫然曰：『吾祖环聚于斯数百年矣；曩者田园庐舍，鞠为荒草。今克究安宅，忍使族无鸠乎』！因相与建宗祠、置祀田；立义塾，率子姓以时修岁事兴文会；复捐赀居积，婚丧老疾仓卒中无或有称贷之艰：一族赖之。初，郑氏之乱，伪伯陈某骁勇，为寇所倚重。海澄公黄梧使人招之降，不果；语人曰：『使李君要我，吾更何求』！梧乃属梦虬；梦虹谕陈，果归款。

　　梦虬长身修髯；性敦朴，为人所推重。长茂则恳挚冲和，不事矫饰。居家有节度，着「家训」、「家规」，十法以相勉、十戒以相惩；故门内食指盈千，同居且四世，恂恂雍雍然，罔或有间言也。

　　子五福，以甲第起家；五达、五达，咸膺荐。

　　——选自「漳州府志」卷三十二「人物」五（清列传上）。

　　胡夫人

　　胡夫人，龙溪人；宫保陈龙之嫡配也。龙有膂力，少时不修细行；闾里患之，潜加谋害。夫人时未于归，有所闻；密遣人告之曰：『大丈夫宜乘时建功名，胡效无奈子所为；且闻有不利于君，当速行矣，毋及于难』！龙遂仗剑入海岛。数年，归命天朝，官金门镇总兵官。

　　方龙之入海也，父母欲以夫人改配他族；夫人不可，曰：『必得陈郎结发配也，生死以之』！及龙贵，已娶周氏，夫人卒守贞不字。一日，遣其叔告龙；龙曰：『尚未他适乎』？急备礼迎正内位，令周氏下焉。

　　生子汝键，夫人为择配。有某氏女，貌甚丑，自分不敢匹公子；夫人竟定盟，告汝键曰：『相此女有福泽，必能助汝以继父业，毋以貌取也』！后汝键亦开帅府于金门，群称夫人善鉴识焉。

　　龙之镇金门也，同安人许贞负官饷被系，其叔开鬻子以偿，乃得释。龙闻，捐金百余两代续归，令完聚。泉人德之，或曰夫人内助功也。

　　——选自「漳州府志」卷三十五「列女」二。

　　陈辉

　　陈辉，字灿珠；海澄人。崇正间，以将材为石美营哨官。从破剧寇刘香有功，历迁守备、参将，擢镇将。国朝定鼎，威德南被，或劝以顺时；辉曰：『节未可失也』！逃诸海。又数年，幡然曰：『时不可违也』！遂率所部内附。总督李率泰见之，喜甚；征伐必与俱。从平三岛，而闽安之役悉用其策，竟成大功。率泰曰：『真宿将也」！请于朝，授慕仁伯。趣入觐，以劳成疾，未及行而卒。辉为将不恃勇，以智取胜。温恭下士；士有酗酒骂坐者，不校也：以此称长者。

　　——选自「漳州府志」卷三十二「人物」五（清列传上）。

　　许正

　　许正，字荩臣；海澄人。生时，红光耀室。及长，豪迈不羁。娴韬钤，饶技勇。明季，海上寇兴，同诸兄弟募兵观变。

　　康熙三年，以郑氏将来归，授左都督，驻九江；移屯赣县。三藩叛，耿精忠兵出杉关，摇动江西诸郡；正起兵赴援，屡复赣州诸县。督、抚上其功，加太子少保；擢总兵，辖湖东三郡，驻节建昌。先是，建昌为贼所据，安亲王复而守之；然环城十里外皆贼兵，王患之。正至，请出剿。夜二鼓，破萧家垆；王晨召正，始知其剿贼也，大惊。已而捷至，乃大喜；遂委正守建昌，而亲率师自袁州攻长沙。正既受命，以平贼为己任。屡出奇兵，斩馘无算，建昌境内皆宁。晋提督，兼辖饶州、南昌等六郡。复提督江西全省，平广昌藤钓、枫树二寨，伪将刘汝桂率众来降。江西既平，岭南犹骚动。移镇广东，寇攘绝迹，封境千里晏如也；累奏军功。廉谨不伐，持法严明，尤禁淫掠；每获难民妇女，必遣还其家。在江西九年。年六十二，卒；民为之立祠。其为德于乡，则修新溪陂、筑中港、建明伦堂、通广东米以济漳饥；于族，则兴祖祠、置祀田：义事举不胜书。赠宫傅。

　　子凤朝，以门荫补驾部郎；凤翔，补营官游击。

　　——选自「漳州府志」卷三十二「人物」五（清列传上）。

　　余杰（欧毅）

　　康熙初，海氛未靖，漳民多避出城。有诸生林玉树者，携妹遁迹于靖邑浮山寨。时白头贼蔡寅等据西天山，闻其美，欲劫之。适玉树他出，众议献；寨主余杰拔剑呼曰：『谁言献林秀才妹者！人投我安，不闻以危。且死生，命也；忍以红粉媚狂魂乎』？众议遂寝。贼怒，火之，一寨俱毁。

　　又，漳浦高山寨主欧毅者，其子为贼所执，以胁降不从，贼脔解之，尸诸石上；终不为动，督寨人固守，贼乃解去。毅卒，无嗣；人咸义而哀之。

　　——选自「漳州府志」卷四十九「纪遗」中（人物）。

　　陈启泰

　　陈启泰，字大来；镶红旗贡生。康熙三年，以参议任巡海道。八年，兼副使。为政以搏击豪暴为己任。严保甲法，立团长，责以督率民壮捕盗；犯者，辄杖杀之：一时奸宄敛迹。

　　甲寅，耿精忠反，伪檄南下，启泰密谋海澄公黄梧拒守；会梧病亟，泰知事不可支。阅五日，语其妻刘氏及女，皆自缢。妾婢二十余口，先后相继；尸参错如乱麻，泰亲为排次。既乃从容引僚属入视，诸相顾失色汗下，莫敢出声。启泰慷慨陈义，无异平时。乃朝服望北再拜，系帛以死。事闻，赠资政大夫、工部右侍郎，谥「忠毅」。

　　——选自「漳州府志」卷二十六「宦绩」三（清监司）。

　　林廷擢

　　林廷擢，字符功；长泰人。禀奇姿；善思锐入，洞达几微，动法古人。年二十，补博士弟子员。时明季文风靡漫，士竞以险僻怪诞为高；廷擢愀然曰：『文，魅也；国家大劫至矣』！欲弃科举业，祖、父不之许。同侪有相訾謷者，谓『嫠不恤其纬而忧宗周之陨乎』？

　　丙戌，王师入仙霞关，八闽底定。当是时，祖与父母俱发皤皤然白；廷擢日与诸昆侍膝下，足迹不至市阓者殆四十年。康熙初，耿、郑煽乱，廷擢率族众、鸠四邻结堡牛山，为部署申约，束课耕种；一方赖以稍宁。廷擢既无意功名，或劝以当风云之会，宜亟自表见；咲不答，惟兀兀日以著述为事。辑「易」、「书」、「春秋」、「周礼」四书疏暨「明史纲目地理新解」凡百余卷，思欲阐造化之精、析古今治乱之要、审吾身进退存亡之几。使其书流传不至残缺，有识者为之讨论，未知所洗与古人何如也。

　　仲子日敬，康熙己卯副榜；有孝行。其季曰盥，字子敬；亦湛深经术、才思敏妙，能诗文。康熙辛卯举于乡；上公交车不第，恬如也。盥季子曰嘉宾，性深挚，读书见古人忠孝事，辄涔涔泪下。躬理家政，食指繁，不忍析箸；待寡嫂、孤侄有恩。虽以诸生终，人咸谓能世其家学云。

　　——选自「漳州府志」卷三十三「人物」六（清列传下）。

　　刘超凤

　　刘超凤，字符修；商邱人。顺治辛丑武进士。官诏安营守备；讨搜卒乘，训练有方。耿精忠叛，超凤不屈，自刎死。以子官统贵，赠西安副都统，祀乡贤（采「河南通志」）。

　　——选自「漳州府志」卷二十七「宦绩」四（清守备）。

　　蒋鈖

　　蒋鈖，会稽人。随父任江西，中顺治丁酉科武举；授腾骧卫千总，升海澄镇中营守备。会耿、郑二逆之变，阵亡；赠都司佥书，赐祭葬，荫一子。

　　——选自「漳州府志」卷二十七「宦绩」四（清守备）。

　　杨定国

　　杨定国，山东人；漳州守备。康熙十四年，「海寇」陷漳，逼降不从；支解之。事闻，诏予赠恤。

　　——选自「漳州府志」卷二十七「宦绩」四（清守备）。

　　黄芳度

　　〔黄〕芳度，字寿岩；忠恪长子。少凝重不戏；状瓌貌伟，军民皆目之。

　　耿逆叛踞福州，芳度嗣事。未数月，郑氏乘乱踞泉州。二贼方连势为犄角；芳度密募精锐，阳与贼款，阴走人诣阙上变，请济师；圣祖出奏夸示朝臣，命袭爵，趣兴援师。居久之，形稍外泄，贼遣人觇之；回告其帅曰：『必急图，无易为少年』！逾年，贼倾师围城；芳度使从弟芳泰突围出迎援，而自擐甲登陴，与诸将分御四门。置火药环其室，誓家人曰：『脱有不虞，迅自焚』！由是，士气百倍。贼辇巨辇攻城，訇声震雉圯而附于隍五十余丈。芳度下火药尽烧缘上城者，立栅轝土，须臾而城完。瞻察夷伤，抚循之；三军之士益奋。又置重赏，出轻师躏贼；贼皆扶创奔命，如是者，六阅月。闻援师从汀州间道且至，贼将遁去；叛将吴淑贰于贼。十月六日平明，雾作；淑潜开东门延贼。芳度方登芝山，闻变即驰归；欲纵火焚其孥不及，追者至，急趣诸军巷战。失利，自投开元寺井中死——不及援兵间二日耳。贼入，遂辜芳度尸，一门无少长咸死。事闻于朝，追封芳度为王，谥「忠勇」；芳世袭爵。

　　——选自「漳州府志」卷三十二「人物」五（明列传上）。

　　黄芳世

　　〔黄〕芳世，字周士；忠恪犹子也。少魁奇。先以觐，授一等侍卫。天子出猎、游燕，必加恩赉。

　　迨耿、郑相结为祸乱，漳城岌岌；朝命特授芳世福建中路总兵官，同大兵由粤入援。会溽暑，北兵不习水土，难以径进；芳世虽悉力奋勇前驱，未至二百里，城已陷。不得已，退屯惠州。无何，粤东又叛，芳世愤恨，拔所佩剑欲自刎；从弟芳泰在侧，泣告曰：『吾兄宜归命京师，图后举；徒死何为者』！乃间走入都，得召见，陈城破芳度殉难始末；上为垂涕，命袭公爵兼提督福建水师军务。时康亲王已平复闽土，独郑氏党羽尚充斥海滨。芳世至，即誓师攻破天成寨；复屯祖山，以计设伏，戮其右帅，威声大振。有山寇裹白头曰蔡寅者，啸聚亦数万人；芳世帅师歼之天宝山。方提师誓灭「海寇」，竟以积劳卒于军；赠少保，谥「忠襄」。芳泰袭爵。

　　——选自「漳州府志」卷三十二「人物」五（清列传上）。

　　黄芳泰

　　〔黄〕芳泰，字和士；亦忠恪犹子。质性醇厚；少治举子业，称文武才。漳城被困，芳泰以芳度命突围迎援，得免于难。至粤东，承授右路总兵官。同芳世入援无及，退屯惠州，又值粤变；芳泰常自恨不得同兄提一旅以雪国忾、报家仇而扫闽海之氛于底定也。居无何，芳世薨；袭公爵。两朝京师，天子令大臣郊迎；赐宴，命坐。芳泰生平谦谨，不以富贵加乡人；每出入，必屏驺从：乡人爱且敬焉。未几，薨；赠太子太保，谥「襄悫」。应缵袭爵。

　　附陈谦、戴璘、张济、黄芳名、黄翼、黄香、蔡隆、朱武、吴友、陈骥

　　前志论曰：漳城既陷，一时将士殉难：长泰戴璘、海澄陈谦。谦，梧婿也；为前进士国琠子。少补弟子员。性豪迈，梧于诸婿中最爱之。城将困，倾赀佐军，将数百人守东门；伺贼方晏，辄开门击之。城陷，被执。鏻为吏部玑子；好走马击剑，尝结纳勇士。甲寅之变，白芳度行收兵，得死士数百人；故其部曲最强。城陷，亦被执。张济者，梧侄婿也。幼读书。为平和马塘人；家巨族，众可七、八千人。「海寇」将至，或劝之遁曰：『事迫矣！燕巢于幕；逃之入家山，庶可免乎』！济曰：『受黄氏恩多矣。临难去之，不可』！乃俱将兵登陴击贼。城陷，被执。黄芳名，梧胞侄也。幼补弟子员。性恬淡，无贵倨气。乙卯，芳度使掌北门之管；亦被执。黄翼、黄香，梧族也。翼性孝。同梧纳土归诚，官水师右路总兵；因误失职。芳度令守西门，被执；九子暨全家殉难。香，掌火攻，屡破贼。城陷，被执。

　　蔡隆，海澄人。以军功，升副将；守南门。朱武，泉人；为随标游击。吴友，平和人。因乱募兵，同芳度守御；贼薄城，为炮击死。隆与武俱被执。陈骥，平和人。原任水师左营游击，因误失识。性好杀，所至多残虐。然骁勇善战，守西门。城陷，被执。诸人俱不屈死。事闻朝廷，各赠荫有差。

　　——选自「漳州府志」卷三十二「人物」五（清列传上）。

　　张琼

　　张琼，平和之新安里人也。被服儒者，中裕猷略。当「海寇」围漳时，为忠勇王黄芳度守南门。时出偏师搏战，甚力。已而城破被执，骂不绝声。或劝少忍，瞋目视曰：『吾岂以贪生易吾初志哉』！遂死之。赐葬金三百两，荫子卫千总。

　　——选自「漳州府志」卷三十二「人物」五（清列传上）。

　　戴玑

　　戴玑，字利衡；长泰明中丞时宗之元孙也。少力学；弱冠，领乡荐。登顺治己丑进士，官户曹；调吏部，出为湖广上江道。当是时，滇、黔梗化，军书绎骚，奸宄多乘间窃发。玑按部，遍履山川，得其厄塞要害，乃自岳州至嘉鱼立七汛，造哨船，募兵巡逻；复设三汛于洞庭湖。自是，三湘七泽间萑苻无警，晏如也。调陕西西宁道，以忧归。服阕，补广西右江道，驻柳州。先是，土酋韦兆熊构逆久乱，玑始至，招抚之；而大酋唐应元复起，亲擒斩巨魁梁邦杰以徇，诸蛮慑服。会裁缺，归里。

　　康熙乙卯，「海寇」围漳城，玑子璘为海澄公黄芳度守东门，贼执玑至城下招璘降，玑大呼『儿努力死守』！贼怒，牵之去。城破，璘死；玑叹曰：『儿能尽节，吾无憾矣』！丁巳，我师复漳郡，贼败走；玑得脱。戊午，贼又陷长泰，再被执；渠帅曰：『倔强老犹在乎』！幽之鹭岛。逾年，诵「正气歌」以自壮。贼本无意杀玑；玑不食，呕血数升而死。

　　初，玑父■〈火定〉家居，遇岁祲，尝发粟平粜。及玑仕，迎养。又为食□淮阴，赈饥民。岳阳火，亲行灰烬中，遍询灾黎，给一廛□□。故玑之贵也，咸曰天道有知。及罹横祸，妻子遭虏掠，乡里大为戚戚，若凶害之身受者焉。孙灋，以别驾谒选；至京，丐睢阳汤文正斌为之传（文正，玑同年友也）。

　　——选自「漳州府志」卷三十二「人物」五（清列传上）。

　　涂氏（诸氏、杨氏）

　　太安人涂氏，长泰赠通判戴钲妻、镇海御史仲吉长女、柳州道玑之冢妇也。安人年十七，为戴氏妇。用敬顺厥翁姑，以孝闻。越四载，举二子而钲夭。当是时，海氛震荡，家祸频仍；安人虽以嫠妇幸免掳掠，而风雨飘摇，凛乎有破巢毁卵之忧。因朝夕祝天，冀或完聚。厥后姑生还，安人屡戚戚焉，以翁老捐躯海外为痛也。如是者又十年，长子灋官通判，始得以恩封太安人；年八十二而终。方灋之判广东也，请迎养；安人侍老姑，不忍往。姑趣之，乃就道。既至，告灋曰：『祖母近耄矣，我奈何贪禄养而轻违膝下！且诸母两人，同年少苦节至于今；□我为宽矣，顾独以老人奉事委之乎』！不数月，亟命驾归焉。

　　安人姒，曰诸氏、杨氏。

　　诸氏，戴钾妻、江南无锡进士保宥女。姿性庄淑！少学「礼」于□光世，言动举止皆循循有法度。工于书，更娴吟咏。翁玑摧淮关，闻其贤，为子钾择配焉。钾年少能文，氏对案相庄，昧旦鸡鸣以文字为交警，称双美。甫六载，钾死；氏变食终身，称「未亡人」者六十一年。每独处无聊，援笔哀吟，以纾悲愁湮郁之情。其词曰：『丧父、丧夫兼丧子，思姑、思母更思乡』！读者想其境，深为呜咽矣；矧曰身受！

　　杨氏，戴■〈金共〉妻、邑进士梦枝女。十九，归于戴。逾年，翁遭海氛之变，被虏者十三人；■〈金共〉与焉。氏偕夫生母余奔赴台湾，以女红易甘脆，出入贼垒，职纳槖饘焉。玑殉难殁，贼归所虏。■〈金共〉旋殒于澎湖，氏年甫二十，痛不欲生。姑怜之，命夫兄以子为嗣；鞠育抚教，逾于所生。事两姑，咸得其节。卒，年七十二。

　　噫！娣姒坚贞，实由天性；抑亦相观而善乎？

　　——选自「漳州府志」卷三十五「烈女」二。

　　赖升

　　赖升，字晋侯；娴韬略。随黄梧纳土于朝，遂为海澄公左右翼。后以攻复闽安、厦门诸岛功，授参将。练士选锋，剿杀伪将李正、伪将军吴田等。叙功，加等。协守海澄，「海寇」围城，固守五阅月；粮尽城陷，抗节而死。

　　——选自「漳州府志」卷三十二「人物」五（清列传上）。

　　林绍祖

　　〔林〕绍祖，字衣德；士章元孙。父友筠，早卒；母孀守。「海寇」围漳城，城中人至相食。绍祖为门兵执，置桶中，磨刀切切；适乡人见之，夺以出。比围解，母子扶携依外祖家。数年，遍览经史子集，以气自雄。间往山泽采薯芋，遇虎；叱之，虎逸。

　　康熙丁丑成进士；谒选，得长沙醴陵令。邑有重案，株连不能定；绍祖到任，微服徒步二百余里访得实，爰书以成。明经何氏兄弟互控，请托千金，却不受；以至情感悟之。醴河多滩，有孙商者舟失势水，死。亲检，遗货计八千余金，驰其家人领取；用人参数觔为谢，却不受。案盗谬攀枉，动以至诚，即愧服。上官廉其能，调宝庆新宁，为楚、粤边邑，猺苗杂处，素号难治；莅任月余，猺苗向化如在醴陵时。内擢吏部考功司主事甫五日，除副郎。母太宜人邮书曰：『儿深荷主恩，宜图报称；勿遽作归计』！绍祖奉书而泣。不数日，推升台垣，而母讣至；遂匍匐归。

　　家居累载；一日，召其孙凝秀、凝崇，谕曰：『吾今年八十有四，全受全归，顺事也。为我告列祖，吾将逝矣』。凝秀如命以复，遂点头闭眼，端坐而终。

　　子澐，孝友性成。凝崇，雍正元年登乡荐，出宰高明令；能其职。

　　——选自「漳州府志」率三十二「人物」五（清列传上）。

　　郑宗焕

　　郑宗焕，龙溪武生。以战功，官游击。从大帅守城，筹划多中。贼恨之，搜获其母与兄至城下，令谕降；母大呼曰：『愿吾儿勉为忠臣，吾死无憾矣』！宗焕临阵，对母与兄涕泣，指天誓不二。贼怒，立脔其兄而囚其母。城陷，被执；贼爱其勇，欲生之。宗焕不屈，喷血骂贼；贼械送台湾，赴海死。

　　——选自「漳州府志」卷三十二「人物」五（清列传上）。

　　陈天达

　　陈天达，字可行；漳浦人。康熙庚戌进士。少孤，寠甚。岁授徒自给，为弟妹婚嫁费。登第时，年五十九矣；犹兄弟同居。

　　甲寅之变，携家入山，与弟子讲说经义。「海寇」张甚，胁之仕；不应，几得祸。会有为之解者，乃免。丁巳，海疆恢复——总督姚公启圣，同年友也；将疏荐于朝。天达以老病固辞，乃止。

　　日与亲友子弟讲学课文；年九十，犹手不释卷。与人交，推诚相与，一无所饰。至非礼相干，勃然不可犯；亲知显贵，不轻问馈。非公事，未尝一至郡县：其高伉如此。卒，年九十有二；祀「乡贤」

　　——选自「漳州府志」卷三十二「人物」五（清列传下）

　　段应举

　　段应举，直隶人。以战功，授温州守将；退「海寇」有功，历升福建陆路提督，驻泉州。

　　康熙十七年，郑经遣刘国轩窥海澄；应举赴援，营于祖山，去县十里相犄角。水师提督黄芳泰战败于湾腰树，贼益张；应举势孤。顾念城弃不可，遂突入共守；贼掘堑环之。逾三月，粮尽。贼知其困，招之，不下；遂乘城，无能抗者。应举犹引弓下射；知不可为，乃北向再拜，自经于城之西角楼。

　　——选自「漳州府志」卷二十七「宦绩」四（清提督）。

　　傅宏基

　　傅宏基，金华人；漳州城守游击，分防长泰县。康熙十七年，「海寇」围县城，宏基婴城固守；援绝城陷，被执。不屈，死之。事闻，诏优恤，荫一子。

　　——选自「漳州府志」卷二十七「宦绩」四（清游击）。

　　杨捷

　　杨捷，字符凯。原籍维扬；先世仕辽，因家焉，遂为义州人。年十六，即能挽强命中；制院洪文襄承畴异之，擢为偏裨。

　　国初，随大师入闽；以材勇异等，授山右抚标中军游击。山寇起，率师平之。升宣府大同督标中军副将；搜军实、严斥堠，边境以宁。调江南督标副将。援剿两广，行次铜陵，诸剿金、王彭泽伪官兵，以功晋九江总兵官；恢复江西诸郡，与广东师会。恢复潮州城，随征福建、江南，又提督山东，皆有御寇定边懋勋，而于闽漳绩尤着。

　　顺治甲午，「海寇」为逆；捷以左都督充福建右路总兵官，至则所当无勍敌。军抵漳浦，寇闻风奔窜。当是时，漳属郡邑城垣率被寇拆毁；捷驻漳浦，庀工兴筑，既完且固；民赖以安，屹为海滨保障。

　　康熙戊午，「海寇」复煽，据厦岛为巢，时出偏师蹂躏漳、泉间；复奉命督师入闽。时姚启圣开府于漳，插羽书请援。捷以为援漳而不先安泉，将有腹背受敌之虞；遂长驱先复惠安县，解泉围。乃疾驰至漳，与启圣议破敌策。是冬，克江东桥、万松关。己未春，寇据险立巢；捷绝其粮道，俟其困，帅师击之。贼溃，焚其舟，擒伪将，斩馘无数。庚申二月，贼分据要害地，立十九寨相联络，以拒我师。捷出奇计捣之，令首尾牵制，难以兼顾；乃会师攻复海澄，复分三路进剿厦岛，击沈贼舰不可胜计。数十年逋寇窟穴，一旦廓清。闽逆平，劳瘁不支，温旨特调提督江南以便调摄。秉钺吴地前后十五年，尤多异绩，授招武将军。

　　捷用兵如神，驭下威惠兼济；而于民间疾若，尤加意抚绥。故所至，将卒用命，黎庶乂安；远近感慕。漳民为像祠之浦邑、建书院曰「怀德」，以永甘棠之爱云。

　　曾孙景素，巡海汀漳龙道；今任山东巡抚。

　　——选自「漳州府志」卷二十七「宦绩」四（清总兵官）。　

　　吴延贵

　　吴延贵，字子良；奉天人，荫生。康熙十六年，随康亲王入闽，题授漳州海防同知。十八年，以材能，迁本府知府。时士马云屯，日需粮草难以数计；延贵首请制府，设立站运以给兵食。每恢复一处，辄安集难民，出己槖捐给。海道陈启泰殉难，子汝器陷贼中；延贵不惜重赀购归，人称其义。词讼，不受暮金。科、岁两试，不干学使者以私。以军功，加一品顶带。

　　升本省运使，绅士为立碑于东郊部院祠之左。

　　——选自「漳州府志」卷二十六「宦绩」三（清知府）。

　　张雄

　　张雄，字受夫；南靖人。康熙庚戌进士。负材略，慷慨自命。

　　三藩之乱，闽省军兴，数载甫定；而「海寇」郑经复继扰。总督姚启圣屯兵漳上，闻雄名，请计事；一见，与语大合，疏请留军前赞画。雄以澄邑初陷，贼势方张，先议抚；賷书渡海，谕以顺逆存亡。贼中将卒闻之，多欲降者；我师出不意，夺江东桥。郑经怒，欲杀雄；卒义而释之。雄所招降甚多，我师气百倍。自是，每战辄捷，战则必从；破寨十九，复海澄，郑经遁归台湾。少保执雄手曰：『微先生，不及此』！叙功，加正一品；入为工部都水司主事。累升刑部郎中；剔去常规，断狱多所平反。以父老，乞假归。

　　时兵燹后赋役繁苛，民至鬻妻子以偿，或逃之四方；雄建议从田问赋、革现当散班（旧例：供亿夫征里班鞭当。军兴，值年者破荡家产；请散归各班）及归宗合户（同姓合为一户，小者或三、两姓为一户；革去里长代辄）等事。数十年民间积困，一旦获苏。修明伦堂、置义冢，邦人颂德。年八十五，卒。

　　子福衍、福永、福。福衍，有传。

　　——选自「漳州府志」卷三十二「人物」五（清列传上）。

　　蒋龙光

　　蒋龙光，宜兴人。顺治乙未进士。康熙十九年，任巡海佥事。值「海寇」沸腾，龙光设法捍御；联络井里，令各自守卫。官兵驻集，米价骤昂；乃请之总制姚启圣，檄江西运米协济，兵民交赖之。启圣戡定金门、厦门十七岛，龙光躬自抚绥难民，使复故业。复请弛海禁，使穷民采捕为生。时时驾驶楼船于定海间操练水师，为规取台湾之计。

　　寻迁浙江参议，兵民请留，不可；勒石于福南台，以志遗爱。

　　——选自「漳州府志」卷二十六「宦绩」三（清监司）。

　　黄性震

　　黄性震，字起元；漳浦人。倜傥不凡；遭四方伏莽，困屯无用遇。时郑氏三世窃踞海上，势甚蟠结。闽督姚启圣入漳州，与群有司筹平定之策；性震闻而慨然曰：『是男儿立功之秋也』！仗剑谒军门，陈十便。启圣奇之，与语大悦。数进见，谈机密。乃立修来馆，纵反间计；卒披散其心腹羽翼以迅扫海岛，而纾朝廷四十年宵旰之忧。叙军功，授霸昌道。

　　性震荷殊遇，弥自奋，益张其职；五年而擢升湖南布政使。长沙郡河挟湘江直下，势汹涌；商艘难倚泊，以为患。性震曰：『水势合则急，分则缓』。于上流别开一河，以纾其暴；商人至今利赖焉。武昌夏逄龙作乱，猝陷四郡。报至，廷臣深以为虑；上曰：『有黄性震在，无虞也』！未几，贼果平。会有疾，乞休。

　　己卯，朝议筑永定河而难其人；上知性震才，即于家起之，命董大役。河流湍急，堤易溃难合；性震觅闽南善水者数百人，裸身泅水中筑桩，藉以覆土。复建旗施炮，为工匠耳目，灵其呼应；躬屹立河干课督之。不四月而工竣，上嘉其绩，升太常寺卿。卒，年六十五。

　　初，告归林下，漳浦一邑坛庙、城池、堤堰，罔弗修也；文士科举、计偕之资，罔弗任也。于其族尤加意，立大小宗、建义塾，穷嫠孤子皆有饩：洵可谓好行其德者矣。

　　——选自「漳州府志」卷三十二「人物」五（清列传上）。

　　黄升

　　黄升，字泽源；海澄人。少孤，养于姨母家，因冒姓吴氏。

　　比长，从军；以千总随征，克陈州十九寨及金门、铜山诸岛，身被重创。又随将军施琅攻克澎湖，乘胜入鹿耳门，破台湾，战功最。累迁至浙江提帅；廉介率属，军政严明。以武臣兼旬宣，干略能惠民恤商、救荒御灾；圣祖仁皇帝有「天下第一好提帅」之目。

　　康熙六十年，台湾变初定，需重臣以镇海疆；遂移节泉州。泉为枌榆近地，清直以服军民、安静以优将弁；世宗宪皇帝亲洒宸翰赐之，迭膺异数。以年老，乞休再三；许原品致仕，给俸。卒，年七十二。自历仕褒赠三代，皆归于吴以报德；遗疏则请复黄姓，不忘所生。武臣能以礼为权衡，尤可尚也。谥「忠恪」。

　　孙溥之、溱之，俱以门荫任治中。

　　——选自「漳州府志」卷三十二「人物」五（清列传上）。

　　罗士鉁

　　罗士鉁，漳浦人。康熙十八年，应康亲王募，以剿「海寇」功，授左都督；洊升水师提标中军副将。从提督施琅平台，署为前部。大战刘国轩于澎湖，破之；遂平澎、台三十六岛，前后杀贼一万三千余名。叙功，给骑都尉世职三世。擢湖南镇筸镇总兵；未赴，卒。

　　弟士鋐，亦以功授右都督。子鸣洪，袭职；袭授浙江温州中营游击，卒于任。曾孙光照。

　　——选自「漳州府志」卷三十三「人物」六（清列传下）。

　　蓝理

　　蓝理，号义山。少桀骜自大。虎头燕颔，巨目丰颐。力举八百觔；足追奔马，曳其尾倒行。刀盾枪炮，靡不精绝。

　　癸亥岁，郑氏父子窃踞澎、台；靖海将军施琅，名宿老将，善用兵，命往剿灭。琅闻理英勇，奏请随师；遂领先锋。屡以上功，荐授至福建陆路提督。见桑梓父老，歔欷太息，道微时颠沛事，慨然有广屋庇寒之意。堪舆家言漳郡人文郁塞者，后山仙岩压学宫地脉，又东南千里港水门直泻；遂毁仙殿，大兴工役筑千里港。又以江东桥被贼断后，民殊病涉；遂倡修江东，繁费巨万，偕文武损充，以郡人之罚锾继之。又，狭小市廛，恢其制度；筑浦头、石码、泉州、新桥、安海、沙溪、涂岭行铺千百间，大开街衢，便民贸易：可谓桑梓有功矣。其它事迹自有家传，此不备述也。

　　——选自「漳州府志」卷四十九「纪遗」中（人物）。

　　郑亦邹

　　郑亦邹，字居仲；海澄人。父之惠，举顺治丁酉经魁，知山东任邱将知县；致仕归，以齿德重于时。所居乡曲直就平，无庭讼者；尝论除里长、甲户之弊：至今民德之。

　　亦邹幼而颖敏，为父所钟爱。十岁，能诗文。十三，补弟子员。旋食饩，试辄高等。顾不屑屑帖括业，博览群书，务求实得；子史百家，皆丹铅数过。闻宁都魏叔子善古文，为海内耆儒；赍粮往谒之。遂浮江、淮，历豫、晋，下楚、粤归；而键户著述，搜辑旧闻，欲勒成一家言，以不朽自命。当是时，亦邹向为诸生，名已满大江南北。比膺乡举、第丙戌进士，执兴荐其才，授内阁撰文中书；与何屺詹（焯）、汪武曹（份）、吴荆山（士玉）、方望溪（苞）在都门，论交甚契。望溪尝许其所著书兼蔚宗、承祚之长；荆山亦称居仲诗才、史学肩唐踵汉，又言闽中同年推二郑——谓亦邹及侯官郑鱼门（任钥）也。

　　亦邹雅志著述，澹于仕进；未几，乞假归里。结庐白云洞之麓，倡南屏文社以友教；四方学者自远至。适张清恪伯行抚闽，闻其名，聘为书院学正，深敬重之。少豪迈，负才气；与友朋辩论，喜求胜。及其长书院也，荐耆儒詹兼山于清恪；见蔡文勤世远，折行辈为友。致书戴麦村（盻），谓「君有高弟庄亨阳、吴开业，吾门有陈先登、郭成郭及从子溥，皆后来英彦；宜倍加护惜」。其雅怀汪度，好善如不及也又如此。

　　康熙间，张清恪荐入纂修馆；未赴而卒。所著白麓藏书十数种，皆散佚；惟存「乐府」一卷、诗文钞若干卷。从子溥。

　　——选自「漳州府志」卷三十三「人物」六（清列传下）

　　毛殿扬

　　毛殿扬，号石亭；博罗人。康熙甲戌进士。四十年，知诏安县。先是，治诏者多姑息，豪强恣横、盗贼公行无忌。殿扬首严其法，四境肃然。设纸皂，讼者令原告自拘投审；至则立判省释，胥吏不得为奸，民便之。虽深山穷谷，无后期者。善催科，令花户自输，填注名下，各不相累。先期完者赏免杖单，小故准抵销：宿逋一时俱清。有部使者至，吏白当盛供帐唯谨；殿扬曰：『吾闻部使者甚贤；徒骚动民，无为也。除馆舍，戒仆夫以待足矣』。诏民视他县一无所扰。赋性狷介，人不敢干以私。其革陋规、儆图赖、禁停棺、修桥梁道路，皆善政之可纪者也。

　　调台之诸罗，以劳卒；诏人至今思之。

　　——选自「漳州府志」卷二十六「宦绩」三（清知县）。

　　欧阳凯

　　欧阳凯，漳浦人；台湾镇总兵官。朱一贵倡乱，啸聚于南路冈山；凯遣周应龙剿之，逗留不进，遂大猖獗。凯亲率将弁驻春牛埔，迎战两日，贼党数万云集；凯奋身血战，跃马冲突。镇兵忽内乱，百总杨泰先通贼为内应，刺凯坠马；群贼交刃，遂遇害。赠太子少保，赐祭葬。

　　子敏，以荫补官，至广东碣石镇总兵。

　　——选自「漳州府志」卷三十二「人物」五（清列传上）。

　　许云

　　许云，字复旦，海澄人；台湾水师副将。朱一贵乱，南路陷于寇，云率兵五百赴援镇帅欧阳凯，于春牛埔迎贼；云挥巨刃，跃马当先。子方度与仆吴国珍拥盾格杀，大败之。次日，贼众数万俱集，凯被杀；云冲突血战，刃数百人。黎明至日中，矢穷炮尽，身被数十创；堕马持短兵接战，犹手刃数十贼，势孤无援。左手被斩，乃厉声曰：『生不能杀尽逆奴，死必为厉鬼以歼汝』！贼怒，剐其尸。事闻，赠恤有加。

　　当战时，云自度必死，命方度将印敕突围乞师，并针坏并安平鹿耳门诸巨炮，无遗贼用；后从征剿，以军功补台湾游击。

　　——选自「漳州府志」卷三十二「人物」五（清列传上）。

　　游崇功

　　游崇功，字仲嘉；漳浦人。幼丧母，事父以孝闻。历官长乐及海坛，俱以擒捕洋盗着声；五转而至台湾水师游击。

　　朱一贵之乱，崇功方巡哨北洋；闻报，急引还，赴安平。比至，贼已大猖獗；疾登岸赴敌。其婿蔡章琦请安置眷属；厉声曰：『今日遑知有家哉』！跃马麾众去。战于春牛埔，欧阳凯及许云咸战死；崇功挥霍无惧色，突围冲击，手刃百十人，所乘马被创，亦遇害。章琦自沈于海。先，崇功官北路守备，尝为民疏通水道，有德于诸罗；故于其死也，民咸痛惜之。事闻，赠秩、荫子以旌其忠。

　　——选自「漳州府志」卷三十二「人物」五（清列传上）。

　　李茂吉

　　李茂吉，本姓江，漳浦人；台湾安平镇把总也。朱一贵之乱，群盗逼郊垧，请于主帅许云曰：『茂吉愿以五百人为前驱剪灭之』！云曰：『壮哉』！令从征。战于万寿亭，茂吉直入贼阵，左冲右突，所向辄披靡。次日，贼大集，复战于春牛埔，欧阳凯殪焉，许云与游崇功俱战死，士卒乱；茂吉力屈，遂被擒。贼渠载穆曰：『壮士！若降，当为将军』。茂吉瞑目厉声曰：『逆奴！我朝廷命官，岂肯从汝作贼耶』！举足踢翻其案；奋力一呼，缧索断，直前欲夺刀杀贼。贼怒，群砍之；头脑破裂，尚骂不绝口。其娣丈名侯鹏者寻其尸，弗得遇。同执之弁蔡爵曰：『醢之矣』！乃招魂而归。明年，奉旨荫一子。

　　——选自「漳州府志」卷三十二「人物」五（清列传上）。

　　陈梦林

　　陈梦林，字少林；漳浦人。父聿毅；遭乱，转徙潮州，生梦林。二岁而母卒，鞠于浙人侨居于潮者曰林雄——养且教，以至成人，因自名曰梦林。

　　少发愤，诵读至深夜。年渐长，留心经济，习兵事。康熙丁巳，粤东乱初定；尝在兵间，出入矢石无所怖。丙寅，游黔中，传客诸生间，或劝以黔籍应学使者试；拔第一。黔州牧黄虞庵奇其才，为援例入大学，劝归闽；时年三十有一矣。无何，四明陈汝咸令漳浦，会诸生讲经，心赏梦林；又受知于学使者汪薇、沈涵及大府张清恪伯行。辛卯，黄虞庵相继抚闽，招入署。会海盗郑尽心为官军所追，南奔；诏捕之急，抚军悬千金购能获尽心者。方书榜，梦林前曰：『贼不能获也』！抚军愕然曰：『云何』？梦林曰：『逋盗入内地，平民谁识者；即能识，畴不惧后祸！当购贼党相擒，予重赏；其可』。抚军如言，尽心果为其党高允泮擒以献。

　　先是，梦林养父林雄卒于粤，其长子一新在浙；一新卒，遗子圣祥，梦林自闽往视者数矣。至是，念己日就衰，斥田园得百余金，自携以畀圣祥。渡曹娥江，访故令汝咸之子于四明；过浙，哭故学使沈涵于归安。乃由吴淞江渡海南归，所过洋面，相度形势。初，康熙丙申，当路聘梦林修台湾诸罗县志；博览周谘，于岛屿■〈氵义〉港之出入险易，战舰、民船之大小坚脆，洞若观火。辛丑夏，朱一贵倡乱，戕镇将、陷郡县遽至（？）。梦林方游南澳，访总戎蓝廷珍；总戎问策，梦林为上记制府满保，请速移节弹压厦门、调兵饷，当瓦解。记上，而制府已先发。时提督施世骠、总戎蓝廷珍议统舟师，定南、北、中三路进取。梦林力陈南路海道险恶，舟不能泊；当会澎湖相风便、分两路，大将由中入鹿耳门、副将由北趋西港绕贼背后，计万全。又陈战舰宜用轻捷，以便操驶。制府用其言，台湾平。旋聘入幕，为治装；前席请曰：『生为我一行，事定当不失郡守』！笑曰：『抒一得，冀护乡里耳；无他愿也』。遂行。至则，与帅将规画事机不可失者：搜余党、招反侧、拊善良。时守令未至，事皆决于幕府。告密者众，持重不发；民情安辑。留台五阅月，还报；制府欲叙功，以实前言。梦林固辞而归，遂绝口不言台事。

　　方辛卯读书鳌峰，同考官慕其文，欲为地；峻拒之。世宗即位，诏举孝廉，当事欲以梦林应；固谢而止。所善蔡文勤世远，官少宗伯；黎抑堂致远，官少司寇；沈端恪近思，官少宰：皆聚于京师，以书问邀游长安。俱以足疾，辞不赴。丙辰，抚军檄荐鸿博；亦不赴——是时年七十有三矣。于是梦林乃言曰：『吾少孤苦，涉猎书传；作文字，求科第而已。既不可得，佣笔墨从军，草檄奏记，谬为世所赏；吾恧焉。辱交诸君子，强自刻厉。为贫故，间受礼馈，常以为媿。顾自反生平，借箸运筹，孟子所云「无欲害人之心」者，或庶几焉。第居贱志不行，未能充之耳。若利己妨人，驰声华、借权贵以荣身饱家，宁转死沟壑不忍为也』。所居屡迁，额曰「他斋」；人称为他斋先生。蔡文勤家居时，入邑必宿他斋，以两碟齑共噉粥，同榻被，纵谈竟夕。外惟阮子章、庄亨阳称同志；晚尤善雷翠庭鋐。疾革，遗命以志铭属庄氏、以传属雷氏。年七十有六。著书凡五种。

　　——选自「漳州府志」卷三十二「人物」五（清列传上）。

　　林亮

　　林亮，字汉臣；漳浦人。少孤苦；长负雄略，好给结贤豪，讲求韬略。

　　康熙六十年，朱一贵构乱台湾，杀总兵官、据其城；文武守臣并恇悸，逃窜澎湖，一岛嚣嚣然动。时亮官守备，厉声曰：『我辈享朝廷厚禄，报国正在今日；万无锋刃未交，相率委去理！请整战舰守要害；贼至，决一死战。战不捷而亮死，公等遁未迟』！疾驰出，申主将令：「官民敢言退归厦门者，斩」。捍官孥去棹，悉返之。按剑立江干，瞋目视，怒发上冲冠；咸胁肩累足谨听命，人心乃固。会提督施世骠、总兵蓝廷珍统师至，即用为前锋；亮奋勇争先，以六艘冒死进夺鹿耳门，旋拔安平镇。翌日，战鲲身，亮驾舟横冲贼阵，大败之；贼悉毙于水，退守府治，不敢出。亮复同董方从西港间道斜遶其背以扰之；廷珍统大军继进，连日四大战，皆破之；遂克府治。七日内恢复全台，亮之功为最。

　　台湾既平，越三载，朝命除蓝廷珍为提督，而以亮代其任。恤穷黎、饬兵防，正己率属；招抚生番一百八社。

　　又五年，移镇浙江定海。卒，赐祭葬，子孙世袭职。

　　——选自「漳州府志」卷三十二「人物」五（清列传上）。

　　蓝廷珍

　　蓝廷珍，字荆璞；漳浦人。有智略，谋画皆合古法。以善捕洋贼及关东剧盗孙森等，累官南澳总兵官。

　　台湾朱一贵之乱，闻警报，慨然以除叛安危为己任；上书制府，陈进兵方略：首请驻节厦门，镇抚远近，便督师。时制府满保已先启行来厦门，且檄召之矣；得书，喜意见吻合，任廷珍当一面，必有功。廷珍既抵厦门，语大将施世骠曰：『奸徒，乌合耳，无能为；当易扑灭。恐我师贪杀，伤天和；须严号令，止歼渠魁，胁从勿问，令反侧自安』。世骠曰：『善』。因下令军中，戒入郡「毋妄杀掠」，遂进逼鹿耳门。林亮、董方殊死战，廷珍以大师继进，拔之；乘胜取安平镇。次日，鏖战四鲲身、转战七鲲身，贼众尚数十万；廷珍率精锐掩击，贼大奔。薄至竿寮乡，悉众相拒；复大败之，走涂角埕；又连败之，遂长驱定府治。计进兵，先后纔七日耳。比越月，叛者悉得伏厥辜；朝命即以廷珍摄台湾镇事。

　　雍正元年，提督福建水师；拔偏裨以下至秉节钺者十余人：其知人如此。又六年而卒，赠太子少保，谥「襄毅」，世袭轻车都尉。

　　——选自「漳州府志」卷三十二「人物」五（清列传上）。

　　蓝鼎元

　　蓝鼎元，字玉霖；漳浦人。怀才不羁，通经史、达治体。语经济、文章，嘐嘐然辄以振古人豪自命，时人莫之许也。受知于闽督学使沈涵；凡九试于乡，皆不遇。

　　雍正元年，诏举文行兼优之士，贡成均；分修「一统志」，遂知名。朱相国荐其才，引见。故事：先试吏部，皆畏缩逡巡，惧陨越；鼎元独奋笔上五千言，奏陈六事。上嘉纳之，授广东普宁令；且曰：『以彼其才，任道、府绰乎有余也」。普宁界潮阳、揭阳之间，故多盗。险健倾侧之徒，往往鼓唇舌回惑；平民或争雀角，速讼狱，视狴犴如衽席。鼎元自以得尺寸柄，思一展其素抱；下车，严为惩创。复兴学校，课经术；崇正教，变浇风。顾以持身靳崭，失监司欢，挂弹章；潮郡士庶咸咨嗟太息，各敛金代输其所坐官逋七千百两有奇，乃得出于狱。鼎元才望素着，太守聘修「郡志」。书成，将告归；而闽、粤二制府争延致为上宾，遂复荐，用擢知广州府。抵任纔匝月而卒。

　　初，鼎元年十七，常泛舟观〔海〕厦门，周览全闽岛屿。抵舟山，沿南澳、海门而还。临风长啸，人莫喻其意。迨台湾辛丑之乱，族兄廷珍统师往征；鼎元在幕。戎马风涛中，军兴旁午；诸露布、文檄，操楮笔立书，顷刻辄数千百言，皆中机宜。乱定，分功罪、抚疮痍，经理善后长久计，悉得其领要；廷珍倚如左右手。

　　为文章，雄快警辟，长于议论；有眉山父子风。著书，凡七种。

　　——选自「漳州府志」卷三十二「人物」五（清列传上）。 

　　李松龄

　　李松龄，字鳞苍；漳浦人。性峭直；为邑诸生，屡试甲其曹，显有时誉。郡守柏乡魏荔彤聘修「府志」，复令纂「风雅源流」十三卷。于时中丞张伯行议刊校儒先书，延九郡知名士；松龄与焉。

　　台湾告警，制府满公视师厦门，罗致宾幕；羽檄旁午，属草筹划，动中机要。岁戊申，朝议行荐辟，令蔡宗伯世远以书劝驾；松龄顾以父老，不忍违膝下欢，作「续南陔书」以见志。旋膺荐鸿博，竟以无妄之事寝荐牍；人咸惜之。晚入京师，馆故相国满公家；游太学，试皆高等。雷副宪鋐时助教国子，谓之曰：『君老成，奈何与后生辈角艺相后先乎』？松龄媿谢。自是，日与辇下诸门人赋诗酬唱，裒三百余篇；谢古梅（道承）爱而序之。逾年，赴铨部，得教授职；未仕而卒。著书凡十余种，惟「日强堂诗钞」、「鹿水门集」行世。

　　——选自「漳州府志」卷三十三「人物」六（清列传下）。

　　许良彬

　　许良彬，字质卿；海澄人。少诚实，与人无竞。长从族父提督正于军门，因究心韬略。对知交慷慨谈，谓『大丈夫当策名清时，图形麟阁上。即不然，亦当乘宗悫长风，破浪万里；安能郁郁老宇下哉』！

　　居无何，正将遣人适外国，而诸子惮行；良彬请往。由是，海中岛澳风潮、夷险顺逆，皆了然。贾粤东，与南洋人互市。市约期而归货直，过三期则否不为负。洋人与良彬贸易成贾而返，会其国有变，逾五载乃来；良彬悉封识其直，计数以偿，且予息。商人归告其酋；酋曰：『能若是乎」！令诸夷悉赴良彬商，遂雄于财。

　　当是时，台湾余孽潜逸内地，提军姚堂廉其才，聘为总统，缉获奸人锺朝等；因疏荐之。蓝廷珍继任，加器重；适入觐，即奏列良彬「熟悉海疆、信孚异域，可大用」。朱相国轼、蔡宗伯世远，复共推毂。引见，上悦其材，以知州需次；改参将。不五年，竟代廷珍帅厦门。良彬正己率属，辑和军民。在职十年，未尝以喜怒行黜踄。卒于官，赐谥「壮毅」。

　　初，良彬族孱，屡受侮于邻右巨姓；良彬既贵，族人修旧怨焉。适过里门，邻右诉之，遽自往谢；一族皆哗。良彬曰：『君子不欲多上人；恃贵以凌，贵可久乎？吾惧弗堪也』！乃俱愧服。良彬无军功，骤躐大位，乡党罔或忮者，以谦恭故也。

　　子师义，亦以谨饬和厚称。

　　——选自「漳州府志」卷三十三「人物」六（清列传下）。

　　阮文

　　阮文，字子章；漳浦人。伟躯干，黝面阔口。好剧谈；大笑，须眉奕奕然动。父曰魁，侨寓新喻，因登江西庚午乡荐；数上春官，不第。抱经世略，所过城邑、山川、邱陵险阻，常登望形势；以故得知南北阨塞、海道夷险及诸东南夷利弊，了了胸臆中。

　　康熙壬辰，御史陈汝咸请招抚海贼陈尚义，荐文与俱。峨冠博带，承命以行。既登舟，飓风作，浪飞樯折；一舟人色如土，文独晏然。踪迹至尽山、花鸟间，登贼舸，说尚义；尚义虽遣人乞降，意中变，欲劫文去。文北面拜朝廷、南望拜父母，贼为心动；因复开示威信、陈利害，声情慷慨。贼惮文丰裁，又感其披布心腹，无疑虑；遂招其党百余人，咸归京师。议功，选云南陆凉州牧。未行，李相国光地称其猷略，改福建厦门水师参将。

　　明年，调台湾。念境土初经寇乱，北路淡水关全台要害，思一再巡其地；部曲争以「水土毒恶」谏，弗听，径往。马上挥鞭吟咏，详纪道里、山溪、风土；为文祭戍亡诸将士；召诸番，反复讲忠孝大义而归。以中瘴，病痞。升福州副将；赴京，卒于道。

　　文生平举措，悉出于正；而踪迹英迈奇特，人莫测其变化。始康熙庚寅岁，漳、泉诸郡大饥；诏截江、浙漕米，由海道入闽接济。文已说所善定海大帅吴郡运五万石扬篷先至，民困顿舒。有诏嘉美吴郡；而实文为之筹划，人莫知也。

　　子道泰，以孝称；早卒。

　　——选自「漳州府志」卷三十二「人物」五（清列传上）。

　　吴开业

　　吴开业，字和仲；龙溪人。四岁丧母；父教以读书，知感奋。弱冠，父又丧；刻苦自励，思有以表见于时。康熙辛卯，举于乡。又十四年雍正甲辰，成进士。授福州教授，课士有方；调台湾。三载秩满，巡察御史单德谟称曰「能」，升祁门知县；悃愊无华，爱民礼士，恂恂然追古循良吏。

　　未几，致仕归。家居二十载，廉隅弥饬，学者宗之。郡邑有兴造，有司恒就开业及王司虞材二人谋焉。开业年较高，率身先绅士，不辞况瘁。掌教芝山，勤训迪；历五载，游其门者咸有立。年九十，卒，都人士以老成凋谢为恨；盖伤醇懿之未易数数觏也。

　　——选自「漳州府志」卷二十三「人物」六（清列传上）。

　　张养

　　张养，字浩然；海澄人。雍正十年台湾土番之变，养以把总统卒征之。抵半线，猝遇敌，奋勇争先；养卒少，贼来益众，身陷重围大泽中，马旋泞而止。养跳而步战，自午至申杀伤贼无算。贼已引去，忽为流矢中鼻死。翼日寻其尸，遥见田坡间尸昂然挺立，以两手拔箭如生，皆呼曰：『张弁也』！遂收而殡之。事闻，赠恤有加，荫子耀千总。

　　——选自「漳州府志」卷三十二「人物」五（清列传上）。

　　刘良璧

　　刘良璧，衡阳人。雍正甲辰进士。九年，知龙溪县。有才干，为政勤敏，存心爱民。诸案牍，悉按图里远近分贮署中，不假手胥吏。权其轻重，以次堂讯，旬日先示期。胥下乡呼集，两造辄计道里酌给资粮，亲署纸尾；使不得滥索，民便之。

　　十三年，升漳州同知，移驻南胜村。民素强悍，睚眦事动操械格斗；官长不能治也。良璧下车，择巨族有齿德者为族正，隆礼优待，俾互相劝谕，渐以化其顽梗之习。复建立义学，延名师设教；政声大振。权漳州府事，尤以勤敏，率先崇尚大体，不琐屑。

　　后历升本省粮驿道；致仕归，卒于家。

　　——选自「漳州府志」卷二十六「宦绩」三（清同知）。

　　庄元

　　庄元，字步沂。以拔贡生入都，受知于合河孙文定家淦；考入太学，名第一。宗伯蔡世远延教子弟。

　　雍正壬子，举京兆试；任龙岩学官。诸生某以枉诬被逮，州牧不察，将加刑；持柬请元。元至，正色曰：『士不率教，当予夏楚。用桁杨，是与编民齿；何以励士节』？牧不悦；元持之益坚，事获已。后补惠安，改调凤山；殚心于所职，士气蒸蒸。

　　晚上公交车，成进士，选庶常；物望岿然。朝端方儗其大抒宿抱，未授职，得疾卒于京师。

　　——选自「漳州府志」卷三十三「人物」六（清列传下）。

　　胡格

　　胡格，江夏人。雍正九年，由举人知诏安县。剔蠹安良，不畏强御。有恶棍结交衙蠹，聚徒数十人，分踞城市，恃强横买；稍不遂，辄遭凶殴，莫敢■〈扌〈穴上牛下〉〉者；吏无如何也。格下车，廉其人，次第擒获，下于狱毙之；民赖以安。念捕役多为盗耳目，多设，民反滋扰；特行裁革，仅留四人。盗发，即饬同练保往捕，置之重法不少恕；盗贼屏迹。尤严禁赌博、作养士类：阖邑颂之。

　　任三年，调同安；历任延平、颍川知府。

　　——选自「漳州府志」卷二十六「宦绩」三（清知县）。

　　蒋允焄

　　蒋允焄，字为光，号金竹；贵州贵筑人。乾隆丁未进士。二十五年，知漳州府。三十六年，再任汀漳龙巡海道。平易近民，因俗为政；军门马负书称其「一片婆心」。每际严冬，尤加意夜巡；谓「是时户有盖藏，恐奸民生心窃发也」。两任十载，百废具举。迁按察使，百姓丐留，不可；乃勒石道左，以志去思。

　　——选自「漳州府志」卷二十七「宦绩」四（清监司）。

　　陈先声

　　陈先声，字伟文；平和人。乾隆癸酉举人。少重默，不镇人以气，而侪辈皆下焉。笃于学问，尤邃诸经。

　　甲戌会试，中明通榜。除建宁教谕，即以其素所心得者推以教人；规言矩动，具有法守。嗣调台湾凤山学，海外诸生倾心向慕，称人师。

　　秩满，升浙江分水县。先声不急仕进，而部催峻切，遂往。莅任后，凡有张弛，一视民心所向背行之；上下相安。庚寅，充同考官；所得多名下士。旋解组归，贫不能具装。抵里，四壁萧然。

　　——选自「漳州府志」卷三十二「人物」六（清列传下）。

　　胡邦翰

　　胡邦翰，浙江余姚进士。乾隆二十九年，知平和县。治事勤勉，盗贼敛迹，境内肃然。劝修文庙，备极经营。调任彰化，升泉州金门通判；卒于官。

　　——选自「漳州府志」卷二十六「宦绩」三（清知县）。

　　李师敏

　　李师敏，字仲坚，初名本杞；山东惠民人。由进士，历刑曹，出守兴化；以廉能着声，调漳州府。

　　漳号难治，蠹役猛于豺虎；师敏以法纠绳，皆屏服惕息，莫敢仰首视。漳民有睚眦事，辄兴狱，货胥役为奸状；师敏镇之以静。尝自言曰：『吾惟饮清漳水而已』。一切文移案牍皆自属稿，不假手幕友及胥吏。蔽要囚，必至旬日；即小故，亦曲得其情而后断结。谳狱之成，虽奸胥滑吏毋得变易。为人公正严明，自上司、僚属义有不可，辄形于色；以故咸加畏焉。尤敬礼文士，然沈静不露圭角。漳吏役故骄蹇，好凌轹人，嫚骂寒弱士；师敏故善怒，廉得之，痛责以谢：声望翕然。屡接见故家世讲，询民利病及政事得失；言有可采者，立见施行。

　　调任台湾，卒；百姓无老幼，皆讴思之。

　　——选自「漳州府志」卷二十六「宦绩」三（清知府）。

　　叶文博

　　叶文博，海澄诸生也。父恒章，亦诸生；往台湾十八重溪理旧业，即次多年。文博每怀宁父；忽一夕，得怪梦，遂给田渡，而父已先数日卒。文博哀痛，不欲生。护送父柩未发，而黄教倡匪劫掠村庄，要重赀；文博伏丛莽中，不能得。或告贼曰：『文博性至孝，若声言焚其父柩，必出』。贼从之；文博果挺身趋柩旁。贼竞拥临，以白刃索厚赂，用匕首划其掌，血淋淋滴；坚不为动。探其囊，无长物；知为文士，因甘言诱作主谋。文博裂眦骂曰：『若等生圣世，弗安享太平；而自作不靖，当族灭！吾读书晓大义，肯从汝反耶』！贼怒，欲杀之，不果；复以匕首划其掌，羁置别室，且挟以逃。至跌死猴山，上迫悬崖、下临深谷，私计曰：『与其从贼，何若死于是，得为完人也』。时贼方睡，遂望空投涧；有积草藉之，得不死。匍匐入孤村，村人导以先路，乃反故居；扶父柩于府，切欲敌忾。即谒诸当路，自备资斧，募乡勇擒贼。方被虏时，贼之阴谋诡迹，颇悉心伺察。因力陈可擒状，词气慷慨；奔驰前驱，不辞艰瘁。后黄教授首虽不关其事，然堵截侦探，重有力焉。时督帅吴必达、叶相德视之如心腹，达之制府，欲议叙；适奉命赴云南，事遂寝。逮滇归，而文博已卒矣。

　　——选自「漳州府志」卷四十九「纪遗」中（人物）。

　　吴龙

　　吴龙，龙溪目兵。庚戌，台湾值黄教倡匪，龙擒贼党一人，而贼继至；龙出御被执，奋臂呼「击贼」！贼爱其勇，胁之降；龙厉声曰：『我朝廷官兵，岂肯降尔草寇乎』！贼戕杀之。其子沥陈龙忠义；曰：『死忠、死孝，即隶卒奴人，尽属山河正气』！斯言谅哉！

　　——选自「漳州府志」卷四十九「纪遗」中（人物）。

　　蓝元枚

　　蓝元枚，字卜臣；漳浦人，日宠子。由世职，随标学习。补广东海门参将，迁龙门协副将；调海澄，擢台湾镇总兵；调金门镇，迁江南苏松镇。乾隆四十七年，崇明大水，溺死者万计；元枚与巡抚闵鹗元议赈恤，昼夜巡视，全活甚众。四十九年，擢江南提督。

　　五十一年林爽文之乱，调福建陆路提督，驻札蚶江一带接应。时水师提督黄仕简、陆路提督任承恩以观望迁延撤回，调元枚为水师提督；复命为参赞大臣，提兵由蚶江配渡，前赴会剿。五十二年六月到鹿仔港，随即密会总兵普吉保于四更进兵，前往柴坑仔、大武陇直攻贼巢，斩获甚众；上嘉之。复奏：『诸罗、彭化道路梗塞，近海民人纷逃鹿仔港。臣亲至街市慰谕抚恤，将难民壮勇者挑作义民、给口粮，以资战守。又彰化、淡水交界之大甲溪岸里社，地近大里杙。该处义民、熟番不肯从贼，现差弁晓谕，令其进迫贼巢，分掣贼势』。谕曰：『参赞蓝元枚自抵鹿仔港以来，一切调度合宜，打仗得胜；伊系蓝廷珍之孙，能继家声，实为可嘉！着赏戴双眼花翎，以示优眷』。续奏：『前后攻击埤头庄、大肚溪，并焚毁西螺、条圳塘、中浦厝各贼庄。及族人蓝启能自漳浦寮逃出，熟识山路，随同进剿；其中如有曾经从贼者，仍请查明正法』。上以所办允当可嘉，赏给缂丝蟒袍、御用大小荷包以示奖励。旋以迟回观望，奉旨严饬。未几，疾作；适贼由竹仔脚、大肚溪、柴坑仔三路来犯，犹力疾带兵堵御。病亟，属诸将曰：『吾在军，即以征衣殓；死而有知，必来杀贼』！八月，卒；特赠太子太保，赐祭葬，谥「襄毅」。

　　子诚，袭职。

　　——选自「漳州府志」卷三十三「人物」六（清列传下）。

　　孙全谋

　　孙全谋，字澹亭；龙溪人。其先籍山西；曾租惟福以从征噶尔丹功，借补福建汀州中营把总，因家于漳焉。

　　全谋少丧母，家贫，落魄不偶；慨然曰：『吾将种也，当立功海上』！乃至厦门，投水师；补提标中营外委，累迁至后营游击。

　　乾隆五十二年，台湾林爽文滋事，提标柴大纪督兵守诸罗，贼多兵少，急于望援；全谋从总兵蔡攀龙由东北路驰至大仑、竹仔脚，伏兵发，全军陷于正音庄，将弁被害者二十余人，惟全谋与蔡攀龙突围而东，且行且战，直抵诸罗城。全谋复领兵出城，将屯聚贼匪痛剿。事闻，授广东罗定协副将，赐戴花翎。调台湾水师协副将，擢江南苏松镇总兵，移浙江黄岩镇。时洋匪纪梦奇等劫官米，全谋领舟师自定海驶至大陈山外洋，乘贼不备，冒风雪往剿；擒获贼首。又剿洋匪陈阿宝于潭头洋，殪之。擢广东提督。

　　嘉庆五年，川、陕、楚三省教匪作乱，上调广东官兵赴楚；全谋领兵协剿徐添德，大败之，增一秩。未几，博罗县会陈烂屐四聚众谋不轨，全谋统官兵分路进，连破十五寨，歼三千余名。陈逆窜入罗浮山，毁华首台寨，擒之，歼其党千余人；博罗平。永安县属青溪、天字幛，铸笼嶂等处贼窃发，全谋移师前指，诸寨皆下；首逆黄亚程被擒伏诛，永安亦平。叙功，赐骑都尉世职。后因洋盗登陆，削秩，降都司、褫花翎。又因蔡牵窜入粤洋，削秩。旋从提督钱梦虎剿贼于黑水洋，夺贼船，擒百余人；擢广东左翼总兵官，复授广东提督。是时广东洋匪纵横出没，张保仔、乌石大尤桀黠；总督百龄檄全谋会剿于大黄埔。以全谋失期，致张贼遁去；奏夺职。未几，洋匪郭婆投诚，并擒保仔党以献；上宥全谋，命立功自赎。全谋从春江协副将林某西下剿捕，至电白洋，生擒盗朱亚宝等一百三十九名；以守备起用。时乌石大等在儋州洋滋扰，全谋率兵往捕；登其舟，弁兵踵之，生擒乌石大等四百九十人。事闻，复赐戴花翎，以游击擢用。累迁至阳江镇总兵，擢广东水师提督。卒，年七十三。孙云鸿，袭职。

　　全谋勇而廉。方其御台逆也，贼炮发伤胸，晕绝；铅子倒飞去，复苏，遂克敌。及张保仔之逸，贼飞语全谋受贿万金；奉旨诘询。百龄奏：『贼言得全谋头者万金，不闻受贿也』；且力言全谋必能办贼。故能成其功。

　　——选自「漳州府志」卷三十三「人物」六（清列传下）。

　　罗光照

　　〔罗〕光照，字映寰，一字朗亭；先世居粤东饶平县，以曾租士鉁入籍福建，遂为漳浦县人。父若桐，例应袭职；不仕，以光照承袭，补闽安水师营都司。

　　乾隆五十一年林爽文滋事，光照请从剿。明年正月，抵台；战累捷，复凤山县城。贼围三坎店营，光照分兵四山为疑阵；己乃当先捣入！杀贼二百余，解其围。贼转攻柴头港盐埕，光照垒盐为壁以守；与贼五战，克之，保固全埕。先后擒贼目蔡怀、蔡阵等，通东港运道。七月，贼围嘉义急；光照驰援，贼稍却，官军得入城。又数日，贼大至，伪帅拥帜攻城；光照望见，直搏之。贼炮两发，飞铅中胃胸；救归。越两日，始苏；而铅子已嵌入骨，令医剜之，不得出。久之，伤始平复。十一月，战于番社；贼大创，围始解。五十三年正月，从参赞蔡攀龙办贼中路，擒伪职杨君选、龙堤等于户定山。参赞海兰察（？）光照能，任以行营收讯事。时各路解获日数十起，每起数十百人，男妇杂沓；因创编竹牢，分别胁从、初犯、再犯、有无伤官军，以定其罪。童稚及良家妇女被掠者，给亲属领归；全活甚多，完操者亦不少。光照尝曰：『吾生平鲜得意事；惟办收讯时，自问无疚心焉』。台湾平，迁澎湖左营游击。嘉庆元年，调江南奇营游击。二年，擢川沙营参将，赴部引见。是日，睿皇帝奉太上皇于干清宫，询在台打仗情形，命御前大臣验视伤痕头等；赏戴花翎。

　　是冬，丁父忧，假归。卜葬穿圹，得朱棺，不知为谁氏。众议起迁，光照不可；掩之，志以碣而改卜焉。

　　以回任逾限，调狼山营游击；累迁吴淞营参将，擢京口副将。京口多私枭，前此专陆捕；光照大治哨舟，授以水战法，沿江枭贩多就捕，江境肃清。二十四年，授浙江黄岩镇总兵。时洋面多盗，以缉捕为急而经费弗充；光照核实通筹，节他项之糜者益之。于是费裕缉勤，盗亦寻止。时议南田山开禁召垦，抚臣以询光照；光照谓：『南田悬海数百里，草树蒙密，易于藏奸；召种未必为乡氓衣食之资，适足供奸盗藏身之固。宜拨官弁分巡戍守，冬则焚其柴草，俾奸宄无所容』。巡抚如议入奏，得旨下部议行。

　　道光九年，以年老原品休致，归。卒，年八十。光照见事有识，御下有恩。戎政余暇，不废吟咏。在狼山任日，启百蝶诗社，与胡长龄、马有章、冯元锡等相唱和，为一时名流之盛。所著有「朗亭诗存」，藏于家。

　　——选自「漳州府志」卷三十三「人物」六（清列传下）。

　　曾超群

　　曾超群，平和人。膂力过人，开十二力，弓矢无虚发。授同安营把总。

　　乾隆五十二年，台匪林爽文滋事，从大学士福康安至台征剿；遇贼，奋勇争先。至人城厝与贼战，阵亡。赐金一百两祭葬，给云骑尉世职；袭次完时给恩骑尉罔替。

　　——选自「漳州府志」卷三十三「人物」六（清列传下）。

　　徐宗干

　　徐宗干，字伯桢，号树人；江苏通州人。嘉庆庚辰进士；由州县历牧守，咸着循绩。

　　道光二十四年，授汀漳龙道。至则先斋宿城隍庙，乃即公廨。视事之始，民多途控；宗干悉摘传原、被质讯，是非立判。或举古孝义事，温语诲导；有两造抱持对泣，求罢控者：讼牒日稀。北溪等乡素号强悍，渐出掠人财。宗干召其家长者至，予酒食劝励，令还乡约束子弟，许自新；否且尽杀无赦。因籍其中壮丁姓名为乡勇，隶官。由是暴民敛迹，行旅得坦涉无患。漳俗：迎神报赛，里豪率结采棚，昼夜演剧；或饰妓鼓吹导引，藉是箕敛赀财，举国若狂。宗干悉示禁之，期存古逐疫报功之意而止。尤严禁戏剧之导淫、恶丐之群索者。值春旱不雨，为文自责，默祷于城隍神；随得甘霖三日。尝稽「祀典志」，立风神坛。宗干故江南名宿，所至以振兴人文为己任。乙巳三月，甄别丹芝书院，手定课程（官师月各试诗文一次为大课，考棚扃试；又各试经解、诗赋、杂体一次为小课，在家塾作，三日投卷。凡甄别列内课者，给全岁膏火；月课列优等者，给以花红）。

　　旋闻讣丁内艰，耆民有「在漳守制」之请；度不可，则私为位于丹霞书院以祀之。官至福建巡抚，谥「清惠」。同治七年，入祀「名宦」；「国史」有传。

　　——选自「漳州府志」卷二十七「宦绩」四（清监司）。  
　 
志文

　　图将军祠碑

　　海防记

　　题蓝鹿洲「台湾诗」后

　　图将军祠碑叶先登

　　皇清统一天下越十四禩矣，泉、漳滨海逆丑未靖；定远大将军统骑十万，旌旗南指，未踰载而八闽廓清，实我固山额真图公为之元老壮猷也。

　　公以鸭江名阀，提师清漳。治兵以严，鹰扬螭虎之佐，肃如柳营；抚民以宽，父老苍赤之伦，爱如汾阳。运饷以时，浙东、闽南神输飞轮，子来忘劳：乃其赫赫者，有造于漳。逆魁远遁，胁从匪丑，公开诚示仁，许以自新。缟素君子，蝉蜕丕变；耕贾小人，服畴安堵。浒茂、焉礁二地倚海襟带，窃有二心；时议兵之。公三驱不戒，一面开网；海澨生灵，不坐锋刃。海澄负固凡六载矣，公驻漳，威在不杀、信可徕贰；方数月，海澄来归，不遗一矢。

　　漳之士民相与颂公德，鸠工建祠以志不朽。先登敢不搦管从事，用勒金石。其词曰：铄王师兮下南鄅，颂桓桓兮扬干羽；繄我公兮笃漳佑，刊之石兮歌且舞。

　　——选自「漳州府志」卷四十五「艺文」五（记）。

　　海防记陈元麟

　　漳，山壤也，泊于水滨。厥防二：一在陆、一在海。海之防分内外：防在外者，以海为主；倭劫之，流寇困之。又船不通，则财用竭、米不足，民多菜色。故忧在外洋，防重于浦、诏。防在内者，以郡为主，以澄为门户；门户疏则内虞势危蹙，而浦、诏亦殆，故防在内地。世平则防外，世乱则防内。防在已乱则乱大民残，防于未乱则乱弭民安。故已之防，未乱之监也。

　　胜朝，防在外者也；始于防倭，终于防盗。周观形胜，置寨于铜山、于浯屿城、于镇海、于悬锺、于六鳌、于云霄，汛于南澳以扼闽、广。铜山，闽海重地也；其辖北自金石接于浯屿、南自梅岭达于广，为水寨（明初，江夏侯设五水寨，此其一。旧在井尾澳；景泰间，乃迁于所之西门澳。倭患息，水寨亦废。嘉靖间，倭大至，巡抚覃伦、巡按李邦珍、总兵戚继光奏复，以钦依把总领之）。浯屿者，海中地也；控于漳，为澄门户（浯屿亦水寨，皆江夏侯建，乃海澄、同安门户；后边于厦门，而故地遂为贼船巢窟。去海澄八十里；原筑水寨及东、西二炮台，今废）。镇海者，海滨一大都会也，在澄、浦之交焉；置卫城之（其地在浦之二十三都太武山之南。洪武二十一年间，周德兴城之。东、西至海，西北至郡城陆路二百六十里，西至广东大埕所陆路三百六十里，西南水路至广东南澳山）。悬锺者，诏安地也；去县三十里，汛属于镇海（其地属漳、潮交界。守在洋林湾，有头礁地方为山海要地）。六鳌，为浦属。自乌石至于埭头可二十里，沙岸通焉；亦属于镇海（其地为船停泊之所）。云霄，浦旧治也，为内险；达于铜山为漳蔽，下疏于百粤（旧有城，为重镇地。外有八尺门扼海门，为贼犯六都、云霄之路。本朝顺治十七年，复建镇城。「海逆」既平，八尺门复筑东、西两炮台）。南澳者，漳、潮接壤也；孤悬海中可二百里。潮通于拓林，漳通于悬锺；控二州（嘉靖季年，许朝光、林道干、曾一本、吴平等据为巢穴，勾寇内讧。万历四年，海防同知罗拱辰乃相地筑城三座：一在深水澳、一在云盖寺、一在龙眼沙，互相联络，调兵哨守。有田三处约五万亩，可以屯耕。自后设副总兵守之，遂为重镇。又有走马溪在五都海滨，为海日藏风之所。凡寇往来必泊于此，为南澳之要地。又去悬锺三十里有青澳，贼船多泊于此）。凡为险，置兵守之，曰千户、曰副千户、曰百户；指挥领之，统于省之指挥使司（名卫所军）。鲸鲵时翻波浪沸腾，用建参、游以保群生（嘉靖三十五年，巡抚王忬题设水、陆参将。三十八年，巡抚刘焘题请福建分为南、北、中三路，以漳州为南路，参将并水陆为一，辖铜山、浯屿等处；自祥芝以至大城皆为汛地，控漳而兼制泉。万历间，复置澎湖、南澳游）。乃设副总兵驻于南澳压两省，治水师（万历四年，设辖南澳游兵、柘林守备二寨，中哨二游、福广二营陆兵）；定为汛地四哨守之，曰胜澳、曰娘宫前、曰青澳、曰云盖寺（青澳在南澳外；内有大澳，可泊西南风船数只。其地浅狭，取水甚艰：汛地次冲。胜澳在衔石湾之海口，相去里余有水源一处，无论发汛、收汛兵船俱札于此；可泊东北风船五、六十只。内通诏安，外通大海及前浯■〈石敢〉屿、云霄等处，去娘宫前水程约五十里：为汛地次冲。娘宫前可泊东北风船四、五十只；一望汪洋、一望大山。山有水源二处，倭寇取汲于此。上至铜山鲎壳湾约水程三十余里：汛地极冲。云盖寺在南澳山之东南，可泊西北风船五、六十只。其地有水源二穴相联，倭寇常汲于此：汛地极冲。此外又有彭山与南澳相对，三山并列海中。又一岛向北尖尾，四面皆危石暗礁，不可久住；中有泉，海船取汲于此）。爰有定汛之期，有会哨之法。其期以春、冬，春以清明前十日三月撤、冬以霜降后十日二月而撤。其船会哨，上自胜澳至于娘宫前，賷筹簿与铜山水寨会；下自青澳及于云盖寺，賷筹簿与广东柘林防倭兵会：了鲸气，剿寇盗。寇外自浙而趋闽入于海，必由于铜山；防在古雷汛、于甘山、于菜屿，而以镇海、六鳌之兵薄之。寇外自广而趋漳入于海，必由云盖寺；防于彭山、于宫前、于走马声援、于柘林，而以铜山、悬锺之兵会之。寇内犯于浦、诏，必经铜山、摅云霄以截我师之援；守在八尺门、扼之于外洋，而以镇海、悬锺、六鳌之师救之。寇内犯于月港，必巢于外浯屿；守在港口、防于大泥、外扼于镇海，而以中左之兵蹙之（中左即今厦门，为泉地，漳门户也；旧名中左所。浯屿迁防于此）。为蛇若常山；首尾相击，势乃外宁。明季为内防，海滨既集，月港通潮豪民射利诱寇内讧，倭奴、饶丑迭跳梁；乃设安边之馆，遂建澄邑为三城：曰县治、曰九都、曰港口（县治，旧为果板堡；九都、港口，旧亦民城。既设县，乃设腰城而县之。后又设溪尾铳城以据上流，筑大泥铳城以障下流；又以大泥地低下，乃复筑天妃宫铳城。又，港口设中权关；一带沿江而下直至大泥铳城，筑腰城长二百七十丈、高六尺，俱砌以石。及海寇入据，遂毁溪尾、大泥二城，仅存天妃宫及港口中权关）。二十四将薄于海、躏自月港、窥于郡城、分扰于诏安（崇正间，海寇刘三老、刘香、周四老、袁八老、杨六、杨七等二十四人称二十四将），作机兵，就中为水哨；副以游兵，佐以客——实浙营（澄地旧有濠门、海门、岛尾三巡司，各辖弓兵。邑治既建，乃额设机兵；分为四哨：三哨在陆、一哨在水。在水又有游兵、客兵；客兵者，浙营兵也。游兵有哨船；其间多寡，随时改制不一）。建石城于圭屿，遏海口（屿在海口。万历间筑之，募土兵以守。其地最要，今城毁，宜复。又有钱屿、水屿二城，今废）；堡两镇（在镇门，为内水口要地；进士陈天定筑以固郡城。太守施邦曜易以石，仍其名曰「陈公城」）。

　　明社已屋，海其朝宗。芝龙内附，厥子乃逸（唐藩既平，漳、泉内附。郑芝龙受抚，其子郑成功逸出海外为边海患几五十载）。据中左、泊金门，暨于澎岛，遂栖于台湾（中左，厦门也；金门，在浯屿对面二十五里，为泉地。澎岛，在漳、泉远海之外，为最要地。自料罗开船二昼夜，始见山——东西十五里，南北二十里；旧时倭奴往来取水，必经于此。万历壬辰，倭患朝鲜；乃发兵守之。自郑氏阻险台湾，此地遂为扼要；盖欲往台湾，多于此处泊舟以待风便。台湾，在海岛澎湖外。旧系琉球故壤；后倭夺而居之，又为阿兰人据之。郑成功既败于江南，乃夺而守之，遂为巢）；入我澄邑困我郡，毁我城郭用作内御。防三港（顺治壬辰年，澄守将赫文兴以城叛，「海寇」遂□□□月围郡城；大师至，解去。甲午，我守将刘国轩复以□城叛；乙未，克复。然沿海皆寇而海防密矣），锦江为二洲，三水分焉（为乌礁□古茂二洲间，其中为三港）。其中港，自海门经古茂夹乌礁，达于三叉河（乘风破浪，直抵郡城）。其南港，过大泥入于海澄、经于石码（石码城为十一都，去海澄十里、到郡四十里。康熙元年，移镇门城筑之，为海澄内固南港要地）。其北港，自石美逆流至于玉洲；过三叉河乃俱达于郡城。用置防于石美、于玉洲、于江东而戍之（石美，在龙之二十九都。明初，有土堡。嘉靖间，因倭乱，复砌以石；后被郑香拆毁——香，成功叔也。康熙九年，复城之；今复毁。西至郡六十里、东至厦门三十里，迫海门。玉洲，为二十八都；西距郡四十五里，东距石美十五里、去厦门四十五里。嘉靖间，建以备倭，为民城。康熙己未年，刘国轩毁之。自康熙二年官军屯此，遂为汛防。江东，去城四十里——即柳营江也。江有桥，两岸俱筑以城，为北溪水口，为「海寇」别径；故置防焉，且遏北口。顺治壬辰，「海寇」入长泰，由此直抵溪西），置城于三叉河遏三港，汛下浒、汛福河为内圉（三叉河，在镇门外。地当三港之冲，为海船入郡必经之所，为最要地。康熙元年，与石码同建。下浒，原系苏家民城。距郡三十里，系龙溪十一都地；与三叉河隔水相望，为犄角。福河，旧亦民堡；与下浒相望。今城废，为汛地）。寇从北港入，拒于石美、战于玉洲、守于三叉河，而以下浒之兵犄之；寇逸于东江，则分防于万松关以遏陆路（万松关为岐山，去城三十里、去江东十里，为北行孔道。寇渡江东陆行，必由于此。施公邦曜筑关，设兵防之）。寇从南港入，则海澄捍之，城石码为内固；若登岸，则防于祖山头、战于湾腰树，据水头（祖山头，在石码城后。海澄被围时，官军救澄，多战没于此；其地为隘险。湾腰树，在十一都镇门之右，近水头山；为郡城通澄往来之险道。海兵围澄时，此地为战场，官军没焉。水头山，亦要地；为海澄入郡城南路）。寇从中港入，则御在三叉河、防在下浒，内固为福河；扼于文山、于镇口，据凤山（文山——俗呼「观音山」，龙之十一都，在镇门外半里；与凤山对峙，隔一溪。官军、「海寇」常置垒于此，今营迹尚存）。其置兵与时多寡，相其所在而汛防之（明时为弓兵、为机兵、为游兵、为水哨兵、为土兵、为浙兵，或统以卫千总，或统以钦依把总、名色把总，增减随时。国朝沿海各县防守官兵，亦增减不一）。

　　——选自「漳州府志」卷四十六「艺文」六（杂着）。

　　题蓝鹿洲「台湾诗」后知县王道（漳浦人）

　　良医托生死，夙疾视所婴；俊杰救时务，振刷旧所仍。根源既在握，顾盼易功成。君有管、葛志，揣摩薄长缨；安海出奇计，腥秽俾永清。指陈十五章，一一得其情；大都为风俗，败坏失干桢。教养废不举，番民昧天经；善后始无漏，防患法在明。三复此间意，妙论准贾生。昔者元使君，杰构「舂陵行」；贼退示官吏，诗史有直声。万物俟吐气，殷懃动少陵；君才道州匹，予无杜子名。大厦愿巩固，晏坐享敉宁；此诗定传后，百代犹堪听。

　　——选自「漳州府志」卷四十一「艺文」一（诗）  
　
