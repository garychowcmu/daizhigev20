澉水志　〔宋〕常棠撰


目录
　海盐澉水志序 
　常棠序 
　澉水志上
　　总叙 
　　地理门
　　　沿革 
　　　风俗 
　　　形势 
　　　户口 
　　　税赋 
　　　镇名 
　　　镇境 
　　　四至八到 
　　　水陆路  
　　山门 
　　水门 
　　廨舍门 
　　坊巷门 
　　坊场门 
　　军寨门 
　　亭堂门 
　　桥梁门 
　　学校门 
　　寺庙门 
　　古迹门 
　　物产门
　　　早稻名 
　　　杂谷 
　　　丝布 
　　　货 
　　　花 
　　　果 
　　　菜 
　　　竹 
　　　木 
　　　药 
　　　禽 
　　　畜 
　　　海味 
　　　河味   
　澉水志下 
　　碑记门 
　　　澉浦镇题名记一 
　　　澉浦镇新刱廨舍记 
　　　澉浦镇题名记二 
　　　美固堂记 
　　　黄道山水池记 
　　　思贤碑 
　　　德政碑 
　　　鲍郎场题名记 
　　　还朝序 
　　　秀野堂记 
　　　鲍郎场政绩记 
　　诗咏门 
　　　题金粟寺庵〔周寿〕
　　　和前韵〔徐嘉言〕
　　　三里塘搯梅〔叶樾〕
　　　弦风亭〔赵潜夫〕
　　　税亭即事〔曾焄〕
　　　题西湖水阁〔常颛孙〕
　　　游悟空寺二首〔常颛孙〕
　　　游若山寺〔常令孙〕
　　　秦皇庙〔常棠〕
　　　花婆井〔常棠〕
澉水志　〔宋〕常棠撰

海盐澉水志序
尝谓六典不作无以考周家风土之厚薄民物之耗丰图籍不收无以知秦人山川之扼塞户口之强弱此澉水之志不可无也澉水斗大一隅厥土斥卤凡邱源之流峙税赋之重轻道途之遐迩 【刻本作远近】 聚庐之众寡与夫选举名数先贤遗迹素乏图经茫无可考叔韶效官于兹甫及半祀正欲搜访舆理为纪载吏事鞅掌未暇也竹窗常棠字召仲寓居是镇一日告余曰郡有嘉禾志邑有武原志其载澉水之事则甚略焉使不讨论闻见缀缉成编则何以示一镇之指掌于是正订稽考集作一经名曰澉水志澉水者盖水经所载谷水流出为澉浦者是也召仲其容辞绍定三年重阳前一日修职郎监嘉兴府海盐县澉浦镇税兼烟火公事罗叔韶序
常棠序
绍定三年镇尹罗仪甫属余撰澉水志虽一时编集大略而仪甫满去竟勿遐问逾七八政粤岁既久订正尤详因日边孙君来此听讼优长遇事练熟虽镇场废坏非畴曩比然能公谨廉敏明烛隐幽才干有余趋办自足爰割已俸售募镌行水军袁统制闻而喟然曰是书不刊于镇税全盛之前而刊于镇税凋弊之后甚可嘉已锐捐梓料肃赞其成噫元和郡县志丞相李吉甫所制也后三百余年待制张公始刻于襄阳今余所编澉水志后二十七祀权镇孙君即镂于时阜则是书之遇知音又不大可庆耶竹窗常棠书
澉水志上
宋常棠撰
　总叙 【刻本此下卷之一】 
按干道文书令诸犯
圣祖名　庙讳　御名正字皆避若遇书籍及传录旧事则为字不成 【此书从宋本录出提行空格均仍其旧下同】
　地理门
　　沿革
澉浦旧属会稽元和郡县志云禹贡扬州之地周时吴泰伯置城为越所并汉顺帝永建四年阳羡令周喜上书遂分浙江东为会稽郡西为吴郡舆地广记云秦置海盐县属会稽郡吴越时分境于檇李檇李今属嘉兴县界以此澉浦考之乃古越地石晋时吴越钱氏奏置秀州始随分隶又水经云东南有秦望山旁有谷水流出为澉浦秦望山在会稽及鲍郎场十灶九在秀而一在越是知澉浦古隶绍兴而今隶嘉兴
　　风俗
舆地广记云古扬州地人性轻扬尚鬼好淫祀此方不事田产无仓廪储蓄好侈靡喜楼阁惟招接海南诸货贩运浙西诸邦网罗海中诸物以养生水盐地湿俗僭
　　形势
镇南镇西诸山峻秀东与北多低矮白山不种林木东枕大海相望秦驻跸山实为崄要
　　户口
户口约五千余主户少而客户多往来不定口尤难记
　　税赋
隶县之德政乡田肥税重惟石帆秦山二村在镇东海边多致陷没
　　镇名
唐开元五年张廷珪奏置 【按水经云秦望山谷水流出为澉浦因名】
　　镇境
东西一十五里南北五里 【武原志云周回五里半绍兴闲人民稀少今烟火阜繁生齿日众故不至此】
　　四至八到
东至海岸边海界　西至六里堰近潮村界
南至筱山边海界　北至官荡草新浦桥界
东南到葛母山界　西南到盐官灵泉乡界
东北到秦驻山界　西北到鲍郎浦界
　　水陆路
水路西去海盐县四十里北去嘉兴县九十里陆路东去海盐县三十六里南去盐官县八十里
　山门 【刻本此下卷之二】 
长墙山在镇东三里高八十丈周围十九里山之阿有黄道祠山之下有造船场山之巅立烽燧山之外捍大海秦始皇东游登山望海以其孤耸遥望如堵墙因名　葫芦山在镇西南四里四望绝在海中如葫芦出没之状潮生潮退葫芦自若　筱山在镇东南六里　秦驻山在镇东北一十五里有始皇庙下有聚落有荒草荡俗为秦驻坞始皇东游曾住此山　沈氏山在镇东北五里　半潮山在镇东北五里　青山在镇东三里为镇市之主山下有屠怀智墓 【刻本无此六字】 　庙山在镇西北三里地名（石赖）头上有（石赖）王土地庙　泽山在镇西南五里　黄毛山在镇西北四里 【右十山不种林木官给亭户养草煎盐之所】 　（上若下山）山在镇西北五里上有普明院及朱令公庙　陆墓山在镇西北五里因姓得名　石屋山在镇西北五里上有石垒成屋旧传黄巢时民避兵处　杨山在镇西北六里　碧里山在镇西北九里　吴家山在镇西四里 【右六山不种林木百姓牧养牛羊处所先是亭民百姓互争柴山自五代至　本朝有讼屡经　御判人以石匣贮文以藏于地二百年初无定属每岁交锋山上杀死不已淳熙十一年仓使石检详起宗委干办公事常于公暇采舆论参酌予夺各分定界永为不易之论具奏　上悦由是息争】 谭家岭山在镇西南十里与临安府盐官县黄湾交界上有谭仙庙 【刻本无此五字】 　泊橹山在镇西三里高冠诸山舆地志云始皇渡海泊橹此山因名旧传昔海舟泊此山下后沙涨接镇境　荆山在镇西南五里占永安湖之胜山有悟空寺寺有五显灵官庙其感应通灵　葛母山在镇南五里　横山在镇西三里栅桥上　扬山在镇西南五里永安湖之侧 【刻本无之字】 　月山在镇西三里堰下　窦家山在镇西南三里 【刻本无南字】 　鸡笼山在镇西南三里 【刻本在吴家山后】 　凤凰山在镇西南二里　吴家山在镇西南三里　马鞍山在镇西北五里　金牛山在永安湖西北　塘湾在镇东市中捍海岸也后聚居其上遂为市井　棋子湾在镇东长墙山外　罗汉山在镇东泊橹山侧　慈竹湾在镇南二里　细柳湾在镇西三里　窦家山在镇西窦家山上　张湾在镇西南六里堰上　蔡湾在镇西南孙家堰南　南姚湾在镇西北五里　北姚湾在镇东北五里　西陈湾在镇西北黄毛山背　东陈湾在镇西北黄毛山背　夏湾在镇东北八里　陆吴湾在镇西北五里　横山湾在泊橹山前　徐湾在柳家桥南　邵湾在六里堰下　张塔 【刻本作搭下同】 在镇市塘上古捍海增岸后民旅聚居其上为市今俗呼白塘上　陆塔在六里堰下　沈塔在镇市南　鸦鹊墓在陆塔客舟不上岸者多在于此泊舟为埠头
　水门 【刻木此下卷之三】 
海在镇东五里达泉湖西通交广南对会稽北接江阴许浦中有苏州洋远彻化外西南一潮至浙江名曰上潭自浙江一潮归泊黄湾又一潮到镇岸名曰下潭东北十二里名曰白塔潭可泊舟帆亦险要处虽在澉浦金山两军之闲相去隔远夜暮缓急卒难应缓昔日　朝廷欲立巡检寨今澉浦水军置铺于此　招宝塘在镇市中海滨高峻易涸易盈淳熙九年奉御笔命守臣赵善悉相视重浚面阔三丈底阔二丈二尺深五丈市镇止有此一运渠　永安湖在镇西南五里周围一十二里元以民田为湖储水灌溉均其税于湖侧田上税虽重而田少旱四围皆山中闲小堤春时游人竞渡行乐号为小西湖　东浦在镇东大海透入东北（石赖）头潮入汲煮盐　鲍郎浦在镇西北十二里古老云昔盐场开基于此有姓鲍者凿浦煮盐因名曰鲍郎者吴俗女夫之通称也后沙涨移入东浦侧绍兴经界为田是浦接连招宝塘为河至今俗呼为鲍郎浦又按南史孙恩作乱海盐令鲍陋遣子嗣之追奔陷没于此　放生池南渡以来本镇刱亭于海濒收税即今之弦风亭也亭之东凿小湫每遇　圣节镇官率合镇见任寄居文武两班于此祝圣放生　艮泽黄道山下枕龙眼潭泊舟处地势高峻客旅居民无井可汲山之腰有泉源先是庙僧善机用工峻凿以济汲用淳佑十一年统制刑子政开广立屋三闲因扁斯名　六里堰在镇西六里高下相去数仞为惠商澉浦石帆三村灌田堤防之所缘舟船往来实为入镇门户因置车索今属本镇提督　三里堰在镇西三里元无此堰淳佑九年六月大旱民居沿河私捺小堰至水通诸堰悉复毁去独此堰为居民私置车索邀求过往久为定例然军船之往来盐场之纲运酒库之上下与夫税务诸场之版解商旅搬载海岸南货别无他歧河流易涸实为不便况此方既有六里堰足以防闭水利此堰赘立委是为害淳佑十年茶院酒官朱南杰申县开掘济利一方但提督诸堰实隶镇官常宜觉察重捺邀求之弊　孙家堰在镇西南四里　沈家堰在镇西南半里　北湖堰在镇西南蔡湾侧　镇闸在镇市中今隶镇官司
　廨舍门 【刻本此下卷之四】 
镇廨昔盐场兼职嘉定十四年察院罗君相请分专员绍定六年罗叔韶始买丁桥东民地以刱廨　鲍郎盐场廨在通江桥侧　巡检廨在安德桥侧
　坊巷门
阜民坊在镇前街西　张家衖在镇市北　张塔 【刻本作搭】 街 【刻本作衖下同】 在镇市南　义井巷在镇市南　塘门街在镇市南　广福坊在镇前街东　马官人街在镇市南　海盐街在镇北
　坊场门
澉浦税场系镇官兼职嘉定十四年朱俯修盐场得旧额有骑都尉监澉浦镇税兼鲍郎盐场大观二年重修字朱俯以前却以鲍郎盐场兼澉浦镇税烟火公事系衔至是始分专员　鲍郎盐场东亭元五灶南亭四灶缘东亭人贫额重南亭人多盘少嘉定十四年十二月申明仓台移东亭一盘过南亭添作五舍东亭减作四舍　户部犒赏子库酒库昔在玙城后迁茶院去镇西一十二里绍兴初有鞠姓者抱倅厅缗钱继属漕司库官兼之因立子库于市淳佑八年增刱新楼　市舶船在镇东海岸淳佑六年创市舶官十年置场　抽解竹木旧系监镇提督抱纳漕司竹木钱淳佑四年漕使袁右司差专官下镇抽解自后为例镇官无预抽解抱纳钱如故雇发　铁布军需场铁布旧属镇税淳佑九年浙西安抚司差官下镇置局
　军寨门
水军寨在镇东海岸淳佑闲拨许浦水军百人于长墙山下岁易一戍开禧丙寅统制王复古置寨隶殿司　巡检营在镇市浦东
　亭堂门
弦风亭在海岸即镇官收税之地绍兴闲监镇叶樾创名曰观澜宝庆三年监镇赵潜夫改今名　宣诏亭在镇前端平元年监镇张思齐立　阅武亭在长墙山上王复古立　时阜堂即镇廨之东厅监镇傅彭寿扁斯名　秀野堂在鲍郎场西侧　美固堂在水军寨淳佑九年统制邢子政立
　桥梁门
跨浦桥在镇东浦上　新桥在镇东五里　闸桥在镇市中　丁家桥在镇廨前　通江桥在鲍郎场前　鸿桥在镇市北浦上　西石桥在镇市西犒赏子库侧过桥南为入永安湖路　盐仓桥在镇西桥下水通（石赖）头盐仓舍　安德桥在巡检廨侧　栅桥在镇西三里本镇纂节发引收税之处　望湖桥在镇西南五里地至澉墅西通永安湖东至海岸中分水脉至钱港入镇市　戴家桥与望湖桥为八字桥下南至东王村通海岸北通孙家堰　新浦桥在镇北二里入县路上　张公桥在六里堰下本镇运河水脉至此始分为二由桥侧上西南王家庄到茶园通港由桥下入西北火烧泾到玄通港然皆浅狭易涸欠浚凿　金家桥在镇西北六里客旅巨舟重贩者多于此泊入镇贸易复归解缆　孙老桥在六里堰下或遇浅涸客货多以步担运于此发舟
　学校门 【刻本此下卷之五】 
镇学昔时未有嘉定十一年镇官徐之纪绘夫子像就禅悦教院行舍菜礼自后岁节冬至于此序拜乡饮
　寺庙门
禅悦教院在市中元佑二年僧惠林建施水院建炎元年请到院额实本镇祝圣行香处　悟空寺在镇西南荆山建隆二年僧德升开山为永安寺治平元年赐额　佑福禅庵在镇市浦东宝佑二年僧永固开山建观音殿及塑菩萨像为焚修所接延云水栖止安禅　广慧禅院在金粟山下　国初钱武肃王赐号施茶院祥符元年改今额　永福教院在镇市浦东干道元年僧普澄建观音院为焚修所后为径山接待院　普明院在镇西北五里若山周显德六年僧实强立观音院治平元年得额　东岳行祠在镇市东北建炎闲有白猿出入神马驰驱毛巡检梦神曰何不刱岳祠毛乃于营侧立祠每岁暮春诸乡民社祈求丰稔感应如响　张帝庙在镇南市嘉泰三年立绍定三年重建后泊户以庙门为酒肆宝佑二年监镇张焯与茶院陶监酒拆去酒店立李太尉小殿对庙门以免秽杂　真武祠在澉市浦东淳佑五年镇守澉浦镇统领水军南京指挥尚景舍资塑真武像并龙虎君　医灵祠在镇之东青山西南侧王家畹之西开禧三年里人孟毅梦神呼曰吾闽中吴真君当食此方福佑斯民晨见海中有一神主浮海至岸遂居于侧毅因舍基刱殿尊奉后闽商绘像传塑诸祈疗病者甚验四方咸集遂成丛林　显应侯庙在长墙山后石帆村因海沸此村半陷为潮迁出山头建炎二年僧若中开山俗呼为黄道大王宝庆三年都运诸大卿请到庙额黄大王不知何所从始或谓楚黄歇封于吴其子隐海边修道石帆村既废为海岁久因循无所考究或谓古有姓黄人居山后山以人而得名故就称为黄道山神以山而得名故就称为黄道王尝观东坡载儋耳山云里人呼为山胳膊伪称其神为镇海王元丰五年七月始诏封山之神曰广德灵王初无姓名来历今里人俗呼为黄道大王至宝庆始敕封显应侯龟蒙云瓯粤山椒水滨多庙貌信夫庙中有神曰杨太尉尤为灵异几客舟渡海祈祷感应如响意其亦是石帆村聪明正直之人遵海而南无不尊敬　广福庙在镇东市广福坊侧旧传建炎闲潮入东浦人于水际得木主题曰广福明王时人因祠为当界土地沈氏舍基为庙至今每岁以得木主日为生庆诞　吴越王庙在镇西南三里地名澉浦墅崇宁闲立为土地祠今考吴越国王传钱俶字文明祖镠唐末据吴越地俶嗣位至我朝宋雍熙元年改封吴越国王今澉墅吴越地也意钱俶其神乎若以为吴王夫差越王句践考其本传吴王阖庐兴师伐越越击吴败于檇李射伤阖庐垂死告其子夫差曰必毋忘越及吴围越于会稽句践请为臣妾后越破吴吴退栖姑苏使公孙雍肉袒膝行请成于越越王曰吾置王甬东吴王曰臣老矣不能事君王遂自杀夫差以父阖庐之冤未报可谓不共戴天之仇九泉下恨不食其肉又肯共庙血食乎今俗讹而为吴越二大王兼塑二王像非也尝观武林图经论忠清庙事旧制以夫差为首祀与申胥并列特所未喻疑其神未必为夫差乃俗之传讹也今吴越祠亦类此
　古迹门
龙眼潭在镇东海口旧传白龙窟于此今客舟舣泊以待潮　石帆在灵潭右耸若帆挂有神现其上潮生帆不为减潮退帆不为增月霁则吐蚌珠阴晦则耀神火舟触必碎人莫能涉　白龙母冢在镇东南长墙山后丛棘中每岁秋闲白龙来视母冢必然风雨大作　隐马石在镇西南旧传有马隐入山中今石有人形马形队形等类　穿山洞在长墙山外下临大海石岩如洞俗呼为穿山洞有神曰陈都监　黄巢衖在六里堰左夹道阴翳古老云黄巢聚兵处　金牛洞在黄巢衖南金牛山下据武原旧志云民人皋伯通兄弟逐金牛入洞忽不见因名据郡志与海昌图经皆云皋苏二将上有二大王庙高宗南渡后祭文云义气同禀刚毅莫俦胡为来此缘逐金牛牛没尾掉空回可羞拔剑自刎曾无怨尤人亡庙存英气横秋至今父老能道所由天子初郊典礼加优樽酒既设清酌庶羞尚飨又据盐官县志云按寰宇记昔吴楚闲有金牛自毘陵奔此而没因名洞深不可测当建炎初黄湾居民多避虏于此　望夫石在永安湖仰天坞之右山巅有石盘盘侧有立石昔日有海商失期不返其妻登盘望夫泣殒化而为石因名　石碑在六里堰西地名根竹有二石碑夹道而立高一丈五尺旧传汉戚姬葬碑岁久磨灭　茶磨山在黄巢衖侧周回山下有港港外周回有城堑旧传唐末黄巢伏兵处　秦王石桥柱在秦驻山背旧传沿海有三十六条沙岸九涂十八滩至黄盘山上岸去绍兴三十六里风清月白叫卖声相闻始皇欲作桥渡海后海变洗荡沙岸仅存其一黄盘山邈在海中桥柱犹存淳佑十年犹有于旁滩潮里得古井及小石桥大树根之类验井砖上字则知东晋时屯兵处　王家（田亢）在长墙山下石帆村古田（田亢）也今田废为海尚存数家生聚于潮花鼓舞闲
　物产门 【刻本此下卷之六】 
　　早稻名
雀奥　红莲　黄箭子　杷桠　乌丝糯　金州糯　百日子　金成　六十日子
　　杂谷
大麦　小麦　荞麦　豆　油麻　稗　莺粟
　　丝布
绢　（帛系）　苎　麻　黄草
　　货
盐
　　花
芍药　荼蘼　蔷薇　木香　瑞香　紫筴
长春　牡丹　萱草　月丹　海棠　石榴
山茶　水仙　粉团　凤仙　芙蓉　金沙
鸡冠　石竹　佛手　棠棣　玉簪　夜合
木樨　栀子　聚仙　雀梅　婴粟　金橙
荔春　白鹤　葵　梅　桃　真珠佩　李
芭蕉　茶　菊　兰　荷　荇　杏　槿
　　果
桃　梅　李　杏　梨　柿　橘　柚　莲
枣　枇杷　木檎　榴　栗　葡萄　银杏
　　菜
萝卜　冬瓜　甜瓜　菠棱　莴苣　苦（艼去丁改买）
山菰　茄　菘　芥　薤　葱　苋　蒿　蕈
蕨　韭　蒜　鸡头　芋头　枸杞　胡萝卜
　　竹
笙　（上竹下淡）　紫　斑　筋　金
　　木
松　桑　桧　柏　杉　柳　楮　椿　榆
楝　柘　枫　梧　桂　槐　檀　杨　朴
椒　楠　皁筴　乌（木臼）
　　药
菖蒲　连翘　茴香　韭子　杏仁　龙脑
槐花　半夏　枳实　瞿麦　紫苏　荆芥
青蒿　良姜　牛膝　桑皮　赤小豆　车前子
枸杞子　香附子　天花粉　桑螵蛸　谷精草
麦门冬　黑牵牛　白殭蚕　香白芷　白茅根
密蒙花　紫苏子　羊蹄根　淡竹叶　马屁勃
海浮石　马鞭草　白匾豆　地锦草
　　禽
鹰　雁　鹳　鸥　鹭　鸦　鹊　鸽　燕　雀
鸠　鹑　鵰　鹘　雉　鹜　百舌　啄木　杜
鹃　竹鸡　布谷　野鸭
　　畜
牛　羊　犬　马　鹅　鸭　鸡　猪　猫　狗
驴　骡
　　海味
鲻　鲳　（上敏下鱼）　鲛　（上勒下鱼）　鲈　梅　蛎　虾　鳗
鲨 【依刻本补】 　蛤　（鱼戋）　鲚　（鱼酋）　蛏　蚬　银鱼
（鱼扁）　拳螺　香螺　淡菜　带鱼　（鱼鸟）（鱼则）　蟛□
白蟹　黄（鱼夹）　土铁　沙蟹　蚌蛤　老婆蟹
沙鱼　海蛰　望潮鱼
　　河味
鲫　鲤　（鱼占）　鳜　银　鳖　鳅　鳝　　蛙
虾　蟹　黄颡　吐哺　白鲦　黑鱼
澉水志下
　碑记门 【刻本此下卷之七】 
　　澉浦镇题名记一
东南财用大抵资煮海之饶海滨斥卤牢盆相望而关市有征未能去也自郡邑外每因大聚落而置官司或至于兼二则其责弥重来者难之澉浦为镇隶秀之海盐鲍郎在焉自盐场兼镇税课额日广居官者救过不给宣城胡君应云之来会疆事适殷屯戍随增兵民杂居其难事异时数倍乃从容其闲庀事无阙经入有羡于以补偿旧政宿逋裕如也行且满考部内稚耋相帅上其治状于郡使者于台于省欲借留之而不可得君淳熙丁未进士一第二十年忧患屏居及是始筮仕未尝作滞淹之叹而以平时讲画者次第出之廉以律已勤以莅官事不付之吏手薄征以惠行旅与亭户期约不失信义宜其上下相孚彼此交举如此然则为政者岂不在人哉君受代有日询访昔之官守者得一十九人列其姓氏而刻之石碑余书其端惟褚与君共登慈恩且居是邦因纪所见以告来者云君名从龙应云其字也嘉定九年四月望日年末朝散郎宗正丞兼江淮制置大使司参谋官常褚记
陈南美 【左文林郎绍兴二十二年到任至二十五年满】 
李格 【左从政郎绍兴二十五年到任至二十七年丁忧】 
林拯 【右文林郎绍兴二十七年到任至三十年满】 
袁藻 【右迪功郎绍兴三十年到任至三十一年满】 
姚廷襄 【左迪功郎绍兴三十二年到任至干道二年满】 
沈大卿 【左迪功郎干道二年二月到任至五年六月满】 
蔡兴世 【右修职郎干道五年六月到任至八年八月满】 
魏衡 【右迪功郎干道八年八月到任至淳熙二年六月替】 
林楠 【迪功郎淳熙二年十月到任五年三月替】 
赵师名 【迪功郎淳熙二年四月到任至九年八月满】 
吴仁表 【修职郎淳熙九年八月到任至十一年满】 
高文庆 【修职郎淳熙十一年八月到任至十五年满】 
王子洪 【从事郎淳熙十五年到任绍兴二年八月满】 
叶樾 【文林郎绍熙二年十二月到任至庆元元年二月满】 
周焯 【迪功郎庆元元年二月到任至七月丁忧】 
吴华国 【承直郎庆元元年十二月到任至五年十月满】 
王显世 【迪功郎庆元六年到任至嘉泰二年十月满】 
曾晏 【修职郎嘉泰二年十月到任至开禧元年四月满】 
胡从龙 【从事郎开禧元年四月到任至嘉定元年四月满】 
詹（马甫） 【修职郎嘉定元年闰四月到任四年满】 
刘三畏 【迪功郎嘉定四年七月初三到任五年二月丁忧】 
葛挺之 【迪功郎嘉定六年二月廿八到任九年满】 
徐之纪 【儒林郎嘉定九年四月十七到任十一年七月丁忧】 
贾岳 【迪功郎嘉定十一年六月初九到任十四年十月满】
　　澉浦镇新刱廨舍记
镇治旧是兼职元在定安桥西嘉定十二年内朝绅有请增置靡有定寓或借民庐或泊僧舍因循岁月已数政矣四明罗文林叔韶司镇于此绍定壬辰始置民产于丁家桥东旁有小港开而通之逼于垂满仅建正厅穿堂而已癸巳孟夏思齐实为之代亦僦氓廛以居慨念亲民之官司旅之职听讼征税瞻观系焉曾未两月亟广前规鸠工度财分毫不扰于民由是宣诏有亭戒石有铭榜示有房俱列于外廊庑吏舍翼乎左右厅之夹屋分为二塾扁以肃宾倒屣辟厅侧以为帑外严公祠恪奉锡晏添买邻以为东厅四时花卉杂植于前中辟一户以通东庑循披廊而趋则有看街之所由角门而入则有翫月之亭堂宇峻耸屋室得宜东西小阁寒暖随处以至庖湢之类纤悉备具申明前政郡守喜而给牓蠲其牙皁之资除其元输之赋自落成以来雨旸时若户口民繁民与军而相安商与贾而共悦俱曰澉川当由此而益盛矣若夫序沿革之详细述建造之始末纪到满之月日自有大手笔在何幸拭目以观之端平三年上已日儒林郎监嘉兴府海盐澉浦镇税烟火公事张思齐记
　　澉浦镇题名记二
宝佑二年宣城胡君用虎调尚书署澉浦司舶揖里人常棠曰先君子昔领是镇兼鲍郎盐场先大夫采访前任名氏目濡耳染经始记石兹辑旧记则在盐场碑阴累政莫纪半涂已税是大阙脱诠次幸今政尹张君焯政通人和振华扬德勉续窳坠嗣文替锐吾辈责也棠曰惟嘉定初元先正视镇事余先君考叙题名余叔祖实肇厥记十一年廷绅请分二共即镇廨为盐场翻碑阴以志岁月镇则或僦民庐或寓萧寺玩愒简陋绍定六祀四明罗叔韶始相基殖庭勤涂暨茨门厅宾堂鸾鹄停峙明年钱塘张思齐踵至外庭内庑扑斲丹（护去言改舟）东刱西阁跂翼寝奥微二君则爰处靡宁其所然齐瓜戍代犹乏纪勒越岁十九今张君甫克勇遂先是胡君下车摩挲旧记仅二十四人会省帅漕列局废置镇征艰重事力筑厎欲勉茂请继嗫嚅久之张君闻而叹曰余检余俸且不给伏腊琐细远取诸家必伺公帑以办此无而可为矣乃捐已售石捃摭未纪者十有二政前后附丽并镂新（王民）不肖幼稔胡君重建有幸今得相与继志述事张君赐也噫贤如张使君是镇之财赋弗减畴昔则于光斯耀必有可观岂止一题名而已是岁二月朔竹窗常棠记并书
朱俊之 【迪功郎嘉定十四年十月到任十五年五月岳祠】 
史潜 【文林郎嘉定十六年四月到任宝庆二年九月满】 
赵潜夫 【从事郎宝庆二年九月到任三年夏卒】 
张广年 【承直郎宝庆三年十月到任绍定三年三月满】 
罗叔韶 【修职郎绍定三年二月到任五年转文林郎六月四日满】 
张思齐 【儒林郎绍定六年四月到任至端平三年六月满】 
赵（汀去丁改式）夫 【文林郎端平三年六月到任嘉熙二年十一月满】 
曾群 【文林郎嘉熙二年十一月到任三年□月满】 
傅朋寿 【儒林郎淳佑三年三月到任六年四月满】 
朱嗣立 【从事郎淳佑六年四月到任七年转承直郎九年四月满】 
赵汝洄 【从事郎淳佑九年四月到任十二年八月满】 
张焯 【承直郎淳佑十二年八月十二到任宝佑三年十月十五日满】 
周之纲 【从事郎宝佑四年十二月到任】 
赵孟若 【迪功郎开庆元年十月廿二到任】 
胡沬 【修职郎景定五年五月到任】 
徐衍祖 【承直郎咸淳三年四月廿九到任五年十月准吏部符不候替职离任】 
李兴宗 【迪功郎咸淳六年八月二十到任】
　　美固堂记
余领军事越三载舟楫器械视昔具备一日暇登高望远两山横倚巨海濒浸营壁中立若之伏焉门辟三面如尾如足东首而犹坦之无乃形势有未全乎询诸宿老答曰阴阳所忌者卯风焉尝辟复窒余应之曰此未识通变者也使益墙仞而台台之上而屋则有形势之备无卯风之嫌其不可乎哉众皆曰然于是度材□工筑室构堂栏楯真景晨光湿翠夜影涵璧师休役简当知与众同乐其在兹乎是堂也于以全此营之形势而山海也又以壮此堂之形势故以美固名者美哉山河之固昔武侯语也余是取焉落成之日淳佑庚戌六月癸未二十六日庚申浮光邢子政并书以记
　　黄道山水池记
澉浦之阳有山曰黄道山之腰腰之麓旷而平绕而曲潮汐所不及维天降泽掘地以积一勺之多可饮可汲负山而居航海而来咸所仰给淳佑十一年夏秋不雨坳堂之上涔蹄之微潢潦无根沟浍其涸居者行者罔不病渴总军路钤邢子政来视曰是殆所积之未大也先是军中有二池规模浅陋路钤浚之一军赖以生活虽旱甚不竭于是山僧善机合民旅之词以请曰军民一体也愿推莅军之惠以大此山之池可乎舶征潜放首赞其决路钤乃约同时之仕于此者监镇赵汝洄舶门朱南杰盐场俞埙酒官李得基木官戴安节思警张思湛登山度地鸠工饬材委统领袁发主之凿土筑池阔四丈深二丈有奇垒挈提之道以达逵三十丈架屋四楹以司启闭以处守护者凡役皆营垒生聚暨奔走先后者而剸犀抟蛟之徒则不使之与焉凡费皆取办于路钤而官府司存市肆贸易亦有助楮者经画于秋之半落成于秋之杪其容广其蓄深其惠博路钤用汲之大功盖将与此山相为无穷矣
　　思贤碑
宝庆二年秋黄岩空明山赵君来镇澉浦明年夏卒镇人将仕郎赵与（王向）泣请曰吾不忍父老之巷哭也哭之哀不如传之远也镇月解昔多贷诸贾今宁空其室人簪珥也估客昔畏重征逸外江不可挽今恬熙轻平风帆雨楫辐集也讼有檄自台府者屡听不服今片言笑折之咸服其神也征榷之地昔浮埃飙起眯目不能仰视今亭以弦风短墙疏箔花柳闲植燕宾友也释奠乡饮习于焚宫进退揖逊雍雍济济又昔未闻而今见之也非吾私其宗愿子有述也顾余方骇恸重哀其不幸而何忍述虽然又何可辞缺职商税旦暮急也而君宽以裕之俗贩鱼盐锥刀较也而君风教以厚之顽夫嚣妇鞭棰且不行厌也而君儿女以遇之持是为县为郡为国岂惟材称哉余闻镇旁浸巨湖君尝轻裘大带蹇驴蹋月或夜泛扁舟水静天碧扣舷把酒可以识君之趣矣盖君高标远韵迥在物表尝谓余善画者莫我图也旧尝识于水心叶先生章泉赵公藩交以诗经荐赵公汝（言当）尤敬爱之其莅澉浦未数月也侍郎黄公宣以著述荐提举司马述以练达荐是将以有为也而遽死宜有以写镇人之哀思也因系以长言使岁时歌以招君君其盍来乎君从事郎字景寿登嘉定十六年进士第自号鹤所君之来兮鹤自九皋驾以去兮渺天地而逍遥缟衣玄裳兮横大海之惊涛云旗先驱兮霓旌旖（旗去其改多）月皓皓兮风洒洒青山之上兮黄湾之下挹北斗兮椒浆羽扇纶巾兮佩璆锵盻而笑兮玉洁水光鸣鸾凤兮舞鼋鼍冯夷鼓兮宓妃歌鱼咏龙吟兮蛟螭护诃睠言归兮南浦颿飞兮过舶橹春复秋兮终古七月望日建安葛绍体撰渭南高不华书
　　德政碑
国家张官置吏凡以理民惟州县之长官于民为最亲历观往史霸遂以守郡称恭茂以宰邑显镇之治状无纪焉非无治状也无若人耳继自今以治镇得名者盖自罗君始澉浦为镇人物繁阜不啻汉一大县绍定庚寅春罗君来领镇事至之日见吾土风淳厚思与三载相安下令曰民旅交关必欲其两平军民杂处必欲其两慎毋起讼毋伤和毋犯干有司丁宁数语开心见诚善始之意固可逆觇其终矣　君廉而勤公而明宽而不纵严而不苛昔民讼若繁今折以片言牒诉自简也昔关征苦重今轻以什一版赋自若也岁时行乡饮礼僎介雍雍长幼秩秩相观相化俗跻鄹鲁朝廷命简乡兵用防海道他有司儿戏耳君出其胸中甲兵大阅于长墙山之下士马整肃旗帜精明儒有颇牧畴不嘉叹民病厉遣吏劳问给药散财更生者几千人旱闭籴振粟千斛损价售之济艰食者又几千人镇廨自隶盐场更一纪又四政僦民庐栖焚宇不常厥居也始君下车欲新是图顾未有基址壬辰之冬始于丁家桥得杨氏地至是垂满矣君曰一日必葺古人有训时哉不可失吾曷敢惜费且惮劳哉先是丁家桥之下河流壅遏血脉不通乃命疏凿清泚洋洋庶民子来荷臿云滃亘三四里如璧斯环蜡月乙未廨舍落成门楣崇翚厅事雄倨心匠默运不愆素绳真有造五凤楼手段越明年春率士民登巨扁三字名笔鸾凤飞翥海邦名物瞻观一新君经始规模可谓宏且远岂为已计哉遗我镇无穷之利耳至如建三庙之甍瓦加新桥之设楯凿池而放生祝　圣人寿也立坊而名广福锡庶民富凡此大概参指不能数无非学道中流出推是以往宰邑则恭茂守郡则霸遂相天下则伊傅周召矣功名事业后必有史官书之所纪者特其治镇之状耳君名叔韶字仪甫四明人丁丑入冑子学庚辰取太常第至是再调焉初受业于约斋李先生盖东莱大愚之源委也枢尹袁公韶宪使吴公渊仓使袁公肃太守黄公壮猷俱以才学荐君行且造朝去如始至蔼蔼遗爱何日忘之他日入公之廨者必曰此廨乃今日甘棠绍定六年二月望日杨启书
　　鲍郎场题名记
榷盐之利后世不得已也不得已而又为之赋则临莅贵乎专经理在乎人鲍郎为场列灶九岁课三万五千六石有奇而年督□□□指买不与焉乃浸就弛弊言路上疏谓窘于兼二之冗庚辰诏典铨注颛官毋与镇税事癸未又诏今后镇官免以盐场系衔膺是选者佥为难之盖惟煎之职虽旧而兹方更刱昔之官守之多而此为初政有刱则责任有归一额有亏诿以何咎初政则来者审择百度骫折必就其良噫嘻难矣霅川朱君俯中兴勋相曾孙公谨廉勤得于家传始复兹事顾视规模荡如也谂辞于民民劳而瘁诘故于吏吏情而黠乃肃申约曰官不可亏亏官负课私不可损损私伤生回偷心而赴功宣上旨以布政由是剂量斥地之广狭升降户额之轻重易置牢盆之闭（上穴下辱）窒塞鼠穴之渗泄乃饬藏宇乃穿运渠乃置程籍凡一介蠹公害民之事悉就罢行至于复廨请赋稍定舆皁郁然如方兴之家甫期而课增新羡比及三年视诸荡为冠可谓能其所难矣垣车筴勋必有为王诵之君既请代属余曰旧有题名二十四人更十七载俶落绍兴壬申讫于嘉定辛巳中闲胡君所立也今厘事方兴请为摭其略而改图吁螭首趺岿然厅事岂徒姓字迁次云哉于以识岁月纪治理夫经营疏浚爬罗剔抉则源深而流长扶持全护训饬道齐则本固而末茂君其有志于此欤余闻之一牛呜近敢为之记若吕温所谓不居其官民而代人记者则媚人余也何媚之有嘉定十七年甲申仲春月朔朝奉郎新充福建路转运司主管文字李昌宗记　国学免解进士常令孙书
朱俯 【迪功郎嘉定十四年三月到任十五年六月特循从政郎十七年七月满】 
史弥炳 【迪功郎嘉定十七年四月到任准登极恩授修职郎宝庆三年二月丁忧】 
应弥明 【修职郎宝庆三年五月到任绍定三年八月满】 
薛师仁 【绍定三年八月到任次年五月庆寿恩循儒林郎】 
顾用卿 【从政郎绍定六年十一月到任嘉熙元年十一月满】 
周应旗 【嘉熙元年三月到任二年准所辟钱粮官三年七月丁忧】 
赵希槻 【从事郎嘉熙三年十一月到任淳佑五年奉圣旨典岳祠】 
厉梦龙 【迪功郎淳佑二年七月到任五年八月满】 
施（木秉） 【从事郎淳佑五年八月到任六年十二月养亲离任】 
詹元善 【儒林郎淳佑七年四月到任总领浙西江东财赋准东准满】 
俞埙
王九龄
　　还朝序
周官三百六十而盐人属诸天官其任至专其责至重及考其所掌之政令而郑司农乃谓授入教所置是也盖受入处置一或失当则为瘝官旷职是岂容于不谨乎海盐鲍郎盐场岁入三万六千五百石有奇曩岁盐官兼领镇税事务繁伙赋课为难嘉定庚辰言路抗疏上俞其请始诏特置颛员吴兴朱君不卑小官毅然发轫籀挟日一定式程井井有条清夷不紊三载考绩课额独登会镇有阙政暂烦共二且将几年曾不以代庖而有遐心以文会友以礼乡饮以道理剖曲直商旅阜通闾里安辑人皆曰所以幸吾邦者不浅余谓记止是乎亭民境壤与齐民接挺私怙强旧染成俗亭民之谨畏者固不为亭民之颉颃者不免也齐民之恶少者所乐从齐民之善良者不安也君其爬罗事功以兴君其导齐人心以格亭民于是乎自爱齐民由是以自适又何其幸欤虽然此亦迹尔要以廉勤为本以公恕为守故君子观其终而后为不失君今还朝其能以条画事悉力而开陈之则儒术之行天下自岂特此时已哉姑叙概以示终誉君名俯字伯昂中兴宰相之闻孙也岁在甲申日丙戌黄寅序
　　秀野堂记
鲍郎盐场镇旧廨也廨西一堂扁曰秀野堂之外有青树翠蔓凄神寒骨如英隽之排列者有龙蹲虎踞岩（上山下咢）霮对如珪璋之挺特者有方台中址蟠回诘曲如前村后墅之通行者有驯毛集羽斜窥澹（立宁）如瓯吟越语之不羁者堂之内有骚人墨客献瑰吐琦如壶鉴之清莹者有牙签玉轴裁绮纯绣如河汉之美丽者有米老诡画岚溪烟峤如夜窦秋色之旷逸者有蔡邕焦枯高山流水如丛篁闻佩之邃幽者堂之上遥岑寸壁石剑泉绅可梦而知中衡淑清之气堂之下苍苔依砌花影画帘可醉而思枕簟入林之僻云卷空舒月桂霜蟾天字修眉牛斗璀璨时则三光五岳之气恍乎盈目疏风暮雨榕籁琴续隔墙讙呼樵牧倡应时则千林万壑之窍洋乎盈耳然则秀野得名宜哉是名之立嘉定癸未苕溪朱君俯始分专员扁之未几颓壁败溜相继摧毁越十五祀姑苏周君历旗发铏退食慨曰吾宁捐俸起废可其仿例弗为于是锄莠削芜艺梅畚竹重楹列牖盖瓦级砖丹如也堂成乃芋奥寝乃庋书宇靡鸠靡敛次第涂雘视旧廨改观矣虽然西峰秀野不遇魏侯家法名世则传舍其官府蕞尔亭民榛芜莽没于灵芝乎何有今吾周君传山房之芳拾世科之芥故能不日之闲而万木向荣胸中邱壑当不在魏侯下肯使秀野专美西峰己亥夏五既望竹窗常棠记永议郎新充两浙路转运司主常棣书
　　鲍郎场政绩记
鲍郎催煎场旧共澉浦政事裕如也自分创以来局冷如冰廪稍不足以供事育庚子岁大歉亭民相脔肉自捄九灶不烟幸活无几宿奸陆梁倒持莲勺撞搪傲睨来者当署涉笔噤不敢问催煎之职至是难为矣东阳厉君梦龙到官庭空皁走案卷尘芜野废盘舍鹾火爝熄上官朱黝纷来自立不容顷于是喟然曰旱魃肆虐饥馑荐臻则盐不可催衔勒宽纵期会玩愒则盐不可催赂门乘机洗手未□则盐不可催倚海筑场刮壤聚土暴曦钓咸漏窍沥卤三日功成骤雨至则前功又废催盐之责重难如此乃清苦检饬奉公竭廉戴月披星锄狝狡蠹尽心力而为之复盐灶一所复盐丁四十余户复盐额一万六千八十七石有奇一年而盐场之课额羡所谓才全而能巨者也田畴多芜俾耕且耨户百有余家饥者得君之食创亭中路掘土林瓦砌草场一十二井渴者得君之浆官浦不通六十余年参度高低疏浚约七百余丈曝灰者得君之水僦居者得君之地省台剡荐奖谕迭至将以上幕奏辟不曰有功于盐场乎哉淳佑五年七月澉人歌舞相告谓厉君归矣政诚不记何以诏诸后竹窗常棠遂书以记
　诗咏门 【刻本此下卷之八】 
　　题金粟寺庵
通判军府周寿
清池带苍巘结构俯林麓扶疏竹外山相向隔罗縠老禅谢人境岁晚收白足谁聆跫然音息隐尚争逐通场作十劫不愧桑下宿定中观潮汐绝事心已熟
　　和前韵
知县事徐嘉言
招提敞山岩新庵隐岩麓石沼引清流风漪皱文縠晴晖满虚室一水含自足 【庵前有含晖亭】 心明身晏闲境寂谁寻逐寒林带月行夜榻和云宿若欲问西来一斋饱自足
　　三里塘搯梅
监镇叶樾
扶疏不耐繁华意足自然清绝壁闲幻出横斜只欠纱窗明月
　　弦风亭
监镇赵潜夫
怪他蟹舍蚝房地不是吟情住亦难数尺短墙围昼寂半钩疏箔障春寒水生草满蛙鸣合日薄花阴鹤梦安底处青衫病司马浩歌东望取琴弹
　　税亭即事
监镇曾焄 【竹岩】 
林居懒出二十年试吏强书中下考青山自觉见人羞白发真成被官恼葛山坐对日无聊秦望闲看云郄好潮声自为诉不平谁念诗人愁欲老
　　题西湖水阁
判曹常颛孙
倚湖松竹拥楼台景物招人得得来谁识我身非俗物洞门深锁不容开
　　游悟空寺二首
判曹常颛孙
碧梧低地一声鹊白鸟浮空三四鸥澉墅湖边松石底有人领略暮天秋晨出北湖头午炊南山下饭已撑叶挺来访阿兰若老僧荐茶瓜徘徊檐日斜趺坐烧石鼎水香浮荇花
　　游若山寺
适轩常令孙
薝卜花中燕子飞旌旗小队到招提客车陆续毡重席僧馔雍容藿闲藜文奕已先元墅夺诗坛渐压鲁山低归来醉步谁扶杖月在牛栏西复西
　　秦皇庙
竹窗常棠
古庙三闲矮棘丛帝魂枉自气凌空早知今日容身窄前此阿房不作宫
　　花婆井
竹窗常棠
一湾秋水浸香痕涤尽山前万古尘犹记当时老梳洗淡妆明镜照眉颦 
