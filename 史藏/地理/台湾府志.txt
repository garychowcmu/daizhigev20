台湾府志


台凤诸三县澎湖图
弁言
杨序
自序
靳序
齐序
修志姓氏
凡例
卷一
卷二
卷三
卷四
卷五
卷六
卷七
卷八
卷九
卷十
李跋
朱跋
董跋 


　 
杨序

　　地之有志，自汉班孟坚始；盖将举天文、地理、人事之属而备具焉。猗欤重矣！故必有良史之笔，为纪事之书，庶几博综该洽而无憾。然余窃疑荒裔之与内地较难，而创始之与纂修又异，似未可同日而语也。

　　溯我朝应运鼎兴，圣明接武，指挥万国；虽已建旐、设旄于禹贡、职方之外，然未有遐荒穷岛如闽之台湾者。台孤悬海外，历汉、唐、宋、元所未闻传。自明季天启间，方有倭奴、荷兰屯处，商贩颇聚；继为郑成功遁踞，流亡渐集。数十年来，不过为群盗逋逃薮耳。今上二十一年，特命靖海将军侯施公率师讨平之，始入版图，置郡邑。询其民，陋于雕题黑齿；问其俗，犹是饮血茹毛。既无废兴沿革之可稽，亦安有声名文物之足纪乎？忆余自筮仕苍梧以来，南浮江汉，经西伯之化行；北守覃怀，历大禹之底绩。迨乎备员藩臬，周流齐、鲁礼义之邦。览其山川风物，其俗厚、其民淳，每叹古帝王流风之远，而德教入人之深也。闽在汉为无诸封国，已逊中土；若台者，素为积水岛屿，窃计流寓之外，其民若盲之初视、寐之初觉，虽更数载，犹是鸿蒙浑沌之区耳。官斯地、临斯民，欲为治道民生计，岂不戛戛乎其难之！

　　三十年辛未，大中丞卞公惠抚斯邦，轸念台湾要地，分臬重任，非贤能特达者不可；乃越定例，会荐泉守高公为巡使，再疏报可。公以三十一年春，持节往莅兹士。时和年丰，政行事举；不特惟正之供，悉遵赋则，而且俊秀之士，咸登贤书。甫三期，骎骎乎渐近中土。行且报最矣，出其所譔郡志属序。余读之，见其分野画疆，辨若指掌；文事武备，灿焉毕具。既详于政治、风俗、奢俭、缓急之故，复究于形势、阨塞、封疆、壶■〈木槖〉之计；而且田赋、坟垆、龟鱼、筱簜以及山薮、川浸、男女、畜扰，罔有或遗。脱非殚精治道、刻意民生者，未克臻此。数十年后，既富且教，不几为海滨之邹鲁耶？吾意后之人，颂其过化之神，不让文翁化蜀；宁曰荒裔创始，不足与班孟坚并传哉？余不敏，窃幸附名简末，故不辞而为之序。

　　康熙乙亥（三十四年）仲秋，福建等处承宣布政使司布政使加三级杨廷耀撰。  

自序

　　今天下车书大一统矣！我皇上仁德诞敷，提封万里；东西朔南，莫不覆被。顾台湾蕞尔土，越在海外，游氛余孽，蔚为逋薮；茕茕番黎，茫然不知有晦明日月。沿海郡邑，江、浙、闽、粤，传烽举燧，多历年所。我皇上好生如天，以普天之下皆吾赤子，奚忍独遗？二十一年，特命靖海将军施公率师讨平，郡县其地；设官置镇，星罗碁布。数年以来，声名文物，骎骎乎与上国比隆。

　　夫有疆土，必有风俗；有制度，必有沿革。海外兵燹之余，人心甫定、耳目未开，不为搜罗废坠、纂辑典故，使天下观者如身履其地而习其俗，无以彰圣天子一德同风之盛、广久道化成之治；则亦守土者之过也。余自辛未（康熙三十年）春出守温陵，越明年，谬叨两台荐剡，蒙圣恩特用，分巡兹土；浮海驻节，甚惧其难也。目击一方之凋残，利何以兴？弊何以除？学校何以振？兵政何以肃？军实何以备？勤勤焉日进文武寮寀，求所以生遂安集之道；又何暇及于志乘？矧台疆初辟，百度草创，遗编故老湮没无闻；即欲成书而无征不信，又孰从而志之？于是者二年。幸托朝廷无外之威德、两台渐被之深猷，风雨以时，番黎向化；文武和洽，庶吏协恭。政事之余，益得与父老子弟咨询采揽；凡山川之险易、水土之美恶、物产之有无、风气之同异、习俗之淳薄，远自生番殊俗，下及闾阎纤悉，每闻见有得，辄心识而手编之。溯始明季，台所自有；迄归我朝，台以肇造；纲举目张，巨细必载，有功必录、有美必书，公诸众心，以观厥成。斯志也，亦所以志也。敢曰余一人之私言哉？嗣是而稽水道者，非以海市蜃楼志怪也；舟楫必由，寓不逢不若之经焉。考废兴者，非以裸发文身志奇也；绝域咸孚，见莫不尊亲之休焉。核人材问民俗者，非以昔浑沌而今雕凿也；盛衰有自，凛履霜临谷之戒焉。其与内地同者，官吏兵民一归于正；其与内地异者，刚柔燥湿，各遂其天。不宁惟是，百尔君子，笃棐协恭，以绥靖尔百姓；尔百姓公好公恶，具有明征，凡吏斯土者，思志不朽，毋贻后世讥！将使海外之声名文物，日臻郅隆；而重译接踵，群知生聚教训，洋洋乎为穷荒一大奥区。则是书也，未必不为官方之一助焉。

　　拱乾世受国恩，自惟才疏德薄；今且秩满，奉旨移补浙臬。乐台之骎骎与上国比隆也，而斯志适成。倘圣天子輶轩下采，询及海隅，斯志遂得入奏以附大一统之末，为三代以来未有之盛事，是亦微臣之志也夫！若乃踵事增华，是赖后之君子；余不敏也，又何敢专？是为序。

　　康熙三十五年丙子孟春上浣，福建分巡台湾厦门道兼理学政、今升浙江等处提刑按察使司按察使高拱乾谨序。  
　 
靳序

　　粤惟人皇九区，神禹五服；三王之世，守若金瓯。逮乎炎汉，而玉关极于西境、彩云见于南中，朔方、交址列为州部；禹服之广，繇兹始矣。自汉而还，代有建置；然唐设羁縻之州、宋称玉斧之界，土宇版章未云孔厚。窃尝披览皇舆，而知一统之盛，无踰今日。伏见我朝定鼎，今天子践祚而后，外而四方属国，以数百计；重译奉琛，项背相望。内而滇、黔天末，辟置郡邑。使自古要荒之域，悉为冠带之区；声教所被，广矣！大矣！

　　若台湾孤屿环瀛，千峰丛立，环拱七闽，如屏障然；然自厦门、金门迤逦东南以达于澎湖屿，又东而至于台湾，盖不知其几千里也。千古以来，番民处之，邈若蚕丛；中国视之，几同瓯脱。而五、六十年之间，则竟为潢池弄兵之所矣！我皇上不忍海涘之民、频罹蛇豕之害，于是命将出师，指授方略，横海伏波，扬旌飞渡；而波臣效顺，风不惊涛，其仰契天心如此！师行所至，莫不束身归款，若崩厥角；壶浆载迎，市肆如故，其俯得人和又如此！自是而台湾版图延袤三千里、户口数十万，始得附于光天化日之下矣。乃犹廑睿虑，为民生计，析置一郡三邑，建设文武诸司。数年以来，生齿渐繁、草莱渐辟，商旅往来，番民和辑，彬彬乎有内郡风焉。盖前此之开辟土宇，赖诸文武之戮力同心，宣布威德，其功在封疆，其事在国史；至于后此之拊循安定，赖诸文武之绸缪赞画，劳心抚字，其功在黎庶，其实在口碑，未可更仆数也。

　　治扬以庸材，谬奉一麾，深虑宽猛调剂之不易。乃受事伊始，适观察副使高公，当三年报政之时。问民生疾苦，则公所以轸恤之者甚周；访地方风俗，则公所以导诱之者甚力。若乃振兴文化、劝课农耕、招携怀远、遏恶扶良，咸一一布之章程。凡公所施设，惟善后之是图；是诚治扬与同事诸君子之幸也。时公辑郡志告成，治扬未能有所兴革，无可载笔；聊附姓名于简末，以志承乏之期。亦以见新疆待治，贵乎不扰；惟当遵画一之法云尔。

　　康熙三十有四年、岁乙亥秋吉，台湾府知府三韩靳治扬谨识。  
　 
齐序

　　今天子圣神文武，御宇之二十有二年，以台湾越在海表，梗我声教；爰命楼船之师，直捣鲍鲵之窟。未几，而伪藩郑氏输诚纳土。因即其地设府一、县三，统以监司，使不职者无所容其墨；营十兵万，辖以重镇，使不逞者无所隐其奸；兴学作人，设科取士，盖百度渐举矣。而独于府志一书，因循未辑；同文盛轨，尚缺如也！

　　康熙三十一年秋，岁在壬申，我上郡宪副高公，以阀阅名家、词坛鼓吹，特膺简命，来巡海邦；立经久之章程，叹载藉之莫考。爰于甲戌（三十三年）冬，出其两年来搜采志草一帙，会守令，开志局，揽师儒，得明之士四人、文学十人，共襄校仇；计日程功，优以俸余。是时体物摄郡符，与闻是役。凡四阅月，而台湾新乘遂焕乎其有文章矣！明年秋，太守靳公莅任，公复出以相订。既竣事，请鉴定于院司，咸谓得所未有。体物受而读之，见其首封域，次规制，次秩官，次武备，次赋役，次典秩，次风土，次人物，次外志，而终之以艺文；为纲有十，为目八十有一。封域则星分牛、女，附乎扬州也；海道则闽、粤、瓯、吴，通乎四省也；山川则究其脉络规制，则审其渊源也；人物官师之贤否，或传或注，而流品自昭；番民风俗之醇庞，可革可因，而是非自见也；策防御，则绸缪恐后，时廑未雨之思；综田赋，则杼轴其空，益轸如伤之念也。其忠臣、义士、烈女、贞妻，为天地立心、为国家植纪，靡不惓惓加意，阐表幽微。至于文章词赋，择焉而登；兵异妖祥，疑宁从缺。体严而备、事核而该，此诚所谓创从前未见之奇、成此后不刊之典者矣。夫之裸国者，裸入而衣出；见荆王者，锦衣而吹笙。化赤渐乎邻丹、为黔资乎迩墨，言转化之相因也。后有同志，薪火相传，踵事增华，历诸久而不至磨灭，此书真与天壤相蔽也。岂特进而藏于王府，太史受而总其成也哉？虽然，更有进焉者：后之官乎此者，观前人之善政，必知所矜式，而就乎正大；后之生乎此者，观前人之芳躅，必知所兴起，而进乎高明。风欲淳也，淳而又淳；俗期厚也，厚而愈厚。则公之有补于治化、有关于气运也不小，又岂特为记事之书已哉！是为序。

　　康熙三十四年仲秋，台湾府海防总捕同知齐体物谨序。  
　 
修志姓氏

　　纂辑：福建分巡台厦道兼理学政今升浙江按察使司按察使高拱乾（荫生，陕西榆林卫人）

　　校订：台湾府知府靳治扬（荫生，辽东人）、台湾府海防总捕同知齐体物（丙辰进士，辽东人）、台湾县知县李中素（贡生，湖广麻城人）、凤山县知县朱绣（乙丑进士，陕西凤翔人）、罗县知县董之弼（监生，辽东人）、台湾府儒学教授张士昊（拔贡，福州府人）、台湾县儒学教谕林宸书（岁贡，莆田县人）、凤山县儒学教谕黄式度（举人，晋江县人）、诸罗县儒学教谕谢汝霖（举人，长乐县人）

　　分订：举人王璋（台湾县人）、贡生王弼（台湾县人）、陈逸（台湾县人）、黄巍（凤山县人）、马廷对（诸罗县人）、监生冯士皝（诸罗县人）、生员张铨（台湾县人）、陈文达（台湾县人）、郑萼达（台湾县人）、金继美（台湾县人）、张绍茂（凤山县人）、柯廷树（凤山县人）、张僊客（凤山县人）、卢贤（诸罗县人）、洪成度（诸罗县人）

　　督梓官：典史严时泰  

凡例

　　一、台湾自康熙二十年始入版图，其时诸公劳心草创，于郡志未遑修辑。令人心已正，文治渐敷；欲同车书，莫有大于此者。但新辟殊方，事多荒昧。虽博采群言，较诸郡守蒋公毓英所存草稿，十已增其七、八；而才愧三长，仍虑挂漏。爰集守令、师儒，分曹校订。上自星野、下至物产，分为十卷，为目八十。中间规制、官常，一遵王制。言期取乎文，事必综其实；获免贻讥幸矣！敢云得体乎哉？

　　一、山川、形胜，所以设险固圉，亦以领异标奇；分野之后，例首及之。台湾为新辟，海疆流峙，异于中原；虽词客骚人，未多登临游泛之作。而扞卫四省，屹立大洋；笔之于书，匪特观美，故于海道三致意焉。

　　一、规建官师衙署、学校、街坊，类皆草创因仍。至于城池，虽载志目，尚未肇建。盖域民御暴，藉百雉而益安；崇墉长濠，非数人所能任。业已请之当事，尚俟经画。

　　一、名宦、乡贤，原以酬庸尚德。台虽新造，后先君子，人念甘棠。但名位方隆，功勋未竟；欲崇畏垒，俟以他时。

　　一、人材之兴，由于学校。科名者，学校之所为光；忠孝者，科名之所由立也。然士各有志，而贤不一途。长孺以赀郎显、酇侯以刀笔相、安世以门荫侯，肤功伟业彪炳天壤，又岂尽出帖括乎哉？台之人物，十年前无所表见；故今所载，自国朝设科始。先记其名，徐观其用。

　　一、仲雍居吴，断发文身，裸以为饰。则自江以南，古皆是俗也；况台湾乎？及今观之，风俗人文，惟南为盛；固不得以其陋而限之也。子曰：『君子居之，何陋之有』？作风土志，以畀夫转移风化之人。

　　一、普天之下，莫非王土；君子于役，不日不月。租、庸、调者，贡、助、彻之别名也。台之赋役与内地均，别无希奇可以入献；亦曰无总于货宝，生生自庸云。

　　一、志载艺文，务关治理；苟有裨于斯郡，宜无美而不收。然考献征文，前此远在殊域；掞天华国，十年生聚方新。今惟先集所见，上自宸章、下逮新咏；后有作者，当俟之踵事增华。

　　一、兵燹、灾祥，古今多有。台湾孤悬海外，始属倭奴，一变而为红彝、再变而为郑成功，今归一统。前此灾异，传闻者，聊书其概，以备观鉴；非如「齐谐」志异也。

　　一、纲常长留天地；忠义节烈者，正以立天地之纲常也。台湾未入版图之先，蠢尔诸番，曷知伦纪！其自内地来此者，始于明季之通商，继以伪郑之俘掠；前后生聚七、八十年，间有奇行可书、大节难泯者，得之传闻，务为采入；亦表扬幽隐、风励来兹之意。

　　一、有文事者，必有武备；所以消反侧、靖人心也。故居安虑危，有备无患。台之武备，设有十营、水陆官兵万人；总干山立，壮哉军容！至于军器，不登此书；盖示以圣天子耀德不观兵，暗藏其用于神武而不可测。孔子曰：『民可使由之，不可使知之』。此志亦然。

　　一、从来郡乘，皆取裁于邑乘，集其大而略其小。台系新创之区，邑未有乘；凡所收辑，已觉无遗事。分之，愈觉其少；合之，不见其多。故因地制宜，捐俸自梓；藏版于郡，聊尽使者之责云尔。  
　 

卷一

　　封城志

　　星野沿革建置疆界形胜山川（附海道）

　　古者茅土之锡，星罗碁布，绣壤相错；各有规方，毋或越焉。厥后罢侯置守，建都立县，即黑水流沙、雕题凿齿之方，靡不统于一尊；时势然也。然幅■〈巾员〉虽广，必分封域。其间或仰观以辨疆画、或俯察以觇胜概、或因时以审机宜，营造肇兴而规模悉定，延袤莫际而经理毕周，非以饰大观、示无外也，亦使后之抚莅斯土者，相阴阳风雨之会、知刚柔燥湿之宜，用以奠厥民居，增其式廓，以壮我皇图云尔。作封域志。

　　星野

　　沿革

　　建置

　　疆界

　　形胜

　　山川（附海道）

　　星野

　　星野之说，昉自「周官」；盖以星土辨九州岛之地焉。台自破荒以来，不载版图、不登太史；星野分属，何从而辨？然台系于闽，星野宜从闽。即以闽稽之，福建「禹贡」扬州之域，天文牛、女分野。按牛、女于辰为丑，银海之属、星纪之次。银海，元武象也；星纪，吴、越分也。刘向曰：『吴、越，属斗、牛、女分』。晋、隋、元志：『吴、越其辰在丑』。由是，而说者谓：台在泉州之穷南，去省会远矣，不宜为银海之属；又在漳州之极东，去吴、越更远矣，不宜为星纪之次。虽曰天覆罔极，而至穷南、极东，星土不无少异；遂有以台郡分野，当在女、虚之交者。虚，元枵之次，在子之辰；以台之稍迤而东，遽疑其越次、越辰，是亦坐井观天之见也。即不必论天之覆帱，而以近事考之：明时澎岛统于泉，泉分野非从省会为牛、女乎？则台依泉，为牛、女分自可无疑矣！更以近地考之：台海西界于漳、南邻于粤，而北则闽安对峙；漳分野视闽，而粤分野视漳焉。有台之错壤相接，独不属之牛、女乎？唐僧一行有云：『星纪当云汉下流，百川归焉；故其分野，自南河下穷南纪之曲，东南负海为星纪』。则台郡宅东南，分野仍属牛、女；又与一行之说相符。近考之时事、远证之前言、旁测之地里，纪台星野，终必以牛、女为定衡也。

　　沿革

　　台湾，古荒裔地也。前之废兴因革，莫可考矣。所得故老之传闻者，近自明始。宣德间，太监王三保舟下西洋，因风过此。嘉靖四十二年，流寇林道干扰乱沿海，都督俞大猷征之，追及澎湖，道干遁入台；大猷侦知港道纡回、水浅舟胶，不敢偪迫，留偏师驻澎岛，时哨鹿耳门外，徐俟其弊。道干以台无居人，非久居所；恣杀土番，取膏血造舟，从安平镇二鲲身（鲲身屿名）隙间遁去占城（占城属广南。今尚有道干遗种）。道干既遁，澎之驻师亦罢。

　　天启元年，颜思齐为东洋国甲螺（东洋，即今日本。甲螺者，即汉人所谓头目是也；彝人立汉人为甲螺，以管汉人），引倭屯聚于台，郑芝龙附之，始有居民。既而，荷兰人舟遭飓风飘此。甫登岸，爱其地，借居于倭；倭不可，荷兰人绐之曰：『只得地大如牛皮，多金不惜』。倭许之。红彝将牛皮剪如绳缕，周围圈匝，已有数十丈地；久假不归，日繁月炽，无何而鹊巢鸠居矣。寻与倭约：而全与台地，岁愿贡鹿皮三万张；倭嗜利，从其约。荷兰人善用炮攻，其居台也，以夹板船为犄角；虽兵不满千，而南北土酋咸听命焉。海滨巨商，常来往贸易。庚寅，甲螺郭怀一谋逐红彝；事觉，召土番追杀之，尽戮从者于欧汪（欧汪，地名；即今凤山县仁寿里。怀一既诛，何斌代为甲螺）。商民在台者，被土番歼灭不可胜数；而商贾视台为畏途矣。

　　辛丑，郑成功自江南丧败，其势日蹙；孤军厦门，图退步地。适红彝甲螺何斌负彝债逃厦，诱其进取台湾。从来鹿耳门屈曲盘旋，沙浮水浅，非善水者不得渡；时郑舟至鹿耳，水忽涨十余丈，巨舰纵横毕入。岂天假手于郑，以式廓我朝无外之疆城也！荷兰与成功战不利，遂退保台湾土城，归一王（归一王，红彝帅名）以死拒之。郑师力攻不克，环山列营以困之。荷兰势穷，复整夹板船十余艘与成功决战；成功因风纵火，焚烧彝舰。荷兰大败，然终无降意。成功使人告之曰：『此地乃我先人故物；今所有珍宝听而载归，地仍还我，兵始罢』。荷兰知势不敌，爰弃城归。成功就台湾土城居之，改台湾为安平镇、赤嵌为承天府，总名东都；设府曰承天府，设县曰天兴县、万年县。未几，成功死。子经居鹭江（即今厦门），成功弟世袭阴有窃拒意；经攻逐之，世袭渡海归诚。经嗣立，改东都为东宁，改二县为二州，设安抚司三：南北路、澎湖各一。兴市廛、构庙宇，招纳流民，渐近中国风土矣。

　　辛酉，经死，子克塽嗣；幼冲，在位政出多门，人心已涣。康熙二十一年，总督姚探知虚实，用间谍阴赍札付到台，离散其左右；结傅为霖为内应，垂成事泄，为霖遇害。越癸亥，靖海将军侯施统率舟师进征。六月，由铜山直抵澎湖八罩澳，取虎井、桶盘屿克之。誓师戒严，不许妄杀。一战而澎湖耆定。克塽识天命有归，遂籍府库纳地输诚。于是廷议设郡建官，制度规模灿然聿新，于以征道一风同之盛云。

　　附伪藩郑氏降表

　　招讨大将军延平王臣郑克塽谨奏：为举国内附，仰冀圣恩事。窃惟臣生自海邦，稚懵无识；谬继创垂之绪，有乖倾向之诚。迩者，楼船西来，旌旗东指；箪壶缓迎于周旅，干羽烦舞于虞阶。自省重愆，诚为莫赎。然思皇灵之赫濯，信知天命有攸归。逆者亡、顺者昌，乃覆载待物之广大；贰而讨、服而舍，谅圣王与人之甚宽。用遵往时之成命，爰邀此日之殊恩。冀守宗祧以勿失，永作屏翰于东方。业有修表具奏外，及接提督臣施琅来书，以复居故土，不敢主张。臣思既倾心而向化，何难纳土以输诚。兹特缮具本章，并延平王印一颗、册一副及武平侯臣刘国轩印一颗、忠诚伯臣冯锡范印一颗，敬遣副使刘国昌、冯锡韩赍赴军前缴奏；谨籍土地人民，待命境上。数千里之封疆悉归王宇，百余万之户口并属版图。遵海而南，永息波涛之警；普天之下，均沾雨露之濡。实圣德之渐被无方，斯遐区之襁负恐复。独念臣全家骨肉，强半孺呱；木系南人，不谙北土。合无乞就近闽地方，拨赐田庄、庐屋，俾免流移之苦，且获养赡之资；则蒙高厚之生成，当誓丹青以衔结。至于明室宗亲，格外优待；通邦士庶，轸念绥茅；文武诸官，加恩迁擢；前附将领，一体垂仁；夙昔仇怨，尽与蠲除；籍没产业，俱行赐复。尤期广推宽大之仁，明布维新之令。使夫群情允惬，共鼓舞于春风；万汇熙恬，同泳游于化日。斯又微臣无厌之请，徼望朝廷不次之恩者也。为此，激切具本奏闻，伏候敕旨。

　　建置

　　台湾滨山阻海，居要荒之外。明嘉靖间，澎湖属泉同安，设巡检守之。旋以海天遥阻，弃之。崇祯间，荷兰人居台，亦舍澎湖；惟建台湾、赤嵌二城（台湾城，今安平镇城；赤嵌城，今红毛楼），规制甚小，名城而实非城。设市于台湾城外，遂成海滨一大聚落。顺治间，郑成功取台湾，稍为更张：设四坊以居商贾，设里社以宅番汉；治汉人有州官，治番民有安抚。然规模不远，殊非壮观。至康熙二十二年归我国朝，建置始详。设府一、县三：府曰台湾（统三县）。邑曰台湾，是为附郭（辖十五里、四坊）；曰凤山（辖七里、二庄、十二社、一镇、一保）、曰诸罗（辖四里、三十四社），地分南北焉。治文事，则有分巡道及府、厅、县（详载「秩官志」）；修武备，则有总镇府及副、参、游（详载「武备志」）。府庠、县庠，广文各一；正学、明伦，风布三代。设保甲以剔奸（详载「规制志」），立汛防以卫民（详载「武备志」）。凡所建置，皆因人情而宜土俗；制云隆矣！法云善矣！虽城池未设，而千万人一心；岂不安如盘石、固如金汤欤？

　　疆界

　　唐、虞之世弼服五千，成周职方氏掌天下之版图，则疆界不可不辨也。台自建置以来，设府一。其府治，东至保大里大脚山五十里为界，是曰中路；人皆汉人。西至澎湖大海洋为界，亦汉人居之；除澎湖水程四更（水程无里铺，舟人只以更数定远近。一更，大约旱程五十里）外，广五十里。南至沙马矶头六百三十里为界，是曰南路；矶以内诸社，汉、番杂处，耕种是事，余诸里、庄，多属汉人。北至鸡笼山二千三百一十五里为界，是曰北路；土番居多。惟近府治者，汉、番絫半。至于东方。山外青山，迤南亘北，皆不奉教。生番出没其中，人迹不经之地；延袤广狭，莫可测识。

　　台湾县治，附郭。除澎湖三十六屿（澎有三十六屿，各孤悬于巨浸中。地之广狭、里之短长丛杂不可纪极。详载「山川志」），东至保大里大脚山五十里；西至澎湖水程四更，除水程外，广五十里；南至凤山县依仁里交界，十里；北至新港与诸罗县交界，四十里。南北延袤五十里。

　　凤山县治，在台湾府南一百二十五里。东至淡水溪二十五里，西至打鼓山港二十五里；东西广五十里。南至沙马矶头三百七十里，北至台湾县文贤里二赞行溪一百二十五里；南北延袤四百九十五里。

　　诸罗县治，在台湾府北一百五十里。东至大龟佛山二十一里，西至大海三十里；东西广五十一里。南至新港溪与台湾县交界一百四十里，北至鸡笼城二千一百七十五里；南北延袤二千三百一十五里。

　　形胜

　　台湾府襟海枕山，山外皆海。东北则层峦迭嶂，西南则巨浸汪洋。北之鸡笼城，与福省对峙；南而沙马矶头，则小琉球相近焉。诸番樯橹之所通，四省藩屏之所寄；戍以重兵、择人而治，内拱神京、外控属国。实东南门户，非若珠崖可得议弃者也。

　　台湾县，木冈山耸峙云霄，赤嵌城危临海渚；日暮烟霞，极蜃楼海市之巨观。外有澎湖三十六屿，星罗碁布；内有鹿耳门，海天波涛，纡回曲折，险要固塞之地，莫或最焉。

　　凤山县，旗、鼓天生（旗、鼓，二山名；在县治之南）、龟、蛇地设（龟、蛇，二山名；在县治之南北）；凤（山名）鸣高冈，鲲（屿名鲲身）蟠巨海。最特出者，有傀儡山干霄插汉，东渡指南。又有淡水流清，莲池吐艳（在文庙前）；郎娇波涛，贯耳如雷。所谓奇观胜概，约略如此。

　　诸罗县，鸡笼山在其北，龟佛山在其南；斗六门流汇大海，半线港直接奥区。其巃嵷之回环者，不可纪极；而其浩瀚之奔流者，无不朝宗。

　　山川（附海道）

　　台湾府山

　　台湾山形势，自福省之五虎门蜿蜓渡海；东至大洋中二山曰关同、曰白畎者，是台湾诸山脑龙处也。隐伏波涛，穿海渡洋。至台之鸡笼山，始结一脑；扶舆磅礡，或山谷、或半地，缭绕二千余里，诸山屹峙不可纪极。大约〔台〕湾之山，背东溟、面西海，而郡邑居其中。自木冈山（在府治东北约百三十余里，巍峨特耸。其顶每罩云雾，必至天气晴朗之时，方见山形。远望其峰，上与天齐。台湾之山，惟此山最高大。是为郡山之祖焉）南至大冈山（在府治东南。此山离府三十余里。山上有大石耸秀，形如冠帽，中有大湖石洞。其山能鸣；鸣则非吉祥之兆），层峦耸翠，上出重霄，为台湾县治（大冈山北为台湾县界）。自大冈山南至沙马矶头山（在凤山治西南，离府治五百三十余里。其山西尽大海，高峻之极。山顶常带云雾，俗传此山有仙人衣红、衣黑，降游于上；今有生成石磴、石碁盘在。凡吕宋往来洋船，皆以此山为指南。西南之山，至此极焉），包裹络绎，环抱巩固，则为凤山县治（大冈山南为凤山县界）。自木冈山北至鸡笼鼻头山（在诸罗治东北。形如鸡笼，因以为名。原红毛时，筑有一小城在焉。见「规制志」。城东设铳台一座。台湾之山自此发源，凡日本往东洋船，皆以此山为指南），诸峰错秀，■〈辶里〉迤千里，则又诸罗之县治也（木冈山南为台湾县界，木冈山北为诸罗县界）。盖凤山、诸罗虽分县界，而远峰近岫，莫不明拱暗朝于郡治也。至若深山之中，辙迹罕到。其间人形兽面、乌啄鸟嘴、鹿豕猴獐，涵淹卵育；魑魅魍魉、山妖水怪，亦时出没焉。则又别一世界也。

　　台湾县山（附澎湖屿）

　　台湾县治东北百余里，山之最高而大者，曰木冈山（在大目降营之东北境。山形见「府山志」。山之南为台湾县治，山之北为诸罗县治）。南过大目降营，历保大里西、保大里东，至新丰、永丰二里，又南抵崇德里，皆山也（以上皆县属里名。自大目降营盘至崇德里，相距百余里。其山崔嵬巉险，人迹所不到；且日戴云雾，非天晴气朗之时不见山形。故山虽高大，从来无有名号；今约略志之）。巃嵷之势，矗列无隙，是为府治屏障。自崇德里而西转，曰大冈山、小冈山（此二山脱落平洋；大冈山在北、小冈山在南，互相对峙焉）；逶迤而至七鲲身（详见「凤山山志」），皆凤山县治界山，而实为府治外扈也。又县治西至于海，曰鹿耳门（在台湾港口。形如鹿耳，分列两旁；中有港门，镇锁水口。凡来湾之舟，皆从此入，泊舟港内。其港门甚隘，又有沙线；行舟者皆以浮木植标志之）、曰北线尾（在鹿耳门南，与鹿耳门接壤。其南，即安平镇也。离安平镇未上里许，中有一港，名大港，红毛时甚深，夹板船从此出入。今浅），南转与安平镇七鲲身会；是又府治水口罗禽也。从鹿耳门北转，历众山而上，曰畬米基山（详见「诸罗山志」），以至木冈山北，皆诸罗县治界山，亦郡之东北拱辅焉。至于澎湖，亦属县治；但遥隔一洋，有四更水程。另叙于左：

　　（附）澎湖屿

　　澎湖一岛，山屿错出，泛泛若水中之凫。其最大而宅中者，曰大山屿（横、直各三十余里）。屿之东偏，曰香炉屿（形如香炉，故名）；西偏，曰鴈净屿（鴈净屿有二，比肩而立，无人居）、曰沙墩屿（屿皆土沙，故名）。其北偏，曰龟壁山（龟壁，海物名。山下最多，山因以为名）。山以外，曰锭钩屿（屿产紫菜，澎民常往采焉）、曰鸡肾屿（形如鸡肾，故名）、曰员背屿。北之上流，曰鸟屿（此屿多鸟，因名）、曰白沙屿。北之极，则屈爪屿（形如卧虎屈爪）、吉贝屿（澎民捕鱼者多在此）。之数屿者，跳跃鼓浪，罗列拥塞，足为大山屿之北门锁钥也。越而极西，则有目屿（形如人眼，故名）。目屿之东，则有姑婆屿（屿出紫菜）、铁砧屿（上皆石板，大三、四丈，平坦无痕，若攻铁之砧）、土地公屿（上有石雕神像，不知来自何时；因名）、金山屿（屿色黄赤如金然，故土人呼之）；蜿蜒磅礡间，空壳屿（此屿百物皆空，故土人因目之）。而正西，则有西屿头。西屿之西，则丁字门屿（横于西屿，如丁字然）。北则镇海屿（明时设兵防守海寇于此，后因以名屿），东则大仓屿（澎民罕到，只一旷土）。其间虽旋绕丛结，亦成岛阜。独西屿之背，悬耸天半，即内、外二堑地也；极澎之西表，为厦门西渡者之标准焉。西屿后，为四角屿（其形正方，为名）、为鸡笼屿（其形上狭下广，如土人笼鸡之器）、为桶盘屿（形如托物之盘）、为虎井屿（形如虎临深）。转而南，则花屿也、草屿也（二屿相连。澎山无草木，二屿颇有，故以花、草名）、大猫屿、小猫屿与南屿也（大猫屿、小猫屿相去无多。屿之怪石，隐约如猫，故名。南屿亦名大屿。先时居民甚多，以波涛不测，移居八罩屿）。而头巾屿（形如角巾），则居南屿之上。头巾屿之西，为八罩屿（周围三里余。居民稠密，烟火相望而书声相闻也）。八罩之北，为狗沙屿（鱼名狗沙，此屿最多，故名）。其对峙，为将军屿（上有将军神庙，因以名屿）。将军屿之西，为岑圭屿（闽人谓岑圭者，即阶级也。屿形如之，故名）。后为船帆屿（形如船帆）为后埭屿。其南为东屿平、西屿平二屿；居南屿之东而平分一水，故分东西焉。是皆障列东南，而为南屿之拱护者也。当东、西二屿平之下流者，乃味银屿（波流甚急，红彝时通商诸番金宝满载而归，船多磕破于此；土人善水者，入水寻银。故名）、钟子屿（形如悬钟）。由此而东，乃西吉屿、东吉屿（舟人所谓「甘吉」是也）。参二屿之中，顽然一块，乃锄头增屿也。彼东西二吉，渡海者，风无论南北、船无论往来，必知由是路始能入是门；是东吉、西吉，又入台之指南车也。总澎之屿而计之，实四十有五；而相传为三十六屿者何？盖间或无天堑之险（如狗沙屿、岑圭屿、味银屿、锄头增屿是也），或渺然沧海一粟（如船帆屿、草屿、后埭屿、姑婆屿是也），故名虽存而不挂人之齿颊，特举其大概言之耳。若夫志山者，务存其实；虽小而不可以或遗。良以人略我详，不敢附会俗人言也。

　　凤山县山

　　凤山之山，自台湾县治崇德里东南诸峰蜿蜒而来。冈峦重迭，势皆南向（台湾县界至崇德里止，其东南诸峰皆属凤山县界）。至阿猴林以北诸峰（阿猴林在观音山南。此山溪谷绝险，必攀藤附葛，凿道驾桥，方得至焉），崔然若拱、若峙、若盘、若踞，是为观音山（在阿猴林之西北、小冈山之东南。其山生成五片，中一座尖秀，形像如佛，故名曰观音山）、为七星山（此山脱落七顶，至第七峰山顶更高。上有石圆静如星，故名曰七星山）、为大滚水山（此山甚高。详「古迹志」）、为小滚水山（此山去大滚水山十里余，地势与大滚水山相接）、为尖山（此山峻起清秀，故名曰尖山），隐伏二十余里，经南赤山（在已上诸峰之西南。其土色赤，故因以为名。此山去凤山不远）为凤弹诸山（在赤山西南有十数小山，或高三四丈者、或高七八丈者不等。俱土山圆凈，在凤山之后，形如卵，故俗呼为凤卵）。至尽处嵬然高大者，为凤山（在凤弹山西。踞其巅视之，其形如凤：旁有两山如翅，又有一仑戴碝石如凤冠，另有一仑向海至沆仔口如鼻，后有迭隅形如卵；故名凤山），建县治焉。治东北为大冈山（在嘉祥里。详见府山志）、为小冈山（同上）、为半屏山（在小冈山西南。山面颇平，遥望之如屏一般；故名。堪舆家传为房屋、坟墓有向此山者，主凶败）。转而西，为漯底山；并峙者，为打鼓山（在漯底山西南，俗呼为打狗山。其山踞海岸上，有大潭石洞，为安平镇七鲲之宗。其形如鼓，故名）。从打鼓山蝉联而下，势若长蛇，为蛇山。打鼓山之后，越一小港，有土阜，曰旗后山（冬天捕鸟鱼者在此）。又逶迤而西南，有鲲身者七（自打鼓山蜿蜒而亘西南，共结七堆土阜，有蛛丝马迹之象，如鲲鱼鼓浪然。自一鲲身递至七鲲身，相距有十里许；并无碝石，俱皆沙土生成。然任风涛飘荡，不能崩陷。上多荆棘杂木，望之有苍翠之色。外系西南大海、内系台湾内港，宛在水中央。采捕之人居之），皆凤山之拱卫也。治之东，其山之最耸者，曰傀儡山（在县东。其土番性极顽悍）、曰卑南觅山（在傀儡山东。卑南觅社，即在此山之后。社东南又有二山，名小向山。山外大海之中有屿，名尚仔屿；周围百余里。此处万水朝东。屿外又有一绝大高山，名尚冈山）。转而南、复折而西南，迭峦复岫，莫非山也（有麻律律山、吕佳冈山、霄马干山、知本山、兆猫离山、霄猫离山、加流蛋山、龙鸾山、十仔仑山、水里山、摭朥米山、卓落拨舌山、州■〈必上虫下〉哥山、加览弼山、曲文麦山、大扳六山、大乌万山、尽卜山、援人人围山、把仔益山、老佛山、蜈蜞岭）。更转而西出于海，为郎娇山（在沙马矶头山东南，离府治五百三十余里）、为沙马矶头山（在郎娇山西北。其山西临于海，山顶常带云；人视之，若有人形往来云中，疑为仙人降游其上。离府治五百三十里）；而山始尽，皆凤山之佐辅也。西南洋海中突出一峰，层峦高峻、林木蓊翳，则小琉球山也（此山在凤山西南，在海洋中。周围约有三十余里，崎嵚巉险，并无抛泊船只处。止多出椰子、竹木，并无人居）。凤山水口，藉是山而益缜密。

　　诸罗县山

　　诸罗之山，自木冈山折而西向，峰峦不可纪极。其峙于东北者，曰僠米基山（在木冈山之西北、县治之东北。阿里山社东界至此山止；自此山以东，皆系内山）、曰大龟佛山（在阿里山八社东南）、曰阿里〔山〕（在县治东北。其山下有土番，共八社）、曰肚武膋山（在县治东北。阿里山社北界至此山止。八掌溪、牛椆溪、山迭溪，皆此山流出）、曰打利山（在鹿仔埔山东、阿里山南）、曰鹿仔埔山（在打利山西、覆鼎山东）、曰覆鼎山（在打猫社大武垄山西北。形如覆鼎，故名），此拱辅邑右者也。其耸于东南者，曰马鞍山（自木冈山西递至此，众山重迭，不可胜记。至马鞍，乃其尽处。此山在木冈山西北，形如马鞍，故名。壬戌年间被溪水涨裂，中有崩坏一坑。台、诸二县分界之港曰新港，自此山透入）、曰大武垄山（在马鞍山西北大武垄社。山尤高耸，下有溪二条：曰澳溪、曰嘓溪）；西面赤山（在马鞍山西北、大武垄山西。其山无石，土赤如黄金色，故名。上有观音亭、下有龙潭，周围皆肥美有源之田），又西北而小龟佛山（在覆鼎山西南。其形如龟，故名。下有古树高数丈余，俗传有神附焉。乡民近此居者，多疾病夭折；故农家皆徙三里之外为舍），皆拱辅邑左者也。至若文峰直插，上与天齐，则有山朝山（在鸡笼鼻头山东南，有土番山朝社。其南即蛤子滩三十六社）、有买猪末山（在山朝山南。其峰尖秀如文笔山形。南即哆啰满社、北即山朝社三日路程）、有黑沙晃山（在买猪末山南。秀拔峭丽，与买猪末山并峙。其东南，即直脚宣五社），是又东北之秀出而远拥者也）磅礡而下，则有斗六门诸山（斗六门山甚多：北山在半线社界、南山在大武郡社界；吼尾溪、东螺溪、大武郡溪，皆从斗六门山透出）；北面猫雾山（在斗六门东北猫雾社界。内与小龟仑山隔大甲溪一条）、小龟仑山（在猫雾山北龟仑社界。此山出滩流入淡水港）、南日山（在崩山社界小龟仑山西。中港在此山北发源）、合欢山（在南日山西。此山出滩流入淡水港）。又北而鸡笼鼻头山（在山朝山西北。山形见「府山分界志」内）、奇独龟仑山（在鸡笼鼻头山西、淡水城东。山后磺山、圭州山）、干豆门山（干豆门山有二，一在淡水港西。二山夹港如门柱然，故名）、八里分山（在淡水港口外，奇独龟仑山在港东、八里分山在港西，二山相与互峙）、查内山（在八里分山南。山麓有二小社：一名查内社、一名霄里社。山下有小港，通竹堑港）、眩眩山（在查内山西。有小港南流，入竹堑港）以及小凤山（在眩眩山西。其山尽海，北至〔南〕嵌港、南至竹堑港），莫非邑之朔方外障也。自鸡笼鼻、龟仑之外，为大海。海有小屿曰鸡笼〔屿〕（在海洋中，与鸡笼鼻头山相对，而在其西）、曰桶盘屿（在鸡笼屿西。其屿平坦方正，故名桶盘）、曰旗干石（在鸡笼鼻外。二石高耸，形如旗干夹石，因以名）、曰石门屿（在旗干石西。一石中空如圆门，故名石门）、曰鸡心屿（在石门西。状如鸡心，故名），则又台湾之脑龙隐见处焉。

　　台湾府水道

　　台郡四面巨浸，台、凤、诸三邑众水攸归。郡治在木冈山之阳，夹以两溪：北为新港，与诸罗界；南纳凤山之冈山溪，西入于台湾内港，与凤山界。而台湾县治在中焉。兹将三县水道，谨志于左：

　　台湾县水道

　　县治之为水凡六：

　　一曰新港通木冈山溪。溪从诸罗之马鞍山南，出大目降营盘之北，又西过广储西里，又西过大目降草地；至武定里，从洲仔尾汇新港，西入于海。此台、诸县界水也。

　　一曰大目降中溪从马鞍山之南，过大目降营盘西，过广储西里大目降草地；至武定里北，而与新港会。从洲仔尾西入于海。

　　一曰大目降南溪从木冈山之西南出，西过大目降营盘，逶迤数里，过广储东里之北，又西北过广储西里、大目降草地，与中溪合；至武定里后，同新港西入于海。

　　一曰咬狗溪从香洋仔出永丰里北，过新丰里，又北过保大东里、保大西里，又西北过广储东里，汇于鲫仔潭；合流至永康里之北，西入大目降南溪，又西入大目降中溪。至武定里，同为新港入于海。

　　一曰大桥港、小桥港合流东过武定里之南，分为二：又东过永康里北为小桥港，南为大桥港。

　　一曰安平镇港潮汐从鹿耳门北至洲仔尾，受新港溪流；南至濑口，受凤山之冈山溪流。港内宽衍，可泊千艘。

　　（附）澎湖澳

　　一曰娘妈宫澳在大山屿之南。秋冬之际北风盛作，可泊戈船二十余艘。澎之港澳，惟此处最稳。今水师副将驻此。

　　一曰暗澳在大山屿之东。原有土城，今圯。巡检司署在此。

　　一曰双头跨澳在暗澳之东。中可泊船，以避北风。潮退时，皆污泥。

　　一曰圭母湾澳在双头跨之东。四面皆山，商舶逃风者便之。

　　一曰风柜澳在圭母澳之南，而大山屿之前峰。仅容小艇，巨舰不得抛泊。

　　一曰禅埯澳即峙内。地在风柜澳之东。澎之捕鱼者居之。

　　一曰猪母落水澳邻于禅埯。春夏时，舟之渡厦者从此只可寄舶，非避风处也。

　　一曰琐管港澳乃大山屿之赘地。港多墨鱼，故名。亦非聚泊巨舰之所。

　　一曰林投澳在琐管港之东。崖上生丛棘，叶如剑，多莿；俗呼为林投。因以为名。

　　一曰文良港澳在林投港之东。岸上多人家，乃大山屿之东崖也。

　　一曰小果叶澳在文良港之北。崖上多人居，捕鱼小艇常聚泊焉。

　　一曰龟壁港澳在大山屿之东北龟壁山前。自龟壁港至风柜仔尾，有三十里。

　　一曰洪林罩澳在龟壁港之后，而大山屿之北。南风发，可以泊船。东西各有大湖：东曰湖东澳，西曰湖西澳。

　　一曰东西卫澳在大山屿之西。其可泊舟者，惟东卫澳；西卫则无澳，而名兼之者，地相并也。

　　一曰镇海澳在镇海屿之北。可泊船十余艘。有潭名万丈潭；上有土城，今圯。

　　一曰赤嵌澳在镇海屿之西三里许，与小赤嵌相迎。南风泊船地。

　　一曰瓦硐港澳在镇海澳之西，去通梁社五里许。

　　一曰付篙湾澳在西屿之北。南风泊船地也。其西北有二地：曰南吼门、大吼门；湍水潆洄，舟楫不通。

　　一曰大果叶澳在西屿北。去澳北，有石一片沉水底，船不敢犯；俗呼为礁，名师公礁。

　　一曰牛心湾澳在大果叶澳南、西屿之东。厦门商船来台，多入此。

　　一曰内堑澳在西屿之南。此澳有二，分为内外。外堑去内堑不远，约其地有二里许。外堑之西，有东西二窝。窝者，水中高地也。东窝潮退时，离水四丈八尺、阔七尺；西窝潮退时，离水二丈余，其上倾舄不平。

　　一曰后湾澳在西屿之西。此处南风时，只可寄泊，不足以避飓风。

　　一曰小池角澳去后湾澳无几。亦仅可寄泊，非甚稳处也。

　　一曰辑马湾澳在西屿之南。北风寄泊之地。

　　一曰西埯澳在八罩屿南。崖上有大人宫。居民捕鱼者在此。

　　一曰挽毛潭澳在八罩屿东。崖上枯涸，无水泉。

　　一曰布袋澳在八罩屿北。其形外狭内广，如布袋状；故名。

　　一曰水埯澳在八罩屿西。崖上多人家，春夏行舟多在此澳取水。

　　一曰大花宅澳在八罩屿南。旁曰小花宅澳。二澳与花屿拱照，故名花宅。

　　一曰将军澳在挽毛潭东。其澳崖麓临深，泊船时择跳者飞身登岸，植木系缆。

　　一曰沙钩澳在将军澳西。澳狭水浅，巨舰不进。

　　一曰承质澳在大屿之南。越而西，有湖内澳。此处惟十月至三月波浪少平，亦可以寄泊；四月至七月，则洪涛不测，虽土人罕至其处。

　　凤山县水道

　　凤山之为水凡六：

　　一曰冈山溪出自冈山北，西流过嘉祥里、依仁里，为二赞行溪；又西过长治里，为竹扈塭。西至永宁里，流入于海。此台、凤界水也。

　　一曰浊水溪出小冈山之南。山南有大滚水山，出水常浊；故溪之流皆浊，因以为名。西北过嘉祥里、长治里、维新里，南受鲫仔潭流，西汇微罗港，入于海。

　　一曰万丹港在微罗港之南。潮至仁寿里，受崩山之小水凡四，归于海。

　　一曰打鼓仔港在观音山庄打鼓山下。其港口，有巨石裂成一门；门甚窄，仅容一舰。中有港，可泊船。赤山庄之小流，皆汇于是。

　　一曰阿猴溪从阿猴林内山，西出阿猴林。又西南过罗汉文社之北，而与大泽机之北溪会；经搭楼社、阿猴社，为巴六溪，浩瀚■〈厂外义内〉渔洄千余里。至淡水，为淡水溪，又为沤湾溪；复折而南，汇于东港，入于海。

　　一曰大泽机北溪从大泽机内山，北出罗汉文社之南；西流至搭楼社东，转而西北，与阿猴溪合。西为淡水溪，汇于东港，入于海。

　　一曰大泽机西溪从大泽机之西南山而出；北过搭楼社之东，与北溪合，转为西北流，入阿猴溪。西为淡水溪，汇于东港，入于海。

　　一曰中港潮过赤山仔之北，转而东，过上淡水之南，受下淡水杂流，归诸海。

　　一曰力力溪从力力社东南内山，西北过力力社；又西过淡水巡司之北，同为中港，西入于海。

　　一曰放索溪自茄藤社东南内山，西北过茄藤社之南；又从放索社之北，同为中港，西入于海。

　　诸罗县水道

　　诸罗县地广山众，其为水最多。支分流折，凡一十有九：

　　一曰木冈山溪从木冈山之西过马鞍山，又西过新港东新化里。至新化里为新港，入于海。

　　一曰欧汪溪一从大武垄山之东南内山而出，一从大武垄山西出；至新港社东，合流茄叐仔，为茄叐溪；经开化里赤山之南，又西过善化里、安定里，入于海。

　　一曰蚊港从南北鲲身外海潮过佳兴里之北，分南北二流；东过麻豆社之北，复分为二，受开化里之赤山杂流。港有桥，曰铁线桥。

　　一曰嘓溪从大武垄山北，西出大武垄社，过旧嘓之北；又西过开化里之北，稍转而北，而与急水溪会，入于海。

　　一曰急水溪从大武垄山北，西过大排竹之南，又过下茄冬，经倒咯嘓之北西迤，而与嘓溪会，同入于海。

　　一曰八掌溪自鹿子埔山东南出，西过上茄冬之北、诸罗山之南，又西过小龟佛山，逶逦数里，汇于猴树港，入于海。

　　一曰牛椆溪自鹿子埔山西发源，西过覆鼎山南，又西过诸罗县山之北、打猫社之南，至南世竹西入龟子港，同猴树港而入于海。

　　一曰山迭溪源流有三：南从鹿子埔之北流过西北，与中流会；中从斗六门山之南流过西南，与南流合；遂西过覆鼎山北，又北折过打猫社，至石龟之南，复与北流会，同为山迭溪。至笨港，入于海。其北流，则又从斗六门山西出者也；经柴里社、猴闷社、他里雾社，而与南流、中流合。

　　一曰吼尾溪自斗六门西，过柴里社，南折至猴闷社之北，又折过他里雾北，受麻芝干社细流。至南社而西，入于海。

　　一曰东螺溪自斗六门与吼尾溪同流，西至东螺之眉里社分支北流，西过西螺社，又西过麻芝干社，为北社溪。西入于海。

　　一曰大武郡溪自斗六门与吼尾、东螺二溪合流，西过大武郡，经柴里社之西支分，北流过东螺社、大突社，从二林社之北，同三林港入于海。

　　一曰大肚溪从投捒社之东南内山，北过投捒社西，为投州溪；又北过柴硿仔社，至水里社之南折而西，经大肚社，为大肚溪。南受半线、阿束二社细流，而西归于海。

　　一曰大甲溪出猫雾、龟仑二山之间，西过牛骂社转而西南，至大甲社；又西南至于崩山之房里、茅于、宛里、吞韶四小社，西入于海。

　　一曰后笼溪社西过新港仔之南，入于海。

　　一曰中港潮至中港社分派，从社南东过合欢山，受南日山、武劳澳二流，西归于海。

　　一曰竹堑港潮过竹堑社，受眩眩山一水；又东过查内社，受查内山一水，西归于海。

　　一曰南嵌港潮过小凤山之北，南受眩眩山一流；入东北至南嵌社，南受查内山一流、东受干豆门一流，而西归于海。

　　一曰淡水港从西北大潮过淡水城，入干豆门，转而东南，受合欢山滩流；又东过外八投，南受里末社一水；又东过麻里则孝社，东南受龟仑山滩、东北受鸡笼头山滩，从西北会归于海。

　　一曰鸡笼港其港三面皆山，独北面瀚海。然西北有鸡笼头线，东北有鸡笼鼻山，港口又有鸡笼屿、桶盘屿，周围甚密，内可泊巨艘。

　　附海道

　　茫茫大海，何处问其道途？然往来有远近、有平险，不可不知也。台湾为闽省外障，其山皆向内地；所谓障百川而回狂澜者也。北路之后垄港，与兴化南日对峙；后垄而上，有竹堑社与海坛对峙；竹堑而上，有南嵌社与福州闽安镇关潼对峙；自南嵌至上淡水，与北茭相照；淡水至鸡笼城，与沙埕烽火门相照。是以开拓时，诸当道有北路添兵，以通北方海道之详议也。今之往来船只，必以澎湖为关津。从西屿头入，或寄泊峙内、或妈宫（二者北风寄泊最稳处）、或八罩、或镇海屿（二者南风寄泊最稳处），然后渡东吉洋（即甘吉），凡四更，船至台湾，入鹿耳门。则澎湖乃台湾之门户，而鹿耳门又台湾之咽喉也。行舟者，皆以北极星为准。黑夜无星可凭，则以指南车按定子午；是以天门测海道也。倘或子午稍错，南犯吕宋、或暹罗、或交趾，北则飘荡无复人境，甚至无力水而莫知所之。此入台者平险、远近之海道也。

　　至若台湾郡治之海道，自鹿耳门北至鸡笼，十九更船；自鹿耳门南至沙马矶头，十一更船。苟遇飓风，北则坠于南风气（气者，海若呼吸之气），一去不可复返；南则入于万水朝东，皆险也。此又居台者之不可不知也。

　　总论

　　郡有四封，所以域民也。然诗曰：『无此疆尔界』；传曰：『域民，不以封疆之界』；又何以称焉？盖诗所言，颁一统也；传所言，重得道也。台湾未入版图，星野、山川，虽在天覆之内；而因革、措置，终属化外之区。今者，遵道、遵路，即有分疆画界；而率海之滨，莫非王臣！猗欤，休哉！

　　然则敷政优优，使众志成城，无庸以封疆域民者，是谁之责哉？  
　 

卷二

　　规制志

　　城池衙署学校社学书院学田仓廒坊里保甲

　　坛庙桥梁津渡水利坊表市镇邮传阨塞恤政

　　车书一统矣！提封何啻万里，海外亦壮金汤。自是而出政有所、育才有地、积贮有备、祈报有时，封洫错于涂，井庐秩于伍，旌节交于衢路，帆樯来于远近，以至废疾得遂养，泽骨有深仁。视诸中土郡邑大政，无不具举而罔遗也。则规维其新，制隆于古。作规制志。

　　城池

　　衙署

　　学校

　　社学

　　书院

　　学田

　　仓廒

　　坊里

　　保甲

　　坛庙

　　桥梁

　　津渡

　　水利

　　坊表

　　市镇

　　邮传

　　阨塞

　　恤政

　　总论

　　城池

　　府城卜在永康里。未筑。附郭：台湾县。

　　凤山县城卜在兴隆庄。未筑。

　　诸罗县城卜在善化里。未筑。

　　安平镇城在凤山县辖安平镇一昆身之上。系红彝归一王所筑。用大砖、桐油、灰共捣而成。城基入地丈余，城墙各垛俱用铁钉钉之。周围广二百二十七丈六尺、高三丈余；城内屈曲如楼台。辛丑年，郑成功率舟师下之，即其城而居焉。今尚存。

　　赤嵌城在府治西北隅。周围广四十五丈三尺、高约三丈六尺余。无雉堞之设，名虽为城，其实楼台而已；故又名红毛楼。红毛酋长居之。郑氏因以贮火药军械。令仍之。

　　淡水城在上淡水港口。属奇独龟仑社。今已坏。

　　鸡笼城在诸罗县鸡笼山。红毛所筑。今圯。

　　澎湖暗澳城明嘉靖年间，都督俞大猷追流寇林道干至此，因筑焉。今颓圯，故址尚存。

　　澎湖瓦硐港铳城系红毛所筑。明时，金门哨兵尝驻扎于此。今坏。

　　衙署（附公馆）

　　台厦道署在府治西定坊，西向。由大门而仪门、而厅事，扁曰「敬事堂」。堂之右，为斋阁、为驻宅。其前，为校士文场。堂左，则椽史案牍处；其中慎出入，加扃钥焉。堂下左右廨舍，舆隶居之。庭前植榕树四株，皆移根会城；今扶疏盈丈，葱郁可观矣。大门之外，左为文职厅、右为武职厅；其为照墙、为鼓亭、为辕门，悉如制。照墙外，为巡捕厅。辕门之左有屋三楹，则为府、县属僚诣谒停骖之所。

　　府治在东安坊，南向（台地东负山而西面海，故官阁民居，率多西向；独此向离而治）。知府蒋毓英扁其堂曰：「开疆立本」，志新造也。其为土地祠、为廨舍，规模略备。迤西北，为驻宅；知府吴国柱构草亭、莳花草其中，政尚宽简，士民高其清致。

　　海防厅署在西定坊，西向。

　　经历司署在府治东南，南向。

　　台湾县治在东安坊，西向。

　　县丞署在东安坊，南向。

　　典史署在东安坊，西向。

　　新港巡检司署在武定里。去县十里余。

　　澎湖巡检司署在大山屿。隔洋，计水程四更。

　　凤山县署（附学署及各属署）

　　县治在兴隆庄（以城郭未建，仍旧名）。

　　学署在兴隆庄学宫内。廨舍未建。

　　典史署在县治之西。

　　巡检司署在下淡水里东港（水土毒恶，历任皆卒于官；甚至阖署无一生还者。移驻所，宜亟议）。

　　诸罗县署（附学署及各属署）

　　县治在开化里之佳里兴（以城郭未建，仍旧名）。

　　学署在目加溜湾学宫内。廨舍未建。

　　典史署在善化里之目加溜湾街。去县治二十里。

　　巡检司署在诸罗山之麓。去县治一百一十里。

　　镇属衙署

　　总镇署在府治镇北坊。

　　水师协镇署在凤山县之安平镇。

　　澎湖水师协镇署在澎湖之大山屿妈宫澳。

　　南路营参将署在凤山县兴隆庄。

　　北路营参将署在诸罗县开化里之佳里兴保。

　　镇标中营署在府治永康里。

　　镇标左营署在府治镇北坊。

　　镇标右营署在府治东安坊。

　　水师中营署在凤山县之安平镇。

　　水师左营署在安平镇。

　　水师右营署在安平镇。

　　澎湖水师左营署在妈宫澳。

　　澎湖水师右营署在妈宫澳。

　　公馆

　　凤山县公馆在东安坊。

　　诸罗县公馆在东安坊。

　　凤山学公馆在西定坊。

　　凤山县典史公馆在土墼埕保。

　　各文官到任公馆在西定坊。

　　澎湖水师副将公馆在镇北坊赤嵌城东。

　　安平镇水师副将公馆在镇北坊禾寮港街。

　　安平镇水师中营公馆在镇北坊禾寮港街后。

　　安平镇水师左营公馆在镇北坊贞节坊内。

　　南路参将公馆在镇北坊。

　　北路参将公馆在镇北坊。

　　学校

　　府学在宁南坊（仍郑氏基筑）。康熙二十三年，台厦道周昌、知府蒋毓英修，改额曰「先师庙」；悬御书「万世师表」龙扁于殿中，庙貌焕然。后为启圣祠、教官廨舍；尚在渐次议举。

　　台湾县学在东安坊。康熙二十三年，知县沈朝聘建。二十九年，知县王兆升捐俸重修；改砌棂星门，伟然壮观。后为启圣祠，并为教官廨舍。

　　凤山县学在县治兴隆庄。康熙二十三年，知县杨芳声建。后为启圣祠。学前有天然泮池，荷花芬馥，香闻数里。凤山拱峙、屏山插耳，龟山、蛇山旋绕拥护。形家以为人文胜地。教官廨舍未建（池中所产鱼、莲，经府、县批归学宫掌管）。

　　诸罗〔县〕学在县治善化里西保。茅茨数椽，规制未备。

　　社学

　　一在台湾县东安坊。

　　一在台湾县东安坊。

　　一在凤山县土盘埕。

　　以上三所，系康熙二十三年知府蒋毓英置。

　　一在台湾县镇北坊。康熙二十八年，台厦道王效宗置。

　　一在诸罗县新港社。

　　一在诸罗县目加溜湾社。

　　一在诸罗县萧笼社。

　　一在诸罗县麻豆社。

　　以上四所，系康熙二十五年县令樊维屏设教番童。

　　书院

　　西定坊书院康熙二十二年，为将军侯施琅建。

　　镇北坊书院为郡守蒋毓英建；肖像祀焉。康熙二十九年建。

　　弥陀室书院为台令王兆升建；肖像祀焉。在台湾县永康里。康熙三十一年建。

　　竹溪书院为郡守吴国柱建；肖像祀焉。守惠政在人，士庶辇石输材，谕禁不能止。康熙三十二年建。

　　学田

　　府学田五甲，岁输粮二十一石三斗满。在台湾县文贤里。植竹为围，杂植椰、檨、槟榔等树。康熙二十三年，郡守蒋毓英买置。除正供外，为师生灯火之需。

　　凤山学田下则园一十甲，岁输粮二十五石满。在凤山县赤山庄；系康熙二十六年教谕黄赐英捐资买置。除正供外，为师生灯火之资。

　　仓廒

　　台湾县

　　一在镇北坊。计六十一间。

　　一在县署左。计五间。

　　凤山县

　　一在东安坊。计三十间。

　　一在兴隆庄。计一十间。

　　一在土墼埕保。计六间。

　　一在东安坊新营尾。计一十间。

　　一在安平镇红毛城内。计一十间。

　　一在东安坊。计五间。

　　一在嘉祥里。一间。

　　一在观音山里。一间。

　　诸罗县

　　一在镇北坊。计一十五间。

　　一在东安坊。计二十一间。

　　一在东安坊东北。计二十间。

　　一在佳〔里〕兴保。计六间。

　　一在开化里。计三间。

　　一在善化里。计三间。

　　一在赤山庄。计五间。

　　坊里

　　台湾县

　　东安坊、西定坊、宁南坊、镇北坊、武定里（离府治二十里）、永康里（离府治十五里）、广储东里（离府治五十里）、广储西里（离府治三十里）、长兴里（离府治二十里）、新丰里（离府治四十里）、归仁南里（离府治二十里）、归仁北里（离府治二十五里）、永丰里（离府治二十五里）、保大东里（离府治五十里）、保大西里（离府治三十里）、仁德里（离府治二十里）、仁和里（离府治一十五里）、文贤里（离府治四十里）、崇德里（离府治二十六里）。

　　凤山县

　　新昌里（离府治四里）、永宁里（离府治八里）、依仁里（离府治三十里）、长治里（离府治五十里）、维新里（离府治七十里）、仁筹里（离府治八十里）、嘉祥里（离府治九十里）、观音山里（离府治一百里）、淡水港东里（离府治二百四十里）、淡水港西里（离府治二百五十里）、土墼埕保（离府治三里）、安平镇保（离府治十里）、喜树仔保（离府治四十里）、半屏山庄（离府治一百一十里）、兴隆庄（离府治一百四十里）、赤山庄（离府治一百四十里）、大小竹桥庄（离府治一百五十里）、凤山庄（离府治一百六十里）、上淡水社（离府治二百二十里）、阿猴社（离府治二百七十里）、搭楼社（离府治三百里）、大泽机社（离府治三百二十里）、下淡水社（离府治二百四十里）、力力社（离府治二百五十五里）、茄藤社（离府治二百七十里）、放索社（离府治三百三十里）、小琉球社（在海洋中。水程五更，与放索社对峙）、加六堂社（离府治四百二十里）、郎娇祉（离府治四百九十五里）、卑南觅社（此社高山重迭，难以站数）。

　　诸罗县

　　新化里（离府治四十里）、善化里（离府治六十里）、安定里（离府治七十里）、开化里（离府治一百里）、新旧咯庄（离府治一百二十里）、大奎壁庄（离府治一百二十里）、下茄苳庄（离府治一百三十里）、井水港庄（离府治一百四十里）、鹿仔草庄（离府治一百五十五里）、龟佛山庄（离府治一百六十里）、南势竹庄（离府治一百六十五里）、大坵田庄（离府治一百七十里）、龟仔港庄（离府治一百七十五里）、槺榔庄（离府治一百七十七里）、诸罗山庄（离府治一百八十里）、打猫庄（离府治一百九十里）、他里雾庄（离府治二百八十里）、半线庄（离府治四百六十里）、新港社（离府治四十里）、目加溜湾社（离府治六十里）、萧笼社（离府治七十里）、麻豆社（离府治九十里）、大武垄社（离府治六十里）、大杰巅社（离府治一百六十里）、倒咯嘓社（离府治一百三十里），诸罗山社（离府治一百八十里）、阿里山社（离府治一百八十五里）、打猫社（离府治一百九十里）、他里雾社（离府治二百八十里）、猴闷社（离府治二百八十五里）、柴里斗六社（离府治二百九十五里）、奇冷岸社（离府治四百三十里）、大居佛社（离府治四百七十里）、西螺社（离府治三百二十里）、麻芝干社（离府治三百四十里）、南社（离府治三百五十里）、二林社（离府治三百七十里）、大突社（离府治三百八十五里）、马芝遴社（离府治四百里）、阿束社（离府治四百三十里）、东螺社（离府治三百八十里）、大武郡社（离府治四百里）、半线大肚社（离府治四百六十里）、南北投社（离府治五百六十里）、麻务捒社（离府治五百八十里）、沙辘牛骂社（离府治七百八十里）、崩山社（离府治八百七十里）、新港仔社（离府治一千二百九十里）、竹堑社（离府治一千四百三十里）、南嵌社（离府治一千六百五十里）、上淡水社（离府治一千七百四十里）、鸡笼社（离府治二千三百一十五里）、木武郡赤嘴社（以下六社，康熙三十二年新附）、水沙连思麻丹社、麻咄目靠社、挽鳞倒咯社、狎■〈示里〉蝉恋蛮社、干那雾社。

　　保甲

　　台湾县

　　东安坊一百三十甲、西定坊八十八甲、宁南坊四十四甲、镇北坊七十五甲、武定里四十六甲、永康里上保二十甲、永康里下保十八甲、长兴里上保十三甲、长兴里下保十二甲、归仁里南保十八甲、归仁里北保十七甲、仁和里一图十四甲、仁和里二图十一甲、文贤里一图九甲（内有海滨茄藤仔五甲）、文贤里二图八甲、崇德里一十八甲、新丰里二十四甲、保大东里二十甲、保大西里四十甲、广储东里一十六甲、广储西里一十九甲、大目降庄二十八甲、仁德里南保一十六甲、仁德里北保一十八甲、永丰里一十七甲。

　　凤山县

　　土墼埕保二十甲、安平镇保二十四甲、喜树仔保三甲、新昌里七甲、永宁里八甲、依仁里一图五甲、依仁里二图一十甲、长治里一图一十二甲、长治里二图一十六甲、维新里九甲、仁寿里二十一甲、嘉祥里一十八甲、观音山里二十一甲、半屏山庄一十二甲、兴隆庄二十三甲、赤山庄九甲、大小竹桥庄二十四甲、凤山庄二十四甲、淡水港东里一十八甲、淡水港西里一十八甲。

　　诸罗县

　　新化里东保二十甲、新化里西保一十九甲、善化里东保一十八甲、善化里西保一十九甲、开化里赤山保二十五甲、开化里茅港尾保一十五甲、开化里佳里兴保一十六甲、安定里东保二十四甲、安定里西保二十三甲、新旧咯庄一十三甲、大奎壁庄一十一甲、下茄苳庄一十一甲、井水港庄一甲、鹿仔草庄二甲、龟佛山庄二甲、南势竹庄一甲、大坵田庄二甲、龟仔港庄一甲、槺榔庄一甲、诸罗山庄一十甲、打猫庄二甲、他里雾庄一甲、半线庄二甲。

　　坛庙

　　台湾县

　　社稷坛在府治东安坊。坛制：四方；广约二丈余、高约三尺余。四面为陛，各三级。

　　山川坛在社稷坛西百步。其制，与社稷坛同。

　　郡厉坛在府治东安坊。

　　讲约所在镇北坊。康熙二十八年，台厦道王效宗因天妃庙前庭辟地创兴。

　　城隍庙在府治东安坊。康熙三十二年，知府吴国柱修。

　　东岳庙在府治东安坊。康熙三十二年台厦道高〔拱乾〕重修。

　　天妃庙在府治镇北坊。康熙二十二年，将军侯施琅建。以东征荷神效灵，疏请崇祀；奉旨予祭，悬额记其事。

　　凤山县

　　社稷坛在兴隆庄。制与府同。

　　山川坛在社稷坛西。

　　邑厉坛在兴隆庄。

　　城隍庙未建。

　　诸罗县

　　社稷坛在善化里。制与府同。

　　山川坛在社稷坛西南。

　　邑厉坛在善化里。

　　城隍庙未建。

　　桥梁

　　台湾县

　　大枋桥在东安坊岭仔后。康熙二十三年大水冲圯，知府蒋毓英捐俸修葺。康熙三十三年复圯，知府吴国柱重修。

　　砖仔桥在西定坊，与凤山交界。红毛所建。今圯。

　　大桥在永康里。洪水冲崩，只存旧迹。

　　枋仔桥在东安坊。今坏。

　　乌鬼桥在永康里。

　　斗米桥在广储里西保。

　　凤山县

　　大甲桥在依仁里。台湾少石，居民于冬天之候，以草、竹、木柱砌成；大雨至，则漂去。康熙三十一年，南路参将吴三锡捐建枋桥，往来便之。然夏秋之际，仍旧漂去；冬重修焉。

　　一一赞行桥在文贤里。参将吴三锡修。

　　冈山桥在嘉祥里。

　　鲫鱼潭桥在南路鲫鱼潭。参将吴三锡修。

　　中冲崎桥在中冲崎庄。参将吴三锡修。

　　楠仔坑桥在观音山里。参将吴三锡修。

　　竹仔桥在竹桥庄。

　　万丹桥在上淡水万丹坑。

　　坑仔口桥在下淡水里。

　　诸罗县

　　新港桥在新港社。

　　番仔桥在开化里。

　　茅港尾桥

　　铁线桥二桥俱在茅港尾保。

　　凤、诸二县之桥，皆系冬成夏坏。

　　津渡

　　台湾县

　　大井头渡在西定坊。

　　凤山县

　　安平镇渡自安平镇至大井头相去十里，风顺，则时刻可到；风逆，则半日难登。大井头水浅，用牛车载人下船；镇之澳头浅处，则易小舟登岸。

　　诸罗县

　　西港仔渡

　　含西港渡

　　直加弄渡以上三港渡头，俱在西定坊小关帝庙口。

　　水利

　　台湾县

　　甘棠潭在保大东里。民间筑以障水防旱。原多生甘棠树，故名。

　　无源潭在永丰里。系潦水，内产小鱼虾。

　　莲花潭

　　承天潭二潭俱有灌溉之利。

　　王有埤在仁和里。佃民王有所筑，故名。

　　参若埤在文贤里。白红毛时，有佃民王姓名参若者，筑以储水灌田，遂号为参若埤云。

　　十嫂埤系王十嫂募佃所筑，故以名埤。

　　月眉池系明宁靖王填筑灌田，形如月眉。中植红白莲花，甚盛。今废。

　　鸳鸯潭在文贤里。两潭相间，形如鸳鸯交颈，故名。

　　水漆潭在文贤里。四而水漆成林，故名。

　　鲫仔潭在永康里。周团大十余里。潭生鲫鱼，年有征税。

　　小坑沟在仁和里。发源东北，西流入海。

　　凤山县

　　洇水埤在依仁里。

　　风柜门潭以其潭形似风柜然。

　　竹仔湖在长治里。灌注甚多。

　　鲫仔潭在维新里。阔三百余步、深丈余。

　　三镇埤系伪时林三镇所筑。

　　龙须埤水从龙须港来，因以龙须为名。

　　维宝埤在观音山里中冲崎。其间园地高燥，难供维正；因就溪涧砌筑灌溉，始无逋欠；故名维宝。

　　草潭在观音山里。蓄水甚多，灌注甚广。

　　莲花潭在兴隆庄。为凤山学宫泮池。中产莲花，潭因以名。附近田园，资其水利。

　　辅政埤在凤山庄。伪辅政公所筑，故名。

　　竹桥埤灌竹桥庄田。

　　金荆潭内多生金荆树，故名焉。

　　诸罗县

　　鼎脐挖在新港社之南。

　　潜蟳塭与鼎脐挖相接，皆产鱼虾。

　　草埔五塭在安定里。夏秋产麻虱目鱼。

　　蚊港统隶南昆身、北昆身、茄藤、头威里等港，皆渔船采捕之所。

　　后垄港由崩山社至新港仔入海。

　　竹堑港一支为中港，在武劳、南日两山之间；合流入海。

　　南嵌港自双寮山、奶奶山异源合流，出凤山之北入海。

　　注水潭在赤山庄。

　　石螺潭在大奎壁内。

　　鬼面潭在半线山内，皆水所停潴。夏秋则溢，冬春则涸。居民、土番取其鱼虾以为食，非罟缯罟之所可施也。

　　坊表

　　贞节坊在府治镇北坊街。原为节妇郑宜娘建（详载「人物传」）。

　　市镇

　　台湾县

　　鱼市在西定坊新街头潮市。渔人喧集于此。

　　菜市在宁南坊府学前。村里辇各种菜蔬瓜果等物集此；秉烛为市，尽辰而散。

　　柴市在宁南坊。与菜市相邻。

　　新仔市在东安坊。近商人转贩海鲜集此，张肆觅利。

　　岭后街在东安坊。

　　岳帝庙街在东安坊。

　　油行街在东安坊。街俱研油，故名。

　　大街街界四坊，百货所聚，故名。

　　横街在大街南。地稍低，天雨泥淖；耆民吴振生砌石以利行者，里人义之。

　　禾寮港街在大街北。

　　大井头街在大街西。

　　濑口街在大井头南。

　　关帝庙前街在大井头北。市多粮食。

　　新街界西定、宁南二坊。

　　过坑仔街在镇北坊。

　　鸟松街在永康、武定二里交界，为北路要冲。

　　旧社街在归仁南保。

　　凤山县

　　安平镇街府中市物转聚于此，遂成街。

　　半路竹街在维新里。

　　兴隆庄街在兴隆庄。

　　诸罗县

　　目加溜湾街在善化里。县辖多番乡，乡民需物皆市府中；独此一二列肆，故名街。

　　邮传

　　台境东阻山而西临海，凤、诸二县分辖南北，故只设南北二邮。其东西为境狭，非要路，不置传焉。

　　台湾县

　　府前铺南抵南路铺二十里、北抵北路铺二十里。

　　南路铺北抵府前铺二十里、南抵凤山县界二赞行溪铺二十里。

　　北路铺南抵府前铺二十里、北抵诸罗县界新港铺二十里。

　　凤山县

　　兴隆铺在县前。南抵下淡水铺一百二十里、北抵楠仔坑铺一十七里。

　　楠仔坑铺南抵兴隆铺一十七里、北抵中冲崎铺一十三里。

　　中冲崎铺南抵楠仔坑铺一十三里、北抵鲫仔潭铺二十六里。

　　鲫仔潭铺南抵中冲崎铺二十六里、北抵二赞行溪铺二十四里。

　　诸罗县

　　佳里兴铺在县南。南抵萧笼铺一十五里。

　　萧笼铺东抵目加溜湾铺一十里、北抵佳里兴铺一十五里。

　　目加溜湾铺南抵新港铺二十里、西抵萧笼铺一十里。

　　新港铺南抵北路铺二十里、北抵目加溜湾铺二十里。

　　麻荳铺在县北路。西南抵佳里兴铺一十里、北抵茅港尾铺一十里。

　　茅港尾铺南抵麻荳铺一十里、北抵大路边铺八里。

　　大路边铺南抵茅港铺尾八里、北抵赤山仔铺七里。

　　赤山仔铺南抵大路边铺七里、北抵新嘓铺八里。

　　新嘓铺南抵赤山仔铺八里、北抵■〈口到〉咯嘓铺七里。

　　■〈口到〉咯嘓铺南抵新嘓铺七里、北抵诸罗山铺五十里。

　　诸罗山铺南抵■〈口到〉咯嘓铺五十里、北抵打猫铺一十里。

　　打猫铺南抵诸罗山铺一十里、北抵他里雾铺九十里。

　　他里雾铺南抵打猫铺九十里、北抵猴闷铺五里。

　　猴闷铺南抵他里雾铺五里、北抵柴里铺一十里。

　　柴里铺南抵猴闷铺一十里、北抵草埔铺一十里。

　　草埔铺南抵柴里铺一十里、北抵西螺铺一十五里。

　　西螺铺南抵草埔铺一十五里、北抵埔姜林铺三十里。

　　埔姜林铺南抵西螺铺三十里、北抵小冈铺二十里。

　　小冈铺南抵埔姜林铺二十里、北抵大武郡铺三十里。

　　大武郡铺南抵小冈铺三十里、北抵大肚溪铺四十里。

　　大肚溪铺南抵大武郡铺四十里、北抵半线铺二十里。

　　半线铺南抵大肚溪铺二十里。

　　阨塞

　　台湾环海依山，延袤二千余里。择其要而扼之，则莫若澎湖一岛。澎湖者，台郡之门户也。三十六屿争奇塞隘，而当大海之冲。深沟横流，一望无际。至于保障北方，则有鸡笼城孤耸天半；守险南隅，则有沙马矶砥柱海角。是鸡笼、沙马矶，又实壮一郡之屏籓而扼其全势者也。

　　然此就其大概言之。详其要津，则鹿耳门者，又台之咽喉也。港口甚窄，外则北有大线头、海翁窟、淡水线及南北昆身线，又南有七昆身线、中港线。其间浮线、暗线，内外难以悉数；而且随流变迁，不可测识。至若海道，周围错出；于南则有打狗、下淡水、凤山、鼻头诸港，北则半线港、竹堑港、上淡水港，支分派流，潆洄湍激，皆为水道之要津而不可忽者也。若夫因山而计之：郎娇之险，跳石而行；蚂蟥之毒，裹皮而进。傀儡山层峦迭嶂，野番七十余种。自南觅社通直脚宣，与北路接壤；其内深林障蔽，数百里不见天日，又非可以长驱骑击之地比也。北路二重埔进而至于抹里、沙晃，深溪间出，阻险莫当。而最要害者，又莫斗六门若也。斗六门之南嵌、竹堑，山深水阔，实窃发之渊薮。况淡水港南北皆山也，据西来之门户；鸡笼山背，直接山朝以上三十六社，又与沙埕烽火门相照。是以开拓之初，当事者有北路添兵之举，以通北方海道之详议也。

　　窃计台湾之形势，于海有澎湖、鹿耳门之要险，于山有傀儡、斗六门之堑绝。大抵水陆之交，无非阨塞之区；故详考之，以待主计者之定策耳。

　　恤政

　　台湾县

　　养济院在镇北坊。康熙二十三年，知县沈朝聘建。

　　凤山县

　　养济院在土墼埕尾。康熙二十三年，知县杨芳声建。

　　诸罗县

　　养济院在善化里。康熙二十三年，知县季麒光建。

　　义冢在台湾县宁南坊之南。俗名鬼仔山。

　　总论

　　一代之兴，必有一代之创作；盖规画详定，而百凡可次第理也。况台新入版章，创建尤所宜亟。莅斯土者，苟能兴其百废、益其未备，则创制日以隆、人心日以固，神得其享、地尽其利；将金汤天堑，自以奠海国于苞桑云耳！  
　 

卷三

　　秩官志

　　官制监司郡守郡丞郡属县令县属学官名宦

　　圣天子威德远播，薄海内外罔弗臣服。故虽穷发日出之区，亦得设官而分职焉。由是肃纪纲者，有监司；勤抚字者，有守令。而守令之下，或缮储胥、或诘奸宄、或正人伦而司启迪，群僚布列，庶官可无旷矣。若乃盛德在人，祝同畏垒；遗爱未泯，泪堕岘山：此又人心攸好之同，不容滥徼者也。作秩官志。

　　官制

　　监司

　　郡守

　　郡丞

　　郡属

　　县令

　　县属

　　学官

　　名宦

　　总论

　　分巡台厦道一员。

　　台湾府知府一员。

　　海防总捕同知一员。

　　经历司经历一员。

　　台湾府儒学教授一员（额定取进文、武生各二十名）。

　　台湾县知县一员。

　　台湾县县丞一员。

　　台湾县典史一员。

　　新港巡检司巡检一员。

　　澎湖巡检司巡检一员。

　　台湾县儒学教谕一员（额定取进文、武生各十二名）。

　　凤山县知县一员。

　　凤山县典史一员。

　　下淡水巡检司巡检一员。

　　凤山县儒学教谕一员（额定取进文、武生各十二名）。

　　诸罗县知县一员。

　　诸罗县典史一员。

　　佳里兴巡检司巡检一员。

　　诸罗县儒学教谕一员（额定取进文、武生各十二名）。

　　监司












　　名宦

　　开拓勋臣

　　福建水师提督、内大臣、太子少保、左都督伯施琅。今晋靖海将军、靖海侯，世袭罔替（传载「艺文」）。

　　兴化镇总兵官左都督吴英。今升四川提督，世袭拜他喇布勒哈番。

　　海坛镇总兵官左都督林贤。世袭拜他喇布勒哈番。

　　金门镇总兵官左都督陈龙。世袭拜他喇布勒哈番。

　　铜山镇总兵官左都督陈昌。今调补狼山镇总兵官，世袭拜他喇布勒哈番。

　　厦门镇总兵官左都督杨嘉瑞。今调补南澳镇总兵官，世袭拜他喇布勒哈番。

　　平阳镇总兵官左都督朱天贵。澎湖阵亡，特予荫恤。

　　正黄旗二等侍卫吴启爵。今授广东琼州镇总兵官左都督，世袭拜他喇布勒哈番。

　　闽安镇左都督管副将事蒋懋勋。今升浙江温州镇总兵官，世袭一等阿达哈哈番。

　　海澄城守左都督管副将事林葵。今功加世袭三等阿达哈哈番。

　　江东桥左都督管副将事詹六奇。今调补澎湖水师副将，嗣升江西南赣吉总兵官；仍给世袭。

　　通政使司六品笔帖式常在。今升宗人府主事，功加二十一级。

　　兴化城守营左都督管游击事林翰。今功加世袭拜他喇布勒哈番，又一拖沙喇哈番。

　　浯屿营都督佥事管游击事王朝俊。今功加左都督，世袭拖沙喇哈番。

　　晋江营副将管游击事许毅。今调补台湾协镇水师中营游击，功加左都督，世袭拖沙喇哈番。

　　提标署中营参将事罗士珍。今功加左都督，世袭拜他喇布勒哈番。

　　提标署左营游击事张胜。

　　提标署右营游击事蓝理。今功加左都督定海总兵官。

　　提标署前营游击事何应元。今升张家口参将，功加左都督，世袭拜他喇布勒哈番。

　　提标署后营游击事曾成。今功加左都督。

　　海坛镇标左营游击吴辉。今调补台湾协镇水师左营游击，功加左都督，世袭拜他喇布勒哈番。

　　定谋推毂

　　总督福建等处地方文武事务兼理粮饷太子少保、兵部尚书兼都察院右副都御史、加正一品仍带世袭姚启圣（传载「艺文」）。

　　守土文臣

　　台湾府知府蒋毓英（传载「艺文」）。

　　台湾县知县沈朝聘（传载「艺文」）。

　　总论

　　台岩疆也，藉朝廷庙谟、师武臣用命，今张官置吏，蔚为声名文物之区矣。其自监司而下，有守令；守令之下，各有佐属、师儒。秩虽不同，而同有教养斯民之责焉。又皇恩加意远臣，优以三年升转之例；弹指光阴，旷鳏多惧。嗟尔君子！宁兹簿书期会间，遂足矜言报称耶？  
　 
卷四

　　武备志

　　水陆营制道标营制营障历官炖台教场

　　今日升平之象，行万里者不持寸兵。第固圉筹边，何可一日弛备？海患自倭警以来，闽、粤、江、浙沿边诸郡，数被蹂躏。台湾故倭之外庭，继为郑氏逋薮；今稽首输诚，我朝悉取而郡县之。设视师使者，既有备兵之责；复置水陆十营，星罗碁布，镇以元戎。遂使倭患永息，此「王会」之图所未及也。其制：以万人更番、三年毕戍，埒于九边重镇云。作武备志。

　　水陆营制

　　道标管制

　　营障

　　历官

　　墩台

　　教场

　　总论

　　水陆营制

　　台湾镇标中营经制额设

　　一、驻札台湾府中路口（系报部永镇）：总兵官一员、游击一员、中军守备一员、千总二员、把总四员、步战守兵一千名（内拨归台厦道标兵一百名），官自备骑坐马三十八匹。

　　一、分防旧社汛（系报部本营官兵轮防）：把总一员、步战守兵一百名。

　　实在官九员，步战守兵九百名，马三十八匹。

　　台湾镇标左营经制额设

　　一、驻札台湾府北路口（系报部永镇）：游击一员、中军守备一员、千总二员（内拨一员归入道标）、把总四员（内拨一员归入道标）、步战守兵一千名（内拨兵二百名归入道标），官自备骑坐马一十八匹。

　　一、分防大目降汛（系报部本营官兵轮防）：千总一员、步战守兵一百四十名。

　　实在官六员，步战守兵八百名，马一十八匹。

　　台湾镇标右营经制额设

　　一、驻札台湾府南路口（系报部永镇）：游击一员、中军守备一员（拨归道标）、千总二员、把总四员（内拨一员归入道标）、步战守兵一千名（内拨兵二百名归入道标），官自备骑坐马一十六匹。

　　一、分防桶盘栈汛（系报部本营官兵轮防）：千总一员、步战守兵七十名。

　　一、分防中港岗汛（系报部本营官兵轮防）：千总一员、步战守兵八十名。

　　实在官六员，步战守兵八百名，马一十六匹。

　　台湾南路营经制额设

　　一、驻札凤山县统领营地方（系报部永镇）：参将一员、中军守备一员、千总二员、把总四员、步战守兵一千名（内拨归镇闽将军标兵六十名），官自备骑坐马二十四匹。

　　一、分防下淡水汛（系报部本营官兵轮防）：千把一员、步战守兵一百四十名。

　　一、分防凤弹汛（系报部本营官兵轮防）：千把一员、步战守兵六十名。

　　一、分防观音山汛（系报部本营官兵轮防）：千把一员、步战守兵一百三十名。

　　一、分防康篷林汛（系报部本营官兵轮防）：千把一员、步战守兵七十名。

　　实在官八员，步战守兵九百四十名，马二十四匹。

　　台湾北路营经制额设

　　一、驻札诸罗县佳里兴地方（系报部永镇）：参将一员、中军守备一员、千总二员、把总四员、步战守兵一千名（内拨归镇闽将军标兵六十名），官自备骑坐马二十四匹。

　　一、分防半线汛（系报部本营官兵轮防）：千把一员、步战守兵一百七十名。

　　一、分防斗六门汛（系报部本营官兵轮防）：千把一员、步战守兵八十五名。

　　一、分防下加冬汛（系报部本营官兵轮防）：千把一员、步战守兵八十五名。

　　一、分防目加溜湾汛（系报部本营官兵轮防）：千把一员、步战守兵一百二十名。

　　实在官八员，步战守兵九百四十名，马二十四匹。

　　台湾水师中营经制额设

　　一、驻札台湾红毛城地方（系报部永镇）：副将一员、游击一员、中军守备一员、千总二员、把总四员、步战守兵一千名（内拨归镇闽将军标兵一百名），官自备骑坐马三十四匹、鸟船二只、赶缯船八只、双篷艍船八只。

　　一、输防鹿耳门汛（系报部三营官兵按月轮防）：千总一员、步战守兵二百名，战船二只。

　　一、分防大线头、蚊港二汛（系报部本营官兵轮防）：千把一员、步战守兵一百五十名，战船二只。

　　一、分防大港汛（系报部本营官兵轮防）：把总一员、步战守兵六十名，战船二只。

　　一、分防昆身、蛲港二汛（系报部属大港汛把总管辖）：步战守兵六十名。

　　实在官九员，步战守兵九百名，马三十四匹，战船一十八只。

　　台湾水师左营经制额设

　　一、驻札台湾红毛城地方（系报部永镇）：游击一员、中军守备一员、千总二员（内拨归镇闽将军标一员）、把总四员、步战守兵一千名（内拨归镇闽将军标兵一百名），官自备骑坐马二十匹、鸟船二只、赶缯船八只、双篷艍船八只。

　　一、分防猴树港、笨港二汛（系报部本营官兵轮防）：千把一员、步战守兵五十五名，战船一只。

　　一、分防鹿仔港汛（系报部本营官兵轮防）：千把一员、步战守兵五十五名，战船一只。

　　实在官六员，步战守兵九百名，马二十匹，战船一十八只。

　　台湾水师右营经制额设

　　一、驻札台湾红毛城地方（系报部永镇）：游击一员、中军守备一员、千总二员、把总四员（内拨归镇闽将军标一员）、步战守兵一千名（内拨归镇闽将军标兵一百名），官自备骑坐马二十匹、鸟船二只、赶缯船八只、双篷艍船八只。

　　一、分防打狗、岐后二汛（系报部本营官兵轮防）：千把一员、步战守兵七十名，战船二只。

　　实在官七员，步战守兵九百名，马二十匹，战船一十八只。

　　澎湖水师左营经制额设

　　一、驻札妈宫汛兼防虎井等澳屿（系报部永镇）：副将一员、游击一员、中军守备一员、千总二员、把总四员、步战守兵一千名，官自备骑坐马三十四匹、鸟船二只、赶缯船八只、双篷船八只。

　　一、分防里汛兼防双头挂等澳屿（系报部本营官兵轮防）：千把一员、步战守兵六十名，战船一只。

　　一、分防文良港汛兼防龟鳖港等澳屿（系报部本营官兵轮防）：千把一员、步战守兵五十名，战船一只。

　　一、分防八罩汛兼防将军澳等澳屿（系报部本营官兵轮防）：千把一员、步战守兵一百名，战船二只。

　　实在官九员，步战守兵一千名，马三十四匹，战船一十八只。

　　澎湖水师右营经制额设

　　一、驻札妈宫汛（系报部永镇）：游击一员、中军守备一员、千总二员、把总四员、步战守兵一千名，官自备骑坐马二十二匹、鸟船二只、赶绘船八只、双篷艍船八只。

　　一、分防西屿头汛兼防内外堑、竹篙湾、缉马湾等澳屿（系报部本营官兵轮防）：千把一员、步战守兵二百名，战船二只。

　　一、分防北山汛兼防瓦硐港、通梁港、赤嵌等澳屿（系报部本营官兵轮防）：千把一员、步战守兵二百名，战船一只。

　　实在官八员，步战守兵一千名，马二十二匹，战船一十八只。

　　道标管制

　　分巡台厦道标下：守备一员（镇标右营拨入）、千总一员（镇标左营拨入）、把总二员（镇标左、右二营拨入。今裁一员归将军标）、标兵五百名（镇标中营拨入一百名，左、右营各拨入二百名）。

　　营障

　　台为初辟地，城郭未建。凡各营障，俱植木为栅栏，四辟其门，周列兵营，主将居中。惟安平镇、澎湖为水师兵伍，各配大小战舰，在船居多，不设栅栏（详载「水师营制」）。

　　总镇营障在镇北坊。

　　中营营障在永康里。

　　左营营障在镇北坊。

　　右营营障在东安坊。

　　水师协营障在安平镇。

　　中营营障在安平镇。

　　左营营障在安平镇。

　　右营营障在安平镇。

　　澎湖水师协营障在妈宫澳。

　　左营营障在大山屿。

　　右营营障在妈宫澳。

　　南路营营障在凤山县兴隆庄。

　　北路营营障在诸罗县佳里兴保。

　　道标

　　道标营障在西定坊。

　　历官




































　　附弓兵

　　台湾县新港巡检司一，辖弓兵一十八名；澎湖巡检司一，辖弓兵一十八名。

　　凤山县下淡水巡检司一，辖弓兵一十八名。

　　诸罗县佳里兴巡检司一，辖弓兵一十八名。

　　以上四司，通计弓兵七十二名。

　　附铺递

　　台湾县，共铺兵一十二名。

　　凤山县，共铺兵二十八名。

　　诸罗县，共铺兵六十七名。

　　以上三县，通共铺兵一百零七名。

　　一在安平镇鹿耳门港口。

　　一在上淡水鸡笼城外。

　　一在澎湖妈祖宫山巅。

　　一在澎湖西屿头山巅。

　　教场

　　一在台湾县镇北坊，为镇营阅操之所。

　　一在台湾县宁南坊，为道营阅操之所。

　　一在凤山县兴隆庄，为南路营阅操之所。

　　一在诸罗县开化里，为北路营阅操之所。

　　一在澎湖妈祖宫澳，为协营阅操之所。

　　总论

　　台地沿边，南尽沙马矶头，延袤仅五百三十里。而自下淡水以南，悉属瘴乡；伪时以处有罪之人，无一生还者。议者谓宜撤防内徙，以恤我军。北尽鸡笼山，延袤几二千三百余里。而自半线北尽鸡笼城，皆番部；浮海四达要路，议防宜密。前此已有北路添兵之请，诚为要议。至于水陆万军，飞挽不赀；卒更践代，调习未惯。或言易番土为镇屯，酌三匕为耕守。可使广斥渐为桑麻，饱腾因乎地方；简练既久，拳勇可施者附之，以备采择焉。  
　 
卷五

　　赋役志

　　户口土田田赋盐饷陆饷水饷杂税存留经费（附）

　　「周礼一：『大司徒登民数于王，王拜而受之』；又『以土均之法，辨五物九等，制天下之地』。征赋役之际，盖甚重也。既庶而富，王政所先。苟经制立而赋敛节，即汉廷之论盐铁、管子之官山海、唐之两税、宋之雇役，亦非扰民之具。『食时用礼，民可使富』；旨哉言乎！作赋役志。

　　户口

　　土田

　　田赋

　　盐饷

　　陆饷

　　水饷

　　杂税

　　存留经费（附）

　　总论

　　户口

　　台湾府

　　国朝康熙二十二年，台湾始隶版图。通计府属，实在户一万二千七百二十七，口一万六千八百二十；另八社土番，口三千五百九十二（在凤山县属，计男女丁口征米）。

　　康熙三十年，奉文编审：新增口六百三十，户仍前。

　　台湾县

　　实在户七千八百三十六，口八千五百七十九；另澎湖口五百四十六。

　　康熙三十年，知县王兆升编审：新增口四百四十一（附县四百一十二、澎湖二十九），户仍前。

　　凤山县

　　实在户二千四百四十五，口三千四百九十六；另八社土番，口三千五百九十二（男丁一千七百四十八、妇女一千八百四十四）。

　　康熙三十年，知县闵逵编审：新增口一百一十八，户仍前。

　　诸罗县

　　实在户二千四百三十六，口四千一百九十九。

　　康熙三十年，知县张■〈王尹〉编审：新增口七十一，户仍前。

　　土田

　　台湾府

　　按台地田园十分曰一甲。每甲东西南北四至各二十五戈，每戈长一丈二尺五寸。其坵段之方圆、曲直、宽狭不等，则计尺寸折算。

　　康熙二十二年，地归版图。清查旧额：田园实在共一万八千四百五十三甲八分六厘四毫零二忽三微；田七千五百三十四甲五分七厘七毫二丝九忽三微（内上则二千六百七十八甲八分零九毫五丝零二微、中则一千九百零一甲九分九厘五毫二丝零二微、下则二千九百五十三甲七分七厘二毫五丝八忽九微），园一万零九百一十九甲二分八厘六毫七丝三忽（内上则二千五百六十五甲四分零二毫四丝八忽九微、中则三千三百四十七甲二分九厘一毫二丝三忽三微、下则五千零六甲五分九厘三毫零八微）。

　　另，康熙二十四年，新垦田园共二千五百六十五甲二分一厘零五丝八忽；田八百零五甲八分三厘九毫三丝二忽（内上则二百五十甲零八分六厘一毫、中则二百八十六甲四分四厘、下则二百六十八甲五分三厘八毫二丝二忽），园一千七百五十九甲三分七厘一毫二丝六忽（内上则四百八十一甲四分六厘、中则四百零六甲一分八厘九毫、下则八百七十一甲七分二毫二丝六忽）。

　　康熙二十五年，新垦田园共五百八十一甲二分五厘三毫七丝三忽四微；田七十五甲四分三厘一毫四丝九忽（内上则九甲五分五厘五毫、中则二十一甲八分二厘五毫二丝九忽八微、下则四十四甲零五厘一毫一丝九忽二微），园五百零五甲八分二厘二毫二丝四忽四微（内上则六十四甲二分四厘九毫三丝二忽、中则一百零六甲二分三厘四毫零八忽六微、下则三百三十五甲三分二厘八毫八丝二忽八微）。

　　康熙二十七年，新垦田园共七百七十六甲三分三厘零四丝六忽六微；田一百七十一甲九分七厘七毫零九忽（内上则一十三甲、中则四十六甲五分二厘三毫五丝四忽、下则一百一十二甲四分五厘三毫五丝五忽），园六百零四甲三分五厘三毫三丝七忽六微（内上则一十八甲九分二厘零一忽、中则五十八甲六分三厘、下则五百二十六甲八分六忽六微）。

　　康熙二十八年，新垦田园共六百八十六甲四分四厘七毫三丝五忽；田一百二十甲零二分九厘一毫三丝五忽（内上则一分五厘、中则二十八甲四分、下则一百零一甲七分四厘一毫三丝五忽），园五百五十六甲一分五厘六毫（内中则二十八甲一分六厘二毫、下则五百二十七甲九分九厘四毫）。

　　康熙二十九年，新垦田园共九百六十九甲一分零九毫八丝四忽；田一百五十七甲七分八厘六毫五丝一忽（内中则六甲八分三厘零八丝一忽、下则一百五十甲零九分五厘五毫七丝），园八百一十一甲三分二厘三毫三丝三忽（内上则一甲八分、中则二十八甲五分七厘九毫、下则七百八十甲零九分四厘四毫三丝三忽）。

　　康熙三十年，新垦田园共三百八十八甲五分五厘二毫一丝一忽；田一十六甲七分九厘一毫五丝四忽（内上则五分一厘、中则二甲六分四厘四毫二丝、下则一十三甲六分三厘七毫三丝四忽），园三百七十一甲七分六厘一毫五丝七忽（内上则六甲三分、中则一十六甲四分一厘三毫六丝、下则三百四十九甲零四厘七毫九丝七忽）。

　　康熙三十一年，新垦田园共八百零二甲五分四厘零五丝九忽；田二十六甲五分四厘七毫八丝（内中则二分四厘六毫、下则二十六甲三分零一毫八丝），园七百七十五甲九分九厘二毫七丝九忽（内上则二甲、中则九甲九分一厘、下则七百六十五甲零八厘二毫七丝九忽）。又奉文令各里自实，新垦田园共一千零七十九甲二分七厘零二丝零二微；田七十三甲二分三厘八毫四丝（俱下则），园一千零六甲零三厘一毫八丝零二微（内中则二十五甲八分五厘四毫一丝九忽、下则九百八十甲零一分七厘七毫六丝一忽二微）。

　　康熙三十二年，新垦田园共一百五十七甲四分三厘三毫五丝；下则田一甲六分五厘，下则园一百五十五甲七分八厘三毫五丝。

　　以上自康熙二十四至三十二等年，新垦田园共八千零六甲一分四厘九毫三丝七忽二微；内田一千四百五十九甲五分五厘三毫五丝（上则二百七十四甲零七厘六毫、中则三百九十二甲九分零九毫八丝四忽八微、下则七百九十二甲五分六厘七毫六丝五忽二微），园六千五百四十六甲五分九厘五毫八丝七忽二微（上则五百七十三甲七分二厘九毫三丝四忽、中则六百七十九甲九分七厘一毫八丝七忽六微、下则五千二百九十二甲八分九厘四毫六丝五忽六微）。合计：通府新垦田园共二万六千四百六十甲零一厘三毫三丝九忽五微；内田八千九百九十四甲一分三厘零七丝九忽三微（上则二千九百五十二甲八分八厘五毫五丝零二微、中则二千二百九十四甲九分零五毫零五忽、下则三千七百四十六甲三分四厘零二丝四忽一微），园一万七千四百六十五甲八分八厘二毫六丝零二微（上则三千一百三十九甲一分三厘一毫八丝二忽九微、中则四千零二十七甲二分六厘三毫一丝零九微、下则一万零二百九十九甲四分八厘七毫六丝六忽四微）。

　　台湾县

　　旧额：田园实在共八千五百六十一甲八分二厘二毫六丝七忽一微；田三千八百八十五甲六分四厘四毫三丝零七微（内上则八百五十七甲二分一厘七毫三丝七忽二微、中则七百八十七甲五分九厘三毫三丝二忽四微、下则二千二百四十甲八分三厘三毫六丝一忽一微），园四千六百七十六甲一分七厘八毫三丝六忽四微（内上则二百零五甲三分五厘二毫二丝五忽四微、中则一千三百六十七甲八分二厘八毫四丝八忽六微、下则三千二百零二甲九分九厘七毫六丝二忽四微）。

　　今康熙二十四年，新垦田园共四百一十八甲二分一厘四毫四丝九忽；田三百三十八甲六分六厘九毫三丝六忽（内上则一百零一甲五分四厘五毫、中则一百二十二甲三分六厘、下则一百一十四甲七分六厘四毫三丝六忽），园七十九甲五分四厘五毫一丝三忽（内上则一十九甲六分三厘、中则二十五甲三分、下则三十四甲六分一厘五毫一丝三忽）。

　　康熙二十五年，新垦田园共一百一十六甲三分八厘五毫四丝五忽四微；田一十五甲三分五厘一毫四丝九忽（内上则三分五厘五毫、中则二甲五分一厘五毫二丝九忽八微、下则一十二甲四分八厘一毫一丝九忽二微），园一百零一甲零三厘三毫九丝六忽四微（内上则一甲五分零九毫三丝三忽、中则一十四甲九分零四毫八忽六微、下则八十四甲六分二厘五丝四忽八微）。

　　康熙二十七年，新垦田园共三百三十二甲零四厘九毫九丝八忽八微；田三十七甲零三厘八毫九丝一忽（内中则三甲零八厘二毫四丝四忽、下则三十三甲九分五厘六毫四丝七忽），园二百九十五甲零一厘一毫零七忽六微（内上则三甲七分二厘零一忽、中则三十六甲四分八厘、下则二百五十四甲八分一厘一毫六忽六微）。

　　康熙二十八年，新垦田园共九十六甲九分三厘一毫三丝五忽；田二十六甲九分四厘一毫三丝五忽（内上则一分五厘、中则二甲四分、下则二十四甲三分九厘一毫三丝五忽），园六十九甲九分九厘（内中则一十三甲五分五厘七毫、下则五十六甲四分三厘三毫）。

　　康熙二十九年，新垦田园共二百一十一甲八分三厘九毫八丝四忽；田一十二甲二分八厘六毫五丝一忽（内中则六分三厘零八丝一忽、下则一十一甲六分五厘五毫七丝），园一百九十九甲五分五厘三毫三丝三忽（内上则七分、中则一十六甲五分七厘九毫、下则一百八十二甲二分七厘四毫三丝三忽）。

　　康熙三十年，新垦田园共八十七甲八分三厘一毫一丝一忽；田五甲六分一厘一毫五丝四忽（内上则五分一厘、中则八分四厘四毫二丝、下则四甲二分五厘七毫三丝四忽），园八十二甲二分一厘九毫五丝七忽（内上则三甲八分、中则一十甲零九分一厘三毫六丝、下则六十七甲五分零五毫九丝七忽）。

　　康熙三十一年，新垦田园共一百九十甲一分三厘三毫七丝九忽；田五甲二分五厘七毫八丝（内中则二分四厘六毫、下则五甲一厘一毫八丝），园一百八十四甲八分七厘五毫九丝九忽（内中则四甲四分一厘、下则一百八十甲四分六厘五毫九丝九忽）。又奉文令各里自实，新垦田园共三百零三甲三分四厘一毫零二微；田一十甲五分（俱下则），园二百九十二甲八分四厘一毫零二微（内中则二十五甲八分五厘四毫一丝九忽、下则二百六十六甲九分八厘六毫八丝一忽二微）。

　　康熙三十二年，新垦田园共二十六甲三分零二毫八丝；下则田一甲二分五厘，下则园二十五甲零五厘二毫八丝。

　　以上自康熙二十四至三十二等年，新垦田园共一千七百八十三甲零二厘九毫八丝二忽二微；内田四百五十二甲九分零六毫九丝六忽（上则一百零二甲五分六厘、中则一百三十二甲零七厘八毫七丝四忽八微、下则二百十八甲二分六厘八毫二丝一忽二微），园一千三百三十甲零一分二厘二毫八丝六忽二微（上则二十九甲二分五厘九毫三丝四忽、中则一百四十七甲九分九厘七毫八丝七忽六微、下则一千一百五十二甲七分六厘五毫六丝四忽六微）。合计：通县新旧田园共一万零三百四十四甲八分五厘二毫四丝九忽三微；内田四千三百三十八甲五分五厘一毫二丝六忽七微（上则九百五十九甲七分七厘七毫三丝七忽二微、中则九百一十九甲六分七厘二毫零七忽二微、下则二千四百五十九甲一分零一毫八丝二忽三微），园六千零六甲三分零一毫二丝二忽六微（上则二百三十四甲七分一厘一毫五丝九忽四微、中则一千五百一十五甲八分二厘六毫三丝六忽二微、下则四千二百五十五甲七分六厘三毫二丝七忽）。

　　凤山县

　　旧额：田园实在共五千零四十八甲二分零八毫三丝六忽；田二千六百七十八甲四分九厘六毫八丝一忽（内上则一千八百零四甲三分八厘七毫五丝六忽、中则一百八十七甲二分二厘六毫二丝一忽、下则六百八十六甲八分八厘三毫零四忽），园二千三百六十九甲七分一厘一毫五丝五忽（内上则七百三十八甲五分一厘一毫一丝五忽、中则二百二十九甲二分一厘五毫六丝四忽、下则一千四百零一甲九分八厘四毫七丝六忽）。

　　今康熙二十四年，新垦田园共五百二十五甲五分六厘五毫二丝八忽；田二百六十六甲五分六厘零六丝八忽（内上则八十三甲九分七厘、中则九十甲零五分二厘、下则九十二里零七厘六丝八忽），园二百五十九甲零四毫六丝（内上则九十一甲一分六厘、中则七十六甲五分、下则九十一甲三分四厘四毫六丝）。

　　康熙二十五年，新垦田园共一百七十甲八分九厘八毫二丝八忽；田三十九甲六分（内上则九甲二分、中则七甲三分、下则二十三甲一分），园一百三十一甲二分九厘八毫二丝八忽（内上则四十甲零九分一厘、中则二十九甲二分、下则六十一甲一分八厘八毫二丝八忽）。

　　康熙二十七年，新垦田园共一百八十六甲八分八厘三毫三丝八忽；田八十五甲零六厘七毫零八忽（内上则一十三甲、中则三十八甲六分、下则三十三甲四分六厘七毫零八忽），园一百零一甲八分一厘六毫三丝（内上则五甲、中则一十六甲、下则八十甲零八分一厘六毫三丝）。

　　康熙二十八年，新垦田园共二百七十七甲八分二厘二毫；田三十三甲九分五厘（俱下则），园二百四十三甲八分七厘二毫（内中则五甲、下则二百三十八甲八分七厘二毫）。

　　康熙二十九年，新垦田园共四百六十三甲三分三厘；田一百三十六甲三分（俱下则），园三百二十七甲零三厘（内中则一甲、下则二百二十六甲零三厘）。

　　康熙三十年，新垦田园共一百零四甲零四厘；下则田八甲，下则园九十六甲零四厘。

　　康熙三十一年，新垦田园共一百九十五甲六分五厘；下则田一十六甲四分九厘，下则园一百七十九甲一分六厘。又奉文令各里自实，新垦田园共二百五十甲三分三厘二毫四丝；下则田六十二甲七分三厘八毫四丝，下则园一百八十七甲五分九厘四毫。

　　康熙三十二年，新垦田园共二十六甲四分五厘；下则田四分，下则园二十六甲零五厘。

　　以上自康熙二十四至三十二等年，新垦田园共二千七百甲零九分七厘一毫三丝四忽；内田六百四十九甲一分零六毫三丝四忽（上则一百零六甲一分七厘、中则一百三十六甲四分二厘、下则四百零六甲五分一厘六毫一丝六忽），园一千五百五十一甲八分六厘五毫一丝八忽（上则一百三十七甲零七厘、中则一百二十七甲七分、下则一千二百八十七甲零九厘五毫一丝八忽）。合计：通县新旧田园共七千二百四十九甲一分七厘九毫七丝；内田三千三百二十七甲六分零二毫九丝七忽（上则一千九百一十甲零五分五厘七毫五丝六忽、中则三百二十三甲六分四厘六毫二丝一忽、下则一千零九十三甲三分九厘九毫二丝），园三千九百二十一甲五分七厘六毫七丝三忽（上则八百七十五甲五分八厘一毫一丝五忽、中则三百五十六甲九分一厘五毫六丝四忽、下则二千八十九甲零七厘九毫九丝四忽）。

　　诸罗县

　　旧额：田园实在共四千八百四十三甲八分三厘二毫九丝九忽二微；田九百七十甲零四分三厘六毫一丝七忽六微（内上则一十七甲二分零四毫五丝七忽、中则九百二十七甲一分七厘五毫六丝六忽八微、下则二十六甲零五厘五毫九丝三忽八微），园三千八百七十三甲三分九厘六毫八丝一忽六微（内上则一千六百二十一甲五分二厘九毫零八忽五微、中则一千七百五十甲零二分四厘七毫一丝七微、下则五百零一甲六分一厘零六丝二忽四微）。

　　今康熙二十四年，新垦田园共一千六百二十一甲四分三厘八丝一忽；田二百甲零六分零九毫二丝八忽（内上则六十五甲三分四厘六毫、中则七十三甲五分六厘、下则六十一甲七分零三毫二丝八忽），园一千四百二十甲零八分二厘一毫五丝三忽（内上则三百七十甲零六分七厘、中则三百零四甲三分八厘九毫、下则七百四十五甲七分六厘二毫五丝三忽）。

　　康熙二十五年，新垦田园共二百九十三甲九分七厘；田二十甲零四分八厘（内中则一十二甲零一厘、下则八甲四分七厘），园二百七十三甲四分九厘（内上则二十一甲八分三厘、中则六十二甲一分三厘、下则一百八十九甲五分三厘）。

　　康熙二十七年，新垦田园共二百五十七甲三分九厘七毫一丝；田四十九甲八分七厘一毫一丝（内中则四甲八分四厘一毫一丝、下则四十五甲零三厘），园二百零七甲五分二厘六毫（内上则一十甲零二分、中则六甲一分五厘、下则一百九十一甲一分七厘六毫）。

　　康熙二十八年，新垦田园共三百一十一甲六分九厘四毫；田六十九甲四分（内中则二十六甲、下则四十三甲四分），园二百四十二甲二分九厘四毫（内中则九甲六分零五毫、下则二百三十二甲六分八厘九毫）。

　　康熙二十九年，新垦田园共二百九十三甲九分四厘；田九甲二分（内中则六甲二分、下则三甲），园二百八十四甲七分四厘（内上则一甲一分、中则一十一甲、下则二百七十二甲六分四厘）。

　　康熙三十年，新垦田园共一百九十六甲六分八厘二毫；田三甲一分八厘（内中则一甲八分、下则一甲三分八厘），园一百九十三甲五分零二毫（内上则二甲五分、中则五甲五分、下则一百八十五甲五分零二毫）。

　　康熙三十一年，新垦田园共四百一十六甲七分五厘六毫八丝；田四甲八分（俱下则），园四百一十一甲九分五厘六毫八丝（内上则一甲、中则五甲五分、下则四百零五甲四分五厘六毫八丝）。又奉文令各里自实，共新垦下则园五百二十五甲五分九厘六毫八丝。

　　康熙三十二年，新垦下则园共一百零四甲六分八厘七丝。

　　以上自康熙二十四至三十二等年，新垦田园共四千零二十二甲一分四厘八毫二丝一忽；内田三百五十七甲五分四厘零三丝八忽（上则六十五甲三分四厘六毫、中则一百二十四甲四分一厘一毫一丝、下则一百六十七甲七分八厘三毫二丝八忽），园三千六百六十四甲六分零七毫八丝三忽（上则四百零七甲三分、中则四百零四甲二分七厘四毫、下则二千八百五十三甲零三厘三毫八丝三忽）。合计：通县新旧田园共八千八百六十五甲九分八厘一毫二丝零二微；内田一千三百二十七甲九分七厘六毫五丝五忽六微（上则八十二甲五分五厘零五丝七忽、中则一千零五十一甲五分八厘六毫七丝六忽八微、下则一百九十三甲八分三厘九毫二丝一忽八微），园七千五百三十八甲零四毫七丝四忽六微（上则二千零二十八甲八分三厘九毫零八忽五微、中则二千一百五十四甲五分二厘一毫一丝七微、下则三千三百五十四甲六分四厘四毫四丝五忽）。

　　田赋

　　台湾府

　　国朝议定赋役规则：上则：田每甲征粟八石八斗、园每甲征粟五石；中则：田每甲征粟七石四斗、园每甲征粟四石；下则：田每甲征粟五石五斗、园每甲征粟二石四斗。

　　旧额田园，实征粟共九万二千一百二十八石零三升七合九勺四抄八撮一圭。康熙二十四年新垦田园，应于二十五年起科粟一万一千九百二十八石三斗八升二合九勺八抄四撮。康熙二十五年新垦田园，应于二十六年起科粟二千零三十八石八斗六升八合九勺四抄二撮四圭。康熙二十七年新垦田园，应于二十八年起科粟二千六百七十石六斗一升六合八勺四抄九撮四圭。康熙二十八年新垦田园，应于二十九年起科粟二千一百五十石八斗九升一合零二抄五撮。康熙二十九年新垦田园，应于三十年起科粟二千八百七十八石三斗八升六合七勺三抄六撮。康熙三十年新垦田园，应于三十一年起科粟一千零三十三石九斗二升九合九勺七抄八撮。康熙三十一年新垦田园，应于三十二年起科粟二千零二十七石三斗一升八合九勺九抄六撮。又奉文令各里自实新垦田园，应于三十二年起科粟二千八百五十八石六斗五升四合二勺二抄八撮八圭。康熙三十二年新垦田园，应于三十三年起科粟三百八十二石九斗五升五合四勺。以上新旧田园，共计一十二万零九十八石零四升三合零八抄七撮七圭。

　　另征凤山县属八社土番男妇丁口米四千六百四十五石三十折粟九千二百九十石零六斗（每丁口征米不等）。

　　计通府新旧田园并八社番丁口米折粟，共征本色粟一十二万九千三百八十八石零六斗四升三合零八抄七撮七圭。

　　台湾县

　　旧额田园，实征粟三万九千六百四十一石五斗五升七合八勺四抄三撮三圭。康熙二十四年新垦田园，应于二十五年起科粟二千七百一十二石六斗九升零二勺九抄二撮。康熙二十五年新垦田园，应于二十六年起科粟三百六十石六斗三升六合零七抄零四圭。康熙二十七年新垦田园，应于二十八年起科粟九百八十五石六斗三升七合二勺四抄九撮四圭。康熙二十八年新垦田园，应于二十九年起科粟三百四十二石八斗九升九合六勺二抄五撮。康熙二十九年新垦田园，应于三十年起科粟五百七十六石零四升八合七勺三抄六撮。康熙三十年新垦田园，应于三十一年起科粟二百五十八石八斗一升九合一勺七抄八撮。康熙三十一年新垦田园，应于三十二年起科粟四百八十石一斗四升三合六勺七抄六撮。又奉文令各里自实新垦田园，应于三十二年起科粟八百零一石九斗三升五合一勺零八撮八圭。康熙三十二年新垦田园，应于三十三年起科粟六十七石零一合七勺二抄。计通县新旧田园共征本色粟四万六千二百二十七石三斗六升九合四勺九抄八撮九圭。

　　凤山县

　　旧额田园，实征粟二万九千零一十八石一斗二升二合九勺三抄六撮。康熙二十四年新垦田园，应于二十五年起科粟二千八百九十六石一斗九升九合七勺八抄。康熙二十五年新垦田园，应于二十六年起科粟七百三十石零二斗三升一合八勺七抄二撮。康熙二十七年新垦田园，应于二十八年起科粟八百六十七石零六升八合零六抄。康熙二十八年新垦田园，应于二十九年起科粟七百八十石零一升七合八勺。康熙二十九年新垦田园，应于三十年起科粟一千五百三十六石一斗二升二合。康熙三十年新垦田园，应于三十一年起科粟二百七十四石四斗九升六合。康熙三十一年新垦田园，应于三十二年起科粟五百二十石零六斗七升九合。又奉文令各里自实新垦田园，应于三十二年起科粟七百九十五石二斗八升六合八勺。康熙三十二年新垦田园，应于三十三年起科粟六十四石七斗二升。以上新旧田园，共计征粟三万七千四百八十二石九斗四升四合二勺四抄八撮。

　　另征八社土番男妇丁口米四千六百四十五石三斗折粟九千二百九十石零六斗（上淡水社正副土官、教册、公廨、壮少土番男妇共五百零一口，征米六百四十三石六斗；阿猴社正副土官、教册、公廨、壮少土番男妇共三百二十六口，征米四百二十六石一斗；力力社正副土官、教册、公廨、壮少土番男妇共三百二十二口，征米四百二十七石四斗；茄藤社正副土官、教册、公廨、壮少土番男妇共五百七十四口，征米七百四十石零一斗；下淡水社正副土官、教册、公廨、壮少土番男妇共五百五十八口，征米七百二十石零九斗；放■〈纟索〉社正副土官、教册、公廨、壮少土番男妇共六百一十九口，征米七百八十九石九斗；大泽机社正副土官、教册、公廨、壮少土番男妇共一百五十三口，征米二百五十三石五斗；搭楼社正副土官、教册、公廨、壮少土番男妇共四百九十九口，征米六百四十三石八斗）。共八社土番男妇三千五百九十二口，内该教册、公廨番九十七名，每名征米一石；壮番一千三百九十五名，每名征米一石七斗；少壮番二百五十六名，每名征米一石三斗；壮番妇一千八百四十四口，每口原征米一石三斗，今请减三斗，实征米一石。

　　计通县新旧田园并番男妇丁口米折粟，共征本色粟四万六千七百七十三石五斗四升四合二勺四抄八撮。

　　诸罗县

　　旧额田园，实征粟二万三千四百六十八石三斗五升七合一勺六抄八撮八圭。康熙二十四年新垦田园，应于二十五年起科粟六千三百一十九石四斗九升二合九勺一抄二撮。康熙二十五年新垦田园，应于二十六年起科粟九百四十八石零一合。康熙二十七年新垦田园，应于二十八年起科粟八百一十七石九斗一升一合五勺四抄。康熙二十八年新垦田园，应于二十九年起科粟一千零二十七石九斗七升三合六勺。康熙二十九年新垦田园，应于三十年起科粟七百六十六石二斗一升六合。康熙三十年新垦田园，应于三十一年起科粟五百石零六斗一升四合八勺。康熙三十一年新垦田园，应于三十二年起科粟一千零二十六石四斗九升六合三勺二抄。又奉文令各里自实新垦田园，应于三十二年起科粟一千二百六十一石四斗三升二合三勺二抄。康熙三十二年新垦田园，应于三十三年起科粟二百五十一石二斗三升三合六勺八抄。计通县新旧田园共征本色粟三万六千三百八十七石七斗二升九合三勺四抄零八圭。

　　盐饷

　　台湾府

　　盐埕二千七百四十三格，共征银二千四百三十六两一钱四分三厘五毫（康熙三十一年，奉文拨归盐税奏销，仍充本府兵饷）。

　　台湾县

　　盐埕一千四百二十一格（每格大小不等，计算一千五百四十三丈一尺五寸；每丈征银四钱九分），共征银七百五十六两一钱四分三厘五毫。

　　凤山县

　　盐埕一千三百二十二格，共征银一千六百八十两。

　　诸罗县

　　盐埕无。　

　　陆饷

　　台湾府

　　旧额民丁一万六千八百二十（每丁征银四钱七分六厘），共征银八千零六两三钱二分。康熙三十年新增民丁六百三十（每丁征银四钱七分六厘），共征银二百九十九两八钱八分。

　　澎湖地种一百五十四石二斗五升七合六勺（每石征银四钱二分），共征银六十四两七钱八分八厘一毫九丝二忽。

　　街市店厝四千七百零五间，共征银一千二百六十六两一钱九分五厘（内瓦厝二千八百二十五间，每间征银三钱零三厘八毫，共征银八百五十八两二钱三分五厘；草厝一千八百八十间，每间征银二钱一分七厘，共征银四百零七两九钱六分）。

　　土番社三十八社（每社征银不等），共征银七千八百八十八两七钱五分九厘二毫。康熙三十二年新附土番社六社（每社征银不等），共征银九十八两五钱。

　　台湾县

　　旧额民丁八千五百七十九（每丁征银四钱七分六厘），共征银四千零八十三两六钱零四厘。康熙三十年新增民丁四百一十二（每丁征银四钱七分六厘），共征银一百九十六两一钱一分二厘。

　　澎湖旧额民丁五百四十六（每丁征银四钱七分六厘），共征银二百五十九两八钱九分六厘。康熙三十年新增民丁二十九（每丁征银四钱七分六厘），共征银一十三两八钱零四厘。

　　澎湖地种一百五十四石二斗五升七合六勺（每石征银四钱二分），共征银六十四两七钱八分八厘一毫九丝二忽。

　　街坊瓦厝二千六百九十四间（每间征银三钱零三厘八毫），共征银八百一十八两四钱三分七厘二毫；草厝一千七百七十八间（每间征银二钱一分七厘），共征银三百八十五两八钱二分六厘。

　　凤山县

　　旧额民丁三千四百九十六（每丁征银四钱七分六厘），共征银一千六百六十四两零九分六厘。康熙三十年新增民丁一百一十八（每丁征银四钱七分六厘），共征银五十六两一钱六分八厘。

　　土番社四社，共征银一百七十九两二钱二分二厘四毫（内加六堂社征银四十九两三钱九分二厘、琅■〈王乔〉社征银五十一两一钱五分六厘、琉球社征银九两八钱七分八厘四毫、卑南觅社征银六十八两七征九分六厘）。

　　土墼埕瓦厝一百零一间（每间年征税银三钱零三岁八毫），共征银三十两零六钱八分三厘八毫；草厝一百零二间（每间年征税银二钱一分七厘），共征银二十二两一钱三分四厘。安平镇瓦厝三十间（每间年征税银三钱零三厘三毫），共征银九两一钱一分四厘。

　　诸罗县

　　旧额民丁四千一百九十九（每丁征银四钱七分六厘），共征银一千九百九十八两七钱二分四厘。康熙三十年新增民丁七十一（每丁征银四钱七分六厘），共征银三十三两七钱九分六厘。

　　旧额土番社三十四社（每社征银不等），共征银七千七百零九两五钱三分六厘八毫（内新港社征银四百五十八两六钱四分、萧垄社征银四百五十二两二钱八分九厘六毫、麻荳社征银一百七十二两八钱七分二厘、目加溜湾社征银一百一十三两二钱四分八厘八毫、大武垄社征银九百一十四两八钱一分零四毫，倒咯嘓社征银三百一十三两九钱九分二厘、诸罗山社征银六十五两二钱六分八厘、打猫社征银一百三十六两一钱八分零八毫、阿里山社征银一百五十五两二钱三分二厘、崎岭岸社征银一十二两九钱零八毫、大居佛社征银一十七两九钱八分二厘八毫、大杰巅社征银一百九十两零五钱一分二厘、他里雾社征银五十两零八钱零三厘二毫、猴闷社征银四十九两三钱九分二厘、柴里斗六社征银三百五十二两八钱、西螺社征银二百零四两六钱二分四厘、东螺社征银三百七十两零四钱四分、南北投社征银五百零一两三钱二分八厘八毫、麻雾捒社征银二十九两六钱三分五厘二毫、崩山社征银一百三十四两四钱一分六厘八毫、新港仔社征银九十八两七钱八分四厘、麻芝干社征银二百四十六两九钱六分、南社征银八百零六两五钱零八毫、二林社征银四百二十五两一钱一分四厘、大突社征银一百零五两八钱四分、马芝遴社征银二百一十五两九钱一分三厘六毫、亚东社征银七十两零九钱一分二厘八毫、半线大肚社征银三百三十一两六钱三分二厘、大武郡牛相角二重坡社征银一百六十五两四钱六分三厘二毫、沙辘牛骂社征银二十三两二钱八分四厘八毫、南崁社征银九十八两七钱八分四厘、竹堑社征银三百七十八两、上淡水社征银二十二两五钱七分九厘二毫、鸡笼社征银二十二两五钱七分九厘二毫）。康熙三十二年新附土番社六社，共征银九十八两五钱（内木武郡赤嘴社征银三十九两、水沙连思麻丹社征银一十二两、麻咄目靠社征银一十二两、挽鳞倒咯社征银一十一两五钱、狎里蝉恋峦社征银一十二两、干那雾社征银一十二两）。

　　水饷

　　台湾府

　　采捕小船五百八十六只，载梁头一万三千六百五十二担（每担征银七分七厘），共征银一千零五十一两二钱零四厘；尖艚并杉板头船一百零二只（内尖艚五只，每只征银八钱四分；杉板头船每只征银四钱二分），共征银四十四两九钱四分；安平镇渡船三十四只，计载梁头九百八十九担（每担征银七分七厘），共征银七十六两一钱五分三厘。

　　港潭二十一所（每所征银不等），共征银一千二百五十三两八钱五分一厘二毫。

　　台湾县

　　采捕小船二百八十九只，计载梁头七千六百七十六担（每担征银七分七厘），共征银五百九十一两零五分二厘；尖艚五只（每只征银八钱四分），共征银四两二钱；杉扳头船九十七只（每只征银四钱二分），共征银四十两零七钱二分。

　　港潭七所，共征银六百四十五两六钱二分四厘（内加老湾港征银三十七两三钱九分六厘八毫、隙仔港征银六十两、草头港征银七十三两零六毫、大鲲身港征银八十两、北线尾港征银二百二十三两、茄藤仔港征银一十二两二钱二分六厘六毫、鲫鱼潭征银一百六十两）。

　　凤山县

　　安平镇渡船三十四只，计载梁头九百八十九担（每担征银七分七厘），共征银七十六两一钱五分三厘；采捕小船二百五十六只，计载梁头五千零三十八担（每担征银七分七厘），共征银三百八十七两九钱二分六厘。

　　港潭六所（除抛荒无人承贌一所），实五所，共征银二百一十八两零三分零四毫（内竹沪塭征银一百四十九两九钱四分、打狗仔港征银一十一两六钱四分二厘四毫、蛲港征银一十两五钱八分四厘、风柜门小茄藤港征银七两零五分六厘、万丹港水漆林征银三十八两八钱零八厘）。

　　诸罗县

　　采捕小船四十一只，计载梁头九百三十八担（每担征银七分七厘），共征银七十二两二钱二分六厘。

　　港潭九所，共征银三百九十两零一钱九分六厘八毫（内新港并目加溜湾港一所征银二十七两一钱六分五厘六毫、直加弄西港仔含西港一所征银九十七两三钱七分二厘八毫、茄藤头港一所征银一百六十九两三钱四分四厘、大线头并浮塭一所征银三两八钱八分零八毫、倒丰港并竹桥港一所征银一十一两二钱八分九厘六毫、南鲲身港一所征银三十五两二钱八分、海丰港一所征银二十三两九钱九分零四毫、猴树并礁巴屿潭蚝嗌港一所征银七两四钱零八厘八毫、笨港一所征银一十四两四钱六分四厘八毫）。

　　杂税

　　台湾府

　　采捕罟、缯、■〈罒上令下〉、泊、■〈纟衮〉、蚝八十四张条（每张条征银不等）；共征银五百八十八两；大小网、泊、沪四十张口（每张口征银不等），共征银六十八两六钱；采捕乌鱼给旗九十四枝（每枝征银一两零五分），共征银九十八两七钱。

　　牛磨三十一首（每首征银五两六钱），共征银一百七十三两六钱。

　　蔗车七十五张（每张征银五两六钱），共征银四百二十两。康熙三十二年，新升蔗车二十四张，共征银一百三十四两。

　　台湾县

　　罟、缯、■〈罒上令下〉、縺、蚝三十张条，共征银二百零六两六钱四分（内罟六张，每张征银一十一两七钱六分，共征银七十两五钱六分；缯三张，每张征银四两二钱，共征银一十二两六钱；缯三条，每条征银五两八钱八分，共征银一十七两六钱四分；縺九条，每条征银五两八钱八分，共征银五十二两九钱二分；蚝九条，每条征银五两八钱，共征银五十二两九钱二分）。

　　澎湖大小网、泊、沪四十张口，共征银六十八两六钱（内大网一十六张，每张征银三两五钱，共征银五十六两；泊网二张，每张征银一两二钱六分，共征银二两五钱二分；大沪二口，每口征银八钱四分，共征银一两六钱八分；小沪二十口，每口征银四钱二分，共征银八两四钱）。

　　牛磨三十首（每首征银五两六钱），共征银一百六十八两。

　　蔗车四十四张（每张征银五两六钱），共征银二百四十六两四钱。康熙三十二年，新升蔗车一张，征银五两六钱。

　　凤山县

　　罟、缯、■〈罒上令下〉、縺、蚝、■〈纟衮〉、泊三十五张条，共征银二百六十七两一钱二分（内罟一十一张，每张征银一十一两七钱六分，共征银一百二十九两三钱六分；缯二张，每张征银四两二钱，共征银八两四钱；■〈罒上令下〉一条，征银五两八钱八分；縺一十一条，每条征银五两八钱八分，共征银六十四两六钱八分；蚝八条，每条征银五两八钱八分，共征银四十七两零四分；泊二条，每条征银五两八钱八分，共征银一十一两七钱六分）；采捕乌鱼给旗九十四枝（每枝征银一两零五分），共征银九十八两七钱。

　　蔗车九张（每张征银五两六钱），共征银五十两零四钱。康熙三十二年新升蔗车二十张（每张征银五两六钱）。共征银一百一十二两。

　　诸罗县

　　罟、缯、■〈罒上令下〉、縺、■〈纟衮〉、蚝一十九张条（每张条征银不等），共征银一百一十四两二钱四分（内罟一张，征银一十一两七钱六分；缯二张，每张征银四两二钱，共征银八两四钱；■〈罒上令下〉一条，征银五两八钱八分；縺五条，每条征银五两八钱八分，共征银二十九两四钱；蚝八条，每条征银五两八钱八分，共征银四十七两零四分；■〈纟衮〉二条，每条征银五两八钱八分，共征银一十一两七钱六分）。

　　牛磨一首，征银五两六钱。

　　蔗车二十二张（每张征银五两六钱），共征银一百二十三两二钱。康熙三十二年，新升蔗车三张（每张征银五两六钱），共征银一十六两八钱。

　　存留经费（附）

　　台湾府

　　各项正杂饷税额银二万三千九百七十两零三分四厘零九丝二忽，除充兵饷银一万七千二百四十七两七钱七分二厘五毫二丝三忽八微四纤，实存三县支应银六千七百二十二两二钱六分一厘五毫六丝八忽一微六纤。内支给款目：

　　分巡台厦道：俸银六十二两零四分四厘（闰年加银五两一钱七分零三毫三丝三忽，照例奉裁充饷），薪银七十二两（照例裁扣二十九两四分四厘充饷）实给凑俸银四十二两九钱五分六厘（闰年加银三两五钱七分九厘六毫六丝七忽，照例奉裁充饷）。门子四名，共工食银二十四两（闰年加银二两，年带征银八钱），实给银二十四两八钱；皂隶一十二名，共工食银七十二两（闰年加银六两，年带征银二两四钱），实给银七十四两四钱；轿伞扇夫七名，共工食银四十二两（闰年加银三两五钱，年带征银一两四钱），实给银四十三两四钱；快手一十二名，共工食银七十二两（闰年加银六两，年带征银二两四钱），实给银一十二两四钱；听事吏二名，共工食银一十二两（闰年加银一两，年带征银四钱），实给银一十二两四钱；铺兵二名，共工食银一十二两（闰年加银一两，年带征银四两），实给银一十二两四钱。

　　本府知府：俸银六十二两零四分四厘（闰年加银五两一钱七分零三毫三丝三忽，照例奉裁充饷，（薪银七十二两（照例裁扣二十九两零四分四厘充饷）实给凑俸银四十二两九钱五分六厘（闰年加银三两五钱七分九厘八毫六丝七忽，照例奉裁充饷）。门子二名，共工食银一十二两（闰年加银一两，年带征银四钱），实给银一十二两四钱；马快一十名，共工食银六十两（闰年加银五两。年带征银二两），实给银六十二两；步快一十六名。共工食银九十六两（闰年加银八两，年带征银三两二钱），实给银九十九两二钱；皂隶一十六名，共工食银九十六两（闰年加银八两，年带征银三两二钱），实给银九十九两二钱；灯夫四名，共工食银二十四两（闰年加银二两，年带征银八钱），实给银二十四两八钱；轿伞扇夫七名，共工食银四十二两（闰年加银三两五钱，年带征银一两四钱），实给银四十三两四钱；禁卒一十二名，共工食银七十二两（闰年加银六两，年带征银二两四钱），实给银七十四两四钱；库子四名，共工食银二十四两（闰年加银二两，年带征银八钱），实给银二十四两八钱；斗级六名，共工食银三十六两（闰年加银三两，年带征银一两二钱），实给银三十七两二钱。

　　本府同知：俸银四十二两五钱五分六厘（闰年加银三两五钱四分六厘三毫三丝三忽，照例奉裁充饷），薪银四十八两（照例裁扣一十两五钱五分六厘充饷）实给凑俸银三十七两四钱四分四厘（闰年加银三两一钱三分零三毫三丝三忽，照例奉裁充饷）。门子二名，共工食银一十二两（闰年加银一两，年带征银四钱），实给银一十二两四钱；步快八名，共工食银四十八两（闰年加银四两，年带征银一两六钱），实给银四十九两六钱；皂隶一十二名，共工食银七十二两（闰年加银六两，年带征银二两四钱），实给银七十四两四钱；灯夫二名，共工食银一十二两（闰年加银一两，年带征银四钱），实给银一十二两四钱；轿伞扇夫七名，共工食银四十二两（闰年加银三两五钱，年带征银一两四钱），实给银四十三两四钱。

　　本府经历：俸银二十四两二钱零二厘（闰年加银二两零一分六厘八毫三丝三忽，照例奉裁充饷），薪银二十四两（照例裁扣八两二钱零二厘充饷）实给凑俸银一十五两七钱九分八厘（闰年加银一两三钱一分六厘五毫，照例奉裁充饷）。门子一名，工食银六两（闰年加银五钱，年带征银二钱），实给银六两二钱；皂隶四名，共工食银二十四两（闰年加银二两，年带征银八钱），实给银二十四两八钱；马夫一名，工食银六两（闰年加银五钱，年带征银二钱），实给银六两二钱。

　　台、凤、诸知县三员：俸银共八十二两四钱七分（闰年加银六两八钱七分二厘四毫九丝九忽，照例奉裁充饷），薪银共一百零八两（照例裁扣共五十五两四钱七分充饷）实给凑俸银五十二两五钱三分（闰年加银四两三钱七分七厘五毫零一忽，照例奉裁充饷）。门子各二名、共六名，工食银三十六两（闰年加银三两，年带征银一两二钱），实给银三十七两二钱；皂隶各一十六名、共四十八名，工食银二百八十八两（闰年加银二十四两，年带征银九两六钱），实给银二百九十七两六钱；马快各八名、共二十四名，工食银一百四十四两（闰年加银一十二两，年带征银四两八钱），实给银一百四十八两八钱；灯夫各四名、共一十二名，工食银七十二两（闰年加银六两，年带征银二两四钱），实给银七十四两四钱；禁卒各八名、共二十四名，工食银一百四十四两（闰年加银一十二两，年带征银四两八钱），实给银一百四十八两八钱；轿伞扇夫各七名、共二十一名，工食银一百二十六两（闰年加银一十两五钱，年带征银四两二钱），实给银一百三十两零二钱；库子各四名、共一十二名，工食银七十二两（闰年加银六两，年带征银二两四钱），实给银七十四两四钱；斗级各四名、共一十二名，工食银七十二两（闰年加银六两，年带征银二两四钱），实给银七十四两四钱；民壮各五十名、共一百五十名，工食银九百两（闰年加银七十五两，年带征银三十两），实给银九百三十两。

　　台湾县县丞一员：俸银二十四两三钱零二厘（闰年加银二两零二分五厘一毫六丝，照例奉裁充饷），薪银二十四（两照例裁扣八两二钱零二厘充饷）实给凑俸银一十五两六钱九分八厘（闰年加银一两三钱零八厘三毫六丝七忽，照例奉裁充饷）。台、凤、诸三县典史三员：俸银各一十九两五钱二分、共银五十八两五钱六分（闰年加银四两八钱七分九厘九毫九丝八忽，照例奉裁充饷），薪银各一十二两、共三十六两（闰年加银三两，照例奉裁充饷）。县丞、典史共四员门子各一名、共四名，工食银二十四两（闰年加银二两，年带征银八钱），实给银二十四两八钱；皂隶各四名、共一十六名，工食银九十六两（闰年加银八两，年带征银三两二钱），实给银九十九两二钱；马夫各一名、共四名，工食银二十四两（闰年加银二两，年带征银八钱），实给银二十四两八钱。

　　台湾县巡检二员，凤山、诸罗巡检各一员，共四员：俸银各一十九两五钱二分、共银七十八两零八分（闰年加银六两五钱零六厘六毫六丝四丝，照例奉裁充饷），薪银各一十二两、共银四十八两（闰年加银四两，照例奉裁充饷）。皂隶各二名、共八名，工食银四十八两（闰年加银四两，年带征银一两六钱），实给银四十九两六钱。

　　府学教授一员，台、凤，诸三学教谕三员，共四员：俸银一百二十六两零八分（闰年加银一十两零五钱零六厘六毫六丝六忽四微，照例奉裁充饷）。府、县学斋夫共一十一名，工食银六十六两（闰年加银五两五钱，年带征银二两二钱），实给银六十八两二钱；膳夫共八名，每名工食银连闰银六两六钱六分六厘六毫六丝五忽，共给银五十三两三钱三分三厘三毫二丝；门斗共一十二名，工食银七十二两（闰年加银六两，年带征银二两四钱），实给银七十四两四钱。

　　本府进表合用绫袱纸张，实给银八两零五分七厘九毫六丝四忽二微。

　　本府圣庙香灯银二两五钱二分，台、凤、诸三县圣庙香灯银七两五钱六分。

　　春秋二祭，府、县学启圣公、文庙、山川、社稷、邑厉各坛祠银五百二十八两。

　　乡饮二次，银五十四两零六分（照例裁扣充饷银二十七两零三分），实给银二十七两零三分。

　　习仪、拜贺、救护香烛银一两八钱。

　　祈晴、祷雨香烛银五两四钱。

　　修理文庙、山川、城隍、社稷等坛祠银六十二两七钱一分四厘。

　　存恤孤贫夏冬衣布银二百六十八两二钱五分三厘八毫（本府属孤贫共一百六十九名口，每名年终银一两五钱八分七厘二毫），孤贫月粮银四百六十八两三钱二分二厘三毫二丝五忽（每口月给银二钱三分零九毫二丝八忽）。

　　囚犯月粮银七十两。

　　府、县新中举人花红旗匾，共银三两九钱九分九厘九毫九丝；府、县会试举人盘费，共银九十两；府、县进士花红旗匾，银六两；府、县学岁贡生旗匾，共银六两二钱五分；府、县学廪生共五十名（按内地，府学额载廪粮四十名、县学载廪粮各二十名；今台湾新辟，学校初兴，府学设廪粮二十名、县学各设廪粮一十名。每名原额连闰银八两六钱八分，照例裁扣三分之一；每生连闰该银二两八钱九分三厘三毫三丝），实给银一百四十四两六钱六分六厘五毫。

　　巡检司弓兵共七十二名，工食银一百二十七两二钱（闰年加银一十两零六钱，年带征银四两二钱四分），实给银一百三十一两四钱四分。

　　各铺司兵共一百零七名，工食、火把银七百五十四两六钱三分九厘零二丝四忽八微（闰年加银六十二两八钱八分六厘五毫八丝五忽四微，年带征银二十五两一钱五分四厘六毫三丝四忽一微六纤），实给银七百七十九两七钱九分三厘六毫五丝八忽九微六纤。

　　台湾县

　　各项正杂饷税额银八千五百五十五两四钱六分六厘八毫九丝二忽，除解充兵饷银五千九百三十五两五钱六分五厘三毫七丝零四纤，实存支应银二千六百一十九两九钱零一厘五毫二丝一忽九微六纤。内支给款目：

　　分巡台厦道：俸银六十二两零四分四厘（闰年加银五两一钱七分零三毫三丝三忽，照例奉裁充饷）。门子四名，每名工食银六两，共银二十四两（闰年加银二两，年带征银八钱），实给银二十四两八钱；轿伞扇夫七名，每名工食银六两，共银四十二两（闰年加银三两五钱，年带征银一两四钱），实给银四十三两四钱；铺兵二名，每名工食银六两，共银一十二两（闰年加银一两，年带征银四两），实给银一十二两四钱。

　　本府知府：俸银六十二两零四分四厘（闰年加银五两一钱七分零三毫三丝三忽，照例奉裁充饷）。门子二名，每名工食银六两，共银一十二两（闰年加银一两，年带征银四两），实给银一十二两四钱；步快一十六名，每名工食银六两，共银九十六两（闰年加银八两，年带征银三两二钱），实给银九十九两二钱；灯夫四名，每名工食银六两，共银二十四两（闰年加银二两，年带征银八钱），实给银二十四两八钱；轿伞扇夫七名，每名工食银六两，共银四十二两（闰年加银三两五钱，年带征银一两四钱），实给银四十三两四钱；禁卒一十二名，每名工食银六两，共银七十二两（闰年加银六两，年带征银二两四钱），实给银七十四两四钱。

　　本府同知：俸银四十二两五钱五分六厘（闰年加银三两五钱四分六厘三毫三丝三忽，照例奉裁充饷）。门子二名，每名工食银六两，共银一十二两（闰年加银一两，年带征银四钱），实给银一十二两四钱；步快八名，每名工食银六两，共银四十八两（闰年加银四两，年带征银一两六钱），实给银四十九两六钱；灯夫二名，每名工食银六两，共银一十二两（闰年加银一两，年带征银四钱），实给银一十二两四钱；轿伞扇夫七名，每名工食银六两，共银四十二两（闰年加银三两五钱，年带征银一两四钱），实给银四十三两四钱。

　　本府经历：俸银二十四两二钱零二厘（闰年加银二两零一分六厘八毫三丝三忽，照例奉裁充饷）。门子一名，工食银六两（闰年加银五钱，年带征银一钱），实给银六两二钱；皂隶四名，每名工食银六两。共银二十四两（闰年加银二两，年带征银八钱），实给银二十四两八钱。

　　本府儒学：俸银三十一两五钱二分（闰年加银二两六钱二分六厘六毫六丝六忽六微，照例奉裁充饷）。膳夫二名，工食银连闰共银一十三两三钱三分三厘三毫三丝；廪生二十名，每名连闰该廪粮银二两八钱九分三厘三毫三丝，共给银五十七两八钱六分六厘六毫。

　　本县知县：俸银二十七两四钱九分（闰年加银二两二钱九分零八毫三丝三忽，照例奉裁充饷），薪凑俸银一十七两五钱一分（闰年加银一两四钱五分九厘一毫六丝七忽，照例奉裁充饷）。门子二名，每名工食银六两，共银一十二两（闰年加银一两，年带征银四钱），实给银一十二两四钱；皂隶一十六名，每名工食银六两，共银九十六两（闰年加银八两，年带征银三两二钱），实给银九十九两二钱；马快八名，每名工食银六两，共银四十八两（闰年加银四两，年带征银一两六钱），实给银四十九两六钱；灯夫四名，每名工食银六两，共银二十四两（闰年加银二两，年带征银八钱），实给银二十四两八钱；轿伞扇夫七名，每名工食银六两，共银四十二两（闰年加银三两五钱，年带征银一两四钱），实给银四十三两四钱；禁卒八名，每名工食银六两，共银四十八两（闰年加银四两，年带征银一两六钱），实给银四十九两六钱；库子四名，每名工食银六两，共银二十四两（闰年加银二两，年带征银八钱），实给银二十四两八钱；斗级四名，每名工食银六两，共银二十四两（闰年加银二两，年带征银八钱），实给银二十四两八钱；民壮五十名，每名工食银六两，共银三百两（闰年加银二十五两，年带征银一十两），实给银三百一十两。

　　本县县丞：俸银二十四两三钱零二厘（闰年加银二两零二分五厘一毫六丝，照例奉裁充饷），薪凑俸银一十五两六钱九分八厘（闰年加银一两三钱零八厘三毫六丝七忽，照例奉裁充饷）。门子一名，工食银六两（闰年加银五钱，年带征银二钱），实给银六两二钱；皂隶四名，每名工食银六两，共银二十四两（闰年加银二两，年带征银八钱），实给银二十四两八钱；马夫一名，工食银六两（闰年加银五钱，年带征银二钱），实给银六两二钱。

　　本县儒学：俸银三十一两二钱五分（闰年加银二两六钱二分六厘六毫六丝六忽六微。照例奉裁充饷）。斋夫三名，每名工食银六两，共银一十八两（闰年加银一两五钱，年带征银六钱），实给银一十八两六钱；膳夫二名，工食银连闰共银一十三两三钱三分三厘三毫三丝；门斗三名，每名工食银六两，共银一十八两（闰年加银一两五钱，年带征银六钱），实给银一十八两六钱；廪生一十名，每名连闰该廪粮银二两八钱九分三厘三毫三丝，共该银二十八两九钱三分三厘三毫。

　　本县典史：俸银一十九两五钱二分（闰年加银一两六钱二分六厘六毫六丝六忽，照例奉裁充饷），薪凑俸银一十二两（闰年加银一两，照例奉裁充饷）。门子一名，工食银六两（闰年加银五钱，年带征银二钱），实给银六两二钱；皂隶四名，每名工食银六两，共银二十四两（闰年加银二两，年带征银八钱），实给银二十四两八钱；马夫一名，工食银六两（闰年九银五钱，年带征银二钱），实给银六两二钱。

　　新港巡检：俸银一十九两五钱二分（闰年加银一两六钱二分六厘六毫六丝六忽。照例奉裁充饷），薪凑俸银一十二两（闰年加银一两，照例奉裁充饷）。皂隶二名，每名工食银六两，共银一十二两（闰年加银一两，年带征银四钱），实给银一十二两四钱。

　　澎湖巡检：俸银一十九两五钱二分（闰年加银一两六钱二分六厘六毫六丝六忽，照例奉裁充饷），薪凑俸银一十二两（闰年加银一两，照例奉裁充饷）。皂隶二名，每名工食银六两，共银一十二两（闰年加银一两，年带征银四钱），实给银一十二两四钱。

　　本府进表合用绫袱纸张：实给银三两。

　　〔本府〕圣庙香灯银二两五钱二分，本县圣庙香灯银二两五钱二分。

　　春秋二祭，府、县学启圣公、文庙、山川、社稷、邑厉等坛祠银二百三十二两。

　　乡饮二次，实给银一十五两零三分。

　　习仪、拜贺、救护香烛银六钱。

　　祈晴、祷雨、谢神香烛银三两。

　　修理府、县学、文庙、城隍、社稷等坛祠银四十两。

　　存恤孤贫夏冬衣布（本县属孤贫六十三名，以每名年给银一两五钱八分七厘二毫），实给银一百两；孤贫月粮（每口月给银二钱三分零九毫二丝八忽），实给银一百七十四两五钱八分一厘九毫七丝三忽。

　　囚犯月粮银三十两。

　　新港巡检司弓兵一十八名，每名工食银一两七钱六分六厘六毫六丝六忽七微，共银三十一两八钱（闰年加银二两六钱五分，年带征银一两零六分），实给银二十二两八钱六分；澎湖巡检司弓兵一十八名，每名工食银一两七钱六分六厘六毫六丝六忽七微，共银三十一两八钱（闰年加银二两六钱五分，年带征银一两零六分），实给银三十二两八钱六分。

　　府前一铺、南北二铺，共三铺，每铺司兵四名，共一十二名，每名工食银七两二钱、火把银一两五钱三分六厘五毫八丝五忽四微，共银一百零四两八钱三分九厘零二丝四忽八微（闰年加银八两七钱三分六厘五毫八丝五忽四微，年带征银三两四钱九分四厘六毫三丝四忽一微六纤），实给银一百零八两三钱三分三厘六毫五丝八忽九微六纤。

　　新中举人花红、旗匾，银一两三钱三分三厘三毫三丝；会试举人盘费，银三十两；进士花红、旗匾，银二两；府学岁贡生旗匾，银二两五钱；县学岁贡生旗匾，银一两二钱五分。

　　凤山县

　　各项正杂饷税额银四千八百五十一两七钱四分七厘六毫，除解充兵饷银二千九百四十一两一钱四分九厘五毫五丝一忽九微，实存支应银一千九百一十两零五钱九分八厘零四丝八忽一微。内支给款目：

　　分巡台厦道：薪凑俸银四十二两九钱五分六厘（闰年加银三两五钱七分九厘六毫六丝七忽，照例奉裁充饷）。皂隶一十二名，每名工食银六两，共银七十二两（闰年加银六两，年带征银二两四钱），实给银七十四两四钱；快手一十二名，每名工食银六两，共银七十二两（闰年加银六两，年带征银二两四钱），实给银七十四两四钱；听事吏二名，每名工食银六两，共银一十二两（闰年加银一两，年带征银四两），实给银一十二两四钱。

　　本府知府：薪凑俸银四十二两九钱五分六厘（闰年加银三两五钱七分九厘六毫六丝七忽，照例奉裁充饷）。库子四名，每名工食银六两，共银二十四两（闰年加银二两，年带征银八钱），实给银二十四两八钱。

　　本县知县：俸银二十七两四钱九分（闰年加银二两二钱九分零八毫三丝三忽，照例奉裁充饷），薪凑俸银一十七两五钱一分（闰年加银一两四钱五分九厘一毫六丝七忽，照例奉裁充饷）。门子二名，每名工食银六两，共银一十二两（闰年加银一两，年带征银四钱），实给银一十二两四钱；皂隶一十六名，每名工食银六两，共银九十六两（闰年加银八两，年带征银三两二钱），实给银九十九两二钱；马快八名，每名工食银六两，共银四十八两（闰年加银四两，年带征银一两六钱），实给银四十九两六钱；灯夫四名，每名工食银六两，共银二十四两（闰年加银二两，年带征银八钱），实给银二十四两八钱；轿伞扇夫七名，每名工食银六两，共银四十二两（闰年加银三两五钱，年带征银一两四钱），实给银四十三两四钱；禁卒八名，每名工食银六两，共银四十八两（闰年加银四两，年带征银一两六钱），实给银四十九两六钱；库子四名，每名工食银六两，共银二十四两（闰年加银二两，年带征银八钱），实给银二十四两八钱；斗级四名，每名工食银六两，共银二十四两（闰年加银二两，年带征银八钱），实给银二十四两八钱；民壮五十名，每名工食银六两，共银三百两（闰年加银二十五两，年带征银一十两），实给银三百一十两。

　　本县典史：俸银一十九两五钱二分（闰年加银一两六钱二分六厘六毫六丝六忽，照例奉裁充饷），薪凑俸银一十二两（闰年加银一两，照例奉裁充饷）。门子一名，工食银六两（闰年加银五钱，年带征银二钱），实给银六两二钱；皂隶四名，每名工食银六两，共银二十四两（闰年加银二两，年带征银八钱），实给银二十四两八钱；马夫一名，工食银六两（闰年加银五钱，年带征银二钱），实给银六两二钱。

　　台湾府学斋夫二名，每名工食银六两，共银一十二两（闰年加银一两，年带征银四钱），实给银一十二两四钱。

　　本县儒学：俸银三十一两五钱二分（闰年加银二两六钱二分六厘六毫六丝六忽六微，照例奉裁充饷）。本县学斋夫三名，每名工食银六两，共银一十八两（闰年加银一两五钱，年带征银六钱），实给银一十八两六钱；膳夫二名，工食银连闰共银一十三两三钱三分三厘三毫三丝；门斗三名，每名工食银六两，共银一十八两（闰年加银一两五钱，年带征银六钱），实给银一十八两六钱。

　　下淡水巡检：俸银一十九两五钱二分（闰年加银一两六钱二分六厘六毫六丝六忽，照例奉裁充饷），薪凑俸银一十二两（闰年加银一两，照例奉裁充饷）。皂隶二名，每名工食银六两，共银一十二两（闰年加银一两，年带征银四钱），实给银一十二两四钱。

　　本府进表合用绫袱纸张，实给银二两五钱二分八厘九毫八丝二忽一微。

　　本县圣庙香灯银二两五钱二分。

　　春秋二祭，启圣公、文庙、山川、社稷、邑厉等坛祠银一百四十八两。

　　乡饮二次，银六两。

　　习仪、拜贺、救护银六钱。

　　祈晴、祷雨、谢神香烛银一两二钱。

　　修理文庙、城隍、社稷、无祀等坛祠银一十两三钱五分七厘。

　　新中举人花红、旗匾，银一两三钱三分三厘三毫三丝；会试举人盘费，银三十两；进士花红、旗匾，银二两；本县学岁贡生旗匾，〔银〕一两二钱五分；本县学廪生一十名，每名连闰该廪粮银二两八钱九分三厘三毫三丝，共银二十八两九钱三分三厘三毫。

　　存恤孤贫夏冬衣布银（本县属孤贫六十名口，每名年给银一两五钱八分七厘三毫），实给银九十五两二钱三分八厘；孤贫月粮（每口月给银二钱三分零九毫二丝八忽），实给银一百六十六两二钱六分八厘一毫零六忽。

　　囚犯月粮银二十两。

　　下淡水巡检司弓兵一十八名，每名工食银一两七钱六分六厘六毫六丝六忽七微，共银三十一两八钱（闰年加银二两六钱五分，年带征银一两六分），实给银三十二两八钱六分。

　　县前、下淡水、南马坑、中冲崎、鲫鱼潭、江山溪、台湾府等七铺每铺司兵四名，共二十八名，每名工食银六两、火把银八钱四分，共银一百九十一两五钱二分（闰年加银一十五两九钱六分，年带征银六两三钱八分四厘），实给银一百九十七两九钱零四厘。

　　诸罗县

　　各项正杂饷税额银一万零五百六十二两八钱一分九厘六毫，除解充兵饷银八千三百七十一两零五分七厘六毫零一忽九微，实存支应银二千一百九十一两七钱六分一厘九毫九丝八忽一微。内支给款目：

　　本府同知：薪凑俸银三十七两四钱四分四厘（闰年加银三两一钱二分零三毫三丝三忽，照例奉裁充饷）。皂隶一十二名，每名工食银六两，共银七十二两（闰年加银六两，年带征银二两四钱），实给银七十四两四钱；本府马快一十名，每名工食银六两，共银六十两（闰年加银五两，年带征银二两），实给银六十二两；皂隶一十六名，每名工食银六两，共银九十六两（闰年加银八两，年带征银三两二钱），实给银九十九两二钱；斗级六名，每名工食银六两，共银三十六两（闰年加银三两，年带征银一两二钱），实给银三十七两二钱。

　　本府经历：薪凑俸银一十五两七钱九分八厘（闰年加银一两三钱一分六厘五毫，照例奉裁充饷）。马夫一名，工食银六两（闰年加银五钱，年带征银二钱），实给银六两二钱。

　　本府儒学门斗三名，每名工食银六两，共银一十八两（闰年加银一两五钱，年带征银六钱），实给银一十八两六钱。

　　本县知县：俸银二十七两四钱九分（闰年加银二两三钱三分六厘九毫零一忽四微，照例奉裁充饷），薪凑俸银一十七两五钱一分（闰年加银一两四钱五分九厘一毫六丝七忽，照例奉裁充饷）。门子二名，每名工食银六两，共银一十二两（闰年加银一两，年带征银四钱），实给银一十二两四钱；皂隶一十六名，每名工食银六两，共银九十六两（闰年加银八两，年带征银三两二钱），实给银九十九两二钱；马快八名，每名工食银六两，共银四十八两（闰年加银四两，年带征银一两六钱），实给银四十九两六钱；灯夫四名，每名工食银六两，共银二十四两（闰年加银二两，年带征银八钱），实给银二十四两八钱；轿伞扇夫七名，每名工食银六两，共银四十二两（闰年加银三两五钱，年带征银一两四钱），实给银四十三两四钱；禁卒八名，每名工食银六两，共银四十八两（闰年加银四两，年带征银一两六钱），实给银四十九两六钱；库子四名，每名工食银六两，共银二十四两（闰年加银二两，年带征银八钱），实给银二十八两八钱；斗级四名，每名工食银六两，共银二十四两（闰年加银二两，年带征银八钱），实给银二十四两八钱；民壮五十名，每名工食银六两，共银三百两（闰年加银二十五两，年带征银一十两），实给银三百一十两。

　　本县典史：俸银一十九两五钱二分（闰年加银一两六钱二分二厘六毫六丝六忽，照例奉裁充饷），薪凑俸银一十二两（闰年加银一两，照例奉裁充饷）。门子一名，工食银六两（闰年加银五钱，年带征银一钱），实给银六两二钱；皂隶四名，每名工食银六两，共银二十四两（闰年加银一两，年带征银八钱），实给银二十四两八钱；马夫一名，工食银六两（闰年加银五钱，年带征银二钱），实给银六两二钱。

　　佳里兴巡检：俸银一十九两五钱二分（闰年加银一两六钱二分六厘六毫六丝六忽，照例奉裁充饷），薪凑俸银一十二两（闰年加银一两，照例奉裁充饷）。皂隶二名，每名工食银六两，共银一十二两（闰年加银一两，年带征银四钱），实给银一十二两四钱。

　　本县儒学：俸银三十一两五钱二分（闰年加银二两六钱二分六厘六毫六丝六忽六微，照例奉裁充饷）；斋夫三名，每名工食银六两，共银一十八两（闰年加银一两五钱，年带征银六钱），实给银一十八两六钱；膳夫二名，工食银连闰共银一十三两三钱三分三厘三毫三丝；门斗三名，每名工食银六两，共银一十八两（闰年加银一两五钱，年带征银六钱），实给银一十八两六钱。

　　本府进表合用绫袱纸张，实给银二两五钱二分八厘九毫八丝二忽一微。

　　本县圣庙香灯银二两五钱二分。

　　春秋二祭，启圣公、文庙、山川、社稷、邑厉等坛祠银一百四十八两。

　　习仪、拜贺、救护香烛银六钱。

　　祈晴、祷雨、谢神香烛银一两二钱。

　　修理文庙、城隍、社稷、无祀等坛祠银一十一两三钱五分七厘。

　　新中举人花红、旗匾，银一十三钱三分三厘三毫三丝；会试举行盘费，银三十两；进士花红、旗匾，银二两；县学岁贡生旗匾，银一两二钱五分；县学廪生一十名，每名连闰该廪粮银二两八钱九分三厘三毫三丝，共银二十八两九钱三分三厘三毫。

　　存恤孤贫夏冬衣布银（本县属孤贫四十六名口，每名年给银一两五钱八分七厘三毫），实给银七十三两零一分五厘八毫；孤贫月粮（每名月给银二钱三分零九厘二毫八丝），实给银一百二十七两四钱七分二厘二毫五丝六忽。

　　囚犯月粮银二十两。

　　佳里兴巡检司弓兵一十八名，每名工食银一两七钱六分六厘六毫六丝六忽七微，共银三十一两八钱（闰年加银二两六钱五分，年带征银一两零六分），实给银三十二两八钱六分。

　　本县铺兵共六十七名（新港铺四名、目加溜湾铺三名、麻荳铺三名、萧垄铺三名、佳里兴铺三名、茅港尾铺三名、大路边铺三名、赤山仔铺三名、新嘓铺三名、倒咯嘓铺三名、诸罗山铺三名、打猫铺三名、他里雾铺三名、猴闷铺三名、柴里铺三名、草埔铺三名、西螺铺四名、埔疆铺三名、小岗铺二名、大武铺三名、大肚铺三名、半线铺三名），每名工食银六两、火把银八钱四分，共银四百五十八两二钱八分（闰年加银三十八两一钱九分，年带征银一十五两二钱七分六厘），实给银四百七十三两五钱五分六厘。

　　总论

　　今天下赋役皆行折色，仍一条鞭法。惟台湾以新辟海邦，就田征榖、计口输钱；其不得与诸郡国一者，局于地势使然也。然征输之间，尚有再宜酌减，以广圣朝劳来安集德意。如诸罗三十四社土番捕鹿为生、凤山八社土番种地餬口，伪郑令捕鹿各社以有力者经管，名曰贌社；社商将日用所需之物赴社易鹿作脯，代输社饷。国朝讨平台湾，部堂更定饷额；比之伪时虽已稍减，而现在番黎按丁输纳，尚有一、二两至一、二十两者。或此社困穷、彼社匀纳，移甲易乙，莫可稽考。有司只按总额征收，番亦愚昧无知，终岁所捕之鹿与夫鸡、犬、牛、豕、布缕、麻菽，悉为社商所有。间有饷重利薄，社商不欲包输，则又诿诸通事，名为自征；通事额外之朘削，无异社商。虽屡禁惩，未尽改也。至种地诸番，伪郑不分男妇，概征丁米：识番字者，呼为教册番，每丁岁征一石；壮番，一石七斗；少壮番，一石三斗；番妇，亦每口一石。纳土以来，仍循旧例。今诸邑社饷纵难全豁，似当酌减十分之三；俟建城垣之后，再议履亩定税，或议照丁输税之法。其凤邑八社丁米，教册、壮、少诸番，似宜一例通行征米一石；其番妇之米，似应全豁。再若土番之外，台、凤、诸三县■〈罒上令下〉、缯、罟、网有税，渔船、梁头有税，二十一港又有港税，均循旧例重复征输；亦有不可不为酌减去留者。在当日平定之初，章程草创，或未及详；苟有利于民生，圣德如天，非有靳也。夫瘠土之民劳，劳则善心生，自古志之。然救敝补偏，犹愿与共事诸君子各抒所见，急所当务，以陈请于当宁，庶台地永享乐利之休云。  
　 

卷六

　　典秩志

　　文庙坛庙祠

　　国之大事，展祀为先。今圣天子躬行释奠，缀兆加殊等焉；为民祝厘，珪币增异数焉。台虽越在海徼，生值礼明、乐备之世，每亦泮璧有光仪、山川无废职；以及明农先啬、御患捍灾，阴有其神而阳崇其报乎！是用诹日无敢后时。作典秩志。

　　文庙

　　坛

　　庙

　　祠

　　总论

　　文庙

　　每岁春秋二仲，以上丁日致祭先师孔子。是日四鼓，郡邑掌教先行致祭启圣祠。

　　一、正殿

　　先师至圣孔子位。

　　四配位次：复圣颜子回、宗圣曾子参、述圣子思子伋、亚圣孟子轲。

　　十哲位次：先贤闵子损、先贤冉子耕、先贤冉子雍、先贤宰子予、先贤端木子赐、先贤冉子求、先贤仲子由、先贤言子偃、先贤卜子商、先贤颛孙子师。

　　东庑：先贤澹台灭明、先贤原宪、先贤南宫适、先贤商瞿、先贤漆雕开、先贤司马耕、先贤有若、先贤司马施、先贤颜辛、先贤曹恤、先贤公孙龙、先贤秦商、先贤颜高、先贤壤驷赤、先贤石作蜀、先贤公夏首、先贤后处、先贤奚容蒧、先贤颜祖、先贤句井疆、先贤秦祖、先贤县成、先贤公祖句兹、先贤燕伋、先贤乐欬、先贤狄黑、先贤孔忠、先贤公西蒧、先贤颜之仆、先贤施之常、先贤秦非、先贤申枨、先贤颜祖、先儒榖梁赤、先儒高堂生、先儒毛苌、先儒后苍、先儒杜子春、先儒韩愈、先儒程颢、先儒邵雍、先儒司马光、先儒胡安国、先儒杨时、先儒罗从彦、先儒张栻、先儒陆九渊、先儒许衡。

　　西庑：先贤宓不齐、先贤公冶长、先贤公晰哀、先贤高柴、先贤樊须、先贤公西赤、先贤梁鳣、先贤冉孺、先贤伯虔、先贤冉季、先贤漆雕徒父、先贤漆雕哆、先贤商泽、先贤任不齐、先贤公良孺、先贤公肩定、先贤鄡单、先贤罕父黑、先贤荣旗、先贤左人郢、先贤郑国、先贤原亢、先贤廉洁、先贤叔仲会、先贤公西舆如、先贤邽巽、先贤陈亢、先贤琴张、先贤步叔乘、先儒左丘明、先儒公羊高、先儒伏胜、先儒孔安国、先儒董仲舒、先儒王通、先儒周敦颐、先儒欧阳修、先儒张载、先儒程颐、先儒胡瑗、先儒李侗、先儒朱熹、先儒吕祖谦、先儒蔡沈、先儒真德秀、先儒薛瑄、先儒王守仁、先儒陈献章、先儒胡居仁。

　　右位次，悉依明代「会典」编订。至历代追崇爵号，依张罗峰所议，悉删不录。又罗豫章、李延平二先儒，于明万历四十六年方议从祀。谨按：罗受业于杨龟山先生、李受业于罗、朱晦翁又受业于李，今依序次增入。

　　一、启圣祠

　　启圣公位。

　　配飨从祀位次：先贤颜氏、先贤曾氏、先贤孔氏、先贤孟孙氏、先儒周氏（辅成）、先儒程氏（珦）、先儒朱氏（松）、先儒蔡氏（元定）。

　　按明朝「会典」，惟程氏、朱氏、蔡氏从祀；万历二十三年，方增祀周氏。但考「宋史」二程俱受业于濂溪，则周氏位次宜在程氏上；而「阙里志」误列，今悉改正。

　　陈设图


　　每位一坛

　　每位各一坛献官拜位东西各一坛


　　每四位一坛

　　启圣公祭品视先师位；

　　惟减太羹一、太牢一。


　　献官拜位东西各一坛

　　配飨位祭品视十哲；惟添豕首一。


　　献官拜位东西各一坛

　　从祀位祭品与配飨位同；惟减豕首一。


　　奏乐位次（此明成化时八佾舞图。嘉靖时改为六佾）

　　麾应鼓

　　工歌琴笙笙箎节舞舞舞舞舞舞

　　工歌琴搏洞箫埙

　　舞舞舞舞舞舞

　　工歌琴瑟凤箫

　　工歌琴柷龙笛舞舞舞舞舞舞

　　丹陛

　　工歌琴敔龙笛舞舞舞舞舞舞

　　工歌琴瑟洞箫

　　舞舞舞舞舞舞

　　工歌琴搏凤箫埙

　　工歌琴拊笙笙箎节舞舞舞舞舞舞

　　康熙二十六年，颁行「天下圣道，正际昌隆」等事。内开：奉旨：丁祭国子监十笾、十豆，舞用六佾；各府、州、县八笾、八豆，舞亦六佾。并乐器各项，俱照「会典」原定遵行。

　　释奠仪注

　　释，置也。谓但置牲币、设馔、奏乐以奠，无尸、无饮食、酬酢等仪。以其主于行礼，非报功也。

　　一、斋戒丁前三日，致斋；不饮酒，不茹葱、蒜、韭、薤，不问病，不吊丧，不听音乐，不理刑名，不与妻妾同处。丁前一日，沐浴更衣；宿祭所，惟理祀事。

　　一、省牲（牛、羊、豕、鹿、兔）、正祭前一日，办祭官备乐导送祝文、祭品至学。诣明伦堂，演乐、习仪毕，礼生送祝文，献官盥手亲填职名，遂省牲。执事者，设香案于宰牲堂外，引赞引献官公服至；唱：『就位』。唱：『上香』。唱：『揖』。献官揖已，执事者牵各牲于香案前过，视皆纯色肥大，无有伤残疾缺。唱：『揖』。唱：『平身』。唱：『礼毕』（遂宰之，取毛血少许盛盘中，执事者捧毛血升自东阶，正祀由中门入、配哲各由左右门入、两庑随左右安置各位下。其余毛血藏净器中，俟祭日瘗之）。

　　凡春秋二、八月上丁日四鼓，先祭启圣祠；五鼓，致祭文庙。

　　先师庙仪注每岁春秋二仲月上丁日，将行礼，起鼓初严，遍燃庭燎、香烛；鼓再严，赞礼、乐生、舞生及执事者各序立于丹墀两旁；鼓三严，引赞各引献官至丹墀下立。通赞唱：『赞礼、乐生、舞生就位』。唱：『执事者各司其事』。唱：『陪祭官就位』。唱：『分献官就位』。唱：『献官就位』。唱：『瘗毛血』。执事者捧毛血，正祀由中门出、四配东西哲由左右门出、两庑随之，瘗于坎。通赞唱：『迎神』。舞生横执其钥，无舞。麾生举麾，唱曰：『乐奏咸和之曲』。遂击柷作乐；通赞亦随唱：『鞠躬，拜，兴』（详在后）。乐生唱曰：『大哉孔圣（每歌一句，击鼓三声）！道德尊崇；维持王化，斯民是宗。典祀有常，精纯并隆。神其来格，于昭圣容』。通赞唱：『鞠躬，拜；兴，拜；兴，拜；兴，拜；兴，平身』。麾生偃麾擽敔，乐止。通赞唱：『奠帛』。麾生举麾，唱曰：『乐奏宁和之曲』。击柷作乐，诸舞生按节而舞（诸在舞仪图）。执事者各捧帛（详在后）。乐生歌曰：『自生民来（击柷同前。以后仿此），谁底其盛？惟师神明，度越前圣！粢帛具圣，礼容斯称；黍稷非馨，惟神之听』！捧帛者正祀由中门入、四配十哲俱由左门入、两庑随左右入，诣各神位前之左，朝上立。麾生偃麾擽敔，乐止。通赞唱：『行初献礼』。引赞唱：『诣盥洗所』。导至盥洗所，盥手帨手毕。引赞唱：『诣酒尊所』。导至酒尊所。引赞唱：『司尊者举幂酌酒』。执事者以勺盛酒，一勺倾于爵内；捧爵考在献官前行，正祀由中门入、余俱左门入，诣各神位前之左，朝上立。引赞导献官从东角门入，唱：『诣至圣先师孔子神位前』。麾生举麾，唱曰：『乐奏安和之曲』。击柷作乐，诸舞生按节而舞。乐生歌曰：『大哉圣师！实天生德。作乐以崇，时祀无斁。清酤惟馨，嘉牲孔硕；荐羞神明，庶几昭格』。引赞于麾生举麾时，即导献官至神位前。唱：『跪』。捧帛者转身向西跪，进帛于献官右；献官接帛；引赞唱：『奠帛』。献官奠帛，西旁执事者跪接帛，进于神前案上。司爵者转身向西跪，进爵于献官右，献官接爵；引赞唱：『献爵』。献官献爵，西旁执事者跪接爵，进于神前案上。引赞唱：『俯伏』。献官俯首至地；引赞唱：『兴，平身』。献官揖。引赞唱：『诣读祝位』（位在庙中香案前）。读祝者跪取祝文，立祝位两旁。引赞唱：『跪』。献官并读祝者皆跪。通赞随唱：『众官皆跪』。引赞唱：『读祝文』。麾生偃麾，乐暂止。读祝者读毕，将祝文跪置于祝案上；退堂西，朝上立。通赞、引赞同唱：『俯伏；兴，平身』。麾生举麾，不唱；乐生接奏在先未终之乐。引赞唱：『诣复圣颜子神位前』唱：『跪』。唱：『奠帛』。唱：『献爵』（俱如正祀仪）；『俯伏；兴，平身。』唱：『诣宗圣曾子神位前』（如前仪）。唱：『诣述圣子思子神位前』（如前仪）。通赞唱：『行分献礼』。引赞引分献官各至十哲、两庑行礼（俱如正祀仪。惟捧西配、西哲、西庑帛爵者，须转身跪于献官、分献官之左；余如前仪）。引赞唱：『诣亚圣孟子神位前』（如前仪）。引赞唱：『复位』。

　　麾生偃麾捧敔，乐止。引赞引献官从西角门出，献官、分献官一时同复原位。通赞唱：『行亚献礼』（惟不诣盥洗所；其诣酒尊所，俱如前仪）。唱：『诣至圣先师孔子神位前』。麾生举麾，唱曰：『乐奏景和之曲』。击柷作乐，诸舞生按节而舞。乐生歌曰：『百王宗师，生民物轨。瞻之洋洋，神其宁止。酌彼金罍，惟清且旨；登献惟三，于嘻！成礼』（献爵同初献仪。惟无奠帛、无读祝文。次及四配位，仪同初献）。引赞唱：『复位』。麾生偃麾擽敔，乐止。通赞唱：『行终献礼』（终献酌酒、献爵、作乐、乐章、舞节次及四配位仪俱同亚献）。通赞唱：『饮福受胙』。引赞唱：『诣饮福受胙位』。（位在读祝所）。进福酒者捧爵、进胙者捧盘，立于读祝案之东，又二执事立于案西；引赞唱：『跪』。唱：『饮福酒』。东执事者捧福酒跪进于献官，饮讫，西执事者跪接爵。唱：『受胙』。东执事者取正坛羊肩胙置于盘，跪进于献官；献官接胙讫，西执事者跪接胙，由中门捧出。唱：『俯伏；兴，平身，复位』。通赞唱：『鞠躬，拜；兴，拜；兴，拜；兴，拜；兴，平身』。众官俱四拜讫。通赞唱：『彻馔』。麾生举麾，唱曰：『乐奏咸和之曲』。击柷作乐，诸舞生直执其钥，无舞；乐生歌曰：『牺象在前，笾豆在列；以飨以荐，既芬既洁。礼成乐备，人和神悦。祭则受福，率笾无越』。执事者，各于神位案上将笾豆稍移动；执事者回原位，麾生偃麾擽敔，乐止。通赞唱：『送神』。麾生举麾，唱曰：『乐奏咸和之曲』。击柷作乐，无舞；乐生歌曰：『自严学宫，四方来宗。

　　恪恭祀事，威仪雝雝。歆兹惟馨，神驭还复；明禋斯毕，咸膺百福』。通赞唱：『鞠躬，拜；兴，拜；兴，拜；兴，拜；兴，平身』。众官俱四拜讫。麾生偃麾擽敔，乐止。通赞唱：『读祝者捧祝、司帛者捧帛，各诣瘗所』。读祝者先跪取祝文、司帛者跪取帛，转身向外立；正祀者由中门捧出、左配左哲由左门出、右配右哲由右门出，两庑如前仪，随班俱往瘗所。通赞唱：『诣望瘗位』。麾生举麾，唱曰：『乐奏咸和之曲』。击柷作乐，无舞；乐章与送神同。引赞引献官、众官俱诣望瘗位，唱：『望瘗』。唱：『焚祝文』。唱：『帛一端………』（唱至九端）。待焚毕，引赞唱：『复位』。麾生偃麾擽敔，乐止。通赞引赞同唱：『礼毕』；各官俱朝上一揖。

　　先师庙祝文

　　维康熙某年某甲子二（八）月某甲子朔、越某日某甲子，某衙门某官某等敢昭告于至圣先师孔子：惟师德配天地、道冠古今，删述六经，垂宪万世。惟兹仲春（秋），谨以牲帛、醴齐、粢盛、庶品，祗奉旧章，式陈明荐；以复圣颜子、宗圣曾子、述圣子思子、亚圣孟子配。尚飨！启圣祠仪注郡县教官主祭，仪节与先师庙同；惟用鼓吹，无乐舞。

　　启圣公祠祝文

　　维康熙某年某甲子二（八）月某甲子朔、越某日某甲子，某衙门某官某等敢昭告于启圣公孔氏：惟公诞生至圣，为万世王者之师，功德显著。兹用仲春（秋），谨以牲帛，醴齐、粢盛、庶品，祗奉旧章，式陈明荐；以先贤颜氏、先贤曾氏、先贤孔氏、先贤孟孙氏配。尚飨。（按「阙里志」，启圣公祝文内先贤孟孙氏之下，有先儒程氏珦、朱氏松、蔡氏元定、周氏辅成配等语。但祝文直斥先儒名讳，似为非宜；况周氏在程氏之后，更为失序。考明朝「会典」刊于万历年间，时程、朱、蔡巳从祀矣，其祝文只列四配而不及从祀；且先师庙祝文亦止列四配而不及十哲，今宜从「会典」）！

　　名宦、乡贤祠仪注主祭官正祭毕行礼，或司教代迎神、送神，各再拜献帛爵、读祝，皆立。

　　名宦祠祝文

　　维康熙某年某甲子二（八）月某甲子朔、越某日某甲子，某衙门某官某等敢昭告于本府（县）名宦群公之神曰：惟公克修乃职，乐利斯民；甘棠垂荫，奕■〈示冀〉如新。惟兹仲春（秋）、日在上丁，谨以牲醴、粢盛、庶品，用伸奠献。尚飨！

　　乡贤祠祀文

　　维康熙某年某甲子二（八）月某甲子朔、越某日某甲子，某衙门某官某等敢昭告于本府（县）乡贤先生之神曰：惟公毓秀兹邦，懋修厥德。或着望簪缨，或幽光泉石；咸一乡之善士，宜禋祀于无斁。惟兹仲春（秋）、日在上丁，谨以牲醴、粢盛、庶品，用伸奠献。尚飨！

　　台郡自入版图，循良之续，前后辉映；德造之彦，鹊起蝉继。而名宦、乡贤之祀，阙焉未举。姑存其典，以俟后之君子焉。

　　坛

　　社稷坛

　　社稷坛以每岁春秋二仲上戊日，共坛致祭。设木主二：一书「府（县）社之神」、一书「府（县）稷之神」。牲用羊一、豕一，笾、豆各四，簠、簋各二，铏各一，帛用黑色各一，无乐。

　　社稷坛祝文

　　维康熙某年某申子二（八）月某甲子朔、越某日某甲子，某衙门某官某等敢昭告于本府（县）社稷之神曰：品物资生，蒸民乃粒；养育之功，司士是赖。惟兹仲春（秋），谨以牲帛、醴齐、粢盛、庶品，式陈明荐。尚飨！

　　山川坛

　　山川及风云雷雨、城隍，以每岁春秋二仲上戊日，共坛致祭。设木主三：一书「风云雷雨之神」，居中；一书「本府（县）山川之神」，居左；一书「本府（县）城隍之神」，居右。牲用羊三、豕三，爵各三，笾、豆各四，簠、簋各二，铏各一，帛用白色各一。

　　山川坛祝文

　　维康熙某年其甲子二（八）月某由子朔、越某日某甲子，某衙门某官某等敢昭告于本府（县）山川之神曰：惟神玅用神机，生育万物；奠我民居，足我民食。某等钦崇上命，忝职兹土；今当仲春（秋），谨以牲醴，用伸常祭。尚飨！

　　邑厉坛

　　郡邑厉坛，以每岁清明日及七月十五日、十月朔日致祭，凡三举。先期，三日前主祭官牒告城隍。至日，用彩仗迎城隍主祀；牲用羊一、豕一。设无祀鬼神之位于坛下，牲用羊二、豕二，炊米三石，具羹饭、香烛。行礼毕，僧道讽经，绕坛数匝。

　　邑厉坛祝文

　　维康熙某年某月某日，其官尊奉礼部札付，为祭祀本县阖境无祀鬼神等众事：钦奉圣旨：普天之下、后士之上，无不有人、无不有鬼神。人鬼之道，幽明虽殊，其理则一。故天下之广、兆民之众，必立君以主之；君总其大，又设官分职于府、州、县以各长之；各府、州、县又于每处户内，设一里长以细领之。上下之职，纲纪不紊。此治人之法如此。天子祭天地神祇及天下山川，王国、各府、州、县祭境内山川及祀典神祇，庶人祭其祖先及里社、土社之神；上下之礼，各有差等。事神之道如此。尚念冥冥之中无祀鬼神，昔为生民，未知何故而殁？其间有遭兵刃而横伤者，有死于水火、盗贼者，有被人取财而逼死者，有被人强夺妻妾而死者，有遭刑祸而负屈死者，有天灾流行而疫死者，有为猛兽、毒虫所害者，有为饥饿冻死者，有因战斗而殒身者，有因危急而自缢者，有因墙屋倾颓而压死者，有死后无子孙者；此等鬼魂，或终于前代、或殁于近世，或兵戈扰攘流移于他乡，或人烟断绝久阙其祭祀。姓名泯殁于一时，祀典无闻而不载。此等孤魂，死无所依，精魂未散，结为阴灵；或倚草附木、或作为妖怪，悲号于星月之下、呻吟于风雨之中。凡遇人间节令，心思阳世，魂杳杳以无归；身堕沉沦，意悬悬而望祭。兴言及此，怜其凄惨；故敕天下有司，依时享祭。在京都，有泰厉之祭；在王国，有国厉之祭；在各府、州，有郡厉之祭；在各县，有邑厉之祭；在一里，又各有乡厉之祭。期于神依人而血食，人敬神而知礼。仍令本处城隍，以主此祭。钦奉如此，今某等不敢有违，谨设坛于城北，以三月清明日（或七月十五日、或十月初一日）置备牲醴、羹饭，专祭本县阖境无祀鬼神等众。灵其不昧，来享此祭。凡我一县境内人民，倘有忤逆不孝、不敬六亲者，有奸盗诈伪、不畏公法者，有拗曲作直、欺压良善者，有逃避差役、靠损贫户者，似此顽恶、奸邪不良之徒，神必告于城隍，发露其事，使遭官府轻则笞的杖断，不得号为良民；重则徒流绞斩，不得还生乡里。若事未发露，必遭阴谴，使举家并染瘟疫，六畜田蚕不利。如有孝顺父母、和睦亲族、畏惧官府、遵守礼法、不作非为、良善正直之人，神必达之城隍，阴加护佑；使其家道安和、农事顺序，父母妻子保守乡里。我等阖县官吏人等，如有上欺朝廷、下枉良善，贪财作弊、蠹政害民者，灵必无私，一体昭报。如此，则鬼神有鉴察之明、官府非谄谀之祭。尚飨！

　　庙

　　城隍庙

　　城隍既祭于坛，而复崇之庙貌者，祀以人道也。凡新官入境，必致肃斋宿而后履任；祈祷水旱，必先牒告以及民间鸡豚操祝，神尤效灵焉。

　　城隍庙祝文

　　维康熙某年某甲子二（八）月某甲子朔、越某日某甲子，某衙门某官某等敢昭告于本府（县）城隍之神曰：惟神玅用神机，生育万物；奠我民居，足我民食。某等钦崇上命，忝职兹土；今当仲春（秋），谨以牲醴，用伸常祭。尚飨！

　　旗纛庙

　　考旧例，镇营西北隅祀军牙六纛之神，守御掌印官署其事。中设六纛神位二，祀后以霜降日祭。今台湾无旗纛庙，镇、协各官于霜降前一日，率军士盛装、铠仗到教场张幕驻札；至霜降日，设少牢、醴帛祭之，礼行一献。毕，仍装束结队回营（祝文随时撰）。

　　祠

　　土地祠

　　土地之祭，每岁以仲春二日、中秋望日。土俗：喧鼓装扮杂剧侑觞，亦祈报之意。本府属及各官署皆立祠，朔望行香。盖莅土者祀以庇民也。

　　土地祠祝文

　　维康熙某年某甲子二（八）月其甲子朔、越某日某甲子，某衙门某官某等敢昭告于土地之神曰：惟神德参化育，保障全城；护国庇民，官庶俱赖。今当仲春（秋），谨以牲醴，用伸常祭。

　　尚飨！

　　总论

　　汉法：并祀周公。今学宫专祀孔子。有孔子，而周公之道益昌明，则孔子之功在万世矣。子虽齐圣，不先父食；吾尤韪于请祠启圣之举，为能伸人子之情也。夫天下人子，能以其身从食庙庭，又跻其父于启圣先儒之末，使非大贤能若是乎？至于山川、社稷享祀以时，崇德报功，春秋匪懈，俾若敖之祀无馁、伯有之神不厉，是皆有司所有事。孔子曰：『祭则受福』；莅斯土者，其可忽诸？  
　 
卷七

　　风土志

　　汉人风俗土番风俗气候岁时风信潮汐土产

　　世代之递迁者，人事也；气化之变更者，天时也。天时有消长，而人事之盛衰因之。昔三代盛时，风清俗美，蔑以加矣。洎乎叔季，若齐、若鲁，有礼教、有功利、有信义、有夸诈，非风俗盛衰之一验乎？且呼吸之气，上通帝座，春无愆阳、夏无伏阴；岁时伏腊，置酒烹羔，致足乐也。若夫风有气而无质，南风柔弱、北风刚劲，各有所尚。故飓风不作，则海不扬波；抚安流之襟带，而知中国有圣人焉！于是方物毕献，而山海效灵。凡所以蔚为物华者，莫不随地而生。作风土志。

　　汉人风俗

　　土番风俗

　　气候

　　岁时（汉人用此礼，土番无也）

　　风信

　　潮汐

　　土产

　　总论

　　汉人风俗

　　台在昔，为雕题黑齿之种、断发文身之乡。迄今，风俗凡几变矣。

　　其自内地来居于此者，始而不知礼义，再而方知礼义，三而习勿礼义。何言之？先为红毛所占，取其地而城之，与我商人交通贸易；凡涉险阻而来者，倍蓰、什伯、千万之利，在所必争。夫但知争利，又安知礼义哉？嗣是而郑氏窃据兹土，治以重典；法令严峻，盗贼屏息。民间秀良子弟，颇知励志诗书，俗尚偷安而已。国朝庙谟弘远，增其式廓；历年负固，一旦削平。凡所以养士、治民者，渐次修举，易政刑而为德礼；抚绥劳来之方，靡不备至。于是乡之中，士知孝弟、民皆力田，诗书弦诵之业、农工商贾之事，各无废职。夫士之子恒为士、农之子恒为农，非定论也；今台士之彬雅者，其父兄非农工、即商贾也。求其以世业相承者，百不一二。由其俗尚勉学，咸知具修脯、延塾师授经：故吚唔之声往往相闻，虽村落茅檐间亦不绝焉。

　　田围皆平原沃野，岁仅一熟；非凶年，可以无饥。三邑之民，务本之外，牵车服贾而已，扬帆济渡而已。若澎民之无水田可耕者，或采捕、或治圃以自给而已。

　　乡村所居之屋，皆诛茅编竹为之；无土木巩固之安，有水火盗贼之虞。

　　隶斯籍者，非有数世高、曾之土著也；有室、有家，父而子、子而孙，即为真土著矣。以故宗族之亲少、洽比之侣多，此亦四海兄弟之意。有一朝之忿，即以槟榔睦之。无负戴之班白、无久停之亲柩。

　　商旅多四方所辐辏，而舟楫之往来皆安，车牛之络绎甚便；舟车所至，无非声教所敷，亦俗之善者也。

　　间或侈靡成风，如居山不以鹿豕为礼、居海不以鱼鳌为礼，家无余贮而衣服丽都，女鲜择婿而婚姻论财，人情之厌常喜新、交谊之有初鲜终，与夫信鬼神、惑浮屠、好戏剧、竞赌博，为世道人心之玷，所宜亟变者亦有之。

　　夫以雕题黑齿之种、断发文身之乡，一旦闽扩为九、县设而三；涤疵荡秽，既喜振豫持丰，又虑昌辰难恃。柄世君子，岂得以妍媸听之象魏，而污隆委之化工哉？如铸大垆，百炼方刚矣，而仍防夫跃冶；如横砥柱，奔涛均折矣，而徐定夫安流。又何俟百年必世，更纪淳风于化日耶？

　　土番风俗

　　土番之性，与我人异者，无姓字、不知历日；父母而外，无叔伯、甥舅，无祖先祭祀，亦不自知其庚甲。

　　男女皆跣足裸体，上次短衫，以幅布围其下体；番妇则用青布裹胫，头上多带花草。男女约十四、五岁时，编藤围腰，束之使小；故射飞逐走，疾于奔马。发稍长，即断去其半，以草缚之。齿用生刍染黑。各穿耳孔，其大可容象子，以木环贯其中。身多刺记，或臂、或背；好事者，竟至遍体皆文。其所刺，则红毛字也。手带镯，或铜、或铁所铸，多者至数十双；且有以鸟翅垂于盾、以贝悬于项而相夸为美观者。

　　俗重生女，不重生男。男则出赘于人，女则纳婿于家。婚嫁时，女入公廨中，男在外吹口琴，女出与合；当意者，始告于父母，置酒席邀饮同社之人，即成配偶。凡耕作，皆妇人；夫反在家待哺。夫妇不合，不论有无生育，往往互相交易。炎暑时，男女皆裸体对坐；淫欲之事，长则避幼。

　　甫生产，同婴儿以冷水浴之。疾病不知医药，辄浴于河；言大士置药水中，以济诸番。冬日；亦入水澡浴以为快。

　　人死结彩于门，所有器皿、衣服，与生人均分；死者所应得之分，同其尸埋于床下。三日后，会集同社将死者取出，各灌以酒，然后深葬，葬不用棺椁；移居，仍取出再埋。

　　番屋高地四、五尺，深狭如舟形，梁柱皆画五采；时时洒扫，地无点尘。后多植椰树、修竹，暑气莫能入。

　　家无被褥，以衣覆体。

　　无厨灶，以三尺架架锅于地。粥则环向锅前，用椰瓢吸食；饭则各以手团之而食。米，随用随舂。粟、麦、衣服，皆贮葫芦瓠中。好饮酒，将米置口中嚼烂，藏诸竹筒，不数日而酒熟。客至，出以相敬；必先尝而后进。

　　出入皆乘牛车。遇山路陡绝处，则循藤而过；遇溪路深阔处，则跳石而过。

　　凡传递文书，两手系铃，撞之则鸣，其走如飞。

　　所用镖鎗，长五尺许；取物于百步之内，发无不中。弓则用竹为之，以麻为弦；矢则长锐，无翎毛。

　　其耕田，以草生为准；秋成日，谓之一年。

　　再入深山中，人状如猿猱，长不满三尺，见人则升树杪。人欲擒之，则张弩相向，缘树远遁。亦有凿穴而居，类太古之民者。性好杀人，取其头，剔骨饰金悬于家，以示英雄。又有一种，见生父年老，将父悬于树，听其杀去；获之者，系一豕以易之。

　　土官有正、有副，大社至五、六人，小社亦三、四人。随其支派，各分公廨。有事咸集于廨以听议；小者皆宿外供役。

　　有能书红毛字者，谓之「教册」；凡出入之数，皆经其手。削鹅毛管濡墨横书，自左至右，非直行也。今向化者设塾师，令番子弟从学，渐沐于诗书、礼义之教云。

　　气候

　　台壤僻在东南隅，地势最下，去中州最远。故气候，与漳、泉已不相同。大约暑多于寒，恒十之七。锺鼎之家，兽炭、貂裘无所用之；细民无衣、无褐，亦可卒岁。花卉则不时常开，木叶则历年未落；瓜蒲、蔬茹之类，虽穷冬华秀。此寒暑之气候不同也。

　　春频旱，秋频潦。东南云蒸则滂沱，西北密云鲜润泽；所以云行雨施，必在南风盛发之时。而田榖之登，岁不能再熟。此雨旸之气候不同也。

　　四时之风，南飓居多；七、八月间，因风击浪，楫为摧、樯为倾，其涛沙之声远闻数百里外。晓东、暮西，风之所自；与中土又大异矣。此风颷之气候不同也。

　　自府治至凤山，气候与台邑等。凤山以南至下淡水等处，蚤夜东风盛发，及晡郁热，入夜寒凉，冷热失宜。又水土多瘴，人民易染疾病。自府治直抵诸罗之半线，气候亦与台邑等。半线以北，山愈深、土愈燥，烟瘴愈厉，人民鲜至。鸡笼地方孤悬海口，地高风烈；冬春之际，时有霜雪。此南北之气候不同也。

　　岁时（汉人用此礼，土番无也）

　　元日蚤起，少长咸集，礼神、祭先、羹饭后，诣所亲及朋友故旧贺岁；主人出辛盘相款洽，俗谓之「贺正」。过此日为常。是时屠苏为政，醉人酣剧，相望于道，至五日乃止；谓之「假开」。

　　元旦起至元宵止，好事少年装束仙鹤、狮马之类，踵门呼舞，以博赏赉，金鼓喧天；谓之「闹厅」。

　　立春前一日，有司迎春东郊，备仪仗、彩棚、优伶前导。看春士女，蜂出云集，填塞市中，多市春花、春饼之属，以供娱乐。

　　元夕，初十放灯，逾十五夜乃止，门外各悬花灯。别有闲身行乐善歌曲者数辈为伍，制灯如飞盖状，一人持之前导遨游，丝竹肉以次杂奏；谓之「闹伞」。更有装束昭君、婆姐、龙马之属，向人家有吉祥事作歌庆之歌，悉里语俚词，非故乐曲；主人多厚为赏赉。神祠，俱延僧道设醮祈安；醮毕，迎神。迎毕，置酒庙中，社众集饮；谓之「食供」。大抵数日之间，烟花火树之属，在在映带。又有一种豪门，挟鼠炮以角胜负，延烧衣履；人亦顾而乐之。

　　二月二日，各街社里逐户敛钱宰牲演戏，赛当境土神；名曰「春祈福」。

　　三月三日，采鼠曲草合粉为粿；荐祀之余，以相赠遗。

　　清明日，人家展谒坟墓；舆步壶浆，络绎郊原。祭毕，藉草衔杯，递为酬劝；薄暮乃归。

　　四月八日，僧童舁佛作歌，沿门索施；俗谓之「洗佛」。

　　端午日，昔人取艾悬户，采蒲泛酒；今合艾蒲共悬之，谓蒲似剑也。以五色长命缕系儿童臂上，复以茧作虎子帖额上；至午时，脱而投之。所在竞渡，虽云吊屈，亦以辟邪；无贵贱，咸买舟出游。中流箫鼓，歌舞凌波；游人置竿船头，挂以锦绮，捷者夺标而去。人家递为角黍食之；按「风土记」，取阴阳包裹未分之义也。

　　六月一日，各家以米粉涂红为丸供神，俗呼为「半年丸」；亦颂祷团圆之意。

　　七月七日，是夕人家女儿罗瓜果、线针于中庭，为乞巧会。

　　中元，人家各祀其先；以楮作五色绮绣之状焚之，云为泉下作衣裳。所在为盂兰盆会，每会一老僧主之；黄昏后登坛说法，撒物食羹饭，谓之「普施」。

　　中秋，祀当境土神。盖古者祭祀之礼，与二月二日同；春祈而秋报也。是夜，士子递为燕饮赏月；制大面饼，名为「中秋饼」，以红朱书一「元」字，用骰子掷四红以夺之，取「秋闱夺元」之义。山桥野店，歌吹相闻；谓之「社戏」。

　　重九，士大夫载酒为登高之会。菊樽萸佩，竞为潦倒。台地菊花早开，至此鬻得一、二本，价可数倍。

　　冬至，人家作米丸祀众神及祖先，举家孪陛而食之，谓之「添岁」；即古所谓「亚岁」也。门扉器物各粘一丸其上，谓之「饷耗」。是日，长幼祀祖、贺节，略如元旦。

　　腊月二十四日，各家拂尘。俗传百神将以是夕上阊阖谒帝，凡神庙及人家各备仪供养，并印幡幢、舆马仪从于楮上焚而送之，谓之「送神」。至来岁孟陬四日，具仪如故；谓之「迎神」。

　　岁除，前数日亲友各以牲羞相饷，谓之「馈岁」。是夕，祀先、礼神，爆竹之声不绝，谓之「辞岁」。焚香张灯，老少围炉坐以待曙，谓之「守岁」。

　　凡此岁时所载，多漳、泉之人流寓于台者，故所尚，亦大概相似云。

　　风信

　　清明以后，地气自南而北，则以南风为常风；霜降以后，地气自北而南，则以北风为常风。若反其常，则台飓将作，不可行舟。

　　南风壮而顺，北风烈而严。南风多间，北风罕断。南风驾船，非台飓之时，常患风不胜帆，故商贾以舟小为速；北风驾船，虽非台飓之时，亦患帆不胜风，故商贾以舟大为稳。

　　风大而烈者为飓，又甚者为台。飓常骤发，台则有渐。飓或瞬发倏止，台则常连日夜，或数日而止。大约正、二、三、四月发者为飓，五、六、七、八月发者为台。九月，则北风初烈，或至连月，俗称为「九降风」；间或有台，则骤至如春飓。船在洋中，遇飓犹可为；遇台，不可当矣。

　　过洋，以四月、七月、十月为稳。盖四月少飓日、七月寒暑初交、十月小阳春候，天气多晴顺也。最忌六月、九月，以六月多台、九月多「九降」也。

　　十月以后，北风常作。然台飓无定期，舟人视风隙以来往。五、六、七、八月应属南风；台将发，则北风先至，转而东南，又转而南，又转而西南，始至。台飓俱多带雨，「九降」则无雨而风。

　　五、六、七月间，风雨俱至，即俗所谓「西北雨」、「风时雨」也。舟人视天色有点黑，则收帆严舵以待之；瞬息之间，风雨骤至，随刻即止。若预待少迟，则收帆不及，而或至覆舟焉。

　　天边有断虹，亦台将至。止现一片如船帆者，曰「破帆」；稍及半天如鲎尾者，曰「屈鲎」。出于北方，又甚于他方也。海水骤变，水面多秽如米糠及有海蛇浮游于水面，亦台将至。

　　十二月二十一日起，一日有风，应明年正月有大风；二日应二月，三月以至九月俱按日相应。或一日之间风作二次，则来年所应之月台风亦二次焉；多次，则亦皆如之。记而验之，无不应者。

　　土番识风草。此草生无节，则周年俱无台；一节，即台一次；二节，二次；多节，则多次者。今人亦多识此草。

　　凡滨山寻澳泊船之处，南风则以南负山而北面海者为澳；北风，则以北负山而南面海者为澳。南风则寻南风澳，北风则寻北风澳；此其常也。独五、六月应属南风，而遇北风之时，不可泊北风澳；盖以北风转南之时，呼吸变更，台雨严厉，以北风而受南风，驾避不及，随刻粉碎矣。

　　一年之月，各有飓日；验之多应，舟人以为戒避不敢行。正月初四日，名为接神飓。初九日，名为玉皇飓。此日有飓，各飓皆验；此日若无飓，则各飓亦多有不验者。十三日，名为关帝飓。二十九日，名为乌狗飓。二月初二日，名为白发飓。三月初三日，名为上帝飓。十五日，名为真人飓。二十三日，名为妈祖飓。真人飓多风，妈祖飓多雨。以上三仙月共三十六飓，此其大者。四月初八日，名为佛子飓。五月初五日，系大飓旬，名为屈原飓。十三日，名为关帝飓。六月十二日，名为彭祖飓。十八日，名为彭祖婆飓。二十四日，名为洗炊笼飓。自十二日起至二十四日止，皆系大飓旬。七月十五日，名为鬼飓。八月初一日，名为灶君飓。初五日，系大飓旬。十五日，名为魁星飓。九月十六日，名为张良飓。十九日，名为观音飓。十月初十日，名为水仙王飓。二十六日，名为翁爹飓。十一月二十七日，名为普庵飓。十二月二十四日，名为送神飓。二十九日，名为火盆飓。自二十四日至年终，每遇大风，名为「送年风」。

　　潮汐

　　古今论潮备矣；长为潮、退为汐，匪朝至、夕至之谓。或以为海鳅出入，或神龙变化，或日出于海，或天河激涌，皆居中土不习见潮者之论。夫天地间一气耳；海潮者，地之喘息耳。「记」云：『卯、酉之月，气以交而盛；朔、望之日，气以变而盛；故潮独大』。此以余月、余日论也。周翠渠云：『海居地上，地有俯仰，潮因有往来。气升于北，则北盈而南虚，地必南俯，故潮皆南趋；气升于南，则南盈而北虚，地必北俯，故潮皆北趋』。此以地乘气、潮因地论也。惟俯仰之形与喘息之义，略有异矣。月临于卯、酉，则潮涨乎东西；月临于子、午，则潮平乎南北。此以太阴之天盘论也。自朔至望，常缓一夜潮；自望至晦，复缓一昼潮。此太阴西没之期，常缓于太阳故也。海之极远者，其得气尤专，故潮因之。东海、南海，其候各有远近之殊，岂非风之不同而气有独盛与？若昼潮大于春、夏，夜潮大于秋、冬；潮之极涨常在春、夏之中，涛之极大常在朔、望之后。此则天地之常数，通四海皆然；然亦止于封域九州岛之内。若夫南望北斗，与蒸一羊脾熟而天复明之外，及今红毛所言，彼地有夏秋概昼、春冬永夜之处。又洋船为飓风所飘，尝至万水朝东，水皆东流而强急，无复潮汐；南北流愈甚，则水泥而沸，非东风大作不可挽回。若此之处，理之所穷，又非人之所可测矣。故「方舆胜览」有『钦、廉、琼海之潮，大小随长短星，不系月之盛衰』之说。此虽未可尽信，亦未可概非。四域之外，耳目所不经见之事，荒唐尽有；姑存之绪论，以备参考。

　　台湾地属东海，地既东而月常早上，十七、八之夜月临卯、辰，仅在初昏；故潮水长退，视同安、厦门亦较早焉。同、厦之间，初一、十六潮满子、午，而尽竭于卯、酉；初八、二十三潮满卯、酉，而尽竭于子、午。台湾则初一、十六潮满巳、亥，而尽竭于寅、申；初八、二十三潮满寅、申，而尽竭于巳、亥。然南北有不同处，从半线以下，潮流过北、汐流过南，与澎湖同；半线以上，则潮流过南、汐流过北矣。惯海者，惟狎知潮候，据其上流方无虞也。夫潮也涌从何来，汐也归于何处？或吞、或吐，或消、或长，固知海水为活水也。

　　土产

　　稻之属

　　早尖（米有赤、白二种，粒小早熟）、埔尖（米有赤、白二色，赤多白少；旱园所种，因名之）、尖仔（亦有赤、白二种，粒比埔尖差小）、糯米（米白粒大）、赤壳秫（壳赤米白）、虎皮秫（壳赤有文，米白粒大）、白尖秫、竹丝秫（米青白色）、生毛秫（壳有毛。俗呼大武垄秫）、过山香（味香赛诸秫）、鸭母潮（性黏。以上诸稻，俱夏种秋获）、禾秫（凤山八社土民种于园，米独大）。

　　麦之属

　　大麦（立冬种，清明熟）、小麦（可磨作面粉者）。

　　黍稷之属

　　黍（料圆，色黄）、薯黍（叶长大如芦，粒差大而色赤。俗呼芦黍，即秬黍）、黄粟（稷之别名）、脂麻（即胡麻。有白、有黑，可作油，俗呼香油）、鸭蹄黍（穟似鸭蹄，故名）。

　　菽之属

　　黄豆（皮黄，粒大，可作腐）、白豆（皮白，粒差小；可作腐，亦可作酱）、黑豆（皮黑，可作豉；俗通呼豆豉）、米豆（皮白，可和米煮。以上，俱九月收）、绿豆（皮绿，粒小，可作粉）、落花生（即泥豆，可作油）。

　　蔬之属

　　姜（春种夏熟）、葱（有风葱、麦葱二种）、韭、薤（有赤、白二种，似韭而叶差阔）、蒜（有大、小种。诸荤惟蒜有毒）、薯（有紫、白二种。蔓生，结根而成）、芋（有二种：一名土芝，一名蹲鸱）、番薯（皮有红、有白。蔓生，多结根）、山药（即薯蓣）、芥菜（有二种；晚一种为紫芥，性最辣，可为芥辣以和食品）、六月菜（头白，子可入药）、白菜、苋菜（有紫、有白。不宜合鳖食，可还生）、隔蓝菜（俗传：昔日大士收鲤鱼，置此菜于蓝以盖鱼，故名）、莙蓬（即厚叶菜）、颇菱（此菜出西域颇菱国，颇讹为菠。俗呼为赤根菜）、瓮菜（此菜来自古伦国，以瓮盛之；译不能通，但名瓮菜，又〔名〕地网）、园荽（「本草」所谓葫荽是也）、筒莴（叶似艾，花似小菊；性冷，味香辛）、芹菜（有荻芹，茎白；有赤芹，可瀹食之，亦可为菹）、蟳菜（蔓生。一名浮藤菜）、莦瓜（蔓生，有斑色。有白色者曰白瓜）、菜瓜（或呼鼠瓜。老则成布，俗呼为天罗布）、西瓜（蔓生。汉张骞使西域得之）、金瓜（有大、小二种）、王瓜（即木瓜）、苦瓜（亦名癞瓜。蔓生。俗呼防羊）、冬瓜（蔓生。切片和糖煮之，可作茶品）、匏（蔓生。有葫芦匏、有长匏、有劲匏；老则皮坚。极大者，土民镂作器）、茄、长豆（亦名菜豆）、笋、加说豆、刀豆、乳豆（即肉豆）、紫菜（生海石上，其色紫）、鹿角菜（生海中，状如鹿角）、海粉（青、白二色，状如粉条；生海中）、香芋（长尺余，大至数觔。番人所种）。

　　果之属

　　檨（红毛从日本国移来之种。实如猪腰状，五、六月盛熟。有香檨、木檨、肉檨三种；即外国所载：南方有果，其味甘、其色黄、其根在核是也）、波罗蜜（亦荷兰国移来者。实生于树干上，皮似如来顶；剖而食，甘如蜜）、菠萝（叶似蒲而阔，两旁有刺。果生于丛心中，皮似波罗蜜，色黄，味酸甘。果末有叶一簇，可妆成凤，故名之）、椰子（树高数丈，直起无枝。壳坚劲，可作瓢。壳外有衣，肉在壳内；色白，味似乳，可以酿酒。中有水甚多，俗呼椰酒）、槟榔（向阳曰槟榔、向阴曰大腹。实可入药；实如鸡心，和荖藤食之，能醉人，可以袪瘴。人有故，则奉以为礼）、荖藤（蔓生。味辛，和槟榔食之）、桃（华红，实可食。台所产，实小而味酸）、梅子（味酸，可以作盐梅）、石榴（汉张骞使西域得种归，有红、白二种。其白者，可疗痢疾）、番石榴（即梨仔薆）、柑仔蜜（形如柿、细如橘；可和糖煮茶品）、番柿（形似柿，皮有毛。俗呼为毛柿，西域种）、柚（实大，而皮加厚，稍逊内地）、葡萄（蔓生）、芭蕉、桄榔子（结实，五月熟。土民即种埔尖，是岁子若多生，即是岁榖亦有年）、甘■〈木庶〉（性温、味甘，有红、白二种。又有一种干小者，名曰竹■〈木庶〉；煮汁成糖）、香员（初生青色，至熟黄色；味淡而香。四时俱有，可供佛）。

　　布之属

　　毛被（土民以兽毛为之）、棉布、苎布、麻布（以上三项俱不多产）。

　　货之属

　　盐（有煮法、有晒法；台止用晒法）、糖（有黑砂糖、有白砂糖）、冰糖（用糖煮成，如坚冰）、油（有芝麻油、有萆麻油）、藤（有大藤、有萪藤）、菁靛（可以作染）、菁子（产于台者最佳）、苎、麻、薯榔（皮黑、肉红，可以染皂）、鹿■〈鹿外西内〉獐麂等皮。

　　药之属

　　天门冬（蔓生，结根如指）、土茯苓（俗呼山尾薯）、鹿茸（鹿角之初发而茸者；禀纯阳之质、含生发之气）、鹿角胶（用鹿角煮成胶）、鹿角霜（即煮胶之角渣也）、硫磺、穿山甲（即鲮鲤）、桕菰（小儿口痛，煎洗即愈）、蓝茶菰（痢疾红者用红、白者用白）、三柰、藕节、地骨皮、香附（即土香也）、穿山龙、土木通、薏苡（台产颇多，较内地者稍小）、白扁豆、金银花（有黄、白二色，可疗疥）、水烛（生水中，形如烛，故名）、蛇草（蛇伤服之，多愈）、艾、益母草（宜于孕妇）、木贼草、蒲公英、薄荷、泽兰、班节相思、白鸡冠、苍耳子（即羊带来）、车前子、萆麻子、急性子、草果、蝉退、白蒺藜、石决明、通草（性利水乳，染色制花）。

　　竹之属

　　莿竹、长枝竹（一名鲎脚绿）、凤尾竹（俗呼观音竹）。

　　木之属

　　樟、楠、厚栗（木甚坚硬，可作栋梁）、百日青（虽枯而色如生，故名）、柳（有垂丝、河西二种）、朴、赤鳞、乌栽、象齿（木硬而直）、埔柿（无花）、山荔（无花）、埔荆（即埔姜）、苔■〈亻柬〉、桕（皮可为香）、黄目子（实可澣衣）、茄藤、林荼、土杉、水漆、九芎（烧柴之最者。村落草屋，用为竖柱）。

　　花之属

　　仙丹（其花一朵百蕊，状如绣球，色红）、紫荆（先花后叶，自下而上）、芙蓉（百叶而三醉者佳）、佛桑（其叶似桑，四时常开）、树兰（有四叶、六叶二种）、指甲、梅（百花之魁）、百叶榴（有红、白二色，俱不结实）、桃、三友花（俗呼番茉莉）、水锦花（一名木槿。唐诗云：『山中习静观朝槿』）、唐棣（一名郁李）、长春（四时常开）、丽春（种出南海）、蔷薇（花有红、白，香甚清冽）、玉楼春（即百叶黄栀。花有香而不结实）、木丽（有木本、草本二种；又有自广南来者，甚佳）、金丝蝴蝶（花黄，如蝴蝶）、一丈红（丛高一丈，直起无枝；所谓『五尺栏杆遮不住，留将一半与人看』）、荷花（有红、有碧；花之君子者也）、菊花（有黄、碧、红，种类不一；花之隐逸者也）、玉芙蓉（叶似艾）、鼓子（一名龙船花，即『雨打无声鼓子花』）、夜合（昏开夜合）、千日红（花最耐久）、金钱花（午开、子谢，一名子午花）、莲蕉、海棠、番兰（花如蕙）、鹿葱（一名萱草。诗曰：『焉得谖草，言树之背』）、月下香（其花晚香，因名之）、鸡冠（有高、有低，花似鸡冠。有红、白二种，甚贱）、金银花、素香、兔丝（一名凌霄，又名苕；朝生暮死）、老来娇（叶愈久而愈红）、昙花（夏开）。 

　　草之属

　　仙草（晒干和粉煮之，能解暑毒）、鼠曲（可合■〈米祭〉为粿）、车前子（一名鲫鱼）、白曲草（可制曲酿酒）、瓶桃草、乳草（妇人少乳者，和肉食之，能通乳窍）、仙人掌（状似人掌）、苹、藻、龙舌草、旱莲草、遍地锦、虎耳草、凤尾草。

　　畜之属

　　牛（深山中多野牛，教而驯习，可用以耕田、驾车）、犬（产之番社者，能捕鹿，名田犬；如猃歇骄之类）、猪、羊、猫、鸡、鹅、鸭。

　　羽之属

　　鹁鸽（人家畜之，能知往还）、鹡鸰（水鸟。行则摇、飞则鸣）、雉（野鸡）、鸟鸦（有反哺之义）、燕（秋去春来）、鸠（能知阴晴）、白鹭（一名属玉）、画眉（善鸣好斗，其声清圆可听）、鸲鹆（端午断舌，养之，能识人言）、布谷（春作方殷，人以为耕农之候）、凫（水鸭也）、雀（一名生宾；谓栖宿人家如宾客也）、鸥（水鸟）、钓鱼翁（尝宿水道，伺鱼而食之）、伯劳（不孝鸟）、莺（一名仓庚，又名黄鹂）、鹞（大如鹰，苍黑色，善击鱼雁）、鹰、乌须（俗呼乌秋；身黑、尾长，能搏鹰鹯）、白头翁（似雀而大，头有白点，故名）、海鸡母（黑背、白翼，宿海中）、竹鸡、卢鸡。

　　毛之属

　　金钱豹（似豹而小）、麋鹿（大曰麋、小曰鹿）、麂（似鹿而小，无角）、麕（即獐）、■〈鹿外西内〉（似鹿而大）、兔、猪母熊、猴、山猪、獭。

　　鳞之属

　　海翁（极大，能吞舟）、鲤、鲫、泥鲼鱼（形类鰢鲛而大；无鳞，味甚甘）、乌鱼（其子晒干，可罗嘉珍）、鲨鱼（大者百余觔）、鰢鲛、鲳鱼（有黑、白二种。形阔而扁者佳）、■〈鱼午〉鱼、揜鱼、海鳗（大者数觔）、乌耳鳗（鲫仔潭最多）、红纱鱼（皮红）、敏鱼（口阔、肉粗）、乌颊、麻虱目（倏而大、倏而无，其味最佳）、贴沙鱼（身薄扁，行贴沙）、金钟仔、银鱼、龙鲇、鹦哥鱼（嘴如鹦鹉，而皮绿色），油鱼（一名泥黄）、鳜鱼、■〈鱼因〉鱼（俗呼■〈鱼因〉■〈鱼垂〉）、鲙鱼（有红、黑二种）、狮刀（形似大刀；味清，多骨）、鳁鱼、花■〈鱼令〉、金钱鱼、斗尾鱼、狗母鱼、铁甲鱼（鳞硬如甲）、■〈鱼共〉鱼（形扁、尾长）、■〈鱼毒〉鱼（大者如掌，皮粗；剥而晒干，味佳）、■〈鱼燕〉鱼、青鳞、饲子饭（无细骨，可和饭以饲幼子）、绳鱼（俗呼鲑鱼）、鮡鱼（濑口出者佳）、鲡鱼、鳝鱼、梭鱼、水尖、遍身苦、白腹、红鰕、黄栀米（虾小而色红）、大脚虾、章鱼、石拒（八足。在石夹中，或取之，能以石拒人）、乌贼（八脚，一名墨鱼。或曰：秦始皇东游，弃墨袋于海所化；故口犹吐墨水）、锁管（一名静班）。

　　介之属

　　龟（生于池塘、埤圳之间甚多。海中又有一种，其大数尺）、鳖（一名圆鱼、一名甲鱼）、鲎（海中甲虫也。雌常负雄，虽波涛不改。渔人每双得之）、蟹、蟳、牡砺（丽海石而生，即蚝也。其壳烧则成灰）、蚶、蛤、蚌（老者能含珠）、空豸、红栗、土杯（即江蛲也）、蛲、仙人掌（形似龟脚，生于海石夹缝处）、大螺（其壳琢而磨之，可作鹦鹉杯）、砗磲（其壳可磨作珠）、红螺、香螺、麦螺、珠螺、虎螺、海胆（壳圆，乌而多刺，似荔壳，可作杯）、鲮鲤。

　　虫之属

　　沙蚕（此海虫也。形似蚕，而肚中有沙）、水蛙、青约、水龟（有翼，色黑，俗呼龙虱）、蜂（有数种；识君臣之义）、蜾蠃（一名■〈虫医〉螉，似蜂，腰小而长。揵土作房，取桑蚕置于空中祝之，七日即化为己子）、蝶、蝙蝠、（肉翅，昼伏夜飞，食■〈文上虫下〉■〈亡上虫下〉。一名伏翼、一名天鼠）、蝉（以胁鸣。一种些小而好鸣秋，曰络纬）、蜻蜓（饮露，多集水上款飞）、蛾（一名慕光；好扑灯火）、蜉蝣（朝生暮死）、萤（一名夜光、一名宵烛），蝇、螳螂（能捕蝉，又鸣天马）、螽斯（蝗属。一生九十九子，俗呼草马）、蟋蟀（一名莎鸡、又名促织）、螟蛉（桑虫也；蜾蠃负以为子。诗云：『螟蛉有子，蜾蠃负之』）、蛇、蜈蚣、蝇虎、蜘蛛（大腹者，名蟏蛸；小而长脚者，名喜子）、蜥蜴（一名守宫。汉武帝午日取以丹砂和脂饲之，身尽赤；至次年五日捣之，以涂宫人。有私者，其迹即消；故名曰守宫。又有一种，名曰蝘蜓）、蛩、蠹鱼（啮书虫也。古诗云：『芸叶焚香走蠹鱼』）、蚁、蚯蚓。

　　总论

　　古者，輶轩所至，遍历十五国之郊原。非好劳也，盖陈诗以观民风，虽绘图以进，不踰于是。今各直省之洽声教者，无论矣；台以千百年未辟之海宇，圣天子一旦扩清而平定之，因天之时、顺地之利、淑人之心，改正朔、易服色，礼乐衣冠焕然一新。虽昔为职方氏之所不载，而渐沐声教，以登大一统之隆，良足永垂不朽云。

　 
卷八

　　人物志

　　进士举人贡生例监武进士武举流寓贞节

　　夫人禀天地之气以生，参乎天地者也；使天地非人，则亦块然不灵耳。故人物者，山川之秀、国家之瑞所由锺也；间或精而为理学、显而为功名以及羁旅而写牢骚、坚贞而着节烈，其所表见虽各不同，要之均足增光天壤、兴起百世矣。台郡人物志，从国朝科目书始，以前殊域莫考也。

　　进士

　　举人

　　贡生

　　例监

　　武进士

　　武举

　　流寓

　　贞节

　　总论





　　流寓

　　宁靖王，讳术桂，字天球，别号一元子；明洪武九世孙长阳王次支也。始授镇国将军；至乙酉年，隆武改封为宁靖王。初，栖金门；癸卯，挈眷来台。癸亥，我师克澎湖。六月二十六日，王具冠服，投缳而死。越十日，葬于凤山县长治里竹沪。同殉者，妾袁氏、蔡氏、秀姑、荷姐、梅姐五人，别葬台湾县仁和里大林边。王无嗣，以益王裔宗位之子俨鉁嗣，年方七岁。归命后，奉旨安置河南开封府杞县（浙陈元图有传，载「艺文志」）。

　　续顺公沈瑞者，襁褓袭封；珽，其仲也。甲寅，耿逆倡乱，伪藩郑经和之。明年，经寇广，以公及珽与其眷属抵台，经遇之甚厚；以郑斌之女妻之。辛酉年，总督姚公启圣用傅为霖作反间，事觉被戮。时经已死，子克塽幼，未能国。当事者，以公与为霖谋，囚其眷属；珽告公曰：『我家蒙国厚恩，奈何受制于郑氏？宜蚤为计』！公曰：『吾志决矣』！命珽结缳毕，公不能及，珽扶之升；即升，珽拜于地，候公气绝下之。而珽，亦自投缳死。公有太夫人三，闻公已殁，是日皆自尽。公同母妹年十六，闻之抚胸大恸曰：『吾兄弟一家俱亡，留此块肉无益也』！亦自缢而死。合家忠节，史不多书。当是时，道路以目，无不群壮其节而悲其死也。

　　王忠孝，字愧两；泉州惠安县人，登明崇祯戊辰进士。初投户部主事，以抽分密云，疏劾宦监忤旨，廷杖下狱。后戍边，士卒千余赴都门泣留者三年，乃免。及奉谪家居，杜门不出。弘光元年，起授绍兴知府，转至院副。明年，隆武建号于闽中，又转兵部侍郎，总督军务；赐尚方剑，便宜行事。至甲辰年，同卢若腾到台；不图宦达，澹如也。惟日与流寓诸人肆意诗酒，作方外人。岁在丁未，卒于台。今其侄孙际慧补饩凤庠、璋登癸酉贤书。

　　辜朝荐，字在公；潮州揭阳县人，登明崇祯戊辰进上。始任江南安庆推官，历掌谏垣，晋秩京卿；与黄奇遇、罗万杰、郭之奇，时号为四骏。初栖金门；甲辰，卒于台。

　　沈佺期，字云又，号复斋；泉州南安人，登明崇祯癸未进士。官至右副都御史。明亡，绝意进取；后至厦门，闭户谢客。嗣抵台，以医药济人，无论贫富相延，辄往。壬戌秋，在台卒。

　　李茂春，字正青；漳之龙溪人也，登明隆武丙戌乡榜。遯迹至台，好吟咏，喜著述；仙风道骨，性生然也。日放浪山水间，跣足岸帻，旁若无人。构一禅亭，名曰「梦蝶处」；与住僧诵经自娱，人号李菩萨。寻卒，因葬于台。

　　贞节

　　郑氏，伪礼官郑斌女也；配续顺公沈瑞。初，甲寅耿逆倡乱，伪藩郑经应之，分师寇广，迁公来台。以斌女妻之。辛酉冬，傅为霖反间谋泄，父子被戮。当事者株连及公，囚共眷属；独氏发归，以父故也。氏泣谓父曰：『儿既适沈家，生死与共。今公罹重祸，儿安可独生？愿父遣儿同监』！斌从其请，送逮所；当事者羁之别室。及公将缢，问夫人何在？或语之故。公解一带，使人持别夫人曰：『万事休矣』！氏遂自结缳；其弟郑梦麟在侧，泣告曰：『父有勋劳于国，上人既释我姊无辜，何为恶生乐死』？氏笑而答曰：『姊非恶生乐死也，第生既为沈家人，死不得不为沈家鬼耳。父老矣！惟弟是赖。归语吾父，为谢不孝』。遂投缳，气绝颜色不变。台之人士咸悲怜焉。

　　郑克■〈臧上土下〉妻，陈氏伪总制陈永华女也。少知书守礼；及长，适克■〈臧上土下〉，即伪藩郑经螟蛉子，原姓李。初，经嬖妾林氏取而秘养之，经不知也。先求婚于冯锡范，锡范婉辞；后以永华女配之。及经西寇，委政于永华；永华尽心拊循，民皆悦服，欲避震主之嫌，乃请立克■〈臧上土下〉为监国。克■〈臧上土下〉亦颇自严毅，不避权势；经诸弟皆惮之。迨经败东还，永华亦殁，即以国事付克■〈臧上土下〉。无何，经病殁；诸弟即于丧次扬言曰：『彼非郑氏子，孰肯为之下』？环诉于经母董氏曰：『克■〈臧上土下〉非吾骨肉，一旦得志，吾属无遗类矣』。董氏即命收监国印。兵将入，克■〈臧上土下〉顾谓陈曰：『耳目殊异，恐不能相保』。陈曰：『夫在与在、夫亡与亡，必不相负』！克■〈臧上土下〉既幽于别室，诸弟怨克■〈臧上土下〉尤深，即于是夜命乌鬼拉杀之。董氏遂立克塽；以永华为国之望，犹礼待陈氏。躬亲抚慰，询其所为？陈氏曰：『昔为箕帚妇，今为罪人妻；官民礼隔，愿出居别室。待亡夫百日后，即往地下相从耳』！许之；乃为别室以处陈氏，仍置克■〈臧上土下〉柩于中。陈氏旦暮哭奠。日惟饮茶数勺耳。至卒哭，悬帛柩侧，遂沐浴整衣冠，自缢而死。从容就义，陈氏有焉。董氏命同克■〈臧上土下〉柩，以礼合葬焉。墓在台湾县武定里洲仔尾。

　　郑氏宜娘者，漳郡澄邑人也。年十八，归谢灿。灿去家远贾，三载始归。染病卒；氏朝夕号泣，誓以死从。邻媪慰以姑老、家贫，且无兄弟，若何？氏答曰：『窃闻妇人「从一而终」；余知「从一」之义耳，他不遑顾矣』。既卒哭，遂投缳而死。台之士女景慕硕节，闻其事于伪天兴州，建坊旌之，表曰「贞节」；在台湾县镇北坊。

　　阮氏荫娘者，原漳州人也。父操舶为生。年十六，适王寻。寻同安浯洲人，贫不聊生，寄身行伍。于归后，未有生育；伯兄没，有遗腹子，嫂已别适，氏抚之如同己出。未几，寻没。其仲兄某，偕嫂远来哭；寻殡毕，氏请所抚侄为夫立后，仲许之。夜深，仲嫂就寝，氏即合户自缢，得家人救苏。自是，防护甚密。氏恐志不得遂，乃绐其嫂曰：『吾尝缢，境甚苦，今不敢尔尔』。时或徉作笑语，不复过于哀恸。嫂以为然，防稍疏。既卒哭，又乘隙就缢；嫂急救，且泣且慰曰：『叔死不可复，姒何自苦乃尔』？氏曰：『夫死，誓不独生；傥得藁葬夫侧，以遂「同归」之愿足矣』。仲悯其志，使人跟随不离；氏乃醉之以酒，设计自免。遂严妆洁服，从容就缳焉。事在康熙二十二年夏五月也。伪藩将旌之，会大师平台，不果。然氏之节操，已与日月争光矣。

　　黄氏弃娘者，东石黄堂壮次女。年十九，归伪宾客司傅为霖次子璇。为霖以反间谋泄，父子俱置极刑，眷属发配。时堂壮已故，胞兄铨为氏营救获免，得领回家。方傅之逮系也，氏犹日望其生，且惊且泣；及为霖父子遇害，决计身殉。其兄多方开譬，慰藉甚殷；氏答曰：『今日之事，子为父死、妻为夫亡，于理甚顺；妹复何憾』！遂自缢死。闻者哀之。

　　张氏者，洪之廷妻也。年十八于归；仅生一女，之廷遂故。氏柏舟自矢，舅姑怜其年少，使邻媪隐讽，以观其志。氏曰：『微舅姑，我且死；今不得不为舅姑存。若背而之他，「从一」之谓何』？勤纺绩，以供甘旨；安淡泊，而和妯娌。孀居四十载，冰节如一日。台人士咸以节孝称之。

　　总论

　　论曰：山不在高，有仙则名；水不在深，有龙则灵。故必产异材奇节，而后佳山胜水可以掩映千古也。台地自唐、虞以来，未入版图；纵生奇英，荒裔之区，无从考究。所以志人物者，断自明季；亦纪其所闻，不纪所不闻也。寥寥数人，必为志姓氏、着年表，又详其里居、行事，使天下后世，知海隅日出之邦，莫不争自濯磨，以为兴朝物采。诗曰：『王国克生，维周之桢』；此之谓也。　  
　 

卷九

　　外志

　　灾祥（附兵乱）寺观（附宫庙）古迹坟墓杂记

　　志而曰外者，所以广搜不遗，而记始备也。古者，修德之应妖或为祥，「春秋」书灾异、战斗以志警，系綦重矣。若夫方外有丛林之宇、民间有祈赛之庙，一二前人曩迹，荒碑残碣，游览兴怀，何地蔑有？极至耳目不经之事，兼采而存之；于以备博考之林者，其在斯乎！作外志。

　　灾祥（附兵乱）

　　寺观（附宫庙）

　　古迹

　　坟墓

　　杂记

　　总论

　　灾祥（附兵乱）

　　辛丑年夏、五月，海水涨于鹿耳门。先是，港门甚浅，巨艘不得进；是岁，郑成功取台湾，鹿耳门水涨丈余，战舰从此入。后遂为往来必经之道。

　　庚申年六月，有星孛于西南。其形如剑，长数十丈。经月乃隐。冬，有年。

　　辛酉年，疫。先是，有神曰「天行使者」来居陈永华宅，永华与相酬接。自是，郑之主臣、眷属，凋丧殆尽。

　　壬戌年冬，饥（斗米值银六钱余）。秋、七月，地产毛如丝；民居土隙，多有之。八月，岗山鸣。九月，雨丝如发。

　　国朝康熙二十二年癸亥春，鲫鱼潭涸。此潭为台巨泽，从来不竭；至是涸几尽。夏五月，大雨水（淫雨连月，郑氏之土田阡陌多被冲陷，有「高岸为谷一之叹）。六月二十六日，有大星陨于海，其声如雷。

　　康熙二十二年癸亥冬，始雨雪，冰坚厚寸余。台土气热，从无霜雪。是岁八月，甫入版图，运属一统；地气自北而南，此其兆也。

　　二十五年丙寅四月二十日辰时，地震。

　　二十九年冬，大有年。自荡平之后，年榖时熟，几不胜书；是岁，尤为大稔。

　　三十年八月，大风；民屋及船，多被飘颓。

　　三十二年冬，有年（商人贩籴内地，四郡居民资焉）。

　　（附）兵乱

　　明天启甲子年，荷兰酋攻逐倭众，取之；遂筑台湾、赤嵌二城。

　　崇祯戊辰年，海寇刘长卿攻掠台地；不克，遁去。

　　戊戌年，荷兰酋长肆虐，郭怀一谋袭之；不克，被戮。汉人在台者，遭屠殆尽。

　　辛丑年五月，郑成功攻台湾，取之。荷兰夺港遁去。

　　国朝康熙二十二年夏、六月，靖海将军侯施琅奉旨帅师首攻澎湖，拔之。秋、八月，入台湾；耕市不变，老幼欢迎。自是，兵革不事，民得聊生矣。

　　寺观（附宫庙）

　　海会寺康熙二十九年建。在府治北六里许。旧为郑氏别馆；荡平之后，总镇王化行、台厦道王效宗因其故趾建为寺宇。佛像最胜，住僧云集焉（碑记载「艺文志」）。

　　（附）宫庙

　　观音官在府治镇北坊。前后泥金色相，左右塑十八罗汉，俗呼为观音亭。相传最远。康熙三十二年，后堂重建。

　　天妃宫在府治镇北坊赤嵌城南。康熙二十三年台湾底定，神有效灵，靖海将军侯施琅同诸镇捐俸鼎建。栋宇尤为壮丽；后有禅室，付住持僧奉祀。

　　上帝庙一在府治东安坊，最为久远。郡守蒋毓英捐俸重修，庙宇焕然。一在府治镇北坊。

　　关帝庙一在府治镇北坊。康熙二十九年，台厦道王效宗重建。因旧址而增扩之，栋宇加丽；后构禅室，以住僧焉。又一在镇北坊。

　　竹溪寺在府治东南数里许。其间林木苍郁，溪径纡回，最为胜景。良辰佳节，骚客游人多会于此。

　　梦蝶园在府治社稷坛南数百步。先是，漳人李茂春寓此，筑茅斋以寄放浪之情；扁曰：「梦蝶」。后易以陶瓦，清流修筑，日增胜概，改为准提庵。

　　弥陀室在附郭之东。庭宇幽静，佛像庄严；傍植槟篁，名花芬馥，可供游咏。

　　广慈庵在附郭县东安坊。康熙三十一年，僧募建。环植修竹、刺桐，俯临沙流，前对小峰；亦幽静处也。

　　准提阁在广慈庵前。

　　黄檗庵在海会寺南数里。壬申年，灾于火；岁癸酉，僧继成募缘重建。

　　慈济宫一在附郭县镇北坊。一在附郭县西定坊。

　　沙淘宫在附郭县西定坊。其神，能为人驱除灾孽。滨海之地浪涌淘沙，故以名宫焉。

　　二王庙在附郭县东安坊。

　　五帝庙在附郭县宁南坊。

　　开山王庙在附郭县东安坊。

　　岳武穆王庙在附郭县右营营盘内。

　　大人庙在台湾县保大里。庙宇最为弘敞。

　　王公庙在台湾县长兴里。

　　天妃宫在凤山县安平镇渡口。

　　慈济宫在凤山县者，一在安平镇、一在土墼埕。

　　关帝庙在凤山县者，一在安平镇。庙宇新建，堪称弘丽。一在土墼埕。其像先在烈岛。有贼犯岛中，居民震恐；是夜，见神青巾绿袍、大刀骏马巡海驰击，贼遂逃去。后岛民来台洪姓者，鸠众立庙祀之。

　　昆沙宫在凤山县土墼埕。

　　水仙宫在凤山县安平镇。

　　龙湖岩在诸罗县开化里。陈永华建。环岩，皆山也；前有潭，名「龙潭」。潭之左右，列植杨柳、桃花；亭内碧莲浮水，苍桧摩空，又有青梅数株，众木茂荣，晚山入画。真岩居之胜境、幽僻之上方也。

　　关帝庙在诸罗县者一。在善化里目加溜湾街。其后堂，以祀观音。庭宇高敞，案座修饬。

　　（附）澎湖

　　天妃宫在东、西卫二澳间。前有案山，澳中安澜，可泊百余艘，神尤赫濯焉。

　　大王庙一在文良港。一在通梁澳。一在沙港。一在八罩屿。

　　真人庙在奎璧港。

　　关帝庙在澎湖者，一在吉贝屿。一在瓦硐港。

　　太子庙一在鼎湾澳。一在赤嵌澳。

　　将军庙在将军澳。

　　古迹

　　大井开凿莫知年代。相传明宣德间太监王三保到台，曾于此井取水，即今府治西定功大井也。

　　药水在凤山县淡水社。相传明太监王三保投药水中，令土番染病者于水中洗澡，即愈。

　　汤泉在凤山县下淡水社。有赤山一座，山顶无沟渠，不时出汤，亦无定处。日流黄霭，夜灿红光。

　　大滚水山在凤山县界。其山甚高，将雨之候，山顶能滚出海泥盐水，故名大滚水山。又有小滚水山，相去十余里，地势相接。所出之水浊而不清，故山下之溪，曰浊水溪。

　　仙人山在凤山县界沙马矶头。其巅，往往带云如仙人状。传闻有服绛衣、缟衣者，对奕其中。今有生成石棋盘及石磴在焉。

　　石湖在诸罗县茄荖网社。由大武郡入行十余日，有一石湖；大里许，通海。天将雨，湖中水涨丈余。

　　水涟潭在诸罗县半线社。高山环列，内有潭，周围二、三丈，形圆若井。天将风雨，则潭内发声如潮，其水涨满。番民每以占阴晴。

　　汤泉在诸罗县鸡笼山后野番三朝社内。

　　火山在诸罗县猫罗猫雾大山之东野番界内。其山上，昼常有烟、夜常有光。但人迹鲜到，亦止传闻如此。

　　（附）台湾八景

　　安平晚渡、沙昆渔火、鹿耳春潮、鸡笼积雪、东溟晓日、西屿落霞、澄台观海、斐亭听涛。

　　坟墓

　　故明宁靖王（名术桂）墓在凤山县长治里竹沪。前有月眉池。与其妃罗氏合葬于此。

　　郑成功墓在台湾县武定里洲仔尾。男经祔葬焉。

　　陈烈妇墓在台湾县武定里洲仔尾。陈永华女也；与其夫郑克■〈臧上土下〉合葬在此（事详「贞节传」）。

　　杂记

　　石谶传闻凤山有石忽开，谶云：『凤山一片石，堪容百万人。五百年后，闽人居之』。俄而复合。

　　三保姜凤山县地方有之。相传明太监王三保植姜冈山上，至今尚有产者。有意求觅，终不可得。樵夫偶见，结草为记；次日寻之，弗获故道。有得者，可瘳百病。

　　凤芋凤山县大吕觅山上，相传大吕觅番原居此山。有芋一丛，高丈余；月将出时，有二物如凤凰，从芋下奋翮振羽，腾飞戾天。其番惊怪，始移居社内云。

　　鱼怪癸亥年五月，澎湖有一物如鳄鱼，长四、五尺，步沙而上，鸣声呜呜。居民以楮钱送之下海，是夜登岸死焉。

　　蛎■〈虫房〉珠台地从无产珠。荡平后，凤山县■〈虫敖〉港中，偶有产珠如稷米大者，只堪充药品。

　　灵箭诸罗县大肚社番首名大眉者，每岁东作时，众番请大眉出射，其箭所及之地，稼辄大熟，鹿豕不来损伤；箭所不及者，稼被残损罔获。

　　木排田在诸罗县半线社。四面皆水，中一小洲。其土番以大木连排盛土，浮之水上，耕种其中；若欲他适，并田拖去。皆蛮人所不经见者。

　　总论

　　台地昔为外域，灾异、兵燹岁相频仍。故老谈及往事，犹相对呜悒不能已已。迩年牧斯土者，仰体圣天子弘慈，多方抚绥；虽未臻化行俗美之盛，颇无祁寒暑雨之嗟。从此风教日茂，渐成化理，民知尊君、亲上而无剽悍骜桀之习，祥莫大焉；岂必甘露降、芝草生，然后称瑞哉！若夫寺观沿乎旧、庙祀崇其报，有其举之莫敢废也。柳下季一布衣，过墓樵采，必有明禁；斯亦良有司所宜留心。他如前事、古迹，寥寥不多概见；识其一二，固闻见所资。而荒远怪诞之事，事多不经，何以采焉？盖六合之外，存而不论可也。  
　 
卷十

　　艺文志

　　宸翰奏议公移序传记赋诗

　　文章经国之大业、不朽之盛事，六经、子、史之外，凡施诸政事、见诸讽咏，足以垂世励俗，皆所当尚。是以志集艺文，其中王言如綍，崇文德而振武功，蔑以加矣；至若章疏、移会、铭传、诗篇，有关世教，例得采取。然裴行俭有言：『士先器识后文艺』；文虽工非品不传，犹视其人何如耳。

　　宸翰

　　奏议

　　公移

　　序

　　传

　　记

　　赋

　　诗

　　总论

　　宸翰

　　至圣先师孔子赞（并序）

　　盖自三才建，而天地不居其功；一中传，而圣人代宣其蕴。有行道之圣，得位以绥猷；有明道之圣，立言以垂宪。此正学所以常明、人心所以不泯也。粤稽往绪、仰溯前徽，尧、舜、禹、汤、文、武达而在上，兼君师之寄，行道之圣人也；孔子不得位穷而在下，秉删述之权，明道之圣人也。行道者勋业炳淤一朝，明道者教思周于百世；尧、舜、文、武之后，不有孔子，则学术纷淆、仁义湮塞，斯道之失传也久矣。后之人而欲探二帝、三王之心法，以为治国、平天下之准，其奚所取衷焉？然则孔子之为万古一人也，审矣！

　　朕巡省东国，谒祀阙里，景企滋深；敬摛笔而为之赞曰：清浊有气，刚柔有质。圣人参之，人极以立。行着习察，舍道莫由。惟皇建极，惟后绥猷。作君、作师，垂统万古；曰惟尧、舜，禹、汤、文、武。五百余岁，至圣挺生。声金振玉，集厥大成；序书、删诗，定礼、正乐；既穷象系，亦严笔削。上昭往绪，下示来型；道不终晦，秩然大经。百家纷纭，殊途异趣；日月无踰，羹墙可晤。孔子之道，惟中与庸；此心此理，千圣斯同。孔子之德，仁义中正；秉彝之好，根本天性。庶几夙夜，勖哉令图。溯源洙、泗，景躅唐、虞。载历庭除，式观礼器；摛毫仰赞，心焉遐企。百世而上，以圣为归；百世而下，以圣为师。非师夫子，惟师于道；统天御世，惟道为宝。泰山岩岩，东海泱泱；墙高万仞，夫子之堂。孰窥其藩？孰窥其径？道不远人，克念作圣。

　　颜子赞

　　圣道早闻，天资独粹；约礼博文，不迁不贰。一善服膺，万德来萃；能化而齐，其乐一致。礼、乐四代，治法兼备。用行舍藏，王佐之器！

　　曾子赞

　　洙、泗之传，鲁以得之。一贯曰唯，圣学在兹。明德新民，止善为期；格致诚正，均平以推。至德要道，百行所基。纂承统绪，修明训辞。

　　子思子赞

　　于穆天命，道之大原。静养动察，庸德庸言；以育万物，以赞乾坤。九经三重，大法是存。笃恭慎独，成德之门。卷之藏密，扩之无垠。

　　孟子赞

　　哲人既萎，杨、墨昌炽。子舆辟之，曰仁与义。性善独阐，知言养气。道称尧、舜，学屏功利。煌煌七篇，并垂六艺。孔学攸传，禹功作配。

　　御赐靖海将军侯施褒章

　　海氛之不靖，■〈舟宗〉艟出没，波涛震惊；滨海居民，渔盐、蚕织、耕获之利，咸失其业。朕心恒悯恻焉。迩者，滇、黔、陇、蜀、湖、湘、百粤，悉底敉宁；蕞尔台湾，阻险负固。尔施琅衔命徂征，决策进取。楼船所指，将士一心，遂克岛门，逼其营窟。勇以夺其气，诚以致其归。捷书到阙，时值中秋；对此佳辰，欣闻凯奏。念瀛壖赤子获登衽席，用纾南顾之忧，惟尔丕绩；即解是日所御之衣驰赐，载褒以诗：岛屿全军入，沧溟一战收；降帆求蜃市，露布彻龙楼。上将能宣力，奇功本伐谋；伏波名共美，南纪尽安流。

　　奏议

　　报入台湾疏施（讳）琅（靖海将军）

　　题为恭报微臣先抵台湾安辑，仰祈睿鉴事。

　　窃惟澎湖克捷，台湾求抚，兵民俱已削发；臣业经前后具疏赍缴伪藩郑克塽降表，进上御览，应当候旨钦遵奉行。兼以出征官兵所需粮饷，督臣即于六月十一日回省，悉皆臣拨船过洋，来往载运发给。今各镇营官兵秋季饷银，役过四十余日尚未运到；故未得前去台湾。如督、标所拨付朱天贵管坐赶缯双帆艍船于六月二十二日夜内朱兴即带一十三只径不请令，私自逃回；尚〔有〕五十一只配载官兵二千二百五十六名，督臣于闰六月十二日差参将洪范、传宣杨俊功赍文到澎湖守侯，尽行吊回矣。

　　兹本月初八日，伪藩郑克塽修书差伪副使何士隆同曾蜚赍送前来，伪武平侯刘国轩、伪忠诚伯冯锡范各致书一封到澎湖臣军前，称说台湾军民数十万，恐人心危疑不一，事久生端；请臣速去安辑。臣即会商行间各镇臣，酌派兵船留守澎湖，以为接运粮糈之用；臣统率水陆官兵船只，拟于十一日开驾，前抵台湾弹压，暂行安辑。将要紧之人，先即载入内地；仍移咨督、抚，或亲临安插、或酌委有司前来料理，以仰侯敕差户、兵部臣到时与督、抚二臣商酌安插得宜。臣到台湾察阅土地、人民情形，另疏题报。

　　更有请者，臣右眼自六月十六日冲击贼■〈舟宗〉，被铳打伤，医治至今，两月有余，犹昏昧未明；勉强在军调度。剿抚之事勾当，臣职已尽；伏乞俞旨，准臣班师回汛调治，俯赐睿裁施行！

　　请留台湾疏施（讳）琅（靖海将军）

　　题为恭陈台湾弃留之利害，仰祈睿裁事。

　　窃照台湾地方，北连吴会、南接粤峤，延袤数千里。山川峻峭、港道纡回，乃江、浙、闽、粤四省之左护。隔离澎湖一大洋，水道三更余遥。查明季设水澎标于金门所，出汛至澎湖而止，水道亦有七更余遥。台湾一地，原属化外；土番杂处，未入版图也。然其时，中国之民潜至，生聚于其间者，已不下万人。郑芝龙为海寇时，以为窠穴；及崇祯元年郑芝龙就抚，将此地税与红毛为互市之所。红毛遂联络土番，招纳内地人民，成一海外之国，渐作边患。至顺治十八年，为海逆郑成功所攻破，盘踞其地，纠集亡命，挟诱土番，荼毒海疆；窥伺南北，侵犯江、浙。传及其孙克塽，六十余年，无时不仰廑宸衷。臣奉旨征讨，亲历其地，备见野沃土膏，物产利溥；耕桑并耦，渔盐滋生。满山皆属茂树，遍处俱植修竹；硫磺、水藤、糖蔗、鹿皮以及一切日用之需，无所不有。向之所少者，布帛耳。兹则木棉盛出，经织不乏；且舟帆四达，丝缕踵至，饬禁虽严，终难杜绝。实肥饶之区，险阻之域。逆孽乃一旦凛天威、怀圣德，纳土归命；此诚天以未辟之方舆，资皇上东南之保障，永绝边海之祸患，岂人力所能致？

　　夫地方既入版图，土番、人民均属赤子。善后之计，尤宜周详。此地若弃为荒陬、复置度外，则今台湾人居稠密、户口繁息，农工商贾各遂其生，一行徙弃，安土重迁，失业流离，殊费经营，实非长策。况以有限之船、渡无限之民，非阅数年难以报竣；使渡载不尽，苟且塞责，则该地之深山穷谷，窜伏潜匿者实繁有徒，和同土番从而啸聚，假以内地之逃军闪民，急则走险，纠党为祟，造舟制器，剽掠滨海。此所谓藉寇兵而赍盗粮，固昭然较著者。甚至此地原为红毛住处，无时不在涎贪，亦必乘隙以图。一为红毛所有，则彼性狡黠，所到之处，善为鼓惑人心；重以夹板船只精壮坚大，从来乃海外所不敌。未有土地可以托足，尚无伎俩；若以此既得数千里之膏腴复付依泊，必倡合党伙，窃窥边场，逼近门庭。此乃种祸后来，沿边诸省断难晏然无虞。至时复勤师远征，两涉大洋，波涛不测，恐未易再建成效。如仅守澎瑚而弃台湾，则澎湖孤悬汪洋之中，土地单簿，界于台湾，远隔金、厦，岂不受制于彼而能一朝居哉？是守台湾，即所以固澎湖。台湾、澎湖一守兼之，沿边水师汛防严密，各相犄角，声气关通，应援易及，可以宁息。况昔日郑逆所以得负抗逋诛者，以台湾为老窠、以澎湖为门户，四通八达，游移肆虐，任其所之；我之舟师，往来有阻。今地方既为我得、在在宜兵星罗碁布，风期顺利，片帆可至；虽有奸萌，不敢复发。臣业与部臣苏〔拜〕、抚臣金〔鋐〕等会议之中。部臣、抚臣未履其地，去留未敢进决；臣阅历周详，不敢遽议轻弃者也。

　　伏思皇上建极以来，仁风遐扬，威声远播，四海宾贡，万国咸宁。日月所照，霜露所队；凡有血气，莫不臣服。以斯方拓之土，奚难设守，以为东南数省之藩篱？且海氛既靖，内地溢设之官兵，尽可陆续汰减，以之分防台湾、澎湖两处。台湾设总兵一员、水师副将一员、陆师参将二员、兵八千名，澎湖设水师副将一员、兵二千名，通共计兵一万名，足以固守；又无添兵增饷之费。其防守总兵、副、参、游等官，定以三年或二年转升内地，无致久任，永为成例。在我皇上优爵重禄，推心置腹，大小将弁，谁不勉励竭忠？然当此地方初辟，该地正赋、杂饷，殊宜蠲豁。见在一万之兵食，权行全给；三年后开征，可以佐需。抑且寓兵于农，亦能济用；可以减省，无庸尽资内地之转输也。

　　盖筹天下之形势，必求万全。台湾一地虽属外岛，实关四省之要害。勿谓彼中耕种，尤能少资兵食，固当议留；即为不毛荒坏，必藉内地挽运，亦断断乎其不可弃！惟去留之际，利害攸系，恐有知而不言。如我朝兵力比于前代，何等强盛！当时封疆大臣，无经国远猷、矢志图贼，狃于目前苟安为计，画迁五省边地以备寇患，致贼势愈炽而民生颠沛。往事不臧，延祸及今，致遗朝廷宵旰之忧！臣仰荷洪恩，天高地厚；行年六十有余，衰老浮生，频虞报称末由。熟审该地形势，而不敢不言。盖臣今日知而不言，至于后来，万或滋蔓难图，窃恐皇上责臣以缄默之罪，臣又焉所自逭！故当此地方削平，定计去留，莫敢担承。臣思弃之，必酿成大祸；留之，诚永固边圉。会议之际，臣虽谆谆极道，难尽其词。在部臣、抚臣等耳目未经，又不能尽悉其概；是以臣于会议具疏之外，不避冒渎，以其利害自行详细披陈。但事关朝廷封疆重大，弃留出在干断！

　　外台湾地图一张，附马塘递进御览。缘系条议台湾去留事宜，贴黄难尽。伏乞皇上睿鉴，全览施行！

　　福建陆师提督张〔云翼〕题请另编额中部覆疏略

　　题为台湾乡试，宜行额中之法；广昭文治，永固海疆事。

　　康熙二十六年四月十八日，礼科抄出福建陆路提督张云翼题前事等因，康熙二十六年三月初二日题；四月十七日奉旨：『该部议奏。钦此』。钦遵于本月十八日到部。该臣等议得福建提督张云翼疏称：『丁卯大比之年，在台湾则为鼎新开科之日。其为士者，荐举之荣未与、帖括之习未深，安能遽与八郡争衡？臣见甘肃宁夏生员，许另号额中。今台湾合无准例于闽场另编字号，额中一、二名；行之数科，俟其肄业者众、造诣者精，仍撤去另号，勿复限以额数』等因前来。查科场事宜，例应督、抚题请；应俟督、抚题请到日，再议。但试期甚逼，且台湾新经归附，文教初开，应将台湾一府三县生员等，亦照甘肃宁夏例，另编字号，额外取中举人一名，以鼓励士子。其另编字号之处，应令福抚拟定咨覆臣部注册可也。

　　公移

　　详请开科考试文周昌

　　为亟陈新辟地方，资治之先等事。

　　康熙二十五年二月二十四日，奉巡抚部院金宪牌：『据该道呈详：「看得风俗之原，由于教化；学校之设，所以明伦。台湾既入版图，若不讲诗书、明礼义，何以正人心而善风俗也？本道自履任后，窃见伪进生员犹勤藜火，后秀子弟亦乐弦诵；士为四民之首，正可藉此以化顽梗之风，而成雍熙之治。除观风月课以励士习并颁行「乡约」以导民志外，所有一府三县应照内地事例，建立文庙四座，以崇先圣；旁置衙斋四所，以作讲堂。而地方初辟，生员稀少，每学暂设教职一员，听候部选，以教生徒。岁、科两考文武生员，照依各府大县事例，府学取进二十名、县学各进十五名，以鼓士气。大比之年，一体赴本省应试；下次考校，帮补廪、增。至于考试责任，应否照广东琼州事例，则非本道所敢擅便也」等缘由到部院。据此，除详批「鼓舞斯文，本部院岂无同心！因该道、府详：台湾钱粮无征，系因人民凋残；而一时又以士子焚膏继晷，设立学校上请，切恐钱粮终不能免，益知学校先不得兴；拜疏者、出详者咸未便耳。今之督课、谈经，具见该道以旧馆阁留心文事。初辟之区，勤求生聚，衣食足而后礼让崇。俟赋税定议部咨到日，通详会题」等因去后。今照台湾钱粮、税课各项既经本部院具题宽减，部覆俱如所题议定，奉有俞旨，钦遵通行在案。是此地既经定有赋税之额，即当徐议教训之方。所有应设学校、考校等项，合行查议，备牌行道；照牌事理，即将前详所指，妥确酌议条陈详报，覆酌咨题，通毋违忽』等因到道。奉此，案照先奉本部院批该本道呈详前由，随即转行遵照在案。今奉前因，遵即檄行台湾府确议条陈去后。

　　续据该府详称：『卑府随行台、凤、诸三县议详去后；兹据台、凤、诸三县会详，该卑县等会查得：从来经国之要，莫重于收人心；而致治之机，莫先于鼓士气。台湾既入版图，万年起化之源，正在今日。此移风易俗，厚生与正德相维为用。宪台与道宪之请建学校、行考校，诚审乎教养之根本，为海天第一要务也。况今自设立郡县以来，宪台与道宪月课、季考奖励生童，与夫卑县等按季分题课业，士子蔚然兴起，灿然有文章之可观矣。亟须乘时设官考试，以培养海国之人才。府县各学，请照内地定例，各设教官二员；岁、科两试，文武童生府学考入二十名。此一定之例，原无分于府分之大小也。台、凤、诸三学，应请酌定上、中、小县分取入名数，生员亦考定廪、增、附注册；廪生按年出贡，三岁大比一例科举。但两隔海洋，学宪两考断不能飞舫涉险；请就台厦道宪兼行试事。此陕西之延安、广东之琼州皆有成例，应候详请题覆，酌垂永久者也。至于建设学宫，工力繁重；既不能议捐于寥寥之贫吏，又不能议劝于落落之穷儒。倘仍狭小之规模与草创之茅茨，不特无堂斋廊舍，以为师生弦诵之地；即御书扁额，亦无从悬竖。甚非所以肃海外之观瞻，以弘一统文明之化也。则酌议建造，诚无容缓。其工费所从出，在宪台自有主裁；非卑县所敢擅便矣等缘由到府。据此，该卑府查看得：肇造新邦，礼乐教化，固为致治之大本。所以宪台于未经到台之时，首以建学校、正人心为请；诚灼见乎！图治之要，莫有重乎此者矣。卑府于抵任之后，亦以士子为四民之首等事，请设师儒讲学明伦，通详在案。续蒙院宪以赋税未定，不便遽以学校具题；又仰见院宪斟酌时宜，权衡先后之硕画也。今者，赋税已定，荷蒙院宪拳拳不忘海外之士类，专檄查议，会疏举行。卑府行据各县之条议，又参以管见之所及，备详宪酌。台湾府与台、凤、诸三县，应各设一儒学。府学应设教授一员、训导一员，各县每学应设教谕一员、训导一员。内地蕞尔小邑，教职俱经全设；车书一统，应无异同。科、岁两试，取进文武童生，府学二十名，此直省各府一定之额，固不缘府分之大小而有增减也。台湾县系附郭首邑，照大学例取进生员十五名；凤山、诸罗，照中学例取进生员十二名。廪、增、附之分别，一如内地，逐年考试注册；廪、增二项，亦照学定额。其廪、膳生员内，每年挨次考取岁贡，起送廷试。此建学、考校之大概也。未尽规条，应俟题允之日，于泉州就近移查学政事宜，次第修举可耳。台地向系逆巢，从前所有士子，多系俘掠之众，困于伪政，救口不赡，何暇读书？迨自二十二年部选官员到任以来，蒙宪台倡先乐育，月课生童；卑府按季考试，各县亦董率课业。现在之生童，知所砥砺；所著文艺，斐然成章，可谓月异而岁不同矣。顷闻建庠考试之行，多士洋洋动心，摩砺以须；庶几彬彬乎成文物之邦矣。盖在台湾户口，尽属南闽之人；天姿多有聪慧、机智多有明敏，一经学问，化同时雨。惟广其功名之路，鼓舞作兴英才，不难乎济济也。此卑府身在地方，稔知风气；绝非好为夸张，故耸听闻。取进生员之额，万难减少；设因目前菁莪未盛，减定额数，则大沮上进之人心。层洋天险，督学道断难远涉按试；揆情度势，必归宪台就近秉衡，良为妥便。至于台湾伪遗文庙一座，改为府庠大门与圣殿后，屋共三进、两庑矮屋数间而已；并无泮池、明伦堂、启圣殿、衙斋等项。圣殿止有一间，以梁阁壁，不设傍柱，无檐牙榱桷、丹艧彩绘之可观。岂有先师之正殿，而仅造平屋一间者乎！此不过伪时草草之规模，实〔非〕天朝大邦之体统。前奉抚宪行查，着令捐修。虽经卑府与宪台各捐银二百两修葺整顿，然原屋隘陋，不能大为扩充；非另行拆造，实不足以崇宫墙泮水之观瞻，已经备悉前详矣。台、凤、诸三县，原无学宫；各县草创茅茨，聊供圣贤牌位，以尽春秋祭祀之礼，诚不可谓之文庙也。府、县文庙四座，所当亟请转详两院，一并具题，动拨何项钱粮？查照内地规制，估计建造者也』等缘由到道。据此，该本道覆看得：台湾虽僻处海外，而诗书弦诵不乏其人。本道甫下车，知士为四民之首，欲正风俗以善人心，即行月课、乡约，海滨士子皆喁喁然慕义向风。今已历岁余，月课文章已觉日进，仰望兴学、考校，不啻摩砺以须。是以本道因赋税已定、民生已宁，遂有请建学校，以培士气之请。兹奉檄行查议，遵即转行该府、县逐一酌议条陈。据详：台湾府学应设教授一员、训导一员，台、凤、诸三县学各应设教谕一员、训导一员。台湾府学应照各直省府学事例，取进文武童生各二十名；台湾县学，应照大学例，取进文武童生各十五名；凤、诸两县学，应照中学例，取进文武童生各十二名。岁、科两试，帮补廪、增；其廪、膳生员，照依各府、县定例，挨次出贡。此学校考校之大略也。至于学宫，伪遗止有文庙一座，前后三进、两庑矮屋数间，今已改为府庠；泮池、明伦堂、启圣殿、衙斋俱缺。尚须扩辟，始成规模。台、凤、诸三县，原无学宫；各县令化民念切，到任以后，皆草创茅茨，聊供圣贤牌位，春秋释奠，以鼓舞士子之心。今应作何题请建立，动拨何项钱粮？并岁、科两试作何开考？统候宪裁！非本道所敢擅议者也。

　　会荐台厦监司第一疏闽浙总制兴永朝

　　题为台湾文职员缺等事。

　　据布、按二司：『会看得台湾远处海外，两隔大洋，为闽省东南要区；国家设立重兵镇守其地，于以控制外彝、藩维内地，任綦重也。台厦一道特设标兵，与台湾总兵权位略等。其间安戢兵民、抚绥地方，皆该道之责。其人必才猷练达、年力富强，既有廉洁之操持，复具深沉之胆识，方克胜任而愉快。苟非其人，则险远之区，凡安民靖盗、御兵足饷、表帅属僚诸事，其足上廑宪虑者，正自不少也。今该道副使王效宗题参员缺，奉有遴员保详之檄。查该道员缺，应照广西南宁等府之例，于闽省现在各道内，选择详请具题调补。今粮道尚未到任、驿道尚未补授，现在惟延建与汀漳、兴泉三道，而延建、汀漳二道又有叛盗之案罣误。伏念御边之才，与腹里不同：腹地监司，倘能循谨守职，不难坐镇雅俗；若边地，则非才识过人者不可。此本司等之于现在各道，所以不敢轻为保举也。然求人地相宜，似须略为通变。查得泉州府知府高拱乾，才守兼优、年力并壮，有胆、有识，能慎、能勤，留心濒海之情形、熟悉岩疆之风土；现今又详委护理该道印务。以之升补台厦道员缺，必能整顿地方，抚辑兵民；虽与定例未合，但为边海要地得人起觅。两司谨会同保详，伏乞会赐保题，特请破格升补！其有裨于地方者，非浅鲜也』等缘由到臣。该臣看得：台湾为海外要区，初沾圣化；其间官吏兵民，虽巨与抚臣谬荷皇上简畀封疆之任，得以统归辖属。然内地往来，汪洋万里，拊循调剂，欲期一一之法与情符、事与地适，犹望监司台土之道员，善奉其职也。蒙我皇上轸念遐方，自道员以下、教职以上，俱令照广西南宁等府之例，调补得人而理。虽卑秩微官，犹不或遗于睿照；况道员更为守令、丞尉之表帅，而敢不慎重其选乎？兹台厦道王效宗因台营兵丁朱正等以克减讦控，经臣会疏题参，解任候讯。所遗员缺，例应以内地道员调补。今据福建布政使李鈵会同按察使张志栋详称：『闽省内地各道，如粮储、驿传二道尚未到任，延建、汀漳二道又有叛盗之案罣误，欲求人地相宜，必须略为变通。查有现任泉州府知府高拱乾，才守兼优、年力并壮，有胆、有识，能慎、能勤，堪以升补台厦道员缺』。保结前来。臣查升补之与调补，于部例固有未协；但岩疆重任，且当告讦待问之后，实非平谨之流可以胜任而愉快。如泉守高拱乾者，虽履任未久，而其言行、才守，允为方面翘楚。臣与抚臣暨藩、臬二司所见皆同，廉访无异；故敢冒昧保题。倘蒙皇上允臣所请，破格擢用；知其感激思奋，必有以仰报圣恩于万一也。

　　臣谨会同福建抚臣卞，合疏保题。伏乞敕部议覆施行。

　　奉旨：『议部议奏』。部议：『于例未合，覆行两院再题』。

　　会荐台厦监司第二疏闽浙总制兴永朝

　　题为台湾文职员缺等事。

　　据布、按二司：『会看得台湾地方远处海外，凡文职员缺，例应将内地品级相当官员选择贤能者，详请题补。兹台厦道王效宗题参员缺，原应遵循定例，于现任道员内拣选具详。惟是地当险远，人乏兼才；内地各道，类皆循谨安静。虽于现任之职守无忝，然求其文武兼资、措施各当，使兵民咸畏威怀德而无虞陨越者，实难其选。是以前奉遴员保详之檄，两司亦既其难其慎，筹之再三；始将泉州府知府高拱乾详请保题升补，盖从地方得人起见也。兹奉题准部覆：仍令照例将品级相当现任官员内拣选。窃念人地必当合宜，材质各须器使。闽省道员无几，如驿传道尚未到任、粮储道到任未久，难以辄为保举；此外，惟延建邵、兴泉、汀漳三道，皆所谓循谨安静之员，实非御边之才也。夫全才原非易得，今欲于寥寥三员中求之，自觉其难。若果有可以调补之员，两司前详时，亦何敢违例保举泉州府知俯高拱乾乎？今既未蒙部允，而于现任各道又未敢轻举；展转图维，颇难定论。伏见我皇上万几之下，于繁重地方员缺，每每特简才能，以收得人之效。今台湾为边海要地，台厦道一官膺文武之寄，安戢兵民、抚绥地方，责任綦重；当亦久在圣明睿鉴中矣。合无详请俯赐具题，将台厦道一缺，仰请皇上于内外诸臣中品级相当者，特简补授。庶边疆藉以敉宁，江海长歌清晏矣』等情到臣。该臣看得：台湾一区远处海外，道员监司其地，有整顿地方、抚戢兵民之责；必须智果练达、才堪肆应者，方克有济。兹台厦道副使王效宗被兵丁朱正等控讦扣克，经臣会疏题参，续报病故；又经抚臣会疏题明，所遗员缺例应于闽省现任官员内调补。前据布、按二司会详：现在道员未有其人，以泉州府知府高拱乾保结详请升补。臣与抚臣合疏保题，部议：仍应照例将品级相当现任官员内拣选等因；臣随行福建布、按二司遵照去后。今据布政使李鈵会同署按察司事延建邵道副使黄道行详称：『台厦道员缺，原应遵循定例，于现任道员内拣选。惟是地当险远，人乏全才。闽省内地道员无几，如驿传一道尚未到任、粮储一道甫任未久；至于延建邵、兴泉、汀漳三道，则皆循谨安静之员，实非驭边之才，均难调补。请乞特简补授』等因。臣查台湾乃海外之岩疆，道员有监司之重寄；非知其确有兼资，何敢轻为保举！展转详择闽省道员之中，委无其人堪以调补；不得不仰请廷推贤能，以奠海疆者也。

　　臣谨会同福建巡抚臣卞，合词具题。伏乞睿鉴，敕部议覆施行。

　　奉旨：『道员缺，着将该督、抚前所保题高拱乾补授』。

　　初至台湾晓谕兵民示高拱乾

　　为晓谕各安生业，以靖地方事。

　　照得昔日台湾地居海外，人属荒徼、地非内地，而民亦非内民也。自郑氏窃踞以来，征兵、征饷，台民备极苦累。皇上不忍置之化外，风声所及，版籍来归；复设重镇以卫民。皆由皇仁浩荡，轸念周全。而又恐兵有效土之思，立为更番之制。既爱我民、复恤我兵，正兵与民各安生业、共享太平之秋也。自前道王鼓铸之法奉行不善，高价以出、贱值以收；遂使称干荷戈之人，致有无衣乏食之叹，而兵遂困矣。兵既高价领钱，不得不以原价售用；使经营逐末之徒，不足以供父母、妻子之养，而民又困矣。谁为长吏，而使兵与民交困若此？诚长吏之过也。本道自守泉之日，稔知其弊；即欲匡救其失，而怅非其职。今蒙皇上不遗葑菲，特膺简命来莅兹土。此正本道素志之得酬，亦愿我兵民此衷之共谅也。

　　台湾地气和暖，无胼手胝足之劳，而禾易长亩；较内地之终岁勤者，其劳逸大异。此台农之足乐也。即所需耕具或乏牛种，本道自当给照，听民内地采买，而民可以无患。读书之子，特设台额；获登贤书，较内地之人多额少者，其难易不同。此台士之足乐也。至于岁、科两试，本道惟有矢公矢慎，以仰副皇仁培养至意，决不使有遗珠之叹。生聚既繁，教育日殷；昔属蛮邦，今为乐土。尔等亦回思郑氏窃踞时，农尽驱而冲锋、士尽驱而冒镝，能有如是之暖衣饱食、敦诗说礼者乎？

　　若夫兵以卫民，原非害民；兵固不可以刚强而凌柔弱，民亦不宜以土著而欺远来。兵民和睦，地方自宁。而为兵者亦思远来海外，金钱不易。幸际太平之世，得无鞍马之劳；况饷银入手，当思上有父母、下及妻儿，岂无待哺之思而忍付之呼卢狂饮之下？幸而年富力强，得以支领月粮；万一隆瞳老惫、家居坐食时，能不悔其少年孟浪乎？或别有苦累，镇台仁慈恺悌，无不加意体恤；倘有所商，本道自当为尔公同请命，必不使有向隅之泣。

　　今当本道下车，与尔更始，合行出示晓谕。为此，示仰合属兵民人等知悉：嗣后各宜安分乐业，毋负本道一片婆心；不得游手游食、结盟结社、醉酒赌钱，各安生理。倘有故违，国法具在；勿为本道言之不早也。

　　月课示高拱乾

　　为月课事。

　　照得业精于勤而荒于嬉，士修于家乃献于廷。曩因台庠初兴，文运未盛；是以朝廷另编字号，以资中式。其造士之典，隆且重也。年来六经道试、三应宾兴、选造，食饩、采芹，相继而起。今岁试不远，攻苦者益宜闭户潜修、司铎者尤当加意砥砺；庶不负乐育至意。

　　月课之典，尤为该学分内之事。除行各学教职外，合就出示晓谕。为此，示仰诸生：每月十六日齐集本学，俟本道颁发试题；该学教官亲督课试，务得本来面目，毋使代倩剿袭。试毕，将试卷封固，限次日呈缴，以凭鉴别优劣。如有不到生员，该学详报，以凭戒饬施行。

　　严禁岁考钻营招摇示高拱乾

　　为严禁钻营招摇，以肃学政事。

　　照得本道历官内外，廉直自矢。宦辙所至，务期弊绝风清。前为温陵郡守十有四月，一切催科、抚字以及清丈诸政，兴、泉士庶尚有舆论。自蒙督、抚两院会疏上荐，奉命持节东宁；莅任以来，殚精求瘼。凡于地方应行、应止之事，辑绥调剂，不避劳怨。惟期无愧衾影、毋坠家声。内地远隔重洋，或未甚悉；台中士庶，宜无不共闻共见者。

　　至于衡文取士，务拔真才；钻营招摇，尤本道所深恶。今报满在即，岁试届期；各生童惟当潜心澄虑，静候本道虚公考取。倘或钻营情面，希图幸进；光棍招摇，妄思撞岁；不惟本道断不徇情。其奔竞之生童、招摇之匪类，一经察出问罪，悔何及耶？除密行访拿外，合就出示禁饬。为此示仰所属生童诸色人等知悉：如有不遵本道禁诫、静听拔取，而钻营情面、希图求取者，定将本生童重究。若有凿空撞岁之徒，在外招摇；毋论何人，或被首发、或经访闻，定将本犯、本生，一并严拿痛处，决不轻贷。各宜凛慎毋忽！

　　禁止对支兵米示高拱乾

　　为禁止对支月米，以免兵民之累，以遵功令事。

　　照得兵饷解之司库，就地尚难对支；兵米贮之官仓，欠户岂容对给。诚以定例所在，不容或紊者也。且官役俸工按季支领，而将士口粮每月给放，军需所关，既较他务为重；台湾地系初辟，孤悬海外，更番戍守，更视他处不同。必各兵无匮乏之虞，始海疆有盘石之安；此治边峙粻者，所宜熟计也。有司征收钱粮，自有一定之规；其间良顽不一，或有拖欠未完，自应设法追比。

　　今闻台郡向来陋习：民间不清尾数，俱对兵丁月粮，令其自行催取；实为兵民大病。夫民有盖藏，岂肯拖欠。一经对支，在兵难免守候之苦，在民竟同私家之债；欠者益复观望，取者不免追呼。日复一日，必至横逆相加；累兵、累民，莫此为甚！除咨会详明外，合行出示禁止。为此示仰兵民人等知悉：嗣后兵粮俱归县仓按月支给，民欠俱令有司清追，不得仍对月米；庶收功令一定之规，免兵民交累之苦。如有故违，定将该县揭报，并提经承究处不贷！特示。

　　禁重利剥民示高拱乾

　　为严禁重利盘剥，以培海疆元气事。

　　照得缓急通融，天下通义；开张典当，亦系便民。但放债有一定之利息，开张有不易之限期。台郡地系新辟，人非久着。不惟入籍之编户、向化之土番，教养方施，俱非家给户足；其荷戈远戍之士卒，虽有粮饷，亦多贫乏。借贷典押，平日皆所不免。今开放债之家不遵律例，每两月利加至五、六分不等；又有影藉各衙门名色，散放印钱，按日盘算；及放与各社土番，欺其蠢懦，准折其人口、捆载其牛畜等项。其开张当铺者，理应报纳当税。有司因其资本无多，未便即令请帖；亦竟违例取利五、六分不等，且速其取赎之限，不及一年即为己物。先则乘其急用，贵物轻当；继则靳勒诛求，轻出重入。嗟此穷檐！吞声忍气，逼于难已之势，各抱无数之恨。在放债开当者，心横意满，计固得矣；日剥日穷，其如我民何哉？此风俗不古，元气所以难复也。

　　夫除弊足民虽多良法，此其至明至近之事。本道岂肯因循，合行严禁。为此示仰所属典铺、债家、军民人等知悉：嗣后一遵律例，取利毋过三分。如有倚势横取、不遵示禁者，三尺具在；本道不徇情面，断行按律究治。庶民生日有起色，豪强知所畏儆。特示。

　　禁苦累土番等弊示高拱乾

　　为严禁贌社需索花红、往来抽拨牛车及勒派竹木等弊，以苏土番苦累事。

　　照得土番生长岛屿之间，衣不掩形、家无长物。昔为伪藩所踞，受害不可胜言；今已入我版图，出诸汤火。倾心向化，可悯可嘉！惟赖贤良有司与该地汛守官弁善加拊循，免其冻馁；多方教诲，俾识伦常。庶旧习尽更，而元气渐复，方无负皇上绥柔远人德意。乃本道下车以来，访闻有司官役于招商贌社时，需索花红陋规，以致社商转剥土番，额外诛求，番不聊生。更有各衙门差役兵厮经过番社，辄向通事勒令土番拨应牛车，驾驶往来。致令仆仆道途，疲于奔命；妨其捕鹿，误乃耕耘。因而啼饥呼寒，大半鹑衣鹄面。至于白取竹木，以供私用；责令驼送，恬不知怪。种种夙弊，均应痛处严革，难再一日姑宽。除移行镇、府通行各营会禁外，合就出示通禁。为此示仰台属官役、军民人等知悉：嗣后务遵法纪，尽改前非。贌社之时，不许指称花红等名色，需索分厘陋规；凡经过各番社，不许勒令土番抽拨牛车、擅取竹木，苦累番民。倘有仍踵前辙，一经访闻，官则揭报、役则立拿杖毙，断不姑贷。各宜凛遵，毋贻后悔！

　　劝埋枯骨示高拱乾

　　为晓谕事。

　　照得见骨则瘗，遂号仁人；舍地而埋，爰称义冢。诚以恻怛之心，亘古今而如一者也。台湾地经初辟，田尽荒芜，一纸执照，便可耕耘；既非祖父之遗，复无交易之价。开垦止于一方，而霸占遂及乎四至，动连阡陌，希遂方圆。已完课额者，虽曰「急公」；尚属抛荒者，难免垄断。致穷民欲博一坏之土，而豪强视为世守之业；非管事之勒资，则佃丁之索价。同为官地，均可蒙庥；尔既可以营生，彼独不可以送死？揆之情理，岂得其平！除行府、县知照外，合就出示晓谕。为此示仰台属军民人等知悉：嗣后凡有未垦荒埔，果系官地，听民营葬；若系批照在民，未经开辟者，亦准附近人民营葬，不许阻挠！如有管事、佃丁藉端勒索，许赴该县控告，以凭究治；亦不许将人家已辟之地，借称营葬，希图侵占。敢有故违，一经告发，各治以罪。慎之，毋忽！

　　禁饬插蔗并力种田示高拱乾

　　为严禁申饬插蔗并力种田，以期足食，以重邦本事。

　　照得台湾孤悬海外，止此沿边一线堪以垦耕。地利、民力，原自有限，而水陆万军之粮糈与数万之民食，惟于冬成稻谷是赖也。虽此地之暖甚于内地，然一年之耕种仅止一次收获。总因多风少雨，播种、插秧每有愆期；故十年难必有五年之获。加以从前蝗虫之后、继以飓风，稻谷敛收，鲜有盖藏。正当尽力种稻，期以充积仓储，预防岁歉，庶可望含哺鼓腹，乐享熙皞也。

　　不谓尔民弗计及此，偶见上年糖价稍长，惟利是趋。旧岁种蔗，已三倍于往昔；今岁种蔗，竟十倍于旧年。蕞尔之区，力农止有此数。分一人之力于园，即少一人之力于田；多插一甲之蔗，即减收一甲之粟。年复一年，有加无已。夫果有利尔民，本道岂不乐从。但尔民愚无远虑，止知种蔗硖糖便可取利；殊不知人尽种蔗，地出糖倍多，糖多则价必贱，不比上年之糖少价长也明矣。在岁丰之日，固可以糖易谷输课并供粮食。万一复遇岁歉，寡收稻谷，种田有榖者除完课外，计日防饥，必不见贷于人；尔种蔗者有糖不足以为榖，非特无以完公，更思靡可餬口！数万军民需米正多，则两隔大洋，告籴无门；纵向内地舟运，动经数月，谁能悬釜以待？是尔民向以种蔗自利者，不几以缺榖自祸欤？

　　本道监司兹土，爱惜尔民；其足食邦本，不得不鳃鳃过虑也。合就出示禁饬。为此示仰所属士民人等知悉：务各详绎示饬至意，须知竞多种蔗，势必糖多价贱，允无厚利。莫如相劝种田，多收稻谷，上完正供、下赡家口；免遇岁歉，呼饥称贷无门，尤为有益。除行县确查，将开过蔗园按亩清查、通报起科外，倘敢仍前争效插蔗，以致将来有误军糈，自干提究，噬脐莫及！其凛遵之，勿忽！

　　序

　　捐修诸罗县学宫序高拱乾

　　继往开来，道莫高于夫子；梯山航海，治莫盛于国朝。至治之征，无思不服；大道之象，有目具瞻。是以万乘最尊，犹敦师礼；百蛮殊俗，咸被文风。自天下建学以来，数仞宫墙，比崇日月；人材于是乎出，教化于是乎兴。故瞻其居、重其道，则为名将相、为贤卿大夫、为贞妇、义士、顺孙、孝子；不则，蠢然、块然，草木昆虫等耳。至圣垂教，大而伦常功业、小而饮食日用，无所不寓；不必尽出胶庠之中，莫非沐浴诗书之泽。虽极顽冥无知，往往俯首谒圣；睹车服礼器，而化其难驯之气。譬诸东风解冻、和气饮人，其神妙有莫可名言者。

　　台以海外地，明季通商，始有汉人。迨郑氏遁踞，旧家世族或从而东，生聚有年，而弦诵犹未广也。越至于今，输诚纳土，岛民得睹天日；分设郡县，招徕愈众。十余年间，声教大通，人文骎骎蔚起；即深山邃谷文身黑齿之番，皆知向风慕学。有识之士，咸谓治以道隆、道随治广，从此海波不扬，内外如邹鲁矣。然百务草创，规制苟简；诸罗学宫，茆屋三楹，更大不称。余备兵于此，兼分视学士任；每问其令，以城垣未建，学基恐有更易为对。荏苒三载，时惄余怀。今余瓜期已届，诸生以旧基甚吉，欲谋拓新；而诸罗及台、凤三城营建尚未有日，则先大吾夫子之宫，又务之当急者也。

　　余虽不敏，何敢以五日京兆，诿之后之君子。既捐俸为倡，复商诸君子者，力难独任也；尊师好义之名，又不敢自有也。

　　送台镇穆公擢掌禁军之京序高拱乾

　　国家大一统，威德丕鬯，将帅得人。其出奠封疆、入典宿卫，克膺心膂股肱之寄者，迈轶前古。我皇上圣神文武，削平吴、耿诸逆，如殪封豕；声灵震迭，重译献琛。台湾横峙海外，为伪藩郑氏逋逃薮；望风纳土，悉为郡县。滨海之民，莫不相庆于野。于是设文吏以治之；劲卒万人更番戍守，油幢玉帐它选最难称。大总戎穆公，由禁近出镇海坛，移副浙将军。康熙三十年春，台镇虚席。天子睠念四省藩蔽之地远人新附，宜拊以持重、大有为之将吏；知公昔在海坛得兵民心，复命都督台军。而谫庸如拱乾，亦于明年三月谬蒙特旨，来巡东土。与公和衷协力，共宣圣主绥柔荒服之德意。

　　今公勋绩懋着，入掌禁旅；台之番民、部曲，渡海吁留不可得。节旄将行，群情依系。余受公教益良厚，何能恝然于怀也！夫人臣之事君也，非盘错无以见长、非贞苦罔以表志，而豪杰不器之士，用诸内外而咸宜，任以将相而兼当。台湾氛祲虽销，穷瘠腌昧，日对文身雕题之番众与初被声教之余黎，彍悍阴鸷，幻若蜃市。官斯土者，竭其耳目心思绥辑调剂，犹不免于牵制怨望；匪特风涛险远、气候乖殊，宦釜生尘、举目萧条巳也。然幸圣明洞灼万里，速报政之令、悬不次之擢。效文武将吏，咸感激思奋；从沧溟绝峤中困心衡虑，淬励其才华气骨，为朝廷用。公智勇忠实，劳苦功高；历海徼岩重之区，满汉兵士、番民，畏威怀德。所谓内外咸宜、将相兼裕，克膺心膂股肱之寄者，非其人乎？既以伏波横海之伟望、赞虎贲龙骧之机务，天颜顾问，恩礼有加；其再祜东南，拜彤弓路车之锡，皆于此行卜之矣。

　　爰为吟「折柳赠别」之诗，以附铙歌之后：牙旗风正惜离群，岛屿全收万里云。鲸海长留铜柱烈，凤城新典御林军。功高阃外频推毂，别后天涯只忆君！何日平原春草绿，骅骝重骋五花文？

　　传

　　明宁靖王传陈元图（会稽县人）

　　宁靖王，名术桂，字天球，别号一元子；明太祖九世孙辽王后，长阳郡王次支也。始授辅国将军。配公安罗氏女。

　　崇祯壬午，流寇破荆州，王偕惠王暨藩封宗堂避湖中。甲申京城陷，崇祯帝殉社稷。福王嗣立于建业，王与长阳王入朝，晋镇国将军，令同长阳守浙之宁海县。乙酉夏，浙西郡邑尽归我大清，长阳率眷属至闽中，王尚留宁海。而郑遵谦从绍兴迎鲁王监国；时传长阳入闽存亡莫测，监国封王为长阳王。

　　郑芝龙据闽，又尊唐王为帝，建号隆武；王奉表称贺，隆武亦如监国所封。后闻其兄尚存，已袭辽王；王具疏，请以长阳之号让兄次子承之；隆武不允，改封宁靖，仍依监国督方国安军。

　　丙戌五月，我师渡钱塘，王乃涉曹娥江奔避宁海，觅海艇出石浦；监国亦由海门来会，同至舟山。十一月，郑彩率舟师北来，因芝龙与隆武未洽，知越州不守、监国出奔，故遣迎之。王与监国乘舟南下，岁杪抵厦门；而芝龙已先归命北行矣。是时，郑鸿逵迎淮王于军中，请宁靖监其师；合芝龙子大木兵攻围泉州，经月不下。鸿逵乃载淮王、宁靖同至南澳。值粤东故将李承栋奉桂王之子称帝肇庆，改元永历；王因入揭阳，永历令居鸿逵师中，月就所在地方支膳银五十两。戊子春，命督鸿逵、成功师。庚寅冬，粤事又溃。辛卯春，王仍与鸿逵旋闽，处金门。

　　及成功取台湾，王辄东渡。成功事王，礼意犹有可观。成功死，授餐之典废，视等编户，无以资衣食；乃就竹港垦田数十甲，以赡朝晡。郑氏又从而征其田赋，悉索募应，困甚。

　　戊午，闻靖海将军调集水军楼船进讨，郑氏诸臣燕雀处堂，晏如也；王独蒿目忧之。常言『台湾有变，我再无他往，当以身殉』。癸亥六月，我师克澎湖。二十六日，郑兵败回。王向媵妾曰：『我之死期已到，汝辈或为尼、或适人，听自便』！妾侍佥云：『王既能全节，妾等宁甘失身！王生俱生、王死俱死，请先赐尺帛，死随王所；从一而终之义，庶不忝耳』。王曰：『善』！妾袁氏、王氏（或云蔡，误也）、媵妃秀姑、梅姐、荷姐，俱冠笄。被服，齐缢于堂。王乃大书曰：『自壬午流贼陷荆州，携家南下；甲申避乱闽海，总为几茎头发，保全遗体，远潜外国。今四十余年，六十有六岁；时逢大难，全发冠裳而死，不负高皇、不负父母！生事毕矣，无愧无怍』。次日，校役升主人柩，王视之无他言，但曰：『未时』。即加翼善冠、服四团龙袍、束玉带、佩印绶，将宁靖王麐钮印送交郑克塽，拜辞天地、祖宗；耆士老幼俱入拜，王答拜。又书绝命词曰：『艰辛避海外，总为几根发。于今事毕矣，祖宗应容纳』！书罢，结帛于梁，自缢；且曰：『我去矣』！遂绝。众扶之下，颜色如生。越十日，藁葬于凤山县长治里竹沪，与元妃罗氏合焉；不封不树。妾媵五棺埋于文贤里大林边，去王墓三十里；拟表为五烈墓。王无嗣，继益王裔宗位之子名俨鉁为后；时年七岁，安置河南开封府杞县。其平生，得诸台之故老云。

　　挽宁靖王诗

　　匿迹文身学楚狂，飘零故国望斜阳；东平百世思风度，北地千秋有耿光。遗恨难消银海怒，幽魂凄切玉蟾凉！荒坟草绿眠狐兔，寒雨清明堪断肠！

　　总督姚公平台传（定谋推毂）

　　公讳启圣，号忧庵；浙之绍兴人也。癸卯，以汉军籍，登贤书第一人。始任香山知县，诖误去官。甲寅，耿逆作乱，当宁需材，起为东瓯郡佐；寻加温处道。

　　丙辰，随和硕康亲王大师平闽，为福建布政使。即自备衣粮，招募壮勇，有澄清海外之志。或有谓公曰：『公，文臣也；而奚以武为哉』？公掀髯笑曰：『若以文武为二耶？昔冉求以长矛而入齐师、有若以超乘而却吴寨，昔圣、昔贤所以不敢自暇自逸者，诚畏天命而悲人穷也。况我国家金瓯无缺，文命四敷，奈何以弹丸海区，久廑圣天子之忧勤宵旰，使沿海居民不遑宁处，罪将谁逭乎？若休矣！愿无复言』。客唯唯否否。惟时总督郎公稔公材且智，以为弗己如也，辄自罢去；而朝廷亦以公为必能办贼，爰擢公为大中丞、大司马，总督福建文武事务，公于是乎能为所欲为矣。

　　己未，移驻漳州。盖以漳州去贼不远，呼吸相通，可行间谍故也。遂大开一馆，名曰「招来」；使随征参议道黄性震董其事。又令福州同知苏良嗣分金计费，督造战船。其机密粮务，则端委随征同知林升。任贤使能，庶官毕集；一材一艺之士，靡不兼收。既数月，贼稍有降者，公即厚其赏赐，庞以礼仪；使见者神移、闻者心荡，而伪将军朱天贵率师来矣。公逆知其骁勇也，引入帐中，相与卧起；既出就馆，器具供帐更侈于公。天贵大喜过望，顾其下曰：『从逆果何益耶』？以故竭诚致命，无有二心，卒能得其死力云。嗣即大制火炮军器，采买上游米榖，以图大举。而苏良嗣督造战船，功成报竣。公夜驰三百里，至闽安镇之五虎门，亲自配舟，调遣将士；乘风破浪，操演水师。随又回漳。前兴化知府、今大中丞卞公（讳永誉）、泉州知府、前大中丞张公（讳仲举）往说贼降，而伪行人傅为霖勇于听谗，心持两可。公怒曰：『鼠辈无知，敢谓吾剑不利耶？吾将使其自相贼杀耳』！爰密定计，为霖果伏诛。后数日，公忽作急遽状，从数骑招摇城市，见房之高大者，辄锁扃之，榜其门曰：『某镇公馆』、『某将军行台』；盛陈供具，严其守者。漳之人民，咸以为海上巨酋克期同款。至晚，得贼侦，公徉曰：『若非某将军人乎？归语而主，某日之期不可爽信』！予酒食，遣之归。得他侦，亦如之。已而海上喧传侦我行径，而漳之城中、城外所榜之门无虑数十，宛然在目也。贼遂自相猜忌，众畔亲离；归则惧诛，源源纳款矣。

　　庚申二月二十三日，公乘贼懈，遣兵攻破陈洲、马洲、观音山、石码等处十九寨。次日，复遣随征游击张定国、都司张玺、笔帖式乐敏等引兵直抵海澄城下，计招伪总兵苏侃等内变；攻破城门，降其众二千二百六十七员名，恢复海澄。二十四夜，又差随征知县黄金从等乘潮分渡，直入海门等处；降其伪统领仁武镇郑元堂、伪神武镇都督黄瑞、伪安南将军陈珍、伪果毅镇张雄、伪将军张治等水陆目兵一万二千八百八十一员名，鸟船十一只。二十七日，遂复金门、厦门。贼势穷地蹙，退保澎湖。

　　辛酉，公以北人乘舟终非其便，军中大帅不可无人；具疏上请天子，以内大臣伯施公琅为靖海将军。既至，公与之运筹料敌，决策靡遗。于是将军率舟师而前，公具糗粮于后。以康熙二十二年六月十四日，从平海进兵；盖取讨平海逆之义也。二十二日，遂克澎湖。至七月二十七日，伪藩郑克塽率众归诚（其事详载将军施公「平台记」中）。

　　论曰：求济变之略者需臣材，求谋国之猷者需臣智。公于军兴旁午之时，四体交劳、五官互用，靡不各当其可；祝宋之刘毅，何以加焉。且又精间谍、重赏罚、得敌情、随应变，粪我黄金、涎彼贼众，溃散其腹心手足，黠者瞰之以利、降者抚之以恩，贼是以离；离而攻之，策莫善焉。其密谋秘计断自一心，罕闻左右；是以人弗尽知。迨功成身退，天道之常；毕此一生以报君父，公虽死、公犹生矣！彼夫青春作赋、皓首穷经，谋事则迂阔而不能动人、读书则疏略而无以应变，孳孳为利、家室是图者，即令冠贤书、魁天下，亦竖儒也；安得不取其冠而溺之乎！

　　蒋郡守传

　　蒋毓英，字集公；奉天锦州人。前守泉，泉故用武地也，大师云集，羽檄交驰，公一切措办，游刃有余。天子廉其治状，赐一品服褒嘉之。

　　康熙二十二年，台湾归命，督、抚念海邦重地，非公不可；会疏荐公，移守台。始至，见其井里萧条、哀鸿未复，慨然曰：『是岂不足为政耶』？因躬历郊原，披荆斩棘，界分三县封域，相土定赋，咸则三壤。其役之不急者罢之，土番之杂处者饬勿扰之。招流亡、询疾苦；时召父老子弟而告之以孝弟焉。又思化民成俗，莫先于学；力赞宪副周公详请开科，以兴文教。至民贫不能备修脯者，复捐俸创立义学；令诣其中，延师课督之。尝于官舍之旁，构一草堂，颜曰「安拙」。人谓『公之才，当羽檄交驰时应之，绰有余地；今顾自安于拙，何也』？公曰：『才以理繁剧，而拙所以安新附也』。

　　任满，报迁湖广邮鹾道；台人士皇皇若失，涉汪洋重茧诣大中丞告留。中丞怜其远来良苦，具题准借一年。会江右观察使缺，皇上特敕公为之。士民本敢为再三之渎，立碑纪其绩焉。荣行之日，攀辕送者无虑数千人，咸感泣数行下；公慰抚之，亦涕涔淫不自禁。

　　既去，郡人复就公所建书院，塑像祝之；以比周人之爱甘棠云。

　　沈县令传

　　沈朝聘，字□□；辽东人。为人方平廉介，不可干以私。

　　初知晋江县，报迁四川茂州知州，行有日矣；会台湾初平，亟需能员，移宰台邑。

　　凡署内一切器用，毫不滥费；民间催科、抚字，咸称平焉。至吏之舞文者、民之稂莠者，悉置之法不贷也。

　　旋以丁忧去官，清风两袖；民投柜以资其行，仍为立碑思之。

　　记

　　平台纪略碑记施琅

　　台湾远在海表，昔皆土番、流民杂处，未有所属。及明季时，红彝始有；筑城与内地私相贸易。后郑成功攻占，袭踞四世。岁癸亥，余躬承天讨。澎湖一战，伪军全没，势逼请降。余仰体皇上好生之仁，以八月望日直进鹿耳门亦嵌泊舰，整旅登岸受降，市不易肆，鸡犬不惊；乃下令曰：『今者，提师跨海，要在平定安集。纳款而后，台人即吾人；有犯民间一丝一枲者，法无赦』！士无乱行，民不知兵。乃礼遣降王入京，散其难民尽归故里；各伪官兵，载入内地安插。公事勾当，遂以子月班师；奏请于朝，为置郡一县三，分水陆要地设官兵以戍之。赋税题减其半。

　　夫炎徼僻壤，职方不载；天威遐播，遂入版图。推恩陶俗，销兵气以光文治，端有望于官斯土者。是不可以无记。

　　靖海将军侯施公功德碑记（合郡士民公立）

　　古之勋立天壤、泽洽人心，是皆勒燕、图麟，流芳汗简，千载为光者也。台湾自辟鸿蒙以来，圣化未敷，郑氏逋播于斯，凡历三世；波涛弗靖，圣天子时廑南顾之忧。二十有二年，特简靖海将军侯施公招怀闽阃。闽之士民交庆曰：『维桑与梓，有长城矣』！

　　迨夫誓师铜陵，首戒妄杀。六月扬帆，风恬浪息；直捣澎岛，克奏肤功。虽曰天命，讵非精诚所感哉？至若阵伤俘获悉为疗药，纵使还家。蔡人吾人，出自真挚；故台人始斋心而纳款焉。降幡既受，兵不血刃；元黄壶浆，欢呼动地。其视晋公之平淮西、武惠之下江南，又殆过之。

　　然台去内地千里，户不啻十万，或欲一朝议弃。无论万家鸠鹄，买棹无资；即令囊空归井，饥寒惨逼，辗转不堪怜乎？况为南疆抗咽，鹿耳险于孟门，虚其地，保无逋逃渊薮、贻将来忧者？是以力请于朝，籍为郡县；此有功于朝廷甚大，有德于斯民甚厚！迨勾当事毕，奏凯旋师；题留总镇吴公讳英者暂留弹压；而又念弁目之新附未辑也、兆庶之弃业亏课也，则又委参将陈君讳远致者加意钤束之、殚心招徕之。是侯之心。无一息可舒台民于怀抱；而东海陬壤，无一人不颂覆帱于如天也。

　　今荆棘遐甸，遍艺桑麻；诗书陶淑，争荣桃李。极之戴发负齿之伦，莫不共沾教化；系谁之功？台之人士，感于十年之后，久而弥深；群谋勒石以效衮思，历疏所由以镌刻之。俟夫异时太史之张大其事，而流芳奕世云。 

　　侯讳琅，字琢公；籍泉之晋江县人。

　　靖海将军靖海侯施公记

　　公讳琅，号琢公；闽之晋江人也。始任同安总兵，屡建奇功；旋升提督福建水师，削平厦、金沿海诸岛。于康熙六年间，以边患宜靖，疏请进剿台湾。奉旨：以关系重大，不便遥定；着赴京奏明所见。既而议裁浙、闽、粤三省水师提督，留京商酌军机事宜，晋爵内大臣伯。

　　康熙二十年，今上以鲸穴未捣，终为边患，特命公专征。公至闽，见父母之邦凋弊已极，几老王师。选精锐、练舟楫，操演三载。以癸亥年六月十四日，官兵由铜山进发；入八罩，直抵澎湖。

　　澎湖为台湾门户，澎湖破则台湾必不支。故贼之精锐，悉在焉；约众二万余、敌艘二百余号，俱集于鸡笼等屿。刘国轩又简练精兵强逾二万，蜂拥于风柜尾、牛心湾等处；四环备设炮城，以陆兵守之。其余沿海贼舟，星罗碁布。公发令大小战船于风篷上，大书配坐将姓名，所以知进退、定赏罚也。十六早，鼓角声喧，两师将合。公先令曾成、蓝理、吴启爵、张胜、许英、阮钦为、赵邦试等七船冲锋破浪，直入贼■〈舟宗〉，焚杀过当。时值南潮正发，前锋数船为流急分散，贼艘复合齐攻。公知其深入，自将坐驾船只冲突，杀退贼■〈舟宗〉救出；焚其赶缯二只、鸟船一只，暂收八罩驻泊。十八日，严申军令，进取虎井。次日，公独驾小舟，潜侦贼寨形势动静。爰于二十二日，与各镇、营誓师；分为八股、每股七舟，各三其迭。公自统一股居中调度，留八十余舟为后援；又以五十舟从东畔嵵内以截其归路，以五十舟从西畔牛心湾、内外■〈斩上山下〉为疑兵牵制。未及接战，北风骤发相逆，三军股栗；公循师大呼曰：『无畏！惟天、惟皇帝之灵实式临之』。须臾，雷声一震，立转南风。将士贾勇前进，贼舟四发，火矢交攻，烟焰迷天，咫尺莫辨。官兵乘势夹攻，自辰至申，焚其舟而覆其军，投水无数。刘国轩知时势不支，急跳小舟从吼门而出，仅以身脱。

　　澎湖既破，公以台湾未灭，非可轻视，当为攻心之法。将迎降伪镇、营弁目，赏以袍套、靴帽，伪卒四千余名给以粮米；焚伤浮海未死者，令各镇、营军士捞起计有六百余名，令医治之；有欲归见妻子者，拨小舟送之回台。降卒相谓曰：『肉我白骨，矢死难报也』。归共传述，贼众莫不解体，惟恐王师之不早来。此所谓推心置腹，反侧自安者也。及驻师澎岛士卒数万，以澎岛素少淡水，患之。乃营垒既成，随处凿地，而甘泉涌出；方之耿恭，尤为过之。

　　军声既振，伪藩郑克塽始决计差冯锡珪、陈梦炜赍献延平王金印一、招讨大将军金印一、公侯伯将军银印五，前来求降；时七月二十七日也。八月十三日，公统舟师亲临台地；遂令其伪藩将卒、人民、士番削发，秋毫无犯，鸡犬不惊，市不易肆，壶浆洊至。台湾敻海之东二十余日路程，番民向为伪时所不能制者，莫不稽首来王。捷奏肤功，并请准其输诚；天颜有喜，本年九月初十日差侍卫吴启爵赍敕到台，赦伪文武官，准其投诚、安插内地；并加授公为靖海将军，封为靖海侯，世袭罔替，以示酬庸。玉音有曰：惟尔勇以夺其气、诚以致其归。捷书到阙，时值中秋，即解是日所御之龙袍，驰赐与公。载褒以诗：岛屿全军入，沧溟一战收；降帆来蜃市，露布彻龙楼。上将能宣力，奇功本伐谋；伏波名共美，南纪尽安流。可知公之忠诚格天心而膺帝眷者，良有以也。

　　夫东南之苦海患者且六十余年，特其远阻波涛，荼毒生灵，虚糜国计，不可胜数。公底成厥绩，宣威绝徼；稽古开拓元勋，诚不媿云。

　　台湾纪略碑文杨文魁

　　台湾，海邦荒服地也；与闽省对峙，惟隔越重洋。其先舆图未载，故无沿革可稽。所利舟帆，东连日本，南通暹罗、吕宋、琉球诸国。生齿士番，茹毛衣革、椎结侏离，不知文章、不通华俗，居然无怀、葛天之遗也。

　　故明天启间，海寇颜思齐入巢于此，始有汉人从而至者。后为荷兰所据，东建赤嵌城、西筑安平镇城；彼所以图往来贸易，作贮顿之薮也。

　　至顺治十六年，郑成功从江南败归厦门；势蹙，率众攻取，荷兰委去。成功始招集人民，通洋贸易。设制承天府，天兴、万年二州，以隶民番；编征赋税，以养士众，俨然东隅之夜郎也。在成功，无尉陀之见几、习子阳之故智，负嵎逞雄，往往犯顺。凡闽、粤、江、浙濒海人民，多被蹂躏，酷类孙恩、卢循、徐海之流。其自祖及孙，每殷圣主东顾之虞。

　　时闽省总督少保姚侦得情形，上陈可取方略；特命将军侯施率诸镇舟师，航海进剿。时康熙二十二年岁在癸亥之六月也。进克澎湖，台众夺魄，纳土归诚，朝命允可；即籍其户口归我版图，改制台郡，分隶三县。建都督一镇，辖两协、十营水陆官兵一万，战舰百艘；遇警统师扑剿，无事分汛扼隘，为控制海边之锁钥，壮各省之屏藩也。从兹，不待各省沿边获享敉宁，而化外来依赤子，快睹帡幪；土著蚩番，渐濡声教。诚盛化无远不届，廓千古未有之弘模、启千古未辟之遐陬也。

　　余从康熙二十三年叨膺简命，出镇斯土，自本年仲冬月抵任；惟殚心竭蹶，以图报称。但经始之区，诸凡草创，继之原任兴化镇吴条陈屯田、减船事宜■〈遄，壬代而〉返核覆，几经三载，终仍旧制。余方愧抚辑未周、布置未当，倏届瓜期，叨蒙内转。如鸡笼、淡水，乃台郡北隅要区，缘窵隔郡治千有余里。夏秋水涨，陆路难通；冬春风厉，舟航莫及。兼之其地有番无民，虞挽运之维艰。自辟土迄今，尚乏定议也。至于民间一切赋税，略照伪籍损因，民番似多拮据。又如靡芜极目，藉人耕垦，始无旷土；奈阻于洪涛，招徕不易。虽有司牧力为经理，然余忝厕封疆，未获倡兴建白。此后统冀当事之贤，徐为擘画尽善，治益图治，以垂永久之惠养又安耳。外所未尽，阅载郡志，似不必赘。

　　兹就开拓台疆及余承乏出镇斯土始末，勒之贞珉，用志不谖云耳。

　　总镇府都督王公去思碑凤山令闵逵

　　台湾古红毛地，土番杂处，鹑衣鲜食，言语不通。历代以来，未入版籍；妖氛蠢动，每每为江、浙、八闽患。康熙二十二年，圣天子神谟庙算，总督姚、大将军施恭承天讨，所至克捷。举亘古未建之勋，一旦荡平；自汉、唐、宋、明以来，未有如我朝渐被之盛者也。

　　然开创固须谋将，抚绥尤赖名臣。二十六年，我皇上圣神广运、文武天成，念台湾为东南重地，特简都督王公镇抚斯地。公起家进士，诗书蕴深，韬略素裕。当其在川、陕也，时吴孽煽惑，公随将军图、总制哈恢复各处地方，绩着旗常，名达丹陛。公之治台也，宣天子德意，化孚异域；但见约法定章，士无不悦、民无不感。以故下车以来，恤将士、与同甘苦，裕饷糈、以壮师贞。煦煦春气迎人，公之仁也；凛凛然峻不可犯，公之义也；卓然可程、画然必守，公之信他。而且正身率属，不干一私；静气雅度，不扰一事；尤公之廉而贞、宽而肃也。盖公之德孚番隅、公之政昭海内，是以保障重洋、弹压岩地，屹然作天子南顾长城。数年之间，风清草偃，民庶俗恬，以视昔之轻裘缓带、羽扇纶巾名将风流，何多让焉。迨公秩满奏绩，圣天子知公化成海外，复以楚襄锁钥非公不可。公受命移襄之日，台之文武将吏祖道攀留，台之士民、卒旅咸叹息感泣，遮拥车马，使公几不得行；谓非心悦诚服而能若是欤？

　　余忝承乏凤邑，得见公治兵最精，威惠并施、情法兼着；韬钤之下，即以余溢为诗，字皆清新遒雅，卓卓难及。自有台郡以来，如我公者不其鲜哉？今公去矣，遗爱在人，公道在心。台之十营诸将帅思公之德不置、感公之德难忘，谋刻石于海会寺中，以垂久远。寺为公刱，见寺如见公焉。且命余志之；余何人，斯而敢僣言欤？然重承刘公双亭、陈公子静、林公孝若教，不敢辞。故不揣固陋，谨述所见以为之记云。

　　公讳化行，号熙如；庚戌科武进士。陕西咸宁人

　　台湾郡侯蒋公去思碑记李光地

　　台湾，荒服地也。自鸿蒙初启，至今四千余年，未归版图。皇帝二十有二年，命将讨平伪郑，郡县其地；经营草昧，一无凭借，非得贤太守，乌能因心作则、制度咸宜乎？

　　我温陵郡君蒋公祖治泉六载，政成名著，因借守新邦。公衔命至止，披荆斩棘，分画县地田园庶土，相度其腴硗燥湿之别，咸则三壤，爰定厥赋；六府三事，次第修和，井然焕然，表东海之金汤，皆出于公之一手足、耳目、心思之力以错综经理，允治而罔失。设公之学问才识无以大过于人者，曷克臻此？

　　夫台民悉伪俘，强有力者归故土，所留者琐尾残黎耳。公顾而怃然曰：『治残黎，如治瘵焉。凡病瘵而急攻以石液，气弱精耗，奄奄然不胜石与液之功；孰若逸其四肢、节其饮食、淡其忧虑、摄其气息，优游以待邪去元复之为愈乎』？故公之布政，不为非常可喜之事，骇人耳目；不立烦苛细塞之规，强人难能。乐利因人，行所无事；略官民之分、敦父子之情，仁至慈溥，民遂其生；浩浩荡荡，而几忘乎公之力焉。至建庠序、勤课诫、设田学、济贫乏，养士敷教，靡所不至；文翁化蜀、昌黎淑潮，可参而三矣。

　　公三年报最，擢楚观察、分督邮鹾。将去之日，全台如失怙恃；三老子弟，咸肖公之像而尸祝之。四庠桃李，尽出公门；崇报之心，尤深寤寐。属余记之，以永去思。余故部民也，蒙庥志德与台士等；其曷敢辞！

　　公讳毓英，号集翁；籍虽辽左，实浙东诸暨人。

　　澄台记高拱乾

　　古者，台榭之作，夸游观而崇侈丽；君子讥之。若夫制朴费约，用以舒啸消忧、书云揽物，斯高人之所不废，亦廉吏之所得为也。

　　台湾之名，岂以山横海峤，望之若台；而官民市廛之居，又在沙曲水汇之处耶？然厥土斥卤，草昧初辟，监司厅事之堂，去山远甚。匪特风雨晦明，起居安息之所，耳目常虑壅蔽、心志每多郁陶，四顾隐然，无以宣泄其怀抱；并所谓四省藩屏、诸岛往来之要会，海色峰光，亦无由见。于是捐俸鸠工，略庀小亭于署后，以为对客之地；环绕以竹，遂以「斐亭」名之。更筑台于亭之左隅，觉沧渤岛屿之胜，尽在登临襟带之间；复名之曰「澄」。

　　惟天子德威遐被，重译入贡，薄海内外臣民共享清晏之福。而余振网饬纪，分扬清激浊之任焉；正己励俗，有端本澄源之责焉。当风日和霁，与客登台以望，不为俗累、不为物蔽，散怀澄虑，尽释其绝域栖迟之叹，而思出尘氛浩淼之外，则斯台比诸「凌虚一、「超然」，谁曰不宜？岂得以文逊大苏而无以记之也。

　　赋

　　台湾赋府学教授林谦光

　　有汗漫公子，足骋八方、目骛九鄙。访秦、汉之故都，登云亭之旧畤；舒神于钱来丹穴之颠，长啸于浑夕脱扈之址。洞庭、彭蠡，拍惊浪以颷飞；弱水、龙门，鼓轻刁而容与。历吴越，则诩甲第之连云；入邹鲁，则羡弦歌之盈耳。阛阓谊杂，举踵则触乎轮辕；都市纷华，摩肩则炫乎罗绮。自以为穆王策骏之游，蔑有尚于此；俨然恃所觏，而述于廓宇先生。

　　先生方暴背鸿蒙，吸饮沧溟；聆而哂之，谓是尠丈夫也。曰：『子亦曾旷尔瞩、远尔盱，而知今皇帝之舆图乎？制万国以侯尉，垂一统于车书；人弗敢私其尺土，俗无不拱乎辰居。奠神州而晏若，厝六合而恬如。畅余威于殊俗，沛异泽于遐区；即跳梁以据险，终痛悔其负嵎。走也，庆流波之既静，得专为子颂台湾之盛轨，而勿遑及乎其余。懿夫！漨浡滇■〈氵耳丐〉、沅瀁溃渱；掀天震地，吞谷排空。驶如奔马，激如腾龙；泻碧千里，涌浪万重。神鳖驱瀑，石燕呼风；飂飂飒飒，霼霼■〈雨上农下〉■〈雨上农下〉。拟蓬瀛之难即，匪舽艭之可通尔。乃以忠信为舟，以道德为橹；爰纵缆于铜山，泛一叶于厦浦。飞廉戒途，屏翳先路；巨浸回澜，狂涛息怒。游泳虎井之湾，濴洄牛心之浒。望内■〈斩上山下〉而扬舲，指西屿而系组。既憩足于澎湖，复放棹于深渚。程仅历诸六更，里倏越乎五百。少焉，神山突出，沃野孤浮；景呈异状，沙截洪流。一昆连七昆而蜒蜿，南昆偕北昆而阻修；大线扼海翁之堀，北线接安平之洲。冲鹿耳以抵岸，陟台湾而远搜。于是大冈、小冈，峣屼嵬崔；半崩、半屏，■〈山蹇〉嵼嶖崿。凤峦插汉以嵚■〈山上欹下〉，龟山负地而磅礡。翠织观音之峰，丹销赤崖之壑。耸打狗于平坡，峙买猪于广漠。木冈、凹底，形若联翩；阿里、鸡笼，势相犄角。玉笋璀灿，则漾素影于波涛；金矿嶙峋，则仗雷声为管钥。计自南而讫自北，绕以二十二重之溪；由此界而溯彼疆，隔以六千余里之谷。升高而眺、循俗而询。厥地惟卤，厥土惟坟；厥田惟土，厥种惟穈；厥草惟茂，厥木惟芬；厥珍惟错，厥布惟芬；厥鸟惟毨，厥兽惟群。飞潜动植、长盛纷纭。嘉兹壤之沃饶，矧温风之时至；犬吠雪以为常，龙兴云而不曀。却溽暑于竹椰，扫岚烟于萝薜。刺桐飘经岁之绛霞，菡苕迎四季之夏气。历选胜于炎方，允莫京于海澨。则有文身番族，黑齿裔蛮：烂满头之花草，拖塞耳之木环；披短衣而抽藤作带，蒙鸟羽而编贝为縏。闻中国异人之戾止，乃跳石越涧以来观。馈波罗之清冽，献嘉檨之甘酸。蕉子剥来，几等木桃之赠；王梨摘落，用将葵藿之欢。翘首瞻依，幸彼俗之未陋；跂足蠕动，知大化之可颁。又有蓬跣方除，胶庠初隶；载酒问奇，负经请谛。吟诵半杂于博劳，衣冠尚存其椎髻。拱手于都讲之庭，侧身于敷教之地。斯时也，名邦上客，暂停輶轩；广布文德，弘宣湛恩。数讨叛之故，开并生之门；示傲慢以秋肃，导顽梗以春温。譬木铎之徇路，若指南之启昏。从此蜃气晴嘘，结陆离之楼阁；鲛人昼卧，展锦绣之乾坤。谓非禹服重新，涵侯甸要荒于一体；尧仁遐被，辑躬桓蒲榖以称尊也哉』？

　　汗漫公子伏而听焉，茫乎丧于怀来。曰：『不观沧海者，夸沟壑之弘；不睹王会者，诧都邑之巨。鄙人乃知今皇帝之舆图，未易以蠡测也；请为歌以比于雅颂之末』。爰起而系曰：『有土绵绵，有水涟涟；介在绝岛，吐雾吹烟。帝赫厥怒，渊渊阗阗；既昭义问，乃命旬宣；崇儒重道，勿弃蒙颛。匪棘其欲，式廓厥埏。皇以莅之，于斯万年』。

　　台湾赋高拱乾

　　繄洪荒之未辟兮，含混沌而茫茫。迨河山之既奠兮，爰画野而分疆。裂九州岛而成天下兮，谁不知乎海之为百谷王；维禹功之所不及兮，遂弃之于莽莽而苍苍。

　　一自地借牛皮，谋成鬼伎；断发裸身，雕题黑齿。营赤嵌之孤城，筑安平之坚垒；隐楼橹于鲲身，藏火攻于鹿耳。贸易遍于三洲，资生凭乎一水。藉三保而标名兮，致怀一以不轨；哀商贾之何辜兮，聚魂魄于蒿里！

　　嗣是荷兰煽虐，天赞成功。鹿门潮涨，滃窟戍空；时移事去，兵尽矢穷；窜余生而归国兮，遂此地为蛟宫。非天心之助逆兮，盖劫运之未终。不谓寇我疆场、焚我保聚；时乘无备而肆其鸱张，或因不虞而资其窃取。收亡命于淮南兮，聚无良于水浒。民不聊生，王赫斯怒；咨左右之夔龙，率东南之熊虎。定百计以安澜兮，果一战而纳土。于焉扩四千载之洪蒙，建亿万年之都邑。风既变为新裁，俗亦除其旧习；文武和衷，干戈载戢。谁肆志以行吟，岂有怀而靡及。

　　若夫汪澜既倒，海若呈奇；一时琥珀，万顷琉璃。情渺渺兮孤往，天青青兮四垂；风轻兮水面，云淡兮山眉。即孤臣与孽子，亦抚掌而忘饥。至于辉璧耀奎，阴阳分位；月白飞银，空明捏翠。秉舴艋兮小舟，结金兰兮同志；玉树兮三章，青州兮一醉。实自幸世外之有身，谁复疑此间之无地。

　　至若山山含紫，树树凝青；层峦迭嶂，戴月披星。或琼飞而皓皓，或体洁而盈盈；时微云以四抹，忽巧鸟兮一声。怀高冈兮彩凤，闻此地兮仙灵；羗应接而不暇兮，又何让乎山阴？尔乃石尤乍起，马首长驱；雷鸣海底，雾失天隅。涛仓皇而山立，浪怒激而箭趋。惊闻声为飞炮，讶入眼而坠珠。乾坤兮云狗，风水兮人鱼；则惟有寄余生于泡影兮，谁复望视息乎斯须！

　　若乃水土无情，番彝裸处；既惯狎鸥，谁伤硕鼠！虽敬老而尊年，奈轻男而重女。富赛悬壶，粮无宿贮；围尺布之蒙蒙，谓衣裳之楚楚。蛇目蜂腰，雀行鸟语。而或荡子从军，贞臣流寓；丧倒行于途穷，伤逆施于日暮。奋一臂而长呼，轻余生以不顾。至阖室以雉经，且从容而遵路。于是水变为愁，山真如醉；叫泣月之子规，泪枇风之赑屃。魂黯黯兮牢骚，魄凄凄兮憔瘁；固志士之不忘，亦斯文之未坠。

　　乃至虾须百丈，鱛骨千寻；贝文似凤，鱼首如人。大灶之寿三万岁，蝴蝶之重八十觔。非此邦之物产，盖在乎南海之滨。又如蜃楼缥缈，海市高低；碧云拥日，沧海为梯。光从定后，圆始天跻。非此邦之风景，又在乎东海之青、齐。更或桥边鳖泣，别泪如珠；山头剑举，雪城为墟。飞女仙之一石，起剡史于沾濡；扶红裳之鱼女，使之返于沮洳。而兹邦又无此怪异，事或见之于洞庭湖。

　　噫嘻！户满蔗浆兮，人艺五谷；地走风沙兮，群游麋鹿。厌五亩之宅而不树桑兮，任三家之村而亦植竹。道无远近兮，肇牵车牛；人无老幼兮，衣帛食肉。惟占籍而半为闽人兮，故敦厚亦渐而成俗。若欲尽写夫杳渺之离奇兮，恐或见嗤夫斋庄而端肃。即饮食亦平易而无奇兮，原未足以穷夫人间之水陆。惟圣世而能破夫天荒兮，幸沧溟而亦拓其地轴。聊搦管而赋其物情兮，用以佐夫「大风」之一曲。

　　乱曰：秋风起兮枫木丹，天地闭兮荷始摊。燠多寒少兮厥民析，雷轰海发兮响空山。为王尊兮应叱驭，为王阳兮心一酸。于山则见太行之险，于路则见蜀道之难；于海道之难上难、险上险，普天之下望洋兴叹者，吾知其无以过乎台湾！

　　诗

　　澎湖（载「海澄志」）唐施肩吾

　　腥臊海边多鬼市，岛彝居处无乡里；黑皮年少学采珠，坐把生犀照咸水。

　　东宁友人贻丹荔枝十颗有怀明王忠孝

　　海外何从得异果，于今不见已更年。色香疑自云中落，苞叶宛然旧国迁。好友寄椷嫌少许，老人开箧喜亦缘。余甘分噉惊新候，遥忆上林红杏天。

　　康熙三十二年春，蒙圣恩赐袍至台，恭纪二十韵（有序）高拱乾

　　辛未承乏温陵，是冬谬充卓异。明春分臬，八月乘槎。比昼锦以西征，人惭司马；慰宵衣于北阙，职矢羔羊。乃豸绣在胸，方切鹈梁之愧；龙文耀笥，复蒙蟒服之颁。自念席贵先臣，不敢以纨绔自弃；所至问民下隐，惟期夫蔀屋忘寒。向作省郎，两预大廷赐币；兹为边吏，再叨宠命自天。每追昔而抚今，惧徒感而莫报。因成小咏，用纪殊荣；永矢愚忠，庶几无斁。

　　车服本酬庸，王臣励匪躬。不才何比数，盛世幸遭逢！道际垂裳日，朝多补衮功；褰帷荣郭贺，布被卧孙弘。吏重二千石，诗陈十五风。珙球来海外，金缯赐宫中。忆昔瀛台宴，为郎画省东；追随承巨典，拜舞后群公。捧出卿云丽，裁成御气浓；一麾居郡国，十载课桑农。辱与循良列，知蒙特达隆；鹭门秋色好，鹢首绿波融。扬激名难副，绥柔俗未同；格苗当舜代，兴学慕文翁。背曝暄思献，天高恩更崇；鲛机输灿烂，凤尾并茏葱。长短身虽称，伛偻趋益恭；颁从骠骑将（延协王君陛见，为请给至台），制自内司空。寸草三春照，孤蓬万里踪；敢言章有德，祗识报无穷。

　　东宁十咏高拱乾　

　　天险悠悠海上山，东南半壁倚台湾。敬宣帝泽安群岛，愧乏边才控百蛮；瘴雾扫开新气宇，风沙吹改旧容颜。敢辞远迹烟波外，博望曾经万里还。

　　其二

　　晓来吹角彻苍茫，鹿耳门边几战场！流毒犹传日本国，偏安空比夜郎王（台地先为倭奴所踞，旋归荷兰，后属郑氏）。楼船将帅悬金印，郡县官僚辟草堂。使者莫嫌风土恶，番儿到处绕车旁。

　　其三

　　州县功名宁复论，承家世受国深恩。拂须自昔轻参政，强项从来动至尊。客去留诗鱼挂壁，吏闲无牍雀罗门；韶光抛掷真堪惜，野杏春深落满村。

　　其四

　　春台广厦衔虚署，校艺监军职滥分；无力椎牛频飨士，有时倒屣细论文。平生拙处劳难补，异域愁来酒易醺。筋力未衰官兴浅，函关西隔万重云！

　　其五

　　有怀须学蔺相如，每过廉颇独让车。晚圃晴霞秋习射，半窗苦竹午临书。群公望隔三山杳，圣主明周万里余。素志漫言伸未得，忘机直欲混樵渔。

　　其六

　　三秋闻见总萧骚，日夜飞涛不断号。旧集闾阎皆斥卤，新开原野半蓬蒿；空山那得珠崖贝，伏莽休悬渤海刀！应识乘轺难塞责，愿纾南顾圣躬劳。

　　其七

　　尺檄如传空谷声（重洋间隔，文移亦不易见），阻风经月少人行；关山已历三千里，樯橹犹迟十一更（厦门离台郡，水洋十一更）。地暖腊残无雪到，忧深鬓里任霜横。眼穿何处天边■〈月鸟〉，京雒难忘故旧情。

　　其八

　　竹弧射鹿万冈巅，■〈罒上令下〉网张鱼百丈渊；幅布无裙供社饷，只鸡让食抵商钱；文身纔起疮痍色，赤手谁将垢敝湔。为语绾符衔命吏，远人新附倍堪怜。

　　其九

　　索居寂寂近瓜期，报道清班拟暂移（近阅邸抄，开列司道补京卿者十人；余忝厕名其中）。高适岂堪常侍后，班超惟有玉关思。封侯夫婿何须侮，学步儿曹大更痴。自笑浮名终日累，海滨漫守使君碑。

　　其十

　　谁言习俗乱丝同，揽辔澄清乏寸功！拊辑尚惭屏翰寄，更番何日戍楼空！拟携片石安归棹，聊订新编当采风（台郡无志，余甫编辑）。此去中原询异事，仙桃长对佛桑红。

　　台湾八景高拱乾

　　安平晚渡

　　日脚红彝垒，烟中唤渡声。一钩新月浅，几幅淡帆轻。岸阔天迟暝，风微浪不生。渔樵争去路，总是画图情。

　　沙昆渔火

　　海岸沙如雪，渔灯夜若星；依稀明月浦，隐跃白苹汀。鲛室寒犹织，龙宫照欲醒。得鱼烹醉后，何处晓峰青？

　　鹿耳春潮

　　海门雄鹿耳，春色共潮来；二月青郊外，千盘白雪堆；线看沙欲断，射拟弩齐开。独喜西归舶，争随落处回。

　　鸡笼积雪

　　北去二千里，寒峰天外横。长年绀雪在，半夜碧鸡鸣；翠共峨眉积，炎消瘴海清。丹炉和石炼，漫拟玉梯行。

　　东溟晓日

　　海上看朝日，山间尚晓钟。天开无际色，人在最高峰。紫阁催妆镜，咸池骇浴龙。风流灵运句，灼灼照芙蓉。

　　西屿落霞

　　孤屿澎湖近，晴霞返照时。秋高移绛树，海晏卷朱旗；孙楚城头赋，刘郎江上诗。淋漓五色笔，直欲补天亏。

　　澄台观海

　　有怀同海阔，无事得台高。瓜忆安期枣，山驱太白鳌。鸿蒙归紫贝，腥秽涤红毛。

　　济涉平生意，何辞舟楫劳！

　　斐亭听涛

　　岛居多异籁，大半是涛鸣；试向竹亭听，全非松阁声。人传沧海啸，客讶不周倾。消夏清谈倦，如驱百万兵。

　　郊行即事王兆升

　　奉命筹军国，非关玩物华！新凉犹未至，余暑正方赊。鸣骑依残渡，行旌带晚霞。无劳呵殿急，恐警野人家！

　　其二

　　夙笃因忧饷，三农兼课工；■〈木庶〉 高资雨茂，禾好卜年丰。社鼓挝须习，豳笙调预融。麦蚕增喜笑，亦复学张公。

　　其三

　　危桥恣蚁渡，蓬室类蜗房。草诧胭脂紫，花闻月下香（胭脂花与月下香，皆海外异卉）。番榴生碍路，野鴂语谁乡！触目殊风景，车轮几断肠。

　　其四

　　但歌灵雨降，瘠里仍然贫。早榖失垂颖，新秧犹压苹；谁怜蓣作饮（俗呼土瓜；无粮代饭者十之五），果见釜生尘！不历郊原过，焉知民苦辛？

　　其五

　　欲悉田家事，无将上下暌。儿童擎绿酒，野老馈黄梨；忘分辞方尽，陈情意转凄。莫云民俗薄，绥靖念残黎。

　　其六

　　寄身重海外，嘿坐计生平；幸隶芙蓉署，欣游细柳营；深村忘犬警，远渚有蛙更；夜雨晨方歇，驱车再问程！

　　其七

　　疮痍纔息后，鹰眼未全■〈山上〈弓攵〉下〉 。箸为军糈借，心因民瘼忉；催科良媿拙，抚字敢矜劳。珍重斯民意，输租谢尔曹！

　　其八

　　飞蝗来凤邑，忽蔽永丰云；妇子奔号急，微民稽拜殷。弭灾全藉德，祝蜡登徒文！赖有廉仁宪，驱山息异氛。

　　题天妃宫季麒光

　　补天五色漫称祥，谁向岐阳祝瓣香？几见平成踰大海，自知感应遶重洋。遐方俎豆尊灵远，圣代丝纶礼数庄。是处歌恩欣此日，风声潮影共趋跄。

　　台湾吟黄学明（粤淳德人）

　　四溟中断此孤悬，日月轮高见影偏。泣泪鲛人朝入市，凝寒金气夜干天。马鞍矗起青全岛，鹿耳雄开障百川。盛气消沉无觅处，牛羊来下翠岩烟。

　　又

　　漆身裸体类山麌，有古遗风不是愚；蔓草束头分角髻，青筐归市买陬隅；编莎似槖篐腰骨，截竹为圈塞耳珠；蛮曲听来无一字，行歌岩下采春芜。

　　又

　　山花满插鬓头光，蛮妇蛮童一样妆。久嚼槟榔牙齿黑，新成曲蘖口脂香。草间察节知风色，日下承暄度岁霜。独有生男无喜处，女郎求室迓儿郎。

　　又

　　山深深处又深山，一种名为傀儡番。负险杀人夸任侠，终年煨芋饱儿孙。烟霞铸骨身能寿，薜荔为衣冬亦温。鸟道倚天高不极，惯常奔走捷如猿。

　　台湾八景齐体物

　　安平晚渡

　　十里平铺练，孤城落照边。帆争云里鸟，人坐画中船；浪撼鱼龙宅，盂悬上下天。远沙渔火起，点点聚寒烟。

　　沙昆渔火

　　渺渺烟波外，渔灯出远沙。如何天海畔，亦自有人家！落影常骇鳄，当门不聚鸦。望中疏更密，知是屋参差。

　　鹿耳春潮

　　鹿耳雄天堑，寒潮拍拍来。激涛翻白马，匝岸走春雷；候月知宵涨，看波感后催。谁能慕宗悫，万里驾风回？

　　鸡笼积雪

　　蛮岛亦飞雪，玲玲彻玉壶。经年寒不已，见月影俱无。积素疑瑶圃，高空似画图。惟于炎海外，方觉此山孤。

　　东溟晓日

　　高岛看朝旭，天鸡未发声；却将身万里，常起自三更。宇宙尚曚昧，扶桑已极明；得为沧海客，先见日华生。

　　西屿落霞

　　明霞散天末，灼灼浓于绮。试吟谢眺诗，分明拟得似；远看孤屿间，疑自赤城起。何当遇刘郎，与之同徙倚？

　　斐亭听涛

　　宪府亭临海，风涛秋有声。当杯须百斛，危坐亦三更；动地疑河决，掀天似岳倾。夜吟共宾客，不浅武昌情。

　　澄台观海

　　台因观海构，远水绿于萝。浩渺心俱阔，澄清志若何！只疑天是小，更觉地无多。白雉梯航路，于今尚不波！

　　祷雨

　　虽惭抚字拙，忧国愿年丰！苦魃方思雨，瞻云忽见虹；几家堪食玉，此日更无风。斋沐桑林下，惟祈格上穹。

　　喜雨

　　隐隐西郊外，屯云渐彻天。欲为民望岁，正喜雨归田；乐且从人后，忧宜自我先。试看阡陌上，禾黍已芃然。

　　东郊迎春

　　物候临烟岛，年华处处同。灵旗迎帝子，璆佩响春风；淑气归青柳，余寒付朔鸿。况逢晴此日，相庆卜年丰！

　　又

　　春自蓂阶发，趋跄鹓鹭行。明堂居左个，青玉祀勾芒。耒耜先民力，羲和驭日长。微臣天万里，何以颂陶唐？

　　又

　　衰草含生意，郊原气自新。愿教青帝力，俾我有年春。不侈污邪望，惟祈雷雨匀！大田幸多稼，宁止乐吾民？

　　竹溪寺

　　梵宫偏得占名山，屼作蛮州第一观。涧引远泉穿竹响，鹤期朝磬候僧餐。夜深佛火摇鲛室，雨里槟榔缀法坛。不是许珣多爱寺，须知司马是闲官。

　　海会寺

　　冷月横斜吊子规，当年黄幄尔徒为？梁尘尚逐梵音起，幡影犹疑舞袖垂。风雨有时闻响屧，草花何用长胭脂！是空是色浑闲事，只合登临不合悲。

　　赤嵌城

　　特立巍巍控太清，烟霞都自脚根生。羞为白发蛮官长，亲上红毛赤嵌城。日月过天疑见碍，鱼龙骇影尽潜惊。何堪望断他乡目，沧海茫茫故国情！

　　澎湖屿

　　海外遥闻一岛孤，好风经宿到澎湖。蛏含玉舌名西子，蚌吸冰轮养绿珠；荡漾金波浮玳瑁，连环铁网出珊瑚。登临试问沧桑客，犹有田横义士无？

　　台湾杂咏

　　疑是羲皇上古民，野花长见四时春。儿孙满眼无年岁，头白方知属老人。

　　春盘绿玉荐西瓜，未腊先看柳长芽；地尽日南天气早，梅花纔放见荷花。

　　纪叟中山浪得名，何如蛮酒拨醅清！宁知一醉牢愁解，几费香腮酿得成？

　　药溪流水碧差差，不拟天寒出浴迟；卒岁无衣双赤膊，负暄岩下曝孙儿。

　　酿蜜波罗摘露香，倾来椰酒白于浆；相逢岐路无他赠，手捧槟榔劝客尝。

　　生年十五鬓鬓鬖，招得儿夫意所甘；岂但俗情偏爱女，草中都不长宜男。

　　燕婉相期奏口琴，宫商谐处结同心；虽然不辨求凰曲，也有泠泠太古音。

　　露浓滋得麦苗肥，草长还忧豆叶稀；心忆儿夫桑柘下，日斜相望荷锄归。

　　傀儡番居傀儡深，岂知尧舜在当今！含哺鼓腹松篁下，盛治无由格野心。

　　巢楼穴处傍岩阿，薜荔为衣带女萝。要向众中夸侠长，只论谁最杀人多！

　　台湾杂咏陈兆蕃（晋江人）

　　茆檐竹壁半耕农，士女于今罢斥烽。山色千年森虎豹，潮声万里撼蛟龙；朝裘午葛边岚异，挝鼓催航野渡冲。自是天开南极处，向来裸发也雍容。

　　又

　　天空海阔任婆裟，极目冈陵髻似螺。草地桑苗迟作赋，鸿蒙笔墨渐开科。狰狞番女披衣少，劳苦车牛涉水多。五十年前兵甲事，犹余父老为谈么。

　　台湾八景王善宗

　　安平晚渡

　　沧海安平水不波，扁舟处处起渔歌；西山日落行人少，帆影依然晚渡多。

　　沙昆渔火

　　长沙一带积如山，碧海分流水自潺；数点残星归远浦，清光永夜照人间。

　　鹿耳春潮

　　鹿耳门中碧海流，潺湲滚滚几时休？波澜不断春光好，潮信声闻应鸟啾。

　　鸡笼积雪

　　鸡笼一派海汪洋，寒气相侵旷野凉；冬至絮飘深谷里，玉龙战退耐风霜。

　　东溟晓日

　　沧溟不测水蒙蒙，晓出扶桑幌海东；一望无涯红日近，龙光射目碧天空。

　　西屿落霞

　　夕照西山尚未昏，落霞倒影碧天痕；风飘草木残红映，月色依稀上晚村。

　　澄台观海

　　巍峨台榭筑边城，碧海波流水有声；济济登临供啸傲，沧浪喜见一澄清。

　　斐亭听涛

　　华亭藻税接词场，碧水长流遍海疆；滚滚波涛声不息，斐然有绪焕文章。

　　台湾八景王璋

　　安平晚渡

　　问津当重镇，薄暮泛长空。流尽三春水，飘然一叶风；乱山浮远翠，落日浴残红。谈笑天垂幕，车声月色中。

　　沙昆渔火

　　沙积横江路，渔灯入夜阑。离离分艇聚，耿耿带星繁。照破乾坤梦，觉来岛屿寒。待教明月上，鼓棹过前滩。

　　鹿耳春潮

　　百谷东南汇，春潮涨九环；急来天外水，突起眼前山。吾道虚舟里，人情骇浪间。始知浮海者，徒苦不如闲！

　　鸡笼积雪

　　雪压重关险，江天俨一新。乍拟冰世界，顿改玉精神。瘠坏皆生色，空山不染尘。寒光如可借，书幌历冬春。

　　东溟晓日

　　东生沧海日，真景正无边；未出光韬焰，将离势烁然；金轮浮绿水，灵曜漾青天。谩说烟波远，恩晖岛上悬。

　　西屿落霞

　　水尽山横峙，霞明半岭西。寒鸦争乱影，孤鹜与飞齐。树点浑成绮，崖悬恍折珪。奇观当逸兴，生面早留题。

　　登台观海

　　指顾层台上，澄清竟若何！大都天地阔，不辨水云多。棹转争飞鸟，宵鸣听巨鼍。此时无限意，万里壮关河。

　　斐亭听涛

　　伐竹构江亭，深宵听浪声；随风疏欲断，和月到无情。忽讶琴书冷，真从几案生。波臣应共语，籍籍颂高清。

　　台湾八景林庆旺

　　安平晚渡

　　渡海与江并，春光薄暮清。藩官离黍憾，王国普天平。月色三更远，渔歌四野横。行人多少许，几棹惠风迎。

　　沙昆渔火

　　野径积沙深，七昆缓步寻。笠翁疑隐见，舟子任浮沉。众籁鸣天际，孤灯照水心。晨星钟漏落，渔火色相侵。

　　鹿耳春潮

　　巃嵷插三台，花香百里回。凤毛山掩映，鹿苑日徘徊。待月知波至，闻风惊浪来。春潮声似箭，髣髴迅雷催。

　　鸡笼积雪

　　冰壶九曲通，粉队市郊同。鸡声闻社北，笼影照墙东。藕丝垂地上，玉屑落天中。柳絮随风起，清肌赏太空。

　　东溟晓日

　　东方悬太阳，丸子见重洋。水曲腾波势，天地跃曙光。丽形能破雾，艳色出扶桑。一望沧溟远，珊瑚灿晓妆。

　　西屿落霞

　　极眸赏屿西，艳冶彩云迷；丹气四时播，红颜一笔题；寒鸦无独返，孤鹜恰同栖。醉脸归来晚，新篇五色齐。

　　澄台观海

　　形胜蔚崔巍，登高望九垓。三时先月得，七宝避风催。宦困穪颜骨，名成咲陆才。澄清惟此景，耸立素怀开。

　　斐亭听涛

　　大观轮奂宜，游屐自委蛇。香坐乐章进，梅开宫漏迟；一舟高浪响，千里渺云驰。倾耳双洋外，杯深百不辞。

　　鹿耳门晓望（门隶凤山县）林庆旺

　　五更飓发肆狂澜，险阻百千客棹难！舟柁岂安潮淼涌，渔灯错认晓霞观。蛟龙水面吞星镜，凰凤山头遁日丸。波入鹿门风未宿，一层惊了一层滩！

　　台湾偶作

　　跋涉双洋任太虚，尘氛越国好删除。长披云树为疆界，尽为市楼入券书。竹户日窥诗史案，海天风叩首阑居。有怀砥柱难投笔，几载凄凉志未舒！

　　东湖即景（台湾东郊有鲫仔潭，今改名东湖，文学吟咏颇多）

　　东流妩媚好逍遥，春树斜横佳致饶。十里潭光天际映，四时野色水中描。竹枝蔓衍拖青带，霓影纷披漾采桥。万户灯红居似织，湾波岸上看莺娇。

　　一苇舟行游兴阑，锦鳞磅礡共垂竿；萍依泽畔岸连袂，星覆津头矶戴冠。籹牖云斜梳曲鬓，烟波日落镜悬盘。东湖今作西湖赏，也许骚人极目看。

　　翘首湖天侈胜游，东郊花柳正娇柔；三时应许烟霞接，一水还教雨露收。色映苍松团鹤盖，影坠明月浴珠球。野夫亦解幽清致，携手盘姗泛扁舟。

　　弥陀室避暑（限韵调「木兰花漫」）张僊客

　　凌茫然万顷，忽一叶抵平芜。正宴集南皮、觞飞河朔，时候无殊。选胜遍寻乐国，望弥陀，静室汗收珠。好伴二三知己，应教空谷维驹。偏从海外探蓬壶，谁论一身孤！任员峤高深、瀛洲缥缈，也是平途。欲上琼楼玉宇，逢六月，且暂息良图。兀坐萧然有得，咏归日已将晡！

　　总论

　　闽之台郡，无殊粤之琼州；而水秀山明过之。曩虽圣教未孚，与中州迥别；数年来式以宸翰、董以文衡、鼓以科目，家弦户诵，丘琼山海忠介之烈，当不让于将来也！名文佳章得之海外，坡公其明验矣！  
　 
李跋

　　甲戌（康熙三十三年）秋，中素奉命自三山调补台湾令。乙亥（三十四年）二月，东渡受事。谒宪副高夫子，蒙告以为治之道，在洁己爱人；而谨储积、禁苛敛、绥和兵民、交欢文武，尤为先务。

　　素既跽而受教，复授手编「台湾志」四卷。归而伏读一再过：其搜辑之周洽、辩驳之精审、采揽之博奥、注疏之详明，环台数千里之大而无外、方寸之小而无内，无不了如指掌、较若列眉。既服公致力之勤而用心之苦也，乃偕文武寅寮、文学父老，群请于公，俾寿之梓。而且告之曰：『诸君知公此志之意乎？公盖欲移风易俗，始于有象而归于无形，非徒侈广见博闻已也。夫台归版图十有三年矣！公之治台亦三年矣！试问此三年以前，风俗之美恶、人心之邪正、文武之同异离合，与今孰愈？虽三尺童子，皆能言之。又前之官此者，震于其名，自奉调趣装，大吏戒其僚属、父兄教其子弟，无不以谦和简易为训。受教者不知谦和简易固自有道，乃循名失实，惟一切务为苟且姑息；率偻行俛首，以俟瓜期之及，疾去不少顾。官此者奉为秘谛，转相传授，坚不可破。间有稍自树立，则群哗指为异物，得祸且不测；以致骄者益纵，而弱者益不振。自公之来，一率以正，不露圭角、不见风采、不为新奇可喜之行，潜移默夺，使人化于礼让而不自觉。如慈父母之止儿啼，啼在饥，则止以果饵；在怒，则暂置不顾，伺其倦而惴之以杖。复于月朔望，集文武吏士于天后宫，宣扬圣谕，命耆老以乡语解说：兵民敬听，渐知有等威、贵贱、尊卑、长幼之别。而总镇王公宽仁有大度。与公畴咨调剂，情好日隆；每佳期令节，各率僚属饮食，燕劳策勋之觯日满、破的之鼓声相闻也。公益以其暇，遍讨户口、形胜与阨塞险易、规制之数，辑成是编，俾长吏令牧咸有所矜式；即欲务为苟且姑息，而不可得矣。夫名医之治病也，胗其虚实、切其寒温，而经方不全、药石不备，虽有卢、扁莫能措手。弈秋之为弈也，运用之妙虽在一心，而黑白不分、行道不具，虽有先着，无局可施。此志也者，亦即医、弈之经方、枰局，为名医、国手必须之具也。非公精麤兼致、巨细毕收，而能若是欤』？

　　善夫！公之言曰：『台湾自开辟之初，百事草创。从前诸公，一味苟且过去还得；到今日，再苟且不去了。汝等适当其难，不振起一番精神，认真为朝廷料理此一块地，更欲推与谁人』？素三复斯语，虽才质庸下，不能仰副明训，然私心自矢，亦不敢多让。今者，公总宪全浙，命驾有日。素与二三寅僚甫承绪余，便欲措诸经纬，惧且指为异物，恐终负公知遇也；惟谨守是编。以待后之君子因势利导，几于化行俗美之盛，使知谦和简易，非苟且姑息之谓，而得免章甫适越之诮也。是即善于读公此志者矣。

　　康熙三十五年春王上元日，台湾县知县李中素谨跋。  

朱跋

　　从来戡乱必用武功，致治则修文事；文事与武功，实相为表里者。但海外之文事，较内地倍难。何则？台湾远隔层洋，为荒裔之区、草窃之薮，历汉、唐、宋、明，未入版图；览其风俗，不惟无礼乐、文章之式，而衣服、饮食、言语悉与中土大相谬异。此文事之所以难望于海屿也。我皇上恩被遐陬、威腾穷岛，特命将军侯施公率师讨平，设置郡邑，武功蔑以加矣！继而我巡宪高公监司是土，自下车以来，肃官常、和兵民、均则壤、端教化、平讼狱、剔奸猾，事事以实心行实政；而且有叔度宽宏之量、而且有孝肃明断之才、而且有清献廉谨之操、而且有张纲埋轮当道之正气、而且有祭遵敦诗说礼之雅怀，骎骎治化，行布海滨。以致向之浇薄者，今则渐为淳厚矣；向之剽悍者，今则渐为纯良矣；向之愚蠢无知者之辈，今则渐为崇尚礼义之风矣。爰是总其地、天、人、物，而为郡志。其精详，则「禹贡」、「周官」也；其简严，则「羲文」、「麟经」也；其风采，则四始、六义也；其光明俊伟，则日月之经天、江河之行地也。郁郁文哉！文事之修，于一志灿然毕着已！至其笔之坚不可破也、锐不可遏也、变化而不可测也，又若深沟、高垒之险，干将、莫邪之利，汉臣之三鼓、武侯之八阵；文也而武，亦未尝不在其中。诗云：『文武吉甫，万邦为宪』；我公有之。余学疏识浅，忝列末员，不能赞一词；谨跋，以附其后。

　　康熙三十四年冬、十月既望，凤山县知县朱绣谨跋。  
　 

董跋

　　郡之有志，犹国之有史。而不能无异者：史以纪一国之典章，该天下之大务；而志之所载，无过一郡之疆域、民物、山川、风土与夫历代之沿革、风俗之习尚而已。至如台湾则又异。我朝初辟，前代未有；虽经红毛与郑氏父子等相继盘居于此，不过苟且便安，伪定一时耳。焉有风流善政、故家遗俗之足志？以言疆域，则荒岛耳；以言民物，则番属耳；以言山川、风土与夫历代之沿革、风俗之习尚，则巢居野处，无宫室、井疆之封；椎笄卉服，无衣冠文物之盛。事无有可传、政无足为纪，亦何足称之与有？然不知正唯此也，而始有足称者。何则？自洪荒开辟以来，从未有此地；而于今忽有之，岂非天地间之一新世界乎？且易巢居野处之民为宫室井疆之民，易椎笄卉服之类为衣冠文物之类，变荒岛为城市，化番民于礼乐，弃危殆而就安全，一道德而同风俗，非大圣人孰能致此乎？惟圣天子端拱于上，而大将军施侯奋扬威武讨平于其前，督抚各宪台先后接踵抚绥于其继，以故不数年而教化大行，遐迩一体。然自癸亥至今，允称大治；而郡邑之志，责在使者、守臣尚未修也。

　　会副宪高公持节兹土，三载之间，政通人和，百废俱兴；于是纂辑郡乘，续其成功。庶几千载而下，览其书者，有以知开物成务，创千古之未有、垂万世于无穷者，皆我圣天子德泽之流、数大臣勋业之盛之所由积也。嘻！此虽名为志，岂不可与国史而并重与？谨跋。

　　康熙三十四年冬、十月既望，诸罗县知县董之弼撰。  
　  
