英吉沙尔厅乡土志
历史
    本境建置，秦以前无考。汉为山南三十六国，地属依耐境域，班固《汉书》云：蒲犁依耐及元雷国皆西夜类也。与胡异，其种类羌氏，随畜逐水草。又云：少谷，寄田莎车、疏勒，今布鲁特风俗犹然。其人居深山中，以游牧为生，皆不事耕作，而仰食於他境。唯以班传考之，至莎车五百四十里，至疏勒六百五十里，道里似不相合，大抵昔之庭帐在山，今厅至蒲犁界尚四百余里，山多田少，盖其边境耳。范史《后汉书》则叙蒲犁而删依耐，殆以国小略之，与《西域图志》称为英阿杂尔，回语谓新为英吉，言其地有新城也。按山南皆居国，而依耐独为行国，无城郭宫室，意近代人居此始建城垣，故回语云然。地介喀、叶两城之中，为往来必由之道。四境唯西面多山，旧有十卡伦，崖壑深阻，道路崎岖，极险处骑牦牛始上。近城俱平旷，无高山大川，可资控扼，苟有兵事，不能独力支撑。以故回疆凡三大变，始则大小和卓木，继则张格尔，后则阿古柏。英吉沙尔俱从风而靡，后皆不烦兵力，随时反正，则左文襄所谓蕞尔弹丸，无能为梗者也。乾隆二十五年既平霍集占，设领队大臣镇守，其下有主事笔帖式等官，绿营兵四百，骑兵二百，皆三年五年换防，不携眷，回兵统於各头月，仍其俗，设阿奇木伯克三品至七品分理回务，其大者由各大臣表放，各随年班入觐。光绪初议置州县，左文襄原奏拟名曰依耐厅，十年开省，始设同知一员，照磨一员，改阿奇木伯克为乡约，每渠一人，设参将一员，守备一员，马步各一旗。二十九年添设州县，西割七里、拱拜等三驿以隶蒲犁，东北割别失干一渠以隶疏勒，而疆宇益狭矣。
    以上参酌《汉书》、《西域传》、《圣武记》、《新疆赋》、《西域图志》诸书。
    兵事录
    同治三年，布鲁特、安集延入寇，城中素无储积，水源为贼所断，掘井碱甚，军民数千人杀骡马以食，而饮其血，被围数月遂陷。时领队大臣托克布托已迁叶尔羌，办事大臣未行，朝服升堂，阖室自焚死，五品伊什罕伯克坤都思等八人殉焉。城中人先已饥死过半，至是多为贼杀，胔骼满街。光绪三年，故提督张俊驻兵於此，始收枯骨为忠义塔以葬之。初回部与外藩接，中隔大山，万峰丛杂，皆布鲁特游牧之所，承平既久，文武酣嬉，置边防於不讲，奸宄萌孽，其间隐相煽诱，导以掳掠回庄，一岁中或有数案，居民尝惴惴焉。时有布鲁特头目思的克居阿克托八栅侧，奸猾能使其众，阴怀异志，遍布党羽，养兵常数百人，每遇贼来滋扰，官则使之弹压驱除，恃以无恐。当事方德其助已，宠待愈恒，屡加保奏。且为筑城以居其人，而不知其为贼耳目，平日之抡劫横行，皆思的克嗾之也。后与逆回金相印同谍作乱，使乞师於敖罕，安酋阿古柏既同破喀城，遂自立为帕夏，帕夏者，其汗号也。闻乌鲁木齐土回我都统提督欲据全疆而有之，复分兵以趋北路，列城皆为所据，其后思的光卒见杀於帕夏。
    此据左文襄奏忠义塔碑及本地老民所言。
    道光六年，逆酋和卓木之裔张格尔，率布鲁特，安集延围喀什噶尔及英吉沙尔，并断和阗、叶尔羌道路，西四城同陷。明年三月，杨威将军长龄既克喀城，张逆远遁，参赞杨遇奏率师复英吉沙尔。
    此据《圣武记》及《杨遏春传》。
    光绪三年，安酋阿古柏之子伯克胡里杀其弟海古拉自立，仍据喀城。闻和阗伯克尼牙斯杨言反正，急率骑贼五千，由英吉沙尔出和阗、叶尔羌之南攻之，既败尼牙斯，乃留其党守之，复至英吉沙尔，欲率城内之贼，往助喀城，闻前守备何步云等夺据汉城，遂尽杀汉民三百数十人，以泄其忿。
    光绪四年三月，刘锦棠规复西四城，初拟三路进兵，由玛纳把什迳<扌寿>叶尔羌、英吉沙尔两城，以遏贼之窜路，而所遣分统余虎思等先克喀城，乃自叶尔羌倍道向英吉沙尔，时贼已光窜，杀戮甚惨，城外唯缠回二十余户跪地乞抚。五年七月，布鲁特酋阿不都疏勒哈玛、安集延酋爱木汗条勒闯入卡伦，刘锦棠自英吉沙尔进剿，以师行粮随，山路不能容车，而自英城出卡，皆布鲁特支帐之所为，运道所必经，难保中途无梗，乃饬提督陈建原等分兵驻守城垣。
    西四城各有卡伦附城，或百数十里，或二三百里，卡伦外则布鲁特部落错杂而居，葱岭介支干之中，逾山而东，乃达喀城本中外天然界限，若南自英吉沙尔，北至布鲁特界，按照卡伦地址，改筑边墙，於冲要处间以碉堡，则长城屹然，形势完固，界限分明，尤为百世之利。
    以上均见《左文襄奏稿》。
    耆旧录
    五品伯克坤都思、本城人，家饶於赀，颇有机智，为历任大臣所信任。同治三年当贼围城时，兵民饥甚，捐八百金助饷，又乘间缒人於外，潜采糇粮，多赖以济。善用火器，每挟枪登城，伺贼麋聚处，一发辄则毙多人，勤於巡察，夜必数数登陴，今老民犹目击而能述之，谓他处皆攻而即破，英城如斗大，犹能支持许久，不可谓非坤都思力也。时贼围愈急，粮尽援绝，人人知其必危，缠回服役於署者，皆思避而他适，甚或助贼来攻，坤都思感恩流涕，誓与官为存亡，领队既焚，犹守之不去，贼恨其助汉人与其伤人之众也。争以乱刃毙之，并戮其妻子亲戚，死者五人，家产荡然，其受祸酷矣。缠性素怯懦无信义，而坤都思独能若此，非其杰出者与。夫忠义之事，人虽微而必录，俗其有所劝也。因思南疆遘乱，如坤都思者，岂无其人，而皆淹灭不传，何以示后，因采辑其事，冀使边氓有所观感，闻其风而兴起焉。
名见托公祠碑，事则采之各大臣谕札，及老民所述。
  人类
  土著俱缠回，汉民流寓百余人外，明布鲁特一种，所称黑勒黑斯者也。俗呼为黑黑子，移帐逐水草，奉回教，不食豕肉，衣服与缠头小异。魏源谓在汉为休循捐毒，在唐为大小勃律，其遗民也。旧有十九部落苏勒图等五部，投入俄罗斯，其冲巴噶什等十四部，向附安集延、张格尔，阿古柏之入寇，皆布民为之羽翼。平定后，数引其余党闻入卡伦，重烦防剿，以其土地毗连，宗教同，而言语通，易相煽诱也。光绪四年，大兵克复南疆，十四部头目请仍隶中国，自是始服役输税，奉约束唯谨，居正西山中有六百余户，以四乡约分理其事。
  户口（缠回）
男口五万九千六百四十人，女口四万三百七十人。间有痘疫，小孩多亡。贫民赴外部佣工十人有二三。
实业
农：五万二千三百人。
工：二千三百七十八人。
商：一千八百二十人。
    地理
    在省城西南五十三站，四千四百三十里。
    本境四界：北界疏附，南界莎车，东界疏勒，西界蒲犁。
    本境分为四渠：沙牙利克渠在城区内，北界怕渠，南界铁渠，东界夏渠，西界布鲁特大山。铁比思渠在城正南五里，北界沙渠，东南均界夏渠，西界布鲁特大山。夏纳思渠在城正南四十里，北界铁渠，南界莎车，东界疏勒，西界布鲁特大山。怕纳气渠在城西北九十里，北界疏附，南界沙渠，东界疏勒，西界布鲁特大山。关圣庙，龙王庙，万寿宫，城隍庙，方神庙，托公祠，以上各庙均在城内。沙漠桥在铁渠境内，英乙桥在夏渠境内，阿克托八栅在怕渠境内。
山
黑子尔山在城东方夏渠境内，距城一百九十里。
阿依普山在东南方夏渠境内，距城九十里。
佳音山在城西北方怕渠境内，距城一百六十里。
铁勒科气克山在铁渠境内，距城一百三十里。
    水
    库山河源出城之正西一百八十里科可山，向东方流，经历沙车牙利克渠，约行二百二三十里，东北流入疏勒之别失干渠。
    塔斯滚河源出正西一百二十里，乌鲁克卡之阿恰克山中，向东方流，经历夏纳思渠，约行二百四五十里，渗入戈壁。
    沙汉渠系人力所开，从正西九十里之图木舒卡上承库山河水，向东南流，经历铁比思渠，约行一百五六十里，渗入戈壁。
    道路
    东门出城往喀什大道十里芒升庄，二十里麻木鲁克庄，四十里塞亦提里庄，五十里草湖鲁克庄。
    西门出城往喀什古道十里巧立盻庄，二十里和世美庄，三十里沙牙利克庄，四十里沙溪山，五十里恰哈里庄，六十里玉麦庄，七十里阿吐气庄，八十里加衣铁列克庄，九十里阿克托八栅，一百里阿克托庄，百一十里怕渠本庄，百二十里栏杆腰路，百三十里疏勒府界。
    南门出城往莎车大路，十里哈喇把什庄，二十里沙漠桥度沙漠渠，三十里柳树泉，四十里库车托和奈，五十里克立品庄，六十里托和布拉驿，七十里合什公伯子庄，八十里踏木叶庄，九十里库图克庄，一百里察木伦庄，百一十里黑子尔驿，百二十里玉特克其，百三十里莎车。
    南门出城走蒲犁大路，二十里沙漠泉，五十里铁比思卡、图木舒卡，有路自北方来会。行百三十五里往疏附，百二十里乌鲁克卡、铁勒克卡，有路自南方来会。行百三十里往莎车小路，百五十里科可拉卡、名客达坂，有路自西北方来会。约行三百五六十里往疏附，二百四十里托克把什卡、哈喇达坂，有路自西南方来会。约行三百五十里往莎车山内，三百八十里孟乙克布拉古卡，哈拉塔什卡，有路自北方来会。约行三百八九里，北走疏附，西走蒲犁。
    余俱村庄，往来羊肠鸟道，或无地名可纪，难以备载。
物产
动物：（牛、羊。西山间出，翎可制为扇）。制造：（牛皮箱，皮靴）。
植物：（小麦、包谷，棉花、大米、葫麻、麻烟）。制造：（缠头帽白布）。
矿物：（科克元卡出铁，不多，可炼为金）。制造：（铁锅，瓢刀，剑钢）。
以上均止本境供用，销行不多。
署同知犁丙元编辑
