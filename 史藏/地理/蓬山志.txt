蓬山志    [宋]罗畸


六月，命内供奉官蓝敏正赍御草书五轴藏秘阁，史馆修撰张佖直秘阁，朱昂率三馆之士登阁以观之，信神笔也。敏正仍言，上虽盛暑之中，笔札未尝释手，服勤乐善，前代帝王皆所不及。佖等相谓曰：「万乘之尊，尚勤笃若此，臣子当如何哉？」各瞻翫移时而退。
《宋朝事实类苑》卷二
 淳化三年九月，太宗幸新修秘阁，帝登阁观羣书整齐，喜形于色，谓侍臣曰：「丧乱以来，经籍散失，周孔之教，将堕于地，朕即位之后，多方收拾，抄写购募，今方及数万卷，千古治乱之道，并在其中矣。」即召侍臣，赐坐命酒，仍召三馆学士预焉。日晚还宫，顾昭宣使王继恩曰：「亦可召傅潜、戴兴，令至阁下恣观书籍，给御酒，诸将饮宴。」潜等皆典禁兵，帝欲其知文儒之盛故也。
同上
 直史馆陈靖言，吉州陆晔被疾狂躁，迭相论诉，不可治民，望寘词馆，使以铅椠供职。真宗曰：「国家文馆，以待天下贤俊，岂养疾之所邪？陈靖妄有陈述，当严戒之。」
同上卷三
 武宁军节度使兼侍中夏竦、武胜军节度使同平章事程琳，荐尚书屯田员外郎张硕、秘书丞蔡抗、太子中舍李仲昌、节度掌书记李师锡等试馆职。仁宗曰：「馆职当用文学之士，名实相称者居之。近时所举，多浮薄之人，朕甚不取也。」于是硕等送审官院与记姓名而已。
同上卷五
 〔毕士安〕　咸平二年十月，诏选官校勘《三国志》、《晋书》、《唐书》。或有言两晋事多鄙恶，不可流行者。真宗以语宰相毕士安，曰：「恶以诫世，善以劝后，善恶之事，春秋备载。」帝然之，故命刊刻。
同上卷十六；又见《五朝名臣言行录》卷四之一《毕士安》。
 〔赐宴观御书〕　淳化元年八月一日，李至召右仆射李昉、吏部尚书宋琪、左散骑常侍徐铉，及翰林学士、诸曹侍郎、给事、谏议、舍人等，诣阁观御书图画。帝知之，即召内品裴愈就赐御筵，出书籍令纵观，尽醉而罢。二日，又诏权御史、中丞王化基，及三馆学士纵观，赐宴如此。
同上卷二十四
 〔御书扇赐馆阁学士〕　太宗每当暑月，御书团扇，赐馆阁学士。
同上
 〔具员〕　具员用小方册子，可五六寸，盖置于怀袖也。每官位以黄纸褾隔之，一亲王，二中书，三枢密院，四使相节度使，五仆射尚书，六三司使，七翰林侍讲、侍读、密直龙图阁学士，八中丞、丞郎、给舍、谏议、待制，九留后、观察、防御使。
同上卷二十八
 〔藏书之府〕　淳化元年二月二十一日，李至等言曰：「王者藏书之府，自汉置未央宫，即骐驎天禄阁在其中，命刘向、扬雄典校，皆在禁中，谓之中书，即内库书也。后汉藏之东观，亦在禁中，至桓帝时，始置秘书监，掌禁中图书秘记，谓之秘书。及魏分秘书为中书，而秘书监掌艺文图籍之事。后以秘书属少府，故王肃为秘书监，表论秘书不应属少府，曰：「魏之秘书，即汉之东观，因是不属少府，而兰台亦藏书。」故薛夏云：「兰台为外台，秘书为内阁。」然则秘阁之书，藏之于内阁矣。晋宋以还，皆有秘阁之号，故晋武好览文艺，勑秘书徐广料秘阁四部三万余卷。宋谢灵运为秘书，监秘阁之遗逸。齐末兵火延烧秘阁，经籍遗散。梁江子一亦请归秘阁观书。隋炀帝即位，写秘阁之书，分为三品，于观文殿东西廊贮之。然则秘阁之设，其来久矣。及唐开元五年，亦于干元殿东廊写四库书，以充内库，命散骑常侍褚无量、秘书监马怀素总其事。至十三年，乃以集仙殿为集贤殿，因置集贤书院。虽沿革不常，然秘阁之书，皆置之于内也。自唐天宝陵夷，文籍荡然，近及百年，斯道几废。国家承衰弊之末，开故理之源，三馆之书，搜求渐备，陛下复建秘阁以藏奇书。况叡藻宸翰，盈编积简，则其奥秘，非复与羣司为比，乞降明诏，令与三馆并列。至于高下之次，先后之称，亦乞着为定式。其秘书省既无书籍，元隶京百司，请一如旧制。」八月诏曰：「朕肇兴秘府，典掌羣官，仍选名儒，入直于内。文籍大备，粲然可观，处中禁以宏开，非外司之为比。自今秘阁，宜次三馆，其秘书省，依旧属京百司。」
同上卷三十一 
淳化三年五月，诏增修秘阁，先是，度崇文院之中堂为秘阁地，而层未立，书籍止扃偏庑厅内，至是始修之。八月阁成。
同上
 景德四年五月，以其地迫隘，诏分内藏西库地广之。大中祥符八年四月，荣王元俨宫火延烧，而阁后所广地，复为内库所有，建大墙以限之。其后以直舍狭隘，数请侵地，为内库主者所吝。乃诏以大庆殿东廊二十间给崇文院，复以地不方正，而格其诏。案其地即殿前都点检廨舍，太祖龙兴于此。国初为车辂库，今西京其所谓和銮门内有车辂库是也。故前诏称车府焉。
同上
 景德四年五月，诏分内藏西库地广秘阁。大中祥符八年，荣王宫火延燔。诏置三馆于左右掖门外，以为崇文外院，乃以旧地归内帑。天圣九年十一月，复三馆于崇文院，其直舍未暇增广。至嘉佑四年，差官编校馆阁书，朝廷复以内帑屋十三间还崇文，自后书库直舍方具。
同上
 元丰五年，改崇文院为秘书省，内帑复请其地。六年十二月，诏以前所得屋十三间归之。哲宗朝，又诏内帑复还秘省，仍以朝服法物库给与之，以充所取之数。本省尚虑他时复有侵紊，则有司复失其所守，奏乞定为永久之制，有诏可之。
同上
 淳化三年八月壬戌，秘阁成，太宗作赞赐之，宰臣李昉等请刻石阁下。李至上表，引唐秘书省有薛稷画鹤，郎余令画凤，贺知章草书，当时目为三绝。又引颜真卿请肃宗题放生碑额，近翰林学士承旨苏易简乞御飞白书玉堂为比，愿赐新额，以光秘府。戊辰诏中书枢密院近臣观新阁，又赐上樽酒，大官供膳。是日遣中使赍御飞白书「秘阁」二字以赐。李至、李昉等相率诣正殿称谢，退就饮宴，三馆学士预焉。又赐御诗以美其事。李至上表，请以御制赞刊石秘阁。帝以宰臣前已陈请，又重违至意，诏曰：「近以延阁载新，万机多暇，聊书赞咏，以美成功。所纪徽猷，深虞漏略，出于乘兴，岂足多称？遽览封章，愿刊穹石，垂于不朽，良积厚颜。其赞序朕兼为亲书，并篆额以旌秘省。」九月五日奉诏模勒立石。十月遣中使李怀节以御草书千字文一卷付秘阁，李至请于御制秘阁赞碑阴勒石。帝谓近臣曰：「千字文盖梁武得锺鲧书破碑千余字，俾周兴嗣以韵次之，词理固无可取，乘间偶书，且非垂世立教之文。《孝经》一卷，乃百行之本，朕尝亲为书之，勒诸碑阴可也。」因赐李至诏书谕旨。
同上
 太平兴国三年，三馆新成，尽迁旧馆之书，分为两庑，置库藏之。裒合伪国文籍，参以旧书正副本，凡八万卷，皆以类相从，用雕木为架，以青绫帕幂之。简册之府，翕然一变矣。
同上
 干德元年，平荆南，诏有司尽收高氏图籍，以实三馆。国初，三馆载籍数柜，计万三千余卷。三年九月，命右拾遗孙逢吉往西川取伪蜀法物图籍印篆赴阙，得书万三千卷送三馆。开宝九年，平江南，命太子洗马吕龟祥就金陵籍其图书，得二万余卷，悉送史馆。伪国皆聚典籍，惟吴蜀为多，而江左颇为精真，亦多修述。
同上
 两浙钱俶归朝，遣使收其书籍，悉送馆阁。端拱元年五月，诏置秘阁，至是乃以史馆书万余卷以实其中。
同上
 又诏史馆，尽取天文、占候、谶纬、方术等书五千一十二卷，悉藏阁上。
同上
 景佑初元，诏羣儒即书府尽启先帝所藏校定条目，翰林学士王尧臣、史馆检讨王洙、馆阁校勘欧阳修等，咸被其选。诗论譔次，其伪滥者删去之，遗缺者补缉之。摘其重复，刊其讹舛，集其书之总数，凡三万六百六十九卷。以类分门，为目成六十七卷。初，书府之制，废于五代。太平兴国之初，始建崇文院，合聚昭文、史馆、集贤之书。又起秘阁，则贮三馆真本书籍万余卷，逮兹著录，故赐名曰：「崇文总目。」崇文总目，系以三馆秘阁书籍并合著录。京师藏书之家，惟故相王溥为多，官尝借本传写。丁谓家书亦多，收入秘府。三馆秘阁所藏之书，皆分经史子集四类，昭文馆三万八千二百九十一卷，史馆四万一千五百五十三千卷，集贤院四万二千五百五十四卷，秘阁一万五千七百八十五卷。录为六卷以进，赐刁衎器币等有差。然今所行者，止是淳化中所校，后虽覆校，既已刻版，刊改殊少。
同上
 淳化五年七月，诏选官分校《史记》、《前汉》、《后汉书》，既毕，遣内侍赍本就杭州镂板。咸平中，真宗谓宰相曰：「太宗崇尚文史，而三史版本如闻当时校勘官未能精详，尚有谬误，当再加刊正。」乃命直使馆陈尧佐等覆校《史记》，景德元年正月校毕，并录差误文字五卷同进。诏赐帛有差。又命直秘阁刁衎等覆校前后《汉书》，凡修改三百四十九签正卷。集贤院四万二千五百五十四卷，其间杂伪国及籍没之书卷袟不等，仍多复本，岁久多蠹。秘阁一万五千七百八十五卷，皆黄本书，编袟严整，以备进御。
同上
 大中祥符八年十二月，诏枢密使王钦若都大提举，抄写校勘三馆秘阁书籍，翰林学士陈彭年副之。又令吏部铨选幕职州县官有文学者，先试判，择可者，又送学士院，试诗赋论，命赴三馆秘阁校勘。又令翰林学士晁逈、利瓦伊、王曾、钱惟演，知制诰盛度、陈知微于馆阁京朝官中，各举服勤文学者一人，为覆校勘官。逈等遂以集贤校理宋绶、晏殊，直集贤院徐奭、麻温，直崇文院检讨冯元充选。凡校勘官校毕，送覆校勘官覆校。既毕，送主判馆阁官点检校，复于两制择官一二人覆加点检。皆有程课，以考勤惰焉。
同上
天圣二年六月，诏校勘南北史、《隋书》，以直史馆张观、集贤校理王质、晁宗悫、李淑，秘阁校理陈诂，馆阁校勘彭乘，国子监直讲公孙觉校正。命知制诰宋绶、龙图阁待制刘晔提举。
同上
 景佑元年四月，命直史馆宋祁、秘阁校理张环、馆阁校勘胡宿、张宗古覆校南北史。康定元年冬十月上之。闰六月，命翰林学士张观、知制诰李淑、宋郊编校三馆书，判馆阁盛度、章得象、石中立、李仲容覆校。
同上
景佑三年十一月，命太子中允集贤校理嵇颕、大理寺丞馆阁校勘胡宿重校地理书。
同上
 嘉佑二年，命崇文院检讨掌禹锡，秘阁校理林亿、张洞，馆阁校勘苏颂，太子中舍陈检校正医书，枢密使韩琦提举。
同上
 嘉佑四年，仁宗谓辅臣曰：「宋、齐、梁、陈、后魏、后周、北齐书，世罕有善本，未行之学官，可委编校官精加校勘。」八月，命编校书籍孟恂、丁宝臣、郑穆、赵彦若、钱藻、孙觉、曾巩校宋、齐、梁、陈、后魏、北齐、后周七史。恂等言：「梁陈等书缺，独馆阁所藏，恐不足以定着，愿诏京师及州县藏书之家，使悉上之。」仁宗皇帝为下其事，至七年冬，稍稍始集，然后校正讹谬，遂为完书，模本行之。
同上
 嘉佑六年四月，以大理寺丞郭固编校秘阁所藏兵书。先是，三馆秘阁置官编校书籍，而兵书与天文为秘书，独不预。大臣有言固晓知兵法，仍命就秘阁编校，抄成黄本一百七十二册。固初以选换六宅副使，治平四年六月，以编书毕，迁内藏库副使、路分都监。
同上
 哲宗时，臣寮言：「窃见高丽献到书，内有《黄帝缄经》九卷。据《素问》序称，《汉书?艺文志》：《黄帝内经》十八篇。《素问》与此书各九卷，乃合本数。此书久经兵火，亡失几尽，偶存于东夷。今此来献，篇袟具存，不可不宣布海内，使学者诵习。伏望朝廷详酌，下尚书工部，雕刻印板，送国子监依例摹印施行。所贵济众之功，溥及天下。」有旨，令秘书省选奏通晓医书官三两员校对，及令本省详定讫，依所申施行。
同上
旧制，每日校对书籍功册叶背面二十一纸，三馆都监于每月终，具逐员功课闻奏。自嘉佑中置编校，此制遂废。元佑六年，复着为令。又案六典，考工之职二十七最，十曰雠校精审。明于刊定，为校正之最，乞以月终所奏，降付考功。诏依绍圣三年四月尚书省勘会馆职，每日校对书籍，已有条制，立定功课，即不须逐旋闻奏。其考功自来别无行遣，显属繁冗，奉圣旨，元佑六年指挥更不施行。
同上
 淳化元年二月，诏自今游宴，宣召直馆，其集贤秘阁校理，并令预会。初，李宗谔举进士，献文自荐，诏相府试诗颂各一篇，迁秘书郎集贤校理之职。自兴国后，罕有任者。会帝宴近臣于后苑，三馆学士悉预，宗谔以任校理，合门吏拒之，不得入。翌日献诗述其事，故有是诏。又请令京官乘马入禁门，并为故事。集贤有修撰、校理之职，名数虽异，而职务略同。合门拒校理不得预宴，盖吏失之也。祖宗时，每时序游幸，或雨雪休应，皆赐宴于崇文院。祥符、天禧之际，宸章叡藻，宣示臣下，自宰执至贴职，皆得赓载。仁宗善飞白书，每赐臣下，馆阁预焉。上巳、重阳，馆阁赐宴于瑞圣园。
同上
 天圣中，仁宗幸后苑赏花，宴辅臣宗室，从官及三馆京官以上，并预。先是，得唐明皇山水字石于长安，寘于清辉殿。是日，命从臣观毕，应制赋诗，仁宗亲第其能否。
同上
 庆历七年十二月二十六日，羣玉殿曲宴，三馆预焉，其礼数悉如召近臣观书之会。
同上
 皇佑二年，赐太宗九弦琴谱、御制明堂乐曲、三朝训鉴图、三圣宝字、御篆明堂字、御飞白书明堂之门字，徧逮馆职。赏花钓鱼，馆阁学士悉预宴赋诗。宝元后，西方用师，遂罢。
同上
 嘉佑七年三月，复讲之后，虽罢宴，岁命中使，赐牡丹法酒于阁下。秘省所藏书画，岁一暴之，自五月一日始，至八月罢。是月，召尚书、侍郎、学士、待制、御史中丞、开封尹、殿中监、大司成两省官暨馆职，宴于阁下，陈图书古器纵阅之，题名于榜而去。凡酒醴膳羞之事，有司共之，仍赐钱百缗，以佐其费。大观元年八月，请于朝，又增赐四百缗。宴日，仍遣中使以御酒、化成殿果子赐在省官，最为盛集，前此未有。
同上
 咸平二年，以杨徽之、夏侯峤、吕文仲为侍读学士，邢昺为侍讲学士。按故事，唐开元中置侍讲，其后有翰林侍讲学士。五代已来，四方多事，时君右武，不暇向学，故此职久废。太宗崇尚儒术，听政之暇，观书为乐，殆至宵分，手不释卷。由是命文仲为翰林侍读，寓直禁中，以备顾问，然名秩未崇。帝聪明稽古，奉承先志，首置此职，择耆儒旧德，以充其选，班秩次翰林学士，禄赐如之。设直庐于秘阁，侍读更直侍讲，长向日给尚食珍膳，夜则迭宿。令监馆阁书籍中使刘崇超日具当宿官名，于内东门进入，自是多召对询访，或至中夕焉。
同上
 康定元年四月，宋绶任礼部尚书、知枢密院同提举，编修会要，辟置官属，寓居于崇文院，迄今因之，着为故事。
同上
〔降青词〕　降青词，每进天庆、天祺、先天、降圣、三元节，及皇帝本命，各预先一月降入，马递兖州会真宫、太极观、景灵宫，亳州明道宫、太清宫，庆成军太宁宫，西京上清宫，嵩山崇福宫，升州茅山，凤翔府太平宫，中岳天封宫，泗州延祺观，杭州天柱山大涤洞霄宫、五岳真君观内中延真殿、天符观会庆殿、天安殿、滋福殿、玉清昭应宫、景灵会灵观、祥源观、上清宫、金明池水殿等。非时建道场，即当直日草词，或急速者，学士未入，亦就宅草。自大中祥符，每立春、立秋醮真君观，惟有东西北中四岳，而南岳真君独阙其礼。惟演天禧二年再入翰林，当草七月词，见阙此岳，乃入札子奏乞检会，事下礼仪院。所司以从初漏阙，惧罪，久而不奏。及立春将近，惟演再上言，以南岳阙醮，盖有司之误，然屡经大宥，乞免有司之罪，但依例添入。御笔批依奏，遂谘报中书门下行下，自此五岳皆备矣。
同上卷三十三
 〔北朝官〕　北朝书诏，白纸写，用御宝印，浑金镀匣子盛，锦托裹，浑金镀锁钥，请御宝印封，并红丝绦、锦重黄幞白面签云：「书致于弟大契丹皇帝阙下，兄大宋皇帝封。」国母即云：「婶大契丹皇太后。」签云：「谨致书」，下云「谨封」。再用红罗幞封毕，用诏纸封带，复用御宝印。大中祥符正月，契丹太后丧，予慰书，用黄罗幞。干兴元年二月，告哀，亦用黄罗幞。当年十月，与契丹皇后生辰书，却用红罗幞。
同上
 〔外国书〕　外国书白诏纸书，亦用御宝印，间金镀匣子盛，锦托裹，间金锁钥封。一同前锦裹，用黄绢幞封，面签云：「勑某国王或某王。」
同上
 〔亲王公主封国〕　淳化五年九月，真皇封寿王诏，寿国升为大国，在晋国之下，诸国之上。景德三年二月二十二日奉圣旨，寿、梁、赵、宋四国，今后更不得封。大中祥符六年正月十九日降制，卫国长公主特进封徐国长公主，楚国长公主报慈正觉大师特进封邠国长公主，越国长公主特进封宿国长公主，所有徐、邠、宿三国，特升为大国，在卫、楚、越国之上。
同上
 〔秘阁画〕　太宗皇帝淳化元年八月，内出古画墨迹百一十四轴，藏之阁上。有唐太宗、明皇，晋王羲之、献之、庾亮，梁萧子云，唐欧阳询、颜真卿、柳公权、怀素、怀仁墨迹。顾恺之画维摩诘像，韩干马，薛稷鹤，戴嵩牛，及近代东丹王李赞华千角鹿，西蜀黄筌白兔，亦一时之妙也。今怀仁墨迹、维摩诘像、韩马、薛鹤，皆不存，考之积年旧籍，亦不复载。大中祥符八年，荣王宫火，延燔秘阁，然则书画，岂亦有亡逸耶？秘书省请以秘阁所藏墨迹，未经太宗朝摹刻者，刊于中，有旨从之。至建中靖国元年四月二十三日，内出缗钱十五万，趣其工，以八月旦日毕，厘为十卷，上之。东丹王名突欲，阿保机之长子也。唐同光中，从其父攻渤海扶余城，下之，改为东丹国，以突欲为东丹王。保机死，其母立其次子，突欲自以失位，且畏迫逐，归中国。唐明宗赐姓李氏，名赞华，出镇滑州。赞华尤工画，归朝载书数千卷自随，亦能为五言诗。其子兀欲亦善丹青。千角鹿出虏中，观其所画，诚妙笔也。五星二十八宿真形图，卷首题梁令瓒姓名，而以箕宿为风星，盖避明皇讳也。此虽不知画者为谁，要是唐人妙笔耳。然经星惟有十二宿，初疑亡去其余，徐观其用笔次第，所画盖至是而止耳。昔吴道子画壁，下笔未尽处，后之人终莫能继，岂妙于艺者，常啬其巧，而不欲尽耶？传古龙用笔简劲，虽朽缣败裂，而神气动活，曾不少亏。牧羊图品格洒落，皆妙作也。比于下库故画中得之，因加整治，藏之阁上。牧羊图乃曾氏子以罪籍没，然验其印记，盖太平兴国初禁中所蓄画也，不知外人何自得之。千角鹿、五星二十八宿真形图、传古龙牧羊图，崇宁四年八月有旨取入内，留之。
同上卷五十；又见《锦绣万花谷》前集卷三十三。 
