
溪蛮丛笑 

○木契 

刻木为符契，长短大小不等，冗[穴]其傍，多至十数，各志其事，持以岀验，名木契。 

　○犵党

　　岀入坐卧必以刀自随，小者尤铦利，名犵党。 

　○钓藤酒

　　酒以火成，不醡不蒭，两缶东西以藤吸取，名钓藤酒。 

　○金鸡

　　羽族似雉者，金项火背，斑尾扬翘，志意揭骄，笼之不能驯。 

　○茅花被

　　犵狫无绵，揉茅花絮布被。一被数幅，聫贯以成。山猺皆卧板，夜燃以火。犵狫视猺则为富矣。 

　○辰砂

　　辰锦砂最良。麻阳即古锦州，旧隶辰郡。砂自折二至折十，皆颗块。佳者为箭镞，结不实者为肺砂，碎则有趢趗。末则有药砂。砂出万山之崖为最，犵狫以火攻取。 

　○犵狫裙

　　裙幅两头缝断，自足而入，阑斑厚重。下一段纯以红范，史所谓独力衣，恐是也。盖裸袒以裙代袴，虽盛服不去。去则犯鬼。

 　○金系带

　　砚石出黎溪，今大溪、深溪、竹寨溪、木林冈石皆可乱真。紫石、胜揭石、热[熟]猺、亦能砺砥，黎溪为最。盖于淘金井中取之，近亦艰得。有紫緑二色，围黄线者，名金系带。 

　○粉红水银

　　水银出于朱砂，因火而就。或谓砂复生水银，非也。名粉红水银。

 　○砂床

　　石之不碎而砂附着其上者。名砂床。 

　○水秀鐡

　　鐡之精英在水数十年者，名水秀。 

　○顺水班

　　蚕事少桑多柘茧，薄小不可缲。可缉为紬[绸]，或以五色间染布为伪，名顺水班。 

　○葫芦笙

　　潘安仁《笙赋》曲沃悬匏，汶阳孤筱，皆笙之材。蛮所吹葫芦笙，亦匏筱余意，但列管六，与《说文》十三簧不同耳，名葫芦笙。 

　○燕子花

　　紫花全类燕子，花生于藤，一枝数葩。 

　○不阑带

　　蛮女以织带束发，状如绖带。不阑者，斑也。盖反切语。俚俗谓团为突栾，孔为窟笼[窿]。亦此意也。 

　○野鸡斑

　　枋板皆杉也，木身为枋，枝梢为板。又分等则。曰出等甲头，曰长行，曰刀斧，皆枋也。曰水路，曰笏削，曰中杠，皆板也。脑子香以文如雉者为最佳，名野鸡斑。

 　○娘子布

　　汉传载阑干。阑干，獠言纻，合有续织细白苎麻，以旬月而成，名娘子布。 

　○点蜡幔

　　溪洞爱铜鼓甚于金玉。每模取鼓文以蜡刻板印布，入靛缸渍染，名点蜡幔。 

　○丝金

　　沙中拣金，又出于石。碎石而取者，色视沙金为胜。金有苗路，夫匠识之，名丝金。 

　○马王菜叶

　　[叶]似蔓菁，味苦多刺，即诸葛菜也。 

　○三脊茅

　　麻阳苞茅山，茅生三脊。孟康曰零茅，扬雄曰璚茅，皆三脊也。齐桓公责楚苞茅不入者，即此。 

　○雅衔草

　　紫草，《尔雅》谓之藐。《广雅》谓之茈■〈艹戾〉。《本草》云：“”生楚地，三月采根，阴干。猺人以社前者名为雅衔草。 

　○鸡骨香

　　降真本出南海，今溪洞山僻处亦有，似是而非，劲瘦不甚香，名鸡骨香。 

　○出山银

　　西溪接靖州境，出铅。以中有银，银体差黒。未经坯销，名出山银。

　○鸡末子

　　古有细虫曰焦螟，集于蚊睫。蛮地有虫，极细，拭目难覩，黑点着身，抓掻不可耐，名鸡末子。 

　○九肋鳖

　　沙鳖似马蹄者佳，九肋出沅江。

　○铜鼓

　　蛮地多古铜，有铜柱，马希范所立。麻阳有铜鼓，盖江水中掘得，如大钟，长筩三十六乳，重百余斤。今入天庆观。并有铜像二，相传唐明皇像。余散他处，鼓尤多。其文环以甲士，中空，无底，名铜鼔。 

　○不乃羮

　　牛羊膓脏畧摆洗，羮以飨客，臭不可近。食之既，则大喜。《岭表録异》曰：交趾重不乃羮，先鼻引其汁。不乃者，反切摆也。 

　○圏布

　　桑，味苦，叶小，分三义[叉]，蚕所不食，犵狫取皮绩布，系之于腰，以代机，红纬回环，通不过丈余，名圈布。 

　○竖眼犵狫

　　犵狫，蛮之尤怪者，两目直生，恶青衣人，遇之则有祸。去麻阳百余里，不常见。 

　○独木船

　　蛮地多楠，有极大者，刳以为船。 

　○芷

　　香草，见《离骚》，有一穗数花，与蕙芷不同，开亦先后，皆兰类也。 

　○黄猫头

　　蛮类，不巾，发卷曲，照日金色，故名。 

　○光面蜡

　　蜡出山不经伪者，名光面。作伪者杂以粟。 

　○飞紽

　　土俗。岁节数日，野外男女分两朋，各以五色彩囊豆粟，往来抛接，名飞紽。

 　○客鼓

　　鼓之节不一，有暗箭鼓、集人鼓、犒设鼓、飨客亦以此，逺近听以为准。酒酣，少有参商，则鼓声随变。终无他者，名客鼓。 

　○固项

　　牛漆牛皮以护头颈，名固项。 

　○银鹁鸠

　　犵狫之富者，多以白金象鸟兽形为酒藤，或为牛角，鹁鸠之状尤多。每聚饮，盛列以夸客。 

　○筒环

　　犵狫妻女年十五六，敲去右邉上一齿，以竹围五寸长三寸裹锡，穿之两耳，名筒环。 

　○门欵

　　彼此歃血誓约，缓急相援，名门欵。 

　○大设

　　富洞以九月燕[宴]，及三年一犒，为大设。 

　○入地

　　犵狫自别洞奔来此地居止，名入地。 

　○鸬鹚号

　　战斗出入，羣聚发喊，以张声势也。 

　○羊栖

　　犵狫以鬼禁所居不着地，虽酋长之富，屋宇之多，亦皆去地数尺，以巨木排比，如省民羊栅。叶覆屋者，名曰羊栖。 

　○左右押衙

　　犵狫比猺猫则妄自尊大，岁时旦望，或客至，皆排衙，主盟其事者，为队公，又其次，名左右押衙。 

　○坐草

　　山猺潜出省地，茅苇中射弩夺物，机不虚发，名坐草。 

　○客语

　　能省民之言者，名客语。 

　○准把

　　互市踰约，价偿未足，则刼去。省民或甲以乙代，名曰准把。 

　○踏歌

　　习俗死亡，羣聚歌舞，辄聫手蹋地为节。丧家椎牛多酿以待，名踏歌。 

　○雠杀

　　夷性好杀，一语不合便刺以刃，百十年必报乃已，名曰雠杀。 

　○专事

　　溪洞文移，他人不同，能特选往来之熟者，名专事。 

　○骨债

　　或为佣而亡，或以债而死，约牛牲若干偿还，其名曰骨债。 

　○走鬼

　　初夏，徒居数日，以舍祖居，否则有祸，名走鬼。 

　○鼻饮

　　犵狫饮不以口，而以鼻，名曰鼻饮。 

　○吃乡

　　秋冬之交，聚饮以乐，名吃乡。 

　○痨鱼

　　山猺无鱼具，上下断其水，揉蓼叶困鱼，鱼以辣出，名痨鱼。 

　○卖首

　　犵狫之受犒者，如熟户之猺，既纳欵听命，纵其出入，省他州县差人管辖，或许自推首，名卖首。 

　○打寮

　　山猺穴居野处，虽有屋以庇风雨，不过剪茅义木而已，名打寮。 

　○生界

　　去州县堡寨逺，不属王化者，名生界。 

　○呈生

　　祭祀必先以生物呈献，神许则杀以血和酒，名呈生。 

　○拕亲

　　山猺婚娶，聘物以铜与盐。至端午，约于山上相携而归，名拕亲。 

　○骨浪

　　猺獠睡不以床，冬不覆被，用三义木支阔板，旁燃火炙背，板焦则易，盖以板之易得也。以辗转之意，名骨浪。 

　○队小

　　犵狫之随从者，如军中行伍，名队小。 

　○舞杴

　　醉后以长柄木杴跳舞，亦有音节也。 

　○平坦

　　巢穴外虽峙崄，中极寛广，且以一处言之，犵狫有鸟落平，言鸟飞不能尽也。周数十里皆腴田，凡平地名曰平坦。 

　○例牛

　　牛客多行桃源路，洞中占军事胜负及疾病祈禳，皆以牛，用名例牛。

 　○跳鸡模

　　艺精者，掷刀空中接之，名鸡模。 

　○洗面（缺补）

　　借人助相仇杀，以牛酒往谢，名洗面。 

　○奴狗

　　犵狫之为佣者，名奴狗。 

　○背笼

　　负物不以肩，用木为半枷之状。箝其项。以布带或皮系之额上，名背笼。 

　○葬堂

　　死者诸子照水内，一人背尸，以箭射地，箭落处定穴。穴中藉以木，贫则已。富者不问岁月，酿酒屠牛，呼团洞发骨而出，易以小函。或枷崖屋，或挂大木，风霜剥落，皆置不问，名葬堂。 

　○大十五

　　蛮乡最重重午，不论生熟界，出观竞渡，三日而归，既望复出，谓之大十五。■〈舟召〉[船]分五色，皂船之神尤恶。去来必有风雨。一月前，众船下水，饮食男女不敢共处。吊屈原，正楚俗也。 

　○隘口

　　凡众山环锁，盘纡岪欝。絶顶贯大木，数十百穴，一门来去，此古人因谷为寨，因山为障之意，名曰隘口。 

　○十庄

　　数十年前，猺獠侵占虾蟇行寨。省地土人，申请招致靖州犵狫，防托借田买屋以居，名十庄院。 

　○沤榔

　　牛榔木多浆，猫猺岁饥阙食，则先以火窖地，握根置窖中，压以石，义用火沤熟（沤渍盦也），捣作饼饵，名沤榔。 

　○椎结

　　胎发不薙除，长大而无栉箆，不裸巾，蓬垢鬇鬡，自古已然，莫可化也，名椎结。 

　○富贵坊

　　竞渡预以四月八日下船，俗聚饮江岸，舟子各招他客，盛列饮馔，以相夸大，或独酌，食前方丈，羣蛮环观如云，一年盛亊，名富贵坊。 

　○对刀

　　甲与乙有隙，两相斗敌，背牌护身，逺以标鎗，鎗尽挺刃而前，名对刀。 

　○出面

　　拕亲之后年生子，引妻携子归见妇家，名出面。
