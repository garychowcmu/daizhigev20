蒲犁厅乡土志
  历史
  本境自光绪二十九年置。未置本境以前，地名色勒库尔，又称色勒淖尔城。汉为蒲犁国，魏为波路国，今为布鲁特西部，达外番凡三道，此为其总会地也。旧名伊西洱库尔淖尔。既置本境以后，归莎车府属分防。
  政绩录（无考）
  兵事录
  道光年间，前陕甘总督部堂杨忠武曾驻兵于此，未设厅治以前，由莎车协标分驻步队一旗，俾资防守，现已改驻一哨。俄国驻有管带哨弁一员，兵勇二十名，英国驻有保护信站委员一员。
  耆旧录（无考）
  人类
  布鲁特回民以游牧为生，多住毡帐，亦间有住土房者。塔吉克回民以游牧为生，均住土房，惟夏间则住毡帐。缠民。俄属安集延人。英属印度木城人。
户口
布鲁特回民，男大八百二十五，小四百零七丁。女大七百七十二口，小三百二十二口。
塔吉克回民，男大二千四百二十五，小八百一十三丁。女大二千二百一十，小七百二十一口。
缠民，男大十，小七丁。女大四，小四口。
俄属安集延人，男大五，小一丁。女大二，小无口。
英属印度木城人，男大十，小无丁，女无。
氏族
布回、塔回、缠回、暨英俄两国客民，向无姓氏。
  宗教
  布回以穆罕默德为圣人，塔回亦以穆罕默德为圣人，各宗其教，此外并无喇嘛黄教红教及天主耶苏等教。
实业
士：无。
农：二千一百三十人，内布回少，塔回较多，均于游牧之外，兼种杂粮。
工：无。
商：十八人，均系缠民及英俄两国人，若干土著、布回、塔回均无以贸易营生者。
    地理
    本境在省城之南四千八百七十三里，在府城之西八百里，东界莎车，正南通坎巨堤，东南界叶城县，西南界阿富汗，正西及西北与俄罗斯交界，正北与英吉莎尔厅疏附县两属交界。
    本境分为二十七庄，一塔什霍尔罕庄附城，一申底庄在城东八十里，一班第庄在城东九十里，一乌溪庄在城东一百五十里，一枚尔羊庄在城东二百二十里，一阿密里克庄在城东三百里，一塔尔庄在城东四百二十里，一托鲁布伦庄在城东二百里，一塔尔巴什庄在城东一百六十里，一洋布拉克庄在城东一百八十里，一恰尔隆庄在城东三百里，一八海庄在城东三百六十里，一开子庄在城东四百二十里，一阿普里克庄在城东五百里，一选布得尔庄在城南一百二十里，一科素拉堡庄在城南四百四十里，一大同庄在城南四百五十里，一小同庄在城南五百里，一提孜拉堡庄在城北十里，一屈满庄在城北十五里，一塔哈尔满庄在城北八十里，一苏巴什庄在城北三百里，一木吉庄在城北四百里，一改子庄在城北五百里，一乌依塔海庄在城北六百三十里。
    城内建有武圣城隍各庙，城外兴修街道，建有风神庙，龙神祠。
    山
    明铁盖达板在城南二百六十里，再南向一百余里，有穆斯塔格山，均极险峻，由坎巨堤入境，此其要道也。又城西六十里，达申干卡层岗叠嶂，土民称为西山，即往俄国要道。又城东二百三十里，有牙满达板。又一百里，有哈喇库里达板。又二百三十里，有铁里牙达板。又四百四十里，有哈拉达板。又四百五十里，有黑子达板。又四百七十里，为色克里克达板。均往莎车要道，以上各山，均葱岭之支脉也。
水
本境即赛里河水源，出于城南三百余里之穆斯塔格山，东流至莎车，与泽勒普善河会。又哈喇札克河由俄罗斯流入本境，通木吉河发源，山名无从查考，由本境北流至喀什一带。
  道路
  由本境出城东行八百里，至莎车城南行二百九十里之谱，至与坎巨堤交界处，西行二百余里，至俄属之阿克塔什，北行八百里，至喀什回城。又由厅出城，经塔哈尔满庄，北行七百余里，至英吉沙尔厅，又东南行经塔墩巴什三百余里，至叶城县属之黑黑孜将干。
物产
动物：牦牛、骆驼、牛、羊、马、驴。动物制造：无。
植物：青稞、小麦、豌豆。植物制造：无。
矿物：无。矿物制造：无。
  商务
  本境所产之物，牦牛每年运往喀什出售，约计三四百头，运往英吉沙尔出售，约计二百余头，运往莎车出售，约计三百余头，运往俄国阿克塔什出售，约计二，三百头。羊每年运往喀什出售，约四万余只，运往英吉沙尔出售，约计七八千只，运往莎车出售，约计二万只有奇，运往俄国阿克塔什出售，约计二万数千只。耗牛皮每年运往喀什、英吉沙尔、莎车各城出售，共计不过二三百张。羊皮每年运往喀什、英吉沙尔、莎车各城出售，共计三四千张。羊毛每岁运往喀什出售，约计二千余斤，运往英吉沙尔出售，约计一千数百斤，运往莎车出售，约计二千斤之谱，运往俄国阿克塔什出售，约计二千余斤，运往坎巨堤出售，约计一千余斤。各色粮食所出无多，均系自用，无出售者。其自地境运入本境销售者，每年约销土布棉袷袢五六千件，缠头皮帽三四千顶，皮靴三四千双，土布四五千疋，羊布汗褂五六千件，土布裤三四千条。以上各物均由喀什，莎车、英吉沙尔等处运来，其余零星物件，概非大宗，未及备载。
    光绪三十三年十一月初一日署通判江文波撰
