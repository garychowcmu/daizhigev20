益部方物略记 宋 宋祁

提要
序
益部方物畧记
跋 
 
提要

　　《益部方物畧记》一巻，宋宋祁撰。祁字子京，雍邱人。天圣二年进士，官至翰林学士承旨，谥景文，事迹具宋史本传。是编乃嘉佑二年祁由端明殿学士吏部侍郎知益州时所作。因东阳沈立所撰剑南方物二十八种补其缺遗，凡草朩之属四十一，药之属九，鸟兽之属八，虫鱼之属七，共六十五种，列而图之，各繋以赞，而附注其形状于题下。赞居前，题列后，古书体例大抵如斯。今本尔雅犹此式也。其图已佚。赞皆古雅，盖力摹郭璞山海经图赞，往往近之。注则颇伤蹇涩，亦每似所作新唐书。盖祁序、记之文类如是也。胡震亨跋引范成大圣瑞花诗证是花开于春夏间，祁注称悉以秋开为非，殆由气候不齐，各据所见。又引薛涛鸳鸯草诗“但娯春日长，不管秋风早”句证祁注是草春叶晚生之非，则横生枝节。夫春日已长，非春晚而何欤？至虞美人草自属借人以名物，如菊号西施之类，必改为娯美人草，曲生训释，是则支离无所取耳。  
　 
序

　　益为西南一都会，左阻剑门，右负夷蕃，内坦夷数百里，环以长江，裹以复岑，川陆盛气碍而不得东回，薄蜿蜒还负一方，为珍木、为怪草、为鸟、鱼、芋、稻之饶，日旸雨，雨嘘和，吐妍层出，杂见不可胜状，殆岷精缊灵，示（阙）璚于兹壤也。嘉佑建元之明年，予来领州，得东阳沈立所録剑南阳物二十八种，按名索实，尚未之尽，故遍询西人，又益数十物，列而图之，物为之赞，图视状赞言生之所以然，更名益部方物畧记。凡东方所无及有而自异，皆取之，冀裨风土聚邱之遗云。  
　 
益部方物畧记

　　椶皆褫皮，此独自干，攒叶于颠，纛首披散，秋华而实，其值则罕。

　　右海椶（大抵椶类然。不皮而干，叶丛于杪，至秋乃实，似楝子。今城中有四株。杜子美“左绵海椶行理致，干坚风雨不能撼”云。）

　　在土所宜，亭擢而上，枝枝相避，叶叶相让（如向切），繁阴可庇，美干斯仰。

　　右楠（蜀地最宜者。生童童若幢葢，然枝叶不相碍。茂叶美阴，人多植之。树甚端伟，叶经岁不雕，至春，陈新相换，有花实似母丁香云。）

　　厥植易安，数岁輙林，民赖其用，实代其薪，不栋不梁，亦被斧斤。

　　右桤（亦得所宜。民家莳之不三年，材可倍常。人多薪之。疾种亟取，里人以为利。杜子美有《觅桤栽诗》——

　　叶与竹类，致理如栢，以状得名，亭亭修直。

　　右竹栢（生峨眉山中，叶繁长而箨，似竹。然其干大抵类栢而亭直。）

　　木干芋叶，拥踵盘戾，农经弗载，不用治厉。

　　右海芋（生不髙四五尺，叶似芋而有干。根皮不可食。方家号隔河仙，云可用变金，或云能止疟。）

　　叶圆以泽，素蘤春敷，子生荚间，累累缀珠。

　　右红豆（花白色，实若大红豆，以似得名。叶如冬青。蜀人以为果饤。）

　　竹生三岁，色乃变紫，伐干以用，西南之美。

　　右紫竹（蜀诸山中尤多，园池亦种为玩。然生二年色乃变，三年而紫。——

　　根不它引，是得慈名，中实外坚，笋不时萌，末或下垂，苒弱縁萦。

　　右慈竹（性丛产，根不外引，其宻间不容笴。笋生夏秋，阅岁，枝叶乃茂。别有数种，节间容八九寸者，曰笼竹，一尺者曰苦竹，弱稍垂地者曰钓丝竹。或取节修肤致者用为簟笠。）

　　叶椶身竹，族生不蔓，有皮无枝，实中而干。

　　右椶竹（性亦丛产，叶似椶，有刺，径不三二寸。或曰桃竹，未得其详。）

　　竹个皆圆，此独方形，厚倍于窍，缃节棱棱。

　　右方竹（圆众方寡，取贵方者，差小。）

　　碧叶素葩，厥包之珍，丹里既披，香液饴津。

　　右柑（生果渠、嘉等州，结实埒于江南，味亦差为薄云。）

　　芋种不一，鹯芋则贵，民储于田，可用终岁。

　　右赤鹯芋（蜀芋多种，鹯芋为最美，俗号赤鹯头芋，形长而圆，但子不繁衍。又有蛮芋，亦美，其形则圆，子繁衍，人多莳之。最下为槫果芋，槫，接也，言可接果山中，人多食之。惟野芋人不食。本草有六种，曰青芋、紫芋、白芋、真芋、莲禅芋、野芋。）

　　西南所宜，柔蔓纷衍，缥穗緑实，其甘可荐。

　　右緑蒲萄（北方蒲萄熟则色紫，今此色正緑云。）

　　栗类尤众，此特殊味，专蓬若橡，托神以贵。

　　右天师栗（生青城山中，他处无有也。似栗，味美。惟独房为异，久食已风挛。）

　　有子孙枝，不蘤而实，薄言采之，味埓蜂宻。

　　右天仙果（树髙八九尺，无花，其叶似荔枝而小，子如樱桃，累累缀枝间，六七月熟，味至甘。）

　　挺干既修，结蘤兹白，戟外泽中，甘可以食。

　　右隈枝（生卭州山谷中。树髙丈余，枝修弱，花白，实似荔枝肉，黄肤甘味，可食。大若爵卵。）

　　花跗芬侈，丛刺于梗，不可把玩，艶以妍整。

　　右锦被堆（花出彭州，其色一似蔷薇，有刺不可玩。俗谓蔷薇为锦被堆花。）

　　苒苒其条，若不自持，緑叶丹英，蔓衍纷垂。

　　右锦带花（蜀山中处处有之，长蔓柔纎，花叶间侧如藻带然，因象作名花。开者形似飞鸟，里人亦号鬓边娇。）

　　有苕颕然，有蕚敷然，取其肖象，莫类于蝉。

　　右石蝉花（始生，其苕森擢长二三尺，叶如菖蒲，紫蕚五出，与蝉甚类。緑阙相侧。蜀人因名之。又白者号玉蝉花。）

　　色与栢类，苒苒其茎，冬不甚黄，故谓长生。

　　右长生草（山阴蕨地多有之。修茎茸叶，色似桧栢而泽，经冬不凋损，故号长生。）

　　翠蔓绀苕，回缭可喜，莳之庭堂，珍以为瑞。

　　右瑞草（蜀人多种之庭槛，蔓延长三四尺，珍而爱之，故谓之瑞草。）

　　蕉无中干，花产叶间，緑叶外敷，绛质凝殷。

　　右红蕉花（于芭蕉葢自一种。叶小，其花鲜明可喜。蜀人语染深红者谓之蕉红，葢仿其殷丽云。）

　　修柯柔蔓，浓浅繁总，盛则重蘤，不常厥种。

　　右重叶海棠（海棠大抵数种，又峕小异。惟其盛者则重葩，迭蕚可喜，非有定种也。始浓稍浅烂若锦章，北方所植，率枝强花瘠，殊不可玩，故蜀之海棠诚为天下之竒艳云。）

　　花亘四时，月一披秀，寒暑不改，似固常守。

　　右月季花（此花即东方所谓四季花者，翠蔓红蘤。蜀少霜雪，此花得终岁，十二月輙一开。）

　　丰粒茂苗，豆别一类，秋种春敛，农不常莳。

　　右佛豆（豆粒甚大而坚，农夫不甚种，唯圃中莳以为利，以盐渍食之，小儿所嗜。）

　　自浓而浅，花则常态，今顾反之，亦反之怪。

　　右添色拒霜花（生彭、汉、蜀州，花常多叶，始开白色，明日稍红，又明日则若桃花然。）

　　人情尚竒，贱白贵黄，厥英畧同，实寡于香。

　　右黄荼■〈艹縻〉（蜀荼■〈艹縻〉多白，而黄者时时有之，但香减于白花。）

　　緑实若茰，味辛香苾，投粒羹臛，椒桂之匹。

　　右艾子（艾木大抵茱茰类也。实正緑味辛。蜀人每进羹臛，以二三粒投之，少选，香满盂醆。或曰作为膏尤良。按扬雄蜀都赋当作藙，藙，艾同字云。）

　　翠蘤对生，甚似匹鸟，逼而观之，势若偕矫。

　　右鸳鸯草（春叶晚生，其稚蘤在叶中，两两相向，如飞鸟对翔。）

　　附阳而生，垂若文绦，大槩苔类，土石所交。

　　右仙人绦（生大山中，与苔同种，但岩阴石隈多鲜翠，长二三尺，丛垂若绦。或言深谷有长丈余者。）

　　翠茎纤柔，稚叶相当，逼而歌之，或合或张。

　　右娱美人草（蜀中传虞美人草，予以虞作娱，意其草柔纤，为歌气所动，故其叶至小者或动摇，美人以为娱乐耳。）

　　冐寒而茂，茎修叶广，附茎作花，叶蔽其上，以其自蔽，若有羞状。

　　右羞寒花（蜀地处处有之，不为人所爱。根茎缀花，蔽叶自隐。俗曰羞天花，予易为羞寒花。按本草名曰鬼白。）

　　众跗聚英，烂若一房，有守绘图，厥名乃章，繁而不艶，是异众芳。

　　右瑞圣花（出青城山中干不条髙者乃寻丈花率秋开四出与桃花类然数十跗共为一花繁宻若缀先后相继（阙）未萎也蜀人号丰瑞花故程相（阙）之（阙）图以闻更号瑞圣花然有数种其小者号寳仙浅红者为醉太平白者名玉真成都人竞移莳囿中以为尤玩云）

　　擢颕挺挺，盛夏则荣，丹紫合英，以寳见名。

　　右七寳花（条叶大抵玉蝉花类也，其生丛蔚，花紫质蔚云。）

　　擢条亭亭，层层紫丹，状若使节，方图实刋。

　　右旗节花（修修华碧皆层层而擢正，类使所持节然，故以名。见益州图经。）

　　聚葩共房，叶附华外，根不得徙，见伟兹世。

　　右娑罗花（生峨眉山中，类枇杷。数葩合房，春开，叶在表，花在中。或言根不可移，故俗人不得为玩。）

　　葩秀木颠，状若芙渠，不实而荣，馥馥其敷。

　　右木莲花（生峨眉山中诸谷。状若芙蓉，香亦类之，木干，花夏开，枝条茂蔚，不为园圃所莳。）

　　华而无采，状类翔凤，么质毛轻，翩欲飞动。

　　右鹅毛玉凤花（本至卑纎，蓬如钗股。秋开不蘤而鬓状，似禽，故曰凤。色白，故曰玉。以其分轻，故曰毛。）

　　蔓附本生，实若椹累，或曰浮留，南人谓之，和以为酱，五味告宜。

　　右蒟（出渝泸茂威等州，即汉唐蒙所得者。叶如王瓜，厚而泽，实若桑椹，縁木而蔓。子熟时外黑中白，长三四寸。以蜜藏而食之，辛香能温五蔵。或用作酱，善和食味。或言即南方所谓浮留藤，取叶合槟榔食之。）

　　植根水中，端若串珠，皿而瀹之，可代蔬茹。

　　右真珠菜（戎泸等州有之，生水中石上。翠缕纎蔓首贯珠，蜀人以蜜熬食之。或以酰煮，可行数千里不腐也。）

　　素花碧叶，浮秀波面，日中则向，日入还敛。

　　右朝日莲（花色或黄或白，叶浮水上，翠厚而泽，形如菱花差大。开则随日所在，日入輙敛，而自藏于叶下，若葵藿倾太阳之比。）

　　蝉不能蜕，委于林下，花生厥首，兹谓物化。

　　右蝉花（二川山林中皆有之，蝉之不蜕者。至秋则花其头，长一二寸，黄碧色，治小儿瘈瘲，又能已疟。）

　　叶能螫人，有花无实，冐冬弗悴，可以袪疾。

　　右燖麻（自剑以南处处有之。或触其叶，如蜂螫人，以溺濯之即解。茎有刺，叶似花。叶或青或紫，善治风肿。按杜诗当作■〈艹琰〉。）

　　厥生在石，水荡其液，触梗凝体，品亚南舶。

　　右水硫黄（出资荣州山磵。中秋潦己收，里人布茅水上，流沬拥聚，取而熬之，复投于水，则成。号真珠黄。以浅热爱祖国者为上，其用次海舶所来者。）

　　附堇而生，翠茎紫蕤，生蜀者良，三建则非。

　　右附子（生绵州彰明县者最良。有一子重及一两者。花色紫。本草言：附子无正种，附乌头而生。然则与乌头、天雄、附子共一物耳。陶弘景以天雄、乌头、附子皆出建平，谓之三建，唐人非之。以绵、龙二州所生为良，今则彰明者佳。）

　　修干泽叶，结实如缀，肤解核零，可用治痹。

　　右石瓜（生峨眉山中。树端挺，叶肥滑如冬青，甚似桑。花色浅黄，实长不圆，赦解而子见，以其形似瓜，里人名之。煮为液，黄，善能治痹。）

　　柔叶美根，冬不殒零，采而掇之，可糁于羮。

　　右芎（蜀中处处有之。叶为蘼芜，楚辞谓江蓠者。根为芎，似雀脑者善。成都九月九日药市，芎与大黄如积，香溢于廛。或言其大若胡桃者不可用，人多莳于园槛叶落时。可用作羮。蜀少寒，茎叶不萎。今医家最贵川芎、川大黄云。）

　　叶大茎赤，根若巨皿，治疾则多，方家所詺（音瞑）。

　　右大黄（蜀大山中多有之，尤为东方所贵。苖根皆长盈二尺。本草言之尤详。药市所见，大者治之为枕，紫地锦文。唐人以为产蜀者性和厚沉深，可以治病。形似牛舌紧致者，善。蜀所生药尚多，如川之巴豆峡之椒，梓之厚朴，尚数十辈。）

　　黄葩翠叶，圆实而泽，咀久还甘，或号庵勒。

　　右余甘子（生戎、泸等州山。树大叶细，似槐，实若李而小，咀之，前苦后歆，歆有味，故号为余甘。核有棱，或六或七，解硫黄毒。即本草所谓庵摩勒者。）

　　长叶丛生，背点星布，髙医近识，传疽可愈。

　　右金星草（生峨眉青城山。叶似萱草，其背有点，双行相偶，黄泽类金星，人号金星草。亦云金钏草。皆以肖似取之。今医家以傅疽创，甚良。）

　　金花之露，俗曰凤类，緑羽纤爪，藻背翠尾，花落则隐，以是见贵。

　　右桐花凤（二月桐花始开是鸟翱翔其间，丹碧成文，纎觜长尾，仰露以饮，至花落輙去。蜀人珍之，故号为凤。或为人捕置樊间，饮以蜜浆，哺以炊粟，可以阅岁。蜀士以绘扇。唐李卫公尝为赋。）

　　绛质刚啄，孱黑于矜，因网就羇，亦驯厥心。

　　右红桐觜（出永康军山谷中。绛体若赭，惟羽间差黑。人亦畜之，然不能久也。）

　　缁緑厕采，喜荏克膒，奋颈陪顋，矜健于味，里人裒赀，以佐其鬬。

　　右荏雀（每岁荏且熟是则羣至食其实，性好鬬。人捕之，裒钱使决胜负，闾里嘈观，至一雀直数千钱。官司恶民赘聚，每下符禁叱之。）

　　茜苜黑裳，黄驳其羽，厥鸣嘤嘤，若禁若护，名而不情，盗者犹惧。

　　右护花鸟（青城峨眉间往往有之。至春则啼。其音若云“无偷花果”，髣髴人言云。）

　　緑衣绀尾，一啼百转，可樊而畜，为世嘉玩。

　　右百舌鸟（出中蜀山谷间，毛采翠碧。蜀人多畜之。一云翠碧鸟，善效他禽语，凡数十种，非东方所谓反舌无声者。往往亦矜鬬至死不解，然捕者告罕，故惜之不使极其击云。）

　　状实猿类，体被金毳，皮以藉焉，中国之贵。

　　右狨（威、茂等州南诏夷，多有之大小正，类猿惟毛为异。朝制：内外省以上官乗马者得以狨为藉。武官则内客省使宣徽使乃得用。）

　　羊质而大，角缭于首，以角之珍，躯残猎手。

　　右龙羊（出吐蕃及威茂州，形似畜羊而大，其角缭缭，重八九两，黑质而白文。可以为帯胯，其用乱犀。）

　　玃与猿猱，同类异种，彼美丰肌，登爼见用。

　　右玃（出卭、蜀间，与猿猱无异，但性不躁动，肌质丰腴。蜀人炮蒸，以为美味。）

　　有足若鲵，大首长尾，其啼如婴，縁木弗坠。

　　右魶鱼（出西山溪谷及雅江，状似鲵，有足能縁木，其声如儿啼。蜀人养之。）

　　二丙之穴，厥产嘉鱼，鲤质鳟鳞，为味珍腴。

　　右嘉鱼（丙穴在兴州，有大丙小丙山，鱼出石穴中。今雅州亦有之。蜀人甚珍其味。左思所谓嘉鱼出于丙穴中。）

　　比鲫则大，肤缕玉莹，以鲙诸庖，无异隽永。

　　右■〈鱼永〉鱼（出蜀江，皆鳞黑而肤理似玉。蜀人以为鲙，味美。）

　　黑首白腹，修体短额，春则羣泳，促罟斯获。

　　右黑头鱼（形若鯶，长者及尺。出嘉州。岁二月则至，惟郭璞台前有之。里人欲怪其说，则言璞著书台，鱼吞其墨，故首黑云。）

　　长不数寸，有驳其文，浅瀬曲隈，唯泳而羣。

　　右沙緑鱼（鱼之细者。生隈瀬中，状若鰡，大不五寸，美味，蜀人珍之。）

　　鲰鳞么质，本不登爼，以味见録，虽细犹捕。

　　右石鳖鱼（状似■〈鱼史〉■〈鱼乚〉而小，上春时出石间，庖人取为竒味。）

　　虫质甚微，翠体金光。取而桥之，参餙钗梁。

　　右金虫（出利州山中。蜂体緑色，光若金，里人取以佐妇钗镮之餙云。）  
　 
跋

　　万震《南州志》以韵语纪物,质雅可诵,后来惟江文通《吴兴草朩颂》仅足嗣响。顷复得宋子京《益部方物略记》，凡草朩虫鱼六十五条，而写色奏音一仿于震。第见白氏《长庆集》朩莲树诗叙云：朩莲树，一呼黄心树，大者髙五丈，渉冬不凋，身如青杨，有白文，叶如桂厚，大无脊，花如莲，香色艳腻皆同，独房蘂有异。视宋注最详。宋又注圣瑞花云：率以秋开。夗央草云：春叶晚生。而范成大咏圣瑞花云：挽春同住夏，看到火云流。薛涛咏夗央草云：但娯春日长，不管秋风早。是春夏便已着花，春叶非晚生矣。至若改羞天为羞寒，犹不失以妍易俚，其改虞羙人为娱羙人，则虞之与娱两义自通，得无更遗宵寐匪祯之诮。

　　海盐胡震亨题  
　  
