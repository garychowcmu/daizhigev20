乾道四明图经　 宋 张津等纂修 

　校刻宋元四明志序 
　宋元四明六志卷首
　　钦定四库全书总目
　　　地理类都会郡县之属 
　　　　宝庆四明志 
　　　　大德昌国州图志七卷 
　　　　延佑四明志十七卷
　　　地理类河渠之属
　　　　四明它山水利备览二卷    
　　钦定四库全书简明目录
　　　地理类都会郡县之属
　　　　宝庆四明志二十一卷开庆续志十二卷 
　　　　大德昌国州图志七卷 
　　　　延佑四明志十七卷  
　　　地理类河渠之属
　　　　四明它山水利备览二卷    
　序 
　卷一
　　总叙
　　　分野 
　　　风俗 
　　　城池 
　　　子城 
　　　祠庙三
　　　　灵应庙 
　　　　纯孝庙 
　　　　佽飞庙  
　　　水利 
　　　州城内古迹七 
　　　贤守事实十二  
　　新校  
　卷二
　　鄞县
　　　乡〔里村附〕
　　　御书四 
　　　桥梁 
　　　渠堰二 
　　　祠庙十二〔祠堂附〕
　　　山十六 
　　　水四〔江湖河潭附〕
　　　人物十六〔名僧三附〕
　　　　任弈 
　　　　梁宏 
　　　　虞叙 
　　　　董孝子 
　　　　徐浩 
　　　　周师厚 
　　　　俞充 
　　　　丰稷 
　　　　袁毂 
　　　　姚孳 
　　　　陈禾 
　　　　俞伟 
　　　　陈摅 
　　　　陈之翰 
　　　　王庭秀 
　　　　高闶 
　　　　僧普交 
　　　　僧法忠 
　　　　僧奉真 
　　　古迹七 
　　　冢墓六 
　　　县宰题名  
　　刊误  
　卷三
　　奉化县
　　　贤宰 
　　　人物
　　　　孙合 
　　　　楼郁  
　卷四
　　定海县  
　卷五
　　慈溪县
　　　贤宰 
　　　　房管 
　　　　张颖 
　　　　沈时升 
　　　人物
　　　　任光 
　　　　张齐芳 
　　　　郑云 
　　　　王修 
　　　　张无择 
　　　　虞喜 
　　　　舒亶  
　　　逸民
　　　　杨适先生  
　　　冢墓   
　卷六
　　象山县
　　　祠庙
　　　　祚圣庙 
　　　　昭应庙 
　　　　顾长官祠  
　　　山
　　　　象山 
　　　　东门山   
　　新校  
　卷七
　　昌国县
　　　盐场 
　　　祠庙
　　　　黄公祠 
　　　　岱山陈大王庙  
　　　山 
　　　水〔湖潭井〕
　　　古迹  
　卷八
　　古赋
　　　九经堂赋〔并序　胡干化〕
　　古诗
　　　对酒忆贺监二首〔并序　李白〕
　　　归四明〔胡幽贞〕
　　　众乐亭〔王安石〕
　　　众乐亭〔郑獬〕
　　　众乐亭〔吴充〕
　　　众乐亭〔冯浩〕
　　　众乐亭〔王益柔〕
　　　送丰稷〔曾巩〕
　　　悼四明杜醇〔王安石〕
　　　忆鄞县东吴太白山水〔王安石〕
　　　书会别亭〔王安石〕
　　　寄育王山长老常坦〔王安石〕
　　　和马粹老修广德湖〔舒亶〕
　　　题它山善政侯兼简鄞令〔舒亶〕
　　　题放生池〔舒亶〕
　　　题水月桥〔舒亶〕 
　　　游翠岩六首〔舒亶〕
　　　再游天童山回同吴与权诸友夜集〔舒亶〕
　　　游承天望广德湖〔舒亶〕
　　　送韦太守〔舒亶〕
　　　粹老使君前被召约往它山谒善政侯祠既不果以书见抵谓可叹惜并示广德湖新记因成长句奉寄〔舒亶〕
　　　登育王明月堂〔王（桓去木）〕
　　　同舍弟泛舟西湖登昼锦堂步至紫翠亭望懒堂景物怀故龙图舒先生〔王庭秀〕
　　　游香山佛迹〔周锷〕
　　　书隐潭〔郏修辅〕
　　　题东寺松石小轩呈同游关彦长明府〔盛次伸〕
　　律诗
　　　送贺监归四明应制〔李白〕
　　　众乐亭二首〔有序　钱公辅〕
　　　众乐亭〔司马光〕
　　　众乐亭二首〔邵必〕
　　　众乐亭二首〔吴中复〕
　　　众乐亭二首〔陈汝羲〕
　　　众乐亭〔张伯玉〕
　　　众乐亭〔陈舜俞〕
　　　众乐亭〔章望之〕
　　　众乐亭二首〔胡宗愈〕
　　　三江亭〔潘良贵〕
　　　和前韵〔蒋璇〕
　　　和前韵〔顾文〕
　　　和前韵〔王珩〕
　　　和前韵〔汪思温〕
　　　和前韵〔薛朋龟〕
　　　和前韵〔王伯庠〕
　　　和前韵〔郑若谷〕
　　　和前韵〔陈晋锡〕
　　　和前韵〔陈栖筠〕
　　　十洲阁〔王（桓去木）〕
　　　次韵明州户部游蒋园〔王（桓去木）〕
　　　又次韵登灵桥门晚望〔王（桓去木）〕
　　　谢太守刘吏部示西湖图用丰侍郎韵〔王（桓去木）〕
　　　和郡守彭吏部按视湖亭凡二首〔周锷〕
　　　西湖三首〔周锷〕 
　　　澄辉阁〔周锷〕
　　　冯氏万金楼〔周锷〕
　　　题清斯堂〔周锷〕
　　　余至象山得邑西山谷佳处暇日过游因其亭榭泉木离为十咏〔林旦〕
　　　　西谷 
　　　　应真亭 
　　　　桃源径 
　　　　蓬莱泉 
　　　　濯缨亭 
　　　　竹闲亭 
　　　　曲水亭 
　　　　灌木亭 
　　　　观澜亭 
　　　　射圃 
　　　西谷观澜亭〔许将〕
　　　送明州王大卿〔王安石〕
　　　寄育王大觉禅师〔王安石〕
　　　吊王致先生〔王安石〕
　　　和马粹老四明杂诗聊记里俗耳十首〔舒亶〕
　　　题福源院〔舒亶〕
　　　题尊教院〔舒亶〕
　　　香山野步二首〔舒亶〕
　　　和游栖真寺见寄〔舒亶〕
　　　和西湖即席二首〔舒亶〕
　　　雨中游杖锡〔舒亶〕
　　　游云湖过香山偶成二首〔舒亶〕
　　　和刘谊翁留题惠安二首〔舒亶〕
　　　和新开西湖十洲什〔舒亶〕
　　　秋燕十洲阁〔舒亶〕
　　　和楼试可游育王〔舒亶〕
　　　题鄞江〔舒亶〕
　　　题西山双乳泉〔舒亶〕
　　　题灵鳗庙三首〔舒亶〕
　　　题香山汤禅师〔舒亶〕
　　　题蒙堂〔舒亶〕
　　　题翠岩丈室〔舒亶〕
　　　题明月堂〔舒亶〕
　　　题五峰兼简英禅师〔舒亶〕
　　　题天童〔舒亶〕
　　　题布袋和尚〔舒亶〕
　　　题灵桥门〔舒亶〕
　　　苏文饶往昌国意颇惮之送以诗因勉之〔陈瓘〕
　　　送周初平〔陈瓘〕
　　　次韵袁朝请陪太守游湖心寺〔陈瓘〕
　　　予同彦老自四明之永嘉中道留宿岳林会法照海印二禅伯夜话投晓登车乃行留题于寺三首〔卢天骥〕
　　　途中书怀寄奉化知县二首〔卢天骥〕 
　　绝句
　　　太上皇帝御制题扇面所画红木犀赐从臣荣薿 
　　　送窦公持鄞江尉〔范仲淹〕
　　　送丁司理赴明州〔范仲淹〕
　　　送湛公归四明讲席〔范仲淹〕
　　　咏西湖十洲〔刘珵〕
　　　　花屿 
　　　　芳草洲 
　　　　柳汀 
　　　　竹屿 
　　　　烟屿 
　　　　芙蓉洲 
　　　　菊花洲 
　　　　月岛 
　　　　雪汀 
　　　　松岛 
　　　太守刘户部乘水涸时浚治垔塞因其余力补葺废坠而湖上之景为之一新岛屿凡九作一成十随景命名遂有十洲之咏邀余同赋为之次韵〔王（桓去木）〕
　　　　花屿 
　　　　芳草洲 
　　　　柳汀 
　　　　竹屿 
　　　　烟屿 
　　　　芙蓉洲 
　　　　菊花洲 
　　　　月岛 
　　　　雪汀 
　　　　松岛 
　　　附和韵诗十首〔舒亶〕
　　　　花屿 
　　　　芳草洲 
　　　　柳汀 
　　　　竹屿 
　　　　烟屿 
　　　　芙蓉洲 
　　　　菊花洲 
　　　　月岛 
　　　　雪汀 
　　　　松岛 
　　　附和韵诗十首〔陈瓘〕
　　　　花屿 
　　　　芳草洲 
　　　　柳汀 
　　　　竹屿 
　　　　烟屿 
　　　　芙蓉洲 
　　　　菊花洲 
　　　　月岛 
　　　　雪汀 
　　　　松岛 
　　　戏赠育王虚白长老〔王安石〕
　　　观明州图〔王安石〕
　　　天童山溪上〔王安石〕
　　　鄞县西亭〔王安石〕
　　　寄育王大觉禅师〔王安石〕
　　　别鄞女墓〔王安石〕
　　　游翠岩山〔舒亶〕
　　　游大梅护圣四首〔舒亶〕
　　　游灌顶三首〔舒亶〕
　　　归郡书金峨二首〔舒亶〕
　　　含珠林〔舒亶〕
　　　题天王院内鉴堂〔舒亶〕
　　　题福胜院〔舒亶〕
　　　湖心寺偶书〔舒亶〕
　　　题宝林院琼阇黎房〔舒亶〕
　　　题法喜院是院一瓦一木皆自能师手而师丈室惟布衾木枕无复长物即之坐庞眉皓顶泊然似不能言者无乃真有道者耶〔舒亶〕
　　　太白峰〔舒亶〕
　　　太白庵〔舒亶〕
　　　玲珑岩〔舒亶〕
　　　响石〔舒亶〕
　　　龙池〔舒亶〕
　　　虎跑泉〔舒亶〕 
　　　佛迹〔舒亶〕
　　　临云阁〔舒亶〕 
　　　春乐轩〔舒亶〕
　　　宿鹭亭〔舒亶〕
　　　文饶自昌国以诗见寄次韵二首〔陈瓘〕
　　　文饶自京师还欲往昌国而风作不可渡乃为绝句戏之〔陈瓘〕
　　长短句
　　　蓦山溪周铢作也铢字初平擢进士第调开封中牟簿未几挂冠而归恬不以仕进为意至松江作此词以见志陈了翁亦以阮郎归词赠之 
　　　阮郎归〔陈瓘〕 
　　新校  
　卷九
　　记一
　　　育王广利寺宸奎阁记〔苏轼〕
　　　州学御书阁记〔高闶〕
　　　重修御书阁记〔戴觉〕
　　　重建州学记〔李璜〕
　　　重修州学记〔郑耕老〕
　　　州学序拜田记〔王伯庠〕
　　　慈溪县学记〔王安石〕
　　　修九经堂记〔李闶〕
　　　重建九经堂记〔高闶〕
　　　逸老堂记〔莫将〕
　　　慈溪县清清堂记〔徐璋〕
　　　重修善政侯祠堂记〔苏为〕
　　　李陆二公祠堂记〔关??〕
　　　广生堂记〔朱翌〕
　　　昼帘堂记〔赵省〕
　　　重建经纶阁记〔徐度〕
　　　众乐亭记〔邵亢〕
　　　三江亭记〔潘良贵〕
　　　重建鄞县记〔李璜〕
　　　慈溪县修县门记〔冯輗〕
　　新校  
　卷十
　　记二
　　　东岳行宫记〔蒋安义〕
　　　开元寺观音记〔陈瓘〕
　　　烈港新建张王行庙记〔高誾〕
　　　延庆寺净土院记〔陈瓘〕
　　　妙胜院十方记〔郑（仃去丁改由）〕
　　　重修妙胜院记〔罗适〕 
　　　太平禅寺佛殿记〔俞观能〕
　　　隆教院重修佛殿记〔王存之〕
　　　梵慧院释迦文殿记〔晏敦复〕
　　　翠岩山宝积院轮藏记〔舒亶〕
　　　蓬莱山寿圣禅院记〔刘渭〕
　　　证心院记〔项传〕
　　　普慈禅院新丰庄开请涂田记〔王存之〕
　　　修朝宗石（石契）记〔廉布〕
　　　重修朝宗石（石契）记〔赵彦逾〕
　　　广德湖记〔曾巩〕
　　　鄞县经游记〔王安石〕 
　　　西湖记〔舒亶〕
　　　西湖引水记〔舒亶〕
　　　水利记〔舒亶〕
　　　戊辰游山题壁记〔舒亶〕
　　　重修它山堰引水记〔杨蒙〕
　　　西湖重修湖桥记〔王伯庠〕
　　刊误 
　　新校 
　卷十一
　　碑文
　　　后汉孝子董君碣铭〔崔殷〕
　　　奉国军节度使彭城钱公碑铭〔崔仁冀〕
　　　唐心镜大师碑〔崔琪〕
　　　雪窦山资圣寺明觉大师碑〔吕夏卿〕
　　　天童山交禅师（土畣）铭〔黄龟年〕
　　　延庆院圆照法师（土畣）铭〔何泾〕
　　　龙井新庙纪德碑〔张良臣〕
　　　隐学山复放生池碑〔沈辽〕
　　　新刻漏铭〔王安石〕
　　　香山智度寺新钟铭〔舒亶〕
　　　白鹤庙铭〔陈玠〕
　　　妙喜泉铭〔张九成〕
　　　宝陀山观音赞〔黄龟年〕
　　　基法师真赞〔杨亿〕
　　　智觉禅师真赞〔并序　陈瓘〕
　　　与雪窦法藏大师开堂病不能赴以偈随喜〔陈瓘〕
　　　四明陈及之日诵金刚经于如如堂多年矣忽于诵经之所有芝草之祥作伽陀以赞之
　　　江瑶柱传〔苏轼〕
　　　请杜醇先生入□学书〔王安石〕
　　　再书〔王安石〕
　　新校  
　卷十二 
　　太守题名记 
　　进士题名记 
　　刊误 
乾道四明图经　(宋)张津等纂修　中华书局编辑部编　北京：中华书局　1990.6第一版

校刻宋元四明志序
地理之书昉于禹贡土训诵训所掌其遗法也秦变封建亦有图籍酇侯入关得以收之然郡县专志两汉四百年未有闻焉六朝以来若顾启期之娄地记山谦之之吴兴记雷次宗之豫章记郑缉之之东阳记朱育贺循之会稽记殆郡县志之权舆乎顾其书皆不传其传者自北宋始真宗景德中诏诸路州府军监校勘图经编入古迹而上诸朝天下守长咸事编纂吾四明亦以其时始有专书舒信道西湖引水记常引之 【咸平中苏为善政庙记云王元暐册封之典图志载之并不言明州图志或系他书未可为州志所自始舒信道则明称州图经也近人它山图经引唐鄮县图经一条此伪造以欺人者不足信】 厥后李从事再修于大观初即为张州将乾道图经之祖本罗参军之宝庆志犹其后也近今所传以乾道为最古而北宋二志不得与朱长文吴郡续记并留于天壤闲亦可惜已吴履斋出判庆元其属僚纪其政绩为开庆续志传一人之事而冒一郡之名论者以为非体元则清容之志最有盛名至正中王宁轩续之门类皆仍旧例其书出遂初之手固延佑中同修者此宋元四明志之大凡也于时属县鄞奉并有专志而今亦散亡惟大德昌国志幸有传本我朝开四库馆宋元郡县志著录仅二十家吾郡实居其四乾道至正犹未收入盖当时无人采进也一邦之书甲于天下文献所征良可宝矣往者谢山全氏有宋椠宝庆开庆二志后入赵谷林家今不知流落何所鄞之抱经楼尚有开庆宋本此外宋元志诸家所藏并系传钞鲁鱼壶矢伪谬相踵从未有汇而刻之者同叔徐先生宏雅好古留意桑梓乃发旧藏及借阅诸钞本校正脱误付之手民涂乙之故具于别录为札记二十卷补遗二卷又纂佚文四卷作者传二卷杂录二卷余考一卷均署曰校勘记神明焕发顿还旧观然后四明五志洎大德昌国一编俱足为藏家善本非特吾郡不可少之书也魏吉州它山备览虽系一隅水利而亦宋人旧帙并附刊焉剞劂告成庋板廿载两遭劫火幸无缺佚比先生修鄞志复丐他本命同事校之将益整次以成完书而先生遽殁复东高阁矣光绪戊寅郡守宗公有事图志而闻徐氏之书尚秘箧笥乃出俸金属先生嗣子隆寿印行之隆寿请于陈征君子相合前后各校之本重为补缀传之于世原有校勘记自佚文以下仍附本书惟札记多未定之说先生欲改而未是正者今姑阙焉自明以降郡县图志靡国不举然类有芜秽凌乱之作古法荡然惟宋元两朝犹存唐以前谨严之意即以浙中论之嘉定之赤城志景定之严州志至元之嘉禾志乾道咸淳之临安志嘉泰宝庆之会稽志以及高氏剡录常氏澉水志诸书皆尝览其大略简而有法繁而不支与吾郡六家实相伯仲足以示后来地学之准而吾郡藉徐先生之力俾此六家之书粲然复行洵有功于文献者也余在乡里与先生商搉是书盖亦有年今服官江右闻是书将已传布引领东望实获我心隆寿书来属序其始末乃备述原委以弁之简端光绪五年闰三月鄞董沛序
宋元四明六志卷首
　钦定四库全书总目
　　地理类都会郡县之属
　　　宝庆四明志二十一卷开庆续志十二卷 【两淮盐政采进本】 
宋罗浚撰浚庐陵人官赣州录事参军文献通考作罗璇盖传写误也先是乾道中知明州张津始纂辑四明图经而搜采未备宝庆三年焕章阁学士通议大夫知庆元府兼沿海制置使庐陵胡矩复命校官方万里因图经旧本重加增订如唐刺史韩察之移州城唐及五代郡守姓名多据碑刻史传补入其事未竟会万里赴调中辍浚与矩同里适游四明遂属之编定凡一百五十日而成书前十一卷为郡志分叙郡叙山叙水叙产叙赋叙兵叙人叙祠叙遗九门各门又分立四十六子目第十二卷以下则为鄞奉化慈溪定海昌国象山各县志每县俱自为门目不与郡志相混盖当时明州虽建府号而不置倚郭之县州故与县各领疆土如今直隶州之体特与他郡不同也宋史艺文志仅有张津图经十二卷及四明风俗赋一卷不载是书惟陈振孙书录解题载之其卷数与此本相合盖犹从宋椠钞存者志中所列职官科第名姓及他事迹或下及咸淳距宝庆三四十年盖后人已有所增益非尽罗浚之旧然但逐条缀附而体例未更故叙述谨严不失古法元袁桷延佑四明志亦据为蓝本多采用焉续志十二卷则开庆元年庆元府学教授梅应发添差通判镇江府刘锡所撰共分子目三十有七其自序称续志之作所以志大使丞相履斋先生吴公三年治鄞之政绩其已作而述者不复志故所述多吴潜在官事实而山川疆域已详于旧志者则概未之及是因一人而别修一郡之志名为舆图实则家传于著作之体殊乖然案宋史吴潜传载潜以右丞相罢为观文殿大学士寻授沿海制置大使判庆元府至官条具军民久远之计告于政府奏皆行之又积钱百十七万三千八百有奇代民轮帛前后所蠲五百四十九万一千七百有奇是潜莅鄞以后宦绩颇有可观二人所述尚不尽出于谀颂至潜所著文集世久无传后人掇拾丛残编为遗稿亦殊伤阙略此志载潜吟稿二卷共古今体诗二百九首诗余二卷共词一百三十首皆世所未睹虽其词不必尽工而名臣著作藉以获存固亦足资援据故今仍与罗浚书并录存焉
　　　大德昌国州图志七卷 【浙江范懋柱家天一阁藏本】 
元冯复京郭荐等同撰复京潼川人官昌国州判官荐里贯未详官鄞县教谕昌国州即今定海县宋熙宁六年置昌国县元至元十五年始升为州此书成于大德二年七月凡分八门曰叙州曰叙赋曰叙山曰叙水曰叙物产曰叙官曰叙人曰叙祠前有州官请耆儒修志牒一篇末有郭荐等缴申文牒一篇冠以复京序据序中所述始末盖复京求得旧志属荐等订辑而复京为之审定者也其大旨在于刊削浮词故其书简而有要不在康海武功志韩邦靖朝邑志下海书邦靖书为作者盛推而此书不甚称于世殆年代稍远钞本稀传欤据原目所载卷首当有环山环海及普陀山三图图志之名实由于是此本有录无书盖传写者佚之矣
　　　延佑四明志十七卷 【浙江巡抚采进木】 
元袁桷撰桷字伯长庆元人宋知枢密院事韶之曾孙少为丽泽书院山长以荐改翰林国史院检阅官累迁侍讲学士卒赠江浙行省参知政事追封陈留郡公谥文清事迹具元史本传桷文章博赡为一时台阁之冠所著易说春秋说诸书见于苏天爵墓志铭者世久无传惟清容居士集及此志尚存书成于延佑七年盖庆元路总管马泽属桷撰次者也凡分十二考曰沿革曰土风曰职官曰人物曰山川曰城邑曰河渠曰赋役曰学校曰祠祀曰释道曰集古条例简明最有体要桷先世在宋多以文学知名称东南故家遗献没后会朝廷修史遣使求郡国轶文故事惟袁氏所传为多故其于乡邦旧典尤多贯串志中考核精审不支不滥颇有良史之风视至元嘉禾至正无锡诸志更为赅洽惟自第九卷至第十一卷为传写者所脱佚已非全帙然元时地志钞帙无多存之亦足以资考究固未可以不完废也
　　地理类河渠之属
　　　四明它山水利备览二卷 【浙江吴玉墀家藏本】 
宋魏岘撰岘鄞县人官朝奉郎提举福建路巿舶鄞故有它山一水其始大溪与江通流咸潮冲接耕者弗利唐大和七年邑令王元暐始筑堰以捍江潮于是溪流灌注城邑而鄞西七乡之田皆蒙其利岁久废坏宋嘉定闲岘言于府请重修且董兴作之役因为是书记之上卷杂志源流规制及修造始末下卷则皆碑记与题咏诗也案新唐书地理志载明州鄮县 【案鄞县在唐为鄮县】 南二里有小江湖溉田八百顷开元中令王元纬置东二十五里有西湖溉田五百顷天宝二年令陆南金开广之今此编称它山水入于南门潴为日月二湖其日湖即小江湖月湖即西湖谓二湖皆王元暐所浚而不言有天宝之陆南金似有阙略至其以元纬为元暐以开元中为大和七年则此编所载诸碑记及唐僧元亮诗证佐显然足以纠正唐志之谬不得以与史异文为疑矣此书在地志之中颇为近古宋四明郡志尝采其说然传本颇稀几于泯没而无可考明崇祯辛巳郡人陈朝辅始得旧帙梓行版亦散佚首有岘及朝辅二序而末以四明志序附焉盖即从陈本录出者也
　钦定四库全书简明目录
　　地理类都会郡县之属
　　　宝庆四明志二十一卷开庆续志十二卷
四明志宋罗浚撰续志宋梅应发刘锡同撰四明志前十一卷为郡志后十卷为所属六县志盖明州虽建府而无附郭之县仍领疆土故也叙次颇不失古法续志名为郡志实则录吴潜一人之事迹诗词殊乖体例以潜为名臣姑并存焉
　　　大德昌国州图志七卷
元冯复京郭荐等同撰原本首有三图故曰图志今图佚而志存分为八门其大旨在翦削浮词故简而能括不在韩邦靖康海等所撰下也
　　　延佑四明志十七卷
元袁桷撰分十二门义例谨严最有体要原本二十卷今第九卷第十卷第十一卷并佚
　　地理类河渠之属
　　　四明它山水利备览二卷
宋魏岘撰它山水在鄞县灌溉七乡惟患为江潮所汨唐时筑堰以捍潮遂为永利岁久废坏岘请于府重修因作是书上卷记源流规制及修筑始末下卷为碑记与题咏
谨案乾隆朝
诏编四库全书宋元郡县志著录于文渊阁者二十种四明得四种宋乾道之图经元至正之续志尚以传本稀少未获进
呈而一郡之书已居海内什分之二矣考其源流大德为范氏家藏延佑由浙抚采进即宝庆开庆之献自两淮盐政者亦扬州马氏从鄞全氏传钞之本盖吾乡先哲并多留心枌社掌故故文献足征如此今汇刻宋元六志附以水利备览恭录
钦定四库提要
钦定简明目录弁冕卷端以为此邦荣耀焉至提要宝庆条谓鄞县非倚郭大德条称州判名复京备览条述魏岘官但云提举巿舶则皆当时儒臣偶然失考已详本志与校勘记中不复覶缕
四明图经序
山海有经舆地有图郡邑有图经此古今所共由而一日所不可阙者也盖天下之阨塞户口之多寡不有载籍以着其所以然则所谓阨塞多寡者虽欲具知而不可得此博古之士所以勒成一书以昭后世而传无穷也爰自大观元年朝廷创置九域图志局命所在州郡编纂图经于是明委郡从事李茂诚等撰述故地里之远近户口之主客与夫物产之异宜贡赋之所出上而至于人物古迹释氏道流下而至于山林江湖桥梁坊陌微而至于羽毛鳞介花木果蓏药茗器用之类靡不毕备书成未几而不幸厄于兵火遂致存者亡全者毁前日之所成者泯然而不见制置直阁张公治明之二年政成民和郡以无事乃登黄堂而叹曰明之为郡亦久矣在古为余姚之墟在汉为会稽之境逮唐武德中而即鄮置县开元中而即县为州山有四明洞有梨洲有孙兴公见之于赋有梅仙虞喜之所庐有任奕董黯之人物有王密房管之德政有建隆郡守康宪钱公亿之墓有熙宁宰相荆国王文公之祠其它山川胜概章章在人耳目者未易以缕举而图经则阙焉讵可不搜访遗亡以补四明之故事也哉公乃分委僚属因得旧录更加采摭纂为七卷又以篇什碑记等为五卷附于其末噫年历四十余守更数十政其间非无锐意立事欲作为一书垂之永远者或因循未暇今公启是念于黄堂之上财六旬而篇帙粲然大备鸠工刊木昭示将来信乎天下事非立志坚而用意到畴能有成哉乾道五年四月初一日右修职郎新处州缙云县主簿主管学事三山黄鼎序
四明图经卷一
宋元四明六志弟一
宋　张津　等　撰
鄞　徐时栋校刊
　总叙
上明州奉化郡奉国军节度 【治鄞县】 本属会稽古舜居后为余姚之墟初夏禹会诸侯于江南执玉帛者万国上苗山大会计爵有德封有功因而更名苗山曰会稽周礼东南曰扬州又曰扬州之镇山曰会稽明乃会稽之东境自勾践灭吴称霸其后越为楚所灭子孙散于会稽瓯闽之闲分有故越之地秦并百粤罢侯置守分天下为三十六郡曰会稽郡者兼吴越而通称也汉兴封刘贾为荆王贾为英布所杀遂以刘濞为吴王景帝四年濞反诛国除乃复为郡治于吴又尝封闽越王之子摇为东瓯王元鼎五年东瓯国除因以其地并属会稽而立东部都尉治鄞其后徙章安章安今奉化之南也成帝阳朔元年又徙治鄞或有寇盗又徙句章王莽改鄞为谨顺帝永建四年刘府君上书浙江之北为吴郡其会稽郡领山阴会稽鄮乌伤诸暨太末上虞剡余姚句章鄞章安永宁东侯官十四县吴郡会稽于是始分而鄞鄮句章三县皆会稽之东部即今明之地也故自两汉而明越皆为会稽郡魏晋以来蔑有变更随平陈废鄞以地隶吴州总管府高祖武德四年始析句章县为鄞州八年废鄞州为鄮县隶越州明皇开元二十六年采访使齐澣始复奏请为州以境内有四明山故号州为明而郡名奉化属浙东观察使首命秦舜昌为刺史天宝元年改为余姚郡肃宗乾元元年秋七月复为明州仍兼浙东观察使旧治鄮县今阿育王山之西鄮山之东城郭遗址犹存代宗大历六年三月海寇袁晁作乱于翁山而鄮久弗能复乃移治鄞鄞东取鄮城财三十里领县五曰鄞曰奉化曰慈溪曰象山 【象山本属台州神龙元年始来属】 曰翁山是年翁山县废穆宗长庆元年浙东观察使薛戎上书明州北临鄞江地形卑隘请移郡于鄮县置其元郡城近南高处却安县从之而移否莫得而知昭宗乾宁二年钱镠为镇东军节度使五代朱梁尝为望海军开平三年分鄞县置定海县厥后钱元瓘自号为吴越王据有两浙十三州之地汉乾佑二年吴越王钱俶命其弟亿判四明圣宋受命建隆二年升为奉国军复授亿节钺以镇之亿为节度十有八年至乾德五年终于任犹子惟治实袭其后太平兴国二年吴越王纳土归图籍十有三州而明居其一朝廷改授惟治镇国军节度使自是始用文臣为太守熙宁六年奉敕割鄞县之边海富都等三乡刱立昌国县元丰元年又拨定海县金塘一乡隶昌国故今县有六鄞奉化定海慈溪象山昌国六县风土物产古今人物寺观祠宇亭传场镇江湖河堰地灵古迹随县开列于后以传不朽
　　分野
按后汉志自斗六度至须女四度谓之星纪之次越之分野故虞翻曰会稽上应牵牛之宿下当少阳之位东渐巨海西通五湖南畅无垠北渚浙江明之为州实越之东部观舆地图则僻在一隅虽非都会乃海道辐凑之地故南则闽广东则倭人北则高句丽商舶往来物货丰衍东出定海有蛟门虎蹲天设之险亦东南之要会也
　　风俗
按隋书江南之俗火耕水耨食鱼与稻以渔猎为业虽无蓄积之资然亦无饥馁之患信鬼神好淫祀小人多商贩君子资官禄巿廛列肆埒于二京人杂五方故俗颇相类京口东通天会南接江湖西连都邑亦一都会也其人本习战号为天下精兵俗以五月五日为斗力之戏各料强弱相敌事类讲武会稽郡亦然川泽沃衍有海陆之饶珍异所聚故蕃汉商贾并凑君子尚礼庸庶敦庞故风俗澄清而道教隆洽盖其风气所尚也
　　城池
明之罗城旧云闽粤无诸所筑夏侯曾先谓刘牢之筑以塞三江之口西城外有城基上生竹筱俗曰筱墙即故基也今罗城周回二千五百二十七丈计一十八里西与南则环以水东与北则绕以江晋末孙恩海寇也其犯会稽则由上虞以入不由乎明州者亦以此城据三江之险云
　　子城
子城周回四百二十丈环以水丽谯揭奉国军之额太守潘良贵书州楼揭明州之额旧钱氏书今潘良贵书州治以奉化县之金峨山为外案山而以城中之镇明岭为内案山后坐慈溪县之骠骑山山以张骠骑而得名盖后汉时人也奉国军楼中有刻漏皇朝庆历年太守王周重修是时王文公安石为鄞宰尝铭之其后岁久差舛不可信绍兴辛巳太守韩公仲通访得吴人祝岷考古制冶铜为莲漏至今用之有记刻于石签判许克昌文也
　　祠庙三
　　　灵应庙
即鲍郎祠也旧云永泰王庙在州南二里半按舆地志云鲍郎名盖后汉鄮邑人为县吏县尝俾捧牒入京留家酣饮踰月不行县方诘责己而得报章果上达审究实然既死葬三十年忽梦谓妻曰吾当更生盍开吾冢妻疑不信再梦如初乃发棺其尸俨然如生第无气息耳冥器完洁若日用者冢之四旁灯然不灭膏亦不销郡人聚观咸怪神之立祠以祀梁大通闲有奴贼名益诞唱诱群盗有众三千号奴抄兵寇会稽永嘉临海海盐并海郡邑咸被其害官军屡邀击不胜贼势益张定襄侯萧祗为刺史神忽见形因巫语祗愿助讨贼祗乃施帷帐迎神置于谯门形虽隐而言与人接越三日告去语祗曰当以八月十三日破贼奴抄果以是日至余姚舟胶于江众陷于淖溃溃如醉官军悉絷缚之若拾遗然祗奏其异武帝遣增大祠宇日以益盛唐圣历二年县令柳惠古徙祠于县会昌中刺史张次宗尝撰记皇朝崇宁二年尚书丰稷奏明州鲍君永泰王庙额犯哲宗皇帝陵名乞改额内永泰二字为灵应敕如其请政和八年太守徽猷阁待制楼异以雨旸顺时有祷辄应奏请王爵加惠济王宣和四年太守直龙图阁李友闻因睦寇窃发惊扰邻邦本州岛终获保全繄王之功奏请加封于是加威烈二字又至六年侍郎路允迪使高丽舟船安济奏请再加忠嘉二字建炎四年车驾巡幸奉敕加广灵二字今称灵应忠嘉威烈惠济广灵王
　　　纯孝庙
东汉孝子董君祠也在州东南五十五步唐大历十二年立剌史崔殷为之记徐浩书君名黯其孝行之大已见于徐浩所书之碑今祠宇即其故宅先是其母塑像在南郭外草堂中康宪钱公亿因访问而知之乃迎归孝子庙以伸崇奉且具其事实请于朝乞加庙额于是敕封为纯德征君之庙也徐浩所书碑盖郡中之宝也今旧石不存独签判韩（上一吉下二吉）重刊石在庙中耳
　　　佽飞庙
在州北一里二百步盐仓之西昔有碑今亡故神之姓氏邑里无传焉淮南子云荆有佽非得宝剑于千队还及渡江中流暴风扬波两蛟夹绕其舟佽非谓枻船者曰尝有如此者而得活乎曰未尝见也于是佽非瞋目勃然攘臂拔剑曰武士可以仁义说也不可劫而夺之此江中之腐肉朽骨弃剑而已余又奚爱焉赴江刺蛟遂断其头舟中人尽活风波毕除荆爵为执圭孔子闻之曰夫善战腐肉朽骨弃剑者佽非之谓乎按皇朝建隆中鄞令金翊篹异记谓唐武德时以此郡为鄞州至开元中改鄞为明郡名奉化城甬东地名句章军号佽飞考此则佽飞庙者盖出于当时之军号而军必有将之者往往有功于人故人为之祠云大观之初本州岛所编九域志乃引淮南子所谓荆有佽飞不知淮南子之非实非是之非非飞走之飞今庙新榜遂称荆佽飞侯岂非好事者附会其说而增以荆字欤
　　水利
城之河渠盖一水自它山经仲夏而入南门一水自大雷经广德湖而入西门淫潦泛溢则城之东北隅有（石契）以泄于江（石契）闸犹存二水入城为州民之利今犹昔也皇朝天禧闲许俞作李侯夷庚开河记言广德湖水也元佑闲舒公龙图亶为西湖引水记言它山之水也其后捡正王公庭秀作河渠说则兼言二水之利开河记曰广德湖者旧为官职田之所废穿百三十穴盗泄四注中不涵潴耨之为畎亩之地蹂之为刍牧之场公于是口官占民侵之所及刍牧之所践者尽命撤废禁不得入（桓去木）之以巨防环之以长堤筑捍坚固导泄有方均之以高下周之以远近自郭之内家映修渠人酌清泚湜湜之流周环四来润下不竭澄源有归又引之于州北隅凿两池以渟之虽炎曦下烁河流交绝而兹池不可涸也引水记曰鄞县南二里有小湖唐正观中令王君照修也盖今里俗所谓细湖头者乃其故处焉湖废久矣独其西隅尚存今所谓西湖是矣明为州濒海枕江水难蓄而善泄岁小旱则池井皆竭而是湖所以引它山之水为旱岁备也
　　州城内古迹七
郡之子城内亭宇中旧有唐刺史王密德政碑李舟文颜真卿书李阳冰玉箸篆额遭建炎兵火石已断缺不全今在郡楼之下此碑与董孝庙徐浩旧碑皆是郡所宝也
州宅进思堂之西壁外有唐柳公权书金刚经刻于石而龛之
蛟池在州之北故老云尝有蛟自江来窟于此人患之故其旁立佽飞庙以镇之池今为居民所侵堙塞无几矣
镇明岭在州南一里三十步州之内案山也上有佛亭皇朝天禧中太守李夷庚能地理之学以州无案山故直州之南累土为阜高丈名曰镇明岭此盖夷庚因其旧有而增之耳非刱为也其后往来惮于登陟日削月夷特余土坡于其侧耳
竞渡湖即开元寺西之小湖也昔有黄锺二公竞渡于此故后人以名其处亦呼为小江里又曰沿江里也
清澜池在州衙前直奉国军之门钱恭惠王在镇日尝浚之以为御火备太守李夷庚复浚之以其泥益镇明岭之卑薄壮内案山之势池与州学泮水池春闲蛙不鸣俗传以为李侯夷庚以法禁之也
西湖在州南六十步舒公龙图亶尝记其事以为是湖本末图志所不载其经始之人与岁月皆莫得而考湖中有汀洲岛屿凡十曰柳汀曰雪汀曰芳草洲曰芙蓉洲曰菊花洲曰月岛曰松岛曰花屿曰竹屿曰烟屿四时之景不同而士女游赏特盛于春夏飞盖成阴画船漾影无虚日也
　　贤守事实十二
唐开元二十六年齐澣既请置明州更为润州刺史招集流民五百户置此以安辑之
正元九年刺史任侗修治广德湖溉田四百顷
太和六年刺史于季友筑仲夏堰溉田千顷
长庆三年刺史应彪建跨江浮桥五十五丈
元稹为浙东观察使明州旧贡蚶走驿达于长安邮卒不胜其疲稹奏罢之
孔戣为刺史后迁国子祭酒见明州贡蚶蛤淡菜水陆劳费特奏罢之
王密为刺史德政可纪李舟为之记事见于碑刻
皇朝建隆闲广德湖湮塞康宪钱公亿请于朝用工浚治筑为塘岸周回一万二千八百七十一丈它山堰损苦不可修公跪请于神复得存固
天禧中直馆李夷庚为太守修治东湖与广德湖水利通济有功于民
政和闲太守楼异明人也被命再任继而睦寇猖獗蹂践邻郡公备御有方六邑无犯
绍兴八年太守仇公悆当兵火之余复首建州学与乡士大夫行乡饮酒之礼邦人乃立祠于学
乾道五年太守直阁张公津悯乡饮酒之礼久废乃以正月二日率群僚与乡之士大夫及士人之客寄是邦者即州庠行释菜之仪尽致敬之义然后序齿会拜于讲堂三爵而退自此遂为常规云由是邦人复共立祠于学焉
　新校 【凡称刘本刘艺兰凤章家所藏】 
[子城]　皇朝庆历年 【刘本年上有八字】 
 【[祠庙]】 [灵应庙]　又至六年 【刘本无又至二字】 
[佽飞庙]　城甬东 【刘本城下有名字据宝庆延佑芦浦笔记是号字】 
 【[水利]】 [城之河渠]　二水入城 【刘本水下有之字】 
四明图经卷二
宋元四明六志弟二
宋　张津　等　撰
鄞　徐时栋校刊
　鄞县
望鄞县古越地之东境国语曰吴更封越东至于鄞秦平百粤以其地置鄞县属会稽郡吴越春秋谓越有赤堇山故加邑为鄞汉武帝元鼎五年会稽东部都尉治鄞其后徙章安成帝阳朔元年又徙治鄞王莽改曰谨后汉改为鄮县居鄮山之阴既而复为鄞县晋太康中户一千六百六十隋平陈县废并其地入句章县属吴门总管唐武德四年复分置更名鄮县 【盖古句章鄞鄮三县之地故其后或有鄞或有鄮也】 属鄞州八年州废还属越州开元二十六年又为鄞县于县置明州元和中定为上县皇朝为望县元十八乡淳化元年分万龄为二乡曰老界曰手界熙宁中割六乡灵岩太丘海晏富都安期蓬莱隶定海昌国今十三乡
　　乡〔里村附〕
十三乡管里十三村二十
武康乡　东安乡
清道乡　万龄老界乡
万龄手界乡　光同乡
桃源乡　鄞塘乡
阳堂乡　翔凤乡
丰乐乡　通远乡
句章乡
武康乡在州城下管小江里
东安乡在州城下管白坛里
清道乡在县西一里半管里一村二
横山里
高桥村在县西二十里
沈店村在县南七里
万龄老界乡在县东五里管里一村二
赤城里
盛店村在县东一十五里
尚书村在县东一十里
万龄手界乡在县东南一十里管里一村二
赤城里
张村在县东南二十里
邓桥村在县东南四十里
光同乡在县南一十里管里一村二
清林里
北渡村在县南二十五里
栎社村在县南二十里
桃源乡在县西二十里管里一村二
石马里
黄公林村在县西三十里
林村在县西四十里
鄞塘乡在县南二十五里管里一村二
姜山里
姜山村在县南三十里
铜盆浦村在县南二十五里
阳堂乡在县东三十五里管里一村二
太白里
宝幢村在县东三十里
东吴村在县东三十三里
翔凤乡在县东南四十里管里一村一
沧门里
隐学村在县东南四十五里
丰乐乡在县东南四十里管里一村二
石柱里
乾坑村在县南四十二里
故干村在县南四十五里
通远乡在县西南六十里管里一村一
李洪里
环村在县西南五十五里 【村名旧犯钦宗庙讳故改】 
句章乡在县南六十里管里一村二
夕阳里
高桥村在县西南五十五里
巿中村在县西南六十里
　　御书四
阿育王山广利寺在县东三十五里晋义熙元年建皇朝大觉禅师怀琏居之法席鼎盛名闻天下皇佑二年怀琏入居东京净因禅院仁宗皇帝召对化成殿因赐食禁中及授以御制释典颂十四篇并提纲语句治平三年英宗皇帝内降札子许归本寺熙宁三年乃建宸奎阁奉藏所赐御书且被旨岁度僧一人寺有释迦如来真身舍利塔内有一角金钟舍利在焉寺之东北峰上有佛左足迹距寺一二里轮相分明今为石宇以覆之传者谓迦叶佛之迹也寺有东塔院相去二里即刘萨诃所礼舍利塔涌出之处西塔院去寺五十步其塔唐明皇时建也
圣功院本崇教院也周显德元年建在县西南四里半皇朝至道元年真宗皇帝诏内侍裴愈访名山圣迹寺院恭藏太宗皇帝石刻御书于是本院奉赐五十卷轴明年因愈奏改赐今额
大中祥符寺在县南一里半皇朝僧三惠大师从信得业之地也信妙于琴阮端拱中至京师求知己会有上言于太宗皇帝者召见与语奏技尽其所学上大悦命入翰林祇候赐食禁中赉钱帛无算一日求归特俞其请行日且赐以师号及御书御批等信乃奉藏于寺也内有教院轮藏在焉
政和七年太守楼异乞置高丽司徽宗皇帝有御笔批谕刻之于石其碑在西湖锦照堂
　　桥梁
鄞江跨江浮桥在县东南二里旧曰灵现桥亦曰灵建桥唐长庆三年剌史应彪建太和三年剌史李文孺重建初建桥于东渡门三江口江阔水驶不克成乃徙今建桥之地经始桥基云中微有形弯环如虹众以为异因建桥于其下皇朝开宝中康宪公钱亿复新之旧有范的所撰碑后沈于江而尚书谨温其所作碑亦不存也乾道四年太守直阁张公津重修今名东津桥其长五十有五丈其阔一丈有四尺云
　　渠堰二
它山堰在县西南五十里唐开元闲邑宰王元暐之所建也累石为堤江河分流截然为二若神工然明之为州濒海枕江水善泄而易竭雨泽少屯井泉辄涸酌饮江水人以为病引它山之水自南门入城潴为西湖阖境取给始无旱暵之忧它山堰之为利溥矣余载祠庙门
仲夏堰在县西南四十里唐太和元年剌史于季友于四明山下开凿河渠引山水流入诸港置堰蓄之溉田数千顷
　　祠庙十二〔祠堂附〕
至圣文宣王庙在县东半里唐元和九年建皇朝崇宁二年因行三舍法教养生员移刱于县西南半里而成于大观之三年建炎四年遭兵火至今未建也
东岳行宫在县东三十二里育王山相近
忠嘉威烈惠济广灵王行庙在城外甬东隅五里
它山堰善政侯庙在县西南四十里以庙碑考之盖唐太和中邑宰琅琊王侯讳元暐之祠也先是厥土连江厥田宜稻每风涛作沴或水旱成灾侯乃命采石于山为堤为防回流于川以灌以溉通乎润下之泽建乎不拔之基能于岁时大获民利自它山堰溉良田者凡数千顷故乡民德之立祠以祀后封为善政侯皇朝乾道四年七月八日有旨赐遗德庙额知县事扬布书太守直阁张公津之所立也
逸老堂在西湖上众乐亭相对为唐秘书监贺公知章季真而作也而祠堂在其西皇朝绍兴十四年八月太守莫公将建乾道五年四月太守直秘阁张公津重修
皇朝故丞相鲁国曾宣靖公公亮祠堂在县南三里半延庆寺按天圣中楚国公曾会守明州丞相方毓德侍下一日游延庆而主僧法智大师知礼夜梦伽蓝神告之曰翌日相公来可恭迓之知礼异其事戒阍人以来者告已而鲁国公至礼以梦告鲁公曰乌有是哉然默记于方寸至大拜而以知礼之梦为然于是请于朝置田辟舍大启法席延庆之名始播于天下寺僧图其像而祠之碑碣具存
鬼谷先生祠在县之东六十里太白山其祠倚山临水幽深阒寂人迹罕到真仙游所宅也夏侯曾先地志云鬼谷子庙三面连山前有清溪之水泉源不竭山崖重迭云雾蔽亏晋郭璞曾到有游山诗曰清溪千余仞中有一道士云生梁栋闲风吹窗牖里借问此阿谁云是鬼谷子即此祠也
阿育王山渊灵庙在广利寺鳗井在其东相去里余世谓之圣井自东晋时已着灵异其中二大鳗乃护塔神也其一有金线自脑达于尾其一每现光耀折花引之则双红蟹或二虾前导而后出焉钱武肃王以岁旱命九华长老十善大德与国中所谓五叔太尉者同迎归钱塘之南塔寺山闲凿石为井立亭其上以效圣井用伸礼敬而阿育王寺僧时见复在鄮山井中游泳也山有七井前有亭榜曰应现或云又有二井则在山之绝顶峻险不可得而至然亦未知其果否也康宪钱公尝因旱斋沐祷请灵鳗以紫罗为帕若罾状布井中启视竟蟹先入罾灵鳗随后以银缸贮沙泉养之置道场中命僧为法事复有天花散缦之瑞曾统赞宁尝着护塔灵鳗菩萨传皇朝屡因旱暵祈求感应元佑元年奉敕赐额乾道二年太守赵公伯圭祷雨有应知鄞县事李柄作记刻于石
皇朝故丞相荆国王文公安石祠堂二所一在县之经纶阁一在县东育王山广利寺按寺中祠堂记云介甫之为鄞也劝农务业区别善恶习俗丕变乡民父老思之愿立生祠图像以顺鄞人之心焉盖嘉佑六年郡守钱公辅立从事胡宗愈之文也
皇朝故内翰苏公轼祠堂亦在广利寺内佛殿之右乾道中住持僧从廓重建
李陆二公祠堂在县东南四十里青山下皇朝天禧中郡守李侯夷庚唐开元中县令陆南金之祠也李侯又有祠堂在天童山景德禅寺千佛阁之东
黄公庙在县东近海昌国县交界即四皓之黄公也见会稽典录
　　山十六 【[按曰]原有脱落今所校补见佚文卷中】 
四明山在县西南六十里孙绰天台山赋云登陆则有四明天台今按此山有四面各产异木而皆不杂又山顶有池池中有三层石台石楼一名石柱云是四明山缆风处陆龟蒙云有峰最高四穴在峰上每天地澄霁望之如户牖相传谓之石窗即四明之目也事备四明山记山有黄颔蛇长一二尺色如黄金居石缝中天欲雨作牛吼声中人亦死王蜀时许寂少年栖于山学易于晋征君一旦有夫妇诣山挈一壶酒寂诘之云今日离剡县寂曰道路甚遥安得一日及此颇亦异之其夕以壶觞命酌此丈夫出一拍板抗声高歌悉是说剑之意俄自臂闲抽两物展而喝之即两剑跃起在寂头上盘旋交击寂甚骇寻匣之饮毕就寝迨晓乃空榻也出北梦琐言
鄮山在县东三十六里高二百八十丈东北峰上有佛左足迹下瞰阿育王寺按十道四蕃志云以海人持货贸易于此故名而后汉以县居鄮山之阴乃加邑为鄮虽或以山或以县取义不同其所以为鄮则一也故在后汉志为越州鄮县之境而唐武德中分置县境更名鄮者以此金翊篹异记乃引顾越碑云昔西国猎人刘萨诃南登稽岭东践鄞山即此山也按鄞因赤堇山得名而其山在县东三十四里吴越春秋云有赤堇山故加邑为鄞则鄞与鄮盖二山也旧记考之未审乃并为一山故于此详辩之
亶洲山在县东四十五里十道四蕃志云亶洲有虞喜冢宋屡召不至死葬于此东方朔十洲记云山有不死之草赤茎绿叶人死三日以草覆之即活按吴志黄龙二年春正月魏遣将军卫温诸葛直将甲士万人浮海求夷洲及亶洲亶洲在海中汉武洞穴记言秦始皇遣方士徐福将童男童女数千人入海求蓬莱神仙及仙药止此洲不还世相承有数万家其上人民时有至会稽货布会稽东县人海行亦有遭风飘至亶洲者所在绝远卒不可得至故卫温等但得夷洲数千人还今谓亶洲山去县四十五里尚可疑焉世传今日本国即此洲然未知是否也
　　水四〔江湖河潭附〕
江在县东一里实海口也而有大浃小浃之名盖随地而异也乘潮往来南入于奉化界东入于定海昌国西入慈溪
广德湖在县西十二里旧名莺脰湖唐大历八年县令储仙舟加修治之功而更以今名正元元年剌史任侗又治而大之湖中有若楼阁状者不常隐现也皇朝建隆闲康宪钱公亿为守之初欲展拓波澜乃托情篇什累达宸听而复奏乞于诸县农隙集乡夫万人为十队以官吏分董开凿之役当时尝给米九千硕钱五十万公复出金千缗以相其费周回凡万有二千八百七十一丈骄阳铄石无旱暵之患淳化中禁民敢田者至其后遂着之于一州敕大中祥符年苏耆为守以湖坏漏不补复而浚之湖之兴已数百年而民之请为田危于废者屡矣至政和七年知州事楼异奏请奉御笔开垦为田今岁收其米以给甬东所屯之水军焉
小江湖在县南二十里唐正观十年县令王君照修建溉田八百余顷
东钱湖在县东三十里周回八十里溉田八百顷夏侯曾先地志云其湖承钱埭水故号钱湖唐天宝三年县令陆南金开广之皇朝天禧元年郡守李夷庚重修是湖受七十二溪之水凡有七堰钱堰大堰莫枝堰高湫堰栗木塘堰平湖堰梅湖堰县之东七乡不病旱者湖之力也湖之中一山突然水四环之不与陆接有庵曰二灵盖以山而名之也熙宁闲左正言陈禾字秀实筑以读书其中以延僧知和居之知和有道释子也每有虎相随当时名播江浙丛林衲子云集由是法席鼎盛向经兵火焚荡一空绍兴中浮屠相与出力复新屋宇丞相史公浩刱广德张王庙像在廊庑下前有国初韶师所筑故塔基近已重建塔于其上庵有塔铭详言其事凡四方名人胜士往来其闲莫不以为东南之佳地也
　　人物十六〔名僧三附〕
任弈　句章人文章之士也尝为御史中丞出会稽典录
梁宏　尝为句章主簿与郑云俱敦终始之义见会稽典录
虞叙　处士厚友于之义弟犯公宪乃乞代焉出会稽典录
董孝子　黯县人也事详祠庙门
徐浩　唐乾元二年尝进广孝经十卷授校书郎非徐季海也
周师厚　字敦夫邑人也皇佑五年及进士第历荆湖北路农田水利差役事时朝廷方议役书本路特纷更未定且有欲为搊甲法者师厚具论四方风俗盗贼婚田狱讼簿书繁简之所不同则役有劳逸轻重宜亦不可以一朝廷以为是下其说行之辰沅两州初复版图县官念所以备边且欲岁发常平粟师厚谓溪獠啸聚无常而常平之入有限不可继宜乘事始择旷土使戍卒且耕以守亦古法也天子然其策至今以为利
俞充　字公达邑人也中嘉佑四年进士第官至右正言天章阁待制环庆路经略安抚使环州有田与夏国相错岁种为虏所掠未有敢诘者由是委而荒之充至檄州所部以时耕种卒不敢犯属羌山夷啸聚叛充授第二将张守约以筹算且招且讨有亡入夏国者三百户充又遣守约耀兵塞上夏人亟归亡者充释其胁从老弱以奏不浃旬遂获安妥手诏褎焉沿边属羌乏马充条上劝赏买马之法朝廷可其奏下诸路行之未久属羌乐于畜养大增战马之利庆阳兵素玩恩稍绳治往往震摇充至严约束斩五妄言者于和门军始肃然卒之夕大星陨于寝堂之北有奏议五卷边说二卷藏于家
丰稷　字相之邑人也弱冠登嘉佑四年进士第历襄州谷城令韩持国维曾子固巩相继守襄奇之荐于朝是时兵部侍郎叶康直方为光化令亦有能名韩公尝曰丰叶二令它日必皆清近襄阳人歌之曰叶光化丰谷城清如水平如衡以选知封丘县大臣荐其清修俭直宜为御史乃除监察御史里行为御史三岁惮劾不避权要神宗尝谓台谏曰惟丰稷论事最诚实后自成都府路提刑召为工部外郎复以荐拜殿中侍御史改国子司业除起居舍人权中书舍人迁太常少卿国子祭酒兼侍讲刑部侍郎以集贤院学士知颍州自颍迁待制移知广州过关入觐留拜吏部侍郎丐出累典大藩召拜谏议中丞工部尚书责降叙复提举亳州太清宫以薨被遇三朝出入数十年终始一节清德重望达于天下性嗜学逮老不衰素恬静寡言语平居危坐终日不跛倚常若对大宾虽见卒隶必正衣冠无倨惰容追复枢密直学士谥曰清敏
袁毂　字容直世为明人一程文于开封两试于乡皆第一嘉佑六年中进士第历任至知兴化军累官至朝奉大夫而以文名天下其为人磊落明白推诚自信急人之所不足着文集七十卷藏于家篹通题九十卷韵类一百卷行于世
姚孳　字舜徒县人也以字行幼开爽颖悟学如宿植登熙宁九年进士第历尉掾以考第荐章应格改秩为鼎之桃源宰承虐政后讯民之疾苦苟利于民无不为也郡将武人怙威凌僚吏属邑苦其扰孳毅然以民病告郡将终不敢以气焰挫之为之少戢旁郡讼诉有不得其平者必丐于部使者付孳决之捐金修夫子庙躬率士子日劝以学学者翕然归之乡有虎孳祷诸社谕以文越三日虎仆于社旁奏课为天下第一部使者举孳学行优异才能显著以应元符之诏赐对称旨乃除提举成都府路常平等事陛辞玉音谕以闻卿久任桃源有爱民之心孳退谒丞相论蜀道利疚乞以义仓之储置吏立法收养鳏寡老疾死给衣衾官为殓瘗岁荐饥闲有遗儿请雇妪以乳丞相上之丁家艰服除提举湖南常平等事上复谕以居养安济漏泽朕施实德于民卿向有言故复命卿易使浙部过家上冢会闾里耆旧握手尽欢未始以持节自荣朝廷遣使三韩渡曹娥江非潮时舟胶公适董其事祷于神女潮应祷而迈由江东副漕除直龙图阁知夔州兴学校劝农桑有古循吏风卒之日夔民罢巿聚哭于牙门讣闻桃源民乃即孳生祠争出赀命道德士以伸荐导其为民所思如此
陈禾　字秀实邑人也元佑初试国子监擢第一自是课试上庠累居前列声名籍甚中元符三年进士甲科初调郓州司法直死囚之冤部使者列荐于朝除潍州州学教授以经术之学讲明开悟后进从者翕然大变其俗后由婺州教授入为太学正迁辟廱博士徽宗闻其才召对甚喜特旨改秩擢监察御史未几迁殿院随事献言补益为多上愈嘉其忠直命为左正言专以言责付之由是感激展尽底蕴无所回忌因以谏诤闻后坐与忠肃陈公瓘交游流落江湖著书立言以垂世有论语孟子易春秋四经解流行侍郎高闶抑崇为之序四明士大夫之解经者自禾始其文集藏于家云父谧字康公博学教子有法许将榜登第而禾之子曦黄公度牓登第明自国朝以来连三世科第者陈氏而已乡人以为甚荣也世喜藏书谧之亡舒中丞亶作挽章有曰尘埃满匣空鸣剑风雨归舟只载书曦复为藏书记以告于后俾勿坠素业也
俞伟　字仲宽邑人也元佑初为南剑州之顺昌令邑民生子多不举伟乃集耆老谕之以理且伸约束曰孕者登籍邑人悔悟遵其教再期而阅其籍欲弃而留者甚众率以伟字名之部使者状其绩以闻朝廷嘉之降诏奖谕进秩再任且许出粟以赈其蓐卧而贫者伟益恳恻宣谕朝廷好生之意数年闲赖以活者万余人邑士廖峣为立德政碑而郡人黄裳作邑中步云阁亦纪其政绩以循吏许之
陈摅　字君益邑人也绍圣闲宰南剑之将乐敦崇学校奖进士类政尚恺悌先是邑民家举一子富室不过二子余悉弃之摅至谕以天性申以令甲犯者穷治自兹民无不举子矣男陈其名女陈其氏者皆然也后卒于官邑人思慕祠而祀之遇旱祷雨辄应以至邻境淫雨亢阳乞灵祠下咸遂所祈部使者以其有功于民乃请于朝锡旌福庙额
陈之翰　处士延平陈忠肃公瓘志其墓云字宪之邑人也居西湖少有志操治经求大旨为文不蹈袭时语三上礼部不中因不复应举归求其志大观二年徽宗皇帝诏举遗逸鄞之贤士大夫闻而相与语曰此可以得宪之矣州及部使者用众论荐于朝天子官之知公行实而善朝廷之得士者非特鄞之贤士大夫而已也其为忠肃公所敬服如此
王庭秀　字颖彦其家四明者不知始所徙庭秀与苏子瞻程正叔之门人高第黄鲁直杨中立之徒游从其为学旁搜远绍不苟趋时好其造诣崭远操植坚正发于文辞深茂宏达以其绪余从事科举政和二年登上舍第历乐寿尉泗洲随州教授当路论荐交章溢格改宣教郎李公光迁侍御史与之昧平生一见如旧识即荐为御史台检法官其在宣和靖康建炎闲进言于朝皆发于忠义自察院迁殿中而振台纲屡丐祠优诏止之后因对沥恳得知筠州召为吏部外郎擢左司郎官迁检正与宰相议多龃龉引疾丐闲除直秘阁主管江州太平观归老于乡长子璧生而颖异不凡七岁日诵千言一过辄不忘以宣和六年丙科登第少年气锐负才宏硕方勇功名之会悉焚前所为举子之文披阅群籍孜孜弗倦无不淹该左丞叶公梦得参政孙公近议欲列荐出应大科适朝廷方复博学宏词科首冠其选天不假年用罔究其长而终于一待通判士论嗟惜之
高闶　字抑崇唐宰相智周后世家广陵高祖赞襄始居明闶幼颖悟不凡八岁诵经史通其义或问得时则驾出何书闶曰非史记老子传乎客惊异之谓其父钦臣曰此儿当兴君门户弱冠入辟雍继升太学屡中魁选初课试文格尚对偶闶特变为古文又先群彦一时文格遂复元丰元佑之旧以校定最优充举录宣和中置讲议司领以大臣辟官属日夕讲议天下事太学公试用为策题闶对为天下事当令天下人议之时以为至言建炎初试上舍中优等绍兴改元赐进士第释褐诸公方欲荐引继丁内外忧服阕执政交章称闶议论简正明于治体可以居经筵劝讲之地五年春有旨与行在差遣令内殿引见进札有曰人君不难用臣下之谋猷而难于不忘臣下之规戒改左承奉郎除正字论荐举之弊与天下之势最急者在机会又请止赐新恩进士中庸篇而儒行篇虽闲与圣人意合实出汉儒杂记非圣人格言乞勿赐又请预严水战之备皆蒙听纳后摄礼部外郎因上殿奏事论及和气上曰朕见士大夫议论以为轻徭薄赋安民心宽民力可以召和气闶曰臣以为此召和气之一事耳而其本乃在人君有以感之心正则气正气正则天地之和气应矣上是其说至言正名分与屯田之利为尤切久之出奉祠复参东帅谋除国子司业引见奏曰陛下复兴太学此帝王盛德事上曰太学复兴欲得学问渊源德行纯正者为师表故命卿因言臣在京师见太学辟雍皆有御书阁今当依祖宗例建阁以藏御书愿时洒宸翰加惠多士上许之其任司成论事为最详兼权中书起居二舍人乃除礼部侍郎以忤秦桧意出为筠州遂请挂冠居乡每对士大夫唯举前言往行可师法者未尝及时政得失人物臧否泛观经史诸子百家而绝意荣进不戚戚于阨穷享年五十七
僧普交　邑之万龄乡人毕氏之子也幼颖悟未冠从释初往钱塘南屏山听天台教观因修忏悔佛事遇道人于途忽问曰师之忏罪为自忏耶为忏它耶若自忏罪罪性何来若忏它罪它罪非汝乌能忏之交不能对归语南屏亦不能决遂愤然辞去乃造泐潭泐潭知其为法器见入门即诃之拟问则杖之交不能复进一日忽呼曰我有古人公案要与商量何不自室中来交拟进泐潭喝之交豁然有省即以偈呈曰有人问我解何宗一喝须教两耳聋满杓黄虀饱吃了生涯只在砵盂中自是机辩迅发学徒争归之归隐天童山八年偶寺阙主僧群僚邀之甚力交不得遁居之宣和六年三月二日沐浴留偈辞众而逝后七日开龛如生阇维获五色舍利交修持清苦履行孤洁嗣法者三十余人皆能传交之道而阐扬于时忠肃陈公瓘尝赞之曰拶破黄龙第四关世人犹问生缘法其为士大夫推重如此有塔铭中书舍人黄公龟年撰
僧法忠　县之万龄乡人姚氏之子也母初梦神僧托梦于家觉而有孕既生两足有文若篆书之木字父母奇之生不茹荤年七岁依州之崇教院道英和尚出家博识强记出乎天性诸部经论默究其义或笑其憨而试之以隐奥辩驳澜翻旨趣超卓咸以忠虎子名之将历访诸方有挽而止之者师曰达摩之门真吾所行之地子休矣乃参天童交和尚交见而喜曰子吾宗之法器也俾往谒雪峰需和尚机缘有契后抵舒州龙门佛眼和尚佛眼称之曰将知它日盖天盖地老朽之所不及为吾向后宜藏深山穷谷之中久而弥芳也师掩耳而去自是耆德改观而语句大播丛林游南岳有终焉之志乃卜筑于妙高峰下庵之左有石如卧牛师榜其居曰牧庵焉述宗教正心论十卷补寒山诗三百篇???谈渔父并行于世盖已自利而利它也藩帅节相争邀致之复往南木云盖公安二圣大沩黄龙凡六处禅学辐凑奔走如巿随其根器方便接诱最后在黄龙遗嘱徒众并书颂曰六十年游梦幻中浩歌归去撒手长空咄跏趺而逝缁俗同声惨恸龛而葬之寺东之香源洞平日持一木斧以垂接人于是同瘗焉号曰联光之塔
僧奉真　邑人也善医熙宁中名闻于东都沈存中笔谈载其一事云天章阁待制许元为江淮发运使奏课于京师时欲入对而其子疾亟瞑而不食惙惙欲死逾宿矣使奉真视之曰脾已绝不可治死在明日元曰观其疾势固知不可救今方有事须陛对能延数日之期否奉真曰若此似可诸脏皆已衰惟肝脏独过脾为肝所胜共气先绝一脏绝则死若急泻肝气令肝气衰则脾少缓可延三日过此无术也乃投之药至晚遂能张目稍稍复啜粥明日渐苏而能食元极喜奉真笑曰此不足喜肝气暂舒耳无能为也越三日果卒奉真之为医也其诊视之妙不差铢分沈公不妄许可其所录如此则奉真殆和缓之流亚欤奉真号普济其法传之元觉元觉传之法琮及了初皆能续其焰驰声一时相传盖三世活人无虑千百数侍郎高闶尝跋沈公笔谈后亦叙其传受之大略云
　　古迹七
鄮郭在县东三十里盖古鄮县城也汉为鄞县后汉改曰鄮唐武德四年于县置鄞州八年州废复为鄮县故称其旧城曰鄮郭即官奴城也太平寰宇记与旧图经云汉光武为贼所败有奴耕于田而藏之获免后定天下议赏光武问奴欲何官奴云欲得鄮县令故俗号鄮县为官奴县又十道四蕃志云宋武微时避吏于此与人奴善奴名桂藏匿既久为吏所逼逐适值桂在田以土覆之得免后立官奴城以报之掘土筑城之地名官奴池太平寰宇记以为光武于史无所据今按宋书孙恩破上虞时刘裕尝戍句章疑其为宋武也
古句章城在县南六十里汉书地理志云渠水东入海山海经云句余之山无草木多金玉郭璞注以为山在余姚南句章北故二县因以为名汉武帝元鼎六年东粤王驺余善反遣横海将军韩说出句章道以伐之颜师古曰句章会稽之县也今句章乡即其地也吴录云句章因山为名十道四蕃志云在太平山隋开皇九年平陈县废
东瓯汉尝封闽越王为东瓯王后汉志永和三年以章安县东瓯乡为县晋太康记云东瓯即鄞县南之回浦乡
甬东即越王迁吴王之地杜预曰句章县东海外洲是其处又达吴王句甬之东注曰句即句章甬即甬东也
古鄞城按太平寰宇记曰本汉县废城在今县南故白杜里有鄞城山
瑞井在县东三十五里即渊灵庙灵鳗井也事已详祠庙门
释迦如来真身舍利塔在阿育王山广利寺此八万四干塔之一也按寺碑云东晋义熙元年以塔之出现肇刱兹寺至梁武帝乃赐阿育王额皇朝大中祥符元年真宗皇帝改赐为广利寺道宣感通传云晋太康二年并州离石人刘萨诃生业弋猎因病死而复苏云在冥中见一梵僧语之曰汝罪深重应堕恶道今洛下齐城丹阳会稽并有古塔及浮江石像悉阿育王所造可勤求礼忏当免斯苦萨诃更生乃祝发为僧更名惠达东诣鄮县入乌石岙结茅以寓遍访海涘名山忽一夜闻土下钟声即标识其处越三日见梵僧七人行道空中地形如涌为方坛状神光照映因斸土求之得一石□中有舍利宝塔六僧腾空而去一僧化为乌石因以名岙焉朱梁正明中吴越武肃王尝迎舍利往钱塘累有光景灵迹尤异后复奉以归寺绍兴三年光尧寿圣太上皇帝赐号佛顶光明之塔今四明岁有礼塔会遐迩毕集斯为盛焉又按会稽记云晋相王导初渡江有道人神采不凡自言来从海上告导曰昔与阿育王同游鄮县安真身舍利塔阿育王与真人捧塔飞行虚空入海诸弟子攀引不及一时俱堕化为乌石如人形名僧传云昔有神人捧塔飞行海上弟子中有未得道者堕地化为乌石犹作人形上有袈裟文至今村名塔墅岙名乌石与传颇异开宝中僧统赞宁作舍利宝塔记其载地中涌出宝塔事亦或不同若乃塔之神异备载于赞宁之记兹不复详
　　冢墓六
忠嘉威烈惠济广灵鲍王坟在县东南三十里
管公明先生墓在县西四十里圣女山盖父老相传云然即无碑碣可考也
义妇冢即梁山伯祝英台同葬之地也在县西十里接待院之后有庙存焉旧记谓二人少尝同学比及三年而山伯初不知英台之为女也其朴质如此按十道四蕃志云义妇祝英台与梁山伯同冢即其事也
陈国冢郡国志鄮山有陈国冢一名鴈栖墓昔为日南太守死有双鴈随柩而归栖墓上三年然后去
董孝子母墓在县南城外
鄞女墓在城南崇法院之西北庆历中荆国公王安石为鄞令有女曰鄞女死而葬此有墓志并别鄞女诗见于集中
　　县宰题名 【建炎四年以前皆不可得而考故断自王勋而下着之】 
王勋 【左朝奉郎建炎四年到任】 
徐注 【左宣教郎建炎四年到任】 
张汝说 【右文林郎绍兴三年到任】 
顾汝美 【左承议郎绍兴六年到任】 
梅执臣 【右宣教郎绍兴九年到任】 
张庭 【石奉议郎绍兴十二年到任】 
高尧明 【右朝散大夫绍兴十四年到任】 
张颖 【左奉议郎绍兴十七年到任】 
程纬 【右通直郎绍兴二十一年到任】 
王烨 【右通直郎绍兴二十四年到任】 
周升亨 【右朝奉郎绍兴二十五年到任】 
宋应 【左奉议郎绍兴二十九年到任酬赏转朝奉郎】 
周额 【左奉议郎绍兴三十一年到任转右朝散郎】 
李柄 【右承奉郎隆兴二年到任】 
杨布 【右奉议郎乾道二年到任】 
　　刊误
 【[人物]】 [王庭秀]　而终于一待通判 【卢本宝庆志待下有次字】 
[高闶]　复参东帅谋 【卢本宝庆志云浙东帅参谋则此传东上脱浙字】 
[俞充]　属羌山夷啸聚叛 【刘本聚下有为字】 
四明图经卷三
宋元四明六志弟三
宋　张津　等　撰
鄞　徐时栋校刊
　奉化县
望奉化县本会稽郡鄞县之地西汉志谓鄞有镇亭鲒埼亭皆在焉今县东五十里有鄞城盖古鄞县之治所也唐开元二十六年始以越州鄮县为明州析鄮县之地置奉化县正元闲为上县为乡一十有九皇朝景德三年始并为八乡九域志为望县
　　贤宰
唐赵察为县令元和十二年凿县北河邑人德之因名赵河元和十四年开白杜河凡溉民田一千二百余顷
　　人物
孙合　有文名四明才名记云孙合博学高才唐末授拾遗净慧院即其故宅
楼郁　字子文志操高厉尚友古人经明博学其为词章务极于理教授乡里人咸以先生称之
 【[按曰]此数卷脱略殊甚然自明以来传写但只此本则久非全书矣今所校补具详佚文卷中】 
四明图经卷四
宋元四明六志弟四
宋　张津　等　撰
鄞　徐时栋校刊
　定海县
上定海县盖海壖之地本会稽郡鄞县之静海镇晋安帝时孙恩寇上虞刘裕出戍句章贼退还浃口即此地也梁开平三年钱氏据吴越以其地有鱼盐之利始开邑曰望海旋改曰定海皇朝因之熙宁十年割鄞县之海晏灵岩太丘三乡隶本县元丰元年复割本县金塘乡属昌国其地三方距海中央微隆四面斜落如伏龟之形九域志为上县
四明图经卷五
宋元四明六志弟五
宋　张津　等　撰
鄞　徐时栋校刊
　慈溪县
上慈溪县本会稽之地唐开元二十六年置州于鄮乃析其地为三县慈溪居其一焉然县曰慈溪者因邑人董黯孝养其母而得名按唐崔殷作董孝子庙记云黯后汉人孝行着于乡邑和帝召拜郎中不起厥后世为名族故以董孝名乡慈溪署县唐正元中为上县二十一乡
　　贤宰
唐房管　为令流民来归狡吏引去至今俗传为美谈事见祠庙门
张颖　皇朝端拱初为令以廉著名邑人号为张清清余详祠庙门
沈时升　湖州人皇朝建炎中为令诚心抚字爱民如子俗咸化之既去父老请于官建立祠宇于县治号沈公堂
　　人物
任光　会稽典录云光字景升鄮县人为主簿时海贼作孽县令朱嘉将吏出战于海渚嘉为贼所射伤贼突嘉前光往以身障蔽嘉遂获免光力战死嘉还邑出俸厚葬之
后汉张齐芳　骠骑将军意之子隐于州之骠骑山
郑云　会稽典录云会稽句章人也与梁宏皆为主簿俱敦终始之义州里称之一云云字仲兴学韩诗公羊春秋为主簿后以刘隽事狱死郡以状闻旌表门闾
王修　会稽典录云修句章人为扬州从事委身授命垂声来世
唐张无择　父死葬虎胛山庐于墓侧感芝草生涌泉出
晋虞喜　隐于大隐山三诏不起着志林行于世
舒亶　字信道县人也生而隽异魁梧特达垂髫时为四皓颂言伟志大老师宿儒知其有远识博学强记为文不立稿尤长于声律程文太学词翰秀发为天下第一有舜琴歌南风赋脍炙人口流辈服之登治平二年进士第授台州临海县尉县负山□海其民慓悍盗夺成俗有使酒逐其叔之妻至亶前者命执之不服即斩其首以令投檄而去亶有诗题尉厅壁云一锋不断奸凶首千古焉知将相才丞相王安石闻而异之召除审官西院主簿充熙河路分画蕃汉疆界时洮陇新蹀血帅臣王韶欲以重兵防护亶一切却去独以单骑径往宣示朝廷威信夷人以刃剚肉试其诚否亶受之无难色于是欢呼畏服乃定其界而还授太子中允御史里行累迁试给事中直学士院制命辞令简重浑厚有两汉风众论称之擢御史中丞被诏举任御史者十人所举皆称职时以为知人崇宁元年荆南辰州蛮猺反除直龙图阁知荆南府亶被命讨荡督励士卒兵未压境而群蛮屈膝请命朝廷遣使抚问加待制职亶时计议进筑移屯沅之洪江俄得疾是夕有大星陨于洪江之西遂卒于军徽宗皇帝悼惜其才赠龙图阁学士泽及其子孙有手编元丰圣训三卷并文集百卷藏于家
　　逸民
杨适先生　按墓碑云慈溪县人也字韩道隐居大隐山年七十余以行义闻于乡里人皆不敢道其姓名以先生目之其使人信重如此仁宗皇帝访天下遗逸知州事鲍轲以适名闻旋赐粟帛至嘉佑六年知州事钱公辅又表奏适高节遂授将仕郎试太学助教州遣郡从事躬捧诏书仍具袍笏舆从以礼起之适辞而不受终老于家葬于大隐山县学有大隐先生碑县令林叔豹立
　　冢墓
后汉王修墓在县西十里会稽典录云修句章人也汉安二年为鄞县令尝因军人杀历阳太守伊曜修誓众奔入贼营取曜尸葬之咸服其义仕至从事
晋虞瑶墓在五马山去县西南六十里虞氏谱云瑶博学强识当时所称累迁至伏波将军
晋虞冑墓在横山去县东南十里虞氏谱云冑好学不怠仕至散骑常侍尝居此山死因葬焉其墓犹在至今人呼为常侍墓
晋虞喜墓在亶洲山去县东北四十五里夏侯曾先地志云喜字仲宁会稽余姚人也晋帝尝三诏之官至太学博士封建宁侯
宋朱夔墓在朱墓山去县西六十里宋书云朱夔字秀整吴人也州举秀才历职中书郎转台州刺史有林壑之志卜居此山死因葬焉
梁虞荔墓在鸣鹤山去县西北六十里梁书云荔会稽上虞人也以博识闻举宏词累迁中庶子卒于官归葬此山
梁虞孜墓在东澄山去县西南三十五里孜举秀才累迁至散骑常侍着内典要三十卷
梁建威将军虞骜墓在渔溪山去县西北五十里
梁东海太守虞野人墓在戍溪山去县南三十五里
隋金紫光禄大夫陈咏墓在城门山去县西南十三里隋书云咏字休宁仕为怀安令迁城门校尉会稽从事属隋初多故因留葬此遂以名山
唐张孝子墓在虎胛山去县西三十里孝子张无择父任袁州司马卒归葬此山无择至孝结庐负士三年不栉七日绝浆感涌泉出芝草生焉乡人虞彦之百余人诣州举之都督窦怀正按验得实以闻属神龙多故不遂旌表远近称叹官至和州刺史中散大夫
四明图经卷六
宋元四明六志弟六
宋　张津　等　撰
鄞　徐时栋校刊
　象山县
下象山县在海一隅为州之支邑后汉东属鄮县西属章安 【章安县名本鄞之回浦乡后汉永和三年以鄞章安故城遂更其名今在台州临海县之东南】 唐神龙二年析二县地邑始肇名隶于台州然县以象山名之者盖县有一山其势壮负雄压海垠前后瞻望屹如象形县控此山因以名之而山陆阻险距属回邈吏民有道涂之劳广德二年遂割隶明州贞元中定为中县历五代不改皇朝以地不相属降为下县旧有五乡景德三年并为三乡
　　祠庙
祚圣庙　旧系东门庙在县南一百里按图经旧载其神号天门都督未详事迹今按东门山在县南海中去州一千二百里其山与台州宁海县接境山高二百丈周回二十五里两峰对峙其状如门阔一百五十余步下有横石如阃潮退之时奔水冲涌不可轻涉惟波平风息乃可以渡其下有庙号为东门盖在宁海之东故以名之其庙神传为天门都督或云今置庙处正当古鄞县东南是承西北天门之势庙侧之水亦自西北山而来故有天门之称尊敬其神方之连率都督行旅往返无不致祀随其诚怠咸有感应唐贞观中有会稽人金林数往台州买贩每经过庙下祈祷牲醴如法获利数倍尝因祭毕解舟十余里（焱欠）然暴风吹舟复回不得前进舟人怖甚谓必有忤于神果误持胙物而去乃还致庙中更加祈谢即得便风安流而去永徽中又有越州工人蔡藏往泉州造佛像获数百缗归经此庙祀祷少懈舟发数里遂遭覆溺所得咸失而舟人仅免焉其庙建置年月即无碑碣可考皇朝建炎四年赐今额
昭应庙　旧系圆峰庙在县西北一百四十步皇朝建炎四年赐今额至绍兴三十一年复封灵泽侯耆旧相传昔境内歉岁艰食忽有大舟抵岸告邑人曰昨日中流有扁舟载酒果招吾来者自云居县西山下及往访之乃庙也观神像乃舟中之人惊愕且拜即平其价尽鬻于市人赖全活者甚众至于旱暵疾疫一往祈祷无不感应第一以时代姓氏湮没无传莫有以暴白于后世惜哉
顾长官祠　在县城内长官名方字正夫丹阳人皇朝皇佑末登进士第再调明之象山令视事日召邑人父老询民闲利害及境内士民善者召而劝之恶者谕而戒之又建学舍率子弟之秀者教之亲为讲解诱掖使进于善逾年民大化服俄而方病邑民率钱诣塔庙祈祷者千人方竟不起百里之内号泣思恋如失父母相与立祠以时祀之其为民爱慕如此丹阳钱君倚毘陵胡完夫皆记其事刻石祠中士大夫以诗颂追美者不可胜记事见皇朝类苑今祠有碑见存上饶何籀撰
　　山
象山　在县西南六里山中闲起一峰有水源流观望形状如象因以为名县坐山鼻之上此所以取而名县也
东门山　在县南海中八百四十里东西相向其状如门下有横石如阃即汉书地理志所谓天门山也
又新校一叶
　新校
 【[象山祠庙]】 [祚圣庙]　蔡藏往泉州 【刘本往下有来字】 　即无碑碣可考 【据刘本无即字】 
[昭应庙]　第一以时代姓氏 【据刘本无一字】 
四明图经卷七
宋元四明六志弟七
宋　张津　等　撰
鄞　徐时栋校刊
　昌国县
下昌国县本鄞县地周环皆海穷东一涯而地不相属唐开元二十六年与州同置即翁山县是也山在县东乃徐偃王所居之地旧址犹存大历八年海寇袁晁作乱此邑遂废皇朝端拱二年置为盐场熙宁六年鄞邑令王安石请于朝复割鄞县富都安期蓬莱三乡刱立元丰元年又割定海县金塘一乡隶焉共四乡为下县
　　盐场
晓峰场在县西十二里柳永字耆卿以字行本朝仁庙时为屯田郎官尝监晓峰盐场有长短句名留客住刻于石在廨舍中后厄兵火毁弃不存今词集中备载之
　　祠庙
黄公祠　在县东海中四百里晋天福三年置其祠载于旧图经非系祀典故事实未详今按会稽典录云人材则有黄公洁已暴秦之世岂其人欤
岱山陈大王庙　在县北二百六十里按王名棱姓陈氏字长威庐江襄安人天资义勇志在戡难仕隋高祖大业中尝奉辞提师航涉海道击流求国俘斩颇众事见隋史故其威赫誉震海上今胊山有祠号陈将军即王之别庙也皇朝端拱二年建绍兴十七年重修有记进士施知微撰
　　山
梅岑山在县东二百七十里四面环海高丽日本新罗渤海诸国皆由此取道守候风信谓之放洋山后有一小寺曰观音按释典所载观音住宝陀山在海岸孤绝处即其所也皇朝元丰三年改赐宝陀观音寺山下有善才岩狮子岩潮音洞皆观音化现之所绍兴初给事中黄龟年尝诣瞻礼俄睹观音全身出现有赞具述其异
蓬莱山在县东北四百五十里四面大洋耆旧相传秦始皇遣方士徐福入海求神仙灵药尝至此按孙绰天台赋云登陆则四明天台入海则方丈蓬莱岂其所乎
东藿山在县东北海中四面大洋上有虎豹龙蛇人迹罕至耆旧相传古有仙者隐于此山有石碁盘四围皆修竹风至则竹枝扫盘绝无纤尘若人使之然
桃花山在县东南一百二十里耆老相传安期先生学道炼丹于此尝以醉墨洒于山石上遂成桃花纹奇形异状宛若天然人多取之以为珍玩故山号桃花而乡名安期实出于此云
石弄山在县东北九百五十里山石玲珑东西相悬人可出入
翁山一名翁洲在县东二十五里十道四蕃志云徐偃王居处城基犹存
小茆山在县西南海中二十里
小竿山在县东南六十里
回峰山在县西北一百二十里
西良山在县西北二百里
长涂山在县东北二百八十里
兰山在县东北三百里
昆斗山在县东南三百五十里
三姑山在县西北八百里
良港山在县东北九百里
深水山在县东北九百五十里
莆岙山在县东北九百五十里
蛇山在县东北一千里
斜山在县东北一十二百里
大七山在县北一千四百五十里
晓峰山在县西二十里
东勾曲山在县东五十里
砂罗山在县西南海中二十里
大茆山在县西南五十里
大竿山在县东南八十里
麻岙山在县东南一百里
洋山在县东北一百里
蛟山在县东南一百里
长白山在县西北一百五十里
登部山在县东南一百五十里
东乳山在县北二百里
西兰山在县西二百里
茅山在县南二百二十里
西岱山在县西北二百四十里
东岱山在县北二百五十里
大若山在县南二百五十里
正策山在县西北二百五十里
吴农山在县西北二百八十里
如岸山在县西北三百里
横子山在县西北三百里
东兰山在县东北三百里
元雀山在县东北二百七十里
柽岸山在县南三百五十里
浡涂山旧名浮涂山在县南四百里
□石山在县南四百里
滕岙山在县南四百里
黄公山在县东南四百里
西胊山在县北四百里耆旧相传为仙人所居
马秦山在县东南四百里
黄沙山在县东南四百里
册子山在县西北二百五十里
西枯山在县东北四百五十里
徐公山在县东北五百五十里
西桑山在县西北四百五十里
桑子山旧名桑石山在县东北六百里
东晓山在县东北六百里
东枯山在县东北七百里
石蜀山在县东北七百里
东胊山在县东北七百里耆旧相传为仙人所居
川石山在县东北七百里
北壁山在县东北八百里
西须山在县东北八百里
马迹山在县东北九百里
须皓山在县东北九百里
大洋山在县北九百里
落华山在县东北一千里
右并在本县海内并大海中耆老相传有此山名不见载籍难以稽考海外复有藿山黄石鸡鸣壁下神前东豸西豸碓砧石马青（间去日改石）大板洋横秀山马乳海西稠江宜山马碁汐岙烈表五屿虎头三山螺头门鹿盘屿方横窄额白踏大颡云屿岙山沈家门青屯黄屯北砂顺母双屿龙屿龟（上敝下黾）丁兴泗洲堂黄隆杨岸画栲门吊屿小七滩山黄母罗门大小枝绿狮石牛大小镯庙址等五十五山虽有其名皆莫知坐落所在今姑附之于后云
　　水〔湖潭井〕 
富都湖在县东北八十里旧名万金湖周回三十里溉田二百顷
泄潭在县东北三十六里万寿院境内其潭在山腰石上深浅莫测凡遇旱涸祈请辄应
惠泉井在县东北一里深二丈邑人皆汲用之尝有白蛇出现皇朝端拱二年开凿
　　古迹
安期先生洞在马秦山去县东南四百里耆老相传安期生得道隐于此洞因以名乡焉
四明图经卷八
宋元四明六志弟八
宋　张津　等　撰
鄞　徐时栋校刊
　九经堂赋并序
胡干化
太守李侯以雄才硕量剖符此邦下车之日首布德化讼简刑措政风肆行冬十二月游桃源因故基命工抡材辟九经堂而新之发石刻于黄壁收断编于秋草士有成德人知向儒明年春合乐以落成之且命干化赋之干化谓兹堂废几百年而再造于一时非特踵前人之余芳亦所以扬先王之茂烈是宜有鸿儒硕宿发越辞章播金石亦被管弦享鬼神而荐宗庙僭越不知其愚赋二千言以述盛事其词曰
于铄哉皇帝即位之二年也景星明庆云翔日月耀虹霓藏风威百蛮镜照四方乃眷四明位于东南之阳负溟渤控扶桑倚巨镇吞长江规圆杯浮奠乎中央睿泽弗渥淳风未扬命李侯兮守是邦虎符东分赤黻载佩缥金轭以为车拥红旌而为盖介节俊厉英风爽迈悍卒武夫气夺而魂散老奸宿赃星分而蚁溃布冬日之爱戢秋霜之威亩不辍耒室无停机鸣弦乎千室安澜乎四陲宣化承流若时覆载民无札瘥物无疵疠甘雨飞兮绿野祥云拥兮紫塞简书既静囹圄既空我职既修我民既同乃乘云车控玉骢拥坚甲攒奇锋金鳞耀而月彩焕兵氛凛而霜雪蒙介乎谯门之南入乎桃源之东冲融窈窕兮纷烟云之横骛突兀膧胧兮森观阁之相重遏风露以为楼兮来空翠于群峰呀泉脉以为池兮落天镜于空中孤亭突波兮浮层嶷之飞鲸横桥插天兮（桓去木）彩错之鲜虹集余亭兮侯弓侯矢升余堂兮载笙载镛雾拥云随高车载驰采三老之遗言升九经之故基览遗迹之长存悼前人之莫追拂绿苔于砌石吊遗言于折碑春风乍惊兮飘荒烟之绵绵落日夕映兮动芳草之离离鸾凤矫翅兮纷斗战之蝼蚁虎豹潜形兮聚群啸之狐狸乃谋乎卜筮考乎蓍龟测日月之瑞方究星宿之躔维践层峦以视高浮疏川而相卑轧地轴以盘根麾天倪而刱规均四气之和卜三农之隙不家至而申令因子来而为役搜抉乎苍莽之埜探穷乎茫洋之泽剔土发以为材琢山骨以为石运斤成风乃纪乃纲累以刻层承以平堂建以云楣投以虹梁栋上极楹四旁拥双闼开六窗镂楶山擎华榱翼张重檐鸿骞雕桷龙骧四宇敞兮飞鸾舞凤罘罳丽兮垂缨布珰玉题朝焕兮规日印月皓壁昼鲜兮凝脂截肪古础平平兮琼瑶锺润碧瓦鳞鳞兮结绿含光近而视之星辉而霞灿远而溯之烟飞而雾扬大刱崇基弗冗弗长宏规伟度既丽既壮（桓去木）风霆之表兮插云霓之闲横八维之脊兮扼四方之吭辨山川之殊形区迩遐之异类络阡陌之纵横分郊原之向背缟练横分兮长江晓转菱花斜判兮平湖乱涨凄风送响兮日堕瑶海澹露含辉兮月涌烟嶂暖浮画栋兮春云蔼蔼清泛玉琴兮炎熏盎盎香风满地兮落金波之桂子素影横空兮冻银潢之雪浪于是点翠幕张红筵飞锦书聘群贤收浩景于云闲弄天风于日边烟斜雾横麾节行焉电走雷旋轩车至焉和鸾雍雍众宾集焉玉佩锵锵太守揖焉兰馨桂烈众馔陈焉凤啸龙惊众乐作焉于是秦国公子以辩为喜瞪目而视捉襟而起揖晋都先生而语曰昔江南太守典洪都之新府修滕王之故事合乐大飨群贤毕至使王勃赋之侈广其意传流润色承以不坠亦可以赞刺史之遗德扬当世之盛美者矣今先生电掩长舌星垂方瞳笔动长鲸气吐秋虹升高堂集群公适清宴之未□仰流景之方融亦可踵前世之遗芳以扬前人之素风乎先生悠然而笑曰然乎哉昔伏羲氏之王天下也四海文明鉴乎太清地不爱其宝天不爱其灵使神龟出洛负书而行伏羲得之网罗造化包括堪舆融结山川吐纳风霆制为八卦分为四营布六爻之纵横规两仪之降升文王繇之而其道悉备仲尼翼之而斯文大盛盖取乎道之为妙是谓乎易之为经断三皇始五帝上逮乎夏商之统下及乎秦周之系典谟贡范训诰命誓陈禅逊之纪纲列君臣之分际轨五行之变化位九州岛之形势足以扶天地之运开日月之蔽流睿泽于天下巩皇图于千世孔壁藏之而简编弗坠伏生诵之而典章次第盖取乎事之遗迹是谓乎书之为制耋老黄童小夫贱工或去国之大夫或列位之三公览时事之兴废观盛德之形容情态交乎前美剌兴乎中咏山川之高深记草木之纤秾测方轴以下申摩圆清而上通盖取乎谲谏之义是谓乎古诗之风秉素王之符抗元圣之辩提褒贬之雄柄揭赏刑之大本郁者必发微者必阐乱者必削恶者必翦纪之以岁月分之以晦旦文之以礼乐饰之以诛劝扶日月而上出障江河而东转盖取乎纪事之实是谓乎春秋之典下采成周上追陶唐扬列圣之素风撷前人之遗芳其制礼也措三百以提经其辨仪也周三千而布纲其设爵也建六官而等位其列土也面五侯而内王朝觐宗遇所以交诸侯而揖宾客冠昏祭祀所以会男女而宁死丧俎豆笾鼎所以辨彝仪而昭物轨牺牲粢盛所以享上帝而荐先王陶匏笙竽所以洽淳风而导和气圭裳冕弁所以祀清庙而朝明堂此二礼之垂经所以器范而川防随流扬波钩□贯理喉襟大道之要羽翼仲尼之旨或先经而始事或后经而终义或依经而辨理或析经而合异微而显兮如长云翳星炳而不耀志而晦兮如巨浸含山郁然高峙婉成章兮如回鳞盘凤培风映流尽不污兮如广汉清江触山蟠地此三传之余训所以提领而振纪夫然揭大训示丕彝包裹太极斡旋二仪秦火炽烈兮斯文不焚梁风浸淫兮斯文不漓嵩岳可磨兮斯文不磷江河可竭兮斯文不淄夫潜龙虽神无庆云不能雄升海鹏虽大无扶摇不能高飞日月虽明无阴阳不能扶其运天地虽大无风霆不能示其威是必表大训之宏规存素王之遗迹申以斋戒择以日月篆以丹青镂以金石发天语飞宸章锡玉札示四方付之有司以实兹堂焉岂无制而然宏规下蟠法持载于坤也宏宇上庇均覆焘于乾也大楹古础柱石尧舜也山楶层峦巩固羲轩也离离群桷矩义之方也差差众椽规智之圆也望之崇然形德之体也即之沈然蓄道之渊也垩以白盛质以示素也饰以丹漆润以容文也若回若翔乐之和易也如轩如翼礼之周旋也通衢修涂敞孟荀之步也重垣壮址辟杨墨之路也诛茅伐棘夷老庄之蔓也除狸熏鼠去申韩之蠹也清风扫门洗情田之氛也明月在牖开性天之悟也是故由不正者不能得其门行不方者不能窥其墙道不深者不能入其室志不高者不能升其堂不味于淡不能探书林之实不玩于???不能撷文园之芳秦国公子抚席而起稽首再拜曰不登高山不知天之为盖不临深溪不知地之为载不闻先生之言不知九经之大
　古诗
　　对酒忆贺监二首〔并序〕
李白
太子宾客贺公于长安紫极宫一见余呼余为谪仙人因解金龟换酒为乐殁后对酒怅然有怀而作是诗
四明有狂客风流贺季真长安一相见呼我谪仙人昔好杯中物翻为松下尘金龟换酒处却忆泪沾巾
　　　其二
狂客归四明山阴道士迎敕赐镜湖水为君台沼荣人亡余故宅空有荷花生念此杳如梦凄然伤我情
　　归四明
胡幽贞
海色连四明仙舟去容易天籍岂辄问不是卑朝士
　　众乐亭
王安石
使君幕府开东部名高海曲人知慕舣船谈笑政即成洗涤山川作佳趣平泉浩浩银河注想见明星弄机杼载沙筑成天上路投虹为桥取孤屿扫除荆棘水中央碧瓦朱甍随指顾春风满城金板舫来看置酒新亭上百女吹笙彩凤悲一夫伐鼓灵鼍壮安期羡门相与游方丈蓬莱不更求酒酣忽跨鲸鱼去陈迹空令此地留
　　前题
郑獬
使君何所乐乐在南湖滨有亭若孤鲸覆以青玉鳞四而拥荷花花气摇红云使君来游携芳樽两边佳客坐翠茵鄞江鲜鱼白如银玉盘千里紫丝莼金壶行酒双美人小履轻裾不动尘壮年行乐须及辰高谈大笑留青春游人来看使君游芙蓉为楫木兰舟横箫短笛悲晚景画帘绣幕翻中流贪欢寻胜意不尽相招却渡白苹洲日落使君扶醉归游人散后水烟霏紫鳞跳复戏白鸟落还飞岂独乐斯民鱼鸟亦忘机使君今作螭头臣游人依旧岁时新空余华榜照湖水更作佳篇夸北人
　　前题
吴充
使君新自四明归邀我同为众乐诗山川可爱惜未见昼想夕思心为罢恍然神遇若有得赍身乃在天之涯涨海连空四无岸天吴却坐鲛人观以手挥弄日月丹能令桑田变弥漫海边偶到山城中山城二月多春风牛羊闲暇夕阳晚楼阁参差朝雾浓一泓山溜佛头绿环似翠屏屏六曲人烟扰扰事嬉游落花啼鸟更汀洲中为台榭斗十二上有藻井排文楸旁人指点此何许云是四明行乐处此乐为民非为身始自集贤钱使君使君风韵谁之比政事次公诗短李醉凭熊轼劝耕畴狂取螺杯翻舞袂侬爱使君君勿归诏书夺去知何为闻侍玉皇香案侧银台深阻无消息意迷却悟坐空斋忽省君诗昨日来迭纸为君书所见不知众乐诚然哉
　　前题
冯浩
尝闻众乐亭未窥众乐景今蒙贶新诗若得蹔观省万象盈纸来孤风随笔骋丹青惭近功造化与遥领因识主人怀殆非郡侯政所寄嬉游中期欢众庶竞无俾一夫愁将和四时盛此而推是心况乎持大柄青山绿水佳百草千花胜吾将因宦游异日细谣咏
　　前题
王益柔
四明旧说南湖好岁久濒（厝去昔改圭）变涂潦建旟一日得贤侯千里山川真再造偃月堤成车马道湖光如截天如抱鸳鸯瓦影乱凫鹥绿柳环堤花映鸟?山珠宫贝阙竞来还泉客鲛人争献宝春风浩荡波涛起髣佛仙人骑赤鲤金盘下箸饱鲈鱼尘事茫茫隔烟水都人士女从如云丝竹清音两岸闻饮酣落笔歌绿水烂漫天葩飘远芬
　　送丰稷
曾巩
桃华染破南山青汉江此时春水生客舟相语人夜起劲橹乱江群鴈声之君飘泊动归思告我举装千里行闳材壮思风雨发绿鬓少年冰雪清读书一见若经诵下笔千言能立成精微自得有天质操行秀出存乡评嗟从薄禄困流滞能诱鄙俗销纷争弦歌躬劝士强学田里堵安人力耕嗟予据案但画诺遇事缩手方蒙成虽知璞玉难强献欲挂尘榻空含情岁寒不变乃知确物理先否终当亨维舟且尽今夕语明日帆随白鸟轻
　　悼四明杜醇
王安石
杜生四五十孝友称乡里隐约不外求耕桑有妻子藜杖牧鸡豚筠筒钓鲂鲤四时沾酒归亦不乏甘旨天涯一杯饮夙昔相逢喜谈辞足诗书篇咏又清泚都城问越客安否常在耳日月未渠央如何弃子死古风久凋零好学少为巳悲哉四明山此士今已矣
　　忆鄞县东吴太白山水
王安石
孤城回首距几何忆得好处长经过最思东山春树霭更忆东湖秋水波三年飘忽如梦寐万事感激徒悲歌应须饮酒不复道今夜江头明月多
　　书会别亭
王安石
西城路居人送客西归处年年借问去何时今日扁舟从此去春风吹花落高枝飞来飞去不自知路上行人亦如此应有重来此处时
　　寄育王山长老常坦
王安石
道人少贾海上游海舶破散身波浮抱金满箧人所寄吹簸偶得还中州羸身归来不受报祇取斗酒相献酬欢娱慈母终一世脱弃妻子藏岩幽苍烟寥寥池水漫白玉菵萏吹高秋夜燃柏子煮山药忆此东望无时休塞垣春枯积雪留沙砾盛怒黄云愁五更疋马随鴈起想见鄮郭花稠稠百年夸夺终一丘世上满眼真悠悠寄声万里心绸缪莫道异趣无相求
　　和马粹老修广德湖
舒亶
古作重虑始功利故能永末俗纷锥刀往往附光影此几百岁余兴废屡动静七乡十万家利害寄俄顷诪张好恶曹聒聒乱池黾使君武陵孙明洁水中荇坐啸黄堂春独得意外景登临莽芜没叹息民不幸一日山水光荡漾出荒梗黍禾杂菰鱼狼籍被它境人指白鹤祠殷懃窃有请衣冠俨群公一一画真鲠斯人岂可作庶用荐遗秉公乎且我去何以慰乡井愿属丹青手千载共观省
　　 题它山善政侯兼简鄞令
舒亶
呜呼王封君心事鬼出没驱山截长江化作云水窟旱火六月天万栋挂龙骨萧条一祠宇像设何髣佛破屋夜见星漏雨湿衫笏杯酒谢车篝兹事恐亦忽我闻古先王报施必称物矧今崇佛宫民力殆欲屈岂无制作手一为起荒茀李侯仁贤资抚字良矻矻可但清似水方看健如鹘沈迹千载后行且见披拂阴功世易忘远虑俗多咈勉哉君毋迟斯民久已郁
　　题放生池
舒亶
南州几万家舟楫江湖上罾罗竭鱼鳖方餍目腹养何年长者子于此事脱放藻荇被清流春风不惊浪直钩亦何心明珠岂所望落日倚朱栏无言独惆怅
　　题水月桥
舒亶
长空莹如磨平湖净无滓万里夜寥寥清光堕寒水松风吹更圆沙鸟睡不起徒劳野猿捕谩作???珠比相对倚朱栏时有逍遥子
　　游翠岩六首
舒亶
缪悠此投闲邂逅如得请终日对林僧是乐非世境千秋纸上尘万事空中影既往悔可追无能味何永仍幸甘露音时时灌吾顶
　　　其二
翠岩老禅和欲退未容请聊许隐堂人先占广轩境高松有寒清孤云无定影草暖幽涧香鸟啼清昼永一笑碧云傍未羡匡庐顶
　　　其三
聊谢都城游来赴道人请冥怀糜鹿群回首冠盖境潀泻泉石声萧森松桧影风帽何妨颓藜径敢辞永还闻钟磬音为我下云顶
　　　其四
先生盍言归小子愿有请由来陶渊明结庐在人境闲抱无弦琴静弄南窗影胜事几人知高风千载永何当理篮舆步月下孤顶
　　　其五
愿闻海潮音几烦檀越请有物还有机无心即无境何当雪衲身重现水月影高卧与世疏孤坐共夜永时时挂西窗溪光照霜顶
　　　其六
欣闻厌冥烦颇亦谢造请孤鶱出尘埃胜践得真境万籁发静音千岩度空影无味道终怜有役虑真永会当立茅茨望子苍岑顶
　　再游天童山回同吴与权诸友夜集
舒亶
太白崭岩几百尺仙人一去无消息临云时复倚栏干独看千峰万峰碧昨夜长须城里回报道湖上秋风来醉园雨过站台冷篱根白菊看看开却杖青藜趁流水目送征鸿下山嘴篷船答浪遶丛芦咫尺烟汀几万里忽见江头江月白纷纷笑语城东陌一樽北酒一枰碁未到懒堂犹是客
　　游承天望广德湖
舒亶
桃源二月春风起是处秾华有桃李调笑闻声不见人游人只在华山里华山逋客来何迟隐隐茶林隔烟水满眼相思寄碧云独立成南望山觜
　　送韦太守
舒亶
四明山水东南表海鳌背上三僊岛丽谯高逼斗牛寒一曲梅花万家晓太守文章建安骨爽气冷侵寒月窟雌堂水洗火符空明光却拥荷囊笏有客醉园双鬓老宦情文思如秋草紫云梦断玉龙飞年年送客西城道曾是野亭同问柳绮裘纱帽金船酒长安宫阙九天边肯为江蓠回首否
　　粹老使君前被召约往它山谒善政侯祠既不果以书见抵谓可叹惜并示广德湖新记因成长句奉寄
舒亶
长江滚滚西南流秋水时至狂不收大浪似屋山欲浮王侯神智禹所啾万鬼琢石它山幽梅梁赑屃卧龙虬咄嗟湍骇就敛揫巨灵缩手愚公羞障成十里沙中洲支分脉引听所求赤旱稽浸民不忧那得虫蝗随督邮污邪瓯寠满车篝斯民饱暖何以酬庙貌突兀寒滩头岁岁鸡黍祠春秋老农击鼓稚子讴当时人物纷鴈鸥岂无鼎食腰金俦朽骨往往空蒿丘姓名几复人闲留惟侯惠施膏如油江声浩浩风飂飂于古不见使人愁拔俗万丈山标崷使君不减裴商州下车百蠹随锄耰一笑四境无疮疣天闲老步须骅骝已闻归作金华游钦贤访古意未休画船舶载酒岸鸣驺约我与往置脯（月肃）冠盖纷纷暇莫偷搔首怅望情绸缪我问使君亦何尤西湖万顷蛟龙湫几年荒茀今则修鼛鼓弗胜财不掊长堤岌嶪高岑楼写有浍兮荡有沟余波北注引漕舟桑麻被埜禾连畴鹤鹤白鸟杂游鯈菰蒲菱芡餍采搜柳杨成幄荫道周耕渔呼歌羸病瘳使君之赐侯可侔天边旌旆看悠悠父老雪涕争攀辀地僻借恂恨无由高文摛秀春华抽丰碑崒嵂镵银钩千年空此留海陬君知此日思君不还如今日人思侯
　　登育王明月堂
王（桓去木）
引月贮虚堂堂高附南极我当盛暑来万象生秋色堂岂朝朝新月亦有时食一寸坐禅心万古磨不得
　　同舍弟泛舟西湖登昼锦堂步至紫翠亭望懒堂景物怀故龙图舒先生
王庭秀
城中十顷湖云水相演漾春风破冰谷拍岸新流涨平铺鸭头绿澹沱蒲萄酿朱甍媚孤屿梵宇丽相向万瓦生清晖千花联锦帐晨曦照炯炯芳气浮泱泱日暮姿态妍烟霞渺空旷谁将水仙境聊借诗人仗卧护五羊城追怀老诗将微吟示清野鏖战得闲放变化无端倪虚无落名状坐令湖上景胜绝神宇王当时经行地藻丽随屦杖斯人今则亡物色亦摧丧它年牛马走曾拜丈人行尘埃久漂泊岁月成漫浪问讯懒堂居松菊忻无恙尚意壁闲声时赓朱丝唱抚事重兴嗟陈迹徒怅望哦公十洲诗风月为凄怆
　　游香山佛迹
周锷
灵山名达蓬香水霭薝卜龙祇久覆护云物翳深谷拂衣向劫中神斧断苍玉至今天人尊灵迹印金粟颇闻开士谶飞锡隐岩麓坐令湖海客香供走川陆巍巍虔报地色相俨金屋缅想旧巾瓶犹能慰心目篮舆访莲社一笑欣自足抚事动幽寻畴能念荣辱松炉袅如见余力付碁局更觉梦中身翛然百无欲
　　书隐潭
郏修辅
在昔知何人凿破青山骨飞泉直下来千尺泻倏忽两壁苍翠开一阵风雷突傍无尘埃踪中有蛟龙窟寒气不可向猛势岂能屈安得当旱年为霖济群物
　　题东寺松石小轩呈同游关彦长明府
盛次伸
一松偃蹇苍龙盘一石崭岩怒虎踞漫来题作龙虎轩便恐风云卷将去
　律诗
　　送贺监归四明应制
李白
久辞荣禄遂初衣曾向长生说息机真诀自从茅氏得恩波宁阻洞庭归瑶台含雾星辰满仙峤浮空岛屿微借问欲栖珠树鹤何年却向帝城飞
　　众乐亭二首有序
钱公辅
众乐亭居南湖之中南湖又居城之中望之真方丈瀛洲焉以其近而易至四时胜赏得以与民其之民之游者环观无穷而终日不厌孟子曰独乐与众乐孰乐不若与众众乐之名于是乎书既又为诗以记真景之万一云
谁把江湖付此翁江湖更在广城中葺成世界三千景占得鹏天九万风宴豆四时諠画鼓游人两岸跨长虹它年若数东南胜须作蓬丘第一宫
　　　其二
势压平湖四面佳好风明月是生涯鲸鲵背上浮三岛菡萏香中放两衙屏列已疑云母净帘垂不待水精奢此心会笑元丞相终日楼台为一家
　　前题
司马光
横桥通废岛华宇出荒榛风月逢知己湖山得主人使君如独乐众庶必深嚬何以知家给笙歌满水滨
　　前题二首
邵必
海边民物鲜欢娱太守经营与众俱园圃新阴多杞柳池塘生意足鱼蒲长空不碍高飞鹄浅水兼容短胫凫此乐有谁知我趣归来红旆日西晡
　　　其二
城外千帆海舶风城中居市苦憧憧几生佳景为民老一日贤侯与我同道上槐阴连帟翠水边人面照花红寄言乐有时还尽徒见甘棠忆召公
　　前题二首
吴中复
贤侯新葺水云乡虚阁峥嵘绿渺茫波面长桥步明月人家疏树带残阳风中白鸟侵烟去雨后红蕖拥袖香从此郡图添故事岁时遗爱似甘棠
　　　其二
烟波空阔岸低回草绿花红处处堆一片湖光分岛溆四边山色入楼台从前未有吾民乐此地欣逢刺史来目断鄞江何日到京师只得画图开
　　前题二首
陈汝羲
闻说湖亭又一新不徒行乐乐斯民水光剩占鸥鹇地人意常同桃李春试展画图清俗眼况专闲席傲天真使君已陟螭头贵应为烟云入梦频
　　　其二
遥思湖上自由春醉踏吟看属使君水底天光开静鉴岸头花气迎红云岛浮虚槛桥桥接风翼时钟寺寺闻渍墨新名人会否不将民乐废民勤
　　前题
张伯玉
勾章太守钱君倚湖上新为众乐亭花木岂徒游子爱笙歌长与郡人听坐来高韵天风起饮罢余香夕雨零安得凭栏纵吟笔玉觞遥对数峰青
　　前题
陈舜俞
湖光野色着人衣众乐开亭此处宜击棹高歌山自响踏青红影岸相随消除矰缴容鸥鸟改换风烟入柳丝荇菜藕花应见忆短篷孤榜独来时
　　前题
章望之
是水为佳境中城枕碧湖楼台万室近物象几州无太守恩千里新亭望一都地劳吾卜筑景与众游娱宇色低栏外波光上屋隅鸳鸯宜绣幕翡翠失深芦九夏荷开簟三秋芰洗盂山林何处异江海此情孤夜气寒蟾媚晴晖落日殊画桥斜映柳细草乱萦蒲渔棹开浮藻风帘散戏凫野僧留旷荡行子过踟蹰逸兴攀银汉明眸湛玉壶图经终焕越歌咏已流吴壮观嘉时序招来好酒徒乐僮优好伎唱女桀名姝闭户谁能事宜人正丈夫乐邦方美俗鼓舞荷唐虞
　　前题二首
胡宗愈
平湖拍岸海潮通亭在平湖杳霭中花艳含春云岛晚波光照夜玉壶空动摇人影两桥月洗涤尘襟四面风野老半酣亭下笑渔樵今日与民同
　　　其二
平芜十顷绿含烟胜事兴衰已百年岛榭谩随民意乐溪山应喜主人贤点妆野趣滩边鹭髣佛妖容水上莲日月流风转谣俗棹歌长在钓鱼船
　　三江亭
潘良贵
假守衰颓病日侵湖山虽好倦追寻登城忽睹三江水快我平生万里心聊筑小亭怡父老敢承佳句粲珠金春涛正待诸君赏更拂诗牌看醉吟
　　和前韵
蒋璇
安仁不放二毛侵爽气凌虚玉万寻谈笑薄施三昧手登临谁会五湖心倦游方戢冲天翼高赋难赓掷地金怪得朝云飞画栋夜来曾听老龙吟
　　和前韵
顾文
词源倒峡势奔侵绠短那容汲万寻望属沧浪惊鹤唳志存流水识琴心挥毫句句囊盛锦拜赐人人袖有金不日都俞在廊庙更听虎啸应龙吟
　　和前韵
王珩
潘郎未觉鬓霜侵佳致乘闲得得寻古岸渺茫分远渡飞甍虚敞快人心融樽想见频颓玉季诺由来雅胜金野老固惭东阁客何妨同作醉翁吟
　　和前韵
汪思温
危亭耸观与云侵胜概何劳杖屦寻回合江山真有意去来鸥鹭本无心欢声洋溢均千里好句清新抵万金四海倚需经济手岂容长对白头吟
　　和前韵
薛朋龟
爽气寒光四壁侵青山千仞水千寻远观吾里瀛洲路怅望谁人魏阙心春到已多鸣佩玉酒酣应有解貂金紫微太守经营巧消得时贤次第吟
　　和前韵
王伯庠
使君不受二毛侵杖屦逍遥得胜寻拨遣簿书聊永日登临山水亦何心残梅堕雪垂垂白弱柳摇春淡淡金倚瞩大江供一笑几多襦裤在讴吟
　　和前韵
郑若谷
望远登高万象侵元戎端不为花寻未夸驾鹤蓬山路应壮斩鲸辽海心小艇鲈肥盘脍玉危栏客醉碗挥金中流击楫雄图远回笑三闾泽畔吟
　　和前韵
陈晋锡
神襟百虑不容侵胜概乘闲偶访寻趺坐岂无观水术临流应有济川心敛将蓬岛溶溶气散作阳春字字金郢曲调高人寡和微生何敢缀雄吟
　　和前韵
陈栖筠
红尘一点不相侵下瞰澄江几万寻地接海潮分鼎足檐飞凤翼峙天心三山有路云收幕午夜无风月涌金欲识龚黄报新政满城争唱使君吟
　　十洲阁
王（桓去木）
山川如幻阁长秋一岛飞来伴九洲不碍渔樵双浆过何妨罗绮四时游云疑泰崋分张去水忆蓬瀛散漫浮禁苑未知湖海乐生绡写取献中州
　　次韵明州户部游蒋园
王（桓去木）
采莲桥下路皂盖拂云来尘压随轩雨风生避暑台酒缘佳客尽花为使君开忧患西溪旧 【滑州西溪常陪樽俎】 相忘此日杯
　　又次韵登灵桥门晚望
王（桓去木）
恩波和气两溶溶万户楼台紫翠中渡水虹霓轻缥缈隔河牛女淡朦胧真仙路指三山近粒食人歌四鬲丰旌旆欲归归未得满船风月载渔翁
　　谢太守刘吏部示西湖图用丰侍郎韵
王（桓去木）
四明太守爱西湖想象桃源旧日图不放尘埃生水面为传风月到皇都花开别屿千机锦稻熟邻田万斛珠闻说儿童骑竹马至今昂首望通衢
　　和郡守彭吏部按视湖亭凡二首
周锷
使君风味压荆州每为吾民乐更忧锦里篇章推唱首浣溪光景促遨头行春预约花欹帽把酒方欣雪点裘岳史年来惭吏隐扳舆时得从公游
　　　其二
双虹倒影上檐楹碧水澄空一镜明野草闲花无限趣短藜幽榜不胜情已知风月随人意聊为湖山载酒行却讶锦囊赓梦草坐令诗兴绕寰瀛
　　西湖三首
周锷
晓镜初开淑景明使君风味一般清舟从菡萏林中过人在鲸鲵背上行妙舞屡翻红药燕清词时啭紫薇莺赓歌久矣虚前席肯向樽前恋曲生
　　　其二
使君修禊与民游十里笙歌水面浮动地雄风云外起截天雌霓雨中收登台已有难并乐击壤宁无寡和忧却忆内家新赐火海棠无数出墙头
　　　其三
牛鞭初动啭新莺梦觉池塘选胜行水镜光中千骑合山屏影里万艘横云从布谷原头过雨向催诗笔下生藻绘升平知有待阁梅先已赋调羹
　　澄辉阁
周锷
雄建俯空阔下瞻霄汉浮眼将云漠漠心寄水悠悠日暖鸟飞镜月凉鱼弄钩行期分此景家在甬西头
　　冯氏万金楼
周锷
几年江上梦黄鹤意悠悠百尺独临水万金难买秋杵声喧药市栏影枕渔舟应有壶中客分身向此游
　　题清斯堂
周锷
万物本空寂浮生方沼中鸥轻时出没萍散只西东槛外风初息天边月正融了无尘可濯危坐照衰翁
　　余至象山得邑西山谷佳处暇日过游因其亭榭泉木离为十咏
林旦
　　　西谷 【由桃源以西至应真绝顶共为西谷】 
平昔山林性今来水石乡栽花寻秀垄泛酒掬沧浪地暖春常早云阴夏自凉岁成还北去魂梦此难忘
　　　应真亭 【亭在蓬莱山顶予酌透瓶泉得石井栏记即大中时应真乡遂以名之】 
我爱井泉清来逢井上铭佳名知故里绝巘为开亭目外仙舟远云闲拱木青茫然千古意谁与问沧溟
　　　桃源径
十亩红桃径穿花过水西清泉来不断行客到应迷露锦披芳坞晴霞倒碧溪年年春意在当会自成蹊
　　　蓬莱泉 【即炼丹山透瓶泉】 
采药瀛洲去扁舟竟不还黄金成海外故井独人间乳滴岩花润苔封石字斑空令千载后犹复望三山
　　　濯缨亭
早岁逐浮名尘埃已倦行浩然临绝岸聊此振颊缨世事随波远吾心自水清营营朝市路谁识孺歌声
　　　竹闲亭
昔人尝种竹此意为山林野翠何凌乱羁怀得放吟化龙知有节待凤岂无心怅望山阴客飘然不可寻
　　　曲水亭
岩溜抱山急传觞何太频回看野客醉还笑浊醪醇汉曲人方远兰亭迹已陈劳生无足校酣放即天真
　　　灌木亭
行行竹闲径时此一登临为有凌霄干长垂满座阴海云生远目山月照闲心幸免材为累无言弃掷深
　　　观澜亭
万古渊源会凭栏试一观云涛谁可际勺水自为难日月闲中永乾坤物外宽幽人休怅望平地亦波澜
　　　射圃
百步开新圃弯弧注采正樽罍供乐事金鼓迭欢声敏手徒为妙中心自要平何人能举觯观堵定纵横
　　西谷观澜亭
许将
危亭高处倚岩隈西望蒲昌海浪回山戴鳌头天外出水浮（鱼酋）穴地中来千重侧崦扶摇没万里分流混沌开令尹观澜知道大三年穷邑更淹才
　　送明州王大卿
王安石
大历才臣有此州昆云今驾鹿轓游从来所至邦人喜真复能分圣主忧千里封疆何足治一时名迹故应留属城旧吏虽疲懒尚可挥毫敌李舟
　　寄育王大觉禅师
王安石
单已安那示入禅草堂难望故依然山今岁暮终岑寂人更天寒最静便隐迹亦知甘自足凭心岂吝慰相怜所闻不到荆门耳人老禾新又一年
　　吊王致先生
王安石
处士生涯水一瓢行年七十尚萧条老妻稻下收遗秉稚子松闲拾堕樵虽有声名高后世且无饘粥永今朝穷魂散漫知何处甬水东西不可招
　　和马粹老四明杂诗聊记里俗耳十首
舒亶
百粤喧哗外三江指顾中耕桑遗俗在草木故城空 【即鄮郭也】 近泽知田美 【俗重近泽田】 多鱼验海丰由来形势地越绝控辽东
　　　其二
澄水铺千练平山伏万犀月桥莲棹小春圃酒旗低蓬岛云长在 【邑有蓬莱乡古史云金银为宫阙望之如云】 桃源客不迷风流未寂寞游屐半香泥
　　　其三
御史平囚日 【平囚诗在郡楼下】 郎中渡母年 【今谓渡母桥】 丰碑推笔妙 【二碑皆名书】 孤冢枕城偏 【汝南孝子墓焉】 白鹤空辽泬黄蒿尚蔓延九原如可作执驭故忻然
　　　其四
箔蚕迎豆熟 【俗有蚕豆】 江雪伴梅消抵虎螯经夏 【里语八月蝤蛑可抵虎】 跳沙蛤趁潮 【里语有跳沙蛤】 酒罂双印贵 【俗重双鱼酒】 药肆万金饶 【谓冯楼也】 未觉西风远三溪好采樵 【慈溪小溪蓝溪也】 
　　　其五
巷陌随桥曲闾阎占水穷郡楼孤岭对 【古谓镇明岭】 市港两潮通 【闸在城东隅】 春暖鸡鸣岙 【在慈溪】 秋寒鸭信风 【江湖所呼】 家家人富足击壤与吾同
　　　其六
岁熟禾论（上夭下束） 【俗以二束为一（上夭下束）】 人归夜击钟金澄沙底水龙卧井边峰 【金沙龙井皆在育王山】 香火长存社 【俗结金光明金刚社】 渔盐每夺农年来缣帛贱砧杵万家舂
　　　其七
稻饭雪翻白鱼羹金斗黄鲒埼千蚌熟 【在奉化】 花屿一村香 【在慈溪】 海近春蒸湿湖灵夜放光 【广德湖每现光彩】 北窗休寄傲大隐即吾乡 【大隐山乃杨适先生所居之处】 
　　　其八
禽孝传居俗 【禽孝乡在奉化】 风痴动浃旬灵鳗旱天雨 【即龙井也】 圣米歉年莼 【凶年莼根为圣米】 江涨长如海冬温恰似春鸡豚追伏腊行路亦情亲
　　　其九
佛磬云中寺樵歌郭里湖城居荫杨柳野寇息雈蒲巫语传杯珓渔蓑入画图幽香花满谷不趁雪霜枯
　　　其十
莲阁红堪掣澜池静不流 【池在府前】 梯航纷绝徼冠盖错中州 【高丽比入贡多使者】 草市朝朝合 【四郭皆有市】 沙城岁岁修 【邦人谓郡城杂以沙故易颓】 雨前茶更好半属贾船收
　　题福源院
舒亶
地占灵龟背山横小屿头一桥云借路双沼月分秋竹影摇虚室松烟着晓楼残钟谁共听空籁更飕飕
　　题尊教院
舒亶
竹砌缘寒渚松蹊藉绿苔楼台隔林见花木带云开溪旱常流水峰青自隐雷月华几万顷谁棹酒船来
　　香山野步二首
舒亶
龙护空堂砵云笼古殿灯经窗僧待月茶井客敲冰惊鴈回峰影疏星亚塔层心清更无睡未羡杜郎能 【老杜宿赞公房有灯影照无睡之句】 
　　　其二
空涧寒探月高斋客聚星霜分破窗白山献隔帘青窥水知僧定占云识地灵时时惊鹤梦木叶下危亭
　　和游栖真寺见寄
舒亶
曾是谈经一草堂千年金碧欲飞扬顶峰有路青天近绝壑无尘赤日凉月底露惊猿鹤梦云中风动薜萝香芝（上竹下差）茶灶平生念遥谢仙人白羽觞
　　和西湖即席二首
舒亶
金碧楼台阁暮烟彩虹双影卧漪涟云铺物外无尘地月满人闲不夜天细柳千门维画舸华灯两岸度鸣弦清狂亦有黄冠客不负仙人载酒船
　　　其二
十洲风籁韵笙箫疑有仙人燕碧桃影逼银河星半堕气吞月窟兔争豪九秋波浪沙鸥狎万古功名钓艇高却恨何须明似镜空令志士泣霜毛
　　雨中游杖锡
舒亶
何人杖锡过千峰雨里风烟转不穷暗壑水声清决决深岩花气湿蒙蒙遥知雪岭开亭近旧说云乡有路通自恨青鞋踏城郭仙游长在梦魂中
　　游云湖过香山偶成二首
舒亶
去路鶱腾逼紫霄何年凫舄堕王乔暗峰藏雨皆龙窟灵草含霜半药苗已觉山衣云扑扑还疑风鬓雪萧萧扪萝更上岧峣顶下视沧溟百水朝
　　　其二
尘境回头隔圣凡参差迭嶂巧如镵归云堕碧粘僧屐落叶飘红上客衫果熟遥看猿渡涧风号定想虎离岩长天自有无穷景未信西冈日半衔
　　和刘谊翁留题惠安二首
舒亶
坞云过雨翠成堆天淡平湖一鉴开万木号风韵丝竹千峰带月上池台静无俗驾金铺地闲有高人玉满杯闻道碧桃看欲发刘郎何事不归来
　　　其二
十里松行翠插天暗溪嫩草半芊绵笙歌自满萧郎宅琴鹤空随贺老船未分旧游云寂寞遥知归梦蝶联翩故山幸好宜回首还见人闲换一年
　　和新开西湖十洲什
舒亶
洗出烟华紫翠匀再将绝景付重闉千山有影螺垂地一水无尘镜照人香溅钓筒萍雨夜绿摇花坞柳风春杖藜尽日沧浪兴时有幽人岸白纶
　　秋燕十洲阁
舒亶
绿玉手持寻五岳正应未识海边洲倚栏花木参差见对岸笙歌次第游烟霁多疑九峰晓波平全胜六鳌浮仙风坐隔红尘路消得丹青诧此州
　　和楼试可游育王
舒亶
参天松柏绿阴阴古佛岩前一路深猿鸟不惊如有旧云山相对自无心数泓寒水云藏雨十里轻沙地布金杖屦更知非世境上方日日海潮音
　　题鄞江
舒亶
地吞越绝海分深渺渺平流万马骎早晚渡船潮有信往来鸥鸟客无心寒空倒影千山动暖日澄波万籁沈安用鱼龙闲养鬣平时春雨自成霖
　　题西山双乳泉
舒亶
石眼双开白欲漫潺湲更傍碧琅玕地饶爽气全无滓天借灵源两不乾晓月自分云外润午茶谁斗雪中寒孝先多睡相如渴试把清甘乞取看
　　题灵鳗庙三首
舒亶
绕塔想曾随白马 【父老云此龙为护塔神】 蟠泥故复傍金沙旱天霹雳长平地乐岁污邪每满车受赐由来千里境论封消得万人家朱门便是金涂榜未负风云在一涯
　　　其二
绝境朱丹新栋宇深山灵响杂蚖蛇黄金地底应千岁 【古记云金千岁有龙】 甘雨人闲几万家西域不劳方士咒 【西域方士能咒者临川禹步吹气龙即浮出见抱朴子】 南州重识使君车 【后汉百里嵩为随州刺史行部雨辄随车】 老农争赛丰年社古木萧萧自晓鸦
　　　其三
（桓去木）古人闲蒙润泽数泓云底贮清泠功将名并山无泐道与人尊地转灵晓殿千家供香火旱天万里入风霆谁知别有醍醐味行路憧憧半未醒
　　题香山汤禅师
舒亶
千古神僧旧石扃清风如在地还灵溪形偃月无穷碧山气当云不改青果熟猿猱时啸聚锡飞岩穴尚芳馨西来祖意谁人问老柏森森翠满庭
　　题蒙堂
舒亶
由来去住不相关赢得随缘到处闲笑出海云飞一锡行分江月过千山微言定许谁人叩胜事偏于俗士悭咫尺蒙堂隔霄壤城东搔首只空还
　　题翠岩丈室
舒亶
别移宝所出埃尘无限金光欲照人斤斧不惊龙象伏栋梁特地水云新千峰坐断人闲路一榻分来月里身更着须弥师子座未饶摩诘妙通神
　　题明月堂
舒亶
郢匠由来巧运斤清光那复隔纤尘九秋万里云头路半夜千峰顶上人坐见乾坤入肝胆陡惊草木亦精神应怜赤水寻珠客白日茫茫尚问津
　　题五峰兼简英禅师
舒亶
何人缩地海东偏灵岳分来不计年几见彩云争照日直疑仙掌欲擎天依稀故国松千尺迤逦前山石一拳四面开轩看不足老僧时立碧溪前
　　题天童
舒亶
日日青鞋踏白沙未应泛艇即灵槎雨溪清越鸣哀玉风蔓蜿蜒动暗蛇晓润芝（上竹下差）挑秀茁午香茶灶煮苍芽玲珑仙客知何在千古烟霞自一家
　　题布袋和尚
舒亶
休话人闲我独尊何妨廛肆且随群乞钱往往多空手问路时时向曰云壁上形容图尚在囊中气味许谁分分明提起无人问欲会应须眼里闻
　　题灵桥门
舒亶
危楼清迥立江风紫逻红旗落日中暑雨涧溪来浩荡暮烟洲渚隔朦胧欢声不厌重城近霁色遥知秀野丰沧海一时传丽句天才真是杜陵翁
　　苏文饶往昌国意颇惮之送以诗因勉之
陈瓘
已闻舟楫具那得苦留君雨过霜风急帆飞雪浪分长途方策足暇日正论文功业它年事风波岂足云
　　送周初平
陈瓘
虀盐虽不饱心与古人期口体非吾养纷华任尔为经明逢地芥颖脱看囊锥两骥皆宛种天衢好并驰
　　次韵袁朝请陪太守游湖心寺
陈瓘
尘境纷纷俗累增故寻幽境访南能湖波浩渺无穷绿寺屋高低不计层诗老新吟工恼客使君余暇得陪僧棋中得失何时了一局输赢未可凭
　　予同彦老自四明之永嘉中道留宿岳林会法照海印二禅伯夜话投晓登车乃行留题于寺三首
卢天骥
病骨倦鞍马禅居忻少留暮云山尽路孤磬月明楼林静钩辀晓风香罢亚秋重来坐盘石相对话归休
　　　其二
叹息老禅伯萧闲心自如买松栽别坞引水过新渠草色经行外禽声宴坐余自惭双客鬓垂老尚征车
　　　其三
报国竟无补敢辞山路遥晚寒生竹径新涨断溪桥奔走真逋客安闲媿老樵令人欲心折风雨夜潇潇
　　途中书怀寄奉化知县二首
卢天骥
自戴渊明漉酒巾食鲑甘作庾郎贫虽无残菊簪华发赖有青山似故人几处鸦鸣牛背雨经年衣犯马蹄尘待携神武朝衫去还我烟溪漱石身
　　　其二
奔驰渐觉岁峥嵘负郭芜田未退耕正恐山溪吹岸去任从烟草唤愁生别来竹院门长掩好去渔舟手自撑渐晚归心在何许夕阳低处伴云横
　绝句
　　太上皇帝御制题扇面所画红木犀赐从臣荣薿
月宫移向日宫栽染得娇红入面来多谢秋风扬雨露丹心一一为君开
　　送窦公持鄞江尉
范仲淹
片帆飞去若轻鸿一霎春潮过浙东王谢江山久萧索子真今为起清风
　　送丁司理赴明州
范仲淹
仙家枝叶令威孙南去司刑庇越民金阙道书微旨在狱多阴德是真人 【道书谓升真者皆须曾为狱官】 
　　送湛公归四明讲席
范仲淹
满面南风指四明山长水曲不胜情自言此去云林下惟讲华严报太平
　　咏西湖十洲
刘珵
　　　花屿
浅深艳冶一枝枝带露临风不自持水上红云真缥渺多才却忆退之诗
　　　芳草洲
春水地塘空苒苒长安古道倍依依争如绿向芳洲遍不怨王孙去未归
　　　柳汀
江渡随堤千万缕年年折尽最长条谁知烟雨汀洲晚闲舞东风拂画桥
　　　竹屿
翠云摇曳波心起清影扶疏月际来结实终期丹凤至虚心聊映小桃开
　　　烟屿
闲伴晚云笼浅濑半和秋雨幂寒沙溶溶泄泄拖轻素遮尽渔蓑与钓槎
　　　芙蓉洲
翠幄临流结绛囊多情长伴菊花芳谁怜冷落清秋后能把柔姿独拒霜
　　　菊花洲
金蕊含香冒雨开清无俗格绝尘埃休嗟不及东篱下也有幽人载酒来
　　　月岛
众乐亭前月满洲雨余风静正中秋桂华冷射千寻碧十顷湖光烂不收
　　　雪汀
六出花轻巧翦裁瑶林玉砌映高台冰凘四面寒光合疑有飞仙月下来
　　　松岛
耻随杨柳娇春色厌近芙蕖透暗香直干凌霜终偃蹇愿为一柱壮明堂
　　太守刘户部乘水涸时浚治垔塞因其余力补葺废坠而湖上之景为之一新岛屿凡九作一成十随景命名遂有十洲之咏邀余同赋为之次韵
王（桓去木）
　　　花屿 【其一】 
传闻春入水边枝懊恼行人不暇持任是杜陵归较晚也须排闷强裁诗
　　　芳草洲 【其二】 
十步中闲水四围不容红紫乱相依春风管取青青在莫问愁人归未归
　　　柳汀 【其三】 
不似长安陌上梢只将离恨寄长条临流系得虹霓住留作憧憧两岸桥
　　　竹屿 【其四】 
凤集龙骧未是才独惊高节出云来此君端的吾家旧争得柴门相向开
　　　烟屿 【其五】 
离朱谛视也昏花一疋青缣盖白沙咫尺渔舟看不见凡夫何处觅仙槎
　　　芙蓉洲 【其六】 
须信金行有智囊会将秋色赛春芳清宵见白休相拒多是潘郎鬓上霜
　　　菊花洲 【其七】 
年年重九为人开不染春风一点埃湖上萧骚如栗里虚樽还待白衣来
　　　月岛 【其八】 
夕阳尽处见沧洲一片清光水国秋应是玉真梳洗罢菱花台上不曾收
　　　雪汀 【其九】 
玉落风刀细细裁梁王宫里旧池台 【梁有雪宫】 逍遥此地何人可除是冰肤驾鹤来
　　　松岛 【其十】 
谁陪老碧到秋霜赖有黄花隔水香土浅波深难独立可能移植向公堂
　　附和韵诗十首
舒亶
　　　花屿
暖吹红紫上青枝掠水风烟巧自持蜂蝶鸬鹚各芳意锦囊消得探春诗
　　　芳草洲
小雨如酥露乍晞屿花汀柳自相依画桥不碍寻春屐谁傍烟波拾翠归
　　　柳汀
困倚沧波绿动摇冷烟疏雨共萧条谁将轻薄娇春态强拂人头向市桥
　　　竹屿
欲问葛陂安在哉端疑波底化龙来子猷此兴君知否小径何妨卷竹开
　　　烟屿
着漠寒芦不见花暗藏鸥鹭啄晴沙暖风吹起浑无定半落僧窗半落槎
　　　芙蓉洲
照水枝枝蜀锦囊年年泽国为谁芳朱颜自得西风意不管清秋昨夜霜
　　　菊花洲
懒对陶家酒瓮开东篱寂寞久风埃会须结取登高客折上龙山醉帽来
　　　月岛
何人骑鹤上瀛洲清影明波正九秋吹罢玉笙端不见满空桂子有谁收
　　　雪汀
点柳妆梅不暇裁平波直拟涌瑶台钓矶苇岸知何许几误渔舟夜半来
　　　松岛
亭亭古干对沧浪雨洗风飘老吹香晚岁何人同寂寞水西我有读书堂
　　附和韵诗十首
陈瓘
　　　花屿
红紫商量欲满枝探春觞豆好携持便须载酒凌波去底事黄堂独赋诗
　　　芳草洲
绿色映波千古恨至今南浦两依依我今又出江东去多少行人宦未归
　　　柳汀
密干参差笼月影轻波荡漾蘸烟条暑天要此清凉地欲往何辞度小桥
　　　竹屿
霜姿迥出红尘外只有鹓雏傍水来别岸若寻栖隐处轩窗须为此君开
　　　烟屿
霭霭纷纷缘底事故来波上罩层沙莫教散入沧溟去却恐能迷上汉槎
　　　芙蓉洲
红云可觅无蜂去渺渺寒波映晚芳未必孤根能耐雪且看秋艳已经霜
　　　菊花洲
光景不留人易老恨无羽翼出尘埃世闲那有飞升药且傍汀洲采菊来
　　　月岛
月明偏照海边洲绿水回环漾素秋斗转参横群动息桂花零落遣谁收
　　　雪汀
谁把平毡水上开坐看飞絮扑琼台酒豪耳热笙歌沸应怪幽人此地来
　　　松岛
影参岸柏童童绿叶蔽汀兰澹澹香斤斧不来人迹远养成千尺势堂堂
　　戏赠育王虚白长老
王安石
白云山顶病禅师昔日公卿各赠诗行尽四方年八十却归荒寺有谁知
　　观明州图
王安石
明州城郭画中传尚记西亭一舣船投老心情非复昔当时山水故依然
　　天童山溪上
王安石
溪水清涟树老苍行穿溪树踏春阳溪深树密无人处唯有幽花渡水香
　　鄞县西亭
王安石
收功无路去无田窃食穷城度两年更作世闲儿女态乱栽花竹养风烟
　　寄育王大觉禅师
王安石
山木悲鸣水怒流百虫专夜思高秋道人方丈应无梦想复长吟拟慧休
　　别鄞女墓
王安石
年登三十已衰翁满眼离伤祇自攻今泛小舟来诀汝此生踪迹各西东
　　游翠岩山
舒亶
桃源深处一招提门对寒云路遶溪长使千峰光景动未应洞里老金鸡
　　游大梅护圣四首
舒亶
万壑声中柏子烟高僧日日看云眠当年象虎今何在千古寒堂一铁鞭
　　　其二
仙去人闲地转灵蛟龙合处谷风生谁知云雾千峰顶长作青天霹雳声
　　　其三
流水山闲无尽时登临到处与心期世人只爱桃源好梅熟山闲怎得知
　　　其四
鸡犬同时亦上升赤云今日几人行我来正唱升平曲不用山闲变姓名
　　游灌顶三首
舒亶
十里曾闻一啸声当年猿鹤想犹惊白云不碍青天路赢得重来摆手行
　　　其二
万松偃蹇插云根四面诸峰尽子孙日日飞烟云雾敛不妨掌上看乾坤
　　　其三
雪顶胡僧眼戏天只应风月是生缘那知坐作人间雨千丈岩头一道泉
　　归郡书金峨二首
舒亶
叱（口宅）沧溟雪浪空鲸鲵骑去沓亡踪炼丹井畔春萧索知在蓬莱第几重
　　　其二
又入西湖醉过春岭头猿鹤几时闻无端雨意随人去直恐衣巾尽是云
　　含珠林
舒亶
万个松杉一颗珠老僧心手最工夫冷光长在千峰顶谁道人闲夜月孤
　　题天王院内鉴堂
舒亶
等是人间出世人数他珍宝信非珍茫茫白日谁回首此处元无一点尘
　　题福胜院
舒亶
苍岩赤壁耸崎嵚长者何年为布金却忆樵风生乳窦万松回合两龙吟
　　湖心寺偶书
舒亶
吹落清香缥缈风楼台髣水边红人闲谁是丹青手画取春湖细雨中
　　题宝林院琼阇黎房
舒亶
山农未用踏沟车一穴灵泉荫万家香积从今饱檀施会看讲夜落天花
　　题法喜院是院一瓦一木皆自能师手而师丈室惟布衾木枕无复长物即之坐庞眉皓顶泊然似不能言者无乃真有道者耶
舒亶
抱山重屋两回廊杉桧如云百尺长香火它年谁第一老师辛苦顶如霜
　　　其二
了无情解作攀缘一砵三衣只兀然坐对青山不知老学人休问祖师禅
　　太白峰
舒亶
千峰下视尽儿孙僊事寥寥不可闻长作人闲三月雨请看肤寸岭头云 【峰顶常有云气祈雨辄应】 
　　太白庵
舒亶
何年杖锡此徘徊天上真官为我来芝圃鹤归香火冷石基空锁旧莓苔
　　玲珑岩
舒亶
诡形迥与万山殊空洞由来一物无直恐虚心自天意人闲穿凿枉工夫
　　响石
舒亶
渊明休弄没弦琴混沌中含太古音闻说几回风雨夜四山浑作老龙吟
　　龙池
舒亶
灵踪聊寄数峰云雨意含云白昼昏不用高僧时咒砵一泓长贮万家村
　　虎跑泉
舒亶
一啸风从空谷生直教平地作沧溟灵山不与江心比谁会茶仙补水经
　　佛迹
舒亶
苍崖绝壁印苔痕陈迹千年尚似新杖履纷纷走南北几人不是刻舟人
　　临云阁
舒亶
高僧终日笑凭栏亦似无心懒出山几度海风吹散雨坐看彩翠落人闲
　　春乐轩
舒亶
隔水岩花红浅深花边相对语幽禽管弦不到山闲耳谁会凭栏此日心
　　宿鹭亭
舒亶
云过千溪月上时雪芦霜苇冷相依正缘野性如僧癖肯为游鱼下钓矶
　　文饶自昌国以诗见寄次韵二首
陈瓘
百川滚滚到来休此是人间第一流鲸鬣为君翻骇浪兰苕空自满汀洲
　　　其二
海邦渺渺知何在风入高帆顷刻过何似一樽湖上酒月明安稳照寒波
　　文饶自京师还欲往昌国而风作不可渡乃为绝句戏之
陈瓘
欲冲高浪却沈吟酒近瀛洲懒得斟莫道颠风无好意为君吹过远归心
　长短句
　　蓦山溪周铢作也铢字初平擢进士第调开封中牟簿未几挂冠而归恬不以仕进为意至松江作此词以见志陈了翁亦以阮郎归词赠之
松陵江上极目烟波渺天际接沧溟到如今东流未了吴樯越橹都是利名人空扰扰知多少只见朱颜老故园应是绿遍池塘草家住十洲西算随分生涯自好渔蓑清贵休羡谢三郎红蕖月白苹风何似长安道
　　阮郎归
陈瓘
从来多唱杜鹃辞如今真个归健帆笑里落湖西回看江浪飞说情话复何疑临流应赋诗引觞自酌更何之心闲光景迟
　新校
 【[赋]】 [九经堂赋]　岂无制而然 【刘本及卢延佑然下有哉字】 
 【[诗]】 [舒亶和四明杂诗三注]　汝南孝子墓焉 【卢延佑墓下有在字】 
四明图经卷九
宋元四明六志弟九
宋　张津　等　撰
鄞　徐时栋校刊
　记一
　　育王广利寺宸奎阁记
苏轼
皇佑中有诏庐山僧怀琏住京师十方凈因禅院召对化成殿问佛法大意奏对称旨赐号大觉禅师是时北方之为佛者皆留于名相囿于因果以故士之聪明超逸者皆鄙其言诋为蛮夷下俚之说琏独指其妙与孔老合者其言文而真其行峻而通故一时士大夫喜从之游遇休沐日琏未盥漱而户外之屦满矣仁宗皇帝以天纵之能不由师传自然得道与琏问答亲书颂诗以赐之凡十有七篇至和中上书乞归老山中上曰山即如如体也将安归乎不许治平中再乞坚甚英宗皇帝留之不可赐诏许自便琏既渡江少留于金山西湖遂归老于四明之阿育王山广利寺四明之人相与出力建大阁藏所赐颂诗榜之曰宸奎时京师始建宝文阁诏取其副本藏焉且命岁度僧一人琏归山二十有三年年八十有三臣出守杭州其徒使来告曰宸奎阁未有铭君逮事昭陵而与吾师游最旧其可以辞臣谨按古之人君号知佛者必曰汉明梁武其徒盖常以借口而绘其像于壁者汉明以察为明而梁武以弱为仁皆缘名失实去佛远甚恭惟仁宗皇帝在位四十二年未尝广度僧尼崇侈寺庙干戈斧锧未尝有所私贷而升遐之日天下归仁焉此所谓得佛心法者天下一人而已琏虽以出世法度人而持律严甚上尝赐以龙脑砵盂琏对使者焚之曰吾法以坏色衣以瓦铁食此砵非法使者归奏上嘉叹久之铭曰
巍巍仁皇体合自然神曜得道非有师传维道人琏逍遥自在禅律并行不相留碍于穆颂诗我既其文惟佛与佛乃识其真咨尔东南山君海王时节来朝以谨其藏
　　州学御书阁记
高闶
今皇帝以英睿之资偶艰难之运初御大宝锐志底平逮绍兴十有二年乾坤清夷世道兴起是冬有诏兴太学以臣闶为国子司业越明年春赐对便朝首被圣训今日偃武修文盖不惮卑躬与民休息且宣谕所以选用之意臣学术阔疏大惧不足以当师儒之任然敢不勉励以扬休命遂奏臣昔为太学诸生尝获恭览累朝宸翰于御书阁今刱于学愿陛下亲御翰墨加惠多士上可其请寻命臣入侍经筵一日进讲毕上从容谓臣曰圣贤之言盖有深意朕每罢朝未尝不观经史子传日书数纸渐成部帙将以次降出臣拜手稽首曰陛下圣学方日日新岂惟学者有荣耀焉顾臣不肖何足以奉天子五学之游实天下幸甚于是师臣请刊石于国子监颁其本遍赐泮宫诏从之郡国被赐自兹始矣四明距天朝五百里而近频年所赐云汉昭回焜耀海隅而郡学栋宇未备稽古旧阁弗存守臣徐琛惧护持之弗虔无以称上赐教官陈元裕请以养士羡余即旧基为阁而以御书镇之议既协经始于戊辰岁之孟冬落成于己巳岁之季春元裕又请书其事臣琛以属臣臣归休于里复睹盛事不敢固辞臣闻治天下犹治一身其文教与武备犹饮食与药石也人不可一日不饮食或有病当以药石攻之疾病既除则饮食宜复如故是以帝王之兴有不得已而用武者及既平定则必归于文治前圣后圣不约而同如汉光武既取新室以兴建武之治乃抑臧宫之请专尚柔道数引近臣讲论经旨率至夜分不以为疲是岂忘前日之武备哉治道所归自宜然也恭惟圣上天锡勇智肇开中兴由元帅以履帝位而天人助顺戢九兵以康兆民而华夷归仁于是搜举礼文之事兴太学而恢儒术复秘阁以储遗书任贤勿贰坐收治功兹固不约而与光武同者至于留神化本犹以至德要道为未广首书孝经以及六经论语孟子以至史传开视群目兹见宸心不遑暇逸虽玩意翰墨必取圣贤格言以动化天下是又岂光武之所能及哉臣愚不佞获知兴学赐书之本末敢拜稽首以不腆之文托名为不朽荣绍兴十九年五月戊午朔臣谨记
　　重修御书阁记
戴觉
中兴天子以柔道理天下留意稽古礼文之事肆笔成书云昭汉倬刊之翠（王火）与六经并传宠锡成均遍颁侯頖悉创阁以谨其藏四明御书阁规模雄伟甲于淛东肇建于绍兴戊辰岁务在速成不暇择木屹然数柱上贯层梁阅时未久蠹腐弗支生师所处日夕惴焉非所以称臣子尊奉之意臣觉承乏典教首请于郡愿易而新之守臣姜师仲清心奉公慨然曰是岂可因循乃即委官度材之美募工之巧役不旬日轮奂一新爰率僚属涓辰奉安飞荣四翥江山助妍琅函宝轴交相辉映缙绅韦布欢忻鼓舞而相庆曰伟哉煌煌乎不朽之盛事一方之壮观继自今以往神物护持其万亿年无有坏先是阁有记臣谨拜手稽首纪重修之岁月云绍兴二十七年秋七月谨记
　　重建州学记
李璜
四明据会稽之东抱负沧海枕山臂江重阜崇岭连（桓去木）数千里其浸不淫于海而潴以为湖山川之胜雄杰茂异所以人材英拔比他郡为甲至于后进缝掖往往冰玉秀整廉利好学盖自祖宗以来名公硕儒文词为诸儒倡者搢绅至今诵之郡旧有学制度甚伟建炎胡虏之祸鞠为茂草而先圣之殿仅存扶持倾欹不庇风雨荒榛断址使人怆然怀旧而悲焉今新昌石君延庆光锡学问渊博连中三科四方望风钦瞩愿得执经席下以丐余论绍兴五年实掌是邦之教事居无黉舍食无粱肉水火器皿之用凡百不备学者犹且负笈而来栖于败屋之下弦诵之声不绝盖其风俗好学如此会太守仇公以次对出镇恭致天子崇儒右文之意岁时严奉牲币盛服搢笏祠于庭下将事既毕延见诸生酌以酒醴每病饩廪不充以为公私之患明年政成乃斥公帑百六十万又丐于耆旧乡老得钱八十万始益赋入助其供给复以估榷废材瓦木竹杆凡十万九千六百有奇益以调度之余四百万钱以为梓匠丹垩之费初立重门两序敞其后以为讲议之堂盖其东以为庖湢之舍闬闳深丽翼瓦飞耸神位像设笾豆俎簋焕烂一新于是泮宫之制具体克备既落成率诸生行舍奠之礼是日鼓舞歌咏莫不称颂仇公之德又以石君超诣之材屑于细故针抽缕积以至于斯也窃尝谓古者有国有乡必立学校盖非苟然而已以为君子之居而礼义之所从出也为诸侯者于此虖受成遣师以服远人为士大夫者于此虖游燕休息以议政事执政者又从而究其言善否因以改行下至游士冑子编户庶民莫不雍容进退于斯讲求先王之道皆得兴于礼义及其秀杰颖脱则又论而升之俾之为天子政事之臣此所以学校官府初无二体而三代之上家塾党庠遂序国学如是之设也后世先王之道不明武吏以杀伐暴悍为能文吏以簿书期会为重其间深文刻害便法自营者则悠悠之谭指为廉正怙其鸷忍以投时好如虫食木中伤败冲气卒至穿穴侵漏与本俱颠而莫之知也大抵自汉以下承暴秦之绪维持固结之道一切主于法令劫持天下使不能去无复父子君臣之爱一旦溃败不可钤柅诚以平昔用法便文之积也今承汉唐之后去古益远为吏者视斯民如仇雠居官者指公府为传舍朝夕从事米盐刀锥之末为治之道追胥箕敛耳非复有文学礼义之说也至尊忧勤于上隆师重傅以明先王之道而六经之旨不行于士大夫之间处心积虑官迁留滞而止士之游于庠序者裁决经史取青媲白以待有司之问更相告语惟恐趋赴功名之后此道之所以不明而先王之迹几于熄也如是而望风俗之醇厚亿兆之孝悌忠信难矣郡之有学始曰礼义而先王遗风余训标准在是为政者尚指以为不急之务亦已甚矣四明环地千里浮屠老子之宫无虑数百区穷极土木以享侯王之奉然以州郡之力学校之事求数十楹以庇其徒而艰难勤勚积岁十数不克有成良可叹也今仇公适丁抢攘之际抚临一方未及报政而公私便利风化醇厚无厨传过客之事而有恭俭率循之益为善者有所恃而不惧奸宄小人知所畏惮而不敢自肆是以风颿海舶夷商越贾利原楙化纷至沓来波涛詟伏山谷休靖盲风怪雨不敢辄作乃能于此之时以其余力及于学校养育人材用为异时兴起太平之资其所以忠于国家惠其俦类之意深矣又能斥其帑藏之积勉励郡寮上下协同以济登兹其用心可谓知所先后不忘其本者哉虽然善始者未必善终能作者未必能述今公于此可谓勤矣若夫因卑为高积微至着使之日增月益以至熙盛则又有待于后之君子赓继存爱之而已此则仇公之意亦郡人所望于来者也故并书之以告绍兴七年季冬闰十月甲申谨记
　　重修州学记
郑耕老
国朝庆历中诏天下皆立学按唐贞观诏州县作孔子庙四明学区暨建炎火于胡仅存先圣祠貌有断碣三考唐开元封文宣王太和七年始立石纪所封遗制庙经寇毁贞元四年刺史琅琊公重建刊石文有追赞明皇者太和四年修庙六年亦志于石今登科记述天禧中李侯夷庚崇庠序父老传移学于州治东北即李也邈乎罔究经始之日至改作续修境与贞观庆历相先后绍兴七年郡将仇公徽学悯建炎之阨乃建门结堂翼以斋馆荡秽披榛未遑宏固更二三纪新故等敝耕老辱典教具闻于府君赵公阁学力欲兴之未及而去越明年直阁张公下车复疏曲折以请公嗜学乐儒随假之资鸠匠市材惟恐后蠹者撤挠者易支倾墁罅盖翻栏植有俨其新使人生敬以乾道三年六月辛巳始事阅月既望讫工率诸生释菜奉安晬容毕礼历阶升堂行揖逊讲中庸申以泮水士儒欢喜芹藻生春耕老职乃事不敢不谨书以诏将来云谨记
　　州学序拜田记
王伯庠
乾道五年春王正月己未太守张公率乡大夫士释菜序拜于郡庠礼也明之为州士风纯古凡岁之元日冬至必相与谒先圣先师而后以序拜于堂上行之久矣建炎末学火于胡自尔礼废不讲绍兴戊午郡将徽猷阁待制仇公始一新之学成复举故事益以酒三行之礼二年仇公被命复来乃以田百有六亩支其费伯庠是时备员学官盖尝纪其事矣三年朝廷颁乡饮酒义于天下行之数年虽旨格不行州县犹听其便以故明州序拜如初而仇公所拨之田移以养士酒礼遂辍乾道三年秘阁张公来守是邦政成多暇问知其所以越明年以鄞及昌国两县没官之田二百六十亩山地二百四十九亩尽归之学以复序拜酒行之礼受藏受用一切趣办而有司不预焉是日也教授率三老侑坐献酬于守倅礼成拜既风动千里莫不砥砺澡濯期毌负贤太守敦教化厚风俗之美意呜呼盛矣天下之事固有若缓而急者或谓州县之责簿书期会之为务而礼非所先盖亦未之思也人皆有欲欲斯有争视听言动之间以礼自防而不流不逸则乖争陵犯非僻之心无自而入公今礼成于一日而长幼尊卑之分昭然可见皆率服之故能不令而行政平讼理其视劫劫于米盐细故而日不暇给者固有闲矣其可不书以告来者因以田之亩步四至刻之碑阴
　　慈溪县学记
王安石
天下不可一日而无政教故学不可一日而亡于天下古者井天下之田而党庠遂序国学之法立乎其中乡射饮酒春秋合乐养老劳农尊贤使能考艺选言之政至于受成献馘讯囚之事无不出于学于此养天下智仁圣义中和之士以至一偏之伎一曲之学无所不养而又取士大夫之材行完洁而其施设已尝试于位而去者以为之师释奠释菜以教不忘其学之所自迁徙偪逐以勉其怠而除其恶则士朝夕所见所闻无非所以治天下国家之道其服习必于仁义而所学必皆尽其材一日取以备公卿大夫百执事之选则其材行皆已素定而士之备选者其施设亦皆素所见闻而巳不待阅习而后能者也古之在上者事不虑而尽功不为而足其要如此而已此二帝三王所以治天下国家而立学之本意也后世无井田之法而学亦或存或废大抵所以治天下国家者不复皆出于学而学之士群居族处为师弟子之为者讲章句课文字而已至其陵夷之久则四方之学一废而为庙以祀孔子天下斲木抟土如浮屠道士法为王者象州县吏春秋帅其属释奠于其堂而学士者或不预焉盖庙之作出于学废而近世之法然也今天子即位若干年颇修法度而革近世之不然者当此之时学稍稍立于天下矣犹曰州之士满二百人乃得立学于是慈溪之士不得有学而为孔子庙如故庙又坏不治令刘君在中言于州使民出钱将修而作之未及为而去时庆历五年也后林君肇至则曰古之所以为学者吾不得而见而法者吾不可以毋循也虽然吾有人民于此不可以无教即因民钱作孔子庙如今之所云而治其四旁为学舍 【御名】 堂其中帅县之子弟起先生杜君醇为之师而兴于学噫林君其有道者耶夫吏者无变今之法而不失古之实此有道者之所能也林君之为其几于此矣林君固贤令而慈溪小邑无珍产淫货以来四方游贩之民田桑之美有以自足无水旱之忧也无游贩之民故其俗一而不杂有以自足故人 【御名】 刑而易治而吾所见其邑之士亦多美茂之材易成也杜君者越之隐君子其学行宜为人师者也夫以小邑得贤令又得宜为人师者为之师而以修醇一易治之俗而进美茂易成之材虽拘于法限于势不得尽如古之所为吾固信其教化之将行而风俗之成也夫教化可以美风俗虽然必久而后至于善而今之吏其势不能以久也吾虽喜且幸其将行而又忧夫来者之不吾继也于是本其意以告来者
　　修九经堂记
李闶
上即位之明年九月闶自虞部郎中乞守兹土乃得亳又明年十月自亳被命来领郡事一日会宾客于东园之嘉燕堂视其北有遗址荒焉问诸老吏云九经堂基也旧记在焉于是取诸颓垣积壤之间磢涤而观之乃殿中丞陈侯充之文也陈侯当淳化二年为州于此方太宗皇帝以圣谋神断承艺祖经纶之业以德以功克集大统散戎马于宽闲之野休生民于耕凿之乡穷日月之际极舟车所到乾旋坤动霆击电扫四海之内稽首毕臣乃张治具谓治之本莫先于儒术宜公卿大夫以及守令讨论经传讲求先王所以化民成俗之意庶几太平之盛比隆于三代也由是诏以九经赐荆楚湖湘江吴杭越闽中岭外诸郡而明获预焉陈侯戾止见所赐书咨嗟抃蹈戴仰天子之休遂饰广厦以藏之名曰九经堂然明于是时更五代干戈之乱幸钱氏保完而归圣宋抚育涵养生齿滋伙而学者尚少岁磨月砺为士者日众善人以不教子为愧后生以无闻为耻故负笈而从师友执经而游学校者踵相接焉州举进士较艺决科者又相继而辈出则赐经示教岂不粲然明验哉况自浙以东农桑自足而讼少事简明最为乐土者亦风化熏陶使然尔然余于此窃又有可叹者盖事久则弊且坏者莫不尔自淳化二年迄于今纔百年而九经既散失无有明之衣冠亦不复有知者堂亦废而草木茂焉可以不修乎哉乃率入官之弃材鸠无用之军工凿沼畚土增高旧址如台而新之且购九经置其间使士民复见太宗之遗训与陈侯经始之迹而时与士大夫游焉若乃四时登览之胜江山所得与夫晨昏之间晦明之变景物错出不可得而名状者则有诸君题咏焉元佑□年□月十九日记
　　重建九经堂记
高闶
惟我艺祖始受天命纪元建隆吴越钱王俶首奉表修臣职既又以其弟亿假守浙东之四明郡积十有二年未有职司于王室遂为之请命于天子有诏饬有司加优礼升其州为节镇宠以奉国军号册命亿为节度使以显异之于是四明始知有天王之命按旧图牒其地滨海狃于霸政前此声教未被固非有邹鲁儒风晋郑人物着见于世逮太宗朝诸所僭伪悉归舆地车书既同乃改元淳化诏颁国子监九经于新附诸郡而四明又始被天朝之赐时守臣陈公充喜于王化思有以耸动斯民爰卜胜地得高榭于子城东北隅乃钱公亿所刱以追胜游者俾葺新之镇以赐书名之曰九经堂以风示千里其称述帝德归美报上有石刻存焉郡人知尊经术谈王道实始于兹而为政者又有以鼓舞感发之未几风移俗易雍雍然诗书礼乐之邦信乎一变至于道自时厥后袭衣裳吟典籍少而习之长而安之自谓性禀固然殆不知帝力之所自也历年多堂宇且敝嗣而葺之者间亦有人惟元佑五年太守李公闶尽革其故而鼎新之上以彰睿化下以劝学者其规模壮丽多见于辞人之赋阅四十年不幸悉焚于兵火又十有九年更十有四政犹未能复士类每叹息于斯豫章徐公辍自禁从姑试以此郡既至上体朝廷仁厚宽大之意政务静重期年而有成绩暇日顾旧基而慨然曰郡有此堂事关教化久而未复岂以劳民费财邪今国家念贻谋之重务先复古如其赋不及民民不知役此何惮而弗为乃以程画付属吏之有干理者曾不踰时工告讫功落成之日宾僚相与称美而形于歌诗者又能茂明公意以接邦人于道闶归休于里获登斯堂媿不能赋一日辱公过之属书其事既固辞不获命窃惟圣上方以柔道治天下偃干戈而修俎豆兴学校而新馆阁凡稽古礼文之事率皆以次搜举乃者亲洒宸翰立石经于太学颁墨本于天下重命有司版镂九经以增光于祖宗右文之化而四明郡庠方建大阁以藏御书则公之此举意固有在异时此郡贤才继兴发越前辈相与从容思古念旧而推寻本朝涵养所自来然后知是堂之复自宜特书以诏后人绍兴十八年八月丙辰朔谨记
　　 逸老堂记
莫将
士有负高世独见之明介然自守以表于世者必不俟招而来麾而去能此者非学也气也非气也识也故识非学之所可致亦非气之所可使其始禀之于天渟涵静默烛万物之理而不昧平居固已陵厉清浮俯仰宇宙视世之富贵显荣若将浼我凡随所遭而暂寓者岂复以丝发许留方寸哉予尝论疏广受偕傅皇太子一日俱上疏乞骸骨挥金乐身于宣帝之时而龚胜薛方乃以哀鸣就死欲全节于新室摄居之世管宁抱道怀宝投迹海表终身不见曹氏父子而张翰顾荣乃以秋风莼羹酣饮谢事欲求免于太安四王用事之日其识相去辽邈矣盖自汉晋以来至唐得二人曰贺季真李太白世惟以至博之学迈往之气知之而不知其识之绝人远甚太白天宝初召见金銮殿供奉翰林尝醉赋诗无留思帝爱其才忤高力士擿其诗激杨贵人不得官恳求还山帝赐金许之益放骜江湖间终其身季真开元十三年为礼部侍郎集贤院学士宰相源乾曜张说夸其两命之荣明皇自为赞赐之肃宗为太子迁宾客授秘书监天宝初一病遂请为道士还乡里诏赐剡川以居初二子为帝所知时李林甫方相罗钳吉网毒痡天下以太白之风标清粹顾不减卢绚季真风流文章岂在李邕裴敦复之下几何不遭其诛锄乎凤凰翔于千仞览德辉而下之云鹏已游乎寥廓罗者犹视乎薮泽二子之识所以绝人远甚者也季真于长安一见太白呼为谪仙人而太白在金陵送权昭夷亦曰吾希风广成荡漾浮世受宝诀为三十六帝之外臣即四明逸老贺知章呼予为谪仙人盖实录尔则二子之相与当有神交于窈冥者矣世称中州清淑之气所穷则盛而不过必蜿蟺扶舆磅礡积郁其间当生魁奇才识之民四明按东汉地理志乃越之鄮县地有句章城及古鄞城皆汉废城也唐武德初鄞复为州与嵊姚严婺并总于越八年废鄞为鄮县开元二十六年析会稽之鄮置明州取四明山为名实并东海真淑气蜿蟺扶舆磅礡积郁之地宜有魁奇才识之士必季真乃当之而四明之人初不以季真为乡人予为明州一年得湖上茀地为堂以太白所称季真之名榜之曰逸老并绘季真之像于堂上尚友千载凤藻鸾觞而想遗风焉昔通和先生祖贯子元元和己亥年尝遇季真授以至诀言季真得摄生之妙近数百岁不死负笈货药如韩康伯近于天台上升遍于人听则季真果仙去无疑予闻仙人左元放许宣平每往来九仙城阳山中蔡经仙去亦十二年一至其家得道者或未能忘其乡瑞安知季真不时来还此闲耶绍兴十四年八月日谨记
　　慈溪县清清堂记
徐璋
余一日过是邑闻邑大夫黄公严明漫通剌谒之公倒屣迎门倍越平生好顷之延余一堂榜曰清清凭高原面广野基宇耸壮丹青焕饰周旋熟视见平芜散绿修竹环翠孤村落照而飞烟有无远水断霞□□鸟上下余谓揭堂之名殆以目之所寓者欤公笑复之曰非也将水禽嘲晰松籁悠扬艇棹绝湖而渔唱数声牛羊下坡而牧笛孤响殆以耳之所聆者欤曰亦非也抑讼息庭虚退而孤坐琴横净几香袅蛮炉一虑不生万缘俱涤终日寓之而忘身之在仕途堂之为公舍殆以意之所适者欤曰皆非也盖淳化中有贤令张公叔达绰着强明茂昭清德政施百里而声达九重时太宗皇帝玺书敦奖先诏尚存后人惜其清名虑久湮没无以劝后乃建堂揭榜目曰清清俾游息是堂者睎仰前轨脱不能与其抗衡并驰抑终不失为自好者矣予自领邑见其柱础倾欹栋梁蠹腐稍不葺完必将颓废因念召伯之棠尚戒翦拜况栋宇乎遂鸠工抡材增卑广狭整欹易蠹为一新之不惟不堕前人之志抑将永君子之传余闻其言戄然自媿逆料鄙浅因嗟先王道德之泽熄入而从仕者多失巳于物以自投于苟贱不廉之地闲能洁廉自爱有悬鱼留犊之操者不务钦尚往往指诮方僻反形訾谤廉耻之风冥然益落独吾黄公远追前躅严以御吏宽以爱民勤以奉公廉以处巳较德计功未容逸驾余谓揭名清清不特谓其清之又清良以张公着于前黄公继于后揭名清清几有待于今日乎虽然二公之德清矣要能尽其在我者也若东汉范孟博亦少砺清节及出为清诏使慨然有澄清天下之志污吏闻风皆投印绶去则又能尽其在彼者矣要亦不过施乎当时未若伯夷闻其风者顽夫廉懦夫有立志奋乎百世之上百世之下莫不兴起噫俾二公扩充其所为以加诸彼奚古人之难致孟子不云乎古之人所以大过人者无它焉善推其所为而巳公其勉焉因嘱余为记故述其意以书之公字巨济戴溪人也宣和二年十月望日鄞川徐璋记
　　重修善政侯祠堂记
苏为
祭法曰法施于人则祭之能御大灾能捍大患则祭之是知声光垂于简编德馨享于庙食者岂徒然哉善政侯琅琊王公讳元暐册封之典图志载之备矣按有唐太和年出佩铜章字人海徼时属承宽之后躬行阜俗之化以勤俭诫游堕以诚悫敦孝慈贪夫敛手于袖间暴客屏迹于境外能使婚嫁有序惸独有依他民愁叹我则民谐乎燕乐他民凋弊我则民丰乎衣食诗所谓恺悌君子民之父母者欤先是厥土连江厥田宜稻每风涛作沴或水旱成灾不若采石于山为堤为防回流于川以灌以溉通乎润下之泽建平不拔之基能于岁时大获民利故自它山堰溉良田者凡数千顷得非谓法施于人乎能御大灾乎则侯之为政也易俗移风惠其生民沐义浸仁泽及来裔使永永之世犹受其赐者不可胜数则子由治蒲之政西门投巫之酷谅有惭德矧今海县宴清哲后求治一同之任非贤弗居太博王君辍玉笋之班假墨绶之秩去民之害必杜其渐兴民之利必臻其源他日向侯之德声谒其祠庭则门榛砌芜曝露尤甚乃叹曰将何劝乎民吾将新之吏忻民欢风动草偃择材揆日经之营之于是迁祠之基止堰之上使泛舟者赖其德力农者怀其恩观其庙貌翚飞轩墉蔽亏及其庭也则若聆乎片言升其堂也则如闻乎七丝我乃洁诚端简享神于祠是使遗爱之道载彰严祭之礼斯备在江之浒佑我蒸民呜呼侯之生也以子男之位能以善政被乎俗其殁也以正直之道能以不朽留其神向若为唐巨僚列爵重位必能霖雨四海舟航巨川则贞观之风不为辽哉知县太博誉播乎清华德施乎疲俗景慕先哲树之休声庶使享斯庙者知仁政之可尚也为通理侯藩备熟徽烈俾旌如在无愧直书其祠堂之栋宇官吏之名氏请附之碑阴时大宋咸平四年岁次辛丑六月初伏前一日记
　　李陆二公祠堂记
关??
东平吕君献之为鄞主簿之二年新钱湖之六堤属节度推官石君声叔刻辞以纪其详而又考迹其初不忘前人之功俾揭示来者乃立李陆之祠于其堤之傍始唐天宝闲邑令陆公南金辟湖之广为渟滀灌浸之饶历宋天禧中太守李公夷庚补其旧之废址增筑全固经画以制使数乡之民虽大暑甚旱而卒不知有凶年之忧二公之功及乎明民可谓深且厚矣然而民之安飨其利无岁时之报是亦忘前人之施欤况于其法又宜祀之夫民莫不乐生而安业恶劳而就佚朝廷责任于守宰者不独恺悌其政亦将资以深思远虑厚其生殖物物各遂其养故风俗美而礼谊行田瑞安而讼狱息余观循吏之治有功德以加于民者必久而见思盖以功则安而久以德则服而化虽相去数百年犹想仰其风采岂不盛哉孟坚谓黄霸等廪廪然庶几有德让君子之遗风则二公之烈祀之而无愧焉若吕君之廑夺于众多之议而卒就其功又能表二公之祠以劝于后它日明民之怀思亦足以继二公之贤故余为之书而不敢让治平元年四月初三日观察推官监船场关??记
　　广生堂记
朱翌
敷文阁直学士赵公伯圭守四明仁质慈厚术智通练府不生事野不见吏不外取不费出菽麦既登秋稼倍常飓风骇浪不作海行碇宿席展枕安稚耋说公抚我似邵父杜母乃复放生池于西湖仰祝无疆圣寿以广福院奉香火众寓客月七日帅郡人挈水族合诵经咒梵呗铙鼓纵之湖脱砧几鼎镬其乐宜如何衔怀恩施口不能言耳又刻朝廷条禁列石湖四旁命住持处真度沧州阁后为堂供佛作证真戒律精修檀施效力堂成乞名于桐乡朱翌名之曰广生且告之曰天地大德曰生皇帝好生之德天高地厚太和陶育物物熙熙遂性乐生长无夭札承流之吏仰体圣主大惠布之天下是其职也亦公之本志也人君深居九重未尝不欲薄刑轻敛养视元元惟恐伤之然洽于民心使四海被实德必良刺史能之推广其泽故有大者焉傥一饭之设临庖下箸见其生有憯怛至诚不忍之心则于赤子其有伤之者哉公悉乃心道上德意又留意于渊潜之微使有夏之德见于咸若文王之德见于于牣守臣之义毕矣川泳鳞游皆为寿祝施者有常而报者无穷岳峙川增又岂有既乎乾道元年九月一日
　　昼帘堂记
赵省
右朝奉郎宋侯子刚治鄞之三年政成民和上下安习凡所施设不待教令而民听巳孚讼稀事简公庭肃然日以优暇乃即厅治之东为堂三楹以视事以延客以休其余日鸠工命材栋宇轮奂官不知费民不告劳经始于辛巳仲秋竣事于是年季冬落成之日因取顾觊之宰山阴之政榜曰昼帘噫侯之为是举也非夸大以掠美诚得所谓名者实之宾与夫民不难亲也惟平易能近之民不难化也惟宽厚能服之平易贵清净而不扰宽厚贵岂弟而不暴以是施于有政使之无讼也又何难焉今晏眠而拥黄紬卜昼而酣醇酎文书堆案漫不省顾以是为平易谓之食焉而怠事可也经费常赋慢令失期狱讼簿书一视成检以是为宽厚谓之纵吏以虐民可也苟如是则寄百里之任者心逸而体胖齿负版之列者悼屈而无告引利偿害其自为谋则善矣独不念学道爱人之语乎惟宋侯之理鄞则不然旦起据案讼牒山委勤勤致诘曲尽其情催科调敛示以期会下皆奔走而乐输曾无追逮之烦宜其政平讼理庭无留滞方觊之之治如天冠地屦岂但彷佛其流风善政而已盖山阴在当时户不过三万其县用无事昼日垂帘特折枝之易耳鄞自西汉距今号剧邑民伙讼繁十倍山阴宋侯方且慕仰之若是可谓廉于取名者矣于时国家有边事州县简料兵壮预备储峙以应上之求常苦不暇给而侯能多多益办如王夷甫在元城时终日清谈而县务自理其材力过人远甚若乃吏退身闲宾僚毕集弹绿绮以舒怀对纹楸而坐隐壶觞相命啸歌嬉娱此在它人当劫劫而侯之乐独有余亦足以见游刃之所及矣异时第最天朝登名史氏号居循吏之目当以鄞治为先宋侯名应子刚其字也视大丞相莒公为三世祖精于吏道饰以儒雅不（土已）先世之余烈云绍兴壬午闰二月既望
　　重建经纶阁记
徐度
或谓君子之仕为郡邑既去而能使人思之不忘在古或有后世则难而邑其尤也何哉古之为邑位均子男南面听事生杀予夺悉繇以出而无有龃龉于其闲故得以行其志后世为邑品秩卑而法令繁品秩卑则选任轻法令繁则牵制众以秩卑之吏而迫于繁令之拘其治效之难成固宜是或一理也而未之思夫君子惟无仕则已仕则未尝择官也居是官也则必事其事就其力之所可为而为之上可以裨于公下可以及于民安有难易之时云乎惟怠者将以遂其偷则常以不得为自解诞者将以肆其夸则常有所不屑也胡不以圣人之事观之乎昔我孔子初仕为中都宰制为养生送死之节长幼异食强弱异任男女别涂路无拾遗器不雕伪行之一年而四方之诸侯则焉孔子固覆生人之器也顾屈为一邑而谆谆于教化如此惟其无有不屑之心故欤且迹夫圣人之所为其稽之当今之法令皆明示劝奖而诱使为之者也故相国荆文王公庆历中尝以廷尉评事来为鄞令于时年甚少气甚锐而学甚富其志意之所存远矣蕞尔一邑固区区者宜若无足以为而公初无不屑之心日夜惟以为民兴利除害为事距今盖一百九年矣而其所兴造之迹尚班班可考遗民子孙常相与传诵其事指其迹而怀思之是非真知学夫圣人之为安能及此宜邑人思之愈久而愈不忘也初公既没当元佑中为令者尝因邑人之思即治所公昔燕休之地作为重屋肖公之像而祠之名曰经纶阁中遭兵火久废弗复绍兴二十有四年公之弟校理府君讳安国之曾孙右通直郎烨来莅兹邑自以获踵其先世故治为荣规规焉推前人之心以施于治不敢少自怠弛居无几何邑人安焉相与言曰文公之德邑人所不敢忘也而公之诸孙复来治我就使无意于民犹当谨以事之况其贤称其家哉惟是经纶之阁久废未复其何以示吾子孙而慰吾大夫之思矧朝廷清明郡政安静治新斯阁今也其时乃鸠工聚材而请于太守贰卿王公公方以儒术为治亦乐夫有助于教化也而许焉阅七十日而告讫功凡材甓砖坯苇竹之费土木工人之直一出于民之愿输而官无所预焉既而烨以书来告度曰阁之复也非我实使之民惟吾家相国之不忘是不可以不有纪述也子于我有连其为我书其事度辞谢不敢当书再三返而请益勤曰吾石具巳久待子之文以刻乃为叙邑人所以不忘者且志岁月焉烨字子华谨饬好学能守其家法者也绍兴二十五年二月旦日
　　众乐亭记
邵亢
嘉佑六年七月壬寅诏以四明太守钱君入直左右使至之日抵书其友丹阳邵亢曰我虽治明之日浅然于明人为无恨矣岁和谷穰愁叹息而驩豫行我乐与众人之乐而申之为之亭于城西南偏之湖中而以众乐名焉吾友为我纪之既辞不获命矣其词曰明治故鄮濒海之都厥初导江源于南山酾为漕河以入于城吴越肇国兹为辅州率常近亲以守以谋湖枝于河盖数百亩中为亭观卉木洲屿于今百年下下高高颓圯坏隳存者一豪维时钱君来守此邦此邦之人曰维政刑毋枉于直曰维教化日迁于良山樵水耘济之阜安陶然太和岁以有年邦人怡怡并寻于娱君曰从事与是同好近而胜者莫湖先焉阏者辟之洼者隆之昔赋吏租削而捐之周为飞梁于以往来合为大屋鳞舒翼开远岩近峰烟矗雨青水流庭阶激激有声君曰从事盍往落之荷房芰盘凫飞鸨翻飘浮满前凡州之人月维莫春联航接舻肴酒筦弦来游其间环堤彷徉风于柳杨夕以忘还明人之忧惟使君是求明人之乐惟使君是度乐乎乐而不与人同乐安在其为乐哉它山之石以镵以刻以告后人尚识其略熙宁二年闰十一月戊戌谨记
　　三江亭记
潘良贵
四明在浙东最为濒海宜有瑰奇伟特之观快登临者之心目余到官二百余日所向局趣狭陋殆未之见一日送客至东门循城而行大江横其前群山拱其外岛屿出没云烟有无浪舶风帆来自天际又州之井屋左顾右盼尽在目中余欣然曰噫嘻此明之绝境也于是作亭其上以为郡人游观之所夫天下幽岩穷谷高人达士之所庐固不可以一二数若通都大邑显显在人耳目者不过有美堂岳阳楼滕王阁数者而已湖湘楼阁之盛余固未尝登览至有美堂则去江湖远竭目力而仅得之非若此亭可以坐观而俯揖也然余之好恶取舍出于私见顾未必公当俟倦游之君子徜徉而赋优劣焉江之东旧有亭名三江更兵火坏不复存此亭之成人谓尽得三江之胜因取其名而榜之亦从父老之愿也绍兴十年正月二十八日谨记
　　重建鄞县记
李璜
明之为州统五城鄞为太守治所令日趋府议事退而据案决遣自朝至于日晡循循维谨不敢有所操纵县为乡十有三为户三万九千六百有奇民富于稻蟹之利地大物萃则讼牒日益众祈寒暑雨少不能如期辄以病令坐是县率无良声为令者幸无事及官满罢去以为得计建炎胡马之祸公宇焚于兵火己酉距戊午十稔更数政睥睨不敢措手治寄于佛庙皂隶与浮屠杂居虽民亦病之会太守周公下车之始询咨众庶敝事一新宽大之政既行和平之气亦通慨然锐意有所兴作莆阳顾侯为令于兹盖二年矣日与丞簿辛勤敦劝欲以仰奉太守之意而二君皆儒者爱民喜事与令处相得欢甚条教之行靡有留碍邑人既悦于政思所以报称守令之德咸愿推其赢余以助工役乃克重建厅事大门公堂于旧治之基翼以两序殿以寝室吏舍犴狱簿书泉货咸有处所丞簿二居辅于左右于是高明雄壮始称邦君子男之尊虽令之贤否不系于居处之高庳然使民自远而至有所瞻睹崇其闬闳以别隆杀之分则栋宇之制不为无助焉初侯之为是役也道路颇忧之以为艰难以来公私扫地赤立平昔租调之赀羸弱编户或不能如式而输为吏者至乃疲于简对何暇月绩岁缉以有易无虽仆寓居于是闻其经始营之亦窃疑焉未载阅月土木之工毕立为屋百七十有三楹役不及农夫财不出经费不动声色而制度显设宛如旧贯仆然后知侯之果能有为也昔卓茂为密令有所更张吏民笑之虽邻邑亦以为嗤诮茂治事自若居数年道不拾遗严诩为颍川既去哭曰我以柔懦名朝廷必选刚猛代颍川之民当有僵仆者大抵世俗之论喜为奇怪新好之说而亟疾苛密之人往往以轻儇事见称至于君子长者欲为平易之政则悠悠之谈必深疑焉或未及施而罢去或平居不甚可意去焉而毙于苛刻之令然后更相思慕之者多矣顾侯详练谨默务为循常之行不喜表襮以取名誉宾客干请未尝有所许可至有偶坐终日不忍启齿而退者其以身任怨必则法令如此其视毁誉之来泛然若亡所喜愠为治既久狱讼衰止平日不快于心者亦不能有所轩轾窃意古所谓居官无赫赫名去而见思者盖如是也然而乃能以其余力为后人无穷之利心计默识奠而后发民不告病事以就绪是不可不书以遗来者县既落成属仆为记仆辞以不敏不足托顾侯曰先生无求于世其言可以信于后人仆亦自谓老于文字直书事实以纪岁月于义有所不可繇是愧恧而书绍兴九年春正月丙戌谨记
　　慈溪县修县门记
冯輗
书载大诰曰若考作室既底法厥子乃弗肯堂矧肯 【御名】 夫爱莫如父子以家而传非期一世止也其堂 【御名】 之难若此彼公廨之居不过三岁一去职则前人之底法其肯堂而 【御名】 者十常无一二岂其自负不肯规随以蹑其后哉盖土木之设不费于公则扰于民法固弗许也故率以此虑患而不敢作姑补弊涂罅以为苟完计非才力有余□然自足以兴建讵能无扰费之患哉慈溪有邑旧矣自泉南崔公熙易新正寝之堂逮莆阳方公巨川锐意一新属引嫌而去民惜其基 【御名】 之成有不竟者请终之公辞以迟来者余尝纪其言以刻诸石后更权摄数易未暇调而来者正席未暖部使者闻会稽黄公涛仕以才着请辟于朝即被命而上曾不拘格于铨部实宣和改元年八月朔也公既视事私不受谒奸不容匿问民所疾苦得吏之昔所盗取于民者尽追以偿之民不愿复独愿以终吾方公所迟乎来者之意公于是出金于野而有材者愿售募役于农而有力者愿从筑而拓之往往出于方公所基之外倏修外门增修廊舍以左右之即其檐楹以为步庑廊舍之后复置支室合二十有四楹左以奉五土之神右以列五乡之司又徙诸吏出而居之惟典刑常平暨夫摘山煮海之职仍处其中盖谳议之密货泉之聚尤所重也鸠工于明年正月己酉越二月己亥告休而落成其程工计日不愆于素也如此大抵民既我信吏不能欺故令必行而事易以集不待吾户到而人戒之君子于是乐公之能继非直美夫轮奂以壮吾邑之听断地也有过而问焉于以知公之才强且明也或谓徙诸司于中门之外吏得以自便公不得见而知也公独笑曰古有不出户而知天下中门之外犹在吾域中乃悬千金于门而戒之敢有私而出给以赏其告者群吏之家有至急难无敢越诸阃必也朝入而暮出闲有讼者入与吏俱曾日未昃而曲直决矣以故庭无留讼乡无横移或不得已而呼追之止揭姓名于此悉如期而至不徒挂墙壁而已然则斯门之设岂特限吾吏之出入哉嗟乎自元佑初迄今三十有余年所历令尹多矣其基 【御名】 而成就之必待乎三公何其难也虽然前乎方公何其远后乎方公何其近彼孰夺而去此孰挽而来固有数焉存乎其闲得非天佑吾邑俾数至是而通不然何前人下车未几不待次而举邪自兹以往公之所以利吾邑与夫邑人之所以望公者未易逆数则斯门之成宜未足为公道然未几而报政则擢而进用之其所以设施于天下必有大于此者率自今始邑人冯輗每造诸公之门而登其堂故审知其始末乃叙而为之记
又新校一叶
　新校
 【[记]】 [重修州学记]　具闻于府君 【刘本府下有使字】 
[慈溪县学记]　而学士者或不预焉 【成化志学下无士字】 
[重建经纶阁记]　而慰吾大夫之思 【刘本吾下有贤字】 
[三江亭记]　此明之绝景也 【刘本明下有州字】 
四明图经卷十
宋元四明六志弟十
宋　张津　等　撰
鄞　徐时栋校刊
　记二
　　东岳行宫记
蒋安义
四明属邑六独昌国居重海大洲中视他邑最为僻远部使者按视罕及其境传檄往来趣期会簿书而已初邑之未建隶籍于鄞度越既险民之利病休戚有不得告者焉熙宁间荆国王公始请建邑逮今四十载矣更令佐以十数然流风善政不可悉举顷则有延平陈公邦献今大梁赵公君竑受命为宰而南康李公恕实为之佐下车以来诹询民瘼弊者革之蠹者锄之政适其平人用不争年谷告丰邑遂大治邑之民聚族而谋曰我曹生长太平不见兵革幸值明天子惠我以贤令佐矜老而恤孤养病而葬死虽父母之恩不厚于此我闻东岳之神实佑我宋阴福吾人盍相与尸而祝之以祈吾令佐富寿康宁乎于是翕就应者如响父老占之少壮营之运士于原度材于山深殿覃覃修廊阴阴其直如绳其平如砥其高如轩其张如翼垩以白盛饰以丹雘春秋岁时以祀以享若有神物来游其闲宫造始于元符三年四月落成于大观元年五月郡人蒋安义为之文曰濒海之东龙涛匝空杯浮土封为明附庸两山中分屹立嘉门雷吼电奔控朝于鄞壤绝势孤摧舟畏涂束手庭趋听于大夫二公之来天赐雄材却除氛埃雾辟云开政道其平安澜不惊和气充盈庶稷以成斯民无忧聚族而谋以祈以求报公之休稽首岳神体圣蹈仁手斡洪钧下临斯人乃咨群工作为行宫父子祈公寿考来同席卷榛荆岩岩百楹涂以渥青周以层城春秋岁时祭祀祷祠旨酒纯牺馈饯有仪匪豆匪觞明德之将神之来翔降福穰穰苍山之巅石完而坚勒此文焉垂千万年
　　开元寺观音记
陈瓘
明州开元寺大悲院千手千眼观世音像木工孔仁谦所造也仁谦巧由梦授艺绝一世杭明二像皆出其手在武林者檀供之盛与天竺等开元之像寂无供事崇宁中住持比丘法中始集众缘以黄金涂饰易故为新而比丘法臣继主斯剎汲引同行修大悲忏讽圆通门以为佛事道场严净四众随喜睹相者生敬闻偈者起信远游之士未还家者明了归途必由此矣乃知但弄音文功不虚弃况了名句之味而入不思议首楞严之境乎首楞严三昧之主观世音圆通之最不证此定流转不止不入此门不超余学未有无因而得不闻而成者也观世音闻道之初因入流相闻复翳除尘销觉净净极先达寂照含空非文可诠而不离文字世相常住相不自显一向多闻则阿难遭先梵之况一向无闻则天荫堕后有之苦然则无闻多闻其病一也病在乎人非闻之咎闻闻于未声之前思修于既闻之后一处休复群用皆息往古先觉斯门已成今人圆明古犹今也未来学人当依是法从中证者岂惟观音法臣以律为师兼学台教而能讽习了义叩击斯门盖天台四教以质多为宗南山三部以木叉为本木叉立而定慧自足虑知正而止观俱安旋倒闻之机息循声之妄非涅盘一路不得其门而入矣智者以涅盘闻闻之义演为生生四句诃智良临终之问回平生兜率之习其所取者闻闻而巳南山常念观音委质净土二教遍行于吴越十念尤盛于四明厌存者方诣化城真离者既达宝所浅深同说不出此门无量寿寿齐虚空常寂光光融彼此权实异说究竟同归方便多门其归一也仁谦造化胜像岁月久矣像之新故亦同一时闻闻而思修者当自得焉大观二年八月初八日记
　　烈港新建张王行庙记
高誾
聪明正直死则为神至于有感必通无闲于幽深远近者此神之盛也广德军广惠庙张王者武陵龙阳人尝按图牒其先有讳秉者在夏禹时感天女降而与之合踰年授以子且曰后世当血食吴分王生于西汉之末姿状奇伟宽厚而爱人有神告以兹地荒远不足建家乃东游吴会至苕霅之白鹤山居焉久之欲自长兴之荆溪凿河至广德以通舟楫之利工役将半俄化为异物驱役阴兵夫人李氏见而怪之遂隐形遁去居民思之不巳即横山立祠以祀之祈祭不辍梁天监中江南大旱遍走群望不雨武帝梦蒋山神告之曰横山祠灵通天地祷之必应帝如其言即获膏泽自兹以后历数百载凡水旱盗贼为民患者诚心祈请皆遂所欲乖崖张公守金陵以兄事之缄书遥祷如通家问吉凶可否报验不爽比年灵迹尤着达于朝廷累封至正顺忠佑灵济昭烈王王之祖考及祖考妣王之妻妾及其九弟弟妇五子子妇讫于息女莫不锡命疏宠加以公侯夫人之号呜呼盛哉烈港都巡检使李君尝为广德都监事王甚恭绍兴戊辰初来赴官值海寇出没上司督捕严甚君乃展王之昼像焚香拜祈恍惚之间如在其左右守官二年扬舲捕盗者非一而未尝有风涛失利之患盖王之神灵阴有相焉遂出巳俸就建行庙以严奉之一王四公十一侯十有九夫人亦皆塑像以从其祀烈港之人从而向信又增侈而丹雘之誾待次里闾李君知余将之广德宜知王之始末者求序其事以告后人余固尝闻之而验诸其人皆以为然于是乎书绍兴二十年九月甲戌朔左迪功郎新广德军军学教授高誾记
　　延庆寺净土院记
陈瓘
明州延庆寺住持比丘世有讲席以天台观行为宗自法智大师知礼行学俱高听徒心向继其后者又皆得人今百有余年矣闲有苦行精修之士来依道场元丰中比丘介然修西方净土之法坐而不卧以三年为期期满谓其同行比丘慧观仲章宗悦曰我等各据一室成此胜缘后之来者加众而室不增多今延庆西隅尚有隙地若得钱二千余万 【太上御名】 屋六十余闲中建宝阁立丈六弥陀之身夹以观音势至环为十有六室室各两闲外列三圣之像内为禅观之所殿临池水水生莲华不离尘染之中豁开世外之境念虑俱寂了无异缘以坚决定之心以显安乐之土所以顺佛慈而报国恩者岂独我四人而巳哉所欲如是其可成乎慧观等答曰以无作任运之心作有为利益之事四明多檀信何患乎不成自是日营月积更七寒暑凡介然之所欲为无一不如其志者初介然燃手二指誓必成此元符三年三月落成之日设千佛之供复燃三指以增净誓既成所难成又舍所难舍而原其用心无私已之意于是见者闻者莫不随喜净习之士踊跃欣庆而十有六室常无虚位期满者去发志者来依胜境而获善利者不知其几何人也夫净土之教古佛所说诚心之士谛受不疑如来之叙九品以至诚为上上智者之造十论破疑心之具缚缚解情亡识散智现则弥陀净境何假他求若临明镜自见面像得者不由于识受昧者何可以情晓超识习而不惑度情尘而独造者其惟诚乎故曰诚者成也成自成它惟此而巳譬犹清净满月普现诸水影像非一月体无二摄流散而等所归会十方而总于一亦如十镜环遶中燃一灯光体交参东西莫辨然而方有定位非无西境名随相立西不自西智与理融境将谁执安可以在缠执方之见而测度如来无碍之境乎慈恩有言曰凡夫业重处处生贪若不定指一方何以系心专注此善知识随方扶教专护相宗然论赡养知足之胜劣则以遍劝往生为最胜乃知通人无吝吝则多私境强习重盖由观浅心浮易往无人良以疑深障重若欲尽除障垢当以决定为心湿薪如山豆火能爇千年闇室日照顿明释迦佛方便至深无量寿说法无闲观世音如母念子大势至如子忆母古圣样辙安可不遵幻境虚无有何可舍解脱长者不往安乐土普贤大士亲睹无量光亲睹者初无动移不往者如是而往普融无碍然后空假俱中分别未忘宁免权实互诤若此则心安无日得忍何期乃知念念现前然后决不退转故曰若不决定成等正觉者我誓不取菩提于菩提心有退转者我誓不取正觉此乃法藏比丘之本愿而诸上善人之所随学也发如是心行如是行起如是愿趋如是果不违法藏之大誓则寓迹于兹剎栖心于此室者皆阿鞞跋致之士也其为胜利岂有穷哉比丘介然倡一善念四明信士应答如响而所以利益一方者其广若是可以不记其事乎今住持延庆明智大师中立法智之曾孙也行业完实人所信服以诚心修净土观于介然之事有助为多故并书之大观元年八月初一日延平陈瓘记
　　妙胜院十方记
郑（仃去丁改由）
法常弊于有而法非有则不立是故道之应世也以有为法而以无为用犹之一身也四体具则为成人而所以为人者非四体之任也夫声缘于耳而闻者非耳也色缘于目而见者非目也苟废耳目而求声色之辨则何所从而受之哉故以道观法则内之耳目异处也以道观用则外之声色同我也内外有辨故事之所以显有无相生故理之所以微此道之所以先天地而不生后万物而不灭也故为之宫室以致其恭为之像塑以申其信而又为言说章句以道其所归此法之所自立而众之所可知也至于有相而不可以形求有言而不可以情解超然独得而天地万物莫之能偶此则智之所不及而用之所自成也明州定海县有禅院曰妙胜距州城三十里濒海之上环水之中居处庳陋而有风涛漂注之虑五代清泰中居人姚绾始以其地易而新之遂能避其患而众安以处也其徒以籍相传房居而族食凡百有四十余年而院之存者无几矣熙宁五年其徒以力不能胜而争讼以起于是众列状以告于州愿以为十方住持州下其状于僧司使集众以举所知而众皆以淡交者应州凡两上其状而始获请淡交居之数年而四方之人始知有妙胜矣信慕所向持金帛而至者盖迹相接于路而以后为愧于是为之复新昔之故陋今焕乎其有文矣昔之庳窄今廓乎其有容矣又因其院之隙以建转轮宝藏其费累数百万皆不烦于求而自应用工始毕而其徒有讼于州愿复得故处州以讯于县县力争之而后已今既安且久矣交公于是日与其众谈无上之法转无碍之轮以蒙利于众生此众之所愿记而余之所以告于人者也若夫究竟寂灭而不住于法万法现前而当体为用说无所说行无所行而有无内外不可以系而处之此则智之所不及而亦非余之所能言也元丰三年三月望日记
　　重修妙胜院记
罗适
元佑七年冬余受命提点二浙刑狱事明年夏出按明州之定海因之澥浦经度创镇舟过清泉有梵剎焉枕河临道竹深而林荫气象洒然清与神会就之以避炎熇时长老智荣师喜我之来芬我以香息我以床睡足环视物幽景凉观其院之揭名曰妙胜智荣师言五代时姚绾舍地建之初号永安大宋英宗皇帝登极以治平改元乃新今额熙宁五年主僧元旦闻乎州愿作十方州以广惠首坐淡交开堂始昌禅席淡交募人写经作转轮藏盖熙宁七年也元丰四年州召淡交住广惠以智荣师继之余过时智荣师造释迦殿新堂厨廊庑其功将成余巳深嘉师能以禅人兴教事起人之信也明年师又使檀越严恕持书乞记且云以元佑八年冬经始之至绍圣二年秋工告毕凡为屋一百五十楹佛像七身粉绘庄严华而不侈呜呼天下为僧者多劳人以逸已蛊我正法智荣师能了自性不为已劳人惟张大佛事使四方衲衣缁侣得以安处乎般若之场晨兮升堂夜兮入室破迷祛惑扫迹解空了知如来正法眼藏与虚空等又能使一方白衣俗士信佛有大法门可以出生死灭罪业各植大善根入我佛境师之所成不其伟哉余尝怪世之学禅者自药山不许人看经之后妄生疑情不知药山为人破执欲人言下一决而悟由不二门直入无等等正觉反以口耳所闻纵横辩捷自谓见性弃经破律荡无所守譬如操舟之人不信柁楫流浪江海安能到彼岸耶又闻之药山尝自看经或有问者药山云遮眼此善忘其指者也如来云以筏喻者法尚应舍而况非法吾知药山真看经者也师为我谢学者药山古佛岂欺后世哉勉之绍圣三年四月八日记
　　太平禅寺佛殿记
俞观能
宣和五年八月十五日太平禅寺大佛殿成妙高居士过而登之因稽首曰昔我大父为大长者家故饶财在天禧中捐其金钱率厥豪强尝建斯殿殆今百有余年住持仲瑛易而新之巍特高广踰于旧制顾我家贫如石女儿如焦谷芽求其堪舍一无所有念吾祖吾父诒厥后者过庭有训盈屋有书种学绩文罔敢堕失愿以文字施殿用记永久谨熏涤毫研而记之曰寺兴于建隆三年甲乙相继其徒至寡绍圣四年释梵宣以十方住持历昌粹道辉至瑛为四代自瑛之至也辟田以足粒导泉以广汲凡寺之宇兴隳补弊昔无今有日与其徒拈槌举拂撞钟击鼓作大佛事于是太平为大禅剎视其殿则庳陋倾欹不足以示尊显瑛曰是诚在我时则有僧仲良精进勇猛志同谋协共历檀越劝导布施靡不翕从裒其资金揄材命工不踰期年迄新宝殿去庳就爽斥隘成廓而其殿中释迦牟尼文殊普贤难陀迦叶相安好严妙光辉映发见者闻者生大欢喜时有比丘作如是言我佛如来昔现世时于摩揭提国菩提场中成等正觉殿曰普光时有文殊说十信法上升须弥殿曰妙胜时有法惠说十种住升夜摩天殿曰宝庄严时功德林说十行法升兜率天殿曰一切妙宝庄严时金刚幢说修学去来见在一切佛回向在它化自在天殿曰摩尼宝时金刚藏说过去未来现在诸佛智地今此宝殿妙好严特名字何等当说何法愿为敷演居士告言佛子智身寥廓遍周十方法界圆融终始无际是以如来正觉初成九天同届普光一集十处咸登今古无差旧新一念故不离果德大宅普应十方而为一时一会本无去来则汝今者自心之力念念之中信知此身与十方诸佛齐成正觉转正法轮则普光即殿殿即普光既信此心住于佛住法界空虚广大无二则妙胜即殿殿即妙胜学三世佛常行万行利益众生不可思议则宝庄严即殿殿即宝藏严发广大愿充满法界救护众生智慧自在则妙宝即殿殿即妙宝住菩萨住入佛智地究竟修行成最上道则摩尼宝即殿殿即摩尼宝如是言之则帝网重重鉴象相入不动智佛常坐道场诸大菩萨游戏三昧则此殿者当何名为汝其谛观作正思惟普光法堂正在此处时诸大众闻居士言得未曾有咸作是言善哉居士快说法要我等今者信解受持愿并书之作将来眼居士曰不亦善乎宣和六年十一月望日俞观能记
　　隆教院重修佛殿记
王存之
孔氏之忠恕老氏之清净释氏之慈悲教异心一未可差殊观也心木一心法无别法今天下建孔子庙老子宫释氏殿皆崇奉之独吾夫子以元圣素王之道为万世衣冠礼乐之主虽自天子亲屈万乘之尊而钦祀之以示尊师重道老子宫次之至于释氏殿宇不问通邑大都虽遐陬僻左海滨山峤皆建以修香火其取甚廉其成甚速其宏丽雄壮金碧映照备极工巧甚侈天下多得而议之以为瞿昙本以寂灭为乐枯槁为心而其裔从而大之有若帝王之宅过矣故韩昌黎力诋而攻之是识其二五而不知其十也崇饰殿宇之意此在吾儒之所常见而不少思耳昔召伯听讼明于南国其后人不忍伐甘棠焉甘棠凡木也止因召伯憩于其下至于民之子孙见其木如见召公思之至也夫思之于至钦心乃生钦心既生虽雄以土木绘以丹青朝夕想象之如佛在世为恶者自悔为善者自勉于财不悭而乐施则义可以施乡里于道愿得而精进则心可以敌生死是殿之设岂小补哉隆教院在县之东偏居山峡中去海甚迩按昌国之民居山者以耕凿为生濒海者以渔盐为生其中捕网海物残杀甚伙腥污之气溢于市井涎壳之积厚于丘山又其狃于习气动以劫杀为心不闻夫子之忠恕不见老子之清净不识释氏之慈悲今幸邑有学以养儒士有宫以安道流此寺又建殿以教民为善使之知有慈悲则盗贼化为君子亦有渐矣虽然此特建立之一法耳昔者佛在灵山与天帝释游至一所曰此地可以建殿帝释即以草一根植其中曰建殿竟存之谓帝释犹未洒洒地在何处非佛殿何地非殿基佛已多了一问帝释又多了一草隆教老人请以前休末后句示诸山谨记隆兴元年二月初二日左儒林郎知昌国县事王存之撰
　　梵慧院释迦文殿记
晏敦复
昌国明州支县也在海中洲封部有乡号金塘自县治之西航海可至上有古道场曰梵慧得之耆旧云唐咸通中编民虞益舍地刱建后浸以坏废忘其岁月逮后唐长兴初有大檀那刘宝因故基兴复之晋天福中闽僧元警住持名额尚未立汉乾佑二年始得寿圣号国朝开宝五年改超果治平中因冬祀大礼赐今名主者更代莫可稽考熙宁丙辰岁院之受业僧曰鸿简主院事种种权舆后其徒宗宪继之凡所以奉安众者修立仅备阅岁既久殿宇圯漏众相与谋而新之惟昌国鱼盐之聚地瘠民贫无大财施其主事者能办不退转心化道净信毫累丝积经时良久得钱七百万鸠材僝工尽革故弊高广焕丽视旧制倍蓰焉以释迦文佛居中又以观世音居后供养之具备极庄丽尝闻积土成庙聚沙为塔如是人等皆成佛道今像法住世人衰道微知者难言闻者难信惟一切佛事是菩萨福德助道具非有清净者发坚固心随和合缘精进荷担岂克有成今而后俾见者随喜增胜善意则助发之益不既大乎同力修建僧子惇子奇行孜处能作始于绍兴戊午岁冬十二月后三年季秋落成建炎辛亥春余尝避寇金塘与子惇游甲子夏属余纪其事六月二十四日临川侯晏敦复记
　　翠岩山宝积院轮藏记
舒亶
有大宝珠藏于无眹辩如吃诟无所措言明若离朱莫能寄目众生积业随在无明我佛如来慈悲哀愍以身圆应俯视群机于无相中发露光影重重接引遂有多门结习流传即经律论护持开示世不乏人鄞岭翠岩院名宝积有长老者曰智才师于佛事门不拾一法广募檀信鸠集众工缮写奉安建为轮藏自丙辰岁迄戊午年凡阅三冬能事告毕有一居士施不及财目睹胜缘五体投地恭敬作礼而发愿言愿诸众生睹相生想令一善念念念不停如是轮藏无暂休歇以至八部一切诸天在家出家善知识等若闻若见发大道心亦如是轮永不退转则是藏也无量功德天上人间穷极赞叹岂能尽云
　　蓬莱山寿圣禅院记
刘渭
四明东海之上有象山象山境之西南有佛剎焉五代之梁创之以蓬莱之额是为龙德二年我朝太宗锡之以图书之文是为太平兴国四年敕听以甲乙住持者天圣三年也蒙恩易以寿圣之名者熙宁二年也是院隐然介众山之中虽无崇岩巨壑盘（桓去木）千里高插云天雄压地轴而佳巘苍岫周遭映带卑相附远相揖亭然起崒然止而朝阳暮霭露花霜竹出没于空旷有无之闲怳然若图画中见也太仆卿直秘阁林公旦昔宰是邑尤意爱之且叹基址颓圯榛棘出入庳堂隘宇上破而旁穿殆不足以擅斯景而奄有也因命释永净主院事焉盖永净者余闻之操行谨洁智敏而谋多又卒之以不私于是登高而望默画于方寸辇粪壤焚椔翳却立而视之为瓜分棋布地形之崇卑檐宇之闳狭了然在目中矣乃始即其旧而新之规其小而广之三门峙立两庑翼张阅经有堂献供有厨澡身有室休宾有馆轮焉奂焉一切鼎新若有鬼神阴来相之独所谓佛殿阙焉居者无以寓归依之诚来者无以耸瞻仰之礼适得邑之信向者相与出力而巍巍之殿屹立矣复建宝藏以居殿之中金函玉轴层见迭出所谓妙典秘偈悉募僧行笔之盖其徒宝仙倡其初义肱赓其终积之数年而五千四十八卷之文灿然完成矣既又辟田三百亩以赡二时之供羞植松十万本以助众山之森秀亦其徒慧初义琛与夫郡豪吴君骥有力焉窃尝谓事以速不达以久而有成天下之理也是院由五代以迄于今日寥寥二百余年乃始修坏而成补罅而完易隘而旷缋质而文工告毕事告成岂一朝一夕为哉又况永净与其徒数人协心联力卒之以不私如是宜其有成也若夫升猊座而狮子哮吼震雷鼓而法雨沾濡闻之者声上上之真机饮之者味如如之妙旨此又有待于来者焉崇宁元年三月一日新授荆门军长林县令权婺州水康县事刘渭撰
　　证心院记
项传
佛之教人其法有顿渐因其宿植之口而顺导之盖有根器大利不用其力于此世中若壮士屈伸臂项顿悟第一义者此特豪杰闲出之士若斯人者乃能和光同尘于群众之列不待高举远引入无人之境而后有所修证也若夫根器不迨乎此而有待于渐修者则不然视城邑如囹圄顾众人若雠敌望望然若将浼我则必去而之深山穷谷耳目不与世接以肄其学以固其行而后庶几乎有所成就若斯人者四方皆有焉明州慈溪县西有僧院名证心去县五十里而远其环列皆山前有巨涧左右无居民盖几于深山穷谷耳目不与世接者吾疑其有渐修者处焉问其僧以院之所自建立乃曰是地古有庵基晋天福中僧道珍顿锡憩止久之人稍景慕于是有朱氏者施地以广其基施屋以为之院而钱氏复以新庆名之厥后世有僧嗣住持惟文慧用俦用蟾三数人者皆能有所兴造若方丈若大殿至夫僧讲二堂廊庑厨圊莫不毕备而今住持宗式益置忏堂钟台院以愈完矣然则吾所疑以为渐修者昔有庵于其上虽莫得其名继之以道珍顿锡而止顾非其人欤宜乎人所景慕而为之建立屋室以居之也若后三四僧又能不忝其先世互有所增广其志亦可尚矣今名证心盖治平二年十月内始奉敕改赐夫向所谓第一义者证心而已矣果何证乎强名而已矣院之僧诚能循是名以究竟之则渐修者不足云其将以为庵居者光焉元丰八年七月初三日辽西项传记并书
　　普慈禅院新丰庄开请涂田记
王存之
古之圣人出应人间世焦心劳思历险艰冒苦辛开导山川教之稼穑俾烝民粒食万世永赖禹稷之功大矣哉周衰井田法坏其民逐什一而不务本富者连阡陌贫者无立锥之地而又四民之中变而为六世之诋释氏者必曰蚕食于吾农而病之若其徒有能不惮勤劳竭力耕垦以食其众其亦合圣人之意可书也巳谨按禹贡扬州北据淮南距海厥土为涂泥厥田惟下下厥赋下上上错赋轻而获微今之所谓咸田近似矣明之昌国介居巨海之中其民擅渔盐之利其地瘠卤不宜于耕故民多贫民无常产而又寺宇居十之一以民之贫分利之一以归于释氏则愈贫矣县内有普慈禅院依山瞰海实东晋韶禅师道场缁徒过海礼宝陀游九峰万寿必驻锡焉大观中请海涂一段地名富都乡白泉隩岁得谷千斛自后荒芜不治以故常住空阙每有食不足之叹一日有头陀宗新等七人开发道心身任劳役复治其田凡历三年而后成于是建石（石契）三间圩岸二百丈畚插耰锄之具毕备岁无大水旱得谷可以资其众与夫无所用心于终日者有闲矣是役也起于庚辰十月成于壬午九月虽然既耕而食矣异时衲子云集量彼来处一意办道以踵其业岂不休哉余尝早暮食时自为之祝先祝后食其言虽鄙推而广之圣人处心不过如此其祝曰一粒入口百度过手当念饥者不敢轻授钟鸣板举之时普请众僧作如是观谨记隆兴元年三月三日左儒林郎知县事王存之撰
　　修朝宗石（石契）记
廉布
）气苛娆以沽名出奇以骇众志在取荣仕而已矣其下者汲汲于科敛力役之事敝精竭神于簿书文移之闲曾不暇给宁复知先王务农敦本之意耶吁可叹已今宋君当此之时独能勤俭克已长虑却顾以图民之利其爱人及物之意无媿古之循吏矣（石契）成而邑人走鄞求余文以纪岁月余病幽忧不治笔研久矣以邑人之请凡再三不倦不可以辞故为之书绍兴九年己未岁三月一日左从政郎新授处州录事参军廉布文?象山县负山环海垦山为田终岁勤苦而常有菜色县治东南洋有田四百余顷盖邑人生生之具与岁时之征敛取足于此故前人经理之甚备畎浍渠川支布脉连上枕大湖以资溉灌下接潮港以决涨溢之患自唐以来为堰有四曰朝宗理川灵长会源皆因地为名高下曲折尚可考也而朝宗为诸汇之要国初瑞龙寺僧曰蔡始伐木为闸以时启阖若简而甚利治平中县令林君旦复增益之其后潦水暴集堤障屡决元佑元年县令叶授始作石（石契）自是无水旱之忧距今几五十年旧址隳圯春夏雨水泛滥无复潴蓄邑人病之而前此为令者熟视不以经意属连岁大旱下田龟坼居人嗷嗷徒以罪岁绍兴七年莆阳宋砥国平始为令兹邑喟然叹曰民之有田藉水为利衣食之原也其可以不治明年政成豪强帖柔幽愤舒悦令孚而教行吏畏而民爱遒召耆老告之曰邑有沃衍而潴堰不治何以卒岁吾始莅邑常此轸念然念公私窘匮迄未遑举于是收辜榷吏罚之直下至竹头木屑灰壤微细之利针抽缕积岁时之久得钱三百万有奇不费于公不取于民而仅以足用汝其悉力助余之为君因为之区处不避盲风苦雾之毒躬即其地以勉民作浚其流泉增其堤圉尽发旧址革而新之余堰例加修治即山伐石以为砥柱惟巩固悠久是图经始于八年之秋而成于十月之吉既成君会邑之耆旧僚属宾佐以落之是日黧老黄童阗溢公门鼓舞欢呼莫不称颂君之休德而叹前人之莫及窃尝谓古者教甿稼穑凡治野之政令莫先于水周官遂人掌邦之野既有沟浍涂川之名稻人掌稼下地又有潴防沟遂之别所以备旱暵共雩敛者无不周尽而汉魏以来为守令号循吏亦莫不以是为急也西门豹之治邺发民凿十二门渠以灌民田召信臣出入阡陌开导沟渎起水利以广溉灌至于任延史起薛大鼎韦丹之徒皆以灌溉之利致一方富足百世蒙其惠当时歌之后世思之书于史册炳炳乎不可盖也后世长民者无至诚恻怛之心无经远虑患之智一时能吏不过专厉强壮（上逢下
　　重修朝宗石（石契）记
赵彦逾
象之为邑环海束山为乡者三负郭之南豁然顷亩弥望是谓县洋赋入居邑之半洋之丰荒民所利病沟塍错列汇为大渠（石契）其南以时启闭焉初（石契）之作散镪万缗率数岁一修耗缗亦千数以是闻者惮畏熟视圯漏余十年莫敢出口余到官民以县无丞水利乃簿之责哗而告曰今不修潦降潮溢土石将溃于海余不获已行视则信然也问诸故籍纤悉必敛于民规画支费柄于胥吏里豪余曰嘻乃躬舍（石契）上先借屯夫堰流一日毕厥二月既望越八日畚锸始用月晦大雨休工一日暨三月哉生明越一日告成计其役仅十日举易而新之岸石旧皆斧形外密中虚射漏在是今易以方矿迭如砖平水不能荡穴也两旁旧甃四丈余外即土岸溃裂在是今尽用新石易其旧材以帖隤岸水不能冲决也（石契）板加旧五寸备桥加旧一尺（石契）内外植松桩数千杀湍怒也匠用石工铁工木工再膳一饮官为出佣役用保伍食利而乐从者番休各一日垂赏以别勤惰犒肉以相筋力罅不入锥隙不迸滴虽曰缮修实重刱也（石契）成纽费止八十缗有奇皆出公帑羡余粒一十四斛有奇稻一十一斛有奇皆庵僧募于好施者视旧费百用其一峻广精致不数十年未易圯也暇日邑之耆老士夫环谓余曰吾邑视此（石契）为不轻来仕者皆知之曩之不为惧不足于财重民之扰也今而后乃知躬其事与委于人者异苟无以告后人他日必有胥徒幸（石契）小隳隐其实用以大赋于民其害岂细也哉虽明者临之且复惮费而止盍刻诸石此非近名也心乎民也余曰唯遂书之而详其实于碑阴敬告来者隆兴改元四月乙丑左修职郎县尉兼主簿赵彦逾记
　　广德湖记
曾巩
鄞县张侯图其县之广德湖而以书并古刻石之文遗余曰愿有纪盖湖之大五十里而在鄞之西十二里其源出于四明山而引其北为漕渠泄其东北入江凡鄞之乡十有四其东七乡之田钱湖溉之其西七乡之田水注之者则此湖也舟之通越者皆繇此湖而湖之产有凫鴈鱼鳖茭蒲葭菼葵莼莲芡之饶其旧名曰罂脰湖而今名大历八年令储仙舟之所更也贞元元年刺史任侗又治而大之大中元年民或上书请废湖为田任事者左右之为出御史李后素验视后素不为挠民以得罪而湖卒不废刺史李敬方与后素皆赋诗刻石以见其事其说以为当是时湖成三百年矣则湖之兴其在梁齐之际欤宋兴淳化二年民始与州县强吏盗湖为田久不能正至道二年知州事丘崇元躬按视之而湖始复转运使言其事诏禁民敢田者至其后遂着之于一州敕咸平中赐官吏职田取湖之西山足之地百顷为之既而务益取湖以自广天禧二年知州事李夷庚始正湖界起堤十有八里以限之湖之滨有地曰林村砂末曰高桥腊台而其中有山曰白鹤曰望春自太平兴国以来民冒取之夷庚又命禁绝而湖始复天圣景佑之间民复相率请湖为田州从事张大有按行止之而知州事李照又言其事报如至道诏书照以刻之石自此请湖为田者始息而康定某年县主簿曾公望又益治湖至张侯之为鄞则湖久不治西七乡之农以旱告张侯为出营度民田湖旁者皆喜愿致其力张侯计工赋材择民之为人信服有知计者使督役而自主之一不以属吏人以不扰而咸劝趋于是筑环湖之堤凡九千一百三十四丈其广一丈八尺而其高八尺广倍于旧而高倍于旧三之二鄞人累石垔水阙其闲而扃以木视水之小大而闭纵之谓之（石契）于是又为之益旧总为（石契）九为埭二十堤之上植榆柳益旧总为三万一百又因其余材为二亭于堤上以休而与望春白鹤山相直因以其山名山之上为庙一以祠神之主此湖者一以祠吏之有功于此湖者以熙宁元年十一月始役而以明年二月卒事其用民之力八万二千七百九十有二而其材出于工之余既成而田不病旱舟不病涸鱼鴈茭苇果蔬水产之良皆复其旧而其余及于比县旁州张侯于是可谓有劳矣是年余通判越州事越之南湖久废不治盖出于吏之因循而至于不知所以为力余方患之观广德之兴以数百年危于废者数矣繇屡有人故屡以治盖大历之间溉田四百顷大中八百顷而今二千顷矣则人之存亡政之废举为民之幸不幸岂其细也欤故为之书尚俾来者知毋废前人之功以永为此邦之利而又将与越之人图其废也张侯名峋字子坚以材闻去而为提举两浙路常平广惠仓兼管勾农田差役水利事方且用于时云
　　鄞县经游记
王安石
庆历七年十一月丁丑余自县出属民使浚渠川至万灵乡之老界宿慈福院戊寅升鸡山观（石契）工凿石遂入育王山宿广利寺雨不克东辛巳下灵岩浮石湫之壑以望海而谋作斗门于海滨宿灵岩之旌教院癸未至芦江临决渠之口转以入于瑞岩之开善院遂宿甲申游天童山宿景德寺质明与其长老瑞新上石望玲珑岩须猿吟者久之而还食寺之西堂遂行至东吴具舟以西质明泊舟堰下食大梅山之保福寺庄过五峰行十里许复具舟以西至小溪以夜中质明观新渠及洪水湾还食普宁院日下昃如林村夜未中至资寿院质明戒桃源清道二乡之民以其事凡东西十有四乡乡之民毕巳受事而余遂归云
　　西湖记
舒亶
湖在州城之西南隅南隅废久矣独西隅存焉今西湖是也其纵南北三百五十丈其横东西四十丈其周围总七百三十丈有奇其中有桥二绝湖而过曰憧憧天禧间直馆李侯夷庚之所建也然僻在一隅初无游观人迹往往不至嘉佑中钱侯君倚始作而新之总桥三十丈桥之东西有廊总二十丈廊之中有亭曰众乐其深广几十丈其前后有庑其左右有室而又环亭以为岛屿植花木于是遂为州人胜赏之地方春夏时士女相属鼓歌无虚日亭之南小洲前此有屋纔数椽乃僧定安守桥之所后浸广今遂以为僧院寿圣是也其西又有佛祠四并其东皆乡士大夫之所居其北有红莲阁大中祥符中章郇公尝倅是州实刱之有记在焉阁之北即郡酒务故时使人即湖以汲水劳费甚乃堤湖之中畜清流作楼于其上以辘轳引而注之至今以为便然是湖本末图志所不载其经始之人与其岁月皆莫得而考盖尝闻之父老明为州濒江而带海其水善泄而易旱稍不雨居民至饮江水是湖之作所以南引它山之水畜以备旱岁始未之信也熙宁中岁大旱阖境取给于其中湖为之竭既又穴为井置庐以守之鄞令虞君大宁尝纪其事刻石于寿圣院乃知父老之传不诬也钱侯去距今几三纪矣而湖辄浸废不治其亭南既堤以为放生池濒湖之民又缘堤以植菱芡之类至占以为田淀淤芜没几不可容舟元佑癸酉刘侯纯父来守是邦适岁小旱乃一切禁止而疏浚之增卑培薄环植松柳复因其积土广为十洲而敞寿圣之阁以其名名之盖四时之景物具焉湖遂大治然其意初不在游观也古人于事盖不苟作惟其利害伏于久远难知之中所以后世贵因循者或莫之省而好功之士至乐为之纷纷也明有数湖危于废者不特是湖也若刘侯可谓有志于民矣故具论之以冠诸图庶来者有考焉元佑甲戌三月
　　西湖引水记
舒亶
按州图经鄞县南二里有小湖唐贞观中令王君照修也盖今俗里所谓细湖头者乃其故处焉湖废久矣独其西隅尚存今所谓西湖是矣明为州濒海枕江水难蓄而善泄岁小旱则池井皆竭而是湖所以南引它山之水为旱岁备也熙宁乙卯岁大旱湖辄涸建中靖国改元之夏秋不雨湖又涸民渴甚至穴窊下滤秽滓以饮而国家将有事于郊丘上供之舟复阨不得进公私交病上下狼顾漫不知所为策者州于是以其事属监船场宣德郎唐君君即由南门道河上凡八十有五里抵所谓它山堰者踌躇相视遂尽得其利病盖所谓它山者四明之众山萃焉一山作雨则涧壑交会出为漫流方岁小旱众山未必皆不雨而溪流未必遂绝也特河势中窊循两堤率支渠酾泄以去以故不得行盖非特天时之罪也君既得其所以为利病审不疑矣乃属民尽堙诸渠口而稍浚上源因以其土窒补堰隙复累石于其上以遏入江之羡流于是水稍引以北顾独距城十数里河赤地裂深尺余凡邦之人莫不皆谓水无可行之理要非淹旬积雨莫能济也君谓审如是岂人力所能及哉颇闻善政王侯实始作堰以兹水赐其邦人庙貌固在焉其能漠然乎即为民致祷焉一昔而水辄薄城下不数日湖流漫然至清冽可食而行舟于河不复留碍耋稚欢叫里巷相属一方遂以无虞噫侯一何异哉虽然前此湖盖尝涸矣无有能发其利者发其利自宣德君始君诚善其始矣顾非侯以相之则莫能善其终盖宣德君身筦库之责而能用意勤民之事侯生既施劳于人而殁犹炯炯如此盖皆可谓有志于民而与夫世之任人责而不思忧视民灾而莫知救者顾可同日而语哉侯讳元暐史不传不知何许人也唐太和中实令是邑得之父老自它山以北故时皆江也溪流猥并与潮汐上下水不蓄泄旱潦易灾侯为视地高下伐木斲石横巨流而约之率三入江七裒于河溉田凡八百余顷其功利溥矣故民至今祠之宣德君名意字居正江陵人也乃祖若父以风节文章闻天下而君清直强学不苟于其职克似其家世者也既德侯之赐不敢忘斥金以致饰其像设矣又属余以纪其事余以谓天时之不常久矣安知岁不旱而湖无涸乎故具论如此且以着二君之志而因以告夫后来者使有考焉冬十月吉记
　　水利记
舒亶
鄞于明为剧县占乡十有六而公私之田无虑几万顷其潴蓄以待灌溉者既无几而凡所以为捍防酾导之具吏又忽不时省颓漏废圯十或八九不幸天时稍愆亢则其涸可立待而民辄病闲无如何注江流以趋一时之急且咸卤至腐败诸苗稼积不已往往田遂瘠恶遂废不足耕种不可下光禄虞大夫为邑于此始与民图之即北渡之西曰风堋积石为（石契）以却暴流纳淡潮既又自州之西隅距北津疏淀淤之旧增卑培薄以实故堤而作闸于其南拒所谓咸水以便往来之舟而东西管数乡之堰（石契）随以缮完者凡六所盖用工一万一千有奇而溉田五千五百余顷假财于赈贷之余而公不费役民于既病之后而私不劳于是邑人相与传之愿有以久大夫之赐于无穷而舒亶因系之曰盖治古之盛其不免于天时之不齐或与后世同唯所以应之者与后世异故旱不能乾水不能溢而民不灾先王之政事弊于苟偷之俗久矣朝廷方（口既）焉比岁以来深诏执事而农田水利之官遍天下恩施厚矣而或者不能推致其意以暴之民信诞相没使功实或漫不可考呺然诋法至引之于岁呜呼由是以考鄞大夫之政其尽心果何如哉虽然天下之事积在多成在久虽古之成顺致利者亦不能以易此则虞大夫之志岂敢以此自必于无穷哉亦惟来者申之而已谨记
　　同前
舒亶
或谓是湖堤塘善颓每一浚筑则取材调工于并湖之民亦劳费矣今诚能即其膏沃少损为田岁积谷以为缮修之备亦因利之利也是不然自庆历丁亥距今元佑癸酉凡四十七年矣而湖堤之修前荆公中张侯峋最后段君藻盖未始数也夫利害朱尝不相随顾大小如何耳今置大利而顾小害未可谓知务也堤所以善颓无他由启闭不时而畜牧陵践故耳此县令之事也尝得闻父老谓段君治是湖颇力增卑培薄植榆柳于其上凡一百二十丈置之列亭刻石载其数目姓名使分守之而一切禁止诚持久能如此湖复何患哉
　　戊辰游山题壁记
舒亶
元佑戊辰闰十二月己巳自西湖懒堂率临海赵逢当时出江东宿延福庚午过东山永安己巳岁癸酉八大梅护圣观常师舍利锡杖铁鞭象齿丙子上保福己卯抵金峨真相谒中禅师辛巳鄞江张宏公度吴升潜道至自郡留一夕往象山壬午游金文还宿西堂甲申同中师离瑞相今偕师下东山迤逦以归盖在山闲十有五日得僧院者六独辛巳晴和登山为斗草之剧余辄雨雪所谓梅子真炼丹井法华泉石柱山云外庵皆欲往不果而公度约余道奉川境上游安岩雪窦诸山且复不至亦遗憾焉
　　重修它山堰引水记
杨蒙
四明泽国也大湖漫其西南大江带其东北然七八月之交十日不雨则舟胶于河民病暍矣盖湖独用以溉旁湖之田江又潮汐上下卤恶而不适用唐人王元暐令鄞始导它山之水作堰江溪约水势贯城以入潴为平湖疏为长河掬为幽沼后人德之爰立庙貌丐请封爵侯曰善政世世祀之岁久川淤堤垫堰隳人各自私岐分派引旱涸如初先是监船场宣德郎唐意往窒其岐派培其堰堤水虽暂至一年复涸议者谓不可复修矣签幕承议郎张君适莅其事白于州率邑大夫宣义郎龚君询其父老相其利害增卑以高易土以石冶铁而固之俾潦不至淫旱不至涸肩舆而往操舟而还邦人聚观叹嗟神速承议君讳必强明人也盖古所谓不敢欺者宣义君讳行修循循勤民盖古所谓不忍欺者二君相济公私不扰而厥功告成实崇宁二年七月二十七日承议郎钱塘杨蒙为之记其词曰
有唐大和王侯始基越岁数百民食其利二君嗣功既固既崇又将永永而无穷汤汤其流泛泛其舟以溉以濯以酌以游于以着二君之休
　　西湖重修湖桥记
王伯庠
明州直治所之西南有湖焉众水所汇泓澄深洁风漪月浦极目无尘而近在城闉之里盖亦天下之所稀也有亭屹乎中央梁其东西以通往来异时吏习苟且姑以趣办为名屡成而坏乾道戊子冬十有二月秘阁张公守是邦也几再岁矣除弊起仆百度具举顾瞻此亭非但邦人娱游之处使客经过亦授馆焉而圯陋如许乃出府库之余委僧宗选如相董修治之役凡竹石瓦木与夫取庸传力官吏初无所预明年二月桥成而屋之翼以石栏檐楹飞舞与波上下壮丽坚致可支百世诚一郡之伟观前此所未有也初公之来也以郡当海道之冲界乎北洋风帆倏忽即列卒焦隩三姑司候非常纤悉必知奸盗无所囊橐沿海之民恃以乐业然后修大成殿又修仓庾又以坊市之名表而揭之凡境内有功德于民如青山之鲍君小溪之善政侯或请于朝新其庙貌若神若人罔不咸格又以其余力修平桥及湖上皆指麾于谈笑之余初若不经意者斤斧既作所须毕给而民不知焉非其才识过人讵能尔邪公少游太学有声以其所学施之政事事无繁剧迎刃辄解既以课最闻矣去是而羽仪天朝必有丰功巨绩震耀一时其所设施于一郡之闲特绪余而已在公未足多也五年三月日左朝散大夫新权知阆州军州主管学事王伯庠记
　刊误
 【[记]】 [东岳行宫记]　顷则有延平陈公邦献 【卢本延佑志陈公下有戬建安章公五字】 
[蓬莱山寿圣禅院记]　敕听以甲乙住持者 【卢本延佑志敕上有准字按此截文字语语相偶以准敕对下蒙恩是也】 　事以速不达 【卢本延佑志速下有而字】 
[修朝宗石（石契）记]　与岁时之征敛 【卢本与下有夫字】 
又新校一叶
　新校
 【[记]】 [广德湖]　用民力八万二千七百九十有二 【二下刘有工字】 
[西湖引水记]　王君照修也 【刘本照下有所字】 
四明图经卷十一
宋元四明六志弟十一
宋　张津　等　撰
鄞　徐时栋校刊　
　碑文
　　后汉孝子董君碣铭
崔殷
后汉至行董君讳黯字叔达句章人也依乎中庸率性纯白少孤独立事亲不匮歠菽以尽其欢柔色以温其省高堂登寿慈颜袖如和以肥家安不择地其徙居也庭出寒泉其执丧也林集祥乌明诚必感庸德惟懋施及千载横于四海其大孝也欤夫大道未隐不独亲亲逮德下衰乃有慈孝行以名扬情以礼饰季武矫而服缞子春强而过礼此离道以善非天性之孝也子云无违参则直养素冠有讽和琴不成此礼经之孝也文举弃子士游出妻动非先意何以观式虽曰可纪或近沽名此非教之孝也夫子一与之质道与之和生于东溟介居夷岛俗远诗礼性复着存无贻一日之忧终报共天之怨负土成垄枕干不言卒斩东邻祭于中野所谓生知而上成心以随欲盖而彰强名曰孝加于古之君子数等矣和帝闻其异行特舍专杀之罪召拜郎中不起竟以寿终夫受命令于时惟松柏也冬夏青青禀灵于天惟夫子也能全正性六代祖仲舒汉太中大夫嗣孙宇春领庐江太守世为郡中名族故以董孝名乡慈溪署县鄮江之俗熏然遗风皇唐大历八载余分竹兹郡讯古钦贤环堵已芜遗记将落徘徊故邑尚想余范则夫子之行可以德类于人葺宇崇祠昭铭垂代岂不务矣铭曰
白刃可蹈仁鲜能存黄金可铄德无闲言道丧于季贤生复古知礼近夷变风于鲁岂曰无衣寒燠以宁岂曰无鱼泉流在庭黄鸟哀音下感棘心哭无常声洒血盈襟江水汤汤东注穷越夫子德音与之不绝
　　奉国军节度使彭城钱公碑铭
崔仁冀
呜呼鲁诔宣尼谓?民日页?天不吊齐铭文献谓半岳摧峰彼惟叹哲此乃伤宗终始礼全傥有贵乎启足短修分定亦奚甚乎戚容我国家系自仙灵基于神武岐周孙子瓜瓞绵绵而逾长鲁卫弟兄棣华韡韡以方盛其分宗之大刱业之高班布前书焕列今史可得而略焉公即武肃王之孙文穆王之第十子今大元帅吴越国王之大弟也讳亿字延世钱塘人也天垂象而列为公辅岳炳灵而诞作英髦神清如水鉴旁辉表异而山庭上耸未当就傅之岁巳有能文之性采蜡珠而为凤智与识偕溲鸡白以成碑辞兼理胜生七岁而后异志千里以自然骊珠擅爱于掌中凤綍推恩于膝下未出阁岁制授尚书礼部郎中寻改中直都指挥使检校司徒开国伯食邑七百户罢南宫之锦帐讲上将之玉钤鸿羽渐升犀渠是肃辛丑岁文穆王升遐八极忠献王缵服二邦继体守文作洽舆人之望自家刑国先推睦族之恩天福八年六月授公起复云麾将军检校太子太保寻历太傅太尉尚书右仆射开国侯加食邑至一千五百户端右纔仪于庭鹭具瞻旋逼于台鸾俄自五宗言同三品丁未岁我上应楚庭之当拜副代邸之奉迎乾坤定位于太初雷雨覃恩于洪覆指栖鸡之（土桀）将正阶司顾审象之求不遐天序尧俞所属康诰屡行公于是大空土之资真济川之秩监董狐之史笔总天禄之殿书宗相燮和而惟允霸君垂拱以仰成未几上以镕山煮海之权富国强兵之本式资心计以赡军须乾佑元年四月委公判两浙盐铁仍封新定郡公加食邑五百户夜思经济岂唯师孔仅前修岁入羡盈不假辟李华傍赞四明提封千里云屋万家贡分于齿革羽毛俗殷于鱼盐蜃蛤南琛交贸有蛮舶以时来东道送迎有皇华而岁至 【御名】 选兹任非亲勿居明年五月授公判四明诸军事易利建侯诗优布政揽辔有苏舒之志下车多惠爱之方南亩啬夫荷决渠降雨之利东野编户安熬波出素之业郡歌来暮朝议陟明属我上守位以仁因心则友念犬牙之相制式赖亲亲当龙首之高居常回睠睠奉纶言而奖授择宝器以颁宣骆驿道途蝉联岁序其闲拥旄入觐执玉在庭每将梁孝同居亲为东平行邸恩光不二礼分特高故得大国进封遥裂翦鹑之壤群官处长兼同浴凤之仪显德初丁周国明懿善庆太夫人忧寻从泣血之中仰奉夺情之典洎大宋皇帝起陆龛难应天革命以我上秉三世之大节北面尊周率万国之诸侯同心戴舜霸业腾高于践土宠章荫及于在原建隆元年敕命公为奉国军节度使自膺帝命弥励政经内和民人外固封守福星坐照周旋六考之闲甘雨行随康济一方之内必谓受禄未艾介福犹登无何方寸之闲忽 【御名】 在肓之亟台星中拆晋司空早自知亡丧气东行荆太守俄锺此衅以乾德五年春二月丁卯薨于府城之正寝享寿凡二百二十六甲子哀闻达听痛轸上心七日罢朝百官奉慰博议易名之典 【御名】 求监护之才制赠官谥曰康宪以其年四月庚申葬于本军奉化县禽孝乡白石里之原礼也守龟告日踣马开茔哀引长驱指蒿埏而去去悲风四起咽笳吹以凄凄北邙永閟于幽扃南氏空书夫遗绩公星潢演派虹玉滋苗出藩入辅之才谅由天赋纬武经文之业且见日新其政理也简静为先缓猛相济爱如冬日穆若清风班铁赤于旗亭市无二价设缿筩于闾里路不拾遗其课绩也舆赋均登逋民襁覆疏鹄陂而资溉注创鳌榭以追胜游设险守邦大峻金墉之制树碑纪绩亲刊黄绢之辞其文学也洞究百家冥搜万象蝌蚪书出于鲁壁芙蓉诗生在谢塘玉如意之挥时纷纷兼讲铜砵声之敲处续续成章其伎艺也授剑术于猿公传弓声于鴈将章呈擅敏草圣推工顾误曲于坐隅五音潜别覆残碁于碑背一路无遗其风度也玉海千寻黄陂万顷折旋中矩终燕不疲菊映漉巾陶亮乃羲皇上客雪沾鹤氅王恭真神仙中人其理性也得古佛之指归经祖师之印可炼宝结生天之果布金追□屺之思启迪言筌岂止作山阴都讲发挥心要固将同方丈上人总是全材诞为英器而乃际吾主隆平之运极周亲友爱之恩入专和峤之车出仗辛毗之节况复有厚于国有庆于家康乐凤毛悉联荣于仕路太冲纨素俱结偶于相门委大化以如归考终命而不乱斯尽善矣复何慊哉纪是殊政宜乎大手仁冀也彩笔惭名银台辱召奉纶言而比事抽轧思以仅成刻在琅玕远愧乎披文相质寘诸冥寞聊防乎深谷为陵谨为铭曰
东南福地表里仙冈牒称着姓谶述兴王极天基大积石流长秦中鹿走浙右龙骧武祖（孛□）兴文考光启国霸鲁史家肥戴礼乃子乃孙宜兄宜弟盘石分封平台立邸国之贵介才自天生蟾供研滴霞翦诗情爰居西邸是则东平为霖入用同气分荣地曰句章州名海岱乃辍牢盆言驱大旆六考之闲百城之内民咏安堵史书课最霸君敦爱裂地酬勋天王覃宠奉国名军圭桐旧翦符玉新分如搘天柱如捧日云誓着山河任兼将相水薤政声金滕德望适赖永藩忽悲中丧影澹三阶位虚五帐鄮山之下鄞水之滨令兹蓍兆择得蒿邻风旌飘瞥露挽酸辛为陵有日大夜无晨生理四明民享余利殁窆四明神资吉地有召茇兮兴歌有羊碑兮堕泪公之德兮公之功百世可知于锡谥
　　唐心镜大师碑
崔琪
释氏之宗也得了悟真机则旷劫不碍自释迦去世至曹溪已降指心传心祖系绵续下分万派不堕本枝故得之者则迥超觉路坐越三界大师之道契万派之一流也大师讳藏奂俗姓朱氏苏州华亭人也母方娠及诞尝闻异香则知兜率降祥来从百亿劫幼怀贞悫长契□奥松风水月未足比其清华仙露明珠讵能方其朗润故以智通无累神测未形超六尘而迥出只千古而无对为儿时尝坠井有神人接持而出廿岁出家师事道旷禅师弱冠诣中岳受具戒母念其远思之辄泣因一目不视及归省母即日而明母丧哀毁庐墓征瑞备显由是名称翕然归敬者众因欲蕝茅诛木与御燥湿遽感财施充积堂庑乃崇院侧有湖湖有妖神渔人祷之必丰其获罾罿交翳腥膻四起大师诣其祠而戒之鳞介遂绝后挈瓶屦以历湖山灵境异迹游览将毕复诣五泄山遇虚默大师一言辨析百契符会噫显晦之道日月之所然也圣教其能脱诸故会昌大中衰而复盛惟大师居之莹不能惑所谓焚之不热溺之不濡者也洎周洛再 【御名】 长寿寺敕度大师居焉时内典焚毁梵筴煨烬手缉散落实为大藏故南海节度杨公典姑苏日请大师归于故林以建精舍大中十二年分宁宰任景求舍宅为禅院迎大师居之剡寇裘甫率徒二千执兵昼入大师冥心宴坐神色无挠盗众皆悸慑叩礼逡巡而退寇平郡中奏请改禅院为栖心寺以旌大师之德凡一动止禅者毕集环堂拥榻堵立云会大师学识泉涌指鉴岐分诘难排疑之众攻坚索隐之士皆立褰苦雾坐泮坚冰一言入神永破沈惑以咸通七年秋八月三日现疾告终享年七十七僧（月葛）五十七先是命香水剃发谓弟子曰吾七日在矣及期而灭门人童弟号擗泣血乃权窆于天童岩弟子培坟艺树三载不闲忽一日异香凝空远近郁烈弟子相谓曰昔奉大师遗嘱令三载之后当焚我身今三载矣异香其启我心乎乃定厥议揭龛发塔再睹灵相俨若平生以其年八月三日礼法茶毗于天童岩下祥风瑞云竟日隐现获舍利数千粒红翠交辉白光上贯十三年弟子戒休赍舍利述行状诣阙请谥奉敕褒诔谥曰心镜塔曰寿相呜呼菩萨之变通也出显入幽视现无极其可究乎大师自童孺讵耆耋陈言措行皆贻感应复以证前生行业知示灭之日时苟非位跻十地根超上品孰能造于是耶在长寿寺时谓众僧曰昔四明天童山僧昙粹乃吾之前生也有坟塔存焉相去辽远人有疑者及追验事实皆如其言景求将迓大师也人或难之对曰治宅之始有异僧令大其门二十年之后当有圣者居之比大师至止二十一年矣初大师将离姑苏为徒众留拥乃以（木□）拂与之曰吾拂在此矣尔何疑焉及大师潜行众方喻其深意又令寺之西北隅可为五百墩以镇之众曰力何可及大师曰不然作一墩种柏五株即五百墩也凡微言奥旨皆此类也至若辟□关谕生死宏敷至赜不可备论咸通十三年琪祗命四明郡戒休以其迹征余之文遂直书其事以旌厥德铭曰
空王设喻烦恼无涯惟大师心照尽尘沙大师降灵吴之华亭方娠载诞厥闻惟馨童蒙堕井神扶以宁母思眇目归省而明渔人祷神其获丰盈一戒祠宇施罛莫婴象教中亏贞叶斯隳手集三乘遗文可披识羊佑环知仲尼命正色兵威寄词谭柄我来作牧空企音尘琢慈贞石庶乎不泯
　　雪窦山资圣寺明觉大师碑
吕夏卿
夫真空不空是有无证寂灭不灭是往来相佛以权实之法开顿渐之径使随器而趍之有不离道场得大智慧有难行苦行为人天业日月为明矣而盲者不见睫毛舟枻可济矣而溺者沦于波浪人之未有恶明而忘济者其心一也其涂异矣昆蚑之性群行食啄倦则息触则避求所以安乐不待教而能也人之于贵贱贫富寿夭得丧不知自然之分爱恶悲欣廉贪静躁纠缠桎梏无所解脱昼劳形骸夜勤梦寐至于老死且不知息彼昆蚑之所以安乐人顾不能也佛之教人推性命之际以极天地之外乃至观身如掌中物传付法宝不寓文字是为禅那山岳之大有时而泐金石之刚有时而刓形器之用也我则异于是无去无住无取无离不见于外不见中内不见于闲自利义也利他仁也是谓涅盘妙心诸佛法印无上微妙秘密圆明真实正法眼藏佛以授摩诃迦叶传僧伽梨衣以待补处出世为成道之符自是衣法相传二十有七世香至王子初入中国谥曰圆觉圆觉传大祖大祖传鉴智鉴智传大医大医传大满大满传大鉴大鉴藏衣传法而已大慧继之大寂承之其后皆以所居称若天皇龙潭德山雪峰云门香林智门此其世次也禅师讳重显字隐之大寂九世之孙智门之法嗣也俗姓李氏母文氏以太平兴国五年四月八日生大师于遂州始生瞑目若寐三日既浴乃豁然而寤屏去荤血不习戏弄七岁有僧过其门挽持袈裟喜不自胜闻梵呗之声辄泣下父母问其故恳请出家父母执不可师不食者累日咸平中终父母丧诣益州普安院仁铣师落发为弟子大慈寺僧元莹讲定慧圆觉疏师执卷质问大义至心本是佛由念起而漂沈伺夜入室请益往复数四莹不能屈乃拱手称谢曰子非滞教者吾闻南方有得诸佛清净法眼者子其从之彼待子之来也久矣师于是东出襄阳至石门聪禅师之席居三岁机缘不谐聪谕之曰此事非思量分别所解随州智门祚禅师子之师也师乃徒锡而诣之一夕问祚曰古人不起一念云何有过祚招师前席师摄衣趍进祚以拂子击之师未晓其旨祚曰解么师拟答次祚又击之师繇是顿悟寻往庐山承天林禅师道场问之曰法尔不尔云何指南林曰只为法尔不尔师遂拂衣而退众皆股栗有毁于林者林谕众曰此如来广大三昧也非汝等辈以取舍心可了别也师辞往池州景德寺为首座为众解肇法师般若论知州曾公会至以果子抵于地曰古人云不离常处常湛然即今在何许师指景德长老曰只此长老亦不知落处曾公云上座知也不得无过师曰明眼人难瞒师南游杭州住持苏州洞庭翠峰嗣智门也未几曾公出守明州手疏请师住持雪窦资圣苏人固留不可师曰出家人止如孤鹤翘松去若片云过顶何彼此之有雪窦本智觉禅师之道场智觉亦雪峰五世孙备传琛琛传益益传韶而寿继之智觉其号也一法同源而地有盈虚师之至犹家焉决潢洿变清泚掖躄偃争迅驰州邦远近辐凑下座驸马都尉和文李公表锡紫方袍侍中贾公又奏加明觉之号师住持三十一载度僧七十八人先是门弟子建寿塔于寺之西南五百余步一日命侍者洒扫塔亭行至山椒历览久之曰自今过此何日复至左右皆大惊众迎师还师坚指塔所众皆号泣随至塔前或曰师独无颂辞世邪师曰吾平生患语之多矣翌日出杖屦衣盂散遗其徒有问疾者留食殷勤与之约曰七月七日复来相见是夜盥浴整衣侧卧而灭时皇佑四年六月十日俗寿七十三僧腊五十夏以七月初六日入塔如师之约呜呼师得妙用善机不取诸法故能知去来达性命故方是时升堂皇游墙藩者悟性相体空顿息万缘为大乘法器曰义怀在和凡百五十人传其法于天下彼遮护意根网绊初心背觉合尘逐念流徙得少为多妄立知见虽三诣投子九陟洞山师亦援手濡足而无以救之是犹孔子之有宰我孟子之有盆成括非其师之过也自师出世门人惟盖文轸圆应文政远尘允诚子环相与裒记提倡语句诗颂为洞庭语录雪窦开堂录瀑泉集祖英集颂古集揭古集雪窦后录凡七集师患语之多而其徒怅然犹以为编捃有遗盖利他之谓也余得其书而读之二十余年矣虽瞻仰高行而禄利所縻无由亲近使得稽首避席沾被法雨觉悟尘劳庶几可教者今蔑如之何师辞世十有三年碑表未立余杭僧惠思撰行业录与其徒元圭觉济大师悟明继踵过门袖文请铭以余跂慕之心重之以门人之请之勤抑有待耶愚公叩壤以移山虽不量力其诚则至矣谨焚香再拜系之铭曰
噫蠢愚背本源一念异生二根胜与劣驷马奔嗜所得自诈谖失大道南北辕艾至老愉朝昏正遍觉天人尊迷者挽溺者掀朝暾出彗霾云渴得浆寒得薪悟报化知非真趣安稳摆客尘王叔生广佛事破六宗应弹指法来东非会际信衣传只履逝顶五山真法器立积雪殊其臂忍非忍得法髓债必偿有裔嗣皖公潜佛日翳翩南游立如椔乞解脱强哉慧攘蜂虿神兵卫破头峰众云从横六气酾二宗教任意付懒融黄梅儿陌上童阙七相了诸空圣服劳杵曰佣和心偈掊争锋夜南骛怀是逢帝稽首睎下风舟复新叶归丛有道得无心通世有承四众依灯相续埙应篪师异禀自孩提斥腴隽蹈圣梯慈固拒不得施起恭孝终苴缞铣落发莹质疑汉之东得我师抉盲瞶柞荒菑昔无有今委蛇遇沾洽发萌荑淫蛙鸣锺未（上竹下虚）鱼目藏明珠吐岿二山下担负来万里足茧踽訇春雷披蛰户辨缚解决去住沃醍醐（奭斗）甘露百五十冑蕃橆穷车辙诵句语瞻骨肉轴绘素远胡越近杖屦捐麤相悉开悟山茀郁泉咿幽虎迹交鼪猱啾塔门閟松柏樛天南垂海滮滮囊破褐笈单裯来环绕五体投名缰身禄饱喉狃怨憎甘鲍鱐睨真乘等赘疣庆我生辨熏莸蕲诱掖邈无由琢坚石摅我忧
　　天童山交禅师塔铭
黄龟年
黄龙南禅师受法于慈明传临济正法眼藏丛席之盛冠绝诸方一传而东林总得之东坡先生赞之曰巍巍总公僧中之龙再传而泐潭乾得之无尽居士赞之曰禅人过得香卓子它日炉中莫负恩又再传而天童交得之颍川了翁赞之曰拶破黄龙第四关世人犹问生缘法是二三巨公遍游名社究此一事因缘非大善知识深悟宗乘确然奇特为天人眼目讵肯笔端推重之如此耶余大观初寓四明招提见了翁赞语读之耸然又闻四方衲子茧足而至者叹慕畏服交口一词询其宗旨所自来则曰临济儿孙是真端的者遂携杖屦请从师游徐而叩之则崇冈峻岭壁立千仞未足以喻堂皇之峭拔也迅霆怒雷不及掩耳未足以喻机锋之敏捷也长江浩流洪锺巨响未足以喻辨才之无穷也是真所谓大善知识者欤从游久之因以遐想当年黄龙丛席之盛而坐揖东林泐潭之遗风知师之门庭凛凛其所由来者旧矣师讳普交明州鄞县万龄乡毕氏之子自幼颖悟未冠从释初往钱塘南屏山听天台教观因修忏悔佛事遇道人于途中忽问曰师之忏罪为自忏耶为忏它耶若自忏罪罪性何来若忏它罪它罪非汝乌能忏之师不能对归诘南屏亦不能决遂愤然辞去寻师访道几遍天下逮造泐潭泐潭知其为法器见入门即诃之拟问则杖之使去师不敢复进一日忽呼之曰我有古人公案要与商量何不自室中来师拟进泐潭喝之师豁然有省呵呵大笑泐潭下绳床执师手曰汝会佛法耶师以手托开亦喝之泐潭呵呵大笑而坐师以偈呈曰若人问我解何宗一喝须教两耳聋满杓黄齑饱吃了生涯总在砵盂中自是机辩迅发学徒争归之士大夫数虚席以迎师悉遁去归隐天童山掩关却扫者八年偶寺阙主僧群僚邀师甚力遣介候于道师不得遁居之六年引退以宣和六年三月二十日沐浴升座留偈辞众曰宝杖敲空触处春光阴掣电旧曾闻昨宵风动寒岩冷惊起泥牛耕白云掷笔坐逝俗寿七十七僧腊五十八后七日开龛俨然如生阇维获五色舍利顶骨牙齿不坏以其年四月十日葬于天童寺山之西原师修持清苦行履孤洁正扬祖令洒落轶群鲜有能凑泊其机者凡见僧来必诃骂之曰楖栗未担时为汝说了也且道说个什么吹毛洗砵招扇张弓赵州柏子灵云桃花且掷放一边山僧无恁么闲唇吻与汝打葛藤何不休歇去拈拄杖悉逐之泐潭闻之笑曰要人如此悟解僧堂草深一丈去也师既得法于泐潭犹欲遍参一时号为尊宿者闻师至皆倒屣出迎必居第一座故虽为天童山主人矣而丛林至今犹以交首座称之亦足以见师之禅望畴昔蔼然不待出世而后道行也嗣法者三十余人云岩泰诚香山彦文吉祥清逢智门行潜茂椿圆应太平子（王舀）德圆道场山昙俊皆能传师之道阐扬于时以余知师最详屡以铭文见属义不可辞乃铭曰
西来谁露真消息教外别传要端的黄龙佛法付儿孙临济宗风本奇特珍重天童老古锥声名四海日星垂当年一喝狮子吼狐狸望风而避之直截机锋难凑泊摘叶寻枝何太错满堂龙象竞交参侧耳惟聆师一诺虚空扑落水流东护塔松楸长旧丛龟毛拂子三千丈光彩流传太白峰
　　延庆院圆照法师塔铭
何泾
余故居鄞江之东舍南不百步有古招提曰广寿崇宁闲住持圆照法师者以义学导其徒以求丐给其食以宽恕不扰御其下时广寿众二百堂厨萧然无儋石储师每旦未明则就讲讲罢具小舟遍走檀越门所至无贫富皆乐施暮必捆载而归如是者十余年虽严寒隆暑不少辍余固已异之未几偶相见躯干堂堂音吐如锺盖伟然奇男子也徐与之语论辩蝉联出人意表辞深意秘落落难穷诘其所宗则曰天台大师吾祖也其教即言说而诠解脱繇文字而契性空语其次第因戒入定因定发慧慧生八万四千法门摄诸方寸而无余扩之照用而皆足要其极致则心离名字法等虚空空假双融有无俱遣成法破法皆名涅盘智慧愚痴通为般若包大千而不碍（桓去木）万古而常存兹所谓不与法缚不求法脱无得无证极深而探赜者与不然又安得称不思议境耶余益服其辩博始大奇之尔后师数主名剎余亦宦游南北声迹了不相闻一日比丘悟定清皎自城抵山居寒暄外袖出文书一通曰先师圆照法师已葬愿丐公笔诘其塔余既与师有畴昔之雅又熟其行业之详故不辞而与之铭师讳梵光字和甫姓杨氏圆照其锡号也世居明州奉化县初母王氏感异梦而娠十有二月乃生既生室有异香亲族嗟骇髫龄警颖不类常儿授以儒书一览辄诵年十二出家依普安院鉴修为师十六落发受具戒器识已自卓越一朝语曹辈曰三世诸佛戒为根本菩萨六度率先尸罗戒律吾侪稻粱也讵可一日亡哉乃诣湖心寿圣见通照律师授以毗尼之学凡三年尽通律部始来延庆从神智习台教无几何厌城市嚣尘慨然有游方志即东走丹丘礼智者塔仍遍历祖师往昔经游地当是时天台教盛于浙西秀有智普杭有元净梵臻四海学徒风驰雾合惟恐其后师闻欣然即日芒藜西去初见辩才净师于天竺嘉其精专为授记（莉去利改别）及传圆顿大义得解脱知见复之白牛慧海谒梵慈普师心法相契一见忘归留十有三年日夕谘叩虽疾病不废业或劝其养痾少休则曰朝闻道夕死可矣普讲法华至如来寿量品广扬三身报应遂于言下大悟久之求还乡普抚其背曰吾道东矣子去必大振四明法席宜自爱既归止郡之承天众请说法举麈扬音满座叹服俄请住茅山普安师受业院也居有闲太守王公资深以广寿召师焦劳一纪声价愈光政和四年春属延庆虚席太守吕公淙固请不获辞初离广寿其徒愿从者百有二十却之弗听于是延庆增至五百众其盛殆过法智之席矣给事中傅公墨卿使三韩寄径四明传家会稽稔师誉望首过延庆请升座敷宣妙旨叹重久之因赞所绘像以示倾倒靖康改元高丽遣使修贡及境访师云国王问讯翘伫大名无阶瞻礼谨献法衣一并寄海东晓师所著疏论二百卷属师流通名称远闻虽蛮夷亦知向慕焉建炎三年以老谢去退居茅山湛明庵婆娑林泉七阅寒暑将有终焉之志后寓奉化之福圣会延庆毁废积年太守仇公悆思得人以振起之迎师再还至遯避力辞终不许入院日郡僚毕集伫听讲演仇公叹曰微言发覆闻所未闻士庶无不改观绍兴十二年示疾丐闲众挽留之不能乃以院事付传法弟子道琛而归老干择阳之悟真住持义诚者师弟子也平日尤所亲善故往依焉择阳之西半里许即前发运使陆公寘之舍馆陆倅明时雅重师与为方外友至是数过从明年春忽谓陆曰老病久以口腹累悟真且辱公屡顾衔戢亡可言者生虽无常灭必有所今将以后事托延庆请从此辞陆公即具舟楫遣行既抵延庆沐浴更衣跏趺宴坐集众诵无量寿经索笔书遗训付禀法弟子复作颂告别投笔于几再命众诵安乐行品至深入禅定见十方佛恬然隐几而逝实绍兴十三年三月八日也俗寿八十僧（月葛）六十四手度弟子二人曰正勤正因师孙八人升堂入室禀法传道者二百余人其余四方学者殆不可胜纪以是年四月二十八日葬于城南崇法院祖塔之侧师天资朴素不事矫饰坦率有度量待人无贵贱之殊公卿舆台礼遇惟均或者难之则曰吾法以平等为心常不轻为行岂容分别耶其在讲席如妙□文句止观皆再终帙平居似不能言至剖析经旨决隐破疑霏霏如吐木屑听者终日忘倦讽呗斋熏尤务虔恪虽阴功密行痛自韬晦若乃随缘利物却鬼救灾显然在人耳目有不可得而隐者初住延庆宣和壬寅夏旱祈祷备至而旱日甚郡中官吏以式法筑坛请讲云雨经始披轴则云兴甫离席而雨作一境霈然卒赖以济昌国县戴氏为鬼物所扰呼巫觋召羽流百方驱禳故弗效迎师诵咒及门而祟灭其在福圣道俗请师讲授大乘菩萨戒奉化县邬氏子方疾革如有物凭附语家人辈曰吾汝之先人久处幽冥闻人闲有光法师者道行高洁为众施戒是日冥中异类悉脱沈沦故得暂归别汝师之异迹如此非一然亦未尝语人人或诘问则正色拒之领家众逾五十载接物度人始终如一日及其示灭识与不识皆涕泣恋慕云颂曰
宣尼居郰士绝横议梦奠之后儒墨分类大雄降灵心印不二金棺甫阖教禅殊致岐判途别其归则同曰教曰禅均助宗风教或讥禅执有非通禅复诃教病在溺空两者纷纷互相矛盾孰能统一各固封畛于赫天台悼法将泯兼综二家为世标准妙???文句教是以明开止观门禅那乃行智者既寂传数十灯垂五百祀法智中兴飞英鄞江掀雷抉电又百余年不绝如线逮生圆照死灰复煽遹追二智示佛知见脱法齐众盖五十春匪怒伊教其徒日亲攘斥异端如薙荆榛拯漂援溺如航巨奫盛德辟邪妖魅奔怖声誉远腾蛮夷向慕旱既太甚演经泽澍幽魂靡托戒法能度襟量汪汪躯干堂堂释门领袖慧苑琳琅道行虽高铲采埋光岂如麆鄙自伐已长化缘既周跏趺告别不断世谛示有生灭惟师之心鉴像水月嵩岱可磨师名不没
　　龙井新庙纪德碑
张良臣
乾道二年郡自夏不雨六月我制置敷学赵公分祷山川丁丑鄞尉赵君公砬将命来龙井读祝竟天油然作云得蜥蜴二以归戊子有司迎神甬水门至则犹不雨公亟起告中甫燎熏雨则大至越三日告足尉复奉神归已事而竣俄有光发波闲如丛炬复红焰飞动下见龙之首甚大不违颜咫尺大复现小复现全体鳞甲爚爚有光久不没阴风风?立然见者魄变神动已而前二蜥蜴跃起注视尉若送归者问傍香火老僧皆合爪叹未有丐上其事七月建新祠拜神之庥不忘良臣谓周汉之际咸有壮侯巨屏以卫王室晋介江甸乃有琅琊武王保厘东夏汝南文成总一淮许扶风梁王递据关右爰暨东嬴作司并州虽托兹腹心而风迹不竞惟我敷学内自色养外以事君庇民无不诚惟诚故能幽通万物之情龙宜有知者也故公命之不愆期而雨施转耗斁之忧为丰年之庆新祠是营以妥神娭于惟休哉方尉之视其事尽勤又图有言以见之良臣不肖实拜其辱夫以羊祜登临岘山而湛辈依以扬声矧吾属橐笔撰屦得以奉公周旋异时依乘余光图写金石且有大于此者今姑志祠之所从事以刻诸其侧尚俾来者有考岁次丙戌八月十三日记
　　隐学山复放生池碑
沈辽
隐学山之栖真寺有放生池焉在钱湖之阴其流西出而南汇其为浸五百亩唐大历时宏教诠师于此修行垂三十年有徒万指方天下凿放生池而此寺最为胜者以钱湖之广弥（桓去木）数百里而虫鱼龟（上敝下黾）蠡蚌之属咸集于幢下洋洋然圉圉然使有生之命飨无穷之乐者于是为圣人之泽其至乎诠师入灭其徒散去五代焚扰寺与池且废而其故址余波几不可辨较大历之世方袍圆顶者百无一在而居离离若将旦之星或在或亡尚谁统律哉熙宁元年太常博士张侯峋为令乃复改作使聚十方僧以宝云正公领之未踰时而正公去以修公至主之县为召山旁耆耋画其经界于是地仿正矣后三年黄侯颂时民或治其地益辨正之四隅为立石表焉盖池与湖相通而不相犯也迨今光禄丞虞侯大宁乃始白于州州为出檄以诏来者然后毕复大历之胜矣余以为放生池者以好生之德被及群物尧舜之事也为政者以尧舜之事事于上其可不谓贤于人乎今教主修公乃昭庆法师之高弟本天台之学为时所依向以余备官于州往来数相从请余纪其因缘之绪余方得惠施之乐而识流水之义于是喜为书之而不拒焉熙宁七年十一月辛亥承奉郎行太常寺奉礼郎监市舶司钱塘沈辽记
　　新刻漏铭
王安石
戊子王公始治于明丁亥孟冬刻漏具成追谓属人嗟汝予铭自古在昔挈壶有职匪器则弊人亡政息其政谓何弗棘弗迟君子小人兴息维时东方未明自公召之彼宁不勤得罪于时厥荒懈废乃政之疵呜呼有州谨哉惟兹兹惟其中俾我后思
　　香山智度寺新钟铭
舒亶
慈溪香山智度寺作钟楼而钟不称于是正觉禅师谋新之一冶而就实元符改元十一月五日也是寺真应大师真身在焉冥感旁通四走檀施则是钟不日而成岂特人力也哉亦乐居士舒亶闻而赞叹为之铭曰
三界冥冥白日夜行非雷非霆闻者震惊是声是空破一切聋十方三世不离其中是声非有假一切手复归于尽谁作谁受是大因缘具大神力非声而声不德而德其万斯年与世作则
　　白鹤庙铭
陈玠
白鹤庙本出临海郡民世奉事举无怠者凡所虔请疾若响答明之象山与台境连其民素闻神之异遂立祠塑像如台民之事每亢旱祷雨亦未尝无应焉乃知神公心享诚灵通济物不特限乎一方也神之本末事迹向台从事苏君作记得其详此不复纪敢从而为之铭以刻诸象山之祠且以示来者铭曰
道本虚寂术无邪正在人施为孰谲孰令谲焉则讹令焉则行伟哉公阿学仙臻圣曩岁入台时方荐病爰以其术救民之命民受其赐莫不安定及乎云亡众悯遭横共建祠宇依山之胜至今祷祈蔑有虚应生术弗佞没灵孔多御患捍灾厥功可歌酌是道也非正而何象山之民向神之异乃刱庙寝塑神像位祠祭必恭曷敢慢事凯此蒙福与台同致前岁仲夏时雨辄愆邑簿石君款祠告虔曾未崇朝四野滂然今我来斯甫十旬日复遇亢阳苗殖几失三诣谒款应祷若一焉知炳灵非昔之术我河既盈我稼既蔚室家咸熙如愈重疾皆神锡休敢不昭述箫鼓皇皇牲肥稻香民之德神子孙不忘海波渺弥海山巍大神其福民万世永赖
　　妙喜泉铭
张九成
育王为浙东大道场地高无水僧众苦之绍兴丙子佛日禅师杲公受请住持周旋其闲命僧广恭穿穴兹地为一大池锹锸一施飞泉湓涌知州事姜公秘监见而异之名曰妙喜无垢居士为之铭曰
心外无泉泉外无心是心即泉是泉即心或者疑之以问居士心在妙喜泉是育王云何不察合而为一居士曰来汝其听取妙喜未来泉在何处妙喜来止泉即发生心非泉乎泉非心乎谓余未然妙喜其决之
　　宝陀山观音赞
黄龟年
稽首宝陀山观音大菩萨三十二妙应垂福于人天慧日廓圆明隐微无不照我等由宿植于菩萨有缘曩善一毫端菩萨悉能鉴今兹一何幸联樯来宝山淑景德惠风沧海如鉴净朝发东秦岸须臾达莲宫僧饭洗砵时相与瞻远峤□□跨巨浪侧足骨毛□自念尘坌身得伴清净侣同声讽密语复念我师名注目渴慈光忽睹紫金相崆峒石窟上宴坐自在容云雾不蔽亏跪礼得良久偕来无老稚咸识应现尊赞叹且忻欢得所未曾有我念现前众中多大福人久新迎我师所祷如响应为我忏众恶遂亦见如来同办起心香复陈一日供倘以昔善积获此大吉祯愿敦未来因永托如来记浮生如梦幻孰处放教生戒杀多素羞广阅如来藏分阴实可惜栖迟必山林料理般若舟长想菩提岸群生迷苦海拯援使知津共发向上心无□同佛会
　　基法师真赞
杨亿
巍巍哲士出生像李演教台岩领徒鄞水赡养静因假中了义花线谈空薪灰灭智雷潮闻寂丹釆章施卓尔具相俨然正思牛檀匪歇犀柄如挥师承有众瞻谛焉依
　　智觉禅师真赞并序
陈瓘
吴越钱氏崇信佛法智觉禅师妙以觉应身为其师范钱氏之好生戒杀师有助焉圣宋之兴也钱氏重民轻士舍别归总用师之劝诲也呜呼总相无亏别愿自满钱氏之尊主庇民余波自润不吝之福流及其后师之方便总别偏圆无不具矣初吴越天台智者教有录而多阙师谓钱氏曰日本国有之钱氏用师之言贻书致金求写其经本今其教盛行江左发信之士得而习证师之力也师所著宗镜录一百卷禅经律论与世闲文字圆融和会集佛大成考师之行事然后读师之书则师所建立可不言而喻矣师录所引周易礼记之言谓儒佛不同建立各异语不可徇文不足据故曰后儒皆以言辞小同不观前后本所建立但见言有小同不知义有大异是知不八正宗焉知言同意别未明正眼宁监名异体同所以徇语者迷据文者惑然则入宗明眼者不着文字依语滞文者未免迷惑融乎宗镜则一而巳矣一而不一三亦非三寂然不动犹为建立之言名异体同何必混和其相我今所赞叹者亦师之相而巳矣虽然既有相矣敢不赞乎赞曰
师之性大而严师之相人所瞻性相不二南北一致别不坏总大故如是
　　与雪窦法藏大师开堂病不能赴以偈随喜
陈瓘
明觉曾来坐道场百年优砵再馨香清天忽作风雷吼知是高人正举扬
　　四明陈及之日诵金刚经于如如堂多年矣忽于诵经之所有芝草之祥作伽陀以赞之
陈瓘
念念然灯佛发此无根草堂上默观之发白何曾老
　　江瑶柱传
苏轼
生姓江名瑶柱字子美其先南海人十四代祖媚川避合浦之乱徙家闽越闽越素多士人闻媚川之来甚喜朝夕相与探讨又从而镌琢之媚川深自晦匿尝喟然谓其子孙曰匹夫怀宝吾知其罪矣向子平何人哉遂弃其孥浪迹涅涂中潜德不耀人莫知其所终媚川生二子长曰添丁次曰马颊始来鄞江今为明州奉化人瑶柱其世孙也性温平外悫而内淳稍长去襮沬颀长而白晢圆直如柱无丝发附丽态父友庖公异之且曰吾阅人多矣昔人梦资质之美有如玉川者是儿亦可谓瑶柱矣因以名之生寡欲然极好滋味合口不论人是非人亦甘心焉独与峨眉洞车公清溪遐丘子望潮门章举先生善出处大略相似所至一坐尽倾然三人者亦自下之以为不可及也生亦自养名声动天下乡里尤爱重之凡岁时节序冠婚庆贺合亲戚燕朋友必延为上客一不至则慊然皆云无江生不乐生颇厌苦之闲或逃避于寂寞之滨好事者虽解衣求之不惮也至于中朝达官名人游宦东南者往往指四明为善地亦屡属意于江生惟扶风太守不甚礼之生浸不悦跳身武林道感温风得中乾疾为亲友强起置酒高会座中有合氏子亦江淮闲名士也辄坐生上众口叹美之曰闻客名旧矣盖乡曲之誉不可尽信韩子所谓面目可憎语言无味者非客耶客第归人且不爱客而弃之海上遇逐臭之夫则客归矣尚何与合氏子争乎生不能对大惭而归语其友人曰吾弃先祖之戒不能深藏海上而薄游樽俎闲又无馨德发闻惟腥宜见摈于合氏子而府公贬我固当从吾子游于水下苟不得志虽粉身亦何憾吾去子矣巳而果然其后族人复盛于四明然声誉稍减云
太史公曰里谚有云果蓏失地则不荣鱼龙失水则不神物固宜然人亦有之嗟乎瑶柱诚美士乎方其为席上之珍风味蔼然虽龙肝凤髓有不及者一旦出非其时而丧其真众人且掩鼻而过之士大夫有识者亦为品藻而置之下士之出处不可不 【御名】 也悲夫
　　请杜醇先生入□学书
王安石
人之生久矣父子夫妇兄弟宾客朋友其伦也孰持其伦礼乐刑政文物数制事为其具也其具孰持之为之君臣所以持之也君不得师则不知所以为君臣不得师则不知所以为臣为之师所以并持之也君不知所以为君臣不知所以为臣人之类其不相贼杀以至于尽者非幸欤信乎其为师之重也古之君子尊其身耻在舜下虽然有鄙夫问焉而不敢忽敛然后其身似不及者有归之以师之重而不辞曰天之有斯道固将公之而我先得之得之而不推余于人使同我所有非天意且有所不忍也某得县于此踰年矣方因孔子庙为学以教养县子弟愿先生留听而赐临之以为之师某与有闻焉伏惟先生不与古之君子者异意也幸甚
　　再书
王安石
惠书何推褒之隆而辞让之过也仁人君子有以教人义不辞让固已为先生道之今先生过引孟子柳宗元之说以自辞孟子谓人之患在好为人师者谓无诸中而为有之者岂先生谓哉彼宗元恶知道韩退之毋为师其孰能为师天下士将恶乎师哉夫谤与誉非君子所恤也适于义而已矣不曰适于义而惟谤之恤是薄世终无君子惟先生图之示诗质而无邪亦足见仁人之所存甚善甚善
　新校
 【[铭]】 唐心镜大师碑　以其迹 【刘本其下有遗字】 
四明图经卷十二
宋元四明六志弟十二
宋　张津　等　撰
鄞　徐时栋校刊
　太守题名记
唐开元二十六年置明州首命秦舜昌为本州岛刺史至皇朝建隆二年就田?廾钱亿以奉国军之节凡十有八年而其犹子惟治继太平兴国二年二淛图籍归我职方徙惟治于镇国军始选朝臣右赞善大夫赵易知为太守自建隆迄今盖百一十有八人而既去复来者刘珵陆傅李友闻张汝舟仇悆赵伯圭六人典乡郡而留再任者楼异秩未满而被命再任者张公津今着列于后
钱亿 【奉国军节度使建隆中】  　　　钱惟治 【奉国军节度使开宝中】  
赵易知 【太子赞善大夫太平兴国年】  钱象先 【太常博士雍熙年】  
陈矜 【侍御史端拱年】  　　　　　　孙扶 【吏部郎中端拱年】  
丘崇元 【淳化年】  　　　　　　　　陈充 【殿中丞淳化年】  
胡旦 【秘书监淳化年】  　　　　　　凌景阳 【度支员外郎淳化年】  
鲍当 【职方员外郎至道年】  　　　　徐继宗 【司封员外郎至道年】  
丁顾年 【库部员外郎咸平年】  　　　王膺 【虞部员外郎大中祥符年】  
苏耆 【户部员外郎大中祥符年】  　　范讽 【祠部员外郎直史馆大中祥符年】  
康孝基 【太常博士大中祥符年】  　　刘绰 【太常博士大中祥符年】  
李夷庚 【吏部员外郎直史馆天禧年】  燕肃 【司封员外郎天圣年】  
曾会 【户部郎中集贤殿修撰天圣中】  刘赓 【司勋员外郎天圣年】  
张交 【司封员外郎明道中】  　　　　李照 【刑部员外郎明道年】  
林殆庶 【屯田郎中集贤校理景佑年】  徐起 【太常少卿景佑年】  
张弇 【司封员外郎景佑年】  　　　　席平 【太常少卿景佑年】  
李制 【侍御史宝元中】  　　　　　　鲍亚之 【兵部郎中康定年】  
钱延年 【工部郎中集贤校理庆历年】  陆轸 【工部郎中直史馆庆历年】  
王周 【司封郎中庆历年】  　　　　　范思道 【户部郎中直龙图阁庆历年】  
沈扶 【祠部员外郎庆历年】  　　　　安稹 【度支郎中秘阁校理皇佑年】  
吕昌龄 【金部郎中皇佑年】  　　　　沈同 【工部郎中至和年】  
齐廓 【兵部郎中秘阁校理嘉佑年】  　鲍轲 【工部员外郎嘉佑年】  
钱公辅 【太常博士秘阁校理嘉佑年】  郎（王已） 【工部郎中嘉佑年】  
李思道 【兵部郎中治平年】  　　　　俞昌年 【兵部郎中治平年】  
赵諴 【太常少卿治平年】  　　　　　王罕 【太常少卿熙宁年】  
苗振 【光禄卿熙宁年】  　　　　　　李綖 【户部郎中秘阁校理熙宁年】  
曾巩 【直龙图阁熙宁年】  　　　　　李定 【集贤殿修撰元丰年】  
马珫 【曾任左司员外郎元丰年】  　　王诲 【曾任宗正少卿元丰中】  
王汾 【直龙图阁元丰年】  　　　　　韩宗道 【曾任司农少卿元佑年】  
李萃 【曾任兵部郎中元佑年】  　　　李闶 【曾任虞部郎中元佑中】  
王子渊 【曾任光禄少卿元佑年】  　　张修 【曾任太府少卿元佑中】  
刘淑 【曾任户部郎中元佑中】  　　　吕温卿 【曾任军器少监元佑中】 
姚勉 【宝文阁待制绍圣年】  　　　　刘珵 【曾任户部郎中绍圣年】  
王子韶 【集贤殿修撰绍圣年】  　　　刘珵 【绍圣年】  
叶涛 【曾任起居舍人绍圣年】  　　　韦骧 【曾任户部郎中元符年】  
陆傅 【曾任兵部员外郎建中靖国年】  王资深 【集贤殿修撰崇宁年】  
叶棣 【曾任吏部员外郎崇宁年】  　　彭休 【曾任吏部员外郎大观年】  
白同 【曾任刑部郎中大观年】  　　　钱景逢 【曾任本路提刑就差大观年】  
宋康年 【曾任户部郎中大观年】  　　陆傅 【曾任祠部郎中大观年】  
檀宗旦 【曾任太仆少卿大观年】  　　蔡肇 【显谟阁待制政和年】  
李图南 【显谟阁待制政和年】  　　　吕淙 【曾任军器少监政和年】  
周秩 【集贤殿修撰政和年】  　　　　周邦彦 【直龙图阁政和五年】  
毛友 【显谟阁待制政和六年】  　　　楼异 【徽猷阁待制政和七年至宣和四年】  
李友闻 【直龙图阁宣和四年】  　　　蒋彝 【直秘阁宣和四年】  
蒋猷 【徽猷阁直学士宣和四年】  　　赵亿 【右文殿修撰宣和六年】  
魏宪 【显谟阁直学士宣和七年】  　　李弼孺 【直秘阁宣和八年】  
李友闻 【集贤殿修撰宣和八年】  　　苏携 【直龙图阁建炎元年】  
金受 【直秘阁建炎二年】  　　　　　沈晦 【集贤殿修撰建炎三年】  
张汝舟 【直秘阁建炎三年】  　　　　刘洪道 【徽猷阁待制建炎四年】  
向子忞 【直秘阁兼管内安抚使建炎四年】 
张汝舟 【直显谟阁兼管内安抚使建炎四年】 
吴懋 【直秘阁兼两浙东路兵马钤辖建炎四年八月四日到任】 
陈戬 【宝文阁待制兼两浙东路兵马钤辖绍兴元年十二月十五日到任】 
陆长民 【直秘阁兼两浙东路兵马钤辖绍兴二年八月十五日到任】 
李承造 【直龙图阁绍兴三年三月初三日到任】 
郭仲荀 【检校少傅庆远军节度使兼沿海制置使绍兴三年十月十三日到任】 
仇悆 【徽猷阁待制兼沿海制置使绍兴五年八月十六日到任】 
周纲 【直龙图阁兼主管内安抚司公事绍兴八年二月十三日到任】 
潘良贵 【集英殿修撰兼主管内安抚司公事绍兴九年六月初九日到任】 
仇悆 【徽猷阁待制兼沿海制置使绍兴十年六月十八日到任】 
梁汝嘉 【宝文阁学士兼浙东沿海制置使绍兴十一年八月十三日到任十二年十一月除提举江州太平观】 
莫将 【敷文阁学士左朝请郎绍兴十二年十一月二十四日到任十四年十一月除提举江州太平观】 
秦棣 【敷文阁待制绍兴十五年正月初二日到任十七年四月除知宣州】 
徐琛 【右中奉大夫充敷文阁待制绍兴十七年四月二十六日到任二十年四月十日除知平江府】 
曹泳 【右朝请大夫直徽猷阁绍兴二十年五月初三日到任二十二年六月十九日除知绍兴府】 
韩琎 【右奉直大夫提举两浙路市舶兼权知明州绍兴二十二年七月初三日到任二十三年三月初七日除两浙运判】 
李庄 【右中奉大夫直显谟阁绍兴二十三年四月初二日到任是年十二月十二日差提举台州崇道观】 
王会 【敷文阁直学士右朝请郎绍兴二十四年六月二十七日到任二十五年五月初十日改除兵部侍郎】 
李（汀去丁改充） 【右朝请大夫绍兴二十五年六月二十九日到任是年七月二十五日致仕】 
方滋 【右朝请大夫直敷文阁绍兴二十五年九月二十八日到任是年十二月初一日罢任】 
王俣 【右朝议大夫绍兴二十五年十二月二十六日到任二十六年九月十八日赴召】 
姜师仲 【左朝请大夫直秘阁绍兴二十六年十二月十四日到任二十八年八月二十六日差主管台州崇道观】 
赵善继 【右朝散大夫直秘阁绍兴二十八年十月初八日到任二十九年六月二十六日罢任】 
张偁 【右中奉大夫充秘阁修撰绍兴二十九年七月十一日到任三十年六月初五日除提举台州崇道观】 
沈该 【特进观文殿大学士绍兴三十年七月十三日到任三十二年闰二月十三日致仕】 
韩仲通 【敷文阁直学士右正议大夫绍兴三十二年闰二月二十三日到任隆兴元年五月二十九日除知绍兴府】 
赵子潚 【龙图阁直学士左通议大夫兼沿海制置使隆兴元年六月十三日到任二年六月初八日除知福州】 
赵伯圭 【敷文阁直学士右奉议郎兼沿海制置使隆兴二年十月十八日到任乾道二年十二月十八日再任三年三月二十四日丁母忧罢任】 
张津 【右朝散大夫直秘阁兼主管沿海制置司公事乾道三年五月十五日到任五年五月十五日被命再任】 
赵伯圭 【龙图阁学士右朝请郎兼沿海制置使乾道五年十月初五日到任八年三月十三日再任淳熙元年十一月初九日改除宫观○[按曰]巳下十六人系后守续补者语详校勘记】 
皇子魏王 【永兴成德军节度使雍州牧开府仪同三司兼沿海制置使淳熙元年十二月十七日到任七年二月初七日薨背】 
范成大 【中大夫兼沿海制置使淳熙七年三月二十一日到任八年三月二十一日除端明殿学士知建康府】 
赵益 【武德大夫文州刺史浙东提点刑狱公事获旨兼权淳熙八年闰三月初五日到任是年四月十一日交割回司】 
谢师稷 【朝散大夫秘阁修撰主管沿海制置司公事淳熙八年四月十一日到任九年十月十三日赴召】 
杨獬 【司农少卿直显谟阁淳熙九年十一月二十三日到任十一年四月二十一日知宁国府】 
赵师夔 【朝奉郎充敷文阁待制兼沿海制置使淳熙十一年十月十三日到任十三年七月初九日改差知平江府】 
耿秉 【朝奉郎秘阁修撰兼主管沿海制置司公事淳熙十三年八月初十日到任是年九月二十七日请朝假】 
延玺 【武功大夫高州刺史权两浙东路提点刑狱公事被旨兼权淳熙十三年十月十六日到任是年十二月二十三日交割回司】 
岳甫 【朝奉郎兼主管沿海制置司公事淳熙十三年十二月二十四日到任以本路提举常平司除十五年十一月二十五日除尚左郎中十六年三月二十七日交割起发】 
林栗 【中奉大夫集英殿修撰知明州兼沿海制置使淳熙十六年三月二十七日到任在任除焕章阁待制绍兴元年八月二十五日差提举江州太平兴国宫】 
程大昌 【宝文阁直学士宣奉大夫知明州兼沿海制置使绍熙元年十一月初三日到任初八日宫观】 
林枅 【朝请大夫直焕章阁知明州兼主管沿海制置司公事绍熙二年正月初六日到任是年十月内除直徽猷阁知福州】 
虞俦 【朝奉大夫权两浙东路提点刑狱公事被旨兼权绍熙二年十二月初二日到任是月二十九日交割回司】 
高夔 【朝散大夫右文殿修撰绍熙二年十二月二十九日到任三年十二月初八日改除边郡】 
朱佺 【中奉大夫直徽猷阁知明州军州兼沿海制置司公事绍熙四年二月二十二日到任】 
　进士题名记
端拱二年陈尧叟牓 
　　杨说 王慈 　 
淳化三年孙何牓 
　　李泳 　 　 
咸平五年王曾牓 
　　许铉 　 　 
景德二年李迪牓 
　　郎简 卢 【御名】 微 张合 
祥符五年徐奭牓 
　　王周 葛源 　 
祥符八年蔡齐牓 
　　沈偕 许恽 　 
天圣二年宋郊牓 
　　沈兼 　 　 
天圣五年王尧臣牓 
　　李弈 虞协 　 
天圣八年王拱宸牓 
　　朱公绰 施渥 　 
景佑元年张唐卿牓 
　　许敏 沈言 　 
景佑五年吕溱牓 
　　丁渐 　 　 
庆历二年杨寘牓 
　　沈起 申屠会 周造 
庆历六年贾黯牓 
　　陈诜 冯准 王该 
　　周处厚【造之子】  李抚辰　俞（自羽） 
　　沈绛 　 　 
皇佑元年冯京牓 
　　杜谘 郭暨 陈翊 
皇佑五年郑獬牓 
　　卢隐 陈（言合） 【诜之堂弟】  楼郁 
　　陈（言宗） 【诜之兄】  项睎 葛良嗣 
　　周师厚 【造之子】  　 　 
嘉佑二年章衡牓 
　　陈辅 【（言合）之子】  刘仲渊 于锐 
嘉佑四年刘辉牓 
　　俞充 朱长文 丰稷 
嘉佑六年王俊民牓 
　　童于 项瞻 【睎之堂弟】  袁毂 
嘉佑八年许将牓 
　　葛蕴 冯硕 陈谧 
　　柳韶 　 　 
治平二年彭汝砺牓 
　　楼常 【郁之子】  舒亶 　 
治平四年许安世牓 
　　冯师古 　 　 
熙宁三年叶祖洽牓 
　　王 【钦宗庙讳】  王夬 【周之子】  冯景 
　　沈辅臣 　 　 
熙宁六年余中牓 
　　项傅 【瞻之子】  俞伟 【充之叔】  韦着 
熙宁九年徐铎牓 
　　陈伯疆 姚孳 杜屺 
　　楼光 【郁之子】  翁巘 王说 【该之兄】  
　　郭浑 【暨之弟】  　 　 
元丰二年时彦牓 
　　吴矜 周锷 【师厚子】  陈谔 【（言合）之弟】  
元丰五年黄裳牓 
　　江炳 翁升 俞夔 
　　丰安常 【稷之子】  陈撝 【（言宗）之族】  王瓘 【说之子】  
　　杨总 周温厚 【造之子】  陈谠 【（言宗）之堂弟】  
元丰八年焦蹈牓 
　　楼异 【常之子】  陈诩 【谠之子】  王景贤 
元佑三年李常宁牓 
　　吴正平 姚希 张宏 【举经明行修】  
　　陈摅 【撝之弟】  陈讽 【（言宗）之堂弟】  王发 
　　姚竦 　 　 
元佑六年马涓牓 
　　童（韦毕） 袁灼 【毂之子】  刘渭 
　　俞伸 【伟之弟】  吴遵古 【矜之子】  
元佑九年毕渐牓 
　　俞袤 【伟之子】  胡干化 舒介 【亶之兄】  
　　沈俞 　 　 
绍圣四年何昌言牓 
　　蒋璇 冯泾 童韫 【（韦毕）之堂兄】  
　　茹开 夏敦 吴博古 【遵古之兄】  
元符三年李釜牓 
　　陈禾 【谧之子】  陈（打去丁改升） 【撝之弟】  
　　郭敦实 【暨之子】  冯轸 楼弁 【常之子】  
　　汪洙 杨师旦 　 
崇宁二年霍端友牓 
　　周铢 【师厚之子】  李育 
崇宁五年蔡薿牓 
　　冯滋 【泾之弟】  蒋珫 【璇之弟】  冯子济 【泾之堂弟】  
　　夏承 【敦之子】  汪思齐 【洙子】  曹贯 
　　顾文 汪镇 　 
大观二年举遗逸牓 
　　陈之翰 【伯疆之兄】  于定 【锐之子】  　 
大观三年贾安宅牓 
　　王珩 【说之子】  胡旦 吴升 【矜之从弟】  
　　蒋安义 翁斯 贝云 
　　姚阜 【希之堂弟】  张郛 【宏之侄】  陈伯修 【伯疆之兄】  
政和二年莫俦牓 
　　汪思温 【洙之子】  王庭秀 【发之子】  张邦彦 【宏之侄】  
　　林保 林（上雨下注） 【保之堂弟】  徐特 
　　王玉 【该之子】  李嗣宗 　 
政和五年何（上□下木）牓 　 
　　楼航 刘待旦 　 
政和八年嘉王牓 
　　林孝雍 陈时举 陈秉 【谧之子举八行】  
　　姚持 【阜之侄】  桂舟 陈宗翰 【诜之孙】  
　　吴秉义 【升之子】  汪廷彦 【镇之侄】  史才 
　　薛朋龟 王勋 【说之孙】  姚大任 【持之堂弟】  
　　陈休锡 【谠之侄】  林唐 顾良能 【文之父】  
　　楼肖 【郁之子】  　 　 
宣和元年上舍释褐 
　　楼玮 【航之子】  　 　 
宣和三年何焕牓 
　　王琥 何泾 杨正权 【师旦之孙】  
　　吴秉信 【升之子】  莫昌 张宣 【宏之弟】  
宣和六年沈晦牓 
　　王璧 【庭秀之子又于绍兴五年魁博学宏词科】  曹粹中 【贯之侄】  
　　林孝友 【孝雍之弟】  于铚 【锐之弟】  汪廷衡 【镇之子】  
　　隽成可 江与文 　 
建炎二年李易牓 
　　张嗣良 于闶 【铚之子】  严翼 
　　冯輗 【轸之从叔】  　 　 
绍兴元年上舍释褐 
　　高闶 　 　 
绍兴二年张九成牓 
　　王玮 【琥之弟】  于庭式 【定之子】  薛靖 【朋龟族】  
　　史纯臣 周广誉 叶之才 
　　郭敦颐 【敦实从弟】  　 　 
绍兴五年汪应辰牓 
　　石师能 史师雄 郑若谷 
　　赵敦临 高安世 【闶之兄】  刘涛 
　　陈该 黄麟之 
绍兴八年黄公度牓 
　　吴邦杰 【遵古之孙】  蒋楰 【璇之从侄】  陈曦 【禾之子】  
　　余遇 蔡毅 徐公庠 【特之子】  
　　林端 汪思文 【洙之侄】  何修文 
绍兴十二年陈诚之牓 
　　丰至 【稷之侄孙】  姚孚 【阜之子】  俞观能 【夔之子】  
　　姜涛 褚棣 蒋袤 
　　邹审权 翁褒 吴秉 【升之子】  
　　陈晋锡 【休锡弟】  　 　 
绍兴十五年刘章牓 
　　汪大猷 【思温之子】  史浩 【才之侄】  张济 【嗣良从兄】  
　　周维 莫冠卿 王瀹 【夬之孙】  
　　林大节 【孝雍从子】  高誾 【安世之弟】  陈琈 
　　林嵩 沈子霖 　 
绍兴十八年王佐牓 
　　沈中立 童大定 方逢辰 
　　陈云从 　 　 
绍兴二十一年赵逵牓 
　　方天保 陈居仁 裴定 
　　吴化鹏 张逊 任三杰 
　　项伋 【傅之从弟】  　 　 
绍兴二十四年张孝祥牓 
　　蒋镡 【璇之从弟】  王铎 　 
绍兴二十七年王十朋牓 
　　方南强 【天保之弟】  颜师尹 姚僎 
　　胡滂 【旦之侄】  陈栖筠 【（打去丁改升）之侄】  　 
绍兴三十年梁克家牓 
　　楼锷 【异之孙】  楼鈜 【异之孙】  卞圜 
　　高文虎 【安世之侄】  叶时 王明发 
　　郑锷 刘俣 沈元宪 
　　莫堂 【冠卿之子】  黄岩叟 董弥明 
　　翁才 舒黻 　 
隆兴元年木待问牓 
　　李唐卿 李霖 郑若容 【若谷弟】  
　　楼钥 【异之孙】  张良臣 林圭 
　　冯纬文 【泾之侄孙】  汪大辩 【思文之子】  林颐 【嵩之子】  
　　张孝伯 王广 边友闻 
　　赵省 赵大方 李烨 【泳之孙】  
　　薛敏思 【朋龟从侄】  刘宏 严九龄 【翼之从弟】  
　　童亦颜 任允迪 陈纶 【居仁之叔】  
　　傅岩 　 　 
乾道二年萧国梁牓 
　　施纯仁 杨王休 俞茂系 【观能之子】  
　　高开 【安世之弟】  沈铢 【子霖之子】  俞茂先 【观能之子】  
乾道五年郑侨牓 
　　杨简 王时会 【时叙之弟】  沈焕 【铢之子】  
　　袁章 王时寂 【时会之兄】  史弥大 【浩之子】  
　　戴樟 沈镗 【铢之弟】  杨正功 
　　叶逊志 林东之 【嵩之族】  　 
　刊误
 【[太守题名记]】 　惟治继 【卢本继下有之字】 
[徐琛]　四月十日 【卢本有初字宝庆志亦有】 
[赵伯圭]　八年三月 【卢本八年上有乾道二字○按图经体例自张津以上凡书到任之年必系年号去任之年惟改元则书否则蒙上但云几年而已此各本并同者也赵伯圭以下余本亦依旧例惟卢本无论改元不改元尽系年号核之书法似卢本为繁冗而揆诸情事实余本有脱略也盖赵公以下尽为后守续增而续增者不过自记其到任年月至后守又复续增乃始追记前守之去任年月记载一人实出两手故不复考核旧例重书旧号耳今悉依卢本补录于此○[皇子魏王]淳熙七年○[范成大]淳熙八年○[谢师稷]淳熙九年○[杨獬]淳熙十一年○[赵师夔]淳熙十三年○[岳甫]淳熙十五年淳熙十六年○[高夔]至绍熙三年】 
 【[进士题名记]】 [周锷]　师厚子 【子上卢有之字○按卢本凡所注家世并有之字此本凡脱入之字不复覶缕】 
 
