台湾舆图

自序
前后山总图
台湾县图
台湾县舆图说略
凤山县图
凤山县舆图说略
嘉义县图
嘉义县舆图说略
彰化县图
彰化县舆图说略
新竹县图
新竹县舆图说略
淡水县图
淡水县舆图说略
宜兰县图
宜兰县舆图说略
恒春县图
恒春县舆图说略
澎湖厅图
澎湖厅舆图说略
埔里社图
埔里六社舆图说略
后山总图
后山舆图说略
跋
 

自序

　　古人右史左图，观览并重。萧何入关，首收图籍；盖凡道途险阻、山川阨塞，非图莫周悉也。

　　台湾，海外荒岛耳。郑氏纳土逾二百年，半线以北，辟及彰化、淡水、噶玛兰，已入山后。今则自苏澳、岐莱、秀孤峦、卑南觅以逮琅■〈王乔〉、恒春，拔木通道，殚尽人力，几及千里；郡志旧图，付之狉榛莫考。献纶备兵来此，适值海疆多事，朝廷遂有开山抚番之命。台之南北，递岁周巡；辙迹所由，多涉无人之境。而内山道途、形势，为从古方舆所不志。献纶则欲详悉为图，俾回曲窵远，了然尺幅；而民番生聚、村落联属，咸有所稽。因命山阴余二尹宠周历各属，创为之图；凡再易寒暑，始竣。而后山图，又数易；惟嘉应王君熊彪有稿为优，并采用之。番社取其已归化、备档案者胪列之，余难悉数。又属闽县王广文元稚为之纂校，献纶复参酌审定。图成，计得幅大小凡十有一，说略称是；付之剞劂，以补志乘未备。

　　曩赭寇之平，江苏开局刊行舆图，最为详赡。台郡荒僻，固相悬殊；又苦海外载籍荒落，图之疏略殆所不免。后之留心经世者，更从而考订扩充之，是则所厚望也夫。是为序。

　　光绪五年（岁在己卯）孟夏，诰授通奉大夫布政使衔、分巡台湾等处兵备道兼按察使衔、提督学政，新建夏献纶撰。  
　 
台湾县舆图说略

　　台湾，海外岛屿。距福建省会一千二百里（轮船量水表测量，实九百里）、澎湖二百四十里（实一百七十五里）、厦门四百二十里（实四百九十五里），从古未辟荒土也，前明始知其地。国朝顺治十六年，郑成功自江宁败归，遂踞之；伪设郡县。康熙二十二年，成功之孙克塽归降；廷议设府一，领县三：曰台湾、曰凤山、曰诸罗。

　　台湾，实附府郭。邑治土地松浮，局势隘窄。东、南、北三面沙多土少，西南临海，不若嘉、彰之平畴广沃。

　　出南门行，由大桥头历大林庄、营盘口而至二层行〔溪〕者，南达凤山之大路也。出北门迤东北行，由柴头港、漯仔底历看西、木栅而至曾文溪者，北达嘉义之大路也。

　　县之东有罗汉外门，曾为逆贼朱一贵负嵎。雍正九年，移县丞以分防；嗣改县丞为巡检，今议裁。大武垄者，为台、嘉分界之区；素作盗薮，亦设巡检以驻之。罗汉外门迫近内山，群峰罗列：若木冈、银锭、土楼、魁斗诸山均在县南，邑志称之；实祗培塿耳。

　　县西十里，滨临大海，有市镇曰安平。前阻汪洋，非船莫渡；今已积沙成地，建造舆梁。昔之隙仔港，即今之洲仔尾；在鹿耳门北，距县治十五里。前可泊巨舟百余艘，今复淤为陆地。所谓沧海桑田者，非欤？同治十三年，海氛不靖，始议于安平之三鲲身，仿造西洋炮台。郡港无内澳，鹿耳门昔可容巨舟出入，今已淤浅，改泊四草湖。安平巨浪滔天，夏秋尤剧，俗名曰涌；不风而波，排击掀翻，响闻数十里。作时，郡艘急驶澎湖或旗后以避之；虽泰西人之善驾驶，语及安平海口，无不目震心骇。此郡城之天险也。地虽硗瘠，而帆樯鳞集，百物所聚，风气顿开，亦海外一大都会云。

　　附录道里

　　县治往嘉义县路程：出北门三里柴头港庄、二里漯仔底、二里渡船头（即三坎店）、十里看西街、二里木栅庄、十三里曾文溪、渡溪三里：综计三十五里，入嘉义县界。

　　县治往凤山县路程：出南门一里大桥头、二里大林庄、五里营盘口、五里二层行溪：综计十三里，入凤山县界。

　　县治往罗汉内门路程：出东门五里坎脚庄、二里上仑庄、六里南保庄、七里旧社庄、三里咬狗溪寮、五里打鹿洲埔、八里乌山庄、二里内门庄、八里茄冬仑、五里中埔庄、七里罗汉门：综计五十八里。  

凤山县舆图说略

　　邑治旧在兴隆里。乾隆五十二年林爽文之乱，庄大田应之，躏县城；事平，以县城形势非宜，议徙于埤头。在郡南八十里。初，郑氏纳土，凤山乃毒瘴恶地；令其邑者，多不敢至。今则南尽率芒溪、北及二层行溪百余里，人民趋若鹜矣。其地东北至弥浓，西至旗后，东南沿海至率芒溪北岸，东涉下淡水溪至阿猴街。

　　自阿猴而东南，至内埔庄。内埔庄有二路可通卑南觅，详恒春「说略」中。率芒溪北行，有枋寮汛焉；僻处海滨，渐近内山。同治六年，始议移设巡检一员。由县治北行六十七里，为台、嘉交界之二层行溪。溪常涸，惟大雨可渡竹筏。由弥浓西行五里为旗尾，属台、凤交界之旁径。由率芒溪以南，为新设恒春县境。阿猴林者，素为奸宄出没，故设下淡水县丞以驻之。以上，皆称坦夷。

　　东南行三十里为东港街，与新庄、茄冬脚连界。从山麓陆行，可达枋寮；处处依山，多涉险峻。

　　城南三十里有凤鼻山，邑治所由名也；后倚半屏，前临打鼓。打鼓港即旗后口，在县西南十五里；浪平，可泊轮船。近为通商口岸，华洋杂处，商贾云集。今筑炮台，置戍守，洵台南之门户也。其余沿海诸港，半多壅塞；惟东港水深丈许，商船便于出入。

　　又有小琉球屿者，在县南六十里，与东港对峙，孤悬海中，周围约二十里；居民三百四十余户，男女二千余口，地不产五榖，以捕鱼兼莳杂粮为生。光绪三年，恐宵小之易于藏匿也，亦屯兵戍守之。

　　下淡水溪，在县东二十里；源发于大泽机西南诸山，合旗尾、弥浓、巴六、万丹、九甲、南平诸流潆洄数十里，会赤山之冷水沟，入于海。自下淡水而下，则曹公圳水利最溥，灌田三万余亩，水皆环绕埤城；前县令曹瑾倡捐疏浚，故名。

　　大抵凤山之地，深山大海，形势雄壮；安内攘外，实为台南屏卫。前此闽、粤分居，睚眦细故，动成械斗；今则涵濡教化已历年所，群聚州处，不复互分气类矣。

　　附录道里

　　县治往郡城路程：出南门九里大将庙、七里太平桥、四里楠梓坑、十里桥仔头、八里倒砖仔溪、二里阿公店、二十里大湖、七里二层行溪：综计六十七里，入台湾县界。

　　县治往恒春县路程：出东门五里山仔顶庄，三里芎蕉脚庄、七里顶鸟鼠洲、三里下鸟鼠洲、六里王爷宫庄、四里五房洲庄、三里东港街、四里仑仔顶、五里塭尾、五里芦竹塭、七里下寮、五里枋寮、五里率芒溪：综计六十二里，入恒春县界。  
　 
嘉义县舆图说略

　　嘉义，在府治东北一百里，为台南北之要冲。旧治曰诸罗，在佳里兴保；康熙四十年，移驻今地。林爽文之乱，台湾厅、县相继沦陷，诸罗被困逾年。民间绝食，贼济以米，不受；卒赖以全。高宗纯皇帝以县民守「效死勿去」之义，特诏改诸罗为嘉义县。

　　邑境田畴交错，形势与彰化埒。自南至北，蜿蜓百余里。又分内外二路，皆称孔道：自曾文溪历茅港尾、下茄冬迤东北至县城，涉牛椆溪、打猫塘、他里雾而之虎尾溪者，为内路；外路则沿曾文溪而出萧垄、麻豆历盐水港、笨港、南港、新港逶迤北转而达虎尾溪者，须遵历海壖。

　　县东南七十里，与台邑交界，曰大武陇；设巡检一员。东北四十里，曰斗六门；设县丞一员，分资治理。

　　邑有火山者，在迤东四十里。常有焰上腾，或云磺气所凝聚，故下潴温泉。

　　又有阿里山，在火山之东，势甚辽阔。中处归化生番，素称驯顺。

　　海口之在邑北者，日笨港，驻县丞；南曰盐水港，即佳里兴，驻巡检。而布袋嘴、猴树港介其间，惟布袋嘴较深，巨舟可入。曾文、急水、八桨、牛稠、虎尾诸溪源出内山，夏秋时雨沱滂，往来病涉，亦人力难施也。

　　县东北沟渠布列，水利流通。

　　物产，五榖外，果实最繁；竹笋、藷蓣、槟榔、藤、苎，皆利民生；固采风者所不废也。

　　附录道里

　　县治往郡城路程：出西门五里鸽溪寮、七里水堀头街、七里北屹、四里后壁寮、七里下茄冬、五里茄冬仔、五里仙草寮、五里火烧店、八里竹仔脚、七里茅港尾、七里坎顶、二里曾文溪：综计六十九里，入台湾县界。

　　县治往彰化县路程：出北门五里牛椆溪、八里打猫街、三里虎尾寮、四里大莆林、五里兴化店、五里他里雾、五里松仔脚、七里虎尾溪、渡溪二里：综计四十四里，入彰化县界。

　　县治往斗六门路程：三十里他里雾、四里甲寮、四里九老爷、二里斗六门：综计四十里。  
　 
彰化县舆图说略

　　彰化，旧隶诸罗；负山临海，宅中居要。设县于雍正元年。距郡城二百一十里。地皆坦夷可耕。

　　邑南行，历二抱竹庄、东螺街至莿桐巷者，为抵嘉义之通衢；北行，历大肚街、沙辘塘、寓鳌、菁埔墘至大甲者，为抵淡水之通衢。

　　南投街，在邑之东南四十里，为埔里六社出入之途。乾隆二十四年，设县丞；今议归鹿港，改设巡检。邑东北二十里，曰犁头店街；亦分设巡检一员。犁头店附近捒东保，沃野数十里，最居形胜。邑东南、东北皆通埔里六社；语详六社「说略」中。

　　溪流之著者，曰虎尾、曰宝斗，在邑之南；曰大肚、曰大甲，在邑之北。均发源内山，流入于海。大甲溪底多怪石，春冬水平可涉；夏秋骤涨，波涛汹涌，行人裹足，称天险焉。其余海口，曰麦寮、曰番挖、曰鹿港、曰福安、曰梧栖，均沙痕盘曲，巨舟难拢，洋船罕到。梧栖口外，有五条沙者，舟行尤易搁浅。鹿港最为繁庶，商贾辐辏，昔驻同知；其对渡为泉之蚶江，海程之近无踰此者。

　　境内物产丰饶，沟洫之利最溥。惟是地广民强，海外素称难治。

　　县城无险足守，筑于平陆。又有八卦山，在城外东北隅，俯瞰全城，不得地利；且幅员辽阔，控驭难周。后有议者，其必如淡水分治，以鹿港、捒东为建城之所。姑存其说，以俟后来。

　　附录道里

　　县治往嘉义县路程：出南门四里口庄、四里茄冬庄、五里燕雾庄、七里二抱竹庄、七里挖仔庄、八里宝斗街、八里潮阳厝、七里树仔脚、五里莿桐巷，五里虎尾溪：综计六十里，入嘉义县界。

　　县治往新竹县路程：出北门五里茄冬脚、七里大肚街、八里龙目井、七里沙辘街、八里牛骂头、七里青埔墘，三里大甲溪、渡溪五里：综计五十里，入新竹县界。

　　县治往南投路程：出北门五里大竹围、五里外快官、五里内快官、五里竹林、五里本县庄、五里月眉庄、五里营盘口、五里南投庄：综计四十里。

　　县治往鹿港路程：出西门三里三块厝、五里马鸣山、六里半路庄、六里鹿港、十里至海：综计三十里。  
　 
新竹县舆图说略

　　台北分治，亦天时、人事所迫，不容已者也。淡水厅旧辖，延袤三百四十余里，视内地实四、五百里，控制何以能周？议始于光绪元年；越四年、岁己卯，乃设官析土焉。自大甲溪以北至头重溪、土牛沟以南为县辖；即厅城为县城，廨舍仓库无易。邑〔治〕情形，大约与淡水同：内负崇山，外临大海。

　　大甲溪与彰化共，见彰化县「说略」中；滨溪设大甲巡检。其余溪港十余，而以吞霄、后垄、中港、香山之源流为最长；惟水浅难泊巨舟，故必以沪尾、鸡笼通互易焉。

　　邑东南五十余里，曰牛斗山；出产矿油，现议开采。

　　境内土地肥饶，广输沃衍；蓝鼎元「平台纪略」称『竹堑埔有良田数千顷』，历二百年益着其盛矣。

　　附录道里

　　县治往彰化县路程：出西门五里牛埔庄、三里香山塘、四里下寮、三里盐水港、五里老衢崎、五里中港街、十里山仔顶、五里后垄街、五里乌眉巷、五里白沙墩、十里吞霄街、八里宛里街、二里房里街、十里大甲街、五里大甲溪：综计八十五里，入彰化县界。

　　县治往淡水县路程：出北门五里旧社、三里新社、五里凤山崎、十里大湖口街、四里四脚亭、六里崩坡、五里杨梅坜、五里头重溪、二里土牛沟：综计四十五里，入淡水县界。  
　 
淡水县舆图说略

　　台湾富庶，以淡北称最。郑氏以前，未之闻；康熙中，既入版图，犹隶彰化。雍正九年，分设淡水同知，治以大甲溪以北。二百年来，声明文物甲于全台。先是同治十年，同知陈培桂徇厅民之请，有『增设学额，请升直隶州』之议，未及行；开山抚番事起，乃推原其意，议于北路裁淡水同知、噶玛兰通判，建台北府一，辖以三县：曰淡水、曰新竹、曰宜兰，一厅：曰鸡笼，通判兼理煤务。

　　淡水实为附郭之邑，治于艋舺。划中坜以上至头重溪、土牛沟，为淡、新交界；三貂溪以北，仍交宜兰县界。

　　艋舺当鸡笼，龟仑两山之间，沃壤平原，溪流环抱。西至海口三十里，直达八里坌、沪尾两口，并有观音、大屯山以为屏障，且与省城五虎门遥对，非特淡、兰扼要之区，实为全台北门之管〔钥〕也。

　　中坜、茄冬、南坎、磺溪诸小港外，八里坌昔通今塞；沪尾在邑治迤北三十里，又折东六十里曰鸡笼。沪尾盛潮约深一丈五、六尺、鸡笼过之；近皆为互市之地。

　　距离鸡笼十二里，曰八斗；实为产煤奥区。今招洋匠浚煤井，仿西法以行之。又有硫矿产于金包里、冷水窟、大磺山、北投等处，距艋舺近或二、三十里，远或四、五十里，皆属利源。

　　台洋风■〈日凡〉靡常，惟鸡笼四时可泊轮船。放洋历六时许，可抵花莲港；达后山者，以此为便途。

　　近治十二里有新庄县丞，今议裁。

　　物产：煤为巨宗；茶亦利溥，实始教种于同治初间。靛青、樟脑、糖蔗之属尤多。

　　迩来风气日辟，百废具兴，居然成一都会也。

　　附录道里

　　县治往新竹县路程：出南门十二里新庄、五里坡角庄、十里龟仑岭、十里桃仔园、十里崁仔脚、五里中坜新街、三里中坜溪、十里土牛沟：综计六十五里，入新竹县界。

　　县治往宜兰县路程：出东门十二里锡口、八里南港仔、七里水返脚、八里五堵、五里七堵庄、三里八堵庄、九里暖暖街、二十里三爪仔庄，五里苎仔潭，三里龙潭堵、十五里三貂岭、二十五里三貂溪：综计一百二十里，入宜兰县界。  
　 
宜兰县舆图说略

　　宜兰县，本噶玛兰旧地；去台北府治陆程一百九十里；迤东而南，僻处山后。初名蛤仔难，金筑周钟瑄作「诸罗县志」，始见纪载。乾隆中，有漳民吴沙以垦务雄长其地，从之者众。嘉庆十五年，归入版图；设通判一员，专理民事。维时百务草创，隘寮、桥渡，因地势而布置；村庄、里保，就番语而译成。同治十三年，开山抚番议起，厅改为县，名曰宜兰。

　　邑治东面海，西负山，北界三貂溪，南逮苏澳。

　　自三貂溪、远望坑至草岭西北，林深菁密，最称险阻。过岭为大里简，东望海波汹涌，万水朝东。东北隅三十里海中浮屿，曰龟山；有居民，置屯守。草领迤东，山若屏障。海滨大石嶙峋，中设一关，曰北关；设于苏澳者，曰南关：屹立两称门户。

　　苏澳口水深四、五丈，可泊轮船；惟防礁石。南风、北风二澳，又为苏澳之门户；南风，今置戍防。

　　泖鼻山在三貂溪口，形同象鼻；长十余丈，直插入海。旁有小澳，曰琉球澳；礁险，不容泊舟。

　　头围在邑东北三十里，设县丞。罗东在邑东南二十里，设巡检；今议裁。

　　自头围历大坪林以达枧尾街至艋舺者，为旁径，约程一百余里，较为便捷。

　　生番聚处多在西南诸山；向设隘寮二十余处以防之。

　　苏澳五里亭以南，为后山首途；以其地险，少人行也，改由海道直抵花莲港登陆。

　　海口之著者，曰三貂溪，又名下双溪，为淡、兰交界之所；曰草岭脚溪、曰大溪、曰乌石港溪、曰浊水溪、曰马赛溪、曰大东澳，皆发源于山，流归于海。

　　台湾精华聚于北路，兰虽一隅，膏壤充溢，风气日开，洵扶舆磅礴之气之有所发泄也。

　　附录道里

　　县治往淡水县路程：出北门二里新庄、八里四围、五里礁溪、十里二围、五里头围、五里乌石港、五里北关、四里硬坊、五里大溪、七里番薯寮、五里大里简、五里草岭脚、十里草岭头、四里草岭仔、四里牡丹坑、四里远望坑、五里三貂溪：综计九十三里，入淡水县界。

　　县治往后山路程：出南门三里民壮围、七里奇立坂、五里溪洲渡、五里罗东街、六里利泽简、六里猴猴庄，三里马赛港、五里冬瓜山、十里苏澳：综计五十里，入后山界。

　　县治自头围山路往淡水路程：三十里头围、十里樟林仑、十（原文一）里铳柜、七里虎尾寮潭、七里大粗坑、四里仑仔洋、三里石亭、六里枋仔林、三里深坑渡、六里樟脚、三里六张犁、六里枧尾街、八里艋舺：综计一百三里。  
　 
恒春县舆图说略

　　台南辟土，盖肇始于光绪元年。今两江总督沈公葆桢奉命巡台时，海防戒严，亟求边备，知凤山枋寮以南尚八十里，置之瓯脱非宜，倡建一县，名曰恒春；廷议报可。于是相度阴阳，经画久远，实维琅■〈王乔〉之猴洞山形环抱，中豁平原，堪建城池；而开山抚番，亦自南路始矣。今划率芒溪以北与凤山县接壤，而东、西、南三面皆滨海。

　　自率芒溪历嘉鹿塘、南势湖、枋山头、莿桐脚、枫港、尖山而至车城，计程六十里。车城者，昔为福文襄驻师之所；以木为城，今改土堡，距县城十五里。

　　自县城东越射麻里、万里得、高士佛、八窑湾，计七十八里而至牡丹湾；又二十七里，至阿郎壹溪；又一百零八里，至卑南觅。卑南觅者，周围数十里，番社鳞比，归化最早。康熙、乾隆中，大军平朱一贵、林爽文，番酋负弩前驱，曾受银牌、文服之赐；至今藏之。移驻同知，专理番务；设塾训番书经，有成诵者。

　　而卑南之途，又凡三出：其辟自通判鲍复康者，自枫港、射不力、圆山、双溪口、大云顶、鲁木鹿、阿郎壹而至者，计程二百三十六里；又自凤山县之下淡水历射寮、南昆仑、大乌万而至者，计程二百十四里，总兵张其光所辟也；又自下淡水历赤山、昆仑坳、诸也葛而至者，计程一百七十五里，同知袁闻柝所辟也。今以恒春出射麻里者为通衢，而于万里得、高士佛、牡丹湾各设邮递。

　　邑境环海无港澳，大沙湾、大坂埒、后湾、射寮、枫港等处，轮船舺舨视天色平稳可一寄椗。沿海各溪皆浅窄，仅祗小舠出入。如久雨，山水暴注，则俱不可涉。在山后者，为猪朥束、八窑湾、牡丹湾等溪为着。而鹅峦鼻为海途转捩，下有暗礁，最称天险；洋船往往失事。今仿西洋塔灯照海之法，设瞭望以便行人。

　　邑境山多地窄，由鹅峦鼻至枫港，时有山风压船，名曰落山风；舟行遇之，辄遭倾覆。过枫港，则无虞此矣。

　　陆则以狮头山、尖山、龟山、大坪顶、马鞍山为扼要。番社向有上十八、下十八之分，今可纪者五十有八。又卑南番社，四十有六。而牡丹、龟文，实构外衅；狮头、率芒，曾示兵威。粤庄、闽庄之杂处于番社者，又不啻四、五十；均有头人可资号召。番性视北路为驯。惟是山多田少，谋食维艰；而傍山宜植茶、棉、杂粮，长民者以次第教导之。

　　邑治无水利，近自城西至射寮港筑坝蓄水，以通运道而灌民田；庶几成聚成都，荒服皆称乐土矣。

　　附红头屿、火烧屿

　　红头屿，在恒春县东八十里。孤悬荒岛，番族穴居；不谙耕稼，以莳杂粮、捕鱼、牧养为生。树多椰实；有鸡、羊、豕，无他畜。形状无异台番，性最驯良。牧羊于山，翦耳为志，无争夺诈虞之习。民人贸易至其地者携火枪，知其能伤人也，辄望望然去之。语音有与大西洋相似者，实莫测其所由。地势周围六十余里，山有高至五、六十丈者。社居凡七，散列四隅；男女大小不及千丁。光绪三年，前恒春县周有基、船政艺生游学诗、汪乔年偕履其地，归述其所见如此。

　　又有火烧屿者，横直二十余里，与红头屿并峙。水程距卑南六十里。有居民五百余丁。商船避风，间有至其地者。

　　附录道里

　　率芒溪至恒春路程：四里嘉鹿塘、六里南势湖、七里枋山、三里莿桐脚、十二里枫港、十五里柴寮、十八里车城、十五里恒春：综计八十里。

　　恒春由枫港至卑南路程：四十八里枫港、十里射不力、十里圆山下、五里双溪口、十里武吉山、十里大云顶、十五里英华岭、十里鲁木鹿山、十里阿郎壹溪、十里巴郎卫、十里大乌万、十里干仔辟、二十里干仔仑、十三里大猫里、二十五里知本、二十里卑南宝桑：综计二百三十六里。

　　恒春由射麻里至卑南路程：出东门十三里射麻里、二十里万里得、二十里八窑湾、二十五里牡丹湾、二十七里阿郎壹溪、余同前：综计二百十三里。

　　恒山县下淡水由赤山往卑南路程：十二里赤山、十五里双溪口、五里内社、十五里昆仑坳、十里大石岩、四十里诸也葛、二十里干仔仑、十三里大猫里、四十五里卑南：综计一百七十五里。

　　凤山县下淡水由射寮往卑南路程：三十里射寮、八里半红泥嘴、十六里立里社、八里半南昆仑、二十里古阿仑、二十三里春望岩、十里大乌万溪口、四十三里大猫里、四十五里卑南：综计二百十四里。

　　附录番社

　　琅■〈王乔〉上十八社：

　　内龟文社、外龟文社、中文社、内狮头社（今更名内永化社）、外狮头社（今更名外永化社）、麻里巴社、中心仑社、草山社（今更名永安社）、竹坑社（今更名永平社）、阿栽米息社、周武滥社、近阿烟社、马来藕社、大干仔笠社、本武社（今更名永福社）、大加之来社、雾里壹社、阿郎壹社。

　　琅■〈王乔〉下十八社（今添两社）：

　　猪朥束社、蚊率社、龟仔甪社（内有三社）、牡丹社（内附尔乃中心仑社）、高士佛社、加之来社、八姑甪阿眉社、射麻里社、四林格社、八窑社、竹社、上快社、下快社、射不力社（内有五社）、射麻里阿眉大社、万里得阿眉社、八窑阿眉社、罗佛阿眉社、麻仔社（内有山顶、山脚之分）、龙銮社。

　　附近枋藔七社：

　　率芒社（今更名知法社）、南屏社、心麻社、沙那谷社、武吉社、大笼坳社、吧郎社。

　　附近赤山射藔十三社：

　　本社地（即粪箕社）、望阿立上社、望阿立下社、割肉社、陈阿修社、内社、七家陈社、昆仑坳社、北力力社、董的社、立里社、排力社（即拜律社）、古阿仑社。

　　卑南觅四十六社：

　　已详后山「说略」中。  
　 
澎湖厅舆图说略

　　澎湖，距府治一百七十五里、省会六百七十三里（旧云距府二百四十里、省九百六十里；今轮船用量水表量测得实）；名初见「宋史」。相传隋开皇中，虎贲陈棱曾略其地；是隋时知有澎湖。旧云三十六岛，实则有名目可纪者五十有五。元末设巡司，明初旋废，移民墟地，弃逋薮者又数百年。郑氏窃据，设安抚司。国朝康熙二十二年始入版图；隶台湾县，设巡检一员。雍正五年，改设通判，兼海防事。

　　地四面滨海，居民以捕鱼为生；不产五榖，粮食惟恃台地接济：海外瘠土也。

　　康熙末朱一贵之乱，全台沦没，惟澎湖独存。嗣用兵七日平台，廷议以澎湖克而郑氏降、澎湖存而全台复，疑台湾形势在澎，拟移总兵驻其地；时漳浦蓝鼎元方佐其族兄廷珍幕，亟上书论止之。实则澎虽不必为全台控制，而台、厦之冲有此天成屹镇，设屯重兵、丰糗糒，彼纵横海上者又安能越澎湖飞渡而绝无所顾忌耶？

　　就澎形势，各岛环列，中开一澳，可泊巨艘数十，出入不必候潮；台洋夏秋风涛汹涌，不能泊船，辄于此寄椗焉。外有西屿为屏蔽，内有新城、龟山、蛇山（又名莳里）相犄角。今于新城、龟山筑炮台，更得扼吭当关之势；无事时以之息避风涛，有事时以之往来策应。王公设险，诚无踰此者。

　　附录岛屿道里

　　厅南十二屿：虎井屿距厅治三十六里，桶盘屿十二里，金鸡屿七十里，船路屿六十五里，沙狗屿、马鞍屿并七十里，船帆屿六十六里，南铁砧屿、头巾屿并六十九里，钟仔屿八十五里，南屿（即大屿）一百里，八罩屿六十六里。

　　厅东南五屿：东屿坪、西屿坪距厅治七十里，锄头增九十九里，西吉屿九十八里，东吉屿一百二里。

　　厅东六屿：阴屿距厅治三十里，阳屿三十五里，香炉屿三十里，鸡膳屿三十五里，鼓架屿二十里，椗钓屿四十五里。

　　厅东北七屿：长岸礁（即奎壁屿）、员贝屿距厅治并十九里，雁晴屿十二里，篮笨屿、屈爪屿并三十里，鸟屿三十四里，白沙屿四十五里。

　　厅北八屿：大仓屿距厅治十八里，凉伞屿十三里，中墩屿二十里，北山屿二十四里，金屿三十五里，险礁、土地公屿并四十里，吉贝屿七十五里。

　　厅西北六屿：大烈屿、小烈屿距厅治并三十一里，空壳屿三十六里，北铁砧屿四十里，姑婆屿五十里，目屿六十里。

　　厅西五屿：师公屿距厅治十二里，牛心湾十五里，内外堑二十三里，西屿二十五里，小门屿二十三里。

　　厅西南六屿：四角仔屿距厅治十里，鸡笼屿十五里，花屿六十里，草屿七十里，大猫屿、小猫屿并七十九里。

　　综计五十五屿（原刊「里」字）。  
埔里六社舆图说略

　　六社者何？曰埔里、曰眉社、曰田头、曰水社、曰审鹿、曰猫兰；而以埔里为着。纪埔社者，见黄叔璥（原刊「琳」字）「番俗六考」、邓传安「蠡测汇钞、某氏「埔里社纪略」，而以姚莹之「石甫文集」为详；实则非类凿空，即同耳食。前人奏案，谓六社可垦田一万二、三千甲者，亦属躗言。事非目见耳闻，不足以传信也。

　　今上御极之年，海防戒严，开山议起。台湾镇总兵官吴光亮适略兵中路，爰有招抚埔里六社之请。于是询谋佥同，启之辟之、攘之剔之，而六社之程途、户籍、土地、物产、利害、兴革，乃可得而详。问其程之所由者凡四：出彰化城，迤北历葫芦墩、社寮角，踰抽藤山、草龙冈，渡北港溪而至者，夏秋盛涨，徒涉为艰；计程百二十里。出县城，迤东历北投塘、九芎林、龟仔头而至者，亦百十余里。又出县城至南投塘；南投者，有县丞，今议移诸鹿港。自南投历哮猫、踰大仑山而至审鹿者，百里而遥；是为新辟之途。以上，皆不经由水社。水社者，蓝鼎元「东征集」所谓水沙连也。实则水沙连附近集集街，在六社以外，昆连林圯埔，有路可达后山璞石阁，详后山「图说」中。若道光中刘制府所巡历及各家记载所指，则出是集集街为多。其程自集集街十里至风谾口，岭不甚峻，今建碉堡，置戍守。又十里为土地公安岭，稍峻削，下岭十里至头社。又十里，至水社。水社中有日月潭，长约十里，广一、二里，周围二十余里。潭心突起一岛，曰珠子屿。山川秀异，鹿洲比之武陵桃源者是也。又五里，至猫兰社。又五里，至新城；即审鹿社。又十里，至白叶领。又十里，至埔社之大埔城。

　　地势，以土地公安岭、大仑山有险可守。头社、水社、猫兰、审鹿尚窄；惟埔里平原三十余里。

　　迤北过溪，为眉社；平原尽处，豁露高山，为北港生番出没之所，人咸惮之。稽其户籍：曰化番，即向居六社归化者，今仅二百余人；曰屯番，自道光年〔间〕始徙入埔、眉两社者，今有六千余人。屯番中又有散毛番者，约千余人。此外，尚有北港番、掉番、峦番、丹番，皆居高山。掉番、峦番、丹番性尚驯良，惟北港族类甚繁，凶残嗜杀。其地直接后山，不可穷究。汉民在六社耕垦者，有二千七百余人；内粤籍百数十人，余俱闽籍。综计六社土地，已开垦者为田二千余甲；稻榖每年有一收者、有两收者。未垦亦三之一。

　　物产：樟脑以外，惟茶为多；惜栽莳、焙制之法未谙，致非佳品。

　　若夫利害之应兴革者，一筹水利：番民农事多不讲求，今增浚沟渠三道，溪北近水源者悉导引之。一辟旷土：荒地成片段者，就近招徕开垦之。一清瘴毒：风谾口、大仑顶古木参天，阴尤繁翳；概芟夷之，而凶番亦不致藏匿为患。一屏匪迹：萑苻不逞，数十年视为渊薮者，廊清而荡涤之。一广利源：山场隙地可栽植杂粮、茶子者，咸令栽植之。有民尤不可无官，始奏请以向驻鹿港之北路理番同知改为中路抚民理番同知，就大埔城建造城垣衙署；有养尤不可无教，又设义塾二十余所分列各社，官出资而绅为董率。是皆经营草创，特附载其规模大略如此。

　　附录道里

　　彰化县由集集街往埔社路程：出东门四十里南投街、二十里集集街、十里风谾口、十里土地公安岭、十里头社、十里水社、五里猫兰社、五里审鹿社（即新城）、十里白叶岭、十里大埔城：综计一百三十里。

　　彰北县由哮猫往埔社路程：出东门四十里南投街、八里都庄、十里中寮、四里米仑湾、三里哮猫、五里溪底、四里二尖山、八里大仑山、八里鹿寮坑、十里茅埔、二里头股、三里新城、余同上：综计一百二十五里。

　　彰化县由北投往埔社路程：出北门三里牛椆仔、二十七里北投、二十里九芎林、六十里大埔城：综计一百一十里。

　　彰化县由葫芦墩往埔社路程：出北门三里牛椆仔、七里渡船头、四里枫树脚、六里犁头店、七里石牌庄、三里四张犁街、十里葫芦墩、十里石冈仔、十里水底寮、四十里北港、二十里大埔城：综计一百二十里。  
　 
后山舆图说略

　　台湾向第有三县，彰化、淡水皆系后辟。自嘉庆中，噶玛兰设官，且穷及山后矣；而南路琅■〈王乔〉、卑南觅虽见纪载，皆托传闻。今则自卑南以逮苏澳，拔木通道，数百里穷发儋耳之民，咸得沐浴王化；则自光绪纪元之开山抚番始，而舆图始可得而志也。

　　后山自苏澳以南至得其黎百四十里，峭壁崚嶒，难通舆马；且无可耕之地。中亘东澳、大南澳、大浊水、大小清水五溪，水险莫施舟楫。得其黎至新城、岐莱六十里，稍得平土；然荒榛灌莽，硗确为多。岐莱历花莲港、吴全城、大巴笼、周塱社而至水尾得所谓秀孤峦者（又名泗波澜），计程百五十里；地尽膏腴。由水尾东至沿海大港、西至璞石阁而历平埔大庄、石牌以达卑南百五十里，亦多腴壤。卑南至恒春二百余里，则皆瘠区。其间如巴朗卫、八窑湾、牡丹湾等处，尚可开垦。此则山后大略情形也。

　　滨海六百余里，惟花莲港、成广澳可泊轮船；而皆风■〈日凡〉靡常，沙礁纷错，往还匪易，民船更不能以时至也。若由中权以达前山，则自璞石阁抵彰化县之林圯埔者，计程二百六十余里。

　　番社之在大南澳者，曰斗史五社；大浊水以北依山之番，统名曰大鲁阁，凡八社；岐莱平埔之番，居鲤浪溪北者，统名曰加礼宛，凡六社；鲤浪溪南者，统名曰南势，凡七社；居秀孤峦者，凡二十四社；璞石阁平埔，八社；成广澳沿海，八社；成广澳南，阿眉八社；卑南觅番社之可纪者、四十有六。此外，如木瓜番、丹番、峦番、棍番，俱处高山，社名不一；或抚、或否，尚难悉数。平地之番，稍知耕种；处深山者憔事游猎，与平地番世仇，凶残嗜杀。番性大概然也。

　　惟经营筹划，匪旦夕间事。在事者频年苦于疾疫，所冀人烟盛而瘴气开；井疆土、聚人民、坏城郭。议者谓区其地可得一府三县，固有待于后来也。

　　附录道里

　　后山自苏澳往卑南路程：二十里东澳、三十里大南澳、三十五里大浊水、二十五里大清水、三十五里得其黎、十里新城、五十里岐莱花莲港、二十里吴全城、三十九里大巴笼、二十二里周塱社、二十二里秀孤峦水尾、三十里璞石阁、十二里平埔庄、十二里石牌庄、四十五里卑南草寮、五十里卑南宝桑：综计四百五十八里。

　　水尾往大港口沿海达卑南路程：十八里分水岭、二十二里猫公社、二十四里大港口、十五里水母丁、二十里彭子存、二十里成广澳、三十里郎仔郎溪、三十里都峦社、三十里卑南溪、十里卑南宝桑：综计二百十九里。

　　璞石阁往彰化县林圯埔路程：四十里打淋社、三十一里雷风洞、十三里雅托、十二里大仑溪底、四里粗树脚、五里双峰仞、五里架札、十三里八母坑、十三里八同关、十八里铁门洞、十里陈坑、五里东埔坑头、七里霜山横排、三里东埔社心、十一里合水、八里南仔脚蔓、五里头社仔坪、五里红魁头、八里茅埔、十四里平溪、四里凤凰山麓、三里顶城、四里大水窟、七里大坪顶、十七里林圯埔：综计二百六十五里。

　　附录番社

　　斗史五社：

　　斗史武达、斗史麻达简、斗史实纪律、斗史么哥老辉（阙一）。

　　大鲁阁八社：

　　九宛、实仔眼、龟汝、汝沙、符吻、仑顶、实空、实仔八眼。

　　加礼宛六社：

　　加礼宛、竹仔林、武暖、七结仔、谈仔秉、瑶歌。

　　南势七社：

　　中老耶、饱千、薄薄、斗难（即豆兰）、七脚川、理刘、脂屘屘（又名集集社；现附八饱千）。

　　秀孤峦二十四社：

　　大巴笼社、加露峦社、马大鞍社（即吗■〈口橽〉唵）、马见弄社、则朱芒社、本老安社、猫公社、新社仔社、麻吉蛋社、琅仔山社、阿棉山社、膏肓社、周武洞社、人仔山社、乌漏四物社、无老僧社、奇密社、纳纳社、乌漏社、大肚偃社、周塱社、加纳纳社、鸟鸦立社、奇竹社。

　　璞石阁平埔八社：

　　丹埔社、满兴社、麻加老社、头人埔社、黎仔坑社、石牌社、阿老园社（即下劳弯）、梯牛坑社。

　　成广澳沿海八社：

　　水母丁社（即虚乌墩）、大竹湖社、石门坑社、大扫别社、小扫别社、彭仔存社、乌石鼻社、石雨伞社。

　　成广澳南阿眉八社：

　　微沙鹿社、马老漏社、五律五律社、堵力社、小马武窟社、大马武窟社、八里芒嗳社、八里芒社。

　　卑南觅南十五社：

　　卑南大社、觅仔爻社、知本社、罗打结社、文里甲社、大猫狸社、猴仔林社、干仔仑社、大足高社、察加微社、蛤仔仑社、干仔壁社、大乌万社、大郎押短社（即大郎坳）、阿勒马萨社。

　　卑南觅西二十二社：

　　吕加罔社、射马干社、搭琳琳社、实仔什格社、那里八社、大武窟社、大板辘社、大德讫社、马劳的社、金那里眼社、猫美葛社、八里罔林社、大南社、陈武难社、那泣社、寮满社、大巴六社、诸也葛社、大里力社、大狡社、二狡社、三狡社。

　　卑南觅北九社：

　　北丝阄社、新那滥社、新武洛社、麻里网社、班鸠社、猴子山社、杞南社、滚滚南社、都峦社。  
　 
跋

　　火轮铁舰越西洋七、八万里而来，中途有可以休息甲兵、修理器具、转运煤炭水米之属者，东则有日本，南则有台湾。故议南洋之防者，莫先于防台；议台防者，莫先于防澎湖也。

　　台、澎孤悬大海之中，岸皆可登，岛皆可据；民穷地瘠，捕海为生。傍岛岸而居者，约五万七千余户；可民可盗，可良可奸。频年籍其户、讯其长、平其争讼，以时济其偏灾，非市恩邀誉也；欲联之以情，而思用其力耳。惜俸余私财不能遍给，且忌者将挤之以去其位也。后之司饷者，倘得分楚军数营之饷募（原刊「幕」字）壮者而部勒之，复为酌储粮食、资给铅药，训以忠义、寄以号令，海上警起，相与空岸清岛，断绝接济；纵铁甲船坚炮巨，无水无煤，可不战而制其死命者矣。

　　同治纪元，琦治军来台，继而待罪知府，督简炮队往来后山，迄今越十有余年。窃谓编渔民以济水师，足补图略所未及，岂非防台、澎之至计哉？至于台北基隆，山产煤矿，尤利火轮之用；口阔水深，与澎湖马宫澳等处相亚，泊船避风，筹防诚当首及。然而筑炮台、制水雷、调驻楚粤勇营费已不赀，独恐患出于防之外耳。

　　且夫外洋之学，力求实用；测绘游历，专门名家。尝见海上兵输巡查所至，凡潮汐之涨落、沙线之媆硬、水口之浅深、港■〈氵义〉之总散曲直，莫不目验而手识之；又复至再、至三，至于五六，务详确精熟而后已。若普国毛将军者，即其人也。兹所刊图略，于番社之道里、岛屿之方向，视旧志舆图较确。凡我同人，校其图而证其是、辩其伪，一切水口潮汐、港■〈氵义〉沙线以及山原之阨塞、隘口之难易，朝夕稽求，以讲战守之策；此则筱涛方伯所祷祀以求者也。幸勿高阁置之！

　　光绪五年（岁次己卯）夏、五月，福建遇缺尽先候补道、台湾府知府，绩溪周懋琦谨识。  
　  
