东北边防辑要　　（清）曹廷杰 撰 

　　●目录 

　　序 
　　卷上 
　　卷下 

　　●东北边防辑要序 

　　咸丰八年刑部主事何秋涛进呈所纂书籍八十卷文宗显皇帝垂览赐名朔方备乘其书于中俄交界及俄国古今疆域无不条分缕晰诚如圣谕所谓制度沿革山川形势考据详明者也顾其时东南多事俄人乘隙窥我东北尚有康熙二十八年尼布楚城定议界碑足严中俄之限故其书于东北边界特由安巴格尔必齐河源外兴安岭东抵海凡中俄分属山河不惮详述今则疆界已殊情形不同矣奉天吉林黑龙江三省皆有边防要图廷杰不揣謭陋参考羣书即其有关于时务者辑为若干篇凡所依据或因文义不便称引遂从减省其附己意以为说为考者则以廷杰谨案别之非敢掠美也但期便于观览有禆实用耳若夫北徼全境事迹则朔方备乘全书具在兹固无庸置议矣 
　　光绪十一年岁在乙酉莫春之初楚北曹廷杰序于吉林防次 

　　●东北边防辑要卷上 

　　楚北曹廷杰　撰 

　　盛京险要考 
　　朝鲜沿革及形势考 
　　明季三卫分建诸国考 
　　三姓疆域考 
　　征东海渥集瓦尔喀部 
　　库叶岛沿革形胜考 
　　艮维窝集水源合考 
　　卦勒察考 
　　吉林根本说　吉林形胜　吉林险要　俄夷情形附 
　　伊通州沿革形势 

　　○盛京险要考 

　　廷杰谨考盛京北极高四十一度五十一分三十秒偏东七度一十三分东距兴京二百七十里首府曰奉天兴京北旧有新城晋咸康五年慕容皝击高句丽兵及新城高句丽乞盟乃还兴京界内又有南苏城晋永和五年燕王皝使慕容恪攻高句丽拔南苏置戍而还又有木底城晋义熙初燕慕容熙攻高句丽木底城不克案木底城在今复州东高丽之南道也晋慕容皝击高句丽高句丽有二道其北道平阔南道险狭慕容翰曰彼以常情料之必谓大军从北道当重北而轻南今以锐兵从南道击之出其不意丸都不足取也别遣偏师从北道纵有蹉跌其腹心已溃四肢无能为矣皝从之奉天府东五百六十里为鸭绿江汉志注元菟郡西 【 廷杰案元菟郡即今高丽平安道】 盖马县有马訾水西南至辽东郡 【 廷杰案汉辽东郡即今辽阳州】 西安平县 【 廷杰案汉西安平故城在今辽阳州城东】 入海过郡二行一千一百里郡二元菟辽东也新唐书马訾水出靺鞨长白山色若鸭头号鸭绿水唐贞观十九年程名振等拔卑沙城遣将耀兵于鸭绿水又龙朔元年契苾何力讨高丽高丽守鸭绿水不得济何力乘冰坚渡水大破之干封二年李绩伐高丽管记元万顷檄文曰不知守鸭绿之险高丽报曰谨闻命矣即移兵拒守唐兵不得渡府东南三百五十里凤凰城其相近有凤凰山山上有垒石古城可屯十万众相传唐太宗征高丽驻跸于此又东南海中有西弥岛明天启中毛文龙言西弥岛相连有三山周广二百余里中云从山前西弥岛后珍珠岛与朝鲜国境铁山城相近陆路则八十里水程仅三十里西弥大路至朝鲜之义州百六十里铁山水路如之义州与镇江相对止三四十里镇江去辽阳三百六十里按三山岛在复州南海中天启中毛文龙言三山岛在旅顺东三百里从岛可以入旅顺旅顺者登莱朝鲜水路津要也复州东七百余里 
　　又有皮岛地形广衍有险可恃天启中毛文龙屯驻于此其东北为僧福岛又东北即朝鲜东境之铁山矣复州南二十里有南关岛天启中守将张盘议开河断南关岛以守卫城即此奉天南二百四十里为海城县境内有沙卑城亦曰卑沙城高丽所筑垒石为城幅员九里或讹卑奢城自登莱海道趋高丽之平壤必先出此隋大业十年来护儿出海道至卑奢城败高丽兵将趋平壤高丽惧而请降 【 廷杰按卑沙城疑即今岫岩州南东西二高丽城是唐程名振等拔卑沙城遣将耀兵于鸭绿水其地固相近也】 海城县西北有渤错水唐贞观十九年亲征高丽攻安市城不克引还至辽东渡辽水辽泽泥淖不通命长孙无忌剪草填道至蒲沟驻马督填道诸军渡渤错水暴风雪士卒沾湿多死者蒲沟渤错水皆在辽泽中也 【 廷杰按安市故城在今盖平县东北】 
　　又南一百二十里为盖平县县南九十里有清泉山县或曰即泉山也唐咸亨二年高丽酋钳弁寻叛立安舜为王诏讨之破安市城又败之于泉山即此县西十里海又西十里为归洲又西南百十里曰苇子套波涛险恶不利行舟晋遣使者由海道致命于慕容皝船下马石津皆为慕容仁所留时皝在棘城路由平郭始达也奉天府西南十五里有首山山连海州卫界 【 廷杰谨按海州卫即今海城县】 顶有平石泉出其中挹之不竭曹魏景初二年司马懿伐公孙渊潜济辽水进至首山大破渊军遂围襄平是也 【 廷杰按襄平在今辽阳州北】 唐贞观十八年征高丽车驾渡辽水军于马首山亦即此山府西百六十里辽水魏司马懿伐公孙渊围襄平会大霖雨辽水暴涨运船自辽口竟至城下平地水数尺隋伐高丽至辽水众军俱会临水为大阵高丽阻水拒守隋兵不得济命宇文恺造浮桥二道于辽水西岸既成引桥趋东岸桥短丈余士卒赴水接战高丽乘高击之为所败乃引桥复就西岸命何稠接桥二日而成诸军进战于东岸高丽大败明年复渡辽攻辽东城未克会杨元感作乱引还唐贞观十八年遣营州都督张俭等讨高丽值辽水涨俭等久不得济既而车驾至辽泽泥淖三百余里人马不可通诏阎立德布土作桥军不留行既济即撤之以坚士卒之心及师还以辽泽泥淖遣长孙无忌将万人剪草填道水深处以车为梁而渡今辽地遇雨则多淖盖天设之险矣 【 廷杰按辽水即辽河今称巨流河其遇雨泥淖难行自古为然今巨流河西四十里有柳树河沟涨落无常每涨时不必遇雨竟至平地水深数尺人马不可通真奇险也土人谓河神为鳅鱼精或于一年中数易河道】 辽河至海城县西南五十五里谓之三岔河当东西往来之冲亦谓之辽泽或谓之黄水晋慕容仁举兵平郭袭慕容皝于棘城至黄水知事露乃还据平郭即此 【 廷杰按平郭城故城在今盖平县南大棘城在今锦州府义州西北】 奉天府西三百余里为锦州府属之广宁县县北塞外有蒺藜山辽主延禧以金人取东京募辽东人为兵使报怨号曰怨军命耶律淳将之屯于蒺藜山既而金将斡鲁古等与淳战淳走金人追至河里真陂遂拔显州于是干懿诸州皆降于金 【 廷杰案辽史地志东京道辽阳府即今辽阳州显州在今广宁东界干州在显州东南懿州在显州东北则河里真陂亦当在今广宁界也】 谨案以上各条皆往事之涉于兵法可为前鉴者今凤凰城居高丽之冲牛庄城为海道之门柔远通商诚熙朝之盛事据险扼要即边域之良图再鸭绿一江为高丽分界其发源处距图们江源不远对高丽谢山茂山二城之间查由谢山西至小辰城再向西行至该诸尔河折而西南入平安道 【 平安道在沈阳东南】 由小辰城向东南行踰岭入咸镜道北青地方由茂山东北行至会宁再向东北即至稳城与珲春毘连沿图们江东南抵海滨折而西南入咸镜道由会宁东南踰岭亦入咸镜道镜城地方俱有驿路可通是此处实南扼高丽之咽喉东截踰图们江入高丽之要道与旅顺口为登莱朝鲜水路津要皆筹沈阳者所当思患而预防也若夫山海关为畿辅重镇西北边墙各门藉蒙古吉林以为藩篱则固无与于边防矣 

　　○朝鲜沿革及形势考 

　　廷杰谨按朝鲜为箕子封国秦属辽东外徼汉初燕人卫满据其地武帝定朝鲜为真番临屯乐浪元菟四郡昭帝并为乐浪元菟二郡汉末为公孙度所据传至孙渊魏灭之晋永嘉末陷入高丽高丽本扶余别种其王高琏居平壤城即乐浪郡地唐征高丽拔平壤置安东都护府其国东徙在鸭绿水东南千余里五代唐时王建代高氏辟地益广并古新罗百济而为一迁都松岳以平壤为西京其后子孙遣使朝贡于宋亦朝贡辽金历四百余年未始易姓元至元中西京内属置东宁路总管府画慈悲岭为界明洪武二年其主王颛表贺即位赐以金印诰命封高丽国王二十五年其主瑶昏迷众推门下侍郎李成桂主国事诏从之成桂更名旦徙居汉城 【 即今高丽都城】 遣使请改国号诏更号朝鲜神宗时国王李昖纵酒倭人关白称兵八道尽没进窥鸭绿李昖与陪臣尹根寿等遁居义州明提督李如松恢复平壤李如柏进拓开城四道复平寻关白病亡诸倭解散国乃获安本朝崇德初列为外藩国王李倧効命惟谨至今二百余载奉正朔通朝贡罔敢誖谩其建置沿革如此至该国形势绵亘渤海中南北四千余里东西宽或一千二百余里狭亦五六百里屏蔽海氛拥卫畿甸是天设之险以贻东隅盘石之安其要害可知已查该国向分八道 【 京畿道西北黄海道平安道东北咸镜道正东江原道正南忠清道全罗道东南庆尚道】 三面濒海东海一面礁石甚多并无宽阔海口海舟从来不犯西海一面亦赖全罗西北各岛错峙海中海道纡回帆樯难骋惟南面釜山熊山等处系全罗庆尚二道最大海口为该国吃紧要害若光阳求礼云峰南原诸险有兵防守则全罗不能入高灵大邱善山诸险有兵防守则庆尚不能犯近日京畿道仁川地方亦为海道门户然守之尚易于全庆也至西北咸镜平安二道与盛京吉林分据鸭绿图们之险由平安道铁山义州渡鸭绿江入凤凰门为该国朝贡要路即为沈阳边防所关由咸镜道北青地方西北抵小辰城镜城地方东北抵会宁皆有孔道谨考魏母邱俭讨高丽绝沃沮千余里到肃慎南界宋端拱时契丹冠扰高丽元太祖时契丹人六哥等窜入高丽攻据江东应皆由咸镜道入也我朝崇德二年正月太宗文皇帝于朝鲜军营遣外藩科尔沁扎噜特敖汉奈曼诸部兵出朝鲜咸镜道往征瓦尔喀道出会宁击败朝鲜平壤巡抚兵二千人余兵悉降五月十九日至乌拉地方遣还蒙古十六旗兵此由咸镜道至吉林乌拉也崇德四年谕萨尔纠等往瓦尔喀收其余党曰尔等可于拉发地方牧马前进往返勿扰朝鲜境地 【 谨按拉发河在吉林东南百余里】 此由吉林入咸镜道也由是观之则咸镜道之险要实挟该国建瓴之势况今日图们以东又有强邻逼处哉 

　　○明季三卫分建诸国考 

　　明初东北边塞止于开原迨永乐正统间自开元迤北因其部落所居建置都司一卫一百八十四所二十官其酋长为都督都指挥指挥千百在户镇抚等职给与印信俾仍旧俗各统其属以时朝贡说者以东濒海西接兀良哈南邻朝鲜北至奴儿干北海 【 廷杰谨考黑龙江呼兰城西北通肯河地方有奴儿城故墟今呼女儿城即明时奴儿干卫也其云北海恐以察汉泊或呼伦贝尔池当之】 皆系女真顾卫所多空名其疆域远近原弗及知所称山川城站亦多在传闻疑似之间其季也惟开原东建州卫开原北海西卫建州海西二卫东北野人卫见于载籍万历时建州卫为满洲长白山二国地满洲国五部曰苏克素护河一作苏克苏浒河源出边外纳噜窝集在吉林西南五百七十五里西南流入边门距奉天一百七十里入浑河其部有瓜尔佳城为太祖发祥之地旧名赫图阿拉在苏克素护河嘉哈河之间曰浑河在苏克素护河之下游其部有界藩城栋嘉城萨尔浒城贝珲城舆图萨尔浒城在苏子河入浑河处西近营盘城东北岸有寨非城曰栋鄂一作董鄂董鄂河在叆阳门东北入佟佳江其部有翁鄂洛城栋鄂城曰完颜 【 一作王甲】 曰哲陈 【 有托摩和城】 二部今不可考然必距苏克素护河等部不远也长白山国二部曰鸭绿江部居鸭绿江两岸曰讷殷部有珠舍里今无可考疑讷殷即额因之转舆图松花江上源有额赫额因三音额因二河或即其地海西卫为扈伦国地其部有四曰哈达在吉林城西南五百三十里伊彻峯上相近又有哈达石城初哈达贝勒自旧城迁居于此称新城其旧城在开原县东六十五里明置广顺关于此为互市处亦称南关一曰叶赫在吉林西北四百九十里即今叶赫驿康熙时原任内阁侍读图理琛着异域录自叙始祖在叶赫国时行高望重其国主待以宾礼即此又有叶赫山城在叶赫城西北三里内有子城明于其地置镇北关为互市处亦称北关一曰辉发有三城一在吉林城西南一百里吉林峯上一在吉林峯西北一在辉发河边冈上舆图辉发河南辉发城是也一曰乌拉即今吉林北打牲乌拉城旧有宜罕山城伊罕河出焉按乌拉辉发二河入松花江哈达叶赫二河入辽河即明之海西卫与建州卫野人卫而三海西亦谓之南关北关南关哈达北关叶赫逼处开原铁岭乃明边之外障也野人卫在宁古塔以东及滨海岛屿诸地距明边绝远羁縻而己旧分为东海国部三 【 此下至札库塔属焉从魏氏圣武记】 曰渥集部在虎尔喀部之东瑚叶路 【 即舆图呼雅河】 绥芬路 【 即舆图绥芬河】 雅兰路 【 即舆图雅兰河】 乌尔固辰 【 即舆图库尔布新河】 穆林 【 即舆图穆楞河今称莫力河】 诸地属焉曰瓦尔喀部沿瓦尔喀河入鸭绿江濒海两岸在兴京南近朝鲜沿鸭绿江图们江之间及诸海岛为东海瓦尔喀部安楚库优斐城属焉曰虎尔喀部虎尔喀河出吉林乌拉界经宁古塔城 【 廷杰案虎尔喀河出长白山北麓经宁古塔西南折遶城东又北行入混同江】 北行七百里至三姓城入混同江 【 唐书渤海王都临忽汗河虎哈即忽汗之音转即所谓金源也】 
　　又北沿大乌喇河松花江至混同江南岸为虎尔喀部 【 廷杰按蒲洲语乌喇江也黑龙江称萨哈连乌喇吉林江称吉林乌喇是也必拉河也格楞河称格林必拉是也又江河亦可互称吞河称亨乌喇松花江称松阿里必拉是也魏氏北沿大乌喇云云盖不知满洲语乌喇即河之称又未详松花江即混同江故语不可通若云又沿松阿里必拉南岸或云又沿混同江南岸俱虎尔喀部则释然矣】 札库塔 【 近珲春】 属焉廷杰谨按 【 此下专辨东海三部】 艮维窝集之著名者四十有八 【 详见艮维窝集水源合考】 又外兴安岭由卫底穆河发源之处分东一支抵海为外兴安岭东北一支抵俄罗斯之郭列穆斯科境为金阿林二大支之间广袤各数千里亦尽窝集此可见窝集本大山老林之名未尝专为一部恭查钦定开国方略天命天聪年间屡征东海渥集部其地近瑚尔喀河者则称东海渥集部之呼尔喀部 【 方略两见】 其地近图们江乌苏里江者则或言渥集或言瓦尔喀如天聪八年武巴海征瓦尔喀尼满地方崇德二年喀觊等分四路征瓦尔喀一率阿库里尼满穆棱及乌尔固辰壮丁入乌尔固辰地一率绥芬雅兰瑚叶乌尔吉 【 廷杰按乌尔吉即雅兰锡琳二河之间大乌济密小乌济密二河之地】 壮丁入绥芬路其地在乌苏里江两岸及图们江迤东海滨均称瓦尔喀知自长白山东北至三姓下数百里沿今牡丹江及混同江南岸居者通称虎尔喀部自图们江源抵图们江口自乌苏里江源抵乌苏里江口凡沿此两岸居者通称瓦尔喀部二部皆东海渥集地也则东海国部宜云东海渥集部二曰虎尔喀部曰瓦尔喀部不得于二部之外又云窝集部也诸书相沿特辨于此至魏氏云瓦尔喀河入鸭绿江滨海两岸皆瓦尔喀部尤属支离盖鸭绿江既为长白山国部矣又何处容此瓦尔喀乎且瓦尔喀河入鸭绿江今其河安在乎窃谓当日诸路各有路长又众推瓦尔喀人为部长故诸路皆可以瓦尔喀该之查绥芬河西有阿雅哈河阿瓦同音 【 松阿江一作宋瓦江是】 瓦尔喀当即此阿雅哈左带乌苏里右遶图们江于方略用兵地势颇合恐左右傅尔丹朱尔根四城亦即瓦尔喀部所据也 

　　○三姓疆域考 【 征东海渥集虎尔喀部附】 

　　廷杰谨案三姓北极高四十七度二十分偏东十三度二十分本明野人卫地为东海渥集部之一曰呼尔喀部亦曰虎尔喀部亦曰库尔喀部 【 廷杰案呼尔喀部即今牡丹江上下各地其源出于宁古塔西南瑚尔哈河故称瑚尔喀呼虎库皆同音字也】 尝役属于扈伦之乌拉部我太祖高皇帝己亥年春正月东海窝集部之虎尔喀部来朝戊申年九月窝集部之虎尔哈部千人侵我宁古塔城我驻防萨齐库路兵百击败之 【 廷杰按萨齐库路疑即萨尔胡城在宁古塔城东北】 辛亥年冬十一月遣额亦都何和哩扈尔汉率兵二千往征东海呼尔喀部扎库塔城谕降弗从围三日攻克其城斩千人俘二千人并招降环近路长 【 廷杰按扎库塔城在图们江西与高丽稳县近】 天命四年正月庚戌大臣穆哈连率兵千人征东海呼尔喀部六月己未收其丁壮二千以还十年十月劳征克呼尔喀部军初太祖遣第三子阿拜第六子塔拜第九子巴布泰率兵一千由北路征东海呼尔喀部侍卫博尔晋备御曰伟齐曰扎努曰塞纽克曰衷诺曰通贵曰尼堪率兵二千由南路征东海呼尔喀部博尔晋等招降五百户先还至是阿拜等俘获一千五百人以归 【 廷杰按北路即今由吉林至三姓驿路南路即今由吉林至宁古塔驿路】 太宗文皇帝天聪元年长白山迤东滨海虎尔喀部三人来朝 【 廷杰按长白山迤东滨海虎尔喀部疑即扎库塔城环近诸路也】 二年长白山迤东滨海虎尔喀部头目四人来朝三年秋七月库尔喀部头目九人来朝四年五月虎尔喀部二十一人来朝十一月那堪泰路之呼尔喀人玛尔图等携家属来归命于宁古塔边地驻牧崇德七年九月太宗命沙尔琥达珠玛喇率将士往征松阿里江之呼尔喀部闰十一月沙尔琥达等遣人还奏喀尔喀木屯遮克特库屯塔图库屯福提希屯鄂尔珲屯斡齐奇屯库巴察拉屯额提奇屯萨里屯尼叶尔伯屯十屯人民俱已招降于月之初十日自松阿里江旋师 【 廷杰谨按松阿里江亦称宋瓦江今称松花江满洲语曰松阿里必拉今自长白山西北至白都讷经流通称松花江亦称混同江自白都讷至黑河口以上通称混同江亦称松花江此松阿里江十屯之地当在今三姓城东南及东北数百里之内查吉林舆图三姓东南有喀尔喀山即喀尔喀木屯地尼叶隶河即尼叶尔伯屯地叶尔浑河即鄂尔珲屯地萨铁尔河即萨里屯地三姓地图由三姓东北混同江南岸百余里有达卜库屯即塔图库屯地又十余里有敖奇屯即额提奇屯地又约二百廿余里有喀尔库玛屯疑即库巴察拉屯地】 
　　【 又一百三十里今富克锦地方有富替新屯即福提希屯地又东北一百六十余里至黑河口对岸有奇七卡屯疑即斡齐奇屯地按图审音十得其九惟遮克特库屯无可证据然应距九屯不远是当日进兵应至三姓分为三路一沿混同江出塔图库屯等地为左路一由今三姓至蜂蜜山孔道出萨里屯鄂尔珲屯为中路一由今三姓至宁古塔驿路出喀尔喀木屯尼叶尔伯屯为右路也或曰吉林舆图宁古塔东有鄂尔珲绥芬河三姓图富克锦下约二百余里有尼尔博屯所谓鄂尔珲屯尼叶尔伯屯安知非此二处乎曰鄂尔珲绥芬为绥芬河上游在苏扎哈窝集东南一作鄂勒欢绥芬自宁古塔出此甚易自三姓出此道路崎岖难行且审当日兵势所趋不能踰险及此一隅叶尔浑与鄂尔珲音固相近路亦相通似无疑义惟谓尼尔博屯或即尼叶尔伯屯其说尚为可从姑存之以俟考】 
　　自是虎尔喀部悉平先归宁古塔统辖自宁古塔东北行四百余里居呼尔喀河 【 今称牡丹江】 松花江两岸者曰诺雷 【 一作闹雷一作拏耶勒天聪五年朝贡】 曰克宜克勒 【 一作革依克勒一作克益克勒崇德二年朝贡】 曰祜什哈哩 【 一作祜什喀礼一作虎习哈礼崇德三年朝贡】 此三喀喇 【 廷杰按满洲语呼三姓为依兰喀喇依兰三也喀喇姓也】 役属久其壮丁头目移家内地编甲入户有服官于京师者初以鱼皮为衣后被德化冠服修饰 【 柳边纪略曰俗称窝稽达子即窝集部按窝集一作乌稽】 皆称伊彻满洲 【 一作异齐一作伊车】 其地产貂三姓即因三喀喇为名也自宁古塔东北行千五百里居混同江黑龙江两岸者曰赫哲喀喇 【 案此从满洲源流考柳边纪略作薙发黑金喀喇通志作赫锦一作赫真一作黑斤廷杰案今自乌苏里江口以上三姓以下有入旗当差黑斤土人呼曰旗喀喇即此赫哲喀喇】 俗类窝集产貂又东北行四五百里居乌苏里江混同江黑龙江三江汇流左右者曰额登喀喇 【 此从通志柳边纪略作不薙发黑金喀喇满洲源流考亦曰赫哲喀喇廷杰谨案今自乌苏里江以下阿吉以上土人呼曰短毛子其人皆剃发自阿吉以下至黑勒尔以上土人呼曰长毛子其人皆不薙发当即此额登喀喇三姓图乌苏里江口东图勒密俄人村镇下有科克特力赫哲坐落当即满洲源流考所指】 其人披发鼻端贯金环衣鱼兽皮陆行乘舟或以舟行冰上驾以犬所谓使犬国也 【 柳边纪略曰御者持木篙立舟上若水行拦头者然廷杰谨案舟即异域录所谓拖床今东三省至东北海滨通称扒里亦作□犂所持木篙通称靠立特东省皆驾牛马惟黑河口下至海滨方驾以犬耳每头犬一头值津钱四五十串次者亦二三十串饲以鱼少则驾五六犬多则驾十二三犬可载千觔地冻从陆行每日可一二百里冰行可二三百里欲止时先以靠立插两旁入地一二寸以止犬足尚约二三里方可驻或雪深数尺犬不能行其人则施蹋板于足下板以轻木为之宽三四寸长四五尺底铺鹿皮令毛尖向后以钉固之手持靠立撑之而行浮在雪面不陷其速可比狗扒里而上坡下岭轻快尤为过之尝用以捕貂】 其语与窝集异无文字笔墨裂革以记事如古之结绳然地产貂 【 通志曰自宁古塔水路至其部东北界共四千五百余里】 
　　又东北行七八百里曰飞牙喀 【 一作费雅喀】 俗与额登喀喇同而赤股无袴以皮蔽其前后 【 廷杰谨案今自黑勒尔以下至东北海口土人呼曰长毛子合奇勒尔俄伦春二族凡居江沿者皆称济勒密当即此飞雅喀地也】 自宁古塔东北行三千里曰奇勒尔 【 一作欺勒尔廷杰谨案今自索伦以南松花江以北凡游处山林者俱称奇勒尔其西即为俄伦春人等游猎之地今入三姓富克锦城当差之旗喀喇旧图亦作奇勒尔呼为奇勒尔达子讹为奇邻达子】 滨大东海俗产与奇雅喀喇同自宁古塔东行千余里居乌苏里江两岸者曰木抡 【 一作木轮一作木伦一作穆连一作穆棱一作朮伦】 俗类窝集产貂 【 廷杰谨案木抡又作穆林一作木楞即今莫力河在乌苏里江西岸为塔姓分界之处】 又东二百余里居尼满河源者 【 一作伊瞒】 曰奇雅喀喇 【 会典图作奇雅喀尔柳边纪喀作欺牙喀喇】 其人黥面地产貂无五谷夏食鱼冬食兽以其皮为衣廷杰谨案以上各部诺雷等三喀喇归顺最先三姓城即因此为名其余若赫哲喀喇于天命元年招服 【 时大臣安费扬古扈尔汉征东海萨哈连部凯旋遂又招服音达晖塔库喇喇路诺罗路锡喇析路即赫哲喀喇地也详见征索伦篇后近虎尔喀部居混同江南岸者或无常于崇德七年招降详见上】 飞雅喀及额登喀喇奇勒尔等于康熙十年降服 【 恭查康熙十年辛亥十月壬辰圣祖谕宁古塔将军巴海曰朕向闻尔贤能令侍朕左右朕益知尔矣飞雅喀赫哲虽已降服然其性暴戾当善为防之必须广布教化多方训廸以副朕怀远至意知飞雅喀降服附近之额登喀喇奇勒尔未有不降服者圣谕盖以赫哲该二部也】 木抡及奇雅喀喇于崇德三年以前征服 【 详具征东海渥集瓦尔喀部篇内屡征穆棱尼满等处】 皆三年一贡 【 柳边纪略曰凡岁贡者除赐衣冠什器之外宴一次固山达以下陪宴三年一贡者宴三次宁古塔梅勒章京陪宴】 又有远在海中不能至宁古塔之库叶一部 【 说具库叶岛沿革形胜篇】 皆宁古塔属地雍正七年设立三姓副都统分治之会典分为二图曰海以外图则库叶岛地也自混同江以西溯流而上抵三姓城皆三姓副都统所属也其北境大山老林直接俄罗斯界凡数千里会典分为三姓所属海以内图盖东北抵海西北抵外兴安岭其岭南所出之水自索伦河以东皆小川东入海自噶穆河以西为哈滚河恒滚河格楞河诸大川其北控俄罗斯南接宁古塔万山环迭雄长东陲是三姓之形胜也 

　　○征东海渥集瓦尔喀部 【 使犬国附】 

　　东海诸部皆在长白山以东长白山为我朝发祥之地松花江出焉北流至吉林又北转东流合黑水为混同江径宁古塔三姓以入东海 【 廷杰谨按此说多误当云北流至吉林折而西北绕白都讷又转向东北合北岸嫩江为混同江径三姓城北会南岸发源宁古塔之呼尔哈河即今牡丹江东北流八百里至黑河口黑龙江自西北来会又东北流七百余里合南岸之乌苏里江又东北行二千余里以入于海】 水势环抱拱卫神京古肃慎渤海女真诸国相继居此至明万历年间诸国分建 【 廷杰谨案明之东北边塞止于开原】 满洲之部五曰苏克素护河 【 一作苏克苏浒河】 曰浑河曰完颜 【 一作王甲】 曰栋鄂 【 一作董鄂】 曰哲陈长白山之部二曰纳殷曰鸭绿江东海之部三曰窝集 【 亦作渥集】 曰瓦尔喀曰虎尔喀 【 廷杰谨案宜云东海窝集部二曰虎尔喀曰瓦尔喀详见明季三卫分建诸国考后】 扈伦之部四曰叶赫 【 一作也合】 曰哈达曰辉发曰乌拉皆金代部落之遗城郭土著射猎之国非蒙古行国比也太祖高皇帝受命于天削平诸国于是满洲五部长白山二部扈伦四部以次收入版图其用兵最勤且征且抚者莫如东海三部 【 廷杰案宜云东海窝集二部】 及黑龙江之索伦等部其征东海窝集部之虎尔喀部廷杰已详录于三姓疆域考下兹特即其征东海窝集部之瓦尔喀部者谨述之太祖高皇帝戊戌年春正月招降安楚拉库路先是大臣费英东初征瓦尔喀部取噶嘉路杀部长阿球降其众以归至是以安楚拉库路旧属瓦尔喀部太祖命长子褚英幼弟巴雅喇与费英东噶盖统兵一千征之星驰而往取屯寨二十余招降万余人而还丁未年春命弟舒尔哈齐长子褚英次子代善大臣费英东扈尔汉率兵三千徙东海瓦尔喀部斐优城之众于内地败乌拉贝勒布占泰邀截之兵万人于道五月命贝勒巴雅喇大臣额亦都费英东扈尔汉率兵千人往征东海窝集部之赫席赫路鄂谟和苏噜路佛纳赫托克索路之并附乌拉者取屯塞而还戊申年九月窝集部之呼尔喀路千人侵我宁古塔城我驻防萨齐库路兵击败之既而降人有逃至窝集部之瑚叶路者匿弗以献己酉年十二月太祖遣扈尔汉率兵千人讨之扈尔汉取瑚叶路二千户而还是时有归附我国之窝集部绥芬路长图楞为窝集部之雅兰路人所掠庚戌年十一月招降窝集部诸路长时太祖遣额亦都率兵千人往窝集部之那木都禄路绥芬路宁古塔尼玛察路招其路长等来归令其携家口前行额亦都旋师至雅兰路遂击取之收万余人而还辛亥年秋七月取乌尔固辰穆棱二路先是窝集部来归路长僧额尼喀哩二人以太祖所赐甲四十副置绥芬路为窝集部之乌尔固辰穆棱二路兵掠去太祖遣呼尔喀部长博济哩往二路宣谕归还所掠弗从乃命第七子阿巴泰同大臣费英东安费扬古率兵千人征之俘千余人而还甲寅年冬十一月遣兵五百征窝集之雅兰锡琳二路收降二百户俘千人而还报掠我所属之绥芬路图楞也乙卯年冬十一月征克额赫库抡先是窝集部东额赫库抡人寄语我国之人曰人谓尔国骁勇可来与我等决一战太祖遣兵二千至固纳喀库抡招之不服遂布阵鸣螺越濠三层毁其栅攻克其城阵斩八百人俘获万人收抚其居民编户口五百乃班师天命二年春二月丙申遣兵收海边部众时东海沿边诸部尚多未附太祖遣兵四百往征凡散处部众悉收之其岛居负险不服者乘小舟尽取之而还 【 此条亦录于库叶岛下】 
　　十年三月辛未征东海瓦尔喀部诸将曰喀尔达曰富喀纳曰塔裕携降附之众三百三十人以归四月初太祖命族弟旺善大臣达珠瑚彻尔格统兵一千五百人征东海瓦尔喀部俘获甚众太宗文皇帝天聪五年命大臣蒙阿图率官八员兵三百人往征瓦尔喀二月甲戌蒙阿图自宁古塔遣人奏捷六年冬命大臣武巴海率兵征乌扎拉部武巴海分八旗兵为四路并趋渥赫河斩获甚众七年十一月命大臣吉思哈武巴海率官八员兵三百人征朝鲜接壤之瓦尔喀八年五月甲辰吉思哈武巴海还至宁古塔遣人奏捷十一月使犬部盖青头目率五十人来朝十二月癸卯遣大臣武巴海荆古尔岱率四百人往征瓦尔喀传谕曰闻尼满地方有千余人在彼筑城屯驻尔等宜往略之至各屯户多少武巴海尽知可取者量力取之有分达哩所居之屯宜率乡导往前先取余可次第略定凡此诸屯非有统帅哨防不过泄泄然散处各村落然其人虽愚耳目颇众尔等自宁古塔启行之日即行防范勿令彼知觉伺其所在以智取之九年正月使犬部索琐科来朝四月武巴海荆古尔岱等自宁古塔遣噶尔珠奏报收抚瓦尔喀捷音十月癸未复发兵征之分八旗为四路两旗合进一路两黄旗武巴海为帅率兵二百九十七名进兵之地二曰额赫库抡曰额勒约索取其地壮丁七百五十人两红旗多济里为帅率兵三百五名进兵之地三曰雅兰曰锡琳曰瑚叶取其地壮丁七百五十七人两蓝旗扎福尼为帅率兵二百九十八名进兵之地二曰阿库里曰尼满取其地壮丁四百八十人两白旗武什塔为帅率兵三百三十七名进兵之地二曰诺罗曰阿万取其地壮丁一千一十四人仍各携乡导以往出征主帅各授军律一道武巴海武什塔军律内增一款云乌扎拉部 【 天聪六年武巴海征服者】 百壮丁家勿得侵扰又谕多济里所往之地岛屿甚多有可取者造船取之如不可取当识之以为后图十年三月庚戌武什塔等奏捷崇德二年正月癸亥太宗于朝鲜军营遣外藩科尔沁扎噜特敖汉奈曼诸部兵出朝鲜咸镜道往征瓦尔喀道出会宁击败朝鲜平壤巡抚兵二千人余兵悉降五月十九日至乌拉地方遣还蒙古十六旗兵七月己巳复命凯喀等二十四将率兵一千二百分为四路往征瓦尔喀两黄旗舒书塔克珠为一路率甲士六十人阿库里尼满穆棱及乌尔固辰地南济兰牛彔下喀克　　　弟等壮丁共一百七十名入乌尔固辰两红旗恩古里克布图为一路　　　六十人绥芬雅兰瑚叶乌尔吉壮丁共二百名入绥芬两白旗哈什屯满都祜为一路率诺罗阿万壮丁三百名至所入汛地两蓝旗为一路率额赫库抡额勒以东塞木克勒以西壮丁共一百十名十月癸亥诸将遣六人奏黄红白六旗俘获捷音于次年四月师还四年七月先是东方瓦尔喀部众叛入熊岛至是太宗命朝鲜国王李倧以舟师攻熊岛擒其首嘉哈禅等缚送盛京仍遣萨尔纠等四将率兵百人往瓦尔喀收其余党谕曰尔等可于拉发地方牧马前进兵少宜合为一队以行勿贪得轻杀勿妄取为俘抗拒者谕降之杀伤我兵者诛戮之军行往返勿侵扰朝鲜境地萨尔纠等遂携嘉哈禅同往收捕余党五百人五年闰正月甲申命户部行文朝鲜国王令所在官员计口给粮俟我军回时报明数目于额贡凤凰城米内开除奏报并敕谕萨尔纠等所率军士勿令多索二月丙辰太宗遣多济里喀珠等往宁古塔会同章京锺果兑等带兵三四百名往征乌扎拉部谕以或由水路或由陆路往返宜速务以兵扼其重地五月至乌扎拉俘获百有十人六月癸酉师还自是东海瓦尔喀部悉平 

　　○库叶岛沿革形胜考 【 环近诸小岛附】 

　　库叶岛在古为女国亦名毛人国后汉书北沃沮海中有女国唐书日本东北限大山外即毛人今库叶岛在海中恰与混同江口东西相值正与所谓北沃沮海中合北沃沮今宁古塔东北之地沃沮犹今窝集又作渥集一作乌稽皆同音异字实一地也库叶岛南隔一海峡 【 廷杰按地理全志有北路西峡在日本库叶岛之间即此】 即日本国明开原志云苦兀在奴儿干海东人身多毛其邻吉里述男少女多知女国毛人皆在此岛矣三才图会有奚部小如者部其国无男小如者本室韦部名当与库叶岛相近梁四公记有扶桑国此记多荒诞之言然所记外藩风土物产尚有不尽诬者所谓扶桑国即今宁古塔极东北之地其官名与高丽同其俗使鹿尤为切证特扶桑之名出于附会耳记云扶桑国东千余里有女国身有毛则知女国毛人盖本一地传闻失实以为无男耳唐书记流鬼 【 谨按唐书流鬼国去京师万五千里其地直黑水靺鞨东北少海之北三面皆阻海今库叶岛东北隔海为俄罗斯国之甘查甲部亦曰冈扎德加亦曰堪察加其地东西南三面皆阻海惟北面与疴哥德部相连其为古流鬼国无疑甘查甲西面之海即黑龙江省东北之海亦系渤海非大海也故唐书谓之少海又云在黑水靺鞨东北也黑水靺鞨即今黑龙江】 南邻莫曳部明称苦兀今称库叶皆莫曳音转吉里迷元史作帖烈灭故此岛今又名额里野又作野所也合而论之则库叶岛之沿革思过半矣一统志曰吉林宁古塔所属大洲在城东北三千余里混同江口之东大海中南北二千余里东西数百里距西岸近处仅百里许 【 廷杰按地理全志有库叶海峡在库叶岛吉林之间即此】 有山曰图可苏库其长竟洲林木深翳有小水数十东西分流入海会典图说曰三姓所属海以外当混同江口之东有大洲亘千里洲之上西有博和毕河汪艾河低巴努河温忒呼河楚克津河楚拉河特肯河伊对河俱西流东有额里野河皮伦图河扎伊尔河达喜河郭多和河塔塔马河努烈河启社什河阿当吉河俱东流皆入于海水道 
　　提纲曰大长岛为黑龙江口海中大护沙南北袤长一千六百余里 【 南至极高四十九度八分至极高五十四度四分】 东西最阔三四百里或一二百里 【 西近黑龙江南小圆岛为东二十六度半至东北斜处为东三十度四分】 地形夭矫如游鱼中脊有山连峰自北至南松林相望蜿蜒不绝水分流东西入海海平处有居人数处 【 廷杰谨按岛西北有图克苏图山额里雅河出其东麓其南麓为费雅喀人所居图克苏图山西南为音格绳山博和毕水出其南麓音格绳山东为塔塔马山塔塔马河出其东麓其西麓即库叶人等所居又有阿当吉山在岛之中稍南阿当吉河出其东麓启社什河出其北麓特肯河出其西麓伊对河出其西南麓山南即俄伦春人等所居】 何秋涛形胜论曰东三省中吉林所辖地最广吉林所属中三姓副都统所辖地最广会典分三姓所辖为二图曰海以外图则库叶岛地也库叶虽一洲岛幅员千里为混同江口外大护沙其间捕牲部落曰库叶曰费雅喀曰俄伦春岁时贡貂皮于吉林 【 廷杰谨按贡貂诸部先皆亲赴宁古塔后设三姓副都统即赴三姓城惟库叶岛远在海中不能时至每年遣官至距宁古塔三千里之普禄乡收贡颁赐普禄乡即普隆霭噶珊亦作普垄噶山今混同江南岸俄人村镇伯力下八百余里地名木城有木城遗迹土人犹能述其胜事曰此当年东毛子穿官处也海对岸为莫勒奇地方】 环库叶之岛大小数十其崇山则有图克苏图音格绳之属其名川则有博和毕郭多和之属其地四围皆海北控俄罗斯南控日本拱护海口屹然为东三省保障是库叶岛之形胜也又曰此地隶于三姓副都统因地瘠民淳从前未专设大臣镇守若生齿日繁似亦宜加屯戍以重边防也廷杰谨考库叶附近诸岛有在混同江口海中者若东海岛沃新楚鲁峰岛图勒库岛雅普格哩岛及海内天然八岛均在吉林城东北各四千余里自混同江口迤而西南抵图们江口之东北约五千余里均归吉林省辖诸属中国者若珊延岛小多璧岛 【 　 【 脱满字】 洲语多璧狐也】 西斯赫岛 【 满洲语西斯赫褥也】 阿萨尔乌岛大多璧岛妞妞斐颜岛 【 满洲语妞妞呼爱小儿之词斐颜色】 扎克塘吉岛法萨尔吉岛岳杭噶岛 【 满洲语岳杭噶犹言有丝棉者】 鄂尔博绰岛特依楚岛翁郭勒绰岛和尔多岛搜楞吉岛勒富岛均在吉林城东南一千一百里外至二千一百里内又有在吉林城东北一千九百里之雅哈岛 【 满洲语雅哈无焰火也】 二千一百里之摩琳乌珠岛又有在宁古塔城东南五百九十三里之舒图岛八百八十四里之勒富岛恭查天命二年丙申遣收海边部众时东海沿边诸部尚多未附太祖遣兵四百往征凡散处部众悉收之其岛居负险不服者乘小舟尽取之而还当即此库叶岛及以上诸小岛也 

　　○艮维窝集水源合考 

　　廷杰谨按何氏艮维窝集考叙曰东北方曰艮维吉林黑龙江二省实居艮维之地山水灵秀拱卫陪京其间有曰窝集者盖大山老林之名良由地气深厚物产充盈故材木不可胜用洵所谓神皋陆海也然窝集不仅称富饶并足以资防卫盖自黑龙江以西皆设喀伦为界独吉林等处东限于海北接俄罗斯边界数千里初未设立喀伦惟赖窝集之险以限戎马之足其兴安岭以北俄罗斯境亦多窝集地气苦寒人迹罕到从古部落之居于是者非务游牧即事采捕以故深山老林鲜罹斧斤之患而数千百里绝少蹊径较之长城巨防尤为险阻伊古以来多以窝集为部落之名良有以也满洲源流考曰谨案两汉晋魏时国于东方者为夫余挹娄三韩其邑落散处山海间者又有沃沮濊等名以史传核之沃沮之在东者东滨大海北按 【 按：接】 挹娄夫余又有北沃沮南沃沮并皆散处山林无大君长所云单单大岭即长白山单单与满洲语珊延音固相也今自长白山附近东至海边北接乌拉黑龙江西至俄罗斯丛林密树绵亘其间魏毌丘俭讨高丽绝沃沮千余里到肃慎南界则沃沮者实即今之窝集也臣秋涛谨案钦定开国方略天命天聪年间屡征东海渥集部渥集即窝集盖其人散居窝集之中即以为部落名也至古人以此名国尚不止沃沮一国如元魏之勿吉国隋唐之靺鞨国唐之拂涅部辽之屋惹国皆即窝集二字译写各异其以老林为窝集而因以名国则数千年未有改也 
　　廷杰谨按何氏是编以纳穆等四十八窝集分属于吉林宁古塔黑龙江三城而总其目曰吉林黑龙江窝集又以依什等一百二十河一湖附录于后亦分属于吉林宁古塔阿勒楚喀三城而总其目曰附录窝集发源诸水其实北及黑龙江之呼玛尔河南及沈阳之浑河苏子河西及克尔素河东及僧库勒河东北及毕哷哩河殆不止四城地也今从原本按四城方隅自近及远分列之以便观览查窝集之属于吉林者东一百二十里纳穆窝集 【 满洲语纳穆生菜也高三百余丈城东南诸河俱发源于此西接纳穆达巴罕】 二百十二里塞齐窝集 【 满洲语塞齐划破之谓也高五里周围十里城东诸河及宁古塔诸河俱发源于此】 六百十里玛尔瑚哩窝集七百六十里珲托和窝集 【 满洲语珲托和半也】 八百里聂赫窝集 【 满洲语聂赫鸭也亦作尼叶赫】 一千里苏扎哈窝集 【 满洲语苏扎哈已支也东南曰鄂勒欢绥芬】 二千二百里乌苏哩窝集东南四百五十里色勒窝集 【 满洲语色勒铁也】 七百三十里纳秦窝集 【 满洲语纳秦海青也在长白山之北崇冈迭嶂深林茂树百余里城南诸水俱源于此】 千五百四十里勒富窝集 【 勒富河发源于此】 西南一百四十里库勒纳窝集 【 东接库勒亨窝集北接库楞窝集其南即长岭子城西诸河俱发源于此乾隆十九年高宗东巡有御制驻跸库勒纳窝集口诗】 五百四十九里纳鲁窝集 【 即分水岭之南密林丛翳周数十里城西南诸河及兴京界内诸河俱发源于此】 东北一百九十五里锡兰窝集 【 满洲语锡兰相连也】 二百五十三里和伦窝集 【 西接鄂多诺山】 四百五十里玛延窝集八百三十里小窝集一千五百里佛勒亨窝集 【 满洲语佛勒亨草棚也】 一千七百里毕展窝集一千七百四十里奇穆尼窝集二千一百里吉林窝集三千五十里亨根窝集 【 一作亨根倭集】 三千四百里敦敦窝集 【 满洲语敦敦小蝶也】 三千六百里都林窝集 【 满洲语都林一半也】 通计二十有三若窝集发源诸水之属于吉林者东一百四十里依什河 【 源出塞齐窝集合噶噜河西入混同江满洲语依什罗汉松也】 一百四十余里额伊呼河 【 源出纳穆窝集南流合拉发河西入混同江】 一百七十里噶噜河【 源出塞齐窝集西入混同江满洲语噶噜天鹅也】 二百九十里珠噜多观河 【 源出塞齐窝集东南会勒富善河】 三百七里山璧河 【 源出塞齐窝集东南会珠噜多观河满洲语山璧凉水投物也】 东南六十里额赫茂河 【 源出纳穆窝集西流入混同江】 九十六里拉发河 【 源出纳穆窝集即额伊呼伯辰依什噶噜四河合流处西南入混同江】 九十八里雅们河 【 源出纳穆窝集西流入混同江】 三百十里穆陈河 【 源出塞齐窝集西流入混同江满洲语穆陈釜也】 四百十六里色勒河 【 源出塞齐窝集西流入混同江】 四百三十里汗察罕河 【 源出塞齐窝集东南会勒富善河蒙古语汗君长也察罕白色也】 四百三十里堪济哈河 【 源出塞齐窝集东南入勒富善河满洲语堪济哈红嘴白头雁也又眼下纯白牛也】 四百四十里萨穆什河 【 源出塞齐窝集西南入混同江满洲语萨穆什散也】 五百八十七里农额勒海兰河 【 源出塞齐窝集西南流入混同江】 六百七十里达呼河 【 源出纳秦窝集西北流入混同江满洲语达呼端罩也】 七百七十里五里河 【 源出纳秦窝集北流入混同江】 七百九十里吉朗吉海兰河 【 源出纳秦窝集北流入混同江】 八百二十七里庚吉音河 【 源出塞齐窝集南流入混同江满洲语庚吉音明也】 九百三十七里永安锡库河 【 源出纳秦窝集北流入混同江满洲语永安砂也锡库撒袋内衬格也】 九百六十余里哈瞻河 【 源出纳秦窝集北流入混同江满州语哈瞻木栅栏也】 九百九十五里塞珠伦河 【 源出纳秦窝集北流入混同江满洲语塞珠伦滑叶菜也】 南四十三里佛尔们河 【 源出库勒纳窝集东入混同江】 七十里海兰河 【 源出库勒纳窝集东入混同江】 七十五里得佛河 【 源出库勒纳窝集东流入辉发河满洲语得佛缎幅也】 一百七十里玛延河 【 源出库勒纳窝集东入混同江又有一在城东北百三十里】 三百二十里辉发河 【 源出纳噜窝集即雅吉善河图们河三屯河合流东北入混同江明一统志有辉发江源出沈阳卫废贵德州东北流入松花江西去开原城三百五十里即此】 四百二十五里奇尔萨河 【 源出库勒纳窝集东南流入辉发其上流即曰库勒纳河满洲语奇尔萨沙狐狸也】 四百七十里坦频河 【 源出库勒纳窝集东南流入辉发河满洲语坦频瓶也】 四百七十里布尔堪河 【 源出库勒纳窝集东南流合坦频河入辉发河其东南又有支流曰固思河】 四百七十里发河 【 源出佛斯亨山北流入辉发河又有一在城南六百六十余里源出纳秦窝集北流至两额音合流处入混同江】 四百八十里三屯河 【 源出纳噜窝集东北流会雅古善河图们河即为辉发河又南有支流曰塔木品河】 五百里图们河 【 源出纳噜窝集东北流合雅吉善河三屯河即为辉发河明志有徒门河流径建州卫东南一千里入于海又其北有支流曰杨武河西北曰觉河】 五百五十里斡穆呼河 【 源出纳秦窝集北流至三音额音额赫额音两河会流处并入混同江】 八百二十里摩克托含哩河 【 源出纳秦窝集西流入额赫额音河】 八百四十余里佛多和河 【 源出纳秦窝集西流入额赫额音河河有二一在城东三百八十里源出纳穆窝集西流入混同江满洲语佛多和柳树也】 八百七十二里泥堪河 【 源出纳秦窝集西北入额赫额音河满洲语泥堪汉人也】 西南五里温德亨河 【 源出库勒纳窝集东北入混同江】 五十里齐努混河 【 源出库勒纳窝集东入温德亨河满洲语齐努混银朱也】 五百三十里雅吉善河 【 源出纳噜窝集合图们三屯即为辉发河】 五百七十里苏克素护河 【 源出边外纳噜窝集西南流入边门距奉天一百七十里入浑河】 六百余里噶桑阿河 【 源出纳噜窝集入英峩边会纳噜河即为浑河】 六百余里纳噜河 【 源出纳噜窝集入英峨边即浑河之上流也】 六百九十里马佳河 【 源出纳噜窝集西流入苏子河】 六百九十里尼玛兰河 【 源出纳噜窝集西南入苏子河】 六百九十里哈当阿河 【 源出纳噜窝集西流入苏子河】 六百九十里通锡库河 【 源出纳噜窝集西流入苏子河】 七百三十五里章京河 【 源出纳噜窝集西流为苏子河】 八百九十余里锡勒们河 【 源出纳噜窝集东入三音额音河满洲语锡勒们鹞也】 九百里温水河 【 即哈勒珲穆克源出纳噜窝集东入三音额音河】 九百九十余里哲松额河 【 源出纳噜窝集东入三音额音河】 西四十里绥哈河 【 源出库勒讷窝集与搜登河伊拉齐河北流为鄂河北注混同江满洲语绥哈艾也】 八十余里搜登河 【 源出库勒讷窝集】 九十里伊拉齐河 【 源出库勒讷窝集满洲语伊拉齐第三也】 一百二十余里萨喇河 【 源出库勒讷窝集北流会伊勒们河满洲语萨喇嫩也】 一百四十五里伊勒们河 【 源出库勒讷窝集其东有萨喇河西北流注之西有勒富都岱二河俱北流注之北流出边会伊敦河入混同江金史温屯噶布拉思居长白山阿卜萨河徙隆州额勒敏河额勒敏即伊勒们之转音也明一统志有伊密河在开原城北四百里源出艾河北山北流合伊图河入松花江即此按温屯噶布拉思原作温屯姑蒲刺史阿卜萨原作阿不辛额勒敏原作移里闵伊密原作一迷并乾隆年间译改】 百六十余里勒富河 【 源出库勒讷窝集北流入伊勒们河】 三百二十余瑞安巴雅哈河 【 源出库勒讷窝集西流会克尔素河】 三百四十余里阿济格雅哈河 【 源出库勒讷窝集会安巴雅哈河】 四百余里克尔素河 【 源出库勒讷窝集北流出边即辽河上流也其东北支流曰穆当阿克尔素河乾隆八年高宗东巡有御制至克尔素河奉天官兵来接诗】 北二百十五里哈萨喇河 【 源出锡兰窝集西北流人拉林河】 东北二十五里伊罕河 【 源出纳穆窝集西流入混同江】 九十五里锡兰河 【 源出锡兰窝集西北流入混同江】 二百三十里和伦河 【 源出和伦窝集北会拉林河】 通计六十有三其窝集之属于宁古塔者东一千四百二十里阿库密窝集 【 满洲语阿库密鱼皮衣也】 二千一百十四里僧库勒窝集 【 满洲语僧库勒韭菜也】 二千二百十六里毕楞窝集 【 满洲语毕楞母虎也】 二千三百三里克哷穆窝集 【 满洲语克哷穆城垛也】 二千六百五十九里毕哷根窝集 【 满洲语毕哷根柳条边也】 东南五十里珊延毕尔罕窝集南八十七里佛楞窝集一百里素尔和绰窝集一百五十里玛尔瑚哩窝集 【 噶哈哩河发源于此】 西北二百里海兰窝集 【 西接毕尔罕窝集连接玛展窝集绵亘数百里】 二百二十里毕尔罕窝集 【 西接塞齐窝集】 东北六百三十余里阿勒哈窝集六百五十里巴兰窝集 【 在混同江之北相近有巴兰屯满洲语巴兰形势也】 八百余里屯窝集 【 在巴兰窝集之东混同江北满洲语屯海岛也按屯一作吞廷杰按今呼吞昂阿河】 一千一百里温登窝集 【 在混同江北】 一千二百里都尔窝集 【 在温登窝集之东】 一千四百五十里喀穆尼窝集 【 在王龙江东】 一千七百余里毕歆窝集 【 满洲语毕歆鞍峦平饰伴也】 一千七百余里和罗窝集 【 满洲语和罗山谷也】 一千八百余里库噜窝集 【 在喀穆尼窝集之东满洲语库噜奶饼也】 一千八百五十七里明噶哩窝集二千二百五十九里庄霭窝集二千二百六十四里库勒克窝集通计二十有三　又黑龙江城西南一百五十里库穆哩窝集 【 蒙古语库穆哩器皿叩着也】 黑龙江城西北七百里呼玛尔窝集若窝集发源诸水之属于宁古塔者东四里珊延河 【 源出珊延毕尔罕窝集西北流入瑚尔哈河】 五里花兰河 【 源出花兰窝集西北流入瑚尔哈河】 一千三百五十里尼满河 【 源出尼满窝集西北流入乌苏里江】 一千三百八十里阿库密河 【 源出阿库密窝集】 一千五百余里毕歆河 【 源出毕歆窝集西北流入乌苏里江】 一千五百余里和罗河 【 源出和罗窝集西北流入乌苏里江】 二千五十八里鄂伦河 【 源出萨哈连窝集东流入海满洲语鄂伦肘带也】 二千一百十四里僧库勒河 【 源出僧库勒窝集东流入海】 二千三百六十里毕楞河 【 源出毕楞窝集东流入海】 二千三百六十九里克埒穆河 【 源出克埒穆窝集东流入海】 二千八百五十九里托穆津河 【 源出毕哷根河东南流入海】 东南四百四十里绥芬河 【 源出穆楞窝集南流入海】 五百里们河 【 源出城东南四百里苏扎哈窝集东南流入兴凯湖】 五百里呼兰河 【 源出呼兰窝集南流入图们江】 五百余里苏扎哈河 【 源出城东四百余里苏扎哈窝集南流入兴凯湖】 五百三十里哈济密河 【 源出锡伯窝集】 五百三十里伊济密河 【 源出锡伯窝集满洲语伊济密梳头也又纺线也】 九百十里呼雅河 【 源出城东南一千里窝集中东北流入乌苏里江满洲语呼雅海螺也又麂也】 一千四百里额伊呼河 【 源出东南无名窝集西北流入乌苏里江】 一千四百里额图密河 【 源出东南六百里窝集中西北流入乌苏里江】 二千三百十八里勒富勒河 【 源出勒富勒窝集东南流入海】 二千六百二十八里乌尔钦河 【 源出勒富勒窝集东南流入海】 南十里索尔和绰河 【 源出索尔和绰窝集北流入瑚尔哈河】 一百五十里噶哈哩河 【 源有二一出玛勒呼哩窝集一出尼叶赫窝集南流会布尔哈图河入图们江】 四百十里海兰河 【 源有三俱出西南五百九十里无名山东流入布尔哈图河元和志和啰噶有和兰河流入海即此河有二一在城西北四十里源出海兰窝集东流入瑚尔哈河又相近有穆霞河亦流入瑚尔哈河】 西南五十里玛尔呼哩河 【 与阿布等河并源出玛尔呼哩窝集北流会瑚尔哈河入毕尔腾湖】 六十五里阿布河 【 源出玛尔呼哩窝集西南流入毕尔腾湖】 一百里松吉河 【 源出玛尔呼哩窝集流入毕尔腾湖】 一百一十里札津河 【 源出玛尔呼哩窝集北流入毕尔腾湖满洲语札津长垛也】 西一百三十里爱哷河 【 源出毕尔罕窝集南会毕尔罕河满洲语爱哷母貂鼠也】 一百四十里毕尔罕河 【 源出毕尔罕窝集东南流会为一汇于毕尔腾湖其东支流曰额伊呼河】 一百六十里珠克腾河 【 源出毕尔罕窝集南流入毕尔腾湖】 一百七十里阿拉河 【 源出毕尔罕窝集南流入毕尔腾湖】 一百八十里搭拉河 【 源出毕尔罕窝集南流会阿拉河】 二百十里都林谷河 【 源出塞齐窝集南流会勒富善河入毕尔腾湖】 二百三十里佛多和河 【 源出塞齐窝集南流会都林谷河又有一在佛多和城北】 又宁古塔西一百四十里有鄂摩和湖 【 源出毕尔罕窝集南流入毕尔腾湖】 北五十里玛展河 【 源出西北玛展窝集南流会海兰河入瑚尔哈河河有二一在城东南五百四十里源出东南玛展窝集南流入图们江】 五十里舍赫河 【 源出舍赫窝集南流会海兰河入瑚尔哈河】 五十里鄂克托河 【 源出城北九十里无名小山南流会海兰河入瑚尔哈河满洲语鄂克托药也】 五十里札穆图河 【 源出札穆图窝集南流会海兰河入瑚尔哈河】 一百二十里富达密河 【 源出富达密窝集南流入瑚尔哈河】 一百十黎刹布河 【 源出萨尔布窝集南流入瑚尔哈河】 二百五十里舒兰河 【 源出舒兰窝集南流入瑚尔哈河】 三百里阿木兰河 【 源出阿木兰窝集南流入瑚尔哈阿 【 阿：河】 】 三百五十瑞安巴河 【 源出安巴毕喇窝集南流入瑚尔哈河】 四百里阿斯罕河 【 源出阿斯罕毕喇窝集南流入瑚尔哈河】 东北二十五里呼锡哈哩河 【 源出呼锡哈哩窝集北流入瑚尔哈河】 六十里尼叶赫河 【 源出尼叶赫窝集西北流入瑚尔哈河】 七十里特林河 【 源出特林窝集北流入瑚尔哈河】 六百里翁锦河 【 源出阿勒哈窝集北流入混同江满洲语翁锦凡物安柄之孔也】 六百余里巴河兰 【 源出巴兰窝集】 七百里屯河 【 源出屯窝集东南流会十余水入混同江】 九百余里温登河 【 源出温登窝集南流入混同江】 一千一百余里都尔河 【 源出都尔窝集南流入混同江】 一千五百八十九里库噜河 【 源出库噜窝集东南流入混同江】 一千九百五十七里敦敦河 【 源出明噶哩窝集西北流入混同江】 二千五十八里查克搜尔河 【 源出庄霭窝集西北流入混同江】 二千三百十二里毕哷哩河 【 源出庄霭窝集西北流入混同江】 通计河五十有八湖一　又阿勒楚喀城东北二百余里玛延河 【 源出玛展窝集北流入混同江】 

　　○卦勒察考 

　　廷杰谨案朔方备乘东海诸部内属述略载卦勒察部事三天命十年八月丁丑劳征克卦勒察军初太祖遣大臣雅护喀穆达尼率兵征东海卦勒察部俘获二千人至是凯旋驾出城宴劳之天命十一年十月丙辰往征东海卦勒察部大臣达珠瑚等以俘获人口百余及马牛百余还崇德二年十二月太宗率诸王贝勒等西猎于大草滩及卓索图尔格尼等处命叶克舒为右翼大臣星讷为左翼大臣与其下阿福尼等十六人率兵六百往征卦勒察部叶克舒星讷等师至萨哈勒察俘获男子六百四十名家口一千七百二十名马一百五十六匹牛一百有四头三年四月盛京留守诸王遣兵部启心郎占巴等赍疏以闻遣礼部承政库鲁克达尔汉阿赖祝世昌姜新等迎宴之寻以所获萨哈勒察等衣服赐两翼大臣并赏从征将士银两有差查卦勒察今无其名即东海渥集虎尔喀瓦尔喀诸部亦无其地据魏源圣武记载蒙古三部曰科尔沁曰赐伯曰卦勒察谓卦勒察在嫩江左右近伯都讷 【 廷杰谨按今询之伯都讷人犹言其地蒙古有卦勒察锡伯二种但不能分指其地耳】 则卦勒察当即今郭尔罗斯前后二旗地盖科尔沁之名至今未易锡伯则自今呼伦贝尔锡伯山东南至杜尔伯特旗等处是也 

　　○吉林根本说　吉林形胜　吉林险要　俄夷情形附 

　　钦惟我大清龙兴东土吉林实为根本之区自太祖高皇帝受命于天削平诸国后 【 满洲五部长白山二部扈伦四部皆在吉林沈阳之交】 征东海 【 渥集部虎尔喀瓦尔喀二部皆在吉林东】 以定根本征索伦 【 在黑龙江北】 以固藩篱经营数十年迄太宗文皇帝而大功底定嗣俄罗斯窃据尼布楚城恃为巢穴逐渐侵扰顺治时屡烦偏师至圣祖仁皇帝独断致讨罗剎乃平恭读康熙二十四年六月上谕有曰治国之道期于久安长治不可图便一时当承平无事朕每殚心筹划即今征罗剎之役似非甚要而所关甚巨罗剎扰我黑龙江一带三十余年其所窃据距我朝发祥之地甚近不速加翦除恐边徼之民不获定息康熙二十七年五月上谕有曰罗剎侵我边境与我兵筑城爱珲两次进剿雅克萨攻围其城一切情事玛拉可与诸臣详言之俾洞晓其故始知朕从事罗剎原委敬绎圣意盖以吉林为根本重地恃黑龙江为屏障虽一时满汉诸臣咸谓罗剎距中国道远难以成功而圣虑深远独酌定天时地利运饷进兵机宜不徇众见决意命将出师深入挞伐使数十年盘踞之罗剎畏威怀德返我侵地以培根本则吉林者岂但为盛京屏障哉何愿船形胜论曰吉林为东三省之一在京师东北二千三百余里 【 廷杰按吉林北极高四十三度四十七分偏东十度二十七分】 古肃慎氏地汉挹娄北朝勿吉隋靺鞨唐燕州寻为渤海 【 廷杰案唐书渤海王都临忽汗河即虎尔喀河今牡丹江所谓金源也】 所据辽宁江州金肇州信州及率宾等路地元海兰府明分设各卫所后属本朝初设将军于宁古塔 【 廷杰案顺治十年始于宁古塔设昂邦章京副都统以镇守之康熙元年改昂邦章京为镇守宁古塔等处将军其地北极高四十五度偏东十三度二十分】 后移吉林 【 廷杰案康熙十五年移宁古塔将军驻吉林乌拉留副都统镇守宁古塔乾隆二十一年改宁古塔将军为吉林将军自是始称吉林省】 
　　而别设吉林宁古塔白都讷阿勒楚喀三姓各副都统以佐其治 【 廷杰案康熙三十年设白都讷副都统雍正七年设三姓副都统乾隆二十年设阿勒楚喀副都统】 论者第以吉林北接龙江南辅辽渖为东方四达之衢不知其地域广远东至库叶岛跨海外数千里东北至赫哲费雅喀部落延袤三千余里重关巨扃捍卫天府 【 廷杰案何氏东海诸部内属述略叙曰为盛京屏障者吉林也为吉林根本者东海诸部也】 实为东北第一雄镇不仅远迎长白近绕松花 【 廷杰案松花江满洲语呼松阿里必拉亦呼宋瓦江】 称形胜之美也廷杰按咸丰十一年与俄罗斯分界由乌苏里江口逆流入兴凯湖踰岭抵图们江口江以东皆为俄属于是宁珲姓三城边防始重查珲春南四十里黑顶子又东南岩杵河摩阔崴又东北阿济密蒙古街虾蟆塘海参崴等处地方宁古塔东南六百余里双城子又东北二百里红土岩 【 在兴凯湖西沿】 地方三姓东北八百余里徐尔固 【 在混同江北岸黑河口下六十里】 一千六百余里伯力地方俱俄人与吉林交界要隘而徐尔固伯力双城子虾蟆塘海参崴蒙古街阿济密岩杵河诸处均有重兵戍守则吉林边防可因敌而筹制胜之方矣夫宁珲要害诚在宁珲三姓要害则在黑河口蜂蜜山二处盖黑河口在三姓东北七百余里当水路之冲凡顺黑龙江而下逆混同江而上者此处实扼其咽喉 【 廷杰案此处亦江省边防所重】 蜂蜜山在三姓东南六百里与宁珲成掎角之势于三姓为陆路之门南可断岩杵河海参崴诸处之后路北可据伯力之上游也若夫鸭绿图们二江发源之处虽关于沈阳者甚巨 【 说详盛京险要下】 而系于吉林者亦匪轻至乌苏里江口以上诺罗奇讷林二河之闲部落仍属赫真疆域实非瓯脱矣再考俄人开疆每多取人之所不取或图人之所不及防即如咸丰时窥我东南多事乘机窃发两次进踞正亦顺治初乘我入关之师初定中原因而窃据故智耳弛守备则蓦入张声威则潜退穿窬之盗何以异此此则夷情之今犹古若者也昔人有言虏牲犹犬羊震之以威则惧而逸示之以怯则骄而聚其此之谓乎 

　　○伊通州沿革形势 

　　古肃慎氏地汉晋为扶余国地南接高句丽北朝属勿吉西邻蠕蠕契丹隋属靺鞨唐属燕州寻为渤海所据辽宁江州金隆州地元辽王分地明属海西卫后扈伦部自建为国介叶赫乌拉二国之闲国朝属吉林光绪八年置为州其地西枕蒙古东瞰吉林南控沈阳北制黑龙江崇山峻岭巍然外环沃野平原坦然中止而且辽河襟其左松江带其右廷杰尝谓长江据天下腹地之险水师之设所以握其要也青海伊犂镇迪为天下右肩之蔽惟哈密实扼内外之冲沈阳吉林黑龙江为天下左肩之蔽惟伊通州尤据形势之胜盖以此耳 

　　东北边防辑要卷上 

　　●东北边防辑要卷下 

　　楚北曹廷杰　撰 

　　征索伦 
　　征罗剎 
　　尼布楚事迹 
　　分界碑文考 
　　外兴安岭山脉河道中俄分属考 
　　黑龙江察边考 
　　乌底河公中地方考 
　　界碑地考 
　　黑龙江险要 

　　○征索伦 

　　廷杰谨案我朝用兵于黑龙江者二自太祖高皇帝开国之初至顺治元年征索伦也 【 索伦诸部内属述略叙曰黑龙江居人不尽索伦也世于黑龙江人不问部族概称索伦而黑龙江人居之不疑亦雅喜以索伦自号说者谓索伦骁勇闻天下故藉其名以自壮兹记黑龙江诸部事迹以索伦冠之职是故也】 自顺治初至康熙二十八年讨罗剎也索伦本辽之后裔族类至繁有敖喇都喇尔布喇穆等姓多居布特哈呼伦贝尔境而齐齐哈尔墨尔根爱珲三城较少布特哈为打牲部落之总称故东北数千里内处山野业采捕者悉隶之总管驻札处在伊伯河西岸地名扎克丹布特哈之北境以兴安大岭为俄罗斯界呼伦贝尔之西北境以额尔古纳河为俄罗斯界其与索伦同乡而别为部落者三曰达呼儿一作达瑚里一作达虎儿 【 或作打狐狸】 着姓有克因精奇里瓦兰果布勒等氏多占籍于齐齐哈尔等三城 【 廷杰案指齐齐哈尔墨尔根黑龙江三城】 及布特哈而呼伦贝尔则不过数家曰俄伦春亦索伦达呼尔类也黑龙江以北精奇里江源以南皆其射猎之地其众夹精奇里江以居亦有姓都喇尔者似与索伦为近其隶布特哈八旗为官兵者谓之摩凌阿俄伦春 【 案摩凌阿者满洲语犹云马上也】 其散处山野仅以纳貂为役者谓之雅发罕俄伦春 【 案雅发罕者满洲语犹云步下也】 雅发罕俄伦春有布特哈官五员分治号曰谙达岁以征貂至其境其人先期毕来奉命唯谨过此则深居不可踪迹矣曰毕喇尔亦然有骁骑校四员分治之其人有姓默讷赫尔者有姓都讷亨者乃毕喇尔之着族也俄伦春又分使鹿使马二部使鹿部在使马部之外使马俄伦春距齐齐哈尔城五六百里使鹿俄伦春距齐齐哈尔城千余里即俄罗斯伊聂谢柏兴亦皆使鹿俄伦春所居考太祖癸未年征尼堪外兰克图伦城尼堪外兰遁于嘉班越两月太祖复率兵征嘉班尼堪外兰携其子及兄弟数人逃于鄂勒欢地筑城居之鄂勒欢在齐齐哈尔城西南三十余里周二里许丙戌年秋七月太祖往征鄂勒欢克其城尼堪外兰遁入明边境旋伏诛天命元年七月丁亥太祖遣大臣安费扬古扈尔汉率兵二千征东海萨哈连部行至乌勒简河刳舟二百水陆并进取沿河三十六寨八月丁巳驻营黑龙江南岸藉冰桥之异遂引兵渡江取萨哈连部十一寨及兵还旧所过冰桥已解其西偏复结冰桥一道我兵既渡冰尽解遂又招服音达珲塔库喇喇路 【 方略曰即使犬国】 诺罗路锡喇忻路 【 廷杰谨案乌勒简即富尔涧河在混同江北岸吞水今呼吞昂河之下乌尔河今呼乌通河之上其地河路顺混同江东北行五六百里至黑河口转向西北入黑河陆路原无孔道然踏荒向东北行五日可至黑河口向正北行五六日可抵黑龙江爱珲城其时陆路进兵即正北一道也今惟猎户知之又音达珲即今音达穆河塔库即今达卜库屯喇喇疑即今拉哈苏苏屯此合三地为一路也诺罗路即诺罗河今称挠力河锡喇忻路即今奇讷林河发源喜鲁林山有集纳林噶珊二路对黑龙江口上下各数百里是此时进兵既取黑龙江萨哈连部旋师又招服混同江南岸千余里也开国规模真神异哉】 天聪八年十二月太宗命巴奇兰萨木什喀分左右翼率官四十一员兵二千五百名往征黑龙江地方谕以奏捷送俘必由锡伯绰尔门 【 方略曰科尔沁所属地】 地方经过将来遣使往还及运送军粮亦必于此处相待九年四月巴奇兰萨木什喀令人奏报收服呼尔喀 【 何氏谓呼尔喀即布特哈之音转在今墨尔根城西南与东海之呼尔喀部族同而地域异也廷杰案呼尔喀当指瑚玛尔河南岸之呼尔喀河为名非必布特哈之音转也绰尔门在绰尔河必于此处经过者即由今卜魁经科尔沁地进法库门之路也】 天聪十年 【 廷杰谨案是年即崇德元年】 太宗命阿赖达尔汉率外藩蒙古诸贝勒兵往追茂明安部下逃人至使鹿部喀木尼堪地方招集叶雷舍尔特库巴古奈土古奈等及其从役家口来献叶雷等旋盗科尔沁部占巴拉部下马及秉图王部下马而逃因命章京锡特库等追至温多地方围之 【 廷杰谨考是役特命锡特库会同武巴海率宁古塔兵追之又遣噶尔纠率卦勒察兵沿乌拉地方追缉又遣蒙古衙门拨什库博罗往科尔沁部令土谢图亲王巴达哩卓哩克图亲王武克善发兵追缉锡特库等率二十人蹑逃人踪迹自多尔博库地方行至乌拉驻防边城武巴海率四十五人来会时科尔沁部土谢图亲王下鄂尔多木卓哩克图亲王下托和泰奉命率兵二百往尼喀善城驻防闻信即简甲士四十人往追占巴拉之弟塞尔固楞贝勒亦率所部兵横截追之鄂尔多木追至博木博果尔地方行月余会遇武巴海锡特库同行途次见逃人营中遗火遂星夜驰往至温多地方围之按乌拉满洲语江也黑龙江满洲语曰萨哈连乌拉此役沿乌拉地方追缉当由黑龙江溯流而上为水师一路也】 
　　【 多尔博库地方即多布库尔河乌拉驻防边城当在额尔古纳河上下锡特库等南宁古塔至此当由今牡丹江至三姓由三姓至呼兰再经墨尔根西南至多尔布库河踰内兴安岭顺和伦河至乌拉驻防边城此为陆师一路也鄂尔多木追至博木博果尔地方即今尼布楚城以南呼伦贝尔以北原为博木博果尔地方塞尔固楞横截追之当由今喀尔喀车臣汗部东路东北横截也恭查崇德四年太宗文皇帝谕曰叶雷复逃锡特库追至北海斩之阅七月始还知此次追兵直抵北海其路实由今黑龙江西北经俄罗斯尼布楚城至北海温多地方也其先阿赖达尔汉率外藩蒙古兵至使鹿部喀穆尼堪地方即今俄罗斯伊聂谢柏兴地伊聂谢亦作也尼赛亦作惹尼色异域录云伊聂谢柏兴俄罗斯呼索伦为喀穆尼汉即喀木尼堪则当日进兵应由蒙古恰克图入今俄罗斯楚库柏兴经柏海尔湖何尔口城至伊聂谢栢兴也时俄人略地尚未至柏海尔湖故大兵所及如入无人之境】 崇德二年十二月赐朝贡诸外藩宴时黑龙江诸部至者曰黑龙江萨哈连 【 额附巴尔达齐之弟】 曰瑚尔布尔屯费扬古曰沃哷屯武第堪曰乌鲁苏屯莽古珠曰索伦部博木博果尔透特三年十月博木博果尔来朝既而叛去四年十一月命索海萨木什喀等率兵往征博木博果尔等五年三月索海等遣人奏言臣等至呼玛尔河分兵各旗派定地方因道远定期四十日至厢蓝旗所派乌兰海伦屯 【 黑龙江外纪曰呼伦贝尔通称海兰儿指凯喇尔一河亦音转也即海伦也】 乃令承政伊逊率官兵往拉里阐地方伊逊等既行有四木城曰铎陈曰阿萨津曰雅克萨曰多金四城之人抗拒不降令右翼将领叶克舒等率官兵助之遂以火攻克雅克萨城有达尔布尼等四人聚七屯之人于乌库尔城萨木什喀等令众军乘旦攻之日暮克之至铎陈城力攻一日次日闻各路报博木博果尔以兵来援恐伤我军遂还乌鲁苏屯之索伦鄂尔吞奇勒里 【 即毕喇尔】 精奇里乌拉布丁屯以东乌木内克巴哈纳以西黑龙江额尔图屯以东阿里阐以西两乌拉兵共六千人来袭正蓝旗后队索海萨木什喀二人率众掩击斩杀甚众生擒四百人博木博果尔既败旋失营遁走铎陈阿萨津二城人又以兵阻截我军往助萨木什喀之人复被我军击败之萨木什喀令伊逊于铎陈设伏又遣人往攻卦喇勒屯屯内人诣索海言屯内有索伦兵五百索海等率兵往攻遂克之 
　　【 廷杰谨案通志铎陈城阿萨津城俱在黑龙江城西北九百里雅克萨城在黑龙江城西北一千三百余里城东即提咸河湾多金城作多锦城在黑龙江城西北一千三百余里城西即拉里拉地方乌库勒城一作伍库尔一作厄库尔在黑龙江城西北一千三百余里乌鲁苏城即乌鲁苏木丹城也博木博果尔居此城在黑龙江城西北三百里周一百三十步城北即库尔哈故地西口乌鲁苏河湾在黑龙江西北三百二十里即黑龙江中流环绕之湾也又瑚尔汉乌鲁苏河湾在黑龙江城东南达呼尔原驻札处谓之库尔堪部额尔图屯通志曰额勒格河在黑龙江城西北一千三百里即此】 据额附巴尔达齐来会云惟我多科屯人未曾附逆其小乌拉各处兵皆往助博木博果尔及大兵所向克捷于是郭博勒屯 【 即通志果布噶尔城在黑龙江城西北一百余里】 博和哩屯 【 通志博和哩河在黑龙江城南一百五十里舆图作传科里博误传】 噶勒达屯 【 或曰即噶里达苏屯】 穆丹屯 【 满洲源流考作纳木丹屯】 都逊屯 【 满洲源流考尼都作逊屯】 乌尔堪屯 【 通志有乌埒格河在黑龙江城北六百七十里即此满洲源流考作乌喇喀屯】 德笃勒屯 【 满洲源流考作德都尔屯】 七屯之人俱已归附并籍所获人口皮张细数以闻太宗命每旗率兵往迎出征索伦大军谕曰尔等此行如能过锡伯地方至克勒朱尔根处相会可谓神速矣会后由哈尔必雅勒回军沿途宜加意防护入境时须从法库门入不可由叶赫行以伊等习知路径恐再至逃亡也萨木什喀等寻又遣人奏额苏哩屯以西额尔图屯以东又大俘获 【 廷杰谨案是役据今屯城之可知者考之则黑龙江全境几震赖庙谟深远诸将用命阅四月而大功告成信天威之难测也其旋师入法库门之路即前谕巴奇兰等之路】 六年正月锡特库等自索伦部擒获博木博果尔凯旋上谕郑亲王曰博木博果尔自叛后抗拒我军彼时朕已定计欲令其北遁以便擒获故扬言我军将于黑龙江牧马必擒博木博果尔彼闻此言果北遁朕已知之未及与尔等共议即令锡特库济什哈率外藩蒙古兵从蒙古北边追蹑越两月十三日至甘地获其弟及家属又越十四日至齐落台地方遂获博木博果尔 【 廷杰谨案今俄罗斯柏海尔湖西北二千余里有堪斯克尼布楚西南数百里有乞塔堪即甘齐洛台即乞塔之转音锡特库率兵从蒙古北边追蹑越两月十三日至今堪斯克地里道颇合自甘地越十四日至齐洛台今自堪斯克急行十四日亦可至乞塔然则当日追兵当由蒙古车臣汗北边向西北追至甘地又回而东南追至乞塔也】 三月命阿尔津等征黑龙江之呼尔哈部所向克捷攻克三处曰博和哩曰诺尔喀勒曰都里又招降四处曰小噶尔达苏曰大噶尔达苏曰绰库禅曰能吉勒六年十一月命鄂罗塞臣巳都哩征黑龙江呼尔喀部顺治元年正月命沙尔琥达征之五月鄂罗塞臣沙尔琥达凯旋于是黑龙江全境索伦诸部皆称臣妾此征索伦之始末也 

　　○征罗剎 

　　顺治元年平定索伦诸部黑龙江全境皆称臣妾而俄罗斯亦于崇德六年窃据尼布楚城恃为巢穴由是东侵雅克萨之地筑城居之南扰我索伦达虎尔诸部 【 索伦达虎尔二部居额尔古纳河及净溪里江之地与罗剎接境廷杰案居额尔古纳河者为索伦部居净溪里江者为达虎尔部】 至顺治九年我驻防宁古塔章京海色率所部击之战于乌扎拉村十二年尚书都统明安达礼自京率师往讨进抵呼玛尔诸处攻其城颇有斩获旋以饷匮班师十四年镇守宁古塔昂邦章京沙尔呼达败之尚坚乌黑十五年复败之松花库尔瀚两江之闲十七年巴海大败之古法坛村然皆中道而返未获翦除以故罗剎仍出没不时 【 廷杰案乌扎拉村在今伯利下六百五十余里松花江北岸银山地方呼玛尔即瑚玛尔河在雅克萨城东南数百里库尔瀚即瑚尔瀚乌鲁苏河湾在黑龙江城东南达呼尔原驻札处谓之库尔堪部则松花库尔瀚两江之闲当即今黑龙江入混同江处黑河口附近地也尚坚乌黑古法坛村二地今无可考】 十八年设船厂于吉林命昂邦章京萨儿吴代监造船舰将以水师征罗剎也康熙初罗剎犯境自牛满河东抵恒滚侵扰黑哲奇勒尔等部又有自北海来之罗剎与费雅喀人战又胁取俄伦春部质子 【 廷杰案牛满河即斗满河侵扰赫哲奇勒尔等部又与费雅喀人战则自今黑河口以下混同江以北大兴安岭以南诸地皆受侵害自北海来之罗剎当由索伦河海湾踰大兴安岭抵恒滚河也】 十三年自吉林移水师分驻黑龙江地方十五年因俄罗斯贡使谕以严禁罗剎勿扰边境而罗剎恃雅克萨为巢穴犹迁延不去二十年八月遣副都统郎谈公彭春率兵往达虎尔索伦觇视情形谕曰罗剎犯我黑龙江一带侵扰民人昔发兵进讨未获翦除近闻蔓延益甚过钮满恒滚诸处至赫真斐雅喀虞人住所侵掠不已尔等此行可声言捕鹿至达呼尔索伦一面遣人赴尼布楚谕以捕鹿之故一面详视陆路远近沿黑龙江行围径薄雅克萨城下勘其情形度罗剎断不敢出战尔等还时其详视自黑龙江至额苏哩水程并访自额苏里 【 通志额苏里城在黑龙江城西北八十余里何氏方略注在黑龙江城东北四百十里廷杰案卓伦河下精奇里江上有额苏里河通志盖指其入江之处面言何氏则指其发源之处而言故方隅里到虽不同实同此一地也】 至宁古塔道路偕萨布素往勘以闻寻郎坦疏言臣等从达呼尔墨尔根诸边围猎而行凡十六日至罗剎雅克萨城从黑龙江顺流回凡十五日至爱珲城观水势从爱珲至雅克萨舟楫可通无险阻之患两岸俱可牵缆而行从爱珲至黑龙江混同江会合处马行可半月程从两江会口至雅克萨城马行可一月程舟行逆流可三月程时尚未置驿站故道里如此十二月戊子命尚书伊桑阿赴宁古塔督修战舰庚子郎坦等回奏攻取罗剎甚易发兵三千足矣上谕兵非善事宜暂停攻取调乌拉宁古塔兵一千五百名并置造战舰发红衣炮鸟枪及教之演习者于爱珲呼玛尔二处建立木城与之对垒相机举行所需军粮取诸科尔沁十旗锡伯乌拉之官屯约得一万二千石可支三年且我兵一至即行耕种不致匮乏爱珲城距索伦村落不远五宿可到其间设一驿俟我兵将至精奇哩乌拉令索伦接济牛羊甚有裨益如此则罗剎不得纳我逋逃而彼之逋逃者且络绎来归自不能久存矣寻命镇守宁古塔等处将军巴海副都统萨布素统兵前往二十二年三月庚戌命造船运粮松花江上谕大学士觉罗勒德洪等曰馈运乌拉军糈自辽河溯流运至等色屯随同蒙古之力陆路运至伊屯门船载顺流运至松花江甚善其定议以闻寻以勒德洪等议未周详复令盛京刑部侍郎噶尔图等自巨流河至等色屯验视辽河深浅宁古塔副都统瓦里虎等自伊屯口至伊屯门伊尔门河口验视水势寻噶尔图奏辽河可行三丈之船请以此式于巨流河渡口造船六十艘瓦里虎奏伊屯河可行三丈五尺之船吉林地方伐木造船百艘由伊屯河运米松花江上允之四月己卯巴海等奏言爱珲呼玛尔距雅克萨城辽远若驻兵两处则势分道阻难于防御且过雅克萨有尼布楚等城罗剎傥水路运粮增兵救援更难为计宜乘其积储未备速行征剿 
　　况罗剎杀我雅斐喀居民留嫚书而去俟造船毕度七月初旬能抵雅克萨城下否则驻札墨克顶诸地遣人观其形势上以所议不合命将军巴海留镇乌拉以副都统瓦礼祜偕萨布素往俟抵彼相势奏请进兵旋经王大臣等议爱珲呼玛尔之闲额苏里地方可以藏船且有田陇旧迹即令大兵建立木城于此驻札并设四驿 【 在额苏里索伦村落之闲】 从之寻谕在爱珲建城永戍豫备炮具船舰令设斥堠于呼玛尔如罗剎船由黑龙江下我舟师尾击甚易以萨布素为镇守爱珲等处将军九月丁丑上谕来年运锡伯诸地粮米于额苏里止用猎户必致稽迟萨布素等业以来年六月前兵食赍行今又停止进征应量拨萨布素等军前水手由陆路直往锡伯俟来年冰解与猎户协运十月甲子遣官勘视设驿地方户部奏爱珲至乌拉须设十驿但设驿之地不行相度难以悬议应俟来年三月雪消遣户兵二部理藩院官各一员并令宁古塔将军选熟知地势者偕行就近派郭尔罗斯二旗杜尔伯特一旗向导各二人详加丈量上允之寻遣户部郎中包奇兵部郎中能特理藩院郎中额尔塞前往十一月癸未将军萨布素等奏牛满河之奇勒尔奚鲁噶奴等杀十余罗剎携其妻子来归又俄伦春之朱尔铿格等于精奇哩乌拉杀五罗剎并获其鸟枪又闻斐雅喀人击杀罗剎甚众十二月丙辰命自包衣庄拨米一万石至科尔沁漠尔浑屯存储二十三年正月遣官兵剿抚牛满罗剎萨布素等奏牛满罗剎抵恒滚河同来自北海之罗剎与费雅喀战退居河洲若不速计剿抚则赫真费雅喀奇勒尔人民必被残害且恐罗剎复增发前来宜乘四月冰解时即遣夸兰大二员率官兵三百人并发红衣炮四具令附近恒滚口费雅喀噶克当阿等乡导抵罗剎所据地先行招抚不即归降则尽剿灭 
　　如罗剎闻风先遁所发之兵即乘机安辑赫真等处人民未经来附者亦招抚之上报可萨布素等旋奏夸兰大鄂洛纯等今年正月十一日抵罗剎地方遣宜番等造其居开谕之先取其鸟枪二十具并俄乐春留质之子三人遂招抚罗剎米海罗等二十一人送京安插五月马喇等奏臣至索伦屡密询罗剎情形皆云现在雅克萨尼布潮二城各止五六百人其得以盘踞多年者惟赖额尔古纳河口至雅克萨十余处雅克萨至布尔马夫河口十余处筑室散居耕种自给因以捕貂尼布潮田亩不登取资纳米雅儿诸姓贡赋喀尔喀巴尔虎人时贩牲畜等物至尼布潮尼布潮人亦捕貂与之交易得以生存至得冷白地方耕种田亩无几且不通水路面食等物虽零星负载亦不足恃等情请敕喀尔喀彻臣汗收其所部附近尼布潮者兼禁止交易再请敕黑龙江将军水陆并进作攻取雅克萨状因取其田禾则罗剎不久自困上以萨布素等亦以取罗剎田禾为然如所请七月辛巳马喇等侦探罗剎情形奏据生获罗剎之费要多罗云大兵未来之先雅克萨城已加修造昨闻大兵进发城外复增木栏所在农人尽调入城内打猎收貂亦皆罢止田禾未熟即行刈获因今春不见兵至遂于旁卧一带仍旧遣人耕种昂古墨阿山顶设五人更番瞭望今夏自尼布潮复增发四百人计见在雅克萨者约九百人在尼布潮者不知其数又云雅克萨旧有船八艘吉礼过里等运粮前行被大兵擒获故雅克萨无船大兵未来于野诺西讷城内复造船二百艘各城派兵运粮不知兵数多寡并运往何处吉礼过里党内人逃回雅克萨云大兵势盛战舰络绎不绝众惊失措今自尼布潮增发人众大兵进时不知时势若何等语其生获罗剎一并解送京师安插十二月乙巳命选择藤牌官兵征剿罗剎遣司员至山东河南山西三省于安插垦荒福建投诚官兵内选择善用藤牌愿行効力五百人令地方大臣给银赡其妻子兼为整装遣行 
　　又传令八旗汉军察明福建等处投诚官兵内善用藤牌及滚被片刀者勿论主仆开列职名并器具送部其在天津郑克塽冯锡范诸处亦遣人察取前项人买器具寻又谕闻福建有双层坚好藤牌移文提督施琅选取四百并刀速送至京毋误军机二十四年正月癸未命都统公彭春都督何佑等率福建藤牌兵五百人代黑龙江兵守城种地四月命自墨勒根至雅克萨设立驿站上谕议政王等爱珲兵于是月起行五月中旬可至雅克萨城凡奏报军机自雅克萨至额苏里经爱珲前来恐迂道迟回令理藩院侍郎明爱于杜尔伯特扎赖特派兵五百人并索伦兵酌自墨勒根至雅克萨设驿奏报军机庶免贻误五月都统公彭春等率师抵雅克萨城下遵旨宣谕促令归巢罗剎迁延不去乃分水陆兵为两翼急进攻城中大惊头目额里克舍等穷迫乞降遂迁归雅库彭春收复雅克萨城并以逃人还七月壬申命自乌拉吉林至爱珲设立驿站先是郎中包奇等奏自乌喇吉林至爱珲计丈量共一千一百九十五里应设十四驿上谕驿递关系紧要凡丈量当以五尺为度今程途太远令包奇等再驰驿前往详加丈量至是包奇等奏自乌喇吉林城至爱珲城以五尺细丈共一千三百四十里应设十九驿上报可九月伊桑阿等遵奏自纳木尔河口至温察尔屯详勘山野空旷多可耕之地其闲空郭尔进屯与黑龙江近应筑城又勘黑 【 黑：墨】 勒根附近处有嫩江岸之墨勒根屯可以筑城寻议墨勒根较空郭尔进紧要空郭尔进筑城其令停止于墨勒根筑城二十五年正月罗剎复来城雅克萨地命将军萨布素率所部兵二千往剿并发藤牌兵及炮具至黑龙江军前八月萨布素遵旨回奏言于城三面掘濠筑垒濠外置木椿鹿角分汛防御城西对江另设一军复派剿御之兵于东西两岸备江路来援之罗剎为持久计九月己酉俄罗斯国察罕汗上疏乞撤雅克萨之围上许之 
　　二十七年五月癸酉俄罗斯察罕汗使臣费要多罗等至色冷格地方遣人来期我使至彼会议圣祖因谕索额图等曰罗剎侵我边境交战于黑龙松花呼玛尔诸江据我属所居尼布楚雅克萨地方收纳逃人根特木尔等与大兵筑城爱珲两次进剿雅克萨攻围其城一切情事玛拉可与诸臣详言之俾洞晓其故始知朕从事罗剎原委至尔等奉使前往有应酌议者即详议以闻索额图等奏言察俄罗斯所据尼布楚本系我茂明安部游牧之所雅克萨系我达呼儿总管倍勒儿故墟原非罗剎所有亦非两界隙地也况黑龙江最为隘要未可轻忽视之由黑龙江而下可至松花江由松花江 【 廷杰案此松花江当指吉林以下伯都讷以上之江而言】 而下可至嫩江南行可通库尔瀚江及乌拉宁古塔 【 廷杰案当云由黑龙江南行可通库尔瀚及乌拉宁古塔】 锡伯科尔沁 【 廷杰案当云由黑龙江西南行可通锡伯科尔沁】 索伦达呼尔 【 廷杰案当云由黑龙江西北行可通索伦达呼尔】 诸处若向黑龙江口可达于海又恒滚牛满等江及净溪里江口俱合流于黑龙江环江左右均系我属俄乐春奇勒尔毕喇儿等民人及赫真费雅喀所居之地不尽取之边民终不获安臣以为尼布楚雅克萨黑龙江上下及通此江之一河一溪皆属我地不可弃之于俄罗斯又我之逃人根特木尔等三佐领及续逃一二人悉应索还如一一遵行即归彼逃人及大兵俘获招抚者与之画疆分界贸易往来否则臣当即还不与彼议和矣上允是日索额图等启行寻以喀尔喀厄鲁特争战阻道还二十八之 【 之：衍文】 年四月壬辰以俄罗斯使臣所遣人至言其大使者费要多罗等前来尼布楚地方上乃遣索额图等赴尼布楚就议又命调黑龙江兵千五百人各带仗械由水路赴尼布楚与索额图等会索额图等奏言尼布楚雅克萨既系我属所居地臣等请仍如前议以尼布楚为界此内诸地均归于我 
　　上谕今以尼布楚为界必不与俄罗斯则彼遣使贸易无栖托之所势难相通尔等初议时仍当以尼布楚为界彼使者若恳求尼布楚可即以额尔古纳为界索额图等既抵尼布楚城与俄罗斯国来使费要多罗额礼克谢会议彼初犹以尼布楚雅克萨为所扩之地固执争辨索额图等以鄂嫩尼布楚系我国所属茂明安诸部落旧址雅克萨系我国人阿尔巴西等故居后为所窃据细述其原委开示之因直斥其侵犯之非复宣谕皇上好生德意于是费要多罗等及俄罗斯国人众皆欢呼诚服遂出其地图议明分界事宜共相盟誓永归和好索额图等以闻圣祖命王大臣等集议奏言应于议定格尔必齐河诸地立碑以垂永久勒满汉字及俄罗斯字喇地讷字蒙古字于上今虽与俄罗斯和好边界已定但各省有官兵驻防之例仍照前议于墨尔根黑龙江设官兵驻防疏入圣祖从之十二月丙子遣官立碑于格尔必齐河诸地其碑曰大清国遣大臣与俄罗斯国议定边界之碑一将由北流入绰尔讷即乌伦穆河相近格尔必齐河为界循此河上流不毛之地有石大兴安以至于海凡山南一带流入黑龙江之溪河尽属中国山北一带之溪河尽属俄罗斯一将流入黑龙江之额尔古纳河为界河之南岸属于中国河之北岸属于俄罗斯其南岸之眉勒尔喀河口所有俄罗斯房舍迁移北岸一将雅克萨地方俄罗斯所修之城尽行除毁雅克萨所居俄罗斯人民及诸物用尽行撤往察汉汗之地一凡猎户人等断不许越界如有一二小人擅自越界捕猎偷盗者即行擒拿送各地方该管官该管官照所犯轻重惩处或十人或十五人相聚持械捕猎杀人抢掠者必奏闻即行正法不以小故阻坏大事仍与中国和好毋起争端一从前一切旧事不议外中国所有俄罗斯之人及俄罗斯所有中国之人仍留不必遣还一今既永相和好以后一切行旅有准令往来文票者许其贸易不禁一和好会盟之后有逃亡者不许收留即行送还 

　　○尼布楚事迹 

　　尼布楚城北极高五十一度四分偏西十七分本蒙古布拉特乌梁海茂明安诸部落游牧采捕之地初非罗剎所有亦非瓯脱之区也考俄罗斯于崇德四年始略有麦嘉湖及庵雅腊河附近之地又数年始据尼布楚城恭绎康熙三十九年圣祖仁皇帝圣谕云尼布楚等处原系布拉忒乌梁海诸部落之地彼皆林居以捕貂为业人称为树中人后俄罗斯强胜遂并吞之已五六十年溯查康熙三十九年庚辰上距崇德六年辛巳恰六十年则俄罗斯吞并尼布楚之地当自崇德六年始由是而东侵雅克萨南侵额尔古纳索伦诸部垂四十年皆恃尼布楚为巢穴恭读康熙二十二年圣祖谕曰大兵前临雅克萨以朕谕旨遣人宣布俄罗斯谕之曰不忍将尔等遽行殄灭尔等欲各安生业共享太平则当即返雅库地方以雅库为界于彼处捕其貂皮于彼土收其物产勿入我边界恣意妄为又曰俄罗斯果能遵旨即回以雅库为界而我兵驻札爱珲则于雅克萨地方安置哨兵令疆界宁谧二十四年正月谕曰姑再传旨罗剎尔不欲相安无事可速回雅库于彼为界捕貂收赋勿复入内地二十五年谕大学士勒德洪学士麻尔图曰日者大兵往征俄罗斯破雅克萨城释俄罗斯不诛赦之使生还其时不并取尼布楚地者盖以尼布楚画为疆索使俄罗斯不得越尼布楚界界外听其捕牲也谨按二十二年二十四年圣谕皆言雅库而不言尼布楚二十五年圣谕则言尼布楚而不言雅库均系与俄罗斯画界之地考俄罗斯总记有雅古萨部即雅库也亦曰亚谷斯科亦曰亚古德斯科亦曰雅谷内府图所载惹鞠斯归当即其地 【 廷杰谨案一作阿谷即疴哥德斯科又曰郭列穆斯归和屯其地北极高七十三度偏东三度五十分】 二十五年九月察罕汗上疏引咎圣祖嘉其情词恭顺又悯其属人无栖托之所爰捐尼布楚以畀之至乾隆二十二年八月俄罗斯因尼布楚口粮议借黑龙江挽运上谕军机大臣等俄罗斯驿递来人在理藩院呈递萨纳特文书内称伊国东北边界居人被灾现造船挽运口粮必由东路尼布楚地方阴葛达河额尔衮河及黑龙江行走求勿拦阻等语 
　　初与俄罗斯议定十一条内并无踰界遣人运送什物一项己交该衙门饬拨矣但外夷不识事体或以己在理藩院呈递文书遂不俟回文即向台站人等求其放过亦事所必有将军绰勒多即令台站官员晓谕伊等云尔萨纳特衙门虽已行文理藩院我等并未接准理藩院文书岂敢据尔一面之词私放入境假令我等口称曾行文尔萨纳特衙门即欲进尔边界行走尔等信乎务须加意防守卡座勿令私过傥不听阻止恃强前行台站官员报到时绰勒多即派官兵擒拏照私越疆界办理乾隆五十八年二月上谕军机大臣据明亮奏查明尼布楚城雅克萨城原委一折该处境地既经松鄂托与俄罗斯使臣议以雅克萨城内属尼布楚城属俄罗斯并令将向在雅克萨之俄罗斯尽撒回伊察罕汗地方现在雅克萨曾否设卡拨人驻守着明亮等查明奏闻 【 廷杰谨案松鄂托即额索图译文对音字】 考尼布楚城即古乌洛侯地北史真君四年乌洛侯遣使朝贡四夷传勿吉在高句丽北失韦在勿吉北千里地豆干在失韦西千余里乌洛侯在地豆干之北去代都四千五百余里西北二十日行有于己尼大水所谓北海也 【 廷杰案勿吉即窝集亦即乌稽今宁古塔东北混同江以南地失韦今黑龙江口至雅克萨上下地地豆干今呼伦贝尔以西喀噜伦河诸地于己尼即惹尼色亦即伊聂谢之转音字今俄地有伊聂谢河源于柏海尔湖所谓北海当即指此湖也】 又曰乌洛侯国西北有完水 【 廷杰案即黑龙江】 东北流合于难水按难水即今嫩江一作脑温江亦名诺尼江者也今地志以嫩江入黑龙而北史谓完水入难水盖今人以黑龙为经流 【 廷杰案此黑龙即指黑河口以下混同江而言】 故言嫩江入之北史则以嫩江为经流故言完水入之其实一也今黑龙江源别名敖嫩河亦作鄂伦河亦即乌洛侯乌罗浑之音转此尼布楚之事迹也 

　　○分界碑文考 

　　康熙二十八年与俄罗斯分界立碑已详于平定罗剎篇后顾世传界碑汉文与分界盟约清文有不同者案西清黑龙江外纪曰格尔必齐河源出兴安岭南入黑龙江河口东岸有石勒清汉蒙古及俄罗斯喇第诺五体字康熙二十八年所立分界碑也余尝从土人得分界盟约清文较世传界碑汉文微有异同昭代掌故所关译出以备参考其文云中国大圣皇帝钦差分界大臣议政大臣领侍卫内大臣索额图内大臣都统一等公舅舅佟国纲都统郎谈都统班达尔善镇守黑龙江等处将军萨布素护军统领玛喇理藩院侍郎温达会同俄罗斯察罕汗使臣俄昆尼等在尼布楚地方公议得一将自北流入黑龙江之绰尔纳即乌鲁木河附近之格尔必齐河为界沿此河口 【 廷杰谨案口当为源】 之大兴安岭至海凡岭阳流入黑龙江之河道悉属中国其岭阴河道悉属俄罗斯惟乌地河以南兴安岭以北中闲所有地方河道暂行存放俟各还国察明后或遣使或行文再行定议一将流入黑龙江之额尔古纳河为界南岸属中国北岸属俄罗斯其南岸墨里勒克河 【 廷杰案即舆图谟里尔肯河】 口现存俄罗斯庐舍着徙于北岸一雅克萨地方俄罗斯所筑城垣尽行拆毁居民诸物悉行撤回察罕汗处一分界定疆两国猎户不得越过如有一二宵小私行越境打牲偷窃者拏送该管官分别轻重治罪此外十人或十五人合伙执仗杀人劫物者务必奏闻即行正法其一二人误犯者两国照常和好不得擅动征伐一除从前一切旧事不议外中国现有之俄罗斯及俄罗斯现有中国之人免其互相索还着即留存一两国既永远和好嗣后往来行旅如有路票听其交易一自会盟日起逋逃者不得收纳拏获送还一两国大臣相会议定永远和好之处奉行不得违误廷杰谨案此文八条末一条不过坚盟约之意如葵邱之会凡我同盟之人既盟之后言归于好例耳汉文无之前七条乃所盟之约如葵邱之会初命再命三命四命五命之词也其与汉文不同者第二条下南岸墨里勒克河汉文作南岸之眉勒尔喀河 【 廷杰案舆图眉勒尔喀河在谟里尔肯河南】 所指之河虽异而地实相邻其多于汉文者第一条下汉文止于山北一带之溪河尽属俄罗斯此则于其岭阴河道悉属俄罗斯下多惟乌地河以南八句其余各条词意都与汉文相符恭查雍正五年与俄罗斯定喀尔喀界会议通商定约十一条内有乌特河等处地方暂置为两边公中地方均不得侵占居住一条 【 廷杰谨案乌特河即乌地河也亦名乌底河】 则当日分界碑文清文实足为据 

　　○外兴安岭山脉河道中俄分属考 

　　何愿船曰兴安岭亦曰新安岭有内外二岭内兴安岭盘旋黑龙江省境内数千里襟带三江之左右 【 松花江黑龙江嫩江也】 以山在内地不具记若外兴安岭则为北徼分界之山实吉林黑龙江二省外障所系于边防甚巨而诸家志乘言之甚略今故详征典实以备掌故按一统志云大兴安岭在敖嫩河北小肯特山东自此绵亘而东直抵黑龙江入海处会典事例云山之南为中国地山之北为俄罗斯地案盛京通志云盛京统部疆域北至黑龙江外兴安岭五千一百余里俄罗斯界黑龙江将军所辖疆域北至外兴安岭三千三百余里俄罗斯界黑龙江城北至外兴安岭二千五百里俄罗斯界今按外兴安岭横亘数千里为北徼之大分水岭其袤延与新疆之天山相等然天山随地异名盖以百数外兴安岭则别名甚少惟职方外纪有东金山之目或以为即外兴安岭别名然据地图金山阿林自外兴安岭以北连峯不断直抵东北海隅与诺斯哈达相连则知山脉长远几及万里允为东北巨镇矣又曰外兴安岭山脉自鄂嫩河源肯特山分支东北行连峯不断达俄罗斯境皆曰外兴安岭又东北曰杨阿林楚库河出焉又东北乌的河出其北麓又东北伊坦珠河出其北麓此三水均西北流注色楞格河又东北分东西二支西支包白哈尔湖之东之北遶列讷河源沿其西至北海其东支东北行恩基德河出其南麓南注黑龙江又东北尼布楚河出焉南流至尼布楚城注黑龙江又东北卫底穆河出焉西北流注于列讷河自此分为二大支一东行抵海为外兴安岭一东北抵俄罗斯之郭列穆斯科境为金阿林二大支之闲广袤各数千里尽窝集也 
　　东抵大拉该海南与中国相接外兴安岭一支折而东行安巴格尔必齐河出焉河以东属中国河以西属俄罗斯又东行卓罗克齐河绰鲁纳色勒乌鲁穆河格尔必齐河鄂尔河鄂尔多昆河乌尔苏河波罗穆达河皆出其南麓注黑龙江属于中国其北麓窝集属俄罗斯又折而东北行有额尔格河巴尔坦河皆出南麓属中国其北麓窝集属俄罗斯又折而东行南麓有托克河精奇里江诸水属中国北麓有拉玛河东流注大拉该海属俄罗斯由是分为南北二支其南支又分为二一折而南行千余里为达尔剔萨阿林阿尔吉河乌能河乌拉喀河皆出西麓钦都河恩古里泊宁尼河杨奇尼河皆出南麓二麓之水皆注黑龙江属于中国一折而东南行麓水南流者曰西里穆底河曰恒滚河曰噶穆河皆属中国麓水东流者曰达温河曰鄂和达河曰乌拉克河曰乌底雅河曰鄂斯都尔纳萨河曰阿老河诸水皆属俄罗斯曰乌底河自此以南至索伦河为瓯脱地山脉又东南行索伦河出北麓东注海是为中国吉林省三姓副都统所辖地又东南行沿噶穆河之北岸又折而东行抵混同江海口其西麓南麓水皆注噶穆河及混同江其东麓水曰阿拉河玛尼噶河吉特河其北麓水曰鄂古河图胡鲁河皆注于海此皆外兴 【 脱安字】 岭之南支也其北支东北行沿拉玛河北岸而东有鄂拉河纳勒春河出东麓注大拉该海又折西北行其东麓所出诸水为达达哈河奔什纳河山脉遂与金阿林一支相合廷杰谨案通志于盛京统部疆域黑龙江将军所辖疆域及黑龙江城北至外兴安岭俄罗斯界俱详里到而何氏于安巴格尔必齐河以东外兴安岭以南大拉该海以西凡属中国诸地又皆一一指明此东北中俄分属之定界言边防者当究其朔也 

　　○黑龙江察边考 【 额尔古纳河要害附】 

　　黑龙江外纪曰黑龙江与俄罗斯分界处岁以五六月闲派齐齐哈尔墨尔根黑龙江协领各一员佐领骁骑校各二员共兵二百四十名分三路至格尔必齐额尔古纳默里勒克 【 廷杰案即谟里尔肯河】 楚尔海图 【 廷杰案即呼尔罕图在呼伦池西南】 等河巡视谓之察边格尔必齐额尔古纳二河齐齐哈尔卓帐处也默里勒克河墨尔根卓帐处也楚尔海图河黑龙江卓帐处也每齐齐哈尔协领与墨尔根协领会墨尔根协领与黑龙江协领会各书衔名月日于木牌瘗山上明年察边者取归以呈将军副都统又各瘗木牌以备后来考验此为定例又曰察边之事岁于七月内咨报理藩院而边界清谧例于年终专折奏闻至将军惟新任者察边余不尔龙沙纪略曰五月 【 谓每年五月】 三城各遣大弁率百人巡边 【 三城谓卜魁城墨尔根城爱珲城也卜魁即齐齐哈尔城今省会爱珲即黑龙江城】 至鄂尔古纳河 【 即额尔古纳河分界处也】 河以西俄罗斯境察视东岸沙草有无牧痕防侵界也往返各五六十日卜魁往者渡诺尼江 【 即嫩江】 指西北过特尔姑尔峯兴安岭 【 廷杰案特尔姑尔峯即特尔根山在内兴安岭上卜魁西北】 涉希尼客河开拉里依木等河 【 廷杰案依木河即依奔河希尼客开拉里二河当即此河之上流也在呼伦贝尔城东南】 草路弥漫无辙迹辨方而行刳大树皮以识归路墨尔根往者亦渡诺尼江过兴安岭 【 廷杰案过内兴安岭】 盘旋层嶂中其路径为易识 【 廷杰案纪略曰路多蜢其长径寸天无风或雨后更炽行人□□庐帐以纳蜢而宿于外帚十数齐下人始得飡螯牛马流血身股尽赤马轶觅深草间见蜢高如邱知其必毙弃不顾矣又曰兴安岭亦曰新安岭或曰葱岭之支络也盘旋境内数千里襟带三江之左右为众流发源由卜魁至墨尔根爱珲置驿岭上巡边者渡诺尼江西北数百里则陟降取道松柞数十围高穷目力穿林而行午不见日石色班驳若赵千里画幅间物有石洞洞中儿榻天然如琢行者□草得之藉少憩焉又曰裹□粮于树归时取食之近颇为捕牲者所窃乃埋而识之又曰渡河伐木为筏马冯水以过黑龙江外纪曰札哈小船也较威呼尤轻捷裁受两三人相传墨尔根察边者猝过江涨协领那里勒泰以马革为扎哈径渡其后预以桦皮为之犹那遗法又曰图洼探路兵也官远行如察边之类列有图洼为前导其精干者马上望之能测数里外有无泥水是否当迂路行亦一长也图洼哨望之谓切□成口字乃合】 爱珲往者从黑龙江溯流北上折而西过雅克萨故墟至界碑 【 廷杰案纪略曰察哈岩峯在黑龙江东北隅山形如剖璧面西南背东北峭削千寻根插江底土色黄赤无寸草腰亘两带深黑火光出带间四时腾炽不绝大雨则烟煤入雨气中延罩波上巡边者舟过其下续长竿取火为戏两带相去数丈许竿止及下带也山背万木葱郁蓝翠异状虽穷冬不凋案察哈岩峯在黑龙江城北九百里】 廷杰谨案二书载察边之事俱至额尔古纳河一带则额尔古纳河诚要地矣况三道分赴路途显然今其地又据俄人由尼布楚入混同江水路之咽喉筹边者顾可忽乎哉 

　　○乌底河公中地方考 

　　廷杰谨案康熙二十八年分界盟约清文第一条内云乌地河以南兴安岭以北中间所有地方河道暂行存放俟各还国察明后或遣使或行文再行定议雍正五年定例云乌特河等处地方暂置为两边公中地方均不得侵占居住案乌地河乌特河皆即此乌底河也 

　　○界碑地考 

　　康熙二十八年己巳十二月丙子遣官与俄使分立界碑其在格尔必齐东岸者则大清一统志盛京通志皆载之其在额尔古纳河者则钦定皇朝通志载之大清一统志曰分界石碑在齐齐哈尔城西北二千五百里黑龙江城西北一千七百九十里格尔必齐河口东岸 【 廷杰谨案此或有误宜云在齐齐哈尔城西北一千七百九十里黑龙江城西北二千五百里里到方合】 盛京通志曰分界石碑在吉尔巴齐河口东岸 【 谨案吉尔巴齐河即格尔必齐河也舆图云安巴格尔必齐河志云大格尔必齐河】 钦定皇朝通志金石略云御制与俄罗斯定约分界碑文康熙二十九年国书行书俄罗斯蒙古捷提诺五种书额里古纳河摩崖此外立碑地方诸书皆未记述惟杨宾柳边纪略载威伊克阿林界碑其略曰威伊克阿林极东北大山也上无树木惟生青苔厚常三四尺康熙庚午与俄罗斯分界天子命镶蓝旗固山额真巴海等分三道往视一从亨乌喇入一从格林必拉入一从北海遶入所见皆同 【 时方六月大东海尚冻】 遂立碑于山上碑刻满洲俄罗斯喀尔喀文廷杰谨案方略言立界碑于格尔必齐河诸地则不止一处明矣大清一统志盛京通志皆止载格尔必齐河而不及额尔古纳钦定皇朝通志止载额尔古纳河而不及格尔必齐盖当日珥笔诸臣各纪其所知也或遂疑康熙时本无立碑威伊克山之事谓杨宾草野传闻未足为据而何愿船北徼界碑考以杨宾系康熙时人亲至黑龙江所记必有所本且曰我圣祖神灵首出威加四海格尔必齐河界碑系在黑龙江北岸额尔古纳河界碑系在黑龙江南岸皆在龙江一省之西北境其龙江省之东北隅袤延数千里断无不立界碑之理则其勒石于威伊克山有必然者然疑其山当在外兴安岭极东北隅近北海处则又未为翔实也 
　　廷杰谨案平定罗剎方略康熙二十七年五月癸酉上命内大臣索额图都统公国舅佟国纲及尚书阿尔尼左都御史马齐护军统领马喇往主其议并派八旗前锋兵二百护军四百火器营兵二百每翼前锋参领一员署前锋参领一员署前锋侍卫二员每旗护军参领二员署护军参领六员每翼火器营协领一员参领一员每旗章京一员令都统郎坦班达尔沙副都统纳秦札喇克图率之偕往何氏北徼界碑考则云二十七年五月时俄罗斯使臣费要多罗等至色冷格地方遣使来期我使至彼集议圣祖命大臣索额图都统公佟国纲尚书阿尔尼左都御史马齐护军统领马喇往主其议并率汉翰林部属等官暨西洋官二员兵万余人前往均谓以噶逆阻道还方略又载二十八年四月复遣索额图等赴尼布楚就议官兵同往者量增于前又命调黑龙江兵千五百人各带仗械由水路赴尼布楚与索额图等会十二月丙子遣官立碑于格尔弼济河诸地西清黑龙江外纪载分界盟约清文云中国大圣皇帝钦差分界大臣议政大臣领侍卫内大臣索额图内大臣都统一等公舅舅佟国纲都统郎谈都统班达尔善镇守黑龙江将军萨布素护军统领玛喇理藩院侍郎温达会同俄罗斯察罕汗使臣俄昆尼等在尼布楚地方公议得云云合诸书观之则当日分界大臣官属甚众柳边纪略所云固山额真巴海三人不过镶蓝旗一旗之员固属可信且康熙二十八年己巳于十二月遣官则立碑当在二十九年纪略云康熙庚午亦与钦定皇朝通志金石略云康熙二十九年相符又言时方六月情事亦合廷杰又案亨乌喇即吞从 【 从：在第二字河下】 河此入者由齐齐哈尔东踰内兴安岭顺吞河入混同江也格林必拉即格楞河从此入者由爱珲旧城东踰外兴安岭南枝顺格楞河入混同江也北海即指索伦河东海湾从此遶入者由雅克萨城东北至钦都河源上外兴安岭东抵索伦河口沿海滨遶入混同江也盖威伊克阿林在混同江南岸奇吉泊下今其地名特林即威伊克阿林之合音界碑巍然尚存并有一碑额曰永宁寺亦勒满蒙汉数体字当系立界碑时所建固非在外兴安岭极东北隅近北海处也据此则由混同江北岸濒海至索伦河由索伦河至格尔必齐河源外兴安岭上诸处亦必有碑故方略以立界碑于格尔弼济河诸地该之惜有识者不及见及见者不能识即威伊克阿林之界碑犹几至湮没失传耳 

　　○黑龙江险要 

　　何愿船黑龙江省形胜论曰 【 廷杰谨案省即齐齐哈尔城亦名布魁也】 黑龙江为东三省之一在京师东北三千三百余里古肃慎氏遗墟汉鲜卑魏勿吉隋黑水靺鞨唐黑水府宋契丹辽上京金蒲与路元开元路明朵颜卫皆其地也我朝初入版图屡为俄罗斯属部罗剎所侵掠圣祖遣使宣谕仍负固乃发大军由吉林水陆并进逼所据尼布楚城寻纳款乞盟以兴安岭为界 【 廷杰谨案当云以外兴安岭为界】 于是东南至吉林西至蒙古喀尔喀车臣汗部北至俄罗斯广轮数千里镇以重臣屯以劲旅以齐齐哈尔为省会而墨尔根黑龙江 【 廷杰谨案此指黑龙江省城今称爱珲】 呼伦贝尔布特哈呼兰五城隶之二百余年来与吉林奉天为唇齿屹然称重镇黑龙江城形胜论曰黑龙江国语曰萨哈连乌喇初为都会因以名省嗣将军移驻齐齐哈尔而黑龙江城设副都统以莅其治今通称其地为爱呼以附近有爱珲古城转珲为呼也城在齐齐哈尔城东北八百里所辖之境甚广凡外兴安岭发源之溪河南入混同黑龙二江者皆其境也自恒滚河以东归三姓副都统辖牛满河以西如钦都河精奇里江皆名川也雅克萨城乌鲁苏穆丹城爱珲城皆昔年要镇也均在辖内北至俄罗斯凡二千里其地势则左枕龙江右环兴安允为东省屏藩北门销钥是黑龙江城之形胜也呼伦贝尔城形胜论曰呼论贝尔一作呼伦布雨尔通称海兰儿盖其地有池一曰呼伦一曰贝尔官军屯驻二池间因以名地而谓之海兰儿则指凯喇尔一河亦音转也 
　　昔辽太祖金龊一箭定都兹土所谓上京临潢府诸迹虽已无存稽之史册宋人奉使契丹固尝往来斯地则拘墟之士动谓江塞从古不通中华其谬可知地在齐齐哈尔西北八百四十里东至吉尔起克山西南皆接蒙古喀尔喀车臣汗境西北二百二十里为额尔古纳河与俄罗斯接壤其地势则北控俄罗斯南抚喀尔喀山河险阻并重龙江是呼伦贝尔城之形胜也廷杰谨案黑龙江城即爱珲其地北极高五十度一分偏东十度五十八分旧辖雅克萨城北极高五十三度弱偏东六度四分爱珲西南八百五十里为今省会齐齐哈尔城亦称卜魁卜魁北四百三十五里为墨尔根城卜魁西北八百四十里为呼伦贝尔城又西北二百二十里为额尔古纳河定例每年卜魁爱珲墨尔根三城察边必至其处自咸丰八年在爱珲城与俄人立约顺黑龙江至东海口北岸悉为俄属然额尔古纳河扼俄人由尼布楚城入东三省水陆之咽喉旁乌河当雅克萨之冲爱珲城居三方水路之会 【 三方一由西北尼布楚城顺黑龙江而下一由东南黑河口逆黑龙江而上一由东北索伦河海口踰兴安岭顺精奇里江至爱珲旧城也黑龙江上下二路人皆知之精奇里江一路则知之者鲜查咸丰十一年六月十二日三姓副都统在乌苏里江与夷官吉成克勘立界碑该夷所献夷字地图由索伦河口水道西南约一度河之南岸有一圆点谅系台站自此点起有一红线谅系陆路向西南行约一度分而为二一向正西行二度强折而西北斜行约一度至一江沿止以黑龙江地图按之当系钦都河上游一向西南斜行约二度强又分而为二一向西北曲折行四度至一江沿止以黑龙江地图按之当系宁尼河一向正南偏东行一度强至一江沿止以姓 【 姓：在第十二字三下】 三地图按之当系兴滚河上游钦都宁尼二河俱入精奇里江南至爱珲旧城入黑龙江故曰爱珲居三方水路之会也查康熙二十二年萨布素奏牛满罗　抵恒滚河同来自北海之罗剎与费雅喀战乃知罗剎当日进兵即由海道入索伦河踰兴安岭抵兴滚河至赫真费雅喀奇勒尔诸部也兴滚河即恒滚河】 黑河口与吉林分松江之险是皆有关于边防筹江省者其可忽诸 

　　东北边防辑要卷下 
