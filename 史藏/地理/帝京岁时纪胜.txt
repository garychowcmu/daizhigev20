帝京岁时纪胜
　　[清]潘荣陛

　　帝京岁时纪胜序

　　昔刘宗正校书天禄，有说苑杂记诸书行于世，而后之为杂说者宗之。如班令史之侍读禁中而作白虎通，蔡邕之校汉典而作独断，是也。嗣此则唐宋诸家，短裁促笔，各自为书，不必尽出秘府；致长安举人，净房佛殿，争相写记，为销夏之举，谓之夏课。元明以来，山人园客作稗官野乘，以夸诩闻见。故说者谓，谈议之盛，至唐后始备，而不知汉书艺文，已早有杂说千家，见于书目。陛自辛亥秋从事禁庭，癸丑冬奉置史馆，叨窥内府图书，金匮石室之秘，而充楹负欐，汇今古藏书之所未备。然陛恭膺宫阙制作督销之职，晨入夜出，负星而趁瞑，亦何尝有顷刻之暇可涉笔札。乃自丙寅冬，告养归来，凡有所经历者，随意记录成帙。如工务纪由、月令集览、昏仪便俗、读礼须知、旷怀闲草诸书，搜微剔隐，详加删订。惟是皇都品汇万方，泽流九有，而岁时令节，风土景物，典仪之盛，远迈前古，岂可茫无记述；因自不揣鄙陋，敬以耳目之余，汇集为编，颜曰帝京岁时纪胜。而谬以促笔短裁，杂志街谈巷语，略记熙朝景物仪文之盛。匪敢以蝉鸣蛙响，妄附鼓吹于盛世休明也。是为序。
　　乾隆二十三年戊寅冬月长至谷旦大兴潘荣陛在廷甫识

　　帝京岁时纪胜目录

　　正月　元旦 进春 春盘 星灯 喇嘛打鬼 天诞 琉璃厂店 上元 三元 烟火 走桥摸钉 岁时杂戏 燕九 填仓 禁忌 时品
　　二月　中和节 薰虫 惜字会 花朝 道诞 观音会 时品
　　三月　清明 赦孤 蟠桃宫 东岳庙 时品
　　四月　立夏 结缘 天仙庙 药王庙 丰台芍药 时品
　　五月　端阳 禁汲 天坛 都城隍庙 里二泗 关圣庙 夏至 宜忌 时品
　　六月　六月六日 浴象 赏莲 时品
　　七月　立秋 秋爽来学 七星坛 七夕 蟋蟀 秋声 中元 地藏会 时品
　　八月　中秋 彩兔 先师诞 时品
　　九月　九皇会 重阳 登高 赏菊 辞青 占雪 斗鹌鹑 腌菜 夜八出 禁忌 时品
　　十月　送寒衣 占风 熏炕 蛞蛞 安期 白塔燃灯 时品
　　十一月　冬至 消寒图 冰床、滑擦 蹙鞠 时品
　　十二月　市卖 腊八 窖冰 祀灶 稽善恶 乱岁 沐浴 丢百病 岁暮杂务 皇都品汇

　　帝京岁时纪胜

　　正月

　　元旦
　　除夕之次，夜子初交，门外宝炬争辉，玉珂竞响。肩舆簇簇，车马辚辚。百官趋朝，贺元旦也。闻爆竹声如击浪轰雷，遍乎朝野，彻夜无停。更间有下庙之博浪鼓声，卖瓜子解闷声，卖江米白酒击冰盏声，卖桂花头油摇唤娇娘声，卖合菜细粉声，与爆竹之声，相为上下，良可听也。士民之家，新衣冠，肃佩带，祀神祀祖；焚楮帛毕，昧爽合家团拜，献椒盘，斟柏酒，饫蒸糕，呷粉羹。出门迎喜，参药庙，谒影堂，具柬贺节。路遇亲友，则降舆长揖，而祝之曰新禧纳福。至于酬酢之具，则镂花绘果为茶，十锦火锅供馔。汤点则鹅油方补，猪肉馒首，江米糕，黄黍饦；酒肴则腌鸡腊肉，糟鹜风鱼，野鸡爪，鹿兔脯；果品则松榛莲庆，桃杏瓜仁，栗枣枝圆，楂糕耿饼，青枝葡萄，白子岗榴，秋波梨，苹婆果，狮柑凤橘，橙片杨梅。杂以海错山珍，家肴市点。纵非亲厚，亦必奉节酒三杯。若至戚忘情，何妨烂醉！俗说谓新正拜节，走千家不如坐一家，而车马喧阗，追欢竟日，可谓极一时之胜也矣。

　　进春
　　立春日，各省会府州县卫遵制鞭春。京师除各署鞭春外，以彩绘按图经制芒神土牛，舁以彩亭，导以仪仗鼓吹。交春之刻，京兆尹帅两学诸生恭进大内。

　　春盘
　　新春日献辛盘。虽士庶之家，亦必割鸡豚，炊面饼，而杂以生菜、青韭芽、羊角葱，冲和合菜皮，兼生食水红萝卜，名曰咬春。

　　星灯
　　初八日传为诸星下界，燃灯为祭。灯数以百有八盏为率，有四十九盏者，有按玉匣记本命星灯之数者。于更初设香楮，陈汤点，燃而祭之。观寺释道亦将施主檀越年命星庚记注，于是夕受香仪，代具纸疏云马，为坛而祭，习以为常。

　　喇嘛打鬼
　　初八日弘仁寺打鬼。其制：以长教喇嘛披黄锦衣乘车持钵，诸侍从各执仪仗法器拥护；又以小番僧名班第者，衣彩胄，戴黑白头盔，手执彩棒，随意挥洒白沙；前以鼓吹导引，众番僧执曲锤柄鼓，鸣锣吹角，演念经文，绕寺周匝，迎祥驱祟。念五日，德胜门外黄寺行亦如之。

　　天诞
　　初九日为天诞，禁屠宰。大高玄殿建皇坛，各道观设醮，拜朝天忏，锡福解厄。

　　琉璃厂店
　　琉璃厂在正阳门外之西。厂制东三门，西一门，街长里许，中有石桥。桥西北为公廨。东北楼门上为瞻云阁，即窑厂之正门也。厂内官署、作房、神祠之外，地基宏敞，树林茂密，浓阴万态，烟水一泓。度石梁而西，有土阜高数十仞，可以登临眺远。门外隙地，博戏聚焉。每于新正元旦至十六日，百货云集，灯屏琉璃，万盏棚悬，玉轴牙签，千门联络，图书充栋，宝玩填街。更有秦楼楚馆遍笙歌，宝马香车游士女。此外游览之地，如内城驯象所看象舞，自鸣钟听韶乐，曹公观演教势，白塔寺打秋千者，不一而足。至若皇城内，兔儿山，大光明殿，刘元塑元都圣境，金鳌玉栋桥头南望万善殿，北望五龙亭，承光殿下，昭景门东，睹宫阙之巍峨，见楼台之隐约，如登海外三山矣。

　　上元
　　十四至十六日，朝服三天，庆贺上元佳节。是以冠盖蹁跹，绣衣络绎。而城市张灯，自十三日至十六日四永夕，金吾不禁。悬灯胜处，则正阳门之东月城下、打磨厂、西河沿、廊房巷、大栅栏为最。至百戏之雅驯者，莫如南十番。其余装演大头和尚，扮稻秧歌，九曲黄花灯，打十不闲，盘杠子，跑竹马，击太平神鼓，车中弦管，木架诙谐，细米结作鳌山，烟炮攒成殿阁，冰水浇灯，簇火烧判者，又不可胜计也。然五夜笙歌，六街轿马，香车锦辔，争看士女游春，玉佩金貂，不禁王孙换酒。和风缓步，明月当头，真可谓帝京景物也。

　　三元
　　十五上元，七月中元，十月下元，为三官圣诞。曰天官赐福，地官赦罪，水官解厄。设坛致祭。有素食者，正、七、十斋居三月。

　　烟火
　　烟火花炮之制，京师极尽工巧。有锦盒一具内装成数出故事者，人物像生，翎毛花草，曲尽妆颜之妙。其爆竹有双响震天雷、升高三级浪等名色。其不响不起盘旋地上者曰地老鼠，水中者曰水老鼠。又有霸王鞭、竹节花、泥筒花、金盆捞月、叠落金钱，种类纷繁，难以悉举。至于小儿顽戏者，曰小黄烟。其街头车推担负者，当面放、大梨花、千丈菊；又曰：“滴滴金，梨花香，买到家中哄姑娘。”统之曰烟火。勋戚富有之家，于元夕集百巧为一架，次第传爇，通宵为乐。

　　走桥摸钉
　　元夕妇女群游，祈免灾咎。前一人持香辟人，曰走百病。凡有桥处，三五相率以过，谓之度厄，俗传曰走桥。又竞往正阳门中洞摸门钉，识宜男也。

　　岁时杂戏
　　元宵杂戏，煎彩为灯。悬挂则走马盘香，莲花荷叶，龙凤鳌鱼，花篮盆景；手举则伞扇幡幢，关刀月斧，像生人物，击鼓摇铃。迎风而转者，太极镜光，飞轮八卦；系拽而行者，狮象羚羊，骡车轿辇。前推旋斡为橄榄，就地滚荡为绣球。博戏则骑竹马，扑蝴蝶，跳白索，藏蒙儿，舞龙灯，打花棍，翻筋斗，竖蜻蜓；闲常之戏则脱泥钱，蹋石球，鞭陀罗，放空钟，弹拐子，滚核桃，打尜尜，踢毽子。京师小儿语：“杨柳青，放空钟。杨柳活，抽陀罗。杨柳发，打尜尜。杨柳死，踢毽子。”都门有专艺踢毽子者，手舞足蹈，不少停息，若首若面，若背若胸，团转相击，随其高下，动合机宜，不致坠落，亦博戏中之绝技矣。

　　燕九
　　白云观建于金，旧为太极宫，元改名曰长春宫。明正统间重修，改名白云观。出西便门一里。观中塑邱真人像，白皙无须眉。考元大宗师长春真人邱处机赴元太祖召，拳拳以止杀为戒。时有事西征，则云，一天下在不嗜杀人；大猎山东，则云，天道好生，数畋猎非宜；念西河流徙，则持牒招来，全活不下三万人。本朝有圣祖御题额四：曰紫虚真气，曰大智宝光，曰驻景长生，曰琅简真庭。其所以受国朝之旌祀而立庙貌于无穷者，岂异说纷纭飞升黄白之流可拟比于万一也！真人生于宋绍兴戊辰正月十九日，故都日人至正月十九日，致酹祠下，为燕九节。车马喧阗，游人络绎。或轻裘缓带簇雕鞍，较射锦城濠畔；或凤管鸾箫敲玉版，高歌紫陌村头。已而夕阳在山，人影散乱，归许多烂醉之神仙矣。

　　填仓
　　念五日为填仓节。人家市牛羊豕肉，恣餐竟日，客至苦留，必尽饱而去，名曰填仓。惟是京师居民不事耕凿，素少盖藏，日用之需，恒出市易。当此新正节过，仓廪为虚，应复置而实之，故名其日曰填仓。今好古之家，于是日籴米积薪，收贮煤炭，犹仿其遗意焉。

　　禁忌
　　元旦不食米饭，惟用蒸食米糕汤点，谓一年平顺，无口角之扰。不洒扫庭除，不撮弃渣土，名曰聚财。人日天气晴明，出入通顺，谓一年人口平安。服制之家不登贺，不立门簿。虽有亲宾来拜谒者，亦不答拜。初五日后始往叩谢，名曰过破五。春戊寅日为天赦，新葬坟墓，于戊寅前期祭扫，谚云新坟不过赦。正月不迁居，不糊窗槅，为善正月。谚云：“正五九，没处走。”

　　时品
　　正月荐新品物，除椒盘、柏酒、春饼、元宵之外，则青韭满馅包、油煎肉三角、开河鱼、看灯鸡、海青螺、雏野鹜、春橘金豆、斗酒双柑。至于梅萼争妍，草木萌动，迎春、探春、水仙、月季，百花接次争艳矣。

　　二月

　　中和节
　　初一日为中和节，传自唐始。李泌请以二月朔为中和节，赐民间以囊盛百果谷瓜李种相问遗，号献生子，令百官献农书。京师于是日以江米为糕，上印金乌圆光，用以祀日，绕街遍巷，叫而卖之，曰太阳鸡糕。其祭神云马，题曰太阳星君。焚帛时，将新正各门户张贴之五色挂钱，摘而焚之，曰太阳钱粮。左安门内有太阳宫，都人结侣携觞，往游竟日。考春分祭日，秋分祭月，乃国之大典，士民不得擅祀。若以照临恩当思报之，习俗云可。

　　薰虫
　　二日为龙抬头日。乡民用灰自门外蜿蜒布入宅厨，旋绕水缸，呼为引龙过。都人用黍面枣糕麦米等物油煎为食，曰薰虫。小儿辈懒学，是日始进书房，曰占鳌头。市民又于是日栉剃，盖取龙抬头之意云。

　　惜字会
　　香会，春秋仲月极胜，惟惜字文昌会为最。俱于文昌祠、精忠庙、金陵庄、梨园馆及各省乡祠，献供演戏，动聚千人。

　　花朝
　　十二日传为花王诞日，曰花朝。幽人韵士，赋诗唱和。春早时赏牡丹，惟天坛南北廊、永定门内张园及房山僧舍者最胜。除姚黄、魏紫之外，有夭红、浅绿、金边各种。江南所无也。

　　道诞
　　十五日为太上玄元皇帝诞辰，禁止屠割。太清观各道院立坛设醮，谈演道德宝章。

　　观音会
　　十九日为观音大士诞辰。正阳门月城内观音庙香火极胜，城内外白衣庵、观音院、大悲坛、紫竹林，庙宇不下千百，皆诵经聚会。六月十九日登莲台，九月十九日传道妙，如前行之。有善信唪大悲咒戒荤酒者，二、六、九食素三月。

　　时品
　　菠薐于风帐下过冬，经春则为鲜赤根菜，老而碧叶尖细，则为火焰赤根菜。同金钩虾米以面包合，烙而食之，乃仲春之时品也。至若丁香紫、寿带黄、杏花红、梨花白，所谓万紫千红总是春。元鸟至，则高堂画栋衔泥结草以居；至秋社，城村燕各将其雏于采育东土阜，名聚燕台，呢喃竟二日而后去。

　　三月

　　清明
　　清明扫墓，倾城男女，纷出四郊，担酌挈盒，轮毂相望。各携纸鸢线轴，祭扫毕，即于坟前施放较胜。京制纸鸢极尽工巧，有价值数金者，琉璃厂为市易之。清明日摘新柳佩带，谚云：“清明不带柳，来生变黄狗。”又以柳条穿祭余蒸点，至立夏日油煎与小儿食之，谓不齼夏。

　　赦孤
　　广宁门外普济堂收养异乡孤贫疾瘵人，冬施粥饘，夏施冰茶。育婴堂收养弃掷婴儿。两堂清明日捡拾暴露骸骨及幼殇小儿殓葬，或化而瘗之，复延僧众施食度荐，名曰赦孤。又祭厉鬼者，是日设仪仗陈鼓吹前导，舁请城隍圣像出巡。于城南隙地奏乐荐享，中设神位，傍列孤魂座祭赛，焚其楮帛，名曰济孤魂会。盖仿古厉坛之遗意焉。

　　蟠桃宫
　　蟠桃宫在东便门内，河桥之南，曰太平宫。内奉金母列仙。岁之三月朔至初三日，都人治酌呼从，联镰飞鞚，游览于此。长堤纵马，飞花箭洒绿杨坡；夹岸联觞，醉酒人眠芳草地。

　　东岳庙
　　朝阳门外二里许，延祐中建庙，以祀东岳天齐仁圣帝。明正统中，改拓其宇，两庑设地狱七十二司，殿后为穿堂寝殿。神像为正奉刘元手塑。寝殿设浴盆二，受水数十石，道士赞目疾入洗。龛前悬金钱一，人争以钱击之，中者宜子。殿前丰碑数十统，内三碑：一为天师神道碑，元赵文敏书；一为仁寿宫碑，虞文靖集隶书；一为昭德殿碑，赵士延书。岁之三月朔至廿八日设庙，为帝庆诞辰。都人陈鼓乐旌旗，结彩亭乘舆，导驾出游，观者塞路。进香赛愿者络绎不绝。南城右安门内横街之东，亦有庙祀，两庑为十地阎君之殿。凡有向涿鹿山进香者，预期致祭于此，名曰发信。各庙游人了香愿毕，于长松密柳之下取醉而归。

　　时品
　　三月采食天坛之龙须菜，味极清美。香椿芽拌面筋，嫩柳叶拌豆腐，乃寒食之佳品。黄花鱼即江南之石首。至于小葱炒面条鱼，芦笋脍鯚花，勒鲞和羹，又不必忆莼鲈矣。至若桃花历乱，柳絮飞残，红白灿苹婆，荷包挂牡丹。曰西府、曰铁梗、曰垂丝，海棠之妙，韦公寺、慈仁寺，可谓甲于天下矣。蓟门烟树，为金台八景之一。吏部藤花，乃明少宰吴宽之手植也。

　　四月

　　立夏
　　立夏取平日曝晾之米粉春芽，并用糃麪煎作各式果叠，往来馈遗。仍将清明柳穿之点，煎作小儿食之，谓曰宜夏。

　　结缘
　　八日为浴佛会。街衢寺院搭苫棚座，施茶水盐豆，以黄布帛为悬旌，书曰普结良缘。禁屠割。都人多于悯忠寺游玩，施斋饭僧，讲经于讲堂，听讲者甚夥。又为赴龙华大会。考悯忠寺建于唐贞观十九年。太宗悯东征士卒战亡，收其遗骸，葬幽州城西，建悯忠寺。中有高阁。谚云：“悯忠高阁，去天一握。”是也。有圣祖御书扁四：曰大雄宝殿，曰觉路津梁，曰不二法门，曰藏经阁。雍正十二年改名法源寺。

　　天仙庙
　　京师香会之胜，惟碧霞元君为最。庙祀极多，而著名者七：一在西直门外高梁桥，曰天仙庙，俗传四月八日神降，倾城妇女往乞灵祐；一在左安门外弘仁桥；一在东直门外，曰东顶；一在长春闸西，曰西顶；一在永定门外，曰南顶；一在安定门外，曰北顶；一在右安门外草桥，曰中顶。又有涿州北关、怀柔县之■〈髟上了下〉髻山，俱为行宫祠祀。圣祖御题■〈髟上了下〉髻山天仙殿扁曰敷锡广生，玉帝殿扁曰清虚真宰。每岁之四月朔至十八日，为元君诞辰。男女奔趋，香会络绎，素称最胜。惟南顶于五月朔始开庙，至十八日。都人献戏进供，悬灯赛愿，朝拜恐后。有御题扁曰神烛碧虚，岳殿扁曰功成出震。

　　药王庙
　　都城药王庙极多，其著名者四：一在东直门内，曰东药王庙；一在地安门外西步量桥，曰西药王庙；一在安定门内之西，曰北药王庙；一在天坛之北，曰南药王庙，为明武清侯李诚铭立也。岁之四月中旬至廿八日为药王诞辰，香火极胜；惟除夕至元旦彻夜不断。拜庙进香者多不得入庙，于神路街外设香池数处，焚香遥拜。庙西为金鱼池，育养朱鱼，以供市易。都人入夏，结棚列肆，狂歌轰饮于池沼之上。旧传有瑶池殿，今不可寻矣。居人界池为塘，植柳覆之，岁种金鱼以为业。池阴一带，园亭甚多，南抵天坛，芦苇兼葭，一碧万顷。昔我王父楚吟公曾筑室于此，颜曰芦屋。今虽莫详其处，尚有存图，以示来许。至于游览之地，如西山妙峰弘教、圣感、潭柘、悬应、西域、戒坛，香山碧云、法海、卧佛等寺，极称名胜。岁之四月，都人结伴联镳，攒聚香会而往游焉。

　　丰台芍药
　　京都花木之盛，惟丰台芍药甲于天下。旧传扬州刘贡父谱三十一品，孔常父谱三十三品，王通叟谱三十九品，亦云瑰丽之观矣。今扬州遗种绝少，而京师丰台，于四月间连畦接畛，倚担市者日万余茎。游览之人，轮毂相望。惜无好事者图而谱之。如宫锦红、醉仙颜、白玉带、醉杨妃等类，虽重楼牡丹亦难为比。考丰台本无台。金时郊台在南城外，丰宜门者金之南门也。丰台疑即拜郊台，因门曰丰宜，故目为丰台云耳。今右安门外十里草桥，唐时有万福寺，寺废而桥存。明天启间，建碧霞元君庙其北，土近泉宜花，居人以种花为业。冬则蕴火暄之，十月中牡丹已进御矣。桥去丰台十里，中多亭馆。元廉右丞之万柳堂，赵参谋之匏瓜亭，栗院使之玩芳亭，要在弥望间，然莫详其处矣。

　　时品
　　荐新菜果，王瓜樱桃，匏丝煎饼，榆钱蒸糕，蚕豆生芽，莴苣出笋，乃时品也。花名玫瑰，色分真紫鹅黄；树长娑罗，品重香山卧佛。青蒿为蔬菜，四月食之，三月则采入药为茵陈，七月小儿取作星灯。谚云：“三月茵陈四月蒿，五月六月砍柴烧。”

　　五月

　　端阳
　　五月朔，家家悬朱符，插蒲龙艾虎，窗牖贴红纸吉祥葫芦。幼女剪彩叠福，用软帛缉逢老健人、角黍、蒜头、五毒老虎等式，抽作大红朱雄葫芦，小儿佩之，宜夏避恶。家堂奉祀，蔬供米粽之外，果品则红樱桃、黑桑椹、文官果、八达杏。午前细切蒲根，伴以雄黄，曝而浸酒。饮余则涂抹儿童面颊耳鼻，并挥洒床帐间，以避虫毒。饰小女尽态极妍，已嫁之女亦各归宁，呼是日为女儿节。

　　禁汲
　　五月朔日、端阳日，俱不汲泉水，于预日争汲，遍满缸釜，谓避井毒也。

　　天坛
　　帝京午节，极胜游览。或南顶城隍庙游回，或午后家宴毕，仍修射柳故事，于天坛长垣之下，骋骑走繲。更入坛内神乐所前，摸壁赌墅，陈蔬肴，酌余酒，喧呼于夕阳芳树之下，竟日忘归。

　　都城隍庙
　　都城隍庙在都城之西，明永乐中建。中为大威灵祠，后为寝祠，两庑十八司，前为阐威门，塑十三省城隍对立，望之俨然酷肖各方仪表。前为顺德门，左右钟鼓楼，再前为都城隍门。前明于朔望廿五日为市。郎曹入直之暇，下马巡行，冠履相错不禁也。初四、十四、廿四等日则于东皇城之北有集，谓之内市，不及庙中之多也。每岁正月十一日至十八日止，则在东华门外，迤逦极东，陈设十余里，谓之灯市，则视庙中又多盛，即今之灯市口矣。国朝崇隆祀典，岁之春秋，遗员致祭，祈雨占风，亦虔荐享。惟于五月朔至八日设庙，百货充集，拜香络绎。至于都门庙市，朔望则东岳庙、北药王庙，逢三则宣武门外之都土地庙，逢四则崇文门外之花市，七、八则西城之大隆善护国寺，九、十则东城之大隆福寺，俱陈设甚夥。人生日用所需，以及金珠宝石、布匹绸缎、皮张冠带、估衣骨董，精粗毕备。羁旅寄客，携阿堵入市，顷刻富有完美矣。

　　里二泗
　　里二泗近张湾，有祐民观，中建玉皇阁醮坛，塑河神像。明世宗十四年，道士周从善乞宫观名，赐额曰锡禧。前临运河，五月朔至端阳日，于河内斗龙舟，夺锦标，香会纷纭，游人络绎。

　　关圣庙
　　关圣庙遍天下，而京师尤胜。入祀典者，地安门外西步量桥白马庙，正阳门月城右之庙，春秋致祭。除夕开正阳内门，由内城居人瞻拜；夜子后开西门，城外居人瞻拜。香火极胜。岁之五月十三日为单刀会，是日多雨，谓天赐磨刀水云。殿祀精严，朱楹黄覆，绮槛金龛，中奉圣祖御书额曰忠义。西庑下有明董文敏书焦太史所撰碑记，传为二绝。

　　夏至
　　夏至大祀方泽，乃国之大典。京师于是日家家俱食冷淘面，即俗说过水面是也。乃都门之美品。向曾询及各省游历友人，咸以京师之冷淘面爽口适宜，天下无比。谚云：“冬至馄饨夏至面。”京俗无论生辰节候，婚丧喜祭宴享，早饭俱食过水面。省妥爽便，莫此为甚。

　　宜忌
　　京俗五月不迁居，不糊窗槅，名之曰恶五月。以艾叶贴窗牖，谓之解厄。五月多不剃头，恐妨舅氏。五月昼长，神祠祖堂供净水，焚午香。五月喜旱，六月喜雨。谚云：“有钱难买五月旱，六月连阴吃饱饭。”端阳日，蒲艾曝干存贮，生子用以沐浴，兼洗冻疮。午日冰和土粉晒干，擦小儿热痱。

　　时品
　　小麦登场，玉米入市。蒜苗为菜，青草肥羊。麦青作撵转，麦仁煮肉粥。豇豆角、豌豆角、蚕豆角、扁豆角，尽为菜品；腌稍瓜、架冬瓜、绿丝瓜、白茭瓜，亦作羹汤。晚酌相宜。西瓜、甜瓜、云南瓜、白黄瓜、白樱桃、白桑椹。甜瓜之品最多，长大黄皮者为金皮香瓜，皮白瓤青为高丽香瓜，其白皮绿点者为脂麻粒，色青小尖者为琵琶轴，味极甘美。桃品亦多，五月结实者为麦熟桃，尖红者为鹰嘴桃，纯白者为银桃，纯红者为五节香，绿皮红点者为秫秸叶，小而白者为银桃奴，小而红绿相兼者为缸儿桃，扁而核可作念珠者为柿饼桃。更有外来色白而浆浓者为肃宁桃，色红而味甘者为深州桃。杏除香白、八达杏之外，有四道河、海棠红等杏，仁亦甘美。李柰则有御黄李、麝香红，又有黄皮红点者为梅杏。又杏质而李核者，为胡撕赖蜜淋噙。至若榴花似火，家人摘以簪头；凤草飞红，绣女敲而染指；江西腊五色芬芳，虞美人几枝娇艳，则又为端阳之佳卉也。

　　六月

　　六月六日
　　内府鸾驾库、皇史宬等处，晒晾鸾舆仪仗及历朝御制诗文书集经史。士庶之家，衣冠带履亦出曝之。妇女多于是日沐发，谓沐之不腻不垢。至于骡马猫犬牲畜之属，亦沐于河。

　　浴象
　　銮仪卫驯象所，于三伏日，仪官具履服，设仪仗鼓吹，导象出宣武门西闸水滨浴之。城下结彩堋，设仪官公廨监浴，都人于两岸观望，环聚如堵。

　　赏莲
　　帝京莲花盛处，内则太液池金海；外则城西北隅之积水潭，植莲极多，名莲花池。或因水阳有净业寺，名为净业湖。三伏日，上驷苑官校于潭中浴马。岸边柳槐垂荫，芳草为茵，都人结侣携觞，酌酒赏花，遍集其下。六月朔日，各行铺户攒聚香会，于右安门外中顶进香，廻集祖家庄廻香亭，一路河池赏莲，萧鼓弦歌，喧呼竟日。

　　时品
　　盛夏食饮，最喜清新，是以公子调冰，佳人雪藕。京师莲实种二：内河者嫩而鲜，宜承露，食之益寿；外河坚而实，宜干用。河藕亦种二：御河者为果藕，外河者多菜藕。总以白莲为上，不但果菜皆宜，晒粉尤为佳品也。且有鲜菱、芡实、茨菇、桃仁，冰湃下酒，鲜美无比。其莲藕芡菱，凉水河最胜，有坊曰十里荷香。避暑山庄金莲映日处，广庭数亩，金莲万本，天下无二。茉莉花、福建兰，摘以薰茶；六月菊、白凤仙，俱堪浸酒；夜兰香、晚香玉，落日香浓；勤娘子、马缨花，平明蕊放。

　　七月

　　立秋雨
　　秋前五日为大雨时行之候，若立秋之日得雨，则秋日畅茂，岁书大有。谚云：“骑秋一场雨，遍地出黄金。”立秋预日，陈冰瓜，蒸茄脯，煎香薷饮，院中露一宿，新秋日合家食饮之，谓秋后无余暑疟痢之疾。

　　秋爽来学
　　京师小儿懒于嗜学，严寒则歇冬，盛暑则歇夏，故学堂于立秋日大书秋爽来学。

　　七星坛
　　七月朔至七夕，各道院立坛祀星，名曰七星斗坛，盖祭北斗七星也。天坛之南北廊及斗母宫尤胜。

　　七夕
　　七夕前数日，种麦于小瓦器，为牵牛星之神，谓之五生盆。幼女以盂水曝日下，各投小针，浮之水面，徐视水底日影，或散如花，动如云，细如线，粗如椎，因以卜女之巧。街市卖巧果，人家设宴，儿女对银河拜，咸为乞巧。

　　蟋蟀
　　都人好畜蟋蟀，秋日贮以精瓷盆盂，赌斗角胜。有价值数十金者，为市易之。

　　秋声
　　金风渐起，嘶柳鸣旌，家家整缉秋衣，砧杵之声远近相接。教场演武开操，觱篥鸣于城角。更有檐前铁马，砌下寒蛩，晨起市潮，声达户牖。此城阙之秋声也。

　　中元
　　中元祭扫，尤胜清明。绿树阴浓，青禾畅茂，蝉鸣鸟语，兴助人游。庵观寺院，设盂兰会，传为目莲僧救母日也。街巷搭苫高台、鬼王棚座，看演经文，施放焰口，以济孤魂。锦纸扎糊法船，长至七八十尺者，临池焚化。点燃河灯，谓以慈航普渡。如清明仪，舁请都城隍像出巡，祭厉鬼。闻世祖朝，曾召戒衲木陈玉林居万善殿。每岁中元建盂兰道场，自十三日至十五日放河灯，使小内监持荷叶燃烛其中，罗列两岸，以数千计。又用琉璃作荷花灯数千盏，随波上下。中流驾龙舟，奏梵乐，作禅诵，自瀛台南过金鳌玉栋桥，绕万岁山至五龙亭而回。河汉微凉，秋蟾正洁，至今传为胜事。都中小儿亦于是夕执长柄荷叶，燃烛于内，青光荧荧，如磷火然。又以青蒿缚香烛数百，燃为星星灯。镂瓜皮，掏莲蓬，俱可为灯，各具一质。结伴呼群，遨游于天街经坛灯月之下，名门灯会，更尽乃归。

　　地藏会
　　七月三十日传为地藏菩萨诞辰。都门寺庙，礼忏诵经，亦扎糊法船，中设地藏王佛及十地阎君绘像，更尽时释放焰口焚化。街巷遍燃香火莲灯于路傍，光明如台。

　　时品
　　禾黍登，秋蟹肥，苹婆果熟，虎■〈口賴〉槟香。都门枣品极多，大而长圆者为缨络枣，尖如橄榄者为马牙枣，质小而松脆者为山枣，极小而圆者为酸枣。又有赛梨枣、无核枣、合儿枣、甜瓜枣、外来之密云枣、安平枣，博野、枣强等处之枣。其羊枣黑色，俗呼为软枣，即丁香柿也。红子石榴之外有白子石榴者，甘如蜜蔗，种出内苑。梨种亦多，有秋梨、雪梨、波梨、密梨、棠梨、罐梨、红绡梨，外来则有常山贡梨、大名梨、肉绵梨、瀛梨、洺梨。其能消渴解酲者，又莫如西苑之截梨，北山之酸梨也。山楂种二，京产者小而甜，外来者大而酸，可以捣糕，可糖食。又有蜜饯榅桲，质似山楂，而香美过之，出自辽东。楸叶鸣秋，葵花向日，鸡冠分五色，高逾檐，多如林，秋日盛开，若百鸟朝凤，芬芳艳丽，乃秋色中之绝品也。至于剪秋罗、玉簪花、芙蓉花、雁来红，又不若秋海棠，虽西府铁梗木本之花，亦难比其娇媚也。老来少由青而碧，碧而黄，黄而红，如暮霞照紫，睹此则不必西山问霜叶矣。

　　八月

　　中秋
　　十五日祭月，香灯品供之外，则团圆月饼也。雕西瓜为莲瓣，摘萝卜叶作娑罗。香果苹婆，花红脆枣，中山御李，豫省岗榴，紫葡萄，绿毛豆，黄梨丹柿，白藕青莲。云仪纸马，则道院送疏，题曰月府素曜太阴皇君。至于先丁后社，享祭报功，众祀秋成，西郊夕月，乃国家明禋之大典也。

　　彩兔
　　京师以黄沙土作白玉兔，饰以五彩妆颜，前奇百状，集聚天街月下，市而易之。灯火荧辉，游人络绎，焦包炉炙，浑酒樽筛，烤羊肉，热烧刀，此又为游人之酌具也。

　　先师诞
　　八月廿七日为至圣先师诞辰，禁止屠宰，祭文庙。各书室设供，师生瞻拜。

　　时品
　　中秋桂饼之外，则卤馅芽韭稍麦，南炉鸭，烧小猪，挂炉肉，配食糟发面团，桂花东酒。鲜果品类甚繁，而最美者莫过葡萄。圆大而紫色者为玛瑙，长而白者为马乳，大小相兼者为公领孙。又有朱砂红、棣棠黄、乌玉珠等类，味俱甘美。其小而甜者为琐琐葡萄，性极熟，能生发花痘。至于街市小儿叫卖小而黑者为酸葡萄，品斯下矣。盖柿出西山，大如碗，甘如蜜，冬月食之，可解炕煤毒气。白露节苏州生栗初来，用饧沙拌炒，乃都门美品。正阳门王皮胡同杨店者更佳。其余清新果品，如苹婆、槟子、葡萄之类，用巨瓷瓮藏贮冰窖，经冬取出，鲜美依然。

　　九月

　　九皇会
　　九月各道院立坛礼斗，名曰九皇会。自八月晦日斋戒，至重阳，为斗母诞辰，献供演戏，燃灯祭拜者甚胜。供品以鹿醢东酒、松茶枣汤，炉焚茅草云蕊真香。

　　重阳
　　京师重阳节花糕极胜。有油糖果炉作者，有发面醢果蒸成者，有江米黄米捣成者，皆剪五色彩旗以为标帜。市人争买，供家堂，馈亲友。小儿辈又以酸枣捣糕，火炙脆枣，糖拌果干，线穿山楂，绕街卖之。有女之家，馈遗酒礼，归宁父母，又为女儿节云。染铺赈济饥贫，閧然如市。

　　登高
　　重阳日，北城居人多于阜成门外真觉寺五塔金刚宝座台上登高，南城居人多于左安门内法藏寺弥陀塔登高。考真觉寺建于明成祖，因番僧版的达入贡金佛五躯，金刚宝座规式，封以国师，赐居此寺。宪宗九年，准式建宝座，累石台高五丈，藏级于壁，蜗旋而上。台列石塔五，各二丈，塔刻梵宇梵宝梵花，塔前有成化御制碑记。法藏寺旧名弥陀寺，金大定中立，明景泰二年重建，更名法藏寺。有祭酒胡濙、沙门道孚二碑。道孚戒坛第一代戒师，世人称鹅头祖师者也。北地多风，故塔不能空，无可登者。法藏寺弥陀塔独空，其中可登，塔高十丈，八面，窗置一佛，凡五十八佛，佛舍一灯。岁上元夜，寺僧燃灯绕塔奏乐，金光明空，乐作天上矣。

　　赏菊
　　秋日家家胜栽黄菊，采自丰台，品类极多。惟黄金带、白玉团、旧朝衣、老僧衲为最雅。酒垆茶设，亦多栽黄菊，于街巷贴市招曰：某馆肆新堆菊花山可观。

　　辞青
　　都人结伴呼从，于西山一带看红叶，或于汤泉坐汤，谓菊花水可以却疾。又有治肴携酌，于各门郊外痛饮终日，谓之辞青。

　　占雪
　　乡民于重阳日、十三日望雨，则不致冬旱。谚云：“重阳无雨看十三，十三无雨一冬干。”

　　斗鹌鹑
　　膏粱子弟好斗鹌鹑，千金角胜。夏日则贮以雕笼，冬日则盛以锦橐，饲以玉栗，捧以纤手，夜以继日，毫不知倦。

　　腌菜
　　霜降后腌菜，除瓜茄、芹芥、萝卜、擘蓝、箭干白、春不老之外，有白菘菜者，名黄芽菜，乃都门之极品，鲜美不减富阳冬笋。又出安肃者，每棵种至数十斤，为安肃黄芽菜，更佳。

　　夜八出
　　帝京园馆居楼，演戏最胜。酬人宴客，冠盖如云，车马盈门，欢呼竟日。霜降节后则设夜座。昼间城内游人散后，掌灯则皆城南贸易归人，入园饮酌，俗谓听夜八出。酒阑更尽乃归。散时主人各赠一灯，閧然百队，什伍成群，灯若列星，亦太平景象也。

　　禁忌
　　九月不迁徙，不糊窗棂。以菊花叶贴户牖，解除凶秽以招吉祥。不浣缉被褥，恐犯九女星，则育女多，不宜男矣。

　　时品
　　萸囊辟毒，菊叶迎祥，松榛结子，韭菜开花。新黄米包红枣作煎糕，荞麦面和秦椒压合酪。板鸭清煮，嫩蟹香糟。草桥荸荠大于杯，卫水银雨白似玉。

　　十月

　　送寒衣
　　十月朔，孟冬时享宗庙，颁宪书，乃国之大典。士民家祭祖扫墓，如中元仪。晚夕缄书冥楮，加以五色彩帛作成冠带衣履，于门外奠而焚之，曰送寒衣。

　　占风
　　皮客于九月晦，聚众商洽酌陈肴，候至三更交子，则为冬朔。望西北风急烈，则卜冬令严寒，皮革得价，交相酬酢，尽欢达旦。

　　熏炕

　　西山煤为京师之至宝，取之不竭，最为利便。时当冬月，炕火初燃，直令寒谷生春，犹胜红炉暖阁，人力极易，所费无多。江南柴灶，闽楚竹炉，所需不啻什百也。

　　蛞蛞
　　少年子弟好畜秋虫，曰蛞蛞，乃蝼蛞之别种。寄生于稻田禾黍之间，又名曰叫蚂蚱。亦非蝗蝻之流，蚕食苗稼。亦非庄子逍遥游所说，蟪蛄不知春秋。此虫夏则鸣于郊原，秋日携来，笼悬窗牖，以佐蝉琴蛙鼓，能度三冬。以雕作葫芦，银镶牙嵌，贮而怀之，食以嫩黄豆、鲜红萝卜，偶于稠人广座之中，清韵自胸前突出，非同四壁蛩声助人叹息，而悠然自得之甚。

　　安期
　　十五日下元之期，庵观寺院课经安期起，至次年正月廿五日，百日期满。夜悬天灯，黄幅大书：冬季唪经祝国裕民百日期场。嗜佛之家，送香烛献斋供者络绎。

　　白塔燃灯
　　太液池之阳，有白塔，为永安寺。岁之十月廿五日，自山下燃灯至塔顶，灯光罗列，恍如星斗。诸内侍黄衣喇嘛执经梵■〈口員〉，吹大法螺，余者左持有柄圆鼓，右执弯槌齐击之，缓急疏密，各有节奏，更余乃休，以祈福也。考白塔基址旧为万岁山，又为琼华岛。山顶有广寒、仁智等殿，玉虹、瀛洲等亭，塔西传为辽萧后梳妆楼，倾圮已久。顺治八年辛卯秋，建塔立寺，康熙己未重修。辛酉冬，运是山之石于瀛台，塔下仅存黄壤，悉听民居。雍正庚戌复为修葺。乾隆癸亥，塔前建龙光之坊，东为慧日亭，西为悦心殿，宫室焕然一新，仍为禁苑矣。

　　时品
　　铁角初肥，汤羊正美。白鲞并豚蹄为冻，脂麻灌果馅为糖。冬笋新来，黄虀才熟。至于酒品之多，京师为最。煮东煮雪，醅出江元，竹叶飞清，梨花湛白，窝儿米酿，瓮底春浓。药酒则史国公、状元红、黄连液、莲花白、茵陈绿、橘豆青，保元固本，益寿延龄。外制则乡贩南路烧酒，张家湾之湾酒，涞水县之涞酒，易州之易酒，沧州之沧酒。更有清河干榨，潞水思源，南来之木瓜惠泉，绍兴苦露，桂酒橘酒，一包四瓶，三白五加皮。虽品味各殊，然皆不及内府之玉泉醴酒醇且厚也。

　　十一月

　　冬至
　　长至南郊大祀，次旦百官进表朝贺，为国大典。绅耆庶士，奔走往来，家置一簿，题名满幅。传自正统己巳之变，此礼顿废。然在京仕宦流寓极多，尚皆拜贺。预日为冬夜，祀祖羹饭之外，以细肉馅包角儿奉献。谚所谓“冬至馄饨夏至面”之遗意也。

　　消寒图
　　至日数九，画素梅一枝，为瓣八十有一，日染一瓣，瓣尽而九九毕，则春深矣，曰九九消寒之图。傍一联曰：“试看图中梅黑黑，自然门外草青青。”谚云：“一九二九，相逢不出手。三九四九，冰上走。五九四十五，穷汉街前舞。七九六十三，路上行人着衣单。”都门天时极正：三伏暑热，三九严寒，冷暖之宜，毫发不爽。盖为帝京得天地之正气也。

　　冰床、滑擦
　　太液池之五龙亭前，中海之水云榭前，寒冬冰冻，以木作床，下镶钢条，一人在前引绳，可坐三四人，行冰如飞，名曰拖床。积雪残云，景更如画。冰上滑擦者，所著之履皆有铁齿，流行冰上，如星驰电掣，争先夺标取胜，名曰溜冰。都人于各城外护城河下，群聚滑擦，往还亦以拖床代渡。更将拖床结连一处，治酌陈肴于上，欢饮高歌，两三人牵引，便捷如飞，较之坐骥乘车，远胜多矣。

　　蹙鞠
　　金海冰上做蹙鞠之戏，每队数十人，各有统领，分位而立，以革为球，掷于空中，俟其将坠，群起而争之，以得者为胜。或此队之人将得，则彼队之人蹴之令远。欢腾驰逐，以便捷勇敢为能。将士用以习武。昔黄帝作蹙鞠之戏以练武，盖取遗意焉。

　　时品
　　时维长至，贡物咸来：北置则獾狸狍鹿，野豕黄羊，风干冰冻；南来则橙柑橘柚，香橼佛手，蜜饯糖栖。旧新时品，摘青韭以煮黄芽；祠祭鲜羹，移梅花而烹白雪。欣一阳之来复，遂万有以萌生。

　　十二月

　　市卖
　　腊月朔，街前卖粥果者成市。更有卖核桃、柿饼、枣、栗、干菱角米者，肩挑筐贮，叫而卖之。其次则肥野鸡、关东鱼、野猫、野鹜、腌腊肉、铁雀儿、馓架果罩、大佛花、斗光千张、楼子庄元宝。初十外则卖卫画、门神、挂钱、金银箔、锞子黄钱、销金倒酉、马子烧纸、玻璃镜、窗户眼。请十八佛天地百分。钱店银号兑换压岁金银小梅花海棠元宝。廿日外则卖糖瓜、糖饼、江米竹节糕、关东糖。糟草炒豆，乃廿三日送灶饷神马之具也。又有卖窑器者，铜银换瓷碗，京烧之香炉烛台；闷葫芦，小儿藉以存钱；支煱瓦，灶口用为助爨。至廿五日外则脂麻秸、松柏枝、南苍术■〈火禺〉岁矣。腊月诸物价昂，盖年景丰裕，人工忙促，故有腊月水土贵三分之谚。高年人于岁逼时，训饬后辈谨慎出入，又有“二十七八，平取平抓”之谚。

　　腊八
　　腊月八日为王侯腊，家家煮果粥。皆于预日拣簸米豆，以百果雕作人物像生花式。三更煮粥成，祀家堂门灶陇亩，合家聚食，馈送亲邻，为腊八粥。

　　窖冰
　　腊八日御河起冰贮窖，通河运冰贮内窖，太液池起冰贮雪池冰窖，开■〈謀多〉门运之。各门护城河打冰，于河边修土窖贮之，夏日出易甚便。

　　祀灶
　　廿三日更尽时，家家祀灶，院内立杆，悬挂天灯。祭品则羹汤灶饭、糖瓜糖饼，饲神马以香糟炒豆水盂。男子罗拜，祝以遏恶扬善之词。妇女于内室，扫除炉灶，以净泥涂饰，谓曰挂袍，燃灯默拜。

　　稽善恶
　　廿五日俗传为上帝下界之辰。因廿三日送灶上天，奏人间一年之善恶，故上帝于廿五日下界，稽查臧否，降之祸福。故世人于是日谨起居慎言语，戒饬小儿毋得詈骂恶言，恐招不祥。

　　乱岁
　　廿五日至除夕传为乱岁日。因灶神已上天，除夕方旋驾，诸凶煞俱不用事，多于此五日内婚嫁，谓之百无禁忌。

　　沐浴
　　岁暮斋沐，多于廿七八日。谚云：“二十七，洗疚疾；二十八，洗邋遢。”

　　丢百病
　　岁暮，将一年食余药饵，抛弃门外，并将所集药方，拣而焚之，名丢百病。

　　岁暮杂务
　　岁暮官署封印，诸生散馆。送灶神后，扫除祠堂舍宇，糊裱窗槅，贴彩画玻璃窗眼，剪纸吉祥葫芦，还帐目，送节礼，谢先生，助亲友馈炭金，整齐祭器，擦抹什物，蒸糕点，炸衬供，调羹饭，治祭品，摆供献，雕茶果，神堂悬影，院内设松亭，奉天地供案，系天灯，挂琉璃。除夕为尊亲师长辞岁归而盥沐，祀祖祀神接灶，早贴春联挂钱，悬门神屏对，插脂麻秸，立将军炭，合家团拜。更尽分岁，散黄钱金银锞锭，亲宾幼辈来辞岁者留饮啜，答以宫制荷包，盛以金银锞饰。出门听人言之吉凶，卜来年之休咎，名曰听谶语。炉内焚松枝、柏叶、南苍术、吉祥丹，名曰■〈火禺〉岁。合家吃荤素细馅水饺儿，内包金银小锞。食着者，主来年顺利。高烧银烛，畅饮松醪，坐以待旦，名曰守岁，以兆延年。

　　皇都品汇
　　丰年为瑞，薄海承平。汇万国之车书，聚千方之玉帛。帝京品物，擅天下以无双；盛世衣冠，迈古今而莫并。金银宝饰，开敦华元吉之楼；彩缎绫罗，置广信恒丰之号。貂裘狐腋，江米街头；珊瑚珍珠，廊房巷口。靛青梭布，陈庆长细密宽机；羽缎■〈毛星〉毡，伍少西大洋青水。冬冠夏纬，北于桥李齐名；满袜朝靴，三进天奇并盛。织染局前鞓带，经从内府分来；隆福寺里荷包，样自大宫描出。马公道，广锡铸重皮钮扣；王麻子，西铁锉三代钢针。妆奁古玩，店开琉璃厂东门；鞍辔行装，铺设牌楼西大市。至若饮食佳品，五味神尽在都门；什物珍奇，三不老带来西域。京肴北炒，仙禄居百味争夸；苏脍南羹，玉山馆三鲜占美。清平居中冷淘面，座列冠裳；太和楼上一窝丝，门填车马。聚兰斋之糖点，糕蒸桂蕊，分自松江；土地庙之香酥，饼泛鹅油，传来浙水。佳醅美酝，中山居雪煮冬涞；极品芽茶，正源号雨前春岕。猪羊分两翼，群归就日街头；米谷积千仓，市在瞻云坊外。孙公园畔，薰豆腐作茶干；陶朱馆中，蒸汤羊为肉面。孙胡子，扁食包细馅；马思远，糯米滚元宵。玉叶馄饨，名重仁和之肆；银丝豆面，品出抄手之街。满洲桌面，高明远馆舍前门；内制楂糕，贾集珍床张西直。蜜饯糖栖桃杏脯，京江和裕行家；香橼佛手橘橙柑，吴下经阳字号。欲识真诚药饵，京师地道为先。毓成栈、天汇号，聚川广云贵之精英；邹诚一、乐同仁，制丸散膏丹之秘密。史敬斋鹅翎眼药，不让空青；益元堂官拣人参，还欺瑞草。刘铉丹山楂丸子，能补能消；段颐寿白鲫鱼膏，易浓易溃。更有辽阳门货，市归振武坊头；闽海杂庄，店在打磨厂里。关外■〈魚案〉鳇长似鲸，塞边狍鹿大于牛。熊掌驼蜂，麋尾酪酥槌乳饼；野猫山雉，地狸虾醢杂风羊。置年货之何先，香镫云马；祀神堂之必用，元宝千张。门神来无锡，爆竹贩徽州。花汉冲，制兰佳之珍香；陈集成，浇柏油之大蜡。挂钱辉五色，朱砂云母百花笺，石竹斋杨梅巷北；宝马绘诸天，白楮黄钱千页纸，宏源号鱼市街东。迓一元之来复，庆万物以更新。洒扫庭除，肃清家庙。门张联副，宜春百福字销金；窗嵌玻璃，旭日万卉明锦绣。神堂供献，馓登架，果上罩，密饧衬供油煎；祠灶尊崇，糖作瓜，麻为饼，醴酒黄羊饭煮。晦祭碗中余粒，卜来岁之丰登；腊八釜底粥浓，验新春之祥瑞。麻秸插户，标题四序康宁；柏叶焚烧炉，香霭一堂和气。

　　之三

　　附录

　　王灿炽所撰《燕都古籍考》（京华出版社，1995年8月版）中介绍这本书的部分（P315～P321）：
　　清潘荣陛撰。一卷。《光绪顺天府志·艺文志·纪录顺天事之书》著录，云：“潘荣陛：《帝京岁时纪胜》，存．乾隆二十二年刊本。荣陛，大兴人。此书序述京师岁时股事，当乾隆初年，海宇静谧，人物富庶，游览之胜，十辈今兹，笔亦裁剪得体。”《北京史地风物书录》著录，云：
　　“《帝京岁时纪胜》，清潘荣陛撰。不分卷。请乾隆二十三年（1758年）刻本——册；又，在《北平史迹丛书》（张江裁编辑），民国二十六年（1937年）国立北平研究院史学研究会铅印本一册（与明张爵《京师五城坊巷胡同集》合册）；又，l961年北京出版社根据《北平史迹丛书》本标点排印本一册（与清富察敦崇《燕京岁时记》合册）；又，1981年北京古籍出版社据1961年北京出版社铅印本重印一册。”
　　潘荣陛，字在廷，北京大兴县人。雍正九年（1731年）秋，开始从事禁廷。十一年（1733年）冬，奉置史馆，于是有机会博览内府所藏图书，探究金匮石室之秘，经过辛勤摘钞，所积资料日益增多，充楹负欐，可汇今古藏书之所未备。后潘氏身负宫阙制作督销之职，晨入夜出，负星而趁瞑，实在无暇可涉笔札。乾隆十一年（1746年）冬，潘氏致仕，告养归里，将其所经历者，记录成帙，著有《工务纪由》、《月令集览》、《昏仪便俗》、《读礼须知》、《旷怀闲草》、《帝京岁时纪胜》等书（王灿炽注：参见潘荣陛《帝京岁时纪胜序》。）。
　　是书之首有作者《自序》，云：
　　“昔刘宗正校书天禄，有《说苑杂记》诸书行于世，而后之为杂说者宗之。如班令史之侍读禁中而作《白虎通》（王灿炽注：按：《白虎通》即汉班固所撰《白虎通义》。），蔡邕之校汉典而作《独断》是也。嗣此，则唐、宋诸家，短裁促笔，各自为书，不必尽出秘府。致长安举人，净房佛殿，争相写记，为销夏之举，谓之‘夏课’。元、明以来，山人园客作稗官野乘，以夸诩闻见。故说者谓谈议之盛，至唐后始备，而不知《汉书·艺文》，已早有杂说千家，见于书目。陛自辛亥秋从事禁庭，癸丑冬奉置史馆，叨窥内府图书，金匮石室之秘，而充楹负欐，汇今古藏书之所未备。然陛恭膺宫阙制作督销之职，晨入夜出，负星而趁瞑，亦何尝有顷刻之暇可涉笔札。乃自丙寅冬，告养归来，凡有所经历者，随意记录成帙。如《工务纪由》、《月令集览》、《昏仪便俗》、《读礼须知》、《旷怀闲草》诸书，搜微剔隐，详加删订。惟是皇都品汇万方，泽流九有，而岁时令节，风土景物，典仪之盛，远迈前古，岂可茫无记述？因自不揣鄙陋，敬以耳目之余，汇集为编，颜曰《帝京岁时纪胜》。而谬以促笔短裁，杂志街谈巷语，略记熙朝景物仪文之盛。匪敢以蝉鸣蛙响，妄附鼓吹于盛世休明也。是为序。乾隆二十三年戊寅冬月长至谷旦，大兴潘荣陛在廷甫识。”
　　是书以岁时为序，自正月至十二月，依次记述北京地区的节令、风俗、景物、庙会、杂戏、时品、禁忌等。兹录其目录如下：
　　“正月　元旦 进春 春盘 星灯 喇嘛打鬼 天诞 琉璃厂店 上元 三元 烟火 走桥摸钉 岁时杂戏 燕九 填仓 禁忌 时品
　　二月　中和节 薰虫 惜字会 花朝 道诞 观音会 时品
　　三月　清明 赦孤 蟠桃宫 东岳庙 时品
　　四月　立夏 结缘 天仙庙 药王庙 丰台芍药 时品
　　五月　端阳 禁汲 天坛 都城隍庙 里二泗 关圣庙 夏至 宜忌 时品
　　六月　六月六日 浴象 赏莲 时品
　　七月　立秋 秋爽来学 七星坛 七夕 蟋蟀 秋声 中元 地藏会 时品
　　八月　中秋 彩兔 先师诞 时品
　　九月　九皇会 重阳 登高 赏菊 辞青 占雪 斗鹌鹑 腌菜 夜八出 禁忌 时品
　　十月　送寒衣 占风 熏炕 蛞蛞 安期 白塔燃灯 时品
　　十一月　冬至 消寒图 冰床、滑擦 蹙鞠 时品
　　十二月　市卖 腊八 窖冰 祀灶 稽善恶 乱岁 沐浴 丢百病 岁暮杂务 皇都品汇”
　　书中记北京“元旦”之风俗云：
　　“除夕之次，夜子初交，门外宝炬争辉，玉珂竞响。肩舆簇簇，车马辚辚。百官趋朝，贺元旦也。闻爆竹声如击浪轰雷，遍乎朝野，彻夜无停。更间有下庙之博浪鼓声，卖瓜子解闷声，卖江米白酒击冰盏声，卖桂花头油摇唤娇娘声，卖合菜细粉声，与爆竹之声，相为上下，良可听也。
　　士民之家，新衣冠，肃佩带，祀神祀祖，焚楮帛毕，昧爽，合家团拜，献椒盘，斟柏酒，饫蒸糕，呷粉羹。出门迎喜，参药庙，谒影堂，具柬贺节。路遇亲友，则降舆长揖，而祝之曰：‘新禧纳福’。至于酬酢之具，则镂花绘果为茶，十锦火锅供馔。汤点则鹅油方补，猪肉馒首，江米糕，黄黍饦；酒肴则腌鸡腊肉，糟鹜风鱼，野鸡爪，鹿兔脯；果品则松榛莲庆，桃杏瓜仁，栗枣枝圆，楂糕耿饼，青枝葡萄，白子岗榴，秋波梨，苹婆果，狮柑凤橘，橙片杨梅。杂以海错山珍，家肴市点。纵非亲厚，亦必奉节酒三杯。若至戚忘情，何妨烂醉！俗说谓新正拜节，走千家不如坐一家，而车马喧阗，追欢竟日，可谓极一时之胜也矣。”
　　又记“琉璃厂店”之盛况云：
　　“琉璃厂在正阳门外之西。厂制：东三门，西一门，街长里许，中有石桥。桥西北为公廨。东北楼门上为瞻云阁，即窑厂之正门也。厂内官署、作房、神祠之外，地基宏敞，树林茂密，浓阴万态，烟水一泓。度石梁而西，有土阜高数十仞，可以登临眺远。门外隙地，博戏聚焉。每于新正元旦至十六日，百货云集，灯屏琉璃，万盏棚悬，玉轴牙签，千门联络，图书充栋，宝玩填街。更有秦楼楚馆遍笙歌，宝马香车游士女。”
　　又记北京“烟火”之极尽工巧云：
　　“烟火花炮之制，京师极尽工巧。有锦盒一具内装成数出故事者，人物像生，翎毛花草，曲尽妆颜之妙。其爆竹有‘双响震天雷’、‘升高三级浪’等名色。其不响不起盘旋地上者曰‘地老鼠’，水中者曰‘水老鼠’。又有‘霸王鞭’、‘竹节花’、‘泥筒花’、‘金盆捞月’、‘叠落金钱’，种类纷繁，难以悉举。至于小儿顽戏者，曰‘小黄烟’。其街头车推担负者，‘当面放’、‘大梨花’、‘千丈菊’；又曰：‘滴滴金，梨花香，买到家中哄姑娘。’统之曰‘烟火’。勋戚富有之家，于元夕集百巧为一架，次第传爇，通宵为乐。”
　　又记“岁时杂戏”之盛况云：
　　“元宵杂戏，煎彩为灯。悬挂则走马盘香，莲花荷叶，龙凤鳌鱼，花篮盆景；手举则伞扇幡幢，关刀月斧，像生人物，击鼓摇铃。迎风而转者，太极镜光，飞轮八卦；系拽而行者，狮象羚羊，骡车轿辇。前推旋斡为橄榄，就地滚荡为绣球。博戏则骑竹马，扑蝴蝶，跳白索，藏蒙儿，舞龙灯，打花棍，翻斤斗，竖蜻蜓；闲常之戏则脱泥钱，蹋石球，鞭陀罗，放空钟，弹拐子，滚核桃，打尜尜，踢毽子。京师小儿语：‘杨柳青，放空钟。杨柳活，抽陀罗。杨柳发，打尜尜。杨柳死，踢毽子。’都门有专艺踢毽子者，手舞足蹈，不少停息，若首若面，若背若胸，团转相击，随其高下，动合机宜，不致坠落，亦博戏中之绝技矣。”
　　又记京郊丰台芍药甲于天下云：
　　“京都花木之盛，惟丰台芍药甲于天下。旧传扬州刘贡父谱三十一品，孔常父谱三十三品，王通叟谱三十九品，亦云瑰丽之观矣。今扬州遗种绝少，而京师丰台，于四月间连畦接畛，倚担市者日万余茎。游览之人，轮毂相望。惜无好事者图而谱之。如宫锦红、醉仙颜、白玉带、醉杨妃等类，虽重楼牡丹亦难为比。考丰台本无台。金时郊台在南城外，丰宜门者，金之南门也。丰台疑即拜郊台，因门曰丰宜，故目为丰台云耳。今右安门外十里草桥，唐时有万福寺，寺废而桥存。明天启间，建碧霞元君庙其北，土近泉宜花，居人以种花为业。冬则蕴火暄之，十月中牡丹已进御矣。桥去丰台十里，中多亭馆。元廉右丞之万柳堂，赵参谋之匏瓜亭，栗院使之玩芳亭，要在弥望间，然莫详其处矣。”
　　又记北京农历五月之“时品”云：
　　“小麦登场，玉米入市。蒜苗为菜，青草肥羊。麦青作撵转，麦仁煮肉粥。豇豆角、豌豆角、蚕豆角、扁豆角，尽为菜品；腌稍瓜、架冬瓜、绿丝瓜、白茭瓜，亦作羹汤。晚酌相宜。西瓜、甜瓜、云南瓜、白黄瓜、白樱桃、白桑椹。甜瓜之品最多，长大黄皮者为金皮香瓜，皮白瓤青为高丽香瓜，其白皮绿点者为脂麻粒，色青小尖者为琵琶轴，味极甘美。桃品亦多，五月结实者为麦熟桃，尖红者为鹰嘴桃，纯白者为银桃，纯红者为五节香，绿皮红点者为秫秸叶，小而白者为银桃奴，小而红绿相兼者为缸儿桃，扁而核可作念珠者为柿饼桃。更有外来色白而浆浓者为肃宁桃，色红而味甘者为深州桃。杏除香白、八达杏之外，有四道河、海棠红等杏，仁亦甘美。李柰则有御黄李、麝香红，又有黄皮红点者为梅杏。又杏质而李核者，为胡撕赖蜜淋噙。至若榴花似火，家人摘以簪头；凤草飞红，绣女敲而染指；江西腊五色芬芳，虞美人几枝娇艳，则又为端阳之佳卉也。”
　　又记“皇都品汇”之丰盛云：
　　“丰年为瑞，薄海承平。汇万国之车书，聚千方之玉帛。帝京品物，擅天下以无双；盛世衣冠，迈古今而莫并。金银宝饰，开敦华元吉之楼；彩缎绫罗，置广信恒丰之号。貂裘狐腋，江米街头；珊瑚珍珠，廊房巷口。靛青梭布，陈庆长细密宽机；羽缎■〈毛星〉毡，伍少西大洋青水。冬冠夏纬，北于桥李齐名；满袜朝靴，三进天奇并盛。织染局前鞓带，经从内府分来；隆福寺里荷包，样自大宫描出。马公道，广锡铸重皮钮扣；王麻子，西铁锉三代钢针。妆奁古玩，店开琉璃厂东门；鞍辔行装，铺设牌楼西大市。至若饮食佳品，五味神尽在都门；什物珍奇，三不老带来西域。京肴北炒，仙禄居百味争夸；苏脍南羹，玉山馆三鲜占美。清平居中冷淘面，座列冠裳；太和楼上一窝丝，门填车马。聚兰斋之糖点，糕蒸桂蕊，分自松江；土地庙之香酥，饼泛鹅油，传来浙水。佳醅美酝，中山居雪煮冬涞；极品芽茶，正源号雨前春岕。猪羊分两翼，群归就日街头；米谷积千仓，市在瞻云坊外。孙公园畔，薰豆腐作茶干；陶朱馆中，蒸汤羊为肉面。孙胡子，扁食包细馅；马思远，糯米滚元宵。玉叶馄饨，名重仁和之肆；银丝豆面，品出抄手之街。满洲桌面，高明远馆舍前门；内制楂糕，贾集珍床张西直。蜜饯糖栖桃杏脯，京江和裕行家；香橼佛手橘橙柑，吴下经阳字号。欲识真诚药饵，京师地道为先。毓成栈、天汇号，聚川广云贵之精英；邹诚一、乐同仁，制丸散膏丹之秘密。史敬斋鹅翎眼药，不让空青；益元堂官拣人参，还欺瑞草。刘铉丹山楂丸子，能补能消；段颐寿白鲫鱼膏，易浓易溃。更有辽阳口货，市归振武坊头；闽海杂庄，店在打磨厂里。关外■〈魚案〉鳇长似鲸，塞边狍鹿大于牛。熊掌驼蜂，麋尾酪酥槌乳饼；野猫山雉，地狸虾醢杂风羊。置年货之何先，香镫云马；祀神堂之必用，元宝千张。门神来无锡，爆竹贩徽州。花汉冲，制兰佳之珍香；陈集成，浇柏油之大蜡。挂钱辉五色，朱砂云母百花笺，石竹斋杨梅巷北；宝马绘诸天，白楮黄钱千页纸，宏源号鱼市街东。迓一元之来复，庆万物以更新。洒扫庭除，肃清家庙。门张联副，宜春百福字销金；窗嵌玻璃，旭日万卉明锦绣。神堂供献，馓登架，果上罩，密饧衬供油煎；祠灶尊崇，糖作瓜，麻为饼，醴酒黄羊饭煮。晦祭碗中余粒，卜来岁之丰登；腊八釜底粥浓，验新春之祥瑞。麻秸插户，标题四序康宁；柏叶焚烧炉，香霭一堂和气。”
　　由此可见，是书内容丰富，文笔隽美。所记皆为作者耳闻目睹，或亲身经历，属北京人记北京风土．资料翔实可信。此书是迄今所见清代第一部北京风俗志书，对研究清代北京的社会生活和岁时风物均有重要史料价值。

　　帝京岁时纪胜
