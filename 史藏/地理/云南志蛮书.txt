蛮书

唐 樊绰

卷一 云南界内途程第一

　 
　　安宁城，后汉元鼎二年伏波将军马援立铜柱定疆界之所(案：马援定交阯，为后汉光武帝建武十九年事。元鼎乃西汉武帝纪年，后汉并无此号，盖樊绰失于考据之误)。去交阯城池四十八日程。汉时城壁尚存，碑铭并在。
　                       
　　苴咩(上音斜，下符差切)城，从安南府城至蛮王见坐苴咩城水陆五十二日程，只计日，无里数。从安南上水至峰州两日，至登州两日，至忠诚州三日，至多利州两日，至奇富州两日，至甘棠州两日，至下步三日，至黎武贲栅四日，至贾男步五日。已上二十五日程，并是水路。大中初，悉属安南管系，其刺史并委首领勾当。大中八年，经略使苛暴，川洞离心，疆内首领旋被蛮贼诱引，数处陷在贼中。从贾勇步登陆至矣符管一日。从矣符管至曲乌馆一日，至思下馆一日，至沙双馆一日，至南场馆一日，至曲江馆一日，至通海城一日，至江川县一日，至进宁馆一日，至鄯阐柘东城一日(案：“柘东，”《旧唐书》及《通鉴》俱作“拓东胡”，三省云，言开拓东境也，《新唐书》作“柘”，从木，与此同)。从柘东节度城至宁寔馆一日，安宁馆本是汉宁郡城也。从安宁城至龙和馆一日，至沙雌馆一日，至曲馆一日，至沙却馆一日，至求赠馆一日，至云南驿一日，至波大驿一日，至白严驿一日，至龙尾城一日。李谧伐蛮于龙尾城，误陷军二十万众，今为万人冢。至阳(“阳”，《新唐书》作“羊”)苴咩城一日(蛮王从大和城移在苴咩城。案“蛮王至咩城”十一字，原本误入正文，今改正)自西川成都府至云南蛮王府、州、县、馆、驿、江、岭开塞，并里数计二千七百二十里。
　
　　从府城至双流县二江驿四十里，至蜀州新津县三江驿四十里，至延贡驿四十里，至临邛驿四十里，至顺城驿五十里，至雅州百丈驿四十里，至名山县顺阳驿四十里，至严道县延化驿四十里，从延化驿六十里至管长贲关，从奉义驿至雅州界荣经县南道驿七十五里，至汉昌六十里(案：此句上有脱文)，属雅州，城名葛店。至皮店三十里，至黎州潘仓驿五十里，至黎武城六十里，至白士驿三十五里(过汉源县十里)，至通望县本筤驿四十里(去大渡十里)，至望星驿四十五里，至清溪关五十里，至大定城六十里，至达士驿五十里(黎、巂二州分界)，至新安城三十里，至菁口驿六十里，至荣水驿八十里，至初里驿三十五里，至台登城平乐驿四十里(古县，今废)，至苏祁驿四十里(古县)，至巂州三阜城四十里(州城在三阜山上)，至沙也城八十里(故巂州，大和年移在台登)，至俭浪驿八十里，至俄淮岭七十里，下此岭入云南界。已上三十二驿，计一千八百八十里(案：上文惟三十驿，计一千四百九十五里，与此数不符)。并属西川管，差官人将军专知驿务。
　
　　云南蛮界：从巂州俄淮岭七十里至菁口驿，三十里至芘驿，六十里至会川镇，差蛮三人充镇。五十五里至目集驿，七十里至会川，有蛮充刺史，称会川都督。从目集驿至河子镇七十里。泸江，乘皮船渡泸水，从河子镇至末栅馆五十里，至伽毗馆七十里，至清渠铺八十里，渡绳桥(《云南行记》云“渠桑驿”)。至藏傍馆七十四里，至阳裒馆六十里，过大岭，险峻极。从阳裒至弄栋城七十里，本是姚州，旧属西川。天宝九载，为姚州都督张乾(案：“乾”《唐书》作“虔”)陀附蛮所陷。从弄栋城至外弥荡八十里，从外弥荡至求赠馆(案：此句下有脱文)。至云南城七十里，至波大驿四十里，至渠蓝赵馆四十里，至龙尾城三十里。从龙尾城至阳苴咩城五十里，以上一十九驿，计一千五十四里(案：十九驿，共计一千六十九里，与此数亦不符)。
　
　　南蛮因姚州之后，属蛮管系。从邕州路至蛮苴咩城，从黔州路至蛮苴咩城，两地途程，臣未谙。委伏乞下堂帖令分析。缘南蛮奸猾，攻劫在心，田桑之余，便昌斗敌。若不四面征战，凶恶难悛。所以录其城镇川原，麈黩宸扆。或冀破其蚁聚之众，永清羌虏之夷。臣披沥恳忱，无任陨越之至(案：此条乃附载陈说之词，如后世著书之案语，原本误连正文，遂令文义格碍，今低一格以别之，后仿此)。
　
　　从石门外出鲁望、昆川至云南，谓之北路。黎州、清溪关出邛部，过会通，至云南，谓之南路。从戎州南十日程至石门，上有隋初刊记处，云：“开皇五年十月二十五日，兼法曹黄荣领始、益二州石匠，凿石四孔，各深一丈，造偏梁桥阁，通越析州、津州。”盖史万岁南征出于此也。越析州今西河河东一日程，越析州谘长故地也。津州未详其处。天宝中，鲜于仲通南溪下兵，亦是此路，后遂闭绝。仅五十年来，贞元十年，南诏立功归化，朝廷发使册命。而邛部旧路方有兆吐蕃请钞隔关。其年七月，西川节度韦皋乃遣巡官监察御史马益闭石门路，量行馆。石门东崖石壁，直上万仞，下临朱提江流，又下入地中数百尺，惟闻水声，人不可到。西崖亦是石壁，傍崖亦有阁路，横阔一步，斜亘三十余里，半壁架空欹危虚险，其安梁石孔，即隋朝所凿也。阁外至夔岭七日程，直经朱提江，下上跻攀，伛身侧足，又有黄蝇、飞蛭、毒蛇、短狐、沙虱之类。石门外第三程至牛头山，山有诸葛古城，馆临水，名马安渡。上源从阿等路部落，绕蒙夔山，又东折与朱提江合。第五程至生蛮阿部落，第七程至蒙夔岭，岭当大漏天，直上二十里，积阴凝闭，昼夜不分。从此岭头南下八九里，青松白草，川路渐平。第九程至鲁望，即蛮、汉两界，旧曲靖之地也。曲州、靖州废城及邱墓碑阙皆在。依山有阿竿路部落，过鲁望第七程至竹子岭，岭东有暴蛮部落，岭西有卢鹿蛮部落。第六程至生蛮磨弥殿部落，此等部落皆东爨乌蛮也。男则发髻，女则散发，见人无礼节拜跪，三译四译，乃与华通。大部落则有鬼主，百家二百牛马(案：此句未详)，无布帛，男女悉披牛羊皮。第九程至制长馆，于是始有门阁廨宇迎候供养之礼，皆汉地。凡从鲁望行十二程方始到柘东。
　
　　黎州南一百三十里有清溪峡，乾元二年置关。关外三十里即巂州界也。行三百五十里至邛部川，故邛部县之地也。下南一百三十里至台登，西南八十里至普安城，剑南西川节度使重兵大将镇焉。台登直北去保塞城八十里，吐蕃谓之北谷，天宝以前巂州柳强镇也。自入吐蕃，更增修崄，因城下有路向曩恭地。谷东南一百三十里至罗山城，天宝以后，吐蕃新筑，非国家旧城。贞元十年十月，西川节度兵马与云南军并力破保塞，大定，献俘阙下。十一年正月，西川又拔罗山，置兵固守。邛南驿路由此遂通。台登城直西有西望川，行一百五十里入曲罗。泸水从北来，至曲罗萦迥三曲。每中间皆有磨些部落，以其负阻深险，承上莫能攻讨同川。边水左右，总谓之西蛮。邛部东南三百五十里至勿邓部落，入鬼主梦冲，地方阔千里。邛部一姓白蛮，五姓乌蛮。初止五姓，在邛部、台登中间，皆乌蛮也。妇人以黑绘为衣，其长曳地，又束、钦两姓在北谷，皆白蛮，三姓皆属。梦冲内受恩赏于国，外私于吐蕃。贞元七年，节度使韦皋使巂州刺史苏隗杀梦冲，因别立大鬼主。勿邓南七十里有两姓部落。(案：此下当有阙文)
　
卷二 山川江源第二

　 
　　金马山在柘东城螺山南二十余里，高百余丈，与碧鸡山东南西北相对。土俗传云，昔有金马，往往出见，山上亦有神祠。从汉界入蛮路，出此山之下。螺山遍地悉是螺蛤，故以名焉。
　
　　碧鸡山在昆池西岸上，与柘东城隔水相对。从东来者冈头数十里已见此山。山势特秀，池水清澹，水中有碧鸡山石，山有洞庭树，年月久远，空有余本。
　
　　玷苍山(案：玷《唐书》作点)，南自石桥，北抵登川，长一百五十余里，名为玷苍。直南北，劝；不甚正。东向洱河，城郭邑居，棋布山底。西面陡绝，下临平川。山顶高数千余丈，石棱青苍，不通人路。冬中有时堕雪。
　
　　囊葱山在西洱河东隅，河流俯啮山根。土山无树石，高处不过数十丈。面对宾居、越析，山下有路，从渠敛赵出登川。
　
　　高黎其山在永昌西，下临怒江。左右平川，谓之穹赕，汤浪加萌所居也。草木不枯，有瘴气。自永昌之越赕，途经此山，一驿在山之半，一驿在山之巅。朝济怒江登山，暮方到山顶。冬中山上积雪苦寒，夏秋又苦穹赕、汤浪毒暑酷热。河赕贾客在寻传羁离未还者为之谣曰：“冬时欲归来，高黎其上雪。秋夏欲归来，无梆穹赕热。春时欲归来，平中络赂绝。”(络赂，财之名也)
　
　　大雪山在永吕西北，从腾充过宝山城，又过金宝城以北大赕，周迥百余里，悉皆野蛮，无君长也。地有瘴毒，河赕人至彼中瘴者，十有八九死。阁罗凤尝使领军将于大赕中筑城，管制野蛮。不逾周岁，死者过半，遂罢弃，不复往来。其山上肥沃，种瓜瓠长丈余，冬瓜亦然，皆三尺围。又多薏苡，无农桑，收此充粮。三面皆占大雪山，其高处造天。往往有吐蕃至赕货易，云此山有路，去赞普牙帐不远。
　
　　又有水，源出台登山，南流过巂州，西南至会州诺赕与东泸，(此处似有脱漏)古诺水也。源出蕃中节度北，谓之诺矣江，南郎部落，又东折流至寻传部落，与磨些江合。源出吐蕃中节度西其笼川犛牛石下，故谓之犛牛河。环绕弄视川，南流过<鸟戋>桥上下磨些部落，即谓之磨些江。至寻传与东泸水合，东北过会同川，总名泸水。蜀忠武侯诸葛亮伐南蛮，五月渡泸水处，在弄栋城北，今谓之南泸。两岸葭，大如臂胫。川中气候常热，虽至冬，行过者皆袒衣流汗。又东北入戎州界为马湖，至关边县门，与朱提江合，流戎门南城入外江。
　
　　昆池在柘东城西，南百余里，四十五里(案：此四字疑衍文)。水源从金马山东北来。柘东城北十数余里，官路有桥渡此。水阔二丈余，清深迅急，至碧鸡山下，为昆州，因水为名也，土蛮亦呼名滇池(案：今晋宁川中，自有大池，在东南，当是滇池。水不可呼池，乃蛮不能别)。滇池水亦名东昆池，西南绕山，又西北池流为河，过安宁城下。亘水东西，有桥三十，一阔长三百余步。徒行七日程与泸水合。又量水川在滇池南两日程，汉旧黎州也。川中有大池，其水东泄。流处出一石窦中，流水甚广，石窦甚狭。土蛮云，忽窦空，百姓忧溺。新丰川亦有大池甚广。
　
　　澜沧江，源出吐蕃中大雪山下莎川。东南过聿赍城西，谓之濑水河，又过顺蛮部落。南流过剑川大山之西。澜沧江南流入海。龙尾城西第七驿有桥，即永昌也。两岸高险，水迅激。横亘大竹索为梁，上布箦，箦上实板，仍通以竹屋盖桥。其穿索石孔，孔明所凿也。昔诸葛征永昌，于此筑城。今江西山上有废城遗迹及古碑犹存，亦有神祠庙存焉。
　
　　又丽水，一名禄{曰斗}江(案：“{曰斗}”字，字书不载)。源自逻些城三危山下。南流过丽水城西，又南至苍望。又东南过道双王道勿川。西过弥诺道立栅，又西与弥诺江合流。过骠国南入于海。水中有蛟龙、鳄鱼、乌鲗鱼。又有水兽似牛，游泳则波涛沸涌，状如海潮。《禹贡》：导黑水至于三危，盖此是也。或云源当是大月河，恐非也。
　
　　又弥诺江在丽水西，源出西北小婆罗门国。南流过涌腋苴川，又东南至兜弥伽木栅，分流绕栅，居沙滩南北一百里，东西六十里。合流正东，过弥臣国，南入于海。
卷三 六诏第三

　 
　　六诏并乌蛮，又称八诏，盖白岩城时傍及剑川矣罗识二诏之后。开元元年中，蒙归义攻石桥城，阁罗凤攻石和，亦八诏之数也。
　
　　时傍母，蒙归义之女，妻阁罗凤(案：《新唐书?南诏传》云，时傍母，归义女，其女复妻阁罗凤。据其文，则此妻字上应有“其女复”三字，盖原本脱误)。初，咩罗皮既败，时傍入居邆州，招诱上浪，得数千户。后为阁罗凤所猜，遂迁居白崖城。及剑川罗识与神川都督言语交通(案：原本“川都督”上脱“神”字，今据《新唐书》增入)，时傍与其谋，俱求立为诏。谋泄，时傍被杀害。罗识北走神川，神川都督送罗些二城(案：此条虽不标诏名，据上文，则时傍及罗识亦在诏数也)。
　
　　蒙巂，一诏最大。初，巂辅首卒(案：“辅”原本作“转”，今从《新唐书?南诏传》改正)，无子。源罗子年弱，及照源在南诏。蒙归义密有兼吞之意，推恩啗利，源众归焉。居数月，俘照源及源罗子遂，并其地。
　
　　三，越析，一诏也，亦谓之磨些诏。部落在宾居，旧越析州也。去囊葱由一日程。有豪族张寻求(案：“张”原本作“帐”，今从《新唐书?南诏传》改正)，白蛮也。贞元中，通诏主波冲之妻，遂阴害波冲。剑南节度巡边至姚州，使召寻求笞杀之。遂移其诸部落，以地并于南诏。波冲兄子于赠提携家众，走，降铎鞘(案：“铎鞘”乃兵器，据后《物产篇》内有越析诏于赠“天降铎鞘”云云，疑此“走”字上当有“出”字，“降”字上当有“天”字)。东北渡泸，邑龙佉沙，方一百二十里，周迥石岸，其地总谓之双舍。于赠部落亦名杨堕，居河之东北。后蒙归义隔泸城，临逼于赠，再战皆败。长男阁罗凤自请将兵，乃击破杨堕，于赠投泸水死。数日始获其尸，并得铎鞘。
　
　　四，浪穹，一诏也。诏主丰时、丰咩兄弟俱在浪穹。后丰咩袭邆赕居之，由是各为一诏。丰时卒，子罗铎立。罗铎卒，子铎逻望立，为浪穹州刺史。与南诏战败，以部落退保剑川，故盛称剑浪。卒，子望偏立。望偏卒，罗矣罗君立(案：《新唐书?南诏传》，望偏死，子偏罗矣立。偏罗矣死，子罗君立。与此不同，疑此文有脱误)。贞元十年，南诏击破剑川，俘矣罗君，徙永昌。凡浪穹、邆赕、施浪，总谓之浪人，故云三浪诏也。
　
　　五，邆赕，一诏也。主丰咩，初袭邆赕，御史李知古(案：“李”原本作“为”，今据《新唐书》改正)领诏出问罪，即日伏辜。其子咩罗皮后为邆赕州刺史，与蒙归义同伐静河蛮，遂分据大厘城。咩罗皮乃归义之甥也，弱而无谋。归义袭其城，夺之，咩罗皮复入邆赕，即与浪穹、施浪两诏援兵伐归义。于时既克大厘，叶龙口城，归义闻三浪兵至，率众拒战。三浪大败，追奔过邆赕，败卒多陷死于泥沙之中。咩罗皮从此退居野共川。咩罗皮卒，子皮罗邆立。皮罗邆卒，子邆罗颠立。邆罗颠卒，子颠之托立(案：“颠之托”《新唐书》作“颠文托”)。南诏既破剑川，收野共，俘颠之托，徙永昌。
　
　　六，施浪，一诏也，诏主施望欠。初，阁罗凤据石和城，俘施各皮，而望欠援绝。后与丰咩、咩罗皮同伐蒙归义，又皆败溃，退保矣苴和城。归义稍从江口进兵，胁其部落。无几，施望欠众溃，仅以家族之半西走永昌。初闻归义又军于澜沧江东，去必取永昌，不能容。望欠计无所出，有女名遗南，以色称，却遣使求致遗南于归义，许之。望欠遂渡澜沧江，终于蒙舍。
　
　　望欠弟望千，当矣苴和城初败之时，北走吐蕃。吐蕃立为诏，归于剑川，为众数万。望千生千傍，傍生傍罗颠。南诏既破剑川，尽获施浪部落。傍罗颠脱身走泸北。今三浪悉平，惟傍罗颠、矣识(案：“矣识”即前所称“剑川矣罗识”也)子孙在蕃中。(案：望千虽不标诏名，而列于六诏、八诏之间，则以当第七诏也)。
　
　　八，蒙舍，一诏也。居蒙舍川，在诸部落之南，故称南诏也，姓蒙。贞元年中，献书于剑南节度使韦皋，自言本永昌沙壶之源也。南诏八代祖舍龙，生龙独罗，亦名细奴逻。当高宗时，遣首领数诣京师朝参，皆得召见，赏锦袍、锦袖紫袍。细奴逻生逻盛炎，炎生盛逻皮，盛逻皮生阁罗凤(案：《唐书》“盛罗皮”下尚有皮逻阁一代，此本盖有脱丈)。当天后时，逻盛入朝，其妻方娠，行次姚州，生盛逻皮。逻盛炎闻而喜曰：“吾且有子承继，身到汉地，死无憾矣！”既至谒见，大蒙恩奖，敕鸿胪安置，赐锦袍、金带、缯彩数百匹，归本国，开元初卒。其子盛逻皮立，朝廷授特进、台登郡王，知沙壶州刺史。长男阁罗凤授特进兼杨瓜州刺史，次男成节度蒙舍州刺史，次男崇江东刺史，次男成进双祝州刺史。初，炎阁未有子(案：《唐书》炎阁为逻盛炎长子，盛逻皮之兄)，养阁罗凤为子，阁罗凤复归蒙咩，故名承炎阁，后亦不改。天宝四载，阁罗凤长男凤伽异入朝宿卫，授鸿胪少卿。七载，蒙归义卒(案：《唐书》蒙归义即皮罗阁，乃唐所赐名也)。阁罗凤立，朝廷册袭云南王。矣伽异大卿兼杨瓜州刺史。阁罗凤攻石桥城，擒施谷皮，讨越析，枭于赠，西开寻传，南通骠国。及张乾拖陷姚州，鲜于仲通战江口，遂与中原隔绝。阁罗凤尝谓后嗣悦归皇化，俱指大和城碑，及表疏旧本，呈示汉使，足以雪吾前过也。凤伽异先死。大历四年，阁罗凤卒。伽异长男异牟寻继立，生寻梦凑，一名閤劝。异牟寻每叹地卑夷杂，礼仪不通，隔越中华，杜绝声教，遂献书檄，寄西川节度使韦皋。韦皋答牟寻书，申以朝廷之命。牟寻不谋于下，阴决大计。遂三路发使，冀有一达。一使出安南，一使出西川，一使出黔中(案：此五字原本脱，据《唐书》补入)。贞元十年，三使悉至阙下，朝廷纳其诚款，许其归化。节度恭承诏旨，专遣西川判官(案：《唐书》作“巡官”)崔佐时亲信数人，越云南，与牟寻盟于玷苍山下。誓文四本，内一本进献，一本异牟寻置于玷苍山下神祠石函内，一本纳于祖父等庙，一本置府库中，以示子孙，不令背逆，不令侵掠。
　
　　臣咸通四年正月，奉本使尚书蔡袭意旨，令书吏写蛮王异牟寻《誓文》数本，并书牒系于车弩上，飞入贼营。臣切览牟寻《誓文》，立盟极切。今南蛮子孙违负前誓，伏料天道必诛，容臣亲于江源访觅其《誓文》，续俟写录真本进上(案：异牟寻《誓文》今附卷末，而此云待访觅续写者，盖其初作此篇时尚未得《誓文》，故所言如此。其后访觅附入，而此本未及刊削，遂前后互异其说耳)。
卷四 名类第四

　 
　　西爨，白蛮也。东爨，乌蛮也。当天宝中，东北自曲靖州，西南至宣城，邑落相望，牛马被野。在石城、昆川、曲轭、晋宁、喻献、安宁至龙和城，谓之西爨。在曲靖州、弥鹿川、升麻川，南至步头，谓之东爨，风俗名爨也。初，爨归王为南宁川都督，理石城，袭杀盖骋、盖启父子(案：原本讹作“孟轲”“孟启”，今据《新唐书》改正)，遂有升麻川。归王兄摩，生崇道，理曲轭川，为两爨大鬼主。崇道弟日进、日用在安宁城。及章仇兼琼开步头路，方于安宁筑城。群蛮骚动，陷杀筑城使者。玄宗遣使敕云南王蒙归义讨之。归义师次波州，而归王及崇道兄弟、爨彦璋等十余人诣军门拜谢，请奏雪前事。归义露章上闻，往返二十五日，诏书下，一切释罪。无何，崇道杀日进，又阴害归王。归王妻阿姹，乌蛮女也，走投父母，称兵相持，诸爨豪乱。阿姹私遣使诣乌蒙舍川求投，归义即日抗疏奏闻。阿姹男守偶(案：“守偶”《新唐书》作“守隅”)，遂代归王为南宁州都督，归义仍以女妻之。又以一女妻崇道男辅朝。崇道内怀忿惋，外示和平，犹与守偶母子日相攻伐。阿姹又诉于归义，兴师问罪。行次昆川，信宿，而曲轭川溃散，崇道南走黎川。归义尽俘其家族羽党，并杀辅朝而取其女。崇道俄亦被杀，诸爨由是离弱。及归义卒，子阁罗凤立，守偶并妻归河赕(案：“河赕”原本作“阿体”，今从《唐书》改正)，从此与皇化隔绝。阿姹自为乌蛮部落王，从京师朝参，大蒙恩赏。阁罗凤遣昆川城使杨牟利以兵团胁西爨，徙二十余万户于永昌城，乌蛮以言语不通，多散林谷，故得不徙。是后自曲靖州、石城、升麻川、昆川南至龙和以来，荡然兵荒矣。日用子孙今立在永昌城。界内乌蛮种类稍稍复振，后徙居西爨故地，今与南诏为婚姻之家。
　
　　南蛮去安峰州林西原界二十二日程。
　
　　自大中八年，安南都护擅罢林西原防冬戍卒，洞主李由独等七绾首领被蛮诱引，复为亲情，日往月来，渐遭侵轶，罪在都护失招讨之职，乖经略之任。臣于咸通三年春三月四日，奉本使尚书蔡袭手示，密委臣单骑及健步二十以下人，深入贼帅朱道古营寨。三月八日，入贼重围之中。蛮贼将杨秉忠、大羌杨阿触、杨酋盛悉是乌蛮贼人，同迎，言辞狡诈。臣郤迥一一白于都护王宽。宽自是不明，都无远虑，领得臣书牒，全无指挥，擅放军回，苟求朝奖，致令臣本使蔡袭枉伤矢石，陷失城池。征之其由，莫非王宽之过！(案：此条原本文多讹脱，今据《通鉴考异》所引《蛮书》原文，订正考异。又云：蔡袭将兵代宽，宽为已替之人，安能擅放军回，令袭陷没，疑《蛮书》“擅放军回”上少“蔡京”二字，盖“蔡京”时为岭南西道节度，贪懦败事，故《考异》云然。)
　
　　独锦蛮，乌蛮苗裔也。在秦藏南，去安宁两日程。天宝中，为蹄州刺史(案：“蹄州”原本作“岿州”，今据《新唐书》改正)。其族多姓李。异牟寻母，独锦蛮之女也。牟寻之姑，亦嫁独锦蛮。独锦蛮之女，为牟寻妻，有子委负监。贞元十年，为大将军，在勃弄栋川为城。贞元十年，以尚书祠部郎中兼御吏中丞袁滋、内给事俱文珍、刘幽岩入云南，持节册南诏异牟寻为云南王，为西南之藩屏。牟寻男閤劝已后继为王(案：“贞元十年，以尚书”云云，至“后继为王”五十八字，与独锦蛮事不相涉，以文义推之，疑为《八诏篇》“蒙舍条”下之文，当在“不令侵掠”句后，错简于此)。
　
　　弄栋蛮，则白蛮苗裔也。本姚州弄栋县部落，其地旧为裒州。尝有部落首领为刺史，有误殴杀司户者，为府城论罪，遂卒家众(案：《新唐书?南诏传》云：“有为刺史者，误杀其参军，率族北走。”据其文，则此“卒”字当作“率”字，“家众”下，当有“北走”字，盖原本脱误)，后分散在磨些江侧，并剑共诸川悉有之，余部落不去。当天宝中，姚州刺史张乾拖守城拒战，陷死殆尽。贞元十年，南诏异牟寻破掠吐蕃地邑，收获弄栋城，迁于永昌之城。
　
　　青蛉蛮，亦白蛮苗裔也，本青蛉县部落。天宝中，巂州初陷，有首领尹氏父兄子弟相率南奔河赕，阁罗凤厚待之。贞元年中，南诏清平官尹辅酋、尹宽求(案：《唐书》作“尹仇宽”)，皆其人也。衣服言语与蒙舍略同。
　
　　裳人，本汉人也。部落在铁桥北，不知迁徙年月。初袭汉服，后稍参诸戎风俗，迄今但朝霞缠头，其余无异。贞元十年，南诏异牟寻领兵攻破吐蕃铁桥节度城，获裳人数千户，即移于云南东北诸川。今铁桥城为南蛮所据，差大将军为城使。
　
　　长裈蛮，本乌蛮之后，部落在剑川，属浪诏。其本俗皆衣长裈曳地，更无衣服，惟牛羊皮。南诏既破，剑浪遂迁其部落，与施、顺诸蛮居养给之。
　
　　河蛮，本西洱河人，今呼为河蛮。故城当六诏皆在，而河蛮自固洱河城邑。开元已前，尝有首领入朝，本州刺史受赏面归者，及南诏蒙归义攻拔大城，河蛮遂进迁化，皆羁制于浪诏。贞元十年，浪诏破败，复徙于云南东北柘东以居。柘东城去安南城三十九日程。咸通三年十二月二十七日，蛮贼逼交州池城(案：“逼”原本作“通”，今据《通鉴考异》所引《蛮书》文改正)，河蛮在苏历旧城置营(案：“苏历”原本作“苏厝”，今从《通鉴考异》改正)，及分布贼众在簰筏，士仅二千余人。
　
　　施蛮，木乌蛮种族也。铁桥西北大施体，施赕、敛寻皆其所居之地(案：《新唐书?南诏传》作施蛮居大施赕、敛寻赕，此文疑有误)。男以缯布为缦裆袴；妇人从顶横分其发；当额并顶后各为一髻。男女络身并跣足，披羊皮。部落主承上，皆吐蕃伪封为王。贞元十年(案：原本祗作“贞元年”，据《新唐书》乃“贞元十年”事，今补入)，南诏攻城邑，虏其王寻罗并宗族置于蒙舍城，养给之。
　
　　顺蛮，本乌蛮种类，初与施蛮部落参居剑、共诸川。咩罗皮、铎罗望既失邆川、浪穹，退而逼夺剑，共，由是迁居铁桥已上，其地名剑羌，在敛寻赕西北两百里，男女风俗与施蛮略同，其部落主吐蕃亦封王。贞元十年，南诏异牟寻虏其王傍弥潜宗族，置于云南白岩，养给之。其施蛮部落百姓，则散隶东北诸川。
　
　　磨蛮，亦乌蛮种类也。铁桥上下及大婆、小婆、三探览、昆池等川，皆其所居之地也。土多牛羊，一家即有羊群。终身不洗手面，男女皆披羊皮，俗好饮酒歌舞。此种本姚州部落百姓也。南诏既袭破铁桥及昆池等诸城，凡虏获万户，尽分隶昆川左右及西爨故地。
　
　　磨些蛮在施蛮外，与南诏为婚姻家，又与越析诏姻娅。
　
　　扑子蛮，勇悍矫捷。以青婆罗缎为通身袴。善用白箕竹，深林间射飞鼠，发无不中。部落首领谓酋为上。无食器，以芭蕉叶藉之。开南、银生、永昌、寻传四处皆有，铁桥西北边延澜沧江亦有部落。臣本使蔡袭咸通四年正月三日阵面上生擒得扑子蛮，拷问之，并不语，截其腕亦不声。安南子城虞候梁轲云是“扑子蛮”。今梁轲见在贼中，僣称朱鸢县令。其梁轲始由再宾任使(案：“再宾”二字未详)，前后三度到蛮王处通好，结构祸胎。
　
　　寻传蛮，阁罗凤所讨定也。俗无丝绵布帛，披波罗皮。跣足可以践履榛棘，持弓挟矢射豪猪(案：“豪”字原本作“蒙”，今据《新唐书?南诏传》改正)。生食其肉，取其两牙，双插髻傍为饰，又条猪皮以系腰。每战斗，即以笼子笼头，如兜鉴状。臣本使蔡袭咸通三年十二月二十七日，以小枪镖得一百余人。臣本使蔡袭问梁轲见有竹笼头，猪皮系腰，遂说寻传蛮本末。江西将军士取此蛮肉为炙。
　
　　裸形蛮，在寻传城西三百里为窠穴，谓之为野蛮。阁罗凤既定寻传，而令野蛮散居山谷。其蛮不战自调伏，集战自召之(案：二语文义未明，疑有脱误)。其男女遍满山野，亦无君长。作擖栏舍屋(案：“擖”《说文》、《集韵》并音“劼”音“臈”，刮也，挞也)。多女少男，无农田，无衣服，惟取木皮以蔽形。或十妻、五妻共一丈夫，尽日持弓，不下擖栏。有外来侵暴者，则射之。其妻入山林采拾虫鱼菜螺蚬等归，啖食之。去咸通三年十二月二十一日，亦为群队，当阵面上。如有不前冲，前监阵正蛮旋刃其后。
　
　　望苴子蛮，在澜沧江以西，是盛罗皮所讨定也。矫捷，善于马上用枪铲。骑马不用鞍，跣足，衣短甲，才蔽胸腹而已。股膝皆露，兜鏊上插犛牛尾，驰突若飞，其妇人亦如此。南诏及诸城镇大将出兵，则望苴子为前驱。咸通四年正月二十三日，蔡袭城上以车弩射得望苴子二百人，马三十余匹。二月七日城陷，及臣本使蔡袭在左膊中箭，元从已尽。臣右腕中箭，携印浮水渡江。荆南、江西、鄂、岳、襄州将健约四百余人(案：此句原脱“荆南”二字，又“岳”字讹作“兵”字，今从《通鉴》改正)，携陌刀，骑马突到城东水际。荆南都虞候元惟德、管都头谭可言、江西军判官传门谓将士曰：“诸儿郎等，水次无船，入水必死。与诸兄弟每一个人杀得两蛮贼，我辈亦得便宜。”遂相率入东罗城，拥门里，一边排长刀，一边排长马，突其蛮贼，从城外水次骑马入门，悉无备敌。臣见僧无碍说云(案：此句原本作“臣见僧元得”，今考《通鉴考异》有引樊绰所说“僧无碍”之文，知“得”。“碍”字形相近，而“无”又讹为“元”耳，谨改正)，此日午前旋杀贼并马，仅二三千贼，马三百来匹。蛮贼杨思缙(案：《唐书》作“思僣”误)在子城内一更时始知，出救。翌日，以马肉分俵十二营贼众。
　
　　望蛮外喻部落，在永昌西北。其人长排持稍，前往无敌，又能用木弓短箭，箭镞傅毒药，所中人立毙。妇人亦跣足，以青布为衫裳，联贯珂贝、巴齿、真珠，斜络其身数十道。有夫者竖分两髻，无夫者顶为一髻。其地宜沙牛，亦大于诸处，牛角长四尺已来。妇人惟嗜乳酪，肥白，俗好遨游。
　
　　黑齿蛮、金齿蛮、银齿蛮、绣脚蛮、绣面蛮，并在永昌、开南(案：“开南”《新唐书》作“关南”与此异)，杂类种也。黑齿蛮以漆漆其齿，金齿蛮以金镂片裹其齿。有事由见人，则以此为饰，食则去之。皆当顶为一髻，以青布为通身袴，又斜披青布条。(案：此处脱银齿蛮一条)绣脚蛮则于踝上排下周匝刻其肤为文彩，衣以绯布，以青色为饰。绣面蛮初生后出月，以针刺面上，以青黛傅之。僧耆(案“僧耆”亦蛮部之名，此下当有脱文)悉属西安城，皆为南诏总之，攻战亦召之。
　
　　穿鼻蛮、长鬃蛮、栋峰蛮，其蛮并在柘东南，生杂类也。穿鼻蛮部落以径尺金环穿鼻中隔，下垂过领。若是君长，即以丝绳系其环，使人牵起乃行。其次者，以花头金钉两枚从鼻两边穿，令透出鼻孔中。长鬃蛮部落、栋峰蛮部落，发黑而长，当额前为一长髻，下过脐，每行即以物撑起。若是君长，即使两女人前各持一物，两边撑其髻乃行。今亦为南诏所总，攻战即点之。
　
　　茫蛮部落，并是开南杂种也。“茫”是其君之号，蛮呼茫诏。从永昌城南，先过唐封，以至凤蓝茸，以次茫天连，以次茫吐薅。又有大赕、茫昌、茫盛、恐茫、藓茫(案：“藓”《新唐书》作“鲊”)、施茫，皆其类也。楼居，无城郭，或漆齿，皆衣青布袴，藤篾缠腰，红缯布缠髻，出其余垂后为饰。妇人披五色娑罗笼。孔雀巢人家树上，象大如水牛。土俗养象以耕田，仍烧其粪。贞元十年，南诏异牟寻攻其族类。咸通三年十二月二十一日，亦有此茫蛮，于安南苏历江岸聚二三千人队。
　
　　粟栗两姓蛮、雷蛮、梦蛮，皆在茫部台登城东西散居，皆乌蛮、白蛮之种族。丈夫妇人以黑缯为衣，其长曳地。又东有白蛮，丈夫妇人以白缯为衣，下不过膝。梦蛮主苴梦冲(案：“苴”原本作“首”，今从《唐书》改正)，开元末，尝受恩赐于国，而暮年又私于吐蕃。贞元七年，西川节度使韦皋遣巂州刺史苏隗(案：《唐书》作“苏峞”)就杀梦冲，因别立鬼主，以总其部落，共推为蛮长。贞元中，船持为都大鬼主，其时梦冲及骠傍皆卑事之，亦呼为东蛮。
　
　　丰巴蛮(案：“丰巴”《唐书》作“丰琶”)，本出巂州百姓，两林南二百里而居焉。丰巴部落，贞元中，大鬼主骠傍、阿诺两姓乃诺蛮部落，皆为丰巴部落。心长向国。(案：此一段文有脱误)
　
　　崇魔蛮，去安南管内林西原十二日程。溪洞而居，俗养牛马。比年与汉博易，自大中八年经略使苛暴，令人将盐往林西原博牛马，每一头匹只许盐一斗，因此隔绝，不将牛马来。
　
　　桃花人，本属安南林西原七绾洞主大首领李由独管辖，亦为境上戍卒，每年亦纳赋税。自大中八年被峰州知州官申文状与李涿，请罢防冬将健六千人，(案：“与李涿”三字，原本作“与缘”，今据《通鉴考异》所引《蛮书》文改正)不要味、真、登州境上防遏。(案：“味”原本作“来”，今据《通鉴考异》所引《蛮书》文改正)其由独兄弟所不禁，被蛮柘东节使与书信(案“书信”原本作“善信”，今据《通鉴考异》所引《蛮书》文改正)，将外甥嫁与李由独小男，补柘东押衙。自此之后，七绾洞悉为蛮收管。臣于咸通三年三月八日入贼重围，因见柘东蛮判官杨忠义背后领八个蛮持弓枪，臣因问贼帅朱道古根源。切以桃花人今亦呼桃花蛮也，本安南林西原七绾洞左右侧居人，披羊皮，或披毡，前梳髻。虽拘于蛮，心皆向唐化。咸通三年三月二十一日，仅五六千人，安南城西角下营。蛮贼杨思缙委罗伏州扶邪县令麻光高部领之(案：“光高”原本作“先高”，今据《通鉴考异》有引《蛮书》思缙、光高部领之文，知“先”字常作“光”字，谨改正)。
　
卷五 六<贝佥>第五

　 
　　<贝佥>者，州之名号也。韦齐休《云南行记》有十<贝佥>，字作此<贝佥>字。案：“<贝佥>”字，原本误作“脸”，今从《一统志》改正。又韦齐休《云南行记》七字原本误作大书，今亦改正。
　
　　大和、阳苴咩谓之阳<贝佥>，大厘谓之史<贝佥>，邆川谓之赕<贝佥>，蒙舍谓之蒙舍<贝佥>，白崖谓之勃弄<贝佥>(案：标题称六<贝佥>，第十卷亦有六<贝佥>之文，此所别乃止五<贝佥>，疑后龙口一城当亦为一<贝佥>，系传写误脱一句也)。云南、柘东、永昌、宁北、镇西及开南、银生等七城则有大军将领之，亦称节度。贞元十年，掠吐蕃，铁桥城，今称铁桥节度，其余镇皆分隶焉(案：自“云南柘东”至“皆分隶焉”五十二字，与六崄文不相属，疑为第六篇“云南城镇”条下之文，错简于此)。
　
　　大和城、大厘城、阳苴咩城，本皆河蛮所居之地也。开元二十五年，蒙归义逐河蛮，夺据大和城。后数月，又袭破苴咩盛罗皮，取大厘城，仍筑龙口城为保障。阁罗凤多由大和、大厘、邆川来往。蒙归义男等初立大和城，以为不安，遂改创阳苴咩城。
　
　　大和城，北去阳苴咩城一十五里。巷陌皆垒石为之，高丈余，连延数里不断。城中有大牌，阁罗清平官王蛮利之文(案：《旧唐书》阁罗凤得西泸令郑回，甚爱重之，更名“蛮利”，后为清平官。此云“王蛮利”者，疑即其人也)。论阻绝皇化之由，受制西戎之意。
　
　　龙口城，阁罗凤所筑。荣抱玷苍南麓数里，城门临洱水下。河上桥长百余步，过桥分三路：直南蒙舍路，向西永昌路，向东白崖城路。
　
　　大厘城，南去阳苴洋城四十里，北去龙口城二十五里，邑居人户尤众盛，罗皮多在此城。并阳苴咩并邆川，今并南诏往来所居也。家室共守，五处如一。东南十余里有舍利水城，在洱河中流岛上。四面临水，夏月最清凉，南诏常于此城避暑。
　
　　阳苴咩城，南诏大衙门，上重楼，左右又有阶道，高二丈余。甃以青石为蹬。楼前方二三里，南北城门相对。太和来往通衢也。从楼下门行三百步至第二重门，门屋五间，两行门楼相对，各有榜，并清平官、大军将、六曹长宅也。入第二重门行二百余步，至第三重门。门列戟，上有重楼。入门是屏墙，又行一百余步至大厅，阶高丈余。重屋制如蛛网，架空无柱。两边皆有门楼，下临清池。大厅后小厅，小厅后即南诏宅也。客馆在门楼外东南二里。仅前有亭，亭临方池，周回七里，水深数丈，鱼鳖悉有。
　
　　邆川城，旧邆川也，南去龙口城十五里。初望父部落居之，后浪穹诏丰咩袭而夺之。丰咩孙铎望与南诏战败，退保剑川南，遂有城。城依山足，东距泸水，北有泥沙。自阁罗凤及异牟寻皆填固增修，最为名邑。东北有史郎川，又东禄诺品川，又北俄坤。
　
　　蒙舍川，罗盛已上之地。旧为蒙舍州，去龙口城一日程。当五诏俱存，而蒙舍北有蒙巂诏，即杨瓜州也，同在一川，地气有瘴，肥沃宜禾稻。又有大池，周回数十里，多鱼及凌芡之属。川中水东南与勃弄川合流。南有笼磨些川。凡邆川河，蒙舍谓之川赕。然邑落人众，蔬果水凌之味，则蒙舍为尤殷。
　
　　渠敛赵，本河东州也。西岩有石和城。乌蛮谓之“土山坡陀”者，谓此州城及大和城俱在陂陀山上故也。州中列树夹道为交流，村邑连甍，沟塍弥望。大族有王、杨、李、赵四姓，皆白蛮也。云是沮蒲州人，迁涉至此，因以名州焉。东北至毛郎川，又东北至宾居汤，又北至越析川，磨些诏故地也。
　
　　白崖城在勃弄川，天宝中附于忠、城、阳等五州之城也。依山为城，高十丈，四面皆引水环流，惟开南北两门。南隅是旧城，周回二里。东北隅新城，大历七年阁罗凤新筑也。周回四里。城北门外有慈竹丛，大如人胫，高百尺余。地内有阁罗凤所造大厅，修廊曲厅，厅后院橙枳青翠，俯临北墉。旧城内有池方三百余步，池中有楼舍，云贮甲仗。川东西二十余里，南北百余里。清平官已下，官给分田，悉在。南诏亲属亦住此城傍。其南二十里有蛮子城，阁罗凤庶弟诚节母子旧居也。正南去开南城十一日程。
卷六 云南城镇第六

　 
　　云南城，天宝中阁罗凤所规置也。尝为信州地。城池郭邑皆如汉制。州中南北二十余里，东西四十五里。带邑及过山虽有三千余户，田畴多废，闾里少人。诸葛亮分永昌东北置云南郡，斯即其故地也。西隔山有品<贝佥>赕，亦名清字川，尝为波州。大池绕山，长二十余里，波州废地在池东南隅。故渭北节度段子英，此州人也。故居、坟墓皆在。云南东第二程有欠舍川，大都部落第三程至石鼓驿，旧化川也。第四程至曲驿，有大览赕、小览赕，汉旧览州也。
　
　　弄栋城在故姚州川中，南北百余里，东西三十余里。废城在东岩山上。当川中有平岩，周回五六顷，新筑弄栋城在其上。管杂蛮数部落，悉无汉人。姚州百姓陷蛮者，皆被移隶远处。
　
　　柘东城，广德二年凤伽异所置也。其地汉旧昆川，故谓昆池。东北有井邑城隍，城西有汉城，土俗相传云是庄蹻故城。城之东十余里有穀昌村，汉穀昌王故地也。贞元十年，南诏破西戎，迁施、顺、磨些诸种数万户以实其地。又从永昌以望苴子、望外喻等千余户分隶城傍，以静道路。
　
　　晋宁州，汉滇河故地也。在柘东城南八十里晋平川，幅员数百里，西爨王墓，累累相望。
　
　　石城川，味县故地也。贞观中，为郎州，开元初改为南宁州。州城即诸葛亮战处故城也。城中有诸葛亮所撰文，立二碑，背上篆文曰：“此碑如倒，蛮为汉奴。”近年蛮夷以木搘柱(案：《新唐书》谓诸葛亮碑在柘东城，与此不合，盖《唐书》之误)。臣今春见安南兵马使郭延宗曾奉使至柘东，停住一月日，馆穀勤厚，赠遗不轻(案：以上五句与上下文不相属，疑亦错简在此)。又有夔鹿弄川，汉同劳县故地也(案：《旧唐书?地理志》郎州有同乐县，“同劳”疑即“同乐”之误)。在龙河遇川南百余里。
　
　　石城南面有新丰川，汉南宁州新丰县故地也。废城墙堑犹在，大小石城川同。
　
　　升麻川西川南有曲轭川，汉南宁州同起县也。
　
　　安宁镇，去柘东城西一日程，连然县故地也。通海镇，去安宁西第三程至龙封驿。驿前临瘴川，去柘东城八日程，汉俞元县故地也。量水川(案：《旧唐书?地理志》黎州有梁水县，“量水”盖即“梁水”转音之讹)，汉旧黎州。今吐蕃呼为量水川。通海城南十四日程至步头，从步头船行沿江三十五日出南蛮，夷人不解舟船，多取通海城路贾勇步入真、登州、林西原，取峰州路行。量水川西南至龙河，又南与青木香山路直，南至昆仑国矣。
　
　　宁北城，在汉碟榆县之东境也。本无城池，今以浪人诏矣罗君旧宅为理所。东地有野共川，北地有虺川，又北有虺川，又北有郎婆川，又北有桑川，即至铁桥城北九赕川。又西北有罗眉川，又西牟郎共城，又西至傍弥潜城。西有盐井，盐井西有敛寻城。皆施蛮、顺蛮部落今所居之地也。又西北至聿赍城，又西北至弄视川。
　
　　铁桥城在剑川北三日程，川中平路有驿。贞元十年，南诏蒙异牟寻用军破东西两城，斩断铁桥，大笼官已下投水死者以万计。今西城南诏置兵守御，东城至神川以来，半为散地。见管浪加萌、于浪、传兖、长裈、磨些、扑子、河人、弄栋等十余种。
　
　　昆明城，在东泸之西，去龙口十六日程。正北有讳苴川，正南至松外城，又正南至龙怯河，西南至小婆城，又西南至大婆城，西北至三探览城，又西北至铁桥东城。其铁桥上下乃昆明、双舍，至松外已东，边近泸水，并磨些种落所居之地。
　
　　永昌城，古哀牢地，在玷苍山西六日程。西北去广荡城六十日程。广荡城接吐蕃界。隔候雪山，西边大洞川，亦有诸葛武侯城。城中有神庙，土俗咸共敬畏，祷祝不阙。蛮夷骑马，遥望庙即下马趋走。西南管柘南城，土俗相传，呼为要镇。正南过唐封川，至茫天连。自澜沧江已西，越赕扑子，其种并是望苴子。俗尚勇力，土又多马。开元已前闭绝，与六诏不通。盛罗皮始罢柘俞城，阁罗凤已后，渐就柔服。通计南诏兵数三万，而永西居其一。又杂种有金齿、漆齿、银齿、绣脚、穿鼻、裸形、磨些、望外喻等，皆三译四译，言语乃与河赕相通。
　
　　银生城在扑赕之南，去龙尾城十日程，东南有通镫川，又直南通河普川，又正南通羌浪川，却是边海无人之境也。东至送江川，南至邛鹅川，又南至林记川，又东南至大银孔，又南有婆罗门、波斯、阇婆、勃泥昆仑数种。外通交易之处，多诸珍宝，以黄金麝香为贵货。扑子、长鬃等数十种蛮。又开南城在龙尾城南十一日程，管柳追和都督城，又威远城、奉逸城、利润城，内有盐井一百来所。茫乃道并黑齿等类十部落，皆属焉。陆路去永昌十日程，水路下弥臣国三十日程。南至南海，去昆仑三日程。中间又管模迦罗、干泥、礼强子等族类五部落。越礼城在永昌北，管长傍、藤弯。长傍城，三面高山，临禄{曰斗}江。藤湾城南至磨些乐城，西南有罗君寻城。又西至柯城，渡水郎阳川，直南过山至押西城。又南至首外川，又西至茫部落，又西至盐井，又西至拔熬河。丽水城、寻传大川城，在水东。从上郎坪北里眉罗苴盐井，又至安西城，直北至小婆罗门国。东有宝山城，又西渡丽水至金宝城。眉罗苴西南有金生城。从金宝城北牟郎城渡丽水，至金宝城。从金宝城西至道吉川，东北至门波城，西北至广荡城，接吐蕃界。北对雪山，所管部落与镇西城同。镇西城南至苍望城，临丽水，东北至弥城，西北至丽水渡。丽水渡而南至祁鲜山，山西有神龙河栅。祁鲜已西，即裸形蛮也。管摩零都督城在山上，自寻传、祁鲜已往，悉有瘴毒，地平如砥，冬草木不枯，日从草际没。诸城镇官惧瘴疠，或越在他处，不亲视事。南诏特于摩零山上筑城，置腹心，理寻传、长傍、摩零、金、弥城等五道事云。凡管金齿、漆齿、绣脚、绣面、雕题、僧耆等十余部落。
卷七 云南管内物产第七

　 
　　从曲靖州已南，滇池已西，土俗唯业水田，种麻、豆黍、稷，不过町疃。水田每年一熟，从八月获稻，至十一月十二月之交，便于稻田种大麦，三月四月即熟。收大麦后，还种粳稻。小麦即于冈陵种之，十二月下旬已抽节如三月，小麦与大麦同时收刈。其小麦面软泥少味，大麦多以为麨，别无他用。酝酒以稻米为麹者，酒味酸败。每耕田用三尺犁，格长丈余，两牛相去七八尺，一佃人前牵牛，一佃人持按犁辕，一佃人秉耒。蛮治山田，殊为精好。悉被城镇蛮将差蛮官遍令监守催促。如监守蛮乞酒饭者，察之，杖下捶死。每一佃人，佃疆畛连延或三十里，浇田皆用源泉，水旱无损。收刈已毕，官蛮据佃人家口数目，支给禾稻，其余悉输官。
　
　　蛮地无桑，悉养柘，蚕绕树。村邑人家，柘林多者数顷，耸干数丈。三月初，蚕已生，三月中，茧出。抽丝法稍异中土。精者为纺丝绫，亦织为锦及绢。其纺丝入朱紫以为上服。锦文颇有密致奇采，蛮及家口悉不许为衣服。其绢极粗，原细入色(案：“原细”二字未详)，制如衾被，庶贱男女计以披之。亦有刺绣，蛮王并清平官礼衣悉服锦绣，皆上缀波罗皮(南蛮呼大虫为“波罗密”)。俗不解织绫罗，自大和三年蛮贼寇西川，虏掠巧儿及女工非少，如今悉解织绫罗也。
　
　　白银生城、柘南城、寻传、祁鲜已西，蕃蛮种并不养蚕，唯收婆罗树子破其壳，中白如柳絮，组织为方幅，裁之笼头，男子妇女通服之。骠国、弥臣、诺悉诺，皆披罗缎。
　
　　其盐出处甚多，煎煮则少。安宁城中皆石盐井，深八十尺，城外又有四井，劝百姓自煎。天宝八载，玄宗委特进何履光统领十道兵马，从安南进军伐蛮国。十载，已收复安宁城并马援铜柱，本定疆界在安宁，去交阯四十八日程，安宁郡也。何履光本是邕管贵州人，旧尝任交、容、广三州节度。天宝十五载，方收蛮王所坐大和城之次，属安禄山造逆，奉玄宗诏旨将兵赴西川，遂寝其收复(案：此条乃叙次盐井所在，其“天宝八载”以下一百十四字，于上下语意不相属，疑亦他处之文，因安宁城而错误在此)。升麻、通海已来，诸爨蛮皆食安宁井盐，唯有览赕城内郎井盐洁白味美，惟南诏一家所食取足外，辄移灶缄闭其井。泸南有美井盐，河赕、白崖、云南已来，供食。昆明城有大盐池，比陷吐蕃。蕃中不解煮法，以咸池水沃柴上，以火焚柴成炭，即于炭上掠取盐也。贞元十年春，南诏收昆明城，今盐池属南诏，蛮官煮之如汉法也。东蛮、磨些蛮诸蕃部落共食龙怯河水，中有盐井两所。敛寻东南有傍弥潜井、沙追井，西北有若耶井、讳溺井，剑川有细诺邓井，丽水城有罗苴井，长傍诸山皆有盐井，当土诸蛮自食，无榷税。蛮法煮盐，咸有法令。颗盐每颗约一两二两，有交易即以颗计之。
　
　　茶出银生城界诸山，散收无采造法。蒙舍蛮以椒、姜、桂和烹而饮之。
　
　　荔枝、槟榔、诃黎勒、椰子、桄榔等诸树，永昌、丽水、长傍、金山并有之。
　
　　甘桥，大厘城有之，其味酸。宁赕有桥，大如覆柸(案：“桥”疑“橘”字之讹)。
　
　　丽水城又出波罗蜜果，大者若汉城甜瓜，引蔓如萝卜，十一月十二月熟。皮如莲房，子处割之，色微红，似甜瓜，香可食。或云此即思难也，南蛮以此果为珍好。禄{曰斗}江左右亦有波罗蜜果，树高数十丈，大数围，生子，味极酸。蒙舍、永昌亦有此果，大如甜瓜，小者似橙柚，割食不酸，即五香味。土俗或呼为“长傍果”，或呼为“思漏果”，亦呼“思难果”。其次有雄黄，蒙舍川所出。
　
　　青木香，永昌出，其山多青木香山，在永昌南三日程。
　
　　获歌诺木，丽水山谷出。大者如臂，小者如三指，割之色如黄蘖。土人及赕蛮皆寸截之。丈夫妇女久患腰脚者，浸酒服之，立见效验。
　
　　藤{艹弥}，生永昌、河赕。缘皮处无竹根，以藤渍经数月，色光赤，彼土尚之(案：此条文义未明，疑有讹脱)。
　
　　孟滩竹，长傍出，其竹节度三尺，柔细可为索，亦以皮为麻。
　
　　野桑木，永昌、巴西诸山谷有之，生于石上。及时月择可为弓材者，先截其上，然后中割之，两向屈令至地，候木性定，断取为弓。不施筋漆，而劲利过于筋弓，蛮中谓之<月真>弓者是也。
　
　　生金，出金山及长傍诸山、藤充北金宝山。土人取法，春冬间先于山上掘坑，深丈余，阔数十步。夏月水潦降时，添其泥土入坑，即于添土之所沙石中披拣。有得片块，大者重一斤，或至二斤，小者三两五两，价贵于麸金数倍。然以蛮法严峻，纳官十分之七八，其余许归私。如不输官，许递相告。麸金出丽水，盛沙淘汰取之。沙赕法，男女犯罪，多送丽水淘金。长傍川界三面山并出金，部落百姓悉纳金，无别税役、征徭。
　
　　银，会同川银山出。锡，瑟瑟山中出，禁戢甚严。
　
　　琥珀，永昌城界西去十八日程琥珀山掘之，去松林甚远。片块大重二十余斤。贞元十年，南诏蒙异牟寻进献一块，大者重二十六斤，当日以为罕有也。
　
　　马，出越赕川东面一带，岗西向，地势渐平，乍起伏如畦畛者，有泉地美草，宜马。初生如羊羔，一年后，纽莎为拢头縻系之。三年内饲以米清粥汁，四五年稍大，六七年方成就。尾高，尤善驰骤，日行数百里。本种多骢，故代称越赕骢，近年以白为良。膝充及申赕亦出马，次赕、滇池尤佳。东爨乌蛮中亦有马，比于越赕皆少。一切野放，不置槽枥。唯阳苴咩及大厘、登川各有槽枥，喂马数百匹。
　
　　犀，出越赕、高丽。其人以陷穽取之。每杀之时，天雨震雷暴作。寻传川界、壳弄川界亦出犀皮。蛮排甲并马，统备(案：《新唐书》作“统伦”)马骑甲仗，多用犀革，亦杂用牛皮。负排罗苴已下，未得系金佉苴者，悉用犀革为佉苴，皆朱漆之。
　
　　大虫，南诏所披皮，赤黑文深，炳然可爱。云大虫在高山穷谷者则佳，如在平川，文浅不任用。
　
　　麝香，出永昌及南诏诸山，土人皆以交易货币。
　
　　沙牛，云南及西爨故地并只生沙牛，俱绿地多瘴，草深肥，牛更蕃生犊子。天宝中，一家便有数十头。通海已南多野水牛，或一千二千为群。弥诺江巴西出犛牛，开南巴南养处，大于水牛。一家数头养之，代牛耕也。
　
　　鹿，傍西洱沙诸山皆有鹿。龙尾城东北息龙山，南诏养鹿处，要则取之。览赕有织和川及鹿川。龙足鹿白昼三十五十，群行啮草。
　
　　鲫鱼，蒙舍池鲫鱼大者重五斤，西洱河及昆池之南接滇池。冬月，鱼、雁、鸭、丰雉、水紥鸟遍于野中水际。
　
　　大鸡，永昌、云南出，重十余斤，嘴距劲利，能取鹯、鳄、<鸟戈>、鹊、凫、鸽、鸲、鹆之类。
　
　　象，开南、巴南多有之，或捉得，人家多养之，以代耕田也。猪、羊、猫、犬、骡、驴、豹、兔、鹅、鸭，诸山及人家悉有之。但食之与中土稍异。蛮不待烹熟，皆半生而吃之。
　
　　大羊多从西羌、铁桥接吐蕃界三千二千口将来博易。铎鞘，状如刀戟残刃。积年埋在高土中，亦有孔穴傍透。朱笴，出丽水，装以金穹铁簜，所指无不洞也。南诏尤所宝重。以名字呼者有六：一曰禄婆摩求，二曰亏云孚，三曰铎戢，四曰铎摩郱，五曰同铎(案：惟有五名，疑缺其一)。昔时越析诏于赠有天降铎鞘；后部落破败，盛罗皮得之，今南诏蛮王出军，手中双执者是也。贞元十年，使清平宫尹辅酋入朝，献其一。
　
　　郁刀，次于铎鞘。造法：用毒药、虫、鱼之类，又淬以白马血，经十数年乃用。中人肌即死，俗秘其法，粗问得其由。
　
　　南诏剑，使人用剑，不问贵贱，剑不离身。造剑法：锻生铁，取迸汁，如是者数次，烹炼之。剑成即以犀装头，饰以金碧。浪人诏能铸剑，尤精利，诸部落悉不如，谓之浪剑。南诏所佩剑，已传六七代也。
　
　　枪、箭多用斑竹，出蒙舍、白崖、诏南山谷，心实，圆紧，柔细，极力屈之不折，诸所出皆不及之。
卷八 蛮夷风俗第八

　 
　　其蛮丈夫一切披毡，其余衣服略与汉同，唯头囊特异耳。南诏以红绫，其余向下皆以皂绫绢。其制度取一幅物，近边撮缝为角，刻木如樗蒲头，实角中，总发于脑后为一髻，即取头囊都包裹头髻上结之。羽仪已下及诸动有一切房甄别者(案：此句疑有讹脱)，然后得头囊。若子弟及四军罗苴己下，则当额络为一髻，不得带囊角；当顶撮髽髻，并披毡皮。俗皆跣足，虽清平宫、大军将亦不以为耻。曹长已下，得系金佉苴(案：原本阙“金”字，今据《新唐书》增入)。或有等第载功褒奖得系者，不限常例。
　
　　贵绯、紫两色，得紫后，有大功则得锦。又有超等殊功者，则得全披波罗皮。其次功，则胸前背后得披，而阙其袖。又以次功，则胸前得披，并阙其背。谓之“大虫皮”，亦曰“波罗皮”。谓腰带曰“佉苴”。
　
　　妇人，一切不施粉黛，贵者以绫锦为裙襦，其上仍披锦方幅为饰。两股辫其发为髻，髻上及耳，多缀真珠、金、贝、瑟瑟、琥珀。贵家仆女亦有裙衫，常披毡，及以赠帛韬其髻，亦谓之头囊。
　
　　南诏有妻妾数百人，总谓之诏佐。清平官、大军将有妻妾数十人。俗法：处子、孀妇出入不禁。少年子弟暮夜游行闾巷，吹壶卢笙，或吹树叶，声韵之中，皆寄情言，用相呼召。嫁娶之夕，私夫悉来相送。既嫁有犯，男子格杀无罪，妇人亦死。或有强家富室责资财赎命者，则迁徙丽水瘴地，终弃之，法不得再合。
　
　　每年十一月一日，盛会客，造酒醴，杀牛羊，亲族邻里更相宴乐，三月内作乐相庆，帷务追欢。户外必设桃茢，如岁旦然。改年即用建寅之月。其余节日，粗与汉同，唯不知有寒食清明耳。
　
　　每饮酒欲阑，即起前席奉觞相劝。有性所不能者，乃至起前席扼腕的颡，或挽或推，情礼之中，以此为重。取生鹅治如脍法，方寸切之，和生胡瓜及椒榝啖之，谓之“鹅阙”，土俗以为上味。南诏家食用金银，其余官将则用竹簟。贵者饭以筋不匙，贱者搏之而食。
　
　　一尺，汉一尺三寸也。一千六百尺为一里。汉秤一分三分之一。帛曰幂，汉四尺五寸也。田曰双，汉五亩也。
　
　　本土不用钱，凡交易缯、帛、毡、罽、金、银、瑟瑟、牛羊之属，以缯帛幂数计之，云某物色直若干幂。
　
　　凡人家所居，皆依傍四山，上栋下宇，悉与汉同，惟东西南北，不取周正耳。别置仓舍，有栏槛，脚高数丈，云避田鼠也，上阁如车盖状。
　
　　西爨及白蛮死后，三日内埋殡，依汉法为墓。稍富室广栽杉松。蒙舍及诸乌蛮不墓葬，凡死后三日焚尸，其余灰烬，掩以土壤，唯收两耳。南诏家则贮以金瓶，又重以银为函盛之，深藏别室，四时将出祭之。其余家或铜瓶、铁瓶盛耳藏之也。
　
　　言语音白蛮最正，蒙舍蛮次之，诸部落不如也。但名物或与汉不同，及四声讹重。大事多不与面言，必使人往来达其词意，以此取定，谓之行诺(才勺反)。
　
　　大虫谓之波罗密(亦名“草罗”)。犀谓之矣(读如咸)。带谓之佉苴，饭谓之喻，盐谓之宾，鹿谓之识，牛谓之舍，川谓之赕，谷谓之浪，山谓之和，山顶谓之葱路，舞谓之伽傍。加，富也。阁，高也。诺，深也。苴，俊也。东爨谓城为弄，谓竹为翦，谓盐为翦，谓地为眗，谓请为数，谓酸为制。言语并与白蛮不同。每出军征役，每蛮各携粮米一斗五升，各携鱼牖，此外无供军粮料者。蛮军忧粮易尽，心切于战，出界后，许行劫掠，收夺州溪源百姓禾米牛羊等辈。用军之次，面前伤刀箭，许将息。傥背后伤刀箭辄退者，即刃其后(案：此条当在第九卷《南蛮篇》中，是传写者误入于此)。
　
卷九 南蛮条教第九

　 
　　南俗：务田农菜圃，战斗不分文武，无杂色役。每有征发，但下文书与村邑理人处，克往来月日而已，其兵杖人各自赍，更无官给。百家已上有总佐一，千人已上有理人官一，人约万家以来，即制都督，递相管辖。上官授与四十双，汉二顷也。上户三十双，汉一顷五十亩。中户、下户各有差降。每家有丁壮，皆定为马军，各据邑居远近，分为四军，以旗幡色别其东南西北，每而置一将，或管千人，或五百人。四军又置一军将统之，如有赋盗入界，即罪在所入处面将。
　
　　罗苴子皆于乡兵中试入，故称四军苴子。戴光兜鍪(案：《新唐书?南诏传》作“戴朱鞮鍪”“光”字疑“朱”字之讹)负犀皮铜股排，跣足，历险如飞。每百人，罗苴佐一人管之。
　
　　负排，又从罗苴中拣入，无贝数。南诏及诸镇大军将起坐不相离捍蔽者，皆负排也。
　
　　羽仪亦无员数，皆清平官等子弟充，诸蛮不与焉，常在云南王左右，羽仪长帐前管系之。
　
　　羽仪长八人，如方内节度支衙官之属。清平官已下，每入见南诏，皆不得佩剑，唯羽仪长得佩剑。出入卧外，虽不主公事，最为心腹亲信。
　
　　其六曹长即为主外司公务。六曹长六人，兵曹、户曹、客曹、刑曹、工曹、会曹，一如内州府六司所掌之事。又有断事曹长，推鞫盗贼；军谋曹长，主阴阳占候；同伦长两人(案：“同伦”原本讹作“司仑”，今据后文改正)，各有副都，主月终唱。(案：此字未详，疑误)。诸曹稽逋如录事之职。曹官文牒下诸城镇，皆呼主者。六曹长有课效明著，得迁补大军将。
　
　　大军将一十二人，与清平官同列。每日见南诏议事，出则领要害城镇，称节度。有事迹功劳殊尤者，得除授清平官(案：原本以除授为句，今据《唐书?南诏传》“大军将出治军壁。称节度，次补清平官”之文，是除授下应有“清平官”三字，原本盖因下条相属而误脱耳，今增入)。
　
　　清平官六人，每日与南诏参议境内大事。其中推量一人为内算官，凡有文书，便代南诏判押处置。有副两员同勾当。
　
　　又外算官两人，或清平官或大军将兼领之。六曹公事文书成，合行下者，一切是外算官，与本曹出文牒行下，亦无商量裁制。
　
　　又有同伦判官两人，南诏有所处分，辄疏记之，转付六曹。近年已来，南蛮更添职名不少。
　
　　凡试马军，须五次上。射中片板，为一次上；中双庶子(案：二字未详)，为一次上；四十步外走马据(案：此字未详)颇柱，中斗子，为一次上；盘枪百转无失，为一次上；能算能书，为一次上。试过，有优给。
　
　　步卒须为五次上。玷苍山顶立旗，先上到旗下，为一次上；蓦一丈三尺坑过，为一次上；急流水上浮二千尺，为一次上；弄剑，为一次上；负一石五斗米四十里，为一次上。已上一一试过，得上次者补罗苴也。
　
　　蛮王为楼，及诸城镇林邑，但有空平处，即立木八十尺，刻其上为斗子，中间以墨三寸规之，名曰“颇柱”。所试人持竹剑，去颇柱四十步外，走马向前柱，中斗子者上，中第二规次之，中第一规为下。每农隙之时，邑中有马者，皆骑马于颇柱下试习。
　
　　每岁十一、十二月，农收既毕，兵曹长行文书境内诸城邑村谷，各依四军，集人试枪剑甲胄腰刀，悉须犀利，一事阙即有罪，其法一如临敌。布阵，罗苴子在前，以次弓手排下，以次马军三十骑为队。如此次第，常为定制。临行交错，为犯令。
　
　　每战，南诏皆遣清平官或腹心一人在军前监视。有用命不用命及功大小先后，一一疏记，回具白南诏，凭此为定赏罚。军将犯令，皆得杖，或至五十，或一百，更重者徙瘴地。诸在职之人，皆以战功为褒贬黜陟。
　
　　朝廷差使到云南，南诏迎接远送。自数年来，缘邕、交两地长吏苛暴，恣杀非事，致令众蛮告冤，因兹频来攻掠，伏蒙圣心，征发大军，指挥期于克复。其容州经管三十四羁縻州(案：《新唐书?地理志》岭南道羁縻州九十二，隶桂管者七州，隶邕管者二十六州，隶安南者四十一州，并无属容管者，与此稍有不合)，伏请委安南大首领为刺史，武定州(案：《新唐书?地理志》武定州乃安南都护府所属羁縻州之一)亦请委大首领为长吏者，踵前许经略使眷顾亲属，奏元从押衙为刺史，恐非稳便。臣切知故安南前节度使赵昌相继十三年，缉理交阯，至今遗爱布在耆老，至境内无事。其时以都押衙杜英策为招讨副使，入院判案，每月料钱供给七十贯，以寄客张舟为经略判官，已后举张舟为都护。自李象古任安南经略使(案：原本作“李象古”，今考《唐书》李象古为安南都护，以苛刻失众，为贼杨清所害，盖即此人，今改正)，恣意贪害，遂至征兵。续又有李涿继之诛剥(案：原本“涿”上脱“李”字，今据《通鉴》增入)，令生灵受害，莫非长吏非人所致。
卷十 南蛮疆界接连诸蕃夷国名第十

　 
　　弥诺国、弥臣国，皆边海国也。呼其君长为寿。弥诺面白而长，弥臣面黑而短，性恭谨，每与人语，向前一步一拜。国无城郭。弥诺王所居屋之中大柱，雕刻为文，饰以金银。弥臣王以木栅居海际水中，以石狮子为屋四足，仍以板盖，悉用香木。百姓皆楼居，披婆罗笼，男女多好音乐。楼两头置鼓，饮酒即击鼓，男子携手楼中舞蹈为乐。在蛮永昌城西南六十日程。大和九年曾破其国，劫金银，掳其族三二千人，配丽水淘金。
　
　　骠国，在蛮永昌城南七十五日程，阁罗凤所通也。其国用银钱，以青砖为圆城，周行一日程。百姓尽在城内，有十二门。当国王所居门前有一大像，露坐高百余尺，白如霜雪。俗尚廉耻，人性和善少言，重佛法，域中并无宰杀。又多推步天文。若有两相诉讼者，王即令焚香向大像，思惟其非，便各引退。其或有灾疫及不安稳之事，王亦焚香对大像，悔过自责。男子多衣白毡，妇人当顶为高髻，以金银真珠为饰，著青婆罗裙，又披罗缎，行必持房。贵家妇，皆三人五人在傍持扇。有移信使到蛮界河赕，则以江猪、白毡及琉璃、罂为贸易(案：“罂”原本作“盟”，“贸易”原本作“加”，今从《新唐书?骠国传》改正)。与波斯及婆罗门邻接，西去舍利城二十日程。据《佛经》：“舍利城，中天竺国也。近城有沙山，不生草木”。《恒河经》云：“沙山中过”，然则骠国疑东天竺也。蛮贼大和六年劫掠骠国，虏其众三干余人，隶配柘东，令之自给。今子孙亦食鱼虫之类，是其种末也。咸通四年正月六日寅时，有一胡僧裸形，手持一仗，束白绢，进退为步，在安南罗城南面。本使蔡袭当时以弓飞箭，当胸中此设法胡僧，众蛮扶舁归营幕。城内将士无不鼓噪。
　 
　　昆仑国，正北去蛮界西洱河八十一日程。出青木香、檀香、紫檀香、槟榔、琉璃、水精、蠡坯等诸香药、珍宝、犀牛等。蛮贼曾将军马攻之，被昆仑国开路放进军后，凿其路通江，决水掩浸，进退无计。饿死者万余，不死者昆仑去其右腕放回。
　
　　大秦婆罗门国，界永昌北，与弥诺国江西正东(案：此句疑有脱误)安西城楼接界，东去蛮阳苴咩城四十日程。蛮王善之，街来其国(案：此八字文不相属，疑有脱误)。
　
　　小婆罗门，与骠国及弥臣国接界，在永昌北七十四日程。俗不食牛肉，预知身后事。出见齿、<虫葛>、越诺。其大耳国往来，蛮夷善之，信其国。
　
　　夜半国，在蛮界苍望城，东北隔丽水城。其部落妇人唯与鬼通，能知吉凶祸福，本土君长崇信。蛮夷往往以金购之，要知善恶。
　
　　昆明、牂牁界接丽水，相近蛮贼曾攻不得，至今衔恨之。昆明、牂牁，本使臣蔡袭尝奏请分布军马，从黔府路入(案：此条之首，当有脱文)。
　
　　女王国，去蛮界镇南节度三十余日程。其国去驩州一十日程，往往与驩州百姓交易。蛮贼曾将二万人伐其国，被女王药箭射之，十不存一，蛮贼乃回。
　
　　水真蜡国、陆真蜡国，与蛮镇南相接，蛮贼曾领马军到海畔，见苍波汹涌，怅然收军却回(案：此篇乃载南蛮接壤之国，自此以下，皆别说他事，盖附录之文，传写失其标目耳。今各低一格，以别之)。
　
　　咸通四年六月六日，蛮贼四千余人，草贼朱道古下二千人，共棹小船数百只收郡州(案：《通鉴考异》引《唐实录》以“郡州”为“交州”，《补国史》亦同。是“郡州”乃州名也)，得安南都押衙张庆宗、杜存陵、武安州刺史陈行余(案：《新唐书?地理志》武安州属安南都护府)，以航舶战船十余只，筑损蛮贼船三十来只沉溺。臣九月二十一日，于膝州见安南虞候史孝慜，并得兵马使徐崇雅信，蛮贼不解水，悉皆溺死。吐蕃铁桥节度本属吐蕃，贞元十年，蒙异牟寻攻破，今并属蛮管(案：“吐蕃铁桥”节度以下二十五字，文义与上文不相属，是亦他处错简于此)。
　
　　异牟寻曾诈臣事吐蕃，吐蕃遂封异牟寻江。西卑贱，(案：以下皆纪册封南诏之事，此二十字文不用周，盖所纪册封一事，佚其前段，而此条佚其后段耳，今不可考，姑仍其旧)因遣曹长段南罗各同伦判官赵伽宽等九人，与南诏清平官尹辅酋及亲信李罗札将大马二十匹迎，子弟羽仪六人沿路视事。十五日至安南城。城使段伽诺出步军二百队，马军一百队夹道排立，带甲马六十队引前，步枪五百人随后，去城五十里迎候。十九日到曲驿。镇使杨盛出马军一百三十队、步军一百七十队，夹道排立，带甲马二百人引前，步枪三百人随后，去驿一十里迎接。二十一日过吹舍川。首领父老百余人，蛮夷百姓数千人，路傍罗列而拜，马上送酒。云南节度将五十匹马来迎。二十三日到云南城。节度蒙酋物出马军一百队，步军三百人夹道排立，带甲马一十队引前，步枪五百人随后，去城十一里迎候。门前父老二百余人，吐蕃封王数人，在路迎拜。是日，南诏使大军将兼户曹长王各苴来迎。二十四日到白崖城。城使尹瑳出马军一百队，步军二百队夹路排立，引马六十匹，步枪五百人，去城五里迎候。南诏遣大军将李凤岚，将细马一千匹并伎乐来迎。渠敛道中路客馆馆前父老二百余人，蛮夷百姓五六十人，路迎马前。大军将喻于念出马步军三百队夹路排立，引马六十匹，步枪三百人，去城五里迎候。南诏妹李波罗诺将细马一十匹来迎。入龙尾城客馆。南诏异牟寻叔父阿思将大马二百匹来迎。二十六日过大和城，南诏异牟寻从父兄蒙细罗勿(案：“罗勿”原本作“四勾”，今据《新唐书》改正)及清平官李异傍、大军将李千傍等，将细马六十匹来迎，皆金锬玉珂，拂髦振铎(案：“振”原本作“根”，今据《新唐书》改正)。夹路马步军排队二十余里。南诏蒙异牟寻出阳苴咩城五里迎。先饰大象一十二头引前，以次马军队，以次伎乐队，以次子弟持斧钺。南诏异牟寻衣金甲，披大虫皮，执双铎。男蒙阁劝在傍，步枪千余人随后，马上祗揖而退(原缺)“曰授册”(原缺)，贞元十年十月二十七日阳苴咩城具仪注设位，旌节当庭，东西特立。南诏异牟寻及清平官已下，各具仪礼，面北序立，宣慰南诏使东向立，册立南诏使南向立，宣敕书，读册文讫(案：此条“册”字原本俱讹作“开”，今据文改正)，相者引南诏蒙异牟寻离位受册，次受贞元十年历日。南诏及清平官已下稽颡再拜，手舞足蹈。庆退而言：“牟寻曾祖父开元中册云南王，祖父天宝中又蒙册袭云南王。自隔大国，向五十年。贞元中，皇帝圣明，念录微效，今又赐礼命，复睹汉仪，对扬天休，实感心肺。”其日楼下大会，又坐上割牲，用银平脱马头盘二面。牟寻曰：“此是天宝初先人任鸿胪少卿宿卫时(案：“卫”上原脱“宿”字，今补入)，开元皇帝所赐。比宝藏不敢用，得至今。”又伎乐中有老人吹笛，妇人唱歌，各年近七十余。牟寻指之曰：“先人归蕃来国，开元皇帝赐胡部及龟兹音声各两部。今死亡零落尽，只余此二人在国。”酒既行，牟寻自捧杯擎跽劝让。册立使袁滋引杯酾酒曰：“南诏当深思祖宗绪业，坚守诚信，为西南藩屏，使后嗣有以传继也。”异牟寻嘘嘻曰：“敢不承命！”其年十一月七日事毕，发阳苴咩城。云南王蒙异牟寻以清平官尹辅酋十七人奉表谢恩，进纳吐蕃赞普锺印一面(案：《通鉴》吐蕃谓弟为锺，南诏服吐蕃时，封为赞普锺日东王)并献铎鞘、浪川剑、生金、瑟瑟、牛黄、琥珀、白毡、纺丝、象牙、犀角、越赕马、统备甲马、并甲文金，皆方土所贵之物也。仍令大军将王各苴、柘东副使杜伽诺具牛羊，领鞍马及丁夫三百人提荷食物。其年十一月二十四日送至石门，从石门更十日程到茂州。自后南蛮移心向化，遂与吐蕃仇隙。
　
　　伏缘数年之间，当州镇厘革南诏入朝人数，纵有经过者，邮传残薄。兼缘安南大中年(案：原本作“大中牟”，今据《唐书》及《通鉴》，宣宗大中十三年，杜棕为西川节度使，奏请节减南蛮习学子弟及入贡傔从人数，南诏怒，自是颇扰边境，书中所说，当指此事。“牟”字盖“年”字之讹，谨改正)奏请隔绝南诏往来通好，谨按《尚书》云：“抚我则后，虐我则仇”。本使蔡袭去年正月十四日内，四度中矢石，家口并元随七十余人，悉殒于贼所。臣长男韬及奴婢一十四口，并陷蛮陬。臣夙夜忧忆本使蔡袭，行坐痛心。切以蛮贼尚据安南，今江源并诸州各自固守，其首领将吏，去年春夏频请救兵。自是海门(案：安南既陷，以海门镇为行交州)不与发遣，并不给与戈甲弓弩，致令蛮贼侵掠州军。臣以南蛮从古及今，凡虏掠诸处百姓夷獠隶也处则贵。江源首领已下，知其配隶之事，固惜副卿必合戮力齐心，共御蛮夷之残暴(案：“臣”以下五十一字，文义未详，且不相属，当有脱误)。
　
　　又黔、泾、巴、夏四邑苗众，咸通三年春三月八日，因入贼朱道古营栅，竟日与蛮贼将大羌杨阿触、杨酋盛、柘东判官杨忠义话，得姓名，立边城，自为一国之由。祖乃盘瓠之后，其蛮贼杨羌等云绽盘古之后(案：“绽”字有讹)。此时缘单车问罪，莫能若是(案：“若”字有讹)。咸通五年六月，左授夔州都督府长史，问蛮、夷、巴、夏四邑根源，悉以录之，寄安南诸大首领。详录于此，为《蛮志》一十卷事，庶知南蛮首末之序(案：以下六条，又附录中旁及之文，今再低一格以别之)。
　
　　谨按《后汉?南蛮传》，昔高辛氏有戎寇吴将军为患其侵暴，乃下敕曰：“有人得戎寇吴将军头者，赐金百镒，封邑万家，妻以少女。”时帝有犬名盘瓠，后遂之寇所，因啮得吴将军头来，其寇遂平。帝大喜，因以官爵赉赐，犬不起。帝少女闻之，奏曰：“皇帝信不可失！深忧犬之为患。”帝曰：“当杀之。”女曰：“杀有功之犬，失天下之信矣！”帝曰：“善乎！”因请匹之。帝不得已。乃以配盘瓠。盘瓠得女，负入南山，处于石室。其处险阻，不通人迹。后生十二子，六男六女，自相匹偶，缉草木皮以为衣服。帝赐以南山，仍起高栏为居止之。其后滋蔓，自为一国(案：此文与今《后汉书?南蛮传》不同)。按王通明《广异记》云：“高辛时，人家生一犬，初如小特，主怪之，弃于道下。七日不死，禽兽乳之，其形继日而大，主人复收之。当初弃道下之时，以盘盛叶覆之，因以为瑞，遂献于帝，以盘瓠为名也。后立功，啮得戎寇吴将军头，帝妻以公主，封盘瓠为定边侯。公主分娩七块肉，割之，有七男，长大各认一姓，今巴东姓田、雷、再、向、蒙、旻、叔孙氏也。其后苗裔炽盛，从黔南逾昆、湘、高丽之地，自为一国。幽王为犬戎所杀，即其后也。盘瓠皮骨，今见在黔中，田、雷等家时祀之。”
　
　　巴中有大宗，廪君之后也。《汉书》巴郡本有四姓，巴氏、繁氏、陈氏、郑氏，皆出于武落锺离山。其山黑、赤二穴，巴氏之子生于赤穴，繁、陈、郑三姓生于黑穴。未有君长，俱事鬼。乃其掷剑于石穴，约能中者，奉以为君。巴氏子务相独中之。又令乘土船下夷水到盐阳，约能浮者为君。务相独浮，因立务相为君也。遂有神女谓廪君曰：“此地广大，鱼盐所出，请为留之。”廪君不许。神女暮来取宿，晨则化为飞虫，群蔽日月，天地晦冥，积十余日。廪君伺其便射之，天乃开朗。廪君方定居于夷水，三姓皆臣事之。廪君死，魂魄化为白虎，及惠王并巴蜀，以巴夷为蛮夷君，尚女。其人有罪，得以爵除。出赋二千一十六百万钱，三岁一出义赋一千八百钱，人出幏布八丈二尺，鸡羽三十鍭也(案：此文与今《后汉书?南郡蛮传》稍有异同)。
　
　　巴氏祭其祀，击鼓而祭，白虎之后也。按《华阳国志》，秦昭王时，白虎为害，多伤人。乃购之曰：“有杀得白虎者，封邑千家，继以金帛”。于是朐忍夷、廖仲药等，以竹弩射之，中而死。秦遂刻石，为夷人立盟曰：“夷人顷田不租，十妻不算，伤人不论。秦犯夷，输黄龙一只；夷犯秦，输清酒一钟。”夷人遂因号虎夷，一名弦头，刚勇颇有先人之风(案：所引《华阳国志》与今本文稍不同)。
　
　　按《秦纪》，“始皇十八年，巴郡出大人，长二十五丈，一夫两妻，号曰左右也。”是故左思《蜀都赋》云：“刚勇生其方，风谣尚其武。”
　
　　按《夔城图经》云：“夷事道，蛮事鬼。”初丧，鼙鼓以为道哀，其歌必号，其众必跳，此乃盘瓠白虎之勇也。俗传正月初夜，鸣鼓连腰以歌，为踏虎之戏。五月十五日，招命骑健，画楫图舟，十船同角，千人齐声唱鼓扣舷，沿江腾波而下。俗三月八日为大节，以陈祠享，振铎、击鼓、师舞为敬也。
　
　　夷蜑居山谷(“蜑”即蛮之别名)，巴夏居城郭。与中土风俗、礼乐不同。
　
　　云南诏蒙异牟寻与中国誓文，臣今录白进献。
　
　　贞元十年，岁次甲戌，正月乙亥，五月己卯，云南诏异牟寻及清平官、大军将与剑南西川节度使崔佐时(案：崔佐时乃韦皋所遣西川节度巡官，不可直称节度使，疑有脱文)谨诣玷苍山北，上请天、地、水三官，五岳、四渎及管川谷诸神灵同请降临，永为证据。念异牟寻乃祖乃父忠赤附汉。去天宝九载，被姚川都督张乾拖等离间部落，因此与汉阻绝，经今四十三年。与吐蕃洽和，为兄弟之国。吐蕃赞普册牟寻为日东王，亦无二心，亦无二志。去贞元四年，奉剑南节度使韦皋仆射书，具陈汉皇帝圣明，怀柔好生之德。七年，又蒙遣使段忠义等招谕，兼送皇帝敕书。遂与清平官、大军将、大首领等密图大计，诚矢天地，发于祯祥；所管部落，誓心如一。去年四月十三日，差赵莫罗眉、扬大和眉等赍仆射来书，三路献表，愿归清化，誓为汉臣。启告祖宗明神，鉴照忠款。今再蒙皇帝蒙剑南西川节度使韦皋仆射遣巡官崔佐时传语，牟寻等契诚，誓无迁变。谨请西洱河、玷苍山神祠监盟，牟寻与清平官洪骠利时、大军将段盛等请全部落归附汉朝，山河两利，即愿牟寻、清平官、大军将等福祚无疆，子孙昌盛不绝，管诸赕首领永无离二。兴兵动众，讨伐吐蕃，无不克捷。如会盟之后，发起二心，及与吐蕃私相会合，或辄窥侵汉界内田地，即愿天地神祗其降灾罚，宗祠殄灭，部落不安，灾疾臻凑，人户流散，稼穑产畜悉背减耗。如蒙汉与通和之后，有起异心，窥图牟寻所管疆土，侵害百姓，致使部落不安，及有患难不赐救恤，亦请准此誓文，神祗共罚。如蒙大汉和通之后，更无异意，即愿大汉国祚长久，福盛子孙，天下清平，永保无疆之祚。汉使崔佐时至益州，不为牟寻陈说，及节度使不为奏闻牟寻赤心归国之意，亦愿神祗降之灾。今牟寻率众官具牢醴，到西洱河，奏请山川土地灵祗。请汉使计会，发动兵马，同心戮力，共行讨伐。然吐蕃神川、昆仑、会同已来，不假天兵，牟寻尽收复铁桥为界，归汉旧疆宇。谨率群官虔诚盟誓，共克金契，永为誓信。其誓文一本请剑南节度随表进献，一本藏于神室，一本投西洱河，一本牟寻留诏城内府库，贻诫子孙。伏惟山川神祗，同鉴诚恳！
　
　　某年六月二十一日奏状，今谨录白献进(案：后题贞元十年奏状，而此阙其年，亦刊削不尽之文)
　
　　东蛮和使杨传盛等，六月十八日到安南，赍蛮王蒙异牟寻与臣绢书一封，并金镂合子一具。合子有绵，有当归，有朱砂，有金。石东蛮国王是故云南诏王阁罗凤孙，姓蒙，名异牟寻。遣前件使赍表诣阙，于今月十八日到，兼得其王牟寻与臣书，远陈诚恳，并金镂合子一枚。其使昧言，送合子中有绵者，以表柔服，不敢更与为生梗；有当归者，永愿为内属；有朱砂者，盖献丹心向阙；有金者，言归义之意，如金之坚。
　
　　又言：蛮王蒙异牟寻积代唐臣，遍沾皇化。天宝年中，其祖阁罗凤被边将张乾拖谗构，部落惊惧，遂违圣化，北向归投吐蕃赞普。以赞普年少，信任谗佞，欲并其国。蒙寻远怀圣化，北向请命。故遣和使，乞释前罪，愿与部落竭诚归附。缘道遐阻，伏恐和使不达，故三道遣：一道出石山，从戎州路入；一道出夷獠，从黔府路入；一道出夷獠，从安南路入。其杨传盛等，今年四月十九日从蛮王蒙异牟寻所理大和城发，六月十八日到安南府。其和使杨传盛年老，染瘴虐，未得进发。臣见医疗，候获稍损，即差专使领赴阙廷。其使云：“异牟寻自祖父久背国恩，今者愿弃豺狼之思，归圣人之德。此皆陛下雨露之泽及外夷，故蛮徼遐荒，愿为内属。臣忝领蕃镇，目睹升平，踊跃忻欢，倍万常幸。”右蛮王与臣书及金镂合子等，谨差十将李茂等随表奉进，谨奏。贞元十年六月二十一日，安南都护充管内节度观察处置等使、检校工部尚书、御史大夫、臣“赵昌奏状。”
　
　　贞元十年，南诏蒙异牟寻请归附圣唐，愿充内属，盟立誓言，永为西南藩屏。臣今于安南郡州溪源首领耆老处借得故蛮王蒙异牟寻《誓文》一本，安南都护赵昌贞元十年《奏状白》一本。伏以故南诏蒙异牟寻嗣孙惠龙不守祖父留训，既违盟誓，自掇祸殃，尚未悛心，犹恣狂暴，全驱蚁聚之众，攻劫邕、交之人。五载兴兵，三来虏掠。顾生灵之何负，受涂炭之苦辛。臣去年正月二十九日，已录蛮界程途及山川、城镇、六诏始末、诸种名数、风俗条教、土宜物产、六 名号、连接诸蕃，共纂录成十卷，于安南郡州江口附襄州节度押衙张守忠进献。今臣谨录故蛮王蒙异牟寻贞元十年《誓文》及赵昌《奏状白》随表奉进以上。
　

