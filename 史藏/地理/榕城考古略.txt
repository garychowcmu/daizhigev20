榕城考古略〔清〕林　枫

序　一

　　咸丰初年，东南兵事起，闽上下游皆告警，都人士投笔从戎，缚裤急装(尸+插得右边，尸+乏），闾里能者取其大名；其次亦借手以肥其身家。于时，有老屋三楹，炊烟不继，朝吟暝写，闭门于其间，若甚自得者，则名孝廉林芾庭先生也。先生与余外家有连，于余为丈人行；而举于乡也颇晚，其同年生率余侪偶往来酣嬉。先生异我，辱为忘年交。余奔走衣食，远则越千里，近亦数百里，不常相聚，而其相知相怜之意，较之终日相对者有深焉。闽县刘炯甫征君先生，总角之友也。将应大科，行有日，挟余造先生庐，命酒纵谈。征君婉而笃，先生厉而中理，忽坐忽起，忽悲忽喜，其音不宫，郁为变征。既昼，而夜鸡再号，而不能止。杯盘狼藉，寒风穿户，烛光上下，若有鬼神，仰视东方则既白矣。一笑遂别，盖至于今二十年。其后，余行愈远，故乡消息不时得，每当酒酣耳热，意有所不可，辄思先生。恍见长身卓立，转目有光，少可多怪，明斥隐讽者，之相予左右也，乃愈恨余之不能从先生游也。去年，余归自京师，则先生已殁矣。先生晚年，以医自给。其著述倍勤，闽之地理掌故特精，皆勒有成书，医学特其绪余耳。今年，其冢嗣薇卿，出《榕城考古略》一集，属为之序。余捧卷慨然，念老成不可复见。即当日所称莫逆者，今亦十无三四。而嗟我诸舅，零落山丘，生存之华屋屡易主焉。况夫世运升沉之故，人事得失之林，电光泡影，变灭无端，其惊心动魄，更为何如哉！乃叹先生虽穷困，而生平自遂，无所愧怍。文章传远，有子能读父书；苟欲置之于流俗赫赫之途，吾知不愿也。是则可大慰矣！至其书之精确世有知者，无所用吾言也。
　　同治壬申年　长乐谢章铤序于赌棋山庄

序　二
　　

　　地理志创于班史，翔实一言尽之矣。言古地理者，又不翔无以为实也。都会、郡县之志，在地理类次于总志；然积各省通志成一统志，积都会、郡县志成省通志；非其都会、非其郡县之人，而为其都会、郡县之书，方言之异文异音，传闻之异辞，乡人纪载之未尽行远，奚所据以然否而进退之耶？《吴郡志》成于范成大，《新安志》成于罗愿，《剡录》成于高似孙，《姑苏志》成于王鏊，《武功县志》成于康海，以及林谞之《闽中记》，梁克家之《淳熙三山志》，王应山之《闽都记》，遽数不能终其物，皆以乡之人为之也。其他亦宦游久于其地，习其语言，稔其故老，周咨博考，而后得之。故有征文考献之志矣。而识大识小，抉择患不精；决择精矣，体例患不审；体例审矣，搜采患不足：有一于此，则皆与于未善者也。余少壮远游四方，乡邦文献多所暗昧，询焉，瞠目莫对。数十年，乡先生号称熟于掌故者，间有著述，亦复语焉不详。近从林君雪舟晤其族人肖薇孝廉，出其先大父芾庭先生《榕城考古略》三卷，使为叙。首卷《城橹》、二卷《坊巷》、三卷《郊坰》，叙述有法，而采摭群书，附注证之，名人题咏亦录焉。在近人著作中，既似《水道提纲》，又近《东城杂记》可传也。已往者，武昌何巽庵抚部，以《全闽诗录》稿本百余册归余，且谓俟此书刊成，当更举所收闽人著作钞本未刊者十数种继赠，中多有关闽掌故者。迨《诗录》刊行将寄示，抚部而已归道山，其子尚幼，又以兵乱转徙，此十数种者，遂不可复得矣。夫著述一事，有志者不必成，有成者不必善；成且善矣，亦不必传。则此书之刊行，又恶可不亟亟耶！
　　癸丑小寒节　后学陈衍叙

卷上 城橹第一


　　闽在周为荒服，自无诸建国，都冶为城，是为冶城，设险守国，自汉始也。其址今不可考，《图志》谓在今藩署北里许。《三山志》言：闽越王故城，在今府治北二百五步。以势考之，当在今城隍庙迤北，至诸古岭等地也。今北门华林坊半有桥，委平陆中，故老有指为古冶城西外之桥者，未知然否？晋武帝太康三年，始置郡。太守严高狭视冶场面规制，将移白田渡，嫌非南向，乃为图咨于著作郎郭璞。璞指一小山阜，使迁之，乃经始于越王山之南，是为子城，自晋迄六朝皆仍之。唐僖宗中和中，观察使郑镒修拓其东南隅。《名胜志》：北起小山阜，南至虎节门，东起康泰门，西至宜兴门，东南至安定门，西南至清泰门。天复元年，王审知创筑罗城环子城外，设大门及便门十有六、水门三。按黄滔《天王寺碑》：大门八，便门九，水门三，周二十六里，四千八百丈。南曰福安门，福安之东曰清平门，西曰清远门，其西北曰安善门；安善之东曰通远门，其东曰通津门；通津之北曰济川门，其西曰善化门。水门三，注之以堰二，渡之以桥九。梁开平元年，复筑南北夹城，《三山志》：南夹城今宁越门东西一带，北夹城今严胜门、遗爱门一带。谓之南月城、北月城。南城大门二、按黄滔碑：一曰登庸、一曰道清。便门六、水门二，浚濠以通潮汐。北城大门二、按黄滔碑：一曰道泰，一曰严胜。便门五，南城大濠百五十步，北城决河通西湖。黄碑：后渐湮塞，今多豪右占租。后钱氏有闽。初王氏筑城，令陶者印砖悉为钱文，后果归钱氏，人以为先兆云。宋开宝七年，刺史钱昱又筑东南夹城，东夹城今行春门南北，南夹城今合沙门东西，亦称外城。《三山志》：南自光顺门即合沙门而西，城三百二十九丈，其门楼六间，敌楼三十间；东自东武门即行春门而北安边、临江二门，楼三间，敌楼皆五间，便门二一汤井，一船场。敌楼九间，城二百七十四丈，开沿城河二千九百尺。自东武门而南，门楼三间，敌楼二十四间，城三百一十丈，开沿城河三千六百尺，城高丈有六尺，而厚半之，石其基，累甓而覆以屋。太平兴国三年，钱氏纳土，诏悉堕其城，由是诸城皆废。皇祐四年，诏知州事曹颖叔以渐开修，乃自严胜门始甓一百五十丈。嘉祐元年守臣蔡襄、熙宁元年郡守章岷，皆请修筑子城，不果。二年，太守程师孟始修之，益以西南隅，周九百五十丈。旧子城西至宜兴门，今又广至丰乐门。八年，知州军元积中以女墙善坏，乃悉撤其覆瓦，甃以重甓，密置候楼，皆得瞰临之势。宣和三年，方腊反，州民李全等复以外城为请，又以贼平，报罢。绍兴元年，范汝为反，建州太守程迈乃发巷石，累城瓮门，设敌楼，寻毁。咸淳九年，稍增筑外城。终宋之世，州城不能复旧观也。元至元中，复废堕。至正末，平章陈有定稍缮完之。明洪武四年，命驸马都尉王恭修砌以石，北跨越王山为楼，曰样楼。或云：创造时，以此楼为式，故曰样楼。形家者云：会城四面群山环绕，唯正北一隅势稍缺，故以楼补之。今称镇海楼，上祀真武。南则因故外城绕乌石、九仙二山而围之，广袤方十里，高二丈一尺有奇，厚一丈七尺，周三千三百四十丈。城上敌楼六十有二，警铺九十有八，堞楼二千一百六十四，女墙四千八百有五。中卫指挥李惠等重加修治，并建楼周而覆之。城中架屋，形家以凤穴，登山俯眺，宛若凤毛焉。按黄仲昭《重修三山城橹记》略云：城高二丈一尺七寸，周围三千三百四十九丈。凡为门七，平山楼一，水阁楼五，滴水台阁楼六十二，串楼二千六百八十四间。周围池深七尺五寸，长三千三百四十六丈。内北一段连山，不通水源，百单四丈。古传云：龙腰山不可凿也。成化十九年，大风雨，楼橹尽坏。巡按汪奎缮理，以复其旧。嘉靖三十八年防倭，增置敌台三十有六。国朝顺治十八年，总督李率泰因防火灾，折换城屋，增筑垣墙，高二丈四尺，厚一丈九尺，计窝铺二百六十四座，炮台九十三座，垛口三千有奇，马道五千五百三十丈。康熙三十年，总督郭世隆重建西南二城楼。雍正五年、九年相继重修，增筑女墙。乾隆十六年，总督喀尔吉善、巡抚潘思榘重修。道光间复大修。今城之门七，各门皆有瓮城重关，皆东向，唯西门瓮城中以墙隔之内各有垣。表曰南门，即旧夹城之宁越门也。城阃内砌石，屈曲如水纹，以制离火。按黄碑：王氏所筑之南夹城，有登庸、道清二门。今其址不可考。此则宋咸淳间增筑外城所改之宁越门也。或曰：即古登庸门。重关巍堞左右皆有翼楼，上有周将军祠，形势视诸城独壮。道光间灾，后重建。曰北门，即旧北城之遗爱门也。旧志谓即严胜门，误。按黄碑：北夹城门二：一曰道泰，一曰严胜。《闽都记》：严胜门，梁时在子城北隅，由平山东折而南，逾二十寻。今城屡拓，门亦不存。严胜者，刘宋时人，居迩于墙，鬻火取赢甚薄。时忧旱，神告太守“必得严胜祷”，如其言，果应而雨，遂以名其门。旧有严公祠，明洪武三年，都指挥秦艺以旱祷而应，撤旧庙而新之，郡人陈珪为记。据此，则今北门，或谓宋时增筑外城所设。其曰遗爱者，以郡守元绛得名也。《名胜志》：宋郡守元绛数游升山，郡人因其去之日，易北门为遗爱云。今考：绛典郡在仁宋嘉祐七年，而增筑外城则在咸淳九年，盖宋初各城虽堕，而门尚存，故但易其名，非增设也。有谓即夹城之道泰也，近是。严公祠，今亦圯。曰东门，即旧外城之行春门也。本名东武，宋郡守严辟疆改为行春。曰西门，郡志：即北夹城之迎仙门。《三山志》：门外通怡山。梁时王霸升举，故名。亦名怡山门。治平元年，郡守元绛所作。曰水部门，郡志：即旧南夹城之水部门也，在城东南。《三山志》：夹城东南美化门，门内水步门，在临河务美化门内。按：水步门一名利津门，盖夹城东南之内门也。曰汤门在城东迤北，即旧外城便门之汤井门也。《三山志》：外汤路，即安边楼门也。曰井楼门。在东北，即旧外城之船场门也。《三山志》：即临江楼门，内有井曰七穿井，门以此得名。水关四：曰南水关，在水部门迤东，旧清水堰也，俗称水部门闸，引南台江潮，由河口凡三十六曲而入。凡百货之由南台船运而入，悉由此入城内河。曰西水关在西门迤南，引洪塘江潮，自西河口亦三十六曲而入。凡百货之由洪江入城者，咸由之。曰北水关，在城西北隅，旧为闸，引西湖水入城。《闽都记》：相传闽时凿渠引水西湖，贯城而入，沿丰乐门城隅，与浦尾潮相接，为浴马之所，且以涤秽云。其后多淤，民以为病。明万历十七年，知府江铎为葺治之，事详叶文忠相国记中。今为滨湖居民霸据湖利，筑坝以塞其流，而湖水不复入城矣。曰汤水关。在汤门迤北，与澳桥河接，引龙腰东北诸山之水入城。西南二闸，舟楫随潮汐往来，百货所通。城中河道周折萦回于民居前后。北水关若开通甕塞，西湖小舟亦可以径入内河；唯汤水关则但以蓄泄潦水而已。时董侍郎应举曰：省城水法，龙腰东北诸山之水汇于溪，送入汤水关；龙腰西北诸山之水汇于湖，送入北水关；此二送龙水也。最妙洪、台二江之水，挟潮绕入西水关，环注而东；而海潮又自水部门直入，环注城中，与送龙水会，进以钟其美，退以流其恶，最为吉利。从来有水关而无闸限，亦不闭塞者，以潮汐往来，非若他处有出无入之水，虞其泄漏也。
　　唐陈诩《登郡城楼》诗：井邑白云间，岩城远带山。沙墟阴欲暮，郊色淡方闲。孤径回榕岸，层峦破枳关。寥寥分远望，暂得一开颜。宋谢泌诗：湖田播种重收谷，道路逢人半是僧。城里三山千簇寺，夜间七塔万枝灯。鲍信诗：两信潮生海涨天，鱼虾入市不论钱。户无酒禁人争醉，地少霜威花正然。吕祖谦诗：路逢十客九青衿，半是同袍旧弟兄。最忆市桥灯火静，巷南巷北读书声。龙昌期诗：苍烟巷陌青榕老，白露园林紫蔗甜。百货随潮船入市，万家沽酒户垂帘。蔡襄《暮春登南门》诗：丽谯高倚晚天霞，满目平皋尽物华。十曲胡笳催鼓答，三重湘酎倩旗夸。连江急雨送归燕，拂地轻风移落花。强凭阑干还自问，此情何处是边涯。曾巩《北城闲步》诗：土膏初动麦苗青，饱食城头任意行。便起高亭临北渚，欲乘长日劝春耕。郭祥正《南楼》诗：楼外青山似故人，雨余山色净无尘。青山依旧人还老，一片离愁挂晚春。明陈勋《登北城镇海楼》诗：缥缈层城海上头，平临列岫俯沧洲。霜凋树色千家出，松作涛声万壑流。故里淹留唯短褐，暮天摇落此登楼。稻梁何处归鸿急，伫立苍茫不散愁。陈亮诗：东西屹立两浮屠，百里台江似带纡。八郡河山闽故国，双门楼阁宋行都。自从风俗归文化，几见封疆入版图。惟有越王城上月，年年流影照西湖。王恭《冶城歌》：七闽山水多奇胜，秦汉封疆古来盛。无诸建国何英雄，赤土分茅于此中。荒城野水行人度，细柳春榕旧宫树。浮世空歌逐鹿时，断矶不辨屠龙处。忽从图画见三山，正在无诸故垒间。丽谯官署人烟积，塔庙琳宫野照间。琳宫塔庙相辉映，平远清冷海天迥。落叶霜传海外钟，垂萝月隐烟中磬。东城西郭骑纷纷，旌节朝朝候使君。谁拂尘衣访仙迹，独凌三岛望孤云。又《冶城怀古》诗：无诸建国古蛮州，城下长江水漫流。野烧荒陆啼鸟外，青山遗庙暮云头。西风木叶空隍曙，落日人烟故垒秋。借问屠龙旧踪迹，断矶寒草不胜愁。
　　以下摘句，唐高适诗：大都秋雁少，只是夜猿多。东路云山合，南天瘴疠和。皇甫丹诗：路人从此少，岭水向南分。僧法震诗：海岛冬春雨，江帆来去风。僧皎然诗：岭重寒不到，海近瘴偏多。野戍桄榔发，人家翡翠过。李洞诗：南斗看应近，北人来甚稀。杜荀鹤诗：雨匀紫菊丛丛色，风弄红蕉叶叶声。北畔是山南畔海，只堪图画不堪行。陈轩诗：城里三山古越都，楼台相望跨蓬壶。有时细雨微烟罩，便是天然水墨图。王应钟诗：鼍桥隐隐龙江绕，雁塔双双雉堞回。落日寒潮螺女渡，冷烟荒草越王台。徐熥诗：十万人家烟漠漠，三山宫阙草芊芊。莲花高岫秋芜外，金粟荒台夕照前。又甲第朱门长乐郡，管弦灯火晋安城。夕阳仙观金钟杳，夜雨欧池剑气鸣。谢肇淛诗：云迷平楚高低树，风送寒潮来去舟。郑邦祥诗：夕阳南望挂浮屠，秋草荒台忆故都。金锁江空沉霸气，宝轮车散碎宫铺。
　　城内河道桥梁附
　　　　城内之河，萦回缭绕，与大江潮汐通，皆唐宋以来旧城濠故迹也。自南水关闸引江潮入城，分二派：一从使君桥，在水部门内，今名古仙桥。宋大中祥符二年建，初名河西，与德政桥纵横数步。桥之东即清水堰。绍兴二十六年，乡人因置门名使君，并以名桥，后改名古仙，镌于石栏，并刻“仁政流芳”四字。经武安桥，在铁冶巷口。国朝雍正六年建，北通将军前，西通高节里。至通津门桥，桥名津门桥，本名兼济，即古罗城兼济门桥也。旧记：初从清水堰开河，通澳桥浦引潮贯城，横渡兼济门，盖伪闽筑罗城所凿也。宋咸平中，郡守陈象舆重浚，并门改为通津。又西经福枝桥、新桥，二桥俱在朱紫坊，乾隆年间建。至安泰桥、古罗城利涉门桥也。宋宣和中，郡守陆藻建亭其上，旧有《重修津渠记》，掌书记陶岳撰，在利涉门。《闽都记》：亭废，碑亦不存。《榕城景物考》：唐天复初，为罗城南关，人烟绣错，舟楫云排，两岸酒市歌楼，箫管从柳阴榕叶中出。曾子固《出利涉门诗》：红纱笼竹过斜桥，复观翚飞入斗杓。人在画船犹未睡，满船明月一溪潮。澳门桥、古罗城清远门桥也，俗亦称鸭门桥。虹桥，在光禄坊南，旧名板桥。有亭，后圯，易以石，俗名老佛亭桥。稍转而北，过常丰仓前，经金斗桥、在文儒坊西口，旧罗城金斗门桥也。馆驿桥，在衣锦坊西口，旧名车弩桥，系木梁。明成化间，易以石，以近三山驿，故名；俗称驿前桥。而会于观音桥，桥旁祀观音大士，故名。与西水关之江潮会，西水关引洪塘江潮，从西禅浦三十六曲而入城，过太平桥与南潮合。按郡志：西水关桥在三山驿后；太平桥在水关之东。今止一桥。合而趋于浦尾，浦尾，今呼文藻山河沿。南水关之潮。又一派折而北，经德政桥，在古仙桥之东。《三山志》：德政桥，古桥渡也。绍兴十四年，僧觉渐作，阔九丈，为三门，号曰新桥。曩时大义、白田诸渡，至河津及城南有东适者，皆出澳桥，欲径者此渡焉。或曰自桥立，东走者免百步之迂，然北山七十里之水，会于澳桥之北，驻而后进，行未百步，复逡巡于此桥之下。时潦暴至尾闾不逮，东湖数十里田亩，莽为水病，由此故也。今考旧记则不然，东湖自晋开凿，正欲受北山之水；民自湮塞而为田，岂桥之罪哉！陈稷书“德政桥”三字、镌于石栏。乾道二年建亭，今废。通澳桥，在东门大街，旧名去思桥。《三山志》：桥为罗城大壕，即澳桥。南从江岸开河口通潮，北流至澳桥，遂通东湖，直如沟渎，号直渎浦。相传无诸时，四面皆江水，此如屋奥，舟楫所赴，北会山原，东达行路。先时已有桥，宋开宝中，钱昱修。景德元年，谢郎中泌谋易以石，州民陈祐等奔走营造，泌去三年而桥始成。后泌死，州民相与缟素，祠祀之。《闽都记》：祥符七年，改名通津。熙亭八年，郡守元积中更名去思(案《三山志》：熙宁八年，元积中慕谢之政，于是举何武故事改曰“去思”)，陈烈为记。后陆藻守乡郡，构亭其上，提刑俞向为记。其后祠亭俱毁，有石刻八字“宜戒前事，不可架屋”。按：今为八旗汛地，仍建亭其上，旁为卡房。接汤水关，有桥曰汤水关桥。稍折而西，经庆城寺前延庆桥，达狮桥在井楼门南。《三山志》作帅桥。至经院前桥，在狮桥西百步许，三牧坊北口。循仁爱桥、按郡志：仁爱桥在右卫前，古子城定安门桥也。今塞，桥梁仅存。考今河自经院前桥西流，至庙巷东口，稍迤而南，其旁有石梁，想即桥址也。郡志又有龙须桥，在屯田道西，今址失。勾栏桥，郡志：在玄坛河边。按今陕西会馆前有桥，改曰安澜，即其址也。而达于到任桥。在双门楼内，旧子城虎节门桥也。《闽都记》：晋严高开河通舟楫，因名大航桥，又名大桥。唐元和中，观察使薛謇重修，以油杉作堤限。宋熙宁中，郡守程师孟重修，改名乐土桥，俗呼毛应桥，今称到任桥。又西至于杨桥，一名雅俗桥，旧子城清泰门桥也。上旧有清泰楼，今废，俗称杨桥。通于合潮桥，东南二潮合流于此，故与发苗纵横相接，俗名双抛，有石刻“合潮流水河步”六字。接北水关之水，俱会于浦尾，与南潮合。
　　北水关引西湖之水入城，经北水关桥、宜秋桥在北门后曹，一名卧湖桥，即闽时凿渠处，详见前。南过定远桥，即旧子城丰乐门桥也。《闽都记》：在丰乐门外，旧名义和，今西门半街也。桥以东为遵义坊，以西为晋时西湖。今城屡拓，而湖湮塞，皆为民居矣。出发苗桥，与合潮桥会。发苗桥在水流坑北。《三山志》：子城西南隅发苗桥，昔有妪于此卖髢，因名。今普明庵旁旧桥侧有水闸，基石犹存。按庵今久废，闸址亦不可考。其杨桥之东，又有支河从开通桥下，开通桥，在杨桥东半步许之水石桥。北通一港，至众乐桥在督署西偏。俗称五显桥。抵宜兴桥而止，即西龙须河也。桥今塞，石梁仅存其一。按《闽都记》：俗谓鼓楼为龙头，双门楼为龙鼻，九仙、乌石二塔为龙角，龙须东西河。梁其上者四：曰便民、曰宜兴，并西曰龙须、曰仁爱，并东此即西龙须河也。《万历府志》：龙须河一自谯楼左畔屯田道西，经开元寺前剃刀桥入河；一自谯楼右畔登云坊边，经大中寺边入河。今考登云坊，旧在土街口，今坊废，而地犹称登云铺。宜兴桥本子城宜兴门桥，宋熙宁三年，拓子城至丰乐门，而此门不撤，故亦称宜兴内门，此河则其濠也。嘉祐二年，蔡襄《开河记》：自清泰门至宜兴门桥，长九十五丈五尺，宜兴门至州衙墙七十八丈。盖前此河身甚长，今则悉为民居矣。故北门半街尚有长河之名，而北后街有悦济桥址存焉。东龙须河址，今亦就湮，龙须桥亦无考。此城内河渠之大略也。按《闽都记》：初郡城凿渠通潮分二派：东南自水部门入，经虎节河而西；西南自西水关入，经观音桥至浦尾而东，俱会于双抛桥。西水又自观音桥而南，经常丰仓前至澳门桥，与东潮合。东潮，又自津门楼，经安泰桥，与西潮合。二潮吐吞，缭绕若带，会城一奇也。今民居淆杂，河渠多淤，潮亦罕接，治水者当加意云。按今河自庆城寺前以西，合潮桥以东，河身填塞日高，潮皆不接。而北水关外，又为近湖村民横筑一坝，而湖水不复入城，沿河居民抛弃粪秽，任意搭盖浮屋，自宜秋桥以南将为平陆矣。又按《三山志》：“今城东南地势卑平，潮上大江，自南台东北入河口津，经通仙门、美化门之东，按通仙门，钱氏所筑，外城之东南门；美化门则王氏南夹城之名。故今水部门外，犹有通仙境、美化境之名。至临河务，今水部门外河务境。入南锁港。北通德政桥，至去思桥，为罗城大濠。过桥北，出锁港，散入东湖。”自德政桥之西南，至河西桥以西。旧置闸名清水堰嘉祐二年，蔡襄开河有记。自清水堰口至兼济门桥，南岸百五丈九尺五寸，北岸百五丈七尺，泥面三丈六尺，底二丈四尺，深三尺。兼济门至利涉门桥，南岸百七十六丈，北岸加一丈六尺，泥面三丈三尺，底二丈二尺。利涉门至清远门桥，南岸百四丈一尺，北岸加八尺，余同上。清远门至发苗桥，南岸四百八十一丈六尺，北岸四百六十八丈三尺，泥面三丈，底二丈，深六尺。发苗桥至清泰门桥，南岸四十八丈五尺，北岸四十二丈六尺，泥面二丈，底一丈四尺。清泰门至后河口开元寺前小石桥，南岸九十二丈九尺，北岸百八十九丈二尺，泥面二丈。小石桥至经院前桥，十八丈八尺，泥面三丈，底二丈，深五尺。经院桥至南禅寺斗门桥，南岸面七十六丈二尺，北岸百八十七丈七尺，泥面三丈，深四尺。发苗桥至乐输门桥百六丈五尺五寸，泥面二丈，底丈有四。乐输门至鹿顶门墙，九十八丈四尺，泥面二丈，底丈四尺。清泰门至宜兴门桥，东岸九十五丈八尺，西岸同，泥面丈有五尺，底一丈。宜兴门至州衙墙，七十八丈，泥面同上。小石桥至定安门，六十三丈六尺，泥面八尺，底六尺。安定门至东康门桥百丈六尺，泥面丈有五尺，底减三尺。按记中所载河道与今略同。惟小石桥至定安门，定安门至东康门，河道久湮，俱不可考。旧记：定安门在右卫前，东康门在丽文坊，然河道相距四十丈，远近似稍不合。东康门桥，今亦失其址。《闽都记》谓：今藩司仪门前东，即古东康门址，未知孰是？乐输门，即丰乐门，以近都仓，严辟疆改为乐输鹿顶门。据《三山志》：罗城西北安善门上有楼，内有鹿顶门。今西湖旁正伪闽为复道外，今以地考之，当在今北水关迤北悦济桥地也。南禅寺久废，即法性院也。《三山志》：在南津坊，开运三年置。初闽王作东西二宅，为诸子居，此其东宅也。其子延钧僭伪建为宫，后舍为院，号千佛南禅院。今考忠懿王祠，传为闽王故居，而庆城寺亦为延羲宅，地皆相接。疑钱氏有闽，令建庙以祀王，因即此创建耳。斗门桥，今不知何处。小石桥至定安门，即东龙须河也，今河亦塞。
　　城外濠
　　　　城外之濠，据郡志：明嘉靖三十八年，防倭增置敌台。环城三面堑濠，深七尺五寸，广十丈，延袤三千三百四十六丈有奇，此则今城之濠也。《郡志》：于城濠下，只引旧子城、罗城、夹城、外城之濠，则统城内外河道言之。惟“水利，城外河”下引《三山志》云：“自通仙门西今水部门外通仙境分为三：一自通仙门之南，入通仙桥，西行经洗马桥，别分一支南横通韭菜桥，又东西分为两支，而南名玉筋水。而西会于夹城濠之西南隅；一自美化门之西，入教场南，过宁越门外九仙桥，西逾宿猿洞址，过西门迎仙桥，乃北通西湖，至遗爱门池桥；一自德政桥之西南，至河西桥以西，置闸，吸大河水贯城，而西经通津门桥，次安泰桥，次清远门桥，次板桥，次金斗门桥，直抵浦尾，折而东，经金墉桥与甘棠闸潮相遇。其东别为二：一自通仙门之东北行，至临河务水门，分支濠，绕外城而北，过行春门外乐游桥，又绕外城而西至汤井门，接去思桥河尾。”此则专就城外河道言之。今濠多因于此，唯汤门至井楼门，抵龙腰东一带，尚未详耳。今七城之外，跨濠皆有桥，如南门外之九仙桥，即今城外板桥。景德四年，林洪范《合沙门记》：初造以木，袁郡守逢吉易以石梁。或曰梁开平二年，闽王作。元符二年，颜象环建亭其上，更今名。《正德府志》：元季毁，今仍为木梁。又南为洗马桥，旧为木梁，外城濠也。水部门外之板桥、通仙桥，板桥木梁，一名镇海桥；通仙桥在其南，宋乾道间构亭。井楼门外之四明桥，北门外之遗爱桥，夹城之濠也。南门外之沙合桥，即今小桥东门外之乐游桥，即晋安桥，旧外城行春门桥也。西门外之迎仙桥，即今板桥外城之濠也。想明时凿濠，大抵因唐宋之旧，而加以疏通耳。《郡志》载城外之河，亦仅录《三山志》一条，余皆疏略。从来修城之役，亦未有议及浚濠者。近河渠日壅，仅西北一隅倚湖为固，余皆湮塞，潮汐罕接，求所谓广十丈、深七尺五寸者，无有也。疏通清复，非今日之急务乎！
　　附旧城考略：
　　　　冶　城　闽之有城，自冶城始，至晋太康始改迁，旧址遂不复可稽。《三山纪略》：冶山者，古冶铸之地。闽越王都于其前麓。《图志》谓在今藩署北里许。《三山志》：闽越王故城，在今府治北二百五步。又《闽都记》：将军山一名冶山，在贡院西南，闽越故城。又“城隍庙”下云：晋太康迁城建庙。今合诸说考之，其地当在今诸古岭以南，城隍庙以北等地也。故今华林寺及乾元废寺，今钱塘巷地皆指为冶城故址，说近是。
　　子　城　晋太康三年，郡守严高所筑，自晋迄六朝皆仍之。所传郭璞《迁城记》，近形家言，并不详其规制。郭璞《迁城记》：桑田为海，人事更改。六旬甲子，当有其害。更着重衣，周回重载。郑国归朝，重关为待。鸟出木空，千载不昧。前有双眉，重施粉黛。溪涧水来，尽归于海。主揖其客，客住主在。稳首东日，高山镇寨。木自添金，因城右兑。但见蛇影，莫知坐亥。事过方知，知而未会。龙山高山，光照其代。巧妇能裁，得令人爱。若解修心，得其终倍。市笼放火，聚集磊磊。有一老翁，手持竹筒。重添新宰，在言不在。铭曰：泰康之载，迁插瓯基。四邑牢城，层峦三径。洪许南流，瑞龙地应。其主螺女，现对花峰。千载不杂，世代兴隆。诸邦万古，繁盛仁风。其城形状，如鸾如凤，势气盘拏，遇兵不饥，遇荒不掠，逢灾不染。其甲子满，废而复兴。唐僖宗中，观察使郑镒修拓其东南隅。天复元年，王审知据有闽土，创筑罗城环子城外，寻又筑南北夹城，于子城旧门多所更易。宋初悉废堕。熙宁中，郡守程师孟始据旧子城修复，益拓其西南隅。咸淳中，又于郡外城增筑焉。盖已兼罗城之址，非皆晋子城旧制也。《三山志》所载门楼之名，大抵皆熙宁间所修者。今就其可考者言之，子城门七：正南曰虎节门，在今到任桥，按其西尚有虎节河沿之名。东南曰定安门，闽王审知作，郡守严辟疆改今名。今右卫前，按即卫前街也。东曰康泰门，王审知作，名东康。治平初，郡守元绛更今名，上有楼名东山，今丽文坊。按今丽文坊北贡院云路坊旁有里社，称东山境。其东称大楼铺，或皆以城楼而得名也。又考蔡襄《开河记》，自小石桥至定安门六十三丈六尺，自定安门至东康门桥百丈六尺，是当时二城之外，皆有河也。今河塞，城址亦湮。其云皆王审知作，则不皆晋旧可知也。西曰丰乐门，旧罗城门，郡守严辟疆更名乐输，以近都仓也。熙宁二年，拓子城，遂为子城门。建炎初，更今名。按《闽都记》：旧名义和都仓，即今旧米仓也。西内宜兴门，旧子城门也。熙宁二年，拓子城至丰乐门，而此门不撤，故称宜兴内门。宜兴桥巷即今马房巷。宜兴门桥在今土街口，石梁仅存，俗称弹棉河沿。西南清泰门，有清泰楼，今废。门外雅俗桥，即今杨桥。正南虎节门外有重关，名还珠门。闽龙启元年作，名镇闽台，又名龟头门，在今布政司南。宋大中祥符间，郡守严辟疆改名还珠。绍兴元年火，寻复建。元延祐四年重建。明成化十三年，复毁，十七年重建。弘治、正德间，屡灾。正德丁未，布政使陈珂重建，易以砖甓，上开明窗。国朝康熙二十年，总督姚启圣、巡抚吴兴祚改创，扁曰狮子楼，俗名双门。五十九年又灾，巡抚吕犹龙重建。《闽都记》：双门之中凿石为狮子，压制南面五虎山。明林瀚《还珠门记》：门以还珠名者，复古也。是门当薇垣前数百步，上为楼台阙，其下分两途，屹立闽越通街，一方之镇系焉。郡志载：其为五代唐王审知所创。初名“龟头”，意与“归投”者音合，图维得众，所见抑何陋耶！迨赵宋抚有天下，僣伪削平。大中祥符间，严辟疆以侍御史出治吾福，更曰还珠。盖取汉孟尝守合浦，德政所感，去珠复还之意。后八九十载，政和中，黄龙图学士裳两知是郡，因其颓圯而新之，名犹旧也。至成化丁酉毁于回禄，维时方伯李公嗣、钱公琏相经画重建；翰林学士四明杨文懿公守陈记之，更署曰镇闽台。弘治甲寅、正戊辰，上下三十余年，已三罹于灾矣。盖其飞檐耸栋虽极工致，而延燎易及，识者病焉。辛未春，钱塘陈公珂以闽观察使两转大方伯于薇垣视篆，未几，百废皆举。而此门楼实按藩司，昔谓重谯双门，出入经之，尤所先也，爰捐俸募工，伐木采石，经始于是岁之季冬，越明年壬申仲夏告成，址度广轮，并如昔不增，但夹以高坦，墁以坚甓，通以阁道，四面明棂洞达，无榑栌节棁之华。前后扁三字，公亲笔也，宏朴浑坚，可寿悠远，他虞释埃矣，云云。郡志：按《三山志》还珠门，闽龙启元年作，名镇闽台，又名龟头门，则是门实王鏻所筑，非审知也。前志谓为王审知创，而林记引之，不加是正，均误。又考双门凿石为狮子，始见于《闽都记》，亦未详所创何时，他志亦不载，林记亦未言及，大抵明中叶以后始有耳！子城，城上之楼有九，皆程师孟所创。按《熙宁图》：西湖楼、蕃宣楼、五云楼，城西南下金镛桥；《闽都记》：蕃宣楼在子城西北，西湖楼在蕃宣楼西。赵汝遇重浚西湖，即其地建澄澜阁。蕃宣楼后为碧峰亭，今并废。考澄澜阁旧在子城西门上，当即今土街迤北地，盖是时北街以外皆西湖也。五云楼或作望云，其地不可考。金墉桥，在今文藻山河沿。三山楼，城东南下长利桥；长利桥，俗名剃刀桥，在开元寺前。清微楼，清泰门上；清微楼，一作清风楼。清泰门，即今阳桥北。泰山楼，康泰门上；泰山，一作东山。康泰门，一作东康，详见上。堆玉楼，城东北隅；绍兴年间，即其址创观风亭，今未详。缓带楼，在子城北；《闽都记》：淳熙三年，即其址创超览亭。坐云楼，城西，今怡山阁。一说无坐云楼，而有九仙楼，旧名清风桥。下负墙，为亭三：一曰雅歌，二曰吏隐，三曰春风。浚其隍，为桥十二：虎节门大桥，即今到任桥。清泰门雅俗桥，即今杨桥西南隅发苗桥，说见《河道》丰乐门义和桥，即今定远桥宜秋桥，今卧湖桥东南隅长利桥，定安门仁爱桥，今塞康泰门乐游桥，蔡襄《修河记》名康泰门桥，今废。非今东门外之晋安桥也。清泰门众乐桥，今称五显桥。开通桥，众乐桥北便民侨，今塞宜兴门桥；疏以二门，拒以一。门今不可考。按子城之门，据《三山志》唯正南虎节，西内宜兴，西南清泰，三者为子城旧门。其三者云皆王审知作，则非晋旧可知也。且北门亦缺。即熙宁间所创之九楼、三亭，其名仅存，而址皆不可考。盖城经屡拓，而纪载缺如之故也。
　　罗　城　《三山志》：唐天复元年，王审知创筑罗城四十里，设大门及便门十有六，水门三。按黄滔《天王寺碑》：大门八，便门九，水门三。南曰福安门，福安之东曰清平门，西曰清远门，其西北曰安善门，安善之东曰通远门，其东曰通津门，通津之北曰济川门，其西曰善化门。宋熙宁二年，既增筑子城西南，罗城西门缺，不复作。丰乐门已为子城西门。政和五年，利涉门灾，罗城南门复废不治，二方雉堞淹没断绝，遂与子城通矣。今门存者七：南利涉门，双门有上重楼夹阁，政和五年灾，此门遂废。按即黄碑福安门也，在今安泰桥，详见《桥梁》。东南通津门，祥符九年，严辟疆改名兼济。康定二年，沈邈复旧名。按唐时罗城唯此门今尚存，俗呼津门。《闽都记》：上有楼，祀五显，今仍之。东海晏门，严辟疆改名，俗呼鸡鸭门。按即黄碑清平门也，在今澳桥西。东北延远门，按即黄碑通远门也，在今贡院前。考今贡院东有里社，曰延远境，俗呼北院后，当即其地。北永安门，按即黄碑济川门也，在归怀安县治后，今名永安境，考境今钱塘巷内。西北安善门，上有楼，内有鹿顶门，今西湖旁正伪闽为复道处。郡志按即黄碑安善门也，今西湖。考蔡襄《修河记》：自乐输门重鹿顶门，墙九十八丈。以势考之，当在今北后街营尾地也。西南清远门。俗呼鸭门，旧以丰乐为罗城与清远门接，故中间又有金斗门。熙宁拓子城，遂自金墉桥以南皆无城，门亦废。郡志：即黄碑清远门也，在今鸭门桥。又按黄碑有西曰善化门，此无者。缘宋熙宁二年增拓子城，以此门作子城门，易名丰乐故也。
　　夹　城　《三山志》：梁开平元年，王审知初筑南北夹城，南夹城，今宁越门东西一带。北夹城，今严胜门、遗爱门是。谓之南月城、北月城。黄滔《万岁寺》诗：”新城似月圆。”南城大门二，黄滔碑：一曰登庸，一曰道清。累砖甓，设悬门外楼橹七十间，便门六，水门二，浚濠以通潮汐。北城大门二，黄碑：一曰道泰，一曰严胜。便门五。南城大濠百五十步，北城决河通西湖。黄滔记：后渐湮塞，今多豪右占租。今门六：南宁越门，双门，王审知作，名登庸，以协郭璞迁城之谶；长兴二年，延钧改名为闽光。严辟疆改为宁越。按即今之南门也。东南美化门门内水步门，旧临河务美化门内。郡志：水步门一名利津门，今为水部门，在城东南。按明初筑城，东南一隅地，视旧城稍缩入，故今水部门外，尚有美化境、河务境之名。东北井楼门，郡志：门内有七穿井。北严胜门，旧传刘宋时有严胜者居此，因以名门，详见前。郡志：在平山东，今废。西北遗爱门旧名升山，治平远年，元绛作；明年移尹南京，父老请于府，愿以元之政绩名之，遂改今名。按即今北门。西迎仙门门外通怡山，梁时王霸升举处，故名。郡志：即今西门。唐黄滔《天王寺碑》：略公之筑城也，恢守地养民之本，隆暂劳永逸之策。其名举一而生三，法阳数也。曰大城焉，南月城焉，北月城焉，周围二十六里四千八百丈，基凿于地十有五尺，作土胎石而上，上高二十尺，厚十有七尺，外甃以砖，瓦一千五百万片。上架以屋，其屋曰廊，其大城之廊也。一千八百有十间，自廊凸而出之，为敌楼。楼之层者，二十有三，又角立之楼六，其二者，层复层焉，皆阑干钩联，参差焕赫。而廊之若干步一铺，又各以鼓而司更焉。凡三十有六，谓之更铺。其四面之门八；其南曰福安门，福安之东曰清平门，西曰清远门，其西北曰安善门，安善之东曰通远门，其东曰通津门，通津之北曰济川门，其西曰善化门，皆铁扇铜扃，开阳阖阴。门之上仍揭以楼三间，两挟两噏，修廊双面。远碧门之左右又引而出之，为之亭两间一厦。又匪楼之门九，曰暗门焉。又水门三，其二树棂筛波，卸帆入舟鸣舷，柳浦回环，一郊堤诸万户，注之以堰二，渡之以桥九，镜莹虹横，交舫定蹄，斯大城之制也。粤南月城也，东贮九仙，西盛乌石之二山，嘉树蓄云，茂草藏秀。城上之廊一千有三间，敌楼有四十有九，楼之层者三，其门二：曰登庸，曰道清。其上之楼，其下之扉，左右之引亭，建暗门八，水门二，其堰一，其桥五，及廊之更铺二十，悉与大城类。其外之东西复距而出之，谓之横城。其东也，城上之廊四十二间五厦，其门一，斯南月城之制也。伊北月城也，城上之廊六百四十二间，敌楼二十六，楼之层者十，其门二：曰道泰，曰严胜。其上之楼，其下之扉，左右之引亭，建暗门四，水门二，其桥一，及廊之更铺十有四，复与南月城类。又觜而出之，谓之横城。城上之廊五间一厦，其门一，斯北月城之制也。其东画长川以为洫，西连乎南盘别浦以为沟，悉通海□，朝夕盈缩之底，波泽鳞介，岸泊艓艛。北截越王之故山，派西湖以之为隍，若鳌之负，如瓯之置，轩轩翼翼然，天设之府、神开之地也。
　　外　城　《三山志》：宋开宝七年，刺史钱昱筑东南夹城，即外城也。南自光顺门而西，即合沙门。城三百二十九丈，其门楼六间，敌楼三十间。东自东武门而北，即行春门也。安边、临江二门，楼三间，敌楼皆五间；便门二，汤井、船场。敌楼九间，城二百七十四丈，开沿城河二千九百尺。东武门而南，门楼三间，敌楼二十四间，城三百一十丈，开沿城河三千六百尺。城高丈有六尺，而厚半之，石其基，累甓而覆以屋。太平兴国三年堕之，因其址，茨小垣以周焉。今濠隍淹塞，半为民田矣。门凡六：合沙门，嘉祐二年，元绛作，名远南。政和二年，张励更今名，按今在南台小桥北。东南通仙门，美化门之南，严辟疆名乐郊，后改今名。按今门废，而水部门外，尚有通仙境之名。东行春门，旧名东武，严辟疆改名，按即今东门。东北汤井门，外汤路，即安边楼门也。郡志：即今汤门。船场门，即临江楼门也。郡志：即今井楼门。按此，疑即北夹城之门所改。西怡山门。治平元年，元绛作。郡志：即今西门。按此，疑亦南夹城之旧门也。
　　此唐宋以来废城旧址，可考者之大略也。宋时，自南台渡江十里，次合沙门，次宁越门，次利涉门，次还珠门，次虎节门，次威武军门，即今鼓楼次都督府门，即今藩署头门丽谯凡七。程太卿诗“七重楼向青霄动”，王尚书诗“七楼遥直钓龙台”，是也。政和五年，利涉门灾，仅存六谯。盖其时诸城虽堕，而各门楼尚存也。元时复废堕，明初更筑今城，乃非复旧观矣。今惟还珠鼓楼尚存。都督府门，今为藩署头门；宁越门，传即今之南门。然还珠门，自明中叶改用砖甃；鼓楼，亦于国朝道光间改砌，如还珠门之制。都督府门，考《三山志》：唐上元二年创，钱氏归宋，凡伪世门额悉废，惟威武军大都督门仍旧。明万历间，成戬修旧额，蔡襄书后张致远重书。列戟十有四，谓之仪门，亦曰衙门。按今旧额亦废，惟重楼五间巍壮，视他署特异云。
　　形　胜
　　　　福郡志：闽诸山皆北来，拱于会城。其水则汀、邵自西溪汇于延平，建宁自东溪亦汇于延平。四郡之水合流，由江入海，此其易见者。若兴化仙游县游洋溪达永福之大樟溪，流至侯官阳崎入江。泉州德化县水，东流迤逦至永福之三十五滩，与侯官江流相迎。漳州龙岩之大池，经丰田入汀州永定；又一派入上杭，更一支入连城汇长汀。则七郡之水，朝宗会城，此全郡之形势也。自郡城而论，则越王山为主山，脉自大嘉山，由五凤越龙腰入城，为负扆。南面山有四案：横山第一，天宁山第二，高盖山第三，方山第四。水环束有九条：到任桥第一，安泰桥第二，九仙桥即南门外板桥第三，洗马桥第四，虎策桥在洗马桥南第五，沙合桥即今小桥第六，万寿桥第七，江南桥即仓前桥第八，乌龙江第九。西北则诸山环绕，东南则双江带流，洪江内抱，台江外卫，此郡城之形势也。
　　《闽都记》：“三峰峙于域中，越王、乌石、九仙称三山，比皆鼎峙城中，半截郭外。二绝标于户外，左鼓右旗，称为闽南二绝。甘果方几，方山，唐赐名甘果山，今称五虎山，为郡之南案。莲花现瑞，莲花峰，城北隅，为郡之负扆。襟江带湖，东南并海，二潮吞吐，百河灌溢。山川灵秀所都耶，逢兵不乱，逢饥不荒，沙合南台路通河口，海滨邹鲁，而自古记之。”
　　明董应举《省城山川议》：“省城自龙腰过脉，建起为样楼山，再建为屏山。布政司山，中藏三山，为孕育地，乃自上分宗，西行一支，转结乌石，横度平远，以收其灵秀，此城内山之定局也。龙腰最微最贵，此一城之命脉，不可不保护，妄凿盗埋，法诚宜禁。”“若论省城水法：龙腰东北诸山之水，汇于溪，送入汤水关；龙腰西北诸山之水，汇于湖，送入北水关：此二送龙水也。最妙洪、台二江之水，挟潮绕入西水关，环注而东；而海潮又自水部门直入，环注城中，与送龙水会，进以钟其美，退以流其恶，最为吉利。从来有水关而无闸限，亦不闭塞者，以潮汐往来，非若他处有出无入之水，虞其漏泄也。”
　　王世懋《闽部疏》：“天下堪舆易辨者，莫如福州府，登行省三重楼，北视诸山罗抱，龙从西北稍衍处过行省，小山坐其中，乌石、九仙二山东西峙，作双阙。其外托则东山高大，蔽亏日月，大海在其外，是谓鼓山；西山逦迤稍卑，状若展旗，曰旗山，以配鼓。其前则印山若屏案，似人巧凑泊而成者，然犹未睹水所经宿也。登道山以望，则大小二水历历在目，大江从西南蛇行方山下，南台江稍近城而行，大江复从南稍折而东北，南台江水合之，汪洋弥漫，东下长乐入海。其山川明秀如此。土人犹谓方山稍西，俗名五虎，迫视有猛势，以为微缺陷处；然予谓即削方山而平之，亦终不能作大都，何者？愈显则根愈浅，愈巧则局愈小。”
　　谢肇淛《五杂俎》：“建业之似闽中有三：城中之山，半截郭外，一也；大江数重，环绕如带，二也；四面诸山，环拱会城，三也。金陵以三吴为东门，楚蜀为西户；闽中以吴越为北门，岭表为南府。至于阻险自固，金陵则藉水，闽中则藉山。若夫干戈扰攘之际，金陵为必争之地，闽可毕世不被兵也。”
　　按闽地僻处东南，形势不足以控中原，本非用武之国。然山川襟束，自为藩篱，其险天设，形胜略与蜀同。山则高峰万叠，磅礴郁积，无数里之平原。仙霞、分水、五虎、杉关，一夫守险，万人莫入；鸟道羊肠，登天入渊，虽蜀道无以过焉。水则自辟源流，不肯受邻省涓滴，建、邵二溪建瓴而下，篙师失手，蛮船立碎，视瞿塘、滟滪犹安流耳。沿海诸郡邑，控制渤澥，岛屿罗列，屹为雄镇者不下数十。舟航四达，登莱、天津，视若户庭；东南诸夷，直可以足蹴之，此则蜀之所不逮也。特山高田少，谷米不足于供，逊于蜀之饶沃耳。以省会而论，古、屏扼上游之冲，长、福控下游之背，连、罗固东北之防，此皆驿道所必由也。而东南一隅，距海仅百余里，一潮汐可抵城下，则尤为门户之要。建、邵二溪自囦关合延平以南，古、屏、闽清及侯官西北诸溪水，汇于马渎江。至石岊，歧为二：一自北而东，经洪山、南台，循鼓山下而东；一自西而南，经洪塘，由金锁江、阳崎江合永福之流，折而东为峡江。东二派合流，汇为马头江，中流有浮礁，曰罗星塔。有城在马江中流，当省会要冲，属抚标汛防。又东为员山水寨，江面辽阔，有城，属督标水师汛。对江为洋屿，水师旗营驻焉。雍正六年，添设旗下水师，兵六百名，于乌龙江下流三江口驻防操练，并不时巡查一带港汊、盐枭、盗艇。《水师营图说》：统福、兴、漳、泉诸郡形势而论，则泉之厦门，福之闽安，更为海洋咽喉。厦门特设水师提臣，驻扎其地，闽安亦设有副将防守。而洋屿水师旗营之设，又为闽安之犄角也。查闽安去城百里，海舶之来必由五虎门以入，有闽安以捍御于外，又得洋屿以应援于内，销钥既严，哨船罔懈，将全闽亿万群黎并登衽席之安矣。又东为琅琦江、闽安镇，由五虎门入海，闽安镇距省城八十里，为海口要冲。时时倭寇屡犯，国初海寇亦盘踞于此。镇城及南北岸炮台，皆顺治十四五年所造。琅琦山在中流，其麓有金牌寨，设炮台，康熙五十七年造。此海口门户之要冲也。明董应举《省城第一门户议》曰：闽安镇东出为五虎门，北为获芦门，南为壶江鼓尾，并出大海，其上为急水门，南有嘉登之凤埔山，北有新安之桃源山，夹立不及三百丈，双龟、熨斗绾之，此镇门东喙第一要地也。闽安镇南出为琅琦门，其最险者为长乐石澳，六山倚聚，与嘉登里之海屿相对，江面虽阔，中有积沙，大船难汐行，边澳乃有港，舟舶所从入，此镇门南喙第一要地也。夫扼险者，扼于内，不如扼于外。今急水、双龟门已建铳城，敌台对峙，有急而铳近，贼船不能飞渡，则镇门之东喙固矣。若城急水，不城石，犹为失险，贼犹得从梅花南入。若石距山而城，其险天设；又宿兵船于城下，北风则宿于琅琦，贼虽百艘，不敢越此南入，此为镇门之南喙。长乐之铁障，保护省城门户之策，断无逾此也。按此议极当，然今昔情形不同，今海坛既设总兵二营，则镇门南喙多一藩篱，自梅花所以南，沿海各岛屿咸资保障，固不在石之城与不城也。盖省会海口以南，北茭为险阨；南茭在梅花所，东有三碴巷，内沙浅，南来之舟必泊磁澳，候晨潮方济，便风则自外洋纵纤。磁澳今为海坛汛防要地；而内门与闽安相犄角，沿边老岸又有长福营弁兵防守，镇门之南喙固矣。北茭属连江县，宋元皆设水寨，名荻芦镇。明洪武中，改名北茭，并置城于此，与定海相为唇齿。其地山穿入海，复为巨石涌出，有小牛、大牛、覆釜、鸟喙四礁，交错竖立。稍左有仰月山，障南下之水；稍右有洋屿山，障东下之水，两水合冲直注茭濞，巨浪横激，过此者必审风审流，方可挍驶而过。若风逆流逆，冲冒竟行，多有复没者。此二者皆天险，防守得人，贼舟断无能飞渡。今统计省垣海口，镇以一总兵、一副将，参游都守十余，水陆营制凡八，而烽火桐山等营之为闽安镇外辅者不与焉。沿海防汛，星罗棋布，有形险阻，不过如斯。苟将弁得人，船械整饬，巡防周密，则亦不必为之过计耳。至上下游驿道所经，除东路抵海外，自省会经延平，抵浦城，曰西路，此由省晋京之驿路也。而由延平经邵武，达江西，亦由之。江西入闽有二道：一由河口，逾分水，入崇安，经建宁，下延平；一由杉关，入光泽，经邵武，亦会于延平。然前此，驿道由建安径入古田，经侯官西北而抵省，有不尽由延平者。唐末黄巢入闽，实由此道。按《三山志》：宋初，本州及南路递角，并从西门至剑、建及官员驿料，经水口嵩溪驿支给，久以为便。崇宁元年，因本州申请，以古田不当驿路，及西门一去水口中间，有号倒羊、猪猔岭、和尚盂一带，路不通轿乘，及小目、安仁两溪置渡子三人，古田置解子三人，岁支雇钱七八十贯，以为费多，乃废。西门路遂从北门铺雪峰路以去，不由南剑直抵建州；又从古田县西南，次从谷口出南剑。五年，复以北门路支费不赀，仍旧行西门葛崎、陈湖等，至芋洋十二铺，通接营顶。按：今所行驿路，即宋初之旧路也。然惟走递文报由之，若星轺往来，及饷糈军旅，则直由洪山桥水路二百里，抵古田县水口驿，较为便捷。至崇宁所创新路，则自建安之西，直达古田，循雪峰，经大湖县丞所辖之五县寨、冈洋等乡，由上、下寮抵省北门，虽道途寥寂，轻齎之行旅，亦多由焉。若地方有事，则上游之间道也。自省南门过大桥，经白湖、三角埕，渡江抵大义坊口，接福清界，曰南路。此下游与泉、漳入省之孔道，而由粤东来者，亦由之。然自宋、明以来，驿道变易不常，歧路之中亦有歧焉。《三山志》：往时驿路出方山渡，江面弥漫，无风准二十里，有风准七十里，沿两沙洲随潮而进，二时乃济。既有倾复之患，又有候次之旁，风潮弗律，候或一二日。甫登南岸，即陟方山岭，又有佛岭、白蒲岭、热隔岭，乃达太平驿。宣和六年，俞提刑向以西峡水面五里私商往来之道，命本邑治道，由玉泉院、峬尾、鼓山入新路，经弥陀山、西方院、真隐峡江北岸亭渡、沈峰、白鹿寺逾岭，抵福清界，行者便之。寻自枕峰前良步角、良山院通麻溪桥、濑溪桥，过常思，通旧路，遂不登白鹿，履道尤坦。于是，以方北铺移西峡路石铺桥头，方南铺移于枕峰院前，大田铺移于大田驿，下接常思铺。今于城门村渡以避峡流之迅，且约数里也。《万历府志》：原路自北而南来者，由横山、江南、白湖、龙卧、方北，凡五铺，至峡江渡江，由圆屯、枕峰、方南、梁山，凡四铺，至大田驿。万历四十年，改设官路，避峡江之险，从仓前铺折入侯官白鹭铺；由阳崎渡江达闽县蒙山，萧家道诸铺，至大田驿，始会归路，于是江南十八铺俱废。又，万历四十一年，以阳崎不便往来，复自南台起二十里，至吴山建一公馆。于鸡母屿，置一浮桥，又由鸡母屿渡江，抵萧家道登岸，又建一公馆。其阳岐铺舍仍存兼行。按二路兼行本一时事，见叶文忠记中。寻复行峡江路，而阳峡遂废。今惟兴化肩贩，从永福辜岭至大樟，顺流抵阳岐，为捷径云。自省城井楼门来宜铺，逾北岭、汤岭，经连、罗抵福宁，曰北路。而由浙东温、台来者，亦由之。其由东门逾古岭，循山径，亦可达连江。此道里四达之大概也。其由粤东入闽者，或由大埔达上杭，上杭县之峰市，与广东大埔接壤，为粤盐入汀之孔道。经连城下永安，由延平抵省城。其由龙、永二州入省者，亦多取道延平，不必皆由兴、泉一路也。城内古迹总略其地有专属者，皆分系于坊巷之下；其难以分隶者，总录于此。　　　　榕　城　福州旧产榕，故有榕城之称。宋英宗治平中，张伯玉守福州，编户植榕。熙宁以后，绿阴满城，暑不张盖。程师孟守是郡，有诗云：“三楼相望枕城隅，临去犹栽木万株。试问国人来往处，不知曾记使君无？”
　　三山九山　会城旧有三山之目，又曰九山。谚云：“三山藏，三山见，三山看不见。”是也。见者曰：越王山、九仙山、乌石山鼎峙城中，三者最巨，故称三山。其藏与不可见，向无定论。或以罗山、芝山、丁戊山为藏，灵山、钟山、玉尺山为看不见。其实省城山脉，自龙腰入城，建起为郡负扆者，曰越王山。越王山南行复起为乌石、九仙山也，东西峙为门户。三山之脉，蜿蜓起伏，如瓜引藤，贯于城中，随地异名。冶山、芝山、灵山则越王山之支者，罗山、丁戊山则九仙山之支也，玉尺山、钟山则乌石山之支也。今以古迹之隶于各山者，分疏于后。
　　越王山　在城北，半蟠郭外，周回数里。其南曰屏山，以形若屏扆也。一名平山，贡院负焉。其上今为各营火药库。越王山巅旧有环峰亭，宋光宗御书。有绝学寮、宋丞相张浚读书处。《三山志》：环峰亭，旧名四见。有太守刘瑾、罗畸诗，后更倚云。乾道丁亥，光宗赐名环峰，仍洒宸翰以贲之。又有天泉池，池侧有泉山堂，宋绍兴间殿撰薛弼建。又有玩琴石、相传为越王鼓琴处饮马泉、今在越山书院后金鸡井，下为华林寺。钱氏时建，详见《坊巷》。明初，跨山筑城，建楼于其上，曰样楼，今更名镇海楼。上祀真武。《闽都记》：旧有翠涛亭，以松名，今废。下为越山书院，国初郡人建，为都人士肄业之所。道光间，官延师主讲，郡守令捐俸，为生童膏火，遂与鳌峰、凤池两书院埒。前为讲堂，后为六子祠，又后为文昌阁；阁之左有泉一泓，镌曰“饮马泉”。旁团瓢数椽，额曰“古叫佛庵”。据《闽都记》，明建也。前左为陈观察岩祠。南为普济堂。国朝雍正二年奉文建，计堂房百三十九间，以养孤贫者。其南麓冶山也，又名泉山。城隍庙在其麓，俗称城隍山。其西曰王墓山，内有一邱隆起，相传为无诸塚云。左曰将军山。宋《治平图》曰泉山；《熙宁图》曰将军山。山下有宣毅、广节诸营也。今曰冶山，又曰城隍山、王墓山，其实皆一山耳。盖越山之支南下者，自贡院以西、藩署以东，皆相联属。经拓试院，又创建神宇，益以民居淆杂，开凿者多，故随地异名耳。近城隍山左右无知者，复创建司神庙宇，妄行□凿，山无完肤矣。唐时刺史裴次元于其南辟球场，即山为亭，勒二十四胜。《名胜志》作二十九胜。有望京山、观海亭、双松岭、登山路、天泉池、玩琴台、筋竹岩、枇杷川、荻芦冈、桃李坞、芳茗原、山阴亭、含清洞、红蕉坪、越壑桥、独秀亭、筼筜砌、八角亭、盘石椒诸胜，今皆废。西有小阜，藩署负焉。《闽都记》：晋严高卜迁，为图以咨郭璞，璞指一小山阜，使迁之，即此。又《万历府志》：西麓曰马牧山。《方舆纪要》：南唐攻福州，自马牧拔寨而入，即此，今未详其地。按《三山志》云：《汉书·朱买臣传》：故东越王居保泉山，今更徙处南行，去泉山五百里，居大泽中，今发兵浮海，直指泉山，可破灭也。是时武帝六年，东越王余善之立已二十五年，买臣故言：旧时东越王只守泉山之险，今乃去之而南，可直指其巢穴而取之，盖为所都之地。颜师古曰：即今泉州之山，谓福州也。自隋文平陈，改丰州为泉州。唐及元置福建折冲，亦号泉山府兵，皆即今之冶山为名耳。按此则《寰宇记》指今泉州之清源山，古名泉山，为余善所保之地者，恐误。又按《浦城志》以邑之福罗山为古之泉山，谓为余善所保之地，恐亦非。　宋李觏《越王山》诗：腊后梅花破碎香，望中情地转凄凉。游山只道寻高处，高处何曾见故乡。陈襄《和程公辟大卿游越山亭》诗：荔子园林海日边，幽亭更在碧云巅。江山旧是无诸国，楼殿今为极乐天。五马如君多暇少，一樽惟我共游偏。须知白首留连意，已有新诗寄北船。元萨天锡《越王山》诗：越王故国四围山，云气犹屯虎豹关。铜兽暗随秋露泣，海鸦多背夕阳还。一时人物风尘外，千古英雄草莽间。日暮鹧鸪啼更急，荒苔野竹雨斑斑。贡性之《越山清晓》诗：曙光晴散越王台，万壑千岩锦绣开。欹枕僧钟云外落，卷帘鱼唱镜中来。树藏茅屋鸡声断，露湿松巢鹤梦回。安得画图分隙地，移家仍住小蓬莱。明喻应益《登越王山》诗：遥天海色满高邱，历历山川城上头。选地得幽如在野，望春宜远更登楼。千村景驻林花霁，三市烟和井树浮。无复闽王遗迹在，空余松老不知秋。
　　乌石山　在城西南隅，与九仙山东西对峙，眉目海上，耸若双阙。山周回逾于九仙，形家谓为左弱右强。唐天宝中，敕改为闽山。宋守程师孟谓此山登览之胜，可比道家蓬莱三山，改名道山。山有三十六奇，曰：盘陀塔、山顶古砖塔，一日塔门忽裂，有一真身。郡人陈公元云：为儿时，见石桥上有曰《盘陀和尚真身塔记》，末云”大足元年建于此“。放鹤亭、在东峰，唐观察使崔干创亭，曰四向，因得青田鹤置于此，忽冲天而去，因以名亭。熙宁中，程师孟改为冲天台。石龟、父老恐千年后或轻举，乃于左腋凿一窍。观稼亭、唐阎济美守是郡，陛辞之日，德宗喻以农事，且言南方山水之富，到官首建是亭，以茂帝宠。薛老峰、山顶突起三字，曰“向阳峰”，不著姓氏。唐咸通中，侯官令薛逢与神光僧灵观游，创亭其侧，仍侧书“薛老峰”三字。周朴诗云：“薛老峰头三个字，须知此与石齐生。直教截断苍苔色，浮世人侪眼始明。”见《闽中实录》。《闽都记》：五代开运元年，雷雨大作，薛老峰三字倒立，是年闽亡。坐禅石、东峰，劲直如笋，以一指触之，即动摇。又名降睡石。天台桥、东峰岩侧，有巨石梁，如天台石桥状。仙井、在西峰，仙人任放炼丹于此；凿石得泉，一名任公井，今失。宿猿洞、怪石森耸，藤萝阴翳，昔有隐者蓄一猿，俗因以名之。景福三年，大筑城，遂隔城外。湛郎中俞解官，栖隐于此，详见《郊坰》。金刚迹、峰石上有巨迹般若台、在华严岩左，昔有沙门持《般若经》于此，因名。后名金粟庵，今久圯。初阳顶、阎公暇日，酷爱此峰，谓从事：每旦群山犹暝，独此峰太阳先升。因题石上云。落景坪、即初阳之西百道阶、王氏时筑鸦浴池、在山巅。古记云：雷震石坛，成一穴，丈余，不知泉脉所出，夕阳时群鸦乱浴，故名。王廷对诗：“一派浴鸦池似镜，半空度鹊石为桥。”道山亭、在山之西。宋熙宁中，郡守程师孟建。前际海门，回览城市。元丰二年，曾巩为记，林希书。《记》略云：城之中，三山鼎立，佛老之宫以数十百。光禄卿程公为是州，得闽山嵚崟之际，为亭于其处，其山川之胜，城邑之大，宫室之荣，不下簟席，而尽于四瞩。程公以为在江海之上，为登览之观，可比于道家蓬莱、方丈、瀛洲之山，故名。《闽都记》：今废。万历初，督学胡定复作亭于其侧，诸生竖《感知碑》，林燫为记。按今亦圯。国朝郡人林佶，于其地建瓣香堂，以祀曾南丰，佶自为记。五台山、王氏始创文殊台，西、东、中、南、北五台，仿佛真定府云。华严岩、西北峰中，有僧持《华严经》于此，一夕雷雨大震，劈石为巨室，僧遂宴坐于其间。李阳冰篆、在华严岩左。唐大历七年，御史李贡造台，李阳冰大篆《般若台记》，刻于石，字径一尺，与处州《新驿记》、缙云县《城隍记》、丽水《忘归台铭》，世称“四绝”。王氏像设、景福二年，王氏开国，至乾宁四年，大建院宇，设像铸，以资福田。迦毗罗神、释氏护法之神尊胜真堂、知州孟彪、崔干祠像。崔公井、尊胜堂前。崔公赏其甘美。石观音、僧广惠于尊胜堂后得异石，琢为之。慈氏阁、巡官锺泉建射乌山、相传何氏九仙于九日登高，引弓落乌云际，故名。谢公浴堂、凿石引泉为之高僧行道处、相传有僧创一砖室于西峰，白日宴坐，清宵经行，一日端坐而逝。其夕，人闻爆裂之声，诘旦，见一石塞行道之处。涅盘佛、卧佛也大悲院、有僧常止庐岳三十年，诵《大悲神咒》。空中言曰：功已成，出去救人。后归乡，创此。四圣院、祀梁武帝、志公和尚、娄约法师及大士。神光寺额、左神策锺、咸通五年赐，以上俱僧神解所记。凌霄台、在山绝顶，“凌”亦作“邻”。台侧有朱子、赵汝愚登乌山纪游石刻。蔡襄诗：“峭拔几千仞，独高无四邻。低徊倾北斗，突兀起东闽。缔结青云上，登临沧海滨。溪山来面势，歌吹彻穹旻。子夜看先日，阴崖得后春。去天知不远，呎尺仰威神。不危亭、在凌霄台。初创时，四面料瓦土垔，皆秤而后用，约曰：损则勿修。于是，屹立霄汉之中。后人不悟，创法修之，不逾时而坏。《闽都记》：今名清虚亭。国朝康熙十年重建，旋坏。蟠桃坞、在山之阴，疑传盘陀为名。有楷书三字，径二尺，镌于石，不载姓氏年代。明陈宏己诗：“莲峰嶻嶪遥浮塔，桃洞参差半压城。”王世懋诗：“金鳌对涌丹楼出，石燕斜侵玉洞寒。”石像、唐天宝八年五月六日，大雨雷电，须臾晴霁，石壁中涌出石观音像。欧阳詹有记，详见郡志。记末载“贞元六年七月十五日”。按即今石壁大士。铜像、王氏用铜六万觔、黄金三百两，铸弥勒像，方三丈六尺。向阳峰、旧附薛老峰，今析焉。幽幽亭、宋明道初，沈邈为侯官令，得释迦院东北隅地，作台曰峻青。后十年，复来守郡，寺僧请因台作亭，以为游观，因复至其下，名之曰幽幽亭，邀蔡襄为序，并诗云：“路尽得佳赏，川原何净明。周围地象壮，洒落世尘清。背郭千峰起，涵虚一水横。风帆人共远，潮屿岁重耕。晓市炊烟合，秋容物外呈。表闲幡弄影，觉静磬传声。官舍今稀讼，轓车此驻行。唱篇知寡和，君世负诗名。”理宗末，建海滨四先生会馆于此。跨鳌亭、即木雁亭，孙觉有诗。三贤堂、侯官令薛逢、四明诗人周朴、僧鉴空；或以为灵观，唐末人。笺香台、石塔、宿云庵、即瑞云也。云，道人名。明林鸿《秋日同登宿云台》诗：“野客沧洲至，乘闲上古台。江分平野断，树尽远天开。散策寻芳草，班荆坐石苔。秋阴将日去，雁影带寒来。香积雕胡饭，筵芳竹叶杯。相逢成暂醉，何必问蓬莱。”击壤亭、横山阁、金蟒穴、在宿猿之东。唐天成间，大石穴有巨蟒，鳞甲如黄金，蟠屈六七丈，王氏命运土塞之，因建大殿以奉佛，今葫芦城是也。刚显庙、《闽都记》：在凌霄台侧，祀唐处士周朴。朴，吴人，寓闽，隐乌石，黄巢入闽，胁降，朴曰：“我尚不臣天子，岂从贼？”贼怒杀之，闽人祀之。绍兴间，张浚谪福州，将游双峰，梦一僧与一金紫人及白袍士来谒。翌日登山，见三人像如梦中，异之。三人者：朴与观察李瓒及双峰僧懒安也。朴与懒安为方外友，瓒曾请双峰寺额，故并祀之。及浚帅闽，乃疏于朝，赐号刚显，郑昂为记。以上乃后人以神解所记，三十六奇未尽善，如般若台以李阳冰篆得名，而两出之，失之赘。于是，以不危亭以下，易李阳冰以下十六名。按以上俱《三山志》文，第所云山有三十六奇，乃僧神晏原记只三十三，即后人以不危亭以下易之，则仍止三十三。若合计之，又得四十九，其总数不符也，盖不可考。自后省各府志，洎《闽都记》、《名胜志》诸书，俱云山有三十六奇，乃其目与旧参差离合，又颇益以元明以来之新迹，而三十六之数，亦均不备，难以凭信。兹仍取《三山志》本文详著之。凡诸书所续名为奇者，附列于此，以便考览；其名同此者，不重见云。天章台、在山之东，有楷书三字。元萨天锡《天章台石上晚酌》诗：“高台在层霄，肩舆上绝壁。露下酒尊凉，月出海门白。坐拂衣上云，醉卧林下石。西风吹鬓毛，南斗在肘腋。题诗向天阍，奎光射瑶席。”天香台、清冷台、倚石罅架木，下瞰清阴覆檐，草树蒙密；伏日溽暑，若在秋冬之间，故名。明郑阎《登清冷台》诗：“高台凌绝顶，我辈此时过。落景空山满，秋声晚树多。宿云依涧集，野鸟向人歌。薄暮归城市，尘氛奈若何。”霸石、以上俱有石刻。长乐台、在千福院中。按千福院一作千佛院，梁乾化三年建。程师孟有石刻。又有飞燕亭。以上见《万历府志》。石天、在石观音之左，三石撑架，可坐百余人，有行书二字，径一尺四寸；旁隶书，嘉靖丁亥春，高禧、潘积中、谢宜相题。明徐熥句“径小疑藏穴，山穷忽遇桥”。祝融岣嵝峰、嘉靖中，御史李元阳摹刻《禹碑》于山之南。天香岩、霹雳岩、度半山桥，有岩杰立，类鬼斧神工成，为林中最高处。程师孟篆“霹雳岩”，凿深寸许，劲直，石色如铁。王文旭诗：“芒鞋踏尽烟霞色，石壁常含霹雳光。”王世贞诗：“数声霹雳开丹灶，四面芙蓉出化城。”林廷玉诗：“草树迷蒙谢豹啼，江山依旧世人非。野翁识破尘凡意，一度登临一醉归。”放生池、宋天禧、绍兴间，每圣寿日，郡守率了属，命缁流放生于此。社稷坛、在山西。宋时柯述建，自为铭刻石上。致养亭、亦柯述创，以乌石在西南坤维也。横山馆在山之南。嘉靖间，有僧作庵，今并废。以上见《闽都记》。头陀岩、唐文安头陀宴坐处，详见“南涧寺”，见《名胜志》。以上并见郡志。按诸书所录诸胜，今存者十仅二三，余圯废。姑就志中所述，全录之。其注中未备者，参《古迹》、《金石》各志增补焉。其为志所未及，并后人所创近迹，附录于后，以备考览云。灵鹫庵、在山南麓，跨射乌、宿猿洞之巅。嘉靖间建，焚修杂沓，督学姜宝废之。后为陈方伯洙别业，今改为斗姥宫。东为范忠贞祠。遗民浮宅、在灵鹫庵左。宋游汶所居，汶字鲁望，以不直贡贾以道罢官，家福州。元初不仕，自题其居曰“遗民浮宅”，穿一布袍，自书其背曰“遗民破衲”。新庵、亦嘉靖间建。南俯白龙江，西据横山之胜，游人接踵。三十八年，倭迫郡城，都御史阮鹗以闽中有“乌山青，动刀兵”之谣，撤之。太虚庵、在凌霄台下。嘉靖初，有自号“太虚道人”者，自北来，尝顶大箬笠，趺坐岩畔，结庐以居，禁足四十余年；后地为郡人董应举别业。榕庵、在山阴。明诸生韩廷锡、林蕙读书处，有三榕门最奇胜，后有石床。廷锡有《榕庵赋》。其左有蒙泉，上镌“蒙泉”二字，大旱不涸，为城南泉之一。今为郡人别业，俗称蒙泉山馆。双峰梦、山巅有石刻三字，径一尺四寸。射乌楼、今在城上，未详所始。道山观、在山之东南，旧有玉皇阁。国朝顺治中，郡人孙昌裔舍地增修，有石刻“孙子长读书处”六字。阁后即崔干放鹤亭址，有篆书“冲天台”三字，径二尺五寸。阁下石耸立，有楷书“望潮峰”三字，旁有佛老庵。天后宫、在山之阴，鹾商所建。九贤祠、在山东般若台旁。祀宋儒杨时、游酢、胡安国、罗从彦、李侗、蔡元定、蔡沈、黄榦、真德秀。内有漱经堂，郡人黄守儛建，祀学使沈涵。薛公祠、祀明先儒薛瑄宗公祠、在凌霄台西。祀明提学宗臣。万历初，观察徐中行建；徐卒，郡人并祀焉。王世贞有碑。福字坪、在观音岩旁。朱子楷书“福”字，长丈余，与鼓山“寿”字匹，旁有“开禧丁卯正月郡人张元简”十一字。国朝道光初，郡人建文昌阁于其下。吕祖宫、弥陀寺。　宋李弥逊《游乌石山饮鸦浴池》诗：“老怀不知春，但爱远峰碧。乘高恣遐观，未快双目击。稍为松根坐，遂与参井逼。女娲补天余，坠此百炼石。摩挲苍藓痕，上有鸦浴迹。引觞起自斟，醆面不容滴。举头挽飞云，颇觉天半窄。追随二三子，顾我独衰白。向来舞雩春，胜践同今昔。偶望千岁忧，共此一笑适。”明周元《登乌石山》诗：“松门媚烟景，探玩辍轻策。林谷谐宿驩，川云返初迹。鸣弦希叔夜，蹑屐企安石。妙赏心宇元，芳游发惊白。讵耽缁锡流，幸接邹鲁籍。俯仰百年身，能为几时客。晨风应序至，好鸟欣春及。物候俱有情，人生岂无适。余花映樽俎，落日散巾舄。笑语淡忘归，重期谅趋隔。”郑善夫《游乌石》诗：“道山秀盘石，春半更婵媛。海水双江入，岩花二月繁。衰容妨草昧，故老问桃源。怜尔南游思，风烟数断魂。傅汝舟《中秋登乌石》诗：“良夜孤峰顶，天秋阴复晴。天江烟下灭，低月雨边明。雁过声犹湿，云收意未平。狂歌谁独和，渔笛隔寒城。”徐熥《登乌石山》诗：“绝巘分青霭，高台接绛霄。钟声多近寺，墨迹半前朝。径小疑藏洞，山穷忽遇桥。凭栏时纵目，沧海望中遥。”喻应益《登乌石山》诗：“凌霄台倚白云平，日日看山不出城。祀塔已迷前代寺，摩崖半记古人名。几家占胜为园就，一径通幽傍石行。满目烟花非旧国，登临漫道客愁轻。”陈勋《登凌霄台》诗：“层台缥缈俯青霞，春尽相将问落花。酒榼夤缘丹嶂外，巾袍潇洒白云涯。中天楼阁三千界，扑地闾阎十万家。览胜赏心倾倒极，浩歌惊起暮棲鸦。”僧惠《凌霄台》诗：“平台屹峰巅，去天不盈尺。云来隐巉岩，云散露影迹。长笑观大荒，尘襟尽冰释。不知身世远，但觉乾坤窄。一勺沧溟浮，万家烟树隔。解衣恣磅礴，谢家山水癖。极目送斜晖，遥遥海天碧。”
　　九仙山　在城东南隅，一名于山。《闽都记》：高一百十五步，周回三百一十步，与乌石对峙。相传汉有何氏兄弟九人居此仙去，故名。《闽中记》：越王无诸九日燕集兹山，有大石樽尚存，故又曰九日山。《名胜志》：山有二十四奇，最著者曰平远台，居中占胜。有楷书石刻三字。旧有三山阁，宋建，后圯。明宣德间，太监梁著建楼阁于上，今亦毁。嘉靖四十二年，戚继光平倭日饮至勒石于此。中丞汪道昆为序与铭。许敦仁《三山阁》诗：“蓬莱方丈与瀛洲，东引长江欲尽头。几次坛场浑得道，万家楼阁半封侯。名园荔子尝三熟，负郭潮田插两收。七百年来遗谶事，钓台沙合瑞烟浮。”元黄清元《登平远台》诗：“六鳌簸荡元圃碎，三岛崩腾失空翠。海风掣断南山云，分我沧洲半江水。台南岩谷青岌岌，奇松怪石作人立。山巅恐有风雨来，林径空蒙落花湿。水东屴崱结平陆，积雾飞岚坐堪掬。蓬莱迢迢几万里，一碧天光浸寒玉，吟翁回首看不足，缓步策蹇度空谷。谁知咫尺山中幽，望断残碑立修竹。”明周元《平远台燕集》诗：“高台翠微里，振袂凌萧散。坐观沧海流，仰视白日短。飘飖居化城，羁离赋文馆。偶兹耽琴樽，讵非避书简。境绝万尘灭，趣惬众妙管。川上风雨来，苍然望中满。烟钟度山暝，野烧穿林晚。东城领车骑，相邀下崇坂。”游士豪《饮平远台》诗：“群峰面面削芙蓉，翠压层台树万重。落日影含孤塞雁，微风声断远山钟。一樽对客呼明月，独鹤迎人下古松。招隐空回王子棹，剡溪兴尽不相从。”野意亭、有孟庾、韩世忠画像。孟朝服，韩戎服，二人于建炎四年，领禁兵入福州，平建寇范汝为之乱者，事详见“止戈亭”。鳌顶峰。在平远台东南。宋为嘉福院地，因宋状元陈诚之读书于此，俗名状元峰。自山坪蹑级以登，千峰万井皆在屐舄之下。旁有玉蝉峰与鳌顶峰相联。又有炼丹井、浴鸦池、磊老岩、跃马岩、喜雨台、仙人床、金积园、杏坛、廓然台、有楷书三字镌石上。朱子有《寄题廓然台》诗：“昨游九日山，散发岩上石。仰看天宇近，俯叹尘境窄。归来今几时，梦想挂苍壁。闻君结茅地，恍复记畴昔。年随流水远，事与浮云失。了知廓然处，初不从外得。遥怜植杖翁，鹤骨双眼碧。永啸月明中，秋风桂花白。”琴台、青牛洞、醉乡石、九日台、龙舌泉、石龟池、梅岭、狮子岩、集仙岩、小华峰、金粟台程师孟取金粟如来像为名，元绛篆“金粟台”三字刻石，径二尺；绛从子积中绘金粟像于台畔。明郑善夫《金粟台秋望》诗：“鳌峰乌石宛相对，越王城中亦壮哉！正堪乘此黄花节，况得销忧金粟台。斜日远天寒雁到，绪风高树暮蝉哀。芙蓉冷落秋江净，故国惊心白发催。”诸胜，多程师孟所命名。《闽都记》又有四彻亭、唐元和中，郡守元锡建。碧霞洞、天仙羊石。并无考。今山之胜最大者，曰九仙观，本王氏宝皇宫故址。宋崇宁二年，郡人谓乌石、九仙右强左弱，乃建观于上，名天宁万寿观。绍兴间，改报恩广孝，寻更光孝。政和间，郡守黄裳创楼阁。元至正初，改今名。永乐、正统间，建寥阳殿，有喜雨楼。北有玉皇阁，岁久倾圯。山之阴，多为豪右所蚀。万历辛卯，郡人、布政使林懋和重建玉皇阁。相传汉何氏兄弟修炼于此，后解化于九鲤湖，有石刻古记一篇，文类谶讳，详见《金石志》。元陈旅《九仙观》诗：“力士持兵守绛宫，吹笙人去斗坛空。白榆城阙秋云上，红树楼台夕照中。鸿宝昔疑丹井谬，龟泉今讶玉池通。他年不跨芝田鹤，曾向清虚学御风。”明林鸿诗：“仙山有楼观，虚爽轶浮埃。昔有九仙人，跨鲤兹山来。赤鲤去不远，仙人安在哉！空余弹棋处，白石生苍苔。至今羽人居，往往闻风雷。檄雨古坛暝，礼星寒殿开。尝闻至言人，内景融春台。群生若刍狗，大道如婴孩。飚车天与接，岂但登蓬莱。”徐熥《登玉皇阁》诗：“杰阁开灵境，瑶台接太空。层甍青嶂里，飞槛白云中。海上蓬莱岛，人间太乙宫。六鳌峰迢递，五虎势巃嵸。渐与尘寰隔，还于帝座通。天都低日月，地轴隘华嵩。远眺龙台古，回看雉嵘雄。阶生苔草绿，炉伏火丹红。宝诀传金母，高幡拥玉童。骖鸾逢子晋，骑虎揖韩终。自识元关妙，因知道教宗。九仙遗迹在，何必访崆峒。”法云寺、在山之麓。五代唐清泰元年建，初名地藏通文寺；宋祥符间，赐额法云。明宣德中，重建。大雄殿之北为法堂，其西为千佛阁，东南为吸翠亭。山门之内砌石数十级以登，乃为二门，东南山川若俯而视焉。万历乙卯，詹莱书“白玉仙人台”扁于阁上。国朝乾隆间，布政使陶士僙改名白云寺。崇报祠、在法云寺西南，祀明都宪林廷玉、副使高文达。正德间，卫卒进贵倡乱，二公有平寇功，故祀之。报功祠。祀明尚书马森。嘉靖四十一年，倭变，卫卒郭天养作乱，尚书与陈参政珂再出，抚谕乃定。万历初，请建祠，有司致祭，吴人皇甫汸、岭南欧大任有碑。按《闽都记》：山顶旧有戚继光勒功碑亭，今废又有揽鳌亭、倚鳌轩、应鳌石、接鳌门、步鳌坡、耸鳌峰，俱御史锡山王英创，有《六鳌说》刻于石。今亦废环山左右，又有文殊院、在山东南，王潮所建。圆明院、在山南，周显德五年，伪臣李廷谔所造；天禧三年改圆通禅寺；天圣二年，改“通”为“明”。小华山、野意亭、廓然台在内。天王院、在山下，崇宁间建。育王院、在山下，宋嘉祐间建，程师孟有诗。资福尼院、在山之南胜观亭。在平远台旧嘉福院内《三山志》：又有报慈崇因经院，郡志：在左二坊。宋太平兴国间建。本潮州刺史李彦晖故宅。有记云：彦晖从王氏起建州，以功出镇越台，分符潮郡，遂赏兹宅。及太平兴国初，归欵，乃曰：“幻质无常，终归坏灭。”因舍为寺。以上今俱废，附于此。　宋蔡襄《九日登九仙山》诗：“偶尔寻幽上翠微，游人啼鸟似前期。花间行印露沾纸，山下放衙云满旗。艳艳舞衣朝日处，飘飘商橹落潮时。传杯且与乘春醉，身世悠然两自遗。”明林敏《九仙天王院》诗：“珠宫隐上方，载酒一乘兴。雨歇瀑水凉，云归古树暝。忘机野禽狎，发咏山鬼听。坐对月明时，空山响烟磬。”王佐《游法云寺》诗：“巍巍绀殿拥层冈，此日登临野趣长。贝叶独听双树法，金猊晴吐一炉香。云腾瑞气连禅榻，雨落昙花满石床。惆怅忽闻锺梵定，数声归鸟背斜阳。”赵世显《法云寺对月》诗：“西望烟云晚尽收，银蟾如镜挂飞楼。数声砧杵千家夕，万里关河一雁秋。古寺清钟醒鹤梦，空林寒露湿貂裘。何时得共含香侣，载酒重来此地游。”徐熥《春日居法云兰若》诗：“移来书舍傍琳宫，隔断红尘路不通。游履半闻新雨后，佛幡高挂乱云中。夜深松偃疏帘月，春尽花飞晚磬风。漫谓空门人迹少，相寻日日有支公。”“登临正及看花期，青草葳蕤步屧宜。雨翳松声过院冷，风传莺语出林迟。闲寻缁锡谈三昧，偶伴黄冠礼六时。自是山中堪避俗，更无踪迹世人知。”“古路苍苍入鹫峰，烟霞断隔往来踪。时将真偈灯前课，每与游僧竹下逢。满架瑶函藏贝叶，远村山色绚芙蓉。闭门冥坐尘缘息，又听云堂起暮钟。”“满径苍苔过客稀，疏钟才动暝烟飞。轻敲竹院残僧返，乱落松花一鹤归。夜静石灯分佛火，春寒山剡借禅衣。上方万籁已俱寂，但有经声出翠微。”国朝郭雍《九日登于山》诗：“聊复登高去，仙台一放歌。夕烟天外淡，疏雨鸟边多。秋色老如此，流年伤若何！蓬山不可接，江水落松萝。”
　　罗　山　在古罗城通津门外，九仙之支也。其下有法海寺。详见《坊巷》山今多凿铲，唯寺后及闽县署后山址仅存耳。
　　丁戊山　即嵩山，一名中山，亦九仙之支也。在城东南，隐隆磅礴阛阓间，占形胜之中。旧有安福寺，唐咸通十三年建。梁乾化二年，王审知始造木塔七层于其上，号新塔。元丰间，以主僧不谨，废田入学。后寺亦灾，官籍其地，售民以居。今新塔街至塔崎顶等地，皆塔寺之故址。《闽都记》：旧有中山堂、雪峰庵诸胜。今亦废，余详见《坊巷》。
　　闽　山　在城西南隅，一名玉尺山，乌山之支也。旧有法祥院，宋初建，旧号闽山保福寺。《闽都记》：宋建隆三年镌观音像，有刻曰：“寺虽新号，山则旧名。”熙宁三年，程师孟以光禄卿知郡，游此，僧为镌“光禄吟台”四字于右，今入民居，巨石巍然，游客罕至。按光禄坊得名以此。又名玉尺山者，以上有石，平如尺也。程师孟《光禄吟台》诗：“永日清阴喜独来，野僧题石作吟台。无诗可比颜光禄，每忆登临却自回。”明陈朝锭《登光禄吟台》诗：“薛老峰前返照深，名山高绝敞云岑。偶过光禄吟诗处，聊与高人说道心。花影满庭香气散，凉飚吹树月华新。王猷最有探奇癖，何日重邀过竹林。”
　　钟　山　在城西南，亦乌山之支也。其地旧名钟山巷。《三山志》：本梁太守袁士俊居第，内有小山，时闻钟声。普通三年，因舍为寺，号袁寺。隋仁寿二年，始以舍利为塔。大业二年，改为鸿业寺，寻为钟山寺。唐上元元年，更名福唐寺。会昌间，废。太平四年，复之，赐额曰：大中寺。天圣中，灾。元丰改元，复之，有定慧塔、八百罗汉像、观音像。明万历间，废。其地半入马恭敏森居第国朝雍正十二年，寺毁。今改为长福营公馆。按今地，有大中内铺、三官巷、尚方顶之名，皆寺之故址也。明曾仕鉴《钟山寺》诗：“[HT6SS]宝地深双树，钟山匝一枝。莲灯供夜读，香积假晨炊。过懒僧留奕，消愁独咏诗。无心与俗混，名姓恐人知。”陈椿《憩钟山寺》诗：“微月淡娟娟，清风静四禅。地疑灵鹫涌，山似巨鳌联。烛影将分夜，钟声欲曙天。上乘何处悟，愿借一灯传。”
　　灵　山　俗讹作龙山与芝山相连，一山二名，皆越王之支也。历代铲凿殆尽，微见冈阜。今自灵山巷、井楼门迤南，至开元寺后，皆有巨石连络，即山址也。其麓有开元寺。详见《访巷》
　　会城七塔　郡志：旧传闽寺始晋太康，终晋世惟增二寺。至唐有二百六十七寺。宋则富室翁媪倾赀建筑者累累，至庆历间，郡寺通计千六百二十五所，是郡之蠹也。《三山志》：闽之浮图始于萧梁，高者三百尺，至有倍之者，铦峻相望。乾符间，巢寇焚殄无遗。开平中，闽王审知复其二：大中寺定慧塔及神光寺报恩塔也。报恩塔院，在神光寺傍。《三山志》：唐大中十一年，观察使杨发以隙游亭地，命僧鉴空创寺，及塔七层。咸通九年，敕号神光之塔；院曰报恩塔院。乾符五年，巢寇焚殄无遗。开平中，闽王审知复之。唐周朴诗：“良匠用材为塔了，神光寺与得高名。风云会处千寻出，日月中时八面明。海水常流倭国野，天文方载福州城。相轮顶上望浮世，尘里人心应总平。”明陈亮《登神光塔》诗：“宝塔层层见，天灯面面红。玉毫光不夜，火树迥当空。七级高标壮，千门属望同。朱阑清映月，金铎远鸣风。驰禁逢元夕，焚修溢梵宫。游观多士庶，登涉有文雄。共喜超同品，应知仰六通。迷津如可照，于此息微躬。”是时，复创万岁定光塔、详见“万岁寺”下安福寺崇庆塔详上“丁戊山”，即新塔。及太平寺开元塔。详见“开元寺”下王延羲又造石塔。详“石塔寺”。谢郎中泌诗：“城里三山千簇寺，夜间七塔万枝灯”是也。按今诸塔俱毁，惟定光、坚牢二塔独存，所称会城双塔也。又《三山志》所载其数仅六，其一或云即普光塔。《闽都记》：普光塔寺在甘棠坊。宋熙宁五年建，旧有塔五级。明洪武间，增为七级；宣德间徙建寺西，后塔毁，寺仅数楹。徐、谢肇淛皆有诗，详见郡志。
　　苏公井　宋提刑苏舜元所凿，凡十二井，皆在城内，俗称苏公井。在闽县者四：一在嘉荣坊内，嘉荣坊即今南营，井在张氏祠前。一在开元寺南，一在庆城寺南，一在石井坊。即石井巷在侯官者八：一在登俊坊内，即今杨桥巷，井在登俊境内。一在桂枝坊，即今牛育巷内一在官贤坊，即今侯官县前，井在官贤境内。一在泔液铺，即今后街宫巷，俗名丰井营，井在巷口泔液境内。一在西察院后，西察院，即今海道里地，井在长福营公馆之后。一在万岁寺前，万岁寺，旧在今庙巷内，今寺废而井犹在巷中，然当隶闽县。一在断事司前，断事司，即今都司巷地，井犹在巷内。一在盐运司前。
　　七星井　亦宋苏舜元所凿。其六在宣政街左右；即今鼓楼大街其一在还珠门外，今东街口初名第一泉、第二泉，后更名福井。相传第一井以铜为底，无泥气，旧时鼓楼壶漏取此水，轻重适宜。国朝乾隆二十年修浚。今诸井虽存，而淤塞过半，且四傍隙地，亦多为阛阓所侵，疏浚清复，亦复古之一事乎！注水斗斛　俗有“七星、八斗、十六斛”之称。其斗斛之制，不知昉自何时，志乘皆无明文；大抵与七星井同时并置，皆取压制南离，消弭火患。《闽都记》载：东街内有注水石斛四：今考，其一在三牧坊口，近亦淤为平地；其三皆不可见。东街口两斛，现在穹窿宫两边火墙内。其自西门大街至同街一带，向所见万寿宫前、善化坊口、西峰里口、旧米仓口、总督署前、鼓楼东口、厂巷口、境巷口、军门前，；凡八处仅存。今亦惟万寿宫前第八斗，有乾隆二十八年《奉宪清复古迹碑》尚存，余皆填塞。虽碑亦无有，督署前之斛，则以道光间内署灾，总督刘韵珂惑形家言，移在头门西偏。

卷中 坊巷第二

　　福州附郭之县二：城内坊巷，东南属闽县；西北属侯官。而鼓楼当三山之中，自鼓楼而南曰宣政街，至于还珠门。自还珠门至南门，皆曰南门大街。其东，闽县治之；其西，侯官治之；是为合治之街。其外属闽县者为坊四：曰左一坊、左二坊、左三坊、南津坊，统铺八十有奇。属侯官者亦坊四：曰左一坊、左二坊、右一坊、右三坊，统铺八十有奇。其中街巷大小，经纬纵横，今昔殊称。而俗又以里社别之，曰某境、某社焉。今自其中旁及四隅，凡衙署、学校、坛庙、寺观，及古迹之已废者，皆系于其地。序其次如下：
　　鼓　楼　《闽都记》作：全闽第一楼，即威武军门也。《三山志》：本唐元和十年，观察使元锡所建州府也。乾宁三年，州升为威武军，遂为威武军门。宋嘉祐八年，给事元绛更为双门，上建楼九间。熙宁二年，始创滴漏，有鼓角更点。下为亭以翼之，左宣诏，右班春。《万历府志》嘉祐间，火，安抚使杨长孺重建。元泰定四年又火，重建，石柱四十四，长各二十八尺，广二尺八寸；楼高九十八尺，深十一尺，广二百八十尺。《闽都记》：元至正二十三年，陈有定平章事，鼓楼鸱尾，吐气如雾。明宣德二年，为大风所圯，御史方端命僧了心募缘重建，深广如旧，高减二尺，复置铜壶滴漏。嘉靖四十三年，布政使陈大宾改建，南额曰：“海国先声”；北额曰：“拱辰”。万历三十九年，左布政丁继嗣、右布政袁一骥重修，颜曰：“第一楼”。南额曰：“海天鳌柱”；北仍旧。以门直方山五虎，因杜中门，从左门出。《通志》国朝顺治十八年，火，石柱俱坏。康熙十一年，布政使何中魁重修，规制卑狭，非复前日之旧。按：道光甲辰火，总督刘韵珂改用砖甃，如还珠门之制，按：《旧志》：建炎二年，江待制常申明约束，守漏四人，分两番值日。贮漏水奁具中，候鱼珠落铜盘，乃移秤刻，即告户外报时者。诸衙报牌九人，以鼓角匠轮差于外，只应告报。直漏五人，分直五更，并以挝鼓人轮差。奁具等物，五十日一涤。昏时鼓角，八人各二十六声，为三叠。挝鼓八人，角声止，乃各挝鼓为三通。凡三角、三鼓而华。四更三点及申刻，各吹角三声为小引，更以鼓点以钲。铜钲款识云：“梁开平五年，岁次辛未，七月壬午朔，十三日甲午造，重者二十斤。”世传闽王点，即此也。据此，则宋时铜钲尚存，其失不知何时。宣德间复置滴漏，亦不知即旧物否耶？程师孟《滴漏新成》诗：“台门新漏一声闻，从此朝昏百刻分。他日郡人思太守，也须谈及蔡参军。”“风雨虽昏漏不移，百年应未失毫厘。须知万户千门里，正得人间凶吉时。”又《晓登威武军鼓角楼》诗：“百尺谯门戍万兵，黄昏初动画龙声。铜钲犹是闽王点，银秤才悬汉守更。四面僧夸金作界，半年人看玉为城。官程稍近千余里，不可侬家向此行。”
　　布政使司署　当三山之中，后枕越山，前案方山。晋太守严高初建为郡衙。唐为都督府，又为观察使衙，为威武军节度使衙。五代梁为大都督府。闽王审知建牙于此。其后改作逾制，有文德殿、长春宫等诸名。及钱氏纳土，悉废撤，独明威殿仅存，守臣避不敢居，以为设厅，即其旁建大厅视事。天圣中，郡守章频创都厅，郡守郑载重建大厅。景祐四年，范亢于都厅创后堂，更名清和。端宗即位于闽，以设厅为垂拱殿。元为行中书省，又为宣慰使署，更置不常。《闽都记》：至元十九年火，右丞蒙古歹建省厅，于设厅旧址置左右司，创诚心堂、立仅门，列东西吏舍库庑。明洪武初，改为福建承宣布政司，堂曰政本。初名宣政复改为紫微堂。左右布政宅，在堂西。万历二十九年，左布政丁继嗣、右布政袁一骥重修，国朝因之。康熙二十年，布政使佟康年重建。雍正十年，内署火，布政潘启丰建。道光间内署火，又重建。按《闽都记》：仅门前即古东康门，西即古西园门。后堂北有小阜，乔木数株，即严高卜迁处。考古都事厅署迤东一带，即古东康门地也。督粮道署及经历署，皆古西园门地也。
　　附旧迹：案王氏有闽，多所创建。《明一统志》所载：王氏旧宫有长春、宝皇、大明、紫薇、东华、跃龙诸宫；又有文德、文明、大酺、明威等殿，及紫宸、启圣、应天等门。钱氏纳土后，悉行毁废，惟明威殿独存。宋端宗改为垂拱殿，今称紫薇堂是也。然亦非旧制。宋元以来，守臣多所创造，今亦渐即圯废。郡志所录旧迹颇多，然其址率多湮没，不可考。兹仍寻其略，俾览古者考焉。
　　大都督府门　《三山志》：唐上元二年创。钱氏归宋，凡伪世门额悉废，惟威武军门、大都督门仍旧。庆历间，成戬修旧额，蔡襄书，后张致远重书，列戟十有四，谓之仪门，亦曰衙门。按即今藩署头门。
　　设　厅　在衙内，旧有之。庆历六年，蔡襄重建，自书梁。宣和五年，俞向复修，通判黄琚记。详见前。
　　大　厅　在设厅西，旧有之。天圣九年，郑载重建。
　　都　厅　在大厅东，一名签厅。天圣五年，章频建。
　　小　厅　在大厅西。景祐四年，范亢建。熙宁中，更名清和堂。靖康时塑三清像，更名三清堂。旁有观音堂。
　　修令堂　在都厅前。乾道二年，王之望立额。
　　自公堂　在修令堂后。王之望诗：“丛石当轩峙，横池傍砌深。还将修竹绕，半入古松阴。昼赏风澜皱，宵怜月影侵。聊舒沧海志，寄此小山林。”
　　九仙楼　在小厅西楼下，东衣锦阁，西五云阁。旧有清风楼、爽心阁。蔡襄《登清风楼》诗：“郭外青溪溪外山，溪云飞上破山颜。晴明天气琉璃色，何处峰头带雨还？”
　　燕　堂　在大厅北。嘉祐四年，燕度建安民堂；熙宁间，又创谈笑轩于安民堂北，后皆名燕堂。堂之西庑有舫斋。绍兴十三年，叶梦得以校理黄伯思摹索靖《急就章》一千四百五十字，刻于堂壁。宋林积诗：“济川须用楫，网水或行舟。四海风波路，安眠是胜游。”
　　眉寿堂　在燕堂西。安抚使张浚为其母秦国夫人建。
　　雅歌堂　在眉寿堂北。乾道间，王之望建。
　　和乐堂　雅歌堂北，淳熙间创。
　　信美堂　嘉祐间，元绛建。
　　筼筜轩　嘉祐间建。
　　爱山堂　绍熙间建。
　　万象亭　在燕堂北。绍兴间叶梦得建，薛弼修。宋富直柔诗：“堂后山川面面通，向来奇观有蒿蓬。元戎小试经纶手，万象都归指顾中。雨罢卷帘凭爽气，酒酣极目送飞鸿。明年凤阁鸾台上，好赋新诗下北风。”李弥逊《留题万象亭》：“断取方壶壮郡濠，钩连野色上亭皋。星移日转天容丽，江静山明地轴高。下榻延宾供啸咏，凝香罢寝动风骚。使君八九吞云梦，小展风烟遗我曹。”
　　止戈堂　在燕堂东，安抚厅后，架阁库北。元丰四年，刘瑾建。旧为甲仗库。建炎四年，建寇范汝为猖獗，程迈乞师于朝，韩少师世忠讨平之，饮至于此，遂以名堂。李纲《瓯粤铭》：“相彼瓯粤，民俗剽悍。负气尚勇，轻生喜乱。巨盗挺之，蜂附蚁从。曾未期年，同恶内讧。王师之来，如雷如霆。讨叛舍服，千里震鸣。锋蝟斧螳，犹敢强拒，转战逐北，婴城自固。怒其鷇麛，以抗裔狱；翘其萌芽，以激霜雹。肥牛偾豚，一举碎之。宥彼胁从，戳其鲵鲸。凶徒逆俦，尸相枕籍，天威所临。敢有违者，君臣之义，父子之恩。克笃父子，乃明君臣，咨尔瓯民。自今以往，爱育子孙，尊君亲上。焚尔甲胄，折尔瓯兵；服勤耒耜，以保尔生。孝慈以忠，砥砺名节。勒铭山阿，敬告耆耋。”朱松《题止戈堂》诗：“高堂岩岩面势尊，洞见万井开重门。元戎务简玉帐静，缓带酌客娱朝昏。忆初饿隶起篁竹，一啸千里来黥髡。将军揽镜媚巾帼，何异搏虎驱狐豚。只今休父八州牧，身佩重寄忧元元。惊尘错莫羽书密，虽有美酒谁同樽？沈机且复长辔御，沥沥何啻血肉论。楼船一夕飞渡海，汉家上将来天阍。狂童束手赴烈火，雕戈不污妖血痕。坐礁饮至凯歌入，船粟往哺遗民存。五岳包裹高阁束，止戈新榜真成言。便当频与方外吏，徒倚风月星河翻。几年牡籥飞不守，河济逆气腥乾坤。知公快挽天河手，坐视黠虏方游魂。权舆闽越聊小试，宁复久此淹遐藩。农桑万里望公等，愿见四海无营屯。”
　　凝翠堂　在止戈堂东。
　　逍遥堂　在甘棠院东。大观中，罗崎修，徐竞篆。
　　流觞亭　在逍遥堂西。宋元绛诗：“春风流水出岩扉，载酒轻舟扬彩旗。把得玉杯还自笑，老翁真个似童儿。”
　　佚老庵　在逍遥堂西北。宋元绛建；后改为隐几，又改为净名。元绛诗：“分得藩符近海滨，溪山深处养天真。幅巾隐几春庵静，直是羲皇以上人。”
　　会稽亭　在佚老庵西南，元绛建，以元公开国会稽名。公出守，庞籍、王珪、范镇、王安石、司马光五十三人，赋诗五十七章，以宠其行，刻其显示者于壁。
　　熙熙亭　在逍遥堂前。亭畔有池。政和元年黄裳更名得象，自为记。
　　偃盖亭　绍兴十年，张浚理梦蝶亭故址，新之。二十二年，张宗元改为秀野亭。
　　清风亭　在秀野亭南。张宗元建。
　　双松亭　在秀野亭东北。蔡襄建，并隶书额。
　　坐啸台　在逍遥堂北，旧为养和亭。熙宁二年，程师孟建，初名玩月。宣和五年，俞向以得象亭材创，更名月榭。
　　怡山阁　在坐啸台东，旧荔枝楼、望云楼、闻射堂之地。元祐五年，柯述建。
　　怀隐庵　在和乐堂后。绍兴十四年，叶梦得建。两旁有亭，东曰归意，西曰柏悦。梦得自题《怀隐庵》诗：“春风的的为谁来，绕舍闲花亦漫栽。庵内不知庵外事，夜来微雨小桃开。”
　　清閟亭　在九仙楼下。绍兴十六年，薛弼建。又建亭于春，曰兴春。
　　日新堂　在设厅北，蔡襄建。
　　春野亭　在日新堂东南。庆历六年，蔡襄建。襄有《新作春野亭》诗。附明范汭《闽宫词》：“露华如水蘸宫墙，红豆花开荔子香。多少蛾眉闲待月，九龙帐底貯归郎。”“四条弦上按新声，半是先皇手教成。旧事内人谁敢泄，春来燕子不呼名。”
　　督粮道署　在布政司仪门右，原清军驿传道署。国朝雍正四年，驿传并归盐运司，改为监粮道署。后仍兼驿务。今为督粮兼分巡福州、福宁海防兵备道署。其前巷内为布政司经历署，俗称粮道。后有里社，祀闽王。
　　自鼓楼迤南，至于狮子楼，曰宣政街。俗称鼓楼大街。内旧为元肃正廉访司署，故亦称肃政铺。内有七星井六，详见《古迹总略》。到任桥、狮子楼，并详见上卷。其东属闽县者，有：
　　东衙巷　旧为闽时官廨所。有东总门，一名大东衙。今皆为民居。巷之半有横巷，南通庙巷，北达按司前。
　　庙　巷　旧名万岁巷，以古有万岁寺也。又有陈古灵祠，今祠、寺俱废。有横巷达于东河沿，其东口达于开元寺街。
　　沿河东巷　今名玄坛河沿，以内有玄坛庙也。北通庙巷，南有巷达东街。河折而北，达于三牧坊卫前街及开元寺街。有桥二：曰通阛，曰勾栏。详见《河道》。玄坛庙对岸有山陕会馆。
　　大龙湫巷　古称左院巷。宋时司理列署于此，今俗名龙湫巷。巷折而北达玄坛河沿。
　　自狮子楼直南，至于安泰桥，皆称南大街。东为东街。详见后。
　　连桂坊巷　今名厂巷，旧名梳行。以宋给舍黄唐佐居之，刘延康以其兄弟登科建坊，名连桂坊。有横巷，北达东街，南通石井巷。巷口有注水石斛一。
　　花　巷　《闽都记》：名使旌坊巷，以宋李任漳郡守，乡人荣之，故名。俗呼梅枝巷，今名花巷，以通百花务也。南通石井。
　　通贤境巷　内有通贤里社，故名；今但称境巷。有庙祀赵真君。南折通织缎巷，而达于南营。
　　织缎巷　名未详何取，旧嘉荣坊地也。内有苏公井一，在张氏祠前。南折通于南营，亦通境巷。
　　馆前街　今称军门前街。闽时内有五州诸侯馆也。宋屯田郎中湛俞隐居于此，三召不起，名旌隐坊。元宣慰使魏天祐寓坊内，亦名福星坊。中有桥委平陆中，名钓鲈，亦曰铫炉。相传其下有支河，此或罗城水门之桥。
　　钓鲈桥折而北，为南营。古驻泊营也。宋时将卒自他所调集者居此，有横冲、百胜、促生诸营，环坊隅以居，钤辖监押领之，此其旧址也。南营之中有委巷，折而达于塔崎顶。有抚标参将署，按《闽都记》南营之东为坐营司。明初为巡海都指挥公署。嘉靖末，倭寇军兴，添设总兵、参将等官，以其署为游击府。以地考之，当即其址。塔影楼。今在廖氏宗祠内。陆游《老学庵笔记》云：段成式《酉阳杂俎》言，扬州东市塔影忽倒，老人言海影翻则倒。沈存中以为塔有影必倒。予在福州见万寿寺塔，成都见正法塔，蜀都见天目塔，皆有影，亦皆倒也。然塔之高如此，而影止二三尺，纤悉皆具。或自天窗中下，或在廊庑间，亦未易以理推也。案：陆此记，则是楼自宋已有之，今尚存。楼左板扉间一窍，日中则有影倒立，目为神技鬼工。郑诵德开极曾居此。以上见郡志。又考《闽都记》：有南楼在嵩山之阳，朱普祖宅，元黎伯韶卜也。三峰环宇，两塔插空。两河九陌，虹流鳞次。普字孔周，宋进士，儒林郎敏中之裔。明王恭有《南楼奇观为朱孔周赋》诗，然不言塔影事，未知即此楼否？姑附录于此。南营口之东为巡抚署，在嵩山麓。其地为闽五州诸侯馆。宋时尚书王祖道宅。明洪武初，为驸马都尉王恭公署。正统间，镇守内官居之。嘉靖初，改为提学道署，倭乱，始设巡抚开府于此。四十四年毁于火，隆庆元年巡抚涂泽民重建。万历三十二年，巡抚徐学聚改建。市西北民居百余间，拓广之。三十九年，巡抚丁继聚再葺，今仍之。署之左为柏姬庙。明巡抚商周祚改建。商自为记略云：闽会城有柏姬庙。旧志：柏帖穆尔，蒙古人。至正间，以行省郎中莅闽，国朝兵下福州，知城不可守，乃引妻妾登楼，谕以大义，于是死者七人。其女甫十岁，亦与其难。后人怜而祀之。一说：麻喇国哈卜满，永乐十三年率妻子入朝，卒于三山，遂家焉。事闻，诏有司营葬，月给其家饩三石。其子感国恩，筑望京台，畜白鸡司晨朝拜。令女养鸡，鸡毙，女以奉父命不谨，惧而从井死。自是家人时见女与鸡出入壶闼。今神即此女。又案：《晋安逸志》：麻喇国王女，前身名阿罕得儿。奉如来之教，师事葱岭独眉和尚，以心慕贵盛，遂轮回麻喇王宫。独眉听知之，必欲终度此子，亦合掌而逝，托生王宫为白鸡。王女见而绝爱之。永乐间，王率妻子诣闽内属，未几病死。女与白鸡居，鸡忽人语曰：“阿罕得儿来前，颇忆葱岭周旋否？”女大悟，叩头忏悔。鸡乃说偈竟，女即持鸡而化。闽人异之，号曰白鸡小姐。三说颇有同异，其孰从而辨之？由前之说，理甚正，而说亦有据；由后之说，稍涉怪诞，似不经见。博采先正之论，多从柏姬，且庙去柏氏之宅不数武。白鸡云者，未必非拾遗之讹。庙旧在院署之后，复迁于左。余更为特祠祀之；捐俸佐者，将军褚翰也。
　　自安泰桥古利涉门桥也，详见《河道》。至于南门，亦曰南街。今称学院前其东河沿曰朱紫坊，以宋通奉朱敏功兄弟四人居之，朱紫西门故名。旧名新河。内有二桥，皆达于抚署前。中有巷达花园，东口接津门桥。
　　一峰书院　在朱紫坊，祀明罗伦，今废。
　　洎　台　在朱紫坊。明长史谢汝韶别馆，子方伯肇淛世居。今久易主。
　　学院署　在南门大街东，旧贡院地也。明成化间，迁贡院于平山，改为南察院。嘉靖间，巡抚都御史居之，后为提学道署。万历四年，改为清军祭院，尚书林燫为记。十一年，副使耿定力复修葺，为提督学校公署。二十七年，矿税太监居之，后复改为督学道署。原有文馆，在乌石山北，国朝毁于火，地废为城守营；乃于署中置东西文场试士，左有逢源亭，仪门外有寅宾馆。雍正九年，督学戴瀚葺文场而新之。乾隆十七年，郡人何际逮捐建东西考棚，增置案座。嗣后历有修葺。今署东有小径，通郡学射圃。又明伦堂西有门，亦通署之东辕门。
　　兴贤坊　在府学街口。初名进德，宋政和中更名兴贤，俗称府学前。折而东为：
　　府儒学　唐初儒学，在今布政司右。大历八年，观察使李椅移建于此。乾宁元年，观察使王潮于州置四门义学。梁龙德元年，闽王审如置四门学。吴越时作新宫，号使学。宋初学制坏。太平兴国中，转运使杨克让始作孔子庙。景祐四年，权州事谢微表请于庙立为学，从之。会微罢去，郡守范元、许宗寿踵其事，历五载乃成。植宇六十矾楹，中设孔子与高弟十人像，又绘六十子及懦像于壁。有九经阁、三礼堂，黉舍斋庐皆具。熙宁三年灾，郡人韩昌国、刘康夫等二百人以状言于府，请自创盖。郡守程师孟许之。既而各县文士，各请如昌国等集钱二百万，为门、为殿、为公堂，环列十斋，以居学者；别为藏书堂、讲义斋，以处师友；合百二十间。自孔子以下至十哲，塑像冕服。先是学养士岁才数十人；元丰初始渐增。元祐八年，郡守王祖道斥东西序之北二百四十尺，增益十斋。又于中门外之左为小学，中门外之右为客次，直中间之南为外门，岁补生员五百。崇宁元年，三舍法行，增养士之额，益广为三百五十一区。有御书、稽古阁二；养源、议道、驾说堂三。斋二十有八，曰：审礼、由智、祖义、隆仁、崇德、事道、兴能、宾贡、尚志、逢源、爱日、誉髦、文中、端身、通理、嗣音、明善、拔萃、逊志、依仁、养德、育英、致道、蒸髦、壮猷、制胜、克己。小学自讼后，舍法罢省为十二斋，东庑曰：兴能、事道、崇德、时习、祖义、由智。西庑曰：明善、嗣音、通圣、端身、隆仁、誉髦。外职士位四，祭器、乐器库各一，印书库一，养士二百人。绍圣初，建先贤堂，祀陈襄、郑穆、刘彝、周希孟、陈烈五先生，后益以陈祥道、刘康夫、郑侠、柯述与唐观察使常衮称十先生。后又益以王祖道。绍兴中，安抚使张浚乃位常公于中，益以唐欧阳詹，与诸贤列左右；继又益以陆祐为十三人。淳兴四年，帅守陈俊卿始创射圃，南北十三步，东西五十步有奇，构亭曰序宾。绍熙四年，教授常浚孙重修经史阁，即旧御书阁后址也。嘉熙元年，构櫺星门。景定四年火。明年，帅守王镕建养源堂于殿之东北，奎文阁于堂之北，又立戟门、櫺星门，别建学门于东，凿池为桥，西米廪，北中门学厅。又北横辟三廊而重之，廊凡十五斋。咸淳二年，帅守吴革创经史阁于养源堂之东北，阁下有止善堂。其北创道立堂，祠周濂溪以下诸贤，以及乡贤，及贤牧附焉。元大德六年，教授刘直内更创尊道堂于经史阁之东，绘诸贤像而祠之，列两庑，东祀乡贤，西祀贤牧。堂之东凿池架亭，北曰思乐，南曰光风霁月，稍西曰采芹。皇庆元年，省十五斋为六斋，各设训导。延祐四年，宪使赵宏伟拓礼殿，高广有加，奉旧圣哲像于中；辟两庑，塑从祀像一百有五。更立戟门、櫺星门。东，神厨；西，更衣亭。至治二年，教授李长翁于思乐亭西南创天光云影亭。泰定三年暴风，櫺星门、更衣亭坏；明年重建，又以宪使易释重阿之命，新厅后中亭。至元十年，教授陈俊更尊道堂为明伦堂，更堂之两庑为六斋，堂之南建育贤门。明洪武四年火。七年，知府杨士英、教授徐宏构大成殿，塑先圣贤像，列两庑从祀先贤位。南为戟门，又南为櫺星门。门内东为神厨、宰牲亭，西为常公祠、更衣亭；戟门东为神库。殿之东为明伦堂。堂东西为四斋，左曰志道、依仁右曰据德、游艺；南为中门。十七年，知府董祥于大成殿之北，割养源堂、丽泽亭及杏坛地，建贡院。永乐四年，教授梁济平以学厅为乡贤祠。宣德九年，又建堂于明伦堂之北，仍扁以养源。东为教授及训导廨舍。礼殿东壁为号舍若干楹；改建射圃于学之东偏。正统十年，御史陈永辟其地，建观德亭。成化十三年，知府唐珣大修庙学，大成殿前翼以舞亭，撤旧明伦堂，北却三丈余，重建为间七。建常公祠、乡贤祠于庙门左右，增东西两斋舍，为间凡二十有六。凿泮池，为桥其上。改米廪为更衣亭。学门旧西折，改正中南出。十六年，提学佥事周孟中更建乡贤祠、名宾祠。弘治初，提学副使罗璟改作櫺星门，易木以石。十五年，巡按御史陈玉等重建大成殿，高于旧五尺，石楹增至一十有六，两庑亦增辟。正德十四年，巡按御史周冤、布政使席书、知府叶溥重建，仪门殿、庑堂斋、号舍悉一新之。嘉靖十年，建敬一亭，勒世宗御制《敬一箴》，并范浚《心箴》、程子《视听言动四箴》，凡六碑，貯亭内。十一年，诏庙称先师庙，庙后建启圣祠。嘉靖中知府胡有恒，万历初巡抚庞尚鹏、提学熊尚文、冯烶，相继修葺。国朝康熙十一年大修庙学，櫺星门左为更衣所、为名宦祠；右为斋宫、为乡贤祠。浚泮池，下通三元沟，潮汐出入焉。池南为大门，东为宰牲房、为奎先阁；西为神厨、为常公庙。明伦堂前东西四庙如旧。其北为尊经阁，又北为崇圣祠，祠路从堂西角门折而入。堂东北为米廪、为馔堂。三十年，飓风，明伦堂圯。三十二年，总督卞永誉建。三十八年重建尊经阁。雍正八年修大成殿。乾隆二年八月，飓风，殿庑堂阁俱摧损，郡人何长浩捐修。十六年，总督喀尔吉善、巡抚潘思榘重修；嗣是历有修葺。咸丰元年八月，文庙火。四年重建，始易像为主，余仍旧。案：今学宫二门外，东有径北通花园巷，西绕学宫墙后，而达于学署之东辕门，民居鳞次，俗呼府学里。内有陈北山、黄勉斋、董见龙三先生祠，盖皆旧射圃地也。旧时学宫地甚广，自改为贡院，又改为公署，而地遂隘。故明伦堂有门出入，旧宫门本西出也。明成化十三年，始改正中南出，而明伦堂亦加拓，故此门尚存也。
　　花园巷　在闽县学口。东通法海寺前，北达朱紫坊，又有小径通府学里。花园者，以宋时为参政陈□芙蓉园别馆也。明初籍于官，其园遂废。丁戊山人傅汝舟尝移居于此，郑少谷为题门帖云：“巷陋过颜，老去无心朱紫；园名自宋，秋来有意芙蓉。”今内有委巷，俗称芙蓉衕。其后有隙地亩许，居人尚时花为业，相传即其址云。
　　闽县儒学　在于山麓花园巷口。宋庆历中建，熙宁、崇宁间修。元至正戊寅毁。越五年，学官丁尧建礼殿及门堂斋庑。大德癸卯，县尹吴鼎创讲堂。后四年，教谕陈振创尊道堂。泰定三年，县尹张德、学官蒋景说拓礼殿。至元间，置斋二于讲堂之南，曰进德、修业。明洪武初，建明伦堂，以礼殿为大成殿。十五年，建馔堂于进德斋之东。正统十二年，御史陈永复、丁澄广其规制，三倍于旧。天顺间，御史顾俨市民地，拓学前路。成化间，御史尹仁等辟法海寺地，以益其址，重建大成殿东西庑，东南为学门，殿后为明伦堂，左右立两斋，徙旧崇文阁于堂后。十二年，知府唐珣重修。国朝顺治十八年，知县周雍时移县治于学宫，概行毁废。康熙二十年，知县祖寅亮合绅士修复文庙明伦堂，又建文昌阁。雍正、乾隆、嘉庆间，复相继修葺。学宫后为
　　闽县署　明以前在闽都坊，洪武二年移建于秀实坊，即今旧闽县地。国朝顺治十八年，知县周雍时移于闽县学庙，后改教谕署为县治，规制略备。前因中门外，左傍山麓，多大石，高逾寻丈，迳路纡折。乾隆十年，知县李芬凿石辟地，重建大门，庭宇始敞。旧有丞厅，今为典史衙，逼山麓矣。
　　祠山巷　俗名草履营，今改为福履营。东直上即于山，中有横巷，北通闽县学前，南通总管前，达万岁寺。祠山者，以于山旧有祠山庙，在平远台下，祀西汉末吴学、张渤也。见《闽都记》。祠今圯。
　　东城边巷　俗称总管前，以内有南离总管庙也。北通福履营，南折即万岁寺。
　　万岁寺　在左三坊九仙山麓，俗名白塔寺。《三山志》：唐天祐元年，琅琊王审知所造，明年赐名，梁开平中，表请其寺祝天子寿，盖取其名也。至今诞节前一月，太守率属班拜于庭，以佛法启祝。熙宁八年，始创千秋堂。乾道九年，史丞相浩改为华封。有定光塔七层，亦忠懿王所造。明正德十二年重修。倭乱，召兵屯此，撤毁殿宇，寺僧皆散。万历间，先后葺治。寺有独木鼓，大可五围，刻颂其上，传为北宋时物，今亡。
　　定光塔　俗名白塔。梁开平元年忠懿王审知所造，黄滔记。七层，外皆砖砌，元时重修。黄镇成有《重修定光塔铭》，明谢肇淛亦有《万岁塔铭》，俱详见《碑记》、《闽都记》。嘉靖十三年二月十九日，雷震万岁寺，浮屠火起如巨烛，照城中外数十里，有铁鼎覆其巅，大书：“诸天及人，无由见鼎。地摇三日，天雨四花。田土三变，今古同时。屠人握闽，雨衣三拜。”未火前一月，四明屠侨为藩左伯，从南门入，众谓城当回禄；至是乃应。屠诣寺拜祷，皇遽不及铺毡，只用雨衣，拜不及四，其鼎坠地乃已。明王恭《万岁寺塔》诗：“绝顶层标出半天，于山宫宇翠微连。云飞百粤沧波外，鸟度千峰夕照边。平远台空秋珮冷，毗卢阁静夜灯悬。屠龙射鳝今何在，蔓草荒林几度烟。”林廷玉《登万岁塔》诗：“塔上云容见水光，塔前花雨亦禅堂。可人新鸟情逾巧，拂面东风暖更香。酒盏殷勤春倍好，炉烟缥缈昼初长。康强暮景应难得，莫怪山翁特地狂。”王应山《登定光塔》诗：“九山耸龙角，百丈浮金光。晴春发幽兴，我友迭相将。徙倚历七级，旋转迷四方。挂影出峰峦，挥手摩穹苍。俯视周人宇，烟霭何迷茫？于焉超法创，佛日耀八方。”徐熥《登万岁寺塔》诗：“宝刹凌霄迴，登扳俯九垓。山河天际绕，楼阁日边开。幡影依檐落，铃声拂槛来。马江波浩渺，雉堞势潆洄。隔岭留残照，遥空度晚雷。炊烟生下土，禅育出香台。云自山腰起，人从树杪回。迷川今日渡，劫火往年灰。上界疏钟动，孤城暮角催。几思题偈后，古壁半苍苔。”邓原岳《登万岁寺塔》诗：“宝刹摇空界，孤标出上方。星躔分景色，岛屿入微茫。铃逐残云落，幡随去鸟长。初疑金粟影，忽见玉毫光。月隐晨曦动，烟消海气凉。何缘脱尘网，于此度津梁。”陈价夫《登万岁寺塔》诗：“宝级随祗树，金标几化城。只疑初地涌，转觉下方明。暂使尘劳息，能令暑气清。山僧相见熟，不用更题名。”涵碧亭，在万岁寺之东，亦名南园。河西王氏幽隐处，岁洞幽胜。明正德间，金华章懋聚徒讲学于此，与同庄昶、黄仲昭游。今入民居。由此蹑级而登，即九仙山。详见前卷以上由鼓楼迤东直南隅。
　　自鼓楼宣政街，迤西直南，为侯官辖有：
　　闽浙总督署　在宣政街四。宋为提刑司署。明道初，提刑刘立之建。淳熙中，叶南仲始分公字为东西厅。元为肃政廉访司署，以东厅视事，以西厅为南台鉴察分治行司。明洪武二年，改为福建提刑按察司。十七年，佥事谢肃建福宁道署于仪门东，以旧分治行司为察院，巡按御史居之。正统五年，移福宁道署于钱局，移察院于东街，前此大门东折。天顺三年，按察使胡新更大门于仪门之南，以旧大门前地易民居，辟东为衢。成化元年，按察使马文升复鬻民居，辟西为衢。弘治以后，相继营葺，更为宏敞，而门始南。国朝十八年，总督李率泰移驻于此，旧督署即今将军署也。康督姚启圣市民居，拓南数十步，建牙，置辕门。
　　附旧迹：
　　幸　堂　宋熙宁五年建，宋道有记，后名虚静山斋，俞向命名。宿云楼，宣和间建绣衣亭，嘉祐间建，后更名薰风。椤木亭，在西厅仁亭，在东厅乐圃，俞向记：熙宁五年，宋公作宪于此，尝为《幸堂记》。询幸堂所在，今易名虚静是也。虚静之北，园馆连属。明年更新缮完之，名其北曰宪堂，南曰澄清。廊庑映带为乐圃之观，庭之南有二木樨，故亭其下，曰双桂。回廊之外，左右二亭，东曰熙春，西曰藏春。熙春之东楼颇宏丽，时可奉亲为游览之地，目之曰班衣。藏春之西有楼，遍植荔枝，命之曰荔枝。西楼一轩，北顾诸亭，左右二沼，手植瑞莲，名曰清逸。幸堂既易，不欲废其名，虚静之东，曰幸轩。幸轩之左，乃治事之便室，小山耸翠，题之曰山斋。宣和四年，按《三山志》：每岁二月，府开西园，与民游玩，至三月，提刑司亦开乐圃，各一月。天眼堂，在德政之厅。明按察陶垕仲劾布政使薛大方贪暴，大方亦诬垕仲，并逮至京，垕仲得直还职，士民迎者数万人，欢声雷动，有“陶使再来天有眼，薛藩不去地无皮”之谣，后人因名其堂。按：以上诸迹，今多废改，兹从郡志录入。宋时乐圃最著，以地考之，当在箭道一带。又成化间，始辟署之迤西一带为衢。有坊表曰“振纪”。故今西辕门至五显桥，亦称为振纪云。
　　香　巷　在督署南。北通督署前，南通虎节河沿，旧名万寿寺巷，内有万寿寺也。今寺废，有里社，犹称讲堂境。
　　虎节河沿　以在虎节门之西故名，亦曰沿河西巷。西达于杨桥。
　　右院巷　在双门西内。宋右司进列署于此，俗名小龙湫巷。
　　登俊坊巷　在双门西外，俗名杨桥巷，以西通杨桥也。古名右通衢。宣和间，更名春风楼，一名丰盈坊。
　　郎官巷　在杨桥巷南。宋刘涛居此，子孙数世皆为郎官，故名。陈烈亦居此。内有孝子坊，为国朝何旭履立。
　　塔　巷　旧名修文。宋知县陈肃改名兴文，后改文兴，今呼塔巷，以闽时建育王塔院于此也。旧有旌孝坊，为明孝子高惟一立，修撰罗伦有《赠高孝子》诗：“三年蔬水如君少，一片天然孝子心。昨夜三山明月照，不知甘露洒幽人。
　　黄　巷　晋永嘉间，黄氏居此，故名。唐黄璞亦居此，名益著。璞字德温，侯官人，举进士，官校书郎，著《雾居子》十卷，唐季归隐于此。黄巢兵入闽，过此，以璞儒者，戒无毁，灭柜而过。宋时崔大夫及第，更名新美。
　　安民巷　旧有锡类坊，以宋刘藻以孝闻。后太宰余深旧居于此，改曰“元台育德”。元行省都事贾讷居之。
　　宫　巷　旧名仙居，以中有紫极宫名。后崔、李二姓贵显，更名聚英达明，复改英达。今巷内有关帝庙。
　　吉庇巷　俗呼急避。宋郑性之故里，今改吉庇。《闽都记》：性之致仕，建耆德魁辅。闽俗腊日祀灶，性之微时，是日贷肉于巷口屠者之妻，屠者归，而大恚，入其舍，取熟肉以去。性之画一马题诗其上，焚以送灶，云：“一匹乌骓一只鞭，送君骑去上青天。玉皇若问人间事，为道文章不值钱。”后以殿元，积官江西安抚使，加定章阁待制，昼锦归第，气势烜赫。屠者睨而视之曰：“郑秀才至是耶！”性之令缚至庭，数其罪，缚杀之。自是出入巷无行人，因名其巷为急避。孟瓶庵《避暑录》引陶南村《辍耕录》云：福州郑丞相府清风堂石阶上，有卧尸迹。天阴雨尤显。当宋季，以暮年登科拜相，闾里表曰耆德魁辅坊。郑显时，侵渔百姓，至夺其屋庐，以广居宅，有被逼抑者，遂自杀于此。今所居为官势豪夺，子孙不绝如线。盖当南村时，已快其报矣。不知何时始废，而为里社之名。里中所祀社神，俨然性之也。岂有生而为虐于乡，而死能为福者哉！是所当亟正之者也。徐兴公《榕阴新检》亦载石阶尸迹事。又《闽中纪》载：其居之北，有拱极楼。理宗御书“拱极楼”三字，径三尺，有碑竖楼下。今楼圯，而碑犹巍然，在南国郑氏宗祠之右。按：性之初名自诚，嘉定元年进士第一，弱冠游朱文公之门，官终观之殿学士，谥文定。
　　桂枝坊　即安泰右河沿。以唐元和间里人陈去疾登第得名，俗呼牛育巷河沿。自杨桥巷至此，有七巷之目。
　　万寿巷　在安泰桥南，名未详何取。内通牛育巷河沿。
　　贞教寺　在安泰桥下万寿巷口。色目人礼佛诵经于此，明初建，俗名礼拜寺。
　　官贤坊　旧名侯官，里人以候缺日久，更今名。有苏公井一，在巷口。里社中俗称侯官县前，西口达于怀德坊。
　　侯官县治　在官贤坊内。旧治在岊江，今侯官市地。唐贞元间徙入城。元至正时又改建于郡城西、旧澄澜阁之址，以县治为普平章衙。洪武三年，复建于此。二十九年火，知县张继重建。永乐元年又火。宣德七年始建堂宇，西为库，后为知县宅。正统、正德间相继民修葺。国朝康熙间修建正堂，雍正七年知县苏本改建大门。
　　侯官县学　在官贤坊县治东，宋庆历中建。熙宁九年知县方叔完、崇宁三年知县庄谊相继修。元景定登亥，礼殿火。至大癸酉，祭酒知县郄衍构礼殿，辟县东地建两庑，立从祀诸贤像。殿南立戟门；又南凿泮池，为桥其上；桥之南建櫺星门，创射圃于殿之北；又创尊道堂于讲堂之北。延祐五年，县尹魏延祖重修。明洪武初，堂之西南建仪门，北为中亭，以会诸生。馔亭东西，立博文、约礼二斋。宣德十年，教谕罗纶请于布政使周颐，拓基重建明伦堂，左右为两斋，东南为厨，北为尊经阁。阁之下为养贤堂，东为奎文阁，南为中门，又折西而南为外门。正统十一年，御史丁澄又创集贤堂于尊经阁后。十四年，镇守尚书薛希琏创櫺星门，修大成殿。成化十八年，知府唐珣重建两庑斋舍。嘉靖间，知府胡有恒、万历间提学熊尚文，相继修葺。国朝康熙十九年，督学孙期昌、知县姚震倡修。雍正元年，建宗圣祠于庙左。八年知县陈克嵩重修。乾隆二年，郡人何长浩捐修。
　　县治之南，有径达天王崎。俗称天王岭，乌山之麓也。其西曰隆普营，登乌山径路也，古名洞天坊。宋有道山坊，西出而达于怀德坊。东有委巷，俗称第一山，内有鳞次台。有小阜，多奇石，登其巅望城中，屋次鳞鳞，故名。其台石上刻米芾“第一山”三字。唐时有道山黄氏世居之。宋状元黄朴、元处士吴海皆居之。吴后式微，为魏观察文焲所有，旧时废堕，悉修复。黄氏刻诗一绝于石，云：“祖居山下自唐迁，故老相传七百年。若使儿孙能守分，免教沧海变桑田。”今数易主，旧迹颇废堕。岭之半，有南涧寺，《闽都记》：梁大道六年，居士苏清舍宅为之。唐乾宁二年，闽王建天王殿，号南涧护国天王，合庵十二为寺，以居涧旁，故名。唐天宝八载五月六日，风雨雷电，涌出佛像。欧阳詹记：宋时有安文头陀尝游寺，于榛莽中得岩石，侧足以入，燕坐其中。嘉靖间寺为豪门侵没，仅余天王崎，依山屋数椽。万历初，邑令周裔先从里人请，始复为寺，视旧址不及半。按：寺今又废，惟内有殿宇，祀瘟神，俗称“上殿”。其后有麻王庙，皆寺址。唐周朴《南涧寺阁》诗：“万里重山绕福州，南横一道见溪流。天边飞鸟东西没，尘里行人早晚休。晓日春山当大海，连云古堑对高楼。那堪望断他乡目，只此萧骚自白头。”黄滔《南涧寺》诗：“郭内青山寺，难论此窟奇。白云生院落，流水下城池。石像雷霆启，江沙鼎鼐期。岳僧来坐夏，秦客会题诗。冈转泉根活，门寻藓级危。紫薇今日句，黄绢昔年碑。歇鹤松低阁，鸟蛩懂出篱。粉垣千堵束，金塔九层支。啼鸟笙簧韵，开花锦乡姿。清斋奔井邑，元发剃熊罢。极浦征帆小，平芜落日迟。凤篁清却暑，烟草绿无时。信士三公作，灵踪四绝维。良游如不宿，明月拟何之。”明邓定《南涧寺》诗：“诸天台阁倚层空，下视扶桑积水东。山色润寒乌石雨，钟声低度海门风。万家井灶炊烟白，几处江城返照红。闻道讲师曾说法，昙花飞绕梵王宫。”道山书院。在天王崎。明隆庆五年，按察使邹善、提学副使周仪望，为邑人参政王应钟建；应钟卒，门人祀之。万历间重修，后废。乾隆十七年，总督喀尔吉善、盐法道吴谦志谕闽商捐建。前为讲堂，中为六子祠，后为王公祠，祀前巡抚安居王公恕。王公，吴公座主也。右有池半亩，构亭曰瀛洲。西为文昌阁。后书舍五十楹，集鹾商子弟肄业焉。今亦颓圯。
　　螺女巷　一名来里巷。内通石塔巷，东达县治前。内有先贤石室。祀朱子。按郡志：有石室清隐斋在天王岭下，朱子讲学处，题名尚存或即此地。
　　西城边巷地名凯宁铺　石塔寺，在来里巷西口，因塔而得名也。
　　坚牢塔　唐贞元十五年，德宗诞节，观察使柳冕以石建塔，赐名贞元无垢净光塔，庚承宣为记。五代晋天福二年，王延曦重建，名崇妙保圣坚牢塔，林同颖为记。明永乐、宣德、景泰、成化间屡修。嘉靖间，寺地为居民干没，一塔仅存。国朝顺治六年重兴。按：寺今久废，惟塔之东有庙，祀瘟神，俗称“下殿”。庚承宣碑亦佚。乾隆间，鼓山僧市民房，建廨院于塔旁，始得之壁间。考《孟瓶庵先生集》引鼓山僧遍照《自叙》：乾隆二十六年癸未，购石巷东民房为塔院，造楼一所，额曰“宴晦清斋”，即石塔寺也。此地旧贞元塔院，兵燹，久为民居。阅数百年，建塔院者，又适于此也。乃使此碑复出，亦有数存乎其间乎？碑文详后卷。明曹学佺《石塔寺》诗：“浮图初建自贞元，埋没人间废址存。石室尚镌朱仲晦，碑文曾读庚承宣。百枝灯火悬空界，四顾河山绕郭门。漫嘱老僧勤课诵，向来兴复若谁论。”洪士英《登塔寺》诗：“寺废塔犹存，经年不启门。今梯间借上，石磴始能扪。鸡犬烟中市，桑麻雨外村。残碑虽剥蚀，仿佛辨贞元。”
　　三皇庙　在石塔西，祀三皇，两庑祀历代名医。神光寺，在三皇庙西。旧名金光明院。唐大历十年析南涧寺为之；七年改为大云；会昌间废。大中三年监军孟彪亭池其间，号南庄；明年复舍为寺。又明年观察使崖于请名于朝，宣宗夜梦神人发光殿庭，迟明宽奏，异之，遂与今名。有絓月兰若、碧云禅窟、幞头石诸胜。其旁有报恩塔院，唐大中十一年观察使杨发建，详见前《古迹》报恩塔下。今院塔久废，地为梨园馆。唐欧阳衮《神光寺》诗：“古刹悬青磴，飞楼界碧空。石门栖怖鸽，慈塔绕归鸿。有法将心镜，无名属性通。从来乐幽寂，寻觅未能穷。”明林鸿《登絓月兰若》诗：“金人青莲宇，乃在白云里。久与名僧期，乘闲却来此。入门闻经梵，挂壁见巾履。落涧泉影红，侵痕藓花紫。海天正南豁，一望见千里。独树川上浮，孤云鸟边起。余生况多暇，所性乐山水。真赏非外求，冥心巢居子。”又《题异上人絓月轩》诗：“迢迢青莲宇，寂寂野僧定。片月絓虚空，群厓破阴暝。云窗晃玉毫，露幔卷金镜。色映天影寒，光凝古坛净。尝闻止水观，可以喻禅性。夜久悟音闻，空山响烟磬。”林世壁《集神光兰若》诗：“夙耽元览压区廛，落日乌山晚兴偏。结赏共邀莲社侣，追游幸忝竹林贤。风前梵影摇双树，月里笙歌下九天。夜静空香诸想寂，愿言乘醉欲逃禅。”王应山《夏日游神光寺》诗：“宝刹邻乌石，携樽亿旧游。兹山自名胜，我辈坐销忧。灌木长垂荫，昙花半似秋。悠然发幽兴，得句若为酬。清冷台下寺，一径隔尘氛。野饮偏宜暑，寻山幸有君。山深稀见日，洞古忽生云。醉即依禅榻，何言己夕曛。”徐熥《游神光寺》诗：“薜罗深入入，一径自逶迤。待月嫌林翳，看云怯石危。岩阴灯影晦，山静磬声迟。虽有重来约，重来知几时？”徐诗：”破寺不堪游，新庵尚可投。攀松还倚竹，寻壑更经邱。地僻门休掩，岩倾字半留。晚风花落尽，吹上老僧头。”又《过神光寺》诗：“宝刹摧残蔓草烟，居民争占古诸天。不看繁盛看销歇，恨我生迟二百年。”谢肇淛《元日登絓月兰若》诗：“春动冶城南，扪罗穴遍探。开年新蜡屐，絓月旧精蓝。野色青犹逗，林光绿已含。布沙初作径，倚石欲成岚。寺废多余地，僧闲不出庵。香留残岁火，树剩晚冬柑。柏叶杯应禁，莲花漏可参。欲将余愿足，长日傍瞿昙。”
　　漱石山房　在山麓。明郡人陈一元习静处，多岩石，有杏树大可十围；今可萎，地称杏台里。
　　公输子祠　在神光寺西，国朝建，土木工匠崇祀所。
　　范公祠　祀国朝殉难总督范忠贞公承谟。康熙二十二年建；以同难赠助雨季嵇永仁，王龙光，赠学正沈天成、范承谱附。乾隆间，改建嵇公祠于山巅。后有寺曰咱们翠，景最幽旷，近为夷人占居，游迹罕至。祠中荔子最佳。会城荔支著名者，旧曰西禅寺，曰西湖开化寺，并此而三。按旧志载：翠岩寺在乌山南，岁久侵没。康熙甲子僧人重建。前俯雉堞，后枕般若台。中有青榄树，大数围，苍松翠竹，袭映可人。郡人李馥有记，以地度之，当即此寺。未知何时改名积翠寺。有老梅，相传为宋时物，今亦摧萎。
　　陈公祠　祀国朝殉难温处道谥忠毅陈公丹赤，亦康熙二十二年建。海滨周先生祠，祀先儒周希孟。
　　周子祠　祀周敦颐先贤五代孙大同，知延平府，遂籍闽，建祠祀焉。岁久圯。乾隆十一年巡抚周学健修。
　　贝子祠　祀国朝宗室惠献贝子。乾隆四年，贝子孙镇国将军总督德沛建。
　　以上由鼓楼迤西直南隅。
　　自狮子楼东折，为郡正东隅者，曰东街通衢。数里达于东，旧称左通衢；今其半为八旗驻防所居。宋曰凤池坊，为宋许将立，今坊废，而地犹称凤池铺。《闽都记》：内有注水石斛，凡四。内有榷务庙。祀闽少师梁国公张睦。睦，固始人，唐末入闽，王审知请授为三品官，领榷务，招来商贾，敛不加暴，闽人思而祀之。今改为里社，曰金华境。社之神称椎货尊王，即睦也。又东为厂巷。与兴花巷、石井巷相接。北为太阳巷，与玄坛河沿接。街之半旧有大榕树，数百年物也，俗名大□下，今萎。街之左右，多旧时显宦宅，有大陈衙、小陈衙之称。
　　泰山巷　内有里社曰金鱼境，南通登龙巷、孝义巷，亦通塔崎顶，西折即石井巷。
　　石井巷　旧名清泰坊，有苏公井一，因名。巷内有井上草堂，国朝处士黄晋良所居，著有《井上述古》。孝义巷。一名小石井，亦名朝仕坊，宋朱敏元居之，故名。南通登龙巷。
　　三牧坊　宋名太平坊，以内通太平寺为名；一名枋门。绍兴末，朱倬拜右丞相，尚书王师心为改太平公辅坊。明正德间，以里人知府何频、知州何冈、知县何继周兄弟，更名三牧坊。北口达经院前桥，通卫前街旧钱局。
　　凤池书院　在三牧坊。嘉庆二十一年，总督桐城汪稼门将去职，取闽海关及盐法道例输土贡余银，积六千五百余两，以其半建圣功书院，命训导刘照等董其役；以其半筹息备餐钱。然专课童子，意稍隘，且绌于费，阅五稔，未及延师而罢。道光元年，都转南海吴君荣光至此，则慨然谋施举，捐廉傣，鸠公财，得缗钱八百万有奇，束修廪饩之资具增建学舍数十区，并处生童之肄业者，因其地易其名曰凤池。
　　文昌庙　在三牧坊口，旧在翼副都统废署。嘉庆六年建。其东偏有簪堂，为郡人士燕集之所。
　　竹林境巷　五代闽为捉生营。宋名仁庆坊。有竹林通应庙。相传龙井有金鳞隐见其中，岁旱祷之，即雨。绍兴中，里中火，民望屋上，有甲士标竹林旗扑火者无数，火寻灭。淳熙中，庙前周氏火，亦然。雨旸疾厄，随祷辄应。嘉泰三年请于朝，赐额“永惠”。明时诰勅犹勒庙前。按庙今为里社，而井犹在庙中。
　　新塔街北口，井楼门街南口，中为旗汛口。又东为：
　　镇闽将军署　旧织染局也。明成化间改为提督市舶府，后为巡按御史署。嘉靖二十七年，御史陈宗夔自南察院徙居之。后屡增拓，规制益宏。国初为总督署，康熙十九年改为镇闽将军府。
　　荔支园　将军署之南，俗名长墙衕。南口接大黄府东口，及武安桥、青都观等处。
　　蔡奇巷　在将军署北，俗讹为彩旗巷，旧名尊儒坊。宋蔡伯俙故宅。蔡，福清人，四岁能诗。元符中，举神童。真宗赐诗宠之，即日释褐，后授守秘书正字，寻赐进士出身，历官司农卿，致仕，年八十七。见《福清志》。
　　河西街　一名尚书里。巷以明尚书林文安瀚居此，因名。南通古仙桥，达于水部门。旧有泉山书院。正德间改。正德间改，提学副使杨子器、姚镆建为林文安讲学处，中有御书楼。公卒，为家庙，后改为崇庆尼庵，今并废。宋名美政坊。
　　澳　桥　即罗城海晏门桥，一名去思。详见前《河道》。
　　河东街　在澳桥东。宋天圣中李正登以郡中有谶云：“罾浦坊中人挺生”，改名罾浦。名河东街，亦达水部门。
　　秘书巷　旧名善寿坊。因陆蕴、陆藻兄弟官秘书，居此，因名。俗讹为篦梳巷，东口达于汤门大街。
　　汤门大街　在秘书巷东。迤北达于汤门，中有巷通秘书巷。城边有巷达汤水关，与庆城寺、八角楼接。
　　汤井巷　即内汤井，亦名温泉坊。宋嘉祐七年，郡守元绛阅郡图得之，浚其源，砻石为井，揭守环之，疏浊流于垣外。宣和六年，侍郎陆藻重修温室四，中有振衣亭，澣日一启，非衣冠不许游也。其后混浴，遂放心。今为箭道。
　　石幢巷　巷口有宁海神祠，封广利王。元至正初建。
　　自河东街达于渡尾街距津门二里许。俗呼王马头，以附马都尉王恭修城，驻节于此。东北季巷经纬，行者莫知所出。南有负郭田数顷，今为池塘。
　　会应庙　旧为灵泽庙，号五龙，配以方色，相传闽时建。宋皇祐中，邑人以旱祷，澍雨大至，北位黑龙，犹带池萍。绍圣四年，郡守温修庙。元符元年，有神光发于殿屋。是冬，大旱，守祷于庙，雨随至，命刻石纪之。乾道三年，郡守王之望请于朝，赐额灵泽；庙旁有田及莲塘。淳熙十四年，诏改今名。大观三年，诏五龙皆为王。
　　观音堂　在河之东。
　　以上属郡正东隅。按：澳桥以东，本晋东湖地。前此物货自南台入者，皆由闸集于澳桥，故其地最繁富，绅富之宅多在焉。舟舶所经，故地有渡尾马头之名。国初划为驻防汛地，创建衙署，旧址多湮。《郡志》所载，犹有东闸巷、河务巷、使君桥巷、后岸巷等名，今皆不可考。姑载其大略，以侯续考。
　　自旗汛口南折为新塔街。以塔而得名也，闽时呼新路口。旧有安福寺，今废，详见《古迹总略》。东为登龙巷，旧名岳临坊。有嵩岳观，在丁戊山上，称中山崇福行宫，今废。
　　塔崎顶　即丁山也，详见上《九山》。
　　丁戊山房　在嵩山。明处士傅汝舟所居，后移桂枝坊，互见“花园巷”下。后山人林宠，即傅丁戊故址居之。曹学佺《集丁戊山房》诗：“丁戊无山山转深，春光弥觉气萧森。昔贤迹寄成千古，绝壁台高已十寻。新旧主人无异尚，二三乔木接清阴。闭门只有临池兴，一任墙东碧藓侵。”
　　小黄府　有径达于大黄府。
　　大黄府　东达青都观，南折通武安桥，北通将军署。
　　副都统署　城守营副将署　皆在大黄府，并国初建。按《闽都记》：大小黄府，皆以尚书黄尧复、黄镐故宅得名。
　　自大黄府口接津门楼，皆曰柏衙前街。西口接东福星坊。有南服屏垣坊东为高节里，《闽都记》：有坊旧名严师，为提学林征之建。后通判杨干引年数仕，更名高节。今坊废，亦称柏衙前，以元行省郎中柏帖穆尔居此。又明侍郎黄尧复、尚书镐故宅，亦在焉。东口达于德政桥及荔枝园。通津门楼　即罗城通津门也，详见《城池》。上有五显庙，初在河之南岸，名五通官庙，亦名龙官庙，景德中建，康定进士方皓为记。后废，祀于此。
　　自津门楼南接观巷口，为津门楼大街、津门桥，即兼济门桥，详见《河道》。西接朱紫坊河沿，东即铁冶巷河沿。
　　铁冶巷　古冶铸之所，旧有坊曰化城，今废。东南达于九仙麓。
　　武安桥　详见《河道》。达于古仙桥。东通南水关闸。折而南为：
　　水部门大街，中有天妃宫。达于水部门自津门楼大街东折为：
　　鳌峰坊　唐名九仙坊，以通九仙山也。宋曰登瀛坊，以状元陈诚之名。旧有诚之祠堂，今废。中有九曲亭，南折达于九仙山。
　　鳌峰书院　明为郡人邹捷春宅，中有池馆。康熙四十七年，巡抚张伯行建为书院。前为正谊堂，中祀周、程、张、朱五子；后为藏书楼，置经史子集若干厨。右祀宋、明闽中先儒游广平、胡五峰、黄勉斋、陈北溪、陈布衣、蔡虚斋为六子祠。其左凿池，周数亩。构亭其上，曰鉴亭。稍进有堂曰“名教乐地”。旧肖像祀伯行于其内，今为山长所居，曰崇正讲堂。书舍共一百二十五楹，庖次井饮咸具。其初招延儒士，日给廪饩，以讲明正学为务。五十五年，巡抚陈瑸始集郡邑生徒肄其中，聘耆儒主讲。是年，赐“三山养秀”扁额，又赐经书八部。雍正十一年，赐帑金千两。乾隆三年，赐“澜清学海”额，又赐帑金千两生息，为诸生膏火。十一年，赐《律书渊源》一部。十五年，巡抚潘思榘修葺讲堂，并颁书籍及黄道周《经解》刻板。十七年，巡抚陈宏谋修学舍，更六子祠为二十三子祠，增祀宋儒杨龟山、王信伯、林少颖、罗豫章、李延平、李西山、胡文定、胡籍溪、胡致堂、刘屏山、刘白水、李忠定、蔡西山、蔡九峰、廖槎溪、真西山、明黄石斋凡十七位；祀张伯行、陈瑸于藏书楼下。又建奎光阁于鉴亭前。道光间，改东偏学舍为课棚，山长陈寿祺所创也。今仍之。
　　红雨楼　在鳌峰坊。明山人徐熥、徐所居，寝室后有楼三楹，颜曰“红雨”，为兄弟吟眺之所。易代之后，沦为民庵。又有宛羽楼、清晖阁，亦二徐别业，今并失其址。
　　绿玉斋　亦徐别墅，徐熥自记云：“红雨楼之南，有园半亩，中有小阜，乃构斋于山之坪。由园入斋，石磴数级，曲折逶迤，列种筠竹。斋旁灌木环匝，下置石几一，石榻二。夏月坐阴中，鸟语间关，蝉声上下。斋止三楹，余兄弟读书其中，无长物，但貯所蓄书数千卷。山中树木虽富，惟竹最繁。素笋彤竿，扶疏掩映，窗扉不扃，枕簟皆绿。清风时来，天籁自鸣，故名绿玉斋云。”南损斋云：“徐兴公聚书万卷，居鳌峰麓。客从竹间入。环堵萧然，而牙签四围，缥缃之富，卿相不能敌也。”
　　迟清亭　明郑善夫别业。旧云在高湖墩，一说在鳌峰坊詹氏园内。
　　观　巷　在鳌峰坊之南，旧名仙迹坊。有里社，中有双石奇迹，今名仙迹境。巷里有两岐，皆绕于山之阴。
　　自观巷迤南为法海寺。旧称罗山。详见《古迹总略》。《闽都记》：本孟空宅。初寺在城南，五代闽徙于城西。晋开运二年迁今所，为兴福院。宋祥符中改今名。明嘉靖间，举人高叙废为宅，后入蓝侍御济卿家。万历已亥御孙圻仍舍为寺。有罗山堂、金积园、万缘堂诸胜。明赵世显《法海寺》诗：“赵歧读书处，仍作法王居。忽对三花树，还思十载余。闲云禅榻静，清磬佛堂虚。为爱珠林胜，尘缘积渐疏。”陈价夫《罗山馆早秋》诗：“木柝声残暮杵哀，邻家白薴已先栽。浮云半掩无诸郭，落日斜横金粟台。槁叶满阶风乍起，繁霜入户雁初来。小山芳划青如剪，岁晚应悲白露催。”谢肇淛《过法海寺》诗：“当年甲第倚云开，此日惊登般若台。金地已成新法界，罗山还属旧如来。春深别院无歌舞，水落寒池有劫灰。二十年前读书处，题名强半属苍苔。”以上属城东南隅。
　　自鼓楼折而东曰新街。今称按司前街有庄嘉公祠，祀元闽海道廉坊使庄嘉。嘉字子敬，至正中莅闽剿群寇，救荒有法。闽人家置香几，每出罗拜，即去，肖像祀之。今改为里社之神，曰依仁帅正境。嘉庆闽，郡人以其地创文昌阁。
　　按察使司署　本宋试院地。元为福州路总管府。明洪武初，改为福州卫；八年，更为福建都指挥使司署。国朝康熙十三年都司缺裁，改为按察司署。旧署在宣政街，即今总督署也。署之前有巷，达东衙巷。又有小巷绕而出于署之东辕门，俗名五显后巷，其中有五显庙也。
　　都司巷　亦宋试院地。元为总管府司狱司故址。明为福州右卫。《闽都记》：断事司、福州右卫使司署皆在其内。今其中有军器局、督右参将署，皆其址也。有委巷通城隍街巷。
　　卫　巷　即明三卫地。
　　宝福局　在卫巷口。原为观风整俗使署，乾隆间改为宝福局。达于开元寺街。其东为旧钱局，明万历五年，以旧兵营及芝山寺余地置局，其后为屯盐道署，今皆废。俗名屯道里，又名射圃里。有径达于经院前桥。其南接三牧坊河沿，即子城安定门地。《闽都记》所称东龙须河址也。东折为卫前街，宋为太平寺地。洪武中创为左卫。今犹称太平街。东达于井楼门街。北即开元寺。在芝山之南，旧隶怀安，今属闽县。梁太清三年建，名灵山，寻改大云。唐初更名龙兴。开元二十六年，以年号改今名。复扁其门曰芝山。会昌汰天下寺，州存其一，即此。北宋天禧中灾。庆历二年复创，合开元、庄严二寺为之，为祝圣之所，有辟支佛像、戒坛。唐天复二年建，王审知于此开坛，奏度僧二千人，乞保昭宗銮辂回京。《闽都记》：南为灵源阁，东西有钟鼓楼，其东平怀堂。后唐同光初为太平寺，闽王审知建。以铜三万斤范弥勒像于灵、芝二山之麓。下有古井，深不可测，糜金银万余两；又造木塔七层。按：灵源阁坐坎向离，额“灵源”二字，书文作水形。阁上祀罗索星像，以压南离；背为藏经院，闽王审知糜金钱无算，作金银字《四藏经》，各五千零四十八卷，旃檀为轴，玉饰诸朱，宝髹朱架，纳龙脑其中。翁承赞为这碑铭。宋时屡灾，并入开元。建炎中，西京围急，留守孙昭远奉七祖御像，间道走扬州，迁福建。于寺内建启运宫居之。《三山志》：政和六年，更为神霄宫。建炎元年，复为太平寺。三年，敕奉濮安懿王神；遂以其寺之半，为嗣王行府。绍兴五年，因以为西外宗正司。明为祝厘之所。国朝顺治四年毁；十四年重建。康熙三十年年重建，御赐“开元寺”额。嘉庆间又毁，赐额独存；寻重建大殿，余皆非其旧矣。郡志案，辟支佛像，据《三山志》谓：闽王审知于城西南，张炉冶十三所，备铜蜡三万斤，铸释迦弥勒像，置太平寺。庄宗题为“金身报恩之寺”。宋政和间，移置开元戒坛。《闽都记》：其东平怀堂云云，亦同。惟《万历府志》：平怀堂北有经院，铁辟支佛高数丈。唐御史黄滔记之。下有古井。独云铁像与二书异。今观现存佛像，实铁非铜，《万历府》为得其实矣。第其云黄滔记之，则非也。考滔碑云：“天祐三年丙寅秋七月乙丑，铸金铜像一丈有六尺高。后二十有三日丁亥继之，铸菩萨二丈有三尺高，铜为内肌，金为外肤。”又云：“公登坛之三年已未秋，梦天之西际，彩云罅裂，大佛中坐，岳岳以觏止，乃命自宾席逮众庶，许一以金投将椟于肆，俟以铜易。而后鸠工卜境择日，铸斯佛于九仙山足、定光多宝塔之右。公礼阅之，乃与梦一类。于是迎入府之别亭。冬十有二月丙申，引归于开元寺灵山之塔院，独殿以居之，翼二菩萨于左右。”是滔所记者，正审知所铸之铜像。与《三山志》合，非铁像也。然则，铜像之亡久矣，今像要是宋后冶铸无疑，特不审其年耳。其曰下有古井，访之寺僧，谓在铁佛座下，周砌以石，盖不可见云。今按铁佛殿在寺之东，有楼甚广。明曾异撰榜其楹曰：“古佛由来皆铁汉，凡夫皆说是金身。”又按《闽都记》：芝山之麓，有灵山堂，旧为开元经院。嘉靖间，高侍御世魁丐为别业，入方序班家，增构亭榭。侍御殁未数十年，已易数主云云。今亦失其处，惟寺东民居丛杂，中有委巷，颇有园林隙地，想即其址也。寺右有庙，俗人祀瘟神，称芝涧殿，法堂后微存冈阜，今地亦入宦家。迤东一带，犹称经院巷云。唐周朴《开元寺》诗：“开元寺里七重塔，遥对方山影拟齐。杂俗人看离世界，孤高僧上觉天低。惟堪片片紫霞映，不与蒙蒙白雾迷。心若无私罗汉在，参差免向日虹西。”明王恭诗：“城里青山闻梵音，灵源高阁影沉沉。鸟边祗树人烟近，象外云花野照深。苔色满廊行履迹，月明空界印禅心。自怜人代多氛垢，未得焚香礼遁林。”寺东折为经院巷，达于井楼门街。
　　自卫巷折而北，内有按察司，经历、照磨二署。皆国初建，亦明时卫地也。巷中东折者为灵山巷，俗称龙山巷，即开元寺后。达于七穿井。通井楼门卫巷东折至于横街口，皆曰贡院前街。其西有：
　　督标副将署　《闽都记》：都督府，在将军山之西，指挥钱贵宅。后创军器局，又为清军御史府，称东察院。明嘉靖四十三年，总兵戚继光建牙于此。委巷内建坐营司。按当即今署地。
　　广节营　《三山志》：熙宁六年，改教阅康节指挥为广节指挥营，即其地也。内有巷，东通丽文坊，西出城隍崎下，北抵将军山。
　　丽文坊　在广节营东。宋名丽景。明移贡院于此，改名丽文。为贡院之通衢。《闽都记》：内有东山楼，宋时建。郡守元绛更东泰门为康泰门，创楼其上，面东山，故名。按：今址失，惟贡院云路坊边有里社，名东山境。其东称大楼铺，或即其旧地。丽文坊北沿贡院墙隅，达于前所营及小古楼等处，西通广节营。
　　贡　院　在丽文坊之东。宋时文场在今按察司署。明洪武十七年，命布政使薛大昉改建于城南郡学之北，今提督学院署地。成化七年，布政使朱英移建今所，旧钱局地也。翰林学士柯潜为记。其时门巷由丽文坊入，甚湫隘。正德十一年，巡按御史胡文静购民居益之，东西各八丈，南倍之，更为正门南出。万历五年火，六年重建。中为至公堂，后为衡鉴堂、为抡才堂，后为主考官房。中为洗心亭，东西为五经考官房。外东为监临公所，西为提调监试公署。又东列四所：曰对读，曰受卷，曰弥封，曰内供给。西二所：曰誊录，曰巡绰。至公堂前为东西文场，中为明远楼，西隅有了望楼。出大门为“天开文运”坊。东西各有坊：一曰“明经取土”，一曰“为国求贤”。又东为三司公署，西为外供给所，中有桥曰登瀛。有坊曰天衢，曰云路，曰龙门，达于通衢。巡抚耿定向记。国朝康熙十九年修。三十八年学使汪薇、四十四年巡抚李斯义、四十七年巡抚张伯行、五十六年巡抚陈瑸，先后增辟文场。乾隆九年，赐御书扁联各一，扁曰：“旁求俊乂”；联曰：“立政待英才，慎乃攸司，知人则哲；与贤共天位，勖哉多士，观国之光。”十八年，总督喀尔吉善、巡抚陈宏谋重修，宽展号舍，增高墙垣；又另筑夹道，疏通沟渠，拓至公堂而新之，各房所堂舍俱加增建。改龙门坊于二门内，移天开文运坊于旧龙门地，天开文运坊改署“为国求贤明经取士”坊，改为天衢。旧“为国求贤”坊改为云路。道光六年，总督孙尔准、巡抚韩克均同绅士重修。市东西民房，益广号舍千余间，撤旧砖石而新之，增拓高广，公署堂所悉加增拓，规制益宏肃矣。坐营司。在贡院之东，北通黄院天衢坊，东通赛月亭边。
　　自贡院天衢北折为文笔书院。背负平山，旧有石如笔卓立，故名。内有朱子祠、六子祠、文昌祠，或云即怀北社学故址，未知然否？书院北折达于平山，地名北院后。有里社曰延远境，即旧罗城延远门址也。自文笔书院南折为赛月亭。又南过贡院前街东口达于七穿井，皆曰横街。七穿井东出即井楼门。
　　自井楼以南，狮桥以北，皆称井楼门大街。井楼门东折，沿城隅而东，有巷曰八角楼，名未详所自。内通庆城寺河沿。又有横巷通治澄巷、通天境巷等处，会于井楼门街。
　　通天境巷　旧名延善庵巷，内有通天夫人庙，故名。旧有育婴堂，雍正二年建，后移光禄坊。今地为江西会馆。巷之西口，与经院巷接，通化民营。
　　冶澄巷　在通天境巷之南，亦通八解楼。按：巷名未详所自。或曰冶澄，亚澄之讹。考《三山志》：闽王作东西二宅，为诸子居。今八角楼、化民营诸处，皆东宅地也。故忠懿王祠，传为王故居，庆城寺亦为王延羲宅。亚澄，闽王子，当是以所居地得名耳。
　　庆城寺　在狮桥北。东折临河，本闽王延羲旧宅。晋天福七年，舍为永隆金身罗汉院。宋祥符三年，赐今额并高丽铜佛；又二石笋木塔，皆高丽所献。《万历府志》；今俱无存。
　　忠懿王庙　在庆场面寺之左，本王故宅。有唐季侍郎于竞撰《琅琊郡王德政碑》竖庙内。晋天福二年，闽地入吴越，钱氏命即王故第，立庙祀之。宋开宝七年，刺史钱昱新其庙，立石以纪，并塑故都押衙程赟、建州刺史孟威等二十六人配食。政和中郡守罗畴、绍兴中郡守张守相继修。明万历二十九年、四十年、国朝康熙元年并重修。按《闽都记》：历代以来，每岁有司必牲醪，取祠下土为春牛。昔人诗：“马从太守分骖去，牛向前王乞土来”，即谓此也。明徐熥《元夕》诗：“庆城灯烛夜辉煌，照见丰碑字几行。此是先朝汤沐邑，年年歌舞祭闽王。”曹学佺《谒忠懿王庙》诗：“翔鲲祠貌古，磔兽石文斑。作镇犹兹土，招魂自故山。文章窥逸韵，戎马得愁颜。一代兴亡地，唯存梵宇间。”
　　义　仓　在忠懿王祠东，国朝道光间建。
　　由此接汤水关河沿。
　　由狮桥东河沿通庆城寺前桥，南折出豆芽菜巷，达于将军前西河沿，达经院前桥。直南接旗汛口，为秀实铺，旧有秀实坊，后改名升秀，今废。内有旧闽县治。俗称旧闽县，古净业尼寺故址也。先是宋元闽县治在闽都坊内，明洪武二年移于此。国朝顺治十八年，又移于成南，其地废为民居。中有里社曰大蚶境，有委巷通三牧坊河沿。以上属城之东北隅。
　　自鼓楼折而西，属郡之正西隅者，为鼓楼西铺，按《闽都记》：谯楼之西，旧有唐都督府、儒学。大历八年，观察使李椅考古泮宫之制于此，独孤及撰记铭。今其址已失，而碑犹存。又其西有关帝庙，创建年月无考。后有里社曰遵义境，与鼓楼东之依仁境东西对峙。案《治平坊》：东定巡坊，以其坊有定安门之名。后改依仁。西宜兴坊，以其坊之名，名后改遵义。《三山志》：坊名仁义，表东西也。盖皆晋子城厢地也。故今东西里社，犹仍其旧名。
　　都转盐运司署　在鼓楼西，即宋西外宗正司址。旧记；宋转运司，在威武门西南：东为运判司，西为转运使。熙宁中，既筑子城，并为一。致和中，并入提刑司，而迁转运行司于迎仙馆。靖康初，又以廉访使衙为之，在试院之西，即旧驻泊厅治。而迎仙馆遂为转运东行司，寻废。元更置福建等处盐课市舶转运使司于福星坊。皇祐元年移今所。明为福建盐运使司。国朝仍之。
　　忠毅侯祠　在盐道署大门内东偏，祀元都元帅陈君用。至正十四年建，寻废。明永乐十四年重建。俗称明王庙。案：君用字子材，本南平人，后徙浮流镇。少负气，勇猛过人。至正末，红巾贼乱，阃府授君用为南平县尹，使募兵，克服建阳、浦城等县。累官权同知副都元帅。至正十二年，贼围福城，率兵败之，城获全。复追贼于北岭，贼围复合，遂转战而死。事闻，追封颖川郡侯，谥忠毅，入祀乡贤祠。见《永安县志》。
　　自盐道署西直福州府治前，为府东铺。折而北为府直街，前为十闽首郡坊，坊左右有井二：东曰青龙泉，西曰白龙泉。正德间，郡守王子言所凿。街之半有巷二：一曰新丰巷，以内旧有新丰庵也。今庵废，而里社犹称新丰境。一曰存德巷。二巷相通，合而出于土街，今皆称府巷。
　　福州府署　即安抚司忠义堂春台馆之地。元为毫州万户府。洪武初，改为福州府治。《万历府志》：先是州治皆在今布政司地，历晋、唐、宋，元始置总管府于谯楼东。明洪武初建今所。《闽都记》：辟廨宇于东者二：曰总捕，曰清军海防。于西者一：曰理刑。按：雍正十二年，海防同知移驻南台，署废为民居，称东廊顶。理事同知、粮捕通判署，皆在西偏。有小巷达于北门夹道坊。道光初，粮捕通判缺裁，其署今为公馆。复市民居，辟坦途出北街。
　　附旧迹：
　　忠义堂　在消遥堂南，宋治平初建。东西壁绘周公一人，并社稷忠臣张良以下十六人，节义忠臣申包胥以下十九人，练诤樊咐以下十一人画象。按：逍遥堂详见“布政司署旧迹”下。二署旧通。
　　甘棠院　在忠义堂西，会稽亭南。开宝九年钱昱自记云：余自下车数月，适因巡城，观隙地高下，景趣俯倚郡斋。乃命芟其荒芜，开辟基址。至是车书既同，戈甲皆罢，乃卜筑处花心者，曰梦蝶亭；瞰水际者，曰枕流亭；近爽气者，日临风亭；眺夕照者，曰绮霞亭，云云。又别创小斋，介于四亭。其南为门，榜曰：“甘棠”。天圣中，郡守陈张重修。熙宁中，元积中更名春台馆，后废。绍兴十年，郡守张浚，理梦蝶亭故址，为偃盖亭。郡守张俊元，又更为秀野亭。
　　州西园　牙门西偏，宋时建。内有春风亭、春台馆诸胜。每以岁二月启钥，纵士民游观，阅月而止。蔡襄《开州园》诗：“风日朝来好，园林雨后清。游鱼知水乐，戏蝶觉春情。草软迷行迹，花深隐笑声。观民聊自适，不用管弦迎。”曾巩《西园席上》诗：“省阁名郎国羽仪，瀛洲仙客众蓍龟。山溪向日花开早，海峤经寒酒熟迟。下榻笑谈红旗偃，引觞醒醉玉钗随。唯惭别乘疏顽甚，满面尘埃更有诗。”
　　双松亭　在秀野亭东，蔡襄建，自隶扁。
　　光仪堂　在和衷堂侧。明万历三十九年知府喻政建，自为记。按：以上诸迹，今并废。唯署大门内之东，有委巷，民居十数家，俗名义馆社，盖犹袭忠义堂、春台馆之旧称云。
　　自府直街口至宜兴门桥，即子城宜兴内门濠也，亦称登云桥，以近登云坊也。其下即西龙须河，详见上《河道》。为府西辅。有：
　　马房巷　一名便民巷。南达督署西辕门，内有里社，曰宜兴坊，以古宜兴门得名也。又有电光夫人庙。
　　西衙巷　亦达于督署西。郡志又有石狮巷，今未详其地。
　　自宜兴门桥，南折达五显桥即西龙须河，俗称弹棉河沿。郡志作宜兴桥巷。五显桥，俗名，以在西衙巷南口，巷内有五显庙也。今桥阑作金墉桥，盖乾隆间复桥梁所镌也。按郡志：金墉桥与王师桥并云在浦尾河边。浦尾，今名文藻山。王师桥，在醋巷口，今讹为王沙。则金墉桥当近在文藻山大营口左近，今此桥相距甚远，且中隔合潮、雅俗等桥，与郡志所载不合。又考《闽都记》：西龙须河，梁其上者二：曰便民，曰宜兴。郡志：便民桥在大中寺前东，宜兴桥在西，今并塞。又有新街桥，在大中寺前，众乐桥在总督公署之南，开通桥与众乐桥通。据此，则兹桥非众乐，则新街耳。新街云者，以明成化元年按察使马文升鬻民居，辟西为衢，故曰新街云。未知然否？姑附此以俟考。内有大中废寺一名钟山寺，详见前《钟山》。明万历间废，其地半入马尚书森故第。有园曰钟邱，有石刻“钟峰萃灵”四字。内有行香亭、凌云馆、藏书楼、成趣门、不缁轩、凌虚楼、蔷薇径、小石台、听莺亭、四照轩诸胜，森自为记。国朝雍正十二年，寺毁。今为长福营公馆。园亦屡易主，唯石刻尚存，故其地犹仍寺名。而中有上方顶、三官巷之称。其西有二口，皆达于虎婆宫河沿。又按：郡志有钟山肃安王之庙，在城西钟山寺后，广顺二年林嗣宗撰记。后唐三年建，闽王氏时，累加封号。晋开运三年，江南兵至攻城得神助。汉天福十二年，改封今名。宋时寺遭毁者，火及庙辄灭。元丰五年重修。按今庙已毁，唯里社犹称钟山境，未知即其址否？由五显桥稍折而南至杨桥。旧名雅俗桥，即子城清泰门桥也，详见《河道》。其东即虎节河沿，西河沿达于发苗桥、合潮桥，西达浦尾。
　　自宜兴门桥直西过土街口，达于定远桥。即罗城丰乐门桥，亦曰乐输门桥。今称定远桥。内有都仓巷。宋时积貯于此，今称旧米仓，有小巷达于土街。其北河沿由卧湖桥、宜秋桥抵北水关。详见《城池》、《河道》。其南河沿，俗称虎婆宫河沿，亦曰元帅庙河沿。旧有眉寿坊，为元寿民张安定百五岁建，今废。其西有巷，曰五福巷，以此得名。又有西河道院、元坛祠，今并废，易为虎婆宫、元帅庙。有小石桥跨河上，西通五福巷，东通三官巷。有巡海道废署，在河之东，明正统五年建，为西察院署。嘉靖间为福宁道，事为巡海道署。今废为民居，称海道里，南通大中寺。达于发苗桥、合潮桥。俗名双抛桥，详见前《河道》。自发苗桥沿河而西，为浦尾。俗称文藻山河沿循北岸经孙老营、小排营、醋巷诸口，至观音桥折而达于西水关，其南岸有百胜营宋时厢军屯驻于此，今俗称大营里，内有宋王祥宅。祥字谦叔，淳熙甲辰进士及第，以江东提刑致仕；旧居筹岐，后迁今所。洪武中为镇守帅臣所夺，创中卫仓，寻毁。今为民居，名王厝园。中巷有口，一达王师桥，一达浦尾。
　　兵马司在观音桥之南。按《闽都记》：明时三卫，各有兵马司、司巡警。负久倾圯，多为侵没。今可考者，唯大中寺东南与此。而一说又载：迎仙道院在浦尾官园前，宋时曾迎白玉蟾于此，今废为民居。按：官园当即西园亭地；迎仙道院址不可考。今文藻山河沿有庙，祀溪源何真人，俗称三相公，疑即其址也。
　　自定远桥西至于西门，皆称西门大街。迤北有小境巷，郡志作：定远桥巷。西峰巷，今称西峰里。巷有两歧，皆通后曹。内为督左营参将署。有里社，曰二贤境，祀伯夷、叔齐，不知创自何时。
　　西峰草堂　在西峰里。明宗伯曹学佺旧居。曹有《移居西峰社》诗：“昔慕林野旷，卜筑依岩耕。衰龄惧风露，携孥入岩城。渔钓屏不事，诗节阅余生。虽在穷巷内，尚得西峰名。”今屋易姓，而楼尚存。
　　万寿宫　本旧怀安学地。乾隆二年建，为朝正祝厘之所。
　　余府巷　在万寿宫西，以宋余深所居得名也。深，古田人。元丰五年及第，历官太宰，封卫国公。建炎间罢相，居福州。后宅废为怀安县学。今共学书院地，即其宅址也。其第中旧有荔枝，初实绝大而美，名曰“亮功”。“亮功”者，深家御书阁名也。靖康中深谪建昌军，既行，荔枝不复实。明年归，生如故。故今里社之名称亮功者以此。又《闽都记》：郡内有湖西草堂。弘治间有张都阃居此。其孙万里，官闽幕，有文名。今易数主矣。按：郡之北达于后曹。
　　部院祠　在余府巷西，祀历任总督之有政绩者。
　　谢婆巷　一名西城边巷，折而东通后曹。
　　后　曹　有二歧：自谢婆巷，沿城而东，至于北水关者，曰城边曹；自余府巷折而东者，至于毛胡桥，曰后曹，亦曰前曹。按《闽都记》：相传闽时凿渠引水，西湖贯城而入，沿丰乐门城隅，与浦尾潮接，为浴马之所，且以涤秽云。据此“曹”当与“槽”通，以牧马而得名。俗谓，为曹能始所居得名，非是。盖明初已有后曹之名矣。
　　共学书院　旧怀安县学也。洪武十二年徙县治入郡城，因建学于此，宋丞相余深宅址也。始建讲堂；正统二年，布政使周颐始市民居，建大成殿于讲堂之西南。四年，布政使万政拓而新之。县寻省。万历二十二年，都御史许孚远即学宫改为共学书院。国朝于其西南建万寿宫，书院门改从北向。今其前祀朱子，中为道南翼统祠，后为文昌阁。旧有怀德祠，祀怀安教谕冯光浙，旧在府学射圃，万历三十九年改建于此，翁宗伯正春为记，今废。又考《三山志》：开化院，宋初尚在城中侯官县。闽人指湖上小山为开化故址，非。又《闽都记》载：开化院，在府治西，宋景祐间建。又有龙山院，宋端拱二年建。二院并废。而其序在毛胡桥、宜秋桥之间。则古开化院当在今后曹地，然其址不可考矣，姑附载于此。
　　西门大街之南，有孙老营巷，旧名大排营巷，南通浦尾河沿。
　　小排营巷　在孙老营西，达文藻山河沿，中通猫竹巷。又有横巷，曰保定巷，通醋巷，达于善化坊。中有里社，曰西岳善应境。按《三山志》：宋有都作院，主制军器。熙宁九年，置都作院建州。而本州为小作院。大观二年罢。政和二年复置，营在浦尾金斗桥之北。以地考之，则大小排营之名或因于此。
　　麻竹巷　在余府南，旧名猫皮巷。东通小排营，西通善化坊、醋横巷。
　　七贤庙　在大街南，宋建炎初建，祀王忠竭、郑仲贤、郑谨净、郑守道、郑诚、王子元、王子清七人，皆钜野人。五代唐天成中，群盗啸发，阖境赖神以安，故祀之。又有行祠在善化坊。俱废为里社，今称七贤境。
　　善化坊　元贞元年，平章高兴于州治西南创驿馆，达西门。《闽都记》：内有忠烈孙燧祠，明嘉靖中改怀巡社学为之，今废。迤东为醋巷，亦曰富巷。南通王师桥，中有横巷，通麻竹巷、保定巷。善化坊之南，即太平桥。桥西为西水关，桥南即驿里。
　　以上郡正西隅。
　　自北水关北折为营尾，其南即淳仁里，亦称晏公上铺。按《三山志》：宋牢城指挥营在丰乐门外之北，又保节第二指挥营在丰乐门外之北、牢城营之西。营尾之名当因于此。迤北至北门城楼之西偏，皆日北后街。有悦济桥，《闽都记》：桥东有巷达于土街，桥下有沟，旧滨西湖，今为平陆，桥犹存。按府志作：悦济巷，今俗称泰山巷，以巷口有小庙，署泰山府也。跨桥有北斗宫，皆不知建自何时。其北里社曰仙湖境。
　　明德赞福王庙　《闽都记》：在府治西，汉闽越王郢开州西大路，积土成邱，后人即其地立庙祀之，今为里社。郡志：旧名西湖庙。自唐大历以前闽城得通祀者，钓龙台、城隍、善溪并此而四。
　　钱塘巷　东达北大街。按：钱塘疑即乾元之讹，以乾元寺而得名也。然郡志：钱塘、乾元凡两见。以通于小古楼者，为乾元巷；以通于北后街者，为钱塘巷。且今桅杆后地，亦有里社曰钱塘境，不知其命名何取也？
　　振远安福行祠　郡志：相传北镇之神也。宋嘉泰初建于北城楼上。元季海寇攻城，廉访书记曲时敬领兵击之，祷于神，不许，战果不利；次日又祷，许之，遂大胜。乃新祠宇。洪武初增筑城楼，迁于时敬旧宅。里民有祷辄应。按：今为里社之神。
　　桅杆后　自赞福境西折，有委巷循城根而北，俗皆称桅杆后，名未详何取。有二小巷，皆达于北后街。其北口俗称黄山巷，中有李延平先生祠。有里社曰钱塘境。按《闽都记》：序水晶宫于北后街后云：王氏据闽，筑室百余，临湖上，携后宫，从子城复道出游。其时北街，尽西湖也。岁久址失。人称湖中小山为故址，非是。然则水晶宫旧址，当在北街前后矣。又佑圣宫，在新营巷内，俗呼道堂。又有西湖坊，旧为赞城坊，俗呼西峰巷。又有熙然坊，坊东有巷达土街，今塞。以上亦见《闽都记》。按：新营巷，今称新营房。佑圣宫，久废，相传神像尚在民居中。西湖坊、熙然坊亦并废，唯地犹称熙然铺云。
　　以上并西北隅。
　　自宜兴门桥折而北，曰土街，《闽都记》：旧名西场巷，有登云坊。明重建越王寺，辟巷为街，俗名新街，又呼土街，以新辟未及砌石，故名。按：街之西一带皆子城址。宋赵汝愚所建澄澜阁，程师孟所建蕃宣楼，皆在其地。盖是时定远桥以西皆西湖也。
　　淳仁里　旧名晏公坊，俗呼择日街。其巷东达土街，西通卧湖桥、北水关，北达营尾。今其地犹称晏公辅。《闽都记》：晏公海神，滨海多祀之，义取海晏。其对口即府巷。
　　夹道坊　自淳仁里口至韭菜园口之通称。东有小径，循府狱墙，通府西郎，俗名鳝鱼弄，内有理事、粮辅二署。近粮捕缺裁，署改为公馆。市西隅民居，辟大路通夹道坊。按《闽都记》：登云书院，在府治西北，街之东，旧灵官堂址，明成化十七年知府唐珣建。中为正堂，塑宣圣及西配像；前为书室，凡二十余。其地在登云坊内，因名。莆田黄仲昭为记。今废，其址不可考。唯街畔有小庙，曰正乙行宫，想亦沿灵官堂之旧而得名耳。其地今称侯官铺者，以元至正间改建侯官县治，于澄澜阁之址也。故有云夹道，即伪闽为复道处。盖当时罗城丰乐门沿土街一带，北至钱塘巷，为永安门。其后街一带，皆西湖也。其说近是。且宜兴门桥本子城之濠。旧时河身甚长，逶迤而北，故今犹有长河境之名，其遗迹也。
　　韭菜园　今俗作九彩园，名未详何取。有二巷，合而出于小楼街。
　　自韭菜园口，而北抵于北门，皆曰北门大街，俗有上土埕、下土埕之称。街之半有钱塘巷。内有里社，曰永安境，即唐罗城永安门地。钱塘者，乾元之讹也。盖地旧有乾元寺。按《闽都记》：乾元寺本无诸旧城，晋太康迁城以为绍因寺；乾元三年更今名。有琴石，为越王鼓琴处；金鸡井，即越王井也，尝有金鸡现瑞，牧羊儿见之，投之以石，闻鸡声不绝，后不复见；饮马池，亦越王旧迹。福州佛寺最多，唯此一寺为最古。今为卫卒姚姓侵没，其址为园地，延袤里许，议者谓宜兴复，未逮也。据此，则寺之址，在明季尚有存焉耳。今巷北有小钱塘，中有池塘十数亩，北通大□下三宫堂。而此则称大钱塘，北通大□下，南通小古楼。又北为华林坊，在北大街东折，以寺而得名也。东口通平山，达贡院。
　　三官堂　由华林坊南折，巷口有桥委平陆中，未详何名。桥之北有巷，曰画眉巷，今称范仪巷。三官堂西，有小径通小钱塘巷，其东口达于大□下。三官堂者，亦以乾元寺旧址而得名也。
　　大□下　在华林坊南，以里有大树得名。南折通钱塘巷，北折达诸古岭。
　　北库巷　在华林坊北，越王山西麓也。案《闽都记》：明弘治间建武备库，储三卫戎器，当即其地。今亦以貯各营火药。内有泉，极甘冽，为城中第一。其巷东达越山。西有二小巷：一循城根，曰紫井；一逾岭，曰吉安岭，合而出于北门兜。
　　环峰境　在北库巷内，祀宋丞相。魏国公张浚。案《三山志》：环峰亭，在越王山麓，旧名“四见”，有太守罗畸、刘瑾诗，后更“倚云”。乾道丁亥光宗赐名“环翠”，仍洒宸翰以贲之。又《闽书》：绝学寮在越王山，宋丞相张浚读书处。故今里社犹称环翠，而所祀神则魏公也。或曰即绝学寮址。未详。
　　明离殿　在华林坊之北。旧在于山，名荧星祠。万历间重建，并作殿于中，祀元冥于左，后移建。
　　华林寺　在越王山麓，旧名越山吉祥禅院。《闽都记》：在乾元寺东北，无诸旧城处。晋太康间，既迁新城，其地遂虚。隋唐间以越王故，禁樵采。钱氏十八年，其臣鲍修让为郡守，诛秽夷巇，始创寺。后增数寺，并入华林。西廊有转轮经藏，今圯；东廊有文昌祠、普陀岩；正殿之后为法堂；法堂西，祖师殿。以越王山为斧扆。正德间赐额。国朝顺治初修，康熙七年重修。又旧志，有越峰罗汉院，宋建。又有越山庵，旧华林室，明万历二十八年重建。叫佛庵，明初建。今俱废，唯叫佛庵仅存，署曰“古叫佛庵”，在越山书院东偏。按：华林寺颇广，后渐颓废。今其前左有庙，祀瘟神，曰北涧殿，右明离殿，后普济堂，皆寺址也。明王应山《华林寺避暑》诗：“琴樽酬夙约，选胜入旃林。兰馥通禅味，松涛接梵音。诸天同水月，一片共冰心。即此俱为乐，炎蒸迥莫侵。”曹学佺《华林寺看梅》诗：“路廻城北思凄凄，寺倚屏山信杖藜。疏雨不曾妨客入，闲云元自任僧栖。参差兰若香分径，高下松根翠作梯。只惜梅花飞欲尽，不知春色在桃溪。”徐《华林寺》诗：“越山一片削芙蓉，同叩禅扉紫翠重。茶灶远携烧落叶，蒲团分坐选青松。危场半倚高低树，宿霭全迷缥渺峰。为惜春光今日尽，淹留应到夕阳钟。”又《叫佛庵》诗：“城北青山喜共寻，一尊闲憩小祗林。花飘法雨参差影，松卷惊涛远近音。焚刹暗随斜日转，僧房长锁暮云深。空门自与红尘隔，相对偏宜静者心。”又《憩越山庵》诗：“净室翠峰前，经台怪石边。竹繁删几亩，松老种何年。破衲披林霭，残钟出岭烟。淹留忽弥日，闲坐又闲眠。”陈鸣鹤《集越山庵》诗：“半亩精庐倚越山，荔枝林掩坐禅关。鸟随花雨闻经下，僧在禅床入定还。欧冶池塘烟霭外，无诸宫殿荔萝间。白莲结社休归去，绕出空门便不闲。”谢肇淛《集越山庵》诗：“严城高控万松间，草结团瓢竹掩关。一片落花林外路，数声啼鸟雨中山。僧来共证三生果，客过时偷半日闲。霸气销沉王气尽，寒云空逐夜钟还。”
　　普济堂　在越山华林寺后。雍正二年奉文建，计堂房百三十九间，以养孤贫老疾者。前有井，或曰即越王井。
　　越山书院　国初郡人建，为都人士肄业之所。道光初，郡守令始延师主讲，捐俸为生童膏火，遂与鳌峰、凤池两书院埒。前为讲堂，后为六贤堂，祀周、程、邵、张、朱六子，后为文昌阁。阁内有眢井，镌曰：“饮马泉”。考《闽都记》：越王饮马池，在乾元寺内，未知即此泉否？
　　由华林寺而东，越山之坳，地名后岚里。由此逾屏山，与贡院东北隅接。
　　由越王山而南，曰诸古岭。俗呼猪姆岭，中有蓝田夫人庙，下有关帝庙。按《闽都记》：怀安县治。洪武十一年，自岊江移郡城北，知县蓝武营创，林瀚为记。大门之内，树榕二株，盖数百年物。万历八年县省。二十五年巡抚金学曾更为军器库，像关帝，祀之。据此，则今营房关帝庙地，即旧怀安废署也。大□下，当以此得名。前有横巷，东西二径达于小古楼。其东北折者曰兰荷里名未详何取，北有贤良祠。小古楼名未详何取。其地东自贡院墙根，西迤钱塘巷口，皆称小古楼街。凡诸古岭、大□下等处，委巷纵横，皆达于此。其东口北折有巷，曰前所营，抵于屏山；其南折，即欧冶池也。
　　欧冶池　在贡院之西、冶山之后，相传为越王铸剑处。《闽都记》：唐元和中置院，名剑池。《三山志》：唐时僧惟干浚欧冶池。得铜刀剑环数枚，送武库。当时冶灶犹有在竹林间。池旧周围数里，或风雨大作，烟波晦冥，后渐湮塞。池邻贡院西隅，为民居所侵，仅余方塘半亩。国朝大修贡院；道光间重浚，所存益隘。旧有欧冶亭，宋郡守程师孟所建，程自为记云：“余至州之明年，新子城。城之东北隅，灌木阴翳，因为开通，始问此水。或对曰：欧冶池。予窃嘉其迹最古，且爱其开阔清泚。又池之南，陇草盘纡，乔林古木，沧洲野色，郁然城堞之下。于是亭阁其上，而浮以画舫，可燕可游。亭之北跨濠而梁，以通新道。既而州人士女来游不绝，遂为胜概。”宣和中，提刑俞向移欧冶亭木，植于南湖；移欧冶亭林木，于将军山禊游堂之东，建秉兰阁。明成化十五年，又建欧冶亭于池之西。十九年圯。道光间，重建小亭于池南，非其址也。又闻池旧有五龙堂、三皇庙、凌云台，今俱废；唯贡院墙阴尚嵌一碑，镌“三皇庙、欧冶池、五龙堂”字，元泰定间所立也。按《吴越春秋》：越王允常聘欧冶子作名剑五枚，传数世无疆，国灭于楚，乃徙居闽。又数世至无诸，乃复封王。或冶剑于山，淬剑于池，故皆以冶名，但非越王与欧冶子耳。沿池一径达于贡院天衢，西一径达城隍崎下。宋黄裳《欧冶池》诗：“人随梦电几回见，剑逐风雷何处寻？唯有越山池尚在，夜来明月古犹今。”明王应山《欧冶池怀古》诗：“昔闻欧冶子，鼓铸凌飞翰。芙蓉吐精英，池上生严寒。千载委尘土，犹指斗牛看。神物终合并，一跃双龙蟠。伊予夙怀宝，际时良独难。遭逢出汉表，弃置在河干。愿言爱景光，努力且加餐。”
　　小古楼直南，有北斗宫，负冶山之阴，上建文昌阁，或云：即凌云台故址。未考其详。
　　城隍庙　枕冶山之麓。晋太康中迁城后建。宋绍兴二十七年，郡守沈调增创堂宇。淳熙五年，作更衣、肃仪两亭。元季亭毁。明成化十八年，知府唐珣重修。正德十年，改外大门为华表。万历十年灾，寻重建。康熙二十年重修。自后相继修葺。庙之东偏，石刻历代有功名宦诸神碑，曰：唐光禄大夫樊公之神、宋少师忠惠蔡公之神、知武冈军杨公之神、参知政事张公之神、直龙图阁孙公之神、将军卢公之神、烈士范公之神、元太尉忠献董公之神、行省都事蓝公之神、传御史韩公之神、英义侯阚公之神、楚国公李公之神、明大夫汤公之神。案，庙创于晋，省垣坛庙此为最古。冶山者，以本冶城旧地，且近欧冶池而得名也。今则皆称城隍山矣。庙之右，民居鳞萃者，曰王墓山。中有一邱隆起，俗称王墓，不知何代王冢也？山之阳，即藩署之后。郭璞迁城，所指小阜，即此。其东有太岁殿，后有雷坛寺：又东为将军山。一山三名，盖随地异称耳。近多营造庙中司神廨宇，山左右铲凿殆尽，山无完肤矣。
　　庙之南为城隍街，折而东通贡院前街。左一径称城隍崎，下亦通督中协署。而又自督中协署东偏曲折，而达于仪门之左，会于鼓楼前。今称房科同，中有都事厅署。《闽都记》谓：即古东康门址，今称藩司公廨内。
　　以上郡正北隅。
　　郡西南隅，自杨桥直南至鸭门桥，皆曰南后街。其街东经杨桥巷、郎官巷、塔巷、黄巷、安民巷、宫巷、吉庇巷，凡七巷。西口皆达于此，俗有三坊七巷之名。其东有：
　　小花巷　即杨桥河沿西巷也，西口达于双抛桥。
　　大水流坑、小水流坑　坑一作湾，地近闽山，山水入河之道，故有是名。一巷相通，有横巷，曰牙道巷，宋牙纛营故址也。南通衣锦坊，北通双抛桥，东达后街。
　　衣锦坊　旧名通潮巷，以陆蕴、陆藻兄弟典乡郡居此，名棣锦。后王益祥致江东提刑任，更名衣锦。西通馆驿桥，中通闽山巷。内有委巷，曰北林坊，有王益祥宅。详大营里。
　　闽山巷　通衣锦、文儒二坊之横巷。中有巷曰洗银营，今称梯云里，曲而达于文儒坊西口。南有闽山庙，神卓姓，名祐之，宋景祐进士，秀州判官。生平正直，精爽过人，自谓死当为神。及卒，果著灵异，乡人即所居祀之，号应公大夫。有二神焉。端平间返风灭火，殄汀郡之寇，有司以闻，谥封广利侯，寻加威显，赐额“灵应。”明弘治初重建，香火益盛。嘉靖初，里人迎神，金鼓喧沸。巡按御史程昌莅庙，析其屋之半。后修复。宋端平中赐敕二道，藏庙中。又庙两旁祀十八滩神，未详所自。案：今大营里福性境，亦祀卓祐之，未知分自何时？
　　文儒坊　旧名山阴巷，初名儒林，以宋祭酒郑穆居此，改今名。又以明总制张经居此，署尚书里。其西抵金斗门桥河沿。
　　柏郎中祠　《闽都记》：祀元省郎中柏帖穆尔，明洪武中侍郎夏元吉创建，今废。
　　三官堂　在文儒坊南闽山巷。南有小巷通光禄坊西口，达常丰仓河沿。按郡城三官堂之称有三，大抵皆以寺而得名也。华林坊之三官堂，以乾元寺名；虎婆宫河沿之三官巷，以大中寺名；而此则以闽山保福寺名也。
　　光禄坊　旧闽山内有法祥院，宋初建。旧号闽山保福寺，中有光禄吟台，以郡守程师孟得名。详见首卷“闽山”下。巷之西通仓前河沿。有后巷，中通都护庙，祀宋光禄大夫方寘。今为里社，俗谓光禄坊之名本此，非也。其南有巷，达于老佛亭桥，西通仓角头水局巷，东即鸭门桥河沿也。
　　井　巷　介文儒、光禄之间，俗称丰井营。巷口有苏公井一，在泔液境内，故名。中有纺绶堂，明孝廉曾异撰故居也，有自题诗云：“小径新开当小园，朋来拜母共清尊。老思爱日心徒远，贼畏伤时舌未扪。岁月未堪金作胜，行藏依旧席为门。肃然负瓮浇粗粝，惭愧灯前一石髡。”
　　育婴堂　在光禄坊，乾隆间自通天境巷迁此。
　　道南祠　祀宋儒杨龟山。宋宝祐六年建，旧法祥寺址也。明成化元年，督学副使游明重建，增祀罗从彦、李侗、朱子。嘉靖八年，提学金贲淳增祀程灏为正飨，以四先生配。三十一年，提学朱衡增祀程颐，后堂祀三山宋时诸儒。岁久祠祀，四十一年，提学金立敬重修。万历八年，废天下书院，有司改额曰：“三山公馆”。十三年，巡按杨四知题请修复，仍立祀典。十七年，督学耿定力厘正祀典，移二程度阁，位龟山于南面，罗、李、朱配享如故。三十八年，提学熊尚文重修。国朝康熙二十四年敕修。今正堂祀龟山，而以罗从彦、李侗、朱子配，后为立雪堂，祀二程子，而以游酢配。
　　米友堂　在光禄坊，国朝处士许友读书处。中有紫藤花庵、岸船斋、樵歇斋、君到轩、见山轩、浮冈、陶舫诸胜。
　　朴学斋　亦在光禄坊，国朝林佶读书处，中有志在楼、栖鹤巢。
　　自衣锦坊直西为：
　　馆驿桥　又名车弩桥，旧为木梁。明成化十七年始甃石。其北河沿，接观音桥，达于浦尾。其南河沿，曰打线营，曰小圆巷，皆接于文儒坊尾金斗桥。
　　三山驿　俗名驿里，即元东驿地。宋提刑团结军营故基也。宋时城中为驿五，后尽废。元至正间，以赵资政府为在城驿。元贞元元年移今所。明洪武初，建为三山驿。今为制造火药库。有二巷，其北通太平桥，达善化坊；南通金斗桥河沿。
　　董忠献祠　在驿里，祀元参政董文炳。炳略地入闽，秋毫无犯。民德而祀之。今圯。
　　林拙斋祠　在驿里，祀宋儒林之奇，以吕祖谦配，本文昭讲学地。黄朴扁其堂曰：“尊拙”。莆田陈宓署其门曰：“拙斋先生书院”。岁久倾圯。明成化间裔孙培重建，像文昭，祀于中，左配东莱，右际文昭促子子冲，及子冲之子耕。万历三十八年，督学熊尚文修葺为记。国朝雍正八年，奉敕重建。同治元年捣火药，火发，毁。
　　自金斗桥至观音桥曰仓前河沿。有二桥，皆达于文儒坊三官堂。有春育亭，内有天后宫、顺懿夫人庙，巷内即洋尾园。
　　洋尾园　在罗汉洋之北，周围六塘，本郡西园地。蔡忠惠、曾南丰皆有诗。明为王宪长应时、薛中丞梦雷别业。国朝归林侗、林佶，改蒹葭草堂为荔水屯，与乡先辈结社联吟。其中有夕佳楼、水云亭、宝莲塘、山镜堂、阆风楼、鱼我桥诸胜，水色山光，映带林木。今为李氏别业，颇颓废。
　　常丰仓　闽五百罗汉寺址也。寺本雪峰廊院。《三山志》：梁贞明五年，闽王审知梦梵僧数百，奕奕有光。光所至处，有双桧并池而秀，一僧擎跽而前曰：“王能饭吾于此乎？”及旦，图而访之，得今寺地百步，池桧皆如梦中乃为堂环之，命池曰浴圣，桧曰息圣。改今名，有放生池。明洪武间，改为常丰仓，今仍之，后即罗汉洋。《闽都记》：嘉靖中，僧道椿建，庵名万龄，焚修杂沓，以淫秽，闽督学姜宝改为怀悯祠，祀嘉靖九年狱变遇害布政使查约、参议杨瑀、都阃王翱、经历周焕。侯官今黎文会，初亦从祀。众谓：“祸本，死不偿责。”黜之。时周经历仆，失其名，卫主击贼，死之。似当祔祀。按今祠亦废。常丰仓河沿接鸭门桥。其西曰仓角头，南为水玉巷。
　　自鸭门桥南至怀德坊口，鸭门东河沿，即牛育巷；西河沿接老佛亭桥，与仓前河接。其中街旧有风宪坊，宋余深为御史时居此，故名。又有市舶提举司署，都指挥王胜故宅也。成化一年移此，今俱废。又有两贤祠，祀罗文毅纶、舒文节芬。纶，庐陵人，以论辅臣李贤起复，谪副市舶。芬，进贤人，正德丁丑举进士第一，授翰林修撰，直谏，谪副市舶，时称梓溪先生。嘉靖间，巡按聂豹建一峰书院于朱紫坊。万历十七年，督学耿定力请于抚台，以废提举舍合祀二公，署两贤祠。二十二年，改提举衙为督捕馆，以居杉洋捕盗通判。督学徐即登市民居，为门南向，置田建碑。三十七年，为水所坏，参议甘雨重为修葺，自为记，载祠中。以上俱见《闽都记》，今并废。
　　怀德坊　与官贤坊相直，旧名延平。宋司业郑南居之，改儒宗。明天顺间，镇守太监来住寓地平寺，重建。内有永安坊与怀德坊相直，西通山兜尾，北通板桥亭、常丰仓前，亦来住建。怀德坊内，旧有地平瑜珈教寺。元至正间建，明景泰间改为法禅寺，俗呼地平堂。嘉靖间改为养正书院，其东有织染局、市舶内臣公署也。明成化十六年移此，今并废。又有校士馆，明时督学试士处也。国初毁于火，废为城守营，今俗称营房里是也。内有里社，犹称文馆境。怀德坊有巷抵乌山之麓，东折而达于道山坊天王岭，俗称隆普营。
　　惠安明应庙　在隆普营乌山麓。神陈姓，汉太邱长实之后，旧隐是山，没而现异。唐元和后立庙，大中间观察使罗让、咸通间观察使李播，皆以祷获佑。闽王审知悉其事，锡爵为侯，增至显应王。宋熙宁八年，进封今号。《闽都记》：旧志城西有石八娘，王审知欲以配享，别创闺阁。晋天福间，文为寝室。陈郯拱碑，今为里社。
　　灵应庙　在乌山之阴，惠安境西。有数巨石作庙，其中祀邹氏夫人。其石如屏，面面奇耸，题刻稠叠。又有石夹庙，奇石秀拔，作小庙，以祀石氏二夫人，盖兹山神女云。按旧志：五代时，有罗源石氏二女，长月华，次灵英，早失父母。贼犯界，被执，遂投河死。后见灵于乌山，乡人立庙于石硖，祀之。
　　自怀德坊水局巷口以西，环乌山之阴，折而南通于南门城边，其北折会于仓角头，中有大营、二营、三营巷及横街白水井等名，俗皆曰山兜尾。内有中使园，在怀德坊西，面乌石山。明成化间督舶内监高寀游宴之所。崇台曲池，奇葩异卉，号为胜览。嘉靖初诏罢典船，其地废为官园。今犹称官园里。
　　榕　庵　在乌山阴，明诸生韩廷锡、林蕙读书处。有三榕门最奇胜，后有石床。廷锡有《榕庵赋》。其左有泉，上镌“蒙泉”二字，大旱不涸，为城南泉第一。今为他姓所有，称蒙泉山馆。
　　林公祠　在白水井，祀唐水部林慎思。


卷下 郊坰第三


　　郡东门外，即旧外城之行春门，本名东武，严辟疆改。
　　乐游桥　一名晋安桥。宋元祐中，道士颜象环所建。其东为钵头街。
　　迎春亭　俗名春牛亭，每岁郡守迎春于此。明成化间，郡守唐珣所建，林谨夫记。东为劝农亭，嘉靖初建。
　　康山灵树庙　在易俗里，俗称泰山庙。神赵姓，名时畴，宋金紫光禄大夫宾之孙也。元泰定间卒，郡人立庙祀之。里有乔木甚著灵，近为巫觋之徒，创立牛头犬头愿名目，祷解者踵接，庙遂为淫祀之所，官虽禁之，不止也。按山有罗泰墓，泰字宗让，著有《觉非文集》，见郡志隐逸传。
　　长乐山　在易俗里，距城东二里。闽越时，山间居民梦神人乘白马至此，因名白马山。后唐长兴中，闽王鏻改闽为长乐，更今名。唐武宗时建，白马庙其上。山之阴有温泉，稍南曰三昧山、宝月山，又南为东岳岭。逾岭而东曰竹屿，邓氏居之；曰前屿，黄氏居之；曰后屿，叶氏居之。又有小山茶园。
　　小兰亭　在白马山，宋郡守禊饮处。
　　东禅寺　在白马山。《三山志》：郡人郑昭勇舍宅为之。旧名净土，唐武宗时废为庙。咸通十年，僧惠箴居之，及夜禅定，有戎服若拜而辞者；是夕，或见白驷乘之。观察使李景温因撤祠为寺，号东禅净土寺，钱号东禅应圣。大中祥符八年，赐号东禅寺。崇宁二年，因进藏经，加号崇宁万岁。绍兴十年，改报恩广孝，为徽宗焚修，张丞相浚为清，仍移漏泽园有生祠；十七年改“广”为“光”，有大藏，米芾书额；有《大藏经》版，侍郎陈赐劝造；有画像，额为徽宗御书。明成化三年重建，改名东禅宝峰禅寺，寺有放生池、芙蓉阁、清阴亭、东野亭，郡守蔡襄书额。嘉靖中，中允陈节之废为墓。寺之南，有马尚书森祖茔。其旁有海印庵，元僧云溪建梅边小隐、竹林幽居二处，与客弹棋赋诗。唐周朴《东禅寺》诗：“瓯闽此郊外，师院号东禅。物得居来正，人经论后贤。爬槽柳塞马，盖地月支綖。鹳鹊尚巢顶，惟堪举世传。”宋程师孟《上已游东禅寺》诗：“出城林径起苍烟，白马遗踪俗尚传。第一僧居兰若处，几番身醉荔枝前。百年骚客来闲寺，三月游人作乐天。更爱堂前迎太守，路头先坠碧云鞭。”
　　耕隐堂　在竹屿。明布衣邓定结庐其上，足迹不入城市，与王恭、陈亮等唱和，著有《耕隐堂集》。又竹林草堂亦在竹屿，明副使邓原岳读书处。徐《宿竹林山庄》诗：“精庐遥结翠微间，借得云窗一日闲。流水断桥通古路，斜阳残磬下空山。犬声似豹闻茅舍，萤火随人入竹关。桑柘满村堪寄隐，与君吟卧却忘还。”
　　东岳庙　在易俗里，即五代闽所建东华宫之泰山庙。宣判大中祥符间，寝广其制。明崇祯间重修。其东有元妙凤，即闽东华宫址也。宋祥符中，称天庆观，元贞间改今名。西有能仁寺，明万历间建，后即东岳岭。
　　朝天桥　跨涧为桥，有亭祀观音。
　　金鸡山　在孝羲里，去场三里而遥。相传秦时望气者，谓有金义之瑞，遂其脊，今为丛冢。旧处为径路，号鸡公弄。其北势渐高，曰青鹅山，桑溪之水出焉，又名曲水。又北为龙窟。旧记云：山穴有蟒，额有“王”字，人以为龙，故名。有岭曰猎岭，西连旗山，多怪石，诸小山曰峭谷、曰东湖，宋林夙、林观过居之。明王恭《鸡公弄》诗：“荒岗古墓鸡垄边，蔓草离离生野烟。狐狸养子隐荆棘，乌鸢作巢衔纸钱。石磷埋沉土花湿，雕砖剥落樵人拾。天阴燐火暗复明，月下精灵语还泣。此坟未必无子孙，夙昔传闻皆宦门。浮荣一去不复盛，空余古木啼清猿。谁家新冢高数尺，又买西家坟上石。忆昔秦中北邙路，丧车辚辚冢无数。黄金买山葬死灰，昨日官军斫坟树。断茔崩圹襟苔痕，骷髅无声眠草根。生前意气动山岳，身后凄凉邈九原。君不见，羊公岘首石已泐，季子延陵碑尚存。锦袍醉倒长安市，谁招采石江心魂。岂知百年后，身世两具没。贵贱终同草上尘，升沈且进杯中物。笑矣乎，悲矣乎！眼中之人今有无？”林鸿《晓登金鸡》诗：“剑客无所欢，登高眺清曙。于时值摇落，况乃朋游阻。关河一千里，飞雁杳难度。积水明秋空，苍山落寒楚。荒凉谁问俗，慷慨即杯古。长啸归去来，余意在兰杜。”
　　金鸡寺　在金鸡山麓。唐景龙中建文殊般若寺，中有多宝塔，今悉废为邱墓。寺后向产金沙，人呼“金沙墓”。
　　曲　水　在金鸡山桑溪上流登云路下。相传闽越王流觞处。宋郡守有禊游亭。明时都人士多修禊于此。徐熥、谢肇淛皆有《桑溪禊饮序》，见《艺文》。徐熥《桑溪禊饮》诗：“春风载柔，遵彼长林”云云。曹学佺、徐、陈荐夫皆有诗，详见郡志。
　　荔枝林　在桑溪东。宋时荔树极盛，今皆摧折。
　　三友墓　在荔枝林白碧山。明弘治中，有徐振声、吴叔厚、林世和三人交莫逆。徐、林先殁，叔厚鸩金买山，共营宅兆，同穴而葬，人呼“三友墓”。《闽都记》：子孙至今祭扫不绝。董应举诗：“生为三益死三良，蜕骨同归地下藏。宿草总成连理树，夜台原是缔心堂。”
　　栖云庵　在金鸡山巅，寂静可憩。嘉靖间，郡人王应锺建，今圯。
　　凤邱山　在遂胜里。距城东五里，北连蒲岭，南迤逦际江。宋初彭耜修真于此。耜号鹤林，朱子尝书“凤邱鹤林”四大字刻于岩壁。耜师事白玉蟾，与妻潘芷珠修炼俱尸解，诏封鹤林真人。陈孔硕书“蛰仙”二字于石。《闽都记》：又有刘智远篆书“龙虎”二大字。明邓定《登凤邱》诗：“一壑烟霞远市尘，半空楼阁俯城闉。白云满地不成雨，好鸟数声啼破春。老衲有时分席坐，野人无事过门频。东山猿鹤迟归隐，何日携书共卜邻。”邓原岳《游凤邱》诗：“乌石峰前鸦乱飞，天风吹冷薜萝衣。烟迷岛屿浮青霭，日出溪山净翠微。石壁草荒残刻隐，丹炉药化昔人非。白云满袖芒鞋湿，身在瑶台顶上归。”徐《登鹤林绝顶》诗：“云际高邱接太虚，争传此地有仙居。水榕干老供樵斧，墓棘丛深曳客裾。云冷石坛丹灶火，雨昏岩壁擘窠书。去家尚叫千年鹤，拾得林间紫毳余。”又郡志：元福建廉访使韩准墓在凤邱山下。准官福州，明兵入，准藉稿堂下，以丧礼自处，终不屈而死。国朝郑磊《谒韩墓》诗：“韩公死瘗凤邱滨，迎接蓝光在北邻。莫说元朝鲜节义，步丁柏吕更何人！”自注：“获独步丁、吕复、柏帖穆尔。”
　　东　山　在遂胜里，距城十里而近。有狮子峰、榴花洞，东为古岭，下有铁鼎潭，龙居之。按《闽中实录》：唐代宗永泰中，樵者蓝超遇白鹿逐之，渡水入石垌，始极窄，忽然有鸡犬、人家。主者曰：“吾避秦人也，留卿可乎！”超曰：“欲与亲旧诀，乃来。”遂与榴花一枝而出，恍若梦中；既而寻之，杳不可得。宋李弥逊《游东山》诗：“游云本无心，时为晴山留。我曹等云闲，亦作寻山游。驾言出城阙，古寺聊相投。摩娑铸金像，不知几春秋。行行及佳境，真成上扬州。追随况高人，华胄皆通侯。高名迈姚宋，余事卑刘曹。向来金銮御，一一亲垂旒。如何邱壑中，乃与猿鹤俦。寒威靳山秀，幽处不可求。清溪访鹿迹，古涧窥龙头。枯藤络断磴，未上愁吴牛。人言昔仙去，疑是竹务猷。云昏看山眼，欲展还复收。伊予岩穴走，南山万里遒。烟霞入膏肓，暝眩不可瘳。群公上界侣，解后天南陬。敢言同心臭，长抱躐等羞。心知造物戏，驽骀间骅骝。鹤书偶未下，爱日尚可偷。花风起群萌，枝上春俗流。更催小槽红，一笑非人谋。”李纲《游东山》诗：“衰病年来百事阑，禅居环绕尽青山。登高选胜从君乐，隐几忘言输我闲。一枕清风消永日，三杯浊酒发酡颜。雀罗可设人来事，东阁常关不是悭。”明邓定《游东山》诗：“古寺依山不计年，兴来登眺更悠然。题诗遍扫苍苔石，隐几遥听瀑布泉。山径草香春麝过，水塘沙暖白鸥眠。红尘隔断人间世，肯信桃源别有天。”林世吉《游东山》诗：“鸿响气已肃，鸟归景云竟。敞度瞩回湲，搴林缘曲径。岩屯云气深，石翳霜华净。梧冷叶微脱，篁孤箨犹迸。溜溜谷飚发，亭亭溪月映。幽深展极娱，周览惬遐兴。奇胜不可忘，濡翰著新咏。”
　　大乘爱同寺　在东山。《闽都记》：梁大同六年置大乘寺，十二年置爱同寺。唐大中十一年合二寺为一，因名。宋元祐间，许将请为功德院。中有夜光台、神僧室、鉴净轩、放生池，山辉堂诸胜。嘉靖间，倭变，颓废。国朝康熙八年重修。宋曾巩《游大乘寺》诗：“行春门外是东山，览胜宁辞数往还。溪上鹿随人去远，洞中花照水长闲。楼台势出尘埃外，钟磬声来缥缈间。自笑守官偷暇日，暂携妻子一开颜。”李纲《访许子大于大乘寺》诗：“物外仙家长自春，隐沦何必为逃秦。只因榴洞赠花者，便是桃源种树人。丹荔枝头星灿烂，白云峰顶玉璘珣。主人留客非无意，端为出山多世尘。”
　　圣泉寺　在东山，旧名法华。唐景龙初，僧怀一始卜居于爱同寺之西，苦乏水。忽一日，二禽斗噪于地，异之，因卓锡其所，有泉如缕，俄而绫纹波涌，乃环石而分之，南注为池，东注供汲澣。先天二年立额，易今名，刘轲为记。寺有唐李邕《怀道塔碑》、皇甫政《怀一塔碑》。又有文殊岩、多宝塔、天台井、放生池、神移泉、芝坞、蛰龙轩、涵虚沼、御书堂诸胜，今多颓废。万历间，僧善灿重建佛堂。俗云：寺有六奇：道一二师碑、天降舍利、松不栖禽、梁不巢燕、池不生蛙、庭不生凡草，是也。宋蔡襄《圣泉》诗：“源流出何山，涌注知有异。”自注：“俗传泉涌则民安，是泉涸十余年，今始涌也。”宋曾巩《游圣泉》诗：“笑问并儿一举鞭，亦逢佳景暂留连。清暝日抱山腰阁，碧野云含石眼泉。蹑屐路通林北寺，落帆门系海东船。闽王旧事今何在？惟有前村供佛田。”明谢肇淛《圣泉寺》诗：“东山开宝刹，传是景龙年。野径缘溪远，层峰绕郭偏。锡飞初得地，禽戏忽成泉。竹老阴常复，松枯脉暗穿。鹿分甘露水，龙出讲经筵。香阙诸天近，霜钟万壑传。沈灰原有劫，沧海已为田。云锁门双塔，林围屋数椽。哀涛惊鹤梦，败叶拥僧眠。霜落祗林树，苔深法座莲。稀闻来杖屦，谁复布金钱。废洞迷灵迹，残碑失古镌。六时荒院磬，一炷断炉烟。铁像他寮寄，珠幡尽日悬。樵人寻旧址，行客吊新阡。跌籍蒲团隐，登知蜡屐便。悲风初广莫，残照且虞渊。碧殿猿啼里，元岩鸟道边。城阴浮薄霭，烧影引归鞭。回首兴亡地，空林咽暮蝉。”徐《游圣泉寺》诗：“东峰晴翠尽阴阴，旧是闽王施宝林。古路斜通松坞远，冷泉流注树根深。钟移别院销追蠡，锡卓空山绝戏禽。寺额尚存唐代迹，更谁重布给孤金。”
　　松　坞　在东山。《三山志》：松径极高大，国初已有之。木上有钱昱留题云：“景致逼神仙，心幽道亦玄。僧闲来出世，松老不知年。放马眠岩草，移杯酌涧泉。浮名如脱得，终住此云边。”
　　虞公庵　在东山之麓。梁虞奇隐处。寄，会稽人，侯景之乱，避地入闽。陈宝应据闽，有异志，寄数谏不听，遁迹东山。宝应怒，使人焚其舍，寄安卧不动，纵火者为灭其炬乃已。宝应败，宾客皆伏法，惟寄独免，闽人重之。
　　龙首涧　在东山之麓，一名龙首洞。宋右丞许将读书处。将，闽县人，仁宗嘉祐进士，官兵部侍郎，改翰林学士，拜平章事。蔡京、章惇诛灭元祐诸臣，又欲废司马墓，将皆极谏。后以蔡京门下人诬奏，出知河南府。又有碧岩亭，亦将读书处。有《自题碧岩亭》诗：“旧室僧留古岸边，欣予同赏碧岩前。日生狮子峰头树，烟伴榴花洞口泉。黄叶入秋山出地，白云临晓海垂天。飘然踪迹今何在，别去江湖又一年。”(案：《闽都记》作“别去江山又一年”。)
　　狮子亭　在东山狮子峰之西涧。宋熙宁中，程师孟建。建炎三年，嗣濮王仲湜书。又有东山别墅、浮亭，皆明膳部林鸿别业，今皆圯废。
　　善　溪　初名鳝溪，在桑溪里，鼓山之北、大乘寺之南。山峡有二潭，下潭广六尺，深不可测，距上潭五里。相传闽越王郢时，有大鳝长三丈，为闽害。郢第三子号白马三郎者，以勇力闻，射中之，鳝缠以尾，三郎人马与鳝俱死，害遂绝，邑人立庙祀之。唐贞元十年，观察使王翃祷雨有应，新其庙。咸通六年，观察使李瓒奏封龙骧侯。五代闽王审知奏封宏润王。宋庆历六年旱，郡守蔡襄自为文祷之，读毕，大雨，修葺其庙。熙宁八年，敕封冲济广应王。绍兴十七年秋，大雨，中夜水暴出，声闻数十里，诘朝，有石高广二丈，峙庙后如堵，水左右注，庭除无恙，人以为异。绍定五年，加封孚佑王。淳祐八年，郡守陈垲以祷雨至，谓神亲杀鳝，其灵在神不在鳝，为易今名。
　　文殊般若寺　在遂胜里。唐景龙四年建，咸通中赐额。成化七年重建。嘉靖中，郡人倪祖废为墓，寺后有山，旧产金沙。明徐《文殊废寺》诗：“宝刹庄严盛故唐，给孤园路变坟庄。炉抛前垅荒祠座，钟徙他山别院梁。供佛有田豪主得，挂瓢无地老僧亡。村南村北累累冢，几个孙曾哭白杨！”谢肇淛《过文殊废寺》诗：“千年灵塔委金沙，憔悴前朝古柏斜。石础尚留青藓篆，墓门空锁白杨花。佛销宝相埋秋草，僧散斋堂馁暮鸦。石马玉鱼零落尽，行人犹说梵王家。”
　　华严寺　在埔头，宋太平兴国八年建，即地藏塔院也。本唐翁承赞故宅，有昼锦堂。
　　由善溪迤东为鼓山，在城东三十里，屹立江滨，高可十五里，延袤数十里，郡镇山也。郭璞《迁城记》云：“右旗左鼓，全闽二绝。”盖以形类鼓，且对旗山为名也。《名胜志》：山巅有巨石如鼓，或云每风雨大作，其中簸荡有声，故名。最高者曰大顶峰，一名屴崱。先是不通人迹，咸平中，丁谓始披榛，以登其巅。常有云气，必天朗气清，始可登眺。西望郡城，远近村落，若聚沙布棋，东睨大海，螺髻数点，隐见烟波中，相传为大小流求云。峰侧有神泉，大旱祷雨于此。石刻陈烈《鼓山铭》、徐鹿卿《请雨记》、朱子“天风海涛”四字。旧有亭，宋淳熙间建，今圯。下为小顶峰，一名白云，距大顶峰二里许，有忘归岩、石鼓岩、双髻石诸迹。下为：
　　涌泉寺　唐建中四年，有龙见于山之灵源洞，从事裴胄曰：“神物所蟠，宜寺以镇之。”后有僧灵峤诛茅为屋，诵《华严经》，龙不为害，因号曰华严台，亦以名其寺。会昌中，汰僧徒，鞠为榛莽。梁开平二年，闽王审知复迎僧神晏居焉，号为国师，馆徒千百，倾国资给之。乾化五年，改为鼓山白云峰涌泉院。宣和间，有僧体淳访经台遗址，创阁曰妙峰楼、曰频伸斋、曰陈际庵、曰一多，又痴坐崇石无寄轩、网珠镜台、芥瓶憨睡室，门曰无尽，总名曰华严。永乐五年，改为寺。嘉靖壬寅毁。万历、天启间，相继修复。国朝顺治初，僧元贤重修。康熙间，御书涌泉寺额以赐。
　　灵源洞　在寺之左，大顶峰之左支也。岸窦嵌怪，下石磴六十余级，中忽开朗。两旁皆石壁，中裂一涧，深可三丈，有似于洞，故名。跨以石桥曰蹴鳌，桥下无水。相传僧神晏安禅于此，恶水声喧聒，喝之，水遂逆流右转，是为喝水岩，五代梁徐寅有十二咏并记。其下为国师岩，深广寻丈，在涧底有朱子书“寿”字，甚巨。东壁有忘归石，蔡襄书。有苏才翁隶书“才翁”二字，径尺余。又有将军石、仙迹石、鸡头石，名人题咏殆遍。缘岩小径而东，有龙头泉，水喷石壁中。或云即喝水岩之水右转者，引以石龙，注于石池，伏流而下出于前涧。中有亭，祀大士。
　　又东为白猿峡，峡之左有石门，即临沧亭故址。原名元公亭。宋嘉祐间，郡守元绛建，因名。后绍兴僧本才重建，更名临沧，有诗。详见于郡志。又东为水云亭，在凤尾坡上，亦呼凤尾亭。宋淳熙间建，元统间重建。以朱子“天风海涛”四字揭于楣间，亭石柱镌“蔗境”二字，不题史氏。宋淳熙中，四明赵蔗境见之，惘然有感，题曰：“诗题蔗境不题名，墨迹悬岩碧藓平。游宦来看心忽悟，前身应是赵先生。”
　　甘露松　相传为神晏手植。
　　狮子峰　为小顶右支，以形似名。山径险仄，怪石棋布，上有达摩洞，有泉甚甘。后有古亭址，望州城甚迩，疑即古州亭也。按望州亭，宋熙宁中陈烈与郡守丁竦、提刑沈绅同游，刻《鼓山铭》于峰头之盘石，而亭其上，后圯。
　　又东为香炉峰，舍利窟，一名茶园，俗讹为笊篱窟，在香炉峰前。自山腰分径而入，别为一区，倚岩架屋，居人二十余家。相传闽王创寺时，人有罪，谪居于此，使之种茶，以供香积，后子孙仅存一二，逃散他方，常住为赎其地。
　　凤池山　在大顶峰北，有浴凤池，广可十亩。唐末樵者见有五色雀浴此，故名。
　　海音洞　在凤池右。历数峰始达洞口，可坐四人，其中深不可测。相传有羽流居此，时闻海涛之音。
　　其下为白云洞，险巇峻峭，巨石棋列。万历中，僧悟宗始辟。《名胜志》：自黄坑而登，磴级崭然如升梯。峭壁悬岩，两石对峙如门者三，下二门稍宽，最上第一天门，仅容侧肩而入。自此又历石磴七百二十级，至一坪，又百武始至洞。奇崖划开，深丈许，广逾五尺，倚崖为屋，石天为盖，白云混入，咫尺莫辨。当霁时，郡城烟火，近若眉睫。洞旁有泉，味最清冽，溜水悬注，名吼雷湫。有潭曰印月潭，前有云屏石、叫佛岭，在一天门下。龙脊道在二天门下。金刚石在印月潭上。其下为积翠庵，亦僧悟宗建。又有桃岩洞，在山西南麓。以上俱详见郡志中，其有未备者，今考《鼓山志》备录于后。
　　狮眠冈　在山南廨院之左。有小溪环其前，为半月冈。
　　牛眠冈　在廨院之右。全体皆石凿，数百级而登，两旁皆古树根盘石上。上有黄石公庙，前有溪名子房，有桥曰圯桥，皆缘黄石而附会之也。
　　南　园　内有普贤殿。
　　白云廨院　在山南麓，本寺积谷处，与寺同建。历朝屡圯，复建。嘉靖壬寅，涌泉寺灾，僧众迁居于此，后渐废。国朝康熙间重建，乾隆间重修。
　　东际桥　在廨院左。宋绍兴间建。明崇祯戊寅，郡人曹学佺修。前有闽山第一坊。
　　乘云亭　在乘云岭。上山大路，由东际桥至岭一里许，有山泉弥漫石面。又半里，有泉曰灵泉。又一里，有二石合立如珪，曰合珪石，有亭曰合珪亭。其上即东峰山，路经其旁。
　　圆通庵　在东峰。宋绍圣二年，僧潜洞建茶亭于此。庆元间，改为庵。元大德己卯于前建过路亭。明万历间，郡人徐熥重修。乾隆间火，重建，并盖路亭。
　　钵盂峰　在狮子峰前，顶微凹若覆盂，故名。下有石卓立，镌“高山仰止”四字。有石方广三丈，名罗汉台，即古松关。东为香炉峰，为寺前案。
　　更衣亭　在狮子峰上，山门右一里。相传闽王入山，更衣于此，故名。元大德间重建。
　　般若庵　在保老洋。明崇祯间建，以居僧众。
　　天镜岩　在般若庵前。岩中有洞，深八丈，广二丈，上通一窍，其圆如镜，天光下瞩，故名。旧有楼倚洞以居，今废。　宋蔡襄《鼓山》诗：“郡楼瞻东方，岚光莹入目。乘舟逐早潮，十里登南麓。云深翳前路，树暗迷幽谷。朝鸡乱木鱼，晏日明金屋。灵泉注石窦，清吹出篁竹。飞毫划峭壁，势力勿惊触。扪萝跻上峰，大空延眺瞩。孤青浮海山，长白挂天瀑。况逢肥遁人，性尚自幽独。西景复向城，淹留未云足。”李纲《游鼓山灵源洞》诗：“碧海吸长江，清波逾练净。我为鼓山游，潮落初放艇。连峰翠崔嵬，倒影涵玉镜。舍舟访招提，木末缭危磴。凌云开宝阁，震谷韵幽磬。乃知大丛林，栖托必深夐。灵源更环奇，岩壑相隐映。森罗尽尤物，勿乃太兼并。伟哉造化力！至巧于此罄。烟云互卷舒，变态初不定。岂惟冠一方，实最东南胜。周行洞峡中，泉石若奔兢。飘萧毛发清，涤濯肺肝莹。当年喝水人，端恐溷观听。是心如空虚，动寂岂妨并。兵戈正联绵，幽讨亦云幸。相携得佳侣，散策谢轩乘。偷安朝夕间，未可笑赵孟。淹留遂忘归，怅望云海暝。不负惠询期，更起沧州兴。”又《冬日观鼓山新阁》诗：“寻盟访鼓山，风物宛如昨。山中有开士，弹指成杰阁。应真飞锡来。一一有所托。晕飞骞栋甍，绚烂丽丹雘。峨峨大顶峰，孤影入檐角。乃知象教力，建立必卓荦。却为灵源游，林木互参错。岩深松桂香，石鼓苔藓剥。冬温日清美，景短气萧索。天然资野逸，安用遮翠幕。快哉缅登临，及此小摇落。乘高望瀛海，南极露垠堮。蓬壶在跬步，谁谓仙山邈。苍茫杳霭中，万象瓷磅薄。回头睇中原，郡国半沙漠。犬羊污宫殿，蛇豕穴城郭。畴能挽天河，一洗氛祲恶。我生多艰虞，久矣衰病作。君恩听言归，养拙侣猿鹤。忽忽岁将尽，平子殊不乐。幸同二三子，杖履遍邱壑。跻攀力尚健，谈笑心无怍。野鹿饱丰草，冥鸿在寥廊。翻思轩冕间，何异遭束缚。斯游信清绝，妙赏寄寂寞。晚来凄以风，远色秀增岳。冷冷钟磬声，随月度林薄。惄然感时心，未免如陨箨。倘能驾云，岂复忧世瘼。会当期若士，相与踞龟壳。”黄榦《登鼓山寺》诗：“登山如学道，可进不可已。悬岩更千仞，壮志须万里。平生石鼓怀，独酌灵源水。峨峨大顶峰，欲往辄中止。今朝复如何，击楫渡清泚。好风从西来，缥缈吹游子。褰裳涉遥巅，万象能俯视。东南际大海，日月旋磨蚁。烟云隔州渚，历历犹可指。域中十万家，嚣喧不到耳。郊原与市廛，琐碎如聚米。同来皆良畴，酌酒共欢喜。深林更叫啸，盘石恣徙倚。摩娑《陈公碑》，岁月为我纪。更持末后句，归以铭石几。”元萨天锡《望鼓山》诗：“鼓山起千仞，乃是东海垠。蛟龙穴其下，霹雳翻海门。砥柱俨不动，日夜雪浪奔。何当临绝顶，俯视浴日盆。”李弥逊《游鼓山灵源洞》诗：“啼莺唤起清昼眠，涧松岩竹谈幽禅。秋曦忽随壮士臂，暮景已入诗人肩。尘缘咄咄鱼吞饵，胜事堂堂驹著鞭。屐齿欲回还小立，隔烟明灭见江船。”黄镇成《登屴崱峰》诗：“屴崱峰高万丈梯，上方高与白云齐。青山尽处海门阔，红日上来天宇低。喝水无人空晏坐，摩崖有客漫留题。飘然欲御长风去，一笑何烦过虎溪。”明王恭《鼓山寺》诗：“灵源飞鸟外，屴崱翠蒙茸。雪漫经春叶，云残度壑钟。逢僧留半偈，习静爱中峰。自笑红尘里，谁能寄远踪。”“夜宿白云半，风泉双籁鸣。厨花香外度，灯影竹间明。水月心方静，江湖梦转清。谈诗犹未已，东阁曙钟声。”徐熥《宿鼓山寺方丈》诗：“维摩丈室绝尘氛，坐对珠龛衍梵文。松际窥人孤嶂月，山中留客半床云。疏钟出寺过林隐，怪鸟啼春彻夜闻。真性由来爱空寂，名香亲向殿前焚。”“孤峰天半削芙蓉，入夜遥看紫翠重。一片禅心千涧水，五更残梦数声钟。云生净土龙归钵，露冷空台鹤唳松。借宿僧厨经几度，苍苔埋却旧游踪。”马欻《宿鼓山禅房》诗：“禅房深闭绝嚣氛，宝篆烟销正夜分。深树猿啼初落月，小楼僧定忽归云。飘摇幡引灯前见，滴沥泉声枕上闻。尘梦不关心似水，独余花雨散氤氲。”叶向高《登鼓山》诗：“屴崱峰高俯十洲，白萍寒渚海天秋。潮声近向岩前落，蜃气遥从岛外浮。平野苍烟迷故垒，夕阳红树带残流。摩岩读遍前朝字，乘兴还登最上头。”谢肇淛《宿鼓山禅院》诗：“上方寂寂锁苍藤，门掩双峰最上层。半岭松涛千嶂雨，数行香篆一龛灯。寒潮应月喧残寺，独鹤眠云伴老僧。尘梦欲醒钟磬动，冷然心地证三乘。”宋赵汝愚《游鼓山》诗：“几年奔走厌尘埃，此日登临亦快哉！江月不随流水去，天风直送海涛来。故人契阔情何厚，禅客飘零事已灰。堪叹世人只如此，危栏独倚更徘徊。”国朝潘耒《涌泉寺》诗：“山行不见山，青松覆如幄。滴翠沾人衣，晴云时满掬。修磴延清风，危亭肆遐瞩。忽闻钟鱼声，招提在岩腹。规制特崇宏，威仪殊肃穆。客至浩如归，旋汲新泉沐。院主法腊尊，道风闻九牧。软语接凡夫，剑锋不可触。山空月华朗，夜静天香馥。自然生道心，无劳遣尘俗。高斋凉如秋，一榻清寐足。可叹市朝人，纷纭梦蕉鹿。”朱彝尊《游鼓山题灵源洞壁》南乡子词：“披露晓同游，竹杖蓝舆各自由。翠磴红亭三十里，淹留，行到松门路转幽。僧饭雨初收，风末钟声树杪楼。多事山僧曾喝水，桥头，只少飞泉一道流。”
　　自鼓山折而南，曰鼓岐，在屴崱之南，下临大江，有石如鼓，故名。
　　蓬　岐　在鼓山里。有石重叠屈曲，曰蛇洞。空蒙屈曲，莫知所止，有石如剑，曰剑山。
　　魁　岐　在鼓山里。有石圆五十余丈，刻籀文其上。相传唐末黄巢驻兵于此。
　　君　山　在永北里。由鼓山折而南，距城六十里，上有昆仑石室，下临潭，曰马面仙潭。东为朏山，有石上广下锐，若仙芝焉。又有三生石、九眼泉、十八胜。
　　玉顶山　在永北里。二派落平洋，曰龟屿，俗谓神龟出洞，树木苍翠，为一方之胜。
　　磕泉山　在永北里，一名磕下。城中伐木者多集于此。
　　马头江　在江右里，亦称马江。居郡之极南，东西北众流悉入焉。风涛不测，中有巨石，形如马首，随潮隐见，为行舟患。东下为罗星塔，其南为营前，又东为洋屿，出闽安镇，中流为琅琦江入于海。其浦溆东南，有投桃州，以形似名，上有田数千亩。明林世璧《渡马江》诗：“横江渡头云水东，波回白马撼秋风。连山喷雪何如此，好似钱塘八月中。”“一水横流沧海东，千峰倒映玉芙蓉。猿声两岸秋风起，无数江花带雨浓。”“日落风清江水涟，片帆遥下月明边。君听满棹歌声起，何似江南竞采莲。”“山色西来若画屏，长江一带抱沙汀。扁舟日暮东流下，疑是秋风过洞庭。”谢肇淛《夜渡马江》诗：“新宁过不远，大江若天划。盈盈百余里，待潮复待汐。孤舟出海门，豁然乾坤白。石马不可见，浪花三千尺。时闻欵乃歌，中流泛空碧。晨鸡喔喔鸣，依稀辨城陌。风波愁人心，安能久为客。”又《渡马江》诗：“秋水净于拭，扁舟镜里行。月当山罅出，云近海门生。龙睡空江冷，潮归野渡横。棹歌中夜远，鱼火不分明。”
　　罗星塔　在马江中，当省会要冲，砥障奔流，以入海者也。晋严高将迁城，作图以咨郭璞，璞以马江水泻为病，乃更图见此，遂定议。相传宋时有柳七娘者，岭南人，从夫谪戍来闽。夫亡，竭资造塔，以资冥福。闽中文运，由是益兴。岁久而毁，天启中重建。俗呼磨星塔，北岸有山名罗星山。明叶向高《登罗星塔》诗：“冶城东望海天遥，谁遣中流一柱标。地拟瞿塘看滟滪，江同扬子见金焦。空山积雨无人到，画舫清樽有客招。宝塔销沉何处问，漫将遗迹说前朝。”
　　洋　屿　在江左里。有猴屿，有城，三江口水师旗营驻此。对江有圆山水寨在中流。
　　凤洋山　在江右里，距郡东七十里。两峰相应，势如搏凤。相传有仙人王进才于此上升，有仙亭遗迹、石床、棋枰，几案犹存。峭壁刻“登龙”二字。地名龙门。
　　婴台山　在江右里。旁有铜斗山天马峰，下有石桥，龙溪之水出焉。又有鹫峰山，上有马面潭，岁旱祷雨于此。
　　磐石山　在江右里凤洋南。山巅有石，高数十寻。又一石叠其上，方如棋磐。每天欲雨，则去出，迥港绕其下。水出于衡山之龙溪，曲折三十六湾，合流而注于江。港口有石桥，又名石门。山南接湖林，北连濂山。山之巅，万仞壁立，不能容足，二石凌空，夹峙如门，故名。
　　双髻山　在合北里。从香炉峰逶迤而来，重峦叠嶂。上有龙潭，悬岩夹立，飞流七十丈。潭前石屏高丈许，东有锦屏、兜鍪，有笏石、动石。溪曰岊溪、浩溪、龙迳溪。《名胜志》：从浩溪涉上，有半练。又上，有石梁，水帘喷注其中，有白气如虹，随人叫呼而出，声止亦灭。自此而上，峭壁夹天，西有龙门水注下，可二十丈，广杀十之六，为第三龙潭，无径可上。就东石壁二百余步，至第二龙潭。两壁愈高，几及千尺，瀑正向西，日光射之，白练如带，飞下四五十丈，下注潭口，可二丈，深不可测。潭前旧有石屏，龙怒而碎之，自此峭壁直上如削。欲上第一潭，不可得。明董应举有《龙潭游记》。
　　百洞山　即八仙苦，在合北里。明万历间，里人董侍郎应举始开得之。《名胜志》：洞穴玲珑，明暗相授，旁通曲转，高下辅承。去仙岩左三百步，得洞十余，置青芝寺其上。以洞为门，纡曲千余步，下为半湫，四曲至藤阿，又四曲至受人岩。有门，一立一蹲，曰宛宛门；折而下，为翠帘洞。南为金刚石，东三曲为星窠，北为悬石洞，二石悬两崖间。历数级至石，大可一室，群岩四立，中若天规，傍有石半覆半垂。石转而上，凡五曲，又名十曲洞，乃至寺。寺前乃石前岩宛猿公也。左有狮子岩，三石夹立如永巷，上有三鱼石。又左有古蝙蝠洞，洞有五色蝙蝠，大者如斗。又左有虎馆，甚奇。又有十余洞，其他藏于榛莽者，不可胜数。《闽书》：此山五峰叠下，中为莲花峰，又有石鲸、仙桃、石室、石蜍、仙掌、日轮、石鼎、一线天、阆风台、莲花藏诸胜。明叶向高《游八仙岩》诗：“菡萏峰高俯碧流，孟溪环绕近沧洲。天开灵境留仙住，海涌神山壮客游。古洞云深藏蝙蝠，悬岩石出象猕猴。千年胜迹今方辟，好对青樽共拍浮。”
　　云门山　在江左里，洋屿城南七十里。多松竹泉石之胜。《闽都记》：宋嘉定间建寺，明永乐间重建。有弥陀岩、观音岩、泗洲岩、狮子岩、坐禅石、五里泉、望拜石、吸江亭、楞伽室、妙善庵、石门箑。宋孝宗书额。江中又有琴屿、双鱼屿，号“云门十五奇”。宋黄裳《云门山》诗：“不须扶我自登山，脚力能胜十八盘。一字雁低头上过，两城人细掌中看。谁知比户缘犹在，却爱南柯梦未阑。忽见归云应是信，满襟先得洞天寒。”明林鸿《云门山》诗：“龙宫临水国，鸟道入烟萝。海旷知天尽，山空见月多。鹤归僧自老，松偃客重过。便欲依禅寂，尘缨可奈何。”
　　九龙山　在至德里，距城南七十里。高插天表，有狂牛岭，南有毗济潭，其深莫测。潭下有穴通马江，祷雨辄应。成化旱，乡人车水溉田，见有毗济潭石刻。
　　浮峰山　在光俗里。俗传潮盈则山浮，故名。其西曰筹岐，有乌石岩。东为玉壶山，上有三台石，相传自武夷飞来，宋提刑王益祥自义乌居此。山之别支曰文笔山，大江绕其下，明状元陈谨居之。明王恭《浮峰歌》：“海门迢递江水东，江心绝巘青芙蓉。横空积霭几千丈，绿萝嫋嫋花蒙蒙。深沉玉镜浮仙岛，黛色苍苍不堪扫。芳草矶头望欲深，夕阳渡口看还好。翠壁红泉高际天，闲云古木相连延。岚烟瀑雨猿声里，僧舍人家鸟道边。仙舟江上何潇洒，此地那能驻君马。思尔青云得志时，莫忘幽期绿萝下。“按：地即今营前。
　　上洞江　在至德里。马江之左次港也。舟候潮集此。
　　下洞江　在江右里，马江之左一港也。中有狮子右，与方山对峙，巨浸不没。俗谓”水浸方山鼻，不到狮子耳。”
　　棠　屿　在东右里，林氏居之。
　　塘头土堡　在合北里。明嘉靖间，里人御倭所筑。
　　闽安镇　在江右，距城八十里，为省会咽喉，海口第一门户。明初，置巡检司；嘉靖中数被倭乱。国初，海寇窃据于此，今设副将两营驻守。西有崇新寨，东有登高寨，两岸各设炮台。洋中为琅琦山，山麓为金牌寨，亦设炮台，俱国初造。
　　五虎礁　在大海中，亦称五虎门，为海口冲险要地。
　　郡东南水部门外，即旧南夹城水步门。《三山志》：名利津。
　　镇海桥　即门外木梁，俗称板桥。
　　劈岩庵　今名碧石庵，九仙之支也。隔在城外，林塘颇幽。明嘉靖间，有神像飘泊河边，遂建此。
　　象　桥　在高惠里。民居鳞次，为河口要冲。
　　柔远驿　明曰怀远，以为琉球诸藩国馆寓之所。内有控海楼，明正德间建，俗名琉球馆。
　　路通桥　在河口尾，宋建。古谶云：“南台沙合，河口路通。先出状元，后出相公。”
　　古龙塘后浦　在高惠里一图。《闽都记》：长三百丈。宋郡守蔡襄疏通水利，附郡城处，溉田至三千余顷，今犹赖之。府志：五龙塘，疑即古五塘。旧志云：今迹湮没，无考。
　　直渎新港　在河口尾。《闽都记》：初郡城水关四：一在西门，引西禅浦江潮，凡三十六曲至柳桥；一在水部门之东，引南台江潮，自河口直渎亦三十六曲，由水关入城。东西环合，以萃风气。直渎又北通东湖，受东北诸山之水，其流甚迅。明弘治间，督舶邓内监始凿新港，以通大江，便夷船往来。土人因而为市，东际三十六湾，遂废，形家以为不利。嘉靖初，谢给事蕡疏请塞新港，郡守江文盛踵成之，未几复溃。戊午、己未间，岛夷入寇，顺流至河口，焚杀殆尽。万历十五年，郡守汪铎筑堤坝。天启三年，溃于巨浸，水利道葛寅亮复塞之；浚旧沙合河，以通水利。国朝康熙初，复开。乾隆十年，巡抚周学健疏请填塞；开旧河，自路通桥起，闽安门止，长八百二十六丈。乾隆十三年，亢旱八阅月，东关外村民以新港塞不便，环请疏凿，巡抚潘思渠从之，今如故。
　　郡南门外，即夹城之宁越门九仙桥。即门外木梁。按《三山志》：景德四年，林洪范《合沙新石桥记》：南城之濠，实要津焉。先濠梁造，以官籍之木，岁理日葺，军什即役者，相顾共咨。郡守袁公逢吉召缁流、士人、好善者示以石梁之议，人乐其便，逾时告成。或曰梁开平二年，闽王作，名“合沙”。案：开平四年，翁承赞册封闽王有《登水阁》诗：“轧轧朱轮下九霄，登庸门内驻星轺。他时若问今时事，只看南边是旧桥。”注：桥名沙合，然则二年盖修之也。元符二年，道士颜象环建亭其上，更今名。《正德府志》：元季毁，今仍为木梁。
　　由九仙桥南折而西，为先农坛，在西营。雍正五年敕建。为守土官耕籍之所。坛制高二丈一尺，宽二丈五尺。籍田制四亩九分八，蜡不别为坛。雍正十一年，诏有司以十二月上戊日致祭，先啬、司啬居正位东上，余六神稍后，分列祀之。
　　宿猿洞　即乌石山之截于外者。怪石森耸，藤萝阴翳。昔有隐者畜一猿于此，故名。景福三年，大筑城，遂隔城外。湛郎中、俞解官栖隐于此，有二十五咏。是时程师孟为郡守，重其高尚，往返无间，倡和诸诗，皆勒之石。石三面俱有题咏，南面程师孟篆“宿猿洞”三字，径尺许。北面刻二绝句，亦程笔，字势飞动。《闽都记》：洞中有荔枝，名洞中红，见蔡《谱》。宋林迥诗：“荔枝影里安吟榻，菡萏香中系钓舟。”指此也。今废为聚冢，俗名豹头山。
　　自九仙桥直南，为教场，广四里。嘉靖中，召客兵居此。万历初，东西建兵房，其外有旧教场。
　　闽越王祖庙　创建未详何时。自唐大中间立庙钓龙台，祠祭悉移于彼。于是祖庙渐圯，田园悉为居民所侵。弘治间，有司核正旧业，籍为粢盛，重建殿寝；旋复圯。万历间，乡人募资别建。庙旁一邱，或云即无诸冢，或曰王郢冢。《汉书》载：郢伐东瓯，其弟余善纵杀之，仓卒变起投甲。城南父老穿冢旁，往往拾其残甲遗镞，遂疑祖庙旁小阜，非无诸冢，乃逞郢冢。未详。
　　洗马桥　城外南濠也，以木为梁。《三山志》：合沙门外，时洗官马于此。桥之东，别分一支，南通韭菜桥；又东西分为两支，而南名玉筋、水南，又有小桥曰虎策。
　　南　园　在洗马桥东。明状元陈谨别业，有冈阜三石，今废。
　　茶　亭　昔有僧，以暑月醵金饮行者，故名。有乐善好施坊，为里人何长浩立。
　　横山铺　旧在郡南十里。明嘉靖间移今所，有吉祥寺。
　　安民崎　微有冈阜，郡城初案也。东有武胜庙，神陈姓，名无考。晋天福二年，闽启封，后加武胜王。宋时庙屡新，左右二侯祠。明永乐、成化间重修，有文昌祠。
　　沙合桥　今名小桥，在安民崎南。明成化六年，知府周钝重建。《挥尘前录》：初，闽人谣曰：“南台沙合出宰相。”章得象相时，沙涌可涉。政和六年，沙复涌，已而，余深复大拜；方务得帅福唐，南台沙忽再涌，已而朱汉章、叶子昂相继登庸。
　　万寿桥　一名大桥，横跨台江。旧为浮梁。《三山志》：南台有江广三里。元祐间，江沙颇合，港疏为二，中成楞岩洲，郡人王秘监祖道为守时，造舟为梁，板其上翼以扶栏，中穹为门二，以便行舟，左右维以大藤缆，植石柱十有八而系之，以备痴风涨水之患，糜金钱千万，绍圣元年申戌十月成。以其余钱三千九百缗，分给负郭三县僧寺，俾岁取息，以待缺敝修建，自为文记之。寻又为屋以覆缆柱，架亭于其侧，以憩行人。中亭之北，又有泗州亭一所，命僧守之，而守桥军房亦在焉。南亭之南，复即山为亭，以济川名之，创庵其西。崇宁二年，公复守是邦，乃于桥南建天宁寺，以庵之田产并归之，命天宁主僧为三十院都管。是时港已分为三矣：北港舟十有六，中港七十有三，南港十有三，凡一百二只。《闽都记》：元时田入头陀万岁寺。大德七年，头陀王法助奉旨募造石桥，酾水为二十九道，上翼以石栏，长一百七十丈有奇，南北构亭二。至治二年落成，学士马祖常为记。明天顺间重修，编修杜宁记。万历十六年，巡抚庞尚鹏重砌石栏。案：今桥之东有头陀寺及中亭街、泗州铺之名，皆因之。
　　江南桥　在盐仓前。一名中洲桥，又名小桥，与万寿桥接，其长减万寿之半。国朝乾隆间圯，邑人何际逑兄弟重修。巡抚潘思榘记，略云：度万寿而南，有桥相接，曰江南桥。王应山《闽都记》：又名小桥，民间谓之中洲桥者也。当时之异名，或以其亘江之南，或以其小于万寿，或以其夹洲而中居，今则群呼为仓前桥矣。仓前者，以前直大有仓而市人，因以名之，非故也。顾万寿，详载诸志；而兹桥之兴建修复无考。王氏网罗旧闻，亦仅列其名而已，将踵万寿而成者，抑筑之者别有人？今考：酾水为九道，梁空而行，石五而木四，以是屡坏。今尽易以石，其长四百四十七尺，趾广三十八丈，上缩于趾之二，糜白金万一千五百有奇。
　　由吉祥山折而西达于惠泽山，曰洋中亭，中有亭，以憩行者，故名。吉祥山即横山，地皆聚冢。惠泽山，今名大庙山。其南曰面岭，有塘讯。
　　彰义祠　明嘉靖四十年建，祀御倭阵亡将士。初，倭寇县城。把总童子明等力战殁，有司并先后死士，合祀之。
　　龚用卿墓　其地即独山神庙也。龚：明嘉靖丙戌进士第一，官祭酒。
　　潭尾街　有宋米芾书“全闽第一江山”六字，赵汝愚隶书“古南台”三字，皆勒于石。
　　新　街　即古新市堤。唐翁承赞册封闽王，还朝饯别于此。承赞有《南台路书事》诗，韩偓和之。承赞诗：“登庸楼上方停乐，新市堤边又举杯。正是离情伤远别，忽闻台旨许重来。此时暂与交亲好，今日还将简册回。争得长房犹在世，缩教地近钓龙台。”
　　霞　浦　南唐攻闽，兵由白虾浦登岸，即此。“虾”讹作“霞”。按南台为郡之贾区，其坊巷多随俗命名，故有五保、七社及上下航等名。兹列三街之名，考其略有依据者载之，余不赘。
　　越王台　在惠泽山之南。《闽书》：台上可坐百余人。旧记：越王余善钓白龙处，又名钓龙台。汉遣使封无诸孙丑为繇王，授册于此。《闽都记》：西为镇闽王庙，俗呼大庙。汉高帝五年，无诸王受册封闽于此，后立庙。武帝时，粤国亡，祀废。唐大中十年，复建。五代唐长兴元年，闽复追封为闽越王。宋因之，号显圣武勇王。左右二王，牙将也。熙宁中，民兵出戍熙河，二将现云端，战遂克捷。政和间，复戍桂管征蛮之际，二将复现，降大雹，飞黄蜂，以退蛮兵。宣和二年，浙寇窃发，连陷数郡，将及境，提刑俞向自建康领兵南下，黄蜂以数万随舟蔽江，居民咸谓神助，乃大新祠宇。建楹日，有青、红二小蛇，蜿蜒香几间；暨升梁，又见举首北向，移时乃隐。庙成，神复见。有司以闻，赐庙号武济，俞自为记。六年，追封闽越王为镇闽王。二将：左封灵应侯，右封显应侯。建炎四年，王加封武烈，左侯加封广惠，右侯加封嘉泽。绍兴三十年，胶西之役，舟师祷于神，战克捷，王加封英护，左侯加协威，右侯加协忠。元更封真君。明洪武十年，布政使叶茂祷雨有应，以闻礼部，奏从神故号，封汉闽粤王之神，左参政瞿庄为记。隆庆四年，巡抚涂泽民会剿广寇，祷告于神，战之日，空中闻战马声，战克捷，修祠以答神庥，魏文掖为记。庙有田，明初为守者乾没。成化十六年，知府唐珣核清之，郡人唐澞为记。庙故有井，通江潮，其深叵测，有龙居之，祷雨屡应，年久湮为眢井。万历十七年，知府江铎以旱祷，命工浚之，甘冽如初。按越王台与钓龙台本二，越王台以无诸受汉封于此，后立庙。闽人每岁为“瓜莲会”，以尽祭报之典。钓龙台则余善钓白龙处，因筑台以表瑞也，即今之山川坛。向皆混为一，今仍之，而附辨于此。　宋蔡襄《钓龙台》诗：“龙在固神物，动与风云会。胡为脱渊泉，辄触钩纶害。无乃护明珠，睡目方瞢昧。而或嗅香饵，贪涎适沾霈。不尔腾角牙，自衔鳞虫最。来应山岳摇，去等蝉蛇蜕。传闻旷百世，兹事久暧暧。空余古台石，硉矹尘沙外。湍流卷白日，岩壑动清籁。乾坤终苍茫，物理有否泰。”元雅琥诗：“自古瓯闽国富雄，南琛不与职方通。江流禹画纵横外，山入秦封苍茫中。逐鹿师还神器定，屠龙人去钓台空。海门日落潮头急，何处繁华是故宫？”明林鸿《登钓龙台》诗：“逐鹿屠龙事渺茫，空台依旧枕崇冈。衣冠神禹传苗裔，封壤宗周列职方。南粤云来螺渚白，东瓯天接虎门苍。登临送别兼怀古，不惜狂吟倒玉觞。”王偁诗：“高台近枕大江流，江上云屏宿霭收。才子挥毫春作赋，商人载酒晚移舟。空潭龙去山河改，古殿云寒剑戟愁。莫向此中多感慨，汉家陵树已先秋。”王恭《题无诸庙》诗：“野庙大江干，萧萧树色寒。断碑荒草没，画壁古苔乾。龙去春潮在，猿鸣海月残。英雄那可问，东逝正漫漫。”林瀚《越王台怀古》诗：“乘闲独上越王台，满目兴亡事可哀。宋主行宫惟绿草，考亭旧业半苍苔。楼船东去家何在？云谷春深花自开。山色不知风景别，还从江上送青来。”徐熥诗：“山河如故霸图休，台下空江水自流。岁久莓苔生庙壁，日斜葭菼满汀州。旌旗影灭秋风冷，剑戟声沉暮雨愁。莫道钓龙人已远，精灵还向夜深游。”徐诗：“寂寞高台翠色重，居人千载吊遗踪。殿前烟雨迷铜兽，江上风雷起白龙。城郭万家犹禹贡，河山八郡旧奏封。昔时霸业萧条尽，空有寒潮送暮钟。”许豸诗：“雄图消歇暮潮西，烟浸长桥柳叶齐。废井草生龙已去，荒台花落鸟空啼。江喧钓碣闽关险，雨暗穹碑汉篆迷。千载登临遥极目，海天空阔雁行低。”
　　山川坛　即钓龙台故址。宋、元时皆附社稷坛。明初亦在惠泽山，洪武六年移今所。中祀风云雷雨之神，左山川、古城隍。西附祀琉球、日本、渤泥山川之神。
　　达观亭　碧光亭　二亭并在钓龙台侧，皆宋时建。蔡襄《达观亭》诗：“峭峻钓龙石，飞亭压其端。扩彻四无际，因之名达观。”程之邵《碧光亭》诗：“寺压高台最上头，一亭新就得清游”，指此也。久圮，近重建，非旧也。
　　天妃宫　旧在水部门城下，建自前代。雍正十一年，总督郝玉麟、巡抚赵国麟重建今所。御赐“锡福安澜”扁额。
　　白龙江　又名台江。与闽江同源，至洪塘歧为二，北行者经钓龙台为台江，纳北上众流，过鼓山，复与南行者合流，汇于马头江，以达于海。南台万寿桥东，有洲田数十顷。成化间，溪流海潮日夕冲决，台下旧港日为流沙所壅，潮小舟胶。
　　拏公庙　按神卜姓，籍邵武之拿口镇。先是尝夜见二鬼，放蜂蛇于乡井，黑气漫空。王知其有异也，坐井畔以待，俟汲水者至，告以故，并乞水自饮，以取信；须臾面色黧黑，须发尽落，嗒焉物化。乡人因立庙祀之。明洪武初，征南将军汤和帅师平闽，由海道诣五虎门，先遣使入城招安，会守将杀其使，和因大张号令，云：“入闽不留一人。”王恻之，乘巨浪、驾小舟、诣和营，曰：“君号令中，今易一字，吾导他港以进。”和许之，遂导由粗芦门入。既抵南关，辞去，曰：“吾福州土神拏公也，顺命导公，欲安百姓，今已入关，以‘留’字易‘杀’之可乎！”言讫，不知所之。和知其神也，长驱会城，秋毫无犯。旋以事入告，敕封今号。按：今藩署祀为库藏之神，称“护国天下兵马都元帅拿君福主协祐尊王”。以上见国朝布政使钱琦碑文。南台之庙，不知创于何时，而香火特盛。
　　自江南桥直南为藤山。其山脉一起一伏，如瓜引藤，亘五六里，省会第二案也。山多梅花，开时郡人载酒出游，故亦曰梅坞，额曰“罗浮春色”。明谢肇淛、曹学佺皆有《藤山看梅》诗。由藤山分派，一峰返顾于后者，曰鳌头山；迤东为下渡。由藤山折而东，为江南铺，即下渡。廛居成市，上接黄山五里而遥，下通白湖十里而近。
　　龙桥亭　在下渡街之半。
　　白湖铺　上接江南铺，下通龙卧铺，有亭，曰白湖亭。
　　白湖小隐　在白湖亭，明山人赵迪宅。郑阎诗有“白湖小隐入云间”之句。迪字景哲，其《自写怀》云：“衣冠有恨先王后，家世应从南渡来。”则景哲，盖天水之裔也。
　　镜湖书院　明处士郭廑小隐，有《镜湖清唱集》。廑，字敬夫，徐兴公云：“敬夫，吾乡隐君子。百年来罕有知者。”其题《青铺岭》有“家村望在空蒙外，一带螺江隐翠微”。又有“门前湖白与山青，分携空过白湖亭”。则其所居，当在白湖、螺浦之间，与赵景哲邻。
　　桑苎园　明郑善夫别墅。善夫在武宗时，以切谏罢官，筑室白湖，名桑苎园，额其堂曰“迟清”，自书其户曰“少谷柴门”。一说迟清堂在今城内鳌峰坊，宅上有“少谷草堂”扁。刑部尚书王廷用，向慕善夫为人，以未睹面，奔入闽，哭其墓曰：“不见高人扬子云，山川到处勒遗文。眼前金匮谁能识，惟有侯芭为起坟。”善夫无子，以遗稿属山人高瀔，郡守汪文盛为卜葬于西郊梅亭山。
　　高湖墩　在光德里。小浦通潮，缭绕其间，郑氏居之，有郑蕴中宅。又有云卧山房，明兵部郑塾所居，杨荣为记。
　　凤　山　在仁惠里，又名黄山，黄氏居之。山形如凤凰展翼，上多砺石。下有井曰饮井，亢旱不涸。井之东，即龙卧铺。山西麓有显应庙，神陈姓名，初与其弟观察使岩同祀于里之芦川。宋嘉祐七年，迁今所。开禧、嘉定间，水旱蝗疫，屡祷辄应。宝应元年，赐额“显应”。开庆元年，封仁济侯，侍郎陈益撰庙祀。
　　芦　州　一名芦下，在凤山之南。宋时，陈氏居之。即之后也。
　　由藤山东折而南，曰北园，有石室山，高盖之支也。唐观察使王逢子孙居此。
　　高盖山　在仁丰里。有三峰九岛，郡第三案山也。汉徐登修炼于此。后入永福高盖，乡人于此望祀之，遂沿其名。上有仙坛；绝顶有池，曰青龙，俗名天池；有峰曰徐女峰，相传徐水仙第三女采苦参服食于此，又名苦参山。按《后汉书》：徐登，闽人。本女子化为丈夫，善巫术，所云徐女当是一人。有溪曰桃花溪。元陈忆翁种桃数百本，每春时眠食其中。有洞曰芦湾洞，北麓为北园，南麓为义屿。
　　城门山　在永福里、黄山之南。其巅有鳌顶峰、魁星岩、飞来石。西有龙观井，大旱不涸。有宋省元林执善宅，子孙世居之。又有郑文肃湜宅，朱子避伪学禁，尝主其家。鳌顶峰有自成桥，为朱子题刻。湜，闽县人，宋光宗初，为秘书郎；会赵汝愚罢相，韩侂胄恶之，入伪学党。
　　平　山　在开化里、凤山之东，距城东南三十二里，鼓山之支也。宋景炎末，益、广二王航海驻兵于此，丞相陈宜中手书“平山福地”四字刻石，有平山堂。《闽都记》：今废为东岳行祠。旁为九曲山，有薰风陇、南华峰、蓬莱桥、锦绣谷、逍遥台，俱石刻篆隶大字。东为瑞迹岭；又东为邵崎，通上、下董诸村；又东为翁崎。
　　濂　浦　明尚书林瀚所居，三世五卿，为闽中望族。
　　螺　洲　在方山北，周回一江，环洲而居者数千家。司空吴复其著也。今陈、林二姓尤盛。洲有显应庙，神刘姓，淮甸人，兄弟三人，黄巢之乱，御寇有功，闽人立庙祀之。宋淳祐间，赐额“显应”。又有螺女庙，则缘谢端事附会之，非其地也。
　　虹　桥　一名红桥。跨永福、归仁二里，有亭，响卜甚灵。
　　真隐院　在永福里，唐光化间建。地近西峡，往来必息于此，有且止堂。
　　西峡江　在永福里，距城六十里。受永福印溪之水，流经此接侯官仙崎；又东流十余里，与东峡江合。
　　东峡江　跨归仁、高详二里。两山夹峡，上纳延、建、邵、汀之水，下受兴化、泉、漳潮汐，阔十余里，其深叵测。中流有石如砥柱，名浮焦石；下有潭，龙潜其中，岁旱祷雨辄应。江南北各有亭待渡，官募大小舟十数，往来如织，俗谓乌龙江。
　　大象山　在高详里，峡江之南。高峰插天，为城南巨障，分派为西峡，临大江为珠山；周遭溪水环绕九山，若九龙戏珠也。
　　玉枕山　在归义里。其巅为枕峰，有啸霞谷、啸坞、紫屏、上冷泉、青田坂诸胜。山麓有枕屿，其旁为柘枝山，有白云谷、卧龙冈、凤巢、白牛岭、鸣风崖诸胜。又南为青布岭、金鳌峰，宋建隆元年建寺。峡江之南，驿道往来，候潮于此。
　　方南铺　在方山之南。上接枕峰，下通梁山。
　　青布岭　在积善里。一名青铺，林氏居之；又有蓝布岭。
　　灵济宫　在金鳌峰下。祀南唐江王徐知证、饶王徐知谔，皆南唐主知诰弟也。相传即二人下闽屯兵处。左有龙湫，潭水湍急如龙之喷瀑，通苦竹溪，流至林浔浦，抵西峡江。林浔前有金墩石，出土中如金色。中有战场、试金石庙，晋天福间建。宋太平兴国八年，里人方珏立祖庙于芝屿。祥符元年，又立庙于潢溪。政和七年，迁今所。永乐十五年奉旨拓而新之，春秋致祭。又，京师亦立庙，加封金阙真君、玉阙真君。正统、成化间，累加封号，为上帝遣官致祭；有御制碑文，竖于庙左。弘治间，侍郎倪岳、大学士刘健并请罢革。案《晋安逸志》：有曾甲者，居金鳌峰下灌园，园中有破祠。神尝栖箕，自称：“兄弟二人，南唐徐知诰之弟知证、知谔也。晋开福二年率师入闽，秋毫无犯，闽人祀我于此。”自是书符疗病，验若影响。永乐间，成祖北征不豫，诏曾甲入侍，运箕有验，遂封为真人，敕有司建庙云云。郡志辨云：考《南唐书》，知证，温第五子，封江王，改封魏王；知谔，温第六子，封饶王，进封梁王，尝游秫山，编五虎皮为大幄，号曰“虎帐”，忽遇暴风，飘虎帐如飞蝶，惊遽弃归，数日卒。二人并不至闽，亦不闻雅意道术。又考《蟫窠别志》：考景前后遣将攻闽者，俱载于史，未尝有知证、知谔领兵事；则所云屯兵金鳌峰下者，妄也。且知谔之死在知诰升元三年五月子时，景未即位，未尝加兵于闽。惟知证之卒，在景保大五年正月，正当王延政以次年；而陈觉等之败，亦在是月，又与明年化去之言戾。至云兄弟相继，则尤妄之妄矣。二百年来，淫祀矫诬，无有能证之者。倪丘、周洪谟等，亦但言其篡臣逆子，不宜载祀典，未能举史传事实始末，以证流传之诬，宜当时之不能尽革也。
　　方　山　在清廉里。距城南七十里，遥望端方如几，故名。郡第四案也，一名五虎山。九鼻东向，其高千仞，四面如城郭。元末，陈有定遣兵驻守，今谷口有寨门甚隘，其中平畴数顷，溪流屈曲；又有灵壁岩、天柱峰，岩中有鲤鱼石甚奇。地跨闽、侯二县，汉仙人介琰隐此。上有石床、石棋局遗迹。朱子尝书“怡山良石，仙人所居”八字刻石。《三山志》云：山多柑桔，味特甘。天宝六载，敕号甘果山。《闽都记》：山之阴有峰，逆驰而西，曰黄岩，上有阿育王塔。旧有方山寺，陈天嘉元年建，有唐贾岛书《章敬法师碑铭》。朱子《方山》诗：“到山不识山面目，但见九鼻盘溪曲。归来几坐小窗下，倚天百尺堆寒玉。”
　　方山隐处　唐隐士黄子野所居。子野年十三，随父贾于杭，适王伾微时，覆舟于江，子野以父金呼渔者救溺，乃去为人仆，偿父金。主人闻其事，厚视之，后折节读书，治《左氏春秋》。有劝之仕者，子野变姓名，耕于方山。及伾为散骑常侍，使人访之。阳歧江上有一男子，扁舟披蓑，独卧雪中，扣舷歌曰：“早潮初上海门开，漠漠彤云雪作堆，一百六峰都掩尽，不知何处有僧来？”又歌曰：“几日江头醉不醒，满天风雪卧沧溟。定知酒伴无寻处，门外松涛独坐听。”使者呼之，子野邀至家，家徒四壁，几上独《周易》一卷。设脱粟之饭，与之约：“明日雪霁会舍。”而子野已遁去矣。
　　塔　峰　在永庆里，一曰塔林，方山之支也。突起平地，山巅有石塔，故名。上有平霄、长林、古洞诸胜。其地曰尚干。宋林津龙官尚书干，居此，故以名乡。今其族姓最强盛。
　　葫芦山　一名梁山，亦方山之支也。上有紫台，为邦人胜游处，又名紫薇岩，相传有紫薇公居。
　　扈　屿　在还珠里：一曰瓠屿。东南为濑江。旧有叶光宅。光，永乐间为南海簿，民歌之曰：“南海簿，性不贪。百鸟凤，人中难。”
　　濑　江　自淘江至大义渡总名。中有三十六湾，淘江在永庆里塔林山下。
　　大田驿　在西集里。下通宏路，上达会城，有铺。
　　绿榕桥　《名胜志》：入山十余里，有溪曰榕溪，桥跨其上，曰绿榕桥，达于义溪。《闽都记》：古榕二本，荫桥东西，故名。成化间，郡守唐珣重建。
　　大义坊　旧西集里。以宋陈恺典乡郡，更名荣绣，今地名坊口。有渡曰大义渡。《三山志》：乘退潮，东经鼓山尾，憩程水港候潮，西人峡门，旁入港，即此渡。《广舆记》：唐贞观间，卫帅见其商旅宾主有序，故名。
　　筠　轩　在大义坊。明御史陈叔刚为其父仲孙筑，大学士杨荣作《筠轩赋》。又有水明楼、招隐楼，皆明孝廉陈荐夫所居。
　　义溪铺　上通大田，下达尤□，十里而近。
　　尤□铺　上通义溪，下达常思岭。
　　常思岭　在方岳里。距城东南一百二十里，界于福清。高数千仞，袤二三里，又名相思岭。
　　自江南桥折而西，为光孝寺，在时升里。宋崇宁二年，郡人王祖道建于浮桥之南。政和初，改为天宁寺。绍兴更光孝。内有松风堂，宋李纲谪居时寓此。又有天宁台，今名双江台，祀真武。明时以寺地建盐仓。嘉靖间，商人创私仓百余所，寺益废毁。《闽都记》：江南有山，为会城朱雀，凿破于文运不利。今夷居环聚，开凿益不可问矣。
　　松风堂　在天宁寺。方丈之东，有小堂数楹，青松千盖，与山巅齐，日影不到，榜为松风堂。李纲自建炎间，以宰相为言者所论，遭贬斥。绍兴初，始许自便，居福州之松风堂；嗣卒，葬侯官沙溪。又有来薰亭，近松风堂侧。李纲诗：“旅泊不求安，少憩南台宫。轩楹尽北向，盛暑坠甑中。开垣追微凉，山顶罗千松。烦襟忽破散，濯此万里风。群山递环绕，云物增奇峰。江潮信有期，来去初不穷。啸吟得所托，幽禽亦玲珑。青霞蔽残日，皎月生海东。清光入疏林，照我鬓发松。少壮能几时，倏忽成衰翁。愿餐日月华，为驻冰雪容。二子皆静者，倏然此相从。灵丹论秘诀，妙理探真空。兵戈满寰瀛，此乐岂易逢，犹恨迩城市，时来车马踪。逝将选幽僻，诛茅寄蒙茏。灌溉荔枝园，可敌万户封。屋前修竹合，屋后溪流通。风月应更好，清欢永相同。稚川晚闻道，尚冀刀圭功。”又诗云：“久客如飞蓬，年年气味同。犹欣容榻地，更得化人宫。郁勃炎蒸极，巍峨栋宇雄。疏林摇碎月，虚馆迥含风。万户轩亭外，三山指顾中。灵潮自朝夕，大舶各西东。怅望关河远，苍茫云海空。余生寄闲旷，任运学庞翁。”寺内又有藏六庵，明崇祯进士周之夔佣书卖画于此。
　　望北台　在光孝寺西。有庙踞山巅，祀真武。旧名黄柏岭。明嘉靖中，邑人陈京镌“望北台”三字于岩石，因名望北台岭。又西为白鹭岭、杨桃岭、虞塘山。虞塘之东为斗门，西即凤冈，旧名荔树，中有三十六宅。
　　龙潭窟　在望北台岭下。相传有龙蛰此，大旱祷之，辄应。江北廛居，因名龙潭。
　　上　渡　在时升里，望北台西。万寿桥未造时，皆以舟渡，故有上渡、下渡之名，今仍之。《闽都记》：闽陈守约居。守约之先，固始人也。五代晋天福间，来闽仕南唐，为左司郎中。宋时有陈□者，性乐施，子七人，孙二十八人，曾孙六十五人，元孙一百三十人，而多仕。里中有童谣云：“萤尾星，江南陈。”谓入城夜归时，灯炬如萤星也。
　　齐坑山　高盖之支也。北曰石室山，即北园，与吴屿、蟠屿诸山相联络，齐氏居之。
　　凤冠山　在凤岗西南。群山中沃野千余顷，田中有小阜，如三台，或曰瓜屿，亦曰柯屿，又名台屿。左高盖，右凤湾，金鸡障其后，阳崎峙其前。阳崎之水，别为小浦，逶迤环抱于三阜者三十六曲。宋光州司户陈嘉言居之。嘉言，咸淳间人，元人革命不仕，隐居台屿，积书数万卷，人称书隐先生。
　　阳崎江　在侯官四十七都。汇侯官、怀安、永福诸山之水，经西峡与马江合，入于海。隔江对峙曰阴崎，树木阴翳，居民稠密，有山临于江浒。元郑潜置义渡处，一名仙崎。其旁为芒山，有瓦窑。按省会南路之驿，旧由横山，江南白湖凡五铺，至峡江渡江，又四铺至大田驿。明万历四十年，改设官路，避峡江之险。从仓前桥折入白鹭铺，由阳崎渡江，达闽县蒙山、萧家道诸铺，至大田驿。四十一年，以阳崎路不便往来，复自南台起，至吴山鸡母屿，渡江抵萧家道登岸，其阳崎铺舍仍存兼行。今驿道归自三角埕渡江，而阳岐之旧路遂废。然今兴化行旅，道永福而来者，犹以此为捷径云。
　　金锁江　在城西南。《闽中记》：昔有渔父垂钓得金锁，引锁尽，见金牛奔涌，渔者急挽至岸；牛断，犹得锁，长二尺。晋康帝于此立庙，其神甚灵。
　　郡西门外，旧夹城迎仙门，一名怡山门。有迎仙桥，即门外板桥，以王霸得名。其北有坝，障西湖水，明知府江铎所建。旧有亭，竖碑其上。按郡志：万历十四年，守江铎以会城西北、水部、汤门四关，引江潮湖水，众流吐纳绕旋。迩来淤塞，北关湖水不得入。河西、汤水三关虽通，河而浅涸，潮汐无几，舟辑阻滞。西门迎仙桥下有港，接西水关及河江在西南者。当春夏月，建闸蓄水；秋冬决放，湖高河低，洪流入江，不可复返，滨湖数十里，莫资灌溉。乃开北关，修建西汤水各闸，引诸水入河；又改西门迎仙桥旧闸为坝，以蓄湖水，勿令决放。自兹旧制复兴，水利无壅，迩年复议塞，殊为民患。司地方者，愿如江公可也。
　　迎恩福地　在迎仙桥北，祀土谷神，今为乡社。
　　江公祠　在城西铺之右。万历十九年，为知府江铎建，郡人王应钟为记，今圯。
　　城西铺　面西湖，上通梅亭五里。
　　唐公祠　祀明郡守唐珣。珣，华亭人，成化间，知福州，有惠政。弘治间建祠，后圯。万历十六年，知府江铎重修，今复圯。
　　殷、庞二公祠　在唐公祠之东。明万历三年建，祀巡抚殷从俭。殷，广西临桂人。郡人林燫为记。后十余年，南海庞公尚鹏抚闽，行“一条鞭法”，罢榷弛征，民怀之，并祠焉。《闽都记》：万历辛丑，巡抚朱运昌卒。其弟私塑像于祠，扁曰“殷、庞、朱三公祠”，宜去之。案：祠亦圮。
　　徐公祠　在真武行宫之西、谢泉之东。万历十九年建，祀按察使徐中行，今亦圮。
　　西　湖　在城西北里许，晋太守严高所凿。旧周四十里，唐末王氏于子城外环筑罗城及南北夹城，皆取土于湖旁。王璘因筑台为水晶宫，后渐淹塞。宋皇祐四年，郡守曹颖叔渐次修筑，自迎仙门至遗爱门所存仅十之三。嗣是程师孟、蔡襄相继修治，未就。淳熙中，郡守赵汝愚疏请开浚，后复淤塞。明初筑城，湖益隘。嘉靖间，按察使徐中行稍浚治之。万历十六年，知府江铎改西门外旧闸为坝，引西湖水入城，以通河道。未几，奸民藉口受税养鱼，奄为己物，仍塞北水关，至蓄泄不时，旱潦俱困，民田受其病。三十六年，提学佥事熊尚文乃禁民占田，归湖之利于学官，而借学租以完税。及熊去任，奸民夤缘，复假里排轮佃，增其税，以充公费。四十年，按察使陈邦瞻始立议，以湖归官，以湖利归民，而捐本司公费，以完湖粮。于是，积猾潜踪，泽梁无禁矣。国初未暇清复，康熙二十二年总督姚启圣、巡抚金鋐议开凿。四十二年，总督金世荣、巡抚梅鋗重浚，旋又淹塞。乾隆十三年，总督喀尔吉善、巡抚潘思榘复重浚。道光戊子，当事与缙绅又复浚治，湖岸皆甃以石，环植桃李；湖中亭阁祠宇，以次修复；又改荷亭、皇华亭址，为李忠定公祠。今又数十年，湖身日高，北水关又复闭塞，湖水点滴不入城，自宜秋桥以南，河身日淤，而西湖遂为湖滨乡民之私业矣。案：晋时有东、西二湖，皆太守严高所凿，周回各二十里，引东北诸山之水注东湖；引西北诸山之水注西湖。二湖与闽海潮汐相通，溉田不可胜数。又有南唐贞元十一年，观察刺史王翊，辟城西南五里为湖二百四十步，接西湖之水，灌于东南，今柳桥是也。宋庆历中，东湖渐淤。至淳熙间，尽为民田。浮仓山昔在水中央，今周遭皆田，东北诸乡俱名湖塍。浮仓之西，有亭，尚呼湖前亭云。《三山志》：嘉祐二年，郡守蔡襄从乐游桥开沿城外河，抵汤门、琴亭、湖心，至北岭下去思桥，北至河尾船场，散入港北小浦、中浦、石泉、安国以北。怀安知县樊纪复作十三桥：曰壎、曰塍北、曰小浦、曰湖心、曰琴亭、曰越塘、曰龙腰、曰后溪、曰桑畲、曰岭下、曰范溪、曰濑溪。东湖既淹，赖此港浦桥梁导东北诸水，以达于东门也。南湖之塞，不知何代。其始辟迤北有港，与西湖通，渐为民庐舍园池。今唐公祠前，有石桥，西外石街有熊兵、泥门二桥，皆湖渠遗迹也。西湖始凿时甚广，历代筑城渐淹塞。宋皇祐初，所存仅十之三。嘉祐二年，蔡襄复古五塘，以溉民田，有意浚治西湖，未果。乃命疏导梁浦六十有九，以兴水利。按《三山志》：西湖溉三邑民田，至一万五千余亩，今则益加隘矣。二湖既废，惟西湖仅存，故附隶于此。　宋蔡襄《杪秋湖上》诗：“旧暑侵凉已分销，萧疏丹树见斜桥。千千露竹全潇洒，一一风蝉共寂寥。菇米熟汀来客燕，芡丝分水避归桡。月魂未上东坡角，谁向东城与下招。”李觏《寒食湖上》诗：“山前雨气晓才收，水际风光翠欲流。绕渚旌旗停曲岸，满潭钲鼓竞飞舟。浮来烟岛纷相就，引去沙禽好自由。归骑不愁山月暝，万枝灯烛度花楼。”李纲《宴会湖楼》诗：“画栋翚飞瞰曲塘，主人情重启华觞。月摇花影鳞鳞碧，风入荷花苒苒香。散策幸陪终日适，开襟还喜十分凉。天涯随公同清赏，何必南园作醉乡。”朱子《和赵汝愚开西湖》诗：“百年地辟有奇功，创见犹惊鹤发翁。共喜安车迎国老，更传佳句走邮童。闲来且看潮头入，乐事宁爱酒盏空。会见台星与卿月，交光齐照广寒宫。”“越王城下水溶溶，此乐从今与众同。满眼芰荷方永日，转头禾黍便西风。湖光尽处天容阔，潮信来时海气通。酬唱不夸风物好，一心忧国愿年丰。”又，罗愿、陈俊卿皆有《和赵汝愚西湖》诗，详见郡志。辛弃疾《游西湖》词：“翠浪吞平野。挽天河，谁来照影，卧龙山下。烟雨偏宜晴更好，约略西施未嫁。待细把、江山图画。千顷光中堆滟滪，似扁舟欲上瞿塘马。中有句，浩难写。　诗人例入西湖社。记风流、重来手种，绿成阴也。陌上游人夸故国，下里水晶台榭。更复道横空清夜。粉黛中洲歌妙曲，问当年鱼鸟无存者。堂上燕，又长夏。”“觅句如东野。想钱塘、风流处士，水仙祠下。更忆小孤烟浪里，望断彭郎欲嫁。是一色空蒙难画。谁解胸中吞云梦，试呼来、草赋看司马。须更把，《上林》写。　鸡豚旧日渔樵社。问先生：带湖春涨，几时归也？为爱琉璃三万顷，正卧水亭烟榭。对玉塔、澄澜深夜。雁鹜如云休报事，被诗逢敌手皆劲者。春草梦，也宜夏。”“碧海桑成野。笑人间、江翻平陆，水云高下。自是三山颜色好，更看雨婚姻嫁。料未必龙眠能画。拟向诗人求幼妇，倩诸君、妙手皆谈马。须进酒，为陶写。　回头鸥鹭瓢泉社。莫吟诗，莫抛尊酒，是吾盟也。千骑而今遮白发，忘却沧浪亭榭。但记得、灞陵呵夜。我辈从来文字饮，怕壮怀激烈须歌者。蝉噪也。绿阴夏。”“绿涨连云翠拂空。十分风月处，着衰翁。垂杨影断岸西东。君恩重、教且种芙蓉。　十里水晶宫。有时骑马去，笑儿童。殷勤却谢打头风。船儿住，且醉浪花中。”明王偁《晚过湖上》诗：“一径惬幽寻，悠然世外心。不缘流水泛，那识落花深。荷影澄天镜，松声韵素琴。前林烟馨发，归路月沉沉。”王应山句：“蛟宫隐隐鼋鼍避，泽国溟溟鸥鹭浮。山郭远从波上泻，楼船近在画中游。”陈朝锭句：“芳州草暖凫鹭集，碧槛风柔菡萏香。”林濂句：“万家城堞林边迥，两岸云山镜里浮。”喻应益句：“峰纹写浪晴吹瀔，日气蒸花午作岚。”徐子兴句：“入座词人高北斗，开樽明月满西湖。”王应钟句：“景当夕照千山静，波入澄澜一鉴空。”叶向高句：“桑柘几家湖上社，芙蓉十里水边城。”余详见郡志。
　　孤　山　在湖中央、开化寺后。树木阴翳，华实盈畴。山之阴，有陈内翰景著祖茔墓，上有篆书“定远伯玠陈公之坟”八字。又明诗人赵十五、陈叔度合墓，今皆失其处。《闽都记》：先时亭台梵宇，岁久倾圯。明万历十五年，郡守江铎建亭其巅，颜曰：“三山别岛”，有石刻立亭左。又有叶文忠相国所撰《水利碑》。乾隆十三年，中丞潘敏惠公浚湖，仍盖小亭于山上，扁曰：“三山别岛”，复古也。案旧记：孤山有亭，曰宛在亭，又改为湖心亭。四面波涛嘡嗒，数家结屋其旁，以捕鱼为主。晴日晒网，凫雁鸬鹚，飞鸣上下。雨后烟雨迷离，渔舟荡漾，都非恒境。客与缁流往返寺中，自行驾筏以渡，两岸桃柳纷霏，云霞掩映，常有梵王钟鼓，与樵歌渔唱相和也。每岁端阳，城内外人竞渡于此，采莲画舫，士女缤纷。
　　开化寺　西湖旧有开化院，在子城外，岁久无存。以今考之，当在城内之西北隅。今孤山之开化寺，不知始于何年？康熙四十四年，总督金世荣浚西湖，遂新斯寺。中为正殿，后为禅堂，两翼钟鼓楼。学使沈涵为之记，方伯高缉睿集《圣教序》书。亭坏，碑磨他用，可惜也。禅堂之左为客寮，右为方丈。寺有荔枝数十株，名与西禅寺埒。旧有十八娘之名，见蔡忠惠《荔枝谱》。环湖桃柳，春红冬翠，掩映镜中。三十年来，钟鼓之楼，并客堂、方丈，鞫为茂草。乾隆十三年，中丞潘敏惠公重修；道光戊子重浚西湖，再修。
　　宛在堂　在开化寺左。旧湖心亭，又为蒹葭亭。明山人傅汝舟拟筑室于此，招高瀔偕隐，后竟不果。《名胜志》：汝舟与高濲皆出郑少谷之门。郡人语曰：“高垂股，傅脱粟。言龈龈，中歌曲。”少谷于傅，尝称其文；于高，则重其行。山人拟筑斯堂，约瀔偕隐，诗歌唱和，传诵一时，后不果。而山人集中有《堂成寄丰学士》诗，则堂竟落成，无从征信矣。乾隆十三年，潘敏惠公重浚西湖，葺开化寺。郡人因于寺之东筑室三楹，旁盖小楼，祀文昌，下祀名宦之有功于西湖者。以乡先生林子羽、王孟扬、郑少谷、傅木虚、高宗吕、叶台山、曹能始、谢在杭、徐兴公、幔亭十君子袝焉。墙外一亭，列莳梅花，为觞吟之所。堂前仍旧名，后圯。道光间重建，增祀陈叔度、赵十五、黄莘田、谢双湖四公，称十四先生焉。
　　澄澜阁　赵忠定汝愚浚西湖，沿威武堂故址，建阁曰“澄澜”。拓城以后，址失。以地考之，当在城内定远桥之东北。明万历三年，按察使徐中行市濒湖池馆，建阁其上。由荷亭为梁，蹑级以登，仍忠定旧名，岭南黎民表隶书额。其下为堂，为燕游之所，马恭敏森为记。徐兴公有“开樽明月满西湖”之句。叶文忠诗：“桑柘几家湖上社，芙蓉十里水边城”，皆实录也。十六年，知府江铎重修，后圯。道光间重建于褒忠祠后。
　　皇华亭　在湖滨迎恩亭之东。左竖元肃政廉访司副使中顺公宝哥畏兀氏《去思碑》，右有明嘉靖初御史林釴换《靖闽碑》。其外为荷亭，槛外芙蕖数亩，斜阳欲下，香气袭人，冠盖迎送皆觞于此。梅中丞名鋗题柱云：“已束轻装趋北阙，暂停飞盖看西湖。”乾隆十三年，潘敏惠中丞重嵌《浚湖碑》于壁，寻圯。道光间重浚西湖，改建为李忠定公祠。
　　谢坪屿　在湖滨，一水盈盈，山光映带。相传昔有谢氏避地结庐于此，见《通志》。《闽都记》：谢廷柱，长乐人，都御史士元之子。举进士，授评事，历湖广佥事。致仕，市负郭田数十亩，筑室以居。后从子尚书杰改为宗祠。廷柱诗集亦有《西湖草堂成，五溪先生惠诗，次韵》云：“窗前碧嶂秋添赋，墙下黄花晚自栽。”则当是以官名其地者，俗误呼为谢评屿耳。许友有《西湖谢评事宅》诗云：“欹斜一屋傍芦花，两扇柴门面湖里。樵歌渔曲来晓昏，雨月风烟无闲止。四时有客至湖中，便道竹边评事里。”
　　谢　泉　一井在湖滨，谢廷柱所凿，镌曰谢泉。
　　褒忠祠　在湖中，旧为传经书院。乾隆六年改建，祀国朝殉难总督范承谟等。
　　大梦山　在湖西，周二里，东起迎恩亭，西临平章池。苍秀可爱，而多奇石。郡守江铎镌“廉山”二字，与客登临，欲建亭其上，而未果。其阳有墨池一坎，洼然而正方。元时有隐者，晦迹于此，镌曰“墨池”。近为筑坟伐石，多所缺败，非复曩时之旧矣。前有薛家园池，回环里许。弘治正德间，有文旭、文易兄弟乡荐登仕，前列甲第，后为池馆，迤西为宗祠。嘉靖初，丰学士熙谪戍，曾馆其家，为作《祠堂祀》，今皆寥落。山有孝子萨琅及子侍郎琦墓，南为萨氏墓庐。明曹学佺《泛舟西湖登大梦山》诗：“山色城中满，看山亦出城。却怜春欲尽，正值雨初晴。坐得野亭旷，到来湖水清。讵须问佳否，于此已忘情。”
　　平章池　在大梦山南，又名西陂。元平章陈有定别业。旧延袤里许，今湮没多矣。明郭波《泛西陂》诗：“古池六月官城西，霖雨既过水拍堤。云光十里浸楼阁，烟波一碧涵玻璃。玻璃远接岩峦色，深沉黑比蛟龙宅。此地曾经住贵臣，今当何处来仙客？碧山金马下殊方，柏台冰月相辉光。少微星高南斗旁，野夫倚玉蒹葭苍。主人好事非一日，吾辈亦岂偶然集。抱琴荡浆村醪香，开箧授衣涧香袭。落日兰舟未拟回，中流萧鼓隔山隈。荷花欢语菱歌唱，菱叶散乱还去来。风定波光湛不流，舟停潭影复悠悠。万木澄阴群鸟下，半轮月出东山头。”傅汝舟亦有《病不赴西陂和郭子》诗，见郡志。
　　熊兵桥　在湖之西，宋时熊兵营驻此，故名。今桥之南地，犹称后营。以此旧有河港引西湖水达南湖，今湮塞。
　　西湖书院　在熊兵桥北，旧为五路庙。康熙戊寅已卯间大疫，乡人迎赛若狂。郡守迟维城禁毁其像。缙绅郑开极等请改为书院，以祀朱子。门对湖光，双榕夹立，浓阴可憩，亦湖滨一胜概也。今门首有叶文忠相国旧题澄澜阁“桑柘几家湖上社”句，永福黄任书也。按湖西北岸，旧又有三山院，宋宝祐二年提刑王泌建。元致和间宪使易释里阿重建，设山长，今废，其址不可考。又有毗卢阁，在唐公祠之北，今亦废。
　　泥门桥　泥王庙前，俗呼平桥。
　　道士洋　在迎恩亭迤北，有田数顷，中有官路。
　　贵安山　延袤二里，郡北邙也。有谢琚墓。
　　自贵安山折而西，为象山，有明都御史陈则清墓，俗呼陈都墓。
　　古灵祠　在象山麓，祀学士陈襄，有司春秋致祭。旧祠在万岁巷，康熙元年移建今所，督学陆可求为记。后庑为集贤堂，以襄所荐士司马光、程颐、张载、苏轼、曾巩等三十三人配。雍正七年，布政使赵国麟捐修。八年奉敕重修。中有曲洞、荷池、勺桥、吟台、竹林、松岭、梅亭、城止亭诸胜。
　　佛国山　有谢给事贲墓。
　　郡厉坛　在保福山东。明洪武初建马鞍山，后移今所。
　　风节亭　在保福寺之西，初道周有亭。万历初，以提学副使邹迪光，赐名曰风节。
　　保福寺　在郡厉坛之北，初名唐安，陈天嘉二年建。明洪武初重建，名隆寿保福寺。
　　火烽山　山有明右都御史洪英墓。
　　梅亭山　有郑少谷墓，明郡守汪文盛营造，墓前有“闽少谷子墓”五字。国朝郡守吴六一重修。明傅汝舟《少谷墓下雨夜感怀》诗：“良友已亡悲凤去，遗篇虽在泣麟穷。休论十载追趋地，只漫千山梦寐中。青草渐生今日雨，白杨时动故国风。抚坟岂称酬知己，愁绝春原薜苈丛。”王文旭诗：“骑箕人已远，旧侣总堪悲。为忆藏舟壑，同攀挂剑枝。草青侵曲径，苔绿上穹碑。落日空山里，凄然共赋诗。”周廷用诗：“不见高人扬子云，山川到处勒遗文。眼前金匮谁能识，独有侯芭为起坟。”“元冢累累荆棘荒，夜台何处葬文章。长松老桧参天起，乔木千年表郑乡。”徐熥诗：“荒坟不记年，过客泪潸然。朽骨存于此，吟魂何处边。野孤啼暮雨，石马卧秋烟。安得斯人起，重令大雅传。”“山郭冢累累，经过下马谁。先生一抔土，词客百年悲。藤护将崩石，苔封未断碑。应知灵爽在，叹我不同时。”徐诗：“昔贤宁复起，大雅久无闻。黄土空销骨，青山不葬文。精灵沉夜月，吟咏冷秋云。词客应相识，诗成墓所焚。风流山吏部，白骨閟泉扃。异代思相见，千年不肯醒。松楸护灵气，川岳暗文星。墓燧无人治，遗篇又杀青。”袁敬烈诗：“落日暝烟收，凄凉闭一邱。生年无四十，名姓有千秋。孤岭寒猿啸，空山过客愁。可怜风雨夜，萧瑟是松揪。”“空林闭白云，深处易斜曛。诗客当年泪，先生绝代文。藤萝牵断碣，狐兔走孤坟。向夕悲风起，凄凉不可闻。”又傅处士汝舟墓在眠狗山，与少谷墓相邻。王应山《吊傅山人》诗：“桑户当年已返真，伤心交谊自先人。荒邱谁复瞻霜露，断简能无泣鬼神。采药尚掩蓬岛月，种桃空忆故山春。幸然委蜕依良友，何必要离井隐沦。”徐诗：“大雅人何在？累累土一邱。有诗传宇宙，无子祭春秋。樵采村童入，经过父老愁。泉台怜少谷，精爽可同游。”郭造卿诗：“应得神仙去，青天有玉楼。空余人世在，白草自高邱。挂剑留坟树，生刍奠陇头。千秋高谊在，临发泪还流。”
　　郡鹿山　在梅亭西，有乳泉石刻。山有学宪刘世扬墓，石刻“谏议阡”三字。
　　万安桥　在梅亭铺北，纳洪塘诸流，驿路要衡也。宋绍兴七年建，元季圯于水，所存二址。明宣德八年重建于旧址之西，四十丈许，酾水为五道，上跨修梁，而覆以亭。正、嘉、隆、万间屡圯，屡修。今久圯。
　　文　山　宋处士郑育居此。太守黄裳数访之，垒石为径，榜曰“文山”，故名。《闽都记》：旧有坊扁，今废。有小浦通潮汐。
　　自迎西桥直西，为草市都。有：
　　新　亭　初名西隐。唐太守唐秩有惠政，更名颂德。有寺曰西隐。明成化间，闽知府唐珣捐资辟地重建，俗称新亭，今名观音亭。有英济祠。
　　接官亭　旧在西湖头，即迎恩亭也。后驿道改由洪山桥入，遂改建于此。
　　浙绍乡祠　在观音亭西，祀静安公张绪。
　　康亲王祠　在浙绍乡祠西，国初建。
　　凤皇山　在一都。旧有香岩寺，今废。有桥亦名凤皇。今石梁仅存，而地犹称凤皇池。上有高风台址，元贡师泰增筑之，名以高风，自为记云：“方山耸其前，莲峰矗其后。左沧海，右洪江。云烟苍茫，极目无际。”又欲作亭其上，平章道隐助之，名曰“鸣凤”。今亭基亦没。朱子《和林择之凤皇山》诗：“木落髻鬟拥，湖平妆镜空。荒亡余旧事，惨淡只悲风。兴发千山里，诗成一笑中。诸君莫惆怅，吾道固当穷。”
　　东台庙　在凤皇山巅。五代闽建，以神有捍贼御灾功。嘉定间赐额忠惠，都官员外郎林岊为碑文。今俗称将军庙，山亦曰将军山。
　　清泉山　在凤皇山西，其支即贵安山。山有宋林之奇及从子子冲墓。之奇，官校书郎，由宗正丞提举闽舶，遂以祠禄家居，吕祖谦尝师之。子冲，字通卿，登进士，累官将乐丞。父卒，扶柩归。《闽都记》：二墓有祠，多朱子书扁。道周有石刻：“三山林氏先茔”，今式微。有豪门同姓冒之。
　　祭酒岭　在清泉山西，以闽湛温得名。《闽都记》：温事闽王延翰，为祭酒。翰使温鸩其弟建州刺史延禀(来使)。温恐兄弟从此多衅，自饮鸩卒。闽人哀之，葬于此，遂名其山。昔路逾岭而趋，后因闽总制张经营葬其父，辟路田间，以达行者。明徐《过祭酒岭湛温墓》诗：“大夫饮鸩伪闽时，古墓榛芜问不知。岭路即今传祭酒，行人下马看丰碑。”又有宋员外郎湛沂墓，亦在祭酒岭。《鳌峰集》云：古冢荒芜，傍有志铭完好，为治平中湛沂之墓。沂，俞之父也。刘康夫撰文。”明徐诗：“名姓无因著汉青，古坟零落在郊坰。谁知五百余年后，尚有人来读墓铭。”
　　四借亭　在洪山桥东。为明成化间布政使陈珂建，今圯。
　　洪山桥　距城西十里，跨洪江上。《名胜志》：自芋原上分支来，由桐口万安经此桥，以达西禅浦，绕城西入台江，与洪塘江合。《闽都记》：万安江口，旧有石桥门狭；溢水迅急，善崩，民以为病。成化十一年，镇守太监卢胜广旧址重建，佥事章懋为记。二十二年，太监陈道重修。然水门四十余，其七门当冲流，屡坏屡修。万历六年，巡抚都御史庞尚鹏重治建屋。万历已酉毁，知府喻政重造，又毁。国朝顺治中改造，寻圯。康熙间督抚姚启圣、吴兴祚、金鋐相继重修，复圯。乾隆间又修，旋圯。嘉庆、咸丰间又圯，道光间又修。按：岊江之水，自芋原而下，旧有桥，曰灵光(即桐口桥也)、曰万安、曰洪山，今二桥俱圯，惟洪山独存，然亦屡修屡坏。考曹能始《灵光桥记略》云：桐口、万安、洪山为水所经之处，皆有梁以渡。一则津济往来，人所易晓；一则以江潮相接处，江力微，不能胜潮。潮归时，扶江水以东驰，若奔马，则其水无情。且田庐就近者，易崩，故借桥之力以挽之。潮欲去而稍扼于桥者再三，若不一而足，则前人创造之意盖微矣。
　　由西门迎仙桥折而南，为高峰庵，地今名柴巷，旧西教场也。有桥跨河，曰高峰桥。桥之南有庵，今废为瘟神庙。
　　柳　桥　在草市都。唐时辟南湖于此，今惟一港，从通舟楫，从西水关入。
　　陆庄园　在高峰桥西。宋陆蕴、陆藻兄弟别业，园池亭馆，今皆颓废。
　　凤　山　亦名黄山，在柳桥南平田中。山阴有明都御史陈纪墓。
　　西禅寺　一名怡山，亦曰域山，距城西五里而遥。梁仙人王霸所居。有寺古号信首，隋末圯。咸通八年，观察使李景温招长沙沩山僧大安来居，起废而新之。十年，改名清禅；寻又改延寿。后唐长兴中，闽王延钧奏名长庆。淮兵焚毁，惟佛殿、经藏、法堂、西僧堂仅存。天圣中营葺，始就，周垣九百丈，居三千人。有奎华阁，明远、紫翠二亭，放生池诸胜。景祐五年，敕号怡山长庆。明宣德二年重建，屡修。兹寺为侯官丛林第一。旧有西宫，王霸居此，凿井炼药，有白龟吐泉，点瓦成金之异。后委蜕于所居皂荚树下。唐贞元中，观察使李若初建冲虚观，以祀霸及徐登、董奉、任放，为四仙祠。万历初，马恭敏森卜兆其地，遂移建于东。按寺志：冲虚观，旧在寺前东南，今废。西南仅存数椽，俗呼小伽蓝。有白龟井，亦枯废。寺内外有七井，俱唐开山僧懒安浚。四围多荔树，福州荔枝以西禅、开化二寺所产为著。寺之荔，宋时植者，旧有百余株。其法堂前后四株，传为五代僧慧稜手植，至今犹存。　宋蔡襄《和王介夫游西禅兼呈黄承制》诗：“山城只有四围青，海国都无一点尘。荔子丰标全占夏，荷花颜色未饶春。水边清吹传觞久，路上残阳立马频。不是闲来夸景物，欲将谣俗寄王人。”李觏《游怡山长庆寺》诗：“行行金碧里，气象恍如春。不记来时路，自嫌衣上尘。院香知有佛，僧静似无人。十载京华梦，相逢一欠伸。”李纲《西禅寺斗东堂》诗：“杰阁雄楼杳霭间，佳辰良夜共跻攀。斗回高柄临华栋，月涌清光出远山。急景行将悲晼晚，此身难得到宽闲。世间百虑何时了，且对金樽一解颜。”明王偁《秋夜宿怡山古刹》诗：“别路绕珠林，秋来落叶深。一灯今夜雨，千里故人心。已觉空门幻，还惊旅况侵。坐闻钟鼓曙，离思转沉沉。”郑善夫《病起步西禅》诗：“一春伏枕莺可怜，病起野池生白莲。偶尔梳头出城郭，便因看竹到西禅。天晴求食鸟双下，日午闭门僧独眠。明发螺江有行役，红尘白雁异风烟。”谢肇淛诗：“城西十里路，春树变鸣禽。远寺寻钟入，山僧避客深。雨花天外落，石塔洞中阴。悟得空门意，吾生已陆沉。”黄道周《宿怡山招提》诗：“路折城西地已幽，寒云更绕寺门流。深林何处堆黄叶，老衲无心任白头。山近重阳常欲雨，人经多难易悲秋。偶然坐觉蒲团稳，谁拟闲身几日留。”
　　石湖桥　在美宅里西宫前。
　　西禅浦　在西禅寺前。外临三港为江，俗名西河口。内有小浦达于河渠，有渡达凤冈诸处。
　　度洪山桥而西，为洪塘，有洪山寺。在桥西。明正德间布政使陈珂建。万历六年修，寻圯，甲寅重创。谢肇淛诗：“山下洪江江上村，江云山霭共黄昏。早潮归后暮潮到，一片寒声绕寺门。”
　　洪塘之山，皆曰洪山。其支者曰：
　　东岐山　岭上有里社最盛。环山之下，为洪塘市。
　　西　山　在云程山东。村落骈广，太常卿许谷祖居之。
　　云程山　自西山吸江而下，居下竖塔右麓。以象文笔，林、郑二姓居之。林副使玭、御史瑭、参议文缵、佥事壁、知府茔，郑长史阂、佥事元韶、知府惇典，其著也。山有白马庙，航海者多乞灵焉。
　　妙峰山　山有林廷选、玭、瑭墓，山椒旧时亭榭颇多，今皆废。上有妙峰寺，境极幽旷。宋天圣间建，明成化间修，国朝顺治间重修。上为宋中书舍人林遹读书处。
　　石仓园　在洪塘山麓。明曹学佺别业，有浮山堂、石桥、临赋阁、春草亭、石仓、语江亭、长至台、石君听泉阁、夜光堂、梵高阁、淼轩、梅花馆、林亭、涧室、荔支阁、碧泉庵、竹醉亭、琴书社、南池诸胜。绿沼翠岩，奇葩异草，与四库图书，照耀烟波之上。近易数主，诸迹皆芜没。
　　金山塔　江渚突出一阜，随潮高下，水涨而山不没，名小金山。形家以为印浮水面，中有石塔。旧有桥，以通往来，后拆，今易以渡。元王翰《金山塔》诗：“胜地标孤塔，遥津集百船。岸回孤屿火，风度隔村烟。树色迷芳渚，渔歌起暮天。客愁无处写，相对未成眠。”按：洪塘在前明时，廛市最盛，亚于南台。而科名阀阅之盛，亦甲于诸乡。自林、郑诸大姓外，若翁宗伯正春、张经略居第皆在焉。自倭乱焚毁，地方始消索矣。
　　自洪塘迤南，为凤冈，江水回环，周回数十里，中有三十六宅。所植多龙眼、荔支，居人多植果种花为业。有桥二：曰陈桥，曰周宅。而刘宅为大，中有祠祀刘氏诸贤，宋刘彝所居也。按：彝，仁宗朝进士，初从胡瑗学。神宗熙宁初，为制置三司条例官，以论新法不便，罢。复知桂州，以禁交人互市，贬。哲宗元祐初，复为都水丞，遂卒。刘康夫、刘藻、刘嘉誉、刘世南、刘砥、刘砺、刘子玠皆其后也。自凤冈迤南，至于杨岐，又至吴屿，为闽侯交界，夹江而居诸村落也。
　　小君山　在吴屿。明山人吴洪栖隐于此，王文旭《宿吴隐君故宅》有“早时季子幽居处，石室来游异往年”之句。郑善夫《访吴山人隐所》诗：“脱屐吴居士，寻君江水遥。云房生夜气，藓牖散春潮。榻静闻空籁，情高梦九霄。从兹毕灵宝，不赴小山招。”
　　自洪塘渡江而西，为旗山。在四都。隔江诸峰，演漾欹侧，其形如旗，与鼓山东西对峙，逶迤数里，高数百仞。上有勾漏洞、仙人石、旗尾堰诸胜。勾漏洞深不可测，藤箩为户，栖禽好作人声，云烟积而成块。相传间有寺，曰稳卧轩、曰紫蔗岩、曰碎霞屏、曰接潮峰、曰绿艾庄。绕山之溪，曰锦溪。麓曰太平山。《十国纪年》：王延翰葬于此，恐非。案：王墓在城北太平山，即太平地藏也。明徐熥《登旗山勾漏洞》诗：“溪山何逶迤，数里入鸿濛。斜日猿声外，残云鸟道中。乱峰诸洞隐，万竹一泉通。趺坐松间石，尘心觉尽空。”“丹成不纪年，古洞白云边。众水争趋壑，孤峰欲接天。路危逢乱石，山尽见平田。日暮休归去，还期遇葛仙。”环山而居者，曰南北屿。北屿一名水西。明林春泽太守宅在焉。宅后有八景，极林居之胜。郑善夫书“旗山第一峰”大字，刻于石。又有“人瑞峰”三字，亦少谷书。渡合山桥，有炉峰石屹立于阛阗间者，曰南屿。民居鳞次，廛市为西南诸乡冠。江水贯穿于南北屿间者，曰蚬江。地多产蚬，故又名小山曰蚬山。江有沶沫鱼、独脚蛏，胜比江东鲈蟹。山谷酿酒最擅名，曰红老。又产香丝笋、仙爪姜、紫香蓣等。徐诗：“山当曲坞蔽千竹，路入半林生一峰。”黄镐诗：“紫姜绿笋供租税，赤蚬银鱼代稻梁。”陈荐夫诗：“马江西吸旗阳水，象岭南襟笔架山。”王维褒诗：“桕树千丛多傍水，梅花到处结为村”罗恭诗：“莳圃远携斤斧去，灌田多背桔槔行。”读诸诗，多恍佛此乡之风景矣。
　　响石崖　在旗山阳。明少保黄镐别业。有桂岩、鳌石诸胜。山畔万松如棘，有石累然伏土中，人行其上，璘璘有声。
　　锦溪草堂　在北屿。明太守林春泽所居，有竹斋、石筠亭、茂对亭诸生。春泽早岁能诗，与郑善夫、方豪、张经等唱和。晚喜读易，年逾期颐，筋力不衰，登涉如少年。卒之日，端坐而逝。子孙皆显达，人称水西林氏。
　　且闲堂　在旗山北。明少司徒林应亮所居，中有颐老轩。叶文忠相国云：公束发登朝，备位亚卿。晚告归，筑堂见志，满百岁，邦人艳之。又有砚北山居，为少司马林如楚别业。
　　石松寺　在三都旗山麓，一名石嵩。宋大中祥符三年建，初名灵凤；绍兴十年，僧天石于石上种松，因易今名。成化九年重建。后多颓废；万历间兴复。天石种松三本，有自刻诗云：“偃盖覆岩石，岁寒傲霜雪。深根蟠茯苓，千古饱风月。”明林春泽《石松寺》诗：“翠旗峰下丛林晚，有客相携眼倍明。天迥风高双鸟逸，江空木落万山清。岚光未纵烟霞老，野兴偷随杖履轻。谁信昨非今更是？我今方得古人情。”陈价夫《晚过石松寺》诗：“看山不觉深，拄杖入双林。古意坐来淡，秋云行处阴。白莲重结社，芳草自知心。却恐归时路，明朝不可寻。”
　　象　山　在旗山南。山形如象蹲伏，故名。内有洞，蝙蝠如飞鸦蛇虎蛟龙交斗，岩蜂结蜜成石。居民以莳姜蓣靛为生。晌午炊烟冷冷，数家鸡犬相闻。其下曰：梅溪。盘旋里许，涧水潺湲，梅树如绣，纵横岩石上下，恒多觞吟过客。山畔有象鼻庵，僧无还居之。宋时为铁冶场。伪学禁起，朱子遁迹于此。又有青芝洞，为明董应举侍郎之读书处。
　　白鹤山　在五都旗山南。松径萦纡十余里，有鹤巢其顶。涧水冷冷，与鹤鸣相应。唐同光二年建寺，曰仙宗。元至正二十三年重建。有历峰亭、洗钵池、昙花磴、枢松关、金鸡岩、卓锡泉、垂箩径诸景。
　　崎头山　在七都在象山之东。峰峦奇秀，上有仙人石，下横长江，曰浯江。江滨巨石横浸，为苏崎，为济度处，盖大江之支也。山半石矶临水，号醉渔。其旁□山、月山、龙崎山。
　　寻山庵　耕隐亭　在垚沙浯江之滨，皆参政唐澞别业。澞少耕作负薪，自资起家。历官登莱参政，晚归咏其中。按《三山志》：寻山庵，旧记作寺。闽光里，同年置。
　　精严寺　在七都。唐长兴二年建，初号浔湖塔院。大中祥符六年，升为精严寺。元符间始大辟土莽，为游人憩息之所。内有指柏堂、妙观亭、普照轩、罗汉洞、独露庵，上有小台、金界亭，又北有台山、普现庵、万圣台、盘陀石、金明窟、清凉台、月华庵、华峰亭、竹洞、绿阴亭、喜见亭诸胜，杨朏为记，后圯。洪武间重建，今复圯。
　　屿头山　在十都，一名花屿。《名胜志》：周围有六桥，曰：合潮、玉浦、郑屿、温阳、后山、王丘，皆擅花木之胜。宋林安宅居此，俗名上溪。西为斗门山，有屿曰：董屿、月屿、环屿，民居鳞次。
　　超山寺　在十三都。元泰定初建。《闽都记》：隔大江沿浦而入，有孤阜突起，山下有四门江桥，旁为石门山，二山对峙，中贯诸溪，望之如门。有伍仲襄庙。明王湛《超山寺》诗：“朝踏山中云，夕宿山中月。禅扉閟寂寥，尘想于焉绝。阴郭翳乱藤，石磴埋残雪。达曙淡无眠，钟声在林樾。”陈椿《重游超山寺》诗：“扁舟一叶泝江潮，古寺风幡影动摇。门掩白云行处近，林含青霭望中遥。月华隐映三千界，水气浮沉十四桥。因向支公重证果，便思脱屐飞尘嚣。”陈鸣鹤《重登超山》诗：“磴险全依竹，桥危半引藤。烟霞前日客，钟鼓隔云僧。叠嶂已千折，孤峰更一层。不愁归路晚，犹有过山灯。”
　　龙潭山　在十一都，一名西山。《万历府志》：山下有潭，龙居之。岁旱祷雨，以磁瓶涂蜡于口，悬而下之，以有无得水，测雨候。潭中群鱼游泳，无敢捕者。有灵石四，若龟、蛇、剑、印，溪源之水出焉。旁有屋数楹，祀张真人，俗称溪源宫。东为龙台山，与侯官市赤塘山对峙，西为竹崎。明陈椿《溪源即事》诗：“逶迤寻仙路，青溪绕洞门。桃花遥辨径，流水曲通村。绕树迷黄蝶，攀条坠白猿。人疑河上老，地是武陵源。几处阐鸡犬，多年长子孙。种麻生事熟，钻燧古风存。濡泳鱼偏乐，飞翔鸟欲言。花边觇甲子，木末候朝昏。天远鸾骖度，风高鹤吹喧。愿言投秘要，服食已无谖。”
　　十四门桥　在招贤里。叠石为桥，酾水十四道，故名。
　　自洪塘迤南渡江，为仙崎，本名阴崎，与阳崎对峙。树木阴翳，居民稠密，临于江浒。江即名阴崎江，源出永福明溪，行者南北必由此出涯以济。郑潜避地瓜山，乃创义渡，置田以给舟子，处士吴海为记。
　　瓜　山　联方山西。《闽都记》：有三峦直下，分派如瓜，故名。中峦居人环绕。宋潘柄、元郑潜皆居此。明徐《舟次瓜山》诗：“郑公渡口石桥斜，山色重重碧似瓜。遥望炊烟青不断，蓼花深处见人家。”按：潘柄，字谦之，与兄植皆从朱子游。其学以务实为本，不干仕进，学者称瓜山先生。郑潜，字彦昭，歙县人。元至正中为泉州路总管，致仕，寓居于此。尝建义学，置义渡。其瓜山精舍之东，树以樗，曰樗台，自号樗庵。子居贞，明洪武中举明经，历官河南参政，与方孝儒友善，坐其党死。见《表忠录》，有文集数卷。别业曰桧亭。徐诗：“苌弘碧草无寻处，剩有诗名在汗青。”孙昭谷诗：“义气掺当靖难日，死生甘受党人名。”孙炎，隐居教授；曾孙名垍，著有《耕云稿》。
　　泽苗江　俗称白苗，源发永福，历侯官古灵而下，东岩则瓜山、黄岩、大鹏诸山之水，汇流至此，至阴崎乃与阳崎江合。江之阳，张氏居之。十二都又能南阳山，瓜山之支也。山巅有乌江潭，潭有四，以风、云、雷、雨为名。岩石险怪，人迹罕到。每潭阔丈许，相传有龙居之。岁旱，有祷辄应。
　　古灵山　在瓜山西，一名大帽山，一曰席帽。千峰奇峻，前有文笔峰，特峭拔，宋陈襄所居。《闽都记》：子孙宋代在婺源、吴航，科第不绝，故名。迄今寥落。宋时像设屏风犹存。又有林宪宅。宪，字文则，隐居教授。宣德、正统间屡聘校文，俱不赴。尝作真宅，曰“渔海归航”。山腰有石室，曰“天乙岩”，一名“小方广”，一名“罗汉洞”。岩西南隅甘泉涌于石上，可资群饮，渴而复盈，石旁多生蓝草。旧有隐灵寺，唐咸通间建。又有安德院，唐大中初建。灵源洞，宋嘉祐中建。古灵多佳境，有云湾渡、月山崖、安德泉。悬崖甘冽，如匡庐瀑布。又有赞公房、碧玉潭、落镜桥、小天台、蟠龙石、逗云亭，在梵宇中，今多芜没。又有古灵庙，在福顶山，神曰正祐王。唐天祐三年降灵，每岁孟春乡人祈福甚虔。宋时叠加封号。王褒有《题古灵旧隐》诗：“故乡风景应何有？少年交游恒白首。乌府新推从事贤，谁道折腰羞五斗。因言旧隐似盘谷，梦里惟怀返初服。蕙带萝衣江上春，王孙几望天涯绿。”
　　芹　洲　在十二都泽苗之西。当永春溪流迅急，岁久壅而为洲，周二十里，洲多产芹，故名。陈氏居之。又以四面皆水号瀛洲。
　　龙　湖　在九都。界于永福，与古灵隔江对峙，有湖，下有温泉，俗呼土牛，音讹也。陈氏居之。
　　由洪塘迤西，为石岊山，在岊江滨，旧淮安县治。其山秀拔，其石高广平坦，其江汇五马、三洲之胜。山有越王亭，下即岊江。江流自北而东，历侯官市至此歧为二。朱子《石岊江行》诗：“春日江中注，我行溯其波。扬帆指西澨，两岸青山多。青山自逶迤，飞石空嵯峨。绿树生其间，幽鸟鸣相和。搴蓬骋遐眺，击节成浩歌。独语无人悟，兹怀竟如何？停骖石岊馆，解缆清江滨。中流棹歌发，天风水生鳞。名都固多才，我来友其仁。兹焉同舟济，讵止胡越亲。相期岂今夕，岁晚无缁磷。”又《晚发怀安》诗：“挂帆望烟渚，整棹别津亭。风水已云便，我行安得停。离樽枉群贤，浊醪愧先倾。谈笑不知远，但觉江流清。猎猎甘蔗洲，茫茫白沙汀。斯须复回首，只有远山青。野色一以暝，川光晶孤明。中流漾华月，极浦涵疏星。酒酣客散归，茫然独宵征。起视天宇阔，此身一浮萍。难追五湖游，未愿三闾醒。且咏招隐作，孤舟转伶俜。”
　　芋原驿　在石岊江头，距水口百六十里。
　　侯官市　在芋原驿对岸，古侯官且治也。唐武德六年，置县螺江之北。贞元五年，为洪水漂没，观察使郑叔则奏移入城。遗民廛居成市。有石塔临于江浒，与赤塘山对峙。赤塘俗称塘下。
　　马渎江　在十三都，上接螺女江，汇延、建、邵、汀诸郡水。
　　螺女江　在十三都石岊对面。上接囦溪，由闽江入海。有螺女祠，缘谢端事而附会也。孙昌裔《侯官市夜洎》诗：“纤月青山外，芦花白雁边。宵光看野桡，人语隔江烟。潮落河流浅，天低象纬连。渡头谁击柝？愁杀木兰船。”
　　石门峡　在十二都。溪口甚狭，仅可容舟。当大江冲流，夏秋淫潦泛入数里，田为巨浸，旧曾填塞。
　　白龙洲　在十五都。初与甘蔗洲相联，大江流于洲北；后为洪水所冲，江徙而南，白龙、甘蔗遂隔水相望。
　　竹　崎　在十六都，与甘蔗相望。有榷关，近移五县寨，巡检驻此。
　　小目溪　在十六都。源出永福溪里，鸿山最大，山下村落成聚，鸡犬相闻，达于永福、闽清界。
　　唐举山　在十八都。隔江为叶洋，为蒙溪。上有圆峰阁，一曰圆通。一峰耸秀，临于江浒，有阁祀马仙，俗名观音崎。
　　鼋　溪　在十九都，俗呼源口溪，多产鼋。旁有小金沙院、鼓山园，其山径达于闽清、永福三县交界处，曰源隔。明陈椿《源口夜泊》诗：“投宿江干日欲斜，隔村鸡犬几人家。夜来清梦随渔父，棹入桃源拾落花。
　　下　崎　在二十三都，临江维舟处也。山居之农，由兹出入，有径达于闽清。
　　由万安桥折而西，为闻政桥，在芋原东南，一名文振，有亭其上，柱皆石，其下低田，不通江潮。
　　通谷山　在四十三都、闻政桥南，一名桃源洞。巀嶪多奇胜，有笏石奇峰、仙冠石、紫岩亭、高洁台、一线天、六华岩诸胜，称十八景。宋翰林潘牥读书于此。《名胜志》：有桃源井，亢旱不渴。图谶云：桃源井半，将军石畔。义殊难晓。徐熥《游通谷洞》诗：“小径斜通谷，攀跻及晚晴。草荒寻鸟道，磴险作蛇行。暮色千峰合，春流一镜平。石间题旧刻，半是紫苔生。”曹学佺《游通谷洞》诗：“山行不觉暑，为入洞门幽。药涧微风度，松涛乱影流。潭猿声外雨，野鹤梦中秋。况与乡园近，无劳托外游。”徐《游通俗洞》诗：“石马卧斜曛，松声咽水濆。危桥斜度月，邃谷暗藏云。骨自何年朽，名犹异代闻。丰碑颓折尽，留得掘余坟。”
　　灵光桥　在洞口。《名胜志》：岊江之上稍折而东，为灵光山，有桥曰灵光桥，即桐口桥也。桐江之水出焉。明万历六年重建，为亭其上，后圯。天启间，郡人曹学佺复建，今圯。
　　大嘉山　由桐口入里许，俗呼李公山，以李忠定纲墓得名也。墓旧为僧神晏塔。
　　由芋原而西，为黄石溪，即石岊江上流。源自分水关至白沙，合流七十里，入西峡。
　　沙　溪　自水口至芋原总名。中有沙壅成洲，因名。上有沙溪山。
　　葛岐岭　俗呼蟛蜞(岭)。上通铁岭，下通桐口。
　　陈塘溪　源出怀安十四都，萦纡至此入江。岁旱则堰石为坝，旧有桥。
　　白石滩　在陈塘溪西。巨石嵚岑，江流迅急，上有神祠，树木蓊郁。
　　甘蔗洲　在十五都，与竹崎相望。倚山临水，民居鳞萃，有马仙宫、五显庙。
　　陈湖铺　在陈店洋。上通叶洋，下通铁岭。
　　叶　洋　蒙　溪　在三十四都，源出连江，溪口有桥，去白沙五里。
　　白沙驿　在三十四都。下通芋原六十里而近，上通水口百二十里而遥。
　　大濑铺　在三十三都。上通松岭，下通白沙。
　　大目溪　距城西北六十里。源出古田，沿溪以数十里达于雪峰。宋李弥逊《大目溪》诗：“造物随人意，轻帆百里间。舟痕风力健，客枕橹声闲。山合尘踪断，秋高爽气还。望州相见处，骞直透三关。”
　　铁缆桥　在大目溪。内有潭，曰丰济潭，旧传有龙，二年一兴，兴则暴雨冲溪。乃以铁缆，缆桥上，并铸以铁佛镇之，乃不为患。
　　渡大目而西，为松岭铺，在大目埕。上通汤院，下接大濑，东有白沙新驿。
　　双髻峰　在二十四都。距雪峰八十里，小箬之水出焉。上有鳌峰岭，山形险峻，岩谷幽邃，四面危峦，缭绕回抱。《闽都记》：山有石在土中，唐人掘取供玩。其麓有汤泉院，出温泉。唐僧师复卜居于此，后移绥平里。师复尝作偈云：“直待众生尘垢尽，我方清冷混常流。”宋苏轼赏之。有曾巩、程师孟、蒋之奇诸公留题，冠盖南北多集于此，盖小箬旧署驿也。按：今绥平里有双峰寺，唐咸通五年建。初，僧师复与观察使林衮同业儒，赴举至扬子渡口，师复有出尘之想，因赋诗，有“君自成龙我成道”之句，浩然而归，卜筑于双髻峰下。久之，移居绥平里。六年，以观察使李瓒请，赐额“护圣禅院”。绍兴三十一年，为富枢密直柔功德院。后人作四悦堂，像瓒、衮、师复及周朴，以其同游且同趣也。堂前一峰秀拔，下有小溪，宛如临安灵隐寺飞来峰状。
　　梅埔山　在二十五都，界侯官、闽清。下有钟潭，相传潭水中有钟，莫知年代。唐贞元中，僧维亮欲取之，见蛟龙出，遂不敢近。木多梅，果多梨。梅溪之水出焉；其西为小箬。
　　小箬溪口　旧有驿，今废。其西为大箬，山居各村，多由此出。
　　仁　溪　亦名安仁溪，在二十五都。源出连江；溪以西，界于古田。
　　郡北门外，即旧北夹城之遗爱门，以郡守元绛得名也。为遗爱桥，即门外板桥。东为北园，西为西湖。滨湖有教场。
　　观音亭　临北湖上。
　　铜盘山　在城北五里太平乡。《闽都记》：有大小铜盘，连属者为竹柄山。
　　五峰山　俗名五凤。由大鹏搏而来，五峰峙列秀耸，延亘教里，为郡后扆。稍南为罗峰山。五代晋天福二年，方士言于闽王昶：有白龙昼见于此，因作白龙寺。今寺废，地犹称白龙。其北为杜坞。
　　兴圣坑　俗讹为丞相坑。在螺峰山南，旧有院，今废。
　　马鞍山　在三都，以形似名。宋时有地藏院。
　　大夫岭　在马鞍山稍西，相传有大夫墓在焉。
　　杜坞山　连属者为程田山。
　　拜郊山　在杜坞西。闽越王燔柴处，有址。
　　凤池山　在马鞍山北。《名胜志》：山椒有池，广可三四亩，相传有五色鸟浴此，故名。有泉曰水帘。五代汉乾祐元年，忠懿王易升山僧田，为尚贤夫人坟，建塔于此。宋绍兴八年，为颜岐功德院，又改显忠祠。宋初，有擢秀亭，提刑喻涉赋诗，倅幕皆属和。又有凤池轩、览辉亭、华严阁诸胜，俱宋时建。建炎二年，进士题名于此。崇宁中陈璀被放，亦居于此。宋曾巩《游凤池山》诗：“经年闻说凤池山，蜡屐方偷半日闲。笑语客随朱阁下，醉醒身在白云间。溪桥野水清犹急，海岸轻寒去却还。为郡天涯亦潇洒，莫嗟流落鬓毛斑。”元绛《游凤池山》诗：“州人未识凤池山，朱毂时来此往还。四座杯盘在天上，满轩风雨落人间。千围古树排旌盖，百道飞泉响佩环。谁为霜绡图景象，翠微高处一衰孱。”李纲《游凤池山》诗：“凤去空余旧浴池，竹梧交荫翠参差。云随屐齿生松磴，泉合琴心泻石陂。幽讨平生如此少，清闲今日许谁知？道人为筑紬书室，仗屦来游更卜期。”
　　自遗爱桥迤东，为北园，延亘数里，有曲池，通于西湖。明权珰行游处，今多圯废。
　　苔　泉　一名龙舌泉，在龙腰山。泉甘而冽，有石刻“苔泉”二字。其侧旧有二亭，曰洗心，达于北轩，亦中贵所治。泉之上有石泉院，唐元和间建，今俱废。
　　龙腰山　即越王山之半蟠城外者。按《闽都记》：闽时尝议凿通城外濠，有言此龙脉不可断，遂止。旧有护脉巨碑，今辟为大路，通井楼门。
　　陈观察岩墓　在太平乡。岁久湮没，土人盗开墓穴，铭石遂出，文为参军黄璞撰。康熙四十三年，郡人林佶、林侗见之，与诸生陈沂广等移石郡学。五十年，郡人李范修复岩墓，复纳石于冢，建亭其上。今亭复圯。
　　刘巡检庙　郡志：巡检名濬。元至正间，为连江县宁，善巡检，杀贼有功。既又与贼遇，被执，死之。帅府上其事，赠福建行省检校，诏立庙北门外，春秋致祭，今废为里社。
　　社稷坛　在郡北大鹏山之南，俗名北坛山。其阳为梅柳山，有梅柳二夫人庙。先是坛在城南七里许，唐迁南涧寺东，闽时迁乌山之阴，元初移法海寺，明洪武初移今所。其北地名王墓，传为王延翰葬所，即太平地藏也。《十国纪年》云：在南屿太平山，恐悮。
　　卧龙山　距城五十里，一名伏龙。有三石如品字，名品石岩。石园而耸，叩之则诸山响应，又名应石。有寺曰安国，初名龙邱。中有得爱亭，为前代刺史劝之所，后易名翠楚。又有笺经台、放生池诸胜，今悉芜没。石刻题咏甚多，漫漶不可读，而程师孟、陈襄、陈莘老、钱光弼诸名尚可识。宋元绛《卧龙山》诗：“朱轓何事独来频，不为溪山只为民。最爱年年禾稻熟，时丰定有壤歌人。”程师孟《与陈襄刘彝湛俞同游卧龙山》诗：“闻说林泉便访寻，平田一径陟孤岑。松阴落处宜诸客，荔子生时值万金。尽放迟回官舍近，不妨闲处石门深。四边稻熟征租了，稍惬微官出郭心。”明高瀔《翠楚岩歌》：“红尘不上山人山，巾舃瓢瓢苍翠间，草树几湮千古迹，烟霞难改万蜂颜。天开翠楚卧云根，品字中分石是门。莫向此中留篆刻，古来名字烛苔飨。岩头老鹤迎人舞，岩下白云逐水流。回望冶城烟火里，几人来此共天游。卧龙山对莲花开，赤日遥光倒影来。万壑香风扶我醉，一筇凉雨逐仙回。”
　　义　井　在卧龙山下，有石栏刻字。
　　北溪渔隐　距城北十里北溪上，刘涣隐处。涣字孟潜，侯官人。日持长竿钓溪上，兴至则歌诗自娱。宋哲宗元祐中，郡守许懋闻于朝，涣固辞不出，人号为北溪翁。涣有诗云：“杜门谢客渔樵外，垂老摊书烟水间。”
　　蓝光墓　在元沙山。明王偁《吊蓝光墓》诗：“曾将孤愤负当时，老判南荒众岂知？王气已随陵谷变，剑歌空对海天悲。秋风白发惊残梦，落日穷泉有所思。欲吊怀沙双鹤远，不堪惆怅泪如诗。”
　　升　山　距郡北十里而遥，即飞来峰也，俗呼猫头山。《寰宇记》：越王勾践时，一夜从会稽山飞来，岩石间时闻鼓声，下有元沙寺。《三山志》：“梁开平元年置，本安国宗一禅师塔院也。开运三年，淮兵寇闽，焚掠几尽。天熙二年，僧戒珠始葺而新之。绍兴三十一年，朱丞相倬请为功德院，赐额敦忠崇报寺。上有灵岩寺。”“陈天嘉三年创，旧号飞山。天宝中，任放升举于此，乃号升山。兴元初，僧雅藻居之，观察使孟皞请于朝，移今所。”按《闽都记》：旧所即元沙址也。藻尝与谈经于此。今寝堂扁曰“紫云”，其遗迹也。府志：明嘉靖中重修，今圯。山有任公台、静游亭、洗药池、熙春台、不溢泉、鬼磨石、仙升岩、岩孕芝、息鱼池、揽翠亭诸胜。唐周朴《升山》诗：“升山自古道飞来，此是神功莫浪猜。气色虽然离禹穴，峰峦犹自接天台。岩边古树泉冲落，顶上白云日照开。南望闽城尘世界，千秋万古卷浮埃。”宋陈襄《和程大卿游升山》诗：“相逢正及荔支期，况值千岩雪洒时。南国小棠偏去近，北山逋客独来迟。云中真有三清路，尘外都如一局棋。闻欲引泉添洗药，未应夺我凤凰也。”曾巩《游升山》诗：“修竹长松十里阴，任敦烧药洞门深。独窥金版惊人语，能到青霞出世心。鸡犬亦随云外去，蓬瀛何必海中寻。丹楼碧阁唐朝寺，锡呗香花满旧林。”明徐《游升山》诗：“云端石磴万峰回，松竹阴中觉路开。江汇都从闽海去，山飞曾自会稽来。香灯供佛铺初地，丹药升天没古台。独有昔贤遗刻在，年年秋雨长青苔。”谢肇淛《登升山》诗：“翠微高控大江回，寂寂僧寮昼不开。古寺尚传陈建置，孤峰疑自越飞来。龙蛇石上留残篆，鸡犬云中有旧台。紫竹碧桃零落尽，玉田无主鹤声哀。”
　　自龙腰山东北至赤桥，距新店一十里，有水磨。逾北为长箕岭。在三十七都，一名长机，一名桃枝。路通古田、罗源；为侯官大湖诸乡入省孔道。宋黄榦《九日桃枝岭》诗：“登山岂不乐，属此风露清。排檐夜雨滴，诘旦天空明。欢然金石交，要我林泉盟。支筇趁汗漫，勇往不计程。一水何萦纡，千峰郁峥嵘。仰视流云驰，俯听幽壑鸣。班荆得所适，斗酒聊共倾。人生会有累，聚散如浮萍。今朝诸胜游，异日难忘情。意惬各赋诗，庶以纪此行。”又《复归桃枝岭》诗：“大溪章溪溪水清，上寮下寮山路平。三山屹立相犄角，百里连亘如长城。仰干云霄不盈尺，俯视天高浮寸碧。闲云吞吐溢涧谷，飞泉喷洒下石壁。中有一山名芙蓉，端冕正色群山空。望之可敬不可慢，僧言直与衡岳同。陂陀突兀作云洞，虎豹蹲踞栖鸾凤。闻道前朝开辟日，曾住浮屠几千众。我来已作五日行，皇天一雨复一晴。穹林香霭非人世，手接群仙朝玉京。晓来更向山前去，忽到山翁栖隐处。却忆桃源洞里人，日出烟销忘旧路。”陈藻《桃枝岭》诗：“儿童嬉戏向比邻，长见桃枝出郭人。七十五翁方过岭，回头万事总成尘。”谢肇淛《桃枝岭》诗：“不识桃枝路，聊为出郭行。山邮迷远近，岚霭互阴晴。碑蚀苔间字，泉添雨后声。乱峰青如簇，一半不知名。两岸束溪声，崎岖十里程。却从山口望，遥见下方城。断笋时来市，烧荒不为耕。老僧知客至，飞锡远相迎。”
　　莲花山　距城二十里，在桃枝岭前，一名永福山。山形高峻，上锐下圆若菡萏，郡主山名。高凭一阜，上色深红，曰胭支山。相传闽王有女葬此，洗胭脂粉注积其旁。旁为闽王改葬处。朱子《题莲花峰》诗：“群峰相接连，断处秋云起。云起山更深，咫尺愁千里。流云绕空山，绕壁上苍翠。应有采芝人，相期烟雨外。”
　　闽忠懿王墓　在莲花峰下。后唐赐神道碑，张文宝撰文。明宣德间，墓为盗所发，有司营治。万历三十六年，裔孙王亮调福建转运判，重修。明林谨夫《记发塚》诗：“莲花之峰高入云，巍峨下有前王坟。松围翁仲如相语，草暗麒麟似出群。当时卜筑嗟埋玉，春色开残红踯躅。晓雨初晴叫鹧鸪，寒烟欲敛游麋鹿。忆昔朱连两构凶，层城如昨霸图空。故宫总付苍茫外，羡道都归寂寞中。寝园秘器期千古，宣德年间发行伍。金炉璃碗落人间，玉带真容归御府。吾闻发者三十人，一人坠死其妻嗔。互相告首殒囹圄，无人得脱王憾伸。所幸官司即修缮，旧时茔城皆安奠。富沙派出来中州。蘋藻频思致民荐。维王秀挺英雄姿，保障东西建鼓旗。军中王气诚非偶，五百年来德政碑。古松老树多遗爱，濯濯英灵宛如在。后来勿学屯田军，踏破苔花慎勿再。”郑善夫《过琅琊王墓下》诗：“田文全盛日，泪下雍门弹。王氏千秋后，劳歌玉树残。寝园生兔穴，疑冢奠龙蟠。万仞莲花色，关河望已难。”林垠《过闽王冢》诗：“满地胭脂一派分，樵人空自识王坟。玉鱼金碗无寻处，隐隐青山镇白云。”徐熥《过闽王墓》诗：“玉辇何年去不回，霸图千古总成灰。秋深兔穴依寒垅，岁久鱼灯出夜台。故国关河瓯越在，遗民蘋藻鼎湖哀。莲花峰下黄昏月，犹见三郎白马来。”徐诗：“八郡封疆一望遥，秋山松柏冷萧萧。宫车去国成千古，剑玺传家历五朝。石马西风金碗出，野狐穿冢宝衣销。丰碑勅赐唐年月，春雨苔花字半凋。”
　　贤　场　在长箕岭后。宋季禁伪学，朱子辟地讲学于此，有庖羲谷，山后有高峰精舍，为黄榦归隐处。
　　黄文肃榦墓　与其父御史瑀墓，俱在长箕岭，朱子为撰墓志。明嘉靖初，郡守汪文盛修葺二墓。创享堂于元沙，望祭之。明傅汝舟《陪汪郡公谒勉斋墓》诗：“先生坟在庖羲谷，异代虚无草木间。俎豆自今开时庙，衣冠终古閟空山。峰高元气长回合，地迥精灵自往还。浅薄叨陪堂下拜，几瞻遗像愧尘颜。”徐诗：“幽坟荆棘里，传是宋名贤。古柏摧荒冢，丰碑立野田。西风谁下马，夜月自啼鹃。冷落清明雨，无人挂纸钱。”谢肇淛诗：“典型犹在望，异代更谁论？马鬣孤坟在，鸡碑十字存。野田侵基道，寒烧松门。蘋藻何人荐，伤心问九原。”
　　石牌庵　在长箕岭下，距城三十里，与黄勉斋墓相连。有石牌立田中，庵以此得名。
　　林洋寺　在三十九都。《闽都记》：后晋天福元年创。《三山志》：长兴二年置，后废。万历间，僧大渊重建佛堂。国朝康熙十二年重修。明陈鸣鹤《过林洋寺》诗：“绝磴崎岖雨气凉，桃枝岭外访林洋。山围法界微基在，路绕平田旧业荒。忍草入帘新卓锡，昙云满地旧开堂。空堂尽日无人过，卧数千峰到夕阳。”徐诗：“故院犹存旧日名，茅茨重结两三楹。鸡碑折断摩无字，鸱瓦颓残踏有声。地僻久虚游客到，山荒都属老农耕。林间留得迦陵在，飞去飞来吊月明。”谢肇淛诗：“丛林一片掩垂藤，败铁生衣石阙崩。夜雨孤村闻断磬，春畦隅水见归僧。山荒荆棘无邻近，影隔桃枝少客登。寂寞茅茨余四壁，霜风时打佛前灯。”
　　龙迹石　在长箕岭后。宋初属闽县兴城里龙岭溪旁。唐广德中，有龙从石上起，着四足，深可数寸，林谞为记。旁有广施庙，宋立。其北又有翠微院，唐天成元年置，宋至和三年重建，今俱颓废。见《闽都记》。黄勉斋《翠微院》：“古寺残僧少，孤村碧树围。明朝山下路，愁绝望烟归。”
　　九峰山　距郡北七十里。由长箕岭龙迹石而入，山巅奇峰九出，圆秀峭拔若笔，与芙蓉、寿山并称三山。明谢肇淛有《游九峰诸山记》，详见郡志。有九峰寺，唐大中二年初创，咸通二年赐号九峰镇国禅院，柳公权书扁。大顺元年，赐僧慈惠禅师并紫衣。万历中僧真灿重建；国朝康熙十八年僧觉华重修。今颇颓废。宋黄榦《九峰寺》诗：“暝逐归云入远山，九仙环立似人间。摩挲石刻元和体，矍铄僧谈宣政间。往来古今浑作梦，只鸡斗酒强开颜。明朝酌取龙渊水，直上层霄不肯还。”明陈鸣鹤《宿九峰寺》诗：“入山便觉意欣然，定与山灵有宿缘。断续九峰都绕寺，住持几众尽耕田。树围绝巘莺声外，水咽危桥鸟道边。行遍空廊闻击竹，何人参破祖师禅。”“空蒙山色雨中奇，百里看山策杖迟。苔径莺花唐宝刹，石坛香火慧禅师。云边坐看长流水，松下闲抄半折碑。罗磬数声功课后，观心最是倚阑时。”徐《宿九峰寺》诗：“遥望危峰九点苍，寺门名额自残唐。庄严佛相新兰若，慈惠禅师古道场。风送茗花香半岭，雾侵岚翠染空廊。东山月晓声闻寂，卧听钟鱼出上方。”“法祖开堂七百年，古坛元不断炉烟。金钱岁久销初地，宝磬风高咽墓天。野衲躬耕青嶂外，游人梦绕白云边。沧桑几变空门劫，没尽先朝供佛田。”谢肇淛《宿九峰寺》诗：“历遍崎岖翠万重，夕阳已挂寺门松。窗前平楚诸天界，云里青莲九叠峰。宝地半区谁布席？残僧数口尽为农。开山尚有宗风在，凄断斋堂五夜钟。”“千盘鸟道数重溪，荒黑藤萝路欲迷。门牓尚题前甲子，山云犹护古招提。松翻暝雨当空路，瀑卷晴云绕寺低。隔尽万峰谁得到，平林一片鹧鸪啼。”
　　芙蓉山　距城六十里，山形秀丽若芙蓉。别麓有洞，曰灵洞岩。《名胜志》：萦纡十余里，秉炬而入。岩石互锁，乍狭乍廓，绀乳时滴，阴气迫人，火色深闪。行五里，至五代僧义存开山堂，可坐百人，有石鼓、石床、石盆诸物。过此凛凛，莫穷其源。有寺曰芙蓉，唐太和七年建，咸通八年赐额延庆禅院。宋太平兴国间改名兴国禅院，明万历间废。国朝康熙四十二年，僧唯括重修。宋黄榦《登灵洞岩歌》：“寒岩突兀山之阿，足履危蹬攀藤萝。岩下清泉响环佩，岩前古木交枝柯。当中洞门忽开豁，上有石屋高嵯峨。乾坤开辟已呈露，鬼神守护频挥呵。重门黯淡不可入，以火来照所见多。出门小洞亦奇绝，神龙奋怒吞蛟鼍。胜景如此难重过，手倚石壁频摩挲。安得雄思如悬河，长吟大咏复高歌。”又《宿芙蓉寺》诗：“万叠云山踏雨来，白云依旧压山隈。尊罍罄尽客怀恶，衣缕沾濡僧意猜。默坐香炉烟起伏，喜闻灵洞石崔嵬。五更清磬丁当响，参斗横空天四开。”明林鸿诗：“香刹瞰林邱，逢僧信宿留。风帘乘月动，露簟犯凉收。宿鸟微喧曙，明河淡泻秋。一径空寂境，人世漫沉忧。”徐《寻芙蓉寺故址》诗：“先朝名刹总凋零，野鸟哀呼不可听。禾黍几多经雨绿，芙蓉依旧插天青。开山缁衲谁为嗣？护法伽蓝尚有灵。遗址荒芜寻未得，屡将歧路问园丁。”谢肇淛诗：“峰回路断莽萧萧，一片平田长绿苗。荔薜村深祗树尽，芙蓉峰在化城遥。雨中草色侵苔础，竹里泉声咽石桥。野鸟啼春猿啸夜，居民犹自说前朝。”
　　寿　山　距郡北八十里，与芙蓉、九峰对峙。产美石，莹洁如玉，可为印章。郡旧以产寿山石名著。去山五里，又有五花石坑，石具五色，惟艾绿者难得。唐光启三年，建广应院，明万历初重建，今废。明徐《游寿山寺》诗：“宝界销沉不记春，禅灯无焰老僧贫。草侵故址抛残础，雨洗空山拾断珉。龙象尚存诸佛地，鸡豚偏得数家邻。万峰深处经行少，信宿来游有几人？”谢肇淛《游寿山寺》诗：“隔溪茅屋似村廛，门外三峰尚俨然。丈室有僧方辨寺，殿基无主尽成田。山空琢尽花纹石，象冷烧残宝篆烟。禾黍鸡豚秋满目，布金消息是何年？”陈鸣鹤《寿山寺》诗：“香灯零落寺门低，施食台空杜宇啼。山殿旧基耕白水，阪田新黍啄黄鸡。千枚碏璞多藏玉，三日风烟半渡溪。康乐莫辞双履倦，芙蓉只在九峰西。”
　　天香台　在洋坑，石壁耸峭。宋大观中有孝子焚香祝亲于此，书“天香台”三字，有颂四句，下有龙潭。明谢肇淛《天香台》诗：“路出洋坑古石台，大观题墨委苍苔。土人爱客烹新茗，笑指龙潭万壑雷。”
　　盘　石　在五六都，俗名彭石。
　　由长箕岭迤北，为聚齐亭。俗呼猪蹄亭，为大湖县丞所辖，诸乡入省总路。春夏之交，笋市最盛。
　　下　寮　上　寮　右通连、罗，上通大湖。
　　岗　洋　距上寮二十余里。由五县寨入省，西、北二门由此分途。
　　五县寨　地接闽、侯、连、罗、古田、闽清，故名。有把总驻防。旧有五县寨巡检，今移驻竹崎。
　　大湖乡　紧接五县寨，为县丞驻扎所。
　　丁　山　在大目溪上十余里，形如丁字，路通雪峰。又有大坪、小坪，俗呼太平庄也。
　　雪　峰　在二十八、九、三十都之中，宋嘉详东里也。旧名象骨峰。高四十里，根蟠侯官、罗源、古田、闽清四邑，未冬或雪，盛夏无暑。唐乾符间，僧义存至武陵传法于五祖德山，还闽居芙蓉山石室。其徒蝟集，乃与里人谢仿辈诛茅为庵，于凉映台北，迎义存来往。其徒益盛，乃去庵三百步，经营建寺。里人蓝文卿舍田七千余亩，屋五百间。诸物称是，遂为南方丛林第一。乾符二年，号雪峰应天禅院。乾宁元年，复于陈洋造法堂，王氏倾资给之，厦屋弥山，铸用像设悉具。光化三年改号应天。广福三年，巾钵往来，率一千五百人。宋太平兴国三年赐号崇圣。山有凤凰冈，寺主山也。梯云岭，其巅险峻，若登天然。应潮泉水才数寸，浅深盈涸，与潮相应，相传为海眼云。鳌山阁，真觉所建，识成道之由也。枯木庵，外嵌中枵，真觉入定于此。今庵内有唐天祐乙丑造庵题刻；所谓廉主王大王者，盖审知也。又有雍熙四年，知郡事何允昭题刻。龛外则有元祐韦子鉴诸题名。又有留香堂、乘云台、无字牌。难提塔，即义存真身塔，存有谶云：“石卵爆尽，吾当复生。”明宣德间，石卵已爆，寺宇重兴。又有望州亭、卧云台、鞭门石、文殊台、醮月池、虎迹石皆奇胜。寺前旧有古杉二，乃闽王与真觉手植各一。今真觉者直上参天，闽王者樛而逮地，皆数十围，近皆无存。又有水磨，真觉自题云；“庵前终日无狼子，磨下竟年少雀儿”，今亦失。元刘弇《赠雪峰长老守超》诗：“仰窥玉奁天面窄，顽碧颠青自天掷。祖师不管地祗悭，千五百徒此其宅。流水声中换今昔，粉抹頳糊老椽壁。枯木庵回旧日春，难提塔寺重来折。超公最后法席张，全机朴落辊球场。曾令天花倏飘坠，况有庭桔符青黄。乌藤横膝傲佛祖，熟识眉宇瞬且扬。天吴吹澜洗霾垢，方诸挹月来清凉。东瓯万刹尽金布，咋舌谁堪论妙悟。曾教参儿走衲云，高枕无乃林泉负。庐峰南远真西材，叩寂丈室惭宗雷。秀颠庞眉遍人爽，反疑不自尘中来。由来山兴复不薄，畏途何计挥尘缚。诘朝走马汗修颜，又作扬花无上泊。”明唐泰《雪峰寺》诗：“微霜落叶度关河，古寺深秋掩薜萝。轻策独随飞鸟去，好山遍向夕阳过。三花祗苑逢僧少，独树空林积雨多。暂盍朋簪耽胜果，下方尘土易蹉跎。”王恭《雪峰歌送雪上人》：“七闽山多如蜀川，千岩万壑如登天。六华峰欹雪作顶，五月夜半闻寒蝉。芙蓉石窄人飞过，莲宇经台尚经火。无字碑横鹿任眠，磨香石冷从猿卧。忆作法园初布金，三千缁锡绕丛林。经行龙象诸天影，禅寂蛟鼍万籁音。衫枝青青低拂地，木人也悟西来意。五百年光转眼休，重见真僧出凡世。镡津法侣解楞枷，却下九峰登六华。枯木庵前挂如意，留香堂上搭袈裟。朅来下界相逢处，幸接微言沃甘露。凿齿由来识道安，远公自是奇元度。法舟今去几时逢，尘世空瞻象骨峰。归见住山相问讯，西江一派是禅宗。”叶向高《游雪峰寺诗》：“障日太崚嶒，炎天散郁蒸。峰寒犹带雪，径仄半垂藤。卧病君恩隔，安禅世态憎。留连不能去，觉路尚堪乘。”“招提开宝地，振锡自何年？绣柱围苍藓，虎廊响瀑泉。布金人已去，说法事空传。辛苦催租吏，豪门半寺田。”“青山看欲遍，此地喜初游。洞古松杉翳，堂倾鼠雀愁。法云时作雨，僧腊不知秋。分得伊蒲供，还为信宿留。”“存公振宗教，遁迹到兹山。古木犹藏钵，经年只闭关。斯人不可作，流水自潺湲。一脱微名累，超然心境闲。”徐《游雪峰寺》诗：“踏遍危峦翠霭重，寺门金榜署唐封。三冬积雪埋孤嶂，百尺春潮战万松。石卵爆残成谶纬，木球趯后露机锋。一轮皓月芳池照，影出云端象骨峰。”“路入云边少客来，翠微深处竹房开。断碑岁久摩无字，古镜尘封挂有台。钟为缺余唇啮土，井因眢后幕生苔。佛田一半归豪主，谁舍蓝家长者财。”谢肇淛《游雪峰寺》诗：“古刹高临象骨峰，客来下界已闻钟。摇空塔影依双树，卷雨涛声吼万松。百里远山皆贴地，四时积雪尽成冬。木球不动香台冷，犹有残碑藓未封。”“一从飞锡乱峰巅，宝地香灯七百年。水转山田无雀耗，云归石洞有龙眠。窗前池蘸千林月，海外潮通半壑泉。胜事只今俱寂寞，残经空锁讲堂烟。”
　　郡东北出井楼门，即旧城外之船场门，亦曰临江楼门。为四明桥。即门外木梁桥东有通天境社、湖前亭，旧滨东湖，今湖湮，亭犹以湖前名，祀真武。前有石桥跨小浦，宋郡守蔡襄从乐游桥开。沿城外抵汤门、琴亭、湖心，至北岭下去思桥北，出河尾船场，散入港北小浦中。浦石泉，安福以北，知县樊纪又作桥十三，此其一也。
　　浮仓山　在二都。《闽都记》：晋太康时凿东湖，山在湖心，上平下方，若浮仓然。今湖淤塞，周遭皆田矣。《万历府志》：相传为闽越王积谷之所。
　　新　店　有乡市，故名。为东北诸乡出入孔道。
　　战　坂　在城东北十里而遥。相传五代晋天福中，南唐兵与李仁达鏖战于此，故名。营垒之址，犹存荒莽中。其西有陶灶，王审知筑南北夹城，陶砖于此，令砖悉印钱文，后归吴越，人以为兆云。明陈副使子文墓在战坂，郭造卿《谒墓》诗：“芙蓉峰下路，松柏陇边邱。况复平生好，曾来几度游。江村斜抱郭，林树还连洲。仰止高风在，停居更少留。”徐诗：“北望莲花缥缈峰，抠衣来拜若堂封。宫墙俎豆传千载，泉路衣冠闭几重？门客把杯留宿草，故人留剑挂高松。峨峨神道龟趺立，不愧题碑有蔡邕。”
　　自四明桥直北，为四明亭，路通连、罗、福、宁，前汇澄渊。
　　观风亭　迎送之所。
　　来宜铺　达于北岭十里而近。
　　琴　亭　先朝邑令巡行阡陌稍憩于此，俗呼虔亭。
　　龙窟山　其南为涧田山。
　　北　岭　在四十二都。有铺达于宦溪。山磴路北通连江，沿岸以跻高千八百步。宋嘉祐三年，知县樊纪募治径路，迄今赖之。
　　桂　湖　一名贵湖，在四十二都。群山环合，清溪中注，平旷如盘，周回可二十里。村落皆倚山临流，中通一径，险阴可守。中有汤泉，出巨石间，呼为纱帽石。又有灵峰、五云、大冥、石竹垅诸胜。
　　宦　溪　下抵任溪八里而近。
　　任　溪　有降虎岭。
　　汤　岭　有铺，由北岭至此三十里而遥；又四十里入连江县界。谚云：“汤岭兜，北岭头”，言其险峻也。按：省会达连江，自来宜铺经宦溪、板桥、任溪，凡四铺，交连江俱山路。
