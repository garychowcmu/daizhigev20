   《四库全书 四明它山水利备览》　　（宋）魏岘 撰
　　钦定四库全书

　　史部十一

　　四明它山水利备览

　　地理类四

　　河渠之属

　　提要

　　臣等谨案四明它山水利备览二卷宋魏岘撰岘鄞县人官朝奉郎提举福建路市舶鄞故有它山一水其始大溪与江通流咸潮冲接耕者弗利唐太和七年邑令王元暐始筑堰以捍江潮于是溪流灌注城邑而鄞西七乡之田皆蒙其利岁久废坏宋嘉定年间岘言于府请重修且董兴作之役因为是书记之上卷杂志源流规制及修造始末下卷则皆碑记与题咏诗也按新唐书地理志载明州鄮县【按鄞县在唐为鄮县】南二里有小江湖溉田八百顷开元中令王元纬置东二十五里有西湖溉田五百顷天宝二年令陆南金开广之今此编称它山水入于南门潴为日月二湖其日湖即小江湖月湖即西湖谓二湖皆元暐所浚而不言有天宝之陆南金似有缺畧至其以元纬为暐以开元中为太和七年则此编所载诸碑记及唐僧元亮诗证佐显然俱足以纠唐志之谬不得以与史异文为疑矣此书在地志之中颇为近古宋四明郡志尝采其说然传本颇稀几于泯没明崇祯辛巳郡人陈朝辅始得旧帙梓行版亦散佚首有岘及朝辅二序而末以四明志序附之今宝庆四明志尚有传本已别着録毋庸复缀故删去不复録入云

　　乾隆四十四年四月恭校上

　　总纂官 （臣）纪昀 （臣）陆锡熊 （臣）孙士毅

　　总校官 （臣）陆费墀

　　●四明它山水利备览序

　　民以食为天然以滋以灌生是百谷而粒我蒸民者非水之功虖此六府养民所以首水而终糓也田而不水虽后稷无所施其功鄞邑之西乡所仰者惟它山一源厥初大磎与江通泾以渭浊畊凿病焉唐太和七年邑令琅琊王公元暐度地之宜迭石为堰冶铁而锢之截断江潮而溪之清甘始得以贯城市浇田畴于是潴为二湖筑为三堨疏为百港化七乡之泻卤而为膏腴虽凶年公私不病人饱粒食官収租赋歳歳所获为利无穷可谓功施国徳施民矣然时有旱潦则当蓄泄水有通塞则当启闭堨埭当修沙土当捍不无待于后之人岘幼尝奉教于先生长者以为学道爱人之方不必拘其事茍可以致其爱人之心无非道也家距堰不数里自间铸来归闲居十余年日与田夫野老话井里闲事且州家尝属以任修堨淘沙造闸之责益得以讲源委究利病又考图志所载及前哲记文粗知兴造增修之繇参以已见编为一帙目曰四明它山水利备览庶几讲明水政者观此或易为力云淳佑二年上元节里人魏岘书

　　盖沟洫始于夏禹经界始于商高宗而水利所繇兴若周官营沟行水之制止水蓄水之令犁然大备昔之为民兴利者时行视郡中水泉开通陂池起水门提阏数十处以广灌溉此王政必务其大也唐鄮令王公元暐之作堰它山也闗吾乡旱涝丰歉之数綦巨而潬衍不适于度茨塖不毖于防漏井匽潴不平其衡水属梢沟不符于则此不令经界偕沟渎胥病耶郡乗间采宋魏岘它山水利备览之说而全帙漫漶莫稽颠末顷林郡公属吾年友杨齐庄补此志之缺余过从商搉翻几上得之询自锺潭旧家藏此抄本亦成化间物也齐庄指示余此即不得为指南车或亦借作驱山铎而余亦惊喜见所未见因先寿诸锓以传夫志牒之尚于过存也即如孙叔敖芍陂一事史仅约畧言之使不考唐六典畴知此陂首受■〈山〈鬲〉〉之渒水又畴知濠水流注陂中不考水经注畴知淝水东北经白芍亭下东集为湖而芍陂以此得名不考元和志畴知此陂外楚相又作阳泉大业诸陂不读鸿烈畴知芍陂之即是期思不考三国志及凤阳郡志畴知尚书郎邓艾重修于建安间旁为五十小陂利被沿淮广陵数十镇不考隋书畴知赵轨之修开六门为三十六门灌田至五千顷夫以彼章章如是而博雅君子犹有未能尽胪其事者何况僻在东南又仅籍寥寥文献为足征讨论功踈吾党亦与有其责矣礼有之上有大泽则夫人待于下流此即善沟水潄之说也易有之地中有水师君子以容民畜众此即善防水淫之说也潄则为川为渠淫则为泽为陂必如此而后尽沟渎之利必如此而后倍经界之获坎止流行之象不觭为水利设而水利之大通于政矣潄流之说可以旁通者余得唐崔巏之记大业陂曰揆腐曝淤倍高彻卑又曰横杀冲波泄流引洫即是数语足赅水经又得之穆员之记石斗门曰善为水者不与之竞如斧斯锐以分其冲如月斯仰以折其势宛然喉深口速之象犹指诸掌兹以备览方沟洫志河渠书或不足以方崔穆二记有余矣而又安知崔穆二记是修沟洫河渠者所必收乎故此等书通都大邑未必得而板扉小筑中或得之锺氏之藏所谓礼失求之野也余以得购访遗书之法玉轴牙籖未足録而残篇蠧简中足録之齐庄之采所谓谋于野则获也余以得网罗旧闻之法要以水利经画自叔敖李冰史起以下汉则有若刘信文翁郑当时儿寛召信臣王景诸人唐则有若云得臣长孙祥李袭黎干温造孟简诸人宋则有若范文正刘彛吕頥浩钱良臣诸人我明则有宋公礼刘公大夏陈公瑄徐公有贞朱公衡潘公季驯诸人计此一代逺猷百年硕画暇时并当同齐庄辑成全部以商治河通漕之畧俾王公与前后诸贤并垂又俾此书亦与前后诸贤纪述并传是岂在宋徐节孝先生治河议之下而不逺出我朝戴村白老人献策之上哉经济君子循览是书废修坠举当不仅为此地旱涝丰歉之计大埤赞已也齐庄大小并识今古兼综新志成行将重于琬琰而借此藁本作津梁是书之传又无俟余言之毕矣崇祯辛巳七月既望前柱下史郡人陈朝辅燮五氏谨序

　　●钦定四库全书

　　四眀它山水利偹览卷上

　　（宋）魏岘 撰

　　它山水源

　　它山之水源自越山委蛇绵歴几二百里繇上虞县分水岭【一名斤岭自趾至颠凡十六里故名】百余里然后歴大小皎密岩樟邨桓邨平水邨此其大派也又一派出仗锡山并合众山之■〈氵不〉会扵大磎至于它山溪通大江潮汐上下清甘之■〈氵不〉酾泄出海泻卤之水冲接入磎来则沟浍皆盈去则河港俱涸田不可稼人渇于饮唐太和七年邑令王侯元暐相地之宜以此为水道所歴喉襟之处规而作堰截断咸汐导大溪之■〈氵不〉自堰之上北入于溪百余丈折而东之经新安歴洞桥此前港也自镇都入惠眀桥至仲夏二水至新堰面合■〈氵不〉经北渡栎社新桥入南城甬水门潴为二湖曰日曰月畅为支渠脉络城市以饮以灌出西城望京门由望春桥接大雷林邨之水直抵西渡其间支分派别■〈氵不〉贯诸港灌溉七乡田数千顷天之旱潦有不可必此水岁可恃以为常田事仰之实为霖雨自唐逮今四百十有六年民食之所资官赋之所出家饮清泉舟通物货公私所赖为利无穷先贤堰是而以此水锡吾邦人所以为生民立命也【内■〈氵不〉字即流此字即此从原抄后仿此】

　　置堰

　　侯之经营是堰也歴览山川相地髙下见大溪之南沿■〈氵不〉皆下其北则皆平地至是始有小山虎踞岸傍以其无山相接故谓它山详见鄞志南岸之山势亦俯瞰如饮江之虹二山夹■〈氵不〉钤锁两岸其南有小屿二屹然中■〈氵不〉有捍防之势人目为强堰其北小山之西支港入溪则七乡水道襟喉之地因遂堰焉由是溪江中分咸卤不至清甘之■〈氵不〉输贯诸港入城市遶村落七乡之田皆赖灌溉【七乡曰　通逺　光同　桃源　句章　清道　武康　东安】

　　堰规制作

　　它山乃众流胥会之地每岁至秋万山之间洪水暴涨湍激迅疾极目如大海侯之为堰也规其髙下之宜涝则七分水入于江三分入溪以泄暴流旱则七分入溪三分入江以供灌溉堰脊横阔四十有二丈覆以石版为片八十有半左右石级各三十六岁久沙淤其东仅见八九西则皆隠于沙堰身中擎以巨木形如屋宇每遇溪涨湍急则有沙随实其中俗谓护堤沙水平沙去其空如初土人以杖试之信然堰低昻适宜广狭中度精致牢宻功侔鬼旦与其佗堰埭杂用土石竹木砖筱稍久輙壊者不同常时大溪之水从堰流入江下歴石级状如喷雪声如震雷耆老相传立堰之时深山絶壑极大之木人所不能致者皆因水涨乗流忽至其旦矣乎【内旦字即神从原抄】

　　梅梁

　　梅梁在堰江沙中鄞志谓梅子真旧隠大梅山梅木其上为关于稽禹祠之梁其下在它山堰亦谓之梅梁禹祠之梁张僧繇图龙扵其上风雨夜或飞入鉴湖与龙斗人见梁上水淋漓而萍藻满焉始骇异之乃以鐡索锁于柱它山堰之梁其大逾抱半没沙中不知其短长横枕堰址潮过则见其脊俨然如龙卧江沙中数百年不朽暴流湍激俨然不动有草一丛生于上二二时常青耆老传以为龙物亦圣物镇填者耶【内亖字即四从原抄】

　　三堨

　　侯既作堰虑暴流之无所泄遂为三堨以唘闭蓄泄涝则酾暴■〈氵不〉以出江旱则取淡潮以入河平时则为河港之表耆老谓侯自堰口浮三瓢听其所至而立焉由堰之东十有五里为乌金堨【俗谓上水堨】又东三里为积渎堨【俗谓下水堨】又东二十七里为春行堨【俗谓石堨】此小溪镇入南城甬水门河渠也皆随地之宜而为之四眀乌金堨久废嘉定辛巳岘请于朝重建详见郡志及乌金堨志

　　日月二湖

　　鄞志称城中日月二湖皆源于四眀山自它山入于南门潴为二湖在城西南隅月湖中有十洲三岛之胜湖之支渠缭遶城市往往家映修渠人酌清沁又云四眀山之旁诸山萃焉雨盛则涧壑交会出为漫■〈氵不〉无以潴之其涸可立而待非特民渇于饮而河纳海潮以之灌溉田皆斤卤畊稼废矣唐大和中侯乃视地髙下伐木断石横巨■〈氵不〉而纳之浚二湖以受其入溉田八百余顷唐地理志载鄮县下注云南二里有小江湖太和中令王元暐置小江湖即日湖也以此考之人知侯置堰而已而不知疏南城一带之河立三堨浚二湖皆侯之功也崇寜间唐蒙为重修它山堰记曰唐人王元暐令鄞导它山出水作堰江涘约水势贯城以入潴为平湖疏为长河掬为幽沼后人徳之爰立庙貌舒公信道西湖引水记西湖即月湖也时有旱而引它山之水入月湖以济一城之所用邦人喜而公为之记也今城中十万户日用饮食可不知所自乎

　　广徳湖仲夏堰已废并仰它山水源

　　唐地理志载鄮县其下注云西十二里有广徳湖溉田四百顷贞元十一年刺史任侗因故迹増修西南十里有仲夏堰溉田四千顷太和六年刺史于季夏筑今湖堰并废延庆二年郡守尚书胡榘再修鄞志既载广徳湖兴废之由复附言扵后曰今岁夏初愆阳再旬东乡惟恃钱湖以不恐西乡渠■〈氵不〉已竭舟胶不行幸而祷雨随应钱湖犹可资灌溉而它山堰水决无可救之理此盖未知它山之水源深■〈氵不〉长也岘屡因亢阳惜水之泄从权以土石増障堰上约鄞江之水以入溪又浚水口淤沙引水以入田故水势■〈氵不〉贯诸港滔滔不已使有人焉力行障堰排沙之说则何旱之足虑谓其无救于旱则误矣或曰广徳废湖之田中间川渠及仲夏之港纵横■〈氵不〉贯岂无大雷林邨建岙之■〈氵不〉何独它山夫言水利者不必言其■〈氵不〉衍之时而当言其旱涸之际如■〈氵不〉衍之时何往无水惟亢旱不竭方足恃也大雷林邨建岙之水山近源浅常时与它山合■〈氵不〉絶无以别稍遇旱涸则■〈氵不〉必先竭至它山之■〈氵不〉独共输灌以此言之虽谓悉仰它山之水可也

　　淘沙

　　四眀占水陆之胜万山深秀昔时巨木髙森沿溪平地竹木亦甚茂宻虽遇暴水湍激沙土为木根盘固■〈氵不〉下不多所淤亦少开淘良易近年以来木值价高斧斤相寻靡山不童而平地竹木亦为之一空大水之时既无林木少抑奔湍之势又无包缆以固沙土之积致使浮沙随■〈氵不〉奔下淤塞溪■〈氵不〉至髙四五丈绵亘二三里两岸积沙侵占溪港皆成陆地其上种木有髙二三丈者繇是舟楫不通田畴失溉人谓古来四季一浚今既积年不浚宜其淤塞嘉定己亥旱势如焚田苗将稿岘随宜为浚■〈氵不〉障水之策一繇出脉滔滔其来■〈氵不〉贯百港随水所及俱获沾溉夫浚之一寸则田获寸水之利浚之一尺则田获尺水之利浚之愈深所灌愈逺为利愈溥矣虽然淘沙当于未旱之先又当弃之空闲无用之地何则夫旱岁淘沙此救一时之急耳是时农夫皆自翻水车以救就槁之苖其势不可久役稍或违时苗已槁矣冝扵未旱之前农隙之余多其工役假以日月务令深广庶几可久天下之亊不劳者不能逸不暂费者不久安若惮费畏劳用功不深其效亦浅或略闿沙中之港而不去港中之沙止可为旱岁急救旱苗之计经一小雨则沙淤随塞或去港沙而堆两岸经一大雨则仍前洗入港中如能运沙逺去江近则去于江水之中江逺则堆于空闲之地庶几可久然地皆民地种植所资安得空闲冝临时相视遇窊坎空闲处不惮稍逺则可矣但戒董役之人务在公平不得容私独堆一处则人心自服如能浚深一尺或二尺其利尤溥开浚之时先宜壅住上■〈氵不〉然后从下■〈氵不〉为始庶得沙干不先为水所浸役夫易以用力淳佑元年辛丑岁沙淤尤甚髙出水面至四五尺自堰港口至新安庙前凡五百余丈舟楫不通岘闻于乡余大参天锡见委提督浚治役夫人给米二升官钱四十足分顾【通逺光同句章】三乡人户及轮差柴船户各备锄担先期约日标识界分令各甲管认丈尺晨集暮放至则记名印臂以见大数放则点名辨印以给钱米钱米纔给臂印随拭岘亲自监临务令均平着实顾直既优给散以时视其勤惰量加赏罚人心欢趋且不敢慢自十月十日甲子鸠工至十一月二十六日迄事是役也助以侄■〈氵〈雨上亏下〉〉且令儿軰监视及放水口奔湍而入势如江潮始焉堰上之水其余尺髙移时之间堰水低平尽引入港壬寅七月以连雨水涨港沙复淤乡帅陈大卿垲复委岘开浚回沙闸成更欲去沙令深亦委岘淘沙程赵二公给田收租岁充淘沙顾夫之用嘉定七年权府提刑程公覃捐缗钱千有二百贯置田四十亩三角二十九歩收租谷一百一十四石一斗五升系西郭斗斛岁充它山淘沙之用嘉熙三年岘尝以淘沙利便乞増置田畮前政都承赵公以夫给到刘泳没官田二十九亩三角二十五歩每年收租米二十一石二斗二公虑民之意可谓逺而惠民之徳可谓厚程公所置榖田始委乡之上户掌其租入督以邑丞上户不欲与闻官事委之云涛观观又不欲遂归丞厅岁旱之时民救将槁之苗如救气絶之命榖既在官临时申请缓不及事近者连岁旱涸岘多自出力雇募开淘然私家之力终不如官使榖在丞厅遇旱即发济用不浅縁上下申请其势未免转折仓卒粜谷价钱减而雇直轻淘沙不过半日仅如人家开挖沟渎分开中间一线水路而已所办仓卒何暇深广赵公所给米田契书发下丞厅租米付与云涛观观又辞不受然岘思之不若府仓自行收桩遇有旱暵遣吏开淘然恐细民畏惧官府不敢申请稽渉日久无及救旱莫若委小溪监镇就近兼措置淘沙事遇旱则行支请庶免缓不及事之患夫旱暵之时官府祈祷徧求名山靡神不举靡爱斯牲犹有勿应如能扵不雨之际用功深浚沙港并浚南门沿河髙仰之处自然水应可供车注关集乡社各开近地河港家出一老人各两日轮雇处处开掘以接它山之水则处处有水矣祷且未必即应浚沙其效可必所贵官民各勿惮烦当旱干时人心欲水恨无可浚纵无雇直人亦乐趋如榖米寛余给之固善所虑诸乡各浚近地役徒之众不可徧给故耳程公所给榖田尝申朝廷照会永充它山陶沙之用赵公所给米田亦宜如程公榖田申朝省照会

　　防沙

　　它山一境其地皆沙纳水之咽既窄引水之港复狭以致■〈氵不〉沙易扵壅塞沙之入港凡有三焉七八月之间山水暴涨极目如海平地之上水深丈余湍急迅疾西岸之沙径从平地横下入港须臾淤湍一也或遇积潦虽不没岸而溪亦湍急沙随急■〈氵不〉迤逦入港日引月长不觉淤塞二也自港口至马家营一带两岸之沙或因霖雨冲洗或因两岸坍损或因木植冲击积久不已亦能填淤三也欲障平地之沙宜于西岸去港一二里量买地段南自港口北自山下以属于溪北去港逺南去港近带斜筑叠堤以粗石阔为基址髙七八尺外植榉栁之属令其根盘错据岁久沙积林木楙盛其堤愈固必成髙岸可以永久欲障积潦湍■〈氵不〉入港之沙冝就吴家桥南港狭处立为石闸中顿闸版五六片畧与岸平水轻在上沙重在下水从版上不妨自■〈氵不〉沙遇闸板碍住不行沙之所淤不过闸外三四十丈淘去良易版之为限以水为则水涨则下水平则去唘闭以时不病舟楫欲障两岸之沙冝扵两岸钉松桩用觕石砌叠博岸覆以石版如城南塘路庶免水洗岸沙木植冲击坍损之患然置闸砌岸可以防平常积雨港内之沙或遇大水径自西岸拥沙而来非二者所能御石堤之护此策之上者也姑存三说以俟来者

　　前修后堰

　　耆老相传谓堰先贤灵迹功与旦侔不可妄加增损后人有增损者輙有祸罚南渡之后里之富民周四耆者谓堰稍低惜水之泄遂扵堰上加石版厚七八寸比侯元石长减二尺前叙规模制作言为片八十有半者即周耆石也堰之元脊在周耆石下不可复数周耆未几家废人亡遂谓增堰得祸故视堰如旦物不敢措议修筑为是说者果先贤意耶先贤之意惟民利是视而已堰非天造亦人为耳寜无成壊苟有能嗣而葺之以寿此堰扵无穷寜非先贤所望扵来者哉周耆之前修筑者亦不一郡志称国朝建隆间康宪钱公亿跪请于旦增筑全固崇寜间杨蒙重修堰志云岁久川淤堤垫堰隳人各自私岐分派引旱涸如初先是监船场宣徳郎唐意窒其岐派培其堰堤郡志亦言以土次第増筑佥幕承议郎张君必强复增卑以髙易土为石冶鐡而固之肩舆而往操舟而还人叹旦速又魏行已增修它山堰记云绍兴丙寅农事举趾而它山之堰縁■〈风贝〉风忽起潮汐冲突川淤堤垫堰埭堕圮太守秦公委督官吏补土石之罅漏塞梁坍之隤穴易土冶铁而固之旬日之间厥功告成以此考之周耆之前堰盖尝屡修矣谓堰不可修筑者果旦意耶然唐意以其土次第而筑之或者从权救旱之策未必可以经久盖它山之■〈氵不〉湍激迅疾非叠石冶铁以障以固则日久冲洗安能久而不壊哉意之策用于救旱之时眀矣后人之欲议修筑者幸无泥增土之说矣夫山岳嵒崖元气所结犹有崩裂物久则壊此其常理壊而复修乃得全固耳旦寜恶之耶然非果损则断不可轻动今但在夫保护之俾勿壊则旦人之所共愿也

　　护堤

　　浚沙若无与于堰其实关系于堰者利害不细沙港淤塞其时舟楫不通竹木薪炭其价倍贵贩鬻者装载过堰竹木排筏越堰而下猛势冲击声震溪谷堰身中空不胜负重城门马力追蠡歴年初虽不觉久必大损辛丑岁因此堰石颇有损动前后府牓非不禁约人取其便不顾利害虽禁莫止此堰若损溪水酾泄咸卤冲入田不可稼民不粒食官失租赋况此堰灵迹圣异殆有鬼力旦功万一损壊寜后人所能遽行营设即使可办不知当用几工几金经渉几日然后可成公私同一利害愿共珍护之

　　闿水口

　　堰上水口狭甚溪流入港者尟而入江者多水口有石幢为界外为官港内为蒋宅之地约一二畮若买此以展水口庶几纳水稍洪

　　古小溪港

　　许家桥东有地名童家■北有古沟势与港接今为沙所塞而污沥尚在耆老相传此正小溪也溪通建墺旧尝开浚以通它山之水今沙淤塞或谓可以再浚

　　洪水湾

　　去堰半里余沙港之南地名古城有小港南属于江今为沙所壅耆老相传谓旧尝于此置堨近縁屡经洪水江■〈氵不〉冲入渐与港通恐日后为江水冲开溪■〈氵不〉颠泄宜筑堤岸北

　　山下古港

　　它山堰上大溪之北绵延皆山山下有古港西自锺家潭大溪分派而来延袤二三百丈未至沙港百余丈其■〈氵不〉中断水稍长则越过平地径入沙港近下石道头水平则止水之所道迤逦低窊港沥分眀古老相传云侯之造堰先作坝截溪水令干然后用工故自锺家潭引大溪之水循山之东属于沙港堰成去坝遂为二派一派径从堰上入大江一派则锺家潭之港也今虽断■〈氵不〉港沥俨然若能开浚此港径取大溪之水东入沙港一则水势径顺入溪必多二则洪水汛涨之时水与湍沙顺流俱东不被横挟入港姑存所闻以俟来者

　　水喉食喉炁喉

　　岘考郡志所载引水于州北凿两池以停之淫潦汜溢则城之东北隅有二堨以泄于江目之曰食喉气喉注云水自离入不有二堨以泄之岁旱则有火灾绍定元年守胡榘闻诸朝廷禁民立屋以塞二堨且欲浚导必时堤防必谨然不眀言堨之所在岘询诸耆老仅知来歴气喉堨视食喉稍大经都税务歬在东渡门墙下以版为闸潮长则与板平市河之水充溢则唘闸以泄于江食喉堨视气喉稍小在市舶务之南墙下止用泄水却不通潮又有水喉一堨亦以泄水若夫二池人谓蛟池蜃池是也郡志止说清澜池及府池而亦不言蛟蜃二池在何埊或谓蜃池湮废已久今为民居堨与池虽无与扵堰而水源皆出扵它山实关一郡之气脉故并及之

　　积年沙淤处

　　马家营西至孙家桥五十二丈六尺孙家桥至许家桥七十丈许家桥西至潘知府宫前一百丈潘知府宫前西至万家道头九十丈万家道头南至吴家桥一百五十四丈八尺吴家桥南至它山堰口四十七丈

　　王侯名爵侯封庙额

　　侯姓王讳元暐琅琊人也【见苏为记】唐太和七年以朝议郎行鄮县令上柱国筑它山堰浚小江湖民徳之立祠堰傍爵曰侯谥善政【见鄞志】而不言何代所封干道四年邑人朱世弥等请赐庙额增封爵省牒云奏内称在唐已封善政侯歴年既久元封文字不存难以扵侯爵上加封兼本朝自来未曾封赐庙额宜勑赐遗徳庙寳庆三年邑人复有请时里人王公塈在朝实专主其事亦以元封文字不存仍封善政侯庙额遗徳鄞志县令题名云府学有请立文宣王册文牒碑具载年月姓名唐书地理志云开元中令及以暐为纬俱不同岂唐史有鲁鱼之误耶

　　造堰协谋之人

　　堰之造也采公阇黎实佐经营今有祠像在侯之左今俗称悬慈法师

　　宪帅程公初置淘沙榖田设厅石刻节文

　　它山水灌溉鄞县管下七乡民田每年沙涨四季合用淘沙开淤和雇人夫一岁当一百千本府措置今支一千二百贯文官会委鄞县丞同乡官朱中颕将仕等置到田四十畮三角二十九歩半上白粳榖一百一十四石一斗五升每季系乡官收支掌管开淤仍委鄞县提督己申奏朝廷从申札下嘉定八年六月日朝散大夫直寳谟阁两浙东路提点刑狱公事兼知庆元府沿海制置司公事程覃记

　　赵都丞淘沙米田牒魏都大

　　照应据白札子条具它山水利便宜事件数内一项乞浚河淘沙奉台判呈刘泳没官田欲就内拨一项充淘沙使用据元承勘司理院推级刘楠供到山田埊坐落价钞数目内水田二十九畮三角二十五歩元契直钱计六百三十一贯七百文九十八陌每年上租米共二十一石一斗奉台判水田一项契书发下县丞厅租米每年责付云涛观认租仍牒魏都大知府照应府司除已将契书发下鄞县丞厅仰责付云涛观交收并给据付云涛观及关常平按照应施行外湏至公文牒请照应嘉熈三年十月日牒朝请大夫集英殿修撰知庆元军府兼沿海制置副使赵以夫押

　　淳佑元年十月余参政委淘沙

　　本月初十日兴工至二十六日毕自马家营至堰上水口共五百十三丈为工四千每工支官钱五百文米二升半共官钱计二千五百贯零十七个【内二百贯文代乡民醮愿】米一百石【监董等人日食在内】本月十三日兴工至二十日毕为工一千每工支官钱一贯五百文不支米钱计一百二十贯文足十一月回沙闸成■〈东攵〉大卿再委淘沙本月二十四日兴工至十一月初八日毕为工一千九百三十二工每工支官钱一贯五百文不支米官钱计四千九百五十一贯零一一百十七文【内敕字即陈从原抄】

　　建回沙闸

　　淳佑二年八月内陈大卿委提督建造始九月初八日至十一月七日毕同提督制干林元晋正奏名安刘闸三眼长三丈九尺髙一丈零五寸中一眼阔一丈二尺八寸两傍各阔一丈一尺柱位四尺东臂石岸八丈石锤十五层西臂石岸一十八丈石锤十五层石匠工钱每工支官钱二贯八百文米二升二合计工钱二千九百三贯零二百十七文杂夫每工支官钱一贯五百文计工钱四千四十九贯零五百十七文砌觕石每工支官钱二贯三百文计工钱一百三十九贯一百零十七文买石及松桩石工杂夫官钱共计二万六百二十贯七十一文十七界

　　看守回沙闸人

　　中一间闸板七片　许廿四　许亚六
　　东一间闸板七片　许十二　许十五　许三十七
　　西一间闸板七片　许阿二　许阿三　许阿四
　　看管闸人每月共支米一石府歴赴仓清领均分

　　回沙闸外淘沙

　　淳佑三年七月初十日八月二十日两次大飌水湍沙遇闸即止但闸外淤沙约五十余丈并里河王家水港岸傍之沙坍洗入港者三十余丈帅黄大卿壮猷委岘开淘始于九月初二日至初八日毕为工九百八十钱共计一百三十四贯四百文杂支在内

　　洪水湾筑堤

　　淳佑三年秋连经大风水冲壊江堤溪■〈氵不〉走泄岘闻于府黄大卿并委筑治始扵八月二十八日至九月初七日毕堤髙二丈阔一丈二尺长一十二丈为工三百七十二为钱共计八十七贯二百九十文足

　　请加封善政侯申府列衔状

　　右岘等居处海濵涵濡圣泽属当涝岁转为丰年旦有显功理难自嘿窃见本府鄞县事以一郡饮食七乡灌溉皆仰它山之水外此别无大源而咸潮混杂大为民病兼水大则涌入于河水少则多泄于江建置一堰民到于今享其利血食滋久灵着如初曰雨曰旸有祷必应一郡七乡之民恃为司命今岁初淫雨不止稼穑几壊于垂成乡人老穉羣祷祠下片云阁雨霁日开眀屡祷屡孚其答如应今岁一饱厥有由来縁旦在于唐朝已封善政侯本朝干道四年邦人有请准省札仍封善政侯赐遗徳庙额兹者恭覩眀堂赦文应诸路保奏旦祠祷祈应验者并与加封今来善政侯有此莫大之功灵着之迹所合敷■〈东攵〉况本府近创回沙一闸为民兴利迓续神休谨录白封告庙额■〈东攵〉牒在前具状申伏望台判备申朝省乞与峻加美号以答旦贶岘等下情不胜真切之祷谨状

　　设醮

　　绍熈五年因旱府帖小溪镇祈雨乡民因许师巫乐龙大三牲旦愿小溪监镇蒋修职子泳立疏隆庆二年夏旱师巫尝敛乡民钱物欲偿歬愿又以人情牵制竟成迤逦近年沙淤日甚或谓旦愿未偿所致辛丑冬淘沙因禀乡帅余叅政给楮劵五百千代民偿愿縁三牲用费不资兼不欲扰民又云涛观有三清阁之严浄及有东岳行宫之威灵亦不敢用牲牢然未阄于旦不敢轻改众议殊未有处岘恐成因循遂作三阄其一命道士改作三清界醮一百二十分以答龙旦并施斛以享堰旦其二命师巫作三界清醮其三用小牲牢三个卜于龙王及善政侯得第一阄岘即以其事白之陈帅再得官劵三百千助成醮事时雨雪连绵奏词之日阴云解驳日光穿漏自是晴霁邦民感悦皆以为精诚所格

　　四眀它山水利偹览卷上

　　●钦定四库全书

　　四眀它山水利偹览卷下

　　（宋）魏岘 撰

　　重修善政侯祠堂志

　　祭法徳施扵人则祭之能御大灾能捍大患则祭之是知声光垂于简编徳馨飨其庙食者岂徒然哉善政侯琅邪王公讳元暐册封之典图志载之偹矣按有唐太和中出佩铜章字人海徼时属承寛之后躬行阜俗之化以勤俭诫游惰以诚悫崇孝慈贪夫敛手扵衲间暴客屏迹于境外能使婚嫁有序惸独有依他民愁叹我则民谐乎礼乐他民雕敝我则民丰乎衣食诗所谓恺悌君子民之父母者欤先是厥土连江厥田宜稻每风涛作沴或水旱成灾不若采石扵山为堤为防回■〈氵不〉于川以灌以溉道乎润下之泽建乎不拔之基能扵岁时大获民利故自它山堰溉良田者凡数千顷得非谓法施于人乎能御大灾乎则侯之为政也易俗移风惠其生民沐义浸仁泽及来裔使永永之世犹受其赐者不可胜数则子路治蒲之政西门投巫之酷谅多惭徳矧今海县晏清哲后求治一司之任非贤弗居太博王君辍玉笋之班假墨绶之秩去民之害必杜其渐兴民之利必臻其源佗日响侯之徳声谒其祠庭则门榛砌草曝露尤甚将何劝民乎吾将新之吏忻民欢风动草偃征材揆日经之营之于是迁祠之基止堰之上使泛舟者赖其徳力农者懐其恩观其庙貌翚飞矢棘垣墉蔽亏及其庭也则若聆乎片言升其堂也则如闻虖笑语哉乃洁诚端简享旦于祠是使遗爱之道载彰严祭之礼斯在江之浒佑我蒸民呜嘑侯之生也以子男之位能以善政被乎俗其殁也以正直之道能以不朽留其旦向若为唐巨僚列爵重位必能霖雨四海舟航巨川则贞观不为辽哉知县太博誉播乎疲俗景慕前哲树之休声庶使飨斯之庙者知仁政之可尚也为通理侯藩偹熟徽烈俾旌如在无愧直书其祠堂之栋宇官吏之名氏请附之碑阴时大宋咸平四年岁次辛丑六月初伏前一日记宣徳郎守殿中丞通判眀州军州兼市舶骑都尉借绯苏为撰朝奉郎尚书虞部员外郎知眀州军州兼市舶上骑都尉赐绯鱼袋借紫丁顾书

　　西湖引水记　　舒亶

　　按州图经鄞县南二里有小湖唐贞观中令王君照修也盖今里俗所谓细湖头者乃其故处焉湖废久矣独其西隅尚存今所谓西湖是也明为洲濒海枕江水难蓄而善泄岁小旱则池井皆竭而是湖所以南引它山之水为旱岁备熈寜乙卯岁大旱湖涸建中靖国改元之夏秋不雨湖又涸民渇甚至穴窊下滤濊滓以饮而国家将有事于郊丘上供之舟复阨不得进公私交病上下狼顾漫不知所为策者州于是以其事属监船场宣徳郎唐君君即繇南门道河上凡八十有五里抵所谓它山堰者踌躇相视遂尽得其利病盖所谓它山者四明之众山萃焉一山作雨则涧壑交会出为漫■〈氵不〉方岁小旱众山未必皆不雨而溪■〈氵不〉未必遂絶也特河势中窊循两堤率支渠酾泄以去以故不得行盖非特天时之罪也君既得其所以为利病审其宜矣乃属民尽堙诸渠口而稍浚上源因以其土窒补堰隙复累石于其上以遏入江之羡■〈氵不〉扵是水稍引以北顾独距城十数里河赤地裂深尺余凡邦之人莫不皆谓水无可行之理要非淹旬积雨莫能济也君谓审如是岂人力所能及哉颇闻善政王侯实始作堰以兹水赐其邦人庙貌固在也其能漠然乎即为民致祷焉一昔而水輙薄城下不数日湖■〈氵不〉漫然至清洌可食而行舟于河不复留碍耋穉欢呌里巷相属一方遂以无虞噫侯一何异哉虽然前此湖盖尝涸矣无有能发其利者发其利自宣徳君始君诚善其始矣顾非后以相之则莫能善其终盖宣徳君身筦库之责而能用意勤民之事侯生既施劳于人而殁犹烱烱如此盖可谓有志于民而与夫世之任人责而不思忧视民烖而莫知救者顾可同日而语哉侯讳元暐史不传不知何许人也唐太和中实令是邑得之父老它山以北故时皆江也溪■〈氵不〉猥斥并与潮汐上下水不蓄泄旱潦为灾侯为视地髙下伐木斵石横巨■〈氵不〉而约之率三入江七■〈氵不〉于河溉田凡八百余顷其功利博矣故民至今祠之宣徳君名意字居正江陵人也乃祖若父以风节文章闻天下而君清直强学不茍于其职克似其家世者也既徳侯之赐不敢忘斥币以致饰其像矣又属余以纪其事余以谓天时之不常久矣安知岁不旱而湖无涸乎故其论如此且以着二君之志而因以告夫后来者使有考焉冬十月令日志
　　舒公亶引水记云按图经鄞县南二里有小湖唐贞观中令王君照所修也葢今俗语所谓细湖头乃其故处也唐地理志载鄮县注云南二里有小江湖开元中令王元暐置小江湖即日湖也杨蒙引水记云唐人王元暐令鄞始导它山之水作堰江溪约水势贯城以入潴为平湖魏行己增修堰记云它山一堰七乡膏腴无虑千数百顷潴为平湖疏为长河以待旱干水溢之患唐志言小江湖王侯所置而记亦言侯置堰潴湖君照在贞观而侯在太和不应贞观尝修而太和复言始置岂王君既修之后湖废而侯复开浚之故言置耶盖湖之为湖久矣它山未堰之前四眀诸山之水多泄于江水不及湖虽修易涸其余可知它山既堰之后王侯疏河引水入城复开是湖以为潴蓄之地若是则虽谓侯置湖可也然旧实有湖不言修而言置何耶夫略有沮洳余沥之可因谓之修可也眀之为州东北皆江而西南皆山间一二百里湖在平阳之地水无其源多时必废为平地眀矣非置而何魏岘记

　　重修它山堰引水记　　杨蒙

　　四眀泽国也大湖漫其西南大江带其东北然七八月之交十日不雨则舟胶于河民病暍矣盖湖独用以溉旁湖之田江又潮汐上下卤恶而不适用唐人王元暐令鄞始道它山之水作堰江溪约水势贯城以入潴为平湖疏为长河掬为幽沼后人徳之爰立庙貌丐请封爵侯曰善政世世祀之岁久川淤堤垫堰堕人各自私岐分派引旱涸如初先是监船场宣徳郎唐意往窒其岐派培其堰堤水虽暂至二年复涸议者谓不可复修矣签幕承议郎张君适莅其事白于州率邑大夫宣议郎龚君询其父老相其利害增卑以髙易土以石冶鐡而固之俾潦不至淫旱不至涸肩舆而往操舟而还邦人聚观叹瞻神速承议君讳必强眀人也盖古所谓不敢欺者宣议君讳行修修政勤民盖古不忍欺者二君相济公私不扰而厥功告成实徽宗崇寜二年七月二十七日承议郎钱塘杨蒙为之记其词曰有唐太和王侯始基粤岁数百民食其利二君嗣功既囦既崇又将永永而无穷汤汤其流泛泛其舟以溉以灌以酌以游于以着君之休

　　重修增它山堰记　　魏行己

　　汉宣帝尝曰庶民所以安其田里而无愁恨者政平讼理也与我共此者其惟良二千石乎噫若汉宣帝者可谓知治之本所以能中兴汉室功光祖宗也今天子挺生上圣之资造中兴之业况以民为邦之本加惠于元元者至优至渥方且辍近班之法从殿方面之侯藩躬行阜俗之化専意牧字之仁千里之民何其幸也绍兴丙寅农事举趾而它山之堰縁■〈风贝〉风忽起朝汐冲突川淤堤垫堰埭堕圮七乡民田将就枯涸海波江卤骎骎弥漫太守待制秦公忧见颜色乃黙祷神祠使息风涛委督官吏经营强堰然后增葺它山补土石之罅漏塞梁坍之隤穴易土以石冶铁而固之旬日之间厥功告成非独使今秋丰稔千里足食且俾斯民永赖其利于无穷古之良二千石虽龚黄不能过也诚可以仰寛东顾之忧上副眀天子委任之意猗欤休哉堰成之日泛舟者謌咏其徳力农者感懐其恩咸谓异时入秉钧衡登庸华要必能霖雨四海舟航巨川盖权舆见于此也夫四眀泽国负三江捍两湖潮汐上下冲接山下其来则沟浍皆盈其去则田畴皆涸所恃以分甘泉咸卤者堤防坚固而已方其坚全则均被其利毁决则悉罹其危惟它山一堰所系尤重七乡之间膏腴无虑千数百顷潴为平湖疏为长河以待旱干水溢之患皆它山一堰之利是以今春偶经垫决环境之民惶怖忧恐所谓鸠工积累公帑私财不扰不费若有旦助成以不日皆太守待制秦公至诚之所感也邦人徳之形于歌颂行己偶奉府檄实董其事不敢嘿而不书大宋绍兴十六年余月望日知明州鄞县丞魏行己谨志

　　四眀重建乌金堨记

　　出城南五十五里有堰曰它山唐鄞令王侯讳元暐所建水自越之上虞歴四眀山万壑争■〈氵不〉演迤砰湃南注于江自堰之立约水入河乗除有数鄞西七乡为田数千顷藉以灌溉其■〈氵不〉贯扵城之日月湖阖郡之人饮焉食焉泳焉游焉堰之利博矣然视水之大小而堤防者堨之助为多埜老谓侯繇堰口浮三瓢听所之而立殆旦其事今自堰出东十有五里为乌金又东三里为积渎又东二十七里为行春皆相地之宜而为之节惟乌金首枕上■〈氵不〉岁久堆圯人情往往拘阂因仍茍简日就湮塞莫有兴其废者沙淤愈甚河■〈氵不〉易涸公私交困嘉定辛巳耆老合辞以请少保大丞相鲁素知本末慨然下其事扵郡且俾岘效规画之愚乃计工赋材选州县官主之委里士为人信服有计知者督其役出给调度皆不属吏民以不扰而咸劝趋于是従旁开浚低旧趾二尺许身东西五丈二尺有竒南趾七尺臂东二十七丈西十三尺桥五丈五尺而长髙九尺阔称之合石为之柜植石为之棂规抚宏壮工力缜宻时少卿余公建监簿章公良朋相继来牧皆捐金佐费始终其成初郡并请修行春筑朱濑堰浚江东道士堰河至是悉以次就绪盖给于朝者钱十万助于郡者四百万总为工万有九千越三月而毕邦人举手加额曰愿有纪岘世居溪之濵与田夫野叟念此至熟兹幸赞是役则叙次事实不当以固陋辞切惟是堨昉建扵有唐太和中距今数百载补罅苴漏寜无其人而莫有记岁时之详者独元佑六年二月十六日重修有石刻在实吕公大防当轴时也君明臣良百废具举相望余两甲子今相国复推广公徳志切为民惟此邦无穷之利视元佑成绩有光矣或曰相国霖雨四海普济万世一水利之兴顾何足以颂勲徳之盛岘曰不然谢文靖晋室贤辅淝水之功伟矣絶口不言而拳拳扵召伯之一埭爱人利物大臣之用心固如此是不可不书余皆载之碑阴十二月旦朝奉郎提举福建路市舶魏岘记并书

　　回沙闸记　　林元晋

　　庆元表东海地枕江抱湖水政举则多丰年不则为沴淳佑改元冬可齐陈公由少司农以秘阁修撰出镇兼置制沿海二年春开藩诹连岁失稔之故父老曰是邦储水而唘闭以时者曰堨泄而不防则干积而不酾则溢岁久多圮民甚患之夏涝公剏堨一曰保丰复堨二曰斗门曰大河桥修堨号为喉者三曰食曰水曰气是岁东西淛俱歉于涝明独有秋公曰今所导者■〈氵不〉尔盍治其源城内外为湖为港鄞西七乡以饮以溉皆源于它山而邦人知其利未知其害者居半也它山而上则又大溪为之源越水所注夹岸沙弥望雨则与水俱下长官堰下上级皆三十六其上沙没殆尽下不没者五六梅梁夭矫之状不可复见其荡于溪者数里溪■〈氵不〉几断于是井皆汲卤水田若竭泽岁浚至三四役工数万计民亦劳止间有暴涨自西岸而下堙塞尤甚一日公顾其属林元晋曰岸之防固未易图而浚治之繁其可无简要之策与其浚于既积不若遏于未至水轻清居上沙重浊居下宜闸以止之水平则唘通道如故沙聚于外则去之易为力会新吉州魏侯岘以书备述乡氓意与公合卜于长官祠又合乃度地吴桥去大溪五十寻近经始营之侯家溪上疏它山之泽夙备肯总其事佐以新进士安居刘合志坚久起秋八月戊寅迄今十月丁丑无一日不晴霁是乃天之所助人心大怿公命元晋记之夫水之利若害判于反复手禹川汉渠疏浚酾导不遑暇何古人拳拳加意而近世率视为故尝也公家古灵先生受业胡安定之门渊源所渐逺矣体用之学公得其传大抵推所学以达诸政尠不自其心始多事者为民不能専多愆者及民不能详公澹然政尚清简见明行果于利民一无所靳蠲近租六十万积平籴本百万惠犹以为小要未可以施诸是邦者限量也唐僧元亮赋堰诗有曰海潮从此作回期人谓絶唱长官距今四百十六年始有继其志者堰之于潮闸之于沙古今一辙尔邦人又将世世为美谈公名垲长乐人余月庚戍从事郎时差沿海制置使司干办公事林元晋记奉议郎新除大理寺簿赵隆书奉议郎主管建康府崇禧观应繇篆盖

　　它山歌诗　　唐僧元亮

　　它山堰堰在四眀之鄞县一条水出两眀山昼夜长■〈氵不〉如白练连接大江通海水咸潮直到深潭里淡水虽多无计停半邑人民田种费太和中有王侯令清优为官立民政昨因祈祷入山行识得水源知利病擢舟直到溪碞畔极目江山波涛漫略謼父老问来繇便设机谋造其堰叠山横铺两山嘴截断咸潮积溪水灌溉民田万顷余此谓齐天功不毁民间日用自不知年年丰稔因阿谁山邉郄立它旦庙不为长官兴一祠本是长官治此水却将饮食祭闲鬼时人若解感此恩年年祭拜王元暐

　　又诗　　前人

　　截断寒■〈氵不〉叠石基海潮从此作回期行人自老青山路涧急水声无絶时

　　题它山兼简鄞令　　舒亶

　　呜呼王封君心事鬼出没驱山截长江化作云水窟旱火六月天万栋挂龙骨萧条一祠宇像设何髣髴破屋夜见星漏雨湿衫笏杯酒谢车篝兹事恐亦忽我闻古先王报施亦称物矧今崇神宫民力未言屈岂无制作年一为起荒茀李侯仁贤资抚字良矻矻何但清似水方看健如鹘沈迹千载后行且见披拂阴功世易忘逺虑俗多吻勉哉君毋迟斯民久已欝

　　粹老使君前被召约住它山既不果以书见抵谓可叹惜并示广徳湖新记因成诗一首　　舒亶

　　长江滚滚西南■〈氵不〉秋水时至狂不收大浪似屋山欲浮王侯旦智禹所啾万鬼啄石它山幽梅梁屃屃卧龙虬咄嗟湍骇就敛揫巨灵缩手愚公羞障成十里沙中洲支分股引听所求水旱稽浸民不忧那得虫蝗随督邮污邪瓯窭满车篝斯民饱暖何所酬庙滩突兀寒滩头岁岁鸡黍祠春秋老农击鼓稚子讴当时人物纷雁鸥岂无鼎食腰金俦朽骨往往空蒿丘姓名几复人间留惟侯惠施膏如油江声浩浩飌飕飕千古不见使人愁拔俗万丈山标崷使君不减裴商州下军百螙随锄耰一笑四境无疮疣天闲老歩须骅骝已闻归作金华逰饮贤访七意未休画船载酒岸鸣驺络绎与我置脯■〈月肃〉冠盖纷纷暇莫偷搔首畅望情绸缪我问使君亦何尤西湖万顷蛟龙湫几年荒茀今则修鼛鼓勿胜财不掊长堤岌嶪髙岑楼泻有浍号荡有沟余波北注引漕舟桑麻被野禾连畴鹤鹤白鸟杂鱼游菰蒲菱芡餍采摉杨栁成幄荫道周畊渔謼歌羸病瘳使君之赐侯可侔天邉旌斾看悠悠父老云梯争攀辀地僻借恂恨无繇髙文摛秀春华抽丰碑崒嵂镵银钩千年空此留海陬君知此日思君不还如今日人思侯

　　楼钥

　　它山堰头作竒观百万雷霆声不断谁把并州快剪刀平■〈赞刂〉波澜成两段四眀山深水源逺众壑会溪长漫汗滔天狂潦不可留泻入长江势奔窜贤哉唐家王长官欲图永利输长算想得惨淡经营时一一山川应饱看西偏千岭相属聨惟有它山拥东岸遂扵此地筑横埭截取众■〈氵不〉心自断斟酌利害不全取髙下参差仅虽半水大七分入于江徐把三分供溉灌支流弥漫穿郡城脉络贯通平且缓旱时及此水亦足坐使千年忘旱暵无穷庙祀报元功像设森严人敢玩梅梁夭矫有冥助大患于今尚能捍前辈所作多旦灵日月直是诚心贯后人小知或更易费尽工夫随破散河堙盍浚谋不集堤断河倾■〈氵不〉甚悍富民缩手人受殃仰望古人重兴叹老木号风波湛碧画屏俯仰丹青焕更须积雨看惊湍濡足搴裳何足惮去家不逺时一逰短船垂纶■〈氵不〉可乱八月倘有仙槎来便欲乗之泛天汉

　　史弥寜

　　粲晓轻船掠水飞乗闲来访长官祠灵峦着色四时画石濑有声千古诗华黍几沾膏泽润甘棠长起后人思伊渠不尽为霖意除却梅梁谁得知

　　无名氏

　　谁将倚天劎斸出天河水倾泻落人间合流奔至此六丁战海若横筑万石垒波涛敛潮汐辟易走千里蓄泄有堨■〈石隶〉深长富源委支派缭村落湖渠贯城市千畦藉灌溉万井酌清沚伟哉霖雨功千载■〈氵不〉不已

　　薛叔振

　　官为唐令尹心切禹蒸民叠石■〈氵不〉川水分波及稼云万涛惊不夜千古见如新更有朝宗脉声容匪独鄞

　　魏岘

　　一朝堰此水千载粒吾民只仰溪为雨何劳旱望云四时人饮碧六月稻尝新■〈氵不〉出心源泽年年惠我鄞

　　陈■〈王岂〉

　　数月两出郊劝农复观稼始言麦垄春今已稻畦夏女红彩纴余丁黄耘耔暇暄凉虽不齐晴雨倐忽乍百丰未为多一歉诚所怕蠲逋广上恩平粜裁米价毫髪可及民岂不念夙夜昔有王长官筑堰它山下惠利久益博神灵此其舍泓深或龙蛰坚屹无蚁罅定为三七分酾为数十汊石梁贯云涛谁敢着足跨■〈氵不〉沙从何来疑有物驱驾人力几淘浚壅淤仍障坝旦功终此惠去沙而变化视古谁比方郑白其■〈氵不〉亚

　　魏岘

　　一堰限溪江七乡利畊稼卤汐回东溟多水■〈氵不〉仲夏仁哉王长官一劳贻永暇长输不尽泽絶胜晴雨乍旱魃纵肆威恃此不足怕滴水一滴金欲买真无价年来沙作祟耄倪忧日夜役夫锸方举贤帅车方下丰资发公储严祀阐神舍临■〈氵不〉肃旌骑问瘼穷隟罅买地开一渠内通水百派山判不可移石级谁敢跨董正有赞府相视皆别驾仍忧堨尾闾置栅抵立埧即此是商霖何必骄阳化它山不可磨钱秦特其亚

　　它山堰　　应煟

　　十里犹闻震地雷海旦惊惧勒潮回逰人只爱山川好一饱因谁惠得来

　　和韵　　魏洽

　　几何水作四时雷试去寻源棹懒回欲看泽民千古様我来不是等闲来

　　谒善政祠　　魏■〈氵雩〉〉

　　携家再谒长官祠桂子风吹逰子衣惠泽至今犹瀚漫官楹虽古自光辉梅梁偃蹇苍龙伏石级参差白雪飞此埊本非供翫赏骚人到此自忘归

　　逰它山　　应枢

　　登陆繇来说四眀它山胜地久驰名龙眠巨堰两崖下鳄吼奔流一水清瑶阁钟鸣羣动息金轮鼓奏百旦惊后来水政谁研究肯与云涛更主盟

　　它山堰　　陈垧

　　堰雷推动阿香车惠泽均沾十万家谁任长官身后责回潮今又见回沙

　　它山歌诗跋　　魏岘

　　人知它山之诗而不知它山之歌歌以言其诗之未尽诗以言其歌之所不欲文不观其诗无以见亮公之絶唱不观其歌无以见王侯之始谋予方幼时盖尝耳其歌之大略矣每以石刻不存为恨咨询耆老有年于兹近购得墨刻读之甚憙或疑图志止载絶句为唐僧元亮所作此刻不载岁月名称恐非亮公之笔然即其歌以遡其意如因祈祷入山与夫棹舟深入之语非亮公距王侯未逺后人其孰能知此耶予因连岁浚沙之艰而思剏堰之不易虽大书特书亦未足以答侯赐是歌也讵容不传敬摹以寿诸石使歌与诗并行以扬侯千万祀无穷之泽云

　　四明它山水利偹览卷下 
