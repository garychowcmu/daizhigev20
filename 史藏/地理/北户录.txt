
北户录  
《北戸录》三卷，唐段公路撰，《学海类编》作公璐，盖字之讹。《新唐书艺文志》称为宰相文昌之孙，则当为临淄人。《学海类编》作东牟人，亦未详所本。其厯仕始末不可考，惟据书首"结衔"，知官京兆万年县尉。据书中称“咸通十年”，知为懿宗时人而己。是书载岭南风土，颇为赅备；而于物产，为尤详，其征引，亦极赅洽。如《淮南万毕术》、《广志》、《南越志》、《南裔异物志》、《会要》、《灵枝图说》、《陈藏器本草》、《唐韵》、《郭縁生述征记》、《临海异物志》、《陶朱公养鱼经》、《名苑》、《毛诗义》、《船神记》、《字林》、《广州记》、《扶南传》诸书，今皆散佚，藉此畧见一二。即所引《张华博物志》多今本所无，亦藉此以考证真伪。条下注文，颇为典赡。题“登仕郎前叅军龟图撰”，不题其姓，似为公路之族。然《唐书宰相世系表》不载其名，莫知其审矣。《唐书艺文志》作《北户杂録》，疑传写误衍一“杂”字。其作三卷，则与此本合。《学海类编》所载惟存一卷，凡物产五十一条。不为完本。曹溶所録古书徃徃如是，不足深诘也。 

 

原序

　　诗人之作，本于风俗，大抵以物模拟兴，达乎情性之源。自非观化察时、周知民俗之事；博闻多见，曲尽万物之理者，则安足以藴为六义之奥，流为弦歌之美哉。由是言之，则古之学者，固不厌博。博而且信，君子难之。

　　东牟段君公路，邹平公之孙也，自未能把笔，爱以指画地如文字，及六七岁，受学，果能强力不罢其学，尤长仄僻人所不能知者，媷乎羣籍之中，仡仡然有余力。间者以事南逰五岭间，常采其民风土俗、饮食衣制、歌謡哀乐有异于中夏者、録而志之。至于草木果蔬、虫鱼羽毛之类有瑰形诡状者，亦莫不毕载。非徒止于所闻见而己，又能连类引证，与竒书异说相叅验，真所谓博而且信者矣。

　　噫！近日着小说者多矣，大率皆鬼神变怪、荒唐诞妄之事，不然，则滑稽诙谐、以为笑乐之资。离此二者，或强言故事，则皆诋訾前贤，使悠悠者以为口实。此近世之通病也。如君所言，皆无有是，其着于録者，悉可考验。此盖博物之一助，岂徒为谭端而已乎。君以予往从事岭南，备核其实，请予序以为证，予尝观圗于书府，君状貌一似邹平公，而又能以文学世其家，于乎邹平公为有后矣，因为之序而不辞。右拾遗内供奉陆希声撰。 


 

卷一 　　○通犀

　　通犀（《山海经》云：犀似水牛而猪头，脚似象，有三蹄，大腹，黑色，三角：一在顶上，一在额上，一在鼻上。鼻上小而不椭。又云，鼻上者良。《韩诗外传》曰：太公使南宫括至义渠，得骇鸡犀，献纣。犀角二。一在顶上，一在鼻上。鼻上者食角也。今人呼为“胡■犀”是也。《抱朴子》云：犀解于山中。人以木如其角代之，犀不觉，后年辄解也。又，《南州异物志》曰：兽曰玄犀，处自林麓，食唯棘刺，体兼五肉，又含精吐烈，望如华烛，置之荒野，禽兽莫触），置大雾重露下，终不沾濡。

　　又堪为钗纛（又见吴均《续齐谐记》：蒋潜得通犀纛后，被豫章王江夫人断以为钗，兼名逺花。又云，宋岑获通犀纛，卖与庐陵王义真。又，元康末，妇人以犀角瑇瑁为斧钺戈戟，戴之明也），挠药酒，酒生沫，若贮米饲鸡，鸡见辄惊散。一呼为骇鸡犀（骇鸡犀岀大秦。又有离水犀，行则水为之开）。或中■箭，刺于创中，立愈。盖犀食百毒棘刺故也。愚重译于蕃人，事皆不虚。（《广志》云：犀角之好者，称鸡脉。白郭子横云：又，犀角表有光，因名明犀，置合中有影色。）今广州有善理犀者，能补白犀。（《东观汉记》曰：章帝元和元年，日南献白雉、白犀。）补了，以鐡夹夹定，药水煮而拍之，胶为一体。制梳掌，多作禽鱼随意匠物。论其妙至于铸玉者，方之蔑如也。又有裁龟甲或觜蠵（断日脚者）、陷黑玳瑁为斑点者，亦以鐡夹煮而用之，为腰带衬迭子之类。其焙浄，真者不及也。

　　玳瑁，切韵，字从玉。《文选》：字从虫。欧阳询飞白【曰？】从甲。愚以“甲”为是。（《字话》亦从甲也）凡玳瑁甲生取者，治毒第一。其力不下婆萨石。愚曾取解毒，立验。南人神之。亦甚辟恶，与符拔甲相类。（《广志》云：符拔如麟，毕皮有麟甲。甲以辟恶也。）

　　○孔雀媒

　　雷罗数州，収孔雀雏，养之，使极驯扰致于山野间：以物绊足，傍施网罗，伺野孔雀至，即倒网掩之，举无遗者。或生折翠羽，以珠刀毛编为帘子、拂子之属，粲然可观，真神禽也。（又，《后魏书》：龟兹国，孔雀羣飞山谷间，人取养而食之，字乳如鸡鹜，其王家恒千余只。）

　　一说；孔雀不疋偶，但音影相接便有孕，如白鶂，雄雌相视则孕。或曰：雄鸣上风，雌鸣下风亦孕。见《博物志》。（又，淮南八公《相鹄经》曰：复百六十年变，止雌雄相视，目睛不转而孕，千六百年形定也。又，《稽圣赋》“豪豕自为雌雄，缺鼻曾无牝牡”，即雌兔舐雄而孕是矣。）

　　又，《周书》曰：“成王时，方人献孔鸟”，方亦戎别名。《山海经》：南方孔鸟。郭璞注：孔雀也。《宋纪》曰：“孝武大明五年，有郡献白孔雀为瑞者”。噫！象以齿而焚，麝因香而死，今孔雀亦以羽毛为累，得不悲夫。

　　愚按：《说文》曰：率鸟者，系生鸟以来之，名曰■〈囗外繇内〉。《字林》音由。今猎师有■〈囗外繇内〉也。

　　《淮南万毕术》曰：“鸱鸺致鸟”。注云：“取鸱鸺，折其大羽，绊其两足，以为媒，张罗其旁，众鸟聚矣”。《博物志》又云：“鸺鹠（休留）鸟，一名鸱鸺”。昼日无所见，夜则目至明。《庄子》云：“鸱鸺夜撮蚤察毫末，昼岀冥目而不见丘山”。言性殊也。人截手爪弃露地，此鸟夜至人家，拾取视之，则知有吉凶。凶者輙更鸣，其家有殃也。陈藏器引五行书：除手爪埋之户内，恐为此鸟所得。其鸺鹠，即姑获、玄车、鸮鵩类也。

　　姑获，《玄中记》云：“夜飞昼藏，一名天帝少女，一名夜行游女，一名隠飞。好取人小儿食之。今时小儿之衣不欲夜露者，为此物爱以血点其衣为志，即取小儿也”。又云：“衣毛为鸟，脱毛为女人。昔豫章男子见田中有六七女人，不知是鸟，扶匐往先，得其所解毛即藏之。即往就，诸鸟各走，取毛衣飞去。一鸟独不去，男子取为妇，生三女。其母后使女问父，知衣在积稻下，得之，衣而飞去。后以衣迎三女儿，得衣亦飞去”。

　　鬼车，一名鬼鸟，今犹九首，能入人屋収魂气，为犬所噬一首，常下血，滴人家则凶。《荆楚岁时记》：夜闻之，捩狗耳。言其畏狗也。白泽图云：“昔孔子、子夏所见，故歌之。其图九首，今呼为九头鸟也”。

　　《毛诗义疏》曰：“鸮大如鸠，恶声，鸟入人家凶。其肉甚美可为炙。汉供御物各随其时，唯鸮冬夏施之以美也”。《礼内》则曰：“鸮胖”。《庄子》云：“见弹求鸮炙”。陈藏器又云：古人重其炙，尚肥美也。

　　又，按《说文》曰：“枭不孝，鸟至日捕枭磔之如”。淳曰：“汉使东郡送枭，五月五日作枭羮赐百官，以其恶鸟故食之”。

　　愚谓古人尚鸮炙，是意欲灭其族。非为其美也。又，《淮南万毕术》：甑瓦止枭鸣，取破甑向枭抵之，輙自止也。

　　○鹧鸪

　　衡州南多鹧鸪，解岭南野葛诸菌毒及辟温瘴。（前臆文为白圆点。）又，一名樢（音述），多对啼。每啼。连转数音，其韵甚髙。《广志》言：遮姑鸣云：“但南不北。”（如逃闾声，云：悬壶卢系颈）《古今注》云：“其鸣自呼”。（常向日飞，畏霜，早晚稀岀，宿即以树叶覆其身上也。）《[南]越志》云：鹧鸪充鸟也，虽复东西回翔，然而命翮之始，必也南翥。其鸣自号“杜薄州食之亡疠”。此三说啼处，岂同于牛屋辩哉。唯《本草》说鸣云：“钩辀格磔（竹客反）”小类。

　　○鹦鹉

　　瘴广之南新、勤春十州，呼为南道，多鹦鹉。（《字林》：鹦鹉书作■〈母鸟〉字。又，《江表传》曰：孙权曾大会，有白头鸟集殿前。权曰，此何鸟？诸葛恪对曰，白头公。张昭自以坐中最老，疑恪戏之，因曰，未闻鸟名白头公，请使诸葛复索白头姥。恪曰，鸟名鹦母，未必有对，请使辅吴复求鹦父也。又，《说文》；鹦从鸟，婴声，■〈母鸟〉从鸟，母声。又，《曲礼》：鹦鹉能言，不离飞鸟。又，《山海经》云：数歴之山，其鸟鹦鹉。又云：广山有之，舌似小儿舌，脚指前后各两指扶，南徼外有五色、纯白、纯赤者”。）翠衿丹觜，巧解人言，有鸣曲子如喉转者。但小，不及于陇右，毎飞则数千百头。（《南史》云：“天竺迦昆利国，元嘉五年，献赤白鹦鹉各一头”。又，《汉献帝传》曰：兴平元年，益州蛮夷献鹦鹉三枚，各食三升麻子。云：此鸟有损无益，诏归本土。）食朩叶榕实。凡养之俗，忌以手频触其背，犯者即多病颤而卒。土人谓为鹦鹉瘴，愚亲验之。咸通十年夏初，有三朩舶将五色鹦鹉至者（《南方异物志》：鹦鹉有三种，青者大如乌臼，白者大如鹅，五色者大于青者，五色者岀杜薄州也。），虽绣羽锦衣而病其胡语。昔，天监年，交州有献能歌鹦鹉者，诏亦不纳。（【？】人张华有白鹦鹉，华每行还，輙说童吏善恶，后寂然无言。华问其故，鸟云：见藏瓮中，何由得知。华在外令呼鹦鹉，鹦鹉曰：昨夜梦恶，不宜岀户。华犹强之，至庭为鹯所获。人教其啄鹯脚，仅而获免。又，《幽明录》：晋司空桓豁在荆州，有叅军剪五月五日鸲鹆舌，教令学语，遂善能效人语笑声。司空大会吏佐，令悉效四座，语无不絶，似有一佐，齆鼻语难学，学之未似，因内头于瓮中以效焉，遂不异也。后，主典人盗牛肉，鸲鹆白叅军。叅军曰：汝云盗，盗肉当应有验。鸲鹆曰：以新荷里，着屏风后。检之果获。而盗者怨患，以热汤灌杀之，叅军为之悲伤。累日遂请杀此人。司空曰：不可以禽鸟故而极之于法，令止五岁刑也。又，《淮南万毕术》云：寒皋断舌可使语寒。皋，一曰：鸲鹆。）

　　○赤白吉了

　　某年，普宁有亷州民，获赤白吉了各一头，献于刺史者。其赤者，寻卒；白者，乆而能言。凡笑语悉皆斆人，斯珍禽也（吉了，身黑觜赤，首戴黄冠，善斆人笑言，声明切于鹦鹉，好食鸡子饭也）。

　　愚按，云物上瑞，鸟兽中瑞，草朩下瑞，夫圣人至徳所临，则嘉祥必见，故前有引赤雀白雀、赤乌白乌、赤燕白燕之流众矣。《瑞应图》曰：赤雀，瑞鸟也（云云）。

　　又，孙氏曰：王者，奉巳俭约，尊事耆老，则见。秦缪公岀狩，至于咸阳，日稷庚午，天震大雷，有火下，化为白雀，衔緑丹书，集公交车。公俯取其书。言“缪公之覇，讫胡亥秦家世”事。

　　又，《礼稽命征》曰：得礼之制，泽谷之中，有赤乌焉。《孝经援神契》曰：徳至鸟兽，则白乌下。

　　又，《熊氏瑞应图》曰：王者八要。有序经纬不差应时之性命，则赤燕衔丹书而至。白燕事略同也。

　　愚又见顾野王，以逺方所贡赤白鹦鹉，编为瑞者。今因録赤白吉了，亦请附焉。（《宋记》曰：文帝元嘉中，湘州献赤鹦鹉。臧荣绪《晋书》曰：义熈中，林邑献白鹦鹉也）。）

　　○绯猨

　　公路，咸通十年，往髙凉，程次青山镇（镇府设以备他盗也）。其山多猨，有黄绯者。绯者，絶大，毛彩殷鲜，真谓竒兽。夫猨，则狙玃（猨五百岁为玃。《抱朴子》曰：猴寿八百岁。繁露曰猨，似猴大而黑，长前臂。猨所以寿者，好引其气也）、猱（猴也）、狖（似猨）之类，其色，多傅青白玄黄而巳（《小说》云：吾彦为交州时，林邑王范能，献青白猨各一口。《山海经》云，堂庭山多白猨。今三峡有白额猨）。

　　按《楼炭经》云，鸟有四千五百种，兽有二千四百种。《白虎通》云，羽虫三百六十有六，鳯为之长；毛虫三百六十有六，麟为之长。今则岂可穷其族类欤。其猨能伏鼠（《论衡》曰：鹿之角足以触犬，犹猴之手足以搏鼠，然而，鹿制于犬，猴伏于鼠。亦如《淮南子》云，猬使虎申，蛇令豹止。物各有所制也）。多羣行，玄者善啼（雌黄而雄黑也）。啼数声，则众猨呌啸腾掷，如相（去呼）焉。其音，凄入肝脾，韵含宫征，方知当（去呼）一部皷吹，岂独于鼃声者哉。愚因召猎者捕而养之（目为巴儿）。极驯，不贪食，于树杪间，呼之则至，但臂长，身不便于行而未见通膊者也。后一岁，自潘州回路，歴仙虚（潘茂真人烧丹之处，南人呼市为虚。今三日一虚。按神农氏，日中为市，致天下之民，聚天下之货，交易而退，各得其所。盖取之噬嗑，易下系噬嗑，合也，市人之所聚异方之合耳）。闻旧山猨啼不食而卒。噫，其为兽之性一何仁耶！是知邓艾感事投弓，故无虚语。且，梁朝猨卒，责食吏违四日方送鹿心柿四贯，及责玄圃养猨吏，云：“残林犹获子，堪杖四十”，复引“鸡冡鹅魂、狗盖马帷”之事瘗之。

　　又，陆机快犬黄耳能解人言，常传书自洛至吴，纔半月而返。及死，机为制棺椁殡之，村人号为黄耳冡。愚遂斆其事，藉之以薪，藏之以坎。

　　○蚺虵牙

　　蚺虵，大者长十余丈，围可七八尺。多在树上，候麞鹿过者，吸而吞之，至鹿消，即纒束大树，出其头角，乃不复动。夷人伺之，方以竹籖籖杀之，取其胆也。亦如“巴虵食象，三岁而出其骨”（《金楼子》云：“楚词云，虵有吞象，厥大如何”）。故《南裔异物志》曰：“蚺惟大虵，旣洪且长，采色骏荦，其文锦章，食灰吞鹿，腴成养创，宾享嘉食，是豆是觞”。言其养创之时，肪腴甚肥美。搏之以妇人衣，投之，则蟠而不起（《证俗音》云，蚺虵肉，食之辟蛊毒）。

　　《元和御览》引《括地志》云，蚺虵牙长六七寸，土人尤重之，云辟不祥，利逺行。卖一枚直牛数头。愚按，古方刮虎牙治犬咬疮，神效无比，未闻虵牙有利于人者。《抱朴子》云，蔡诞入山还家，云被谪到昆仑。昆仑下，白虎蜲虵长百余里，口中牙皆三百斛船大，一何壮哉。比广州南海县每年端午日，常取其胆供进。虵则诸郡采送。録事叅【军？】亲看岀之。

　　按《晋中兴书》曰，颜含■〈女更〉病困，须蚺虵胆，不能得，含忧叹。累日，有一童子持青囊授含，乃虵胆也。童子化为青鸟飞去。以此验之，真胆不可得也。近勅令桂贺泉广四州，轮次进焉。其膏，俗传不利人，其皮可鞔皷。今潮州和鳞为之，声絶，鸣与象皮皷相类（蕃船上多以象皮鞔皷。皷长而头尖，状如枣核，谓之槟榔皷。《广志》云，象性：乆别见其子，皮必泣，一枚重千斤）。《南越志》云，开宁县多蜈蚣，大者，皮可以鞔皷（沈莹《异物志》云，东南海中，蜈蚣长数丈，噉牛，俚人秋冬间遇之，鸣皷与春堂驱逐）。

　　○红虵

　　公路至雷州，对岸倚舟，候风势。见羣小儿簇二巨虵，各长丈余。一如孔雀珠毛色，金翠夺目；一如真红色，鲜明若血。又有十余头白虵，前后相次，若导从，俱入一榕藤窍内，竟不复岀。故知虵有草朩水土四种，其类不可穷也。

　　又，归化县有两头虵，《南越志》云，无毒，夷人饵之。《兼名苑》云，两头虵，一名越王约发，俗占见之不祥，然《论衡》引楚相孙叔敖“二佑”者，何也？《会最》又云：浑夕之山，嚣水岀焉。有虵一首两身，名曰肥遗，见则大旱。管子曰，涸水之精，名曰蟡（音威）,一头两身，以其名呼之，可使取鱼鳖，长八尺虵也。

　　愚又忆，近事韦中令皋，镇西蜀时，有黄柑一树，方熟，忽数夕，众实皆落，唯树杪一蔕独存，其大如椀，枝叶滋茂，异于常者。园吏具白韦令。韦令亲视之，曰，此竒果也，非臣下宜食，议欲表进，令去蔕尺余折之。其实从蔕自落。有善医者昝殷，侍立，曰：凡朩实，未过时蔕脱者，乃实之病也。请针验之。韦令再三，方许昝殷引针就蔕刺之，其实应手而转殷，则连下一刺，血溅盈袖。韦令大惊，因命破之，乃两头虵也。《异苑》又云，河内司马元胤，元嘉中为新涂令，丧官，月旦祭柑，化而为鹅，又何怪也。

　　○蛤蚧

　　蛤蚧，首如蟾蜍，背浅緑色，上有土黄斑点，若古锦文，长尺余，尾絶短。其族则守宫（《博物志》云，蝘蜓，以器养之，食以朱砂，体尽赤，满七斤，捣万杵，以点女人支体，终身不灭，淫则点落，故号守宫，汉武为之有验也）、刺蜴（《搜神记》谓之刺蜴）、蝘蜓（《证俗音》云，山东谓之■〈虫未〉■〈虫觅〉，音“七赐”、“名敌”反。陕以西谓之壁宫。■〈虫未〉■〈虫觅〉，字见《韵集》。又，《说文》曰，在壁曰蝘蜓，在草曰蜥蜴。《古今注》：一曰，龙子，善于树中捕蝉食之；五色曰蜥蜴；短大者为蝾螈。一曰，蛇师，大者，长三尺，其色玄绀，善魅人。郑虔又云，蝾螈、蜥蜴、蝘蜓、守宫，别四名。又，蝾螈，蛇医也），多居古朩窍间，自呼其名，声絶大。或云，一年一声，验之非也（端州大廰蛤蚧，州吏云，有来多年，至今毎鸣，或三声或一声不定也）。

　　又有十二时虫，亦其类也。大者一尺，尾长于身，背生鬐鬛，行疾如箭。传云，自旦至暮，变十二般色，伤人必死。愚尝获一枚，闭于笼中，翫之，止见变黄褐赤黑四色。一云，其首随时輙作十二属形，乃言之过也。

　　○红蟹殻

　　儋州岀红蟹（颜之推云《说文》或作■〈鱼解〉），即：蝤蛑、拥剑（《证俗音》：蝤蛑，大蟹也，音“由俾”、“莫侯”反。又，《古今注》云【云】，拥剑一名执大螯赤。《颜氏家训》云：拥剑状如蟹，但一螯大耳。《异物志》：俗谓之越王铃下。何逊诗云“跃鱼如拥剑”，是不分鱼蟹也）、蟚蜞（《证俗音》：有毛者曰蟚蜞，无毛者为蟚螖，堪食。俗呼彭越，讹耳。《世说》云：蔡司徒误食蟚蜞，吐，下，谢。仁祖曰，卿读尔雅不熟，几为劝学死。螖音滑）、倚望（《临海异物志》：倚望，常起顾聣西东，其状如蟚螖，大，行涂土，四五进，輙举两螯八足起，望行如此。青色也）、招潮（《修文殿御覧》：招潮，小蟚螖，殻白。依潮。潮长，皆坎外举螯，不失常期，俗言招潮子也）、竭朴（《临海异物志》曰：竭朴大如蟚螖，殻黑斑，有文章，常以大螯障目，屈其小螯取食也）、沙狗（《临海异物志》：沙狗似蟚螖，壊沙为穴，见人则走，易处不可得也）、芦虎（《临海水土异物志》曰：芦虎似蟚螖，两螯正赤，不甲食也）、数丸（《名苑》曰：沙丸形似蟚蜞，竞取土，各作丸，满三百而潮至）。

　　大小殻上多作十二点深燕支色，亦如鲤之三十六鳞耳（陈思王云：五尺之鲤、一寸之鲤，但大小殊而鳞之数等），其殻与虎蠏堪作迭子（虎蟹，赤黄色，文如虎首斑）。至于鹦巵、螺杯，不同年而语也（鹦巵今多之，名见《吴均集》：鹲鵰，两鸟也，喙大而匈一尺，黄赤色，受二升，堪为酒杯。《南越志》曰，一名越王。乌竺法真登罗山疏曰，鸟状似鹅口，勾可受二升，南人以为酒杯，珍于“文蝶鸟不饵虫鱼，惟噉朩叶，粪似熏陆香”）。按蟹，一名蛫（音诡）。《广雅》云：雄曰■〈鱼良〉■〈鱼岂〉，雌曰博带。《抱朴子》又云：山中辰日称无肠公子，蠏也。《古今注》云：小蠏一名长卿。《广志》云：铺（音脯），小蠏，大如货钱。又，蠏奴如榆荚，在其腹中，生死不相离（《博物志》曰：南海有水虫，名曰葪，蚌蛤之类也。其中小蟹大如榆荚。葪开甲食，则蟹亦岀食，葪合，蟹亦还入，始终生死不相离也）。《山海经》载千里蟹（《金楼子》云：天下之大，物有北海之蠏）。《洞冥记》有贡百足蟹，长九尺四螯者。今恩州又岀石蟹，其类则零陵燕、湘乡鱼、建宁虾、绵谷鳖也（零陵石燕遇雨则飞。又庾穆之《湘州记》云：湘乡县有石鱼山，色黑而理若鱼，开发一重，輙有鱼形鳞鬐首尾若刻画，烧之作鱼膏臭，亦如《水经》云：郧乡县西石山虾■〈虫麻〉。《南越志》：建宁县出石虾也。又《年代録》云：石季龙时，利州绵谷县山北溪中有石鳖数千头，登岸暴田苖，发军残毁，至今鳖无头也）。

　　○蛱蝶枝

　　公路南行（歴悬藤峡，峡即富州界也），维舟饭，水手，覩嵓侧，有一朩，五彩。初谓丹青之树（《武陵记》：辰州嵩溪有丹青树，直上可笼云，下无枝条，上有五色叶，图如华盖。《玉屑》云按，在辰阳县也），因命童仆采之。顷获一枝，尚缀嫩蝶，凡二十余个。有翠绀缕者、金眼丁香眼者、紫斑眼黑花者、黄白者、绯脉者、大如蝙蝠者、小如榆荚者（沈佺期赋云“二角六足，蠕腹状蛾，脉绀缕以立翅，点赪珠以缃窠”也）。愚因登岸视之，乃朩叶化焉。是知蝶生江南甘橘树中（《古今注》：蛱蝶，一名野蛾。江东人谓之挞末。其大黑邑或青斑者，名鳯子，一名鳯车，一名鬼车是也）。麦为■〈虫奄〉蝶，乌足之叶为蝴蝶，皆造化使然，岂虚语欤（公路尝见卢员外肇说，捉得一粉蝶，如两手大，上有散緑点，丁香眼，前翅头两画燕支色，后翅为燕尾分。亦蝶之异也）。

　　又，《会要》云：大食国西邻大海，尝遣人乘船，经八年未极西岸，中有一方石，石上有树干，赤叶青树，生小儿，长六七寸，见人皆笑，动其手脚，凥着树枝。其使摘取一枝，小儿死也。《异苑》：太元中，汝南人入山伐竹，见一竹中央，虵形巳成，上枝叶如故。吴郡桐庐民，尝伐竹，遗竹一宿，见雉头颈尽就，身犹未，此亦竹为虵，虵为雉也。

　　○红蝙蝠

　　红蝙蝠岀泷州，背深红色，唯翼脉浅黑，多双伏红蕉花间。采者若获其一，则一不去。南人收为媚药，与象鼻虫、鲎珠、■〈虫庞〉■〈虫降〉、诺龙为比。（象虫，有鼻，长二寸许而红，其前翼曲尘色，副翼为斑红色，多在龙眼树上。鲎鱼珠，《广州记》云：鲎形如熨■〈豆斗〉。郭璞云，形如惠文冠，青黒，十三足，雌常负雄，取之必得其双。子如麻，子堪为醤，即鲎子酱也。其珠如粟黄，南人或带或磨饮之，云利市。■〈虫庞〉■〈虫降〉生于橄榄树上，自呼其名，声响岩谷。诺龙，纯雄无雌，岀泷州。水族至其前者，即跳跃自置，诺龙取而食之。房千里《投荒录》亦具记）。王子年《拾遗》云有五色蝙蝠。《异物志》：鼍虱鱼，因风雨入空朩而化为蝙蝠，其肉甚美。《灵芝图说》曰：蝙蝠（《古今注》一曰仙鼠，五百岁则色白脑重，集物则头垂，故谓倒挂蝙蝠。食之神仙。《水经》云：夷道县丹水遥亭下，有石穴，穴中有蝙蝠，大者如鸟，倒挂。与《玄中记》说略同），服之寿万岁。

　　又，《媚药》载：嗽金鸟辟寒金（三国时，昆明国贡魏嗽金鸟，鸟形如雀，色黄，常翱翔海上，吹金屑如粟，铸以成器服，宫人争以鸟所吐金为钗佩，谓之辟寒金，以乌畏寒也。又，宫人相嘲咔：不服辟寒金，那得帝王心。）、龙子（事具蛤蚧）、布榖脚胫骨（媚药也，男左女右，带之置水中，能相随逐。《尔雅》云：鸤鸠，今人云布榖，牝牡飞鸣，以翼相系，云鸣鸠拂其羽）、鹊脑（《淮南万毕术》曰：鹊脑令人相思）、砂■〈禾委〉（一名茍子，能倒行，置枕中，令夫妻相好，事见《陈藏器本草》）、■〈蘨，去系〉草（姑媱山帝女死焉，其名曰女尸，化■〈蘨，去系〉草，其叶胥成，言叶相重，音“亦遥”反。华黄。服之媚于人。一名荒夫草，即此是也）、茍草（青要之山有草，状如葌菅，似茅也。方茎，黄华，赤实。其本如藁本，名曰茍草，或作苞。服之美人色，令人更美艳也）、左行草（使人无情。范阳常进《大业记》：错。彩葼花似左行草，花叶纎长而多色，正赤，甚美香也）。独未见録红蝙蝠处，岂阙载乎？又有无风独摇草，亦生岭中，男女带之相媚，头若弹子，尾若鸟毛，两叶开合，见人自动，故曰独摇草（《本草拾遗》具也）。

　　又，陈藏器云：榼子，蔓生，取子中。人多食之，主蛊毒，带于衣令人有媚，多迷人子。如土瓜，无毛，秋熟，色赤，形如酒榼也。

　　○金龟子

　　金龟子，甲虫也。五六月生于草蔓上，大于榆荚，细视之，真帖金龟子，行则成双，类壁龟耳（事见《洞冥记》）。其虫，死则金色随灭，如荧光也。南人收以养粉，云与永粉相宜。按竺法真登罗山疏曰：金光虫，大如斑苖，形色文采全是龟。余偶得之，养玩弥日，疑此是也。

　　又，《南雍州记》曰：石桥水经南阳，结为池，岀灵龟，色如金缕也（《玉屑》亦具。《论衡》又云：龟，三百岁大如钱，蓍七十岁，生一茎，此神物，故生迟也）。

　　○乳穴鱼

　　全义之西南，有山曰盘龙山。有乳洞斜贯，一溪号曰灵水。（《洞记》曰：山曰灵山，水曰灵水，幽而有灵，是以名也。且地志山经所不载。又云：鱼无大小，修尾四足，朱丹其腹，游泳自若。渔人不敢钓之）昔有人，穷其源至数日者，罾炬多为白蝙蝠所扑，中若风雨声，习习然，皆毛战不敢进。盖神仙之窟宅，岂腥膻者拟容易造乎夫！

　　天下名洞三十有六，而洞庭林屋当其九也。（按，洞庭林屋，即吴王使龙威丈人得禹书之处。《禹书》一曰《灵寳经》，三卷。亦曰《灵寳符》。吴王斋戒受之，不觧其词，乃遣使，赍此以问孔子。孔子不发其函而言：昔闻有童謡曰：吴王出游观五湖，龙威丈人名隠居，比上包山入唐墟，乃造洞穴窃禹书，天帝大文不可舒，分强取之令国虚。又，华阳洞是林屋洞之右门也）其小者，不可胜言，得非名在九微志中世俗所未闻耶。其洞有金沙龙盆鱼，皆四足，修尾丹腹，状若守宫，游泳水濵，人莫敢犯。

　　按《御览》云：盘龙山，天寳六年，改为龙蟠山。山有石洞，洞中有石床石盆。人毎秉烛游者，尝见龙迹洞中。小水，水有四足鱼，皆如龙形，人杀之，即风雨也。然唐韵云：■〈鱼〈罒上羽下〉〉鱼，名四足。《山海经》云：人鱼如■〈鱼帝〉（音啼）鱼，四脚。岀丹洛二水，有鲵。大者，谓之■〈鱼役〉（音啼）。《尔雅注》：鲵似鲇，四足，声似小儿，但未见言其可致风雨耳。公路因思道：书说五头鱼（张天师《二十四治》具之）、三足麂（翔法师云：四明山有白麂，三头三足，即葛仙公桐杋所化），皆神化所致，不可以类而称也。若以鱼之异者，则醴水之鱼名朱鳖，六足，有珠（《吕氏春秋》其江赋云“頳鳖肺跃而吐玑”是也）。

　　又，歴涧潭有五色鱼，俗以为灵而莫敢捕，因谓是水为龙鱼水（水合汧水）。

　　又，丹水岀丹鱼。先夏至十日，夜伺之，丹鱼必浮水，侧赤光上照，赫然如火，网而取之，割血以涂足下，则可步履水上（岀丹水县。抱朴子其《南越志》云：有鱼名■〈虫葛〉，色黄味美，夜即有光，一如照烛）。

　　又，翔法师云：鮆（音荠）鱼，一首十身，气如蘪芜。（《山海经》何罗鱼，一首十身，音如犬吠，食之巳痈也）。《初学记》引鱼鲤，背上有斑文，腹下有纯青，海水将潮及天将雨，毛皆起。潮还天晴，毛则伏。常千里外可知海潮。亦如《博物志》云：牛，鱼也。又，金鱼脑中有麸金状，如竹头鱼，岀邛婆塞江（一名江鱼，常食麸金）。

　　又，吴王江行，食鲙有余，弃江中为鱼。今江中有鱼名吴王余鲙者，长数寸，大如簪是也。

　　又，魏武四时食制曰望鱼，侧如刀，可以刈草，岀豫章。白发鱼，戴发，形如妇人，白肥无鳞，岀滇池。

　　又，郭延生《述征记》曰：城阳县城南六里，尧母庆都墓庙前，一池鱼，头间有印文，谓之印颊鱼，非告祠者捕不得（《临海志》又曰：印鱼鳞，额上四方如印，有文章，诸大鱼应死者，印鱼先封之）。

　　又，《临海异物志》：■〈鱼展〉鱼如指，长七八寸，但有脊骨，好作羮，滑美似饼，大者如竹，曝作烛，极有光明。

　　又，比目鱼一名鲽（音搨），一名鳒（音兼），状似牛脾，细鳞，紫黑色，一眼两片，相合乃行。沈懐逺《南越志》谓之板鱼。亦曰左介，介亦作魪（《唐韵》：魪，比目鱼也）。《吴都赋》云：双则比目，片则王余。陈仲弓《异闻记》：东城池有王余鱼，池决，鱼不得去，将死。或以镜照之，鱼看影，谓其有双，于是比目而去。《异物志》：南方镜鱼，圆如镜也。

　　又，《异苑》云：■〈鱼臽〉（音陷）鱼，凡诸鱼欲产，■〈鱼臽〉鱼輙以头冲其腹，世谓众鱼之生母。

　　又，《临海水土异物志》：鹿鱼，头上有两角，如鹿。又云：鲮（闾蒸反）鱼，背腹皆有刺，如三角菱。

　　又，《神异经》云：黄公鱼，长七八尺，状如鳢鱼。昼在石湖中，各化为人，刺之不入，煮之不死。以乌梅二七煮之，即熟，食之治邪病。若此之类岂胜言哉。

　　○鱼种

　　南海诸郡，郡人至八九月，于池塘间采鱼子，着草上者，悬于灶烟上（鱼，八九月，多于水韭上放子，水西菜上放子。水西菜，即水草也。土人呼之，未详）。至二月春雷发时，却收草，浸于池塘间，旬日内，如虾■〈虫麻〉子状，悉成细鱼，其大如发。土人乃编织藤竹笼子，涂以余粮或遍泥蛎灰（禹，余粮也。蛎灰即《异物志》古贲灰、牡蛎殻。又，《南越志》：蛎，蚝甲也）。收水以贮鱼儿鬻于市者，号为鱼种。鱼即魿鲫鳢鲤之属（魿鱼，其鳞如银，肉白如雪，脆而且甜，偏宜作鲙，北中无也，故《异物志》曰：南方鱼，多不肥美，唯魿鱼为上，作鲙无比，作炙尤香美。又，《楚词注》曰：鰿■鱼，《说文》作■〈鱼脊〉，永嘉讹作鲫。《证俗音》曰：吴人呼为鲫鱼也），于池塘间，一年内可供口腹也。

　　愚按陶朱公《养鱼经》曰：朱公谓：威王治生之法有五，水畜第一。水畜，鱼池也。以六畆地为池，池中有九洲，求懐姙鲤鱼长三尺者，任二十头，牡鱼四头，以二月上庚日内，池中令水无声，鱼必生。至四月内，一神守，六月内，二神守，八月内，三神守，神守者，鳖也。鱼满三百六十，则蛟龙为之长，而将鱼化飞去。内鳖，则鱼不复去。池中周遶九洲无穷，自谓江湖也。至来年二月，得鲤鱼长一尺者一万五千枚，三尺者二十四枚。至明年，得长一尺者十万枚，长二尺者五万枚，长四尺者二十四枚，留长二尺者二千枚作种所养（理不相长也）。又，欲令生鱼法，要须载取薮泽陂湖饶大鱼之处近水际土寸余，载以布池底，三年之中即有大鱼。此由土中先有大鱼子，得水生也。

　　又，《南史》云：始兴卢度，字孝章，有道术，隠居。屋前池养鱼，皆名呼之，次第来取食乃去也。

　　又，拂菻国有羊羔，生于土中，其国人候其欲萌，乃筑墙以院之，防外兽所食。然，其脐与地连割之，则死。唯人着甲走马，击皷骇之，其羔惊鸣，而脐絶，便逐水草。炀帝欲通之，竟不能致。贞观十七年，其王波多力遣使，献赤颇黎金精等物。

　　又，《博物志》云：取鳖，剉如棋博，赤苋汁和，令厚，以茅苞之，六月中，投于池泽中，经旬脔脔成鳖也。

　　○水母

　　水母，《兼名苑》云：一名蚱，一名石镜。南人治而食之，云，性热，偏疗河鱼疾也。其法，先以草朩灰退去外肉，中有一物，或紫或白，合油水，再三洗之，杂以山姜荳蔻煮过，其莹彻不可名状，至于真珠、紫玉，无以比方。此物须以姜醋食之，盖相宜也。

　　按《博物志》云，东海有物，状如凝血，纵广数尺，无正员。名曰蚱，亦无头目肠藏，众虾随之。越人食之。《稽圣赋》云：水母，东海谓之■〈虫宅〉（音蜡）。正白，蒙蒙如沫生物，皆别无眼耳。故不知避人，常有虾依随之，虾见人惊，此物亦随之而惊，以虾为目，自卫也。亦如视肉有眼，以物摘之，则其眼移处（《山海经》曰：视肉，聚肉也。形如牛肝，有两耳，食之，尽寻复生也）。  


 

卷二 　　○蚊母扇

　　端新州有鸟，类青鹢而觜大，常在池塘间捕鱼而食，每作一声则有蚊子羣岀其口（今谓之吐蚊鸟）。按《尔雅注》，鷏鸟似乌■〈暴鸟〉而大，黄白杂文，鸣如鸽声。《广志》云蚊母。此鸟吐岀蚊也。土人云其翅堪为扇，唯辟蚊子，与陈藏器说同。

　　又云，塞北有■〈亡上虫下〉母草，岭南有■〈亡上虫下〉母朩。此三色，异类而同功。《南越志》又云：古度树，一呼郍子，南人号曰■〈木宅〉（日亚反），不华而实。实从朩皮中岀，如缀珠珰，其实大如樱桃，黄即可食，过则实中化为飞蛾，穿子飞岀。愚验之，亦有为蚊子者。

　　○鹅毛被

　　邕之南有酋豪，多熟鹅毛为被（毛取项上及腹下嫩毛，蒸治之），稻畦衲之，其温软不下绵絮也（一云甚宜小儿。愚记陈藏器云，鹅毛主小儿惊癎者，盖为此也）。按《上古十纪》有《合雒纪》，教人穴处自食鸟兽，衣其皮毛，岂逺夷尚敦古之遗风耶。愚忆《会要》载女国毛裠，都播国缉鸟羽以为服；《洞冥记》云董谒聚鸟兽毛寝；《家训》云朱詹饥即吞纸，寒即抱犬读书，亦事较著者也。

　　○红虾杯

　　红虾岀潮州、番州、南巴县。大者长二尺。土人多理为杯，或扣以白金，转相饷遗，乃玩用中一物也。王子年《拾遗》云：大虾长一尺，须可为簪。《洞冥记》载虾须杖。（马丹常折丹虾须为杖，后弃杖为丹石于海傍也。王隠《晋书》云：吴复置广州，以南阳滕循为刺史，或语循“虾须长一丈”，循不信其人。后故至东海取须，长四丈四尺，杖以示循，方乃服也）。然《兼名苑》云：广州献虾头杯，简文将盛酒，无故自跃，乃不复用。

　　愚又按《毛诗义疏》：贝大者有一尺六七寸。今九真交址以为杯盘，实竒物也。（《六韬》：商王拘周西伯于羑里，太公与散宜生金千镒求珍物，以免君罪。九江之浦有大贝，《百慿诗》作朋也。）《广志》云：海文蠡有大者，受一■〈豆斗〉，南人以为酒杯。

　　又，《搜神记》：谢端侯官人，少孤，为乡人所养。年十八，恭谨自守，后于地下得一大螺，如三■〈豆斗〉盆，将置瓮中。早至野，还，见有饮饭汤火处。端疑之，于篱外窥见一少女，从瓮中岀至灶下燃火，便入问之。女答曰：我天汉中白螺素女，天帝哀卿少孤，使我来相为守舍炊煑，使卿后得妇，当还。今无故相伺，不宜复留，今留此殻贮米，可得不乏，忽有风雷而去也。

　　又，《异物志》：苍鹰螺，江东人以为椀也。

　　○鸡毛笔

　　畨禺诸郡如陇右，多以青羊毫为笔。昭州择鸡毛为笔，其三覆锋亦有圆如锥，方如凿，可抄冩细字者。昔溪源有鸭毛笔，以山鸡毛、雀雉毛间之，五色可爱。征其事，得非入江淹梦中者乎。且笔有丰狐之毫（傅子云，汉末笔，非文犀之桢，必象遗之筦、丰狐之毫、秋兔之翰）、虎仆之毛（《博物志》有兽縁朩，似豹，名为虎仆毛，可为笔也）、■〈虫向〉蛉鼠毛（《广志》云可以为笔）、鼠须（均州岀）、羖■〈羊历〉羊毛（邛朔取腋下族毛）、麝毛、狸毛（郑公虔云：麝毛笔一管，冩书直行四十张；狸毛笔一管，界行冩书八百张）、马毛（嘉州）、羊须（陶隠居烧丹，封鼎际，用羊须笔）、胎发（吴妪多以小儿发为柱笔。郑虔云萧祭酒常用之。又，韦仲将《笔墨方》云：笔柱，或云墨池，亦曰承墨。又有枊笔、皮笔、鐡笔也）、龙筋（《金陵拾遗》具）为之。然未若兎毫。其宣城岁贡青毫六两、紫毫三两、次毫六两，劲徤无以过也。今岭中亦有兔，但纔大于鼠，比北中者，其毫软弱，不充笔用。是知王羲之叹江东下湿，兎毫不及中山。又，炀帝取沧州兎，养于扬州海陵县，至令劲快，不堪全用，盖兎食竹叶故耳。然次有鹿毛笔，普张华尝用之，不下兎毫。

　　按《博物志》云：笔，蒙恬所制世。有短书，名为《黄仲舒答牛亨问》，曰：蒙恬作秦笔，枯木为管，鹿毛为柱，羊毛为被。所谓苍毫，非兎毫也。夫有笔之理与书同生具。《尚书中候》云：龟负图，周公援笔冩之。其来尚矣。

　　○鸡卵卜

　　邕州之南有善“行禁”者，取鸡卵，墨画，祝而煑之，剖为二片，以验其黄，然后决嫌疑、定祸福，言如响答。据此乃古法也，《神仙传》曰：人有病，就茅君请福，煑鸡子十枚以内帐中，须臾，茅君悉掷岀，中无黄者，病多愈，有黄者，不愈，常以此为候。（《风土记》曰：越俗性率朴，淳而未散，至于有疾，不卜问祈请，言“天生天杀归自然”。及其意亲和合，即脱头上巾帻，觧腰间五赤刀，以厚结之为交。拜亲跪妻，定交有礼俗。皆当于山间大树下，封土坛，祭以白犬一、丹鸡一、鸡子三，名曰朩下墅鸡犬。在其坛地，民人畏之，不敢犯祝，曰：“天地父母，某月某日，甲与乙为友善，上下四旁莫不并见，卿乘车，我戴笠，他日相逢，下车揖，我步行，卿乘马，后日相逢，卿当下”，如此者数千百言，盖南人重鸡卵也）。

　　愚又见卜之流杂书，传虎卜、紫姑卜、牛蹄卜、灼骨卜、鸟卜，虽不法于蓍龟，亦有可以称者。

　　按《博物志》曰，虎如冲破又能画地，卜今人有画物上者，推其竒偶，谓之虎卜。《异苑》曰：世有紫女（一书紫姑），古来相传云是人妾，为大妇所嫉，每以秽事相役，正月十五日感激而死。故世以其日，作其形，夜于厕门间或猪阑邉迎之，呪曰：子胥不在，是其壻名，曹夫人亦归去，即其大妇也，小姑可岀。戏捉者觉重，便是神来。奠设酒果，亦觉面貌辉辉有色，即跳躁不住，能占众事，卜行来蚕桑。又善射钩，好则大舞，恶便仰眼。

　　又，魏畧曰：髙句骊有军事，祭天，杀牛观蹄以占吉凶，蹄解者凶，合者吉。夫余国亦尔。又云，倭国，大事輙灼骨以卜，如先中州之令龟，视坼占吉凶也。

　　又，《会要》曰：东女国以十一月为正。每至十月，令巫者赍酒馔，诣山中，散麦于空中，大咒呼鸟。俄有鸟如雉飞入，巫者懐中因割其腹，有一榖，来岁必登。若霜雪，必多异灾。其俗因之名为鸟卜。武徳中，其女王遣使贡方物也。公路又按，子路见孔子，曰：猪肩牛膊可以得兆，何必蓍龟？孔子曰：取其名也夫。蓍者耆也，龟者旧也。狐疑之事当时问耆旧也（又有螺叚卜遗）。

　　○鸡骨卜

　　南方逐除夜及将发船，皆杀鸡，择骨为卜，传古法也（《汉书郊祀志》云越祠鸡卜如鼠也。今南人慿之，颇有神验。每取雄鸡一只，以香米祝之，后即生折其腿，削去皮肉或烹取之。卜男，左。卜女，右。看之其骨，有二窍或七八窍。左为人，右为鬼，取阴阳之理也。乃以竹簪刺于窍中而究其兆，如人在上鬼在下为吉，人在下鬼在上为凶；如人鬼头相背，事迟缓；相就，事疾速）。卜吉，即以肉祠船神，呼为“孟公孟姥，其来尚矣”。按梁简文《船神记》云，船神名冯耳。《五行书》云：下船三拜三呼其名，除百忌。又，呼为孟公孟姥，刘思贞云：玄冥为水官，死为水神，冥孟声相似。又，孟公父名帻，母名衣。孟姥父名板，母名履。或云，冥公冥姥因玄冥也。（《异苑》曰：船神曰孟公孟姥。利渉之所虔奉，商贾之所崇仰也。荆州送迎，恒烹牛为祭。桓，宣武始镇陜西，不依旧法。发至冽州，平乘中江而漂，梢柂莫制，咒请立止）。

　　公路，咸通辛夘年，从茂名归南海，陆尽东口，行次水程，舟人具牢醴以祭船神，请愚为祝。词曰：岁在单阏，时及朱明，栁絮风老，桃华水平；倚兰檝兮，浅岸，张布帆兮，长汀；粤有舟子，请祷玄冥孟家。遂即，建髙樯，开左郭，列■〈牜羊〉牱，呼著作，召灵胥，邀海若；对蛟浦而烹牢，当鹿床而命爵；于是，具六味，罗八珍，羽毛咸备，苏膏必陈；剖螝陆兮，合杂，刳博带兮，缤纷；螃玉色、鱼锦文、噎鸠饼、脆骑驴；酒新，无非可口，兼乃着人；果则，独根橄榄、焦核荔枝、三节■〈甘干〉■〈甘者〉、细腰蹙咨、署预蠡荠、素藕乌椑，委盘纂纂，堆案离离；更有越方之俦、解悟之軰，或衣朱裳，或涂翠黛，奏曲搊弦，燃胶爇蕙，初叙诃而廽瞻，遂传词而连啑。词云：神下降兮，龙骧；巫欢喜兮，鼠态；驾雷电兮，荧煌；拥烟云兮，叆叇。又曰：船容裔兮，何在；橹去稳兮，徘徊；絶驾波兮，此去；随駚潮兮，朅来。

　　○象鼻炙

　　广之属城循州、雷州皆产黑象，牙小而红，堪为笏裁，亦不下舶上来者（陶贞白云：凡夏月治药，亦宜以象牙置邉）。土人捕之，争食其鼻，云肥脆，偏堪为炙，滋味小类猪之含消（今之炙也）。亦不知一割牛心、猩猩唇之美也。

　　愚按■〈鱼替〉（子林反）鱼两味，犀有五肉，象有十二肉，其胆随月转耳。

　　陈藏器云：唯鼻是其本肉，诸即杂肉。凡象白者，西天有之（五真腊有战象五千头，《会要》云）。

　　又，供御陁国有青象，皆中夏无也。梁翔法师云：象一名伽郍，《古训》云象。孕子五岁始生。《山海经》云：性妬，不畜淫子。

　　《西域记》云：有一僧行遇羣象，上树避之。象随倒树，负之至林中。有一病象，足疮而卧。引沙门手至所苦处，乃竹刺。沙门为拔去之，裂裳与裹。俄顷，一象持金函授病象，病象转授沙门。发视之，乃佛牙也。

　　又，《万岁厯》曰：成帝咸康六年，临邑献象，一知跪拜。

　　《博物志》曰：日南四象各有雌雄，其一雌死，百有余日，其雄泥土着身，独不饮酒食肉。长吏问，辄流涕有哀状。

　　○鹅毛脡

　　恩州出鹅毛脡，乃塩蔵鱊（音聿）鱼。其味絶美，其细如虾，虽郭义恭云：“小鱼，一斤千头”，未之过也（鱼大如针，蜀人以为酱也）。

　　又有嘉鱼出邕江石穴中，鱼下至梧州戎城县水口，絶肥美，亦堪为脡。左太冲《蜀都赋》云：嘉鱼出于丙穴。注云：丙穴在汉中沔阳县北。有鱼穴二所，常以三月八日取之。丙，地名也。鱼鳞细似鳟鱼（博物志说同）。或云：鱼以丙日出穴故。陈蔵器云：嘉鱼，乳穴中小鱼，能久食，力强于乳丙者，向阳穴多生此鱼。鱼复何能择丙日出入耶？议者以陈言为是。郦善长云：穴口向丙。又引“栢枝山山有丙穴，穴方数丈，水有嘉鱼，常以春末游渚，秋入穴”，故知丙穴之鱼不独褒汉中有也（愚按，水中之穴者，谓之逹。据《山海经》云，半石之山，合水出其阳，多鰧鱼，其状如鳜，居达。达，水中之穴相交通者。鰧音腾）。

　　○桄榔炙

　　桄榔茎叶与波斯枣古散（古散堪为拄杖）、椰子、槟榔小异，其朩如莎树皮，穰木皮，出面可食。（《广志》云：莎树出面。《华阳国志》云：郡少榖，取桄榔面，以牛酪食之。《吴录地志云》：交趾望县有穰朩，皮中有如白米屑者，干捣之，水淋似面，可作饼。《临海志》：桄榔朩作鋘铤，利如铁，中石益利，唯中蕉根致败。物之相伏如此。皮中有如米粉，中作饼饵。《会最》又云：都句树似栟榈，朩中出屑如面，可啖，出交州。）

　　《洛阳伽蓝记》云，昭仪寺有酒树面木，得非桄榔乎？（《南史》云：扶南国有酒树，似安石榴，采其花汁停着瓮中，数日成酒，醉人也。）木理有文，堪为握槊局。（《兼名苑》云：其戏，阿育王弟善客造，梁天监中，始来中土。然《双六赋》云：诸葛恪开馆，延宾分曹，并戏此。则吴时已有。赋内警句云：若乃，位占列星，城分偃月。或七纵而七擒，或百犯而百伐。又，崔令钦六博云：握槊，胡戏。后魏等术。《艺传》云：胡王有弟一人，遇罪将杀之，弟从狱中为此戏，以上之意，言孤则易死。其后遂入中国。世宗以后，大盛于时。有赵国李幼序洛阳丘，阿奴皆善之。梁武谓之“婆罗塞戏”，胡谓“六为堰数”、“二为鷕鷕”，今言“握槊么么”，皆转声也。或妄云曹子建为。盖以俱是魏，同得罪于是事，迹相似，因此疑误。）其心似藤心，为炙，滋腴极美，其须可为帚，香润絶胜椶柟。（《山海经》云：一名栟榈也。）

　　《书》云：缚唱国纳缚伽蓝（唐言新也），有佛帚迦奢草作也。

　　郭义恭又云：丑尉叟可为帚。陶胜力《集记》说：鸟帚一名丰贤当。

　　○红盐

　　恩州有塩场，出红塩，色如绛雪，验之即由煎时染成，差可爱也。公路记郑公虔云，琴湖池，桃花塩，色如桃花，随月盈缩，在张掖西北。隋开皇中常进焉（一云，十五日以前塩甘，月半以后苦也）。

　　按，塩有赤塩、紫塩、黑塩、青塩、黄塩。（《书抄》云：沈约《宋书》曰：虏至彭城，与张畅语“送白毡、赤塩”。又，郭璞《塩池赋》曰：“烂然汉明、晃尔霞赤”是也。又，虞世苖书云，蔡邕从朔方报羊月书云：幸得无恙，遂至徙所，自城以西，唯有紫塩也。《续汉书》云：天竺出黑塩。又，《北堂抄》引《博物志》云：北胡青塩，但以味色浮杂为不同耳）。

　　黄塩，安西城北涧中有色如芜菁华者（郑公亦述），成之自然，国之寳也。夫塩，《本草》云：牢肌骨，去毒虫，明目益气戎（塩即《万毕术》累卵是也）。亦有如虎、（周官）如印、（《博物志》具。又，《通典》云：九原岁贡印成塩。五原贡塩山四十颗。又，《水经》云：龙城池广千里，皆为塩而刚紧。有大塩，方如巨枕者。又，《南史》云：大同中，外国有献鸣塩枕者。）如伞、（《荆楚记》具）如石、如水精状者。（《南史》：月支恒水下有真塩，色正，白如水精。）或朝取暮生。又，非煑海所致者也。

　　○米■〈麦并〉

　　广州南尚米■〈麦并〉，合生熟粉为之，规白可爱，薄而复肕，亦食品中珍物也。按，梁刘孝威“谢官赐交州米■〈麦并〉四百屈”。详其言，屈岂今之数乎？且前朝短书杂说即有：呼食为头（梁元帝《谢赐功徳浄馔一头》云：瑶器自满，金鼎流味，浆含都蔗，味资石蜜。又，《谢赉功徳食一头》云：天厨浄馔，庵罗法菓。又，刘孝威《谢赐圣僧余福果食一头》云：五杏七桃，灵瓜仙枣）、以鱼为■〈豆斗〉（《梁科律》：生鱼若干■〈豆斗〉）、茗，为薄、为夹（温贡茗，二百大薄。又，《梁科律》：薄若干夹，云云）、笔，为双、为床、为枚（《搜神记》云：益州西有神祠，自称黄石公，祈祷者持一百纸、一双笔、一丸墨。先闻石室中有声，便具吉凶，不见形也。南朝呼笔四管为一床。梁简文帝《答徐摛书》云：时设书幔，乍置笔床。《梁令》云：写书笔，一枚一万字）、墨，为螺、为量、为丸、为枚（陆云《与兄书》：今送墨二螺。《妇人集》：汲太子妻李【氏？】《与夫书》云：致尚书墨十螺。《梁科律》：御墨，一量十二丸、皇后妃，一量一百丸。蔡质《汉官仪》曰：尚书令、仆丞郎，月赐隃麋大墨一枚，小墨一枚。宋元嘉中格写书，墨一丸，限二十万字）、纸，为畨、为幅、为（阙　湘东启上：荆武纸万幅。笔四百枚。《简文帝集》：绎启：谨奉红笺二千畨。陆倕有《谢安成王赐西》笺：纸一万幅。梁简文帝又云：特送四色笔三万枚。湘东王。《会最》云：晋宋间有一种纸或一幅长丈余，言就舡中抄之，世谓蠒纸。又云：张载纸铭、晋载纸为畨。纸字从系，蔡伦作纸从巾）、布、为鼓（梁祖布五文度曰取薄布二十疋为一鼓）、锦为两（王佐云：币锦二两为一两，一两一疋，二丈为端也。《左传》云：归夫人重锦三十两。注：锦以二丈双行，故曰两，三十疋是也）、衣为裁（陆倕《谢安成王楚越衣二裁》。沈约有《谢葛衫二裁》也）、袈裟为縁（梁文帝云：蒙赉欝金泥细衲袈裟一缘，忍辱之铠，安施九种功徳之衣，惭愧八法）、奴为头（简文帝书言：安吉王饷胡子一头云。方言异俗，极有可观，山髙海深，宛在其貌。《梁科律文》云奴一头、婢一头）、麝为子、蜡为■〈麦并〉（麝香如干子，蜡如干饼，齐建武四年事）、槟榔为口，胡桃为子、为口（陆倕《谢安成王赐槟榔一千口》。又，《谢胡桃一千子》。又，沈约《谢赐臣交州槟榔千口》云：龙编嘉实，厥包遐逺），其事不可备论。

　　今髙州多采藷为麻■〈麦并〉，絶宜入味，极芳美。《方言》云：人谓署预为储是也。

　　又，都播国土多百合，亦有取根以为粮者（事具《会要》。《本草》云：署预一名山芋。《山海经》云：景山名藷藇，江南单呼为藷。语有轻重也。其法：采藷去外皮，磨之，曝干为粉。临用时，别取藷磨取湿者溲之。他如面法）。

　　琼州，溲为汤■〈麦并〉（颜之推又云：■〈艹鳬〉茨，今去墨皮以为粉，作汤■〈麦并〉甚光滑）。

　　○食目

　　韶州菜有芜菁，郡人采之为葅，脆而且甘，不失北中味也（方言蘴荛，芜菁也。陈楚之郊谓之蘴，齐鲁之郊谓之荛，关之西谓之芜菁，赵魏之间谓之大芥。郭璞注：姜，音蜂，江东音菘。又云，紫华者谓之芦菔。《证俗音》曰：葖，芦菔，芜菁属，紫花又【大？】根，俗呼为雹也）。愚按，顾启期《娄地记》曰：薛山者，昔有薛伯道居此山，不知何时人，好稼植，缘海散芜菁子。今海边尚有此菜，云伯道所种，又按司马相如《凡将篇》，谓为菛菁当门（《证俗音》冥）。《小学篇》曰芴（阙）菁。《会最》又云：以子，江南种变为菘。菘子，黒。芜菁子，紫赤也。又据南朝食奠中有芥子酱、芦卜根、葅菘之类。是江南为“菘”验也（《证俗音》云小学章作阙）。今畨禺，唯韶州产芜菁、林檎、朩瓜（《广志》云：一名里琴，似赤柰，《齐民要术》曰林檎，堪为麨。《尔雅》曰：楙朩，瓜也。贾思协云：凡书厨中安麝香、朩瓜，即无蠧）。

　　勤州出栗子（形味俱劣。一年，栗方熟。羣鹦鹉至，俱啄食而尽）。

　　窦州出梨。梨大如拳，有类浙东成家梨。可蒸而食，乃皮厚肉硬。又，非哀家梨也（缙云成家出此梨，因以为名）。《世说》云：桓南郡玄每见人不快，辄嗔曰：君得哀家梨，当复不蒸不食（旧语秣陵有哀仲梨，甚大如升，入口便消，言愚人不别味，得好梨而蒸食也）。

　　广之人食品中有团油饭（凡力足家有产妇，三日、足月及子孙脺【？】为之，飰以煎蝯【虾？】鱼、炙鸡鹅、煑猪羊、鸡子羮、饼灌膓、蒸脯菜、粉餈、粔籹、蕉子、姜柱【桂？】、塩豉之属，装而食之是也）。

　　■〈血臽〉（《说文》云羊凝血也，音口绀反。今广人生以五味酢食之。按《证俗音》云，南谓凝牛羊鹿血为■〈血臽〉，以虀噉之，消酒也）。

　　蚁子酱（蚳醢也。今山源间有蚁子于茅根下为窠者，收卵为酱也）。

　　老咸虀（采老菜【虀？】以飰和塩藏之，一如常法。有入蕉心者，其瓮埋于池塘间，至三年，菜色如金，土人所重）。

　　蛤臛（理之常法。蛤即蛙也。《周书》：腐草为蛙。陶注本：草，青脊者曰土鸭。黒者，南人呼为蛤子。《南史卞彬》为《虾蟇赋》云：纡青拖紫，名为蛤鱼，以讽令仆。《汉书》言，鄠杜之间水多蛙鱼，人得不饥。又，《朱书》：张畅弟为猘犬所伤。医云，食虾蟇鲙可愈，而弟有难色。畅先食，而弟方食，果能愈疾。即知前古之人食蛙乆矣。又，《冲波传》：虾蟇，无肠，龙蛇属也。《抱朴子》云，万岁者，颔下丹书“八”字。《南史丘杰列传》又云：虾蟇有毒，梦中得三丸药，后服之，下科斗子数升。《博物志》所谓“东南之食，水产有蛙蛤螺蚌之为殊味，不觉其腥臊”。今按，蛙，唯性热，甚补人。人有折其足于瓶中，以水养之，不三五日，其损如故。亦有以苏煎食者是也）。

　　褒牛头。南人取嫩牛头，火上燂过（《证俗音》炙去毛为燂，以亷反）。复以汤毛去根，再三洗了，加酒豉、葱姜煑之。候熟，切如手掌片大，调以苏膏、椒橘之类，都内于瓶瓮中，以泥泥过，煻火重烧。其名曰褒。愚曽于衡州食熊蹯，大约滋味小异而不能及。又按，南朝食品中有奥肉法。奥即褒类也（先以宿猪肥者，腊月杀之，以火烧之令黄，暖水梳洗，削刮令浄，刳去五脏，猪肪煼取脂脔，方五寸，令皮肉相兼。着水，令淹没于釜中，炒之肉熟水尽，更以向所煼肪膏煑肉，脂一升酒二升塩三升，令脂没肉，暖火煑半日许，漉岀瓮中余膏，冩肉瓮中，令相淹。食时，水煑令熟，切，调和，如常肉法。尤宜新其二岁猪。肉未坚、烂壊，不堪作）。又有泟腤煎肖法（方言熬■〈取上火下〉煎■〈备上灬下〉，巩火干也。■〈取上火下〉字，崔寔《四民月令》作炒，亦作煼字。■〈备上灬下〉字，诂训一力反。古文■〈稫上火下〉字作■〈备上灬下〉）。陷炙、糟范炙、毛泟鱼白■〈氵蘥〉肫法（药名煑也。颜之推云：瀹，白煑肉。《尔雅注》作灼）。

　　合丰鸡、合丰白肉、密毛煎鱼、临脸（卢减反。临脸法：用猪肠经沸汤，岀三寸断之，决破细切熬之，与水沸，下豉汁研米、葱姜椒胡芥蒜，下塩酥筭子，细切，血将奠与之，早与血则变也）。下淡奠有蝉臛（乃古人爵鷃蜩范之类也）、薄夜饼（用鸡臛）、曼头饼（《齐民要术》书上字，束晢《■〈麦并〉赋》【有？】此“曼头”字）、雀喘饼（用酢）、■〈禾尞〉丸饼、浑沌饼（《要术》书上字。《广雅》曰馄饨也。《字苑》作餫。颜之推云，今之馄饨，形如偃月，天下通食也）、夹饼安寒时（肉夹员心罗脂煑）、糖蟹法（《周礼》：蟹螖，音赦。九月中取母蟹着水中，勿令伤损及死，一宿腹中浄，乆则吐黄，吐黄则不佳也。先煑薄饴。饴，饧也。着活蟹冷糖中一宿，煑蓼汤，和白塩，极咸，待冷，瓮盛半汁，取糖中蟹，内着塩蓼汁，中，便死，蓼宜着少，多则烂。泥封二十日岀之，举蟹脐着姜末，还复脐如初，内着泔中，百筃一器，还以前塩蓼汁浇之，令没，密封，勿令漏气，便成矣。特忌风，中则壊而不美）。

　　蒸炙牛胘（户坚反。老牛胘厚而脆，刬牢痛蹙令聚，逼火急炙，令上劈烈，然后割之，则脆美。若挽令伸舒，微火遥炙，则薄而且朋）。

　　经云跳丸炙（如弹大，炙煑之）。

　　皮脯、马肠、鹿尾。尺炙、筒炙、衔炙法，鹿角菜、葅紫菜、葅烂畔（卢龙时经云云）。

　　葛鑚（《说文》云鑚今呼羹,和飰为之）.

　　水溲饼（<要术>云立秋毋食煑饼及水溲饼。饼唯酒引。饼入水烂。水溲得水辄消也）。

　　又，果奠合子有寒具（《证俗音》■〈麦粦〉■〈麦娄〉，内国呼为糫饼，亦呼寒具。《郑玄》注：周官有寒具，未知是■〈麦粦〉■〈麦娄〉否？力田反，力走反）。

　　百支■〈米壹〉截饼。

　　黄万柏散（馓，《急就篇》：饴。《说文》曰熬稻，餦锽也。音散桑。但《反广雅》：粰，馓也。《证俗音》云，今江南呼馓飰。巳煎米以糖饼之者为粰■〈梳，米代木〉，也音浮流），白甘脆。

　　赤牒枣、剥枣、胡麻糖、雀头糖。

　　亷姜鬼目蜜槟榔（《周成杂字》曰槟榔果也，似螺可食）。益智甘蕉，甘榄根縁羊梅。今琼崖髙潘州以糖煑嫩大腹槟榔。辩州以蜜渍益智子食之，亦甚美（《采字苑》曰：杂藏，果也，音素戚反。颜之推云，今以宻藏杂果为粽）。又有都念子，花似紫蜀葵，实如软枣。《拾遗》云甚甘美，益人。隋朝植于西苑中，印度岀那核婆果，大如冬瓜，熟则果赤，剖之，中有十小果，大如鹤卵，更又破之，其汁黄赤，其味甘美，或在树枝，如众果之结实，或在树根，若茯苓之在土。又波斯牟果，叶长五六尺，果堪食，状如人手，树髙丈五，叶堪作食簟。又，频郍婆果生树后，大如八石瓮，味甚甘，食之便醉，九日而苏（见《会最》也）。愚又思，束晢《饼赋》“餢飳（当音剖，注）■〈飠遀〉烛”。颜之推云，今内国，餢飳以油苏煑之。江南谓蒸饼为餢飳，未知何者合古。腅，《国》谓云“主孟啖我”。《字林》曰：腅，肴也，音大滥反。之推又云，今内国犹言饼腅，及按方言，江南有鹿■〈觔〉腅及臛之类。又，韩肉本法岀韩国，为之如羮而少汁加醉也。餪女，《字林》曰馈女也，音乃管反。《证俗音》云：今谓女嫁后三日饷食为餪女也。

　　○睡菜

　　睡菜，五六月生于田塘中，叶类茨菰，根如藕梢，其性冷。土人采根为咸葅。食之或云好睡。郭子横云：五味草，初生，味甘；花时，酢食之，不使人睡。亦名却睡草。又，《神异经》云：四味朩，一名如之何。其实有核，形如枣子，长五尺，金刀割则苦，竹刀割则饴，朩刀割则酸，芦刀割则辛。此说小类五味草也（又，《御覧顾凯之启蒙记》曰：如何随刀而改味也）。

　　○水韭

　　生于池塘中，叶似韭，有二三尺者，五六月堪食，不荤而脆，得非龙爪薤乎？（郭子横云：龙爪薤有长七尺者）。《字林》云莶（音严），水中野韭也。又，■〈口〈艹令〉〉（音呤）见《字林》，似蒜，生水中。郑虔云，薤，辛，除园河西，长二尺。塞北山谷间多孝文韭，军人食之（周孝文帝所植）。如渭水原诸葛亮韭，亦诸葛所种也。郦善长又云：平乐村五六里，至东亭杜，北山，甚髙峻，上合下空，东西广二丈许，髙起如屋，中有石床，傍生野韭。人往乞者，神许，则风必偃之，方可揃也。如过越不偃而揃者，有咎（盛弘之《荆州记》亦具文。小异）。

　　○蕹菜

　　叶如栁，三月生，性冷味甜。土人织苇簰，长丈余，阔三四尺，植于水上，其根如萍，寄水上，下可和畦卖也。陈藏器又云：蕹菜，味苦平，无毒，主解胡蔓草毒。胡蔓即冶葛也（《本草》云：钩吻又名冶葛，用羊血土浆解之。《南州异物志》曰：俚赋呼冶葛为钩挽。郑广文又曰，人自来求死者，取一二叶，手挼汁岀，饮之半日死。羊食苗，大肥。亦如巴豆，鼠食则肥。乃物有相伏如此者）。先食蕹菜，后食冶葛，二物相伏，自然无苦。取汁滴冶葛，苖当时瘀死（《广州记》曰：菜，水生，以为葅，土人重之）。愚按广之菜有掉（《字林》：掉，辛菜也）、东风（《广州记》：菜，陆生，置肥肉作羮，味如酪，香气似马兰。又，《左思吴都赋》东风扶留是也）、蕋（音戢。《风土记》曰：蕋，香菜根，似菜根，蜀人所谓葅香也。《越絶书》：蕺山，越王勾践种蕺处）、〈艹杓〉（音晶。■〈艹鳬〉茨苖也。《东观汉记》：王莽末，南方枯旱，民饿羣入野泽掘■〈艹鳬〉茨而食）之类，无足竒者，是不复。《遍録吴志》曰：孙皓时有荬（音买）菜，生髙四尺，厚三寸，分如琵琶形，两邉生叶，皓以为平卢。《晋安帝纪》曰：义熈二年，有苦荬菜生扬州（《中兴书》曰草妖也。是后岁岁征伐，民人稍苦。苦荬者，买苦也）。国初建达国献佛土菜，一茎五叶，花赤，中心正黄而蘂紫色；泥婆罗国献棱，类红蓝实，似蒺藜，火熟之，能益食味。又，醋菜状似慎火叶，阔而长，味如美酢，絶宜入味，极美。

　　○斑皮竹笋

　　湘源县十二月食斑皮竹笋。滋味与北中七八月笋牙小类，但甜脆过之，诸笋无以及之。《吴録》云：马援至荔浦见冬笋，名曰苞笋，其味美于春夏笋也（即鸡胫竹笋）。《博物志》曰：斑皮竹，洞庭之山尧帝之二女以涕挥竹，竹尽斑也。《尔雅》曰：笋，竹之萌。《说文》曰：笋，竹胎。《诗义疏》，笋，皆四月生也。巴竹笋，八月生。篃（音媚）竹笋，冬夏生。《永嘉记》：含堕竹笋，六月生。《篃竹谱》：棘竹，落人须发。

　　愚按《山海经》：竹生花，其年便枯。六十年一易根，必结实而枯死。实落土，复生，六年还成町也。《竹谱》曰：竹，不刚不柔，非草非朩。■〈纣〉必六十。■〈复〉亦六年是也。凡种竹，正二月斸取西南根，东北角种之，竹性向西南引也，“《齐民要术》曰：谚云，东家种竹，西家治地”故也。南中有以竹为刀错子者。错子即■〈思〉簩竹皮为之，错指甲利胜于铁机巧。李衙推昉云：如小钝，复以浆水洗之如初。刀子竹：裴渊《广州记》云：石林竹劲利，削为刀，切截象皮如截芋也。

　　公路襄州宜城县朩香村有庄，咸通初，忽生异竹（第一年生九竿，第二年生七竿，尔来岁岁有也），作深栀黄色，每节及枝上并抹緑，鲜澄，其笋甚美。按，顾凯之谱中亦无说处。

　　《异苑》曰：东阳留道徳元嘉四年，筯竹林忽生连理，野人无知，谓为祸祟，伐煞之。

　　公路干符初经过夏口时，有人献合欢笋于韦公尚书者。自一本分为两岐，长二尺余，乃笋之瑞也。公命公路为七字句歌，之词繁不载。

　　愚传闻贞元五年秋，畨禺有海户犯塩禁者，避罪于罗浮山，深入至第十三岭（山有十五岭，四百三十二峰，九百八十三飞泉洞府也），遇巨竹百千万竿，连亘岩谷，竹围二十一尺，有三十九节，节长二丈，即由梧类也。海户因破之为篾，会罢吏捕逐，遂挈而归。时有军人，获一篾，以为竒者，后献于刺史李复。复命陆子羽图而记之，亦资耳目之一事也。

　　旧记云：李公顾谓门生广州桑苎翁曰：夫视听之外、经籍未録、不合有而有者，不知其极。况兹竹载在图记，不足竒也。汉太尉许慎《说文》有长节竹，谓之■〈公〉（音钟。一本作■〈锺〉），得非罗浮山龙钟之义耶？桑苎翁前席而言，曰：顷天寳末，有韦长史虚舟寓于庐山瀑布泉时，夏月多雨，见瀑布之中流岀一桃叶，阔五寸，长一尺二寸。至徳初，徐正字嶷，于海塩县白塔山沙渚之上，得一桃核片，可贮一升，则知草朩在山海之间，有瑰形殊状者，多矣。又若决明慎火在中原为苏蓼葵苋之属，若生岭峤南山涧，无非髙树。蕨有千岁者径二尺围，与彼不异。  


 

卷三 　　○无核荔枝

　　南方，果之美者有荔枝（卫洪《七开》曰：蒲桃、龙目、椰子、欐支。欐同茘）。梧州火山者夏初先熟而味小劣，其髙潘州者最佳，五六月方熟，有、无核类，鸡卵大者，其肪莹白，不减水精，性热液甘，乃竒实也。又有蜡荔枝，作青黄色，亦絶美。《南越志》云：荔枝洲有焦核黄蜡者为优，故《广州记》曰：荔枝如鸡卵大，殻朱肉白，五六月熟，核若鸡舌香。《陈藏器》曰：荔枝树冬青，实如鸡子，核黄，黒似熟莲子，实白如肪，甘而多汁，百鸟食之为肥，极宜人。《广志》云：焦核胡■〈木冒〉，此最美；次有鳖卵焉。其树自合抱至数围大者，材中梁栋，其坚即佉陁等朩无以加也。

　　岭中荔枝纔尽，龙眼子方熟，大如弹丸，皮褐肉白而味过甜。俗呼为荔枝奴，非虚语耳（《修文殿御覧》云：龙眼子，一名龙目。左思《蜀都赋》云“旁挺龙目，侧生荔枝”也）。又，《西京杂记》曰：尉佗献髙祖鲛鱼、欐枝。髙祖报以蒲桃锦四疋。

　　○变柑

　　新州岀变柑，有苞，大于升者，但皮薄如洞庭之橘，余，柑之所弗及。传云：本自髙要移植，不数百里，形味俱变，因以为名。论其美，直所谓“厥包橘柚”精者。柑（见郭璞讃。又，马援好事，至荔浦。见“冬笋名包笋”，上言：禹贡“厥包橘柚”，疑即此也）亦如踰淮为枳，乃水土异也。

　　愚按《吕氏春秋》，果之美者江浦之橘，箕山之东清马之所有栌橘焉。《说文》：栌橘，柚也。

　　又，郭璞曰：蜀中有给客橙，即栌橘，冬夏花实相继。

　　《风土记》：柑有黄者、赭者，赭赤谓之胡柑。

　　今人多引“江陵千树，橘为朩奴”事，此《汉书》云“其人与千户侯等”，且《襄阳记》：李衡为丹阳太守。衡宻遣十人，于武陵龙阳洲上作宅，种柑千树。临死勑儿曰：汝毋恶吾治家固穷如是，吾州里有千头朩奴，不责汝，衣食，岁上一疋绢，亦足用耳。吴末，衡柑成岁，得绢数千疋。

　　据此，非橘明矣（据杂书如《翰林要海》、《御覧》，贾思协皆列在黄柑门中）。愚又按，谚云“朩奴千，无凶年”。《要术》云：盖言果实可以市易五榖，此即朩奴之号“果之都”称者也。

　　○山橘子

　　山橘子冬熟，有大如土瓜者，次如弹丸者，皮薄下气。普宁多之。南人以蜜渍和皮而食，作琥珀色，滋味絶佳，岂比汉人之吴合皮啖橘，以为笑也。其叶煎之和酒饮，亦疗气，神验。

　　愚忆王坛《临海异物志》曰：鸡橘子如指头大，味甘，永宁界中有之。又，裴渊《广州记》：罗浮山有橘，夏熟，实大如李。又云：罗浮有壶橘十种，岂其一欤。（《广州记》又云：荔枝、壶橘珍果之上。）

　　今有枸橼皮煎、椰子煎，皆竒味也（《异物志》：枸橼实似橘，皮不香。椰子去其外皮及殻，有白穰，食之。如北中生胡桃味。又有白浆如乳，人亦食之。《异物志》曰：椰子有如两眼，俗人谓之越王头。南人取为瓶子杓子等器。枸橼子即交州黄淡子，橘柚类也）。

　　○橄榄子

　　橄榄子，八九月熟，其大如枣。《广志》云：有大如鸡子者，南人重其真味。一说香口絶胜鸡舌香（《诗义疏》：梅亦可合而香口。又，广州亷姜亦可香口）。亦堪煑饮，饮之能消酒（煎法：剉去两头，煨温煑之甚香美）。其树耸拔，其柯不乔。有野生者，髙不可梯。但刻其根方数寸许，内盐于中，一夕，子皆落矣。

　　今髙凉有银坑橄榄子（生于银坑之侧。相传是冯盎之家，昔掘地遇于此），细长多味美于诸郡产者，其价亦贵于常者数倍也。

　　愚按《南越志》，博罗县有合成树，树去地二丈，为三衢（《山海经》云四衢）：东向一衢为朩威；南向一衢为橄榄；西向一衢为玉文（顾微《广州记》曰：朩威髙大，子如橄榄而坚，削去皮以为粽）。《广志》书此“橄榄”字；《南州异物志》作此“橄槄”字，《陈藏器》云：其朩主■〈鱼规〉鱼毒，此朩作檝，拨着■〈鱼规〉鱼，皆浮岀，其畏如此。人中■〈鱼规〉鱼肝子毒者必死也。

　　○山胡桃

　　山胡桃皮厚底平，状如槟榔，其仁如扶容头，味次阴平。乐游胡桃别作杏膏香，但不耐停耳。《广志》云：阴平胡桃皮脆，急投之，即碎。其虾蟇背见栁世隆《谢乐游胡桃》，云：胡羯奔逃，吉之先见者也。郑虔又云，山胡桃无穰，实心，磨之可为印子。据说即非南山中胡桃也。

　　○白杨梅

　　杨梅叶如龙眼树，冬青。一名朹（音求）。潘州有白色者，甜而絶大。郑公虔云：越州容山有白熟杨梅。《兼名苑》云：东兴县有大如鸡卵杨梅。《博物志》云：地有章名，则多杨梅，得非误耶？《南越志》：安章县白蜀里多杨梅。求之。曰：白蜀去章逺矣（《吴兴记》曰：故章县北有石栁山，岀杨梅，常以贡御。张华所谓地名章必生杨梅，盖谓此也）。

　　○偏核桃

　　占卑国岀偏核桃，形如半月状波斯。取仁食之，絶香美，极下气，力比于中夏桃仁，疗疾不殊。《会最》云：偏桃仁，勃律国尤多，花殷红色。

　　郎中解忠顺使安西，以萝卜挿接之而生桃仁，肥大其桃，皮不堪食（解忠顺郎中使安西，以异方枝挿萝卜，至此皆活）。

　　吐谷浑有桃，如一石瓮大者。

　　贞观二十一年三月十一日，以逺夷各贡方物，其草朩杂物有异于常者，诏所司详録焉。华护献马乳蒲桃一房，长二尺，子亦称大，其色紫。康国又献金银桃，诏令植于苑圃。

　　○红梅

　　岭之梅小于江左，居人采之，杂以豆■〈艹冖〈子殳〉，上中下〉花（漏■〈艹冖〈子殳〉，上中下〉。花，白色，穗尖，微红。《南方草朩状》曰漏■〈艹冖〈子殳〉，上中下〉树，子大如李实，二月花，七月熟岀。兴古书此字。又，刘欣其《交州记》作窦■〈艹冖〈子殳〉，上中下〉）。《广志》作“豆茠”字也。

　　构橼子，朱槿之类（颜之推云：枸橼子似橘大，如饭簇。《字林》：音矩椽。又按，梁朝上馔糁奠合子内有根橼是也。又，朱槿四时常有，花可食，此蕣朩也。一名董；一名榇。《庄子》云朝■。又，张华云：君子国多蕣华之革，朝生夕死），和盐曝之，梅为槿花所染，其色可爱，今岭北呼为红梅是也。又有选大梅，刻镂瓶罐结带之类，取棹汁渍之（棹朩叶，烹其叶呼为棹汁。按梅有紫花梅、同心梅、丽支梅，品第絶多），亦甚甘脆。按郑公虔云，婆弄迦朩岀乌苌国，发地丛生，叶大如掌，花白而细，絶芳香，子如升，大花披之时，人即雕画，瓦罐承花，候其子长满罐中，即破而取之，文彩彬焕，与画罐相类，便以献王，犹中国镂梅，诸国所无也。

　　○五色藤筌蹄

　　琼州岀五色藤、合子书囊之类，花多织走兽飞禽，细于锦绮，亦藤工之妙手也。次卢亭（卢亭即卢循之苖裔也），细白藤为茶器；新州，作五色藤筌台，皆一时之精絶。昔梁刘孝仪《谢太子五色藤筌蹄一枚》云：炎州采藤，丽穷绮缛。得非筌台与筌蹄语讹欤？按侯景簒位，着白纱帽而尚青袍或牙梳挿髻，床上常设胡床（《大业记》：帝九月自北塞还，东都赐文武官，各有差。【改？】胡床为交床，改胡瓜为白露黄瓜，改茄子为昆仑紫瓜也）及筌蹄。今海丰岁贡五色藤镜匣一、筌台一是也。又，《本行经》云：河龙女，名尼连茶耶，上太子寳筌，■〈木是〉太子坐之，食乳糜，巳，掷钵河中。天帝取归，忉利供养，以立钵节（佛经又云，太子第七日据筌蹄坐，受与即输陁指印环，云云）。

　　○香皮纸

　　罗州多栈香树，身如柜栁，其华繁白，其叶似橘，皮堪捣纸，土人号为香皮帋，作灰白色文，如鱼子笺。今罗、辨州皆用之（《三辅故事》云“卫太子以纸蔽鼻”，前汉巳有之，非蔡伦造也。此盖言其善，不云创耳。又，和熹邓后贡献悉断，岁时但供纸笔而巳，然则其用乆矣，但不知何物为之。按王隠《晋书》曰：王隠荅华恒云：魏太和六年，河间张楫【揖？】士【上？】《古今字诂》，其中部云：今帋也古之素帛，依书长短，随事截绢，状数重沓，即明幡纸，字従纟此形声。贫者无之，故温舒截蒲冩也。和帝元兴元年中，常侍蔡伦挫故布网，捣作帋，字从巾。又，是其声虽同纟，巾则殊。不言古帋为今帋。又，山谦之《丹阳记》曰“平准署有纸官”。古以缣素为书记，又以竹为简牍，其贫诸生或用蒲为牒也。《瑶山玉彩》亦具），小不及桑根竹莫纸（睦州岀之）、松皮纸（日本国岀）、侧理纸也（侧理，陟厘也。后人说：呼厘为侧，理即苔也。事见张华、又《尔雅》曰：苔，石衣也。郭璞注“水苔”也。一名石发。江东食之。又，《瑶山玉彩》载薛道衡咏苔纸诗，云：昔时应春色，引緑泛清流。今来承玉管，布字转银钩）。

　　又尝读谢康《乐山居赋》云“剥芨（音及）岩椒”，言芨皮可为纸，未详其朩也（又，扶桑国在中国之东二万里，其土多扶桑朩，故以为名扶桑。叶似桐，初生如笋，国人食之，实如梨而赤，绩其皮为布，以为衣，亦以皮为帋。齐永元二年，其国有沙门慧深来至荆州者），其香即《会最》云“沉香、青桂、鸡骨、马蹄、栈香、黄熟，同是一树，如一朩五香：根檀节、沉子、鸡舌叶、藿胶、薫陆也（《金楼子》云“众香共是一树”。又，俞益期笺曰“众香共一朩也”）。

　　又，《真诰经》云“屡烧香左右，令人魄正”。故《隠居》云“沉香、薫陆，夏月常烧此二物”。梁简文时，扶南信有沉香，一婆罗丁云“婆罗丁五百六十斤”也。按《浴佛功徳经》云“牛头、旃檀、芎藭、郁金龙、脑沉、麝丁等以为汤，置浄器中，次第浴之”。及《旃檀》云“王有疾，医须旃檀汁”。旃檀枝叶根茎除一切疾（《本草》云：白檀消风热肿毒）。

　　无名诗集《武舍之中行》云“胡从何等来，氍■〈叟毛〉■〈翕毛〉■〈登毛〉五朩香”（《证俗音》云：■〈白毛〉，数【织？】毛席也，书此字。又，《通俗》云“织毛褥也。魏畧云：大秦国以野蠒织成，出黄、白、黑、緑、紫、绛、绀、金、黄缥、留黄十种氍■〈叟毛〉。又，《通俗》云：白氍■〈叟毛〉，细者谓之■〈翕毛〉■〈登毛〉。又，《书》云：■〈翕毛〉■〈登毛〉施大床之前小榻之上也。又，《异苑》云：《沙门支法》存有八尺沉香板床，有八尺■〈翕毛〉■〈登毛〉，作百种形象）。

　　迷迭（迷迭香，大秦岀。魏文帝曰：余种迷迭于中庭，嘉其扬条吐秀，馥有香芳。又陈琳赋曰：方碧茎之阿那，铺緑叶之蜿蟺）、艾纳（艾纳岀骠国，此香烧之敛香气，能令不散，直上似细艾也）及都梁（都梁香，《荆州记》：都梁县有小山，山上清水浅中生兰草，俗谓之都梁，即以县名焉）。

　　唯交州《异物志》曰：宻香，欲取先断其根，经年，外皮烂，中心及节坚黑者置水中则沉，是谓沉香。次有置水中不沉，与水面平者名栈香，其最小麄者，名曰椠香。佛经所谓沉水者也。又，《南越志》谓之香朩岀日南也。

　　○枹朩屧

　　枹朩，产水中，叶细如桧，其身坚类于栢，唯根软不胜刀锯。今潮州、新州多刳之为屧，或油画、或金漆，其轻不让草屧（《齐民要术》云“青白桐，村者并堪师长者，皆着木屐，妇女始嫁，漆画为屐，五采为系也”。又，按梁武小说“介子推逃禄隠迹，抱树烧死，文公拊朩哀嗟，裁而制屐，每懐割股之功，輙俯视其屐，曰：‘悲乎！足下’”。“足下”之称将此起乎）。按《翔法师书》云：■〈木贝纟〉，一名水松，生水中，无枝，形如笋。亦曰松枹。今为屧是也。又，陈周弘正《谢赉漆松枹屧》云“蒙此慈锡，便得轻举。”

　　○红藤簟

　　琼州岀红簟，一呼为笙。或谓之蘧蒢，亦谓之行唐（《方言》曰“簟，朱魏之间谓之笙，或谓蘧曲。自关而西，谓之簟。其粗者，谓之蘧蒢。行唐，似蘧蒢，直文而粗。自关而东，周洛楚魏之间，谓之倚佯。佯音阳也”。《南越志》云“桃枝，南人以为笙”。郭景纯曰“簟以宁寝，杖以扶危”。又，《简文集》有“谢桃枝笙竹席”笺。沈约弹歙令仲文秀“横订吏黄法，先输六赤笙四十领”），其色殷红，莹而不垢，或云：染藤所制，编织精华又不如溪鹄红席（海中溪鹄山，去余桃岸千余里，上有女冠道士四五百人，学道。梁时遣使献红席。此草者，红鸟居其下，故以为名耳）。竿散卧簟（《简文》谢云“筠篁多品，筱簜杂名”）、椰子坐席（亦有卧席具。吴均集。又，沈约《谢赐大甲坐卧簟竹》帖）、蒲褥笋席（王俭赠宗测。见南史）、花纨卧簟月支毛席（陆倕集具）、流黄簟象牙席（《西京杂记》“会稽供御竹簟，世号为流黄簟”。《神仙传》“淮南王为八公设象牙席”），以为优劣欤。

　　○方竹杖

　　澄州产方竹，体如削成，劲健堪为杖，亦不让张骞筇竹杖也。其融州亦岀，大者数丈。

　　《正声集云》：南方有方竹杖，白蝉噪其上。陈贞节尝咏之。

　　又，海晏（地名）岀芦，堪为拄杖。髙潘州岀千岁蕨拄杖，小类。

　　贝多更有踈节竹（五六尺一节），僧道多以为杖，皆竒物。

　　又，按《会最》云，溱川通竹直上，无节，空心也。

　　○山花燕支

　　山花丛生，端州山崦间多有之。其叶类蓝，其花似蓼，抽穗长二三寸，作青白色，正月开。土人采含苞者卖之，用为燕支粉，或持染绢帛，其红不下蓝花。

　　（作燕支法：采花于钵中，细研，着少水，以生绢綟取汁于通油瓷瓶中，文武火煎之，候花浮上，旋揉，取生绢囊中，沥干，用如常燕支法云云。《博物志》有作黄蓝燕支法。《通典》云：今汉中岁贡红花百行燕支一升。）

　　习凿齿《与谢侍中书》云：此有红蓝，足下先知之否？北方人采取其花，染绯黄接其上，英鲜者作燕支，妇人妆时用作颊色。作此法：大如小豆许，而按令扁，色殊鲜明可爱。吾小时再三过见燕支，今日始覩红蓝耳。后当为足下致其种。匈奴名妻阏氏，言可爱如燕支也，阏字音燕，氏字音支。想足下先亦作此读汉书也。（《西河旧事歌》曰：失我祈连山，使我六畜不蕃息；失我燕支山，使我妇女无颜色。）

　　又，郑公虔云：石榴花堪作燕支代，国长公主，睿宗女也。少尝作燕支，弃子于阶后乃丛生，成树，花实敷芬，既而叹曰：人生能几，我昔初笄，尝为燕支，弃其子，今成树阴，映琐闼人，岂不老乎！（郑公虔云：涂林花有五色，黄碧青白红，如杏花。汉东都尉于吉献一株，花杂五色，云是仙人杏。今岭中安石榴花实相间，四时不絶，亦有绀者。）

　　《古今注》云：燕支，叶似苏，花似蒲。云岀西方，土人以染，名为燕支。中国人亦谓红蓝。以染粉为妇人面色谓之燕支粉。（《博物志》云：张骞使西域，还，得大蒜、安石榴、胡桃、蒲桃、沙葱、苜蓿、胡荽，黄蓝可作燕支也。红花而岀波斯踈勒河禄国。今梁汉最上，毎岁贡二万斤于织染署。）

　　○鹤子草

　　鹤子草，蔓花也，其花麹尘，色浅紫，带叶如栁而小短，当夏开。南人云是媚草，甚神可比懐草（梦草似蒲，画缩入地，夜乃岀。亦名夜草。懐之则知梦之吉凶，立验也。汉武思李夫人，东方朔乃献一枝。帝懐之，夜梦夫人。因改此名为懐草也。）、梦芝（习凿齿《襄阳耆旧传》曰：襄王梦一妇人，曰，我，夏帝之季女也，名瑶姬，未行而死，封于巫山之台，精魂为草，摘而服为芝，必与媚；而服焉，必与梦。其家在宜城县），采之曝干，以代面靥，形如飞鹤状，翅羽觜距，无不毕备，亦草之竒者。草蔓上，春生双虫，常食其叶。土人收于奁粉间，饲之如养蚕法。虫老不食而蜕为蝶。蝶，赤黄色，女子佩之如细鸟皮，号为媚蝶。

　　郭子横记：勒毕国献细鸟，以方赤玉笼盛数百，形大于蝇，状如鹦鹉，声闻数百里之间，如黄鹄鸣也。国人以此鸟候日晷，亦曰候日虫。帝得之，旬日飞尽。明年，有细鸟集于帷帟，或入衣袖，因名蝉衣。宫内嫔御有鸟集其衣者，輙蒙爱幸。至武帝末，稍稍自死。人服其皮者，多为丈夫所媚。余访花子事如，面光眉翠、月黄星靥，其来尚矣。（而光具无名诗集：月黄星靥，娥黄婺靥。皆数。）

　　然事之相类者，见《拾遗》引：孙和恱邓夫人，常置膝上。和月下舞水精如意，误伤夫人颊，流血染袴，和自舐疮。太医曰，獭髓杂玉及琥珀屑，当灭痕，购以百金。有富春渔人云，獭，神物也，取则逃之，伺祭鱼时，有鬬死穴者，枯骨可合舂以灭痕，和乃作膏，琥珀太多，痕未灭而类有赤点，细视之，更益其妍，诸嬖要宠者，以丹青点颊而后进幸。（又，宋武帝寿阳公主，人日，梅花落额上，成五出花，后效为梅花妆也。又，书云，以丹注面白的此，本天子诸侯有羣妾者以次进御，有月事者，上御不口说，注此于面。）

　　一说，上官昭容自制花子，以掩黥处。（昭容，仪之孙，名婉儿。天后时，忤旨当诛，惜其才，不杀而黥之。）

　　又云，天后毎对宰臣，令昭容卧于案裙下，记所奏事。一日宰相李（忘名）对事，昭容窃窥，上觉，退朝，怒甚，取甲刀札于面上，不许拔，昭容遽为乞拔刀子诗，（有集二十巻，诗在集中，玄宗收取其诗。笔集之，令张说为序。集贤故事，旧宣索书，皆进副本。无副本者，则促功冩进。后亦不能守其事，如上官昭容，旧无副本，因宣索，便进正本。库中，今阙此书矣）后为花子，以掩痕也。

　　○越王竹

　　严州产越王竹，根于石上，状若荻，枝髙尺余。土人加其色，用代酒筹。次有沙筯，产于海岛间，状如莼菜。春吐黄花，其心若骨，可为筹筯，凡欲采者，须轻步拔之。不尔，闻人行声，则缩入沙中，了不可取。陈藏器云：越王余筭，味醎，生南海，筭子长尺许。

　　《异苑》云：晋安有越王余筭菜，白者似骨，黒者似角。古云，越王行海中，作筹有余，弃之于水，遂生焉。（《临海水土志》曰：越王筭，如笄大，正白，长尺余。生海邉沙中，见便取之即可得心，中存来取则入土中。）

　　又逺飞云：东海中筯洲，洲上故筯无极，连船取之不尽。世中好失筯，言天下筯悉归于此。乃惊耳之说也。

　　○无名花

　　广州之南数百里有蔓草生焉。其草，吐一叶白华，片大如掌（亦有小片者）。蘂，緑色,初夏开。翫之，初误残花，恬然特异，遍问土人，莫有知者。

　　昔，草堂楼法师山居时，（法师慧约，字徳素，梁国号也。）有一野妪，手持一树，植之于庭，云是蜻蜓树也。（所植树，岁乆芬芳欝茂。有一鸟，身赤尾长，栖息其上。）

　　《聘北道里记》云朩龙寺：寺有三层砖塔，侧生一大树，萦绕至塔顶，枝干交横，上平容十余人坐，枝杪四向下垂，团团如百子帐，经过莫有辨者。梁武帝曽遣人图冩树形，还都，大体屈盘似龙，因呼为朩龙寺。

　　又，谢惠连目竒草，曰仙人草。序云：余之中园有仙人草焉，春颖其苖，夏秀其英，秋有贞实，冬无凋色。可谓四时而不改者也。旣嘉其名而美其质，染笔作咏，庻以摅述。（《大业记》又说：仙人草如长乐，髙三尺，丹叶碧花，花似鸡帻而大者，阔五六寸。）

　　又，梁伍安公《武陵记》云：巴陵郡西有寺，寺房床下忽有树生，众僧移屋避之。晚更滋茂，莫有认者。外国沙门云是波罗宻掷，常着花，细白。永嘉四年，忽生一花状似芙蓉，推其灵景，未能量也。（又，《金楼子》云：孔子冡中树，在鲁城，百数皆异种也。）然《小说》云：简文初不别稻。余今不分此，亦何愧哉?!

　　○指甲花

　　指甲花，细白色，絶芳香。今蕃人重之，但未详其名也。

　　又，耶悉弭花、白末利花（红者不香）皆波斯移植中夏。

　　如毗尸沙，金钱花也，本岀外国，大同二年，始来中土。今畨禺士女多以缕贯花卖之。愚详“末利”乃五印度华名，佛书多载之，贯华亦佛事也。

　　又《扶南传》曰：顿逊国有区拨花、叶逆花、致祭花、各遂花、摩夷花，燥而合香末以为粉，以粉身体。

　　唐初，罽宾国献俱物头花，丹白相间，香气逺闻。伽失毕国献泥楼钵罗花，如荷叶缺圆，其花，色碧、蘂黄，香闻数十歩，皆中国无者。

　　○相思子蔓

　　相思子，有蔓生者。（《本草拾遗》六相思子树髙大，有文字赤黒间者，佳。又《罗浮山记》：增城县南，廽溪之侧，多相思树，号相思亭送行之所赠也。）其子切红，叶如合欢，依篱障而生合欢。（《博物志》云蠲忿。《古今注》云■〈益蜀〉成，种之舍前，一名合昏，亦名戎树。）与龙脑（阙）相宜，能令香不耗。南人云，有刀疮、血不止、痛甚者，取叶熟捣厚傅之即愈。（《胡神记》云，东平刘羊儿，居白沙村，去城十许里，常日晚行。经一庙前，忽拾得一纸裹，芬香殊特，■〈门外井内〉【开？】之，皆是杂彩结、红色纽、瑠璃珠、相思子，遂持归。至夜，闻人叩户，见一青衣，称淮南王女遣信，向有轻赠，幸蒙采纳，羊儿合语契其。明夜女乃至，年十五六，容色殊丽，至晓乃别，后经旬日，时时复来。）

　　干寳《搜神记》云，大夫韩慿妻美。宋康王夺之。慿怨，王囚之。慿自杀，妻乃阴腐其衣。王与之登台，自投台下，左右揽衣，衣不中手，遗书于带，愿以尸骨赐韩氏而合葬。王怒，弗听，埋之。令冡相望，宿昔，有文梓朩生二冡之端，根交于下，枝错其上。又有鸳鸯，雌雄各一，恒在树上。宋王哀之，因号其朩曰相思树。（《聘北道里记》引许有《韩慿冡》，宋王史也。四部，目録有韩慿书。叙事委悉而辞义鄙浅，不复具记。《无名诗集》又云：昔有贤士姓韩，名朋，故娶贤良妻，成公索之女，名曰贞夫，具贤具圣云云。又三日三夜始得，圹空不见韩朋、贞夫，唯见石子一双，鬰鬰葱葱，一青一白。宋王怪之，分张其双，青石埋于道西，白石埋于道东。道东生桂树，道西生梧桐，上枝相连，下枝相通，枝枝相交，叶叶相蒙，下有清流之水，断道不【阙3字】。叶落两两成双，从明至暮，悲鸣嗈嗈，宋【阙5字】是何树？梁伯对曰：此是韩朋贞【阙7字】。曰谁能解之？梁伯答曰臣能【阙8字】其气心中合，中是思爱，下有【阙7字】王妬代遣，践杀之血流滂【阙6字】鸳鸯同心异体，头白身黄，髙【阙7字】一毛落地七赤，有强使者捉【阙7字】骤往献于宋王。宋王将拂其【阙6字】廽头语，左右司与朕占相。梁伯对【阙3字】辉辉，郁郁苍苍，唯有项上少许无光，将毛重拂致其杀伤。空中有言曰：不是鸳鸯舞媚毛，此是韩朋报寃刀。）

　　○睡莲（一书瑞字）

　　睡莲，叶如荇而大，沉于水，面上有异浮根，菱耳。（菱根出水上，叶沈水下，实细薄皮，叶半青半白，霜下弥香美，因名。青水芰见，郭子横书）其花，布叶数重，不房而蘂。凡五种色，当夏昼开，夜缩入水底，昼复岀也。与梦草昼缩入地，夜即复岀一何背哉？！（梦草似蒲，色红。即方朔献武帝者。孙光宪续注曰：从事江陵日，寄住蕃客穆思宻，甞遗水仙花数本，如橘，置于水器中，经年不萎。）  
