会稽三赋（宋）王十朋

钦定四库全书 

　　史部十一 

　　会稽三赋 

　　地理类八 

　　杂记之属 

　　提要 

　　臣等谨案会稽三赋三巻宋王十朋撰十朋字龟龄乐清人绍兴二十七年进士第一官至龙图阁学士谥忠文事迹具宋史本传所著有梅溪集此赋三篇又于集外别行一曰会稽风俗赋仿三都赋之体厯叙其地山川物产人物古迹一曰民事堂赋民事堂者绍兴中添差签判厅之公堂也元借寓小能仁寺岁久圮废十朋始重建于车水城一曰蓬莱阁赋其阁以元稹诗谪居犹得住蓬莱句得名皆在会稽故统名曰会稽三赋初嵊县周世则甞为注会稽风俗赋郡人史铸病其不详又为增注并注后二赋末有嘉定丁丑铸自跋十朋文章典雅足以标举兹邦之胜铸以当时之人注当时之作耳闻目见言必有征视后人想象考索者亦特为详赡且所引无非宋以前书尤非近时地志杜撰故实牵合名胜者可比与十朋之赋相辅而行亦刘达张载分注三都之亚也 

　　乾隆四十六年十一月恭校上 

　　总纂官 臣纪昀 臣陆锡熊 臣孙士毅 

　　总校官 臣陆费墀 

　　●钦定四库全书 

　　会稽三赋巻上 

　　（宋）王十朋 撰 

　　会稽风俗赋 【 并序】 【 周世则注　史铸增注】 

　　【 增注绍兴戊寅冬作夏本纪太史公或言禹会诸侯江南计功而崩因塟焉命曰会稽会稽者会计也裴骃注曰越传曰禹到大越上苗山大会计爵有徳封有功因而更名苗山曰会稽案图经禹会稽志云秦始皇二十五年定荆江南地置会稽郡汉兴高帝以其地封荆王贾后封呉王濞景帝四年诛呉王复为会稽郡前汉志领县二十六后汉顺帝永建四年分浙江以东十四县为会稽郡其地南踰闽越西限浙江东北至海提封数千里自秦汉常为都会晋以为王国领县十隋大业中改为越州唐末钱镠兼两浙节制时升为大都督府领县八会稽山阴剡诸暨萧山余姚上虞新昌是也皇朝因之宣和一年改剡县为嵊县○西汉地里志凡民函五常之性而其刚柔缓急不同系水土之风气故谓之风好恶取舍动静无常随君上之情欲故谓之俗】 

　　■〈从从日，上中下〉司马相如作上林赋 【 ■〈从从日，上中下〉隶作昔】 设子虚乌有先生亡是公三人相畣难 【 畣古荅字】 子虚虚言也乌有先生者乌有是事也亡是公者亡是人也故其词多夸而其事不实 【 增注西汉相如请为天子游猎之赋以子虚虚言也为楚称乌有先生者乌有此事也为齐难亡是公者亡是人也欲明天子之义故虚藉此三人为辞以风谏夸与夸通用】 如卢橘黄甘之类盖上林所无者 【 增注上林赋卢橘夏熟黄甘橙楱枇杷橪柹云云罗乎后宫列于北园史记相如传卢橘注郭璞曰今蜀中有给客橙似橘而非若柚而芬香冬夏华实相继或如弹丸或如拳通岁食之即卢橘也史记索隠应劭云伊尹书曰果之美者箕山之东青岛之有卢橘夏熟晋灼曰此虽赋上林博引异方珍奇不系于一也广州记云卢橘皮厚大小如甘酢多九月结实正赤明年二月更青黒熟呉録云建安有橘冬月树上覆裹明年夏色变青黑其味甚甘美卢即黑色是也颜师古注卢橘亦曰卢黑也左思三都赋序曰相如赋上林而引卢橘夏熟考之则生非其壤刘逵注曰此非西京之所有也艺苑雌黄云古今文章中多言卢橘李白诗卢橘为秦树宋之问诗卢橘汉家园又云冬花扫卢橘戴叔伦诗卢橘花开枫叶衰蔡君谟荔枝谱云道里辽絶曽不得班于卢橘江橙之右皆不显言卢橘为何物东坡有与刘景文同赏枇杷诗云卢橘是乡人盖指卢橘为枇杷也不知何所据而言相如之赋既言卢橘夏熟又言枇杷橪柿岂用之重复耶复斋后録亦有辨论谓其未可以相如为失也愚按吕氏春秋与许慎说文亦曰箕山青岛处有栌橘　考二书注释皆不闻秦汉之世有为枇杷之说惟赵师尹注坡诗引谈助云卢橘枇杷也愚又考古今数家类书详审卢橘枇杷各是一物然谈助以一果无二名盖后世假借耳橙楱上直耕切下音凑橘属也柹而纸切亦橘属】 犹庄生之寓言也 【 增注史记庄子著书十余万言大抵率寓言也】 余赋会稽虽文采不足以拟相如之万一 【 增注文选左思咏史诗辞赋拟相如○选班孟坚典引虽不足雍容明盛万分之一又江文通诣建平王上书少谢万一】 然事皆实録 【 增注西汉司马迁传赞不虚美不隠恶故谓之实録】 故设为子眞无妄先生有君畣问之辞子眞者诚言也无妄者不虚也有君者有是事也以反相如之说焉 

　　有客过越自称子眞介于无妄先生 【 增注导宾客曰介礼记介绍而传命】 贽见于有君 【 增注仪礼士相见之礼贽冬用雉夏用腒注挚所执以至者礼记鲁有周丰哀公执贽请见之】 谒入乃膝而前曰 【 增注列子黄帝篇杨朱膝行而前曰请问其过史宋世家武王伐纣微子膝行而前又见西汉项籍传呉越春秋有云】 闻有君之名雅矣今幸际颜色聆话言 【 增注毛诗告之话言话户扶切合会善言也】 瞨輙有请 【 ■〈臣菐〉古文仆】 君其聴焉君世家于越以风流自命 【 增注唐书杜如晦少英爽以风流自命】 业传缃素 【 增注浅黄色书衣曰缃帙书缣曰素缃素犹言缣缃也晋书礼志齐鲁诸生各携缃素隋书经籍志盛以缥囊书用缃素缥匹妙切青白色】 才播歌咏 【 增注唐让皇帝宪传形于音声播之歌咏】 越之山川人物古今风俗载在君腹 【 增注韩文送诸葛觉往随州读书诗伟哉羣圣文磊落载其腹】 愿闻其畧可虖 【 增注唐李泌传泌逡巡曰愿闻其畧】 有君敛袵肃■〈宀公〉谢曰唯唯 【 增注战国策一国之众见君莫不敛袵而拜○礼记气容肃色容庄晋裴楷传见肃然改容○战国策秦王曰先生何以教寡人范雎曰唯唯按宋玉诸赋及子虚长杨西都诸赋皆用唯唯之语袵而审而鸩二切襟也■〈宀公〉古文容】 客姑坐焉吾以语尔越于九域 【 增注周礼周知九域之地域】 分曰扬州 【 禹贡淮海惟扬州周礼东南曰扬州山曰会稽图经大都督府越州禹贡扬州之域增注李巡尔雅曰江南之气躁劲厥性轻扬故曰扬州】 仰瞻天文 【 增注易系辞仰以观于天文】 度当斗牛 【 汉书地里志呉地斗分野晋书天文志自斗十三度至女七度为星纪于辰在丑呉越分曰扬州而会稽入斗一度白乐天诗云牛斗天垂象台明地展图】 在辰为丑自夏而■〈厂外矢内〉 【 史记越王句践其先禹之苗裔夏少康之庶子也封于会稽以奉禹祀图经封少子于余于越是为越侯■〈厂外矢内〉古侯字】 郡于秦汉 【 秦始皇城荆置会稽郡汉以地属呉国景帝诛呉王复为会稽郡】 霸于春秋 【 春秋哀公十三年于越入呉史记记句践巳平呉兵横行号称霸王】 州于隋而使于唐 【 隋大业中改为越州唐干元中置浙江东道节度观察等使】 公有素而王有镠 【 隋杨素封越国公唐末钱镠平董昌后封呉越国王也】 因种山而中宅 【 图经种山一名重山即今卧龙山也呉越春秋越王塟文种于国之西山一年伍子胥从海上穿山胁而持种去与之俱浮于海今西山有缺处是也】 廓蠡城而外周 【 呉越春秋句践自呉还范蠡筑小城周千一百二十二步一贠三方西北立为龙翼之楼以象天门东南伏漏石窦以象地户陵门四达以象八风外郭筑城而缺西北示服事呉也图经会稽治山阴以来此城即为郡城】 龙楼翼而干峙石窦伏而巽流 【 见上注】 ■〈氵〈廌上山下〉〉天门兮墬戸惟昆崘兮是侔 【 呉越春秋范蠡曰臣之筑城也其应天矣昆仑之象存焉墬籀文地】 实东南之大府 【 增注图经唐景云二年定为中都督府干宁四年升为大都督府】 号天下之无厹 【 元微之诗会稽天下本无仇厹渠尤切匹也】 其山则郁郁苍苍岩岩嵬嵬磅礴蜿蟺 【 增注韩文送廖道士序郴之为州在岭之上又当中州清淑之气蜿蟺扶舆磅礴郁积注云皆气积之貌又引选云虬龙腾骧以蜿蟺沈佳期西岳诗云磅礴压洪源磅礴上音滂又披庚切下音薄磅礴犹混同也蜿蟺上于元于阮二切下市衍切五臣注灵光殿赋蜿蟺盘屈貌】 崷崪崥崹 【 增注上疾由切下才建切山高貌崥崹上步兮切下大兮切山低貌】 若骞若犇若阖若闿 【 闿与开通用】 或凸或凹或■〈阜，口代十〉或■〈阜，去十〉 【 ■〈阜，去十〉扶九切与■阜同见夏英公古文四声韵说文曰■大陆山无石者■〈阜，去十〉都回切小块也说文曰小阜也俗作堆】 或断而连或昻而低虎卧龟蹲龙盘鳯徊 【 增注此言众山之貌骞腾谓石鹞之类奔趋谓秦始皇所驱之类龟蹲龙盘谓龟山卧龙之类也】 舒为屏障峙为楼台 【 增注元稹州宅诗四面无时对屏障一家终日在楼台】 掩映江湖明灭云霓时 【 增注李白梦游天姥吟越人语天姥云霓明灭安可覩】 八山中蔵 【 府城之内有八山种山龟山蕺山火珠山鲍郎山彭山白马山蛾眉山今所存者惟四山尔鲍郎彭山白马蛾眉俱已湮灭仅存其名蕺侧立反】 千峯周回 【 增注元微之诗千峯钿朶会稽山】 彭鲍名存 【 图经彭山在会稽县北五里典録云彭祖所隠居之城鲍郎山一名阳堂山在今大能仁寺之前郡国志云山有鲍郎祠本名盖后汉人葬此】 蛾马迹迷 【 蛾眉山不见于图经父老云在府桥之东轩亭之西今醋库之前形如蛾眉掘凿磨灭地为民居白马山在会稽县北五里】 巨者南鎭是为会稽 【 史记禹会诸侯江南计功命曰会稽会稽者会计也皇览曰会稽山本名苗山唐开元十年封四鎭为公故会稽山为南鎭永兴公増注周礼职方氏东南曰扬州其山鎭曰会稽】 洞曰阳明羣僊所栖 【 龟山白玉上经曰会稽山周回三百五十里名阳明洞天皆僊圣天人都会之所】 石伞如张 【 图经石伞山在会稽县东南十五里玉笥侧状如伞增注唐丞相齐杭依此山为书堂顾况过之作石伞峰铭刻于崖石之间】 石帆如扬 【 石帆山在会稽县东十五里夏侯曾先地志云射的山北有石壁高数十丈中央少纡状如张帆下有文石状如鹞人亦谓之石鹞山】 石蒉如蔵 【 舆地志云宛委山上有石蒉壁立干云升者累梯而至增注太平御览会稽石蒉山上有金简玉字之书夏禹发之得百川之理】 石鹞如翔石壁匪涯 【 并见石帆注】 石瓮匪携 【 巨石云在照湖东状如酒瓮时人谓之秦皇酒瓮石也】 香垆自■〈宀垔〉 【 会稽一峯状如香垆人谓之香垆峯一名覆釡山■〈宀垔〉古文烟】 天柱可梯 【 呉越春秋九山东南天柱号曰宛委图经望秦山一名天柱山】 韫玉有笥 【 图经玉笥山在会稽县东南十五里出美玉其形如笥因以为名一名茅岘】 降僊有台 【 皇览云宛委山上有一巨石屹然如玄台尝有神僊降其上为降仙台苗龙先生于此台上升】 禹宂窅而叵探 【 史记司马迁登会稽探禹宂唐郑璹有禹穴碑增注太史公自序及西汉本传上会稽探禹穴张晏注曰禹巡行至会稽而崩因塟焉上有孔穴民间云禹入此穴驾知章龙瑞宫图经纂山记云禹穴黄帝号为宛委穴赤帝阳明之府于此蔵书焉大禹始于此穴得书复于此山蔵书会稽志云自旧经诸书中以禹穴系之会稽宛委山里人以阳明洞外飞来石下为禹穴昌黎送惠师诗云尝闻禹穴竒东去窥瓯闽越俗不好古流传失其真则禹穴不可定名久矣先生有禹穴诗云不知禹穴从何探洞锁阳明石一拳窅乌皎切深逺貌亦作窃叵普可切不可也】 葛岩蜚而自来 【 龙瑞图经禹穴北有石岩高丈余南面侧平如削眞诰云此石于赤乌二年天降从安息国飞来上有索痕三条名为飞来石晋葛仙翁曾筑坛炼丹后人名葛仙岩炼丹井蜚古飞字】 射堂丰凶之的 【 孔晔会稽记云射的山半有石室乃仙人射堂东峯有射的遥望山壁有白点如射候土人常以占谷贵贱故语云射的白米斛百射的玄米斛千】 宛委日月之珪 【 增注甲开山图云禹到宛委山得珪如日碧珪如月长一尺二寸】 应天上之玉衡 【 舆地志云会稽山一名衡山呉越春秋禹闻黄帝蔵书于此乃东巡登衡岭龙瑞图经注云谓天文盖度中权衡星名非南岳之衡山岭】 直海中之蓬莱 【 旧志蓬莱山正偶会稽沈绅蓬莱阁诗云三山对峙海中央增注东方朔十洲记瀛洲在东大海中对会稽郡又云蓬莱山对东海之东北岸】 至若嵊山岿其东 【 图经嵊山在剡县东三十四里唐武徳四年置嵊州因山为名今曰嵊县岿丘轨丘媿二切】 嵞山屹其西 【 涂山在山阴西北四十五里旧图经云禹会诸侯之所应劭云涂山在永兴北按永兴即萧山也杜预注左传云在淮南寿春亦未详在何所增注夫涂山之名在于天下者非一苏鹗演义云涂山有四会稽渝州濠州宣州当涂县而世谓禹为诸侯之会者由越之图经有承袭之误是以后人言之失眞惑乱莫辨今裒众说详为订正云按左传哀公七年诸大夫对孟孙曰禹合诸侯于涂山执玉帛者万国杜预注云涂山在寿春东北孔颖达云寿春县也又淮南子原道训禹会诸侯于涂山执玉帛者万国许愼注曰涂山在九江当涂县愚按汉之当涂晋之寿春此相接之境也当涂后废寿春今存其说与杜氏相苻矣越之旧经典太平御览并引郡国志云涂山禹会万国之所有石船长一丈云禹所乘者此以为在越中也其说与许氏杜氏相戾矣按说文云涂山会稽山也一曰九江当涂也据此则涂山古有二所岂皆为禹会诸侯之地且羣言或是或非其孰为确说耶尝观柳子厚涂山铭云惟禹体道功厚徳茂会朝侯卫统壹宪度云云乃举明刑以弼圣模则戮防风遗骨专车按家语呉伐越隳会稽获巨骨一节专车焉问于孔子孔子曰丘闻昔禹致羣臣于会稽之山防风后至禹杀而戮之其骨专车焉故此铭云则戮防风遗骨专车胡曾涂山诗云大禹涂山御座开诸侯玉帛走如雷防风谩有专车骨何事兹辰最后来卢骧西征记云过涂山思神禹会诸侯之盛尚有专车之骨枕荒草而凄凄者乎凡三贤所作皆涉会稽而言之虽似合于旧经然犹未为得实岂亦本郡国志而成文邪岂正为寿春者作其引事未尝深考邪此皆混淆难据以为证其前既考于经传及子书兹复叅究诸史而核之按通鉴外纪曰禹南巡狩会诸侯于涂山承唐虞之盛此句见于帝王世纪执玉帛者万国又曰禹致羣臣于会稽防风氏后至禹戮之史记以禹致会稽为东巡狩又尝观书史中夏商国都地理图列其禹都安邑今河东路禹会诸侯于涂山今淮南路又会诸侯于会稽今两浙路若按图以方隅论之禹都安邑是居北也故刘恕以涂山为南巡狩司马迁以会稽为东巡狩在理果当皆与图合可见其先会于涂山则是禹娶之地太平辨览载大唐地记曰九江当涂县有禹娶之地后会于会稽则是禹崩之地此当取信于吾夫子所言禹致羣臣于会稽之山而有防风之戮者乃昔之茅山也呉越春秋云禹登茅山以朝四方羣臣防风后至斩以示众乃大会计治国之道遂更名茅山曰会稽之山史纪夏本纪注作苗山若曰会稽之山乃郡境诸山之通称故以为涂山则惑也何则盖当时之巡狩其朝会不于方岳而于会稽亦以形胜而巳然此涂山未足与之班也又按通典云涂山在濠州西南二百二十里春秋末锺离子之国昔禹会诸侯于涂山即其地也通典唐杜岐公佑撰又按本朝九域志濠州古迹有当涂城涂山氏之邑锺离徐之别封也禹庙在涂山上乃知汉晋之世涂山则属寿州在唐及本朝则属濠州按晋安帝时置锺离郡隋改曰濠州又按濠梁图经云涂山在锺离县西八十里周三十七里高二百五十八丈禹治水时娶于此即位后会诸侯也故东坡过濠州有涂山诗曰川锁支祁水尚浑地埋汪罔骨悬存樵苏巳入黄熊庙乌鹊犹朝禹会村坡自注云下有鲧庙山前有禹会村愚观此诗则又得其详矣然泛及于汪罔骨何率尔言之而混淆如此若观者不知所自复疑为会稽耳知乎此则知前三贤所作其从一也又与二子迨过游涂山诗曰此生终安归还轸天下半朅来乗樏庙复作微禹叹从祠及彼呱像设偶此粲秦祖当侑坐夏郊亦荐祼可怜淮海人尚记弧矢旦坡自注云淮南人相传禹以六月生是日数万人会山上愚观此注其陈公傅良所谓涂山以禹重者斯可知矣若越之涂山乌见其所重欤或难之曰吾乡涂山其所表见亦不一山有长丈之石船称为禹所乘来者其邻境今有禹庙又有禹会乡是岂不足以取信哉愚应之曰禹功被天下故祠庙在在有之安可辄取以为据至若石船之说殆不可信必是后人为此以神其事在昔禹之治水也陆行乘车水行乘舟泥行乘橇山行乘■〈木辇〉无非各适其宜恶有乘石船而涉风涛之险哉必不如是求异于世也纵使可信若谓禹乘此到越会于茅山则可若谓乘此到越会于涂山则不可也而其乡以禹会为名者亦犹是矣兹皆辨其所在如此今更复论三家所述之文兼明之且许愼之注说文则曰嵞山会稽山也一曰九江当涂也及为淮南子之注不曰在会稽而独曰在九江当涂者必有据于前世而然至杜预集解左传凡释山川地理未尝不详此不过祖述于旧文如是则涂山之注以为寿春地者其来者逺斯二者是确乎不可易之说也故愚所以有取焉耳至于旧经所载良由后世夸诞者傅会其说为之粉饰有戾于古故愚所以无取焉耳夫何乡元注水经与李坊太平御览类皆不究其原妄非杜预寿春之注是以撰会稽志诸公亦就证在越州惜乎不为甄明如此惟曾子开等为九域志不胶承袭之非故越州古迹不书涂山及华安仁作会稽览古诗不梏闻见之粗故涂山特不形于赋咏是皆得其实审此则不复有两岐之惑矣嵞同都切今作涂屹鱼乞切橇丘遥切汉书音茅蕝之絶尚书注作泥乘輴■〈木辇〉纪録切汉书作梮居足切尚书注作山乘樏力轨切力追切】 阜至繇蜀 【 蜀阜山在山阴县北三十五里旧经按地志云昔自蜀飞来带儿妇二十余人随山而至善戏美锦自云家在西蜀今忽至此又云句践将伐呉置妇女于山上以邀军士后讹为阜也繇音由】 龟来自齐 【 龟山在山阴县东八十步下有东武里或谓之怪山呉越春秋范蠡筑城既成怪山自琅邪东武海中山也一夕自来故名怪山越絶书云句践游台也东海司马门所以灼龟又望天气观天经也一云逺望似龟形故或名龟山增注一名飞来徐浩诗云兹山昔飞来逺自琅邪台孤岫龟形在深泉鳗井开】 梅山乃隠吏之窟 【 梅山一名巫山在府城北一十八里梅子眞所隠之地也其西则有梅市里梅福里陆农师适南记华安仁梅山诗并记其事增注西汉梅福九江寿春人为南昌尉后去官弃妻子去九江至今传以为仙后人有见福于会稽者舒信道诗梅福逍遥隠吏间世说晋孙绰尝鄙山涛而谓人曰山涛吾所不解吏非吏隠非隠】 纻罗葢西子之闺 【 舆地志云诸暨县罗山西施郑旦所居有方石云是西施浣纱处今名纻罗山增注乐史寰宇记诸暨县有苎罗山山下有石迹水是西施浣纱之所至今有西施家东施家则西施者姓施而在西也李白诗西施越溪女出自苎罗山】 五泄争奇于鴈荡 【 掇英集五泄瀑布也在诸暨西四十里有两山夹溪造云壁立高二百丈广数十丈水泻五节故曰五泄山多奇峯或比之鴈荡云】 四明竞秀于天台 【 图经云四明山在余姚县孙绰天台赋云涉海则有方丈蓬莱登陆则有四明天台】 五云中令之故居 【 晋义熈三年中书令王献之居是山有五色祥云见安帝诏建云门寺】 十峯昙翼之招提 【 法华山在会稽县南四十里晋僧昙翼栖此诵法华经因置寺焉其山十峯其水双涧今天衣寺是也增注李绅法华山诗十峯排碧落双涧合清涟○僧史后魏大武帝始光元年创立伽蓝为招提之号隋大业中改天下寺为道场至唐复为寺】 故越为之首兮剡为之面兮沃洲天姥眉兮目兮 【 白乐天沃洲山记云东南山水越为首剡为面沃洲天姥为眉目二山今属新昌县增注沃洲天姥本属剡县以唐末钱氏折置新昌故也唐朱放诗月在沃洲山上人归剡县溪边○文选谢灵运登临海峤诗暝投剡中宿明登天姥岑高高入云霓还期那可寻】 金庭桐柏仙子■〈广外乇内〉兮 【 金庭观在剡县东王子晋学道登仙之所眞诰曰南岳眞人云越有桐柏之金庭养眞之福地神仙之灵垆也增注选孙绰天台山赋灵仙之所窟宅■〈广外乇内〉古文宅】 南明嵌崆宝湘涌兮 【 新昌南明山有宝相寺梁建安王造石佛一躯高一百丈增注莲经云于十方国各得成佛皆同一号名曰宝相如来又云多宝如来塔从地涌出嵌崆上口衔切下口公切】 南岩嵯峨海迹古兮 【 南岩在新昌县西南唐李绅龙宫寺碑云南岩海迹高下犹存增注会稽志南岩世称任公子钓鱼之所庄子任公子以五十犗为饵蹲于会稽投竿东海经年而得巨鱼唐齐顗南岩感兴诗南岩寺本沧海任子钓台今尚在见说垂钩于此中犗牛作饵庄书载沧海竭任子没波涛打处为岩窟不知任子何所之唯见钓台空突兀犗古迈切犍牛也】 陟秦望而望秦兮 【 史记秦始皇三十七年上会稽祭大禹望于南海立石刻颂图经秦望山在会稽南四十里又有望秦山始皇登山羣臣于此以望秦中】 登洛思而思洛兮 【 洛思山在萧山县东舆地志云永兴县有洛思山洛下人朱隽来会稽三年不得反乃登山北顾而叹因以为名】 采葛食蕺敬吊前王兮 【 葛山在会稽县东一十里呉越春秋云句践使衣织布以献呉王采葛是山蕺山在府治东北三里赵璘直碑云蕺蔬类音越王所嗜常采于此遂用名之在晋为王逸少别止尚留故池与祠堂】 修竹茂林缅想陈迹兮 【 舆地志云山阴县西有兰亭王羲之叙云此地有崇山峻岭茂林修竹又云俛仰之间以为陈迹】 连山如珠秦皇之所驱兮 【 连山在萧山县西夏侯曾先志云连山长冈九里西北至定山秦始皇欲置石桥渡浙江今尚有石柱数十列于江际世传秦始皇驱山塞海增注会稽志唐人于越溪获铎以问僧一行荅云此秦始皇驱山铎也殷芸小说始皇作石桥欲过海观日出有神驱石入海其城阳等山皆起立东倾有趋赴之状】 擪山如玦亚父之所割兮 【 擪乌山在萧山县南东方朔神异志云此山是亚父割断萧山南岭擪于乌江增注东坡诗乱山如玦环擪乌协反江东呼掷为擪玦居穴切玉佩也如环而缺不连】 北干隠兮明月 【 在北干山在萧山县北孔灵符地志云许询家于此山之阳询诗云萧条北干园刘员长叹曰清风明月恨无玄度】 东山卧兮白云迷 【 东山在上虞县西北三十里谢安石高卧之处李白忆东山诗云白云他自散增注会稽志云东山在上虞县西南四十五里旧经以为在西北三十里非也东山因谢太傅而名者三一在临安山中一在金陵建康志云谢安本居会稽东山后入朝乃于此营筑以拟之二山虽太傅之所游非故居之东山惟上虞乃故居也世说注引续晋阳秋曰安石家于上虞因咸康初辟召不起高卧歴年正在此山】 少微寂兮幽鸟怨 【 少微山在会稽五云门外十里职方员外郎齐唐墓表云公退居湖山曰少微依山有亭榭独以书史音乐自适增注北山移文蕙帐空兮夜鹤怨之句也】 太白空兮埜猿啼 【 太白山在嵊县西六十里与少白山连侯曾先地志云峻极于天连岩崔嵬赵广信炼丹登仙之处上有白猿赤玃吐绶鸟埜古野字玃居镈切狙也】 其水则浩淼泓澄散漫萦迂涨焉而天 【 増注昌黎至潮谢表州之南境涨海连天】 风焉而波 【 增注贺知章还乡诗唯有门前镜湖水春风不改旧时波】 净焉如练 【 增注选谢眺望京邑诗澄江净如练】 莹焉如磨 【 增注洪觉范诗一蒿湘水碧于罗莹净无痕不受磨】 溢而为江 【 增注禹贡溢为荥○为江大小凡十所其名见会稽志所载】 潴而为湖 【 增注湖之载于图经者凡五十一所皆潴水以溉田今会稽志所载大小凡一百一十三所潴陟鱼切水停所也】 为沼为沚 【 増注诗采苹于沼于沚注沼池沚渚也】 为潢为污 【 增注周语塞川原而为潢污文粹陆龟蒙江湖散人传水之局为潴洳为潢为污潢音黄积水也污音乌浊水也】 汇为陂泽 【 汇胡罪切书东汇泽又胡对切水回合】 疏为沟渠寖而田畴 【 寖与浸同又子稔切】 淤而泥涂 【 淤音于又依倨切浊也】 生我稻梁溉我果蔬 【 增注西汉沟洫志史起为邺令民歌之曰邺有贤令兮为史公决漳水兮灌邺旁终古舄卤兮生稻粱掇英集载蒋堂棹歌溉我田畴兮生我稻梁】 集有鳬雁 【 增注王充论衡鴈鹄避寒集于会稽雁通作鴈】 戏有龟鱼实有菱芡 【 増注会稽志越中所产唯罗文菱最大山阴梅市之鸡头最盛芡巨险切鸡头也】 香有芙蕖 【 增注会稽志山阴荷最盛出偏门至三山多白莲出三江门至梅山多红莲夏夜香风率一二十里不絶】 鹘舟如击 【 晋安海物异名记越人水战凌波赴敌则有鹘舟名】 马檝如驱 【 呉越春秋越人以船为车以檝为马檝与楫同】 船龙夭矫桥兽睢盱 【 白乐天诗船头龙夭矫桥脚兽睢盱夭矫上于兆切下居表切自恣之貌睢盱上呼维切下休俱切视貌】 堰限江河津通漕输航瓯舶闽 【 增注瓯今之温台按郭璞注山海经云今临海永宁县即东瓯也○闽今之福建路】 浮鄞达呉 【 增注鄞明□○呉浙西山】 浪桨风帆 【 増注孟浩然宿天台桐柏观诗海行信风帆欧阳永叔有美堂记风帆浪舶出入于江涛浩渺烟云杳冥之间云云】 千艘万舻 【 増注白氏六帖千艘万舸山谷寄刘泗州诗万马千艘要路半艘苏刁切船之总名舻音卢船前头刺棹处也】 大武挽繂 【 增注记曲礼牛曰一元大武○唐书何易于传刺史崔朴乘春泛舟索民挽繂繂音律索也】 五丁噪謼 【 増注扬雄蜀玉本纪天为蜀王生五丁力士能徙山又使凿山开道通秦致粪金石牛于成都杜甫桥陵诗论功超五丁○东汉冦恂传恂令士卒鼔噪大呼东坡进策养兵若有所负则羣起而噪呼呌】 榜人奏功 【 増注文选司马长卿子虚赋榜人歌声流喝注榜人船长也又张景阳七命渊客唱淮南之曲榜人奏采菱之歌记月令命渔师伐蛟取鼍注今月令渔师为榜人○诗六月薄伐猃狁以奏肤公注奏为肤大公功也韩文南海神庙碑棹夫奏功梅圣俞庙子湾辞舟师奏奏功兮浊水湍流榜补孟切喝于迈切】 千里须臾 【 增注文选左太冲呉都赋篙工楫师选自闽禺习御长风狎玩灵胥责千里于寸阴聊期先而须臾文粹孟郊送从叔简南归诗北骑达山岳南帆指江湖高踪一超越千里在须臾】 境絶利博莫如鉴湖有八百里之回环灌九千顷之膏腴 【 图经后汉马臻字叔荐山阳人也为太守创立鉴湖在会稽山阴二界筑塘蓄水水高田丈余田又高海丈余若水少则泄湖溉田如水多则开湖泄田中水入海所以无凶年其塘堤周回三百十里溉田九千余顷一说鉴湖八百里盖緫言之钱昭度诗云越国荷花八百里增注西汉张禹买田至四百顷皆泾渭灌溉极膏腴上价宋书会土带海傍湖良畴数十万顷膏腴上地亩直一金按晋宋间谓会稽为会土】 浮贺监之家 【 唐书贺知章以秘书监请为道士诏许之以宅为千秋观赐鉴湖剡川一曲增注唐张志和舟敝颜眞卿请更之志和曰愿为浮家泛宅】 寖允常之都 【 史记少康庶子封于会稽后二十余世至于允常呉越春秋云越之兴霸自允常矣】 人在鉴中舟行画图 【 舆地志山阴南湖萦带郊郭欵属峰岫白水翠岩互相映发若鉴若图王逸少云从山阴上路行如在鉴中游増注山谷登南楼诗江东湖北行画图鄂州南楼天下无】 五月清凉人间所无 【 杜甫诗鉴湖五月凉】 有菱歌兮声峭 【 谢灵运诗菱歌调易急王翰诗不知湖上菱歌女几个春舟在若耶增注旧注菱歌调易急按文选本是采菱调易急】 有莲女兮貌都 【 西施采莲于若耶溪李白有采莲曲增注诗有女同车彼美孟姜洵美且都注都闲也言闲习妇礼楚词比徳好闲习以都只王逸注曰美人容貌都闲习于礼节西汉司马相如传车骑雍容闲雅甚都颜师古注曰都闲美之称也梅圣俞诗昔闻桓司马娶妾貌甚都闲音闲下同只音止语巳词】 日出兮烟销 【 增注柳子厚为翁诗颂有日出不见人欸乃一声山水緑欸乃上音袄下音霭同】 渔郎兮啸嘑 【 増注王荆公桃源行渔郎放舟迷逺近○楚辞宋玉招魂招具该备永啸呼些东汉方术传赵炳尝坐船中长啸呼风乱流而济些苏贺切语词也】 东泛曹江哀彼孝娥 【 曹娥江在会稽东四十里娥上虞人父溺死不得尸娥年十四沿江恸哭昼夜不絶旬有七日遂投江而死】 西观惊涛吊夫子胥 【 浙江在萧山县西十三里史记呉王杀伍子胥取其尸盛以鸱夷革浮之江中呉人怜之为立祠于江上命曰胥山】 槩浦思夫槩之封 【 县浦在诸暨县北呉阖闾弟之子夫槩所封之地因以为名】 翁洲访偃王之庐 【 翁洲属会稽郡国志云徐偃王昔居于翁洲增注十道志翁洲在海中徐偃王所居会稽志翁洲在会稽县东今隶庆元○博物志徐君宫人娠而生卵以为不详弃于水濵孤独母有犬名鹄仓御以归母母覆暖之遂成小儿生而偃故以为名长袭为徐君通鉴外纪徐子嬴姓处潢池东自号偃王周穆王闻其僭使楚伐之详见后汉东夷传及楚辞七諌补注】 箪醪投兮沼呉国 【 箪醪河在会稽南三里句践投醪之所左传伍子胥曰呉其沼乎○増注黄石公三畧昔良将用兵有馈箪醪者使投诸河与士卒同流而饮夫一箪之醪不能味一河之水而三军思为致死者以滋味之及巳也一说古烈女传楚将子发母曰昔越王句践伐呉王夫差客有献醇醪一器者王使注江之上流使士卒饮其下流云云箪醪或作单字单即言其一器耳亦通】 扁舟去兮变陶朱 【 史记范蠡事越既灭呉乃乘舟浮海以行终不反止于陶天下称陶朱公増注呉越春秋范蠡乃乘扁舟出三江入五湖人莫知其所适】 鼓樵风兮游若耶 【 若耶溪在会稽县东南后汉郑弘字巨君山阴人孔灵符会稽记云射的山南有白鹤山此鹤为仙人取箭郑弘尝采薪得一遗箭顷有人觅弘还之问何所欲弘识其神人也曰常患若邪溪载薪为难愿朝南风暮北风后果然故溪风至今犹尔呼为郑公风亦名樵风○增注九域志若邪溪即欧冶子铸剑之所徐浩游之云曽子不居胜母之闾吾岂游若邪之溪因改为五云溪】 兴■〈雨上彗下〉棹兮寻隠居 【 剡溪一名戴溪晋书云王子猷尝居山阴夜雪初霁四望浩然忽忆戴逵时在剡便夜乘小船诣之经宿方至造门不前而返人问其故子猷曰乘兴而来兴尽而反何必见戴■〈雨上彗下〉与雪同】 禊事修兮觞兰渚 【 兰渚即兰亭也羲之序云会于山阴之兰亭修禊事也有清流激湍引为流觞曲水増注史记汉安帝禊霸上徐广曰三月上巳临水袚除谓之禊也应劭风俗通褉者洁也故于水上盥洁之也○舆地志山阴县西有兰渚渚有亭曰兰亭晋时太守王羲之所立禊胡计切除恶祭祓敷勿切除灾求福周礼女巫掌岁时袚除】 陶泓沐兮池戒珠 【 戒珠寺在蕺山本王羲之别业有鹅池砚池题扇桥在焉増注韩文毛颕传颕与弘农陶泓友善】 了溪凿兮禹功毕 【 了溪在剡县东北源出了山越絶书云禹蹊了溪人方宅土增注先生有了溪诗禹迹始壶口禹功终了溪余粮散幽谷归去锡玄圭】 刑塘筑兮长人诛 【 刑塘在会稽县北越絶记云禹会诸侯于涂山执玉帛者万国防风后至禹乃诛之于塘贺循会记记云防风氏其身三丈刑者不及乃筑高塘刑之故曰刑塘增注郭璞会稽山赞禹徂会稽爰朝羣臣不虔是讨乃戮长人○旧注引越絶记此据图经所载愚检越絶今亡此文】 酌菲泉兮懐古 【 会稽山大禹寺有泉名曰菲泉増注先生有菲饮泉诗梵王宫近夏王宫一水清含节俭风越俗不知王好恶泉名却在酒名中】 饮清白兮自娯 【 卧龙山下州宅之西隅有清白堂清自泉太守范文正公命名有记】 其物则有鱼盐之饶 【 沈立越州图序濒海居人以鱼盐为生增注会稽典録虞翻对王景兴曰山有金朩鸟兽之殷水有鱼盐珠蚌之饶】 竹箭之美 【 尔雅东南之美者则有会稽之竹箭】 山涵海蓄吂其有几 【 吂莫桑切不知也】 贡入王室 【 増注史记管仲责楚包茅不入贡于周室】 利周遐迩耕焉■〈官，去宀〉火耨焉■〈官，去宀〉水 【 汉书地理志云江南地广火耕水耨民食鱼稻耨奴豆切耘田也】 南风翼苗翠浪千里 【 增注东坡登玲珑山诗翠浪舞翻红■〈禾罢〉稏见耆英集】 ■〈禾巴〉稏一空 【 增注梅圣俞和永叔晋祠诗下溉平田几百顷稻苗■〈禾巴〉稏曽不枯张伯玉蓬莱阁周望诗■〈禾罢〉稏西成稻逍遥北海樽○范希文岳阳楼记长烟一空皓月千里■〈禾巴〉■〈禾罢〉并步化切稏衣驾切■〈禾巴〉稏稻多貌一曰稻名】 玉粒如峙 【 增注王子年拾遗记员峤之山名环丘粟生穗髙五丈其粒莹然如玉也杜甫茅堂收稻诗玉粒未吾悭○峙谓山也战国策粟如丘山欧阳詹徳胜颂序余粮岳峙】 炊粳酿秫 【 增注韩文城南聮句淅玉于香粳○东坡超然台记酿秫酒为脱粟而食之秫者术稷之枯者】 既甘且■〈尸外旨内〉 【 増注凡甘旨多连用析而言之者见孝经诗君子有酒多且旨■〈尸外旨内〉古文旨】 檿桑之奇号为第一 【 呉录太康地记并云诸暨境上诸山出苐一檿桑文采如列棊方正骈次有如画作可为屐■上品者一两至数十万檿于琰切山桑也■思积切履底也】 龙精■〈亻蠡〉■〈亻蠡〉吐丝满室 【 蚕书曰蚕为龙精荀郷蚕赋云有物于此■〈亻蠡〉■〈亻蠡〉然其状屡化如蟫增注荀子赋篇蚕冬伏而夏游食桑而吐丝■〈亻蠡〉读如虫倮之倮无羽毛貌】 万草千花机轴中出 【 增注杜甫白丝行缲丝须长不须白越罗蜀锦金粟尺象床玉手乱殷红万草千花动凝碧巳悲素质随时染裂下鸣机色相射赵次公注曰万草千花言锦上罗上之繁纹也○江淹杂体诗■〈糹九〉扇如圆月出自机中素殷乌闲切赤黒色】 绫纱缯縠■〈雨上彗下〉积缣匹 【 图经越贡花纱白编绫交梭绫轻容生縠呉绢十様绫大花绫编文纱花罗】 朩则枫挺千丈 【 名山志云天姥山有枫朩千余丈】 ■〈容上木下〉封五夫 【 上虞有地名五夫始皇封松朩为五大夫之处增注此盖牵于世俗之传按史记封松树为五大夫在泰山■〈容上木下〉古文松】 桐柏合生 【 嵊县金庭观道经云上有桐柏合生】 檫棐异隅 【 舆地志云余姚有太平山四角各生一种朩不杂他朩一角纯檫一角纯粹一角】 文梓楩楠 【 呉越春秋呉王好起宫室越王使工入山伐朩天生神朩一双大二十围阳为文梓阴为楩楠以献呉王】 栎柞槠榆 【 郡国志若耶溪有栎朩谢家儿惠连作诗聮句刻于其上上虞有歴山山下多柞朩呉越名柞为歴故曰歴诸暨有槠山剡有榆朩山皆以朩得名栎柞上来的切下才落子各二切】 连理之柯 【 诸暨有朩连院因有连理朩故得名增注后汉安帝纪东平陆上言朩连理白居易长恨歌在地愿为连理枝】 合抱之株 【 増注老子曰合抱之朩生于毫末】 乃斧乃斤以舆以庐乃有萧山陆吉 【 东按黄甘陆吉传吉隠萧山】 诸暨三如 【 图经诸暨出三如谓如锦之桑如拳之栗如丝之苎】 胡柟■〈戊外午内〉林贺瓜满区 【 尔雅梅柟任昉述异记越中有王氏橘园胡氏梅山贺氏瓜丘陈家白莲增注山谷兄大临寅庵诗春粪辰瓜满百区古文成】 枣实全赤樆腮半朱 【 増注越俗言高公山出千贯文林樆项里出千贯文樆梅】 穴榧殻玉樱桃荐珠 【 增注白乐天诗樱桃子缀小红珠】 鸭脚含黄 【 增注鸭脚子银杏也欧阳永叔谢梅圣俞寄银杏诗鸭脚虽百个得之诚可珍山谷送舅氏野夫之宣城诗霜林收鸭脚春絪荐本高陈后山无巳寄张芸叟诗秋盘堆鸭脚春味荐猫头】 鸡头去卢 【 增注方言曰北燕谓之■〈艹役〉青徐淮泗之间谓之芡南楚江湘之间谓之鸡头○卢芒刺苞也■〈艹役〉音役又羊捶切】 百益七絶之奇 【 尔雅楙朩瓜埤雅梨百损一益楙百益一损陶隠君云山阴兰亭尤多朩瓜人以为良果酉阳杂俎柿有七絶一寿二多阴三无乌巢四无虫五霜叶可爱六佳实七落叶肥大楙莫候切】 双头四角之殊 【 双头谓莲也越多双头莲埤雅云俗言菱芰而不分别惟武陵记云四角三角曰芰两角曰菱】 蔗有昆崘之号 【 本草注甘蔗有两种赤色名昆崘蔗白色名荻蔗赤蔗出江东会稽作乳糖盖用此蔗】 梅有官长之呼 【 越有杨梅二种絶佳一曰官长一曰棱梅】 蔓生则马乳蘡薁 【 増注南部新书太宗破高昌收马乳葡萄种于苑中韩文葡萄诗若欲满盘堆马乳莫辞添竹引龙须○谢灵运山居赋野有蔓草猎涉蘡薁蘡薁上于茎切下于六切诗六月食郁及奠】 土实则鳬茈慈菰 【 茈才支切】 野蓛溪毛 【 増注欧阳公醉翁亭记山肴野蓛○左传隠公三年涧溪沼沚之毛注毛草也蔌苏谷切莱茹之总名】 园蔬朩菌 【 菌巨陨切尔雅地簟似盖】 湘湖之莼箭里之笋 【 萧山湘湖出莼莱会稽有美箭里张伯玉云越经冬食笋】 可荐可羞采撷无尽鳞虫水族海生池养 【 増注会稽志会稽诸暨以南大家多凿池飬鱼为业每春初江州有贩鱼苗者买放池中辄以万计】 丁■〈首，巛代丷〉丙■〈尸外乇内〉 【 増注尔雅鱼枕谓之丁■〈尸外乇内〉谓之丙注其骨形似篆书丁字丙字因以名焉■〈首，巛代丷〉古文首■〈尸外乇内〉与尾同】 皤腹缩项 【 増注韩文月蚀诗弊蛙拘送主府官帝着下腹尝其皤注腹下白也左氏皤其腹○襄阳耆旧传宋张敬儿为刺史齐高帝求汉水鳊鱼敬儿作六槽船置鱼而献曰奉槎头缩项鳊一千八百头杜甫解闷诗谩钓槎头缩项鳊王洙注曰孟浩然诗鸟泊随阳鴈鱼藏缩项鳊楚人云长腹粳米缩项鳊鱼为美味也皤步何切左传注皤大腹鳊卑连切】 赤鯶文鳢元鰆黄■〈鱼桑〉 【 以上鱼名并载于图经越所有者余皆类此増注酉阳杂爼唐律捕鱼得鳢即放号赤鯶公辄杀者抵罪以谶言鲤为李也○韩文城南聮句庖霜鲙玄鲫鯶户衮切鳢力启切■〈鱼脊〉与鲫同】 人骈集 【 与渔同】 ■〈官，去宀〉钩■〈官，去宀〉网羮金鲙玉 【 増注黄■〈鱼桑〉烹为羮越俗谓之金羮○鳢鲤鲫皆堪作鲙隋唐佳话呉都献松江鲈鱼鲙炀帝曰所谓金羮玉鲙东南之佳味也苏子美诗笠泽鲈肥人鲙玉吕吉甫诗鱼出清波庖鲙玉】 不数熊掌 【 増注孟告子鱼我所欲也熊掌亦我所欲也二者不可得兼舍鱼而取熊掌者也注熊掌熊蹯也先生于此反其意而用之蹯音烦兽足熊踏者至美味也左传楚成王请食熊蹯又宰夫胹熊蹯不熟晋灵公杀之胹音而煑也】 能言之鹜譱鸣之鹅 【 陆龟蒙养能言之鸭王羲之爱善鸣之鹅鹅鸭蠃蟹皆越产之最多者陆龟蒙有鬬鸭一栏驿使挟弹毙其尤者龟蒙骇之曰此能人语见待附进毙之奈何使人恐尽与槖中金问人语之由曰能自呼其名○晋书王羲之性爱鹅会稽有姥养一鹅善鸣求市未得遂就观之鹜莫不切野生曰鳬家生曰鹜】 输芒之蟹 【 增注酉阳杂俎八月蟹腹有真稻芒长寸许向东输与海神末输芒不可食也】 孕珠之蠃 【 蠃庐戈切蚌属望月而孕海贾云中秋有月则是岁珠多而圆】 文身蛤氏之子 【 蛤有文故谓之文蛤元微之诗乡味尤珍蛤合氏子见东坡江瑶柱传】 跛足从事之徒 【 元微之诗鳖解称从事增注荀子踬步不休跛鳖千里跛去鬼切】 街填巷委 【 增注文粹辛替不疏腐栗烂帛填街委巷云云】 与土同多 【 增注东坡诗地上戢戢多于土南史齐高帝曰当使黄金与土同价】 异兽珍禽 【 増注书旅契珍禽奇兽不育于国王禹偁瑞莲歌云异兽珍禽不为贵】 屑铜吐绶 【 铜牛山在会稽县夏侯曽先地志云昔有铜牛见于灵汜桥人逐之奔入山山掘地视之悉铜屑也图经剡县有太白山有鸟尾似鹝文采五色口吐丝绶长数尺号吐绶鸟也】 猛虎负子 【 萧山有去虎山本名虎子山有猛虎子伤人景徳四年六月晦日虎负二子西渡浙江而去知县杜守一因改名焉】 灵鸟送■〈殻上鸟下〉 【 法华山有双鸟■〈殻上鸟下〉长则送出之故唯此鸟在焉唐万齐融寺碑云双鸟所以示兆今尚翔鸣■〈殻上鸟下〉苦候居候二切鸟子生而须哺曰■〈殻上鸟下〉自食曰雏】 鳯栖鹿化 【 会稽有鳯林乡按呉越春秋禹会诸侯于稽山因为国政凤凰栖于朩百鸟伺于泽草公鳯林诗苗山会计图书日威凤曽栖碧玉枝龙瑞图经葛仙翁有桐木凭几化为白鹿三足号为鹿迹山】 鹤拾鴈耨 【 孔灵符会稽记云射的山西南有白鹤为仙人取箭因号箭羽山上虞有鴈田州志云夏禹与诸侯宴乐于此人咸乌服故其地鴈为民田春拔草根秋衔其穗】 熊罴狸豹猴玃猿狖 【 玃居缚切母猴也狖余救切黑猿也】 鵁衔鸬吐 【 埤雅鵁鶄子衔母翅鸬鹚吐而生子鵁鶄上古爻切下子盈切鵁鶄似鸭】 莺求鹑鬬 【 越人多畜莺及鹑莺能求友鹑善鬬】 鸥浮鹬浴 【 禽经曰鳬善没鸥善浮埤雅鹬翡翠也衒其毛羽日浴澄波洄渊之间鲜缛可爱鹬余律切知天将雨鸟也】 鸦寒鳦瘦 【 越多寒鸦秦少游词寒鸦万点黄岩叟词寒鸦如豆俱得其实鳦燕也有二种有胡燕有越燕胡燕肥越燕瘦】 巧妇锥喙 【 埤雅鹪鹩性巧故俗呼巧妇其喙尖利如锥巢至精密】 舂锄雪脰 【 尔雅鹭舂锄埤雅歩于浅水好自低昂故曰舂锄】 林栖水宿修尾长咮 【 禽经曰陆鸟曰栖水鸟曰宿又曰山禽之咮多短水禽之咮多长山禽之尾多修水禽之尾多促咮竹救切喙也】 江湖为笼山林为囿■〈官，去宀〉牡■〈官，去宀〉牝■〈官，去宀〉蜚■〈官，去宀〉走甲第名园奇葩异香 【 增注东坡雨中花词甲第名园有国艳带酒天香染袂先生和濮十太尉咏知宗园牡丹诗香苞初柝晓霞凝甲第名园冠绍兴】 牡丹如洛芍药如扬 【 欧阳公花品序牡丹西出丹州延州东州青州南出越州出洛阳者为天下第一扬州出千叶芍药花】 水兰载新 【 呉蜕鎭东军监军使院记云大厦之前木兰特异越城之中称为一絶当前政不轨之际忽为凋零逮彭城王之鎭临也緑叶紫苞载新阳艳】 海榴懐芳 【 州宅旧有海榴亭唐李绅诗懐芳不作翻风艶列萼犹含泣露妍】 蘜山黄华 【 图经蘜山在萧山县西山多甘菊唐县令李萼尉丘丹目之曰菊山增注礼记菊有黄华】 兰亭国香 【 越絶书兰亭在山阴越王种兰处增注左传兰有国香】 天衣杜鹃 【 天衣寺有杜鹃花最奇每岁竞开观者云集】 东山蔷薇 【 李白诗不到东山久蔷薇几度花】 湖映香■〈雨上彗下〉 【 越多梅花又余姚有梅澳湖以梅得名增注古乐府宋苏子容梅花落云越溪花似雪不俗有香来王介甫梅诗遥知不是雪为有暗香来】 鉴生水芝 【 李白诗荷花鉴里生増注按李白集只有荷花镜里香之句崔豹古今注云芙蓉一名荷花一名水芝】 鸳梅并蒂 【 越有鸳鸯梅双头千叶】 僊桂丹枝 【 越有丹桂俗名红木穉】 司华骋巧天女效竒 【 增注续仙传鹤林寺有杜鹃唐贞元中外国僧以药养其根来植此寺人有见女子红裳艳冶游于花下俗传花神也一日周寳谓殷七七曰鹤林寺花天下奇絶尝闻能开顷刻花未识能副重九乎曰可也乃前二日往鹤林寺宿中夜女子来谓七七曰妾为上苍所命下司此花非人间所能有今为道者开之南部烟花记炀帝御女袁寳奴艳冶多慧从洛阳进合蒂迎辇花帝令持之号司花女○文选扁输骋巧又具质答东阿王书步武之间不足以骋巧又左太冲魏都赋工徒拟议而骋巧○韩文公芍药歌霜刀剪汝天女劳何事低头学桃李维摩经天女散花○吕温贺雨雪表盈尺而成花效奇云云】 桃李漫山臧获视之 【 増注会稽县镜湖之西如花注容山诸处东坡定恵院海棠诗嫣然一笑竹篱间桃李漫山总麄俗○风俗通古制本无奴婢即犯事者或原之臧者被臧罪没入为官奴婢获者逃亡获得为奴婢也方言曰臧获奴婢贱称也荆淮海岱杂齐之间骂奴曰臧骂婢曰获注俗不纯为杂东坡梅诗天教作舆台陈去非水墨梅诗桃李依然是仆奴视古文视】 药物之产不知其名白■〈艹术〉丹参甘蘜黄精 【 增注图经诸暨石鼓山多多黄精白术】 呉茰越桃 【 山栀子一名越桃】 禹粮石英 【 嵊县了山出禹余粮诸暨扁常山出紫石英】 蓟训鬻之以疗疾 【 图经古废市在州南舆地志曰昔蓟训卖药于此中】 彭祖服之而延龄 【 彭山在会稽县北典録云彭祖隠居之城】 秦皇求之而莫致 【 史记始皇令方士徐市等入海求神药数岁不得】 葛僊饵之而飞升 【 葛仙翁炼丹飞升禹穴北有葛仙岩】 日铸■〈雨上彗下〉芽 【 日铸山在会稽东南五十五里欧冶铸剑之处览古集云会稽日铸铁崖双井不在建蜡之后増注欧阳公归田録草茶盛于两浙两浙之品日铸为第一○东坡茶诗雪芽双井散神仙】 卧龙瑞草 【 卧龙山亦产奇茗范文正公清白堂记以建溪日铸卧龙云门之茗试之甘液华滋悦人襟灵张伯玉云卧龙茶冠呉越增注杜牧茶山诗茶称瑞草魁】 瀑岭称仙 【 茶经云余姚县茶生瀑布岭者号仙茗】 茗山鬬好 【 图经茗山在萧山县西其上多奇茗增注范希文和章岷门茶歌北苑将期献天子林下雄豪先斗美云云斗茶味兮轻醍醐斗茶香兮薄兰芷】 顾渚争先 【 增注南部新书唐制湖州造茶最多谓之顾渚贡焙岁造一万八千四百八斤陆羽与杨凝书顾渚山紫笋茶色如腻粉最难得蔡寛夫诗话云紫笋生顾渚在湖常二境之间当采茶时两郡守毕至最为盛会每岁以清明日入贡】 建溪仝蚤 【 增注遯斋闲览云唐以蒙山顾渚为上品今建安为天下第一蔡寛夫诗话云建茶至江南李氏时渐见贵始有团圈之制今出处壑源沙溪丁谓北苑焙新茶诗序云惟建溪出茶有焙焙有三十六三十六中惟北苑发早而味尤佳社前十五日即采其芽日数千工聚而造之逼社即入贡蚤音早古借为朝暮字也】 碾尘飞玉瓯涛翻皓 【 增注白乐天诗酒嫩倾金液茶新碾玉尘青琐高议蔡君谟谓范文正曰公采茶歌云黄金碾畔緑尘飞碧玉瓯中翠涛起今茶絶品其色甚白翠緑乃下者耳欲改为玉尘飞素涛起如何希文曰善】 生两液之清风兴飘飘于蓬岛 【 增注卢仝谢孟谏议茶歌七盌吃不得也唯觉两腋习习清风生蓬莱山在何处玉川子乘此清风欲归去】 剡藤番番 【 越纸出于剡舒元舆有悲古剡藤文增注国史补纸之妙者则越之剡藤】 管城班班 【 图经越出笔管】 氷敲嵊水 【 张伯玉诗敲氷呈巧手注云越俗呼敲氷纸为巧手增注梅圣俞诗寒溪浸渚舂夜月敲氷举帘匀割脂】 竹翦顾园 【 述异记越中有顾家斑竹】 制于蒙蔡之手 【 增注秦将蒙恬尝制笔○后汉宦者蔡伦造意用树肤麻头及敝布鱼网以为纸自是莫不从用】 游于羲献之间 【 增注晋王羲之字逸少王献之字子敬父子能书号大王小王】 友陈元与端紫 【 增注韩文毛颖传颖与綘人陈玄弘农陶泓及会稽楮先生友善○苏易简砚谱端州石山半者其色紫琢之为砚可直千金】 仝文字于人寰 【 增注选鲍明逺舞鹤赋归人寰之喧卑柳子厚诗和气满人寰】 至若龙护金书 【 龙瑞图经黄帝藏金简玉字书于宛委山禹探得之唐开元二年投金龙于禹穴俄有一龙自穴出现于坛上赐号龙瑞宫】 苔封石刻 【 齐书志云会稽剡县刻石山相传为名不知文字所在宋升明本县民家儿聚祀行猎忽见石上有文凡三处苔生其上字不可识刋苔去之有大石文小石文云云或云卫夫人碑堕此中因此为名】 苗山金玉 【 山海经会稽山上多金石下多玞石注赋砆似玉】 邪堇铜锡 【 呉越春秋云欧冶子为越王铸剑破赤堇之山而出锡涸若邪之溪而出铜堇音谨】 黄帝之鉴 【 述异记世传帝铸鉴于此故名鉴湖】 神禹之璧 【 绍兴丁丑禹祠之前有光见人即其处得圭璧】 欧冶之剑 【 见邪堇铜锡注】 蔡邕之笛 【 舆地志蔡邕辟难于越宿千秋亭仰见榱竹知有奇响因取以为笛遂为宝器榱初危切椽也】 虞翻之床 【 图经五官省相传有虞翻床翻为呉长沙王所礼特设此床以表贤客】 秦皇之石 【 舆地志秦始皇刻石前有方石广数十丈云是始皇座两边有方石八所云是丞相以下座】 淳碑斯篆 【 汉邯郸淳作曹娥碑蔡邕题曰黄绢幼妇外孙虀臼秦望山有始皇颂徳碑李斯篆増注先主尝勉邑尉梁安世搜访秦碑得之于何山之颠其石残缺已甚字皆磨灭梁与长生因赋长篇述其事以示后人按何山在秦望东南其实亦古之秦望也以宋何胤居之故别其名也】 江笔肃墨 【 府治之北有笔飞巷江淹梦笔之所也汉王肃随父在郡东斋夜有女子从地中出与肃语将晓辞别赠墨一员时肃方注周易多有疑滞旦用此墨觉才思开敏增注箫山县有江君里今觉苑寺即淹故宅也寺前有梦笔驿二说并存】 靁鼓铜漏 【 汉书王尊传母持布鼓于雷门注云雷门会稽城门也有大鼓声闻洛阳会稽黄阁故有铜漏古制甚精王羲之书陆机漏赋镌刻于上歴代以为宝增注会稽志雷门上有大鼔围二丈八尺声闻洛阳孙恩之乱军人打破忽有双鹤飞出】 梅梁窆石 【 越絶书少康立禹祠于陵所梁时修庙欠一梁木夕有风雨漂一木至乃梅梁也今存窆石在禹陵之前书经云禹葬会稽取此石为窆秦少游诗云一代衣冠埋窆石千年风雨锁梅梁窆陂验切葬下棺也】 罍金履铁 【 晋太康中上虞县于道观井中获金罍故县以金罍名驿郡国志云涂山有石船长一丈云禹所乘来宋元嘉中于船侧掘得铁履一双会稽记云梁初又得青玉印増注愚详石船铁履之说必是后世莫瘗之物若谓为禹生时服御之器则断无是理其涂山有辨疑见于前此故并及之罍力回切樽也】 罂铜印玉 【 晋太元年中谢輶为郡守抵郡厅柱下深八尺得古铜罂可容数斗欵题作越王字文甚分明是今隶书余不可识輶以为范蠡厌胜之术速埋之今不识其处玉印即上文云青玉印】 胎草蹄石 【 图经猎士陈惠度剡山射孕鹿鹿伤产下一子以舌舐子身干而后鹿母乃毙惠度弃弓矢为僧鹿死之处生草号鹿胎草诸暨有马蹄石传云始王东游马蹄践此其迹存焉】 黄竹神木 【 萧山黄竹山越絶书云范蠡遗鞭于地生笋为林竹色皆黄状如刀割神朩见文梓楩楠注】 流黄溪簟 【 西京杂记会稽贡竹簟号流黄簟】 錞于周乐 【 会稽记涂山庙中有周时乐器名錞于錞常伦切乐器鸣之所以和鼓】 活人之草 【 郡国志云会稽横山有草华赤叶青人死覆面便活】 止痛之木 【 图经郡五官廨两杉梁相传勾践聴事之旧梁歴代虽逺材质不异俗谚云千年之木能止心痛有削服者多愈】 柘敷荣而华含戚 【 石氏宗谱新昌石氏墓前有柘朩生而内向覆坟如盖然守墓者言每有登科者则柘有枝特生一枝一人或二三枝则二三人云会稽览古集四明山有双石如笋高数尺野花丛生其顶杜鹃鸣时烂若霞锦国朝祖宗遏密皆三年不荣职方齐唐尝为之赞华鎭诗云鼎湖龙去苍髯断三载丛华不记春】 天雨钱而山储粟 【 剡有禅房寺旧经云齐安南将军黄僧成有徳政感天雨钱数亿万遂舍造寺号钱房院梁天监中改禅房寺储山在会稽东南有粟山周处风俗记舜时供储在此雨王遇切自上而下曰雨】 皆希世之奇迹 【 增注文选魏文帝与锺繇书猥以蒙鄙之姿得希世之宝司马温公后汉论皆希世之奇功○文选陆士衡汉高祖功臣颂独昭奇迹】 盖欲言而不足 【 增注诗闗雎序言之不足故嗟叹之】 其人则见于呉越春秋会稽典録 【 增注后汉赵晔山阴人着呉越春秋○晋虞预余姚人着会稽典録】 ■〈囗外〈汖彡〉内〉经墬志 【 ■〈囗外〈汖彡〉内〉古文图出王存又切韵】 歴代柬牍 【 增注书竹曰简书版曰牍春秋左传序周礼有史官诸侯亦各有国史大事书之于策小事简牍而巳】 大书特书 【 増注韩文答元微之书嗣徳有继将大书特书屡书不一书而已也】 班班满目孝者悌者忠者义者廉者逊者知者健者优于文■〈司上言下〉者 【 ■〈司上言下〉与词同】 长于吏事者擢秀科目之荣者 【 增注晋书文苑传擢秀士林杜甫醉歌行偶然擢秀非难取赵次公着自言科举奉擢英秀】 策名卿相之贵者 【 增注左僖二十三年策名委质西汉李陵答苏武书策名清时】 ■身■〈官，去宀〉成仁者 【 増注无求生以害仁有杀身以成仁■古文杀出崔希哲纂古】 隠居 【 ■〈官，去宀〉】 求志者 【 増注论语隠居以求其志】 埋光屠钓之微者 【 增注唐窦威赞埋光铲采○文选羊祜让开府表有隠求于屠钓之间李白乐府吟风云尚会起屠钓杜甫诗贤多隠屠钓】 晦迹佛老之异者 【 增注北史齐宗室传论晦迹于佛老之异陶靖节诗集序至人达士因以晦迹】 虞翻之言有所不能尽朱育之对有所不能既 【 会稽典録云孙亮时山阴朱育少好奇字仕郡门下书佐太守濮阳兴正旦宴见掾吏问昔王景兴问士于虞仲翔而未覩仲翔对也书佐宁识之乎育对云云府君称善】 予亦焉能缕数之哉 【 增注山谷集安常伤寒论后序起人之术不可缕数也】 姑摘其尤之一二前则种蠡计■〈石儿〉号贤大夫 【 按呉越春秋越王有八臣四友文种范蠡计■〈石儿〉最显■〈石儿〉倪坚切】 后则严助买臣直承明庐 【 汉书严助朱买臣皆会稽呉人武帝时俱为侍中后皆为会稽太守増注武帝赐严助书曰制诏会稽太守君厌承明之庐劳侍从之事懐故土出为郡吏云云】 孝悌则张万和之父子 【 唐张万和诸暨人遭父母丧兄弟庐墓二十余年万和终子亦庐墓】 韩灵敏之弟昆 【 齐韩灵敏剡人早孤与兄灵珍并有至性母亡无以营凶共种瓜半亩朝采暮生遂办塟事】 邓斯祈樊自杀以代辠 【 朱育对曰处士邓卢叙弟犯公宪自杀乞代呉宁斯敦山阴祈庚上虞樊正咸以代父死罪】 董黯朱魏报雠而名闻 【 虞翻对曰句章董黯尽心色养丧致其哀怨亲之辱白日报雠海内名闻又魏朱恭明永兴人父为乌伤长陈頵所杀恭明志在报雠未间頵灭亡刺杀其子逐奔魏后汉魏少英上虞人兄为乡人所杀少英报雠讫遂亡命頵于伦切】 或湿衣以障火 【 丁兴会稽人家近荒野野火沿烧兴母老病乃湿衣覆母以身障火身死母存】 或泣血以戢焚 【 许伯会萧山人遭母丧结庐墓侧野火将及坟所乃悲号恸哭天忽降雨火则随灭】 或衔哀而庐墓 【 山阴锺离表剡郯僧保诸暨张万和萧山许伯会戴恭皆以庐墓著名】 或负土以成坟 【 诸暨张孝和屠氏女申屠氏女萧山郭世道许伯会并以负土成坟】 或■〈官，去宀〉行而名里 【 剡王知玄父丧哀毁卒高宗改为孝嘉里诸暨贾思会母亡以至孝闻有司奏改其里为孝义里永兴郭世遒负土成坟袁愉表其行勅改所居里为孝行】 或以义而旌门 【 山阴严世期好施慕善有司奏榜其门曰义行剡公孙连居丧事母名闻郡县诏表门闾萧山俞种一门四代兄弟十五人老幼八十余口为乡里所称观察使孟简书于图经以励风俗】 懿矣三女 【 齐书会稽陆氏有三女无男祖父母年八九十相继卒三女自营殡葬为庵舍其侧】 贤哉二娥 【 曹娥见曹江注国史朱娥上虞朱四女也母亡养于邻媪甫十岁里中朱颜与媪竞持刀欲杀媪一家惊骇娥独号呼于前拥蔽媪手挽颜刀曰宁杀我毋伤我媪媪脱娥死事闻赐其家粟帛其后会稽令董锡为娥立像于曹娥庙四时配享焉】 处子之孝凛然可多 【 增注庄子姑射神人绰约若处子○西汉季布传诸公皆多布霍光传众庶莫不多光师古皆注曰多犹重也】 节义则黄公居四皓之列 【 虞翻对曰鄞大里黄公洁巳暴秦之世髙祖即祚不能一致惠帝恭逊出则济难】 魏少英叅八隽之俦 【 】 少英见后汉党锢传虞翻曰少英遭世屯蹇忘家忧国列在八隽为世英彦】 蒙难卫主则有若丁潭 【 晋丁潭字世康山阴人苏峻乱成帝蒙尘于石头潭随从不离帝侧增注史臣曰丁潭等罄心力以佐时竭股肱以卫主】 委身授命则有若王修 【 虞翻曰句章王修委身授命垂声来世句章县名旧属会稽】 虞喜躬岁寒之操 【 晋虞喜字仲宁余姚人太宁中诏曰喜洁静其操岁寒不移】 孔愉洪止足之谋 【 晋孔愉字敬庆山阴人史赞曰愉弘止足之分有廉让之风增注山阴县西南四里有侯山即孔愉栖隠之所按孔愉及下文孔奂孔述■孔■〈亠兄〉符孔琳之皆先圣之后盖始因二十二代濳汉末辟地会稽遂家焉故濳后叶为山阴人其世代并列阙里世系】 或一门死三世之义 【 虞翻曰决曹掾上虞孟英三世死义】 或一邑萃三康之■〈氵不〉 【 山阴孔愉敬康张茂伟康丁潭世康齐名时人号为会稽三康■〈氵不〉古文流】 至若■〈容上木下〉阳柳朱永宁瞿素妇节峥嵘蹈死不顾 【 朱育对其女则松阳柳朱永宁瞿素或一醮守节丧身不顾或遭冦刼贼盗死不亏行】 卓行则郑洪韩说锺离意朱隽戴就举于孝廉 【 后汉郑弘韩说锺离意皆上虞人并举孝廉】 虞潭孔奂沈融朱仕明举于秀茂 【 晋虞潭余姚人魏孔奂山阴人唐沈融会稽人并举秀才齐朱仕明剡人举茂才】 虞寄起于对策 【 虞寄余姚人弱冠对策高第起家】 赵晔擢于有道 【 后汉赵晔山阴人举有道】 陈子公还侵墬之藩 【 会稽陈嚣字子公以逊为行与纪伯为邻伯窃嚣藩地自益嚣见之不言移一丈以益纪伯伯觉之惭惧乃还所侵之地两边俱■〈逻，日代罒〉乃为一路鸿嘉二年太守右扶风周府君刻石旌表号曰让里长檐路■〈逻，日代罒〉古文退出崔希哲纂古】 锺离牧拒惭还之稻 【 呉锺离牧山阴人居永兴种稻二十亩临熟民认之牧遂与稻后民惭还牧闭门不受】 循吏则有还珠孟尝 【 后汉循吏孟尝字伯周上虞人为合浦太守郡无耕获所资珠玑前政贪残珠徙交趾尝清洁无求珠乃还郡】 致雁虞国 【 孔晔记云虞国余姚人汉时为日南太守有惠政行部有双雁随轩翔舞及还余姚雁亦随归国卒雁栖于墓侧后遂成羣今余姚有双雁乡】 希铣遗四州之爱 【 唐康希铣会稽人为饶海台陆四州刺史颜鲁公撰碑今断碑犹存増注左传子产古之遗爱】 夏香着歴任之绩 【 夏香字曼卿萧山人会稽典録云香歴任邑长皆有声绩着闻】 儒学则王充■〈官，去宀〉论衡显 【 后汉王充字仲任上虞人着论衡八十五篇传世】 沈珣■〈官，去宀〉大义称 【 唐沈珣会稽人撰九经大义百巻】 谢沈谢承之史学 【 晋谢沈字行思山阴人明练经史撰晋书三十余巻承字伟平亦山阴人博学洽闻撰后汉书一百余巻】 孔佥孔袪之明经 【 梁孔佥山阴人通五经尤明三礼生徒数百人三为五经博士孔子袪亦山阴人讲尚书聴者尝数百人着尚书义二十巻】 贺孝先擅儒宗之号 【 晋贺循字孝先山阴人经学第一为江东儒宗】 虞伯施剸博学之名 【 唐虞世南字伯施太宗称世南五絶其一博学也剸朱縁切擅也通作専字】 文章孙兴公掞金声之赋 【 晋孙绰字兴公会稽人作天台赋成示友人曰卿试掷地当作金声云云】 徐季海挥玉堂之策 【 唐徐浩字季海为中书舍人诏令诰策皆浩为之】 晔若春荣则任奕虞翔 【 朱育对曰文章之士则任奕虞翔各驰文檄晔若春荣】 文不加点则四明狂客 【 唐贺知章字季眞永兴人自号四明狂客醉后属时动成篇卷文不加点】 二贺二虞蜚声籍籍 【 唐贺徳仁山阴人与从兄徳基以文辞称人为语曰学行可师贺徳基文质彬彬贺徳仁虞世南与兄世基俱善属文时人方之二陆增注文选司马相如封禅文蜚英声腾茂实又卢谋赠刘琨诗日磾效忠蜚声有汉○李白赠韦秘书诗高名动京师天下皆籍籍黄鲁直送魏君俞诗云江湖作吏声籍籍】 呉融十诏成于俄刻 【 唐呉融山阴人昭宗时为翰林学士中书舍人帝有指授迭十许槀融跪作诏少选成语当意】 隠逸则严谢秦方述睿充符 【 后汉严光子陵余姚人晋谢敷会稽人月犯少微星占者以隠士当之俄而敷死唐秦系会稽人初隠居剡后居泉州南安人号其山为高峯方干字雄飞今五云门外有方干岛澄波坊有方干花皆隠所也唐孔述睿山阴人与兄充符偕隠嵩山】 方术则介象呉范严卿夷吾 【 呉介象字符则学气术能于茅屋上煑物而火不焚呉范字文则明厯数知风气晋严卿善卜筮皆会稽人后汉谢夷吾字尧卿山阴人学风角占侯克曰卒】 丹青则孙遇道芬 【 名画録孙遇僧道芬皆会稽人以善画著名】 笔札则孔琳徐峤 【 宋孔琳之山阴人徐峤之会稽人皆善草隶书】 浮屠则道林灵澈 【 晋僧支遁字道林居沃洲山与王谢诸公游唐僧灵澈会稽汤氏子善歌诗与刘柳善】 神僊则刘晨阮肇 【 续齐谐记汉永平十五年剡县有刘晨阮肇入天台山采药因遇女仙半年还家并无相识验得七代孙至太康年失二人所在】 乃有溪上浣纱之女 【 诸暨有西施浣纱石增注会稽志云浣纱盖苎沙非纱帛之纱也】 林间舞剑之姝 【 呉越春秋越有处女出于南林越王聘之问以剑戟之术姝春朱切美色也诗静女其姝】 色白天下 【 杜诗越女天下白】 气雄万夫 【 越女论剑曰闻斯道者一人当百百人当万王欲试之其术即见】 故句践复国也有六千君子 【 史记越伐呉发教士四万人君子六千人增注索隠曰教士谓常所教练之兵君子谓君所子养有恩惠者】 项氏崛起也有八千子弟 【 史记项羽起会稽得精兵八千人渡江今山阴有项里乃羽与叔父梁辟仇之地增注索隠曰项羽崛起争雄假号西楚】 霸有江淛横行当代 【 增注史记句践已伐呉致贡于周当是时越兵横行江淮东诸侯毕贺号称霸王○项籍与季父梁举兵会稽西渡江凭陵天下三年遂将五诸侯灭秦自立为西楚霸王李白广武懐古诗项王气盖世紫电明双瞳呼吸八千人横行起江东淛与浙同】 彼二霸之得人尚斗量而车载 【 增注通鉴魏文帝纪帝问赵咨曰呉如大夫者几人对曰如臣之比车载斗量不可胜数又唐武后纪长寿元年时人语曰补阙连车载拾遗平斗量】 矧歴世之人材亦足明其大槩 【 增注唐刘蕡传赞仲舒所对陈天人大槩】 逮我国朝尤号多士 【 增注毛诗思皇多士生此王国东汉任延传会稽颇称多士】 二百年间不可胜纪 【 増注西汉公孙弘等赞其余不可胜纪】 大则杜正献之勋徳 【 杜祁公衍字世昌会稽人谥曰正献】 次则孙威敏之功名 【 孙大资沔字符规会稽人谥曰威敏】 姚夕郎司元佑之直 【 姚给事勔字辉中山阴人元佑中为谏官有直声】 顾内相号江南之英 【 顾内翰临字子敦会稽人东坡赠以诗云君为江南英而作河朔伟云云】 万石云仍匪建则庆 【 新昌石氏为东南名族国朝登第者几三十人增注西汉石奋并四子长建次甲次乙次庆官皆至二千石时号奋为万石君○尔雅玄孙之子为来孙来孙之子为晜孙晜孙之子为仍孙仍孙之子为云孙晜音昆】 二陆棠棣如云与衡 【 陆左丞佃字农师弟傅字岩老俱有才名比晋二陆増注毛诗棠棣之华鄂不韡韡颖逹疏由华以覆鄂鄂以承华华鄂相承覆故得韡韡然而光明也犹兄弟相顺而荣显顾伯邶诗传类证云常棣或作棠棣汉世传诗者四家故多有异同也愚按唐宋诗人多用棠棣白居易诗棠棣辉荣并桂枝○晋陆机字士衡少有异才弟云与兄齐名号二陆】 呉先生风高于贺老 【 呉先生名孜嘉佑治平间名士舍宅为泮宫吟有祠堂存君子以为贤于贺监一诗】 齐职方迹拟于渊明 【 齐贤良唐字祖之仕至职方员外郎退居湖山名曰步微自为诗云直当山面开三径平截波心种緑杨】 钱氏世贤科之盛 【 钱内翰易会稽人景徳三年中制科子明逸庆厯二年明逺庆厯六年并中制科】 史门继衣锦之荣 【 剡中史氏兄弟相继登科乡号继锦増注继锦旧名台化会稽志云继锦乡在嵊县以史氏所号得名先是史屯田纶登科至其侄中令安民子兵部侍郎叔轲继以科名显今案宗谱安民当为侄孙登科在叔轲之后次第如此列于登科记今郡庠有进士题名石刻其名皆逸而不载由登科记旧不着乡里以表之故失次尔】 刘求■〈官，去宀〉义门显】 会稽求氏上虞刘氏并号义门増注会稽志云求氏自齐梁以来积世无异爨至国朝郡守李待制兊有诗云夫何于会稽卓然有求氏同居六百年相聚三千指昔贤钦义行列奏闻天子旌诏表门闾光华映乡里今案裘与求皆姓也而义门之姓见于书者多用裘字○上虞刘氏聚族四百余口内外无间言熈宁中郡守赵清献公抃奏于朝诏旌表门闾】 杜赵以处士称 【 王荆公寄赠越中处士杜醇诗赵处士仲渊祥符中辟召不赴】 或览古以■〈氵不〉咏 【 故朝奉大夫华君名锺字安仁尝着会稽览古诗一百余篇】 或编图而著名 【 诸葛深字通甫撰集歴代帝王年纪自三皇至于大宋编之为图名曰绍运】 至若聮翩桂籍 【 増注选陆士衡文赋浮藻聮翩】 焜耀簪缨 【 增注左昭二年齐侯焜耀寡人之望柳文焜耀儒林】 名登史策足迭天庭 【 増注柳文荅问推类援朋迭足天庭云云】 盖尝询之故老 【 増注诗正月召彼故老询之占梦】 徃徃莫识其名矣故千岩竞秀万壑争■〈氵不〉者顾长康之言也 【 刘义庆世说云顾长康从会稽还人问山川之美顾云千岩竞秀万壑争流】 山转逺转高水转深转清者李浙东之记也 【 唐李逊游妙喜寺记越州好山水山转逺转高水转深转清】 瑰奇市井佳丽闉阇者白余杭之诗也 【 白乐天和元稹阳明洞天诗云瑰奇摸市井佳丽溢闉阇】 忠臣系踵孝子连闾者虞功曹之对也 【 虞翻对王府君曰海岳精液善生俊异是以忠臣系踵孝子连闾下及贤女靡不育焉系如字连系也又吉诣切】 越之山川风物其大略如此 【 增注孟滕文公此其大畧也】 子眞始惊而疑卒叹而喜曰壮矣哉盛矣哉山川如斯人物如斯吾未之前闻也 【 增注礼记檀弓曰何居我未之前闻也】 然越在春秋僻处东夷 【 增注呉越春秋子贡东见越王王问曰此僻狭之国蛮夷之民大夫何不辱乃至于此】 夫子作经■〈巛日寸，上中下〉为于越 【 增注春秋定公五年于越入呉又十有四年于越败呉于檇李又哀公十有三年于越入呉左传杜预注云于发声也公羊传于越入呉于越者未能以其名通也越者能以其名通也何休注曰越人自名于越君子名之曰越治国有状能与中国通者以中国之辞言之曰越治国无状不能与中国通者以其俗辞言之因其俗可以见善恶故云尔榖梁传于越入呉范寗注云旧说于越夷言也春秋即其所以自称者书之见其不能慕中国故以本俗名白通图经云周敬王时有越侯大镡大镡子曰允常拓土始大称王春秋贬之号为于越■〈巛日寸，上中下〉与贬同说文曰从寸以巢省汉书司马相如传作□晋灼曰古贬字檇音醉镡徐心徒含二切】 其人材风俗固未可与齐晋鲁卫诸列国抗衡也 【 增注史记陆贾传与天子抗衡为敌国索隠曰按崔浩云抗对也衡车轭上横朩也抗衡言两衡相对拒不相避下也文选陈琳檄呉将校部曲文抗衡上国李善注云抗衡谓对举以争轻重也今详崔说近是】 今有君所称几不〈宀公〉口 【 增注西汉赵广汉传京兆政清吏民称之不容口】 岂昔日逺于京畿含香未越如王景兴之言邪 【 王景兴问虞翻曰闻玉出昆山珠生南海逺方异域各生珍宝曽闻士人叹美贵邦旧多英俊徒以逺于京畿含香未越尔功曹雅好博古宁识其人邪翻对云云】 抑山川降灵孕秀固自有时邪 【 增注文选王褒四子讲徳论品物咸亨山川降灵○江淹诣竟陵五笺衡梁孕秀璇玑流品】 抑亦因人作□而致然邪 【 增注史记因人成事】 有君曰■〈从从日，上中下〉严朱二子为汉名卿昼绣故乡夹衟郊迎争观快覩歆艳其荣故其俗始尚文学而□功名 【 严助朱买臣贵顾汉朝文辞并发上拜买臣会稽太守谓曰富贵不归故乡如衣绣夜行今子何如买臣顿首辞谢增注魏志夏侯玄传注云许允为鎭北将军大将军曰建末节歴本州岛此所谓着绣昼行也此盖借用○欧阳公画锦堂记买臣见弃于其妻一旦高车驷马旗旄导前而骑卒拥后夹道之人相与骈肩累迹瞻望咨嗟○战国策苏秦过洛阳父母闻之郊迎三十里此亦借用按买臣传长安厩吏乘驷马车来迎又云会稽闻太守且至发民除道县吏并送迎○韩文与李渤书若景星鳯凰之始见也争先说之为快○唐朱克融传使北方歆艳无甘乱心】 晋王右军为越内史雅会兰亭■〈氵不〉觞曲水临池墨妙辉映千祀能使遗文感慨君子故其俗始尚风流而多翰墨之士 【 晋王羲之除右将军会稽内史以上巳日与谢安孙绰许珣之流会于兰亭流觞曲水自为之序其末云后之君子亦将有感于斯文增注晋改太守为内史○海録碎事兰亭会者四十一人羲之制序用蚕茧纸鼠须笔遒劲絶代】 唐元微之一代奇才罢侍玉皇谪居蓬莱宾窦邻白唱酬徃徕由是鉴湖秦望之奇益闻故其俗至今好■〈音今〉咏而多风骚之才 【 唐元稹字微之罢相为浙东观察使辟窦巩为副巩天下工为诗与之酬和故鉴湖秦望之奇益传时号兰亭絶倡微之州宅诗云我是玉皇香案吏谪居犹得小蓬莱时白乐天守杭常以诗筒往来后白赴阙留赠云从此舟人应省事寂寥无复逓诗筒增注唐白居易传居易除杭州刺史元稹自冯翊转浙东观察使交契素深杭越邻境篇咏往来不间旬浃徕与来同■〈音今〉与吟同】 不独此数君子也任贤张霸■〈官，去宀〉尚贤为治而俗始贵士 【 后汉任延为都尉会稽称多士延皆聘请高士如董子仪严子陵待以师友之礼郡中贤士大夫争往宦焉张霸为守表用处士顾奉公孙松等其余有业行者皆见擢用郡中争厉志节习经者以千数】 刘宠车俊■〈官，去宀〉洁巳化下而人斯尚清 【 后汉刘宠为太守郡中大化召为将作大匠山阴五六老叟人赍百钱送宠宠为人选一大钱受之呉车俊为太守在公清忠】 第五伦下令而淫祀之风革 【 后汉第五伦为太守俗多淫祀常椎牛祭神财产困匮其自食牛肉而不以荐祀发病且死先为牛鸣前后郡将莫敢禁伦到官移书属县晓告百姓祀后遂断絶】 诸葛恢莅政而陵迟之俗兴 【 诸葛恹为太守元帝谓曰今之会稽昔之闗中政之所先君为言之恢曰今天下丧乱风俗陵迟尊五美屏四恶进忠实退浮华帝纳之以政绩第一増秩】 至若李唐刺史九十八公首有龎玉显有姚宗■〈囗外〈汖彡〉内〉经十子郡绩称雄 【 唐太守题名记凡九十八人治绩龎玉为首其最显者姚元之后为开元贤宰相以名见于图经者十人李大亮窦懐贞薛苹陆亘杨于陵李逊薛戎元稹王式式弟龟】 国朝逮今盖百余政前有文简后有文正题名所记比唐为盛 【 宋太守题名记始于毕文简公士安其间通显者非一而无贤者范文正公】 承宣得人 【 增注西汉董仲舒传守令民之师帅所使承流而宣化】 风俗斯美 【 增注荀王霸篇政令行则风俗美矣宋太祖纪江左风俗于斯为美】 盖亦理之然也子眞曰是诚有之然皆二千石之事尔 【 增注古人谓郡守为二千石者以其有二千石之榖禄也按颜师古曰汉制秩二千石者月加百二十斛一岁得一千四百四十石实不满二千也其称中二千石者月各百八十斛一岁二千一百六十石举成数言之故曰中二千石中者满也又曰比二千石者月得百斛眞二千石者月得百五十斛】 未足多也 【 増注周易略例据会要以观方来则六合辐凑未足多也】 愿闻其上者有君曰昔句践惩会稽之栖也 【 史记越伐呉呉败之夫椒越王乃以余兵五千人保栖于会稽云】 痛石室之辱也 【 呉越春秋越王入臣于呉拘于石室之中越王服犊鼻着樵头斫剉养马】 蓼目水足抱氷握火 【 越王念复呉雠苦身劳心夜以接日目卧则切之以蓼足寒则渍之以水冬常抱氷夏还握火切一作攻】 采蕺于山 【 越王为呉王尝恶遂病口■〈自上卑下〉范蠡乃令左右皆食岑草以乱其臭越人至今以为俗岑草蕺也见前注蕺祖立切菜名撷之小有臭气凶年民斸其根食之谚曰丰年恶尔臭凶年頼尔救】 置胆于坐 【 史记句践反国置胆于坐坐卧即仰胆饮食亦尝胆也曰汝忘会稽之耻邪】 葛妇兴歌名曰何苦其词曰尝胆不苦味若饴令我采葛以作丝 【 呉越春秋越王使国中男女入山采葛作布以献呉王呉王大悦葛妇伤越王用心之苦乃作何苦之诗】 二十年间焦心苦志 【 増注呉越春秋勾践伐呉传范蠡曰且君王切齿名骨谋之二十余年○句践归国传愁心苦志悬胆于戸出入尝之】 卒灭强呉 【 增注史越世家太史公曰句践苦身焦思终灭强呉】 ■〈官，去宀〉■〈雨上彗下〉前耻 【 增注史越世家范蠡辞句践曰臣闻主忧臣劳主辱臣死昔者君王辱于会稽云云今既以雪耻臣请从会稽之诛】 越絶之称权舆于此 【 越絶书问者曰何谓越絶曰越者国之氏也絶者絶也谓句践时也増注尔雅权舆始也邢昺疏云权舆者天地之始也天圆而地方故以权舆始之顾伯邶诗传类证云权舆之号果如邢昺之说即圆之象尔乌有始初之理哉闻之师曰权舆与物钧而生衡衡运生规规贠生矩矩方生绳绳直生准此权所以为衡与规矩凖绳之始也其于车也舆为始舆成然后成其广崇为轸为轼为较为轵为轛此舆所以为轸与轼较轵轛之始也较古学切轵音只轛音对并见考工记】 故其俗至今能慷慨■〈官，去宀〉复雠隠忍■〈官，去宀〉成事 【 増注呉越春秋越王念复呉雠非一旦也西汉司马迁传隠忍茍活】 若是何如子眞曰兹霸者之事也传不云虖粹而王驳而霸 【 増注荀子王霸篇】 彼齐威晋文之盛犹不足称于大君子之门 【 增注孟梁惠仲尼之徒无道桓文之事荀仲尼篇仲尼之门人五尺之竖子言羞称乎五霸是何也曰然彼诚可羞称也齐桓五伯之盛者也前事则杀兄而称国内行则姑姊妹之不嫁者七人闺门之内般乐奢■〈亻太〉外事作诈邾袭莒并国三十五行事若是彼固曷足称乎大君子之门哉】 况句践乎有君曰昔禹治水既毕与羣后计功苗山更名会稽卒而塟焉 【 增注越絶书禹救氷到大越上茅山大会计更名茅山曰会稽及其王也巡狩大越死塟会稽】 祠庙陵寝于今尚存 【 图经禹陵在会稽山呉越春秋禹到越因病死塟焉苇椁桐棺穿圹七尺下无及泉坟高三尺土阶三等越絶书少康立祠于禹陵所苇于鬼切】 上有遗井 【 贺循地志云会稽山冇禹井去禹穴二十五步谓禹穿凿故因名之】 下有菲泉过而饮者莫不发免鱼之叹兴河洛之思 【 增注左传昭公元年天王使刘定公劳赵孟于颍馆于雒汭刘子曰美哉禹功明徳逺矣微禹吾其鱼乎注见河洛而思禹功】 不独句践有其烈 【 史记句践有禹之烈风】 马侯嗣其功 【 马臻创立鉴湖增注先生有鉴湖行云禹迹茫茫千载后疏凿功归马太守】 至今其俗勤劳俭啬 【 增注书大禹谟克勤于邦克俭于家】 实有禹之遗风若是何如子眞曰美哉禹功宜其代圣而有天下也 【 增注语泰伯巍巍乎舜禹之有天下也】 游于是穸于是 【 增注左襄十三年唯是春秋窀穸之事注窀厚也穸夜也厚夜犹长夜长夜谓塟埋一说长埋谓之窀长夜为之夕窀穸上音迍又音屯下音夕】 庙食于是 【 增注东汉梁竦传生当封侯死当庙食○左昭七年正考父罍铭云饘于是粥于是】 兹所以化被万世之久也然说者■〈官，去宀〉为入圣域而未优 【 增注西汉贾捐之传尧舜圣之盛也禹入圣域而未优】 其必有大于此者乎有君曰舜生于诸冯孟子以为东夷之人歴世逾逺■〈氵不〉传失眞 【 增注韩文送惠师诗流传失其眞】 太史公以为冀州然邪否邪 【 史记舜冀州人冀在河南非东夷也与孟子之说异增注按尔雅两河间日冀州河南曰豫州周礼职方氏亦云河内曰冀州旧注以冀在河南误矣】 然越之邑则有上虞余姚 【 图经夏禹与诸侯会计因相虞乐于此故曰上虞周处风土记云舜后支庶所封舜姓姚故曰余姚一说谓邑有姚丘即舜握登感大虹生舜之地】 山则有虞山歴山 【 图经虞山在余姚西三十里一云在上虞之东太康地志云舜避丹朱于此歴山在会稽东南八十四里旧图经云昔舜耕之所增注按史记舜本记注歴山在河东若取孟子之言以舜为东夷人则会稽之说亦有所自王荆公尝望此山而作赋云】 水则有渔浦三怃 【 图经上虞县北有渔浦河是舜渔之处又上虞有地名虞濵水经妫石入东海浦里有上中下三怃言二女降时妫地高险回曲使舟至险辄怃然而叹故曰三怃怃荒胡切怃然失意貌乂音武妫矩为切】 墬则有姚丘百官 【 风土记舜生于姚丘去上虞四十里有桃丘即姚丘也新记云书平章百姓今上虞有百官里会稽记百官者丹朱从舜于此】 里焉有■〈〈卤，仌代乂〉上木下〉上 【 虞有■〈〈卤，仌代乂〉上木下〉里舜时供储在此】 陶焉有灶 【 古虞有古陶灶言舜所作】 汲焉有井 【 舜井在上虞西北三十五里又有舜水在县南二百五十步】 祀焉有庙 【 舜庙在上虞县西三十五里】 此其遗迹也意者不生于是则游于是乎舜为人子克谐以孝故其俗至今烝烝是效 【 增注书尧典瞽子父顽母嚚象傲克谐以孝烝烝又不格奸注谐和烝进也】 舜为人臣克尽其道 【 增注孟离娄欲为君尽君道欲为臣尽臣道二者皆法尧舜而已矣】 故其俗至今孳孳是蹈 【 增注孟告子鸡鸣而起孳孳为善者舜之徒也】 舜为人兄怨怒不藏故其俗至今爱而能■〈宀公〉 【 增注孟子万章问曰象日以杀舜为事立为天子则放之何也云云曰仁人之于弟也不藏怒焉不宿怨焉亲爱之而已矣】 舜为人君■〈官，去宀〉天下禅 【 增注西汉律厯志帝系曰鲧生禹虞舜嬗以天下嬗即古禅字也】 故其俗至今廉而能逊 【 增注史本纪舜耕歴山歴山之人皆逊畔渔于雷泽雷泽之人皆逊居】 若是何如子眞矍然离席而立 【 矍音句通作戄敬貌又厥缚切急遽貌】 拱手而对曰 【 增注记曲礼遭先生于道趋而进正立拱手】 于■〈虗戈〉噫嘻 【 增注诗有噫嘻篇笺云噫嘻有所多大之声也宋景文笔记云蜀人见物惊异辄曰噫嘻茗溪渔隠曰苏子瞻蜀人也作后赤壁赋云呜呼噫嘻我知之矣洞庭春色赋云呜呼噫嘻吾言夸矣皆用此语于■〈虗戈〉古鸣呼字颜师古曰呜呼叹辞也或嘉其美或伤其悲】 尽譱尽美 【 增注语八佾子谓韶尽美矣又尽善也譱古篆文善字】 虽甚盛徳蔑有加矣昔季札观乐而止于韶自韶之外不敢观 【 增注左襄公二十九年呉公子札来聘请观周乐云云见舞象箾南钥者曰美哉犹有憾见舞大武者曰美哉周之盛也其若此乎见舞韶濩者曰圣人之弘也而犹有惭徳圣人之难也见舞大夏者曰美哉勤而不德非禹其谁能修之见舞韶箾者曰徳至矣哉大矣如天之无不帱也如地之无不载也虽甚盛徳其蔑以加于此矣观止矣若有他乐吾不敢请巳象箾音朔韶箾音箫】 余问风俗亦极于舜自舜之外不复问矣无妄先生粲然失笑于旁曰 【 增注谷梁传昭四年军人粲然皆笑注粲然盛笑貌宋景文笔记云粲明也知万粲皆启齿齿既白以粲义包之】 固哉子真之问有君之畣也 【 增注孟子曰固哉高叟之为诗也注固陋也】 兹皆古之越非今之越也人死骨朽 【 增注史记老子传子所言者其人与骨皆巳朽矣独其言在耳欧阳公石篆诗其人巳死骨巳朽】 世变风移 【 増注书毕命】 山川虽在人物巳非 【 增注选魏文帝与呉质书物是人非】 前日淳朴变而浇伪前日廉逊变而争■〈兊攵〉 【 ■〈兊攵〉古夺字】 前日勤俭变而侈怠前日忠孝变而凶悖尚何执纸上陈迹而譊譊其颊舌邪 【 増注唐书徐旷从耆儒沉重质问不数日辞去或问其故答曰先生所说纸上语耳庄子天运篇老子曰夫六经先王之陈迹也兰亭序俛仰之间已为陈迹○庄至乐篇奚以夫譊譊为乎扬寡见篇譊譊之学各习其师○易咸其辅颊舌滕口说也譊女交切譊譊语也扬子注争声也】 有君曰先生之言是也然风俗不常美亦不常弊譱焉恶焉维人是系 【 增注唐魏元忠传人无常俗政有治乱穆宗纪旧史臣曰世无常治亦无常乱在人而巳】 今朝廷驻跸东南 【 增注选左太冲呉都赋齐镳驻跸】 越为巨藩密迩尧天 【 增注书毕命密迩王室○史记尧仁如天又见家语】 盖尺五间 【 増注鸡跖集韦曲杜鄠近长安谚云城南韦杜去天尺五杜甫赠韦七赞善诗时论同归尺五天】 帝命重臣来鎭是邦 【 增注栁文送文畅上人序天子分命重臣典司方岳】 入境问俗 【 増注记曲礼入境而问禁入国而问俗】 登堂观风 【 卧龙山有观风堂增注记王制天子巡狩命太史陈诗以观民风】 因舜禹之遗化明吾君之至仁 【 增注西汉司马相如传盖闻中国有至仁焉】 布徳教于黄堂 【 增注记月令命相布徳和令○东汉郭丹传敇以丹事编署黄堂以为后法注黄堂太守之厅事】 变薄俗而还淳 【 増注老子有俗薄还淳二章诗小雅谷风天下俗薄杜甫上韦相诗风俗尽还淳】 矧何世之无才 【 増注文选左思咏史诗何世无奇才注引孙子曰何世之无才何才之无施唐魏元忠传何世不生才何才不资世】 亦奚有于古今子不见夫衔命北庭死于王事如陈公张公者虖 【 陈公名过庭张公名宇发靖康间为和议使咸死于敌中增注记檀弓衔君命而使○左僖四年凡诸侯死王事加二等于是有以衮】 议礼靖康赴难建炎如华君傅君者乎 【 华君名初平靖康初为太常博士议礼不屈事见李叅政所作墓志傅君名崧乡建炎间敌犯浙东越守以城降公举兵赴难越人赖之】 是岂异代之人邪又不见夫姚江陈公 【 陈公名】 所临有声亦克知退身名两荣 【 增注公为台州功曹摄天台临海黄岩三县皆有异政后以徽猷阁待制知颍昌府至徙知婺州告老遂致仕】 执政李公 【 李公名】 忤意权臣老于沦落世贤其人 【 增注公上虞人于参知政事时敌方通和宰臣秦桧议欲撤边备公极言其不可桧以为害和议嗾言官论之安置越州后遇郊恩复官还至蕲州卒年八十三谥曰庄节忤五故切切逆也嗾苏后先奏二本使大声也】 愍孝蔡子捐生可悲同彼旌忠庙食于兹 【 蔡孝子名定父以罪系狱请代弗许遂自沈于河竟脱父罪事闻于朝立庙号愍孝建炎间越守以城降敌班直唐琦奋挺击敌首嫚骂而死庙号旌忠增注选潘安仁寡妇赋感三良之殉秦兮甘捐生而自引○先生有会稽三贤祠诗呉先生祠旌忠庙愍孝庙皆长篇记述其美下句王君斩雠先生亦尝赋诗凡此作皆以励风俗】 隠吏王君斩雠著名 【 王君名公衮手斩发母冡之雠自投于府】 一门可称贤父难兄 【 增注公衮父名俊彦并进士起家兄名佐状元及第○唐杜正伦传一门三秀才皆高第为世歆美○孟离娄故人乐有贤父兄○世说陈元方子长文即陈羣也与季方子孝光各论其父功徳争之不决谘于陈太丘曰元方难为兄李方难为弟○晋书王珉少有才徳名出珣右时人语曰法护非不佳僧弥难为兄法护珣小字僧弥珉小字魏野赠宋逸人诗内翰是难兄东坡诗议论凋零三益友功名分付二难兄】 兹固先生目所亲覩也安知后之视今不犹今之视古虖 【 増注吕氏春秋今之于后世亦犹今之于古也西汉京房传臣恐后之视今犹今之视前也兰亭序后之视今亦犹今之视昔】 先生曰有君越人也知越之风俗而巳矣昔子虚夸云梦 【 增注子虚赋注张揖曰楚薮也在南郡华容县愚按九域志云华容县今属岳州】 乌有先生诧齐 【 诧丑亚切谔也】 亡是公折之以上林之事今越未足侔齐楚之大 【 增注孟子齐楚虽大何畏焉】 尚何足以夸之有君曰昔呉子问栁先生以晋国之事而栁以晋对 【 增注详见栁文晋问】 今子真问余以越国之俗而予以越对亦各因其所问而及之尔予岂瞢然无闻无知于越之外哉 【 增注唐居易传闗东一男子除读书属文外其它瞢然无知书无逸昔之人无闻知瞢与懵通母互切目不明也懵又无总切今读准此】 今天子披舆墬之■〈囗外〈汖彡〉内〉 【 增注东汉邓禹传光武披舆地图】 思祖宗之绩求治如不及 【 增注通鉴齐武帝纪上曰应天以实不以文我克巳求治思隆惠政○西汉公孙弘等赞上方启用文武求之如弗及】 见贤而太息 【 增注按屈宋之词多云太息】 文徳既修 【 增注语季氏逺人不服则修文徳以来之】 武事峕阅 【 增注诗常武有常徳以立武事】 盖将舞干戚而服逺夷 【 增注书大禹谟帝乃诞敷文徳舞干羽于两阶七旬有苗格此用其意记文王世子大乐正学舞干戚又明堂位朱干玉戚冕而舞大武注干盾也戚斧也武舞所执也○后汉种暠传宣恩逺夷学戸教切教也】 复侵疆而旋京阙 【 增注杨子寡见孔子用于鲁齐人归其侵疆○崔豹古今注阙观也古每门树两观于其前所以标表宫门也人臣朝至此则思其所阙多少故谓之阙唐文粹祇命朝于京阙】 余竢其车书同 【 增注记中庸今天下车同轨书同文】 南北一 【 增注文选王元长曲水诗序一尉候于西东合车书于南北文粹杜牧阿房宫赋四海一】 效吉甫美周室赋崧高歌吉日 【 增注诗崧高尹吉甫美宣王也吉日美宣王田也】 招鲁公命元结磨苍崖秃巨笔 【 增注唐元结作中兴颂颜鲁公序其末云湘江东西中直浯溪石堂天齐可磨可镌刋此颂焉张文潜题磨崖碑元功高名谁与纪风雅下继骚人死水部胸中星斗文大师笔下龙蛇字天遣二子传将来高山十丈磨苍崖○杜牧寄李玭尚书诗书功秃三千管东坡巨笔屠龙手】 颂中兴纪洪烈 【 増注东坡蔡邕传大汉绍陶唐之洪烈】 迈三五 【 增注选王元长曲水诗序迈三五而不追注引史记楚子西曰今孔丘述三五之法高适赠别韦叅军诗国风冲融迈三五】 夐前谍 【 夐渠政切逺也旧齐书夐高前代谍与牒通用前谍犹言往牒】 亘天地昭日月】 增注选颜延年参军纪歌亘地称罄天作主○庄子昭昭若掲日月而行此赋之旨盖言功业隆盛亘极于天地之大昭显于日月之明】 于是穷章亥之所步 【 增注晋地理志夏后氏东渐于海西被于流沙南浮于江而朔南暨声教穷竖亥所步莫不率俾韩文请上尊号表章亥所步禹契所书按帝王世纪及韩文注皆引山海经云禹使大章步自东极至于西极二亿三万三千五百里七十一步又使竖亥步自南极尽于北极二亿三万三千五百里七十五步四海之内东西二万八千里南北二万六千里愚考地极本出淮南子地形词其许慎注云大章竖亥善行人皆禹臣也海内有长短极内等也今按山海经海外东经第九与帝王世纪及韩文注所引之辞不同故并録其文并郭璞注附于此云帝命竖亥步自东极至于西极五亿十选选万也九千八百八步竖亥右手把算左手指青丘北诗含神雾曰天地东西二亿三万三千里南北二亿三万一千五百里又楚辞屈原天问篇东西南北其修孰多洪兴祖补注曰轩辕本纪云帝令竖亥步自东极至于西极得五亿十万九千八百八步南北二亿三万二千三百里东西二亿三万三千三百里南北则短减千里东西则广增千里其诸异同今并列之大音泰与太通用姓也见古今姓氏书竖与竖通用臣庾切姓也近世所传书文或作监亥贤亥坚亥三者皆非】 考神禹之所别 【 增注庄子齐物论虽有神禹且不能知○书禹贡禹别九州岛】 览四海九州岛之风俗 【 增注西汉宣帝纪遣大中大夫等十二人循行天下览观风俗○记王制凡四海之内九州岛唐书列传四海九州岛尽为臣妾】 掩两京三都之著述 【 增注东汉张衡拟班回两都作二京赋十年乃成○晋左思欲赋三都遂构思十年偶得一句即便疏之赋成张华见而叹曰班张之流也】 腾万丈之光芒 【 增注韩文调张籍诗李杜文章在光焰万丈长】 有皇宋一统之赋出 【 增注文选曹伯求自试表天下一统九州岛晏如注引尚书大传曰周公一统天下合和四海】 回视会稽盖甄陶中之一物 【 增注后汉郅恽传甄陶品类东坡诗年抛造物甄陶外博雅曰甄陶窑也○列子天瑞篇夫天地空中之一细物文粹陆龟蒙江湖散人传天地大者也在太虚中一物耳】 无妄先生自知失言 【 增注语卫灵公不可与言而与之言失言】 色有余媿乃与子眞逡■〈廴匕〉而避 【 增注新序孟尝君闻楚丘之对逡巡避席面有媿色庄子子贡逡巡而有愧色广雅逡巡却退也】 有君还而寄傲于南窓 【 增注陶渊明归去来倚南窓以寄傲】 有飘飘凌云之气 【 增注西汉司马相如奏大人赋天子大悦飘飘有凌云之气似游天地之间意扬雄传作陵】 

　　会稽三赋巻上 

　　●增注补遗 

　　谒入 【 史记高祖本纪乃绐为谒谒入索隠曰何休云谒谓以札书姓名若今之通刺】 闻有君之名雅矣 【 史记高祖本纪雍齿雅不欲属沛公注服虔曰雅故也苏林曰雅素也】 世家于越 【 孟子仲子齐之世家也○大戴礼劝学篇于越戎貉之子西汉货殖传辟犹戎翟之与于越师古曰于发语声也东汉宋儁传赞亦弭于越注于语辞呉仁杰西汉刋讹补遗曰于越之称本于春秋所谓于越于声转而为于】 火耕水耨 【 西汉武帝纪诏曰江南之地火耕水耨应劭曰烧草下水种稻草与稻并生髙七八寸因悉芟去复下水灌之草死独稻长所谓火耕水耨】 

　　●钦定四库全书 

　　会稽三赋巻中 

　　（宋）王十朋 撰 

　　民事堂赋 【 并序】 【 史铸注】 

　　【 戊寅冬作会稽志云民事堂王龟龄佥判日始剏岁丁丑季冬先有民事堂诗云亲擢深蒙圣主恩宜知民事训词温仰惟睿意思邦本要使书生识治原不惮勤劳驰禹会敢忘精白奉尧言它时上问苍生事愿竭孤忠慷慨论按此堂乃绍兴间添差佥判厅之公堂也元寓小能仁寺厥后既无添差之职堂亦随废至嘉定壬午佥判王公文若以先生之职乃是特差盖同正员由是于下车时修宇葺堂立扁以踵其旧焉】 

　　堂名民事志天语也 【 高宗皇帝玉音王某作朕亲擢第一人欲试以民事云云○徐寅玄宗御制卢征君章堂铭赋王刋乎帝宠天语】 十朋备员越幕 【 史记补郡属备员又备员而行】 岁将朞顾惟不才 【 左传季札曰札虽不才】 瞢然无补 【 唐白居易传懵然无知○西汉董仲舒传又将无补与】 日■〈官，去宀〉败官旷职为忧 【 左昭公十四年叔向曰贪以败官为墨○韩文诤臣论不敢旷其职白居易文臣等深惭旷职】 所幸黄堂主人甚贤 【 时太守王尚书师心○汉郭丹传注黄堂太守之厅事】 同僚皆士君子 【 左文公九年苟林父曰同官为寮吾甞同僚敢不尽心乎诗既醉人有士君子之行】 朝夕讲论无非民事之要者因为之赋■〈官，去宀〉志其一二云 

　　繄越幕有下僚兮 【 班彪冀州赋陪幕府之下僚左思咏史诗英俊沈下僚繄于兮于计二切发语之辞也】 名所寓曰民事之堂 【 寓所已见于题注】 诵天语之丁宁兮 【 欧阳公拜官诗丁宁天语深旷荡皇恩阔东坡谢宣召表学士院状使华宠贲天语丁宁】 衘圣恩而不敢忘 【 文选陆士龙诗衘恩非望始】 啖民脂■〈官，去宀〉饱妻子兮 【 容斋续笔干徳三年成都景焕撰野人闻话一书首载蜀王孟昶颁令箴凡二十四句太宗皇帝尝取二聮先后互换言之云尔俸尔禄民膏民脂下民易虐上天难欺以赐郡国立为戒石铭○白乐天赠友诗惜哉万锺粟多为饱妻儿】 犹鼠雀之偷太仓 【 韩文和卢郎中送盘谷子诗家请官供不报答无异雀鼠偷太仓东坡寄刘孝叔诗方将雀鼠偷太仓未肯衣冠挂神武山谷送朱中允诗我官雀鼠盗太仓】 茍不民事之是思兮又将奚逭虖天殃 【 记月令称兵必天殃】 嗟会稽之大府兮 【 九域志大都督府越州会稽郡】 罹荐岁之凶荒 【 选王元长策秀才文中产阙洊岁之赀○周礼县都之委积以待凶荒】 ■〈风贝〉风作于孟秋兮 【 南越志熙安间多■〈风贝〉风者具四方之风也常以五六月兴未至时鸡犬为之不鸣■〈风贝〉音具】 雨浸淫而异常天呉怒而江涛沸溢兮 【 栁文招海贾文天呉九首兮更笑迭怒文选朩玄虚海赋天呉乍见而髣髴杜甫北征诗天呉及紫鳯注曰山海经云朝阳之谷有神曰天呉是为水伯虎身人面八首八尺八尾皆青黄愚按山海经又载一说今并附于此云盖余之国有神八首人面虎身十尾名曰天呉】 漂庐舍而壊堤防 【 是岁上虞县申漂荡屋宇者四百五十三家苏子由黄楼赋方水之淫也漂庐舍败冢墓○董仲舒策其堤防壊也庆厯中谢师厚董投海塘诗五行交相凌海水不润下处处壊堤防白浪大于马】 粢盛害而岁大侵兮 【 左庄公十一年天作淫雨害于粢盛○榖梁襄二十四年五榖不升谓之大侵注侵伤也】 民饿踣而流亡 【 毛诗民卒流亡礼记民多流亡踣匹候蒲北二切倒也】 射的黒而米斛千兮 【 孔晔会稽记射山半有石室乃僊人射堂东峯有射的白米斛百射的玄米斛千】 撷蓼花■〈官，去宀〉为粮 【 増注是岁饥民撷蓼花掘草根而食】 痛濒海之蚩蚩兮 【 毛诗氓之蚩蚩注蚩蚩敦厚貌】 塟江鱼之腹肠 【 增注上虞县溺死者几二百人○楚辞屈原渔父篇宁赴湘流塟于江鱼之腹中】 予尝告其故于前使君兮 【 前使君乃赵殿撰令詪】 请敷奏于岩廊 【 书舜典敷奏以言唐王珪传敷奏详明又西汉董仲舒传虞舜游于岩廊之上】 顾幕中平日之辨兮人乃靳其为狂 【 韩文言箴幕中之辨人反以汝为叛】 会伯尊之传召兮 【 王介甫杂咏召公方伯尊○左成公五年梁山崩晋侯以传召伯宗注传驿传中恋切】 达民瘼于九重 【 东汉循吏传序光武广求民瘼○楚辞宋玉九辨君之门以九重唐孙伏伽传天子之居禁卫九重】 予殆有类于辇者兮亦何恨夫言之不庸 【 榖梁成五年梁山崩壅遏河三日不流晋君召伯尊而问焉伯尊来遇辇者辇者不辟使车伯尊下车而问焉曰子有闻乎对曰梁山崩壅遏河三日不流伯尊曰君为此召我也为之奈何辇者曰天有山天崩之天有河天壅之虽召伯尊如之何伯尊由忠问焉辇者曰君亲素缟帅羣臣而哭之既而祠焉斯流矣伯尊至君问之曰梁山崩壅遏河三日不流为之奈何伯尊曰君亲素缟帅羣臣而哭之既而祠焉斯流矣孔子闻之曰伯尊其无绩乎攘善也注取辇者之言而行之非巳之功也尔雅徒御不惊辇者也注步挽辇车○韩文进学解名一艺者无不庸尚书弗询之谋勿庸】 洪惟当宁之至仁兮 【 记曲礼天子当宁而立尔雅门屛之间谓之宁○西汉司马相如传中国有至仁】 视赤子其如伤 【 书康诘若保赤子惟民其康乂西汉路温舒传文帝爱民如赤子○孟离娄文王视民如伤】 蠲常赋而救天菑兮 【 有常额曰赋非常额曰贡○左僖公十三年秦大夫百里曰天灾流行国家代有救灾恤邻道也菑与灾通用】 出内帑之所藏 【 是岁圣旨蠲免租赋以内帑代之藏昨郎才壮二切金玉所藏】 哀东州之无告兮 【 班固荐谢夷吾文会稽谢夷吾出自东州○孟梁惠鳏寡孤独四者天下之穷民而无告者】 惠吾民兮龚黄 【 南史陈循吏传论曰故龚黄之化易以冇成元微之诗为问龚黄辇白乐天诗政绩美龚黄按西汉循吏传序若黄霸龚遂所居民富所去见思】 左公孝而右孟博兮 【 东坡诗左挹公孝右孟博我居其间但画诺按东汉党锢传序汝南太守宗资任功曹范滂南阳太守成瑨任功曹岑晊二郡为谣曰汝南太守范孟博南阳宗资主画诺南阳太守岑公孝弘农成瑨但坐啸晊音质】 相与协赞其惟良 【 隋书李询传同心协赞○西汉循吏传序孝宣帝称曰与我共理者其惟良二千石乎】 先抚字而后催科兮 【 唐阳城传抚字心劳催科政拙】 正今日之所当寛公私之债负兮■〈官，去宀〉俟虖岁之丰穰 【 按梅溪集中作积负又代王师上札子云将本府所有逋负积年公租私债令至来年蚕麦成熟后理还陆宣公制诘公私债负容待蚕麦熟后征理○诗烈祖丰年穰穰】 省讼牒之烦苛兮 【 唐汉彦博传讼牒满庭时讥其烦碎○西汉文帝纪宋昌进曰汉兴除秦烦苛】 抑蠧政之豪强 【 晋元帝纪诏曰二千石令长正身明法抑齐豪强唐许孟容传曰职司辇毂当为陛下抑豪强○东汉宦者传序败国蠹政之事不可单书晋外戚传叙害时蠹政者不可胜载】 节无用之浮费兮 【 西汉毋将隆传不以民力共浮费秦少游进策理财之术莫若尽地力节浮费二者而巳】 俾斯民之小康 【 毛诗民亦劳止汔可小康】 兹政事之所急兮敢不忠告虖黄堂 【 语颜渊忠告而善道之】 至若鉴湖利及九千顷兮 【 通典云东汉永和五年太守马臻始建塘立湖周三百十里溉田九千余顷人获其利】 日侵削而就荒 【 先生鉴湖说云国朝之兴人始盗湖为田盗于祥符者纔二十七戸至庆厯间为田四顷而巳至治平熙宁间盗而田之者凡八千余戸为田七百余顷而湖浸废矣政和中郡守専务掊利遂建议以湖为田而岁计其所入供京师自是豪民强族公然侵占无复知有所谓湖湖亦仅存其名而水旱灾伤之患无岁无之今湖中田凡二千三百余顷岁得田米六万余石为郡守者徒见夫六万石之利于公家而竟不知八千户之被其害也○记毋或敢侵削众庶○陶渊明归去来三径就荒】 岁和买无虑十万缣兮 【 绍兴府和买经建炎兵后岁于两税外入缣一十万匹】 会无一钱之偿搉酤之利半夺于有力兮 【 西汉武帝纪初搉酒酤又昭帝纪秋七月罢搉酤官搉酤者禁闭其事总利入官而下无由以得有也搉酤上音较下工护切谓禁民酤酿独官开置取利也】 财赋浸■〈官，去宀〉荒凉 【 韩文调张籍诗家居率荒凉】 兼并之弊炽于大族兮 【 西汉武帝纪又禁兼并之涂○西汉高帝纪徙齐楚大族】 编氓馁于糟糠 【 旧唐书韦承庆谏太子书西土编氓凋丧将尽干戈日用烽柝荐兴史平准书贫者或不厌糟糠陶渊明杂诗寒馁常糟糠】 兹又越中之巨害兮姑略言其大纲 【 西汉叙传略存大纲】 若夫民事之在天下兮固不足以知其详有一言■〈官，去宀〉尽之兮 【 记中庸天地之道可一言而尽也○语一言以蔽之】 曰生之而不伤 【 西汉鼌错传人情莫不欲寿三王生而不伤】 择守令兮去奸赃 【 通鉴陈子昻上疏刺史县令不可不择东坡策守令不可以不择○东汉苏章迁冀州刺史故人为清河太守章行部按其奸赃】 慎勿扰兮如牧羊 【 西汉曹参传参去齐属其后相曰以齐狱市为寄愼勿扰也○卜式传式为郎牧羊上善之式曰非独羊也治民亦犹是矣】 兹■〈田巜〉畆之惓惓兮 【 西汉刘向上封事曰念忠臣虽在■〈田巜〉畆犹不忘君惓惓之义也■〈田巜〉古文畎田间行水道周礼耜广五寸二耜为耦一耦之伐广尺深尺谓之■〈田巜〉】 愿入告于天王 【 书君陈尔有嘉谋嘉猷则入告尔后于内○天王者孔子作春秋尊同君之称也蔡邕独断曰天王诸夏之所称天下之所归往故称天王】 

　　【 此赋凡三十三韵今详三十一韵即今之所用韵也其九重不庸二韵乃古之所用韵也古韵其原出于乡音则古今所用一韵尔谨按呉棫韵补十阳韵内重庸二字皆收重传王切道藏謌神畅感寂庭嘿思彻九重灵歌理冥运百和结朱章庸于方切陈琳车渠椀赋廉而不刿婉而成章徳兼圣哲行应中庸今又按进学解方今圣贤相逢治具毕张拔去凶邪登崇俊良占小善者率以录名一艺者无不庸爬罗剔抉刮垢磨光盖有幸而获选孰云多而不扬凡三家用韵如此是以先生所用皆与古合盖本于此】 

　　会稽三赋巻中 

　　●钦定四库全书 

　　会稽三赋巻下 

　　（宋）王十朋 撰 

　　蓬莱阁赋 【 并序】 【 史铸注】 

　　【 此作固在二赋之后而成然其中所述即戊寅之中秋盖追思而作者也先生又有蓬莱阁诗云万壑千岩气象雄卧龙山与道山同秦皇辛苦求仙药不识蓬莱在此中又云祖龙车辙遍尘寰只道蓬莱在海间空上皇秦山上望不知此处是神仙】 

　　越中自古号嘉山水 【 晋王羲之传会稽有佳山水名士多居之唐李逊游妙喜寺记越州好山水山转逺转高水转深转清】 而蓬莱阁实为之冠 【 西汉丙魏赞萧曹为冠东汉谢夷吾传聴声察实为九伯之冠】 ■〈从从日，上中下〉元微之作州宅诗世称絶唱 【 元稹以州宅夸于乐天云州城萦绕拂云堆镜水稽山满目来四面无时对屏障一家终日在楼台星河影向檐前落鼓角声从地底回我是玉皇香案吏谪居犹得小蓬莱○絶唱注见于后】 近代张公伯玉三章脍炙人口 【 张伯玉荅王越州蓬莱阁诗书报蓬莱高阁成越山增翠越波明云收海上天地静人在月中金翠横游女弄芳珠作佩仙人度曲玉为笙会须长揖浮丘伯醉聴银河秋浪声又州宅诗万迭湖山烟水濵朱门画戟间松筠登临不踏红尘路燕寝长居紫府春昼静欲骖风外驾夜寒疑是月中身我惭白首方为吏犹得蓬莱作主人又蓬莱阁醉归诗蓬莱阁上醉归时犹索芳樽步步随啼鸟似来留翠佩旁人笑为整花枝腰间半亸黄金印头上斜敧白接篱拍手向他宾从道使君未老莫扶持○齐已还人巻诗铿金戛玉千余篇脍吞炙嚼人口传】 好事者从而和之 【 孟万章好事者为之也】 独未闻有赋之者十朋筮仕之初 【 左闵元年毕万筮仕于晋遇屯之比】 辱为蓬莱客乃者中秋之夕 【 西汉景帝纪三年正月呉王濞反六月诏曰乃者呉王濞等为逆曹参传惠帝面让叅曰乃者我使諌君也师古注曰乃者犹言曩也】 与同僚会饮于兹阁览湖山之胜翫月于樽爼间 【 文选张景阳杂诗折冲樽爼间注引晏子春秋曰孔子曰不出樽俎之间而折冲千里之外】 即席赋诗 【 先生赋诗呈同官见下文注礼记曲礼将即席容毋怍○诗载驰故赋是诗○南史梁武帝揔延后进置酒赋诗萧介染翰便成文无加点帝曰即席之美也】 诸公皆和既而念之阁不可■〈官，去宀〉常登一诗不足■〈官，去宀〉尽意 【 先生诗云中秋翫月卜蓬莱风送婵娟入座来樽爼论文清有味湖山照眼净无埃云生脚底蛟龙卧影落人间鼓角催把酒问天兼问月何时此夜更衘杯○易系辞言不尽意】 遂从而赋焉 

　　王子游会稽客莲幕 【 晋郗超在柏温帷下谢安曰郗生可谓入幕宾矣○王俭为南齐相幕府皆名士世谓红莲映秋水韩偓寄湖南从事诗莲花幕下风流客李商隠诗下客依莲幕云】 登卧龙之山 【 本名种山卧龙之称始见于呉越王钱倧时嘉佑中刁景彦望海亭记云山周连数里盘屈于江湖上状卧龙也龙之腹府宅也龙之口府东门也龙之尾西园也龙之首望海亭也】 蹑巨鳌之阁 【 列子汤问篇勃海之东有大壑中有五山岱舆员峤方壶瀛州蓬莱台观皆金玉所居之人皆仙圣之种五山之根无所连着常随潮波上下往还不得暂峙帝恐流于西极失羣圣居使巨鳌十五举首而戴之始峙而不动峤音乔】 秀阅千岩流观万壑 【 晋书顾恺之至荆州人问以会稽山川之状恺之云千岩竞秀万壑争流草朩蒙茏若云兴霞蔚】 纵逺目于东州 【 韩文城南聮句逺目增双明】 畅幽懐于寥廓 【 兰亭序畅叙幽情○贾谊鵩赋廖廓忽荒与道翱翔李白诗其心在寥廓寥音蓼空虚也荒音怳】 于时天高气肃 【 楚辞宋玉九辨天高而气清洪兴祖补注曰清疾正切古本作瀞】 秋色平分 【 皇宋百家诗李朴月诗平分秋色一轮满】 簮盍良朋 【 易豫卦勿疑朋盍簮王弼注盍合也簮疾也孔颖达正义羣朋合聚而疾来也伊川易传簮之名簮取聚发也杜甫诗盍簮喧枥马列炬散林鸦亦以器物为对也】 把酒论文 【 杜甫诗何时一樽酒重与细论文】 俯仰湖山懐古伤今 【 毛诗君子伤今而思古】 登高赋诗 【 西汉艺文志登高能赋可以为大夫陶渊明移居诗春秋多佳日登高赋新诗】 ■〈官，去宀〉冩我心 【 毛诗我心冩兮又以冩我心】 周览城闉 【 史记颂秦徳碑一登兹泰山周览东极一周览逺方遂登会稽常应物登乐游庙诗周览京城内○文选谢宣逺诗分手东城闉说文曰闉城内重门也广韵为城上门也】 鳞鳞万户 【 东坡越州张中舍寿乐堂诗卧龙蟠屈半东州万室鳞鳞杭其股○汉志作建章宫度为千门万户】 龙吐戒殊 【 卧龙戒殊二山相望戒殊山本名蕺山在戒殊寺内故俗借寺名呼之杜甫渼陂行此时骊龙亦吐珠】 龟伏东武 【 龟山在山阴县东八十步一名恠山下有东武里元稹酬郑从事宴望海亭诗一奉■伏东武小注龟山别名】 三峯鼎峙 【 张伯玉蓬莱阁闲望诗三峯出雉垣注中有卧龙蕺龟三山焉○文选陆士衡辨亡论鼎峙而立晋宣帝纪唐太宗制曰逮乎魏室三方鼎峙】 列嶂屏布草朩笼葱 【 元稹酬郑从事宴望海亭诗海亭树朩何笼葱又见前注】 烟霏雾吐 【 鲍照河清颂烟雾集不可胜纪】 栋宇峥嵘 【 选杨子云甘泉赋似紫宫之峥嵘郑獬庆寿宫上梁文鲸栋峥嵘】 舟车旁午 【 礼记舟车所至人力所通○仪礼大射仪度尺而午注一纵一横曰午西汉霍光传使者旁午如淳曰旁午分布也师曰一纵一横为旁午犹言交横也】 壮百雉之巍垣 【 记坊记都城不过百雉注雉度名也高一丈长三丈为雉百雉为长三百丈左隠元年都城过百雉注方文曰堵三堵曰雉公羊传定十二年五板而堵五堵而雉百雉而城注八尺曰板礼天子千雉公侯百雉伯七十雉子男五十雉又见礼注】 鎭六州而开府 【 元稹初除浙东诗会稽旁鎭六诸侯○通鉴后梁纪建牙开府】 东望稽山 【 稽山门外东南十二里】 思禹之功 【 左昭公元年刘子曰美哉禹功注见河洛而思禹功】 乔松郁虖故陵丹青俨于祠宫藏丹书于■〈鬼申〉穴 【 遁甲开山图曰禹治水至会稽宿于衡岭宛委之神奏玉匮之书十二卷以授禹禹未及持之四卷飞入泉四卷飞上天禹得四卷开而观之乃遁甲开山图因以治水讫乃藏书于洞穴此说又见贺知章龙瑞宫图经纂山记按纂山记乃更搜真灵之玄要集天官之寳书书以漆和丹缯盛以玉笥藏于玄台之中坚石之下■〈鬼申〉与神同】 ■〈氵不〉遗尽于无穷 【 左襄四年虞人箴曰芒芒禹迹尽为九州岛注画分也张伯玉蓬莱阁闲望诗禹画旧书存】 南目秦望 【 稽山门外南四十里其山本会稽分而为秦望】 哀秦之过 【 史秦始皇纪上不闻过而日骄西汉项籍赞昔贾生之过秦先生有秦望四言我瞻秦望哀秦之过嗟彼黔首其谁之祸】 方镵石■〈官，去宀〉颂徳 【 始皇上邹峄山上秦山橝梁父登之罘作琅邪台上会稽皆立石刻颂秦徳其末后东巡临浙江上会稽在三十七年也罘音浮之罘山名】 骄颜色■〈官，去宀〉相贺 【 前辈谓始皇行封禅之礼则君臣动色交相庆贺以为太平之极功】 嗟仙药之不来 【 始皇纪始皇之碣石使韩终侯公石生求仙人不死之药侯生卢生相与谋曰始皇贪于权势未可求为仙药于是乃亡去又方士徐市等入海求神药数岁不得】 俄腥风之已播 【 同上三十七年七月始皇崩于沙丘丞相斯恐有变秘之不发丧棺戴辒辌车中辒车臭载一石鲍鱼以乱其臭胡曾咏史诗堪哭沙丘纔过处銮舆风起鲍鱼腥辒辌上音温下音凉卧车也】 西望夕阳送目兰亭 【 尔雅山西曰夕阳山东曰朝阳诗公刘度其夕阳豳居允荒○兰亭在常喜门外西南二十五里今天章寺即其地也】 懐王谢之风流 【 杜甫壮游诗王谢风流逺阖庐丘墓荒张伯玉蓬莱阁闲望冩懐诗风流王与谢唱和白偕元】 感斯文而涕零 【 兰亭序后之览者亦将有感于斯文○诗小明念彼共人涕零如雨】 徒观夫茂林修竹 【 兰亭序此地有崇山峻岭茂林修竹】 锁烟霭而冥冥北望沧海 【 三江门外北十八里至海塘】 渺其无涯 【 书微子若涉大水其无津涯】 方呉门之画龙 【 呉越春秋阖闾传呉在辰其位龙也故小城南门上反羽为两鲵鱙以象龙角先生作画龙未详鱙未详何音徧检字书并不收】 视越国其如蛇 【 同上越在已地其位蛇也故南大门上有朩蛇北向首内示越属于呉也】 轰靁鼓于一处 【 西汉王尊传毋持布鼓过雷门师古曰雷门会稽城门也有大鼓越击此鼓声闻洛阳○韩文征蜀聮句风旗帀地扬雷鼓轰天杀○文选孙楚为石苞与孙浩书桴鼓一震而元凶折首】 虚呉国而成洼 【 左传伍员曰呉其为沼乎注谓呉宫室废壊当为污池洼乌瓜切清水又深也】 访丽谯之故址 【 谯楼之别称于城门上起高楼以为守御之望故谓美丽之楼为丽谯华安仁云雷门乃古城北门今府子城也有诗云丽谯高处有雷霆终使呉人振大声图经云雷门勾践旧门也名之为雷以威于龙也去城百余步】 第见虖古朩之号鸦 【 李白蜀道难但见悲鸟号古朩东坡诗暮树号寒鸦】 前瞻鉴湖 【 隶会稽曰东湖隶山阴曰西湖】 满目云水嘉马侯之伟绩 【 后汉马臻为太守始筑堤塘■〈禾者〉三十六源之水名曰镜湖溉田九千余顷】 慕贺监之高轨 【 唐书贺知章及秘书外监请为道士还乡里诏许之以宅为千秋观而居诏赐镜湖剡川一曲】 祠荒兮遗迹半湮 【 马太守庙有二一在会稽县稽山门外东南三里八十步一在山阴县常僖门外西南六十四里○先生有禹庙歌云又不见马守开湖利源逈岁沃黄云九千顷年来遗迹半湮芜庙销湖边篆烟冷】 宅冷兮黄冠无几 【 贺监宅今天长观是也千秋天长皆唐朝庆诞节名而观名从之即一所也○唐书李淳风父播仕隋弃官为道士号黄冠子】 徒有渔舟贾楫 【 刁约望海亭记漕帆商楫往还于前】 风樵航苇 【 风樵见风俗赋鼓樵湿兮游若邪注图经若邪溪北流与鉴湖合故宋之问泛湖诗归舟何虑晚日暮使樵风孟浩然泛湖诗帆得樵风送此云风樵谓舟楫乘趂樵风而行也○诗谁谓河广一苇杭之航与杭通用度也】 往来虖鸥鹭之乡 【 苏东坡诗有流落鸥鹭乡之句】 欸乃虖烟波之里 【 元次山有欸乃曲栁子厚渔翁欸乃一声山水緑○刘长卿诗寄身烟波里东坡诗孤舟出没烟波里○元次山集欸音袄乃音霭转棹声山谷云湘中节歌声】 仰瞻高阁翚飞崔嵬 【 诗斯干宣王考室也如翚斯飞笺云五色成章曰翚翚者鸟之奇异也赵诚蓬莱阁诗蓬莱山形倚碧汉翚飞阁静架空危○东汉梁鸿传宫室崔嵬文选何晏景福殿赋高甍崔嵬】 俯瞰州宅缅懐高才 【 陶渊明扇上画赞缅懐千载】 面无时之屏障家终日之楼台 【 见前注】 长湖山之价于几席之上惜斯人之安在哉 【 李白对酒诗昔人安在哉】 言未毕客有指斯阁而谓予曰子亦知夫阁之所■〈官，去宀〉得名者乎盖始于元和才子也 【 钱公辅蓬莱阁行蓬莱阁居香案吏此语昔自微之始后人千载挹前芬高阁雄名由此起○唐书元稹传稹死长于诗天下传诵号元和体元和宪宗年号往往始乐府宪宗在东宫妃嫔近习皆诵之宫中呼元才子】 ■〈官，去宀〉玉皇案吏之尊 【 见前注元稹同裴度相穆宗】 拥旌麾于千里也 【 稹罢相为同州刺史再朞改授越州刺史浙东观察使杨文公有李光承赴歙州诗江东去去拥旌麾王荆公送刘和甫奉使江南诗刘郎今日拥旌麾○按周礼道路用旌节注旌节今使者所拥麾是也文选虞子阳诗拥旌为汉将又文选沈休文安陆昭王碑建麾作牧沈存中笔谈云今人守郡谓之建麾愚按麾旗类也以毛为饰本将兵者所建也○记王制凡四海之内九州岛州方千里魏氏春秋曹冏上曹爽书曰且今之州牧郡守古之方伯诸侯皆拥有千里之土】 蓬莱隔弱水三万里 【 史记封禅书蓬莱方丈瀛洲此三神山在渤海中诸仙人有不死之药皆在焉未至望之如云及到三神山及居水下临之风辄引去终莫能至东方朔十洲记蓬莱山对东海之东北岸周曰五千里昔禹治水毕尝乘云车度弱水而到此山祠上帝于北阿归大功于九天按十洲记西海有弱水鸿毛不浮不可越也柳文愚溪对西海有水散涣而无力不能负芥投之则委靡垫没及底而后止故其名曰弱水东坡金山妙高台诗蓬莱不可到弱水三万里注曰神仙传谢自然入海求蓬莱一道士谓曰蓬莱隔弱水三万里非神仙不可到愚按神仙传谢自然就新竹船入海至一山遇道士问何往曰蓬莱寻师道士笑曰蓬莱隔弱水此去三十万里非飞仙莫到注以为三万里盖縁坡诗之误也垫都念切】 ■〈官，去宀〉笔力坐移于是也 【 韩文赠张十八诗龙文百斛鼎笔力可独扛张伯玉读杜子美集诗笔力追蓬莱○赵诚蓬莱阁诗六鳌不是湖中蛰一岛疑从海上移】 齐名有白 【 旧唐书元稹传稹年少有才名与白居易友善当时言诗者称元白焉】 从事有巩 【 见下文注】 胷中有万顷之湖 【 白乐天酬微之夸镜湖诗一泓镜水谁能羡自有胷中万顷湖】 眞一代之奇伟也 【 三国志魏锺繇传此三公者乃一代之伟人也史留侯世家太史公曰余以为其人计魁梧奇伟此皆借用】 诗章一出遂能发秦望之精神增鉴湖之风采兰亭絶唱亘古今而莫拟也 【 山谷煎茶赋发挥其精神○旧唐书稹所辟幕职皆一时文士为镜湖秦望之游月三四焉讽咏诗仆积成巻帙副使窦巩海内诗名与稹酬唱最多至今称兰亭絶唱】 子亦读夫才子之传否虖姑问讯其从何而来集虖彼而至于此也 【 旧唐书武儒衡传元稹依倚内官得知制诰儒衡深鄙之会食瓜阁下蝇集于上儒衡以扇挥之曰适从何处来而遽集于此同僚失色先生言集乎彼谓微之知制诰时至于此谓守越时也】 才子之才固足■〈官，去宀〉起吾子数百年之耸慕才子之所■〈官，去宀〉获侍玉皇者亦吾子之所喜攻而深耻也 【 稹附宫贵得宰相故云喜攻深耻】 夫何惜之有 【 论语夫何■〈辶朿〉之有】 予于是引客之手扬袂而起 【 左宣公十四年楚子投袂而起注投振也袂袖也王禹偁鱼登龙门赋扬袂而起临川而叹】 言契予心 【 晋书史臣曰正叔契其心而后言正叔潘岳从予尼也唐李贻孙作欧阳詹集序云忽有一言契于心移日自得】 诺诺唯唯 【 记曲礼父召无诺先生召无诺唯而起注唯恭于诺】 有是哉有是哉 【 海溪集只一句无此重言语子路有是哉子之迂也】 斯人也而至于斯也 【 语雍也斯人也而有斯疾也○又述而不图为乐之至于斯也】 尚忍言之哉俄而鼓角作于人间 【 此类东汉公孙瓉传鼓角鸣于地中之句】 明月出于林端 【 韦应物秋夜诗明月在林端邵尧夫月夜吟看月出林端】 妙三弄之梅花 【 晋桓伊善吹笛为王徽之作三调弄毕便上车去○梅花引笛中所吹之曲也今多于角声吹之李白青溪闻笛诗羌笛梅花引秦少游桃源忆故人调无端画角严城动惊破一畨新梦窓外月华霜重聴彻梅花弄】 烂十分之银盘 【 文粹卢仝月蚀诗烂银盘从海底出】 釂一觞而径醉 【 史记淳于髠曰髠恐惧俯伏而饮不过一斗径醉矣苏子田和子瞻诗云一杯径醉万事足釂子肖切饮酒尽也】 有不尽之余欢 【 记曲礼君子不尽人之欢以全交也○文选司马迁报任安书未尝衘杯酒接殷勤之余欢今西汉本传脱余字】 顷之阴云忽兴点缀青天 【 晋书谢重为会稽王道子骠骑长史尝因侍坐于时月夜明净道子叹以为嘉重率尔曰意谓不如微云点缀道子曰卿居心不净乃复强欲滓秽太清邪】 渐山川之蒙笼若有妬虖婵娟 【 潘尼诗西风妬秋月浮云重迭注东坡诗狂云妬秋月怒飞千里黒○李白忆旧游诗翠娥婵娟初月辉孟郊婵娟篇云妓婵娟不长妍月婵娟眞可怜夜半姮娥朝太一人间本是无灵匹汉宫承宠不多时飞燕媫妤相妬嫉广韵曰婵娟好姿态也】 倚危阑而感槩 【 罗隠登城楼诗独倚危楼怅望中○西汉郭解少时感槩师古曰感感意气而立槩也】 觉兴尽而思旋矣 【 世说王子猷曰乘兴而来兴尽而返】 于是相与啜茗于清白之堂潄齿于清白之泉 【 阁西有清白堂清白泉其名乃范文正公命以为官吏之规焉有记云堂之西有山岩岩之下获废井视其泉清而白色以建溪曰铸卧龙云门之茗试之甘泉华洁沁人襟灵○柳子厚诗汲井潄寒齿姚合赠灵一上人诗清泉潄齿过斋时】 阅唐宋之题名 【 郡守题名刻石】 终夕为之慨然呜呼噫嘻 【 见风俗赋注按李华吊古战场文与欧阳詹吊汉武帝文亦同】 死者可作吾谁与归 【 记檀弓赵文子与叔誉观乎九原文子曰死者如可作也吾谁与归作起也叔誉曰其阳处父乎文子曰我则随武子乎利其君不忘其身谋其身不遗其友晋人谓文子知人又见国语其注云九原晋墓地】 其无出虖文正范公之贤 【 宋太守题名记始于毕文简公其间通显者非一而尤贤者范文正公先生后知鄱阳有观郡守题名诗滥与江湖岳牧羣于中最慕范希文人才相逺心相似均是庆时与爱君又作萧洒斋记其名本文正公斋中萧洒过禅师之句故于记末又收文正公岳阳楼记云噫微斯人吾谁与归以是知先生景慕文正之贤友其人于冥冥则志在于配徳业如此】 

　　会稽三赋巻下 

　　●会稽三赋原跋 【 愚斋史铸序】 

　　会稽之山川风物载于图经地志者固不少也然人一一泛观则兴易尽屑屑徧读则神且疲傥非有所去取纂次成文焉能资于玩绎绍兴间詹事王公以射策冠多士入官越幕赞治之暇乃于图志掇其■〈亦，艹代丶〉奕之事迹 【 志谓舆地志之类今赋注所引惟会稽志一书非先生作赋之前所有者也】 以旧传新覩可纪之事从类铺张着为风俗赋以抑扬品藻寓于答问其事实其词赡旨趣明畅字字渊源诚为杰作公之究心可谓平章风物之宗主其有光于吾邦者大矣及赋民事堂蓬莱阁文皆醇正语亦高妙其有见于奉君命纪胜槩者备矣吁昔人所言掷地作金声者岂得専其美哉窃惟风俗一赋虽有剡溪周君之注惟以表出山川事物为意而公之文章以经史百家之言盘屈于笔下者殊未究其根柢暨民事蓬莱之作其注又缺然无闻遂使览者惜其未备铸平日嗜公之文至于成癖由是不揆芜浅辄皆为之注虽未必一一尽得公之本意且以补周君遗阙至其间固有阙略详偹之不齐者然而意各有所谓 【 阙谓故阙不注者如西子王室风骚遗迹徳教民事啜茗之类是也略谓出处非一而只取一二书为注者如话言处子多士舞干戚一统甄陶九重之类是也】 大率事涉于隠者则从详备目熟乎见者则从阙略盖非徒事夫繁文而贵夫有以证明也 【 李善注文选云诸引文证皆举先以明后以示有所祖述愚今注赋亦本此意然间有于事不切者恐其繁冗不敢悉取如黄冠不引礼记之文而引唐书是也】 若夫士大夫居是邦游是境则是赋也不可以不知其或外此者茍能一目则不必上会稽探禹穴不必投剡中登天姥其若耶云门又不必青鞋布韈也或从官于此则镜湖秦望之游亦不必月三四焉况人材风俗与夫登览之胜班班靡不具在俾盛传于世岂曰小补哉凡读之者尝患乎奇字之为梗从而为释音区布于句读之下 【 凡检类篇集韵无见者则据夏英公古文四声韵为音故其中有特该出处者也】 庶几不俟讨论可以助眼过电而口倾河也区区释注之意于是乎并书时嘉定岁在丁丑日长至愚斋史铸序 

　　会稽三赋原跋
