闽部疏　　明 王世懋 

　　●序 

　　今天下内外官，得行部遍者，直指、督学两使者而已。世懋束发宦游，多历海内名山大川，而恒以未识闽越，啖生荔枝为恨。岁甲申，诏起为闽督学使者。以是岁十二月入部，过武夷山，雨中酹先大夫祠而去，弗及游。以明年之正月，从福州出校汀州始，迄七月而毕八郡。既已低首，日夕校士，而居恒慎俭，不好市闽物，不罗致珍羞，饾饤然，颇有扬子云之僻。时时簪笔，从舆人问及轺车所经见，辄记赫■〈虎〉上，久之成裹。其言散蔓复杂，都无铨次，窃比于葛稚川、盛弘之之义例云尔。倦游且归，乡人父老从我征闽事者，懒于口授，手一编示之，庶几人得卧游。后有宦游兹土者，当知予言之非侈。 

　　万历乙酉冬十一月，损斋道人王世懋书于莆之念白斋 

　　天下堪舆易辨者，莫如福州府。登行省三重楼，北视，诸山罗抱，龙从西北稍衍处，过行省小山坐其中。乌石、九仙二山，东西峙作双阙。其外托则东山，高大蔽亏日月，大海在其外。是谓鼓山，朱元晦所书天风海涛处也。西山迄逦稍卑，状若展旗，曰旗山，以配鼓。其前则印山，若屏为南案，似人巧凑泊而成者，然犹未睹水所经宿已。登乌石山望，则大小二水历历在目，大江从西南蛇行方山下，南台江稍近城而行。大江复从南稍折而东北，南台江水合之。汪洋龁漫，东下长乐入海。其山水明秀如此。土人犹谓方山。稍西俗名五虎，迫视有猛势，以为微缺陷处。然予谓即东方山而平之，亦终不能作天子都。何者？愈显则根愈浅，愈巧则局愈小。 

　　省府之南山曰方山，绵亘数十余里，形甚怪伟，俗名五虎山。数之正浮。志言九龙鼻，索之又不足。 

　　布政司在山上，堂后一大树，是榕、樟二树相谬结而生，郁然干云。因为堂，以嘉树颜之。余与玉叔俱有诗。福州府布政司前，多甃甘泉。土人初名曰第一泉、第二泉。每大比，五魁多为泉人所占，以为泉识也。改颜曰一福井、二福井，文理殊未鬯。然每放榜，泉士褒然如故。 

　　行省鼓楼高绝，云是越王无诸建都处也。古迹多在建南诸郡，称越王台者以数计。而默南平之王台驿最显，驿以此名。有越王古墓在，第未知是何王耳。闽王审知兄节度使潮墓，在兴、泉间。 

　　由福之南门出，至南台江。十里而遥，民居不断。桥跨江中，怒石踞立，鹾舟鳞次，亦一胜处也。过此山行数十里间，荔枝、龙眼，夹道交荫；丹榴、绿蕉，亹斐间之，令人应接不暇。舟渡西峡，浩渺汹涌，望江势滔滔赴海，击揖而生沃壤。 

　　去省城南八十里而近，为灵济宫，即京师所奉二徐真人也。本驻兵此地。宫亦敕建，至今祷雨者往焉。南十余里为大田驿，其间有流泉水碓，丰原美植，大是沃壤。 

　　由石竹山而北，至常思岭。三十余里间，皆福清县属。特多崇冈壮岳，峰骨怒立，峦岫皆欲飞舞。五虎一台，陡悬数十里外，皆奇观也。常思岭以南山皆南向，驮此岭北拱，遂为闽县属。水东北流矣，二县所由界也。诸谿合流，至水口以东，汪洋巨浸，大似浙之富阳江。经芋原西峡益阔，流入长乐。大海潮汐，上下二百里，何异钱塘江，而名称不盛。《一统志》所云：南台江，亦此水别支也。以南台一镇辱之，令人称屈。 

　　省府北，井楼门。出为连江罗源道，与福宁州邻。多高山大岭，行甚嵌崎。连江号有人才。尽此境而北，科甲寥寥矣。福宁北与永嘉连，西与建安接，濒海多鱼盐梯航之利，民富而鲜知礼。观风、督学二使者所不至也。 

　　闽中独荔枝奇绝。龙眼名荔枝奴，真堪作奴耳。次则佛手柑、橄榄，皆中原所无，品亚荔枝。又有山果名黄弹、金扣子、羊桃，皆异产，然味苦不足登俎。 

　　柚大而粗，柑橘中最下品也，福延间多有之。花亦奇大，三月间开，香气甚郁。余尝有诗云：最好南平三月景，满城微雨柚花香。 

　　橄榄，在芋原上八十里间沿麓树之，苍郁可爱。甘蔗洲独多。土人虽担城市货之，颇不登羞。 

　　蔗有二种：饴蔗，节疏而短小；食蔗，节密而长大。凡饴蔗捣之入釜，径炼为赤糖。赤糖再炼燥而成霜，为白糖。白糖再煅而凝，则曰冰糖。 

　　美人蕉，福州为多，而无蕉实。泉、漳间始家树大蕉。小曰芽蕉，皆能实。实后斫而丝之，是为蕉布。其实大都如吴中所生甘露，第彼作瓣有露无实，此囊生累累可乾食耳。然味甜无韵，故不如美人蕉花可供玩。蕉花独盛。余廨中以盛冬发一红瓣，上抽绿苗，三四月间齐放，簇若朱莲，经月不败，大是佳卉。 

　　闽地最少杨柳。福州城中士大夫园地边，间有一两株，作长条拂地，不能拱把。 

　　闽地最饶花，独杏花绝产，亦一异也。 

　　陶方伯尝言，闽中海错，定虚得名耳。余怪问何以？曰：蚶不四明，蛤不扬州，蟹不三吴。余大以为然。蚶大而不种，故不佳；蛤乃车螯，非蛤蜊也；蟹之别种曰蛑蝤，吾地名黄甲，此名海蟳，特多此种，而蟹乃为异状不中食。此又一种，非真蟹也。独兴化数里河中有蟹，形味俱似吴中，而土人不之重。岂日厌海错，不能别味耶？ 

　　海错出东四郡者，以西施舌为第一，蛎房次之。西施舌本名车蛤，以美见谥，出长乐澚中。 

　　闽俗重岁首，民间不开正户。庆节后即相率拜墓，挂纸钱，一如清明。迎春日，多陈百戏，盛亭台之饰。坐婴儿高槊上，儿皆惯习，饮啖自若，了无怖惧。千夫百骑，绕堂皇而出。唱呼跳舞，劳以历书。恶少辈多舞狻猊，求索尤甚，即藩臬长无奈之何。士女传观，填街塞巷，自兹春事日盛。尤重元宵。十三日始放灯，数步一立表，一表辄数灯。家联户缀，灿若贯珠。如是者至下弦犹不肯撒。有司禁之，缙绅先生不平见颜色。是月也，一郡之民皆若狂。 

　　端午节尤重竞渡。所过山溪，数家之市，皆悬舟以待。往往殴击，至杀人成狱。禁稍弛复竞，其俗诚不能革也。 

　　兴化、古莆中，景物亦大佳。第国狭而贫耳。江口渺漫，渔舟宿步，始见海气。东北多良田广陂，亩直三十金。其阳皆山也。二十里抵濑溪，道旁多古木穹碑，皆先朝大臣彭惠安辈赐葬之所。令人肃然兴仰止意。 

　　兴化背太平山而城，以壶公为案，两山皆峭拔，木兰陂出壶公下。登城北山望东南，大海浮空，樯帆皆见。从兴化西门行，可八十里，至九鲤湖。其地非独以梦灵著异也。飞泉九叠，下汇为湖，漫漫欲过苏门百泉。岂以瑰境故为仙灵所托耶？福清县石竹山，亦有九仙灵迹。其山亦宏丽，在宏路驿大道旁。土人祈梦者，以秋往九鲤湖，以春往石竹山。石竹山是九仙离宫，为行春治所耶？ 

　　仙游县在枫亭西五十里，非祈梦九鲤湖者不入县。 

　　枫亭驿荔枝甲天下，龁山被野。树极婆娑可爱，亡论丹实累累。驿甚宏壮，中庭六株荔子，色皆参天。 

　　荔枝，以兴化府枫亭驿为最，长乐县次之。柑橘以漳州府为最，福州次之。 

　　荔枝名以“状元香”为最，然实不如“长乐胜”。盖肉厚而味甘，当为种中第一。第乾之不能如状元香风味。 

　　闽地颇畜蛊，其神或作小蛇，毒人有不能杀者。独泉之惠安最多。八十里间，北不能过枫亭，南不敢度洛阳桥。云：蔡端明为泉州日，捕杀治蛊者几尽，其妖至今畏之。以桥有端明祠，而枫亭仙游属，端明即仙游人也。土人之庄事端明如此。 

　　自惠安以南，山渐培嵝，以到海脉穷也。而特多巨石，林立棋累，多不可名状。或卧或起，恒若位置。嘉木荫之，居然园林间景。 

　　洛阳桥，一名万安。大江中五里，石梁虹卧水上，蔡端明真神人也。近南岸一山皆大石，倭乱时城其上，而楼之扃钥甚固，倭不能过。洛阳之南，晋江虎渡二桥，亦称钜丽。 

　　吴中虽盛有石梁，若令见万安桥，必吐舌。亦犹闽溪中篙师，不知吴楚间有万石楼船也。 

　　泉州城大于福，北负洛阳江，南面晋江，倚泉山而城。堪舆家谓为三台山、八卦水，故多缙绅。去城东北五里，一荒山，累累诸坟，本漏泽也，而名曰官山。以泉人发科第者，其祖父多葬其上。卜利后人，遂令逝者体势如厉。 

　　泉州城大而土旷，士大夫皆散处。余以六月行部。人家多依原隰为园林，肩舆过其下，嘉瓜四垂，朱槿熠耀，绿柚扶摇于短垣之内，丹荔点缀于碧叶之上，真令人目不暇给。 

　　泉之南北，奇石尤多。有名纱帽者，有名马头者，有名鼓者，有名青蛇者，有名虾蟆者，都如巨灵斧擘，五丁负置。四十里外，一石龟耸坐磐石上，宛若斫成，遂以名邮。 

　　昔闻长老言，广人种绵花高六七尺，有四五年不易者，余初未之信。过泉州至同安、龙溪间，扶摇道旁，状若榛荆。迫而视之，即绵花也。时方清和，老干已着瘦黄花矣。然不可呼为木棉。木棉花者，高树，丹花若茶，吐实蓬蓬，吴中所谓攀枝花也。杨用修具载《丹铅》以为异，曰：云南沾益州有之。闻岭广尤多，不知《惠安志》已载。此树名为攀桂花，杨乃曰班枝花。与吴中攀枝花，盖三名一物也。花品不当绵花，仅堪絮褥耳。 

　　漳州罗万户良，在元末守漳有功，为陈友定所杀。其名甚著，而《一统志》不载。今载郡志。余往来见巨石道旁，皆凿罗万户重生父母，其为漳人爱戴如此。入泉境，两巨石亦有镌书：一曰攀辕石，一日卧辙石，意字俱不雅。问知是俞总兵大猷驻兵处，其门下人侈而书之，然俞亦近时名将也。 

　　漳州气候最暖，草木皆先时华。余以四月抵郡，廨中盛有所植，盘饤间颇不乏味。崇兰、桂子、茉莉、薝匐一时并开，荔子、蕉黄、旧橘、新李同案而荐。紫茄蒂于陈根，王瓜枯为蘼草，诚寰中之异境也。 

　　荔枝在漳、泉间，以四五月熟，厥名火山。肉薄味酸，骤食之能损侧生声价。 

　　燕窝菜，竟不辨是何物，漳海边已有之。盖海燕所筑，衔之飞渡海中，翮力倦，则掷置海面浮之。若杯，身坐其中，久之复衔以飞。多为海风吹泊山澳。海人得之，以货。大奇大奇。 

　　海味重于天下者称西施舌、江瑶柱，泉、漳间皆有之，而苦不称美。其它鳞介，殊状异态，多不可名。而最奇者龙虾，置盘中犹蠕动，长可一尺许。其须四缭，长半其身，目睛凸出，上隐起二角，负介昂藏，体似小龙，尾后吐红子，色夺榴花，真奇种也。 

　　泉、漳间烧山土为瓦，皆黄色。郡人以海风能飞瓦，奏请用筒瓦。民居皆俨似黄屋，鸱吻异状。官廨、缙绅之居尤不可辨。 

　　陶方伯景熙爱谈堪舆家。余偶为言，武夷山盆中景耳，论奇故当以分水关为胜。景熙击节赏叹以为知言。此公自论形胜耳，然实入闽一大奇也。初余夜宿广信而雨，自铅山行入车盘驿，晴且二日矣。忽望云中挂数峰尖，皑皑作白色，私自怪，岂其有葱岭、雪山而在此地？问舁夫，云：此车盘以东入闽界也。余犹疑之。登紫溪岭，则已巉巉峻绝，舁夫陟巅喘吁乍息。而分水关正当面出，其峰耸削天杪，白云滃之，峰顶隐见。顷刻万状，或作菡萏，或作连环，或作青螺，或作金剪，真天下伟观也。后以询老妻稚子，无不称奇矣。饭车盘，易舁夫。冉冉徐度，背挨踵接，如是者十里许。皆迎泉声而上。初视山巅松皆作蔚蓝色，已稍迫视，故雪也。然尚不自意为残雪中人。稍上见民家茅舍滴水，心始异之。更上则积素鳞集山■〈石幼〉矣。山中人言：使君大福禄相。昨度此，雪拥不前，且奈何。分水关巡检，闽属也。远迓，颇言此山之秀能西发费相家。抵关下舆，回望峰尖，尚在晻霭中。云气勃勃，始信前所见果身度之。度不能到者此峰尖耳。从此迄逦东下，山势皆如龙翔凤舞，水从云中下堕百千丈。舆逐之行，碀琮灌木间。弥下弥阔，是谓建溪源矣。盖以一水分为二山，以二山分为二省。人从空中作地界，何必堪舆家始称奇也。《一统志》以东溪为建溪，大非，且云合武夷诸水，更误。东溪从浙之处州来，何与武夷？古人所咏建溪险者，即西溪也。今建阳有建溪驿，可证。 

　　建宁西南■〈弬，扌代弓〉，有山曰铁狮。从溪南渡，历数招提，始至其山。左分为赤芝，右分为云际。寺曰开元，阁曰丹青。云际之上有泉曰陆羽，泉之右折而上浮图岿焉。登山北望，建于城长虹跨水，万家鳞集。建溪流其下，作雷霆声，盖亦粤壤也。 

　　建宁行都司，是元陈平章有定开府，极宏丽。初以鼓楼为门，今移入二百步许，犹朗朗可观。后园有竹树、池沼、台亭之胜。细泉沟流溢为方沼，其源直从处州龙泉来，抵此始入溪。园多大樟，皆十许人合抱。一树中空，可容五六人。坐槎枒下垂，俨如岩洞，不知为树也。 

　　朱元晦先生祠在建宁城东北，甚敞丽，以上命称阙里。其裔孙五经博士家焉。青衿时有二十许人，合建阳之族，可得四百许人。 

　　建延之间，有宋游定夫、杨中立、罗仲素、李愿中、朱元晦诸贤，及胡康侯、刘勉之、蔡元定父子兄弟。祠屋坟墓，本名海滨邹鲁以此。若乃化比文翁，文似相如，常丞相之为名宦，欧阳博士之为乡先生，闽东又首善地也。 

　　建宁平政桥，跨大溪，远望若不亭，近视始见。盖施柱高甚，上覆视卑。桥下石林立，险甚。舆过其上，轰轰恒若霆击，不辨人声。隆庆初，溪涨桥崩，复建为费钜万。 

　　建溪之险，黯淡滩称绝，去延平五里而遥。舟行者多登陆避之。余性狎水，凌晨直下滩，苦无纡曲。非长年所畏。第水高数尺，舟似建瓴，波涛奔涌，珠丝迸溅人衣，亦一奇也。滩之上有神宇，岂宋人疏凿时所建耶？ 

　　闽中诸郡邑，大都依两溪合处为胜。如延平府，府之顺昌；建宁府，府之建阳皆然。建宁府治在东，西大溪经城西而南；东溪从东北宋，经南门而西，会西溪直下。建阳县治在西，大溪环其东，而交溪、考亭溪诸水西来，流经南门而东，会东溪直下。大都如梓人尺左右用之耳。皆会合有面势。顺昌虽合流，一从正东，一从东北，会于城之西南，似少萦抱，故不如二建。 

　　自邵武之建阳，非孔道也。然所过六十里间，是闽西最佳丽地。原隰夷衍，竹树田畴，丰美饶裕，嚣落相望，烟火不绝。夹溪面衡，人家时有数百。于时二月将尽，踯躅始放，梨花未残，海棠、金爵，尽以樊圃，山花野卉，多不可名。真令人应接不暇。 

　　自邵武至顺昌溪，人皆名为樵水，其实非也。水名大溪，从光泽以西来甚远。樵水出邵武樵山下，细流贯城中，入大溪耳。《一统志》又云紫云溪，今志亦不载。 

　　将乐溪，从邵武建宁县来，东流至顺昌，合邵武水。又东合沙县水，经延平府城西。又东合建溪而南下为剑津，旧传化剑处也。将乐溪甚大，城南三华桥，长与建宁平政桥埒。溪不名，故《一统志》失之。第云孔子山突出溪中，不知竟是何水。沙县水源从汀之宁化县，经清流城下，逶迤至永安沙县始出，与顺昌水合。水迅滩恶，为闽中第一险处，《一统志》所云沙源，是也。 

　　邵武山多作石壁，下映澄江，然苦无奇瑰之观。 

　　上四郡，大都山郡，路皆逐溪行。溪中无石子，而皆巉岩大石，险恶百态，故其地有怒舟而无怒马。舟多三板薄装。延津而下，才有官舟。纾行矛戟间，有触立碎。而长年狎习，终不令败。每当急滩一泻，目不及瞬，亦一快事也。 

　　闽西诸郡，大都两山壁立，中行一水。亡问巨川细流，中皆悍滩怒石，撞击澎湃。其旁隙地壅为圳亩，千塍百圩，仅如盘盂。久行登顿，山麓忽开。瞥见旷土漫川，柳塘桃坞，便似游子还乡。 

　　福、延之间，建溪之阴为尤溪口。入可四十里，有山童如钢铁出焉。其阳有民居十余户。舟人云，山氓凿得铁即渡水北，铁乃可炉。经宿不迁，铁不可煅。余始不然，再问知果尔。政自难解。 

　　闽中水碓最多，然多以木柜运轮。不驶急溪中壅激为之则佳。顺昌人作纸，家有水碓，至造舟急滩中。夹以双轮如飞，舂声在舟，余戏谓此洞庭贼杨么故制耶？ 

　　山田薄无粪，农家烧山茅。候雨至，至流入田中为粪，以故入春则山山皆火。舟中夜望山烧为奇。陆行遇烧山，皆童而黑，殊乏景趣。 

　　闽中大都气暖，春花皆先时放。方二月下旬，已见踯躅。每肩舆行山径中，乔松灌木互相掩映，绿波外扬，丹崖内耸，鹧鸪啼昼，画眉弄舌，殊不知巾车为苦。 

　　西三郡水皆朝宗于福。自长乐入海，独汀水南行入于潮阳，水名从丁南位也。故七郡鹾政统于福转运，而汀独食广盐。 

　　汀州地大而交于旁省，山川之胜多于建延。自长汀以南，上杭以东，险恶多瘴。闻裴太仆云：其属邑永定与漳之龙岩接境处，有洞奇甚，意此类尚多没蛮落中不知耳。 

　　归化故无县，成化间割郡之宁化清流，与延之将乐沙为县。至今生聚寥落。然境内雅多奇观。余所游有狮子岩、滴水岩，而滴水岩为最胜，见余赋中。其东接将乐，则玉华洞出焉；西抵清流，则玉华西洞岿然道左。盖其地实灵巧所钟也。 

　　玉华石出将乐，然不产玉华洞中，近益艰得。滴水岩大胜宜兴善权洞，所不如者，善权下有水洞耳。玉华洞石色不如宜兴张公洞，而迤逦可七八里中，小洞幽岩无虑数十。滴水成井，溢井成河，奥敞各适，无张公逼仄之苦，故为胜之。 

　　汀郡小岩可游者，曰霹雳岩、朝斗岩、苍玉峡。是宗子相徐子与故宦游处，题咏颇多。朝斗岩差远而幽，余皆近城。 

　　汀人多种李，二月时田园碎白满野，时间红桃，缤纷可喜。入延境绝不见李，而特多梨花。尤壮雅，殊令人寄情。闽中梨称建阳为佳产，故当不作蒸食。 

　　余始入建安，见山麓问多种茶，而稍高大。枝干槎枒，不类吴中产。问之知为茶油，非蔡君谟贡品也。已历汀、延、邵，愈益弥被山谷，高者可一、二丈，大者可拱把。余以冬华以春实，榨其实为油，可镫、可膏、可釜。闽人大都用之。然独汀之连城为第一，闽之人能别其品。 

　　自崇安周八郡，驿路三千余里而遥。路皆甃石，独漳、泉间稍因刚土耳。一望盘纡，修洁可镜。担夫行子履迹不沾尺土，为工亦钜矣。若吴之白公堤、杭之苏公堤，以两公横得名耳。以数计之，盖万寻方寸也。 

　　闽山之钜丽者，武夷九鲤湖而外，邵武之七台山、漳浦之梁山、福清之黄蘖山，皆名山也。余行部所不至，殊以为恨。 

　　闽地陆行恶，无若漳之汀；水行恶，无若永安之沙县。余皆幸舟车不及。 

　　建地皆山也，而多泉，不甚虞旱。建溪南输，福人赖之。泉、漳间，山薄无泉，海近易泄，故其地喜雨而恶旱。田中多置井，立石如表，辘水而灌，亦云艰矣。每遇天旱，开府以下，惕惕忧恐，盖漳民饥则易动也。然民皆航潮米而食，不专恃本土。 

　　凡福之绸丝，漳之纱绢，泉之蓝，福延之铁，福漳之橘，福兴之荔枝，泉、漳之糖，顺昌之纸，无日不走分水岭，及浦城小关，下吴越如流水。其航大海而去者，尤不可计。皆衣被天下。所仰给它省，独湖丝耳。红不逮京口，闽人货湖丝者，往往染翠红而归，织之。 

　　闽山所产，松杉而外，有竹、茶、乌臼之饶。竹可纸，茶可油，乌臼可烛也。福州而南，蓝甲天下。海错饴餳，实称利莞。 

　　延平多桂，亦能作瘴。福南四郡，桂皆四季花，而反盛于冬。凡桂四季者有子。唐诗所云：“桂子月中落”，此真桂也。江南桂，八九月盛开无子，此木稚也。 

　　延福以南，有竹藂生。涉冬抽萌，慈竹类也。而长刺云，大者拱把，吴越慈竹迥出其下。 

　　粉竹舂丝，为佳纸料者，美于江东白苎。 

　　建、邵之间，人带豫章音。长汀以南，杂虔岭之声。自福至泉，鴂舌弥甚。南尽瘴海，不啻异域矣。然闽西诸郡人，皆食山自足。为举子业，不求甚工。漳穷海徼，其人以业文为不赀，以舶海为恒产。故文则杨葩而吐藻，几埒三吴；武则轻生而健斗，雄于东南夷，无事不令人畏也。 

　　漳人即业文，尤多习射。民间儒童，每大比岁，都蝇集省下。觊所谓大续遗才者不得，复留以就武试。又材官多能操觚伸纸作经生语，故榜出五十人，大半是漳人也。 

　　福州以南，桥皆不亭，但以巨石压之。虽重不杀亭，亦由水性不卞也。不然，洛阳晋江，讵能施南北二虹？ 

　　闽中桥梁甲天下，虽山拗细涧，皆以巨石梁之。上施榱栋，都极壮丽。初谓山间木石易辨，已乃知非得已。盖闽水怒而善崩，故以数十重重木压之。中多设神佛像，香火甚严，亦厌镇意也。然无如泉州万安桥，蔡端明名几与此桥不朽矣。 

　　地气莫暖于东南。若福南四郡，地居东南偏，飞霜所不洒，故生荔枝。水口离郡城稍西北，仅两程许，荔枝绝种矣。余以盛冬入福州，芭蕉叶无凋者，廨中美人蕉缬红鲜甚。比出过延平，已入春而蕉叶始放，乃知二百里外蕉无冬叶矣。然吴中蕉，三月始抽萌，视延津尚迟两月。 

　　闽之南有木焉，非桧非柏，厥名水杉。非竹非棕，厥名桄榔。皆美植也。 

　　榕，贱木也。材不中器，爨不生焰，至福州始多，故以名城。然至漳、泉间更多而钜，扶疏旁出，根如流苏，下垂着干，即抱负为一，轮囷连拳，好作怪状。其根盘地，崚嶒虬卧恒亩许，多根故易茂而难拔。不才故寡伐而长寿。其自处暗与道合者，居民植之以当堪舆之屏翳，行子赖之以为憩息之嘉庇，岂所谓无用之用耶？ 

　　断肠草，一枝三叶，叶大如蒌，食之辄死，山谷中在在有之。民间斗不能胜，服之，令妻子扶而之怨家死焉。其妻子利之，亦不甚禁也。怨家富而畏事，厚偿之去，不者亦服以抵偿。官恶其事，为下令服草死者不给埋钱。第令致断肠草十斤于官而焚之。计久而销，然不能尽除也。解此毒者，首以蜜灌之，已复灌羊血，吐出可不死。 

　　鸟之异者，曰白鹇、鹧鸪，八郡皆有之。白鹇最有文彩，土人不能驯，每以饤饾筵间。鹧鸪斑而善啼，可笼畜，味美。闽人为之语曰：“山食鹧鸪獐，海食马鲛鲳。”若白鹦鹉、五色鹦鸲、秦吉了、倒挂诸异禽，皆舶海外而来，偶一有之，非其产也。 

　　黑羊皮能疗杖创，京师艰得，独闽中盛产黑羊，白者旷见耳。八郡独汀不产羊，每遇祭祀，贵价从它郡货之。其饺馀，舆隶皆弃而不食，生不知有此味也。 

　　蛎房虽介属，附石乃生，得海潮而活。凡海滨无石，山溪无潮处，皆不生。余过莆迎仙寨桥，时潮方落，儿童群下皆就石间剔，取肉去。壳连石不可动，或留之，仍能生。其生半与石俱情在有无之间，殆非蛤蚌比也。 

　　《后汉书》鳆鱼注云：鳆无，鳞有壳。一面附石，细孔杂杂，或七或九。即以状蛎房，何所不可。南蛎北鳆，固是造化介生别构。 

　　濒海诸郡，以鲎皮代杓，岁省铜千余斤。以蛎房代灰，真石灰乃以配蒌叶槟榔啖，珍若食品。 

　　鲎之为物，介而中坼。厥血蔚蓝，熟之纯白。尾锐而长，触之能刺。断而置地，其行郭索，雌常负雄，触苟而逝。或得其雄，雌亦就毙。 

　　由莆城东门而出，此走海道也。竟三十里间，壶公挺其钜丽，万玉标其余秀，黄石穷其曼衍。塘下一镇，冠盖所居，陂水环回，如玦如带，真天下胜区也。宏正之间，人才甲于八郡，实钟斯美。嘉靖末，城破于倭，黄石巨家，煨烬砂砾，迄今未能尽复。士多糊口四方，人才从此衰焉。二十年后休养生息，当还旧观矣。从黄石东行六十里而遥，为平海卫。从南行六十里而遥，为吉了巡检司。皆负海而城。平海正当大洋，东南二面，了无障蔽。登城东望，日下黯黯一点青为乌邱，倭夷所经行处也。天清时，小琉球亦隐隐可见云。海风日夜吼，山为震动，树皆西靡，殊令人难久居。吉了多山，战舰可舶，民居稍稠。南日寨，以收泛时托焉。余行海上，按视城垒，殿最将士，皆留信宿，颇称伟观。 

　　莆人于海味最重鱆鱼及寄生。鱆鱼即浙之望潮也，形虽不雅，而味美于乌贼；寄生最奇，海上枯■〈鱼嬴〉壳存者，寄生其中，载之而行，形昧似虾，细视之有四足两螯。又似蟹类，得之者不烦剔取。曳之即出，以肉不附也。炒食之，味亦脆美，天地间何所不有。 

　　莆田青山海滨，产小白石。状似杏仁，而擘两瓣，腹有文如虫，向无知其异者。兵人守青山，于沙石中拾之归。试贮之醯碟中，两石离立相对，须臾能自动，两相迎合，名之曰雌雄石，亦曰相思。曾得四瓣，试之果尔。惟醯则行，易它物则否。竟不解所以，志所不载也。 

　　海中鲟有冬春间生者，蛑蝤类也。而色玛瑙斗壳作狰狞斑斓，尽似虎头，土人名之曰虎鲟。余以配龙虾为的对也。 

　　兰以建名，而福兴四郡尤盛。民家无大小皆传种之。然绝不生山间，不知种所自来。大都以玉魫为最，四季开者为珍。又赛兰，蔓生；树兰，木本生，其香皆与兰埒。 

　　兴化城中有水从西来，汇而堰之。立石纪“小西湖”三字，字遒而有韵，太守岳季方笔也。岳以阁臣出守，故能破文法行己意，然亦被谤书。彭惠安郡人也，力明其无它，仅得致仕。 

　　山果中有枝叶略似凤尾蕉者，曰山龙眼。结实累累，视龙眼小而味酸，山僧取以供佛。 

　　天下山踯躅莫盛于豫章、余干、安仁境内。红有浓淡二色，闽中不逮也。然此地红踯躅未盛开时，有一种紫者先开，多在泉石边，亦甚丽，豫章所无也。红残后，豫章复开一种黄者，亦此地所间有。 

　　滇茶不宝珠而色鲜好。娇于宝珠茶，其大如碗，瓣有重台。交覆，可当芍药。莆人林大辂中丞宦彼，带一株归。今传种家有之，开时千朵艳发，绿叶掩映，大是佳卉。 

　　按余记闽部而独详于莆，以分守所驻地也，故以终焉。
