重修凤山县志

觉罗序
蒋序
自序
凡例
重修职名
凤山县全图
卷一
卷二
卷三
卷四
卷五
卷六
卷七
卷八
卷九
卷十
卷十一
卷十二 
 

觉罗序

　　台郡总四邑，而凤山居其南；沙马、阿猴之连冈迭岫，淡溪、琅■〈王乔〉之胜概奇观，称沃壤焉。加以百年来生聚教训，易草昧为文明，骎骎乎海外名区也。其间沿革之殊、典礼之设与夫户口赋役、物产土宜以迄雕题黑齿之强弱顽驯、艺文杂记之标新领异，康熙年间肇始志乘悉载之。顾自有志以来垂今四十余年，规为日益、气象日新，自非厘订修明，不独亥豕鲁鱼之多讹，抑亦因陋就简之贻讥也。

　　第作志难，修志更难；非得淹通博洽之才远绍旁搜，则纂辑之余，诬与野将不免焉。锡山王君以江南名孝廉出宰于闽之闽清，治行称最，移调于凤；三稔以来，便于民者行之、不便于民者罢之，惠威交着，四境乂安。政事之暇，以修邑志告。数月书成，请序于予。予受而读之，见其体例精严、叙次简核，视旧志详且赡，不亦可以追班、范而达輶轩欤？

　　今王君秩满将行，持此之大宪；文与绩称，当重有嘉焉。后之来者，披编循诵，次第遵行，殷然思所以造士诚民、惕然戒所以行私罔上，则此书即为宰者之圭臬也夫！谨叙。

　　时乾隆二十九年（岁次甲申）孟春，台阳使者长白觉罗四明序。  
　 
蒋序

　　自秦郡县天下地，凡境内名山川，多取以名郡县。其名郡者如颍川、九江、会稽、陇西，名县者如蓝田、梁、父、郎、陵、汧、暨、荏之属，固不一矣。凤山属台湾府治南邑，有山横列东南，形肖飞凤，名曰凤山，县因以名。县延袤数百里，沧溟奫潫，岛屿清诡。其人士多兴于学；康熙丁卯岁，特恩福建乡试额外另增台湾一名，是科获隽七籍隶凤，山海灵气磅礡郁积所致也。凤山旧志创于康熙己亥岁，为时滋久。今邑令无锡王君复取旧志更修之，纲举目张，较若列眉，可谓能其官矣。

　　余尝论府、县志非徒记山川、物产、赋役、兵制而已，风俗之盛衰、人才之兴瘁，胥于是觇。班孟坚志地理，以为图藉相踵，而可知固其重焉。台地旧隶荒服，罔所考据；顾自入版图来，其风俗所由、人才所生，蔑弗详焉。东粤琼州亦隶海外，代着伟人；前明时海忠介、邱文庄实产其地，畟然炳史册。凤山虽属台郡一邑，经国家育正几及百载；以山海之奇、髦土之殷，将必有如忠介、文庄其人出而答景运之隆，宁以猎取科名荣施一时已哉！余因王君请叙，因述凤山所以名县之旨与余所厚望于凤山人士者如是，而为之序。

　　赐进士出身、知台湾府事、前翰林院检讨金竹蒋允焄序。  
　 
自序

　　府、县有志，权舆「周礼」职方氏，然亦略矣。班氏「汉书」有「地理志」、氏「后汉书」有「郡国志」，视今世府、县志庶几近焉。

　　凤山旧志创于康熙己亥岁，为时滋久。余以乾隆庚辰岁调任兹邑，即慨然有修辑志；顾事务繁剧，穷年鞅掌，未暇及也。壬午岁，道宪长白觉罗四公暨府宪古越余公皆以名贤清德久莅海东，庶政具举；因念府、县志所系綦重，时侯官孝廉黄君掌教海东书院俾典其事。不数月，「台湾府志」、「诸罗」、「彰化」二县志前后告成，继复命修「凤山志」。余深慰宿愿获偿，延孝廉黄君、卓君共参校。自秋徂冬，书告成，盖道、府二宪力也。

　　间考范氏「郡国志」止记郡县及「易」及「春秋」三史会同征伐地名，而风俗概未及。班氏「地理志」凡山川奇异、物产所宜、风俗所由咸见于志，最为详洽。其记秦之地，以为五方杂厝，风俗不纯；而列传载赵、尹、韩、张诸人，为政抱公絜己，所居移风，吏民信之。台地昔隶荒服，久外声教；自削平残孽，招徕远人、不一其壤，风俗亦未齐一。凤山属府南邑，风俗从同。继经列圣涵濡八十余载，而道、府二宪率系制府遴简，畀以重寄，咸有赵、尹、韩、张之风；迩来风俗，盖骎骎乎几与内地无大异矣。杜征南云：『优而柔之，使自求之；餍而饫之，使自知之』。道固同条共贯也。余不材，佐理宪治，无能为役。顾念三载尸位于兹，亦惟是黾勉从事，以仰体二宪之意以日冀风俗之纯，俾永沐圣天子之泽，岂不休欤！

　　因「县志」告成，谨述修志颠末，而为之序。

　　乾隆二十九年（甲申）仲春，知凤山县事锡山王瑛曾撰。  
　 
凡例（计十二则）

　　一、凤山居郡治之南，山明水秀，见于「图经」；文章之盛，为四邑最。顾旧志修于康熙年间，草昧初开，法制未备；推衍义类，罕所统纪。今一概更革，非敢于前人立异也；昔裴子野之于沈约、刘煦之于韦述，皆取材旧史、纬以新裁，参稽得失，俾归条理已耳。

　　一、旧志分纲别目，繁简不称。如风信、潮汐统列风土，阨塞、邮传并存规制，失轻重矣。兹增删「府志」，而参以鄙见：首「舆地」，定疆界也；次「规制」，详建置也；次「风土」，纪土俗也。三者备，而大纲举矣。又次之以「田赋」，见有土者有财；次之以「典礼」、「学校」，见既富者方谷；次之以「兵防」，见揆文者奋武；次之以职官，见有治法者有治人；次之以「人物」、「选举」，见教成于上者俗成于下。至夫遗文、轶事以备观览，则「杂志」、「艺文」终焉。

　　一、县于台邑，幅■〈巾员〉为广。峰峦层迭、溪涧纡回，旧志多所缺略。今参互众说，务使肢节脉络井井分明；流峙高深各安位置。庶几碧水丹山本来面目，不致被作者尘封耳。

　　一、县治五方萃处，乡土相沿，气习风声既难画一；而各番社强弱不等，意趣亦殊。今番、汉分编，汉俗别闽粤、番俗别各社，必择语有可征、事实足据者登之，非敢轻信怪诞、雷同众说也。

　　一、土田租赋，台地最为纠纷。如田论甲折亩、赋计石供粟以及牛磨、蔗车、溪潭、港塭诸税，皆中土所未有。惟郑氏以田主征租，国朝沿为赋税；欣逢列圣推恩减则，体恤备至，重赋已蠲。顾册籍相承，尚沿旧号；今据现行档案，逐条详注，并择诸书言之雅驯者附录于后，庶使览者心目豁然。

　　一、各郡县志「典礼」、「学校」、「选举」、「职官」，虽经国大猷，实天下通制。顾海外鲜藏书之家，典章无据；且士大夫身列缙绅，亦不知顾名思义。兹逐项荟萃，寻源究委，以讨故实；俾边海士人知历代沿革之不同，识国朝损益之尽善耳。

　　一、台海四省藩篱，武备尤重。南路特设一营水师，兼资台协。圣天子加意海外，未雨绸缪，所以绥辑者至矣。兹凡水陆阨塞、汛塘巡哨、战艘炮台，无不毕载；而以风信、潮汐、船政、占验等附焉。盖天时地利，皆军政所必需也，故言不厌详云。

　　一、郡县志名宦、乡贤传不及生者，俟论定也。邑治开辟八十余年，牧率师长特简才能，贤哲挺生方兴未艾；虽可志者实多，然必盖棺后核实立传。见存之人，倘功德可纪，或据事宜书，抑连类并及。善善虽长，不欲自乱其例也。

　　一、古迹、寺庙、物产、妖祥，他志率各具一卷。惟邑建设未久，纪载阙如，不得不裒多益寡，以就篇帙。今合诸汇都为一集，并列「杂志」，而以「丛谈」终之。志以地异，不可胶柱而鼓瑟，祗求无讥于大雅已耳。

　　一、海外土地广沃，生殖逾常；兼之番航、贾舶麏至外邦，故物产稍殊中土。郡同台、诸两志，搜括该洽；顾地分南北，气候不齐，亦有未尽同者。今就三志损益之；岂曰求以自异，亦增删去取，事欲核实耳。

　　一、郡、县志「艺文」，标举著作，兼详卷目；此诸史正例也。顾地各不同，缣缃难觏；拘成例而收之，将河清莫俟矣。今姑就诸体文分类，登其尤雅者。至文移、禀札实关风俗化理之大者，亦间缀一二，以资实用。

　　一、是志体例，概有取本。凡所征引古书，或标举于前、或侧注于下，皆依朱竹坨「日下旧闻」例。其或两类有并见者，各从其重而语加详；其非所重而义不宜遗，则曰「详见某」、「互见某」；亦依苏子由古史例。更有各汇条目纷繁、理应附见者，另录曰「附某某」、合叙曰「某某附」。要使纲举目张，有条不紊云。  
　 
重修职名

　　总裁：分巡台湾道兼提督学政觉罗四明（字松山。满洲正蓝旗人。内阁中书）。

　　主修：俸满台湾府知府今升台湾道余文仪（字宝冈。浙江诸暨人。丁巳进士）、台湾府知府蒋允焄（字为光。贵州贵筑人。丁巳翰林）、台湾府海防同知徐德峻（字发岩。浙江兰溪人。丁巳进士）。

　　编纂：凤山县知县王瑛曾（字玉裁。江南无锡人。甲子举人）。

　　参阅：癸酉科举人黄佾（字乐序。福州侯官人）、拣选知县庚午科举人卓肇昌（字思克。本县人）。

　　校对：贡生柯廷第（字声侯。本县人）、生员林梦麟字□□。本县人）、生员张源义（字世文。台湾县人）。  
　 

凤山县全图

　　
卷一

　　舆地志

　　观象于天，察利于地，而疆域定焉；固职方纪事所由始也。凤处台南地，由沙马机直接吕宋；以内则闽、粤数省之藩篱，以外则东南岛夷之门径。稽其形胜，葱郁宏开；溯其往迹，山明水秀：泱泱乎表海雄图哉！自圣化遐讫八十余年，协气横流，沾濡浸润；幽暗曶昧，咸耀光明。惟声教之覃敷，征海隅之率俾；所为经其地域而沟封之张弛损益始此矣。志疆域。

　　其目四：星野、建置沿革、疆界（附形胜、八景）、山川（附海道）。

　　星野

　　建置沿革

　　疆界（附形胜、八景）

　　山川（附海道）

　　星野

　　按台属分野，「府志」本「闽通志」、「通志」本「明一统志」，自后递相沿述。若以星纪之次、牛女分野，确不可易。独「诸罗志」矫众说，谓鹑尾之次、翼轸分野。闻者皆骇异，率以为诬。盖尝考之，以国分土，上配天象，其说始于周季；本为七国争雄占验而言，固不甚足据。如果足据，则吴越星纪，说有所本；而东南负海，鹑尾之次，亦实有所本也。尝稽唐一行有云：『星纪当云汉下流，百川归焉。故其分野，自南河下穷南纪之曲，东南负海为星纪』。此星纪说之所由本也。然「唐书」「天文志」曰：『杓以治外，故鹑尾为南方负海之国；魁以治内，故陬訾为中州四战之国』。又「地理志」曰：『江南道，古扬州南境，为星纪、鹑尾分』。李淳风「法象志」曰：『星纪、鹑尾以负南海』。是扬州南境属鹑尾分，亦有所本也。窃尝论之，十二次辰位，随方分配。星纪在北而指于南，此惟实在吴越界内，正北与正南对耳。若闽、粤两省虽属百粤余种，实与古为荒服，不必「禹贡」九州岛内也；则转而东南与西南对，为鹑尾次、翼轸分，亦理之可信者。今粤东西两省，粤西全从翼轸，粤东北二府十三州县从翼轸。由此观之，则闽省下游数府距会稽既远，下与粤近，星野当有所变通。要惟精甘石之学者自领之，固不独台湾海外为然也；使不能实见其所以然，叩盘扪烛，将反为明哲人所窃笑。今固不必立异，籧变前说，但考证有当并存者。因着论于此，集「旧志」言牛女者为正条，而采「诸罗志」所论于附录云。县治，「禹贡」扬州之域，天文牛女分野，星纪之次。

　　「旧志」刘向曰：『吴越属斗、牛、女分』。晋、隋、元志：『吴越，其辰在丑』。伊古以来，未有非之者。而说者曰：『吕宋居巽已，入翼十度；日本在寅艮，入轸八度。台湾背接吕宋、右连日本，其值翼九度无疑』。夫台之去吕宋也，水道七十更有奇；其去日本也，水道亦七十更有奇。二岛不在九州岛之内，荒远难稽，星野实不足据。若由台开棹中流，至澎，四更焉止耳；由澎至厦，七更焉止耳。澎旧隶同安，星野其能别异乎？澎不能别异，而谓台星野其能别异乎？且自省会达鸡笼，水道亦祗七更；浮屿如关童、白畎以及旗干石等处，似蛛丝马迹，脉络昭然可寻。是凤山星野当依「郡乘」从闽省牛、女确乎其不可易也。倘谓凤山星野入翼九度、诸罗星野入翼八度，则同郡之地至差一度，而吕宋水道去台六、七千里而遥者，反谓其入翼十度，舍耳目之近而持渺茫无据之论，未敢以为信也。「岛上附传」：『福建，天文牛女分野』。按牛女于辰为丑，银海之属、星纪之次。银海，元武象也；星纪，吴越分也。说者谓台在泉州之穷南，去省会远矣，不宜为银海之属；又在漳州之极东，去吴越更远矣，不宜为星纪之次。虽曰天覆罔极，而至穷南、极东，星土不无少异，遂有以台郡分野当在之女、虚之交者。虚，元枵之次，在子之辰；以台之稍迤而东，遽疑其越次、越辰，何异坐井之见！即以近事考之，明时澎湖统于泉，泉分野非从省会为牛女乎？则台依泉为牛女分，自无可疑矣。更以近地考之，台海西界于漳、南邻于粤，而北则闽安对峙；漳分野视闽，而粤分野视漳，焉有台之错壤相接，独不属之牛女乎？唐一行有云：『星纪当云汉下流，百川归焉。故其分野，自南河下穷南纪之曲，东南负海为星纪』。则台郡宅东南分野，仍属牛女，又与一行之说相符。

　　附录

　　「诸罗县志」：台湾海岛之地，其域不在九州岛之限。按古四译馆因外彝来贡，以外彝分方纪星。台湾原属岛彝，其次为鹑尾、其宿为翼、其辰为巳。宋「天文志」云：『鹑尾在翼轸之交，居南方七宿之末；随南极而半入海，吕宋、淡水、台湾是也』。利玛窦云：『鹑尾之次于律仲吕，冈山分野』（台有大、小冈山）。「尔雅」云：『鹑尾，轸翼也』。郭璞注云：『轸翼，南方之倾，地势之下，巽已之间，火星所属，故谓之鹑尾』。至其分度，又往往不同：唐开禧起翼二十度、宋、元会元起翼二十度杪，明授时书又起翼二十度，本朝钦天监所定时宪书则止十七度整。吕宋居于巽巳，入翼十度；日本在寅艮，入轸八度。台湾背接吕宋、右连日本，其值翼九度无疑。俗以附漳、泉分野；不知漳、泉系丑地牛女之分，与巳位无涉。故占验之家，概以台湾同岛彝一体测验，而以里差祥之，台湾为翼九度。诸罗在台北角木，远照斜插隐见，属翼八度七分之三；凤山在台南，亦同属翼九度杪。牛女、星纪约略之见，不可从也。

　　「府奋志」：闽分野，「史记」「天官书」、「前汉」「文天志」皆云属牵牛、婺女之分，「明一统志」谓属牛、女之分，刘向、蔡邕、皇甫谧谓属牛、女、斗三星之分。魏陈卓云：『会稽入牛一度』。闽距会稽实在周天度数一千四百六里之内，谓九闽咸隶会稽牛一度。或云闽、越在南，而星纪在北，于相配之义未协；或云晋史墨以得岁卜越，星纪在北而指于南，或闽、越亦从其所指而言。「天文志」云：『东南负海为星纪。负海者，以其云汉之阴也』。「通志」云：『疏星野者，大都指「禹贡」维扬，而以星纪之次属之为会稽域内。则闽在东南，距扬州三千里，已在分度一千四百六里之外。况台在东南负海，距厦一十二更，水程何止一千余里哉？集诸书之说，而折衷其意可耳』。按古之辰次，与节气相系；各据当时历数与岁差之数不同而言。今国家兼用西法，更为缜密。而西法即谓分野不甚足据，此笃论也。且星纪自斗十一度至女七度，周汉迄今未之或改；而西法星纪宫赤道自箕三度七分至斗二十四度二十分，黄道自箕四度一十七分至牛一度五分，苍龙之宿且入元武析木之次。且越星纪。唐虽用岁差之法，而宫与星仍不易。今西法以中气过官，恒星有岁进之差，故宫无定宿，而宿可以递居各宫，其法一变矣。又西法谓斗宿中之鳖十四星，今十三天钥农丈人俱无；牛宿中之罗堰三星，今二天田九星俱无；女宿中之赵周秦代各二星今各一，扶筐七星今四，离珠五星今无，是星之变动隐见，即斗、牛、女三星，其不可据如此。然则闽省属牵牛一度，其然乎，其不然乎？

　　建置沿革

　　县治，距府东南七十里，古荒服地，倭与琉球别种。自前明嘉靖末，流寇林道干掠海上，都督俞大猷逐之，道干遁附倭，舣舟打鼓山下，始通中国。寻道干惧为倭所并，遁占城，地复归倭。万历末，荷兰入北港据之，筑城以居。天启元年，海寇颜思齐、郑芝龙再引倭距其地。寻各弃去，复为荷兰所有。国朝顺治十八年，芝龙子成功逐荷兰取之。改台湾为承天府，设伪县二：南曰万年，即县地也。再传至克塽，康熙二十二年上命靖海将军施琅讨平之。置郡一，领县三，南为凤山县（按伪郑时，县曰万年、营曰统领。国朝定制：改县曰凤山，分营曰南路。然初底定，土地寥旷，文武职官多侨居府治。康熙六十年台匪窃发后，始奉文归治）。

　　附录

　　「蓉洲文稿」：台湾海中番岛，「名山藏」所谓乾坤东港华严婆娑洋世界，名为鸡笼。考其源，则琉球之余种，自哈喇分支；近通日本、远接吕宋，控南澳、阻铜山，以澎湖为外援。明万历间，海寇颜思齐踞有其地，始称台湾。思齐剽掠海上，倚为巢窟。台湾有中国民，自思齐始。

　　「府旧志」：台湾古未隶中国版图。明宣德间，太监王三保（「通志」作郑和）舟下西洋，因风泊此。嘉靖四十二年，林道干寇乱边海，都督俞大猷遂道干入台，侦知港道纡回，不敢进；留偏师驻澎，时哨鹿耳门外。道干以台非久居所，遂恣杀土番，取膏血造舟，从安平镇二鲲身隙间遁去占城（占城属广南，今尚有道干遗种）。道干既遁，澎之驻师亦罢；因设巡检守之，寻裁。天启元年，汉人颜思齐为东洋国甲螺（东洋即今日本，甲螺即头目之类）引倭屯于台，郑芝龙附之；寻弃去。久之，荷兰红毛舟遭飓风飘此，爱其地，借居于土番，不可；乃给之曰：『得一牛皮地足矣，多金不惜』。遂许之。红毛剪牛皮如缕，周围圈匝已数十丈，因筑台湾城居之（今安平城）。已复筑赤嵌楼与相望，设市于城外，而漳、泉之商贾集焉。国朝顺治七年庚寅，甲螺郭怀一谋遂红毛，事觉被戮。辛丑，郑芝龙子成功自江南败归，其势日蹙，孤军厦门。适甲螺何斌负债逃厦，诱成功取台地。舟至鹿耳门，乘大雾骈进；荷兰归一王以死拒战，成功告之曰：『此地先人故物，今珍宝听而载归，地仍还我』！荷兰知不敌，乃遁去。成功遂入据之。改台湾为安平镇、赤嵌为承天府，总名东都。设县二：曰天兴、曰万年。成功死，子经嗣。改东都为东宁、二县为二州；设安抚司三，南、北路、澎湖各一。康熙二十一年，福建总督姚启圣用间谍阴散其党，约伪宾客司傅为霖为内应，垂成事泄，为霖遇害。二十二年，水师提督施琅统舟师进征。六月，由铜山直抵澎湖八罩澳，取虎井、桶盘屿，戒车士毋得妄杀。军士苦水咸，岛岸突涌甘泉，遂无渴患。一战而澎湖平，克塽震慑，遂籍府库纳地归诚。

　　「文献通考」「流求记」：其略曰：流求国居海岛，在泉州之东；有岛曰澎湖，烟火相望，水行五日而至。土多山洞。男女皆纻绳缠发，从顶后盘绕至额。其男女用鸟羽为冠，装以珠贝、饰以赤毛，形制不同。妇人以罗纹白布为帽，其形方正。织斗镂皮，并杂毛以为衣，制裁不一。缀毛垂螺为饰，杂色相间，下垂小贝，其声如佩。缀珰施钏，悬珠于颈。织藤为笠，饰以毛羽。

　　有刀梢弓箭剑铍之属；其处少铁，刀皆薄小，多以骨角辅助之。编纻为甲，或用熊豹皮。好相攻击，人皆骁健善走，难死耐创。诸洞各为部队，不相救助。两军相当，勇者三五人出前跳噪，交言相骂，因相击射。如其不胜，一军皆走，遣人致谢，即共和解，收取斗死者聚食之。俗无文字，望月亏盈以纪时节、草木荣枯以为年岁。无君臣上下之节、拜伏之礼，父子同床而寝。男子拔去髭须，身上有毛处皆除去。妇人以墨黥手，为虫蛇之文。嫁娶以酒肴、珠贝为聘；或男女相悦，便相匹偶。以木槽中曝海水为盐、木汁为酢；米面为酒，其味甚薄。食皆用手，遇得异味，先进尊者。歌呼蹋蹄，一人唱，众皆和，音颇哀怨。扶女子上膊，摇手而舞。其死者气将绝，轝至庭前，亲朋哭泣而吊。浴其尸，以布帛缠缚之，裹以苇席，衬土而殡，上不起坟。宜稻粱、禾黍、麻豆、赤豆、胡黑豆等。木有枫、栝、松、楩、楠、枌、梓、竹藤。果药同于江表；风土气候，与岭南相类。俗事山海之神，祭以殽酒。战斗杀人，便将所杀人祭其神；或依茂树起小屋、或悬髑髅于树上，以箭射之。或累石系幡以为神主。王之所居，壁下多聚髑髅以为佳人间，门户上必安兽骨角。隋大业元年，海帅河蛮等云：每春秋二时，天清风静，东望依稀，似有烟雾之气，亦不知几千里。炀帝令羽骑尉朱宽入海求访异俗，得河蛮言，遂与变俱往；同到琉求国，言语不通，掠一人而反。明年，令宽抚慰之，不从；宽取其布甲而归。时倭国使来朝，见之曰：『此彝邪久国人所用』。帝遣武贲郎将陈棱等率兵自义安浮至高华屿，又东行二日至鼋箸屿，又一日便至琉球，不从；棱击走之，进至其都，焚其宫室，掠其男女数千人，载军实而还。自尔遂绝（义安，潮阳部也）。旁有毗舍耶国，言语不通，袒裸盱睢，殆非人类。宋淳熙间，其国之酋豪尝率数百辈猝至泉之水澳围头等村，多所杀掠。喜铁器及匙@，人闭户则免，但取其门环而去。掷以匙箸，则俯拾之，可缓数步。官军擒捕，见铁骑竞剜其甲，遂骈首就僇。临敌用镖，镖以绳十余丈为操纵，盖爱其铁不忍弃。不驾舟楫，惟以竹筏从事，可折迭如屏风；急则群舁之，浮水而逃。今按诸番俗，多与此相类。又郡之南路有小琉球山。今之琉球距此地甚远，或元以前此地与澎湖共为一国，而与琉球同名，未可知也。附录以备考。

　　疆界

　　县治，东至港西旗尾溪台湾县界五十五里（又东历弥浓庄、中坛庄、龙肚庄各六十里），西至打鼓山旗后港一十里，南至枋寮口南势埔八十五里（极南至外山沙马矶头三百七十里），北至二赞行溪台湾界五十里；西北至长治里海墘四十里，西南至东港五十五里，至茄藤、放索六十里（至大昆麓十七里，外生番界），东北至冈山溪台湾县界四十里，东南历大泽机、槟榔林七十里，至粪箕湖东岸七十里。通县东西广六十五里（「府志」作六十里）、南北延袤四百四十五里（「府志」作四百四十里）；距府治七十里（按自县至省会、京师，重洋遥隔，难计程期。且由澎、厦放洋，直达天津、锦、盖，有在旬日间者；虽凭限一百一十日，未可以里程计也）。

　　附录

　　按康熙五十三年，上命大人涉波涛、历险阻，亲按地形，勘定疆界，舆图已登天府。雍正九年，奉文更定界限：凤之安平镇、土墼埕、依仁、永宁、新昌等地拨归台邑，台之文贤里归凤。自县治而北，历半屏庄、仁寿，维新至于文贤里二层行溪五十里（按此处台、凤争界，乾隆二十八年台邑陶、凤邑王会勘，南北仍以二层行溪为界；东西以新开港为界；西归台管、港以东之草仔寮、朥里塭各田园归凤，界限始定）。自县治西北，历仁寿、维新至长治里四十里（西南大海环绕）。正西至万丹港七里、至打鼓山岐后港十里，外皆大海。西南历大竹桥庄、凤山庄至盐水港海滨三十五里（西皆大海）。又南历西溪至港东之东港海口六十五里（皆内为庄村、外为大海），为县南内界。自县治东北，历半屏庄、观音山庄至嘉祥里、冈山溪四十里（台、凤交界）、至乌山一带东北界限亦四十里（外为傀儡山界）。县治之东，历赤山庄、观音山至兰波岭交界四十里（东方皆重山迭嶂，茂林峻岭，又外为傀儡诸山）。又东至淡水溪四十里，极东至港西里旗尾溪交界五十五里（外为南仔仙、东方木地方，近属禁地）。又东历弥浓山、中坛庄、龙肚庄各六十里，为县东界（外为奉禁生番界，各有石碑）。东南至溪亦四十里、至山猪毛下淡水营六十里，历龟仔脰、阿茇泉、大泽矶等庄各六十里，颇近番界，防卫宜严：此县治东南内界也。县南历大竹桥、凤山庄至淡水溪四十里；过溪为港，东西村庄历落，番社丛错。又南至大路关、高朗朗、槟榔林各六十里，极南至加走庄、粪箕湖、枋寮七十里（外皆傀儡山环列）。自枋寮至琅峤山，水陆可通，各四十里（军工厂在枋寮口）；自县治至沙马矶头山三百七十里，为极南海滨外界。其余自东北逶迤至南，外山重迭耸屹，皆人迹罕到。

　　（附）形胜

　　邑治旗、鼓两峰，实天生之挺翠（半屏山形如旗，亦号旗山）；龟、蛇二岫，壮境内之巨观。十里莲潭，学校开芳芬璧沼；岐滨（原作七鲲，今属台邑）渔火，海舋列图画籓篱。半屏以嵯峨纪名，凤山以形似志异。林度、阿猴之险，矶耸沙马之奇。傀儡高峰，近接天表；琉球孤屿，远映海中。葱郁弘开，离奇盘结。大冈、小冈，蛲屹崔嵬；半崩、半屏，嵾嵯嵒崿。岂非海外雄图，亘万古而不渝者哉（「旧志」）！

　　附录

　　按凤处东南，地兼山海。山标鼓屿，合鱼盐蜃蛤，常不尽天取携；海表琅峰，列梓栗楩楠，复足供夫日用。观音山五峰错落，居然菩萨低眉；罗汉门一带环围，疑是落伽分侍。漯底若天荒凿破（山顶平，上有泉涌出），半屏如巨手削成。上下赤山，丹青其质；大小滚水，渫渫其巅。蛇岫蜿蜓，半城半海；龟山苍郁，内郭外田。古橘树冈山，石门群传仙迹（有石室，古橘一株）；圆峰罗凤岫，弹丸夙擅奇形。傀儡诸山，联络而分前后（分山前、山后）；琉球禁地，平衍而尽浮沙。打鼓港巨舰可通，而旗后、万丹，水利能生三倍；大林蒲渔家错落，而东港、西溪采捕不下千户。海坪、鱼塭，浩商掌而贴纳本轻；灶户、盐埕，货利多而征饷从薄。龙目二井，源自天开；河流三叉（淡水有三叉河地方），工非人力。二层缘溪而下，绿野桑田（凤界至二层行溪以下皆平原）；两港分里而遥（淡水分港东、西），农耕士读。山猪毛为狉獉地，今则营屯村落，棋碁星罗（新设淡水营）；阿猴林为逋逃薮，今则壤僻山凹，禾青麦秀（康熙六十年，贼踪多潜匿于此）。津渡免输官税（惟各庙观香灯费准给），陂潭足补天工。上游土地瘠疏，用粪虑旱（在江水溪上）；下游田园卑沃，不粪虑淹（淡水溪下夏月鲜晴）。火耨水耕，异初开之逸获（昔称田不粪而耕）；习纺学绩，非曩昔之女红（凤山嘉祥等里多织布）。地角山头，零星免课；旱田沙例（新例照同安下沙则），新垦缓征。粟、米余资闽、粤，菁、糖直达苏、杭；丝帛虽藉中邦，瓜果亦登天府。停山樵采其业，依水蜃蛤其家。城郭村庄，莿竹、珊瑚屏障；乡闾洲麓，覆茅、编竹室庐。牛车任重、舟楫济人，经商便于水陆；溪涨平芜、泥途泞淖，行旅苦于秋淋。不桑不蚕，率由地暖；无鸿无鹊，祗别土宜。山居不虞猛虎，室处最忌毒蛇。晴天风信，早东晚西；果熟花开，无冬无夏。人崇气节，奴婢不为；俗尚奢华，富豪更甚。番黎薙发裸饰，尽为衣冠；社师课童咿唔，粗知「语」「孟」。琅峤社，台变始为禁地；卑南觅，新例准其归输（乾隆十三年开禁）。见圣德之覃被日深，而大化之无远弗届矣。

　　（附）八景

　　按旧志载邑治六景，内沙鲲晓霞、安平晚渡二地今归台辖；应裁。兹依郡志增补四景。

　　一曰凤岫春雨、一曰泮水荷香、一曰琅峤潮声、一曰冈山树色、一曰翠屏夕照、一曰丹渡晴帆、一曰淡溪秋月、一曰球屿晓霞。

　　山川

　　按台属山川，内山深处，排云矗汉，周迭万重。特以人迹罕到，既不得其主名亦莫窥其形似。今亦不能悉载，姑就耳目所经见者识之。「旧志」错杂、「府志」简率，真境不出。今从王应钟「闽都记」例，先叙脉络、次详形胜，庶使览者按图可稽焉。

　　县治诸山，自东北绵亘而来，势皆西南向。大乌山高耸特起，为县治少祖（北界嘉祥里、西南界观音山里，诸山发脉于此）。趋西南十里许为大冈山，又南为小冈山（二山对峙，若断若联，势相回抱，四围皆田园庐舍）。侧而西，平埔三十里突起嵯峨，为半屏山，县左辅也（形似列屏，拱卫县东北）。穿莲池潭里许为龟山，县治在焉（龟峰趋莲池潭，拱文庙；麓盘纡城内，山林丛茂）。更转而西，高山盘郁为蛇山（面护县城，背峙海表）。蛇山之头有石塔屿，孤立海中。蛇山之腰，转折而南，崔巍腾跃为打鼓山（面拱县城，背峙大海）。上有文峰插汉，秀■〈山上削下〉凌霄为打鼓峰，县右翼也（县与文庙皆以此峰为文笔，形家称胜地焉）。山麓擘划成门，潮汐往来，有凉伞屿（在港门中）。稍转为旗后山，则鼓山余脉；山背有石佛屿（孤立海中，不与山连），皆障县罗城焉。内：

　　大乌山，在观音山里，县东北二十五里。脉由台湾罗汉内门；金交椅、银锭山、凉伞山、绵亘十里许，高耸圆厚，为县治诸山少祖。上宽平，附近小民茀草播种，颇利赖之。

　　大冈山，在嘉祥里，县北三十五里。北与台湾县接界。

　　小冈山，在县北三十里。二山对峙，势若相联，平衍不甚高。小冈巅有巨石，圆秀如冠，俗呼为纱帽石（府志」载：『内地舟渡台过澎湖东，即见大冈山与台湾猴洞山、诸罗南马仙山相毗连』。

　　半屏山，在县东北七里。形如列嶂如画屏，故名；为文庙左翼。莲花潭直逼山下，又如展旗，故亦名旗山。

　　龟山，在县治左，近接半屏山。形如龟，半蟠城内。繁阴密荫，中多乔木，居民环聚其下；为邑胜概（有天后庙、观音堂诸胜，别见「寺观」部）。

　　蛇山，在县治右（「府志」称打鼓山势若长蛇，故又名蛇山；误）。山势尾蟠城内，与鼓山分脊联冈，首趋外海。草木蓊荟，樵采资焉。

　　打鼓山，在兴隆庄，县西七里。俗呼打狗山。高峰插汉，高百余丈，袤二十余里。背障大海，樵采所资。旧时，水师营垒在焉。

　　旗后山（一作岐后山），在县西南十二里，打鼓山余脉。山不甚高，临于海岸，为渔人采捕之所。

　　石塔屿，在县西七里，即蛇山麓。特立海中，距蛇山数十武；高二十余丈，可造其巅。

　　凉伞屿，在县西十五里打鼓山麓，当旗后港中。舟犯之立碎。

　　石佛屿，在县西十里，即打鼓山背。竖立海中，如石佛状。渔人尝坐其上。

　　县西北二十里为漯底山。其顶平衍，县枕山也。由大乌山分支折而南下，层迭盘纡为尖山（民番杂居），再分支奔放特起为朝天岭（高入云霄。造其巅者，极南、穷北皆在指顾间），绵亘而下为金山。其北为眠牛山，委折转内为大滚水山。平原起伏，陡立数峰为七星山。峰峦壁立，峻峋秀媚为观音山。其东北为虎头山，转西南为鬼埔山：此县东北内局拱辅也。内：

　　漯底山，在仁寿里，县西北二十里。平原旷野中浮一邱，顶宽平有小窍，出水若泥淖，其深无底。山多沙砾，少草木（按台地诸山，皆位乎东，西向；独此山位乎西，东向，俨然为邑治后障）。

　　尖山，在县北三十五里。孤峰秀兀，势若玉笋，故名。山多平窝，可资种植樵采之利，居民赖之。

　　朝天岭，在观音山里，县东北二十五里。上接乌山、下连金山，峻绝冠群峰；非强有力者，不能造其巅。登高四望，北尽木冈、南极沙马、中通罗汉门，皆在指顾间。

　　金山，在县北三十里。脉分自乌山，与尖山、水蛙潭山相辉映，石笋秀削。其麓宽平，多产荖藤。

　　眠牛山，在观音山里，县东北二十五里。由乌山逦迤起伏，邱阜拗凹，若眠牛状。

　　大滚水山，在观音山里，县东二十五里。上有汤泉，瀵涌而出，水带浊；近山之地，草木不生，烟气逼人（互见「名迹」部）。

　　七星山，在县东二十里。联络于观音山之北，七峰错落，圆秀如星，故名。

　　观音山，在观音山里，县东十五里。起伏盘曲，中一峰屹立，如菩萨端坐；众小峰拱峙于侧，分支环抱，不可名状。

　　虎头山，在观音山里，县东北二十里。圆厚高卓，昂似虎头，故名。其傍，石井汛在焉。

　　乌鬼埔山，在县东北十五里，与横山绵续。相传红毛时，为乌鬼聚居于此；今遗址尚存。樵采者常掘地得玛瑙珠、奇石诸宝，盖荷兰时所埋也。

　　南支转内为赤山。趋南小山历落，不可纪名，皆赤山分支。其高起横列为凤山。旁有二小峰，形若飞凤展翅（县治命名取此）。上有凤鼻山、旁有凤弹山，皆县治及学宫拱案也。内：

　　赤山，在赤山庄，县东十里。山不甚高，纡回曲折，圆秀美丽。土多赤色，鲜树木。乡村环麓而居。

　　凤山，在县南三十里。山蟠郁里许，其首昂腾如冠，最为圆秀。

　　凤鼻山，在凤山西南。小仑直下，肖形而名。

　　凤弹山，在凤山东北。数小峰历落错综，圆润秀媚，因名。俗呼为凤卵。

　　其东北一支为兰坡岭（台、凤交界）。转西为吊狗岭、为深水山（阿里港往郡经此），更西为横山。盘旋曲折南下为石壁寮山，又南为土地公崎山。内：

　　兰坡岭，在县治东北三十五里。萦回环抱，包裹数重，延袤三、四十里。岭尖分水，台、凤分界。

　　吊狗岭，在观音山里，县东二十里。羊肠小路，巨石壁立。俯视幽崖，深削万丈，经者咸股栗。

　　深水山，在观音山里，县东北二十里。东连兰坡岭、西接横山，为阿里港往郡大道。山颇阻绝，少居民；宵小易匿，稽察必严之地。

　　横山，在观音山里，县东二十五里，往阿里港大路。巨石巉岩，与省会五虎山相类。

　　石壁寮山，在观音山里，县东二十五里，如壁削立。阿猴社往郡小路经此。

　　土地公崎山，在观音山、赤山之间，县东二十里。纡回盘曲，冈阜错综，联络考潭、仙草埔诸山。

　　由兰坡岭分支东行为统岭尖，又为厚栗崎。逶迤曲折，崔巍雄耸为下赤山。转左为小滚水山，南为蜈蜞岭。内：

　　统岭尖，在观音山里，县东三十里。山峰秀拔，大围榜、小围榜诸小山附其左右，与兰坡岭毗连。

　　厚栗崎，在观音山里，县东二十五里。往攀桂桥、三脚寮诸村道经此。

　　下赤山，在下淡水社，县东三十里。以土色赤名。

　　小滚水山，在港西里赤山仔，县南三十五里。山不甚高，顶涌温泉（先是，瀵涌出泉，水多泥污；近乾隆十二年，始涌温泉），近地不生草木。

　　蜈蜞岭，在县南三十里。高峻盘折，屈曲数里。山林茂密、石壁嵯峨，往来维艰。

　　外支自柴梳山挺秀雄峙（与诸罗邦蔚山、火山相连），委折而下为石仔仑（山联弥浓山），转折巉伏为弥浓山。其东为寨仔脚山，接台旗尾山分界。

　　柴梳山，在港西里，县东北四十五里。山树木崇茂，深秀圆媚，形似柴梳横列，故名。

　　石仔仑，在港西里，县东北五十里。下联弥浓山、上接柴梳山，诸峰挺峙。

　　弥浓山，在港西里，县东六十里。近生番界，不甚大。

　　寨仔脚山，在港西里，县东六十里。东联弥浓，南接旗尾，北交南马仙。其麓土地平旷，川泉涓流。昔为生番出没之所；今设隘寮，搭楼社番守之，生番敛迹。

　　东北为北叶山，纡回不可名状。其最高者为傀儡山。其后为崇爻山，人迹罕到。转东南为芋匏山，内折为大龟文山、外为卑南觅山。再转为大乌万山，南折为朝华离山。蜿蜓绵亘为网翠山，滨海屹峙。内：

　　北叶山，在县东八十里，傀儡分支；与台湾内山诸番分界。

　　傀儡山，在县东六十五里。重峦迭幛，插汉凌霄；内地舟至澎湖，即见此山。生番居之。山顶常带云雾。登其巅者，望见山后大海。人迹罕到。

　　崇爻山，在傀儡山后。人迹罕到，不知道里远近。

　　芋匏山，在县东南七十里，与诸罗内优山连界。

　　大龟文山，在县东南七十里，与卑南觅山毗连。生番界内，人迹罕到。

　　卑南觅山，在县南二百二十里，山最绵亘。东与崇爻山相联，小山历落，难以纪名。内生番归化七十二社，总以卑南觅山概之。

　　大乌万山，在县东南二百七十里傀儡山后。高入重霄。

　　朝华离山，在县南二百七十里，极峻。

　　网翠山，在县南二百八十里（「旧志」作网卒）。

　　卑南觅后为大柴高山。趋南而下，层峦迭岫委折联络，为霄马干山、为老佛山（与网翠山两峰相映对峙），又南为琅峤山。琅峤直下为沙马矶头山，雄峙海滨，洋船指南。又海中特立为小琉球山；县南水口，天然禽罗：是邑治诸山之大势也。内：

　　大柴高山，在县东南三百里，怪石离奇。

　　霄马干山，在县东南三百三十里，最高。外为大海。

　　老佛山，在县南三百八十里，与网翠山两峰相映，皆自沙马矶山回转而东。外环大海，状如老佛耸峙海中，故名。

　　琅峤山，在县南一百四十里。东北联山、西南滨海，可泊舟。下有生番。

　　沙马矶头山，在县南三百七十里。山巃嵷挺出，直抵海中。自傀儡山蝉联而下至此尽，外为大海。往吕宋洋船者，往来皆以此山为指南。

　　小琉球山，在县南一百里。孤悬海中，周围三十余里。土多沙砾，仅产竹、木、榔子、番薯。下有巉石，不堪泊舟，为凤山水口奉禁界外。

　　附录

　　「赤嵌集」：台地诸山，本无正名，皆从番语译出。

　　「府旧志」：大冈山之顶，蛎房壳甚多；沧海桑田，亦不知其何时物也。山上有湖，雨则水满。山阴有古石洞，莫测其所底。或以瓦掷之，窅然无声；相传其下通海云。

　　「台湾纪略」：大冈山状如覆舟，天阴埋影，晴霁则见。上有仙人迹，铁猫儿碇、龙耳瓮在焉。相传国有大事，此山必鸣。

　　「旧志」：港西里赤山之顶，不时山裂，涌泥如火，有火无烟；取薪置其上，则烟起：名曰火山。

　　「诸罗县志」：内山终岁不离云。或羃于顶、或横于腰，惝怳飘渺，莫穷其际。偶于侵晨片晌，翠黛笋簇，望之如洗；须臾即云合矣。若日中云收，峰峦可数，必不日而雨。海内之山，未有以清朗为雨候者。

　　「旧志」载：打鼓山势若长蛇，故又名蛇山，非也。鼓山与蛇山相联，而各异形：其拱卫县南，屹峙海表，秀峰插汉，绵亘十余里，是为打鼓山；峰峦起伏，峗峙县西，其麓半在城内，是谓蛇山。蛇山之首有石塔屿，孤立海中；鼓山之后，有石佛屿，水隔数武。至凉伞礁，又打鼓山港门礁心，舟行所宜谨者也。

　　打鼓山新辟石洞，须秉烛而下。中一石柱，深丈许，宽四、五尺。内石乳淙净，可供把玩；或云即锺乳石云。

　　龟山之尾，昔有小泉流出，不甚清，微有腥气。邑以内向无蚊属，斯地无澌流而多蚊虫；俗传为龟尿，未知信否！

　　乌山为凤治少祖，高昂腾耸。界内诸山，皆由此发脉。又民番杂居，可耕可樵。秀美之区，莫过于此。所当增旧志而特纪其胜者也。

　　罗汉门，在县治之东。自台邑猴洞口入，崇冈复岭，其峰插汉，多不知名。唯举其可共晓者：树则槺榔栟榈，草则蓬蒿菅茅，兽则弥猴跳掷，鸟则斑鸠绿衣，无所不有。缘崖直上，百丈危梯，不堪旋马，一失足便蹈不测。既造其巅，则南北诸峰，恍如图画。至夫长潭清莹，发源于分水山，入冈山溪，同注于海。由罗汉内门，峰回路转，眼界顿开，平畴数十里；东则南仔仙山、东方木山，林深水秀、土沃泉流：虽未开之奥区，实此邦之奇胜也。

　　县治诸水，西南打鼓港，县锁钥也；石门天开，巨灵擘画。北流分支，纡回入治东南郭，外为硫磺港。南流分支为前镇港，经凤山庄之大林蒲，濑东盐场在焉。再转而南为凤山港；自南而下至于西溪，受淡水溪之水汇为东港，入于海。内：

　　打鼓港，在兴隆庄，县西南七里。巨石擘分水门，可通巨舰（别见「海防」）。

　　硫磺港，在县治南六里。通潮汐，有渡。小船到此装载。

　　前镇港，在县南十五里，海■〈氵义〉小港。由打鼓港入。

　　凤山港，在凤山庄，县南三十里。上有桥梁。通潮流，小船不得到。

　　西溪，在县西南三十里。源受淡水溪诸水，下注东港。

　　东港，在县西南六十五里。西临大海，港道甚阔，可通巨舰。有商船到此装载米、豆货物。

　　县西七里许为万丹港；沿而西北，分■〈氵义〉曰蛲港。转入为弥陀港，通内溪水；再北为鲲身港，逶迤分支，通台之喜树港及二层行溪，为县北界。

　　万丹港，在县西八里。港道阔，通外海。南北小舟在此停泊贸易。

　　蛲港，在仁寿里，县西二十里，海■〈氵义〉汇入。有港税，小舟在此装载。

　　弥陀港，在仁寿里，县西二十里。海■〈氵义〉通潮流，有渡。

　　二层行溪，在文贤里，县北六十里。源出冈山，通依仁里汇为此溪。旧有桥，今设渡。溪南属凤，溪北属台。

　　鲲身港，在县北六十五里，台、凤分界。旧时连七鲲身，统系县辖；雍正九年更定疆界，始割归台邑。

　　县东北为冈山溪，流通二层行。又一支为浊水溪，通鲫鱼潭入海。东为中冲崎溪，源通内山，经井水港回环数里，亦入海。内：

　　冈山溪，在嘉祥里，县北三十五里。源出大冈山西，流过依仁里，通二层行溪，经长治里合喜树港入海。

　　浊水溪，在嘉祥里，县东北三十里。源出大滚水山；源浊，故溪流亦浊。西汇鲫鱼潭，合弥陀港入海。

　　鲫鱼潭，县东北三十里。往郡大道。亦名二滥沟。

　　中冲崎溪，在县东十五里。源出内山，通井水港。

　　井水港，在半屏山庄，县北八里。春冬流浅，夏秋水满。

　　县东之水为尖山溪，通弥浓溪；而台湾岐尾溪之水注焉。东南为大泽机北〔溪〕、西溪，西北合流经阿猴溪西流至于淡水溪，汇东港入于海。内：

　　尖山溪，在港西里，县东六十里。源出内尖山，过弥浓溪，汇淡水溪，合流入海。

　　大泽机北溪，在县治东北四十五里。源出大泽机内山，西南流至搭楼社与阿猴溪合。

　　大泽机西溪，在港西里，县东北四十二里。源出大泽机西南山，北过搭楼社东与北溪合。

　　阿猴溪，在县东四十里。上受大泽机西、北二溪水，下注淡水溪，会流入海。

　　淡水溪，在县东南三十里，经港东、西二里与大泽机溪合，会冷水坑入海。

　　东南之水支分派别，旁■〈氵义〉杂流，不可纪名。南为关帝港，东为茄藤港；二流合抱回环，注于鳖兴港，而放■〈纟索〉溪之水入焉，归于海。过此为巴六溪、大力溪、中港，下流同注淡水溪；又与冷水坑水会，合流数十里，西出通于西溪归于海。

　　关帝港，在港东里，县东南五十里。源出内山，合茄藤、鳖兴、放■〈纟索〉等溪流，入于海。中多洲渚田园。

　　茄藤港，在港东里，县东南四十五里。水道深，小舟往来。中有汛防（别见「汛防」部）。

　　鳖兴港，在县治东六十里。海水流入，与诸溪会，为诸溪尾闾。

　　放■〈纟索〉港，在港东里，县东南四十里。淤泥小■〈氵义〉，水浅，舟楫不通。

　　巴六溪，在港西里，县东南五十里。源出山猪毛后山。下为淡水溪。

　　力力溪，在港东里，县东南五十里。源出东南大山，西流会东港入海（「旧志」载『春冬水浅，行人可渡；夏秋水涨，设竹筏济人』）。

　　中港，在港东里，县东南五十里。径赤山、上淡水等处。南受下淡水杂流入于海。冷水坑，在港西里，县东南四十五里。又名冷山沟。淡水溪水会流于此。

　　附录

　　「诸罗县志」：凡水皆东流，台海之水独西，四邑攸同也。闽、粤间水源，自山汇流扬波，谓之溪；溪渐于海，潮汐应焉，谓之港；海汊无源，潮流而潴，随其所到以为远近，亦谓之港。

　　按邑治岐后港，在打鼓山后。四围无捍蔽，南、北风俱不堪停泊。故巨艘商船至此，必入打鼓港内，方有澳泊之处，否则危道也。但凉伞礁当打鼓港门之中，风水相激，波花喷薄，尚可认识；若风恬浪静，则全无所见，不知其为礁而避之也。非练熟舵师，不敢驾舟入港。至黄昏黑夜及风水不测，虽惯熟舵师，亦无施其巧矣。所以打鼓港不容巨艘出入，亦此邦扼要据险之区也。

　　按邑治港口，哨船、大商船可至者，唯岐后、打鼓二港。然其当门有鸡心礁，船依左右而进；稍左则有不测，亦称险道。其余如西溪、万丹港、蛲港、东港、鲲身港、茄藤港、放■〈纟索〉港、大昆麓社寮港，后湾子二港、琅峤地方，只容三板头、■〈舟彭〉仔、■〈舟古〉仔；至于枋寮、加六堂、谢必益、龟壁港、大绣房、鱼房港，皆琅峤地方。小琉球唯小鱼船来往，小商船亦罕至者。

　　按邑治上游地属平衍，溪少堑深；时雨骤至，各循故道，不患横溢。下游地近内山，溪流凌杂，旁支错出，夏秋淋潦，诸川涨溢弥漫，不可名状，故常有冲陷田园诸事；经画沟洫，亦亟务也。

　　（附）海道

　　邑治至郡，自打鼓北至鹿耳门、七鲲身过弥陀、蛲港、喜树仔港，水程三更。南至沙马矶头，过前镇港、凤山港、东港、中港、枋寮口、率罔溪，水程四更。至厦门，水程十二更，至省会，水程十五更。南至吕宋，水程六十四更（两日夜可至）；北至日本，水程七十余更（各港形势互见「兵防」。按「樵书」云：六十里为一更，又一日夜定为十更。定更之法，以焚香几枝为度。船在大洋，风水有顺逆、驾驰有迟速，水程难辨。以木片从船首置入海中，人自船首速行至尾，木片与人行齐至，则更数准。若人行至船尾，木片未至，为不及更；或木片反先人至，则为过更：均非更度也。舟子各洋胥有秘本，所以历番夷绝岛数旬不见山屿，舟师知在何处，皆此法也。闻前明太监王三保传授云）。

　　附录

　　「使槎录」：南路界尽沙马矶头，地脉直接吕宋。凡舟赴吕宋，必由此东放大洋；有澳名龟那秃，北风时大船可泊。沙马矶头之南行四更至红头屿，皆生番聚处，不入版图；地产铜，所用杂物皆铜器。

　　「稗海纪游」：海吼，小如击花羫鼓，点点作撒豆声；乍远乍近，若断若连。临流听之，有成连鼓琴之致。大吼如万马奔腾、钲鼓响震、三峡崩流、万鼎共沸，唯钱唐八月怒潮差可彷佛。余常濡足海岸，俯瞰溟渤，而静渌渊渟，会无波灂，不知声之何从出。然远海云气已渐兴，而风雨不旋踵至矣。海上人习闻不怪，曰：『是雨征也』。若冬月吼，常不雨，多主风。

　　按沙马矶山在凤南海口，高入霄汉。凡洋船往咬■〈口留〉吧、吕宋等俱见此山放洋，实外岛出入标准也。  
　 

卷二

　　规制志

　　封域既分，制度斯起。通方经画人事，所以赞天工也。邑自新造，百务草创。城郭宫室、仓廪府库、庐井沟渠，间有作者，其名焉尔。数十年来，天子加意边疆，相其缓急而先后之。凡夫城郭以卫民、公署以莅民、陂塘水利以便民，水旱荒凶有备也、鳏寡孤独有养也：纲理目张，百废具举。「易」曰：『改邑不改井』。其亦斯义也夫。志规制。

　　其目四：城池（附街市）、公署（附行署、养济院、义冢）、水利（附潭港、桥梁、津渡）、仓廒。

　　城池（附街市）

　　公署（附行署、养济院、义冢）

　　水利（附潭港、桥梁、津渡）

　　仓廒

　　城池

　　县城在兴隆庄。康熙六十一年，署县刘光泗筑土城，周八百一十丈、高一丈三尺，东西南北设四门。左倚龟山，右联蛇山；外浚濠堑，广一丈、深八尺。雍正十二年，知县钱洙奉文环植刺竹，围绕三重。乾隆二十五年，知县王瑛曾就四门上，增建大炮台四座。

　　按汉晶错之言兵事有曰：『高城深堑，具兰石，布渠答』。苏林注：渠答，铁蒺藜也。又曰：『调立城邑为中周虎落』。师古注：虎落，以竹篾相连遮落之也。然则边方殊徼，土脉疏恶，制度未遑，原有因利乘便之计。今台地物土所宜，不藉壁垒市坚者，莿竹是也，其附根节密、其枝横生、其莿坚利。是郡邑周遭环植，而外布渠答，兼筑敌楼于东西南北之冲，矢石炮火可左右下；即百仞雉堞，岂能过哉！然匪直此也，费俭工省，苟乡庄村落并为培护，骎骎乎砦堡之固矣。

　　附录

　　雍正十一年，上谕：『从前鄂弥达条奏：「台湾地方僻处海中，向无城池，宜建筑城垣炮台，以资保障」。经大学士等议覆，令福建督抚妥议具奏。今据郝玉麟等奏称：「台湾建城，工费浩繁。臣等再四思维，或可因地制宜，先于见定城基之外，买备莿竹，栽植数层；根深蟠结，可资捍卫。再于莿竹围内建造城垣，工作亦易兴举』等语。朕览郝玉麟等所奏，不过虑其地滨大海，土疏沙淤，工费浩繁，城工非易，故有茨竹籓篱之议。殊不知城垣之设，所以防外患。如必当建城，虽重费何惜！而台湾变乱率皆自内生，非御外寇比；不但城可以不建，且建城实有所不可也。台郡门户曰鹿耳门，与府治近，号称天险。港容三舟，旁皆巨石，峰棱如剑戟，舟行失尺寸，顷刻沉没。内设炮台，可恃以为固，其法最善。从前平定郑克塽、朱一贵，皆乘风潮，舟行入港；水高港平，众艘奔赴，无所阻碍。大兵一入，即获安平港之巨舟，贼无去路，而抚其府市人民。南北商贾，一闻官军至，络绎捆载而来，相依以自保。物力既充，军气自倍。贼进不能胜、退无可守，各鸟兽散，终无所逃遁；故旬日可以坐定。向使贼众有城可据，收府市人民财物以自固；大兵虽入，攻之不拔。坐守安平，旷日相持，克敌不易。盖重洋形势与内地异，此即明效大验，固未可更议建制也。若谓台湾筑城，即以御台湾外寇，是又不然。从前两征台湾，皆先整兵，泊舟于澎湖之南风澳，以俟风潮之便；岁不过一时，时不过数日。若盗贼窃发或外番窥伺，泊舟澎湖，则夕至而朝捕之。至南北两路，可通之地虽多；然而南路之蛲港、北路之八掌溪、海丰港、鹿仔港、大甲、二林、三林、中港、竹堑、蓬山，惟小舟可入。其巨港大舟可入者，不过南路之打鼓、东港，北路之上淡水。其次则北路之笨港、咸水港，去府治较远，纵有外寇，亦不取道于此。备设炮台、派拨汛兵，朝夕巡视，自足以资控御。今郝玉麟等请于见定城基之外，栽植莿竹，藉为籓篱；实因地制宜，甚有裨益。其淡水等处炮台，务须建造；各属并应增修，不可惜费省工，或致潦草。应如何举行之处，着郝玉麟、赵国麟妥协定议具奏。钦此』。

　　（附）街市

　　兴隆庄街：在县治内。有县前街、下街仔、大街、南门口街、总爷口街、北门内街等处。

　　埤仔头街：在北门外。

　　小店仔街：在仁寿里，县北十五里。府治大路。

　　竿蓁林街：在仁寿里，县北二十五里。府治大路。

　　一滥街：在维新里，县北三十五里。府治大路。

　　半路竹街：在维新里，县北四十里。府治大路。

　　大湖街：在长治里，县北五十里。府治大路。

　　楠仔坑街：在仁寿里，县东十里。为观音山、阿猴林要地。

　　角宿街：在观音山里，县东二十里角宿庄。

　　下陂头街：在竹桥庄，县东二十里。五方凑集，市极喧哗，有草店头、草店尾、中街、武洛塘街等。大路之冲，凤弹汛在焉。

　　阿猴街：在阿猴社，县东三十五里。

　　新园街：在港西里，县东南四十里。

　　万丹街：在港西里，县东四十里。

　　嵌顶街：在港东里，县东五十里。下淡水巡检司公馆在焉。

　　阿里港街：在港西里，县东五十里。商旅贸易五方鳞集，市极喧哗。近移驻县丞署于此，为山猪毛番社要冲。

　　枋寮口街：在枋寮口，县东南六十五里。南近琅峤、东近傀儡山，军匠屯集之处。

　　公署

　　县署：在县城内，东南向。康熙四十三年，知县宋永清建。五十七年，知县李丕煜重修大堂、二堂、三堂仪门；门左福德祠、门右监狱，悉如制。乾隆五年，知县程芳增建六房。十二年、知县吕钟琇增建露台。十七年，知县吴士元于二堂左侧增建天后宫。二十一年，知县丁居信于二堂右侧增建幕厅。二十七年，知县王瑛曾重修。

　　县丞署：在阿里港。原在港西里万丹街，乾隆二十六年知县王瑛曾奉文移建。

　　典史署：在县左。原在县龟山麓，雍正十二年知县钱洙移建。

　　淡水巡检司署：在县东南大昆麓。雍正九年建。年久倾圯，今赁公馆在港东里嵌顶街（按县初设时，淡水巡司署在下淡水东港。寻以水土毒恶，移建赤山巅。今开辟既久，风气日和，东港、赤山材落纷阗，瘴厉不作，无烦辗转迁徙矣）。

　　儒学教谕训导署（见「学宫」）。

　　参将都司守备署（见「营署」）。

　　（附）行署

　　本县行署（俗称公馆）：在府治宁南坊（按「旧志」载：『公馆在府治东安坊，康熙二十三年建』。久废，今改建察院署）。

　　儒学行署：原在府治西定坊，康熙五十四年教谕郭涛移建东安坊。五十八年，教谕富鹏业增建福德祠于署右。年久倾圯，今址无存。

　　参将行署：在府治镇北坊。康熙二十三年建。今废。

　　（附）养济院

　　原在土墼埕。廉熙二十三年，知县杨芳声置。雍正九年，土墼埕割归台湾管辖，院仍在。

　　（附）义冢

　　在县治西门外蛇头埔。雍正十二年，知县钱洙置。计地□亩□分，四至勒石定界（旧在台湾县大南门外魁斗山；今历年久远，邱冢累塞）。

　　附录

　　「府志」：直省各州县并设普济、育婴二堂，台郡以在海外独阙。顾台地土著者户口未繁，婴孩从无弃者。惟流移孤独，恒不免转死沟壑。乾隆十一年，巡使六十七、范咸特命新建普济堂。启曰：『自昔有虞氏重养老之典，而西伯发政施仁，以鳏寡孤独为先务。盖深念穷而无告之民，为惠鲜怀保者所尤宜加意也。国家气运昌隆，列圣相承，教养备举；重以我皇上仁心仁政，继五朝之积累、普四海之恩膏，固已举斯世之民，莫不措诸衽席突。惟是台郡僻在海隅，地本殷富，是以恤民之典间有所缺。比年以来，户口既盛而地不加辟，内地流民日聚。本院检阅四县文移，穷黎以贫病转沟壑者，不一而足。用是恻然心伤，与诸官僚熟筹。念国家令典：凡直省州县，各设有普济堂，安集流移，立法至善。东瀛一方，是典独阙，所宜急为举行者。同城文武诸公，悉以为然；余二人首先捐俸。今择地创建有日，但事须集腋而后成，政必图久方可继。是举也，近则物料有需、工匠有费，远则计日授粮、按月给发；其疾病医药、死亡赈恤之资，皆当一一筹及。苟非合赀共襄，曷克有济？且夫台之属，贫难相恤、有无相济，风土之善，载在「郡志」。台之绅士趋善急公，固无俟余二人之言也。爰道余二人补偏救弊之心，以为奉使职者分宜如是。彼都人士，要当共悉斯意耳』！

　　水利

　　按「旧志」：邑治田土乏水源，淋雨则溢、旱则涸。故相度地势之下者，筑堤潴水或截溪流，均名日陂。计邑内水以陂名十有七，而有泉者六、无泉者十一。然历年既久，今昔废兴或疆界迁移，因时定制；今列其现存者于左。至地势本下，低洼积水，有泉不竭而不甚广，曰潭、曰湖；有源而流长者曰港、曰坑。皆水利所关，因并载之。

　　内围陂，在内围社，县南里许。夏秋蓄水溉田。

　　硫磺陂，在兴隆庄，县南五里。有泉。陂周环，中隔一堤，分为上下蓄水，溉文庙田。鱼虾之利，原听民采捕。近有向儒学贌管者；种植莲花，收莲子之利焉。

　　将军陂，在凤山下庄，距县南三十余里。将军施琅所筑，亦名新陂。

　　凤山陂，在凤山庄，距县南四十里。周围五、六十丈，冬天不涸，灌田甚多。乾隆年新筑。

　　规仔寿陂，在凤山庄，距县南四十里。蓄水可灌田。

　　二滥埔陂，在维新里，县北三十五里。周围五十余丈，夏秋蓄水灌田。

　　三镇陂，在维新里，县北四十里。有泉灌田。伪时筑。

　　三老爷陂，在维新里半路竹，县北三十五里。有水泉，灌田颇多。伪时筑。

　　乌树林陂，在维新里，县北四十余里。无源；雨水则溢，蓄以灌田。伪时筑。

　　大陂，在嘉祥里，县北四十余里。无水源。周围七十余丈，蓄水灌田。伪时筑。

　　新园陂，在长治里，县北四十余里。陂不甚大，注雨水灌田。伪时筑。

　　覆鐤金陂，在维新里，县北四十余里。陂小，灌田少。

　　北领旗陂，在维新里，县北五十里。注雨水灌田。伪时筑。

　　大湖陂，在长治里，县北五十余里。周围二百余丈，有泉；蓄以灌田百余甲，鱼利亦多。伪时筑。

　　林内陂，在兴隆庄，县东六、七里。有源，蓄水灌田。近民新筑。

　　中冲崎陂，在仁寿里，县东十余里。源通冈山溪，注水灌田。伪时筑。

　　许公陂、盐埕陂，两陂相毗，俱在观音山脚，县东十余里。

　　石壁陂，在观音山横山下。

　　角宿陂，在观音山里。周围里许，灌田颇多。

　　眠牛湖陂，在观音山官庄。灌马料田千余亩。大小两陂相连。雍正四年筑。

　　面前埔陂，在观音山民庄。

　　赤山陂，在赤山庄，县东二十余里。周围百余丈，依赤山之麓，蓄水灌田。伪时筑。

　　竹桥陂，在竹桥里，县东二十余里。源出阿猴林，蓄水灌田；鱼虾之利，听民采捕。伪时筑，亦名柴头陂。

　　仁武庄陂，在仁武庄，县东二十余里。注雨水灌田。

　　万丹陂，在港西里，县东四十余里。夏秋蓄水灌田。

　　后港陂，在兴隆庄后港社，县西五里。陂长里许，有源，灌数庄田。春冬不涸。

　　施仁陂，在兴隆庄打鼓山麓，县西十里。汇硫磺陂、龙目井尾间，蓄以灌田。

　　按「旧志」载有五老爷陂、祥官陂在依仁里，今拨归台湾县。赏舍陂在凤山庄，苏左协陂在维新里，王田陂在嘉祥里，今多变迁：俱裁。

　　（附）潭港

　　按潭、港汇溪涧泉流，引以灌溉；利出自然，不烦人力，故所关水利为尤大。若海港汇潮流者不与焉。

　　泗洲潭，在县城内西门泗洲寺前，为泗洲寺放生池。大旱则涸。

　　莲池潭：在兴陆庄，即学宫泮池。荷花甚茂，故名。康熙四十四年，知县宋永清重浚。周围二百余丈，灌田二、三百甲。鱼虾之利甚多；原归学掌管，近听民采捕。然窥利者多，荷花几尽；所当加意培植，以壮宫墙景色。

　　田螺潭，在仁寿里子官庄，县北二十余里。潭不甚大，亦能灌田。

　　石螺潭，在仁寿里，县北三十余里。无源，注雨水灌田。大旱则涸。然产鱼亦多。

　　水蛙潭，在嘉祥里尖山仔，县北四十余里。蓄水灌田。番所筑。

　　草潭，在观音山里，县东二十余里。周围四、五里，鱼利甚多。无源，雨水涨满时，灌田数百余甲。大旱则涸。

　　龟潭，在观音山里浊水溪，县东二十余里。援剿右官田资其灌溉。今渐圯，更宜修筑。

　　蜈蜞潭，在观音山民庄。灌田颇多。

　　考潭，在竹桥里，县东二十余里。夏秋蓄水灌田。

　　滥尾潭，在小竹桥庄，县东二十余里。亦名金京潭。灌田极多。

　　井水港，在半山庄，县北七、八里。水源长由冈山溪回环数里而来，灌半屏、仁寿两庄田。大旱不涸。然未筑圳，田高者用桔槔引水，下者就田畔障支流入。

　　菱角港，在县北四十余里。东灌嘉祥里，西灌长治、维新二里田。周围二百余丈。中产菱角，故名。

　　茄苳坑，在半屏山庄，县东十余里。长流不竭，雨则涨满六、七尺。引以灌田。

　　冷水坑，在县东南四十余里。淡水会流于此，引以灌田。

　　附录

　　「诸罗县志」：凡筑堤潴水灌田，谓之陂。或决山泉、或导溪流，远者数十里、近者数里，不用筑堤，疏凿溪泉，引以灌田，谓之圳。远者七、八里、近亦三、四里，地形深奥，原泉四出，任以桔槔，用资灌溉，谓之湖、或谓之潭：此皆旱而不忧其涸者也。又有就地势之卑下，筑堤以积雨水，曰涸死陂；小旱亦资其利，久则涸矣。

　　「诸罗县志」：台地所最宜加意者，莫如水利、津梁。何则？地溥且长，田可以井。畏涝者，秋涨骤怒，海潮汇之，虽史起、郑白无所用其智力矣；畏旱者，因山泽溪涧之势引而灌溉，先王之沟洫浍川，讵异是哉？然穿凿泉源，旁通曲引，木石之用、功力之烦，既已不赀；而岁有冲决，修筑之费半于经始。故愚者怠于事而失其利，智者有其心而绌于力。且乡井之众，谋多不集；非官斯土者激劝有道，考其成功，不委诸草莽，即废于半涂耳。

　　（附）桥梁

　　按邑不产石，运载维艰，故少绵亘长桥，惟架木或编竹为之。然土松水涨，不能久固。「旧志」所载，如万丹桥、二桥仔、大甲桥、喜树仔桥等，或圯坏、或改隶，今悉裁之。小店仔桥，在仁寿里小店仔街，县北二十里。木梁，长二丈许，舆马俱可通。

　　鲫仔潭桥（俗呼二滥桥），县北四十里，地当孔道。康熙三十一年，南铬营参将吴三锡建；久坏。五十三年，乡民林鼎重建。今复圯。夏秋水满，以小舟济人（渡费甚轻，例给铺司走递辛劳）。冬春水浅，编竹覆土其上，舆马可通（桥亦系铺司自造，不累官民，亦一善策也）。

　　冈山溪桥，在嘉祥里，县北四十里。编竹覆土，舆马可通。

　　凤山港桥，在长治里，县北四十里。夏秋溪涨，用竹筏济人；冬春水浅，编竹覆土其上，以通舆马。康熙年间，庄民同建。

　　楠仔坑侨，在观音山楠仔坑街，县东十里。架木为桥，长二丈许，舆马可通。康熙年间，参将吴三锡建。后圯，居民相继修。

　　中冲崎桥，原在观音山里，今废未建。

　　赤山仔桥，在赤山庄，县东十五里。架木为桥。乡民建。

　　竹子港桥，在竹桥庄，县东二十里。架木为之。

　　陂腹内桥，在大竹桥里陂腹内庄，县东二十里。架木为之；高九尺，长十余丈。干陆二十一年，职员傅联选等建。

　　坑仔口桥，在下淡水，县东南五十里。架木为之。康熙年间，参将吴三锡建。寻圯，庄民相继修。

　　（附）津渡

　　按乾隆三年奉文：台地渡税，概行裁革；民资利济，行旅讴歌矣。旧有喜树仔渡、安平镇渡，今改隶；并裁。

　　硫磺水渡（亦称田尾渡），在县东七里大路之冲。宽十余丈，有潮流，小舟渡人（年贌税银二十两，为朱子祠香灯费）。

　　小硫磺渡，与硫磺水渡路相连，在县南七里。系南乡往来必经之地。有潮流，亦有舟楫停泊，以竹筏济人（「旧志」未载）。

　　兰波岭渡，在港西里，县东北四十里。小舟渡人（即上路头渡。渡税系府治万寿亭香灯之费）。

　　阿猴渡，在港西里，县东四十里。小舟渡人。

　　万丹渡，在港西里，县东四十里。小舟渡人（二渡即中路头渡）。

　　新园渡，在港西里，县东四十里。小舟渡人（即下路头渡。以上三渡，皆八社番掌管，贌渡为中元之资，官司怜恤竆番之意也）。

　　按以上四渡，俱系淡水溪渡；一水环流，分而为四。中浮沙洲一片，春冬水浅，不过数十丈间耳；夏秋泛涨，沙埔淹没，渡程几至四、五里。又系横流冲水而渡，常有济渡覆溺者。凡遇大水泛滥，往来宜慎。

　　排仔路头渡，在港东里，县东四十里。以竹筏济人。

　　万丹港渡，在兴隆庄，县西四、五里。阔约十余丈，系内海小门。从府治渡海及滨海村庄往来，必济斯渡。小舟渡人。

　　岐后渡，在兴隆庄打鼓山麓，县南七、八里。港阔三里许，往岐后贸易或采捕者经此。外为岐后汛，弁兵渔庄往交甚伙。小舟渡人。

　　二层行溪渡，在长治里，县北五十里许。溪北属台，溪南属凤。原有木桥，今废。小舟渡人（「旧志」入「桥梁」）。

　　蛲港渡，在仁寿里，县西北三十余里。海口小渡。

　　弥陀港渡，在维新里，县西北三十余里。以竹筏渡人，马、轿可渡。外通大海（「旧志」未载）。

　　仓廒

　　按天下仓储，天庾所关，预备最亟。至台地征本色而不征折色，且地卑湿、多风雨，建置尤繁。凤邑仓廒，在县治一，收贮近县庄里供粟；在府治四，收贮近郡庄里及舟运可至供粟。他如社仓及八社等仓，皆随地制宜，故创置不得不详云。

　　供正粟仓共五所：

　　一在县治，计三十八间（按「旧志」载十二间，内在兴隆庄七间、在观音山庄二间、赤山庄二间、半屏山庄一间，皆各庄管事自建自修。今皆在县治，因时定制，多不如旧云）。

　　一在府治东安坊，计二十一间（按「旧志」载：一在东安坊公馆西，计三十间；伪时建，名万年仓，后为各业户管事同修。一在东安坊公馆南新营尾，计一十一间；各业户自修建。一在东安公馆北，计五间；亦各业户自修建。今所存二十一间，皆未必如旧云）。

　　一在府治大埔，计二十间（新增建）。

　　一在安平镇，计二十五间（按「旧志」载：十间，伪时建，历年各业户管事同修。今增建十五间，皆县外庾也）。

　　一在府治钱局，计三十八间（「旧志」载三十二间。乾隆十二年奉文：台榖先实台仓，后准买运内地；付台湾府掌管，贮谷二十万石。台、凤、诸三万拨仓收贮，凤山就钱局旧仓增建六间，归府掌贮）。

　　社仓一所（按康熙四十八年，福建巡抚张伯行檄各县设立社仓，捐粟则官与绅矜共之，掌管则仓长与乡耆同之。出入听民自便，令各学教官查核其成。本县知县宋永清捐建七所，一在兴隆庄、一在下中洲、一在内土库、一在半路竹、一在半屏山过甲、一在下陂头、一在崁顶，各一间。今皆圯坏久废，惟万丹街另建一所二间）。

　　八番社社仓共八所（「旧志」载：放■〈纟索〉社一十七间、茄藤社二十四间、力力社三十六间、下淡水社一十六间上淡水社九间、搭楼社一十四间、武洛社八间、阿猴社七间、雍正四年奉文：豁免番妇征粟三千六百八十八石，议准存粟四千石，借给八社穷番籽本口粮十春借秋还，永不收息。每社建仓二间收贮，八社共仓廒一十六间为定额。余仓只借收贮买运兵眷粟石，非一定规制也）：一在放■〈纟索〉社，定额二间；一在茄藤社，定额二间；一在力力社，定额二间；一在下淡水社，定额二间；一在上淡水社，定额二间；一在搭楼社，定额二间；一在武洛社，定额二间；一在阿猴社，定额二间。

　　监仓一所（以贮监谷），在县治旧仓后，计五间。乾隆二十四年，知县王瑛曾新建。  
　 
卷三

　　风土志

　　风，行自上也；俗，习自下也。风以讽之，而俗成焉；然其本根率依乎土。台目郑氏挈内地数万人来居兹地，半闽之漳泉、粤之惠潮民。此其气习宜有沿传矣。惟其土轻松，四时之气恒辟而不阖，故强忍果毅之风亦逊焉。维圣人御宇，转移风化，壹之乎中和，范围不过、曲成不遗，将使蹋地歌呼之众，并习衣冠，宁特一二补救云尔哉？志风土。

　　其目五：气候（附岁时）、坊里、风俗、番社、番社风俗（附番语、番曲）。

　　气候（附岁时）

　　坊里

　　风俗

　　番社

　　番社风俗（附番语、番曲）

　　气候

　　台僻东南隅，地势最下，凤为尤甚。四面环海，遥隔重洋。其气候与内地悬殊，大抵暑多于寒。钟鼎之家，狐貉无所用；细民无衣无褐，亦可卒岁。花卉则不时常开，木叶则历年未落。瓜匏蔬菜之属，虽穷冬亦华秀：此寒暑之气候不同也。春冬频旱，夏秋频潦。东南云蒸则滂沱，西北密云鲜润泽；所以云行雨施，必在南风盛发之时：此雨旸之气候不同也。四时之风，南飓居多。七、八月间，因风击浪，楫为摧、樯为倾；其沙涛之声，远闻数百里。晓东暮西，风所自与中土顿殊：此风颷之气候不同也（「府旧志」）。

　　凤治如下淡水等处，冬少朔风，土素和暖。蕴隆之气，书为特甚。入夜转寒，未晡而露降，日出而雾消。

　　天气四时皆夏，恒苦郁蒸；遇雨成秋。比岁渐寒，冬月有裘衣者；至霜霰，则无有也。

　　「广东志」云：『岭南阴少阳多，故四时之气，辟多于阖。一岁间，温暑过半。元府常开，毛腠不掩，每因汗溢，即致外邪。盖汗为病之媒，风为汗之本。二者一中，寒疟相乘，其疾往往为风淫』。又云：『盛夏士庶出入，率以青布裹头；盖南风为厉，一侵阳明，病不可起』。此地正相同（「赤嵌笔谈」）。

　　旧称台地立春后，即御纱葛单袷之衣，可以卒岁。夏秋酷暑，烁金流石。今不尽然。清明阴雨，尚可披裘。盛夏早晚，凉生几席；惟烈日无风，热不可耐耳（「诸罗志」）。

　　旧称三、四月以后，雨连绵不绝，谓之秋霖。八、九月，乃不复有雨。今亦不然。夏秋竟多晴日，立春间有滂沱。盖入版图既久，阴阳之气，与中土渐近也。船至澎湖，则另一气候。未至尚穿棉，一至则穿葛（「漳州府志」）。

　　凤自淡水溪以北常苦旱，自淡水溪而南常苦潦。夏秋之间，近治里庄，田禾忧旱；而淡水一带，阴雨淋漓：不数里而雨旸顿异。

　　（附）岁时

　　正月元旦，家制红白米糕，以礼神祀先毕，诣亲友贺岁；主人出辛盘相款。往来交错，五日乃止。上元节多延道士诵经，谓之诵三界经；亦有不用道士，而自备馔盒礼神者。是夜，门首各悬花灯。别有善歌曲者数辈为伍，制灯如飞盖状，一人持之前导，行湤市中，丝竹杂奏，谓之闹伞。更有扮故事向人家作欢庆之歌，主人亦厚为赏赍。大抵数目之间，烟花火树在在映带，箫鼓喧阗（「旧志」又有：『无赖少年，挟鼠炮以角胜负，虽延烧衣履，不惜也』）。十六日，各市廛竞餍酒肉，名曰头压；自是月以为常。腊月既望，踵而行之，名曰尾压。

　　二月二日，城市乡村敛钱演剧，赛当境土神，即古春祈榖之意；尽月乃止。

　　三月行春祠礼：漳俗三月三日、泉俗清明日，备牲设醴，采鼠曲草和米粉为粿，祭享祖考。上坟之礼，自清明前后各十日，备牲醴筵品，举家男妇悉至祖坟省谒；并延戚属皆往，舆马络绎；祭毕宴回：亦追远一端也。

　　四月八日，僧童舁佛作歌，沿门索施，谓之洗佛；妇女多诣僧寺拜佛。

　　五月五日清晨，然稻梗一束，向室隅熏之，用楮钱送于路旁，名曰送蚊。门楣悬蒲艾兼插禾稗，谓可避蚊蚋；榕一枝，谓老而弥健。彼此以西瓜、角黍相馈遗。好事者于海口浅处，用钱或布为标，三板渔船争相夺取，胜者鸣锣喝采，号曰斗龙舟。午为小儿女结五采缕，男系左腕、女系右腕，名曰神鋉。

　　六月或朔、或望，家杂红曲米粉为丸，曰半年丸。

　　七月七日，士子多为魁星会，备酒殽欢饮；村塾尤盛。又呼为乞巧节，家供织女，称曰七星娘。纸糊彩亭，备花果酒饭，命道士献毕，将端阳所结丝缕剪断，同花果掷于屋上。以黄豆拌糖及龙眼、芋头属相馈遗，名曰结缘。十五日为盂兰会，数日前，好事者醵金为首，延僧登坛说法，设食以祀无祀鬼神，名曰焰口（又谓普度）。人家亦于是日追荐祖先，与清明同。更有放水灯者：头家为纸灯千百，晚于海边燃之。头家数人各手放第一盏，或捐中番钱一、或减半置于灯内，众灯齐燃；沿海渔船，争相攒取。沿户或三、五十家为一局，张灯结彩，陈设图画玩器，锣鼓喧杂，观者如堵。二月事毕，命优人演戏以为乐，谓之压醮尾；月尽方罢。

　　八月中秋，祭当境土神，与二月二日同；春祈而秋报也。是夜士子群集燕饮；山桥野店歌吹相闻。

　　九月重阳，为登高会。童子竞放风筝，如鸢、如宝幢、如八卦河洛图；缚小藤片，能因风作响。唯夜或系灯其上，官禁止之。

　　十一月冬至，家作米丸，祀先、礼神毕，卑幼贺尊长者，节略如元旦。有祖祠者，合族祭之，谓之祭冬。家团圞而食，调之添岁；即古所谓亚岁也。门扉器物各■〈麦占〉一丸，谓之饷耗。

　　十二月二十四日，各家扫尘。凡寺庙人家各备茶果牲醴，印刷幢幡、舆马、仪从于楮，焚而送之，名曰送神。至来岁孟陬四日，具仪如前，谓之迎神。二十五日，相传天神下降之日，家各斋沐焚香，莫敢狎亵。除夕前数日，以各种生菜泡水贮瓮内，以供新岁祭祀之用，名曰来年菜。是日，杀黑鸭祭神；作纸虎，口内实以鸭血或猪血生肉，于门外烧之，以禳除不祥。至馈岁、守岁等事，与内地不甚相远云。

　　附录

　　「赤嵌笔谈」：上元节，未字之女，偷折人家花枝竹叶，为人诟詈，谓异日必得佳婿。平民有毁伤他家墙垣或窃豕槽、鸡栏，亦谓一年大利。

　　「府旧志」：三月尽、四月朔望、五月初一至初五日，各寺庙及海岸各船鸣锣击鼓，名曰龙船鼓；谓主一年旺相。中秋夜，士子饮博达旦；制大月饼，朱书元字以斗采，取「秋闱夺元」之兆。侍御张鹭州有诗云：『画饼香中人尽醉，嫦娥亲见夺元归』。

　　坊里

　　县属原辖七里（仁寿、维新、长治、嘉祥、依仁、新昌、永宁）、二保（嘉树仔、土墼埕）、六庄（兴隆、半屏山、赤山、大竹桥、小竹桥、凤山）、一镇（安平）；康熙五十八年，「旧志」增港东、港西二里、观音山一庄，凡九里、七庄，保、镇仍旧。雍正九年，更定疆界，县北永宁、新昌、依仁三里，并土墼埕、喜树仔二保、安平一镇，统拨归台湾县管辖；新增文贤一里。今凡七里七庄，保、镇无。

　　兴隆庄，在县治。

　　长治里（一图，二图）、维新里、仁寿里：以上俱在县治北。

　　嘉祥里，在县治东北。

　　文贤里，在县治西北。

　　淡水港东里、淡水港西里：以上俱县治东南。

　　观音山庄，在县治东。

　　半屏山庄，在县治东北。

　　赤山庄、大竹桥庄、小竹桥庄：以上俱县治东北。

　　凤山庄（上庄、中庄、下庄），在县治西南。

　　附录

　　「诸罗杂识」：夫逐什一、权子母，中士之人入台之所由也。自郑成功集流亡，开屯戍，于时全台土旷，汉人间占草地（谓除草为田也。台人称庄社皆曰草地），与土番错。我朝置县，流移者踵相接，多莫知所自；乃渐有非商非农，潜窜里社，不务职业，张空拳，思攫金以西者。其始草地之民，闻乡音跫然以喜，巧佞者餂而附会，久益密。有司诘之，亦直任为族属婚媾而不移；乃至作奸犯科，伤伦理，助拳勇，长告讦，此非风俗之大蠹欤？佃田者多内地依山之犷悍无赖，下贫触法亡命，潮人尤多，厥名曰客；多者千人，少者数百，号曰客庄。朋比齐力而自护，小故辄哗然以起，殴而杀人，即匿其尸。先时，郑氏法峻密，窃盗以杀人论，牛羊露宿原野不设圉。国家政尚宽简，法网疏阔，自流移人多，乃渐有鼠窃为盗者。及客庄盛，盗益滋。庄主多侨居郡治，借客之力以共其租；猝有事，皆左袒。长吏或迁就，苟且阴受其私，长此安穷率？斗六以北客庄愈多，杂诸番而各自为俗，风景亦殊郐以下矣。

　　风俗

　　冠笄礼：人生成丁，于亲迎前数日，卜吉而冠，择戚属父母具庆者为宾，仿古筮日筮宾也。至期，置冠履鲜衣于竹筛，微烘以火，俗云除邪秽也。宾三梳婿发，而加之冠，三加之义也（或父母自为■〈巾卷〉发梳辫）。既冠，拜先祖，仿告庙也。次父母，父醮以酒，申戒辞，仿醮席也。次诸父兄宾长，诸父兄宾长皆答焉，重成人之道也。笄，不用妇人为宾，女盛饰拜谒，略与男同。醮酒，母命之。是日教以跪拜进退、献于舅姑尊长之礼，谓之教茶。

　　婚礼：订盟用庚帖及金银钏，名曰文定、曰小聘。亦有加彩币者。女家用庚帖，随轻重而报之。互用庚帖者，以谨始虑终，示无悔也。议婚后，女家遣人视男家且觇婿，名曰采家风。男则母或诸姆造女家觇媳，携金银簪亲插其髻，名曰插簪；犹北人之云插戴也。纳聘，曰献采、亦曰纳采。用婚启纳币，但柬仪物而已。此地亦有并纳聘、纳币而一之者；虽太简，亦不太悖于礼。亲迎，先期舂■〈米鬲〉莏丸，色红白相间，分送亲友。至期，张灯结彩，婿沐浴盛服，父率以告先祖，醮而命之，取竹筛盖其首；筛饰以朱，画太极八卦，示相生之义也。出乘舆，鼓乐鸣锣，亲友送彩灯前导，沿途放花炮，好事者乘马骑牛以从，虽遇官长不避。女家亦先期送丸亲友，亲友为之粲妆（即添妆）。至期，女亦沐浴盛饰以俟。婿入女门，驻轿庭除，从者捧雁入置几案。小舅三致食物，婿具仪答之；次致荷包，婿复以练裙（新妇即于是日加着坐轿），送小舅花炮。女出厅事，父醮以酒，母命之。侍婢捧雁，女外向举雁而拱者三；侍婢传雁从者，婿随雁出。父以紫帕蒙女首，紫姑（送嫁妇也）引女登舆。奠雁款婿御轮之礼，未有闻焉；送裙送袍，不知于义何取（小舅致物，皆以斗覆其底。冠笄日，或以大竹筛铺毡于上而拜，俗取团圆；然不雅甚矣）？妇入婿门，父以八卦红筛盖婿首；少者一人向新妇轿前揖，新妇以荷包赠之。婿执红筛盖新妇，出房揭盖头袱交拜，传杯就席，是为合卺之礼。厥明，见于舅姑。三日而庙见，拜舅姑，夫妇相向再拜。庙见日，新妇献茶于先祖毕，献舅姑，靴韈履膝衣之属以为贽，皆拜。次拜诸父诸母长亲卑幼，以次答之，分致靴韈膝衣，卑幼以荷包，名曰拜茶。既毕，舅姑宴新妇，诸母姑妗与焉；酒数巡起，撤新妇席，送妇家：仪节杀于内地（是日妇家以食物餪女，俗曰探房、亦名散茶。次日，妇乃入厨问理井臼苹蘩之事）。旋车或五日或七日，必待妇翁之请。婿及女至，谒先祖，奉贽于外父母，受而别其仪物答之。宴婿于外、女于内，酒数巡起，妇翁送席婿家答前贶，婿女俱辞归（亦有次日再请，因设帷帐馆婿与女，或一月二月者，谓之竖月）。

　　丧礼：父母疾笃，既绝，乃哭，袒括发、跣足擗踊。另置床迁尸，谓之搬铺；易箦之义也。沐浴饭含，袭以衣，扶坐中庭而哭之，祭以辞生，乃就敛床。敛既殡，凭棺哭，遍讣于亲友。结魂帛置灵座，铭旌；功缌之亲毕至，七日成服。食时上食，哭无时。吊于朔、望，七七之后止吊。百日乃卒哭，除灵谢吊；分胙于吊者，谓之答纸（设灵后，延僧道诵经，云为死者开冥路；五旬，再延僧礼忏，名曰做功果：巫觋之风甚矣）。除灵日，收魂帛于匣，祭奠则启之；罢上食。期而小祥、再期而大祥，遇朔、望哭奠于朝暮。中月而禫，犹素服，余衷未忘也（大祥计首尾二十四个月。邑有数月前而举大祥之祭、有计闰而扣除者，此皆薄待其亲而自便于己，断乎其不可也）。凡葬于卒哭之后者，前三日举哀，设朝暮奠，名曰开堂；亲友毕吊，曰辞堂。厥明，柩就车，为盖，结以五彩；魂轿、香亭之属毕具。亲朋素衣冠送之，或祭于道左；谢以帛。既葬，题主设祭而反，亲朋拜迎于道，谓之接主；偶而前导，曰行街。至家设座以祭，古之初虞也。亲朋吉服，请入拜，辞。三日至墓谢土神，谓之收灰。

　　凡祭于大宗，于春分、于冬至；祭毕饮福。台无聚族者，同姓皆与焉。家祭于忌晨、于元旦、清明、端午、中元、除夕。主未祔者，更于冬至。泉人日中而祭，漳人质明而祭。泉人祭以品馐，漳、潮之人有用三牲（鸡肉鱼）者，未免太简；盖沿海村落间有此，故至台亦相沿耳（更有祀菩萨于中堂而置祖先于左右者，是祀先不如祀神，厚其所薄而薄其厚，亦习而不察耳）。

　　各庄冠、婚、丧、祭，大略相仿。惟潮之大埔、程乡、镇平诸山客，其俗颇异；礼节皆以简为贵，略去者十之六、七。婚礼用庚帖食物，或银钱少许为定；纳聘，无币帛，不用婚启，以全柬开聘金杂物，曰送酒；请期，则只鸡樽酒而已。男不冠而女笄，曰上头。不亲迎，不用盖头袱，不鸣锣放花炮；富者用鼓乐。新妇至，合卺，亲朋毕贺；厥明而庙见，弥月而旋车。丧必延僧作道场，虽极贫必开冥路，七七尽而除灵。吊者祭则答之胙，香楮则答拜而不胙；不欲以一楮亏丧主之财，亦善俗也。葬不过七七，间三岁则挖视之；土燥，棺完好、色鲜，则掩之。或俟九年，拾其骸于瓦棺而复葬之；否则迁于他处。祭惟元旦、除夕、端午，余皆无之。清明祭于墓，尽日潦倒而还；无忌辰。

　　凡祭，极丰不过三牲，口诵祝词；遍请城隍、土地诸神，云祖先不敢独食也。夫侪祖先于神而并之，祖先能安坐而食乎？亦惑矣！

　　杂俗：田盛夏始播，不薅荼蓼而黍稷自茂。暇日，牵车服贾。潦水尽，入山斧大木为薪，储来春一岁之用。十月场功毕，判蔗为糖，牛醡之；至三、四月乃止。岁时伏腊，击鼓吹豳，斗酒相劳，熙熙乎击壤康歌之世矣。女不蚕织，以刺绣为能。自十岁以上，教之女红。工巧者，自赡其口，尚有赢余。然虽工无益于世，曷若纺织之为有用乎（昔称农不加粪、女不纺织，此自开辟之初言之。近今生齿日繁，坟壤近硗，小民薙草粪垆，悉依古法行之；勤耘耨、浚沟洫，力耕不让中土。纺织之业，如嘉祥里，村庄机抒声闻。篝烧掩映，童而习之；女子之嫁者，转相传授。数年来，男耕女织，风丕变也）！凡流寓，客庄最多，漳、泉次之，兴化、福州又次之。初辟时，风最近古；先至者各主其本郡，后至之人不必赍粮也。厥后乃有缘事波累，或久而反噬，以德为怨，于是有闭门相拒者。然推解之谊，至今尚存里闬也（惟市肆之间，漳、泉二郡常犄角不相下；官司化导之，不能止也）。土著既鲜，流寓者无期、功强近之亲，同乡井如骨肉矣。疾病相扶、死丧相助，棺敛埋葬，乡里皆躬亲之。贫无归，则集众捐囊襄事，虽悭者亦畏讥议。诗云：『凡民有丧，匍匐救之』。此风较内地犹厚。人无贵贱，必华美其衣冠，色取极艳者。靴韈耻以布，履用锦，稍敝即弃之。下而肩舆隶卒，裤皆纱帛。昔雷阳陈璸观察台湾时，躬以节俭训俗，衣惟布素、食无兼味，禁诸服饰奢侈者；积习已锢，亦未尽改。宴客必丰，酒以镇江、惠泉、绍兴，殽罄山海；青蚨四千，粗置一席。台属物价之腾，甲于大下；于是有彼此相胜，一宴而数十金者。观察粱文科近为条约，非婚祭大庆，不得过五簋；为民节财之意厚矣（人情约则知检、侈则傲放，大致然也。村野之家，日用食饮犹仔俭仆；城市纷华之地，矜炫耀以饰观。近年以来，生齿日繁，山穷樵采、泽竭罟网，物力甚诎，用度益肆。储无甔石，衣必绮纨；下至牛医马佣之辈、仆隶舆儓之贱，丝帛绫罗摇曳都市，古所谓服妖也。计长久者，当早见而防维之。记曰：『国奢示俭，尤在长民』。加之意也）。赌博一事，最为俗蠹。豪家子弟，自附雄杰之刘毅、倜傥之表耽，百万一掷，荡产倾家。其擅技操胜者，祇以供声色、恣醉饱，同归于尽。至无赖之辈，袖挟锱两，冀幸雉卢；坠落陷阱，酿为盗窃。长子孙者，宜父戒而兄勉之；司风化者，幸留心焉。妇女过从无肩舆，以伞蒙其首，衣服必丽、簪珥必饰；贫家亦然。村落稍远，则驾牛车以行。岁时佛诞，相邀入寺焚香，云以祈福。台人虽贫，男不为奴、女不为婢；臧获之辈，俱从内地来。此亦风之不多觏者。

　　附录

　　「旧志」：台郡，古荒服地。所聚庐托处者，非有祖贻孙承，世其家业也，大抵漳、泉之人来居之。此外，或自福兴而至，或自惠、朝而来。虽各循土风，而大端亦不甚远焉。兄弟患阋墙矣，台则同居常至阅世；葬地在必择矣，台则亲柩不致久淹。邻里诟谇，槟榔可以解粉；有无相通，倾囊亦所不惜。至于平原沃野，有竹木果实之饶；滨海溪渠，萃鱼盐蜃蛤之利。服贾则用舟楫，任载必需车牛。农无火耕水耨之瘁，商有水纨毡裘之华。岁不再收，济以麻菽，家有隙地，并莳花蔬，则农之无遗力也；若夫巾帼之流，从容就义、白首完贞，所在多有，则女之能立节也。乃淳未、朴未尽返者，何也？昔者岐、丰之地，文、武治之，而兴让畔之风；政、亥继之，而为惨刻之习。是移而易之，不在伤肌肤之效也。夫服饰■〈攒，曰代贝〉侈、应酬豪华，全台之敝俗也。凤山自县治北抵文贤里等处，俗略与郡治同。由县治南至金荆潭一带，稍近乔野；自淡水溪以南，则番汉杂居，而客人犹伙好事，轻生健讼乐斗，所从来旧矣。噫！衣食者，生民之大命也，而台俗宴会之设，动费中产。即厮役牧竖，衣曳绮罗；虽贩妇村姑，妆盈珠翠。男不耕而食者有之，女不织而衣者有之。积习不变，伊于胡底？虽冠婚丧祭，与内郡同，但缛节太烦而真实不足，浮费过盛而权舆难承。孔子曰：『礼，与其奢也宁俭；丧，与其易也宁戚』。信斯言也，将淳可尽还、朴可尽返，海外之治，蒸蒸近古矣。

　　民俗颇知好义，公事捐输，争先恐后。殷实慕善，轻赀中人，量力勉效。此风自是近古。至于惟正之供，粟米登场，课争上仓，催科不甚烦督责也。

　　台俗，女婢多过期不遣，深可悯恻。独不念陶靖节「此亦人子」之言乎？况阖门出入之间，或至败坏家法，切宜戒之。

　　仪礼：知死者赠，知生者赙；若馈奠则从主人，未闻吊客有供馈奠之礼。家礼奠用香烛酒果，已是随俗。台人赠赙之义不讲，反侈陈奠物；牡牢酒醴而外，罗列肴馔果蔬，或二、三十席。剪纸为车马、人物，将以鼓乐谊阗闾里；生者滋扰，死者不宁，是何礼哉！故遇族党戚友之丧，随分相助。至于吊祭，则或用只鸡樽酒、或用脯羞果品，如俗所名馔盒者，亦无不可；以将其诚，而有合于朱子香烛酒果之礼。如此行之，岂不两得哉？至赙襚之礼，古有含襚赙赗：贝玉曰含、衣被曰襚、钱帛曰赙、车马曰赗。含、襚以送死，赙、赗以佐生，皆所以矜恤丧家，助其敛葬也；今人送纸钱焚为灰烬，何益丧家？不若复赙、赗之礼。虽不必用珠、玉车马，而金帛、钱榖之类，视其家之有无贫富、情之远近厚薄，自片衣尺帛、百钱斗粟以上，无不可行也。

　　台俗最朴厚：凡身有重丧，庆贺之礼皆废；不得已往来亲友家，俱用白衣冠。盖以谁无父母，原无一毫避忌之迹也。

　　台之居丧，朔、望哭奠，尽乎礼矣。但惑于佛之说，七日成服，或择日成之。富家则每旬礼忏，或朔、望念佛。三旬日名曰女婿旬，婿延僧道礼佛；其余皆子嗣自延僧竖纸幡于门，一昼夜一幡，若九昼夜则九幡，名曰做功果、还库钱（做功果之说，儒者弗道，时俗多行之。然为报亲，于理尚未碍。至所谓开地狱、弄铙钹等名目，置亲何地？亦近优剧。明理者断不宜效也）。

　　凡亲丧，七日内即择地卜葬，殊少停柩。葬期，妻女妇媳女戚无远近必送尽哀，扶衬窀穸；乡闾助工役，不佣雇。尊富者祭奠酬谢如礼，而近繁缛；平民贫乏，唯戚属薄奠、里邻走纸而已。未百日，男不剃头；未阕服，女不簪珥。小祥内，朔、望朝夕追荐哭泣，贫富皆然。此居丧之大概也。

　　俗尚演剧，凡寺庙佛诞，择数人以主其事，名曰头家；敛金于境内，演戏以庆。乡间亦然。台俗尚王醮，三年一举；此送瘟之义也。附郭乡村皆然。境内之人，鸠金造木舟，设瘟王三座，纸为之。延道士设醮，或二日夜、三日夜不等；总之，末日盛设筵席演剧，名曰请王。执事俨恪，跪进酒食。既毕，将王置船上，凡百食物器用财宝，无一不具，送船入水，顺流扬帆以去。或泊其岸，则其乡多厉，必更禳之。每一醮动费数百金，省亦近百焉。虽穷乡僻壤，莫敢恡者。

　　民间斋醮祈福，大约不离古傩。近是，最慎重者曰王醮。先造一船曰王船，设王三位（或曰一温姓、一朱姓、一池姓），安置外方，迎至坛次。斋醮之时，仪仗执事、器物筵品，极诚尽敬。船中百凡齐备，器物穷工极朽，糜金钱四、五百两，少亦二、三百两。醮毕、设享席演戏，送至水滨，任其飘去（纸船则送至水滨焚之）。夫傩以逐疫，圣人不妨从众。至云船泊其地，则其乡必为厉，须建醮禳之；噫！神聪明正直而壹者也，岂有至则为厉而更禳之理？且人亦何乐为不见益己而务贻祸于人之事耶？此理之不可信者也。

　　番社

　　平埔熟番（共八社。按八社村居错落，环植莿竹，周围或数亩、或数十亩不等。中为番厝，旁种果木、积贮廪囷，牛豕圈栏井井有条。社之前后左右，即其田园，与汉人乡井无异也）：上淡水社（一名大木连，在县南四十里）、下淡水社（一名麻里麻仑，在县南四十里）、阿猴社（在县东南四十里）、塔楼社（在县东南五十里）、武洛社（一名大泽机，在县东南六十里）、力力社（在县南六十里）、茄藤社（一名奢连，在县南六十五里）、放■〈纟索〉社（一名阿加，在县南七十里）。

　　山猪毛归化生番（内附四社，共五社）：山猪毛社、小毛孩社、万里笃社、山无仑社、加六堂社。

　　傀儡山归化生番（共二十七社）：八丝力社、礁老其难社、加少山社、加蚌社、加无朗社、施汝腊社、北叶安社（一名心武里）、山里留社、锡干社、加走山社、拜律社、毛丝丝社、何律社、施率腊社、礁网易氏社、七脚亭社、加无朗社、加笼雅社、陈阿修社、礁朥加物社、益难社、加泵社、务朗逸社、陈阿难社、加者惹也社、勃朗锡干社、望仔立社。

　　琅峤归化生番（共十八社）：琅峤社、猫仔社、绍猫厘社、猪朥束社（一名地蓝松）、合兰社、上哆啰快社、蚊率社、猴洞社、龟朥律社、猫笼逸社、猫里毒社、滑思滑社、加锥来社、施那隔社、新蛲牡丹社、下哆啰快社、德社、栗留社。

　　卑南觅归化生番（共六十五社）：治本社、射马干社、吕加罔社、拔望社、百马以力社、礁朥那狡社、里踏里社、八搭礼社、八丝阁社、老朗社（以上一十社在卑南觅西）、募陆社、大龟文社、闷闷社、里立社、朝猫篱社、加那打难社、哆啰网曷氏社、嘪屡里奶社、礁里亡社、那作社、吗朥的社、加留难社、龙鸾社、搭祺文社、■〈虫间〉仔仑社、哆啰觅则社、屡们社、猫美葛社、大狡社、礁猫里力社、搭琳搭琳社、大德讫社、射巳宁社、射腊眉社、朥北社、大板陆社、柯末社、罔雅社、大里力社、七脚亭社、大枣高社、朥哈社、■〈虫间〉仔弼社、确只零社、大乌万社、（以上三十五社在卑商觅南）、本弯社、米箕社、新八里罔社、旧八里罔社、加里房曷社、郎也郎社、干也猫嗌社、须那载社、株嘪烟社、株粟社、窝律社、甘武突社、瓮■〈纟索〉社、邦也遥社、丁也老社、礁朥社、加洛社、加那突社、巴鸠郁社、沙别社（以上二十社在卑南觅北）。

　　附录

　　何乔远「闽书」：东番夷不知所自始，居澎湖外洋海岛中，起魍港、加老湾、打鼓屿、小淡水、双溪口、加里林、沙巴里、大帮坑，皆其居也。断续千余里，种类甚蕃，别为社。社或千人、或五六百人，无酋长，雄者听其号令；惟好勇喜斗。昼夜习走，足皮厚茧，履荆莿和平地，速不后奔马。有隙，邻社兴兵，期而后战，相杀伤；次日即解怨，往来如初。地多暖，无水田，治畬种术，禾熟拔其穗，粒非比中华稍长。采苦草杂酿为酒，间有佳者。男妇杂作，女常劳、男常逸。有盗贼则严剔之，戮于社；夜门不闭，禾积场无敢窃者。人精用镖，长五尺有咫。山多鹿，冬时合围捕之，获若邱陵。始皆聚居海滨；明嘉靖末，遭倭焚掠，乃避居山，始通中国。漳泉人充龙、烈屿诸湾，译其语，与贸易；今则日盛。

　　沈文开「杂记」：台郡土番种类各异，有土产者、有自海舶颿来及宋时零丁洋之败遁亡至此者。聚众以居，男女分配，故番语处处不同。

　　「稗海纪游」：诸罗凤山番，有土番、野番之别。野番在深山中，迭嶂如屏，连峰插汉，深林密菁，仰不见天，棘刺藤罗，举足触碍；盖自洪荒以来，斧斤所未入。野番巢居穴处，血饮毛茹，种类实繁。其升高陂巅，越菁度莽之捷，可以追惊猿、逐骇兽。平地诸番恒畏之，无敢入其境。客冬，有赖科者欲通山东土番，与七人为侣，昼伏夜行；从野番中越度万山，竟达东面。东番导游各社，禾黍芃芃，比户殷富。谓苦野番间阻，不得与山西通，欲约西番夹击之。又曰：寄语长官，若能以乒相助，则山东万人凿山开道，东西一家，共输贡赋，为天朝民矣。有当事者能持其议，与东番约期夹击，剿抚并施，烈泽焚山，夷其险阻；则数年后，未必不变荆棘为坦途而化盘瓠焚筰为良民也。

　　「东宁政事集」：土番非如云、贵之猫獠猺獞，各分种类聚族而居者也。社之大者不过一、二百丁，社之小者止有二、三十丁。见在各社，有正副土官，以统摄番众；然亦文项蒙头，无分体统。考其实，即内地里长、保长之役耳。

　　「台海采风图」：内山绝顶有社，名曰嘟嘓。其番剪发，突睛大耳，状甚恶。足指如鸡爪，上树如猿猕，善射好杀。无路可通，土人攀藤上下，与近番交易，一月一次，虽生番亦慑焉。惟惧炮火，闻声即跳遁。

　　「台海采风图」：社番南弱于北。南路内山邦尉等社凶番，常出杀掠。通事忧之，常求北社每年二次差目番二人，名曰出海，带器械、番众至南社，谕令不得肆恶，违则剿之。盖南社被北社虔刘苦毒，故闻之奉令惟谨也。

　　「旧志」：由淡水再入深山，又有状如猿猱，长仅三、四尺，语与外社不通，见人则升树杪；人视之，则张弓相向。

　　「番俗杂记」：内山生番，野性难驯；焚庐杀人，视为故常。其实，启衅多由汉人。如业主管事辈，利在开垦，不论生番熟番，越界侵占，不夺不餍；复勾引伙党，入山搭寮，见番弋取鹿麂，往往窃为己有，以故多遭杀戮。又或小民深入内山抽藤锯板，为其所害者亦有之。康熙六十一年，官斯土者议：凡逼近生番处所，相去数十里或十余里，竖石以限之，越入者有禁。凤山八社皆通傀儡生番，放■〈纟索〉社外之大武、力力、枋寮口、埔姜林、六根，茄藤社外之粪箕湖、东岸庄，力力社外之仑仔顶、四块厝、加泵社口，下淡水社外之槟榔林庄、新东势庄，上淡水社外之新槟榔林庄、抽仔林，阿猴社外之揭阳仑、柯柯林，搭楼社外之大武仑、内卓佳庄，武洛社外之大泽机溪口，俱立石为界。自加六堂以上至琅峤，亦为严禁，不许透越。

　　「使槎录」：雍正癸卯，心武里女土官兰雷为客民杀死，八歹社、加者膀眼社率领番众数百，暗伏东势庄，杀死客民三人，割头颅以去。文武宣示兵威，勒缉凶番，两社遯逃，仅得二髑髅以归。维时附近生番，加走山社、礁网曷氏社、系率腊社、毛丝系社、望仔立社、加笼雅社、无朗逸社、山里目社呈送番豕、卓戈纹、番蓝，盖愿来归化计七百余口，各社岁输鹿皮五张，不衣不裤，惟于私处以布围绕，土官衣状如毠■〈沙上毛下〉，风吹四肢毕露。毛丝丝社女土官弟劳里阮头戴竹方架，四围用红羽缨织成，中有黄花纹，远望如锦缠竹上，名达拉吗；亦有饰以孔雀毛者。云非土官不敢加首。

　　甲辰四月，旧归化山里留社土官珍理觅挈佳者、惹叶社公廨兰朗则加则、加单社公廨礁鹿子卓、摆律社副土官彩文、柯觅社公廨余基卯等献送户口册共五百二十名口，附贡加喇巴（篾蓝盖）八、咿洞（即卓戈纹）四、番豕二。据称：圣天子爱养黎元，下逮番庶，闻风归化。土官有戴豹皮帽者，名力居楼大罗房如豹头形，眼中嵌玻瓈片，周围饰以朱英，帽后缀以豹尾。亦有戴头箍者，名粤曼。插以鸟羽十余枝，参差排列；垂发二缕，云其妻之发。衣熊豹皮，名曰褚买。内披短衣，曰鸽觅；下体尽露，惟于私处围乌布一片，名曰突勿。亦有胸前搭红绿卓戈纹者，名曰噶拉绿；用红哔吱折碎，间以草丝，番妇用口染成青绿，经纬错综，颇为坚致。各佩一刀，名曰夺佳。另有网袋，名细敲；皮袋，名落母：皆以贮行装者（同上）。

　　「番俗六考」：琅峤十八社外，尚有高士港社、是人杰社、佳诸来社、怀里社、咬人土社、滑事滑社。

　　卑南觅，系番社总名。在傀儡山后，中有高山，相传七十二社。赴社水路仅容杉板船，悬崖石壁，无可泊处。农仔农社有深沟一道，船至，土番群立岸上；船梢抛索，土番接索挽进，即泊沟内。若无接挽，沟外无可泊处。大龟纹、谢必益诸社，俱有路可通。或云：自粪箕湖入傀儡山，行二日可至；鸟道盘旋，跋履匪易。外此则穿荆度莽、越岭攀藤，尤难施步矣（同上）。

　　红头屿番，在南路山后。由马沙矶放洋东行，二更至鸡心屿，又二更至红头屿。小山孤立海中。山四围平旷，傍岸皆礁，大船不能泊，每用小艇以渡。山无草木，番以石为室，卑隘不堪起立。产金，番无铁，以金为镖镞枪舌。昔年台人利其金，私以贸易；因言语不谙，台人杀番夺金。后复邀琅峤番同往，红头屿番尽杀之。今则无人敢至其地矣（同上）。

　　或云：琅峤山后行一日至猫丹，又二日过丹哩溪口至老佛，又一日至大乌万社，又三日过加仔难社、朝猫篱社，至卑南觅社。番长名文吉，辖达里、武甲七十二社，岁输正供银六十八两零。南仔郎港可以泊船。由卑南觅一日至八里扪，又一日至加老突；文吉所属番界止此。至打水安一日，又二日至芝母兰，共五社；又行五日至直加宣社：俱系北路生番。此皆人迹罕到之区，虽贡赋有征、道里可稽，然鲜亲至其地者（同上）。

　　凤山东南一带崭岩参嵯，足迹不至。山前则加蚌、山猪毛、望仔立等七十二社，上连诸罗之务来优、下及凤山之谢必益；山后则卑南觅七十二社，北通崇爻、南极琅峤，悉为傀儡番巢穴。每社各土官一，仍有副土官、公廨；小社仅一土官。大社辖十余社、或数社不一，共五十四社（同上）。

　　按琅峤社乔木茂盛、长林蓊荟，鱼房海利，货贿甚多；原听汉民往来贸易，取材捕采。六十年台变，始议：地属窵远，奸匪易匿，乃禁不通；唯各番输饷而已。方今圣化覃敷，普天率土俱倾心效顺。计其道里，水陆程途止有百余里。如枋寮为商民聚伙、军匠辐辏，居然乐土；距琅峤水路止在瞬息、陆程仅四十里，呼吸相通，非鞭长不及。在德不在险，此之谓也。

　　卑南觅在傀儡山后，北抵诸罗崇爻社、南极琅峤老佛滨、东南大海、西联傀儡，高低错落六十六社。卑南觅为诸社之长，番黎计万有奇；人民罕至，不侵不叛，实为东藩外障。康熙三十五年，纳饷归输。因六十年台变，卑南觅、琅峤、加六堂、小琉球、南仔仙等处，以山界隔远，虑为贼薮，定为禁地。雍正三年，台镇林、知县杨招抚卑南觅等社。七年，社长直里直以甘心向化事呈请，仍准通商贸易，年征饷银六十八两七钱。按其地势情形，穷山极谷，穴处岩栖，委蛇盘曲约六百五十余里；硗确峣岖，仅栽薯芋。惟武突、沙则老、郎邦、也遥四社，岁捕鹿甚多；治本、射马干二社，出有槟榔。他若东北诸社，或编藤器；西南等社，出有苎仔、薯榔、卓戈纹之类，祇堪糊口。非有广土平窝，堪任耕作，与山前平埔八社大相径庭也。但其性贪而见小，略施以恩，则欢欣鼓舞；稍有不及，则怨望心生。在官司慎简通事诚实，以洽其心。至于社棍，多以凶器透越，实为边防贻蠹。故为善后防维之计，首重除棍长奸之条，而贤有司抚绥禁扰；虽属异类，亦愿输诚。至谓僻远荒服，易为奸薮；则不如番汉原不相谋，奸民绝迹之区，政为海外维藩之固者也。

　　「使槎录」：小琉球对东港，地广约二十余里。久无番，社饷同琅峤卑南觅，皆邑令代输。山多林木，采薪者乘小艇登岸，水深难于维系；将舟牵拽岸上，结寮而居。近因侦缉余孽，所司绝其往来矣。

　　「番俗六考」：自卑南觅而北，有老郎社、美基社、八里扪社、农仔农社（一名南仔郎）、须劳宰社、独马烟社、株栗社、猫武骨社、佳唠突社、猫蛮社、白逸民社、佳落社、瓮■〈纟索〉社，离北路崇爻社地界百有余里，人烟断绝。自卑南觅而南、有吕家莽社、谢马干社、知本社、朝猫篱社、咬■〈口留〉兰社、宁峦社、谢已宁社、干仔弼社、干仔仑社、■〈豰，月代豕〉只■〈罒上令下〉社、打早高社、大乌万社，离琅峤地界六七十里，亦鲜人迹。

　　番社风俗

　　缅惟太古，衣皮茹实、上巢下窟，可以安居；污尊杯饮，可以观礼；篑桴土鼓，可以观乐：不交不争，自求自足；沕穆之民也。今或架木而处，团饭而食，反跖而坐，酒将进而先尝，食虽少而必遍；悯穷老而收恤，遇长者而却行；醉饱欢呼，歌舞蹋地：虽质胜而野，与末俗文胜实寡者略矣。有能宣上德意，因其所明、祛其所蔽，徐化其犷悍难驯之气，施殷少师八条之约，而归之于信义，亦无怀葛天之世矣。因分类悉纪于左：

　　上淡水等八社风俗（社名见前番社）

　　居处：屋名曰「朗」。筑土为基，架竹为梁，葺茅为盖，编竹为墙，织蓬为门。每筑一室，众番鸠工协成，无工师匠氏之费、无斧斤锯凿之烦，用刀一柄，可成众室。正屋起脊，圈竹裹草，标左右如兽吻状，名曰「律」（武洛名曰「打蓝」）；示观美也。社四围，植竹木。贮米另为小室，名曰「圭茅」。或方或圆，或三五间、十余间毗连；或以竹草成之，基高倍于常屋。下木上簟，积谷于上；每间可容三百余石。正供收入，递年轮换。夜则鸣锣巡守，虽风雨无间也。

　　饮食：种秔稻、黍糯、白豆、菉豆、番薯。又有香米，倍长大，味醇气馥；为饭逾二、三日，香美不餲。每岁种植，只供一年自食，不交易；价虽数倍不售也。岁时宴会，鱼肉鸡黍，每味重设。大会则用豕一，不治别具。饮酒不醉不止，兴酣则起而歌舞。舞无锦绣被体，或着短衣、或袒胸背，跳跃盘旋如儿戏状。食物馁败生蛆，欣然饮之。酒以味酸为醇。汉人至，则酌以待，欢甚；出番妇侑酒，或六七人、十余人，各斟满椀以进。客逐椀皆饮，众妇欢然而退；倘前进者饮、后进者辞，遂分荣辱矣。客惟尽辞不饮为善。

　　衣饰：男裸全体，女露上身。自归版图后，女着衣裙，裹双胫；男用鹿皮或卓戈纹、青布围腰下，名曰「抄阴」（武洛曰「阿习」）。惟土官有着衣履者（迩年来渐被声教，番无男、妇俱制短衣裤过市中，几与汉人无异；土官则竟衣裘帛矣）。男女喜簪野花围绕头上，名「蛤网」；插鸡羽，名「莫良」（武洛曰「伊习」，力力曰「马甲奴葛」），犹汉言齐整也。性好洁，冬夏男女日一沐。赤体危立，以盂水从首淋下，拭以布；或浴于溪。用鹿豕脂润发，名「奇马」。恐发散垂，各以青布缠头（或以草），冬夏不除（自乾隆二十三年巡道杨景素谕令薙发如制，今番男剃发编辫，冬戴帽、披裘无异矣）。俗爱少恶老；长须者虽少亦老，故拔髭须（名「心力其峨峨」）至头白不留一须。每日取草擦齿，愈黑愈固。项悬螺钱，名「兴那」；手带铜镯或铁环，名「圭留」（力力社曰「劳拔」）；脚带铁环，名「石加来」：皆以饰美，故男女并带之。又麻达用咬根任（即萨豉宜），系镯鸣声；另用铁片系腰间以助韵。传送文移，行愈疾、声愈远，谓暮夜有恶物阻道，恃以不恐。穿耳惟茄藤、放■〈纟索〉、力力三社，或以木贯之，名「劳宇」。

　　婚嫁：不择婚、不倩媒妁。女及笄，构屋独居；番童有意者，弹嘴琴逗之。琴，削竹如弓，长尺余，以丝线为弦；一头以薄篾折而环其端，承于近弰弦下，末迭系于弓面。齩其背、爪其弦，自成一音，名曰「突肉」。意合，女出而招之同居，曰「牵手」。逾月各告于父母，以纱帕、青红布为聘（富者用纱帕，贫者惟青红布）；女父母具牲醪会亲友以赘焉。谓子曰「阿郎」，婿亦同之。既婚，女赴男家，洒扫屋舍三日，名曰「乌合」。此后男归女家，同耕并作，以谐终身。夫妻反目，夫出其妇、妇离其夫，不论有无生育，均分舍内什物，再牵手出赘（近日番社亦知议婚，令媒通好，以布帛、酒果或生牛二，先行定聘礼。亦有学汉人娶女，不以男出赘者。至汉人牵番女，仪节较繁；近奉严禁，其风稍息）。

　　丧葬：土官故，挂蓝布旛竿、鸣锣，轝尸遍游通社，名曰「班柔少里堂敖敖」；通社闭户。尸游归家，用板合成一盝，置尸于内（近年亦仿用汉人棺櫘者）。殓以平日衣服什物各半，诸亲各送青蓝布一丈或鹿皮一张，同什物与盝，葬所卧床下。妻子迁居别室（近年亦有择葬山阜原野），本家及亲各酹以酒。奠毕，锢其户归。无论老少，仍别牵手。其子孙则胸背披蓝布二片，谓之「挂孝」；约及期年去之。余番有丧，悉如土官，惟不敢游尸耳。

　　器用：饮食用椰瓢，名「奇麟」；不用箸，以手攫取。近亦用粗椀，名「其矢」；竹箸，名「甘直」。灶支三木，泥以土或用石甃，名曰「六难」。锅曰「巴六」。汲水用大葫芦，曰「大蒲仑」；近亦用木桶。坐皆席地，或藉鹿皮。饮食宴会，蹲踞而食。近始制桌椅，以待汉客；番众仍架竹为凳，而蹲踞席地之风少减矣。衣粮多贮葫芦内，远出亦担以载行袋。近行用竹筒，名「斗笼」，贮香米饭以御饥。又编竹为霞篮，其制圆；小者容一、二斗，大者可三、四石。番无升斗，以此概米粟黍豆多寡；与北路大肚诸社同。藤笼以藤为之，有底、有盖、或方、或圆、或猪腰形，用以贮物。至弓矢镖槊，亦与北路同。刀长止尺许，或齐头、或尖叶，函以木鞘；男妇外出，系于腰间（近年土番往来城市，亦罕见此）。以坚木为木牌，高三尺余、阔二尺余如龟壳形，绘画云鸟，内横一木，手执之以蔽身。

　　附录

　　「使槎录」：凤山一邑仓谷，多于淡水各社，堆贮修盖仓廒悉令土番缮治，已属派累；至司纳出入，有社房、有对差或经管仆役，诸番绝不与闻。及遇霉■〈黑贞〉兼之猴鼠侵耗、或官吏侵盗缺少，俱责令各番赔补。从前有司总利番民蚩愚，剥削侵吞，苦累实甚。余饬所司，仓廒祇许令土番在外协同看护；至仓内榖石及修理仓房，不得混派一草一木：稍知警惕（按雍正四年，奉文：各社番课将谷折银，今此弊遂绝）。

　　「番俗六考」：武洛社，八社中最小。性惊悍，逼近傀儡山。先是，傀儡生番欺其社小人微，欲灭之。土官纠集社番往斗，大败，生番戮其众无算。由是傀儡慑服，不敢窥境。其子孙作歌以颂祖功；冬春捕鹿、采薪，群歌相和，音极亢烈。生番闻之，知为武洛社番，无出以撄其锋者。

　　山猪毛等四社、傀儡山等二十七社风俗（卑南觅等七十二社附此。社名并见前番社）

　　居处：于山凹险隘处，以小石片筑为墙壁，大木为梁、大枋为桷，凿石为瓦；不虑风雨，惟患地震。大枋、大石为床，番布为裀。另为木架置高处，将所割髑髅饰以金，聚其上。汉人非奉公差偕通事同往，鲜敢入其室。寓宿者，率铺鹿皮被褥，宿于石崁之下。

　　饮食：种薯芋、黍米以充食。种时男妇老幼皆往，无牛只犁耙，惟用铁锥锄凿栽种。芋熟，置大竹扁上，火焙成干，以为终岁之需。外出，亦资为糇粮（煨芋时火燃数十里，照耀光亮）。土官畜鸡犬，却不食；余番则以竹木及豢豕、捕兽为活。天旱亦知祈祷：通社男女五日不出门、不举火、不食烟，惟食芋干。得雨后，亦不出门五日，谢雨，名曰「起向」。酒以黍米合青草花同舂，草叶包煮。四、五日外，清水漉之；贮瓮一、二日，即有酒味。聚饮以木椀盛酒，土官先酌，次及副土官、公廨，众番相继而饮，醉则争雄，易生杀心。山前山后，例于五年，土官暨众番百十围绕，各执长竹竿，一人以藤球上掷，竞以长竿刺之，中者为胜，番众捧酒为贺。名「托高会」。岁时，以黍米熟为一年、月圆为一月。社小番栽种黍米薯芋，土官抽取十分之二；射猎獐鹿、山猪等兽，土官得后一蹄。

　　衣饰：披发裸身，下体乌布围遮。隆冬，以野兽皮为衣；熊皮非土官不敢服。天雨，则以槺榔叶为、衣为笠。各社头皆留发，剪与眉齐，草箍似帽。以野草黑齿。两耳穴孔，用篾圈抵塞，以大耳垂肩为美观；番妇亦悦大耳儿者。土官、副土官、公廨，至娶妻后，即于肩背、胸膛、手臂、两腋，以针刺花，用黑烟文之。正土官刺人形，副土官、公廨祇刺黑花而已；女土官肩臂、手掌亦刺墨花：以为尊卑之别。捕鹿时，以鹿皮为搭身、皮帽、皮鞋，驰逐荆棘，不畏险阻。俗尚白，凡做年、婚嫁皆尚白。头以鸟羽为领围于顶，或用螺壳、或用草珠海石，串如贯珠。农事之暇，男则采藤编篮、砍木凿盆，女则织苎、织布。惟土官家织红蓝色布及带头织人面形，余则不敢。各社生番持与熟番交易珠布盐铁，熟番出与通事交易（按番社交易以布、盐、铁易之，就货折银，价甚贱。若买以银钱，虽多不售）。

　　婚嫁：未婚时，男女歌唱相合。既野合，始告父母聘之。聘以刀布铁盐，土官取其半。反目日，实时分离，男再娶、女别嫁，不以为忌。土官彼此结婚，不与众番婚娶。归化番女，亦有与汉人为妻室者，往来倍亲密。土官无论男女，总以长者承嗣。长男娶妇、长女赘婿，家业尽付之；甥即为孙，以衍后嗣。无姓氏，三世外即互相嫁娶。孙祖或至同名，子多者或与伯叔同（大抵番初生即以初至其家之人名之，故字多相同）。亲朋相见，以鼻彼此相就一点；小番见土官，以鼻向土官项后发际一点，取亲爱之意。一男则娶妇，一女则赘婿；男多听招赘，女多听聘娶。幼男女与长男女同。未婚嫁相奸不论；已婚嫁犯奸，土官罚以牛酒。

　　丧葬：父母兄弟故，家业器用，一家均分；死者亦一半。裸体不着衣布，就所住屋挖穴埋之，四围立石片。先后死者，次第坐葬穴中。无棺木，只以番布包裹，或鹿皮而已；其一分物件置尸侧。大石为盖，米粥和柴灰■〈麦占〉石罅，使秽气不泄。妇产死，山顶另开一堀埋之，不与同穴。本社有丧，通社男女为服二十余日，亲属六月。土官死，则本社及所属各社同服六月。其服身首缠披乌布，通社不饮酒、不歌唱。父母之丧，长男、长女身披乌布，头荷斗笠，谓不敢见天也。服满、射鹿饮酒、除乌布，谓之撤服。

　　器用：所用什器，多以藤篾为之。捕鹿弓矢及镖，则以竹为之。弓无弰，背密缠以藤，苎绳为弦，渍以鹿血，坚韧过丝革。射，搭箭于左。箭舌长二寸至四寸，箭翎略似汉制，而剪其弰。镖长五寸许，铁镞锋锐长二寸许，有双钩，长绳系之；用时始置箭端。遇鹿麂，一发即及；虽奔逸而绳挂于树，终就获焉。杀人亦伏长林丰草间，先以镖射之；中镖倒，乃近而杀之。以鹿皮为裤、为履。最喜鼎铛、铜铁、米、珠、盐、布、哔吱、梳篦。下山则腰佩短刀，手执镖槊、竹箭、木牌等械；背负网袋，内贮薯芋、衣物，行戴于首。凡近山麓村墟或与番社熟惯及有戚属者，生番多三五成群，来往庄中。社番间有角口，无斗殴者。有犯，土官令公廨持竹木横击，将其器物尽掷弃。卑南觅社有犯及获兽不与豚蹄，以背叛论，即杀之。

　　附录

　　「使槎录」：傀儡生番，动辄杀人，割首以去；髑髅用金饰以为宝。被杀之番，其子嗣于四个月释服后，必出杀人，取首级以祭。大武、力力尤鸷悍，以故无敢轻历其境。饮食、居处，传说不一。有云：若辈在深山中，首蒙鹿皮，胸背间用熊皮蔽之。喜食大龟，用火炙熟，刀劈啖之；以壳为什器。龟卵剥去软皮，和盐少许而食。獐鹿取其肉，用石压去血水晒干，出山易盐、布、米珠。遇铁及铅子、火药，虽倾其所有以易不顾也。芋极长大而细腻，番以为粮。熟后阴干，每食少许，以水下之，可终日不食。

　　番贫莫如傀儡，而负嵎蟠蜛，自昔为然。红毛、伪郑屡思剿除，居高负险，数战不利，率皆中止。近则种类渐多，野性难驯；且幼习镖刀、拈弓矢，轻禽狡兽，镖箭一发无逸。凶顽嗜杀，实为化外异类（同上）。

　　卑南觅系番社总名，与傀儡山相连。货则鹿脯、鹿筋、鹿皮、獐皮、麂皮、苎藤，果则蕉实、菠萝、蔗、檨、柑、柚、槟榔、毛柿。土番日食薯芋、黍秫、金瓜。盐自曝，用鹿豕鱼酒则上珍。服饰富者乌布为衣，哔吱为抄阴、为方■〈衤曼〉，如平埔熟番之制。衣着更短，贫者以鹿皮、苎衣蔽体矣。耕作无牛，亦无铫鎒，仅用一锄阔三寸、柄长一尺，屈足伏地而锄。捕鹿，用猎犬、弓矢、镖刀、网罗。婚嫁，男女十余岁时，男以镖为定；迄成婚，略无聘礼。反目，男女各择匹偶方离。产儿，用冷水浴；双胎为不吉，委道旁即徙居。父母亡，视若路人；惟为兄弟姨妹服，亦仅除草珠而已。

　　琅峤等十八社风俗

　　居处：筑厝于岩洞，以石为垣、以木为梁，盖薄石板于厝上。厝名「打包」；前后栽植槟榔、蒌藤。至种芋艺黍时，更于山下竖竹为墙，取草遮盖，以为栖止；取获毕，仍归山间。男女不分间架，惟铺石版、隔衽席而已。

　　饮食：诸番傍岩而居或丛处内山，五谷绝少。斫树燔根，以种芋魁；大者七、八斤，贮以为粮。收芋时，穴为窖，积薪烧炭，置芋灰中，仍覆以土。聚一社之众，发而噉焉；甲尽则乙，不分彼此。日凡三餐。不食鸡。有传红毛欲杀生番，俱避远匿，闻鸡声知其所在，逐而杀之；番以为神，故不食（番俗多不食鸡，不特琅峤已也）。深山捕鹿，不计日期；饥则生姜嚼水，佐以草木之实，云可支一月，或以煨芋为粮。无火，则取竹木相锯而出火。海滨多石，各番于空洞处，倾晒海水成盐。收米三次为三年，则大会；束草为人头，掷于空中，各番削竹为枪，迎而刺之，中者为「麻丹毕」（华言好汉也）。各番以酒相庆，三日乃止；与傀儡略同。

　　衣饰：男女多着鹿皮。或织树皮苎麻为布，极粗厚，日以作■〈衤曼〉、夜以被体，曰「张面」。妇短衣曰「鸽肉」，男短衣曰「琅袍」。剪纸条垂首曰「加笃北」，或为草箍束发曰「腊」。手足亦用铜镯曰「打腊」，或以鹿尾束胫曰「打割」。每换年，男女簪野花或缠以金丝藤，相聚饮会。亦以黍熟为年。插鸟羽于首，或串海螺壳、树实，红白相间长数十围，系于颈或手腕间以为观美，番妇更甚。

　　婚嫁：琅峤一社，喜与汉人为婚。以青布四疋、小铁铛一口、米珠斤许为聘（米珠串成数围，各色相间，系于颈）。临期备牲醪，白之所亲及土官成婚。番无姓名，以父名为姓、以祖名为名。如祖名为甲、父名乙，即呼其子为乙礁巴甲（礁巴者，番语口吻率用是）。各番结婚，不问伯叔之子，自相配偶；惟土官则不与众番婚。男女于山间弹嘴琴、鼻箫，歌唱相和，意投，则野合。各以佩物相贻，乃告其父母、土官另期具豕酒，会土官、戚属，赘入妇家。反目，男再娶，妇将所生子女别醮。犯奸被获，男女各罚牛酒；违者，鸣社及土官攻之。未婚嫁者不禁。其俗重母、不重父：同母异父，俱为同胞；同父异母，直如陌路。凡有家务重事，止问其母与兄，父不与闻。呼父曰「阿妈」，称叔伯、母舅如之；呼母曰「惟那」，称婶母及妗亦如之。夫妇相称以名。产后同所生子浴于溪中，与北路同。一产二男为不祥。将所产子缚于树梢至死，并移居他处。

　　丧葬：番死就厝内筑石洞以葬，石版封固覆以土。生者不别迁。丧服则衣白袿、围白布，与别社以乌布为服又不同。

　　器用：社内有制床者，名曰「笃笃」；亦设而不用，仍席地寝处。铁器火药，最喜用为捕鹿之具；与汉人交易，虽多价不惜也。盐则不甚惜，以海滨得自晒用。镖曰「武洛」、刀曰「礁杰」、弓箭曰「木拉」、锅曰「巴六」、鱼网曰「下来」。

　　附录

　　「番俗六考」：琅峤各社，俱受小麻利番长约束，代种薯芋、生姜为应差（小麻利、即琅峤一带生番也）。番长及番头目，男女以长承袭。所需米珠、乌青布、铁铛，汉人每以此易其鹿脯、鹿筋、鹿皮、卓戈纹。路多险阻，沿海石■〈石兆〉而行，经傀儡山；非数十人偕行，未敢轻践其境。琅峤诸社隙地，民向多种植田亩；今有司禁止，悉为荒田。沿海如鱼房港、大绣房一带，小船仍往来不绝。土番之俗与汉人不同：不知姓字，不知年月生辰。父母外，无伯叔甥舅之亲，无祖先祭祀之礼。男女皆跣足裸程，以短衣蔽其上，以青布围其下。番妇又用青布裹胫，头上多戴花草。男约十四、五岁，或编藤箍腰，使娴于奔走；拔去髭须，不留身上一毛。女发稍长，断其半，以草束之。齿用生草染黑。穿耳孔，以木环贯其中。手带镯，或铜、或铁。鸟翅垂于肩、螺具悬于项相夸诩，以为美观。俗重生女，不重生男；以男则出赘于人，女则纳婿于家。婚嫁之初，男吹嘴琴，女出与合；当意者，告于父母，具酒食邀饮同社之人。既成配偶，名曰「牵手」；一切耕作，番妇同之。偶有不合，不论有无生育，辄出其夫，所有家私则平分焉；番妇复牵手于他番。产子，同婴儿赴水濯之。疾病无医药，惟濯于河；曰；大士置药于水以救我。冬日亦浴水中以为快。死则悬黑布于竿，鸣锣使同社闻之。所有器皿衣服，与生人均分；将死者应得之数，同其尸埋于门内之右。三日后，会集同社启土取死者出，各酹以酒，然后葬；葬无棺椁。不晓卜筮，凡出门樵猎，必听鸟声以占吉凶而后往。无寒暑，夜必炉榾柮于地，环而寝坐其侧；樵采获稻皆然。无榾柮，则折薪、扫败叶同热至旦。其卢舍高地四、五尺，广狭如舟形，门柱皆昼五采。常扫地，不着一尘。四围，植椰树、修篁。家无被褥，寝以鹿皮。厨无鼎灶，杙三足于地以架锅。碗则用椰瓢，箸则用手指。米，随日而舂。酒、嚼米而成。客至，酌以相敬，必先尝而后进。手各带两铁圈，走则相撞有声。所执镖枪长五尺许，取物于百步之内。弓用坚劲之竹为之，以麻绳涂鹿血为弦、以鸟羽竹矢为翎。耕田以草生为候，秋成日谓之一年。土官有正副，大社五、六人，小社三、四人，各分公廨；有事，则集众于廨以听议。能书红毛字者，号曰「教册」，掌注销入之数。削鹅毛管濡墨横书，自左至右，不直行（「旧志」）。

　　平地近番，不识不知、无求无欲，日游于葛天、无怀之世，有击壤、鼓腹之遗风。往来市中，状貌无甚异；惟两目拗深瞪视似稍别。其语，多作都卢嘓辘声；呼酒曰「打喇酥」、烟曰「笃木固」。相传元人灭金，金人有浮海避元者，为飓风飘至，各择所居，耕凿自赡；数世之后，忘其所自，而语则未尝改。终岁不知春夏，老死不知年岁。有金钱无所用故不知蓄积。秋成纳稼，计终岁所食有余，则尽付曲蘖。无论男女，皆嗜酒。屋必自构，衣必自织。绩麻为网、屈竹为弓，以猎以渔，罔非自为而用之。腰间一刀，凡所成造，皆出于此；惟陶冶不能自为。得铁则取涧中两石自捶之，久亦成器。社推一、二人为土官，非滇、广征贼税、劫杀拥兵自卫者比（「稗海纪游」）。

　　文身皆命之祖父。刑牲会社众，饮其子孙至醉，刺以针，酣而墨之。亦有壮而自文者。世相继，否则已焉；虽痛楚，忍创而刺之，云不敢背祖也「诗罗志」古传文身以避蛇龙之害，句吴已然。番以针刺肤，渍以墨汁，遍体青纹如花草，台阁之状。番俗裸以为饰，社中以此推为雄长，番女以此愿为婚媾；故相尚焉）。

　　每秋成、会同社之人赛戏、饮食过年，名曰「做年」。男妇尽选服饰华丽者披裹以出，壮番结五尺鸟羽为冠。酒浆、菜饵、鱼鲊，席地陈设，递相酬酢。酒酣、度曲为联袂之歌；男居前二、三人，其下妇女连臂踏歌，曲喃喃不可晓，声微韵远，颇有古意。每一度齐咻一声，以鸣金为止（「台湾志略」）。

　　夫妇亲■〈目匿〉，虽富无婢妾、僮仆；终身不出里闬，行携手、坐同车，不知有生人离别之苦。不为窃盗穿窬、不识博奕；种织、渔猎、樵采之外，浑乎混沌之未凿也（「诸罗志」）。

　　按番俗，以女承家。凡家务悉以女主之，故女作而男随焉。番妇耕稼备尝辛苦，或襁褓负子扶犁；男则仅供馌饷。

　　郡邑附近番社，亦三、四月插秧。先日猎生，酹酒祝空中；占鸟音吉，然后男女偕往插种，亲党饟黍往馌焉（将捕鹿，亦必先听鸟音，卜吉凶。鸟白色，尾长，即荜雀也；番曰「蛮在」。音宏亮吉，微细凶）。

　　番地土多人少，所播之地一年一易；故颖栗滋长，薄种广收。

　　番稻七月成熟，集通社阄定日期，以次轮获。及期，各家皆自蠲牲酒以祭神；遂率男女同往，以手摘取，不用镰铚。归则相劳以酒。

　　社番择空隙地，编藤架竹木，高建望楼。每逢稻田黄茂、收获登场之时，至夜呼群板缘而上，以延睇遐瞩。平地亦持械支柝，彻晓巡伺，以防奸宄。此亦同井相助之意。

　　收成后，于屋傍别筑室，围以竹菔、覆以茅苫，连穗倒而悬之，令易干，名曰「禾间」。其粟名「倭」，粒大而性■〈麦占〉，略似糯米。蒸熟摊冷、以手掬而食之。

　　番无碾米之具，以大木为臼、直木为杵，带穗舂令脱粟，计足供一日之食。男女同作，率以为常（臼以巨木为之，高二尺余、径三尺许，虚其中；旁通三、四小孔，覆于地上。凿其面如锅底，盛米于内，番妇执杵以舂；舂则左右其手。昏暮之间、黎明之候，丁东之声远迩相间）。

　　番女织杼，以大木如楮栳，凿空其中，横穿以竹，使可转，缠经于上；刓木为轴，系于腰，穿梭阖而织之。以树皮合葛丝织毡，名曰「达戈纹」；以色丝合鸟兽毛织帛，采各色草染采，斑斓相间。又有巾布等物坚致。

　　番已娶者名曰「暹」，调奸有禁；未娶者名「麻达」。番女年及笄，任自择配。每日梳洗，麻达有见之属意者。馈鲜花、赠芍归荑，遂与野合，告父母成牵手焉。

　　番俗初产，母携所育婗嫛同浴于溪，不怖风寒。盖番性素与水习，秋潦骤降，溪壑涨盈，腰掖葫芦，径度如驰。有病亦取水灌顶，倾舄而下，以浑身烟发为度。未发，再灌；发透，则病愈。

　　番妇育儿，以大布为襁褓。有事耕织，则系布于树，较枝桠相距远近，首尾结之，若悬床然。风动枝叶飒飒然，儿酣睡其中，不颠不怖。饥则就乳之，醒仍置焉。故长不畏风寒，终岁赤裸，扳缘高树，若素习然。元次山「思大古诗」云：『婴孩寄树巅，就水捕■〈鱼鸟〉鲈；所欢同鸟兽，身意复何拘』！与此大相类。不可谓社番非无怀、葛天之民也。

　　番无年岁，不辨四时，以刺桐花开为一度。每当花红草绿之时，整洁牛车，番女梳洗盛妆饰，登车往邻社游观，麻达执鞭为之驱。途中亲识相遇，掷果为戏。行人有目送之而称其艳冶者，男女均以为快。

　　台地未入版图以前，番惟以射猎为生，名曰「出草」；至今尚沿其俗。十龄以上，即令演弓矢；练习既熟，三、四十步外，取的必中。当春深草茂，则邀集社众各持器械、带猎犬，逐之呼噪，四面围猎。得鹿则刺喉吮其血，或禽免生啖之；咸其脏腹令生蛆，名曰「肉笋」，以为美馔。其皮，则以易汉人盐、米、烟、布等物。

　　番俗从幼学走，以轻捷较胜负。及长，一日能驰三百余里，虽快马不能及。秋淋泥泞，星夜驰公文能速达；臂带铁钏、手执铜瓦，走则以瓦扣钏，一步一击、不疾不徐，远闻数里，亦忘疲焉。

　　农事既毕，各番互相邀饮；必令酒多，不拘殽核。男女杂坐讙呼；其最相亲爱者，亚肩并唇，取酒从上舄下，双入于口，倾流满地，以为快乐。若汉人阑入，便拉同饮；不醉不止。

　　归化已久，熟番亦知稼穑为重。凡社中旧管埔地，皆芟刈草莱成田园；虑旱潦者，亦学汉人筑圳，从内山开掘，疏引溪流以资灌溉（开圳引水，竭力甚于汉人。旧种田插秧，获稻无常时；收成以手摘穗。近亦依岁时种获，鲜用鎌铚）。

　　番女有缈绵氏之戏，即秋千也；以缈为飞、以绵氏为天，意以为飞天耳。每风和景明，招邀同伴，堆髻盘花、靓妆丽服，以银钱珊瑚珠贯肩背，条脱缠腕、累累相比，欢呼游戏。台人有『云霭碧梧飞彩凤，花移丹桂下姮蛾』之句，咏其事。

　　台番涵濡德化，亦有礼让之风。卑幼遇尊长，却步道傍，背面而立；俟其过，始随行。若驾车，则远引以避。如遇同辈，亦停车通问，相让而行：不可以蛮俗鄙之也。

　　鹿场多荒草，高丈余，一望不知其极。逐鹿因风所向，三面纵火烧焚；前留一面，各番负弓矢、持镖槊，俟其奔逸，围烧擒杀。汉人有私往场中捕鹿者，被获，用竹杆将两手平缚，鸣官究治，谓为误饷；相识者面或不言，暗伏镖箭以射之。若雉兔则不禁也（「番俗杂记」。番所获鹿箸肉，悉呈土官，番众仅得鹿脏；亦亲上敬长之意也）。

　　新官莅任，各社土官瞻谒，例有馈献；率普通事书记醵金，承办羊豕、鹅鸭、惠泉、包酒，从中侵渔，不止加倍。

　　生番素喜为乱；苟有不足，则出山屠杀商民。然抚此类也，若专以威，则难捣其穴；或柔以惠，则难饱其贪。要当示之以威武、怀之以德意，驾驭有术，不敢背叛。且各社自树其党，不相统辖；力分则薄，较易绳束。又其俗尚杀人，以为武勇；所屠人头挖去皮肉、煮去脂膏，涂以金色，藏诸高阁，以多较胜，私为豪杰云（「海上事略」）。

　　生番杀人，台中常事。此辈虽有人形，全无人理；穿林飞箐，如鸟兽猿猴。抚之不能、剿之不忍，则亦未如之何矣。惟有于出没要隘必经之途，游巡设伏，大张炮火，虚示军威，使彼畏惧而不敢出耳。然此皆由于地广人稀，不辟不聚之故；不尽由侵扰而然。盖生番所行之处，必林木丛茂、荆榛芜秽，可以藏身；遇田园平埔，则缩首而返，不敢过。其杀人割截首级，烹剥去皮肉，饰髑髅以金，夸耀其众，众遂推为雄长。野性固然；设法防闲，或可稍为敛戢，究未有长策也。然则将何以治之？曰：以杀止杀、以番和番，征之使畏、抚之使顺；辟其土而聚我民焉，害将自息。久之生番化熟，又久之为户口贡赋之区矣。

　　台湾归化土番散处村落，或数十家为一社、或百十家为一社。社各有通事，听其指使。所居环植竻竹。社立一公所，名曰「公廨」；有事则集。耕敛仅给家食，不留余蓄。日事田猎，取麋鹿獐麂为生。其俗：男女同川而浴。未婚娶者，夜宿公廨，男女答歌相慕悦，而后为夫妇，拔去前齿。齿皆染黑，传所谓「黑齿雕题」者乎！性好勇尚力，所习强弩、铁镖、短刀，别无长刃利戟、藤牌、鸟鎗之具。或与邻社相恶，称兵率众，群然哄斗；然未尝有步伐止齐之规。斗罢散去，或依密林、或伏草莽，伺奇零者擒而杀之。所得头颅携归社内，受众称贺；漆其头，悬挂室内，以数多者称为雄长。要其战争，长于埋伏掩袭之谋、利于巉岩草树之区、便于风雨冥晦之候。若驱之于平坂旷野之地，则其技立穷。且可以制其死命者有二：其地依山，并不产盐；断绝其盐，彼将摇尾求食矣：一也。春夏之际，其地雨多而露浓，故一望蓊翳；隆冬之日，则一炬可尽，彼将鸟兽散矣：二也。夫生之杀之，其权在于我，土番岂能为吾患乎？若利其有而资之以盐，任社商剥克而不之禁，令凿齿之伦铤而走险；乃复不察地势、审利害，苟且动众，而曰土番能战也，岂不谬哉！大凡土番虽称殊悍，而颇近信；倘招之以义、抚之以恩，明赏罚、善驾驭以导之，吾见耕者猎者安于社、敬事赴公者服于途，其风犹近古也（「理台末议」）。

　　红毛始踞时，平地土官悉受约束；犯法杀人者，剿灭无孑遗。郑氏继至，立法尤严，诛夷不遗赤子；并田畴庐舍废之。诸番谓：郑氏来，红毛畏逃；今郑氏又剿灭，帝真天威矣。故其人既愚，又甚畏法。郡县有财力者认办社课，名曰社商。社商又委通事、伙长辈使居社中，凡番一粒一毫，皆有籍稽之。射得麋鹿，尽取其肉为脯，并取其皮。二者输赋有余；然脧削无厌，视所有不异己物。平时事无巨细，悉呼男妇孩稚供役，且纳番妇为妻妾。有求必与、有过必挞，而番人不甚怨之。苟能化以礼义、风以诗书，教以蓄有备无之道、制以衣服饮食冠婚丧祭之礼，远在百年、近则三十年，将见风俗改观，率循礼教，宁与中国之民有异乎？余谓欲化番人，必如唐韦皋、宋张咏之治蜀，久任数十年，不责旦暮之效，然后可。噫！盖亦难言矣。又有暗阻潜挠于中者，则社棍是也。谋充伙长、通事，熟识番情、复解番语，父死子继，流毒无已。社商有亏折耗费，此辈坐享其利；社商率一、二岁更易，此辈虽死不移。利番人之愚，又欲番人之贫；愚则攫夺惟意，贫则力不敢抗。即有以冤愬者，番语咮离，不能达情；通事颠倒以对，番人反受呵谴。是举世所当哀衿者，莫番若矣！乃以其异类且岐视之，见其无衣，曰：是不知寒；见其雨行露宿，曰：彼不致疾；见其负重驰远，曰：若本耐劳。噫！若亦人也。马不宿驰、牛无偏驾，否则致疾；牛马且然，而况于人乎！抑知彼苟多帛，亦重绨矣，寒胡为哉；彼苟无事，亦安居矣，暴露胡为哉；彼苟免力役，亦暇且逸矣，奔走负载胡为哉？异其人，何必异其性（「稗海纪游」）。

　　乾隆二年，巡台御史白起图等奏准：嗣后汉人不得擅娶番妇，番妇亦不得牵手汉民。违者，即行离异。汉民照民苗结亲例，仗一百离异；土官、通事照民苗结亲媒人减一等例，各仗九十；地方官照失察苗民结亲例，降一级调用。其从前已娶、生有子嗣者，即行安置为民，不许往来番社，以杜煽惑生事之端（咨稿）。

　　乾隆二十三年，巡道杨景素行文：各社番黎久沐圣化，宜令矱发如国朝体制，以昭一道同风之盛（初，各社番众尚有末尽奉行者，后县官集土官训谕之，今尽遵制，彬彬乎衣冠文物之风矣）。

　　（附）番语

　　各社音多不同，今本「诸志」，略举其概。

　　天为务临。日为咿喇哈。月为咿达。夕为务阑。星为萨哈阑，为嗳萨拿夕。风为麻哩。雨为喇麻拿，为乌达。云为喇漠。雷为临萨哈。电为力吧力吧。虹为打喇包该。霜为乌弗打。露为喇漠哈。雾为萨喇吗，为吗喧。天明为吗喇吗哈。日午为喇丹。入夜为煞火。寒为吗哈喇夕。暑为吗喇辣。早为猫勺唎麻拿。久雨为乌屯者喇麻拿。

　　地为乌吻。山为嵂，为木艮。水为喇淋。海为地淋，为麻滃。溪为包，为阿汪。潭为阿煞。陂为达漠。圳为噶哈噶。井为潦哈。泉为思吗潦唎淋，为务扪。火为喇步。

　　耶妈，父也；一曰阿兼。摆奄，母也、姑也；母一曰儿喇。麻箕，祖父也。雾雾，祖母也。茅撤哩，伯也、叔也。喇油喇补，伯叔母也。若佳，兄也；一曰撤哩麻撤（句）。迷老，弟也；一曰撤哩麻奴喇（句）。阿芒，夫也；一曰媚家。歹喇，妇也；一曰鸡家奴（句）。喇补麻撤，姊也。喇补吧一，妹也。茅摆堂上，翁也、岳父也。阿夕瓜堂上，姑也、岳母也。猫喇补，母舅也。阿实瓜，母姨也。妇吧哩，嫂也。妇吧哩吧一，弟妇也。阿六江，子也、女也；子一曰阿喇、女一曰阿喇拿（句）。打喇连，女婿也、儿媳也；婿一曰佳喇六（句）。阿喇撤哩，侄也。阿喇雾雾，孙也。阿呶喇补，外甥也。阿■〈一上亡下〉阿■〈一上亡下〉，男子也。女曰摆摆。土官曰甲必丹。

　　叙麻格者谜路，士人也。临吗哈，农夫也。吻奴哩补，工匠也。吗哩拿阿哻，客商也。曰妈嫫（下句仿此）、曰麻煞者稍，老人也。曰阿喇喇、曰佳喇歪，少年也。吗哈吧者稍，长人也。吧若，矮人也。曰妈仁、曰妈良，曰麻目底六，美妇也。曰麻阿、曰妈古癞，丑妇也。曰万拿者稍、曰麻毒鸡角姑笼，人众也。老里，我也。呶，汝也。扪喇打因拿，成婚也。妈姥者谜苏，怀孕也。黑麻拿，生子也。仳哩哩（句），召客会饮也。妈萨，祖先也。打打害稍稍，神也。麻夫阑，鬼也。吗嘶，病也。死曰吗歹、曰吧吧潺。死而复生曰麻苏哈。

　　乘吗鲁哈鲁，拜也。他都君（君依土音），跪也。密衮，坐也。曰临马秣、曰马打郎，行也。曰异马轳、曰石跟，跑也。吟吻，言语也。吗哈吧沙（句），訾骂也、斗殴也；斗殴一曰麻吧吧台（句）。拿把喇（句），强有方也。乌弗临（句），柔弱也。曰戏麻喇夕、曰麻哩古，睡也。猫雾箕勿箕，醒也。路买（句），度曲也。番自赛戏，曰事戏。

　　身曰麻哻。头曰乌。颅曰蒙峨，目曰麻撤。面曰撤密。鼻曰律、曰昂峨斯。耳曰撤哩喇。曰曰务哩。吻曰摹突。唇曰务分。齿曰哩本。舌曰喇哩喇。喉曰卓考。肩曰歹一八。手曰利马、曰谜喇夕。乳曰都都。心曰阿穆、曰阿目（目土依音）。腹曰务译、曰谜苏。脐曰务夕。膝曰希足遁。足曰阿撤、曰丁丁。发曰物夕。眉曰甲八。须曰喇律、曰呓呓。一曰阿打。二曰利撤。三曰直鲁。四曰咿吧。五曰哩骂。六曰咿临。七曰秘都。八曰打卢。九曰阿舍（舍依土音）。十曰猫夕矢。百曰谜打哈苏。千曰谜阿打沙力。万曰谜阿打漫。有曰咿拿。无曰猫勺。多曰漫拿。少曰吧译士牙。是曰阿哈。非曰谜阿呢。

　　庄谓之阿喇哈。社谓之萨鲁屯。屋谓之都粉、谓之打咯。门谓之麻吻。墙谓之麻哻都粉。田谓之乌妈。桥谓之达踏。船谓之阿满、谓之阿纲。花谓之衣袭、谓之都喇喇。

　　草谓之哈没噶、谓之吧夕。竹谓之乌虾。木谓之衙截。

　　册籍谓之谜路。字谓之苏喇。纸谓之吧力吧、谓之龙阿蒙。笔谓之苏力。墨谓之麋奴。扇谓之吧吧译。弓谓之务格儿。箭谓吧哈。矢谓之茅必希。刀谓之试落、谓之乌律。车谓之箕辚、谓之打哩吉。

　　银谓之麻哩毒。钱谓之吗呢。铁谓之麻哩。铜谓之麻哩务哩。锡谓之都哀。

　　布谓之衣幙。绸缎谓之如噶噶。帽谓之打喇独、谓之噶姑母。衣谓之姑喇袭。裤谓之加水。袜谓之霎霎务。鞋谓之达打毕、谓之霎屏。被谓之霎霎呼。帐谓之哈哈产。床谓之喇丹。

　　榖谓之独独。米谓之新沙、谓之博。酒谓之译、谓之务哈、谓之打喇酥。饭谓之罗漠、谓之开生。粥谓之务拿。

　　蔬谓之辣辛。槟榔谓之阿迷希。荖谓之阿辣噶。烟谓之打吗嘓。食酒谓之迷底打。食饭谓之麻目吉打。锅谓之打泥溺。

　　马谓之哈阿麻。牛谓之鸾。羊谓之优。鸡谓之卓瓜、谓之孤甲。狗谓之阿都。猪谓之猫雾。豹谓之阑里阑。鹿谓之门阑、谓之没。鱼谓之试干、谓之腾。鹅谓之打姑麻一。鸭谓之哈拿哈拿。捕鹿谓之麻噶阿喇哈。捕鱼谓之艮米落试干。骑马谓之没阿吧。骑牛谓之麻吧历。

　　（附）番曲

　　按八社番曲，虽纪歌词，其实无常调。每一人歌，群拍手而和；就现在景结撰作曼声，非有一定歌曲也曼声，非有一定歌曲也。

　　武洛社颂祖歌：嘻阿浩孩耶嗄（此句系起曲之调）！乜连纠（先时节），镇唎乌留岐跌哪（我祖先能敌傀儡），那唎平奇腰眉（闻风可畏）。镇仔奇腰眉（如今傀儡尚惧），唭耳奄耳罩散嗄（不敢侵越我界）。

　　下淡水社颂祖歌：巴干拉呀拉呀留（请尔等坐听），礁眉迦迦汉连多罗我洛（论我祖先，如同大鱼）；礁眉呵干洛呵连（凡行走必在前），呵吱妈描歪呵连刀（何等英雄）！唹吗礁卓举呀连呵吱吗（如今我辈子孙不肖），无罗嗄连（如风随舞），巴干拉呀拉呀留（请尔等坐听）。

　　搭楼社念祖被水歌（此系起曲之调）：加斗寅（祖公时），吗搏唭唠浓（被水冲击），搭学唭施仔捧（众番就走）；磨葛多务根（走上山内），佳臾其加显加幽（无有柴米），佳史唭唹吗（也无田围），麻踏掘其搭学（众番好艰苦）！

　　阿猴社颂祖歌：咳呵呵咳仔滴唹老（论我祖），振芒唭纠连（实是好汉）。礁呵留的乜乜（众番无敌），礁留乜乜连（谁敢相争）！

　　上淡水社力田歌：咳呵呵里慢里慢那毛呵埋（此时系耕田之候），唭唹老唭描嗄咳（天今下雨）；唭吧伊加圭朗烟（及时耕种），唭麻列唭呵女门（下秧锄草）。唭描螺螺嗄连（好雨节次来了），唭麻万烈其嘻列（播田明白，好来饮酒）。

　　力力社饮酒捕鹿歌：文唠唭哑奢（来赛戏），丹领唭漫漫（种了姜），排里唭黎唉（去换糯米），伊弄唭唠力（来酿酒）。麻骨里唭唠力（酿成好酒），匏黍其麻因刃临万唭唠力（请土官来）；妈良唭劳力（酒足后），毛内力唭文兰（去捕鹿）。毛里居唭丙力（捕鹿回），文唠唭哑奢（复来赛戏）。

　　茄藤社饮酒歌：近呵款其歪（请同来饮酒），碓年临万临万歪（同坐饮酒），描呵那哆描呵款（不醉无归）。代来那其歪（答曰多谢汝），嘻哆万那呵款其歪（如今好去游戏）；龟描呵满碓款其歪（若不去游戏，便回家去）。

　　放■〈纟索〉社种姜歌：黏黏到落其武难马凉道毛呀其唹吗（此时是三月天，好去犁园）；武朗弋礁拉老歪礁吗嗼（不论男女老幼），免洗温毛雅觅刀吗林唭万万（同去犁园好种姜）。吗米唭万万吧唎阳午凉蔼米唭唎呵（俟姜出后，再来饮酒）。

　　琅峤社待客歌：立孙呵网直（尔来琅峤），六甲呵谈眉谈眉（此处不似内地）；那鬼呵网直务昌哩呵朗耶（尔来无佳味供应），吗踈吗踈（得罪得罪）！  
卷四

　　田赋志

　　合区宇而计之，赋之繁重，台为最。然昔之人不病焉者，则地有余羡而田亩轇輵也。自流亡日集，履亩勘丈，厘疆界，杜侵欺，民或不享田之利而反畏赋之累，于是并其田而去之者。幸际圣天子仁恩优渥，画野经方，援照轻则以定章程，革伪郑繁苛色目；偶有凶旱，蠲赈动逾数十万。民沐休养之恩、歌太平之泽，亦惟有力田劝课，撙节爱养，并享乐利之休焉耳。志田赋。其目七：田园、租赋、户口（即人丁）、番饷（附生番归化折纳鹿皮价银）、杂饷（附官庄、盐课、当税）、经费、耗羡（附养廉）。

　　田园

　　租赋

　　户口

　　番饷

　　杂饷（附官庄、盐课、当税）

　　经费

　　耗羡

　　田园

　　按内地田园论亩，二百四十弓为一亩，六尺为一弓。台地田园论甲，每甲东西南北各二十五戈，每戈长一丈二尺五寸。其丘段之方圆、曲直、宽狭不等，则计尺寸折算。计一甲，约内地十一亩三分一厘零。雍正九年题准：自七年以后，新垦田园援照同安下沙则例化甲为亩。每甲折内地弓步，计一十一亩。

　　旧额田园，共五千零四十八甲六分零。田二千六百七十八甲四分九厘零（内上则一千八百零四甲三分八厘零，中则一百八十七甲二分二厘零，下则六百八十六甲八分八厘零）。园二千三百六十九甲七分一画零（内上则七百三十八甲五分一厘零，中则二百二十九甲二分一厘零，下则一千四百零一甲九分八厘零）。

　　递年新垦并新收田园，共六千八百六十甲九分一厘零、又一百二十九顷七十八亩一分零：

　　康熙二十四年新垦田园，共五百二十五甲五分六厘零（内田上则八十三甲九分七厘、中则九十甲零五分二厘、下则九十二甲零七厘零，共二百六十六甲五分六厘零；园上则九十一甲一分六厘、中则七十六甲五分、下则九十一甲二分四厘零，共二百五十九甲零）。

　　康熙二十五新垦田园，共一百七十甲八分九厘零（内田上则九甲二分、中则七甲三分、下则二十三甲一分，共三十九甲六分；园上则四十甲零九分一厘、中则二十九甲二分、下则六十一甲一分八厘零，共一百三十一甲二分九厘零）。

　　康熙二十七年新垦田园，共一百八十六甲八分八厘零（内田上则一十三甲、中则三十八甲六分、下则三十三甲四分六厘七毫零，共八十五甲零六厘七毫零；园上则五甲、中则一十六甲、下则八十甲零八分一厘零，共一百零一甲八分一厘零）。

　　康熙二十八年新垦田园，共二百七十七甲八分二厘零（内田三十三甲九分五厘，俱下则、园中则五甲、下则二百三十八甲八分七厘零，共二百四十三甲八分七厘零）。

　　康熙二十九年新垦田园，共四百六十三甲三分三厘（内田一百三十六甲三分，俱下则；园中则一甲、下则三百二十六甲零三厘，共三百二十七甲零三厘）。

　　康熙三十年新垦田园，共一百零四甲零四厘（内田八甲，俱下则；园九十六甲零四厘，俱下则）。

　　康熙三十一年新垦田园，共一百九十五甲六分五厘（内田一十六甲四分九厘，俱下则。园一百七十九甲一分六厘，俱下则）。又新垦田园，共二百五十甲三分三厘（内田六十二甲七分三厘零，俱下则；园一百八十七甲五分九厘零，俱下则）。

　　康熙三十二年新垦田园，共二十六甲四分五厘（内田四分，下则；园二十六甲零五厘，俱下则）。

　　康熙三十三年新垦田园，共四十一甲二分二厘（内田七甲四分二厘，俱下则；园三十三甲八分，俱下则）。

　　康熙三十四年新垦田园，共一百一十甲九分三厘零（内田五甲二分，俱下则；园一百零五甲七分三厘零，俱下则）。

　　康熙三十五年新垦田园，共二百八十五甲八分七厘零（内田二十三甲六分五厘，俱下则；园二百六十二甲二分二厘零，俱下则）。

　　康熙三十六年新垦田园，共一百五十三甲五分（内田七十九甲二分，俱下则；园七十四甲三分零，俱下则）。

　　康熙三十七年新垦田园，共一百二十六甲一分九厘（内田七分三厘，俱下则；园一百二十五甲四分六厘，俱下则）。

　　康熙三十八年新垦田园，共四百一十二甲一分一厘零（内田一十九甲八分二厘零，俱下则；园三百九十二甲二分八厘零，俱下则）。

　　康熙三十九年新垦田园，共二百七十甲四分九厘零（内田二甲六分四厘，俱下则；园二百六十七甲八分五厘零，俱下则）。

　　康熙四十年新垦下则园：六十甲零五分二厘。

　　康熙四十一年新垦下则园：一十二甲三分。

　　康熙四十三年新垦下则园：六甲五分。

　　康熙六十一年新垦下则园：一十四甲八分八厘。又新垦下则园：七十六甲四分。

　　雍正元年新垦下则旱园：六申八分零。

　　雍正五年新垦下则旱园：二十三甲一分六厘零。

　　雍正六年新垦田园，共九百九十六甲一分四厘零（内田六甲八分四厘零，俱下则；园九百八十九甲三分零，俱下则）。

　　雍正七年新垦田园，共二百七甲六分五厘零（内田四甲零三厘零，俱中则；园二百三甲六分一厘零，俱下则）。

　　雍正八年新垦田园，共一千五百四十六甲五分八厘零（内田二百二十四甲五分四厘零，俱下则；园一千三百二十二甲四厘零，俱下则）。又新垦下则园：三十甲七分六厘零；又新垦下则园：一十四甲六分；又新垦下则园：三十一甲三分二厘零。

　　雍正九年台湾县拨归本县管辖田园，共七十八甲三分一厘零（内田中则三甲六分六厘零、下则一十九甲六分四厘零，共二十三甲三分一厘零；园四十三甲七分九厘零，又新垦园一十一甲二分，共五十四甲九分九厘零，俱下则）。

　　雍正十年新垦下则园：三甲三分。

　　雍正十二年新垦田园，共三十甲三分七厘（内田一十三甲五分，俱下则；园一十六甲八分七厘，俱下则）。

　　乾隆五年新垦下则田：五甲六分。

　　乾隆九年新垦下则园：一十甲零四分二厘。

　　乾隆十二年请垦下则园：一十甲五分三厘三毫。

　　乾隆十四年新垦下则园：一甲二分三厘零。

　　乾隆十五年新垦下则田：五十八甲六厘零。

　　乾隆十七年新垦下则园：一甲七毫。

　　乾隆二十年新垦田园，共三十三甲一分六厘零（内田三十甲六厘零，俱下则；园三甲一分零，俱下则）。

　　——以上自康熙二十四年起、至乾隆二十年止新垦并新收田园，共六千八百六十甲九分一厘零。

　　乾隆二十三年新垦下则田：一顷九十七亩二分零。

　　乾隆二十四年新垦田园，共一百二十五顷零一亩九分零（内田四十五顷七十三亩一分零，俱下则；园七十九顷二十八亩八分零，俱下则）。

　　乾隆二十六年新垦下则田：一顷一十亩六厘零。

　　乾隆二十七年新垦下则园：一顷六十八亩八分五厘零。

　　——以上乾隆二十三年起、至二十七年止新垦田园：共一百二十九顷七十八亩一分零。

　　递年豁免及拨减新旧田园，共九百五十四甲零六厘零：

　　雍正九年拨归台湾县管辖新旧田园，共七百八十四甲七分六厘零（内旧额上则田五十三甲八分零、中则田三十二甲六分零、下则田八十甲七厘零，上则园六十甲六分四厘零、中则园六十四甲六分三厘零、下则园四百九十甲五分三厘零；新垦下则园二甲四分四厘零）。

　　乾隆三年豁免崩陷田园，共六十甲四分七厘零（内上则田一甲七分、中则田一甲三分、下则田二甲四分五厘，中则园七分、下则园五十四甲三分二厘零）。

　　乾隆十八年豁免崩陷田园，共九十九甲五厘零（内下则田一十甲四分六厘、中则园一甲四分二厘、下则园三十六甲九分九厘，升新升下则园五十甲一分七厘零）。

　　乾隆二十四年豁免崩陷园：九甲七分八厘零。

　　通县合计实在田园，共一万九百五十五甲四分五厘、又一百二十九顷七十八亩一分零。内田共三千六百四十九甲一分七厘零、又四十五顷八十亩三分零；园共七千三百五甲二分九厘零、又七十九顷二十八亩八分零。

　　附录

　　「诸罗县志」：前此郑氏上下率自占其田园，以十分为一甲。有佃自输粟于官者，谓之官佃；有佃输租于文武各官而文武又各输粟于官者，谓之文武官佃。官佃则上则田，每甲征粟一十八石，中则十六石五斗，下则十石二斗，上则园征粟如田之下则，中则八石一斗，下则五石四斗；文武官佃，则上则田每甲征粟三石六斗，中则三石一斗二升，下则二石四斗，上则园征粟如田之下则，中则一石一斗二升，下则一石八斗。内附之后，官佃、文武田园通匀一例，上中下各为豁减，听民自征，无参差畸零之费，有世其子孙之安矣。然户口之常额恩诏已定，而土田之利病往复难穷，不可不为条析也。台郡田少园多。计县之田，其等有五；田园之主，其名有四。曰官庄，则设县之后，郡属文武各官招垦，因而递受于后官者也。曰业户，则绅衿士民自垦纳赋，或承买收租而赋于官者也。曰管事，则乡推一人理赋税差役，官就而责成之，众计田园以酬其直而租赋不与焉者也。曰番社，则番自为耕，无租赋而别有丁身之饷者也（详见「番饷」）。若田之五等：则平畴沃野，水泉蓄泄，不忧旱潦，厥田惟上上。中无停蓄、上有流泉，出其人力障为陂圳，入于畎亩，尖斜屈曲无所不到，厥田惟中上。附近溪港，桔槔任牛，多秕少粟，台之农惰矣，厥田惟中中。蹊壑无泉，雨集而浍、潦尽而涸，陂曰涸死田之逢年者，十不二、三也，厥田下中。广斥而硗，低不可园，雨霁田石，逢年者十不一、二也，厥田惟下下。若田园之所别等，以地之肥硗、势之高下而已。黑坟在原，埔占（粟名）、胡麻、来麰、荏、菽异植并茂，斯为上矣。其下者，必地势之极下而硗也。此又以赋之三等，而约略定园之二等者也。

　　乾隆三年，总督郝玉麟奏准：熟番与汉民所耕地界，饬令查明，有契可凭、输粮已久者，各照契内所开四至亩数，立界管业。在汉民原贌界内，有未垦未升田园，应令开垦报升；仍将原贌买之契示谕各业户，呈县验明盖印。该县设立印簿，照契内买卖本人及中保姓名、亩数价银、输粮额数、土名四至，逐一填明簿内。有未垦、未升若干，一并登明，毋许漏蔽。仍照式汇造清册，送司存案。将来倘有转售，划一呈验登填：庶田地有册可考，不致侵占番业。倘有契外越垦，并土棍强占者，令地方官查出，全数归番，分晰呈报。嗣后永不许民人侵入番界，贌买番业。令地方官督同土官划界立石，刊明界限土名；仍将各处立过界址土名，造册绘图申送，以垂永久。

　　租赋

　　旧时台属租贼则例：上则田每甲征粟八石八斗，园每甲征粟五石；中则田每甲征粟七石四斗，园每甲征粟四石；下则田每甲征粟五石五斗，园每甲征粟二石四斗。自雍正九年户部议准：台属报垦田园改则征收银米，化甲为亩，照同安则例升科。遂着为例，详见附录。

　　旧额田园，共五千零四十八甲六分零，合征粟二万九千零一十八石一斗二升二合零。内上中下则田二千六百七十八甲四分九厘零，共征粟二万三千零百四十一石九斗七升八合零，上中下则园二千三百六十九甲七分一厘，共征粟七千九百一十六石一斗八升七合零。

　　递年新垦并新收田园，共六千八百六十甲九分一厘、又一百二十九顷七十八亩一分零，合征粟二万一百四十七石六斗八升零。内：

　　康熙二十四年新垦田园，应于二十五年起科粟二千八百九十六石一斗九升九合零。

　　康熙二十五年新垦田园，应于二十六年起科粟七百三十石零二斗三升一合零。

　　庚熙二十七年新垦田园，应于二十八年起科粟八百六十七石零六升八合零。

　　康熙二十八年新垦田园，应于二十九年起科粟七百八十石零一升七合零。

　　康熙二十九年新垦田园，应于三十年起科粟一千五百三十六石一斗二升二合。

　　康熙三十年新垦田园，应于三十一年起科粟二百七十四石四斗九升六合。

　　康熙三十一年新垦田园，应于三十二年起科粟五百二十石六斗七升九合。

　　康熙三十二年报垦田园，于本年起科粟七百九十五石二斗八升六合零。又报垦田园，应于三十三年起科粟六十四石七斗二升。

　　康熙三十三年新垦田园，应于三十四年起科粟一百二十一石九斗二升。

　　康熙三十四年新垦田园，应于三十五年起科粟二百八十二石三斗五升七合零。

　　康熙三十五年新垦田园，应于三十六年起科粟七百五十九石四斗零九合零。

　　康熙三十六年新垦田园，应于三十七年起科粟六百一十三石九斗三升零。

　　康熙三十七年新垦田园，应于三十八年起科粟三百零五石一斗一升九合。

　　康熙三十八年新垦田园，应于三十九年起科粟一千零五十石五斗二升八合零。

　　康熙三十九年新垦田园，应于四十年起科粟六百五十七石三斗八升零。

　　康熙四十年新垦田园，应于四十一年起科粟一百四十五石二斗四升八合。

　　康熙四十一年新垦田园，应于四十二年起科粟二十九石五斗二升。

　　康熙四十三年新垦田园，应于四十四年起科粟一十五石六斗。

　　康熙六十一年新垦田园，应于本年起科粟三十五石七斗一升二合。又新垦田园，应于雍正元年起科粟一百八十三石三斗六升。

　　雍正元年新垦田园，应于雍正十年起科粟一十六石三斗二升一合零。

　　雍正五年新垦田园，应于乾隆元年起科粟三十九石七斗七升二合零。

　　雍正六年新垦田园，应于雍正七年起科粟一千七百一十石二斗七升五合零。

　　雍正七年报垦田园，应于雍正七年起科粟三百五十七石九斗三升一合零。

　　雍正八年新垦田园，应于雍正八年起科粟二千六百六十四石二斗八升零。又报垦田园，应于雍正八年起科粟五十二石八斗一升五合零。又新垦田园，应于雍正八年起科粟二十五石六升二合零。

　　雍正九年新收台湾县拨归新旧田园，共征粟二百五十九石五斗三升三合零。

　　雍正十年报垦园，于雍正八年起科粟五十三石七斗六升四合零。又新垦园，于本年起科粟五石六斗六升四合零。

　　雍正十二年报垦田园，应于十三年起科粟五十二石六斗九升八合零。

　　乾隆五年升科田，应征粟九石八斗四升七合零。

　　乾隆九年升科园，应征粟一十七石八斗八升七合零。

　　——以上自康熙二十四年起、至乾隆九年止新垦报升及收台湾县拨交田园，起科征粟共一万七千九百三十石七斗六升一合零。

　　乾隆十二年请垦园，应于二十一年起科粟一十八石零八升一合零。

　　乾隆十四年报垦园，应于十四年起科粟一石九斗三升九合七勺零。

　　乾隆十五年报垦田，应于十五年起科粟一百零二石一斗一升三合七勺零。

　　乾隆十七年报垦园，应于十七年起科粟一石七斗二升六合零。

　　乾隆二十年报垦田园，应于二十一年起科粟五十八石一斗八升四合零（内田起科粟五十二石八斗六升二合零、园起科粟五石三斗二升二合零）。

　　乾隆二十三年报垦田，应于二十三年起科粟三十一石五斗三升九合零。

　　乾隆二十四年报垦田园，应于二十四年起科粟一千九百六十八石四斗三合四勺零（内田起科粟七百三十一石六升一合零、园起科粟一千二百三十七石三斗四升一合零）。

　　乾隆二十六年报垦田，于本年起科粟一十七石五斗九升五合零。

　　乾隆二十七年报垦园，于本年起科粟二十六石三斗四升九合零。

　　递年拨归及豁免田园九百五十四甲零六厘零，共减征粟三千二百四十五石二斗二升七合零。内：

　　雍正九年拨归台湾县管辖田园，共减征粟二千八百九十八石四斗六升零。

　　乾隆三年豁免崩陷田园，无征粟一百七十一石二斗四升二合零。

　　乾隆十五年豁免崩陷田园，无征粟一百五十二石零四升九合零。

　　乾隆二十四年豁免崩陷田园，无征粟二十三石四斗七升六合三勺零。

　　通县合计实在田园一万九百五十五甲四分五厘零、又一百二十九顷七十八亩一分零，共征本色粟四万五千八百四十五石二斗二升五合零。

　　附录

　　「诸罗杂识」：台湾田赋与中土异者三：中土止有田，而台湾兼有园（有陂塘贮水者为田、旱种者为园）；中土俱纳米，而台湾止纳谷；中土有改折，而台湾止纳本色。盖自红彝至台，就中土遗民令之耕田输税。以受种十亩之地名为一甲，分别上、中、下则徽粟。共陂塘堤圳修筑之费、耕牛、农具、籽种，皆红彝资给，故名曰王田；亦犹中土之人受田耕种而纳税于田主之义，非民自世其业而按亩输税也。及郑氏攻取其地，向之王田，皆为官田；耕田之人，皆为官佃。输税之法，一如其旧；即伪册所谓官佃田园也。郑氏宗族及文武伪官与士庶之有力者，招佃耕垦，自收其租，而纳课于官，名曰私田；即伪册所谓文武官田也。其法亦分上、中、下则；所用官斗，较中土仓斛每斗仅八升。且土性浮松，三年后则力薄收少；人多弃其旧业，另耕他地。故三年一丈量，蠲其所弃而增其新垦，以为定法。其余镇营之兵，就所驻之地自耕自给，名曰营盘。及归命后，官私田园悉为民业，酌减旧额，按则匀征；既以伪产归之于民而复减其额，以便输将，诚圣朝宽大之恩也。

　　「赤嵌笔谈」：内地之田论亩，二百四十弓为一亩；六尺为一弓。台郡之田论甲，每甲东西南北各二十五戈；每戈长一丈二尺五寸。计一甲，约内地十一亩三分一厘零。内地上则田一亩，各县输法不一；约征折色，自五、六分至一钱二分而止。一甲为地十一亩三分零，不过征至一两三钱零。今上则征八石八斗，即谷最贱每石三钱，已至二两六钱四分零，况又有贵于此者，而民不以为病。地方有余，上者无忧不足、中者绝长补短，犹可借漏卮以支应。若履亩勘丈，便难仍旧贯矣。

　　「诸罗县志」：原夫底定之立法之始，不征折色而就征本色者，原有深意；不可不察也。此地产粟颇多，十月开征，正当冬熟，折银则艰于发粜；不若本色庾积，车运输将立办，且无至榖贱病农。又此地户多新立，人无蓄聚；官粟既多，稍遇凶歉，平粜蠲赈，不须假借内郡或漳、泉、福、兴。此丰彼歉，亦可泛舟通其有无。故因地之宜、顺民之利，仍就郑氏征粟之法而除其苛暴，着为成规。凡以台属一隅宿兵，岁糜帑饷十余万，朝廷岂有求增赋而尽地利之心；大指在抚绥安辑，固海疆之外圉，为闽、粤、江、浙四省之屏蔽。台湾安而四省安，四省安而天下安矣。

　　雍正九年户部议准：台属报垦田园，改则征收银米。先据总督刘世明以台湾田园，旧例按甲征粟，比内地科则较重；请照内地同安县地亩官、民、盐等则之例，按亩征收。以每甲化为一十一亩，分别上、中、下之差。将上田照同安民米例，每亩征银八分五厘三毫四丝，秋米六合九抄五撮；中田照同安盐米例，每亩征银六分五厘八毫八丝四忽、秋米三合八抄七撮；下田照同安官米例，每亩征银五分七厘五毫五丝，不征秋米。上园照中田例，中园照下田例；下园照盐米不征盐折例，每亩征银五分六厘一毫八丝，不征秋米。所有新升田园已经征粟者，仍照征本色。其雍正七年升科以后续垦、未经汇题及将来新垦田园，统以此案题定，永为报垦之准则具题。当经臣部核算科则：台地田园，即如上田每甲征粟八石八斗；今一甲化为一十一亩，只仅征银九钱三分有奇、征米六升六合有零。是按亩所征银米，较之按甲所征粟石不及十分之三。又称从前升科田园，仍照旧按甲征粟；是新垦者固所乐从，而旧垦之民不无偏枯。但该督既称台属各业户咸称旧额田园，不敢并恳改则，致亏额赋，情愿照旧输纳；俟陆续报垦足敷额数，另请改则。其雍正七年报垦及以后续垦田园，先恳改照同安则例征粮，应如所请。台属报垦田园及自首升科者，俱以雍正七年为始，化甲为亩；照同安例，分别上、中、下征收银米。至改则田园，亦如所请，照台例将每亩所征钱粮，统照三钱六分折粟一石，核算征输。其本色米石，照一米二谷之例，折粟征贮可也。奉旨：依议。乾隆元年上谕：台湾自雍正七年以后升垦田园，钦奉皇考谕旨，照同安则例升科。后经部议，以同安科则过轻，应将台地新垦之田园按照台湾旧额输纳。朕念台湾远隔海洋，应加薄赋之恩，以昭优恤。除将前开垦田园照依旧额毋庸减则外，其雍正七年以后报垦之地，仍遵雍正九年奉旨之案办理。其已照同安下则征收者，亦不必再议加赋。至嗣后垦辟田园，令地方官确勘肥瘠，酌量实在科则照同安则例，分别上、中、下定额征收；俾台民输纳宽舒，以昭朕加惠边方之至意。钦此（改照同安则例，每征银三钱六分折征榖一石，并秋米一米征二榖等合计，上田每甲应征榖二石七斗四升有奇、中田每甲应征谷二石八升有奇、下田每甲应征榖一石七斗五升有奇；上园照中田、中园照下田，下园每甲应征谷一石七斗一升有奇，照下田少差）。

　　粤稽凤邑田赋，向循郑氏之旧，按甲取租以作供课。其赋较之内地，实为繁重。然而民不以为病者，或旁有旷埔余地得以挹彼注兹。故若履亩丈勘，即民力难支，前人论之详矣。雍正九年，前督宪奏请：定自七年开垦及自首升科者，改照同安下沙则例化甲为亩，征银折粟，其赋较旧稍轻；而生齿日繁、榖价日贵，计银三钱六分准榖一石，即或年登丰稔，视昔已逾两倍，则虽轻犹重也。官斯土者，或甫经下车，未悉源流；每缘差保首报隐垦，即行查勘，未免滋扰。瑛承乏以来，届指三载；遍稽各省科则，近按福属征输。窃念凤邑额征赋重，即或田头地埆用力开荒，将盈补绌，事可通融、清当原谅，未敢律以欺隐之咎；恤民艰以杜弊，寓抚字于催科。谨附管见，以俟同志者采择蒭荛（王瑛曾附识）。

　　户口（即人丁）

　　接户口、人丁，本属一项。自编审黄册言之，谓之户口；自行差算赋言之，谓之人丁。凤山在郑氏时不分主客，计口算丁，每丁征银六钱。自康熙二十三年归入版图后，以有室家者均编，而客户单丁不与焉；每丁征银四银七分六厘。至康熙五十二年恩诏，但据五十年丁册，永为定额，盛世滋生，永不加赋。大哉皇仁，永无多算为赋之患矣。迨乾隆元年，复以台湾丁银比照内地加倍有余，酌中减则，征银二钱；民游宽大之世、沐休养之恩，盖亘古所未有也。爰将科则条列

　　于左：

　　旧额：户二千四百四十五、民丁口三千四百九十六（康熙二十三年题准台属每丁征银四钱七分六厘），共征丁银一千六百六十四两零九分六厘。

　　递年编审，至康熙五十年丁册永为定额止（康熙三十年编审新增民丁一百一十八口、三十五年编审新增民丁九十八口、四十年编审新增民丁一百一十九口、四十五年编审新增民丁一百二十三口、五十年编审新增民丁一百二十四口），共新增民丁口五百八十二（征额照旧），共征丁银二百七十七两零三分二厘。又雍正九年台湾县拨归本县管辖，户一百一十九、民丁口一百一于九（征额照旧），加征银五十六两六钱四分四厘（外自康熙五十五年起、至乾隆二年编审止，共增出民丁三百四十一；又乾隆二十八年编查，通县实在烟户共一万七千零六十，成丁男妇口八万六千三百一十三、幼丁男女口三万六千九百二十四，共计一十二万三千二百三十七丁口：钦奉恩诏，盛世滋生，永不加赋）。

　　以上通县新旧合计，户二千四百四十五、民丁口四千一百九十（每丁征银四钱七分六厘），应征银一千九百九十七两七钱七分二厘。内除雍正九年拨归台湾县管辖户八百九十七、民丁口八百九十七减征银四百二十六两九钱七分二厘，实在通县民丁三千三百，合征银一千五百七十两八钱。乾隆二年改照内地民丁例每丁征银二钱实征银六百六十两。又乾隆十二年奉文：台湾府丁银匀配通郡田园征输。本县旧额上、中、下则田园共五千零四十八甲六分零，每甲折一十一亩，共折田园五万五千五百三十四亩六分零；新垦化甲为亩，上、中、下则田园共五千九百零六甲八分五厘零，每一甲折一十一亩，共折田园六万四千九百七十五亩三分五厘。又，新升照同安则例上、中、下则共田园一万二千九百七十八亩一分零。通计新旧额征田园共一十三万三千四百八十八亩五厘零（每亩上则田匀丁银四厘一毫八丝六忽、中则田匀丁银四厘三毫八丝一忽、下则田匀丁银四厘六毫三丝九忽，每亩上则园匀丁银四厘九毫二丝九忽、中则园匀丁银五厘二毫五丝七忽、下则园匀丁银五厘六毫三丝三忽；新垦化甲为亩并照同安则例，中则田每亩匀丁银六厘五毫七丝一忽、下则田每亩匀丁银七厘六丝九忽，园每亩匀丁银八厘六毫三丝九忽零），共应征匀丁银七百一十七两三钱二分零；内除乾隆十五年豁除崩陷田园供粟免征丁银七两六钱七分七厘零、乾隆二十四年豁除崩陷田园供粟免征匀丁银六钱六厘零，实征匀丁银七百九两四分五厘一毫零（按本县丁银原额征银六百六十两，按照田亩匀派，止应加匀银五十七两三钱一分八厘零，共征银七百一十七两三钱一分八厘零。今据现行科册内开载，七百三十九两二钱一分零，比照成额实多匀出二十一两八钱九分零；台属彰化县比照成额实少加匀丁银二十一两八钱九分零。乾隆二十年，经彰化县知县朱山详明在案，应行详请改正归款）。

　　附录

　　乾隆元年上谕：朕爱养元元，凡内地百姓与海外番民，皆一视同仁，轻徭簿赋，使之各得其所。闻福建台湾丁银一项，每丁征银四钱七分再加火耗，则至五钱有零矣。查内地每丁征银一钱至二钱、三钱不等，而台湾加倍有余，民间未免竭蹶。着将台湾四县丁银悉照内地之例，酌中减则，每丁征银二钱，以纾民力。从乾隆元年为始，永着为例。

　　「诸罗县志」：则壤定赋，昉自「禹贡」；所谓布缕粟米之征也。「周礼」：『小司徙掌民数，登其生齿，周知人数，以均其事役』。则所谓力役之征，非有取其材也。汉初为算赋，民自十五以上、五十六以下，出赋钱。户口之赋，实始于此。唐初定租、庸、调之法（租者，丁男田每亩纳粟二石。调者，每丁随乡土所出，岁输绢及绫絁各二丈、绵三两；不蚕之土，输布二丈五尺、麻一觔。庸者，每丁定役二十日，不役则日为绢三尺）：有田则有租，有户则有调，有身则有庸；其法以丁身为主。至德宗时，杨炎变为两税，并租、庸、调而一之：夏输无过六月、秋输无过十一月。户无主客，以见居为簿；人无中丁（唐以民始生为黄，四岁为小、六为中），以贫富为差：其法以资产为主。以丁身为主者，流极于田亡而赋存、户亡而籍存，责其租、庸，人苦无告。以资产为主者，流极于庸钱既纳，差役如故，无事之时别作名色巧取；兵兴费广，又于税外征求。其弊一也。然租、庸、调之法，实仿周人遗意；故杨炎变之，前贤等其罪于商于。然考之唐初，岭南诸州税米、番人内附者税钱；盖不待流亡浮寄而已有不可通者。故两税之行，相沿五代、宋、元、明，以至于今不可易。盖定税以丁，转徙难稽；定税以亩，地章易核。两税之不可复废，犹井田之不可复兴；在奉法者之善与不善而已。明初，以黄册定天下户口、土田之赋。迨其中叶，流为四差之弊（里甲、均徭、驿传、机兵，谓之四差）。至万历中，变为一条鞭：括一县丁粮、徭役备载每名一岁应纳之数，下帖于民使纳银而官办其差徭。然法行既久，渐忘其旧，遂以差役合征之银为正赋。沿至国初，而又输值之大当（大当者，九甲一切夫役杂费俱就现年征比，其家立破）。是明初之黄册，已不免于两税之外，另有差徭。自一条鞭之法行，则又折差役为额征；而力役之征，终于不免。大当继之，变一法而多一倍之征，纾目前而贻无穷之害。有生民之寄者不可不慎也。 

　　番饷

　　按唐初岭南诸州税米，番人内附者税钱：上户丁十文、次户五文，下户免。经附二年者，上户丁输羊二口、次户一口、下户三户共一口。此番饷所由始也。台属番民，荷兰时贡鹿皮，郑氏继之。饷无成额，每年于调社日轻重其饷于贌社者之手，苛削殊甚。自入版图后，每丁征米折粟，始沐休养。迨乾隆二年，上谕：番饷改照民丁则例征输。浩浩乎！皇仁之大矣。今并着之。

　　旧额：下淡水等八社土番共四百五十户、四千三百四十五丁口。内除老疾、少男女、番妇等七百五十三丁口豁免派征外，实三千五百九十二丁口（内教册、公廨番九十七，每丁征米一石；壮番一千三百九十五，每丁征米一石七斗；少壮番二百五十六，每丁征米一石三斗；番妇一千八百四十四，每丁征米一石），共应征米四千六百四十五石三斗（每米一石，折征粟二石），折征粟九千二百九十石六斗；雍正四年豁免番妇一千八百四十四口丁饷共减征粟三千六百八十八石，实该征粟五千六百零二石六斗。是年又奉文，每粟一石折银三钱六分，共折征银二千零一十六两九钱三分六厘。乾隆二年钦奉恩诏：番饷改照民丁则例，每丁征银二钱；通共一千七百四十八丁，额征银三百四十九两六钱（内下淡水社番丁二百九十二、力力社番丁一百六十、茄藤社番丁二百八十、放■〈纟索〉社番丁二百八十六、上淡水社番丁二百三十七、阿猴社番丁一百六十一、搭楼社番丁二百三十四、大泽机社番丁九十八）。

　　新收加六堂等四社土番共八百九十六丁，实征银一百七十九两二钱二分二厘四毫（内加六堂社征银四十九两三钱九分二厘、琅峤社征银五十一两一钱五分六厘、琉球社征银九两八钱七分八厘、卑南觅社征银六十八两七钱九分六厘）。

　　通县合计，共征番饷银五百二十八两八钱二分二厘四毫。

　　附录

　　乾隆二年上谕：『闻台地番黎大小计九十六社，有每年输纳之项，名曰番饷。按丁征收，有多至二两、一两有余及五、六钱不等者。朕思民番皆吾赤子，原无歧视。所输番饷，即百姓之丁银也；着照民丁之例，每丁征银二钱，其余悉行裁减。该督、抚可转饬地方官出示晓谕，实力奉行，务令番民均沾实惠。又闻澎粮厅、淡防厅均有额编人丁，每丁征银四钱有零，从前未曾裁减；亦着照台湾四县之例行』。

　　社番不通汉语，纳饷办差，皆通事为之承理。而奸棍以番为可欺，视其所有无异己物，藉事开销，脧削无厌；呼男妇孩稚供役，直如奴隶；甚至略卖，或纳番女为妻妾，以至番民老而无妻，各社户口日就衰微。尤可异者，县官到任，有更换通事名色，缴费或百两、或数十两不等。设一年数易其官，通事亦数更其人。此种用费，名为通事所出，其实仍在社中偿补。当官既经缴费，到社任意攫夺，岂复能钤管约束？因与道府约，嗣后各社通事俱令于该县居住；社中有应办理事件，饬令前往，给以限期，不许久住番社，以滋扰累。盗买、盗卖者，除断令离异，仍依律治之。至通事一役，如不法多事，即当责革。若谨愿无过，便可令其常充；不得藉新官更换，混行派费。远者，计赃议罪。

　　周锺瑄上满总制书：『番俗醇朴，太古之遗。一自居民杂沓，强者欺番，视番为俎上之肉；弱者媚番，导番为升木之猱。地方隐忧，莫甚于此！社饷一项，凤山下淡水八社番米，在伪郑原数五千九百三十三石八斗；荡平后，酌减为四千六百四十五石三斗。诸罗社饷，共七千七百八两零，未邀裁减，前犹可支持；以地皆番有，出产原多。自比年以来，流亡日集，以有定之疆土、处日益之流民，累月经年日事侵削，向为番民鹿场、麻地，今为业户请垦或为流寓占耕，番民世守之业，竟不能存什一于千百。且开台以来，每年维正之供七千八百余金，花红八千余金，官令采买麻石又四千余金，放■〈纟索〉社盐又二千余金，总计一岁所出共二万余金。中间通事、头家假公济私，何啻数倍！土番膏血有几，虽欲不穷得乎』？

　　「诸罗县志」：按番社之饷，责成于通事；犹民户之粮，责成于里甲也。然民户可自封投柜，而土番性既顽蠢，不知书数。行以自封投柜之法，势必不能。故民户之里甲可除，而番社之通事不可去也。若所谓社商、头家（番称通事亦曰头家）者，非真有商人于此贸易，不过游棍豪猾邀朋合伙、重利称货，以夤缘得之；而就中佥一人为通事。是通事者，社商头家之别名也。某自五十四年视事，查附近县治如诸罗山、哆啰嘓、目加溜湾、麻豆、萧垄、新港等六社，番汉错居，向皆自举通事，每年祗与以辛劳（番每年计值以授通事或粟麻鹿脯之类，曰辛劳），为登记出纳数目而均其差役。应征额饷，番自输官，不经通事之手。因查县北如打猫、他里雾、柴里三社均属附近，番习见官长，稍有知觉，与六社无异，亦令自举通事自输；使远社尽用此法，虽脧削未必尽无，以视社商之包贌者不大有间乎？然其本则在县令之自正其身而已。旧例岁一给牌，通事以社之大小为多寡，自百金而倍蓰之，曰花红。不者，则易其人。每年各社产脂麻之处，官采买而短其价；或发盐计口分番，而勒以食贵。又，各社岁派鹿筋、鹿茸、鹿皮、豹皮若干。于是官以通事为纳贿之门，通事得藉官为科索之路；而土番之丝粒出入，无不操纵其手；虽欲禁之，亦恶得而禁之！某视事以来，首剔诸弊，因勒诸石而与通事约：除辛劳之外，一切科索悉行禁止。盖官无所染指，则可以法立令行。其守法奉公者，岁仍其旧；不悛者重惩一二，以儆其余。此辈纵不知礼，犹当畏法；既不敢明目张胆以肆其恶，又无可指名假借以济其私。贌社之风，久而自息；脧削之患，久而自消：所谓拔其本而塞其源者也。

　　（附）生番归化折纳鹿皮价银

　　康熙五十四年，归化生番十社（山猪毛社、八丝力社、加蚌社、加无朗社、礁磱其难社、力少山社、北叶安社、山里留社、施母腊社、锡干社）共输纳鹿皮五十张，折征一十二两。

　　雍正二年，归化生番一十八社（加走山社、施率腊社、拜律社、礁网曷氏社、毛丝丝社、七脚亭社、柯律社、加无朗社、加笼雅社、加泵社、陈阿修社、务期逸社、礁磱加物社、陈阿难社、益难社、加者惹也社、勃朗锡干社、望仔立社）共输纳鹿皮九十张，折征银二十一两六钱。

　　雍正三年，归化生番一十九社（猫仔社、绍猫厘社、猪朥束社、合兰社、上哆啰快社、蚊率社、猴洞社、龟磱律社、猫笼逸社、猫里毒社、滑思滑社、加锥来社、施那隔社、新蛲牡丹社、下哆啰快社、德社、栗留社，尚有二社前志失载）共轮纳鹿皮九十五张，折征银二十二两八钱。

　　按以上共折征鹿皮价银五十六两四钱。自乾隆二年减则后，每社实输鹿皮二张，每张折银二钱四分。通县生番四十七社，共征鹿皮九十四张，实折征银二十二两五钱六分。

　　附录

　　「诸罗县志」：贌社亦起自荷兰，就官承饷曰社商、亦曰头家。八、九月起，集伙督番捕鹿曰「出草」。计腿易之以布，前后尺数有差。劈为脯，筋皮统归焉；惟头及血脏归之捕者。至来年四月尽而止，俾鹿得孳息，曰一散社」。

　　「东宁政事集」：交纳鹿皮，自红毛以来，即为成例。收皮之数，每年不过五万张；或曰万余张（「诸罗县志」：『土番岁贡倭鹿皮三万张』）。牯皮、母皮、末皮、獐皮、麕皮，分为五等，大小兼收。伪册报部，并未有止用大鹿皮及山马皮之说。

　　杂饷

　　水饷（按樵采捕鱼之船，以所载计其担数而征饷，谓之梁头。以港之大小为额，贌港抽税于港内捕鱼之众而总输于官，谓之港饷。港口潴水饲鱼为塭，大者有征，谓之塭饷；至若就港取鱼虾、牡蛎，随所取物而输税，则有为罾、为罟、为縺、为■〈纟衮〉、为蚝等名。邑内水口诸税，较旧额若有减焉，足征圣朝宽大之恩矣。详着于左）诸项除升、豁外，现征银一千四十六两五钱三分二厘六毫。内：

　　梁头饷：原额征银四百七十八两六钱六分五厘（内安平镇渡船三十四只，计载梁头九百八十九担，每担征银七分七厘，共征银七十六两一钱五分二厘；采捕小船二百五十六只，计载梁头五千零三十八担，每担征银照旧，共征银三百八十七两九钱二分六厘。雍正六年，新升梁头银一十四两九钱二分六厘零）；递年豁免无征银一百九十八两零五厘（乾隆十八年豁免遭风击碎小船一百零九只无征银一百六十三两六钱五分六厘零，又十八年豁免失水无征溢额银一两七钱二分二厘零、二十一年豁免遭风击碎小船二十三只无征银三十三两一钱八分七厘零），现征银二百八十两四钱三分四厘。

　　潭港饷：共征银四百四十二两九钱七分四厘（内竹沪、打鼓、蛲港、万丹港四所共征银二百一十两九钱七分四厘零、石螺潭一口征银一十二两，又雍正九年台湾县拨归鲲身塭一口共征银二百二十两）。

　　旧有港塭一所征银七两零五分六厘、喜树仔盐塭二口征银一两五钱，俱雍正九年拨归台湾县管辖。

　　罟、罾、■〈罒上令下〉、縺、蚝、箔等饷：原额征银一百六十七两四钱五分三厘六毫；递年豁免无征银四十一两一钱六分，现征银二百二十六两二钱九分三厘六毫（内罟一十一张，每张征银一十一两七钱六分，共征银一百二十九两三钱六分；乾隆十八年豁免遭风沉没罟二张无征银三十三两五钱二分，实征银一百零五两八钱四分。罾二张，每张征银四两二钱，共征银八两四钱。■〈罒上令下〉一条，征银五两八钱四分。縺一十一条，每条征银五两八钱八分，共征银六十四两六钱八分；乾隆十八年豁免三条无征银一十七两六钱四分，实征银四十七两零四分。蚝八条，每条征银五两八钱八分，共征银四十七两零四分。箔二条，每条征银五两八钱八分，共征银一十一两七钱六分。又罟罾尾溢升科银三钱三分三厘六毫，系雍正六年续报）。

　　旧有小罾九张，征银一十九两八钱；雍正九年，拨归台湾县管辖。

　　采捕乌旗饷：原额九十四枝，每枝征银一两零五分，共征银九十八两七钱；乾隆十八年豁免遭风失水二枝无征银二两一钱，现征银九十六两六钱。

　　附录

　　「台湾志略」：捕鱼处所，有蚝、潭、港、塭之分。蚝者，指海坪产蚝之处而言；驾小船，铁钯于水底取之。潭者，平埔开窝，积水甚深，鱼虾多蓄其中。港者，海水支流之处。塭者、就海坪筑岸，纳水蓄鱼而名。

　　「台湾志略」：捕鱼器具，有罟、罾、縺、藏、■〈罒上令下〉、箔之目。网有大小，而用法各别。每罟一张，驾船二只，先放海底，后用四、五十人两头牵挽，围拢海边，得鱼最多。罾有车罾、举罾、摇罾等属：车罾永挂海坪，岸搭高寮；下罾时，渔人在寮上将罾索用车牵起，有鱼则捕之。举罾止用一人，于港潭沿海皆可采捕。摇罾必需五、六人，驾龙艚船带小挖仔船，捕鱼外海。縺于冬春二时，在外海捕涂魠等大鱼用之。藏而专于隆冬以捕乌鱼，故又名讨乌。■〈罒上令下〉者，网上有荡，能浮水面，下系网袋无数；每袋各挂铅坠沉入水底，鱼入袋中，辄蔽不能出。大■〈罒上令下〉置诸外海，小■〈罒上令下〉置诸内港。箔者，乘潮将满，插在海坪杂罗水族；水汐则取之，无一遗者。

　　「台湾志略」：船制大小咸资水利，名目各异。一曰■〈舟彭〉仔船，平底单桅，今多双桅者；可装谷四、五百石至七、八百石。一曰杉板头船，今有插双桅者；可装三、四百石至六、七百石。一曰一封书船，双桅，■〈木盛〉盖平埔，前后无舱；可装二、三百石。一曰头尾密船，单桅，无舱，中有拱篷；可装百余石至二百石：皆往来南北各港贸易所乘。一曰大■〈舟古〉仔船，单桅，拱篷，即大镇渡船（从府治渡往安平为大镇渡）；可装百余石，亦或驾驶内港搬载。一曰小■〈舟古〉仔，在嵌脚渡人载货登岸。一曰渔船，即艚船，亦镇渡船之类。一曰挖仔船，每船止容三人，往各港捕采。一曰当家船（俗讹为蛋家船），渔人眷属悉住其中，无登岸结庐者；盖浮家也：皆往来各港采捕，并鹿耳门安平镇生理。

　　「赤嵌笔谈」：（删「乌鱼旗」三字）罟者，结网长百余丈、广丈余，驾船载出常数十人，曰牵罟。罾者，树大竹棚于水涯，高二丈许，曰水棚；置罾以渔。縺小于罟，又■〈罒上令下〉小于縺。网长可数十丈，广五、六尺，曰牵縺、曰牵■〈罒上令下〉。蚝，蛎房也，即以为取之之名。用竹二，长丈余，各贯铁于末如剪刀，于海水浅处钩致蛎房。■〈纟衮〉、垂饵以钓鱼也。大绳用数十丈，系一头于岸，浮舟出海，每尺许栓数钩，大小不一；绳尽则返掉而归，曰放■〈纟衮〉。乌鱼于冬至前后盛出，由鹿子港先出，次及安平镇大港，后至琅峤海脚，于石罅处放子，仍回北路；或云自黄河来。冬至前所捕之鱼，名曰正头乌，则肥；冬至后所捕之鱼，名曰倒头乌，则瘦。渔人有自厦门、澎湖，伺其来时赴台采捕。（删「大小沪」三字）箔者，削竹片为之，绳缚如帘，高七、八尺，长数十丈；就海坪处所，竖木杙，趁潮水未满，缚箔于木杙，上留一箔门，约宽四、五尺。潮涨时，鱼随水入，以网截塞箔门；潮退，鱼不得出，采取之。沪者，于海坪潮涨所及处，周围筑土岸高一、二尺，留缺为门；两旁竖木柱，挂小网柱上，截塞岸门。潮涨淹没沪岸，鱼蛤随涨入沪；潮退水由沪门出，鱼蛤为网所阻。宽者为大沪、狭者为小沪。

　　「赤嵌笔谈」：凤山杂饷，给乌鱼旗九十四枝。旗用白布一幅，刊刷「乌鱼旗」字样，写渔户姓名，县印钤盖，插于船头，带网采捕（按采捕乌鱼放■〈罒上令下〉，每船结伙五、六只，昼夜巡历海边；乌鱼群到，堆积如山，鱼船陆续相连，放■〈罒上令下〉联络围之。乌鱼甚智，结队不散，亦无如之何；须用竹筏数十，以鱼枪剌之，鱼惊则散，乃能入网袋。甚至满船不能运载，开面网使逃者）。

　　「赤嵌笔谈」：贌社者，招捕鹿之人；贌港者，招捕鱼之人。俱沿山海，盖草为寮，时去时来，时多时少。虽为赋税所从出，实亦奸宄所由滋（按沿海杂税，各有专司：船责成船总，塭、潭、罟、网等责成港商。小民捕取鱼虾，觔两以上，必贴纳饷税于港商；虽曰赋税所关，然其科索亦甚矣。故定例港商一岁一换，亦体恤边海穷黎至意）。

　　「诸罗县志」：水饷、杂税之征，多属郑氏窃踞时苛政；而最重者，莫如船港诸税。夫船出入于港，而罟、罾、縺、■〈罒上令下〉、蚝，则取鱼虾、牡蛎于港者也。乃既税其船，又税其罟、罾、縺、■〈罒上令下〉、■〈纟衮〉、蚝，且税其港，盖一港而其三税焉。嗟此蟹蛤蚩蚩，有不望洋而兴叹、相戒而裹足者哉！

　　按设寮牵罟，错居海滨，万丹、岐后、大林蒲三处鱼利最多，牵网亦最伙。夏秋采捕诸鱼，罟网细密；隆冬捕乌鱼、涂魠，罟惘则坚大。他如蛲港、东港、西溪，捕鱼率罾、縺、■〈罒上令下〉、■〈纟衮〉之类，鲜牵罟者。

　　陆饷（按台地陆饷，色目繁多。凡草厝、瓦■〈石屚〉、番檨槟榔以及牛磨、蔗车，在在有税。然民间执业迁徙靡常，按册问赋，往往抵牾。于是有溢征焉、有缺额焉，移甲就乙，抵拨为劳。邑旧额与新升差异多矣，今据现行档案编而载之，庶几删繁就简，条目井然）诸项除升、豁外，现征银五百六十八两八钱。内：

　　番檨宅：一所，征税六两。

　　蔗车：一百张半，每张征银五两六钱，共征银五百六十二两八钱（内原额九张，征银五十两零四钱。康熙二十三年新升二十张，征银一百一十二两；雍正六年新升二十九张半，征银一百六十五两二钱；七年新升六张半，征银三十六两四钱；八年新升一张，征银五两六钱；九年台湾县拨归本县管辖一张，征银五两六钱；十三年新升六张，征银三十三两六钱；乾隆三年新升八张，征银四十四两八钱；八年新升六张半，征银三十六两四钱；二十年新升七张，征银三十九两二钱；二十四年新升九张，征银五十两四钱：共征银五百七十九两六钱。内除雍正九年拨归台湾县管辖二张半减征银一十四两、乾隆九年豁免半张无征银二两八钱，实在征银五百六十二两八钱）。

　　附录

　　按台地厝饷、磨饷，沿旧例也。凤山僻处东南，地不加赋，故无厝饷。又地不宜麦、碾面亦少，故牛磨一饷即有一、二，多附他邑输纳。

　　（附）官庄

　　按台疆初辟，地广人稀；官斯土者，置田园、糖廍，召佃开垦，踞为己业，名曰官庄。自康熙六十年台匪窃发后，奉旨清查，严禁不许仍掌庄业，致扰番民。乾隆九年，复遴选大员渡海履亩勘丈，民业归民，番地归番，无复朦混。其兴民番无碍者，听原佃照旧；输纳课饷，归县管理。本县各里庄俱有，而港东、西二里尤甚。今条其数于左：

　　原额五十二所，杂征青白糖、租粟、蔗车、糖廍等项年共折征银九千九百二十五两八钱零。递年新升及新收官庄，共加征银五百二十七两四钱四分二厘（内雍正七年报升官庄糖粟加征银一百九十七两七钱七分，乾隆十二年报升官庄溢额粟一十三石折征银五两二钱，二十六年新升官庄糖粟折征银五两二钱七分二厘，雍正九年台湾县拨归本县管辖征输官庄白糖廍三百一十九两二钱），合征银一万四百五十三两二钱四分二厘；递年豁除及改归台湾管辖共减征银一千一百二十两二钱七分五厘（内雍正九年本县拨归台湾县管辖官庄白糖糖廍并匀前金庄租粟共银五百一十九两七钱八分六厘零，十年豁免减征白糖银二十六两三钱六分零，十一年豁免崩陷无征银二十四两六钱，乾隆九年豁免崩陷田园无征银一百五十二两五钱四分二厘零，十八年豁崩陷田园无征官庄银一百两一钱五分六厘零，二十四年豁免崩陷田园无征官庄银二百九十七两八钱三分一厘零），合计通县实在折征官庄银九千三百三十二两九钱六分七厘零。

　　附录

　　乾隆九年上谕：外省镇将等员，不许在任所置立产业，例有明禁。在内地且然，况海外番黎交错之地！武员置立庄田垦种取利，纵无占夺民产之事，而家丁、佃户倚势凌人、生事滋扰，断所不免。朕闻台湾地方，从前地广人稀，土泉丰足。彼处镇将大员，无不创立庄产，召佃开垦，以为己业。且有客民侵占番地，彼此相竞，遂投献武员，因而踞为己有者。亦有接受前官已成之产，相习以为固然者。其中来历总不分明，是以民番互控之案，络绎不休。若非彻底清查，严行禁绝，终非宁辑番民之道。着该督抚派高山前往会同巡台御史等一一清厘。凡历任武职大员创立庄产，查明并无侵占番地及与民番并无争控之案者，无论系本人子孙及转售他人，均令照旧管业外，若有侵占民番地界之处，秉公清查：民产归民、番产归番，不许仍前朦混，以启争端。此后台郡大小武员创立庄产、辟垦草地之处，永行禁止。倘托名开垦者，将本官交部严加议处，地亩入官；该管官通同容隐，并行议处。

　　（附）盐课

　　旧盐场二所：一、濑南场，在本县大竹桥庄；一、濑北场，在本县新昌里。计埕一千三百二十三格，每格大小不等，合计三千四百二十□丈零。每丈征银四钱九分，共征银一千六百八十两。雍正九年，更正疆界，新昌里改归台湾县管辖，濑北场亦改隶，征额应减；后于乾隆二十一年复就本县凤山里设濑东场、仁寿里设濑西场，移新补旧。今仍原额归府管理，不计埕格。详于左：

　　一、濑南场：在兴隆庄打鼓港口（旧设）。

　　一、濑东场：一在凤山庄大林蒲（乾隆二十一年新设）。

　　一、濑西场：在仁寿里弥陀港（乾隆二十一年新设）。

　　共征盐埕饷银一千六百八十两，岁除支拾公费银，三百四十四两六钱四分（旧额公费银三百四十六两六钱四分），如数归款外，余银归府管理，候文划兑兵饷。

　　附录

　　「台湾志略」：台地自入版图之后，盐皆归于民晒民卖；其盐埕饷银，由台、凤两邑分征批解。缘民晒民卖，价每不平。雍正四年四月内，奉文归府管理。每场设巡丁数名不等，昼夜巡逻；设管事一人、家丁一人，专司稽查，以防透漏。夏秋恒多雨水，盐埕泥泞，晒常不敷；春冬二季，收晒多贮备用。所出之盐，尽数用制斛盘量收仓，每月照数给价晒丁收领。凤山场每交盐一石，给定价番广银一钱。各县贩户庄民赴馆缴课领单，每盐一石定课价番广银三钱、脚费银三分；执单赴场支盐各庄运卖。所卖盐银，除每月支发盐本及盐馆办事人役工食外，余悉存贮府库，按月申报。

　　「台湾志略」：各县贩户庄民运卖盐斤，水载以船、陆载以车，视路程还近以定价值；既绝私煎私贩之弊，复无忽低忽昂之患，裕课便民，诚莫善焉。

　　（附）当税

　　乾隆十六年新升一间，年征银五两（向例无定额，尽微尽解）。

　　经费

　　按「会典」有经费目，所以阜民财、致物用，「周官」之遗意也。郡县志多阙不载；凡存留、起运诸费，每附见「田赋」之末。赋与用淆，非王会之书矣。台郡志准「会典」例为补是编，俾知国家则壤定赋。凡以赋之民者用之民，一丝一粒非有私焉；则荡平公溥之经，夫亦可以共喻矣。

　　存留支应项下，计通县官俸役食并祀典、公式、宾兴、恤政诸项统支销经费银共一千四百八十三两八钱六分六厘零。内：

　　本县知县俸银：二十七两四钱九分（闰年加银二两二钱九分零，今裁）；薪凑俸银：一十七两五钱一分（闰年加银一两四钱五分九厘零，今裁）。门子二名，共银一十二两（闰年加银一两，年匀给银四钱），实给银一十二两四钱；皂隶一十六名，共银九十六两（闰年加银八两，年匀给银三两二钱），实给银九十九两二钱；轿伞扇夫七名，共银四十二两（闰年加银三两五钱，年匀给银一两四钱），实给银四十三两四钱；马快八名，共银四十八两（闰年加银四两，年匀给银一两六钱），实给银四十九两六钱；禁卒八名，共银四十八两（闰年加银四两，年匀给银一两六钱），实给银四十九两六钱；库子四名，共银二十四两（闰年加银二两，年匀给银八钱），实给银二十四两八钱；斗级四名，共银二十四两（闰年加银二两，年匀给银八钱），实给银二十四两八钱；铺司兵共二十八名（每名工食银六两，火把银八钱四分），共银一百九十一两五钱二分（闰年加银一十九两九钱六分，年匀给银六两三钱八分四厘），实给银一百九十七两九钱四厘。

　　旧有灯夫四名，实给银四十九两六钱；民壮五十名，实给银三百一十两。今俱裁。

　　本县县丞俸薪银：四十两。民壮八名，共银四十八两（闰年加银四两，年匀给银一两六钱），实给四十九两六钱；门子一名，工食银六两（闰年加银五钱，年匀给银二钱），实给银六两二钱；皂隶四名，共银二十四两（闰年加银二两，年匀给银八钱），实银二十四两八钱；马夫一名，工食银六两（闰年加银五钱，年匀给银二钱），实给银六两二钱。

　　本县典史俸银：一十九两五钱二分（闰年加银一两六钱二分六厘，今裁）；薪凑俸银：一十二两（闰年加银一两，今裁）。门子一名，工食银六两（闰年加银五钱，年匀给银二钱），实给银六两二钱；皂隶四名，共银二十四两（闰年加银二两。年匀给银八钱），实给银二十四两八钱；马夫一名，工食银六两（闰年加银五钱，年匀给银二钱），实给银六两二钱；民壮四名，共银二十四两（闰年加银二两，年匀给银八钱），实给银二十四两八钱。

　　本县儒学教谕俸银四十两、训导俸银四十两：共银八十两（旧止三十一两五钱二分，教谕与训导同食一俸；乾隆元年，定各员照品级与全俸）。廪生十名（每名连闰廪粮银二两八钱九分三厘零），共给银二十八两九钱三分三厘零；斋夫三名，共银一十八两（闰年加银一两五钱，年匀给银六钱），实给银一十八两六钱；膳夫二名（每名工食连闰银六两六钱六分六厘零），共给银一十三两三钱三分三厘零；门子三名，共银一十八两（闰年加银一两五钱，年匀给银六钱），实给银一十八两六钱。

　　下淡水巡检司俸银：一十九两五钱二分（闰年加银一两六钱二分六厘零，今裁）；薪凑俸银：一十二两（闰年加银一两，今裁）。皂隶一名，共银一十二两（闰年加银一两，年匀给银四钱），实给银一十二两四钱；弓兵一十八名（每名工食一两七钱六分六厘零），共银三十一两八钱（闰年加银二两六钱五分，年匀给银一两零六钱），实给银三十二两八钱六分。

　　本县文庙香灯年额银：二两五钱二分。春秋二祭崇圣词、文庙、山川、社稷、邑厉等坛年额银：一百四十八两。一年三次致祭，关帝祭品银：一十八两。修理文庙、城隍、社稷、无祀等坛年额银：一十两三钱五分七厘。

　　本县祈晴、祷雨谢神香烛年额银：一两二钱。习仪、拜贺、救护年额银：六钱。乡饮二次年额银：六两。

　　旧有本府进表合用绫状纸张年额银：二两二分八厘零（乾隆二十年裁）。

　　本县学岁贡生旗匾年额银：一两二钱五分。新中举人花币旗匾年额银：一两三钱三分三厘零。会试举人盘费年额银：三十两。进士花币旗匾年额银：二两。

　　本县存恤孤贫夏冬衣布银：旧额九十五两二钱三分八厘；乾隆十九年裁减六十二两五钱零二厘，实给银三十二两七钱三分六厘。孤贫六十名口粮：旧额每名月给银三钱三分零；乾隆三年定每名日给银一分，实给银二百一十六两（小建每口扣存银一分，逢闰加给开销）。囚犯口粮银：二十两。

　　按本县旧有解送本道、本府官俸（本道薪凑俸银四十二两九钱五分六厘，本府薪凑俸银四十二两九钱五分六厘）共银八十五两九钱一分二厘；又支给本道、本府经历、儒学役食（本道皂役十二名、快手十二名、听事吏二名，工食连闰共银一百六十两二钱；本府库子四名，工食连闰共银二十四两八钱；本府经历民壮八名，工食连闰共银四十九两六钱；本府儒学斋夫二名，工食连闰共银一十二两四钱）：共银二百四十八两。俱于乾隆二十年，改归台湾县就近支给。此项银两，编为「起解」项下（？）更旧两察院吏役夏季工食银六十八两二钱，今定三年一次察巡，值年送；余裁。

　　耗羡

　　通县额征田园供谷折银（每石征耗谷一斗折银五分）、匀丁并番丁饷银（每两征耗银七分、加封平余银二分，共银九分）、杂项饷银（每两征耗银一钱、加封平余银二分，共银一钱二分），共征耗银三千七百六十四两三钱四分六厘零。内：

　　田园供谷（新旧额征四万五千八百四十五石二斗二升五合）应折征耗银：二千二百九十二两二钱六分二厘零。

　　匀丁饷（匀丁额征银七百一十七两三钱二分零）应征耗银：六十四两五钱五分八厘零。

　　番丁饷（额银五百二十八两八钱二分）应征耗银：三十七两五钱九分二厘零。

　　蔗车饷（额银五百六十二两八钱）应征耗银：一百二十二两四钱。

　　鹿皮饷（额银二十二两五钱五分）应征耗银：二两零三分四毫。

　　梁头饷（额银二百八十两六钱六分八厘）应征耗银：三十三两六钱七分二厘零。

　　潭港饷（额银四百四十二两九钱七分四厘）应征耗银：五十三两一钱四分八厘零。

　　采捕乌鱼旗饷（额饷九十六两六钱）应征耗饷：一十一两五钱九分二厘零。

　　罟、罾、■〈罒上令下〉、縺等饷（额银二百二十六两二钱九分）应征耗银：二十七两一钱四分四厘零。

　　官庄饷（额银九千三百三十二两九钱六分七厘）应征耗银：一千一百一十九两九钱四分八厘零。

　　番檨宅饷（额银六两）应征耗银：七钱二分。

　　（附）养廉

　　通县每年支销养廉银共二千二百二十两，向例在耗羡项下支给。内：

　　本县知县养廉：每年八百两。

　　县丞养廉：每年四十两（内本县耗羡项下支给二十两、府征盐价项下支给二十两）。

　　典史养廉：每年四十两（支给同上）。

　　下淡水巡检养廉：每年四十两（支给同上）。

　　派解巡按察院养廉：每年四百两；又代彰化县解银一百两（原逐年解送，今遇巡按年解送）。

　　派解台湾道兼理学政养廉：每年四百两。

　　派解台湾镇总兵官养廉：每年二百两。

　　派解台湾府知府养廉：每年四百两；又代彰化解银一百两。

　　派解台湾府同知养廉：每年二百两。  
　 

卷五

　　典礼志

　　礼以经邦国、和神人。上自朝廷燕飨、下至闾阎会饮，明自秩宗庆典、幽及坛壝祭祀，无能一日去诸礼也。古者月吉始和，悬诸象魏，至明且备。后世典章残缺，绵蕞贻讥。至凤山僻在海隅，蛮服裸国，尤不能一一鉴于成宪。夫天下车书一统，遵道遵路，宁以殊方而或忘经纬？爰据成式，荟而录之；并将历古祀典，讨论源流，以资博考。庶使万古不磨之典，虽在遐方绝域犹有持循而不敢废焉尔。志典礼。

　　共目二：公式、坛庙。

　　公式

　　坛庙

　　公式

　　按公式一册，各县通行仪节，无关博雅。惟是邑僻处海隅，凡大典所在，无甚典籍可据；即「会典」一书，藏书家亦罕购焉。爰据成例纪载，识者鉴之。

　　庆贺仪：万寿圣节，行庆贺礼。前期结彩于邑治关帝庙，备鼓乐仪仗，迎龙亭奉堂上。前、后各三日昧爽，文武各官穿蟒袍、补服，分东西坐班。至期，鼓三严，文武各官俱朝服，分左右门入；恭诣丹墀东西，北向立。以本县儒学为纠仪官，立丹墀东北。司班唱『排班』。班齐，乐作。司礼唱『跪，叩，兴』。各官行三跪九叩礼。司礼唱『礼毕』。乐止，各官以次出。纠仪另行三跪九叩礼（千秋令节，前、后各一日；余坐班、叩贺同。元旦、冬至俱先一日迎龙亭，余本日；叩贺同）。

　　接诏仪：诏书颁发至北门外，传报。文武各官具龙亭、采舆、仪仗、鼓乐，赴北门外迎接。赍送官捧诏书奉龙亭中，南向；赍送官东立，西向。各官朝服，北向跪迎。鼓乐前导；赍送官上马，同各官随亭后行。至邑治，奉龙亭于堂上。设开读台于丹墀上，西南向。赍送官主堂东；文武各官分班恭诣丹墀东，西北向立。司班唱『排班』。班齐，乐作。赞礼生赞『跪，叩，兴』各官行三跪九叩礼。乐止，展读生升台，各官皆跪。赍送官奉诏书授展读生，宣讫；赍送官复捧泰龙亭中。乐作，赞礼生赞『叩，兴』。各官再行三跪九叩礼，兴。赞礼生赞『礼毕』。乐止，赍送官捧诏书分授，文武各官跪受，奉采舆中。以次迎归各衙门，颁行如制。

　　迎春仪：立春前一日，设酒席于东郊外春牛亭。知县暨僚属具朝服、盛仪从，到亭上席；酒三巡，起。赞礼生导诣芒神香案前，赞『就位』。各官俱就拜位。赞『上香』。长官上香。赞『跪，三叩首，兴』。众官皆同。赞『献爵』。长官三献。赞『读祝文』。读毕，赞『跪，三叩首，兴』。众官皆同。赞礼先唱『起春』。执事人等高声齐应。

　　鼓乐导土牛前行，芒神次之，属官又次之，长官在后；从大东门进城，迎至本县仪门外，置土牛南向、奉芒神西向，陈设供品。本日各官具朝服，赞礼生导至芒神香案前，行礼如前仪。复导至土牛前，唱『鞭春』。属官各执彩鞭，排立两傍。鼓手进鼓，长官击鼓三，遂擂鼓（鼓手自擂）。属官随长官绕牛加鞭（正鞭二遍，旋鞭一遍，每遍换一鞭，掷于地）。赞礼生仍导至芒神前，揖，平身；礼毕。

　　土牛式

　　胎骨，用桑柘木。身高四尺（按四时），长三尺六寸（按三百六十日）；头至尾长八尺（按八节），尾长一尺二寸（按十二月）。鞭用柳枝，长二尺四寸（按二十四气）。牛色以本年为法，头、角、耳用本年天干，身用本年地支，蹄、尾、肚用纳音（天干：甲乙属木，色青；丙丁属火，色红；戊己属土，色黄；庚辛属金，色白；壬癸属水，色黑。地支：亥子属水，色黑；寅卯属木，色青；巳午属火，色红；申酉属金，色白，辰戌咸未属土，色黄。纳音：如甲子年立春纳音属金，用白色；余仿此）。笼头以立春日日干为色（说见上），抅（用桑柘木）索，孟日用麻（谓寅申巳亥日）、仲日用苎（谓子午卯酉日）、季日用丝（谓辰戌丑未日）。造牛，以冬至节后辰日，于岁德方取水土（甲年东方甲位、乙年西方庚位、丙年南方丙位、丁年北方壬位、戊年东南方戊位、己年东方甲位、庚年西方庚位、辛年南方丙位、壬年北方壬位、癸年东南方戊位）。

　　芒神式

　　芒神，身高三尺六寸（按三百六十日）。服色，用立春日支辰受克为衣色，克衣辰为系腰色（如立春子日属水，衣取土克水，用黄色；系腰取木克土，用青色。余日仿此）。头髻，用立春日纳音为法（金日，平梳两髻在耳前；木日，平梳两髻在耳后；水日，平梳两髻，右髻在耳后、左髻在耳前；火日，平梳两髻，右髻在耳前、左髻在耳后；土日，平梳两髻在顶，直上）。罨耳，用立春时为法（从卯至戌八时，罨耳用手提；从亥至寅四时，罨耳或揭或掩；寅时，揭从左边；亥时，揭从右边；子丑二时，全戴。盖寅亥时为通气，故揭一边；子丑时为严凝，故全戴）。鞋、裤、行缠，以立春纳音为法（逢金、木，系行缠鞋裤：金行缠左阙，系在腰左；木行缠右阙，系在腰右。水日俱全，火日俱无。土日着裤，无行缠、鞋子）。老少，以立春为法（寅申巳亥老、子午卯酉壮、辰戌丑未幼）。

　　耕耤仪：祭日，本县文武官率所属俱朝服到坛。通赞生导诣盥洗所，盥手毕，通赞唱『执事者各司其事。主祭官就位（就拜位），陪祭官各就位，瘗毛血』。迎神，通赞生导主祭官，升坛就位（就神位前）。唱『上香』。又上三块香。通赞唱『跪，行三叩礼，兴，复位』（复拜位）。安神，行三跪九叩礼，兴。进帛、进爵。行初献礼，通赞唱『诣酒尊所』主祭官诣酒尊所ｏ通赞唱『司尊者举幂酌酒，诣先农神位前，就位，跪』。通赞唱『陪祭官皆跪。献帛、献爵，叩首，兴』。诣读祝位，跪读祝文。读毕，三叩首，兴，复位。行亚献礼，通赞唱『诣酒尊所』。主祭官诣酒尊所。通赞唱『司尊者举幂酌酒，诣先农神位前，就位，跪』。通赞唱『陪祭官皆跪。献爵。叩首，兴，复位』。行终献礼（仪同亚献），彻馔、送神，行三跪九叩礼，兴。读祝者捧祝、司帛者捧帛，通赞生导诣燎所，焚祝帛，复位。礼毕。午时行耕耤礼，正印官秉耒、佐贰官执青箱播种。耕时，耆老一人牵牛、农夫二人扶犁，九推九返。农夫终亩耕毕，各官率属暨耆老、农夫望阙谢恩，行三跪九叩礼（农具赤色、牛黑色、耔种箱青色。所盛耔种，照本县土宜。择勤谨农夫二名，免其差役、给以口粮，令看守坛宇，灌溉耤田；敬谨收贮所收米粟，以供各该处祭祀之粢盛）。 

　　附录

　　雍正四年覆准：于雍正五年为始，各省督抚及府州县率属员、耆老、农夫恭祭先农之神，照九卿耕耤例，行九推之礼。礼部每年预择来岁仲春吉期，题准行知各省府州县，同日一体遵行。其祭祀陈设供品，照各省社稷坛例（详见「祭祝」条）。前期，致斋二日。届期，主祭官本县知县暨各官俱穿朝服，齐集先农坛行礼。一切礼仪，悉照春秋祭社稷之例。

　　救护仪：凡日月薄蚀，钦天监推算分秒及复圆时刻颁行到省，转行各府县行救护礼。护日，前期结采于大堂及仪门；设香案于露台上、设金鼓于仪门内两傍、设乐人于露台下、设各官拜位于露台上（护日俱向日、护月俱向月）。儒学官及各僚属赴本县衙门，武员赴参将辕门行礼。至期，阴阳官报日初食，各官具朝服。通赞唱『排班』。班齐，唱『跪，叩』。乐作，各官行一跪三叩礼；毕，乐止。班首官上香毕，通赞唱『跪』。各官俱跪。班首官击鼓三声，众鼓齐鸣；再上香。乐作，各官俱暂起立。阴阳官报食甚（食□所推分秒），各官仍排班。乐作，行一跪三叩礼如前仪。阴阳官报复圆，鼓声止。通赞唱『跪，叩』。乐作，各官又行一跪三叩礼。乐止，礼毕（按旧例初亏、食甚、复圆，俱行三跪九叩礼；乾隆二十六年，始奉文改行一跪三叩礼）。

　　乡饮酒礼（按「礼记」云：『乡饮酒之礼废，则争斗之狱繁矣』。故「仪礼」所记，惟乡饮之礼达于庶民。自周迄明，损益代殊，其礼不废。国朝顺治初，颁为定制。雍正元年上谕：『乡饮酒礼，乃敬老尊贤之古制。近闻年久视为具文，所备筵宴亦甚不堪，应加谨举行』）：每岁正月十五日、十月初一日举行。前期，设宾、僎、介、主等坐次于儒学明伦堂（酒席在「存留钱粮」内支办）：本县知县为主，位于东南；以致仕乡绅有德行者一人为宾，位于西北；择邑里高年有德者为僎宾，位于东北；其次为介，位于西南；又其次为三宾，位于宾西少后，东南向。耆老、儒士为众宾，序齿；位堂西，皆东向（有违条犯法者，不许干席；违者罪以违制）。僚属序爵，位堂东，皆西向。司正以学官为之，位于主东少后，西北向。赞礼读律，以老成诸生为之；位众宾之南、介之西少后，东北向。前一日，司正率执事习礼。至日黎明，执事者宰性具馔。司正、僚属及主席先诣明伦堂，遣人速宾、僎以下。比至，执事者进，报曰『宾至』。主席率僚属出迎于门外。主西面，宾以下皆东面；三揖三让而后升堂，相向再拜升坐。执事者报『僎至』。迎坐如前仪（「礼记」曰：『主人亲速宾及介，而众宾自从之；至于门外，主人拜宾及介，而众宾自入；贵贱之义着矣。三揖至于阶，三让以宾升拜。至献、酬辞让之节繁，及介省矣』。赞礼唱：『司正扬觯』（按「礼记」曰：工入，升歌三终，主人献之；笙入三终，主人献之；闲歌三终，合乐三终。工告乐备，遂出（句）。一人扬觯，乃立，司正焉。知其能和乐而不流也）。执事者引司正诣盥洗位，次诣爵洗位，取觯于筐洗觯。升自西阶，诣尊所酌酒（酒尊在堂上东南隅，加勺，幂以葛巾。爵洗在阼阶下东南；设筐一于洗西，实以爵觯。盥洗在爵洗之东。按「礼记」云：『盥洗扬觯，所以致洁也』）；进两楹之间，北面立。在坐者皆起，司正揖，宾、僎以下皆报揖。司正乃举觯言曰：『恭惟朝延率由旧章，敦崇礼教，举行乡饮，非为饮食。凡我长幼，各相劝勉：为臣竭忠，为子尽孝；长幼有序，兄友弟恭；内睦宗族，外和乡里：无或废坠，以忝所生』。言毕，赞礼唱：『司正饮酒』。饮毕（以觯授执事，仍实于筐），揖、报如初。司正复位，宾、僎以下皆坐。赞礼唱：『读律令』。执事者举律令案于堂之中。读律令者诣案前，北向立读，皆如扬觯仪。读毕，复位。赞礼唱：『供馔』。执事者举馔案至宾前，次僎、次介、次主；三宾以下，各以次举讫。赞礼唱『献』。宾主起席，北面立。执事者洗爵，注酒如仪，捧爵授主。主受爵诣宾前，置于席。稍退，两拜；宾答拜。又诣僎前，亦如之。主退复位。赞礼唱『宾酬酒』。宾起，僎从之。执事者洗爵，注酒授宾。宾受爵至主前，置爵。宾、僎、主皆再拜，各就坐。执事者于介三宾、众宾以下，以次斟酒于席讫。赞礼唱「饮酒」。或三行、或五行。供汤三品毕，赞礼唱：『彻馔『。在坐者皆兴。候彻馔案讫，僎、主、僚属居东，宾、介、三宾、众宾皆居西，皆再拜。赞礼唱『送宾』。以次下堂，分东西行；仍三揖，出庠门而退。

　　附录

　　按会典旧图，有一僎二僎三僎之名。据仪礼，宾若有遵者，亦待以宾礼，同入举报之内。不知僎谓之宾者，以同从外来耳。其实载记同仪礼注流，皆以僎为不干主人。正礼前说似误。近乾隆十九年，新颁则例，改正此条。僎以本地显官偶居乡里，愿来观礼者，依次坐于东北。三品以上席南向，四五品席西向，无则阙之。不立一僎二僎三僎之名，不入举报之内，于仪礼最合。

　　乡约仪：每月朔望日，文武官率所属于文、武庙行香讫，设龙幄香案、奉律谕，文武各官行三跪九叩礼毕，分东西坐班。设讲读台案于门外，北向；诸生、耆老列两廊，兵民人等立台下东西。木铎老人升台振铎，高声宣圣谕十六条（康熙九年颁行）：一、敦孝弟以重人伦。一、笃宗族以昭雍睦。一、和乡党以息争讼。一、重农桑以足衣食。一、尚节俭以惜才用。一、隆学校以端士习。一、黜异端以崇正学。一、讲法律以儆愚顽。一、明礼让以厚风俗。一、务本业以定民志。一、训子弟以禁非为。一、息诬告以全善良。一、诚匿逃以免株连。一、完钱粮以省催科。一、联保甲以弭盗贼。一、解仇忿以重身命。宣毕，堂上鸣鼓。讲约，讲生恭捧「圣谕广训」（雍正二年颁发）并所奉到上谕升堂，立讲案前，高声讲解，众等肃听。讲毕，各退。其僻远里社，本县未能遍至，则绅士董之。

　　附录

　　康熙二十五年覆准：上谕十六条，令直省督抚转行提镇等官晓谕各该营伍将弁兵丁并颁发土司各官，通行讲读。

　　雍正元年，钦命「圣谕广训」十六章（共计万言）。刊刻颁行府州县乡村，令生童诵读。每月朔望，地方官聚集公所，逐条宣讲。

　　乾隆十年议准：将乾隆五年钦颁太学训饬士子文通行颁发直省学宫，令教官于朔望一体宣讲，永远遵行。

　　坛庙

　　社稷坛：在县治北郊龟山之阴。坛制：坐南向北，高三尺四寸，方、广各二丈五尺，陛四出各三级。坛下前一十五丈，后、左、右各五丈，缭以垣社稷神牌，红质金字。雍正二年奏准：府称「府社之神、府稷之神」，县称「县社之神、县稷之神」。祭毕，奉主藏于城隍庙。祭祀仪注：每岁春、秋二祭，俱用仲月上戊日。主祭官前三日斋戒。将祭之前一日，省牲、治祭物、洁笾豆、扫除祭坛上下及设幕次中门（是夕献官以下就幕次宿）。本日，献官以下俱夙兴。执事者陈设其坛，坐南向北，设社位于稷之东、设稷位于社之西。每位羊一（用匣盛贮，未启盖；居左，在笾之北）、豕一（用匣盛贮，未启盖；居右，在豆之北）、笾四（盛枣、栗、形盐、薧鱼；居左，在羊之南）、豆四（盛韭、菹、酰醢、鹿醢；居右，在豕之南）、簠二（盛黍、稷；居笾之左）、簋二（盛稻、粱居豆之右）、铏一（盛和羹；居中，在笾豆之南）、帛一（黑色，长一丈八尺；用筐贮，未上）；别设一小案（置祝版、香炉；居坛正中）。献官俱祭服，执事者捧祝版至幕次佥名；佥毕，捧置案上。执事者取毛血盘置神位前牲案下，实酒于尊，加幂（在坛下东北）；置水于盆，加帨（在坛下西北）。焚香、燃烛明炬。通赞唱『执事者各就位，陪祭官各就位，献官就位』。引赞引献官就拜位。通赞唱『瘗毛血』。执事者以毛血瘗于坎（在西北隅），启牲匣盖。通赞唱：『迎神、跪、叩首、叩首、兴、平身』。献官以下俱一跪三叩，兴，平身。又唱：『奠帛；行初献礼』。司帛者捧帛、司爵者捧爵，各立以俟。引赞赞：『诣盥洗所』。献官诣盥洗所，执事酌酒进巾，献官盥手。赞『诣酒尊所』。献官诣酒尊所，司尊者举羃酌酒，注酒于爵。赞：『诣社神位前』献官升自左阶至神位前。赞：『尊帛』。捧帛者自古进于献官，献官受而举之；仍自左授于执爵者，奠于神位前。赞『俯伏、兴、平身』。献官俯伏；兴平身。赞『诣稷神前』（仪同前）。赞『诣读祝位』。献官诣读祝位。赞『跪』。献官跪。赞『众官皆跪』。赞『读祝』。读祝者取祝跪读于献官之左。读毕，通赞唱『俯伏、兴、平身』。献官以下俱平身。唱『复位』。引赞引献官降自右阶复原位。通赞唱『行亚献礼』（仪同初献，但不奠帛、不读祝）。通赞唱『行终献礼』（仪同亚献）。通赞唱『饮福受胙』。执事设饮福位（在坛中稍北），执事者先于社位前割取羊左脚，置于盘；及于尊所，酌酒于爵，同立于饮福位之右以俟。引赞引献官诣钦福位，赞：『跪』。献官跪。赞：『饮福酒』。一人自右跪进爵于献官，献官饮毕，一人自左受。赞：『受胙』。一人自右跪进胙于献官，献官受讫，一人自左跪接，捧由中门以退。赞：『俯伏、兴、平身』。献官俯伏；兴、平身。通赞唱：『复位』。献官降自右阶复位。唱：『脆、叩首、叩首、叩首、兴、平身』献官以下俱一跪三叩；典，平身。通赞唱『彻馔』。执事者各诣祚位前，稍移动笾豆。通赞唱：『送神』；唱：『跪、叩首、叩首、叩首、兴、平身』献官以下俱一跪三叩；兴，平身。通赞唱：『读祝者捧祝、进帛者捧帛，各诣瘗所』。献官、陪祭官离位分东西班立；俟捧祝、帛者由中道而过。通赞唱：『望瘗』。引赞赞：『诣望瘗所』引献官至望瘗位。执事者以帛焚于坎中；焚毕，以土实坎。通赞唱：『礼毕』。

　　附录

　　雍正十年覆准：各直省府州县卫所，其社稷坛暨风云雷雨、山川、城隍坛俱依定例，修建如式，一体遵行，以崇报享。乾隆三年议准：直省府州县社稷风云雷雨、山川等坛每逢祭祀日，省会之地，督、抚、将军、都统、副都统率领司道文武等官各按品级，照例文员列东班、武职列西班行礼；布政司系地方正印官，仍令主祭。其府州县地方，如有提、镇、道员，亦令各按品级，分东西两班行礼；府州县系地方正印官，仍令主祭。祭祀前期，仍令主祭之员于教职内派出监礼官二员，佐贰杂职内派出监视官一员、监宰官一员，令其虔诚执事。

　　按社稷之祀，自京师以及府州县皆有之。「通典」云：颛顼祀共工氏子句龙为后土，后土、社也；烈山氏子柱为稷，稷、田正也。唐、虞、夏因之。此社稷所由始。商汤因旱迁社，以后稷代柱，欲迁句龙，无可继者，故止。然王肃谓：社祭句龙、稷祭后稷，皆人鬼、非地神。而陈氏「礼书」又谓：社祭五土之祇、稷为五谷之神。郑康成亦谓：社为五土总神、稷为原隰之神。句龙有平水土功，故配社；后稷有播种功，故配稷。二说不同。汉元始中，以夏禹配官社、后稷配官稷。唐、宋及元又以句龙配社、周弃配稷。配祀之制，初无定论。至于社、稷分合之义，「书」「召诰」言：社于新邑。孔注曰：社、稷共牢。周礼：封人，掌设王之坛壝。注云：不言稷者，举社则稷从之。陈氏「礼书」曰：稷非土，无以生，土非稷，无以见生生之效。故祭社必及稷。山堂「考索」曰：社为九土之尊、稷为五谷之长；稷生于土，则社、稷固不可分也。明洪武元年，颁坛制于天下郡邑，俱设于本城西北，右社、左稷。社主用石，长二尺五寸、广尺五寸，上微锐，立于坛上，半在土中，近南向北；稷不用主。十一年定共坛，合祭社稷；皆设木主，丹漆之。祭毕，藏于神库。社主仍用石，埋土中，微露其末（按社、稷之祀，厥昉旧矣。儒先传说，人各不同。或云：句龙、后稷为配，或云非配即祀。传信传疑，未有考订。至明太祖主「孝经」说，以社为五土主、稷为五谷主。广土诸榖，不能遍祀，故合土以为社、推长以尊稷。祭以上戊日，报土功也；兆于西郊，言有成也：于义长矣。宜其春秋匪懈，享祀不忒也）。

　　风云雷雨、山川、城隍同坛：在县治北郊。坛制：高三尺四寸，方、广各二丈五尺，坐北向南；陛四出各三级。风云等神牌，赤质金字。雍正二年奏准：风云雷雨神居中、本县境内山州神居左、城隍神居右；祭毕，藏各神牌于城隍庙（祭仪，与祭社稷同）。

　　附录

　　「台湾县志」：『按风师、雨师见于「周官」，后世皆有祭。至唐天宝中，治增雷师于雨师之次；宋、元因之。然唐制，各以时别祭。明洪武初，仍增云师于风师之次，合祭于太岁月将坛。嘉靖十年，别建太岁月将坛，命王国、府州县亦祀风、云、雷、雨师。唐山川与雨师、雷师合祀，宋山川与社稷合祀，元以风雨雷师祔社稷而别祀山川。明洪武二年，以天下山川、城隍祔祭岳镇、海渎坛。十八年，定王国祭山川，仪同社稷；但无埋瘗之文。凡岳镇、海渎及他山川所在，令有司岁二祭。国朝顺治初，定风云雷雨、山川、城隍共为一坛』。

　　先农坛：在县治东郊。坛制：高二尺一寸，方、广二丈五尺，坐北向南；陛四出各三级。坛前，耤田四亩九分。坛后立庙，奉先农之神（神牌高二尺四寸、广六寸；趺高五寸，广九寸五分。红质金字）。左右夹室：左贮祭器农具；右贮耤田所收米粟，以供各祭祀粢盛。东西配房：东为庖偪所。西住勤谨农夫二名，免其差徭、酌给口粮，于地丁粮内动支；令看守坛宇、灌溉耤田。地方官不时省视，查其力作收获。将每年所收米粟及用过粢盛数目，造册报布政司送户部查核（祭仪，见上「耕耤」条）。

　　附录

　　「台湾县志」：『按汉郑元谓：王社在耤田之中。唐祝钦明云：先农即社。宋陈祥道谓：社自社、先农自先农；耤田所祭，乃先农，非社也。至享先农与躬耕同日，礼无明文。惟「周语」曰：农正陈耤礼。而韦昭注云：祭其神，为农祈也。至汉以耤田之日祀先农，其礼始着。由晋迄明，相沿不废。国朝雍正四年覆准：令各省府州县择地照九卿所耕耤田四亩九分之数，设先农坛；率属员、耆老、农夫恭祭毕，行九推之礼。五年，题准耤田坛位规制颁行』。

　　厉坛：在县治兴隆庄北郊。坛制：方广一丈五尺，高二尺；陛前出各三级，缭以周垣。祭厉仪注：每岁凡三祭：春祭清明日、秋祭七月十五日、冬祭十月初一日。每祭用羊三、豕三、饭米三石，香烛酒纸随用。先期三日，主祭官斋沐更衣，用常服，备香烛、酒果牃告本处城隍。通赞唱：『行一跪三叩礼、兴、平身。诣神位前，跪。进爵，献爵，奠爵；俯伏，兴、平身，复位。又行一跪三叩礼，兴、平身。焚告文」。礼毕。本日，设城隍位于坛上，羊一、豕一。设无祀鬼神坛于坛下左右，书曰「本县境内无祀鬼神」。祭物：羊二、豕二，解置于器，同羹饭等铺设各鬼神位前。陈设毕，通赞唱：『执事者各就位，陪祭酒各就位，主祭官就位』。赞：『行一跪三叩礼，兴、平身。主祭官诣神位前，跪。三献酒，俯伏；、兴、平身，复位。读祭文』。读毕，又行一跪三叩礼、焚祭文并纸钱，礼毕。

　　（附）乡厉坛一，在淡水港东。康熙五十八年，知县李丕煜檄淡水司巡检王国兴建（旧郑氏时，自港东至琅峤皆安置罪人所，阴风悲号，白骨枕野，居民触之辄病疫。自是建坛祀之，不复为厉）今乡人致祭。（按「旧志」尚有万善堂，在一鲲身；今割归台湾县管辖。其在各乡者，如冈山、赤山、下淡水各处皆有坛祠，应并附乡厉云）。

　　附录

　　按厉坛祭死而无后及为物所害者。「春秋传」曰：鬼有所归，乃不为厉。祭法：王祭泰厉、诸侯祭公厉、大夫祭族厉。士丧礼：疾病祷于厉。郑氏谓：汉时，民间皆秋祠厉：则此祀达于上下矣。然后世皆不举行。明洪武三年定制：京都祭泰厉，设坛元武湖中；王国祭国厉、府州祭郡厉、县祭邑厉，皆设坛城北；里社，则祭乡厉。后定郡邑乡厉祭，皆以清明日、七月十五日、十月朔日。国朝因之。

　　城隍庙：在县治北门外文庙右。康熙五十七年，知县李丕煜建（祭仪，与风云雷雨、山川坛并祀）。

　　附录

　　「台湾县志」：按城隍之祀，诸家言创始者不一。唐李阳水「缙云城隍记」谓：祀典无有；惟吴、越间有之。宋赵与时谓：成都城隍祠，太和中李德裕所建。先是，张说亦有祭荆州城隍文、杜牧有祭黄州城隍文，则不独吴、越为然。又芜湖城隍庙，建于吴赤乌二年。高齐慕容俪、梁武陵王祀城隍，皆书于史；则不独唐而已。又按「魏书」，明帝熙平二年，诏州镇城隍令各严锢斋会，聚众纠执妖喧；则北魏时亦熏灼矣。宋以来，其祠遍天下；或赐庙额、或颁封爵。至或傅会姓名，各主一人以为祀：如镇江、太平、宁国诸郡邑之祀纪信、龙且，江右郡邑之率祀灌婴，岂以秦燔夷城郭，彼师众平定，因董筑焉，故祀之以酬功欤？元学士王恽「汴梁路城隍祠记」，则为秦功臣冯尚见梦于汉高帝曰：奉天帝令，与王知领城隍事。虽惝恍莫可诘，然秦、汉间已祀城隍，从可知矣。而南阳王鸿儒谓：「周礼」八蜡之祭，有水庸。庸，城也；水，隍也。此为祀城隍之始，其或然欤？至于祀典之可稽者，明洪武初，以祭山川之明日致祭，礼同社稷。二年，礼臣议引张说祭城隍文曰：城隍是保，甿庶是依。谓前代崇祀之意有在，宜附祭于岳渎、山川之坛。乃命加以封爵：京都为承天鉴国司民升福明灵王；兴王之地，俱封为王。其余府为鉴察司民城隍威灵公，秩正二品；州为灵佑侯，秩三品；县为显佑伯，秩四品：俱称鉴察司民城隍。衮章、冕旒皆有差，其制词有「神司淑慝，为天降祥，亦必受天命」之语。三年，诏去封号，止称某府州县城隍之神。又命各庙屏去他神，定庙制：高、广视官署厅堂。造木为主，毁塑像，舁置水中，取其泥涂壁，绘以云山。而各庙仍多塑像者，意当时未尽奉诏，抑毁之而复塑欤？嘉靖九年，罢山川坛从祀，岁以仲秋祭旗纛日祭于庙。凡圣诞节及五月十一日神诞，皆遣官行礼。国有大灾，则告庙。在各州县者，守令主之。先是，弘治元年，礼臣周弘谟等言：城隍，非人鬼也；安有诞辰？况南郊秋祀俱已合祭，则诞辰及节令之祀宜罢。诏仍旧。国朝顺治初定制：与风云雷雨、山川共为一坛。雍正二年奏准：安设神位在风云雷雨之右，每岁春秋仲月，府州县就坛祭祀。其在京都者，每年二次祭于庙。万寿圣节，遣官致祭：岁以为常。凡府州县守土官入境，必告于庙而后履任，朔望日则行香。其厉制及祈祷水旱，悉先牒告云。

　　关帝庙：在县治东门内。雍正五年，知县箫震建；年久倾圮。乾隆二十八年，知县王瑛曾重建（碑记见「艺文」）；并祀三代（曾祖光昭公、祖裕昌公、父成忠公）于后殿（按庙旧有店地十二间，每间年纳灯油二觔。又大街瓦房一间，供庙中香灯费。又县治半屏山、大湾、大竹桥、中冲崎庄俱有庙，皆里民募建）。祭关帝仪注：岁凡三祭，五月十三日，前殿用帛一、牛一、羊一、豕一、果品五；后殿不用牛，余如前殿。其春、秋二祭，前殿用帛一、牛一、羊一、豕一、笾十、豆十，后殿帛各一、羊各一、豕各一、笾各八、豆各八。祭日，引赞引承祭官进左旁门；赞：『诣盥洗所』。盥手帨巾毕，通赞唱：『执事者各司其事』。引赞赞：『就位』。引祭官就位。通赞唱：『迎神』。司香者捧香盒立香炉前；引赞引承祭官诣香炉前，司香者跪。引赞赞：『上香』。承祭官将炷香接举，插炉内；又〔上〕块香三次。毕，引赞赞：『复位』。承祭官复位。引赞赞：『跪』。承祭官行三跪九叩礼；兴、平身。通赞唱：『奠帛，行初献礼』。捧帛执爵者将帛、爵捧举，各就神位前。引赞赞：『奠帛』。奠帛官跪献毕，行一跪三叩礼，退。赞：『献爵』。献爵官立献毕，退。赞：『诣读祝位』。读祝者至祝案前，行一跪三叩礼，将祝文捧起，立承祭官之左。引赞赞：『跪』，承祭官及读祝者俱跪。赞：『读祝』。读祝毕，捧至神位前安盛帛盒内；行一跪三叩礼，退。引赞赞：『叩』。承祭官行一跪三叩礼；兴，平身。通赞唱：『行亚献礼』（仪同初献；但不奠帛、不读祝）。通赞唱：『行终献礼』（仪同亚献）。通赞唱：『彻馔』（执事者诣神位事将笾、豆等各少举）。通赞唱：『送神』。引赞赞：『跪』。承祭官行三跪九叩礼；兴，平身。通赞唱：『读祝者捧祝、进帛者捧帛、司馔者捧馔，恭诣燎位』。引赞引承祭官退至西边立，俟捧祝帛过毕，复位。引赞赞：『诣望瘗位』。引承祭官至燎炉前。赞：『焚祝』。毕，赞：『礼毕』。引承祭官退。后殿仪注：祭日，引赞引承祭官进中门；赞：『诣盥洗所』。盥手帨巾毕。通赞唱：『执事者各司其事』。引赞唱：『就位』。引承祭官就位。通赞唱：『迎神』。司香者捧香匣立香炉左；引赞引承祭官诣光昭公香炉前，司香者跪。引赞赞：『上香』。承祭官将炷香接举，插炉内；又上块香三次。毕，引赞引承祭官诣裕昌公香炉前，同前上香毕。引赞引承祭官诣成忠公香炉前，同前上香毕。引赞赞：『复位』。承祭官复位。引赞赞：『跪』。承祭官行二跪六叩礼；兴，平身。通赞唱：『奠帛，行初献礼』。捧帛、执爵者将帛、爵捧举，各就神位前。引赞赞：『奠帛』。赞：『献爵』（仪俱同前殿）。先光昭、次裕昌、次成忠，各献毕。赞：『读祝』，诣祝位（在光昭公前。仪同前殿）。通赞唱：『行亚献礼』（仪同初献；但不奠帛、不读祝）。通赞唱：『行终献礼』（仪同亚献）。通赞唱：『彻馔』（仪同前殿）。通赞唱：『送神』。引赞赞：『跪』。承祭官行二跪六叩礼；兴，平身（悉同前殿）。

　　附录

　　「台湾县志」：崇祀关圣大帝，元英宗称为义勇武安王。明洪武都金陵，建庙于鸡笼山之阳，称汉前将军寿亭侯。嘉靖十年订其误（「旧志」称：大常卿黄芳奏改），改称汉前将军、汉寿亭侯。以四孟朔日、岁暮除日，应天府官主祭；五月十三日，南京太常寺官祭。万历甲寅十月，命太监李思赍九旒、玉带、龙袍、金牌，敕封为帝，颁行天下；而太常祭祀，则仍旧称。史官焦竑曰：称汉前将军者，侯志也。天启元年，太常少卿李宗延谓：三界伏魔大帝神威远镇天尊关圣帝君，按称职掌，初无凭证；请考核订定。四年，太常题请祭，始称帝。国朝顺治元年，定每岁五月十三日致祭。九年，敕封忠义神武关圣大帝。祭文曰：『惟帝纯心取义，亮节成仁。允文允武，乃圣乃神。功高盖世，德被生民。两仪正气，历代明禋。英灵丕着，封号聿新。敬修岁事，显佑千春』。

　　天后庙：在县治北门内龟山顶（按「旧志」：『庙虽逼窄，层级而上，盘曲幽折，古木阴森，背山面海，颇称胜致』）。康熙二十二年奉文建，年久倾圮。乾隆二十七年，知县王瑛曾重建（按县治兴隆庄左营、埤头街、阿里港街、阿猴街、万丹街、新园街、南仔坑街俱有庙，皆里民募建。祭仪，与祭关帝庙同）。

　　附录

　　按天后，莆田湄洲屿人。宋都巡检林愿女，建隆元年三月二十三日诞。从幼能知休咎，布席海上济人；人称神女。雍熙四年九月九日升化（或云二月十九日），年二十有八。厥后人常见其衣朱衣，飞腾海上；因建庙祀之，且并祀于其乡之地名红螺者。宣和癸卯，给事中路允廸使高丽，舟行遇风，神降于樯得无恙；还奏，赐号「顺济」。历绍兴、干道、淳熙、开禧、景定间，屡显灵异，加庙号。元以海漕底绩，赐额「灵济」。明永乐封为「护国庇民妙灵昭应弘仁普济天妃」。国朝康熙二十二年癸亥，我师征台湾，师次澎湖时，方苦旱；有井在妃庙之左，旧不能资百口，至是泉忽大涌，四万余众汲之裕如。及澎湖既克，我师登岸，将军施琅谒庙，见妃像脸汗未干，衣袍俱湿；乃知神功。事闻，上遣礼部郎中雅虎致祭。其文曰：『国家茂膺景命，怀柔百神；祀典具陈，罔不祗肃。若乃天庥滋至，地纪为之效灵；国威用张，海若于焉助顺。属三军之奏凯，当重译之安澜；神所凭依，礼宜昭报。维神锺灵海表，绥奠闽疆；昔藉明威，克襄伟绩，业隆显号，禋享有加。比者虑穷岛之未平，命大师以致讨。时方忧旱，井泽为枯；神实降祥，泉源骤涌。因之军声雷动，直捣荒陬；舰阵风行，竟趋巨险。灵旗下飐，助我破竹之功；阴甲排空，遂壮横戈之势。至于中山殊域，册使遥临；伏波不兴，片帆飞渡。凡兹冥佑，岂曰人谋！是用遣官，敬修祀事；溪毛可荐，黍稷惟馨。神其佑我邦家，永着朝宗之戴；眷兹亿兆，益弘利济之功』。五十九年翰林海宝册封琉球还，奏神默佑功，奉旨春秋致祭，编入「祀典」。雍正四年，府治、厦门、湄洲三处，赐庙额。十一年，福州南台加赐庙额。乾隆二年，加封天后（按今莆田林氏妇人，将赴田或采捕者，以其儿置庙中；祝曰：『姑好看儿』！去终日，儿不啼不饥，不出阈；暮各携归。神之笃厚宗人如此。凡沿海船户，俱各虔供香火，英灵不可思议。偶有危难，辄呼妈祖。妈祖，即天后也。洋中风雨晦冥，惨黑如墨，往往于樯端见神灯示佑，舟辄无恙云）。

　　八蜡庙：在县治龟山之阴。康熙四十五年蝗灾，知县宋永清建。

　　附录

　　「礼记义疏」：徐氏师曾曰：按「礼记」原文，八腊者：先啬一、司啬二、百种三、农四、邮表畷五、猫虎六、坊七、水庸八，可以无疑。郑氏去百种而增昆虫，方氏亦去百种而分猫、虎为二，张子虽用百种而序之于末。纷纷之说不信经而信注，皆非也。

　　真武庙（俗称元天大帝庙）：在县治兴隆庄左营都后乡。乡民募众建（又「旧志」载：一在大竹桥庄，一在■〈鱼逮〉港。今港东里崁顶街，港西里万丹街，俱有庙）。

　　附录

　　按真君乃元武七宿，故作龟蛇于其下。龟蛇者，元武象也。而「图志」云：『真武为净乐王太子，修炼武当山，功成飞升；奉上帝命镇北方，彼发跣足，建皂纛元旗』。此道家傅会之说。后人据「神异传」谓：『真君仗剑追天关地轴之妖，冠履俱丧，伏而收之。天关，龟也；地轴，蛇也』。益不经。宋靖康初，加号「佑圣助顺灵应真君」；始着祀典。明太祖平定天下，神多阴佑；建庙南京，以三月三日、九月九日用素馐遣太官致祭。及太宗靖难，复以神有显相功；永乐十三年，于京城艮隅并武当山重建庙宇。两京岁时朔望各遣祭，而武当山又专官祀事。宪宗尝范金为像。正德二年，改京城真武庙为灵明显佑宫。国朝顺治八年题准：每年恭逢万寿圣节，遣官致祭。康熙二十二年覆准：遣祭鸡公山真武之神，仍令该地方官春秋二祭。旗纛庙（未有特建）：每岁霜降日，就营署迎至演武厅而祭之。

　　附录

　　按旗谓牙旗。黄帝出军诀曰：『牙旗者，将军之精，一军之形候』。凡始竖牙，必祭以刚日。纛谓旗头也。「太白阴经」曰：『大将中营建纛，牦牛尾为之』。唐、宋及元皆有旗纛之祭。明洪武元年，建庙京师，祭以春惊蛰、秋霜降日。后停春祭，止霜降日祭于教场。王国祭旗纛，则武员戎服行礼；天下卫所，于公署后立庙。国朝因之。

　　三山明贶国王庙：在县城北龟山麓。乾隆□年，潮州耆民合建（又一在仁寿里九甲围庄，一在埤头街尾）。

　　附录

　　按盛端明「记略」曰：『潮揭阳邑西百里为独山，越四十里有峰曰玉峰。峰之右，众石湍激，东潮、西惠，以石为界。渡水为明山，西接梅州；州以为镇。又三十里为巾山，地名霖田。三山鼎峙，隋时有神三人降于巾山，自称昆季受命于天，分镇三山，庙食于此。维时山上生有莲花，绀白色，大者盈尺。乡民陈姓者，书见三人乘马而来，招为从者。未几陈亦物化，众异之，乃即巾山之麓建祠合祀；而封陈姓者为将军、为化王，以为界石之神焉。唐元和间，昌黎伯韩公刺史潮阳，霪雨害稼；众祷于神，而飨答如响。爰命祀以少牢，祝以文曰：「霪雨既霁，蚕壳以成；织女耕男，欣欣衎衎。其神之庇佑乎！人敢不明受其赐」。宋艺祖开基，刘鋹拒命，王师南征；潮守王侍监祷于神，果雷电风雨，鋹兵败北，南海乃平。迨太宗征太原次于城下，忽睹金甲神人挥戈驰马，师遂大捷；魁渠刘继元以降。凯还之日，有旌见城上云中曰「潮州三山神」。太宗悟，命指挥韩捧诏来潮霖田，诏封巾山为清化威德报国王、明山为助政明肃宁国王、独山为惠威弘应丰国王，赐庙额曰「明贶」；敕本部增置庙宇，岁时合祭。明道中，复加「灵庙」二字。盖神肇述于隋、显灵于唐，受封于数百年来庇国佑民，功烈亦大矣。潮之诸邑，在在有祀；水旱疾疫，有祷必应。夫神之明，故能鉴人之诚；维人之诚，故能格神之明。神人交孚，其机如此。谨书之牌，俾乡人时拜于祠下者，有所考而无懈于诚焉』。

　　忠义孝悌祠：在县治北郊（旧在学宫左）。乾隆十七年，知县吴士元移建。内祀守备马定国、千总陈元、把总林富、领旗王奇生，俱康熙六十年殉难。有司春秋致祭。

　　烈女节妇祠；在县治北门内。康熙四十八年，知县宋永清建坊。雍正元年，奉旨建祠，春秋致祭。内祀阮氏荫娘、郑氏月娘、黄氏弃娘；乾隆十五年，增祀李黄氏。

　　附录

　　按雍正元年上谕：『旌表节义，给银建坊，民间往往视为具文，未曾建立；恐日久仍至泯没，不能使民间有所观感。着于学宫内建忠义孝悌祠一所，立石碑一通；于学宫附处近购买基址，建节孝祠一所，立大牌坊一座。其石碑、牌坊，将前后忠孝、节义之人，俱标姓氏于其上。已故者则设牌位于祠中，春秋祭祀，以阐幽光而乘永久。其动用银两，造册报部。钦此』。今特建于县城北内外。

　　按唐李翱高■〈〈民攵〉上女下〉女碑云：『赏一女子而天下劝，斯固王化之大端矣』。考定制，节孝者祀之，弗及烈妇；而邑祠所祀，烈妇较多：则推恩于常格以外也。夫妇人守志，从一而终，理之正也；身遭强暴，损躯全节，变而不失其正也。若舅姑无恙、嗣续宜图，乃慷慨一决，从夫九泉；此贤智之过矣。故凡守志者，当思为节妇；生则有褒旌之荣、没则有祠祀之典。而节妇之家，尤当开导劝谕，俾知一死之未足塞责，庶无负朝廷建祠励俗之至意乎！  
　 
卷六

　　学校志

　　凤滨海隅，介在南徼；学宫形胜，甲于全台，宜士之蒸蒸向化哉。顾紒童奔服，闻风慕义，新自濯磨，象取蒙泉；则凡所以养之者，尤宜培护也。今天子乐育为心，栽培弥至，增解额、设义塾；下至村社、番童，延师训诲。凡所施恩者，较中土有加焉；所谓因其成势而利导之者也。雕题黑齿，咸被声教；弦诵之声，遍于村社。柳柳州有言：孔子之道，与王化为远近。岂不谅哉！志学校。

　　其目三：学宫（附入数额学）、书院（即义学。附土番社学）、学田。

　　学宫（附入学额数）

　　书院（附土番社学）

　　学田

　　学宫

　　文庙：在县治北门外。康熙二十三年，知县杨芳声建；风雨圮坏。四十三年，知县宋永清复建。五十八年，知县李丕煜修。乾隆二年，本县兵马司指挥施世榜修。大抵瓦屋数椽，规制未备。乾隆十七年，知县吴士元重建。中为大成殿，东西庑；前为大成门，又前为棂星门，两旁为义路、礼门坊；殿后为崇圣祠。庙前有莲潭，天然泮地。凤山对峙，屏山左拱，龟山、鼓山右辅：形家称为人文胜地。

　　安设神位：至圣先师正中，南向。复圣颜子、述圣子思子，俱殿内东旁，西向；宗圣曾子、亚圣孟子，俱殿内西旁，东向。先贤闵子（名损）、先贤冉子（名雍）、先贤端木子（名赐）、先贤仲子（名由）、先贤卜子（名商）、先贤有子（名若）：俱殿内次东，西向；先贤冉子（名耕）、先贤宰子（名予）、先贤冉子（名求）、先贤言子（名偃）、先贤颛孙子（名师）、先贤朱子（名熹）：俱殿内次西，东向。先贤蘧瑗、先贤澹台灭明、先贤原宪、先贤南宫适、先贤商瞿、先贤漆雕开、先贤司马耕、先贤梁鳣、先贤冉孺、先贤伯虔、先贤冉季、先贤漆雕徒父、先贤漆雕哆、先贤公西赤、先贤任不齐、先贤公良孺、先贤公肩定、先贤鄡单、先贤罕父黑、先贤荣旗，先贤左人郢、先贤郑国、先贤原亢、先贤廉洁、先贤叔仲会、先贤公西舆如、先贤邽巽、先贤陈亢、先贤琴张、先贤步叔乘、先贤秦非、先贤颜哙、先贤颜何、先贤县亶、先贤乐正克、先贤万章、先贤周敦颐、先贤程颢、先贤邵雍、先儒榖梁赤、先儒伏胜、先儒后苍、先儒董仲舒、先儒杜子春、先儒范宁、先儒韩愈、先儒范仲淹、先儒胡瑗、先儒杨时、先儒罗从彦、先儒李侗、先儒张栻、先儒黄干、先儒真德秀、先儒何基、先儒赵复、先儒吴澄、先儒许谦、先儒王守仁、先儒薛瑄、先儒罗钦顺、先儒陆陇其：俱东庑，西向；先贤林放、先贤宓不齐、先贤公冶长、先贤公晰哀、先贤高柴、先贤樊须、先贤商泽，先贤巫马施，先贤颜辛、先贤曹恤、先贤公孙龙、先贤奏商、先贤颜高、先贤壤驷赤、先贤石作蜀、先贤公夏首、先贤后处、先贤奚容蒧、先贤颜祖、先贤句井疆、先贤秦祖、先贤县成、先贤公祖句兹、先贤燕伋、先贤乐欬、先贤狄黑、先贤孔忠、先贤公西蒧、先贤颜之仆、先贤施之常、先贤申枨、先贤左邱明、先贤秦冉、先贤牧皮、先贤公都子、先贤公孙丑、先贤张载、先贤程颐、先儒公羊高、先儒孔安国、先儒毛苌、先儒高堂生、先儒郑康成、先儒诸葛亮、先儒王通、先儒司马光、先儒欧阳修、先儒胡安国、先儒尹焞、先儒吕祖谦、先儒蔡沈、先儒陆九渊、先儒陈淳、先儒魏了翁、先儒王柏、先儒许衡、先儒金履祥、先儒陈澔、先儒陈献章、先儒胡居仁、先儒蔡清：俱西庑，东向。

　　祭祀陈设：正位礼神制帛一、白磁爵三、登一、铏二、簠二、簋二、笾十、豆十、酒樽一、牛一、羊一、豕一。四配位每位一案，礼神制帛一、白磁爵三、铏一、簠二、簋二、笾八、豆八、酒樽一、羊一、豕一。十二哲配位，东西礼制帛各一；每位白磁爵各一，每位铏各一、簠各一、簋各一、笾各四、豆各四，东西豕各一。东、西庑，东西礼神制帛各一，每案簠各一、簋各一、笾各四、豆各四、豕各三。

　　致祭仪注：正祭日，祭崇圣祠毕，文庙中鼓初严，殿上两庑诸执事者各燃烛、焚香，丹墀及露台上皆明炬，各官俱朝服。鼓再严，歌生、乐舞生各序立丹墀两边。鼓三严，各执事者荐羹及启牲匣盖；以汤浇牲体，使气上升。有引赞引各献官至大成门下，北面立。通赞唱：『乐、舞生各就位』。乐生随司麾者入殿内，各就所执乐位；舞生各随司节者上露台，分东西班立，司节者就西立。通赞唱：『执事者各司其事』。司罍洗者各执罍洗、司瘗毛血者俟瘗毛血，凡有司者各司其事。通赞唱：『陪祭官各就位』。各照官衔、品级就拜位（康熙四十九年，诏天下武员把总以上，皆得入庙陪祭）。『分献官各就位，正献官就位（随引赞就拜位。通赞唱：『瘗毛血』。执事者捧毛血，正祀由中门、四配东西哲由左右门出，两庑随之，瘗于坎。通赞唱：『迎神』。麾生举麾。唱：『乐奏咸平之章』。乐作（舞生执钥未舞）。通赞唱：『跪，叩首』。正献、分献、陪祭官俱行三跪九叩礼；兴，平身。麾生偃麾，栎敔止乐。通赞唱：『捧帛』执事者捧帛盘，正祀由中门进、配哲由左门进、两庑分东西进，诣各神位之左，鞠躬旁立。通赞唱：『行初献礼』。引赞二人导正献官行。通赞赞：『诣盥洗所』。献官盥手毕，通赞唱：『诣酒樽所；司尊者举幂酌酒』。执事者注酒于爵。捧爵者在献官前行，正祀由中门入、余由左门入，诣各神位前，鞠躬旁立。引赞赞：『诣至圣先师孔子神位前』。献官随引赞由左偏门入，至神位前，朝上立。麾生举麾，唱：『乐奏宁平之章』。击柷作乐，舞生按节而舞。引赞赞：『跪』。随作乐随行礼。引赞赞：『奠帛』。捧帛者西跪进帛；献官拱举，执事者接置神案上。引赞赞：『献爵』。司爵者西跪进爵；献官拱举，执事者接神案上。引赞赞：『叩首；兴，平身』。赞：『诣读祝位』。献官至香案前。引赞唱：『跪』。通赞唱：『众官皆跪』。唱：『读祝文』。读祝者取祝版跪读。

　　祝曰：『维乾隆某年岁次某干支二（八）月某干支朔，越某日某干支，正献官某、分献官某敢昭告于至圣先师孔子之神曰：维师道贯古今，德配天地；删述六经，垂宪万世。今兹仲春（秋），谨以牲帛、醴粢，祇奉旧章，式陈明荐；以复圣颜子、宗圣曾子、述圣子思子、亚圣孟子配。尚飨』！读毕，麾生举麾，乐续作（初读祝时，麾生偃麾，乐暂止。至是，接奏未终之曲）；读祝者将祝版复置神案上。通赞唱：『叩首』。献官行三叩礼；兴，平身。引赞唱：『诣复圣颜子神位前』。赞：『跪』。赞：『奠帛』。赞：『献爵』（俱如正祀仪）。引赞唱：『叩首；兴、平身』。引赞赞：『诣宗圣曾子神位前』。赞：『跪』（如前仪）。引赞赞：『诣述圣子思子神位前』。赞：『跪』（如前仪）。通赞唱：『行分献礼』。（另引赞各引分献官十二哲、两庑，俱如正祀仪）。引赞赞：『诣亚圣孟子神位前』。赞：『跪』（如前仪）。引赞赞：『复位』。麾生偃麾，栎敔止乐。引赞引献官及分献官由西角门出，复于原位，朝上立。通赞唱：『行亚献礼』（俱如前仪；惟不盥洗、不奠帛、不读祝文）。麾生举麾，唱：『乐奏和平之章』击柷作乐』，舞生按节而舞。献毕，唱：『复位』。麾生偃麾（如前仪）。通赞唱：『饮福、受胙。引赞赞：『跪；饮福酒』。（东执事进爵，献官饮讫，西执事者接置神案上。引赞赞：『受胙』。东执事进胙，献官受讫，西执事者接胙由中门出。引赞赞：『叩首；兴，平身。复位』。通赞唱：『跪；叩首』。正献、分献、陪祭官各俱行三跪九叩礼；兴，平身。通赞唱：『彻馔』。麾生举麾，唱：『乐奏咸平之章』乐作、舞止。彻讫（将神案上品物略移动）。赞通唱：『送神』。麾生举麾，唱：『乐奏咸平之章』乐作、舞止。引赞赞：『跪；叩首』。正献、分献、陪祭各官俱行三跪九叩礼；兴，平身。麾生偃麾（如前仪）。通赞唱：『读祝者捧祝、司帛者捧帛，各诣瘗所』。正祀由中门、左右配哲由左右门、两庑各随班，俱诣瘗所。通赞唱：『诣望瘗位』。各献官诣瘗位。麾生举麾，唱：『乐奏咸平之章』有乐、无舞（乐章同送神）。通赞唱：『望瘗』。唱：『焚祝、帛』。唱：『复位』。麾生偃麾，乐止。通赞、引赞同唱：『礼毕』。各官俱退。

　　（附）乐章

　　乾隆八年奉文新定，分春、秋二调。春夹钟为宫、应钟起调，秋南吕为宫、仲吕起调。

　　（春调、秋调）大（伬、■〈亻六〉）哉（■〈亻凡〉、亿）孔（■〈亻六〉、仩）子（伍、伬），先（伬、■〈亻六〉）觉（仩、■〈亻凡〉）先（伍、伬）知（■〈亻六〉、仩）；与（■〈亻凡〉、亿）天（■〈亻六〉、仩）地（仩、■〈亻凡〉）参（伍、伬），万（伬、■〈亻六〉）世（仩、■〈亻凡〉），之（伍、伬）师（伍、伬）。祥（伍、伬）征（■〈亻凡〉、亿）麟（■〈亻凡〉、亿）绂（■〈亻六〉、仩），韵（■〈亻凡〉、亿）答（仩、■〈亻凡〉）金（伬、■〈亻六〉）丝（仩、）；汨（■〈亻凡〉、亿）月（■〈亻凡〉、仩）既（伬、■〈亻六〉）揭（伍、伬），干（■〈亻凡〉、亿）坤（■〈亻六〉、仩）清（■〈亻凡〉、亿）夷（伬、■〈亻六〉）。

　　--右迎神乐，咸平之曲（有乐有舞）。

　　（春调、秋调）予（■〈亻凡〉、■〈亻六〉）怀（■〈亻凡〉、亿）明（亿、仩）德（伍、伬），玉（仩、■〈亻凡〉）振（■〈亻凡〉、亿）金（伬、■〈亻六〉）声（仩、■〈亻凡〉）；生（■〈亻六〉、仩）民（、亿）未（仩、■〈亻凡〉）有（伍、伬），展（■〈亻凡〉、亿）也（■〈亻六〉、仩）大（伍、伬）成（■〈亻六〉、仩）。俎（伍、伬）豆（仩、■〈亻凡〉）千（伬■〈亻六〉、）古（伍、伬），春（■〈亻六〉、仩）秋（■〈亻六〉、仩）上（伍、伬）丁（■〈亻六〉、仩）；清（伬、■〈亻六〉）酒（仩、既（■〈亻凡〉、亿）载（伬、■〈亻六〉），其（■〈亻凡〉、亿）香（■〈亻六〉、仩）始（■〈亻凡〉、亿）升（伬、■〈亻六〉）。

　　--右初献乐，宁平之曲（有乐有舞）。

　　（春调、秋调）式（伬、■〈亻六〉）礼（■〈亻凡〉、亿）莫（■〈亻六〉、仩）愆（伍、伬），升（仩、■〈亻凡〉）堂（伍、伬）再（■〈亻凡〉、亿）献（伬、■〈亻六〉）；响（仩、■〈亻凡〉）协（伍、伬）鼓（■〈亻凡〉、亿）镛（■〈亻六〉、仩），诚（伍、伬）孚（仩、■〈亻凡〉）迭（伍、伬）甗（伬、■〈亻六〉）。肃（伍、伬）肃（伍、伬）雍（■〈亻六〉、仩）雍（■〈亻六〉、仩），誉（■〈亻凡〉、亿）髦（伬、■〈亻六〉）斯（仩、■〈亻凡〉）彦（伬、■〈亻六〉）；礼（仩、■〈亻凡〉）陶（伍、伬）乐（帆、亿）淑（■〈亻六〉、仩），相（伍、伬）观（■〈亻六〉、仩）而（■〈亻凡〉、亿）善（伬、■〈亻六〉）。

　　--右亚献乐，安平之曲（有乐有舞）。

　　（春调、秋调）自（伬、■〈亻六〉）古（■〈亻凡〉、亿）在（伍、伬）昔（■〈亻六〉、仩），先（仩、■〈亻凡〉）民（伍、伬）有（■〈亻凡〉、亿）作（■〈亻六〉、亿）；皮（伍、伬）弁（仩、伬）祭（■〈亻凡〉、亿）菜（伬、■〈亻六〉），于（仩、■〈亻凡〉）论（伍、伬）思（■〈亻六〉、仩）乐（■〈亻凡〉、亿）。惟（伍、伬）天（仩、■〈亻凡〉）牖（伬、■〈亻六〉）民（伍、伬），惟（■〈亻凡〉、亿）圣（仩、■〈亻凡〉）时（■〈亻凡〉、亿）若（■〈亻六〉、仩）；彝（伍、伬）伦（伍、）攸（仩、）叙（伬、■〈亻六〉），至（仩、■〈亻凡〉）今（伍、伬）木（■〈亻凡〉、亿）铎（伬、■〈亻六〉）。

　　--右终献乐，景平之曲（有乐有舞）。

　　（春调、秋调）先（伬、■〈亻六〉）师（、亿）有（■〈亻六〉、仩）言（伍、伬），祭（伬、■〈亻六〉）则（仩、）受（■〈亻凡〉、■〈亻六〉）福（伍、伬）；四（■〈亻凡〉、亿）海（伬、■〈亻六〉）黉（伍、伬）宫（仩、■〈亻凡〉），畴（■〈亻凡〉、亿）敢（■〈亻六〉、仩）不（■〈亻凡〉、亿）肃（伬、■〈亻六〉）。礼（伍、伬）成（仩、■〈亻凡〉）告（伬、■〈亻六〉）彻（伍、伬）毋（■〈亻凡〉、亿）疏（■〈亻六〉、仩）毋（、亿）渎（伬、■〈亻六〉）；乐（伍、伬）所（仩、）自（■〈亻凡〉、亿）生（■〈亻凡〉、■〈亻六〉），中（伍、伬）原（■〈亻六〉、仩）有（■〈亻凡〉、亿）菽（伬、■〈亻六〉）。

　　--右彻馔乐，咸平之曲（乐作舞止）。

　　（春调、秋调）凫（伬、■〈亻六〉）绎（■〈亻凡〉、亿）峨（■〈亻六〉、仩）峨（仩、伬），洙（仩、伬）泗（伬、■〈亻六〉）洋（■〈亻凡〉、亿）洋（■〈亻六〉、仩）；景（仩、■〈亻凡〉）行（伍、伬）行（伍、伬）止（仩、伬），流（■〈亻凡〉、亿）泽（■〈亻六〉、仩）无（伍、伬）疆（■〈亻六〉、仩）。聿（伍、伬）昭（仩、■〈亻凡〉）祀（、亿）事（伬、■〈亻六〉），祀（伬、■〈亻六〉）事（仩、■〈亻凡〉）孔（、亿）明（■〈亻六〉、仩）；化（伬、■〈亻六〉）我（伍、伬）蒸（伬、■〈亻六〉）民（仩、■〈亻凡〉），育（■〈亻凡〉、亿）我（■〈亻六〉、仩）胶（■〈亻凡〉、亿）庠（伬、■〈亻六〉）。

　　——右送神乐「咸平之曲」（乐作望瘗乐曲同送神止舞有乐、无舞）

　　（附）舞谱

　　执钥秉翟，东、西班舞生钥用右、左手横执之，翟用右、左手纵执之。翟纵钥横，齐肩执之为执、起之齐目为举、平心执之谓衡、尽手向下执之谓落、向前正举为拱、向前耳偏举谓呈。钥翟纵横两分为开、钥翟纵横相加为合、钥翟纵合如一为相、各分顺手向下为垂、两手相接为交凡执秉东、西班舞生俱左、右手在外，右、左手在内；其手指，俱大指在内、四指在外。纵则如绳，横则如衡。

　　初献「宁平之舞」：予（东（西）班开钥，向上起左（右）手于肩，垂右（左）手于下，跷右（左）足向前）怀（东（西）班开钥向上，起右（左）手于肩，垂左（右）手于下，跷左（右）足向前）明（东（西）班合钥向上拱，面顾西（东））德（东（西）班转身向西左（东右），足虚其根，足尖着地，合钥高拱），玉（东（西）班合钥，拱于西（东），面侧东（西）跷右（左）足）振（东（西）班合钥拱于东（西），面侧西（东）跷左（右）足）金（东（西）班合钥，躬身向上揖）声（东（西）班交钥，转身向西（东），出右（左）足）；生（东（西）班开钥向上，起右（左）手于肩，垂左（右）手于下，侧面向西（东））民（东（西）班开钥向上，起左（右）手于肩，垂右（左）手于下，侧面向东（西））未（东（西）班合钥，交点右（左）足）有（东（西）班合钥，交点左（右）足），展（东（西）班合钥，拱于东（西），过左（右）足于右（左）交立，侧面向西（东））也（东西班合钥，拱于西（东），过右（左）足于左（右）交立，侧面向东（西））大（东（西）班合钥，向上拱）成（东（西）班合钥，向上拱）。俎（东（西）班合钥，由左（右）拱于右（左），跷左（右）足）豆（东（西）班合钥，由右（左）拱于左（右），跷右（左）足）千（东（西）班合钥，转身侧面向西（东），由上拱于下，跷左（右）足）古（东（西）班合钥，转身侧面，向东（西），由下拱于上，跷右（左）足），春（东（西）班合举钥齐眉，点右（左）足）秋（东（西）班合举钥齐眉，点左（右）足）上（东（西）班开钥，起左（右）手于肩，垂右（左）手于下，侧面向西（东））丁（东（西）班开钥，起右（左）手于肩，垂左（右）手于下，侧面向东（西））。清（东（西）班深曲右（左）手，出于左（右），举右（左）手，垂左（右）手，侧面向西（东））酒（东（西）班深曲左（右）手，出于右（左），举左（右）手，垂右（左）手，侧面向东（西））既（东（西）班合钥，平衡低首）载（东（西）班合钥，左（右）手拱复平衡），其（东（西）班交钥，拱于左（右），跷右（左）足）香（东（西）班交钥，拱于右（左），跷左（右）足）始（东（西）班开钥，出左（右）足）升（东（西）班合钥，向上深揖）。

　　亚献「安平之舞」：式（东（西）班开钥，翟蹲身低首）礼（东（西）班开钥，翟齐举至眉，左（右）足交右（左）足）莫（东（西）班开钥，翟齐举至眉，右（左）足交左（右）足）愆（东（西）班合左（右）手于右（左），向上拱深揖），升（东（西）班开钥，出左（右）手向上，曲右（左）手跷左（右）足）堂（东（西）班开钥，出右（左）手向上，曲左（右）手跷右（左）足）再（东（西）班合举钥，齐眉蹲身，面向西（东））献（东（西）班合举钥，齐眉蹲身，面向东（西））；响（东（西）班合钥转身，面向西（东），拱于前，出左（右）足）协（东（西）班举钥（翟）齐眉，举钥（翟）平衡，跷左（右）足）鼓（东西班举翟（钥）齐眉，举钥（翟）平衡，跷右（左）足）镛（东（西）班合钥拱于上，躬身点左（右）足），诚（东（西）班转身向西（东）、直出左（右）手，左（右）足）孚（东（西）班仍转身，向西（东）直出右（左）手，右（左）足）罍（东（西）班仍转身，向西（东）蹲身，平拱于西（东））甗（东（西）班转面于东（西），蹲身平拱于东（西）），肃（东（西）班开钥，起左（右）手于肩，垂右（左）手于下，跷右（左）足）肃（东（西）班开钥，起右（左）手于肩，垂左（右）手于下，跷左（右）足）雍（东（西）班合钥，向上侧面顾西（东））雍（东（西）班转身面西（东）合钥向上，跷左（右）足），誉（东（西）班合钥，拱于西（东），面侧东（西），跷右（左）足）髦（东（西）班合钥，拱于东（西），面侧西（东），跷左（右）足）斯（东（西）班合钥，向上揖）彦（东（西）班交钥，转身面西（东），出右（左）足）；礼（东（西）班开钥，起右（左）手于肩，垂左（右）手于下，面向西（东））陶（东（西）班开钥，起左（右）手于肩垂右（左）手于下，面向东（西））乐（东（西）班交钥，点右（左）足）淑（东（西）班合钥，点左（右）足），相（东（西）班合钥，拱于东左（西右）足交右（左）足，面向西（东））观（东（西）班合钥，拱于西右（东左）足交左（右）足，面向东（西））而（东（西）班合钥，向上拱）善（东（西）班合钥，向西（东）揖）。

　　终献「景平之舞」：自（东（西）班合钥。由左（右）拱于右（左），跷左（右）足）古（东（西）班合钥，由右（左）拱于左（右），跷右（左）足）在（东（西）班合钥，转身面向西（东），由上拱于下，跷右（左）足）昔（东（西）班合钥，转身，面向东（西），由下拱于上，跷左（右）足），先（东（西）班合举钥齐眉，点右（左）足）民（东（西）班合举钥齐眉，点左（右）足）有（东（西）班开钥，起左（右）手于肩，垂右（左）手于下，面向西（东））作（东（西）班开钥，起右（左）手于肩，垂左（右）手于下，面向东（西））；皮（东（西）班深曲右（左）手，出左（右），举右（左）手于肩，垂左（右）手于下，面向东（西））弁（东（西）班深曲左（右）手，出右（左），举左（右）手于肩，垂右（左）手于下，面向东（西））祭（东（西）班合钥，平衡低首）菜（东（西）班合钥，左（右）拱，复平衡），于（东（西）班交钥拱于左（右），跷右（左）足），论（东（西）班交钥，拱于右（左），跷左（右）足）思（东（西）班开钥，出右（左）足）乐（东（西）班合钥，向上深揖）。惟（东（西）头三五班，转身向下，蹲身相对拱）天（东（西）二四六班转身，向下蹲身，相背拱），牖（东（西）班转面向西（东），先垂手，次对拱，出左（右）足）民（东（西）班转向面东（西），先垂手，次对拱，出右（左）足），惟（东（西）班合钥向上，深曲左（右）足，拱于右（左））圣（东（西）班合钥向上，深曲右（左）足，拱于左（右）），时（东（西）班左（右）手平衡，右（左）手举翟（钥）齐眉，左（右）足交于右（左）足）若（东（西）班右（左）手平衡，左（右）手举钥（翟）齐眉，右（左）足交于左（右）足）；彝（东（西）班转身向西（东），两手齐开，各进一步）伦（东（西）班开钥朝上，举右（左）手于肩，垂左（右）手于下，面侧（西（东））攸（东（西）班开钥朝上，举左（右）手于肩，垂右（左）手于下，面侧东（西））叙（东（西）班合钥，先拱于左（右），次拱于右（左），复拱于上），至（东（西）班合钥，先拱于右（左），次拱于左（右）复拱于上）今（东（西）班开钥，高举右（左）手，曲左（右）手于背，面向西（东），出右（左）足）木（东（西）班开钥，高举左（右）手，曲右（左）手于背，面向东（西），出左（右）足）铎（东（西）班朝南深揖，手按于顶，三鼓起身）。

　　崇圣祠：在大成殿后。康熙四十三年，知县宋永清建。

　　安设神位：肇圣王木金父公正中，南向；裕圣王祈父公东一室，南向。诒圣王防叔公西一室，南向；昌圣王伯夏公东二室，南向；启圣王叔梁公西二室，南向。先贤颜氏（名无繇）、先贤孔氏（名鲤）：俱祠内西傍，东向；先贤曾氏（名晰），先贤孟孙氏（名激公宜）：俱祠内东旁，西向。先贤周辅成、先贤程珦、先儒蔡元定：俱东庑，西向；先儒张迪、先儒先松：俱西庑，东向。

　　祭祀陈设：正位五案，每位礼神制帛一、白磁爵三、铏一、簠二、簋二、笾八、豆八、酒樽一、羊一、豕一。配位每位一案，礼神制帛一、每位铜爵三、簠一、簋一、笾四、豆四、豕首一、豕肉一。东西庑，礼神制帛各一，每位铜爵各三、簠各一、簋各一、笾各四、豆各四、豕肉各一。

　　致祭仪注：凡祭文庙，必先祭崇圣祠。夜四鼓，众官毕集祠中。鼓一通，陈设备具。鼓二通，庭燎毕举。鼓三通，引赞各引献官至。通赞唱：『执事者各司其事』。唱：『分献官就位』。唱：『正献官就位』。唱：『瘗毛血』。执事者捧毛血出，正祀由中门、配祀由侧门。通赞唱：『迎神』。引赞赞：『跪；叩首』。献官行三跪九叩礼；兴、平身。通赞唱：『捧帛』。捧帛者正祀由中门入、配祀由侧门入，诣各神位之左。通赞唱：『奠帛；行初献礼』。引赞赞：『诣盥洗所』。献官盥手毕，通赞唱：『诣酒樽所；司樽者举幂酌酒』。执事者注酒于爵；捧爵者在正献官前行，正祀由中门入、配祀由侧门入，诣各神位前。引赞导献官进殿左门；赞：『诣肇圣王神位前』。赞：『跪』。献官行一跪、一叩头礼；兴、平身。唱：『奠帛』。献官接帛拱举立；献毕，执事者跪接帛，进于神前案上。司爵者进爵于献官；引赞赞：『献爵』。献官接爵拱举立；献毕，执事者跪接爵，进于神前案上。引赞赞：『跪』。献官行一跪、一叩头礼；兴，平身。引赞赞：『诣裕圣王神位前』。赞：『跪』（如前仪）。引赞赞：『诣诒圣王神位前』。赞：『跪』（如前仪）。引赞赞：『诣昌圣王神位前』。赞：『跪』（如前仪）。引赞赞：『诣启圣王神位前』。赞：『跪』（如前仪）。引赞赞：『诣读祝位』。献官至香案前。引赞唱：『跪』。通赞唱：『众官皆跪』。唱：『读祝文』。读祝者取祝版跪读。祝曰：『维乾隆某年岁次某干支二（八）月某干支朔，越某日某干支，某官某名敢昭告于肇圣王、裕圣王、诒圣王、昌圣王、启圣王孔氏之神曰：惟王积厚流光，诞生至圣；五代褒封，千秋鼎盛。今兹仲春（秋），谨以牲帛、醴粢、庶品，式陈明荐；以先贤颜氏、先贤曾氏、先贤孔氏、先贤孟孙氏配。尚飨』！读毕，捧祝版跪置案上帛盒内。通赞唱：『跪；叩首』。献官行三叩礼；兴，平身。引赞赞：『诣东配先贤颜氏神位前』。赞：『跪』。赞：『奠帛』。赞：『献爵；叩首，兴，平身（如仪）。引赞赞：『诣西配先贤曾氏神位前』。赞：『跪』（如仪）。引赞赞：『诣东配先贤孔氏神位前』。赞：『跪』（如仪）引赞赞：『诣西配先贤孟孙氏神位前』。赞：『跪』（如仪）。引赞赞：『复位』引献官从西角门出，至原位朝上立。通赞唱：『行分献礼』引赞引分献官与盥洗所；盥洗毕，引赞赞：『诣先儒周氏神位前』。赞：『跪』。赞：『奠帛』。赞：『献爵；叩首，兴，平身』（如仪）。引赞赞：『诣先儒张氏神位前』。赞：『跪』（如仪）。引赞赞：『诣先儒程氏神位前』。赞：『跪』（如仪）。引赞赞：『诣先儒朱氏神位前』。赞：『跪』（如仪）。引赞赞：『诣先儒蔡氏神位前』。赞：『跪』（如仪）。引赞赞：『复位』。引分献官从西角门出，至原位朝上立。通赞唱：『行亚献礼』。引赞引献官从东角门入（不用诣盥洗所）。引赞赞：『诣酒樽所；司樽者举幂酌酒』。先诣肇圣王、次裕圣王、次诒圣王、次昌圣王、次启圣王、次配位（仪同初献；但不奠帛、不读祝），复位。通赞唱：『行终献礼』（仪同亚献）。通赞唱：『饮福受胙』。引赞赞：『诣饮福、受胙位（位在读祝所），进福酒者捧酌、进胙者捧盘立于读祝案之东，又二执事立于案之西。引赞赞：『跪；饮福酒』。东执事捧福酒跪进于献官，西执事跪接爵，置于案上。引赞赞：『受胙』。东执事取羊肩置盘上，跪进于献官；献官受胙讫，西执事跪接，由中门捧出。引赞赞：『叩首；兴，平身』。复位。通赞唱：『跪；叩首』。献官行三跪九叩礼（众官皆同）；兴，平身。通赞唱：『彻馔』。

　　执事者各于神案前品物略移动。通赞唱：『送神』。引赞赞：『跪；叩首』。献官行三跪九叩礼；兴，平身。通赞唱：『读祝者捧祝、司帛者捧帛，诣瘗所』。执事捧帛、捧祝，正祀由中门出、配祀由边门出。通赞唱：『诣望瘗位』。引赞引献官各诣望瘗位。赞：『望瘗』。赞：『焚祝、帛』。引赞赞：『复位。礼毕』。

　　附录

　　「旧志」：启圣旧无祭。宋真宗咸平三年，封孔子父叔梁纥为齐国公。元文宗至顺初，加封启圣王。明嘉靖九年，议以启圣无祭为阙典；又颜子、曾子坐于堂上而颜子父路、曾子父点乃在庑下，及孔鲤、孟孙氏亦无祭，非推祭所生之义。乃请立祠，祀叔梁纥为启圣公，以颜无繇、曾点、孔鲤、孟孙氏配，程珦、朱松、蔡元定从祀。万历二十四年，进周敦颐父周辅成从祀，位居程珦之上；共八人（按国朝雍正元年，诏以启圣祠为崇圣祠；追封五代，并称王爵。后以张载父廸增从祀。煌煌典礼，可为大备）。

　　「诸罗县志」：诸儒从祀，历代折衷群议，或升、或罢、或改祀其乡，详且慎矣。今皇上特升朱子以次十哲，道学昌明，如日中天。然窃有闻诸前人以俟论定者：一则明嘉靖间王世贞之议，以有若、南宫适补十哲也，以宋范仲淹跻从祀也。其言有若、南宫适二子言行纯嬍，可从颛孙师进补之例。仲淹能于戎马倥偬之际，导大儒张载以中庸。中庸之表章自仲淹始，才气犹在涑水之上。一则万历间国子学录张养蒙之议，林放、蘧瑗之不必改祀于乡，张载之父应比例于周、程、朱，蔡元定之宜祀于两庑也。其言不见传记。不及门而从祀者，不止林放、伯玉；况一探本超乎时尚、一出处合乎圣人，则从祀正合圣意。周辅成既得比例珦、松，则张载之父自应比例辅成。而蔡元定精诣卓识，早闻性道，今从祀启圣，似以沈之故而崇报其父，非所以彰元定之贤。一则天启间御史董翼之议，孔子追封不宜仅及其父也。其言防叔（孔子曾祖初徒居于鲁者）、伯夏（孔子祖）宜与叔梁纥一体追封崇祀。就启圣祠仿同堂异室之例，或并称启圣公而别以世次、或并称公而酌定二谥以别于启圣崇报，孔子之礼庶乎其备。而当嘉靖间，有永丰训导罗恢者，亦言：孔门从祀，当以道学论。「论语」记有若之言四，皆有裨世教云云。愚窃以南宫适之在圣门，既嘉其言行而娶以兄子，又称其君子尚德；其贤实非宰我、冉有所及。今纵不必退宰我、冉有于两庑之列，亦何不可升南宫、有若于朱子才上？度亦子朱子所心喜也。仲淹以名教乐地，引张载当仁宗朝数请兴学校、本行实，于是诏天下州县皆立学，行科举法。宋一代道学之盛，实始于此。故先儒论宋朝人物，以仲淹为第一。其宜从祀，抑又何疑！濂、洛、关、闽阐发性与天道无余蕴，所学同出一源。今功令特以性理取士，周、程、朱均得退崇其父，岂宜于载而独缺典？孔子大圣，推恩宜不与诸贤同。且推恩臣下，尚荣施三世，岂于圣人而独靳？至于蘧伯玉、林放之不必改祀，蔡元定之宜祀两庑诸如此论，皆确有至理可行；绝非好奇立异以新人耳目者可同日而语也。

　　明伦堂：在文庙右。乾隆十七年，知县吴士元重建。堂前左为福德祠、右为斋宿所；余仪门、头门各如制。

　　朱子祠：在明伦堂后。乾隆十一年，知县吕锺琇建（按县有琉矿水渡税一所，废为香灯费）。

　　名宦嗣：在大成门左。乾隆十七年，知县吴士元重建（内祀阙。按府治，名宦祀太子少保兵部尚书福建总督范承谟、太子少保兵部尚书福建总督姚启圣、太子少保靖海将军靖海侯福建水师提督施琅、江西观察使前台湾府知府蒋毓英、广东分巡高廉罗道前台湾府知府靳治扬、福建巡抚赠礼部尚书前分巡台厦道台湾县知县陈璸、台湾府海防同知洪一栋、福建水师提督施世骠、南澳镇总兵官蓝廷珍、分巡台厦道陈大辇等共十人。应依制创设虔祀）。

　　乡贤祠：在大成门右。乾隆十七年，知县吴士元重建（内祀阙。按旧有忠义孝悌祠一座，今移建县城北厢）。

　　教谕宅：在明伦堂侧（旧在崇圣祠右）。乾隆十一年，知县吕钟琇移建。

　　训导宅：在崇圣祠侧。乾隆十七年，知县吴士元新建。

　　（附）入学额数

　　康熙二十五年题定：岁进文、武童各十二名，科进文童十二名，拨入府学无成额。廪膳十名，增广如之；岁贡二年贡一人。雍正元年待恩广额一次，加进五名。乾隆元年特恩广额一次，名数如前。

　　附录

　　「旧志」：取上之制，明以前额无可稽矣。明初设廪膳，府学定为四十人、县学定为二十人；后复添设增广附学。明季间，大约科、岁每学各取进一百零名。国朝顺治四年，定大学四十名、中学三十名、小学十二名；先科考、后岁考。十五年，岁考复定府学二十名，大县学十五名，中县学十二名，小县学四、五名。十八年，科、岁考并为一次。康熙九年，复定府学二十名，大县学十五名，中县学十二名，小县学七、八名。十二年，仍行科、岁两试，先岁考、后科考。十八年，又改定科、岁各取进四名。至二十年科考，再定科、岁各十五名；其大、小学额数依康熙九年例，遂为定制。其廪额：府学廪膳已成材生员四十名，增广未成材同；大县学、中县学廪膳二十名，增广同；小县学廪膳十六名，增广十二名。康熙二十三年置凤山县，二十五年题定照内地中县学之例，岁、科两考各取进文生员十二名。廪生减内地之半，定为十名；增广同。重洋远隔，学使难以亲临。照陕西延安、广东道州之例。以台厦琼兼理学政；各项册务，附福建学臣解部。

　　顺治九年，命礼部刊刻卧碑文于学宫之左，晓示生员：朝廷建立学校，选取生员，免其丁粮、厚其廪膳，设学院、学道、学官以教之。各衙门官以礼相待，全要养成贤才，以供朝廷之用。诸生皆当上报国恩，下立人品。所有教条开于后：

　　一、生员之家，父母贤智者，子当受教父母。愚鲁或有非为者，子既读书明理，当再三恳告，使父母不陷于危亡。

　　一、生员立志，当学为忠臣、清官。书史所载忠臣事迹，务须互相讲究；凡利国爱民之事，更留心。

　　一、生员居心忠厚正直，读书方有实用，出仕必作良吏。若心术邪刻，读书必无成就，为官必取祸患。行害人之事者，往往自杀其身，常宜思省。

　　一、生员不可干求官长、结交势要，希图进身。若果心善德全，上天知之，必加以福。

　　一、生员当爱身忍性。凡有司官衙门不可轻入；即有切己之事，止许家人代告。不许干与他人词讼，他人亦不许牵连生员作证。

　　一、为学当尊敬先生。若讲说皆须诚心听受；如有未明，从容再问，毋妄行辨难。为师者亦当尽心教训，勿致怠情。

　　一、军民一切利病，不许生员上书陈言。如有一言建白，以远制论，黜革治罪。

　　一、生员不许纠党多人立盟结社，把持官府、武断乡曲。所作文字，不许妄行刊刻。违者，听提调官治罪。

　　康熙四十一年，御制训饬士子文，颁行天下学宫，训饬士子。

　　国学建立学校，原以兴行教化，作育人材，典至渥也。朕临驭以来，隆重师儒、加意庠序、慎简学使、厘剔弊端，务期风教修明，贤才蔚起，庶几朴棫作人之意。乃比来士习未端，儒教罕着。虽因内外臣工奉行未能尽善，亦由尔诸生积锢已久，猝难改易之故也。兹特亲制训言，再加警饬，尔诸生其敬听之：从来学者，先立品行，次及文学；学术事功，源委有叙。尔诸生幼闻庭训、长列宫墙，朝夕诵读，宁无讲究？必也躬修实践，砥砺廉隅；敦孝顺以事亲，秉忠贞以立志。穷经考义，勿杂荒经之谈；取友亲师，悉化骄盈之气。文章归于醇雅，毋事浮华；轨度式于规绳，最防荡轶。子衿挑达，自昔所讥。苟行止有亏，虽读书何益？若夫宅心弗淑，行已多愆：或蜚语流言，胁制官长；或隐粮包讼，出入公门；或唆泼奸猾欺孤凌弱，招呼朋类结社要盟。乃如之人，名教不容、乡党弗齿；纵幸脱褫扑、滥窃章缝，返之于衷，能无愧乎？况乎乡，会科名，乃抡才大典，关系尤巨。士子果有真才实学，何患困不逢年。顾乃标榜虚名、暗通声气，夤缘诡遇，罔顾身家；又或改窜乡贯，希图进取；嚣凌腾沸，网利营私：种种弊端，深可痛恨！且夫士子出身之始，尤贵以正。若兹厥初拜献，便以作奸犯科；则异时败检逾闲，何所不至。又安望其秉公持正为国家宣猷树绩，膺后先疏附之选哉？朕用嘉惠尔等，不禁反复惓惓。兹训言颁至，尔等务共体朕心，恪遵明训。一切痛加改省，争自濯磨；积行勤学，以图上进。国家三年登选，束帛弓旌，不特尔身有荣，即尔祖、父亦增光竉矣。逢时得志，宁俟他求哉？若仍视为具文，玩愒勿儆；毁方跃冶，暴弃自甘：王章具在，朕不能为尔等宽矣。自兹以往，内而国学、外而直省乡校，凡学臣师长皆有司铎之责者，并宣传集诸生，多方董劝，以副朕怀。否则，职业弗修，咎亦难逭；勿谓朕言之不预也。尔多士尚敬听之哉！

　　乾隆五年十月二十九日，内阁奉上谕：『士为四民之首，而大学者，教化所先，四方于是观型焉。比者聚生徒而教育之，董以师儒，举古人之成法，规条亦既详备矣。独是科名声利之习，深入人心，积重难返。士子所为汲汲皇皇者，唯是之求，而未尝有志于圣贤之道。不知国家以经义取士，使多士由圣贤之言、体圣贤之心，正欲使之为圣贤之徒，而岂沾沾焉文艺之末哉？朱子同安县谕学者云：「学以为己。今之世，父所以诏其子、兄所以勉其弟、师所以教某弟子、弟子之所以学，舍科举之业则无为也。使古人之学止于如此，则凡可以得志于科举斯已尔。所以孜孜焉爱日不倦，以至于死而后已者，果何为而然哉？今之士惟不知此，以为苟足以应有司之求矣，则无事乎汲汲为也。是以至于惰游而不知返，终身不能有志于学。而君子以为非士之罪也，使教素明于上而学素讲于下，则士者固将有以用其力，而岂有不勉之患哉？诸君苟能致思于科举之外，而知古人之所以为学，则将有欲罢不能者矣」。观朱子此言，洵古今通患。夫为己二字，乃入圣之门。知为己，则所读之书，一一有益于身心；而日用事物之间，存养省察，暗然自修，世俗之纷华靡丽无足动念，何患词章声誉之能夺志哉！况即为科举，亦无碍于圣贤之学。朱子云：「非是科举累人，人累科学。若高见远识之士读圣贤之书，据吾所见为文以应之，得失置之度外；虽月日应举，亦不累也。居今之世，虽孔子复生，也不免应举；然岂能累孔子也」。朱子此言，即是科举中为己。诚能为己，则四书五经皆圣贤之精蕴；体而行之，为圣贤而有余。不能为己，则虽举经义治事而课督之，亦糟粕陈言，无裨实用，浮伪与时文等耳。故学者莫要于辨志：志于为己者，圣贤之徒也；志于科名者，世俗之陋也。国家养育人材，将用以致君泽民，治国平天下；而囿于积习，不能奋然求至于圣贤，岂不谬哉！朕膺君师之任，有厚望于诸生。适读朱子书，见其言切中士习流弊，故亲切为诸生言之；俾司教者知所以教，而为学者知所以学』。

　　雍正五年，总督高其倬题准：台地文风渐盛，嗣后岁、科两试，饬令该地方官查明现在台地之人，有田、有屋入籍既定者，取具里邻结状，方准考试。

　　乾隆五年，巡视台湾御史兼提督学政杨二酉奏准：粤民两次立功，年久入籍者，台属四邑均有户册可稽。缘系隔省流寓，恐占闽童额数，是以攻击维殷。现在粤童堪以应试者计七百余名，准其另编为新字号应试。其取进额数照小学例，四邑通校，共取进八名，附入府学。嗣后有续出应试者，总以八名为额。俟科、岁数次之后，取进人数渐多，再将应设廪增并出贡之处，题请定议。至乡试不便附入台字号，应暂附闽省生员内乡试。俟数满百名，再行题请另编字号，取中一名。

　　乾隆八年，巡视台湾兼理学政熊学鹏奏准：台郡孤悬海外，乡试额中举人二名。其录送科举，许于定例二百名之外，酌量宽余录送；亦不得将文理荒疏之人普收送考。

　　雍正十年上谕：『制科以四书文取士，所以觇士子实学；且和其声以鸣国家之盛也。语云：「言为心声」。文章之道与政治通，所关巨矣。韩愈论文云：「惟陈言之是务」。柳宗元云：「文者所以明道，不徒务采色、夸声音而以为能也」。况「四书」文号为经义，原以阐明圣贤之义蕴；而体裁格律，先正具在，典型可稽。虽风尚日新，华实并茂；而理法辞气，指归则一。近科以来，文风亦觉不变。但士子逞其才气，词华不免有冗长浮靡之习。是以特颁此旨，晓谕考官：所拔之文，务令雅正，理法兼备。虽尺幅不均一律，而支蔓浮夸之言，所当屏去。秋闱期近，该部可行文传谕知之』。

　　雍正十三年上谕：『文以载道，与政治相通。故二帝、三王之盛，在廷敷奏及宜谕众庶之言，皆为谟、为诰，炳着六经。西汉治犹近古，人心淳朴；故见于文者，原本经术，指事类情，质实晓畅，犹有周人遗。降及魏、晋，以文灭质，渐就浮靡。六朝尤甚，姿态益工，意格益陋：文运所关，非浅鲜也。朕思学者修辞立诚，言期有物；必理为布帛菽粟之理、文为布帛菽粟之文，而后可垂世行久。若夫雕文逞辞以炫一时之耳目，譬犹搏士揭木，涂饰丹铅以为器物；外虽可观，不移时而剥落，曷足贵耶！国家累洽重熙之日，务学绩文，正宜沐浴教化，争自濯磨，蕲近于大雅；勿尚浮靡，勿取姿媚。斯于人心风俗，有所裨益。至于古人临文，原无避讳，诚以言取足志，一存避讳之心，则必辗转嗫嚅，词不达意。嗣后一切章疏以及考试诗文，务期各展心思，独抒杼轴；从前避忌之习，一概扫除。尤宜禁者：乡、会两试考官每因避忌字样，必择取经书吉祥之语为题；遂使士子易为揣摩，倩人代作，临场抄写。以致薄植之少年，得以幸取科名；而积学之老生，无由展抒底蕴。嗣后凡考试命题，不得过于拘泥；俾士子殚思用意，各出手眼，以觇实学』。

　　乾隆十年四月初四日上谕：『国家设制科取士，首重者在「四书」文。盖以六经精微，尽于四子书。设非读书穷理、笃志潜心，而欲握管挥毫发先圣之义蕴，不大相径庭耶？我皇考有清真雅正之训。朕题贡院诗曰：「言孔孟言大是难」。乃古今之通论，非一人之臆见也。近今士子以科名难幸获，或故为艰深语、或矜为俳俪词，争长角胜风檐锁院中；偶有得售，彼此仿效，为夺帜争标良技。不知文风日下，文品益卑；有关国家抡才巨典，非细故也。夫古人论文，以浑金璞玉，不雕不琢为比。未有穿凿支离，可以传世行远者。至于诗赋，掞藻敷华，虽不免组织渲染；然亦必真气贯乎其中，乃为佳作。今于「四书」文采掇词华以示淹博者，不啻于孔、孟立言本意相去万里矣。先正具在，罔识遵从；习俗难化，职此之故。嗣自今其令各省督学诸臣，时时训饬乡、会考官，加意区择。凡有乖于先辈大家理法者，摈弃勿录；则诡遇之习可息，士风还淳，朕有厚望焉。该部通行晓谕中外知之』。

　　书院（即义学）

　　义学原在县北文庙左，康熙四十九年知县宋永清建；今废。雍正四年，知县萧震移建城东厢内；讲堂二间，左右斋舍。乾隆十一年，知县吕锺琇增建后堂。十六年，署县吴开福增砌围墙。二十二年知县丁居信、二十七年知县王瑛会相继修（按旧有社学在土墼埕保，康熙二十八年知府蒋毓英置；今移归台湾管辖）。

　　（附）土番社学

　　雍正十二年，巡道张嗣昌建议各置社师一人，以教番童；令各县学训导按季考察。一在力力社、一在茄藤社、一在放■〈纟索〉祉、一在阿猴社、一在上淡水社、一在下淡水社、一在搭楼社，一在武洛社。

　　附录

　　「番俗杂记」：『肄业番童，拱立背诵，向读铿锵，顿殊咮离旧习。陈观察大辈有司教之责，语以有能读「四子」书、习一经者，给乐、舞生衣巾以风励之。癸卯夏，高太守铎申送各社读书番章。余劳以酒食，各给「四书」一册、「时宪」一帙；不惟令奉正朔，亦使知有寒暑、春秋。番不纪年，或可渐易也』。

　　学田

　　儒学田：一在赤山庄，下则园二十甲，年收租粟一百零一石四斗五升。内除完纳正供粟二十四石、又每年拨纳送科粟一十六石，实收租粟六十一石四斗零。康熙二十六年，教谕黄赐英置（此项租粟，存贮为文庙香灯及诸生月课饭食、奖赏等费）。一在嘉祥里，下则园二十甲，年收租粟九十六石六斗。内除完纳正供粟四十八石，实收租粟四十八石六斗。康熙二十六年，教谕黄赐英置（此项租粟，存贮为修理文庙及学署等费）。

　　一在兴隆庄硫磺水，田九十甲（旧志载中则园九十甲六分。接此项田原因地上硗瘠、供课太重，康熙四十八年经知县详定租课减半，充为学田在案），年收租粟四百三十五石二斗。涂库栳内除完纳正供粟三百六十三石五斗八升、又另给看守殿夫辛劳粟一十三石五斗，实收租粟五十八石一斗零。康熙四十八年，知县宋永清置（按「旧志」载此田年所收粟，除正供及所费外，以首贡廪生掌其事；估其价值，上下相承，充为修理文庙、义学等费；近归儒学管掌，已为成例）。

　　义学田（即书院田）：一在兴隆庄龙目井，糖廓蔗分八只。每只配园四甲零；内除完纳正供粟五石三斗二升、年折纳糖价租银三十二两零。康熙四十八年，知县宋永清置（按此项糖价银充为义学山长束脯用。但被时糖价贱，折纳有限；近庄佃废廍为田，平衍肥沃，输租仍旧，似宜清查另酌租额）。一在兴隆庄莲池潭尾，洼地二十甲，年征租无成额（此田低洼积水鲜获，如冬春播种，早稻有收，则照甲纳租，充为书院师生膏火之费；无则免。知县秦其煟置）。一在攀桂桥仙坑口（系淡水溪新涨浮洲），洲田一片（未文），佃庄济等十二名年认纳租粟二十四石。乾隆二十七年，知县王瑛曾置。一在港东里关帝港，田□□甲，征租粟□□□石。乾隆二十八年，知县王瑛曾置。  
卷七

　　兵防志

　　凤自开关后，营分南路而楼船军特驻于旧辖之安平镇；山海并制、水陆兼防，国家所以奠海外之苞桑者固矣。顾重洋阻隔，调遣为劳，势有不得与内地同者。盖林木丛箐、壤地辽阔，内山有阨塞之繁、海港有巡游之制，更番迭戍，赏恤从优；是以勤睿虑之区画，至详且备也。至若武臣奋力疆场，猛虎在深山而百兽震恐，尤为无形之金汤者；例得附见矣。志兵防。

　　其目五：营制（附赏恤）、营署（附军厂、军器库、火药库、较场、汛防、铺舍）、海防（附潮信、风信、占验、船政）、武职、武功列传。

　　营制（附赏恤）

　　营署（附军厂、军器库、火药库、较场、汛防、铺舍）

　　海防（附潮信、风信、占验、船政）

　　武职

　　武功列传

　　营制

　　按凤山在府治之南，故曰南路。康熙二十三年，额设南路营参将一员、中军守备一员、千总二员、把总四员。步战兵五百名，内拨归镇闽将军标三十名，实在步战兵四百七十名；守兵五百名，内拨归镇闽将军标三十名，实在守兵四百七十名：共步战、守兵九百四十名。康熙五十八年，奉文拨归北路淡水营步战、守兵五十名，实在步战、守兵八百九十名。今增设至一千五百名（详具后）。

　　南路营（隶台湾镇总兵官统辖）

　　参将一员（驻防县治）、都司一员（雍正十一年添设；驻扎山猪毛口，分防下淡水兼防阿里港等汛）、守备一员（驻扎凤弹，分防下埤头等汛）、千总三员（内一员雍正十一年添设；一员随防县治，一员分防新园等汛，一员分防观音山汛）、把总六员（内二员雍正十一年添设；一员随防县治、一员随防凤弹分防下埤头汛，一员随防山猪毛口分防下淡水，兼防阿里港等汛，一员分防万丹汛，一员分防观音山石井汛，一员分防板桂桥汛）、步战守兵一千五百名（内地按班拨戍原一千名，雍正十一年添五百名。内以五百名驻札县治，以二百五十名驻札凤弹；分防下埤头等汛，以三百名驻札山猪毛口分防下淡水兼防阿里港等汛，以一百五十名驻扎新园等汛，以五十名驻札万丹等汛，以二百五十名分汛防守巡哨南路地方）。

　　冈山营（附），（隶台湾城守营参将管辖；分左军守备驻札于此）

　　左军守备一员（驻防冈山汛兼防山头、山腰、山尾、狗匀昆、南安店等塘）、把总一员（随防冈山汛兼辖山头、山尾、山腰、狗匀昆、南安店等塘）、步战守兵一百八十名（内地按班拨戍。按左军守备辖兵五百名，内分一百八十名驻此。又五十名拨防槺榔林汛大湖、半路竹等塘，余俱分防台湾、诸罗等汛塘；兹不载）。

　　附录

　　雍正五年上谕：『台湾防汛兵丁，例由内地派往更换；而该营将弁往往不肯将勤慎诚实、营伍中得力之人派往。是以兵丁到彼，不遵约束，多放肆生事。此乃历来积弊，朕知之甚悉。嗣后台湾换班兵丁，着该管官弁将勤慎可用之人，挑选派往。倘乓丁到彼有生事不法者，或经发觉、或被驻台官员参出，将派往之该管官一并议处。如此，则各营派拨兵丁不敢苟且塞责，而海疆得防汛之益矣』。

　　雍正六年上谕：『台湾总兵王郡奏称：「台湾换班兵丁，例由内地派拨；而其中有字识、柁工、缭手、斗手、碇手等人，向来多系雇募本地之人冒顶姓名，并非实有兵丁更换。至字识、柁、缭、斗、碇等务，换班兵丁不能通晓；请照随丁之例，随地招募，给以粮饷」等语。此事从前总兵俱未经陈明，王郡能据实奏明，甚为可嘉。但朕思海洋操练水师，惟柁、缭、斗、碇开系最为要紧；凡在船兵丁之身命，皆操于数十人之手。若不更换内地兵丁，而常令彼地之人执司其事，似有未便。朕意柁、缭、斗、碇等务，兵丁虽未能骤熟，但未尝不可学习。而能应于换班之内挑选兵丁，随现今雇募之人学习；如雇募有三十名，即于兵丁内挑选三十名随彼学习，三年换班之时将雇募之人裁省，留此习熟之三十名兵丁教习后班之兵丁；此所留兵丁，至六年然后换班；后班兵丁，皆可照比例留换：则新旧更番迭相传习，皆可熟知柁、缭、斗、碇诸务矣。此事着史贻直会同高其倬、刘世明妥议具奏。又王郡奏称：「赴台兵丁，向例俱将一营之数十人分散数处戍守，难以训练；嗣后请匀拨一处」等语。所奏甚是。但从前何以分散防守？或有别故，亦未可定；亦着史贻直会同高其倬等查明奏闻。钦此』！遵旨议准：嗣后台湾各水师营碇、缭、斗三项，拣选兵丁学习，更换以六年为期，着为定例。如各营将弁不勤加查管训练，以致操驾生疏及仍有隐瞒不换者，一经察出，将该管将、备、千、把照溺职例革职，总督、提督、总兵官交部严加议处。其柁工尤关系紧要，各船正柁准以九年为满，令其更换。再有杉板工一项，专管驾驶杉板小船，亦照碇、缭、斗一例，教习更换。其字识，仍照旧例三年为满；但内地各营送往更换时，令水师提督亲加考验。如各营将不能书写之人充数，即会同总督将该管将备参处。其旧时书识，总兵、副将衙门暂留二人，参、游以下暂留一人；再限六个月，令将各项旧案粮册详细交代明白，方令各回内地。至台湾十一营兵丁，俱从内地五十二营派拨；其更换之时，必令一营之兵丁分散防御，不令彼此私相联络。立法之初，实有深意；应仍照旧例遵行。

　　又上谕：『驻台兵丁，军器诚为紧要。但此项军器悉系各营自行制备，是以易于破坏；然将内地精良之器给与台军，亦非善策。嗣后换台兵丁军器，着该督、抚于存公银内动支制造，务必坚利精良，该督抚验看给发。俟兵丁至台之日，该巡视御史会同该镇查验点收。倘有不堪使用者，巡视御史等即据实题参，将该督、抚及承办官交部议处。如三年之内有应更造者，亦令该督、抚制造给送』。

　　雍正十一年，总督郝玉麟奉准：台属民壮俱系无赖流寓之人，每多滋事，扰害良民。除原拨澎湖通判、台湾府经历、台湾诸彰四县典史民壮共四十四名照旧存留供役外，其道、府、同知、知县共民壮三百五十六名，悉行革退，编入保甲；将原给器械追缴贮官。即于镇标营兵内酌量拨给道员二十四名、知府二十名、台同知十五名、淡同知二十四名、台凤诸彰四县各二十名，以资护卫巡查。其拨给兵丁，各拨管队一名管领，听候操演差遣；三月一换。如各兵技勇精熟，该管武员一体拔用；倘有生事不法，即听文员究处。

　　乾隆三年奏准：嗣后台地如有民人不法等事，许令武员移送地方官究治；如兵丁生事滋扰，许文员关会营伍责惩。如有彼此推诿者，照例爵俸一年。并饬各该地方官、汛防员弁实力奉行，彼此按月稽查，取具并无兵民滋扰印结，转报该上司查核。如或有意徇纵，将该地方官照徇庇例议处。

　　「赤嵌笔谈」：前此覆辙，患在兵虚将惰；而虚兵之原，皆由台地招安，换兵顶替。盖兵从内地抽拨，逃亡事故，不为申报，每至放饷，即留以饱私橐；即有招募，强半市井亡赖，空名挂籍，含混欺朦：则主帅、大府之过也。当责总兵不时清厘，使随丁悉照定例、空粮悉行拨补；无籍之人一名不得妄招、到伍之兵一名不得顶替：则虚冒之弊可除。兵既充伍，而训练尤所当亟讲者。拨换入班，即宜配明队伍，将统弁、弁统队、队统卒。清查器械，不足者补之、不精良者淬砺之。按期操练：各营将操期并演何技勇，逐月汇报；务使兵与将习，手与器习而后可。而分汛又当斟酌变动：台地辽阔，大汛驻兵一、二百名或数十名；究之官多离汛、兵多聚赌，有汛防之名、无守望之实，多兵亦奚益乎？防汛分作几处、匀作几班，统以该汛弁目；于本汛乡庄、市镇、山口、港隘分地画界，巡哨侦探。有事则飞报本营，酌量调遣追捕；无事则远者一月一换、近者半月一换。歇班之兵，归营操练。更番戍守，人无遍劳，声息可以时通；庶卖汛旧弊，自此绝矣。巡哨海口，责之水师：远近岛屿，必明港澳险易丛杂交销之区；上下风涛，必察湾泊向背取水候风之所。善其舟楫器械、习其行阵击刺、定其游巡往来，毋潜伏内港空文申报。驾驶既熟，乘风自易，则整练平时，可资备御；出师剿捕，可成劲旅：宁有兵虚将惰之患哉！

　　（附）赏邱

　　南路营兵丁一千五百名，雍正八年共领赏恤本银三千两。

　　附录

　　雍正二年上谕：『前往台湾换班之兵丁守戍海外岩疆，粮饷在台湾支给；伊等所留家口，若无力养赡，则当差之兵丁必致分心苦累，朕甚为轸恤！每月着户给米一斗，以资养胆。内地米少，则动支台湾所贮米石；合计船价，雇募运至厦门，交与地方官躬亲按户给发，务使均沾实惠』。

　　雍正七年上谕：『福建台湾戍守之兵丁，其父母妻子留在内地，前已加恩，每月给与米粮，以为养赡之资。闻台兵向例：每月将所领钱粮，扣留五钱于内地为养赡家口之用。朕思兵丁远涉海洋，所得饷银又复加扣以养家口，恐本身用度或有不敷。今沛特恩于驻台之兵丁，每年赏银四万两，为内地养赡家口之用。着总督等均匀分派，按期给发；俾兵丁本身食用既得宽舒，而父母、妻子之在内地者又得养赡，以示朕恤兵赏劳之至意』。

　　雍正八年，台澎总镇王郡奏准：恩给营中赏恤银两，台、澎二处领到本银，概就台郡购置田园、糖廍、鱼塭等业，各协营遴员经理，于冬成征收租谷糖觔、税银；其应纳各县正课，仍依民间例交纳。所获租息，以六分存留营中，赏给兵丁游巡及有病革退并兵弁拾骸扶衬等盘费；以四分解交台湾府划兑藩库，备赏戍兵眷属吉凶事件。所截六分租息，每年除赏恤外，所有盈余存贮，赏给期满换回班兵盘费。其出入数目，按年造册，送督、抚、提督、藩司核查（一、兵丁娶妻及子女婚嫁，各赏银三两。一、兵丁父母、本身及妻亡故，各赏银四两。一、故弁扶柩回籍，照依每员名下支食养廉名粮计算，每名赏银四两。如系十名，赏银四十两；照此类推。一、故兵遗骸，班满队目拾运回籍安葬，分上、下游赏给运费：上游赏银三两、下游赏银一两五钱。如同标营一起拾运三名以上者，更减赏银三钱。水师有营船可以带运，每名止赏银一两。一、病兵辞退、革伍回籍者，照贴给赏盘费，每站赏银四分；游巡兵丁，每名每日赏银一分五厘。一、期满班兵换回内地，分上、中、下游给赏盘费：上游赏银二两、中游赏银一两五钱、下游赏银一两）。

　　乾隆五年上谕：『福建台湾换班兵丁远戍重洋，向蒙皇考圣心轸念，于本身应领月饷外，添赏伊家留住内地者每月米一斗、银二钱八分零，以资养赡，诚为格外之恩。今朕闻得班兵更换之时，一切行李衣装不能无费，甚为拮据，每于本营私派帮贴而后启行。是行者、居者，均有未便。可寄信与总督德沛，令其将闽省生息银两查算余剩之数每年共计若干？即于此项内，分别班兵路途远近，赏给往来盘费；永禁营中帮贴之弊。庶于内外兵丁，均有裨益』。

　　营署

　　南路营参将署：在县城南。康熙二十三年发帑建，历任武职捐俸重修。

　　南路营都司署：在县治东南下淡水山猪毛隘口。有营盘，环植莿竹；南、北二门设炮台二座。雍正十一年发帑建，历任武职捐俸重修。

　　中军守备署：原在县城参将署前，康熙二十三年发帑建；后移凤弹，创建莫考。有莿竹营盘。历任武职捐俸重修。

　　冈山营守备署：在县治北三十五里冈山麓。雍正十一年发帑建，历任武职捐俸重修。

　　（附）军厂

　　在县治东南六十里枋寮街购料造船军匠屯聚之所。按台、澎各标营战船初俱分派通省内地厅员修造，康熙三十四年改归内地州县。其尚可修整而不堪驾驶者，内地之员办理工料，赴台兴修。迨通省按粮议派，台郡三县亦分修数只。后定在近道、府监修，统计闽省船只匀派通省道、府，乃将台、澎九十八船内派台湾道、府各十八只，余俱派入内地。既而仍归内地修造，惟未至朽烂而不堪驾驶者留台修补。至康熙四十四、五年间，仍俱改归台属；而派府船数倍于道，令其与福州府分修，议于部价津贴运费外，每船捐贴五十金，续交盐粮厅代修其半，道、镇、协、营、厅、县共襄厥事。嗣又专责知府，并将道船亦归于府。雍正三年两江总督查弼纳题准，设立总厂于通达江湖、百货聚集之所，鸠工办料，较为省便。每年派道员监督领银修造，再派副将或参将一员公同监视，务节浮费，均归实用。部价不敷银两，历来州县协贴，仍应如旧。复经总督觉罗满保会题：将台、澎战船九十八只，就台湾设厂，委令台道、台协监督修造；因设厂于此。

　　（附）军器库

　　在县治参将署右侧（亦为南路营守备行署）。共□座，计□间。

　　（附）火药库

　　在县治参将署营盘后。

　　（附）较场

　　参将较场：在县治兴隆庄北门外。

　　下淡水较场：在下淡水都司署营盘外。

　　凤弹汛较场：在凤弹守备署营盘外。

　　（附）汛防

　　县城汛：在城内。驻札参将一员、随防千总一员、目兵五百名。

　　凤弹汛：在下埤头，离县十五里（按是地为县治咽喉，防守最要。今营盘环植莿竹，甚牢固）。驻扎守备一员、随防把总一员、目兵二百五十名（各汛俱有烟墩、望高楼。下同）。

　　观音山汛：县东十里。驻防千总一员、目兵七三名。

　　扳桂桥汛：县东四十里；为阿猴林要地，贼匪出没之区。驻防把总一员、目兵四十名。

　　大庄汛：县东四十里；扳桂桥要地。目兵五名。

　　石井汛：县东二十里；从兰坡岭往府大路。驻防把总一员、目兵七十八名。

　　苦苓门汛：县东二十五里；往下淡水大路。目兵五名。

　　坪仔头汛：县东南三十五里；扳桂桥总路。目兵十名。

　　打鹿潭汛：县东三十里。目兵五名。

　　小店仔汛：县北十五里；由观音山、兰坡岭往府大路。目兵五名。

　　竿蓁林汛：县北二十五里。目兵十名。

　　二滥汛：县北三十五里；地接岗山大路之冲。且兵十名。

　　浊水溪汛：县北三十里；地连岗山，通兰坡岭、罗汉门。目兵□名。

　　排仔头汛：县南三十五里；淡水溪通此。目兵五名。

　　土地公崎汛：县东三十里；在扳桂桥半山内，奸匪出没总路。目兵五名。

　　兰坡岭汛（岭南属凤山界、岭北属台湾界）：县东四十里。山林丛茂，贼匪出没之区。目兵一十名。

　　——按以上诸汛，俱南路营拨兵分防。

　　下淡水营：县东五十五里。地近生番，贼匪潜藏要冲。驻扎都司一员、随防把总一员、目兵三百名（此营雍正十一年新设）。

　　新园汛：县东南四十里；地界淡水溪。驻防千总一员、目兵一百名。

　　万丹汛：县东四十里；港西要地。驻防把总一员、目兵四十名。

　　旧船头汛：县东五十里；水陆交通。目兵五名。

　　新船头汛：县东南五十里。目兵五名。

　　新东势汛：县东六十五里。地迩生番，奸宄所匿。驻防外委把总一员、目兵二十八名。

　　阿猴汛：县东四十里。目兵十名。

　　武洛汛：县东四十五里。目兵三十名。

　　阿里港汛：县东五十里。地迩番界，人民辐集。目兵二十八名。

　　大林蒲汛：县南三十里；近海口。目兵五名。

　　淡水溪汛：县南四十里；舟楫可到。目兵五名。

　　枋寮口汛：县东南八十里。地迩琅峤，奸匪所匿。驻防外委把总一员、目兵一十八名。

　　茄藤汛：县东南六十里。陆兵五名、水兵□名。

　　放索汛：县东南六十五里。陆兵五名、水兵□名。

　　——按以上诸汛，俱淡水营拨兵分防。

　　冈山营：县北三十五里。上接台界、下连观音山内山，昔年贼匪窃发之薮。驻扎城守左军守备一员、随防把总一员、目兵一百八十名。

　　冈山头汛：县北三十五里。目兵□名。

　　冈山腰汛：县北三十五里。目兵□名。

　　冈山尾汛：县北三十里。目兵□名。

　　槺榔林汛：县北三十五里。目兵□名。

　　半路竹汛：县北三十五里。目兵□名。

　　大湖汛：县北四十里。目兵□名。

　　——按以上诸汛，俱冈山营拨兵分防。

　　（附）铺舍

　　按宋建隆间，以军士递文檄，谓之铺兵；元、明因之。国朝十里为铺，铺兵五人。县处台南滨海边徼，虽为铺六，然非四逵通达者比；且递送公文率系番子，不藉目兵，故铺兵经费内无工食、止给火炬银而已。

　　县前铺：东至凤弹汛十五里，西至岐后汛一十里，南至下淡水营山猪毛六十里，北至观音山十里。

　　观音山铺：南至县前铺一十里，北至小店仔铺一十里。

　　小店仔铺：南至观音山铺一十里，北至竿蓁林铺一十里。

　　竿蓁铺：南至小店仔一十里，北至二滥铺一十里。

　　二滥铺：南至竿蓁林铺一十里，北至半路竹铺一十里。

　　大湖铺：南至半路竹铺一十里，北过二层行溪台湾县盐水埔铺一十里。

　　海防

　　按旧时安平镇隶县辖，凡水师三营虽汛分南北，皆县防海所必详也。自雍正九年安平改隶，今分右营弁兵散置各汛口中，制与昔异。应就近制，详列冲要形势于左：

　　蛲港汛：县西北二十里。北接台湾县鲲身头汛，水程二十里。次冲；目兵五名分防。内设烟墩三座、望高楼一座。

　　赤嵌汛：县西十里。北接蛲港汛，水程十里。次冲；目兵□名分防。内设烟墩三座、望高楼一座。

　　万丹汛：县西七里。北接赤嵌汛，水程八里。目兵十名分防。内设烟墩三座、望高楼一座。

　　打鼓港汛：县南十里。北接万丹港汛，水程十五里。要冲；安平协右营把总一员、目兵□名轮防。哨船二只。内设炮台一座、烟墩三座、望高楼一座。

　　西溪汛：县南三十里。北接打鼓港汛，水程二十里。次冲；目兵□名分防。内设烟墩三座、望高楼一座。

　　东港汛：县东南五十五里。西北接西溪汛，水程二十里。要冲；陆兵五名、水兵五名分防。内设炮台一座、烟墩三座、望高楼一座。

　　鲲身头汛：县北五十五里。上接七鲲身，水程四十里。目兵五名。

　　大昆麓汛：县东南六十里。西北接东港汛，水程三十里。要冲；陆兵五名、水兵五名分防。内设烟墩三座、望高楼一座。

　　附录

　　「旧志」：凤山地处于南，于山则无迭嶂之延亘、于水则鲜潆洄之湍激；所以由来添兵之议，屡见详于北，而未尝计及于南。岂诚置之不论哉？诚以居民接壤、烟火相联，无容多虑也。间尝举其要而论之：如水之打鼓、陆之淡水二者，最为扼要地。打鼓距鹿耳门水程不过三更耳，而船之自内地来者，遇北风盛发，恒至打鼓登岸。全台恃鹿耳门为咽喉，港道窄狭，舟不得进；而凤山之打鼓则直可扬帆而至，所当加意以备不虞者也。今分水师把总带兵驻防，加以哨船二只时出巡察，制云周矣；而又密迩于南路之营盘，首尾可以相应。所贵精其器械、勤其操阅，以示安不忘危之意。至于下淡水之地，离邑既遥，奸宄易以窃发。今分陆路之千总带兵泛防；若再严其稽察，加以训练，则奸宄无从而生，黎民得安衽席；无事则共享升平，有事则不患无备。苞桑之固、盘石之安，宁有过于是哉！

　　「府旧志」：陆师重马力，水师重舟力。战阵之时，务争上风。而运转不灵，不能占上风；压持不重，或返退居下风。此虽人力，全在良舟。然匠人为舟固守绳尺，及驾中流而快利迟钝之用乃见。同时发棹，而前后入港之日顿殊者何也？盖木之本质不类（如盐木为柁，遇波涛乃不摇动；余则否），轻重亦异（木老则坚而重，否则轻）；必得良材轻重配合，如人一身筋骨相配，然后善于运动也。故水师必讲于造舟者，此其一也。水师之湾泊，犹陆师之安营。凡水师不能于外洋觅战，皆于近港交锋；所以湾泊之处，即是战争之场。我师先至，利在居要以争上风；然风信难凭，透发之后往往转变。先要泊稳；倘一澳中有南风澳、北风澳不同，则宁泊南风澳以待。此又老将之持重，不可执一而论也。故水师必明于湾泊者，此其一也。水师之入港，犹陆师之克城。凡港门为贼所守，而险隘尤为贼所持。兵法有挟制其险而攻其虚之说；以险处多虚，故险可制而虚可攻耳。故水师必详于入港者，此其一也。此水师之大概也。而其要在机：曰扼要、曰伺隙、曰察变、曰虚中四者；夫扼要则握其权矣，伺隙则分其力矣，察变则夺其守矣，虚中则避其害矣。此所以能于衽席之上以过吾师，克期取敌无疑也。要而言之，师之用在舟，舟之用在水，水之用在风。舟与师相习、风与水相遭，其用在于变；而通之以尽利，神而明之，存乎其人。

　　（附）潮信

　　台海潮信：每月初一、十六日已初四、亥初四，初二、十七日巳正三、亥正三，初三、十八日午初三、子初三，初四、十九日午正一、子正一，初五、二十日午正四、子正四，初六、二十一日未初三、丑初三，初七、二十二日未正三、丑正三，初八、二十三日申初二、寅初二，初九、二十四日申初四、寅初四，初十、二十五日申正三、寅正三，十一、二十六日酉正一、卯正一，十二、二十七日酉正四、卯正四，十三、二十八日戌初三、辰初三，十四、二十九日戌正二、辰正二，十五、三十日戌正四、辰正四。考台海潮汐，如初一日卯时潮水始长，至辰时长及半海，巳时初四刻水满；午时水退，未时退及半海，申时水涸，酉时仍长。初二日则巳时正三刻水满，初三日移入辰时水长、至午时初三刻水满；以后逐日依次递移无差。凡阳时管三日、阴时管二月，图具下方：

　　

　　附录

　　按凤山潮汐，由县南入者，自打鼓港径硫磺港至县治东郭；由县西入者，自万丹港口至内海。他如西北之蛲港、弥陀港、东南之西溪、凤山港、东港、茄藤港、鳖兴港等处各有支流贯穿，荡涤氛瘴，通行舟楫，利运糖、榖。大抵潮流过北，汐流过南。琅峤极岛，潮所始发；当春潮乍长，声闻数百里。故「琅峤春潮」，号八景之一焉。

　　「台海使槎录」：月临卯酉，潮涨东西；月临子午，潮平南北。潮涨多在春夏之中，潮大每在朔望之后；滨海皆然，台亦无异。但台地属东南。月常早上；十七、八之夜，月值初昏，即临卯酉。故潮长退，视同安、金、厦亦较早。同安、金、厦初一、十六潮长子午而退卯酉；初八、二十三潮长卯酉而退子午；台则初一、十六潮长巳亥而退寅申，初八、二十三潮长寅申而退巳亥：所差竟至一时。半线以下，潮流过北、汐流过南，与澎湖同；半线以上，潮流过南、汐流过北。或云：自鹿耳门至打鼓港，潮汐较内地早四刻，水长五、六尺；打鼓至琅峤，潮汐较内地早一时，水只三、四尺；自三林港北至淡水，潮汐与内地同，水丈余。

　　「诸罗县志」有言：台海潮初涨，一从南路之琅峤入、一从北路之鸡笼入，两潮会于北路之牛骂；五、六月间，潮平浪静，结为一道白波，引入内地。牛骂非大港深澳泊船之所，孰从而见其两潮之会、白波之引乎？好事者为之也。

　　按潮汐随月乘除。晦、朔前后，月行差疾，故潮长大；望亦如之。月弦之际，月行差迟，故潮之去来合沓不尽。今海滨人以初一、十五潮至日中满，初八、二十三潮在早暮满，初十、二十五日暮则潮平；余日以此推之，无不准：即其说也。又月临酉卯，则水涨东西；月临子午，则水平南北。今海滨人以月初上而潮生、月中天而潮平、月落则汐而复长：即其说也。要之，东与西对，东海月临酉而潮平，言酉则卯如之；南与北对，南海月加午而潮平，言午则子如之：亦不外乎水月之相应也。至于昼潮大于春夏，夜潮大于秋冬；潮极涨常在春秋之中，涛极大常在朔望之后：则天地之常数，四海皆然也。

　　（附）风信

　　台海风信，与他海逈异。风大而列者为■〈风贝〉，又甚者为台；■〈风贝〉倏发倏止，台常连日夜。正、二、三、四月发者为■〈风贝〉，五、六、七、八月发者为台；九月则北风初烈，或至连月，为九降。过洋以四、八、十月为稳，以四月少台、八月秋中、十月小春，天气多晴暖故也；六月多台、九月多九降，最忌。台、■〈风贝〉俱多挟雨，九降多无雨而风。凡■〈风贝〉将至，则天边断虹先见一片如船帆者，曰破帆；稍及半天如鲎尾者，曰屈鲎。

　　■〈风贝〉之多以时而异。正年初四日曰接神■〈风贝〉。初九日曰玉皇■〈风贝〉（九日有■〈风贝〉，则各■〈风贝〉皆验；否则，至期或有■〈风贝〉或无■〈风贝〉，靡所准也）。十三日〔曰〕刘将军■〈风贝〉。十五日曰上元■〈风贝〉。二十九日乌狗■〈风贝〉。二月二日曰白须■〈风贝〉。三月三日曰元帝■〈风贝〉。十五日曰真人■〈风贝〉。二十三日妈祖■〈风贝〉（真人多风，妈祖多雨。三春共三十六■〈风贝〉，此其大者）。四月八日曰佛子■〈风贝〉。五月五日曰屈原■〈风贝〉。十三日曰关帝■〈风贝〉。六月十二日曰彭祖■〈风贝〉。十八日曰彭婆■〈风贝〉。二十九日曰文丞相■〈风贝〉。七月十五日曰中元■〈风贝〉。八月初一日曰灶君■〈风贝〉。十五日曰魁星■〈风贝〉。九月十六日曰张良■〈风贝〉。十九日曰观音■〈风贝〉。十月初十日曰水仙王■〈风贝〉。二十六日曰翁爷■〈风贝〉。十一月二十九日曰普庵■〈风贝〉。十二月二十四日曰送神■〈风贝〉。二十九日曰火盆■〈风贝〉（自二十四日至二十九日凡有南风，则应来年有■〈风贝〉：如二十四日则应四月、二十五日则应五月、二十九日则应九月，俱不爽）。

　　内地之风，早西、晚东。惟里地早东、午西，名曰发海西；四时皆然。船出鹿耳门必得东风，方可扬帆；澎湖来船，必俟西风，纔可进港。设早西、晚东，则去船过日中始能效洋，来船昏暮不能进口：此风信有天造地设之奇也。

　　■〈风贝〉风或先期即至、或逾期始作，总不出七日之内。正月初三日真人■〈风贝〉（前已载者不再列）。二十四日小妾■〈风贝〉。二十八日洗炊笼■〈风贝〉。二月初八日张大帝■〈风贝〉。十九日观■〈风贝〉音。二十五日龙神朝天■〈风贝〉（一云是二十九日）。三月初七日阎王■〈风贝〉。十八日后土■〈风贝〉。二十八日东岳■〈风贝〉（又曰诸神朝天■〈风贝〉）。四月初一日白龙■〈风贝〉。十三日太保■〈风贝〉。十四日纯阳■〈风贝〉。二十五日龙神太白■〈风贝〉。五月初一日南极■〈风贝〉。初七日朱太尉■〈风贝〉。十六日天地■〈风贝〉。二十九日威显■〈风贝〉。六月初六日崔将军■〈风贝〉。十九日观音■〈风贝〉。二十三日小姨飓。二十四日雷公（此最狠。二十六日二郎神■〈风贝〉。二十八日大姨■〈风贝〉。七月初七日乞巧■〈风贝〉。十八日王母■〈风贝〉（又曰神煞交会■〈风贝〉）。二十一日普庵■〈风贝〉（凡六、七月多主台。海上人谓六月防初、七月防半，虽未必尽，然有时而验）。八月初五日九皇■〈风贝〉。二十一日龙神大会■〈风贝〉。九月初日重阳■〈风贝〉。十七日金龙■〈风贝〉。二十七日冷风■〈风贝〉。九月自寒露至立冬止，常乍晴乍阴、风雨不时，谓之九降，又曰九月乌。十月初五日风信■〈风贝〉。初六日天曹■〈风贝〉。十五日下元■〈风贝〉。二十日东岳朝天■〈风贝〉。十一月十四日水仙■〈风贝〉。二十九日西岳朝天■〈风贝〉。此时朔风司令，无日无风。然南风尽绝，凡背北处皆可泊船。

　　附录

　　「海上纪略」：台风乃天地之气交逆，地鼓气而海沸、天风烈而雨飘；故沉舟倾樯。若海不先沸，天风虽烈，海舟顺风而驰，同鹍鹏之徙耳。六月有雷则无里；谚云：『六月一雷止三台，七月一雷止九台』。澎湖湾船之澳，有南风、北风之别。时当南风，误湾北风澳；时当北风，误湾南风澳：则舟必坏。癸亥兴师，正当盛夏南风大作之候，伪都督刘国轩将战舰尽泊南风澳；时我师到澎湖，尽误泊北风澳。国轩得计，谓可弗战而胜也。岂知天眷，忽北风大作，我师舟楫无捐而伪敌连■〈舟宗〉覆没，因得乘时进攻，克取澎湖。

　　「稗海纪游」：■〈风贝〉之尤甚者曰台。台无定期，必与大雨同至；至必拔木坏垣、飘瓦裂石，久而愈劲。舟虽泊湾，常至虀粉，海上人甚畏之；惟得雷声即止。占台风者，每视风向反常为戒；如夏月应南而反北、秋冬与春应北而反南（三月二十三日妈祖■〈风贝〉后便应南风，白露后至三月皆应北风；惟七月北风多主台），旋必成台。幸其至也渐，人得早避之。或曰风四面皆至曰台；不知台虽暴，无四方齐至理。譬如北风台，必转而东、东而南、南又转西；或一、二日，或三、五、七日，不四面传遍不止：是四面递至，非四面并至也。■〈风贝〉骤而祸轻，台缓而祸久且烈。春风畏始，冬风虑终。又非常之风，常在七月。而海中鳞介诸物游翔水面，亦风兆也。

　　「台湾县志」：舟人呼大风曰暴。按「诗」「邶风」：『终风且暴』。传云：暴，疾也。疏云：大风疾起也。「旧志」暨「凤山」各志以暴为报，失其义矣。「府志」作■〈风贝〉，亦误。■〈风贝〉乃海中灾风，其至叵测；暴，则每月有期。所传名称虽涉怪诞，而验之多应。凡暴期将至，舟必泊澳；俟暴发后，辄尾之而行，最便利，不为灾。「府志」又云：『■〈风贝〉之甚者为里；■〈风贝〉倏发倏止，台常连日夜。■〈风贝〉骤而祸轻，台缓而祸久。考「六书」无台字。所云台者，乃士人见■〈风贝〉风挟雨四面环至，空中旋舞如筛，因曰风筛；谓■〈风贝〉风筛雨，未尝曰台风也。台音筛同里，加风作台。诗书承误，今删之（按「音会」：海中大风曰飓。「投荒杂录」云：『岭南诸郡皆有飓风，以四面风俱至也』。「南越志」：飓风具四面之风，常以五、六月发；永嘉人谓之风痴。陆放翁曰：「岭表有瘴母，初起圆黑，久渐广，谓之飓母」。韩文公赴江陵诗：「飓起最可畏，訇哮簸陵邱」。注：「岭表录异」云：「岭峤夏秋雄风曰飓」。又云：「南海夏秋间，有云物如虹，长六、七尺；见则飓风必发，故曰飓母。其风一发，鸡犬不宁。并从具，音惧」』。「康熙字典」载「韵笺」引杨升庵说：飓作■〈风贝〉，音贝。「佛经」云：风虹如贝。柳柳州诗：「飓母遍惊估客船」。补入「七队」逸字中。又「六书故」：■〈风贝〉，补妹切，海之灾风也。俗书讹作飓。「正字通」复云：『■〈风贝〉字即飓字之讹』。又「艺林伐山」云：『■〈风贝〉风之作，多在初秋』。「南越志」亦云：『■〈风贝〉母即孟婆；』春秋间有晕如虹是也』。又李西涯讥许氏从具，谓具四方之风，乃北人不知南人之候，误以■〈风贝〉为飓耳』。西涯博学，必有所据；且闽、粤诸儒皆云■〈风贝〉风。今韵书多作飓，并志以备考）。

　　按三春暴期最多，舟行宜戒。自清明后，南风司令，四、五月间风暴皆轻，往来甚稳，但多迟缓。夏至前数日，当有北风。谚云：『北风送夏至』；犹冬至前之有东南风。惟六、七月北风一起，■〈风贝〉风立至。六月之■〈风贝〉，得雷而止；七月之■〈风贝〉，闻雷愈烈。八月白露节后，北风应候，船行迅驶。九月风每经旬或至阅月，是名九降。凡■〈风贝〉多挟雨，九降恒不雨而风。遥望海外，浪色如银，播空迭出，名曰「起白马」；舟不可行。又自寒露至立冬常阴晦，俗呼九月乌。十月小春，天气晴暖、风波恬和，最为利涉。十一、十二两月，朔风凛烈，无日不风。第乘风隙以往来，若冬、夏之交风信难定，尤须戒心（考各书多称渡海以四、五、七、八、十等月为稳，最忌六、七、十二月。然癸亥平台、辛丑复台，皆以六月兴师，过舟衽席而异常。灾■〈风贝〉每在七、八月间详载「杂记」中。盖海上风涛，实难例定；惟当随时审视云日气色，以卜行止。若夫舟制有利钝、风行有远近，虽连■〈舟宗〉并发，而入港之先后难齐。且或同时遭风倏变，而此顺彼逆、祸福不同者，有数存焉）。

　　海船固畏风，又苦无风。洋中风静，水平如镜，必寄椗驻舟，候风始行。盖大海潮汐无瞬息停，人处舟上，一望空明，连天无际，不觉其动，实有升降涨蚀之异。舟不下椗，则乘潮而北、随汐而南，难定所向之何方矣。五、六月间，天上有点圆黑，即陆放翁所云■〈风贝〉毋是也；顷刻间风雨骤至，舟人必折帆严柁以待。迟则，恐风压帆倾或至舟覆（有时不得收帆而弃桅者，两斧即断，可知风力之雄。又洋船中见有黑气一条涌出海面，渐及半天，名曰鼠尾云，乃龙起也；急焚鸡毛或饭米以厌之）。凡疾风挟雨，骤至而骤止，俗呼为西北雨、亦曰风时雨。

　　（附）占验

　　凡日月晕蚀，主大风。晡时日晕，有气下垂；当夜多风。夜间星粒动摇，太白光芒■〈火闪〉烁，灯炧焰明；来日必风。又饥鸢高唳、海雀惊飞，踰日必风。若春、夏二季天气郁蒸、雷轰电掣；秋、冬二季午后闻雷，皆有大风。

　　占风必先看云：海上之天，无时无云。云片相逐飞扬或云脚红赤，必有大风。云行舒迟、云脚拖带不尽，风犹未起。云脚起尽，仰见天色青白，风必渐和（云脚如画家画水口石，其下横染一笔为水石之界老是也。无脚之云，如画远山，但见山头、不见所止）。夏日晡时有黄云，次日必风；如黄云一条直上，主次日有倏忽恶风一刻，更宜慎防。又日晡时，黑云一片，捧接日下，当夜必风；或如层峦复幛，起西北风；重迭数十层各各矗峙，主大风雨，应在七日之内。若见黄沙如春天之落雾，东西南北皆黄，则□或夜当有恶风，迟不出三日（云气似箭冲射北斗，必有大风）。 

　　看云占风，可兼占雨（按海船遇雨，则帆湿重不可行，故并及之）：浓云叆叇，但见云脚，必不雨。日出时有云蔽之，辰刻后渐散，即大闇。若日初出便开朗，是日多不晴；暑月久晴可不拘。日落时，西方云色黯淡，一片如墨，全无罅窦，不见云脚，来日必雨；浓厚，则当夜必雨。或有一、二点空窦现出日色红光，是谓「金乌点睛」；或作数十缕不相联续，日从云隙度过，是谓「日穿经纬」：来日大晴。又日晚时，春看海口、冬看山头，有黑云起，必雨（台海在西、山在东，故与内地异占）。

　　打鼓山海吼，则将风雨。久雨时，吼声自下渐上则未晴，自上渐下则将晴。鼓峰腾云，则雨立至。傀儡山凌峰插汉，多烟云蒙蔽；若清晨山霁净明，一尘不染，一、二日内必雨。鸢飞鸣则主风，宿鸣则主雨：亦奇验也。

　　附录

　　「稗海纪游」：日色被体如炙，三日内必雨。久雨后暂辍，犹见细雨如雾，纵今开朗，旋即雨至。初雨如雾，虽沉晦，至午必明。晨起雾遮山脚，主晴；云罩山头，主雨。天明已久乃雨，则是日苦雨。五更以后，昧爽时雨，是日必睛。久雨后忽开霁，星月朗洁，则来日仍雨。若薄暮见天际红光，来日大晴。

　　「府旧志」：虹霓朝见西方，辰巳必雨；虹霓申、酉见东方，必晴。又断虹两头不连者，俗呼「破篷」；虽见东方，来日亦不免风雨。

　　「诸罗县志」：海面腥秽，波浪簸腾，一、二日■〈风贝〉风即起；乃天地之气交逆，地鼓气而海沸、天风烈而雨飘，故沉舟倾樯也。人但知天风之患，不知实地气交构而为，患始烈也。

　　（附）船政

　　凡造船大■〈舟参〉长七丈者（大■〈舟参〉亦名龙骨，系松不为之。每船头尾中共三节，其长短与桅之丈尺配），官厅口大堵应阔二丈三尺一寸（大堵居船之中，每■〈舟参〉一丈应阔三尺三寸），含檀下桅座应阔二丈一尺（竖大桅处曰含檀，大樟木所制。凡船身尺寸、满汉字号印烙于此。每■〈舟参〉一丈，含檀下应阔三尺），含檀又应加长（竖头桅处，另有头含檀），头禁水（船头所镶木）应阔一丈三尺四寸，尾后应阔一丈七尺四寸，大桅应长八丈（围七、八尺不等，或松、或衫为之。其得诸外域者名「打马木」，值数百金。通身无节，任重当风，坚挺不靡），头桅应长五丈二尺（围四、五尺不等），舵应长二丈二尺（盐木所制，值数十金，遇风涛不摇动；余则否），舵勒下三尺（长短照大堵阔狭推算），椗应长二丈三尺四寸，船底应深七尺（每■〈舟参〉一丈应深一尺，系就两边车脚壁底算起。哨船底要平些，方能稳重），■〈舟敢〉面深瓮应加一尺四、五寸，■〈舟皮〉边应高三尺二、三寸，舱位梁头应各安三尺宽，篷应阔四丈一尺、长应二十六、七罩（每罩约有二尺四、五寸。其长短系就桅配量，阔狭则视含檀；每含檀一尺，篷应阔一尺九寸），椗■〈纟索〉（三条，一棕、一藤、一草）应长七十寻、围二尺九寸零。用棕三十担，篷缭椗双各项绳■〈纟索〉应用棕二十担、黄麻二千觔，大小铁钉三十余担（四十担不等）；桐油十五担、蜃灰，天晴农隙之时购贮备用。此造船之大略也。船有大小、■〈舟参〉有长短，可就中酌量计算（船具按十二支命名：船头边板曰鼠桥，后两边栏曰牛栏，舵绳曰虎尾，系椗绳木曰兔耳，船底大木曰龙骨，两边另钉湾木曰水蛇，系篷绳板曰马脸，船头横板插两角曰羊角，镶龙骨木曰猿楦，抱桅篷绳曰鸡冠，抱椗绳木曰狗牙，挂桅脚杉木段曰桅猪）。

　　附录

　　定例：海船出洋，其置船时，先赴各该县报明购料，在厂成造。竣日仍赴县禀请验量梁头长短、广深丈尺，填明印烙，取具澳里族邻行保结状给照，听其驾驶出洋贸易。

　　商船自厦来台，由泉防厅给发印单，开载舵工水手年貌并所载货物，于厦之大嶝门会同武汛照单验放。其自台回厦，由台防厅查明舵水年貌及货物数目换给印单，于台之鹿耳门会同武汛点验出口。台、厦两厅，各于船只入口时，照印单查验，人货相符，准其进港。出入之时，船内如有夹带等弊，即行查究。其所给印单，台、厦二厅彼此汇移查销；如有一般未到及印单久不移销，即移行确查究处。

　　商船自台往厦，每船止许带食米六十石，以防偷越。如故违例多带米榖，严加究处。

　　台属之■〈舟彭〉仔、杉板头、一封书等小船，领给台、凤、诸三县船照；周年换照。三邑设有船总管理；惟彰化县止有大肚溪小船仅在该港装载五谷货物，系鹿子港巡检查验，按月造册申报台防厅查核。台、凤、诸三县各船，若往南路，俱由台邑之大港汛出入，系新港司巡检挂验，仍报台防厅查考；如赴北路，俱由鹿耳门挂验出入。其各船往南北贸易，船总行保具结状一纸，填明往某港字样，同县照送台防厅登记号簿，给与印单，以水路之远近定限期之迟速；该港汛员查验盖戳入口。在港所载是何货物及数目填明单内，查对明白，盖戳听其出口。回郡到府之日，将印单呈缴鹿耳门文武汛查验；单货相符，盖戳听其驾进府澳。各港汛员仍将出入船只，每五日折报，听台防厅稽查。如违限未回，严比行保并行各港汛员挨查，以防透越之弊。

　　商船拨运内地兵米及采买平粜米榖，俱照梁头丈尺分派。该船梁头一丈七尺六寸至一丈八尺者为大船，配载三百石；梁头一丈七尺一寸至一丈七尺五寸者为次大船，配载二百五十石；梁头一丈六尺至一丈七尺者为大中船，配载二百石；梁头一丈五尺六寸至一丈六尺者为次中船，配载一百五十石；梁头一丈四尺五寸至一丈五尺五寸者为下中船，配载一百石。其梁头一丈四尺五寸以下之小商船，例免配载。每石脚价，定银六分六厘六毫五丝；自厦载往他处，水程每百里加银三厘。遇奉文起运之时，将入口船只计梁头之丈尺、配米谷之多寡；至交卸处所，水程有远近之不同；交卸地方写入阄内，当堂令各船户公同拈阄，阄值何处即照拈配运。若水途窵远，如至福州府属及南澳等处交卸者，给与免单二张；其余兴、泉、漳等属则水途较近，给与免单一张。俟该船下次入口，将免单呈缴，免其配运。至台湾小船往各港运载到府交卸者，每石脚价银三分，着船总雇拨小船运载。

　　流寓台民，有祖父母、父母、子女以及子之妻与幼孙、幼女先在内地有愿往台及欲来台探望者，许其呈明给照渡海。乾隆五年停止（按内地穷民在台营生者数十万，囊鲜余积，旋归无日。其父母、妻子俯仰乏资，急欲赴台就养，格于例禁，群贿船户冐顶水手姓名挂验；女眷则用小渔船夜载出口，私上大船。抵台，复有渔船乘夜接载，名曰灌水。一经汛口觉察，奸梢照律问遣，固刑当其罪；而杖逐回籍之愚民，室庐抛弃，器物一空矣。更有客头串同习水积匪，用湿漏小船收载数百人挤入舱中，将舱盖封钉，不使上下，乘黑夜出洋，偶值风涛，尽入鱼腹。比到岸，恐人知觉，遇有沙汕，辄赶骗离船，名曰放生。沙汕断头，距岸尚远；行至深处，全身陷入泥淖中，名曰种芋。或潮流适涨，随波漂溺，名曰饵鱼。在奸梢惟利是嗜，何有天良！在穷民迫于饥寒，罔顾行险：相率陷阱，言之痛心。伏念民有家室，斯为土著；室家既聚，冬各自保。台地匪窃类非土著，抚兹孑然一身之民，是当何如绥辑也）。

　　海洋禁止偷渡：如有客头在沿海地方引诱包揽、索取偷渡人银两，用小船载出复上大船，将为首客头比照大船雇与下船之人分取番货例，发边卫充军。为从者减一等，杖一百、徒三年；澳甲地保及船户、舵工人等知而不举者，亦照为从例，杖一百、徒三年：均不准折赎。其偷渡之人，照私渡关津律，杖八十，递回原籍。乾隆元年，水师提督王郡奏准：偷渡船户照为首客头例，发边卫充军；所得赃银，照追入官。该地方官弁疏纵偷渡人数至十名以上者，专管官罚俸一年、兵役各责二十。至疏纵偷渡人数至数十名者，专管官降一级、兵役各责三十（以上并见行则例）。

　　武职

　　南路营参将

　　田朝弼：陕西米脂人，行伍。康熙二十三年任。

　　杨懋绂：江南宝应籍，奉天义州人，将材。康熙二十五年任。

　　熊成秀：山东历城人，行伍。康熙二十九年任。三十年，革职。

　　吴三锡：浙江绍兴人，将材。康熙三十一年任。

　　赵文璧：浙江人，癸丑武探花。康熙三十五年任。

　　林云汉：直隶通州人，戊辰武榜眼。康熙四十年任。升副将。

　　何肇彩：同安人，行伍。康熙四十四年任。

　　魏平：漳州人，功加。康熙四十九年任。五十三年，升广西浔州副将。

　　马建邦：陕西宁夏人，行伍。康熙五十四年任。五十八年，升北直独石路参将。

　　苗景龙：陕西人，康熙五十八年任。六十年朱逆倡乱被害。

　　陈伦炯：同安人，侍卫。康熙六十年任。

　　李郡：陕西人，复姓王；行伍。雍正二年任。

　　林子龙：福建人，行伍。雍正四年八月任。五年十月卸事。

　　祁进忠：晋江人，行伍。雍正六年八月任。本年升台协副将。

　　黄有才：福建人，行伍。雍正七年正月任。八年十月，升浙江瑞安副将。

　　侯元勋：山西大同人，武进士。雍正九年六月任。

　　李科：湖广人，行伍。雍正十一年九月任。十三年十一月卒于官。

　　雷泽远：湖广人，行伍，武举。乾隆元年八月任。升北路副将。

　　黄文宗：浙江人，行伍。乾隆五年二月任。

　　郝琛：山东济南人，行伍。乾隆七年任。十年，升广东督标右营参将。

　　陈廷桂：直隶天津人，武举。乾隆十年四月任。

　　李现详：陕西宁朔人，荫生。乾隆十二年九月任。

　　李文成：陕西兰州人，行伍。乾隆十五年十一月任。

　　高志唐：山东昌邑人，癸卯武进士。乾隆十八年六月任。

　　八哈那：满洲正白旗人，世袭佐领。乾隆二十年四月任。

　　温达勇：广东人，进士。侍卫右营游击，署参将（有传）。

　　李云标：直隶滦州人，乙丑武进士。乾隆二十三年七月任。

　　索浑：满洲镶白旗人，世袭佐领。乾隆二十六年四月任。

　　南路营都司（雍正十年新设，驻札山猪毛口）

　　林君卿：福建人，行伍。雍正十二年任。

　　欧平：兴化人，行伍。雍正十二年任。

　　李馧：山西大同人，甲辰武进士。乾隆二年任。

　　翁邦祥：广东潮阳人，庚戌武进士。乾隆五年任。

　　张盛：江南常州人，行伍。乾隆八年任。九年五月，升兴化右营游击。

　　陈邦伟：漳州人，行伍。乾隆十年四月任。

　　刘启凤：湖南武陵人，行伍。乾隆十九年四月任。

　　章奏功：浙江兰溪人，武举。干盐二十二年四月任。

　　叶元聪：广东兴宁人，行伍。乾隆二十五年三月任。

　　邓文鼎：湖北竹山人，行伍。乾隆二十七年二月任。

　　毕万选：陕西咸宁人，丁巳武进士。乾隆二十八年任。

　　南路营守备

　　许祥：浙江诸暨人，行伍。康熙二十三年任。

　　陈斌：蒲田人，行伍。康熙二十五年任。二十九年，升河南南汝左营游击。

　　张光星：山西夏乡人，己未武进士。康熙二十九年任。

　　戴坤：山东人，行伍。康熙三十四年任。

　　张龙贵：山西襄垣人，行伍。康熙三十六年任。

　　谢时晟：江南昆山人，癸丑武进士。康熙四十年任。

　　陈平：泉州人，行伍。康熙四十四任。

　　高必华：福州人，行伍。康熙四十五年任。

　　李应源：江南华亭人，甲戌武进士。康熙四十九年任。五十四年，升湖广夷陵镇标左营游击。

　　秦简瑞：广东广州人，行伍。康熙五十四年任。

　　马定国：陕西人。康熙六十年台变殉难。

　　戴日升：福建人，行伍。

　　柯连英：福建人，行伍。雍正六年任。

　　张玉：山西人，行伍。

　　黄耀华：广东人，行伍。

　　张禄：直隶人，行伍。

　　欧平：福建人，行伍。

　　范衍：福建人，行伍。乾隆五年任。

　　林勋：福宁人，行伍。乾隆七年四月任。

　　张渊：泉州人，行伍。乾隆十年三月任。

　　吴俊：漳浦人，行伍。乾隆十一年四月任。

　　李吉：浙江钱塘人，行伍。乾隆十四年十一月任。

　　齐得禄：直隶河间人，行伍。乾隆十八年四月任。

　　董登朝：山西大同人，行伍。乾隆二十一年四月任。

　　潘锦昶：浙江仁和人，壬子武举。乾隆二十四年正月任。

　　丁玉：闽县人，行伍。乾隆二十七年十月任。

　　南路营千总

　　马龙：陕西肤施人，行伍。康熙二十三年任。二十五年，撤回候补。

　　戴参：长泰人，行伍。康熙二十五年任。

　　俞启：连江人，行伍。康熙二十五年任。

　　黄宗：漳浦人，行伍。康熙二十五年任。

　　刘奇：山西平阳人，行伍。康熙二十三年任。升澎湖水师守备。

　　庄成名：浙江台州府人，行伍。康熙二十八年任。

　　张彦卿：浦城人，行伍。康熙三十三年任。

　　陈望：长泰人，行伍。康熙三十九年任。

　　魏朋：山东济宁州人，行伍。康熙三十九年任。

　　郭正伯：漳州人，行伍。康熙四十一年任。四十五年，请复姓名陈国星。

　　王才：□□人，行伍。康熙四十二年任。卒于官。

　　陈鹿鸣：福州人。康熙四十二年任。卒于官。

　　周特士：福州人，武举。康熙四十五年。卒于官。

　　宋仁：□□人。康熙四十七年任。

　　林治：□□人。康熙四十七年任。

　　池有成：同安人，武举。康熙五十一年任。卒于官。

　　张林：安溪人，行伍。康熙五十二年任。

　　张天虎：陕西宁夏人，行伍。康熙五十二年任。

　　陈一得：漳州人，行伍。康熙五十五年任。

　　阮钦：泉州人，行伍。康熙五十六年任。六十年台变被议。

　　孙容：

　　王华：泉州人，行伍。

　　王廷枢：浙江人，巳酉武举。

　　李希■〈贤，忠代又〉：

　　柳文龙：

　　赵得胜：

　　裴骥：泉州人，行伍。

　　朱文显：

　　蔡斗：直隶河间人，行伍。

　　钱熊：浙江宁海人，甲子武举。

　　蔡成：泉州人，行伍。

　　王大福：闽县人，行伍。

　　林得高：

　　南路营把总

　　曾■〈火丰〉：平和人，行伍。康熙二十三年任。二十五年，撤回候补。

　　毕友成：浙江人，行伍。康熙二十三年任。二十七年革职去。

　　陈良选：平和人，行伍。康熙二十五年任。二十六年革职去。

　　庄成名：漳州人，行伍。康熙二十五年任。补本营千总。

　　张彦卿：浦城人，行伍。康熙二十七年任。补本营千总。

　　沈右：同安人，行伍。康熙二十七年任。

　　陈辉：龙溪人，行伍。康熙二十七年任。

　　张弘祚：浙江人，行伍。康熙二十八年任。

　　周连：漳州人，行伍。康熙三十三年任。

　　李克和：漳浦人，行伍。康熙三十七年任。

　　□其彪：江西人，行伍。康熙二十七年任。

　　张良：江西广信人，行伍。康熙三十七年任。

　　李隆：泉州人，行伍。康熙二十九年任。

　　李三英：泉州人，武举。康熙四十二年任。

　　李荐：山东人，行伍。康熙四十二年任。

　　彭灿：福建人，行伍。康熙四十二年任。

　　蔡有德：福州人，行伍。康熙四十七年任。

　　陈浩：福州人，行伍。康熙四十七年任。

　　何杰：同安人，行伍。康熙四十七年任。

　　朱球：□□人，行伍。康熙四十八年任。

　　沈加禄：□□人，行伍。康熙四十九年任。

　　曾光：福州人，行伍。康熙五十二年任。补福宁千总。

　　李美：福州人，行伍。康熙五十二年任。卒于官。

　　孙寿：福州人，行伍。康熙五十三年任。革职去。

　　薛雄：漳州人，行伍。康熙五十五年任。

　　李兴盛：连江人，行伍。康熙五十六年任。六十年台变被议。

　　林富：汀州人，行伍。康熙五十七年任。六十年殉难，祀忠义祠（有传）。

　　张文学：福州人，行伍。康熙五十七年任。六十年台变被议。

　　许廷珠：潮州人。

　　黄升：漳州人，行伍。

　　陈吴俊：同安人，功加。

　　陈大亨：漳州人，行伍。

　　李得：泉州人，行伍。

　　蔡天瑞：泉州人，功加。

　　邱有章：

　　邱发聪：

　　刘达武：

　　吴天：

　　谢朗：

　　吴廷贵：

　　周元：

　　陈谭：

　　廖学文：

　　任国栋：建宁人，行伍。

　　陈荣：

　　毛天锡：闽县人，行伍。

　　郑及英：泉州人，行伍。

　　黄希尧：连江人，行伍。

　　吴练生：漳州人，行伍。革职去。

　　杨升：

　　宁光宗：连江人，行伍。

　　李腾云：闽县人，行伍。

　　钱枢：福安人，行伍。

　　王荣：莆田人，行伍。

　　詹得胜：泉州人，行伍。

　　王朝贵：罗源人，行伍。

　　潘安得：闽县人，行伍。

　　王国恩：闽县人，行伍。

　　曾万胜：泉州人，行伍。

　　冈山营守备（附）

　　王三元：江南华亭人，行伍。雍正十二年任。

　　陈元美：闽县人，行伍。雍正十三年任。

　　黄升：龙溪人，行伍。乾隆三年任。

　　安宛：直隶献县人，武进士。乾隆六年任。

　　周龙：泉州人，行伍。乾隆十年三月任。

　　赖星：长汀人，行伍。乾隆十一年闰三月任。

　　丁士武：闽县人，行伍。乾隆十四年三月任。卒于官。

　　钱文敏：浙江钱塘人，武举。乾隆十五年署。

　　苏天禄：晋江人，行伍。乾隆十六年任。卒于官。

　　曹廷科：浙江钱塘人，行伍。乾隆十八年四月任。

　　王锡荣：□□人，□□。乾隆二十年十月任。

　　李斗纲：□□人，□□。乾隆二十三年八月任。

　　蔡法辉：□□人，□□。乾隆二十四年十一月署。

　　孟明远：□□人，□□。乾隆二十五年七月任。

　　武功列传

　　马定国，陕西人。康熙六十年，任南路营守备。时贼朱一贵煽乱，率众攻南路。县故无城，难守御；定国列兵龟山麓，亲冒矢石，与贼对垒大战。贼势益张，定国知力不支，急回马索火焚火药库曰：『毋资敌』！贼追及，定国曰：『我朝廷命官，岂可遭擒取辱』！遂拔佩刀自刎死。乡人悯其忠，守其尸三日。贼闻之曰：『马守备，忠臣也』！以礼殓之；置家属于静室中，民馈粮米不绝。事闻，予恤、赐祭葬，荫一子以卫千总用。

　　陈元，侯官人；台湾镇标左营千总。台贼朱一贵倡乱时，元同本标右营游击周应龙率兵御贼于南路冈山。元奋勇掩击，贼稍却。官军进屯赤山，越日贼悉众来，四面围攻；官军深入，不谙地利。元力战数次，中创被获；逼降，不屈死。事闻，予恤、赐祭一次，荫一子以千总用。

　　林富，长汀人；南路营把总。台匪朱一贵等窃发，时奉委为游击周应龙前队引路；官军至赤山与贼战，贼势稍却。富乘胜深入；贼绕阵后，合围攻之。力不敌，劗刺而死。事闻，予恤、赐祭，荫一子以千总用。

　　王奇生，镇标右营领旗；素骁勇。台变时，奉委领兵，与贼战于赤山。官军败，奇生负其勇，突围冲击；贼左右夹攻，杀之。事闻，予恤典，从祀忠义祠。时有削职把总江先达同战死。

　　王郡，字健侯，干州人。初，冒李姓入伍。康熙六十年以千总从蓝廷珍攻复台湾有功，雍正二年任南路营参将。时寇乱之后，郡悉心拊循，训练有法；累迁台镇总兵官。七年，讨平本县山猪毛番。九年，彰化大甲西番林武力聚众作乱，本县流棍吴福生亦乘间为变；郡时已授水师提督，仍先遣游击李荣引兵应援。继侦知福生与商大概等攻陴头甚急，遂决策率兵夜发，与参将侯元勋、守备张玉等三路夹攻，败其前锋。贼复集，自辰至未战数合，贼大溃，各奔窜潜匿；生擒萧田等八人，枭于营门。越日，大搜贼巢，吴福生、商大概、乌目使等三十余魁悉就擒，南路遂平。而新镇吕瑞麟剿大甲西番，为所围，征兵府中；总督郝玉麟复檄郡讨之。郡师至鹿仔港，遣参将李荫越等各扼隘口，绝其去路；遂渡大甲溪追杀，直抵生番悠吾界，屡有杀获。贼遁南日内山，峭壁峻绝；谍知樵径仅一线，督师攀援而登，炮声震山谷，贼负创走。捣其巢穴、焚其积聚，于是各社望风皆降，缚献渠凶林武力等，北路亦平。十余年来镇台者，郡之功为优云。

　　陈伦炯，号资齐，同安人；侍卫。雍正元年，任南路营参将。时寇乱初平，新筑县城，伦炯亲板干、督工役，毫无苟且，时加慰藉，民忘其劳。其驭兵勤练镇定，宽严并用。复工书翰歌诗；暇则进绅士，谈论诗书，翩翩然有儒将风流焉。寻升副将；去之日，百姓送者遮道，不忍舍云。

　　张玉，山西人。由行伍，任南路营守备。雍正十年，台匪吴福生为乱，剽掠溏汛；玉守凤弹，兵单汛弱，贼悉众来攻；玉令军士夜悬火绳密布树间（凤弹营盘多栽莿竹），贼疑惧不敢进，连攻数次不得下。寻总兵官王郡率师抵凤弹，檄玉出战；玉奋勇迎敌，不介马而驰，深入其阻。贼绕阵后掩击之，玉无退路，被围不得脱，连伤数刃而死。事闻，予恤，荫一子以千总用。时有外委徐学圣、郑光弘皆阵亡。

　　温达勇，广东人；武进士。镇标右营游击，署南路营参将。尝以盗贼恣行，皆卒伍懈弛故；且兵食朝廷口粮，宜效用。日设令牌数面，令汛兵轮流接递，巡哨各乡村道路行旅寇盗。城市之内，夜拨兵分街巷巡守；有盗贼行窃，唯守兵是问。又常微行查访，守者无敢稍懈。署篆一年，盗风屏绝，夜门不闭。未几，以疾卒；士民拜奠，络绎不绝。榇归，百姓父老焚香拜送遍于街衢，欷歔感泣，深于爱戴云。  
　 
卷八

　　职官志

　　古者比、闾、族、党、州、乡，莫不有师长，于以教诲而整齐之。今之令、丞、簿、尉、师、儒之设，主守承助，犹古意也。凤虽新造，而疆域在古望紧以上，秩视五等；亦古侯、伯之封也。政令于是乎出、教化于是乎行，于其地有瞽宗庙社之责矣。以所睹记得若而人，凡贤、不肖之相去，郑重于前，所以借观于后也。语曰：『人无于水鉴，当于人鉴』；毋亦顾父母师保之谊而兴起乎？志职官。

　　其目三：官制、官秩、宦迹。

　　官制

　　官秩

　　宦迹

　　官制

　　本县知县一员（康熙二十三年同县建设）、县丞一员（雍正九年设；分驻万丹，稽查地方。乾隆二十年，移驻阿里港；稽查地方）、典史一员（康熙二十三年设）。

　　儒学教谕一员（康熙二十三年设）、训导一员（雍正十一年增设）。

　　下淡水巡检一员（康熙二十三年设）。

　　附录

　　康熙三十年奉旨：台湾各官，自道员以下、教职以上俱照广西南宁等府之例，将品级相当现任官员内拣选调补；三年俸满即升。如无品级相当堪调之员，仍归部选。着为令。

　　康熙六十年议准：嗣后台属文武大小各官，不许携带眷属。

　　雍正七年议准：台湾道、府、同知、通判、知县到任一年，令该督、抚于闽省内地拣选贤能之员，乘北风之时，令其到台与旧员协办。半年之后，令旧员乘夏月南风之便，回至内地补用；政绩优著者准其加二级，称职者准其加一级，以示鼓励。

　　雍正八年奏准：嗣后调台各员到任二年，该督、抚另选贤能赴台协办。半年之后，将旧员调回。

　　雍正十一年覆准：台湾道员准其照镇、协之例，三年报满；知府、同知、通判、知县准其照参将等官之例，二年报满。候协办人员到台半年之后，令各该员交代清楚，回至内地；该督、抚照例察核，分别具题。如果实心办理，地方宁谧，俱准以其应升之缺即用。再查道、府应升之缺俱系特旨补用，应令该督、抚给咨赴部引见，候旨升用。其同知、通判、知县俱留于本省，遇有应升缺出，该督、抚即行具题升补。

　　雍正十二年总督郝玉麟奏准：调台官员年逾四十无子者，准其挈眷过台。

　　乾隆七年议准：台湾各县知县缺出，令该督、抚将应行调补之员调补；如实无可以调补之官，于应升人员内拣选调补。

　　又议准：台湾训导三年报满，准其调回内地即升。遇应升月分，以县丞、府经等官升用。如该员俸次应升学正、教谕之时，吏部截定俸次，令该督、抚挨次论俸升用。

　　又议准：嗣后台湾府、厅、县，准其照道员、佐杂、教职等官一体三年期满，报明该督、抚照例具题，分别升用，免其留台协办。

　　官秩

　　知县

　　杨芳声：直隶万全左卫人，岁贡。康熙二十三年任。秩满，升户部江南司主事（有传）。

　　闵达：江西南昌人，己酉举人。康熙二十九年任。秩满，升行人司行人。

　　朱绣：陕西凤翔人，己丑进士。康熙三十四年任。以忧去。

　　刘国辅：奉天正红旗人，岁贡。康熙三十八年任。秩满，升湖广□□府知府。

　　宋永清：奉天正红旗人，原籍山东莱阳；监生。康熙四十三年任。秩满，升延庆府知府（有传）。

　　时惟豫：奉天镶蓝旗人，贡生。康熙五十一年任。秩满，升厦门海防同知。

　　李丕煜：直隶滦州人，岁贡。康熙五十六年任。

　　靳树畹：奉天镶黄旗人，己酉副榜。康熙六十一年任。卒于官。

　　萧震：湖广潜江人，丙戌进士。雍正元年任。

　　熊琴：四州安县人，戊子举人。雍正四年任。

　　钱洙：浙江嘉善人，荫生。雍正七年任。寻升本府知府（有传）。

　　林鹏飞：广东潮阳人，庚戌进士。雍正十三年任。

　　方邦基：浙江仁和人，庚戌进士。雍正十三年任。秩满，以忧去；继升本府知府（有传）。

　　程芳：江南休宁人，贡生。乾隆三年任。

　　邹承垣：江南无锡人，癸丑进士。乾隆六年十月任。

　　吕锺琇：广东饶平人，丙午举人。乾隆九年十一月任。大计卓异，进京引见；十二年十月回任。

　　赵轼临：浙江萧山人，监生。乾隆十一年七月署。

　　鲁光鼎：浙江会稽人，监生；本县丞。乾隆十二年七月署，十月离任；十三年闰七月再署。

　　王如璋：江西庐陵人，本府经历。乾隆十三年六月署。

　　陈志泰：江南甘泉人，举人。乾隆十四年□月任。

　　吴开福：江南全椒人，台湾县丞。乾隆十六年六月署。

　　吴士元：河南光州人，举人。乾隆十七年三月任。

　　嵇璇：江苏长洲人，诸罗县丞。乾隆十九年五月署。

　　丁居信：江南仪征人，庶吉士散馆。乾隆二十年九月任。

　　秦其煟：广西桂林人。乾隆二十三年十二月仁。

　　张天德：贵筑人，拔贡；诸罗县丞。乾隆二十四年十一月署。

　　王瑛曾：字玉裁；江苏无锡人，举人。乾隆二十五年八月任。荐举。

　　县丞

　　叶维荣：河南商邱人，监生。雍正十年任。

　　刘长善：陕西华州人，生员。乾隆元年任。

　　李国桐：广东揭阳人，贡生。乾隆四年任。

　　涂坤：江西靖安人，监生。乾隆七年十二月任。

　　鲁光鼎：浙江会稽人，监生。乾隆十一年三月任。

　　吴开福：江南全椒人，监生。乾隆十三年二月任。

　　裴镶：湖广武陵人，副榜。乾隆十四年六月任。

　　王如璋：江西人，本府经历。乾隆十六年四月任。

　　徐夔：浙江仁和人，内阁供事。乾隆十七年九月署。

　　郝敬修：山东高密人，监生。乾隆十七年十月署。

　　冯鸿业：山西代州人，监生。乾隆十八年正月任。

　　徐霖：浙江钱塘人，本县典史。乾隆十九年闰四月升署。

　　沈钰：浙江仁和人，宗人府供事。乾隆二十年十二月任。二十一年正月，兼摄下淡水巡检篆。

　　颜崇仁：广西永淳人，监生。乾隆二十一年七月任。

　　顾南金：江南华亭人，监生。乾隆二十四年十一月任。

　　朱颜：江南金匮人，鹿仔港巡检。乾隆二十七年九月署。

　　杜炳星：浙江青田人，乙卯拔贡。乾隆二十八年三月任。

　　典史

　　王辂：直隶北山人，吏员。康熙二十三年任。秩满，升湖广汉中府照磨。

　　刘麟趾：山东济宁人，吏员。康熙二十九年任。秩满，升湖广潜江县主簿。

　　戚嘉灿：直隶通州人，吏员。康熙三十三年任。

　　鲁论：直隶房山人，吏员。康熙三十七年任。秩满，升江西赣州府照磨。

　　章寿昌：直隶涿州人，吏员。康熙四十二年任。秩满，升刑部司狱。

　　阎瓒：山西宁乡人，吏员。康熙四十五年任。卒于官。

　　叶廷献：直隶大城人，吏员。康熙四十五年任。

　　侯天福：河南密县人。康熙五十二年任。

　　周渭起：直隶通州人，吏员。康熙五十六年任。

　　叶绍文：顺天大兴人，吏员。康熙六十一年任。罢职去。

　　张九鼐：直隶三河人，捐纳。雍正元年任。

　　冯五美：顺天籍，浙江山荫人，吏员。雍正七年任。秩满，升晋江县雒阳司巡检。

　　张玉生：山东齐东人，吏员。雍正十年任。秩满，升本省同安县灌口司巡检。

　　沈大荣：直隶安肃人，吏员。乾隆元年任。秩满，升广东嘉应州丰顺司巡检。

　　柴续祖：山西闻喜人，吏员。乾隆五年任。

　　孙之震：浙江仁和人，捐纳。乾隆八年七月任。

　　闽镇远：四川华阳人，捐纳。乾隆十一年九月任。

　　章朝基：浙江会稽人，捐纳。乾隆十三年七月任。

　　徐霖：浙江钱塘人，礼部儒士。乾隆十五年四月任。本年七月，署县丞篆。

　　王万成：湖南善化人，吏员。乾隆十八年十二月任。

　　伍又陶：浙江山阴人，礼部儒士。乾隆二十二年六月任。二十三年，署下淡水巡检篆。

　　蔡逢恩：浙江仁和人，监生。乾隆二十五年十二月任。

　　韩珙：陕西灵州人，捐纳。乾隆二十六年十二月任。

　　菇药山：浙江会稽人，吏员。乾隆二十八年任。

　　下淡水巡检

　　袁玟：直隶右卫人，吏员。康熙二十三年任。病卒。

　　谢宁：浙江会稽人。康熙二十五年。病卒。

　　楼鸿基：浙江义乌人，吏员。康熙二十七年任。病卒。

　　高崇游：江南山阳人，吏员。康熙三十三年任。病卒。

　　沈翔升：直隶右卫人，吏员。康熙三十三年任。以老去。

　　孙朝聘：直隶香河人，吏员。康熙三十八年任。病卒。

　　郭培桂：直隶金乡人，吏员。康熙三十九年任。病卒。

　　徐志弼：山东登州人，吏员。康熙四十一年任。病卒。

　　赵文秀：直隶保定人，吏员。康熙四十二年任。病卒。

　　冯吉：直隶大名人，吏员。康熙四十六年任。以忧去。

　　赵元凯：直隶安肃人，吏员。康熙五十年任。秩满，升河南府照磨。

　　王国兴：顺天大兴人，吏员。康熙五十五年任。六十年台变被议。

　　魏如玉：直隶玉田人，吏员。康熙六十年任。升江西南安府照磨。

　　钱中选：直隶顺义人，吏员。雍正四年任。六年，以病告休。

　　戴兴：山东长清人，吏员。雍正七年任。卒于官。

　　秦辉：浙江会稽人，书吏。雍正八年任。

　　桑元杰：浙江余姚人，吏员。雍正十一年任。升山东高唐州吏目。

　　张尔信：贵州石阡人，捐纳。乾隆三年任。

　　李宗芳：广东嘉应州人，吏员。乾隆六年任。

　　朱鼎：顺天大兴人，典史。乾隆九年十一月任。

　　鲍一元：顺天大兴人，供事。乾隆十二年十二月任。

　　吴开福：全椒人，台湾县丞。乾隆十四年二月摄。

　　刘淑：江南甘泉人，供事。乾隆十六年五月任。

　　吴克成：浙江山阴人，律例馆供事。乾隆十九年十月任。

　　朱国相：浙江嘉兴人，吏员。乾隆二十三年六月任。

　　韩佐唐：湖广湘潭人，监生。乾隆二十四年十一月署。

　　陈天伦：顺天大兴人，捐纳。乾隆二十五年五月任。二十六年七月摄本县典吏，事。

　　冀骐：顺天大兴人，吏员。乾隆二十八年□月任。

　　儒学教谕

　　黄赐英：晋江人，癸卯举人。康熙二十六年任。秩满，升直隶乐平县知县（有传）。

　　黄式度：晋江人，庚甲举人。康熙三十年任。秩满，升山西临县知县。

　　丁必捷：平和人，岁贡。康熙三十五年任。以忧去。

　　郑占春：福清人，岁贡。康熙三十七年任。秩满，升山东栖霞县知县。

　　吴周桢：晋江人，岁贡。康熙四十二年任。秩满，升京卫武学教授。

　　施士岳：晋江人，岁贡。康熙四十七年任。秩满，升四川遂宁县知县。

　　郭涛：福清人，岁贡。康熙五十一年任。秩满，升四川永年县知县。

　　富鹏业：晋江人，乙酉举人。康熙五十六年任。

　　朱竟成：永安人，戊子副榜。康熙六十年任。升直隶成安县知县。

　　林正泰：侯官人，戊子举人。雍正四年任。五年卒。

　　郭际谋：晋江人，辛卯举人。雍正七年任。秩满，升山西天镇县知县。

　　张应渭：闽县人，庚子举人。雍正十年任。秩满，升山西武乡县知县。

　　徐文炳：建阳人，恩贡。雍正十三年任。秩满，升河南渑池县知县。

　　周元：长乐人，拔贡。乾隆三年任。

　　何奕奇：福清人，辛卯举人。乾隆六年任。

　　庄元：龙溪人，壬子举人。乾隆十年三月任。

　　官韩琦：安溪人，辛酉举人。乾隆十二年二月任。

　　朱澐：南平人，本学训导。乾隆十三年十二月署。

　　张有泌：晋江人，壬子举人。乾隆十四年五月任。

　　范苹：长汀人，辛酉举人。乾隆十八年□月任；摄本学训导事。

　　李锺问：安溪人，丙辰举人。乾隆二十一年五月任。

　　谢际泰：闽县人，甲子举人。乾隆二十四年十一月任。

　　陈明观：同安人，辛酉举人。乾隆二十六年三月任。二十七年，升福宁府教授。

　　朱仕玠：建宁人，拔贡。乾隆二十八年六月任。

　　训导

　　江水鉴：侯官人，贡生。雍正十二年任。秩满，升浙江东阳县丞。

　　曾景洙：闽县人，岁贡。乾隆二年任。

　　王世茂：晋江人，岁贡。乾隆六年任。

　　吴升：宁洋人，廪生。乾隆九年五月任。

　　朱澐：南平人，优贡。乾隆十二年二月任。

　　陈日来：泰宁人，廪贡。乾隆十五年八月任。

　　李腾瑢：永安人，廪贡。乾隆十九年三月任。

　　刘自成：刘自成，建阳人，廪贡。乾隆十九年十二月任。

　　黄继伯：南安人，廪贡。乾隆二十二年二月任。

　　林绍裕：永福人，拔贡。乾隆二十五年七月任。二十七年十月，署本县学教谕事。

　　祖谦光：浦城人，岁贡。乾隆二十八年十月任。

　　宦迹

　　杨芳声，奉天万全左卫人。由岁贡，康熙二十二年知县事。时初置县，诸规制皆其所擘画；而清田赋、革重徭以宣朝廷德意，民尤赖之。秩满，内擢户部江南司主事。

　　黄赐英，晋江人，康熙癸卯举人。二十六年，任本县教谕。时县初置，文风未盛。英任其职，以培育人材为己责，日进诸生勤训课。捐赀置嘉祥里学田二十甲、赤山庄学田二十甲，以供文庙香灯及诸生月课诸费。士蒙其德，设牌位于学宫祀之。

　　宋永清，原籍山东莱阳人；由汉军正红旗监生，康熙四十三年知县事。为政期年，新学宫、建衙署、创义塾，百废俱举。听断平允，尤雅意文教。初，硫磺水官田地瘠租重，民率逋逃；永清详请薄其赋，另募耕种，充为文庙香灯。东关上则田数百甲，岁苦旱；永清发仓榖一千石贷民，就莲池潭筑堤一千三百余丈，以资灌溉。又龙目井糖廍移充义垫膏火，延师教授；至月课奖赏，复捐己赀助之，暇则进师生讲论文艺：邑文教振兴自清始。素工诗，庭署余闲，辄吟咏不辍；着有「溪翁诗草」。秩满，擢直隶延庆府知府。

　　钱洙，浙江嘉善人；由荫生，雍正十一年知县事。赋性恬淡，苞苴悉绝。凡有听断，平心和气，务得其情。治盗贼，始慰谕薄惩，冀其自新；怙恶则严治之。有积匪洪宝素雄悍，里役畏之莫敢捕；洙设法缉获，廉得淫凶状，立杖毙之。民服其断，镌碑以志。任三年，待士以礼、驭众以宽；盗闻风屏息，夜门不闭。累升至本府知府，以勤劳卒于官。

　　方邦基，字乐只，浙江仁和人。雍正庚戌进士，十三年知县事。为人温厚祥和，谨身节己，恬淡无欲。凡听断，两造理曲者，开诚谕之，薄示惩艾；民欣服受之。时岁歉，米价贵；邦基发粟平粜，酌户口、定榖数，亲自散给。至孤贫老稚，尤怜恤之。秩满，以忧去。人思之，设牌位于学宫，以志不忘。寻任本府同知，擢本府知府，尤多善政（载「府志」）。

　　陈志泰，江南甘泉人，康熙丁酉举人。乾隆十四年，由泰宁调知县事。为人廉静耿介，言笑不苟。案牍只字必由己手，绳家人以法；治奸吏蠹役，如鹰鹯之逐鸟雀，积弊悉除。讼狱两造，具即听断；民无积滞拘挛之苦。任三年，民无一词一事枉于情势者。以积劳成疾去，士民思之。  
　 

卷九

　　选举志

　　邑当文明大启年而疆圉始肇将，古所谓两科、四科、九品、六条诸制，弗得而见已。然即以近制谕，滨海下士，能使历古以来不被文教之荒岛握椠怀铅，观光上国，何龂龂也！夫山明水秀，见于图经：佳气蜿蜓，半屏展翠，其科名为北港开先，宜矣。藉地气之锺灵，应昌期之明盛；吾知后之沐光华而赓喜起者，将与珠崖琼海争光比烈：尤采风者所厚望焉尔。志选举。

　　其目四：科目、贡生、武科、封荫（附乡饮宾）。

　　科目

　　贡生

　　武科

　　封荫（附乡饮宾）

　　科目

　　进士

　　按乾隆四年，巡视台湾御史诺穆布奏请会试之期，台郡士子照乡试例，于福省中额内编「台」字号取中一名。部议：台郡士子来京至十名以上，再行奏闻，巷请钦定；奉旨依议。然台郡风气日上，文治炳蔚，无俟另编取中，而诸罗王克捷已翘然独破天荒矣。

　　（阙）

　　举人

　　按康熙二十六年，福建陆路提督张云翼奏准：台湾于闽省乡试另编字号额中一名。三十七年，总督郭世隆奏准：撤去另号，通省一体匀中。雍正七年，巡察台湾兼理学政御史夏之芳奏准：台湾贡监、生员，仍照旧例另编「台」字号，于闽省中额内取中一名。雍正十三年，巡抚卢焯奏准：于本省解额之外，不论何经，如增台湾中额一名。乾隆元年，巡抚卢焯奏准：恩科福建加中三十名，内台湾于原额外加中一名。

　　康熙二十六年丁卯（萧弘粱榜）：苏莪（附）。

　　二十九年庚午（潘金卣榜）：邑星灿（附）。

　　三十二年癸酉（郑基生榜）：王璋（由府学中式。有传）。

　　三十五年丙子（余正健榜）：王际慧（附。龙溪教谕）。

　　雍正七年己酉（陆祖新榜）：陈文苑（拔贡）。

　　十年壬子（叶有词榜）：廖殿魁（拔贡）。

　　乾隆元年丙辰（蔡云从榜）：李树滋（廪）。

　　六年辛酉（邱鹏飞榜）：李如松（廪）。

　　十二年丁卯（黄元吉榜）：陈名标（附。由府学中式）。

　　十五年庚午（蓝彩琳榜）：卓肇昌（拔贡。乾隆二十八年分修「县志」）、林大鹏（廪）。

　　十七年壬申（蔡廷芳榜）：唐谦（廪）。

　　十八年癸酉（骆天衢榜）：谢其仁（廪）。

　　二十一年丙子（杨凤腾榜）：庄文进（廪）。

　　贡生

　　乡贡

　　按「旧志」明以前无岁贡。自洪武十六年，诏天下府州县学每岁各贡生员一人，至京试经书义、判语中式者，入国子监肄业。迨国朝顺治四年，通行各直省府州县，将屡经科举应贡生员三人—一正二陪，学臣考核文字荒谬、年力衰迈者，给以衣顶；正、陪者充贡。康熙元年停止；八年再复，永为定例。凤山有贡，自康熙二十八年始也。

　　康熙二十八年：曾联标（岁）。

　　三十年：黄巍（岁。康熙三十四年分修「郡志」）。

　　三十二年：何则鸣（岁）。

　　三十三年：庄一煝（岁。由府学贡。延平训导）。

　　三十四年：蔡邦彦（岁。宁洋训导）、柳梦和（由府学贡。龙岩训导，升沙县教谕）。

　　三十六年（是年恩、拔、岁并举行）：郑允豪（恩）、施世榜（拔。寿宁教谕，升兵马司副指挥。有传）、梁六善（岁。闽县训导）、郑光基（岁。由府学贡）。

　　三十八年：张祚（岁。南平训导）。

　　四十年：王蕙岗（岁）。

　　四十二年：叶朝弘（岁）、陈腾祥（岁。由府学贡）。

　　四十四年：李为泽（岁）。

　　四十六年：郑其炳（岁）。

　　四十七年：林萃冈（岁。由府学贡。兴化训导）。

　　四十八年：陈宗达（岁）。

　　四十九年：蔡光座（岁。由府学贡。长汀训导）。

　　五十年：许宗岱（辛卯副榜。代州州判）、吕世昂（岁）、张应时（岁。由府学贡。沙县训导）。

　　五十二年：郑应球（恩。有传）、吴台成（岁）、蔡振声（岁。由府学贡）。

　　五十四年：郑其灼（岁。长泰训导）。

　　五十五年：董大章（岁。由府学贡）。

　　五十六年：蔡骏声（岁）、杨文定（岁。由府学贡）。

　　六十年：李钦文（岁。南靖训导。康熙五十八年分修台、凤、诸三县志）。

　　雍正元年（是年恩、拔、岁并举行）：詹捷（恩）、张开铣（岁）、陈文苑（拔。己酉中式）。

　　三年：许士丽（岁）、陈鹏飞（岁。由府学贡）。

　　五年：林起鹏（岁。由府学贡）。

　　七年（是年拔、岁并举行）：廖殿魁（拔。壬子中式）、洪际春（岁）。

　　九年：王凤池（岁）。

　　十年：张士箱（岁。由府学贡。漳州训导。康熙五十九年分修「县志」）。

　　十一年：施士燝（岁。兴化训导）。

　　十二年：陈王选（拔。开化县丞，署龙游知县）。

　　十三年：张好瑛（恩）、陈璇（岁）。

　　乾隆二年：李树乔（岁）。

　　四年：杨清时（岁。政和训导）、陈云龙（岁。由府学贡）。

　　五年：卓肇昌（拔。庚午中式。乾隆二十八年分修「县志」）。

　　六年：林皋（岁）、林名世（岁。由府学贡）。

　　八年：吴际元（岁）。

　　十年：金捷科（岁）。

　　十二年：陈云从（岁）。

　　十四年：黄际春（岁）、杨廷英（岁。由府学贡）。

　　十五年：卢尔德昌（恩）。

　　十六年：童作楫（恩）、萧有文（岁）。

　　十八年：谢元音（岁）。

　　二十年：杨明周（岁）。

　　二十二年：许学周（岁）。

　　二十四年：钱镈（岁）。

　　二十六年：林鹏举（岁）、周连璧（岁）。

　　二十八年：余国榆（岁）。

　　例贡

　　按雍正二年以后，例贡非由廪生者不得以教职用，现任教职俱罢去。

　　康熙四十六年：王凤来（漳平训导，升开州同知，转刑部员外郎；寻升怀庆府知府）陈汝楫（附生捐）、林其蕡（附生捐。泰宁训导）、饶嗣珍（由府学。附生捐。大田训导）、李桃（附生捐）。

　　五十二年：张道升（由府学。廪生捐）。

　　五十四年：蔡文达（附生捐）、王麟（附生捐）、郑应捷（附生捐）

　　□□□□（按以下数名年分失考，附载于此）：王应选（附生捐）、陈附柏（附生捐。本姓林）、林怀瑾（附生捐）、廖中起（附生捐）、黄国英（附生捐）、李芬（附生捐）。

　　乾隆十二年：陈正春（增生捐）、李凤飞（附生捐）。

　　十三年：廖殿萃（附生捐）、施国贤（廪生捐）。

　　十四年：高其祥（附生捐）。

　　十五年：吴一尊（附生捐）、许联璧（附生捐）、吴超宗（附生捐）、高如山（附生捐）。

　　十八年：俞成沛（附生捐）。

　　二十一年：傅升元（廪生捐）、王懋德（附生捐）。

　　二十四年：黄璜勺（附生捐）、吴丹（附生捐）。

　　二十五年：全世道（廪生捐）、施士范（附生捐）。

　　二十七年：吴可（附生捐）、庄天赐。（按以下十三名俱由俊秀捐）柯廷第、黄廷珍、苏永、林日晖、方策、张国畯、黄宗贵、王联标、谢启勋、邱肇扬、谢立兴、刘俊升、张辛壬。

　　武科

　　按武科之设，自唐历宋屡罢屡复。至理宗淳佑间，校以骑射；明成化间，较骑射、策论，国朝定乡、会两试，与文一体；乡则以子、午、卯、酉十月，会则以辰、戌、丑、未九月。康熙七年定例：先试马步箭，后试策论。十三年议定：乡、会射马步箭外，再试开弓、舞刀、掇石，验其技勇；三场试论策。台湾武科中式，则自康熙二十九庚午县治始也。

　　武进士

　　康熙四十八己丑：柯参天。

　　乾隆四年己未：蔡庄鹰（侍卫。给假回闽，卒于姑苏旅邸）。

　　武举

　　康熙二十九年庚午（台湾武开科始此）：林逢秋。

　　三十五年丙子：许仪凤。

　　四十一年壬午：吴有声、曾国翰、陈进元（由府学中式）。

　　四十四年乙酉：柯参天（己丑进士）、张化龙、施世黻（由府学中式）。

　　四十七年戊子：蔡一聪、蔡朝凤、翁士俊、谢希元。

　　五十年辛卯：颜士骏、林培（由府学中式）。

　　五十六年：赵奇遇、李行可。

　　雍正元年癸卯（恩科）：李朝龙（由文生中式）。

　　十年壬子：郑和泰。

　　十三年乙卯：苏惟豫（由文生中式）。

　　乾隆元年：蔡庄鹰（由府学中式。己未进士。侍卫）。

　　三年戊午：许日文。

　　十五年庚午：陈廷魁（由府学中式）。

　　十八年癸酉：陈廷光。

　　封荫

　　按凡志有「封荫」目。国家推恩，上及祖宗、下及孙子，甚盛典也。县创设未久，封赠邀恩者数人，荫典尚阙略焉。

　　施世榜：拔贡生；寿宁教谕，兵马司指挥。以子士龄贵，赠奉直大夫、宁海州知州。

　　陈进元：武举。以子王选贵，赠修职郎、开化县丞。

　　林鼎：以子萃冈贵，赠修职佐郎、兴化府儒学训导。

　　张若昂：以子士箱贵，赠修职佐郎、漳州府儒学训导。

　　张士箱：以子方高贵，赠修职郎、永福县儒学训导。

　　（附）乡饮宾

　　庄一煝（贡生。延平训导）、卓梦采（庠生）、傅贵、江文达、许宗贵（以上五名年分俱失考）。

　　乾隆十九年：苏天禄（耆民）。

　　二十年：简思和（耆民）。

　　二十三年：赖斌臣（耆民）。

　　二十□年：李元俊（耆民）。  
卷十

　　人物志

　　士之蕴奇负异者，岂必致身通显，始克声施不朽哉？或砥砺名节，行不越夫伦常；或高蹈邱园，名不出乎里闬，又或迁客骚人闲跋山川，幽闺贞媛崎岖死所：无不可以备輶轩，供采择。凤自宁靖王窜迹以来，名教风声昭于寰宇。厥后匹夫慕义，效忠名里者有之、忠义建亭者有之。夫海外一弹丸耳，而闻风而起者何数数也！遗徽虽远，合着为篇。庶几后之人，知人之竖立信不可以地而或限也夫。志人物。

　　其目四：列传、义民、列女、寓贤。

　　列传

　　义民

　　列女

　　寓贤

　　列传

　　王璋，字昂伯，本县籍。补郡学弟子员，登康熙癸酉乡荐；授滇宜良令，清慎爱民，民深戴之。以丁内艰去，百姓遮道数千吁留于开府；璋间道微行归。服阕，补湖广房县令，贤声益着。内转主事，擢监察御史，卒于官。璋博学多闻，康熙三十四年分修「郡志」。

　　林黄彩，字符质，安平镇人（旧录县辖）。幼娴韬略。康熙六十年朱一贵作乱，制府满保驻厦门，彩以布衣走兴化，具陈平台策；制府令随大军征讨。事平，授把总；寻升守备，累升至厦门游击。雍正十年，随总兵官王郡征北路大甲西番；以军功擢参将，迁澄海副将，署碣石镇总兵官。寻卒。

　　施世榜，字文标，县拔贡生。康熙六十年，朱一贵作乱，陷郡治；总督满保委世榜参军事，随征效力。事平后，提督施世骠复委同参将王万化等绥抚南路；世榜自备行粮，募壮丁，往琅计获贼伙刘国台、颜廷、张赛、李法、蔡成祖等二十余名，解赴军门；复同游击林秀等入阿猿林，搜捕逸匪，招集难民二千余人，安抚复业。以军功，题授都司；转文职，任寿宁教谕，署漳州教授，内升兵马司副指挥。生平乐善好施，族党贫者多所周恤。尝建敬圣楼于郡治南门外，拾字纸。子九人，长士安，贡生；捐银二百两，修县庙学，置田千亩充海东书院膏火。次士燝，兴化训导；力行善事。又次士龄，宁海州知州；捐粟二百石，并充海东书院膏火。又次士膺，拔贡生；捐社粟一千石：皆世榜义方之训云。

　　黄国英，字逊卿，县贡生，居台邑；淡水都司曾荣子也。少倜傥，好施予，有求辄应；戚属贫乏者，月给银米赡之。诸罗盐水港淤塞，英有龙沟潭庄田，截其半，更捐千金别浚一港，以济舟楫；仍增置营房，请台镇拨兵防守，民便之。以州同即用，卒于漳。

　　郑应球，字桐君，县恩贡生。性耿介，尚气节。康熙六十年朱一贵作乱，陷南路。贼党郭国祯募使画策，应球义不可，强迫之，球绐之曰：『明早往见』。侦募者归，即挈妻子夜遁；募者不获，怒焚其庐，尽为灰烬。乱平后，巡抚张伯行荐举孝廉方正；球性恬淡，辞不赴。掌县书院教席十余年，寿八十终。

　　卓梦采，字狷夫，县庠生。性孝友，方正自持，精医济人。康熙六十年，朱寇陷县，贼党募致之；采曰：『不善不入，昔有明训』。辞不赴。强胁再三；虑不免，挈家遁鼓山深处居匝月，吟咏自娱。散家赀，给族戚里邻口粮；戒曰：『宁饿死，毋从贼』！其乡皆化为良民。知县陈志泰高其行谊，赠「儒林芳标」额。子肇昌，领乡荐；孙列胶庠。寿八十终。

　　陈正春，字汝中，县贡生。少孤，事母至孝。家淡，好施行善事，倾囊不惜。族戚里邻急难，极力周恤；贫乏死丧代为殡殓，丢借贷为之。名动乡闾，督学使严瑞龙实行，优赠「孝友端方」额。寿七十余终，子孙并列胶庠。

　　义民

　　李直三、侯观德、艾凤礼、邱若赡、涂延尚、邱克用、朱元位、刘庚辅、陈展裕、锺沐华、锺沐纯、梁元章、赖以槐、侯欲达、涂定恩、锺贵和、古兰伯、刘怀道、涂文煊、邱永月、黄思礼、刘魁才、林英泰、锺国虬、林文彦、赖君奏、涂华煊、何廷等，籍贯俱广东（按义民率粤之镇平、平远、嘉应州、大埔等州县人。渡台后，寓县下淡水港东、西二里，列屋聚廛，别成村落。两里设里正、副共四人应公差、通音译、稽奸匪，来往内地，俱由县给义民照）。康熙六十年，台贼朱一贵作乱，直三等密谋起义不从贼。先于四月二十二日，遣艾凤礼、涂华煊等赴府请兵。五月初一日府治失陷，各义者隋于五月初十月纠集十三大庄、六十四小庄共一万二千余名，于万丹庄竖立「大清」旗号，推侯观德指画军务。分七营，驻列淡水溪，连营固守。又以八社仓廒贮粟一十六万余石，遣刘怀道、赖君奏、何廷等率领乡壮番民固守。相拒月余，群贼不敢一人南渡。六月十八日巳时，贼目刘育率贼万余人，从西港口潜渡新园；刘庚辅、陈展裕、锺贵和等统众与贼合战两次，复纠同侯欲达、梁元章、古兰伯等与贼战于小赤山。抵晚复战一次，各有损伤。十九日贼犯万丹，刘庚辅、陈展裕、侯欲达、古兰伯率众拒之，且战且守，诱贼至滥滥庄；锺沐纯等统众绕出贼后攻其北，刘庚辅、梁元章、古兰伯、刘怀道等统众攻其南，陈展裕、侯欲达、涂定恩等统众攻其东。三面合攻，大败贼众。追至淡水溪，邱若赡、艾凤礼等拦河堵杀；贼众无船可渡，溺死及杀死者数千余人，贼目刘育亦被杀。义民为首之涂文煊及乡壮人等死伤者一百一十二人。夺得大铳四位、砂炮四位，伪札、伪印、旗号、军器无算；贼众逃遁。搜得贼首朱一贵伪谕，始知大师已入郡；直三等遂率众来会。制府满保将为首起义诸民，现拔李直三、侯观德、邱永月、刘庚辅、陈展裕、锺沐华、锺沐纯为千总，赏银九百五十两、米三百石、采缎一百疋；旌其里曰怀忠里，谕建亭曰忠义亭，优恩蠲免差徭（立碑县门，永为定例）。奉旨：从优议叙；给台地守土义民扎付一百一十五张、引兵杀贼义民札付三十六张、擒贼义民札付二十三张。

　　侯心富等，籍贯亦广东。雍正十年，南路奸匪吴福生等乘机纠众作乱。心富等纠同港东、西二里义民万余人，分驻防守八社仓廒：上淡水，则锺南魁、陈石豪、陈石扬、锺泰英等统众二千余人守之；万丹街、放素社、茄藤社，则林宣拔、何绍季、张日纯、曾启越等统众四千余人守之；下淡水、龙肚岖，则李炳凤、涂廷琛、李绍珀等统众二千余人守之；冷水坑、搭楼社，则林有仁、郑元雯等统众八百余人守之。又分刘伯成、锺琼祥、林石德等千余人防御笃佳、武洛、罗汉门等处，邱永浩、黄登伯、谢必凤、邱廷伟等千余人防御巴六焦、阿猴社等处，林永清、叶春林等三千余人防御三叉河、乌树港、力力社、新园汛等处。时贼攻埤头甚急，心富等挑选九百余人渡河应援。值水师提督王郡与贼接战，义民赶赴军前僇力前驱，贼众奔溃，南路遂平。时北路凶番亦未靖，郡复调赴军前充向导官。事平，予以优叙；均照部册有名外委例，各加一等授为千总，给与扎付（功加姓名：侯心富、陈好贤、陈石豪、赖家璋、涂定琛、锺南魁、何田如、林有仁、刘鼎高、盘运珠、张士辉、韩任贤、谢日树、谢有亲、曾永习、何绍季、陈士拔、陈元硕、古熙珍、杨日习、林以柏、陈仲兴、陈石利、陈石峰、冯若纪、陈连发、赖君添、郑元雯、利如沧、王启能、沈培玉、李鼎才、邱永浩、陈朝接、黄登伯、李焕挺、黄达传、锺琼祥、陈石杨、盘运柱、赖家珍、张振相、赖有岱、宋来恩、锺统明、谢芳晋、邱信山、锺佾芳、梁伯伟、涂定秀、涂伯清、涂定伟、林清周、邱以奇、锺孔珍、林丰山、林桂山、黄荣先、李会斌、刘孔怀、林桂荣、韩蕴祥、张文凤、刘佩麟、林有赞、刘启斌、刘武麟、黄会云、李淑元、张鼎常、陈世拱、余定惠、陈元煌、陈廷云、陈文端、李成乔、刘伯仁、张捷秀、刘伯成、张捷成、黄其直、吴以廉、谢必凤、梁绍选、吴舒生、涂定宣、徐恭良、刘启荣、徐德连、侯连新、曾浩生、侯心魁、朱士奇、徐如德、张用文、温日操、汤洪海、陈石斗、陈尚祥、邓彦友、彭朝旺、王安运、汤洪康、徐相■〈是彡〉、马呈梅、吴捷俊、吴子凤、赖秀璋、叶福生、黄金相、廖芳琳、徐正东、古赞臣、廖文英、李朝礼、姚生春、古芳兴、徐日焜、杨伯献、蓝溢海、汤简英、赖成礼、刘仕伯、黄兆运、谢如杨、范光儒、梁可先、侯贞士、邱欲观、廖存忠、林硕荣、侯心喜、叶运成、薛昌贵、邱予璋、侯集文、涂庆瑞、宋来育、刘运清、宋美伯、侯履英、侯日瑞——以上乾隆五年给扎。李瑞伯、谢登钦、李炳凤、锺泰英、李瑞侯、张日纯、陈鼎生、林宣拔、锺国珆、李应相、曾瑞干、赖坤及、赖梓松、锺南达、李绍珀、傅昌文、张必贵、林永清、陈石榜、锺程及、李盛祥、陈以奇、林硕德、锺干生、李喧祥、林旦景、锺麟新、李云凤、林郁彦、林祚任、陈宜进、林仲英、锺凤英、张瑞聪、陈宜兰、林教玉、傅成登、锺名及、李允魁、锺元美、邱瑞崇、萧良柱、李俊伸、邱万春、张其麟、锺启仁、谢国纪、锺雍芳、林作栋、邱允旦、林作祚、李瑞玉、谢元焜、林日远、锺起鹏、吴忠松、刘永仁、陈联太、张利振、锺章英、邱若赞、李春发、陈润奇、李双荣、林奕孟、吴以祉、谢元逢、李成斌、陈登先、陈梅柏、邱朝拔、李云汉、黄作栋、邱正儒、李绍显、林永钦、谢芳柏、刘习鹏、锺干英、谢立行、张鼎山、林荣山、陈登崇、林琇青、陈锡礼、黄光彩、陈尚华、赖相及、锺梦贤、陈石千、冯允烈、张昭成、涂琼生、陈尚康、林河泰、陈立伯、赖子相、陈开千、萧鼎秀、邱立攀、刘云耀、陈河清、刘云耀、陈庆简、廖元新、陈庆昭、李绍玉、张日龙、赖仁及、李任秀、邱舒达、李集学、涂定麟、张日集、刘荣禧、陈显琳、萧能成、陈庆礼、赖进及、李瑞光、林洪山、张翰英、黄成彩、陈士梅、李德荣、刘训宜、李松挺、林有信、余任先、曾九安、李道恒、曾九煐、张逢秀、吴以万、张志仁、赖科及、锺昌先、黄辉云、曾启越、徐石云、刘行恕、张邦崇、涂遥生、陈华生、谢国跃、陈来琳、谢乔参、林青、谢作凤、刘英立、郑云雯、曾发亮、邱廷伟、张必柱、李绍贤、李朝重、徐和生、刘勷存、陈永滨、陈润麟、畲魁能、陈士珀、陈石瑷、陈显荣、赖文及、谢运鹏、吴元三、杨辅臣、李作松、谢成祚、谢成琳、陈润魁、涂文明、李绍皋、王廷宠、涂梅生、赵性和、张礼乐、宋来万、冯维万、李云捷、廖景华、张瑞阑、黄贤琮、黄华云、刘钦臣、马怀珍、陈梅琳、陈庆朝、李联大、吴以增、锺启弘、江士灏、吴明扬、陈秀琳、涂哲生、郑肯良、陈元云、锺声扬、李俊千、吴申伯、曾俊麟、锺日友、谢展文、谢惟元、陈生及、谢元华、锺南榖、叶春林、陈庆仅、张乔语、谢先达）—以上乾隆六年给扎。

　　列女

　　黄氏弃娘，旧治安平镇黄堂壮女。年十九，适伪宾客司傅为霖次子璇。为霖以反间谋泄，父子俱置极刑；眷属谪配，氏兄铨为氏营救得免。方璇之被系也，氏犹冀其生；及父子遇害，遂决意身殉。其兄多方慰之；氏泣曰：『今日之事，子为父死、妻为夫亡，于理甚顺；妹复何憾』！遂自缢死。今从祀节烈祠。

　　阮氏荫娘，县□□人。年十六，适王寻，居安平镇。未有所出；寻伯兄有遗腹子，嫂已别适，氏抚之如己出。未几，寻殁。寻仲兄来哭；殡毕，氏请以所抚侄为夫立后，仲许之；遂合户自经。仲嫂救苏，且慰之曰：『叔死不可复生，似何自苦乃尔』？氏曰：『夫死誓不独生，倘得藁葬夫侧，俾遂同归，愿足矣』。仲悯其志，使人防之密；氏醉以酒，即严妆整服，从容就缳。事在康熙二十二年五月。雍正五年祀节烈祠。

　　郑氏月娘，县中洲庄人。年十九，归儒士王曾儒。逾年儒卒，翁以贫故，欲速葬；月娘乞稍停，愿死同穴。翁骇然，嘱邻媪劝之。月娘曰：『夫病剧时，吾以死许之矣；义不可移』。投缳而死。绅士竞挽以诗。知县宋永清嘉其节，亲祭氏坟，匾其庐曰「百年今日」。盖宋挽诗，有「百年今日乾坤老」句也。时合葬旧治依仁里内园路西。

　　黄氏，凤山庄人；本县学生员李时灿妻。年二十二，灿卒；子俊臣，甫四岁。家贫守节，孝事老姑；常于滨海拾蚌、蛤以佐甘旨。乡人怜而恤之。年七十卒，子孙皆成名。乾隆十四年题旌，祀节孝祠。

　　王氏掞娘，竹桥庄人。年十七，归夫黄研。逾年研卒，无嗣，或劝别适；氏曰：『妇人从一而终。夫亡无子，唯有一死，无愧九泉而已』。服三年丧。将大祥，告其姑与母曰：『我生不辰，不能终媳妇之职，报鞠育之恩；忍死至今，为夫服耳。今事毕矣』。于大祥日，哭泣尽哀；夜起梳洗，投缳而绝。缙绅挽诗盈帙。

　　吴氏洁娘，县竹桥人。年十八，归夫黄尚志。尚志病剧，语氏曰：『予病不起，未有子嗣，难以守节；死后，汝宜自计』。氏泣曰：『夫之不幸，乃妾之不幸；若果不起，誓不独生』。寻尚志卒。家方治殓，氏更素服，潜出村外半里许，投水死。

　　黄氏明娘，□□县人。年十九，归夫金仁。越三年，仁卒，无嗣。舅姑老且病，氏奉养备至，久而不懈。寻勇姑相继亡，氏亦病笃；人欲为延医，氏却之曰：『吾不从夫死者，为舅姑也；今舅姑往矣，吾何以生』？不药卒。闻者哀之。

　　董氏，县兴隆庄人；儒士李凤妻。年二十，凤卒。遗腹生男；守节四十年，事舅姑尽孝，抚遗孤俾成立。知县邹承垣赠匾「节孝可风」。

　　成氏桂娘，县兴隆庄人；儒士黄忠妻。家贫甚，事舅姑以孝闻。时姑病笃，忠外出，氏医药无计，刲股肉以进。姑卒不起，送终尽礼。里邻知其事，咸服其孝。

　　曾氏好娘，县兴隆庄人；儒士卢从妻。从卒，遗孤三岁，家贫困；氏勤女红，抚养之俾成立。事舅姑，菽水尽欢。后子奇游郡庠，邻里称其节孝。

　　李氏快娘，县竹桥人；儒士黄奖妻。夫卒，氏年二十三；矢志柏舟，事舅姑菽水尽欢，里邻称羡。家淡泊，抚孤成列，成均立，督孙曹中、梦兰等联游泮水。人以为节孝之报。现年几八十。

　　黄氏喜娘，县兴隆庄人；儒士曾亨观妻。初籍内地，夫渡台殁；氏年二十四，家无担石，勤纺绩以奉老姑，严训督以课幼子。念夫外殁，携子东渡，省夫坟；择仁而处，遂籍于凤。其苦节完贞，里邻称羡。子成立。现年八旬余。

　　杨氏茂娘，县兴隆庄人；儒士谢乞老妻。年二十二，夫故，未有男嗣；氏不欲生，因念老姑在堂，转烈为节。茹苦尝辛，以供菽水；立嗣抚养，以绍夫后。姑殁，送终尽礼。乡里钦其节孝。现年五十余，子孙成立。

　　寓贤

　　前明宁靖王名术桂，字天球，别号一元子；太祖九世孙辽王后、长阳郡王次支也。始授辅国将军。崇祯壬午，流寇破荆州，术桂偕惠王暨藩封宗室避湖中。甲申，京城陷，庄烈帝殉社稷，福王嗣立于建业；术桂与长阳王入朝，晋镇国将军，令同长阳守浙之宁海县。乙酉夏，浙西郡邑尽归国朝，长阳率眷属至闽中、术桂尚留宁海。而郑遵谦从绍兴迎鲁王监国，时传长阳入闽存亡莫测，监国封术桂为长阳王。郑芝龙据闽，又尊唐王为帝，建号隆武；术桂奉表称贺，隆武亦如监国所封。后闻其兄尚存，已袭辽王；术桂具疏请，以长阳之号让兄次子承之。隆武不允，改封宁靖；仍依监国，督方国安军。丙戌五月大兵渡钱塘，术桂乃涉曹娥江奔避宁海，觅海艇出石浦；监国亦由海门来会，同至舟山。十一月，郑彩率舟师北来，因芝龙与隆武不洽，知越州不守、监国出奔，故遣迎之；术桂与监国乘舟南下，岁杪抵厦门，而芝龙已先归命北行矣。是时郑鸿逵迎淮王于军中，请宁靖监其师，合芝龙子成功兵攻围泉州，经月不下；鸿逵乃载淮工与宁靖同至南澳。值粤东故将李成栋奉桂王之子称帝肇庆，改元永历，宁靖因入揭阳；永历令居鸿逵师中，月就所在地方支膳银五十两。戊子春，命督鸿逵、成功师。庚寅冬，粤事又溃。辛卯春，宁靖仍与鸿逵旋闽取金门。及成功取台湾，宁靖辄东渡，就竹沪垦田数十甲，以赡朝晡。既而元妃罗氏卒，遂葬焉。戊午，闻靖海将军施琅调集水军楼船进讨，郑氏诸臣燕雀处堂，晏如也；宁靖独蒿目忧之。常言『台湾有变，我再无他往，当以身殉』。癸亥六月大师克澎湖，二十六日郑兵败回。宁靖谓姬媵曰：『我之死期已至，汝辈听自便』。佥云：『王既能全节，妾等宁甘失身？王生俱生，王死俱死。请失赐尺帛，死随王所』！宁靖曰：『善』。姬袁氏、王氏（或云蔡，误也）、媵妾秀姑、梅姐、荷姐俱冠笄被服，同缢于堂。宁靖乃大书曰：『自壬午流贼陷荆州，携家南下，甲申避乱闽海，总为几茎头发，保全遗体，远潜外国。今四十余年，已六十有六岁。时逢大难，全发冠裳而死，不负高皇，不负父母。生事毕矣，无愧无怍』。次日，校役舁主人柩至，宁靖视之无他言；但曰『未时』。即加翼善冠、服四团龙袍、束玉带、佩印绶，将宁靖王麐钮印送交郑克塽，拜辞天地祖宗；耆士老幼俱入拜。宁靖答拜。又书绝命词曰：『艰辛避海外，总为几根发。于今事毕矣，不复采薇蕨』。书罢，结帛于梁自经；且曰：『我去矣』！遂绝。众扶之下，颜色如生。越十日，藁葬于县治长治里竹沪，与元妃合焉；不封不树。妾媵五棺，埋于台湾魁斗山，去其墓三十里；时称为五烈墓。宁靖无嗣继益王裔宗位之子名俨鉁为后；时年七岁，安置河南开封府祀县。

　　李茂春，字正青，漳之龙溪人；登明末乡荐，富著述。风神秀整，跣足岸帻，旁若无人。居于台之永康里，题其茅亭曰梦蝶处，日诵佛经自娱，人称李菩萨云。卒，葬新昌里（时属凤山，雍正十二年改隶台湾）。  
　 
卷十一

　　杂志

　　凡稗官野乘、小说丛谈，皆足广见闻、资谐笑；而缙绅先生弗道焉者，为其语杂而弗纯也。虽然，五色杂而成文、黑白杂而成章；昔刘子骏有言：『过而废之，毋宁过而存之』。况名迹具一方胜概、妖祥兆五行征应，物产以谘土训、丛谈以补旧闻。诸如此类，吾存之、吾无以置之，是杂之而已矣。然则是编，将为全志之拾遗可也。志杂纪。

　　其目四：名迹（附寺观、坟墓）、灾祥（兵燹附）、物产、丛谈。

　　名迹（附寺观、坟墓）

　　灾祥（附兵燹）

　　物产

　　丛谈

　　名迹

　　按「旧志」载红毛城、红毛井等项；查安平镇城今已改隶，兹不复载。

　　埋金山，在打鼓山巅。相传明都督俞大猷讨海寇林道干，道干遁入台，舣舟打鼓山港，其妹埋金山上。时有奇花异果，入山樵采者或见焉。若怀归，则迷失道；虽识其处，再往终失之。

　　仙人山，在沙马矶头。山顶常带云雾，非天朗气清，不得见也。故老传言：时有服绛衣、缟衣者对奕。说虽无稽，然生成石凳、石碁盘犹存。

　　火焰山，在港西里赤山顶。时瀵涌出火，有火无烟；取薪置其上，则烟起。考「诸罗志」亦有火山，皆从水中炎上；造物化工，真不可解。闻康熙二十二年我师将进港，出火三条如彩虹亘天，三日夜始散；殆显示以出幽迁乔之象耶？山顶四旁无草木（按乾隆十四年，山巅涌温泉。初涌时，相距丈余，地颇摇动；蹑之如履淖土状。良久，流出浊泥，若悬崖瀑布）。

　　石洞，在大冈山巅。多蚌蛎壳；沧海桑田，不知何时物也。山上有湖，雨则水满。山阴有小石洞，莫测所底。或以瓦掷之，窅然无声。相传其下通于海云。

　　莲池潭，在县治兴隆庄北门外。潭修且广，荷花满沼，香闻数里。今为文庙泮池。

　　月眉池，在维新里竹沪。明宁靖王术桂所凿。植莲其中，景致幽淡，颇堪玩适。

　　龙目井，一在竹仔寮，为小竹桥、观音山二庄交界：两井相连，状若龙目，故名。其泉清洌，相传饮之可以愈痾。一在打鼓山麓：泉出石罅，夏秋雨润，泉涌如喷雪翻花，潺湲远闻；冬春稍细。然筑为陂圳，可灌田百余甲；汲以煮茗，清甘异常。极旱不竭；凡有亢旱，官民祷雨于此。

　　汤泉，在观音山里大滚水山。水带浊泥，热不可近。或云下生硫磺，理或有之（别有一温泉在赤山仔，已见上条）。

　　忠义亭，在港西里西势庄。康熙六十年，总督觉罗满保为粤庄义民建。凡有公事，会议斯亭。雍正十一年，御史柏修、高山重修。乾隆二十年，监生黄共兴、何昌藩、赖安仲等相继修。

　　（附）寺观

　　元兴守，在县城南鼓山麓。乾隆八年，住僧经元募建。寺背山面海，门前有小港环之；园林茂密，竹木、花果之属甚盛。循曲径而上，仰凌绝顶、俯瞰大海，为近邑胜概。有寺田数甲。

　　与隆寺（即观音宫），在县城东北龟山麓。康熙三十□年建。寺后有石磴，屈曲数层，通天后宫。陟其巅，烟海晴波、平沙落雁，皆在目前，可供远眺（又一在埤头街草店头。一在草店尾—亦曰龙山寺、一在凤山下庄、一在淡水新园街、一在港西里万丹街）。

　　泗洲寺，在县城西。创建莫考。寺前有潭一口为放生池，大旱方涸。

　　慈济宫（或称吴真人庙、或称开山宫、或称保生大帝庙、或称大道公庙，皆斯神也），在兴隆庄万丹港口。创建旧，寻圮；乾隆二十八年重修。相传海岸上漂流神像于此，乡民立庙祀之（又在一县署前大街、一在兴隆庄新岐凤、一在凤山上庄、一在半屏山后劲、一在维新里竹仔港、一在观音山大社，并康熙年间乡人募建。按真君宋时人，吴姓，名本；同安白礁人。母梦吞白龟而生。长而学道，以治疾多效；及卒，人肖像祠之，有祷辄应。景佑间，敕庙额为「慈济」。庆元间，敕为「忠显」。开禧间封英惠侯，人群称之为大道公焉）。

　　仙堂，在长治里前阿社。祀五文昌：梓潼、汉寿亭侯、魁星、朱衣、吕祖；后祀东王公、西王母。康熙年间，里民何侃募众建。环植竹木，颇有胜致。

　　元帅庙，在观音山里（一在观音山援剿右、一在观音山滚水庄）。祀唐张睢阳。创建莫考（又一在半屏山右冲）。

　　池王爷庙，在县治南蛇山麓。相传神为唐进士池姓者。乾隆初年建。

　　宁靖王庙，在长治里竹沪社。王忠义炳蔚，竹沪是其垦田地，乡人立庙祀之。

　　祖师庙，在观音山里（一在援剿中庄、一在角宿庄）。创建莫考。

　　（附）坟墓

　　宁靖王墓，在长治里竹沪庄。

　　李茂春墓，在旧辖新昌里，今改隶台湾。

　　黄烈妇墓，失考。

　　阮烈妇墓，失考。

　　郑烈妇墓，在依仁里。

　　黄节孝墓，在凤山庄港仔墘。

　　灾祥（兵燹附）

　　顺治十八年（辛丑）夏五月，鹿耳门水涨丈余。

　　先是，鹿耳门港道浅笮，内多沙线，巨艘不得进。是岁郑成功师至，水骤涨至丈余，大小战舰并进，遂据台湾；凤山属焉。

　　康熙十九年（庚申）夏六月，有星孛于西南，其形如剑，长数十丈；经月乃没。是冬，大稔。

　　二十年（辛酉），疫。

　　二十一年（壬戌）秋七月地产毛。八月，冈山鸣。九月，雨发。是岁大饥（斗米价六钱余）。

　　二十二年（癸亥）夏六月，有大星陨于海，声如雷。秋八月，鹿耳门水涨；大师入台，郑克塽降，阖郡皆雉发归顺。

　　二十四年（乙丑）冬，有年。

　　二十五年（丙寅）夏四月，地大震。

　　二十七年（戊辰）冬，有年。

　　二十九年（庚午）冬，大有年（自荡平后，年谷时熟，几不胜书；是岁尤大稔）。

　　三十年（辛未）秋八月，大风坏民居（船只漂损无数）。

　　三十二年（癸酉）冬，大有年。

　　四十四年（乙酉）冬，饥；诏蠲免本年粮米。

　　四十六年（丁亥）冬，饥；诏蠲免本年粮米十分之三。

　　四十九年（庚寅）冬，饥。

　　五十年（辛卯）秋九月乙酉，地震（民居仓廒倾圮甚多）。是岁，诏蠲免本年应征人丁银两（详见下五十一年）。

　　五十一年（壬辰），诏蠲免本年应征粟石。

　　先是，四十九年奉上谕通行蠲免直省地丁银两部议恐兵饷不敷，奉旨匀为两年。康熙五十年直隶、奉天、浙江、福建、广东、广西、四川、云南、贵州、九省先行蠲兔；于是福建内地折色俱蠲，台湾、凤山、诸罗三县止兔丁银。三县士民公吁台厦道陈璸、知府周元文详照奉天府尹廖腾煃题请蠲兔米豆之例，台属三县本年应征粟石一例蠲兔。巡抚黄秉中具折奏请，奉旨：台湾府属五十年应征粟石已经征完在官，虽蠲兔，小民无益，其应征五十一年粟石，着行蠲兔（按台湾开征在十月收成之后，与内地不同。此举文牒往返，因海洋之隔，动稽时月；比核实具折奏请，已八月矣。中丞幕僚以上谕并「蠲免粮石」字样，又时已踰秋，恐干驳察，皆坚阻之。中丞毅然曰：『台湾在抚属内，巡抚司全国民命，宁可畏逾时驳察而缄默不言。且台本色，即内地折色也；粟尚水开征。皇上圣明，奏必兔；脱以此罢官，不犹愈他事诖误乎』？竟以折请。部议以不行早奏巡抚降三级调用；奉旨从宽降级留任。仰见圣天子痌瘝斯民，无微不至。而陈观察周郡守一详再详，黄中丞宁受处分，不挠众论，使台民得沐皇仁，其功俱不可忘也）。

　　论曰：五十年、五十一年蠲兔二条不系于灾祥，其何以书纪皇仁也。日月同照、雨露均沾，假令芝草醴泉，何益百姓？今两岁之间，吏无追呼、民无敲朴，其为祯祥也大矣。故连类而次于四四十四年、四十六年之后。

　　五十三年（甲午）秋，大旱；诏蠲免台湾、凤山粟米十分之三。

　　五十四年（乙未）秋九月，地震、大风。

　　五十五年（丙申）秋九月，地震（屋瓦皆鸣）。

　　五十六年（丁酉）春正月，地震。秋九月，大风；学宫颓坏，民居倾圮甚多。冬，饥；诏蠲免本年粮米十分之三。

　　五十九年（庚子）冬十月甲午朔，地大震。十二月庚子，又震（凡震十余日，日震数次）。房屋倾倒，压死居民。

　　六十年（辛丑）春三月，大雨水。

　　自三月己丑雨如注，至六月丙申始霁；山崩川溢，田园冲压。邑西北有物大如牛，冒雨奔腾；自濑口入水，至三鲲身登岸，绕安平镇城，由大港入海：盖兆鸭母之乱云。

　　夏四月己酉，南路贼翁飞虎等倡乱冈山。丁巳，败官军，守备马定国、千总陈元、把总林富死之；遂进逼府治。五月辛酉朔，总兵欧阳凯、水师副将许云、游击游崇功等战殁；府治陷。甲子，贼推朱一贵为首，据府攒号。庚午，总督觉罗满保自福州驰驻厦门，檄水师提督施世骠进剿，以南澳总兵蓝廷珍统偏师佐之。六月辛丑，官兵集澎湖；丙午，入鹿耳门，遂复安平镇。壬子，复府治；贼众逃散。闰月丁卯获一贵、飞虎等，械送京师磔之；余党各正法。

　　先是，五十九年狂民高永寿冒首傀儡山后朱一贵聚众谋逆，鞫之无实，杖逐回籍。是冬天寒地震，民多失业，追呼逼迫，郡邑谣言乱兆。

　　本年二月二十三日，总督觉罗满保折奏知府王珍居官办事任性不妥，请旨以汀州府知高铎调补，未至。三月间，南路贼匪吴外、翁飞虎等十六人，在槟榔林因唱戏，遂结拜；粤匪杜君英、陈福寿主之，诡称一贵在其家。远近喧传，盟党响应。王珍摄凤山县篆，遣其次男同役往缉；混将锯板采捕之人需索株连，各予重杖，吴外以他事被勾逃入罗汉门内山。飞虎方负债为势家所逼，乘机鼓煽，纠伙八十余人。四月十九日，捏一贵名竖旗冈山，抢汛塘军器。傍午，入庄派饭，遇南路营把总常兵游巡，大呼遂之；兵尽遁。报至府总兵欧阳凯遣右营游击周应龙常兵四百名，于二十一日往捕。时承平日久，台兵抽拨者多系市井亡赖，换名顶替；仓皇调集，股栗不前。是夜风雨，将旗吹折。又调新港、目加溜湾、萧垄、麻豆四社土番挑运军装，沿途抢掠，札二湳杀良民四人，淫汉妇、燔民舍、复毙八人。施是各里社纷纷会立伪旗，官军顿楠仔坑数日，霪雨，多怨咨。旧治新港番众入府，沿街劫夺，县官跟役逃散，不能禁，阴听百姓殴杀之。二十五日，冈山贼遁过淡水溪。二十六日，官军进屯赤山；杜君英纠粤众二千与冈山贼合，遂掠新园，捣陴头。二十五日与官军战于赤山；南路营把总林富、镇标右营总陈元、领旗王奇生等为前队，俱陷没。应龙乘肩舆督兵发炮，贼伏地无一伤者；骤薄官军，莫能抵敌，又困泥宁，遂歼焉。贼遂进攻。南路营，参将苗景龙、守备马定国率兵战于龟山麓，兵少不敌，遂败。定国自刎死；龙遁万丹渔寮，贼执杀之。南路陷，应龙夜奔五十里；四鼓，抵帅府。是日，游击刘得紫率兵应援南路，遇败竟还。贼大集匪党万余，拥府。二十八日，总兵欧阳凯出驻春牛埔，文武各纷纷搬眷登舟。王珍为死守计，同知王礼入告曰：「道宪已登舟矣于是亦促装相与登舟。镇军乏食，民有担糜往饷者。晦日，贼抵府，镇军与战；水师副将许云自安平率其子方度、家丁吴国珍，千总赵奇奉、林文煌、把总李茂吉等入援。斩杀颇多，贼退却，游击游崇功自笨港奉调至）与云同驻南教场拒贼，五月朔黎明，府治内应，焚府库；贼众蜂起猬集，凯、云、崇功俱战死，诸偏裨或死或执（事详本传中。余或遇贼而遁、或因败而逃，凡三十余员；不具录）。是日，北路亦陷，守将罗万仓死之；其妾蒋氏自缢以殉。惟淡水营都司陈策以阻远，孤军自守，应龙逃回泉州，台协中营把总李硕赤山被伤，奔府复奔舟。道标守备王国祥在镇军前，贼冲之，奔道标。千总许自重在南教场战败，走入万守备舟。水师中营游击张彦贤、守备凌进、右营守备万奏成、右营游击王鼎、守备杨进、千总朱明各驾哨船，见贼陷府，扬帆去。中营千总刘清带兵三十名伏路鲲身，右营把总郑耀自打鼓港调回协同刘清；见彦贤等去，相率随之。左营把总陈福、右营把总尹成皆血疾，家丁扶入舟跟■〈舟宗〉以逃。中营把总牛龙分防蚊港奉调初二日船抵鹿耳门，见府已陷，遂赴澎湖。左营把总陈奇通从笨港奉调，带兵船二只；初三日到鹿耳门，亦收归澎湖。台厦道副使梁文煊、知府摄凤山县事王珍、同事王礼、知县吴观域、县丞冯廸、典史王定国、诸罗县知县朱夔、典史张清远各挟印信，于初二、初三等日齐抵澎湖。郡邑商民，避难络绎海上，风恬浪静，轻舠小艇飞渡重洋，台航断绝。

　　飞虎等议：据府难于统摄。有朱祖者，长泰人，无眷属，饲鸭凤山大武汀；鸭甚蕃，贼伙往来咸款焉；乃以祖冒名一贵。初四日，自凤山逆居道署，越日诡言洲仔尾海中浮出玉带七星旗，鼓吹往迎，以为造逆之符，攒号「永和」；盖虑贼党之自并也。十一日祭天谒圣，岁贡林中僭等为之赞礼；各穿戴戏场衣帽，骑牛，或红绿色绸裹头，桌围被体，多跣足不娴拜跪。是日，远近孩童数百观聚喧笑，忘乎其贼也。然行令颇严，掠民财物者，闻辄杀之；或民自扑杀，贼党莫敢护。有粤贼先年聘女年治，女嫌其貌寝，不许，及是，乃夜持刃挟淫之。其母以告一贵，令捕杀于水仔尾。粤党以入府无所获，且乱自粤庄始，而一贵非粤产，因有异谋；风虎等大杀之，赤嵌楼下血盈渠。杜君英乃遁往北路，啸聚划据，戕杀闽人；南路粤民李直三等亦纠粤庄竖旗，贼党遂成水火。

　　总督觉罗满保闻变，飞章入奏；遂调南檄澳镇总兵蓝廷珍暨各标营游击、守备等员，领官兵从水路齐赴厦门听令，不使沿途骚扰。初十日，轻骑减从，由省起程。十一日，水师提督施世骠亲统本标游击带兵登舟出海。十四日，总督税抵厦，慰安居民；雇募般只，招纳乡勇，调遣将士。将梁文煊、王珍、王礼摘印看守，王珍于看守后病故，系其子跟究钱粮、仓库经手；其文职吴观域等五员，武职周应龙、张彦贤等十六员，俱押赴军前冲锋效力。十六日，提督舟抵澎湖，操练小艇，为拢岸之用。台湾霪雨连月，贼人坐困。总督密募商船入台侦探，多载鱼鲞；贼喜得鲞，酬以米粟。又令渔船托言遭风漂泊，使壮士附船，用竹筒贮告示蜡封之，系腰间，至港辄从海底潜行登岸，入府遍挂；谕村庄市镇，有建「大清」旗号者，即为顺民；诸邑人等有写「大清」二字贴缝衣帽者，即兔诛戮。由是各里社转相告语，以候王师。六月初九至十一日，各路官兵俱集澎湖，凡万七千人、将领八十余、船六百余艘。十三日提督统大军放洋，总督在厦传令诸将从笨港、打鼓港、鹿耳门三道并进，以分贼势；又密授锦囊各一，约澎湖放洋，启视，则乃令齐攻鹿耳门也。十六日黎明，王师蔽海而至，壮士洪就、王速跳海寻港插标。澎协右营守备林亮、台协右营千总董方雇船入港。潮水骤涨八尺，诸船并进，巨炮轰天；守口贼目郑廷瑞等奔向府治。午刻抵安平镇，居民拈香跪接，壶浆欢迎；遂登城。艨艟泊台江，贼从海岸发巨炮，炸而自伤，十七日，提督楼船进安平港。巳刻，贼千余人涉喜树仔至四鲲身将犯安平；官军发炮，贼仍故智，伏辄沙中，炮弹入沙，尸前飞越，亟遁归。十九日，辰刻，负载车轮直犯镇城，男妇齐出堵御，官军奋勇杀贼百余；复遁归。

　　自五月中贼党暨分，闽、粤屡相并杀；闽恒散处、粤悉萃居，势常不敌。南路赖君奏等所纠大庄十三、小庄六十四，并称客庄，肆毒闽人；而永定、武平、上杭各县人复与粤合，诸漳、泉人多举家被杀、被辱者。六月十三日，漳、泉纠党数千，陆续分渡溶水，抵新园、小赤山、万丹、滥滥等庄，图灭客庄；王师已入安平，尚不知也。连日互斗，各有胜负。十九日，客庄齐竖「大清」旗，漳、泉贼党不斗自溃，迭遭截杀；群奔至淡水溪，溪阔水深，溺死无算，积尸填港。后至者践尸以渡，生还者数百人而已。然府治贼犹每日列阵海岸，南自盐埕、北至洲仔尾凡十余里，如堵如林。

　　二十一日，总兵蓝廷珍、守备林亮等分兵从湾港西港仔登岸，暗渡竿寮；遇贼于苏厝甲，败之。二十二日，复败之于本栅子茑溪松。是日，水师前营守备林秀等由七鲲身濑口入，游击朱文、谢希贤等由涂击埕新街尾入，贼徒奔溃。巳刻，各路官军并会府治。二十三日，提督行视郡中，宣布威惠，提督驻北教场，总兵驻万寿亭。二十三日遣参将王万化、林政等平南路。贼自府败，各逃散；擒获颜子京、郑瑞等，枭示。入境安抚百姓，南路平。二十七日，遣林秀等往北路剿捕。二十八日遇贼大目降庄截杀之。一贵等走湾里溪下，遁下加冬；绝食，复遁月眉潭，贼徒尚数百。闰月初二日，再遣游击朱文略北路。先是，提督自澎遣游击张駥带乒五百名，总督自厦、巡抚自省、共调兵千三百名，接应北路，淡水营兵下府夹攻；于是都司陈策兼程而下，尚未抵府，官军已克郡城，随饬朱文等相机剿抚。

　　初七日，奉到六月初三上谕，台湾众民：『据督臣满保等所奏，台湾百姓似有变动，满保于五月初十领兵起程。朕思雨等俱系内地之民，非贼寇比。或为饥寒所迫、或为不肖官员克剥，遂致一、二匪倡诱，众人杀害，情知罪不能免，乃妄行强拒。其实，与众何涉。今若据行征剿，朕心大有不忍，故谕总督满保令其暂停进兵。尔等若即就抚。自谅原尔罪；若执迷不悟，则遣大兵围剿，俱成灰烬矣。台湾只一海岛，四面货物俱不能到；本地所产，不敷所用，祗赖闽省钱粮养生。前海贼占据六十余年犹且剿服，不遗余孽；今匪类数人，又何能为！谕旨到时，即将因迫情由诉明，改恶归正，仍皆朕之赤子。朕思此事非尔等愿，必有不得已苦情；与其坐以待毙，不如苟且偷生，因而肆行掳掠。原其致此之罪，俱由不肖官员。尔等系朕历年豢养良民，朕不忍剿际，故暂停进兵。若总督提兵统领大兵围剿，尔等安能支持？此旨一到，谅必就抚；不得执迷不悟，妄自取死！特谕』。初八日，阖郡招抚，安堵如故。而一贵、飞虎等为官军所迫，窜入诸罗沟尾庄民杨旭家。旭与弟雄谋醉之以酒，擒献军门。另外等亦渐次擒获，杜君英等各就抚：俱被送京师正法。

　　秋八月，大风；坏民居，损禾稼。冬十二月，诏蠲免台属本年银米。

　　六十一年（壬寅）夏，赤山裂（长八丈、阔四丈，涌出黑泥。至次日，夜出火，光高丈余）。

　　雍正元年（癸卯）夏四月，千总何勉获逸贼王忠，伏诛。

　　辛丑之变，群贼俱已伏诛；惟王忠潜匿，年余未逸。总督觉罗满保以中营千总何勉竭力用命，专委搜缉；勉遍历村庄，访知踪迹，谋其亲信人使为内应。四月十四日夜，擒忠于县治，解省正法。事闻，授何勉福州城右军守备，仍从优议叙。

　　诏赐老人粟、帛。

　　二年（甲辰），诏赐老妇粟、帛。

　　三年（己巳）秋七月，大风。

　　五年（丁未），诏旌县港东、西里民粟米有差（港东、西里赏谷一千三百石，安平镇赏谷四百石）。

　　六年（戊申）秋七月，大风。闰七月又风；坏船只，兵民溺死无算（「台湾县志」载在七年）。

　　冬十二月、山猪毛生番戕杀汉民二十二人。

　　七年（己酉）春二月，总督高其倬檄台湾道孙国玺、台湾镇总兵王郡讨平山猪毛。

　　儡傀生番性嗜杀人；取其头，以多者为雄。诸社皆然，而山猪毛为最。雍正六年冬十二月二十四日，杀汉民二十二人。次年春二月，总督高其倬檄台道孙国玺、台镇王郡调进击靳光瀚、同知刘沿带兵攻山猪毛社；调诸罗县知县刘良璧堵后山，拨内优社番击八里斗难截杀之。又檄北路参将何勉入南仔仙山，会同抵邦尉山下，相机擒剿：山猪毛平。

　　八年（庚戌）秋七月丙午，地震（「府志」载八月）。

　　十年壬子春三月，流匪吴福生倡乱，焚冈山营旧社汛，守备张玉战死；总兵王郡率兵擒吴福生等，诛之。

　　南路流棍吴福生，乘北路番变未靖，与商大概等谋抢陴头。事觉，台镇王郡遣游击李荣引兵应援。福生等于三月二十八日夜焚冈山营，二十九日复焚旧社汛塘；虎头山、赤山各处悉树贼旗。四月初二日夜，贼聚攻陴头，守备张玉、把总黄升守之。初三日夜，焚万巡检署。时镇标军多拨北征，府治兵少。台镇三郡探知陴头贼炽，遂决策南下；初四日，留中营游击黄贵等守府治，自率兵夜发。初五日辰刻，直驻陴头，即与参将侯元勋、守备张玉、林如锦等三路夹攻，贼并众拒；官军火炮齐发，伤杀甚多。贼却复集，自辰向未，战数合，贼大溃，各奔窜潜匿；我俘获萧田等八人而还，守备张玉、外委千总徐学圣、郑光弘战死。初六日，班师回府，斩所获贼俘萧田、萧夷、萧诏、李三、许举、李成等于营门，悬首示众。越数日，福生、大概等三十余贼俱擒获，解省伏诛；南路平。

　　十三年（乙卯）夏五月，蛇山崩，石陨；声闻数里（时有黑气蔽峰头，久乃散）。秋七月，大水溪溢，半屏山石陨。冬十二月，地震。是岁，诏蠲民欠。

　　乾隆元年（丙辰），诏赐老人粟米（共六百余石）。

　　三年（戊午）秋，旱；诏蠲银、粟有差（蠲正供粟一万四千四百余石，官庄同。台湾县共蠲银九百六十余两）。

　　六年（辛酉），诏蠲未完民粟（共计四千一百七十石）。

　　八年（癸亥）秋，旱；诏赈灾蠲本年供粟有差（计共蠲粟七千八百九十余石）。

　　十一年（丙寅），奉恩诏蠲免本年额征供粟。

　　先是，十年九月二十日奉上谕：『闽省丙寅年地丁、钱粮，已全行蠲兔。惟是台湾府属一厅、四县地亩额粮向不编征银两，历系征收粟谷；今内地各郡既通行蠲兔，而台属地亩因其编征本色，不得一体邀兔，非朕普遍加恩之意。着将台湾府属一厅、四县丙寅年额征供粟一十六万余石，全数蠲兔。

　　十二年（丁卯），秋，旱；诏赈灾，蠲本年供粟有差（计共蠲粟七千八百九十石）。

　　十五年（庚午），有年。

　　十八年（癸酉）秋，大风灾；诏赈贫民，蠲供粟六千三百九十六石。

　　十九年（甲戌），晚禾歉收；诏给老人粟米。

　　二十年（乙亥），大有年。

　　二十三年（戊寅）秋，旱；诏赈灾，蠲本年额征供粟（计共一万三千九百一十九石）。

　　二十四年（己卯），大有年。

　　二十五年（庚辰），有年。

　　二十八年（癸未），诏给老人粟米。

　　物产

　　按海外物产与内地殊；即郡属四邑，南、北两路广谷大川异制，民生其间异俗，物土所宜，亦有不能尽同者。今从「府」、「诸」二志，参以迩日见闻，综而核之，以备采择云。

　　凡谷之属

　　占稻（俗名尖仔。皮厚而坚，可以久贮。有赤、白二色。种于五、六月，成于九、十月。诸稻中种之美者）、早尖（「府志」作占，下同。有赤、白二种。粒小早熟，种于二、三月，成于六、七月。田中种之）、埔尖（壳白、米赤，皮厚。种于三、四月，成于八、九月。园中种之。酿酒尤佳）、乌尖（壳黑，粒穗长，米坚润；价昂诸稻）、三杯（形似尖粟，皮较薄；不耐久贮）、三杯择（形似三杯，早熟。时或雨泽稀少，诸稻鲜获，此种独茂。近多种之）、吕宋尖（种自吕宋者。有赤、白二色。粒小而尖，种获同埔尖。但藏久则腐，种之下者）、圆粒早（米日而软，粒短而肥。种获与埔尖同）、天来早、内山早、清游早（一作清流早）、安南早、白肚早、红脚早、一枝早（以上俱早成）、七十日早（种于早春，七十日可获，故名）、大伯姆（种于洼下之田；水高一尺则长一尺，水不能浸。米白而大）、大头婆（米粒圆而味香）、过山香（粒大倍于他米，极白。用少许杂他米中炊，尽香美）、花螺（壳有花斑，粒不甚大）、糯米（即秫也。亦有早、晚，米俱白可酿酒。「闽中记」云：闽人以糯稻酿酒；或糅粉，岁时以为团粽粿糕之属）、赤壳秫（壳赤、米白。糯稻中最下者；「府志」作最上）、虎皮秫（壳赤有文，米白、粒大）、竹丝秫（米青白色）、尖仔秫、生毛秫（壳有毛，米大、色白）、白秫（南路最多）、鸭母潮（性极黏）、鹅卵秫（粒短、壳薄，色白；性甚软。诸秫中最佳者）、番仔秫（粒甚大。土番摘穟藏之以酿酒）、牛索秫（壳微黑，粒、穗俱长）、芒花秫（与牛索秫略同。二种近多种之）。

　　麦（立冬种，清明熟。有大麦、小麦二种）、荞麦（台地种植甚少）、番麦（状如黍，实如石榴子。一叶一穟，穟数百粒。此非麦属，姑名之耳）。

　　黑黍（「旧志」作薯黍。即秬黍，一名芦黍，西北方名高粱）、鸭蹄黍（穗似鸭蹄，故名。酿酒甚美）、番黍（茎似黑黍，穗似鸭蹄黍。摘穗去皮，可作粿品）、桶钩黍（与番黍同；祗穗屈曲如钩）、芝麻（一作脂麻；即胡麻。有黑，白二种）。

　　稷（「税文」曰：稷，五谷之长也。古者号稷为首种，今不甚珍，惟祭祀用之。有黄、白二种。俗呼为粟）、黄粟（稷之别名。当即鸭蹄黍也；一物两名）。

　　菽（「物理论」曰：菽，豆之总名也）、黄豆（粒大倍于内地）、白豆（种自港冈出者最佳。下淡水多种之）、黑豆（粒不甚大。四、五月种，八、九月收。可为豉）、绿豆（三、四月种，九月收。为粉最佳）、番豆（粒似绿豆而差大，花银红色。圆硬，土人取为粉糍等馅；较绿豆价为廉）、埔荆豆（木本。实似番豆，用同）、菜豆（荚长，亦名长豆。蔓生，下垂。有青、紫二种。可充蔬品）、红公豆（子红、荚紫）、裙带豆（子黑、荚绿）、九月白豆（「旧志」作米豆，以可和米作饭）、荷兰豆（种出荷兰。可充蔬品。熬食，其色新绿，其味香嫩）、御豆（一名观音豆。熬食蒸豚，味尤松甘）、扁豆（一名蛾眉豆，俗名肉豆，又曰乳豆。有紫、白二色）、虎爪豆（蔓生。一茎四、五荚，状如虎爪，故名）、刀豆（荚长而扁似刀，故名）、加雪豆、乌鬼豆（荚长，色深紫。粒有半月痕，亦名半月豆）。

　　附录

　　「使槎录」：三县皆称沃壤，水土皆殊：台湾县俱种晚稻；诸罗地广及凤山淡水等社，近水陂田，可种早稻。然必晚稻丰稔，始称大有之年；千仓万箱，不但本郡足食，并可资赡内地。居民止知逐利，肩贩舟载，不尽不休；所以户鲜盖藏。

　　「台湾志略」：台、诸两邑，皆种黏谷；凤邑黏谷、埔谷并种，彰化北路止种三杯。谷种早晚，性各不同；早者六月可收，晚者九月始获。南路下淡水间有三冬种，四月即收者，名为双冬；又为他邑所无也（按县治近城上里庄等处，早种不多。自淡水溪以下，各客庄早稻所收，几不歉晚收矣）。

　　「诸罗县志」：占稻俗名占仔。「湘山野录」：『宋真宗以福建地多高仰，闻占城稻耐旱，遣使求其种，使莳之』。按「宋会要」：『大中祥符五年，遗使取福建占城谷，分给江、淮、两浙』。则种入中国，似更前。有赤、白两色，白者皮薄易舂。六、七月始种，十月收。稻之极美者。

　　「赤嵌集」：土壤肥沃，不粪种；粪则穗重而仆。种植后听其自生，不事耘锄，惟享坐获；每亩数倍内地。近年下淡水以南悉为潮州客庄，治埤蓄泄，灌溉耕耨，颇尽力作（按昔数称土壤肥沃，不粪而获；此就开辟之初言之。迩来地方疏瘠，生齿日增；务农力作，不让中土。惟港东、西二里土较饶沃，差觉力少获多耳）。

　　「赤嵌笔谈」：麦有大麦、小麦，而小麦最佳。南方麦花多开于夜，台则如北地；然食多亦不觉热（南路地热，二麦不宜）。黍米夜间开花，居民多不食。荞麦，种植亦少；婴儿有疾，每用面少许，滚汤冲服立瘥，谓能解饥袪热。间有为饭者。

　　「台湾志略」：荷兰豆如豌豆然，角粒脆嫩，清香可餐。其余如黄黑豆、小米、芝麻、绿豆、赤豆之属，悉同内地；而收获较早。

　　「台湾采风图」：裙带豆、红公豆，原只一种。荚长尺余，可充蔬菜；福州名为豆结。

　　凡蔬之属

　　芥菜（「本草」曰：芥，似菘而有毛。有青芥、紫芥、白芥数种）、姜（种山埒少水处，能盛长。春种夏熟）、葱（「尔雅」谓之青葱。有香葱、麦葱、风葱三种。风葱可疗风疾）、韭、薤（「本草」谓之菜脂。古礼脂用葱、膏用薤）、蒜（有大、小二种。六、七月种小蒜，八月可种大蒜）、芹菜（「尔雅」谓之楚葵；一名水英。可作菹，熟食味微香）、白菜（一名菘。「通志」曰：本出北地，今海外亦多。茎阔而白者为佳）、苋菜（有赤、白二种）、莙荙（俗呼厚荙。叶厚而柔，晒之难干；盖感阴气之多者）、颇菱（种出西域颇菱国，颇讹为波。俗呼红根菜，方士隐名为波斯草）、茼莴（叶似艾，花如小菊。性冷味香，多食令人气满）、瓮菜（种来自东彝古伦国，以瓮盛之；译不能通，但名瓮菜。能解野葛毒）、蒝荽（「本草」所谓葫荽是也）、芥蓝菜（冬种）、番芥蓝（叶色蓝，其纹红，根亦红。种久蕃茂，团结成顶，层层包裹，彩色照耀。一名番牡丹。种出咬■〈口留〉吧，其国以为上品菜。谚云：一丛抵一茇，言其罕也。番银钱小者谓之茇。台亦罕见；间有植之盆中，以供清玩）、蕃薯（皮有红、白二色。结实在根，瘠土沙砾之地皆可种）、芋（长曰土芝、团曰蹲鸱。台产甚多）、山药薯、田薯（有紫、白二种。蔓生。根伏土中，一藤可七、八魁；间有一藤一魁者。长五、六尺，如短柱；重十余斤）、六月菜（「旧志」：俗呼辣菜）、油芥菜（「通志」曰：叶如白菜，青色，根微紫；子可为油）、茄（有紫、白二种。又有丁香茄、金瓜茄等类）、丝瓜（亦名菜瓜。俗呼鼠瓜，又呼天罗布。老则其中有丝成布，去皮取丝，可擦锅。嫩者性寒，可理热）、金瓜（一名南瓜。有大、小二种。圆而有瓣）、王瓜（有青、白二色。酱豉糖醋皆宜。「月令」：四月王瓜生。即此。县地熟较早。俗名莦瓜，亦名菜瓜；台又名涵瓜：盖一物而异其名也）、莿瓜（似王瓜而略小。皮有微莿，故名）、苦瓜（一名锦荔枝。又呼防羊，言不可与羊同食也。皮皱，味苦）、冬瓜（性寒，经霜而上白衣，故名。台地四时皆有。陶隐居曰：利解毒、消渴）、匏（「埤雅」曰：短颈、大腹曰匏，有花、青、白三种。又有芋匏、苦匏、葫芦匏、枕头匏。老则皮坚，土人镂作器）、笋（竹萌也。种类甚多：生自莿竹者，味稍苦；有绿竹笋、麻竹笋、筀竹笋、葭白笋，俱佳）、紫菜（生海石上）、海粉（青、白二色，状如粉条。生海中），萝卜菜（秋、冬、春三时皆有）、蕨（捣其根为粉）、菰（俗名肉丝菰。湿地生，味甘）、倭菜（一名生菜。可生食）、浮藤菜（俗名蟳菜）、鹿角菜（生海中）。

　　附录

　　「香祖笔记」：凤山县有姜，名三保姜。相传明初三保太监所植，可疗百病。

　　「闽小纪」：番薯，明万历中，闽人得之外国；瘠土沙砾之地皆可种。初种于漳郡，渐及泉州、渐及莆；近则长乐、福清皆种之。闽海而南有吕宋国，朱薯被野连山，不待种植；夷人率取食之。茎蔓生，如瓜蒌、黄精、山药之属，而润泽可食；或煮、或磨为粉；亦可酿酒。生食如食葛，熟食味如熟荸荠。生贮之有蜜气，香闻室中。夷人虽蔓生不訾省，然恡而不与。中国人有截取其蔓咫许以来，于是入闽数十余年矣。何镜山颂曰：『不需天泽、不费人工，能守困者也；不争肥坏，能守让者也；无根而生，久不枯萎，能守气者也；佐五谷，能助仁者也；可以粉、可以酒，可祭可宾，能助礼者也；茎叶皆无可弃，其直甚轻、其饱易充，能助俭者也；耄耆食之不患哽噎，能养老者也；童孺食之止其啼，能慈幼者也；行道鬻乞之人食之，能平等者也；下至鸡犬，能及物者也。其于君子也，有代匮焉；所以固其廉以广施焉，所以助其惠而诸德备焉』。

　　「赤嵌笔谈」：或云薯长而色白者是旧种，圆而黄赤者得自文来国；未知孰是？余见有大可尺围，形似南瓜者；土人亦不轻见也。

　　「台海采风圆」：番薯结实于土，生、熟皆可噉。有金姓者，自文来携回种之，故亦名金薯。闽、粤沿海田园，栽植甚广；农民咸藉以为半岁粮。

　　「旧志」，凤山芋有三种：曰槟榔芋者，中有红根相连如槟榔子；曰秫米芋者，以其软而粘也；又有淡水芋，大者重四、五觔，不歉蜀中焉。

　　「台海采风图」：傀儡芋出南路儡傀番社；长可一、二尺，旁无小艿。

　　「赤嵌笔谈」：芋有二种：红者呼为槟榔红，白次之。热较内地亦早，六月初旬即可食。多食滞气，不似内地滑润。南路番仔芋一名糯米芋，有重十余觔者；味佳。

　　「使槎录」：台地竹生笋，不出丛外；皆不堪食。夏日，街市亦有煮熟肩卖者；味酸苦，难以充庖。

　　「台海采风图」：金瓜茄，叶、干同茄，花连五瓣，似鸭脚，淡紫色。结实酒锺大，似金瓜。有外瓣，初白、后黄，土人以供玩。

　　「府旧志」：金瓜茄，台司马张若霳诗曰：『不是东陵种，篱间别弄辉。水纨澄夏箪，黄绢剪秋衣。承露鹅儿嫩，迎风杏子肥。依稀明月下，疑自凤池归』。

　　凡果之属

　　西瓜（结实圆大如斗，味甘。春种、夏熟；台中更有八月下种，十一月成熟者。乾隆二年，福建督、抚每年正月各进瓜十圆）、檨（有三种：香檨、木檨、肉檨。肉与核粘，味甘，色黄。盛夏大熟）、龙眼（「南方草木状」：树如荔枝。壳青黄色，形圆如弹丸，肉白带浆；一朵五、六十颗作穗）、荔枝（有自内地移来者。多华少实，味亦酸）、波罗蜜（种自荷兰。实生树干，大如斗，皮似如来顶；中分十数房，似莲瓣抱生。其色黄、其味甘。房各一实，其色白，煮食似栗。一名优钵昙）、释迦梨（树高出墙。实大如柿，碧色、纹绉如释迦头，味甘而腻。熟于夏、秋之间）、菩提果（一名香果，西域分种。花有须无瓣，色白。实如杷枇，中空有子，鲜青、熟黄，状如蜡丸。味甘而香，极似玫瑰。「赤嵌笔谈云」：台产诸果，当以此为第一）、菠萝（叶似蒲而阔且厚，两旁似锯齿。实生丛心；其皮鳞起，通体成章。叶自顶出，森若凤毛，故名；或谓之黄梨。盛以瓷盘，其香满室，清芬袭人）、甘蕉（即芭蕉中之一种）、柑（有仙柑、红柑、蜜桶柑、九头柑数种。「旧志」凤山止有红柑、雪柑二种）、橘（近有晒干和糖为饼者。别有公孙橘）、柚（实大而皮厚，味稍逊内地）、桃、李、梅、梨（味稍逊内地）、番柿（形似柿，实有毛，俗呼为毛柿。西域种）、石榴、番石榴（呼名莉仔茇）、木瓜、番木瓜（树干亭亭直上）、椰子（树高数丈，直起无枝。其实大如寒瓜）、槟榔（树直无枝）、桄榔子（结实五月熟，土人即种埔占；子若多生，岁亦有年）、柑子蜜（形如弹子差大，和糖可充茶品）、佛手柑（长者近尺）、香橼（形圆而长，切片拌塘可充茶品）、葡萄、甘蔗（性温、味甘。有红、白二种。又干小者曰竹蔗，煮汁成糖；邑产最多）、橄榄、菱（两角曰菱，三角、四角曰芰。凤所产惟芰）、莲子（近硫磺水陂、赤山陂种植甚多，逊建莲）、仙枝子（一名破斧子。可腌为菹）、落花生（俗名土豆。蔓生。土人用以榨油，可代蜡。土人名曰长生果）、荸荠（味甘、性凉）。

　　附录

　　「台湾志略」：台、凤两邑，每年十二月以西瓜充贡。八月下种，十一月成熟；气候之异，真不可以常理测也。

　　「赤嵌笔谈」：枣子槟榔，即广东鸡心；粤人俟成熟，取子而食。台人于未熟食其青皮，细嚼麻缕相属，即大腹皮也。中心水少许，尚未成粒；间有大者，剖视其实与鸡心无二。或云：粤人食子，台人食皮。一色青者为雄，黑脐者为雌；雄者味厚，雌者味薄。颗向上长者尤贵；蛎房灰用孩儿茶或柑子蜜染红，合浮留藤食之。按「范石湖集」：『顷在峤南，人好食槟榔，合蛎灰、扶留藤（一名蒌藤）食之，辄昏；已而醒快。三物和合，唾如浓血可厌。蒌藤一作浮留藤，土人误作为「荖」（「字释」无「荖」字）」。台地多瘴，三邑园中多种槟榔，七月渐次成熟。至来年三、四月，则继用凤邑琅峤番社之槟榔干。

　　「赤嵌集」：槟榔不与椰树间栽，则花而不实。孙元衡诗云：『竹节粽根自一丛，连林椰子判雌雄；醉醒饥饱浑无赖，未必于人有四功』。『扶留藤脆香能久，古贲灰匀色更娇；人到称翁休更食，衰颜无处着红潮』。

　　「稗海纪游」：种槟榔必种椰，有椰则槟榔结实必繁。椰树叶少林高，椰子外裹粗皮如粽片、内坚结壳，剖之白肤盈寸，极甘脆，清浆可一碗，名椰酒。东坡诗：『美酒生林不待仪』；此也。「广东志」：『椰心色白，而甘在酒中；大小不一。凡拣椰子，以手摇之，听水声清亮，则心大而甜，其肉厚；水声浊，则否。盖椰心以水而养，无水则无心，往往而是。又有椰油可佐膏火；或云用火炙椰，其油自出，疗齿痛、冻疮极效』。

　　「瀛壖百咏」：张鹭洲诗云：『丹颊无端生酒晕，朱唇那复吐脂香！饥餐饱嚼日百颗，倾尽蛮州金错囊』。

　　「台湾志略」：槟榔树直无枝，高一、二丈；皮类青铜、节似筠竹，叶皆上竖犹如凤羽。临风旖旎，甚可人目。叶脱一片，内现一包；数日包绽，即开花二、三枝，淡黄白色，朵朵连珠，香芬袭人。实附花下，形圆而光，宛若枣形。自孟秋以至孟夏，发生不绝，与椰肉、香藤、蒌根夹灰同啖；惟六、七月始无，台人以熏干者继之。

　　「番社采风图」：槟榔高数丈，花细；实如青果，在叶下干上，攒簇星布。椰树干、叶亦如之，但其实大如瓜，中有瓤味香，白如雪、脆如梨；其液如酒。切实，和槟榔啖之。六、七月熟，可采；番人跳而上，扳援矫捷，名曰「猱采」。

　　「赤嵌集」：波罗蜜状如如来顶，中分十数房，似莲瓣抱生；其色黄，其味甘。房各一实，其色白，煮食似栗。孙元衡诗云：『波罗门下树亭亭，香蜜成房子更馨；解是西来真善果，十方供奉佛头青』。

　　「瀛壖百咏」：张鹭洲诗：『青果菩提绕室馨，金包柑橘丽繁生；更怜斗大波罗蜜，磥砢真同佛髻青』。

　　「赤嵌笔谈」：波罗蜜一名优钵昙。「广东志」：『海南庙中旧有东、西二株，高三、四丈，叶如苹婆而光润。萧梁时，西域达奚司空所植。他所有，皆从此分种。生五、六年至径尺，削去其杪，以银针钉腰，即结实。成实乃花，然常不作花；故佛氏优钵昙花为难得。每树多至数十实，自根而干、而枝条，皆有实，累累疣赘。若不实，则以刀砍树皮，有白乳涌出，凝而不流则实；一砍一实、十砍十实，故一名刀生果。熟以盛夏，大如斗，重至三、四十觔；皮厚有软莿，礧砢如佛头旋螺。肉含纯瓤，间迭如橘柚囊，气甚芳郁。有干、湿苞之分；干苞液者不濡腻，味尤甜。每实有核数百枚，大如枣仁、如栗黄绉；熟可食，能补中益气，悦颜色』。「志」云色绿似如来顶，液粘如漆是已，其子却似橡实。每一子为一房，熟而食之，味似百合；子不可生食。瓤可生食，亦不甚甘美，终不似橘柚气佳也。土人用波罗蜜子煨肉、黄梨煮肺，亦海外奇制。

　　「诸罗县志」：释迦果似波罗蜜而小，种自荷兰。味甘而腻，微酸。夏尽秋初熟，一名番梨。沈光文诗：『称名颇似足夸人，不是中原大谷珍；端为上林栽未得，只应海岛作安身』。

　　「台湾志略」：佛头果，叶类番有榴而长，结实大如拳；熟时自裂，状如蜂房。房房含子，味甘香美；予中有核。又名番荔枝。

　　「赤嵌集」：菠萝通体成章，抱干而生；叶自顶出，森若凤毛。其色淡黄，其味酸甘。孙元衡诗云：『翠叶葳蕤羽翼奇，绛文黄质凤来仪；作甘应似籦笼实，入骨寒香抱一枝』。

　　「台湾志略」：黄梨实生丛心，味甘微酸。叶攒簇参差有如凤毛，其皮鳞起，故又名菠萝。盛以瓷盘，其香满室。

　　「台海采风图」：黄梨叶似蒲而短阔，两旁如锯齿。其实色黄，瓤如鳞甲。形似甜瓜，味甚甘酸，清芳袭人。

　　「赤嵌笔谈」：粤西以波罗蜜为天波罗、黄梨为地波罗。「居易录」谓：『黄梨曰黄来，八月熟可尺许；味尤香甘。其树类蕉，实生节间』。按黄梨长至五、六寸，草木丛生，根下叶似萱，两边似锯齿；顶上叶小，攒簇如鸡帚。谓其树类蕉，非也。

　　「赤嵌集」：香果，花有须、无瓣，白色。实如枇杷，中空有子；鲜青、熟黄，状如蜡丸。

　　孙元衡诗云：『但有繁须开烂熳，曾无轻片见摧残。海天春色谁拘管？封奏东皇蜡一丸』。

　　「赤嵌笔谈」：台地夏无他果，惟番檨、蕉子、黄梨视为珍品。春、夏有菩提果，一名香果；芳馨极似玫瑰，果当以此为第一。

　　「赤嵌集」：羡子俗称番蒜，或作檨。其种云自佛国来。孙元衡诗云：『千章夏木布浓阴，望里累累檨子林；莫当黄柑持抵鹊，来自佛国重如金』。

　　「诸罗县志」：檨种自荷兰。切片以啖，甘如蔗浆而清芬远过之。沈文开「杂记」：食毕弃核于地，当月即生。核中有子或一粒、二粒，如豆之在策。叶新抽杪，红若丹枫；老则变绿。

　　「台海采风图」：番檨大者合抱，高凌云；叶浓，花微白，朵小，有香。结实皮绿肉黄，其气辛热、其味酸甘，入肝补脾。台产也，切片腌久更美，名曰蓬莱酱。

　　「台湾志略」：番檨肉与核粘，味甘色黄。盛夏大熟。

　　「赤嵌笔谈」：檨三种：香檨、木檨、肉檨。香檨差大味香，不多可得；所食者木檨、肉檨。晒干用糖抹蒸，亦可久藏。台人多以鲜檨代蔬，用豆油或盐同食。「字释」无檨字；色味似杏，或是番杏误作檨。

　　「赤嵌笔谈」：檨实大如猪腰子，叶尖长。「居易录」作番蒜：『五月熟。大如苹婆，味甘香多津液。树大而叶圆』。非是。

　　「瀛壖百咏」：檨种自荷兰，树高大可荫。张鹭洲诗云：『参天高树午风清，嘉实累累当暑成；好事久传番「尔雅」，「南方草木」未知名』。

　　「台湾志略」：甘蕉叶与蕉类；中心出花，层层吐瓣，红紫可爱。结实联缀百余颗，两两相对，犹若贯珠；色黄白、味甘，颇似香瓜。

　　「诸罗县志」：甘蕉俗名牙蕉，亦名荆蕉。「南方草木状」：『实随花。每花一阖有十余子，先后相次。子不俱生，花不俱落』。

　　「台海采风图」：牙焦即芭蕉中之一种；不甚高，约长六、七尺。结子每茎百余；始绿、熟则黄，味极甘美。闽、广二省有之，他省亦间有生者。

　　「台海采风图」：蕉果一枝五、六层，每层数十枚排比而生。剖食，味亦甘。「异物志」载：『羊角蕉，子大如手拇指；长而锐，有似羊角者』：此也。「南方草木状」：『蕉子房相连累，甜美；亦可蜜藏。台地村舍后每广植之，四时皆生，藉以获利。性寒；妇人产后，每以蕉果少许置儿口中，谓能清热。

　　「台海采风图」：荔枝，兴化、漳浦产者为上。台地率自海船携来，一日夜可至，味香色犹不变。孙元衡诗云：『颇怪繁星谪软尘，筠笼将出故鲜新。味含仙意空南国，姿近天然是美人。丹罽潜胎珠玓瓅，脂肤满绽玉精神。一时唤起狂奴兴，万事灰心渡海身』。『不受盐欺与蜜侵，骚人新摘自沈吟。轻红照肉白凝齿，芳气袭魂寒沁心。笑后左车生小愠（山谷题「杨妃病齿图」：「多食侧生，损其左车」），望中飞骑更相寻。南杨麤丑北卢拙，回避頳珠出宝林』。范浣浦诗云：『绛罗衫子雪肌肤，一种香甜绝胜酥。消渴液寒青玉髓，脱囊盘走水晶珠。阿环风味差堪拟，卢橘芳名亦少殊。饱啖拚教烟爨绝，不辞人唤作狂奴』。『江家色绿宋家红，曾识端明谱牒中。到此得尝过玉食（东坡荔枝诗：「玉食还莫数」），无劳想象判丹枫（钱牧斋诗：「吴侬难得到闽中，想象生风是捉风；脱略味香单说色，判他红荔是丹枫」。诗才漫说穷骚雅，兴味犹应傲上公。万事灰心殊不恶（谓孙诗），只愁海扬阻筠笼』。

　　「台湾志略」：番石榴，俗名莉子茇。郊野遍生，花白颇香，实稍似榴。虽非嘉品，台人亦食之。味臭且涩，而番社则皆酷尝焉。

　　「台湾志略」：番木爪，直上而无枝，高可二、三丈。叶生枝杪；结实靠干，坠于叶下。或腌或蜜，皆可食。树木去皮腌食，更佳。

　　「赤嵌笔谈」：木瓜树干亭亭，色青如铜。每一枝一叶；叶似草麻，大者尺余。花白色，生杈桠间。瓜凡五棱，无香味，居民用盐渍以充蔬。「诸罗县志」：谓「毛诗」：「投我以木瓜」即此；殊非。按：「果谱」：『木瓜一名楙，一名铁脚梨。树丛，枝、叶俱如铁脚海棠；叶光而厚。春末花开，红色微白。实如小瓜，或似梨稍长；色黄如着粉，津润不水者为木瓜』。此地所产，与内地木瓜绝不类；岂可以称为偶同，遂妄为引据乎。

　　「台海采风图」：番姜，大本。种自荷兰。开花白瓣；绿实尖长，熟时朱红夺目。中有子辛辣，番人带壳啖之。内地名番椒。更有一种结实圆而微尖似柰，种出咬■〈口留〉吧；内地所无也。

　　「赤嵌笔谈」：香橼，初夏即熟。长似木瓜，上下微尖；拌蜡匀檀，较软圆绉稍逊矣。

　　「稗海纪游」：杨梅如豆，桃、李味涩，不足珍。番石榴不种自生，臭不可耐，而味尤甚恶。

　　「府志」：六给谏「谢惠九头柑」诗：『海壖残腊试霜柑，纔挹清香兴已酣。采自千头金颗重，携来九瓣玉浆甘。种传瓯粤原无匹，宴饮华林旧赐三。不是乘槎还行役，殊方佳味那能谙』！

　　庄副使「榕亭和韵」诗：『听莺载酒美双柑，岁暮分遗兴倍酣。红出洞庭微带涩，黄传瓯粤尚输甘。橘中别种瓤余九，海外尝新岁已三。怪底淮南移枳橘，罗浮真味可曾谙』？

　　沈文开「杂记」：番柑种自荷兰；大于番橘，肉酸皮苦。荷兰人夏月饮水，必取此和盐捣作酸浆入之。多树园中，树与橘无异。沈文开诗云：『种出蛮方味作酸，熟来包灿小金丸；假如移向中原去，压雪庭前亦可看』。

　　凡花之属

　　梅、桂（邑所种者惟月桂，来自内地）、仙丹花（或谓之山丹）、美人蕉、交枝莲（藤本。花五瓣，白色；其茎互相萦绕。午开、未谢）、兔丝（一名凌霄。蔓生。色鲜红，朝开、暮谢）、兰（自内地移来。然皆蕙属，非真兰也）、树兰（树高大。有五叶、七叶二种）、鸡爪兰、鹰爪兰（一名油兰）、倒垂兰、玉兰（高华明媚，早春胜赏）、莲花（花色或红或白。叶浮水上，翠厚而泽。结子成房，与内地无异；但台无藕耳）、石榴（有百叶红、白二种。又有单叶结子者）、木槿（俗名水锦）、指甲花（「南方草木状」云：『树高丈许，枝条柔弱。叶如嫩榆，色白。花细碎清香，捣其叶染指甲，同凤仙）、山茶、洋茶（来自日本。种类甚多）、紫荆（先花后叶，自下而上。有朱、碧二种）、芙蓉（百叶而三醉者佳）、佛桑花（其单叶深红者名照殿红）、凤仙花（一名金凤。有红、白、碧等种）、老来娇（一名雁来红。初生鲜色，至老色转鲜红可爱）、绣球花（蔓生。施壁上，一簇数蕊；与内地异）、喷雪（「通志」：名泼雪）、鹿葱（即金簪菜），月下香（叶似鹿葱，花白。夜开，有奇香；昼则敛，故名。又名雪鸳鸯）、昙花、素馨（蔓生，。花白而蕊小，清香异常。又有黄色者，花小，而香亦稍逊）、夹竹桃（树干有节如竹、叶如桃，故名）、丽春花（种来自南国）、长春花（台人名为月花）、唐棣、葵花（又有蜀葵。俗乎一丈红）、莿桐（云南称为鹦哥花）、頳桐花（即龙船花。又名百日红）、班芝花（一作斑支）、水仙花、莲花蕉（似蕉而小。有红、黄二种，四时不绝。子坚黑，或作小念珠）、胭脂花（夏、秋开）、夜合（一名青裳，又名合欢）、贝多罗花（木本。种自西洋）、玉楼春（即百叶黄栀。花白色有香，而不结实）、玉芙蓉、海棠、紫薇（「旧志」树无皮；爪其本，枝叶皆动。「通志」曰「不耐痒花」是也』。世人多以此为紫荆，误矣）、蔷薇、酴醾、金钱花（一名子午花，又名午时梅。「比户录」云：『来自毗户沙图』）、番蝴蝶（树高盈丈。花如蝶，有须，色中红外黄；一茎可数十蕊。四时常开，烂如簇锦）、金丝蝴蝶（花开黄瓣红点，或展舒、或拳曲；有须似蝴蝶趁人之致。「华彝考」；谓之金茎花）、茉莉花（有百叶、单叶二种。又有来自广南者，名番茉莉；蕊大数倍）、月桃（又名虎子花）、含笑花、杜鹃（一名山踯躅）、莺爪花（初开时，青色不香；到晚时，转黄色，香同菠萝。形似鹰爪）、七里香（木本。古云芸香，俗名山柑）、瑞香、番瑞香（蔓生。花微绿，一簇十余蕊，香甚清远。夏月盛开。一名夜来香）、鸡冠花、锦竹（一名洛阳锦。丛生，诸色俱备。又有蕊旁如剪，名曰白剪绒）、铁树花、莿球花（土人谓之消息花。又名牛角花）、菊花（红、碧、黄、紫，种类不一。有迎年菊，开与秋花无异；而更有万寿菊，花黄似菊而耐久，自冬历春鲜芳可爱）、千日红（藤本。红茎，叶似金银而末大且长。花开深红色，形若消息。经久不凋）、蓼花（生水次；人家庭阴亦种之）、山栀子（花黄而香。三、四月盛开。花瓣六出）、桃花（又有名三月浪者，三月始开，更为可人。其本皆自内地移植）、剪春罗（又名翠剪罗）、四英花（藤本。春末开花。瓣尖而白，味亦清馥）。

　　附录

　　「台湾采风图」：扶桑花一名佛桑。「广群芳谱」云：『东海日出处有扶桑树。此花光艳照日，其叶如桑，因以比之；后讹为佛桑，乃木槿别种』。又云：『高四、五公尺，枝叶婆娑，叶深绿色，光而厚。花有红、黄、白三色；红者尤贵，呼为朱槿』。稽含「草木状」云：『扶桑花，深红色，五出；大如蜀葵，重敷柔泽。有蕊一条长如花，叶上缀金屑，日光所烁，疑若焰生。一丛之上，日开数百朵。朝开暮落，自五月始、至冬乃歇。插树即活』。今台地有两种，单叶者深红，与「草木状」所言同；其千叶者，所见有红、黄二色，与「群芳谱」合。范侍御浣浦有二绝句云：『祗是江乡木槿花，千重照殿炫红霞；生来不遇繁霜雪，秾艳经年向客夸』。『桃腮杏脸衬朝霞，那信红颜薄命嗟；两树新妆争睹胜，老夫无月不看花』。

　　「赤嵌集」：孙司马元衡有「扶桑」诗云：『烧空处处佛桑燃，寒暖花魂总放颠（四时常开）。大海东头当晓日，丹山脚下对晴烟。眼明五月朱榴火，泪溅一春红杜鹃。粉白嫩黄相映发，遥情将向洛阳天』。王渔洋先生云：『余使东澳，欲作佛桑诗而未果，祗得二句云：『怀人二月小寒食，照眼一枝红佛桑』。见湘南诗，令我爽然自失』。

　　「台湾采风图」：莿球花，本高数尺，有莿；土人植以为篱。秋、冬闲，黄花如小铃，细攒如绒。每露气晨流，芬香袭人。结子如豆，有荚。其叶秀整相次，根可染红。一名番苏木。

　　「赤嵌集」：消息花，色黄，形如治耳器。孙元衡「九日」诗云：『黄菊难寻处士家，也无枫叶受霜华；海东秋思知多少，为问墙边消息花』？

　　「诸罗志」：莿球花，身多莿，花黄色如菊而小。台谓之消息花。又名牛角花；以其莿相偶如牛角也。

　　「赤嵌集」：莿球花，千层大如菊。孙元衡有诗云：『名花闻道出南荒，亲到南天闻妙香；弟是素馨兄是菊，淡烟如水月如霜』。『隹人小立画廊西，纨扇迎风手自携。雪瓤恐教蝉翼重，缦华应遣凤头低』。『却月盆中向晚芳，瑶台谁与散天香？残魂清尽同禅寂，不觉琼花在枕旁』。

　　「赤嵌笔谈」：茉莉，最易栽植。番茉莉较大，种自东埔寨来。花径寸，百余瓣。早晚街头，有连十余蕊签成一枝、有连数十蕊为一串；买置林杨，殊有妙香。

　　「稗海纪游」：番茉莉一花千瓣，望之似菊。既放，可得三日观，不似内地茉莉暮开、晨落；然香亦稍逊焉。

　　「稗海纪游」：三友花，土称番茉莉；又称番栀子，或称叶上花。孙元衡有诗云：『争迎春色耐秋寒，开向人间岁月宽。嫩蕊淡烟笼木笔（蕊似木笔而小），细香清露滴金盘。绣成翠叶为纹巧（叶有纹如绣），蒂并丛花当友看（一枝必三四朵，若相友云）。日日呼童阶下扫，浓阴恰覆曲栏杆』。

　　「赤嵌集」：铁树花，状如竹丝灯笼；广张千瓣，瓣各一花。孙元衡有诗云：『黑入太阴根干老，翠生凤尾叶横斜；纱笼琐细玲珑雪，道是千花是一花』。

　　「赤嵌集」：午时梅，色红，午开、子落。孙元衡有诗云：『葵叶梅英并可夸，枝枝绛雪受风斜；道人不许先天事，开落庭前子午花』。

　　「府旧志」：张司马若霳「交枝莲」诗：『产自污泥湼不缁，迎风承露号交枝；看他亦解相萦抱，底事依依在水湄』？

　　「赤集集」：金丝蝴蝶花，黄片红点，拳曲多须，似蛱蝶趂人之致。孙元衡有诗云：『流宕春光烂熳枝，翩翩似醉更疑痴，家家一树锦蝴蝶，是梦是花人不知』。

　　「使槎录一：昙花，一枝数十蕊，一蕊长六、七寸。花六出，外紫、内白，颇似莲香；亦有白色者。摘置几席间，经时略不损坏，花蕊仍然开放，是一异种。叶丛生如带，阔五寸许；傍生方筵着花，高五尺许，花色纯紫。法华寺有数本，僧家言是西方小种。孙元衡有诗云：『一丛优钵昙花好，移得西天小本来；日色烟光浮紫气，凌空谁为筑瑶台』？

　　「瀛壖百咏」：昙花，夏开。张鹭洲诗云：『采自猊床象座前，紫霞一片映青莲；优昙不是人间种，色相应归忉利天』。

　　「台海采风图」：昙花，即优钵罗花。草本。种出西域。有紫、白二种。青叶丛生，或一年数花、或数年不花；悬茎包裹，状若荷麻。中攒十八朵，每一日开朵。梵剎多植之，取十八罗汉之义也。范浣浦侍御有诗云：『一茎数朵尽丛生，粉晕檀心画不成。静态雪花堪比洁（其花六出），幽香莲叶与同清（香似莲。已蠲秾艳消尘劫，应散诸天入梵声。传是西方来小种，净因我亦未忘情』。

　　「使槎录」：番绣球，蔓生；叶厚可一钱。花白色，底瓣似通草为之；心微红而坚，明亮如矾。孙元衡有「红绣球」诗云：『玲珑暖玉更施朱，锦绣成团缀几株；绛雪即今零落尽，余枝犹是小珊瑚』。

　　「台湾采风图」：贝多罗花，木本。种自西洋。叶似枇杷，梵僧用以写经。枝皆三叉，花瓣六出，香似栀子。台人但称为番花，不知为贝多罗也。范浣浦侍御有诗云：『已兼蝶粉与蜂黄，更裹依微紫绛囊（花外微紫，内色白，近心甚黄）。叶似款冬棱较健（叶大而厚），花开盛夏气微香。一丛蓓蕾盈枝发，半卷婀娜小瓣长。可是贝多真色相？闲书梵字午风凉』。

　　「瀛壖百咏」：张鹭洲「贝多罗花」诗云：『奇英六出干三叉，檐卜香中嗅露华；曾识僧龛写红叶，而今始见贝多花」。

　　『使槎录』：班支花，一作班枝；以枝上多苔文成鳞甲也。较茶花尤大，色深黄；蓓蕾坚厚，结实如棉。陈观察子京云：『即系木棉。粤西花更大，色红；为稍异耳』。

　　「台湾志略」：树兰，树高大；花细碎如黍米，色黄。一年数开。种出暹罗者为暹兰。

　　「使槎录」：木兰，花如粟，淡黄；芳似珠兰。本大者围数尺，名树兰。孙元衡有诗云：『清芬殊绝世，不与众芳同。香溢珠兰畹，黄先月桂丛。交枝深照席，一夏两温风。天意特相赠，怜余大海东』。

　　「婆娑洋集」：台之草木，土人多以臆名之。如梨子茇，檨子之属，或无其解、或并无其字。而士大夫之自中土至者，又率先存一索隐志怪之心，不深察物之情状，雅意附会，真若琪树之花可接而若木之枝可攀也。余阅「使槎录」载：『木兰花如粟，淡黄，芳似珠兰，亦名树兰』。考「群芳谱」：「木兰一名木莲，一名黄心，其香如兰，其状如莲。白氏「长庆集」云：「木兰身如青杨，有白纹，叶如桂而厚大，无脊。花似辛夷，内白外紫」』。则与「使槎录」所云「花如粟，淡黄」者迥异矣。盖树兰又一种。余所见者，花细碎如黍米，正与「使槎录」同；而不得谓之木兰也。及「使槎录」载贝多罗花云：『大如酒杯，瓣皆左纽，白色；近蕊则黄』。「采风图」考云：『花外微紫，内白，近心甚黄。土人但称为番花，不知为贝多罗也』。考「拾遗记」：『贝多叶长一尺五、六寸，阔五寸；形如琵琶而厚大』。「寰宇志」：『贝多结实如椰子』。今所见番花，叶酷似琵琶；其长与阔皆不及「拾遗记」之半；且有花无实，其非贝多明甚。而所云花大如酒杯，则木兰似之辛夷也；所云外微紫内白，则木兰之内白外紫也。余细察其干有斑痕如眼，则木兰之如青杨有白纹也；试截其枝中有黄晕，则木兰之一名黄心也。至叶如桂而厚大，则更无可疑矣。然则树兰非木兰也、番花非贝多也。既真知其为木兰矣，不可不纪之以歌：『诗人赋物善言理，不似庭前格竹子；当知多识即是学，废目任耳非为美。我来蓬瀛大海东，探奇直欲穷苍穹；周诹询度百不厌，肯教过眼烟云空？采辑「郡志」二十卷，遗书掇拾行将遍；犹惭臆断恐失真，订误考疑敢云倦！贝多罗花诗已讹，琵琶形似终如何？就中无实难伪托，佛经欲写空槎那。因阅「长庆」忽顿悟，辛夷恍与木兰遇。内白外紫状如莲，点点青杨虫食蠹。昔人几度上芳舟，不识征帆逐远游。今日模糊纔认得，新翻乐府却风流（词有「木兰花慢」）』。

　　「台湾志略」：鸡爪兰，亦名赛兰，如金粟。开于夏、秋之间。王敬美曰：『赛兰蔓生、树兰木本，其香皆与兰同』。

　　「使槎录」：鹰爪兰，一名油兰花。似兰无心，香味滞腻，嗅之令人作恶。结子如枣，一丛二十余枚，攒簇如桃，名鹰爪桃。

　　「台海采风图」：鹰爪兰，蔓生。叶似桂花；瓣或五、六、八、九不等，有两层，以下承补上之缺处。香味甚浓郁。子如青果，数十枚相迭相比。成圃入土种之，暹久始发芽。折其枝插地，亦可活。

　　「台海采风图」：水仙花，岁底盛开。一本五、六茎，一茎可十余蕊，鲜芳绝论。广东市上标写「台湾水仙花头」，其实非台产也，皆海船自漳州及苏州转售者。苏州种，不及漳州肥大。范浣浦有诗云：『霓裳翠袖剪吴绫，烟雾轻笼弱不胜。绰有风神凌海峤，怜他冷艳斵春水。银盘皎洁还疑雪，金醆娇娆好试灯。拟与梅花同配食，水仙王殿最相应』。

　　「府旧志」：六给练居鲁「水仙花」诗：『凌波仙子世同称，琼岛芳姿未敢凭。香与春风相应接，神将秋水共清澄。玻璃案上金千点，玳瑁筵前玉几层！不许纤尘侵皓素，檀心夜月一壶冰』。

　　「台海采风图」：美人蕉，花红、黄二种；红者尤鲜芳可爱，四时不绝。有高丈余者。子坚黑，或作小念珠。孙元衡有「黄美人蕉」诗云：『美人名自香山赠，珍重丛生琥珀芽；纔省汉家宫样好，淡烟斜月见新花』。

　　「台海采风图」：蕉有芭蕉、金蕉。芭蕉不结子。金蕉花如莲，色紫不鲜；每花结子一梳，名蕉果。

　　「赤嵌集」：月下香，叶似鹿葱。其花白，夜有奇香；昼则敛。孙元衡有诗云：『夜引清芬暗里来，素花隐约傍莓苔；贪迎月露飘香满，更领蟾蜍死魄开』。

　　「赤嵌集」：迎年菊，与秋花无异。惟紫色一种，开历冬、春，故曰迎年。孙元衡有诗云：『寒花老圃结绸缪，翠扇金茎紫焰浮：酒借朱萸迎柏叶，诗将秋思赴春愁』。

　　「瀛壖百咏」：张鹭洲侍御有诗云：『少寒多燠不霜天，木叶长青花久妍；真个四时皆是夏，荷花过腊菊迎年』。

　　「赤嵌笔谈」：台地少寒多燠，花开无节；惟菊至冬乃盛，开至二月。苏子瞻在海南，以十一月之望与客泛菊，作重九会；有云：『岭南地暖，百卉造作无时，而菊独后开。考其理，菊性介烈，不与百卉并盛衰也』。

　　「婆娑洋集」：范浣浦有「元旦后四日，庄副使斋头见菊花」诗云：『迎年何事更争新？怪底真成海外春。花历三时如热客，蓂开五落俨浮尘。幽姿岂必夸颜色，艳景难教信隐沦。输与寒梅仍应候，孤芳不肯早呈身』。

　　「广群芳谱」：莿桐，叶如梧桐。其花附干而生，侧敷如掌，形若金凤。枝干有莿，花色深红。稽含「草木状」云：『九真有莿桐，布叶繁密。三月开花，赤色照映。三、五房凋，则三、五房复发』。陈翥「桐谱」云：莿桐生山谷中，文理细紧，而性喜折裂。体有巨莿如欓树，其实如枫』。

　　「台海采风图」：土人相传：辛丑之变，莿桐无一着花。

　　「广群芳谱」：頳桐，身青，叶圆大而长，高三、四尺，便有花；成朵而繁，红色如火，为夏秋荣观。

　　「南方草木状」：頳桐，自初夏生至秋，盖草也。叶如桐，其花连枝，萼皆深红色，俗呼贞桐花。

　　「台海采风图」：頳桐，本高不盈丈。叶似桐花，红如火，一穗数十朵；五月开最盛。土人于竞渡时，必采数枝供瓶案；故俗又名龙船花。开至九月方止。结子色蓝，子老而花瓣尚未凋。

　　「府旧志」：六给练居鲁有「頳桐花」诗：『枝柔叶厚碧痕浓，色艳还看花发重。朱萼临风迷紫蝶，丹须和露抱黄蜂。剪残红锦枝头见，敲碎瑚珊月下逢。好是年年夸竞渡，鲜妍如火映鱼龙』。

　　「台湾志略」：含笑花，五瓣，淡黄色。鹰爪花，青色，形如鹰爪；与含笑花俱香同菠萝。

　　「台海采风图」：仙丹花，色红；一朵包百蕊，似绣球花，无香。自四月开，至八月烂熳如霞彩。种自粤东潮州之仙丹山；世传昔有黄氏女经过，遗落鬓插红瓣，后满山皆发此花，故名。

　　「台湾志略」：献岁菊，立春始开；其性尤殊凡菊。

　　「台湾采风图」：七里香，木本。一名山柑花。丛生如柑，叶似珠兰。花五瓣色白，香气浓郁可越数十武。六月结实大如豆，末尖先绿而后红，一枝排比数十如排珠。能辟烟瘴；所种之地蝇蚋不生。台产也。

　　「府旧志」：六给练居鲁「七里香」诗：『雪魄水姿淡淡妆，送春时节弄芬芳。着花仍止三回笑，惹袖犹余半日香。竟使青蝇垂翅避，不教昏瘴逐风狂。灵均莫漫悲兰，正色宜令幽谷藏』。

　　「婆娑洋集」：范浣浦有「七里香诗」：『翠盖团团密叶藏，繁花如雪殢幽芳。分明天上三珠树，散作人间七里香。丹桂婆娑犹入俗，绣球攒簇太郎当。何如琼岛嫣然秀，采掇还传辟瘴方』。

　　「婆娑洋集」：考「广群芳谱」：『山矾一名玚花，一名春桂，一名七里香』。按「高斋诗话」云：唐人题「唐昌观玉蕊花」诗云：『一树珑松玉刻成，飘廊点地色轻轻』。今玚花，即玉蕊花也。「春明退朝录」云：『琼花一名玉蕊，蔡宽夫诗话云：「玉蕊，即杨州后土祠琼花』。

　　由三家之言推之，似山矾即琼花矣。故郑兴裔有「琼花辨」、周必大有「玉蕊辨证」，几若聚讼。即七里香之果为山矾，亦微与「木草」异。要之，皆不必有意牵合也。因宴花下，为赋六绝句『唐昌玉蕊无踪迹，后土琼花再难见；官阁独余春桂影，婆娑长得月中看』。小叶荼蘼一丈余，花开五出袭琼琚；生怜青琐无消息，难觅吹箫紫凤车』。『瑶台原不在人间，素艳何来绿玉鬟？长见蕊珠宫里雪，口缘地迎补陀山』。『聚仙也合依稀似，玉质秾香总不同。欲向通明上封事，弹文先斥妒花风』。『幸留七里香名在，认取山矾为写真；寄语世人休聚讼，冰姿原不藉前尘』。『瀛壖合是洞仙家，宴赏贪看玉树花；赋罢新诗消受得，春风何处七香车』？

　　沈文开「杂记」：素馨，台产；藤与花、叶颇相似，多在各社竹丛中或树下阴密处。藤蔓竹木，花洁白如雪；二、三月间开，香气清幽飞越，色不变黄。四月而歇，不似广、闽所植每月常开也。

　　「诸罗县志」：月桃，叶似莲蕉。花黄白色，倒垂，香而浊；一茎可数十蕊。台产，五月始开。端午日取其叶以为角黍，摘花插小儿髻上，又名虎子花。

　　「瀛壖百咏」：莲蕉花出蕉心，状如荷，鲜芳可爱，经月不谢。张鹭洲诗云：『亭亭清影绿天居，扇暑招凉好读书。怪底弹文出修竹，美人颜色胜芙蕖』。

　　「台海采风图」：莲蕉似美人蕉，而花之大数倍，绝如莲。其花从叶中抽出，无茎。花之杪微绿，似叶云。粤中有之。范浣浦有二绝句云：『奇花多变态，颜色红于火；风物类海南，不似莺花妥』。『已长叶中花，更生花上叶；我欲剥蕉心，酒痕暎双颊』。

　　凡木之属

　　松（大者合抱成林）、柏（亦自内地移来）、桧、樟（即豫章。有红、粉二色，液可为脑）、桐、楠（美材也。性坚理细，为香楠，一岁东荣西枯，一岁西荣东枯）、猴栗（木性甚坚，可为栋梁）、百日青（俗名土杉。虽枯而色尚青）、赤杉（大十余把，色红理润）、杨柳（大者为杨，垂者为柳）、赤鳞（赤色，皮有鳞。质坚，入土难朽。大者可为车心）、榕、枫（脂可为香入药）、椿（叶初生可噉，春摘食之）、白树（树高大而干直，颇美观；但易朽）、铁树（干、叶皆紫黑色）、桑（少产）、水松（性好近水）、茄藤树（生海边。可为薪；皮红可染网）、红茄（质红木劲）、九芎（一名九荆。村落茅屋用以竖柱，人土不朽）、加冬（树如冬青）、黄目树（结实形如枇杷，色黄、皮皱，用以澣衣，功用皂角）、象齿（木坚而直，白文如象齿）、梾（木理细腻，可用雕板）、荆（有五叶、七叶。俗名埔姜）、鸟桕（不多产）、山荔（树似荔，无花实）、埔柿（树似柿，无花实）、朴仔树（树如苦苓。叶晒干，用擦锡器、犀角、象牙等物）、鹿仔树（即楮也。以其叶为鹿所嗜，因名之）、乌栽（皮带黑，中白。大而无用，只供薪樵）、椶（即栟櫊）、番豆（大至合抱，高数丈。结子如豆荚）、苦苓树（皮可为香）、栋（叶似槐而尖）、藜（高八、九尺。则取以为杖，韧而轻，则藜杖也）、娑罗树、萧朗、桄榔、槺榔（直生无旁枝，叶多莿。能开花结实）、交标（似九芎、茅屋用以为柱，入土不朽）、馒头果、大叶树、绿珊瑚（亦名绿玉树。「旧志」作万年青。种本吕宋）、土沈香（其根香）、水漆（生海泥中）、咬人狗（其木甚松，手搯之便碎）、菻荼（一作林投）、番花树（树高大，叶如枇杷而厚）、相思（质黑木坚，檀板用之）、火烘树（有枝无叶，多莿。其汁有毒，疑即水漆也。按「旧志」有莿桐，见「花部」，破故子树，见「蔬部」）。

　　附录

　　「瀛壖百咏」：绿珊瑚，亦名绿玉树。多桠枝而无花。叶光润，雅与名称。种自吕宋来。张鹭洲诗云：『一种可人篱落下，家家齐插绿珊瑚；想从海底搜罗日，长就苔痕润不枯』。

　　「台湾志略」：桄榔，挺然直干。花落生叶，质坚多文，可制为器。

　　「诸罗县志」：桄榔，树似栟櫊，皮中有屑如面。木性如竹，紫黑色，有纹理。

　　「稗海纪进」：楠木始生，已具全体，裂土而出。两叶始蘖，已大十围；岁久则坚，终不加大：盖与竹笋同一理也。

　　「赤嵌笔谈」：萧朗木，大者数围。性极坚重，入土千年不朽。然在深山中，野番盘踞，人不能取；洪水漂出，伪郑取以为棺，实美材也。

　　「赤嵌笔谈」：南路打鼓山有香木，色类沈香，味较檀尤烈；不知何香，土人亦不知贵。传说昔年有苏州客商能辨之，载数十担去；后有官某，作为香杖。今所存者，零星碎木；有为扇器者。

　　「台海采风图」：土沈香树，开花五瓣，白色。结子黄，如豆大，其根香。

　　「使槎录」：婆罗树，中空，四围折迭成圆形；尤异：花纹纠结盘屈如古木状。用贮管城，因其材也。

　　「使槎录」：内山林木丛杂，多不可辨。樵子采伐鬻于市，每多坚质；紫色灶烟，间有香气拂拂。若为器物，必系精良；徒供爨下之用，实可惜。倘得匠氏区别，则异材不致终老无闻，斯亦山木之幸也。

　　「使槎录」：番树大如槐，枝干离奇，或似卧松。红实如槐角；皮红时绽裂，肉白可食，名曰莿豆，一名番豆。

　　「诸罗县志」：水漆，柯叶彷佛莿桐；皮有粘液，着肤则肿。取以为篱，多生枝叶。

　　「台海采风图」：馒头果，树干似梧桐，但不直耸。有旁枝，一枝数叶如芙蓉。三、四月开小绿花，悬穗三、四十朵相比。

　　「台海采风图」：咬人狗，其木甚松，手搯之便长条迸起；可为火具。高丈余。叶长大似烟叶，有毛莿；莿人入毛孔甚痒，搔之发红肿，痛一昼夜方止。

　　「台海采风图」：林投树，干直，皮似栟櫊。其里骨极坚，花纹班驳；可作箸并檀板或月琴、三弦等乐器。心空，从根结棕丝，直贯至顶。叶青而长，两旁皆莿。花似芦荻，结实如菠萝；熟后深黄，擘开颗颗如金铃。众番以线串贯缠额上为饰，并啖之。其在花时，则摘其花以盘髻。

　　「台湾志略」：林荼树，高至丈余。结实类波罗蜜，不堪食。种之园边，卫宅之功，等于莿竹。

　　凡竹之属

　　莿竹（丛生，高四、五丈。茅屋取以为梁柱。诸凡器物所资，其用甚广）、长枝竹（一名鲎脚绿。制造椅桌、橱床，皆资其用。或云：与鲎脚绿实两种）、凤尾竹（俗名观音竹）、麻竹（比鲎脚绿尤大，而质不坚韧）、空涵竹（产山中。高二丈许，围二、三寸，无旁枝。草屋用以为桷）、桂竹（茎赤、叶细，约高四、五尺）、石竹（如长枝而差小；中较坚，不似诸竹虚心）、金丝竹（一名箭竹。大如小指。最坚值，土番用以为箭）、珠篱竹（高丈许，如指大。用以编篱）、七弦竹、人面竹、芦竹（似黍。生水涯湿处）、椶竹（皮似椶而节密）。

　　附录

　　「赤嵌笔谈」，竹亦可为器用；但质薄劣，蛀虫易生，不能经久。遍处皆竹，数十竿为一丛，远望若柳，绝无萧疏之致。

　　「台海采风图」：莿竹，番竹种也。大者数围，叶繁干密，有莿似莺爪，殊坚利；惟台有之，土人多环植屋外以御盗。今城四周遍栽之。

　　「台海采风图」：观音竹，枝弱叶小。蓻植盆中，亦可供玩。七弦竹，干白，有青线纹五、六、七条；叶与竹同。

　　「诸罗县志」：人面竹，高四、五尺。「华彝考」：『节密而凸，宛如人面，故名』。「通志」：『一名佛眼，可供玩赏』。

　　凡药之属

　　天门冬（「山海经」所谓冬）、麦门■〈艹舋〉冬（「尔雅翼」曰：『叶似■〈艹韭〉，四时不凋。有须作连珠形，似穬麦。一名禹余粮』）、土茯苓（赤者俗呼山尾薯）、鹿茸、麋茸（鹿之大者。鹿茸补阳，麋茸补阴）、鹿角胶、鹿角霜（胶之粗者为霜，功亚于胶）、海螵蛸、穿山甲（即鲮鲤甲）、桕菰（小儿口痛，煎水洗愈）、菻荼菰（有红、白二色，痢疾红者用红，白者用白）、三奈（类姜，味辛）、枸杞子（叶嫩时可为菜。实为地仙子，根为地骨皮）、香附（即莎草根）、穿山龙、木通、薏苡（台产甚多，较内地粒差小）、白扁豆、蛇草（蛇伤，煎服之多愈）、金银花（花黄、白相对，一名鸳鸯。治毒最效）、水烛（生水中，形如烛，故名），艾（有大、小二种）、益母草、木贼草（一名接骨筒）、蒲公英（一名地丁香）、薄荷、豨签草（去风）、泽兰（散血）、菖蒲（能益心智）、班节相思（类薄荷而上）、白鸡冠（治血崩）、栀子（一名越桃）、苍耳子（土名羊带来）、萆麻子（辟邪风）、木鳖子（实似括蒌而大，俗呼搏破碗子）、急性子（即凤仙花子）、草果、蝉蜕、车前子（即芣苜）、风藤（状与他藤异，似木通。出下淡水。浸酒服之，可已风疾）、山苦瓜（治脚肿）、白蒺藜、石决明（土名羊角豆）、通草（「旧志」作土瓜。性利水，兼通乳窍。染以采色制花，鲜明可爱）、樟脑、紫苏（叶下紫色而气香）、天南星（俗名天署）、金锁匙（治疳）、磱碡草、龙舌黄、羊甘草（俱治）、黄金子、正埔姜、含铃草、鸡骨黄（土名撮鼻草）、龙船花头（俱去风、解热）、乌甜叶（一名对面乌。止血）、宜梧草、撮鼻草（俱治风）、鸭嘴黄（一名定经草。可以调经）、千里光（治目）、马鞭草、猪母菜（一名马齿菜）、羊角草、竹仔草（俱治疗毒）、九层塔、珠仔草、金不换（俱治跌打损伤）、万年松（治腹痛）、山桔梖（一名苎麻根）、叶下红、番薏茹（一名番苦苓，一名心痛草）、鹿肚草（治噎嗝）、醎酸草、遍地锦、炮仔草（俱治咽喉）、鼠尾黄、地扫草、龙树草（俱治疔毒）、山芙蓉、鸡角莿、束血草、马鞍藤、鲎壳莿（俱治廱）、纱帽翅、蚶壳草（治■〈疒少〉）、蝇翅草（治虚肿）、水镜草（治痔漏）、三脚虎草、三脚鳖草（治瘰疬）、无根草、茅根（俱通淋、利水）、莿荇草（治疡）、犁壁草（治臁疮）、马尾丝、蒲盐草（治蛇伤）。

　　附录

　　「赤嵌笔谈」：台地药品，从前各志所不载者，如含铃草、茶匙黄、虎咬黄、龙鳞草、四时春、马蹄香（一名一枝香）、金剑草，治；姜蔚子、龙船花、鱼签草、苦麻草，去风、解热；相仔草、半天飞，凉血；鸡卵藤、万年薯，治疯；龙芽草、竹仔草、天青莱、大枫草、三艾刀、鲫鱼胆草、牛顿草、山苦瓜、牛角莿、山葛藤、颇仔叶、山麻草、干日青、山四英、马鞍草、过江龙、槟包藤、猪母菜、羊角豆、姑婆草，疗毒；白埔姜，止痛；蔡板草（一名九层增）、山蜈蚣、小营莿、山茄报、碎米黄、治跌打损伤；赤血草、茄冬叶、猫公莿、山尾蝶、天仙茄，治咽喉；叶下红（一名马蹄黄、一名消息草）、山埔银、鹿角英、地草、午时草、真珠黄、山东枋、白花草，治疔■〈疒毒〉；龙吐珠、虎婆莿、漫桃花、千里急、铁马鞭、倒地柃、和尚藤、金丝五爪龙、鸡柔草、瓜子草、荔枝草、田乌草、毛将军、田薯草、五宅茄、羊相卓、不求人、虱鬓草、铙钹草，治廱；山素英，治疥；苦仔草，治痘；咬人狗、虎尾仑，治瘰疬；茑松叶、过沟菜、冷饭藤、山荖叶、虫草，治溃烂；猪腰草、治阴症。有异名者，苎麻根名山桔梖、柑核名仙柑子、山药名淮山、木槿名水锦。

　　「台海采风图」：纱帽翅，一茎数十花，色黄。叶可治癣。

　　「台海采风图」：番薏茹，能治心气痛。种出荷兰。叶嫩以云板，曝干则香；结子青赤色。

　　「台湾志略」：马尾丝，草属；叶细而长，花红而小。其根如荔枝核，黄色，多细丝如发。不拘鲜、干，皆可治蛇、蜂诸毒。

　　「台海采风图」：叶下红草，干红花圆，小如白绒。叶外青、内红，治损伤。

　　凡草之属

　　仙草（高五、六尺。晒干可以茶，能解暑毒；煮烂绞汁、去渣，和粉浆再煮，虽三伏成冻）、鼠曲（叶似马齿苋。上有白毛黄花。可合■〈米祭〉为粿）、仙人掌（形似人掌，故名。可治疡痔、风湿）、白曲草（可制曲酿酒）、虎耳草（八芳草之一）、乳草（生附地。枝红，叶背微红。妇人少乳者，和肉煮食之，能通乳窍）、含羞草（高三、四寸）、藻（「尔雅翼」曰：『根生水底、叶敷水上，不似小浮萍之无根而漂浮也』）、萍、蒲、苹（亦藻属。生水涯）、齿草（枝叶高尺许。番人取其枝擦齿，久之皆黑，故名）、茅（有金丝茅、大头茅。乡人取以盖屋）、菅、莿苋（似苋菜，而叶尖小，多芒莿。烧灰沃水，可渍米为粽）、茜草（番用以染兽尾）、芒（叶似茅。可为寻）、浮留藤（一名荖藤。台人纳币，则取叶盈百，束以红丝为礼）、龙舌草（俗名芦荟）、红毛茶、姜黄（丛生。叶如月桃，其根如姜，取以染绘）、七弦草（丛生如稻秧。其朵如兰，有直纹似弦，限界分明，白与绿间。至冬，则白或变红。土人莳之以供盆玩）、凤尾草（即贯众）、金丝藤（蔓生）、风草。

　　附录

　　「台湾志略」：风草，土番识之。此草春生无节，则经年无台风。生一节，即台一次；二节二次、多节多次，甚为奇验。

　　「台海采风图」：荖叶，蔓生。叶如田薯；枝柔而长，延绕十余丈。花类僵蚕，绿色味辛。根为荖藤，色粉红；取切片，夹槟榔食之甚香。花叶和食，根、叶、花味各别。

　　「赤嵌集」：羞草，叶生细齿，抓之则垂，如含羞状，故名。孙元衡有诗曰：『草木多情似有之，叶憎人触避人嗤；也知指佞曾无补，试问含羞却为谁』？

　　「台湾志略」：龙舌草，长径尺许，厚半寸。中有稠汁，闺中取以润发，实擅膏沐之长。

　　「台湾志略」：红毛茶，乃草属；黄花五瓣。叶如瓜子，亦五瓣。其根如藤，刨取晒干，或遇有时气不快，熬茶饮之即愈。

　　「诸罗志」：浮留藤，即蒟。「说文」：『蒟，蔓生。子如桑椹，苗为浮留藤。左思「蜀都赋」所谓蒟酱，取其子为之』。粤人夹槟榔用叶；台人憎其辣，独用藤。俗名荖藤。产内山，近出萧垄社者最佳。削皮脆如蔗。子如松蕤初吐，俗号荖花；横切小片，文白点点如梅花，更香烈。类云南芦子。按「荖」，「正韵」无此字；或作「蒌」，亦非。

　　凡羽之属

　　鹅、鸡（有钓斗、暹莿数种）、鸭（台地甚多。又有番鸭而大，毛有小采，嘴脚朱色，髻类鹅；肉粗、味减。来自外洋。又有卢鸭、■〈此鸟〉鸭、交番鸭而生者）、鸽、雉、鸳鸯、鸡■〈氵束鸟〉（俗呼锦鸳鸯）、翡翠（古谓之鹬，俗呼钓鱼翁）、白鹇、鹭、凫（似鸭而小）、鸥、黄鹂（即黄鸟）、布谷（俗谓催耕鸟）、燕、画眉（与内地等，但眉无白者）、四眉鸟（略如画眉，眉有二白纹）、鸠（种类不一：有斑鸠，色青黑，与内地微异。有火鸠，项下色赤。有金鸠，身绿，嘴与足皆红；惟淡水出。又有白鸠、绿鸠，详见「附录」中）、鹡鸰（飞则鸣、行则摇）、鹰、鹞（「通志」曰：『大如鹰，苍黑色，尾稍短；善击）、雀、荜雀（似雀而小，紫色。唧唧善吟，置笼中能自去来）、番荜（类鹡鸰）、海鸡母（黑色，脚绿，比鸡较大；宿海屿中，故名。骨脆，而味甚美）、海鹅（俗名南方戆，又名海埭鹅。常于海滨猎鱼。其翎可为箭羽）、白头翁（似雀而大，头有白点）、鸟骛（别名海八哥，惊鸟也）、鸢（俗名厉翼，鸱属也。「禽经」曰：『朝鸢鸣，则大风』）乌鸦（「尔雅」曰：『纯乌而反哺者谓之慈乌，腹白不及哺者谓鸦」、鹳、赤鹳（俗呼食蛇鸟）、伯劳、鹦鹆（断其舌尖，畜久能为人言）、长尾三娘（一名练雀）、鸬鹚、竹鸡（状如雌雉，尾短。一名越鸟）、鹪鹩（即「诗」所谓桃虫。「通志」谓之鹪鴱一名韈雀』。一名巧妇。土番出草，闻其声则返）、鸺鹠（即鸱鸮）、鬼车（俗名九头乌）、彩囊（似鸡而小，顶上有五彩囊）、五鸣鸡（大如鹌鹑，项白。每漏下一鼓，则一鸣）、鹌鹑（窜伏浅草，随地而安）、雷舞（苍赤色。闻雷则舞）、倒挂鸟（似鹦鹅而小）、鹦鹉、甘蔗鸟（类鹦鹉）、厝头鸟（紫黑色。多宿厝头）、芒丹鸟（似荜雀。形小，黄色）、烟春（羽赤、尾短。善斗）、火鸡（出儡傀山。食火炭）。

　　附录

　　「台海采风图」：长尾三娘，朱喙、翠翼、褐脊，彩耀相间。尾长盈尺，台人因而名之。或呼为娃鸟。「旧志」疑即所谓青鹇也。

　　「使槎录」：白鸠，每当风雨，舞翅盘旋，霜衣雪襟，可为近玩。或呼为洋鸽，云自咬■〈口留〉吧来者。初开台时，一双不下二十金；近饲养将雏者多，价不及十分之一。

　　「台湾志略」：白鸠，能知气候；每交一时，即连鸣数声。

　　「台湾志略」：绿鸠，绀嘴碧毛，艳深鹦鹉，惟不善鸣，逊白鸠。

　　「使槎录」：海八哥，黑身、红顶、绿足。一名田鸡。乌须，騺鸟也；能搏击羽族。长尾，黑色。时集于田间牛背上。

　　「台海采风图」：乌鹙，似八哥，而通体皆黑。啄如锥，尾长，飞最疾。鸣如黄莺，善作百鸟声；夜则随更递唤。能搏鹰鹯；遇诸恶鸟飞空中，则窜啄其胸胁。鹰鹯飞较迟，爪不能及，负痛飞鸣而去。宿处恶鸟不敢近。

　　「诸罗志」：番荜，形如燕。背淡黑色，腹下色黄；尾长。飞则鸣、行则摇，类鹡鸰。

　　「台海采风图」：■〈赤鸟〉鹳，俗呼食蛇鸟。状如鹤略小而短尾，周身毛羽淡红色。专食蛇虺。知探蛇穴，以嘴啄洞口，令自出；或口衔而飞空中，头尾皆动。

　　「台海采风图」：倒挂鸟，似鹦鹉而小。翎羽鲜明，红绿相间，缘枝循行。啄如钓，足短、爪长。性好倒挂，夜睡亦然。种出东洋、吕宋。

　　凡毛之属

　　牛（「通志」云：『黄牛角缩而短悍，水牛丰硕而重迟』）、马（「诸罗志」：『本从内地来，近亦有牝而生者）、骡、驴、羊（黑者多）、山羊、猪、狗（有数种）、獐（似鹿而小。性悍善■〈抛，代扌〉）、麂（獐类也。有角而短细）、鹿、麋（鹿之大者）、猴、兔、艾叶豹（稍大于犬，无害。人或名獐虎）、獭（水居，杀鱼。毛黑而润）、猫（有花、黑、白等种，生琅峤者佳。别有玉白猫，面有白绞）、山猪（野彘也）、番猪（毛黄色）、鼠、山鼠（「通志」：『名山■〈犭军〉。土人捕获，以蔗梗填腹，去毛炙黄合猪肉煮食，味香美』）、山猫（取其毛以束笔，微短而软）、熊（种类不一）、竹■〈鼠留〉（一名菅■〈犭豪〉）。

　　附录

　　「台海采风图」：台湾多野牛，千百为群。欲取之，先置木城四面，一面开门，驱之急则皆入；入扃则闭而饥饿之，然后徐施羁靮，豢之刍豆，与家牛无异矣。

　　「使槎录」：台山无虎，故鹿最繁。昔年，近山皆为土番鹿场；今则汉人垦种，极目良田，遂多于内山捕猎。角尾单弱，绝不似东关之濯濯。角百对，只可煎胶二十余斤。鹿虽多，街市求一脔不得。春、冬时，社番截成方块，重可斤余，皆用盐渍；运置府治，色黑味变，不堪下箸，而值亦不轻。

　　「稗海纪游」：鹿以角纪年；凡角一岐为一年，犹马之纪岁以齿也。番人世世射鹿为生，未见七岐以上者。向谓鹿仙兽多寿，又谓五百岁而白、千岁而元，特妄言耳。竹堑番社得小鹿，通体纯白，角纔两岐；要不过偶然毛色之异耳，书固未足尽信也。鹿生三岁始角；角生一岁解，犹人之毁齿也。解后再角，即终身不复解。每岁止增一岐耳。

　　「稗海纪游」：牝鹿以四月乳，未乳极肥。腹中胎鹿，皮毛鲜泽，文采可爱。又牝鹿既乳，祖小鹿长，则避之他山；虑小鹿之淫之也。兽之不乱伦者，惟马；牡马误烝则自死；牝鹿自远以避。

　　「稗海纪游」：熊之类不一：有猪熊、狗熊、马熊、人熊之异，各肖其形。诸熊毛劲而鬣又厚密，矢镞不能入。蹄有利爪，能缘木升高，蹲于树巅；或穴地而处。人计以取之，无生致者。腹中多脂可啖。掌为八珍之一，脍炙人口；然不易熟。庖人取其汁，烹他物为羹，助其鲜美；一掌可供数十烹。若为屠门之嚼，贻笑知味矣。

　　「稗海纪游」：山猪，盖野彘也。两耳与尾略小，毛鬣苍色，稍别。大者如牛，巨牙出唇外，击木可断，力能拒虎；怒则以牙伤人，辄折胁穿腹。行疾如风，猎者不敢射。又有豪猪，别是一种。箭如猬毛，行则有声；虽能射人，不出寻丈外。

　　凡鳞之属

　　鲤、涂魠（「旧志」作泥■〈鱼卖〉。形类马鲛而大，重者二十余斤。无鳞，味甚美。自十月至清明多有）、乌鱼（各港俱有。冬至前出大海散子，味甚甘；后引子归原港，日回头乌，则瘦而味稍逊。子成片，下盐晒干，味更佳。过冬则罕见。即「本草」之鲻鱼也）、鲳（有黑、白二种，海错珍味），马鲛、鳓鱼（与鲥鱼相似。色白多骨，而味极清）、鳗鱼（有雄无雌，以影鳗鳢生子。别有一种芦鳗，身花红色，长四、五尺，重二、三十斤，常于夜间登陆食芦笋；渔人迹其往来之路，以智取之。肉细、味佳）、扁鱼（形似贴沙而薄。晒干羹，鲜食亦佳。一名涂剃）、白带、鲈、■〈鱼午〉鱼、鮸鱼（即■〈鱼敏〉鱼。状似鲈而大，肉粗，重至二十余斤）、鲫鱼（所在泽池皆有之）、草鱼、■〈鱼贡〉仔（小，无鳞）、贴沙（上紫下白，有细鳞。即比目鱼）、银鱼、鳝鱼（一名■〈鱼单〉）、虎鱼（状如虎头，巨口无鳞，长不满尺。嫩而美）、魟鱼（鱼形圆如扇，无鳞，色黑；紫口，在腹中；尾长于身。有黄魟，大而肉粗；有燕魟，小而肉润）、泥鱛（俗谓之鳅鱼）、金鱼、斗鱼（长二、三寸，有花文，红、绿相间，鲜红有黄点。善斗，呼为丁斑。此与金鱼祇供清玩）、鮡鱼（生海岛泥涂中。其大如指，善跳。俗呼花鮡，以其身有白花点也）、麻虱目（鱼塭中所产，夏、秋盛出。状如鲻鱼，鳞细；台人以为贵品）、狮刀（腹背如刀，故名）、鲇、乌颊（身短阔）、墨鱼（即乌鲗。常喷墨于波以卫身，大鱼不得近。中有骨如小舟，名海螵蛸）、锁管（身圆直如锁管，有小骨即鲛鱼，插入管中如锁须。味甘美）、章鱼（八脚缩聚，当中有口）、石拒（八脚似章鱼）、蝚鱼（状如墨鱼而大，味口）、鲙鱼（即鳜鱼）、三牙（有赤、白二色）、刣额（状似金鳞。头内有石子一枚）、花身（体有斑文）、红沙（皮红如涂朱，细鳞）、嘴尖（「旧志」：『嘴长二寸许』）、白腹（状似马鲛而腹白）、青鳞（色青鳞厚，长五、六寸）、鳁鱼（有竹叶鳁，无鳞；可腌作鲑）、花铃（斑点如花）、金钱（状如花铃而体薄多莿）、加贝蒲鱼（身微黑，有细鳞；似金精）、金精鱼（身圆有花点，味佳）、遍身苦（身有花点，肉亦甘；名实似不相宜）、独鱼（大者如掌，皮粗。晒干可磨木器；小者可腌作鲑，亦佳）、狗母鱼（长尺余，有细刺）、莺哥鱼（状如鲤，色红、绿相间）、鲨鱼（鲨鱼胎生，为类不一：有白鲨、胡鲨、双髻鲨。其最佳者皮上有黑白圈文，曰龙文鲨；其翅尤美）、沙梭（长五、六寸，状如织梭）、金梭（金鳞，身软）、竹梭（口尖、身长）、海翁（即海鱛。大能吞舟，黑如牛。背浮于水面，则大风将作）、■〈鱼黾〉鱼（色青、体圆而短。味极腥，小者甘脆）、铁甲（鳞硬如甲，去其皮方可食）、饲子饭（无细骨，可和饭以饲幼子）、鲢鱼（一名鱮。有白虎斑，大头。种自内地来）、鲡鱼（生溪潭中。引子游水，众鱼不敢犯）、■鱼、涂虱（头扁、身微圆，黑色无鳞，有刺长五、六寸。产潭窟中。「通志」谓之田瑟，或是弹瑟），鲒鲐（尾有星。多穴泥涂中）、蚱（一名水母，一名石镜）、黄鱼（色微黄，身扁、细鳞，多刺。「台志」谓为黄爵，疑即此）、黄翅（状如乌颊，翅黄），新妇啼、田鸰（体圆，两须长）、飞藉鱼（疑是沙燕所化，两翼尚存）、梳齿（黑色花点，齿如梳。鱼肚，食之立死）、小波浪（青色小尾）、归秉（身扁、肉涩）、七星鱼（似归秉而小，有黑点七）、赤海（红色）、■〈鱼感〉鱼（口边有两大刺）、牛尾鱼（状如牛尾）、青箭（色青口尖，行如飞）、交网（有乌、赤二种），牛鮕■〈鱼夬〉（头阔、皮青）、泥龙（似鳗，多暗刺）、飞鱼（色青，有翅能飞）、咬网狗（色黑歪口，无分左右）、海蛎（头大、皮黑）、含西（身扁，色白）、旗鱼、刺圭糍（色黑，唇厚）、蜈鱼（俗呼海竖头）、海和尚（色赤，头与身皆似人形，四翼；无鳞）、海狗（头似犬，尾尖，有四翅）、海马（状如马，头有骏，四翅。以上三鱼，渔人获之不祥）、金钟子（「旧志」：『细鳞，形圆扁』。按据边海渔人云：尚有「鯌鱼，大腹，浮游海面。■〈铅，鱼代金〉鱼，肉粗似铁甲。涂鱼，似黄鱼而小，石质，骨硬。皮刀，形似刀。乌仔，似乌鱼而小。紫仔，似乌仔更小，安米鱼，身小细鳞。龙尖，晒干作鲞。打鼓鸡肉，出打鼓港，味似鸡肉」等鱼，惑土人以意名之。从古无此鱼名，且或名异实同，中多重复。附见于此）。

　　附录

　　「赤嵌笔谈」：鲨类不一；龙文鲨、双髻鲨，「志」言之矣。外此有乌翅鲨，身圆，翅尾黑色。锯仔鲨，齿长似锯。乌鲨，口阔，大者数百斤，能食人。虎鲨，头斑如虎，齿迅利，噬人手足立断。圆头鲨，亦食人。鼠■〈虫吾〉鲨，皮白，齿如梳。蛤婆鲨，口阔尾尖。油鲨，身圆而长，尾似虾尾。泥鳅鲨，口尖。青鲨，身青色。扁鲨，身扁尾少。乞食鲨，皮可饰刀鞘。豹缠鲨，身长尾尖。狗鲨，头大，上有乌赤点，离水终日不死。

　　「稗海纪游」：鲨鱼，胎生。市得一鱼，可四、五斤，用佐午炊。庖人剖腹，一小鱼徙中跃出；更得五、六头，投水中，皆游去。

　　「稗海纪游」：鲂有锦鲂，身圆有花点。大者三、四百斤，皮生沙石，尾长数尺；骨弱肉粗。黄鲂，身圆，黄色。泥鲂，皮黑。扫帚鲂，尾如帚。乌燕鲂，头、身、翅俱似燕，肉黑。四开鲂，头似燕，肉赤。鬼角燕鲂，头有软角。水沈鲂，淡红色，身扁头尖（魟误作鲂）。

　　「赤嵌集」：新妇啼，鱼名。状本鲜肥，熟则拳缩，意取「新妇未谙，恐被姑责」也。孙元衡有诗云：『泔鱼未学易牙方，软玉销为水碧浆；厨下却怜三日妇，羹汤难与小姑尝』。

　　「赤嵌集」：飞藉鱼，疑是沙燕所化，两翼尚存。鱼人俟夜深，悬灯以待，乃结阵飞入；舟力不胜，灭灯以避。孙元衡有诗云：『入海微禽能变化，秋来巢燕已为鱼；翻飞应悔留双剪，误学灯蛾赴火渔』。

　　「赤嵌集」：鹦哥鱼，乌嘴红色，周身皆绿。孙元衡有诗云：『朱施鸟喙翠成襦，陆困樊笼水厄罛；信是知名无隐法，曾闻真腊有浮胡』。相传真腊有鱼，名为浮胡，嘴似鹦鹉。

　　「赤嵌集」：海翁鱼，有言如小山，草木生之，樵者误登其背，须臾转徙，不知所之，无可考。渔人云：大者约三、四千斤，小者亦千余斤；皮生沙石，刀箭不入。有自僵者，人从口中入，割取其油，以代膏火。肉粗，不可食。口中喷涎，常自为吞吐；有遗于海边者，黑色、淡黄色不等：或云即龙涎。番每取以贾利，真赝亦莫辨也。

　　「赤嵌笔谈」：旗鱼，色黑，大者六、七百斤，小者百余斤；背翅加旗。鼻头一刺，长二、三尺，极坚利；水面殴鱼如飞。船为所刺，即不能脱身；一转动，船立沈。

　　「赤嵌笔谈」：蜈鱼，俗呼海坚头，似猪，大则千余斤，小亦五、六百斤。常于水面跃起高丈余，喷水如雪；渔人见之则避。

　　凡介之属

　　鼋（鳖之大者，介虫之元也）、龟、鳖、鲎（壳青黑色，甚坚，可作杓。尾长如枪。有足十二，生腹下。雄小雌大；置之水中；雄者浮、雌者沉。雌常负雄而行，虽波涛终不解；失雄则不能独活，故号鲎媚。渔人拾之，必得双，腹中有子如粟大，腌食甚佳）、螺（种类极多。生盐水者：有香螺，长数寸；肉雪白，尾有膏，味最清甘。有花螺，圆而小，壳薄，有斑点；味亦清。有响螺，大者长满尺；其壳可吹，军中用之。有肉螺大五、六寸，味苦；切其壳，可作鹦鹉杯。生淡水者，有田螺。「本草」曰：『田螺含泥在腹，十年犹活，能伏气、饮露。有石螺，生池潭中。可常食）、蟹（类不一。有沙钻，色黄；遇人即伏沙底。有沙马，色赤；走甚疾。有大脚仙，身小，一螯大、一螯小；色赤白相杂。有虎狮蟹，遍身红点。有青蚶蟹，色青白，两螯独大。有金钱蟹，身扁，色赤黑；腌食甚佳。更有生溪涧中者，螯生毛，名毛蟹；秋后肥美）、蟳（膏多于肉曰红蟳，无膏曰菜蟳。大者尺余。随大潮退壳，一退一长，其壳甚坚）、牡蛎（盐水结成磈礧、相连如房，故曰蛎房。俗呼为蚝。小者名珠蚝，散生海中；用长竹如剪，钩诸海底取之，壳可烧灰）、蠘（形如蟳。但壳有斑点，其螯甚锐。别名翠蟹，亦名青脚蟹）、蚶（蚌蛤之属。壳圆而厚，形如瓦筒，纵横其理）、蛤蜊（似车螯而小）花蛤（一名文蛤）、蛲（蛤之大者。壳厚微黄，肉白多浆。一名车螯）、水龟（一名龙虱。生潭涧中。腌食甚佳）、海豆芽（似蚬而大，形扁、壳绿。吐尾如豆芽，故名。一名江蛲，俗呼为涂杯）、白蛏（形与内地蛏无异，而壳差薄。色白如玉，味又清甘。四、五月有之。近亦有竹蛏）、蚌（壳明亮，老亦能生珠）、西施舌（壳绿黑色，似蚌而薄。其肉有舌，最美。海错之珍，次于江摇柱）、海蒜（一名湖肾。壳类蛤，肉垂三寸余；白色，上有黑点。状甚劣，味甘。但性极寒，食之多患腹舄）、虾（有大、小诸种。别有一种龙虾）、■〈句黾〉鼊（龟属）、鬼蟹（状如傀儡）、海蜇（台地所产瘦小，不堪食）、鲮鲤（其甲名穿山甲）、寄居虫。

　　附录

　　「闽小纪」：虎蟳，质粗味劣，无足取。壳极类门户上所绘虎头，色亦殷红斑驳；人有镶为酒器者。冬来生子，充盈脐外。

　　「赤嵌笔谈」：■〈句黾〉鼊，龟属，卵生。状似鳖，四足漫胡，无指爪。大者百余斤，小者数十斤。常从海岸赴山凹钻孔伏卵；人伺其来时，尾而逐之。行甚疾，众并力反其背，则不能动矣。剥割时，两目泪下。嗜者谓味同牛肉；值亦相等。甲可乱玳瑁，亦以饰物；但薄而色浅，不任作器。市贩鹿胶，每以其板设与鹿角骨同煎。南路龟壁港以此名；今写讹。刘欣期「交州记」作蚼■〈虫辟〉。

　　「使槎录」：「南州异物志」，寄居之虫如螺而有脚，形如蜘蛛。本无壳，入空螺壳中，戴以行。触之，缩足，如螺闭户；火炙之，乃出走。「异苑」谓：『鹦鹉螺，常脱壳而朝游；出则有虫如蜘蛛入其壳，戴以行。夕返，则此虫出。庾阐所云：「鹦鹉外游，寄居负壳」者也』。台地呼寄生。

　　「使槎录」：鬼蟹、状加傀儡。孙元衡有诗云：『家在蚝山蜃气开，鲸潮初起鲎帆来；虎鲨（背有斑文）鬼蟹纷无数，就里难求蛤蚌胎』。

　　凡虫之属

　　蜂（种类甚多。酿蜜者为蜜蜂）、蚁（盈几案间皆是。有赤色而极小者曰黄蚁、色黑而走疾者曰走马蚁。色白而生于湿者曰白蚁；凡衣服器物若近湿处，多为所坏）、蝉（台地三月即噪于树间）萤、蝴蝶、蛩、蜻蜓（至冬犹群飞）、蝙蝠（俗名蜜婆）、虾蟇（似蟾蜍，皆有黑点。治疮毒最神效）、蟋蟀、蜘蛛（「尔雅」曰：『在地中布网者为土蜘蛛、络幕草上者为草蜘蛛。又蟏蛸长■〈奇〉，即小蜘蛛）、螽斯、螳螂（「尔雅」谓之莫貈。其虫知进；惟捕蝉、则一前一却），螟蛉、蜾蠃、蝇虎（蜘属。藏壁间，四周环顾，能捕蝇）、蜂虎（状似灯蛾而大）、蛾、蠹鱼、蚯蚓、沙蚕（似蚯蚓。一名龙肠。可食）、蜈蚣（「尔雅」谓之螂蛆。腹下有光，夜间青荧闪烁，如萤，毒气似硫磺，以足踏之，光熠耀不绝。性能制蛇，见大蛇便缘而啖其脑）、蛇（一名山辣，长六、七尺，专捕鼠。一名草花仔，长一、二尺：二者不伤人。一名龟壳花，背有纹如龟纹。一名饭匙倩，头扁如饭匙；见人头昂二、三尺，惟尾贴地，喷鼻有声。一名簸箕甲，身有横纹，黑白相间；俗名手巾蛇。甲有毒汁，经行处草木皆萎，牛马不食。啮人，数十步毙。其骨必捣烂远掷之，误践之亦能刺骨杀人。一名青镖，别名百步创，又呼青竹丝；长尺余，深绿色，缠树杪，与叶无别。有丝如蛛网，人误触之，则飞啮，其疾如镖；遭其啮，行百步即僵。一名涂钉，身扁，四足如蜥蜴，长五、六寸或尺余，黑脊，左右皆黄丝绕之；能浮水，口毒而不螯人。若捕急，则啮人立毙。每当雨多露浓之后，横露暴日。俗呼四脚蛇，可以吞鹿；名钩蛇，能以尾取物）、蜥蜴、蝘蜓（俗呼神龙。能鸣，其声嘎嘎；或谓过澎湖则不能鸣）、螥螂（「漳志」谓之蝤虫。好藏橱箧中。可煎食，解毒、消积甚效）、蝇、蚊、蚋、没子、水蛭（俗名蜈蜞）、蛙（背青色，谓之青娃。「诸罗志」作青约。一名田蛙，亦名水蛙。味甚美；台地最多，人以为珍馔）、树蛤（状如蟾蛛，绿色。生树间）、蜣螂（庄子所谓「蛣■〈载，虫代车〉蜣之智在于转丸」是也）、毛虫（「说文」曰：『俗呼毛。有毒螫人』）、灶鸡、斑猫（「本草」曰：『生豆叶下，乌腹尖喙，甲上有乌黑斑文』）、鼠妇（瓮底虫也）、蚰蜓、水龟（生水面，有翼能飞。腌食味佳。别有金龟，壳金色，翼绿）。

　　附录

　　「赤嵌笔谈」：余始来此，坐檐下，有声如雀，却不见有飞鸟。后乃知为蜥蜴鸣也。林佥事麟焻「使琉球竹枝词」：『静听盘窗蜥蜴声』。其自注云：『蜥蜴能鸣，声如麻雀。海外蜥蜴，俱能鸣耳』。

　　「赤嵌笔谈」：海舟夜眠，潜伏舱内，尚嘉无蚊。台地四时皆受其害。更有不见不闻而为所刺，愈抓搔则愈痒。

　　「闽小纪」云：闽地有小虫若微尘，视之不见；刺人较蚊、蚋尤甚。密帷亦不能间之。名没子。

　　「赤嵌笔谈」：四时阶砌蛩声鸣不绝，蝉于二月即噪树间。听虫声以占候，未可与此地律也。

　　凡货之属

　　糖（孙亮使黄门就中藏吏取甘蔗饧是也）、水糖（即白糖。烹炼凝结成霜者），蜜（台所出无多。药圃皆资于内地）、黄蜡、油（有脂麻油、落花生油、菜子油、萆麻油数种）、菁淀（用以染皂）、菁子、红花（可染绛。「府」、「诸」二志所不裁，近始有之）、茄藤皮（多生海边。皮可染绛）、薯榔（茎蔓生似薯，根似何首乌。皮黑、肉红。染皂用之）、藤（有水藤、萪藤二种）、椶、鹿皮（春皮毛浅而薄、冬皮毛深而厚，为褥温而去湿。又有鹿胎皮，杀牝鹿而得者；然必成胎五、六月将乳者毛皮方鲜丽。计得一佳胎皮，杀鹿子母甚伙，非先王「不麝不卵不杀胎」之教矣）、麋皮（鹿之大者。俗呼为蒋皮。商人贩往外国）、獐皮（可作靴、袜、裤、舄、包袋等物）酒、曲（红曲以糯米用糟发成之。又有草曲，不用曲蘖；但杵米杂以众叶，致蓬蒿荫蔽之，经月而成为白曲）、烟草（种出东洋，名淡巴菇。茎、叶皆如牡菊。取其叶制丝，燃火吸其烟，令人醉；片时不食辄思，故亦谓之相思草。台产无多，味亦逊；所贩卖者皆内地运至者。或云食可避瘴）、吉贝（即木棉花。丛大内地）、纻（「旧志」：『俗作苎』。非）、麻、炭、灰（蛎房壳烧成。用以涂墁，比之石灰）、陶器（近始有之）、硫磺（出淡水磺山）、煤炭（本出鸡笼八尺门诸山，荷兰时曾取以煅铁。闻凡内山深处皆有之）、草席（编织坚致，价倍内地）、盐（濑口所出，色黑而粒大，腌物不至朽腐。「汉书」：『牢盆煮盐，用铁为之』。凤山只用晒法）、鱼翅（鲨翅为之）、打鼓山石（崯嵌玲珑可玩）、冈山石（可烧灰墁壁）、傀儡山石（薄不盈寸，宽平四方。可镶为器及镌刻等用）。

　　附录

　　「稗海纪游」：台人植蔗为糖，岁产二、三十万。商舶购之，以贸日本、吕宋诸国。

　　「东宁政事集」：蔗苗种于五、六月，首年则嫌其嫩、三年又嫌其老，惟两年者为上。首年者熟于次年正月、两年者熟于本年十二月、三年者熟于十一月，故硖煮之期，亦以蔗分先后。若早为砍削，则浆不足而糖少；大约十二月、正月始尽兴工，至初夏止。初硖蔗浆，半多泥土，煎煮一次，滤其渣秽；再煮入于上清、三煮入于下清，始成糖。入■〈石屚〉待其凝结，用泥封之，半月一换；三易而后白，始出■〈石屚〉晒干，舂击成粉入篓，须半月为期。未尽白者，名曰糖尾；并■〈石屚〉再封。盖封久则白，封少则缁，其不封者则红糖也。所煎之糖，较闽、粤诸郡为尤佳。

　　「赤嵌笔谈」：台人十月内筑不屋，置蔗车，雇募人工，动硖糖不。上园每甲煎乌糖六、七十担，白糖六、七十■〈石屚〉（沙土陶成）；中园下园只四、五十担。煎糖须觅糖师知土脉、精火候。汤大沸，用砺房灰止之。将成糖，投以萆麻油，恰中其节。煎成置糖糟内，用木棍频搅至冷，便为乌糖。色赤而松者，于苏州发卖；若糖湿色黑，于上海、宁波、镇江诸处营销。至制白糖，将蔗汁煮成糖时，入糖■〈石屚〉内，下用锅■〈石屚〉盛之，半月后浸出糖水，名头水；次用泥土盖■〈石屚〉上，十余日得糖水，名二水；再用泥土覆十余日之糖水，名三水。合煎可为糖膏，或用酿酒。每■〈石屚〉白糖只五十余斤。地薄或糖师不得其人，糖非上白，则不得价矣。每廍用十二年，日夜硖蔗。另四牛载蔗到廍，又二牛负蔗尾以饲牛。一牛配园四甲或三甲余。每园四甲，现插蔗二甲，留空二甲，递年更易栽种。廍中人工，糖师二人、火工二人（煮蔗汁）、车工二人（将蔗入石车硖汁）、牛婆二人（鞭牛硖蔗）、剥蔗七人（园中砍蔗，去尾，去箨）、采蔗尾一人、看牛一人，工价逐月六、七十金。

　　「赤嵌笔谈」：唐大历中，邹和尚始教民黄氏造蔗霜法。其器用，有蔗削、蔗镰、蔗凳、蔗碾、抬床、榨斗、漆瓮之属。今蔗车两石矗立，状如双碾。「硖」取其汁，想即蔗碾遗「制」。酒有蔗浆用锡汁酿成，与荔子酒俱味极甘。

　　「赤嵌笔谈」：三县每岁所出蔗糖约六十余万篓；每篓一百七、八十觔。乌糖百斤，价银八、九钱；白糖百觔，价银一两三、四钱。全台仰望资生，四方奔趋图息，莫此为甚。糖觔未出，客人先行定价；糖一入手，即便装载。每篓到苏，船价二钱有零。自定联■〈舟宗〉之法，非动经数旬，不能齐一。及至厦门，归关盘查。一船所经，两处护送、八次挂验，俱不无费。是以船难即行，脚价贵而糖价贱矣。

　　「台海采风图」：台山产藤，粗如绳，长数十丈。人迹不到深林蓊翳之区，滋蔓芄茸，沿盘涧谷间。生番往往匿其中，剸刃杀人，故最难取。缘资用广而取利大，汉、番贪之，虽冒险亦无畏焉。

　　「赤嵌笔谈」：海船，多漳、泉商贾。贸易于漳州，则载丝线、漳纱、剪绒、纸、烟、布、草席、砖瓦、小杉料、鼎铛、雨伞、柑、柚、青果、桔饼、柿饼；泉州，则载磁器、纸张；兴化，则载杉板、砖瓦；福州，即载大小杉料、干笋、香菰；建宁，则载茶。回时，则载米、麦、菽、豆、黑白糖饧、番薯、鹿肉，售于厦门诸海口。或载糖、靛、鱼翅至上海，小艇拨运姑苏行市；船回则载布疋、纱缎、枲棉、凉暖帽子、牛油、金腿、包酒、惠泉酒。至浙江，则载绫罗、棉绸、绉纱、湖帕、绒线；宁波，则载棉花、草席。至山东，贩卖粗细碗碟、杉枋、糖、纸、胡椒、苏木；回日，则载白蜡、紫草、药材、茧绸、麦、豆、盐、红枣、核桃、柿饼。关东，贩卖乌茶、黄茶、绸缎、布疋、碗、纸、糖、曲、胡椒、苏木；回日，则载药材、瓜子、松子、榛子、海参、银鱼、蛏干。海壖弹丸，商旅辐辏，器物流通，实有资于内地。

　　诸罗县志：豹皮及斑点小鹿皮，文采可观；不知者以为此地之产，所值无几耳。豹大于犬，毛色斑杂。艾叶金钱十不得一，价至三、四金；小鹿皮亦二百余文，且无市者。每地方官寻觅，必骚动通事土番。鹿茸至三、四金，价倍于内地。番狗能猎者，贵于骡马（见「番俗」部）。昔人云：『地方产一异物，便多一累』。三复斯言，可为深省。

　　凡币之属

　　棉布（近嘉祥等里庄多有）、苎布、麻布（以上三种俱不多产）、卓戈文（番所织毡）、毛被（亦番妇剥树皮和兽毛织成）、达戈纹（番所织毛布）。

　　附录

　　「诸罗县志」：凡丝布、锦绣之属，皆至自内地。有出于土番者寥寥，且不堪用。近纺织者多。

　　「瀛壖百咏」：番妇自织布，以狗毛、苎麻为线，染以茜草，错杂成文，朱殷夺目；名达戈纹（达戈纹，番以被体；汉人以为衣包，颇坚致）。

　　丛谈

　　凤山相传，昔年有石忽自开，内有谶云：『凤山一片石，堪容百万人；五百年后，闽人居之』（「旧志」）。

　　又传，佃民垦田得石碣，内镌『山明水秀，闽人居之』八字（「福建通志」）。

　　明都督俞大猷讨海寇林道干，道干战败，舣舟打鼓山下；恐复来，攻掠山下土番杀之，取其血和灰以固舟，遁占城。余番走阿猴林；今之比屋而居者，是其遗种也（陈小崖「外纪」）。

　　近治之山皆培塿耳；即有高者，樵采可通。独傀儡千峰崇耸，直插天际，人迹不到；终日云雾裹羃，鲜有晴朗。若日中云收，峰峦可数，则不日而雨矣。夫泰山之云；触石肤寸，不崇朝而雨遍天下。傀儡之山晴朗，反为雨候。遐邈山川，真别有气候也。

　　维新里大冈山，形家谓其形肖犬。故凡有异谋者，辄被缉获；以犬善警故也。山之灵其信然耶？山能鸣，鸣非吉兆。

　　荷兰为郑成功所败，地大震。郑克塽灭，地亦震。朱一贵于辛丑作乱，庚子十月亦地震。维时南路傀儡山裂，其石截然如刀划状（「赤嵌笔谈」）。

　　地常动而不甚震，甚至连日动或日数动，罕有终年不动者。岂万峰高峙大海之中，同仙峤之浮蒂、巨鳌之更翻无次耶？

　　大吕觅山，旧为番一聚落也。相传有芋一丛，高丈余；月将出时，有二物如凤凰，从芊下振翮腾飞。众番惊异，因相与移居社内。

　　邑治有冈山。未入版图时，邑中人六月樵于山，忽望古橘挺然冈顶。向橘行里许，则有巨室一座。由石门入，庭花开落，阶草繁荣，野鸟自呼，厢廊寂寂。壁间留题诗语及水墨画迹，镵存各半。登堂一无所见，惟只犬从内出，见人摇尾，绝不惊吠。随犬曲折，缘径恣观，环室皆径围橘树也，虽盛暑犹垂实如碗大。摘啖之，瓣有而香；取一、二置诸怀。俄而斜阳照入，树树含红；山风袭人，有凄凉气。辄荷樵寻归路，遍处志之。至家以语其人，出橘相示，谋与妻子共隐焉。再往，遂失其室，并不见有橘（「古橘冈诗序」）。

　　明太监王三保植姜冈山上，至今尚有产者。有意求觅，终不可得。樵夫偶见，结草为记；次日寻之，弗获故道。有得者，可疗百病（「台湾志略」）。

　　相传明太监王三保投药水中，令土番染病者浴之皆愈。此语殊荒谬。土番初产，即浴水中；性好近水，不论有病无病，日就水淋澡，非必三保果有药力也。

　　台地从无产珠。开辟后，凤山下庄海中蛎房产珠如稷米，名凤山珠。不堪饰簪珥，只用以充药品。　

　　珊瑚出琅峤海底，有枝叶，色如铁，俗呼铁树。与八宝中之珊瑚回殊，无足异者（「台湾风土记」）。

　　龙涎香，出海面上，番仔浮水取之。传为海鳅精泡结水面，凝而为涎；能止心痛，助精气。以淡黄色嚼而不化者为佳；价昂十倍，不可多得。

　　沙中有骨，坚结如石；绩潦奔冲，地崩沙滨，始露峰崿。仰皆剑攒，垂如滴乳；质虽不坚，而竦峭之状彷佛英石。

　　半屏山，昔尝有獐在山巅鸣，则近地有火灾，甚验。采捕者见之，捕不可得。闻其鸣，则人知戒火。后莫知所终，今已绝迹矣。

　　荷兰时，南、北两路设牛头司，牧放孳息，千百成群。犊大，设栏擒絷之。牡则俟其馁，乃渐饲以水草，稍驯狎，阉其外肾，令壮，以挽以耕。■〈牛孛〉者，纵之孳生（「小崖外纪」）。

　　牧畜既多，选旱犊之牝者，身小足疾，性良易驯；熟则备鞍鞯以代步。价廉易构，不用槯秣；夏秋泞泥，更觉轻快。

　　台无虎，乡人车糖及柴炭五谷之类，率于夜间驾车以行。既不妨永日之功，而水牛之负重亦无酷热之患，便孰甚焉！

　　鸦片烟，用麻葛同鸦土切丝，于铜铛内煮成。鸦片拌烟，另用竹筩实以棕丝，群聚吸之；索值数倍于常烟。专治此者，名开鸦片馆。吸一、二次后，便刻不能离；暖气直注丹田，可竟夜不眠。土人服此为导淫具，肢体萎缩，脏腑溃出，不杀身不止；官弁每为严禁。常有身被逮系，犹求缓须臾再吸一筩者。鸦片土，出咬■〈口留〉吧。  
卷十二

　　艺文志

　　韩如潮、苏如海，皆言征文；以海外为壮观也。邑为娑婆洋界，而琅峤潮声更为四邑所希觏，宜其文之恢漫离奇也。虽然，岂仅使标记山川、张皇云物已哉！将必采民风、觇吏治，有足资考镜之林者，着之于篇；此贤者所为以文章转移风化也。乃若仕宦、名流因事载笔，亦附见之。要使经国鸿篇，不任湮没于灰尘煤纸中耳。志艺文。

　　其目四：奏疏、文移（附禀札、露布）、序记、诗赋。

　　奏疏

　　文移（附禀札）

　　序记

　　诗赋

　　奏疏

　　请蠲减租赋疏靖海侯施琅

　　台湾沃野千里，则壤成赋、因地为粮，宜称富足。但地处汪洋之中、化阻声教之外，弥山遍海，多属土番；虽知怀服，习性未驯，射猎是事，征供无几。所安于耕桑可得按户而问赋者，皆中国之人于数十年前生聚乎其间。及郑逆拥众盘踞，兵即为农、农即为兵；兼沿海数省之地方人民，有为其所掠而去者、有趋而附者，非习于渔，则与为佃。自臣去岁奉旨荡平伪藩，伪文武官员丁卒与各省难民相率还籍，近有其半。人去业荒，势所必有。今部臣苏拜等所议：钱粮数目，较伪藩郑克塽所报之额相去不远。在郑逆当日僭称一国，自为一国之用度，因其人地取其饷赋，未免重科。兹部臣等奉有「再议」之旨，不得不以此数目议覆。

　　臣窃见此地自天地开辟以来，未入版图。今其人民既归天朝，均属赤子。以我皇上视民如伤，率土咸被，伏乞沛以格外之泽，蠲减租赋；则恩出自皇上、不在臣下。使海外诸国，向闻天威而慑服；兹轻赋薄敛，益慕圣德而引领。如以会议既定，当按数而征；在道、府、县责成所系，必奉行催科。兼以郑逆向时所征者乃时银，我之所定者乃纹银；纹之与时，更有加等。兹刘国轩、冯锡范见在京师，乞敕部就近讯询而知。彼夫遐陬初化之人，非孝子顺孙；万或以繁重为苦，输将不前，保无酿成地方之祸阶乎？至时动辄为费更甚，何惜减此一、二万之钱粮哉！且臣前之所以议守此土者，非以因其地而可以加赋也。盖熟察该地属在东南险远海外之区，关系数省地方安危。既设官分治、拨兵汛防，则善后之计，宜加周详。今所调守兵一万，乃就闽省经制水陆兵丁六万五千七百五十名数内抽调；兵无广额，饷无加增。就此，议此钱粮数目蠲减于寇虐之后，俾有司得以仰体皇上德意，留心安集抚绥；俾庶民乐业，万兆观戴。至数年后，人户盛繁，田畴悉易，赋税自尔充益。斯时有增无减，岂特按数而征哉！

　　至于兴贩东洋白糖一项，岁定二万石；不足之数，听其在本省之内采买。夫本省之去台湾，已隔两重汪洋。以台湾所产白糖，配台湾兴贩船数，固为安便。若就本省凑买白糖，涉重洋而至台湾方兴贩东洋，则今四方荡定、六合为一，在台湾可以兴贩东洋，在本省而不可兴贩，必藉台湾之名买白糖赴彼兴贩；此皆部臣苏拜等虑彼中之钱粮不敷，婉为筹度凑足良法。可知台湾钱粮，一时未能裕足故也。然在部臣及督抚二臣未至其地，不知该地情形；虽留心区画，难以曲尽。以臣躬亲历，其于民风土俗、安危利害无不详悉。天下事言之于已然之后，不若言之于未然之前；臣荷恩深重，知无不言，言无不尽。如今不言，至于后来或有祸患，咎臣以缄默之罪，臣又安所自逭？况臣叨有会议之旨，故不得不尽披陈。

　　题报生番归化疏闽浙总督觉罗满保

　　台湾远属海外，民番杂处，习俗异宜。自入版图以来，所有凤山县之熟番力力等十二社、诸罗县之熟番萧垄等三十四社，数十余年仰邀圣泽，俱各民安物阜、俗易风移。其余南北二路生番，自古僻处山谷，声教未通；近见内附熟番赋薄徭轻、饱食暖衣，优游圣世，耕凿目安，各社生番亦莫不欢欣鼓舞，愿附编氓。今据台湾镇、道详报：『南路生番山猪毛等十社土官匝目等共四百四十六户、男妇老幼计共一千三百八十五名口，北路生番岸里等五社土官阿穆等共四百二十二户、男妇老幼计共三千三百六十八名口，俱各倾心向化，愿同熟番一体内附』等由，册报前来。臣因海外生番输诚归化，若非抚绥安置，备极周详，无以仰副皇上德洋恩溥，远至迩安之意。随会同抚臣批行镇、道确勘议详，复行福建布、按二司详悉酌议去后。兹据沙木哈、董永芠详报称：『南北二路生番，向与凤、诸二邑熟番接界。今据慕义输诚，实由圣德咸孚所致。查其地土毗连，各有土官统摄，醇朴驯良；应循习俗，令其照居旧处，仍用本社土官管束，无庸另设滋扰。其汛守防范，原有凤属南路一营之淡水汛，诸属北路营之半线汛，相去匪遥；饬令照旧防范，用资弹压，并令文员加意抚恤。除熟番听其照常贸易外，内地兵民毋许擅入番界生事及藉巡查扰累。所报丁口，附入版图，勿事编查；顺其不识不知之性，使之共乐尧天。其南北二路每年各愿纳鹿皮五十张，各折银一十二两代输贡赋，听其按年输纳，载入额编就台充饷。此外，并不得丝毫派扰，以彰柔远深仁』等由；造具各社番户丁口数册前来。

　　钦惟我皇上圣德神功，光被四表；文谟武烈，协和万邦。声教覃敷，已渐被于东南西北；恩膏迭沛，更周流于侯甸要荒。兹海外之番黎，等环中之蠕动；乃犹仰沾圣化，愿附生民。具见草木、昆虫，尽属太和之保合；虽在黄、农、虞、夏，莫非广运之规模。臣幸际昌期，欣逢盛事。即会同抚臣陈璸捐备花红、银牌、帽、猪、酒，饬令该地方官将土官从优给赏外，所当恭疏报闻，请旨纂入舆图，昭垂典册，以志无疆之盛业者也。

　　题义民效力议叙疏闽浙总督觉罗满保

　　窃维朱一贵等倡乱台湾、占踞郡县，荷皇上天威赫濯、征台将士奋勇用命，以旬日之间，疆土恢复。惟查台乱之时，有南路营下淡水及安平镇、西港尾、沟尾庄各处义民，誓心效力，倡率义旗；或聚众守土以拒贼、或结队向道而剿战，或质家口从间道以引王师、或设奇谋纠众力而擒贼目。皆由国家有沦肌浃髓之深仁，致草野知亲上效忠之大义。臣于「恭报全台底定」疏内，业经附疏题明。随檄行台湾镇、道、府逐一确查实在事迹，亲询各义民当日效力情形，各据造册开报前来。义既可嘉，功尤足录。理合胪列上闻。

　　查台湾凤山县属之南路淡水，历有漳、泉、汀、潮四府之人，垦田居住。潮属之潮阳、海阳、揭阳、饶平数县与漳、泉之人语言声气相通，而潮属之镇平、平远、程乡三县则又有汀州之人自为守望，不与漳、泉之人同伙相杂。六十年四月二十二日，贼犯杜君英等在南路淡水槟榔林招伙竖旗抢劫新园，北渡淡水溪侵犯南路营，多系潮之三阳及漳、泉人同伙作乱。而镇平、程乡、平远三县之民，并无入伙。三县义民内有李直三、侯观德、涂文煊、邱永月、黄思礼、刘魁材、林英泰、锺国虬、林文彦、赖君奏等谋密起义，誓不从贼；纠集十三大庄、六十四小庄，合镇平、程乡、平远、永定、武平、大埔、上杭各县之人，共一万二千余名于万丹社，拜叩天地竖旗，立「大清」旗号，供奉皇上万岁圣旨牌。推庄民侯观德指画军务；遣艾凤礼、邱若瞻、涂廷尚、邱克用、朱元位等率众剿平笃家贼人，刘庚甫、陈展裕、锺沐纯等率众剿平姜园贼人。遂分设七营，排列淡水河岸，连营固守。每营设立统领二人：先锋营则刘庚甫为统领，带一千二百余人，驻守阿猴地方；中营则赖以槐、梁元章为统领，带一千三百余人，驻守万丹地方；左营则侯欲达、涂定恩为统领，带一千五百余人，驻守小赤山地方；右营则陈展裕、锺贵和为统领，带三千二百余人，驻守新园地方；前营则古兰伯、邱若沾为统领，带六千一百余人，驻守水流冲地方；后营则锺沐纯为统领，带一千五百余人，驻守搭楼地方；巡查营则艾凤礼、朱元位为统领，带一千七百余人，驻守巴六河地方。又以八社官仓贮谷一十六万余石国课重大，遣刘怀道等又带领乡社番民固守仓廒。各义民纠众拒河严守一月有余，不容贼伙一人南渡淡水。至六月十二日，贼首朱一贵遣贼目陈福寿、王忠、刘育、刘国基、薛菊生、郭国桢带贼人二万余，隔河结营，两相对垒。六月十八日巳时，贼从西港口偷渡，焚劫新园；刘庚甫、陈屏裕、锺贵和等统众与贼合战两次，彼时因各营义民分札各处，众力未齐，未能取胜。至本日未时，刘庚甫、陈展裕复纠同侯欲达、梁元章、古兰伯，与贼战于小赤山；至晚复战一次，各有损伤。十九日，贼犯万丹，刘庚甫、陈展裕、侯欲达、古兰伯率众拒敌，且战且守，诱贼至滥滥庄。彼时锺沐纯等率众从搭楼赶赴前来，绕出贼人之后从北面杀入；刘庚甫、梁元章、古兰伯、刘怀道等统众从南面杀入，陈展裕、侯欲达、涂定恩等率众从东杀出：三面合攻，大败贼众。追至淡水河边，有邱若瞻、艾凤礼拦河截杀，贼众无船可渡，溺死及杀死者数千人，余俱逃散；贼目刘育亦被杀死。义民为首之涂文煊及乡壮被贼伤死者一百一十二名。夺得大铳四尊、砂炮四尊、伪扎、伪印、旗号、军器甚多。贼目陈福寿、刘国基、薛菊生小船逃至琅峤，相继投出。

　　自五月初十日起，义民与贼隔河对垒，官兵信息莫通。直至六月十九日，贼众败逃，搜得贼首朱一贵败军回府伪谕，始知大兵既经到府；遂于闰六月初二日，侯观德、李直三等率三千人护送皇上万岁圣旨牌至台湾府，奉入万寿亭。

　　臣与提臣闻报，见其纠众举义固守下淡水以南地方，保护仓廒；又复奋勇杀贼，大可嘉尚。随将为首起义及统众打仗出力之人，俱各分别奖励；各给以外委、都司、守备、千、把，又前后捐赏银九百五十两、米三百石、谷一千三百石、彩绸一百疋，制「怀忠里」匾额旌其里门。又拔李直三、侯观德、邱永月、刘庚甫、陈展裕、锺沭华为营中千、把，未经部准。此南路下淡水义民杀贼守土效力之实迹；其举事虽有先后之不同，而效忠则无彼此之或异。所当仰恳皇上天恩，将为首统众出力之人，酌加议叙，以示鼓励。庶海外人民共慕忠义之风、各怀激劝之意，于人心、地方均有裨益。

　　题议叙义民疏闽浙总督德沛

　　窃惟台湾一郡，为闽省海疆重地。番黎杂集，奸良不一。惟粤潮客民往台耕读，急公好义。前于康熙六十年朱一贵窃发案内，据义民李直三等倡首起义，一万余人设营保固，随时底定；经前督臣满准到部覆，将李直三等议叙功加署守备扎付。雍正十年，南路奸匪吴福生等谋为不轨，义民侯心富等复行率众九百余名渡河应援，贼众倒戈奔溃。其北路凶番未靖，经水师提督王郡调赴军前备充向导，出力用命，各着微劳。经前督臣郝将立功义民备造履历，请叙行查。

　　伏念各义民乃耕作小民，自食其力，原与给饷官兵有间。伊等能明大义，纠众随师，情实可嘉。随将各义民所立功绩，分别南、北两路题叙覆查无异；应如所请。义民侯心富等前后随师着绩之处，准其议叙，给以功札，以示鼓励。

　　请采买米谷按丰歉酌价疏巡台御史书山、张湄谷价以丰歉为低昂、采买视岁时为损益，未有守以前之成例而不务变通者也。台湾虽素称产米之区，而生齿日繁，地不加广；兼之比岁雨旸不时，收成歉薄，盖藏空虚。荷蒙皇上圣明远照，洞悉情形于重洋万里之外；历奉俞旨，台民无不感激。惟是内地臣工身未亲履其境，徒执传闻之丰裕，未晓今昔之不同。即如御史陈大玠生长泉州，尚疑台郡有歧视漳、泉之见。殊不知台湾固为东南数省之藩篱、八闽全省之门户，而于漳、泉所系尤非浅鲜也。台郡宁谧，则漳、泉安，漳、泉安而全闽俱安矣。夫地以民为本，民以食为天。台湾四面俱海，其舟楫相通者惟泉、厦耳。而泉、厦又山多地少，仰藉台谷。是台湾之米有出无入，猝有水旱，非同他郡有邻省通融、商贾接济也。臣等蒙皇上畀以巡视重任，岂不知「春秋」严遏籴之戒。况同隶闽省版图，原无分于此疆彼界；而于海口之米谷，不得不责成官吏严其出入者，实由事势使然也。若任其运载透越，则台谷指日可竭，而地方不能宁谧；日后之漳、泉亦无从而仰藉矣。此臣工之籍隶漳、泉者，亦宜为久远计，而毋徒务争目前之利为汲汲也。

　　盖台地之所出，每岁止有此数；而流民渐多，已耗台谷之半。复有兵米、眷米及拨运福、兴漳、泉平粜之谷以及商船定例所带之米，通计不下八、九十万。此即岁岁丰收，亦断难望某如从前之价平减也。是以臣张湄同前任满御吏臣舒辂有「请建府仓以裕民食」之请，工科给事中杨二酉有「先实台仓」之奏。臣等于上年十月，亦有「请禁透越私渡」之折。即近今闽省督、抚二臣议覆、科道杨二酉等条奏，亦以台仓之积贮不充，则内地之转输易竭；海外设有缓急，他处难以接济为虑。但督、抚所议令台湾四县贮粟四十万石，恐一时买足，为数太多，为期太迫，应定三年之限，照数购买；而臣部以采买仓谷定例，年岁丰稔，应全数采买，并无预限三年之期议覆。臣等伏思，台湾上年收成实止七分；既非丰稔，似不得全数采买。且杨二酉原奏，请先实台仓，然后买运内地。该督、抚等以内地兵糈民食无从措办，关系非小，仍请照旧拨运。部议既准其奏，而本处贮谷又不宽其限期，未免米价更昂，转于民食有碍；是不若督、抚所请三年之议为得也。再，杨二酉班称内地发买谷价仅三钱六分或三钱不等，装运脚费俱从此出。在从前谷贱之年，原足敷用；今则不免赔累：嗣后必依时价运费发买为得。该督、抚亦议请以后按年岁丰歉，酌量增减；所见相同。而部臣拘于成例，谓从前并无以年岁不齐稍议加增；又台湾素称产米，迥与内地不同，倏增条减，恐启浮冒捏饰之端，宜仍循旧例。是犹以从前之台湾视今日之台湾也。臣等查上年台湾于收成之际，米价每石尚至一两五钱不等，则谷价亦在七钱上下。续又准闽省水、陆提督及金门镇等各移咨督、抚赴台采买兵米，俱不下数千余石。目下各属米价自一两七、八钱至二两不等，则与从前大相悬殊。可知原议之谷价，即不论装运脚费，已不抵时值之半。倘仍不议增，必致因循岁月，互相观望，采买无期。若勒以严限，迫之使趋，非县令受赔偿之累、即闾阎罹短价之苦。小民终岁勤动，至秋成而贱买之，既失皇上爱民重农之意；若使有司赔塾，势必挪移亏空，亦非皇上体恤臣下之心。况贤愚不等，或思因他事取偿，是其累仍归于民也。至因倏增倏减，恐启浮冒捏饰之端，则终岁晴雨、谷价低昂，各属每十日必通报督、抚、提、镇。而臣等现驻其地，贵贱俱循例奏闻，倘有不实，定即指参，何能浮冒？夫浮冒之弊小，累民之事大；即果不能尽绝，犹当权其重轻。况本无从捏饰乎！

　　臣等仰荷恩命，巡视台疆；身处局中，不敢以既经部覆之案瞻顾隐默，有负委任之至意。谨将现在谷价情形据实奏明，伏祈皇上天恩，准照闽省督、抚所议，俾得按年岁丰歉，酌量价值及时采买；庶于海外地方，实有裨益。至将来闽省提、镇等采买台谷，亦乞敕谕，令其预为咨商台地官员；俟果有盈余，然后委员赴买。臣等仰体圣心，自必随时斟酌变通，使中外有无相济；断不敢稍存尔我畛域之私、违协恭和衷之道也。

　　文移（禀札、露布附）

　　檄诸将弁大搜罗汉门诸山（代）蓝鼎元

　　台民以倡乱为嬉，岂真不知刑戮之可畏？由大山深险，而逋逃之薮多也。成则出为民害，败则去为山狙；人迹不至，莫穷其底：彼何惮而不为哉？夏季大乱削平，渠魁咸缚；秋间尚有阿猴林、盐水港、六加甸、旧社、红毛寮诸孽后先啸聚，屡经擒捕竿街；旧逃之伪国公陈福寿、杜君英、江国论等十数贼目，亦俱招纳归降。新旧根株，殆将悉绝。不意近日复有匪类竖旗于南路石壁寮，随拨弁兵追剿，立获苏清、高三二贼；供称莿瓜成为首，共党伙二十八人。旦暮当尽缚之，不足烦师徒也。

　　但逋薮不清，萌孽终发。诸贼往来南路阿猴林、下淡水间，其窠总在罗汉门。乘此隆冬涧涸、茅干、土燥之候，大举围搜，扫荡穴窟；诸将其各砺刃裹糇，遵吾军令，刻日进兵，为一劳永逸之计。今遣提标游击王良骏、金门镇标游击薄有成、南澳守备吕瑞麟，共带领征师六百，以土番五十名为乡导，从角宿冈山、刈兰坡岭一路，搜入罗汉门；署南路营守备闫威，带领南路兵四百、乡壮一百、土番五十，由仁武庄、土地公崎、阿猴林、板臂桥、搭楼一路，搜入罗汉门；金门守备李燕、烽火门守备蔡勇，共带领征兵四百、土番五十，由卓猴、木岗社一路，投入罗汉门。的于是月十二日午刻，咸会内门中埔庄，毋敢后至；违者按以军法。另遣台镇左营把总林三、中营把总陈云奇，共带领汛兵二百、乡庄八十、土番五十，前往大武垄分路堵截，以防贼窜；北路营把总游宽、下加冬把总郑荣才，亦带汛兵二百，往大武垄，堵截搜捕。俱的于十二日午刻，咸会大武垄之礁巴哖，毋敢后至；违者按以军法。翼日黎明，俱各分兵搜捕。罗汉门诸将备，分搜银锭山、内门岭、内埔、佳白寮、打鹿埔、霞美林、东方木、小乌山、南马、仙龟潭、乌山尾等处；逢人执讯、遇窠烧毁，焚山烈泽，穷幽极深。大武垄诸弁目，分搜礁巴哖、鹿驼庄、望即明、即包米、茭拔埔、大湖、大龟佛、内郎包、乌山内等处；凡有岩谷，无不遍寻。直使蠢尔奸顽，更无藏身之地；骈首就戳，绝无窜逸之区。倘有悔罪求生，束身归命，仍贷其死，开乃更新之路。乱后余孽，自古蔓延，必有一番震荡，方能扫涤净尽，可从此卧鼓戢戈，无死灰复燃之患也。

　　其师旅所过庄社地方，秋毫无犯；敢有扰动民间蔬菜鸡犬、一草一木，即按军法。领兵官约束不严，飞禀参革治罪。本署提督令出如山，万万不可转移。各宜抖擞精神，凛遵毋忽！

　　查大湖崇爻山后余孽檄（代）蓝鼎元

　　日者郑固就擒，逆谋溃败；南路余孽，将从此永清矣。据供王忠等有党千人，在内山大湖崇爻山后。贼口诪张，虽未足据为凭信；然不可不防也。其令千总何勉、把总康赐由罗汉门、大武垄分道并入，直抵大湖，采探有无匪类踪迹，并熟视进兵路径。果有窠巢，即大举扑灭之耳。

　　山后地方，有崇爻、卑南觅等社，东跨汪洋大海，高峰插天，岩险林茂，溪谷重迭，道路弗通。苟有贼党啸聚往来，番黎无不知之。其令外委千总郑维嵩率健丁十数人，驾舟南下，由凤山琅峤至沙马矶头转折而东；赍檄往谕卑南觅大土官文结，赏以帽靴、补服、衣袍等件，令其调遣崇爻七十二社社番遍处搜寻，将山后所有盗贼悉行擒解，按名给赏，拒敌者杀死勿论。凡擒解山中汉人一名，该番赏布三十尺、盐五十斤、烟一斤；获剧贼者倍之。有能擒获王忠，当以哆啰哖、哔吱、银两、烟、布、食盐等物大加犒赏。诸番黎尽心搜缉，余孽应无容身之地也。番性嗜杀，本镇不得已而用。但山后大湖地方，乃自开疆以来，人迹不到之境，当今并无甲籍居民。所有逋逃，总非善类，歼之亦不妨耳。穷深极远，兵不可入。番黎趫捷如飞，靡幽不到，使之甚便；擒缚以来，如市货物。纵有一、二漏网，而山中既不可居，待其出而擒之，如笼中之鸟、釜中之鱼，乌有不灭者哉？其各努力，以奏尔功。无忽！

　　闽粤相仇谕（代）蓝鼎元

　　郑章殴死赖君奏、赖以槐，按问抵偿。闻汝等漳、泉百姓，以郑章兄弟眷属被杀、被辱复仇为义；乡情缱绻，共怜其死。本镇岂非漳人？岂无桑梓之念？道、府为民父母、公祖，岂忍郑章无辜受屈。但赖君奏、赖以槐果有杀害郑章兄弟家属，应告官究偿，无擅自扑杀之理。乃文武衙门未见郑章片纸告愬，而赖家两命，忽遭凶手；虽欲以复仇之义相宽，不可得已。况赖君奏等建立「大清」旗号，以抗拒朱一贵诸贼；乃朝廷义民，非聚众为盗者比。郑章擅杀义民，律以国法，罪在不赦。

　　汝等漳、泉百姓，但知漳、泉是亲；客庄居民，又但知客民是亲。自本镇、道、府视，则均是台湾百姓、均是治下子民，有善必赏、有恶必诛，未尝有轻重厚薄之异。即在汝等客民与漳、泉各处之人，同自内地出来、同属天涯海外离乡背井之客；为贫所驱，彼此同病。幸得同居一郡，正宜相爱相亲；何苦无故妄生嫌隙，以致相仇相怨，互相戕贼！本镇每念及此，軏为汝等寒心。

　　今与汝民约：从前之事，尽付逝流，一概勿论。以后不许再分党羽，再寻仇衅。漳、泉、海、丰三阳之人经过客庄，客民经过漳、泉村落，宜各息前怨、共敦新好，为盛世之良民。或有言语争竞，则投明乡保耆民，据理劝息，庶几兴仁兴让之风。敢有攘夺斗殴，负嵎肆横，本镇执法创惩，决不一毫假借。其或操戈动众相攻杀者，以谋逆论罪；乡保耆老管事人等，一并从重究处。汝等纵无良心，宁犹不畏刑戳？本镇以杀止杀，无非为汝等绥靖地方，使各安生乐业。各宜凛遵！无贻后悔。

　　覆台湾殉难十六员看语（代）蓝鼎元

　　看得台湾土贼朱一贵等倡乱，陷没全台；武职自总兵官以下、把总以上死事各员，所处之地不同，所以死者亦异。台协水师如副将许云、左营游击游崇功，身在水师，事起陆路，领兵救援邻境，而血战捐躯者也；如中营把总李茂吉，则随许副将救援力战，被执不屈、骂贼而死者也；如中营千总林文煌、右营千总赵奇奉，则随许副将救援，在阵战亡，而文煌又与其弟文甲俱亡者也；如汀州镇中营把总石琳，则带领班兵到台遭乱赴敌而力战阵亡者也；如北路营参将罗万仓，则邻境寇来，无城可据而血战捐躯并其妾蒋氏守义自缢者也；如台镇总兵官欧阳凯、镇标左营守备胡忠义、中营千总蒋子龙、把总林彦，仓猝御敌，在阵战亡；而左营千总陈元，则于赤山杀贼，力战身亡者也；如南路营守备马定国、把总林富，身在地方，变起仓猝，林富则在阵战亡、马定国则战败自刎者也；如镇标左营游击孙文元，则奔至鹿耳门，赴海而死者也；如南路营参将苗景龙，则身在地方，备御无术，仓皇战败，奔匿万丹港渔庐三日，贼执而杀之者也。

　　以上一十六员，或勇赴斗而死于忠、或寇临境而死于义、或事已坏而死于势。惟苗参将稍滋口实，余皆捐躯报国，不为苟且偷生，能殉封疆，无亏臣节。职等研讯亲属、证见人等，其被害情形月日亦既历历有据；并据各具供给前来，并非影响傅会。应请特疏题旌，分别赠秩、优恤、袭荫，以慰海外幽魂，作忠贞义烈之气；使千秋将士咸知沙场马革，为人生莫大之荣宠，有功世教不浅矣。

　　覆台变逃回澎湖押发军前效力奉参解任十六员谳语（代）蓝鼎元

　　看得台湾乱贼朱一贵等攻陷台府，镇协战死郊垧、弁兵膏血原野；奉参游击周应龙、张彦贤等以下一十六员，有战败而逃者、有未尝战而逃者、有病不能战而逃者、有自外汛调回未及战而逃者。所以逃之故不同，及其效力立功则一也。

　　战败而逃，为台镇右营游击周应龙、道标守备王国祥、千总许自重、台协中营把总李硕。硕之战在南路赤山，被伤奔府；府陷，不能再战，遂奔舟。自重之战在南教场，败走海边，遇万守备哨船救载。国祥带兵在台镇军前往来督守，被贼冲散，投奔道船。应龙之战，在冈山捕贼，逗留不进；及扎二滥，纵番兵淫杀焚掠，民不堪命，附贼始多。贼复号召竖旗，环攻南路营。应龙战败被伤，奔回台府。贼随之至，府亦继陷；遂奔内地，直至泉州。其未尝战而逃者，为台协水师中营游击张彦贤、守备凌进、左营守备万奏平、右营游击王鼎、守备杨进、千总朱明。皆身在船中，并无打仗；见贼陷郡，扬帆逃出。水师中营千总刘清，带兵三十名，鲲身伏路；右营把总郑耀，自打鼓港调回，协同刘清伏路：皆未赴敌。见张彦贤等俱去，相率随之。其病不能战而逃者，为水师左营把总陈福、右营把总尹成。二人皆血疾，在先给假医治；及贼陷府，不能打仗，家丁方清、吴麟、进仔等扶去舟中，跟踪逃入澎湖。其自外汛调回未及战者，为水师中营把总牛龙、左营把总陈奇通。奇通从笨港汛奉调，带兵船二只于初三日到鹿耳门，则贼已陷府，踞安平镇；力不能敌，收归澎湖，兵船器械无失。牛龙分防蚊港，五月初一日奉调离汛，初二日至鹿耳门；见府已陷，不敢深入，将所领兵船一只驾回澎湖。此十六员逃澎之大概也。

　　至于随师征台，效力立功，则周应龙、张彦贤、王鼎、杨进、凌进、万奏平、王国祥、朱明、刘清、郑耀、李硕、陈奇通、陈福、尹成等十四员共集亲丁一百八人、驾船二只，于六月十六日随大军攻入鹿耳门、安平镇，擒斩贼伙蔡迎、陈喜、陈平、周富、曾平、杨奎等六名。十七、十九两日，俱在鲲身打仗；二十三日，同入台湾府治。二十八日，复随军往大穆降杀贼。牛龙从守备魏大猷、许自重从参将王万化，俱于十六日同入鹿耳门，复安平镇；龙持火罐烧贼船，自重擒贼郑气。十七、十九等日，俱在鲲身打仗。二十夜，复随大军由西港仔登岸，在苏厝甲芊寮地方大败贼众。二十三日，同入府治。此十六员效力立功之大较也。

　　按其功，则十四员同舟同队、同行同止，未尝有功多功少之异；牛、许二员，亦如一辙焉。按其罪，则周应龙为重，虽有逐队入台之功，未赎玩寇殃民、丧师弃地潜逃之恶。而张彦贤、王鼎、万奏平、凌进、杨进、朱明等次之。六员皆水师将弁，其协主许副将大战至死，何以袖手旁观，不交一阵？今乃能舍命赴敌，共建勋猷；何其怯于前而勇于后也？则其功罪固不可掩也。王国祥、许自重战而不胜，刘清、郑耀带兵仅三十人伏路鲲身而未尝见敌，薄乎云尔。李硕先战伤就医，后乃扶伤偕遁。陈福、尹成，抱病先经数月，情似有可原。至牛龙、陈奇通远汛调回，在郡陷越日之后，赴澎请救；则又难以必死责之矣。兹皆随师戮力，罔惮勤劳；似可仰邀原宥，补过论功。如牛、陈二弁，或还其官；余人或待以不死。是则圣朝宽大之恩，而亦宪台再造生成之德，非职等所敢擅议者也。

　　覆台变在事武职四十一员谳语（代）（摘录）蓝鼎元

　　台湾遭朱一贵之乱，全郡陷没。在事武职大小七十余员，或血战捐躯、或逃归澎湖、或颠沛贼中，驰驱险难，行径不一。除阵亡殉难十六员勘结请旌、奉参逃回澎湖押发军前效力十六员另案审覆，尚有坎陷在台、未分黑白，如游击刘得紫等以下四十一员，既奉宪行查，不可不遂一确勘情形，俾无遗漏者也。

　　南路营把总张文学，身在地方，三战三北，为贼所擒；亦与中营刘游击同在禁中六日不屈，踰墙夜遁，往狮子岩为僧。大师入台，集义民四百余人复在军前效力，招回旧兵四百人，巡防搜捕。又把总陈有祥，战伤避匿民舍；及大师至，有祥奔驰南北路，获贼吴亚一名。把总魏明，贼乱时先已离台赶考，后随师救援淡水。以上数弁，皆确未受污而有驰驱效力之据者也。

　　至南路营千总阮钦，据供有战伤，亦未从贼，且有擒获贼首颜子京之功。但人言籍籍，多不谓然。而该营旧百队姜发、蔡升、王国文、李春等供称：『四月二十七日南路失陷，千总阮钦并无上阵，不知去向。至颜子京，系众目兵所获。而千总在府有无从贼，百队不晓得』。则阮钦踪迹未可定也。把总李兴盛，为贼首郭国祯所擒。据姜发、蔡升、王国文、李春等供称：『四月二十九日，李兴盛已从郭国祯。六月二十三日，同百队将擒斩郑廷瑞首级解赴军前；而该弁自供，并未从贼』。有陈石、林尧等保结。则踪迹亦未可定也。若南路营千总张世德，托故先逃，遂回内地；至今行提并未到案，无从查核，应行司就近勘详另报。

　　擒贼首朱一贵等遂平南北路露布（代）蓝鼎元

　　惟辛丑六月二十有三日，本镇总统官兵克复台湾，大张文告，与民更新；为殉难将帅讨贼复仇，枭磔元凶；招徕市肆，宥罪恤伤，询问疾苦。乃会同水师提督施世骠遣兵追剿逸贼，分攻南、北二路：以林秀、薄有成、郭祺、齐元辅、范国斗、胡璟、李祖、刘得紫、郑文祥、刘永贵、董方、林君卿、游全兴等带领官兵穷追朱一贵诸贼；以王万化、林政、边士伟、魏天锡攻取南路营凤山县；以朱文、谢希贤、吕瑞麟、洪平、闫威攻取北路营诸罗县；以景慧收复笨港，林亮、魏大猷率舟师北上平定沿海一带地方。指挥已定，刻日遄征。犀甲熊旗，耀若长虹四出；金戈铁马，闪如怒瀑齐飞。

　　越五日戊午，林秀诸军遇贼于大穆降。追奔逐北，炎火之爇飞蓬；斩将搴旗，豪鹰之攫爰兔。贼遗车马器械，堆积如山；余党溃散归降，十去其九。朱一贵走湾里溪，我军追至茅港尾，遂过铁线桥，收复盐水港；一贵夜遁下加冬，绝食月眉潭，狼狈星散，不及千人。乃有义民王仁和、杨石密受外委守备御扎，与杨旭、杨雄倡率沟尾等六庄乡壮，计谋擒贼。闰月七日丙寅，杨旭、杨雄，诱贼至沟尾庄。是夜鸡鸣，火炮震天、金鼓动地，六庄乡壮喊杀攻围，遂擒贼首朱一贵及其党王玉全、翁飞虎、张阿山，缚置牛车，驰解军前。五十日自大夜郎王，囚首叩阶除之石；卅万众伪称国公府，拽颈杂羊豕之群。余孽虽奔，天网不漏；枭杨来于大排竹，竿首级于十字街。林曹、林骞、林琏、郑惟晃、张看、张岳等，咸向我军面缚乞降；复擒吴外、李勇、陈印、陈正达、卢朱等，皆系长缨以为俘馘。渠魁党羽，无不械送就诛；胁从爪牙，一尽烟消靡孑。王万化诸军至南路，擒斩贼目郑定瑞、颜子京，收复凤山县，安抚下淡水各处庄社民番。南路五百里地方，悉皆恢复荡平。朱文等诸军至北路，擒斩贼目万和尚等，收复诸罗县，安抚哆啰嘓、斗六门各处庄社民番。景慧引兵至笨港，林亮、魏大猷以舟师来会。遵海上下，扫除贼薮，招辑流亡。而援淡游击张駥、守备李燕、刘锡、千总李郡、淡水营守备陈策等引兵南下半线谢希贤引兵北上，与张駥等会合。北路千余里地方，尽皆收复荡平。

　　扫逆寇于一朝，根株悉拔；奏肤功于旬日，山海敉宁。从兹鹿耳、鲲身，永巩东南之销钥；鸡笼、沙马，长固陬澨之藩篱。起普天忠爱之心，寒千秋叛逆之胆。桓桓熊虎，厥有征劳。忻■〈忄卡〉曷胜，驰闻敢后！

　　覆制军经理台疆书（代）（摘录）蓝鼎元

　　十月既望，接到宪檄，内开台疆经理事宜八条。翼日，又奉谕札，再加四条。具见未雨绸缪，为台地苍生谋善后之策。职等自当遵命，次第举行。亦有胸中未能悉达，不得不略属僚奉上之文，而讲「书生」质疑问难之谊，伏惟宪台少加垂察！

　　伏读宪谕：『罗汉门黄殿庄朱一贵起事之所，应将房屋尽行烧毁、人民尽行驱逐，不许往来耕种。阿猴林山径四达，大木丛茂，宽长三、四十里，抽藤、锯板、烧炭、砍柴、耕种之人甚多，亦应尽数撤回，篷厂尽行烧毁。槟榔林为杜君英起事之处、琅峤为极边藏奸之所，房屋、人民皆当烧毁、驱逐，不许再种田园，砍柴来往』。以上四条，防患拔根，至周至决。职等再四思维，一人谋逆，九族皆诛；乱贼所居之地，虽墟其里可也。惟是起贼非止数处，数处人民不下数百家，则亦微有可虑者。人情安土重迁，既有田畴庐舍、室家妇子，环聚耕凿；一旦驱逐搬移，不能遍给以资生之藉，则无屋可住、无田可耕，失业流离，必为盗贼：一可虑也。其地既广且饶，宜田、宜宅，可以容民畜众；而置之空虚，无人镇压，则是弃为贼巢，使奸宄便于出没：二可虑也。前此台地，何人非贼？国公、将军而外，伪镇不止千余；今诛之不可胜诛，俱仍安居乐业。而独于附近贼里之人，田宅尽倾，驱村众而流离之，邻贼之罪重于作贼：三可虑也。台寇虽起山间，在郡十居其九；若欲因贼弃地，则府治先不可言。况琅峤并未起贼，虽处极边，广饶十倍于罗汉门；现在耕凿数百人，番黎相安，已成乐土。今无故欲荡其居，尽绝人迹往来，则官兵断不肯履险涉远，而巡入百余里无人之地。脱有匪类聚众出没，更无他人可以报信；四可虑也。锯板、抽藤，贫民衣食所系；兼以采取木料修理战船，为军务所必需；而砍柴、烧炭，尤人生日用所不可少。暂时清山则可；若欲永远禁绝，则流离失业之众又将不下千百家，势必违误船工，而全台且有不火食之患：五可虑也。疆土既开，有日辟、无日蹙。台地宋、元以前，并无人知；至明中叶太监王三保舟下西洋，遭风始至此。未几，而海寇林道干据之，颜思齐、郑芝龙与倭据之，荷兰据之，郑成功又据之。国家初设郡县，管辖不过百余里。距今未四十年，而开垦流移之众延袤二千余里，糖、谷之利甲天下。过此再四、五十年，连内山山后野番不到之境，皆将为良田美宅，万万不可遏抑。今乃欲令现成村社废为邱墟、设为厉禁，断断不能：六可虑也。曩者，诸罗令周锺瑄有清革流民，以大甲溪为界之请；凤山令宋永清有议弃琅峤之详。今北至淡水、鸡笼，南至沙马矶头，皆欣然乐郊，争趋若骛。虽欲限之，恶得而限之！职等愚见，以为人无良匪，教化则驯；地无美恶，经理则善。莫如添兵设防，广听开垦。

　　地利尽、人力齐，鸡鸣犬吠相闻；虽有盗贼，将无逋逃之薮。何必因噎废食，乃为全身远害哉？今窃议于罗汉内门中埔庄设汛防兵三百名，以千总一员驻扎其地；琅峤亦设千总一员、兵三百名，控扼极边一带。三、六、九期操演之外，准其自备牛、种，就地屯田以为余资，虽险远而弁兵便焉。槟榔林在平原旷士之中，杜君英出没庄屋久被焚毁；附近村社人烟稠密，星罗碁布，离下淡水营内埔庄汛防不远，无庸更议。至各处乡民，欲入深山采取树木，或令家甲邻右互结，给与腰牌；毋许胥役需索牌费一分一厘，听从其便。

　　伏读宪檄：『添防之制，宜速议定，以便题覆』。夫令所宜更议者，惟罗汉门、琅峤而已矣。其余俱经遵照宪檄，于南路添设下淡水营守备，带兵五百驻扎新园；设冈山守备，带兵五百驻扎浊水溪埔，扼罗汉门诸山出没窦径。再加罗汉门、琅峤各添设汛防兵三百，计全台增兵三千六百名，较宪檄前指之数止多一百。但此三千六百之兵，必须请旨额外添设，就内地各标营分额招募，按班来台，如往例三年一换；然后内地不至空虚，无顾子失母之病。南路凤山营、县虽僻处海边，不如下埤头孔道冲要；然控扼海口，打鼓、眉螺诸港乃匪类出没要区，当仍其旧，不可移易。添设凤山县丞一员，驻扎搭楼，稽察阿猴林、笃佳等处，弹压东南一带山庄。下淡水巡检一员，不许留郡；仍令驻扎下淡水，稽察淡水以南各庄及诸海口。台、凤、诸各县各练乡壮五百名，在外县丞、巡检各练乡壮三百名，无事则散之陇亩，有役则修我戈矛；乡自为守、人自为乓，此万全之道也。

　　请行保甲责成乡长书（代）蓝鼎元

　　台疆辽阔已极，台民不驯特甚；皆内地作奸犯科，逋逃萃止，豺心鼠性，随处欲张，迩者北路地方，窃劫频闻；涓涓之势，渐不可长。若防汛照管不周，真有顾此遗彼之患。兼班兵自远新来，良匪情形、路径要害，皆生疏弗能熟识。延、建、汀、邵、福州、福宁兵丁，音语不同，不能细侦密访，如柄凿方员之不相入。即有二千协防，尚不足供措置；况又有掣回之忧。茫茫千里，星星塘汛，勿论移镇澎湖，必致覆餗；即驻台，亦难高枕而卧也。

　　某夙夜兢兢，惟恐有辜朝廷付托之重、负知己培植之恩，实切悚惶。所望一、二贤能文职振奋精神，以实心行保甲之实政。家家户户，自为清革，使盗贼无自而生。联络声援，守望相助，如常山之蛇，击首则尾应、击尾则首应，使盗贼无托足之地。虽不设立官兵，亦何不可。但今保甲之法，久已视为具文，虚应故事，莫肯实心料理。而署事各官又皆有「五日京兆」、推诿后人之意，真末如之何也！

　　团练乡兵，亦是靖盗一法。宪台以其乱后强悍成性，欲仁渐义摩，纳之礼让之中；诚为移风易俗要道。但今盗贼众多，不可不先为剔刮。鄙人愚见，以为作贼可以欺官，不可以欺民；能避巡兵，不能避乡里。莫若因其势而防范之。就各县各乡，佥举一干练勤谨、有身家顾惜廉耻之人，使为乡长。就其所辖数乡，家喻户晓，联守望相助之心；给之游兵，以供奔走使命之役。如有一家被盗，则前后左右各家齐出救援，堵截各处要口，务必协力擒获。另设大乡总一、二人，统辖各乡长，督率稽查，专其责成。乡长有生事扰民、纵容奸匪，缉捕不力、救护不齐等弊，大乡总稽察报查；如有失察，一体同罪。是虽无乡兵之名，而众志成城，不啻有乡兵之实。

　　今拟中路台湾设乡长六名、南路凤山设乡长八名，每县各立大乡总一名统辖之；北路诸罗设乡长十二名，立大乡总二名分辖之。每乡长一名，准养游兵四名；大乡总一名，给外委、千把总衔牌以荣其身，准养游兵十名。其游兵名粮，每月银一两、米三斗，就官庄内拨出支给，以为赡养之资。计三县游兵一百四十名，每月支银一百四十两、米四十三石二斗。三县乡长共二十六名、大乡总四名，应给养廉多少？宪台酌量定夺。伊等工食既皆仰给于官，则与官兵一例；文武均行约束调遣，无敢不从。

　　凡地方有窃劫盗贼，就各乡长跟要，限期缉获真盗，解官究处。初限不获，拘游兵比责；再限不获，乡长罚月粮、工食，戴罪图功；三限不获，拘乡长正身重惩、大乡总记大过一次。凡盗贼不能缉获至三次者，乡长责革、大乡总追销外委职牌，以示惩劝。

　　虽月粮似觉伤重，但为地方之利，自不得顾惜小费。欲节省，则每名月银七钱五分亦可，米三斗不易也。无月粮，则彼将生事扰民以为食，非徒无益，为害更大。且天下亦无枵腹而为人办事之理；必资其养廉，方可责以清操。大乡总能干练办公勤谨，三年无过犯，有绥靖地方实迹，量行擢用，以示鼓励。

　　某庸陋无知，总为地方念切，用思以人治人之道，不知宪台以为何如也？

　　与周抚军书巡台御史范咸

　　接读来教，承以台郡采买一事，覼缕开示。备仞老先生念切全闽苍生，言之剀切周详，深为钦佩！侍等时所以致书于老先生者，亦见上年采买十万石，而积欠之谷遂至虚悬。若今年复另采买，则积欠愈多。窃以买补积欠，其应运内地补仓者，原有一十一万四千八百零四石之数。另行采买者，运赴内地补仓也；买补积欠者，亦运赴内地补仓也：故以为不若停采买而先尽买补。

　　今接阅大教云：『台郡积欠，散归各郡县仓，或碾支兵粮、或借补给兵役』。此则侍等之所不知也。至于积年存价未买之故，实因时价不敷而然。今老先生深体下情，奏奉俞允，以四钱五分为率，将来买补自易。然侍等之所虑者，又不在买补而在起运。来谕云：『台、厦商船均系漳、泉赤子，亦应稍效微劳』。夫台、厦之船户多系殷实，搭运官谷较客货获利稍减何害。不知各县运谷皆由小港，大船既不能入，势不得不多用小船分运至鹿耳门交卸大船。鹿耳门风水十日不顺，则十日无大船进口；半月、一月不顺，则半月、一月无大船进口：此至寻常之事。小船枵腹守候，交卸无期；一遇风浪击碎，责以赔补，颇有怨咨。故敢以闻之仁人君子。

　　夫以为累民，采买与积欠本无择也。但前书所云『果济实用，有所不恤耳。向来议巡方者，每谓在台祗知言台』。而侍等心实不然。所食者大君之禄、所办者大君之事，宁分此疆彼界！若谓为遏籴，或年岁不丰，则不得已为固本之订。今台湾昨岁有收，本年风雨以时，可望大有，亦何为而遏籴哉？侍等于八月十二日曾具奏云：『一面札商督、抚，一面严饬该府、县实时上紧采买谷石，应运内地者陆续拨运，以完历年积欠。其余存贮台仓以备缓急，民食自属无虞。将来内地或再须接济，俟督、抚咨文到日，即与台湾道等筹酌，除台地来春青黄不接之际应预留米谷，毋致民食缺乏外，其余尽其所有于海船向例带米六十石之外，少宽二、三十石许某通融带往，便于漳、泉等府自足接济等语。老先生觉此，可以知侍等之非遏籴矣。将来俟奉到朱批日，谨将原折送阅，以见侍等之心。

　　总之，老先生不信海上米谷之竟无偷越，故以少弛禁令之说为万不可行。而侍等身在其地，深知台、厦两厅若稽查严密，自无偷漏之虞；犹之老先生在内地，则于内地之事尤为真知灼见，不致心怀两岐也。若如来示所云『搬运台谷，不几成一漏卮』？侍果欲遏籴，又何为出此下策乎！侍等职任原以备老先生耳目之所不及，故前有所见，不敢不以奉告。在老先生膺封疆重寄、权全省大势，果不容不另行采买，则侍等断无不饬道、府遵行；决不自执己见，胶柱鼓瑟，以掣老先生之肘也。

　　序记

　　重建庙学碑记凤山教谕施士岳

　　圣天子御极二十有二年，海宇廓清，以其地置郡县，南为凤山。建黉宫于莲池潭上；山明水秀。台之登科，自凤山始。特事在草创，所建文庙启圣祠，制犹朴略也；十余年来，风雨飘摇，仅存椽瓦。先圣庙堂，窘于寒暑。

　　四十三年，莱阳宋公永清，以平川令调宰兹邑，行释菜礼。怆然念之曰：凤山自有君天下来，版图未入，文教不施；今声名文物得与中土媲美，称为盛事。苟庙宇隘陋，无以体圣天子尊师崇儒至意，伊谁之责哉？于是请上宪、集绅矜，捐俸输将，鸠工兴建；高大前制，增两庑、棂星门，因地制宜，靡不周备。垣墉丹漆，涂塈以法：诚壮丽巨观也。侯之用心可谓至矣！侯犹虑无以广圣泽，爰设义学、置学田，其为厥庙筹更深也。

　　士岳来教是邑，诸生具陈其事，请为文以纪。士岳谓文庙告成，士皆欢感。从此子益知孝、臣益知忠，工文章者显当世、立事业者昭后代，莫不由文教中来。是则侯之为政，能达本也，功德大矣。宁特以廉明勤慎为良吏已哉！谨刻石以记。

　　县义学田记李钦文

　　圣天子尊师重道，文教振兴；诏府、州、县设立义学，延师课士，为制已久、台以初辟地，未遑也。

　　邑侯宋公从武平调补凤山，甫下车而修建文庙，自大成殿、启圣祠、两庑以及棂星门，次第具举。乃复置义学，择邑土郑应球为师；日有试、月有课，顽者秀之、陋者文之。士之登其堂者，彬彬乎盛矣。又虑其久而辄废也，捐俸购田以供修脯，以其半给膏火费。上诸列宪，报可；令勒石以垂不朽。

　　斯举也，有三善焉：宣朝廷崇文至意，一也；乐育人才，二也；海外之士笃于文行，三也。钦文备列弟子员，逢兹盛事，谨记始末，俾后之学者知邑侯之功有如此。

　　重浚莲池潭碑记郑应球

　　莲池之浚，始于颜氏；岁久淤泥壅塞，几与地平。附近田园向资灌溉者，无利赖矣。居民谋疏通之，绌于力而止。四十八年，邑侯宋公随郡宪周公巡行至此，见草奥其宅、耜悬于室，地互数里，尽为石田，目击心伤。于是历阡陌、相地势而观流泉，由茄冬坑至半屏山麓，议筑坝开圳以便蓄泄；计费不赀。侯慨然出粟千二百石以贷民，鸠工兴作。填岸凿渠，淤者瀹之、塞者通之，计长千三百丈，费金四百有奇。而莲潭灌溉之利遍兴隆庄矣。

　　四十九年孟夏告成，父老子弟群相感叹曰：『微巡行之役不及此』！今而后旦暮之耰锄，岁乐仓箱之庆者，皆郡宪、邑侯赐也。爰立石而为之记。

　　新建县署记宋永清

　　邑之有署，固传舍也。然向明而治，且居高望远、退食思过，实攸赖焉。台入版图，其分土设官，虽有此疆彼界；而衙斋朴陋，萧萧数椽，日就倾颓，殆不足以蔽风雨。来莅政者，辄假馆郡治，习为固然；问所为公署，无有也。

　　四十三年夏，予奉移凤山。过县治，方将集父老子弟与之谘地方因革之大、农桑方土之宜，而檐桶倾圮，几无以为使者停车地。嗟呼！鸣弦而治，即非其人；然制度规模付之风烟蔓草，上而朝廷、下而民社，体统不肃，如观瞻何？爰捐薄俸，命梓人亟襄其事。于头门，于仪门，于大堂、川堂，内而衙署、外而六房，皆为次第经理，稍存规制，未敢增华；累石栽花，移亭就树，非求安逸。盖海邦宁谧，政有余闲，或与二、三多士论文赋诗，陶其气质、养其文章，则衙署之设，固系听政平情之所，亦为士民发祥之地乎！

　　署成，父老子弟来庆于此，请为文以记。予无以辞，爰书而述其概。

　　重修文庙碑记富鹏业

　　文庙之废兴，前人记之详矣。鹏业莅任之初，从邑侯李公丕煜行释菜礼；时大成殿、启圣祠以及两庑、棂星门，靡不毕备。圣天子文明之治，渐被海外，猗欤盛哉！越明年冬，台风作，庙门、棂星门暨两庑围墙椽瓦圮坏甚。盖自是，兴者又几于废矣。侯怃然曰：『是乌可以已耶』！爰取大木，亟命工师仍旧址而建棂星门焉。瓦之塌者补之、门之坏者新之、墙之倾者筑之、两庑之圮者葺之，取其质不取其华、取其坚固而久远，毋取其苟且于目前。

　　庙既新，鹏业因进诸生而语之曰：而亦知侯新庙之意乎？夫宇宙莫大之事业由于文章，千古不朽之勋猷本于名教。修身立行者，大儒有用之学也；砥砺名节者，士人经世之具也。古之学者，本穷理之识，以尽乎正心诚意之功，而修、齐、治、平之理寓焉。是故出其所学以献之廷，为王国之桢也；本其所学而体诸躬，为有德之彦也。今之学者，不务耕述实修，而孜孜焉帖括是尚，以为弋取功名之具；庸讵知功名非可强求，毋论其必不可得也，即或幸而偶得，终无当于经济之学。呜呼！何其不思之甚也。司马温公曰：『士先德行而后文学』。德行不立，文将焉用？韩退之「进学解」曰：『业精于勤，荒于嬉；行成于思，毁于随。诸生业患不能精，毋患有司之不明；行患不能成，毋患有司之不公』。今之学者，业果能精乎？行果能成乎？若犹未也，将谁之咎哉！朝廷尊师重道、作育人才，立卧碑以教督，而又制训饬士子文颁行天下，务使天下之士，崇正学而黜邪说、郭实行而弃虚声。士苟能惕然自励，以振拔于庸众之流；朴者进于雅、顽者化于秀，海外多土相与观摩切磋，则从兹以往文教日盛，邹鲁之风何难再见于今日乎！是则余之所厚望也夫。

　　重修县署记李丕煜

　　亲民之官，莫如县令；所谓民之父母是也。苟听断无所，不惟无以肃观瞻；而公余退食之暇，将何所憩乎？邑自开关以来，虽卜治于兴隆庄；而衙斋浅陋，制多简略。官斯士者，辄就郡之公馆而居。

　　四十三年奉文归治，前令莱阳宋君，始庀材鸠工而新营之；于今十有六载，榱桷倾颓，规制弗称，至于头门、仪门、偏厢之属则俱成片土矣。舍此弗修，将有鞠为茂草之患。于是命匠经理，废者兴之、圮者葺之，前后三堂既焕然新矣；而建头门、仪门以别内外而大规模，建六房以积案牍、建外厢以居皂隶，经半载而工始竣。制虽云备，亦祗崇朴尚素，不致听断之无地焉斯已耳。若夫饰华增美，则端有望于后来。

　　新建城隍庙碑记李丕煜

　　国家先成而民后致力于神，非缓之也，民为神主，急其所当务；而凡百兴作，乃不至于缓所不可缓。凤山置县，自荡平后，已余三纪；而秩官相继，亦不一人。予以康熙五十六年，由南平移调斯邑。始至之日，而见夫厥土之已辟也、厥邑之已治也，文庙之巍然在望而美富之有其基也。虽未大备，心焉少慰。独城隍庙缺焉未举，斯民水旱疠病之害，孰为之除？盈宁寿考之祥，孰为之召？明有以治而幽无以赞也，又惕然虑之。

　　夫国依于民，民依于神。今县之东北层峦迭嶂，何啻百丈之言言也；其西南澜翻涛激，何殊表海之泱泱也。苟匮神乏守，是谁之过欤？用是卜地于县治之左，鸠工庀材，作庙翼翼。自此而读法有其所，祗报赛祷有其地；朔望行礼，陟降俯仰，有其鉴观。是前人之所缓，正今日之不可不急者也。

　　工始于五十七年夏，告成于五十七年冬。所有规制材木，取其坚固、不取其华丽，取其可垂于永久、不取其观美于一时。尤愿后之君子，凡所以治民者，求其可质诸神；使海峤之治，遹观厥成焉。是则予之厚望也夫。

　　康熙五十八年七月朔日记。

　　新建明伦堂记巡台御史范咸

　　「礼」称：『大学始教，皮弁祭菜』；所以致敬于先师以尊道也。盖古人因学而有庙，自天子之元子、众子以至卿大夫元士之适子与凡民之俊秀，莫不造于学；虞庠上下、夏序东西、殷胶左右，无非学舍也，后世重庙而轻学，戟门、頖宫尊崇庙貌，而春秋礼乐、冬夏诗书，无复教之之地；盖古意之存焉者寡矣。我国家令典：自大成殿成，必有明伦堂以为敷教之地。通郡邑皆举为法，所以养士之制甚备。独台湾一隅，僻在海外，前此郡学明伦堂未建；陈清端公璸至，始奋起而经营之。迄今两庑有六艺齐为诸生肄业之所，庙与学乃以无缺。盖兴学立教，类非俗吏之所能为也。凤邑在郡治之南，学宫独据形胜之地。庙前类池方广里许，多植芰荷，即「志」所称莲池潭也。

　　余以乙丑冬巡行凤山，谒先师庙，召诸生讲学。所谓明伦堂者，湫隘仅数椽。其旁即教谕寝息地，训导且僦居他室。问所为莲池潭者，莠民侵弁以为利薮，日张网其中；芙渠荡然，无复存者。知邑事吕令作而言曰：『锺琇莅此二年，念明伦堂之未称，已度地鸠工，谋于大成殿之右，建堂三楹为讲学之所。又修其旧有之堂以祀子朱子，而并建名宦、乡贤二祠以补旧日之缺焉』。予可其请，令更清厘頖池以还旧观。越明年，吕令告蒇事。盖经始于乾隆十年十二月，至十一年六月工始竣；凡费番镪一千有奇。因求余文记之石。

　　余尝以知县者，知一县之事也。一县之事，孰有大于养与教者乎！不知所以教，至并教之地而废之，其所为养者可知已。今吕令之用心甚勤，既力扩明伦之堂，俾为师者有成材之区、为弟子者有受教之所；而又以其余力建祠以兴贤而观善，而泮池之水以浚。大小于迈，观者咸悦。余故乐得而志之。

　　董其事者，本学教谕庄元、博士弟子员童作楫、卓梦采、陈正春，例得书于石。

　　重建关帝庙碑记凤山知县王瑛曾

　　邑城东厢壮缪侯庙，迄今称武庙。凡长官行部、令宰朔望俱修展谒礼，盖祀典之巨者。岁久且圮；壬午岁冬月，予捐俸新之。邑人咸乐输恐后，具畚挶桢板干，凡五阅月而竣事。

　　落成日，率僚马士民祭告于庙。佥曰：『举大役，宜有记』。予惟汉建安距今二千余年久矣，晋解梁距治七千余里远矣；久且远而神之灵爽能及之，此何说也？今人牵一发而全身为之动，则惟血气有以贯之也。惟神昭明磅礡，灵气布濩，无远弗届；亦如人之一身血气既周，毫发毕贯，于彼于此，神应故妙，乌以地沓远而能隔哉！且神之志在「春秋」、功在名教，凡忠义志节之乡尤心向往之。邑虽荒服，而圣教遐敷，沐浴者久；匹夫慕义，效命疆场，纠乡勇、举义旗，破鸱张之贼胆、作海外之顺民，亦名教地也。「春秋传」曰：『神所凭依，将在德矣』。毋亦是飨而是宜乎？予既体国家崇德报功之意，而索神报享，知其必有乐乎此也。爰伐石而为之记。

　　攀桂桥关帝港书院田碑记举人卓肇昌

　　国家兴文造士，建书院以广栽培，即不惮多方体恤，俾后生小子得息心游泳于其中，恩至渥也。

　　吾凤自莱阳宋邑侯立义塾、置租银，阅今岁六十载，肄业师生沐其膏而尚虑不给。我邑侯王夫子，以江左名贤来莅兹士，爱士育才，恩勤作养。公余视学，进诸生，勉德行、勤道艺，蔼然如春风和煦，动物不觉。窃以膏火清淡，难资呫哔，汲汲谋所以扩充。适有攀桂桥、关帝港两处洲地，垦田园若干亩，豪强争租税闻于官。公按实状曰：『是公家物也，无许争踞』。爰酌薄赋，充书院资费；请诸列宪，报可。于是士沾实惠，民乐轻输；而争并觊觎，咸帖耳服诚：一举而三善备也。夫两间本有自然之利，能因而利之，即称善政。望休待泽之殷，公不啻取怀而予；盖其爱育真诚，如父母之于子，故能顷刻关心，随所触而深姁煦、普恩膏也。从此而师有以为教、弟有以为学，风琴雅管之余沐浴而歌舞之，胥戴公之深仁厚泽云。

　　爰纪颠末，敕贞珉以垂不朽。谨记。

　　诗赋

　　普陀幻住庵前太常寺卿沈光文（鄞县人）

　　盘声飘出半林闻，中有茅庵隐白云；几树秋声虚槛度，数竿清影碧窗分。闲僧煮茗能留客，野鸟吟松独远群。此日已将尘世隔，逃禅漫学诵经文。

　　五日

　　谩说哀猿择木难，锦标夺尽我徒看；宁堪独醒还如屈，也取新芳试浴兰。命到饥来奚待续？冠当穷处自羞弹。应声却怪山妻语，也比鲇鱼上竹竿。

　　偶成

　　最是贫来韬迹宜，强争枘凿竟忘痴。客窗诗苦囊兼涩，旅梦春浓老不知。失意无成知得少，灰心已久望燃疑。生嫌岂独刘惔妹？难笑东山揜鼻时。

　　夕飧不给戏成

　　难道夷、齐饿一家，萧然群坐看晴霞；炼成五色奚堪煮？醉羡中山不易赊。秋到加餐凭素字，更深吸露饱空华。明期待吸溪头水，扫叶烹来且吃茶。

　　自疑

　　我自知人人未知，为人谋得己偏疑。拈诗且脱寒酸气，作梦偏多欣喜时。卧学袁安愁饿死，乞同伍员（仄声）欲投谁？可怜声应年来少，一味虚脾祗自欺！

　　郊游，分得「青」字

　　和风催我出郊去，好鸟还宜载酒听。草色遥联春树绿，湖光倒映远峰青。歌喉润处花初落，诗韵拈来醉欲醒。逸兴强寻豁目处，颓然独立望沧溟。

　　重九日登啸卧亭

　　重阳节至客心悲，托兴登临酒一卮；健挽石梁看没羽，醉摩字影读残碑。当年运数终穷九，廿载忧危共此时。为问生涯在何处？黄花知以晚为期。

　　慨赋

　　忆自南来征迈移，催人头白强支持；乐同泌水风何冷，饮学秋蝉露不时。最幸家贫眠亦稳（有忧盗者，以财寄人；夜则命人巡守，不得安睡），堪怜岁熟我仍饥（时米价平，余乏钱，需升斗尚不能继）。仰天自笑浑无策，欲向西山问伯夷。 

　　思归六首

　　岁岁思归思不穷，泣歧无路更谁同！蝉鸣吸露高难饱，鹤去凌霄路自空。青海涛奔花浪雪，商颷夜动叶梢风。待看塞雁南飞至，问讯还应过越东。

　　飒飒风声到竹窗，客途秋思更难降。霜飞北岸天分界，月照家园晚渡江。荒岛无薇增饿色，闲庭有菊映新缸。夜深寻友沿溪去，怕叩柴门惊吠尨。

　　我贵何妨知我希，秋山闲看倚荆扉。涛声细细松间落，雪影摇摇荻上飞。诗瘦自怜同骨瘦，身微却喜共名微。家乡昔日太平事，晚稻香新紫蟹肥。

　　潮水如从天外来，澄光一片隐楼台。东山兴懒藏游屐，栗里花稀覆酒杯。熟惯穷愁诗债逼，久安寂寞道心开。洗兵欲挽河犹远，利涉当前藉大才。

　　不飞霜色到疏林，芦雪枫丹秋已深。民习耕渔因土瘠，天留风月绝尘侵。山容渐老添诗料，海气凝寒动客心。絺绤自看还敝甚，无衣空捣月明砧。

　　山空客睡欲厌厌，可奈愁思梦里添！竹和风声幽戛籁，桐筛月影静穿帘。暂言放浪樵渔共，久作栖迟贫病兼。故国霜花浑不见，海秋已过十年淹。

　　州守新构僧舍于南溪人多往游余未及也

　　沿溪傍水便开山，我亦闻之拟往还。一日无僧浑不可，十年作客几能闲！书成短偈堪留寺，说到真虚欲点顽。正有许多为政处，仅将心思付禅关。

　　往宁靖园亭修谒

　　旸谷生辉尚未炎，滕王亭子绿新添。雨余折角诚堪异，海外依人半受嫌。寻路入来皆茂草，隔溪望处映珠帘。主翁有恙因辞客，名纸须通属典签。

　　蛙声（有序）

　　寓居窄逼，庭草不生。时值秋霖，云深日暝。入夜至更余，雨声暂歇；残云宿于天际，微月出于东方。忽有哇声，出自座侧；仅仅孤鸣，或断或续。岂呼类而寡朋，抑离群而自咏？欹枕听之，似为有致；不若池塘乱鸣，徒聒噪人不成梦也。披衣而起，挑灯咏之。

　　时当默处懒争鸣，夜向空庭独发声：低逐蛩号音不乱，高随蚓曲气还清；官私却混今谁问，鼓吹难齐部未成。雨后竹中空自怨，并无飞羽宿啼更。

　　别顾南金

　　明知苦节却难贞，九载相怜藉友声。邱壑有情推大老，色言欲避笑愚生。入山地近区南北（南金移居南路），此日情深胜弟兄。安得时时慰依傍，长如鸥鹭得随行！

　　别洪七峰

　　鹭岛初来便识君，东山又共学耕耘。发肤无恙悲徒老，著述方成悔欲焚。忽作闲心同倦鸟，俄焉长揖别高云。从今只合言于野，理乱都将置不闻。

　　东宁杂咏六首台湾道高拱干

　　春台广厦衔虚署，校艺监军职滥分。无力椎牛频飨士，有时倒屣细论文。平生拙处勤难补，异域愁来酒易醺。筋力未衰官味淡，函关西隔万里云。

　　有怀须学蔺相如，每遇廉颇犹让车。晚圃晴霞秋习射，半窗苦竹午临书。群公望隔三山杳，圣主明周万里余。素志漫言伸未得，忘机直欲混樵渔。

　　尺檄如传空谷声（重洋间隔，文移竟不易见），阻风经月少人行。关山已历三千里，樯橹犹迟十一更（厦门至台郡水洋十一更）。地暖腊残无雪到，忧深鬓里任霜横。眼穿何处天边雁，京覼难忘故旧情。

　　竹弧射鹿万冈巅，■〈罒上令下〉网张鱼百丈渊；幅布无裙供社饷，只鸡让食抵商钱。文身纔起疮痍色，赤手谁将垢敝前？为语绾符衔命吏，远人新附倍堪怜！

　　索居寂寞近瓜期，报道清班拟暂移（近阅邸抄，开列司道补京卿者十人，余忝厕名其中）。高适岂堪常侍后，班超惟有玉关思。封侯夫婿何须悔，学步儿曹大更痴。自笑浮名终日累，海滨漫守使君碑。

　　谁言习俗乱丝同，揽辔澄清乏寸功？拊辑尚惭屏翰寄，更番何日戍楼空？拟提片石安归棹，聊订新编当采风（台郡无志，余甫编辑）。此去中原询异事，仙桃长对佛桑红。

　　危舟得泊，晚饭书怀郡司马孙元衡

　　大海狂澜惊转舵，金山到似解重围。此生不道有来日，欲往何如成独归！麤粝儒餐初定痛，萧疏旅鬓忽知非。百年好是双行脚，梦绕湖山旧翠微。

　　海波夜动，焰如流火，天黑弥烂，亦奇观也

　　乱若春灯远度萤，坐看光怪满沧溟：天风吹却半边月，波水杳然无数星。是色是空迷往着，非仙非鬼照青荧。夜珠十斛谁抛得，欲掬微闻龙气腥。

　　抵澎湖澳

　　孤岛如梯一苇航，情怀跋扈兴相羊。身随云鸟投清墈（洋少浅曰清水墈），夜鼓天风过黑洋。翠蟹胎鱼堪入馔（海蟹翠色，沙鱼胎生），竹湾、花屿（俱澎湖山名）有飞觞。此间未是埋忧地，贯月浮查正渺茫。

　　抵台湾

　　八幅征帆落远空，苍龙衔烛晚波红。洲前竹树疑归后，天外云山似梦中。鹿耳荡缨分左路，鲲身沙线利南风（七鲲身尾有沙线，南风可泊）。书名纸尾知无补，着得诗筒与钓筒。

　　春兴四首

　　霁晓空天散冷光，飓风三日断横洋。归营戍卒春逃瘴（南北淡水瘴疠实甚，故于春、夏撤舟师），阅世山翁夜咤霜（粤东咤雪、台地咤霜）。红刺桐花围郡邑（名刺桐城），碧篔筜笋拂沧浪（笋稍下垂）。流年冉冉无聊赖，枉有高歌学楚狂。

　　北阙南乡思不禁，抛将身事任浮沈。宦情老隔鲲鹏路，归梦遥逢睍睆音。槛外花光红露满，门前春气碧云深。忘机习静饶生意，叶叶甘蕉展故林。

　　门有烟波屋有林，笥无华衮橐无金；芳春逸兴花同发，永夜遥情月共沈。鹦鹉螺前开笑口，蠹鱼编里问初心。散人乞得闲官职，天外应须着冷吟。

　　宜雨宜晴三月间，朝登岛屿暮沙湾。嘘云睨日千金缕，腹海边天两碧环。林下学占争唤鸟（番人闻鸟语而知吉凶），槛边闲译最深山（台山无正名，都从夷语译出）。一生心折陶元亮，「止酒」篇从此际删。

　　海外惊霜叱雪，无复寒林可观。秋日行经木冈山下，白茅作花，宛如朔雪晨霜，足补山川所不逮。率简澄庵宋明府

　　茫茫宿莽本荒涂，行到瀛南胜画图：夹路霜华随野阔，到山雪色共云铺；风微灞岸飘杨柳，月澹汪天冷荻芦。黄犊一鞍三榼酒，海郭秋兴未全无。

　　听海客言，寄嘲北庄友人

　　道是求仙历险艰，半思利涉半跻攀；千条歧路迷银矿，一片晴云想玉山。贪挹龙涎乘蟒葛，竞驱黑豹逐蜂蛮（以腰细得名）。非关海客谈言妄，纵到瀛洲未肯闲。

　　海市清言

　　白沙洲软长莓苔，盖屋青林不用栽。两乳燕投孤垒宿（海燕一岁再乳），四时花共一瓶开。巧人西域营工到，估舶东吴载酒来。解语鹦哥成五色，更无乌译费疑猜。

　　望洋

　　望望残春生事微，金门、厦门多夕晖。乱山断处天应尽，一发穷时鸟不飞。潮汐东西游子路，嶕沙开阖水军威。奚囊万里复何有？未典年来两赐衣。

　　黑水沟

　　气势不容陈茂骂，奔腾难着谢安吟。十洲遍历横洋险，百谷同归弱水沈。黔浪隐樯天在臼，神光涌棹日当心。方知浑沌无终极，不省人间变古今。

　　朔四日，泛海赴安平镇

　　异国春回问鹿亹，风微浪静受朝墩。云屏列翠飞孤凤（山成凤形），烟镜浮花漾七鲲。古堠初依新树色，灵槎远赴碧天痕。未知家骑戈船在，落落罛寮水面村（俗称渔家为罛寮）。

　　台湾吟黄学明

　　四溟中断此孤悬，日月轮高见影偏。泣泪鲛人朝入市，凝寒金气夜干天。马鞍矗起青全岛，鹿耳雄开障百川。盛气消沈无觅处，牛羊来下翠严烟。

　　台湾杂咏陈兆蕃（晋江人）

　　茅檐竹壁半耕农，士女于今罢斥烽。山色千年森虎豹，潮声万里撼蛟龙。朝裘午葛边岚异，挝鼓催航野渡冲。自是天开南极处，向来裸发也雍容。

　　赤嵌城观海陈圣彪（侯官人）

　　孤城独上俯瀛洲，极目苍茫一望收：落日半痕天共白，晚潮千顷月同流；沧溟隐入蛟龙窟，岛屿寒生海市楼。波浪不扬征战息，舳舻闲作钓鱼舟。

　　冈山

　　车行十里见冈山，山接云连万仞间；高阜野花红灼灼，平畴春水绿闲闲。雄分壁垒龟蛇合，势奠波涛竹木环。声教渐随新位置，一犁膏雨润沙湾。

　　九日罗山遇雨凤山令宋永清（莱阳人）

　　萧萧风雨度重阳，匹马罗山奋战场。白发渐随秋色老，黄花空忆故园香。云迷古树千峰远，雾鎻清溪一水长。萸酒年年常醉客，争雄壁垒几沧桑！

　　泛海诸生郁永河（仁和人）

　　浩荡孤帆入杳冥，碧空无际漾浮萍。风翻海浪千山白，水接连天一线青。回首中原飞野马，扬舲万里指晨星。扶摇乍徙非难事，莫讶庄生语不经！

　　夏日得雨巡台御史张湄（钱塘人）

　　输粟重洋役泛舟，济时方略愧前筹。万家聚岛如孤旅，三日为霖解百忧。声振地雷横出海，势分天汉倒悬流。会须斗酒从田父，叱犊村童看绿畴。

　　劝农，次书给谏韵

　　冲泥舆骑海城东，漠漠吹烟竹树中；一桁遥青山写影，千畦净绿雨为功。耰锄父老分醇酒，比屋鸡豚见古风。好待如云秋稼熟，来看高廪再歌丰。

　　雨后，和张侍御韵巡台给事中书山（满洲人）

　　霢霂郊原四月中，麦黄禾碧兆年丰。衙斋分韵呈星使，蔀屋祈年颂雨工。解泽已闻沾处处，重云犹为护芃芃。长吟洒润飞甘句，乐意相关尔我同。

　　咏伪郑遗事诸生陈昂（侯官人）

　　战衄旋师返北辕，转教航海辟乾坤（成功金陵败还，孤军势蹙。适红夷甲螺何斌负彝债走厦，陈台湾可取状；诸将以险远为难，群议不能决，独成功锐意进取）。金多旧借牛皮地（初，红夷借地于倭曰：『但得地大如牛皮，多金不惜』。倭嗜利许之。乃剪皮如缕，环围数十丈，筑赤嵌城。自是久假不归，全踞台地，南北土酋皆属焉），水涨新通鹿耳门（鹿耳门港道纡折，沙多水浅。成功至，忽水涨数丈，大小战舰纵横毕入）。赤嵌城孤遗旧业（成功使谓红夷曰：『此地乃先人故物，归我兵始罢』），红夷援绝竟移屯。何缘自比虬髯客，岂昧几先让太原（其报招抚书，自此张仲坚）！

　　溪上生员陈斗南

　　一湾春水绕人家，两岸余波溅碧沙。咫尺烟津虚过客，净沈古木欲栖鸦。云封远岫千层渺，草长荒田一望赊。共访仙源何处是？隔溪依约有桃花。

　　登龟山绝顶

　　攀萝扪石上层峦，野旷天遥一望宽。海送潮音如欲雨，山含树色暂生寒。花宫清敞游人集，草径萦纡去路难。咫尺蛇峰余故垒，萧萧烟景正贪看。

　　游大奎壁净度庵

　　黄龙白马现今朝，频访山僧不惮遥。卓锡时闻翔鹤响，谭经惟见雨花飘。寒园病叟空泉瓮，小市归人只木桥。萍水与师成夙契，倾心独许远公招。

　　走珠庄

　　不到山庄又来年，近来双岸集人烟。芦花缺处疑为路，沟水流时足灌田。岁晏歌锺崇腊祭，天寒老稚负朝妍。行程莫厌沙洲远，山迭溪头系钓船。

　　甲子奉命赴台清查官庄，即事成咏福建布政使高山（济南人）

　　海峤长悬圣主心，沟涂经画戒相侵。含哺民近无怀氏，敷泽仁同解愠琴。履亩新塍勤劝相，支机旧石费追寻。重来不为开邛筰，要使飞鸮集好音。

　　放洋巡台御吏熊学鹏（南昌人）

　　趁晓乘潮海舶寒，清风相送出台端；片帆飘渺烟中过，一碧澄泓浪里看。举目惟瞻天日近，回头但觉水云宽。要知舟楫由来好，不畏重洋济涉难。

　　再答六司谏

　　思君正咏池塘句，忽接鱼笺笑口开。狂熊于今犹未减，素心依旧不须猜。采风已有诗千首，遣兴何妨酒百杯。同在天涯怀凤阙，几时联辔入燕台？

　　方司马惠九头柑，柬谢（限「三」字）

　　海壖残腊试霜柑，纔捐清香兴已酣。采自千头金颗重，携来九瓣玉桨甘。种传瓯粤原无匹，宴饮华林旧赐三。不是乘槎远行役，殊方佳味那能谙！

　　水仙花（限「水」子）

　　凌波仙子世同称，琼岛芳姿未敢凭。香与春风相应接，神将秋水共清澄；玻璃案上金千点，玳瑁筵前玉几层。不许纤埃侵皓素，檀心夜月一壶水。

　　七里香（限「芳」字）

　　雪魄水姿淡淡妆，送春时节弄芬芳。着花何止三回笑（每岁开花率有三、五度），惹袖犹余半日香。竟使青蝇垂翅避，不教昏瘴逐风狂（能袪蝇蚋，并避烟瘴）。灵均莫漫悲兰茞，正色宜令幽谷藏。

　　頳桐花（限「龙」字）

　　枝柔叶厚碧痕浓，色艳还看花发重。朱萼临风迷紫蝶，丹须和露抱黄蜂。剪残红锦枝头见，敲碎珊瑚月下逢。好是年年夸竞渡，鲜妍如火映鱼龙。

　　即事偶成二律

　　微茫岛屿片云孤，物产民风事事殊：绝好餮飧红脚早（稻名），天然篱落绿珊瑚；花无寒燠随时发，酒长琼浆不用沽（椰子中有酒）。最是良畴耕凿易，欣然醉饱乐唐、虞。

　　饱啖槟榔未是贫，无分妍丑尽朱唇。颇嫌水族名新妇（新妇啼，鱼名），却爱山蕉号美人（美人蕉，花名）。剧演南腔声调涩，星移北斗女牛真（台分野牛、女）。生憎负贩犹罗绮（台俗尚奢，有衣罗绮而负贩者），何术民风使大淳！

　　台俗七月十五日为盂兰会，至夜分放水灯；为纪以诗

　　楚人尚鬼习相仍，高会盂兰放佛灯。释氏金莲三十里，石家银烛百千层。独醒难挽浮靡俗，空色浑疑清净僧。最怪庄严成劫夺，肉山还有酒如渑。

　　九日

　　朝来门巷集儒巾，屠狗吹箫共赛神（台俗，七夕、中秋、重阳俱祀魁星。是日，儒生有杀犬取其首以祀者）。蝴蝶花残清入梦，鲤鱼风老健于春。酒浇幽菊舒黄蕊，琴鼓飞鸢扬碧旻（重阳前后，竞放纸鸢，如内地春风）。并着单衫挥羽扇，炎方空说授衣辰。

　　送范浣浦巡视台湾监察御史孙灏（仁和人）

　　东瀛别岛入雕题，豸史威棱使节持。荒服尽联身臂指，重洋遥界国藩篱。六台宠命云边下，一范先声海外知。浩淼洪涛看此去，扶桑晴旭丽旌麾。

　　登大嶝山巡台御史范咸

　　瞥见山坳翠欲流，葱茏密树景清幽。岚光回与群峰别，海色遥看四面收。日暮碧云惊异彩，雨过寒气逼深秋。天南锁钥横江外，不放鲸鱼夜出游。

　　二十八日入鹿耳门、过七鲲身

　　遥见青山似画屏，铁嶕捩柁费丁宁（「使槎录」：『鹿耳门港路迂回，舟触铁板沙线，立碎。潮长水深丈四、五尺，潮退不及一丈；入门，必悬起后柁乃可进』）。荡缨有路分沙线（土人立标以便出入，曰荡缨），浮海何人续「水经」？乌鬼渡寒遮鹿耳（孙元衡诗：『山势北盘乌鬼渡』），荷兰城坼扫王庭。鲲身久绝鲸鲵迹，风起不闻战血腥。

　　乌鱼（有引）

　　「台志」称乌鱼，即「本草」之鲻鱼，海港所产甚盛。冬至前捕之，曰正头乌，则肥而味美；至后捕之，曰回头乌，则瘦而味劣。官征税，给乌鱼旗，始许采捕。按隋大业六年，吴郡献海脍四缾。帝以示群臣曰：『昔介象殿庭，钓得鲻鱼，此幻化耳。今日之脍，乃是真海鱼所作；来自数千里，亦是一时奇味』。即出数盘以赐近臣（载之「大业拾遗记」）。盖即乌鱼也。吾杭数产鲻鱼，有江鲻、河鲻二种。其大者长不盈尺，与郡六、七月间所食正同。至秋深长一、二尺，味始丰美；杭所产，远不逮矣。

　　网鱼竞捕正头乌，兴味颇嫌至后殊。海堀引回怜瘦剧，船头悬罟急征输。钓缗信足骄渔父，幻化无须诳老夫。曾食江鲻争比得，芙蓉花里好提壶。

　　元旦后四日，庄副使斋头见菊花

　　迎年何事更争新（台有迎年菊），怪底真成海外春。花历三时如热客，蓂开五叶俨浮尘。幽姿岂必夸颜色？艳景难教信隐沦。输与寒梅仍应候，孤芳不肯早呈身。

　　鮡鱼次六给谏原韵

　　「台海采风图考」云：『鮡鱼，黑色如鳅，长不盈尺；二目突出于额，身多绿斑』。「志」称多在海边泥涂中。善跳跃，土人以为美味；置地上能跳，亦能行数步。

　　怒目棱棱遍体斑，蛇行也解曲回环。如何生在沧溟里，偏喜身居清浊间。虎穴掉头终不顾（给谏畜数尾池中，有跳石上毙者），龙门烧尾可知艰。烹鲜更怪成何味，丛笑令人鄙百蛮。

　　昙花

　　一茎数蕊尽丛生，粉晕檀心画不成。静态雪花堪比洁（花六出），幽香莲叶与同清（香如莲）。已蠲秾艳消尘劫，应散诸天夹梵声。传是西方来小种，净因我亦未忘情（僧家言是西方小本）。

　　贝多罗花

　　已兼蝶粉与蜂英，更裹依微紫绛囊。叶似款冬棱较健（叶大而厚），花开盛夏气微香。一丛蓓蕾盈枝发，半卷婀娜小瓣长（瓣皆左纽）。可是贝多真色相，闲书梵字午风凉。

　　七里香（木本）

　　翠盖团团密叶藏，繁花如雪殢幽芳。分明天上三珠树，散作人间七里香。丹桂婆娑犹入俗，绣球攒簇太郎当。何如琼岛嫣然秀，采掇还傅辟瘴方（「志」称其木能辟瘴）。

　　九头柑（以上四本，皆台产）

　　传来海上得分甘，玉乳琼浆旧未谙。千树何当夸异种，九头今始识真柑。曾经黄帕分携重，不厌筠笼取次贪。正值上元嘉节后，洞庭休再忆江南！

　　水仙花

　　霓裳翠袖剪吴绫，烟雾轻笼弱不胜。绰有风神凌海峤，怜他冷艳斵春水。银盘皎洁还疑雪，金盏娆娇好试灯。疑与梅花同配食，水仙王庙最相应（台人虔祀水仙王）。

　　凤山道中遇风巡台御史杨二酉（太原人）

　　巡方纔入凤城东，出谷嘤鸣趂好风。数点香尘溪水外，万家烟火竹林中。时来草上观新政，每憩棠阴识旧公。从此扶摇临海国，双旌遥指日初红。

　　凤山道中和韵章谷

　　策辔并驱闽海东，■〈雨上只下〉族远下乘长风。禾苗秀结千村外，鸡犬声闻四境中。明道久为花县宰，河阳近接子云公。趋劳莫畏边途泛，万里葵哀向日红。

　　凤山任满留别太史丁居信（本县令）

　　海峤欣逢报政年，愧无异绩纪瑶编。灯残细阅琴堂卷，雨后勤观绿埜田。八社莺声迟驿使，半屏日色促行鞭。临歧依恋无他祝，大有频歌入舜弦。

　　元宵菊本学广文张应渭（闽县人）

　　百卉争妍岁已新，秋容点缀最宜人。飧英绛县颜如赭，载酒柴桑日正新。好与炎时同炙手，故将冷艳压寒津。灯宵无限衔杯兴，篱畔黄花也醉春。

　　李节孝本学广文朱澐（南平人）

　　圣朝传采「柏舟」篇，海外旌扬李母贤：十指辛勤供洁髓，一生荼苦茹寒烟；机声常和书声永，水节能同松节坚。八袠袆衣飞木凤，瑶阶人醉杏花天。

　　元宵菊本学广文江水鉴（侯官人）

　　曾记重阳冐雨开，更添颜色送春来。容当寒夜神偏远，节届灯宵火似堆。兴尽三冬浇色翠，诗成七字畏花催。醉闻玉漏敲更急，还作杯筹击鼓回。

　　范侍御招饮七里香花下台湾道庄年

　　铃阁清严碧槛凉，一丛玉药正芬芳。琼姿乍怯秋初雨，花气浑同夜合香。绣斧筵前歌白雪，银鬟窗外舞霓裳。擎杯细把山矾嗅，沁我诗肠润酒肠。

　　七弦草置台防同知张若霳（桐城人）

　　琐窗闲静影蹁跹，绕砌亭亭发七弦：高下有情娇映月，浅深着色嫩含烟；乍经新雨银丝润，旋挹微风翠带鲜。最喜秋来红结绶，一尊相对韵悠然。

　　乌鱼诸罗训导陈绳（闽县人）

　　瑿玉元珠遍体缁，扬髻奋鬣满天池。须知沪箔横施处，要在葭灰未动时。日映波光添绣线，鳞翻浪影簇乌旗。江鲻味薄河鲻小，争比炎方海错奇。

　　挽宁靖王陈元图

　　匿迹文身学楚狂，飘零故国望斜阳。东平百世思风度，北地千秋有耿光。遗恨难消银海怒，幽魂凄切玉蟾凉。荒坟草绿眠狐兔，寒雨清明枉断肠。

　　新署落成本县令宋永清

　　百里山城几代瓜，我来犹自少官衙。承宣何地藏公案，听断无从隐使车。茅屋几间开枳棘，竹篱四壁带烟霞。群山极目含佳气，春色暗光到万家。

　　登红毛城本县令李丕煜

　　安平雄镇海连天，海尽天穷何处连？海岛休夸天堑险，天威直破海门坚。天桥入海天涯断，海柱遮天海外悬。锁钥海邦天府重，擎天互海自巍然。

　　前题茂才黄名臣

　　雄镇当年控上游，波涛万顷望中收。鲲身云合晴皆雨，鹿耳风生夏亦秋。潮汐时通沧海气，乾坤中划大江流。从兹岛屿风烟静，极目纵横尽钓舟。

　　前题南靖训导李钦文（本县人）

　　高筑坚城自昔时，登临远眺快襟期。潮声暗逐风声急，雁影还随日影迟。鹿耳浮沈天以外，鲲身隐现水之湄。于今休问当年事，总为王朝壮帝基。

　　番社

　　社屋参差路转纡，社中忽见数番奴。文身自昔称殊国，断发于今入版图。墙以竹环皆郁翠，屋因茅构束薪刍。争弹口里同心调，携手成婚醉酪酥（番弹口琴而成夫妇，名曰牵手）。

　　过宁靖王墓明经郭必捷

　　萋萋芳草忆王孙，碧水丹山日闭门。吊月蟪蛄悲故府，号风松柏泣忠魂。一枝聊借犹堪托，四海无家岂独存！历尽艰辛逃绝域，但留正气塞乾坤。

　　冈山道中兵马司副指挥施世榜（本县人）

　　阴阴竹里隐啼乌，迢递冈山百里途。四顾昏林烟历乱，独怜疲马步踟蹰。溪桥崩后旋深浅，野店烧残乍有无。遥望南村何处是？徘徊歧路问樵夫。

　　题前阿仙堂（堂祀五文昌及东王公、西王母）茂才何借宜

　　海岛由来是驾鳌，幽阿隐隐结蟠桃。风过竹树鸾笙远。云挂茅檐鹤驭高。屋聚一堂扶世运，文司百代萃仟曹。丹成九转千年事，此日闲游兴自豪。

　　九日登龟山戊午科举人陈辉（台湾人）

　　独立龟峰最上头，倚风舒啸与谁俦：崖中曲岫苔痕破，岛外长空浪影浮。石冷云归山色暮，霜寒树老海天秋。清猿洞口声声叫，也学登高伴客游。

　　过埤头店

　　遥遥行李向溪东，待度埤头一径通。邸舍人歌春树外，征车牛逐暮云中。沙连淡水村村竹，路近新园处处菘。桥畔酒家帘影动，怜他少妇倚微风。

　　宿放■〈纟索〉社口

　　十里荒荆路欲迷，停车小住傍岩栖（地去傀儡山十余里）。山当傀儡烟常冷，地接琉球月更低（南路八社惟放■〈纟索〉极南，近海中琉球山）。弯曲偏惊春夜里，渔灯散点海涯西（其西悉渔人所居）。行人到此浑无寐，梦断诗成听野鸡。

　　琉球山

　　翠屿孤悬在水隈，青葱疑是小蓬莱。云连远影岚光动，日映高峰海色开。恍惚鳌游千尺水（予到海岸，望山下水高数仞，浪激过于山），苍茫浪击数声雷。信知南极瀛壖地，物产犹传鹦鹉杯（山出鹦鹉螺）。

　　龙湖岩

　　野竹迷离翠作垣，微茫山色古云门。烟侵晚岫通幽径，水隔寒堤接远村。曲槛留阴闲睡鹿，疏钟倚月冷啼猿。昔年曾得游中趣，依旧湖光潋滟存。

　　山村见凤仙花

　　小种花开地不偏，生来枝叶本嫣然。半痕奇艳添微粉，几瓣新红染翠钿。色映疏帘欺睡后，香飘野砌到尊前。莫嫌寂寞山村里，却有亭亭物外仙。

　　凤山春眺

　　满山春树凤毛张，石润岚寒接大荒。翠竹低横三社远（凤山居民分为三庄），黄沙倒接一溪长（山近淡水溪）。猿啼雨外空云岫，鹭宿烟中静野塘。画意谁知从此得，可堪登眺暂相将？

　　礁巴师戎晓发（即小店仔）

　　碧草横塘露未消，计程烟水望中遥。数声鸡犬当山店，十里园林近野桥。人在石厨炊火起，客临茅星酒帘飘。匆匆行李随青犊，度竹穿榕看采樵。

　　渡菅林潭

　　溶溶潭水碧无垠，两岸苍烟锁白苹。山影远涵波色翠，云光斜映浪花新。一肩行李临流客，半棹歌声唤渡人。欲向前村暂栖息，酒帘风起绿杨津。

　　依仁道中

　　踽踽行来望翠微，晚风吹度拂征衣。檨林斜影迷樵径，竹坞繁阴引钓矶。路转纡回溪鸟散，山横黯淡野人归。乡村扰扰何时靖，万马频嘶未解围（时王师十余万进讨）？

　　村中

　　隐隐孤村近碧峰，朝来但觉陕云浓。疏狂到处难为客，懒散无心学老农。草屋寒烟迷橘柚，竹桥秋水映芙蓉。寂寥幸有园林趣，为觅奇岩路几重。

　　小店仔夜宿

　　尘途未整远行装，夜息还同客异乡。一盏寒灯吟拓落，三更旅舍话凄凉。茅檐梦破芙蓉月，竹榻思侵荻苇霜。晓起鸡声咿喔处，数村烟水画苍苍。

　　赤嵌城生员傅汝霖（凤山人）

　　千重云海绕城东，影落平沙夕照红。夜月飞银渔火暗，晚烟积翠戍楼空，星分牛女双垣外，地隔蓬莱一水通。好向安澜征暨讫，由来声教纪攸同。

　　再迭台江杂咏巡台御史范咸（钱塘人）

　　弥茫徼外辟穷途，飞渡横洋计不迂。瀇瀁自来瓯脱地，屏藩藉此弹丸区。灵槎好系扶桑木，赤石谁传瀛海图（「神异经」云：『南方裔外，赤石为墙』。今台陶瓦皆赤）？千树刺桐红似火，锦官直欲拟成都。

　　汗漫真成不系舟，连樯还裹片帆头（海船欲疾，则加布帆于樯上）。远瞻沙马矶边石（凤山有沙马矶，吕宋往来船以此山为指南），近眺澄台海上楼（「澄台观海」为郡治八景之一）。云日有情随我往，锟鲕未辨悔空游。剧怜春瘴迷人目，清梦何从觅九州岛。

　　西天小寺礼弥陀（府治有小西天寺），伪郑园亭日渐蹉（悉改寺）。铜炮风雷金甲动（「伪郑逸事」：『龙碽者，大铜炮也。郑成功见水底有光上腾，使善泅者入海缚之以出』），黥鱼冠带海门过（郑成功攻台时，红毛失望见一人冠带骑鲸，从鹿耳门入。成功诸舟随由是港以进）。虎鲨夜集贪牵罟（虎鲨，沙鱼之大者。「志」称渔人夜深捕鱼，悬灯以待，鱼给阵入舟中；甚至舟力不胜，灭灯以避），鹦武朝游寄负螺（鹦武螺，常脱壳而朝游，寄居之虫入其中）。堪笑揭竿称鸭母，空嗤海外夜郎多（朱一贵素饲鸭，土人称为鸭母）。

　　密云狂吼几时开，鼍鼓逢逢潮汐洄（海吼远听如鼓声）。沙线两条翻白浪（鹿耳门有南线、北线），台风六月作黄梅（台风，飓之大者。六月风雨连旬，云作秋淋）。楼船出水凭帆疾，犀甲摧人藉将才。惆怅鲛宫经百战，忠臣血溅白沙堆（辛丑之变，水师副将许云、游击游崇功并战死）。

　　不信「豳风」「蟋蟀」篇，雪霜水霰丁无缘（台无霜雪）。潮鸡夜半已先唱（鸡应潮鸣），月魄蓂稀（郑遥初「月赋」：『蓂稀叶少，枝短花新』）便上弦（初二日见月）。金穴（哆啰满社产金）玉山（在诸罗县东北，人迹罕至）那可到，汤泉（淡水厅治有温泉）、硫井（淡水磺山有硫穴）转相煎。最奇暗澳花如海，才至新秋薄暮天（「志」称：『台东北有暗澳，万花遍山中。春时始旦，至秋即如长夜』）。

　　零丁避世有遗民（沈文开「杂记」：『零丁洋之败，宋人遁亡至此』），重译还疑似女真（或云：女真遗民，以语有「多罗」相似）。山上砺房成泽国（大冈山顶多蛎房），洞中橘树烂樵薪（「志」称：『凤山民樵采于冈山，入一石门，庭花开落，橘树径围。有犬从内出，见人摇尾、随犬曲折纵观。归再往，竟失其处』）。鹿场渐已除荒埔（番社捕鹿各有鹿场，今皆开为田矣），蟒甲于今度汉人（蟒甲，独木舟也）。底事穴居同一室，仅分衽席夜横陈（番社举家一室）？

　　繁花多半是深红（如刺桐、頳桐、仙丹、佛桑之类），有色无香谢晓风。倒挂终嫌与物异（倒挂鸟来自吕宋），含羞却似向人同（含羞，草名）。蛋烟蛮雨怜猫女（番女，幼多以猫名之），狐带鹈衣怪狡童（台人服多不衷）。赖有松醪风味足，玉山颓处醉衰翁。

　　凤尾黄梨间白瓤（黄梨，果名。其叶森若凤尾），连林檨子共分尝（檨子，俗名番蒜，一作羡）。生怜香醉郎官舌（荔支，有名郎官红者），牵惹情多御史肠。辟瘴定须藏薏苡，拂尘聊且缚槺榔（槺榔树叶可为帚）。蓬麻茜草能成锦（番妇织苎麻为布，以茜草染之），何必田园定种桑！

　　和宋明府村夜原韵大学生郑应球（凤山人）

　　世事浮沈付酒尊，海蟾高挂到衡门。身依竹节常分影，梦绕花须欲断魂。灯下书声干宿蠹，耳中蛩语失悲猿。怜才独有使君在，频檄诗篇过草垣。

　　龟山晚眺

　　龟山日色冷长空，竹杖行吟醉晚风。诗句都从闲里得，物情好向静时穷。清潭照影澄云白，老树凋霜坠叶红。可是逢秋悲宋玉，暮蝉环噪蕊珠宫？

　　挽郑烈妇本县令宋永清

　　绣幕尘生破镜鸾，一朝春雨色凋残。从容就义水心苦，慷慨辞亲血泪干。渺渺幽魂随地下，萋萋芳草泣江干。百年今日乾坤老，一夜西风俎豆寒。

　　前题本学谕吴周祯

　　甘载红颜誓柏舟，霜天皎月耀中洲。绘来环佩皆生气，死去纲常属女流。早订双栖同土壤，肯留只影度春秋！尺丝魂断声名振，愧杀须眉万古愁。

　　秋物八咏

　　秋山本学广文李锺问（安溪人）

　　千山瘦削绕平原，纵目西风坐故园。一带低迷衰草色，几人憔悴晚烟痕。峰峦已减当春黛，岵屺长销自古魂。最是不堪凭望处，翠微日日送黄昏。

　　秋水

　　澄江入暮夕阳斜，不尽低徊一望赊。万顷风烟寒楚佩，十年消息盼仙槎。眼前到处人心冷，镜里偏看老鬓华。欲托微词波已逝，临渊独坐怨咨嗟。

　　秋月

　　搔首问天独倚阑，露华清切涌珠团。阚郎不起三生梦，坡老空嗟一夕寒。长夜水心栖海国，几家霜杵诉江干。琼楼贝阙红尘隔，此地几登自古难。

　　秋云

　　天路悠悠近紫微，孤云往反欲何依？风高鹤背千门出，雨冷龙腥半夜归。裁锦漫夸凌汉赋，薄罗将就补寒衣。与君好结闲中伴，莫逐狂猋到处飞。

　　秋桂

　　轻尘静处暗闻香，遥指平原是故乡。曾托孤根依素女，分将修斧趁吴郎。枝头空说金为粟，苑内频惊夜有霜。漫道山阿容我老，喜来花信梦初长。

　　秋柳

　　西风拂柳破愁醒，旧绪依稀别帝京。落叶舟摇南北岸，疏枝长系短长亭。寒依彭泽腰应瘦，老志灵和眼未青。莫上荒堤回首望，天涯多有怨飘零。

　　秋蝶

　　花房飘谢怅淹留，落魄凄凉老故邱。汝已无家依草露，我来含恨吊芳洲。香须粉翅销看尽，翠黛蛾眉怨未休。一自南园春去后，丹青迢递隔朱楼。

　　秋雁

　　高楼乍度雁声初，节物惊心计已疏。露下栖迟南岭月，风前冷落北来书。长途矰缴看皆是，自古稻粱未有余。与尔凄清同世路，峰头何日不欷戏！

　　咏鱼骨鹤延平广文庄一煝（本县人）

　　腮鬐剥落脍残留，幻作霜翎雪羽俦。却讶胎禽藏丙穴，可知蜕骨是丹邱。乘轩讵有停车日，溉釜偏无煮鹤羞。莫道充庖鰕菜品，栖形欲啸海天秋。

　　庄叟濠梁事已非，可怜华表几时归！羹残已不留香髓，羽化犹能认缟衣。铩翮凌云飞未得，无声警露和应稀。伊谁骨肉沾枯肆，也拟鸣皋达紫微？

　　石榴花本学广文朱仕玠（建宁人）

　　拗并茸蒲映酒尊，节临重五已开繁。争看如火南风树，那谢屯云西域根！子绽绿蛇珠颗颗，花垂红鹊羽翻翻。林阴弥望都如许，莱尔浓芳占小园。

　　其二

　　木槿纷敷对日曛，远输榴朵赤无群。剧怜碧玉钗头鬓，妒杀桃花马上裙。照夜乍惊烟出木，冒炎误认火烧云。洛阳处士如相觅，石醋芳名世久闻。

　　梧桐花

　　东风化鼠记桐华，别有青桐叶遍遮。欲试秋来如乳子，耽看阁外极妍花。任他开落吴宫侧，谁把菁英上苑夸？蜂蝶不知高格调，拚教零落委泥沙。

　　其二

　　烂熳开时别有香，熏风披拂映朝阳。共传橐鄂皆成五，那识阳葩本异常！堕地碎缯从此拟，垂檐剪缬费推详。何当倒挂来么凤，管领华芳夏日长！

　　巡社课番童本学广文林绍裕（福州人）

　　宿雨初收涧水浑，闲骑款段过蛮村。槟榔交暗青围社，椰子高悬赤映门。卉服授经通汉语，铜镮把耒识君恩。三年来往惭司教，喜见番童礼让敦。

　　重九后一日登鼓山观海

　　重阳宿酒未曾醒，又载樽罍绝岛停。沧海无风长澹沲，遥天竟日自青冥。飞飞沙鸟纷如叶，点点鱼舠宛似萍。最爱绮霞明夕照，乾坤横展画图屏。

　　阿里港闲行本邑茂才卓梦采

　　曳杖携朋度港西，参差陌路几番迷。白云满地苍苔湿，流水一湾漠野齐。错落村庄狺吠犬，萧疏竹树叫山鸡。虎溪三笑疑非我，兴尽归来夕照低。

　　秋步龟山（回文）

　　飞还倦鸟翠烟迷，曲径荒芜草拂堤。微绿动时翻蝶舞，静林幽处住鸦啼。衣迎落叶秋风冷，洞锁斜阳夕照低。挥尘话僧闲白鹤，依依影映碧云栖。

　　龙目井泉

　　山下流泉冷沁水，渫荒开甃涌清澄。穴通海眼鱼龙沸，波溢田膏雨雾蒸。茶鼎夜寒分石乳，药镵春暖洗云层。空潭老叟知谁氏，疑有安禅说偈僧。

　　挽王烈妇

　　英风直欲抗眉须，巾帼流中烈丈夫。五月香奁调玉瑟，三年苫次冷水壶。深宵寂寂悲寒蚓，荒冢凄凄卧野狐。凭吊夜台双影里，可曾重结倡随乎？

　　东郊晚步进士侍卫蔡庄鹰（本县人）

　　残暑风袪淡若秋，苍茫向晚步优游。东皋远火飞疏树，南浦归云拥渡舟。拓落不嫌水是骨，腾骧或望角生头。康庄自听从容赴，快捷方式多应逊一筹。

　　题前阿仙堂本邑茂才卓梦华

　　窈窕迷丛半亩宫，前阿名胜不相同。但看嘉树烟霞里，何必平泉水石中。香泛池边浮藻净，尘摇座上障尘空。溪山指点分清供，莲社未须问远公。

　　望琉球

　　四野茫茫望欲迷，一峰屃赑与云齐。斗牛三尺龙光照，桃橘千年鹤爪栖。白雨来时沧水阔，青山尽处夕阳低。却嫌蓬岛无涯畔，几度虹桥跨作梯。

　　挽庄烈女本邑明经陈璇

　　镇北锺灵烈女儿，愿随夫逝志难移。青年零落桃夭事，劲节从容破镜时。一片水心摧铁石，千秋义魄愧须眉。荒郊极目双遗冢，山自含愁水自悲。

　　红毛城

　　秋风披拂海天青，瞥见安平耸石城。玉色烟光缥岛屿，金台晴气映蓬瀛。仙家鸾鹊凭高起，波际鱼龙帖浪行。闻道红苗雕镂日，神工鬼斧竭心营。

　　前题本邑明经陈正春

　　红毛回棹剩孤城，一隶皇图海宇清。映日蜃楼开宿雾，乘风雀舫泛沧瀛。涛翻鹿耳千层碧，波涨鲲身半夜声。壁垒森严凭锁钥，金汤巩固颂安平。

　　挽王烈女

　　王家少妇擅英流，义烈殉夫孰与俦！连理愿生交树冢，杜鹃泣尽五更秋。纲常一系寒金泐，水雪双清碎玉楼。贞烈犹凄风雨泪，荒凉寥落耐人愁。

　　访冈山石洞庚午孝廉卓肇昌（本邑人）

　　洞里神仙闻所闻，峰头奇怪路斜分。桃花满地飞红雨，橘树环崖涨白云。饭熟青精炊石乳，溪流寒玉乱厖狺。何当天姥无情甚，祗隔红阑手自芸。

　　罗汉门

　　步入诸天莲社踪，剧怜罗汉岭千重。悬崖绝磴无飞鸟，乱竹空山尽晚蛩。十八老峰看似鹫，万年青树矫于龙。罗门不与沙门净，花径谁拈欲笑容。

　　渡弥陀港

　　一片云帆泛海垠，空空总未了吾真。净波悟得如如相，逐浪惭为汲汲人。苇渡几曾疑太幻，拈花未觉笑何因！弥陀老佛如相晤，为问方壶那个津？

　　观音山

　　嵯崚磊落映青螺，面面人看似普陀。洞口草深迷佛眼，峰前竹密护仙窝。云行老树青鼯过，雪落长溪白鸟歌。菩萨低眉三岛外，如如空相奈云何！

　　仙人山

　　桃源洞里神仙闱，绝峤浮空望欲微。乐奏笙篁青嶂翠，杯倾琼液紫霞飞。耸身松杪星河近，控驭山头鹿猱归。洞口主人烦指点，若为茶灶若为矶。

　　仙人对奕（「志」载：『仙人山，有仙人对奕』）

　　天公遗下石棋盘，洞里神仙日月宽。十九路谁分黑界，几千年自带云寒。剧怜人世纷争道，只换山中妙戏弹。干雹声闻同玉响，不知还许采樵看。

　　沙马矶山（在邑极南）

　　怪石嵯峨似马头，矶声嘶铁响清秋。莓苔深锁疑毛长，雾雨长蒸若汗流。金勒午抛芳草径，玉鞭春落绿杨沟。曾驱西北风尘警，归卧沧沙玉岛洲。

　　鹿耳门泛

　　小棹轻摇鹿耳隈，征人万里赋归来（时京邸回）。潮依草岸痕初落，风度蒲帆影半开。残日海门寒蚌蜃，隔江烟树起楼台。重重锁钥真天险，湠漫回澜亦壮哉！

　　书院即景六咏（在龟山麓）

　　窗岚

　　半亩宫墙布席坛，烟光云影绕干阑。岩蒸云气晴能雨，树挟风声夏欲寒。隐几亦山青未了，开窗满目界真宽。蹊间有客裴徊处，好把心茅仔细看。

　　亭树

　　苍翠层层画不如，主人枯坐小亭虚。绿阴旎旖微颷度，疏影横斜淡月初。花似解人频揖客，鸟如知趣欲窥书。东风不管愁人倦，叶落阶前未扫除。

　　轩燕

　　紫燕珊珊落故轩，讲堂听罢自翩翻。双飞未忍留仙去，栖僻还宜处士门。秋客重来殷款款，主人惜未解言言。一生巧计输黄雀，饮啄官仓长子孙。

　　墙竹

　　闲来寄傲倚窗南，墙外萧萧竹映蓝。雨滴犹闻悲帝子，风飘何用怨江潭。杯倾蚁绿枝先醉，阅到蠹文影代缄。好与坡公心赏处，况当菁翠是春三。

　　晚蝉

　　夏木森森覆碧廊，凉飔蝉沸度残阳。可怜痴子呼蝶梦，为少书声闹草堂。顾影还疑悲痀偻，有怀欲诉笑螳螂。一枝聊得栖身处，络绎催人何太忙。

　　濠蛙（院傍城隈，濠间水满，蛙沸嗓人）

　　小筑衙斋傍水隈，鸣蛙阁阁恼人来；了无远近分双部，岂有官私噪几回！科蚪生前疑事幻，蟾蜍月下闹声哀。世间如许不平事，群沸纷纷莫漫猜！

　　望龟山廪生钱时洙

　　孤村寂历草堂闲，好友相从到此间。笑摘园蔬供客饱，醉题诗草就君删。家贫日见数峰在，地僻时看一鹤还。更欲登高临绝顶，为携樽酒问龟山。

　　咏碧荆本邑廪生侯时见

　　庭内荆花次第荣，品题吾独爱其清。似嫌时辈贪朱紫，留取素心与弟兄。香不因人风作介，影谁为侣月堪盟。田家遗事今如昨，芳韵刚传万古情。

　　九日游打鼓岩本邑廪生陈元荣

　　为想囦明把酒时，几人重九独题诗。惊寒白雁霜前落，带雾高峰鸟道奇。石壁流泉猿斗果，僧窗翠柏鹭斜涯。柴扉掩梦曾游处，报道秋山寄远思。

　　元兴寺本邑明经柯廷第

　　环溪列障化城中，曲水樽前布■〈日耎〉风。花鸟一帘应有分，云山四合若为通。径延修竹交加翠，波卷残霞潋滟红。比似吾庐更高枕，朅来雄剑说空空。

　　仙人掌

　　恰如承露汉金茎，一树翘然数片横。赋性雅宜辞艳冶，托根原合寄蓬瀛。朝飞细雨擎珠润，夜破微云捧月明。几许芳菲羞并列，且将劲质贯时荣。

　　过渔村见网珠本邑茂才卓国伯

　　岂是鲛人洒泪流，悬空点点爱轻浮？百千珠散还成琲，十二帘开不上钩。无力扬风牵屋角，有情张目洒楼头。试看密缀玲珑景，一网原从雨后收。

　　浴佛日游鼓山寺本邑明经钱鏄

　　以天分界负苍穹，下俯孤城指掌中。风送晴岚归别浦，日牵海色驾长虹。偶逢浴佛喧钟盘，还与同人叶征宫。杂坐淳于知乐甚，好将沈醉破尘蒙。

　　竹仔门村庄步月

　　荒郊绿暗暮烟横，刚被月来一望清。花气黏天如积水，竹阴洒地若浮萍。却嫌绝顶光偏小，纵过疏林影未平。野际徘徊欣有此，溥溥零露不胜情。

　　咏水仙本邑生员钱登选

　　诗书亦自有声香，对尔芳情觉韵长。以素示人还尚白，其中正色更流黄。勿言萧艾修容好，举似灵芝随地良。独夜挑灯深照影，非仙非俗也清狂。

　　荷钱

　　片片荷钱贴水云，依稀数得又缤纷。漫云铜臭输人笑，可有芳情扑鼻闻。世上蝇头休弄巧，水中蚨影自成群。沙鸥最是忘机侣，惯看何曾取一文。

　　梅箭

　　纷纷梅箭乱纵衡，野鹊来游亦不惊。月挂新弰云作彀，天开画布日为正。几番临水射潮去，半岭穿风破的轻。自是圣朝无用处，何如结子且调羹！

　　莲潭雨后本邑茂才庄天焊

　　云卷西风一抹浮，潭空霁景涨悠悠。红蕖花谢蛙声晚，白鹭舟摇雨后秋。薄霭藏阴归绝岛，轻鸥晒日卧荒洲。凭临如许堪惆怅，剩水残烟望未收。

　　石榴花

　　翠叶朱英映槛斜，熏风乍度展狂花。枝拖火齐烧新月，蕊缀丹珠妒晚霞。龙烛辉时开绛帐，细罗栽就补红纱。可怜梅雨轻飘后，金谷无因色太奢。 

　　鱼骨鹤明经庄天锡

　　残绘雕成玉羽姿，由来华表见应希。长忘海国堪潜泊，何意雷门可击飞。丙穴纔离胎已蜕，兰岩初化事全非。素书未附栖阆苑，不得遗鲜载竹归。

　　过赤山寺本邑生员钱元煌

　　何事穷山作上方，随缘挂锡即僧房。村童息虑真菩萨，野鸟忘机大法王。无数人烟通佛国，有时梵呗到农桑。试看处处天花落，散作人间稻麦香。

　　宿阿公店

　　数间茅店抱村孤，多少征尘向晚投。犬惯迎人如问信，鸡何逐客太狂呼。更阑篝火喧初寂，夜半炊烟馔又铺。物色英雄谁只眼，不如濯足且倾壶。

　　过兰波岭本邑廪生钱元扬

　　何事潇潇彻夜闻，征途待晓爱微昕。众峰还住疑无径，一线穿来忽已分。树带浓阴浑似冻，山开画意自成文。停眸此际频浏览，几处人烟缭白云。

　　龟山海望明经陈文炳

　　极目沧溟万里遥，飞云片片手中招。晴岚日抱山围郭，水影声喧人渡桥。吾道南来归学海，大江东去涌文潮。何当跨鹤登仙路，遍绕蓬瀛听紫箫？

　　淡水溪渡监生何昌藩

　　长堤柳亸覆江浔，一叶轻盈载绿阴，仿佛青来疑雨意，依稀影破荡波金。扣舷自唱无聊曲，解缆谁知不系心。且与沙鸥随上下，横吹短笛起龙吟。

　　暮春东郊监生黄仁

　　未改东风欲自南，细推寒暑此时酣。芍兰从古传溱洧，童冠于今可二三。燕语莺啼何所恨，桃秾李郁为谁贪？暮春佳气年年胜，无数暗光动翠岚。

　　莲潭夜泛本邑茂才卓云鸿

　　碧渚漪涟逸兴豪，招招舟子落轻篙。一泓水涨鹭花白，半夜风微月岭高。芦荻横空迷雪舫，鱼鲕戏唼湿青袍。我身不碍真如叶，对酒胡卢笑学陶。

　　莲池潭本邑茂才林清莲

　　芹藻清涟乐溯洄，山光水影共徘徊。荷如解语闲舒卷，云似无心自往来。城阙祗应思我往，泮林谁是出群才？眼前活泼无穷趣，认取源头莫漫猜！

　　红梅

　　换却水魂月魄胎，丹心一点逐春台。疏枝彷佛红霞遏，密蕊依稀绛雪堆。映日只疑花是锦，迎风始悟有香来。自从林逋留情去，尽染相思血泪开。

　　登龟山望海潮

　　层峦独上莽寒烟，四望苍茫潮气连。欲净尘胸千顷外，直空醉眼万波前。涌来三汲银河卷，驾去六鳌碧落悬。漫记禹门争奋鬣，且教沧海动龙眠。

　　九日元兴岩登高本邑茂才林应运

　　翠屏岩上景奇哉，突兀山头眼界开。紫岭石疑乌帽落，碧空云想白衣来。倾觞可养双颐晕，对菊还怜百草颓。九日登高人尽醉，不知何处是天台！

　　红牡丹茶本邑生员林振芳

　　名葩原产自荷兰，移植闲庭色更珊。叶翠拟侵龟背绿，花红恍映鹤头丹。珠胎涨腻时惊晚，绛蕊含蘤岁耐寒。艳态已堪供画谱，休夸国色灿雕栏！

　　游海会寺

　　独爱清幽此地来，不辞芒履踏苍苔。烟迷竹径钟声远，云敛溪山梵宇开。胜迹何须金布砌，上方宁异玉生台？谈空闲士迟归思，无数闲禽绿水隈。

　　冈山观虹初生本邑监生方文雄

　　山自青青水自白，忽然瞥见崖头赤。浑疑暮日映峰丹，回首初虹跨岫。地岛陆离方一纶，天衢绚烂经千尺。长空愿作彩桥悬，蹑入蟾宫追月魄。

　　红毛城本邑茂才林鹏奋

　　澎湃波中沙屿横，荷兰曩筑小砖城。秋风夜半嘶寒蜃，危蝶翻时掉尾鲸。戍阁凌波钲鼓厉，沙洲落日水天清。白云渺渺增惆怅，残垒荒凉弱草生。

　　凤邑四咏凤山知县黄家鼎（浙鄞县人）

　　凤冈春雨

　　青阳时节雨潇潇，春到平冈景色饶。一抹轻烟迷凤鼻，几行新翠挂山腰。楼头灯火听偏寂，树里人家望转遥。正好栽桃兼植李，恩承膏泽发新苗。

　　球屿晓霞

　　鲲南天设小琉球，一屿千家水上浮。灿烂晴霞明海市，迷离晓日现蜃楼。绮横平旦飞还驻，名类藩封禁又收（干、嘉间屡封禁之，今则烟□稠密）。散锦焕文开盛运，孤悬片土亦瀛洲。

　　淡溪月色

　　猪毛山瀑注成溪，淡淡流泉细细泥。为爱风光浮竹筏，最宜月色映沙堤。石矶鱼影秋波浅，茅店鸡声客路迷。君子交情堪鉴此，更深吟过板桥西。

　　赤嵌潮声

　　劫灰已折旧时城，此地仍留赤嵌名。秋夏潮生晴亦涌，西南风定夜无声。残砖遍野疑霞落，新涨平堤带雨呜。莫道奔腾犹贯耳，引看海宇正澄清。

　　望月前太常寺卿沈光文（鄞县人）

　　望月家千里，怀人水一湾。自当安蹇劣（用韦应物句），常有好容颜（用陶潜句。余常书作联，因用之）。旅况不如意，衡门亦早关。每逢北来客，借问几时还？

　　无题

　　吾亦爱吾耳，如何欲乞怜？叩阍翻有路，投刺竟无缘。道以孤高重，持当困苦坚。既来学避地，言色且从权。

　　夜眠听雨

　　遇晴常听月，无月听偏难。海怒声疑近，溪喧势作寒。闲枝惊鸟宿，野渚洽鱼欢。梦与诗争局，诗成梦亦残。

　　题宁靖王斋壁

　　修得一间屋，坐来身与闲。夜深常听月，门闭好留山。但得羁栖意，无嗟世路艰。天人应共仰，愧我学题蛮！

　　菊受风残，又复无雨润，累累发花，虽不足观，亦可聊慰我也

　　天风吹不尽，憔悴复舒英；似有催诗意，还多望酒情。会当枯亦发，是乃困而亨。爱惜绕真赏，休将境遇评！

　　卢司马惠朱薯赋谢

　　隔城遥望处，秋水正依依。煮石烟犹冷，乘桴人未归。调饥思饱德，同饿喜分薇。旧德萦怀抱（卢昔为我郡兵宪），于兹更不违。

　　感怀八首

　　未伸靖节志，居此积忧忡。退避依麋侣，流离傍蜃宫。身闲因性懒，我拙任人工。岛上风威厉，衾寒梦未终。

　　采薇思往事，千古仰高踪。放弃成吾逸，逢迎自昔慵。花枯邀雨润，山险倩云封。即此烟霞外，心清听晚钟。

　　不改栖迟趣，偏因诗酒降。晨风摇远树，夜月照寒缸。地静长留古，心幽岂逐尨！兴来怀友处，结韵老梅桩。

　　蓬蒿老仲蔚，卜亦卖成都。独钓丝千尺，分耕云半区。乐饥水有泌，行乞市非吴。但是栖依者，相将莫问途。

　　朋来闲话旧，感叹到斜曛。联袂招新月，分途送暮云。梅寒摇梦影，笔冻冷花纹。兴倦登楼矣，依刘今未闻。

　　往事平生恨，株牵且俟河。触藩谁遣触？磨蝎命先磨。海屿薇原少，天南雁不过。支扉当夜静，霜月影婆娑。

　　南来积岁月，又看荔将花。志欲希前辈，时方重北衙。隐心随倦羽，寒梦遶归槎。忽竟疑仙去，新尝蒙顶茶。

　　忽尔冬将半，居诸不肯停。新诗萦雪梦，愁思入寒扃。同调孚声气，时贤重典型。敝庐依大武，遥接数峰青。

　　山间八首

　　战攻人世界，隐我入山间；且作耽诗癖，谁云运甑间！松杉生远影，风雨隔前湾。天路遥看遶，归云共鹤还。

　　生平未了志，每每托逃禅；不遂清时适，聊耽野趣偏。远钟留夜月，寒雨静江天。拯涣方乘木，才弘利涉川。

　　念此朝宗义，孤衷每郁寥。未能支厦屋，祗可托渔樵。冀作云中鹤，来听海上潮。长安难得去，不是为途遥！

　　已当天末处，地亦近南交。欲雨虚帷润，无家壮志抛。桐看几落叶，燕记屡营巢。正作还乡梦，虚窗竹乱敲。

　　只说暂来耳，淹留可奈何！驱羊劳化石，返舍拟挥戈。我耻周旋倦，人言厌恶多。旅途宜自惜，慨以当长歌。

　　云闲长抱石，鸥梦浅依沙。山静能容客，潮流直到家。苟全徙倚便，小隐困穷加。不识春风面，何人问落花。

　　饿已千秋久，人堪饭首阳。苦忧徒反侧，无事笑徜徉。慨想风云合，回思雨露长。只今空寂寞，能不恋沧浪？

　　长松不可俯，远视立亭亭。月色来窗曙，山光到海青。荒村余古意，老鹤爱修翎。正发临池兴，忧来笔又停。

　　重九大风

　　有处可寻菊，还当冒雨行。久因诗兴懒，徒觉海潮鸣。人以悲秋老，身当避地轻。不堪佳节度，休着孟嘉名！

　　客以海图见遗，漫赋一篇寄诸同学同知孙元衡

　　中原十五州，无地托我足。衔命荷兰国，峭帆截海腹。披兹瀛壖图，岛屿纷可瞩。回身指南斗，东西日月浴。飓风怒有声，骇浪堆蓬幅。涤汔终古心，瀇瀁万里目。毫厘晰舟舆，稊米辨岩谷。道奔裸体人，市莽连云竹。览者睫生芒，闻之肌起粟。寄语平生亲，将毋尽一哭！

　　感物候

　　客久澹无欲，无鹊非所望；断我近音信，无雁成两伤。燕骄不肯蛰，仲冬来草堂。菊以玉为蕊，榴如琴有房。傍帷鸣蝘蜓，依户守蛈蟷。宵深一叶堕，十月天微凉。寄言闺中子，毋念我衣裳！

　　赠海客

　　头白不须怜，安居已是仙。闲门迟过鸟，孤屿得遥天。潮视盈亏月（潮之大小视月），风随顺逆船（海风不分南北，去来之舟可用）。此中堪翫世，知有太平年。

　　秋日杂诗十二首

　　八月浑如夏，水纹枕簟斜。渴虹淹溽暑，毒雾莽风沙。破梦无名鸟，伤心未见花。自怜情漫浪，更拟着浮槎。

　　西偏惟落日，东向一烟峦；不爽针盘路，无形铁板关（渡海以指南为信，曰针路。又台郡无形胜可据，水底铁沙为要害云）。鱼舠纷似叶，战舸静如山。深稳成安宅，毋忧海国顽！

　　亦有寄情在，都疑梦里逢。潮生惊战鼓，日尽骇边烽（台郡东面皆山，不见初日；颓阳如烽燧递出，夜深方隐，奇观也）。挟火麒麟飓（海风有名麒麟暴者，风中有火；数年间作，竹树咸焦），摧云儡傀锋（儡傀山时有云气，其番成群，见人则戳）。秋容何处好，千里木芙蓉。

　　诸蕃多窟宅，深就瘴云安。竹坞疑熊馆，茅居结马鞍。山荒朝猎豹，田熟夜防獾。此是羲皇上，文身似羽翰。

　　信此飘零眼，浮观别异同。四时无正候，百物有奇功。版籍翻稽妇（新集之民，迁徙不常，以有妇者为定户），蛮村浑贱翁（番人贵力食，老则安坐待哺；然每遭凌贱，化之不悛）。糟醨聊可啜，应笑学郫筒（番酒刳大竹酿之，味实不佳）。

　　海国多新意，生涯自不贫：清流环靛户，白水散■〈罒上令下〉人（海白则浅可渔，纳■〈罒上令下〉饷）。零露龙嘘■〈执上水下〉，油云蜃积鳞（海外露浓如雨，暮云鲜肥）。所嗟铅椠客，风俗未相亲。

　　殊方亦乐国，襁负自成邻。饧酿酬田祖，蛮讴赛水神。蓣苗田鹿喜，蔗叶野牛驯（山有野牛，网而絷之，驯以蔗叶）。经术能师古，「豳风」属此人。

　　秋雨滋篔箨，凄风养莠葽。醍醐闲伴少，榔枥野情遥。毂击煎饧灶，樯维煅蛎窑。喧嚣那可息，猿鹤漫相招！

　　物情殊熳烂，问俗竟如何。乐事喧鼍鼓，哀音转犊车。番荒逃火鹿（番藉鹿为粮，惊火奔散，谓之番荒），海熟上潮鱼（岁有鱼逆潮而上，谓之海熟）。生理无防陋，安恬可瑟居。

　　欲补虫鱼注，徒多玩物情：文禽悬羽息（俗名倒挂鸟），沙蟹寄螺生（蟹生螺壳中）；守拙蟏蛸隐（蛛不张网），争雄蜥蜴鸣（声大如鹊）。大都观变化，蠢蠢只空名。

　　秋宵常独坐，宜树漫相招（善睡之神）。积水光摇动，连林气郁陶。蝠飞迎月露，鸡唱逐风潮（潮上鸡则啼）。引领还空舍，余生本寂寥！

　　回首平生事，心将迹并奇：溯江曾学懒（杜诗：『懒心似江水』。大江源流阅已遍，故追忆之），入海为求诗（又杜句：『诗尽人间意，还须入海求』）。云水交相适，鱼龙两不疑。还丹无处觅，大火又西驰。

　　上淡水社凤山令宋永清（莱阳人）

　　遥遥上淡水，草色望凄迷。魑魅依山啸，鸱鸮当路啼。茅檐落日早，竹径压风低。岁暮犹春意，花香趁马蹄。

　　靖台随军入鹿耳门兵马司副指挥施世榜（本县人）

　　僻峤潢池弄，王师待廓清。海门奔兕虎，沙岛靖鲵鲸。壁垒翘军肃，朝暾画戟明。霜飞金雀舫，水涨碧波缨（师入港，水涨丈余。鹿耳门有荡缨，示水浅深）。梐枑火荼列，铃钲鹅鹳成。峰头孤月落，帏帐正谈兵。

　　晚渡安平

　　别浦津头渡，轻舟漾晚风。波寒鸥出没，舵转岸西东。衡宇苍烟外，牛羊落照中。禽言花欲暮，云去岛俱空。平濑沙倾斗，危樯月系弓。剧怜沧海望，惆怅意何穷！

　　桐花兴化广文施士燝（本邑人）

　　嘉卉向荣日，翘翘百尺桐。阴浓金井北，蕊缀玉楼东。未绽离离乳，先攒六六丛。龙门看似霁，焦听净于穹。花茜三春暖，凤翻五色风。菶萋应待牌翙，梓椅谩夸同。

　　过澎湖屿巡台御史景考祥（汲县人）

　　渺矣澎湖屿，海中天一涯；岛开环四面，民聚约千家。风剥山无树，潮侵石有花。捕鱼生计足，不解植桑麻。

　　新园道中巡台御史杨二酉（太原人）

　　路转埤头近，平山一线连。野桥低涧水，深竹暗村烟。犬吠花间径，人锄屋后田。不知身异域，疑对武陵仙。

　　阿猴、武洛诸社

　　问俗来番社，青葱曲径长。家家茅盖屋，处处竹编墙。牵手葭笙细，嚼花春酒香。知能但耕凿，真可拟羲皇。

　　过罗汉门山

　　罗汉云中塞，天关第一重。林幽深踞虎，潭静隐蟠龙。马辟芦间道，塘虚竹外烽。鸟鸣讶行色，同出翠微峰。

　　半屏山李丕煜（本县令）

　　陡然拔地起；半擘凌芳洲。翠色空霄汉，风光锁绿畴。鸟道晴峰拱，云帆碧海收。影入莲潭水（山下有莲池潭），千年胜迹留。

　　傀儡番

　　汝岂生人类？■〈犭袅〉然乱似麻。文身腰佩箭，黑齿鬓堆花。杯饮椰为酒，崖居穴是家。凭凌山绝顶，夜月数吹笳。

　　劝农归，路经海会寺与诸同人分赋巡台给事中书山（满洲人）

　　勤农亲民事，归途逸兴同。地高浓翠合，林静妙香通。喜得千村雨，闲来一亩宫。寸心持半偈，顿觉海天空。

　　衙斋秋兴

　　秋半犹炎热，中庭草木香。片云天浅碧，疏叶橘轻黄。不厌虫鸣急，还贪竹影凉。人间公事少，无睡夜初长。

　　白鸥塘杂咏生员陈斗南

　　暂免征途苦，于今百虑疏。名山随我看，浊水任人渔。风雨三春暮，莺花一望舒。瞻云时有忆，何处遣双鱼？

　　凤仙花府学贡生李雰

　　道是仙家卉，亭亭向座隅。纔惊花缀凤，翻见蕊凝珠。色逞秋容好，烟浮暮霭敷。邻家小儿女，纤手爱涂朱。

　　观音竹台防同知张若霳（桐城人）

　　趺坐伽陀石，清筠自古今；虚中成净业，劲节印禅心。绿染菩提果，声含檐卜林。半规新月上，妙义正堪寻。

　　金瓜茄

　　不是东陵种，篱间别弄辉。水纨澄夏簟，黄绢剪秋衣。承露鹅儿嫩，迎风杏子肥。依稀明月下，疑自凤池归。

　　二赞行溪戊午举人陈辉（台湾人）

　　竹桥平野路，春水涨清溪，风静寒沙阔，烟浓远树低，青芜喧海燕，碧岸叫村鸡。为语南游客，应知慎马蹄（溪当秋雨泥泞，行人难之）！

　　半路竹（地名）

　　客舍春郊里，阴阴翠竹园。冲烟闻犬吠，隔树见莺喧。草绿疑无路，云深又一村。行行车马过，从此近仙源（路近前窝仙堂）。

　　五里林

　　五里林间路，长堤绕碧流。落花春径寂，芳草晚园幽。鹭宿依斜岸，凫啼近小洲。缘阴行过处，客邸在溪头。

　　东港渡

　　斜帆临野渡，水涨海涯东。草色连长岸，岚烟聚短蓬。山山春雨霁，树树夕阳红。欲向津头问，桃源路可通？

　　鳖兴溪

　　芦漪人欲渡，几曲鳖兴溪。浅沚飞沙鸟，深蓬叫野鸡。夙横卑湿地，路入水云蹊。应是极南处，村遥草露迷。

　　琅峤山

　　天南遥极际，跨海一峰青。地近朝东水，人看拱北星。千层通翠嶂，四面是沧溟。力致槟榔货，开山敌五丁。

　　凤山道中

　　凤岭崎岖道，游人蹑屐行。跻云穿树隙，踏石越浮坪。野鸟半知类，山花不识名。登临望无极，莽苍色纵横。

　　宁靖王祠

　　间关投绝域，遗庙海之滨；古殿山云暮，空阶野草春。鸱鸮啼向客，杜宇咽迎人。自立千秋节，英风起白苹。

　　中秋夜望月进士林翼池（同安人）

　　风卷浮云尽，水轮出海东。井梧金破碎，庭桂玉玲珑。素彩流银汉，清辉舄碧空。夜阑犹不寐，酣醉月明中。

　　新建文庙恭纪本邑知县宋永清（莱阳人）

　　荷香十里地（庙前有莲花潭，广盈十亩），喜建圣人居。泮壁流天际，圜桥架水渠。千秋陈爼豆，万国共车书。巍焕今伊始，英才自蔚如。

　　莲潭夜月本邑廪生陈文达

　　清波澄浩月，沈璧远衔空。山影依稀翠，荷花隐现红。潭心浮太极，水底近蟾宫。莫被采菱女，携归绣幕中！

　　秋夜

　　夜与轩同静，琴将枕共横；无聊人易倦，有忆梦难成。风带疏钟度，云扶片月行。可怜童子睡，不解听秋声。

　　渡安平本学广文朱仕玠（建宁人）

　　泛泛安平渡，微风试启窗：岸遥波侵树，山尽日沈江；水鹤归何独，沙禽浴自双。端居渺沧海，睹此觉心降。

　　明月引

　　澄宇高云敛，团飞到处看。江山宜独夜，松桧自生寒。莎际幽虫作，阶前清露溥。披衣荡子妇，揽袂起长叹。

　　咏新篁

　　谷雨节序及，捎烟纷已齐。一林洋水曲，三月鹧鸪啼。转盖茅斋胜，翻令行客迷。何当风解箨，堤草共萋萋？

　　红毛城本邑生员卓梦采 

　　荒夷遗旧垒，砥柱障神都。天堑凌江汉，崇墉控越、吴。水光浮日出，波影撼城趋。雉堞苍烟断，津楼晚气孤。鲲豗薄暮岸，鹿聚碧沙舻。湖色晴看雨，潮声夜听袍。海天金锁钥，云物旧闉阇。众志成城固，声灵溢海隅。

　　半屏列嶂

　　东南多胜境，郭外列高峘。乍觉岚屏展，应知嶂画难。雾崖披半豹，水岭裂层峦；玉笋形全肖，芙蓉影似刓；仙鬟欹汉表，佛髻缺云端。岂少为山篑，偏宜侧面看。开窗疑隐现，排闼杂青丹。蜡屐如堪陟，登临纵大观。

　　避寇鼓山（辛丑贼陷县，予逃鼓山避祸，匝月乃归）

　　四野尘氛起，城头鼓角喧。欃枪纷市井，荼火乱乡村。糇橐头为戴，衣牵媪负孙。河山应不改，心迹向谁论？煮茗防烟沸，入深畏鸟言。见几宜早蹈，知避远于樊（贼强迫予，不赴；避祸而逃）。

　　遁迹鼓山里，倒颠历险巇；径深岩作牖，洞曲石为楣。钻穴眠蛇蝎，愁宵伴鹿麋。干戈入梦息，醒醉寸心知。掬水常摧月，闻声最恶鸱。采薇非我志，聊以乐清饥。

　　诛茆巢栖处，逍遥物外天。茑萝常绊枕，狙猱欲偷筵。烽火关山隔，咆哮梦寐连。无心看野鸟，洗耳听幽泉。煮石坚仍在，敲诗记罕全。夜深岩气静，长抱白云眠。

　　世途多棘刺，吾欲向谁亲（时友有从贼者）？高卧为长策，孤栖是逸民。洞虚花写影，树静月窥人。趺坐如禅相（山中唯席地而坐），爨虚未我贫（绝粮两日）。食鱼羞看铗（山下即海，同逃有能捕鱼者），漉酒好将巾。始觉书生拙，空怀百战身！

　　延伫步疏林，清风吹敝襟。山高岚易暝，洞隐气多阴。世事浑如幻，静观不昧心。君恩沧海阔，乡思白云深。蜩沸凄人耳，蝣浮笑我今。何时天雨降，庶得靖嚣音（山中居匝月）？

　　陴头道中遇雨本邑生员卓梦华

　　征行愁况瘁，矧值雨■〈雨上彡下〉■〈雨上彡下〉。潋滟翻车毂，迷离没峭岩。柳眠莺嘹呖，客至燕呢喃。青陌荷锄立，低枝濯羽。村房帘乍卷，驿路马轻颿。停轼聊休假，浊杯共醉衔。

　　淡水溪雨泛

　　霏霏溪水渡，舟子呼相于。碎滴桃腮腻，痕添柳眼舒。浮桥知有岸，舞树欲留裾。鼓棹萍分手，开窗鸟觑余。客将诗度雨，田有叟孤锄。花坞苍茫里，白云处士庐。

　　鼓山八咏庚午举人卓肇昌（本邑人）

　　秀峰插汉（高数百丈，锋锐绝秀，拱照学宫县城）

　　■〈厂外赑内〉赑连天耸，巍巍郁翠峤。排锋凌泰岳，俯视渺么么。坐石霞生岫，踏蹊虹作桥。。松梢频碍月，鸦背欲干霄。天半来归衲，云根下晚樵。置身亲斗极，沧海一浮瓢。

　　石佛凌波（石佛屿，在鼓山西，屹峙海中如石佛）

　　突兀海中石，群瞻西竺人。崚嶒天外现，仿佛如来身。佛顶云生髻，伽趺草作茵。千江明月夜，三岛碧波春。常以杯为渡，浑疑鹫是真。自心法本有，奚必问诸滨！

　　鸡屿夜帆（鸡心屿，在鼓山门中。港湾曲折，两傍峡峙，中容舟楫往来）

　　海门清泬寥，轻棹欲杭之。月映鳌头落，流分燕尾支。回帆挝听鼓，潜壑客探骊。宵静波心迥，舟摇嶂势驰。村光遥望渺，归思度湾迟。唱罢金鸡晓，伊人水一涯。

　　斜湾樵唱（斜仔湾，曲径纡回。石岚松阴，樵人憩息，景绝幽折）

　　忽听樵子唱，踯躅下前山；几曲斜峰乱，一肩落日还。轻风闻远浦，清响度花湾；袅袅莺频和，泠泠石点顽。行歌聊自适，笑士不如间。试问家何处？白云屋半间。

　　元兴寺钟（元兴寺在山坳，景绝幽净）

　　丰山霜后彻，缥缈白云陲。地净音偏迥，山深响觉迟。潭龙听讲罢，枯衲坐禅时。清夜寒猿泪，闲敲画舫移。经廊残月冷，和雨度声悲。不寐发深省，花宫露满墀。

　　石塔垂纶（石塔屿，孤立海岛。渔舟停泊，坐钓于此）

　　石塔凌波起，矶头棹几竿。沙明鱼认饵，影落水浮峦。太乙舟初泊，任公钓欲残。半钩人坐月，绝顶夜志寒。好乘长风破，剧怜独茧难。烟霞聊寄傲，即此是严滩。

　　旗滨渔火（旗后山舟楫停泊，渔家历落）

　　旗滨泬寥夜，渔火满沙洲：风渚荧荧乱，星船点点秋。疑珠鲛欲泣，高烛蜃为楼。二岛辉珊树，五花漾翠虬。光摇平野阔，影入大江流。客梦中宵永，残灯古渡头。

　　龙井甘泉（龙目井在山麓。天然石井，石窍甘泉长流，大旱不涸，祷雨极灵）

　　冰井甘于醴，涓涓万斛泉。玉矶喷雪碎，石乳撒花溅。蟹眼千寻■〈氵弃〉，龙澌百丈渊。茶珰烹活火，药鼎沸松烟。金鲤溯流跃，苍骊抱月眠。嘘云征有象，洒润遍桑田。

　　龟山八景

　　龟山当凤城中，石秀山青，猿啼鸟语；花月芳辰，景物堪娱：诚邑中胜概也。予教书院，傍山之麓，寻幽挹胜，相赏特深。爰就所见，发为题词；或毋至山灵笑人寂寂耶！

　　山岚曙色

　　曙色山逾迥，层层映翠螺。浮岚微影动，排闼送青过。宿雾松梢断，苍烟树杪拖。仙鬟妆罢晓，玉女镜初磨。气似添朝爽，容犹带夜皤。遥知蓬岛里，瑞霭更如何！

　　层岩晚照

　　腊屐方凭陟，桑榆坠郁华。夕岩浮隐见，紫气映参差。倚槛余残影，开窗欲烘霞。山将图乍卷，人自望中赊。翠染蛾眉黛，红攒佛髻花。不愁风景晚，返照正无涯。

　　雨中春树（龟山树木秀茂）

　　名山多杂卉，蓊荟忽蒙蒙；树落苍烟外，春飞细雨中。隔枝蛩语别，喧雨鸟音同。鹤入松梢雪，莺翻叶底风。干黏苍藓润，翠滴碧潭空。渭北春光早，万年色正融。

　　疏林月霁

　　皓魄秋霄迥，千林漾影妍。几重深浅树，万里泬寥天。照委桃腮腻，寒筛碧筱鲜。恋花残蝶梦，栖树睡禽仚。林气微风动，苔华带露湔。水壶莹彻里，普照正无偏。

　　晴峦观海（山顶见大海）

　　绝顶晴峰陟，遥瞻碧海迎。川光山上涌，巨浸望中生；浑似凌天汉，依稀接玉京。坐云看变化，观水悟清明。沙鸟孤飞尽，归舟一抹横。缈缥无尽处，从此达蓬瀛。

　　古寺熏风（寺在山顶）

　　朱明蒸溽暑，香剎度熏风；习习生阿卷，徐徐过院东。篆烟香泛袅，优钵影飘融。送雨飞遥浦，将云度旧丛。携笻披老衲，曲径扫奚童。解愠欣康阜，瑶阶谱舜桐。

　　登峰野望（山峰一望郊原，历落绝趣）

　　瞥见郊原迥，攀跻独造巅。荒村团翠绿，平野乱风烟。数点凌霄雁，几行冒雨犍。井疆纷姓氏，熙皞绘山川。古道长杨里，归舟落照边。置身亲斗极，兴会觉悠然。

　　寒夜啼猿

　　寒夜声俱寂，穷猿擢老枝。群欢歌和汝，孤调唳凄其。鸣晦知心渺，冲寒顾影危。好吟催梦短，悲思度更迟。弄笛留遗韵，赐绯或待期。啸啼聊自适，长伴商山居。

　　暮春游元兴岩（岩在鼓山之麓）

　　招提南郭外，乘兴爰相于。岚气青逾迥，川光碧漾潴。化城团竹里，香剎绕春余。优钵昙心净，坞云梅影疏。酒香诗弄胆，归暮月窥予。携手问津处，一竿人钓鱼。

　　过朝天岭（离县三十里，岭绝峻）

　　不识朝天路，天门半面遮。白云驱马犊，僻坞跃鱼虾。出谷飞烟薄，穿林度日斜。崖崩迂客路，木落见人家。野骛喧秋壑，山桥枕浅沙。前村乌桕熟，呼酒且须赊。

　　兰波岭晓发

　　踯躅兰波岭，独行无我群。鸡鸣茅店月，人步碧霄云。野树苍烟断，残更古戍闻（岭上有戍塘，早行尚闻漏声）。斜岐鹿迹混，晓色马头分。远渚纷渔火，荒村杂吠狺。旅人停过轼，曙气正方昕。

　　鹿耳门口夜泊遭风

　　滔滔天上涌，栖泊未遑安；独夜江中梦，惊涛雨后看。长緪绵浦阔，孤岛觉栖单。愁耐今宵永，胆深六月寒。阴荧疑远近，怒激听凄酸。晴晓梢移陌，潮痕尚未干。

　　琅峤春潮本邑明经陈璇

　　极目沧江上，春潮傍晚生；浮来千顷碧，洊至万科盈。有信随阳转，无心带雨惊。鱼龙看寂寞，凭眺有余情。

　　石塔屿庚午孝廉林大鹏（本邑人）

　　峋嶙沧海岛，石塔斗飞泉。云湿人犹在，树欹鸟共屳。平郊迷极目，远水欲浮天。潦倒高歌后，名山是夙缘。

　　鹿耳门夜泊辛酉拔贡施士膺（本邑人）

　　寂寞江干暮，长樯漾碧危。湖平宵气净，戍僻漏声迟。孤客停桡处，晴川独棹时；静观星斗阔，却笑水云私。一苇无涯系，双凫似我知。钟声峰外尽，数问夜何其？

　　登屏山廪生钱时洙

　　徙倚■〈氵芝〉苔径，白云盈我衣。新花开欲遍，啼鸟散还飞。笑逐山光入，醉携春色归。更余幽兴在，淡尔发清机。

　　春郊监生柯锡珍

　　独行随兴往，曾不问西东。拾尽千苍色，携来两袖风。春光山影里，佳气白云中。何处寻幽侣，鸳凫立水潀。

　　晚登龟山本邑廪生陈元荣

　　翠竹与松阴，千江一月沈。峰高云有意，树静鸟无心。烟火城中望，僧徒洞里寻。岚光浮欲滴，最好是疏林。

　　东郊新晴本邑廪生陈元炳

　　二月春光丽，东郊雨乍晴；野桥低白水，林鸟弄新声。熳烂花茵遍，旖旎绿缛生。霞纹辉碧甸，爽气映孤城。匝地春风暖，连天秀色明。徘徊青郭外，锦绣发蓬瀛。

　　向日葵

　　韶光归汉苑，葵色丽江浔；欲壮三春景，长倾一片心。日烘舒蕊赤，霞茜缀茎金。拨雾迎朝霭，披星送夕岑。脚根犹自卫，尘翳漫相侵。倘得依丹陛，输诚在寸忱。

　　龟山观涛本邑茂才陈洪泽

　　汤汤无畔岸，入望势难收；没树疑浮芥，襄陵不辨邱。障川须大力，作楫藉谁优？愿得长风借，言观破浪游！

　　依仁晚道本邑贡生施士安

　　踯躅开山路，傍昏未即安；柳疏斜影度，鸦老暮枝寒。客过云空驿，舟停棹一竿。草萋添晚翠，蝉伙沸晖残。征马后先逐，荒村烟火团。漫嗟风景暮，饶得水云宽。

　　宿山寺明经陈文炳

　　香剎凭游览，寻幽夜未归。松阴枝拂盖，谷转石当扉。卷幔天河入，开窗月露微。梵音迎漏彻，旅梦觉酲违。古树生秋色，层岚吐夜菲。浑疑天路近，科坐白云衣。

　　莲潭荷雨监生庄允义

　　绿渚幽芳袅，芰荷似鲜人；雨酣腮靓腻，露浥蕊沾匀。娇滴红颜妒，香过画舫频。疏枝然火齐，密叶语禽身。水面拖轻粉，花须净拂尘。迷离烟水渺，婀娜倍伤神！

　　凤山夜归

　　四野无行径，夜来只看山。风清闻犬吠，月皎待人还。隐隐孤灯出，微微乱树闲。遥知门未掩，归去语云关。

　　鼓门夜泛本邑茂才柯汝贤

　　打鼓门中泛，纡回水两歧（门中有鸡心礁分流）。平湖山倒影，古树鸟啼枝。湾曲风多换，岭高月出迟。鸡声泉落峡（鸡心礁绝险），龙睡客探骊（龙目井石乳流甘）。瞬息谯楼近，崚嶒古剎危。几曾沧海望，气象万千时！

　　春登鼓山本邑茂才卓云鸿

　　不识溪山路，溪山欲买春。日回山有影，风远竹无尘。除地平施榻，攀条侧挂巾。树阴浮石润，柳色渡江新。香茗临流品，闲禽对我亲。醉携明月下，不见月中人。

　　泛舟莲潭赏荷花陈洪圭

　　丛妍呈绿渚，烟景缀花朝。沦皱枝微蘸，波光影细描。落英鱼认饵，浮叶蚁为舠。浥露斜偎岸，迦风弱俯桥。低垂香欲滴，回暎态如招。延伫寻芳处，婀娜入短挠。

　　石榴花

　　蕤宾初应律，安石丽榴花；雨染红疑蘸，日烘色倍嘉。煌煌枝似火，烁煤蕊侵霞。眼着朱阑耀，辉连赤玉夸。丹房标石苑，绛种忆张槎。摇曳堪凝目，陆离映翠华。

　　宿淡水草舍对竹本邑生员钱元煌

　　草庐亦已陋，有竹便堪留。疏处可通月，寒时易感秋。烦嚣入夜静，空翠一庭流。羡尔多高致，悠然学子猷。

　　登屏山遇樵者

　　自有开山斧，何愁荆棘迷！烟霞挑不尽，风月手相携。看奕非逃世，行歌莫恼妻！那堪赓伐木，幽谷听莺啼。

　　观音山寺本邑廪生钱元扬

　　曲折循幽径，中峰信可观：涧阿纡以旷，松石邃而寒。禅定花香异，机忘鸟语欢。如何窥道意，夕照有遗丹。

　　万丹渔村监生史廷贲

　　自与鱼虾侣，敢辞烟雨迷！携群谋作室，聚落半依堤。短棹横天上，长竿挂月低。丝纶随手结，莫笑此卑栖！

　　竹溪寺本邑生员林青莲

　　竹寻僧院，傍溪叩佛堂。溪回水自曲，竹密山亦凉。供客三杯酒，参禅一炷香。听谈心未倦，溪竹已苍茫。

　　太平岩夜归本邑监生方文雄

　　酒醉诗成后，山钟迫晚归。岚烟千嶂隐，灯火万家微。放足随高下，忘机任坦巍。明朝如有意，相约莫相遗！

　　老来娇

　　吐艳群芳里，奇姿异凡苗。朱颜临紫气，丹脸夺红标。态似鸡冠秀，体如马荇妖。虽无香馥味，老大转生娇。

　　刺竹

　　参差抽紫翠，蓊郁自成林。解箨呈圆相，横枝挺棘心。节高尘不染，刺盛侮难侵。摇曳秋风里，潇潇满径阴。

　　凤山八景（用朱广文韵）

　　凤岫春雨巡台学道觉罗四明（满洲人）

　　高张凤翅接天遥，好雨霏微淑景朝。带露沾濡高下陌，随风激荡去来潮。山家药笋肥今日，小阁琴书润此宵。寄语莎庭贤令尹，溥将膏泽慰清寥。

　　泮水荷香

　　新荷出水古钱同，吐药迎秋曲鉴东。芳气半涵斜日净，清标一抹晚霞红。浮沈微裛疏疏雨，掩映轻翻澹澹风。欹影頖宫无限好，何须泛艇涉江中。

　　琅■〈王乔〉潮声

　　蜈蜞岭畔时灵鳌，极目苍茫激怒涛；万派腾空天共远，四围掀浪岳同高。人疑海若吹龙笛，我笑天吴奏玉璈。勘破升沈多类此，鹭鸥偕予乐陶陶。

　　冈山树色

　　石秀冈峰木向荣，猱升鹭宿有余清。日临古干苍虬象，风拂新条佩玉声。忆我也曾拖小屐，阿谁尝复识殊名？海航遥指葱茏处，绝胜王维画里行。

　　翠屏夕照

　　一峰屏立碧摩空，远峙苍茫返照中。残彩参差同冷烧，余光缥缈逐回风。林泉彻处疑霞罩，岩壑辉时类锦丛。绝胜朝来饶爽气，携笻周顾乐无穷。

　　丹渡晴帆

　　片帆遥挂晓风寒，划破丹溪雪浪宽。高下势凌云鸟路，■〈氵公〉洄影倒荻芦滩。烟生隔浦迷棹棹，雾锁长空失鹢翰。六载饱谙尘海味，愿言西渡控归鞍。

　　淡溪秋月

　　谁沐秋蟾潋滟生，海边群动息喧声。远停林薄水壶洁，近浸寰瀛藻镜清。鲸眩钩沈争欲避，鹊逢轮度共为惊。舟人若问洮源路，夜半缘溪千里明。

　　球屿晓霞

　　孟阳佳句写疏棂，刺眼睛霞散作屏。山色照来千仞碧，波光蒸出万重青。轩轩似欲熏鳞翼，冉冉如将炙凤翎。圣治光华朝彩焕，普天群祝万斯龄。

　　凤岫春雨本学广文朱仕玠（建宁人）

　　岛山东去海天遥，春至空蒙暮复朝。气动蛟龙初起蛰，声添螺蚌正乘潮。潇潇余响纷传幄，淰淰轻寒镇入霄。羁旅有情谁遣此，短檠兀坐伴寂寥？

　　泮水荷香

　　心许池间鸥鹭同，朅来羁迹海天东。鸭头波起无边绿，莲子花开异样红。圆盖响多传急雨，高茎香暗递微风。剧怜下马清晨望，万迭彤云入镜中。

　　琅■〈王乔〉潮声

　　欲向三山访巨鳌，嫏■〈王乔〉岛外雪翻涛。何当一夜寒声壮，正值千崖秋气高。屡讶冰夷来击鼓，底须董女下鸣璈！年来局蹐辕驹似，欲仗余波洗郁陶。

　　冈山树色

　　海边岛树自敷荣，根浸沧溟荫愈清；高干排云涵蜃气，疏林漏月送猿声。实殊华夏何曾见，种别图经不解名。极目遥天青未了，长年迢递送人行。

　　翠屏夕照

　　屏山突兀映高空，树色山光入望中。一抹寒云开夕照，千竿疏竹动秋风。牛羊点点归茅巷，鸟雀啾啾下枳丛。欲唤郭熙无处写，纶巾相对意何穷！

　　丹渡晴帆

　　万丹溪水半篙寒，绝爱蒲帆一幅宽，向夕依依浮极浦，凌晨叶叶下前滩。青鱼大上时随影，白鸟低飞屡拂翰。来往行人频唤渡，沙头长是驻征鞍。

　　淡溪秋月

　　一片水轮海上生，淡溪秋水寂无声。长悬碧落何曾异，每到秋期分外清。浅渚惟闻寒蚓吊，疏林时有夜乌惊。国传龙伯知何处，便欲垂纶趁月明。

　　球屿晓霞

　　朝来红紫射窗棂，海上明霞绚锦屏。远映三山鱼尾赤，高烘孤岛佛头青。光浮渊客时横眷，影照鶢鶋欲晒翎。安得日餐成五色，从教驻算百千龄？

　　凤岫春雨庚午孝廉卓肇昌（本县人）

　　丹山突兀千仞跻，春雨微蒙望欲迷。别浦参差描远近，乱峰苍翠浑高低。鸟吟岩谷初晴树，人话溪桥落影西。翘首极天仙岛外，缈缥飞处五云栖。

　　泮水荷香

　　数仞宫墙映碧渠，曲塘清澈涨芙叶。炎嘘玉蕊晴波现，香袅蜂须日照初。翠袖惊寒浑欲睡，红衣待晓倦轻舒。亭亭仙子凌烟渺，解语还看如不如？

　　琅■〈王乔〉潮声

　　海天奇巘郁崔鬼，鼍鼓逢逢何状哉！疑是桃花初破浪，殷然地轴乍奔雷。声嘘螺蚌寒孤岛，气荡蛟龙映雪堆。悟得化机无滞处，乘除消息漫相猜！

　　冈山树色

　　冈峦盘曲乱峰堆，翠色青苍望几回。药圃橘红谁试啖，仙园桃熟客偷来。花传那子阿曾见，种别风流异样开。欲问偓佺携手处，救声樵唱水云隈。

　　翠屏夕照

　　瞥见山光展翠屏，熹微岚气傍昏冥；参差掩映松杉色，点缀糊模鸟兽形。影落闲云仙髻渺，山回残照佛头青。何当半面绘图设，翘首无由问五丁！

　　丹渡晴帆

　　泬寥丹港渡声齐，极浦苍茫望欲迷。一苇凌空寒浸月，片帆斜映浪平堤。白云深处桃源路，绿树丛中花县西（万丹在县西三、四里）。岛上渔人归去晚，参差残影落峰低。

　　淡溪秋月

　　一泓澄澈隐沙洲，月色泠泠泛碧流；光浸潭空星斗阔，寒筛夜气荻芦秋。步溪应有怀三笑，垂钓讼看落半钩。可是若耶清迥处，诗人添得思悠悠！

　　球屿晓霞

　　琉球孤岛屹天池，霞蔚华腾若木枝。蓬峤陆离辉贝阙，金波滟漾卷朱旗。彩纹乍烘鸡屏舞，糺缦方浓鹤氅披。此去洪崖应有伴，朝餐五色换仙肌。

　　凤岫春雨戊午孝廉王宾

　　翠岫嘘云暖，青风送雨春。三阳开泰象，万物畅生辰。既足歌王政，知时颂帝仁。更疑仙雾里，犹有九韶陈。

　　泮水荷香

　　熏风吹泮水，荷芰发清香；澹荡烟波里，氤氲台榭傍。敢夸君子质，幸藉圣人光。尚愿扶摇力，微馨献玉堂。

　　琅■〈王乔〉潮声

　　水阔烟生雨，涛高浪作声；震翻琅主■〈王乔〉，环拱凤山城，不藉冯夷力，能教海若惊？乘秋长一望，绝胜广陵情。

　　冈山树色

　　郁郁千寻树，葱葱大小山；影移沧海里，色射碧云间。蒲柳秋雕质，松杉雪老颜。折枝如不弃，躐磴敢辞艰！

　　翠屏夕照

　　紫气含残照，流霞映翠屏。海波原自碧，山色向来青。隐见蚊龙窟，虚无鸟兽形。余光难极目，直欲上天庭。

　　丹渡晴帆

　　济川求用楫，渡海自扬帆。风起浮雪卷，潮平落日衔。赤分君子胆，红映美人衫。蓬、丈诸天外，方舟愿一监。

　　淡溪秋月

　　淡淡沧溪夜，溶溶皓魄秋；浪恬光不动，波澈影同浮。画黛何劳镜，收鳌可当钩。清平无一事，对酒且优游。

　　球屿晓霞

　　沧海藏残月，青山出晓霞；松门增景色，荻岸带光华。似雾堪文豹，非霜自润花。更看红湿处，球屿万人家。

　　凤屿春雨本邑茂才卓梦采

　　高冈肖凤独巍然，景色偏宜春雨天。云暗丹岩迷翠黛，风翻绿叶带轻烟。鸟吟前谷初晴树，松入寒潭落乳泉。布谷催人耕了未？乱峰声度渭桥边

　　前题本邑明经柯廷第

　　岫耸东南万里遥，况当霢霂傍春朝。丝飘木末银花碎，响落松涛穴气寥。微雨过时生众沸，白云飞处有人樵。凭虚不尽烟霞想，漫付关荆仔细描！

　　前题本邑茂才林梦麟

　　丹凤飞来寄海滨，青郊蒙雨茜峰新。人烟树色遮全断，水影山光望未真。欲写天池五彩羽，已分帝阙万家春。遥看霁后平畴上，点点清流泛碧银。

　　前题本邑茂才黄梦兰

　　台南锺凤岫，雨送及时春。木德沾濡盛，土膏润泽新。天晴苞起瑞，云散彩无尘。为报西畴急，更占霭吉人。

　　泮水荷香本邑茂才卓梦采

　　泮水天然十亩塘，亭亭菡萏映宫墙。月明花下香初袅，雨落潭空藕正长。绿叶醉风惊鸟梦，澄波坠粉漾鱼忙。幽芳一点无尘到，况是月明夜气凉。

　　前题癸酉副榜陈思敬

　　悠然相对可忘言，指点沙鸥与水鸳。月下亭亭纔伫立，风前落落自偏反。扁舟轻载绿阴满，短袖时携香气温。胜地有怀频眺玩，未须采采涉江垠。

　　前题监生柯锡珍

　　苍茫曙色远凝烟，雨后空潭更洒然。鱼逐翠开惊出水，鸟衔香去溯流泉。花间脂粉浓还淡，叶底珠玑碎又圆。此地兴怀多逸致，好将图笔写幽玄。

　　前题本邑廪生钱元扬

　　方池十亩尽荷花，胜赏应怜此地奢。岸影涨红疑烈火，水光回暎想流霞。清能拔俗因风远，色不因人带日斜。解道禅心无住着，轻芳送入野人家。

　　前题本邑茂才柳学鹏

　　绿荷生曲沼，出水远闻香。外直无枝节，中通自私藏。风过熏碧岸，雨滴碎银塘，味带清泉迥，流随玉液芳。屏山澄翠影，泮壁映余光。寄语涉江者，田田莫滥觞！

　　前题本邑茂才林梦麟

　　北郭闲行泮水长，遥看菡萏舞风香。山开翠幛常留影（半屏山在泮地左），腊尽红衣尚斗籹（台地荷花至腊尚开）。新叶半遮当草鹭，高茎深隐采莲航。最欣堤畔寻归路，无那清芬欲染裳。

　　前题本邑茂才柳学辉

　　一湖莲水泮，气味夺芹香；似放濂溪种，应分大士芳。至人禋祀地，君子溯洄方。最是扶舆力，馨闻直荐王。

　　前题生员谢正华

　　海国多奇卉，莲开待腊霜（台地荷花，腊月尚开）。池塘初梦草，菡萏已成房。藕带芹泥绿，叶翻泮水香。扶舆佳气萃，大地焕文章。

　　琅■〈王乔〉潮声癸酉孝廉谢其仁（本县人）

　　琅■〈王乔〉壁立海云生，山尽东南水一鸣。沙马（山名）时闻金铁响，仙人（山名）常听雨雷声。乘潮舟楫安无恙，息浪鱼龙卧不惊。极目汪洋环岛屿，苍洲天外忆蓬瀛。

　　前题漳州广文张士箱

　　琅峰耸出碧云空，俯撼流波势更雄。日影随潮寒欲曙，松声卧海午生风。依稀雪涌浮天外，恍惚雷轰到耳中。自是圣朝恩泽溥，河清共庆九州岛同。

　　前题本邑茂才林梦麟

　　南峰双峙海门开，昼夜波涛卷地回；雄似平沙奔万马，骤如阔汉殷千雷。鸣樯已见风当劲，吼汕先知雨欲来。常向长松高枕卧，几番残梦为低徊。

　　前题本邑廪生陈元荣

　　空斋寂寞暮，琅■〈王乔〉涌潮新。硖险疑迷渡，声嘘乍报春。雪山堆日暖，鼍鼓喊沙银。度云寒螺蜃，微颷动甲鳞。海门奔似马，仙岛净无尘。独有江湖客，偏惊梦里亲。

　　冈山树色癸酉孝廉谢其仁（本县人）

　　耸翠层峦峙海东，青山奇胜画图同。千岩缭绕低枝雾，万壑参差古木风。阴覆砺房（山上有砺房）迷断壁，色幽橘树蔼晴空。高人谩说樵薪事，石径荒凉野草芃。

　　前题本邑茂才卓梦采

　　大冈山畔小冈连，翠色苍茫欲接天。石洞云关闲去鸟，丹枫乌桕半残烟。染成玛瑙蘤疑剩，削出芙蓉火欲然。揽胜游人临经顶，几回摇曳为谁牵？

　　前题本邑茂才林梦麟

　　苍苍云水望中深，耸拔冈山百尺岑；暮霭晴岚匀着色，洞烟湖雨合成阴（上有古洞石湖）。每因觅橘青迷眼（旧传山有橘树），常欲问樵绿绣襟。闻道仙人曾种药，良方拟向古樛寻（仙人种姜，可疗百病）。

　　前题本邑茂才柳学鹏

　　蔚然呈秀气，树绿满冈山。晓谷轻烟锁，青林薄雾关。交柯如斗翠，密叶转怡颜。掩映晴川景，参差曲径湾。枝疏秋欲老，干古月来闲。凭眺如堪陟，云梯望可攀。

　　翠屏夕照本邑茂才林梦麟

　　花县东环一岫青，晴光晚色映郊垧；耸辉晶壁悬云障，列灿图书展画屏。宿鸟投来斜点影，浮烟飞度淡留形。登临为爱清辉好，几度归迟欲戴星。

　　前题本邑茂才柳学鹏

　　残阳当返照，紫色满山屏。石壁含余耀，层崖入暮青。光连双翠岱，影倒小邱亭。树色看明灭，岩光入渺冥。残烟闲度晚，归鸟倦舒翎。可是关荆画，披图映曲棂？

　　前题本邑茂才黄梦兰

　　日落沧江好，挥戈射翠屏。半规谁点缀，孤嶂独娉婷。残照浮金镜，斜阳篆玉硎。闲来欣晚对，凭几拾余青。

　　丹渡晴帆本邑茂才林梦麟

　　欣逢海峤庆安澜，曲岸津开翠色丹。片幅轻帆依日脚，数声唤渡入江干。渔舟市远撑篙急，客棹风清系缆宽。独怨西归偏我靳，乡关怅望碧云端！

　　前题本邑茂才柳学鹏

　　苍茫丹港阔，一叶挂云晴。棹击清波碎，帆悬晓曙迎。扬风随曲水，驾浪鼓层浤。舳映残烟净，窗含半月明。停桡芳草陌，轻渡落猿声。认得津头路，兴怀万里情。

　　前题本邑茂才苏潮

　　玉宇清如洗，孤航泛碧宫；一泓秋水迥，几度薄飔融。别浦疑浮惊，闲云落远鸿。舟驰纹皱碎，舵转岸西东。玉杵村催月，邻腔客坐风。津头烟火里，城关有无中。

　　前题本邑生员陈洪泽

　　万顷波涛涌，飞帆泛远空；迷离烟水里，缥缈有无中。席挂前山树，歌闻别浦风。舟从斜日渡，人自碧霄逢。一苇疑难即，千层望不穷。盛朝清晏候，雀鹢任西东。

　　淡溪秋月癸酉孝廉谢其仁

　　荡漾深溪一镜生，天光霞彩共分明。琼楼舄影含波净，金阙流辉浴水莹。逐浪锦麟吞月色，宿沙鸥鸟惊秋声。渊渊参透真消息，莫负当前景物清。

　　前题本邑茂才林梦麟

　　玉兔娟娟碧水悠，波光万顷映沙州。声归长寂溪原淡，气有余清月带秋。泛棹浑忘身在世，行吟只觉魄吞喉。尘心对此全销却，半点繁华更不留。

　　前题本邑廪生陈元炳

　　截肪澄碧汉，溪色净深秋。淡沲光拖练，轻沈渚浴鸥。野平辉遍积，寒浸碧筛流。宵尽天香落，波摇兔影浮。几重深浅树，一抹荻芦舟。骚客言归去，空潭落斗牛。

　　球屿晓霞癸酉孝廉谢其仁

　　东洋砥柱号琉球，成绮朝霞灿小洲。光照赤山祥气蔚，红蒸丹港锦文浮。扶桑日出含精射，沧海云生擘絮收。熳烂烟波缥缈际，澄台占史一迎眸。

　　前题本邑茂才林梦麟

　　屿如蓬岛水中浮，晓曙霞生万仞头；紫映朝阳遮碧汉，红辉苍海染丹流。烧山树火晨初放，濯锦江波夜未收。拟望凝台风又左，金光满棹送归舟。

　　前题本邑茂才蔡江琳

　　海外生奇巘，球峦映晓霞。吐光争乡轴，悬彩国红纱。片片流丹染，层层紫色遮。佛头青未了，仙岛翠交加。糁树辉连绮，蘸峰映郁华。方知霄壤阔，浮岛望中赊。

　　乙酉三月十七夜渡海遇飓，天晓觅澎湖不得，回西北帆，屡濒于危；作歌以纪其

　　事台湾知府孙元衡

　　羲和鞭日日已西，金门埋楫乌鹊栖。满张云帆夜济海，天吴镇静无纤翳。东方蟾蜍照颜色，高低万顷黄琉璃。飞廉倏来海若怒，颷■〈秃贵〉鼓锐喧鲸鲵。南箕簸扬北斗乱，马衔罔象随蛟犀。暴骇铿訇两耳裂，金甲斗格交鼓鼙。倒悬不解云动席，宛有异物来诃诋。

　　伏艎僮仆呕欲死，胆汁沥尽挛腰脐。长夜漫漫半人鬼，舵楼一唱疑天鸡。阿班眩睫痿筋力，出海环珓频难稽。不见澎湖见飞鸟，鸟飞已没山转迷。旁罗子午晷度错，陷身异域同酸嘶。况闻北嶕沙似铁，误尔触之为粉虀（澎湖山南有北嶕，下为铁板沙）。回帆北向岂得已，失所犹作中原泥。浪锋舂汉鹢首立，下漩涡臼高桅低。怒涛内溅顶踵湿，悔不脱壳为凫鹥。此事但蒙神鬼力，窅然大地真浮稊。翠华南幸公卿集，从臣旧识咸金闺。挂冠神武踪已迈，愿乞骸骨还山溪。读书有儿织有妻，春深烟雨把锄犁。

　　日入行

　　赤嵌东山高万丈，金方溟涨天为池。羲和驾驭火鞭疾，霞车虹靷来何迟！未旰登台望蒙谷，虞泉下掬临崦嵫。是日天海如无翳，冉冉崇盖观西驰。火输渐低光转近，与海鳞甲光离离；初没半输如合璧，神芒百道兼千丝。骊珠既坠萍实隐，九瀛化冶金熔时。踆鸟戢翼不我与，烛龙低首焉龙为！阳气接戍便灰死，暡曚晻暧徒逶迤。巨浪翻光忽腾沸，万烽并举边人疑。谽呀豁閜舒长影，爚爚震震焚其逵。烈焰烘云烦煅炼，洪炉煮海还蒸炊。佛国明灯不知夜，神邱火穴良可窥；药乐应符再中瑞，辉辉拟见连珠奇。空中长绳逝欲挽，河上杖策行当追。戈挥三舍战未已，射落九驭苏来随。西隅白虎其宿昴，功成宜退胡相稽！长留山头少皞语，天日未闭诸神嬉。竚立荒台莲漏下，燋烟灭尽星光垂。忆昔山东登日观，峰头道士能狂痴；天鸡一唱呼我起，岩峦远接扶桑枝。金柱红盆耀溟渤，三山隐见浮蛟螭。大地光明杳何极，梦魂往往亲重曦。焉知落拓沧洲外，断蓬却逐西倾葵。生死浮沈吁可怪，寸心炯炯无人知！

　　红夷剑歌

　　海潮迅复千丈波，宝剑出匣悲风多。剑身三尺菖蒲叶，文成蝌蚪星辰罗。耿耿光明拖匹练，潢潢气势翻千河。绕膝柔如弓抱月，铮然锐手锵鸣珂。壮士斫石迸阴火，应声解物无延俄。寒灯照夜老蛟泣，冷雨入屋神龙歌。长须遗民向我说：儿时丧乱沦于倭；长历荷兰诸绝国，酷嗜长剑情靡他。番禁例同盗神器，得此逋窜遭蹉跎。渡海中流鬼物夺，雷公电母频捣诃。归向中原乃拂拭，照见头发霜为皤。良工导我开生面，千金装饰十年磨。佩之邪心除已尽，世人不敢轻摩挲。我有墨兵久不用，睹此神物心平和。愿见圣人舞干羽，喜逢宇内销兵戈。遗民掀髯发长啸，太平对此将如何？万事不平今已矣，掉头蹈海双滂沱！

　　飓风歌

　　九瀛怪事生微茫，瘴母含胎飓母长。虹篷出水势倾堕（断虹饮水称为「破篷」，主风），云车翼日争回翔（云如车轮，主风）。须弥山下风轮张，狞悍熛怒天为盲；塕然于扶桑之木末，吞吐夫天地之巨洋。訇哮簸荡鼓神力，不崇朝而周回于裸人之绝国、黑齿之穷乡。■〈风劦〉■〈风孛〉■〈风夫〉■〈风夬〉无不有，一一堁堀尘飞扬。突如神兵交万马，崩若秦家天地瓦。颴飍起中央，沙砾尽飘洒。鳌身■〈厂外赑内〉赑拄坤轴，羲毂轩轩欲回輠。怒鲸张齿鹏奋飞，涸鳞陆死盐田肥。嗟哉！元龟入彀避武威，伏虫尽蹂蹸，植物将谁依，东门大鸟何时归？我闻山头盘石坠海水，夔鼓轰腾五百里；战舸连樯吹上山，乖龙罔象迫迁徙，万人牵之返于沚。呜呼海田幻化良如此！又有麒麟之飓火为妖，■〈风屯〉■〈风屯〉爚爚如焚烧。黄发遗民一再见，阖门坚壁逃蒸熇。青青者黄黄者黑，死海破块山枯焦。飞廉狂痴肆其虐，祝融表里夫谁要。帝天不下听，仰首空云霄，举笔用纪其事为长谣。昨者估客归，为言落漈事（入溜为落祭）。遭此四面风，淜旁无由避。连山波合远埋空，涌嶂划开惊烈地。木龙冥郁叫幽泉（海船上用直木称为木龙，神实栖之；忽有异声，则云木龙叫，主凶），桅不胜帆柁出位。闪闪异物来告凶，鬼蝶千群下窥伺。赤蛇逆浪掉两头，白鸟掠人鼓双翅。天妃神杖椎老蛟，攘臂登樯叱魔祟（名妈祖棍，可驱水怪）。事急矣，划水求仙，披发执箸虚摇船。牛马其身蹄其手，口衔珠勒加鞍鞯。雷霆一震黄麻宣，金鸡放赦天所怜。扶欹尽仗六丁力，中原一发投苍烟。芒刺在背钳在口，自量归渡霜盈颠。为举一杯酬南斗，胡为乎职司喉舌而箕张其口？圣人御极不鸣条，噫此厉气焉能久！雄兮雌兮理则均，强为区别楚人狃。花言何妨廿有四，扶摇不碍万盈九。动物神功齐雨旸，南风熏兮愠何有！愿箕察所好，刚柔用其中。戢威自艾安尔宫，三年不波，万国来同。吾将查乘贯月，历四荒八极、徜徉而东。

　　瘴气山水歌

　　瘴山苦雾结胚胎，穷阴深墨堆枯煤；赤日沉为死灰色，劲风万古无由开。下有长河名淡水，玉碗澄之清且旨；化为碧血与鸩浆，杀人不见波涛起。山有飞禽河有鱼，上原下湿黄茅居。岛民生与瘴相习，诸番杂作古丘墟。墟中婺妇能为鬼，婆娑其舞歌笑娓。舌语疑咒走痴癫，人瘴由来胜蛇虺。嗟我御暴兮边城，扫除无力空含情！樵山饮水滋惭恧，仕宦五瘴良非轻。

　　海吼吟

　　我闻百物愤恚鸣穹苍，而何有于百谷之王？幽隘搏击成声光，而何有于祝融之汪洋？云胡吼怒弥昼夜，震撼蛟室喧龙堂？延听千声无远近，气沴风屯海为运。穷天拗忿悲莫伸，死地埋忧思欲奋。初时起类渔肠挝，七鲲喷沫开谽谺（自安平七鲲身起，故俗云鲲身响）。繁响渐臻有嘘噏，万蹄按辔行虚沙。倏如战胜轰千轴，刮干戾坤为起伏。漓以山摧熊虎号，砰磕成雷魔母哭。山摧石烂如寒灰，雷震翻空偶驰逐。尔乃十日、五日吼不休，使我耳聋心矗矗。或言訇吼为积风，挂席长梢凝碧空。或言狂潮本澜汗，进则剽沙礜石争来攻、退则余波呀呷殿成功，为魁为窟奔海童；朝夕池边历岁月，去来喧寂将毋同？老农又言征在雨，黑螭隐见青鼍舞。叫啸年来彻霄汉，炎威千里成焦土。泱泱海若大难名，我欲问之阻长鲸。水德懦弱惧民玩，庶几赫怒张奇兵。大贤崇实戒虚声，股肱之喜良非轻。

　　浮云篇王之敬（兴化人）

　　村西一水东，叶落因秋风。秋风日以厉，落叶忽成空。人寿非金石，行与草木同。草木发有时，人寿不可期；徒有千岁虑，何不培厥基？荷耜耕火田，田深草离离；折腰劳手足，一一芟去之。还将禾与黍，努力重扶持。非不念辛苦，所业良在兹。善哉庞公言，不遗身以危。

　　东郊劝农巡台御史杨二酉（太原人）

　　时雨既已足，命驾东郊行。岂不嗜游览？所重在民生。凉影走虹练，深竹鸣催耕。秧马踏畦碧，麦浪扬畴平。村烟间篱落，耆老欢相迎。烽消省烦役，赋薄无苛征。复此兆有年，谈笑尝君羹。残阳摇旆色，鸡犬含余情。

　　东郊劝农巡台御史张湄（钱塘人）

　　出郭天四垂，墨云挟狂雨；势如万镞飞，作气不待鼓。弥望青葱茏，物我同栩栩。平畴漾谷纹，犁锸应时举。谁能甘惰农，自贻乐岁苦？为语蚩蚩氓，海滨履王土。黄发与垂髫，愿勿入城府。熙怡若桃源，往来但渔父。三时胼胝烦，勤焉岂无所！况当膏雨余，篝车满可许。烟林布谷鸣，陌上策水牯。米家图画间，坐览蓑笠侣。

　　泊澎湖巡台御史张湄（钱塘人）

　　大嶝门外渡横洋，群山灭影流汤汤；天水相交上下碧，中间一叶凌波扬。少焉红沟映霞赩，倏忽黑蛟翻怒墨；陆离班驳异彩腾，绘画乾坤须五色。针盘远指天南交，苍茫四瞩心悁劳。直上桅尖索西屿，亚班趫捷如飞猱。澎湖环岛三十六，历历人烟出渔屋。未须沧海成桑田，结网临渊食粗足。我来收泊妈宫湾，舳胪屹立凝邱山。三夜惊涛舂客枕，梦魂跌宕雷霆间。是时望雨忧如渴，极目园畴断余薛。北风可但济行船，唤起痴龙驱旱魃。

　　赤瓦歌（有序）巡台御史范咸

　　台屋瓦皆赤，下至墙垣阶砌，无不红者；此赤嵌城所由名也。余乃为作「赤瓦歌」。

　　绛云火伞张海国，烧空灭尽青铜色。信知天运应炎方，搏土何缘变髹漆。万室于金陶者谁？炀灶浑疑欺白日。连椽栉比纷参差，画栋朱甍几回惑。汉家黄屋禁例严，风剥雨淋遮不得。临漳铜雀更何似？香姜旧款无人识；况兼四壁光炯炯，环堵恍与宫墙逼。帘前砖影更辉煌，彤墀彩绘盈阶墄。华棼俨上祝融峰，珠煤贯屋祥光直。千门万户火西驰，照耀烛龙鸟戢翼。我思天台有赤城，朱霞天半称奇特；又闻南方裔外山，赤石为墙标异域。此间合是虹霓居，羲毂轩轩火鞭抶。六丁叱驭驱蛟螭，故发狂颷销鬼域。君不见火焰山头半焦土，爚爚如焚少荆棘（彰化有火焰山）。又不见焮翻地底硫磺山（磺山在淡水），草枯海破飞烟黑。麒麟之飓炊繁星（飓有名麒麟者，风中有火），流金烁石鲸鲵息。漫泉转作瘴母胎，裂窍烘池土花赩。刺桐万朵吐红丝，蓦地烧天怪繁植；扶桑照殿逞鲜妍，艳艳絪缊锦文织。海若自来足光怪，丹邱浴日熔金霱。蒸郁恒旸阳用九，司天南正神明力。十八重溪（诸罗有十八重溪）水漰腾，九十九峰（在彰化）山崱屴。鲁阳挥戈势当逐，巫尫自焚尤应殛。炬牛燧象烂功勋，庶几赫怒彰天德。祗今海宴无烽尘，不烦煅炼洪炉侧。承平但愿风雨调，永息炎威静八极！

　　木兰花歌（有考）范咸

　　台之草木，土人多以臆名之，如梨子茇、檨子之属；或无其解，或并无其字。而士大夫之自中土至者，又率先存一索隐志怪之心，不深察物之情状，雅意附会；真若琪树之花可接，而若木之枝可攀也。余阅「使槎录」载：『木兰花，如粟，淡黄，芳似珠兰；亦名树兰』。考「群芳谱」：『木兰一名木莲，一名黄心。其香如兰，其状如莲』。白氏「长庆集」云：『木兰身如青杨，有白纹。叶如桂而厚大，无脊；花似辛夷，内白外紫』。则与「使槎录」所云『花如粟，淡黄』者迥异矣。盖树兰自又一种。余所见者，花细碎如黍米，正与「使槎录」同，而不得谓之木兰也。及「使槎录」载贝多罗花云：『大如酒杯，瓣皆左纽白色，近蕊则黄』。「采风图」考亦云：『花外微紫，内白，近心甚黄。土人但称为番花，不知为贝多罗也』。考「拾遗记」：『贝多罗叶长一尺五、六寸，阔五寸；形似琵琶而厚大』。「寰宇志」：『贝多结实如椰子』。今所见番花，叶酷似枇杷，其长与阔皆不及「拾遗记」之半；且有花无实，其非贝多明甚。而所云花大如酒杯，则木兰之似辛夷也；所云外微紫内白，则木兰之内白外紫也。余细察其干，有斑痕如眼，则木兰之如青杨有白纹也；试截其枝，中有黄晕，则木兰之一名黄心也。至叶如桂而厚大，则更无可疑矣。然则树兰非木兰也，番花非贝多也。既真知其为木兰矣，不可不纪之以歌。

　　诗人赋物善言理，不似庭前格竹子。当知多识即是学，废目任耳非为美。我来蓬瀛大海东，探奇直欲穷苍穹；周诹询度百不厌，肯教过眼烟云空？采辑「郡志」二十卷，遗书掇拾行将遍；犹惭臆断恐失真，订误考疑敢云倦！贝多罗花诗已讹，琵琶形似终如何；就中无实难伪托，佛经欲写空搓那。因阅「长庆」忽顿悟，辛夷恍与木兰遇；内白外紫状如莲，点点青杨虫食蠹。昔人几度上芳舟，不识征帆逐远游；今日模糊才认得，新翻「乐府」却风流（词有「木兰花慢」）。

　　节烈行南靖司训李钦文（本县人）

　　双凤喈喈恋俦匹，屈指余生年二十。恩情两载重如山，一朝影只吞声泣。啼鹃血泪染鸳鸯，连理枝残欲断肠。水雪心肝甘自矢，轻生重节植纲常。数语辞亲自厄塞，回视亲颜心转迫。高堂勿复念残躯，薄命残躯奚足惜！生别死离在须臾，戚族罗拜皆长吁。精魂顷刻化天地，斯称巾帼如眉须。君不见湘竹泪斑传自昔？又不见古来望夫化作石？以兹寸息付青丝，山为枯容水为赤。吁嗟乎！郑女节列耀人间，千载留名垂史册。

　　鼓山行（旧传林道干妹埋金此山）庠生施陈庆

　　闻道山中有白金，百年遗迹却难寻。山中寂寂金无语，惟有哀猿泣茂林。哀猿鸣狖两为伍，怪石巉岩如吼虎。破址颓垣今尚存，埋金狭女终尘土。茫茫不见埋金人，白云来往埋金坞。须臾山上有樵来，一担枯株一柄斧。告我曾知埋金事，笑指青山为钱虏；弢光敛晦已多年，有时隐见若将睹。伊昔樵夫有奇缘，采樵日暮却忘还。山中竟遇埋金女，绣阁救楼在目前；巍峨不类人间屋，置酒张灯肆绮筵：舞剑双鬟来劝饮，奉金为寿醉瞑然；罗帏翠被三更梦，冷露阴风一夜眠。醒来只在荒林下，何处山中有人烟？依稀如入桃源去，渔父樵夫可并传。世人多为樵夫误，欲觅白金不知路。我闻此语为谬传，问却青山不能吐。

　　东郊行兴化司训施士燝（本县人）

　　行行傍阡陌，独立思躇蹰。四望云山阴，萧萧见里闾。羊牛各依群，寻草过荒墟。野田有遗穗，鸟雀饱其余。晚憩方塘岸，游心狎群鱼；鸳凫与白鹭，翩翩飞向余。落日荒郊外，竹树转萧疏。徐徐步月归，酌酒乐何如。

　　池上曲本学广文朱仕玠（建宁人）

　　初来池上时，水满新杨蘸。仳别叹兼旬，田田荷已泛。荷泛稗相依，水风扬袷衣。颓阳不忍去，来月暮言归。

　　蟋蟀咏

　　白露滴疏芜，清风肃飞阁，验彼候虫鸣，始知岁摇落。入耳促悲丝，遶庭急哀钥；遂令欢娱场，倏地成寂寞。志士惜日征，寡女叹居索。华发其如何，感此中夜作。

　　万丹港曲庚午孝廉卓肇昌（本邑人）

　　万丹港上白沙洲，一片湘波望欲浮。轻烟冉冉含朝旭，凫鸭寂寞卧丹邱。波心落莫悬孤影，红光直射六鳌头。金枢银阙荡嘘吸，维旒闪闪飘烰烰。光怪直欲炫犀照，如车紫贝落星楼。空潭夜半一声笛，惊落梧桐几叶秋。秋深海净明，丹港尽成碧；水容侵古岸，峰影落江白。庙竹惟闻鸟，短帆不见客；雀声花外暝，寒猿泪孤夕。野戍漏声迟（岛有戍），萧疏云水宅。海底觅仙人，香花满青陌。仙槎何处寻，风光今胜昔。天公唤归弄海童，云幙四卷何玲珑！藏舟浮梁跨绝壑，隐见似与天河通。虹桥望断无消息，钓鱼归去月波空。月明夜半吹笙罢，人在蓬莱第一宫。津头遥指苍茫里，万家烟火有无中。

　　七鲲身行

　　台疆一线天，南北相对峙。安平障东流，咽喉称鹿耳。爰有七鲲身，固此邦之址。鼓山发其源，势与■〈山昆〉仑比。腾跃海东西，断续自逶迤。鳌首戴山峥，鲸背负天咫。排琲走金盘，影射北斗里。左旋右抱如画图，寒树依微映闉阇。鲲身晚照清如洗，风远飞帆细欲无。嘘气微号鼓鬐鬣，远控万里城之隅。熬素螺壳散成雪，点缀骊龙累累珠。有时鲲怒走沙石，羊角扶摇搏鹏翮。喧豗嘘烟红珊擎，比目鲽翻银涛白。下有蜃蚌争变化，喷沫腾掀几千尺。斯须浪静氛气收，空中隐现十二楼。云水青冥浮七岛，三壶萦带净于秋。阴火荧荧海人市，遂蜻尚有拟来游。古坞闲花明灭树，独茧欲下月鳌钩。挠歌唱罢人何处，残霞空锁数峰头。

　　月眉池行（池为前明宁靖王所凿，植莲花其中以供游玩）

　　当年游玩地，荒凉剩故园。几湾深浅水，半亩月池存。故老传遗事，盛衰安足论！台榭今已墟，破闼为茅轩。牛羊下日夕，老树擢狟猨。明月映眉生，寒蚓诉秋繁。破莲无完衣，露白咽孤鸳。闲花恋旧蝶，寂寞落黄昏。游鱼唼淰淰，故宅在藻薀。未若兹鱼乐，姁妪儿与孙。荒塘稍延伫，流水声潺湲。拟欲留题去，临题无可言。

　　仙山谣（仙人山，在沙马矶山顶。相传晴明天气时，有紫、素二仙人对奕石上）

　　天姥出东南，崔嵬云霄隔。地逐形胜高，不见云影坼。上有洪崖井，峰前许仙宅。逍遥登绝巅，来往仙人迹：或驭青牛骑，或控飞鹤白。朱霞散九光，珊珊颜瘦瘠；三素乘之下，六铢衣九襞。杉松郁虬龙，双仙坐危石。仙童三、四人，环观相对奕；楸枰玉指分，轻敲金韵掷。飧以百炼丹，啖以青田核。斯须闻玉笙，山阳铁笛作。挥手忽停之，相看棋忘着。五峰何屴岧，灵草生根萼。但有青鼯啼，长林孤月落。山中局未终，人间几犹柞。千载倘归来，不复知城郭。

　　古橘谣

　　昔传冈山有石洞，樵人至绝顶，见石室一座，间留题画迹。登堂，有白犬迎人。环室皆橘树，实如碗，啖之瓤甘香。归谋再往，失其室，并不见有橘。事近，然亦一奇胜也；作「古橘谣」。

　　蓬莱宫前合欢树，碧叶金衣凌霄坞；朝餐五色文彩霞，露浥金茎广寒府。六月珠颗红离离，樵者入山持雷斧。仙室窅然幽以深，小苑丛丛石洞古。洞门白犬笑人来，碧落峰前鸡鸣五。抱犊壁间列素书，欲稽叔夜辨峋嵝。羽衣高人玉炼颜，手把珊瑚拂云尘。赠我金瓣珠盘红，晏婴并食不欲剖。千头木奴不记年，逾淮而北枳为乳。金骨仙骑红尾凤，乘空回首笙箫弄；山风缥缈剪霞绡，孤鹤咬咬寒泪冻。雾盖狂尘亿兆家，世人犹作牵情梦。

　　双忠歌

　　辛丑贼陷南路，守戎马定国刎颈以殉；壬子贼攻陴头，守戎张玉力战阵亡。二公事不同，而其慷慨捐躯，丹忱报国，忠风辉映后先云。作「双忠歌」。

　　承平盗贼倡乱离，黄巾黑头角笳吹（贼皆以布裹头）；么么伏莽妖氛集，天纲倏忽叹陵夷。伏波将军将才裔（以下谓马），冲车无城坚守陴（时未建城）。惨惨烟尘蔽天日，征鼙震动闪霓旗。青丝骆马黄金勒，宝剑错镂誓出师；留兵五百嚣且击，将军一怒犹孤支。其如咆哮肆猖獗，蕞尔偏隅守者谁？冲突犹欲斫贼头，满眼阴黯日厜■〈厂外义内〉。回首江山无去路，刎颈一死肝胆披。张将军，杀身成仁后犹昔（以下谓张），壮哉真不负心赤。弹丸五日固其垒（贼攻陴头，五日不下），枭獍乌合丧魂魄。元戎率师檄启行（时王提督率师救援），前驱策辔列棨戟。昨日弯弓连白羽，恨不擒王批贼额。搴旗陷阵身如飞，轻入其锋忽遭戹。楛矢尽兮胶弦绝，断缨刺胸良可惜！卓哉二公若同揆，疾风劲节厉松柏。丈夫慷慨赴疆场，狼角悲号走沙碛。手提三尺鏖野驰，奋不顾身尸裹革。群丑烙死何能为，忠魂叱咤惊鸱吓。千载犹钦二守臣，气如长虹烛天白。

　　台海竹枝词八首诸生郁永河（仁和人）

　　铁板沙连到七鲲（七鲲身，皆沙冈也。铁板沙性重，得水则坚如石；舟泊沙上，风浪掀掷，舟底立碎矣。牛车千百日行水中，曾无轨迹；其坚可知），鲲身激浪海天昏。任教巨舶难轻犯，天险生成鹿耳门。

　　雪浪排空小艇横（渡船，皆小艇也），红毛城势独峥嵘。渡头更上牛车坐（沙坚水浅，虽小艇不能达岸，藉牛车挽之），日暮还过赤嵌城。

　　编竹为垣取次增（官署插竹为篱，比岁增易），衙斋清暇冷如水；风声撼醒三更梦，帐底斜穿远浦灯（无墙垣为蔽，远浦灯光直入寝室）。

　　耳畔时闻轧轧声，牛车乘月夜中行（牛车挽运百物，月夜车声不绝）；梦回几度疑吹角，更有床头蝘蜓鸣。

　　蔗田万顷碧萋萋，一望茏葱路欲迷；捆载都来糖蔀里，只留蔗叶饷群犀（蔗梢饲牛）。

　　青葱大叶似枇杷，臃肿枝头着白花（番花开五瓣，白色）；看到花心黄欲滴，家家一树倚篱笆（花心渐作深黄色，攀折累三日不残。香如栀子，「病」其过烈；风度花香，颇觉浓郁）。

　　肩披鬓发耳垂珰，粉面朱唇似女郎（梨园子弟垂髫穴耳、傅粉施朱，俨然女子）；妈祖宫前锣鼓闹，咮■〈口离〉唱出下南腔（闽以漳、泉二郡为下南，下南腔亦闽中声律之一种也）。

　　台湾西向俯汪洋，东望层峦千里长；一片平沙皆沃土，谁为长虑教耕桑？

　　土番竹枝词十首

　　生来曾不识衣衫，裸体年年耐岁寒；犊鼻也知难免俗，乌青三尺是围阑。

　　文身旧俗是雕青，背上盘旋鸟翼形；一变又为文豹鞹，蛇神牛鬼共狰狞。

　　胸背烂斑直到腰，争夸错锦胜鲛绡；水肌玉腕都文遍，只有双蛾不解描。

　　丫髻三叉似幼童，发根偏爱系红绒；出门又插文禽尾，陌上飘飖各斗风。

　　覆额齐眉绕乱莎，不分男女以头陀。晚来女伴临溪浴，一队鸬鹚漾绿波。

　　耕田凿井自艰辛，缓急何曾叩比邻；构屋斵轮还结网，百工俱备一人身。

　　夫携弓矢妇锄耰，无褐无衣不解愁；番罽一团聊蔽体，雨来还有鹿皮兜。

　　莽葛元来是小舠，刳将独木似浮瓢；月明海澨歌如沸，知是番儿夜弄潮。

　　梨园敝服尽蒙茸，男女无分只尚红；或曳朱襦或半臂，土官气象已从容。

　　土番舌上掉都卢，对酒欢呼打刺酥。闻说金亡避元难，飓风吹到始谋居。

　　东港竹枝词卓肇昌

　　万顷波光漾碧空，满湖月色莹青铜；渔歌忽起沧浪外，人在画桥一叶中。

　　晓霞绚彩覆东洲，海曲人家逐岸流；烟水几湾帆片片，浮沈波影五花虬。

　　东流迤逶好逍遥，苍绿参差佳致饶；极目沧溟天际表，四时野色水中描。

　　截竹编成不系舟，东涯天际水云悠；眼前悟得维摩法，苇渡何劳世外求！

　　湖边春水碧于苔，为听泠泠溪畔来；不耐颠风阻人兴，渔舟欲上又推开。

　　那堪回首落曛西，岛树烟寒暮色低；分明听得吹长笛，祇隔峰前白水栖。

　　海滨清洗碧天空，地近扶桑东复东；金镜曜辉云气散，茅檐先被一轮红。

　　漠漠湖东气倍凉，平芜春浸碧沙长；前村落尽乌桕叶，无数人家在夕阳。

　　景曜当空日未晡，无端雷雨暗东湖。谁将一片闇江色，写作潇湘烟雨图？

　　岸边修竹欲干霄，无限波痕漾碧绡。茅屋夜深天似水，白芦尚有话溪桥。

　　奚须方外忆蓬瀛，一片湘波别样清。风月主人闲便是，夜深枝上杜鹃声。

　　津头苍绿锁烟霞，海曲停桡即是家。此去瀛壶应有路，可曾邀我饭胡麻？

　　影里浮虹望里赊，数行天半落飞驾。何时乘得长风便，好向龙门泛一槎。

　　溪东矫首白云层，花鸟偏迎旧日朋。欲觅安期仙子宅，昨宵梦里记吾曾。

　　三畏轩竹枝词（即书院东轩）

　　小筑数椽近竹西，主人抱膝赋「熏兮」；泠然欲御长风去，一笑何烦过虎溪。

　　闲步空阶午渐移，碧梧枝上语黄鹂；嗒然隐几瞢腾去，五老峰前话片时。

　　寂寞窗棂昼影赊，凉飔初放雨天花；鸦飞落日苍茫里，道是桃源处士家。

　　蝶似爱吾频结梦，树长对我鲜知名；忽然有客不衫履，尔我快谈话弟兄。

　　昨夜东风夜雨凉，满山啼鸟自宫商；松阴覆地苔华湿，坐对炉烟白日长。

　　端然闭户一先生，着得新书觉未曾；坐畏泥涂凭数卷，前身浑是个诗僧。

　　架书披懒半颠倒，山径履稀任茑萝（院傍山麓）；自问尘心销几许，开窗闲看白云过。

　　避暑禅房近夕曛，老僧翻阅贝多文（山顶有寺）。问他城郭山林事，手数轮珠默不闻。

　　东风催我转胡床，坐落岚光午梦凉。蝉老树深音响别，闲将心事对残阳。

　　行到前峰竹翠间，吹箫石上不知还；夜深暑退罗衣冷，自扣柴扉月满山。

　　寄傲窗南物外情，可人花鸟笑相迎。论文有弟应兼友，嗟莫闲愁太瘦生。

　　想象清光月影寒，幽怀日窄带应宽。弃襦未了书生债，背立闲庭漏已残。

　　宁靖王墓生员卢九围

　　周道不复振，晋、郑岂堪依？剧来荒服外，聊思效采薇。神圣膺天统，薄海播恩威；楼船忽飞渡，原野蔽龙旗。降藩知顺命，逝将安适归！爱此数茎发，讴吟自叹欷。苍天为之变，白日敛其晖。哀哉殉主难，从容有五妃！

　　游仙山引本邑廪生钱元扬

　　天地如橐钥，日月如弹丸；群生于其间，役役不得安。纵有谈蓬瀛、望昆山，波涛汗漫深莫测，丹阙嵯峨不可攀。采芝饵术，倏忽凋朱颜。乘白云，周绝域，上见紫霄之宫阙。座列群辟，酌流霞、饮玉液，龙吹篪兮虎鼓瑟。舞霓衣、振雷鼓，玉女嫣然侍吾侧。上帝顾之而一笑，下方闻之而霹雳。吾将駈风驭、鞭云师，追羲和之命驾，使不得东骋而西驰；自无殇夭与耄期，歌且乐兮复何悲！

　　澎湖屿施肩吾（唐时人）

　　腥臊海边多鬼市，岛夷居处无乡里。黑皮年少学采珠，手把生犀照咸水。

　　绝命词明宁靖王朱术桂

　　艰辛避海外，只为几茎发。而今事毕矣，不复采薇蕨。

　　见博者前太常寺卿沈光文

　　好将孤注作机关，名士清谈未是闲。驿骑但能传捷报，出游何必不东山。

　　篱竹

　　分植根株便发枝，炎方空作雪霜思。看他尽有参天势，只为孤贞尚寄篱。

　　野菊

　　野性偏宜野，寒花独耐寒；经冬开未尽，不与俗人看。

　　台湾杂咏台郡丞齐体物（奉天人）

　　春盘绿玉荐西瓜，未腊先看柳长芽；地尽日南天气早，梅花才放见荷花。

　　酿蜜波罗摘露香，倾来椰酒白于浆，相逢歧路无他赠，手捧槟榔劝客尝。

　　冬日草堂台司马孙元衡

　　杯泛寒姿菊有英，燕飞蝶舞似春城；山椒子结金铃小，调出香螺软玉羹。

　　烹茶方法教儿僮，蟹眼潜听火候工；汲取竹林僧舍水，雨芽来自大王峰。

　　番戏诸罗令周锺瑄

　　蛮姬两两斗新妆，蹀■〈薛〉花阴学舞娘；珍重一天明月夜，春来底事为人忙？

　　不抡擅板不吹笙，一点钲声一队行；气味何如初中酒，山花翠羽鬓边横。

　　联翩把袖自歌呼，别样风流绝世无；番调可知输「白雪」，也应不似泼寒胡。

　　一曲蛮歌酒一卮，使君那惜醉淋漓；但令风土关王会，我欲从今学画师。

　　番社杂咏巡台御史黄叔璥

　　绝岛中华古未通，生来唯斗此身雄；独余一面狰狞外，人鸟楼台刺自工。

　　剉竹为椽扇缚筊，空擎梁上始编茅；落成合社欣相贺，席地壶浆笑语高。

　　花果图庶吉士吴王坦

　　少许猊床侍释迦，一家眷属见昙花。遥知使节风清候，携得金茎洒异葩。

　　珍果图来命画师，拈花又写佛前枝；窗明几净清茶供，绝胜黄金铸象时。

　　巡行巡台御史夏之芳

　　节旄高插引晴岚，人拥花骢揽辔衔。拜罢儿童回道左，纷来朱履又青衫。

　　负暄童叟爱春温，红稻成堆拥荜门；桐竹周遭鸡犬静，教人历历认花村。

　　杵臼轻敲似远砧，小童三、五夜深深。可怜时办晨炊米，云罄霜钟咽竹林。

　　诸峰攒集黛螺青，玉岭如银色独莹；展拓晴云千万里，插天一幅水晶屏。

　　龟蛇对峙锁孤城，形势空传统领营。不筑埤头筑海口，为怜安土重纷更。

　　打鼓山头石罅开，悬崖倒拍海潮回；雷声鼎沸浮空翠，万里风樯认影来。

　　仙山缥缈暗斜曛，石上棋枰旧印纹；沙马矶头人罕到，栏柯樵子语烟云。

　　八社丁徭力渐纾，闺中饷税早捐除。只今宵昼辛勤处，谨护官家十万储。

　　鹿耳门巡台御史张湄

　　铁板交横鹿耳排，路穿沙线几纡回；浪花堆里双缨在，更遣渔舟向导来。

　　气候

　　少寒多燠不霜天，木叶长青花久妍；真个四时皆似夏，荷花度腊菊迎年。

　　七夕

　　露重风轻七夕凉，魁星高燕共称觞。幽窗还听喁喁语，花果香灯祝七娘。

　　中秋

　　碧天烟净水云微，砧杵无声一镜飞。画饼香中人尽醉，嫦娥亲见夺元归（中秋夜，士子饮博。制大饼以象月，朱书「元」字；掷四红者得之，取秋闱佳兆也）。

　　牛车

　　短靷高箱服两牛，紫车挽运健于舟；五更残月梦初醒，角韵呜呜生客愁。

　　莲池潭

　　莲瓣芹丝一气香，天然泮水绕宫墙。林端不许飞鹗集，山势高骞拱凤皇。

　　番俗

　　竞夸麻达好腰围，健足凌空捷似飞；萨豉铿锵声近远，轻尘一路走差归。

　　争迎使节共欢呼，骢马前头众妇趋；首顶糍盘陈野食，大官曾未识「都都」？

　　鹅筒惯写红夷字，鴃舌能通先圣书；何物儿童真拔俗，琅琅音韵诵「关睢」。

　　番俗台郡丞齐体物

　　疑是羲皇上古民，野花长见四时春；儿孙满眼无年岁，头白方知属老人。

　　药溪流水碧参差，不碍天寒出浴迟；卒岁无衣双赤膊，负暄岩下曝孙儿。

　　生年十五鬓鬖鬖，招得儿夫意所甘。岂但俗情偏爱女，草中都不长宜男。

　　燕婉相期奏口琴，宫商谐处结同心。虽然不辨「求凰」曲，也有泠泠太古音。

　　前藤社观番戏巡台御史范咸

　　连臂相看笑踏歌，陈词道是感恩多。剧怜不似弓鞋影，一曲春风奈若何！

　　妙相天魔学舞成，垂肩璎珞太憨生；分明即是西番曲，齐唱多罗作梵声。

　　焚虎

　　阶前金箔印于菟，燃火焚香达九衢；好趁春前辟虚耗，新年事事要欢娱。

　　窃花

　　女郎元夜踏苍苔，扳折青枝笑落梅；底事含羞佯不采，月明犬吠有人来。

　　梦树堂花忆昔时，又因韵事赋新诗。怜他自爱倾城色，暗祝灯前几度思。

　　含羞草

　　萱花自昔可忘忧，少草如何却解愁？为语世人休怪诧，风情太甚要含羞。

　　交枝莲

　　产自污湼不缁，迎风承露号交枝。看他亦解相萦抱，底事依依在水湄？

　　五鸣鸡广文陈绳

　　标标引嗉自呼名，太极平分似绘成；二十五声随漏滴，底须侵晓候鸡鸣！

　　菠萝台郡丞孙元衡

　　翠叶葳蕤羽翼奇，绛文黄质凤来仪；作甘应似籦笼实，入骨寒香抱一枝。

　　波罗蜜

　　波罗门下树亭亭，香蜜成房子更馨；解是西来真善果，十方供奉佛头青。

　　菩提果

　　但有繁须开烂熳，曾无轻片见摧残；海天春色谁拘管，封奏东皇蜡一丸。

　　三畏轩偶成孝廉卓肇昌

　　小院傍崖暑气融，披襟独自挹清风。忽然坐睡瞢腾去，不觉残书落手中。

　　廓西影舄月华残，城角玎玎漏滴阑；夜气犹存深猛省，半生心〔事〕付长叹。

　　望山庄明经施国义

　　几处花飞淡远天，夕阳芳草带晴烟；声声布谷催人急，野老荷锄归暮田。

　　历落村前一小亭，萧疏松竹映溪清；呼朋载酒乘凉好，静对闲鸥立晚汀。

　　茉莉花癸酉副榜陈思敬

　　亦有微香浪得名，可怜妖媚被时轻；纷纷篱畔成无奈，莫怨狂风太薄情！

　　兔丝花

　　弱质不能自强持，蓬麻寄托却非宜；可怜零落浑如许，昨夜秋风又倒吹！

　　龟山步月茂才郑际魁

　　为爱清奇绝磴行，东方岭上月初生；却嫌僻坞光偏小，纵过疏林影未平。

　　西瓜

　　莫将萍实异兹看，老邵当年学种难；青蔓依微缘力弱，含香独抱此心丹。

　　登龟山寺明经余国榆

　　危峦突兀倚孤城，万里空蒙一望青；目送飞霞回鹭水，手挥夕照落凫汀。

　　暮春游元兴岩

　　褰衣穿径几层幽，得句闲吟兴转悠；拟欲问天看浴日，如何春暮不深秋？

　　游冈山茂才卢九围

　　翠献青岩日影迟，行吟正好及春时；看花人向层峦立，绝似王维画里诗。

　　突兀寒岩翠作梯，暂从开士共幽栖。夜来落月疑天外，笑指银湾接海低！

　　夹竹桃赋本学广文朱仕玠

　　渡江歌王郎之曲，艳冶桃根；入梁求帝子之园，荒凉竹町。或迎春以敷华，或贯时而不陨。乃有异花灼灼，沃叶猗猗。殚太虚之溟涬，穷阴阳之施为；似谓分则两伤，乃欲比而合之。厥名夹竹之桃，实擅群葩之奇。洞口争妍，欣翠幄之窅■〈穴上〈口斗〉〉；湘江染泪，惊红雨而翻飞。吾闻度索之山桃，屈蟠以千里；卫邱之谷竹，萧森于百寻。夸仙人之留实，侈帝俊之成林。顾妪暖于濡露之辰，与凌寒于肃霜之节；固不得强谓为同，而听其混然无别。胡合根而并蒂，空抚树以沉吟？像熏莸兮同器，类秦越兮谐心。怪墨丝兮失素，怜荀染兮惟深。应叹乎物犹如此，而人何以任？当夫桃花水下之时，正值丛竹苞含之候；离披于枫亭之驿，烂熳于冶城之囿。桃倚竹以迎晖，竹偕桃而垂昼。娟娟滴露，殊嶰谷之怀新；点点临池，异天台之振秀。谢猕猴之成实兮，那足称豪；无箨龙之蔟生兮，难共馋守！倘赋吴都于记室，应列乎松于、古度之间；如咏枯树于兰成，当置之平仲、君迁之右。尔乃武陵渔子、元都迁客，忆栽唐观兮何年，念种秦人兮匪夕。乘舆拏舟，蒙尘携策；岂徒燕麦盈畦、兔葵连陌。杂含萼之旖旎兮，碧筱成帐；间落英之缤纷兮，青筠如箦。虽桑麻鸡犬之依然，叹流水桃花之异昔！则有睢阳宋子、淇上卫姬，瞻籊籊于泉畔，盼青青于水湄。讶迎风兮九华，诧承露兮四照；缔双心兮匪朋，合异曲兮同调。念美人兮迟暮，似乐幽居；思君子兮来游，偏宜巧笑。他如桃花颒面，崔女逞其清妍；竹叶成醪，曹王夸其醲郁。倘邂逅于糟床，或撷采于芳谷；忽红蕊之泛觞兮，惊翠叶之盈掬。始知露井之秾姿兮，固曾附渭川之世族。于是冒雪子猷，错愕含风之碧；买浆崔护，迷离映面之红。何必辨葳蕤于上下，亦能夹锦浪于西东。至其攀条折叶之繁、撷衽挟衣之盛，招桑中之游女，来上宫之群媵。章台息妫，则以桃花留名；唐苑玉环，复以秾桃簪鬓。虽偶异嘉树之芊绵，固同为铅质之蔚映。晓折归兮临水，暮妆成兮临镜；花依人兮同丽，人对花兮共靓。逞彤管之妍词，流玉台之新咏；剧形容乎华芳，固非铅椠之所得而罄。

　　乱曰：嚣水之竹，桃枝名焉。螺江之桃，复夹竹而■〈女便〉娟。羗二物兮，似造物假为因缘。是以湘叶泥泥，绛跗翩翩；相与低垂于帘幙，顿撼乎风烟。浸假秦人见之，应亦不知其所以然。

　　秋壮丹赋兴化广文林萃冈（本邑人）

　　敻然独绝者，花中之王而已。况乎性备四时，身兼二气，历春秋而不渝，合惨舒而一致。当其仓庚熠耀、杜宇啼悲，群芳谢蕊、众艳低枝，天香逞异，国色争奇。倾婺女之下送，笑韩令之见欺。结杏花为比邻，唤芍药为近侍；岭梅避其秾华，池莲让其富贵。尔乃经炎蒸、遘秋至，好花看尽，寥落架上之枝；芳草欲埋，销歇园中之蕙。咏蒹葭于秋水，掇黄菊于东篱。金风琴瑟兮怅离归，玉露漙漙兮泪沾衣；砧声兮肠断，落叶兮魂飞。霜威兮何草不黄，秋暴兮百卉无腓。乃有姚黄、魏紫，出阁登台；倾城倾国，神醉心灰。晓露精神、暮烟情态，别连旬而不见，隔三秋而重来。色经火中之出，馥移桂树之栽；傲海棠之无香，惜朝槿而莫耐。若其迎风娉婷、倚月徘徊，邀襄王于云雨，动宋玉之悲哀。抑或含烟泣雨、脂渍铅堆，披绛绡而语解，拖红裙而腰回。拟太真之沉醉，赏西子之颜开；合护香乎金屋，偶耀质乎阳台。噫！秋风起兮秋花落，开秋桂兮鸣秋鹿；侪姮娥兮思广寒，身游帝乡兮不数卢家与石谷。

　　台湾形胜赋（化日普照，圣泽无涯）庚午举人卓肇昌（本县人）

　　郡号台湾，古传毗舍；星分牛、斗之墟，地当闽、越之跨。东南片石，早望气而占祥（凤山有石，忽自开；识曰：『东南一片石，五百年后，千万人居之』）。荷兰一皮，曾挥金而请借（荷兰借一牛皮之地，千金与之）。开疆辟土，繄伪郑为先驱；奇域巨观，实圣朝之凭借。小丑魂飞，波鲸梦怕；垂一统于车书，沐无边之德化。沧烟浩渺，人游琼岛壶中；巨浸汪洋，家在蓬莱山下。

　　瞻首邑之方隅，见罗环之镇密。层层锁钥，鹿耳门歧（鹿耳门）；累累蜿蜓，鲲身屿七（七鲲身屿）。鸿鲜于陆，过雁门而北飞（雁门关山）；猛不渡河，顾虎头而心怵（虎头山）。红毛楼畔（红毛楼，荷兰筑），手摘蟾根；赤嵌城隈（赤嵌城在安平镇，当海），目眩鲛室。柳林峰上晴嘘（柳林峰），喜树津头翠茁（喜树港、台、凤界）。望澄台兮八埏（澄台观海，郡八景一），仰秀峰兮五出（秀峰塔）。斐亭窗竹夜涛（斐亭听涛，郡八景一），东溟扶桑晓日（以上皆台邑形胜）。

　　若夫美萃东南，地兼山泽（凤山在东南，倚山滨海）；绿龟效灵（龟山，在县治），丹凤飞舄（凤山）。蛇蝎盘纡（蛇山、〔在〕县右），龙泉澌碧（龙目井二泉，皆石鏬甘泉）。琅峤玎琤（琅峤山），球峦戛击（琉球屿，在海中）。大小滚水，绝顶泉温（大小滚水山俱涌温泉）；上下冈山，巨灵手坼（大、小冈山）。半屏列天姥之峰（半屏山县左），七星落支机之石（七星山）。则有拾金樵者，迷路鼓山（鼓山有埋金处，樵者尝拾得，迷路忘归）；怀橘骚人，寻芳洞迹（冈山石洞，古橘一株，石室奇幻；樵者拾橘以归，再往不知其处）。弥陀泛苇渡之槎（弥陀港），石塔坐钓鳌之客（石塔屿）。观音岭上（观音山，屹如菩萨），三素云乘；罗汉峰头（罗汉门山，层岩重重）？六铢衣襞。落伽老佛（老佛山），天半低眉；缟素仙人，山中对奕（仙人山，有缟衣二仙人对奕。在沙马矶山。以上，凤邑形胜）。

　　载观诸邑，大美毕都。青峰高阙（青峰阙山），覆鼎成隅（覆鼎山）；铁线悬桥，长緪谁系（铁线桥）！玉山横案（玉案山），一尘全无。扣石门兮（石门屿）有客，怀金山兮（金山）笑吾。涉虎尾兮（虎尾溪）临深履萡，控鹿驭兮（鹿驭山）西母麻姑。笔架层崖（笔架山），高人抚几；罗袍阴厂（罗袍山），仙子解襦。寻幽径于梅坑（梅花坑），寒香扑鼻；探异踪于月岭（半月岭山），雪夜吹竽（以上，诸邑形胜）。

　　陡北山、穷极浦，五步练奇（五步练山），三台擎柱（三台山）。交眉列翠而容与（交眉山）、合欢舒颜而媚妩（合欢山）。阁中嘉志（嘉志阁山），鹿泽朋多；顶上太平（太平顶山），负暄老五。关渡泽洋（关渡门）。登台春普（登台山）。风敲黄竹（黄竹陂），雪霁白沙（白沙墩山）。吞霄插汉（吞霄山），火焰残霞（火焰山出火）。叶林一抹，峰紫半遮（叶林、峰紫、皆山）。狮子吼时烟雨（狮子屿，在海中），鸡笼声里人家（鸡笼山，极北）。八尺门前孤泊（八尺门澳），九重溪水无涯（九重溪。以上，彰化形胜）。

　　别有奇岑，孤悬海峤。雁净鸡鸣（雁净，金鸡、皆屿），马腾虎啸。丁字为门（丁字门），空壳其窍（空壳屿）。花草陆离（花、草二屿），奎璧辉耀（奎璧屿）。东西吉分（二吉，皆屿），阴阳和调（阴、阳二屿）。钟屿音希（锺仔屿），香炉烟烧（香炉屿）：三十六岛，指不胜名；五十五湾，图不尽竗。洵世外之奇观，信海隅之毕照（以上澎湖形胜）。

　　洪惟我皇，应昌期、承休命，九有廓增，四方域正。重译梯航，瀛壖歌咏；载锡之光，则笃其庆。知天造之奥区，俟继离之明圣。

　　鼓山赋卓肇昌

　　伊鼓山之屹峙，当泽国之涯滨。顺趋而南，列屏凤嶂；回抱而北，棋布鲲身。西望汪洋，蓬洲琼岛；东环城郭，烟火人民。俞都督挞伐靖氛，晨钲宵鼓；林道干负嵎遁迹，斩棘披榛（明都督俞大猷追海寇，林道轧遁居此山）。长喙荷兰，湖坞千层故宅（山有荷兰湖故宅基址尚存）。携金妹子，湘艑万斛埋尘（林道干妹埋金此山。传有樵者遇异人指埋金处，携归迷路）。则有石塔凌空（石塔屿，在鼓山西。孤立海中，形如石塔），嵯峨海表；七层画披，一抹烟袅。锥子棱高，海天粟渺。间蘤掩暎，客志常山；孤雁飞来，人题韦肇。匮门供梵本之厢三（风匮门，近石塔），古洞秘落伽之乘小（新辟石洞，洞内坠石悬乳，嶙峋奇幻；宽可容三、四十人）。石佛趺沙（石佛屿，在海中；如老佛端坐），蒲团披斗（屿有小石环列如蒲团）；大士止观，海童点首。方岛并三，八仙添九。氍■〈毛叟〉簟设，榴枕喧声；鸜鹆舟来，竺仙挥手。鱼山唱梵，岛落残钟；玉女投壶，天笑开口。若夫五色旗山（旗山屿在南，列如旗状），晴霞映晓；一泓丹港（山麓之西为万；丹港），皓月射流。海曲村村渔火，平芜点点沙洲（万丹、旗后两处，渔村历落）。浮峤帆飞，金波漾晚。钓鱼人去，银渚落秋。斜湾花暖（山顶有斜湾，曲径通幽），竹坑翠描（山坳绿竹坑竹甚茂）；往来朋牧，风雨呼樵。薇蕨人今古，泉林乐舜、尧。午半熏嘘，隔峰闻笛；岩阴卧昼，别坞吹箫。陟奇巘、跨海门，傍崖香剎（山坳元兴寺，景绝幽妙），曲径茅轩。孤松雪霁，老干云根；桠杈睡鹤，寒木扳猿。文峰插汉（鼓峰高耸为文庙、县治笔峰），曲水流湲（顶有水曲水湾，嵘洄曲折）。蛇岫逶迤（旁为蛇山），琲珠九串；龙泉澌喷（山麓有龙目井，泉从石眼流出，喷珠激浪，极甘美；大旱不涸），雪浪三翻。鸥浮沉兮泛泛，鸟下上兮言言，蝉凄凄兮乱沸，蛩唧唧兮诉繁。乃有骚人墨客、酒圣诗禅，忧愁莫写，尘俗思捐。开襟游览，携筒盘旋；绿醑一斗，瑶瑟七弦。或登高而寄慨，或临深而流连；或咏三闾之句，或吟五柳之篇。人有烟霞之想，地无车马之喧。

　　歌曰：鼓山屹兮屳屳，鼓音响兮鼘鼘；翼城隈兮奇崛，罗花县兮纚联。倚丹崖以周盼，恍疑身在白云边。

　　凤山赋（碧霄盼来仪）卓肇昌

　　繄凤山之耸峙，为列■〈山上田下〉之巨魁。彼磅礡而郁积，各随象而胚胎。彩璘■〈王扁〉而辉耀，凌霄汉而崔嵬；势奔腾以舒展，列图嶂而屏开。障东南而趋丹阙，俨凤凰之下瑶台。盖其岫嵑盘旋，峛崺崭崱；绣质翠岩，裒青贮碧。枳郁桐萋，梧菶竹实。山辉岚绚采，若焕乎九苞；峰谷石纹质，亦兼夫五色。亭亭霞表，如跂如飞；缈缈云端，斯革斯翼。

　　若乃春岑秀绕，苍嶉高标，朝阳东丽，阿卷南飘。携诗筒于绝顶，寄一枝于鹪鹩；声袅紫鸾之韵，吹传引凤之箫。坐石挥弦，拟谱威灵之操；登高作赋，刐却荆楚之谣。夏木蓊荟，偃■〈言息〉歌樵；风嘘古洞，雨滴磴桥。谷应山鸣，如闻懈竹之管；敲金戛玉，恍奏虞箾之韶。附凤飞则身依日月，登天姥则手握斗杓；望蜃楼而缥缈，盼虹影以迢遥。

　　迨乎皓魄射空，银蟾彻汉；岐滨秋水漪涟，琅峤渔灯在岸。凤冠鹄峙，翡翠鲜明；凤翼舒张，羽仪绚烂。残霞柄岛，恍垂降乎紫庭；朝暾覆巢，宛翱翔乎天半。百里霁澄，凌冬更灿，丹山瑶穴，献瑞现奇；紫雾红云，缤纷糺缦。探石室之蚪蝌，索酉山之璀璨。祥符灵峤，何羡历正纪官，兆叶云仪，己卜光华复旦！

　　时也会逢明盛，运际昌期；圣人御极，天子重离。山效顺，凤呈奇。铸象造形，知四灵以为畜；陟巅揽胜，俨九奏以来仪。丹箓衔来，应采凤书之纪；德辉翔下，岂乏凤舞于岐。宜其翙翙扬休，作王家之蔼吉；雍雍和唱，欣盛世之鼓吹。皆此山之征应，为一人之媚兹。

　　三山赋（琼台瑶岛金城玉阙）卓肇昌

　　四极奠丽，三山屹呈；飘飘方丈，缈缈蓬瀛。流弱水而无根，随波上下；命巨鳌而负戴，镇峙峥嵘。别岛藐乎拳石，仙居敞乎飞琼；巃嵷上通帝座，彷佛直接瑶京。盖某磅礡尘表，赑屃海隈。方外烟霞，绕松关而不去；半天沆瀣，挟爽气以俱来。天竦云停，探元幽于月馆；玉华金液，寻缥缈于露台。神禹凿龙门，步经章亥；汉武临渤海，几至蓬莱。尔乃日翻丹壁，风嘘翠条；长篁夹道，宿务横桥。餐朝霞以潇洒，浥坠雾而逍遥；澹月分光于金掌，绛河留影于斗杓。午半晴光，梅峰闻笛；更残雪夜，弄玉吹箫。迥非尘寰风景，而为山间暮朝。别有翠羽文禽、奇岑怪岛，阆苑交梨、安期火枣，临安隐芝、姑射瑶草。千年雪藕，西母筵开；万岁冰桃，东方偷早。移石藓仍斑，种松鳞未老。云中鸡犬，金华山上皆真；梦里蚪蝌，石室藏中志宝。若乃登奇巘、踞幽嵚，昆仑献媚，积石弄阴；遥看崭嶪，目极黝深。沽酒穿云，高风谁即？葛陂竹杖，古迹空寻。碧落侍郎，恍惚青龙扫迹；缑山王子，依稀白鹤飞音。三山变幻，一息古今。至其盘根巨浸，嫩岚浮轻；铜柱为骨，翠水为萦。珠蕊名殿，芙蓉纪城。埤轴扶栋，阳暾丽甍。十二玉楼倒影，九层元室飞莹。诚耳目未睹，而闻见不经。

　　时也泰运方开，圣人御箓；域中范围，海外统属。普离明，调玉烛。民物康阜，尽登斯世春台；家室盈宁，奚俟采珍群玉！笑彼殊庭望祀，辙迹空劳；陋矣仙掌承恩，心思徒竭。唯德克奠乎广轮，照无私乎日月；虽荒渺之神山，胥效灵于帝阙。

　　龙目井泉赋卓肇昌

　　观锺毓之灵秀，悟山泽之气通；木上水则为井，山出泉则象蒙。遵海而南，鼓峰屹峙；傍山之麓，龙井淙瀜。万斛倾溅，疑舄骊珠颔下；千层乍涌，如游花树丛中。维圣明之御宇，斯醴泉之应祥。夹磵鸣湲，一泓澄彻；碧湾旋绕，曲渚闻香。等会稽之半月，同鸟鼠之玉浆。坐石挥弦，恍惚舒姑之涌；临渊濯足，依稀玉女之旁。细雨浪翻，绿苹影跃；微风波皱，幽壑鳞翔。皓月潭空，流漦微白；晴霞漪漾，喷沫轻黄。宛缋玉于绮栏，若鸣珰于银床。若夫水井半天，灵泉当满；瑞雾朝飞，严扬晓散。湍动而鳞甲铿，矶击而鬣鬐断。珠倾水晶之盘，波摇菱花之面；激碎玉而萦桥，撤落玑而横练。飞泉破壁，尺木全无；听说蜂台，空潭如见。至如商羊起舞、神龙怒鸣，唾涎滴溜，咽石琤铿。嘘气成云，悬崖纷其镗鐽；潜渊吐雾，洄坼增其匐砰。巫峡岚冥，迷离霢霂；匡卢瀑布，涤荡奔崩。润洒芳郊，白石溪桥喜雨；膏流彼岸、乌犍村落呼耕（是泉滋田万顷，龙目井祈雨甚灵）。奚须龙媒之画，不持鹭羽之旌。乃知山灵则水秀，积厚者流长；悟化机之不息，知井养于无疆。铸象镂形，识化工翻结之异；源头活水，实国家不涸之仓。为汲为幕，欣王明于井渫；斯清斯浊，聆圣训于沧浪。

　　莿桐花赋庚午孝廉卓肇昌（本邑人）

　　繄桐花之挺秀，矫众卉而独隆；传奇株于异国，标名本于海东。玉干锋棱，疑是楼台九品；绛花绚烂，灿然金粉六宫。步翠园兮瑶枝涤润，采香阁兮琼蕊临风。尔其培植方优，资生特异；态偏反以多娇，抚芳菲而自媚。芬芬结契，红标凝火齐之英；萼萼传情，劲节挺凌霄之志。凤条鹤顶，拾来氍毹之辉；魏黛姚黄，雅羡天台之植。则有玉女寻芳，佳人拾翠；姑射仙游，绿珠影坠；关盼情怜，洛妃心醉。迎风兮飞燕轻狂，泫露兮西施妆泪。瑶闺结伴，珠裆色艳。携芬紫陌同游，彩袖香回带瑞。姗姗入榭，金屋联裾；楚楚窥帘，花钿委佩。攒蘤窈窕，妆成买笑娇容；夹岸缤纷，夺尽争春绮质。时非十月而陨萚，序应三春而肇葩；继寒梅以吐萼，与夭桃而灼花。芳腮含腻，国色堪夸；锦瓣重卷，檀心微斜。柔鬓夜殷，怒苞晚加；蕊珠先后，朵皪参差。班驳陆离，笑迎晓日；落丝飞片，掩映残霞。醉靥重重，金尊影谢；秾纤迭迭，锦幔枝遮。薄蘸晴烘，朱阑鹂唱；微飙香袅，火树蜂衙。缓嫩酡颜，太真午倦；飘残红粉，莫愁咨嗟。群蒂旖旎，辉摇院落；交柯的烁，望透窗纱。矫矫芳姿，真独标其高干；珊珊骨节，岂争羡夫铅华？歌曰：纷郁兮繁菲，扶疏兮嘉树；幽丛兮峄阳遗植，题叶兮顾况疑误。喧密蕊兮凤晨，宿高柯兮鸾暮。秘阁悠扬兮殿春，焦琴送响兮度雨；托根兮百尺高岗，敷荣兮九霄浥露。

　　台湾形胜赋本邑茂才林梦麟

　　在水一方，有地蕴藉；域处东南之滨，星分牛女之舍。抗南澳而阻铜山，枕水云而交夷夏。粤稽厥号，台湾纪称；亦览其疆，形胜难跨。径道周袤兮三千余里，峰峦耸拔兮数十百架。原野旷其遐瞻，风烟倏而变化；岂巨灵之充周，凝余气以补罅？穷睇盻于高低，极娱游于遐逸。沙岸凌苍茫之顷，半月沉江；玉峰现晴朗之朝，片云捧日。梅坑、竹堑，擎北邑以嵷巃；儡傀、琅■〈王乔〉，峙南隅而崒嵂。罗汉森环，观音秀出；台列为三，星排为七。累累落落兮，既闻鼓而布旗；盘盘囷囷兮，复腾龙而蹲虎。水淡兮岐分，泉温兮双吐。沙浮鹿耳，锁港道于金汤；岛簇鲲身，联嵌城为牖户。艨艟舸舰，几同滕阁津迷；蜃蛤鱼盐，不减青齐利普。虽海外之封疆，实边垂之乐土。于焉八景垂芳，四时供啸。东溟晓日，红摇波漾之金；西屿落霞，彩散云衢之耀。波旅人于安镇，舟梭晚投。泊钓艇于沙鲲，渔火夕照。春潮号鼍浪之响，依稀海底雷鸣；寒雪积鸡笼之峰，髣佛山头玉峭。坐斐亭而听风涛，临澄台以观海峤。神州瑶岛，别有洞天；海市蜃楼，幻然奇妙：洵称大观，尽堪远眺。至若村庄稠密，柴门蓬户共居；卉木蓊苍，榔影竹阴交暎。溪百道以支流，畦千亩而界止；稻谷屡丰，物产繁盛。三路静其尘氛，四邑敷其文命；固逢景运之昌明，仍仗主臣之贤圣。原夫榛芜未开，荒裔何惜。雨蒙林树，窜豕奔麋；飓卷茅墟，飞沙走石。倭寇营巢，荷兰托迹。迨假手于伪郑，遂立国而成泽。尔乃山明水秀，地拓人殊；萃物华于诸夏，侔风景于三吴。看绿野之忙农，「豳风」堪咏；翫沧波之贩客，辋川可图。凤石容万人，似已征于今昔；桑田经三变，又何讶乎有无！涉昼夜以诞登兮，拟重译来朝而较捷；向东南以永镇兮，洵十闽保障之堪夸。土虽沙浮，久入版籍；山皆北拱，宛宾王家。民盈满而熙皞，道大同以光华。邹鲁文风，望甄陶于继起；唐虞化日，愿颂祝于靡涯。

　　秀峰塔赋（腾蛟起凤、紫电清霜）陈洪圭（本邑人）

　　瞻此都之形胜，见浮屠之峻嶒。高峰特出，深秀超腾；迥梵门之三净，俨通座之九层。金墩岧■〈山上削下〉，玉垒硱磳；铜柱其骨，铁璆其緪。孤颖排锋，雄军阵扫；光华摇岳，健笔霄凌。绝顶奇观，俯视一切；梯云有路，请从此升。度地伊始，傍郭之郊；位当离向，方叶巽爻。拓基盘固，绵亘筠勹。层层玉干，曲曲云坳；嵯峨嶙峋，■〈穴上〈口斗〉下〉窱窔窌。辟门汇连茹之拔，纳牖待阿阁之巢。映泮壁之辉，人瞻题雁；耸文明之象，士奋潜蛟。秀峰之东，扶桑在迩；若木流暾，函关凝紫。龙潭浪跃，扬鬐鼓鬣三层，东溟珠喷，鲲怒鹏抟万里。眄晴疏而眺远，雁门横飞；凭藻井以流连，虎头屹峙。秀峰之西，海天尺咫。贝阙影沉，蜃楼面起；宿雾迷峰，夕台残晷。白云栖处帘低，暮雨过时槛倚。安平晚渡轻帆，西屿落霞成绮。火荧荧兮鲲身，声潺潺兮鹿耳。秀峰之南，丹山之凤；晴午迟暄，微颷嘘洞。开幌熏来，排闼青送。埋金谈快，仰鼓峤之孤岑；古橘怀奇，缅冈山之瓦瓮。看南徙兮千里目穷，数落鸿兮几行字空。秀峰望北，心目豁清。投跻直上，杓斗半横。太乙悬藜，绮窗卧北；临风怀谢，渭树拂甍。独据上乘半月，峰头倒影；置身百尺三台，岛山到星。则有乘春步塔，并辔敲诗；逸兴登峰，临题洗砚。疏阑倚马，金埒草萋；碧砌怡颜，锦茵花片。延伫兮坠簪，徘徊兮落钏。高似登山，明若飞电；依稀月窟之探，不作管窥之见。遥分界道，迥匹截肪；若巨灵之追琢，却鸳鹓之瓦■〈康瓦〉。珠蕊扬辉，讵徒常山志魏？蓬莱壮色，漫夸韦肇题唐！彼夫窣堵波华，诩砖图之七级；摩诃萨埵，供梵本于三厢。锥子几层，空羡落伽小乘；行招两社，何关吾道宫墙。

　　歌曰：瞻秀塔兮破天荒，溜垂兮承露，廉峭兮干霜，奎璧联兮焜耀，藻芹茜兮芬芳。颜嘉名以称秀，启文运之光昌。  
　  
