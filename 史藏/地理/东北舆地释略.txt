东北舆地释略　　（清）景方昶 撰 

　　●目录 

　　卷一 
　　卷二 
　　卷三 
　　卷四 

　　●东北舆地释略卷一 

　　兴义景方昶撰 

　　金上京会宁府考 

　　金上京会宁府盛京通志谓在今宁古塔西南方昶按会宁府非今之宁古塔也 【 盛京通志实沿明一统志之误高士奇扈从禄谓在沙林东南十五里曰火茸城亦沿明一统志之误通鉴辑览注宁古塔东南有和硕城即其遗址则沿通志之误通志又谓当在色齐窝集左右则沿杨氏柳边纪略之误说详后文满洲源流考云上京宫阙在拉林河东一百七十五里正与阿勒楚喀河相近其言是也又云拉林河阿勒楚喀河之间则金之上京城在焉今城南四里尚有古城及子城宫殿遗址亦最为明确惟卷十二又云上京会宁当在今色齐窝集左右岭上有故城遗址相传为金时关门其明证也云云又谓今宁古塔西南八十里有莲花池相传为金时之曲江方昶按源流考既知会宁为阿勒楚喀河近地又复沿诸家之误谓在宁古塔则是纂修之人不出一手故致前后矛盾如此】 
　　金史地理志上京路金之旧土海陵贞元二年迁都于燕削上京之号止称会宁府东至胡里改六百三十里西至肇州五百五十里县三会宁倚与府同时置有长白山有按出虎河又书作阿朮浒混同江涞流河曲江初名镇东大定七年置十三年更今名宜春大定七年置有鸭子河肇州防御使旧出河店也天会八年以太祖胜辽肇基王绩于此遂建为州县一始兴倚与州同置有鸭子河黑龙江考肇州故城在今伯都讷城南旧名出河店今名珠赫城 【 政和四年辑览注】 以今图按之伯都讷城在宁古塔西北几及千里道里不合一也志云按出虎一作阿朮浒按今阿勒楚喀河 【 水道提纲作阿尔楚库河即褚库河方昶按今土名阿什河皆按出阿朮之音转今于阿勒楚喀城建设阿城县治】 
　　距宁古塔亦八九百之遥其不合二也宜春县云有鸭子河按鸭子河即今伊通河辽圣宗改名混同江如会宁在宁古塔则县去府千余里矣其不合三也今阿勒楚喀河即按出虎水此水之西有白城在阿勒楚喀 【 今为阿城县治】 南四里遗址犹存按出虎译言金也建国此水之旁故谓金源确无疑义核与史文四至亦无差谬矣更以太祖伐辽进军次第证之本纪云二年辽人始为备调诸军于宁江州九月太祖进军寥晦城遣婆卢火督军诸路兵皆会于来流水太祖初至辽界督士卒夷堑遇渤海兵与战敌大奔进军宁江州诸军填堑攻城十月朔克其城次来流城以俘获赐将士考之辽志宁江州混同军观察使县一曰混同县当为今伯都讷是也 【 李氏地理今释云在今吉林乌拉城东北混同江东岸不知实在吉林乌拉之西北远甚】 十一月辽将步骑十万会于鸭子河北太祖自将击之未至鸭子河夜方就枕若有扶其首者三曰神明警我也鸣鼓举燧而行黎明及河辽兵方坏陵道选壮士击走之大军继进遂登岸俄与敌遇于出河店乘风击之辽兵大溃逐至斡论泺按鸭子河即混同江即今之松花江伊通河下流即注松花江虽圣宗诏改鸭子为混同然史文仍互用之 【 出河店之役金史以为辽将步骑会于鸭子河北辽史以为辽军屯出河店女直军潜渡混同江掩击辽众】 
　　登岸者济此水也出河店在宁江州之南即今伯都讷之珠赫城金置肇州于此 【 满洲源流考谓肇州在拉林之东甚误】 是肇州在伯都讷南之铁证如会宁在宁古塔何得云去肇州五百五十里耶史又载是月??业虺等攻宾州拔之考辽志宾州怀化军节度本渤海城统和十七年迁冗惹户置剌史于鸭子混同二水之间 【 太平四年始改鸭子河曰混同江】 后升兵事隶黄龙府都部署事按宾州之设在圣宗统和十七年黄龙府之废在景宗保宁七年府废于前州置于后所废之府原为渤海扶余府后于圣宗开泰九年迁城于东北复置黄龙府则非扶余府故地而为今之农安宾州之升节度在复置黄龙府之时故曰兵事隶黄龙府都部署事 【 黄龙府沿革详见于后】 松漠纪闻云契丹徙置翁舍展图于黄龙府南曰宾州州近混同江今之农安即在伊通河之侧伊通河即鸭子河当时改名混同宾州在农安之南故曰州近混同江知黄龙府之所在即知宾州之所在皆在肇州之南为无疑也 【 松漠纪闻翁舍展图国最小不知其始所居后为契丹徙置黄龙府南百余里曰宾州州近混同江即古之粟末河部落杂处以其族之长为千户统之方昶按此即后置之黄龙府为今之农安宾州在其南一百余里以今图证之即今长春府治之东北地居两河之间即鸭子混同二水圣宗改鸭子为混同故忠宣云地近混同江即古之粟末河亦即今之松花江也忠宣路程云七十里至宾州渡混同江亦谓此也李申耆以为宾州在辽阳西南其误最甚】 【 金太祖攻黄龙府次混同江无舟乘马径涉天眷三年改黄龙府为济州利涉军大定二十九年复改隆州利涉军贞佑初升为隆安府张石州蒙古游牧记引明一统志龙安一秃河在三万卫西北金山外又引全辽志龙安城在一秃河西金山东方昶按一秃即伊通又引册说城周七里门四址尚存旁有塔亦名农安又引一统志按金史地理志天眷三年改辽黄龙府为济州大定九年更为隆州方昶按本二十九年误作九年贞佑初升为隆安府以地考之此隆 【 隆：龙】 安城即隆安之讹云云穆按一统志于奉天府下又以黄龙府为在开原县境其说于此两歧今以地望诊之非是故不取方昶按今吉林省治西北二百八十里农安城在伊通河西二里西门外半里有农安塔足证农安龙安皆沿隆安而异其字盖通志考之不精两存其说不能详其废置之故即石州亦未深考也】 
　　综观史文金之进军始则自白城而西至克宁江州后乃由北而南若会宁在宁古塔则山径之间当属军道胡无一言及之耶更以史载世宗往上京日历证之大定二十四年三月壬寅如上京 【 三月庚寅朔壬寅为十三日】 四月丙寅次东京 【 四月己未朔丙寅为四月八日】 东京辽阳州也乙酉观鱼于混同江 【 乙酉为四月二十七日】 五月己丑至上京居于光兴宫 【 己丑为五月朔日】 按观鱼之所即今松花江由此四日而至上京可知决非宁古塔矣 【 今由农安至白城约三百里而弱四日可至】 六月辛酉幸按出虎水临漪亭 【 辛酉为六月三日】 按临漪亭故地今虽无考然不曰如而曰幸则为近地可知金地志云会宁州 【 州：县】 倚与府同置有渤野淀绿野淀今考白城西南有数湖泊名三哈拉 【 今为双城县地】 盖即所谓勃野淀绿野淀矣 【 又按续通鉴宋纪徽宗重和元年十二月马政等还自金政等以闰月六日下海行经十余州至金主所居拉林河注云旧作来流河今改又宣和二年遣赵良嗣王环使金考异引马扩茅斋自序云政和八年父政过海至女直所居来流河昶按据此则会宁在拉林河畔绝无疑义】 
　　李申耆沿会宁为宁古塔之误遂谓胡里改在今宁古塔之东齐次风沿会宁为宁古塔之误遂谓宁古塔河金时曰按出虎水即金源皆不足据 【 宁古塔即胡里改宁古塔河一名忽汗河由唐忽汗州得名又名虎儿哈一名瑚尔哈一名富尔翰兴胡里改之名称皆由忽汗二字之音转今名壮 【 壮：牡】 丹江其湖曰镜泊即渤海王城所临之忽汗海】 
　　魏默深开国龙兴记谓金起于黑龙江之南在伯都讷之东二三百里独为得之而不能实指为今之阿什河西之白城杨大瓢柳边纪略云宁古塔宋曰生女真金曰鹘里改元曰胡里改万户府又云洪忠宣路程上京三十里至会宁头铺四十五里至第二铺三十五里至阿萨铺四十五里至来流河四十里至报打廑铺七十里至宾州渡混同江则是金之上京确在今宁古塔之西混同江之东其去混同江仅二百六十里以今道里计之应在色出窝集左右方昶按杨氏之言近之然谓会宁在色出窝集左右则殊不合杨氏盖不知阿勒楚喀河即按出虎水故不能确指其地误以色出窝集当之且缘此之故而于宁江州亦不知为伯都讷误以为应在厄黑木站 【 杨氏云来流城即在宁江州西引金史太祖纪十月朔克宁江州次来流城为证不知来流即今拉林水一统图有拉林城即来流城也金太祖自宁江次来流城乃胜辽之后率师东旋非进军西向辽史萧兀纳传天庆元年知黄龙府事改东北路统军使金兵来侵战于宁江州兀纳退走入城留官属守御自以三百骑渡混同江而西城遂陷此事江州在混同江东之证】 
　　考厄黑木站在色齐窝集之南吉林乌喇之东北相差甚远拉林河在阿勒楚喀河之西混同又在拉林河之西故洪忠宣路程由会宁西行先至来流河后渡混同江朗然可证杨氏不知来流即拉林故歧误如此惟来流水与拉林水在昔本属通称而于辽上京临潢府之涞流河则别为一水音虽相同字则各别金史地理志于会宁县下误作涞流不可不辨 【 上京路下作来流河者不误】 洪忠宣路程云自上京百五十里至来流河北盟会编许亢宗奉使行程录皆云至拉林河此当日两水通称之证辽史地理志上京临潢府天显十三年更名上京府曰临潢涞流河自西北南流绕京三面东入于曲江其北东流为按出河以今图证之临潢府即今巴林旗东北之波罗城 【 宋薛映记富弼行程缘所言渡潢河黑水河皆历历可证潢河即今锡喇木伦河黑水河即今哈喇木伦河金史地理志庆州西至桓州九百东至临潢一百六十庆州即今巴林西北察罕城张石州蒙古游牧记云今巴林东北一百四十里当乌尔图绰农河会和戈图绰农河之处有波罗城周二十里内有三塔久废疑即古之临潢府其说是也近人曹廷杰东三省图说斥盛京通志谓临潢府当在今呼伦布雨尔之间之谬而又以张氏之说为非别指今科尔沁右冀前旗东南五十里之西伯城一作席百城席北城者当之殊为非是盖锡伯城去潢水远矣尚得曰临潢耶】 
　　所谓自西北南流绕京三面东入于曲江者舍今之洮儿河 【 一作淘尔河】 别无他水与所述流域方位相合者若谓涞流河即拉林水则在临潢府之东南其间尚隔有混同江安有所谓自西北南流绕京三面乎 【 拉林河西北流入混同江】 洮儿河上流有南北二大源发源乌珠穆沁右翼旗东北之索岳尔济山二水分流二百余里而合其下流今名洮儿河乃挞鲁河之音转亦即所谓他鲁河是也 【 辽志上京道云又有他鲁河圣宗纪太平四年改挞鲁古河曰长春河皆一水随地异名北史勿吉国传乙力支初发其国乘船溯难河西上至太沵河即此水太沵后转为它漏唐书黑水靺鞈传它漏河即此挞鲁又即它漏之转音一名???越河旧唐书室韦传东室韦在???越河之北其河东南流与那河合那河即难河今之潄 【 漱：嫩】 江也唐书云粟末水源于太白山西北注它漏河按即松花江与淘尔河相会之处两水既会合而东流史云粟末注它漏河尚属小误】 其水源正在临潢西北南流东至伯都讷北入于嫩江以达于混同江实绕临潢三面所谓东入曲江者即洮儿河注混同江之处水自西来故曰东入两水会合之处 
　　金属曲江县境辽史修于元举金县以明其所在故曰东入于曲江也如谓涞流即来流水则与辽史北盟会编洪忠宣路程许亢宗行程录皆抵牾不合矣志言其北东流为按出虎河者谓洮儿河既会混同江之后迤东北流按出虎河复来会也按出河注江之处正在曲江之东其水合而东流故曰其北东流为按出河也 【 方舆纪要涞流河在临潢西北源出马盂山南流绕临潢三面谓之曲江至城北又东入福余界经故黄龙府而东合按出虎水至女真境内合于会同江方昶按顾氏此说所谓源出马盂山者未知何据殊属不合纪要又云饶乐河在大宁卫北源出马盂山下流东北入于潢河热河志发源马盂山者惟有老河纪要所云未可尽据然则纪要一误以老河当饶乐再误以老河当涞流矣岂知辽志所云绕京三面当就远势言之不云至城北也曰入于曲江不云谓之曲江也曲江金县宛陵偶有未考而于辽志之文殊多误会志言其北东流为按出虎河其北云者谓涞流入江之后北流而有按出虎河来会也按出虎水即女真会宁府所在安得云合按出虎水至女真境内始合混同江耶至临潢城北之水今惟绰农河绕城而东一百余里潴而为大布苏图泊而止其地距松花江八九百里而遥陵或改误以此水当涞流而于此水下流潴为湖泊不复东流无精图以为考证故有此失因详辨于此】 
　　拉林水为金太祖誓师之地即金史地理志会宁县之得胜陀大定二十五年勒碑于此述太祖会军拉林水誓师之事今石碑犹存在拉林河西岸七里距拉林河入松花江处四十里今名石碑崴子距白城甚近距涞流河绝远不可误合为一知此则会宁府即今白城绝无疑义矣 
　　【 萨英额吉林外纪得胜陀即额特赫噶珊金太祖誓师之地国语额特赫胜也噶珊乡村也太祖攻黄龙府次混同江无舟以渡太祖使一骑前导乘赭白马径涉故老相传渡处即今五家子站门前松花江考将军富俊奏准伯都讷开荒勘丈五家子站见此得胜陀碑颂始知故老相传闻有所本矣曹氏得胜陀碑说云一面刻缺笔汉字不可识当系女真字一面刻汉文其地旧名额特赫噶珊今呼石碑崴子方昶按五家子即逊札包在伯都讷东南石碑崴子在伯都讷东北石碑崴子之名因发见石碑而起当道光五年丈地时仅有五家子站名故萨英额以为在五家子当时五家子所赅甚广包石碑崴子之地在内也萨英额所著外纪于吉林古迹搜讨备至惟其书虽知故迹所在而牵于旧说无所折衷往往依违其间两歧其说不免自相抵牾今略举于下既欲稍订其误抑欲具述作者搜讨之功不可没也如会宁府云在宁古塔西南复引据松漠纪闻北蒙 【 蒙：盟】 会编大金国志诸书证明按出虎即今阿勒楚喀河则会宁所在不难确指乃又以为当在塞齐窝集左右是仍沿柳边纪略之误也且白城之在阿勒楚喀城南及点将台在白城西皆已知之而肇州下乃又云今伯都讷东南阿勒楚喀河西岸古城二十里内子城周四里东去会宁六百里与金史道里相合疑为肇州遗址夫阿勒楚喀河西岸之古城即白城也前后两歧其说不特会宁不得其真即肇州亦流于误况得胜陀之碑作者实首及之是太祖誓师之地亦既知之又何于上京迷其所在耶】 

　　东北舆地释略卷一 

　　●东北舆地释略卷二 

　　兴义景方昶撰 

　　金史上京路属地释略 

　　金史地理上京路所属有蒲与合懒恤品曷苏馆胡里改五路其各路方隅所在志文或详或略地志诸家鲜能指实间有说者皆非精确其五路中诸部族所居之地见于本纪列传者则更无能道其大略余因详稽史文证以舆图地势参以古今音变疏其可知者于下其不可知者阙之以俟博雅君子 

　　蒲与路 
　　合懒路 
　　恤品路 
　　曷苏馆路 
　　胡里改路 
　　窝谋罕 
　　长白山　青岭　乌纪岭 
　　米里迷石罕城　留可城　盆搦岭 
　　钝恩城　阿苏城 
　　活剌浑 
　　陶温水 
　　海古水 
　　会平州 
　　斡论泺 
　　纳邻淀 
　　部渚泺 
　　达鲁古城 
　　黄龙府 
　　慎州 
　　长岭府 
　　冷山 

　　○蒲与路 

　　地志蒲与路南至上京六百七十里东南至胡里改一千四百里北至北边界火鲁火疃谋克三千里方昶按蒲与路当即今之齐齐哈尔城一带其南至上京即今阿勒楚喀城南之白城为金上京会宁府核其道里与六百七十里之数符合李申耆地理今释亦云蒲与路在今齐齐哈尔东南惟李氏误以宁古塔为会宁则与南为 【 为：至】 上京六百七十里之说不合 【 志言南至上京准望悉合若宁古塔则当云东南矣】 胡里改路即今瑚尔哈以东乌苏里江以西诸地自齐齐哈尔东南至其境与一千四百里之说亦合惟北界无可考以三千里之言推之当极之黑龙以北外兴安岭之外矣 

　　○合懒路 

　　合懒路西北至上京一千八百里东南至高丽界五百里方昶按即今宁古塔南三百余里大小海兰之地跨图们江而抵高丽瑞川府诸地皆是也阿勒楚喀之白城在其西北与西北至上京一千八百里之言相合今图高丽瑞川府在其东南亦适符五百里之数高丽传曰其鸭渌江以东曷懒路以南东南皆至于海当时高丽界不得北至图们江之证也或作曷懒或作耶懒亦作押懒皆译音之变世纪云始祖弟保活居耶懒昭祖入于苏滨耶懒之地曷懒水有率众降者使石适欢抚纳曷懒甸朮鲁传云败高丽于曷懒取亚鲁城地理志恤品路云耶懒又书作押懒皆其地也元置合兰府水达达等路亦即其地合兰即合懒之音转今之海兰又即合兰之音转矣 

　　○恤品路 

　　恤品路辽时为率宾府西北至上京一千五百七十里东北至胡里改一千一百西南至合懒一千二百北至边界干可阿怜千户二千里方昶按恤品即今绥芬恤品即率宾之音转绥芬又恤品之音转也 【 明统志率宾河在建州东南下流入海方昶按即今绥芬河满洲源流考谓开原东南有硕宾河疑明人不知硕宾即为恤品误传在远地是则以不误为误殊为失考之甚】 在白城东南故曰西北至上京一千五百七十胡里改路其西境自今瑚尔喀河起东北境至乌苏里江止正在其东北故曰东北至胡里改一千一百里合懒即今海兰在其西南故曰西南至合懒一千二百惟北境干可阿怜无可考阿邻者山也干可之名今图无可取证恤品史又作速频海陵置速频节度使世宗以耶懒速频相去千里是也 

　　○曷苏馆路 

　　曷苏馆路方昶按此路方隅四至地志阙载考东京路辽阳府鹤野县云镇一长宜曷苏馆在其地盖州下云本高句丽盖葛牟城辽辰州明昌四年罢曷苏馆建辰州六年以与陈州同音更取盖葛牟城为名其属县有秀岩即今岫岩盖州即今盖平鹤野县当在今辽阳州之南长宜镇与岫岩盖平界接则知曷苏馆路今辽阳岫岩盖平皆其地也世纪云胡十门以曷苏馆归太祖胡十门传云曷苏馆人也高永昌据东京招曷苏馆人归朝后为曷苏馆七部勃廑一作曷速合住传云曷苏馆苾里海水人仕辽为曷速馆女直部长按曷苏馆属辽为熟女直亦谓南女直盖州熊岳县下云辽属南女直汤河司是也北盟会编辽太祖迁女直大姓数千户置辽阳之南使不得与本国相通名曰曷苏馆谓之熟女真满洲源流考云哈斯罕旧作合苏款又作曷苏馆满洲语藩篱也此云使不得与本国相通实有防闲之意与满洲语意相合方昶按所徙仅数千户尽在辽阳一隅故不具其四至然既别之为一路则亦应志其轮广于全书体例始合金史于此殊为疏略 
　　【 金史世纪金之始祖讳函普初从高丽来年已六十余矣兄阿古乃好佛留高丽不肯从独于 【 于：与】 弟保活里俱始祖居完颜部??业干水之涯保活里居耶懒其后胡十门以曷苏馆归太祖自言其祖兄弟三人相别而去盖自谓阿古乃之后石土门迪古乃保活里之裔也按三国志云昔箕子既适朝鲜作八条之教以教之无门户之闭而民不为盗其后四十余世陈胜等起天下叛秦燕齐赵民避地朝鲜数万口燕人卫满复来王之汉武灭朝鲜分为四郡若其民族则自秦汉以来其混合亦已久矣】 

　　○胡里改路 

　　胡里改路西至上京六百三十里北至边界合里宾忒千户一千五百里方昶按胡里改以水得名即今瑚尔喀河自宁古塔三姓二城迤而东北抵乌苏里江以西诸地皆是也志云西至上京六百三十里盖指其西境言之恤品路所谓东北至胡里改一千一百者盖指其东北境言之恤品即今绥芬胡里改在其东北与乌苏里以西诸地方隅吻合水道提纲谓乌苏里江即胡里改江盖误以宁古塔为会宁府以瑚尔喀河为按出虎水故以乌苏里为胡里改江实则乌苏里江在胡里改路疆域之中特不可指此为胡里改江耳胡里改元史作瑚尔喀今或作虎儿哈一作富尔翰一作富儿哈皆胡里改之转音胡里改又为忽汗之转音唐书本谓是水为忽汗河唐以县而名水 【 睿宗先天中拜祚荣渤海郡王以所统为忽汗州辽史地志云忽汗州即平壤故城也天宝末钦茂徙上京龙泉府即今宁古塔之讷讷赫城城临镜泊当时名之曰忽汗海其下流名之曰忽汗河详余渤海王城考渤海五京考中】 金元以此水名路今图作瑚尔喀河古今音转初无大异也惟北境合里宾忒千户无可考其南境则志无明文余以列传考之乌春传乌春曰胡里改与女直岂可为亲是乌春即胡里改之证考乌春之境在宁古塔以南越乌纪迤东之地则胡里改南境接 【 接：直】 跨今马尔胡里岭 【 即金史把忽岭之音转】 又南则抵大小海兰河与合懒接界矣其南境之西则与窝谋罕接壤即今俄漠惠是已 

　　○窝谋罕 

　　窝谋罕又作窝谋海按即今俄漠惠亦作鄂模和古今译音之转变也 【 今设额穆县治】 地在色齐窝集之东南与乌春相近色齐窝集岭即青岭亦曰乌纪岭腊醅传云过青岭东与乌春窝谋罕交结乌春传曰世祖过乌纪岭至窝谋海邨即窝谋罕也世纪云窝谋罕弃城遁去破其城或即额多力城矣 【 俗名敖东城】 腊醅传云窝谋罕以姑里甸兵百有十七人助之乌春传云德邻石以北姑里甸之民所管不及此是举窝谋罕所属之地以卸己过则瑚尔喀河之西德邻石之北属于窝谋罕之明证矣 

　　○长白山　青岭　乌纪岭 

　　地理志会宁有长白山青岭乌纪岭世纪云昭祖耀武至于青岭白山入苏滨耶懒之地方昶按白山即长白山青岭今名庆岭亦名嵩岭乌纪即窝集今色齐窝集迤东至马尔胡里岭迤南至额多力城一带山岭是也长白又在其南当时有长白山部族其地东近曷懒即今海兰水地又东则赴绥芬故耀武青岭白山入于苏滨 【 即绥芬】 耶懒之地也乌春在今色齐窝集之东故腊醅传云过青岭与乌春窝谋罕交结青岭之南其山东出者今曰英额岭 【 俗名鹦哥岭】 又东即马尔胡里岭金史谓之把忽岭 【 俗名老松岭】 又东分二支一东北出者亦曰兴安岭此岭之东世纪所谓岭东诸部是也一东南出者今名穆克德亨岭即太祖纪所谓盆搦岭 【 疑即乙离骨岭】 浑蠢统门乌古论诸部所在本纪所谓东南至乙离骨曷懒耶懒土骨论是己 

　　○米里迷石罕城　留可城　盆搦岭 

　　米里迷石罕城在今珲春以北越绥芬河迤东之地留可城在今珲春村盆搦岭即珲春以西大岭其南麓今名穆克德亨岭坞塔城当在珲春西大岭之下世纪云统门 【 即今图们江】 浑蠢水 【 即今珲春】 之交乌古论留可诈都与苏滨水 【 即今绥芬河】 乌古论敌库德起兵于米里迷石罕城钝恩传穆宗使纳根涅以本部兵往沿冶剌等行至苏滨水遂攻乌古论部敌库德入米里迷石罕城及干赛冶诃来问状止苏滨水西纳木汗村纳根涅止苏滨水东屋迈村则知其城在珲春以北绥芬河之东留可传云留可统门浑蠢水合流之地乌古论部人今图珲春村适当二水合流之处故知留可城即在今珲春邨也世纪言太祖度盆搦岭会攻破留可城太祖纪云太祖以三十人诣撒改军道遇人曰敌已据盆搦岭南路矣众欲由沙偏岭往既度盆搦岭不见敌故知浑蠢以西之岭即盆搦岭无疑世纪又言还围坞塔城太祖纪亦云过盆搦岭经坞塔城下坞塔夺之釜太祖曰吾破留可即于汝乎取之则知坞塔城在珲春以西盆搦岭之下世纪又言坞塔城降于军于是抚宁诸部如旧时太祖因致穆宗教统门浑蠢耶悔星显四路及岭东诸部自今勿复称都部长命胜管魏阿等抚定乙离骨岭注阿门水之西诸部居民而还是乙离骨与盆搦岭或即一岭而异名也世纪又言穆宗时东南至乙离骨曷懒耶懒土骨论东北至于五国主隈秃答金葢盛于此则曷懒以东之岭是即乙离骨岭矣 

　　○钝恩城　阿苏城 

　　钝恩城在绥芬河源之北阿疏城又在钝恩城之北其地皆在乌纪岭之东乌纪岭者即在宁古塔东今名兴安岭者是也钝恩所在其水为阿里忒石水其部则纥石烈部阿疏所在其水为星显水其部亦纥石烈部皆岭东之部所谓潺春星显两路即其地矣穆宗之攻阿疏也纪云自乌纪岭出兵撒改自胡论岭略定潺春星显两路攻下钝恩城撒改传曰使撒改取乌纪岭道攻阿疏撤改次阿不塞水用斜勒计先取钝恩城则是从胡论岭别道先攻其南胡论岭即乌纪岭东出支岭今曰持杯岭者是传又曰钝恩在南阿疏在北是也钝恩与阿疏同部阿疏居星显水潺春路与之相近故斜勒之计宜先抚定潺蠢 【 即潺春】 星显两路落其党附而以攻钝恩为先也自阿疏城逾岭而西南即合懒路故其后阿疏遣其徒纪达诱煽边民合懒甸人执送之盖绥芬以南跨图们江以至于海皆乌古论部绥芬河以北跨穆陵河源以北皆纥石烈部钝恩阿疏两城皆在其地其方隅固朗然可证也 

　　○活剌浑 

　　活剌浑腊醅传腊醅麻产兄弟活剌浑水诃邻乡纥石烈部人方昶按今霍伦即活刺浑之音转乌春传涉活论来流水霍伦即活论之异文亦作和陵欢都传石显之子劾孙举部来归居于按出虎水源胡凯山者所谓和陵之地是也是和陵即活论之证今图又作活龙则活论之转也诃邻乡即今磨棱山在阿勒楚喀河之南距会宁甚近传言袭野居女直又言驱掠来流河牧马来流河即今拉林河其地距霍伦甚迩又可证也又言世祖至混同江与穆宗分军世祖自妬骨鲁津倍道兼行遇腊醅于野鹊水穆宗自庵吐浑津度江遇敌于蒲芦买水 【 斡鲁传作婆鲁买水】 是则世祖穆宗自混同江之东攻其西境也又曰腊醅使其徒剽取户鲁不泺牧马四百及富者粘罕之马合七百余匹过青岭东与乌春窝谋罕交结是腊醅在青岭西北之明证又云窝谋罕以姑里甸兵助之腊醅据暮棱水保固险阻暮棱水即今磨棱河亦曰霍伦河又作活龙河下流名拉林河是诃邻即暮棱亦即磨棱山也世祖克其军擒腊醅而麻产遁去至穆宗时麻产据直屋铠水恃淘温水民为之助康宗伐之是岁白山混同江大涨水与岸齐康宗自阿邻冈 【 即诃邻乡】 乘舟至帅水舍舟沿帅水而进使太祖从东取麻产家属则是麻产前此之遁遁而西走直屋铠水当在今磨棱山之西故康宗自暮棱水乘舟而进传又言太祖自追西走者至直屋铠水欢都射中麻产首禽之可见麻产始居诃邻继居直屋铠水即今磨棱以西之地直屋铠水今虽不能确指为何水以地势度之当西北流入混同江明矣诃邻乡亦作末邻乡太祖纪云与乌古论兵沿土温水过末邻乡磨棱即末邻之异文也沿此水而过末邻乡则土温水亦在磨棱山之西又可知已 【 吉林通志摩琳卫永乐三年置旧讹毛怜在五常厅西南百里方昶按摩琳即暮棱之异文以为在五常厅西南百里其言是也】 

　　○陶温水 

　　陶温水世纪肃宗既获麻产献馘于辽陶温水民来附 【 麻产初恃陶温水民为助见腊醅传】 穆宗时陶温水徒古笼水纥石烈部阿合版及石鲁阻五国鹰路辽诏穆宗讨之方昶按陶温水即今嫩江金蒲与路地也元史地理志合兰府水达达等路元初设军民万户五分领混同江南北之地一曰桃温距上京四十里 【 按千讹十】 桃温即陶温之异文明曰脑温江又桃温之音转盖即唐书之那河也魏默深元史新编亦云桃温水名一名那河四千讹作四十魏氏之言诚不谬已满洲源流考改桃温为屯谓即今屯河在宁古塔东北七百里元设军民万户府一曰桃温一曰呼尔哈屯河所在正当日呼尔哈地殊误 

　　○海古水 

　　海古水世纪献祖乃徙居海古水又曰海沽水兄弟贰于桓赤?皮辈鲁传曰辈鲁与献祖俱徙海姑水赞曰献祖徙居海姑水纳葛村再徙安出虎水世祖称海姑兄弟盖指其所居也方昶按海古海沽海姑同属一水今白城东北二十余里有大海沟小海沟二水合流入阿勒楚喀河 【 即按出虎水】 即所谓海古水是沟古姑皆双声字 

　　○会平州 

　　会平州上京路旧有会平州天会二年筑契丹之周特城也后废方昶按太宗纪天会二年以实古乃所筑上京新城诏置会平州是时习古乃为临潢府军帅 【 见本传】 熙宗纪天眷元年始改会宁府为上京旧上京为北京是太宗纪所谓上京正指辽上京临潢府而言地理志于临潢府下明言国初因辽旧名为上京可证习古乃传且明言契丹周特城更为属临潢府之确证而地志乃以会平州属之会宁府舛误甚矣 

　　○斡论泺 

　　斡论泺太祖本纪辽兵溃逐至斡论泺方昶按斡论泺即今吉伦泊吉读若格一统图凡作吉者多为格音粤语然也斡吉双声字泺即湖泊之谓其地在伯都讷西南二百余里正当日兵争之地今属郭尔罗斯前旗 

　　○纳邻淀 

　　纳邻淀思敬传从其父谒太祖太祖在讷邻淀方昶按纳邻即拉林也今拉林河北岸有数泊名三哈拉即纳邻淀亦即地志所谓渤海淀绿野淀也 

　　○部渚泺 

　　部渚泺太祖本纪天辅七年八月辛巳朔戊申 【 二十八日】 崩于部渚泺行宫癸丑 【 九月初三日】 梓宫至上京方昶按部渚泺即今伯都讷也戊申至癸丑仅历五日梓宫即至上京足证会宁为今阿勒楚喀河之白城 

　　○达鲁古城 

　　达鲁古城太祖本纪上率兵趋达鲁古城次宁江州西方昶按达古 【 古：鲁】 鲁 【 鲁：古】 者奚契丹部族之名因以名其城奚王回离保传有达鲁古部节度使乙列已降复叛之文又曰太祖破辽兵于达鲁古城按挞鲁河即太沵河挞鲁为太沵之音转其部族又因地为名耳今伯都讷西北纳拉萨拉必尔腾湖泊之西南有他虎城即达鲁古城也洮儿河下流至将入嫩江处先潴为湖水道提纲名为纳蓝撒蓝池犹言日月池也一统图名曰纳拉萨拉必尔腾又曰塔尔浑泊今名纳喇萨喇池此水本名太沵唐名它漏辽曰挞鲁亦作他鲁他虎城即长春县当日仍与旧名通称曰挞鲁古城长春州则又在其西南去池三十五里辽史营卫志鸭子河泺东西二十里南北三十里在长春州东北三十五里四面皆沙埚是也池即鸭子河泺辽圣宗太平四年始改挞鲁河曰长春河兴宗重熙八年始置长春州州以水名建置在改名之后故曰长春州金史地志章宗承安二年复于辽长春县置泰州 

　　○黄龙府 

　　辽史太祖本纪太祖所崩行宫在扶余城西南两河之间后以扶余为黄龙府景宗本纪保宁七年黄龙府卫将燕颇叛讨之燕颇走保宂惹城以余党千户城通州地理志通州安远军节度本扶余国王城渤海号扶余城太祖改龙州统和十七年以黄龙府叛人燕颇余党千余户置升节度统县四通远安远归仁渔谷又宾州怀化军节度本渤海城统和 【 脱十字】 七年迁冗惹户置刺史于鸭子混同二水之间后升兵事隶黄龙府都部署事龙州黄龙府本渤海扶余府太祖平渤海还至此崩有黄龙见更名保宁七年军将燕颇叛府废 【 昶按此指旧黄黄 【 黄：龙】 府而言】 开泰九年迁城于东北 【 昶按此指后置之黄龙府而言】 以宗州檀州汉户一千复置统州五益州安远州威州清州雍州县三黄龙迁民永年方昶按景宗保宁七年以前之黄龙府在今开原县境本扶余国王城渤海号扶余府太祖改龙州景宗保宁七年废圣宗更名通州者也圣宗开泰九年复置之黄龙府在宾州西北金改为济州即今农安县治是也圣宗因复置黄龙府故改旧府为通州景宗本纪云城通州者盖史臣沿用后名非景宗时即有通州之目当时府虽废而龙州之名未改也黄龙府前废后置本非一地观于所领州县判然不同广狭亦异曰迁于东北其方隅亦可见也自来地志诸家第知今开原县境之黄龙府是知其前而不知其后近人曹氏廷杰第知今农安之黄龙府是知其后而不知其前皆未为分晓故详辨之 【 吉林通志疑黄龙府前废后置似属一处殊误】 
　　又按圣宗开泰九年复置之黄龙府实经始于太平六年圣宗本纪太平六年二月黄翩引军城混同江疏木河之间黄龙府是也金史地理志语欠分明遂致后人误认为一地志云隆州利涉军节度使扶余之地辽太祖时有黄龙见遂名黄龙府天眷三年改济州大定二十九年更今名按隆州即农安即后置之黄龙府乃云太祖时黄龙见因名则以前置黄龙府之故实属之后置之府而不详其名虽沿旧地实不同后世沿讹实由于此 

　　○慎州 

　　五代史契丹附录契丹欲攻中国患渤海等在其后欲击渤海惧中国乘其虚乃遣使聘唐以通好明宗遣供奉官姚坤至西楼契丹主东攻渤海坤追至慎州见之契丹主曰昨闻中国乱欲以甲马五万往助我儿而渤海未除志愿不遂因攻渤海取夫余一城以为东丹国方昶按辽太祖征渤海拔扶余在天显元年即唐明宗天成元年姚坤追见辽祖于慎州即其时也辽史本纪天显元年三月自忽汗城班师六月次慎州唐遣姚坤以国哀来告七月次扶余府是慎州在忽汗扶余二城之间辽地志不载废并之由殊为阙略满洲源流考引辽史地理志唐载初元年 【 原注原本作载初二年盖沿唐志之误谨改】 析慎州置黎州 【 原注原本慎讹作镇今据唐志改】 处靺鞨部落后为奚人所据辽为榆州按源流考之言是也考唐书地理志羁縻州靺鞨州三慎州武德初置黎州载初二年析慎州置迨万岁通天李尽忠之变其地尽失故侨置慎州黎州于良乡辽史太祖所次慎州盖即武德初所置之州时经五代人犹以旧名称之至辽所置榆州盖唐初慎州属地武后析置黎州者是也距唐初慎州盖已远矣姚坤追见之所正在扶余东南辽主自临潢东征渤海不由中京南出故与榆州无涉若误指为唐侨置之慎州则所失尤远榆州统二县和众县本新黎州地永和县本汉昌城县地 【 昌城汉县属右北平郡在今永平府滦州西南新黎唐县李申耆以为在涿州西北者特唐侨置之黎州耳榆州隶属中京所领二县相距决无太远之理考今之昌黎县在滦州东南是即新黎故地李申耆谓辽榆州在今喀喇沁右翼东南一百里之东南其言尚无不合惟知榆州昌城所在永和即昌城乃又谓永和在喀喇沁右翼境则又矛盾矣辽志榆州本汉临榆县地后隶右北平骊城县考汉志骊城县有大碣石山则骊城即今永平府东抚宁县东北地是也合众为今昌黎在其西南当不谬矣】 

　　○长岭府 

　　辽志长岭府不详方隅所在吉林外纪云长岭府在吉林城西南新唐书长岭营州道又渤海长岭府领瑕河二州辽史地志东京长岭府太祖本纪天显元年遣康默记韩延徽攻长岭府辽志不详沿革今吉林西南五百里有长岭子国语谓之果勒敏珠敦长岭之名当取诸此方昶按外纪之言是也满洲源流考河州在黄龙府北有河流入松花江按此河州即长岭府所领二州之一所谓黄龙府北者盖指开原县境之黄龙府而言其河盖即一把单河下流为伊通河入松花江其地南距果勒敏珠敦岭 【 一作戈尔敏朱墩岭】 二百里而近是不谬矣 【 今设长岭县于伯都讷西北境外相去太远不合取以名县与取辽长春州之名以名长春府同一谬误也】 

　　○冷山 

　　洪忠宣流递冷山宋史本传云冷山距金主所都仅百里地苦寒四月草生八月已雪穴居百家陈王悟室聚落也松漠纪闻云冷山去金主所都二百余里去宁江州百七十里二者所述自当以纪闻为据杨大瓢柳边纪略云于必儿汉必拉北望 【 宁古塔西南百余里有必拉站】 相去约数十里扈从东巡录云曷末逤逻 【 即俄莫贺索落站】 东北二百余里为冷山皆非也萨英图吉林外纪既云以拉林上下河口度之冷山去阿勒楚喀河不远近于是矣又谓三姓城东北一千余里松花江北岸有一大山疑即所谓冷山则又非也按松漠纪闻悟室者女直人或云悟室名希尹金史希尹传本名谷神欢都之子也太祖尝命撰本国文字希尹依仿汉人楷字因契丹字制度合本国语制女直字是其人颇好文学故忠宣传云悟室敬皓使教其八子天眷二年封陈王与宋史之言合则悟室诚即希尹也 【 老学庵笔记淳熙己酉金国贺登宝位使自云悟室之孙喜读书云云可知悟室子孙皆好学承洪忠宣之教也】 希尹为欢都之子欢都传欢都完颜部人祖石鲁与昭祖同时同部同名交相得誓曰生则同川居是石鲁同 居于按出虎水也其后别去至景祖时其子劾孙举部来归居于按出虎水源胡凯山南所谓和陵之地按和陵即今磨棱山拉林河源所出悟室为劾孙之子洪传谓冷山为悟室聚落则今拉林河迤西逊查包站 【 国语逊查五也包家也俗名五家子站】 东北之山即冷山也其地东北距白城二百余里即金主所都西北距伯都讷一百七十里即宁江州所在与纪闻之言一一符合确无疑义北盟会编云至拉林河终日之内山无寸木地不产泉许亢宗行程录云至拉林河山无寸木地不产泉其一带之山荒寒可想与宋史洪传大雪薪尽之语亦有合也诸家因不知会宁府及宁江州所在故纷纭如彼宁江州金初尚存后改镇东又改曲江盖自有镇东而宁江州废地志失载尝以史文地势证而得之 

　　东北舆地释略卷二 

　　●东北舆地释略卷三 

　　兴义景方昶撰 

　　渤海五京考 
　　高句丽新旧国 
　　买沟 
　　大辽水 
　　盖马大山 
　　勿吉七部考 
　　长白山脉 
　　五国城 

　　○渤海五京考 【 渤海王城】 

　　宁古塔东南讷讷赫城一曰火茸城余既辨其非金之上京会宁府矣以唐书考之今之讷讷赫城正渤海上京龙泉府一曰渤海王城唐书渤海传渤海本粟末之附高丽者姓大氏高丽灭率众保挹娄之东牟山地直营州东二千里有舍利乞乞仲象者与靺鞨酋乞四比羽及高丽余种东走渡辽水保太白山之东北 【 方昶按太白山即长白山】 阻奥娄河树壁自固 【 旧唐书渤海靺鞨传大祚荣者本高丽别种也高丽既灭祚荣率家属徙居营州万岁通天年契丹李尽忠反叛祚荣与乞四比羽各领亡命东奔保阻以自固则天命大将军李楷固率兵讨尽忠余党斩乞四比羽又度天门岭以迫祚荣王师大败属契丹及奚尽降突厥道路阻绝则天不能讨祚荣遂率其众东保桂娄之故地据东牟山筑城以居之】 
　　【 方昶按新旧两书互有详略据旧书始知大氏自高丽灭后已徙营州故乘李尽忠之叛亡命东奔据新书则知舍利乞乞仲象为祚荣之父盖仲象率祚荣东奔保太白山之东北阻奥娄河者仲象也据旧书则知保桂娄之东牟者祚荣也三国志高句丽本有五族有桂娄部本涓奴部为主今桂娄部代之新唐书高丽传分五部曰内部即汉桂娄部也然则旧书所云东保桂娄故地据东牟山者是也新书作挹娄挹乃桂之误文挹娄在长白山之北时祚荣为李楷固所迫引残痍遁去遂至桂娄故地其地盖距平壤为近故其后即以平壤为中京显德府也又按册府元龟开元七年祚荣卒遣使立其嫡子桂娄郡王大武艺八年册武艺嫡男都利行为桂娄郡王与旧唐书合足证作挹娄之误满洲源流考以新书作挹娄者为正引明一统志东牟山在沈阳卫城东二十里指今承德县城东二十里天柱山即东牟山非也唐书云东牟山直营州东二千里按营州即今土默特旗境东距天柱山仅数百里与二千里之言不合在昔挹娄幅员甚广奉天之承德铁岭亦曾隶属明之懿路所亦蒙其故名特其一隅之地耳明统志不知新唐书挹娄乃桂娄之误又指懿路即属挹娄遂谓东牟山在沈阳卫城东二十里殊不足据通鉴注天门岭在护真水北三百里按护真水即今老河亦名土河又作涂河即古托纥臣水亦名土护真水在今热河承德府属平泉州西北境唐属营州柳城县地祚荣东奔保阻自固李楷固度天门岭以迫祚荣王师既败祚荣益徙而东满洲源流考谓天门岭当在今承德县西境亦非】 
　　后祚荣建国自号震国王 【 册府元龟武后天历中祚荣自立为震国王按此即所谓旧国即今额多力城在长白山东北俗呼鄂董城光绪中设敦化县治奥娄河当即忽汗河之上源今名勒福成河额多力城即滨此河】 
　　地方五千里尽得扶余沃沮弁韩朝鲜海北诸国睿宗先天中拜祚荣渤海郡王以所统为忽汗州始去靺鞨号专称渤海为海东盛国地有五京十五府六十二州以肃慎故地为上京曰龙泉府天宝末钦茂徙上京直旧国三百里忽汗河之东贞元中东南徙东京华屿复还上京以舆图证之讷讷赫城即上京龙泉府遗址额多力城距讷讷赫城适符三百里之数额多力城即祚荣旧国所在忽汗河即今牡丹江一曰瑚尔哈河源出长白山经额多力城东北境下流潴为湖今曰镜泊即忽汗海睿宗以祚荣所领为忽汗州上京所在故即以忽汗名其水上京即王城宝应元年诏以渤海为国故亦曰渤海王城本传所谓上京直旧国三百里忽汗河之东者正谓此也其中京显德府所属显德州则在今那丹佛勒城天宝中曾为王所都至天宝末徙上京西南距旧国三百距显州则六百里唐书地理志显州天宝中王所都又正北如东六百里至渤海王城是也又曰渤海王城其西南三十里古肃慎城其北经德理镇至南黑水靺鞨千里按德理即金史乌春传所谓德邻石今仍名德林石俗名石头甸子杨大瓢柳边纪略云宁古塔西八十里有大石曰德林在万山中广二十里袤百余里其平如砥是也肃慎古城在上京西南三十里德理镇在肃慎城北为赴黑水靺鞨要道核之今图准望方隅道里无不吻合则讷讷赫城为渤海上京龙泉府而非金之会宁府确无可疑矣 
　　【 南北黑水靺鞨在今黑河口以东跨混同江而有之以栅为界旧唐书靺鞨传黑水部分为十六部部又以南北为栅是也其地距德林石千里与今图符合混同江之名始于辽然皆指粟末鸭子河等处牡丹江唐名忽汗河三姓以上西至伯都讷皆名那河三姓以下东至黑河口皆名忽汗河自黑河口以下始名黑水唐书室韦传落坦部水东合那河忽汗河又东贯黑水靺鞨故靺鞨跨水有南北部旧唐书室韦传室建河东流与那河忽汗河合又东经南黑水靺鞨之北北黑水靺鞨之南东流注于海二书所言忽汗河与黑水靺鞨所在皆极明晰】 
　　【 乌城 【 城：桯】 施北研国祁金源札记引国朝张贲白云集东京记以沙岭东古城土人名曰东京为金所都又引柳边记略云云而断之曰金人以粟江北为上京江南为东京其始称南京者在上京之南也后称东京者在诸京之东也历元及明上京之名渐泯概指为东京而已不足辨也盛京志以沙岭为上京无可疑者方昶按施氏最称熟于金源掌故而于上京会宁沿讹不悟所谓粟末江北为上京江南为东京殊属肊说无足据也】 
　　渤海上京诸家既误其中京东京西京南京所在更无可考按中京即平壤城唐书渤海传云东牟山地直营州东二千里南北新罗以泥河为境唐营州在今锦州府西北五十里唐书新罗居汉乐浪地横千里纵三千里东距长人南日本西百济南渤海北高丽而王居金城云云今在 【 在：之】 平壤即汉乐浪郡治地居浿水之北则自平壤以南皆当时新罗境也桂娄之东牟山直营州东二千里以图证之当在今图们江东南一带其南境与南北新罗以泥河为界则直抵平壤之北浿水之滨浿水即泥河辽志东京道浿水亦曰泥河又曰蔪芋泺水多蔪芋故名是也自高宗龙朔三年高丽灭后至武后万岁通天中殆四十年而后舍利乞乞仲象与乞四比羽东走渡辽保太白山东北其子祚荣尽得扶余沃沮弁韩朝鲜海北诸国则新罗已为所并故以平壤为中京显德府辽志东京道所称忽汗州即平壤城号中京显德府是也其东京龙原府亦曰栅城府者则在今朝鲜咸兴府在渤海上京龙泉府东南与唐书贞元中东南徙东京之言合其地南接新罗辽为开州镇国军节度 【 一统志开州在朝鲜咸兴府西北】 辽志开州本濊貊地高丽为庆州渤海为东京龙原府太祖平渤海城遂废圣宗伐新罗还周览城基复加修葺圣宗本纪遣排押盆奴等攻开京王询弃城遁去遂焚开京至清江还盖沿其旧而以京名之也其西京鸭渌府则在今鸭渌江东岸同金河一带即辽之渌州辽志渌州本高丽故国渤海号西京鸭渌府是也 【 详沸流水条】 其南京南海府则在东北二百里德州一带辽志海州本沃沮国地高丽为沙卑城唐世绩尝攻焉渤海号南京南海府海州统耀州耀州统县一曰岩渊耀州下云东北至海州二百里岩渊下云东界新罗故平壤城在县西南东北至海州一百二十里则平壤城东北为岩渊县县东南一百二十里为海州即今德州一带地渤海南京南海府即在于是而五京所在皆可概见矣 
　　辽史地理志东京道忽汗州平壤城也号中京显德府太祖攻渤海拔忽汗城俘其王大諲譔以为东丹国王满洲源流考谓显德府在今辽阳以北忽汗州非平壤亦非显德府辽史俱误方昶按源流考之言非也渤海中京显德府即平壤城 【 详见上文】 距今辽阳甚远按辽史太祖本纪天赞四年十二月亲征渤海逾年即天显元年正月丙寅围忽汗城甲戌诏谕渤海郡县丁丑攻忽汗城破之二月安边鄚颉南海定理等府洎诸道节度剌史来朝三月戊午遣攻长岭府己巳安边鄚颉定理复叛丁丑三府平 【 源流考新唐书安边府领安琼二州琼州无可考安州应在开元边外辽史东京韩州高丽置鄚颉府都督鄚颉二州渤海因之定理府新唐书挹娄故地为定理府领定潘二州潘当为渖之误辽史渖州挹娄县辽尝置定理府剌史于此有范河清河俱在今铁岭县城南】 综观三府之地皆在今沈阳东北即今戈尔敏朱敦岭太祖自临潢东征迤东南行首拔扶余府次拔忽汗城 【 正月庚申拔扶余城越六日丙寅即围忽汗城】 扶余在今昌图之北开原之西北忽汗城当在扶余东南相距不远故师行仅止六日度其地不出今长春境内故既拔扶余之后安边等府之在沈阳北面者即相继降附惟长岭恃险阻兵尚烦命将其军略地势显然可见如此忽汗本渤海封号即以名其州是时渤海削小非复昔日疆域之旧其王大諲譔所居亦以忽汗之号名其城耳非昔日忽汗州都城平壤之地也谓忽汗城非忽汗州则可谓忽汗州非平壤城则不可谓忽汗城非中京显德府则可谓显德府在辽阳北则不可也辽阳故城久为辽有神册三年太祖曾幸其地四年复修其城迨天显元年攻克忽汗城遂改忽汗城为东丹王国寻迁东丹国于辽阳故城辽地志叙述不明源流考遂生误会于中京显德府下节引辽志之文曰渤海中京显德府天显三年升为南京十三年改南京为东京府曰辽阳遂直以辽阳为渤海之中京谬以千里矣 

　　○高句丽新旧国 【 沸流水】 

　　高句丽有新旧二都在今奉天境内新都在丸都之下汉昭帝徙元菟于高句丽西北尚指旧都而言旧都当在今太子河兴京一带三国志高句丽传建安中公孙康出军击之破其国焚烧邑落拔奇怨为兄不得立与涓奴加各将下户三万余口诣康降还住沸流水降胡亦叛伊夷模伊夷模更作新国今日所在是也按太子河亦曰梁水 【 三国志注音渴按全谢山海运曲自注□水见册府元龟即陈寿三国志中之梁口也误音作遏字实即过字】 拔奇还住沸流水盖既降康因还居旧国伊夷模别作新国盖避而东南所谓今日所在者即传首所云都于丸都之下也传又言句丽作国依大水而居即指新国言之所谓大水即今鸭渌江其别种依小水作国者为小水貊传言西安平县北有小水南流入海考西安平县在今安东县东北 【 约五十里】 窟窿山下其北有五道河合大小洋河南流入海是为小水则大水为鸭渌江无疑辽史地志正州本沸流王故地国为公孙康所并渤海置沸流郡有沸流水隶渌州在西北三百八十里渌州即渤海西京沸流水在其西北三百八十里即今之太子河为旧国所在明矣桓州下云高丽中都城高丽王于此剏立宫阙国人谓之新国五世孙钊晋康帝建元初为慕容皝所败宫室焚荡隶渌州在西南二百里是桓州为新国之明证桓州在鸭渌府西南二百里即今宽甸县之南叆河浦西河二水之间地濒鸭渌江所谓依大水而居高丽新国者即此是也其北山岭盖即所谓丸都山矣更以高丽好太王碑考之 【 碑在今安东县】 碑云造渡于沸流谷忽本西城山上而建都焉云云沸流谷即沸流水所出造渡沸流建都山上此即旧国建置之始魏志毋邱俭传正始中句丽王宫将步骑万人进军沸流水上大战梁口宫连破走梁水即今太子河 【 金史地理志东京辽阳县倚东梁河国名兀鲁忽必刺俗名太子河】 沸流水与梁水盖祇一水源出兴京东南则高丽旧都当即在今兴京形势所争古今无二致也时毋邱俭都诸军出元菟从诸军讨之高丽时已还新国其将步骑进军沸流水水上盖自新国北至旧都地势亦昭然可见 【 乾隆府厅州县志兴京高丽故城在城北当即旧国之遗址】 
　　【 按魏志高句丽传建安中公孙康出军击之破其国焚烧邑落即辽史所称国为公孙康所并也传又云伊夷模作新国即辽史所称国人谓之新国也盖自汉愍帝建安中为公孙康所破而沸流旧国亡魏邵陵公正始中为毌邱俭所破而新国残位宫奔北沃沮置沟娄至五世孙钊当东晋康帝建元初为慕容皝所破宫室焚荡新国遂亡钊奔窜后为百济所杀其曾孙琏北魏世祖时奉表贡方物拜琏高丽王遂都平壤】 

　　○买沟 【 置沟溇】 

　　魏志毌邱俭传大战梁口宫连破走俭遂束马悬车以登丸都屠句丽所都六年复征之宫遂奔买沟按买沟无可考当是置沟溇属北沃沮在长白山之东北故王颀追之过沃沮千余里也东沃沮传云毌邱俭讨句丽句丽王宫奔沃沮遂进师击之沃沮邑落皆破之宫奔北沃沮北沃沮一名置沟娄去南沃沮八百余里两传同纪一事不应有二名买与置极相似后汉书东沃沮传云又有北沃沮一名置沟娄后书本之三国志则作置沟娄者是也买字特属误文又按三国志高句丽传汉时赐鼓吹伎人尝从元菟郡受朝服衣帻 【 按此指未徙之郡言之】 高句丽令主其名籍后稍骄恣不复诣郡于东界筑小城置朝服衣帻其中岁时来取之今胡犹名此城为帻沟溇沟溇者高丽名城也然则置沟溇者亦是就其所居城名之毌邱俭传误置为买又脱溇字东沃沮传脱去溇字水旁 

　　○大辽水 【 少辽水　马訾水】 

　　唐书东夷传高丽本扶余别种地东跨海距新罗南亦跨海距百济西北度辽水与营州接北靺鞨其君居平壤城亦谓长安城汉乐浪郡也随山屈缭为郛南涯浿水王筑宫其左又有国内城汉城号别都水有大辽少辽大辽出靺鞨西南山南历安巿城少辽出辽山西亦南流有梁水出塞外西行与之合有马訾水出靺鞨之白山色若鸭头号鸭渌水历国内城西与盐难水合又西南至安巿入于海而平壤在鸭渌东南以巨舻济人因恃以为堑方昶按此传叙述高丽国境甚悉当唐之初汉四郡地皆为高丽所有与营州接壤以辽水为界而已所谓马訾出靺鞨白山即长白为盖马大山之证汉时盖马属句丽至唐则属靺鞨是靺鞨亦拓地而南并沃沮而有之矣马訾水与盐难水合而西南流至汉安平县东境入海汉安平县在今安东县西北唐书云至安巿入海巿字乃平字之误至安巿入海者为大辽少辽诸水与马訾水东西相距三四百里中隔大岭无由西达安巿也大辽水上源即潢水在今巴林旗今名西喇木伦河唐时地属契丹此传云大辽出靺鞨西南山亦约略言之未为详确少辽出辽山西者即今发源英额之浑河汉志小辽水出辽山即此辽山即今之线岭也今之东辽河则在少辽之北源出岱扬阿登山之北其源名赫尔苏河非此水也所谓少辽与梁水合者梁水即今太子河至辽阳州西与浑河会班固云大梁水西南至辽阳入辽者即此 

　　○盖马大山 【 单单大岭】 

　　汪梅邨 【 士铎】 汉书释地略元菟郡高句丽即今铁岭又云乐浪诸县无考参以后汉书东夷传言建武弃岭东七县知乐浪元菟二郡以盖马大山为界疑即今长白山也其西南以单单大岭为界疑即今佟家江一带山东南为乐浪西北为元菟也方昶按谓盖马大山即今长白山是也谓单单大岭为佟家江一带之山非也三国志高句丽在辽东之东千里南与朝鲜濊貊东与沃沮北与扶余接都于丸都之下方可二千里多大山深谷按丸都乃其新国其旧国在兴京一带铁岭在北乃其属地其东南接今伊尔哈雅范山棐得里山冈岭绵亘以讫于长白即所谓多大山深谷也铁岭之北地接扶余即今开原以北科尔沁诸旗地所谓扶余于东夷最为平敞是也前汉书地理志西盖马马訾水西入盐难水西南至西安平入海马訾即鸭渌江盐难水即佟家江则盖马大山即长白山确然无疑三国志东沃沮在高句丽盖马大山之东滨大海而居汉武元封二年伐朝鲜分其地为四郡以沃沮为元菟郡后为夷貊所侵徙郡高句丽西北今所谓元菟故府也 【 按故府谓沃沮城也】 沃沮还属乐浪汉以土地广远在单单大岭之东分治东部都尉治不耐城别主岭东七县时沃沮亦皆为县又濊传云自单单大山岭以西属乐浪自岭以东七县都尉主之皆以濊为民后省都尉封其渠帅为侯详稽史传证以舆图 【 史文当以三国志为据后汉书即本于魏志而叙述地势不如魏志远甚魏志成于晋世代较近事实亦较核】 则知前汉元菟郡本在长白山之东乐浪郡在长白山之南即平壤地也 【 满洲源流考谓元菟为今海城盖平复州并不详其先后徙治所在但指海城盖复属地以为元菟疏漏不明】 后汉昭帝徙元菟于高句丽西北在今铁岭县境与乐浪中隔盖马大山矣盖马大山一岭绵延分枝四出今鸭渌江东之山皆其支麓自北而南直走朝鲜之境后汉书东沃沮传东沃沮在盖马大山之东注盖马县名其山在今平壤城西平壤即王险也按传云沃沮在盖马大山东者指其北面山脊言之注言山在平壤城西者指其南出之支麓言之单单大岭在盖马之东南其山脉即由盖马分出南走朝鲜此为干脊又南达于三韩者皆此岭也三国志单单大岭以西属乐浪自岭以东七县都尉主之最为分晓汪氏疑单单大岭为佟家江一带之山为二郡分界其误殊甚矣 

　　○勿吉七部考 

　　吉林全境在北魏时总称勿吉其部类分为七种北史勿吉传载之甚悉一曰粟末部与高句丽接方昶按高句丽在其西南今黑林岭斐得里大山之北与伊通长春之东跨松花江诸境即粟末部所居也 【 松花江本名粟末江即由粟末部所居得名其作速末疏木者皆译文之异】 二曰伯咄部在粟末北按今吉林省治以北拉林山色齐倭集玛颜河左右是也三曰安车骨部在伯咄东北按即今三姓城以东迤东南诸境是也四曰拂涅部在伯咄东按即今宁古塔南北左右是也 【 传又云自拂涅以东矢皆石镞即古肃慎氏也按唐书渤海传以肃慎故地为上京龙泉府即今宁古塔东南之讷讷赫城可证拂涅部为宁古塔左右之地在昔皆肃慎也】 五曰号室部在拂涅东按即今宁古塔以东兴凯湖一带是也六曰黑水部在安车骨西北按即今黑龙江左右其地跨混同江南北后复分为南北黑水靺鞨是也七曰白山部在粟末东南按即今额多力城东南长白山北诸地是也其曰咄国南徒太山华言太皇按即今长白山伯咄部在其北故曰咄国南有徒太山也其言延兴太和中遣使朝贡乙力支称初发其国乘船溯难河西上至太沵河沈船于水南出陆行度洛姑水从契丹西界达和龙按其道里所经亦朗然可证松花江唐以前本名粟末其伯都讷以下至黑河口皆名难河亦作那河即今之嫩江明曰脑温江脑温即那之转音也因难河至伯都讷北注于粟末故以下统名曰难河太沵河即洮儿河太沵先注难河而后达江所谓溯难河西上至太沵河者则自今三姓以西乘船西上转入嫩江又西转入洮儿河然后舍舟南出陆行经契丹西境以至和龙 【 和龙宫名在龙城中即今朝阳县治慕容燕建都于此洛孤河当即潢水满洲源流考谓魏书乙力支所渡洛孤河即上文如洛瓌水北史作洛瓌水即今老哈河之音转按老哈北入潢水是或然已】 

　　○长白山脉 

　　长白山脉来自绥远城北之大青山即阴山也 【 东出者为长白山脉其自绥远城东北折而南出经代哈泊西又南至宁远厅境入朔平府境山西全省及直隶省浑河以西诸郡县皆其支麓统名之曰管涔山脉太行山脉亦由管涔别出与居庸山脉支分派别宋人以居庸为太行北出之脉甚误因山后诸州皆为辽有不能亲历目验之故】 自大青山东出至多伦诺尔东北入巴林旗界起兴安岭者是也 【 其由张家口察汉托罗海岭分支迤东南行折而南出者为燕京正脉其由察汉托罗海分支东出折东南行至热河丰宁县西北境郭家屯司之西北又折而东南行者为遵化州东陵正脉】 自兴安岭北出迤东经达里泊之东 【 魏源元史新编元应昌路答尔海子在潢水源西北百余里今曰达里泊】 迤东北行又北起阿尔噶灵图山又北经察罕城之西折而东经察罕城之北迤东北行为海喇哈山又东北为哈禄那太山迤西北行折而东为苏克苏鲁山又东为奇勒巴尔罕山折而南为拉马依马哈拉岭迤东南为盔腾岭又东南为几尔有儿山至此入科尔沁界 【 其由奇勒巴尔罕山北出之干即北起索岳尔济山迤东北行起内兴安岭之干脉也长白山与内兴安岭之分支各出即由奇勒巴尔罕山而分】 又东南经大布苏图泊之东经西讷郭特尔站达赖哈克站之间迤东南行六七百里夷为平冈土阜经奉天昌图厅北境东辽河之北吉林长春府之东南折而南入柳边伊通门起勒克山 【 自盔腾岭迤南渐渐低平至此复起大山盖大干度峡往往平洋百里无踪可寻实则界水高低仍自分明第人多不察耳】 西南行百余里迤东南入围场 【 从此东分一支为吉林省治之干】 又南为岱扬阿登山经胖色城西 【 从此西分一支为奉天省治之干】 又南为戈尔敏朱敦岭折而东为伊尔哈牙范山 【 山南水入鸭渌江山北水入松花江】 迤东北为黑林岭 【 即依尔哈牙范山之连嶂】 又东折而南为斐得里山又东即长白山 【 图们江出其东麓东流鸭渌江出其南麓西流松花江出其北麓北流一在岭北一在岭南一在岭东各自为源不相通贯诸书多谓同出一源甚误】 北出者为正脉东出者为支南出者为尾尽于朝鲜海所谓余气也 
　　【 近人合肥徐曦东三省纪略谓内兴安岭山脉南渡松花江蟠结于吉林奉天两省之间为长白山脉更由辽东半岛渡直隶海峡至登州起陆西走而结太山其言山脉渡江之处则指松花江与黑龙江之会口其脉伏于松花江底而南与长白山脉之完达山相连徐氏此言殊为失理按其所谓完达山脉实长白山东出之支介居乌苏里江牡丹江二水之间指为长白来脉失之颠倒至由登州起陆为太山之说盖不始于徐氏惟徐氏既有渡江之臆说故不疑渡海之误言考渡海之说实因求太山来脉不得故疑为渡海而来不知古昔黄河本自析津入海太山之脉来自嵩山亦是穿平原而渡峡后世沟洫四通黄河南徙太山之脉乃为河流隔断桂未谷尝论及之惜尚未尽得其故详余所著太山来脉考中明乎此则山脉穿江越海之说可以决知其不然矣】 

　　○五国城 【 别十八】 

　　五国城说者纷纭皆无确据考辽史营卫志部族下五国部剖阿里国盆奴里国奥里米国越里笃国越里吉国 【 剖阿里旧作博和哩】 圣宗时来附命居本土以镇东北境属黄龙府都部署司契丹国志女真东北与五国为邻五国之东接大海北盟会编五国之东接大海出海东青金史世纪景祖稍役属诸部五国之长皆听命皆此五国也今乌苏里江口以东地名伯利即剖阿里国为五国之一地居会宁东北其东尽于海与史文皆合伯利即剖阿里博和里之音转考唐书黑水靺鞨传开元十年其酋倪属利稽来朝元宗即拜勃利州剌史于是安东都护薛泰请置黑水府以部长为都督剌史朝廷为置长史以监之安 【 安：按】 剖阿里又即勃利之音转其地即唐之黑水府黑水入江在其西南二百里金徙徽钦二宗于五国城盖极金之东北境矣元一统志混同江发源长白山经渤海建州西五十里会诸水东北流上京下达五国头城又东北注于海是已 
　　癸辛杂志伯机云高丽以北地名别十八 【 原注华言五国城也】 其地极寒海水皆冰自八月即合直至来年四五月方解辍耕录高丽以北地名别十八译言连五城也罪人之流奴而干必经此方昶按其地在今伯利伯利以下即五国所在其名具见辽志者是也伯利迤东北尽于海即所谓奴而干地库页岛在其东北明开元志苦兀在奴而干东苦兀即库页也别十八之名今不可考惟其地在元合兰路之北高丽在合兰路之南统言高丽以北盖地居荒远当日传闻不审故也元史译文证补云回语五为别失城为八里据此则癸辛杂志辍畊录皆脱一里字而今日伯利或即八里之音转已 

　　东北舆地释略卷三 

　　●东北舆地释略卷四 

　　兴义景方昶撰 

　　完水 
　　布特哈土城 
　　阔泺海子 
　　双泉海 
　　和林城 
　　起辇谷 

　　○完水 

　　北史乌洛侯国在地豆干北去代都四千五百余里其国西北有完水合于难水其小水皆注于难东入海又西北二十日行有干已尼大水所谓北海也方昶接 【 接：按】 地豆干国在室韦西千里乌洛侯国又在其北其地当在今蒙古车臣汗旗居克鲁伦河之北 【 西五度北极四十六度】 完水在其西北完水即黑龙江其上源今名敖嫩河是也黑龙江东北流折而东南合于难水即今黑河口为黑龙注混同江处混同江之名始于辽北魏及唐皆名难河故曰合于难水其小水皆注于难者谓岭南北诸小水或入敖嫩或入克鲁伦河皆入完水以合于难也自敖嫩河源西北行二十日而至北海即今俄境之拜喀尔鄂模一作柏海尔湖亦曰拜喀勒湖所谓干已尼大水殆即今色楞格河下流入北海者是已其国去代都四千五百余里则北经大漠人行纡远故也完水魏书作貌水何愿船尼布楚考云貌本作儿与完字形相近故致误当依北史作完为是又尼布楚西北二十日行有惹尼色河乃漠北大川汇色楞格诸水入于北海惹尼色当即干已尼下游入北海非即北海也史文以为北海盖传闻之误方昶按史文北海当即指今柏海尔湖若北冰洋海则距尼布楚不仅二十日行矣 
　　【 按魏书高车传高车古赤狄遗种北方以为勑勒诸夏以为高车丁零后徙鹿浑海西北百余里后世祖征蠕蠕破之而还至漠南闻高车东部在已尼陂遣安原等并发新附高车万骑至干已尼陂高车诸部望军而降者数十万落云云干已尼陂即干已尼水鹿浑海当即柏海尔湖高车之东部在干已尼陂于方隅准望相合】 
　　张石洲据文清公松筠绥服纪畧诗注着俄罗斯事补辑 【 俞理初着俄罗斯事辑石洲因着补辑】 云图拉河入色楞格河 【 按图拉河一作土拉河元秘史作兔儿河】 由恰克图西侧入俄罗斯拜噶勒淖尔复东南流至黑龙江入东海方昶按图拉河源出肯特山之西下流合色楞格河入拜噶勒湖注于北海黑龙江源出肯特山之东上源名敖嫩河二水一东一西一入东海一入北海中隔大岭无由相通文清仅据传闻故有此误石洲亦失检何愿船为序皁斋文集惜未之正 

　　○布特哈土城 

　　西清黑龙江外纪布特哈有土城因山起伏西去数千里直达木兰相传兄弟二人筑土人谓之乌尔科流人亡去不识途多循此入关疑即所谓古长城方昶按外纪之言非也自布达哈西达木兰其地迭为室韦契丹国境金灭辽遂有其地金史张万公传明昌间有司建议沿临潢达泰州开筑壕堑魏默深元史新编太祖本纪金宗室爱王叛据辽东结西北契丹众数十万于是北阻革?业鞑靼亦起应之金遣丞相完颜襄先后出师乃筑长城堑山浚濠数百里为界按乌尔科古城即此是已指此为古长城亦非长城之兴始于战国秦赵长城起讫史有明文秦城讫于辽水其时所备者匈奴东胡若此土城为秦城则匈奴东胡皆在城内矣是殆不然 

　　○阔泺海子 

　　金幼孜北征记阔滦海子有山如长堤以限水海子甚阔望之无畔岸上曰此水周围千余里斡难胪胊凡七河注其中故大也方昶按阔滦海子即呼伦池也旧唐书名曰俱轮泊阔滦呼伦皆俱轮之音转此池承胪胊河之下流 【 胪胊河亦作陆局河明成祖赐名饮马河今名克鲁伦河】 汇为巨浸自西南而东北长径二百余里东西阔百余里周可五六百里以克鲁伦河为西南最远之源 【 自源至此入池凡二千数百里池在齐齐哈尔城西千三百余里】 又有贝尔池一名布雨尔池在呼伦池南二百余里容纳东西诸山之水北流入于呼伦池亦一巨源也呼伦池在东北隅流出复成一河今名额尔古纳河北流与西来之斡难河会而东流是名黑龙江呼伦池容纳小水甚多惟斡难河则不注此池成祖之言误也 

　　○双泉海 

　　北征记双泉海即撒里怯儿元太祖发迹之所旧尝建宫殿郊坛每岁于此度夏山川环绕中阔数十里前有二海子一咸一淡西南十里有泉水海子一处西北山有三关口通饮马河土剌河胡人尝出入之处也方昶按胡刻一统图东库伦之西有二泊一曰噶老台泊一曰衮泊盖即撒里怯儿一咸一淡二海子也又西南复有一小泊亦名衮泊盖即所谓西南十里泉水海子也二海子之间山脉由西度东亦名兴安岭 【 按兴安岭者沙岭之谓故兴安岭之称各地皆有之】 图丽琛异域录自鄂什欣布里地方下兴安岭北界至汗山东边枯尔布里度地方其东南二十里许即剿灭噶尔丹之召磨多 【 一作昭莫多】 地方在大路旁俱平坂小山谷中树木丛生有小溪沿山麓川谷纡回而流按自兴安岭以西地接汗山图拉河一带为漠北自古战场要地北征记谓为胡人尝出入之地信然 

　　○和林城 

　　元太宗七年建都和林初立元昌路后改转运和林使司前后五朝都焉世祖迁都大兴于和林置都元帅府大德十一年立和林等处行中书省统和林总管府皇庆元年改岭北等处行中书省改和林为和宁路元史以西有喀喇和林河得名今此水名不见于图经和林故都难于实指所在一统志和宁路其地在杭爱山东鄂尔坤塔米尔河之间亦祗举其大势家家考索多有异词齐次风谓哈喇乌伦河乌伦疑即和林之转音 【 方昶按康熙图作哈喇乌伦河胡刻一统图作哈拉鄂伦河西十三度北极出地四十九度五十分】 又云阿叉河 【 方昶按胡刻图作阿察河】 东北流注色楞格河其北岸有山疑即元时和林上都所云岭北当指赛堪山及枯库齐老图诸岭何秋涛北徼形势考谓哈绥河 【 方昶按胡图作哈瑞河】 疑即元之和林河齐氏第求之音近别无他证何氏亦属误指惟张石洲蒙古游牧记引证精确以胡刻一统图按之和林当在今三音诺颜右翼中右旗之东中前旗之西北集尔玛台河之南郭罗和河之北 【 即姑洛河东南流入鄂尔坤河】 西十二度九分北极出地四十五度九分集尔玛台即和林川也 【 一曰朱尔马台河亦曰朱勒马台河】 东北流潴为湖泊曰察罕泊一曰察罕鄂模和林城在鄂模西南百余里确然可信今录其引证之文为之辨证于下 
　　长春西游记二十八日泊窝里朵之东宣使往奏禀皇后奉旨请师渡河其水东北流弥漫没轴绝流以济窝里朵汉语行宫也桐乡程春庐氏曰于时皇后窝里朵当在和林必先审和林所在然后可稽程之所经欧阳圭斋高昌偰氏家传和林有三水焉一并城南山东北流曰斡耳汗一经城西北流曰和林河一发西北东流曰忽尔班达弥尔三水距城北三十里合流曰偰辇杰河元人指述和林未有如圭斋之明晣者斡尔汗即今鄂尔坤河也忽尔班达弥尔今塔米尔河也偰辇杰今色楞格河也然则和林在色楞格以南明矣其经和林城西北流者正今之哈瑞河也当为元时和林河 【 方昶按程氏此言殊误圭斋言和林三水所谓一经城西北流曰和林河者即今集尔马台河旧作朱勒马台水道提纲曰朱尔马台河是也哈瑞河一作哈绥河远在其北三百余里按圭斋原文曰并城南山曰经城西北流皆指距城甚近者而言曰发西北则指远者言之色楞格南源在和林西北五百余里哈绥河亦色楞格南源之一其发源亦在和林西北三百余里当时或亦名偰辇杰河则不可知若以此水当经和林城西北流之水则甚误矣】 
　　哈绥河入色楞格河其合流处当在和林北三十里非三水俱合流也 【 方昶按如其说则和林在哈绥河入色楞格河之南三十里由此而溯哈绥河之源当云发西南不当云发西北矣其误显然】 若鄂尔坤河合于色楞格盖在和林东北千余里矣 【 方昶按鄂尔坤河自源至合色楞格处计二千余里自和林城南至合处亦一千九百里】 记云泊窝里朵之东宣使往奏禀皇后奉旨请师渡河其水东北流弥漫没轴绝流以济此水乃今呼纳伊河及哈绥支流也 【 方昶按非呼纳伊河乃布勒哈尔台河一曰博尔哈尔台河沈氏说是详下文】 
　　沈垚释曰按张参议纪行曰 【 方昶按元史张德辉字辉卿交城人宪宗壬子北觐世祖至元三年参议中书省事纪行作于戊申六月首云丁未夏六月初吉召趣北上似在壬子以前】 故由城西北行三驿过毕尔纥都乃工匠积养之地又经一驿过大泽泊周广约六七十里水极澄澈北语谓吾悟竭脑儿自泊之南而西分道入和林城相去约百余里按水道提纲朱尔马台河源出黑铁木儿山南麓东南流绕布库铁木儿山足三面东北流曲曲二百余里潴为池曰察罕鄂模广数十里又东北流百里有布勒哈尔台河南自达尔湖喀喇巴冷孙地之池水东北流来会又东北入鄂尔坤河布勒哈尔台与毕儿纥都音相近察罕池东北流百里与布勒哈尔台河会与纪行过毕儿纥都又经一驿过大泽泊之言合又自布勒哈尔台河东至喀鲁哈河里数与纪行行三驿之言亦合然则吾悟竭脑儿即今察罕池池西南百余里实和林城所在矣太宗纪九年春猎于揭揭察哈之泽夏四月筑埽邻城作迦坚茶寒殿地理志迦坚茶寒在和林北七十里钱大昕谓迦坚茶寒即揭揭茶哈译音有轻重耳揭揭察哈宪宗纪又作怯蹇又罕然则殿以泽得名殿在和林北七十余里泽亦当相近察罕池之名即揭揭察哈泽无可疑矣 【 方昶按元史考证齐齐克察罕泽原文作揭揭察哈他卷又作怯蹇义罕今并改又按扫邻城史作缕琳城迦坚察寒殿作格根察罕殿并是后改地理志仍作迦坚察寒则改之未尽者】 
　　纪行曰泊之正西有小故城亦契丹所筑也由城四望地甚平旷可百里外皆有山山之阴松林濒水则青杨丛柳而已中即和林川也欧阳元高昌偰氏家传曰云云按忽尔班达弥尔即今塔米尔河水道提纲塔米尔河南北二源合流之后又东北二百里入鄂尔坤计自和林城东北百余里至察罕池又东北百里至布勒哈尔台又东至鄂尔坤实二百数十里而鄂尔坤河自东南趋西北塔米尔河南源自西南趋东北以道里核之南源实在故和林城西则即和林川矣 【 方昶按塔米尔南源实在和林城西北沈氏以为在西即以此水当和林川非也下一说为是】 北源乃塔米尔河耳斡尔汗即鄂勒昆也或者南北二源俱为塔米尔则入察罕池之朱尔马台河当是古之和林川 【 方昶按此说是也】 三水会合之地计去和林城约有三百里而偰氏家传云三十里传写误耳以水道提纲所载考之张与欧阳之言一一宛合则和林城在今赛音诺颜右翼中右旗之东北额鲁特旗之西北也 【 方昶按当作赛音诺颜右翼中右旗之东额鲁特旗之西南作西北则甚误】 一统志和宁路其地在杭爱山之东鄂尔坤塔米尔河之间斯言得之 
　　沈垚曰张参议纪行和林川人多事耕稼悉引水灌之间亦有蔬圃时孟秋下旬糜麦皆槁问之田者云己三霜矣由川之西北行一驿过马头山居者云上有大马首故名之自马头山之阴转而西南行过忽兰赤斤乃奉部曲民匠种蓻之所有水曰塌米河注之 【 昶按此即塔米尔南源】 东北又经一驿过石堠石堠在驿道旁高五尺许下周四十余步正方四隅巍然特立于平地形甚岢峻遥望之若大堠然由是名焉自堠之西南行三驿过一河曰唐古以其源出于西夏故也按自和林西北行五驿而抵唐古河则地当在今赛音诺颜中后末旗之西南近哈绥河发源处唐古疑即哈绥河此水尚去西夏甚远而以为源自西夏传闻之讹耳 【 方昶按观纪行云云朱尔马台河即和林川益无可疑矣纪行云由川西北行一驿过马头山转西南行过忽兰赤斤有水曰塌米河注之即今图塔米尔南源下流也宪宗纪二年夏驻跸和林冬十月驻跸谔特古呼兰地本作月帖古忽兰地即纪行所谓忽兰斤也由是东北经一驿过石堠复由石堠转向西南行三驿过唐古河盖山回路转始向东北复转西南已在今图乌克克岭之西南沈氏以为自和林西北行五驿者误也唐古河虽不能确指为今之何水距西夏甚远不得谓为源出西夏然西夏在其西南其准望固未尝误也沈氏误以为所行五驿皆向西北而行故疑唐古河为哈绥河方隅乃大谬矣】 
　　元耶律铸双溪醉隐集取和林诗注和林城苾伽可汗之故地也圣朝太宗皇帝城此起万安宫城西北七十里有苾伽可汗宫城遗址城东北七十里有唐明皇开元壬申御制御书阙特勤碑方昶按阙特勤者苾伽可汗之弟 【 史作毗伽】 特勤名阙可汗之子弟谓之特勤 【 史作特勒当以碑文为正】 阙特勤卒于开元二十年其后突厥衰微回鹘强盛其地为回鹘所据魏氏源元史新编 【 开国文臣传论】 回鹘在唐时建牙和林自注唐书回鹘牙北六百里得仙娥河即元和林北之薛灵哥水也一曰偰辇杰河今曰色楞格河 【 魏氏圣武记云和林者大漠之北杭爱山之南鄂尔坤河之西回讫旧建牙之所匈奴之北庭也又曰塔尔密河在杭爱山之西鄂尔坤河之北亦指今三音诺颜部李恢垣汉西域图考非之以为当在土谢图汗境内方昶按李说非也】 
　　方昶按今图三音诺颜右翼中右旗东之地北距色楞格河适符六百里之数实为和林故都所在是仙娥即色楞格而薛灵哥偰辇杰昔林哥皆译音之异字魏氏之言亦不谬也又按唐书地理志回鹘牙帐东有平野西据乌德鞬山南依嗢昆水北六七百至伷娥河河北有富贵城又曰乌德鞬山左右嗢昆河独逻河皆曲曲东北流至牙帐东北五百里合流 【 近人丁谦漠北建庭处考引此文云嗢昆即鄂尔坤转音但此嗢昆水实指塔米尔河以塔米尔河亦鄂尔坤之一支故以嗢昆统之否则鄂尔坤河东北斜行无南依之理云云丁氏盖以塔米尔南源为和林河故谓回鹘牙帐不能南依嗢昆甚误】 考嗢昆河即今鄂尔坤河乌德鞬山即今乌克克岭亦曰杭爱山在牙帐之西山脉自北而南迤而东又迤而东北环牙帐三面者皆是也鄂尔坤河发源此山随山曲折而流亦环牙帐三面独逻河图拉河亦曰土拉河发源其东数百里与哈鲁哈河合而东北流总名图拉河又东北与鄂尔坤河会 【 西十度一分北极出地四十八度五分】 距集尔玛台河之南三音诺颜右翼中右旗东之地适符五百里之数故双溪醉隐集注以为苾伽可汗故地元之和林确在于此若回鹘牙帐即苾伽可汗宫城尚在其西北七十里耳 【 水道提纲疑色楞格之北哈喇乌伦之东即古和林城者实唐书富贵城所在双溪醉隐集戊申巳酉北中大风诗注和林东北有斜连河河有古城唐贾耽地志所谓仙蛾河富贵城者是也仙蛾河今声转为锡兰河方昶按色楞又即锡蔺 【 蔺：兰】 之音转也齐次风又疑章鄂山即唐时回鹘牙帐西之乌德鞬山嗢昆水即鄂尔坤河方昶按嗢昆水即鄂尔坤河其言是也指章鄂山为乌德鞬则犹未赅备盖环回鹘牙帐之西迤而南又迤而东北者皆乌德鞬也唐书谓牙帐西据乌德鞬山指今乌克克岭一作乌克可岭言之是乌德鞬之正脊章鄂山者是其支阜若专指此为乌德鞬则牙帐当属东据乌德鞬不得言西据矣】 

　　○起辇谷 

　　张石洲蒙古游牧记云鄂尔多斯盟名伊克昭蒙语谓大曰伊克昭曰昭理藩院则例载伊克昭境内有青吉斯汗园寝然则伊克昭之名为因青吉斯汗园寝得名矣而园寝所在无的处史称元世诸帝自太祖以下皆葬起辇谷起辇谷何在各家譔述亦无征案蒙古源流卷四载青吉斯汗于岁次丁亥七月十二日殁于图尔默格伊城于是以辇载柩至所卜久安之地因不能请出金身遂造长陵于彼处立白屋八间在阿坦山阴哈岱山阳之大谔特克地方建立陵寝号多博克达大明青吉斯汗自后元裔之袭汗号者率即位于八白室前卷六载达延汗降旨云鄂尔多斯者乃为汗守御八白室之人属大有福者阿勒坦山即鄂尔多斯右翼中旗西北之阿尔布坦山康熙图载阿尔坦山在河套腾格里泊西北五十里许与喀尔喀接界又土默特德贝子号知蒙古掌故云太祖葬地在榆林边外极西北地名察罕额尔格即谔特克译字之变大谔特克地方即史所称起辇谷其地在今赛音诺颜左翼右旗与鄂尔多斯右翼中旗两界之交无疑也 【 原案叶子奇草木子元诸帝陵皆在起辇谷其国制不起坟垄葬毕以万骑蹂之使平杀骆驼子于上来岁春草既生则移帐散去弥望平衍人莫知也欲祭时则以所杀骆驼之母为导视其踯躅悲鸣之处则知葬所矣故易世之久子孙亦不能识也而世讹以元陵为在归化城西北祁连山中张文端漠北日记徐兰谒元世祖陵诗注皆沿其误龚之钥后出塞录称起辇谷在房山县又因顺天府望祭之说而误所谓歧中之歧也惟我朝既于伊克昭盟特设有祭祀修理之札萨克祭历代帝王各于其陵元太祖世祖则遥祭于顺天府清河北仍沿明制殊为歧互此又祀典之必当刊正者】 
　　方昶按史称二十二年闰五月帝避暑六盘山六月夏王李目?无降帝次清水县西江七月壬午不豫己丑崩于萨里川哈喇图之行宫考萨里川今不见于图经地志未能确指为今何水然清水县在六盘山西南二百余里县西即清水又西陇水今曰苦水川者是史云清水县西江不越此二水之间当时西夏已平载柩北旋直北而行至阿勒坦山阴哈岱山阳之大谔特克地方定为久安之地以辇载柩蒙古源流有不能请出金身遂造长陵之语则是起柩于辇就此入土起辇谷名当即因之而起近人魏易所译元客卿哥博罗游记云成吉斯汗葬于阿尔泰山按游记所言阿尔泰山即阿勒坦山亦即阿尔布坦山 【 非今漠北之阿尔泰山今漠北之阿尔泰山在元时名按台山见元秘史】 与蒙古源流之言相合宋彭大雅黑鞑事略纪其土风俗云其墓无冡以马践蹂使如平地若忒没真之墓则插矢为垣阔余三十里逻骑以为衡徐霆疏证云霆见忒没真墓在胪沟河之侧山水环绕相传忒没真生于斯即死葬于斯未知确否按彭氏徐氏皆当时身使北庭之人彭言插矢为垣则墓地并非一无标识徐言相传云云并明言未知确否则不得据以为忒没真之墓审矣盖元先代世居胪沟河左右徐氏所见或其先代之墓以箭为垣樵苏有禁斯为事理之必然至叶子奇之说则更属传闻张石洲考蒙古源流理藩院礼部则例历历可征余既备录其语复为考证一二附书于后以证其说确凿无疑 
　　又按汉书匈奴传云其送死有棺椁金银衣裳而无封树丧服是不封不树本漠北故俗元代仍之非始自蒙古传又云匈奴降者言乌桓尝发先单于冡匈奴怨之按匈奴不封不树而亦言冡盖班氏以冡为葬所之通称非先单于独有冡也乌桓能知其葬所而发之似亦非别无标识可知因不封树子孙久而迷其所在势所必然叶子奇子母骆驼之说殊不足信 【 杜诗独留青冡向黄昏明妃有冡从汉俗也谓之青冡所异者冢耳非异其草之独青也塞外以草青为一岁不独明妃冡草为然向来解者失之】 

　　东北舆地释略卷四 
