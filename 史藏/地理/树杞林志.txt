树杞林志 清 林百川、林学源 撰  

　　●撰辑姓氏
　　纂辑
　　西河排前附生林百川
　　九芎林前训导林学源
　　采访
　　石壁潭刘家水
　　北埔心前附生彭裕谦
　　大肚庄刘家骥
　　绘图
　　北埔街何衮卿
　　誊录
　　北埔街彭文杰

　　●图（图说附）
　　目三 树杞林堡全图 上堡树杞林分图 下堡北埔分图
　　图说三
　　树杞林堡全图
　　上堡树杞林分图
　　下堡北埔分图
　　树杞林堡全图


　　上堡树杞林分图



　　下堡北埔分图

　　●总图说
　　堑厢之东有树杞林焉。南达北埔，击柝相闻，并之祗一弹丸耳。为稽其界：北与新埔连，西与头份连。其由北而东也，则有石壁潭山、鹿寮坑冈、马鞍凹等处为之藩篱；其由北而西也，则有员山仔、水仙仑、福龙冈等处为之络绎。夫东南一派，层峦叠嶂，气象崔巍，或登猪湖山而远瞩，或登五指山而高瞻，其西北数十余乡，皆归眼底，诚俨然东南地势之巨观矣！统计周围程途不过约有一百二十余里。其中由五指山逶迤而来之大岗，已隐为树杞林北埔之屏障，又显为下堡北埔之方城；合两处为一堡，即撮两处为总图。洪流小涧已竟委而穷源，村落市尘更星罗而碁布。则按地治民者，虽未登临于其处，而披阅之余，亦可了如指掌焉。
　　上堡树杞林分图说
　　树杞林之地，东尽油罗而内，其北则为下山；由下山冈顶直透而东，迢递至燥坑口，皆与新埔办务署辖地相连。而西南一派，本属大冈横隔，「总图说」中已详之矣。惟东至南仍是深山大泽，番巢不一，与北埔东南之境同。幸而防御颇周，堡内之民始得安居而乐业焉！若其间大河，东有油罗之水，南有大乌龙之水，至石壁潭而即合其流；汪洋奔放，一泻二十余里。每当大雨滂沱之际，水道无常。其前之变幻者姑勿论，即于光绪二十三年八月间，水道已区为六、七。此简而言之，可知树杞林之大略。
　　下堡北埔分图说
　　北埔地势，四面皆山也。其东南诸峰，冈峦尤峻。夷考旧址：东有石仔林、西有富兴庄、南有大南坑、北有柯子坜，纵横约三十余里。河流则最低，虽遇巨浪洪波，为害亦少。况自五指山发源而抵北埔前之凤髻山，已多湾环。若自凤髻山以下，则一波三折，拟之九曲黄河不是过也。此山水之回抱，为地险之特奇；而北埔数十里间，恍然如城郭之巩固云。
　　●封域志
　　星野 疆界 道路 山川
　　古今之有封域志者，即所以志地理也。新竹城东南隅之树杞林北埔一堡，东自油罗、西尽西河排、南极纱帽山、北暨九芎林；虽非辽阔幅员之地，而数十里内，土宇山川，皆可分疆划界，一齐收入画图中，俾披览之下，了如身历。至若东南皆山，森森密林，间为生番巢居之地。纵谓归化者有之，而不薙发、不衣冠，依然狉狉榛榛，间尝掩杀居民。兴言及此，可不关心？官斯土者，于设隘防番，尤为当务之急焉！爰志封域。
　　星野
　　新竹分野，本属福建。福建属扬州。古之「天官书」：『扬州，牛女分野』。则今之树杞林北埔一堡，系属新竹分野，必不异。西人之说，或当从翼轸。顾占星之术，渺而难稽，究无关乎吏治民生。莅斯署者，惟当尽人道，星占有变，则加惕焉可也。
　　疆界
　　树杞林北埔办务署，在新竹城厢之东南隅。城东至树杞林二十五里；城南至北埔三十里。办务署治向背皆山，东至油罗二十三里；西至西河排十八里；南至纱帽山三十里；北至九芎林二十里；东北至燥坑、龙岗，透出分水二十八里，为新埔交界；西南至转沟水十六里，为头份交界。大概东南一带为内山番界；西北亦有山岗峰峦。依罗经方位，由东而西，自甲而庚；由南而北，自丙而壬。以参伍错综论之，东西相距约四十一里；南北相距约五十里，其袤也。若东南内山番界，姑勿其论。而自狮头山、头份交界起，至九芎林、店仔岗、新埔交界止，西北相距以台湾里程计之，约有六十里。此疆界之大略也。
　　道路
　　办务署由东出三里，店仔岗。四里，上公馆。五里，横山庄。三里，大肚庄。二里，九钻头。九里，沙坑庄。以上计东路二十九里。
　　办务署由西出一里，埔心。二里，南埔庄。三里，中兴庄。四里，月眉庄。三里，赤柯坪。四里，富兴庄。二里，西河排庄。以上计西路十九里。
　　办务署由南出三里，大份林。二里，九份仔。四里，小南坑庄。二里，十四份庄。三里，藤坪庄。六里，狮头山。以上计南路二十里。
　　办务署由北出六里，大窝庄。一里，软陂仔。一里，树杞林。三里，番社仔。四里，荳仔埔。三里，九芎林。四里、陂塘、窝尾、店仔岗。以上计北路二十二里。
　　办务署出新竹城，由西北出三里，埔尾。五里，大坜。六里，顺兴庄。五里，水仙仑。三里。金山面。三里，埔顶店。七里，新竹城厢。以上计出新竹城厢路三十二里。
　　山川
　　上堡山
　　马鞍凹山署东二十三里。
　　梯仔桄山署东二十九里。
　　帽盒山署东三十三里。
　　狮头山署东三十二里。
　　马福社山署东三十里。
　　柏侧坜山署东二十九里。
　　矮梘仔山署东二十八里。
　　南河山署东二十四里。
　　九芎坪山署东二十六里。
　　内湾山署东三十里。
　　扇仔排山署东二十四里。
　　油罗山署东二十二里。
　　芎蕉湖山署东二十一里。
　　尖笔山署东二十一里。
　　大山背山署东二十里。
　　楠仔排山署东二十一里。
　　草寮仔山署东二十里。
　　粗坑龙山署东十八里。
　　新洽坜山署东二十一里。
　　苎仔园山署东十八里。
　　寮仔山署东十四里。
　　横山署东十五里。
　　乌泥湖山署东十五里。
　　头份林山署东十七里。
　　大岽山署东二十里。
　　麻竹窝山署东二十二里。
　　九钻头山署东二十里。
　　四份仔山署东二十六里。
　　沙坑背山署东二十七里。
　　香圆窝山署东二十里。
　　鹿寮坑山署东北十九里。
　　王爷坑山署东北十七里。
　　石壁潭山署北十六里。
　　到别牛山署北十八里。
　　中水坑山署北二十里。
　　九芎林山署北二十一里。
　　下山山署北二十二里。
　　大乌龙山署东二十里。
　　燥树排山署东十九里。
　　软桥山署东十八里。
　　员岽仔山署东十四里。
　　上公馆山署东十一里。
　　大窝山署东八里。
　　树杞林山署北十二里。
　　油车窝山署北十二里。
　　托盘山署北十三里。
　　三重埔山署北十四里。
　　员山仔山署北十五里。
　　下堡山
　　五指山署东三十里。
　　纱帽山署南三十里。
　　西鳌山署南四十里。
　　榖堆山署南三十里。
　　枫树龙山署南十五里。
　　猪湖山署南十二里。
　　旗山署东南十二里。
　　明字凸山署西南十里。
　　猴子山署西南二十里。
　　狮头山署西南二十里。
　　挽澜山署西十八里。
　　三叉凸山署西十五里。
　　西河排山署西十七里。
　　北埔后枕山署东三里。
　　龟山署西四里。
　　凤髻山署西三里。
　　圆头凸山署西北三里。
　　鸡油凸山署西十二里。
　　红崩岗山署北八里。
　　月眉山署西八里。
　　南埔山署西四里。
　　面盆寮山署北四里。
　　大沥山署北九里。
　　赤柯山署西十二里。
　　沙湖沥山署北十二里。
　　加冬湖山署西二十二里。
　　柯仔沥山署西北十七里。
　　新城仔山署西二十里。
　　崎林山署西二十五里。
　　五指山距署三十余里，为署治之祖山。五指第三峰低伏过峡，一缕逶迤而下，由筀竹林七、八里，曰大乌龙岗顶；五、六里，曰猪湖仔山，崛起土屏为署治之少祖山，后送前迎，纡徐而出；六、七里，曰尾隘仔山，擘干分支。由南而下七里者，为北埔之来龙所结穴也；前有叠翠层峦，后枕芙蓉屏障，纵横环拱，居然一名区也。由北而降八、九里者，为树杞林之来龙结穴也；砺山带河，左回右抱，嶔崎错落，俨乎一巨观也。
　　内湾山距办务署三十七、八里，在沙坑庄东南角，为生番出入之径。由九芎坪庄背庄出南河，至麻竹窝，底伏过脉，蜿蜒而行，而达大肚庄背香员窝山，为九芎林之祖山。更迤而北五、六里，曰鹿寮坑山；十余里，曰王爷坑山；屈起雄伟，而若与雾云相接者，曰石壁潭山。由北分支而出十余里，曰水坑山、九芎林山。此署之右弼拱卫也。
　　尖笔仔山，在署东角，相距二十余里。底伏过脉，崛然耸起数峰，其岩高者约有百数十丈，曰大山背，与署南纱帽山屹立遥峙；中落一脉，出五、六里，曰横山。此署之右肩外护也。
　　榖堆山距办务署三十余里，西南角也。奔降而下十余里，曰猴仔山；排闼相近，曰狮头山，巅有天成石室，可容百人，今为僧寺。迤寮而西六里，曰崁顶寮山；绕出五里，曰铜锣圈山；曲转四里，曰转沟水山。此为署之左辅拱卫也
　　西鳌山，在署之南角，相距四十里，层峦叠嶂；更迤而南十里，曰纱帽山，高不可极，与署东之大山，背山遥遥相对，分支而下，诸峰错落。此署之右肩外护也。
　　上堡溪
　　■〈毛石〉仔溪署东十三里。
　　油罗溪署东二十里。
　　粗坑溪署东十八里。
　　下大窝溪署东十六里。
　　沙坑溪署东二十六里。
　　鹿寮坑溪署东北十四里。
　　王爷坑溪署北十四里。
　　水■〈石祭〉坑溪署北二十里。
　　油车窝溪署北十二里。
　　下堡溪
　　北埔大溪署南二里。
　　麻布树排溪署东三里。
　　水沥溪署北四里。
　　面盆寮溪署北五里。
　　大沥溪署北十二里。
　　大南坑溪署南八里。
　　小南坑溪署南七里。
　　番婆坑溪署西南五里。
　　社寮坑溪署西南十里。
　　十寮坑溪署西二十五里。
　　■〈毛石〉仔溪距署东十三里。其源出五指山、洽沥过石嘴、软桥，至员山仔崁下，曲流于东，会油罗西出之水，分派而出，至石壁潭及荳仔埔，转过九芎林街前，顺流而西，至六张犁，合堑港入于大海。其余小溪，错杂不能详志。总之，亦归大溪。
　　油罗溪距署东二十里。其源出尖石内湾，过九芎坪，曲转油罗西行，分支由猴洞至石壁潭外口，会■〈毛石〉仔溪，合源入海。其余小溪，错杂不能详志。总之，亦归大溪。
　　北埔大溪距署二里许。其源发于五指山之南，北流长坪，而东至十份坪，北流大河底，西会大南坑水，合流至大份林崁下，经员头凸山下，转北至埔心崁下油社、官爷仑，直奔凤髻潭流出，会番婆坑水，至中兴庄，出月眉，直流赤柯坪、富兴庄、西河排、转沟水，顺流三湾大溪，合流出头份，至中港入于大海。其余小溪杂流，实难悉志其详；然不外归于大溪。
　　●建置志
　　
　　城池 廨署 仓廒 铺递 街里 桥渡 义塚 水利
　　前乎此，既经建置者，毋得遗忘。后乎此，尚未建置者，何能逆臆？今也，凡山川事物之大有关切于国计民生者，知必有所因革损益，而为之因时制宜焉！是乌可不志。
　　城池
　　城池之设，为居处官僚、军士之大款，而所以保卫地方者也。树杞林堡原隶新竹，开辟亦未多年，况近山深林密，前未另调分司、营汛等官管辖；惟有椎幽凿险之民，聚族而处，故筑城凿池之举，寂然无闻。乡村间密种竹刺，以防盗寇则有之。但多历年所，物畜触践，竹刺植物，亦多废坠矣！
　　廨署
　　办务署借北埔街北门内前时发隘之店改设。
　　宪兵屯所借北埔街北门内前时金广福公馆。
　　警察署在树杞林国王宫。
　　警察署在月眉街丹桂宫。
　　仓廒
　　国家建立仓廒，本为备兵粮计也。然树杞林堡内素无仓廒；惟前淡水厅严公金清体恤民瘼，谕富民捐派榖石，收贮在义仓。义仓者，当年岁凶荒之际，贫民告籴无由，则开义仓之榖，而给民籴。但义仓之榖价较时价而稍廉，若粜榖所存银项若干，至收成丰熟时，仍照旧章采办榖石存贮。但此堡内榖石共有若干？义仓未建，其榖实寄各庄富家存贮。光绪二十一年曾经廪明在案，毋容多赘也。
　　铺递
　　铺递者，为传辞命之最便也。前各县通衢之所皆建焉。惟树杞林堡内无官衙，斯无铺递。今既有衙，则有邮便局之设，则凡海澨山陬，词皆易达，较前之铺递有倍捷者矣！
　　街里
　　树杞林堡辖内四街、一百七十三庄：树杞林街（距署北十二里）、软坡仔庄（距署北十一里）、上公馆崁下（距署东北十里）、下荳仔埔（距署北十四里）、鸡油林庄（距署东北十一里）、上公馆庄（距署东北十里）、大窝庄（距署北十里）、上荳仔埔（距署北十三里）、茅仔岗（距署东北八里）、花草林（距署东八里）、朱湖仔（距署东十一里）、中央寮（距署东十四里）、大窝浪（距署东二十三里）、上坪庄（距署东二十四里）老竹围（距署东二十里）、石嘴庄（距署东二十里）、油车窝（距署北十二里）、沙坑仔（距署北九里）、顶员山（距署北十三里）、员岽仔庄（距署东七里）、软桥庄（距署东十一里）、燥树排（距署东十里）、崩山下（距署东十五里）、下坪庄（距署东二十四里）、新竹围（距署东二十一里）、筀竹林（距署东二十里）、番社仔（距署北十四里）、枸辣林（距署北八里）、石牌员山庄（距署北十四里）、头重埔（距署北十三里）、二重埔（距署北十三里）、麻耀庄（距署北十五里）、麻园肚（距署北二十里）、下七份（距署北二十三里）、下员山牛路头（距署北二十二里）、三角城（距署北二十里）、三重埔（距署北十四里）、梘头坜（距署北十六里）、菜头寮（距署北二十二里）、上七份（距署北二十一里）、柯仔湖（距署北二十五里）、坭桥庄（距署北十八里）。以上设一街长。
　　横山庄（距署东十七里）、二十份（距署东三十二里）、田寮坑尾（距署东二十三里）、苎仔园（距署东二十五里）、新庄仔（距署东十六里）、滥仔庄（距署东二十五里）、上下署园（距署东三十里）、外湾仔（距署东十七里）、田寮坑（距署东十六里）、油罗庄（距署东二十六里）、大树龙（距署东三十三里）、竹篙屋（距署东三十三里）、北窝庄（距署东二十一里）、陂塘阁（距署东十七里）、下湾仔（距署东十六里）、芎蕉湖（距署东三十三里）、骑龙庄（距署东三十五里）、南窝庄（距署东二十里）、■〈毛石〉仔庄（距署东十七里）。以上设一庄长。
　　沙坑庄（距署东二十六里）、燥坑庄（距署东二十五里）、白石湖（距署东二十五里）、十份寮（距署东二十三里）、下四股（距署东二十四里）、矮梘仔（距署东二十四里）、九芎坪（距署东二十四里）、南河庄（距署东二十三里）、大肚庄（距署东十八里）、内湾庄（距署东二十六里）、马福社（距署东三十四里）、二确庄（距署东二十一里）、九钻头（距署东二十里）、八十份（距署东二十九里）、大平地（距署东二十七里）。以上设一庄长。
　　九芎林街（距署北二十里）、高梘头（距署北二十一里）、水坑庄（距署北二十三里）、赤柯寮（距署北二十七里）、到别牛（距署北二十里）、燥坑庄（距署北十七里）、崁下庄（距署北十九里）、伯公窝（距署北二十二里）、中坑庄（距署北二十三里）、柯仔林（距署北二十二里）、下五股林（距署北二十里）、上五股林（距署北十七里）、下山庄（距署北二十二里）、王爷坑（距署北十八里）、山猪湖（距署北十五里）、鹿寮坑（距署北十五里）、石壁潭（距署北十七里）。以上设一街长。
　　北埔街、埔尾庄（距署西三里）、下面盆寮（距署北四里）、四寮坪（距署东南八里）、上大湖（距署南八里）、下大湖（距署南四里）、福兴庄（距署西二里）、石仔林（距署东十一里）、埔心庄（距署西一里）、上面盆寮（距署北四里）、麻树排（距署东四里）、尾隘仔（距署东六里）、三十二份（距署南十七里）、老四寮（距署南七里）、新四寮（距署南十二里）、二寮庄（距署南五里）、小份林（距署南三里）、头寮窝（距署南十里）、南埔庄（距署西三里）、番婆坑（距署西七里）、中兴庄（距署西八里）、四份仔（距署西七里）、大份林（距署南三里）、九份仔（距署南五里）、小南坑（距署南九里）、石硬仔（距署南十里）、十四份（距署南十一里）、大河底（距署南十三里）、焿寮坪（距署南二十里）、纸寮窝（距署南十四里）、五份八（距署南十四里）、大南坑（距署南十四里）。以上设一街长。
　　月眉街（距署西北八里）、赤柯坪（距署西北十一里）、梯仔桄（距署西十里）、粪箕湖（距署西十里）、赤柯山（距署西北十二里）、十五寮（距署西北十四里）、十四寮（距署西北十五里）、十二寮（距署西北十七里）、社寮坑（距署西十三里）、河背庄（距署西八里）、十寮坑（距署西十六里）、新公馆（距署西十八里）、八寮庄（距署西十七里）、茅坪庄（距署西十五里）、十二份（距署西十里）、六寮庄（距署西十五里）、藤坪庄（距署西十七里）、富兴庄（距署西十四里）、西河排（距署西十七里）、焿寮坑（距署西十八里）、水流东（距署西北十六里）、三叉凸（距署西北十六里）、三条坑（距署西北二十里）、坜底寮（距署西北二十三里）、石井庄（距署西十三里）、狮头坪（距署西十五里）、火烧仑（距署西北二十里）、大崎庄（距署西北二十五里）、双坑庄（距署西北二十七里）、水尾沟（距署西二十九里）、沙坑庄（距署西北十三里）、转沟水（距署西十九里）。以上设一街长。
　　顺兴庄（距署西北十四里）、中大坜（距署北八里）、上大坜（距署北九里）、崩岗凸（距署北十二里）、尖山庄（距署北十六里）、沙湖坜（距署北十七里）、水仙仑（距署西北十九里）、藤轑坑（距署北十一里）、北坑仔（距署北十三里）、鸡油凸（距署北十五里）、南坑庄（距署北十八里）。以上设一庄长。
　　新城庄（距署北二十六里）、十阄庄（距署北二十九里）、南坑庄（距署北二十二里）、崎林庄（距署北三十二里）、柑仔崎（距署北二十三里）、油车坑（距署北十九里）、深井庄（距署北二十五里）、八份寮（距署北二十一里）、宝斗仁（距署北二十八里）。以上设一庄长。
　　右记各街庄，皆取其村落之大者以志之。如散住不相属者，将其户口概附于街庄之近处，毋庸另载。
　　桥渡
　　伯公坜桥木桥。在树杞林伯公坜。宽三尺、长一丈六尺。光绪三年造。
　　软陂桥在树杞林软陂仔。光绪五年造。宽三尺八寸、长二丈二尺。
　　洗衫坑桥在树杞林洗衫坑。光绪二十三年造。宽二尺四寸、长一丈八尺。
　　庄尾桥在树杞林街尾。光绪二年造。宽二尺四寸、长一丈。
　　番社桥在树杞林番社仔。光绪三年造。宽三尺六寸、长一丈八尺。
　　四重桥在树杞林四重坜。光绪三年造。宽一尺六寸、长一丈二尺。
　　三重桥在树杞林三重埔坜。光绪三年造。宽三尺、长一丈八尺。
　　二重桥在树杞林二重埔坜。光绪三年造。宽三尺、长一丈。
　　山尾桥在横山庄尾。光绪年间造。宽三尺二寸、长二丈二尺。
　　埔心桥在横山庄埔心。光绪年间造。宽二尺二寸、长一丈八尺。
　　太平桥在沙坑太平地。同治壬戌年造。宽三尺六寸、长五丈六尺。
　　炉口桥在沙坑风炉口。同治壬戌年造。宽三尺八寸、长四丈六尺。
　　窝口桥在沙坑九钻头。光绪丁亥年造。宽三尺八寸、长五丈六尺。
　　琳璃桥在沙坑庄管内。同治癸亥年造。宽三尺、长四丈四尺。
　　软桥在沙坑庄管内。同治癸亥年造。宽三尺三寸、长十丈。
　　四股桥在沙坑下四股。光绪甲午年造。宽二尺、长三丈。
　　十份桥在沙坑十份寮。光绪甲午年造。宽三尺、长二丈八尺。
　　横坑桥在沙坑横坑口。同治壬申年造。宽三尺四寸、长三丈八尺。
　　柏侧桥在沙坑柏侧坜。光绪甲申年造。宽三尺六寸、长五丈二尺。
　　永兴桥在九芎林高梘头。嘉庆年间造。宽八尺、长十丈。
　　水坑桥在九芎林水坑口。光绪辛巳年造。宽三尺六寸、长四丈四尺。
　　下山桥在九芎林下山庄。光绪二十二年造。宽三尺二寸、长三丈一尺。
　　大份桥在北埔大份林。光绪二十三年冲破。宽四尺、长七丈二尺。
　　小份桥在北埔小份林。光绪二十三年冲破。宽四尺二寸、长七丈二尺。
　　二度桥在北埔角。上年间造。宽三尺二寸、长三丈四尺。
　　三节桥在北埔埔心。上年姜家造。宽四尺五寸、长五丈三尺。
　　崁下桥在北埔尾崁下。光绪十年造。宽四尺三寸、长七丈五尺。
　　龙凤桥在北埔龙凤髻潭。光绪十二年造。宽四尺五寸、长八丈四尺。
　　横枋桥在北埔内大坪。光绪二十三年造。宽四尺四寸、长六丈三尺。
　　月眉桥在月眉管内。光绪十九年造。宽四尺一寸、长六丈一尺。
　　眉下桥在月眉崁下。同治三年造。宽四尺、长七丈四尺。
　　双溪桥在月眉双溪。同治癸酉年造。宽一尺五寸、长二丈五尺五寸。
　　焿坑桥在月眉焿寮坑。道光八年造。宽五尺、长二丈八尺。
　　富兴桥在月眉富兴庄。道光十年造。宽五尺五寸、长一丈八尺。
　　中坜桥在顺兴庄中大坜。上年造。宽三尺六寸、长四丈八尺。
　　顺兴桥在顺兴庄。上年造。宽四尺、长四丈六尺。
　　水仙桥在顺兴庄水仙仑。上年造。宽四尺八寸、长三丈五尺。
　　南坑桥在新城南坑庄。光绪二十四年造。宽三尺、长二丈八尺。
　　柑崎桥在新城柑仔崎。光绪二十三年造。宽二尺五寸、长二丈六尺。
　　软桥渡在软桥溪之北。
　　田寮溪渡在山猪湖庄前溪之西。
　　洽水渡在山猪湖庄前溪之西。
　　鹿寮坑口渡在鹿寮坑口溪之西。
　　石壁潭渡在石壁潭崁溪之西。
　　公馆义渡在九芎林街崁下溪之西。
　　谨按树杞林堡渡船，惟上堡有六渡而已。其在九芎林街崁下者，称为义渡，富民共立有田产，为渡夫辛劳之资，往来行人不消一文花费。其余五渡皆系民渡，渡夫到各街庄捐题，或榖或银，由人乐助；又有向过人取之，或数十文、或几文，多少不等。盖上堡河流不一，每逢大雨后，浅者固易架桥，深者非渡不为功。兹浅处已造有桥，深处复置有渡。行见一叶浮来，无虑洪波万叠；三篙拍去，倏然彼岸诞登。『招招舟子，卬须我友』；「匏叶」之诗，有不继「卫风」而咏于此哉！所愿后之仁人君子，或船破而重修、或水变而别裁，继承美举，实为一方之厚焉。
　　义塚
　　黄泥溜塚在树杞林街南。先年垦户金惠成献。
　　横山塚在横山庄外。
　　九甲埔塚在沙坑庄九甲埔。陈廷发献。
　　高梘头塚在九芎林高梘头。彭兴业献。
　　打砖窝塚在九芎林打砖窝。郑添绸献。
　　二寮口坪塚在北埔二寮口坪。姜荣华献。
　　月眉塚在月眉街头。金广福献。
　　谨按台湾义塚，由官建置者有之，绅民买献者亦有之。任人埋葬，不收地价，勒石定界，以垂永远；并严禁牛羊践踏之害，诚义举也。
　　水利
　　树杞林堡圳，水源由内山流入大溪，或堵陂、或筑塘，分圳灌田，开列于左：
　　一、花草林圳引溉花草林田。
　　一、上公馆圳引溉上公馆庄、坪林庄等处田。
　　一、树杞林圳引灌上公馆崁下、软陂仔、树杞林等处田。
　　一、鸡油林圳引灌鸡油林田。
　　一、员山仔圳引灌上下员山仔田。
　　一、麻园肚圳引溉麻园肚、上下七分等处田。
　　一、埔心圳引溉横山、埔心、头份林各处田。
　　一、横山庄圳引溉横山之田。
　　一、崁下圳引溉横山崁下之田。
　　一、新庄仔圳引溉新庄仔田。
　　一、沙坑圳引溉沙坑仔庄前田。
　　一、八十份圳引溉八十份庄前田。
　　一、九钻头圳引溉九钻头、田心、大肚庄等处之田。
　　一、九芎林圳引溉九芎林栅门外之田。
　　一、下山圳引溉下山水尾之田。
　　一、北埔圳堵塘引溉北埔坪之田。
　　一、埔心圳堵塘引溉埔心坪之田。
　　一、埔尾圳筑塘引溉埔尾坪之田。
　　一、南埔圳引溉南埔坪之田。
　　一、中兴庄圳引溉中兴庄崁下之田。
　　一、崁下圳引溉南埔崁下之田。
　　一、月眉圳引溉月眉崁下、赤柯坪等处田。
　　一、双坑圳引溉双坑之田。
　　一、粪箕湖圳引溉粪箕湖各处田。
　　一、十二寮圳引溉十二寮之田。
　　一、富兴庄圳引溉富兴庄之田。
　　一、西河排圳引溉西河排之田。
　　一、柑仔崎圳引溉柑仔崎、八分寮、油车坑等处之田。
　　一、十阄圳引溉十阄庄之田。
　　谨按大圳则众佃出榖，请一圳长盼顾修整；小圳则无圳长，系佃自顾；而陂塘小圳又当别论。但北埔溪圳较无支流，免虞绝渔之害。惟九芎林、树杞林之溪源支分六、七，常有绝渔之患。故附录禁约一通于后：窃思官有公法，民有私约。缘我九芎林、树杞林透入内山一带，溪陂圳水，通流灌溉，最关切、最紧要，断断不可暂时停息也。奈何屡有不良之徒，不顾他人工本，只图自己口腹，往往毁陂截圳，塞源绝流，以取鱼虾；全不思圳一无水，田即燥干，苗遂枯槁，妨农害稼，为患不浅。此种恶习，殊堪痛恨。爰是邀各庄长、众业佃，公同立约严禁：无论男、妇、老、幼，如敢故违仍行毁陂截圳、塞源绝流以取鱼虾者，定即严拏，将取鱼之人扭交街、庄长，或将取鱼之器具缴交街、庄长，公议重罚演戏全台、酒席二筵、红羽大烛、香楮、福炮等物；倘敢顽抗不遵罚者，定即同具公禀，将取鱼之人、或将取鱼之器具送官究治，决不宽恕。其白日拏获者，给赏花红银二圆；黑夜拏获者，给赏加倍，向业佃取领，决不食言。谨此告白。
　　●赋役志
　　户口 饷帑 盐课 蠲政
　　考三代征税之法，曰贡、曰助、曰彻。其名不同，其取民有制则一也。至于役一则，以下事上，亦所当然。但古者用民之力，岁不过三日。此二者皆圣王爱民如子，而有体恤之至意存其间也。夫赋与役原为国家所必需。台湾一岛，前政府筹划多方，赋役之规不等，间有正供、屯租、大租、隘租之分。惟树杞林与北埔，前时独有隘租之名。隘租者，民间凑合股伙，自行垦辟田亩，就地取粮，为雇隘丁之费；已出隘租之田，而各色之租蠲免。厥后，光绪乙酉年，抚台刘铭传莅任台疆，仿「一条鞭」之法，凡一切大租、屯租、隘租均裁撤而统入为正供，奏请以台湾赋税悉照同安下沙赋税清丈陞科。田分上、中、下三则，上田一甲征银四圆三角、中田一甲征银三圆五角、下田一甲征银三圆二角。民之颂之者，谓其与三代征税之法，皆足令人感恩于摩已焉！若夫国有大役，则令富民或捐资另倩役工、或从正供配带役粮，此又贫民得沾格外之仁也。作赋役志。
　　附录「一条鞭」章程于后：
　　台北府正堂雷为札饬事，案奉爵抚宪札开：据淡水县知县汪兴褘具详，请将淡属大租户额租作为十成，以四成贴小租户完粮，仍准大租户开明租额，报县立案，给单执凭，请给示等情到本部院。据此，除给告示札发淡水县遵照办理外，合行札饬；为此札仰该府即便通饬所属一体遵照办理。毋违！此札。计粘抄示稿等因。奉此，除分行外，合就札饬；为此札仰该县官吏即便遵照办理。毋延！切切！此札。
　　计粘告示抄一纸。
　　光绪十四年五月十八日札。
　　为出示晓谕事，照得台属田园课赋，民间向有大、小租户承粮纳赋之分。此次清丈，全台赋额从前所征银、米各款名目悉行删除后，归「一条鞭」办法；业经通行示谕在案。现据淡水县知县汪令兴褘详称：各乡验契诸单将竣，应行启征新赋。遵查淡属向有大、小租户承粮名目，亟须分别理办。现给丈单归小租户执领，粮一改归小租户完纳，深合就田问赋之义；唯大租户既不纳粮，若照旧额收租，未免太觉便宜。伏查敝邑官民收租者九款，除叛产及通、土经手口粮两款由府、县剔除积弊妥议章程另行详办外，所有隆恩、官庄、拳和庄正耗以及汉业户、番业户、番丁私口粮、养赡租七款名目，请于光绪十四年起，按照上年所收租额作为十成，以四成贴给小租户完粮，实收六成；即向小租户收完，仍令小租户转向佃人将大小榖租一并全收，以昭公允。惟丈单、钱粮俱归小租户经手，大租户无可执凭，将来时远年湮，恐无稽考，易启争端：仍准大租户随时照章开明田根租数，报县立案，由官核明，另给印单为凭，以昭信守等情，详请批示前来。查淡辖各项田业既归小租户承粮，该县议令大租户贴给四成，事属公允；除详批示外，合行出示晓谕。为此示仰大、小各租户知悉：尔等务须遵照此次定章，统以大租四成贴归小租户完粮，不得丝毫争执；如敢玩违，定行究办。其抄封叛产及通、土经手口粮两款，由府、县剔除积弊另议章程并示，毋得以此藉口。各宜凛遵毋违！特示。
　　新竹县正堂方为示佃交纳事，照得全台清赋改征钱粮，上田正、耗、补水平余一切在内，每甲征收番银三两零，中田二两五钱零，下田、下下田以次递减；上园照中田征收，以次递减，均归小租户完纳；案奉爵抚宪刘出示通行晓谕在案。其大租户往年应收租一百石者，自本年起，应贴小租户四十石，作为完粮之需；其余六十石，仍归大租户照收。小租户完纳钱粮，一俟开征之日，即分作上、下两忙匀完，或于上忙扫数照额全完亦可；均不准丝毫蒂欠。现当收租开征之时，诚恐各户未尽周知，未免观望延宕；除谕饬遵办外，合行示谕。为此示仰各田主、佃户等知悉：尔等如有历年应纳大租，即自本年起完纳六成；其余四成贴与小租户包完钱粮，赴柜完纳，该佃等均不得稍有短欠。自今以后，务各遵照办理；上完国课，下安恒产。该小租户亦不准故意欠粮抗租，致干提究。此外，十四年分隘租、屯租供榖各项官征名目，均免再征。其各凛遵！毋违！特示。
　　光绪十四年六月廿一日给。
　　户口
　　古来户口之数，必有图籍之书，有司敬而编之，诸侯受而献之，天子拜而登之。所以郑重如此者，盖以民为邦本，而王者当按图籍而施乎教养者也。负版之式，孔大圣岂徒然哉！兹树杞林堡内苍赤虽属僻处山陬，而生齿之繁，已不下四万余人。而此中何以使老者衣帛食肉？何以使黎民不饥不寒？固甚望贤有司，上体君恩，下慰众志焉。足矣！是可举树杞林堡户口，胪列于左：
　　树杞林街北埔街一堡界内，统计四街长、四庄长；四街、一百七十三庄。户数七千五百五十，男二万二千一百二十九，女一万九千九十四；合计四万一千二百二十三。
　　树杞林街，设街长一名，管辖以下一街、四十一庄。户数计共一千五百九十二，男四千七百一十八，女四千七十五；计共八千七百九十三。
　　树杞林街：户数二百六十四，男六百三十七，女五百九十八；计丁口一千二百三十五。
　　鸡油林庄：户数一百一十五，男三百七十三，女三百一十六；计丁口六百八十九。
　　软坡仔庄：户数二十四，男九十，女六十九；计丁口一百五十九。
　　上公馆庄：户数六十二，男二百二十七，女一百八十九；计丁口四百一十六。
　　上公馆崁下庄：户数七十四，男二百一十，女二百六；计丁口四百一十六。
　　大窝庄：户数六十，男一百六十九，女一百三十四；计丁口三百三。
　　下荳仔埔庄：户数三十七，男一百二十七，女一百一十五；计丁口二百四十二。
　　上荳仔埔庄：户数四十五，男一百三十八，女一百三十五；计丁口二百七十三。
　　茅仔岗庄：户数十四，男三十六，女三十二，计丁口六十九。
　　员岽仔庄：户数五十六，男一百四十七，女一百二十四；计丁口二百七十一。
　　花草林庄：户数四十一，男一百七，女百九；计丁口二百十六。
　　软桥庄：户数四十三，男一百十八，女九十七；计丁口二百十五。
　　猪湖仔庄：户数十五，男四十一，女四十八；计丁口八十九。
　　燥树排庄：户数二十七，男七十三，女四十四；计丁口一百十七。
　　中央寮庄：户数十七，男五十二，女四十七；计丁口九十九。
　　崩山下庄：户数十六，男四十，女二十三；计丁口七十三。
　　大窝浪庄：户数三十，男八十三，女五十九；计丁口一百四十二。
　　上坪庄：户数十五，男三十九，女三十九；计丁口七十八。
　　新竹围庄：户数十五，男二十九，女二十四；计丁口五十三。
　　老竹围庄：户数十一，男二十四，女十八；计丁口三十二。
　　筀竹林庄：户数十四，男三十三，女二十；计丁口五十三。
　　石嘴庄：户数十四，男三十二，女二十七；计丁口五十九。
　　番社仔庄：户数五十三，男一百七十八，女一百二十一；计丁口二百九十九。
　　油车窝庄：户数十八，男四十七，女五十；计丁口九十七。
　　狗辣林、小咸菜瓮庄：户数二十四，男六十八，女六十四，计丁口一百三十二。
　　沙坑仔庄：户数十一，男三十七，女三十七；计丁口七十四。
　　石牌员山庄：户数三十五，男一百，女八十九；计丁口一百八十九。
　　顶员山庄：户数六十八，男二百三十，女二百；计丁口四百三十。
　　头重埔庄：户数七，男三十二，女三十二；计丁口六十四。
　　二重埔庄：户数三十一，男九十五，女八十；计丁口一百七十五。
　　三重埔庄：户数三十五，男九十九，女九十四；计丁口一百九十三。
　　麻耀庄：户数二十，男五十三，女四十八；计丁口一百一。
　　梘头坜、托盘山庄：户数十七，男八十三，女八十一；计丁口一百六十四。
　　麻园肚庄：户数四十五，男一百三十九，女九十七；计丁口二百三十六。
　　菜头寮庄：户数九，男四十三，女四十二；计丁口八十五。
　　下七份庄：户数十九，男五十七，女三十九；计丁口九十六。
　　上七份庄：户数二十二，男八十八，女六十五；计丁口一百五十三。
　　下员山、牛路头庄：户数五十一，男一百八十一，女一百三十六；计丁口三百十七。
　　柯仔湖庄：户数五十九，男二百一十九，女一百八十三；计丁口四百二。
　　三角城庄：户数二十八，男六十七，女六十八；计丁口一百三十五。
　　坭桥庄：户数九，男三十一，女三十；计丁口六十一。
　　九芎街，设街长一名，管辖以下一街、十六庄；户数计共一千一百二，男三千二百三十四，女二千八百五十五；计六千八十九。
　　九芎林街：户数一百三十九，男二百九十九，女二百七十一；计丁口五百七十。
　　崁下庄：户数一十，男二十一，女二十四；计丁口四十五。
　　高梘头庄：户数三十四，男七十六，女六十四；计丁口一百四十。
　　伯公窝庄：户数十六，男五十六，女五十八；计丁口一百十四。
　　水坑庄：户数一百二十三，男三百七十四，女三百四十六；计丁口七百二十。
　　中坑庄：户数五十六，男一百六十五，女一百三十九；计丁口三百四。
　　赤柯寮庄：户数三十八，男一百一十四，女一百三；计丁口二百一十七。
　　柯仔林庄：户数二十九，男一百一，女八十八；计丁口一百八十九。
　　到别牛东兴庄：户数二十三，男七十九，女七十五；计丁口一百五十四。
　　下五股林庄：户数十三，男三十八，女四十二；计丁口八十。
　　燥坑庄：户数三十八，男一百六，女八十六；计丁口一百九十二。
　　上五股林庄：户数三，男六，女五；计丁口十一。
　　下山庄：户数一百四十三，男四百五十六，女三百九十七；计丁口八百五十三。
　　鹿寮坑庄：户数一百四十七，男五百六，女四百一十八；计丁口九百二十四。
　　王爷坑庄：户数六十五，男一百七十九，女一百五十六；计丁口三百三十五。
　　石壁潭庄：户数一百六十八，男四百七十四，女四百三十；计丁口九百四。
　　山猪湖庄：户数五十七，男一百八十四，女一百五十三；计丁口三百三十七。
　　沙坑庄，设庄长一名，管辖以下一十庄；户数计共七百四十八，男二千三百一十一，女二千三百七；计共四千六百一十八。
　　沙坑庄：户数一百二十六，男三百五十，女三百二十二；计丁口六百七十二。
　　下四股庄：户数二十一，男六十四，女五十一；计丁口一百一十五。
　　燥坑庄：户数八十二，男二百八十四，女二百三十七；计丁口五百二十一。
　　矮梘仔庄：户数一十六，男四十七，女二十八；计丁口七十五。
　　白石湖庄：户数二十七，男九十五，女八十；计丁口一百七十五。
　　九芎坪庄：户数三十六，男一百一十八，女九十；计丁口二百八。
　　十份寮庄：户数一十七，男六十三，女六十；计丁口一百二十三。
　　南河庄：户数二十三，男六十四，女六十三；计丁口一百二十七。
　　大肚庄（附河坝庄、田心子、香员窝）：户数一百一十五，男三百五十，女三百二十；计丁口六百七十。
　　九钻头庄（附上下大窝及水头庄）：户数一百三，男三百二十，女二百六十九；计丁口五百八十九。
　　内湾庄：户数十五，男四十一，女三十一；计丁口七十二。
　　八十份庄：户数五十，男一百五十三，女一百十八；计丁口二百七十一。
　　马福社：户数三十九，男一百一十，女八十；计丁口一百九十。
　　太平地庄：户数六十七，男二百三十四，女一百七十一；计丁口四百五。
　　二确庄：户数十一，男二十八，女二十；计丁口四十八。
　　横山庄，设庄长一名，管辖以下十九庄；户数八百三十二，男二千四百一十八，女二千二；计共四千四百二十。
　　横山庄（附十小庄）：户数二百五十八，男七百五十五，女六百一十九；计丁口一千三百七十四。
　　新庄仔庄：户数三十九，男一百二十九，女一百七；计丁口二百三十六。
　　二十份庄（附老甲坜）：户数三十，男八十五，女五十八；计丁口一百四十三。
　　滥仔庄：户数二十一，男一百八，女九十六；计丁口二百四。
　　田寮坑尾庄：户数二十四，男五十四，女五十三；计丁口一百七。
　　上下苎园庄：户数二十一，男五十六，女四十二；计丁口九十八。
　　苎仔园庄（附尖笔窝）：户数四十五，男一百九，女七十五；计丁口一百八十四。
　　水头排庄（附外湾仔）：户数四十八，男一百三十三，女一百一十八；计丁口二百五十一。
　　田寮坑庄：户数四十四，男八十五，女九十二；计丁口一百七十七。
　　下湾仔庄：户数四十六，男一百四十六，女一百三十五，计丁口二百八十一。
　　油罗庄（附楠仔排）：户数六十，男一百六十四，女一百二十，计丁口二百八十九。
　　芎蕉湖庄：户数二十四，男七十一，女四十九；计丁口一百二十。
　　大树龙（附草寮仔）：户数十七，男四十八，女五十；计丁口九十八。
　　骑龙四份庄：户数二十二，男六十三，女四十；计丁口一百三。
　　竹篙屋庄（附新路坪及新公馆）：户数四十八，男一百七十四，女一百二十九；计丁口三百三。
　　南窝庄：户数二十三，男七十三，女六十八；计丁口一百四十一。
　　北窝庄：户数二十一，男六十，女四十七；计丁口一百七。
　　■〈毛石〉仔金兴庄：户数十一，男三十，女四十；计丁口七十。
　　■〈毛石〉仔陂塘阁庄：户数三十，男七十五，女五十九；计丁口一百三十四。
　　北埔街，设街长一名，管辖以下一街、三十一庄；户数一千四百六十八，男三千九百三，女三千二百五十五；计共七千一百五十八。
　　北埔街：户数三百三十七，男七百二，女六百一十三；计丁口一千三百一十五。
　　埔心庄：户数五十，男一百八十，女一百六十一；计丁口三百四十一。
　　埔尾庄：户数五十五，男一百七十一，女一百六十九；计丁口三百四十。
　　上面盆寮庄：户数三十，男一百二十五，女九十二；计丁口二百一十七。
　　下面盆寮庄（附水■〈石祭〉仔）：户数五十二，男一百四十九，女一百一十八；计丁口二百六十七。
　　麻树排庄：户数三十，男一百一十，女九十九；计丁口一百八十九。
　　四份坪庄：户数十四，男四十四，女三十五；计丁口七十九。
　　尾隘仔庄：户数二十三，男五十六，女五十四；计丁口一百一十。
　　上大湖庄：户数二十，男六十，女四十四；计丁口一百零四。
　　三十二份庄：户数十四，男三十四，女二十五；计丁口五十九。
　　下大湖庄：户数四十九，男一百四十三，女一百零五；计丁口二百四十八。
　　石仔林庄：户数五十八，男一百五十三，女一百二十一；计丁口二百七十四。
　　福兴庄：户数三十三，男一百五，女九十八；计丁口二百三。
　　老四寮庄：户数二十九，男八十一，女七十一；计丁口一百五十二。
　　新四寮庄：户数三十九，男九十，女七十三；计丁口一百六十三。
　　二寮庄：户数一十八，男四十六，女二十五；计丁口七十一。
　　小份林庄：户数二十八，男五十五，女六十二；计丁口一百一十七。
　　头寮窝（附大坪及尖隘仔）：户数二十八，男九十，女五十九；计丁口一百四十七。
　　南埔庄：户数八十，男二百五十二，女二百八；计丁口五百三十二。
　　番婆坑庄：户数三十五，男一百七，女八十五；计丁口一百九十二。
　　中兴庄（附阴影）：户数九十二，男二百七十二，女二百三十七；计丁口五百九。
　　四份仔庄（附二湖）：户数十四，男五十六，女五十；计丁口一百六。
　　大份林庄：户数五十六，男一百三十五，女一百；计丁口二百三十五。
　　九份仔庄（附坡头面）：户数三十八，男九十二，女七十五；计丁口一百六十七。
　　小南坑庄：户数二十六，男六十六，女六十九；计丁口一百三十五。
　　石梗仔庄：户数二十七，男六十一，女四十七；计丁口一百八。
　　十四份庄（附草寮）：户数二十二，男四十九，女四十；计丁口八十九。
　　大河底庄（附新兴）：户数五十七，男一百二十六，女一百三；计丁口二百二十九。
　　焿寮坪庄（附内大坪）：户数二十五，男七十七，女六十；计丁口一百三十七。
　　纸寮窝庄：户数十四，男三十，女二十二；计丁口五十二。
　　五份八庄：户数十二，男三十五，女二十四；计丁口五十九。
　　大南坑庄：户数六十三，男一百五十一，女一百一十三；计丁口二百六十四。
　　月眉街，设街长一名，管辖以下一街、三十一庄；户数计共一千六十二，男三千一百十四，女二千四百七十六；计共五千五百八十九。
　　月眉街：户数一百三十，男三百一十七，女三百九十三；计丁口七百一十。
　　赤柯坪庄：户数二十六，男八十一，女九十；计丁口一百七十一。
　　梯仔桄庄：户数三十五，男一百一十四，女七十；计丁口一百八十四。
　　粪箕湖：户数五，男三十三，女二十四；计丁口五十七。
　　赤柯山庄：户数二十二，男七十五，女六十一；计丁口一百三十六。
　　十五寮庄：户数十一，男二十七，女二十四；计丁口五十一。
　　十四寮庄：户数十一，男三十五，女三十；计丁口六十五。
　　十二寮庄：户数二十，男六十二，女五十七；计丁口一百一十九。
　　社寮坑庄：户数五十六，男一百九十七，女一百五十二；计丁口三百四十九。
　　河背庄：户数三十二，男一百五，女六十八；计丁口一百七十三。
　　十寮坑庄：户数三十九，男一百八，女九十三；计丁口二百一。
　　新公馆庄：户数十三，男三十四，女二十九；计丁口六十三。
　　八寮庄：户数三十三，男八十六，女七十九；计丁口一百六十七。
　　茅坪庄：户数十九，男四十八，女三十七；计丁口八十五。
　　十二份庄：户数二十五，男六十五，女五十三；计丁口一百一十八。
　　六寮庄：户数三十八，男九十五，女七十六；计丁口一百七十一。
　　藤坪庄：户数九十九，男一百七十四，女一百一十七；计丁口二百九十一。
　　富兴庄：户数一百五，男三百，女一百三十五；计丁口四百三十五。
　　西河排庄：户数一十，男四十，女二十九；计丁口六十九。
　　焿寮坑庄：户数十五，男四十三，女三十九；计丁口八十二。
　　水流东庄：户数四十七，男一百六十一，女一百三十一；计丁口二百九十二。
　　三叉凸庄：户数二十四，男七十五，女五十六；计丁口一百三十一。
　　三条坑庄：户数二十，男四十一，女四十三；计丁口八十四。
　　坜底寮庄：户数三十一，男六十九，女五十四；计丁口一百二十三。
　　石井庄：户数十三，男四十一，女三十一；计丁口七十二。
　　狮头坪庄：户数二十，男八十二，女六十一；计丁口一百四十三。
　　火烧仑庄：户数二十四，男七十七，女四十九；计丁口一百二十六。
　　大崎庄：户数四十六，男一百二十五，女一百一十六；计丁口三百四十一。
　　双坑庄（附葫炉肚）：户数四十七，男一百五十二，女五十四；计丁口二百六。
　　水尾沟庄：户数二十一，男八十六，女七十；计丁口一百五十六。
　　沙坑庄：户数二十，男四十六，女五十；计丁口九十六。
　　转水沟庄：户数三，男六，女六；计丁口十二。
　　顺兴庄，设庄长一名，管辖以下十一庄；户数计共四百三十九，男一千三百九十四，女一千二百八；计共二千六百二。
　　草山顺兴庄：户数一百一，男二百三十六，女二百四十七；计丁口四百八十三。
　　中大坜庄：户数四十八，男一百四十六，女一百二十；计丁口二百六十六。
　　上大坜庄：户数二十九，男九十二，女六十七；计丁口一百五十九。
　　崩岗凸庄：户数二十一，男八十一，女六十九；计丁口一百五十。
　　尖山庄：户数四十一，男九十六，女八十六；计丁口一百八十二。
　　沙湖坜庄：户数三十三，男一百一十六，女八十二；计丁口一百九十八。
　　水仙仑庄：户数二十五，男七十五，女六十三；计丁口一百四十一。
　　藤寮坑庄：户数十三，男三十五，女二十九；计丁口六十四。
　　北坑仔庄：户数二十九，男一百一十七，女八十；计丁口二百一。
　　鸡油凸庄：户数五十七，男二百二十九，女二百八；计丁口四百三十七。
　　洽水南坑庄：户数四十二，男一百七十一，女一百五十三；计丁口三百二十四。
　　新城庄，设庄长一名，管辖以下九庄；户数三百七，男一千三十七，女九百一十六；计共一千九百五十三。
　　新城庄：户数三十，男八十，女八十三；计丁口一百六十三。
　　十阄庄：户数三十六，男二百七十七，女二百；计丁口四百七十七。
　　南坑庄：户数四十八，男一百七十八，女一百六十九；计丁口三百四十七。
　　崎林庄：户数三十三，男一百二十五，女一百一十一；计丁口二百三十六。
　　柑仔崎庄：户数三十五，男八十二，女七十五；计丁口一百五十七。
　　油车坑庄：户数二十六，男五十六，女六十九；计丁口一百二十五。
　　深井庄：户数二十八，男一百一十六，女九十九；计丁口二百一十五。
　　八份寮庄：户数二十，男四十八，女五十五；计丁口一百三。
　　宝斗仁庄：户数二十六，男七十五，女五十五；计丁口一百三十。
　　饷帑
　　树杞林堡一带青山，所有樟栳、木料、抽藤、烧焿及番货各饷，前归垦户征收，名曰「山工」。自「一条鞭」之法立，各饷蠲除；惟栳饷归抚垦局，作为防番之费。其茶饷归海关，名曰「厘金」。今设办务署虽不必尽依旧例，亦必因时制宜，俾出纳之条尽善无弊也。
　　课盐
　　树杞林一馆：年销盐三千石。今废。
　　北埔街一馆：年销盐二千石。今废。
　　九芎林街一馆：年销盐二千石。今废。
　　以上三馆，俱系子馆，归于新竹城内之总馆。
　　谨按台盐在本地晒取者少，从大陆载来者多。前皆由官设法定价出入，配各课馆销售，不许商民私卖。自归日本辖治而来，不论何处运来之盐，概听商民自行买卖。
　　蠲政
　　乾隆十一年，诏蠲额征租税。
　　乾隆二十六年、四十五年，诏蠲全年租税。
　　乾隆五十二年，诏蠲本年租税。
　　乾隆五十六年，诏蠲本年正供榖。
　　嘉庆元年，诏蠲正供榖。
　　嘉庆二十年，诏蠲本年正供租税。
　　嘉庆二十二年，诏蠲积欠税租。
　　道光十五年、二十五年，诏蠲积欠钱粮。
　　咸丰、同治、光绪年间，俱有诏蠲之政，但案牍既失，无从记其年数而征其实事耳。
　　谨按朝廷凡有大婚、大政、圣寿及诞生皇嗣一切喜庆之事，皆有诏蠲之政；所以体恤下情、休戚相关之意也。日本莅台，蠲免光绪二十一年地租。
　　●学校志
　　规训 学宫 祀事 学额 家塾
　　古来端风化、造人材，惟学校为最重。我树杞林堡，自垦辟而来，义塾无之，家塾每村有焉。教读书写字者，俗名「蒙馆」；训作诗、文、赋、论策者，俗名「经馆」。自光绪二十三年始建树杞林办务署，是必更设日语传习所，与汉文学校互相辅之、翼之，使自得之；又从而振德之，备极多方奖励之，俾人尽隆师以重道，亦师严而道尊。父兄无不敬先生，先生毋误人子弟，教必先德行而后文艺，事必明道谊不计功利，在在务实学，求实际；勿为功名始读书，勿为科举方肄业，勿为沽名钓誉乃检束身心，夫然后人文蔚起，多士丛生，蒙馆可赓济济，经馆不致寥寥，以储桢干之材，而待栋梁之选。斯不负建设学校之法良意美也夫！
　　规训
　　谨按顺治九年题准，刊立卧碑置于明论堂之左，晓示生员七条。同年颁上谕六条，令地方官责成乡人，每月朔望宣讲。康熙九年，颁上谕十六条，每月朔望，有司偕绅士集于明论堂，凡军民俱听宣讲。以上规训系前由内阁颁发，各省府、州、县均勒石于明论堂。各条训文，「苑里志」既详明，无烦复赘。至若本乡之蒙馆、经馆各教师之学规，均大同小异，随时变通，不必拘执。
　　学宫
　　谨按嘉庆二十二年，创设学宫于新竹城内，后有补造重修。其神位次序及祭仪、品物、器具各款制度，「苑里志」亦既详明，何须复赘？至于光绪二年，树杞林堡内绅士鸠资建筑文林阁于九芎林、高梘头庄，以为乡人教读之所，亦当作乡村中之小学宫云。
　　祀事
　　谨按文林阁诸绅士，前亦窃效丁祭之仪。牲用大牢、猪、羊及牲醴、果品、香楮等物，随时所有，不拘常品。但期以十年一祭，选择吉日，不拘逢丁；自甲〔申〕年一祭，至甲午年又一祭。祭毕，即恭迎圣蹟，鼓乐齐备，逐队挨游，以示各庄人等咸知敬重斯文之意。方致祭时，典礼煌煌，亦似可为后人节取焉。
　　神位
　　中堂：制字先师、神农皇帝、至圣先师、文衡圣帝。
　　东堂：圣门先贤。
　　西堂：历代先儒。
　　临祭执事人数
　　中堂主祭绅衿二人；东堂、西堂主祭绅衿各二人；中正赞生员一人；中引、中宣生员各一人；东引、东宣监生各一人；西引、西宣监生各一人；启扉童生一人；司伞、司扇贡生各一人；瘗毛血童生一人；中堂进爵、进禄童生各一人；东堂进爵、进禄童生各一人；西堂进爵、进禄童生各一人；中堂读祝童生一人；东西二堂读祝童生各一人；东堂陪祭绅衿二人；东堂、西堂陪祭贡生各二人；与祭生员、贡监不限多少人数；献帛童生一人；撤馔童生一人。
　　省牲
　　祭前一日，执事者设香案于牲房外。主祭绅衿常服，赞唱『诣省牲所』；唱『省牲』，主祭绅衿跪香案前，赞亦跪前，唱『祭以清酒』，从以騂牡，执其鸾刀，以取其毛，取其血膋。唱『毕』，俱起，唱『省牲毕』；乃退。
　　宰牲
　　凡宰牲，必取血以告杀，取毛以告纯。以碗盛血、毛少许，入置神位下。
　　仪注
　　将祭夜四鼓，诸绅士、生童、执事人等毕集宫内。鼓一通，陈设备具；鼓再通，庭燎毕举；鼓三通，正赞唱『司乐者奏大乐』；奏毕，复唱『奏小乐』；奏毕，复唱『掌号』；号毕，复唱『执事者各司其事，主祭者各官升堂序立启扉』；执事启毕，复唱『迎牲』；执事举牲牢前进毕，复唱『主祭各官就位，陪祭各官亦就位，与祭各官亦就位，瘗毛血』；执事者入神位下，捧毛血碗出宫外坎方洁处埋之，复唱『主祭各官参神，鞠躬，跪』（要唱三跪九叩）。盥洗，正引唱『诣于盥洗所盥洗，复位』，中、东、西三堂主祭俱就正引引之。正赞唱『降神』。正引唱『诣于东阶，西面立』。三堂主祭各持香一支、捧酒一杯，亦俱就正引引出，拱立，俟迎神入来，将香掷下，酒泼之。正赞唱『迎神』，此时要众乐大作，正引唱『主祭各官复位』。正赞唱『中堂执事者焚香，行中堂上香礼』。正引唱『诣于』，正宣接声唱『五谷神农皇帝之神位前、仓颉至圣制字先师之神位前、大成至圣先师孔夫子之神位前、九天开化文昌帝君之神位前』，正引接声唱『一揖、再揖、三揖，复位』。正赞唱『东堂执事者焚香，行东堂上香礼』。东引唱『诣于先贤之神位前，一揖、再揖、三揖，复位』。正赞唱『西堂执事者焚香，行西堂上香礼』，西引唱『诣于先儒之神位前，一揖、再揖、三揖，复位』。正赞唱『中堂执事者酌酒奉馔，行中堂初献礼』。正引唱『诣于』，正宣接声唱『五谷神农皇帝之神位前、仓颉至圣制字先师之神位前、大成至圣先师孔夫子之神位前、九天开化文昌帝君之神位前，跪』。正引唱『进爵、进禄，起，复位』。正赞唱『东堂执事者酌酒奉馔，行东堂初献礼』。东引唱『诣于先贤之神位前，跪；进爵、进禄，起，复位』。正赞『西堂执事者酌酒奉馔，行西堂初献礼』。西引『诣于先儒之神位前，跪，进爵、进禄，起，复位』。正赞『中堂宣金榜』。正引『诣于』，正宣『五谷神农皇帝之神位前、仓颉至圣制字先师之神位前、大成至圣先师文宣王孔夫子之神位前、九天开化梓潼文昌帝君之神位前，跪。宣金榜者俱跪』。正赞『东堂宣金榜』。东引『诣于先贤之神位前跪。宣金榜者俱跪』。正赞『西堂宣金榜』。西引『诣于先儒之神位前，跪。宣金榜者俱跪』。俟中堂读完后，正引『起，复位』；东引『起，复位』。西引『起，复位』。三堂祝文读毕，即行亚献礼、三献礼，其序由中、东、西，勿错。俟三献礼行毕，正赞『主祭各官荣陞与祭、陪祭各官分献』。俟分献毕，正赞『主祭各官复位，饮福受胙』；此时三堂主祭各官俱归，正引引上中堂，序跪。正引『诣于』，正宣『五谷神农皇帝之神位前、仓颉至圣制字先师之神位前、大成至圣先师文宣王孔夫子之神位前、九天开化梓潼文昌帝君之神位前，跪』。三堂主祭各官齐跪，以酒饮之、以肉食之。正引『叩首、再叩首、三叩首，起，复位』。正赞『献帛』，派定二人捧帛跪在中堂，一献。正赞『送神』。正引『诣于东阶，西面立』。三堂主祭各官俱归，正引引出，拱立。俟送神者回入来之时，正引『主祭各官复位』。正赞『读祝者执祝，司帛者执帛，化财焚祝文』。俟烧将化之时，正赞『望燎』。三堂主祭各官俱归，正引引出，正引『诣于望燎所，望燎；一揖、再揖、三揖，复位』。正赞『主祭各官辞神鞠躬，跪，叩首、再叩首、三叩首，起；跪，叩首、再叩首、六叩首，起；跪，叩首、再叩首、九叩首，起，礼毕』。派定撤馔生唱『撤馔』。
　　学额
　　树杞林堡内俱系粤人，凡三年内岁、科两试，赴县、府考，另为粤籍。自咸丰八年捐输案内台湾道奏准定增学额，全台粤籍取进府学，文童十一名、武童九名。至光绪五年，南、北分府，淡、新分县，台北管内粤藉取进府学，文童六名、武童三名。至若三年大比之期，赴福建省乡试，全台粤藉取中举人一名。若晋京会试，全台闽、粤合计有举人二十名，则取进士一名。此中土所以称为衣冠文物之邦者，固如是也。
　　家塾
　　树杞林堡内，所有塾师教训生徒，皆由民间自题修金及米炭、膳油、茶俱备，延请名师在馆。今也，各庄多有蒙馆，而经馆遂未见其有也。文风其将微乎？
　　●典礼志
　　庆贺 接诏 迎春 耕耤 祭社稷坛 厉祭 救护日月 乡饮酒 乡约 祠祀 祠庙
　　礼所以经纬国家之制度，即所以范围天下之人心。朝廷灿设，始令颁行，草野观型，斯当则效；风同道一，上下遵行，而后可召祥和之洋溢、辟疫厉之不兴。前时「会典」一书，当代臣民无不以之为规鉴。考古证今，此中几费经营，正不妨笔而书之，以备参考。志典礼。
　　庆贺
　　新年元旦、冬至，均属庆贺大典。文武各官皆斋戒沐浴，于前一日赴公所习仪。五鼓早，盛穿朝服齐集龙亭前，文武品秩序立，行三跪九叩礼，分班坐，班设纠仪官一员。
　　接诏
　　诏书至，文武至城外恭接。齎送官先叩飞龙亭，置诏书其上，彩舆、仪仗、鼓乐前导；迎至公所，文武分东西班序立，齎送官东立西向，乐作，行三跪九叩礼；齎送官捧诏授展读官，跪受，诣开读案前宣读，众官跪听。读毕，展读官捧诏授齎送官捧送龙亭，众官三跪九叩礼。礼毕乃退。
　　迎春
　　先立春一日，迎春于东郊；此古礼也。正官于是日率属官盛服诣其地，设案于芒神、春牛前，陈香烛、鼓酒，布拜席于中。通赞导至拜位，行一跪三叩礼；三献爵，复行三叩礼。属官先行、长官次之，乃归；舁芒神、春牛随行，迎至厅署头门外，春牛南向、芒神西向。届立春时，各官执乐仗排立。乐工击鼓，赞『鞭春』；各官击牛者三；揖，始退。
　　耕耤
　　岁仲春吉亥、或用季春有事先农之日，府、州、县正官率佐贰各官往东郊先农坛侧，择沃壤为耤田，行耕耤礼。田广四亩九分。是日，属员眡土宜、备谷种、青箱、朱鞭、耒服耜、黝牛及其他农器、耕器，预陈耕所，耆老率农夫披蓑载笠竣于田间。通赞分立田首，向阙张画屏、设香案。致祭先农礼毕，各官易蟒袍诣耤田。正官就耕所，执事者授耒耜与鞭，皆左秉耒、右执鞭进耕，以耆老二人，一执种箱播种，一执牛，农夫二人扶犁，九推九返。毕，释耒；各官补服，望阙行三跪九叩礼，各退。
　　按耕耤为国家大典，粤自神农氏斫木为耜，楺木为耒，耒耜之利以教天下，盖取诸益，所以重民粒食之报也。历朝颁行日久，无不率从。树杞林人民多习农业，披星戴月，克俭克勤；今能举而行之，则风行草偃，感奋倍殷，稼穑之利赖及万世矣！
　　祭社稷坛
　　社稷之祭，所以配天也。直省府、州、县各建社稷，而皆社右、稷左，位异而坛同。坛高二尺一寸，方二丈五尺。岁以春秋仲月上戊日致祭，长官主之；有故，则以佐贰代。在城文武官，皆与祭。眡割牲、省粢盛、紏仪、执事、赞相礼仪，皆于学弟子内选充（学弟子，生员也）。
　　按社祭五土，稷祭五谷。宋时，社、稷、风雨师各一坛；明，社稷为一坛。设神牌二，左稷、右社，以木为之，朱漆青书，题「某处某社、某稷之神」，藏城隍庙；祭日设坛，守土官行三献礼。祭以春秋二仲上戊日。
　　厉祭
　　直省府、州、县，岁三月寒食节、七月望日、十月朔日，祭厉坛于城北。前期，守土官饬所司具香烛、公服诣神只坛，以祭厉告本境城隍之位。至日，奉请城隍神位入坛，设于正中；守土官行礼毕，仍奉城隍位还神只坛，退。
　　按厉坛之设，正以祀无主孤魂也。孤魂或能依草附木，求食殃民；故以季春、仲秋、孟冬岁祭者三，迎城隍以为之主。前淡水厅，惟以仲秋月之十五日如例举祭；后改为新竹县，亦仍之。树杞林堡本为属地，则概不从同。历年皆以七月十三日，先放水灯；十四日，举行祭事，名曰「盂兰会」（俗言「中元普度」）。牲醴粿品之盛、刚鬣柔毛之设，甲于他处。管内则陆续举祭，各有定期。总之，治幽理冥，鬼不为厉；仍其旧而祭之，则亦从俗可也之意云。
　　救护日月
　　直省、府、州、县衙遇日月食，按钦天监推定时刻分秒，随地救护；所见不及一分及不见食者，无庸救护。凡救护，正官一人领班行礼。置纠仪二人、通赞二人、阴阳官一人，在正署素服、设香案、布拜席、陈金鼓于仪门外。报初亏，行三跪九叩礼，三上香，伐鼓三声，仪门外金鼓振作；报复圆，金鼓声止，行礼如初。毕，各退。外省衙门行礼三次：乍亏、食甚，皆素服行一跪三叩礼；复圆，盛服行一跪三叩礼。
　　按救护日月，亦大圣人迅雷风烈必变之意也。地方官遇灾修省，可不从而慎重欤？
　　乡饮酒
　　顺治初，令直省府、州、县每岁正月十五日、十月初一日于儒学之讲堂举乡饮酒礼。主者，府知府、州知州、县知县（如无正印官，佐贰官代）；位于东南。大宾，以致仕官为之；位于西北。僎宾，择乡里年高有德之人，位于东北。介以次长，位于西南。三宾，以宾之次者为之，位于宾、主、介、僎之后。除宾僎外，众宾序齿、僚属序爵。司正以教职为之，专司扬觯以罚；赞礼者，以老成生员为之。其经费，以「存留钱粮」内支办。
　　按乡饮酒，一古礼也。踵而行之，亦春社赛饮之遗也。
　　乡约
　　顺治九年，颁行六谕卧碑文。十六年，令直省府、州、县举行乡约；于每月朔望日聚集公所，宣读康熙九年颁上谕十六条。二十五年，令各营伍将弁、兵丁并土司各官通行讲读。雍正元年，钦定「圣谕广训」十六条（计万言），刊刻颁行府、州、县、村，令生童诵读；每月朔望，地方官聚集公所，逐条宣读。公所之设，在各府、州、县、乡、堡择适中地为约所，选老成公正一人为约正，朴实谨守者三、四人值月。按期集所部民，宣讲颁行各谕；择文内民俗易犯者，咸宣示之。守土官实力董率，并饬各属随时巡行宣导，兵民圜听。宣毕，各退。乾隆十一年，议准将五年钦颁「大学训饬士子文」通行颁发直省学宫，令朔望一体宣读，永远推行。
　　乡饮酒补考：淡水厅时，尚循古制习行；嗣后分治，则此典尽废。惟各街、庄，于历年岁首设筵，柬请亲邻宴会，目为「请春酒」；或于春二月、秋八月农家赛会饮宴，人呼为「食福」。食福者，以所祀福德神之酒醴，遍饮会内之人而名也（有按阄而为炉主焉，有凭筶而为炉主焉）。甚有四季皆赛会，名曰「四季福」。树杞林属各庄，俗尚皆然；则鸡声茅店，畅饮腾欢，此中趣味洵足供雅人寄兴也。
　　乡约补考：树杞林属亦有踵而行者。每年于孟冬之月，乡约首则集乡人宴而约之；大约以和睦乡里、防御寇盗、守望相助等事为主旨，亦联庄保甲防冬之意也。唯于聚集公所听讲圣谕之例，废焉弗举。录此，以质诸有心世道之君子。
　　祠祀社稷坛（未设）山川坛（未设）先农坛（未专设）：前于北埔慈天宫左廊借用。风云雷雨坛（未设）厉坛每年七月十四，于北埔慈天宫借用。龙王祠（未设）火神庙（未设）城隍庙（未设）关帝庙在富兴庄内。
　　文昌祠一在九芎林高梘头、一在北埔慈天宫暂借。天后宫一在鹿寮坑口、一在北埔慈天宫合龛。
　　按祠祀者，地方官应行循例举祭之祀典也。树杞林附各厅、县，故皆未设立。其已建之天后宫、关帝庙、文昌祠，皆系庄民捐资建创。
　　祠庙
　　观音庙一在北埔慈天宫、一在狮头山、一在员凸仔、一在尖山、一在大山背。
　　福德祠在北埔庄。
　　千家祠在二寮口。
　　敬圣亭一在龟山顶、一在富兴庄、一在月眉蛇仔仑、一在九芎林街尾、一在九芎林高梘头、一在树杞林街尾。
　　万善祠一在月眉崁下、一在十二寮、一在王爷坑口、一在九芎林街尾、一在大窝庄、一在三重埔、一在沙■〈阝普〉沥、一在北埔庄角。
　　国王宫一在柯仔坜、一在柑仔崎、一在南埔、一在中兴庄、一在新城仔、一在树杞林街、一在上公馆庄、一在■〈毛石〉仔庄、一在横山庄、一在猴洞庄、一在九芎林街、一在石壁潭。
　　军大王庙在埔尾。丹桂宫祀三官大帝。在月眉街尾。三元宫在太平地。
　　按树杞林堡内地方，惟国王宫最多。其余祠庙，虽非祀典所尤关，而其显应不爽、忠义昭彰，亦可为人民降福迎祥、消灾解厄。录之，以征其实云。
　　●武备志
　　隘寮（图附）
　　古圣王以礼义为干橹、以忠信为甲胄；此论止戈为武，非有备无患之谓也。台湾武备名目甚多，我树杞林堡俱无之。惟先年草昧初开，每家置有鸟枪及刀镖各军器，祖父置此以防番，子孙守此以防盗，世代相传，习为固然。及台归日本之际，所有军器，民尽毁之，此所以时有劫盗之患也。惟近山一带，民有军器者毁不得；毁时，虑凶番出没，苟无军器，难保性命。然虽有军器亦无几，究不若前时随在多有也。或曰民间本禁用军器，所以防蠢民跳梁也。余曰不然，民有良莠之分，莠民无赖自应禁用军器；若良民有身家、有产业，彼何肯舍身家产业而为灭族之举哉？然则何以识其良莠而区别之？曰：择其善良有家业者四、五家互相保结，方许买置军器，倘有匪为不法，并将保结者连坐不赦。斯不亦常则可以防盗，变则可以卫国乎？至若专为山民防番之法，前垦户有隘丁，后归官有隘勇。
　　隘寮
　　前垦户陈福成，自马福社透南河隘寮十二座，隘丁四十八名，列于后：乌啼凸隘寮一座，隘丁四名；狮头山分水隘寮一座，隘丁四名；■〈火齐〉巴凸隘寮一座，隘丁四名；李子凸隘寮一座，隘丁四名；三叉凸隘寮一座，隘丁四名；柏色凸隘寮一座，隘丁四名；人字凸隘寮一座，隘丁四名；吊望凸隘寮一座，隘丁四名；桔子凸隘寮一座，隘丁四名；高凸隘寮一座，隘丁四名；分水凸隘寮一座，隘丁四名；石嘴隘寮一座，隘丁四名。
　　前垦户刘子谦，自南窝透芎蕉湖龙隘藔六座，隘丁二十四名，列于下：南窝口隘藔一座，隘丁四名；南窝凸隘藔一座，隘丁四名；扇子凸隘藔一座，隘丁四名；扇仔柄隘寮藔一座，隘丁四名；焿灶坜凸隘藔一座，隘丁四名；芎蕉湖龙隘藔一座，隘丁四名。
　　前垦户钟增禄，自芎蕉湖龙透骑龙隘藔六座，隘丁二十四名，列于下：流民凸隘藔一座，隘丁四名；陂来凸隘藔一座，隘丁四名；大隘藔一座，隘丁四名；小横龙隘藔一座，隘丁四名；茅泥凸隘藔一座，隘丁四名；骑龙隘藔一座，隘丁四名。
　　前垦户钱朝拔，自骑龙透下洽坜隘藔五座，隘丁二十名，列于下：带英凸隘藔一座，隘丁四名；卢目凸隘藔一座，隘丁四名；卑来社隘藔一座，隘丁四名；抽心龙隘藔一座，隘丁四名；洽坜隘藔一座，隘丁四名。
　　前垦户金惠成，自洽坜透金广福分龙隘藔十座，隘丁四十名，列于下：崁下河唇隘寮藔一座，隘丁四名；河崁面隘藔一座，隘丁四名；河崁顶隘藔一座，隘丁四名；上坪隘寮一座，隘丁四名；上坪凸隘藔一座，隘丁四名；筀竹园凸顶隘藔一座，隘丁四名；筀竹园凸下隘藔一座，隘丁四名；新竹围隘藔一座，隘丁四名；老竹围隘藔一座，隘丁四名；分水龙隘藔一座，隘丁四名。
　　前垦户金广福，沿山联络隘藔炮柜三十六座，计共隘丁一百二十一名，每座隘丁多寡不拘。兹将地方十九处列明于下：丰尾隘、六股隘、大坪隘、大河底隘、小南坑隘、大南坑隘、藤坪隘、石梗仔隘、芎蕉窝隘、六寮隘、八寮隘、九寮隘、十寮坑隘、十一寮隘、十二寮隘、十四寮隘、十五寮隘、狮头山隘、猴仔山隘。
　　以上均系树杞林堡内隘藔。自光绪十四年而后，均由官设隘勇，计共五百名，谓之一营。营官驻扎五指山上坪，分拨哨官扎各处，即分十长驻各处，俱系仿照旧垦之例，方能把守周密也。
　　谨按前隘丁、隘勇名目不同，总所以防生番而保民命也。其建置，必选地之险要，起造炮柜，疏密不等，每炮柜隘丁、隘勇之数亦不等；但相地方平险如何，防御必周，庶沿山居民始得安然无患。此前时之隘所以愈进而愈深，而土地日开而日广也。
　　附录「东征集」
　　生番杀人，台中常事。此辈虽有人形，全无人理；穿林飞菁如鸟兽猿猴，抚之不能、剿之不忍，则亦未如之何矣！惟有于出入要隘必经之途，游巡设伏，大张炮火，虚示军威，使彼畏惧而不敢出耳。然此皆由于地广人稀、不辟不聚之故，不尽由侵扰而然。盖生番所行之处，必林木丛茂、荆榛芜秽，可以藏身；遇田园坪埔，则缩首而退不敢过。其杀人割截首级，烹剥去皮肉，饰髑髅以金，夸耀其众，众遂推为雄长；野性固然。设法防闲，或可稍为歛戢，究未有长策也。然则将何以治之？曰：『以杀止杀，以番和番；征之使畏，抚之使顺，辟其土而聚我民焉，害将自息。久之，生番化熟；又久之，为户口贡赋之区矣』！










　　●职官表
　　国家设官分职，所以为国立功、为民立德，有可表于后世者也。树杞林堡前无官吏之可表；今官制颁定，洵堪笔之以为表：
　　职官表


　　谨按树杞林宪兵支部于一月间转移于咸菜瓮，屯所亦于二月间转移北埔，新设屯所。又北埔警察署所管树杞林、内湾、上坪、大坪四分署，于二月五日废北埔警察署，转设为树杞林警察署，而树杞林分署乃废之。又月眉又别添设一警察署，其上坪分署归月眉警察署管辖。
　　●选举表
　　文一 武一（封荫附）
　　盖闻建官惟贤，位事为能。衡文选武，才德兼收；贻后光前，诰袭并重。此所以选举必表，而封荫悉附也。以清代之选举，论学政，三年一试、五年再试。进府学者，曰府学生；进县学者，曰县学生：秀才之称也。府学生岁贡一人、县学生二岁贡一人，升诸大学，曰岁贡；遇覃恩，则是年当贡者为恩贡，次一人为岁贡；遴府、县学生文行优者，省取数名赴廷试，曰优〔贡〕；拔天下府、县学生之尤者赴廷试，十二年一行，曰拔贡；秀才乡试有文优而额限者取列副榜，准作贡生，曰副贡：五贡之称也。秀才及贡生赴秋闱而中式者，曰举人；举人而第于春官者，曰进士。进士殿试，钦点三名：曰状元、曰榜眼、曰探花，三及第之称也。惟例贡不列五贡之科，监生特分文武之职；虽属依例捐纳，亦必有益于国帑；并附之表，以见富贵各有所长也。武榜与文榜之式不甚分别，而贡生之名则独无，故表之以志武功也。若夫袭祖父之勤劳，因子而锡命；建功勳之多寡，遂奖以职衔，亦诚朝廷崇德报功之大典。皆附表于后。作选举表。
　　选举表一：文



　　选举表二：武


　　●列传
　　名宦 先正 列女
　　名宦
　　树杞林堡，开辟未久，科甲未兴，安得有出仕宦途、卓卓著名之人？但遇土匪作乱，小丑跳梁，则间有数人者无所为而为，以乡绅作干城之寄；非所任而任，以士民代将吏之权。或倡率练丁，扞卫城池；或统带义勇，征剿贼巢；或殉难捐躯，英灵不爽；或功成祸息，顶戴荣身。忠心耿耿，大节昭昭，诚不可不登其名而纪其事，而以为后人之效，即以增斯土之光。是或可以传名宦。
　　陈资云先生精通星数，奇士也。原籍广东省，来台，住石壁潭庄。乾隆五十四年，土匪林爽文作乱，云遂慨然有平贼之志。但家贫无资，乃与同庄刘朝珍及六张犁庄林先坤同谋举义，团练乡民作为义勇。当时刘、林皆巨富，所有行军需费皆刘、林备出。于是陈、刘、林率带义勇出与贼战。无如寡不敌众，炮火锋刃之下，义民战没数百人，乃退而驻扎六张犁及员山仔各处要害，把守周密，方保内山一带地方免遭贼害。幸而固守未久，天兵渡台，一战破贼，上下义民出而夹击，贼遂北，克复竹堑城池。上为国家，下卫地方，厥功伟矣！但陈、刘、林诸人，哀恤阵亡之士，殊抱我生众死之憾；抚哀自问，其何以安慰英灵于九泉之下。计惟遍寻战没之骸，拾聚堆积如山，牛车载回，为觅佳城。果然天保佑之、人爱敬之，即有枋寮庄戴元久施出吉地一所，遂择吉筑坟，凿穴如仓，将该忠骸聚葬于此。此穴极佳，推冠全台。而又为建庙宇，刘、林又施出田租，岁时祭祀。而平台统帅福中堂题请褒封，御书「褒忠」两大字。而陈、刘、林俱钦加五品顶戴荣身。嗟嗟！我粤东义民之名，千载下犹令人齿颊流芳。此义民庙之祀典，较之诸祀典为尤盛也，固宜。
　　北埔垦户姜殿邦，字弼臣；大肚垦户刘维翰，字宗卿。皆郡庠生，平素二人同心。同治三年，土匪戴万生作乱，淡防厅秋丞被害，彰化遂陷，北路一带地方无主，人皆惊扰。堑城众绅共举张世英为厅丞，遂谕仰姜、刘二君各募义勇，立即统带，直抵大甲，协同闽、粤各义勇，驻守城内，每日与贼接仗。城被围月余，水道阻绝，至汲沟底污水饮之；而姜、刘各义勇同矢死守，众跪天祷雨三日，不雨。适大甲城内有百岁老节妇，诚可格天，妇一跪祷天，即油然作云、沛然下雨。众乃幸有再生之日，谓守此必能破贼。果然，朝命丁曰健统兵渡台，姜、刘各义勇即随丁帅征剿逆贼，克复彰化，贼遂北；官军乘胜长驱，势如破竹，不数日，一律荡平。丁帅即行题褒义勇之功，封恤阵亡，以慰忠魂。而姜、刘二君均钦加五品候补都阃府，赏戴蓝翎；且并祷雨之节妇，一同题请旌表，建坊于大甲城内。呜呼！姜、刘各义勇之命，赖有节妇而生；而节妇之芳名，亦因姜、刘各义勇而愈着，斯亦奇矣！
　　先正
　　先者，先之也；正者，正也。正己可以正人也，先正己而人自无不正也。树杞林堡虽无理学名儒，亦间有秉正不阿、严气正性之士以维持风化，不致日趋而日下。但斯人也、斯诣也，类皆舌耕为业，从学者众。故草昧之文教赖此人开，将来之人材由斯人造，人虽逝而德不逝，身虽没而名不没。诚哉！正己可以正人也，先正己而人自无不正也。爰乃为之传先正。
　　邓兆熊，字渭岩。原籍广东镇平；来台，世居九芎林下山庄。幼年家贫好学，笃信谨守，生平教读殷勤，偶聚闲谈，辄示训曰：『盍归窗下对古人讲话，较为有益』。所以树杞林堡文人学士，皆出其门；村落中无不以老先生重之。年至七十有八，始游泮水。生下九子：其长逢熙先入泮，补廪后选恩贡；其七赓熙亦入泮；其余子孙半皆儒林中人，俱由庭训。今其家富有巨万，男妇丁口将近百人；此诚积德之报也。卒年八十有一。易箦遗命不必延僧礼忏，因自挽一联云：『无功无德何劳拜佛；有子有孙自然登仙』。
　　古春晖，字旭初。原籍广东镇平；来台，住树杞林庄。生平好学，诲人不倦，执法严正，裁成士子甚多。年四十进泮。生三子。卒年五十有五。
　　彭修元，字铁楼。原籍广东丰顺；来台，世居北埔庄。为人忠厚廉正，教授生徒，循循善诱，一堡士人多出其门。磨穿铁砚，坎坷名场，命也。年五十有一，例授国学生。生六子，俱庭训；长曰裕谦，少年游泮；其余诸子：三教读、二农圃，舌耕力食，信可乐也。卒年五十有六。
　　彭士龙，字跃衢。原籍广东陆丰；来台，世居九芎林。生平严正博学，多才多艺，年三十余游泮，后又补廪。着有诗稿，未刊行世。生四子。卒年六十有六。
　　黄炳南，原籍广东镇平；来台，住水坑庄。生平勤俭力学，启蒙不倦。天留渭老，人异灏翁。年至八十，始游泮水，差慰其志。生子一。卒年八十有二。
　　列女
　　男正乎外，女正乎内，盖一正自足以风世也。况女子克檩天地之正气，而为宇宙之完人。王化起自闺门有由来，与历观贞孝节烈之操，殊令人钦仰、观感者。或不字而矢贞洁，或孀守以事翁姑，或抚孤以延香祀，或营葬而偕夫亡；饮雪茹霜，铁心石性。固宜上膺旌表、下立坤仪；风励四方，名垂万古。盍亟为之传。
　　范运妹，石壁潭范水女、九芎林刘琼明妻。年二十五，寡；二子幼，舅姑老，家有微资，仅可度日。乃愿矢志柏舟，勤俭治家，抚孤成立，就傅读书。长嵩山，协办义勇，钦加五品；次仕龙，学武赴考。长孙耀南，例授国学生；次孙耀藜，入泮补廪。是亦节孝之报也。卒年六十有六。至同治八年，佥禀淡防厅题请旌表。
　　罗新昭，鹿寮坑展科女、树杞林彭武才妻。年三十，寡，子八龄。翁姑早逝，母子茕茕凄凉甚；矢志抚孤，又立一子。承夫遗产三千余金，极勤极俭。常有强族诬诋索财，亦吞声忍气，惟晨昏饮泣，课子读书，亟望成名。果然天不负人志节：长子殿华，资发巨富，职衔州同，赏戴花翎；次殿珍，少年游泮，团练军功，钦加五品。后遵例纳粟，诰封安人。旋经新竹举人陈浚芝等禀请，题准旌表节孝。卒年七十。谥曰「贞操勤淑」。时有教读者为挽一联云：『贞操坚守四十年，霜寒雪冷，寿应不止七旬，曷遽驾随鸾影去！勤淑抚成两三代，桂子兰孙，诰定非徒六品，还须旌节凤章来』（时旌表圣旨尚未领到，故云）。
　　吴昭妹，山猪湖坤女、树杞林彭龙生妻。年二十六，寡；矢志柏舟，抚孤成立，就傅读书。承先遗产三千余金，犹极勤俭，后产增万金。光绪十八年，训导林学源等禀请，题准旌表节孝。卒年六十八。子二：长兰香、次殿芬，遵例纳粟授国学生。
　　萧缎妹，铜锣圈萧四之女、石壁潭刘守添之妻。年二十九，寡。夫愚且跛，从未尝厌弃微嫌；或嗤之，辄怡然曰：『我命该如此』。生平不苟言、不苟笑，饭蔬食、衣鹑结，刻苦操作，孝事翁姑。抚育二子，长读书、习商，晚年小康。光绪二十三年八月四日卒，年五十有七。
　　赖静妹，水坑庄赖阿谷女、九芎林庠生李梦庚妻。庚幼丧母，随父餬口，贫馁，尝拾人圃中弃菜充饥。性敏庭训。年十四，辞父别营舌耕。人称为小先生，不藉师傅能自得师；不数年，精通文艺，奇士也。历冠名场之军，旋入黉宫之泮。越数月，病。越年，殂。呜呼惜哉！上有老椿，下无兰桂，其何以堪？妻恸甚，几欲殉夫，但恐老翁无人奉养，爰是不得已，日为担工，营些菽水；每见夫友，即低头垂泪。无何，事翁三年，翁又逝，呜呼恸哉！又几次不愿生，然又思亡夫无嗣，乃聘一女孩为媳，意欲抚育长大，赘婿传嗣。至光绪二十三年，夫友多有钦其节、怜其寡，遂邀同志鸠资为购一子，名曰天佑。年三岁，夫友又劝曰：『大雪之后，必遇阳春；云雾一开，自见天日』。从今抚斯子、育斯子，日呼子名、日思子名，心自慰矣。年二十八寡，现三十六岁。
　　范锡娘，大湖口范龙女，适下山黄克昌。年二十九，寡；二子幼，家贫，乃自食力，不愿屈节。日为砍薪，自挑沽之，觅蝇头以抚孤，亦艰矣乎！历尽苦雨凄风，自然云开月出，后果小康。长男统，读书，例授国学生；次男锦，勤力农圃。光绪十六年，廪生黄廷交等禀请新竹县，题准旌表节孝。今年七十有六。
　　郑足娘，员山仔郑养女、下山林涌泉妻。年二十二，寡。性贞静温柔，喜怒不形，言笑不苟。妯娌和谐，从无诟谇；孝事翁姑，不惮勤劳。夫也捐馆，奈无嗣何。不得已，哀求夫之兄让一幼男，延夫香祀。爰是砥贞励节，抚孤长大读书，旋学农圃，笃力勤俭，可以风世。今年七十有七。
　　王春昭，月眉添富女、北埔姜金发妻。年十九，寡。性贞静和诣，孝事翁姑，恸夫亡无嗣，未敢轻殉，哀恳翁姑为立嗣，延夫祀。遂恩勤抚育，悉遵未亡人之礼，内外无闲言。其节孝诚可嘉焉！今年四十有六。子二、孙一。
　　胡顺妹，水坑庄胡造女、中兴庄万金妻。年十九，寡。志檩冰霜，抚孤延祀。承夫遗产，勤俭度日，较有增置。今年六十。
　　●风俗考
　　士习 农事 女红 工役 商贾 饮食 衣服 岁时 气候 占验 杂俗 番俗
　　礼从俗，俗从宜，故宜者从之，不宜者勿从。自来俗之最宜者，莫若邹鲁之风；俗之最不宜者，莫若郑卫之风。此无他，风之所以为邹鲁之风者，以其有礼义廉耻故也；风之所以为郑卫之风者，以其无礼义廉耻故也。礼义廉耻，国之四维，四维不张，国乃灭亡，此颓风靡俗不宜从者也；四维克张，邦乃其昌，此风清俗美最宜从者也。然则观风问俗者，当必知所考取矣！
　　士习
　　士子及读书，当求实学，方有实济，切不可徒慕虚名，而气习尤不可不端。念念须正毋偏邪，时时须敬毋放诞，事事须诚毋粉饰；自己所习如是、教人所习亦如是。故处则以所习者教将来，不愧为名士；出则以所习者教天下，不愧为名臣。此无他，所习有本故也。
　　树杞林堡士习，有宜正本者六：一、字音宜正；二、字画宜端；三、读书宜熟；四、书理宜明；五、作文宜有益于世道；六、博学宜关切于时务。若夫教子弟之父兄，又有宜正其本者四：一、宜隆师重道；二、宜择师敦请；三、宜勿溺爱；四、宜勿好名。
　　以上数条皆为士习正其本者，盖未有本源不清而末流能正者也。但愿有志之士，勿为习俗所囿，八德之初，总要气习先端；庶几取法乎上，而文风乃蒸蒸日上矣！
　　农事
　　贵农重粟，聿垂钜典；孝弟力田，并重征辟。而且，上有耕籍以劝之，下有田畯以教之，民夫其最重者也，农事顾可缓乎哉！
　　树杞林堡土沃民勤，年登两获。业贌佃耕，租分二季；然亦有一季纳清者，亦有以银代榖者，总要业佃相商，彼此两便。田肥硗有分上中下，租多寡亦有分上中下，但山田多惧天旱，洋田多惧水冲，倘遇天旱或逢水冲，幸而业主有良心，则租减若干，即全年俱免者亦有之；不幸业主太苛刻，毫不能减，致彼佃倾家者亦有之。若夫向贌之时面议各款：耕限几年，租榖几石；八月之际，定银先交，十月犁田碛地清楚。凡贌租一石要配碛地一圆，缴交业主，其银无利，俟年限耕满要换别佃，即将碛地交还。原佃又要托人担耕，以为保证；倘佃有欠租，即将碛地抵扣，扣抵不清，担耕赔清。然亦有山埔及河埧招佃垦田，约限几年无租、或几年陞租，名曰「开荒」；开辟内山亦是如此。此则数十年上下相安之法，千百人大同小异之规也。
　　女红
　　盖台湾女红，虽蚕桑不事、纺绩无闻；而刺绣之工，一花一卉，精致如绘；所尤善者，打草粉。至若裙衫衣服，多属自己鍼绽，不假外人；甚有刀尺精良，为裁缝家所不及者。此台地女红大慨如斯；而树杞林女红亦不外如是也。
　　工役
　　民雇曰工，官募曰役；树杞林堡役无而工有。前时，举凡木工、土工以及农工之类，日给工银或一角、或二角；肩挑背负者，则稍加。
　　商贾
　　台湾商业，各大市镇皆有水郊；即如台北府之南北郊、新竹之长和郊类是。树杞林堡为新竹辖地，无港口往来船只，故无郊。然该地所出之栳、茶、米、糖、豆、麻、苎、菁等项，商人择地所宜，雇工装贩，由新竹配船运大陆者甚伙，运诸各国者亦复不少；布、帛、杂货则自福州、泉、厦返配；甚有远至宁波、上海、乍浦、天津、广东，亦为梯航之所及者。各商各为配运，名曰散郊户。船之中有名「出海」者，司账及买办货物；复有「押载」者，所以监督「出海」也。然主持，皆出自郊户。现金买现货者，为「现交关」；物未交而先收金者，为「卖青」。米、粟有青，糖、油、苎、豆、栳、茶亦有青也；其价较「现交关」者为稍低。卖买亦有依期收账者，亦有陆续支收至年末会算收讫者。惟樟脑、茄藤、薯榔、通草、藤、苎等件，树杞林堡离山未远，故此物最盛。各商贩若遇价昂，争相贸易。所买之货，各雇工运至港口，乃商自传，视船先后到限，以若干日满，以次出口也。
　　饮食
　　台民日食三餐，以日出日入为度。富者以米煮熟炊干为饭；佐以猪、牛、鸡、鸭、鱼、虾之味。贫者以地瓜和米煮粥；佐以蔬菜、酱品诸物，必不敢滥食猪、鸡之肉，惟兴工耕作则煮饭食之。所饮之酒则蒸米拌麴，各自酿之；其色红，味醴且甘。若系庆吊，多用粉团，俗名曰「龟粄」，亲邻各相分馈。茶食，台产者多；若系大陆武彝茶以及各色名茶，惟富家常饮之。有槟榔焉，最多；嗜者齿尽黑，以其能辟瘴也。宾朋交接，每献之为敬；遇小诟谇，亦每以是物释彼此之憾焉！
　　衣服
　　盖衣服足而后礼义兴，庇身亦何可缓？台俗蚕桑未兴；其丝罗，皆取诸江、浙、漳、粤。洋布，则各处转贩而来；其各色布帛多购自内地同安，工作巧而价数廉，台人多服之者。本地自染黑者，曰「毛乌」，次分「大毛」、「二毛」，色胜内地，澣之不退；蓝者，曰井浅、井沉、毛蓝、浅天蓝、浅■〈氵粤〉、沉■〈氵粤〉、毛■〈氵粤〉、天蓝。又有所谓「池毛」者。女子喜着红衣及各色衣服。男人读书家，则有长衫、有碗帽、有雪帽；外此，则所衣皆属短褐、包头巾。官绅家常着色鞋；若见宾、承祭，则着靴。冬用绵袍，夏用单衫以蔽体。裤则有分绸、布，袜则多以洋布为之。衣之领有曰瓜子领、有曰绒领，则不论颈之肥瘦也。
　　岁时
　　风土既纪，「月令」必书，乃王政之大端也。台俗：于正月一日为元旦，各家整肃衣冠，焚香祀祖、谒神，择吉方出拜亲长师友，曰贺正。四日，备牲醴，焚纸马，曰接神。九日俗传为玉皇圣诞，都演剧达旦。自元旦至上元，所有设席宴宾客，曰设春酒；彼此互答。十五日为上元节，是夜张灯结彩、演剧、放烟火。二月二日，农、工、商、贾皆祀福神，曰头牙。三月三日曰三月节；惟前籍同安者有度此节，别县人则无之也。清明日，士女持纸钱、备牲醴以祭先茔，曰扫墓；或有孩童乞祭余粄果，或结伴郊游，无异古之踏青也。自上元以至清明日，各家陆续皆有祭墓。三月二十三日为天后诞，各家鸠捐需费，多有到北港进香者。未至家，时必先陈金鼓旗帜，迎接圣驾，演剧。有贮积公款，每年放利而为妈祖会；设值年头家、炉主轮流掌管。五月五日，各家悬蒲艾、柳枝，黄纸朱书贴之，曰午时联。采苦草浴儿，和雄黄酒饮以辟邪。预早以竹叶裹糯米，曰粽；馈送所亲，曰送节。家制绣囊，实以香屑，令儿女佩之。海滨则以龙舟作竞渡戏，而树杞林堡不近海港，故无此段光景。六月十五日，以米粉为丸，曰「半年丸」。七月七日，设牲仪、酒醴、果品、花粉之属，夜向檐前祝七娘寿；曰乞巧会。士子以魁星是日生，剧饮曰魁星会。七月十四日，北埔慈天宫庆赞中元，各庄轮流四调以及散调，惟先一夜燃放水灯，各结小灯，编定为队，弦歌喧阗，烛光如画，陈设相耀，演剧，殆无虚夕。各庄陈设猪、羊牲醴、果品、粄饭，例集一所，积如山陵，名曰普度。十五日，树杞林国王宫普度。十七日，九芎林国王宫普度。凡一月之间，家家普度，即盂兰会也，不特中元一日耳。八月中秋节，则月饼相遗，各演剧以祀福神。冬至日，则以米粉合糖为丸祀先祖。十二月十六日，各店户以牲醴祀福神，曰尾牙，各请交关；买卖账目，限是日收清记讫。二十五日，入年价，各家米粉挍糖蒸为酣粄，有为发粄双糕者。是夕，张灯祀事饮酒、放爆竹，曰辞年。先期，亲邻以物相馈，曰送年。是夕，男女同席，而曰围炉。
　　气候
　　树杞林近台湾北边，其气候与新竹、台北大同而小异。惟其暑多寒少，木叶少凋，花卉常开，诚美境也。春多阴雨，闻雷即脉霂连旬，偶有晴霁，顷刻复雨。所谓未惊蛰先闻雷，常阴雨四十九天；屡屡占验。夏天，暑气郁积。东南云蒸，雷声震厉，大雨立至；然西北方雨，不久便晴，必连发三午而后已。秋至，则雨少风多，其威愈烈，扫叶卷箨必飞砂，较海口为稍少。然严寒亦不见积雪。其气候为最平和者，惟二、八两月。早季播种则在立春前后，收成则以六月为准；晚季播种则在立秋前后，收成则以十月为准。此其气候之大概也。
　　占验
　　海上无时无云，但有云脚可见，必不雨。有脚者，如画家横染一笔为水石之界；无脚者，如画远山，但见山头、不见所止。凡日色被体如灼，三日内必雨。凡日出时有云蔽之、辰刻后云渐散，必大晴。日初出即开朗，是日必不晴；久晴则不拘。凡日落时，西方有云气横亘天上，或作数十缕各不相属，日从云隙度过，是谓「日穿经纬」，来日大晴；或云色一片相连，其中但有一、二点空窦得现红色者，是谓「金乌点睛」，亦主晴。又日落时，西方有云色黯淡，罅隙又不见脚者，主来日雨；若云色浓厚，当夜雨。又日落时，西北方云起如层峦重叠数千层各各矗起，主大风雨；山崩水溢之征也，应在七日内。处近山及江浒、水涯，宜防之。凡昧爽时雨，俗呼开门雨；是日主晴。凡初雨如雾，纵令开朗，旋即雨至；谚云『雨前蒙蒙终不雨，雨后蒙蒙终不晴』。又久雨夜忽开雾，星月朗洁，主来日大雨。若近暮，经见红光，然后见月，则晴。又久雨，近暮遍天红色，来日必晴；谚云『火烧薄暮天』。凡虹霓见西方，辰、巳必雨；申、酉见东方，必晴。又断虹两头不连，俗呼「破篷」，虽见东方，来日仍风雨；亦名「半帆」，主台。凡海吼，俗呼海叫。小吼如催花羯鼓，点点作撒豆声，乍远乍近、若断若连；大吼如万马奔驰，钲鼓响震，风雨旋至。若冬月吼，常不雨，多主风。凡内山，终岁不离云；或幂于顶、或横于腰，侵晨望之如洗，须臾云合。若日中云收、峰峦可数，必不日而雨。凡夏、秋红日当空，片云乍起，倾盆立至。一日之内，阴晴屡变。凡诸山烟霭苍茫，若山光透露，便为风雨之征；又饥鸢高唳、海鸟惊飞，踰日必风。春日晚观西、冬日晚观东，有黑云起，主雨；谚云『春山头、冬海口』。凡久雨地微动，翌日晴；久晴而震，翌日雨。凡白日当天，忽雨忽止，曰雨白；主台，即至。但夏天闻雷，则台不起；秋天即雷，而台亦至；谚云『夏来一雷止九台，秋来一雷起九台』是也。
　　按以上，节录「淡水厅志」。盖树杞林堡气象与新竹、淡水同，则占验亦同而不异；照录之，所以征符合也。如必矫而异之，则多费笔墨而无裨于事也；亦奚以为！
　　杂俗
　　树杞林堡，土沃田肥，生财则甚易；而尚巫信鬼，用财亦甚耗。若遇神诞，赛愿搬演杂，不吝重费。有菜堂吃斋而为道士者、有代人禳祷而为客师者，遇病则延为祈保，曰「进钱补运」；金鼓喧腾，人谓其能建醮功德，超度幽魂也。又有扶辇跳跃而为乩童者，披发妄言，执剑剖额，示以方药，谓其能驱邪逐疫；人皆信之。有代魂灵说话而为红姨者，探人隐事，宛如现身与言，言则屡中。此皆乘间取利，蛊惑人心。种种陋俗相沿既久，已为牢不可破矣！
　　番俗
　　内山生番，伟岸多力。论其形状则与魔鬼相同，论其性情则与禽兽奚异。妇则日以耕种为事，男则日以杀人为事。若与各社番争胜负，名曰「出草」；杀人者为胜，不能杀人者为负。若杀有首级回来，众番迎接，欢喜备极。喜后，即将所杀头颅放公屋架上，堆积如山。若欲出草，即向头壳前叮嘱，令其招携亲人到来。如果杀有首级，则以酒祀之；如无，尿浇之。其营屋竖木为墙、用竹为盖，合家妇子共住；惟取妇、赘婿，则别居之。粳稻少播，惟黍、芝麻则多种植。故其每以黍为饭，以黍蒸熟，置酒、鸟、兽之肉燔炙，带血而食；性皆好腥。衣饰则带竹节帽，取其竹里白皮而用之，以海螺珠串束其手。其善走者曰雄麻达，编五色篾束腹至胸，以便奔走。穿耳，每贯以竹筒，欲其耳渐大，可垂至肩。下体围布二幅，曰遮阴。其亦有衣鹿皮者。其算数以结绳为记事。
　　其与人约期则以月圆为度。婚嫁曰唵猫麻哈呢，男先以小刀为定，继以猪牛肉、酒为聘。娶日，女子匿迹埋踪，任男子寻觅；寻至，即令男子牵扯而去，以其非自己从人也。续以女生平自织番衫等物为妆奁，邻亲庆贺，席地饮酒。娶后不和或因奸，则离；夫未娶，妇不敢先嫁，嫁则有罚。娶妻曰牵手，弃妻曰放手。其妇若与有妻之人相通，立即杀之；若与麻达通，祗罚妇酒一瓮，麻达则不问。番死，男妇老幼皆系裸体，用布包裹，缚之如坐。将其生平所用衣服、刀铳器械，屋内掘窟丈许，用土掩埋。其家人妇子移徙他处，以其有不吉事也。其耕种则无犁、耙，皆用锄子。若逢元旦，名曰做典；宰杀牛猪，醉舞酣歌，跳跃情态有莫可名言者焉。
　　●物产考
　　两间之产植何其众也，万物之名称何其伙也，一种数日之变化更易，何其无方体无穷尽也。博物之君子有不胜汗牛充栋者，殊觉见见闻闻之下，正不必物物而物于物也；然而见之者虽不能尽见，闻之者虽不能尽闻，而考之者要不可备考也。爰乃仅随土宜而为之，撮其大略焉。
　　乌占、花螺、清油早、田塍早、银鱼早、圆粒、占仔、红脚早、白米粉、赤米占、乌米、鸟踏早、叶下萄、田头叩
　　猪油糯、白糯仔、赤壳糯、芒花糯、鹅卵糯、圆粒糯、埔禾糯
　　——右稻属。
　　卢麦、鸭踏麦、狗尾麦、麦仔
　　——右麦属。
　　黄豆、白豆、黑豆、乌米豆、白米豆、绿豆、肉豆、菜豆、白雪豆、红雪豆、地豆、红饭豆、虎爪豆、官刀豆、裙带豆、大冇豆、番仔豆、番土豆
　　——右菽属。
　　家苎、番仔苎、沙连种、黄麻
　　——右枲属。
　　姜、葱、韭、薤、蒜、芹菜、白菜、红菜、瓮菜、角菜、香菜、芥菜、苋菜、苦脉、马齿苋、芥连菜、杓菜、香圆菜、茴香、萝卜、酣菜、艾菜
　　——右蔬属。
　　金瓜、冬瓜、丝瓜、王瓜、地瓜、涵瓜、菜瓜、苦瓜、匏
　　——右蓏属。
　　凤梨、荔枝、龙眼、佛手柑、杨梅、桃、李、柑、橘、柚、甘蔗、芎蕉、葡萄、枇杷、槺榔子、菱角、杨萄、红枣、石榴、番石榴、水梨、柿
　　——右果属。
　　樟、楠、松、柏、桐、枫、柳、桑、柯、杉、茄冬、茄藤、山茶、九芎、埔姜、香需树、鹿仔树、朴仔树、厚壳桂、山猪肉、象棋树、赤柯树、共仔树、榕树
　　——右木属。
　　大菁兰、拜岁兰、鸡爪兰、素心兰、夜来香、向日葵、日新花、鸡冠花、七里香、向日红、山芙蓉、大红花、虎爪菊、小素兰、员仔花、白水锦、红水锦、红木笔、红仙丹、二红花、剪绒花、山茶花、石榴花、桃花、李花、梅花、桂花、芙蓉花、夜合花、含笑花、水仙花、金菊花、山枝花、连招花、白茶花、红茶花、树兰花、金银花、烟脂花
　　——右花属。
　　咸草、大叶茅草、金丝茅草、鸡母珠草、凤尾草、含羞草、大芊草、珠仔草
　　——右草属。
　　金石斛、生木香、白鸡冠、红龙草、金毛狗脊、马蹄金、马鞍藤、千里光、三脚虎、五爪龙、两宝花、龙吐珠、穿山龙、虎耳草、金石榴、向天盏、鸭母草、叶下红、铁马鞭、蒲公英、香附、陈皮、射干、枝子、紫苏、薄荷、莿荇、车前、枸杞、半下、牛、刈根、土茯、风陈、泽兰、山甲、木斛、香茅、遍地锦
　　——右药属。
　　牛、羊、猪、狗、猫、兔、猴、獭、鼠、山羊、山猪、山猫、果仔猫、飞鼠、番鼠、山■〈犭豪〉、石豹、石虎
　　——右毛属。
　　鸡、鸭、鹅、山鸡、水鸡、田鸡、番鸭、水鸭、白鸽、斑鸽、燕、鸠、鹭、乌鸦、凡雀、喜雀、鸢、白头翁、猫头鸟、画眉鸟、白鹤
　　——右羽属。
　　鲤鱼、鲫鱼、石鲫、乌鱼、鲢鱼、草鱼、涂虱、鳗、鳝、鳅、鳜鱼、金钱鲫、白鳗、鲈鱼、山■〈鱼养〉公、石斑、禾花鲫、■〈鱼严〉仔、■〈鱼赖〉鱼、假仔鱼
　　——右鳞属。
　　龟、鳖、蟹、螺、水龟、蛤、蚬
　　——右介属。
　　蜂、蚁、萤、蚊、蝇、蝉、蛇、蛙、蝴蝶、蜜蜂、蜂虎、蜘蛛、蜈蚣、蚯蚓、灶鸡、壁虎、土鳖、游虫、水蛭
　　——右虫属。
　　沙、石、赤石、白石、乌石
　　——右沙石属。
　　米、茶、乌龙种茶、黄甘种茶、白心种茶、樟脑、糖、油、炭、豆、酒、灰、菁、薯榔、藤、白麻、乌麻
　　——右货属。
　　豹皮、獭皮、山羊皮、果仔猫皮、兔皮、鹿皮
　　——右币属。
　　谨按树杞林堡所有物产，皆与全台同；惟大山背一带山埔所种之茶，较之全台为最上品焉。其山多崎少平，土色赤，亦有黑者，不论何种，种在此山，即为上茶；惟此土最宜茶故也。茶亦犹是茶也，但经泡水，将茶粕握成团，掷在壁上，团粘不坠；他处茶不能如是。台北茶栈以是辨之，皆不能假。而其茶较他处之茶价高十圆，远近驰名，故相传为「山背名茶」云。
　　●古蹟考
　　山川磅礴之气，莫不有钟灵毓秀之奇；其在通都大邑，往往指不胜屈。我树杞林堡内，一撮土之多耳，安有名区佳境，足以搜奇探胜。不过葑菲仅采，就堡内有名之蹟常挂人齿颊者，姑举一二，以备后人留心考古之证。
　　观音坐莲山名，在南埔庄侧。昔有堪舆者相其地理，而呼为观音坐莲。
　　龟山山名，在凤髻朝阳背。于中兴庄侧视之，约在辰巽之方。左属大河，右属田畔，中突起一山酷肖龟形，顶平如席，上有仓颉至圣亭。昔年右片有一小湖，内生龟无算。山形似龟，山下即有生龟甚多，斯亦奇矣！
　　五指山五指高耸相连，长短参差，大小有别，恰肖五指齐伸之形。上有千年古木，实为树杞林北埔祖山；即为新竹县城之祖山也。
　　十八儿地名。闻说乾隆年间，有一生番夫妇住中指之下，一乳双产；九乳，遂有十八儿，强盛无比。及光绪年间，垦其地；乃名其地为十八儿。
　　托盘山在三重埔之上，与五股林相对。形似托盘，颇大，山顶平。为树杞林之关键。
　　师善堂在员凸庄以上。山幽境僻，后枕横冈、前逆大河，波澜万叠，白石磷磷。右有树木丛密。寺前少立，禅心为尤静焉。
　　石笔在油罗内大河。深渊中长石直竖，约有四丈余高。上较尖小，望之如笔。白云飞过时，不啻摊笺而疾书也。
　　石室在狮头山半岭之际。山石岩悬，覆盖有如室焉；然内可容百余人，亦造化之巧也。光绪二十四年，乡人雇石匠稍加琢凿，议欲奉菩萨焉。
　　转沟水北埔河流至十二寮崁下，忽尔长峦横，水便曲折，折后复有倒流之势。诚为一方水口之最上也。
　　●祥异考
　　「春秋」于宋之六鷁退飞，则书；于郑之两蛇互鬪，则书；于晋有石言萃有神降，则亦书。诚有灾变将兴，天早露其机以相示居民，上者以此不可不知警也。后之君子果其遇灾而惧，侧身修行；若神汤之祷桑林而时雨降、大戊之修德政而祥桑死，未始不能化凶为吉、转变为常。此祥异之事，书之正有裨于政教矣！于是，又即近数十年所经见于堡内者，以为祥异考。
　　光绪六年，有乌蝶大如茶盃，群飞蔽日而南。
　　道光壬辰年，大水。树杞林大河中，毁田宅无数。
　　咸丰二年，大水；冲毁田数百甲、宅数十家。
　　咸丰四年，乌蝶重见二次，地方皆不宁。
　　同治四年夏天，雨水虫于埔尾、南埔二庄瓦上、阶前，发现甚多。
　　同治五年，大水；冲毁石壁潭街铺户数十家，田宅亦无数。
　　光绪七年孟春二十日，地大震；北埔民房颇有倒坏。
　　光绪八年七月，地大震。
　　同年九月初旬，彗星见，经十余日。
　　光绪十五年，有旋风自铜锣圈起，在空中结成黑雾，飞卷之势甚猛，声响似沉雷。盘流至鹿寮坑尾樟树凹，有古樟一株大十围、高六七丈，忽然为黑雾卷去不知所之，后闻说落在后山基来社。
　　光绪十八年冬，大雪连下三日，平地高丈余，深山中尤甚。树梢堆积，断者无算。
　　光绪二十年春，大旱。秋，彗星见。
　　光绪二十一年，大旱。
　　同年秋，树杞林庄某家牝鸡化为雄；至光绪二十三年冬，原雄又化为牝。
　　同年秋，夜半之际天鼓鸣。
　　光绪二十二年，蝗飞蔽日，树杞林北埔皆到，田苗受害甚多。
　　光绪二十三年秋，大水；冲毁田亩无算，「上堡分图说」中所谓河流已区为六、七是也。
　　●文征
　　文 诗
　　文
　　建文林阁记
　　县有文庙、庄有文祠，所以崇文教而励人材也。我九芎林等庄，自开辟而来，文教之兴也，六七十年矣；人材之盛也，生童、贡监非不多也，可不创建文祠、崇奉文圣，而为文人钟毓之所乎？爰是邀同殷绅相度地势，得一名胜之区，土名高梘头；幸业主官九和乐施地基。其龙由石壁潭大山分支，起伏离奇，将至结处，忽顿跌为平埔，埔岸略开扇面，左有五股林山为辅、右有九芎林山为弼，面山秀丽。山外峰峦突兀争奇，复有五指山为笔架、酒桶山为高冠，相与映乎目前。于乎铄哉！此诚钟毓之得其所哉！遂乃挨庄鸠资，创基建宇；坐北朝南。自兴筑讫落成仅六越月，计费一千三百余金。即颜斯祠曰文林阁，取人文蔚起、多士如林之义也。正厅奉文昌帝君、东厅奉五谷神农、西厅奉刘、官两施主；刘君维翰，先年施田租，为会课赏典。后有施为祠内香祠者，均有扶植斯文之意也。是可为后之人劝，即以翼后之人谅焉，则幸甚。
　　岁在光绪丙子冬，后学林学源、陈鸿宾、彭殿珍、邱学德同记。
　　抚番策
　　人言生番是禽兽，不可训。然非欤。驯番与治人不同：治人者因人之性情，而一变至于道，训番则必矫番之性情，而使之变人。何也？番不识「莫土非王」之义，谓人欲侵其地，故与人相仇杀，然亦只是野性好杀，每以杀人为能耳。盖彼所恃在深林密菁，惯飞荆而走棘，善匿迹以藏身，往往潜伏草莽之内，铳架对准，伺人至前乃击之，割首级遽去，纵追之亦无及。但此伎俩亦非难制，人若纠丁直捣其巢穴，烧其屋、焚其仓，彼亦甚惧。窃怪先年每具牛酒以和番，前月和、后月变；此地和、彼地变；苟安目前，殊非计也。即如刘爵帅「招抚归化碑记」七百余社，亦属有名无实。所报垦者皆旧垦界内，隘勇虽扎入内山，无人耕种，那有撮土垦成，不过哄番出来雉发；一归社仍杀人，且有人被杀而并不敢报官者，谓报官则官必责我侵害化番之罪，则又惨上加惨矣！但其严禁铅药、刀铳，不许偷换与番，不十年可绝其弊，此举差强人意；惜仅二、三年，爵帅去而禁弛，故迄无所效。以愚管见：务必劝番徙出城市街庄，筑室与之居住，按月给银与之食用，旋择田园与之耕种；若有不听劝、终不肯徙出者，则以兵威勒之，或从渐引诱之。总要设法防闲，毋纵毋逸。其中更设义学以教其子弟，使之观感以习化，变野性为人道；即增亿万良民，辟荒秽、作膏腴，可获京垓物产：此上策也。不此之务，则必划界拒绝，遍示严禁：若番出人界，见面即杀；若人入番界，查知即加重刑；若有人偷换番货者，亦加重刑；若有偷换铅药、刀铳、食盐与番者，死刑无赦。盖番无铅药、刀铳者，何能杀人？番无食盐，则体疲无力且病死。此所以宜严禁者，中策也。至若照旧设隘防番之法，势必抽出何款经费作为隘粮。其青山亟须广招民人续垦，或充垦户、或为佃首，以专责成。募隘招佃，建庄耕种，凡樟栳木料、烧焿、抽藤各饷，俱由垦户、佃首管理。但业系官出资垦成者，归官有；民出资垦成者，归民有。庶几疆土日拓，产息日增，亦有益于国计民生者：此下策也。不才陈此三策，亦未审有当于理焉否也？惟当轴筹之。
　　恭迎圣蹟小启
　　盖闻绿字赤文，灿球刀而共宝；龙章鸟迹，皆彝鼎以齐珍。一字一珠，荷圣贤之至教；万言万选，皆经传之洪谟，故国家治世不离文字，而吾人进身亦重诗书。总之，士、农、工、商，无一时不用字，亦无一时不藉字者。胡为敬重时少、玩忽时多，甚至残篇拭棹、断简踏泥。浸淫风雨，和败絮之飘零；剥落窗棂，伴飞花而入柏。苟经目击，宜亦伤心。兹我一堡，虽山僻村墟，亦既聿崇文化；幸际太平盛世，自当重按文风。搜蝌文于凤泊，尽付鸿炉；出鱼篆于鸡埘，应归鸥渚。是以我同人捐题缘金，恭迎圣蹟。凡所经过之处，预须打扫清洁，毋得亵慢。若有神心敬圣、乐意增光者，或鼓乐、或旗队，各随所好；或诗意、或景阁，任展所长。总祈各庄殷绅人等，各宜踊跃、各尽诚敬，檩遵约束。切切毋违。
　　光绪壬午年□月□□日，文林阁诸同人启。
　　协和渡复造新船序
　　协者何？众相协力襄成也；和者何？众皆和乐捐助也。溯前自创渡以来，故者革、新者鼎约六、七十年久，不知几换舟矣！但于癸未年，经众捐造，至今又十余载，木料则又朽矣！济川得无险乎！填其间、补其隙，渡夫既叹艰难；激于浪、冲于波，行人必多骇惧。是则宜复捐资以造舟也，诚亟亟矣。然欲仍旧船以修之，费虽省而未能久远；不如购新木以造之，费虽繁而较为坚固。惟望内外各庄，慷慨好义，尽量捐题。毋推毋诿，集腋乃可成裘；若悭若吝，寸胶焉能济渡？故须大发慈悲，时行方便，庶几往来过客免罹洪水之灾，南北通衢共喜安澜之庆，则阴隲宏施，功德无量矣！岁在柔兆涒滩重阳后二日，序于石潭书房。
　　诗
　　题员岽仔师善堂古春晖
　　一溪水面石粼粼，半岭山头去俗尘；法殿森然罗众佛，莲花净里列尊神。木鱼觉韵闻将暮，树鸟鸣声欲报晨。妙趣个中谁与悟，此间端卜会心人。
　　西天骨格异凡身，座上烟霞孰与邻？七宝庄严原有自，三生造化岂无因？紫气绕顶香犹袭，皓月当空像更陈。祷处威灵皆不爽，直哉夙夜奉惟寅。
　　咏石笔写天
　　石尖如笔大如椽，挺势翻空力更全；玉露濡毫横碧落，浓烟化墨写青天。百般草木供诗料，半幅云霞作锦笺；图出羲皇谁假借，偏令一画想当年。
　　高梘泻玉
　　高梘头庄有高梘，只为灌田计尽善；何期匠作工未工，些儿罅漏犹不免。老农补塞塞愈开，奔奔漭漭泻下来；远望不知何物是，是霜是雪不须猜。今日明明天清朗，那有霜雪从天降？问之涂人人笑曰，何不且前细玩赏。前行尚未到桥头，且前且却又凝眸；方知屑屑都成玉，雨金天亦雨玉不？果是蓝田真有种，灌之溉之功须用；缘何散落小溪流？不许人间大珍重。适看桥上往来人，疾走都惊洗俗尘。那知壮胆毋须怖，润身有德乃挹住。君不见？有人张口餐玉屑，一任浮沉中不热。纵然满腹具经纶，沽哉沽哉！且漫重作口头说。
　　玉砚流泉詹捷发
　　天然玉砚笔文明，恰有水从天一生。风急泉流浑滴墨，雨余池涨若藏晶。春深易觉游龙戏，秋老难禁呦鹿鸣。浓淡个中凭点染，挥毫端的待群英。
　　其二徐开禄
　　缘何玉砚也流泉？天地生成本自然。风动浓烟磨即墨，阿谁蘸笔写云牋？
　　石室晓烟詹捷发
　　山间斗室脱尘缘，密竹疏松翠挹鲜。疑是老僧烹白石，朝朝紫气霭檐前。
　　五峰插汉
　　五指凌霄景最奇，书登国史也相宜；当年修志犹违却，辜负名山人不知。
　　新竹知事樱井勉步和诗
　　高吟穆穆若清风，一读料知君洁衷；静乐诗书无物比，闲娱富贵有谁同？青山崒嵂齐天外，黄鸟绵蛮深树中。堪喜比年禾黍稔，民心融似韶光融（和林帆海）。
　　行巡欲至大河湄，沿路风光慰我思。树木欲葱欣地静，溪山明媚忘身疲。云行岩耸无非画，水吼猿啼总是诗。几度植筇行且止，駸駸无奈日西驰（和林帆海）。
　　北埔街庄大坪阳，堪喜民风温且良。春水护秧千顷绿，东风养菜一畦黄。村存父老尊三德，庙置书房教五常。况复才人赠佳句，墨痕馥郁似芸香（和刘驾云）。
　　闻说开村六十年，合抱桃李着花妍。人非凶虎皆随野，牛似见龙多在田。鼓瑟何为妨铿尔，读书最好任游焉。彷徨顾望君休怪，四面云山似米巅（和彭牧堂）。
　　山村风物似朱陈，来过此间亦旧因。在官百术吾何问，愿学长坪河水清（和林心渊）。
　　俗朴不知贵孔方，田多禾黍岳豫章。何时教得蚕桑利？人秉懿筐伐远扬（和林心渊）。
　　沿途丹木不知名，叉手思诗诗未成。溪底鸣琴为水韵，林间击鼓是禽声。蒙蒙春雨秧浮浪，习习东风花满城。父老乘轿童竹马，深欣举里远来迎（和梁元）。
　　采茶竹枝词
　　一山妇女甚諠譁，闻道个中是采茶。如花女子争茶色，茶香怎得胜香花。
　　带系腰间一■〈畾〉斜，摘来一手乱如麻。声闻瑟瑟如蚕食，却比蚕声较紧些。
　　手采归来又足揉，馨香气味遂悠悠；旁人渴倒吞涎想，解得旁人渴想不？
　　采一握茶泡一瓯，最宜饮去润歌喉。歌歌唱得山歌好，又惹美人一段愁。
　　采茶戏竹枝词
　　俗人演唱采茶歌，恶者几希好者多。羞煞百般痴丑态，淫风此（？）奈如何！
　　若有圣人放郑声，乐非正乐毋容赓。一身不为风邪惑，疾疫灾祲何处生！
　　制樟栳竹枝词
　　百样艰难百样人，但为制栳最艰辛；只贪利薮如山大，不怕生番不顾身。
　　可惜营财不顾家，偏将嫖赌债来赊；朝朝力费千千万，只博娱欢一夜花。
　　人说脑丁敢使钱，都无长物在身边；若教为着身家计，意马心猿亦可拴。
　　爱民如子地方官，漫把脑丁作匪看；纵是无家身浪荡，也遵国法守相安。
　　螃蟹
　　无肠公子擅威名，铁甲挺身望眼惊；八面雄风谁敢敌，海龙王处也横行。
　　麦秋
　　南风时候尚非秋，大麦缘何熟可收？料是炎凉推运错，故教玉粒满西畴。
　　荷花
　　闲来潇洒纳风凉，忽讶池边巧样妆；波底月明浮水面，娥嫦也是白衣娘。
　　蒲酒
　　人生随俗过端阳，也浸菖蒲酒一觞；畅饮几杯都醉倒，那知世味有炎凉。
　　蒲剑
　　菖蒲编插在门墙，焰焰青锋列两行。试问为何门挂剑？只因斩怪习为常。
　　蚊市
　　暑气炎炎颇恼烦，虽烦在耐到黄昏。忽然听得纷纷闹，认是街头买卖喧。
　　菱角
　　一望新菱绿色滋，鳞鳞叠叠满池池；掀看叶底生双角，疑是神龙变化时。
　　绿竹笋
　　为爱猗猗瞻彼洪，低徊细玩转猜疑；龙头挂角应飞去，何又下来钻地皮？
　　七夕
　　莫怪情因织女忘，无言无语会牛郎；亦非不把情来诉，无奈情长夜不长。
　　龙眼果
　　白眼任人一口吞，乌金眸子幸留存。若与僧繇睛一点，飞腾直欲到天阍。
　　●志余
　　纪人 纪地 八景
　　世固有限于资格而不得采取者，而又不可遗弃也。与其遗之以没人善，曷若采之以表所长。或其人有足登、或其地有所载者，于志毕更附志余。
　　纪人
　　张国祥，原籍广东镇平县，渡台世居石壁潭庄。年十一，失怙；年十四，失恃。既无伯叔，亦鲜兄弟，殡葬无资，哀求邻贷，遂辍习读，商为帮伙。至弱冠，新丧之费始还清，后稍有资，即修祖茔，计九穴。中年后，至营生意，较有余积，乃聘娶，生子四。晚年，资产五千余金。光绪元年，赈济山西，例授国学生。生平极温和，未尝与人口角；极勤俭，未尝浪费分文。卒年七十，谥曰笃谦。时有乡先生为挽一联云：『笃行难全，果是完人君不愧；谦光罕觏，允称善士没犹芳』。
　　徐干昌，堡内柑仔崎人也。原籍广东镇平。家贫好学，为蒙师，塾规不苟。与人无争竞，尝以勤耕训子。凡逢辰之日，不食肉味，意谓是日为先母痛苦之时也。性痴而品甚正，身质而孝可嘉。父甫卒，犹同寝，以肱枕死父首，其深爱不忍之情，固有为世人所难者。卒年六十。余子一。
　　胡圆妹，石井胡赵女、北埔姜荣华妻。慷慨好义，明达事体。先年，长坪、大坪庄原属番人交界之地，该番屡扰居民，为害不浅；乃出私财百圆，购买其地归番耕种，俾安业不争，以保民命，其功不小。前经新竹县方祖荫详请，题准旌表。建坊，文曰『尚义可风』。
　　纪地
　　树杞林堡内自下山九芎透入石壁潭等庄，于乾隆五十二年，佃首姜胜智开垦。市场建在九芎林街，又名为公馆街。先年，树杞林未设有市，石壁潭仅有小市，而大市总聚在九芎林街，最盛也。后树杞林设市，而九芎林一带屡被水冲，市遂寖微。至光绪二十一年，九芎林街市尽被兵燹。光绪二十二年渐复，仍旧建街，然尚难如前时之起色也。
　　由王爷坑、鹿寮坑透入白石湖，横透至大平等庄，于嘉庆末年，垦户陈福成备本开成。未有市场，庄皆散处，间有二三聚居者，亦无几家；其地多山、少平旷故也。
　　由猴洞透入油罗等庄，于嘉庆十三年，垦户刘世城备本开成。惟大肚庄较聚居，有小市；九钻头次之；油罗又次之；余皆散处。
　　由番社仔透入大窝浪等庄，于嘉庆十四年，垦户金惠成十四股津本合伙开成，均建小庄。至同治初年，树杞林地运将兴，市日盛、店日多，至今则駸駸乎一大都市焉。车击毂、人摩肩，镇日喧哗之声，令人闻之有喜色而相告曰：『一年成都、三年成邑，其庶几乎』！
　　由横山透入大山背，于道光年间，垦户徐玉成开垦。同治年间，垦户郑武略续垦。横山庄较聚处；新庄仔次之；余皆散处。
　　由田寮坑透入水崇旷，于咸丰八年，垦户钱朝拔开辟。惟田寮坑有街市，余皆小村。
　　北埔大隘北由柯仔坜透入石仔林、西由富兴庄透入大南坑，于道光十四年，垦户金广福闽粤二十四大股津本垦成。溯先年金广福者，乃堑城内闽粤合伙开店之号。昔因生番出至城外巡司埔杀人，淡防厅丞未如之何，乃给示谕责成粤人姜秀銮、闽人周邦正倡首邀股，即将金广福闽粤字号充为垦户，题奏请铸铁印，銮、正二人料理，以示开疆重大之权。官又每年加给四百圆金添补隘费。于是泉股津募隘招佃，由内面横截，建设铳柜，与番血战数十阵，隘丁战没无数，费资亿万，股内倾囊，此大隘之所以名也。垦成，乃以北埔为市场，聚居四百余家，此庄亦盛矣乎！嗣于月眉亦建市场。其庄较聚者有南埔、中兴庄、富兴庄；此外，则小庄散处者指不胜屈。惟北埔为形胜之区，有令人恋恋不忘者云。
　　树杞林八景（图略）
　　凤髻朝阳
　　滴水鸣琴
　　狮岭晓烟
　　鹿山夕照
　　三坑潮涌
　　石壁连云
　　鸡峰春色
　　鲤潭垂钓
　　凤髻朝阳图说
　　北埔庄之西，行四里许，有凤髻山焉；高十余丈。其象巉岩耸矗，石如雄冠，巍然临深渊上。其龙冈本从甲寅方出，忽焉回抱向东，力挽狂澜，因名之曰凤髻朝阳。且昔年每至夜半候，尝作喈喈而啼，附近居民往往闻之，人以为有灵气焉。后因开圳■〈氵隂〉田，就其颈而凿之，声遂寂然。
　　诗
　　石齿梭成髻一团，迎曦俨对镜中看；东皇见面如相识，大皞承颜自可欢。云作鬓鬟妆破晓，露沾毛发早先干。举头学得葵花样，纵欲回头也是难。
　　嶙峋石齿也寻常，妙在粧成凤髻妆；只为春王恩大重，朝朝朝拜在东方。
　　石壁巉岩临水渚，浑如凤髻天生就；每到寅宾旭初来，雄冠却映梧桐树。
　　阳精鹑火值朝晖，五色岚光入翠微；阿阁不巢梧不宿，数声鸣处白云飞。（郑兰汀）
　　削立名峰迥出群，生成凤髻俨朝君；光浮旭景九苞瑞，秀掇晴霞五色文；玉笋鲜明迎晓日，金精突兀护卿云；应时崛起飞鸣处，信是岐山余绪分。（梁元）
　　滴水鸣琴图说
　　石壁潭有高山，山南之麓有悬崖；高二丈许。崖岸喷泉如珠。含珠未吐时，晶莹光洁，或数点、或数十点，点点滴滴落崖下小渚。其声丁东、其韵悠扬，审之，有高下疾徐，神动天随之妙。客有乐山水者自谷口来，既而空谷传声，辄讶然曰：『异哉！此声也，胡为乎来哉？山苍苍兮！迥非单父；水茫茫兮！安得子期？异哉！此声也，胡为乎来哉』？顷之，随谷逶迤而入，行不数步，乃瞥见滴滴者，此物也、此声也。天生自然，绝胜绿猗；不鼓不弄、无始无终，薰风悠悠满天下，其殆自此生欤！
　　诗
　　一向林泉酷好吟，高山流水孰知心！地非单父常留韵，人是钟期自识音；古调似弹湘浦瑟，新腔频和树梢禽。清声响到悠扬处，崖里云停一带阴。
　　清泉滴滴韵浮沉，雅趣浑如理素琴；莫道高山流水调，不从这里写知音。
　　其二
　　山水也知音，谁能唱和吟？清流人不识，只是自弹琴。
　　其三
　　侧耳悬崖妙手空，如何点滴不须工；铿然嫋嫋留今古，山水为琴奏未终。（彭吉堂）
　　怪石铮然响不禁，祗缘巫峡起千寻；珠联点点流天籁，玉碎声声和鸟吟。山水有情传古调，鹤鸾知趣会元音。不弦雅操留今古，得音人来自赏心。（梁元）
　　狮岭晓烟图说
　　狮头山去北埔办务署二十余里，亦属北埔之西，居申位。坡峻，俯压铜锣圈、十二寮等处。诸山岸然蹲踞，酷肖狮形。平明之际，坳脊岩黛间淡烟四罩，其烟光掩映，山色分外宜人；骚客属目久之，尝有低徊不忍去者。间有天成石室，内容百人之多，可蔽风雨。在树杞林堡内，亦绝无仅有之境也。
　　诗
　　岭上蒙蒙霭曙氛，俨然狮子欲腾云。洞天豁破熊罴胆，大地暝开虎豹文。落月羞花深护养，晨星零露作氤氲。明朝又是浑笼罩，莫使阴阳晓几分。
　　狮岭嵯峨曙色饶，新烟淡抹又轻描。岩凹杨柳微笼际，无限岚光挂树梢。
　　空中突兀罩云烟，讶是灵狮嘘半天。莫道旭辉能散雾，金球犹滚翠微巅。
　　巍巍狮岭碧烟笼，晓起澄观景最工：淡锁枝头残月白，薄凝岩际早霞红。地当灵处金龙跃，洞到开时隐豹冲。大地氤氲形胜好，常腾瑞气锁长空。（梁元）
　　鹿山夕照图说
　　鹿寮坑口山，悬崖数十丈，每夕阳满崖，石齿粼粼，错杂中央，金光灿烂。行人过此，鲜有不驻其足、夺其目者。时有善攀藤附葛者，石作梯级，历级升之，端坐崖上，俯视一切，怃然作歌曰：『餐我沆瀣兮！饱我晚霞；吸我日月兮！嗜我精华。牛羊下括兮！胡不返我仙家？明朝复与大舜游，食苹、食蒿且衔花。舍却无限人情兴偏遐，殊令俗人啧啧嗟嗟嗟』。
　　诗
　　鹿山佳景望无涯，望到斜阳景更佳；树賸残晖添画意，林饶晚照入诗怀。猿眸转处光偏彻，鸦羽飞时影欲偕。从此黄昏来月色，几多辉映快吾侪。
　　陟彼鹿山意颇雄，行行无奈又临风；多情感慨情无限，祗在西天一望中。
　　群山须逊鹿山华，夕照初临景倍奢；鸦影依依红树外，一时无限色交加。
　　溟色苍然空四围，山高恰好挹斜晖；壁笼寒翠光偏彻，峰锁余岚远欲微。思倦鸟声寻树宿，辍劳人影带霞归。吾卢适与鹿山对，对景何妨莫掩扉。（梁元）
　　三坑涌潮图说
　　三条坑，在北埔办务署之西，约有十余里之遥，即在三叉凸山下。其源：三涧汇流，人故以三条坑名。每日涨退至再，俨与灵潮无异。斯水也，胡为而然也？疑此中亦有如伍员者之魂与为往来耶？乃尝遣人迹之，复命云：『五六里内皆如此，六里之外不见其涨矣』！当初涨时汨汨而起，目遇之而成色、耳得之而成声。山涧中水之特奇者，无逾此。
　　诗
　　山溪小小合三支，涌作江潮事亦奇；澜底都无泉混混，岸边频有水弥弥。苔生纹縠痕多变，松作涛声响几时？非海却然能学海，终须到海任施为。
　　山溪距海尚遥哉，安得忠魂伴去来；谁料如潮长有信，竟教士女认苍苔。
　　三坑胜迹亦奇观，三峡会流水激湍；波里无风空作浪，溪边有石急流滩。半堤明月苔痕湿，两岩芦花日影寒。汹涌知非蛟怒处，地灵无日不翻澜。（梁元）
　　石壁连云图说
　　盈壁皆小石丛砌，下半极坚，想是山川磅礡结而成。洪水作时，任急流奔湍冲激，不圯。学守贞者，固如是乎？壁下潭深数丈，为鳞族渊薮，日常有翟翟竹竿垂钓于此。黄童、白叟率行坐于半壁崖径，观鱼之乐有不可名言者。壁背负大山，山形如飞凤朝阳；而壁高三丈、山高千仞，时而云游壁下，时而云归山上，自上而下、自下而上，云何心哉？第见变变幻幻，恰有藕断丝连之状。目之、品之，殆与天梯石栈相钩连，同景不同情。
　　诗
　　巍巍硝壁自生云，上下相连不可分；糺缦空中时献瑞，嶙峋巅际烂成文。登梯莫谓行无路，驻足还疑俗有氛；少坐悬崖凭眺望，方知天地欲氤氲。
　　崔巍石壁接云天，石壁闲云日日连。石怪林疏樵子静，云深径曲牧童旋。巉岩幻出千条练，薄雾凝成一段笺。漫道巫山佳景好，这间雅趣亦情牵。
　　其二
　　几丈壁高悬，迷离意接天；重霄拖白练，细草盖青毡。登高可为梯，否行应路然。斜风吹不断，还有一丝牵。
　　苍崔石壁象堪传，万叠浮云一带连；舍马攀萝寻胜迹，巉岩洞里踏难穿。（詹捷发）
　　石壁悬崖峭自峨，长留靉靆淡然拖；横排白练山坳合，斜罩青岚洞口窝。出岫无心堆作锦，从龙有意幻成罗。分明一幅卿云象，糺缦呈祥瑞气多。（梁元）
　　鸡峰春色图说
　　北埔西行十里许，有一山，名为鸡峰，俗称鸡油凸是也。其四围邱垤尚伙，惟有三叉凸最高。鸡峰则居三叉凸之东，屹然与之并峙。登其顶而目之，实俯视一切焉。众木森森，细草芊绵。值九十韶光，氤氲酝酿，卉木皆吐秀萌芽、竞艳争芳，前后亦千红万紫。骚客过此，从时延伫徘徊，直始入王子山阴道上，令人目不给赏也。
　　诗
　　川原郊野亦繁华，却逊鸡峰望眼奢；绚烂云端云即锦，凌空绮丽绮成霞。蜂知酿采香逾远，莺欲乔迁路又遐。天下英雄推第一，翘然压倒万千葩。
　　雄峰峭拔认鸡栖，出色英雄不肯低；雨后风来疑欲舞，花开雀跃尽情啼。
　　春到鸡峰景倍真，山容簇簇最宜人；上林合让三分闹，丹笔难描百媚陈。如笑非从花借艳，多情惟有月添新。六朝金粉知时好，满眼风光自出尘。（梁元）
　　鲤潭垂钓图说
　　油罗大河口岸，巨石巉岩，气象怖之。其下，潭深数丈，鳞族盛而鲤居多，因名之曰「鲤潭」。潭底皆石线，利如刃，网不能施，惟钓宜之。是亦天生一钓而不网之区也，惜无大圣人一竿垂之耳。惟有野老愿学渭滨望太公者，公非吕公也，学吕公之公也。吕公钓鲤公，鲤公起，吕公喜。
　　诗
　　潭曰鲤潭鲤自多，曾教钓叟任婆娑；迷离夕照红盈笠，袅娜垂杨绿系蓑。祗挹竹竿空岁月，频随鸥梦乐烟波。丝纶卷处情偏逸，戴月临风快晚歌。
　　一网打尽既不宜，绝流而渔更惨之；还有一端加倍惨，截把江河毒药施。毒鱼绝流都禁革，惟有一网禁不得；我今寄语打网人，莫向江头作鱼贼。禁人尽取取不禁，但须取之有仁心；圣人创有一取法，取惟合义乃临深。于是乎，擎一竿、挑一筥，凡鱼不钓只钓鲤。有才龙门任尔登，无才祗合吞吾饵。小者欲来我不提，得一大者尽力携。归来嘱咐和羹煮，盐油醋酱都要齐。还问山妻有酒否？有则烟波醉后题。
　　何事丝纶江上展，祗缘雨笠烟蓑惯。几番钓饵入渊时，红蓼青苔常饱眼。
　　渔翁俯仰逐烟波，垂钓鲤潭仿渭河。雪满寒光堆髻白，者般佳趣寄油罗。（彭吉堂）
　　身闲无事向江滨，手抱丝纶景最真；栖鹭洲边堪作伴，捕鱼家里好为邻。一生进退江湖乐。半世升沉钓饵亲。潭曰鲤潭非渭水，何妨从此效名臣。（梁元）
