杨柳青小志
《杨柳青小志》
东莞 张江裁（次溪）

疆域
    汉为渤海郡章武县地，后属静海、武清二县。《畿辅通志》；柳口，在静海县，即杨柳青。《长安客话》云，杨柳青地近丁字沽，四面多植杨柳，故名。于文定慎行诗：“鸣榔凌海月，捩舵破江烟。杨柳青垂驿，蘼芜绿到船。”潘舍人季纬诗：“客路蘼芜绿，人家杨柳青。”按杨柳青之名当是柳口之变称，而美丽之也。
    清雍正九年，分河间，顺天两府之地，设立天津府，天津县，杨柳青遂属天津管辖。杨柳青中央一大通衢曰：“大寺胡同”，其东设一盐店，人民食津、武口岸之盐，武即武清也，其西人民食静海口岸之盐，近日盐法尚平，分杨柳青为武清、静海二县也。村之东南隅有所谓“文昌阁”者，阁三层，最上层悬一铜钟，钟之铸字为“雍正初年，武清县”。
    杨柳青东抵天津三十里，西抵独流三十里，西北抵王庆坨二十里。
    杨柳青、王庆坨两村中间有大柳滩，新村也。才五十余年，骤至数百户，皆济南人，此间耕樵利益，济南人趋之若鹜，将来或连为一大埠也。

河流
    卫河，由静海属之独流东来抵杨柳青，西边之碾锤（点校按，字当作坨）嘴地方作一弯曲，始东直行，画村为南北，东边有口子门，地名河又（点校按：字当作汊），作一小曲而南而东，由天津入海河，大概禹之九河故道，卫河亦其一支也。盐河，在村北三里，一名子牙河，一名大清河，滹沱水、漳水、琉璃河、太行山脉东流诸水之所会归，东行入海之尾闾也。
    卫河既在村中，有大船渡人。曰义渡，凡三处，以通南北，义渡者，由仁人义士捐款造船以渡行人也。村之商市在河北，於是河南之人晨夕绎络以渡河为寻常，有渡夫日夜司之，不取值。渡夫一人持篙不能司舵，则由渡者代推舵，虽妇人孺子皆娴为之，卫河水性平缓，大风亦无危险。
    盐河在村北有二渡口，以通北乡，东口曰白滩寺；西口曰官厅儿，又曰乔山，乔姓者专其利，渡者人取一钱，车马五倍之。盐河之北一里有堤曰中堂堤，李文忠督直时筑，故名，有光绪年石碑一。盐河众水所归，波涛险急，帆船之遇大风而覆者常溺人死。
    清代由道光以前，卫河自山东之临清县西南承接运河，故杨柳青为运河所经过。元、明、清三代之运粮，由江浙来者颇有经过之，故实父老传闻，称粮船人员曰“粮船蛮子”，船人就便带南方土产物如瓷器、竹器等，销售於北人，因曰“南货蛮子”。南人有留心於金石古物者，出高价或多方谋取之，北人视为无用之骨董，每曰此货可候南货蛮子，以南货蛮子为能认识宝物也。
    盐河上流既多，商贩运输亦交通便利，玻璃河之石顺德广平之陶，获鹿之冶，文安，胜芳、三角淀之鱼虾菱藕等，卖谷者、商旅者皆取道於下以赴天津，而杨柳青人每有西方地名在口角上，如王家口、白沟河等，村人类常道之，因盐河之上流交通也。
    卫河水流浑浊，当是浊漳水及黄河参合之，故其泥色红黄，胶粘性多，沿岸为屋者半垂於河滨而不坠，则土性之美也。
    盐河水清性又急，每年立秋时，例为涨溢淹禾稼，又不遽退，为害甚烈。

业产
    杨柳青有运河及盐河之交通，人民因之多业商，而客於四方，农圃者仅百分之一、二耳。咸、同以后，往新疆者曰“赶大营”，左文襄定新疆之驻兵所在也。其始也多畏其远，而往者少，得利易，其后往者渐多，而得利较难，杨柳青村人往新疆者日积繁多，於是乌鲁木齐之傍有新村，曰“杨柳青”，杨柳青人之所聚居也。农业者率为商客之副业，投资以侔利，非农性也，故农性人绝无而仅有：惟圃者沾体涂足，胼胝於梏（桔）槔之间者，实有老圃性，能工以地近天津无可发展。
    豆油公司作豆饼销售於船运，废纸重捞，颇见於土屋墙壁之加垩而晒也，女工之针黹、磕瓜子仁等，勤苦耐劳，为数亦少。出产物除豆饼、豆油外，惟园圃之白菘菜、青萝菔为有名。子牙河渔船，皆非杨柳青人，有蛤蚌可作器饰，鳖甲可入药饵，杨柳青人不屑为之。
    旧例，年画是板印而重加描色者，杨柳青出产最名，销售西北方亦多。杨柳青南乡有炒米店者，亦其亚也。近日石印法出．而此业遂凋，尚有灶王、门神像之余波，炒米店雇人写封联，每联一铜钱，穷措大无聊者自磨墨写，捆载相继，裱背后运售西北方。

民气
    杨柳青夹居两河间，得其流通畅豁之气，而活泼流动以为性，至其言语声音，亦随之多曲折而明亮。商业之获也丰，故其用之也奢，奢华则轻财，轻财则不吝，於义举不难於慈善。民国前数十年即有“备济社”，施种牛痘，“恤嫠会”周助寡妇诸善事：义学三塾，塾各三、四十人，贫寒之儿童赖以成就，通文能司帐簿者不可胜数。光绪庚子之乱，富绅石次卿者，首倡毁家纾难，杨柳青秋毫无损失，於是风气豪爽相继，而损资公益者接踵相属也。惟趋商谋利之风既兴，读书文学之道遂改，科考废而学校行，尤一致同归於利途，而高尚之士人风化，早已无形消歇矣。
    “在理”一门，因禁烟酒之益，颇为昌大，妇女多入之，谓之“二众”，此他处所不及：又天主教堂，始终不容成立，亦他处所不及。
    务商者多，则从幼服店法，不饮酒，以故杨柳青人饮酒者少；杨柳青以北之村乡，则十之八九皆沈湎也。
    石绅名元士，以庚子之乱，保护乡里功，朝廷奖以四品卿衔，异数也。有大会议，与袁项城分廷抗礼。
    其乡科名亦盛闻，有杜子丹太史彤，曾放学差，与赵幼梅师同为尹澄甫孝廉弟子，又刘益斋太史名学谦，曾放试差，与严范老及幼师友善，又郑大令联鹏，为幼师弟子，曾在新疆任县知事多年。

风俗
    杨柳青既以商为会归，于是男子趋鹜而为客，年、月不一旋里，妇人操家则女权重，且夫妻反目之事少。女权重则传统在女，女嫁而母家每日送食物以为常，送物者馈舅姑外，私送于女者亦公也。直送女室，女之贤者分献舅姑，其不分献而独饮啖者，人亦不谓之不贤也。人家私厚其女，借贷质库，而家庭之傍人无异言者。甲乙丙丁，家家之女相转递，各享受母家之馈，成定例，不怪也。
    结婚由小媒或大冰草创之，嫌“大冰”之音，舛谓“大宾”，其小媒则媒婆、卖婆之流为之。女家认可，小媒立刻跪地磕头，谓之“磕准头”，一言为定，如此其真凿者，小媒图谢仪也。小媒每撮合一婚，男家称家有无以谢之，在迎娶前一日，狡黠者至争吵撒泼滚地不起，经大家调处增其仪始已；甚至女之寿、女生孩，小媒皆以祝得往取赠也。婚议初定，两家换帖，由男买两份龙凤红启，男家写“敬求金诺”之字样送去，女家答以“谨遵玉音”之字样是也。其仪式，则男家具簪珥花朵为聘仪，置红漆长盒中，其盒必以双物，盛多则成列几双；前导者执金花排比而行，托盒者一手托盒一手扶之，皆礼帽、长衫、乌靴，以红绸束胸，背作斜十字形而垂，其余，女家厚赏诸役，取盒中花朵插女满头，集亲朋为庆。迎娶前一日，女家搭席棚於庭院，列妆奁为两行，亲朋参观之，然后舁送男家，每二人舁高案列物其上过於市，观者如堵。翌晨，迎娶之彩舆红锦绣花，流苏垂四隅，羊角灯荡红花，舁者八人，扶者二人，皆礼帽长衫；舆前擎芝盖，擎者锦衣乌靴，玻璃灯提者擎者列长排，皆礼帽长衫；燕檀香於宝鸭，提者垂地，擎者平肩，分两队仙童饰之檀香炉前，为云旛缀珠铺绣，光彩耀目，仙童两髻，绣衣朱履；稍前为乐队，亦童子充之，击节相和而歌，鼓吹乐师分两三班，其笙笛钟磬之铿锵，如闻韶濩也。笙饰以凤凰形，笛饰以龙之头尾，皆金碧闪烁，颤动如生：其大鼓冒革皆涂金画花，四围作框悬鼓於其中，框皆漆金雕琢。悬花灯，四人舁之，小鼓提之者亦垂饰绚烂，其余器亦饰如法。乐师礼帽红衣，胸背方补画马，如清制服，其灯笼、牌伞、旗锣、执事，繁盛者至百数十人，其彩舆灯饰皆炫耀新鲜，光夺人目，稍旧则退黯为他乡用，以故娶妇之家虽中下亦华美，为他乡所不及，而富豪有名姓者，尝自造新舆，饰以金碧翡翠，娶妇一次即以赠赁货铺，谓之旧也。女家雇赁十数童子，锦衣持金瓜，朝天凳，如銮仪卫式，以拥护彩舆。至其袭用古礼遗意，有“鸡鸣歛席”之义，则於彩舆前一人抱雄鸡，以红绢束凉席负之至女家，届，女冠簪曰“上头”，以鸡鸣为节，鸡不鸣则打鸡使之鸣，鸡若自鸣以为大吉也。女嫁三日，女之姑、姨、外婆、衿氏诸戚畹馈送茶食点心，皆盘盛，高矗红帖子，具姑姨等称呼款式，妇女向无名则以姓，姓则故意以古郡名代，如王则琅琊郡，张则清河郡类是也，是取古有餪馈之礼，清咸、同以前，女之戚畹姑姨等皆盛服至男家筵宴，曰“娘家客（读客如茄）”，男家簿记其姓名馈仪，以为将来酬酢：如女之某戚未到者，遇有婚丧，舅姑得禁媳之往庆吊也。女嫁四日或六日，翁以帖邀婿，俗曰回门，盛设食馔，陪坐者择五人皆同行辈，不须差翁行酒，为初献辄退，至中食翁又一至筵前，手一摸碗，为馈食礼而退，不入席也。娶妇者亲戚少年辈，得以滑稽式闹新房，嬉笑百端，以博新娘一笑为的，家法肃者或不许，然颇鲜；至其间往来之男女仆役，沿例取赀，至一事可数十百金，妇媪乡俗细琐之规例，不可胜记也。
    丧家，人初死悬纸钱於门，男左女右，其竿则沿用古礼之杖，父杖竹，母杖桐也。葬而出殡多数在夤夜舁埋，不盛铺张，中人产以下皆夜埋，其旦昼出殡者，必须仪式完美，大费而夸耀，足为街市观瞻也。富豪之大出丧仪式，甚有帝王家所不及处。发引之日，先由扫垫会（庙会例有扫垫会，扫除垫土於街衢者）人员持帚锸洒水垫土於所丧所当经过路途，使净洁无尘，丧所经过之市途，观者预有搭席棚邀亲友排坐者，可知其动人。丧主筵吊客以珍错三数日，其瓷器皆蓝花，以别於喜寿典之红花，皆有堂名，自造於江西；吊客数百千人皆给白市长褂，纸偶人、纸车马类，其物数均照真实物之数，无虑数千万；卤簿材官骑马负黄绢裹旨式、黄绢裹印式，执旗者咿唔喝道於前驱，其诰封及木主画影等有亭舁之，诰封亭黄色锦绣，舁者八人，扶者二人，亦黄色锦绣朝衣，清制马蹄袖，戴朝冠亦黄色，冠上竖直羽，其余各亭之锦绣颜色与舁人冠服之颜色，或白或红或青，皆如诰封亭一致而纯也。清制，肩舆上绿下红者为一品官，八人舁之曰八抬大轿，葬仪用之以示贵：每轿前一马曰仗马，养之有素，毛泽而光，饰马以金银朱碧，光采夺目，二马童夹执之，装如戏台演戏之马童也。举此一二，可例其余。以故杨柳青之婚丧仪仗，有惟天津略似之，他处皆不及也，可谓世所罕。杨柳青人惑於鬼神，占候、风水，旧俗死而不葬者，多停柩以俟干支，或俟远人，或俟赀财，或俟茔地，以故破庙古寺中或其旁，纵横错杂，皆攒柩也，泥涂者，灰垩者，坍坏露柩戌露骨习以为惯。寺僧取看护之资於柩主，以年计，近日地方卫生关系，驱迫葬埋，已无此景像矣。

神庙
    文昌阁，在卫河南岸。其神为奎星，旧以为文化科名之主。设书院，月课以文生童数十人，延山长甲乙之，其膏火奖金出於斗厘，与三义塾合办。
    佛爷庙，在文昌阁北数十步，殿额曰“大雄”。铜佛三尊，大如人，傍立泥塑神有操蛇者。
    玉皇庙，在文昌阁西南，久圮。
    菩萨庙，在文昌阁西，有古槐一株，不知其年代，烧空而枯，枯而不朽，尚有孽（蘖）枝生叶。土人以其空也，有神寓焉，祷而祀之，悬红布为颂匾。旧说树旁有金蟾蜍之异，粮船经此，“南货蛮子”设法取其宝而去也。
    卫河北东偏天齐庙，有尼住之，十殿阎罗王列两庑，小鬼夜叉持刀锯屠形，皆用活机，蹴之则群动，相传一外乡人误蹴之，鬼神活动，乡人遂惊哗死也。
    天齐庙西又有关公祠，求雨时出其像以巡於市途，用绿色锦帷大轿八抬，鼓乐导之；又前为“旱魃”，以人饰为神状，一人以铁索系其颈而牵之，凡二魃；又前为水怪，集群儿数十，裸而文其身，为鱼鳖虾蚌状，以粉及颜色通身画之，极趣，编柳枝为帽圈，持柳枝蘸水向空洒之，沿街湿如雨状，妇女窥於门辄遭水洒，淋漓缩首退。
    西偏又一关公祠，道、咸兵燹焚，仅余柱础布於地，前有演戏楼台，光绪间亦毁於火。祠之偏有财神殿附焉，寺僧於冬初为财神生日，村人醵金食汤饼以为募。
    又西为玄帝观，有道士住之。
    又西为火神庙，神面赤，紫金冠，无须。上元灯火，以彩舆异其像出巡，换新衣绿锦袍，灯烛围簇，面赤而袍绿，极绚烂威烈之状。有龙灯、歌舞、角牴各游戏台，彻衣（字当作夜）喧阗。
    又西为药王庙，旧四月二十八日为赛神日，先期五日便有歌舞各会沿街拜客，凡七、八十会，喧动远近，杨柳青人以为大典。乡绅清制服顶戴，而执旗排伍步於街村，人靓妆新衣，日夜观游，凡百俱废。药王有外家在村之西端某姓，先舁之到外家洗脸，还庙殿，二十六日之夜由黄昏起，各会以次由庙起行，为先导向东行，预排列各会名为表不得乱越，沿途有接会者设茶点为招待，歌舞相递而前，过后街由西而东抵於口子门之神棚——神之驻跸处，则将晓矣。二十七日上午稍息，至下午又由庙排各会如昨日之盛，过前街近卫河北岸之街也，是夜药王乘轿黄色，刘爷（俗云疙疸刘爷，当指刘河间也。点校按：即刘完素，字守真，金代人）轿绿色，皆由天津来，舁夫亦津人，各会以次相递东行，至会之尾者已距离百步之外，然后神轿起程便作跑步行曰“跑落”（读劳去声），十人舁轿，一人荷盖前导，一气急趋如飞燕，逐及会之尾而驻，会前移久之，有百步隙则又作一气跑，渐次而东，仍抵口子门神棚，则二十八日东方既白矣。会之尾是拜香会，病家祷神誓愿者，是夜被发跣足，红裹腿，颡以红绳束神纸，手一束香火向神磕头，以头触地回转而前，十步又向神磕头如前，两人并肩为一耦，列为长队，或数十百耦也。会之中有重阁者，人之上饰一人至二人，故曰重也。其法，以铁梱长三尺余者缚於肩背，上端缚坐小儿八九岁瘦而慧者，饰为美女形，隐其铁梱化装作一假手托茶盘盖碗，美女翘足凤鞋而立其上，婆娑团扇以舞也，或立於鸟笼之钩上，或立於琵琶弦子轴上，其衣饰装缀之美秀奢丽为各方所不及。又每会有一茶食挑子，非以茶食，乃示美也。其担之两端嵌铜龙凤，担中一铜壶镀黄金耀目，壶喙以金丝颤蝴蝶或鸟形，其座则雕花金漆，以玻璃为厨，厨分四阁，玲珑细致，备极美观，担者衣绸衫垂带丝，摇臂而行作俏态。乡人甜嬉太平，举国若狂，亦自一时之盛，而世变沧桑，无复此乐矣。
    药王庙有戏楼台，光绪间戏班游艺於乡村者颇有妙伶人，伶人有所谓“小茶壶”者，饰须生，与凉健子齐名，演秦腔《输华山》一出，其声大而远，数里外皆闻之，今亦无复此音。
    药王庙之偏又有蚂蚱神（神呼蝗为蚂蚱），俗谓蚂蚱神是姜太公之妻，庙额曰吹豳饮蜡，尚雅切也。
    又西为白衣庙，谓之白衣菩萨，由菩萨舛而女神，女神司孩儿之痘，曰痘哥哥，曰痘姐姐。村俗之妄，世界略同，不独杨柳青也。

诗徵
    谢迁（杨柳青）诗：直沽南头杨柳青，昔时杨柳今凋零。霜凤满地散黄叶，河边寂寞双邮亭。  人道垂杨管离别，北往南来竞攀折。我来袖手怜枯枝，踯躅临河驻旌节。  五云回首怀汉宫，丹枫转眼经霜空。李梅冬实岂佳味，垂涎奔走嗤狂童。  阳回万物自生色，斡旋造化惭无力。百年心迹岁寒同，却忆南山旧松柏。
    高承埏过杨柳青作（柳梢青）词：春事今年，山桃无恙，花朵依然。细雨霑沙，归云逗日，浅碧罗天。  青青杨柳堤边，且系住，乌篷小船。荻笋新芽，河豚欲上，拚醉垆前。
    赵秋谷《海沤小谱》：天津之西有村名杨柳青者，临沟河人家皆曲折随水比屋如绣，树色郁然，风景可恋，中多狭斜，而金钱、真珠者为其尤，此地诸姬以金玉珠宝名者十七八，盖其俗也。真珠貌及中人，齿亦不卑，然恬雅无嚣凌气，故人多称之。余始至即得姬，意不甚属，而姬乘余於醉，故余赠词有，“无计支吾病身，陡顿春梦模糊。乱惹闲愁，惊开倦眼，斗帐红珠。醉侬不省欢娱，晓镜里，临窥画图。闻道门前烟波澹沲，杨柳萧疏”之句，后不再至，其妹玉珠则劣矣。
    清成哲亲王（杨柳青柳枝词）：家家绿柳在门前，门外乌篷小小船。黄鱼雪白随潮上，切作银丝不值钱。  杨柳阴阴似画图，春波满岸长春蒲。蒲帘编好江南卖，家在当城小直沽。  闻说沧州酒蜜甜，垂杨深处有青帘。行人不问青帘去，只隔垂杨待卷帘。  柳条垂岸一千家，丁字沽头飞白花。花作浮萍青点点，顺风流去水三叉。
    杨映昶（米人）(杨柳青竹枝词)；海国波涛接杳冥，趁风番舶正扬船。东沽水合西沽水，杨柳青边杨柳青。  临水人家傍岸居，门前秋水映芙蕖。临流结得千丝网，网得双双比目鱼。  鸬鹚碟子小于萍，贩得鲜回尽入城。青鲫白虾充馔好，登盘须逊女儿蛏。  生计惟凭旧钓车，鲁鱼网罢网羊鱼。更临苇岸烹回网，便啖西施乳不如。  蘼芜杨柳绿依依，樯燕樯乌立又飞。赚得南人乡思缓，白鱼紫蟹四时肥。
    崔旭<扬柳青>诗；满釜鱼羹气味腥，小船偶傍树阴停。侬炊香饭郎沽酒，两岸春飞杨柳青。织浦女嫁弄船男，裙子深红袄浅蓝。小轿一乘船载过，郎家河北妾河南。
    梅宝璐（小树）<杨柳青>诗：丁家（字）沽边柳万条，青青一带锁红桥。帆樯纵借东风力，消息全凭子午潮。  桃花寺外桃花口，杨柳青边杨柳青。七十二沽沽水阔，半飞晴絮半飘萍。
    杨柳青为天津一大重镇，其地风景酷似江南，故颇艳传人口，《日下旧闻》、《畿辅通志》尝一及之，向无专志也。次溪世史喜研朔方风物，未弱冠即负重声，近客天津，曾往一遊，以数日之力成此一篇，文简洁有法度，志事真确，不愧史才，允为必传之作。顾余所知一事，愿为我次溪陈之：同治朝某甲，只身往新疆谋生致富，嗣是往者日众，光绪中叶遂有八大行运售百货，为新疆巨商，其第一家有骆驼万头，一
呼可集数万人，袁贞毅中丞抚新归，曾言其事，锺中书镛戍新疆更名广者，亦详知之，惜余近健忘不能记忆；此与吉林之韩，边外新嘉坡之黄、陈、郭三富人相伯仲，是镇之特色也，幸询访得实，以著穷民远业之坚苦，即以鼓舞来者，质之次溪，以为如何？
    戊寅夏四月  七十八叟章梫一山氏跋於天津
    《杨柳青小志》终
