西南夷风土记　　（明）朱孟震 撰   
　　●序
　　西南夷，汉武帝时已通中国。蜀汉中复叛，武侯定之。晋、魏、唐间，或叛或复，宋则以玉斧画泸水，遂与之绝矣。元奄有西域，乃复属焉。国朝兵平六诏，诸夷纳土，乃各因其酋长，立为宣慰、安抚等官。俾自治其地，以时时贡赋。曰木里、曰老挝、曰木邦、曰八百、曰孟养、曰缅甸，所谓六宣慰，国初旧封也。曰南甸、曰干崖、曰陇川、曰孟密，三宣抚一安抚，正统时，麓贼思任父子作乱，王靖远讨平之，遗孽播遁迤西，靖远请其弃地封有功也。摆古，僖得棱地，古剽国，夷言朱阇婆，又谓之朱波国也。处南海之滨，远在诸夷之外，自古不通中国。晋、魏间，传闻永昌西南三千里有剽国，君臣父子长幼有序。唐真元中，王雍羌开南诏，毕牟寻归唐，有内附心，随遣弟悉利福城五难陀、献其国乐至成都。剑南节度使常乐复谱次其音声以献，于是始与中国通。顷岁师克陇川，获莽人猷，得其乐器，形类箜篌，其声和，其音哀，听之凄然。得非兵戈乱离，音随世变也欤？莽瑞体，缅甸宣慰之裔也。先时麓贼父子皆为缅缚献，后爝火复炽于孟养，遂与缅世相仇杀。嘉靖间，差官勘处，竟不思其原，为讨贼效，以挑邻衅。乃取其金牌符信而还。瑞体遂穷无所归，逃于整古，动心忍性，修行学佛。得陵子无主，闻其贤，迎立为哒喇者。哒喇者，华言公道主人也。各夷分境而治，风土既殊，气习颇异，而勇怯情伪，不能无差别焉。草木禽兽，尤互有异同也。咸据见闻而载记之，以备事经略、务该博者考云。
　　●西南夷风土记
　　天度，二月春分日，当出卯氐十六度。而出房一度，当入酉昂一度，而入胃十六度。较之中州，似稍过南。夜观斗极，乃在子、癸之间，又似少偏。其地蚤暮，雾霭薰蒸，烟霞掩映。夏秋多雨，春冬少雪，晴霰冰霜，则绝无矣。风常温而不清，月常昏而不朗，虽深冬雷不收声，电不藏光。常于大营中见大星，白而芒，烛地，有光如月，坠于某氏之家。询之，乃虫光也。
　　风气四时皆热。五六月，水如沸汤，石若烁金。三宣、蛮莫、迤西、木邦、茶山、黑麻，皆瘴疠毒恶。缅甸、八百、车里、老挝、摆古，虽无瘴而热尤甚。华人初至，亦多病，久而与之相习。癸未，岁除之日，师度沙木笼山，闻杜鹃声。次日，则甲申元旦也。次日，宛见绿草飞蝶。已而军莫蛮，夷人日献青豆、紫茄、匏瓜之类，盖地气四时如春夏也。
　　地理，总诸夷而度，六千余里。东通中国，南滨海，邻暹逻界；西抵西洋，大小古喇、赤发野人、小西天，去天竺佛国一间耳；北接羌、戎、吐番。但山则悬崖峭壁，河则黑水弱流。遥见隔崖，粉墙庐舍，俨然车马往来，而世莫能通焉。亦不知为何地也。
　　山川原派，皆起自昆仑。东山自腾冲分水岭，西山自迤西鬼窟，而对峙南下。分枝衍派，遵海滨而止。金沙江自迤西南流，索于两山之间，会槟榔、大盈、龙川、喇乃、木邦、虎人、温板诸江之水，达于南海。三宣、孟密、木邦、缅甸、八百、车里、摆古，俱在江东。迤西大小古喇、暹逻，则居江之西也。山涧多蝮蛇、孔雀，其水多毒。蒲窝之外有毒泉，鸟兽饮之，无不即死。毛骨积泉傍者，不知其几许也。缅甸有江名粘利，其流百折，其水咸黑，人马皆不敢行饮。旋过此，回回夷汲水以济其渴。夷中温泉最多，炎荒地气使然也。
　　草木畅茂，盖居民稀少，斧斤不加，牛羊鲜牧故耳。山多巨材，皆长至数百尺，木至四五十围者。所可识者，杉、楠、樗、栎、榆、枫，数木而已。余皆入眼，平生未曾见者也。缅甸所属，地名孟浩，有树叶如车盖，彼土民取之，代瓦盖屋。茶山光脑产鱼，古竹节长丈余，蛮莫山中木多连理。潞江以外，道傍草，皆自相纠结，谓之揪头，瘴发则如此也。迤西溪壑之间，有草如兰，吐穗开花，状如胡蝶，卸则随风飘飏，直上为真蝶矣。附于高木，仍为花，结子可啖。缅甸有山名波罗，四面皆绝壁，狝猿亦不能升。崖颠有莫结子，累累相贯。土人于崖下诵经礼拜，其子自坠。抽去其心，引绳穿之，则数珠也。缅甸金塔寺，有佛果树，结实类人头也。芭蕉、槟榔实，如碗而尖，味皆香美，取以供佛。雍命海中，水草蔓生，实如鸡头苞。时至其苞自裂，内皆小鱼进出。彼土人视草之疏密，卜鱼之多寡。等练之下，溪不盈大。溪之内，竹皮软如麻，折而为缕，可供索绚织履之需。溪之外，则枝节刚劲，以之作弓弩，坚胜骨角。溪以东惟一年一获，以西则岁两告成。咫尺迥异，地气所种，固如是也。
　　鸟视中国之所无者，鹦鹉、孔雀；兽视中国之所无者，象也。然夷中鸟亦无雁、雉，兽亦无狐，而白鹁鸠又中国之所无也。夷中燕语嗟查，不若中国之呢喃足听。缅甸有鸟，四足，肉翅大如鹅，其鸣似鹤，能飞而不能远。其雏胎生，飞行则负雏于背。不践稼穑，不食生虫。杀之，必见不祥。故千百为群，人亦不敢相害也。去腾冲五十里，地名缅箐，近出二兽，大如骆驼，毛碧绿色，狮首、象蹄、牛尾，有齿无牙，顶心肉角隆起，见人则伏地而鸣，亦莫通其意。土人杀一，误以为麟，白于陈州守。取皮视之，非麟也，命藏于库。其肉暴露数日，全无臭秽气，蝇蚋不附著，亦诚可异。传闻先年八百见此，随与莽酋构兵。大略非恶兽，亦非嘉瑞也。畜产亦与中州不殊，惟鸡差小好鸣，其音凄切。凡夷人死无噍类，牛、马、猪、羊、鸡、犬，皆以为鬼，人不敢收。纵之于野，听其孳生，是以山多野畜。
　　鱼之所同者，鲤、鲫，余皆不可识别。大盈、金沙之内，其鱼甚多。见人驯扰，不必网钓，举手可得，大者数十百斤。但味薄，不若武昌鱼之旨且嘉也。昆虫蚱、蜢、蜗、蜒之类，夷人皆生啖，云解烦热。有虫曰队队者，形如壁虱，生有定偶，斯须不暂离。夷妇有不得于夫者，饲于枕空中，则其情自翕合。土官、目把、富夷之妻，皆不惜金珠易之。莽酋城濠内畜有异鱼，身长数丈，嘴如大箕，以尾击物食之。闲以重栅，恐其逸出伤人。每日以■〈犭軍〉、猪、羊饲之。缅人名为龙，殆鳄鱼之类也欤？江头马高，鱼大如牛，虾大如鸭。老挝一番僧，驻锡水涯，水内白龟长阔丈余。僧每诵经，龟必出听。僧若出游，水陆背乘往还，至今尚存。僧固高僧，而龟亦神龟也。
　　五谷惟树稻，余皆少种。自蛮莫之外，一岁两获，冬种春收，夏作秋成。孟密以上，犹用犁耕栽插；以下为耙泥撒种。其耕犹易，盖土地肥腴故也。凡田地近人烟者，十垦其二三；去村寨稍远者，则迥然皆旷土。夏秋多瘴，华人难居。冬春瘴消，尽可耕也。若待营堡既固，地方稍宁，募彼熟夷，给以牛种，择厥田之上上者，每岁冬春，屯种一番，可以代转输之劳也。事经略者其善图之。缅甸所属地方，名板楞，野生嘉禾，不待播种耘耨，而自秀实，谓之天生谷。每季一收，夷人利之。
　　种类，曰阿昌、曰百夷、曰老缅、曰蒲人、曰僰人、曰剽人、曰杜怒、曰哈喇、曰古喇、曰得棱子、曰遮些子、曰安都鲁、曰牛哒喇、曰孟艮子、曰赤发野人。女多男少，盖西南坤极也。贫者亦数妻，富者亦数十。官舍、目把动以百计。三宣官目，蓄发加冠；六宣土官舍把，亦惟秃头，戴六舍五彩尖头夷帽。其余部夷，男髡头，长衣长裾；女堆髻，短衣桶裙。男女无贵贱皆穿耳徒跣，以草染齿成黑色。缅人男女，自生下不剃头发，以白布缠之。阳物嵌缅铃，或二或三。三宣、六慰、酋目，亦有嵌之者。男子皆黥其下体成文，以别贵贱。部夷黥至腿，目把黥至腰，土官黥至乳。涂体男以旃檀，女以郁金，谓极黄为美。自阿瓦以下，女色亦多艳丽。濮水关外有寺缅夷，男子驼头骁勇，女亦便捷。夫死则髡其头，不再适。得棱子男驼头，不著上衣，下体以尺布蔽之。女蓄髡，亦不著上衣，止以花帨围腰下。安都鲁、遮些子，皆迤西遗种。男子藤盔藤甲，不畏刀枪；女子上下围以花帨，手束红藤为饰。牛哒喇，男戴黑帽，有须者剃之，止留左畔一缕；无须者，引发下系于顋以当之。古喇，貌极丑恶，上下如漆。男戴黑皮盔，女蓬头大眼，见之可畏。孟艮子，性猛好斗，遍体黥以花草鱼鹊。其余车里、八百、老挝，总而名之，皆曰百夷。男女与六慰不异，服饰多与缅同。赤发野人，无部曲，不识不知，熙熙皞皞，巢居野处，迁徙不常。状类山魈，上下以布围之。猿、猴、麋、鹿，皆与之游，盖与禽兽几希也。蒲人、僰人、阿昌，乃在邦域之中。杂华而居，渐变于夏，间有读书登芹泮，纳粟为吏承者矣。
　　饮食，蒸、煮、炙、煿，多与中国同，亦精洁可食。酒则烧酒，茶则谷茶，饭则糯■〈米襄〉。不用匙箸，以手搏而啮之。所啖不多，筋力脃弱。自孟密而下，所食皆树酒。若棕树，叶与果房，皆有浆可浥，取饮不尽。煎以为饴，比蔗糖尤佳。又有树类枇杷，结实颇大，取其浆煮之，气味亦如烧酒，饮之尤醉人。又以竹筍为醋，味颇香美。惟唵酢臭恶，不堪食矣。
　　所居皆竹楼。人处楼上，畜产居下，苫盖皆茅茨。缅甸及摆古城中，咸僣盖殿宇，以树皮代陶瓦，饰以金，谓之金殿。炎荒酷热，百夷家多临水。每日侵晨，男女群浴于野水中，不如此则生热病。惟阿昌枕山栖谷，以便刀耕火种也。
　　婚姻不用财，举以与之。先嫁由父母，后嫁听其自便。惟三宣稍有别，近华故也。其余诸夷，同姓自相嫁娶，虽叔、侄、娣、妹，有所不计。莽著娶莽瑞体之女，叔娶侄也；著女嫁莽应理，妹适兄也。夷狄禽兽，大略如此。
　　治理多如腹里土司。其法惟杀戮与罚赎二条，事情罪重者杀之；余则量所犯之大小，为罚之轻重也。缅人崇佛教，凡罪人愿舍身为僧者，即止不治。莽瑞体治亦尚宽，有人犯法当死，亦不加刑，惟乘以小舟，量载饮食，置于海洋之外，听其漂没自尽。间亦有遇救者，然终不敢返故土也。应理性极惨刻，凡有罪者，群埋土中，露头于外，以牛耙之。复覆之柴草，举火焚之，彼自纵观以为乐。江头城外有大明街，闽、广、江、蜀居货游艺者数万，而三宣、六慰、被携者亦数万。顷岁闻天兵将南伐，恐其人为内应，举囚于江边，纵火焚死，弃尸蔽野塞江。诸夷所以叛彼来归者，皆由其杀戮太过，有以驱之也。当时肯从各酋长之请，王师进至孟密，应理之头，悬于麾下矣。主将昧于大计，有识徒为扼腕也。
　　治生，男耕嫁、女识纴。土地肥饶，米谷、木绵皆贱，故夷中无饥寒告乏者。男反好闲，女顾劳力，治外负戴贸易，以赡其夫。盖女壮健而男萎靡也。
　　俗尚佛教，寺塔遍村落，且极壮丽。自缅甸以下，惟事诵经。俗不杀牲，所以鸟兽与人相狎。凡有疾病祝佛，以僧代之，或一年、二年、三年，募人为之。准古城江心一山颇奇，上有金塔大寺，唐僧曾寄宿焉。缅甸别有支更城，上建二塔，以金饰之，其下大小寺不可数。猛别城有金塔二，金饰寺数区。别有妖精洞，可望而不可到。都鲁濮水关，有唐僧晒经台。温古城有金塔寺，塔如阜，周围有金饰殿四千间。悬宝幡，皆木刻，以金饰之，塔点万年灯。塔顶遥望莽酋城，如在指掌。又别有金饰塔，寺中悬莽酋像，广额大耳，扁目阔颐，貌颇魁梧。缠以布，色尚青，长衣绿锦，不裈跣足，听往来者观之。寺之四旁，有池有园，芙蕖花卉，四时咸秀。板古有河，名曰流沙，唐僧取经故道，贻记甚多。城中有积发金台，台下池，池内有五色芙蕖，四时不绝。亦有晒经台、歇凉树、妖魔洞，缅人称为西方极乐世界。
　　交易，或五日一市，十日一市。惟孟密一日一小市，五日一大市。盖其地多宝藏，商贾辐辏，故物价常平。贸易多妇女。无升、斗、秤、尺，度用手，量用箩，以四十两为一载，论两不论斤，故用等而不用秤。以铜为珠，如大豆，数而用之，若中国之使钱也。
　　城郭有雉堞而无楼橹。孟密、准古、缅甸、普干、普坎、得亚、洞吾、等温、白古、马高、江头，皆古城也，惟摆古乃莽酋新筑。然高者不过十余尺，大不过三数里。惟缅甸、摆古、江头，差宏阔耳。普坎城中有武侯南征碑，缅人称为汉人地方。江头为门十二，东入者东出，西入者西出，南北如之。或出入不由故道者罚之。夹道有走廊三十里。至摆古等温城，每日中为市。市之周围亦有走廊三千余间，以避天雨。
　　器用陶、瓦、铜、铁，尤善采漆画金。其工匠皆广人，与中国侔。漆器贮鲜肉数日，不作臭；铜器贮水，竟日不冷。江海舳舻，与中国同。摆古江中，莽应理僣用金叶龙舟五十艘，中设金花宝座。目把所乘，皆木刻成象头、鱼头、马头、鸭头、鸡头等船，亦饰以金，同围罨画甚华丽。部夷船亦如之，但不以金饰也。海水日潮者二，乘船载米谷货物者，随之进退。自古江船不可数，高者四五尺，长至二十丈，大桅巨缆，周围走廊，常载铜、铁、瓷器往来，亦闽广海船也欤？
　　岁时，三宣、六慰皆奉天朝正朔。摆古无历，惟数甲子。今亦窃听于六慰，颇知旬朔矣。
　　礼节，不知揖让，见人惟掌作恭敬状。凡见尊贵，有所禀白，必俯伏尽恭。子之于父，不命坐不敢坐，侍侧亦不敢怠忽。古传父、子、君、臣、长、幼有序，此其遗风也欤？
　　邪术，三宣有曰卜思鬼，妇人习之。夜化为猫犬，窃入人家，遇有病者，或舐其手足，或嗅其口鼻，则摄其肉，唾于水中，化为水虾，取而货之。蛮莫之外，有曰地羊鬼。髡头黄眼，面黑而貌陋恶者是也。能以泥土、沙、石换人及牛、马五脏，忤之必被其害。初闻以为怪诞，后军蛮莫威远营，有火药匠与夷人哄，已而病没。其兄焚之，满腹皆泥沙。军回，过张摆箐，见道傍二尸，如蜕蝉。询之，乃思鬼所摄者。始知二说皆不谬也。卜思鬼，惟狗可以碎之。地羊鬼，贴身服青衣，自不能相害。凡入夷者不可不知也。
　　土产，孟密东产宝石、产金，南产银，北产铁，西产催生文石。芒市亦产宝石、产银。孟艮、孟琏亦产银。迤西产琥珀、产金、产阿魏、产白玉、碧玉。茶山产绿玉，干崖产黑玉，车里产贝。缅甸西洋出大布，而夷锦各夷皆出，惟古喇为胜。象牙诸司皆产，独老挝居多。象牙供器，阿魏入药，与大布、夷锦固皆非弃物，然非象牙岂无以适用？非阿魏独不可治疗乎？中国之吴梭、越罗，温厚华美，可衣可裳，又何取于大布、夷锦哉？至若宝玉、琥珀，寒不能衣，饥不能食，取用不无骚扰，商贩未免通夷。已蒙抚台禁革，既峻边关之防，复抑华侈之风，诚得大体矣。
　　战斗惟集后阵，知合而不知分。每以鸟铳当前牌，次之枪，又次之象。继枪后短兵既接，象乃突出，中华人马未径习练者，见象必惊怖辟易，彼得乘其乱也。破之之术，必设疑以分其势，设险以毙其象，出奇以捣其坚，横冲以乱其阵。夷中本脆弱，恃象以为强，能晓破象之诀，则夷兵不足败也。火笼、火砖、火球、火箭、喷筒、雾炮、九龙六龙桶，皆破象之长技，然施放必得其法。搅地龙、飞天网、地雷炮，尤杀象之巧术，而布置自有其方。诚能讲究，得其妙用，可以挽南滇，涤炎荒之虐焰；播苏薰，扫紫塞之瘴烟。何必扼蛮哈而画金沙，据姚关而阻查里，示天下弱哉！
　　形胜惟蛮莫独擅。后拥蛮哈，前阻金沙，上通迤西、里麻、茶山，中通干崖、南甸、陇川、木邦、芒市，下通孟密、缅甸、八百、车里、摆古，诚为水陆交会要区，诸夷襟喉重地。兼以田地肥饶，一年两收，若于此处筑堡设屯，且耕且守，数年之后，将见陈陈相因，转输可省，流移日聚，生齿渐蕃，家自为守，人自为战，而寡兵亦可撤矣。且居莽贼上游，虎视六慰，虏在目中。设欲犁庭扫穴，建瓴之势，易为力也。次则迤西，其地上抵丽江，下接摆古，左至西竺，右倚金沙。内有孟伦、安都六之劲兵，中有谦底、底乃之险峻，外有孟戛里、孟掌之两卒土地。殆将有木邦、孟密、缅甸、三宣之广，宝藏之富，生齿之繁，莫如孟密；五谷之饶，布帛之多，莫如缅甸、八百；鱼盐之利，贸易之便，莫如车里、摆古、缅甸、司治。槟榔、木邦，两江环带，水陆通达，缅人不容华人由之，恐妨天朝取径也。车里亦有九龙江之天堑。老挝倚山带河，土地延袤，山溪险要，颇与迤西埒，人尤习于水战，乃莽酋之劲敌，若能招徕，亦树党益敌之一策也。木邦自昔称雄，为永昌之藩蔽，惟外无可恃之险。三宣素号富庶，实腾越之长垣，有险而不知设，故年来俱被残破，凋敝不振，反藉官兵以为彼守御。必须厚其生以苏其困，养其锐以作气，俾能自立，则腾永之藩垣有赖，而兵饷皆可以少省矣。
　　古夷中自孟密以上，山多宝。蛮莫以下，地饶五谷。当国初兵力盛时，剪荆棘为乐土，易麟介以冠裳，特转移之间耳。然瘴疠毒恶，汉人难居。嗟夫！固天所限华夷也。祖宗不忍逆天犯忌，惟薄羁縻，治以不治。二百年余，颇称无事。迩来莽瑞体避仇整古，谈佛惑众，雄据南滇；木邦、孟密因来袭职，驳勘刁难，二酋相继投莽求立。迤西无莽相持，求援不得，亦折而入莽。莽遂兼并八百，蚕食车里，渐召老挝，于六慰皆属莽焉。然而畏敬天朝，不敢轻犯疆场。原夫夷人之性，不甚凶残；夷人之情，无大奸诡；夷人之心，颇知忠顺。可以诚感，不可以威劫。古人治夷以攻心为策，诚哉是言也。
　　西南夷风土记
