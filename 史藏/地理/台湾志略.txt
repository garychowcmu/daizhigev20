《台湾志略》　　（清）李元春 辑


　　●台湾志略卷一
　　朝邑李元春时斋删辑
　　男来南薰屏叅订
　　地志
　　风俗
　　物产
　　胜蹟
　　原事
　　地志
　　台湾在福建布政使司东南大海中。自泉州同安之厦门乱流经澎湖抵鹿耳门至治，计水陆程一千二百六十里（陆自省城五百四十里至同安，又六十里至厦门；自厦门至澎湖水程七更，自澎湖至台湾水程四更，旧志以六十里为一更，则六百六十里）。为古荒裔地，不入版图。元之末，于澎湖设巡检司以隶同安。中国之建置于是始（朱景英海东札记云：『文献通考：琉球国居海岛，在泉州之东，有岛曰澎湖，水分五日而至。隋大业中，曾令羽骑尉朱宽入其国取布甲而归。时倭国使来朝，见之，以为夷耶久国人所用。旁有毗舍耶国，语言不通，袒裸盱睢，殆非人类。宋淳熙中，其酋豪尝率数百辈猝至泉州水澳、围头等村，多所杀掠。喜铁器，掠取门环及剜甲取铁。临敌用镖，镖以绳十余丈为操纵，盖爱其铁不忍弃。论者疑其情状相似，以台湾即毗舍耶国；其足信欤？又有据名山藏乾坤东港华严婆娑洋世界名为鸡笼之说，指为今台湾；恐亦影响谭耳。至海防考有隋开皇中遣虎贲陈棱略澎湖三十六岛，郡志据之，语尤可疑。考隋书陈棱琉球之役在大业中，而本传亦无略澎湖三十六岛之词。独不解当日谈海防者何所据而云云也』）。明洪武五年，信国公汤和略海上，尽徙澎湖民置漳泉闲，废巡检司而墟其地。嘉靖四十二年，流寇林道干导倭人掠近海地，都督俞大猷征之，追至澎湖，道干走台湾，大猷以水道险远，法不轻进，于是留偏师驻澎湖以哨鹿耳；道干困走占城，乃罢澎湖偏师而复设巡检；寻亦废。万历闲，增设澎湖游兵，寻复增冲锋游兵，为备倭故。于是澎湖常为驻防之所。万历末年，荷兰据台湾，筑城于一鲲身之上，曰台湾城。台湾之名于是始。天启二年，荷兰据澎湖，又城焉。天启五年，海寇颜思齐入台湾，郑芝龙附之。而荷兰之据台湾自若。思齐引倭奴剽掠海上，与荷兰共有台湾之地以为巢穴。又所部属多中土人，中土人之入台湾自思齐始。时芝龙弟芝虎亦为海寇，并附思齐。思齐死，贼众立芝龙为长。于是郑氏遂有台湾之地。崇祯元年，芝龙率所部降于督师熊文灿，然犹迁延海上也。国朝顺治三年秋八月平闽，芝龙乃就抚。芝龙既降，而荷兰尽得台湾之地。顺治十八年，芝龙子成功以江南败归，袭澎湖。夏五月，入台湾，逐荷兰。冬十有二月，荷兰归国，成功改台湾城为安平镇，以今县治为承天府（南北路设县二：曰天兴、曰万年），总台地曰东都。康熙二年夏五月，成功死，子经嗣，改东都为东宁（二县为二州，设南北路澎湖安抚司）。二十年春正月，经死，子克塽嗣。是年，福建总督姚启圣计招伪宾客司傅为霖为内应；事泄，为霖辈遇害。启圣仰遵庙算，定平台策。二十二年，水师提督施琅统师专征。夏六月癸亥，大战于澎湖，克之。秋七月丙申，郑克塽降于我。八月壬子，王师至台湾。于是琅疏请留台湾为外蔽，诏报可。二十三年，廷议设台湾县，隶台湾府为附郭。雍正五年，增设澎湖厅，而台湾之建置駸駸乎盛矣。
　　台湾县东负山，西面海。邑治之境，东至龙山寺，西至海岸，南至府儒学南，北至城守营北；纵横径五里而遥。所辖东至罗汉门庄外门七十里（乾隆四十九年臬司杨延桦勘定），其东曰内山；北至新港社新港溪二十里，北为嘉义；南至文贤里二赞行溪二十一里，南为凤山；西尽海岸三里入于海。海西南至安平镇七里（陆自七鲲身有路可至，计二十里），西北至鹿耳门三十里，又西北至黑水小洋，其西隶澎湖。幅员南北袤四十一里，东西内广七十三里，其外东不尽内山，西不尽海。
　　台湾地入东海，在禹贡扬州之徼外。其星野无考。前志谓：『地隶闽，宜从闽，以附于扬州；其星野属牛女、星纪之次，其辰在丑。据僧一行曰，星纪当云汉下流，百川归焉。其分野下穷南纪之曲，东南负海为星纪』。陈氏元麟曰：『按古四译馆外彝来贡，以外彝分方纪星。台湾属岛夷，分野在鹑尾之次，其辰在已；与吕宋、日本同占，整台湾值翼九度。据宋天文志云：「鹑尾在翼轸之交，居南方七宿之末，随南极而半入海，吕宋、淡水、台湾是也」。利玛窦云：「鹑尾之次，于律仲吕冈山分野（台有大小冈山）」。二说者，其言各殊，然皆依附离合之见，无实验云』。
　　东倚者皆山，西控者皆海。山渡海而来，则以为发源乎福州，东汨乎鼓山（赤嵌笔谈云：『宋朱文公登福州鼓山占地脉曰：「龙渡沧海，五百年后海外当有百万人之郡」；今台湾入版图年数适符』），示向乎五虎（福州五虎山入海，首皆东向，是气脉渡海之验），见迹乎关潼、白■〈亩犬〉，而结脑乎大鸡笼（旧志云：『台湾山脉自福州五虎门磅礴入海，东至大洋中突起二山，曰关潼、曰白■〈亩犬〉，复渡重洋至淡水，结脑为大鸡笼』），南行数百里至郡治。彼堂堂兀兀以去者，且不知其所之也（或云，吕宋地脉发于台湾）。然山渡乎海，其盘旋屈曲，垂乳结穴，可造郡邑、聚村落者，必西向内地而复归于海。水出于山，其可舟、可游、可灌、可汲以养吾民者，必西流而卒归于海。岂地理之所存顾有不忘其本者欤？今居斯土者，官则受国恩、衔王命而至，君门万里，臣心凛凛，视同咫尺；民则农商富庶，必念食毛践土之惠，以毋忘首邱之仁。反是者不祥。盖观诸地理，则有断断然者。地理即天理，亦即人道也。邑区区数十里，则有专脉注结者，有别派分支、罗列拱卫，且有蜿蜓游行过境以去者。盖自番酋杂居，箐篁丛翳，士大夫终不肯裹粮犯雾露为奇岩秀石之评，樵夫猎户过之而不能名、名之而不能书，故不知名者盖伙。名之矣，而游移彷佛，所闻异词，指东讹西，以此易彼，旧志所称，差谬殊甚。以其所可知者书之，各号虽殊，而山川不改，道里之远近，可约而知，南北东西，方面不可易也。谈地理者，要以天道人事为断。
　　大鸟山在邑东北百里而遥，郡垣之祖山也。山势西南行十余里而高耸秀拔者为分水山。稍下又西行为分水仑。仑南北两石峰，苍翠秀削，翼之以行。缘仑皆结细石，产青草，磈礧嫩绿。仑南北皆良田美石，无坑堑。仑左之水南趋罗汉内门，仑右之水北入木岗山溪以出大穆降（此水入溪西落，则木岗山之脉已隔；旧志谓：「木岗山为郡少祖」，可知其讹）。仑西行二十余里，顾盼逶迤，欲收仍纵；前起巨阜曰草山（以多茅草故名），则郡垣之少祖山也。南北复有两高峰翼之以行。峰多石，势甚雄伟。西行列屏障，自北而南，横亘数十里，则为内大乌山（此在郡城背后，为第三重屏障）。踰山西南，孤峰突起者，曰一峰尖。峰皆大石，石壁高可数丈，下有石井，水清而甘，环山居人数家皆食焉。由是西下，伏而起、起而伏，如是者三，曰三凸仑。迤仑西行，八峰平列于前，自南而北，连亘二十余里，如开楼窗，如展镜屏。每天清气霁，倚窗窥屏，远见红毛楼；故昔人名之曰蚝镜窗。八峰者复有专名：最南第一峰曰天马；第二峰独高，大石屏如竖镜，则独以蚝镜属之；北第三峰曰飞鸢巢；又北曰猴晒日；又北曰接云；又北曰山猪；又北为獐仔壁；极北曰尾峰，终焉（此郡城第二重屏障也）。自第二峰蚝镜西下二十余里，至老鹞岭，中间南北诸峰，星罗碁布，蚕丛鱼凫，游衍错落，多不知名。而自老鹞岭西下又二十里，则结凹脑曰马鞍山。其西为香洋。香洋西面二十余里，平畴旷衍，沟塍绣错，襏襫成云，春夏之交，可以观耨；旧志以为八景之一者。由是而西，小阜嶔崎，绵亘错互，若坡若陇。南北迢迢二十余里，横为郡城之背者，曰嵌顶山（此郡城第一重屏障）。嵌顶西上五里许为大东门。
　　番仔湖山在大乌山西北，距城八十里，亦东北最高山也。其西为刚仔林大尖山，又西为小尖山，皆极危峻，人不可行。又西下为左镇山。左镇北踰溪为木冈山，木冈西下为卓猴山。卓猴踰溪西南为猪母耳山，又南为柳仔林山，皆邑之右肩也。又南为监里山。监里北踰溪为草潭山，又西北为大丘田山。大丘田西为湖仔内山，则邑右臂之拱卫也。
　　内乌山在分水仑之南者，直趋南路。其分支者，东趋罗汉内门，西落脉为上仑石屏山，其南则翁仔上天山，稍西为雁门关，前志所谓「雁门烟雨」者是也。旧路由此入内门，今崩陷不可行。雁门之西为土楼山，亦曰险山门，径甚险，惟容一人一骑；乱时人争逃之，扼其险，贼不能至。下有大坪社，故亦名大坪山。西南为茅草埔山，皆邑之左肩也。又南为狗囵圈山，则左肩之外辅。又西北为户櫈岭，又西北为湾崎山，又西北为虎头山，又西北为猴洞山；则邑左臂之拱卫也。
　　魁斗山在邑城南。其脉自东南来，至正南澳起三峰，状若三台星，为府学文庙拱案。又蟠屈蜿蜓，以至西南，势若内抱，形家所谓「下砂」者是也。邑来脉甚长，而所谓下砂者止此。
　　罗汉内门在邑东南六十五里。其地四壁皆山，中开平畴；东西可二十余里，南北可三十里。以形家之说较之，则邑之库藏也。其山自东北来者，上接大乌山，层峦叠翠，邑人不知其名；内门东北设木栅，则称之曰木栅后大山，疑即旧志所纪「目眉徽山」者是也。山之南，高峰峭出，曰苏远埔岭。逾岭而南，有湖曰内湖。又其南，曰外湖。湖之西曰烧灰山，其东曰石门山，下有坑曰石门坑。石门之南为赤竹岭。岭东为三峰仑，南为小东方木山。小东方木连峰委折而南，踰菜公坑口高耸而起者为大东方木山，则内门之正东山也。东之东重冈复岭，高入云际，北接嘉义，南抵凤山，亘数十里，为邑之后屏者，则曰南马仙山。大东方木之南，巨石踞沟，流丛石结，山甚高，其上为大叶林山，山南为龙潭山，西下有潭曰龙潭。龙潭山南曰金交椅，其南为大崎越岭，又其南为鼓山，则出罗汉外门焉（以上为内门东壁，故山皆南行）。鼓山所处，极内门之东南。由是山势折而西行。始折而嶐起者曰将军山，山之西纡徐轩伏，不数里而叠秀可望者曰银锭山，则内门之正南山也。又西而至于打鹿埔溪口止焉（此为内门之南壁，山皆西行）。银锭之南，自东徂西，亘数十里，为南壁之外屏者，曰外乌山。其南则獐仔壁山、大杰巅山皆在焉。外乌之东，高耸可数者，曰南麻蓼山、尖山、大冈山、小冈山，则界于凤山矣（此为南壁外屏）。内门之北，则全倚分水仑、无仙山。分水仑西行，至内乌山而尽，则内门北境之山亦尽焉（此为内门北壁）。内乌既横亘数十里，则自分水仑以南为内门之西壁，其分支落仑皆东趋于内门，南踰虾蟇林山至溪口终焉（此为西壁）。罗汉外门，其地在内门之东，复转而绕内门之南，略如曲尺然。其在东者，中有淡水大溪，溪流自北而南。溪东即南马仙山。东之南为旗尾山，志所谓「旗尾秋蒐」者；凤山界也。溪西迤内门东壁之外，自三峰仑、东方木以南至鼓山，则与旗尾山东西相对（中为番薯寮街）。自鼓山西折，始绕内门之南，过将军山北，缘内门南壁之外，南迤外乌山以西，则有虎仔山、大杰巅山、獐仔寮山，其东则大小冈山、尖山、南麻蓼山，皆凤山界。
　　七鲲身屿在邑西南海中。脉自东南而来，西转下海，联结七屿，相距各里许，接续不断，势若贯珠，自南以北，而终于安平镇，与南北汕参差斜对，为邑之关锁。地皆沙土，风涛鼓荡，不崩不蚀；多产菻荼、桄榔，望之郁然苍翠；泉尤甘美。一鲲身地最广，即安平镇；红毛旧城在焉。今水师营驻于此，有居民街市。二鲲身至七鲲身，居者多渔户。每斜阳晒网，笒箵家家，烟月苍茫，渔灯明灭，佳景如披图画。
　　鹿耳门屿在邑西北三十里大海中。浮沙横亘，形如鹿耳。尾迤南为四草屿，首枕北为鹿耳门。鹿耳门之北有屿曰北线尾，亦沙屿横亘，与鹿耳门南北遥接，中隔大港曰隙仔港。港之中有石礁在水底。北线尾既称北汕，鹿耳门亦称南汕；隙仔港中石礁，所以暗接南北二汕。故港虽大而水浅径狭，舟必插标以行，触礁则船立碎。北线尾之北有沙汕曰加老湾汕，稍小于北汕，而不堪泊舟。又其北曰海翁汕，则自北路而来，迢迢百余里，在县境之外矣。
　　德庆溪（俗呼坑仔底），源出小东门外旧万寿宫前，入郡城东安坊，合旧县署后并府署东二泉，西流经县署右至水仔尾北厂，入于台江。
　　福安坑，源出小南门内，经宁南坊府学宫前，西流至涂墼埕，入于台江。
　　台江在邑治西门外，汪洋渟滀，可泊千艘。南至七鲲身，北至诸罗萧垄茅港尾，内受各山溪水，外吞大海。
　　监里溪，源出监里东南内山，经香洋之北，西出为监里溪，又西为旧社溪，又西北与咬狗溪合流，西入于许宽溪。
　　咬狗溪源合监里、草潭诸山之水，西与旧社溪合流，又西为许宽溪。
　　许宽溪源合旧社、咬狗诸溪之水，西流受鲫鱼潭之水，又西北受大丘田、湖仔内诸山之水，西入于茑松溪。
　　茑松溪在县治北五十里，为许宽溪、鲫鱼潭之下流，又东北受大穆降之水，西入台江，注于海。
　　左镇溪，源出分水山之北，西北受冈仔林、大小尖诸山之水，西经左镇之南，又西流为新围溪。
　　新围溪源接左镇溪，西流受大穆降诸溪之水，又西北与本藩溪合流，西下为新港溪，入于台江，注于海。
　　本藩溪，源出冈仔林之北，西流经木冈山之南为木冈溪，又西出左镇、卓猴之间，又西与新围溪合流为新港溪，入于台江，注于海（新港溪北为嘉义界）。
　　卓猴溪，源出卓猴山，北流入于曾文溪（嘉义界）。
　　分水溪，源出分水山之南，经水蛙潭南流，至罗汉门东受石门坑、东方木诸山之水，西受石车仑、茄苳仑（皆罗汉内门山）诸山之水，汇为长潭，清莹可监。西走出内门，过狗囵圈西下，北受湾崎溪水，西流为冈山溪。又北受打鹿洲溪水，西流为角带围溪。又受红毛寮溪水，西流为二赞行溪。又西为喜树港，入于台江，注于海。
　　湾崎溪，源出三凸仑，南流过狗囵圈，入于冈山溪。
　　打鹿洲溪，源出马鞍山，西南流经打鹿洲，北受深坑仔水，复南流入于角带围溪。
　　红毛寮溪，源出红毛寮，南流入于二赞行溪（溪南为凤山界）。
　　淡水溪自北而南，横绝郡治之背。源出自诸罗内山，其来极远。至罗汉门东方木东，受小溪水，经旗尾山西下，绕凤山县东南至东港，西入于海。
　　石头沟在邑治东北三里许，无水源，受东北众坡之冰，经海会寺前，转邑治北大桥港出柴头港，西入台江。
　　鹿耳门港亦名隙仔港（旧志另作隙仔港，误），在南北二汕之间，水底皆沙，纵横布列，舟不可犯；就其稍深处觅港出入，港路窄狭，仅容两艘。潮长时水可丈四五尺，潮退时不能一丈，舟悬后舵而进。其纡折处必探视深浅，盘辟而行。而沙水相荡，深浅又时变易，必插竹标以识：南白北黑，名曰「荡缨」（初设五杆，后增设十三杆）。初近北汕以入为旧港，今近南汕而入为新港。
　　加老湾港在北汕北，不堪泊舟，西南即大洋。其北即海翁汕港口，大澳曰海翁窟，亦名月眉湾，可泊百艘。
　　安平镇大港在台江西南、赤嵌城之西。红毛时，巨舟悉从此入，泊于台江。自郑成功由鹿耳门入台，后遂淤浅。今惟南路贸易之船经此，巨舟不得入矣。
　　鲫鱼（原刊脱「鲫鱼」二字）潭在永康、长兴、广储西三里之界，汇纳众流，修而不广，计长可二十余里。多生鲫鱼，年有征税。三用之，内田资灌溉。亦名龙潭，旱时祷雨于此。又名东湖，最宜霁月；旧志以为八景之一。
　　菅林潭亦名嵌下陂，在长兴里，地势洿下，泉流所归。里众筑堤障之，以资灌溉，屡有争竞。康熙五十七年，太守王珍勘明勒石，定其限焉。其水北通鲫鱼潭。
　　无源潭在永丰里，潦水所钟也。草潭、白衣潭，郑氏凿也。荷兰陂，红毛筑也。公爷陂，郑氏筑也。皆在新丰里。甘棠潭在保大东里，地多甘棠。王有潭在仁和里，里民王有所凿。莲花潭，其源甚深，多产红白芙蕖。鸳鸯潭，两潭比偶，如鸳鸯然。水漆潭，多生水漆。参若陂，红毛时佃民王参若筑。十嫂陂，寡妇王十嫂募佃筑。陴仔头陂，伪郑时筑。月眉池，形如半月也。皆属文贤里。鼎济窐在新港社，产鱼虾。新港东陂在新化里，西陂亦在新港社。
　　邑治八景：曰鹿耳连帆，曰鲲身集网，曰赤嵌夕照，曰金鸡晓霞（此属澎湖），曰鲫潭霁月，曰雁门烟雨，曰香洋春耨，曰旗尾■〈火禾〉蒐（散见山水古蹟各志，自御史钱琦以下，皆有题咏）。又郡八景：曰安平晚渡，沙鲲渔火，鹿耳春潮，鸡笼积雪（此属淡水），东溟晓日（同上），西屿落霞（属澎湖），澄台观海，斐亭听涛（俱在道署内；自巡道高拱干以下，皆有题咏）。
　　秀峰塔，居郡学之巽方，高丈三尺五寸，周底六丈；四门阶级，空其中。乾隆六年，提学杨二酉建，后废不修治。
　　南湖书院在小南门外。乾隆三十年，郡守蒋允焄以崇文书院狭，且近市，复建书院于此。辟斋舍、设讲堂于法华寺之左，即旧梦蝶园处也。其地有湖山林木之胜。后以院长居此者多弗康，遂废。
　　又有正音书院，在东安坊旧县署之左。雍正七年建，寻废。
　　环台湾皆海。自邑治计之，南至凤山县之沙马矶头，旱程二百九十六里，水程七更；北至淡水厅之鸡笼鼻头山，旱程六百三十里，水程一十九更；西北至鹿耳门，水程二十五里（康熙五十五年，钦差丈量，依旱程折算，仅十里零七绳）。鹿耳门西北至澎湖，水程四更，约一百八十里。澎湖西北至厦门，水程七更，约三百里。邑治内优大山之东曰山后，归化生番所居。舟从沙马矶头盘转，可入卑南觅诸社。山后大洋之北有屿名钓鱼台，可泊巨舟十余艘。崇爻山下薛波兰港可进三板船。
　　海洋行舟，以磁为漏筒，如酒壶状，中实棚沙悬之，沙从筒眼渗出，复以一筒承之；上筒沙尽，下筒沙满更换，是为一更。每一日夜共十更，每更舟行可四十余里。而风潮有顺逆，驾驶有迟速。以一人取木片赴船首投海中，即从船首疾行至船尾，木片与人行齐至为准；或人行先木片至，则为不上更；或木片先人行至，则为过更。计所差之尺寸，酌更数之多寡，便知所行远近。所至地方，若岛屿可望，令望向者（曰「亚班」）登桅远望；如无岛屿可望，则用绵纱为绳，长六七十丈，系铅锤，涂以牛油，坠入海底，粘起泥沙，辨其土色，可知舟至某处。其洋中寄椗候风，亦依此法。倘铅鎚粘不起泥沙，非甚深，即石底，不可寄泊矣。
　　通洋海舶，掌更漏及驶船针路者为「火长」；一正一副，各有传抄海道秘本，名曰「水镜」。台厦重洋往来之舟，水程颇近，中有澎湖，岛屿相望，不设更漏，但焚香几行为准。针路则以罗盘按定子午，自台抵厦，向干方而往；自厦抵台，指巽方而来。若由厦北赴江、浙、锦、盖诸州，南抵广、粤、惠、潮各府，沿海傍山，逐日有澳可泊，不用更漏筒。
　　或问：『旧志舟行一更六十里，今谓四十余里，何也』？曰：『南路沙码矶头至府治，舟行七更。康熙五十五年，钦差丈明旱程二百九十六里，水程与旱程相傍，是一更该四十二里有零。通志载福州至琉球，水程一千七百里，府志称船行四十三更，是亦一更四十里矣』。
　　又问：『舟自南路抵府七更，顺风一日可至；自厦抵澎亦七更，必一日有余乃至，何也』？曰：『台海潮北汐南；南路抵府，顺流也，台厦横流故稍迟』。曰：『北流为顺，南流不逆乎』？曰：『有风不怕流；南流虽逆，非如黑沟之湍激也』。
　　又问：『舟中定更，以人行与木片齐至为度。台地人行，穷日不能百里，舟行乃二百余里，何也』？曰：『投木片时其行速，且船无休息，故倍之』。
　　又问：『北路水程十九更，旱程仅六百三十里，何也』？曰：『此未暇详考，依府志所载』。
　　台海潮流，止分南北。台厦往来，横流而渡，号曰「横洋」。自台抵澎为小洋，自澎抵厦为大洋，故亦称「重洋」。
　　凡往内地之舟，皆于黎明时出鹿耳门放洋（舟人捩舵扬帆出海曰「放洋」。鹿耳门港南北有二礁，植标以记，不敢逼犯；质明见标，舟乃可行）。清明后南风始发，从鹿耳门外径去。白露后北风渐盛，必至隙仔港口（在鹿耳门外之北），方可开驾（舟行务上依风，故南风放洋从南，北风放洋从北，若误落下风，针路便失）。约行百里，望见东西吉屿，经二屿便抵澎湖，大约后午可到。南风宜泊水垵澳，北风宜泊网澳、内堑、外堑等澳；余详前澳屿内。自澎往厦，悉以黄昏为期，越宿而内地之山隐现目前。此就顺风而言。若南风柔若，风不胜帆，常一二日夜方抵澎湖。至厦门则更缓。又若北风凛冽，帆不胜风，摺帆驾驶，登岸亦稍迟焉。
　　帆往福州，望北直去，至闽安镇，水程一十五更，不用湾泊澎湖。若从北路淡水西渡，水程仅七更。登舟半日，可见关潼山。自关潼趋定海，行大洋中五六十里，至五虎门；两山对峙，势极雄险，为闽省外户。门外风力鼓荡，舟帆颠越；既入门，静渌渊渟，与门外迥别。更进为城头，土名亭头；十里即闽安镇，再数十里至南台大桥。
　　鹿耳门外，初出洋时水色皆白。东顾台山，烟云竹树，叠翠浮蓝，自南抵北，罗列一片，绝似屏障画图。已而渐远，水色变为淡蓝，台山犹隐现于海面。旋见水色皆黑，则小洋之黑水沟也。过沟，黑水转淡，继而深碧，澎湖诸岛在指顾间矣。自澎湖放洋，近处水皆碧色，渐远则或苍或赤，苍者若靛绿，赤者若臙红。再过，深黑如墨，即大洋之黑水沟，横流迅驶，乃渡台最险处。既过，水色依然苍赤。有纯赤处，是名红水沟，不甚险。比见水皆碧色，则青水洋也。顷刻上白水，而内地两太武山屹然挺出于鷁首矣（南风时，驾驶近南，先见镇海之南太武；北风时，驾驶近北，先见金门之北太武）。
　　黑水沟为澎、厦分界处，广约六七十里，险冠诸海。其深无底，水黑如墨，湍激悍怒，势又稍洼。舟利乘风疾行，乱流而渡，迟则波涛冲击，易致针路差失（按黑水沟有二：其在澎湖之西者，广可八十余里，为澎、厦分界处，水黑如墨，名曰大洋；其在澎湖之东者，广亦八十余里，则为台、澎分界处，名曰小洋。小洋水比大洋更黑，其深无底。大洋风静时，尚可寄椗，小洋则不可寄椗，其险过于大洋；此前辈诸书纪载所未及辨也）。厦船过黑水沟良久，令亚班（舟中占风望向者二人，名曰「亚班」）登桅遥望，必见澎湖西屿、花屿、猫屿，乃可前进；倘计程应至，而诸屿不见，便失所向，须亟收回，恐漂越台之南北而东，则邈不知其所之。或已抵鹿耳门，为东风所逆不得入；或遇海吼浪涌，隙仔不可寄泊，当回澎湖。值若月黑，莫辨岛屿何处，不得不仍归厦门。而针路已失，往往有随风北至南日而上、南至铜山以下者。
　　来台诸舟，必以澎湖为关津。由西屿头入泊妈宫等奥，然后出东吉，过小洋，抵鹿耳；其常也。或已入澎湖，而风信未可行，尝有湾泊至旬以外者。
　　澎湖诸岛，皆平冈无峰峦，舟行稍远，辄伏而不见。渐近时，登鷁尾高凭眺，恍惚天际微云，一抹如线。徘徊回顾，天水混连，孤舟荡漾，若纤芥在明镜中。
　　泛海不见飞鸟，则渐至大洋，盖水禽陆栖也。近岛屿，先见白鸟飞翔。
　　海波夜动，焰如流火，天黑弥烂。船在洋中，可击水以视物。一击而水光飞溅，如明珠十斛，倾撒水面，晶光荧荧，良久始灭。
　　台湾县治之海常吼。自七鲲身北至鹿耳门、南至打鼓港止，小吼似击花腔鼓，点点作撒豆声，乍近乍远，若断若续，临流听之，有成连鼓琴之致；大吼如万马奔突，如众鼓齐鸣，如三峡崩流，如千鼎共沸，厥声远闻，累数日夜罔有闲歇，惊涛湓涌，舟莫敢近，虽钱塘八月怒潮，未足拟也。或曰风兆，时亦不风；或曰涛响，何港无涛？若云雨征，宜其近之；谓海气发，故地籁鸣也。乃微雨辄吼，大雨而或不吼；既晴犹吼，久旱而亦时吼；斯不可解矣。惟吼声南下而渐细，则久雨必晴，颇验（按海自嘉义以上不吼。惟台湾下至凤山则吼，俗呼曰「做涌」；惊涛迅发，舟触之，沸击迫岸辄碎。自岸边至中流，浪之最巨者有三叠，约广不上十里，以外则渐平。春冬不吼，惟四月廿六日起。舟人谣曰：涌仔开目，不因风兆，不因潮汐。谓海气一发，微雨几泼，辄吼；或大雨不吼，大风不吼；或既晴犹吼，必待烈阳炎暴至终日则吼息。四五月之吼，凤山最甚；六七月之吼，台湾最甚。其地气由南而北。七月廿六后，谓之「埔占涌」，渐轻；至中秋则不吼也。盖夏令地气蒸热，自下而升，犹煮饭之滚于锅底然）。
　　台处闽之东南，以一郡藩蔽全省。即沿东西地方之对峙者计之：北路淡水厅之后垄港，与兴化府南日对；后垄而上有竹堑，与福清县海坛镇对；后垄而上有南嵌社，与福州府闽安镇关潼对；自南嵌至淡水港，与连江县北茭对；自淡水港至鸡笼山，与福宁府沙埕烽火门对；南路凤山县之弥陀港、万丹港、岐后港、东港、茄藤港，则与漳州府之古螺、铜山等处对。顺风时，驾驶针路皆以卯酉为方向，不用斜转；惟鹿耳门居邑治之西北，澎湖又居鹿耳门之西北，与泉州府同安县之厦门东南斜对，针路以巽干为方向。迩来海不扬波，凡■〈舟彭〉仔、三板头等小船，每由北路笨港、鹿仔港等处乘南风时径渡厦门、泉州，自东徂西，横过澎湖之北，名曰「透西」，例禁甚严；趋险者犹如骛也。
　　台海港口，哨船可出入者，只邑治鹿耳门及南路打鼓港、北路蚊港、笨港、淡水港、小鸡笼、八尺门七处，其余如邑治之大港、南路之西溪、蚝港、蛲港、东港、茄藤港、放■〈糸索〉港（冬月沙淤，至夏秋溪涨，船始可行）、大崑麓社寮港、后湾子（俱琅蟜地）、北路之马沙沟、欧汪港、布袋澳、茅港尾、铁线桥、咸水港、井水港、八掌溪、猴树港、虎尾溪港、海丰港、二林港、三林港（二港亦多沙汕，水退去口五六里）、鹿仔港（潮涨大船可至内汕，不能抵港，其外汕水退时去口十余里，非熟港道者不敢出入），哨船俱不能常至。
　　邑治州仔尾、隙仔、喜树港、南路万丹港、北路湾里、竿寮、含西、篷山港，只容■〈舟古〉仔小船。再南路岐后、枋寮、加六堂、谢必益、■〈句黾〉鼊港、大绣房、鱼房港、北路■〈鱼逮〉仔穵、象领，今尽淤塞，惟小渔船来往。
　　相传台海有万水朝东处，诸书所载不同。续文献通考及岛上附传、稗海纪游皆云在澎湖南（续文献通考云：『水至澎湖渐低，近琉球谓之落漈；漈者，水趋下而不回也。凡西岸渔舟，到澎湖以下，遇飓风发，漂流落漈，回者百无一』。岛上附传云：『澎湖风涛喷薄，悍怒激闘，瞬息万状。子午稍错，北则坠于南风炁，南则入于万水朝东，皆有不返之忧』。稗海纪游云：『澎湖黑水沟最险，自北流南，不知源出何所。水黑如墨，势又稍洼；广约百里，湍流迅驶。舟师至此，喘喘屏息，惧或顺流而南，不知所之』）。福建海防考谓：『澎湖为漳、泉南户，日本、吕宋、东西洋皆所必经。南有港门，直通西洋』。台湾志略谓：『海船直指，南离至东京、广南、占城、柬埔寨、暹罗等处』。旧府志亦谓『子午稍错，南犯吕宋，或暹罗，或交趾』。今通洋之舟，岁岁南行，未尝入于万水朝东，则云在澎湖南者误也。至云水至澎湖渐低，黑水沟自北流南，亦误。又漳州府志云：『沟水分东西流，过沟则东流达于吕宋，回日过沟则西流达于漳、泉』。皆未详考。盖台海潮流止分南北，潮时北流较缓，汐时南流较驶。澎岛在厦门之东南，乃渡台标准；但无高峰，不可远望，过沟时针路指定东南，船稍近北，虽不见澎岛，犹可见台北诸山。苟为南流所牵，则径出南路沙马矶头之下，无岛屿可望，不知台湾在何方矣。故黑水沟中，值静风潮涨可随流，潮退必悬碇停舟，非畏万水朝东也。稗海纪游又云：『鸡笼山下实近弱水，舟至则沉，或名为万水朝东。其势倾泻，卷入地底，滔滔东逝流而不返』。二说俱无稽。若旧府志云：『北则漂荡，无复人境，甚至无力水而莫知所之』。亦第想像之词。然则赤嵌集所云『黑水沟惊涛鼎沸，险冠诸海，顺流而东，则为弱水。昔有闽船漂至弱水之东，十二年始还中土』者，皆不可信乎？曰：弱水见于禹贡，自有其处。万水朝东，天下之公言也。地缺东南，尾闾有焦釜，岂即在鸡笼山下？且顺流而东，果为弱水，则府志所载外域诸国在台海正东、东南、东北者，将无由而至矣；而皆非也（按府志载琉球在台海正东，日本在台海东北，吕宋、苏禄在台海东南。今考台海北至鸡笼，南尽沙马矶头而止。琉球在福州正东一千七百里，自五虎门放洋，经鸡笼山之北而去。日本以近东海日出而名，舟必北上抵江南界之秦山、花鸟屿始可放洋。明史载吕宋居南海中，去漳州甚近；苏禄地近浡泥、闍婆，去泉州甚远。似俱与台海无涉）。诸书言顺流而东、而南者，就内地言之也。台处东南，其北之鸡笼山即内地之东，其南之沙马矶头即内地之南。水归东南，故皆可曰顺流。或东、或南，俱错过台湾山后，大海茫茫，舟随风去，无所终泊，得还中土者盖鲜；幸而岛屿可依，帆柁未失，乘风忽返，间尝有之。其所至果弱水之东否，未可知也。闻老舵工云：尝遭风至台湾山后绝远处，夜闻水声淜湃，知为万水朝东；努力回柁，幸免落漈，天明见岛屿甚近。语似可据。然闻水声，以为落漈，非也；岛岸风涛，冲击作声也。舟不回柁，触礁齑粉，无生还理。旧称落漈，杂云沉海，乃舟人之讳词。风土记谓十二年气候一周，漈水复满，东风大起，船乃还；则海滨人习言之，特以慰其家人，即诗所云犹来无止耳。亦有搁浅簸浪，因而傍崖登山者，苟延残喘，际会幸归，各述所见。大海之中，何奇不有、何怪不储，存而不论可也。岛上附传所称南风炁，今亦莫知其处。
　　台船岁往江、浙、锦、盖诸州者以千计。沿海水程，内地郡邑志及通志俱未详载。既无以稽舟楫之去来，又何以资哨防之备御？倘谓邑志例限不书，得毋终听其阙乎！因就见闻所及，附着于此。至道里远近、澳港险易，略之以俟知者。
　　台船至厦门，水程一十一更。自厦门至浙江宁波，水程三十七更；江南上海较远十更。先由厦门挂验，出大担门北行，经金门、辽罗，系同安县界；过围头、深沪、浚里至永宁，俱晋江县界；又过祥芝头至大坠，为泉州港口；经惠安县之獭窟至崇武，可泊船数十；复经莆田县之湄州至平海，可泊船数百；其北即南日，仅容数艘。莆田、福清交界从内港行，经门■〈木扇〉、后草屿至海坛宫仔前，有盐屿，即福清港内；过古屿门为长乐县界。复沿海行，经东西洛至磁澳，回望海坛诸山，环峙南日、古屿之东，出没隐现，若近若远；再过为白畎、为关潼，可泊船数百，乃福省半港处，入内即五虎门。由关潼一潮水至定海，可泊船数百余。复经大埕、黄岐至北茭，为连江县界；再过罗湖、大金抵三沙、烽火门。由三沙沿山戗驶，一潮水过东璧、大小目、火焰山、马屿，进松山港，即福宁府。由烽火门过大小仑山、■〈山上秦下〉屿、水澳至南镇、沙埕，直抵南北二关，闽、浙交界。由北关北上至金香大澳，东有南纪屿可泊千艘；其北为凤凰澳，系瑞安县港口；又北为梅花屿，即温州港口。过垄内三盘，伪郑常屯劄于此；再过王大澳、玉盘山、坎门、大鹿山，至石塘，内为双门卫；复经鲎壳澳、深门、花澳、马蹄澳、双头通至川礁，为黄岩港口。从牛头门、柴盘抵石浦门。由龙门港、崎头至丁厝澳，澳东大山叠出，为舟山地；赴宁波、上海，在此分■〈舟宗〉。从西，由定海关进港数里，即宁波；从北，过岑港、黄浦至沈加门；东出即普陀山，北上为秦山、花鸟屿。秦山西南有板椒山，属苏州府界；又有羊山，龙神甚灵，凡船到此，须悄寂而过。放大洋，抵吴淞，进港数里，即上海。再由舟山丁厝澳西北放小洋，四更至乍浦；海边俱石岸，北风可泊于羊山屿。向北过崇明外五条沙转西，三十四更入胶州口。过崇明外五条沙，对北三十二更至成山头。向东北放洋，十一更至旅顺口；由山边至童子沟岛向东，沿山七更至盖州；向北放洋七更，至锦州府。
　　自厦门出大担门外南行，由浯屿至南澳，凡一十三澳：曰浯屿、麦坑、镇海卫、将军澳、陆鳌、杏仔、古螺、铜山、苏尖、刘澳角、宫仔前、悬钟、南澳，入广东界（附记：自浙入闽，由沙埕南下，一潮水至南镇；南镇一潮水至南关；南关一潮水过大小白鹭至屏峰；屏峰一潮水至仑山门；仑山门一潮水至三沙；三沙一潮水过大小目至短表，过海尾澳、长表一潮水至斗美；斗美一潮水过闾尾至罗湖；罗湖一潮水过西洋至北茭；北茭顺风一潮水至黄岐，若遇逆风则在北茭候风；黄岐一潮水过赤澳、猫坞、安海、黄宫四屿至定海；定海一潮水过小目入五虎门，到虎树；虎树一潮水过白塔、熨斗、浮江、双龟、破荐入金牌、急水门至馆头；馆头一潮水过梅屿、长湾，大小芦亭头到福州闽安镇；又馆头一潮水往北港过蓬崎至狄芦，过乌猪、小目、小埕、长澳复至定海）。
　　南路沙马矶头之南有澳，名龟那秃，北风可泊巨舰。从此东去，水程四更至红头屿，生番聚处。地产铜，所用杂物皆铜器，不与中国通。顺风两日夜即是吕宋之谢崑山、大小覆金山，沿山行四五日夜至吕宋，共水程五十八更。
　　台湾风信，自厦来台，以西北风为顺；自台抵厦，以东南风为顺。但得一面之风，非当头逆顶，皆可转帆戗驶。故两舟并行，一往一来，不闻阻滞，仅分迟速。惟鹿耳门进港忌东风，出港忌西风。而台湾风信，与内地迥异；清晨必有东风，午后必有西风，名曰「发海西」；去来诸舟，乘之以出入，乃天造地设之奇。时或反是，则颲风将作，去者未可遽去，来者必亟收回云。
　　舟人呼大风曰「暴」。按诗邶风「终风且暴」；传云，暴，疾也，疏云，大风疾起也。旧志暨凤山各志以「暴」为「报」，失其义矣。府志作飓，亦误。飓乃海中灾风，其至叵测。暴则每月有期，所传名称虽涉怪诞，而验之多应。凡暴期将至，舟必泊澳；俟暴发后辄尾之而行，最便利，不为灾。府志又云，飓之甚者曰台。飓倏发倏止，台常连日夜；飓骤而祸轻，台缓而祸久。考六书无「台」字，所云台者，乃土人见飓风挟雨四面环至，空中旋舞如筛，因曰「风筛」，谓飓风筛雨，未尝曰台风也。台音筛同台，加风作台，诸书承误，今删之（按韵会：海中大风曰飓。投荒杂录云：『岭南诸郡皆有飓风，以四面风俱至也』。南越志：『飓风，具四面之风，常以五六月发，永嘉人谓之风痴』。陆放翁曰：『岭表有瘴母，初起圆黑，久渐广，谓之飓母』。韩文公赴江陵诗：『飓起最可畏，訇哮簸陵邱』。注：岭表录异云，『岭峤夏秋雄风曰飓』。又云：『南海夏秋间有云物如虹，长六七尺，见则飓风必发，故曰飓母；其风一发，鸡犬不宁。并从具，音惧』。康熙字典载韵笺引杨升庵说，飓作■〈风贝〉，音贝。佛经云：『风虹如贝』。柳柳州诗：『■〈风贝〉母偏惊估客船』。补入「七队」逸字中。又六书故：『■〈风贝〉，补妹切，海之灾风也，俗书讹作飓』。正字通复云：『飓字即■〈风贝〉字之讹』。又艺林伐山云：『■〈风贝〉风之作，多在初秋』。南越志亦云，『母即孟婆，春夏间有晕如虹是也』。又李西涯讥许氏从具，谓具四方之风，乃北人不知南人之候，误以■〈风贝〉为飓耳。西涯博学，必有所据。且闽、粤诸儒皆云■〈风贝〉风，今韵书多■〈风贝〉作，并志以备考）。
　　逐月风暴日期（参合郡县旧志及稗海纪游）：
　　正月初四日：诸神下降暴。初九日：玉皇暴(是日有风，则一岁暴期皆验；否则难准)。初十日、十三日：关帝暴。十五日、廿四日：小妾暴。廿九日：龙神会暴(此暴最准，或前一日，俗呼洗炊笼；或本日连后三日，俗呼乌狗报白须)。
　　二月初二日：白须暴。初七日：春期暴。初八日：张大帝暴。十九日(一作廿一日)：观音暴。廿九日：龙神朝天暴。
　　三月初三日：真武暴。初七日：阎王暴。十五日：吴真人暴。十七日：诸神会降暴。十八日：后土暴。廿三日：妈祖暴(俗云真人多风、妈祖多雨)。廿八日：东狱帝暴。廿九日：诸神升天暴。
　　四月初一日：白龙暴。初八日：太子暴。十四日：纯阳仙师暴。廿三日：太保暴。廿五日：龙神会太白暴。
　　五月初一日：南极星君下降暴。初五日：竞渡风(洋船最忌)。初七日：朱太尉暴。十三日：关帝降神暴。十六日：天地合日防恶风。廿一日：龙母暴。廿九日：威显暴。
　　六月初六日：大禹王暴(前后共七日，宜谨防。俗云：六月防初、七月防半)。十二日：彭祖暴。十八日：彭婆暴。十九日：观音暴。廿三日：小姨暴。廿四日：雷公暴(最准，亦最狠)。廿六日：二郎神暴。廿八日：大姨暴。廿九日：文丞相暴。七月初七日：牛女会暴。十五日：鬼子暴(最宜防)。十八日：神煞交会暴。廿七日：天地合日防恶风。
　　八月初一日：■君朝天暴。初三日：防恶风。初五日：九皇暴。十四日：伽蓝暴。十五日：龙神大会暴。
　　九月初九日：落帽风。十一日、十五日：百神俱起。十六日：张良暴。十七日：金龙暴。十九日：观音暴。廿七日：冷风暴。
　　十月初五日：小春风信。初六日：天曹下降暴。初十日：水仙暴(是日无风，主多鱼)。十七日：水府朝上帝暴。二十日：东岳朝天暴。廿六日：翁爹暴。
　　十一月十四日：水仙暴。廿七日：普庵暴。廿九日：西岳朝天暴。
　　十二月廿四日：诸神升天暴(俗呼扫尘暴。自本日至廿九日，必有大风，名送年风)。廿九日：大盆暴。
　　三春暴期最多，舟行宜戒。自清明后，南风司令。四、五月间，风暴皆轻，往来甚稳，但多迟缓。夏至前数日，当有北风；谚云：「北风送夏至」，犹冬至前之有东南风。惟六、七月北风一起，飓风立至。六月之飓，得雷而止。七月之飓，闻雷愈烈。八月白露节后，北风应候，船行迅驶。九月，风每经旬，或至阅月，是名「九降」。凡飓多挟雨，九降恒不雨而风。遥望外海，浪色如银，播空叠出，名曰「起白马」，舟不可行。
　　又自寒露至立冬止，常阴晦，俗呼「九月乌」。十月小春，天气晴暖，风波恬和，最为利涉。十一、十二两月，朔风凛烈，无日不风，第乘风隙以往来。若冬春之交，风信难定，尤须戒心（考各书多称渡海以四、五、八、十等月为稳，最忌六、七、十二月。然癸亥平台、辛丑复台，皆以六月兴师，过舟安如衽席。盖海上风涛，实难例定，惟当随时审视云日气色，以卜行止。若夫船制有利钝、风行有远近，虽连■〈舟宗〉并发，而入港之先后难齐。且或同时遭风，倏变而此顺彼逆、祸福不同者，有数存焉）。
　　凡暴风，有先期一、二日发，或后期二、三日发。俟盛发之后，舟乃可行；亦有乘其将发而辄行者，盖风始发犹未盛，迨盛发时舟已入澳也。舵师占风，熟极生巧，真是心通造化。春暴畏始，冬暴怕终；南风多闲，北风罕断也。春夏时风不胜帆，船之小者其行速；秋冬时帆不胜风，船之大者其行稳。
　　海船固畏风，又苦无风。洋中风静，水平如镜，必寄椗驻舟，候风始行。盖大海潮汐，无瞬息停，人处舟上，一望空明，连天无际，不觉其动，实有升降涨蚀之异；舟不下椗，则乘潮而北、随汐而南，难定所向之何方矣。清明以后，地气自南而北，以南风为常；霜降以后，地气自北而南，以北风为常。偶反其常，必有飓风。
　　飓风起时，飘瓦裂石，拔木坏垣，四面递转，交发齐至，或一、二日，或三、五、七日，久而愈劲，猛雨盆倾，惊涛山立，舟虽湾泊，难保无虞；然发有其处，或数十里之遥，便不相及。
　　泊舟之澳，负山面海。山在南者，可避南风；山在北者，可避北风。若风平浪静，无论黑沟、白洋，皆可寄泊。惟五、六月间南风司令，陡遇北风，不可收泊北风澳；盖飓风将发，北风先至，必转东南，又转而南，复转西南，呼吸变更，以北澳而受南飓，驾避不及，艨艟成齑粉矣。
　　五、六月间，天上有一点黑云，顷刻间风雨骤至，舟人必摺帆严柁以待；迟则恐风压帆倾，或至覆舟（有因不得收帆而弃桅者，两斧即断，可知风力之雄。又洋船中，见有黑气一条涌出海面，渐及半天，名曰「鼠尾云」，乃龙起也；急焚鸡毛或饭米以厌之）。
　　凡疾风挟雨，骤至骤止，俗呼为「西北雨」，亦曰「风时雨」。海水忽变为腥臊，秽气袭人。或泡沫浮若糠秕，及水蛇鳞介之属游翔水面，乃地气发而海沸也。飓风应之，雨洒浪翻，遂有倾樯折舵之患。若海不先沸，风虽迅突，摺帆顺驰，犹鲲鹏之徙耳。
　　苏过飓风赋「断霓饮海而北指，赤云挟日以南翔」二语最精确。今舟人呼断霓为「破篷」；以其一片孤悬天际，若船帆也。稍及半天，如鲎鱼尾者，曰「屈鲎」，见于北方又甚于他方。凡虹霓朝见西方，辰已时必雨；暮见东方，必晴。惟断霓虽见东方，来日亦不免风雨（旧志）。
　　海水有潮汐，昼曰潮；夜曰汐。或谓汐为夜潮，故言潮可统汐也。凡潮，月自初一至十五日为一周，后半月与前半月适相同焉。台湾：一日已亥初四刻潮满，二日已亥正三刻潮满，三日午子初三刻潮满，四日午子正一刻潮满，五日午子正四刻潮满，六日未丑初三刻潮满，七日未丑正三刻潮满，八日申寅初二刻潮满，九日申寅初四刻潮满，十日申寅正三刻潮满，十一日酉卯正一刻潮满，十二日酉卯正四刻潮满，十三日戌辰初三刻潮满，十四日戌辰正二刻潮满，十五日戌辰正四刻潮满；是为一周。十六日与初一日同，盖周而复始矣。凡阳时管三日，阴时管二日。凡潮，自始长至满，历三时；自满至涸，亦历三时；故语其满而前后可推也。
　　澎湖潮迟于台湾三刻、早于厦门五刻，以是为常。
　　邵子曰：『海潮所以应月者，从其类也』。余襄公安道云：『阳燧取火于日，阴监取水于月，各从其类。潮有涨退，海非增减，月之所临，水往从之。故月临卯酉，则水涨于东西；月临子午，则潮平于南北。彼竭此盈，往来不绝，皆系于月。昼夜之运，日东行一度，月行十三度有奇；故太阴西没，缓于日三刻有奇。潮之日缓其期，率亦如是。自朔至望，常缓一夜潮；自望至晦，复缓一昼潮。春夏昼潮常大，秋冬夜潮常大。春为阳中，秋为阴中，岁有春秋，犹月有朔望；故潮之极涨常在春秋之仲，涛之极大常在朔望之后』。又云：『海之极远者得气尤专，潮亦因之。东海、南海，其候各有远近之殊』。旧志云，『以水从月』，最为确论。台湾地处东南，月常早上；初二、十七日夜初昏即临卯酉，故潮亦因之。又旧志台湾潮信与内地惠安志所载略同，视同安、晋江各差一时；如初一、十六日台、惠潮水涨满在已亥时，同安则在子午，晋江则在辰戌也。晋、同潮水入溪差至两时，以道里迥远之故，无足异者。台处海中，潮信宜可为准，乃南北二路复自不同。鹿耳门至南路打鼓港，较同安金、厦潮早四刻，水长五、六尺；打鼓港至琅峤竟早一时，水止三、四尺；北路三林港至淡水复与金、厦同时，水长丈许。又自彰化以下，潮流过北，汐流过南，澎湖亦然；彰化以上，则潮流过南，汐流过北。一郡似此悬殊，何况东海、西海、南海、北海相去不可量数者乎？（图表，故省略，详细内容请参见版面文件）
　　潮满图（图表，故省略，详细内容请参见版面文件）
　　右图十二辰，指掌定位也。推潮长法，以初一、初二加于卯位，左旋顺数，至寅而止。推潮满法，以初一、初二加于已位，左旋顺数，至辰而止。阳时管三日，阴时管二日；而一月之大概定焉。初一、初二初长在卯，则长半在辰，满在巳；初退在午，退半在未，涸在申。再长在酉，长半在戌，满在亥；初退在子，退半在丑，涸在寅。自长至满历三时、至涸亦历三时，而潮信可知也。
　　台处闽东南隅，地势最下，四面环海，遥隔重洋。其气候与内郡悬殊，大约暑多于寒。钟鼎之家，狐貉无所用之；细民无衣无褐，亦可卒岁。花卉则不时常开，木叶则历年未落。瓜蒲蔬茹之类，虽穷冬亦华秀。此寒暑之气候不同也。春频旱，秋频潦。东南云蒸则滂沱，西北密云鲜润泽；所以云行雨施，必在南风盛发之时。此雨阳之气候不同也。四时之风，南澳居多。七八月间，因风击浪，摧樯倾楫，其涛浪之声，远闻百里外。风之所自，晓东暮西，与中土顿殊。此风颷之气候不同也。即一郡之中，而穷南极北，气候亦迥不侔。自邑治至凤山，渐南渐热；自邑治至诸罗、彰化，渐北渐寒。此南北之气候不同也。
　　邑治附郭，和暖时多，与彰化之极北而多寒、霜雪频降者异矣。人居稠密，烟火万家。零露既稀，瘴气不入；与凤山之极南甫晡而露降、日出而雾消者异矣。狂风虽作，一、二日而恬；其与淡水之鸡笼北风盛发、累日不休者又异矣。三月以后风多南，八月以后风多北；其与凤山之东港、琅峤等处有永年不闻朔风者又异矣。近郭之地，平原旷野，培塿相联；非若鸡笼山之气候为足忧也。夏暑而冬寒、春和而秋暖；非若东港之盛暑入夜犹怯寒、腊月之穷冬裌衣可度日也。
　　至于澎湖之气候，则又与邑治不同者。澎岛处汪洋浩淼之中，多风而少晴。故有时台则天清气朗，而澎则风声凛烈；辰方雾扫云收，而午后封姨为祟。又其甚者，积日连月，靡有行刻；行舟之人，迟滞累旬，来往难期。他如寒暑雨阳，则澎之与台约略相等。
　　天气四时皆夏，恒苦郁蒸；遇雨成秋。比岁渐寒，冬月有衣裘者。至霜霰则无有也。
　　洋船至澎湖，另一气候。未至尚穿棉，一至则穿葛。
　　广东志云：『岭南阴少阳多，故四时之气辟多于阖，一岁间温暑过半，元府常开，毛腠不掩，每因汗溢，即致外邪；盖汗为病之媒、风为病之本，二者一中，寒疟相乘，其疾往往为风淫』。又云：『盛夏士庶出入，卒以青布裹头；盖南风为厉，一侵阳明，则病不可起』。此地正相同。
　　海气山岚，交酿为露，值夜霏霏如霰，村舍山林，咫尺莫辨，茅檐日高，尚溜余滴。故冬春无雨，二麦、瓜菜不以为病。又有红日三竿，天气清朗，忽阴翳溟蒙，更为浓露；变幻俄顷，殊不可测。
　　内山终岁不离云，或■〈冖八幕，上中下〉于顶、或横于腰，惝怳飘渺，莫穷其际。偶于侵晨片晌，翠黛笋簇，望之如洗；须臾即云合矣。若日中云收，峰峦可数，必不日而雨。海内之山，未有以清朗为雨候者。
　　夏秋红日当空，片云乍起，倾盆立至。一日之内，阴晴屡变，或连月不开。冬春二时，或昧旦霜飞，日中雨注。方在摇扇，旋苦寒风。客斯土者，宁过暖而无受寒，则邪气不得而中之矣。
　　三月辄着轻纱，至十月不更。每朔风骤凛，忽易薄裘；曦光一射，仍被縠衫。一日之间，暄凉数变。故讌集之顷，袷毳兼携，以备不时脱换。砌虫夜响，竟岁皆然。春初已绽夏蕚，胆缾折供石榴，与山茶掩暎，不足怪也。更有在颷怒号，转觉灼体，风过后木叶焦萎如爇，俗谓之「麒麟飓」云。风中有火，殊可诧异。
　　旧传野不苦旱，以土沙含润，又露气重也。予尝秋郊早行，辨明时草露已稀；志所谓「入夜霏霏如霰、茅檐日高尚溜余滴」者无有也。或曰近年人烟渐稠，故露气减于昔云。
　　海上天无时无云。虽浓云靉靆，但有云脚可见，必不雨。云脚者，如画家绘水口石，其下横染一笔，为水石之界者是也。无脚之云，如画远山，但见山头，不见所止。
　　日色被体如妁，三日内必雨。
　　日出时有云蔽之，辰刻后云渐散，必大晴。日初出即开朗，是日必不晴；暑月久晴则不拘。
　　日落时，西方有云气横亘天上，或作数十缕各不相属，日从云隙中度过，是谓日穿经纬；来日大晴。或云色一片相连，其中但有一、二点空窦得现红色，是谓金乌点睛；亦主晴。
　　日落时，西方云色黯淡，一片如墨，全无罅窦，又不见云脚者，主来日雨。若云色浓厚，当夜必雨。
　　日落时，西北方云起如层峦复嶂，重叠数十层，各各矗起，主大风雨；山崩水溢之征也，应在七日之内。尝三睹此云，三遭大水矣。处近山及江浒水涯，宜防之。五更雨、鸡初鸣雨、天未明雨、天明已久雨，皆主是日苦雨不辍。晨起雾遮山脚，主晴；云■〈冖八卓，上中下〉山头，主雨。
　　初雨如雾，虽沉晦，至午必晴。
　　久雨后暂辍，犹见细雨如雾，纵会开朗，旋即雨至。谚曰：『雨前蒙蒙终不雨，雨后蒙蒙终不晴』。
　　久雨夜忽开雾，星月朗洁，主来日大雨。若近暮经见红光，然后见月，则晴。
　　久雨后，近暮，遍天红色，来日必晴；俗云：『火烧薄暮天』。虹霓朝见西方，辰已必雨；虹霓申酉见东方，必晴。又断虹两头不连者，俗呼「破篷」；虽见东方，来日不免风雨。
　　诸山烟霭苍茫；若山光透露，便为风雨之征。又饥鸢高唳、海鹤惊飞，则踰日必风。春日晚观西、冬日晚观东，有黑云起，主雨；谚云：『冬山头，春海口』。
　　台邑春日雨泽独少。铁线桥以北，大雨滂沱，桥南无一滴。梁观察文科恶其限于南，改名通济桥。
　　风俗
　　居台湾者，皆内地人，故风俗与内地无异。正月元日，庆新岁；上元，灯节；二月，春社；清明，扫坟墓；端午，戏龙舟，悬蒲、艾祓除；七月七夕，乞巧结缘；十五日，仿盂兰会；八月，秋社；九月九日，登高，放纸鸢；冬至，饷米团；十二月二十四日，祭灶送神；卒岁，腊先祖及诸神祠：皆与内地无异。昏丧沿俗礼，以贫富为丰歉，悉类内地。俗信巫鬼，病者乞药于神。轻生喜闘，善聚党，亦皆漳、泉旧俗；然有其异者。旧志云：民非土着，百货皆取资于内地。男有耕而女无织，以刺绣为工。视疏若亲，穷乏贫苦，相为周恤。民虽贫，不为奴婢。习尚华侈：衣服概用绫罗；虽舆隶庸贩，衣裤率多纱帛。自内地初至者，恒以为奢，久之习为固然。宴客必丰珍错，价倍内地，互相角胜。盖其大略如此。然有为甚害者，曰鸦片、曰赌局，充衢蔽野；富者以之而贫，中人以之为不肖，不轨之徒，于是联络。必革此二者，民乃久安；或曰难焉。
　　物产
　　榖：言全台，则内地赖之。邑地狭而众，常仰食于南北二路，故榖不及远。其种类之多，与内地同。麦昼开花，异粤、闽而同于齐、鲁，故特美；然少种，价数倍于榖。番麦，番人种之，美亦远逊常种。
　　货：糖为最，油次之。糖出于蔗；油出于落花生，其渣粕且厚值。商船贾贩，以是二者为重利。淀菁盛产而佳、薯榔肥大如芋魁，故皂布甲于天下。水藤出内山，长条远蔓跨山岭；采者得一茎，穷其本即可数百筋。麋鹿獐皮，皆邑产，今少有焉。卓戈纹，番布也。番毯、毛被，番妇所织，剥树皮杂兽毛为之。
　　蔬：落花生为最。番薯、芋、冬瓜肥美。他与内地同。
　　果：旧制贡西瓜，今罢。柿、佛手、柑皆肥大。波罗蜜，天波罗也；黄梨，地波罗也。甘蔗、龙眼，多为美。椰子、桄榔，少而珍。荔支，台地无之；邑独种，近皆成林，不美减内地。檨，番蒜也，高树广荫，实如鹅卵，皮青，肉黄，剖食甘美；始生时和盐齑捣为菹，曰「蓬莱酱」。檨，古无其字，始见于郑樵通志；其种传自荷兰。菩提果，佛国种也，略似枇杷而肥大，空其中，细绒属蒂，悬其核，摇之珞珞然，嗅之辛烈，噉之甜而清。释迦梨，美树绿实，实大如拳，礧砢皴纹如佛头。
　　药：内山多茯苓，大者可二十筋，远胜于浙产。鹿茸、麋茸、鹿角胶、鹿角霜、鹿肚草、槟榔、樟脑、通草、栀子、茜草、姜黄，皆美。其他土人所用，指某病采某草，于病弗能明其由，于药言其主治而不识其性，故不足录（海东札记云：『药品多本草所弗载者』。旧志及赤嵌笔谈诸书所录甚伙，如羊甘乌、甜鸡骨、鸭嘴、鼠尾、鲎壳与夫四时春、半天飞、过江龙、铁马鞭之属，名既不典，性亦难识，虽主治各有方，刀圭当勿轻试也）。
　　石：澎湖文石，可作朝珠杂佩。
　　木：内山多美材，其可识者，樟、楠、枫、楝、椿、榕、桐、荆、铁树、婆罗、萧朗、桄榔。鹿仔树，楮也；台人初不识楮，见鹿喜食其叶，则谓楮为鹿仔树。加冬、厚栗、茄藤、黄目、赤鳞、九芎、象齿、交标、苦苓，皆以俗所称名之。菻荼亦曰林投，蛮语「投」与「荼」音相近，沿其音而不得其文，则以为菻荼林投云尔。其树直干无枝，长叶利刺，刺参列如锯齿，■〈林上取下〉心结实如凤梨，不可食，擘其实，子颗颗如金铃；初生着地。榛莽，芦之属也，渐长高如栟榈，年久老而成木，坚致有文理，宜作■〈助〉及、歌板、月琴诸乐器。绿珊瑚，有枝无叶，嫩翠丛生，桠权如珊瑚，甚脆，折之有毒奖，沾人肌肤辄烂。人家及村墅偏植之以为藩蔽，与菻荼、刺竹同功（使槎录云：『樵者鬻薪于市，每多坚质，紫色灶烟间，香气拂拂；若为器物必精良，徒供爨下之用，实可惜』。海东札记云：『每于杂薪中拾木如虫痕、甚如湿渍腐朽者，迨裂之，坚异常，挥斤有难色矣；质油滑如涂膏，睇之完蚀相错，洵制器美材。俗呼「烂心木」，究不审何许木也』。按台湾地气湿热，虽有佳木，以制器多蠹，贩于内地则不蠹；内地器物来者，至久亦蠹）。
　　竹：诸类不一，独刺竹为盛。产笋之美，惟菉竹笋。
　　花：扶桑、木槿、山丹、茉莉、蔷薇、莿桐、刺桐，皆盛产。桂，频月开者多。梅、桃、莲、菊，徙自内地，开花常违其候：惟兰蕙则否。七里香，山矾花也；所种之地，蝇纳不生，辟烟瘴；每五、六月开花，繁英堆雪，浓香远闻，故世人以「七里香」目之，犹夫芸草之香可辟蠹，亦名七里香也。芸草之名七里香以其叶，山矾之名七里香以其花，故讹者以山矾为芸草。木兰花，树高一、二丈，夏秋盛开，歧穗黄，粒粒如珍珠碎米，清馥殊胜；自内地皆以木兰称之，非离骚、乐府之所云也。指甲花，树若垂杨，长条柔蔓，其枝叶大类枸杞，簇穗纤花，花六瓣，淡黄细碎，芳气袭人；女子捣其叶染指甲，功同凤仙。贝多罗花，树多瘿结，枝皆三杈，叶如枇杷而厚，花瓣五、六出，大如小酒桮，瓣皆左纽，香如擘橙；树大者日开万朵，落地如铺银。昙花，优钵罗也。晚香玉，月下香也。斑枝，木棉也。消息花，刺球也。子午花，金钱也。叶上花，三友也。鹰爪兰，如鹰爪，藤本而香浊。鸡爪兰，如鸡爪，易种而香清。树兰，花于高树，或小叶、四叶。交枝莲，午时开，开则旋落。四英，藤本延缘，花白如雪，花皆四瓣，故曰四英；蛮语音同素馨，则以为素馨。萱草、宜男，五月开花，花可食，曰黄花菜；鹿葱、鬼蒜，十月开花，花可食，曰金簪菜；二者自内地常溷焉。莲蕉，甘蕉也。观音兰，美人蕉也。玉兰，辛夷也。老来娇，雁来红也。番睡香，夜来香也。喷雪，白似喷雪；蝴蝶，黄似蝴蝶。番蝴蝶、金丝蝴蝶、唐棣、石榴、兔丝、栀子、夜合、绣球、凤仙、蜀葵、向日葵、夹竹桃、西来娇，并开花无殊。
　　草：红毛茶，花黄，叶如瓜子，花叶皆五瓣；取其根干之，可煎饮，云治气。蒌藤，扶留也，叶如薯，南方人采其叶，或截其附根藤，夹槟榔食之，用辟瘴雾；种自番禺来，其子为蒟酱，汉武帝感之而开牂牁、越隽者。
　　禽：四时常有者，燕、雀多如内地。鸠：珽鸠，色青黑；火鸠，项下赤；金鸠，体纯绿，觜趾红；白鸠，毛如雪，知气候，其鸣应更，来自咬■〈口留〉吧。乌鶖，鸷鸟，亦随更鸣，能作百鸟声。■〈赤鸟〉鹳，食蛇。番荜，似鶺鴒，飞则鸣，行则摇。长尾三娘，朱喙翠翼，产深山中。彩囊，项有五釆。鸽，鹁鸠也。黄鹂，仓庚也。鹪鹩、鹪鴱、韈雀、巧妇，桃虫也。海八哥、海鹅、海鸡，皆水食鸟也。喜鹊，海外无之，蒋太守元枢自内地捕雌雄纵林木中，今孳育，郡城多见，南北路则无（海东札记谓：『观察所纵鹊，逾年无一存者』；殊不然）。家畜：鸡鸭多于鹅。五鸣鸡，鸣应更；潮鸡，鸣应潮。
　　兽：内山产野牛，千百为群；圈而绝其食，施羁靮之，与家牛无异。马，地产小而弱。麋鹿，旧盛产，今取之既尽，为难得，必求之番酋。羊、猪、猫、狗，皆如内地。熊、猴、山鼠、番猪、山猫，亦时有。
　　鱼：鲤、鲳、鲈、鳗、鲫、鳝、涂魠、虱目、鰇鱼、马鲛、鳓、墨鱼、比目、贴沙，皆美。鲨：龙文鲨为最，其翅特美；乌鲨，大者数百筋，能食人；虎鲨、圆头鲨，皆噬人；乞食鲨，皮可饰刀鞘；白鲨、双髻鲨、乌翅鲨、锯仔鲨、鼠■〈虫吾〉鲨、蛤婆鲨、油鲨、泥鳅鲨、青鲨、扁鲨、狗鲨，皆鲨属。乌鱼，鲻也；冬至前捕者曰正乌，肉肥，冬至后捕者为回头乌，则瘦。魟（音烘）鱼，身如蠏叶，口在颔下，尾长一尺。黄魟大而肉粗；燕魟小而肉润；锦魟身有花点，大者三、四百筋；泥魟、扫帚魟、水沉魟，皆魟属（旧志以魟为鲂，讹）。鯿，鲂也。黄鱼，石首也。虎鱼似虎。鮡鱼善跳。八带，银刀也。海翁，海翁也。狮刀、乌颊、龙尖、花身、沙蚕、红纱、青鳞、花铃、金钱、沙梭、竹梭、金梭、遍身苦、涂虱、田鸽、梳齿、青箭、飞乌、含西、海蛎、黄翅、黄爵、新妇啼、饲子饭，皆杂鱼。
　　介：鼋、龟、鳖、鲎、香螺、响螺、花螺、肉螺、珠螺、寄生螺、石螺、田螺蟹、虎狮蟹、青蚶蟹、金钱蟹。沙钻，善钻入沙。沙马，善疾走。大脚仙，桀步。桀步，拥剑也；一螯大、一螯小，曰拥剑。膏多曰红蟳，无膏曰菜蟳；螯尖而长者曰■〈虫载〉。蚝，牡蛎也。螯（俗音蛲），车螯也。水龟，龙虱也。虾、蚶、西施舌、蚌、蛏，皆产。花蛤，雍正癸卯骤生，他少见。海豆芽，如小蛏，伸尾白如豆芽。
　　虫：所产与内地无异。惟蜥蜴能鸣，鸣如吠蛤；至北路则否。蚻多而蜩蝉少，二、三月即鸣于树间者皆蚻。
　　胜蹟
　　赤嵌楼，在镇北坊；明万历末，荷兰所筑。背山面海，与安平镇赤嵌城对峙。以糖水、糯汁捣蜃灰叠砖为垣，坚埒于石。周方四十五丈三尺，无雉■〈矢枼〉。南北两隅，了亭挺出，仅容一人站立，灰饰精致。楼高凡三丈六尺有奇，雕栏凌空，轩豁四达。其下砖砌如岩洞，曲折宏邃。右后穴窖，左后浚井。前门外左，复浚一井。门额有红毛字四，精铁铸成，莫能辨识。先是潮水直达楼下。闽人谓水涯高处为「墈」，讹作「嵌」。而台地所用砖瓦皆赤色，朝曦夕照，若虹吐、若霞蒸，故与安平城俱称赤嵌。又以筑自荷兰，亦名红毛楼。伪郑贮火药、军器于此。入版图后，因之；道标拨兵看守，司启闭。康熙六十年，台变，门遂不扃，贼取门额铁字以制器。频年地震，屋宇倾尽，四壁陡立，惟周垣坚好如故。乾隆十五年，知县鲁鼎梅移建县署于其右，因严扃鐍；岁时则洒扫，俾邑人士览胜焉。
　　赤嵌城，亦名台湾城，在安平镇。一鲲身沙碛孤浮海上，西南一道沙线，遥连二鲲身至七鲲身，以达府治；湾转内抱，北与鹿耳门隔港犄角，如龟蛇相会状。明万历末，荷兰设市于此，筑砖城，制若崇台。海滨沙环水曲曰湾，又泊舟处概谓之湾；此台湾所由名也。城基方广二百七十六丈六尺，高凡三丈有奇，为两层，各立雉堞，钉以铁。了亭星布，凌空缥渺。上层缩入丈许。设门三。北门额镂灰字，莫能识；大约记创筑岁月者。东畔嵌空数处，为曲洞，为幽宫。城上四隅箕张。现存千斤大炮十五位。复道重楼，倾圮已尽，基址可辨。下层四面加圆凸，南北规井，下入于海，上出于城，以防火攻。现存大炮四位。西城基内一井，半露半隐，水极清冽，可于城上引汲。西北隅缭筑为外城，抵于海。屋址高低，佶曲迷离。其间政府第宅、舞歌榭亭，化为瓦砾。倚城旧楼一座，榱栋坚巨；机车一轴，可挽重物以登城。大炮凡数位，内城之北基，下辟小门，偃偻而入，磴道曲窄，已崩坏。地下有砖洞，高广丈余，长数丈，曲转旁出。旧传近海处曾露一洞，内得铅子数百斛，今失其处。又旧志所载螺梯、风洞，俱不可复见。大抵此城砖砌层叠，悉以糖水、糯汁捣蜃灰傅之，坚不可劈。其中或实或虚，鬼工奇绝，难以迹求。国朝康熙元年，伪郑就内城改建内府，塞北门，欲辟南门，斧凿不能入乃止。又恶台湾之名（闽音呼似埋完），改称安平；门曰■〈门外吉内〉■〈门外失内〉，以春秋时郑国有■〈门外吉内〉■〈门外失内〉之门也。入版图后，为协镇署，废而不居。台飓飘摇，连年地遂致倾圯。五十七年，凤山县知县李丕煜奉文葺之，前为门，中为堂，后为署，旁列小屋数间，今贮火药军装。乾隆十三年，协镇沈廷耀建塘房二间于外城南门内，拨兵防守。先是北面临海一带，短墙坍塌，潮水啮城基；雍正十一年，协镇陈伦炯砌之。乾隆十四年，城西北暨教场南海岸冲崩计一百八丈，邑监生方策捐银三百两筑沙堤，协镇沈廷耀成之。
　　荷兰井，在镇北坊赤嵌楼东北隅。距楼可二十余丈，红毛所凿，砖砌精致。相传每风雨时，常有龟蛇浮游水面。乾隆十四年，知县鲁鼎梅移建县署，今井在署内东北隅。
　　大井，在西定坊。旧依海岸，海咸井淡。舟人在此登岸，名大井头。迩来民居稠密，填海成陆，市宅纷错，距海半里许矣。旧志云，开凿莫知年代。相传明宣德间，太监王三保抵台，曾于此井取水。又传明季时，红毛筑赤嵌楼，屡有火患，故凿此井以制之。
　　乌鬼井，在镇北坊。水源极盛，虽旱不竭。乌鬼，番国名，红毛奴也。其人遍体纯黑，入水不沉，走海面若平地。先是红毛命乌鬼凿井，砌以菻荼，亦名菻荼井。今改甃砖甓。舟人需水，咸取汲焉。
　　马兵营井，在宁南坊。泉淡而甘，甲于诸井。红毛时凿以灌围者。伪郑驻马兵于此，故名。今旧井已眢，改凿其旁，相去数武。
　　一元子园亭，明宁靖王朱术桂宅也，在西定坊；今为天后宫。
　　郑成功墓，在武定里洲仔尾；男经祔焉。后奉旨迁葬内地南安县。
　　北园别馆，在永康里。伪郑为其母董氏建，后废。康熙二十五年，巡道周昌因其地有茂林深竹，乃结亭筑室为之记，且绘而图之。诸罗令季麒光颜曰「致彻」。二十九年，巡道王效宗、总镇王化行改为海会寺。
　　陈氏别墅，在武定里。伪叅军陈永华所筑，今废为檨林。
　　梦蝶园，在永康里。漳人李茂春遯迹于此，构茅亭居焉。今为法华寺。
　　檨仔林，在宁南坊。伪勇卫黄安故宅。后改为施襄壮侯祠。今圮。
　　五妃墓，在仁和里魁斗山，明宁靖王朱术桂妾袁氏、王氏、秀姑、梅姐、荷姐同葬此。国朝乾隆十一年，巡台御史六十七、范咸命海防同知方邦基修之，立墓道碑于大南门外，并系以诗。十六年，知县鲁鼎梅修。
　　陈烈妇墓，在武定里洲仔尾，伪叅军陈永华女与其夫伪监国郑克■〈臧上土下〉合葬处。
　　李先生墓，隆武举人李茂春葬处，在新昌里。
　　天后庙，在西安坊。后林姓，兴化莆田人。父名愿，五代时官都巡检。母王氏，以宋太祖建隆元年庚申三月二十三日产后于莆田之湄洲屿。方诞，红光满室，异气氤氲。生弥月，不闻啼声，故名「默娘」。八岁，就塾读书，辄解奥义。喜焚香礼佛，十三岁，得道典秘法。年十六，观井得符，能布席海上济人。雍熙四年丁亥秋九月九日升化，或云二月十九日，年二十有八。是后常衣朱衣，乘云游岛屿间。里人祠之，有祷辄应。宣和间，赐顺济庙号。自是讫明，屡征灵迹。嘉靖中，编入祀典；以后叠加徽号。国朝康熙十九年，总督姚启圣、巡抚吴兴祚以荡平海岛，神灵显应，奏准敕封。二十二年，我师征澎湖，恍有神兵导引，后屯兵妈宫澳，靖海侯施琅谒庙，见神衣袍半湿，脸汗未干，始悟实邀神助。又澳中井泉只可供数百口，是日驻师万人，泉暴涌不竭。及琅率舟师入鹿耳门，复见神兵前导，海潮骤涨。表上其异，特遣礼部致祭，敕建神祠于原籍，纪功加封天后。五十九年，编入祀典。雍正四年，御赐「神昭海表」额于今庙。十一年，赐「锡福安澜」扁，令江海各省一体奉祠致祭。后英灵溥济，呼吸感通，不可思议。沿海船户，俱各虔供香火。倘有危难，辄呼妈祖。洋中风雨晦冥，惨黑如墨，往往于樯端见神灯示佑，舟必无恙。今莆田林民族中妇人饷子者，将往田园或采捕，以其儿置庙中，祝曰『姑好看儿』。去竟日，儿不啼不饥，不出阈；暮各负以归。盖神之笃厚宗人又如此。
　　圣宫庙，在永康里中楼仔街。神姓倪，轶其名，生长海滨，熟识港道，为海舶总管，殁而为神。州人咸敬祀之。康熙三十年，巡道高拱干建。五十四年，里衿蔡廷蕚等修。又一在大东门内、弥陀寺左；一在西定坊，曰总管宫，伪郑时建；一在镇北坊总爷街，今圮。
　　吴真人庙，在西定坊新街。伪郑时建，乾隆五年里人王绍堂倡修，六十年武举张文雅等鸠众重修。神名本，同安白礁人。母梦吞白龟而娠，生于宋太平兴国四年，不茹荤、不受室，精岐黄术，以药方济人，廉恕不苟取。景佑二年卒。里人祀之，有祷辄应。部使者请庙额，敕赐「慈济」。庆元间，复敕为「忠显」。开禧二年，封英惠侯。按真人庙宇，漳、泉间所在多有。荷兰踞台，与漳、泉人贸易时，已建庙广储东里矣。嗣是郑氏及诸将士皆漳、泉人，故庙祀真人甚盛；或称保生大帝庙，或称大道公庙，或称真君庙，或称开山宫，通志作慈济宫，皆是也。旧志所载，除广储东里外，其在东定坊，尚有北线尾庙。其在镇北者二：观音亭边，伪郑时建；水仔尾，康熙三十五年建。在永康里者一，石头坑；武定里者一，庙后古榕荫可数亩；在归仁北里者一，旧社口伪郑时建；在文贤里一图者三，山头社、大甲社、月眉池；在文贤里二图者一；俱里众所建。在大目降庄者一，伪郑时建。又府志载，在安平镇者三。
　　临水夫人庙，在宁南坊；今移在东安坊山仔尾，乾隆五十一年里人梁厚鸠众建。神名进姑，福州人，陈昌女，唐大历二年生，秉灵通幻；嫁刘杞，孕数月，会大旱，因脱胎祈雨，寻卒，年仅二十有四。诀云：吾死后必为神，救人产难。建宁陈清叟子妇怀孕十七月不产，神见形疗之，产蛇数斗，其妇获安。古田县临水乡有白蛇洞，巨蛇吐气为疫疠。一日，乡人见朱衣人仗剑索蛇斩之，诘其姓名，曰：『我江南下渡陈昌女也』，遂不见。乃立庙于洞上，凡禁魅、却■〈鬼歹〉、祝厘、祈嗣，有祷必应。宋淳佑间，封崇福昭惠慈济夫人，赐额「顺懿」，复加封天仙圣母青灵普化碧震元君。
　　三山国王庙，在小北门内镇北坊水仔尾，祀粤潮州巾山、明山、独山之神；三山在揭阳县界，原庙在巾山之麓，赐额「明贶」。潮之诸邑，皆有祠祀。粤人来台者，咸奉其香火，故建庙云。
　　开山王庙，在东安坊，旧圮；乾隆年间，邑人何灿鸠建。
　　邑又有称王公庙、大人庙、三老爷庙者，不知何神。或云，皆即澎湖将军澳之神也。旧志云，神之姓名事蹟无考。岂隋开皇中虎贲陈棱略地至此，因祀之欤？又曰：旧志、府志载邑治东安坊有开山王庙，今圯；长兴里有王公庙，俱伪郑时所建。查各坊里社庙，以王公、大人称者甚伙。东安坊则山川台、坑仔底，西定坊则王宫港、草仔寮、海防署前，宁南坊则马兵营、打石街，镇北坊则普济殿、三老爷宫，以及安平镇、青鲲身、北线尾、喜树仔、永丰里、红毛寮、中路南潭等处，庙宇大小不一，概号曰「代天府」。神像俱雄而毅，或黝或赭、或白而晢，诘其姓名，莫有知者。所传王诞之辰，必推头家数人沿门醵资，演戏展祭，每一年即大敛财。延道流设王醮二、三昼夜，谓之「送瘟」。造木为船，糊纸像三，仪仗俨如王者，盛陈优觞，跪进酒食，名为请王；愚民争投告牒毕，乃奉各纸像置船中，竞賫柴米。凡百器用、兵械、财宝，以纸或绸为之，无一不具。推船入水，顺流扬帆而去则已；或洄泊岸侧，则其乡必更设醮、造船以禳。每费累数百金，少亦不下百金。虽穷村僻壤，罔敢吝惜，以为祸福立至。噫！此诬神惑民之甚者也！
　　原事
　　日本者，倭奴国也。自明之中季，其贼民常驾舟寇闽、粤为边患。嘉靖四十二年，大将戚继光败之，倭遁入海。林道干者，倭党也，剽掠近海地。都督俞大猷追之至澎湖。道干熟港道，遂勾倭遁入台。大猷留偏师守澎湖，严哨鹿耳门外。已道干惧为倭所并，又惧官军追击，扬帆直抵浡泥，攘其边地以居，号道干港。而台地遭倭焚掠残破，土番多避近山；倭亦旋去，以后未尝至台。明史所载外国诸传可考。旧志谓红毛借地于倭，又谓红毛攻逐倭寇，传闻之误也。至谓道干舣舟打鼓山下，恣杀土番，取血和蜃灰以固舟；则流寇之懆毒，固有可信者。
　　荷兰，明史作和兰，又称阿南，即红毛番也；旧志暨诸书俱称荷兰。其人深目长鼻，发须眉皆赤，足长尺二寸，颀伟倍常，奉天主教。本国在西洋者，去中华绝远，与佛郎机近，华人未尝至。土产金、银、琥珀、玛瑙、玻璃、天鹅毧、琐服、哆罗嗹。国土既富，转贩大泥、吕宋、咬■〈口留〉吧诸国。遇中华货物当意者，不惜厚赀。往来海上，所恃巨舟、大炮。舟长三十丈、广六丈、厚二丈余，号曰「夹板」。树五桅，桅如接笋，可高低。帆以布为之，盘旋如蛛网，八面受风，无往不顺。后为三层楼，旁设小窗，置大小铜炮。桅下有巨铁炮，长二丈余，发之可洞裂石城，震数十里；今所称红夷炮，即其制也。柁后置照海大镜，径数尺，能照数百里。万历时，屡与佛郎机争雄；然舟大难转，或遇浅沙，即不能动，而其人又不善战，往往挫衄焉。
　　万历三十一年秋七月，入澎湖；冬十月末，乃去。先是二十九年，荷兰驾大舰、携巨炮，薄香山澳，言欲通贡市；当事难之，不敢闻于朝，乃引去。有海澄人李锦及奸商潘秀、郭震久居大泥，与荷兰人习，语及中国事。锦曰：『若欲通贡市，无如漳州者。漳南有澎湖屿，去海远，诚夺而守之，贡市不难成也』。其酋麻韦郎曰：『守土官不许奈何』？曰：『税使高釆嗜金银甚，若厚贿之，彼特疏上闻天子，必报可；守土官敢抗旨哉』？酋曰：『善』。锦乃大为大泥国王书，一移釆，一移兵备副使，一移守将，俾秀、震齎以进。守将陶拱圣大骇，亟白当事；系秀于狱，震遂不敢入。初，秀与酋约，入闽有成议，当遣舟相闻。而酋卞急不能待，即驾二大舰直抵澎湖。时汛兵已撤，遂登陆，伐木筑舍，为久居计。锦亦潜入漳州侦探，诡言被获逃还；当事已廉知其状，并系狱。已而议遣二人谕其酋还国，许以自赎，且拘震与俱。三人既与酋成约，不欲自彰其失，第云『我国尚依违未定』。而当事所遣将校詹献忠齎檄往谕者，乃多携币帛食物，觊其厚酬，海滨人又潜载货物往市，酋益观望不肯去。当事屡遣使谕之。见酋语，辄不竞，愈为所慢。而釆已遣心腹周之范诣酋，说以三万金馈，采即许贡市。酋喜，与之盟，已就矣，会总兵施德政令都司沈有容将兵往谕。有容负胆智，大声论说，酋心折，乃曰：『我从不闻此言』；其下人露刃相诘，有容无所慑，盛气与辩，酋乃悔悟。会之范还，所赠金止以哆罗嗹、玻璃器及番刀、番酒馈釆，乞代奏通市；釆不敢应。而抚按严禁奸民下海，犯者必诛，由是接济路穷，番人无所得食，扬帆去。巡抚徐学聚劾秀、锦等罪，论死违戊有差。万历之末，荷兰复入北港，遂据之，筑城以居，因称台湾焉（红毛据台在万历，未详载明史；第云事耕凿、设闤闠，不言筑城者，省文耳。以形势考之，有城而后称台湾；其云称台湾，则筑城之证也。且鲲身沙碛，海风飘荡，无城不可以居；而当日闤闠设于此，非无城可知。至其所耕凿处，则当日谓之赤墈，未尝称台湾也。窃意红毛终信李锦夺守澎湖、贿求贡市之说，视此地未入版图，无汛守，而滨海土番惩倭之害，徙居近山，遂先筑此城以为根本，然佺出据澎湖。盖红毛利在互市，非贪土城：不然，何不就膏壤而城之乎？又各志皆云郑芝龙入台在先，红毛在后。考明给事中何楷靖海疏云：『自袁进、李忠、杨禄、杨策、郑芝龙、李魁奇、钟斌、刘香相继为乱海上，岁无宁息』；其下有「近则红毛筑城其中」之语。此疏上于崇祯八年，诸志有谓城即筑于是年者，得毋因读此疏而误乎）。
　　天启二年，荷兰出据澎湖，筑城守之，意求互市。守土官惧祸，说以毁城远徙，即许互市。红毛从之，毁其城，移舟去。巡抚商周祚以遵谕远徙上闻，然其据台湾者自若也。已而互市不成，红毛怨，复筑城，掠渔舟六百余，俾华人运土石助筑。寻犯厦门，官军御之，俘斩数人，乃诡词求款。再许毁城远徙，而修筑如故。已又泊舟风柜仔尾，出没浯屿、白坑、东椗、莆头、古雷、洪屿、沙洲、甲洲间。而海寇李旦复助之。滨海郡邑戒严。天启四年，巡抚南居益遣总兵俞咨皋复澎湖。先是居益上言：『臣入境以来，闻番船五艘复至，与风柜仔船合凡十有一艘，其势愈炽。有小校陈士瑛者，先遣往咬■〈口留〉吧宣谕其王，至三角屿，遇红毛船，言咬■〈口留〉吧王已往阿南国，因与士瑛偕至大泥谒其王。王言：咬■〈口留〉吧国主已大集战舰，议往澎湖求互市；若不见许，必至构兵。盖阿南即红毛番国，而咬■〈口留〉吧、大泥与之合谋，必不可以理论；为今日计，非用兵不可』。因列上调兵足饷方略，部议从之。正月，遣将先城镇海港，且筑且战。番人退守风柜城。居益增兵往助攻击，数月犹不退，乃大发兵，命咨皋督诸军齐进。寇势窘，两遣使求缓兵，容运米入舟即退去。诸将以穷寇莫追，许之。遂扬帆去，独渠帅高文律等十二人据高楼自守。诸将破擒之，献俘于朝，澎湖之警以息。而其据台湾者犹自若也。
　　崇祯三年，荷兰犯厦门。时豫章邹维琏抚闽，拜郑芝龙为将。芝龙募龙溪人郭任功卒十余人夜浮荷兰船尾，潜入焚之，获荷兰五十余人，余船悉遁，不敢窥内地者数年。十年，荷兰驾四舶抵广州求市，不可，乃遁归，仍踞台湾。国朝顺治十五年，甲螺（华言「头目」也）郭怀一谋逐荷兰，事觉被戮，汉人在台者遭屠殆尽。十八年夏五月，郑成功入台湾，逐荷兰。冬十二月，荷兰归国。
　　郑芝龙字飞黄，小名一官，南安石井人，成功父也。其大父绍祖为泉州库吏，时蔡善继为泉守。芝龙方十岁，尝戏投石子，误中守额，守禽治之；见芝龙貌，笑曰：『法当贵而封』，乃释之。居无何，落魄去之日本，娶倭女生成功焉。成功生之夕，倭岛万火齐明；时为天启四年甲子。于是芝龙复亡之海上。有颜思齐、陈衷纪者，皆海澄人，相与为盗，剽掠海上。一时杨六、杨七、刘香老辈皆从之。芝龙与其弟芝虎共入其党，从思齐辈为盗，以所剽掠与红毛市，遂入居于台湾。未几，思齐死，众推芝龙为长，然大权犹属衷纪也。
　　天启五年，朝议以蔡善继为泉州道，使抚芝龙。善继以书招之，芝龙感激，遂约降。比受降之日，善继坐戟门，令芝龙兄弟囚首自缚请命。芝龙素德善继，屈意下之；而芝虎一军皆譁，竟叛去。六年，巡抚朱一冯遣都司洪先春击芝龙于漳浦之白镇。会海潮夜生，先春所部漂泊失道，芝龙暗度上山，诈为乡兵出先春后，先春腹背受敌，遂大败。然芝龙故有求抚意，欲自达，乃舍先春不追，获卢游击不杀。复进至中左所，提督俞咨皋战败，芝龙纵之走。中左人开城门，求不杀；芝龙戒所部，竟不侵扰。泉州守王猷闻之，乃遣人招之降。崇祯元年秋七月，芝龙杀陈衷纪降于总督熊文灿，朝廷责以报效。二年春，芝龙击海寇李魁奇于粤中，斩之；于是以芝龙为游击。三年，荷兰犯厦门，芝龙焚之，走归台湾。五年，海盗刘香老犯小埕，芝龙击走之。八年，芝龙合粤兵击刘香老于田尾远洋，大破之，香老自焚死；以芝龙为叅将。十三年，擢芝龙副总兵。芝龙既除香老，海氛颇息，又以海利交通朝贵，寖以大显。
　　福王立江南，以芝龙为正总兵，封南安伯。唐王以芝龙有拥戴功，封太师平国公。然芝龙首鼠观望，志在富贵而已。丙戌，我朝兵南下，芝龙归命焉，封同安侯。丁亥之岁，芝龙子成功踞海上，侵闽、粤，犯江、浙。甲午，朝廷遣使抚成功，成功不从，乃系芝龙于狱。辛丑冬，杀之，戮其家。
　　郑成功者，芝龙庶长子也，少字森舍。芝龙归命时，成功年二十，已入泮为诸生。方衣单絺，闲步阶前，闻父降，咨嗟太息。顷之，其弟袭舍自外来，成功告之故，且曰『汝宜助我』。即与徒手出门，从者十八人，掉小舟至厦门隔港之古浪屿山，招集数百人。方苦无资，人不为用，适有贾舶自日本来者，使询之，则二仆在焉。问『有资几何』？曰：『仅十万』。成功命取佐军；仆曰：『未得主母命，森舍安得擅用』（漳、泉父为官，其子皆得称舍）？成功怒曰：『汝视我为主母何人？敢抗，即立斩之』。遂以其资招兵制械，从者日众，竟踞金、厦门。
　　郑成功以弱冠招集新附，踞守金、厦门，密迩内地；闽省沿海港澳、可以出兵进剿者，在在皆是。成功于内地港澳，悉设舟师，登陆为寨，搤守水口。又遍布腹心于内地，凡督抚提镇衙门，事无巨细，莫不报闻，皆得早为之备。故以咫尺地，拒守二十余年，终不败事，其用心固已深矣。成功于一切谋画，皆出己见。其所任用，不过荷戈执戟、摧锋陷阵之徒，绝无谋士为画一策者；非成功不好士，亦非士不为用，良以谋画无出成功右耳。夜不就寝，遍走达旦，妻妾皆卧，惟设酒果俟之，成功至，必取啖少许，复走如故，即寝，亦无定所；固防奸人刺客，亦属有所思也。
　　成功以海外岛屿，养兵十余万，甲胃戈矢罔不坚利，战舰以数千计；又交通内地，遍买人心，而财用不匮者，以有通洋之利也。本朝严禁通洋，片板不得入海，而商贾垄断，厚赂守口官兵、潜通郑氏以达厦门，然后通贩各国。凡中国诸货，海外人皆仰资郑氏。于是通洋之利，惟郑氏独操之，财用益饶。暨乎迁界之令下，江、浙、闽、粤沿海居民悉内徙四十里，筑边墙为界。自是坚壁清野，计量彼地小隘，赋税无多，使无所掠，则坐而自困。所谓不战而屈人之兵，固非无见；不知海禁愈严，彼利益普，虽知者不及知也。即畴昔沿海所掠，不过厚兵将私橐，于郑氏储积原无损益。
　　海外诸国，惟日本最富强，而需中国百货尤多。闻郑氏兵精，颇惮之。又成功为日本妇所出，因以渭阳谊相亲，有求必与。故郑氏府藏日益。自耿逆叛乱，与郑氏失好，耿兵方图内向，郑兵即蹑其后，已据闽之兴、漳、泉、汀、邵、粤之惠、潮七郡，养兵之用，悉资台湾；自此府藏虚耗。败归之后，不可支矣。
　　成功久踞金、厦门，蓄志内侵，造战舰三千余艘。顺治十三年，将大发兵窥江南。过浙之东瓯，泊舟三日，连樯八十里，见者增栗。至江南羊山，山有神独嗜羊，海舶过者必置一生羊而去；日久蕃息，至遍山不可数计。郑氏战舰泊山下，将士竞取羊为食；故神怒，大风骤至，巨舰自相撞击立碎，损人船计七八，失利而返。至十六年，复大举入寇，破京口、犯江宁，旋即败归。
　　成功特重操练，舳舻陈列，进退有法。将士在惊涛骇浪中，无异平地，跳踯上下，矫捷如飞。将帅谒见，甲胃仅蔽身首，下体多赤足不褌；有以靴履见者，必遭骂斥，并抑其赏。凡海外多淤泥陷沙，惟赤足得免粘滞，往来便捷故也。
　　闽总督陈（名景）驻师漳郡城内，方图进剿；郑氏分兵沿海港口，与官兵拒守。有门子李文忠，素机警，善承伺意旨，为总督亲信，凡应对传语，悉委任之，实阴通郑氏者。一日，夜入总督卧内刺之，取其首，并窃令箭，驰马出南门，称有军机传令出城，无敢致诘，以首献成功。成功以其弑主，甚恶之，薄与一官，不满所望；岁余，以他事斩之。
　　龙碽者，大铜炮也。成功泊舟粤海中，见水底有光上腾，数日不灭，意必异宝；使善泅者入海试探，见两铜炮浮游往来，以报。命多人持巨絙牵之，一化龙去，一就缚。既出，斑驳陆离，若古彝鼎，光艳炫目，不似沉埋泥沙中物。较红衣炮不加大，而受药弹独多，先投小铁丸斗许，乃入大弹。及发，大弹先出，铁丸随之；所至一方糜烂。成功出兵，必载与俱，名曰「龙碽」。然龙碽有前知，所往利，即数人牵之不知重；否则，百人挽之不动；以卜战胜莫不验。康熙十八年，刘国轩将攻泉郡，龙碽不肯行，强舁之往；及发，又不燃。国轩怒，杖之八十；一发而炸裂如粉，伤者甚众。
　　成功妇董氏勤俭恭谨，日率姬妾为纺绩，及制甲胄诸物佐劳军。成功于赏赉将士挥千万金不吝，于女红不令稍怠，使绝其淫佚之萌，可谓得治内之道矣。
　　成功立法尚严，虽亲属有罪不少贷；有功必赏，金帛珍宝，颁赉无恡容，伤亡将士，抚恤尤至。故人皆畏而怀之，咸乐为用。其立法有犯奸者，妇人沉之海，奸夫死杖下；为盗不论赃多寡，必斩。有盗伐人一竹者，立斩之。至今台湾百货露积，无敢盗者，以承峻法后也。长子锦舍，即郑经，与弟裕舍乳母某氏通，成功知之，命以某氏沉海，锦舍又私匿之，已逾三载，无敢为成功言者。某氏怙宠，颇陵锦舍妇，妇不能堪，以告其祖父唐某号杖臣者，为致书成功。时锦舍守厦门，成功居台湾，以令箭授礼都事黄元亮，命渡海立取锦舍头来，并令锦舍母董氏自尽。母子迁延未即死，会成功病亡，得免；时年三十有九。
　　明末监国于以兵从者，悉加显秩。郑成功兵力独强，赐姓朱氏。至僭号，晋封延平王，给金印；成功受而藏之，终身不一用，仍称「招讨大将军」。其居台湾，传三世，悉遵明末纪元。
　　郑氏善穴地为隧，攻城多从隧入，守者不能御。海澄公黄梧，故郑将也，投诚封公，守海澄县；郑兵围急，梧坚守不下，谓其将曰：『彼将为隧，何以御之』？众惧，莫对。明日，梧下令遍取水缸盆盂数千，命于城内五步置一缸，贮水都满，遶城皆遍；每缸拨兵民五人守之，更迭互易，使注视水中，昼夜无辍。明日，有报盆水微动者，趋兵掘视，则为隧者已至其下矣。即入火药隧中，燃之烟出，郑营隧人皆烬。此法前人用兵所未行，书之以备城守之缺。
　　顺治十六年，郑成功大举入寇。七月，抵焦山，进据瓜州，趋镇江，直薄金陵。八月，至观音门。我师以步卒捣其中坚，而以骑兵绕山出其背，前后夹击，成功大败。十七年五月，祖世命将军达素、总督李率泰率兵大搜两岛（厦门、金门）。十八年，议取台湾。三月，成功泊澎湖，次鹿耳门，红夷大惊；成功引兵登陆，克赤嵌城。十二月，围王城不下，成功乃使人告之曰：『此地乃先人故物；今我所欲得者地耳，余悉以归尔』。荷兰乃降。康熙元年，成功卒。二年，天子锐意南征，遣人约红夷合兵攻岛，大兵入，两岛之贼烂焉。
　　●台湾志略卷二
　　朝邑李元春时斋删辑
　　男来南薰屏叅订
　　军政
　　兵燹
　　戎略
　　丛谈
　　军政
　　军营驻邑辖之内者，其大纲有三：曰总镇标营，驭全台者也；台协水师营，防海口者也；城守营，为邑治而设者也。
　　旧制：镇守台湾总兵官一员。雍正十一年，议准照山、陕沿边之例，为挂印总兵；带方印，驻台湾府城镇北坊（乾隆五年，总镇何勉筑堡）。中营中军游击一员、守备一员、千总二员、把总四员、马步战守兵八百三十五名（内除外委六员、额外三员，实兵八百二十六名）、马四十匹，驻防中路口，营在镇北坊。左营游击一员、守备一员、千总二员、把总四员、马步战守兵八百五十五名（内除外委六员、额外三员、实兵八百四十六名）、马四十匹，驻防北路口，营在镇北坊。右营游击一员、守备一员、千总二员、把总四员、马步战守兵八百五十五名（内除外委六员、额外三员，实兵八百四十六名）、马四十匹，驻防南路口，营在东安坊。
　　协镇台湾水师营在安平镇（镇城一座，坐北向南，红毛所建。雍正十一年，总督郝玉麟奏准就城内建仓贮粟三万石，交营收管，递年砻米给兵，以免赴府支运之劳）。本协副将一员。中营游击一员、守备一员、千总二员（俱驻防安平镇，仍与右营轮防鹿耳门）、把总四员（内二员随防安平，二员分防大港、蚊港二汛）、步战守兵七百八十二名（内除外委六员、额外三员、舵工炊粮十五名，实兵七百五十八名）、战船一十五只（俱平字号；旧为一十九只，乾隆二十五年裁其一，至三十三年又裁其三）、炮架八座（鹿耳门汛）、炮台七座（外海蚊港汛四座、大港汛三座）、烟墩十一座（蚊港六、大港五）。左营游击一员（驻防鹿子港）、守备一员（驻防笨港）、千总二员（内一员随防鹿仔港，一员分防大突炮台）、把总四员（内二员随防鹿仔港、笨港，二员分防新店、三林港）、步战守兵七百三十三名（内除外委六员、额外三员、舵工炊粮十六名，实兵七百零八名）、战船一十六只（俱定字号；旧为一十八只，乾隆三十三年裁其二）、炮架八座（在安平；内有铜炮一座，乃伪郑所遗）、炮台七座（安平镇三、笨港一、海丰港一、三林港一、鹿仔港一）、烟墩十一座（安平七、笨港一、海丰港一、三林港一、鹿仔港一。按左营旧驻安平，乾隆五十三年移驻鹿仔港；其旧管炮台、炮架、烟墩在安平者归安平营下管辖，其在鹿仔港应有增设属彰化、嘉义辖下，未考其详）。右营游击一员、守备一员、千总二员（俱驻防安平镇，仍与中营轮防鹿耳门）、把总四员（内二员随防安平，二员分防打鼓、东港）、步战守兵七百八十二名（除实，与中营同）、战船一十五只（俱澄字号；旧为一十九只，乾隆二十五年、三十三年两次裁汰，与中营同）、炮架十四座（鹿耳门七、安平七），炮台五座（在打鼓港）、烟墩二十一座（安平十、打鼓十一）。嘉庆十年，台湾镇道奏准添造梭船三十号（另编善字号），把守鹿耳门暨巡外洋缉捕，俱归台协副将统带。又奏准添设全台水师兵凡一千一百四十四名，又额外、外委十名；除分派北路淡水外，台协每营各添派水兵三百三十名，计三营凡添兵九百九十名。
　　城守营驻防邑治，营在大北门内。本营叅将一员。左军守备一员（驻防凤邑冈山）、千总一员、把总二员（与千总轮防府治及罗汉门、凤邑冈山）。右军守备一员（驻防嘉义下加冬）、千总二员（内一员乾隆五十三年增设）、把总二员（与千总轮防府治及嘉义目加溜湾、大武垄、下加冬）。左军马步战守兵五百四十名（内除外委四员、额外一员，实兵五百三十五名；以八十五名驻防府治，以四百五十名分防本邑罗汉门各汛及凤邑冈山各汛），右军马步战守兵六百三十九名（内除外委六员、额外一员，实兵六百三十二名：以一百七十三名驻防府治，以四百五十九名分防本邑大穆降各汛及嘉义下加冬各汛）；左右军凡马四十匹。凡各营兵皆自内地拨戍，三年期满更代。
　　附考：康熙二十三年，设镇标中、左、左三营，府城内外汛塘俱系三营拨兵分防。雍正十一年，总督郝玉麟奏准添设城守营，将仓库、城门、炮台及各汛塘悉归防守，仍将三营之兵撤回府治以资弹压。又考康熙二十三年，设道标营，拨镇标右营守备一员、左营千总一员、左右营把总各一员、中左右三营兵各一百名入道标营。六十年裁，其各官兵仍归大营。又考台营原无马兵；马兵之设，自乾隆五十三年始也。
　　总镇署在镇北坊，坐东北、面西南，中有三致堂（总镇张天骏题）、益求堂（总镇甘国宝题）、镜烟堂、和雨堂（俱总镇哈当阿题）、芝兰室（总镇爱新泰题）。
　　中营游击署在永康里。中营守备署在游击署右。
　　左营游击署在镇北坊，中有镜清堂、岸舫（俱游击余大进建）。左营守备署在镇北坊。
　　右营游击署在东安坊，中有师慎堂、栋花书屋、刺桐园（俱游击任承恩辟）。右营守备署在东门内。
　　城守营叅府署在北门内。
　　水师协镇署在安平镇。中、左、右三营游击署在安平镇。守备署在安平镇。
　　汛塘：设弁带兵曰汛，仅安兵者曰塘，城内治兵宿守者曰堆。凡南北汛塘不在邑辖者，不具载。
　　岳帝庙堆，在东安坊，中营管。府衙边堆，在东安坊，中营管。十字街堆，在郡城中，属镇北坊，左营管。关帝庙堆，在西定坊，左营管。枋桥头堆，在东安坊，右营管。开山宫堆，在西定坊，右营管。涂墼埕塘，在宁南坊，城守左军管。以上六堆、一塘，俱在城内，每处各安兵五名。
　　南炮台塘，在小西门外，安兵五名。濑口塘，在邑西南十里，安兵五名。盐水埔汛，在邑治南十里、设外委一员，带兵十九名。港冈塘，在邑东南十里，安兵五名。角带围塘，在邑东南十三里，安兵五名。南安店塘，在邑东南二十里，安兵五名。狗仑昆塘，在邑东南三十五里，安兵五名。猴洞口汛，在邑治东三十五里，设外委一员，带兵二十一名。雁门关塘，在邑治东五十里，安兵十名。罗汉门汛，在邑治东六十里，设千总一员，带兵四十四名。外门口汛，在邑治东六十五里，设外委一员，带兵三十九名。土地公岭塘，在邑东南六十五里，安兵五名。■〈石劳〉碡坑塘，在邑东南七十五里，安兵十名。茂公汛，在邑治东三十五里，设外委一员，带兵二十八名。以上四汛、十塘，系城守左军辖。
　　水仔尾塘，在大西门外，安兵五名。北炮台塘，在小北门外，安兵五名。柴头港塘，在邑治北五里，安兵五名。小桥塘，在邑东北五里，安兵六名。茑松塘，在邑治北十里，安兵七名。嵌下塘，在邑治东五里，安兵五名。大湾塘，在邑治东七里，安兵七名。大穆降汛，在邑东北二十里，设外委一员，带兵二十八名。旧社汛，在邑治东二十五里，设外委一员，带兵二十名。以上二汛、七塘，系城守右军辖。
　　安平镇汛，在邑治西，水程七里、旱程二十里，台协副将、游击、守备、千把总驻札防守，安兵九百八十一名，总巡、分巡按船酌配。鹿耳门汛，在邑西北，水程二十五里，全台要冲，中、右二营递年轮防，每年游击、守备、千总按季轮防，带中、左、右营兵各一百名。大港汛，在安平镇西，中营拨把总一员，带兵五十名盘查出入贸易船只，兼辖鲲身头、茄藤仔、喜树仔等塘。鲲身头塘，在安平镇西北沙汕，安兵五名。喜树仔塘，在邑西南十里，安兵五名。茄藤仔塘，在邑西南二十里，安兵五名。以上俱台协辖。
　　镇标三营、城守二军教场，在大北门外。康熙三十八年，总镇张玉麟建演武厅。乾隆十六年，总镇李有用增建后堂（俱有记）。嘉庆十一年，台令薛志亮重修。
　　台协水师三营教场，在安平镇城南。乾隆十四年，协镇沈廷耀于演武厅后增建内堂一座，计三间。
　　船政：台澎水师战船，初制分派通省厅员修造。康熙三十四年，改归内地州县，令其通省按粮议派；台属三县亦在匀派之内。后复改属通省道府。至康熙四十五年，乃令专属台湾道府。复令福州府与台湾府分修，而府之派船数倍于道。既而专责知府，并道标船亦归于府焉。雍正三年，两江总督查弼纳题准设立总厂于通达江湖百货聚集之所，鸠工办料，较为省便；岁派道员监督，再派副将或叅将一员同监视焉。部价不敷银两，向来州县协贴，仍应如旧。嗣经总督觉罗满保会题，将台、澎战船九十八只就台湾设厂，令台湾道监修，遂定为例。
　　屯番：番民以射猎为生者也。被化以来，咸知向义。林爽文之乱，能以镖枪竹箭共御王事，于是大将军公福康安奏请如四川屯练兵丁之例，设屯驻札，给与荒埔田地，使耕以食，而免其租税。且其时清丈民垦之田多溢额，亦并以予番，县官为征租折纳岁给焉。乾隆五十五年，总督伍拉纳、巡抚徐嗣曾始以定议入奏，诏报可。计全台设大小屯凡一十二处，番千总二员、番把总四员，每屯各设番外委一员。大屯番兵四百人，小屯番兵三百人。邑无埔地而有屯番，则割近邑荒埔以给之。
　　邑辖小屯一所，驻新港社，番外委一员、番兵三百人。外委分给凤山属大北坪埔地三甲。新港社番兵二百零一名，分给凤山属大北坪埔地二百四十四甲七分一厘六毫八丝，益以南嵌林口埔地九十四甲；凡埔地三百三十八甲七分一厘六毫八丝。卓猴社番兵六十八名，分给凤山属上淡社南坪顶埔地一百一十一甲四分五厘二毫。大杰巅社番兵三十一名，分给凤山属南嵌林口埔地五十二甲。凡番兵三百名，每名各分给埔地一甲六分有奇不等。
　　兵燹
　　康熙三十五年（丙子）秋七月，新港民吴球谋乱，伏诛。
　　六十年（辛丑）夏四月己酉，南路贼翁飞虎等倡乱。丁巳，败官军，进逼府治。五月辛酉朔，总兵欧阳凯、水师副将许云、游击游崇功等战殁，府治陷。甲子，贼推朱一贵为首，据府僭号。庚午，总督觉罗满保自福州驰驻厦门，檄水师提督施世骠进剿，以南澳总兵蓝廷珍统偏师佐之。六月辛丑，官兵集澎湖。丙午，入鹿耳门，遂复安平镇。壬子，复府治，贼众逃散。闰月丁卯，获一贵、飞虎等，械送京师，磔之；余党各正法。
　　乾隆三十五年（戊子）秋九月，大穆降庄奸民黄教谋乱，伏诛。
　　乾隆五十一年（丙午）冬十有一月，北路贼林爽文谋乱，陷彰化、淡水、诸罗；南路贼庄大田应之，陷凤山。五十二年春正月，提督黄仕简、任承恩引兵剿之，弗克。三月，诏以两湖总督常青、江南提督蓝元枚帅师剿贼。贼弗靖，元枚卒于军。冬十月，大学士陕甘总督嘉勇侯福康安、超勇侯海兰察复奉旨帅师剿贼。五十三年春正月，平之，贼伏诛。
　　嘉庆十年（乙丑）冬十一月二十四日，海逆蔡牵由沪尾入踞鹿耳门。十二月二十四日，浙闽水师提督李长庚统舟师至鹿耳门，困蔡牵。十一年（丙寅）二月，蔡牵逸。三月初一日，广东将军赛冲阿自江西道奉旨剿贼，入城。五月，蔡牵再来，复逸。十三年（戊辰），以王得禄提督浙闽水师。十四年（己巳）八月十八日，追击于黑水外洋，蔡牵落海死。
　　戎略
　　姚启圣号忧庵，浙江绍兴人，汉军籍。康熙癸卯乡荐第一，初任香山知县，诖误去。起为台州郡佐，陞温处道。丙辰，为福建布政使；时耿逆初平，海氛未靖，启圣每自备衣粮，招募壮勇，有澄清海外之志。尝曰：『国家声教无外，奈何以台湾一弹丸使沿海居民不遑宁处，廑宵旰忧』？会总督郎廷相罢去，启圣代之；遂决计平台。岁己未，移驻漳州。漳与台迩，间谍可施；乃大开招来馆，以随征参议道黄性震董其事。来降者辄纳之。令福州同知苏良嗣督造战船，委随征同知林升督粮运；用人揆务，洞中机宜。既数月，贼降稍多，悉厚犒之。
　　先是，伪将军朱天贵来归，启圣知其骁勇、熟海道，特疏请天贵参军事。至则引入帐中，相与卧起。天贵感激，竭诚效力。遂增置火炮军器，买上游米石以图大举。会苏良嗣战船报竣；贼遣侦者数辈觇动静，启圣故示以弛缓。值元夕，令百姓张灯，自与文武大僚置酒还珠门楼上，若无意用兵者。漏下二鼓，忽称疾，命属吏行酒；而启圣已开南关，疾驰三百里至闽安镇之五虎门，亲自配舟，调遣精锐出师矣。随又赴漳，使兴化知府卞永誉、泉州知府张仲举往说贼降。而伪行人傅为霖虽约为内应，实心持两端。及为霖见杀，乃作急遽状，从数骑招摇城市，见大屋辄扃之，榜其门曰某镇公馆、某将军行台，各盛陈供具。得贼侦，则佯曰：『若非某将军人乎？归语而主，某日之期不可爽』！倍予酒食遣归。得他侦，亦如之。海上喧传，自相猜忌。郑氏心腹，人人自危，继踵纳款。
　　庚申春二月癸未，乘贼懈，遣兵攻破陈洲、马洲、观音山、石码等十九寨。甲申，复遣随征游击张定国、都司张玺等引兵直抵海澄城下，计招伪总兵苏侃为内应，攻拔之，降其众二千二百六十七人，遂复海澄。是夜遣随征知县黄金从等乘潮分渡，直入海门等处，降其伪统领郑元堂、伪都督黄瑞、伪将军陈珍、伪总兵张雄、伪将军张治等水陆兵一万二千八百八十一人。丁亥，遂复金门、厦门。贼势穷蹙，退保澎湖。
　　二十年，启圣以军中不可无帅，具疏上请。天子命内大臣伯施琅为水师提督。既至，相与筹兵料敌，经画方略。岁癸亥夏六月乙酉，从铜山进兵。癸已，克澎湖。七月丙申，郑克塽率众归诚，海外悉平。
　　启圣制闽数载，建议平台，独握胜算；一切文移条教，悉出己手，虽溽暑盛寒不倦。谈论指授，英气激发，义形于色。遇有功将弁及降将，皆开诚奖励，捐金宴犒，无少吝惜。推功让能，劳谦不伐，为定谋推毂名臣第一。朝命加启圣宫保，予世职。凯旋后，随题展海界，迁民俾复井疆（先是顺治十八年，令沿海居民迁界）。又置通省郡邑学田，供贫士膏火。寻以病，卒于官。榇出福省西郊时，士庶填衢塞巷，跪奠号泣。立祠洪江浒，肖像祀之。
　　施琅号琢公，晋江人。明崇祯时，为游击将军；及明亡，闽、粤事亦相继败，遂挈家入海依郑氏。成功忌其能，因衅执之，会得脱遁归，家属皆被害。顺治丙申，制府李率泰荐授副总兵，驻同安。薄厦门贼垒，屡擒其骁将凡数十辈，招降万余人。晋同安总兵，陞福建水师提督，削平金、厦沿海诸岛。康熙六年，以边患宜靖疏请平定台湾，得旨赴京面奏。寻以议裁浙、闽、粤三省水师提督，留京，晋爵内大臣伯。
　　康熙二十年，朝廷从闽督姚启圣请，特命仍以水师提督至闽，选练舟师，大举征台。操演三载。二十二年夏，将乘南风进剿。伪镇国公刘国轩就台简精壮、调佃丁计二万余人，取洋船及伪文武等官私船改为战船大小二百余号，亲统至澎，屯于风柜尾、牛心湾等屿。镇澎伪将林升、邱辉等约众二万，集于鸡笼屿。各岛环列炮城，沿海可登岸处概筑短墙，分众扼守。六月己酉，琅帅舟师由铜山开驾，令各风颿大书将弁姓名，以便识进退、定赏罚。丙戌，到猫屿、花屿。是夜泊八罩水垵澳，遣官乘小哨到将军澳、南天屿等岛安抚居民。丁亥质明，进攻澎湖，贼列匝艘迎敌。前锋游击蓝理、曾成等七船冲入贼■〈舟宗〉，副锋千总邓高等六船继进，焚杀过当。值南潮正发，诸船为急流分散。前锋船迫炮城，贼舟两翼合围。琅望蓝理之颿，见其深入，自将坐驾船突围赴援，兴化镇吴英继之，焚斩伪将弁七十余员，围解；理伤炮还，琅亦集矢于目。抵暮，抛泊洋中。翌日，仍收泊八罩，以甲裳裹首，严申军令，按失律罪，诸将慴伏，祈请立功自赎，兵气复振。己丑，取虎井、桶盘屿。庚寅，独驾小舟潜侦贼砦还，遂连日用老弱骄兵计，假攻嵵内及内外堑以分贼势。越癸巳，集各镇誓师，分为八队，每队七船，各三其垒。自统一队，居中调度。以八十余船为后援，五十船从东畔嵵内入鸡笼屿为奇兵夹攻，五十船从西畔内堑入牛心湾为疑兵牵制。将战，有风自西北来，渰浥蓬勃，逆我师，三军股栗。琅徇师大呼曰：『无畏！惟天、惟皇帝之灵实式临之』！须臾雷动，立转南颷，潮水加涨四尺，将士贾勇，直向妈宫澳扑剿。贼舟四面齐至，火矢喷筒，燔焰怒张。我师乘势奋击，自辰至申，兵气愈厉。焚杀伪将曾瑞、王顺等四十七员，伪协营弁目三百余员，贼伙万二千有奇；闘舰烧毁殆尽。刘国轩急乘走舸，从北面吼门逸去。我师入驻澎湖。澎水故苦咸，琅祷于神，甘泉涌出。
　　澎湖既定，乃以恩信结台人。迎降将领弁目凡百六十五人，赏以袍帽；士卒四千八百五十三人，给以银米；伤未及死者六百余人，医治之送还台。降者相谓曰：『是真生死而肉骨也』！归相传说，贼众解体，引领望王师若时雨。逆藩郑克塽势蹙，决计归顺，遣裨将冯锡珪、陈梦炜齎献延平王金印一、招讨大将军金印一、公侯伯将军银印五，籍土地府库军实，叩军门乞降；时七月二十七日丙申也。
　　八月壬子，遂统舟师抵台受降。令劗发，抚辑兵民，鸡犬不惊，市不易肆。居数日，乃刑牲奉币告于成功之庙曰：『自同安侯（成功父芝龙封同安侯）入台地，始有居民，迨赐姓（明唐王僭号隆武，赐成功姓朱）启土，世为岩疆，莫可谁何。今某实赖天子威灵、将帅之力，克有兹土。不辞灭国之愆，所以忠朝廷而报父兄之职分也。第某蚤岁于赐姓有鱼水之欢，中间微嫌，酿成大戾。某于赐姓剪为雠敌，情念畴昔，芦中穷士，义所不为。公义私恩，如是则已』。语毕涕下。诸将士闻之皆感泣，私语曰：『父仇也，郧公辛贤于伍员矣』。自是，台之官民毋敢有以私怨逞者。
　　捷书至阙，上解所御龙袍驰赐，载褒以诗。因疏陈台湾弃留利害，周详恳切。请设郡县防守，为东南数省藩篱；礼遣克塽及诸将帅归之京师。诏如所请。海外悉平。加授靖海将军，封靖海侯，子世袭，仍管福建水师提督事。值岁凶，平粜赈恤，所全活百万户。寻卒，赐谥襄壮。
　　吴英字为高，其先泉州人，后入籍莆田。康熙二年以平金、厦功授都司。甲寅耿变时，为浙提左军游击。会宁海将军视师，问诸将谁可膺大任者？提督首以名对，遂授先锋。前后克复黄岩、太平、乐清、青田、象山等县，解处州围，破逆党曾养性于温州，歼海寇张拱垣、朱飞熊于毛头洋，复收捕遂昌、松阳等山寇。水陆数十战，皆亲冒矢石、先士卒。定谋制胜，每献捷，功居首。擢副戎，任闽制府中军。值海氛未靖，下游数警，屡出奇兵败贼于陈三浿、观音山、江东桥，所向披靡。擢同安总戎，随率舟师复平金、厦。是岁，列郡大饥，驰请总督姚启圣出示，许沿海百姓出界采捕，全活百万。寻移镇兴化，适提督施琅疏平澎、台，遂统陆师为副，誓众登舟，先抵八罩。进剿之日，前锋深入，几为贼窘。自同提督驾船突围，援之而走。已复领船奋勇前进，焚贼巨舰，立克澎湖。逆藩既降，驻师台湾数月，民不知兵；台人比之征西大帅。凯旋入觐，温旨褒嘉，赐鞍马衣袍，调浙舟山。甫阅月，擢四川提督。凡十一年，又以闽海岩疆，授陆路提督。未几，复调水师。殚力经画，凡关国计民生者无不悉力举行。后以年老乞休，赐御书匾联，加威略将军；寻又赐诗存问。年七十六，卒于官；赠太子少保。
　　朱天贵，莆田人，平阳镇总兵官。康熙二十一年，以总督姚启圣荐，奉旨调回闽省，协平台湾。明年六月二十二日，攻克澎湖。天贵率舟师奋勇追击，斩获溺死者无算。会中炮死；总督上其功，诏赠太子少保，谥忠壮，廕一子知州。
　　是时平台立功者，有海坛总兵林贤、金门总兵陈龙、铜山总兵陈昌、厦门总兵杨嘉瑞、副将蒋懋勋、林葵、詹六奇、叅将罗士珍、游击林瀚、王朝俊、许毅、张胜、何应元、曾成功、吴辉、赵邦试、二等侍卫吴启爵、笔帖式常在。
　　觉罗满保，号岛山，满洲人。康熙甲戌进士。五十年，巡抚福建，综烦治剧，有干济才。寻总制闽浙。五十二年，奉命巡海，复游塞、置烟墩，相度机宜，绸缪孔固。六十年，台匪朱一贵作乱，满保密疏告变，谓抚臣吕犹龙曰：『厦门为控制全台咽喉，当亲往以安人心，为恢复计；绥辑会城，拨济粮饷，请以相属』。五月庚午，由省城疾趋泉州，值澍雨连绵，乘竹兜从数骑行泥淖中，人莫知其为制府也。至厦门，严申军令，市肆晏然。时台湾霪雨连月，贼人坐困；乃密募商船入台为侦，多载鱼鯗。贼喜得鯗，酬以米粟。又令鱼舟托言遭风漂泊，使壮士附船，用竹筒贮告示，蜡封之系腰间，至港，辄从海底潜行登岸，入府遍挂，谕乡村市镇有建大清旗号者即为顺民，诸色人等有写「大清」二字贴缝衣帽者即免诛戮。由是各里纷纷遵办，以待王师。已而舟师云集，乃酾酒誓众，声言分路进剿。密授诸将锦囊，戒以澎湖开洋后启视，则令其合攻鹿耳门，盖欲散贼党以分其势也。贼果分兵拒战，旬日之内，恢复府治；南北二路，以次讨平。捷闻，随调遣能吏安辑流亡，慰抚民番，全台底定。后以疾，卒于官。
　　施世骠，靖海将军侯琅之子，以外委守备随父攻克澎湖立功，累官至水师提督，驻厦门。康熙辛丑，台匪作乱。世骠闻变，集诸将议曰：『寇势猖獗，六、七日全台俱陷，非小贼也。今台船数百艘逃入内地，脱有奸徒混迹，乘虚鼓煽，厦岛一摇不可制，咎将谁执』？乃按兵观衅。而总督觉罗满保羽檄飞促世骠出师，赴澎湖以慰众心。迨满保至厦门，世骠已登舟出港两日矣。抵澎，与南澳总兵蓝廷珍谋克复安平，复与廷珍遣将分捣郡城。贼魁朱一贵等就擒，即于军中疏平台状。值南风正驶，捷书到阙，赐世骠东珠、朝帽、蟒袍，异数有加。时元凶虽擒，余党散匿，世骠复与廷珍分遣大兵廓清南北二路，以除残孽。会风雨大作，屋瓦皆飞，人民震荡；世骠终夜露立，疾作，卒于军。
　　蓝廷珍，字荆璞，闽之漳浦人。少弃耕入伍，习骑射戈盾，趫捷如风，枪炮无虚发。初为把总，洊升温州游击。追海寇于外洋，屡有奇功。凡绝岛险远僻深、官军不到之处，莫不搜剔。以觉罗制府荐，擢南澳总兵官。康熙辛丑夏，朱一贵陷台湾；廷珍闻报，即简徒治装，慨然以征陷为己任。贻书制府曰：『台湾僻处海外，狃于治安久矣。朱一贵突尔跳梁，戕害官兵，窃踞郡县，虽曰猖獗之极，其实不难平也。无赖子弟，偶尔乌合，尚不知战守纪律为何事；当即命将出师，星夜进讨，如救焚拯溺，勿容稍缓。彼不意官军猝至，必将手足忙乱，仓皇散走，渠魁大憝自可聚而歼■〈施，冉逮也〉。此迅雷不及掩耳之道也。若俟奏报请旨而后发兵，动逾数月，贼胆必大，规模渐立，谋士渐出，羽翮渐成，则燎原之火，正须大费扑灭耳。控制台湾，惟厦门最为扼要，形势所在，便于指挥。执事在省隔远，莫如疾驱南下，住劄厦门，督师进剿，筹画粮饷，诸凡机宜，呼应便捷。且内地莠民不无乘虚鼓煽或谋啸聚，摇惑人心，若棨戟一临，群疑自息。执事旷世鸿才，必有奇谋上计，灭此朝食，非鄙人所能窥测。惟是养军千日，用在一朝，国家不吝爵禄施及下材，未有毫毛小效，补报万一，敢以此疆彼界之殊，非在职守之内，袖手缩颈，晏坐而旁观哉？愿执事假其水陆万军、舳舻三四百艘，请乘长风破千里浪，为执事一鼓平之』。
　　先是，制府闻警，即以军需粮饷属诸巡抚吕犹龙，而身从数骑疾趋厦门，飞檄召廷珍至厦门共图恢复事。比行至涂岭，得廷珍书；大喜曰：『蓝总兵所见，事事与吾吻合，平台得人矣』！廷珍会满公于厦门，定方略。以廷珍统征台大军，带领将弁八十余员，兵壮八千余人，营哨、商艘、杉板、头膨仔诸舟四百余只，以素所礼漳浦诸生陈梦林为廷珍谋士，使会提督施世骠于澎湖，克期进剿。六月朔日，舟出港，■〈风贝〉风大作，飘铜山；十有一日，抵澎湖。廷珍言于世骠曰：『群盗乌合易靡耳，惟胁从至数万，不可胜诛；毒生灵无益，请张檄止歼巨魁，他勿问。则人人有生之乐、无死之心，可不血刃平也』。世骠曰：『善』。
　　十有八日戊申昧爽，师克鹿耳门，乘胜攻安平，拔之。戒将弁入郡之日，毋许杀掠。遍檄市里，门书「大清良民」者勿诛。于是人多为自全计，胁从皆散。连日战于鲲身、濑口、涂墼埕、洲仔尾，皆捷。十有九日，贼大攻安平，以数万众拥牛车驾炮列盾为阵，大队冲突而至。廷珍亲督大炮连环迸发，倒翁飞虎乌龙旗，遂破牛车阵。由是贼退保府治，不复出；惟沿岸列炮，昼夜固守。我师往来攻击，势相持。
　　越日，有西港仔民持羊酒夜诣世骠营，载妻子为质，愿引大兵从西港仔登岸，以出郡城之背。世骠然之；密遣林亮、董方辈以兵一千二百人往。明日廷珍知之，急见世骠曰：『此诚良策，然必以全力乘之。某闻贼多在萧垄、麻豆间，西港仔出其肘下，且距府不远，呼召立应；又多竹林可埋伏。彼若以数千人分布要害，四面环击，林亮一军歼矣。故非大队不济』。世骠瞿然曰：『孰可任者』？廷珍曰：『此行他人不能，某愿当之。公于此可分遣将备力攻濑口、土墼埕等处。贼闻我师北来，必弃营遁。府治恢复，在此两日间耳』。从之。于是廷珍留所部兵三分之一会攻府治，自帅舟师五千五百人夜渡西港仔。二十二日壬子黎明，于竿寮乡登岸，即下令来舟悉回安平。诸将曰：『登岸弃舟，何也』？曰：『示军士必死无还心。今日战胜，明日当抵府治耳』。言未竟，谍者报贼在苏厝甲与林亮、魏大猷辈决战，势甚张，廷珍乃分兵八队，以魏天锡、金作砺、叶应龙、武举倪洪范领兵千人疾继林亮辈为前锋，以林政、李祖领千人为左翼，王万化、边士伟领千人为右翼，复以胡璟、刘永贵、范国斗、范崇勋分领千人为左右奇兵，以苏明良领四百人为后应，吕瑞麟领七百人为游兵。廷珍自与陈允陞、陈章、林君乡、周宣、蓝引沛、何期有辈领精锐五百人为中军，鼓行而进，贼党林曹、江国论、黄殿、林骞、林琏等率众来迎。前军奋力冲杀，左右奇兵绕贼阵后首尾夹击，游兵突出竹林横冲之。中军虓阚而进，枪炮震天。贼大溃。追斩俘获，纵横无算。薄莫，至犁头标。廷珍料贼必夜劫营，下令撤帐卷旗，露刃伏莽蔗中。贼果至，不见大营，惊：我军突出击之，贼大败走。癸丑，廷珍督大兵南下，败贼于木栅仔，追至茑松溪，直捣台郡。朱一贵率群贼遁去，廷珍收复府治，驻兵万寿亭。适世骠亦从七鲲身、涂墼埕分路攻剿，壬子夜驻南教场。是日与廷珍俱会府治，出榜安民。
　　郡城平，乃遣大兵扩清南北路。戊午，大战于大穆降，贼众多降。朱一贵走湾里溪，穷追至铁线桥，遂收咸水港。一贵走下加冬。初，漳人王仁和居台湾，往来于沟尾庄，与庄民杨石、杨旭、杨雄善。仁和谒廷珍，廷珍善待之，与以千总守备劄，使招致杨石辈，以计擒一贵。闰六月甲子，一贵走沟尾庄，杨雄辈共缚之，并擒其党翁飞虎等数人，而散其余众。未久，诸元凶多就获，南北路悉平。其时台镇乏人，以廷珍署总兵官。
　　秋七月，余孽江国论、郑元长复竖旗于阿猴林，讨平之。江国论辈乞降，廷珍善待之，美衣食，恣其出入，以示诸未擒者。九月，提督施世骠卒，廷珍署提督事。复招抚杜君英等数贼。然其未靖者犹时萌孽其间。故杨君、林君等起于六加甸、陈成、苏清、杨美、林阿尾、王教等起于石壁寮，皆收缚之，大斩于市。于是分檄诸将，大搜罗汉门，尽获其余党；惟王忠、邱宝宣遁入傀儡内山。廷珍乃使外委郑国佐、林天成、番通事章旺同入傀儡内山，遍谕番众，勿窃留。使国佐从琅■〈王乔〉绕行山后，至卑南觅，檄谕诸番官，劳以冠带补服，令起崇爻七十二社番壮大搜逸贼，尽缚以献。由是王忠诸贼不敢逸内山，卒为官吏所擒。廷珍善缉捕，虽逆党有相率入海以遁者，皆能计料其所之，移檄捕之，无有脱者。冬十月，奉旨授福建水师提督，加左都督，予世袭。生平忠勤勇敢，用兵有法；而为人恂恂谦抑，凡有计画，多不自用，而善于用人。爱才如渴，将弁有贤者能者，必引与同升而靡有德色。
　　初，廷珍有从弟曰鼎元，为漳浦诸主，与陈梦林同出仪封张中丞之门。仪封倡明五子之学，及门多贤士，然语其实学实用，殆无过二子者。梦林沉深多智，而鼎元才尤伉爽，明断敏捷，料时事洞如观火。廷珍总师征台，挈鼎元俱行，凡军中书檄露布，尽出其手。机谋计画，则梦林共襄之。南北路既平，梦林归。余孽作难几一载，军中方略，多出鼎元。廷珍每料敌发虑，鼎元奋笔疾书，动中机窾。平台事多赖之。以高安朱相国荐，扰广东普宁令，改潮阳，烦剧毕治，决狱如神明。然风持甚峻，忤监司，诬以赃夺职勘问；二邑人遮道呼冤。巡抚鄂公知其诬，然以案成，卒予罢职。会鄂公总制闽浙，以台湾番民弗靖，要与入闽。鼎元陈台湾十事。鄂公专摺举鼎元之贤，奉旨召见，命为广州府知府。到任甫两月，卒于官。鼎元字玉霖，梦林字少林。
　　福康安号敬斋，满洲镶黄旗人，相国忠勇公第四子也。幼从戎，有奇绩。金川平，论功封嘉勇侯，遂以协办大学士总督陕、甘两省。乾隆五十一年，林爽文倡乱，提督黄士简、任承恩讨贼无功，贼众日滋蔓。明年春，诏以闽浙总督常青为将军代士简、江南提督蓝元枚为叅赞代承恩。蓝至鹿仔港病卒；常守郡城，贼势久弗戢，乃上书乞特简重臣专讨伐事。八月，有旨以嘉勇侯为大将军、超勇侯海兰察为叅赞，同领队大臣普尔普、亮舒、四川将军鄂辉、统领巴图鲁、侍卫一百二十余人，以楚、蜀、粤、黔兵九千人赴台湾剿贼。
　　侯至闽，礼贤下士，所至察民情，谘地理。抵泉州，征进士郑光策、举人曾大源见于公邸。二人往见侯，长揖不拜，侯益尊重之。询以台湾乱故；光策首言：『上司好承奉，守土官差事奢侈，民生日朘削』。侯壮其说，即日撤行台供具，以纳人言。其时献地图、言机事者甚伙，侯皆纳之；乃定计集战舰。十月乙巳，发大担门，退候风于崇武。壬戌（二十八日），诸路军毕集，风色大利，遂放洋，下令针盘指鹿仔港而发。癸亥，舟集鹿仔港。使举人曾大源、厦门监生陈文会、职员杨振文辈登岸招抚难民；露布告条数百纸，令胁从罔治，凡归庄不助贼者给与「盛世良民」旗一杆，凡庄有此旗者不加兵。于是良民闻风争领旗不绝，胁从多散。
　　时爽文方以贼党守大里杙，而自与众贼悉力攻诸罗。诸罗困围已五阅月，民食草根豆■〈艹〈黑吉〉〉待命于呼吸。爽文札营牛稠山之上，在诸罗北里。侯下令捣贼巢，大军尽攻大里杙。爽文愳，去牛稠山营，北退二十余里，结寨于大埔林，而分其党救大里杙。十有一月四日丁卯，侯使海兰察率巴图鲁攻彰化之八卦山，而使额尔亨、额色穆、里雍中以降番伏于山下，索伦阿木勒■〈土〈台〉〉、侍卫哲尧冲锋上山，海侯继之，枪箭齐发。贼奔山下竹围中，伏起，降番急扑之散。明日戊辰，下令以舒亮为前锋，取路北攻大里杙。己巳，侯率大军南驻营于元长，分兵五队，使海兰察为前锋，侯自率诸将继之，悉南行救诸罗。辛未，天初明，爽文以众贼御我师于仑仔顶（此仑仔顶属笨港，非打猫北保之仑仔顶也）竹围蔗园中，枪炮迸发。我军疑立不动。海兰察视贼所聚，以马队冲之。巴图鲁辈箭无虚发，当之者七八十步外皆着矢倒地。贼如出不意，溃奔。爽文身被创。于是焚陴头、柴林脚、西势、潭仔、湃厝、三块厝、本厅、天锡、灰磘、双溪口、大仑、海丰、沟仔，凡十数庄（皆在笨港东南），所至之处，势如破竹。耆老持露布出迎，丁壮请从征者不可胜计。遂直抵牛稠山。山为爽文大寨，众数万，负山阻溪自固，皆四面攻杀而来。
　　海侯率侍卫跃为踰溪，直冲贼阵，所向披靡，贼众大奔。比昏，海侯先入诸罗城，侯复率众将攻牛稠庄、台斗坑、北社尾，皆削平之。比夜，侯与大军入于诸罗。柴大纪率众官迎，具言久困状。福、海二侯取豆■〈艹〈黑吉〉〉嚼于口，咨嗟者久之。诸罗民一时传闻者，皆下涕。
　　越三日壬申，贼众数万攻诸罗城之西北。侯使海兰察以侍卫屯练兵五百人出，飞镞疾驰，骤如风雨。贼急奔，自相践踏死者，不计其数。穷追至贼寮，悉焚之，使民载其粮而归。癸酉（初十日），复西剿至大仑。而将军恒瑞亦打通半天厝来会。大仑与半天厝比连，皆鹿仔草地。于是诸罗西路始通。
　　诸罗围既解，爽文去大埔林，而坚守于斗六门。侯以近山贼巢连结，必先剿除，乃使海兰察、鄂辉、普尔普与翼长六十七率巴图鲁东剿，取路自十四甲而北。侯自与将军恒瑞、总兵袁国璜策其后。大战于兴化店，杀贼千数百人；自兴化店北至员林庄贼巢皆毁。而舒亮前受策，复自鹿仔港进军伐竹子脚、中寮，破大肚溪而南。海口路既通，乃使普尔普、乌什哈达以千人南伐茅港尾，与知府杨廷理会剿中路。廷理亦能军，且得民情。不二日，普复拔营而北。辛巳（十有八日），下令攻斗六门。贼引数千人迎截我师于马稠后（此马稠后在诸罗北门外山中，盖往斗六门旧路，今已废；非南门外之马稠后也），败击之，迫至大竹排而还（按马稠后、大竹排皆旧路，缘山而行。当日，往斗六门皆由此。福侯由此进兵非利，故引还而于二十日破大埔林而北，则今之大路也。由此，旧路遂废）。时爽文踞斗六门，而使其党南屯大埔林及中林、大埔尾，复东屯庵古坑以为声援。癸未，侯率大兵复攻斗六门，乃分兵使恒瑞、普吉保攻大埔林，鄂辉、袁国璜攻大埔尾，海兰察以巴图鲁攻中林，侯自帅师往来应援。大破之，数十里中积尸遍野。日晡，大军会集于庵古坑。坑为蔡福巢穴，濠栅深固，力攻破之。明日甲申（二十一日），师迫斗六门。贼踞隘口，布阬阱，削竹筒埋之，以陷马足。我军行亩甽间，四面攻之。斩竹围入，破其营。爽文遁，遂复斗六门。西螺逆民来降，候使同知黄嘉训搜其党。乙酉，大军驻水沙连，分剿虎仔溪、万丹、南投、北投诸庄，悉平之。丁亥，大军至平台庄，遂进攻大里杙。
　　大里杙高垒土城，列巨炮，内设木栅两层，外溪磡重叠。侯挥军迫溪磡，贼发巨炮。侯亲跃马先渡，贼四出冲击，巴图鲁前，贼不敢犯。暮即列队于溪磡旁。比夜，贼来攻队。我军肃然无声，贼迫，辄杀之。黑夜中杀贼无算。明日戊午，侯率诸将分两路夹攻之，破其穴，杀贼目林素、林成、林快、江近、许三江、陈杰辈二百余人，擒伪彰化县刘怀青及张火、蒋挺、林茂、何从龙。时爽文已挈妻拏越火焰山而遁。乃铲平大里杙，获大小枪炮数百、榖数千、牛八百余。北路文武关防印信皆收复。
　　十有二月丁酉，攻集集埔，破之，获爽文父母与其妻若弟。辛亥，攻小半天，又破之。二处皆坚壁绝险，悬崖鸟道，贼凿石断树灭途径谋死守者。于是擒贼目林追、林二、林添、孙东海、王若敬。爽文匿埔里番社中。侯乃指画内山岐途仄径凡一十五处，皆令大将严兵守之，而自与海兰察穷搜乱山獠穴中，诛擒逆贼六千余人，收其器械。爽文自知不脱，乃投于所善高振家，曰：『吾使若富贵』。振缚之以献，遂卒获爽文与其弟林跃、贼党何有志，悉槛致京师。时乾隆五十三年春正月四日也。
　　北路悉平，侯乃下令南征。十有四日丁丑，侯使普尔普偕副将谢廷选取路内山僻径，直趋大武陇；鄂辉取路海口，由哆罗嘓、洗布陴搜剿而南；特克什布偕游墼叶有光亦沿山南进；侯自率大军趋中路；以游击吴琇为后劲。戊寅，驻湾里溪。己卯，进攻牛庄，擒贼陈献瑞。中路余贼闻风大溃，大穆降、九社口、本县庄、大武陇、大埔、十八重溪诸处贼，悉平。壬午，侯率师抵南潭。丁亥，与贼战于南仔坑，大破之，遂进复凤山，以副将伍达色留守。
　　有水底寮者，居台湾之极南，负山面海，地势险远，南北路贼多窜焉。侯使副将张芝元、知府杨廷理往招谕之。贼恃险四出攻击。芝元、廷理力战焉。明日戊子，贼列阵于海岸，以死相拒。侯率海兰察四路抄杀，出奇兵横冲击之。贼大败，奔入海中死者无数。庄大田走琅■〈王乔〉。琅■〈王乔〉内山十八社皆生番所居，外则柴城诸处迫近海岸，林菁丛深，崎岖轇轕。二月五日戊戌，侯令侍卫乌什哈达率师由海道进，海兰察、鄂辉由山路进，侯亲统大兵至风港，越菁穿林，深入三十里。贼从林中突出。三路军会，殪贼于林中，遂获大田及其弟大韭、其党简天德、许光来、许尚辈与大田母妻子媳凡八百余人。生番缚贼三百余人至，尽杀之。械大田至郡，病亟，磔于市。南路悉平。
　　是役也，台南北亘千余里，巨凶纠恶与胁从者众且百万，巢穴累结，多在深林峻壑间，有非人迹所易到者。侯上秉庙谟、下稽众论，出谋制敌，成算在胸。计自丁未冬十一月四日始用兵，至戊申二月五日，凡三阅月而南北路荡平。穷山绝险无留奸，群凶无漏网，水火倒悬，毕登衽席；时雨之恩，溢于海表。盖虑有必得，而兵无停机，有如此也。
　　先是，侯在北路烧贼庄，愳难民多失所；又东西螺投顺以后，降者日众，稂莠未分；乃疏请派文员十余人至台抚恤；又请以巡抚徐嗣曾来台治诸一切。诏皆报可。既平定，侯复疏请于台郡及诸罗建筑城垣，以番民为屯兵，语在城池、屯番二志。又以逆案抄设田园租息，增赏戎兵粮饷。海防文武官索船户例钱者，悉加案核治其罪。从军打仗者，悉奏加升转，凡有微劳，皆赏赉有差。又审定善后事宜诸毕备，上皆如所请。有旨晋封公爵，赏红宝石顶、四团龙补服、黄带紫缰。诏立祠于台湾，御制诗文纪其事焉（谢金銮撰传）。
　　丛谈
　　宋朱文公登福州鼓山，占地脉曰：『龙渡沧海，五百年后，海外当有百万人之郡』。今归入版图，年数适符，熙熙攘攘，竟成乐郊矣。
　　明都督俞大猷讨海寇林道干。道干战败，舣舟打鼓山下：恐复来追，掠山下土番杀之，取其血和灰以固舟，以航于海。余番走阿猴林社。相传道干有妹埋金山上，有奇花异果，入山樵采者摘而啖之，甘美殊甚。若怀之以归，则迷失道。虽识其处，再往则失之。
　　明崇祯庚辰，闽僧贯一居鹭门（即今厦门），夜坐，见篱外陂陀有光；连三夕，怪之。因掘地得古砖，背印两圆花突起，面刻古隶四行，其文曰：『草鸡夜鸣，长耳大尾；干头衔鼠，拍水而起；杀人如麻，血成海水；起年灭年，六甲更始；庚小熙皞，太和千纪』；凡四十字。闽县陈鮄盘，生明末，着槎上老舌一书，备记其事。至国朝癸亥，四十四年矣。识者曰：『鸡，酉字也，加草头、大尾、长耳，郑字也。干头，甲字，鼠，子字也；谓郑芝龙以天启甲子起海中为群盗也。明年甲子，距前甲子六十年矣。庚小熙皞，寓年号也』。前年万正色克复金门、厦门，今年施琅克澎湖，郑克塽上表乞降，台湾悉平。六十年海氛一朝荡涤，此固国家灵长之福，而天数已预定矣。异哉！
　　台湾土番，种类各异。有土产者，有自海舶飘来及宋时零丁洋之败遁亡至此者。聚众以居，男女分配，故番语处处不同。
　　郑成功起兵猖獗，有僧识前因，语人曰：『此东海大鲸也』。问『何时而灭』？僧曰：『归东即灭矣』。凡成功兵到处，海水皆暴涨。顺治辛丑攻台湾红毛，先梦见一人冠带骑鲸，从鹿耳门入；未几成功突至，红毛遂遁。明年五月，其辖下人复梦一鲸鱼，冠带乘马，由鲲身出海外，而成功遽卒。正应「归东即灭」之语。异哉！
　　荷兰为郑成功所败，地大震。郑克塽灭，地亦震。朱一贵于辛丑作乱，庚子十月亦地震。维时南路傀儡山裂，其石截然如刀划状，诸罗山颓其巅，喷沙如血；土人谓两山相战。
　　一元子玉带，流传民间且久。玉版凡二十枚，碾成百鹿。良玉善工，足宝也。
　　郡人谭艺渚，必推沈斯庵。往岁范九池侍御修郡志，采其诗文入志着甚多。颓唐之作，连篇累牍，殊欠持择也。考斯庵名光文，字文开，鄞人，明副榜，由工部郎中晋太仆寺少卿，命监军广东。顺治辛卯，自潮州航海至金门，总督李率泰阴招之，不赴。将入泉州，舟过围头洋，遇风飘至台湾。郑成功礼以宾客，不署官。及经嗣，以赋寓讽，几罹不测。遂变服为僧，入山。台平，不能归，因家焉。意此君官唐、桂藩，事败，渡海依郑氏者。观其序东吟社稿有云：『郑延平视同田岛、志效扶余』，可想见已。他如王忠孝、辜朝荐、沈佺期、卢若腾、李茂春、张士郁、张灏、张瀛辈，均以故绅遯迹岛屿者；志家列诸此郡流寓，论其世、原其志可耳。
　　南北路任载及人乘者，均用牛车。编竹为箱，名曰笨车。轮圜以木板，板心凿孔，横贯坚木，无轮与辐之别。盖台地雨后，潦水停涂，有辐辄障水难行，不如木板便利也。车辙纵横衢市间，音脆簿，如哀如诉；侵晓梦回时，尤不耐听。
　　使槎录云：『郡中鴃舌鸟语，全不可晓。如刘呼涝、陈呼淡、庄呼曾、张呼丢、吴呼袄；黄无音，厄影切，更为难省』。小流求志云：『台地字多意造，为字书所不载。如番檨之檨字、泥■〈鱼卖〉之字■〈鱼卖〉、管■〈犭豪〉之■〈犭豪〉字、啊乳酒之啊字、茄荖网之荖字、台风之台字、兽善走■〈抛，代扌〉为之■〈抛，代扌〉字，不一而足，尤难枚举』。愚谓形声舛异，此类尚多，二书特举其概耳。
　　海外昼日视中土较长，盖迤西巨瀛无际，阳曦无有蔽亏故也。有谓男女暴长，年十四、五即如中土年二十许，且有男九女十之谚；以为地居东方，生发气盛所致，未必尽然。
　　台地多用宋钱，如太平、元佑、天禧、至道等年号。钱质小薄，千钱贯之，长不盈尺，重不逾二筋。相传初辟时，土中有掘出古钱千百瓮者；或云来自东粤。海舶尝往北路，家僮于笨港口海泥中得钱数百，肉好深翠，古色奇玩，乃知从前互市，未必不取道此间，果竟邈与世绝哉？然迩来中土不行小钱，洋舶亦多有载至者。
　　武林郁沧浪撰伪郑逸事，颇详核。长耳草鸡，后先窃踞，一甲子中，本末具在。虽不足为海外故实，然禹鼎铸其神奸、楚史号为檮杌，要亦鉴古者所不憖置也。
　　台湾人称内地曰唐山，内地人曰唐人；犹西北塞外称中土人曰汉人。盖塞外通于汉、海外通于唐，名称相沿，其来久矣。至土人呼府城为仙府、乡村为草地，则辟郡始有此称。
