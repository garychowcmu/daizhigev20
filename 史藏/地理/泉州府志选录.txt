泉州府志选录 清 黄任、郭赓武、章倬标等 纂修 

　　●泉州府志选录目录
　　志地
　　水寨军兵（明）（一）
　　志事
　　纪兵（三）
　　海防（七）
　　志人
　　汪大猷（九）
　　陈信惠（一○）
　　唐济澄（一○）
　　童汉臣（一二）
　　陆一凤（一三）
　　沈有容（一三）
　　呼鹤鸣（一五）
　　王梦熊（一六）
　　万廷谦（一七）
　　蔡善继（一七）
　　何乔远（一八）
　　闻人宗望（二四）
　　曹履泰（二五）
　　陆卿任（二六）
　　何舜龄（二六）
　　王猷（二七）
　　张廷拱（二七）
　　郭必昌（二八）
　　林欲楫（二九）
　　林钎（三○）
　　蒋德璟（三一）
　　林孕昌（三六）
　　王观光（四四）
　　王忠孝（四六）
　　陈洪谧（四八）
　　庄鳌献（五一）
　　卢若腾（五一）
　　吴载鳌（五二）
　　何家驹（五四）
　　何运亮（五四）
　　郭炜（五五）
　　韦际明（五六）
　　黄景昉（五七）
　　周廷鑨（五八）
　　叶翼云（六○）
　　陈鼎（六○）
　　郭符甲（六一）
　　郭承汾（六三）
　　洪淯鳌（六五）
　　洪有桢（六七）
　　熊汝霖（六七）
　　曾樱（六八）
　　阮伯宗（六九）
　　郭贞一（七○）
　　沈佺期（七○）
　　诸葛倬（七一）
　　纪文畴（七二）
　　叶后诏（七二）
　　张士■〈木郁〉（七二）
　　纪许国（七三）
　　黄贤京（七三）
　　阮旻锡（七三）
　　路振飞（七四）
　　郑遵谦（七五）
　　沈宸荃（七五）
　　徐孚远（七五）
　　陈士京（七五）
　　姚翼明（七六）
　　陈泰（七六）
　　辜朝荐（七六）
　　沈光文（七七）
　　李树官（七七）
　　王传（七七）
　　陈永华（七八）
　　郑克塽（七八）
　　王承祖（八二）
　　徐腾鲸（八三）
　　黄明台（八四）
　　王时迈（八五）
　　萧鸣凤（八六）
　　陈洪图（八六）
　　陈启鳌（八七）
　　马得功（八八）
　　叶灼棠（八八）
　　黄熙缵（八九）
　　王命岳（九一）
　　郑克赞（九二）
　　辛辉英（九二）
　　郑鸣骏（九三）
　　郑缵绪（九三）
　　郑缵祖（九四）
　　郑缵昌（九五）
　　蔡协吉（九五）
　　杜辉（九六）
　　许盛（九七）
　　黄明（九八）
　　富鸿基（九九）
　　李光地（一○○）
　　李兆庆（一○三）
　　李日燝（一○四）
　　李日■〈火呈〉（一○五）
　　陈有年（一○七）
　　段应举（一○八）
　　朱起龙（一○八）
　　李尚文（一○九）
　　刘兴国（一○九）
　　陈龙（一一○）
　　王育贤（一一○）
　　张仲举（一一一）
　　王国泰（一一一）
　　李钰（一一二）
　　宋煜（一一二）
　　沈朝聘（一一三）
　　郭国祚（一一四）
　　郑士熊（一一四）
　　郑士亮（一一五）
　　陈司可（一一五）
　　李光埌（一一五）
　　李光益（一一六）
　　李光垤（一一六）
　　李光斗（一一七）
　　李治（一一八）
　　王佐（一一八）
　　沈高攀（一一九）
　　刘望祖（一一九）
　　李光征（一二○）
　　黄登稚（一二○）
　　周允隆（一二○）
　　吴溉（一二一）
　　白灏（一二一）
　　林宏才（一二一）
　　张焞（一二二）
　　洪启范（一二二）
　　洪宝基（一二三）
　　施世泽（明良）（一二四）
　　林皋（一二五）
　　洪秉钧（一二六）
　　裴震忠（一二六）
　　林汇（一二七）
　　傅为霖（一二七）
　　万正色（一二八）
　　骆俨（一三○）
　　黄瑞（一三○）
　　洪范（一三一）
　　施琅（一三一）
　　周澎（一三四）
　　陈昂（一三四）
　　吴英（一三五）
　　林贤（一三六）
　　林达（一三七）
　　曾成（一三七）
　　吴陞（一三八）
　　阮钦为（一三九）
　　徐日升（一三九）
　　蔡璋（一四○）
　　王廷彪（一四○）
　　曾春（一四一）
　　施世骥（一四一）
　　施世骥（一四二）
　　潘承家（一四三）
　　张国（一四三）
　　林孺（一四三）
　　江日升（一四四）
　　杨芳声（一四五）
　　蔡庆旺（一四五）
　　蔡必菼（一四六）
　　郑得潇（一四七）
　　黄而辉（一四七）
　　陈梦球（一四七）
　　陈还（一四八）
　　林起凤（一四九）
　　施德馨（一四九）
　　高拱干（一五○）
　　施世榜（一五一）
　　孙襄（一五一）
　　丁莲（一五二）
　　陈鹏南（一五二）
　　穆廷栻（一五三）
　　李长庚（一五三）
　　施世骠（一五四）
　　洪心澄（一五四）
　　施士岳（一五五）
　　朱文（一五五）
　　陈策（一五六）
　　倪鸿范（一五七）
　　施世黻（一五八）
　　林君陞（一五八）
　　林政（一五九）
　　王良（一六○）
　　姚堂（一六○）
　　陈伦炯（一六一）
　　潘鼎珪（一六二）
　　郭璘圭（一六二）
　　汤启声（一六三）
　　顾超（一六四）
　　李倪昱（一六五）
　　胡格（一六六）
　　李钟德（一六七）
　　王世茂（一六八）
　　胡檀生（一六八）
　　孙嶐（一六八）
　　书成（一六九）
　　张有泌（一六九）
　　周廷梁（一七○）
　　志余
　　拾遗（六则）（一七一）
　　●志地
　　水寨军兵（明）
　　水寨军兵（明）
　　明初旧制，水寨兵统以指挥一员，谓之把总；五年考选推委。嘉靖四十二年，题请定例：照都指挥体统行事，名为钦依把总。而各卫岁轮指挥一员，领卫所军往听节制，无额设。如南日寨控郡北境，则拨泉州卫兵三百三十五人，合兴化、平海二卫兵共一千五百人以戍之；浯屿寨控郡南境，则拨永宁卫并福全所兵二千三百四十二人，合漳州卫兵共二千八百九十八人以戍之。寨军分三班更迭，月粮之外，加给行粮。上班今年二月上、明年二月下，下班替之；中班今年八月上、明年八月下，上班替之；下班明年二月上、后年二月下，中班替之。三蕃轮转，大约一年有半年休息。休息者，月办料银一钱以修战船。千户以下，轮班如军士之法；卫总指挥，各以八月更代。哨守皆卫所之军，有司无供亿之费。嘉靖间，五寨水军另募充数。隆庆四年，增设浯铜游兵。天启初，又设一游击兼统之。于是卫与寨分，卫所军只拨贴水寨驾船耳。外此，又有澎湖游兵，万历二十五年因倭而设：此明水军之大概也。
　　浯屿寨，钦依把总一员，旧额水军二千二百名；万历时，存一千七十名（粮每月九钱，布政司发给），又卫所贴驾军五百八十名。旧额兵船三十二只；后福、哨、冬、鸟等船共增至四十八只。
　　浯铜游兵，名色把总一员、兵五百三十六名（粮亦布政司发给），驻中左所；又卫所贴驾军三百名，冬、鸟等船二十二只：泉南游击统辖。
　　——浯屿寨军、浯铜游兵，天启初设，以备红夷，兵三千人；寻裁。
　　澎湖游兵，名色把总一员、兵八百五十名、哨船二十只（春汛支粮于泉、冬汛支粮于漳）。
　　水寨所辖汛地：「隆庆府志」载：『旧岱屿以北接于兴化，南日水寨辖之；岱屿以南接于漳州，浯屿水寨辖之。嘉靖四十二年，军门议以本寨兵船一■〈舟宗〉直至湄洲屯劄、一■〈舟宗〉直至料罗屯劄，而埈上一带量拨巡哨。寇至，则以全力守湄洲，而于平海卫前与南日会哨铜山；又守旧浯屿，而于担屿与浯屿会哨。本寨汛地，北至南海、南至担屿』。「万历府志」载：『浯屿寨兵分四哨，出汛时一屯料罗、一屯围头、一屯崇武、一屯永宁。每汛与铜山、南日两寨及浯铜游兵合哨，稽风传筹。浯铜游兵分二哨，出汛时一屯旧浯屿、一屯担屿；每汛与浯屿寨兵合哨。惟澎湖游兵专过澎湖防守：凡汛，春以清明前十日出，三个月收；冬以霜降前十日出，二个月收。收汛毕日，军士放班；其看船兵，拨汛地小防』。
　　——以上选自「泉州府志」卷二十四「军制」（明军制）。
　　●志事
　　纪兵
　　海防
　　纪兵
　　（宋）干道七年，岛寇毘舍邪掠海滨。八年，复以海舟入寇；置水澳寨控御之。
　　（明）崇祯二年（己巳），海寇李魁奇攻陷浯洲后，浦城死者百余人。
　　五年四月二十日，海寇刘香老泊舟石井，夜出肆掠。次日兵至，遁海中；执男子以要赎。南、同二邑，俱被其害。
　　国朝顺治元年，郑联、郑彩据厦门。
　　四年，郑成功略海坛，不克；退回鹭岛，顿兵古浪屿。伪官黄恺等索饷安平镇（恺科敛苛急，民无聊生；成功收杀之）。
　　八月，郑鸿逵攻泉州，列营于桃花山。泉绅郭必昌之子显为内应，提督赵国祚杀之，灭其家；并系明大学士黄景昉等。九月，漳州王进来援，围解。伪水兵官破溜石炮城，参将解应龙死之。
　　五年三月，郑成功据同安。七月，大兵至，复之；杀伪守官邱缙、林壮猷等。
　　七年八月，郑成功并郑联、郑彩军于厦门。
　　八年，巡抚张学圣调提督马得功攻入厦门。八月，成功还，复据之。
　　十一月，提督杨名高援漳，与郑成功战于小盈岭；败绩。
　　九年，总督陈锦驻同安县，攻厦门；不克而还。
　　九月，固山金砺率兵万骑屯泉州。
　　十年，固山金砺与郑成功大战于厦门岛天妃宫，乘胜复海澄；寻复为贼所陷。
　　六年（月？），遣郑芝龙招抚成功，不就。
　　十一年正月，郑成功遣其党沿乡索饷。
　　十二年三月，官军自泉州出攻两岛，为暴风飘回；分兵攻白沙，弗克而还。
　　十三年，「海贼」陈霸等窃踞■〈氵丙〉洲，勒饷、烧毁房屋；夜则入内地掳掠男女。至康熙二年，方讨平之。
　　十六年，郑成功攻江南，兵败归厦。
　　十七年五月，将军达素、总督李率泰、海澄公黄梧分督水师官军迫海门，斩伪将周瑞。渐近厦门，会东风大作，眩晕；遂大溃，还。
　　十八年四月，成功入台湾据之。
　　康熙元年五月，成功死，子经袭。
　　二年十月，水师提督施琅与海澄公黄梧、总督李率泰、陆路提督马得功攻厦门；得功船为其所围，死之。郑经弃厦门、金门，走铜山；大兵入厦门，墟其地而还。
　　三年三月，郑经遁入台湾。
　　十三年三月，耿精忠反；伪檄至泉，提督王进功纵诸将焚掠，诸县俱降。郑经遗刘国轩、何佑、冯锡范入厦门。
　　五月，郑经复据厦门。
　　六月，经入泉州城，遣□将刘国轩败精忠兵于涂岭。
　　十六年二月，大兵至泉，郑经走厦门；各县以次恢复
　　四月，山贼蔡寅以白巾为号，伏苎溪桥，劫夺官兵饷银；遂屯聚数千，掠乡村，两界人被其害。时总兵黄蓝会剿，捣其穴，遂至仙人旗山下，大败之，贼始逃散；蔡寅入海。
　　十七年，郑经取同安、南安、安溪等县。
　　是月（？），山贼蔡寅又率众攻安溪；二十八日，郡城兵至，乃解。
　　七月，郑将刘国轩侵同安；都统雅大里遁归泉州，国轩遂围泉州（时国轩水陆并进攻南安，杀守将；诸县守兵相继弃城遁。贼攻泉南门，城堕四十余丈；我师筑短墙以守。会天大雨，城不克拔。相持两月，援兵四集，围乃解）。
　　十八年十二月，总督姚启圣、巡抚吴兴祚大集舟师攻厦门。
　　十九年二月，提督万正色兵至泉州，合巡抚吴兴祚军与贼战于围头，克厦门，进扼料罗；贼惧，遁归澎湖。
　　万正色疏
　　臣等于二月初六日攻复海坛；其全胜情形，业于二月初七日具疏题报外，随探逆贼朱天贵率■〈舟宗〉遁据南日、湄洲等澳，希图抗御。臣即咨会抚臣吴统师由陆路声援，臣审候风利，亲率大■〈舟宗〉于二月十四日自海坛进取。鼓励将士，乘锐攻击；逆贼望风披遁。我师奋勇尾追，直至平海，与抚臣会师。而朱天贵又将败遁逆■〈舟宗〉窜合伪右武卫将军林陞、伪左武卫江钦、伪镇黄应、黄德等会■〈舟宗〉三百余艘，并力坚踞崇武；经抚臣先以陆师于二月十七日抬运红衣炮火直抵崇武，缘岸设伏炮击，贼取水路绝，惊惶游移，栖泊不安。臣随于二十日乘风顺，自平海扬帆南下，贼径率逆■〈舟宗〉分列大洋数股迎战；臣指挥将士，分作六股攻击。自巳至酉，钓搭大战，犁沈贼舟大小一十二只；贼溃□海面大洋外，遂克获崇武，安泊船只。贼复于二十一日午时乘南风大发，径会各港逆■〈舟宗〉前来，拚命死战；抚臣仍于崇武缘岸炮击。臣豫挥两股占据上风，以两股从下风诱战，以中两股冲■〈舟宗〉炮击；上下夹至，犁沈贼船一十七只、烧毁六只、擒获三只，阵斩伪总兵吴丙、伪骁翼营副将林勳、伪副领薛春、伪翼将林熊、俞硕筹、方国发等，阵斩贼兵六百余人，活擒五十二名，击沈溺死贼兵二千五百余众，得获器械、伪印节、火药、旗帜等项。鏖战两日夜，贼势莫支；我师乘胜追至泉州港，又得臭涂地方。而贼■〈舟宗〉遂飘洋南遁，回顾巢穴。是役也，破海坛，取湄洲、南日、平海，攻复崇武、臭涂，皆贼所连年据扼边海要地以肆毒螯者。幸赖我皇上威灵，一旦肃静；而福、兴、泉沿边居民获安衽席矣。
　　二十年正月，郑经死，子克塽□袭。
　　二十二年六月，靖海将军施琅会各镇官兵破澎湖。
　　七月，我师入台湾，郑克塽降；设一府三县。
　　——选自「泉州府志」卷七十三「祥异」「纪兵（附）」。
　　海防
　　（明）万历二十五年，添设澎湖游兵。
　　嘉、隆间，海寇曾一本、林凤巢穴于此。万历二十年，倭有侵鸡笼淡水之耗，议者谓澎湖密迩，不宜坐失；乃设官兵先据险戍之。初设一游四哨；后以孤岛寡援，增设一游总哨。旋裁去（兵额、船额见「军制」）。
　　——选自「泉州府志」卷二十五「海防」（明）。
　　（清）顺治十八年，迁沿海居民，以垣为界。三十里以外，悉墟其地。
　　康熙十八年，命沿海二、三十里量地险要，各筑小寨防守，限以界墙。
　　时耿逆之乱，迁民悉复故土。及康亲王平定闽疆，疏称「迁界累民，听其自便」。至是，督、抚上请，遂再迁焉。
　　康熙四十二年覆准：各处商船出东洋者，必由定海镇所辖要汛挂号；往噶喇吧、吕宋等处船出洋，必由澎湖、南澳所辖之要汛挂号。其或由浙入闽、由闽入浙者，则必经定海、黄岩、温州、闽安、海坛、厦门、澎湖、南澳各协镇所辖要汛挂号。
　　康熙五十五年覆准：福建水师提标五营、澎湖水师二营、台湾水师三营派拨兵船，各书本营旗帜，每月会哨一次，彼此交旗为验。
　　康熙五十六年覆准：海坛、金门二镇各分疆界，为南北总巡。每岁提标拨船十只，将六只归于巡哨南洋总兵官调度、四只归于巡哨北洋总兵官调度。其台澎二协副将、金门海坛总兵官，均于二月初一日起、至九月底止期满撤回。
　　又是年覆准：台湾米粮，应着落台湾镇、道将内地一体严加查禁，不许私运出洋偷买。至漳、泉、厦门地方米少价贵，该督、抚即酌定应需米榖数目，行文台湾镇、道量拨米榖，验给照文，护送兵船逐汛严加押送；令地方官亲看发卖，并将原照申送督、抚销案。
　　康熙五十八年覆准：凡往台湾之船，必令到厦门出入盘查，一体护送，由澎而台。从台而归者，亦令一体护送，由澎到厦，出入盘查，方许放行。又往台之人，必由地方官给照；单身游民无照偷渡者，严行禁止。如有违犯，分别兵民治罪。不许地方官滥给照票。如有哨船偷带者，将该管专辖各官分别议处。
　　——选自「泉州府志」卷二十五「海防」（清）。
　　●志人
　　汪大猷
　　陈信惠
　　唐济澄
　　童汉臣
　　陆一凤
　　沈有容
　　呼鹤鸣
　　王梦熊
　　万廷谦
　　蔡善继
　　何乔远
　　闻人宗望
　　曹履泰
　　陆卿任
　　何舜龄
　　王猷
　　张廷拱
　　郭必昌
　　林欲楫
　　林钎
　　蒋德璟
　　林孕昌
　　王观光
　　王忠孝
　　陈洪谧
　　庄鳌献
　　卢若腾
　　吴载鳌
　　何家驹
　　何运亮
　　郭炜
　　韦际明
　　黄景昉
　　周廷鑨
　　叶翼云
　　陈鼎
　　郭符甲
　　郭承汾
　　洪淯鳌
　　洪有桢
　　熊汝霖
　　曾樱
　　阮伯宗
　　郭贞一
　　沈佺期
　　诸葛倬
　　纪文畴
　　叶后诏
　　张士■〈木郁〉
　　纪许国
　　黄贤京
　　阮旻锡
　　路振飞
　　郑遵谦
　　沈宸荃
　　徐孚远
　　陈士京
　　姚翼明
　　陈泰
　　辜朝荐
　　沈光文
　　李树官
　　王传
　　陈永华
　　郑克塽
　　王承祖
　　徐腾鲸
　　黄明台
　　王时迈
　　萧鸣凤
　　陈洪图
　　陈启鳌
　　马得功
　　叶灼棠
　　黄熙缵
　　王命岳
　　郑克赞
　　辛辉英
　　郑鸣骏
　　郑缵绪
　　郑缵祖
　　郑缵昌
　　蔡协吉
　　杜辉
　　许盛
　　黄明
　　富鸿基
　　李光地
　　李兆庆
　　李日燝
　　李日■〈火呈〉
　　陈有年
　　段应举
　　朱起龙
　　李尚文
　　刘兴国
　　陈龙
　　王育贤
　　张仲举
　　王国泰
　　李钰
　　宋煜
　　沈朝聘
　　郭国祚
　　郑士熊
　　郑士亮
　　陈司可
　　李光埌
　　李光益
　　李光垤
　　李光斗
　　李治
　　王佐
　　沈高攀
　　刘望祖
　　李光征
　　黄登稚
　　周允隆
　　吴溉
　　白灏
　　林宏才
　　张焞
　　洪启范
　　洪宝基
　　施世泽（明良）
　　林皋
　　洪秉钧
　　裴震忠
　　林汇
　　傅为霖
　　万正色
　　骆俨
　　黄瑞
　　洪范
　　施琅
　　周澎
　　陈昴
　　吴英
　　林贤
　　林达
　　曾成
　　吴陞
　　阮钦为
　　徐日升
　　蔡璋
　　王廷彪
　　曾春
　　施世騄
　　施世骥
　　潘承家
　　张国
　　林孺
　　江日升
　　杨芳声
　　蔡庆旺
　　蔡必菼
　　郑得潇
　　黄而辉
　　陈梦球
　　陈还
　　林起凤
　　施德馨
　　高拱干
　　施世榜
　　孙襄
　　丁莲
　　陈鹏南
　　穆廷栻
　　李长庚
　　施世骠
　　洪心澄
　　施士岳
　　朱文
　　陈策
　　倪鸿范
　　施世黻
　　林君陞
　　林政
　　王良
　　姚堂
　　陈伦炯
　　潘鼎珪
　　郭璘圭
　　汤启声
　　颜超
　　李倪昱
　　胡格
　　李钟德
　　王世茂
　　胡檀生
　　孙嶐
　　书成
　　张有泌
　　周廷梁（岐德）
　　汪大猷
　　汪大猷，字仲嘉；鄞县人。干道七年，以敷文阁待制知泉州。时毘舍邪尝掠海滨，岁遣戍防之，劳费不赀。大猷作屋二百区，遣将留屯；寇不复犯。久之，戍兵以真腊大贾为毘舍邪，执之；大猷曰：『毘舍邪面黑如漆，语言不通；此非也』。遂遣之。故事：番商与人争斗，非折伤，罪皆以牛赎。大猷曰：『安有中国用外岛夷俗者！既在吾境，当用吾法』。三佛齐请铸铜瓦三万，诏泉、广二州督造；大猷奏：『法，铜不下海。中国方禁销铜，奈何为其所役』！卒不与。进敷文阁直学士，留知泉州（旧志）。
　　——选自「泉州府志」卷二十九「名宦」一（宋知州事）
　　陈信惠
　　陈惠信，字孚中；晋江人。初试有司不利，因学古文。后以才能，应帅府辟。从平漳寇有功，授山魁、彭湖、卢溪三寨巡检；转南安主簿，陞南丰州判官。省檄摄同安令，改惠安，多惠政；调顺昌。
　　寻以老疾致仕，号「退翁」。有「中斋」等集（旧志）
　　——选自「泉州府志」卷五十四「文苑」「元文苑」。
　　唐济澄
　　唐济澄，字士洁；晋江人。世为泉州卫指挥佥事，七传至于澄，袭职；时年尚少。一日，郡狴囚逸，太守不知所为；澄闻之，独自驰一骑，从兵仗数十人逐诸衢，尽得之。以送太守，太守德之甚。
　　顷之，清勾永宁卫。常例：军伍有馈送；悉却之。复委治兵浯屿水寨。抚帅贪得贼为功，下令捕贼澎湖；澄曰：『澎湖，某所辖汛地。无贼，何捕！若在海外，我徒众少，远逐必穷』。抚帅不从，令军士捕贼。波涛中，贼诈为贾舶来，火吾船；船卒争避火，尽溺死。帅大悔。未几，檄澄往总南日。南日，故善地；或得自饶。以亲老，称疾乞归；当道固留。寻有指迁汀漳守备，以都指挥体统行事。有巨寇李某出没大帽山，相戒曰：『唐都司来，无孟浪作贼，自取死』！胁党皆瓦散。
　　陞贵州都指挥佥事；御史行部，咨谋焉。一日，摭求毕节备兵使者，令澄为证；澄曰：『僚友无罪，何忍相负』！御史默然。入贺圣寿，转广东都指挥同知；竟坐贵州御史事，报罢归。
　　时倭正寇闽中，抚帅复以南日借箸。时倭已陷莆田，所掳掠子女、金帛，用巨艘载归；澄整兵截之海上，生擒真倭九十余人，斩首百余级，夺还子女千余人，莆之人几香于户、壶浆于门以劳。班师至泉，寇复讧泉；教守陴为传筹法，城柝无害。乡民数百人避贼来城下，不得入；澄厉声曰；『奈何弃民』！入之。贼旋平。
　　年八十六，卒。子乔桢，袭爵；举武科，亦有擒倭功（「闽书」）。
　　——选自「泉州府志」卷五十六「武蹟」「明武蹟」。
　　童汉臣
　　童汉臣，字南衡，钱塘人。由进士，嘉靖三十二年，以御史为泉州府知府。求八卦河之湮塞而疏导之，访民俗之淫恶而痛治之，凡应兴革者，皆奋然勇为。
　　海寇窟穴澎湖，时出剽掠，大为民害；汉臣访官吏士民有智勇者，授以方略，令率义兵伺其出没攻之，前后擒贼若干人。又大征兵将，挟澎湖；贼闻风气夺，稍解去。抚按嘉其功，移檄交奖。
　　郡南龟湖，收宝盖、金鞍、玉屏之水灌田万余亩，宋蔡襄定有塘规；历久渐弛，守陂之夫虽具，而官弗予直，常怠而废事。民请于前守方克，奏记部使者；既许而克去，未行。汉臣下车，问民利病，众以为言；即符下晋邑，令无留牍。繙牍，得所谓增议塘规二十九条——堤堰坊墉，岁治月修，启闭以时；禁豪右之侵，严狂狡之诡：灿如列眉。以宽硕接其民，不赏而劝，不怒而威。岁以荐登，粟入倍于他乡；民伐石勒碑纪之（节王遵岩、林次崖各文集）。
　　——选自「泉州府志」卷三十「名宦」二（明泉州府知府）。
　　陆一凤
　　陆一凤，字子韶；常熟人。由进士，万历二年，任泉州府同知。有文学，无俗吏气。尝奉檄偕诸将讨海酋林凤于惠、潮，大破之，覆其巢。诸将椎羊酒相贺；一凤曰：『祸本犹在；是且走海南诸国而伺我解』。谍之，果走吕宋国；于是以重兵蹙之。吕宋追逐林凤，有所俘获；上献，因请得入贡，比于暹、腊诸国。台下议，一凤曰：『不闻职方氏有吕宋也；奈何以小夷效小顺秽我』！大鸿胪典台曰：『当如何』？曰：『疆场之利，专之可也；以台劳取羁縻而已』。诸与议者咸服。而一凤以功薄当上格，诏赐白金一镒。
　　孙崇礼，进士；为令龙溪（「闽书」）。
　　——选自「泉州府志」卷三十「名宦」二（明泉州府同知）。
　　沈有容
　　沈有容，字士宏；宣城人。万历己卯武举；由世荫千户都司佥事，授指挥；守浯屿，钦依把总各指挥听其节制。
　　时遣中官监税，只及货物，而尖粟不与焉。征者诡云尖粟不税，但税尖粟船。于是度广狭，准额赋；民甚苦之。奔告有容；有容曰：『税船则粟不至，民益艰食。此假托滥征，中官固不闻也』。即为走檄请命；而中官果谓「不闻」，亟罢之。环海商民感德勒碑。
　　既而太守程朝京以浯屿水寨北去崇武四百里，缓急莫应；议徙寨于石湖，属有容经理。爰度地相宜，庀材鸠工，监司防海寨署及元武祠、演武场次第兴建，屹然重镇。
　　辛丑，寇掠诸寨，有容击败之。踰月，与铜山把总张万纪败倭于彭山洋。
　　倭距东番为巢，四出剽掠，沿海戒严。有容阴詗其地势，部署战舰，以二十一舟出海；遇风，存十四舟。壬寅腊月，乘风破浪，过澎湖，与倭遇；诸士卒殊死战，勇气百倍，格杀数人。纵火沈其六舟，斩首十五级，夺还男女三百七十余人；倭遂去。东番旄倪壶浆饩牵来犒我师曰：『沈将军，再造我也』！海上息肩者十年。事闻，将吏悉叙功，有容止赉白金而已。
　　甲辰七月，红毛番长韦麻郎驾三大艘泊澎湖之岛，通译求市；税使高寀受赂召之也。佥谓兹举利一害百，万不可从；以属有容。乃轻袍缓带，径登其舟，为谭陈国家威德、封疆峻限与夫主客劳逸之势、持久坐困之苦，声韵雄朗，意气磊落。麻郎感悟，索还所赂寀金，伺风便扬帆而去。自是鲸鲵消戢，溟波永靖；濒海之民，咸颂其德（叶向高有「改建浯屿水寨记」、黄凤翔有「沈将车靖海碑记」、李光缙有「却西番记」）。
　　后历登莱总兵官。卒，赠都督同知，赐祭葬（□□□□□□□□□「景壁集」）。
　　——选自「泉州府志」卷三十一「名宦」三（明浯屿把总）。
　　呼鹤鸣
　　呼鹤鸣，字元龄，号凌虚；籍贯未详。父良朋，为大都督，挂征蛮将军印；有名西南。
　　鸣鹤由武举，授镇东卫把总，署浯铜游兵事；海上诸务，悉中机宜。居三年阅五，汛游中陋规一清。凌秀、黄敬竹等越贩外夷，船户林养真辈杀商于货，捐赀督捕，人赃并获；当事屡旌奖之。
　　会本营及浯屿、彭湖诸军六十余艘例当修葺，推鹤鸣主之；檄诸舟鳞集，以听指挥。时冬汛届期，而鹭门故无官商；鹤鸣剂量省视，百需悉给如时直。工匠、哨捕惮其威廉，亦不敢有所濡染冒破。于是诸艘更新，坚好耐风涛。诸商及捕盗之卒往来海上，得免惊心，无俟祝风于天、祈浪于海。兵民德之；何乔远为作「造船颂德碑」，蔡献臣为作「修船记」（□□□□□□「清白堂稿」）。
　　——选自「泉州府志」卷三十一「名宦」三（明浯屿把总）。
　　王梦熊
　　王梦熊，晋江人。生有异质，虎头豹颐。勇敢多奇策；力能提石八百斤，射辄命中。以将材，补抚标把总；严束兵，勤训练。
　　黔、蜀土蛮播乱，题授征西守备。进剿烂田坝，生擒土官安崇业、王顺，斩蛮酋阿剌沙马等。论功，陞松潘坐营都司；团练七营。值羊峒蛮夷攻三合等堡，奉檄赴援；生擒夷酋菎狼花儿等。捷闻，钦赏银三百两。以病，告归。
　　时闽中匪茹，当事者闻熊至，喜曰：『贼不足平矣』！署中军守备，督浯屿兵航。剿抚海寇袁进；进素慑其名，率众归诚。力荐进有大将材，后果由裨校进大都督；咸服其知人。永春贼王元阶据寨倡乱；挟轻锐乘夜直抵其寨，一鼓擒之。授浯铜游戎守备。
　　红夷寇鼓浪屿，熊率亲丁随王忠等奋勇擒馘，夺其三艘。红夷败归，复率大■〈舟宗〉直逼内地。舟高且坚，刀刃不能伤；夷炮在千百丈外，发无不中，中则人船俱碎：诸将惴栗。熊熟视，笑曰：『吾计得矣』！乃以小艇数十扮渔舟、藏火具，潜逼其旁；乘风纵火，弃艇挟浮具泅归。援以巨船，焚甲板十余艘，夷脱于火者咸溺于水；生擒大酋牛文来律。钦除剿夷都司。诸夷倾国而来，筑城澎湖为持久计；沿海受其蹂躏。熊议先选有智勇者率义兵，伺其出没攻之；前后擒贼若干人。后乃大征兵，直逼澎湖；贼闻风，稍引去。历骠骑将军（节本传）。
　　——选自「泉州府志」卷五十六「武蹟」「明武蹟」。
　　万廷谦
　　万廷谦，字以牧，号百谷；南昌人。由举人，万历四十一年任泉州府同知。至则为腰束、严干掫，盗不得发，户皆安堵。躬历海上，诘戎兵、庀艅、饬器械、谨烽堠，方略甚备。兵粮先期给发，或储胥不时；必曲贷转赈，不致于乏。乙卯春，米贵如珠；清官帑，遣材官泛舟市粤米济之。香山番舶飘入内地，加意安抚；上状两台津，遣护归：夷人诵义无穷。议留澎湖戍兵，量减其额；议省浙营募兵，练其见额：皆郡百世利。署郡事；德惠旋流，治教霶润，兵民交戴。
　　以前令龙邱事，左迁；泉民构祠尸祝之，勒石纪焉（「□□□□集」参「云台藏稿」）。
　　——选自「泉州府志」卷三十「名宦」二（明泉州府同知）
　　蔡善继
　　蔡善继，字五岳；乌程人。万历四十三年，由进士，知泉州府。悉心民瘼，布政清和；剔蠹节浮，缓刑去杀。属岁祲，疫疠大作；善继曰：『守为民司命，岁何能菑』！于是多方劝赈，施药、施钱，全活甚众；复借帑金，差官远籴接济，米价以平。进诸生课试，第其甲乙；首拔前列，尽知名。以其闲，饬黉宫、修废坠，郡中濠堑沟渠皆疏通。又以溜石居下流，建塔其地，与凌霄、宝盖鼎峙为三。是秋乙卯，泉士隽者半闽榜；越己未，庄际昌巍然会状。
　　陞本省副使，郡人思其功，建祠于蔡忠惠祠之后，曰「前蔡」、「后蔡」；岁时祀焉；庄际昌为之记（「通志」参「霞椟藏稿」、「河干集」）。
　　——选自「泉州府志」卷三十「名宦」二（明泉州府知府）。
　　何乔远
　　何乔远，字稚孝，号匪莪，晋江人；炯，仲子也。生于安福学舍；先夕，母林氏梦城隍鼓吹导送，生而异香满室。稍长，奇伟不凡；父炯置膝，曰：『必亢吾宗』！五、六岁，工楷书。八岁，父试以骈语曰：『乍雨、乍晴天未定』；即对曰：『有麟、有凤国将兴』。知为国桢。命破题，题为「冉有某句不称贤者，而门人之父曰误矣」；曰：『聚敛附益，乌得贤』！一生清白，已见其概。携笔入学舍，仲父措笔命破题；应声曰：『观孺子之妙手，察良工之苦心』。又知其必以作者名世。就塾，藏诗几中；塾师命弃去，即厌归。独遵父教，博综经、史、子、集；「文选」、「唐诗」，过目成诵。十四、五，即工古文词，复锐志举业；父炯摩其顶曰：『今词林惟荆石王公为闻人，儿当拜其门下』！而督学胡公二溪拔乔远应儒士荐，时年十九；与兄乔迁同登万历丙子乡榜。丁丑，归娶。与兄乔迁、杨文恪、陈及卿、李世祯、山人黄克晦结社赋诗，有「温陵五子」之称。
　　壬午，赴公车。父炯殁于家，痛泣几绝，赋「攀木篇」；于巾轴中得裹父齿，作「泣齿文」。服阕，矢志奉母，不赴春官；母以贫故，累趣之。万历丙戌，成进士，果出荆石王公锡爵手拔；而母林氏已先于正月即世，闻讣殒地复苏，徒跣奔归。襄事竣，释服谒选。过苏，贽诗文于王弇州，大加引重。
　　冬，至京，顿城外，不受入觐官帕金。夏四月，选授刑部云南司主事。西曹多暇，与戴亨融、袁君学、吴文仲、王惟允过从论诗，为「刻烛吟」。擢礼部精膳司员外、仪制司郎中。时有「三王并封」之旨；上疏言：『恭绎祖训，震器不可以久虚、国本不可以徐定』。其议始寝。考功郎赵南星被斥，陈泰来、贾岩、薛敷教、顾允成、张纳陛、于孔兼等论救，镌秩；乔远极言不宜为宰执报复。倭攻朝鲜急，兵部尚书石星闇懦，为请封贡；而朝鲜使臣金晬泣言：『李如松、沈惟敬之误，致国人束手受刃者六万余人』。乔远上言兵部失策；而一再上王荆石书：不当徇私人，听封贡』。其后东事数年始解，石星毙狱；人愈服其胆识。甲午乡试，科臣议欲典衡；乔远力主京考为是。而宗室入仕之法，亦乔远首发之。会肃藩王薨，其子请袭，贿中贵得封。乔远力言藩府宜终三年丧，拒所请；中贵无以难也，然挟恨刺骨矣。郑世子载堉辞爵，议封其子翊锡，以成其让。晋藩新犝、新■〈牛坒〉当封，为猾胥所抑，冒给月饷；立核故牒，笞吏，还其封。其强精吏事，人慴服，不能欺。浙生王某中顺天乡试，以冒籍革；复中于浙及应天，均以坐革之案难之。乔远曰：『有才如此，岂他籍、本籍禁锢之耶』！为复之。儋贡生范时化牒殁于水，路远不能归取牒，赴部诉于乔远；即准入试。十五年后，范令永春，通刺称「门生」，骇之；范缕述，始知。属有宗室名封之事本尾误遗乔远衔名，主事洪桂渚对读不及详，坐「奏牍不恭」例罚俸；中贵吹求，六改旨，谪添注广西布政司经历。吏请委罪于洪，叱去之；洪亦作疏愿自受，亟止之。不数日，洪改吏部；叹曰：『我误何长官，敢就职耶』？即告归。
　　乔远赴粤，慷慨夷犹，无迁谪意。以元配温氏不禄，假归；赋「悼亡」诸篇。父旧居，推任兄子；自寄居友人郭翁右舍二岁。郡守程萝阳公重其风节，为构丙房一区，代刻其父「清源文献」、「王梅溪、真西山二公留墨」于郡邸。而窦淮南公来代守，益相契。每事造庐问教，毫无所干；而为邑人条利病，不少靳。开泉雅社，诸士问业云集，日与缙绅游士唱酬清适。既而念词赋末技，无益身心；黾勉不休，思绍先圣道脉，扁其父炯所居之东曰「寡过斋」。念北山先墓在焉，为父手植荔园。遂之镜石，结土屋数椽，名其斋曰「自誓」；刈麦、掘番薯为饭。客至，沽村白与醉。时从田父泥饮，不厌也。每与许敬庵、李见罗、徐匡岳、范曦阳、洪桂渚诸公论学，不分列门户、不支离心性，惟欲于庸德庸行步步绳尺，庶不负终岁请书求友之意。报许甸南书，大略谓『「大学」一书，尽之「诚意」。所谓「致知格物」，谓必明于本末之物，穷至其理；然后知吾一念之微，可通天下国家之大。而无敢有不诚其意，以明此德。此「精一」旨也，何必泥在一字一句之文！且如切如磋者，道学也；一语已尽，又不待补亡也』。其于「六经」，多发前人所未发。戊申，子九转殁，一孙亦殇；子妇王，承□自经以殉。椎楚之余，为之穿穴聚甓，庶几延陵之达焉。先，丁未岁，程公萝阳复来观察；访之山中，为构阁曰「天听」。己酉，成；乔远悬孔子像并图诸名贤，朔望拜焉。郡守姜同节入觐，越格疏荐。少司农吕天池按粤西，括俸金为成祠宇，置祀田。癸丑，门人林欲楫入都，谒叶向高；问『稚孝何如人』？楫曰：『何师不讲道学，乃真道学。生平得力，惟「自誓寡过」，不求人知』。叶文忠叹曰：『粹然君子也』！请郡守蔡五岳公修罗一峰书院；因痛发先生所以取重者，只缘参透「无为不为、无欲不欲」一章，书与郑孩如、唐见梅、韦衷芹、黄季■〈山上〈弓攵〉下〉 、张元中率诸门人集讲。以「耻躬」名社，尝题联座右曰：「人心中无私便圣」，「天理内行事最乐一。复于镜山下买田家数椽，为休山书院，扁曰「耻躬堂」。乔远家食几三十年，久无仕进意；海内以乔远与邹南皋、冯仲好、赵侪鹤，并称「四君子」。屡推汝宁通判、钦州知州、光禄大理少卿，皆为中官奏罢。
　　光宗登极八日，即起光禄少卿。时邹南皋同起；抵京，握手曰：『吾道之硕果也』！神庙遗诏仅起诖误诸臣，光庙遗诏所指仅国本诸臣；乔远投谒部院，请推广诏书论叙殁者，时议韪之。七月，有山西典试之命。阅卷详加评订，遂拔宗生二人；试录典雅剀切，南北群推。还朝，晋添注太仆少卿。时大清已取辽阳，朝中锐意恢复；乔远疏「且严守广宁」，人以为迂。及广宁再陷，始服其先见。每念神京单危，无人分忧。其冬，谢绝入觐馈遗。经臣熊廷弼、抚臣王化贞先后逃，乔远属稿，与冯从吾、董应举、朱一桂、许维新等疏请逮治以正典刑；时传「五少卿疏」。晋添注左通政。山东妖贼数万攻陷城邑；疏言：『赤子无知，请乘大捷之后，招抚赦宥』。从之。时朝士欲声李可灼红丸弑逆之罪；乔远引孝宗定李孜省、穆宗定金仿等罪为议，人谓其识大体。科臣朱童蒙劾邹元标建首善书院讲学；疏言：『书院上梁之文，实出臣手；当并黜』。再疏，不报。冬，进光禄卿。洗手剔蠹，宿弊尽销。以积劳成疾，乞归；不许，仍擢通政史，言者谓「因病得陞」。即日出都，抗疏力辞。加户部右侍郎以归，橐中不满一金。
　　甲子夏，抵里。即便道镜山，其讲德考业、求书问字益屦满。会移建朱子祠为泉山书院，延主教事。魏璫煽焰，先时远害；璫屡欲起之以收人望，不赴。
　　郑氏猖獗海上，声言潜兵入城；惟镜山前后十里毋动。乔远开诚晓谕，欣然就抚。李魁奇蓄疑，再叛；钟斌羽之，气益咆哮。当事及缙绅合词求为解斗，乔远毅然至同安，委曲晓谕，魁奇等俛首就戎索。后当事得运密筹，鼓芝龙、芝虎一战擒魁奇，再战溺钟斌；皆其先事解携力也。怀宗即位，台省交荐，以南户部右侍郎召；具疏引年。会有□警，不得达。因念国家有急，即日就道；令园丁护视山中松竹曰：『乃公行，即归矣』。过苏、常，入周季侯、周蓼洲、高景逸家，吊其孤。至南都，上「先沥林壑微忠」一疏。□□□□□□□□□□□□□□□□□□□□□□□□□请开镇江之练湖以通运道。庄烈帝嘉其老成体国，兼署户、工二部。在户部，有「核清冗役以破窟穴、考仓期以示振刷」疏；在工部，陈经费致匮之由。又言：年输淮库二十万金非旧例；有旨科按勘查，而忌者侧目丛起。会有讽以衰老，即沥辞。临行，复上「开海禁」疏，谓「弭盗安民，莫先此举」。出南都，则橐中又余一金耳。
　　入闽，遍谒紫阳蔡西山、九峰刘屏山、云庄黄勉斋诸祠墓。崇化里有张横渠子孙，为书「祠记」。舟入将乐，谒杨龟山祠，游玉洞，探奇而还。复会讲于泉山书院，撰「惩忿」、「窒欲」二解。未踰年，卒；年七十四。先夕，地震如雷，有巨星闪闪自地腾上。赠工部尚书，予祭葬；巡抚为请建特祠于学宫。
　　乔远和平乐易，与人交，洞见肺腑。奖掖后进，不倦。田夫野老接以至诚；每岁时伏腊，招饮尽欢，数百杯不乱。当典试山西还朝时，一榜诸生聚饯于郊，每人为酌三巨觥；至今传为佳话。在官、在家，著书不辍：刑曹有「狱志」、礼曹有「膳志」、在粤有「西征集」、假归有「泉州府志」。其最著者，□□□□□□□□□□□□一代贤士大夫所论，着为「皇明文征」。纂「闽书」一百五十卷：皆有功艺苑，足资后来修史考订。其自着诗歌、古文辞，□□□□□□□□□□□□家乘，计百数十卷，不可殚举。学者称为镜山先生。
　　子九云，崇祯癸未进士，授庶常；甲申后，归隐口口口口口（「明史」、「通志」、林平庵述「何氏家傅」合参）。
　　——选自「泉州志府」卷四十四「人物列传」「明列传」九。
　　闻人宗望
　　闻人宗望，字贰宗；余姚人。由举人，万历四十八年，任泉州府通判；有剸繁定倾之才。郡僚多閟，兼摄数篆。值直指、督学輶车相踵，百凡蝟毛，周麾环应，若无事然。奸民狂谋相煽，几弄潢池；而红夷巨艘跨据澎湖，郡邑戒严。时太守新任，宗望为决策曰：『夷患在外、民忧在内，外患缓而内忧急；急者解，则缓者自消』。于是饬保甲、谨城守、缮器械、缉奸宄、严海禁、丰积贮，皆不辞劳瘁，身任之。卒之狂谋解散，红夷扬帆而去，地方以宁（节「樗全集」）。
　　——选自「泉州府志」卷三十「名宦」二（明泉州府通判）。
　　曹履泰
　　曹履泰，号方城；海盐人。由进士，天启元年，任同安知县。停征甘于考拙，以纾饥馑；授兵缓于登陴，以息负任。无情之词，不可惑以听；不吐之刚，不可劫以威。洁己不缁，推诚尽下诲多士，岂乐有恩而务！闲之以礼，接缙绅披衷见素，而不可干以私。旱则蔬食步祷，饥则发粟救荒。暴子弟从贼者，按实立置之法。招抚议起，上官倚履泰为重，强酋亦信其言；卒之憬者革心、悍者授首。白礁乡有水涵溉田数顷，为豪家所壅，民苦偏枯；为均画而疏通之，同井普遍。
　　中左所，远居海上；寇突入，火其舟，虔刘其民。人民争图取舟，备战舰；见商舟至，则留之，给直无时，商人以为苦。货海者以粟及夷賨宝至，豪悍藉税公家，税且倍蓰。民为贼掠者，卒得之，反以为俘，冒邀功。履泰命解商舟、禁私税、释良民，日练乡兵为御敌计。寇闻，遁去。同安及中左所，俱勒石纪德（□□□□□参「清白堂稿」、「霞栖藏稿」）。
　　——选自「泉州府志」卷三十一「名宦」三（明同安县知县）。
　　陆卿任
　　陆卿任，字天随；武进进士。由礼部郎，天启间任兴泉道。春风袭人，德意蒸蔼。遇旱，步祷立应，岁以有秋。简饬车徒，立标比试，俾超距者咸自奋。海疆严密，至台湾淡水莫不凛其威德（节「敬日草」）。
　　——选自「泉州府志」卷三十「名宦」二（明兴泉道）。
　　何舜龄
　　何舜龄，号兰池；浙江举人。天启间，任泉州府同知。职司海防，筹兵足饷；修器械、造楼船，庶务毕举。红夷构难，焚舟堕城；卒还我内地，舜龄之功为多。渡彭之役，凌风涛，往来若履平地。凡置将设防、扼险措饷诸善后，筹画皆所部署。上功，为诸防海冠。
　　署同安县篆；却苞苴、除陋例，不施鞭朴，课额自最。虚心听断，讼牒自清；民或悔祸解纷者，听。一质公庭，则情形如睹，曲直立分；意所不可，虽情干势格，不能夺。尤加意兴学作人，士类感之（节「清白堂稿」）。
　　——选自「泉州府志」卷三十「名宦」二（明泉州府同知）。
　　王猷
　　王猷，字壮其；东筦人。万历丙辰进士；天启七年，任泉州知府。时海上陆梁，议抚不决。猷乃画抚之利、担抚之局，散党措饷，上之台使，事始定；而钟斌、李魁奇等旋抚、旋叛。崇祯己巳，郊外尽甲；中丞熊公移泉乘城守，猷简械缮糈。循行四封，见鹧鸪口为郡东南门户，乃筑城台高百尺、纵横二十四丈，中建房五，安九大炮各重八千钧；旁为火房三，列百子、神飞各炮。凡縻白金四百有奇，皆出俸资，不征民间一钱。台募兵二百人、领兵哨官一员、监督把总官一员，月给之饩。自是厄塞要害，寇至港门，众炮齐发；一夫之守，雄于百人：贼不敢向迩焉。复分士绅守郡城，人数雉。侦得内应奸囮，悉磔诸市；城得无虞。其冬，以计授郑芝龙，使钟缚李。明年，复使郑图钟；而柑橘洋之役，歼钟遂尽。
　　擢兴泉副使道。文武通材，忠勤矢志，整顿风俗，手棱益凛。劳卒于官，祀「名宦」（「雍正志」参「云台藏稿」、「敬日草」）。
　　——选自「泉州府志」卷三十「名宦」二（明泉州府知府）。
　　张廷拱
　　张廷拱，字尚宰，号辅吾；同安人。万历丁酉举人，辛丑进士。授怀宁令，清内使挟带私船，宽省运民夫；丁艰。服除，补丰城，捐俸筑堤以利民。改迁安，编铺平法，辽左车马不疲奔命。
　　天启中，历祠祭司郎中。时朝中多依附权璫，独廷拱正言谠论，非端人君子不与交游。削籍归。
　　庄烈帝即位，求旧赐环，以边才擢佥都御史，巡抚大同。召对称旨，帝顾近辅曰：『廷拱，福将也』。至则给宗禄、恤饥军，修土堡、制火器，边计靡弗周密。警告猝至，御变投机；敌不能犯。
　　以焦劳成疾；及亟，谆谆谕戒诸将竭力报国，言不及私。卒，年六十五；赐祭葬，谥「襄靖」（「通志」参「同安志」）。
　　——选自「泉州府志」卷四十四「人物列传」「明列传」十。
　　郭必昌
　　郭必昌，字懋丰，号太薇；晋江人。天启甲子、乙丑，联捷进士；授杭州推官。剖决如流，宿案风扫；其谳鞫，一准平恕。上官密委稽察十一郡官吏贤否，大都记瑜录瑕，非贪墨者多委曲包容，不使其人知；或以谢牍至，却不受。时逆璫煽焰，媚灶者建祠西湖；会众官，不列名于碑。丁卯，分校浙江；庚午，分校江西：取士皆得人。
　　行取，擢广西道御史。披肝擢胆，评忠佞、陈利弊，凿凿中窾；多报可。巡视芦沟桥，巡按印马、屯田，巡视中城；既而巡按浙江。吏之高下，久经洞悉，黜陟不爽。值海氛，蒙冲斗舰，鹅鹤鱼丽；■〈艹佳〉苻敛迹，鲸鲵无波。复命，以平寇功议叙。推京堂，为齮齕所挤；出参政江西，分守湖西。
　　至临江，视事数日，思宜春咫尺，楚寇出没，急至袁州，修雉堞、核军实。三日，■〈寇，女代攴〉果围城；率士卒奋力堵御。越十日，贼技穷，引去。复为高墉储备五阅月，回清江。
　　丁内艰，归。改建祠宇、增置祀田，周恤三党。构斋亭于半岭岩居之，自号半庵居士。所着有「读史偶见」（节本传）。
　　——选自「泉州府志」卷五十「循续」「明循续」十三。
　　林欲楫
　　林欲楫，字仕济，号平庵；晋江人，南光禄寺卿欲栋弟。万历癸卯解元，丁未进士；选庶吉士，上「国是人心」一疏。授编修，假归。起充廷试掌卷官；使封益藩还，掌起居注。戊午，典浙江试；假归。
　　泰昌初，起左中允。天启元年，转右谕德；陞右庶子，管理诰敕文。擢少詹事，晋礼部右侍郎。时魏璫煽祸；会水灾，欲楫陈修省数事，触璫忌，迁南吏部。璫党胡某等为璫建祠，求撰文；峻拒之。璫义孙魏某为私官，把持部务；欲楫发其奸，出查催一檄，屏去之。同官为危，欲楫不少动。
　　璫败，庄烈帝擢礼部尚书，掌詹事府事。朝议诛毛文龙，力言不可；与阁臣忤。假归三载，召修「实录」。甲戌，充殿试读卷官，教习馆员；引疾去。戊寅，起掌部职。适武陵杨相嗣昌议增兵饷；欲楫抗言：『三空四尽之秋，不宜以穷民养骄兵』。寻具「民穷兵譁」一疏，力指时弊。又疏救左都刘宗周。诸所披陈，言无不尽。差视钟山陵寝；还至天津，前后连上十三疏，以疾乞休。
　　唐王入闽，召入阁。寻归，卒。着有「易勺解」、「学庸注补」、「老子勺」、「日记」、「水云居诗草」。
　　子华昌，康熙举人，任常熟令（「通志」参李逊斋「述志稿」）。
　　——选自「泉州府志」卷四十四「人物列传」「明列传」十一。
　　林钎
　　林钎，字实甫；同安人，龙溪籍。万历壬子举人，丙辰进士；殿试一甲第三人，授翰林院编修。历国子监司业，迁祭酒。监有铜鼎、铜矼为临雍会食及贮水备火之器，魏璫欲假铸钱；钎持不与。时璫擅权烜赫，立祠几遍天下。一日，诸生执呈至；钎问云何？对曰：『魏公功德巍巍，宜立像太学；请定判』。钎曰：『诸生宜熟思之。孔圣，严师也；礼有人主北面之尊。魏，人臣也；若并列座，他日皇上入学谒奠，君拜于下、臣偃于上，能安之乎」？明日，遂称病去。
　　庄烈帝即位，闻之，叹曰：『危行言孙，君子也』！召复原官；晋礼部侍郎兼侍读学士。七年，以枚卜召对，陈用人、理财、靖寇、宁边四策；即日拜东阁大学士，入阁办事。时帝方疾党人，以钎诚悫、不立门户，特加眷顾。首辅忌之，困以烦剧；遂以劳疾卒于官，谥「文穆」。
　　钎冲淡和平，廉介自守。郑芝龙受抚，奉千金为寿；却之。复其书曰：『成人之美，君子也；因之以为利，非君子也』。芝龙亦为叹服（「通志」参「同安志」、「漳州府志」）。
　　——选自「泉州府志」卷四十四「人物列传」「明列传」十一。
　　蒋德璟
　　蒋德璟，字中葆，号八公，又号若柳；晋江人，江西副使光彦子。万历己酉举人，天启壬戌进士；选庶吉士，除编修。当馆试时，魏阉薰灼，不入其樊，诸璫几欲中以危法，与文震孟俱罢。
　　及崇祯十一年，起原官，历官少詹事。痛朝事日非，实心匡救；正宫帷之名分，禁伐采之滥规。上救荒事宜，又疏言勘陵不宜多带官兵、黄冠不宜陪祀太学、撤内操、核要典诸大政，皆关系国计，侃侃名言。久之，擢礼部右侍郎。时议限民田；德璟言：『民田不可夺，而足食莫如贵粟；宜听民垦田。常平、义仓，悉输本色』。时不能用。杨嗣昌卒于军，德璟议曰；『嗣昌倡议加剿饷、练饷，致天下民穷，群为盗；又匿失事，饬首功。宜按仇鸾故事，追正其罪』。不从。荐原侍郎陈子壮、顾锡畴、原祭酒倪元璐、文安之，并乞宽谪戍臣黄道周；旋皆录用。德璟博闻强识，熟历代典章及明朝掌故；九边厄塞、河漕屯牧、盐策水利、历律刑法，莫不究其利弊。文章敏捷，一日应二十余诰敕；见者叹异。十五年六月，廷推阁臣，首德璟。召对，言『边臣须久任；蓟督半载更五人，事将益废』。帝曰：『不称，当更』。对曰：『与其更于后，曷若慎于初』！帝问：『天变何由弭』？对曰：『拯百姓，即弭天变。近加辽饷千余万、练饷七百万，民何以堪！祖制：三协止一督、一抚、一总兵。今增二督、三抚、六总兵，又设副将以下数十人；权不统一，何由制胜』！帝颔之。首辅周延儒亦荐「德璟可大用」；遂擢德璟与黄景昉、吴甡为礼部尚书兼东阁大学士，同入直。延儒、甡各树门户，德璟无所比。性鲠直，谓「贤才不可不惜」；故黄道周召用、刘宗周免罪，德璟力为多。南枢臣请粮多滥，覆言：『江南军粮，原有定额。向以所解南粮一百二十万养二十万之军，不患不足；今军不满八万而粮不敷，必有改折那借情弊，解臣不得不任其咎』。开封久被围，自请驰督诸将战；优诏不允。明年，进「御览备边册」，凡九边、十六镇新旧兵食之数及屯盐、民运、漕粮、马价悉详焉。已进「诸边抚赏册」及「御览简明册」，帝深嘉之；诸边兵马报户部者常浮兵部过半耗粮居多，而屯田、盐引、民运每镇至数十百万，一听之边臣而已。天津海道输蓟、辽岁米豆且至三百万，惟仓场督臣及天津抚臣自为出入，部中皆不问。德璟语部臣：『宜合部运、津运、各边民运屯盐之数，通为计划，饷何忧不足！而加派之饷皆可裁』。因复条十事以责部臣；然卒不能尽厘也。一日，召对；帝语及练兵，德璟曰；『「会典」：高皇帝教练军士，一以弓弩、刀枪行赏罚；此练军法。卫所总小旗补役以枪胜负为陞降，官舍比试必骑射精娴，方许袭替；此练将法。岂至今方设兵』。帝为悚然。又言：『祖制，各边养军止屯、盐、民运三者，原无京运银。自正统时，始有数万；迄万历末，亦止三百余万。今则辽饷、练饷并旧饷计二千余万，而兵反少于往时。耗蠹如此，国何以堪』！又言：『文皇设京卫七十二，计军四十万；畿内八府，军二十八万。又有中都、大宁、山东、河南班军十六万，春秋入京操演，深得居重驭轻之势。今皆虚冒。且自来征讨，皆用卫所官军。嘉靖末，始募兵，遂置军不用；至加派日增，军民两困。愿宪章二祖，修复旧制』！帝深然之；不果行。
　　十七年，户部主事蒋臣请行钞法，言『岁造三千万贯；一贯价一两，岁可得银三千万两』。侍郎王鳌永赞行之。帝特设内宝钞局，昼夜督造；募商发卖，无一人应者。德璟言：『民虽愚，谁肯以一金买一纸』！帝不听。又因局官言，责取桑穰二百万斤于畿辅、山东、河南、浙江；德璟力争，帝留其揭不下，后竟获免。先以军储不足，岁佥畿辅、山东、河南富户给值，令买米豆输天津，多至百万；民大扰。德璟因召对而陈其害，帝即令拟谕罢之。德璟退，复上疏极言：『边将士视米豆如泥沙，止欲得银；何苦括内地膏血填塞上！或谓召买一罢，边卒且藉口脱巾；其实不然。边兵虚冒大半，大抵充贪弁猾胥橐耳。陛下蠲召买一万，免穷民数万费；救民第一急务也。贼蛊惑愚民，皆指加派；而加派之害，莫甚召买。臣安敢避祸不言』！帝深纳之。二月，帝以贼势渐逼，令群臣会议，以二十二日奏闻。都御史李邦华密疏，云辅臣知而不敢言。翼日，帝手其疏，问何事？陈演以少詹事项煜「东宫南迁议」对。帝取视，默然；德璟亦力赞，帝不答。给事中光时亨追论练饷殃民之害，德璟拟旨：『向来聚敛小人，倡为练饷；致民穷祸结，误国良深』！帝不悦；诘曰：『聚敛小人，谁也』？德璟不敢斥嗣昌，以故尚书李待问对。帝曰：『朕非聚敛，但欲练兵耳』。德璟曰：『陛下岂肯聚敛！然既有旧饷五百万、新饷九百余万，复增练饷七百三十万，部臣实难辞责！且所练兵马安在？蓟督练四万五千，今止二万五千；保督练三万，今止二千五百；保镇练一万，今止二百。若山、永兵七万八千，蓟、密兵十万，昌平兵四万，宣大、山西及陕西三边各二十万，一经抽练，原额兵马俱不问，并所抽亦未练，徒增七百余万饷耳；民安得不困』！帝曰：『今已并三饷为一，何必多言』！德璟曰：『户部虽并为一，州、县追比，仍是二饷』。帝震怒，责以朋比。德璟力辩，诸辅臣为申救，尚书倪元璐「以钞饷户部职」自引咎，帝意稍解。德璟退。又言：『臣因近日边臣每言兵马，皆以抽练之说抵塞明旨；而全镇新旧兵马概不言及，是因有练饷而兵马反少也。臣私心恨之。且近日有司每借练饷名，追比如火；致元元困苦，遇贼辄迎，甚者未见贼先迎。虽三饷并急，而练饷尤甚；臣又私心痛之。盖至外无兵、内无民，且并无饷；故推咎倡议之人。愚戆，罪当万死』。因引罪出直。帝虽慰留，旋罢练饷，而德璟竟以三月二日去位；给事中汪惟效、检讨傅鼎铨等交章乞留，魏藻德亦具疏恳请，皆不允。德璟闻山西陷，未敢行；及知廷臣留己，即辞朝归。
　　嗣都城陷，福王立于南京；召入□，自陈三罪，固辞。
　　明年六月，唐王立于福州；与何吾驺、黄景昉并召。又明年，以足疾辞归。
　　九月，唐王败，德璟涕泣不食，卒于家。所着有「敬日草」、「诗文集」（「通志」参「明史稿」）。
　　——选自「泉州府志」卷四十四「人物列传」「明列传」十一。
　　林孕昌
　　林孕昌，字为磐，号素庵；晋江人。万历乙卯举人，壬戌进士；授南京户部广东司主事，专管文武各官俸□及淮、浙、长芦、山东、福建各盐引用印。旧时盐仓废坠，食盐既足，余皆折价，官吏分润；孕昌颗粒不染，重盖盐仓，收贮余盐。后三殿工兴，搜括变价助费，犹得四千金。是时伯祖学曾为南通政，追随两载，手抄薛文清、王文成语录及先儒格言相勉，因悟濂、洛、关、闽之旨。
　　调南兵部职方司主事，勤操阅、严夜巡，兵将畏惮；为大司马陈道亨所信服。有标营卫总为兵扯辱，控之少司马岳公，责兵谢之。既而兵告卫总克剥军粮，岳又欲处卫总；孕昌谓『卫总克剥，当以官评劾之，不当以仇口处之。名分者，上下所以相维；若兵丁讪上得志，异日何以约束』！岳公不能夺。前职方将各营选锋召入标营，营房窄不能容，兵几譁操；大司马患之。孕昌曰：『易处也！每日严操练，赏其技艺精者，汰其老弱者』。及岁暮，汰将千人，人莫知者。南营兵多占役冒破，前职方陞任时，吏书丐给腰牌三、四十名，次月造册领粮。孕昌曰：『奈何以诡名岁縻朝廷五、六百金』！悉勾去之。吏书复求，少司马批呈至；孕昌知各兵皆顶替，令举大石，不能者，责之。于是吏书稍敛戢。点操犒赏出自地租，而营官办席浩费、班皁复多需索。孕昌自发厨办席，即以其余赏班皁；营官不费一钱，亦不得藉以克军士。
　　以点马差，便道归省。时伯祖学曾亦以户部侍郎请告，同出南部。至家，思为终养计，屡催不赴。值父病，日侍汤药，吁天请代；及没，哀毁踰礼。是年九月，已调南吏部考功司；守制食贫，为父卜吉兆，襄祖母葬事。
　　服阕，催檄叠至；崇祯元年，始入京，补北吏部稽勳主事；调验封，掌司印。时崔、魏败后，各官惨死者子孙陈乞；立为题覆，予赠荫。又题请顾宪成、冯从吾等各应加赠、荫子，以风励理学节义之臣。调考功主事，掌司印；上「吏途混杂宜清」、「纠劾不职」二疏。调文选司，题覆宪臣曹于汴荐举理学周汝登，请加尚书衔，有司岁时存问。疏末，复请直省公举学业充茂一、二人，以风励末俗；即山林隐逸有如吴与弼、陈献章者，亦许荐举以需聘召。文钻刺簿，修铨曹仪注。转左司；定吏途月选次序。上「推枚卜点用」疏，以成基命等进。陞文选司员外郎，掌铨事；酌定举贡官生论年取选。届选期，放签填簿，俱司官经手，吏无丛奸。考举贡监粟各官，如闱中例，司务收卷，每十卷一束，送公会厅分与同官，各戳印记「某卷系某官较阅」，关防严密。是夕，当堂出榜；众服其公明。有奸棍邓宗奎诈送家书，却不收。次早，复假广东学政张天麟候书；拆视，乃为通判吴宗和等求选，而荐宗奎为照管。立送兵马司拘问，搜出假图书十四方并通判、知县、提举、岁贡、典史等契约六张，皆一、二千金不等。阅对选簿，俱列首名；知系吏书串同作弊，立上「神奸捏造私书」疏，参送刑部。自此，大选、急选皆协群望。擢稽勳司郎中。给假焚黄省亲；太宰王公覆看语略云：『本官以命世之才，当典铨之任；整暇敏练，简要清通。执法如山，真是吏从水上立；居心似水，果然人在镜中行』。盖实录也。出京行李萧然，以小车曳出；中官惊曰：『吏部行李乃如此耶』！悉放出勿问。
　　至家，襄父葬事。筑笋江在兹堂、舟峰雷荐亭。舟峰左有林洞，宋林蕴、林藻读书处也；重辟之。和宋刘屏山「谒舟峰诗」，镌于石。明年癸酉，开讲于在兹堂，与布衣黄文炤倡明旦气之学，从游者日众。秋，与黄景昉、谢元珧同建珧云亭于南台。冬，卜宅栖绿园。越甲戌，复建讲坛。时蒋德璟假归，相与发明旦气，门徒益广。兵备曾樱、太守樊维城、邑令戈简俱集听讲；曾公扁曰「任仁书院」。内为出云堂、正学堂，樊公立碑记。慕道来学者屦满；每月两期俱出讲章，与及门问难，分「文、行、忠、信」四大柱课艺，为加详阅。乙亥岁，迁居栖绿。直指张应星偕曾樱率僚属至一峰书院听讲，郡绅士毕集，孕昌与曾樱、黄文炤各出讲章。越日，张应星以「上问录」相质，孕昌以「问问录」答之。丙子，丁祖父忧。是秋，三子逢泰举于乡，同社多中式；解元亦出社中。冬，黄道周过泉，复与曾樱及巡道陆卿正至一峰祠听讲。厥后当道俱先后入社笋堤，鼓吹理学，称盛事。丁丑，与蒋德璟重建西洞天、偕乐亭于清源，为文以记。
　　是年，起补吏部验封司郎中。戊寅春，入都赴任；见司官出入皆由角门，与同官议复旧例。堂摺官不可；叱之曰：『我前历四司，俱走中门；汝手持「仪注」，乃我所较订刊刻者。奈何执近日委靡之习』？太宰商周祚闻之，亟请中门进；一时肃然。是夏，题覆何乔远应加谥荫，不报。云南土司禄洪子侄争袭，抚、按议四分其地，各管夷目；疏驳谓：『伦序未明，国宪未伸，应令勘定确议』。宁波刘伯洲原任江西副使，百岁人瑞；请改太仆卿京衔、仍从三品散官，以示优异。董其昌子祖源承荫，移付选司改注选簿。丽江府世袭土知府木懿贡方物、马疋，乞加衔；议加布政司参政、管府事，给新衔诰命。新建伯王守仁孙先通及先达之子业宏争袭多年，五府顾肇迹等移咨吏部，谓「两者皆不应袭」；孕昌愕然曰：『文成先生，可使绝祀乎？细按宗谱：先达为承勳之子，既有可疑；先通为文成之孙，更无异说。吾侪从其所信，毋从其所疑；文成九原亦当首肯，而数十年葛藤永断矣』。于是议遂定。南京刑部查参伪吏周廷济等二百六十七人，其中真伪相兼。孕昌按名清查，或还原役；或以应得罪名准其参历，俟役满覆核。其作弊者，从重治罪；无知受欺骗陷诬者，准纳赎助军需。行提未到一百九十一人，严督原籍提解：一时人心悦服。兵部尚书张鹤鸣，流寇破颖御贼殉难；昌平副使药济众，亦山东御寇阵亡：为请恤典、后荫以慰忠魂。各王府选婚封诰题奏，向皆寝阁；孕昌稽旧案，尽数汇题。计题王府辅国、奉国将军中尉等及世子选婚、郡君县君仪宾等选配等诰命三百六十五道，又题文武各官诰命赠荫共四百轴，土官承袭、散官题授积案尽覆，无留牍。明年己卯，擢文选郎中。上疏「为吏治当积弛之后、铨政有更新之期，谨循职掌用剖愚忠，以祈圣盐以致治安事」条例六事，皆切中时务，期于必行。而政府多侧目，票拟云：『铨地情弊丛杂，林孕昌着极力振剔，不必袭陈』。遂以「极力振剔」四字额于选司内堂。时部尚书缺，帝慎重铨臣，屡推不允；孕昌呈堂，于疏末开庄钦邻、李待问、张慎言、张镜心四人。帝以钦邻补授；而钦邻竟以过家省觐，迟赴被谴。台省条陈铨政纷纷，择其有关治理者为之题覆。吏胥故有顶金，因知州郭正中条议，覆疏谓：『欲革顶金，在除缺主；欲除缺主，在汰冗役。遇吏书缺，即将直省送到者考补，不许再索顶金』。吏弊以除。有同年李可植久淹县令，陞以南户部主事；惜薪司太监马姓移部称：『可植欠绢银千余两，钻营求陞；该司独不见韩文镜事乎』？——文镜以扬州府陞副使，因欠绢被参提问，选司卫先范亦以此降三级调外者。朝中咸为可植及孕昌危惧，孕昌不为动，回文云：『本部照俸推陞，不知余杭令有欠绢银之事。从来户、工二部各官有参罚，必移咨本部停升；二部并未移会，本部何从知之！今将可植文凭扣留，仍移浙江抚、按察本官绢银解完，方许领凭赴任，则两无碍矣』。马璫大喜，谓『铨部真解事，将来州、县不敢欠绢银；即陞转，亦要清还』。少宰董邃仁亦喜云：『处有事若无事者，林选君也』！值大选，东厂太监王德化拿假官三人，司属震栗；孕昌曰：『易事耳。查三员履历，如非三考，当检举疏参；书办如无错，当参东厂』。后厂知之，移文取履历送还三官，而参诬首骆姓反坐。册库科向有遏缺之弊；孕昌于各省进表官册，查其到任日期，密造底册存查。遇书吏送推陞册，诘以「某官俸最深，何故不开」？则大惊。于是积年之缺尽数开陞，选者欢腾。复疏奏「为人才匮讪已甚、铨地启事綦穷，乞敕廷臣各举所知，确咨臣部核用，以信明昭、以济时艰事」力陈四竭三碍，不下千三百言，拂政府意。票拟云：『选司职在用人，廷臣荐举多滥；内外大小员缺，林孕昌同该堂官虚公甄别，实择堪任的详开履历，请旨点用。不许借题徇私，致开幸窦。带降陞迁，仍遵旨行』。于是杨嗣昌、薛国观百计媒孽，因题覆以知府职衔管常镇道事陈琯、题陞通州监军佥事范志懋、张平及陞太仆寺丞孙晋屡经票驳，遵旨疏辨甚明。而杨嗣昌复以孕昌覆其所奏选人金镜五款无一依行，怒益甚，竟以「强辩」下狱；满百日，作「百日秋梦诗」。奉旨为民当差，策驴出都；送者遮道，谓「数百年未有选君公道清白至此者」！
　　抵家，即与诸子弟讲论经史，每月三期，人各兼经，从者如云；经则「十三经」，史则汉、唐、宋、元四代，逐期课程，汇成全部，经年不辍。复与黄文炤结社，申明旦气；因读真德秀有「夜气箴」，作「旦气箴」续之。重修清源西洞天，易偕乐亭以石；落成，偕太守孙朝让登临，赋诗记焉。素有山水之癖，清紫朋山时供眺咏，而三十六洞天尚未周遍。癸未春，与吴载鳌、周廷鑨、山人林礽洞、僧道昭偕游，有图、有记、有诗，合而成志。时李遇知为太宰，莅任即荐孙昌龄及孕昌；奉旨「准复原职」。昌龄即补文选；孕昌拟补考功，未有缺。而笋堤社中自丙子至癸未，每试事首名辄出讲社，乡榜连得两解元。壬午，蒋德璟、黄景昉同时入阁。是春，会榜十人；喜而题句云：「笋水漾文章，此日南宫登十隽；闽学崇启沃，昨年黄阁贲双纶」。又宗镜社童子八十人、颖社童子百人为文会，呈请笔削；遂有联登科第者。
　　甲申，京师闯贼之变报至，衰絰哭临，与诸绅助饷救援。福王监国南京，太宰徐石麒奏荐，将大用；忌者沮之。擢南京通政使司右通政，辞焉。丁内艰，茹蔬哀毁。唐王入闽，推兵部右侍郎；或强之出山，曰：『情不可夺也』！葬母黄于竹洋山，与父合厝。四月八日，负土成，有元雁飞鸣之异；因名曰「雁山」。已复推太常寺正卿，坚辞不出。大清兵至，孕昌庐墓雁山。
　　秋，海师迫城，城中苛严束湿，偕诸老寓崇福寺三十三日，作「子规三鸣」「秋兴」七首以自嘲。戊子，海师复至，当事苛峻益甚；与诸老寓东门又三十三日，作「五忆歌」。庚寅，与兵备道黄澍谈诗，有「八辘章耨斋杂咏」、「栖霞倡和」。是秋，太守建宏文社，延孕昌主盟；课艺评选，文教大兴。辛卯，重修西洞天；置福田，为清源岁时香火。又于半岭岩葺不易亭，门人洪承畯扁而记之。是春，诸弟子镌孕昌石像于八仙阁。值诞辰，及门百余人执经开讲第一山为寿，太守高联兴送「正学」扁至，门人黏本盛、王命岳为记。壬辰，开讲栖绿之洁身堂，复耨「论语」，分经课艺，从者益广。癸巳，直指王应元疏荐，奉旨原职考核酌用□□□□□□□□□□□□□□具呈恳辞，方伯周亮工、巡抚佟国器为题请予告。越丙申元旦，筮得「小过」之豫，兢兢以过防为念。是春阴雨，偶跌折齿，作「讼齿文」。夏，辑「雁山诗集」。岁杪，得风疾，作「渔樵问答」以写怀。丁酉，疾少瘥，为清源洞游，大新诸岩壑。岁旱，就蜕岩祈雨，三祷皆应。是冬十月，卒于家；年六十三。
　　孕昌自通籍至林居，未尝求田问舍；膝有十子，家无担石。易箦时，几不能敛，笥中仅遗笔五矢、墨二函、履二只。戊戌，郡绅士公举特祠；按院成性批云：『林宦羽仪当代，启迪后人；探孔、孟之渊源，接关、闽之遗绪。既孚舆论，宜亟荐馨』。己亥春，迎祀于晋江学左之旦气堂——为讲学旧处。所着有「茧草」、「经史耨义」、「论语耨义」、「周易口占」、「旦气语录内外篇」、「旦气箴」、「泉山小志」、「戊己自镜录」、「续小学」、「易史广占」、「易史象解」、「春秋易义」、「春秋总论」、「三礼约」、「弟经」、「续尚书」、「续三百篇」、「铨曹奏议」、「在兹堂会语」、「笋堤集」、「雁山集」、「百梦草」等书。
　　子逢泰，崇祯丙子举人，历任陇西、三水知县；逢济，康熙甲子举人，怀远知县（「通志」参「素庵年谱」）。
　　——选自「泉州府志」卷四十四「人物列传」「明列传」十一。
　　王观光
　　王观光，字子开，一字于国，号存儒；晋江人。万历壬子举人，天启乙丑进士；授舒城令。富户多飞采脱役，累贫民；至则总计米额，设法派贴，而役始均。直指按临，奸徒自充访犯，捏富民为被害；吓胁之，令赔赃，因以为利。观光详核真犯，使服辜坐赃，宁少无滥。有屠者谋杀其伴，尸、刀俱投潭中，仍自控告。亟驰视之，蛙跳莲叶，哀鸣不已；使投水验之，屠刀在焉，遂抵命。一妖男子，以妇貌遍入富贵家。事发，立毙之，不使再出一言；邑人称厚。有兄弟讼数年；召至庭中，以至情感动之，各涕泣悔罪去。
　　计竣，迁刑部主事。适富商吴守礼家奴吴荣拥赀数十万，投拜魏璫，反噬其主；璫败系狱，几贿脱。立拟决，舆论称快。
　　陞常州知府；有织造岁例八千金，革去之。又内官多驳缎绢，勒机户造换，破费累数十万；通详奏准贴价，得免再造，四府机户皆援为例。宜兴鲁较肆为乱首，毁屋划坟，几成大变；以计擒之，余党遂戢。郡有权相薰炎灼天，莅任八月，不通一刺；而绅士待论多异同，不无掣肘：遂引疾归。
　　以少司农庄钦邻荐，起补荆州知府；惠藩桐封在焉。藩府有紫金山，承奉怙势横甚，拘士民数千人幽其中。下车，愬者盈数箧；观光谓『争之，不如化之』；密缄送。承奉大惊愧，夜出数千人，府前后欢声如沸。潞藩与惠藩疏争垦田，数年不能决；为调之，得平而止。荆，故流寇出入处也；沙市在城外十里许，冲要繁华，贼垂涎焉，残破者三。郡有商税，例归太守，推与倅分季掌焉；遂将所得税银建筑关城，延袤三十里，沙、草二市赖为藩屏，郡人国子祭酒文定之为文记之。宋银山掘地得金千八百两，以千金助边、八百金充城费；建敌楼，额曰「天助」，自为文记焉。惠藩表上其事，得旨「加级优擢」。时流氛日炽，屡召土兵，杂民兵吹笳扬帜，贼颇胆落。而妖人杨大将为闯贼奸细，术能呼风唤雨；来谒，倨甚。稔其奸，令之演武场，自献八阵图；密授计破之，惭阻遁去。余党数千人尚谋为乱，设备歼焉。杨阁部督兵驻荆、襄间，民苦馈饷；详令其兵自馈。杨心衔之，遂中以计典。去之日，士民攀辕卧辙，至哄于帅院之门，号声振天。惠藩特疏保留；杨亦心悔，上疏乞召还。未抵家而旨下，乃回任。是时寇益猖獗，闯兵尝以三百人混入荆城托买棉，窥虚实。观光盘诘素严，悉为乡勇擒献；徐谕之曰：『汝等既为西营兵，皆朝廷赤子，忍令独寒？第归语而主，无生事开衅』！遂发棉卖之。贼亦心讋；过当阳，距荆八十里，不敢窥半武焉。自是，登陴设防无虚日；除夕，犹在城上。积劳成病，乃乞休。荆人建祠塑像崇奉，称为「小关公」；盖因其守荆多惠爱，而名与「关公」同音也。
　　唐王时，起户部右侍郎兼吏、礼、兵三部事。未几，归。
　　观光聪颖绝人，过目成诵，历久不忘；为文自成一家。与人落落不苟合。居家，孝友睦族。及林下优游，躬自灌园，奴耕婢织；足不入城市，惟与里老谈说农桑，教以礼义。其家训曰：『文章须性灵流出，品地由淡泊做成』；其学问、气节，可想见矣。年七十五，卒。所着有「紫云制义」（采周芮公撰志）。
　　——选自「泉州府志」卷四十五「人物列传」「明列传」十二。
　　王忠孝
　　王忠孝，字长孺，号愧两；惠安人。性介慎，不轻取与。天启丁卯举人，崇祯戊辰进士；授户部主事。时北事亟，朝议欲尽输津、通外储以实京师；忠孝督运大通桥，设法催儹，日运米三万石。屡奉温旨，大司农重之。一日，詗事者获盗粮及窝主以闻；有旨「经管官所司何事」？大司农怵；忠孝曰：『明主可以理夺』。疏谓：『臣所司者，运耳；运之不前，臣之罪也。刺奸辑盗，自有司存。米在号房，运官自应炤管；臣不能分身代守，亦不能分身缉捕也』。帝复是之。
　　会蓟督贻书户部，谓『边储重任，安得廉慎明决可共事者』？大司农曰：『此无逾王主事矣』。遂题督蓟储。是时不右文治，新寄膂内璫。蓟监视太监邓希诏张甚，数以难事相窘；忠孝不为动。希诏欲自置兵设饷，就庾索耗羡；忠孝曰：『升斗皆官，安得耗羡』！希诏曰：『饷司能保无额外之升斗耶』？忠孝正色曰：『吾戴吾头来也，岂以头易升斗哉』！希诏语塞。希诏初至蓟，蓟督往拜，坐上座。而督署为徐中山王旧莅，上有高帝敕谕；蓟督谋相见礼，忠孝曰：『邓监视，奴也；决无上坐之理！惟正告之，而别设一屏风』。已有泄之者。正旦朝贺，希诏争班次，语侵蓟督。忠孝徐折之，益衔刺骨；遂摭拾其未兑湿米，疏上御览。大相希璫意，且以「通运时为其姻请越帮先兑不许」为憾，拟旨云：『锦衣缇骑逮治』。缇帅王世盛素闻忠孝名，乃择大校手之愿者，属令详詗以报。校至蓟，居外数日，所见皆愤璫虐而誉忠孝不容口。入见，忠孝拜命毕，曰：『吾迟诸君久矣，第主人不能具一餐，奈何』！校曰：『官一泓秋水，下走辈宁非人耶』！乃尽去其银铛，得具舆从以行。故事：缇骑所至，不厌则楚毒随之。忠孝索署中不能满十金；校曰：『以代吾辈橐饘可也』。终不受一钱。京师相传，以为怪事。入狱置对，忠孝抗辨无挠；部堂、蓟督各疏言其冤。希诏迫，乃行金于部之胥吏，别求可罗织此狱者；皆曰：『王公所行事，铁瓮城也；难攻矣』！一老猾吏大笑曰：『与我多金，吾法能使彼自入瓮中；何虑不承！仓有脚价，相沿为饷司公费。蓟储三百万，脚价几千两；夫十两以上皆赃，况千百乎！彼升合不染，此镪万无存留；足以死矣』！希诏大喜，补疏如猾吏教。及鞫，忠孝曰：『脚价以无开销；然铢两皆朝廷物，某何敢私！银概贮密云库，可问也』。缇师抚几废然者久之；曰：『公廉洁如此，吾亦何爱一官』！遂传轻牍具上；有旨切责，镌二秩。都察院王志道疏言：『王某被逮之日，不能具一餐、一鐶』。上怒。明日，召对；面质曰：『王某不能具一餐、一鐶，汝何得知』？志道曰：『内外臣僚皆知之；京师百万口能言之，不独臣也』。上意稍解，遂得改刑部系，拟戍。其明年，希诏所为不法事，验皆有据；内大璫恐为外廷所藉口，参逮诏狱，论斩。而忠孝亦遂登启事，然终不肯以赫蹄入帝城，事竟寝。
　　甲申闻变，哭呕血。福王监国金陵，史可法特疏首举。是时诸废谪皆骤陟清华，劝驾旁午；忠孝曰：『区区江左，而营综如此；今文与文贰、武与武构，吾将为陆大夫乎、为李侍郎乎』？终以疾请。
　　丙戌、丁亥之岁，入海不返；卒于台湾（「通志」参「台湾志」）。
　　——选自「泉州府志」卷四十五「人物列传」「明列传」十二。
　　陈洪谧
　　陈洪谧，字龙甫，号默庵；晋江人，宋与桂之裔。
　　少聪颖，试诸生，累第一。天启丁卯举人，崇祯辛未进士；授南户部主事。管北新关，常例悉除去；掌南京水兑卫军仰给漕粮，剔弊稽实，塞出入影耗之窦：商民祠而祝焉。
　　迁员外郎，擢守苏州。苏赋几当天下半，积逋稠叠，考成严切，镌级至尽，咸劝其亟催科；洪谧笑曰：『吾宁以民命博一官哉』！听讼不使差扰，以牒畀讼者，令自摄对；开诚剖析，人皆信服。或不欲终讼，辄销牒遣之。岁饥，榖涌贵；群不逞聚党入豪家劫粟。密捕渠魁按治，发积榖，劝富家出粟，价平乱息。于是大兴工役，修学宫、缮城垣、浚濠河，日役千余人，使少壮者得藉以食；其老弱妇女不能力作者，设粥食之：民赖以生。吴江民变，奉台檄，单舸赴之。民以太守乘危，争驾数百艘为卫，皆遣还；独往开谕，众即罗拜，谓「陈府公来活我」！立散去。流贼薄安庆，督府议撤阊门万家为防御计；洪谧曰：『撤，恐扰民，贼必无渡江越南京、趋苏州之理！脱有不虞，请任其咎』。卒不奉檄。言果验，人服其镇定。尝阅旧牍，见倡毁九学书院为阉祠者，拟戍；曰：『罪有大于此乎』？趣具狱论死。奸民张汉儒讦奏□□瞿式耜，章下三府会鞫，同事难之；洪谧曰：『岂有奸人上书，而太守附会者』！竟定诬告罪，独署名以上；得报可。修复书院，以训诸生；虽勾较烦剧，必亲往。每试士，绝竿牍，自检阅；所摸索，与外论不爽铢毫。恒言天下乱，皆吏不恤民所致，故守苏九载，一以仁恕为政；扞灾患，勤抚绥。时羽书交驰，鞭笞不用，终岁不羁一人；民称「陈母」、又号「陈佛」，所在肖像祀之。本缘逋赋不迁，吴人反以为幸，惟恐其去。庚辰，举卓异第一。癸未考绩，舍洪谧无可举者，复注第一。例当入觐，逋课多，民咸惧其获严谴。帝廉知有惠政，纪名御屏。
　　及至阙，遽迁登莱副使；旋晋太仆寺少卿。又议转陞兵部右侍郎，会京师已陷，未及任。
　　唐王时，以民望，授兵部左侍郎；改礼部。乙酉秋，与蒋德璟、黄景昉、黄道周同召，拜文渊阁大学士。以母老，乞归。年六十九，卒。
　　洪谧学行夙优，方宠擢，未及大用；独于部曹着绩，而其守苏治行为最。与方岳贡齐名，同祀苏州「名宦」；又与苏州推官倪长玕并着廉名，郡人为立双清书院。素工诗；其游清源山诗云：『晓谷花耕深带雨，夜船渔火静通潮』。人竞传诵，以为得眺远之趣。
　　子俞侯，孙元焻、元焱，曾孙熙、塙、垣，元孙国豪，并登科（「通志」参「江南通志」、「苏州名宦记」）。
　　——选自「泉州府志」卷四十五『人物列传』「明列传」十二。
　　庄鳌献
　　庄鳌献，字叔瞻，号任公；晋江人。崇祯庚午、辛未联捷进士，授庶吉士；改兵科给事中。其冬，上「太平十二策」，首格君心、开言路，终以拆狱用刑；谓『中州为形势之区；今秦、晋蠢动，以此为渊薮，是必有跋扈之雄将以酿乱者。及今不创，祸将靡极』！又谓：『番甲之役，本以戢奸盗，非以网缙绅。中使非有龙韬豹略，何故委以监纪重任』！语戆直激切，皆极论东厂之害。疏入，谪浙江布政司照磨；遂赋归。黄道周赠诗云：『当年稽首十二策，我远不及庄任公』。
　　福王时，起故官。未几、卒。所着有「葵山文集」（「通志」、「明史」合参）。
　　——选自「泉州府志」卷四十五『人物列传』「明列传」十二。
　　卢若腾
　　卢若腾，字牧州；同安人。崇祯丙子举人，庚辰进士；御试，召对称旨，授兵部主事。时阁臣杨嗣昌督师湖广，好作佛事祈福；若腾疏参嗣昌不能讨贼，只图佞佛。帝以新进小臣妄诋元辅，严旨切责；时论壮之。
　　迁宁波巡海道佥事。疏纠权璫田国兴揽带货船、滥用人夫，辱州县、阻闸口；有旨召国兴回，论如法。居官洁己惠民，剔奸弊、抑势豪、峻绝馈遗、轻省赎锾，风裁凛凛。值胡乘龙盗起，从容指顾，旬日间凶渠授首，闾井晏然；大有功德于浙。浙人祠之，历久不废。
　　历凤阳巡抚。
　　甲申变后，与癸未进士沈佺期、许吉燝等同渡海，隐于台湾，励节终身。卒，年六十六。所着有「方舆图考」、「浯洲节烈传」及「诗稿」、「文集」（「通志」参「浙江通志」、「同安志」）。
　　——选自「泉州府志」卷四十五『人物列传』「明列传」十二。
　　吴载鳌
　　吴载鳌，字大车，号皜庵，一号竹公；晋江人。四岁而孤；七岁受经，有「神童」之目。九岁，操管成文。十四岁，为诸生；旋补饩。天启甲子举人，乙丑会试中式。时逆璫煽焰，有慕其才名，欲许以鼎甲；载鳌与同年陈天定假归。
　　崇祯戊辰，始赴殿试，授澄海令。邑滨海，贼帆不时至；视其冲，筑月城，多铸火器备之，无敢窥者。庚午，分校粤闱；得关家炳等六人，皆俊才。为政恺悌宜民，不务斗捷取长；直指以政拙左之。
　　迁浙江按察司经历，清犴狱。与诸生论文表忠观，风雨不废。越年。擢金华府推官；雪马文绍等十余人冤狱。历杭、湖、严州三府推官，尤多平反。湖有绍兴卫军旗，兑粮互争，几成大变；载鳌出片言立止之，富事交称其贤。
　　报最，迁工部主事；督明智草场转运藁秸，劳勩特甚。
　　久之，命榷淮安仓。适青、淄告警，河道阻塞；祷于金龙神，水骤长三尺许。于是豆、麦数万斛，舳胪衔尾，络绎赴天津。淮署旧有狐祟，白日出行栏除，弓刀不能近；命具殽醴，草数行檄之，祟遂绝。
　　以劳绩，擢广东佥事，备兵罗定，化条大行。值国变，旋里。
　　唐王入闽，起侍读学士；度势不可为，仍辞归。杜门却扫，著书自娱。不数年，卒于家；年五十九。
　　载鳌性孝弟，壮年侍母病，彻夜不解带累月。母殁，冒雷电风雨，负土葬于雒江；夜归，有灯翼之，人谓孝感。兄早逝无子，嫂以身殉；以次子为其后。生平衣素茹淡，酷嗜经史。见奇字隽句，辄手录，黏之壁；故多强记胜人。为文不加点，一挥而就；多为人索去藏之。所着有「易勺」、「草勺」、「淮勺」、「诗十三勺」、「游勺」、「真乘黄」、「君臣问答十吟」，「东门勺」、「阴符解」、「运勺」「代言勺」、「荔谱」、「胸中西湖」、「四字家训」、「礐石咫闻」、「宙书」、「通书集解」、「十七史葺」等书。
　　子虎符，官副将；方升，中书；方皋，松溪教谕（「通志」参林平庵撰志）。
　　——选自「泉州府志」卷五十「循绩」「明循绩」十三。
　　何家驹
　　何家驹，字如飞，号岝海；惠安人。崇祯己卯举人，癸未进士；授温州府推官。调常州；平反冤狱，全活三百七十二人。常士有孙承恩以非罪罹狱，力为解释，给以廪饩，勉其力学；孙后以顺治戊戌状元及第。明季群盗蜂起，计擒剧贼西白兔、陈相甫等；江左以宁。剔奸惩蠹，政肃风清。上官交荐，召入为御史。适值甲申之变，归。
　　唐王入闽，复以御史召；力辞，退隐。
　　家驹性至孝；为文刻意命词，不落常蹊。所着有「莲山居士稿」。殁后，「祀乡贤」。
　　子中龙，顺治戊子恩贡，平海卫学正；孙洛，康熙庚申副元，永福教谕（雍正稿参惠安新送册）。
　　——选自「泉州府志」卷五十「循绩」「明循绩」十四。
　　何运亮
　　何运亮，字中寅，号紫屏；晋江人，乔迁孙。崇祯壬午、癸未，联捷进士；授海康知县。下车，询疾苦，与民休息；一刑、一杖，皆不轻用。将出署听事，有小儿辈相戏，误投其额；入署更衣，复出视事，若不知者：人服其量。赈饥馑、涤烦苛，有「何佛」之称。
　　唐王时，分校乙酉闱，所得皆佳士。满考荐最，调南海令。首邑繁剧，加意抚绥。行取，擢工科给事中，陞观察，督盐政；晋太仆寺少卿，理盐政如故。盐法多筋溢引，牙吏丛奸，莫可究诘；逐其老且猾并诸妨商病民者，粤人德之。是时军兴旁午，仓库空虚；预贮榖数万石，以资飞挽。事闻，晋阶一级。丁内艰，归。
　　既阕服，托迹空门，法名金宣，字一字，或自称「雪峰行者」；与同志结诗社。将卒，命家人具袍笏；曰：『三十年遗臣，可见先帝于地下矣』！当服官时，俸入，悉上之父母，听伯兄剖分。抚犹子历扬如子，为循例充贡；由教职，仕至句容令。比归，推宅与共。
　　所着有「草闲集」、「咏史」、「癸甲草」。子龙文（节何氏家传）。
　　——选自「泉州府志」卷五十「循绩」「明循绩」十四。
　　郭炜
　　郭炜，字闇生；晋江人，如楚子。崇祯庚午举人；癸未会试拟元，正副主考各执成见不合，遂落第。唐王时，为御史。
　　国朝顺治间，官广东高雷廉道副使。遇贼乱，不屈；贼亦以好官敬之。
　　寻病卒。着有「诗文集」行世。
　　——选自「泉州府志」卷五十「循绩」「国朝循绩」一。
　　韦际明
　　韦际明，字圣俞，号彭野；晋江人。天启辛酉副榜，授钦州判。期年，政成誉起；上官有大政，必批议，皆报可。性刚侃，不能趋承，御史台竟以积逋盐饷数千指为羡余，疏劾追解；际明不忍以宿负残民，抗章辨豁，益违御史意。挂冠，橐如洗，怡然自得。继之者为林有本，服其不染无愠，与道府协力代补宿逋之半；御史亦心悔，事得白。陞粤省布政司理问，竟弃归。方际明交盘候覆时，适兴化唐公梅臣莅廉道；久慕其名，延之幕中。求诗文者辐辏，皆出际明手。会唐转秦中；林有本令东莞，延至署，代撰应酬骈语、紧密笺牍；与夫重情之狱，不假书吏，咸经其手。暇则博览群书，着述日富。
　　甲申后，杜门不出。唐王时，起中书科中书舍人，转户部主事；以病告归。
　　所选有「唐诗」二卷、「淮南子」二卷、「东西汉书」二卷、「世说新语」一卷、「南华经」一卷、「儒道释考」三卷、「八大家」六卷、「东莱博议」一卷、「诗韵字考」一卷、「宋李刘骈语」一卷、「方孩未集」一卷、「征献录」一卷、「官制考」一卷、「明文十六名家」四卷，俱注释丹铅，节批总评。其自着有「骈语」十六卷、「燕游诗集」三卷、「粤吟」二卷、「洞游记」一卷、「经书讲义」十二卷、「四书宾岱日牋」八卷、「易解」四卷、「镜世编」六卷、「宝善编」二卷。又选古文，自檀弓、公、榖、诸子、秦、汉、六朝、唐、宋、及明王李共三卷、「左传」一卷、「史记」一卷。
　　——选自「泉州府志」卷五十四「文苑」「明文苑」三。
　　黄景昉
　　黄景昉，字太稚，号东崖；晋江人。好古能文，出于天赋。七岁，作「顾鸿雁麋鹿」时艺，即博赡陆离。万历乙卯举人，天启乙丑进士；选庶吉士。时璫焰方炽，御史吴裕中以言事忤璫，被杖；及没，楚人无敢临其丧，景昉割俸赙之。乃假归。
　　戊辰，授编修，纂修「熹宗实录」。历官庶子，直日讲。崇祯十一年，帝御经筵，问「用人之道」；景昉言：『近日考选不公；推官成勇、朱天麟廉能素着，乃不与清华选』！又言：『刑部尚书郑三俊，四朝元老，至清无俦；不当久系狱』。退，复上章论之，讲官多助为言；三俊旋获释，勇等亦俱改官。景昉寻进少詹事。尝召对，言『近撤还监视中官高起潜，关外辄闻警报；疑此中有隐情』。帝谕之密奏；景昉言：『臣家海滨，见将吏每遇调发，即报海警，冀得复留。触类而推，其情自见』。帝颔之。十五年六月，召对称旨；由詹事，与蒋德璟、吴甡并相。明年，并加太子少保户部尚书、文渊阁大学士。尝因召对，力言黄道周清修博学并其永戍穷苦状，帝意动；未几，遂有赐环之命。操江故有文武二大臣，帝欲裁去文臣，专任诚意伯刘孔昭；惠世扬拜副都御史，久不至，帝命削其籍。景昉俱揭争，帝不悦；遂连疏引归。计在阁十阅月，以癸未九月出都。甲申，都城陷。
　　唐王时，召入直。未几，复告归。
　　唐王败，后家居十余年，以着述为事。文尚古奥，诗亦洪壮；有□□□□□□□、「馆阁旧事」、「读史唯疑」、「宦梦录」、「经史要论」、「经史汇对」、「双声叠韵谱」、「古今明堂记」等书（「通志」参「明史稿」、「东崖年谱」）。
　　——选自「泉州府志」卷五十四「文苑」「明文苑」三。
　　周廷鑨
　　周廷鑨，字元立，号芮公；所居第侧别业有朴树连蜷，因自称朴园居士。晋江人，良寅子。
　　天启甲子、乙丑，联第进士；年甫二十。初授镇江府推官，至则誓于神曰：『异日持地方一钱归者，有如日』。摘伏雪冤，罔不明允。至事关军国大计——如漕河、盐屯、议防、议援，侃侃指画；当事韪之。两分校棘闱，所得士——吴中如吴伟业、葛枢、山左如张懋熺等，皆名流。署丹阳县事；尽革耗羡，宿弊一清。
　　以卓异，擢吏部验封司主事。时题授冠带，多冒滥；抗疏力陈其失，奉旨饬行。自是，貂璫及殿阁皆衔之。转考功、稽勳二司员外，晋文选郎中；监空衡平，清慎如一。有陈启新者，以武举妄陈政务，骤膺帝眷，添注吏垣；议废科目、罢推知行取。廷鑨疏驳其谬，事竟得寝。而政府及中贵索瘢阴中之，遂引疾，乞终养归。
　　唐王入闽，起原官，晋詹事兼翰林院侍读学士、太常寺少卿，提督四译馆。知时事不可为，仍告归。
　　廷鑨工诗文，儒雅风流，菁华霞举。为诗殚美极妍，稽词清俊、阮旨遥深，兼擅其妙；人分其牙后，尚有余芬。晚乐与方外游，息机关楗，视金紫如赘■〈疒〈琉，去王〉〉。年六十六，卒于家。所着有「两都三余篇」、「三山草」、「去来草」、「颐园草」；复汇而刻之，曰「朴园诗历」，分前、后集。又有「水经注钞」（「通志」参「江南通志」、「瘦松集」、「诗历」各序）。
　　——选自「泉州府志」卷五十四「文苑」「明文苑」三。
　　叶翼云
　　叶翼云，字敬甫，一字载九；同安人。崇祯庚辰进士，知吴江县。初至，岁大旱，蝗；缓征、平籴，捐俸设粥。步祷龙祠，日行数里；立法驱蝗，蝗皆坠湖死。是岁，虽灾不害。时议者以国帑诎，欲因亩加赋；翼云条上其不便，所省六万。周行城郭，相度形势，令城外四周皆康衢可驰马，其上增筑台舍。尝自戎服阅兵郊外，夜复巡行闤闠间。十七年夏，北都变闻，不轨者汹汹思乱；翼云廉得其主名，立捕杀之，一邑帖然。尤好奖拔才士，培养善类。迁刑剖主事，乞归；吴民思之不置。
　　唐王入闽，擢稽勳员外。同安城破，被获，不屈死；阖门遇害（「松溪文献」参「吴江县志」、「同安县志」）。
　　——选自「泉州府志」卷五十七「忠义」「明忠义」一。
　　陈鼎
　　陈鼎，更名命鼐，字子凝，号象图；同安人。祖籍漳州北溪，仍入漳庠；天启丁卯举人。甲申变后，躬自耕稼，混迹缁黄。
　　戊子，郑成功署为同安教谕。大清兵至，城陷，在籍吴江知县叶翼云死之；鼎自缢于明伦堂。子永华。
　　——选自「泉州府志」卷五十七「忠义」「明忠义」一。
　　郭符甲
　　郭符甲，字辅伯，号介庵；晋江人。天启甲子举人，崇祯癸未进士。福王时，命以户部四川司主事兼兵部职方司督理江南，清饷、核兵。及南都不守，符甲督饷姑苏，适各邑解到十三万两有奇；胥役劝暂充行橐，且分给各役避乱。符甲曰：『吾生来不染私尘；况此乃帑物，谁敢轻动』！悉批发原解州县领回。
　　乙酉，典试粤东，翕然号得人。擢礼科右给事中；三月之内，章奏三十余上。诋恶太切，自度不能容，引疾乞归。
　　时闽地沧桑，叹曰：『吾散发入山，早知有今日。然崖山航海，块肉犹存；小楼三年，黄冠归请死，吾分也。倘机犹有待，敢遽伏一剑以塞责乎』！适惠、溪、永、德、大田、尤溪各乡勇迎符甲至永为帅；分部五镇，以林忠、颜昌儒、郑英达、李锡燕、周天麟统之，恢复永、德二邑。及大清兵入泉，长驱莫阻；郑英达、颜昌儒守东关太平镇，惧势不敌，密约献降，引兵由永城逼上场堡。符甲率亲军迎战，身被数创，退入堡；绝粒不死。因冠带望南再拜，从容自经。时大将马得功屯劄堡外李园，从小楼搜获，向梁上解下，以一扉舁出，气未绝；拱手语曰：『先生何自苦！东南未尽平，愿相托重』！符甲瞪目曰：『欲杀、欲割由汝，尽忠、尽节在吾』！再三劝降，不从。得功曰：『郭公志不可夺矣』！命持刀就扉上斫其首，血流所渍，草尽枯；其地至今不生寸草。七日，颜色如生，苍蝇、虫蚁不敢犯；夜中闻空中人马声，火光闪闪。得功令备棺衾，礼殓拜奠焉。颜昌儒、郑英达既降，得功原许以官。旋军后，带至郡，恶其卖主，斩于市；人称快焉。事闻，永明王赠兵部尚书，建祠旌忠、特祀学宫，春秋配祭；永人亦列户祀之。
　　符甲过目成诵；八岁，成举子业。垂髫淹贯「六经」、子、史，尤精于「易」；凡天文、地理、星数、医卜、律剑、琴棋、画篆、书刻、骑射，无不谙习兼通。戊辰下第后，历漳、潮、齐、鲁、丰沛诸郡邑，舌耕以供菽水。在平和，有僧求其序文，作衣钵计。遇盗，欲杀之；搜见其文，曰：『此清操君子，汝获与游耶』？释之。僧持文来谢曰：『活我者，此也』！斋地在大蓬山顶，深夜读书，有虎来窗外伏听；作「虎听草」纪之。在饶平，有黄姓求书扁联。后其家失火，惟扁联岿然独存；人咸异之。饶令邱金声，同年也；三年不通一刺。邱闻，怪之。一日，徒步过访，闭门不纳；邱曰：『郭年兄，何见拒深也』！曰：『尔治尔政、吾读吾书，互无干涉』。终不一觏。在丰沛，以地近圣贤，风多淳古，意欲卜居于此；积俸买阚家园地百六十亩，并构茅屋数间。嗣值倥偬，乃不果。会闱出官僚春坊周巢轩之门；得卷，大加器赏曰：『此正气文字，必真人品也』！以誊录多讹，不置前矛。甲申，闯贼之变，闻巢轩殉难；曰：『吾幸出忠义之门矣』！着有「墨诀」、「易诀」、「大小题笔要八法」行世（「通志」参「沈复斋传」）。
　　——选自「泉州府志」卷五十七「忠义」「明忠义」一。
　　洪淯鳌
　　洪淯鳌，字六生；晋江渰海人。父赞宇，万历丙辰进士，任溧水令。淯鳌，崇祯己卯拔贡生。
　　乙酉，我师下金陵，唐王入闽，淯鳌仗策迎谒，语多慷慨激烈；王奇之，授衡州通判。
　　丙戌，抵楚；督师何腾蛟深赏识，承制改授道州刺史。丁亥，蜀寇一枝虎、李来亨、郝永忠等十三镇各以所部求奉使称臣于粤，出道州；淯鳌迎，说之曰：『兵所以异于贼者，畏法、受官节制，见百姓不敢犯。今若纵劫，依然贼耳，非兵也』！诸军皆瞋目，独郝永忠奇之，曰：『子非百里才，行当佐吾军』！遂偕见永明王，王亦奇之；封十三镇爵号有差，擢淯鳌都宪，监诸镇兵，驻湖南。己丑﹐何腾蛟败于武冈山，被执，不食死。而闽人周金汤、曾英等纠众重庆，为滇、黔蔽；是年，亦为孙可望所破，奄有云、贵，通塞不通。淯鳌乃与十三镇退入西山，据楚陵、夷、归州、巴东、均州、蜀巫山、涪州等七州县，屯田固守。久得永明王安龙信，间道上书，言十三镇公忠无二；今扼险据冲，窥晋、楚、蜀有衅，随时而动。议者多其功，王加淯鳌总督两粤、滇、黔、晋、楚、豫等处地方军务兼理粮饷、兵部右侍郎兼都察院佥都御史。庚子，孙可望与李定国战不胜，归命皇朝，滇、黔、两粤渐次底定；淯鳌与十三镇抗命如故，时出没荆、湘间。既而七将军分道进攻，捣其巢穴；李来亨等纵火自焚死，诸军多溃。或曰：『子未可以去乎』？淯鳌曰：『师亡与亡，去将何之』！或曰：『肝脑涂地，无益也』！曰：『吾岂不知时。然有不为爵劝、不为禄勉，断脰决腹一暝而万世不视者，厮养子优为之；况决于死生之机如鳌者哉』！遂被执；谕降不从，戮于巫山。临刑，神色不变；投尸巫峰三峡中（节陈大莱「纪略」）。
　　洪有桢
　　洪有桢，字亮士；同安人。尝授徒里中，督其子弟甚严谨。
　　丁亥兵起，有桢从侠客纠海边壮士数百人，守漳浦。城陷，被执。见大帅，怒骂，挺立不跪，目直视、发上指；旁执刃者皆大骇。帅怒，命缚于市，磔之。悬其头于城东门，暑月血色数日不变，青蝇无敢集。久之，一卒投其头于濠。于是门卒皆病，中夜狂叫，若有物击之者；乃相与求其头，罗拜瘗之。
　　有桢工书法，做文征明；贾人持售外国，得重价。没后，只字之遗，珍于拱璧。
　　——选自「泉州府志」卷五十七「忠义」「明忠义」二。
　　熊汝霖
　　熊汝霖，字梦泽，号雨殷；余姚人。崇祯辛未进士，任同安知县。才高而识明，心慈而风清。凡事一入耳、人一经目，虽逾岁月，而姓名曲折、胸中语次，无不了了。编审赋籍，纲举目张，里甲称平；征比有定限而间宽其期，乡民称贷乐输，不事敲扑。讼愿解仇者，听；而事情重大、必须问断者，举笔立谳，遂成铁案，两造咸服。尤怜才爱士，诸生有善，殚力成之；被抑，多方白之。试童子卷盈万，躬自甲乙；入彀皆佳士，遗落者贴然无譁。执法严而用法恕；即应辟者，亦曲折以求其生。邑西有西安桥，长千余尺；癸酉冬，桥西火，延民舍数十家，石洞毁折其七。乃捐俸百金，倡募绅士人民伐石鸠工，委邑丞吴纶程工；未几告成，人诵其德，勒石纪之。浯洲、嘉禾、烈屿诸岛及高浦、鼎美，去县遥远；值红夷、刘寇交警，凌风冒刃，率乡勇突击之，各远遁屏迹，咸称为文武兼才。计荐，擢吏科给事。越三载，士民建祠东郊祀之，勒石为记。
　　后以东阁大学士，从鲁王至厦岛，为郑彩所害，并其幼子投海中（「清白堂稿」参「明史」）。
　　——选自「泉州府志」卷三十一「名宦」三（明同安县知县）。
　　曾樱
　　曾樱，字仲含，号二云；峡江人。万历丙辰进士。先为漳南道，会剿九连山洞寇，有功。
　　崇祯四年，任兵巡兴泉道参政。时海上多事，红夷与海寇刘香冲突闽、广；巡抚熊文灿知樱前功，移咨吏部就近补用，故推是缺。郑芝龙求抚，抚军邹维琏虑其跋扈难制，樱以全家保之；授为先锋。适红夷犯泉、漳，芝龙焚其舟；夷惊遁。刘香等寇粤东，芝龙以舟师追击，尽歼其众。樱遂开洋禁，与贫民贸易；由是，海氛悉靖。监司鲜视民事；樱视其重者辄亲提，权豪慑戢。泉属斗栳无定，催租仆役于栳外横征，加以淋尖；变起仓卒。擒乱首治之，较正斗栳，一郡获安。海舶珍奇，唾若粪土，即赎锾麾不顾；清源茶飰外，无长物也。公余，与绅土讲学清源洞，以「躬行实践」为先；莫不争自濯磨，奉为仪式。廪廪德让，还邹、鲁旧观。泉人为构二云书院于罗一峰书院之西。累迁工部侍郎。
　　唐王时，以工部尚书进东阁大学士兼吏部尚书。唐王败，樱浮家鹭岛。大师至，城将陷，家人请登舟；樱曰：『此地正吾死所，岂复泛海求活耶』！于二月晦夜，自缢于所居楼上。门人陈泰负骸棺殓，颜色如生。所着有「四书五经管见」（节「敬日草」）。
　　——选自「泉州府志」卷三十「名宦」二（明兴泉道）。
　　阮伯宗
　　阮伯宗，字一峰；同安人。幼孤，母守志鞠之。十余岁，泛海求赢余以养母。母殁躬负土石，与父合葬鹭门。课子读书，风雨寒暑不少辍。
　　生平寡言笑，绝交游，取与不苟。值峡江曾公樱之丧，患难中倾囊助之。一裘三十年、一履五年，终身不衣帛；有隆、万俭朴遗风。
　　子旻锡。
　　——选自「泉州府志」卷六十「笃行」「明笃行」五。
　　郭贞一
　　郭贞一，同安人。崇祯己卯、庚辰，联第进士；授行人。擢监察御史；立朝侃侃，所建白多切时弊。丙戌后，归家；卒（「同安志」）。
　　——选自「泉州府志」卷五十三「仕蹟」「明仕蹟」三。
　　沈佺期
　　沈佺期，字云又，号复斋；南安人，晋江籍。崇祯壬午、癸未，联捷进士；累官吏部郎中。
　　唐王时，召为都察院右副都御史。大清兵入闽，佺期遯迹厦门。
　　旋往台湾，闭户谢客，累征不就。常以医药济人，全活无算。为古文词，安详融练，卓然名家。居二十余年，卒（「台湾府志」）。
　　——选自「泉州府志」卷五十四「文苑」「明文苑」三。
　　诸葛倬
　　诸葛倬，字士年；晋江人，益长史世科孙、副使羲弟。为诸生，有声。随兄之官，多所赞助。兄殁，护丧归。值兄临庾事起，部核征■〈贝皮〉十三万，举家惶惧。倬独肩其任，谓『庾败不自我，生贪而罪波及死廉；当击登闻白冤状』。凡三遣使入都，再具疏。得旨，乃下部；议轻折米价而豁■〈贝皮〉数三之二。
　　甲申变后，避居海岛。郡有贵人为书相招，谓『幡然肯来，监司可立致』！倬回书力辞，贵人乃以祸患危之；复书谓：『圣祖隆唐、虞之德，小臣守箕山之操，代有其人。新朝政尚宽大，须弥大千，何问微尘！必欲相强，便当刳胸着地，勿问是肝、是肉矣』！贵人得书，惘然失；曰：『利不能动、害不能夺，志坚矣』！听之。
　　既乃奉母回郡城，菽水承欢。母殁，哀毁如礼。既襄葬，仍□海展拜父墓；日取左氏「春秋」及汉、晋诸史，蝇头小楷，手自抄录，缀以论断。博通经典，旁及诸子、百家，靡不淹贯。工行楷、八分；只字片纸，人争宝之。为诗伐毛洗髓、去陈取新，特辟堂奥，不落蹊径，自成一家言。有集二十卷，藏于家。郡缙绅学士称其出入「左」、「国」、鞭策「史」、「汉」；文割韩、欧之席，诗登李、杜之堂：非近代所能几。
　　子璐，孝友、工词章，着有「淮上诗集」；晃，亦能诗，有集行世（节「雪泥集文抄」）。
　　——选自「泉州府志」卷五十五「文苑」「国朝文苑」一。
　　纪文畴
　　纪文畴，同安人。饩于庠，博学有名。与子许国并游黄道周之门，称高弟。着「复书」、「史勺」等书。卒海岛（「同安志」）。
　　——选自「泉州府志」卷五十五「向学」「明向学」三。
　　叶后诏
　　叶后诏，同安人。为诸生，屡试冠军。崇祯甲申，应岁贡；京师陷，未廷试而归。以诗酒自娱，与徐闇公、郑牧仲辈为方外七友。着「鹣草」、「五经讲章」行世（「同安志」）。
　　——选自「泉州府志」卷五十五「向学」「明向学」三。
　　张士■〈木郁〉
　　张士■〈木郁〉，惠安人；崇祯癸酉副榜。遯迹台湾，隐居东安坊；杜门不出，日以书史自娱。辟榖二年，惟食荼果。寿九十九而终（「通志」）。
　　——选自「泉州府志」卷六十二「隐逸」「明隐逸」。
　　纪许国
　　纪许国，字石青；同安人。与父文畴，并受业于黄道周；弟子数百，许国最少，掉臂独行。崇祯壬午乡荐；时年方二十二，退隐不仕。着有「历史」、「蕉书」、「名山集」、「拂尘集」。与莆中林说傅公、尊贤燕公，称壬午三异人。近纪曾实合刻其遗稿行焉（「同安志」）。
　　——以上选自「泉州府志」卷六十二「隐逸」「明隐逸」。
　　黄贤京
　　黄贤京，晋江人；崇祯壬午举人。与同年沈佺期相契好，结为婚姻。甲申后，隐处海滨，终身不仕。
　　——选自「泉州府志」卷六十二「隐逸」「国朝隐逸」。
　　阮旻锡
　　阮旻锡，字畴生；同安人，明世袭次千户后裔。闯贼陷京，旻锡方弱冠，慨然谢平时业。
　　夙居岛外，师事曾公樱；传性理学，患难与共。又得曹石仓所游之友杨能元、池直夫，闻其绪论，讲习风雅：如是者十六、七年。出览名山大川，北抵京华，托处十数载。后乃逃于释氏，止教授生徒自给；实郑所南、谢皋羽之流亚。三山林氏佶谓其诗「冲微澹远，一以正始为宗；他日列「文苑」，其平生志节必有表而传之者」。□□□□□□□□□□。
　　年八十余，终（丁雁水、林吉人「序略」）。
　　——选自「泉州府志」卷六十二「隐逸」「国朝隐逸」。
　　路振飞
　　路振飞，字见白；曲周人。天启五年进士，历官佥都御史，巡抚淮阳。唐王聿键待罪凤阳，振飞周恤甚厚，又疏请加恩罪宗；王甚德之。及聿键自立于福州，□□□□□□国朝顺治三年，大兵进仙霞关，聿键走汀州，追赴不及，寓居泉州海岛。
　　后归，卒于途（「明史」）。
　　——选自「泉州府志」卷六十四「寓贤」（明）。
　　郑遵谦
　　郑遵谦，会稽人；为诸生。从鲁王航海，与熊汝霖并为郑彩所害（「明史」）
　　——选自「泉州府志」卷六十四「寓贤」（明）。
　　沈宸荃
　　沈宸荃，慈谿人。崇祯十三年进士，授行人。鲁王监国，累官至大学士。从王泛海，寓居厦门、金门。后蚁舟南日山，遭风没于海（「明史」）。
　　——选自「泉州府志」卷六十四「寓贤」（明）。
　　徐孚远
　　徐孚远，字闇公；华亭人。崇祯间，举于乡。松江破，遁入海，居厦门曾厝垵；卒（「明史」）。
　　——选自「泉州府志」卷六十四「寓贤」（明）。
　　陈士京
　　陈士京，字齐木；浙江人。明进士，官给事中。随鲁王泛海入闽，寓同安之鼓浪屿；卒。着有「来诗复书」。
　　——选自「泉州府志」卷六十四「寓贤」（明）。
　　姚翼明
　　姚翼明，字兴公；浙江人。随鲁王泛海入闽，授兵科给事中；寓厦门东岳庙。归平阳，卒。着有「南行草」。
　　——选自「泉州府志」卷六十四「寓贤」（明）。
　　陈泰
　　陈泰，字降人；铜陵人，镇海卫诸生。每试，辄冠其曹。寓居鹭江，阁部曾樱试储贤馆，拔置第二人。及岛破，曾死难，泰匍匐负骸走三十里，付其家人登舟以殡。归，不食三日，卒；其甥葬之江上。
　　——选自「泉州府志」卷六十四「贤寓」（明）。
　　辜朝荐
　　辜朝荐，字在公；潮州人。明进士，授江南安庆推官。历掌科垣，晋卿寺。与郭之奇、罗万杰、黄奇遇，号为「四俟」；栖厦门。后移寓台湾，卒（「福建通志」）。
　　——选自「泉州府志」卷六十四「寓贤」（清）。
　　沈光文
　　沈光文，字文开；鄞县人。自肇庆从海道寓金门；闽总督李率泰致书币邀之，不就。后隐台湾。所着文集、诗赋甚多（「福建通志」）。
　　——选自「泉州府志」卷六十四「寓贤」（清）。
　　李树官
　　李树官，字石臣；同安人。偕阮旻锡筑馆于城南废园，屏绝人事，取先儒传注、语录与有明二百余年纪载及先辈评订者，沈酣浸渍；数年，业大就。博极群书，尤工古文词。素慷慨，负奇节，岳岳不可下；诸贵介颇愿纳交，皆叱而远之。以故布衣蔬食，终其身困厄。年四十有四而殁。
　　——选自「泉州府志」卷六十二「隐逸」「国朝隐逸」。
　　王传
　　王传，不知何许人。康熙间，僦居晋江黄氏宅。年老，无妻、子，卖草为食；人呼「卖草翁」。日从市归，辄闭户，焚香吟哦；窥者莫测也。
　　时阮旻锡结泉山诗社；传窃其社题作之，锡见大惊。询其履历，终不肯言。后题诗南安不老亭，和丁一中韵；邑令某继游诵诗，急使人物色之。传知而避焉；遂不知所终。
　　——选自「泉州府志」卷六十二「隐逸」「国朝隐逸」。
　　陈永华
　　陈永华，字复甫；同安人，鼎子。为色诸生。鼎缢死明伦堂，永华奉母以逃；城陷数日，乃为掩胔僧，入城求父尸于敬一亭，负归殓葬。
　　郑成功求笃学清修之士辅其子，授以伪职；台湾之事，巨细皆取决焉。竟以劳瘁，卒。李光地为翰林学士，具疏入贺；谓『台湾未可卒图者，实由永华经理有方。今天心厌乱，使之殒命；从此亡可立待』。于是保施琅进剿，一战举国归诚；圣祖召见永华子梦玮，授船厂副将。梦球，甲戌进士（雍正旧稿）。
　　——选自「泉州府志」卷五十八「孝友」「国朝孝友」一。
　　郑克塽
　　郑克塽，南安人。以台湾降，封汉军公。
　　先是，克塽高祖绍祖生子芝龙，小名一官，字飞黄。落魄无业，尝亡命日本。娶倭妇，生子森，字大木。芝龙复去，聚众□，与颜思齐等辟台湾地。明崇祯元年，降于督师熊文灿。以征生黎、逐荷兰功，稍迁都督。三遣人賫金帛，请森于倭；时生七年矣，风仪整肃，颇异常。年十五，补弟子员，食饩。
　　又六年甲申，李自成犯阙，庄烈帝殉国；我世祖章皇帝扫除□□，定鼎京师。二年，唐王称号福州，乃封芝龙侯爵，加太师。芝龙以森见，唐王奇之，抚其背曰：『惜无一女配卿』！赐姓朱，改名成功；故称「国姓」。是岁，成功之母翁氏归自倭。其时，芝龙已密奉本朝招抚，唐王亦稍知之。成功入侍，见王不乐；启曰：『殿下得无以臣父有异志，臣当以死扞殿下也』！
　　三年秋，大师入闽，唐王败，芝龙降；强成功不从，我贝勒王以芝龙送京师。成功母死于兵，遂谋为反；携所着衣巾焚于南安文庙，仰天欷歔曰：『昔为孺子，今为孤臣；谨谢儒服，唯先师昭盐』！再拜而去。与所善陈辉、洪旭等九十余人收兵南澳，得数千人；文移自称「忠孝伯大将军罪臣国姓」——国姓、忠孝伯皆唐王所命，故遂据以为其号云。
　　四年，衡王称号肇庆，成功遥奉明朔；召旧将，集鼓浪屿。七月，会厦门郑联、郑彩军攻海澄。八月，败我提督赵国佐于桃花山，围泉州。九月，我副将王进援至，围解。
　　五年三月，入据同安，复攻泉州。七月，我总督陈锦、李率泰、佟国器复同安，成功回岛。
　　六年三月，攻漳浦，下云霄、诏安，屯分水关。衡王遣使封成功为延平公。
　　七年，入潮，败我提督合于潮阳，围潮州，不下；遂入揭阳，与其叔鸿逵合军。八月，并郑联、郑彩军，据金、厦两岛；海上军四万余皆属焉。
　　八年，我师克厦，复陷；施琅来归。
　　九年正月，陷海澄。五月，围漳州；厮养库成栋刺我总督陈锦以献，成功赏而杀之。十月，我师援至，乃退保海澄；十年，我师攻之，不克。
　　十一年，朝议招抚；成功乘机登岸，索饷于福、兴、泉、漳诸郡。十二月，入漳州，我镇标刘国轩纳之；十邑复陷。进掠泉州，围不克，解去。分所部为七十二镇，署诸□职为六官，设储贤诸馆；有所刑赏、封拜，辄朝服北向疏而焚之，以示忠明室。
　　十二年六月，堕惠、南、同三城。
　　十三年，我定远大将军徇复沿海郡县，成功收辎重入海澄。三月，我师攻两岛不克。六月，黄梧、苏明等以海澄来归；成功北走，陷闽安镇，逼福州，转掠温、台诸郡。
　　十四年，攻宁德，害我章京阿克襄。
　　十五年，衡王遣使晋成功为明延平郡王。七月，大举入攻金陵，甲士二十四万、戈船八千；沿途乐清诸县多失守。
　　十六年，陷瓜州，我城守左云龙死之；复败我提督管效忠于银山，遂陷镇江。八月，至金陵。我副将梁化凤以精兵穴城犯之，破前锋；诸军继出，成功大败，遁归两岛，战将甘辉等皆死。
　　十八年，成功破荷兰，取台湾据之，□号为承天府，置天兴、万年等县。属朝命迁界，成功闻之叹曰：『使吾不得此一块土，是犹婴儿绝乳，亡可立待矣』！是岁，朝命弃芝龙于柴市。芝龙至京师，初封同安侯；至是，诛。
　　圣祖元年，成功卒台湾，年三十九；子经，袭其爵。
　　二年十月，官军平两岛。
　　四年，我水师提督施琅攻台湾，阻风而还。
　　八年，郑将江胜往来两岛，踞■〈阝阜〉头，与□民互市。
　　十三年，耿精忠叛，羁提督王晋功于省；晋功子纳款于经，经入泉州。
　　十四年，郑将刘国轩、何佑占潮州，败我平南王尚可喜于鲎母山。六月，围漳州；叛将吴淑开门纳经，海澄公黄梧子嗣公芳度被害。
　　十五年，大师入闽，精忠降；忠将马成龙以兴化叛归经。
　　十六年正月，官军复兴化。二月，复泉、漳，经遁入岛；刘国轩亦弃惠州归。
　　十七年二月，国轩攻玉洲诸堡，遮我饷道；断江东桥，败我提督段应举于祖山头。经遂寇平和、漳平、长泰，皆陷之；进围海澄。六月，围中食尽，城陷；段应举及总兵黄蓝皆死之。国轩乘胜围泉州，徇下诸属邑。八月，官军复平和诸县，分道援泉；国轩奔漳。九月，与我师战于龙虎山，国轩大败。
　　十八年春，战于定海，官军败绩。
　　十九年春正月，我水师提督万正色平两岛，经及国轩遁归台（事见「正色传」中）。
　　二十年正月，经卒；子克塽，复□袭。国轩以精锐镇澎湖。
　　二十二年，我靖海将军施琅克澎湖，国轩遁归；克塽降（事见「施琅传」中）。克塽至京师，诏醳弗诛，授公爵。
　　其祖、父，归葬南安覆船山。
　　——选自「泉州府志」卷四十「封爵」（清）。
　　王承祖
　　王承祖，陕西人。顺治间，由进士，知晋江县。廉能方正，耿耿自立。安平海滨埭田崩坏，民苦肆累；承祖宽典清丈，俾得修筑有资。
　　时寇方炽，贝子率大兵征剿，牧马民间；龟湖二十四乡人有夜盗战马者，贝子怒，令道、府以下各佥花押，以乱民奏剿之。承祖独毅然曰：『顽抗征输，是谓「乱民」；此地征输不失，岂可妄剿！且战马被盗，谁司牧圉？而欲杀此无罪之民，职虽死，不忍佥号也』。因涕泣固请，得免。又「海寇」窃踞安平，及贼遁，议者欲追民间通贼之罪，屠杀之；承祖亦力争不可。二事全活无数。
　　后陞兵部职方司主事，历都御史、工部侍郎。
　　——选自「泉州府志」卷三十二「名宦」四（清晋江县知县）。
　　徐腾鲸
　　徐腾鲸，辽阳人。顺治三年，以廪生，领贝勒王劄署安溪。时邑贫民敝，留心抚绥。
　　越年，安、永各处窃发，日夜练乡壮、置战守协剿，斩贼数十，群丑闻风皆遁；附邑咸赖。随奉檄以孤城莫支，召诸守将撤兵归郡。「海寇」陈辉遂乘势，据安邑荼毒。嗣大师入关，腾鲸同折副将统兵恢复，士民见之如父母；扫清贼窟，地方以宁。祀「名宦」。
　　黄明台
　　黄明台，字晋国；晋江人，性机敏，有智略。
　　国初，海氛方炽，盗贼并起。族人黄斗世为寇所胁，阴受约束，许为援；明台陈利害，力争不可，乃止。既而贼推吴觐为魁；觐，黄之家奴也，与其弟吴二、吴尾俱以武勇着。黄氏素易之，度不敢逞；明台谓斗世曰：『蜂虿有毒，聚则为害。事成，吾属无遗类矣』！顺治四年四月，吴觐聚数千人，歃血为盟。先加刃于斗世妾，毁其家；遂大出劫掠。时官军棘靖海，未遑及草窃；明台立木栅，集乡兵御之。觐力攻，台益固守。无何，贼势猖獗，力不能支。五年十一月，大将马得功自省抵泉，明台伏万安桥，覆以草；俟得功至，起抱马头曰：『郡北有难，宜急救』！得功疑有诈，叱斩之；大呼曰：『奈何杀义士！方今奸宄窃发，纵横数十里；若不急除，瞬息抵郡城矣』！得功未之信。明台具结，以一家坐；乃缚与俱西。师行四十里，历洪濑仁宅，虚无人，欲杀者再；憩颓寺，见釜灶数口，指谓曰：『验矣！贼方散也』。探之，灰未冷；乃解缚，命为先导。是时，难党数万分为三寨，吴尾据香炉寨、吴二据玉叶，觐自据半岭庵；得功卒仅三百，不敢前。明台曰：『香炉窄而乏水，宜先攻』。从之。吴尾为被掳者缚以献。乘胜攻觐，道险敌众，将士难之；明台曰：『乌合不知纪律，闻官军至，皆仓皇；宜张声势夺之』！乃多增旗帜树山中，使卒绕行而遍；日夜相继。寨中汹汹，有离志；觐宵遁。明台诱觐婢侦知其处，杀之于笋坑石室中；玉叶遂解散。明台就金溪隐焉（节「黄静楼传记」）。
　　——选自「泉州府志」卷五十六「扞卫」「国朝扞卫」。
　　王时迈（维城、士凤）
　　王时迈，字任式；安溪人。少恢廓有大志；精文艺，兼讲韬钤。年二十，补晋庠。时草寇常窃发，蹂躏乡间，提督马得功入安溪剿贼，时迈与弟寅倾家助粮。得功知其豪毅，给以金牌，俾统率防御。迈遂纠合七社，训练其众，与寇林艮、陈尔峰等抵敌数次，贼散走，不敢犯境；嶢阳、留山、罗岩、举魁等二十余村之民，赖以安堵。
　　子维城，邑庠生；嗣为社长，提督张公复付以乡练之任。值蔡寅寇起，城以乡兵破走之。复有张毛皇者聚众，自同安来劫安溪；城遣子监生士凤率乡兵阻之于险坑，尽歼其众。
　　其后陈王显起，士凤与族叔文雅统乡兵拒之举魁，贼以遁散；王氏遂世为崇信、新康二里社长，里人胥赖（「安溪志」）。
　　萧鸣凤
　　萧鸣凤，归化人。顺治间，以岁贡，司训惠安。性质公忠。甲午，「海寇」攻惠安；城破，被执。鸣凤服朝衣冠，向阙八拜，自缢于明伦堂。
　　——选自「泉州府志」卷三十二「名宦」四（清惠安县训导）。
　　陈洪图
　　陈洪图，字白书，号敬夫，晚自号太河；安溪珍山人。避寇，迁居郡城。年二十九，登天启丁卯亚元。明季，人以才能相高；洪图独以忠信笃学闻于州闾：守义不妄取、守道不苛求、守璞不饬巧。
　　顺治年间，授龙岩教谕。值令董汝昌摄篆他邑，山贼猝至；仓皇急闭城门，村民逃难者千余人号咷城外，不得入。洪图率诸生洞开城门，令先后次第进；因大启学宫，听其居处。劝人出米助饘粥，难民赖以生活。偕诸生画计，遣健壮出伏空屋，截获渠骁张崑山等六人，贼势解散。后又纠众万余人攻城，洪图日夜登陴；令诸生率其戚属并谕民之有家者各出子弟童仆，分堞守御。久之，援至，围解；百姓驩曰：『吾曹父母、兄弟、妻子得保全无恙者，陈公力也』！丁外艰。
　　起补诏安教谕。邑经寇乱残破，始至，士跣足荷笠敝衣以见；恻然曰：『凉芜固若是耶』！厚加抚掖，学校顿兴。乙未，海氛盘踞经年；诏地滨海，人多胁从。主兵者疑其党逆，将剿之；洪图见而力争曰：『每堡皆有良子衿，岂党逆者耶』？主兵者敬其忠信，幡然曰：『陈先生言是也』！因加意绥辑，人情大安。邑有镇将最暴抗；见洪图，辄改容。
　　陞建宁府教授。三山姜君日广继洪图后，叹曰：『陈公盛德，宜为士人怀思』！在建宁四载，以老辞归。
　　卒，年八十有四。以子迁鹤贵，赠翰林院侍讲；崇祀诏安「名宦」。
　　——选自「泉州府志」卷五十「循绩」「国朝循绩」。
　　陈启鳌（启赓）
　　陈启鳌，安溪人，素勇义。顺治乙未，「海贼」索饷屯寨，启鳌与其兄启赓为贼所羁，鳌有胆识，夜缒而出；谐永，请道场义兵来攻寨门而难解。
　　康熙庚申岁饥，粟价高腾；赓减价值，仍多其出；并碾米施饭。
　　——选自「泉州府志」卷五十六「扞卫」「国朝扞卫」。
　　马得功
　　马得功，辽东人。顺治十年，以提督三等，任福建水陆提督军务。
　　丙申，「海寇」围会城，得功督师应援。会省围既解，遂倍道追击。陆攻，则从石鼓以扼其锋；水战，则遮峡江以夺其险：克复闽安重镇。乘胜逐北，复连、罗、福、宁、官塘，威振海外。移驻泉州，结营鹭岛；造巨舟百余艘，复沿海十六城。擒白沙、南、惠、德化、安溪等处老穴渠魁，以次俘建、邵、汀、漳、溪滨、獭窟诸寇，翦除殆尽。
　　以积劳，卒于官。
　　——选自「泉州府志」卷三十二「名宦」四（清福建陆路提督）。
　　叶灼棠
　　叶灼棠，字函公；江宁六合人。顺治十二年，以中翰随定远大将军征闽，委署兴泉道事。时疮痍未起，灼棠务与民休息。未几，还京改授。
　　十五年，复为兴泉兵备；谢绝竿牍，饮水茹檗。值岁饥，煮粥以啜饥民。盗贼充斥，灼棠领卒蒐捕元丑数十人，骈戮以殉。戊午五月，「海寇」连数十艘迫犯内港，灼棠督师夹山而阵，城闉不闭；寇知有备，越日解去。寇复潜窥上游，逼湄洲屿；灼棠侦知，预请督、镇檄调兴化舟师截其后，自以泉标千人乘夜击之，斩俘甚众：两郡遂定。因条陈安泉十要禁、除四害，皆悉中时弊。巡按成勇备疏入告，允行。他如恤铺行、精谳鞫、修雉堞，美不胜书。暇则课试多士，亲定甲乙；膺识拔者，如登龙门。
　　逾年，丁父艰去。郡人投柜，一日满百金；固却不受，留赈贫民。自衰絰扶杖行，民携老幼，怀酒核追送数十里。
　　着有「兴泉政略」六卷。
　　——选自「泉州府志」卷三十二「名宦」四（清兴泉道）。
　　黄熙缵
　　黄熙缵，字俞惟，号儆庵；晋江安平人。顺治甲午举人，授安庆推官。刚方威重，坚不可撼。有大猾某窜籍，通时贵，多奥援，上官莫敢问；熙缵曰：『此猾不鉏，终害吾治』。设法钩毙之。数月，明允四达。凡邻封覆盆，皆持牒上号，求质于皖理；于是平反独多。庚子，分校得士，有「水监」之誉。
　　署郡篆。会「海寇」指金山而上，瓜州、镇江失守；艨艟数万，衔尾蔽空。一枝踰扬州，而淮、豫动；一枝度宣、歙，而西江震：众志危疑。熙缵益招散亡之将，囓臂折矢与誓；厚抚奔卒，日椎牛大飨，教之冲伏作止如法。有持伪檄至者，立缚置狱中。及贼至，熙缵开门跃马，视鞭所指，恣出斫■〈石会〉之；瞬息奔溃，争舟指掬，哄然弃桅樯而遁。值江宁亦战胜，贼退伏无所，散落于桐、潜间，百千为队，犯黄荆笨一带；熙缵夜驰击之，俘获无数，伪总兵率贼众数千归命。又击降伪副将六人，安庆以靖。上功，首荐。适内差按陷城罪，众咸推熙缵受事后，周回细研，微闻中夜有号呶声，益极力条别轻重，得情奏上；悉如议。始贼之去也，督、抚念陆梁将为患，遣兵戍安庆，坐民居而噉之。熙缵以流离初附，不堪伍健儿，抗议毕撤；督、抚不能难。一日，檄取潜江将某；熙缵假称阅兵，单骑致之，莫敢譁。又一日，檄取败将十三人；熙缵虑为变，绐谓止召三人而隐其余名，令作管解而密报上官。至皆就狱，众服其识。在皖三年，□□追念其功曰：『黄熙缵功，不在守崇明之下』。授三等阿达哈哈番，世袭四次。召入为刑科给事中，转礼科右给事中。凡军国大计，多所披陈；皆报可。
　　癸卯，扈送世祖章皇帝梓宫还，因母思乡，具疏请送归。限满回朝，丁内艰，匐归。服阕晋京，凡途中见闻，无不援笔成稿为入告地；而病渐剧，卒于京，年四十三，得赐祭。
　　熙缵博学工诗，其诗触景挥写，无意求工，辄臻神境。所着有「谏垣奏议」、「栖霞山记」（「通志」参富云麓撰志、「江南通志」、「高言集」）。
　　——选自「泉州府志」卷四十五「人物列传」「国朝列传」一。
　　王命岳
　　王命岳，字伯咨，号耻古；晋江人。崇祯己卯举人，顺治乙未进士，选庶吉士。未散馆，擢工科给事中；赐袍服，给膳养。历户、兵二科，所条奏甚多；其大者如吏治、枢政、漕弊、兴屯、清粮及闽省救灾、楚地协饷等疏，皆精详剀切，关军国大计，朝野传诵。世祖幸南苑，尝对九卿称道所奏；及疏劾粤藩，更蒙褒叹，谓『非王命岳，莫敢言者』。辛丑，圣祖御极，奉使粤东，却尚藩赠金，与之抗礼。还，迁刑科都给事中。会朝议欲裁天下教职，抗疏力争，得不行。尝廷议大事，与王大臣侃侃折辩，无所回挠；语闻，圣祖为动容。寻以议狱，坐谪。丁未旱灾，诏求直言；命岳自伤身在事外，犹手疏地方利害，具稿讽有心者入告。以病卒于京，年五十九。
　　命岳慷慨负气节；早岁师事黄道周，博学工文。尤覃思「易」学，着「杂卦牖中天」十二篇。在谏垣时，有营弁强买良家女以赠其帅主王姓者，误送至命岳所；询得其实，赎遣还家。使粤时，道访颜茂猷故居；适其侄负营直，逼取其孥以去，为倾橐赎之。周亮工赠诗云：『生平动念皆君国，半夜焚香听鬼神』；世以为知言。着有「耻躬堂文集」二十卷，学者称耻古先生。
　　子锡卣，拔贡，建宁教授（雍正旧稿）。
　　——选自「泉州府志」卷四十五「人物列传」「国朝列传」一。
　　郑克赞
　　郑克赞，字调甫；安溪常乐里人。性严肃，多筹略。
　　鼎革后，闽中山海沸腾，贼据永春帽顶山。附近村落，皆与连和；赞独曰：『彼贼也，安可与和』！率族众御之。所居堡隘，别建新寨；甓瓦材用，独费五百余金。落成，然后与族人筑室而处，一乡保全无害。
　　仲兄出继伯父，仍将父遗田租均分四百石与之。子中衡，清流教谕。
　　——选自「泉州府志」卷五十六「扞卫」「国朝扞卫」。
　　辛辉英
　　辛辉英，字臣晦，号木生；晋江人。父一鹭，天启丁卯举人，任宝庆府推官。辉英年十九，为南安诸生；随父之任，竭力赞襄。事父母，生尽诚、没尽礼。亲友困急，解囊不吝。
　　康熙壬寅，两岛不靖；藩司稔其才，命賫书往招抚。先是，两次差员，俱为海帅所磔；人咸危之。辉英谓『从前当事者未得窾奥、受事者不谙情理，故事不济』。乃往复筹画，九渡浯、左，宣布德威；于是遵义侯、慕恩伯统率弁兵归命，两岛以平。制军李率泰拜疏，称辉英「议谋干先，劳绩最着」。值率泰病故，事遂中寝。
　　癸丑，寓襄阳，值甲寅之变。主兵者与辉英交好，——干戈抢攘，无辜多罹锋镝；辉英多方救解，全活千余人。
　　川湖总督杨茂勳聘入内幕，一见如旧交；年余，假回。济东道陈俞侯复聘至山东，两载归。卒，年八十二。
　　——选自「泉州府志」卷五十六「扞卫」「国朝扞卫」。
　　郑鸣骏
　　郑鸣骏，字明发；南安人。明亡，与兄泰统所部屯金浦。康熙二年，卒。从子缵绪以巨舰五百、将卒八千归诚；封遵义侯，予世职，隶旗籍。后征海有功，赐弓矢、衣、马十二事。卒，赐祭葬；子缵成袭封。
　　——选自「泉州府志」卷四十「封爵」（清）。
　　郑缵绪
　　郑缵绪，字哲孜；南安人。康熙二年，父泰为郑经所害；从其叔鸣骏率战舰甲士来归，封慕恩伯世袭，隶旗籍。二十二年，将军施琅征海岛，缵绪承檄与鸣骏驾轻舸挠贼阵后；薄之，战有功。寻父尸归葬。诸岛荡平，镇泉州；与鸣骏俱蒙恩赉。年三十，卒。着有「盾墨诗」、「石仓稿」。
　　子修典袭，侍禁卫。从征噶尔旦；论功，加世职。癸未，赈山东饥；丙戌，督高邮河工：皆以绩着。荫一子入监。
　　——选自「泉州府志」卷四十「封爵」（清）。
　　郑缵祖（修敏）
　　郑缵祖，字哲远，号远公；南安人，明邑诸生。康熙癸卯，与叔鸣骏、弟缵绪率众归朝；授参政职，隶旗籍。
　　以事落职居闲，殚心着述。喜为诗歌，尝作「蛛网」、「落花」及「水中雁字」诗一百二十首，时流称之。着有「雪泥集」、「燕山纪游」、「汇香编」、「海外文章」、「三春纪事」等集。年七十二，卒于京。
　　仲子修敏，字逊实；嗜学能文，有孝行。将入都，道闻母逝，号哭奔丧；驴蹶，坠水伤臂，衰絰尽湿，不肯易服。行三日，手足不能屈伸。舁抵京，二旬而殁。临殁，犹哭母不绝声。太史黄虞稷为作「孝子传」。
　　——选自「泉州府志」卷五十五「文苑」「国朝文苑」一。
　　郑缵昌
　　郑缵昌，字哲俞，一字俞公；南安人，缵祖弟。生倜傥不群；年十六，颀而有力。读书之暇，辄潜讲武备，战斗击刺，靡不毕习；尤精骑射。尝与人角胜负连射皆中。时值黄花正开，客请以花易球，射无不中；再易以钱，中如初。又令人蹲，奉三球如拳大；瞬息间，电掣风驰，球已俱着箭去，蹲者犹未觉也。
　　仲父建平侯泰，以缵昌统领海上诸军，为诸将冠；轻财好士，人乐为用。及泰遭变，时缵昌陈兵金浦，追者将至，以所部拥诸将登舟，自以身殿，莫敢有异志；与季父鸣骏、从弟缵绪率众归诚，授左都督。奉命平岛，所向披靡，遂扫清海国；改授精奇尼哈番。
　　滇、黔事起，从师榖城，为荆、襄援；寻进征夔府，摧坚历险，多着劳绩。旋师，论功不及；归家。卒，年四十四（节「雪泥集文抄」）。
　　——选自「泉州府志」卷六十三「艺术」「国朝艺术」。
　　蔡协吉
　　蔡协吉，字舜孺，号和庵；晋江人。康熙间，与父鸣雷、弟源由海上归命，鸣雷授参议、源授西安府同知；协吉授按察司佥事，分巡九江。时议裁冗员，以关务并归巡道。协吉至则问民疾苦，召诸掾吏遍询榷政利弊；积习、陋规，概行厘革。居二年，政简刑清，税额亦足。署饶吉守道篆，为政崇大体，不尚苛细；民以事至庭，虽耄稚皆得达情。视事终日，不闻敲朴声。
　　性好学，公暇手不停披。为人宽厚简易，尤敦孝友。弟源卒于官，鞠其孤如己子。周恤亲族，无倦意。从兄弟某有急难，至破产活之。
　　年五十一，卒。
　　——选自「泉州府志」卷五十三「仕蹟」「国朝仕蹟」一。
　　杜辉（逵）
　　杜辉，弟杜逵，同安灌口人。康熙二年，自海上归命；辉授总兵官、左都督衔，逵授广东都督衔。
　　四年，授辉广东右路总兵官。七年，缺裁候补。召入京，圣祖考试弓马，特授辉云南永北镇总兵；逵以原衔随兄之任。十一年，值吴逆反，辉兄弟俱被胁；至湖广，日图归正，密遣人赴大将军贝勒王军前订期内应。谋泄，兄弟俱被戮，其家属侨寓广东。逆平，事闻，赐祭葬，赠辉光禄大夫、逵荣禄大夫；赏给家属回籍银两并米石等物。
　　——选自「泉州府志」卷五十六「武蹟」「国朝武蹟」。
　　许盛
　　许盛，字际斯，号武岩；同安人。康熙三年，自海上率众归诚；授参将衔，屯垦南赣。
　　时三藩蠢动，闽、粤、荆、湖诸寇躏入江右，破郡邑。赣为数省咽喉，盛率屯丁前后二十余战，解宁都杨家寨、富江等围，复石城、万安、泰和、上犹、龙泉等县，招抚伪将严自明、戴顺、曾惟龙等，斩伪将陈升、凌之亮、何鼎、陈可、韩大任等，夺回男妇无算。以功，授南赣总兵，晋秩右都督；转左。复剿崖石寨，降其魁朱明；授拖沙喇哈番，予世职。二十二年，陛见，假归葬亲。盛少遭乱，失亲骸；至是，匍匐悲号墟莽间，乃得其处。
　　二十七年，移镇襄阳。道经武昌，值夏逄龙之乱，幽闭城中，身被四矢；以计脱，随大兵讨平之。时仁庙南巡，盛迎见于宿迁，验阅箭伤。扈跸旋京，为言者所劾；温旨『许盛矢志忠贞，所奏无据』。以原职出镇宣府；两次出口，随征噶尔旦。
　　以老，乞归。捐赀三千八百金，修同安文庙及明伦堂、乡贤祠。卒于家。
　　子廷瑞，商邱知县；廷瑜，通判；廷瑶，常德知府。
　　——选自「泉州府志」卷五十六「勳绩」「国朝勳绩」。
　　黄明
　　黄明，字龙光；晋江人。康熙十三年，由海上归命；从征巴邱。
　　十七年，率义师拒吴逆，鏖战洞庭。论功，以游击管中营守备。奉命堵贼粮，遭飓风，桅舵尽失，为贼所获；欲加害，伪将军杜辉、杨珀力救，得免。明乘机宣布国朝威信，约杜辉杀贼归顺，密遣都司熊飞驰禀贝勒王。事泄，辉遭戮；明强辨免死，仍侦贼举动，密通信息，官军诸得预为备。贼势蹙，欲弃岳州，攻武汉；明复离间其党，夜带伪官兵三十余人潜归我军。越濠三重，跌伤左臂。嗣，陈珀亦即来归。吴应期溃窜，明仍以原官随师进取华容、石首各处；因臂坏，不能射箭。提督桑格代题改授岳州知府；部覆「武无改文」之例，授都督佥事、加都督同知，仍令授云南提标中营守备事。旋以旷职题参，部覆『黄明手伤，免其处分，原品休致』；奉旨：『仍支给守备俸』。
　　辛酉，明赴沙河甘露庵叩阍，部覆仍执前例；奉旨：『议以知府补用』。授临安知府。禁派革耗；捐修文庙、设立义学，集士按期会课；讼牍随准随断。土官鸷悍，小事辄操戈；申明法律、晓以大义，皆遵教化。捐常平仓榖，劝开垦荒田。鲁魁山先为杨宗周窃据，出没骚扰；申保甲、备器械，协力堵御。奉文亲赴招抚，宗周投诚。陞四川川东道，丁内艰，起补平庆道，迁西安粮道。值圣祖西巡，恭迎銮舆；累次召对，赐克食、诗字、匾额、人参、鼻烟、眼镜。擢江西按察使。旋陞浙江布政，复值圣祖南巡；累召对，赐鹿肉、哈密瓜等七样食物。赐人参，御书「勖贞堂」匾额。以武改文，累官方伯、叠受赐赉，盖异数云。
　　——选自「泉州府志」卷五十「循绩」「国朝循绩」二。
　　富鸿基
　　富鸿基，字磐伯，号云麓；晋江人。顺治甲午举人，戊戌进士，选庶常。习满音，工清书；己亥御试第一。授编修，分校礼闱。陞侍讲，与修「玉牒」。假归省觐，丁外艰。服阕，起原官；迁侍读，陞侍读学士。丙午，典顺天武乡试，纂修「世祖章皇帝实录」；丁内艰。服除，迁内阁学士兼礼部侍郎，充日讲官起居注、纂修「太宗文皇帝实录」总裁。
　　甲寅，耿、郑之乱，窃踞闽中。相国李光地时为编修家居，密疏陈贼可取状；请王师由赣抵汀，乘虚而入。疏既具，而道梗不通；遂以蜡为丸，置疏其中，遣家人间道微行，经年乃达京师。阁中以人自远来，虚实未知；虑有变，拒不纳。鸿基曰：『孤臣效忠，出万死为国家图东南半壁计，奈何坐失机宜！吾当以全家百口保之』。即日代奏；圣祖大喜，出疏遍示满、汉诸大臣，辄予施行。丁巳，王师入闽，康亲王先遣令旗护鸿基眷属，阖门安堵。是秋，进礼部右侍郎。持节祭忠勇王海澄公黄芳度，特恩便道省家；为从古未有之宠遇。还朝后，己未、壬戌两知贡举，锁院积弊为之一清。
　　以病，假；再疏陈请，谓『公署非养痾之地，卿贰岂卧治之官』！蒙俞旨，病痊补用。归家十年，卒，年七十二；赐葬、谕祭。
　　鸿基持身严重，力挠浮浇。所行多酌古礼，居丧独辟浮屠。少小时，当明季文弊，穷极神怪之余；首为程朱经学、钱王文法。后习虽屡变，然郡人士至今知正学而诵守者实鸿基倡之也。性惇厚，不轻论人是非；至盈庭聚议，则谠正不随。刑部尚书魏象枢每语人曰：『吾于会议班中见其胸次洞洞、无夹带一物者，惟云麓先生而已』。里居，有司未尝得面。同年友大司马秀水杜臻奉命过泉，冒雨至门，直入卧室；乃得与语。然终以病，谢不报谒刺。其洁谨自守类如此。所着有「日讲四书」十六卷、「诗文集」四卷，藏于家。子中琰（采李厚庵撰志）。
　　——选自「泉州府志」卷四十五「人物列传」「国朝列传」一。
　　李光地
　　李光地，字晋卿，号厚庵；安溪人。年四岁，能以炭摹地上灯字影。五岁入塾，力学过人。十四岁，举家陷贼，挟以邀金，欲杀者屡；终不惧。闲即取书读，贼帅奇之。其伯父日燝募死士袭破贼砦，拔以归。
　　父兆庆，笃嗜正学；以明季讲师蔑弃宋儒之书，乃购「六经」、「性理蒙存」诸书以课光地。讲诵数年，充然有得；敛衣冠、谨坐起，非程、朱不敢言。康熙丙午，举于乡。庚戌，成进士；殿试拟第一人，以制策一字错误，置第五。试诏令，第一；选庶常。时诏诸翰林各献所学，光地进「河洛图说」，复拔第一。壬子，除编修。癸丑，同考会试。以亲老，乞归养。
　　不数月，耿逆叛福卅、郑氏踞泉州，光地遁匿深山，与叔日■〈火呈〉谋具密疏，言逆必败状，为蜡丸；遣仆夏泽间道走京师，因内阁学士富鸿基以奏。圣祖削蜡出疏，动容称叹。王师入闽，诏护其家；摺侍读学士。赴阙，至三山，丁外艰，归。有白巾贼蔡寅聚众万余人，攻安溪；光地设伏据险，绝其粮道，众遂溃散。戊午，郑氏复攻泉州，诸县皆不守，南北道塞；俾叔日■〈火呈〉走福州求援，从兄光斗等由西道迎将军喇公哈达之师于漳平，同母弟光垤、从弟光埌等由北道迎巡抚吴公兴祚之师于仙游。光垤路与贼遇，三战皆捷，遂夺白鸽岭。光斗导将军自大深经湖头，援兵两道俱进；泉州围遂解，诸县皆复。以功，陞学士。服阕入朝，召问机务；因言郑氏可灭状，荐施琅可用。后琅果破郑，降之。壬戌，疏乞奉母还家。
　　兆庆
　　李兆庆，字赖甫，号维念；安溪人。兄弟六人，皆力学着声。兆庆天性至孝，尤笃嗜正学。当明季，多蓄程、朱书，及同郡蔡、陈诸公讲解，教授诸子。为诸生，属文不拘绳尺，淹博宏深。屡试，辄高等，食饩于庠。
　　是时闽海弗靖，甲族大家往往不能自保；兆庆族聚乡里，设立教条，闾党兢兢奉约束，远近赖之。乡人有沦于贼者，倾赀赎之；初不问其识与不识也。岁乙未，家陷于贼。时兆庆仲兄日燝募死士薄贼垒，凡数十战；经年，贼势穷促，走漳州降，竟全其家属。脱难后，徙旧里；揵户却扫，课子弟诵读。辛丑，贡于乡。甲辰，自京师还里，修宗祠，定春秋祭期。远祖坟墓久湮，按谱牒访求，并得之。
　　康熙甲寅、乙卯间，滇、黔告变，八闽相继煽逆，阻声教数年。子光地，以编修假归；遣使具蜡丸上报，密陈道里险易、进取机宜状；卒成恢复之功：皆禀兆庆之教也。王师入闽，上特念忠贞，有旨命保护其父母、眷属。康熙乙酉，御赐「教忠」扁额；乙未，赐两柱句云：「一念怀明主，终身思旧恩」。平生厌绝纷华，追慕往哲；时有心得，与理学语录默相契合。故能践履笃实，大节不苟如此。
　　卒，年六十有七。以长子光地贵，赠吏部尚书、文渊阁大学士。次子鼎征、三光垤、四光坡（「安溪志」参李氏「家传」）。
　　——选自「泉州府志」卷五十八「孝友」「国朝孝友」一。
　　李日燝
　　李日燝，字葆甫，号渔仲；安溪人，先春第二子、相国光地世父也。天性纯厚，幼善属文。年十八，入邑庠，试辄高等。顺治甲午，贡于乡。
　　时鼎革初，山海煽乱，巨寇聚亡命，窟穴安、永、德三邑。岁乙未，光地年十四，同父兆庆及季父日熺眷属居山砦中。一夜，被寇攻破，惟兆庆走脱，余一家十二人悉被掳，先春以忧殒。日燝远出，奔归；既痛父、又悲弟侄之在羁也，遂衰麻诣贼垒，声泪甚哀，引义慷慨。渠魁亦感动；然邀赂，终不释。日暻自贼还，灭午餐，作辞誓志，定计乘夜劫之。于是纠家僮并佣食者百人，涕泗与谋；众皆愿出死力。丙申四月九日夜，冒大露雨，扪藤以登；度天已晓，即鸣螺直偪贼帐。贼出不意，又雾重，不辨众寡，狼狈奔窜，坠崖死者无算；出弟侄二人，余又絷入他垒。魁既走脱，遂大征合远近部贼将万余人，昼夜攻夺故垒；日燝用百人者拒之，日与贼战，以一当百。自夏涉秋，小大百斗；贼散亡略尽，势蹙，归命于官。其家长幼悉拔出，而数县积寇皆平。
　　寻以廷试至京师，入肄国子，文声籍甚。应选府判，不就；而归老林泉，湛书史以自乐晚岁。善古文辞；综所着若干卷，名曰「盘屿佣言」。终年八十有八。康熙癸未，光地入觐，奏闻当日事；圣祖赐「在原至谊」四字，以旌其家（「安溪志」）。
　　——选自「泉州府志」卷五十八「孝友」「国朝孝友」一。
　　李日■〈火呈〉
　　李日■〈火呈〉，字省甫，号白轩；安溪人。为诸生，兼习韬略。
　　值逆藩、「海寇」交讧，日■〈火呈〉与从子光地议以蜡丸上封事。日■〈火呈〉间道护健仆出关赴阙，备陈贼状；圣祖嘉之，密授方略。寻耿逆平，而海上伪帅刘国轩陷海澄、围泉州，断江东、洛阳二桥，南北道塞。时将军喇哈达驻师漳州，日■〈火呈〉与光地协谋议请援师。日■〈火呈〉自走福州，请于康亲王。又与从子光斗迎将军喇公溯北溪、踰石柱岭，出安溪；遣从子光垤、光埌导巡抚吴兴祚师由仙游踰白鸽岭，出永春：两路夹攻，敌闻遁去，泉郡以全。时泉属四面皆敌，日■〈火呈〉独与光地谋画，艰贞共济。随诣都陈平海五策，悉见嘉纳；署福建水师总统。从大兵平厦、金两岛，降敌将吴国俊；特旨：『李日■〈火呈〉当闽省变乱之时，克笃忠贞、殚心效力可嘉』。即授邵武副将；有保障绩，邵人祠祀之。
　　调台湾安平镇。时郑氏余众陈辛入水沙莲倡乱，三十六社应之；日■〈火呈〉率五百人收捕，辛匐伏归命，海外帖然。擢永州镇总兵官；宣布朝廷威德，猺獞讋服。
　　以年老，乞休归。辑「性理」诸书以进，御书「方重淳深」四字褒之。林下三十年；年九十，卒。
　　日■〈火呈〉磊落和易，遇事英发。书画诗文，苍然拔俗。其至性奇节，当代魏环溪、富云麓皆托诸歌咏，娓娓述焉。
　　光垤，以功授通判；光埌，左都督。子光■〈土奂〉、光型、光北（「通志」参「安溪志」）。
　　——选自「泉州府志」卷五十六「勳绩」「国朝勳绩」。
　　陈有年
　　陈有年，字孙榖；晋江人。明季举人；有智略。
　　顺治间，为兴泉道闵肃幕友。时海氛，闵长子与焉，甚以为忧；有年计出之。后又与湖广布政黄志遴游，志遴署有宿案，株累州、县官二十余人，有年力为昭雪；志遴称之。
　　海澄公黄梧闻其名，聘为上宾。澄邑粗安，将裨颇事声色之娱；有年谓『三孽方兴，「海寇」在台；澄兵仅有三千，非诸公暇逸之日』！众皆目为至论。未几，耿逆叛，黄梧病死；漳城守刘豹受逆意，将危梧家。有年受梧托孤，部兵杀豹；漳郡复宁。耿逆又以婚事诱梧子芳度，使至福州；有年止之。且为蜡丸书，遣黄蓝至京告急；书达，仁庙问『梧子年少，谁与谋者』？蓝以有年对。命大臣记姓名，从优议叙；而有年已卒。
　　有年在海澄时，耿、郑百计诱之，不从；及将卒，犹执芳度手，教以死守孤城，料后事多奇中。着有「史怀参」十卷、「文集」三十卷、「诗集」四卷、「阴符经解」二卷。
　　子方升，举人，教授（采林象湖传）。
　　——选自「泉州府志」卷五十七「忠义」「国朝忠义」。
　　段应举
　　段应举，辽东镶蓝旗人。康熙十五年，以都督同知提督福建军务。当克复泉郡之日，誓师戒杀，秋毫无扰。
　　寇围海澄，应举矢志坚守；食尽援绝，至蒸靴底皮、煮糊窗纸以为食，兵民无一叛者。不数日城陷，遂自杀。
　　——选自「泉州府志」卷三十二「名宦」四（清福建陆路提督）。
　　朱起龙
　　朱起龙，浙江人。起家戎行。康熙甲寅之变，全家被难，起龙走脱。丁巳二月，随提督段应举克复泉州。将军藩镇议剿，起龙劝提督极力阻止，民赖以全。三月，白头贼匿城中，夜半窃发，兵民失措；起龙率众先驱，从北门歼逐，始遁。授中军参将；历建奇功，秋毫无犯。泉民黄郁家贫，有女年十五，卖与福州杨把总为妾；临行，哀哭不忍去。起龙捐俸二十两代赎，俾就近择配。郁亲族鸠金缴还，坚不受。又，张天锡拆屋，有伤邻家致竞；问价十金，如数捐给，免拆。后陞海坛镇总兵，军民遮道泣留（近时新案）。
　　——选自「泉州府志」卷三十二「名宦」（清福建陆路提标将裨）。
　　李尚文
　　李尚文，籍贯未详。康熙初，任水师将，调防泉州城。
　　十三年，耿逆变，款使至泉，提督王进功剪辫纳印，纵兵焚劫坊市。于是提标兵劫缙绅，诸防兵劫编氓，士女袱被号窜；独尚文约饬所部兵，秋毫无犯。
　　未几，提标诱杀城守赖玉、守备戴国用；泉民德尚文最深，为涕泣请命，得不死（陈宏夫「三秋纪事」）。
　　——选自「泉州府志」卷三十二「名宦」四（清福建陆路提标将裨）。
　　刘兴国
　　刘兴国，字振宇；直隶宣化人。入伍随征，讨平逆乱、恢复迁界，多立战功。由古田把总，累迁提标后营游击。
　　康熙十七年，「海寇」围泉，势危累卵；国兴身先士卒，竭力扞御，城赖以全。每行军所至，纪律严明；保全妇女名节，不可胜纪。福、泉二郡士民至今颂德。
　　历任河北、碣石、韶州三镇总兵官。卒，恩赐祭葬。子世明，任福建巡抚，陞本省总督；闽人咸庆国兴能以阴贻作贻谋者。
　　——选自「泉州府志」卷三十二「名宦」四（清福建陆路提标将裨）。
　　陈龙
　　陈龙，号鳞长。康熙时，为金门镇总兵。先是，海上陆梁，吴抚军以偏师援泉，龙为先锋；先抚军至泉，遇贼横阵披靡，莫程其勇。及开府于金，用意拊循；外肃备御、内集流通，封内来者如归。复以公暇与人士分期校文，第其高下。比督学试士，则所识拔者，皆裒然居首；一时称为名将儒雅。
　　有同安县民许贞，负官饷；其叔许开鬻儿女以释其系。鳞长闻之，捐俸百余金，代赎所鬻，使复完聚；泉人德之（近时新案参「皋轩文集」）。
　　——选自「泉州府志」卷三十二「名宦」四（清金门镇总兵）。
　　王育贤
　　王育贤，辽东人。康熙十七年，任兴泉道。六月，「海寇」围泉州，育贤日夜为战守具，与士卒登陴守御，不解甲夜卧者四十余日，徒跣率百姓操畚锸筑垣。闻援师逾白鸽岭至，单骑临衢巷，遍慰父老；父老皆感激流涕。竟以劳卒；围解，老幼投柜运榇，携牲醴，数千人哭送，祀于崇阳楼左。
　　——选自「泉州府志」卷三十二「名宦」四（清兴泉道）。
　　张仲举
　　张仲举，海州人。由官监生，康熙十六年，守泉州。时海氛未除，军兴旁午，民赖以全。忽有白头贼，夜踰城西北以进，达旦而遁。越日，主兵者议剿，西北半城坐以通贼；仲举坚持不可。后又获贼部萧姓者，扳扯多人；悉置不论，止枭首恶，民得安堵。后陞兴泉道。
　　——选自「泉州府志」卷三十二「名宦」四（清泉州知府）。
　　王国泰
　　王国泰，奉天盖平人。初为福州同知，逆藩蓄异谋，国泰每侦之以告总督范承谟。后佐郡泉州。
　　康熙十六年，迁福建盐驿道。会耿逆初平，海氛尚炽；国泰办应夫船予直，不以扰民。泉州告警，请破贼；募壮勇数千人，授衣粮、甲仗，率先士卒，奋呼击贼。泉人素衔其恩，效命恐后；贼大溃，围解。叙功，增秩；擢安徽按察使（「福建通志」）。
　　——选自「泉州府志」卷三十二「名宦」四（清泉州府同知）。
　　李钰
　　李钰，奉天人。康熙十六年，知安溪县。漳贼蔡寅率众数千寇县，民心汹汹，不知所出；钰与防守王某率军民保御。里人林超比素晓阵法，适在城中，见贼行死门，谓『无能为也』！随机制应。贼百计不能克，遂引去。次年戊午四月，贼又至；四面环攻，欲持久以困敝。钰督练兵壮力扞，夜间每陴一灯、数陴一燎守之。女墙上横以巨石，累小石于下；贼稍近，以炮石飞击之。贼枭将驾云梯临城，大石、火炮齐发，毙枭于西门城隅；即令弁兵王大■〈爫可〉、乡壮刘猛缒出，砍坏云梯，并杀通贼之许潜。贼又积松梢于西门凤应宫一带，欲以凌城。钰同协防甯某急引兵壮吴申、吴国泰、张义、吴士等分道出大小东门与贼战，贼稍却；开大西门纵民撤运松柟入城。是时贼各道把截，绝我救援；乃以蜡书令李斗从间道求援于郡，得提督兵取道南安翁山。有翁山向壮为官军向导，从翁格抵安；贼战失利，遁去——计被围二十八日。贼党猖獗，连年攻城，而邑中生灵克全无害者，钰保障之力也。
　　——选自「泉州府志」卷三十二「名宦」四（清安溪县知县）。
　　宋煜
　　宋煜，北直人。康熙十六年，知南安县。时海氛未靖，大兵进剿；煜内饬政治、外给军需，倥偬立办。寇劫村落，躬率乡总武举李元烈追擒贼将李紫、李复贵，枭首。
　　戊午六月，「海贼」攻南安，多方诱降；煜从城上叱骂。城陷，身率家丁巷战，力殚遇害。越三日，贼去；百姓环尸而哭。见肤体如生，蚋蝇莫近；共收埋于城东。事闻，赠按察司佥事，荫一子。
　　——选自「泉州府志」卷三十二「名宦」四（清南安县知县）。
　　沈朝聘
　　沈朝聘，奉天人；镶蓝旗笔帖式。康熙十六年，知晋江县。性淡泊，署内粗粝自甘。
　　时海氛窃发，朝聘筑灵水、前埔、日湖、东石、围头五寨，日练乡兵以为犄角。戊午，贼至，围城；发大炮射入城，雉堞几为之坏。朝聘以籧篨络土石堵之，炮不得入。贼又为地道穿入城，朝聘以火药从石隙烧之；如是累日。援师至，贼乃遁，围解；贼断新桥浮桥以去，朝聘克日修就。勤劳赴事，军需无误。大兵至，供亿浩繁，民不堪命；朝聘从容调理，事得就而民亦安。
　　后以才能，改调台湾。旋陞霸州知州，累官巡抚。祀「名宦」。
　　——选自「泉州府志」卷三十二「名宦」四（清晋江县知县）。
　　郭国祚
　　郭国祚，南安蓬岛人。泉有江拐子，名几，为海上郑氏党；聚众邵武山中，蔓延衢、信。其卒皆裹头露足，登高轻捷如飞；官军莫何。国祚年方二十余，与江右翁韬谋为闽抚吴留村谕降。书牍，越壑踰岩，抵其帐下；江发书怒，欲杀之。伪总兵高茂方力谏劝降，释之归；而江几尚犹豫未决。国祚偕韬径造吴公请见，陈江几可抚状；并请擅假书牍罪。吴大喜，立作手札，择有干略者偕行；江几遂率所部七万余人降。国祚让功不居；后改名世耀应选翘关，为千夫长。
　　值台湾未靖，金门总兵陈龙以世耀善习水，简令率甲士结阵扬航，随靖海将军施琅平之。叙功，加都督，授古北口游击。
　　圣祖北幸，召见；解所御日本贡刀，令世耀跨赤驦以试，大嘉叹。迁参将，擢广东副将（按国祚实泉南安人。□□□翁韬□载江石人，误也）。
　　——选自「泉州府志」卷五十六「武蹟」「国朝武蹟」。
　　郑士熊
　　郑士熊，字淑礼；安溪人。攻举业，兼娴韬略。登武科；非其夙志，不赴铨选。戊午海氛，尝随相国李光地举义兵，导王师下永邑，解泉厄；力辞荐辟。
　　——选自「泉州府志」卷五十六「扞卫」「国朝扞卫」。
　　郑士亮
　　郑士亮，字淑时；安溪人。值寇乱，有扞御雄才。外父陷于寇，不惜己赀，倾囊赎归。又尝于干戈扰攘中，冒险捐躯，以保祖母一族之难。壮岁，捷武闱；未服官而殁。
　　子延瑾，举人，知县（以上俱「安溪志」）。
　　——选自「泉州府志」卷五十六「扞卫」「国朝扞卫」。
　　陈司可
　　陈司可，安溪人。慷慨好施。乡遭寇掠，人无安宅；司可出己赀营堡，以卫乡闾。邑令举为乡宾。年八十三，卒（「安溪志」）。
　　——选自「泉州府志」卷五十六「扞卫」「国朝扞卫」。
　　李光埌
　　李光埌，字赐卿；安溪武生。戊午岁，蔡寅煽乱，攻县城；光埌佐兄光地率乡壮击败。「海寇」围泉州，复捐厚赀招募乡勇，扞卫梓里。康亲王大加优奖，劄授参将。巡抚吴兴祚援泉州，阻于白鸽岭，光埌同从弟光垤夜冲寇巢，俘获甚众，遂迎王师收复永、德二邑，而泉州围解。叙功，授守备。施琅攻取澎、台后，叙光埌绩，加左都督，委署晋江营游击（「安溪志」）。
　　——选自「泉州府志」卷五十六「扞卫」「国朝扞卫」。
　　李光益
　　李光益，字利卿；安溪人。当「海寇」围泉，中丞吴兴祚将由永救泉，被贼踞白鸽岭，峻险难越；□□□□李光地令光益领乡壮接引。光益潜师，乘黑夜陟巅，直逼寇垒，斩关夺隘；贼惊窜，大破之。黎明，诣幕献馘；吴中丞嘉其勳曰：『此神勇也』！记名特荐，授守备（「安溪志」）。
　　——选自「泉州府志」卷五十六「扞卫」「国朝扞卫」。
　　李光垤
　　李光垤，字阜卿；安溪人。少入庠，有能名。
　　康熙丁巳、戊午间，耿逆平后，郑经犹蹲厦岛。流贼蔡寅突至盘岭，达里门才五、六里；兄光地家居，比里伍丁壮以为声援。光垤自请往御，遂直抵岭下，坐磐石上，约众无譁。适值云雾四起，咫尺不辨人；贼据岭巅，临谷下望，满野蔬畦、木杙皆为我众，遽惊退。
　　是岁，伪将刘国轩围泉，断漳兴桥；军皆阻，不得进。光垤领乡壮由永春间道兼行，路与贼遇，三战皆捷，夺白鸽岭。迎巡抚之师，复为先导；拔永春，长驱而下，泉围遂解。时伪镇尚有在德邑南庭者，光垤遂逼贼垒，贼望风夜遁；追至漳郊，余党悉平。叙勳，得恩贡，授府通判；辞不就（「安溪志」）。
　　——选自「泉州府志」卷五十六「扞卫」「国朝扞卫」。
　　李光斗
　　李光斗，字枢卿；安溪人，通判日暻子。以增生，入太学。性至孝，时时为婴儿慕以娱父母；父母嘉其志，别字之曰「莱庵」。为人慷慨尚义，绰有父风。方日暻之急难也，光斗随父行间，寝戈沫血不离侧。
　　康熙戊午岁，妖人蔡寅聚海上，号「白头贼」；剽劫郡县。相国光地结族保卫乡闾，光斗倾赀赞襄。白头贼攻县城，光斗遣仆黄鹏领家僮数十人佐邑令李钰堵御，击败之。
　　是岁，「海寇」围泉州急甚。宁海将军喇公统大军救援，入杉关，驻师漳界；寇断江东桥，师不得达。光斗率乡旅间道过漳平石柱岭，凿山支桥，迎导王师由湖头乡出安溪进援；郡围遂解。时兵役荐兴，追呼孔急；光斗为邑人代输，不取其偿（「安溪志」）。
　　——选自「泉州府志」卷五十六「扞卫」「国朝扞卫」。
　　李治
　　李治，安溪人。少知兵事，出入戎间。泉郡被围，绝粮日久，危困甚；大学士李光地请援师未至，而患城中不支，与治商。治荐董升、翁已二人能没水行；临河至城下夜呼，守陴者悬二绳以上，合城欢呼坚守。数日，大兵果至，「海寇」遂遁去，泉围得解；治与有劳焉（「安溪志」）。
　　——选自「泉州府志」卷五十六「扞卫」「国朝扞卫」。
　　王佐
　　王佐，安溪感化里人。父应基，精于医。年届九十，步履如常；举乡宾。佐享年亦八十。
　　康熙丁、戊间，大学士李光地纠义族扞卫乡里，令弟光垤、光埌夺白鸽岭，迎巡抚吴兴祚之师于仙游；佐与戎行，不辞劳瘁。以军功，扎授千总；总督姚启圣委署本邑防守。
　　——选自「泉州府志」卷五十六「扞卫」「国朝扞卫」。
　　沈高攀（高裔馨）
　　沈高攀，安溪来苏里人。为诸生，慷慨尚义。康熙甲寅、乙卯间，年甫弱冠，值漳贼煽乱，剽掠城邑；李光地招集义兵以护乡闾，举攀为里中总练，自出家赀率领兵壮协力御寇，着有劳绩，劳瘁而殁。
　　同邑诸生高裔馨，甲寅间，邑令李委御漳、同诸寇，民赖安堵。
　　——选自「泉州府志」卷五十六「扞卫」「国朝扞卫」。
　　刘望祖
　　刘望祖，安溪诸生。戊午，「海寇」未靖，李光地因安、永联界，多受寇害；以望祖有文武才，委作十五寨堡主，团练乡兵，连环御寇；里闾赖保护焉。
　　——选自「泉州府志」卷五十六「扞卫」「国朝扞卫」。
　　李光征
　　李光征，安溪人。为人持义。戊午岁海氛，李光地谕以团练乡勇，豫防详密。卒，年九十一岁；五世一堂（以上俱「安溪志」）。
　　——选自「泉州府志」卷五十六「扞卫」「国朝扞卫」。
　　黄登稚
　　黄登稚，字良策；安溪仙瀛人。常从李日燝破贼，脱光地全家之难。生平行履，卓然可称（节「安溪志」）。
　　——选自「泉州府志」卷五十六「扞卫」「国朝扞卫」。
　　周允隆
　　周允隆，安溪人。康熙丁巳，蔡寅寇安溪，李日燝荐隆任练总事。贼过新康，隆率乡勇追贼林东溪，夺马一匹，献于县令李钰，贼党自是解散；里人至今传之（「安溪志」）。
　　——选自「泉州府志」五十六「扞卫」「国朝扞卫」。
　　吴溉
　　吴溉，安溪人。康熙十七年，「海寇」围泉州；时宁海将军喇师驻漳州，贼断江东桥，援绝。李光地以学士居忧家中，遣溉与其从兄光斗率乡兵导喇公自漳州引师出安溪，海寇遁。以功，劄授把总（「安溪志」）。
　　——选自「泉州府志」卷五十六「扞卫」「国朝扞卫」。
　　白灏
　　白灏，安溪依仁里人；武生。慷慨尚义。尝从李光地协力御寇，挑练乡勇，以靖海氛。事毕，康亲王欲实授守备；以母老，辞不受（「安溪志」）。
　　——选自「泉州府志」卷五十六「扞卫」「国朝扞卫」。
　　林宏才
　　林宏才，安溪依仁里人；武生。慷慨杖义。初海氛，团练防御，保护乡闾；出家资，招募壮勇以破流贼。时有白头贼蔡寅党伙猖獗，剽掠村落；闻其严警，不敢扰犯。总督姚启圣劄付通判；以母老，辞不受。
　　——选自「泉州府志」卷五十六「扞卫」「国朝扞卫」。
　　张焞
　　张焞，字伯靖；惠安人。顺治甲午举人；辛丑进士，授推官。改曲周令，民称「张佛」；丁外艰，归。
　　值郑氏据泉，勒饷诸邑，拘絷衣冠，胁令从仕。焞倾家与之；曰：『吾头可断，志不可易』！寻大兵至，得脱。戊午，邑再陷；众遇之，曰：『此张进士，正人也』。护出之。自是，绝意仕进，键户讲学。提督段忠烈应举稔其清贫，分俸赠之。
　　年六十四，卒。着有「四书摘要」、「时拂居诗文」（雍正旧稿）。
　　——选自「泉州府志」卷五十三「仕蹟」「国朝仕蹟」。
　　洪启范
　　洪启范，字尔锡；南安英山人。少读书，沈静有智虑。时海氛未靖，山居騥扰，族推范为砦长。性方严慎密，不少假借；咸敬惮，无敢犯者。是时，泉标朱中军威望素着，为一郡长城；与洪氏深相结。山寇陈申、李复贵会攻洪砦，中军提兵擒二酋，乡人以安。
　　丁巳、戊午间，白头贼攻围安溪，拒援兵于严岭，岭峻溪恶，相持累月，安溪几不支。启范曰：『从吾乡间道由英格出贼不意，可救安溪。官兵与吾相首尾；有德而不报，非义也』。往见朱中军，言其状。中军韪之；送之出门曰：『平时握手，欢若兄弟；至军中，则无戏言！吾子慎之』。范曰：『愿当军法』！遂导官军攀陟而上，以乡兵为前锋。是日，重雾弥山谷；兵抵岭上，据胜地。贼乃觉，一战仆其旗，遂溃；其众填枕坑谷，不可胜数。乘胜抵安邑，解其围；于是洪氏义声闻于七邑。制阃郎公上其功，传旨褒嘉；当事旌以扁曰「奇谋匡国」。清溪人至今啧啧焉。
　　——选自「泉州府志」卷五十六「扞卫」「国朝扞卫」。
　　洪宝基
　　洪宝基，字伯珍；南安英山人。为诸生，慷慨有大节。时海上多故，山寇窃发；族推基督乡兵备盗，扞卫山砦，一乡赖焉。尝从数人巡徼，至石坑，猝遇巨魁廖丑——丑为贼前锋，骁勇冠其属，纵横安、同，所向无前；同行数人皆悄悄引避。基不知其为丑也，挺身迎之；丑素识基，呼其小字曰：『尔书生，今日可惜』！丑且气吞之；基亦健斗，相持颇久。同行有飞石助之者，竟擒丑，枭其首而归。由此，名震乡邑；提军段公嘉劳之。后白头贼攻安溪，宝基复与族叔启范率乡兵由间道解安溪之围（事载「安邑志」）。
　　会「海寇」郑氏派饷至英，族人奋螳臂，攻杀之；郑大怒，且剿洪氏。适族中有与郑素交者，哀解稍释，以一校行查。洪氏纷纷欲逃；宝基曰：『此时州郡皆郑境，逃且安之？彼既以查为名，顺则抚、逆则剿。我逃，是彰其罪而益其怒，吾族不保矣』。乃领鼓吹，前迎十里外；诫族人曰：『若等登砦，望吾信息吉凶，以决进退。吉则皆前；凶则各任所之，吾一身当之』。海上校见宝基，大喜下马，揖曰：『固知公等无他，吾岂以数人累一族』！洪氏由是获全。
　　宝基质直，敦族谊；遇有公事，义形于色。晚际升平，享寿考。每首春，辄置酒，召族子课文；酒后舞蹈，述壮时擒廖丑事。
　　——选自「泉州府志」卷五十六「扞卫」「国朝扞卫」。
　　施世泽（明良）
　　施世泽，即齐世；施明良，即亥世：俱晋江人。
　　世泽受康亲王随征副将劄付，随提督段应举出师海澄；城陷，世泽被执。明良在海日久，先授援剿前镇伪总兵。二人隐忍事郑，蓄谋归正。康熙十九年间，总督姚启圣密谕同安镇总兵王英遣都司施应元前往查探；世泽、明良回禀：『各路进兵，须俟省船到日，方可齐举。围头安兵甚为妥当，至期速运八桨船四十只，以便相机接取；自当密约同志，图据厦门，擒郑锦来献』。机事不密，为书办吕运出首；被郑锦捉拿，将世泽、明良在金门料罗地方磔杀，并将明良男施馨、施伟等七十三口尽沈于海。屡经督、抚具题请恤；世泽以子致远任海安营游击，赠怀远将军。
　　——选自「泉州府志」卷五十七「忠义」「国朝忠义」。
　　林皋
　　林皋，字伯宏；惠安人。从将军杨捷来征「海寇」，破淅山、东埭、万人洞诸处，擢提标游击。又以克复金、厦诸岛功，晋秩七等。□余众犹保江东桥、湾要树等砦，总督姚启圣趣兵南下；皋率所部先登，攻刘国轩所筑十九砦，平之。加拖沙喇哈番，改芜湖游击。
　　会征噶尔旦，转饷有功，陞东兖参将。旋迁定广副将，申明纪律，招徕蛮苗；远近帖服，积逋以清。擢南澳总兵，饬营规、刷陋习，兵民便之。
　　年八十七，卒。子士佐，世袭拖沙喇哈番。
　　——选自「泉州府志」卷五十六「武蹟」「国朝武蹟」。
　　洪秉钧
　　洪秉钧，字元衡；惠安人。康熙十九年，随征台湾，连复十九寨及海澄、金、厦两岛；功加左都督，授邵武营参将。值岁饥，设法赈兵，军士不匮。捐修文庙，立有「文德武功」碑。历陞肇庆参将、荆州总兵；卒。
　　子斌，以荫，授礼部郎中；隆，雍正壬子副榜；成，雍正癸卯副榜、壬子举人，任华容、江华知县。
　　——选自「泉州府志」卷五十六「武蹟」「国朝武蹟」。
　　裴震忠
　　裴震忠，晋江人。康熙十九年，率众投献厦门城，授副将劄。命往台湾宣扬圣化，招郑经等归顺，兵部给副将原衔劄付。
　　康熙二十五年，罗刹犯边；震忠带领闽省藤牌兵随大将进征五次，奋勇争先，俘馘无数，大将军给赏银币。叙功，授龙门水师协右营守备，引见记名。在任十四年，束兵安民，地方宁静。
　　三十九年，推陞陕西左营游击。以染血疾，乞休；原品致仕。
　　——选自「泉州府志」卷五十六「武蹟」「国朝武蹟」。
　　林汇
　　林汇，字如渊；惠安人。父早殁，母周氏守贞鞠之。
　　汇少倜傥不群。会总督姚启圣统师削平金、厦、澎、台，汇上策干之；授以援剿劄付，训督舟师。叙功，奏授左都督。
　　丙子，谒选，授湖广竹山游击；历山东登莱参将。秩满，陞湖广黄州副将。黄梅，故陈友谅窃发地；地险民凶，因逼于县官，变起不测。汇亲到晓谕，鹰眼悉化；督府褒奖。
　　居四载，以病告归；足迹不入城市。
　　——选自「泉州府志」卷七十六「补编」。
　　傅为霖
　　傅为霖，字石漪，号晦三；南安人，明会元夏器之后。由海上纳款，制军姚公启圣颇得其力。郑氏尽杀其眷属，独为霖与其父逃免。
　　康熙间，授松江府通判，署华亭县；逋饷数万，咄嗟立办。摄郡篆；累年积牍，次第裁决，皆报可。其间多以援赦请，人叹于公复出云。
　　为霖能文，工诗。初抵通判任，即携其祖夏器「锦泉集」，与云间□□□、周茂源、张若羲、董俞等校梓之；诸公皆为之序。于厅事之西葺屋数楹，颜曰「绿绮堂」；延名俊觞酒赋诗。其诗秀骨逸气，饶于藻而沈于思。所着有「阳谷诗集」、「文集」、「别集」。
　　——选自「泉州府志」卷五十五「文苑」「国朝文苑」一。
　　万正色
　　万正色，字惟高；晋江人。初，以黄姓从军；有功，授职屯嵫阳田，擢兴安游击。
　　吴三桂反，随将穆瞻讨贼。破罗汉关，以计擒贼。伏兵取朝天岭；衣贼衣，夜袭广元。于是昭化、苍溪，望风皆复。迁平鲁参将；值兴安兵变，戢定乃行。陛见，赐赉有加。授岳州总兵官。时贼之宿将重兵皆聚于岳，树栅洞庭湖而筑堡于岸以拒我师，四载不下。正色为前锋，军七星山。别遣轻骑袭岸，身率壮士斫其水栅；岸上举火大呼，贼惊溃。复堑君山以扼之，据驼河绝其饷道，战芦席口焚其舟，斩贼将张炳、赵有库等。凡十七战皆捷；贼杜辉、江义遁，与吴应期婴城固守。正色遣表弟魏士曾用死间计，賫书赴贼中；应期果疑，杀杜辉等十三人，士曾亦遇害。贼猜惧，皆出降，应期奔去；遂拔岳州，长沙诸郡以次削平。
　　时「海寇」犹肆陆梁，正色密疏陈海疆情形；晋太子少保，提督福建水师。以林贤、黄镐、陈龙、杨嘉瑞为援剿四镇，与巡抚吴兴祚水陆并进；破海坛，进泊湄州。诘旦会战，扬帆直捣贼队；兄德耀率四镇继至，大破之，复金门、厦门，伪将罗士珍等以海澄降。正色招抚降附，禁戢诸军；都司有掠民羊者，斩以徇，民得安堵。复疏展沿海界禁；四省仳离，一时复业。
　　移陆路提督，改云南；为部将所愬，罢归，卒。
　　正色胸有七痣，声如洪钟。八岁时，母病目；以舌舐之，遂愈。父以非罪系，请代，得释。及贵，修洛阳桥、开八卦沟、建晋江会馆，乡党尤盛称之。着有「平岳、平海疏议移文」及「师中纪绩」等书。
　　兄德耀，以功授都督佥书。子际璋，盐法道；际祥，世袭骑都尉；际瑞，浙江提督。
　　魏士曾，亦晋江人。事闻，荫一子卫千总。
　　——选自「泉州府志」卷五十六「勳绩」「国朝勳绩」。
　　骆俨
　　骆俨，字温如；惠安人。登康熙丙辰武会试；从水师提督万正色讨「海寇」，陈靖海三策。以平两岛功，授汀州游击，迁大同参将。随军征噶尔旦，以功擢平远副将。剿红□、平三江，屡有功。晋楚雄总兵官，边方无扰，前后巡抚□铣、郭塛两疏荐之。卒于官，赐祭葬，荫一子入监。着有「紫松诗文集」。
　　——选自「泉州府志」卷五十六「勳绩」「国朝勳绩」。
　　黄瑞
　　黄瑞，惠安獭窟人。尝从兄海上，惯波涛，识水性。康熙戊午间，万正色提督闽师，瑞隶于援剿总兵黄镐麾下。自海坛开舟战于崇武海，大败「贼将」林陞、郑渠，逃归台湾。以功，授铜山镇中军游击。辛酉，从将军施侯琅攻台湾，战澎湖，着有懋绩；功加左都督，带番衔世袭俸米。
　　陞山西代州参将，致仕归。
　　子吴祚、吴禧，俱国学生；吴祚有诗名。
　　——选自「泉州府志」卷七十六「补编」。
　　洪范
　　洪范，字寿箕；晋江人。初授千总，委防宣平。贼兵犯境，败之。随大兵攻贼小门山，连破十三寨，斩伪将朱仁、林忠等，复兴泉；擢中军守备。
　　从平金、厦，克澎湖，招抚伪将房锡鹏等；晋左都督，管同安营事。转湖广参将，调江南。
　　会用兵西陲，趱粮赴军，迁庆阳副将。凯旋，陞海坛总兵。卒，诰赠太子少保，予祭葬。
　　——选自「泉州府志」卷五十六「武蹟」「国朝武蹟」。
　　施琅
　　施琅，晋江人。以平海功，封靖海侯。卒，子世范袭。世范卒，子廷皋袭。廷皋卒子纯恺袭。
　　——选自「泉州府志」卷四十「封爵」（清）。
　　施琅，字尊侯，号琢公；晋江人。膂力绝人，精晓阵法；居滨海，尤善于水师。初从戎伍，讨山寇有功，授游击。
　　唐王建伪号福州，以为左冲锋。明亡，郑成功退据岛上，邀入海为左先锋；旋忌其才会有标弁犯法，欲杀之，成功为解免，不从；成功怒，琅遁归，父大宣、弟显皆遇害。
　　琅从定远将军解福州围，授同安副将。破■〈氵丙〉州垒，擒其骑将，降万余人；陞总兵官。康熙元年，授水师提督；密陈金、厦可取状。率将士搏其岛，克之；降万八千人。晋秩右都督、靖海将军，入为内大臣，封伯爵，奉朝请。
　　二十年，内阁学士李光地奏，言台湾可取状，且荐琅可用；仍为水师提督，加太子少保。是年至军，泊舟平海卫；卫有废井，拜之而泉沸。
　　二十二年六月，兴师；大书将弁名于桅篷，以别功辜。时众澳皆为贼据，遂泊于八罩湾。其地水驶石恶；师至，潮长没石，舟得平渡。台帅刘国轩守澎湖，据险要为固守计；筑短墙、置腰炮，环二十里。琅遣前锋蓝理等直入战■〈舟宗〉，奋呼力战。会南潮发，为急流所压；台舟四合。琅亲驾帅舰冲其围，总兵官吴英继之，杀台将大小七十、台兵二千余。已复取虎井、桶盘屿；遂督师大举，分三队：东指鸡笼山为奇兵，西指牛心湾为疑兵；又分中队为八股，进压前垒。台将来拒，总兵官林贤率先陷阵，大师继至，踊跃用命，呼声震撼波涛。自辰至申，焚台舟百余，杀其将三百、兵万二千有奇；而台之精锐悉歼矣。凡海洋占候：云合风生，雷鸣风止。将战时，黑云起，国轩置酒贺。少顷闻雷鸣，错愕失声；及兵败，遁归台湾。郑克塽降，台地悉平。琅入台，海水骤涨四尺，丹得并进。初，人谓郑氏乃琅深仇，师入，将快意；琅曰：『义不共戴，宁忍忘之！顾海岛新附，一有诛残，恐人情反侧。吾所以衔恤茹痛者，为国家事重，不敢顾私也』。疏闻，仁庙大悦，即解所御衣，赋诗以赐；封靖海侯，世袭罔替。琅又言台地不可弃状及宽减赋额、投诚人安插本省诸疏，皆报可。
　　入觐京师，命途次三设供帐。以步履稍艰，侍臣持掖拜起，赐坐。奏对，请依阙下；不允。归，卒于官；年七十六。赠太子少傅，谥「襄壮」。
　　琅容貌魁杰；少时庄际昌一见，大奇之。既平海岛，从容坐镇；日与文士、诗人宴游酬酢，颇有东山、汾阳风度。为将纪律严明，熟习海务。初出师时，人言南风不利；琅曰：『我泊舟地距敌远，北风起，舟从风飘散，非二、三日不能集。刻正夏至前后二十余日，风微浪静，夜可泊洋，聚而观衅；不过七日，举之必矣。且国轩为彼魁杰，适守澎湖；克之，则台湾可不战下也』。卒如所料。所用部曲、家将及为帅舰舵工、水手自立绩效拥旌旄者，前后相属。
　　子世纶、世骠，自有传；世范，袭侯爵（「榕村」、「近道斋」二集合纂）
　　——选自「泉州府志」卷五十六「勳绩」「国朝勳绩」。
　　周澎
　　周澎，字文涛；晋江人。博学，工古文、诗赋。靖海将军施琅延之幕中，刻不能离，翰墨尽出其手。着有「移亭集」。
　　——选自「泉州府志」卷五十五「文苑」「国朝文苑」一。
　　陈昴
　　陈昴，字英士；同安人。少好击剑，有投石超距之能。弱冠，贾海上，熟识海岛港门、风潮险易。
　　总督姚启圣、将军施琅奉命攻台湾，闻其能，召与计事；昴指画南北风信阻澳，了若指掌。琅善之，置麾下参密画。及战澎湖，身自搏斗；乘风破浪，所当敌皆披靡。叙功，授苏州城守游击。漕艘往来，鼠窃不绝；昴拊循有法，兵民以辑。
　　寻调定海左军，两迁至碣石总兵官，擢广东副都统。到任，即疏劾天主教异端惑诱群愚，隐忧剀切。又见沿海困于洋禁，谓其子曰：『滨海民生业尽在番舶，今禁绝之，则土货滞积，生计无聊；未有能悉此利害者。即知之，又莫敢为民请命。我今疾作，终此而不言，则终莫达天听矣』。遗疏上，圣祖嘉纳之；商民称便。卒，年六十八。
　　子伦炯、次子芳，皆以韬钤、勳业世其家。
　　——选自「泉州府志」卷五十六「武蹟」「国朝武蹟」。
　　吴英
　　吴英，字为高；晋江人，晚徙居莆田。初，以王姓从军。康熙二年，从平金、厦；论功，授浙江都司。
　　甲寅耿变，贼兵出据金、衢；提督塞白理授英左军游击，平宁海梅杭贼，解台州围。复破伪帅张拱垣于三门港、歼朱飞熊于毛头洋，军声大振。会贝子富喇■〈口答〉视师，问『诸将谁可膺大任者』？提督首以英对；遂授为先锋。前后复黄岩、太平、乐清等县，斩贼帅刘邦仁等；又破贼二万于上塘。贼保残卒，隔河而阵；英夜令人负草一束，乘潮填河以济，大破之。乘胜复青田县，断贼饷道。败伪将连登云十万众，解处州围。曾养性据温州，乘夜来袭。英急白贝子弃营守险，分兵抄贼后；自率精兵殊死战。前后夹攻，贼大溃，养性仅以身免。英追至城下，炮击马踣，跃起挥刀破贼，夺马护其众以归。功第一，擢为中军。适贼船二百余迫定关，守备方俊阴约内应；白提帅，立斩以徇。击败贼于象山，连平大岚、遂昌、松阳诸山寇。
　　迁闽督标中军副将。时郑氏陷海澄、困泉州，断洛阳、江东二桥以阻援兵；乃引大兵由间道解泉州围，战陈三坝、观音山，夺江东桥，连破十九寨，遂迫海澄。陞同安总兵官；率舟师平金、厦。是岁，郡大饥，请于总督，许沿海民出界采捕；全活百万。适施琅平澎、台，英率先取八罩，焚战舰，杀贼几尽。郑氏纳款，留英镇抚其地。
　　寻移镇舟山；擢四川提督，荡清吴逆余党。帅蜀十余年，蛮酋慑服。调福建陆路，旋改水师；御书「作万人敌」四字以赐，加威略将军，予世袭。
　　年七十六，卒；赠太子少保，予祭葬。
　　英少孤，家极贫。母有贤德，训之至严。容貌丰伟，长眼美髯。经数十战，未尝被创。着有「行间纪遇」一部。
　　子应麟，江西督粮道；应凤，康熙壬午举人，庐凤道；应鹏，水师游击，世袭骑都尉；应鲲，康熙辛卯举人，灌县知县（临川「李穆堂初集」参吴氏家传）。
　　——选自「泉州府志」五十六「勳续」「国朝勳续」。
　　林贤
　　林贤，字克希，号尊一；晋江人。从戎福州，领新设水军擒寇章元勳等于上竿塘；为援剿左镇。从提督万正色平两岛，授海坛总兵。
　　将军施琅澎湖之战，贤率右队先进。贼舟环攻，贤身中两矢，奋呼军士殊死战，舟中尸相藉；诸将继至，遂克之。论功，加世职。卒，赠太子少保，予祭葬。
　　子达，黄岩总兵；梦松，袭职。
　　——选自「泉州府志」卷五十六「勳续」「国朝勳续」。
　　林达
　　林达，字敏仲，号近亭；晋江人，海坛总兵贤子。弱冠，习戎事，谙水性。随父攻克澎湖、台湾，叙功授左都督。
　　辛巳，随定海镇蓝理至天津接驾，发直隶，授霸州营游击。调镇海右营，迁莱州参将。擢杭州协副将。民居墙垣皆竹片，苦火患；达遇火躬先登屋，率众扑救，不致延烧；杭人感德。陞浙江黄岩镇总兵，汰陋规，禁贩米出外洋；捐修文庙、学宫，敦诗说礼，有儒将风。
　　世宗登极，赐锦缎、弓箭；赴京陛谢，以年老乞休，归。年七十三，卒。
　　子振龄，雍正丙午、己酉两科副榜；以荫，任奉天治中。
　　——选自「泉州府志」卷五十六「武蹟」「国朝武蹟」。
　　曾成
　　曾成，字平卿；晋江人。平台之役，署后军游击事。旋为先锋，战澎湖有功，授兴国参将。
　　时贼陈必富攻陷汉阳、黄州等郡，势猖獗甚；成登陴固守，与战于绣毯墩，大破之。贼益众来攻，相持八昼夜；援至，乃遁。成乘势攻复黄州。
　　擢杭州副将，调象山；迁碣石总兵。擒平山陶娘诸盗，海上以宁。
　　告归，卒。
　　——选自「泉州府志」卷五十六「武蹟」「国朝武蹟」。
　　吴陞
　　吴陞，字源泽；同安人，本姓黄。为总旗，御贼于果塘，授千总。又从征金门、厦门、澎湖、台湾，以功授陕西游击。
　　擢广事（？）副将，调琼州。自琼崖历铜鼓，经七州洋、四更沙，周遭三千里躬自巡视，地方宁谧。
　　陞定海总兵官，设法捕盗，奸宄屏迹。晋浙江提督，改福建陆路。
　　雍正三年，加太子少保。明年，卒；赠太子太保，予祭葬，谥「恪勤」。
　　——选自「泉州府志」卷五十六「武绩」「国朝武」。
　　阮钦为
　　阮钦为，字君博；晋江人。扬历戎行，以智略自负；为长乐守备，调铜山镇。从水师出碧湖口遏贼冲海澄，平金、厦两岛。复随将军施琅克澎湖，以功转台州副将。擢汀州总兵官，调南澳。
　　钦为起偏裨、至大帅，所在俱着威惠。以劳，卒于官；祭葬如典，赠太子少保。素所仕宦之地，咸捐赀葺文庙、设义学，有古儒将风。
　　——选自「泉州府志」卷五十六「武蹟」「国朝武蹟」。
　　徐日升
　　徐日升，字天章，号承庵；惠安人，居晋江。由行伍，为南澳千总；随大军克复海坛、金、厦，攻取澎湖、台湾，屡立战功。议叙，功加左都督，仍带余功二次。擢山东抚标右营游击，署中军篆；推陞山西偏关参将、四川夔州副将。嗣以水务谙熟，应仍用之海疆；授江南金山参将，补闽安副将。
　　雍正初年，特授金门镇总兵。时年已逾八旬，据鞍矍铄，裘带从容。越年，卒于官；年八十三。所遗仅屋数椽、田数亩，家无余储，丧事不逮；赐祭葬。
　　长孙钟陵，一品荫生；次子元伟，千总。
　　——选自「泉州府志」卷五十六「武蹟」「国朝武蹟」。
　　蔡璋
　　蔡璋，字秉钺；晋江人。以平台功，屯兴国。值吴逆之乱，力拒伪檄，俞旨褒嘉。从征建昌，大小数十战，擒伪帅杀之。授南昌总兵，调抚州。克复金谿，复剿龙泉、广信、崇安、光泽诸郡邑贼，所向有功。尝以数千人破黄通贼数万众，以勇闻。移镇顺德，率军平蕉岛贼。贼遁，围琼州；璋疾驰往救，焚其巨舰，贼溃。登陆，与战于五指山，大破之；给被虏男妇数千口资粮，护归。
　　以劳，卒于官。
　　——选自「泉州府志」卷五十六「武蹟」「国朝武蹟」。
　　王廷彪
　　王廷彪，晋江人。由武举，随施琅攻克澎、台；叙功，加左都督，授龙泉参将；迁石匣副总兵。
　　辛未、癸酉，两扈驾出塞；陞古北口总兵，赐金、赐缎。丁内艰，假归；卒。
　　——选自「泉州府志」卷五十六「武蹟」「国朝武蹟」。
　　曾春
　　曾春，字化公，号泰垣；惠安崇武人。由将材，武勇；素以忠义自许。
　　康熙癸卯，授都司佥书。以征剿金、厦两岛功，加署游击。丁巳，随征岳州。夜半，砍栅克君山，复州城；春与有力。叙功，署水师镇右营游击。后从征崇武，战走贼将，随平金、厦；授铜山游击，镇秦溪。辛酉，从施侯琅克澎湖，平台湾；授左都督，给世职拖沙喇哈番。
　　陞广西河池参将。设法擒水遁巨魁父子，毙杖下；池人感之。陞四川夔州副将；以眼疾致仕，归。
　　子起凤，字汉翔。娴熟弓马，兼通文墨。尝从水陆提军为总统者二，军士德之，为勒石：一在郡东郭外七里庵亭，一在厦门渡口后。
　　——选自「泉州府志」卷七十六「补编」。
　　施世騄
　　施世騄，字文绍；晋江人，靖海侯琅侄。丁巳之役，诣宁海将军喇哈达，陈敌可取状；为向导，克复漳州，授游击。随其从父琅讨平澎、台，擢涿州参将；陞张家口副将。丙子，扈从北征，陞延绥总兵。以内艰，归。
　　——选自「泉州府志」卷五十六「武蹟」「国朝武蹟」。
　　施世骥
　　施世骥，字文中；晋江人，靖海侯琅四子。能文，尤工骑射。总督姚启圣一见器许，隶制军自效。平海时，分领一旅为援剿。师克澎、台，论功以左都督，改授部郎，量移主事；除严州府同知，两摄严州、金华篆。有豪绅夺民产，前官不能理；毅然断归之民：声望大振。捐俸重兴严子陵祠，峻钧台。丁外艰。
　　服除，张鹏翮总督河道，疏荐佐理；筑高家堰通漕运。题补兖州府同知，缉响马、修河道。圣祖南巡，委造御舟；赐「公明正直」四字匾。
　　擢廉州知府，修黉宫、建义学；数年，廉始有举文武科者。设常平仓于武利，赈饥医疫，全活无数。复修东坡海角亭、伏波铜鼓庙。推陞副使，覆奏未下，卒；廉人祠祀之。
　　着有「清峰集」行于世。
　　——选自「泉州府志」卷五十「循绩」「国朝循绩」二。
　　潘承家
　　潘承冢，字可钦；南安人。由行伍，随征台湾，授千总。
　　圣祖南巡，护御舟以闽人，多谙水务。擢守备，转游击，迁安平参将，超陞碣石总兵。
　　卒，予祭葬；荫一子。
　　——选自「泉州府志」卷五十六「武蹟」「国朝武蹟」。
　　张国
　　张国，字昭侯；晋江人。以平台功，授襄阳游击。会剿红苗，以运粮功，迁台湾北路参将。秩满，陞福州副将；转台协。
　　擢定海总兵官；出巡沿海，至尽山、花鸟，搜获海盗张元、杨运等，散其党而归。
　　及卒，予祭葬；荫一子。
　　——选自「泉州府志」卷五十六「武迹」「国朝武迹」。
　　林孺
　　林孺，字世德，号凤山；安溪来苏里人。幼倜傥，有大志。状貌魁梧，膂力绝人。
　　弱冠，习知兵法；为承恩伯周全斌物色，募入麾下。康熙三年，授千总职。初驻延平，后移驻湖广。
　　十二年，吴逆作乱，随师进讨，攻取岳州七里山，杀贼有功。以习知水务，领舟师进洞庭湖血战。贼于水面密布木桩，维巨舰；孺督率快船冒烟直进，毁之；克复岳州。
　　自楚调闽，克复海坛、金、厦等岛，又攻克澎湖三十六岛。靖海侯施琅以抚台之策询孺；孺为定计，琅从之，台果就抚。于是琅留孺在台，善后一年。历功累迁左都督，给拜他喇布勒哈番，予世袭；陞广东参将、湖广宝庆协副将、贵州安笼总兵官。
　　以老病，乞休。未拜疏前，已有调补福建海坛总兵官之旨；疏至，准原官致仕。卒，年七十有二；赐祭葬，以子天育世袭。
　　——选自「泉州府志」卷五十六「武迹」「国朝武迹」。
　　江日升
　　江日升，原姓林，字敬夫；惠安前型人。康熙癸巳恩科解元。性孝友，有夙慧。甫弱冠，学使汪公薇即取入同安庠。父兆麟送至郡，从游于陈之缇，学遂大进。癸巳场中，刻意为文；日过午，首篇始就。房考未及识拔，而主司谢昆皋于落卷中搜得之，喜跃若狂；遂定第一。闱文既出，人争传诵。应春官，有欲预为地者；峻辞却之。
　　林洪烈主试楚闱，邀与俱往；所甄拔皆名士。未几，归；卒于家。
　　——选自「泉州府志」卷七十六「补编」。
　　杨芳声
　　杨芳声，宣府万全左卫人。由岁贡，康熙二十二年，知同安县；礼士爱民。下车，值天旱，苗槁；芳声跣足祷乞，甘霖立沛。时当平台之后，□□□□□措置得宜。
　　改任凤山；旋擢主事。
　　——选自「泉州府志」卷三十二「名宦」四（清同安县知县）。
　　蔡庆旺
　　蔡庆旺，字于曾；晋江人，承锡子。年十八，为诸生，冠府庠。唐王入闽；丙戌，举乡荐。顺治三年，考授福州府教授。调台湾教授；秩满，迁屯留令。履任三载，以年老致仕。
　　庆旺秉铎四十余年，训迪有方。修宫墙、饬礼器，整肃学规。每旬月，招诸生讲学，以端士行为先。督抚爱而留之，故久任教职。及为屯留宰，勤慎爱人。判决偶施刑楚，辄暗流涕；多方劝诫，民风渐淳。及告归，百姓遮道以送，勒碑曰「上党着声」。抵家，当事重其德望，延举乡饮正宾。
　　年八十五，卒。所着有「简斋诗集」。
　　——选自「泉州府志」卷五十三「仕迹」「国朝仕迹」一。
　　蔡必菼
　　蔡必菼，字仿庐；晋江人，屯留令庆旺孙。庆旺年七十，由福州教授，调台湾；必菼随祖之官，抑搔扶持，不稍懈。值祖秩满，赴省送考。未出港，舟遭风击碎，祖孙同挟一板；板小，计难两全，遂以板授祖，自投水中，随浪奔腾。忽絓停船椗索，缘之得苏。见祖挟板漂泊，哀号舟人救起，万死一生；盖孝感云。
　　平居事祖父母、父母，皆敬慎周至。中年丧偶，不再娶。念二兄继殁，以遗产尽给孤侄。自携七岁子舌耕岭北，来往以担挑之，左箧右儿；所得修脯，仍分养寡嫂。晚益闭户攻苦，授徒课子外，不与外事。所着有「四书直解」、「五经翼注」、「仿庐诗草」。
　　子式金，乾隆庚午举人。
　　——选自「泉州府志」卷六十「笃行」「国朝笃行」二。
　　郑得潇
　　郑得潇，同安人。康熙间，为诸生；一试不遇，遂弃去。沈酣经史；年九十余，手不释卷。着有「五经通义」、「易研」、「文学指南」、「史统」等书及「人字图说」（「通志」参「同安志」）。
　　——选自「泉州府志」卷五十五「文苑」「国朝文苑」一。
　　黄而辉
　　黄而辉，字述之；同安人。好学，工诗。为诗冲澹隽远，华亭董苍水（俞）谓『其诗如飞黄蹑影，瞬息千里；而步骤有度，不负泛驾之累。又如于洞庭湖心吹铁笛，清声逸韵，能令波涛滉滉，鱼龙出听』。田佛渊（茂遇）谓其『和平而俟爽，幽细而稳实；洋洋渢渢于风雅，穷泳游而身厉揭』。所着有「讷园诗选」（采「高言集」）。
　　——选自「泉州府志」卷五十五「向学」「国朝向学」一。
　　陈梦球
　　陈梦球，号二受；同安人，鼎孙、永华子，入白旗。康熙癸卯，以旗籍中式顺天举人；甲戌进士。圣祖召问台湾遗事，嘉其父忠义，即日擢编修；每对大臣曰：『此忠义永华子也』。
　　戊寅，奉命运米赴高丽赈饥；又航海自燕抵闽，巡历六省形胜险要。扈跸南巡，差审山西抚藩互讦案件；报命，皆蒙褒嘉。己卯，典试湖广，所拔士多捷南宫。
　　庚辰，陪推侍讲；命督学山西，未任而卒。事闻，恤其家，食俸三年。妻洪氏，以子幼乞归；准出旗籍，驰驿还乡。奉旨：『陈梦球之子长成，准陛见擢用』。其殊异如此（「同安志」）。
　　——选自「泉州府志」卷五十三「仕迹」「国朝仕迹」一。 
　　陈还
　　陈还，号素亭；同安人，永华孙。由正白旗应顺天乡试，登康熙庚辰进士；授开平令，有廉能声，丁内艰。数月而开平山寇窃发，势方炽；制军杨公亟召还往抚之，不旬日而平。题叙，授督标前营参将；总督孔公改题笔庆府同知。
　　以劳瘁，卒于官。
　　——选自「泉州府志」卷五十三「仕迹」「国朝仕迹」一。
　　林起凤
　　林起凤，同安烈屿人。监生，考职州同。八岁，丧父；遭海氛，与母相失。稍长，竭力寻求，于澳头乡许云观家得之，迎归；偕妻石氏孝养无间。复远涉台湾，遍求父坟不获，仅得一香炉，携归奉祀。笃爱同母弟起鹏，买田宅给之，延师教督；后为诸生食饩，入成均。捐百金，修葺学宫；独力建祖祠。里人李姓负官帑数十锾，质女以偿；如数与之，不受女。贫佃逋租数百斛，破券免之。尝远游经商，舟至七州洋，飓风大作，溺舟甚多；闻空中有声云：『林孝子在此』！遂得无虞。
　　年七十二，卒。子孙蕃衍，多入雍庠。
　　——选自「泉州府志」卷五十八「孝友」「国朝孝友」一。
　　施德馨
　　施德馨，字闻于，号端庵；晋江人。康熙庚申举人，授建安教谕。异时，广文为县催士子科；初任时，令以是请，笑谢之，曰：『司铎闻教士，不闻比较』。自是学堂安静，士气一伸。勤月课，正文体；多士景从。捐俸修文庙、开泮池、建启圣祠，学校改观。陞福州教授，调台湾；振兴劝课，无异建安。秩满，应陞县令，辞不就。
　　德馨为诸生时，即以文章、气节着。戊午，海寇施亥凶恶异常；犯其怒，辄授以死。德馨代兄被执，械梏异常。守者欲疏系，纵之逃；德馨曰：『吾去，子能免乎？何忍求生而贻子以死』！亥闻，竟释之。其调台湾也，海疆新辟，初建学设官；巡抚张仪封先生慎加遴选，德系文学精粹、居官清谨，特为转移，台地士子咸称其有文翁之化焉。「建安志」载其官蹟，祀之「名宦」。
　　孙世瑚，乾隆庚辰举人（节蔡藐村撰传参「建安志」）。
　　——选自「泉州府志」卷五十「循绩」「国朝循绩」二。
　　高拱干
　　高拱干，号九临；陕西榆林卫人。由监生，康熙二十九年，知泉州府。郡南安平一带自辛丑播迁后，田地多荒芜；按旧册征输，民苦粮累。拱干躬历田亩，逐一勘丈清查；其无著者，申请具题豁免：民累以苏。安平士民建祠龙山寺前，与前邑令王承祖并祀焉。
　　后陞台湾道，历官布政。
　　——选自「泉州府志」卷三十二「名宦」四（清泉州府知府）。
　　施世榜
　　施世榜，字文标；晋江人，凤山拔贡生。乐善好施；于族姻、闾里之贫者，周恤不倦。尝建敬圣亭于南门外，以拾字纸。置田千亩，充海东书院膏火。又令长子贡生士安捐资二百两，修葺凤山文庙；令五子拔贡生士膺捐社仓榖一千石。其在晋邑，修理文庙及桥梁、道路，亦多所襄助。
　　授寿宁教谕，擢兵马司副指挥；告归（采「台湾府志」）
　　——选自「泉州府志」卷六十一「乐善」「国朝乐善」。
　　孙襄
　　孙襄，字思哉；安溪人，提学佥事孕骥之子。由诸生，入国雍。授福安教谕；兴文劝学，倡修学宫、建朱子祠；课督士子，循循引掖，选刻课文以为模楷。改任泰宁，旋调诸罗；皆能称其职。相国李光地尝称之曰：『思哉已裒然学者；认道理及觑文字，见识俱觉日进』。
　　年五十四，卒于官（「安溪志」）。
　　——选自「泉州府志」卷五十三「仕迹」「国朝仕迹」二。
　　丁莲
　　丁莲，字青若；晋江人。父天禧，登崇祯庚辰武进士。
　　莲幼孤，力学。康熙癸巳进士，任兴化教授；学行淳谨，巡抚陈璸延主鳌峰书院。教士一循白鹿洞规，多所成就。调台湾学；倡明经术，海外化之。秩满，擢仪征令。未抵任，卒。着有「易经萃解」十二卷（雍正旧志稿）。
　　——选自「泉州府志」卷五十三「仕迹」「国朝仕迹」二。
　　陈鹏南
　　陈鹏南，字云垂，号淑斋；同安人。康熙己亥年，台湾岁贡。四世同居，无闲言。任连江训导，除陋规、勤考课，日与诸生讲论，必期以实践。邑河久淤，捐银六百两疏浚之。乾隆二年风灾，文庙倾圮殆尽；鹏南运家赀二千四百两，独力修建，庙貌一新。自是文风日盛，科甲倍于昔时。岁饥，邑令戚■〈山上〈弓攵〉下〉言煮粥赈济，鹏南捐米助之；又劝绅士输榖运米于明伦堂，平粜接济。又偕令竭力搜罗，辑成「连江县志」。制抚上其事，晋秩褒嘉。请告归，连人伐石记功，建祠生祀。殁后，为呈请祀「名宦」（「台湾志」、「连江志」合参）。
　　——选自「泉州府志」卷五十一「循绩」「国朝循绩」四。
　　穆廷栻
　　穆廷栻，号符公；永平府山海卫人。康熙丁未，二甲武进士。五十四年，任福建陆路提督；悬扁于署，曰「天理、国法、人情」。严纪纲、饬部伍，程功能、勤训练。仁慈恻怛，发乎己而孚乎人；拊循备至，兵戢民安。六十年，台湾朱一贵倡乱，大兵进讨，内地戒严。廷栻从容坐镇，约束营伍、稽查匪类，民不知兵；弦歌之声，溢于街衢。暇则遍读群书，手不释卷，恂恂儒者气象。自奉俭约，爨无精粮，食无重肉；囊无余财，家无私蓄。一切甘苦，与军士共之；故人戴其德最深。卒于官舍。兵民感泣悲思，勒石东关外纪德，建祠萼辉铺府后山祀之（节杨仙洲「碑记」）。
　　——选自「泉州府志」卷三十二「名宦」四（清福建陆路提督）。
　　李长庚
　　李长庚，临漳人；康熙己丑进士。五十八年，知惠安县；政治严明。时邑棍横行，庚严置之法，党与稍散。未几，台湾告警，人心摇动；庚日夜严刁斗、慎保甲，复调集渔舟、接济军需，民间不扰。暇则集生童，订期月课；及岁、科两试，俱躬为甲乙，真才悉拔无遗。刊有「螺阳课士录」。后以丁外艰去。
　　——选自「泉州府志」卷三十二「名宦」四（清惠安县知县）。
　　施世骠
　　施世骠，字文秉；晋江人，靖海侯琅子。以从征台湾功，授左都督衔，为济南参将。从征噶尔旦，深入沙漠。逆□平，论功，晋三秩。丁外艰，假归。还，擢临清副将。陞定海总兵官，擒巨盗江仑；伏兵商船中诱贼，悉俘之。内艰，请终制；不许。陞广东提督，调福建水师。父子节钺相继，时以为荣。
　　康熙六十年，台湾朱一贵倡乱；世骠闻报，即遣别将据澎湖，扼敌吭。遂登舟抵澎，与总督满保军会；命守备林亮、游击林秀、千总董方等为左右先锋，攻鹿耳门，烧敌船大小十余。时海水骤涨八尺余，我舟并航而入，破安平；乘胜克府治，台湾平。捷闻，赐袍带。是役也，以六月兴师，七月克复；与其父琅先后平台期悉符。
　　旋得疾，卒；年五十五。赠太子少保，谥「勇果」，荫袭骑都尉。
　　子士冈，赣州知府。
　　——选自「泉州府志」卷五十六「勳绩」「国朝勳绩」。
　　洪心澄
　　洪心澄，同安人。康熙丙子举人，授偃师令。丁外艰，归。服除，值台匪朱一贵窃发，提督施世骠延入幕中；赞画制胜，多出其谋。事平，未议叙而卒。
　　——选自「泉州府志」卷五十三「仕迹」「国朝仕迹」一。
　　施士岳
　　施士岳，字伯干；晋江人，提督世骠从子。以明经，授福清教谕；历调诸罗、凤山，课士悉就矩矱。
　　秩满，陞遂宁令。时值用兵征西，上官稔其才，委理军需；着有劳绩。迁嵩明州牧，丁外艰，归。
　　适贼朱一贵陷台湾，施世骠提督水师；知士岳晓畅军机，命为前军，督阵台湾，屡着奇蹟。及平，论功居最；部议以按察副使用。
　　行至福州，病卒。着有「容轩诗文稿」（雍正旧志稿）。
　　——选自「泉州府志」卷五十三「仕迹」「国朝仕迹」二。
　　朱文
　　朱文，字彬臣；先世袭封永宁卫指挥，遂家晋江。由行伍，历官至闽安镇游击。征台将朱一贵，调至厦门。制军集众画策，群议欲分中、南、北三道以进；文曰：『风潮之中，分易合难；若声言分路进兵，令敌应接不暇，届期合兵专攻鹿耳门、直捣崁下，则险要属我，破敌必矣』。从之；命为左先锋。会提督克期进兵，遂克台湾。搜捕余党，民多挟怨相诬；审讯开释，全活无数。旋追剿北路，获其首，招抚余众。授参将；请筑诸罗城并捐修文庙。迁安平副将，擢海坛总兵官；历署水陆提督、金门镇。皆奉公洁己，训士厉兵。
　　卒于金门官署，年六十三；弁官缟素，列肆痛哭。遗疏上，赐全祭葬。
　　——选自「泉州府志」卷五十六「武迹」「国朝武迹」。
　　陈策
　　陈策，字钟侯；晋江人。由桐山守备，调淡水。康熙六十年，台湾朱一贵反，台地悉陷；策以孤军力守一隅。奸人范景文入境煽诱，策擒获正法，民赖以安。及大兵入台，援兵亦至淡水；制军满保加策游击职衔。剿北路，收复南崁、竹堑、中港、后垄及吞霄、大甲、大肚诸社落；以功，擢台湾总兵官。未几，卒于官；赐祭葬。雍正二年，给恤赏银二百两。
　　子梦兰，雍正丙午举人，任莆田教谕。
　　——选自「泉州府志」卷五十六「武迹」「国朝武迹」。
　　倪鸿范
　　倪鸿范，字伯畴，号随庵；晋江人，明学士维哲裔。康熙辛卯武举。会台湾不靖，父兴时为提标中军参将，例应居守；鸿范承父命，招募丁壮、自备器粮，请大帅麾下效力。从攻鹿耳门，先登陷阵；又穷捣贼巢，生擒贼将苏张、周和等。以功，授千总，加都司佥书。入侍卫，授平望守备，奉命留京师。
　　旋授苏松中军游击。南北要冲，奸匪丛集；鸿范勤缉密防，商船安堵。辛亥，秋潮暴涨，淹没庐舍，兵民乏食；星夜冒险，白抚军亟集米船，全活无算。陞川沙参将。有王大聚党，迷诱儿童采割折生，匿支河，莫能踪迹；鸿范独廉知，穷捕抵法，其害遂息。
　　陞嘉兴副将。八年，闽饥，奉旨运米十万帆海，刻期而至，桑梓利赖。陞温州镇；开万全斗门、造华盖山了台，以资灌溉、防火灾。捐建育婴堂。
　　调南澳镇，历署福建水师、广东全省提督；俱着威惠。
　　陞浙江提督。巡阅军伍，重山复岭中冲犯岚气，疾作；股肿，犹简阅不稍懈。至缙云，卒；年六十九。
　　鸿范笃好读书，款接文士。厦门玉屏书院久废，为僧所据；署提篆时，会商道、府，扩清鼎建，至今雒诵不绝。晚年，耽吟咏；有「和御制诗纪行」。又着有玉堂、和声、同声、西湖、武彝、罗浮、晋江、南安、惠安、同安、安溪名胜诸诗集数十卷。
　　——选自「泉州府志」卷五十六「武迹」「国朝武迹」。
　　施世黻
　　施世黻，字交猷，号盛园；晋江人。康熙乙酉武举；善骑射，谙韬略。
　　辛丑，台湾朱一贵窃发，世黻散家财、募死士，诣军前献十策。随南澳镇总兵蓝廷珍攻鹿耳门，擒贼将苏张、周和等，余众歼焉。献俘时，征袍上血淋淋注地；同列见之，皆失色。论功，授都司佥书职衔。
　　未几，卒；年四十。未竟其用，人咸惜之。
　　——选自「泉州府志」卷五十六「武迹」「国朝武迹」。
　　林君陞
　　林君陞，字圣跻，号敬亭；同安人。由行伍，授偏裨。康熙六十年，奉调带兵押饷赴台湾，并查台地情形；为上官所器。
　　擢黄岩镇游击。雍正四年，保举引见，赐貂皮、克食。以谙练水务，命交总督以水师副、参题补；授瑞安副将。旋奉旨特授定海总兵。一岁三迁，盖异数也。至则严守御、饬巡逻，沿海敉宁。壬子秋，大饥，军民乏食；多方设法，全活甚众。
　　乾隆二年，调镇汀州。越二年，调碣石。旋调金门；复值岁荒，筹画接济，军民以苏。七年，以都督同知授广东提督，迎母就养；丁内艰。服阕，暂补台湾总兵。未半载，仍授广东提督。续调福建水师提督，复奉旨调广东提督。凡三至粤，兵民称庆。甫半年，调江南提督。驾驭弁兵，威以法、抚以恩，大江南北晏然宁谧。
　　公暇，纵观书史。临池，得草书三昧；或作大字，高径丈。喜吟咏，自成一家言。旁及星命之学，推算入神。尤敦伦谊，抚侄如子；内外亲族急难、丧葬，倾赀助之。
　　卒于官，年六十八。遗疏上，遣官致祭，赐全葬；加赠一级，谥「温僖」。所着有「自遣偶草」及「舟师绳墨」、「救荒备览」等书。
　　子植，以荫生授大理寺右寺丞。
　　——选自「泉州府志」卷五十六「武迹」「国朝武迹」。 
　　林政
　　林政，字叶山；晋江人。父环昌，明亳州守。
　　政以从征澎湖功，加左都督。复随征噶尔旦，有功；历官本省陆路提督中军，陞江西袁临副将。未行，值台湾朱一贵作乱，从总督满保征剿；力战于七崑身。台平，署水师协镇；卒。
　　——选自「泉州府志」卷五十六「武迹」「国朝武迹」。
　　王良
　　王良，字遂侯，号毅庵；同安人，居晋江。以随征台湾功，授左都督职衔。值邑令清复铜鱼古蹟，计费浩繁；良慨然任之。又施槥于县城，建朱文公祠于其乡。
　　子天庆，贡生，知县；观涛，康熙辛丑武进士；斌，康熙辛卯武举人，任海坛营守备。乾隆元年，以长子天庆贵，覃恩诰授荣禄大夫（「同安志」）。
　　——选自「泉州府志」卷六十一「乐善」「国朝乐善」。
　　姚堂
　　姚堂，字尔升；由龙溪移居晋江。弱冠，从戎塞外，历官闽安副将。北茭汛为盘验商舶之地，水中巨石多坏舟；详请移于汛外，商人德之。陞处州总兵，移镇台湾；绥番蛮、戢骄兵，禁汛口需索。陞广东提督，移福建水师。入觐归，道卒；予祭葬，荫子入监。
　　——选自「泉州府志」卷五十六「武迹」「国朝武迹」。
　　陈伦炯
　　陈伦炯，字次安；同安人，都统昂长子。为诸生，博通群书。尤留心诸外国夷情土俗及洋面针更、港道，着「海国闻见录」行于世。圣祖召充宿卫；长身玉立，须眉整然，上雅赏识之。尝随从打围口外；偶问及外夷情形，对答了了，悉与图籍吻合。
　　辛丑，台湾朱一贵倡乱；当道上其事，颇廑宸虑。时适直侍，跪奏曰：『乌合耳，会须刻日平也』！为详陈所以易平状。及平，赐孔雀翎，发闽补用。总督满保稔其才，题授台湾南路参将。捐倡筑城，以为屏卫。严纪律、抚疮痍，恩威并用，民夷以安。上嘉其绩，晋安平副将。束兵抚民，一如南路时。尤悯辛丑死事者；思以风厥后，建五忠祠祀许云以下五人。旋总镇台湾，益励己率属，清苦自奉；时有「总镇清廉补破靴」之谣。
　　历调高雷廉、苏松、狼山诸镇，皆赫赫有声；而在苏松，则为崇明人廓清数十年匿粮积弊，尤卓卓可纪。乾隆壬戌，命提督两浙军务；兵民视之如父母、伦炯抚之如己子，上下相安五载。罣误，镌阶。奉母归里，备尽孝道，士庶宗之。
　　卒，年六十有四。
　　——选自「泉州府志」卷五十六「武迹」「国朝武迹」。
　　潘鼎珪
　　潘鼎珪，字子登，安溪留山人；东阳曾孙，居晋江。康熙间，寓台湾，游府庠；归籍泉州。天才明敏，下笔千言。尝游交趾，着「安南纪游」；石门吴青坛见而重之。
　　□□□□□□□在台湾，值诸罗文庙落成，献「圣庙赋」；郡守孙鲁大击节，镌石宫墙。粤东岭南三大家，其中陈元孝尤号知交，托鼎珪为序其「文集」；尤长于古诗。环堵萧然，怡然自适。所着诗文二十余卷。
　　卒，年八十。
　　——选自「泉州府志」卷五十五「文苑」「国朝文苑」二。
　　郭璘圭
　　郭璘圭，字尔锡，号毅亭；晋江人。幼磊落不凡，读书颖慧。垂髫能文，因家贫弃去。伯父先未子，以璘圭为继；后娶妾生二子，仍命归宗。事继父母及父母，俱能得其欢心。归宗后，家益贫。
　　尝从李日煜收捕水沙连贼陈辛，授功加都司佥书职衔。及回内地，郡太守稔其才，委署本府仓官；出纳精详，督率惟谨，军需以济。念先世大宗、小宗祠俱已建立，而六世祖未有祠宇；倡房族捐输兴建，竭力督之，迄今庙貌焕然。又因三世祖祠门楼、牌坊毁于火，中后层亦间有圮坏，劝勉族人出赀兴修。已庀材鸠工，将次落成，适族中有富而悭者梗其事，未克竣功；时嘱子孙完其事。至雍正辛亥，子世兴始偕族人捐赀修建。族戚有急难，锐身赴之，虽冒汤火不辞；多有得其解免者。遇有构争，出数言分析曲直，侃侃无所回护；各自气平水释。敦气谊，重然诺。有浙中高姓幕友应聘邻省，家有老母，病疯不离床褥，无人侍奉，以托璘圭。即迎至家，令妻郑氏躬奉匕箸，扶掖卧起，事之如母；阅数年不懈。高君母子感泣欲绝，惟以「厥后必昌」对天祷祝焉。抚弟璘璧，友于备至；弟亦爱敬之如父。会运榖数千石已报入港、尚未交仓，忽遭飓风漂覆，颗粒无存；倾家赔偿，不及十分之一。勒追严切，莫从措手。弟璘璧代系于官，璘圭赴省诉于制军；姚公启圣批府、县查实结报，始得豁免，人谓忠厚孝友之报。
　　年五十四，卒。以子世兴贵，赠忠显校尉；又以孙赓武贵，驰赠中宪大夫。
　　——选自「泉州府志」卷六十「笃行」「国朝笃行」二。
　　汤启声
　　汤启声，江都人。康熙丙子举人；雍正二年，知南安县。谙熟吏事，不以才自矜。听事原情酌理，从容剖析，如侪辈话事；人自帖服。或愿出自处分者，听之。性简素，一袍、一靴，或经数年。以事下民间，不饬厨传；蒙馆素椽，时飧一盂，供顿不烦：其约己便民如此。气度安详，事至不扰。前令时惟豫征输，户书增减执照，多收少缴，侵没无数；民有输而帑仍缺。事发，上下骚然。启声查对收照，官欠、民欠一一清核无重科；其德于民为最。
　　在任数载，调台湾去。
　　——选自「泉州府志」卷三十二「名宦」四（清南安县知县）。
　　颜超
　　颜超，字常升，号肃斋，又号西畴居士；晋江人。为诸生，授徒自给。清约闲静，有特操，不问繁华；终年耽玩经籍。暇则焚香弹琴以适志；泉人能琴者，推为第一。精六书之学，工篆刻；有不惬意，辄磨弃。
　　雍正己酉，有把总为帅所黜，行邑令唐孝本鞫实，上其状，予重杖。其妻以黄纸书揭，携幼子日行市中诅帅及令。值孝本出，遇之；究问『谁为书揭』？妇曰：『我自为之』。诱问稚子；曰：『先生也』！问其姓名；则隐其实，而以超对。盖稚子数年前尝受业于超，稚子计超在庠中，令必无如何；故以是支饰。孝本不察颠末，遽延学博及超至庭；又不查对字迹，辄朴之。超口本质呐，又不知所由来，受夏楚不胜愤；通郡闻之，皆为怪讶。既而孝本调台湾，复调同安；廉其冤，且知其素行端介，愧恨无地。来郡僦寓承天寺，持刺邀请一面以谢过；超辞不往。复凂超好友林大海道达诚意，固邀之；乃勉与偕造。孝本方餐，辍箸，具衣冠前揖且跪，往复成礼。坐定，叹曰：『某不敢复相士！某为县令，所让多矣，未之有悔；独于君，使我朝夕食不下，如有物横胸膈。君其宥我，我且夜眠得安寝』！超亦感泣。及回同安，寄近体二章，并致俸镪为买书费；超受诗而却其镪。后孝本每到郡，辄欲邀见，伸款曲；超终远引，泊如也。泉绅士谓其暴也可雠、其谢也可释；和其诗，积成卷■〈巾夫〉。
　　超所着有「西畴印谱」，嗜古者珍之。
　　——选自「泉州府志」卷五十五「向学」「国朝向学」二。
　　李倪昱
　　李倪昱，字尔昭，号顒亭；晋江人。康熙庚子举人；雍正丁未明通榜，授永福教谕。
　　调诸罗；辛亥，北路诸番梗化，奉檄招安，单骑深入虎穴，阅十有二旬，遍谕阿里史、朴子篱、巴荖宛、狮头、狮尾、描着、大甲东、大甲西八社，番酋倾心归顺。
　　擢青浦令；下车，首捐俸重新文庙。集士月课，试士拔真才。邑被水，连岁歉收；霪雨、潮风、疫疠继作，道殣相望。征收漕粮，加意抚字。越明春，设厂煮粥，全活无算。秋七月，螟螣为灾；遍诣步祷，两沛蝗息，岁以有秋。捐资疏浚天宁庄河渠七处，仍劝民各自修筑保护。青邑正署七任交代未清，慨然接受，自甘代赔，以全寅谊。以才，调上海。邑襟泖湖而通闽越，劫掠时闻；严行稽查。遇报盗，轻骑履验；得实，捕置之法。其结党角斗者，惩其巨魁，余悉解散。听讼定谳，不假书吏；凡族戚讦讼，断以情理，不遽加刑。条银、漕米十余万，不事追呼，输将恐后。他如恤罪囚、立义塚；遇异地民人飘流，给资斧、护照还乡：皆有实政。戊午，分校文武闱；所拔士，多捷南宫、入秘省。嗣为谗者所中，以墨解组；两邑人士攀辕卧辙，各献诗歌。
　　及事白归里，郡长延主温陵书院教席。年七十九，卒。所着有「梧峰试草」（节陈笋湄撰志）。
　　——选自「泉州府志」卷五十三「仕迹」「国朝仕迹」二。
　　胡格
　　胡格，江夏人。由举人，雍正十一年，知同安县；有能声。
　　十三年，调知晋江县；催科不扰，治事维勤。每听讼，稔知桀黠者多强词夺理；而谨愿者肃于威，呐呐不能出诸口，独唤至案前，霁颜温辞以叩之，俾得从容达情，然后治理。其曲直，片言而决；民称不冤。有巨恶柯畴，膂力绝人；淫掠乡村，告案累累。兵役往捕，屡被兔脱，莫可如何。格侦知其藏处，密约营员、兵役屯于十里外，而自同守备郝琮并亲丁二人直入虎穴，擒之。兵役继至，环绕捆缚赴县，监毙。数十年大憝获除，民颂其功。
　　乾隆六年，再任；贤声益着。
　　十一年，陞本府海防同知。锄强扶弱，决狱明允，治一如晋。历延平、颍州知府。
　　——选自「泉州府志」卷三十二「名宦」四（清晋江县知县）。
　　李钟德
　　李钟德，字世淳，号宣三；安溪人。少有挚性，事父母，小心敬谨。遇疾病，疴痒抑搔，未尝离侧；进盥奉药，必躬亲。康熙戊子，举于乡。计偕京师，与诸先达讲贯，学益进；尤留精于诗赋，凡格律声病，力探奥窔，追昔人俊逸清新之作。着有「诗集」数卷。
　　授仙进游谕，丁内、外艰。起补连城，一以敦本尚实教士子。闽抚卢焯、学使周学健会本题荐，调台湾教谕。踰年，以疾卒于官；年五十九（「安溪志」）。
　　——选自「泉州府志」卷五十五「文苑」「国朝文宛」一。
　　王世茂
　　王世茂，字松汝；晋江人，明佥都用汲五世孙。饩永春庠；雍正癸卯恩贡，归晋江原籍。授长汀训导；兴学教士，有贤声。
　　调凤山；爱士如子，诱掖殷勤。按期课文，严定甲乙。在任两年，坚却贽馈。卒于官，贫不能归；诸生争赙之，建祠学宫祀焉。
　　——选自「泉州府志」卷五十三「仕迹」「国朝仕迹」二。
　　胡檀生
　　胡檀生，永定人。乾隆元年，以岁贡，任安溪训导。立品端方，留心课士。
　　后调彰化学；任满，陞闽县教谕。年八十余，告老归。
　　——选自「泉州府志」卷三十二「名宦」四（清安溪县训导）。
　　孙嶐
　　孙嶐，字平山，号蓼村；惠安人。雍正甲辰举人，乾隆丙辰进士。任漳平教谕；励经学，勤课督。邑士经其培植，多所成就。在职六年，陞台湾府教授；未赴，以老告归。
　　书成
　　书成，镶黄旗人。由监生，乾隆十二年，知泉州府；安静宜民。
　　未几，陞台湾道，值泉州岁歉，米价腾贵；台湾民相约禁港，榖船不通。成曰：『何忍任泉民独饥』！亟下令：凡儎米榖至泉州各船，悉放行无阻。于是粮艘骆驿，市价以平。及丁父艰，由泉回籍，奠送者数千人。
　　——选自「泉州府志」卷三十二「名宦」四（清泉州府知府）。
　　张有泌
　　张有泌，字邺卿，号笋亭；晋江人。雍正壬子举人；壬戌会试，登明通榜，授政和教谕。以读书立品，训励诸生；有不率者，反覆教诫，必令就范而后已。
　　调凤山教谕，教如政和；兼管台湾府教授事，郡士咸庆得师。秩满，多士云集饯送，赋诗赠行，勒石纪德。
　　陞宜黄知县；下车，首兴修凤冈书院，捐置膏火，延师课士，文风大振。接见绅士，礼意有加；无敢以私干者。科、岁试，亲自校阅，甲乙悉当。劝捐社榖、力行保甲，储积充而萑符靖，听讼准情度理，曲直立分。公退，仍披阅案牍，再四思维，惟恐出入稍失；偶有未洽者，不惮虚心覆讯，期归平允。邑有普济堂，额编口粮无几，不能遍及；劝捐田产，广为收养。值岁暮，复自揖钱、米，分给四乡之茕独无告者；实惠均沾。西隅城垣久圮，捐赀修葺，敛不及民。他如城隍庙、福德祠、高家渡桥、永丰坝，或修或建，百废具兴。上官廉其才，凡邻邑疑难大案，多委会鞫；繁剧事务，亦多委协办：皆报可。在任九载，士颂民怀。方拟调繁浮梁，竟以病，卒于官；年五十九。
　　有泌九岁能文；十一岁，府试居前。十九岁，为台湾诸生，移归本籍。驰骋经史，为文一归醇雅。遴选入鳌峰书院肄业，为抚军赵仁圃（国麟）所赏识；观风会课，辄居优等。幼失恃，事父尽孝。壬子秋试后，值父病，侍汤药，废寝忘食。父殁，哀毁逾礼。适值揭晓得隽，领鹿鸣之宴以供祭。待兄弟，友于无间。兄没，抚侄如子。族戚、知友贫困者，随力推济，毫无所吝。与人交，披肝露胆，休戚相关；无不爱而敬之。令宜黄九年，饮檗茹水。没后，榇不能归；宜士民争赙之，仍伐石纪德焉。兄有清，字和卿；邑诸生。亦有学行（节张氏家传）。
　　——选自「泉州府志」卷五十一「循绩」「国朝循绩」四。
　　周廷梁（岐德）
　　周廷梁，同安人。事亲，克供子职；抚弟侄，友爱无间。祖祠倾颓，独力修建。族姓贫乏者，加意存恤。邻里丧葬，极力佽助。遇歉岁，宽田丁租入；贫者，即为破券。桥路、庙宇，随力捐修。雍正十年，举应乡宾。乾隆二十二年，以子遵例急公，赠中宪大夫。
　　子岐德，监生，捐州同、加五级。善承父志，捐修本邑文庙、明伦堂、朱子祠。玉屏书院、凤山书院及苎溪、考溪、塔仔塘等桥、木府南鼓楼、新桥、会城贡院，皆有捐助。又尝以事至台湾，与廪生侯世辉等倡建文庙，计费七百余金；事竣，且题议叙。
　　——选自「泉州府志」卷六十一「乐善」「国朝乐善」。
　　●志余
　　拾遗（六则）
　　拾遗（六则）
　　「泉郡志」云：东出海门，舟行二日程，曰澎湖屿。——在巨浸中，环岛三十六，如排衙然。昔人多侨寓其上，苫茅为庐；推年大者为长，不蓄妻女，耕渔为业。牧牛羊，散食山谷间，各剺耳为记。讼者，取决于晋江县。城外贸易岁数十艘，为泉之外府。后屡以倭患，墟其地（或云抗于县官，故墟之）；今乡落屋址尚存。
　　都督俞大猷讨海寇林道干，道干战败，舣舟打鼓山下。恐复来，攻掠山下土番杀之，取其血和灰以固舟；乃航于遥海，余番走阿猴林社。相传道干有妹，埋金山上，有奇花异果；入山樵采者摘而啖之，甘美殊甚。若怀之以归，则迷失道；虽识其处，再往则失之（陈小崖「外纪」）。
　　明季郑芝龙，海大寇也。归诚后贵显，尝朝京师。过龙虎山，有异人为决未来事，语甚隐。然意欲跨土称孤，争衡南面者；末云「金鸡唱，龙种消」。后靖海侯施琅以辛酉生，其专征又以辛酉年；龙种者，芝龙子孙也。余十五、六时，便闻斯语；后二十余年而验（李文贞「榕村集」）。
　　闽人陈衎尝着一书，中载一则云：『鹭门僧贯一，以请经过会城，寓予竹房。言去夏夜坐，篱外小陂陀有光，连三夕；发之，得古砖。背印两圆花突起，面刻隶字四行。文曰：「草鸡夜鸣，长耳大尾；干头衔鼠，拍水而起。杀人如麻，血成海水。生女灭难，十亿相倚。起年灭年，六甲更始。庚小熙皞，太平万纪」。贯一觉有异，默识其文，投砖海中』。予录观之，似应泉海之事。乃比者抚成，且藉镇定，又若无征。然三复寻绎，不能不结杞忧。彼女何人？庚小熙皞，又何世哉？为之太息！予按此书为崇祯庚辰刻本，康熙癸亥在京于郑山公寓中目之。其言草鸡长耳、大尾，离合成「郑」字；谓芝龙也。干头衔鼠，为甲子；郑以甲子叛、以甲子亡，故云六甲更始。生女十亿，女加兆为「姚」；岂谓总督姚启圣乎？鹭门，即今厦门；前年巡抚吴兴祚克厦门、今年姚启圣克台湾，而郑氏无遗种矣。然姚在闽颇自恣，为台中所弹；乃名应谶纬，若此即于癸亥死矣，又何忽也！独喜庚小熙皞，为今上纪元；太平万纪，万寿无疆，为天下臣民之庆云（「艮斋续说」）。
　　施侯琅幼时，入里中定光庵，诣神稽首，见神像随之拜起。崇祯癸未，随族父武毅伯福军中。时主兵者募壮士，置铁鼎中庭，重千斤；集健卒数千人，莫有举者。琅奋袂举行数十武，徐置其所，容色无异。唐王时，尝统偏师迷入榛莽中；有群虎前行引导，得与诸军合。识者以为虎精云（「靖海纪事」）。
　　吴观域，钱塘进士，知南安县。调任台湾甫一月，而台逆朱祖（即朱一贵）变作。及平，逆党以地方官激变为言，无论在任久暂，皆挂弹章；观域与焉。临刑，作绝命词，极于凄楚。观域在南安时，颇有政声，尤得士望。其辞之传，闻者伤之（「闽泉灾异记」）。
　　——选自「泉州府志」卷七十五（下）「拾遗」（下）。

