  《四库全书 蜀中广记》一百八卷　（明）曹学佺 撰
　　钦定四库全书

　　史部十一

　　蜀中广记

　　地理类八

　　杂记之属

　　提要

　　臣等谨按蜀中广记一百八卷明曺学佺撰学佺有易经通论已著录学佺尝官四川右叅政迁按察使是书盖成于其时目凡十二曰名胜曰边防曰通释曰人物曰方物曰仙曰释曰游宦曰风俗曰著作曰诗话曰画苑搜采宏富颇不愧广记之名其中如叙州府之髙州明史地理志云洪武五年由州改县正徳十三年复为州珙及筠连三县隶焉此书仍称髙州为县二县亦不为之属又成都府之资阳县明史地理志属简州此书不系简州而别于仁寿井研二县后皆未免编次偶疎王士祯古夫于亭杂录曰丹铅录载东坡赠青神杨栋词云允文事业従容了要岷峨人物后先相照见说君王曽有问似此人才多少而引小说髙宗问马骐蜀中人才如允文者有几云云按允文采石之功在南渡后东坡之殁久矣安得先有此词而曺能始蜀中十志亦载之畧无驳正又曰蜀中十志以物类相感志十八卷为东坡撰谬甚则舛讹抵牾亦时时间出盖援据既博则精粗毕括同异兼陈亦事势之所必至要之不害其大体谈蜀中掌故者终以全蜀艺文志及是书为取材之渊薮也

　　乾隆四十三年六月恭校上

　　总纂官 （臣）纪昀 （臣）陆锡熊 （臣）孙士毅

　　总校官 （臣）陆费墀

　　●钦定四库全书

　　蜀中广记卷一

　　（明）曹学佺 撰

　　○名胜记第一

　　川西道

　　成都府一【成都华阳二县附郭】

　　华阳国志蜀之为国肇于人皇与巴同囿至黄帝为其子昌意娶蜀山氏之女生子髙阳是为帝喾封其支庶于蜀世为侯伯歴夏商周武王伐纣蜀人与焉尚书牧誓庸蜀羌髳是也有周之世限以秦巴虽奉王职不得与春秋盟会君长莫同书轨周失纲纪蜀先称王有蜀侯蚕丛其目纵始称王次王曰柏灌次王曰鱼鳬又次后有王曰杜宇始称帝号曰望帝更名蒲卑治郫邑或治瞿上后传位于其相开明开明位号曰丛帝丛帝生卢帝卢帝生保子帝九世始传开明尚焉开明尚自梦郭移乃徙治成都扬雄蜀本纪云蜀王据有巴蜀之地本治广都樊乡徙居成都者也巴与蜀雠求救于秦秦惠王二十七年遣张仪与司马错等灭蜀遂置蜀郡仪筑成都以象咸阳修整里阓市张列肆规制广备故左思蜀都赋云金城石郭兼匝中区既丽且崇实号成都矣其地东接于巴南接于越北接于秦西奄峨嶓地称天府原曰华阳汉武帝元朔二年以新启犍为牂柯越嶲三郡疆壤益广始称益州初治广汉之雒县后乃徙此李固与弟圄书曰固今年五十七鬓髪已白所谓容身而游满腹而去周观天下独未见益州耳昔严夫子常言经有五渉其四州有九游其八欲类此子矣王莽簒盗改天下郡守为率正又改蜀郡为导江迁公孙述为导江率正治临卭后据成都称帝具置百官造十层赤楼东观汉记曰公孙述造十层赤楼也于是改益州为司隶蜀郡为成都尹矣建武光复二百余载迄于孝灵王室多故刘焉求益州牧以避世难始治绵竹后徙成都先主代刘璋而有之即位于武担之南典畧曰玄德于是起馆舍筑亭障从成都至白水关四百余区也后主建兴二年以丞相亮开府领益州牧亮卒拜尚书令蒋琬为大将军领益州刺史蜀亡晋太康初乃属王国号曰成都内史永嘉之难没于夷獠成都记云府治北三里许有李特所筑赤涂城十六国春秋曰李雄定成都以严柽为蜀郡太守及即位迁柽益州刺史是矣桓温西伐李势出降刘义庆世说云宣武平蜀集叅僚置酒于李势殿巴蜀缙绅莫不来萃桓既素有雄情爽气加尔日音调英发叙古今成败由人存亡系才其状磊落一坐叹赏焉永和之际周抚为蜀郡太守四十余年境土粗安王逸少与周益州书云省足下别疏具彼土山川诸奇扬雄蜀都左太冲三都殊为不备悉彼故为多奇益令其游目意足也可得果当吿卿求迎少人足耳至时示意迟此期真以日为岁但言此心已驰于彼矣又云吾有七儿惟一小者未婚过此便得至彼得果此縁一段奇事也梁武陵王始封入蜀元帝与之书云蜀中斗絶易动难安弟可镇之吾自当灭贼又别纸云地拟孙刘各安境界情深鲁卫书信常通良所托重也萧纪反戈东下以地降于西魏再折入周至隋开皇始定之封其子秀作镇于兹营侈宫室成都记曰隋蜀王秀尝造一殿飞鸟不止其上此其凡耳后竟被征唐初开国太宗以秦王建益州台遥领之而已贞观十年分成都县之东偏置蜀县在郭下明皇西幸驻跸成都始改蜀县为华阳而成都华阳二县从此分矣
　　按今成华二县与蜀邸护卫尺籍绣错不能细为分析大较西门者属成都东门者属华阳而南北门则成都有三分之二华阳居其一焉予观扬子云答刘子骏书有少时所作成都城四隅铭则今之东西南北四门颇为近古西门者古之宣明门也南门者古之江桥门也东门者古阳城门北门者古咸阳门也李膺益州记云最东曰阳城门次西曰宣明门蜀时张仪楼即宣明门楼也重阁复道跨阳城门故太冲赋云结阳城之延阁飞观榭乎云中矣江桥者大江水所经也稍西为市桥曰市桥门以汉旧州市在此桥南桥下即石犀所濳渊亦曰石牛门故曰少城南面有三门焉咸阳门者秦惠王二十五年蜀侯恽赐死封其子绾为蜀侯初蜀人塟恽郭外绾闻恽无罪乃使使迎丧入塟之郭内丧车至城北门忽陷入地中蜀人因名北门曰咸阳门矣
　　成都县本治赤里街秦守张若徙入少城内少城者子城也惟西南北三壁东即大城之西墉故蜀都赋云亚以少城接于其西矣周地图记云初张仪筑城城屡坏不能立忽有大龟出于江周行旋走巫言依龟行处筑之城乃得立所掘处成大池龟乃伏于中龟每出则州境有贼刺史或病即此城也汉元鼎二年大城立九门少城立九门故有十八郭之称而郡县多城观矣
　　太城者今南门城也李石诗序云张仪司马错所筑太城自秦惠公乙巳岁至绍兴壬午一千四百七十八年虽颓圯所存如断壁峭立亦学舍一奇观云学舍在南则太城可知矣
　　少城者西南之间今之锦江楼也古今集记锦楼在龟城上前临大江下瞰井邑西眺雪岭东望长松白敏中尝赋诗于其上旧记谓路岩所建非也岩在敏中之后矣范成大诗注云少城张仪所筑子城也土甚坚横木皆朽有穿眼土相着不解散予按王右军法帖徃在都见诸葛颙曾见问蜀中事云成都城门屋楼观皆是秦时司马错所修令人远想慨然具示为广异闻
　　华阳国志张仪张若城成都周回十二里高七丈造作下仓上皆有屋而置楼观射圃又营广府舍置盐铁市官并长丞皆与咸阳同制更于夷里桥南立锦官锦官者犹合浦之有珠官也西又有车官城其城东西南北皆有军营垒城焉按此皆从西南隅论耳蜀汉昭烈即位于武担之南当在城之正中今蜀藩是也隋之摩诃池伪蜀之宣华苑皆在其内昔诸葛武侯以丞相开府领益州牧故晋益州刺史治太城其制因之亦唐节度使宋制置使所称建牙交戟地矣蜀太守治少城故昔之郡治因焉西门直街鼓楼即宋铜壶阁也陆游记云阁南直西川门西北距府五十步乃蒋堂知益州伐江渎庙材所创吴栻范成大相继而侈张之为成都巨观书于史又吴师孟修西楼记云西楼直府寝之北毎春月花时大帅置酒高会叅佐于其下五日复纵民游观宴嬉西园以为岁事然止得造其庑序而已合此二说则府治为西门无疑相沿蜀郡太守之故址也今乃益逊而北盖不敢与藩邸抗于是斥北城之地以居故武担山昔在城外而今在城内陆务观有游武担村落诗可证矣转运使今之藩司也钤辖使今之阃司也运司昔在城东有玉溪堂即伪蜀权臣故宅今藩司在城北阃司相沿如故若提刑漕使即今之守巡使者散在诸路是其职居位置皆有不同如此
　　南门之胜如石室石犀严真观江渎池七星桥昭烈武侯祠其最著者
　　华阳国志云始文翁立文学精舍讲堂作石室一作玉室在城南永初后堂遇火太守陈留高眹更修立又增造二石室李知几云西为文翁稍南为高眹比文翁石室差大皆有石像矣乐史寰宇记云文翁学堂一名周公礼殿方舆胜览云前代以周公为先圣至唐贞观始从房玄龄等议更祀孔子开元册谥文宣王位南向自是号文宣王殿矣而周公之祀遂废然旧像犹存帅袁说友乃为殿祀之按上南志以武侯征西南夷而梦见周公故勅所在祀周公也任豫益州记云礼殿其栾栌节制犹古建南基高六尺厦屋三间通皆图画古人之像及礼器瑞物堂西有二石室系年録云绍兴六年成都教授范仲殳奏疏言本府学殿建于东汉之初平汉人以大隶记其修筑岁月刻于东楹至今九百四十三年盖天下栋宇之古无过于此者按欧阳修集古録以周公礼殿记蔡邕所书也范镇云其柱锺会隶书刻其上李知几十咏诗说会与邓艾同入蜀在咸熙元年甲申距汉献兴平元年甲戌凡七十一年矣会盖追丈翁高君之美而书也赵明诚金石録跋云右汉周公礼殿记者今成都府学有汉时所建旧屋柱皆正方上狭下阔此记刻在柱上灵帝初平五年立距今盖千年矣而字画完好可读当时石刻在者徃徃磨灭此记托于庑楹乃与金石争寿亦异矣记有云甲午年故府梓潼文君增造吏舍二百余间按华阳国志有文参字子奇梓潼人平帝用为益州太守不从王莽公孙述光武嘉之疑此记所载即其人也盖光武建武十年岁次甲午云
　　唐卢照邻文翁讲堂诗锦里淹中馆岷山稷下亭空梁无燕雀古壁有丹青槐落犹疑市苔深不辨铭良哉二千石江汉表遗灵岑参诗文公不可见空使蜀人传讲席何时散高台岂复全丰碑文字灭冥漠不知年裴铏诗文翁石室有仪刑庠序千秋播德馨古栢尚留今日翠高岷犹蔼旧时青人心未肯抛膻蚁弟子依前学聚萤更叹沲江无限水争流祗愿到沧溟宋李石诗来为人所爱去为人所思君看文与高慈惠蜀之师至今室中像凛凛建立时知非伯有石定是桐乡祠蜀人爱二公远与千载期宋京蜀事补亡诗君不见西汉文翁为蜀守蜀学不居齐鲁后诸生竞欲保翁名石室镌磨贵难朽东汉高公又几时为作石室还如兹至今二室坚且乆文公高公名不衰喻汝砺谒文公堂诗緑荻负幽隐髙槐泛轻凉各夸一时好披风互低昂讵知五月中微阴忽催黄我行鲁侯宫独谒文翁堂若人骨已朽道在斯不亡遂令蜀文章照耀日月傍世事俱腐臭斯文真久长靡颓能几时萧条翳墟荒富贵岂不好千载同一伤三叹为何人抚已涕自滂
　　寰宇记云石室司马相如教授于此从者数千人按秦宓引地里志文翁倡其教相如为之师汉家得士盛于其世矣金石録云石室又有左右生题名碑或云江阳寜蜀遂寜晋原以晋志考之江阳蜀汉置此郡寜蜀遂寜晋原皆是宣武平蜀后置范蜀公云西汉时诸生姓名文学祭酒典学从事各一人司仪主事各一人左生七十三人右生三十人可考者仅百许人按集古録谓为晋宋间碑矣王象之舆地碑目云大周总管太学碑益州刺史齐国公宇文宪立益州州学庙堂颂唐神龙二年史焘撰益州馆学庙堂记永徽元年贺公亮撰益州孔子庙堂碑开元中周灏撰唐明皇追谥孔子册文宋太平兴国五年府尹辛仲甫立石又云石室赞大厯十年维州刺史郑藏休撰殿中侍御史李枢篆益州文宣王庙碣会昌五年裴儋撰赵明诚唐益州学馆庙堂记跋云成都县令颜有意书撰人题法曹陈玉文学太子詹事待诏弘文馆陵州长史而姓名残缺不可辨集古録直以为有意撰非也碑阴载当时官僚姓名后人题云此记贺公亮撰未知果否系年録云宋高宗皇帝御书大成殿榜绍兴六年赐成都府学从教授范仲殳所请也成都记云伪蜀孟■〈日上永下〉有国其相毋昭裔刻孝经论语尔雅周易尚书周礼毛诗礼记仪礼左传凡十经于石其书丹则张德钊杨钧张绍文孙逢吉朋吉周德贞也石凡千数尽依大和旧本厯八年乃成公榖则有宋田元均时刻古文尚书则晁公武所补也胡元质宗愈作堂以贮之名石经堂在府学按已上诸刻今皆不存所存者孔门七十二子像又近时摹宋本而刻者人物衣褶差有古意石经礼记数段流落在合州宾馆中李阳氷篆书之碑阴予友范汭见而为予言之
　　石犀寺一名石牛寺华阳国志周显王之世蜀王有褒汉之地因猎谷中与秦惠王遇惠王以金二笥遗蜀王王报以珍玩之物物化为土惠王怒羣臣贺曰天奉我矣王将得蜀土地惠王喜乃作石牛五头朝泻金其后曰牛便金有养卒百人蜀人悦之使使请石牛惠王许之乃遣五丁迎石牛既不便金怒遣还之乃嘲秦人曰东方牧犊儿秦人笑之曰吾虽牧犊当得蜀也舆地志云邓艾庙南有石牛即秦惠王遗蜀王者水经注西南石牛门曰市桥吴汉入蜀自广都令轻骑先徃焚之桥下谓之石犀渊李氷昔作石犀五头以厌水精穿石犀渠于南江命之曰犀牛里后转犀牛二头在府中一头在市桥一头沈之于渊也今寺正殿阶左有石蹲处状若犀然额曰圣寿寺古之龙渊寺也乃晋王羽宅后舍为寺改名龙渊佛殿有水眼如井云与海通高僧传晋惠持到蜀止金渊精舍是矣其后改名空慧隋赐蜀王秀竹园六十顷此地属焉唐仪鳯二年勑天下七寺建塔立石柱二度僧尝七百人此其一也会昌中废至大中元年李回重建摹万里桥南元和圣寿寺额监此故曰圣寿寺字则僖宗御书也寺有尊胜呪石幢高七尺围四尺太和中马季武行书我明嘉靖中掘地得之
　　唐岑参石犀诗江水初荡潏蜀人几为鱼向无尔石犀安得有邑居始知李太守伯禹亦不如杜甫石犀行君不见秦时蜀太守刻石立作三犀牛自古虽有厌胜法天生江水向东流蜀人矜夸一千载泛溢不近张仪楼今年灌口损戸口此事或恐为神羞终藉堤防出众力高拥木石当清秋
　　益州记曰鴈桥东有严君平卜处土台高数丈祝穆方舆胜览云龟城水中出金雁因谓之雁桥也锦里耆旧传曰严君平宅卜肆之井犹存今为严真观道教灵验记云成都卜肆支机石即海客携来自天河所得织女令问严君平者也太尉炖煌公好奇尚异命工人镌取支机一片欲为器用椎琢之际忽若风瞀坠于石侧如此者三公知其灵物乃已之至今所刻之迹在焉复令穿掘其下则风雷震惊咫尺昏曀遂不敢犯唐张九龄送姚评事入蜀赋得卜肆诗云蜀严化己久沈冥空所思尝闻卖卜处犹忆下帘时驱传应经此怀贤傥问之归来说徃事歴歴偶心期岑参卜肆诗君平曾卖卜卜肆芜已久至今杖头钱时时地上有不知支机石还在人间否郑世翼君平古井诗严平本高尚远蹈古人风卖卜成都市流名大汉中旧井改人世寒泉久不通年多既罢汲无禽乃遂空如何属秋气惟见落双桐宋吕光弼诗卜肆垂帘地依然门径开沈冥时已徃思慕客犹来鸟啄虚檐壊狐穿古井摧空余旧机石岁岁长春苔喻汝砺游严真观见壁上有记古鼎丹砂事因述以诗云古木共幽意长廊亦肃如于焉步逍遥且复散衣裾尘虑飒已空道心颇闳舒不知度世人去此岁几徂云何有丹砂尚尔留庭隅支机亦悠哉谁复订有无我知此公意慨彼元鼎初继之五凤间斯民毙刀锯聊欲谢世网歘以道自娱抱独理自会旷怀遗所拘初匪逃世人而世自我疎含黙念斯理起我忧患余宋京补亡诗云君不见庄遵卖卜成都市市中仙隠无人值百钱度日复何求犹有沈冥见文字不因问着牛女星下世安能知姓名云中鸡犬拔家去旧宅寂寞秋芜平搘机石在年年长药鼎空留闭黄瓖前时发掘篆籀新明水神丹光滉瀁金雁桥边台观存神仙遗事渺难论安得先生为我卜俗骨庶可窥天阍
　　括地志云江渎祠在成都县南上四里汉郊祀志云秦并天下立江水祠于蜀至今岁祀之按广雅江神谓之竒相江记云帝女也卒为江神矣汉旧仪云祭四渎用三牲圭沈有车马绀盖以夏之日觞焉按陆游江渎庙碑云成都自唐有江渎庙其南临江及后节度使高骈大城成都庙与江始隔冯浩设厅记云庙前临清池有岛屿竹木之胜红蕖夏发水碧四照为一州之观田况成都遨乐诗伏日宴江渎祠避暑因游江渎池此会起于文潞公也宋祁集江渎池诗云五月追凉地沧江剩素涟林烟昏岸日楼影压池天筱宻工迷径荷欹巧避船机忘更何事鱼鸟亦留连又飞槛枕溪光欢言客徧觞暂云销树影骤雨发荷香辛臼橙虀熟庖刀鲙缕长苹风如有意盈衽借浮凉又溪浅容篙短舟移觉岸长烟稠芰荷叶霞熟茘支房技迭三挝鼓杯寒十馈浆便成逃暑醉官事底相妨又九月十日宴江渎亭诗节去欢犹在宾来赏更延悠扬非短日凄紧乍寒天霁沼元非涨秋花自少妍蚁留新献酎蕙续不残烟戏鰋冲余藻游龟避折莲流芳真可惜从此遂凋年
　　华阳国志云蜀江众多作桥故蜀立里多以桥为名西南两江有七桥直西门郫江中冲治桥西南石牛门曰市桥城南曰江桥南渡流曰万里桥西上曰夷里桥亦曰笮桥桥从冲治桥西出折曰长升桥扬雄蜀记云星桥上应七星也李氷所造按七星桥者一长星桥今名万里二员星桥今名安乐三玑星桥今名建昌四夷星桥今名笮桥五尾星桥今名禅尼六冲星桥今名永平七曲星桥今名升仙此李膺所记矣今南门江洲中有金沙寺其处俗呼为七星滩也后汉书世祖谓吴汉曰安军宜在七桥连星间按汉自广都乘胜进逼成都与其副刘尚南北相望夹江为营浮桥相对公孙述使谢丰扬军市桥出汉后袭破汉坠马落水縁马尾得出入壁命将夜濳渡江就尚击丰斩之于是水之阴焉今正南门外者乃江桥耳水经注云南江桥亦曰安乐桥在城南二十五步宋孝武以桥为安乐寺改名安乐桥十六国春秋李特将起童謡云江头桥阙下李成都北门十八子即此桥也南上为万里桥亦名笃泉桥桥之南有笃泉矣蜀使费祎聘吴丞相亮祖之叹曰万里之行始于今日故曰万里桥唐岑参万里桥诗成都与维扬相去万里地沧江东流疾帆去如鸟翅楚客过此桥东看尽垂泪江都陆肱赋云万里兮蜀郡隋都二桥兮地角天隅东土为扬西邦曰益架长虹于两地客思迢迢浩积水于千秋江流脉脉结构应似途程甚偏饰丹雘以虽同彼临淮海度轩车而既易此对铜梁正用扬益相望事也
　　寰宇记云惠陵蜀先主陵也今有祠存号曰惠陵祠周地图云先主祠在府西南八里惠陵东七十步齐高帝梦益州有天子卤簿诏刺史传覃修立而规制卑小至唐相国李回在镇更改置守陵户四时祭祀岑参先主庙诗先主与武侯相逢云雷际感通君臣分义激鱼水契遗庙空萧然英灵贯千岁张俨诗雄名垂竹帛荒陵压阡陌终古更何闻悲风入松栢刘梦得诗天下英雄气千秋尚凛然势分三足鼎业复五铢钱得相能开国生儿不象贤凄凉蜀故妓来舞魏宫前宋晁逈诗天地収覇气丘原余閟宫野人相指似旁有若唐封当时大耳儿甚似隆凖公夫岂忘故都崎岖巴蜀中划然成三分正尔扼两雄武侯抱遗恨秦陇竟莫通独怜晋昌明千载时始逢坐看五胡乱萧条河洛空碑目云先主庙碑贞元四年苏端撰又云昭烈庙有裴中立武侯碑栁公绰书今存又有段尹石为樵者敲断陈荐作诗纪之又有临淮公武元衡碑杨嗣复祠祭毕观碑感旧有作寄杨汝士和焉按元和初元衡镇蜀中立为节度推官汝士先亦曾作文昌掌管也
　　酉阳杂俎成都有唐平南蛮碑开元十九年剑南节度副大使张敬忠所立时南蛮大酋长乐浪州刺史杨盛颠为边患明皇遣内常侍高守信为南道招慰处置使以讨之拔其九城此事新旧唐书及野史皆不载按碑目以此为萧晋用撰在昭烈庙中矣
　　能改斋漫録蜀先主祠在成都锦官门外西夹即武侯祠东夹即后主祠蒋公堂帅蜀以禅不能保有土宇因去之大慈寺有蜀后主王衍铜像程公堂继帅毁以铸钟蜀语曰任是两王难当二堂乐史云关张二公祠俱在惠陵左右宋庐陵王立按今昭烈祠左右侍侧者后主北地王谌诸葛丞相亮亮子瞻及闗张两侯俱合为一祠也蜀志国降之日北地王谌率其官属哭于先主庙以妻子自焚是矣酉阳杂俎云近有羣盗发蜀先主墓入穴见两人张灯对奕侍卫十余盗惊惧拜谢一人顾曰尔饮乎乃各饮以一杯兼乞与玉腰带数条命速出盗至外口已漆矣带乃巨蛇也视其穴己如旧成都记云蜀先主祠旁有猱村其民皆剔髪事浮屠而畜妻子自如及李德裕下令严禁乃肃如也
　　方舆胜览云武侯庙在府西南二里今为乘烟观孔明表云薄田十顷桑八百株即此地孔明初亡百姓遇节朔各私祭于道上李雄称王始为庙于少城内桓温平蜀夷少城独存孔明庙后封武兴王庙至今祠祀不絶寰宇记云诸葛亮相蜀筑台以集诸儒兼待四方贤士号曰读书台在章城门路西今为乘烟观杜光庭録异记云成都书台坊武侯宅南乘烟观内有古井井内有鱼长六七寸徃徃游于井上水必腾涌相传其井有龙矣杜甫诗丞相祠堂何处寻锦官城外栢森森映阶碧草自春色隔叶黄鹂空好音三顾频烦天下计两朝开济老臣心出师未捷身先死长使英雄泪满襟武少仪诗执简焚香入庙门武侯神像俨如存因机定蜀延衰汉以计连吴振弱孙欲尽智能倾僭盗善持忠节辅庸昏宣王请战贻巾帼始见才吞亦气吞杨汝士诗古栢森然地修严蜀相祠一过荣异代三顾盛当时功德流何远馨香荐未衰敬名探国志饰像慰甿思昔谒从征盖今闻拥信旗固宜光宠下有泪刻前碑陈荐诗建安纲纪如线微高光基业春氷危奸豪拔剑将羣盗駈龙控虎争雄雌武侯当日卧南阳韬棱晦角阴营为高吟梁甫比管乐胸中造化无人知东吴北魏至强大不肯逆德为其师先主歘闻元直语三徃咨求当世宜勤勤陈说扶汉室慷慨感义许驱驰一说孙权败曹操刘氏遂肇中兴基申明号令鼓雷电朂励士卒狞蛟螭分留猛将控荆渚翼戴昭烈来坤维献皇遘害首劝进应天嗣位开羣疑本谋凭借蜀富庶养威用作并吞资大勲未集昭烈崩遵守顾命如周伊均平赏罚重恩信比屋道路皆熙熙七擒孟获除后患至今南诏崇灵祠东征直据五丈原欲复咸镐绥华夷上成先帝创业意下副四海苍生思推忠仗顺气百倍俯视敌众真婴儿流星落帐芒角恶暴然不起军如痴仲达虽走禅终虏人谋不可违天时精魂埋没已千岁柰无英杰齐高规朔方男子过庙下秋天寥落霜风悲林梢脱叶响飒飒烟头暮雨寒丝丝妖狐恠兔穴坏壁饥鸦饿鹊啼枯枝樵儿敲断段尹石苔藓斓斑裴相碑手植劲栢尚苍翠疑有神灵濳护持睟容昏剥堂庑陋龙祠神庙穷珍奇吾心切切慕风槩洒泪踟蹰成此诗宋京诗云君不见孔明书台遗庙旁古书不见台荒凉卧龙未起蜀天远茅庐日日空南阳赤符光寒白水涸秣陵王气犹能作璋若婴儿操虎狼脱去荆州殊不恶十倍奇才安用书此台昔时知有无蜀人思君识故处未若江水存兵图黄冠所居门第改秪有坊名今尚在安得台边见古人秋草重生类书带蜀古迹记云宋曹彬建隆二年为都监伐蜀谒武侯祠视宇第雄观颇有不平谓左右曰孔明虽忠于汉然疲竭蜀之军民不能复中原万一何得为武当因其頺败者折去之止留其中以祀香火左右皆谏不可俄报中殿摧塌有石碑出土尺许彬径视之其刻字宛若新书题云测吾心腹事惟有宋曹彬读讫下拜曰公神人也小子安能窥测哉遂令蜀守新其祠宇为文祀之而去按此古昔武侯祠也天社任渊记云昭烈庙西偏少南又有别庙忠武侯在焉老栢叅天气象甚古诗人尝为赋之是矣今武侯祠在百花潭与草堂并列者不知何代增设

　　蜀中广记卷一

　　●钦定四库全书

　　蜀中广记卷二

　　（明）曹学佺 撰

　　○名胜记第二

　　川西道

　　成都府二

　　西门之胜张仪楼石笋街笮桥琴台浣花溪青羊宫净众寺少陵草堂其最著者
　　任豫益州记曰诸楼年代既久榱栋非昔惟西门一楼虽有补葺张仪时旧迹犹存古今集记云张仪楼高百尺初张仪筑城虽因神龟然亦顺江山之形以城势稍偏故作楼以定南北李膺记曰成都有百尺楼后名为白莵楼也晋张载登成都白莵楼诗重城结曲阿飞宇起层楼累栋出云表峣櫱临太虚高轩启朱扉回望畅八隅西瞻岷山岭嵳峩似荆巫蹲鸱蔽地生原隰殖嘉蔬虽遇尧汤世民食恒有余郁郁少城中岌岌百族居街术纷绮错高甍夹长衢借问扬子宅相见长卿庐程卓累千金骄奢拟五侯门有连骑客翠带腰吴钩鼎食随时进百和妙且殊披林采秋橘临江钓春鱼黒子过龙醢果馔踰蟹蝑芳茶冠六清溢味播九区人生茍安乐兹土聊可娱唐岑参张仪楼诗传是秦时楼巍巍至今在楼南两江水千古长不改曾闻昔时人岁月不相待杜甫和严中丞西城晩眺诗云汲黯匡君切廉颇出将频直辞才不世雄畧动如神政简移风速诗清立意新层城临暇景绝域望余春旗尾蛟龙会楼头燕雀驯地平江动蜀天阔树浮秦帝念深分阃军须远算缗花罗封蛱蝶瑞锦送麒麟辞第输高义观图忆古人征南多兴绪事业暗相亲段文昌晩夏登张仪楼呈院中诸公诗重楼窻戸开四望敛烟埃逺岫林端出清波城下回乍疑蝉韵促稍觉雪风来并起乡闗思销忧在酒杯姚向和云秦相架羣材登临契上台查从银汉落江自雪山来俪曲亲流火凌风洽小杯帝乡如在目欲下尽徘徊温会和云危轩重迭开访古上徘徊有舌嗟秦策飞梁认楚材云霄随鳯到物象为诗来欲和闗山意巴歌调更哀杨汝士和云从公城上来秋近絶纤埃楼古秦规在江分蜀望开远山标宿雪末席接寒灰陪赏今为黍临欢敢诉杯李敬伯和云层屋架城隈宾筵此日开文锋摧八韵星分应三台望雪烦襟释当欢远思来披云霄汉近蹔觉出尘埃姚康和云登览值晴开诗从野思来蜀川新草木秦日旧楼台池影揺中座山光接上台近秋宜晩景极目断浮埃
　　石经始末云锦官西楼有胡元质所镵石经数板盖公得五代时坠刻于一二故家残圭裂璧亦可宝也凡蔡中郎石经四千二百七十字有奇及古文篆隶三体石经遗字八百一十九黄山谷跋张载熙书卷尾云兰亭禊饮诗叙二本前一本是都下人家用定武旧石刻摹入木板者一本以门下苏侍郎所藏唐人临冩墨迹刻之成都西楼中有数字极瘦劲不凡东坡谓此本乃絶伦也陆游跋东坡书髓帖云成都西楼下石刻东坡法帖十卷择其尤奇逸者为一编号东坡书髓三十年间未尝释手去岁都下脱败甚乃再装缉之嘉泰三年岁在癸亥九月三日老学庵北囱手记
　　常璩云蜀有五丁力士能移山举万钧每王薨輙立大石长三丈重千钧为墓志今石笋是也号曰笋里寰宇记云武担石俗曰石笋在州城西门大街中益部耆旧传云公孙述时武担石折任文公叹曰西方智士死吾当应之岁中卒庾信演连珠云竹杖扶危不能正武担之石矣通志云双石笋在兴义门内即真珠楼基也按西门王建武成谓之兴义门矣李膺记云开明氏造七宝楼以珍珠为帘其后蜀郡火民家数千与七宝楼俱毁赵清献记曰真珠楼基在石笋街一说有大秦胡于其地起寺门楼十问皆饰以真珠翠碧贯之如帘寺即大秦寺也老杜石笋行君不见益州城西门陌上石笋双髙蹲古来相传是海眼苔藓蚀尽波涛痕雨多徃徃得瑟瑟此事恍惚难明论注云成都子城西金容坊有石二株挺然耸峭高大余耆旧传云其名有六曰石笋曰蜀妃阙曰沈犀石曰鱼鳬仙坛曰四海之眼曰五丁石门皆非也图经云乃前寺之遗址诸葛亮掘之方验有篆字曰蚕丛氐启国誓蜀之碑以二石柱横埋连接铁其中一南一北无所偏邪上有浊歜烛触蠲五字时人莫晓蜀相范贤议曰亥子岁浊字可记主水灾寅卯岁歜字可记主饥馑巳午岁烛字可记主火灾辰戌岁触字可记主兵灾申酉岁蠲字可记主稼穑富赡悉以年事推应符响矣徐康晋记桓温伐蜀战于笮桥叅军袭护战没众欲退而鼓吏误鸣进鼓于是乘之遂入少城寰宇记云笮桥去州西四里名夷里桥以竹索为之因名笮桥李膺笮桥赞云复引一索飞絙杙阁其名曰笮人悬半空度彼絶壑也益州记曰市桥笮桥今各有一铁椎大十许围长六七十尺云初营桥引机运此椎以击桥柱本有三今余二南史宋大始初益州笮桥忽生一洲道士柳石见之曰当有贵王临州必有王胜喜也及齐永明二年武帝遣始兴王为益州胜喜者即始兴反语蜀古迹记曰笮桥边有二石阙乃汉赵典墓矣
　　王褒益州记曰司马相如宅在州笮桥北百许步李膺云市桥西二百步得相如旧宅今海安寺南有琴台故墟方舆胜览云琴台后为金花寺城内者非其旧也金花寺以晋胡僧持金花玉像住此故名按即今之金泉铺矣梁简文登琴台诗芜阶践昔径复想鸣琴游音容万春罢高名千载留弱枝生古树旧石染新流由来逓相叹逝川终不収唐卢照邻相如琴台诗闻有雍容地千年无四邻园院风烟古池台松槚春云疑作赋客月似听琴人寂寂啼莺处空伤游子神杜甫诗茂陵多病后尚爱卓文君酒肆人间世琴台日暮云野花留宝靥蔓草见罗裙归鳯求凰意寥寥不复闻高适同羣公秋登琴台诗古迹使人感琴台空寂寥静然顾遗尘千载如昨朝临眺自兹始羣贤久相邀德与形神高孰知天地遥四时何倐忽六月鸣秋蜩万象归白帝平川横赤霄犹是对夏伏几时有凉猋燕雀满檐楹鸿鹄抟扶揺物性各自得我心在渔樵兀然还复醉尚握樽中瓢岑参诗相如琴台古人去台亦空台上寒萧条至今多悲风荒台汉时月色与旧时同宋吕公弼诗烟树重城侧琴台千古余早为梁苑客晩向茂陵居赋给尚书笔归乘使者车清风觌旧隠长日耸乡闾宋祁诗故台千古恨犹对旧家山半夜鸾凰去它年驷马还死忧封禅晩生爱茂陵闲惟有飘飘气仍存天地间
　　岁华纪丽云正月念八日出笮桥门即拜保寿侯祠次诣净众寺拜杜邠公祠按杜邠公悰唐元和间帅蜀者又苏明允集有张文定方平公祠碑记亦在净众寺矣高僧传云僧无相新罗国人开元十六年至成都募化檀越造净众寺影堂在焉寺有一巨钟重千钧会昌例毁此钟乃移入大慈大中复还寺众以其钟大隔江计功两日始到方欲为斋辰去已集乃知神力所拽也相有塔号东海大师塔云唐郑谷西蜀净众寺松溪八韵兼寄小华崔处士诗松因溪得名溪吹荅松声缭绕能穿寺幽奇不在城寒烟斋后散春雨夜中平染岸苍苔古翘沙白鸟明澄分僧影瘦光彻客心清带梵侵云响和钟击石鸣淡烹新茗爽暖泛落花轻此景吟难尽凭君画入京又净众寺杂题水诗竹院松廊分数派不空清泚亦逶迤落花相逐去何处幽鹭独来无限时洗钵老僧临岸久钓鱼闲客卷纶迟晩晴一片连莎緑悔与沧浪有旧期七祖院小山诗小巧功成雨藓斑轩车日日扣松闗峩眉咫尺无人去却向僧囱看假山忍公小轩诗松溪水色緑于松每到松溪听暮钟闲得心源秪如此问禅何必向双峯传经院壁画松诗危根瘦盖耸孤峯珍重江僧好笔踪得向游人多处画却胜涧底作真松李洞宿成都松溪院诗松持节操溪澄性一炷岚烟压寺隅翡翠鸟飞人不见琉璃瓶贮水疑无夜闻子落真山雨晓汲波圆入画图尘拥蜀城抽鎻后此中犹梦在江湖宋范镇净众寺新禅院诗金地西郊外一来烦念摅但逢是仙境鲜不属僧居岸緑见翘鹭溪清无隠鱼残阳已周览欲去几踌躇田况正月二十八日谒生禄祠游净众寺诗千骑出重闉严祠净宇邻映林沽酒斾迎马献花人艳日披江雾香飙起路尘韶华特明媚不似远方春按净众寺宋改为净因寺今谓之万佛寺也
　　蜀本记云老子为闗令尹喜着道德经临别曰子行道千日后于成都郡青羊肆寻吾今为青羊观也古今集记云老子乘青羊降其地有台存观中有白玉蟾书碑字径半尺宋何耕诗云一再官锦城咫尺望琳宫未始得得来正堕役役中今朝弄晴雨策蹇随春风颇爱意象古停骖少从容缥缈百尺台突起凌半空凭栏俯修竹决皆明孤鸿信哉神僊宅不受尘垢蒙稽首五千言众妙一以通静观万物役岂假九转功区区立训诂亦哂河上公痴人慕羽化心外求鸿蒙要骑白鹤背徃访青羊踪此诗刻石于台前缺数字
　　方舆胜览云浣花溪在城西五里一名百花潭按吴中复冀国夫人任氏碑记云夫人微时以四月十九日见一僧坠污渠为濯其衣顷刻百花满潭因名曰百花潭按蜀志补遗浣花溪有石刻浣花夫人像三月三日为夫人生辰倾城出游成都记云夫人姓任氏崔寜之妾按通鉴成都节度使崔旰入朝杨子琳乘虚突入成都旰妾任氏出家财募兵得数千人自帅以击之子琳败走朝廷加旰尚书赐名寜任氏封夫人也蜀梼杌乹德五年四月十九日王衍出游浣花溪龙舟彩舫十里绵亘自百花潭至于万里桥游人士女珠翠夹岸日方午暴风起须臾雷电晦冥有白鱼自江心跃起腾空而去或云变为蛟牛峤李珣有浣花词云昨日西溪游赏芳树奇花千样鎻春光金罇满听弦管娇妓舞衫香暖不觉到斜晖马駄归又云访旧伤离欲断魂无因重见玉楼人六街微雨镂香尘早为不逢巫峡梦那堪虚度锦江春遇花倾酒莫辞频前调西溪子而后浣溪沙也宋祁浣花泛舟诗早夏清和在晴江沿泝时岸风揺鼓吹波日乱旌旗醉帟牵缃蔓游鬟扑绛蕤树来惊浦进山失悟舟移雅俗西南盛归轺东北驰此欢那复得抛恨寄天涯又春日出浣花云侧盖天长荡暁霏暖风才满使君旗水通江渚容鱼乐草徧山梁报雉时场雨灭尘盘马疾楼云碍曲进觞迟少陵宅畔吟声歇柳碧梅青欲向谁田况四月十九泛浣花溪诗浣花溪上春风后节物正宜行乐时十里绮罗青盖宻万家歌吹緑杨垂画船迭鼔临芳溆彩阁凌波泛羽巵霞景渐曛归棹促满城欢醉待旌旗马俌浣花溪诗浣花溪边濯锦裳百花满潭溪水香宝奁散尽买霜戟草林匹马不可当当时濯衣只偶尔岂似取履张子房烈烈遽能蔽此蜀丧乱怀尔徒悲伤年年春风媚杨柳彩缆■〈女奄〉姌云霞张溪边游冶红粉娘了不识字空悠扬采花荡浆不归去暮隔烟水眠幽芳黄鲁直浣花溪图引云拾遗流落锦官城故人作尹眼为青碧鸡坊西结茅屋百花潭水洁冠缨故衣未补新衣绽空蟠胸中书万卷探道欲度羲皇前论诗未觉国风远干戈峥嵘暗散县杜陵韦曲无鸡犬老妻稚子宜眼前弟妹飘零不相见此心乐易真可人园翁溪友肯卜邻邻家有酒邀皆去得意鱼鸟来相亲浣花酒船散车骑野墙无主看桃李宗文守家宗武扶落日蹇驴駄醉起厌闻解鞍脱兠鍪老儒不用千户侯中原未得平安报醉里眉攒万国愁生绡铺墙粉墨落平生忠义公寂寞儿孙不苏驴失脚犹恐醒来有新作常使诗人拜画图煎胶续弦千古无
　　杜甫卜居诗云浣花溪水水西头主人为卜林塘幽已知出郭少尘事更有澄江销客愁无数蜻蜓齐上下一双鸂■〈勑鸟〉对沈浮东行万里堪乘兴须向山阴上小舟此即草堂也杨慎引文选注云萧齐周颙昔经在蜀以蜀草堂林壑可怀乃于钟山雷次宗学馆立寺因名草堂寺又云蜀人语草为茨成都令周颙既归金陵乃仿蜀草堂寺遗意于钟山之麓筑草堂亦曰山茨不忘蜀也可知蜀之草堂寺著名久矣子美依其地而卜筑题咏日多不具録其时轩盖过从有严中丞仲夏枉驾草堂兼携酒馔得寒字作有王十七侍御抡许携酒至草堂奉寄诗便请邀高三十五使君同到作有王十五司马弟出郭相访兼遗营茅屋赀作虽稍为是以破岑寂而要之非其好也当时有南邻北邻者其人皆不俗子美南邻诗云锦里先生乌角巾园収芋栗不全贫惯看宾客儿童喜得食阶除鸟雀驯秋水纔添四五尺野航恰受两三人白沙翠竹江村暮相送柴门月色新北邻诗云明府岂辞满藏身方告劳青钱买野竹白帻岸江皋爱酒晋山简能诗何水曹时来访老疾步履到蓬蒿又过南邻朱山人水亭诗云相近竹参差相过人不知幽花欹满树小水细通池归客村非远残罇席更移看君多道气从此数追随斯盖遗世之士忘机之侣矣岑参草堂村寻人不遇诗数株垂柳色依依深巷斜阳暮鸟飞门前雪满无行迹应是先生出未归范镇题曹山人墅居诗溪接浣花饶胜致山人高隠在其中一江丝竹喧天沸争及松篁半日风亦皆彷佛其幽致也喻汝砺晩泛浣花遂宿草堂诗扣楫泛澄虚濯流睇幽芳晩霙衬奇树夕霏媚疎篁归鸟亦蹔闲夜魄动初凉忽焉众星微天高月舒光昔也杜陵子澹然此茅堂客至酒自斟句得意已忘云何常念饥零落在道旁古来技入神一饱岂屑望吾辈天所穷慨歌泪沾裳邵愽同杨元澈游草堂诗万里桥西路幽居今尚存共来披草径远去问江村冉冉花扶屋萧萧竹眏门斯人隔今古此意与谁论刘望之草堂诗风月藏诗骨流离赋病骸不禁一饱死空遗百生怀树秀天通陇山娇客语淮壁间无半偈无乃望君厓扪膝先生又有草堂诗六首栩栩诗翁锦里西只縁诗好合穷栖竹铺冷色云连寺柳漾轻丝鸟过溪凝望不禁闗树暗驻情应恨蜀山低离人苦怕春归尽可忍红英半着泥又云从教日日敞窓扉嫌怕风花入眼迟剩买芒鞋供看竹趂乘春雨去栽桤苦无宾客僧来后薄有生涯鹤下时闻道邻翁酒初熟新篘一酌莫相违又云远屿曲洲纵复横沙边繁鸟弄箫笙一轩檐冷松阴合十里林香药草生路转断楂逢石坐风移深竹见僧行晩来冲抱更清旷时有幽人带月耕又云乱后飘零歇此身风光无赖更清新客怀易感酒添病诗思苦悭花减春南枝北枝莺舌巧前村后村雨脚匀暂借溪边老为客花心柳眼莫撩人又云翠木揺艳溪之湾游子失气生愁酸夸力搏虎筋骨絶双流迸巘道路难布衾多年窘夜雨土锉无火啼夕餐一生忠义老寂寞旋烧竹叶供春寒又云竹外清疎浸碧溪溪边竹淡烟雨霏闲看雪岭题诗罢醉向西郊信马归霄汉直愁双阙迥梦魂长着五陵飞故园秀水又春色只恐归去池台非宋京补亡诗云君不见少陵草堂背西郭浣花溪水流堂脚竹寒沙白自凄凉莫问四松霜草薄入门好在鸟皮几公去不归换邻里西岭千秋雪未消舍北泥融飞燕子秪今桤木平桥路笼竹和烟杂江雾野僧作屋号草堂不是柴门旧时处碑目云益州草堂寺列画前长史一十四人代称絶迹李文饶跋云余尝于数公子孙之家获见图状乃知草堂绘事靡不逼真者
　　方舆胜览云梵安寺在成都县南与杜甫草堂相接每岁四月中澣前一日太守宴集于此吕大防建草堂绘少陵像张焘尽取少陵诗勒石刻置焉何宇度益部谈资云武侯工部二祠之中有寺一名草堂一名中寺前代为尼居名桃花寺隋文帝时始易以僧唐大厯中崔寜镇蜀以冀国夫人任氏本浣花女遂重修之绘夫人真于中会昌亦在毁例夜闻女子啼泣之声而止宋朝祷雨有验乃赐名梵安寺也按高僧传唐僧旭上居草堂寺惟以禅诵为业蜀土尤尚二月八及四月八日每至二时四方大集驰骋游遨旭公独端坐竹林泊然寂想四众覩之如朝日初出因目之为旭上云
　　东门之胜禹庙大慈寺散花楼合江亭薛涛井海云寺其最著者
　　张俞上蜀帅书俞再拜世言古之大圣人必曰三皇氏五帝氏牺农在上古其道不可复行故后世唯以尧舜为法厯百圣人莫之能易而学者遂传禹尚不及尧舜俞谓尧舜承四圣至治之业在位七十载故能道德行于天地万物陶乎无为其后洪水暴九州岛十有余年生民流宕彛伦坏斁尧视天下之溺如已溺焉乃博咨众工若皋陶之伦咸不克其事然后举舜舜亦不能治然后举禹禹果能治之遂成大功舜有天下乃美禹曰地平天成六府三事允治万世永赖时乃功是知滔天之害虽尧舜之圣必待禹而治之茍当时不得禹也生民其如何后世其如何愚恐君臣父子不为鱼鳖则九州岛万国沦于海矣安有今日之治哉故谓开辟已来羣圣之功唯禹为大也百川之长有四渎而江河为大江出蜀之西徼禹乃生于西羌石纽其地也今淫鬼无名饕蜀民之祀者迨将千百郡县犹能存之而神禹为蜀人江汉为蜀望大功格天地利泽施万世曾不得享蜀之祀若一淫鬼斯阙礼之甚者俞尝恨焉伏惟明公治蜀滔滔江汉尽在土宇宜作禹庙用康斯民昔尹吉甫作诗美申伯则曰王命申伯式是南邦因是谢人以作尔庸又美仲山甫则曰德輶如毛民鲜克举之维仲山甫举之言政事甚易而人不能行维仲山甫独能举而行之明公有申伯法度南邦之德有仲山甫赋政于外之功蜀人爱戴期乎无穷若禹庙之作乃政之易者众不能举明公若能举之可谓存乎圣而顺乎民也岂挟太山超北海之为力哉俞近述南宾郡修禹庙碑文一首其道备其事直文虽浮滥理或庶几方刻石以示后世谨録一通上献谓狂夫之言而弃之不敢逃戾若谓斯言可采斯庙可成宜载事于金石则江汉无尽明公之德亦无尽按此禹庙立于成都之始也今在城东北之马务街岁久倾圯予以万厯辛亥始克修复仍以蚕丛李氷二神配于东西庑按方舆胜览蜀王蚕丛氏祠今呼为青衣神在圣寿寺昔蚕丛氏教人养蚕作金蚕数十家给一蚕后聚而弗给瘗之江上为蚕墓南史齐永明间始兴王萧鉴为益州刺史于州园得古冢有金为蚕数斗鉴一无取复为起冢立祠又按寰宇记秦李氷为蜀郡守有功于民旧祠在府西南三里及唐节帅李德裕重修今蚕丛祠巳不存李氷秪李观察家作宗祠耳会诎时势不能特举乃告于神附庸之且以绍禹之绩焉
　　通志云大慈寺唐至德年建旧有肃宗书大圣慈寺四字盖勑赐也故会昌不在除毁之例碑目云唐僧大辩修功德碑元和十五年立在寺之文殊阁唐韦南康碑二并在寺之资福殿中集古録云大慈资福院记唐李德裕撰长庆二年立石成都记云大慈极乐院有至和丙申季春二十八日眉阳苏轼与弟苏辙来观卢楞伽笔迹留题陆游跋中和院东坡帖云此一卷皆苏仲虎尚书所藏鉴定精审无一帖可疑者刻石在成都大圣慈寺中和胜相院淳熙六年六月十七日也成都太守田况三月十四日大慈寺建乹元节道场诗赤精流景铄朱夏向清和绀宇修祠盛华封祝庆多簪裳千载遇钟梵五天歌远俗尤熙泰皇猷信不颇又七月六日晩登大慈寺阁观夜市诗万里银潢贯紫虚桥边螭辔待星姝年年巧若从人乞未省灵恩徧得无又七月十八日大慈寺观施盂兰盆诗飞阁穹隆轶翠烟盂兰盛会众喧阗且欣酷暑从兹减渐有凉风快夕眠又冬至朝拜天庆观会大慈寺诗景至履佳辰朝祝着国令黄宫启濳萌紫宇晨荫映阳德比君子吾道实可庆矧丁皇运亨遇主尧舜圣坤维最远方拙者此尸政雅俗旧儒文民牒少讼争幸足宣上恩惟恐盭物性良时不易得行乐未为并高会纵嬉遨丰岁愈繁盛与众助驩欣寄情于俚咏范成大会庆节大慈寺茶酒诗霜辉催晓五云鲜万国欢呼共一天淡淡暖红旗转日浮浮寒碧瓦収烟衔杯乐圣千秋节击鼓迎冬大有年忽忆捧觞供玉座不知身在雪山边
　　方舆胜览云雪锦楼在大慈寺门元宵守帅游赏于此李焘十五日同登大慈寺楼得远字诗重楼得云气深稳戸牖谁能发关键楼下轮蹄涣散驰行人一顾不容返好游独是我辈闲褰衣直上相推挽层轩危槛倚欲遍更假胡床同息偃西南繁会惟此都昔号富饶今已损填城华屋故依然孰为君王爱基本茫茫八表聊纵目情知日近长安远白云浩荡飞鸟没玉笙凄凉红粉晩梁王吹台得李杜黄公酒垆醉嵇阮高风千载凛莫扳与世相浊徒混混荷衣蕙带芙蓉裳野服犹堪敌华衮去梯孰复共君谋杀马毁车从此遁胜览云成都古蚕丛之国其民重蚕事故一岁之中二月望日鬻花大蚕器号蚕市五月鬻香药号药市冬月鬻器用者号七宝市俱在大慈寺前宋祁大慈寺前蚕市诗蜀虽云乐土民勤过四方寸壤不容隟仅能充岁粮间或容堕烂曷能备凶痒所以农桑具市易时相望野氓集广鄽众贾趋宝坊惇本诚急务戒其靡愆常兹会良足喜后贤无忽忘田况大慈寺前蚕市诗高阁长廊门四开新晴市井絶纎埃老农肯信忧民意又见笙歌入寺来
　　蜀梼杌云孟知祥明德元年六月幸大慈寺避暑观明皇僖宗御容已宴羣臣于华严阁下孟■〈日上永下〉广政元年上已游大慈宴从官于玉溪院赋诗通志云解玉溪在华阳大慈寺南韦南康所凿也溪中细沙可以解玉苏子瞻集成都玉溪之上有清风阁文慧大师应符所建因为之记矣
　　方舆胜览云诸葛井在大慈寺西里许自上窥之秪见其三边更一边不知其际涯也昔孔明凿此以通井络王气俗传有人入井闻其中有鸡声又云兴福寺即昭觉院相对有天涯石按即今之宝光寺矣天涯石详见诗话中东城楼即散花楼也李白登锦城散花楼诗日照锦城头朝光散花楼金牕夹绣户珠箔县琼钩飞梯緑云中极目散我忧暮雨向三峡春江绕双流今来一登望如上九天游按舆地纪胜散花楼隋开皇建乃天女散花之处蜀梼杌云孟■〈日上永下〉有国宫苑城上尽种芙蓉谓左右曰真锦城也唐武元衡中秋夜锦楼望月分韵诗得东字玉轮初满空迥出锦城东相向秦楼镜分飞碣石鸿桂香随窈窕珠缀隔玲珑不及前秋见团圆鳯沼中王良会得清字德星揺此夜珥月满重城香霭烟岚色飘飖碪杵声令行秋气爽乐感素风轻共赏千年圣长歌四海清柳公绰得浓字此夜年年月偏宜此地逢近看江水浅遥辨雪山重万井金花肃千林玉露浓不唯楼上思飞盖亦陪从张正一得苍字高秋今夜月皓皓正苍苍逺水澄如练孤鸿迥带霜旅人方积思繁宿稍沉光末滥叨陪赏尤宜清漏长徐放得来字玉露中秋夜金波碧落开雀惊初泛滥鸿思共徘徊远目清光徧高空爽气来此时陪永望更得上燕台崔备得前字清景同千里寒光尽一年竟天多鴈过通夕少人眠照别江楼上添愁野帐前隋侯恩未报犹有夜珠圆又得秋字四时皆有月一夜独当秋照耀初含露徘徊正满楼遥连雪山净迥入锦江流愿以清光末年年许从游温庭筠锦城曲云蜀山攒黛留晴雪藔笋蕨牙萦九折江风吹巧剪霞绡花上千枝杜鹃血杜鹃飞入岩下藂夜呌思归山月中巴水漾情情不尽文君织得春机红怨魄未归芳草死江头学种相思子树成寄与望乡人白帝荒城五千里张承吉锦城诗锦江城外锦城头回望秦川上轸忧正值血魂来梦里杜鹃声在散花楼高骈锦城春望诗蜀江波影碧悠悠四望烟花匝郡楼不会人家多少锦春来尽挂树梢头卓英英锦城春望诗和风妆甸锦城春细雨如丝压玉尘漫把诗情访奇景艳花浓酒属闲人眉娘和云蚕市初开处处春九衢明艶起香尘世间总有浮华事争及仙山出世人斯二作皆女郎也又顾云有濯锦江秋澄倒碧散花楼晩挂残红之句并称警秀矣
　　括地志云大江一名汶江西南自温江县来郫江一名永平江西北自新繁县来昔李氷穿二江城中皆可行舟合于城之东南岸曲有合江亭唐符载云一都之奇胜也是亭鸿盘如山横架赤霄广埸在下砥平云截而东南西北夐然矣宋吕大防合江亭记云沱江自岷而别张若李氷之守蜀始作堋以揵水而辟沟以酾之大溉蜀郡广都之田用以富饶今成都二水此江沱支流来自西北而汇于府之东南乃所谓二江双流者也沱旧循南湟与江并流以东唐高骈斥广其秽遂塞糜枣故渎始凿新渠缭出府城之北然犹合于旧渚旧渚者合江故亭唐人宴饯之地名士题诗徃徃在焉久茀不治余始命葺之以为船官治事之所俯而观之沧波修阔渺然数里之远东山翠麓与烟林篁竹列峙于其前鸣濑抑扬鸥鸟上下商舟渔艇错落游衍春朝秋夕置酒其上亦一府之佳观也按即今之锦官驿矣宋周焘合江亭诗云共思赤脚踏层氷聊适江皋兴自清昨夜雨声驱浊暑晓来烟水快新晴山疑九迭张云势滩激千岩落布声巾屦从来在丘壑愿陪闲日此闲行其二却暑追随水上亭东郊乘晓戴残星余歌咽管来幽浦薄雾疎烟入画舲兴发江湖驰象魏情锺原隰咏飞鸰故溪何日垂纶去天末遥岑寸寸青和者为田望吴栻孙竢诸君子惟竢有旧闻蜀地四时雨今快岷山千里晴之句可谓得骊珠矣杨甲合江泛舟诗云莫踏街头尘寜饮城东水江头放船去苇间问渔子岸深鱼有家鳬鴈在中沚得酒可以歌得树可以舣年年舟中客颜色不相似风波无前期游者亦如此短篙醉时策逺山醉时几我老不柰醒日落西风起晁公遡合江舟中诗云云气昏江树春流没钓矶何如连夜涨似欲送人归乱石水声急片帆风力微舟师且停橹白鹭畏人飞白麟合江探梅诗云艇子飘揺唤不回半溪清影漾疎梅有人隔岸频招手和月和霜剪取来何耕自合江亭过渡观赵穆仲园亭诗唤舟芳草渡系马緑杨阴步入莓苔径门开花竹林王孙随蹀逺婺女隠云深想见西南望悠悠空赏心陆务观有游东郭赵氏园诗清晨呼马出驭吏请所之锦城浩如海我亦无与期有花即入门莫问主人谁下马据胡床傲睨忘诃讥人言白头翁胡为尚儿痴老翁故不痴借花发吾诗诗句带花香东风不敢吹徘徊双蛱蝶许汝鼻端知此二园者亦与锦江相左右也
　　薛涛井旧名玉女津在锦江南岸水极清冽涛诗序云涛字洪度本长安良家女父郧因官寓蜀而卒母孀居涛及筓以诗闻外又能扫眉涂粉与士族不侔客有窃与之燕语时韦中令皋镇蜀召令侍酒赋诗僚佐多士为之改观朞岁中令议以校书郎奏请之护军曰不可遂止涛出入幕府自皋至李德裕凡厯事十一镇皆以诗受知其间与涛倡和者元稹白居易牛僧孺令狐楚裴度严绶张籍杜牧刘禹锡吴武陵张佑余皆名士记载凡二十人竞有酬和涛侨止百花潭躬撰深红小彩笺裁书供吟献酬贤杰时谓之薛涛笺晩岁居碧鸡坊剏吟诗楼偃息于上后叚文昌再镇成都太和岁涛卒年七十五文昌为撰墓志题曰西川校书薛洪度之墓按涛锦江春望词云花开不同赏花落不同悲欲问相思处花开花落时其二槛草结同心将以遗知音春愁正断絶春鸟复哀吟其三风花日将老佳期犹渺渺不结同心人空结同心草其四那堪花满枝翻作两相思玉箸垂朝镜春风知不知王建寄之诗云万里桥边女校书枇杷花里闭门居扫眉才子知多少管领春风总不如
　　海云山在锦江下流十里有海云寺鸿庆院诸胜呉中复游海云寺唱和诗王霁序云成都风俗岁以三月二十一日游城东海云寺摸石于池中以为求子之祥太守出郊建高旟鸣笳鼔作驰骑之戏大燕宾从以主民乐观者夹道百重飞盖蔽山野讙讴嬉笑之声虽田野间如市井其盛如此渤海吴公下车朞月简肃无事从俗高会于海云酒既中顾谓寮属曰一觞一咏古人之乐事也首作七言诗以写胜事席客亦有以诗献者更相酬和得一十三篇乃命幕下吏会稽王霁为之序霁斐薄不能文恐愧勉从公命夫俳倡丝竹其乐外也吟咏情性其乐内也充诸内则能遗外之乐流于外则内有所丧今公既推内之乐以乐宾又尽外之乐以乐民可谓得其乐矣中复诗云锦里风光胜别州海云寺枕碧江头连郊瑞麦青黄秀遶路鸣泉深浅流彩石池边成故事茂林坡上忆前游緑罇好伴衰翁醉十日残春不少留范纯仁和云东郊行乐冠西州古寺岧嶤翠岭头化俗文翁传恺悌寻山谢傅继风流天涯罇酒欣相遇剑外三春得共游雅兴直须穷胜赏年光难使隙驹留韩宗道和云茂林修竹翠烟収寺枕清江最上头好鸟啼春知客恨落花浮水近人流政闲不废登临赏意适直成汗漫游紫陌红尘归路逺夕阳回首重迟留勾士良和云佛土依山福逺州春行绣骑上云头补天彩石盈池在朝海清江绕寺流四国仰烦郇伯劳羣生翘望谢安游早知为砺为霖意惟有西民欲暂留薛繗和云寺上灵峯更近州喧阗驺从锦纒头歌钟乍奏晴雷殷戈甲急趋春水流几处醉眠方枕藉一城謡俗重嬉游贤侯惠意民知否几刻严闉为尔留宋祁集海云鸿庆院诗地胜祠仍古春余物徧华山云时抱石佛雨不萎花岭挟楼梯峻岩牵殿墄斜淙溪杂环佩怪蔓走龙蛇供座僧飞钵香园客戏沙吾游真草草深意寄烟霞赵抃游海云山诗缥缈齐云阁喧阗摸石池物华春己盛人意乐无涯罗绮一山徧旌旗十里随遨棚夹归路骁骑看星驰苏寀和云笙歌揭虚阁帷幕匝春池且与民同乐都忘天一涯旧游嗟倐忽故步喜追随陌上人如堵归鞍莫载驰邢梦臣和云使旌駈近郭民宴列芳池泄泄春台上沉沉暮海涯鸿惊人宛转电激骑追随此会经年至须防日似驰霍交和云山深藏古寺傍枕旧芳池鼓响揭云外石探从水涯使旌游不倦瑞麦献相随事简民同乐归心莫竞驰韩綘游鸿庆寺诗久旱雨初足乐游春正深喧阗观士女清旷入山林佛界云成宝僧园地布金方塘探于石高阁会宾簪沙水通溪白松筠逐径阴纷华从满目幽寂自虚心印组端为累岩扄得暂寻晩风吹緑野归骑已骎骎呉师孟和云十里东郊道兹游岁月深参僚从行府高会适丛林穉子喧沽玉春姬笑予金咳珠僧获宝醉弁客遗簪天赐连宵泽民欢毕昼阴分明造物手自在出尘心非相虽无住残芳尚可寻都人望旋斾车马又骎骎范成大十一月海云赏山茶诗门尸欢呼十里村臈前风物已知春两年池上经行处万里天边未去人客鬓花身俱岁晩妆光酒色且时新海云桥下溪如镜休把冠巾照路尘十二月海云赏山茶诗追趂新晴管物华马蹄松快帽檐斜天南臈尽风晞雪氷下春来水漱沙已报主林催市柳仍从掌故问山茶丰年自是驩声沸更着衙前昼鼓挝喻汝砺游海云山诗渺渺天宇初便复有此山清晨及兹游遐想百代前来者几何人当时各为欢淑质扬妙舞哀丝递清弹乐事坐如昨芳岁已屡殚向来所游人落叶不复还逈然散逺目感之为长叹竹径非旧所鹊巢岂昔眠念谁当久存而不住所縁破涕聊一怡山川却萋妍未知后世士谁复当来旋

　　蜀中广记卷二

　　●钦定四库全书

　　蜀中广记卷三

　　（明）曹学佺 撰

　　○名胜记第三

　　川西道

　　成都府三

　　北门之胜武担山子云宅金马祠太玄城玉局观升仙桥万岁池学射山其最著者
　　寰宇记云武担山在府城西北一百二十步一名武都山蜀记云武都山精化为女子美而艳蜀王纳为妃不习水土欲去王必留之作东平之歌以悦之无几物故王乃遣武丁于武都担土为塜盖地数亩高七尺上有一石圆五寸径五尺莹澈号曰石镜王见悲悼遂作臾邪之歌龙归之曲路史曰开明妃墓今武担山也有二石阙石镜武陵王萧纪掘之得玉石棺中美女容貌如生体如氷掩之而寺其上镜周三丈五尺杜甫题石镜诗蜀王将此镜送死置空山冥漠怜香骨提携近玉颜众妃无复叹千骑亦虚还独有伤心石埋轮月宇间按武担山今在藩司门右守西道设焉祗一坏土耳扬子云赋所谓武担镇都刻肖成■〈签刂〉王基既夷蜀堠尚丛也昔有呪土寺东西二台西台有暑雪轩诸胜唐王勃游武担山序云若夫武丘仙镇吴王殉殁之墟骊峤崇基秦帝升遐之宅虽珠衣玉匣下贲穷泉而广岫长林终成胜境亦有霍将军之大隧逈写祁连樗里子之孤坟竟开长乐岂如武担灵岳开明故地蜀夫人之葬迹任文公之死所冈峦隠隠化为阇崛之峯松柏苍苍即入秪园之树引星垣于杏嶂下布金沙栖日观于长崖傍临石镜瑶台玉甃尚控霞宫宝刹香坛犹分仙阙琱栊接映台疑梦渚之云璧题相辉殿写长门之月美人虹影下缀虬幡少女风吟遥喧凤铎羣公以玉津丰暇傃林壑而延情锦署多闲想岩泉而结兴于是披桂幌厯松扉梵筵霞属禅扄烟敞鸡林俊赏萧萧鹫岭之居鹿苑仙谈亹亹龙宫之偈于时金方启序玉律惊秋朔风四面寒云千里层轩回雪齐万物于三体绮席乘云穷九垓于一息碧鸡灵宇山川极望石兕长江汀洲在目龙镳翠辖骈阗上路之游列榭崇闉磊落名都之气眇眇焉洋洋焉信二蜀之奇观也昔者升高能赋胜事长存登岳长謡清标未逺敢扳盛组下揆幽襟庶旌西土之游逺嗣东平之唱云尔苏颋武担山寺诗武担独苍然坟山下玉泉鳖令时共尽龙女事同迁松柏衔哀处幡花种福田讵知留镜石长与法轮圆段文昌题武担寺西台诗秋天如镜空楼阁化玲珑水暗余霞外山明落照中鴈行看渐逺松韵听难穷今日登临意多欢语笑同姚向和云开阁锦城中余闲访梵宫九层连昼景万象写秋空天半将身到江长与海通提携出尘土曽是穆清风温和和云桑门烟树中台榭造云空眺听逢秋兴篇辞变国风坐愁高鸟起笑指逺人同始愧才情薄跻扳继韵穷杨汝士和云清净此禅宫层台复倚空偶时三伏外列席九霄中平视云端路高临树杪风自怜荣末座前日别池笼李敬伯和云台上起凉风乘闲览岁功自随台席贵尽许羽觞同楼殿斜晖照江山极望通赋诗思共乐俱得咏时丰姚康和云松径引清风登台古寺中江平沙岸白日下锦川红疎树山根净深云鸟迹穷自惭陪末席便与九霄通薛涛有段相国游武担寺病不能从题寄云消瘦翻堪见令公落花无那恨东风侬心犹道青春在羞看飞蓬石镜中宋蒲瀛游呪土寺西台诗偶到城西寺人言呪土坟夕阳台半出秋草径纔分地下无红粉天边有碧云徘徊追徃事风急叶纷纷又东台诗城郭层台逈祗园细路通小亭虚白日老树足秋风阅世年年改伤心处处同黄泉魂在否红粉亦成空喻汝砺游西台院暑雪轩观石镜诗城中苦伊郁兹轩独高骞连甍动参差错畦横阡眠雪峤政孤峙若与我周旋逺翠浮荡漾轻鸥下聫轩宻竹罥幽径新蒲澹清涟初游惬余怀既久幽念攒慨彼泉下人灼灼夸令颜忽焉堕榛莽窈窕不可援一镜空复情况乃块石顽哀哉彼愚子婉娈情可牵差胜茂陵公更咏方士言吴栻题暑雪轩诗呪土台头寺披襟笑语闲千年云抱石六月雪弥山酒熟篘尝外茶新碾试间要湏时点笔来此赋跻扳周焘和云崇台穷石照气味乐偷闲南陆朱明驭西阑白雪山茶瓯回舌本麈尾落谈间欲缀风烟句弥高不可扳田望和云圣福轩重敞偶来心地闲因谈丁士冢知是武担山人在氷壶里天垂玉垒间赓歌白雪句巴客强追扳孙竢和云地僻宜逃暑官曹幸颇闲虚传力士担始信蜀妃山岭雪青霄畔城烟宻树间清谈容欵接妙句独难扳王澧和云望处疑蓬岛天长碧海闲云霞収玉宇烟浪涌银山茶入清谈里风生两腋间诗成似西岭高崄不容扳宋京补亡诗云君不见蜀王妃子墓突兀城中若山积墓头寒镜涩无光妬月欺烟化为石鸿荒无根凭野史直谓山妖化妃子临终未免怀首丘运土山中塟于此山名武担锦江边用是得名千万年如今佛阁倚空翠老木盘郁摩苍天晴云入宂西山出卷帘坐见岚光滴安得丈如汲冢书免使后人疑徃昔按唐明皇幸蜀从行妃子亦有葬此山者古今集记云望妃楼在子城西北隅明皇以妃墓在武担山为此楼以望之矣陆游行武担西南村落有感诗骑马悠然欲断魂春愁满眼与谁论市朝迁变归芜没磵谷■〈含牙〉呀互吐吞一径松楠遥见寺数家鸡犬自成村最怜高冢临官道细细烟莎遍烧痕注云有大冢高数丈旁又一冢差小莫知何代人也俗号太子墓成都文类云武担山循城而西有前蜀王光图墓墓前有永宁佛宫王氏拜扫之所多桤木国志云成都四出大道道实二十里有衢今言十八里者昔蜀王女未嫁年二十亡王哀悼不忍言二十故言十八也王女墓在城北今王女陌是也
　　寰宇记云子云宅在少城西南角一名草玄堂何涉读易堂记云杨雄有宅一区在锦官西郭隘巷著书墨池在焉按今在藩司西南隅属城之北与郡县俱移来者墨池二字旧是米颠书扁刻于石矣古今诗话唐冯涓字信之信都人大中初举进士登宏词科时危隠商山十年昭宗以为眉州刺史陈田拒命涓弃郡于成都墨池灌园自给焉王勃诗乱竹开三径飞花满四邻从来杨子宅别有尚玄人岑参诗吾悲子云居寂寞人已去娟娟西江月犹照草玄处精怪憙无人睢盱藏老树宋祁诗宅废经池在人亡墨溜干蟾蜍兼滴破科蚪共书残蠧罢芸犹翠蒸余竹自寒它扬无可问抚物费长叹蒲瀛诗寂寞一区宅沈冥千载豪但轻执戟贱谁识草玄高蝌蚪犹翻墨提壶欲载醪著书端有意不必反离骚卲博诗自负天人学甘居寂寞滨却怜载酒客似识草玄人三世官应拙一区宅更贫千年寻故里感涕独沾巾喻汝砺诗读书岂不好忧愤还自兹书中见古人隠闵恻余思遇险理有激寻分意多随娟娟感姱容戚戚念幽栖曾是无间然孰为惬所宜览之不自聊怅焉起遥悲宋京补亡诗云君不见子云草玄西郭门一径秋草闲朝昏何须笔冡髙百尺池墨黯黯今犹存童乌侯芭竟零落玄学无人终寂寞汉家执戟知几年垂老身投天禄阁俗儿纷纷重刘向思苦言艰动嘲谤汉已中天雄亦亡不较空文从覆酱如今却作给孤园吐凤亭前池水寒安得斯人尚可作会有奇字令君看按野客丛谈刘棻尝从雄学作奇字者古文之变体也自秦坏古文有八体一曰大篆二曰小篆三曰刻符四曰虫书五曰摹印六曰署书七曰殳书八曰隶书王莽时使甄丰改定古文复有六书一曰古文孔氏壁中书也二曰奇字即古文而异者三曰篆书秦篆书也四曰佐书即隶书也五曰缪篆所以摹印也六曰鸟书所以书旛信也袁说友成都文类云益州中兴寺内有墨池扬子云读书处画像存焉图经云中兴寺有子云载酒亭是矣成都记云唐髙僧智浩尝于中兴寺诵法华经邻有龙女祠龙每夜听之一夕施一宝珠浩曰僧家无用此龙以神力化大圆石榴而去今以水浇之则龙宫石室四字隠隠可见岑参诗龙女何处来来时乘风雨祠堂青林下宛宛如相语蜀人竞祈恩捧酒仍击鼓
　　舆地纪胜云金马碧鸡祠在金马坊前汉宣帝闻益州有金马碧鸡之神遣谏议大夫王褒持节醮祭而致之宋朝赐为昭应庙封其神为灵光侯汉祭金马碧鸡文曰持节使者王褒敬移南崖金精神马缥缥碧鸡处南之荒深溪回谷非土之乡归来归来汉德无疆广于唐虞泽配三皇黄龙见兮白虎仁归来归来可以为伦归兮翔兮何事南荒也按今北门内石马巷有石马足陷入地金马祠在巷内碧鸡坊则在城之西南杜甫诗云时出碧鸡坊西郊向草堂是矣古今集记云髙骈以成都土恶城岁坏易以砖甓凡负城邱陵悉平之以便农桑讫功筮得大畜之彖曰畜者养也济以刚徤笃实辉光日新吉孰大焉文为以下存上因名太玄城诗话总龟载五五复五五五五逾重数浮世若浮云金石一如故与君相见时杳杳非今土右诗见于成都罗城北门坏石上有干符三年髙骈名衔余字断缺莫知其为何诗也成都记髙骈展筑罗城下令纵民游观有孕妇至城北楼免一女骈闻之曰此城他日代代客人为主其后牧守果皆京师所命碑目云髙骈筑城记唐中和四年翰林王徽作在城中信相院宋祁题信相院黙庵诗对言方有黙因黙乃名庵庵留黙不遣一物遂为三龟扫泥中痕正恐力弗堪自问呵黙者了然成妄谈景文又题北楼诗云少城西北之髙楼此地苍茫天意秋惊风白日忽已晩落叶长年相与愁极塞云物自惨淡趋林鸟雀时啁啾缨上朔尘久不洗安得手弄沧江流按今北门谓之大安门亦王建武成所命也
　　华阳国志城北十里升僊桥有送客观司马相如初入长安题市门曰不乘赤车驷马不过汝下也唐咸通中云安进士李逺驷马桥赋所谓题记数行寂寥千载者矣按李膺记云升仙水起自始昌堰有两又中流即升仙成都记云城北有升仙山升仙水出焉相传三月三日张伯子道成得上帝诏驾赤文于莵于此上升也岑参升仙桥诗长桥题柱去犹是未达时及乘驷马车却从桥上归名共东流水滔滔无尽期罗隠诗危梁枕路岐驻马门前时价自友朋得名因妇女知直须论运命不得逞文词执戟君乡里荣华竟若为江遵诗汉朝卿相尽风云司马题桥众又闻何事不如杨得意解搜贤哲荐明君元虞集归蜀诗云我到成都住五日驷马桥下春水生过江相送荷子意还乡不留非我情鸬鹚轻筏下溪足鹦鹉小窻呼客名赖得郫筒酒易醉夜深冲雨汉州城
　　益州记云升仙亭夹路有二台一名望乡台在县北九里成都记曰望乡台蜀王秀所作杜甫诗神交作赋客力尽望乡台盖指此也升仙桥北长林苍翠曲涧潺湲大非人世间境乃昭觉禅寺髙僧传云圆悟禅师宏振法席于此临终书偈有万縁迁变浑闲事五月山房冷似氷之句矣李畋昭觉寺纪略唐僖宗幸蜀放随驾进士三牓题名记陈太师塑六祖像萧相国遘建寺碑俱在寺内又有孙位张南本画壁长安颁来昭觉寺额经乱而毁范镇游昭觉寺诗炎蒸无处避此地忽知寒松砌行无际石房禅自安鸳鸯秋沼涨蝙蝠晩庭寛登眺见田舍衡茅半不完陆游饭昭觉寺暮归作云自堕黄尘每慨然携儿萧散亦前縁聊凭方外巾盂净一洗人间匕箸膻静院春风传浴鼓画廊晩雨湿茶烟濳光寮里明窻下借我逍遥过十年方舆胜览万岁池在府北十里
　　华阳国志张仪筑城取土处去城十里因以养鱼谓之万岁池郡国志云龙坛在万岁池唐开元中有僧诵法华经感老叟来听僧问之曰我池中龙也僧曰今方旱何不降雨叟曰凡雨须天符不尔天诛之今当为师降雨师其葬我是夕大雨质明见池边大蛇斩而雨僧取焚之为立塔呼龙坛録异记云成都至真观道士黎元兴龙朔中于学射山创造观宇夜梦神人引升髙山大殿之中谒见黄老君身长数丈髭须皎白戴凤冠着云霞衣侍卫十余人顾谓元兴曰吾近有材木可构此观无烦忧也如此数日有人于万岁池中乘舟取鱼忽见水色清澈池底大木极多以告元兴元兴令人取之得乌杨木千余段至有长百尺者用以起观作黄老君殿依梦像塑之又制三尊殿下及讲堂斋坛房廊门宇皆足用焉卢照邻集云至真观者隋开皇二年所立有天尊真人石像大小万余躯石坛三级周回百步铜钟一口重七十斤按至真观后周所立观侧小蛮桥下掘得古碑云始青之下月与日雨半同升合为一大如弹丸甘如蜜出彼玉堂入金石子若得之慎勿失此度世古玄歌也隋辛德源记略云前临逸陌却负长瀛蕙楼接登景之房琼台带荡真之室矣今此观尚存
　　通志云成都万岁池广袤十里溉三乡田岁久淤淀王刚中知府日集三乡夫共疏之累土为防上植榆柳表以石柱州人指曰王公之甘棠也岁华纪丽称三月三日张伯子于学射山上升巫觋卖符于道游者佩之以宜蚕辟灾太守出游日晩宴于万岁池唐司空曙晦日益州北池陪宴诗云临泛从公日仙舟翠幕张七桥通碧水双树接花塘玉烛収寒气金波隠夕光野间歌管思水静绮罗香游骑萦林逺飞桡截岸长郊原怀灞浐陂溠写江黄常侍传花诏偏禆伺羽觞岂令南岘首千载播余芳宋范成大上巳日万岁池坐上呈提刑程咏之云降春酒暖绛烟霏涨水天平雪浪迟緑岸飜鸥如北渚红尘跃马似西池麦苗剪剪尝新麫梅子双双帯折枝试比长安水边景秪无饥客为题诗
　　寰宇记云学射山一名斛石山在县北十五里李膺益州记斛石山有两女冢矣田况三月三日登学射山诗丽日照芳春良会重元已阳滨修袚除华林程射技所尚或不同兹俗亦足喜门外盛车徒山半列鄽市彩堋飞镝逺醉席歌声起回头望城郭烟霭相表里秀色满郊原遥景落川涘目倦意犹逺思余情未已登髙贵能赋感物畅幽旨宜哉贤大夫由斯见材美赵抃次苏寀游学射山诗锦川风俗喜时平上已家家出郡城射圃人稠喧画鼓龙湫波净照红旌迎真昔诧登天虎命侣今闻出谷莺勉为逺民同乐事使台仍是得贤明杨甲寒食游学射山诗疾风吹沙天茫茫日落未落原野黄山空无人不碌碌路长马饥石啮足荒台古林翳云族何人刳嵒缚层屋当时万骑填山谷至今拾宝多遗镞故国山川愁逺目人世悲欢风雨速凌髙举酒天为蹙手扳岩岫扣云木何人唱我凄凉曲兴亡一眼冥冥緑野水平芜飞鴈鹜范镇有仲逺龙图见邀游学射诗几年魂梦寄西州春晩归逢学射游十里香风尘不动半山晴日雨初収指麾武弁呈飞骑次第红妆数胜筹夹道绮罗瞻望处管弦旌斾拥遨头自注云故事徃来皆呈马骑设射堋众宾皆射遣官妓记筹按学射山者以刘主禅于此学射故名蜀梼杌云王衍干德二年秋北巡后妃出饯于升仙桥于时旌旗戈甲百里不絶判六军诸卫事者宰相王锴也后主戎装披金甲珠帽锦袖执弓挟矢百姓望之谓如灌口神焉是从来讲武备于斯矣今为蜀府坟墓此游遂绝
　　志云府北三十里有天回山扬雄蜀记以杜宇自天而降号曰天隳及元宗幸蜀返跸之后土人呼曰天回今谓之天回镇也寰宇记云玉局坛在城北柳堤玉局观内按今徃新繁路自堤上行十二里有赛云台足以当之其侧仍有一小观存方舆胜览道经二十四化上应二十四气六十甲子分隶之玉局化其一也彭乘玉局记云后汉永寿元年李老君与张道陵至此有局脚玉床自地而出老君升座为道陵说南北斗经既去而座隠地中因成洞穴故以玉局名之云笈七签成都玉局化洞门石室昔老君降现之时玉座局脚从地而涌老君升座传道既去之后座隠地中陷而成穴遂为深洞与青城第五洞天相连天师以为玉局上应鬼宿恐开穴通气不利分野乃刻石以闭之因为石室髙六七尺广一步中镂玄元之像焉节度使长史章仇兼琼开元中徧修观宇崇显灵迹欲开洞门使人究其深浅发掘之际晴景雷震大风拔木因不敢犯按续博物志玉局观洞髙骈帅蜀时取罪人以绳绊其腰令探浅深绳两月方絶出青城山洞天观门矣灵验记云天宝岁玉局观前江内徃徃夜中有光从水而出髙七八尺上赤下白其末如烟明皇幸蜀有人于光处得玉像老君以进髙余一尺天姿莹洁宝相圆明殆非人工所制驾回留镇太清宫今圣容坝是其处也亦名玉女坝与金沙泉古迹连接矣宋史祥符七年六月十八日申时玉局化老君洞中忽有五色光出见髙三尺以来移时方散太守凌策画图具表以闻赵抃赠玉局李垂应太师诗云坐观山水地幽清恬淡冲虚乐性情迹混光尘宗老氏术通仙俗似君平欣逢真侣论根本耻向权门叩利名济世金丹得传授先生髙隠在青城司马光送罗郎中登管勾玉局观诗官名为玉局已与俗尘疎钟出寒松逈香凝古殿虚乡闾非甚逺俸禄岂无余谁道神仙乐神仙恐不如范镇送罗胜卿同年提举玉局观诗匹马西归去知君得意偏人情重乡里官职更神仙晓后无衙喏旬头有俸钱何须驾白鹤辛苦上青天宋京补亡诗云君不见青阳老人飞下天口宣至道朝羣仙地中神仙捧玉局异事秘恠于今传龟城坤隅地有穴俗说西与岷山连嵯峨古观森伟像老栢惨淡含风烟令威已去城郭在人物自改名依然亳州宫庭焕星斗真皇行幸祥符年所托得地近京邑此独隠晦遐方偏安得老人洗此心还我澹泊同古先苏轼送戴蒙赴成都玉局观诗拾遗被酒行歌处野梅官柳西郊路闻道华阳版籍中至今尚有城南杜我欲归寻万里桥水花风叶暮萧萧芋魁径尺谁能尽桤木三年已足烧百岁风光定何有羡君今作峩眉叟纵未家生执戟郎也应世出埋轮守莫欺老病未归身玉局他年第几人会待子猷清兴发还须雪夜去寻君按子瞻自昌化军贬所移廉州又移舒州乃敕提举成都玉局观他年老焉之谶竟验然有谢表未赴

　　蜀中广记卷三

　　●钦定四库全书

　　蜀中广记卷四

　　（明）曹学佺 撰

　　○名胜记第四

　　川西道

　　成都府四

　　张咏创设记云按图经秦惠王遣张仪陈轸伐蜀灭开明氏卜筑蜀郡城方广十里从周制也分筑南北二少城以处商贾少城之迹今并湮没隋文封子秀为蜀王因附张仪旧城增筑南西二隅通广十里今之官署即蜀王秀所筑之城东北也方舆胜览云隋蜀王秀取土筑广子城因为池有胡僧见之曰摩诃宫毗罗盖梵语呼摩诃为大宫毗罗为龙谓此池广大有龙耳又云摩诃池一名污池陈人萧摩诃所开也蜀梼杌王建武成元年改摩诃池为龙跃池王氏开国记云建将薨前两月摩诃池有鶢鶋来集衍即位仍改龙跃池为宣华池渭南集云摩诃池入王蜀宫中旧时泛舟入此池曲折十余里至宋世蜀宫后门已为平陆然犹呼为水门也按今此池填为蜀藩正殿西南尚有一曲水光涟漪隔岸林木蓊翳游者寄古思焉唐杜甫晩秋陪严郑公摩诃池泛舟得溪字诗云湍驶风醒酒船回雾起堤髙城秋自落杂树晩相迷坐触鸳鸯起巢倾翡翠低莫教惊白鹭为伴宿青溪畅甫偶宴摩诃池诗云珍木郁清池风荷左右披浅觞寜及醉慢舸不知移荫簟林光冷照流簪影欹胡为独羁者雪涕向涟漪薛涛摩诃池怀萧中丞诗昔以多能佐碧油今朝同泛旧仙舟凄凉逝水頺波逺惟有碑前咽不流髙骈残春遣兴云画舸轻桡柳色新摩诃池上醉青春不辞不为青春醉只恐莺花也恠人孟昶避暑摩诃池玉楼春词氷肌玉骨清无汗水殿风来暗香满帘开明月独窥人欹枕钗横云鬓乱起来琼戸启无声时见疎星渡河汉屈指西风几时来只恐流年暗中换宋祁过摩诃池诗十顷隋家旧凿池池平树尽但回堤清尘满道君知否半是当年浊水泥又池边不见帛阑船麦陇连云树绕天百岁兴衰已如此争教东海不为田陆游摩诃池诗摩诃古池苑一过一消魂春水生新涨烟芜没旧痕年光走车毂人事转萍根犹有宫梁燕衔泥入水门
　　天宝逸事云明皇幸南京多以宫人自随乃令成都画手画为十眉以赐之一曰鸳鸯眉又名八字眉二曰小山眉又名逺山眉三曰五岳眉四曰三峯眉五曰垂珠眉六曰月棱眉七曰分梢眉八曰函烟眉九曰排云眉又名横烟眉十曰倒晕眉也李白上皇西巡南京歌云胡尘轻拂建章台圣主西巡蜀道来剑壁门髙五千仭石为楼阁九天开其二九天开出一成都万戸千门入画图草树云山如锦绣秦川得及此间无其三德阳春树似新丰行入成都若旧宫柳色未饶秦地緑花光不减上阳红其四谁道君王行路难六龙西幸万人欢地转锦江成渭水天回玉垒作长安其五万国同风共一时锦江何谢曲江池石镜更明天上月后宫亲得照蛾眉其六濯锦清江万里流云帆龙舸下扬州北地虽夸上林苑南京还有散花楼其七锦水东流绕锦城星桥北挂象天星四海此中朝圣主峩眉山上列仙庭其八秦开蜀道置金牛汉水元通星汉流天子一行遗圣迹锦城长作帝王州其九水緑天青不起尘风光和暖胜三秦万国烟花随玉辇西来添作锦江春其十剑阁重闗蜀北门上皇归马若云屯少帝长安开紫极双悬日月照乾坤
　　古今集记云王建初克蜀造有红楼彩绘华侈初颕川人华洪随之入蜀赐姓王与诸子连名曰宗至是造红楼建以为应华洪之谶乃诛之王氏开国记云干德四年秋红楼肥遗见后蜀幸寅逊曰肥遗旱魃也张唐英引山经外传肥遗有角蛇角上有火见则大旱非魃鬼也按魃鬼目生顶上矣
　　梼杌云王衍即位之日即治宣华苑干德三年苑成延袤十里有重光太清延昌会真之殿清和迎仙之宫降真蓬莱丹霞之亭土木之功穷极奢巧衍数于其中为长夜之饮嫔御杂坐舄履交错焉衍宴宣华苑宫词云辉辉赫赫浮五云宣华池上月华新月华如水浸宫殿有酒不醉真痴人乃命宫人李玉箫歌之劝王宗寿酒也成都文类云李珣梓州人其妹为蜀王衍昭仪有词藻即所称李舜弦夫人矣洪迈絶句载舜弘蜀宫应制诗浓树禁花开后庭饮筵中散酒微醒蒙蒙雨草瑶阶湿钟晓愁吟独倚屏又钓鱼不得诗云尽日池边钓锦鳞芰荷香里暗消魂依稀纵有寻香饵知是金钩不肯吞又随驾游青城诗云因随八马上仙山顿隔埃尘物象闲只恐西追王母宴却忧难得到人间此与徐太后太妃同作者后妃作详见诗话中绝句又载羣仙降蜀宫六首其一后土夫人云偶引羣仙到世间薫风殿里醉华筵等门贪赏不归去愁杀韦郎一觉眠其二王母云沧海成尘几万秋碧桃花发长春愁不来便是数千载周穆汉皇何处游其三麻姑云世间何事不澘然得失人情命不延适向蔡京厅上饮回头已是一千年其四上元夫人云思量徃事一愁容阿母曾邀到汉宫城阙不存人不见茂林荒草恨无穷其五弄玉云彩鳯飞来到禁闱便随王母驻瑶池如今记得秦楼上偷见萧郎恼妾时其六太真云春梦悠扬生下界一堪成笑一堪悲马嵬不是无情地自遇蓬莱睡觉时盖亦附会杜光庭王氏男女仙传而然矣
　　蜀梼杌初王氏宫殿皆题匠人孟得姓名及知祥入蜀居之人以为先兆云长兴五年正月白龟游宣华苑苑即王氏所建孟氏呼为仙花苑盖音之讹或指仙人所进旌节花而名也明年七夕知祥宴丹霞楼观宫人乞巧因寝疾而终孟■〈日上永下〉广政三年上元观灯于露台舞娼李艳娘有姿容召入宫赐其家钱十万六年春衍大选良家子以备后宫限年十五以上二十以下于是后宫有昭仪昭容昭华保芳保香保衣安宸安跸安情修容修媛修娟十四号秩比公卿大夫士焉花蘂夫人者本青城费氏女以才色嬖于后宫吴曾漫録以为徐匡璋所纳女拜贵妃别号花蘂夫人以其色似花蘂翾轻也又升号慧妃喻其性也夫人尝效王建作宫词百首其一云五云楼阁凤城间花木长新日月闲三十六宫连内苑太平天子住昆山其二会真广殿约宫墙楼阁相扶倚太阳净甃玉阶横水岸御炉香气扑龙床其三龙池九曲逺相通杨柳牵丝两岸风长似江南好风景画船来徃碧波中其四东内斜将紫气通龙池凤苑夹城中晓钟声断严妆罢院院纱窻海日红其五殿庭新立号重光岛屿亭台尽改张但是一人行从处黄金阁子鎻牙床其六安排诸院接行廊水槛周回十里强青锦地衣红线毯尽铺兰麝郁金香其七夹城门与内门通朝罢巡游到苑中每日日髙祗候处满堤红艳立春风其八厨船进食簇时新侍坐无非列近臣日午殿头宣索鲙隔花催唤打鱼人其九立春日进内园花红蘂轻轻漱浅霞跪到玉阶犹带露一时分赐与宫娃其十三面宫城尽夹墙苑中池水白茫茫直从狮子门前入旋见亭台绕岸傍其十一离宫别院遶宫城金板轻敲合凤笙夜夜月明花树底傍池长有按歌声其十二御制新翻曲子成六宫纔唱未知名尽将觱篥来抄谱先按君王玉笛声其十三旋移红树劚青苔宣使龙池更凿开展得绿波寛似海水心楼殿胜蓬莱其十四修仪承宠住龙池扫地焚香日午时等候大家来院里看教鹦鹉念新诗其十五六宫官职总新除宫女安排入画图二十四司分六局御前相见错相呼其十六才人出入每参随笔砚相从遶曲池能向彩笺书大字忽防御制写新诗其十七春风一面晓妆成偷折花枝傍水行却被内监遥觑见故将红豆打黄莺其十八小球场近曲城头宣唤勲臣试打球先向画廊排玉幄管弦声动立浮油其十九棃园弟子簇池头小乐携来候宴游试炙银笙先按拍海棠花下合梁州其二十殿前排宴赏花开宫女侵晨探几回斜望苑门遥举袖传声先唤近臣来其二十一供奉头筹不敢争上前専唤近臣名内人酌酒纔宣赐马上齐呼万岁声其二十二殿前宫女总纤腰初学乘骑怯又娇上得马来纔似走几回抛鞚抱鞍鞒其二十三自教宫娥学打球玉鞍初跨柳腰柔上堋知是官家认遍遍长赢第一筹其二十四翔鸾阁外夕阳天树影花光逺接连望见内家来徃处水门斜过罨楼船其二十五内人追逐采莲时惊起鳬鸥两岸飞兰棹把来齐拍水并船相闘湿罗衣其二十六新秋女伴各相逢罨画船飞别浦中旋折荷花伴歌舞夕阳斜照满衣红其二十七少年相逐采莲回罗帽罗衣巧制裁每到岸头长拍水竞提纤手出船来其二十八早春杨柳引长条倚岸缘墙一面高称与画船牵锦缆暖风搓出彩丝绦其二十九媫妤生长帝王家常近龙颜逐翠华杨柳岸长春日暮傍池行困倚桃花其三十月头支给买花钱满殿宫人近数千遇着唱名多不语含羞急过御床前其三十一太虚高阁凌波殿背倚宫墙面枕池诸院各分娘子位羊车到处不教知其三十二寒食清明小殿傍彩楼双夹闘鸡场内人对御分明看先赌红罗满担床其三十三水车踏水上宫城寝殿檐头滴滴鸣助得圣人髙枕兴夜深长作逺滩声其三十四平头船子小龙床多少神仙立御傍旋刺篙竿令过岸满池春水蘸红妆其三十五苑东天子爱巡游柳岸花堤枕碧流新教内人工射鸭长将弓箭遶池头其三十六罗衫玉带最风流斜挿银篦慢裹头闲向殿前骑御马掉鞭横过小红楼其三十七沉香亭子傍池斜夏日巡游歇翠华帘畔越盆盛净水内人手里割银瓜其三十八薄罗衫子透肌肤夏日初长板阁虚独自凭栏无一事水风凉处读文书其三十九金画香台出露盘黄龙雕刻遶朱栏焚修每遇三元日天子亲簪白玉冠其四十六宫一例罗冠子新様交镌白玉花欲试淡籹兼道服面前宣与唾盂家其四十一二月樱桃乍熟时内人相引看红栀回头索取黄金弹遶树藏身打雀儿其四十二小小宫娥到内园未梳云鬓脸如莲自从配与夫人后不使寻花乱入船其四十三锦城上起凝烟阁拥殿遮楼一向髙认得圣人遥望见碧阑干映赭黄袍其四十四大臣承宠赐新庄栀子园东柳岸傍每日圣恩亲幸到板桥头是读书堂其四十五舞头皆着画罗衣唱得新翻御制词每日内庭闻教队乐声飞出跃龙池其四十六春早寻花入内园竞传宣旨欲黄昏明朝随驾游蚕市暗使毡车就苑门其四十七半夜船游载内家水门红蜡一行斜圣人止在宫中饮宣使池头旋折花其四十八春日龙池小宴开岸边亭子号流杯沉檀刻作神仙女对捧金尊水上来其四十九慢梳鬟髻着轻红春早争求芍药丛近日承恩移住处夹城里面占新宫其五十别色宫司御辇家黄衫束带脸如花深官内苑承恩惯常从金舆到日斜其五十一日髙房里学围棊等候官家未出时为赌金钱争路数専忧女伴恠来迟其五十二摴蒲冷淡学投壶箭倚腰身约画图尽对君王称妙手一人来谢一人输其五十三慢揎罗袖指纤纤学钓池鱼傍水帘忍冷不禁还自去钓竿长被别人拈其五十四宣徽院约池南畔粉壁红籹画不成总是一人行幸处彻长闻奏管弦声其五十五丹霞亭浸池心冷曲沼门含水脚清傍岸鸳鸯皆有对时时出向浅沙行其五十六杨柳阴中引御沟碧梧桐树拥朱楼金陵城共滕王阁画向丹青也合羞其五十七晩来随驾上城游行到东西百尺楼回望苑中花柳色緑阴红艳满池头其五十八牡丹移向苑中栽尽是藩方进入来未到末春縁地暖数般颜色一时开其五十九明朝腊日官家出随驾先须臾内人回鹘衣装回鹘马就中偏称小腰身其六十盘凤鞍鞯闹色装黄金腰胯紫游缰自从拣得真龙种别置东头小马坊其六十一翠辇每随城畔出内人相次簇池隈嫩荷花里揺船去一阵香风送水来其六十二髙烧红蜡点银灯秋晩花池景色澄今夜圣人新殿宿后宫相近觅祗承其六十三苑中排比宴秋宵弦管琤摐各自调日晩阁门传圣旨明朝尽放紫宸朝其六十四夜深饮散月初斜无限宫嫔挿乱花近侍媫妤先过水遥闻隔岸唤船家其六十五宫娥小小艳红妆唱得歌声遶画梁縁是太妃新进入坐前颁赐小罗箱其六十六池心小様钓鱼船入翫徧宜向晩天挂得彩帆教便放急风吹过水门边其六十七傍池居住有渔家収网揺船到浅沙预进活鱼供日料满筐跳跃白银花其六十八秋晩红妆傍水行竞将衣袖扑蜻蜓回头瞥见宫中唤几度藏身入画屏其六十九御沟春水碧于天宫女寻花入内园汗湿红妆行渐困岸头相唤洗花钿其七十昭仪侍宴足精神玉烛抽看记饮巡倚赖识书为録事灯前时复错瞒人其七十一后宫阿监裹罗巾出入经过苑囿频承奉圣颜忧误失就中常怕内夫人其七十二管弦声急满龙池宫女藏钩夜宴时好是圣人亲捉得便将浓墨扫双眉其七十三宻室红泥地火炉内人冬日晩相呼今宵驾幸池头宿排比椒房得暖无其七十四三清台近苑墙东楼槛层层映水红尽日绮罗人度曲管弦声在半天中其七十五髙亭百尺立春风引得君王到此中床上翠屏开六扇折枝花绽牡丹红其七十六内人承宠赐新房红纸泥窻遶画廊种得海柑才结子乞求自过与君王其七十七翡翠帘前日影斜御沟春水浸成霞侍臣向晩随天步共看池头满树花其七十八金碧阑干倚岸边卷帘初听一声蝉殿头日午揺纨扇宫女争来玉座前其七十九嫩荷香扑钓鱼亭水面文鱼作队行宫女竞来池畔立倚帘呼唤勿髙声其八十新翻酒令着词章侍宴初闻意却忙宣使近臣传赐本总教诸院遍抄将其八十一画船花舫总新妆进入池心近岛傍松栢镂窻楠木板暖风吹过四围香其八十二西球场里打球回御宴先从苑内开宣索教坊诸伎乐傍池催唤入船来其八十三年初十五最风流新赐云鬟使上头按罢霓裳归院里画楼云阁总重修其八十四春来睡起晓妆成随侍君王触处行画得自家梳洗様相凭女伴把来呈其八十五寝殿门前晓色开红栀药树间花栽君王未起珠帘卷宫女更畨上直来其八十六海棠花发盛春天游赏无时列御筵遶岸结成红锦帐暖枝低拂画楼船其八十七日晩宫人外按回自牵骢马出城隈御前接得高义手射得山鸡喜进来其八十八朱雀门高苑外开球场空阔净尘埃预排白兎兼苍狗等候君王按鹘来其八十九会仙观里玉清坛新点宫人作女冠每度驾来羞不出羽衣初着怕人看其九十老大初教作道人鹿皮冠子淡黄裙后宫歌舞全抛掷每日焚香事老君其九十一法云寺里中元节又是官家降诞辰满殿香花争供养内园先占得铺陈其九十二酒库新修近水傍泼醅初熟五云浆殿前供御频宣索进入花间一阵香其九十三白藤笼搯白银花阁子门前寝殿斜近被宫中知了事每来随驾使煎茶其九十四金章紫绶选髙班每每东头近圣颜材艺足当恩宠别只堪供奉一场间其九十五安排竹栅与笆篱养得新生鹁鸽儿宣受内家教喂饲花毛间着总皆知其九十六内人深夜学迷藏遍遶花丛水岸傍乘兴忽来山洞里大家寻觅一时忙其九十七小院珠帘着地垂院中排比不能知羡他鹦鹉能言语窻里偷教鸜鹆儿其九十八岛树花低约浪痕苑中斜日已黄昏树头未刻双飞鹤扬起晴空映水门其九十九小雨霏微润緑苔石楠红杏傍池开一枝挿向金缾里捧进君王玉殿来其一百锦鳞跃水出浮萍荇草牵风翠带横恰似金梭撺碧沼好题幽恨写闺情刘希夷蜀城懐古诗云蜀土饶水竹吴天积风霜穷览通表里气色何苍苍旧国有年代青楼思艳妆古人无岁月白骨宜丘荒寂厯弹琴地幽流读书堂玄龟埋卜室采凤灭词场阵图一一在栢树双双行鬼神清汉庙鸟雀叅秦仓叹世已多感怀心益自伤赖蒙灵邱境时当明月光宋祁览蜀宫故城有作云国破江山老人亡岸谷摧鸳飞今日瓦鹿聚向时台故苑犹霏雪荒池但刼灰赪遗糊处壤阄记数残枚恨月窥林下悲风觅陇来依城狐独速失厦燕徘徊废社纔存树阴垣自上苔有情惟杜宇长为故王哀
　　唐卢求成都记序略云蜀郡太守自秦惠王灭蜀始而李氷文翁其最著者益州刺史自汉武帝开疆始而王遵王襄其最著者始时寔一官也而兴废异焉刘先主于益州置牧蜀郡置守而官始分矣晋太康以刺史治太城郡守治少城而地亦分矣改益州为剑南节度使自唐天后始改蜀郡为成都尹自明皇西巡始其后州郡亦得相兼焉宋知成都府事者徃徃以宻直使相称简贵尊重淳化初虽降为州而体自若乃中兴小厯所载则以蜀有都转运使遂罢制置之设而张焘且得以成都行四川民事矣其公署邸阁留题碑记间者班班可考焉
　　转运署旧有燕思堂堂上爽西楼赵清献再入蜀所建文同与可记之于前李石知几记之于后矣
　　转运司园亦称西园园中有西楼有锦亭一名翠锦亭章楶诗序云转运西园是伪蜀权臣故宅爽垲清旷随处足乐于是作为十咏羣公咸和之备録以志其盛云尔西园诗云古木郁参天苍苔下封路幽花无时歇丑石终朝踞水竹散清润烟云变晨暮何必忆山林直有山林趣玉溪堂诗云堂因水得名方沼当其后漪澜荡榱桷囱戸挹花柳虫鱼不避人鸥鹭若相友午枕夏簟凉此乐亦奚有雪峯楼诗云层构压池塘不僭亦不偪影浮江水静寒逗雪山色抚槛接修竹连檐引苍栢注目望长安无那浓云隔海棠轩诗云珍葩寄幽岛正对孤山植优游自俯仰红緑若组织春酣晴日熏坐久浓香逼池面净可鉴朝霞罩澄碧站台诗云蜀地饶夜雨轻阴多蔽天见月月无几筑台待婵娟高凝桂影近俯视云屋连顾盻已尘外欲挹瑶宫仙翠锦亭诗云楩楠百尺余排列栱檐际畏日自成阴隆冬寜灭翠虚旷得寂理懒癖资浓睡谁知官府中获此冲漠味潺玉亭诗云傍砌酾小渠回环是流水石蜃吐珠涎清响醒人耳风微竹影碎月皎波光起飒爽无尘嚣静适心所喜茅庵诗云竹间构圆庵所向自萧洒珍禽弄巧舌宛是居山野嘿坐见真心万縁尽虚假叨陋寻尺地兹焉息意马水阁诗云架木浮水中略彴通孤岛扶疎花影斜拨剌跳鱼小风月所得多经营信云巧隠几寂无人朱栏萃幽鸟小亭诗云花边二小亭双跨清渠上规摹虽甚隘幽僻良可赏幸依嘉木阴未羡大厦广不足延赏朋携笻常独徃吴师孟和云十纪权臣第修城外台宅乔木不知秋名花数逾百逺如山林幽近与尘埃隔惠政裕一方民犹以为窄又华构枕方塘使台寂佳致二色真楠材轮奂极精致花木四面围如立复如侍一道仰澄清此是澄清地又西北有高楼梁栋云常起檐牙挂连蜷栏影揺清泚爽气雪山来一瞬极千里但欲摅逺怀无忧可销弭又花溆对髙轩如用丹青彯锦水一奁红玉台千面笑松篁两翠幄常护东西照子细看韶妍方知化工妙又雅意待蟾光烦襟期爽快无云点太清逺览周色界天宇净琉璃露下真沆瀣勤渠谂后人宜葺不宜坏又东阁治台政西堂备燕饮介于二堂间华构饶花品红紫镇长春四时如活锦公暇一绳床上有通中枕又至人泉石心俚耳便丝竹酾渠逗清泠朝夕淙寒玉试听自然声不减云璈曲却返倒闻机五音常自足又结茅为圆屋环堵不开牖斋居如雁堂广长纔六肘深藏子猷竹不植陶濳柳勿起灭定心宴坐空诸有又形制似方桥岛岸相连属春和逗凉飔昼影浮净緑佳人罗韈轻花时相步续澄澜忽生晕下有双鳬浴又尺水走庭除花木皆周匝双亭正相值仅能容一榻公余时独来隠几聊嘘匼典谒或通名东荣有宾阁许将和云高牙负北郭芳园路西转鸟鸣恋故木兰茁归新畹坐延花景深行倚笻杖穏翳然想林水会心不在逺又朱堂俯玉溪玉溪清且幽从公蹔息偃抚景空夷犹浮云冠圆岛白日回方流秪此有光碧何必昆仑洲又重楼起城阴乘髙望西极列峯横青天飞雪千里积疑是空素山冬夏海中白莫恠频东向上有思归客又海棠冠蜀花此轩花尤冠红云簇蘂细緑水照叶嫩倚妆宫粉聚迭绮霞光散雨泪点春风应怀上林怨又蜀地山四维益州平如掌累台郁临风坐看月宵上稍出丛木末始发众籁爽兹焉蹔游目一揽天地广又阑干窦溜长■〈穴上呌下〉窱空埃静修林宻葱翠尽得锦城锦云舒青青色风散搔搔影未为夜行人共此昼游永又引泉注清渠潺潺漱寒玉侧出阆风迟骤惊江雨速飞瀬乍扬白樛木细涵緑昼夜流不止肯效楚人哭又茨茆以为庵环堵萧然虚内乐茍自足容膝亦有余旁依修竹宻上翳青松疎勿言此中陋中有君子居又飞阁出方池修曲见空莽旁临花坞近平觉春波长反景澄余晖夕阴带浮爽从容观鱼乐不减游濠上又翩然沟上亭左右相映带修柟列翠幄长松偃髙盖地褊景逾寛处约志弥泰谁知坐啸间心游万物外丰稷和云仙化二十四境逺难遍探锦城使君园雅与云洞参回光试一览紫翠绝西南池映金波净花沾玉露甘又一水从何来应是昆山顶酾成緑玉池虚堂逗清影公退泠然赏了非心外境鱼泳阳光动鸟啼春昼永又雪峯在何许楼倚青霄端每来注心目不觉生羽翰终藉好风力云散银阙攒只履西归客应笑空倚栏又文锦初动机晨霞欲敷照香传雪楼浓影落玉溪倒子美不能赋春工一何妙惟有赏心人相逢秪微笑又石印鱼在屏犀透星入角乃知明月光日用人不觉陟此百尺台余念坐消剥洞晓弦望机仙丹兹可学又檐外列修木凛凛正人气有德必有文烂兮五色备岂同夭韶花弄春张绣被须信轮囷材堪为万乗器又养源在西山如玉抱精白引之落锦渠厯耳不可择风雨杂鸣球珠玑泻云液恰似偃溪声醒悟迷途客又覆以洁白茅环以琅玕竹天籁傍鼓笙月沼对铺玉借问清坐翁此外更何欲笑指博山炉香飞栢子緑又长虹卧松江一苇航大河岂如此安穏无复畏风波幽香翠花岛鱼藻旨且多徙倚小栏曲月色透薜萝又东西对孤骞杖屦可休歇容光日月来矧此明四彻鳞木张幄翠蜃楼飞玉洁徃徃得意时宛在广寒阙杨怡和云池台宻相望曽是故侯宅赏心知几人乔木已百尺低花拂乌帽古藓驳苍石欲问昔豪华秋风扫无迹又虚堂已深窈那复要营室使君寂无事闭阁卧终日临池狎清泚养竹听萧瑟不为省春耕轺车肯轻出又翛翛楼下竹■〈氵虢〉■〈氵虢〉竹间水楼髙虽不见清响长在耳晨光露星崦积玉照窗纸昆阆亦何人当从跨金鲤又花如窈窕人宛在水中沚当轩有余好终日玩芳蘤池清藻压枝波动鱼争蘂锦帐想含春归心浩然起又嘉木宻交阴月夕苦荟翳髙台出林杪逺目望天际不厌清露寒秪恐轻云蔽可但少陵翁能思斫仙桂又峩峩碧油幢矗矗羽葆盖燕居不废严环竦布亭外浓阴生昼寒微吹发天籁隠几对凝香衣冠嗒如蜕又使君漱流心官府未始忘亭下玉溪水扑碎白玉珰清耳不待洗髙懐自沧浪安得援瑶琴写此声琅琅又缉茅如蜗庐容膝纔一丈规圆无四隅空廓含万象绳床每宴坐不与物俯仰惟许岁寒君虚心环几杖又小阁平池阳危桥属花屿杖屦乐幽闲龟鱼荫深阻刻柱记新涨弄水涤烦暑物我久相忘珍禽近人语又方亭惟四柱对峙花竹间下有雪岭水淙流日潺潺宛如双彩舸缆向春波湾欲起江湖心而柰风涛艰杜敏求和云潭潭刺史府宛在城市中谁知园亭胜似与山林同幽鸟语晴昼好花娇春风物情如有待赋咏属诗翁又堂前对花柳堂后瞰沼沚剩有堂中人虚心湛如水烦暑当风囱中宵隠月几作诗纪胜槩诗与水清泚又西山最髙峯积雪连四季登楼试寓目八国有故地烽堠虽久息武经思豫备丈饶昔筹边公意今无媿又东风开百花独有海棠胜猩血染珠玑点缀枝头剩日暖锦段新雨余燕脂凝何时东阁梅方能动诗兴又月从海上来皎皎入我牖何如登髙台对月把尊酒问月月无言浩歌诗千首几人知此乐此乐公所有又材大难为用尝夸古栢篇亭前老楩楠黛色亦参天夏暑借清阴秋籁得自然有如爱庭楸朝暮东西偏又林亭幽且深砌下玉溪水淙琤环佩声晓夕清心耳使君性所乐爱玩不少已方持利物心黙坐穷至理又深深竹林下圆庵最幽僻髙怀本恬旷野趣助闲适众人奔名徒浮世荣物役岂知庵中乐道胜心自逸又方池导流水横阁上寻丈晨牺夜月光罩影相滉漾游鱼时出没飞鸥亦下上终朝倚栏干不见有风浪又二亭虽云小好在泉石间白石自齿齿清泉亦潺潺公府无留事暂来寄余闲笻杖乌角巾一日几徃还
　　宋李良臣东园记云益州路兵马钤辖种湘治其后圃为池亭台榭植佳华蓻美木馆宇星陈栏槛翼翼旧有池焉泉窦湮塞涸为枯泥偶新泉破地而出从而导之则故泉继发觱沸衍溢种公筑堂其北命之曰双泉挟以二轩一曰锦屏以海棠名一曰武陵以桃溪名梁池而南为亭曰寒香以梅名后为茅亭曰幽芳以兰蕙名池东为大亭曰三雨以桃杏棃名池南两亭东西对峙曰緑净曰连碧双亭之北有老栢数十株巨干屹立为亭其中曰翠阴复楼其东曰朝爽西因垣而山曰五峯下曰五峯洞前为山馆水绕环之宛如山间文同丹渊集云成都钤辖东园有梅树树下有素芳亭庆厯中四方馆使太原王公府尹程公赋诗刻石存焉后二十年太原之子道恭及赵阅道又饮于亭上赏梅赋诗俾与可序之诗详见方物记中
　　张咏剏设记曰王建孟知祥迭称伪号干德初王师吊伐申命叅知政事吕余庆知军府事取伪册勲府为治所淳化甲午降府为州至道丁酉岁咏始议改作东因孟氏文明厅为设厅廊有两楼中门立戟因王氏西楼为后楼楼前有堂堂有掖室室前回廊南为暖厅厅屏有黄筌画双鹤花竹怪石在焉名曰双鹤厅次南为凉厅厅壁有黄氏画湖滩山水双鹭在焉名曰画厅凉暖二厅便寒暑也凉厅西有都厅厅在使院六十间之中所以便议公也院北有节堂堂北有正堂与后楼前为次西位也节堂西通兵甲库所以示积藏也凉都二厅南列四署同寮以居前门通衢后门通厅所以便行事也公库直室客位食厅之列马廐酒库园菓疏流之次四面称宜无不周尽疎篁奇树香草名花所在有之不可殚记东挟戍兵一营南有军资大库改朝西门为衙西门去三门为一门凡得僭伪之迹屋大小七百四十间二营不在数
　　张俞府衙新书堂诗引云虢略杨保臣由将作属官随侍于益府新辟书堂延儒者讲文艺俞作新书堂诗以赠之云志士营道日筑室养贤名锄荒出幽邃扫室回虚明山岳凌墙壁溪塘泻窗楹兰蘅露景晩松桂秋风生琴瑟闲古奏樽罍湛寒清黙意驰万象游心览八纮羣经互粲粲百氏纷营营礼乐立制作文章悬凖程唐虞化已逺周礼道尚行师友得正士讲论无俗声邪哆不可入纷华固难倾修辞力工巧厉学逾农耕天爵既自后人文取其荣元侯方作镇列士争献成学校溢都市讴吟洽黎氓宁同稷下议饱食谈纵横
　　铜壶阁亦称郡楼乖崖公镇蜀时通夕宴坐郡楼上鼓畨漏水厯厯分明一刻差误必诘之守签者服为神明公谓鼓角为中军号令不可不谨尔京镗帅成都首访兹阁屹然自若铜壶渐失实矣因询其漏法则寅申己亥陟降其水者凡四既无所依据且其箭以七日半为等日升一刻必骤进之前郄频数不无差忒知成都县事临卭宋朝英于是始更其法测午中之晷为升箭之初毕百刻而后易仍以厯象考七十二候初末昏明昼夜长短之数日异旬殊差布于箭乃为亭其下图刻漏制镵诸石且名以惜阴建安吴栻记云府门稍东垂五十步庆厯四年知府事蒋公堂作漏阁以直午门以八分大字题额曰铜壶岿然南向一府之冠也崇宁初阁灾政和元年栻承乏尹事始至府视阁故处累土如台然问吏吏曰前尹蒋即台为门治材略具朝廷亦尝赐度牒售钱六百万有奇尹去弗克成问钱与材今安在曰材为他所缮修辍用之钱则帑官専輙兑费矣栻曰午门者台门也兹唯阁之宜奚台之有即日便撤累土图阁如庆厯时通阁上下一十有四间其髙一丈六尺有五寸广十丈深五丈有六尺审曲面势丹垩是饰瓴覆甓甃厥有彛度中设关键辟阖惟谨阁成初置天圣中燕梓州肃所制莲花漏于其下阁灾漏毁阅十载更六尹于兹而阁成漏悉如燕制匮一壶一泉一箭四十有八铜乌逼水而下金莲浮箭而上气二十四候七十二百刻十二辰率是箭而定云
　　岁华纪丽天禧初赵稹为守三月三日开西楼亭榭俾士庶游观自是每岁寒食辟园张乐酒炉花市茶房食肆过于蚕市士女纵观宋田况寒食开西园诗云春风寒食节夜雨昼晴天日气薫花色韶光徧锦川临流飞凿落倚榭立秋千槛外游人满林间饮帐鲜众音方杂沓余景更留连座客无辞醉芳菲又一年宋祁众熙亭晓瞩诗云长夏宜高明缓带散烦窘凭轩一超然目与天俱尽山从云端现日就林外隠风来草树披烟生井闾近自公况多暇冲臆无留藴即此可宴居何须事游轸西楼诗云炎氛随日入岑寂坐遥帷倦鹜昏投浦惊蝉夜去枝桂华兼月破槎影带星移珍重窻风好羲人即此时吴中复西园十咏诗序云成都西园楼榭亭池庵洞最胜者凡十所又于其间胜絶者西楼赏皓月眺岷山众熙临清池濯锦水志殊土之产有方物快荫樾之风有竹洞杂花异卉四时递开翠干茂林蔽映轩戸足以会宾僚资燕息因题十咏以见登览之盛也西楼诗云信美他乡地登临有故楼清风破大暑明月转高秋朝暮岷山秀东西锦水流宾朋逢好景把酒为迟留众熙堂诗云亭枕方塘上轩开四照新花涵清露晓风卷緑波春日暖眠汀鹭荷翻跃锦鳞熙熙游宴地行乐慰西人竹洞诗云阴森过百步屈曲鎻莓苔翠色寒无改清风时自来叶笼苍玉干路入碧云堆吏散无公事支笻到几回方物亭诗云草木虫鱼部披寻自古无飞沉天产异生植土风殊物色随心匠形容记缋图虚亭玩真意浩思满江湖翠栢亭诗云众木坠黄叶皴皮抱翠枝自然根性在不为雪霜移灵润承多露清阴贯四时婆娑岁寒意每到坐迟迟圆通庵诗云对此圆通境陶然胜静斋观空无物我扣寂外形骸燕坐埋遗照虚名莫疚怀人间忧乐地所丧甚山崖琴坛诗云潇洒琴坛上贤侯养道情无今亦无古求意不求声林邃风初静云収月乍明拂弦成一弄尘思浩然清流杯亭诗云结客乘公暇流觞逐浩歌乱峯晴倒影曲水宛回波小海逢元已兰亭记永和西州行乐事应比晋贤多乔柟亭诗云木占西园胜亭延上客过色无花卉妬坚为雪霜多干有千年秀根含一气和明堂求厚栋可得老岩阿锦亭诗云帘幕临雕槛窗疎照烂霞园林初过雨风日猛催花香入游人袖红堆刺史家四时俱好景终不似春华
　　唐书李德裕建筹边楼于成都府治之西四壁图蛮夷险要日与习边事者筹划其上女校书薛涛上筹边楼诗云平临云鸟入窗秋壮压西川四十州诸将莫贪羌族马最高层处见边头宋陆游曰筹边楼故基莫考淳熙三年制置使知府范公成大重建卜地在子城西南隅楼既成公自作水调歌头云万里筹边处形胜压坤维恍然旧观重见鸳瓦拂参旗夜夜东山衔月日日西山横雪白羽弄空晖人语半霄碧惊倒路傍儿分弓了看剑罢倚栏时苍茫平楚无际千古鏁烟霏野旷岷嶓江动天阔崤函云拥太白暝中低老矣汉都护却望玉闗归按今筹边楼在都院之东掖随使节而迁者
　　李焘云华阳县主簿厅有会昌中壁记干符中柱刻会昌迄今三百年成都千门万戸时遭焚裂求徃日之破甓断槛殆尺寸莫获而此厅事独存圬墁朱墨不改其旧是岂偶然耶为之记而刻诸梁上

　　蜀中广记卷四

　　●钦定四库全书

　　蜀中广记卷五

　　（明）曹学佺 撰

　　○名胜记第五

　　川西道

　　成都府五

　　新都县

　　华阳国志蜀以成都广都新都为三都号名城古语云广汉有二雒新都为上雒建宁中江为下雒也
　　寰宇记云新都县本汉旧县属广汉郡后置新都郡故城在今县东太康中又为县隋移理于此按晋史武帝咸宁二年封子该为新都王以新都郡为新都国矣
　　唐张说新都南亭送郭元振卢崇道诗竹径女萝蹊莲洲文石堤静深人俗断寻玩徃还迷碧潭秀初月素林惊夕栖褰幌纳蟾影理琴听猿啼佳辰改宿昔胜寄坐暌携长怀赏心爱如玉复如珪欧阳詹新都行云缥缈空中丝蒙笼道傍树翻兹叶间吹惹彼花上露悠扬丝意去苒弱花枝住何计脱纒绵天长春日暮宋陆游早发新都驿诗喔喔江村鸡迢迢县门漏河汉纵复横繁星明如昼爱凉趣上马未晓阅两堠髙林起宿鸟絶涧落惊狖寺楼挿苍烟沙泉泻幽窦我行忽万里坐叹闗河富官如广文冷面作拾遗瘦今年盍归哉勿落春雁后新都驿有逺平轩刘望之题云霜晴木落送归鞍袖手微吟此慰颜剩欲凭栏招白鸟更烦剪树出青山晩悲薄禄非三釡赖许清时见一斑看到逺平纔得恨我宁归卧尺椽间自注云轩有外氏周次元帅蜀诗也
　　本志云治北半里宝光寺后有柱础围丈二尺圆径二尺髙尺八寸唐僖宗避黄巢至蜀遣御史赍玺书召知元国师憇息其处掘地得石函中有如来舍利寻建浮图以瘗之仍剏精蓝曰宝光
　　寰宇记云丽元山在县北八里平地特起四絶髙三丈有双石镜广五尺尝掘其下至水而未臻其极
　　本志云县北十五里二石阙各髙丈三尺一题云汉故兖州刺史雒阳令王君稚子之阙一云汉故先灵侍御史河内县令王君稚子之阙阙两角有斗又作重屋四壁刻神像人物牛马之类今已漫灭详画苑中
　　寰宇记云八阵图在县北三十里弥牟镇蜀志亮推演兵法作八阵图咸得其要李膺益州记云稚子阙北五里有武侯八阵图土城四门中起六十四魁八八为行魁方一丈髙三尺纬略曰八阵图在新都者峙土为魁植以江石四门二首六十四魁八八成行两阵并峙周凡四百七十二步魁百有三十也
　　陆游九月十日如汉州小猎于新都弥牟之间投宿民家诗云适从卭州归又作汉州去天底惨欲雪游子悲岁暮十年辞京国疋马厌道路野火炎髙冈江云暗空戌角弓寒始劲霜鹘饥更怒邂逅成小猎尺棰聊指呼北连武侯祠南并稚子墓合围蹙穷鹿设伏截狡兎壮哉带箭雉耿介死不顾吾宁暴天物战法因得寓黄昏过民家休马燎裘袴割鲜盛燔炙毛血洒庭戸老姥亦复奇汛扫邀我驻丈夫倘未死千金酬此遇
　　古今集记云新都南十七里有宋兴戍山髙百四十丈周三十余里山色赤岸边若有火光又名赤岸益州记云赤岸山顶有涌泉周回数丈深八九尺澄澈不竭
　　龙门山在县南二十里赵抃次孙直言九日登龙门山诗皇佑二年秋九月九日龙门遇佳节新都大夫孙隠之报政优游共民悦升山髙会宾主俱满头黄菊泛茱茰遥开醉眼极千里身髙气爽胸怀舒迟时感物以次发诗成落落倾玑珠初言府政好太守化行岁稔民力苏喜声协气遨以狂稚子负老老者扶又言登临风景异澄川秀野如披图殊方真赏到奇处未来空只夸江湖得之独善不在已逺遣遗我开烦纡嗟我江原亦民长周遭百里平如掌簿书役役甚囚拘闻有岷峨无计上及闻治邑兹山奇脚力不到神魂驰谁知我亦好山者箧中时复观君诗
　　西南十五里有繁阳山与新繁接録异记云繁阳山麻姑洞即二十四化之第一阳平之别名也在繁水之阳因以为名本际经云天师张道陵所游太上说经之处在成都府新都县南渡江十五里众山连接孤峰特起是也神武皇帝潜龙之时光化二年已未五月四日丙申山土摧落洞门自开县吏时康道士张守真等以事申府云自洞门开后每日有百姓徃来者府差县典杨泽画工任从与守真同徃检覆画图申上称把灯烛入洞看检其第一门对北髙二尺阔三尺五寸入至第二门约五尺已来第二洞门方一尺六寸入内并是黒处长一丈二尺阔六尺有石窟两处在东畔并西南有洞门两路南畔一路圆阔一尺六寸入内长一丈二尺阔一丈高四尺南畔有石窟三处西畔两路入内通遶门圆阔一丈七尺内各阔五尺髙六尺已来门相去一丈门屋一所髙五尺阔四尺从内徃来有刻枓栱■〈同瓦〉瓦约山作石日月兼作日字月字隔子房一所阔二尺五寸髙一尺五寸刻枓栱■〈同瓦〉瓦石灶一所髙一尺阔一尺五寸门阔五寸石窟三处各阔七尺又西入洞门圆阔一尺七寸湾曲入向南门屋一所髙六尺阔四尺从内来徃有石枓栱■〈同瓦〉瓦又有灶模两所共一床髙一尺阔二尺三寸门阔八寸有石枓栱西北角又有一门方一尺六寸内方二丈已来南畔西畔北畔各窟一所南角又有一洞圆阔一尺六寸已来将灯烛近前有黒气出灯火即灭更入不得其洞连接繁阳本山相去三里已来据诸生张赟等状称繁阳是古迹山每准勑祭祀其洞亦是元有徃徃闭塞元和中南康王韦皋莅蜀洞忽开时人咸云洞开即年丰物贱寻又闭塞至是复开其后果逺近丰稔洞本名麻姑山侧有麻姑宅墓盖修道之所也

　　双流县

　　华阳国志云广都县在蜀郡西三十里汉元朔二年置有渔田盐井之饶江有鱼漕梁山有铁矿江西有安稻田穿山崖过水二十里
　　唐司空曙送柳震还蜀诗白日双流静西看蜀国春桐花能乳鸟竹节竞祠神蹇步徒相望先鞭不可亲知从江仆射登榻更何人宋李新广都道中诗万花织篱凡几曲绣屏处处围茆屋家贫张日无罗幕东风吹开莫吹落居人应笑行客痴春去春归殊不知予以庚戌暮冬过此作诗云万里桥方度双流径即存薄寒成翠色疎雨点黄昏竹栢密他树水云平过村林乌栖欲尽纔到县西门
　　古迹有盘古祠徐整三五厯记云天地浑沌如鸡子盘古生其中八万四千岁天地开辟清阳为天浊阴为地盘古在其中一日九变神于天圣于地天日髙一丈地日厚一丈盘古日长一丈如此满八万四千岁天极髙地极深盘古极长后乃有三皇数起于一立于三成于五盛于七处于九故天去地九万里也此寰宇记所引罗泌路史亦云于广都得盘古之祀矣
　　有大塔山阴宏道益州山川图云阿育王使鬼兵造八万四千塔广都有其一
　　有商瞿里本志云治东十里瞿上乡有孔子弟子商瞿上墓时有锦鸡白鹇见焉丈明之德未艾也
　　有宜城山寰宇记云宜城山在县东南十里李膺益州记云宜城在牛饮水南今按紫草山冈阜相属髙百余步连入陵州贵平县界是矣周地图云清水在县北十里改名牛饮水李膺记云水名客舍昔程郑家于此每羣牛饮江为之竭故名按蜀汉尚书蒋琬宋布衣李甲宅俱在宜城山下茂林清泉致可喜也
　　有公孙述墓寰宇记云在西四十里髙三丈墓内铜作网结虽遭乱世莫能侵毁有葛陂本志云治北十里龙池旧名葛陂道汉费长房至此以杖掷陂中化龙去
　　天师观纪胜云在广都县北张道陵祠也坛下有井名伏鬼井赵阅道记华阳县衡山有井妖怪藏其中道陵运石以镇之鬼妖乃绝邑人为立祠植杖井旁今为乔木曰戒鬼木矣
　　有朱辰墓华阳国志云汉时县民朱辰字符燕为巴郡太守甚着德惠辰卒官郡獽民北送及墓獽蜑鼓刀擗踊感动路人于是葬所草木顷许皆仿其曲折迄今蜀人莫不叹辰之德灵为之感应今朱氏为首族也
　　有牧马川寰宇记云在陵州北一百二十五里蜀先主于此置籍田牧马在江中俗因名牧马川今割属广都县本志云在县东南八里
　　有龙华山唐诗纪事段文昌字墨卿别业在广都县之南龙华山尝杜门力学于此俗谓之段公读书堂长庆初朝议文昌少在西蜀谙详利病诏授剑南节度使有邑人赠诗曰昔日骑驴学忍饥今朝忽着锦衣归等闲画虎驱红斾可畏登龙入紫微富贵不由翁祖致文章生得羽毛飞广都再去应惆怅犹有江边旧钓矶
　　文昌还别业有寻龙华山寺广宣上人诗云十里惟闻松桂风江山忽转见龙宫正与休师方话旧风烟几度入楼中郭震题龙华山诗云昔年曽到此山回百鸟声中酒一杯最好寺边开眼处段文昌有读书台何耕题文昌读书台诗云段公曾此读羣书读破应须万卷余家礼一传为杂爼稗官収采附虞初按方舆胜览文昌读书堂在广都县顺圣寺南碑目云龙华院山门路记后唐天复七年立今为观音院矣
　　何耕题龙华佛阁诗云西川凿山三大像突兀皆在江之湄修觉九顶见略尽独此恨未瞻容仪朅来胜地了畴昔轻轩瘦马相追随百尺金躯信雄杰三乘宝阁何瑰奇然犀不用照幽鬼击鼓自合趋冯夷前人开创愿力广下与舟楫扶倾危六月滩涛剧奔吼一分性命争毫厘篙工落胆行者泣弹指乞活天人师人心狎水水多祸佛力在人人不知年来蜀产坐朘削夜半有力真能移峩舸大艑去不絶彩鹢破浪风扬旗佛慈只作布施想江神虽怒将何为又题龙华山寺云杰阁山为佛精庐地布金水涵空阔浄路绕翠微深鸟下窥斋钵龙归识梵音城中尘眯目那得此幽寻又龙华大像盖冀国夫人所作因成絶句云慧性元从戒定薫百花潭水浣僧裙个中力量真超絶故老尚传娘子军
　　有郭信可隠居即郭印也何耕题其云溪诗云幽居定何如颇恨未见之主人向我言喜色融双眉修篁流翠阴寒溪漾清漪领略非一状幽妍发余姿主人信妙士得此固所宜又题浮翠桥诗云隔溪苍翠各西东架竹为梁路始通缺月罅林凝浄緑断霞明水抹残红芒鞋步步幽深处藜杖声声屈曲中回首忽惊桥已逺冷然身御圃田风寒碧亭诗云凭栏日日俯清湍洗竹年年斩恶竿十顷琉璃秋色浄一林竽籁晓声寒凉风有意生天末明月无边照水端谁谓过清难久处愚溪元自不相安逺色阁诗云小小楼居着散仙渊明真趣本悠然招呼云月阑干曲顾揖江山拄杖前独鸟倦归翻落日谁家晨爨起疎烟根尘应接无留碍笑杀胡僧面壁禅假山诗云空庭幻出小嶙峋假外应须别有真只恐话头成两橛若为融摄主和宾莲塘诗云色香无比出西方何物妖狐号六郎手折一枝聊供佛前身定是老柴桑兰坡诗云兰与髙人臭味同含薫聊复待清风纷纷萧艾毋相笑尔辈敷荣转眼空龙渊诗云门前大江何渺漫昔人饮牛水为干水干龙逝亦其理近在咫尺聊泥蟠鱼虾玩侮獱獭笑纵有灵怪谁当看德人问舍压吾境便尔筑室相遮栏坐令异类皆屏伏恃有此耳差少安却纡朱绂去监郡遣我守舍良独难昨来过门恍如梦龙致此语催归鞍先生不信反大笑谓我饶舌狂丰干虚舟诗云君不见江皋车马纷相送巨艑峩峩船载重西南使者解官归水浅着沙牵不动如君材具岂多得合侍明光参法从胡为浅瀬着虚舟颇肖胸中太虚洞问君此意竟安在欲说向人谁与共山林钟鼎本同辙系岸截江随所用八窓窅窅浄无尘一水泠泠清可弄何当抱被过君眠分破江天幽夜梦忘机台诗云太虚生微云机事日夕繁兼忘岂不佳尚有忘者存稽首老龎翁妙处希一言请观堂上月万古无昭昏和光亭诗云枯木倚寒岩三冬无暖气达人定汝笑胸中太泾渭不妨声色海径造佛祖地所以亦乐翁花前时一醉

　　郫县

　　华阳国志张仪城郫周回七里髙六丈上置楼观射圃与成都同制晋元康三年民謡曰郫城坚盎底穿郫中细子李特细盖李特自称益州牧治此城也
　　寰宇记云犀浦县周垂拱二年割成都之西鄙置盖因李氷所造石犀以名杜甫诗南京犀浦道指此在县东二十里本志云县治仪门下穿洞直通犀浦极深敞髙可十尺许每夜月中天洞中曙光如昼古谓之明月洞又云治内东土台坟起下有池其底有井谓之郫筒井井畔产巨竹刳为筒汲水而酿包以蕉叶纒以藕丝信宿香达于外或云山涛治郫以筠酿酴醿酒旬日香闻百步今池井俱存竹则不产一云池中土台突起列方圆二井名鸳鸯井也
　　成都文类谏议司马池尉郫之明年生子光于官廨字之曰岷以山称也于是諌议公手植柟树一本于庭及温公殁后若干年郫邑李丞作堂祀公且以护树张行成记之
　　扬雄蜀纪云杜宇一名杜主代鱼鳬王蜀徙都于郫即杜鹃城也后传其位于鳖灵宋陈皋记云杜宇鳖灵墓在郫县南一里二塜对峙若邱山俱隶净林寺二里
　　胜览云郫县有子云读书堂本志云县南二十里外子云亭即葬所也亭北半里有拜台相传为拜子云墓而筑
　　寰宇记云郫县有汉司空何武宅武之弟攀从刺史王浚伐吴有功归家阖门治疾不预世事武之后随有养竹园人盗其笋随遇见之恐盗者怖走或伤其手足因挈履徐步而归矣
　　纪胜云郫县有张白云先生故居范镇留题张少愚屋壁诗云髙隠郫城下平时仍徃还门开值冠盖帘卷为江山沛雨人间待片云天外闲泥封诏不起朝夕奉慈颜文同题张少愚书院诗云涧水浸断桥车马不得通飞岚积庭础秋苏垂紫茸窓纸烂溪雨帘衣折林风主人殊未归使我烟景空
　　水经注云江水又东北径郫县下县民有姚精者为叛夷所杀掠其二女二女见梦于兄曰当以明日自沈江中丧后日当至可伺候之果如所梦得二尸于水郡县表异焉
　　古语云郫县七十寺分布四郊内其最著者法定寺髙僧传云法定寺是汉永平年佛法初入中国时建后晋惠逺寓居着神异至隋始改为法定焉寺有弥勒圣像乃江流枯查所制唐贞观长史髙士廉盖殿以安之有僧泛爱者树其浮图获巨蟹身长二尺余此塔尝被霆击而复合为释惟忠所祷云

　　新繁县

　　水经注云成都江北则左对繁田文翁又穿湔■〈氵臾〉以溉灌之凡一千七百顷蜀汉延熙十年凉州胡率众降增戸于此俗间谓之新繁也
　　禹贡曰岷山导江东别为沱孔安国注云江东南流沱东行郑注云此沱尾入江不于江出晋太康地记云江沱在繁县萧广济注江赋云触玉垒山东回为沱据汉书沟洫志此江即秦守李氷所凿非禹贡之江沱明矣本志云李氷导水见水势横突乃凿九井象九宫以厌之元末井堙塞新建石桥存
　　志云卫湖蜀汉县令卫常所开在学宫后又有东湖李德裕为宰日将开此湖夜梦一老父曰某濳形其下幸庇之明府富贵今鼎来七九之年当相见于万里外也明日于土中得一蟇径尺余乃投之水后德裕果至宰相六十有三卒于朱崖应其梦焉按宋佾卫公堂记略繁江令舍之西有文饶堂者旧矣前植巨楠枝干奇怪父老言唐李卫公为令时凿湖于东植楠于西堂之所为得名也
　　志又曰宋苏实治平间为繁令有异政尝厌卫湖蛙鸣令人取一大者以朱点之戒曰毋再喧嚣已果不鸣及湖中涸羣蛙结聚成团启视之则朱点者居中羣蛙若拥翼焉苏令悉放于江终其任湖蛙无一鸣者
　　唐初隠士朱桃椎茅茨赋云若夫虚寂之士不以世务为荣隠遁之流乃以闲居为乐故孔子达士仍遭桀溺之讥叔夜髙人尚被孙登之笑况复寻山玩水散志娱神隠卧茅茨之间志想青云之外逸世上之无为亦处物之髙致若乃覩余庵室终诸陋质野外孤标山旁逈出壁则崩剥而通风檐则摧頺而泻日是时闲居晩思景媚青春逃斯涧谷委此心神削野藜而作杖卷竹叶而为巾不以声名为贵不以珠玉为珍风前引啸月下髙眼庭惟二径琴置一弦散诞池台之上逍遥岩谷之间逍遥兮无所托志意兮还自乐枕明月而弹琴对清风而缓酌望岭上之青松听云间之白鹤用山水而为心翫琴书而取乐谷幽偏觉鸟声娇声髙韵细尽相调见许毛衣真乱锦听渠声韵宛如歌调弦乍缓急向我茅茨集时逢双燕来屡值游蜂入氷开緑水更应流草长阶前还复湿吾意不欲世人交我意不欲功名立功名立也不须髙总知世事尽徒劳未会昔时三个士无故将身殒二桃赞曰先生知足离居盘桓口无二价日惟一餐筑土为室卷叶为冠斵轮之妙齐扁同观文苑云新繁朱桃椎茅茨薛稷为之赋序略云穏卧茅茨之间属想青云之外逸世上之烦襟遂明时之髙志而已矣宋杨甲谒朱真人祠诗云一濯岩下溪再拜岩中庭清风潇然来吹我衣上腥仙人芙蓉冠乗月下云軿山空杂佩响静夜朝百灵似闻客欲去小语犹丁寜肃肃上松栢急以两耳听寂寥古坛外但见斗与星天明恐是梦恍惚遗心形去饮石上水再读幽人铭青山无行迹雾雨空冥冥
　　又有勾氏者隠于盘溪成都文类勾景泰诗云黄尘没车毂平地得林邱花木风光早陂池烟雨秋不弹长剑铗甘赋大刀头九轨利名痼逢君应少瘳又从俗鲜所得九牛中一毛强牵麋鹿性要学豹龙韬野服颜常好晴窓首自掻回来误应聘尘土污吾袍又客至輙命酌为言花已开青山长委髻白骨旧生苔不饮固痴絶能诗宜数来颇忧明日雨红紫落成堆又胜簪不肯黒浮白故能红心寄尘埃外春归杖屦中径松青谡谡庭草碧茸茸无术系白日年光如转蓬按盘溪主人勾友于字信卿李石记云有楼以藏书堂以教子台以赋诗榭以置酒自誓曰俗子污我不我门凡士门我不我室清风肃尸明月赞席抱琴之童挟卷之士照映几杖之侧徜徉笔砚之间

　　温江县

　　华阳国志鱼鳬王田于湔山忽得仙道蜀人思之为立祠成都文类孙松寿观古鱼鳬城诗野寺依修竹鱼鳬迹半存髙城归野垄故国蔼荒村古意凭谁问行人谩苦论眼前兴废事烟水又黄昏注云在温江县北十里有小院存按汉文苑资中王子渊以宣帝神爵三年有事湔上作僮约文即此县也
　　寰宇记云皂水在温江县李膺记相林寺前清皂二水是矣任慥渠堰志云九升口堰其源出于皂江至郫之栅头别流为温江口而九升口者实两江之汇也杜甫陪李七司马皂江上观造竹桥诗伐竹为桥结构同褰裳不涉徃来通天寒白鹤归华表日落苍龙见水中顾我老非题柱客知君才是济川功合欢却笑当年事駈石何时到海东赵抃早离温江夜泊白沙步诗晓与诸孙别依然颇动怀去乘兰棹穏行得彩衣偕渔父遥连市村扉半掩柴夜来溪上宿梦已在髙斋
　　宋史哲宗绍圣四年夏四月八日有芝生于温江县观音院斋厅之楹一本而数结烟缕氤氲阅月不散邑令孙渐扁其处曰芝堂而为之颂云西母荐祉金精効奇是生神草云英琼蕤给园之中湔水之湄地其幽矣芳而孰知陟彼岷宫真人颀颀夜授秘诀谓余搴之沃之醴泉濯之天池羞以石髓茹而忘饥黄绮为侣乔松可期盍献天子以荐神祗
　　古今集记治西三里之金乌池唐髙宗曾梦金乌集于益州巨木上遣使访至此见乌三足而金色浴于此池志云今有金乌观存
　　集记温江治西三十五步有女郎祠张天师孙灵真之女名玉兰者幼不茹荤十七梦吞赤光感孕为母所责一夕无疾而卒有一物如莲花自腹中出开视之乃本际经十卷葬百余日雷雨晦冥失经所在坟圹自开而飞升棺盖挂于巨木之上此三月九日事乡人至今如期斋祭之按郡国志梁州女郎山张鲁女浣衣石上感赤光之祥而怀孕生二龙及女死将殡柩车忽腾跃升此山遂葬焉其浣衣石犹在因谓之女郎山其说畧同

　　彭县

　　志云县西北三里有刘宋时晋焘郡城梁东益州西魏天水郡后周九陇郡唐武德之蒙州垂拱之彭州皆理此
　　寰宇记云蒙阳县唐仪凤年于蒙江之北置故曰蒙阳盖弥蒙水源出九陇县来经当县南二百五十步本志云东二十里之蒙阳镇有故县址
　　志又云北三十里之二郎镇乃九陇县址以九陇山为名寰宇记云九陇山自永昌县连亘至县界屈曲而九折也方舆云九陇者古彭州之西山一伏陇二豆陇三秋陇四龙奔陇五走马陇六骆驼陇七千秋陇八较车陇九横担陇故有九陇之名
　　陆放翁云天彭号小西京以其俗好植牡丹有京洛之遗风古今杂记孟氏以牡丹名苑于时彭门为辅郡典州者多其戚里得之上苑此彭门花之始也天彭亦谓之花州而牛心山下谓之花村云
　　治内有东湖元符中袁隲记云九峰髙峙蒙水浚发楼阁亭轩隠见于茂林修竹间又有西湖元和中守王潜萧佑创进士邓衮记云二公陶奇撰幽不乏心匠于西湖台岛花竹布置罔不宛妙也
　　胜览云南楼在郡圃中范百禄有记文同彭州南楼诗云百尺压城端飞檐欲上抟湖光揺埤堄山影转栏干秀野含春煦乔林拥暮寒回头大岷雪千仞正巑岏
　　胜览又云望雪楼在子城上唐彭州守建以望雪山太和进士邓衮铭曰维蜀之鄙截如巨砥厥郡维彭西北天屏危碧峭青戞霄摩冥鲸跳虬奔限蛮隔畨上排雪峰延迭万重鹤甃瑶軿月积绡鲜振古不泐四节一色皎皎披飘寒涸阴胶光涵二水冷射千里徃哲所嘉名之玉垒也
　　髙适为州刺史彭州山行诗云峭壁连崆峒攒峰迭翠微鸟声堪驻马林色可忘饥怪石时侵径轻萝乍拂衣路长愁作客年老更思归且悦岩峦胜寜嗟意绪违山行应未尽谁与玩芳菲苏颋赠彭州权别驾诗双流脉脉锦城开追饯年年徃复回秪道歌謡迎半刺徒闻礼数揖中台黄莺急啭春风尽班马长嘶落景催莫怆分飞岐路别还当奏最掖垣来
　　集古録载秦李氷为蜀守凿山导江以去水患其神怒化为牛出没波上君操刀入水杀之因刻石以为五犀立之水旁与江誓曰后世浅无至足深无至肩谓之誓水碑立在彭州马端临云彭州掘地得绛帖旧本字画清劲颇类旧武冈而差优也
　　寰宇记云九陇县灌口镇之城西有玉女祠祠西有蜀守李氷祠存
　　五代史补蜀王衍与其太妃游青城山遂至彭州阳平化志云今金城山之仙居观是其驻跸所也金城山形如城上应角宿即二十四化之阳平治矣
　　志又云治北五十里白石沟即漓沅治也上应房宿治有鸿都观下观名曰响石寰宇记以漓沅作丽元云范蠡学道于此又云五龙山有神溪水仙人李伯阳登山嗽之今为溪源山髙数百丈延袤二十余里山麓有洞旱时祈雨巫者初入握火烛之行少顷跂足而望悬崖中有斧凿痕如井深数十百丈牖一线之明而烟熖袅然上冲谓之天生眼至此少偃息复入第三四五六洞洞下重渊深不可测盛夏水冷如氷以编竹筏寝其上逡巡蚁附而入抵第七洞龙所穴也始用符呪取水盛竹筒而出离洞口即有风雷随之而雨作焉间值洞中水壅巫者多不得出
　　胜览云葛仙山有崇真观在蒙阳北四十里二十四化之第五化也葛仙翁璝杨仙翁升贤于此得道大同中蒲仙翁高远复于此白日上升梁武锡名上清观刘孝先作碑以纪其事按成都记韦皋梦神人谓曰异日富贵无忘葛璝也后尹成都再梦乃复新观宇皋自为记云笈七籖云葛璝化周回岩峦左右嵌穴地灵境秀逈絶诸山故有二十四峯八十一洞观下有磎泉深在谷底汲之非便此宫之西过崖磴十五步巨石下有丁东水出于崖腹滴入洼石窍中中和年刺史安金山准诏投龙郡县参从者三百余人忽有污触其水者顷刻乃竭安公与道流颇懐忧惧夜至泉所拜手焚香叩祈良久涓涓而滴虽从骑之众食之充足每年三月三日蚕市之辰众逾万人宿止山内饮食之外水常有余矣
　　胜览云至德山在郡西三十里上有广明院蜀王衍専事游幸尝登是山患其髙险令于福唐寺东别开一径凡数里广可二丈栽松砌石以达于寺从官悉骑以从松枯石怪尚有存者本志云至德山有三昧泉自石窦喷冽方大如斗不竭不溢俗传即知玄国师洗人面疮之处至今疾者浇之多効按髙僧传释罗僧者蜀圣寺中得果位人也尝寝疾于五台山同会僧众俱不之测悟达国师独善视之将及九旬病愈别去云所苦今遂平复由师之力我住在劎外九陇郡之茶笼山尔异日游方无忘相访也悟达暮岁至蜀厯访羣峯讯老樵辈皆以未尝闻兹山名乃叹曰噫病禅之妄也将回遇一山童曰某是彼岩之聚沙者前导而去俄覩殿塔俨空房廊环肃果值昔之病僧迎门叙故日将暮矣而谓之曰兹寺非得漏尽通不能至尔以宿縁一谐遘止言寄寓乎斯为未可尔其克勤修证诣果胡难乃命旧童送师归去回望之顷但见岩壁峭峻杉桧莾苍而已则开成中事也时知元着传之次得僧可思尤闲地理为元作茔兆于丹景前峰其山若雉堞状虽高低起伏而中砥平俄有里人耆老曰古相传云茶笼山矣
　　志云县北三十里丹景山旧志以为山莳牡丹春时红艶照人故名其前为彭门山两山对峙悬崖絶壁相去数百步如门即天彭门也或曰彭祖徧游洞府以窥圣迹尝徃来于其中五代史补伪蜀太后徐氏题丹景山金华宫诗云碧烟红雾扑人衣宿露苍苔石径危风巧觧吹松上曲蝶娇频采脸边脂同寻僻境思携手暗指遥山学画眉好把身心清浄处角冠霞帔事希夷太妃徐氏和云丹景山头宿梵宫玉轮金辂驻遥空军持无水注寒碧兰若有花开晩红武士尽排青嶂下内人皆在讲筵中我家帝子传王业积善终期四海同
　　寰宇记云白鹿山在九陇县北五十里周地图记云宋元嘉九年有樵人于山左见羣鹿引弓将射之有一麛所趣险絶进入石穴行数十步则豁然平博邑屋连接阡陌周通问是何所有人答曰小成都后更徃寻之不知所在
　　胜览云白鹿山有大乘金觉禅寺本晋佛图澄所建上有洗肠池按大同志晋太安二年罗尚杀隠士刘敞敞故州牧刘璋曾孙也隠居白鹿山髙尚皓首未尝屈志尚信妖言而杀之矣
　　舆地纪胜云彭县大隋山之景德寺大业中神照禅师投锡之所有木禅庵白龙井山生竹若龙头俗呼龙头竹胜览云大隋去堋口镇三十五里神照所居有瀑布张天觉记云西山之胜在彭门者大隋为甲郭印诗云我闻大隋名梦寐犹记録得檄天彭道喜气知可掬出城六十里崎岖转江曲山门忽斗上危步依笻竹崩石带烟云异草罗涧谷寂鸟下窥人累猿时挂木路穷纔见寺金碧焕双目祖师古定光灯冷无人续开公生异世大事如付嘱僧言山长阴朝暮云容蹙兹辰为我晴迭岫堆浓緑虚阁倚秋风一洗尘土俗举手揖丹景横身跨白鹿十年劳问讯亲到心始足坐久烛渐微借榻云间宿山寒寐不成窓外泉鸣玉
　　髙僧传彭州土溪智陀子言庵主绵州人也初至大隋闻举石头和尚示众偈倏然领旨归隠土溪悬崖絶壑间有石若蹲异兽师凿以为室中发异泉了无涸溢四众讶之居三十年化风盛播初室成日作偈曰一击石庵全纵横得自然清凉无暑气涓洁有甘泉寛廓含沙界寂寥絶众縁个中无限意风月一床眠
　　胜览云中隋山在大隋之后上山三十里至光相阁三月半间扫去积雪下视葛仙白鹿大隋真培塿也
　　碑目云九陇县龙怀寺碑唐王勃撰略云龙懐山者井络之所交会岷隅之所控带攒峰北走吐香嶂于玄霄巨壑南驰歕洪涛于赤岸香城寳地左右林泉碧岫丹岑徃来烟树隋开皇五年始赐额为龙怀寺因嶂为壁凭崖列户地邻绵左遂均绵上之恩山似龙盘即建龙怀之刹矣
　　按彭州寺观特盛故予随类而诠次之则山川亦可见焉

　　崇寜县

　　唐之唐昌县宋初之永昌县也熙宁间狄道李子忠来牧是邑构堂于其所居之西北隅而命之曰治已修筠珍干罗立环拥寒溜滚滚渠行沼畜公事既休即来其间此文与可记之矣
　　唐咸通中御史中丞吴行鲁出知彭州于州之唐昌县心置草市歇马亭及灵岩报恩院陈溪为之作记立碑建德乡其词曰圣上以南夷不虔边尘坌起候旦授执政意俾择要郡以良能而牧之遂命御史中丞渤海吴公行鲁持节出剌雅安公松筠植心金石励志雅安实边之冲东入崄隘应援由此公至止一顾屹如巨防当危疑之秋瞬息无事郡人以考秩将满预怀去思接武陈诚愿借绥抚丞相陇西公以公功业昭著飞章上闻请充节度叅谋兼诸军行营副都知兵马使东路行营都知兵马使仍兼知黎州巡边制置公遂于大渡河剏置一桥亘五百尺自干戈未寜士马旁午馈运徃复商旅经过曾无覆溺之忧永絶滞留之患至今行者见必归恩异迹奇谋繁难具纪由是复升于犍为雅之南千里县道烽堡相躅早夕军食跂俟于犍为公智出事先机生料外风波助意舟檝如飞是得阖境无虞诸军饫饱实公之功也由是天子以彭门名郡而偿其重勲公轫车之日即究风俗民之忧苦已明其重轻事之兴废已熟其利病从便革弊幽显惬心郡内既肃施及支邑以唐昌县中界接导江郫城东西绵逺不啻两舍虽有村落僻在荒塘昔置邮亭废毁将久行役者野食而泉饮贸易者星徃而烛归敓■〈襄攴〉公行投告无所深沟雨涨古陌桥摧跬步难踰艰苦寜述况输役责限征敛有程而欲罪其稽逋者乎公恻然凝想即日计成遂陈于连帅于县心置草市因其乡名便以建德为号自此四来者旋踵而迓迎中望者举目而知归老幼携挈倏忽而至万家欢笑共事修营不旬日而告就今则百货咸集蠢类莫遗旗亭旅舍翼张鳞次榆杨相接桑麻渐繁如此牧人可谓移风易俗矣昔武侯以蜀脞脆故令邻邑翊日而市意在习其筋力而俟之征徭又每及上春以蠢为名因定日而有知所徃公亦约之以期而候之其日商旅辇货至者数万珍纎之玩悉有受用之具毕陈想人之心岂待询问而知其欢悦也复以路由诸部迭迹轮蹄徘徊一息无税驾之所遂出俸钱建长亭崇轩邃室外廐内厨帷薄精新器物充足则徃来者非止昼食而卜夜可矣人既繁会俗已丰饶又置一镇抽武士三十人而御之创立廨署早暮巡警盗将窜迹人遂髙眠不感晨鸡无闻夜犬皆云康泰不可比俦又兹地会昌之前有佛寺数所因废而未兴乡闾求福无处礼敬像设之仪莫识钟磬之声不闻僻野深郊转为聋俗复置灵岩报恩院修北方天王及侍从奇工妙饰相好无双髙墉环合门庑揭立又度僧住持行道无有虚日斯人也非只丰足而永逃夭札之患得不纪其盛迹而垂于无穷者哉

　　蜀中广记卷五

　　●钦定四库全书

　　蜀中广记卷六

　　（明）曹学佺 撰

　　○名胜记第六

　　川西道

　　成都府六

　　灌县

　　成都记云江水出羊膞山北连甘松至于灌口永康军志汉文翁为守穿湔江水堰流以灌平陆春耕之际需之如金号曰金灌口也
　　李膺益州记曰湔水路西七里灌口山古所谓天彭阙也华阳国志望帝之时会有水灾其相开明决玉垒以除水害遂委以政事已而禅位于开明之西山隠焉按今灌口镇有望帝祠存道将又云秦李氷为蜀守知天文地理谓汶山为天彭门乃至湔及县见两山相对如阙彷佛若有神见遂于水上立祠三所祭用三牲珪璧沉瓒汉兴数使使者祭之按扬雄蜀记李氷以亡者过天彭阙精灵数见焉
　　元和志灌口镇在导江县西二十六里后魏置自灌口坂迄千顷山五百里间两崖壁立有瀑布飞流十里而九昔人以为井陉之地寰宇记云唐贞观于灌口镇立镇静军宋改为永康军矣杜甫野望因过常少仙诗野桥齐度马秋望转悠哉竹覆青城合江从灌口来入村樵径引尝果栗园开落尽髙天日幽人未遣回岑参闻崔十二侍御灌口夜宿报恩寺诗闻君寻野寺便宿支公房溪月冷深殿江云拥回廊燃灯松林静煑茗柴门香胜事不可接相思幽兴长苏轼送鲜于都曹归蜀灌口旧居诗薾尽霜须照碧铜依然春雪在长松朝行犀浦催収芋夜渡绳桥看伏龙莫叹倦游无驷马要将老健敌千锺子云三世惟身在为向西南说病容
　　水经注曰江水又厯都安县即汶山郡治刘先主所置也有桃闗及汉武帝祠李氷作大堰于此立碑六字曰深淘潬浅包■〈阝焉〉■〈阝焉〉者于江作塴塴有左右口谓之湔塴江古今集记曰李氷使其子二郎作三石人以镇湔江五石犀以厌水怪凿离堆山以避沬水之害穿三十六江灌漑川西南十数州县稻田自禹治水之后氷能因其旧迹而疏广之今县西三十三里犍尾堰索桥有李氷祠按即崇徳庙也宋扈仲荣仕为监永康军崇徳庙即此
　　范石湖离堆诗序云沿江两厓中断相传秦李氷凿此以分江水上有伏龙观是氷鎻孽龙处蜀汉水涸则遣官致祭壅都江水以自足谓之摄水民祭赛者率以羊歳杀羊四五万计其诗云残山狼石双虎卧斧迹鳞皴中凿破潭渊油油无敢唾下有猛龙拴鐡鏁自从分流注石门西州秔稻如黄云刲羊五万大作社春作伐鼓苍烟根我昔官称劝农使年年来激西江水成都火米不论钱丝管相随看蚕市
　　注水经曰江水由湔塴江入郫江捡江以行舟益州记曰江至都安堰其右捡其左其正流遂东郫江之右也因山頺水坐致竹木以溉诸郡又羊摩江灌江西于玉女房下作三石人于白沙邮邮在堰官上立水中刻要江神水竭不至足盛不没腰是以蜀人旱则藉以为溉雨则不遏其流故记曰水旱从人不知饥馑沃野千里世号陆海谓之天府也俗谓都安之堰亦曰湔堰又谓之金堤左思蜀都赋云西踰金堤者也诸葛亮北征以此堰农大国之所资以征丁千二百人主护之有堰官李膺记云玉女房凿山为穴深数十丈有廊庑堂室屈曲殆若神功非人力矣
　　蜀志后主登观坂看汶江旬日始还成都
　　华阳国志益州刺史皇甫晏至都安屯兵观坂从事何旅曰今所安营地名观坂上反在下其征不祥不从果为牙门张和所杀
　　堤堰志曰粤自神禹导江正源至石纽出汶川而南其北无水秦昭襄王时蜀守李氷凿离堆虎头于江中设象鼻七十余丈首阔一丈中阔一十五丈后一十三丈指水一十二座大小钓鱼护岸一百八十余丈横潴洪流故曰都江以分岷江之水北折而东灌溉蜀郡田畴以亿万计蜀用富饶号称陆海于所逼处又设护岸盖笼石附岸水不蠧土而渠可坚久指水数十余处如象鼻状以扞之皆冰之所作也都江口旧有石马埋滩下凡穿淘必以离堆石记为凖号曰水则其下淘深二丈二尺而水则下亦深七八尺石渠水口横一丈五尺从一百二十丈深六尺石洞水分为三曰灌田水口横一丈从一百二十丈深六尺曰彭州水口横三丈又分为二其一从十有五丈深五尺其一从四十丈深三尺曰将军桥水口横二丈三尺从四十丈深三尺外应水口横四丈从一百四十丈而中分之上流深六尺下流二尺保堂水口横一丈五尺从一百三十丈深四尺仓门水口横八尺从五十丈深二尺马骑水口横六丈从二百九十丈深二尺鼓兠石趾水口横二丈五尺从六十丈深二尺东穴水口横三尺从一百五丈深五尺投龙水口横五丈从八十丈深三尺北水口横四丈从一百八十丈深三尺鐡溪水口横一丈从六十丈深三尺撙下水口横五丈从一百二十丈深三尺五徙水口横三丈从六十丈深一尺歳以为度过与不足其害立见由汉以来数千百年或因旧葺治或因时疏筑而功实原于秦守氷故厯代庙祀之所谓马骑水口者东南六七里间冇堤名上马骑下马骑各长二百余步世传氷驻马于此督工后讹以骑为堤也宋史曰沬水出蜀西徼外今阳山江大皂江皆为沬水入西川嘉眉蜀益间夏潦洋溢必有冲决可畏之患自秦李氷凿离堆以分其势一泒南流于成都以合岷江一泒由永康至泸州以合大江一泒入东川而后西川沬水之害减耕桑之利溥矣皂江支流迤北曰都江口置大堰疏北流为三曰外应溉永康之导江成都之新繁而逹于懐安之金堂东北曰三石洞溉导江与彭之九陇崇宁蒙阳而逹于汉之雒东南曰马骑溉导江与彭之崇宁成都之郫温新都新繁成都华阳三流而下派别支分不可悉纪其大者十有四自外应而分曰保堂曰仓门自三石洞而分曰将军桥曰灌田曰雒源自马骑而分曰石址曰鼓兠曰道溪曰东穴曰投龙曰北曰撙下曰五徙而石渠之水则自离堆别而东与上下马骑干溪合凡为堰九曰李光□膺村曰百丈曰石门曰广济曰颜上曰弱水曰济曰导皆以堤摄北流注之东而防其决离堆之南实支流故导以竹笼石为大堤凡七垒如象鼻状以捍之离堆之趾旧镵石为水则则盈一尺至十而止水及六则流始足用过则从侍郎堰减水河泄而归诸江歳作侍郎堰必以竹为绳自北引而南凖水则第四以为髙下之度江道既分水复湍暴沙石填委多成滩碛歳暮水落筑堤壅水上流春正月役工浚治谓之穿淘有碑刻熙宁制书云凡创水硙碾有妨灌溉民田者以违制论
　　元史曰蜀堰旧为李冰作厯数千百年所过冲崩荡啮又大为民患有司以故事歳至堤防一百三十有三所役兵民多者万余人少者千人其下充数百人役凡七十日不及七十日虽事治不得休息不役者日出三缗为庸钱由是富者屈于赀贫者屈于力上下交病会其费歳不下巨万缗大抵出于民者什九藏于吏而利之所及不足以偿其费元统二年佥四川肃政廉访司事吉当普廵行周视得要害三十有二处余悉罢之召灌州判官张宏计曰若甃以石歳役可罢民力可苏宏遂出私钱为小堰堰成暴涨不动乃具白行省及蒙古军七翼之长郡县守宰下及乡里之老各陈利害咸以为便于是征工发徒即都江旧迹而治之盐井闗限其西北水西关据其西南分江导水因势潴堰以鐡六千斤铸大龟贯以鐡柱镇其江源然后诸堰皆甃以石范鐡以关其中以桐油石灰杂麻丝捣熟宻苴罅漏岸善崩者筑江石以护之上植杨柳旁种蔓荆栉比鳞次赖以为固所至或疏旧渠以导其流或凿新渠以杀其势遇水会则有石门泄蓄自是水利省台上其功诏掲傒斯记之是役石工金工皆七百人木工二百五十役徒三千九百蒙古居二千粮千石有竒石材万余灰六万余斤油半之鐡六万五千斤麻五千斤共四万九千有竒缗工毕官积余二十万一千八百缗责灌守以贷于民歳取其息以备祭祀淘滩修堰之费仍免灌之兵民常役俾专力堰事焉旧经云太初蜀王征西畨野人以壶浆为献王使投之江中三军饮之皆醉因名味江寰宇记云味江水出青城长乐山下江中有大石髙数丈号大坎又有小石在其下亦髙数丈为小坎水激其上汹涌闻于数里古老传云味江水甘美人争饮之因名青城外史云即今漩口江也江口石有名大险小险或即坎之转音大坎石磴逶迤其傍深林老树猿猴累累挂树间春夏水至则没路矣
　　水经注云都安县渡江有笮桥按所谓索桥溜筩皆其遗制也唐独孤及笮桥赞曰相引一索人缀其上如猱之縳转帖入渊如鸢之落寻橦而上如鱼之跃顷刻不戒霣无底壑志云县西二里有桥曰珠浦即索桥也其制两岸堑石为穴揵石为笼夹植巨木屹砥湍流编竹绳跨江横阔一丈离水面五尺长百二十丈方舆胜览云绳桥前有翠围山山上道院古王仙柯烧丹之处在永康县西八里范成大过青城题索桥诗织簟匀铺面排绳强架空染人髙晒帛猎户逺张罿薄薄难承雨翻翻不受风何时将蜀客东下看垂虹志云溜筩桥在县西六十里两岸石柱以竹绳横牵斲木为筩状似瓦覆系绳上渡者以麻绳縳悬筩下仰面缘绳而过南通滋茂乡与汶川界今易为绳桥
　　古今集记云县西十余里有虚阁栈道二十五里有石笋阁道三十里龙洞阁道
　　碑目云距紫屏山二里许道旁有汉石刻三皆治道记也其一曰建平五年孝哀时刻也其二曰永平元年孝明时刻也在范公平磨崖之西成都记云古鱼鳬国治导江县寰宇记曰导江县本都安县地太康地志云都安刘先主置属汶山郡周武帝并入益州之郫别于灌口置汶山县唐武徳元年改为盘龙县寻改为导江李膺记云山土色黄盘回有龙形故曰盘龙外史云盘龙山不言所在今学宫之右有金龟山壌黄而形蜿蜒者是也
　　志云导江废县在东二十里导江铺元为廵检司时土城尚在今悉平为田初孟蜀改导江为灌州宋改永康军寻废熙寜七年赵抃知成都乞复永康军嘉定二年知军虞刚简上五事曰本军近接威茂并青城一带山不五七十里即是夷界唐吐蕃入冦自此途出又距成都百二十里而近其为紧切甚于雅黎
　　方舆胜览云玉垒堂致爽轩俱在军治范至能诗夕阳尘外涨郊墟六六峰头梦觉余竹色唤人来下马乱蝉深处有图书陆务观和云黄尘赤日汗沾裾竹里煎茶喜有余堪笑放翁穷意巧就君池馆读君书子焞和云团团竹色遶郊居勾引清风百畆余忆昔敲门苏内翰而今下马范中书
　　纪胜云广莫亭在军北朝天门太守吕汲公建李壁记曰危檐飞槛负城四出观览之胜甲于东南出金马门过朝天寺登广莫亭凭栏下视一目千里矣又有花洲在军城南百步王子俊为赋魏华父记
　　碑目云唐贞观十三年韦作观鱼碑在军城五里北山朝天寺又云唐人徐浩书金刚经在导江天宫院今刻之石又云导江县北迎祥寺钟楼内有刻字不记年月观其有节度押衙字即为唐末五代间刻也寺有老泉为记东坡书碑刻俱存志云县西二里崇徳庙李文饶镇蜀时重建叚全暐为记庙内有八分书圣水池碣近年掘地得之移入成都墨池按方舆胜览圣水池在永康县西一舎玅真观观昔有女子上升仙洞药炉尚存不知碣何以在崇徳庙
　　碑目云唐吴行鲁碑在导江县北鬬鸡台有古碑刻字画磨灭盖唐大中十一年治隶彭州时吴为长史所建又云伪蜀王建之子嘉王宗寿与能仁院僧卯徃来书札二十余简存于龙门院墨迹宛然如新按张商英龙门院本末记院在永康县六里青城大面三十六峰嵯峨万仞尽在轩槛间其诗云四时积雪瞻岷岭三泒飞泉出洞天即此地
　　寰宇记云司马相如墓在导江县东十里又有杨妃池今为唐氏之居按太真外传杨元琰为蜀州司戸生贵妃于此妃儿时尝误堕此池志云在县东二十里今为邱洪二姓宅
　　陈后山云王蜀花蕊夫人姓费氏青城人也图经相传有花蕊旧宅不知其处费氏尚有裔存详见诗话
　　方舆胜览云蚕崖闗在导江县五十里以振西山之走集外史云闗去县二十里实汶川地有巨石髙丈余峙山之麓土人云此蚕崖石也闗以此得名志云闗当县西岷江之北松茂驿路之冲周武天和二年剏立石路巉棱如簇蚕因名杜少陵诗蚕丛鐡马瘦灌口米船稀即此宋熙宁五年重建元末毁于兵火今置廵司关外有市谓之蚕崖市宋史韩忠宪公子绀继知成都日所迁以为夏夷互易之地盖絶西羌窥伺之端云金部格曰勑松当悉维翼等州熟羌每年十月已后即来彭州互市法司差上佐一人于蚕厓闗外依市法至市场交易勿令百姓与徃还
　　志云玉垒山去县三百里众峰丛拥逺望无形惟云表崔嵬稍露山石莹洁可为器亦碔砆之类唐贞观剏闗于其下名玉垒闗亦曰七盘闗乃畨夷徃来之冲也
　　碑目云玉垒闗碑唐大中十年白敏中帅蜀日建关旁有大碑即幕府陈可度颂功徳之碑岑参酬崔十三侍御登玉垒山思故园见寄诗玉垒天晴望诸峰尽觉低故园江树北斜日岭云西旷野看人小长空共鸟齐髙山徒仰止不得日攀跻崔信眀送金敬陵入蜀诗金门去蜀道玉垒望长安岂言千里足方寻九折难西上君飞盖东归我挂冠猿声出峡断月影落江寒从今与君别花月几新残
　　李膺益州记云齐永明初置齐基县于青城山东筑土城周五里周地图记云武帝改齐基为青城县因山名也志云废青城在今县西四十里散入大乐其亭二乡名山记曰益州西南青城山一名青城都山形似城其上有崖舎赤壁张天师所治处南连峨眉亦有洞天诸灵书所藏不知当是第几洞天也
　　玉匮经曰青城山为第五大洞寳仙九室之天一名赤城山对蜀郡之西北在岷山之南杜光庭记云岷山连峰接岫千里不絶青城乃其第一峰耳髙三千六百丈周匝五千里灵仙所宅祥异则多于是有瑶林瓌树金沙玉田甘露芝草天池醴泉之异焉福地记中国名山以青城峨眉为西岳佐理又三佐命山及十大洞天皆有青城之名
　　杨用修蜀志补罅云青城山有一百八景风日佳时登储福宫望之厯厯可数曰彭祖峰曰石鉴峰曰龙牙峰曰野云溪曰藏云坞曰齐云榭曰垂虹亭曰捎云阁曰触石轩曰卧云庵曰青溪曰碧桃溪曰芙蓉溪曰踯躅溪曰海棠溪曰溪光亭曰过溪桥曰乳泉曰滴珠泉曰槛泉曰清风湖曰鉴湖曰荻花洲曰蓼屿曰碧霞洞曰斜川曰曲水曰紫霞洞曰鉴桥曰药圃曰紫薇洞曰酴醿洞曰清阴桥曰緑筱桥曰玉微亭曰红霞坞曰烂柯亭曰灌稻泉曰翠光亭曰茅堂曰紫阳洞曰桃源曰暗香亭曰金华堂曰舸斋曰蕙谷曰黄梅岭曰煎茶溪曰芹浦曰鹦鹉林曰苇庐曰野人涧曰柘坪曰寳遂社曰玅髙峰曰娑罗坪曰木兰岫曰桂香亭曰石寳曰白苹洲曰藻壑曰望岷■〈山亚〉曰豹谷曰百花潭曰鹿闗曰瑞香岭曰芝畦曰瑞荷塘曰蒹葭渚曰黄浦曰菱湾曰芭蕉谷曰直钓亭曰和芳陇曰金枨径曰橘径曰鉴雉泓曰芙蕖岛曰歳寒洞曰苇杭曰栖真洞曰望仙坡曰黄葵坡曰鳯箫楼曰跨鳯亭曰牛闗曰驭鹤峰曰化城洞曰望阙台曰凝碧溪曰玉女潭曰寳陀岩曰莼坡曰藏春岛曰桂子谷曰九曲池曰华海曰江梅岛曰水仙汇曰薝卜岗曰丹台曰浴丹池曰曝药台曰芳草渡曰采薇汀曰金丝堤曰菖蒲谷曰种茶岩凡一百有八也
　　唐耿湋送崔眀府赴青城县诗清冬宾御出蜀道翠微间逺雾开羣壑初阳照近闗霜潭浮紫菜雪栈绕青山当似遗民去柴桑政自间钱起赋得青城山送杨杜二郎中赴蜀军歌蜀山西南千万重仙经最说青城峰青城嵚岑倚空碧逺压峨眉吞剑壁锦屏云起易成霞玉洞花眀不知夕星台二妙逐王师阮瑀军书王粲诗日落猿声连玉笛晴来山翠傍旌旗绿萝春月营门近知君对酒遥相思岑参寄青城龙溪奂道人诗五岳之丈人西望青瞢瞢云开露崖■〈山上乔下〉百里见石棱龙溪盘中峰上有莲花僧絶顶小兰若四时岚气凝身同云虚无心与溪清澄诵戒龙每聴赋诗人则称杉风吹袈裟石壁悬孤灯久欲谢微禄誓将归大乗愿闻开士说庶以心相应崔涂寄青城山颢禅师诗懐师不可攀师住杳冥间林下谁闻法尘中只见山终年人不到尽日鸟空还曽聴无生说应怜独未闲贾岛送灵应上人诗遍叅尊宿游方久名岳竒峰问此公五月半间看瀑布青城山里白云中宋紫微孙处士送青城丈人诗深羡青城好洞天白龙一觉几千年铺云枕石长松下朝退看书尽日眠赵抃入蜀先寄青城张遨先生诗踰年青社得徘徊一日皇华下诏催蜀道五千驰驿去秦闗百二拂云开不同叅政初时入也似尚书两度来到日先生应笑我白头犹自走尘埃又游青城诗三十六峰峻维岷在蜀竒方行刺史部重欵丈人祠冻雪诸蕃隔晴云大面披访仙穷寳洞勅鬼觇丰碑泉落寒崖响萝依古木垂良工存旧笔老叟琢新诗陟险齐双屐逄幽鼓七丝盘桓不忍去还作更来期范成大青城山诗万里清游不暇慵双旌换得一枝笻来从井络直西路上到江源第一峰海内闲身输我佚山中佳气为人浓题诗试刻岩前石付与他年藓晕重李膺记云入山七里至赤石城有羊马台三师坛上五里至瀑布水涧二百步有二石梯有一石笋髙三丈过二石门絶崖数百丈下起常道观髙峰下有水六时洒落东北有二石室名龙宫可容百余人从龙宫过石室至石梯名龙桥又有一石梯洞穴深邃莫知所极西北有石室宛然见存又有黄帝坛石法天地上圆下方阔一丈二尺有十二角观东石刻日月各阔五尺厚一尺二寸相对柱上乌兔辉烁方圆磅礴可观
　　五岳真形图云洞天所在之处其下别有日月分精以照其中龙桥处二山相去百余步峯峦危竦相对桥在峰首桥之半渐渐促小可六七寸长一丈五尺两邉悬崖俯临不测山旁有誓石天师张道陵与鬼兵为誓朱笔画山青崖中絶今验断处石并丹色阔二十丈深六七丈望之赩然也
　　青城甲记黄帝封青城山为五岳丈人乃岳渎之上司真仙之崇秩一月之内羣岳再朝焉续慱物志青城县岁春秋以蔬馔享丈人山令躬行礼盖蜀之望山也有丈人观在青城北二十里碑目云丈人观四碑大殿右功徳碑郑敖书殿上祝文碣进士任璠文三门下置观碑徐大亨文三门右纪符瑞碣甘遗荣八分书杜甫诗云自为青城客不唾青城地为爱丈人山丹梯近幽意丈人祠西佳气浓绿云拟住最髙峰扫除白发黄精在君看他时氷雪容李真六言诗春冻晓鞯露重夜寒幽枕云生岂是与山无素丈人着帽相迎真盖唐末仙人也陆游谒丈人观诗黄金篆书榜朱门夹道巨竹屯苍云岩巅划若天地分千柱眈眈压其根缨冠笑谒丈人君广殿空庭吹寳薫摩挲画墙手为皴异哉山夔与土羵物怪齾齾冠邱坟僊人佩玉杂帨帉手整貂冠最不羣欲去不忍恨日曛道翁采药昼夜勤松根茯苓获兼斤人芝植立强骨筋枸杞羣吠声狺狺山炉小甑炊幽芬朱颜不饮常自醺我亦宿诵五千文一念之差堕世纷逝将从翁走如■〈鹿外木内〉隠书秘诀何由闻又题丈人观道院诗断云浮月磬声残木影如龙布石盘偶驾青鸾尘世窄闲吹玉笛洞天寒竒香满院晨炊药异气穿巗夜浴丹却笑飞仙未忘俗金貂犹带侍中冠按务观二作多咏范长生事其剑南诗稿云青城山有孙太古画碧落侍中范长生举手整貂蝉像特妙其诗又有浮世深沉何足计丹成碧落珥貂蝉之句
　　方舆胜览云碧落观即长生观在青城山北二十里昔有范寂字无为刘先主时栖止青城山中以修炼为事先主征之不起就封为逍遥公得长生久视之道刘禅易其宅为长生观观有古柟髙数十寻围三十尺世传长生手植胡叔豹诗更斸盘根藏大药也令嘉树得长生即此观有赤城阁临眺甚逺外史云唐眀皇登青城于长生观驻辇故志谓长生是玄宗别殿虽就倾圯遗砌俨然唐求长生观诗数里缘山不厌难为寻真诀问黄冠苔铺翠点仙桥滑松织香梢古道寒昼傍绿畦薅嫩玉夜开红灶燃新丹锺声已断泉声在风动茅花月满坛
　　乙记云上清宫上皇殿延庆宫皆眀皇幸蜀时造呉船录云上清宫在最髙峰之顶以板阁挿石作堂殿下视丈人峰直墙堵耳岷山数百峰悉在栏槛下如翠浪起伏势皆东倾孙知微诗台殿压平青嶂顶松杉挿破白云根者此也胜览云晋朝起天宫于髙台山丈人祠侧号曰上清宫其东北麓即天师种栗之处上有天池夜则神灯飞行遍空或谓草木之精所为王叔瞻诗神灯点点光可烛星斗荧荧低欲扪即此宫庭又出瑞圣花见方物记
　　晋时又于丈人峰前建上皇观蜀志补罅云亦名玄真观神芝异草嘉树名花皆生于此芝草如稻苖食之可仙唐章孝标上皇观诗烟霞华盖七星坛想象先朝驻禁銮辇路已平栽药地皇风犹在步虚坛楼台蜃气晴萧索杉桧龙身老屈蟠翻感惠休幷李郭剑门空处望长安
　　延庆宫即常道观也胜览云自会庆宫西行一二里有常道观乃古黄帝祠址隋建甲记云大业七年太常博士阴道碑在常道观轩辕石龛下轩辕台独秀霞表下望众山若蚁垤连抱之树若荠志云石龛今呼天师洞有张天师像及唐碑字画完好可搨碑文曰勅益州长史张敬忠顷者西南阻化徭役殷繁山川既接于夷戎县道有劳于转输自卿镇抚百姓咸安革弊迁讹良多慰沃歳阴寒极比安好今赐卿衣一副至领之蜀州青城先有常道观其观所置元在青城山中闻有飞赴寺僧夺以为寺州既在卿节度检校勿令相侵观还道家寺依山外旧所使道俗两所各有区分今使内品官王懐景道士王仙卿往蜀川等州故此遣书指不多及右勅明皇行书开元十二年歳次甲子闰十二月十五日下十三年正月一日至益州二日至蜀州专捡挍移寺官节度使判官彭州司仓参军杨寿蜀州刺史平嗣先青城县令沈从简常道观主白遗荣勒字右款八分书碑目云延庆移观手诏碑在观后絶峰之上石龛中韩择木八分书记铭在延庆灵寳真人五符神幢下开元十二年立志云延庆观亦名昭庆文与可昭庆观诗琳崖盘玉霄彩翠接步武云霞不可画泉石固难谱神幢逾百寻帝辙厯万古灵瀑谁与穷长飞六时雨所谓神幢即五符幢也
　　碑目唐玄宗真容碑在六时岩下按志眀皇像亦在天师洞或以为孟■〈日上永下〉像也录异记云六时水在宗玄观南二里对观有峭厓髙五百余尺厓上授道坛昔宁真君与轩辕帝传道之所每日六时有自然水从厓上洒入涧底有石龛刻玄宗皇帝御容胜览云常道观南有六时水云六时洒水以代晷漏阴时即飘然而洒阳时则无吕汲公诗岩辉万古照泉漏六时飞京镗诗八千里隔东西境十二时分昼夜泉即此又有石日月日在延庆观东北月在溪西崖中并径五尺六寸半一曰石天地天形有十二角地形正方阔六七尺或云即誓鬼坛也方舆云鬼城山在丈人观西北又云常道观北有张天师誓鬼坛志云汉时龙穴出水暴害禾稼张道陵立石台以镇之名誓鬼台甲记曰壬子七月十三日鬼城山崩瀑水大至山髙百余丈丈人观居其下将忧摧壊俄有大石坠下堰水向东竟免漂陷初观中资溪水日用负汲为劳自瀑水之后流泉直注厨下甘美不竭碑目云昔天师自鬼城山駈鬼于絶域有鬼界古碑字尽磨灭不知年代又云天师戒鬼笔迹在大龙桥侧深一十三丈阔十三丈
　　舆地纪胜云清都观在延庆上二三里一名洞天观唐道士薛昌浴丹井杜光庭墓俱在观后薛昌即饮昌陆酒得道者文潞公镇蜀日市观侧隙地以赠张俞所谓白云隠居也其下白云溪出焉任宗易诗懒随六诏上丹阙髙卧一峰藏白云少愚自题云欲作外臣谁是友白云孤鹤在岩扉杜广成曰延庆观南天仓山神仙以为帑库有三十六峰前十八曰阳峰后十八曰阴峰河图括地象白沙一百八景青城三十六峰谓此也晁公遡诗天峰夜半剪氷花三十六峰如玉立赵雄诗三十六峰如不到青城还似不曽游胜览云天仓下储福宫有唐睿宗女玉真公主像宫有天峰阁望三十六峰如列屏沈少南诗割尽齐封奉鲁元更开泌水占名园何如帝子空山外落日骑驴芳草原胡叔豹诗弃形如遗但养神阿兄烂醉梨园春人百撼之耳不闻何物女子乃独醒径来空山卧白云不见渔阳胡马尘文同天仓山威仪观诗羣峰削琼瑶老藓抺古绿应朝大岷去簮笏俨相逐珠宫秘仙仗锦笈藏寳箓上帝此为仓其田堪种玉
　　蜀梼杌咸康元年九月王衍与其母太后太妃同祷青城宫人毕从皆衣云霞之衣衍自制甘州词令宫人歌之住山中旬曰设醮祈福太后太妃又谒王先主铸像已幸丈人玄都二观及金华宫夫人李舜弦随驾诗曰因随八马上仙山顿隔埃尘物象间只恐西追王母宴却忧难得到人间
　　志云金华在丹景玉华在青城陆游青城山夜登玉华楼木兰花慢词云阅邯郸梦境叹绿鬂早霜侵奈华岳烧丹青溪看鹤尚负初心年来向浊世里悟真诠秘诀絶幽深养就金芝九畹种成琪树千林星坛夜学步虚吟露冷透瑶簮对翠鳯披云青鸾遡月宫阙萧森琅凾一封奏罢自钧天帝所有知音却过蓬壶笑傲世间歳月骎骎
　　乙记云青城有天国寺玉匮经云青城一名青城都一名天谷山谷音近国即天国也方舆胜览天国山在永康县左连大面右连鹤鸣前临狮子后枕大隋上有龙池及融照寺按即天国寺也云是黄帝筑坛封宁封处未详唐真人张令问隠居于此号天国山人以诗寄杜光庭曰试问朝中为宰相何如林下作神仙一壶美酒一炉药饱聴松风清昼眠山有玉女洞亦曰素女碑目隋刺史薛道衡磨厓碑在玉女洞后矣五岳图曰青城山七十二小洞应七十二候八大洞应八节玉女其一也玄中记曰青城洞穴分三孔西北通昆仑外史言有李氏好道尝率丁夫持炬赍粮入山下古洞行三日至一大溪不得涉而止比出洞口石自合迷不知处
　　寰宇记云圣母山髙二千余丈周三十余里其南有深洞在八大洞之数傍便山髙下与青城相接当吐蕃之界溪谷深邃夏积氷雪所以限夷夏也大面山在三溪北杜光庭曰前号青城后曰大面其实一耳
　　按此溪水色黒又名黒水溪云笈七籖隋禇圣母黒水溪人悟逹国师题其居为圣母院山亦从而名之宋时山中有二隠士一曰谯先生定字天授建炎初召至扬州留入讲筵不可拜通直郎致仕百三十余歳犹存巢径险絶人不能到先生数年辄一出山前人亦罕有见之者一曰姚太尉平仲字希晏靖康初在围城中夜率将士攻贼营不利骑骏驴逸去建炎初所在掲榜以观察使召之不出淳熙间有于丈人观道院见之年近九十紫须长委地盖皆得道于山中也
　　录异记青城县西北二里有老君观门东上有一泉号马跑泉水味甘美四时不絶春夏如氷秋冬反温昔老君与天真皇人会真之所其泉是老君所乗马跑成即冲妙观也碑目冲玅观记杜光庭撰
　　胜览云飞赴寺在青城县飞赴山下旧名昌圣院乃唐左军容使严君美舍宅有四望亭吕汲公诗最胜西峰下林梢四望亭江山观掌握梁益布丹青文陵州诗平林露层巘上独置孤寺羣仙驭飞驾往往赴于此风光幡影乱日落钟声起谁可谓诗豪与来吟万纸
　　志云香积山寺即灵岩寺也有瀑布及鸡骨禅师塔即周地图之通灵山寺又云今县东南四十里承天寺有马祖灵骨塔髙丈六尺俗呼为马祖寺有碑云大厯间静照头陀建云峰道场至宋宣和夺以予黄冠者于是师之灵谷与塔俱迁建炎三年复还旧物建塔于故址柟生石合谶记冥符焉绍兴元年立石
　　碑目云青城寳幢院记元和十四年立观音院记干符二年立改海晏寺记中和二年立俱在海晏殿中
　　艾子云蜀青城山老人村有五世孙者道极险逺生不识盐酰而溪中枸杞根如龙蛇饮其水故寿近歳道渐通渐能致五味而寿亦益衰方舆胜览老人村在大面山之北昔人避难其中多享年寿故名或云潜夫张不羣入山采药浃旬不返见一叟致敬而问荅曰本丞相范贤之裔知李雄之祚不永挈吾辈居此为终焉之计图经云即老泽也在青城北百三十里昔诸葛亮迁羣獠于山下故名
　　碑目云獠泽水石记在路次石门崖壁上吴行鲁大中七年奉使廵邉行所镌按志獠泽闗在县西南百里乃董卜胡通华快捷方式也
　　古今记云老人村有牡丹坪王溉序谓牡丹髙数十丈花开盈一尺范至能诗十丈牡丹如锦盖人间姚魏敢争春即此方舆胜览云牡丹坪者自青城之长平山扪萝而上厯鸟道三十里许有平阜数十畆髙树蔽天春深先花后叶状如芙蕖香类牡丹谯定天授季浩太素二先生隠其中云

　　蜀中广记卷六

　　●钦定四库全书

　　蜀中广记卷七

　　（明）曹学佺 撰

　　○名胜记第七

　　川西道

　　成都府

　　崇庆州

　　王勃送杜少府之任蜀州诗城阙辅三秦风烟望五津与君离别意同是宦游人海内存知己天涯若比邻无为在岐路儿女共沾巾宋之问送赵少府之蜀州诗饯子西南望烟绵剑道微桥寒金雁落林曙碧鸡飞职拜舆方逺仙成履会归定知和氏璧遥掩玉轮辉崇庆在唐称蜀州也
　　碑目云天章云篆碑在蜀州唐开元寿王清书又云蜀州刺史厅壁记大厯年间作以张柬之锺绍京李岘王缙四公皆牧是州故有四相堂唐诗纪事云贞元十四年皇甫澈刺蜀州时赋四相诗序云居相位者前后四公谟明弼谐迁转厯比顾已无取忝迹于斯景行遗烈嗟叹不足也谨述其行事咏其休美庶将来君子知圣朝之徳云尔
　　本志云州治判官廨后池即罨画池赵抃有蜀倅杨瑜邀游罨画池诗占胜芳菲地标名罨画池水光菱在鉴岸色锦舒帷风碎花千动烟团栁四垂巧才吟不尽精笔冩徒为照影摇歌榭分香上酒巵主人邀客赏和气与春期胜览云文潞公祠在判官厅盖公之父在天禧时来作判官令公受业于晋原大夫张锡之客任君后为立祠纪胜云西湖在郡圃盖皂江之水皆导城中环守之居因潴其余以为湖也范成大吴船录云蜀州郡圃内西湖极广袤荷花正盛觅湖船泛之系缆修竹古木间景物甚野游宴繁盛为西州胜处陆游剑南诗藁云蜀人谓唐安有三千官栁四十琵琶故诗云归心日夜逆江流官栁三千忆蜀州致能诗云闲随渠水来偶到湖光里仍呼水月舟径度云锦地谁云不觧饮我已荷香醉湖阴玉蜎蝉曼立红妆外何须东阁梅悠然自兴思惊风入午暑水竹有秋意采菱不盈掬兴与莼鲈会遥知新津宿魂梦亦清丽
　　碑目云范公镇留题在府城之太平院范游岷山过此题纪院之经阁上云熙宁八年三月游青城间四日趋峨眉俱过此与百世相见百朋百嘉侍行蜀郡公记
　　志云西南附郭龙门街是晋原县治寰宇记云白马江自晋原县入新津县界即杜甫诗白马江寒树影稀者
　　碑目云蜀先主碑在晋原县西南二里唐房管文又云唐开元碑天寳八年立在晋原常清观鲜于仲通文周地图记云晋原西五十六里蟇颐山上有鹿市百步平坦诸山之鹿曰一聚于此
　　寰宇记云鹤鸣山在晋原县西八十里絶壁千寻李膺益州记张道陵登仙之所尝有白鹤游其上北与卭州交界又云临卭故城俗名公孙述城益州记云盖李雄据蜀李寿从■〈牜羊〉柯引獠入蜀境自象山以北尽为獠居临卭旧县因兹置也
　　志云蜀州有东亭杜甫和裴廸登蜀州东亭送客逄早梅相忆见寄诗东阁官梅动诗兴还如何逊在扬州此时对雪遥相忆送客逄春可自由幸不折来伤歳暮若为看去乱乡愁江邉一树垂垂发朝夕催人自白头
　　志云东三十里江原镇即汉江原县治华阳国志江原县郡西渡大江濵文井江水经云文井江亦李氷所导井上有守捉三十里上有天马祠李膺益州记宁州有马元河河邉牧马产骏驹一日千里至此毙乏岸南人为立祠于此水经注小亭山有天马塜是也
　　寰宇记云■〈寿阝〉江出麸金一名皂里水自永康军青城县百丈水南流入江源界志云皂江径江原至新津入河昔张道陵投墨于江其水尽黒故名皂江有北桥杜甫诗云望极春城上开筵近鸟巢白花檐外孕青栁槛前梢池水观为政厨烟觉逺庖西川供望眼唯有此江郊
　　胜览云杜工部祠在江原县邑宰赵抃建昔杜甫依髙适寓于此
　　寰宇记云公孙述女冢在江原县东一十三里髙三丈周回二十步故老传云此冡铜作绞络五里故乱离发掘莫之陷也
　　碑目云唐李百药碑在江原县之万歳寺唐樊知迁碑在江原县浄居寺颜师古文今俱残缺又云唐太平公主出家勅在天庆观按魏了翁江原县天庆观云层台记略云开禧三年春蜀盗未平江原道士吕元素语其徒曰吾侪小人羣居族食无益县官今逆氛若此又不能剸刄贼腹膏首原野盍姑杜门以需底定乃相与校藏书见其书有为九层之台可以为民禳沴祝厘者则用其法而封之名以云台列天地日月星辰岳渎之象而祷祠焉宋皇佑间赵阅道为江原令其二弟扬抗与俱有引流聫句序云江源县江缭治廨址而东距三百步泷湍驰激朝暮鸣在耳使人聴爱弗倦遂臿渠通民田来囿亭阶庑间环回遶旋沟行沼渟起居观游清快心目公暇事休与弟扬抗坐东轩怡然盘桓共为诗章云别泒从江垠邀流入农畎淙淙来源深■〈氵虢〉■〈氵虢〉度沟浅园穿萧艾芟堑断荆芝剪疏功浃晨流溉利千步逺田观疑泽潴坎聴类瓴建北溟归凿池幽岳漾装巘泻堺縠微驶回■〈氵峦〉珠细转过实石眼窥经虚吐口吮流行值落叶浸长浮生藓孤鹤眼怪觇纎鱼鬛跳展申沉无秽淤底静有纹堧映苇色莫分喧琴韵难辨増霖夕闹蛙涵月夜惊犬侵篁鞭起萌逼水抵垂菌怜黄浇菊篱惜紫沃兰畹吏治窑甓甃童戱芒车卷灌携合手劳潄掬致腰俛庭秋临加凉轩夏向消炟我矜近济能僮贺遥没免贮戺理巨甔归厨架修笕供淘饭盎粮给澳羹鼎脔调药修旧饵剪茶试萝荈坐客频泛觞蹲儿屡洗砚聆寒心脱烦挹冷酒除面闲眺笻步随静看髭吟捻髙懐造文摅清兴团诗遣瑰章非俗成怪句自幽选涌词波翻瀛绵意绪抽蠒书丹字隶行欵碣石磨琬题为引流篇记耳非自衒

　　新津县

　　张天觉以古三坟书得于县北阳民家坟皆古文传乃隶书天觉新津人
　　范成大新津道中诗雨后郊原浄村村各好音宿云浮竹色清溜走桤阴曲沼擎青盖新畦艺緑针江天空阔处不受暑光侵予以万厯庚戍过此诗云结束为津口分明作秀颜雪峰俱暎水天社旧名山客自荆呉外民其卭蜀问昔贤有佳句磊落动人寰壬子歳再过此诗云风日何凄紧予行在仲冬平林烟已尽近郭渡犹重古市沙中火僧楼水际钟东西虽不辨彷佛认前峰盖指修觉山也
　　志云南一里修觉山神秀禅师结庐于此唐明皇驻跸为题修觉山三字寺有左右二井春夏汲东秋冬汲西水则甘洌反之则否名曰林泉殆灵泉云其下为三江渡因岷江皂水白马三江并列而名其上为寳华山横跨江表俯瞰平川取物华天寳之义也峰顶多雪又曰雪峰杜甫新津寺寄王侍郎诗何限倚山木吟诗秋叶黄蝉声集古寺鸟影度寒塘风物悲游子登临忆侍郎老夫贪佛日随意宿僧房又游修觉寺诗野寺江天豁山扉花竹幽诗应有神助吾得及春游径石相萦带川云自去留禅枝宿众鸟漂转暮归愁又寺忆曽游处桥怜再渡时江山如有待花栁更无私野润烟光薄沙暄日色迟客愁全为减舍此复何之
　　志又云南二里四安寺亦神秀剏杜甫暮登四安寺钟楼寄裴十诗暮倚髙楼对雪峰僧来不语自鸣钟孤城返照红将敛近市浮烟翠且重多病独愁常閴寂故人相见未从容知君苦思缘诗瘦太向交逰万事慵
　　碑目云唐开元皇帝送赵仙甫尊师归蜀诗碑见在新津县寳真观志云南二里平冈治下第八治也上应参宿蜀人李阿瞿君于此学道有杜天师诗
　　胜览云投龙观在新津县南六里枕夜郎溪及白木水上有龙六祈祷皆应
　　又云稠稉山在新津南八里有草名稠稉服之长生不死上有丹灶古碑宫阙天池轩辕帝于此得仙中第四稠稉治也上应危宿
　　予友竟陵锺伯敬游修觉山记云辛亥十月十有九日早发新津叔弟恬不知隔江者为何许山也与童骑疾驱过之予与艾子后坐舟中指江干削壁千仞竹树榱桷出没晴岚雪浪外者异焉问之则修觉山子美游修觉寺诗明皇幸蜀大书修觉山三大字嵌石壁今犹存者即其处也决策登焉所从径裒山石之复者为磴乱整枉直各肖其理登者屡憇憇处每平平处每当竹树隙隙处必从其下左方见江江错碛渚或圆或半或逝或返去留心目间土人缚竹为乱若童子置叶盎中以度蚁设身处地颇危之从上视下轻且驶甚适也度磴去顶可四五之一行住坐立更端者数矣其傍乃有石级齿齿蜿蜒壁间者往修觉寺道也曰姑舎是寻中径数折上有亭翼然祠杜工部李供奉苏端明方正学方有石刻诗可读亭后数武为寳华寺礼佛毕反自亭出山门左行竹树纯驳夹砌数折即修觉寺寺前双井一井直一塔唐物也明皇书嵌佛殿左侧岩壁上字方广三四尺一字各专一石飞翥沈着且甚完好予入蜀所见唐碑独此耳出寺无所见欲返寺僧指石隙一小径才容足出此径乃有平田大陆复缘磴数折上矗然俯江者曰雪峰两寺乃在其下始悟所云磴去顶四五之一者第可指修觉耳非此峰也左眺稠稉山如旅行而稍居其傍下凭栏视江则已正无所不见不若初所见江之从其下左方也然从下上修觉去江稍逺从修觉上雪峰视江乃反近舟中所指江干削壁者即着脚处也降自雪峰复遶井塔下屈曲一二里许不复见所由寳华寺径矣乃忽得所谓石级齿齿壁间往修觉寺道者则今还道也与初所从径合径穷登舆是日扺彭山宿

　　茂州

　　史记曰南越破后冉駹等皆震恐请臣置吏武帝元鼎六年以冉駹为汶山郡守华阳国志汶山郡有六夷羗胡羗虏白兰■〈虫同〉九种之戎牛马旄毡斑罽青顿■〈北上毛下〉毲羊羖之属特多杂药名香土地刚卤不宜五榖惟种菽麦而多氷寒盛夏凝冻不释故夷人冬则避寒入蜀佣赁自食夏则避暑反落歳以为常蜀人谓之作五百石子也
　　禹贡岷山导江注曰江水出蜀西南徼外东至岷山而禹导之郡县志岷山在茂州西北最后畨曰列鹅村村有岷山名曰鐡豹一曰羊膞则分水之上源也一自西南入大渡河一自正南入溢村经石纽过汶川水经曰岷山在蜀郡氐道县大江所出东南过其县北又曰江水自天彭阙东径汶闗而厯氐道县北注云岷山即渎山也水曰渎水矣又谓之汶阜天彭阙亦谓之天谷也秦昭王以李氷为蜀守氷见氐道县有天彭山两山相对其形如阙谓之天彭门亦曰天彭阙江水自此已上至微弱荀卿曰江出于岷山其始出山也其源可以滥觞焉益州记曰大江泉源始发羊膞岭下缘崖散漫小大百数殆未滥觞东南下百余里至白马岭又自白马岭回行十余里至龙涸又八十里至西陵县又西北二十里至汶山故郡乃广二百余步又西南百八十里至湿坂江稍大矣
　　河图括地象曰岷山之精上为井络帝以会昌神以建福古蜀谣云汶阜之山江出其腹帝以会昌神以建福郭璞岷山赞曰岷山之精上络东井始出一勺终至淼溟作纪南夏天清地宁汉书注岷山一名鸿冡一名沃焦在陇山南首故称陇蜀山直上六十里括地志云中国山川东北流其维首在陇蜀正义曰岷江发源陇山东北流入渤海水经注汉延平中岷山崩壅江水三日不流扬雄自岷山投赋江流以吊屈原名曰反骚也王羲之与周益州书云想足下镇彼土未有动理要欲及卿在彼登汶岭峩眉而还实不朽之盛事又与谢安书云周益州书述蜀山川如岷山夏含霜雹校之所闻昆仑之伯仲也
　　山海经云岷山神马首龙身祠用雄鸡瘗用黍则风雨可致焉郡国志岷山俗谓之铁豹岭陵阳李新诗在昔岷峨神龙文而马首即鐡豹之形也
　　华阳国志宣帝地节元年武都白马羗反使骆武平定之因慰劳汶山吏及百姓诣武自讼谓歳再度更赋至重邉人贫苦无以供给求省郡郡建以来四十五年武以状上遂省汶山郡复置都尉
　　唐茂州都督府壁记云贞观初置覊縻州九曰维翼筰涂炎彻向冉穹维州今威州翼州今叠溪所筰以下则皆白狗羗矣其时一州所领不过数十里而已
　　寰宇记云梁普通年于此置绳州取桃闗之路以绳为桥也绳桥之法先立两木于水中为桥柱架梁于上以竹为絙乃宻布竹絙于梁系于两岸或以大竹落盛石系绳于上又以竹绠布于绳夹岸以木为机绳缓则转机収之智猛法师所谓氷崖皓然百千余仞飞絙为桥乗虚而过窥不见底仰不见天寒气惨酷影战魂栗是也又有度索寻橦之桥大江水峻极如箭两山之胁系索为桥中刳木为橦拴系行人于上以手自缘索到彼岸则旁有人为解其系尤极危险陆游诗度索临千仞梯山蹑半空即此
　　方舆云相公岭亦名茂湿州之主山也州治内有雪峰堂又有列岫堂郑微列岫堂记云九顶列于南屏风台盘列于西巨人橐駞列于东又有练光亭王咨留题云汶江自徼外东绕汶川郡西北出极目可百里许每朝阳舒彩夜月流天之际一望水光若万丈长虹夭矫其上而吐吞之也旧有亭曰观澜据城之隅不与景会因取少陵赋岷山沲江图川蜺饮练光之句以练光题其额云
　　碑目唐刺史黄堂梁记为寳厯元年刺史窦季余大中三年刺史刘成思咸通三年刺史盖巨源题又云张延赏修城记载唐大厯十四年吐蕃大下火焚郊馆兴元元年张延赏重修其后别驾大夫修建城宇堡壁雉堞又云唐回车院碑刺史盖巨源撰大中十三年立又云茂州治平寺碑寺旧在外缘叛羗董阿丹焚毁元丰初移剏城中
　　胜览云巨人山在州南三十里山头有石如人立面南元宗幸蜀时以石人背立勅令鞭之一百下有九池俗传是九龙湫其湫四山环遶百二十里又云鸡宗山在州西四十里扼羗人出入之路熙宁元年置镇羗寨按宋史熙宁九年静州杨文绪导番董阿丹作乱声援俱絶至书木牌投于江以告急朝廷遣内使王中正将兵旁出鸡宗山击之文绪等伏诛碑目云政和丁酉倅贰跨鳌先生李新目击静州之变记载其事甚详名更生碑今在更生阁
　　演繁露云苏易简言本朝使人至西番见有老人消缩如小儿伏梁上鸡窠中乃其见在子孙九代祖也其说甚怪丙申十月十六夜寓直玉堂阅史见贞元间韦皋攻吐蕃其所攻州名有维保松及鸡栖老翁城予欣然自笑曰易简之说岂因此二城名而増餙之耶按寰宇记茂州西北至吐蕃栖鸡城下或即此处

　　汶川县

　　华阳国志汉严季后为汶江尉成都人仲■〈白上工下〉少受学于季后及为汶江以书呼■〈白上工下〉■〈白上工下〉许十月徃会夷反断道■〈白上工下〉期必往经渡六十几死数四卒得至汶江乃为季后陈策俱得免难近钦之按汉武置汶山郡即置县曰汶江矣
　　水经注曰江水又径汶江导汶出徼外岷山西玉轮坂下而南行又东径其县而东注于大江水经又云江水厯氐道县北有湔水入焉注曰水出绵道亦曰绵虒县之玉垒山吕忱云一曰半浣水也下注江按汶川本汉绵虒县地矣
　　寰宇记云玉垒山在县南三里又有玉轮坂其下汶水所经谓之玉轮江山出璧玉即郭景纯所谓玉垒作东别之标者
　　胜览云七盘山去汶川县九里志云即玉垒闗也贾岛送玄岩上人归西蜀诗玉垒山中寺幽深胜槩多药成彭祖捣顶受七轮摩去腊催今夏流光等逝波会当依粪扫五岳徧头陀
　　胜览云慈母山在青城山东导江人冯大量与神仙相遇入隠此山外史云滋茂龙池在汶之尤溪万山丛立中有方池周四十里广几百畆清水镜开芳草四积真灵境也登真书云滋茂龙池一曰慈姥在益州西南四百里有灵药可以已疾山无毒害犹慈姥焉故曰母田况益州龙祠记云蜀之西山有池曰滋茂亦曰慈母以其能兴云雨救旱暵楙养百榖而名唐开元中章仇兼琼既得平戎城梦一女子谓曰我此城之龙也今弃戎归唐愿有以居我章仇异之表为立祠按总志慈母山在县南百五十里昔有妇人引子采药山中虎负其子去母逐虎不得因长号而絶见者哀之曰慈母也则其所载又不同矣碑目云滋茂池善应庙碑张商英无尽处士文其神或传姓呉或传姓郭颇有异同
　　胜览云龙洞在牛溪镇入洞数步向南石壁有穴可通无路可陟掌洞道人附巨竹一枝于穴内令游人扳竹而上可达龙池
　　文同茂州汶川县胜因院记云繇玉垒南下过笮迤西循皂江左折越太平渡行深入曲无虑六十里至茂之汶川有地曰柘平羣山却立大陆初露畦麻疃稻杳逺空阔披壖带麓壤土鲜润景物瓌丽人物纯笃就其佳处有院曰罗汉昔有头陁徳钦戒操甚严歳腊居久其徒委散是身独在常惧其所将底堕落愿择髙行属以香火得永康军大中祥符寺僧义海者付之至惟简师凡五世也惟简性颛洁所趣端慎守僧律作佛事癯形晦面不避风雨逺近四众咸宗仰之既至此地乃图崇餙伐木镌崖大辑材础构广厦设尊像储秘典纳浄侣凡所欲有一一完具殆逾一纪功力方絶以名上列乃锡今号庭堂虚敞檐宇飘动丹明碧照缋绣岩谷诚归向之福地而庄严之道场也惟简余之邑人逺来求纪其事间尝谓余曰青城诸峰惟大岷最为髙厚然丈人上清之望者乃世俗之所能见尔如吾所居正向其面脉终表里披敛出没涧壑钩蔓峦岭曲折髙林巨樾巍岗险顶晨霞夕霭染渍辉耀湍瀑淙激禽虫啼响一日万状无有穷极嵬眼倾耳不知厌倦此方外清絶之境世间竒伟之观而惟简辄擅有之山林之人所获多矣安得君之车马一至其地以幸吾言之不诬余聴其说衮衮令人喜闻回视此身若处泥穽何时濯洗以从师傲兀于其间哉因命笔缀次其事使归琢诸岩石遂以为记云熙宁二年十月十五日

　　威州

　　汉徼外冉駹之地蜀刘禅时姜维马中等讨汶川叛羗其屯兵之处号为姜维城唐武徳七年白狗羗首领邓贤佐内附于姜维故城置维州以统之至上元之后河西陇右州县皆陷吐蕃赞普更欲图蜀州累急攻维州不下乃以妇人嫁维州门者二十年中生二子及蕃兵攻城二子内应城遂陷吐蕃得之号无忧城外史云古维州在今保县之外可八十里其对面有无忧城三面临江岿然峰顶实诸夷之襟喉中国之要塞也李文饶筹邉楼故址存焉今弃为外徼矣按伪蜀永平二年改维川郡为保宁县徙就中州城即今治也州治后即玉垒山蜀后主观湔江至此亲书玉垒山三字于州署其大盈丈左有龙洞焉湔水自玉垒峡出而注为泉有鱼长可径尺州人以为神鱼无敢捕者
　　本志云州城原为汶川县址城内之民半属汶川城以外纯属汶矣碑目云鼓角楼记唐维州军事判官髙测文干符五年十月十五日维州刺史李光置又云天寳寺碑唐咸通六年建军事判官陶师文又云伏波庙碑咸通八年左武卫兵曹参军崔遂文俱在维州
　　张舜民画墁录云凡自岷州趋宕州沿水而行稍下行大山中入栈路或百十步复出略崖嵚崟不可乗骑必步至临江寨得白江至阶州须七八日其所经皆使传所不可行考之山水秀絶天下无有也临江寨上望一处当大山中西望雪山日晃如银其髙无际出众山上居人曰此雪山佛居也有狮子人常见之非西域雪山是蜀所记无忧城东北望陇山积雪如玉耳

　　保县

　　志云姜维筑维州城遂筑下邑其旧址在南沟之西李徳裕筑无忧城重筑薛城戍旧址在县东葬坟坝
　　又云县四里编户七姓耳通化盐溪已并入州所存者玉山箭上二里皆畨也近亦叛去按通化县本唐咸亨二年刺史董弁招慰生羗置小封县在西蕃通鹤军垂拱二年城为北畨所没今置在威戎军西宋宣和封西岳神勑词云维彼通化地当西极金天氏之分域也即隋之金川县矣今属州为通化里
　　盐溪县隋之定廉县与金川同置者唐贞观初改为盐溪县以村有盐溪县得采漉今演化禅师所居之地玉山夜静恒有霞光冉冉横山前东北半壁天皆丹色照林木如画至旦方灭俗名为笔架山箭上在县东里许一冈斗直而下如矢曰箭岭又云箭上即唐之守捉城也亦不属内地

　　蜀中广记卷七

　　●钦定四库全书

　　蜀中广记卷八

　　（明）曹学佺 撰

　　○名胜记第八

　　川西道

　　成都府

　　金堂县

　　水经注云新都县有金台山水通于巴汉以水出金沙因以名山蜀记云金泉县古有金船沈江之东岸鋭底民于水中往往见之矣
　　寰宇记云县即汉处士段翳宅也舆地碑目云段翳宅治内天庆观是有叚隠居李真人二像碑字磨灭不可读又云如舜禅师塔铭在金堂龙槐院唐节度使杜悰撰文
　　宋之问送杨六望赴金水诗借问梁山道嵚嵜几万重遥州刀作路絶壁剑为峰惜别路穷此留欢意不从忧来生白发时晩爱青松勿以西南逺夷歌寝盛容台阶有髙位宁复久临卭宋勾龙行父送孙太冲诗金渊春三月桃李照城郭石峡赪鲤鱼时时醉宾幕
　　金渊志云懐安蕞尔国而有云峰月峡之胜山之雄峙从梁剑而来江水洪深自堋灌洛而至晁公武作雨零堂记云堂依云麓而中江萦之气象葱郁岩壑洲渚之美映带左右矣
　　按中江在军西北源从汉州弥牟洛水毗桥等三水会为一江志云东十二里曰前河即弥牟水又三里曰后河即雒水也碑目云有幽州刺史牂柯太守汉张子阳墓在沿江五里许其碑表载顺帝永建四年造又云放生记誓文唐太和二年令狐紃撰亦在中江岸上
　　图经懐安军县二而镇九以县而言金堂为大以镇而言古城为富谚谓军不如县县不如镇旧县在峡口距东南四十里镇在北一里下为古城河水由灌子滩入斜潭也
　　志云峡口相传鳖泠所凿又云金灌口东枕云顶南披峡口水出山下如岷江之状上有李冰祠金川在其下流稍寛平处又云金灌口之东有七织溪白沙清流文理如织又有栁溪在旧县南七里常有栁叶在穴中出
　　华阳国志李氷导洛通山洛水或出瀑口经什邡郫别江会新都大渡志云东南十里有大度乡汉书新都王忳有阴隲署大度亭长初到日有马与绣被驰至后为郿令行至漦亭有鬼夜见称其夫为涪令之官过此全家见杀召游徼按之悉伏辜而还其丧时人为之谣曰信哉少林世为遇飞被走马与鬼语有庙在山麓
　　志云北十五里昌利山有石室三门容数十人俗呼为三龙门碑目云唐昌利山有延祥观碑开元中金堂尉沛国武捷撰
　　寰宇记云铜盘山在西北二十里北接雒县南接新都山形如盘洛水弥牟水毗桥水经此山下合中江也
　　名山志云金堂三学山乃汉州北山一名云顶一名石城亦名栖贤开照其实一山也志云东三十里三学山李八百三度学仙于此故亦名栖贤其下隘口壁立千仞惟一路可通人骑谓之三学隘寰宇记云云顶山旧名石城山其状如城在县西十五里顶上平可十畆有神泉方丈澄清如照云霞常兴唐天寳六载改为云顶山西幸略云唐明皇至剑门山神见形迎驾称姓李氏后陟武担东台逺望祥云紫气盘结空界问左右曰此何处对曰石城山乃悟山神扈卫之意遂改云顶为慈云焉髙僧传唐开元年鉴源禅师于此山讲华严感圣灯现菩萨放光大松林后有寺额篆书三学字其山四方面各三十里因谓之开照山矣胜览云三学山有佛迹石理坚润莹白如玉非世间槌琢所能又有碧玉佛龛藕丝袈裟锦字心经贝叶金字湼盘经寺前后桧栢皆隋唐故物又有飞石乃自云顶飞来先是寺有楠树已枯石离而为二有王头陁语曰五百年后寺当废若楠再生石再合然后复兴果如其言碑目云王头陁塔铭在云顶塔院贞元十五年薛倕撰又云三学山飞石记邑宰张西撰又云支提石塔记在三学山唐节度使叚文昌撰又云鹦鹉舎利塔记在三学山韦皋撰又云李义山为八戒和尚谢复三学精舎表略云三学山夜有神灯朝明佛足风飘雨湿且无金烬落时藓剥苔侵尚有寳花承处又云杜光庭功徳记在三学山
　　隋僧智炫游三学山诗秀岭接重烟嵚岑上半天絶岩低更举危峰断复连侧石倾斜涧回流泻曲泉野红知草冻春来鸟自传树锦无机织猿鸣讵假弦叶宻风难度枝踈影易穿抱裘依闲沼策杖戏荒田游心清汉表置想白云邉荣名非我顾息意且萧然唐王勃游梵宇三学寺诗杏阁披青磴琱台控紫岑叶齐山路狭花积野坛深萝幌栖禅影松门聴梵音遽忻陪妙躅延赏涤烦襟薛能自广汉游三学山诗残阳终日望栖贤归路携家得访禅世缺一来因薄命雨留三宿是前縁诗题不忍离岩下屐齿难忘在水邉猿鸟可知僧可会此心常似有香烟又题开照寺云尽室徧相将中方上下方夜深楠树逺春气栢林香圣迹留岩险灵灯出混茫何因将慧剑割爱事空王伪蜀太后徐氏汉州三学山看圣灯诗虔祷游灵境元妃夙志同名香焚静夜银烛炫辽空泉潄云根月钟敲树杪风印金标圣迹飞石颂神功偶望天涯极临看日脚红猿来斋室上僧集讲筵中顿觉超三界浑疑证六通愿成修偃事社稷保延洪太妃徐氏和云圣灯千万炬旋向碧云生细雨沥不暗好风吹更明磬敲金地响僧唱梵天声若说无心法此光如有情宋王雍题云顶山诗五色琉璃白昼寒当年佛脚印旃檀藕丝织出三衣妙贝叶经传一偈难夜看圣灯红菡蓞晓惊飞石碧琅玕更闻鹦鹉因缘塔八十山僧试说看

　　简州

　　华阳国志犍为郡牛鞞县受新都江去郡三百里汉元鼎置相阳明盐井即牛鞞井也南齐牛鞞戍设在州城西岸即古简县址
　　三国志姜维闻锺会入犯表守阳安闗闗在西南三里上流井依山为之旧阳安县及今阳安驿本此名水经注云晋罗尚乗牛鞞水东征李雄发自阳安闗矣
　　九州岛要记阳安县南七十步有赤水如绛源出隆州今治西二里绛溪是也溪上龙门洞有石如龙壁上龙门二字州人许奕书傍刻栁子厚钴鉧潭诸记乃宋临欧阳询书又云阳安有雁水源出广汉曹荣諲诗城下水流金雁月亭中人弄玉弦琴是也雁赤二水之间有江月楼薛涛江月楼诗凭栏却忆骑鲸客把酒临风手自招细雨声中停去马夕阳影里乱鸣蜩
　　方舆胜览简郡设厅栋宇尽唐制梁上题寳厯元年刺史张炎建抵嘉定之壬午已二百九十有八年矣碑目郡守壁记名氏始唐贞观十三年见刘左史折栁亭记亭在朝天门外旧名情尽桥刺史雍陶诗从来只说情难尽何事教名情尽桥自此改名为折栁任教离恨一条条
　　方舆云绍兴中建西州道院在州治南黎持记云阳安邻于会府而有江山之胜处于髙仰而有鱼稻之饶民事狱讼比之旁郡十无一二凡隠于吏者乐趍焉人目之为西州道院又云望湖楼在州治道院之后湖光山色交相辉映轻舟小艇时时撑岀栁阴中不谓重冈迭嶂间乃有潇湘苕霅之景也
　　志云简县忠清门外有唐太子诵书记功碑甚巨元和二年朝议郎使持节简州诸军事守简州刺史利瓦伊勒石碑目云南康郡王纪功碑乃宪宗撰文太子诵书贞元十三年建原在龙兴寺宋天圣五年移在州衙门外颁春亭侧又云在郡市心居民室下绍兴丁巳穴土见碑石太守命工取之重撤民屋不果上录其文乃唐御制纪功碑铭并序皇太子书碑面残缺不全惟碑阴乃开成元年皋从孙铤为本州岛守日纪述其文俱全遂覆之按此碑已取岀今存
　　志云城内双市街有丛桂楼以宋绍兴中朱熹同榜李缴如李进修范时中袁炎牟子正俱州人也太守郭由中为楼记
　　方舆胜览景徳观在郡南一里山谷集云简池觉范道人城东道友也住景徳院其家风十二时似赵州东院西池种竹两枝于宴坐轩中山谷老农作颂曰往在江南住竹山道人两歳三来访聴风聴雨看成龙牛羊折角入朝饷简州城东刮地寒手种檀栾三两竿竹成要作无孔笛若有灵龟一任钻鲁直又有题其也足轩诗详诗话中
　　图经简有四岩东西南北也三溪东南前也三池栁鳯赖简也刘泾云三溪号一郡之胜前溪在阳安治后亦称后溪文同后溪晩步诗云阴阴芳树暗回堤路入蒙笼转野溪泽雉应媒髙复下林鸦引子歇还啼青蒲宛宛全淹水紫竹斑斑半出泥倚杖风前感时节乱烟斜日一蝉嘶
　　巨济又云南溪寿昌寺前水是也由南溪沿堤一里许为东溪李良臣诗简州何处景最佳东溪清絶人所夸溪上有碧波亭宋姚孳诗赖简池台两蜀夸东溪别是一仙家令人却忆康王谷坐看珠帘溅雨花志云刘文节墓及读书楼俱在东溪上今东林寺是其楼址一名东溪庵
　　志云栁池折栁桥下水也鳯池在治南三里水自北一里鳯翅山来赖简山接金堂山郡池名皆因之
　　胜览云东山在东江之外州治之左志云在城东五里岩髙数丈刻东岩二大字有东岩院智通禅师卓庵处地居两山之问溪流其中下有悬溜清音不絶旁有洞又有古栢大可二十围为一郡之望刹也志云即天王讲寺贞元初施头陀剏
　　近岩有双牙山两石对峙如牙上有井及石箱人见两金鹅其侧昼浴于井夜栖于箱
　　蜀志补罅云西岩在简州涌泉镇有石刻大悲像光相屡现志云在治西五里岩洞深三丈五尺阔如之洞门刻西岩二字宋嘉定甲子王武卿结庵于此题名
　　近岩有石柱山孤髙独立上有石像百余石室数间有仙人杨氏养丹炉鼎尚存登其巅可望逍遥山
　　胜览云逍遥洞在玄都山去城三十里景徳间有杨用晦者隠居此山其上有层崖命工发之得东西二室西室后刻二灶若养丹之所又凿二窟中可坐五七人东西二壁镌二孔雀二神人有汉安元年四月十八日会仙友十二字汉隶也今存按用晦简池人有仕才能诗任心自适不求当世乐隠洞中时太原王载京兆金惟吉南阳邓曦度杜审嗣刘旻逺来寻访刻诗壁间
　　志云南岩在治南一里有洞深三丈阔二丈五尺方舆胜览南岩有光孝寺前敞飞阁尽览江山之胜左有洞可容数十人即淳风洞也石刻无名氏诗烟飞岚翠扑衣裘落日牛羊下巄头莫道山中生意薄江邉桃李自风流简州学记李淳风生于州之干封镇有故宅及墓按今铜钟寺即报恩光孝寺旧址宋孝宗隆兴二年阳安尉欧阳獬建疏请衡山和尚住持寺前髙敞有会胜亭赵抃知益州时寺僧有能琴者见知于公作琴轩诗赠之云辍饮支笻会胜亭溪山佳处古琴横凭君倾耳殷勤聴一弄清风四座生諌议大夫张方诗早向溪山得趣深建亭今复寄余音纷纷尘市无闲地独有斯人物外寻
　　志云北岩在治北二里洞深三丈阔五尺有坐榻茶灶傍开石牕牕下有泉清泠不竭有寺旧名白马院开元中马祖建倚壁有丈六金身无名氏诗云一带江烟半倚岩槛前时眺黒龙潭低昻竹影踈明月屈曲松枝拂像龛树老硬根穿石罅草生懒叶入禅庵西来白马无踪迹寒鹊昏鸦暮景含碑目云院有唐碑其歳月乃大厯时重修石壁刻云郡守潼川王武卿携家渡江过唐氏园偶泛舟泊山下登刘氏江阁因上北岩礼大佛开禧改元二月十有三日书
　　近岩有洞曰朝阳深三丈余髙丈有八尺广一丈内有石床额篆石室二字盖昔人炼丹之所
　　志云四岩附郭之胜也其稍逺者有玉华池天光观觉林寺又逺则为分栋长松诸山
　　寰宇记阳安县北二十里玉女灵山东北有泉西北两岸各有悬崖腹有石乳房一十七眼状如人乳流下土人呼为玉华池毎三月上已日有乞子者漉得石即是男瓦即是女自古有验山为仙人李八百修炼处
　　胜览云李八百居栖贤观一名天光观碑目云天光观在阳安县东二十里有唐碑可读者云太和初三洞道士王道赐因张文举施地基剏建按今为明教寺
　　志云瓮亭山在治南四十里石瓮铺有觉林寺在大道傍王钦若题觉林寺诗暂拂尘襟思倍清竹风山色乱泉声安民功浅君恩重又策羸蹄向古城赵抃诗古寺无碑刻僧云不记年自余安所问惟是爱林泉志云分栋山在州西七十里寰宇记曰山北连秦陇南入资泸东北入静戎军在灵池县东上十五里刘泾分栋山少休亭记云自成都趋陵简如在蜀必由灵泉过分栋其山周数百里髙大阻险以石次第为步暑雨冬雪则马不进仆亦以病告欲少休于是建亭名少休焉
　　志云西北七十里长松山为州斧扆界内诸山皆发脉于此长松寺本蚕丛庙址开元中马祖行空和尚乃建寺明皇召对赐额长松衍庆寺又赐名香为亭以贮之曰御香亭宋赐名嘉福寺今名灵峰
　　唐郑谷集云谷自乱离之后在西蜀半纪余多寓止精舎与圆昉上人为净侣昉公住长松山旧斋尝约他日访会劳生多故游宦对年曩契未谐忽闻谢世怆吟四韵以吊之诗曰每思闻静话雨夜对禅床未得重相见秋灯照影堂孤云终负约薄宦转堪伤梦绕长松塔遥焚一炷香
　　志云蟠龙山与长松相接大厯四年郡大夫傅耆造大佛建院曰石门以山石分开似之院门又有石形如夔刻字其上曰夔石杨甲游长松寺宿石门僧舎以石门霜露白为韵得露字诗云疾风吹轻衣驾我云脊路人问一回首惊絶不敢顾鸟投虚无底渺渺不知处蜂窠蚁丘垤与世同所骛试看一苍莽谁有不平处尚怜野僧屋佛面荒苔蠧断崖划呀吻汹汹崩石怒我来得竒观拄杖叩岩树青山有骄色斯客不能句平生二三子慰我一相遇娟娟松间月幽夕亦可度夜阑更小语风逼遗响去酌君无多酒继以木兰露诸公绰石门院诗云摇空栁色金犹嫩傍道梨花雪未开只尺长松烟雾里石门顶上暂徘徊
　　碑目云周文王庙碑在阳安县西北七十五里即后周髙祖文帝之庙旧碑题额云大周植元年歳次丁丑造元年即后周闵帝之初元也今石刻存志云去郡治五十里山曰赖简自赖简西亘潜渡雁江而直走龙泉又曰隆泉在治北八十里以涧水隆盛为名
　　寰宇记云灵泉在灵池县南三十五里隋初县傍出涌泉因置平泉县于此唐改灵泉志云废灵泉县在州西北七十里隆泉驿之右杨甲灵泉山中诗云小县相笼合蒙蒙数百家菓蔬争晩市樵牧乱晴沙落日平林逈青山去路賖偶居无事在随意问桑麻又野色山围尽风烟更可怜客情牛铎外农事藕花前聚汲松根井寛愁石底泉云安须斗水诗兴亦超然又胜地仙灵宅微官也谪居焚香他日梦隠几向来书小睡便山雨长斋称野蔬逄人问无恙满意说樵渔又日下丛林薄芊芊肃晩晖闭门成小隐饮水亦生肥醉着溪藤杖归来木叶衣狂歌有虎兕吾道只应非又何处长松寺雨花云外台山从百曲转路入九闗回老桧成龙尽残柯借鹤来人间斤斧乱风壑夜声哀又灵泉山上晩望诗云野旷树还乱林深烟更微天随残日尽云掣断山飞玉垒风烟阔秦楼草木非凭髙千万事今夜客沾衣蒲瀛宿灵泉无我轩懐次山诗幽轩着无我居此合何人闻道东山隐当时此地亲心源将止水世事甚浮尘今日寻微迹空余淡墨春自注云壁间有次山题字也
　　成都文类益部十县多引江水溉田咸为沃壤惟灵池疏决不到须候天雨俗谓之雷鸣田县东山下有朱真人洞洞北冈岭连属逾廿里得禇圣母祠化迹尤异民咸事之祈祷获应潘洞诗云锦里城东邑髙原十六郷江流分不到天雨降为常节及三春后晴逾两月强龙乖寻穴蛰鱼困入泥藏树影全亏绿苖姿半吐黄耕夫皆惨戚市户亦仓忙濳虑寃无雪深疑政有伤推恩惭睿主引咎谢虚皇磬折真人宇星奔圣女堂先时蠲玉馔隔夜浴兰汤洞口焚香逺山椒作梵长幽诚期必逹元应果旋彰雷振南峯下云飞北岭傍声稠喧竹坞势廹泻银潢飘洒连三昼霶■〈雨上沱下〉遍一方稻畦烟漠漠莲沼水泱泱物态涵优渥民情遂乐康洪施周庶品余润浃他疆稔歳还堪待阴功讵可忘明灵何以报奋藻纪遗芳按朱真人祠即安静观也杨甲宿安静观诗青山转龙脊矫首西南天上有仙人祠台殿飞后前下见云雨兴树色暗平川仙人两黄鹄一去无归年向来道上屦人着几何钱一朝闻羽化怅望空流涎却挥囊中金瓦砾来投捐岩岩化金碧香火通云烟人间万事尔旦暮有愚贤而况争夺场转手分媸妍仙人一回首破陇与荒阡纷纷不足道哀此区中缘石泉泻幽洁意寂不肯喧夜闻松风露起坐心寥然又云一濯岩下溪再拜岩中庭清风肃然来吹我衣上腥仙人芙蓉冠乗月下云軿山空杂佩响静夜朝百灵似闻客欲去小语犹丁宁萧萧上松栢急以两耳聴寂寥古坛外但挂斗与星天明恐是梦恍惚遗心形去饮石上泉再读幽人铭青山无行迹雾雨松冥冥古今集记云灵泉
　　县界有瑞应院唐永平中叚文昌来摄灵泉尉手植四松于此院有石刻云乾坤毁则无以见寺寺不可毁四松其逺乎松至天福初止存其一县令张松复补植三株有栽松记刻于石今不存杨甲诗云木落石出荒山台上有佛寺孤崔嵬断椽坼瓦无四壁古佛已倒何人推野蜂占窠挟肩背山鼠出穴衔髯■〈髟上思下〉老僧见我欲愁哭野葛蔽路官能来文昌种松有断刻石柱半裂荒莓苔老翁鼻祖无一在独树晩出非耆鲐乾坤未变已先灭几见贼火飜狂雷至今野叟凿山破石窟尚有龙觔骸当时手种意已逺欲与草木为渠魁

　　仁寿县

　　寰宇记云陵州汉武阳之东境晋初西城戍也州南有陵井周武帝因以为州名
　　陵井监图经汉张道陵经兹地有山神称十二玉女指陵上开盐井监以陵名志地也文同奏疏谓因张陵以名井复因陵井以名州矣大观四年改为仙井避其讳云郡国志曰仙井阴气袭人入者辄死投以火则烟气上冲溅泥漂石沸吼如雷今玉女祠是其处
　　王象之碑目云张天师灵庙碑元和十五年知陵州李正卿撰文咸通十五年邱冲书又云黄帝阴符碑在州城至道观宋京记云此中江山瑰竒自古王公贵人词客才士未尝一至故不得见于歌咏而为浮屠老氏之学者往往擅而有之
　　方舆胜览云艶阳洞在州城北至道观之后昔天师既誓玉女于井因藏去其衣鎻之石室或谓之藏衣洞洞在重岩下■〈山含〉岈幽窈晦明变化千态万状虽距阛阓不数武而若与世隔盖道陵修炼之区也杜光庭录异记云熖阳洞古老相传在陵州阳山之下从来隠蔽人莫知其处干徳三年辛巳正月十六日癸夘井监史保义军使太保马全章梦一紫衣束带巍冠者状若道流揖之俱行至崖壁所告曰此熖阳洞也闭塞多年能开发护持可以福利邦国又指其地近开小径曰可断之勿使常人践踏言讫而去及旦往寻其所果见土势微陷以杖导之深不可测即令本军节级侯广之勾当人夫斸地渐获踪由相次开掘见三重石门洞内并是细砂一无虫蚁他物其洞自东入西深三丈九尺阔五尺三寸洞门三重第一重髙六尺阔五尺二寸第二重髙五尺五寸阔三尺七寸第三重从顶至底一向髙六尺一寸三门相去各只三四尺镌凿精巧殆非人工三门内南畔别有石房阔七尺四寸髙四尺八寸深四尺二寸其后别有一小洞洞门有片石遮掩旁通一缝以烛照之深不知其底北畔亦有石房深四尺阔七尺三寸髙五尺房内有石床一西畔又有小石房深二尺阔三尺五寸髙三尺一寸西北畔有石床长三尺八寸阔二尺八寸有石灶模长二尺三寸额阔七寸灶深八寸周围三尺五寸计从洞门向东一直至盐井西相去可四十一丈八尺井在洞门正东也全章乃召当井监天师院主内大徳费省真问之答云天师院见有元和年刺史李正卿着天师圣徳碑云天师以东汉建安二年自沛游蜀占犍为分野见阳山气象指谓弟子此山直下有咸泉焉今验此洞正当井上即梦中所指者也碑目云洞颜隶书艶阳仙洞四字字体兼篆不知何代书旁有款识歳久磨灭东南贾人见此碑本寳而藏之以为真汉隶志谓有东汉仙都四字在天师洞未详
　　碑目又云仙井监有蔡君谟法帖苏东坡心经帖文与可书千字文陆务观跋蔡帖云近岁苏黄米芾书盛行前辈如李西台宋宣献蔡君谟苏才翁兄弟书皆废此两轴君谟真行草隶皆备石在仙井可寳也淳熙元年九月八日蜀州手装胜览云艶阳洞前有蓬莱阁秦少游诗雄檐杰槛跨峥嵘席上风云指顾生千里胜形归爼豆七州和气入箫笙人游晩岸朱楼逺鸟度晴空碧嶂横今夜请看东越分藩星应带少微明程公辟次韵云半天钟鼓宴峥嵘早晩晴阴景旋生湖暖水香春载酒月寒云迥夜闻笙金鳌破海头争并玉雁排烟阵自横我是蓬莱东道主倚栏先占日初明按蓬莱阁在治东百许歩又有含晖阁近五十步赵阅道诗晓川嘉树照双扉披豁幽轩景尽归自喜吾懐已虚白三嵎山色更清辉
　　舆地纪胜云平云阁在郡圃文与可诗陵阳郡事全稀少懒守长赢半日闲晩后须来上髙阁就中无厌是云山与可在州送通判喻郎中诗可笑山州为刺史寂寥都不似州城若无书籍兼图画便不教人白髪生又云近日簿书全简少吏人惟聴两衙休归来便只寻冠履遶遍林亭山上头
　　与可又有自然水石记云陵阳守居负山悉石西左砌层崖余地丈许平夷可屋因植四楹面午横楣辟幽轩正对大林髙株缺间视逺峰若画工引淡墨作峦岭嶷嶷时与烟云相蔽亏爱此有佳趣复静宻公事少休即至宴坐伏息日计数取多乃去外俗不得知旁頺巨礓如瘤宜镵刻遂磨治将纪建置岁月沃水荡拭见黝理若发状倾滩平波弥漫骫迤复迭先后伦次洼渊耸浪左右役目自非天写神摹人巧孰能为是必由融结固已有坚包厚藏待予始发章物盖显晦信在时人理疑亦然茍逹此与知命何逺虽尔既有形必复壊倘后人加护则传久未易泐也
　　李膺益州记云东西南三山相对州治居其中去陵井各一里谓之三嵎山按古谣云三嵎青陵阳荣三嵎翠陵阳贵郡守何耆仲尝于东山之下作青荣台以表之张绍祖山扉记曰有冈北来莫穷所自不亟不徐势趍东南欲薄城下岐而为三行且五里虎踞盘礴不复去此陵阳之所谓三山也
　　西嵎曰跨鳌即州衙坐山李石超觉寺记云州以跨鳌名者居三嵎山之槩也去治半里方舆胜览云跨鳌山上有跨鳌亭每岁上元重九太守率僚属燕其上有石姥在山顶歳旱里人转徙之天即黯叆雨四注文同赋云上簪岑之飞泉兮披荟蔚之榛莽爰有石之跂跂兮旁无他而相伍其逺睨之若人兮迫犹疑其蹲虎里俗神而甚恭兮号相尊而曰姥又云印山在其■〈土幻〉即扪膝先生喻汝砺故居
　　南嵎曰翳嘶顶上有翳嘶庙相传神即巴郡太守严颜也宋何■〈〈卤，仌代乂〉上木下〉作碑记并书山前有霄汉堂绍定中隆州军事推官文太虚为碑记俱存山之麓有更生寺宋丞相虞允文为其父秦国公建碑云绍兴十八年六月二十六日乡人鲜于逑既死复苏言地府有更生佛故秦国虞公祺也明日以告丞相正秦国小祥之期丞相因言秦国属纩时微疾耳忽睨坐客古佛俱来吾当归允文泣下公顾曰身得为佛有何不可含笑而逝按寺在县东南数百步秦国又有功徳院在城西玉屏山
　　元虞集仁寿寺僧报更生佛祠前生瑞竹诗云闻道故园生瑞竹令人归兴满江干扁舟不畏瞿塘险匹马谁云蜀道难杜甫溪头花匼匝孔明庙里栢阑珊新堂题作归欤字定得临江把钓竿伯生丞相裔孙也有还乡诗云还乡思速去乡迟王事相縻敢后期里父留看题壁字山僧打送舍田碑胡桃笻竹南方要卢橘枇杷上国知此日君亲俱在望徘徊三顾欲何之又云未忍他乡作故乡故因使骑入陵阳乡人共讶声音似客路疑将鬂髪苍亲老长懐乡里思孙多宜置墓田旁治生自可依诸葛数顷膏腴八百桑
　　东嵎曰飞泉上有超觉寺按图经隋仁寿元年獠反百姓城于山顶避难遂有飞泉涌出獠平泉涸因呼为飞泉山文与可诗东城兀髙峰爽气浮翠微霞光射岩壁中有寒泉飞
　　碑目云飞泉院碑唐神龙元年立超觉寺碑广明二年陵州刺史萧兟记志云超觉寺有尔朱仙影刻二片一全影一半影也有干道中虞丞相书碑胜览云飞泉山下蟠溪丞相何公■〈〈卤，仌代乂〉上木下〉所居何公始生六日瑞云山当夜半红雾亘天此山东去盖四十里碑目云佛龛山有唐贞观中率更令欧阳询书金刚经磨崖碑按即佛厓山也在县东二十五里志云山有三石像背虚面岩俗呼倒坐寺
　　碑目又云东北石城山平等寺有天寳四载薛兼金撰道超和尚精徳碑胜览谓石壁如城絶顶望见峩眉也
　　寰宇记云州南一里鼎鼻山隆然特起又曰隆山隋大业改陵州为隆山郡本此郡国志云周之九鼎沦一于此往往见鼎耳因名南七里一泉水碧色投银其中成色即变孕妇饮之坠胎俗以为圣泉矣
　　图经云南二十里有丽甘山山下盐井是十二玉女故迹以玉女美丽井水味甘合而为名也又云古盐井号聂甘井井傍有神祠号曰聂社
　　又二十里有儒社山虞允文书碑云绍兴癸酉十月八日允文来游知先世种徳本末感怆久之石刻今存佛子寺
　　郡国志云县西朝女山昔有女子居山悟道肘胫之迹印石上犹存
　　碑目云后唐同光三年灵泉院碑在本院山上按即谭子池也亦名天池宋进士郭周藩诗云灵泉在山头酌之不盈巵试询陵阳叟何云谭子池一叟为我言郡有谭叔皮在唐开元末生儿名阿宜坠地解言笑九歳森髯髭不食且不饮超然忘渇饥十五鋭行走夐若神驹驰二十入山林人莫知所之父母念不冺乡人为立祠大厯元年春此儿忽来归头簪鳯凰冠身着霓裳衣再拜向父母一吐心中词儿乃仙子流尘市不可覊乡人意虽厚立祠将焉为妖魅一朝据作祟无休期急为告乡人毁之勿迟迟祠下多金藏不知始何时尽取济不给幸勿藏于私言讫即辞去仙袂风披披于焉撤祠宇突兀成平夷果获千黄金贫匮得所资金尽泉继涌湛若青琉璃不满亦不涸旱涝恒若斯祷之立有应翕如埙恊箎由来羽化人出处同郁仪去今数百载迹在名还垂志云天池山麓有显忠院宋尚书仆射何■〈〈卤，仌代乂〉上木下〉藏主处■〈〈卤，仌代乂〉上木下〉从徽钦北狩死沙漠华表柱犹存又有寳箓院宋寳谟待制陈咸葬所号寳谟阡已上在北二十里宋故事名位显者得于坟侧建刹度僧以荐先福焉
　　志云陵州梵宇多以龙名若龙兴龙居龙泉龙厓是也龙厓者镌石为龙卧厓下即文与可镌怪石墨竹处跨鳌山人李新题云浅梢疏节似潇湘正向祁寒敌暁霜清兴未穷僧已老自余山色与溪长雅安佥判程壬孙诗风雨劳先别敢辞尊酒深一梢墙上竹留作歳寒心俱在寺壁龙兴即报恩寺寺有大悲堂大悲阁王象之碑目云龙兴寺大藏经碑开成五年呉商撰古大悲堂碑干符三年周宋莒撰俱在报恩寺篆字心经碑咸通七年仇漙撰并书修大悲堂碑景福二年僧承徽记俱在小大悲阁又云僧晓微碑在寳林院西蜀明徳元年立又有显教大师碑广政四年立铁骑将军碑在归安镇孟蜀广政二年立
　　寰宇记云贵平县汉广都之东南境后魏时与平井县同置旧治和仁城开元十四年移治禄川一统志云元宪宗时并当县按图经禄川距贵平县三十步发源简州下注资江而东水多鱼虾县人利之过禄川有兰溪唐隠士张鸿居其上按益州记平井县两灶二十八镇日収盐四石如霜雪是也
　　碑目云贵平县文宣王庙碑长庆五年陵州刺史李正卿撰尹泰阶书按碑在县址后百步可搨而圣贤石像委榛莽中近方瘗之碑后岩下
　　寰宇记云唱车庙在贵平县南九里汉朱辰为巴郡守有恩于巴吏人送辰到蜀回至此为辰立庙以其山近盐井闻推车唱歌之声为名今盐井推辘轳皆唱为号令焉碑目唱车山开国王碑贞元元年贵平令王觉撰牟尚书墓记同光五年领州事陈贵民撰
　　又云贵平西北四十里寳峰院有唐人撰寳峰院记院内有王羲之记王氏庐墓铭按志邑王氏女至孝亲没庐于墓侧三年有司立碑表之王羲之为作庐墓铭剥蚀殆尽
　　寰宇记梁天监置席郡隋废为县里语讹为籍县志云在县百七里今为镇又籍田公馆近华阳界县南有地畆余踏之软动有泉渊沵旱不涸涌不溢名曰息壤鱼虵水在其北导江水在其南丹砂山在其西也
　　碑目汉黄龙甘露之碑在籍县江口上鋭下方其状如钟大书汉黄龙甘露之碑七字余不可读其可识者羣臣将军位号盖为龙纪也

　　井研县

　　寰宇记云县本汉武阳地有彭山彭首獠姓在始建镇之东志云后魏置蒲亭县今县东一里黄丞相池是也池中生蒲起亭以存古意
　　周地图云蒲亭县有鐡山诸葛亮取为刀剑宇文度封鐡山侯即此志谓鐡山一名茆香山在县东六十里旧始建县东
　　寰宇记云井镬山在县北其山俯临井镬因以为名元宗幸蜀井镬山神见即此山也
　　碑目云唐节度使杨公墓碑在隆州井研县道傍有石刻云唐银青光禄大夫检校御史中丞上柱国节度使杨公墓旁多杨姓乃其子孙也又有宋何■〈〈卤，仌代乂〉上木下〉撰陈徳用墓碑铭在县南四十里木龙乡宣和六年立又有青阳仲广塔记在县之天王寺其略云寺有塔以藏舎利为层十三此释迦氏殊胜庄严僧祖逄创始于隆兴壬午基就力不继邑人悯焉愿续其事邑之利源以盐自层一至九费所取者三之一施心殊未厌又合力为第十层工徒砖瓦之供自十而上合尖有期矣鸣呼事有一人营之百人终之者不营于始无以开其先不续于终无以卒其功百人者一人之继是塔之兴虽多厯年所然终于有成者百人之助也掌化任刚乞文刻石置层上以纪歳月云

　　资阳县

　　华阳国志资中县受牛鞞水寰宇记县本汉资中县后周武成于资中故城置资阳县以资水为名
　　志云城西二里资溪萦纡九曲合流雁江近掘得宋张方题资溪桥诗有资水右旋江会合之句也王岩资阳江诗淡云残雪簇江千策蹇迟徊客兴阑持钵老僧来咒水倚船商女得搬滩沙翘白鹭非真静竹映繁梅奈苦寒阮籍莫嗟岐路异旧山溪畔有渔竿范祖禹月夜船行入资川诗忆昨卧碧山苍苍丛桂间白云为屛石为枕绿萝长挂明月闲忽乗轻舟泛江水山月随人还在此白鹭惊飞宿霭间青山倒卧苍波底此时孤棹发中流川后停波聴棹讴不学子猷中夜返欲乗明月向资州
　　志云汉王褒故宅即今县理廨中八卦井三字子渊笔也舆地碑目云西汉王褒宅在资阳县西驷马里今改为灵仙观有观碑二说微有不同旧图经云资阳南五里书台上丰碑廿余片刻圣主得贤臣颂山是王子渊读书处有洗砚池一勺
　　又云县之延寿寺汉董钧故宅也志以为宋张方宅按亨泉墓在县北廿里有石兽存其宅未详
　　方舆胜览资山在县西南三里迥然秀拔即寰宇记之独秀山也范祖禹资山诗云醮坛岩谷仙鸾车鳯辇随飞烟神女潇潇来暮雨浮邱往往下云軿
　　碑目云资阳有三仙磨厓石在三江镇刻云贞元十四年十月十日杜锡崔熊席夔三人同游
　　郡国志资阳有镮溪百丈池所谓溪流如镮池深百尺也志云学宫前有星月池有井傍池如星东一里有放生池有碑碣颜真卿书南二十里有孔子溪石壁上镌孔子字云其地昔有乡校祀夫子刻记犹存

　　资县

　　礼记苌弘氏孔子尝问乐焉死之三年而血化为碧按图经苌弘资中人有祠在青泥坊数里之内土色尚青又云王子渊墓在县东二十里墓前石碣髙丈余碑目云王褒墓右有河相弘农碑未详人代
　　唐元和中羊士谔为资州守风流文采照耀一时其诗云洛阳归客滞巴东处处山樱雪满丛岘首当时为风景岂将官舎作池笼登郡前山作也一雨东风晩山莺独报春淹留巫峡梦惆怅洛阳人栁意笼丹槛梅魂覆锦茵年华行可惜瑶瑟莫生尘郡中早春作也腰章非逹士闭阁是濳夫匣剑宁求试笼禽但自拘江清牛渚镇酒熟步兵厨唯此前贤意风流似不孤郡中咏懐作也二毛非骑省朝镜忽秋风丝缕寒衣上霜华旧简中承明那足厌车服愧无功日日山城守淹留岂桂丛郡中见白发作也又郡斋读经作云壮龄非济物柔翰误为儒及此斋心暇翛然与道俱散材诚独善正觉岂无徒半偈莲生水幽香桂满炉息阴惭蔽芾讲义得醍醐迹似桃源客身婴竹使符华夷参吏事巴汉混州图偃草懐君子移风念啬夫翳桑俄有绩宿麦复盈租圆寂期超诣凋残幸已苏解空囊不智灭景谷何愚几日遵归辙东菑殆欲芜窦叔向雨后月下寄懐羊二十七资州云夕霁凉飊至翛然心赏谐清光松上月虚白郡中斋置酒平生在开襟愿见乖殷勤寄双鲤梦想入君懐
　　碑目云羊士谔在郡有毗沙门天王赞碑歳久陷于城北隅绍兴中邵博为守始掘得之又云青松亭记在■〈君邑〉治唐干符四年西山节度使成都尹髙骈文并书又云瀛洲亭在郡圃绘唐十八学士鲜于侁文并书又云聚书楼记李石文博雅堂记张震文俱干道七年立碑
　　聚书楼记略曰国家渡江以来脱五厄之会収四部之富颁诏首降三馆所储两学所集分锡郡国州有书楼侈其赐也自宣和辛丑前太守魏侯润博以州号多士请于朝减他州之赐以益此州宛乎如韩宣子所见周书之在鲁矣歳久鼠穿鱼蠧且为有力者夜半负去今守宇文侯为州起发手书之家传人市残缺散逸者咸缀录焉比旧目増千余卷因旧楼徙故葺新复为厨肆贮之博雅堂记略曰宇文绍奕为资守风清事简则叹曰自吾承先大父右丞相公余烈以诗书发身凡二十年聚书上自孔氏下至厯代诸史稗官小说与夫国典名公之文合万余卷手所校录者几半之不为不多矣顾犹有遗恨者尝见前汉文字之奥篆隶之工镂金石而传后世尚有可考乃其在中原者沦于草泽后生不可复见吾家故所贮吾幸得之不欲擅而有也盍传之是邦以与学士大夫共之于是摹刻汉石经及他碑凡五十四卷覆以石柱大厦名其堂曰博雅登斯者如入太庙见尊罍彝鼎簠簋盂豆之陈闻咸韶濩武云和箜篌之音列天球河图寳玉大弓之器飨太羹玄酒昌歜酡糁之味莫不咨嗟叹息以为君侯好古博雅之士矣
　　方舆胜览云企仙阁居郡治北凭髙视下得一郡之要李石为记以李傅侯张各据一山合四山而拱揖之故曰企仙亦曰蓬莱
　　志云州北二里醮坛山李阿修炼处肖像犹存杜光庭有醮坛山北帝院记以为张道陵居焉山畔有洞凿石七十二级逺望之如入云中范祖禹诗醮坛髙倚碧天开中有清都白玉台雾涌云旌乗月去风吹仙乐下天来
　　方舆云县西三里平冈山傅仙宗所宅也崔中吉崔逵亦居此
　　志云玉清山上可以瞰平湖在州南二里侯真人遗迹存焉又云得道山在州西十五里张开光于此得道也碑目陈图南得道山诗镌于石壁邵傅跋
　　宋京云东蜀领郡十六而江山瑰竒资中为最资中胜游十四而北岩为最谓县有东西南北四岩也图经距州城东三里曰东岩形若剖■〈央上瓦下〉侧立千尺溪壑深杳石壁上刻中兴颂颜鲁公书纵广盈丈去磨厓五里有唐明渡以明皇所经矣岩上镌宋承议郎郑钢诗云径转得幽谷云岩屹相向谽谺偃重檐湾环依迭嶂缅想融结初镌镵自天匠了无斧凿迹但觉盘根壮深可数千尺广逾八九丈洞穴既窈窕松门亦昭旷廓舎三千界中列五百像巨楠布幢盖翠蔓垂帷帐木灵不知名境幽或难状我时驰征轺犇走勌尘鞅获此一叚竒欣然惬微尚欲去兴未阑行行重回望末云宣和壬寅题又镌云丞相大观文沂国赵公以东川镇钺昼绣来归弭节乡郡为父老大夫士七日留乃归内江之府第郡守杨槱执门生礼敬饯于东岩一时宾客直秘阁新利路运副韩炳新巴州赵伯总新恭州赵善诏新大宁监黄中前昌州黄图南新富顺监黄裳制幙勾龙复成与俱语出林杪慷慨与坐客尽醉公抗大节于天下而略位貎于乡党于是气凌八极矣槱请磨翠壁纪盛事共托公为不朽咸曰然淳熈壬寅二月十七日题
　　方舆胜览城西六里为西岩山行不踰百步石壁夹道如城如峡
　　又云城南五里为南岩按即重龙山也■〈山上酋下〉崒盘屈隠若龙转有亭阁梵刹跨其上江山城市厯厯可观
　　又云江山去郡城半里等慈寺之东唐卢并诗地灵无俗草岩静有仙禽者此也郡志崖巅古像半蚀苔藓乳泉滴沥四时不絶蜀志补遗唐李渭为刺史有游山诗云淮阳清净理永嘉山水心刻于等慈寺壁碑目云邵泰修北岩寺碑洗公石马塔院碑滴水岩结界碑俱在本寺又云卢并及张公瑾北岩诗俱刻在龙水县
　　寰宇记云龙水县本资中地隋置在龙龟溪资阳西界依龟山陇为城今县三十里龙水乡是也溪水屈曲蟠拥犹龙亦曰龙潭石壁有古刻云积雨新霁灏爽澄空寓异探幽人生行乐殊不易得县令任圣用挈乡人蒲君勉杨述美泊邑士张和叔饮于龙吟亭风味相投山树岩石咸助意气且移罇潭上醉欢歌笑见月乃归干道辛夘仲秋丁未述美书
　　范祖禹知龙水县公余纪兴诗云县门倚岩谷终日对青峰初仕借为宰读书过三冬忘机狎鸥鸟观稼亲老农讼庭可罗雀铜印苔藓封
　　续古今记龙水县有昭烈皇帝碑形如方柱顶如蓬壶文剥落三之一绍兴丙寅孙原济书
　　碑目云龙川邑小而江水环秀距邑不三里曰灵岩又其杰出者端平乙未夏五月十有八日东川抚属古渝李粹甫来酬供于此邑令眉山孙子山警曹乌山冯亨叔相与访古灵湫载酒酌其上午暑正剧树林阴翳岩气袭人恍若此身在氷壶絶不知人间炎热之苦竟日徜徉兴殊未尽而景已晡矣遂拂翠崖而书以纪歳月云前蜀冯铢灵岩秋月诗青松崖上紫云生崖下仙人约旧盟驻马看碑惊化鹤暮云回首万家城铢仕前蜀武城为盘石令也
　　寰宇记云盘石在州城北二里状若盘陀后周以之名县遂宁傅耆盘石迁治记云珠江流其前丹神隠其北醮■〈土玄〉据其左灵岩蟠其右刘光祖记云资号珠江以地之灵而产瓌异相传江中有夜光如烛方舆胜览云丹神山在盘石西北五里山之神灵值旱告之即雨寰宇记之丹山县因此名也
　　按魏书保定二年资州盘石人反杀郡守据险自守州军不能制总管陆腾率军讨击破斩之而蛮子复反所在蠭起山路险阻难得掩袭遂量山川形势随便开道蛮獠畏威承风请服所开之路多得古铭并是诸葛亮桓温旧道是年鐡山獠抄断内江路使驿不通腾又进军讨之一日下其三城招纳降附者三万户今资阳之丹山镇入其县界
　　图经废银山县在州东四十里山形如锭今银山镇是其处古今集记云唐田游岩入蜀居于银山聚弟子歌雅诗以为乐今山有雅歌台石刻存志云银山候馆因掘地得一小碣石乃黄山谷与门生戴经弟纲尺牍云七二郎气秀而有骨他日学问仕宦皆当过人要须得一佳士与逰养其忠厚之源此最为先务涪翁书赠戴六六七二秀才伯仲志云镇之杜家沟池水一泓清泠澄澈下即龙泉洞也天将雨则云生窍穴雾弥空谷前有石柱殿相传龙出毁殿止存二柱崖上镌二龙土人惧其飞去摧去两角山谷曽游此碑目云龙泉洞壁刻有淳熙丁未三月九日何少虚少明从成都张无咎来汲深晤坐因访旧题数丁亥仲春六日字书与当时人物磨去已六七廿年间几风雨矣少虚且老日有倦游之叹方为涪翁钓矶之行益起丘壑之念故山猿鹤其能忘情哉又有王齐贤李若水王简熊九能濯凡尘步武而去
　　写韵楼记资州古碑有祝融氏祝诵氏之号学斋呫哔云资州掘地得汉碑有伏羲仓颉初造工业画卦结绳以理海内等语碑目云隋勅改罗汉院碑在法云院唐开元栖神山略记在法钵池前刺史房涣文崇寿观碑天寳二年建元宗书额御史中丞宋浑文已磨灭裴晋公自赞在灵虚院左仆射裴瞻墓在盘石县北五里有世谱碑记藏于寳灵院马端临通考云资州以新绛帖十卷刻石予家多有之前有目录元刻麻石上续搨者不逮旧所得本遒劲已上皆不可考

　　内江县

　　华阳国志江阳郡汉安县郡东五百里土地虽廹山水特美好冝蚕桑有盐井鱼池以百数家家有焉一郡丰沃
　　水经注云雒水又径汉安县谓之绵水口又寰宇记云周天和中于资中地置汉安戍在水濵寻改为中江县隋开皇避先讳改为内江仍徙治于汉安故城即今县也胜览云中江水经盘石县自十字水流入县界又云内江有水深百丈实羣川总会之所矣晋郭璞城谶云山行依旧合水去复还来沈约宋书云中江为内水涪江为外水按志中江源出汶山自灌口分支经懐口入简县厯资江而下为中江经三堆山下西折而东至县复东折而南至椑木镇又南折而西至黄市市距三堆十五里一水周环九十余里而县当其中故曰中江江去城不百武与城内桂湖相通以盈缩清浊知之也按湖在西北街宋黄思荘大书二字于岸石上旁植桂树影可婆娑矣
　　碑目云汉永建五年陈君为汉安长失其名有陈君徳政碑在獠井坝层崖之腹字虽磨灭然尚可考又有汉永建五年汉安修栈道记俱在内江县
　　本志云宋绍兴于内江县置安夷军董昌龄时为令移徙新市平县基得小碣一片刻诗云战马向风嘶荒鸡隔水啼终日随征斾何时罢鼓鼙
　　志云城东半里东林寺绍兴中建有石佛按即东津寺也范祖禹资州路东津寺诗云山行无晨暮日暝崖谷昏哀猿落客泪永路惊旅魂凭陵髙山巅俯视大江奔回环岛屿合萦转洲渚屯行云赴炎天飞鸟下蜀门地遐怪物聚寺古深殿存忆昔李氏末烟尘暗中原奸雄竞草窃割据穷海根干戈百年后见此败屋垣我来属清秋登览无俗喧山深虎豹归水静蛟鼍骞临风独笑叱浩荡欲飞飜自注云寺有石佛殿唐干宁元年建
　　志云城南银杏铺江邉有放生碑欵为宋都护校尉周仲亨立有寳光洞壁上镌云塞浴溪口金波光明久十字绍兴进士邑人阎执中书又云银杏舗之阴江所遶也渡江对岸为葛仙山相传呉郡葛孝先曽栖其上今有巨人迹编户葛仙里之名本此
　　志云治南二十里有髙峰山濒江有洞曰会真中刻大士罗汉甚古唐大姓阎氏所辟者洞幽邃时或抚掌声若鸣蝉中多断碣
　　志又云城西二里化龙山麓旧县址也有长生观凌风龛及泠然洞咸淳中郢有朱真人者栖其中修炼有吐纳之术其泠然洞记略曰予落迹安夷有长生池丹台泠然洞青眼不逄掲篮而去因有容迹安夷寻达者无縁寄语共乗风之句也咸淳癸酉九月五日记又留题化龙山云郭外郊西柳已芽东流注目浩无涯江明白白红红树春在三三两两家几度来临逄社燕一樽相对到昏鸦此邦物色吟成画髙谢山中景致嘉刋碑在长生观中正嘉之间山崩得古镜及剑印石刻谶云有宋之始化龙为记日月相均永逺不坠亦疑朱仙所留
　　又五里为圣水寺寺有灵湫古碑绍兴庚申水观禅师所剏邑尉蔡逸诗云二月春事半县花无数开江头连骑行江雾结红埃下马坐清荫观鱼大江隈行行厯山寺金碧森楼台拂石有唐碑字老生莓苔缅想古今事悠然一伤懐解榼醉泉石彷徨不忍回辞径下扁舟重开剩樽罍江烟瞑川谷氷轮出崔嵬水面映金波流光浮玉杯荡漾洲渚间往来恣徘徊一棹转圆沙灯火来相催髙歌赋厌厌会湏期再来又云尽日苦征赋公余来放懐霁云生怪石宿雨溜悬崖鸟倦晨犹伏僧眠午未斋髙人莫相笑仙尉亦吾侪
　　又云城西廿余里三堆山三峰挿汉髙阁凭空有古石像土人多游焉昔耕者于山掘得小铜版上镌诗云尘世不我留身寄白云浮若问真游处三山与十洲不知为何代物
　　志云西北十五里有华蕚山有寺临江厓上镌汇澜有斐四字唐范崇凯书方舆胜览华蕚山距内江县十里许唐范金卿读书处按范崇凯玄宗时献花蕚楼赋为天下第一乡人荣之以赋名其山也其弟元凯亦能文时称为梧冈双鳯李太白赠范金卿诗云君子枉清盻不知东走迷离家未几月络纬鸣中闺桃李若不言攀花愿成蹊那能吐芳惠好鸟相招携我有结緑珍久藏浊水泥时人弃此物乃与燕珉齐拂拭欲赠之申眉路无梯辽东惭白豕楚客羞山鸡徒有献芹心终流泣玉啼祗应自索莫留舌示山妻又范宰不买名弦歌对前楹为邦黙自化日觉氷壶清百里鸡犬静千庐机杼鸣浮人少荡析爱客多逄迎游子覩佳政因之聴颂声白集又有青山横北郭白水遶东城此地一为别孤蓬万里征浮云游子意落日故人情挥手自兹去萧萧班马鸣一首志云亦送崇凯作也金卿所居故址有卧碑镌华蕚楼赋剥落殆尽山之后湾有金卿墓志云石笋山治东南七十里有石如笋者三下圆上鋭耸峙汉表清影沉江则长虹满地新月初上则眀烛当天形家谓为邑之地轴以三堆为天闗云

　　蜀中广记卷八

　　●钦定四库全书

　　蜀中广记卷九

　　（明）曹学佺 撰

　　○名胜记第九

　　川西道

　　成都府九

　　汉州

　　古语云大旱不旱蜀有广汉华阳国志所称蜀之渊府浸以绵雒者也陈子昻为雒县令张知古颂徳碑云此邦膏腴利在江浸陶翰送孟浩然入蜀序云广汉城西三十里清江夤缘两山如剑中有微径可入岷峨括地志云郡在水南故曰汉阳寰宇记云湔阳故城在州南一里湔阳汉县以其为湔水之所经矣
　　图经洛水在治东半里又名沉犀水水性刚宜淬刀与信州葛溪同雒字符从水汉火徳忌水故改从雒蔚宗后汉书曰洛城南每遇阴雨常有哭声闻于府中和帝时陈宠为太守勅县宰収葬骸骨哭声遂絶三国志建安十九年先主攻雒城拔之襄阳马良书诣诸葛亮曰承雒城已下尊兄配业光国魄兆斯见者也
　　图经雁江在治北半里李膺记云张任与刘璋子循守雒城任勒兵岀于雁桥战败即此雁桥东有严君平卜处土台髙数丈宋郭印卜台记云故老相传州治形势南髙而北下多火灾真君凿井廛问上宪七星杓指南方以厌胜之越千百年卜台既已堕落而井之应辅星者亦多堙塞矣
　　益州记云广汉郡北一里半有犀桥即白鱼水也志云河岀堋口有白鱼岀焉在治东十里
　　録异记云汉州赤水有涌泉水脉五六自山下涌出因成大池流三二百步可激碓硙汇为大溪志云治西五里石梯河源亦出堋口河岸甃石如阶级有石梯桥下出缁土可代墨又云弥牟河在治西二十五里自灌口经州会金堂峡俗谓之三水闗矣
　　常道将云广汉郡本治绳乡永和中阴平汉中羗反元初二年移涪后治雒城王莽改曰就都公孙述名曰子同益州以蜀郡广汉犍为为三蜀土地沃美人士俊乂为一州称望乐史云汉州有西伍城宋元嘉年于旧伍城立新都国乃于城南别置西伍城焉
　　汉选广汉太守每重徳髙俊表章礼物殊于诸郡前有赵护第五伯鱼后有陈宠赵瑶皆公望也唐天寳初房管以故相为是州有旧竹亭鸣琴其上公去已久而李文饶刘梦得过其地思之不置形于咏歌徳裕诗云流水音长在青霞意不传独悲形解后谁聴广陵弦禹锡和云尚有竹问露永无棋下尘一闻流水曲重忆餐霞人郑澣和云石室寒颷警孙枝雅器裁坐来山水操弦断吊余哀
　　次律于治西凿有西湖自题云髙流纒峻隅城下缅邱墟决渠信浩荡潭岛成江湖结宇依回渚水中信可居三伏气不蒸四达暑自徂同人千里驾邻国五马车月出共登舟风生随所如举麾指极浦欲极更盘纡缭绕多宛致夜尽情有余遭乱意不开即理还暂祛安得长晤语使我忧更除杜甫陪王汉州留杜绵州泛房公西湖诗旧相恩追后春池赏不稀阙庭分未到舟楫有光辉豉化莼丝熟刀鸣鲙缕飞使君双皂盖滩浅正相依李徳裕月夕游房太尉西湖诗云丞相鸣琴地何年闲玉徽偶因明月夕重敞故楼扉桃李蹊空在芙蓉客暂依谁怜济川楫长与夜舟归又云晩日临寒渚微风发棹讴鳯池波自阅鱼水运难留亭古思宏栋川长忆夜舟想公髙世志祗似冶城游刘禹锡和云太尉留琴地时移重可寻徽弦一掩抑风月助登临荣驻清油骑髙张白雪音祇言酬唱美良史记王箴又云静对烟波夕犹思栋宇清卧龙空有处驯鸟独忘情顾歩襟期逺参差物象横自宜雕乐石爽气际青城郑澣和云木落汉川夜西湖悬玉钩旌旗还夜次舟楫泛中流目极思前事神交如旧游瑶琴久已絶松韵息悲秋又云林端落照尽湖上逺风清水榭芝兰室仙舟鱼鸟情人琴久寂寞烟月似平生一泛钓璜处再吟锵玉声严公贶题汉州西湖诗鳯池才未尽余思凿西湖珍木罗修岸氷光映坐隅琴台今寂寞竹岛尚萦纡犹藴济川志芳名终不渝薛能题汉州西湖诗西湖天下名可以濯吾缨况是携家赏从妨半驿程尝茶春味渇断酒晩懐清尽得幽人趣犹嫌守吏迎重餐逢角暮百中喜诗成坐阻湘江谪谁为话政声文同题房公湖诗一顷清波四面平宛然唐相旧经营髙秋林木形容老落日楼台彩绘明有景可寻兰棹逺无幽不入竹桥横二年所得官居乐肯厌频来缓带行陆游题房公西湖诗房公一跌丛众毁八年汉州为刺史绕城凿湖一百顷岛屿屈曲三四里蘓辙题房湖诗酒压郫筒不用酤花传五老出新图此行真胜成都尹直为房公百里湖魏了翁题汉州房公楼记略云成都宇文侯镇广汉之明年威行惠孚侯度聿修乃作楼于郡之西湖名曰房公于以申懐贤尚徳之意楼故金龟亭縁陂翠潋横陈夹翼而亭宅于虹桥之左有楼其上端握要会矣华父又和宇文汉州乞房楼记诗云房公胷中妙刀尺剪刻玻璃贮寒碧今侯着楼于其上竹色荷光得良觌诗来殷勤问故侯别日虽賖情转宻因思当年飞盖游鸥鹭不惊濳鲤出春浓雪絮人影乱秋老云松半天屹苏公二十四桥月尚爱西湖风月夕江山好处余恋缪纵不即人人自即况今檐橑云与齐激楚髙歌朋友集向来寒乞翻自嗤诗扫黄泥已无迹功名老我后加鞭文字余人先夺席欲搜万象供刻画自有此湖难此笔终当为君记所游摹写苍颜真六一按金龟亭者伪蜀武成三年庚午六月五日癸亥广汉太守孟彦晖奏西湖有金龟径寸游于荷叶之上画图以献故以之名亭也
　　丹渊集云聂侯友仲立汉州学制度宏侈为二蜀之冠当时不知何所得巨石置讲堂之后质状怪伟势若飞动昔孟氏僣窃苑囿所蓄者皆宁武军节度使顾璘所进昶既面縳是物亦散落民间余在成都往往见于好事家园馆凡自璘许来者一一皆具欵勒此非耳而其完厚瓌诡上下可爱虽到茂灌牛竒章号为好事谅亦未尝见此者也治平丙午秋余视郡进士试于此旦暮环绕其下叹惜之不足而为之铭其辞曰广汉学宫后有竒石磥砢一抱嵚崟九尺怒蜃骧首狂龙转脊拏空将飜压地欲坼神乳溜腹老苔渍额坚包劲膂润吐活脉夸杀羽人咏穷墨客敢告存护千古怪碧与可又有题汉州王氏林亭诗云短彴踈篱入野扄竹烟松露满襟清奔湍激险飞寒响弱蔓穿深挂短英惜去更观曽画壁记来重注旧题名门前便是红尘道谁肯同过洗俗缨亦皆韵事也

　　什邡县

　　寰宇记云什邡本汉旧县属广汉郡旧置在雍齿城今于城北四十步立县雍齿即汉什邡侯也墓在县南一里李膺记云雍齿墓髙四丈阔四畆有石麒麟二
　　志云今县治乃唐紫极观地也厅左卫真人墓在焉观前旧有水西南流名老君洗肠溪真人乃卫元嵩云笈七籖以为有旧碑刻存矣
　　寰宇记云南阳郡故城在县西二十三里李膺记云汉中李雄乱蜀遣李寿尽掠汉州五千余家流寓于此晋太康元年立南阳郡后魏三年废南阳郡南七里有新妇水故老传云昔有新妇勤于侍奉负汲水逺不辞氷雪泉为之涌出故曰新妇木流合廉江水
　　志云治北六十里髙境闗闗外即章烙山亦曰章山又曰洛通又曰杨村诸山物产出焉华阳国志谓大姓杨氏之所居矣山有风洞即之气冷有火洞即之气热古老传云符坚有子避难死于洛通山即此
　　古碑云江水出髙境闗大郎庙前始大放分流十支又云自章山内合五溪而总名洛江出章山分洛江为十河县之名即从起也
　　华阳国志李氷导水于洛通山志云章山后厓有大冢碑云秦李氷葬所按开山记云什邡公墓化上有升仙台为李氷飞升之处古蜀记谓李氷功配夏后升仙在后城化藏衣冠于章山冢中矣
　　方舆胜览云治西五十里有大蓬山髙崖矗天而立瀑布飞落最为竒观有保圣院绍兴中谢中大蓬山记略曰尝自紫微度绵水觉佳气逼人竹木萧萧台殿耸岌松根寒泉流注不竭悬崖万仞瀑布如线山腰有大小白厓甚竒上有太子宫遗址仅存而事迹不可考厓下有洞极深邃中有石柱撑之左右映出白龙十三蜿蜒如画又自西越涧行一里有马师井扪萝陟磴至峰顶有石室可坐百人蝙蝠大如鸟所谓扁蝠洞者也北望龙居其状如偃月有保圣寺唐天福中镜锽襌师诛茆之处其曰马师即马头陀与师同时者
　　本志云大蓬山朝云初起日射圆光于山顶覩佛台西涧光晕数重作青黄红緑色稍升象王峰大径百丈中有黒影彷佛佛像食顷方散山髙百里六月积雪不消国朝明本禅师因名为蓥华山
　　髙僧传马祖什邡人志云北郭罗汉寺唐中宗时马祖出家之处山门右有说法台台角有井皆祖所剏
　　胜览云龙居山在什邡县有等慈院飞瀑千尺虚亭屹然桥横路转髙栢拥翠志云龙居寺隋建旁有神龙潭其右为蜀王孟知祥墓也孟昶携花蘂夫人至寺避暑寺僧水观禅师先一月预知之因赐号为预知焉成
　　都叅军任愿蜀王庙记云什邡之西行十许里有古佛寺曰南阳宋大明中所建也后周沙汰寺废隋文帝以皇子秀为蜀王王以暇日猎至废寺有兔逸入垄中发垄得石像甚巨于是即其旧址复为寺以像寘其中时有进禅师者善水观王异之从问道得大无碍今寺之左有王祠祠下有泉汇为陂浮于方亭逹出于雒其发源流百许里溉田数十万顷虽大旱民不告病其为利可谓深且博已即泉之始则进禅师水观之余波也李白冷泉亭诗惜彼落日暮爱此寒泉清西晖逐流水荡漾游子情空歌望云月曲尽长松声志云亭在南阳寺矣

　　徳阳县

　　地理志云东汉分绵竹置徳阳寰宇记云绵竹县故城在县北三十五里李膺益州记云石子头二十里即故绵竹县诸葛瞻埋人脚战处也
　　樊真公徳阳录略曰邑西南石亭江畔有石亭寺江畔有石亭因以名江晋李特李流军绵江赵廞遣费逺断北道屯绵竹之石亭是也徳阳学宫有石版阴阳书□根因石阜以庭宇跨饮江之鳌鼋岌飞檐与鐡柱挿清江之■〈大上〈棩，去木〉下〉沦眩古潭之百尺涵万象于瑶昆耿月魄以终日湛天容之方春信苍苍之非色极深逺而自然疑贝阙与珠宫有玉函之老人予南征其万里友鱼鰕与蛭螾逝将去而反顾托江流以□首末无显名其字盈版字势遒劲似王稚子墓前石阙汉人书法也绎其文意似为石亭而赋或三版四版今存一版断文矣
　　县一名旌阳晋太康初许逊为旌阳令属歳大疫死者十七八逊以神方拯治之符咒所及登时而愈蜀民为之谣曰人无盗窃吏无奸欺我君活人病无能为本志云东闗内有旌阳井许真君浴丹于此其水香冽暑饮尤宜半倚江岸涨减不崩
　　治有三造亭李膺记云秦子勅之旧宅也太守夏侯纂三造门故以为名其宅绵水冲毁仅有余迹南偏有善果寺晋泰始中建唐名善寂寺王勃碑记以为梁武帝所建矣
　　寰宇记云县北五里有鹿头山自绵州罗江县来迤逦入县界古老云昔汉有张鹿头于此造闗因以为名杜甫鹿头山诗云鹿头何亭亭是日慰饥渇连山西南断俯见千里豁游子出京华剑门不可越及兹险阻尽始喜原野阔殊方昔三分覊气曽间发天下今一家云端失双阙悠然想扬马继起名硉兀有文令人伤何处埋尔骨纡余脂膏地惨淡豪侠客仗钺非老臣宣风岂专逹冀公柱石姿论道邦国活斯人亦何幸公镇踰岁月
　　其下有龟胜山道场乃髙崇文破刘辟处初辟据鹿头关髙与之对垒屯营有神龟由壁门来蹲于牙旗之下公命投之逺磵翌日复至议者以龟介虫之长介胄斯服蜀有龟城其城是师果为受降之兆乃以龟胜名山立道场焉掌书记郑宗经大唐乙酉明年六月记
　　本志云治北十里秦中治天下第七治也上应箕水豹王逸少尝欲游焉石洞产九节菖蒲秦时韩仲修炼之所此云笈七籖所载以为其山浮寰宇记云浮中山在县北三十里益州记云南阴平乡东有浮中山每芳春游人登赏谓之迎春冈四面断絶也
　　録略云县东南有邓林禅院按邑人公孙辅记云吾乡精蓝之胜邓林为第一其地葢起于绵洛之左宛若秦川陇坂髙下起伏北包灵龛南亘旌邑直走于蓥华之东南枫楠柞柏拔地倚天蔚为邓林东山襟其前江水带其中川原绮错云烟岀没飞鸟上下农夫耕获樵牧往来庭户间皆一览而有也真公以名从大将军邓芝而起者非邓芝欲居徳阳乃遂宁县

　　绵竹县

　　绵竹县汉地理志云紫嵓山绵竹所出有绵水流注谓之绵堰口矣寰宇记云绵竹县旧属广汉郡隋开皇三年徙晋熙郡城改为晋熙县十八年改为孝水县以境有姜诗泉焉髙僧传南武都今之孝水县也盖县北三十里紫嵓山极髙大亦谓之绵竹山亦谓之武都山
　　唐吴融绵竹山诗云绵竹东西隅千峰势相属崚嶒压东巴连延罗古蜀方者露圭角尖者钻箭镞引者蛾眉弯敛者鸢肩缩尾蟉青蛇盘颈低玄兔伏横来突若奔直上森如束歳在作噩年铜梁摇虿毒相国京兆公九命来作牧我提虎仆毛专奉狼头纛行府寄精庐开牕对林麓是时重阳后天气旷清肃兹山昏晓开一一在人目霜空正泬寥浓翠霏扑扑披海出珊瑚贴天堆碧玉俄然阴霾作城郭纔霡霂絶顶已凝雪晃朗开红旭初疑昆仑下夭矫龙衔烛亦似蓬莱巅金银台迭蹙紫霞或旁映绮叚铺繁缛晩照忽斜笼赤城差断续又如煮呉盐万万盆初熟又如濯楚练千千匹未轴又如水精宫蛟螭结川渎又如锺乳洞电雷开岩谷丹青画不成造化供难足合有羽衣人飘飖曳烟躅合有五色禽呌啸含仙曲根虽限剑门穴必通林屋方诸沧海隔欲去忧沦覆羣玉缥缈间未可量徃复何如当此境终朝旷遐瞩往往草檄余吟哦思幽独早晩扫欃枪笳鼓迎畅毂休飞霹雳车罢系虾蟇木勒铭燕然山万代垂芳郁然后恣逍遥独徃羣麋鹿不管安与危不问荣与辱但乐濠梁鱼岂怨钟山鹄纫兰以围腰采芝将实腹石床须卧平一任闲云触绵竹山有鹿堂致即二十四化之第二化也汉元帝时老子偕张道陵游此有仙基仙宫古人度世之处李膺记云山崖有隙出神泉若诣者精志则泉流奔涌其信道不笃便清源顿竭也又有庚除致为第六化方舆胜览云山有二石室三国初有霁云子者入洞中见楼台金碧门者呵止之曰子凡骨可亟去不然及祸霁云子出后再至遂迷路矣武都山有玉妃溪成都耆老传载妃与五丁同生父母弃之溪后闻呱呱声就视乃一女五男女即蜀妃男即五丁故华阳国志云武都山精化为美女也
　　山下有严真观乃君平父严子晞所剏杨天惠记之甚详见神仙传又有君平池古老传云君平抜宅上升基陷而成池
　　武都山有惠净寺梁太清年建唐贞观九年寺西院立七佛堂一僧舎王勃为之铭曰武都仙镇灵虚奥域邑动香城山开净国涧流百道峰云五色谷暗藤斜山髙树逼千楣鹤列万栱星悬分林构趾接磴开廛临阶竹树遶栋风烟龛前怪石塔下秋泉绿崖疏径青岑拒室雾道相萦烟房互出叶浓磎净花深嶂宻鸟度难寻猨惊易失檐分石窦地络金沙丹丘抗月碧洞栖霞松开野路桂列山家金炉栢叶寳座莲花砌因岩曲桥随峰返果出天厨香来仙苑玉铸启曙金铛照晩谷思锺长山悲铎逺闾阎践胜铜墨髙情声飞别邑望动专城悬金道肆刻石山楹千载之后吁嗟令名又有响应寺在马跪溪相传隋蜀王秀妃患心疾召寺僧法进不往王怒亲往加罪之所乗马至溪邉而自跪若为之请者因名马跪溪髙僧传唐武徳初释世瑜独住此山有四猿供给山果等食初惟一泉后有三泉流出于下俗谓之三溪河也亦名射水河相传蜀王秀营军于此乏水王乃筑台望三溪山下发三矢有三泉从石窦出遂成河流又有马尾河注之河出无为山宋淳熙间有碑云羣雁排空成无为二字因名有河水出焉流如马尾因名马尾河也
　　志云锦竹故城有二其一为宋时筑在郭外西南隅近龙头桥即湖桥也魏华父湖桥记曰知县宇文西叔峒度地飞鳬门外潴为湖周广六十有五丈伐石为四矼矼崇四尺架桥其上而屋之衡从合十丈以通南北车徒之往来盖绍定四年碑也其一为汉城即徳阳之西界华阳国志称泛乡有孝子姜诗田地宅是矣姜诗庙曰孝感郑少微记略云汉州徳阳县西北四十里有镇东汉姜诗故宅在焉故号姜诗镇治平中知绵竹县事郭震谓士游行甚髙宜讳其名白部刺史易之镇遂号孝泉然庙犹因俗为呼于是开州司理叅军白寿朋与乡之士民列于县曰姜诗夫妇事迹最详于汉史舎侧涌泉至今不絶民赖灌溉或遇旱厉祷焉辄应其厚俗利人之功居多庙额独未蒙赐敢请县乃上之有旨赐名孝感命至之日稚耋夹涂载舞踊跃争观为人子若夫者咸欲诗之行在其身也为人女若妇者咸欲龎氏之行在其身也为人父母若舅姑者咸愿有子如诗有女有妇如龎氏也则又相与诧于他州之民曰吾乡虽僻幽而姜诗夫妇乃吾东家子也尔州曽有是耶方且侈上之赐以永称厥名云尔

　　绵州

　　元和郡县志云按州城理汉涪县也去成都三百五十里依山作州东据天池西临涪水形如北斗卧龙伏焉梁天监中张齐贤为太守更造楼橹却敌有东西门东门久塞富乐山气所冲门开则丧乱宋元嘉初太守王懐素开之果致丧败尔后复塞
　　舆地碑目云汉刺史李顿碣在绵州又云州治十贤堂绘涪翁龎统蒋琬杜微尹黙李白陈该苏易简王仲华欧阳修共十人又云绵州通判厅有伐木堂鲜于子骏立文与可记陆务观剑南诗藁云姜楚公画鹰在绵州録叅厅杜少陵有诗舆地纪胜云六一堂在司戸厅旧为推官厅昔欧阳文忠父郑公观尝为推官公实生此地
　　方舆胜览云越王楼在城西北唐显庆中太宗子越王贞为刺史建杜甫诗绵州州府何磊落显庆年中越王作孤城西北起髙楼碧瓦朱甍照城郭楼下长江百丈清山头落日半轮明君王旧迹今人赏转见千秋万古情刺史乔琳诗三蜀澄清郡政闲登楼携酌日跻攀顿觉胸懐无俗事回看掌握是人寰滩声曲折涪州水云影低衔富乐山行雁南飞似乡信忽然西笑向秦闗唐诗纪事王铎与绵州守于兴宗登越王楼以诗寄朝士云谢眺题诗处危楼压郡城雨余江水碧云断雪山明锦绣来仙境风谣入帝京恨无青玉案何以报髙情刺史樊绍述越王楼诗序云绵之城帝猲■〈犭歇〉掀明威弥石硝驰涪濑左陵凌红■〈禾夷〉簮天地送行癸壬且掬跎踢于西北蟠红頠青越王贞故为楼重轩迭飞门明牕蒙伞蹇蹇予始登谓日月昏晓可窥其背雷电合风云遘霜辛露酸星辰介行神鬼变化草木显绣髻衔蓑芰皆可察极既萦视其江带又极视其土冈断暴逺近山■〈山上佥下〉■〈山上佥下〉若阌之东皇天原开见荆山我其黄河瞷然为曲直泪雨落不可掩因口其心曰无害若其日杲星星过归尚悲不能解重为诗以释益不可顾谓郡中诸君能无有意缀以华艶其念蓄云诗曰危楼倚天门如■〈门外童内〉星辰宫榱薄龙虎怪洄洄绕雷风徂秋试登临大霭屯乔空不见西北路老懐益凋穷石濑薄溅溅土山杳穹穹昔人怆为逝所适酡红颜今我兹之来犹校成歳功辍田植科畆游圃歌芳丛地财无聚厚人室安取丰既乏富庶能千万惭文翁
　　胜览云江楼枕城之东隅上有唐时江亭记杜甫送严侍郎到绵州同登杜使君江楼宴诗野兴每难尽江楼延赏心归朝送使节落景惜登临稍稍烟集渚微微风动襟重■〈舟召〉依浅濑轻鸟度层阴槛峻背幽谷牕虚交茂林灯光散逺近月彩静髙深城拥朝来客天横醉后参穷途衰谢意苦调短长吟此会共能几诸孙贤至今不劳朱户闭自待白河沉
　　文苑英华王勃绵州北亭羣公宴序云下官人间独傲海内少徒志不屈于王侯身不缚于尘俗孤吟五岳长啸三山昔往东呉已有梁鸿之志今来西蜀非无张载之懐况乎践名场携胜友风月无几琴酒俄乖半面十年一别千里何少府故人攀桂抚金石而论心韩法曹新饯班荆临江湖而执手离亭北望烟霞生故国之悲别馆南开风雨积他乡之思于时苍云寡色白日无光沙尘起而桂浦昏鳬雁下而芦洲晩傍邻苍野霜飘橘柚之园斜枕碧潭日断芙蓉之水既而登临惜别骖驾少留季札何人亲逄赠缟子荆不慜思挂倾城惆怅北梁揖琴台而渐间徘徊东道思锦署以行遥嗟乎人事乖矣江山逺矣请命离前之笔为题别后之资五际飞文想羣公之不让一言有赠知下笔之有神卢照邻绵州官池赠别诗云輶轩遵上国仙佩下灵闗樽酒方无地聫绻喜暂攀离言欲赠策髙辩正连环野径浮云断荒池春草斑残花落古树度鸟入澄湾欲叙他乡别幽谷有绵蛮
　　本志云巴字水在治西四里涪水自北经城西而析为二安水自东迤逦绕城东南汇之芙蓉溪成一巴字每江涨登山望之点画天然甚肖也芙蓉溪即东津杜甫观打鱼歌是此处子美又有巴西驿亭观江涨呈窦使君诗云宿雨南江涨波涛乱逺峰孤亭凌喷薄万井逼舂容霄汉愁髙鸟泥沙困老龙天邉同客舎携我豁心胸唐庚芙蓉溪诗云人间八月秋霜严芙蓉溪上春酣酣人间二月春光好溪上芙蓉迹如扫小儿造化谁能穷几回枯枿还芳丛只应人老不复少有酒且发衰颜红
　　李膺益州记云金山在涪县东五十步东临涧水光彩映川长七八里每夏淹雨金粟散出
　　州东五里有灵山郡国志云昔有神女于此捣衣山南絶岩有方石明莹谓之玉女捣练砧也
　　周地图记云富乐山髙广为众山之秀登之望见州内胜览云在巴西县东五里刘先主入蜀刘璋延于此山望见蜀之全盛饮酒乐故得是名又有石盆山迎真观卧佛院洞灵观俱在此山之麓雍有容诗当时四海一炎刘至此已堪悲失脚出语翻为乐国想是人止可徧方着大汉曽封龙凖翁闻道山河锦绣中安能郁郁久居此睥睨三秦日欲东唐子西诗富乐之名谁所留建安年中刘豫州拥兵入蜀万貔貅孱璋送国来迎头军中酾酒椎千牛肉如巴山酒如涪酒酣握手登髙丘极目紫芋蹲春畴冉木震富乐山移文云星车荧荧驾风鞭霆出雾入云回翔太清是为古富乐之英方刘豫州置酒髙会于吾山也升髙延伫虎视徜徉沃野绵亘郁乎苍苍曰冨乐哉有徳易王其兴勃然唐髙宗显庆中建■〈土玄〉山上奠简江皋瑞气凝于翠岭祥光烛于丹霄武宗会昌中投金鲛室沉璧龙渊云鹤降以飘飖天光舞而蹁蹮石刻长存于今屹然
　　碑目云富乐山有唐干符间王助碑又有集古堂淳熙间史祁建悉举近郭仆碑植于堂之左右而绘像于堂中渭川王让记略云西絶涪水有山曰栢下诸葛公营垒在焉而乔木婆娑者蒋公琰万秋之宅锺士季之所尝致敬也
　　汉书郭玉传涪翁者左绵人肥遯不出姓名所居处为渔父村玉从之受易焉本志州南四里有岩即涪翁山也宋别驾杨叔兰书涪翁山三字刻于石并刻吊涪翁词
　　益州记云猿门山在涪县之北二十五里上多猿其峰磔竖如门故曰猿门
　　寰宇记云盐泉县汉涪县地后魏于此置魏城县唐武徳二年分魏城置盐泉县以地有盐井民得采漉为四方贾售之地蜀都赋云家有盐泉之井取此为名罗隠魏城逄故人诗一年两渡锦江游前值东风后值秋芳草有情皆碍马好云无处不遮楼山将别恨和心断水带离声入梦流今日因君试回首淡烟乔木隔绵州成都文类魏城县南五里有长岭髙凉泉出焉其始至也则风于一山玉留潺湲众籁成吟笙竽匪禁登之恍然如谒羣仙心意自殊若与道俱横石如陨匪堑匪凿傍架絶壁根山不落上摩层霄屹然岧岧其间可俯而入焉则空峒博敞如堂如室苔驳古壮竒怪生妍旋开混元益伟造物然则始知乎山林独得之士一邱自足穷年忘归亦何必际耕夫于清泠送白日于昧谷然后为异也傍有旧铭隠磷余字即久视元年崔司业融守莅兹邑髙禖致祷刻石斯存矣元和元年侍御史李汭记
　　州南百里界于潼川四山如城涪水经乎其中汉设涪城县于此三国志昭烈自葭萌袭蜀进据涪城是也杜甫涪城县香积寺官阁诗云寺下春江深不流山腰官阁迥添愁含风翠壁孤云细背日丹枫万木稠小院回廊春寂寂浴鳬飞鹭晩悠悠诸天合在藤萝外昏黒应须到上头
　　按李雄春秋巴蜀谣曰谯登治涪城文石在巴西张罗守合水巴氐那得前是涪城与巴西向为犄角之地予以万厯壬子阳月过此有罗汉寺是旧县址

　　罗江县

　　寰宇记曰县本广汉涪地晋于梓潼水尾万安故城置万安县李雄之乱移就潺亭今县城是也
　　注水经曰潺水出潺山厯潺亭而下注涪水今县北二里有潺亭故址旧经云有唐开元二十四年立潺亭碑文字磨灭尚有潺亭二字碑阴有宋邑令太常博士宋彦嘉书云嘉佑三年予始署邑事明年访古迹而潺亭庙有遗址存焉东南百步有碑仆于民田中其潺亭二字亦不复覩稽其址厯数百年庙与碑俱废是神之祀于民者不亦阙乎且俟因官之美材而复庙貎未几里民请自修之次年庙成秋大旱晨祷而夕雨自是潺之民益灵其神相与挽碣掲之祠下时嘉佑五年也
　　图经唐明皇幸蜀至万安驿叹曰一安尚不可况万安乎乃回辇宿于真明寺按驿在治西一里昔有碑书一安且不可句云是玄宗亲笔今亦毁蚀宋张演诗云劲兵重镇付狂奴驱雀驱鱼计自踈地入万安知几许却怜此邑始回车
　　志云元宗入蜀县令造亭于北一里祗候土人呼为接王亭遗址犹存北三里又有企僊亭乃车岩上升处宋师尧俞作记
　　寰宇记云县西南十里有罗■〈山贵〉山罗公逺隠居之处山下有洞号真人宫又有龙池山山上有池池有伏石如龙蟠也
　　碑目有文铎书龙洞仙踪壁刻云太白山道人李洞宾以太平兴国五年龙集庚辰仲春乙丑朔越十二日奉勅赍内库乳香二十斤诣灵山相度仙洞焚烧初抵剑门遘老人之告阙次离巴岸逄孤鹤以来迎及届洞中睹双童之出入已臻岩下见玉辂之踪由又聆音乐凄清螺钹竦越若非吾道神变其孰能与于此乎勒于洞门以为他年会语张本
　　真诰云罗江大霍有洞台中有五色隠芝陶注曰此洞为南真及司命所任之处志云大霍山在县西南十里罗公逺修真处也上有罗真宫宋何彦真有记外志云大霍山麓有丈余盘石耕者每宿其上辄梦云接引佛上可卧耶惊以告寺僧掘其下果得像若天成不事雕琢者
　　碑目有元人庹琬东山寳明寺碑曰东山巅有景乐寺乃唐髙宗神龙中所建宋大中祥符初改今名相传十三尊者游戏之所也在县东偏一里
　　古迹志马驰寺有井在山谷中四时水溢可以灌田近日忽枯涸土人浚之得龙首骨及大珠如卵光同水晶闪烁夺目众竞视之忽然雷震珠复坠于井中
　　寰宇记白马闗在罗江西南十里与鹿头闗相对志云山上平坦有小径仅容车马三国时营垒也其下名落鳯坡按鳯雏先生龎士元侍昭烈至此卒于流矢下其葬在鹿头闗桃花溪东岸墓右有龙洞葬时人见白马自洞中逸出旧有白马闗廵司

　　彰明县

　　寰宇记云县治初在清廉乡梁大同四年移于让水乡宋书范栢年梓潼人明帝语次问卿乡土有贪泉否栢年曰臣梁益间有廉逊水不闻有贪泉帝嘉之即拜蜀郡太守按廉水在县北平地出泉或云饮之生廉逊故名
　　呉曽漫录彰明县清廉乡有李白读书堂后废为陇西院盖以太白系出陇西云院后有太白像李翰林墓碑云白本宗室子其先避地客蜀居蜀郡之彰明太白生焉彰明邑有大小匡山大匡乃白读书处图经梓州刺史于邵作李白碑在县之宁梵寺三门下志云碑在县南二十里即白故宅
　　按匡山在县北三十里后改康山疑宋世避艺祖祖讳并杜诗而改之也杜甫寄李白诗不见李生久佯狂真可哀世人皆欲杀吾意独怜才敏捷诗千首飘零酒一杯康山读书处头白早归来一云宋改匡山为翰林山
　　方舆胜览大匡又名戴天山白集有访戴天山道士诗犬吠水声中桃花带露浓树深时见鹿溪午不闻钟野竹分青霭飞泉挂碧峰无人知处所愁倚两三松
　　李膺益州记云自戴天山向西连接为石磬山周三十里山有石室口方丈三尺内有石床四面髙一丈有悬石如磬击之声闻数里下有流泉甘冽可掬寰宇记曰孟津山在县东南一里自十八陇山而来西魏自让水乡移县于孟津里是也
　　三洞羣仙录黄奉先移家入蜀隠太华山山盛牡丹奉先栽莳盈篱春时花开望之如锦幛然在治北五里
　　杜光庭录异记绵州昌明县窦圌山真人窦子明修道之所也西接长冈犹可通车马东临峭壁陡絶一隅自西壁至东峰石笋如圌两崖中断相去百余丈跻攀絶险人所不到其顶有天尊古宫不知建始年月古仙曽笮绳桥以通登览而絙笮朽絶已积数年里中谚曰欲知修续者脚下自生毛如此相传久矣咸通初山下居人有毛意欢者幼知道常持诵五千言不辍口着敝布褐日于市诵经乞酒醉而登山攀缘峭险以絶道为桥山顶多白松树以绳系之横亘中顶布板椽于绳上士女善者随而度焉行及其半动摇将堕而其底不测莫敢俯视数年绳朽桥壊无复缉者咸通壬辰邑令与宾客醮山登西峰展礼时毛师他游人有谓令曰此峰侧有小径抱崖纔通人迹无所攀援意欢常从此去逾旬而出令疑其隠在穴中座上有广陵郭头陀者令请由径往探之头陀去久之始还惊眙不能语已曰此径去约三十余丈然后到一穴口纔三五尺下去平地犹数百尺穴内可坐十余人中有巨木匮缄鎻极固其诵经处石面平滑有足膝痕经卷在焉不知意欢所之意欢有一妻一女每持灯椀度绳桥山侧居人见之以为非常山多毒蛇猛虎人莫敢独往意欢虽夜归亦无所畏常有二鸦栖岩下客将至鸦必飞鸣意欢乃整餙宾榻未毕客果至矣髙僧传云绵州城西北四十里窦圌山梁大同中僧林所居也山北涪水之阳素来无猿自林师栖托便有两头依林而住有初见者云渡水来及后林出山门猿还泅渡如此非一年月淹久孳乳产生乃至数十有时送林至龙门口伫望而返
　　方舆胜览云猿门自县北特起去县二十里山多猿儿险固如门旧有猿门戍嫏嬛记云啼猿之地多蕨而县于是有蕨山矣
　　郡国志云彰明县蕨山有锺乳穴十九又西岸有自然石塞其下流水上有一县石似磬击之有声
　　寰宇记云彰明有附子山自松岭闗东来去县四十里山出附子其水亦名附子水
　　胜览云彰明县有李膺墓西南去州四十里按膺涪城人梁时为益州大中正即撰益州记者

　　安县

　　寰宇记云龙子山自汉州绵竹县东入县界亦谓之龙安山也志云县北十里龙安山有蜀王秀避暑亭清泉修竹余韵犹存矣元中统间升石泉军为安州以神泉西昌为辅邑神泉即今神泉坝西昌即今花街镇旧址尚可考
　　神泉者郡国志云县西三十里有泉十四穴甘香异常痼疾饮之即差故曰神泉今有祠胜览云银线潭在神泉县南山相传白龙潜泳其间水面有银线一痕以物挠之即不见波定如故也
　　西昌旧名益昌县括地志云城西十里地名水栅有益昌县者此矣唐永淳年以利州有益昌故改为西昌县取西昌山在县北山特起旧名马鞍天寳六年勅为西昌山也

　　蜀中广记卷九

　　●钦定四库全书

　　蜀中广记卷十

　　（明）曹学佺 撰

　　○名胜记第十

　　川西道

　　龙安府【平武县附郭】

　　顾野王舆地志云阴平县本汉梓潼县地晋人流寓于蜀者仍于益州立北阴平郡西魏废帝二年定蜀改北阴平为龙安魏志景元四年诸军攻蜀邓艾自阴平行无人之地七百里凿山信道作桥阁山髙谷深至为险难艾以毡自裹缚而下将士攀木縁崖鱼贯而进先登至江油即此地晋于此置平武县
　　志云唐宋之龙州在雍村埧梁李龙迁筑城于此魏置州遗址尚存雍村埧者宋绍定进士郡人雍繁孙有文学见所制文昌祠碑村因此名今之郡治则乐平镇也蒲规修造记云通阶秦路严禁出入与剑门闗为比矣
　　唐许棠送龙州樊使君诗曽见卭人说龙州地未深碧溪飞白鸟红斾映青林土产唯宜药王租只贡金政成闲宴日谁伴使君吟李洞送龙州田使君诗御札轸西陲龙州出牧时度闗云作雪挂栈水成澌剑淬号猿岸弓悬宿鹤枝江灯混星斗山木乱枪旗鎻库休秤药开楼又见诗无因陪宴集吟苦忆京师项斯龙州与韩将军夜会诗庭绿草纎纎邉州白露沾别歌縁剑起客泪是愁添见月猿啼树回风雪满帘将军尽尊酒楼上赋星占李洞乱后龙州送郑郎中兼寄郑侍御诗侍车登迭嶂经乱集鸰原省壊兰终洁台寒栢有根县晴江入峡楼静雪连村莫隠匡山社机云受晋恩又龙州送裴秀才诗违拜斾旗前松阴路半千楼冲髙雪会驿闭乱云眠牓挂临江省名题赴宅筵人求新蜀赋应贵浣花笺宋邵稽仲诗峭壁阴森古木稠乱山深处指龙州猿啼鸦噪溪云暮不是愁人亦自愁
　　方舆胜览龙州倅厅有吏隠堂佥判赵众诗满耳江声满目山此身疑不在人寰民含古意村村静吏束刑书日日闲司马君实和云四望逶迤万迭山微通云栈访云鬟谁知吏道堪栖隠未必人间有此闲范景仁和云花阴扫榻常欹枕月色侵门不下闗因讽君诗想佳景夜凉依约梦魂闲
　　寰宇记云龙穴山在阴平县东北五十里古老相传此山有龙闘死血变为石宋齐于此置龙血戍李膺益州记云龙血东有龙像岩絶壁约万余丈有四石龙在壁间今尤可验岩之东北有洞穴莫测深浅泉出其下
　　又云马阁山在阴平县北六十里北接梁山西接岷峨昔邓艾伐蜀从景谷路径龙州江油县至此悬崖絶壁乃束马悬车作栈阁方得路通因名马阁山
　　龙门志云窦子明遇仙处在县西北九十里今仙女舗是宋理宗寳佑间有人于小溪山下见二女子冉冉升云而去异香经日不散龙安新志又云仙女洞在治南江村口山势盘旋岩洞深邃水自中出百里流入剑南故老相传每风日清和遥见仙女靓妆游行岩上或理髪或浣衣于洞壑中隠显不常人迹罕到洞中石乳融结状甚竒怪色如碧玉取可供玩也
　　道教灵验记云梁武陵王纪理益州使李龙迁筑城于牛心山龙迁既殁便葬山侧乡里立祠号李古人庙唐初改为观其后武氏革命凿断山脉明皇幸蜀有老人苏坦奏曰龙州牛心山国之祖墓今日蒙尘之祸乃则天掘凿所致明皇即令刺史苏邈并工修填如旧明年诛禄山复宫阙至徳二年乃升龙州为都督府号灵应郡僖宗幸蜀宗子李特请遣道士醮山祈福礼有加焉按唐书髙祖纪七世祖曰暠为梁昭武王生歆歆生重耳重耳生熙熙生天锡天锡生虎虎生昞昞生渊是为髙祖虎当西魏时赐姓大野氏是虎祗仕西魏亦非仕梁也此说不知何据
　　阴平修路记云龙安栈阁在治东者曰石城曰佛崖曰麻园曰蟇颐曰黄林曰三店原曰七里即左担也曰飞仙已上凡八在东南者曰石回曰兴文即袁烈妇投崖处曰猿臂在东北者曰秦陇曰东阁已上凡五在治东者曰金鼓以形肖也曰芭蕉曰楮株曰卢厓监司卢姓者所修曰天井曰桑坪曰兠索曰木蕊曰飞泉已上凡九在治西北者曰金匮曰桐油曰隆奉曰胡空曰黄梗曰刘村曰鹅顶曰禅峰曰石门曰仙女曰马桑曰溪坝曰黒水曰罗汉曰羊肠已上凡十有五

　　江油县

　　古江油郡及县今平武之江油铺是以江水所由矣元迁江油于武都兴教镇则今县也
　　方舆胜览云太白台在江油县太白与江油尉往来故有台在尉亭蒲翰为之记其赠江油主簿诗云岚光深院里傍砌水泠泠野燕巢官舎溪云入古厅日斜孤吏过帘卷乱峰青五色神仙尉焚香读道经为米芾书刻在县衙志云县西三里有山接彰明界髙耸亭亭形如匡字此大匡山也又云南二十里点灯山即彰明之小匡山上有太白祠矣寰宇记云涪水在县北一里自松州崆峒山出西北至州界南入绵州界益州记云阴平县有左担道其路至险担在左肩不得度右肩也邓艾由此伐蜀胜览云左担路上涪水崖壁有阁道六曰青崖曰蟇頥曰石回曰七里曰东阁曰石城即阴平所记者又县有二阁曰猿臂曰黄林不在左担之数
　　寰宇记云石门在江油县东百里有石门戍汉水记云与氐分界于石门仇池戍去石门四百余里左思蜀都赋云縁以剑阁阻以石门顾野王舆地志云石门在褒中之北汉中之西今按其山两邉有石壁相对望之如门邓艾伐蜀厯此
　　寰宇记云天池山在州南百三十里髙九十二丈上有池周回二十三步其水常满号曰天池本名石人山天寳六年勅改为灵液山
　　胜览云太华山在江油县南百四十里有三峰竒怪碑目云弘真观古碑在江油县南百三十四里太华山之登真观此碑最古不记撰人姓名按此山即羣仙录所载黄奉仙隠处

　　石泉县

　　汉灵帝以汶江蚕陵广柔三县立汶山郡广柔即今之石泉也志云县北二里有泉甘冽崖上刻甘泉古迹四字此县名之始矣唐属茂州宋神宗时静州夷寇邉攻茂州窒陇东以孤石泉成都守孙羲叟经画事宜以石泉为邑介绵茂之间道里阔逺缓急不相应非扼其冲要不足捍外患于是诏改石泉县为军按新编张上行字道从汉州徳阳人登元丰第习于邉计后会石泉夷犯邉朝廷命羲叟帅蜀召公问计公引唐王涯传云吐蕃有两道一由龙安青川县一由绵州威蕃栅取抵鸡城皆虏之险要今石泉三十里威蕃亭地名栅底即唐之威蕃栅宜先筑堡寨以御其来次升石泉为军以重其权然后调思黔义军以制其暴则取功一时为利后世不然蜀之忧未艾也羲叟尽用其策
　　石泉图经国乎众山之隈林峦丛箐樵苏恣取不食地利而生计亦足
　　寰宇记县蜀山史记黄帝子昌意娶蜀山氏女盖此山也
　　郡国志云石纽山今在石泉县南帝王世纪以为鲧纳有莘氏胸臆坼而生禹于石纽郡人以禹六月六日生是日熏修祼享歳以为常水经注云石纽夷人共营之地方百里不敢居牧有罪逃野捕之者不逼能藏三年不为人得则共原之言大禹之神所佑也碑目云禹穴二字大径八尺李太白书刻在絶壁上
　　又云石泉县有周万歳通天碑前内供奉书手王惠元书其石击之清亮全类玉音碑阴有叚文昌留题在报恩光孝观又云誓水柱在治西四十五里河岸柱髙丈许围五尺前人恐水冲县故立此誓之未详年代

　　蜀中广记卷十

　　●钦定四库全书

　　蜀中广记卷十一

　　（明）曹学佺 撰

　　○名胜记第十一

　　上川南道

　　嘉定州

　　水经曰江水至犍为武阳县青衣水沬水从西南来合而注之郦道元注云江水又东南径南安县西有熊耳峡连山竞险接岭争髙河平中山崩地震江水逆流悬漑有滩名垒坻亦曰监溉李氷所平也县治青衣江惠襟带二水矣
　　华阳国志云青衣有沬水出蒙山下伏行地中惠江南安触山胁溷崖水胍漂疾破害舟船厯代患之李氷发卒凿平溷崖通正水道或曰氷凿崖时水神怒氷乃操刀入水中与神鬬至今蒙福按汉书沟洫志蜀守李氷凿离■〈山上隼下〉避沬水之患晋灼云■〈山上隼下〉古塠字即此
　　寰宇记云青衣水发源自泸山徼外东南流径严道洪雅夹江至龙游与岷江合沬水发源大渡河一名峩水自阳山县流入江按青衣沬水合流在州西十五里俗名尖山其下为纸房楮薄如蝉翼而质坚可久
　　通志云嘉定州治在两川合流之际晋郭璞所定治东有八卦井即璞所凿
　　水经注云蜀王开明故治也来敏本蜀论曰荆人鳖令死其尸随水上荆人求之不得鳖令至汶山下邑复生起见望帝望帝者杜宇也从天下女子朱利自江源出为宇妻遂王于蜀号曰望帝望帝立鳖令以为相时巫山峡壅而蜀水不流帝使鳖令凿巫峡通水蜀得陆处望帝自以徳不若遂以国禅号曰开明
　　蜀记云古夜郎国传为一女人浣溪有竹浮下而中啼声取而视之则孩也及长呼为夜郎封竹溪王今治北三里有竹公溪矣按宋祁答劝农李渊宗嘉州江上见寄诗嘉月嘉州路牁峩接画船山围杜宇国江入夜郎天即咏此事又舆地广记云汉武帝开夜郎置犍为郡汉书地里志夜郎故县乃属牂柯郡如此则今之嘉州犍为郡非夜郎故地矣后世徒见嘉州名犍为郡又领犍为县遂以为夜郎国恐失真
　　蜀志补罅云嘉州十五景唐贞观中刺史卢士珵记曰望灵峰曰西岭精舍曰石梁水曰后壑曰分溪塘曰桂竹汀曰梭原曰茗冈曰六度潭曰长林阁曰望山台曰青蒨径曰山栀园曰石壑院曰南洲草堂并赋诗刻之石上宋邓諌从云天下山水窟有二曰嘉定曰桂林鲜于绘议道堂记云汉嘉背负三峩襟带二江为西南州最清岿处
　　海录碎事载伪蜀欧阳彬得嘉州曰青山緑水中为二千石作诗饮酒为风月主人岂不佳哉其后太守吕昌朝以宋复古所画八景图皆天下名胜悬于州治与相映发苏子瞻有八咏继东呉之赠也
　　蜀都赋云户有橘柚之园注曰出犍为南安县华阳国志南安有柑橘官社出名茶
　　寰宇记云有石碑山山上遍植海棠为郡守宴赏之地一名海棠山花谱云海棠有色无香惟蜀之嘉州者有香
　　呉中复戒石云嘉州出荔枝舆地纪胜有荔枝楼爱日斋丛抄云干道间陆放翁取家藏前辈笔札尽刻石置荔枝楼下
　　方舆胜览云梨花山过西津桥五里有梨花百余树人寒疾取此花食之即愈岑参过西津王判官所居诗胜迹不在逺爱君池馆幽素懐茗中语宛得尘外游
　　通志云莲花山在治东八里山阳有溪四时不涸产莲花为盛楼台亭榭雅与胜会者曰都督府唐于邵序云犀滩古地熊阜外虞长空青冥通波万里曰郡斋平望江山岑参诗山光围一郡江月照千家曰丁东院在州学前院有方响洞洞腹有水如环佩声黄鲁直诗古人题作丁东水自古丁东直至今我为更名方响洞信知山水有清音范成大诗隔凡水磵不可越众真微步壶中月徙倚含风玉佩声何须聴作蕤宾铁自注云汉嘉广佛院中水洞有声琅然莫知其所由来旧名丁东水山谷易今名且有诗也石介诗云万树芙蓉秋色里千家方响月明中曰澄江楼在宪司左窥龙泓右瞰乌尤髙明爽垲得江山之趣淳佑间提刑程逄辰摹刻苏子瞻书其外祖程公逸事于此曰明月楼在谯楼之右下瞰明月湖郭璞谶云郁姑郁姑将州对洛都但看千载后变成明月湖后隋郁姑将军开此湖也洛都山名在州西五里曰壁津楼宋郡守逰仲鸿建魏了翁记在治东南跨城为楼下瞰江流三峩九顶森列左右曰万景楼在髙标山上髙标一名髙望郡之主山也有弘明观后周所剏隋大业末方制大殿塑飞天神王像无名氏记其神异甚详楼为宋郡守吕由诚建宇文粹中记范成大云嘉州城中山上登览胜絶殆冠西川予令画工作图以归山谷山谷来游时但有安乐园未有此楼也后人立涪翁亭在此楼前曰月榭陆务观诗试倾万景湖亭酒来看半轮江月秋为同年王子苍作也注云傍榭有一嵓景趣尤佳子苍欲作楼未果曰碧云亭在石笋之隙杨翚记云石挺出于山傍髙丈有二尺上鋭而下广众水汇于前左右视羣山之逦迤若覆盂于地此亭在其上也熊耳平羗据其上流寰宇记云熊耳水一名熊耳峡古老言武侯凿山开道即熊耳峡东古道也又云平羗县本汉平羗戍在荣州应灵县界深谷戍是也周保定年置县隋大业中獠叛移就大江唐寳厯中又移于开峡驿道书谓之平羗化山图经云天下二十四化之一也有太白亭在焉相传太白读书于此黄鲁直作亭其上苏子瞻诗云峩眉山月半轮秋影入平羗江水流谪仙此语谁解道请君见月时登楼
　　石阙堂溪环遶其趾郡国志云龙游县有二石阙即汉武帝使唐蒙下夜郎置碑目云嘉州旧市镇石阙上有唐李徳裕领重兵过此九字寰宇记云石堂溪水在县东一里源岀溪泉流入明月湖亭退入流花桥会大江薛能石堂溪诗三面枕渔樵前门向郡桥岸沙崩橘柚山径入茶苖夜拥军烟合春浮妓舸邀此心无与醉花影莫相饶
　　九顶乌尤杰立捍流方舆胜览云九顶山在城左有九峰曰鳯集栖鸾灵寳就日丹霞祝融拥翠望云兑说唐会昌已前峰各有寺今惟存凌云一寺又名大像寺开元中僧海通于渎江沬水蒙水三江之合冲涛怒浪之濵凿山为弥勒大像髙踰三百六十尺建七层阁以覆之至韦皋时积十九年而工始备皋有大像记墨庄漫录云嘉州凌云寺大像记韦皋文张绰书其碑甚丰字画雄伟顷于潘义荣处见之岑参诗寺出飞鸟外青枫戴朱楼搏壁跻半空喜得登上头始知宇宙阔下看三江流天晴见峩眉如向江上浮逈野烟景豁阴森棕柟稠愿割区中缘永从尘外逰回风吹虎穴片雨当龙湫僧房云蒙蒙夏月寒飕飕回合俯近郭寥落见逺舟发槩无端倪天宫可淹留一官讵足道欲去令人愁薛能诗像阁与山齐何人置石梯万烟生聚落一崦露招提霁月人来下残阳鹤去栖从邉亦已极烽火是沉黎司空曙诗春江古寺遶沧波石磴盘空鸟道过百丈金身开翠壁万龛灯焰隔烟萝云生客到侵衣湿花落僧禅覆院多不与方袍同结社下归尘世竟如何李习凌云漫兴云古寺临江间碧波石梯深入白云窠僧房寂寂无人迹满地落花春又过薛涛寄题凌云寺上韦相公诗闻说凌云寺里苔风髙日近絶尘埃横云点染芙蓉壁是待诗人寳月来黄庭坚凌云记游诗凌云一笑见桃花三十年来始到家从此春风春雨后乱随流水到天涯陆游凌云礼佛诗山郭寻幽一笑新旋呼艇子截烟津不辞疾步登重阁聊欲今生识伟人泉镜自涵螺髻緑浪花不犯寳趺尘始知神力无穷尽丈六金身小果身自注云一泉泓然正在髻下每歳水涨不能及佛足
　　碑目云凌云山麓有唐放生碑山顶有清音亭邵博记天下山水之胜在蜀蜀之胜在嘉州嘉州之胜在凌云寺寺之南山又其胜也苏子瞻名其亭曰清音又南山之胜也其下有治易洞东坡磨厓大字云圣作易晦其数刘传呉识易祖盖宋郡守呉秘得之于刘牧耳
　　纪胜云乌尤山一名离堆山在九顶山之左旧名乌牛突然水中作犀牛状至山谷题涪翁亭始谓之乌尤又名乌龙碑目云郭璞移水记谓世主播迁兵戈满地于是优游啸傲放意山水间乃于嘉州城东百步乌龙山凿书嵓而苏子由诗亦指其注尔雅于此史谓璞无入蜀之文按移水记有嘉州二字则碑非手笔恐后人之附会耳盖嘉州之名始于后周而自周已前止曰汉嘉郡曰龙游县耳安得有所谓嘉州哉子由诗云巉巉九顶峰可爱不可住飞舟过山足佛脚见江浒俄顷已不见乌牛在中渚移舟近山阴峭壁上无路云有古郭生此地苦笺注洗砚去残墨遍水如黒雾至今江上鱼顶有遗墨处提刑张方诗竹桥沙水度乌尤絶壁孤岩意气骄故与凌云分半坐僧窻假寐见金焦以其似金山焦山也
　　青衣石峡循而东去东观汉记曰元初二年五月青衣蛮唐律归义注云地在大江青衣二水之会今嘉州龙游县也寰宇记云青衣津在治南四十里有青衣神益州记云神号雷塠庙即华阳国志之雷垣也班固以为离堆下有石室名玉女房盖此神耳岑参上嘉州青衣山中峰题惠净上人幽居寄兵部杨郎中诗引云青衣山在大江之中屹然逈絶崖壁苍峭周广七里长波四匝有惠浄上人庐于山巅惟绳床竹杖而已恒持莲花经十年不下山予自公浮舟聊一登眺友人夏官弘农杨侯清淡之士也素工为文独立于世与余有方外约每多独往之意今者幽躅胜槩叹不得与此公俱爰命小吏刮磨石壁以识其事乃诗以逹杨友尔诗云青衣谁开凿独在水中央浮舟一跻攀侧径缘穹苍絶顶诣老僧豁然登上方诸岭一何小三江奔茫茫兰若向西开峩眉正相当猿鸟乐钟磬松萝泛天香江云入袈裟山月吐绳床早知清净理久乃机心忘尚以名宦拘聿来夷獠乡吾友不可见郁为尚书郎早歳爱丹经留心向青囊渺渺云智逺幽幽海懐长胜赏欲与俱引领遥相望为政愧无术分忧幸时康君子满天朝老夫忆沧浪况值庐山逺抽簮归法王或云青衣即乌尤山然乌尤之广不能以七里计也
　　方舆记云东岩在城东佛峡即圣冈山薛能诗古迹是何王平身入石房逺林通后径一郡隔前冈昼静惟禅客春来有女郎独醒回不得无事可焚香岩半有洞出泉冝酿东坡诗一时付与东岩酒即此陆务观诗能仁院前有石像髙丈余盖作大像时稿也诗云江阁欲开千尺像云龛先定此规模斜阳徙倚空三叹尝试成功自古无
　　碑目云东津院有黄鲁直草书圆照大师小碑其诗云赤旃檀塔六七级白菡蓞花三四枝禅客相逢以弹指此心能有几人知又云黄太史自叙南经此有所作墨竹记
　　予观嘉州新志城西一里有杨雄山石洞幽邃相传以为子云游此有子云草亭蔡桢诗云独步城西路萧条一草亭古苔环径碧修竹遶轩青石凿观书所碑镌陋室铭草玄今已矣千载想仪刑东北四十里有麻平河流出千佛崖与泥溪合王勃麻平晓行诗云百年懐士望千里倦游情髙低循戍道逺近聴泉声磵叶纔分色山花不辨名覉心何处尽风急暮猿清泥溪诗云弭棹临奔壑低鞭蹑峻岐江涛出岸险峰磴入云危溜急船纹乱崖斜骑影移水烟笼翠渚山照落丹崖风生苹浦叶露泣竹潭枝泛水虽云美劳歌谁复知

　　峩眉县

　　任豫益州记云峩眉山在南安县界两山相对状如峩眉张华博物志以为牙门山也本传云昔善财礼徳云比邱时伫立妙髙峰观此山如初月现故称峩眉
　　李膺益州记云隋开皇九年立峩眉县以山为名县在南安之西峩眉之东唐干元间獠叛移就峩眉观东今县理是也
　　禹贡梁州之山四岷嶓蔡蒙西山皆岷北皆嶓南山皆蒙峩眉之在禹贡则蒙山之首也
　　飞玄羽经曰峩眉之山金台之室飞玄羽经秘其内稽神枢云句曲洞天西通峩眉皆大道也其间有小径杂路阡陌抄会非一处华阳国志云峩眉山孔子地图言有仙药汉武帝遣使者祭之欲致其药不能得碑目云宋太宗峩眉山普贤殿简版书天真皇人论道之地楚狂接舆隠迹之鄊按杂花经云诸佛如来以大悲心而为体故因于众生而起大悲因于大悲生菩提心因菩提心成等正觉故我世尊等正觉而有方所说经而有道场普贤于道场开化人天等众故现相海于峩眉山中宻引世人而通菩提觉性
　　三皇经云皇人者泰帝之所使在峩眉山黄帝往受真一五牙之法
　　费士戣歌鳯台记云按晋皇甫谧髙士传葛洪神仙传宋刘孝标注世说皆以接舆为避楚入蜀隠于峩眉不知所终也
　　寰宇记云中峩山在峩眉县南二十里又名覆蓬山有葛仙洞入穴初纔容人行数里渐寛洞中蝙蝠大如箕小峩山在峩眉县南三十里一名铧刃山山有季仙洞是为三峩
　　李膺益州记云龙门山在峩眉西十里两崖峭峙其形如削仰视青天纔余一罅又云峩眉山下有池广袤十里号龙池
　　方舆记云绥山废县在峩眉县西四十里按列仙传葛由周威王时人好刻木为牛卖之一日骑木牛见人蜀中王侯追之上绥山绥山在峩眉山西南其髙无极随之者不复还皆得仙道谚曰得绥山一桃虽不得仙亦足以豪
　　水经注云峩眉山有蒙水即大渡水也水发蒙汉东南流与涐水合径汶江道吕忱曰涐水出蜀许慎以为涐水也从水涐声南至南安入大渡水大渡水又东入江
　　通志云罗目河出峩眉山麓右溪自小天池以东左溪自黄毛坪以北至罗目废县界合二溪之委为江水石甚竒怪县址去治西九十里唐麟徳置宋省入
　　寰宇记云陇宁山在罗目县东南七里神仙传云宿山图者陇西人也采药此山服之羽化
　　又云嘉树在罗目县东南三十里阳山江溉两树对植围各三二尺上引横枝亘二丈相援连理阴庇百夫其名曰黄葛号嘉树苏子由诗予生虽江阳未省到嘉树即此
　　又云夷惜水在罗目县东北五十里源出嶲州界中有嘉鱼长三尺每年二月随水而下八月逆水而上入穴蜀都赋云嘉鱼出于丙穴是也
　　予按名山记峩眉山周匝千里石龛百一十二大洞十二小洞二十八南北有台凡游大峩者自县胜峰门出至华严院恰十五里前代于峩眉山剏寺六光相居山絶顶为游山之底极华严居山之前峰为游山之向导而白水寺居其中自白水至光相厯八十四盘山径如线如是者六十里至峰顶即普贤示现处屋皆以板为之
　　予以万厯辛亥歳游是山作记云出嘉州之西门为峩眉径而峩愈用自逺遇津焉絶流者二掲衣者一既入县县田食堰水膏液云油有沃益之称遇岭焉阁覆于上宋时建魏华父书也首坡名解脱以出山者释危就坦至此而尽噫予恶知乎出解脱入解脱耶过此为华严寺即华严■〈土矦〉为纯阳殿殿前俯溪有石如船水出灌堰石上龙门二字苏子瞻书又过为中峰寺即干明观黄鲁直居之为歌鳯台列仙传所称楚狂接舆隠于峩眉山中不知所终也陈希夷福寿字殊俗笔峩石神水亦亡谓又过为双飞桥山中桥非一此可称桥一桥受一水一水自一洞来有黑白之分若挟而舞若抟而赴势不相下过桥始狎久之乃济有石状如牛心受水所激而成有前后牛心寺前者白水而后者黒水也谓之符文水孙思邈居于白水今之万年寺即白水寺由山下至寺一舍而遥倍之而近如循墙自牖以逹堂窔每遇一岭辄如止扉寺前为四逹而内则大宫也其地皆稻田塍埒俯仰隈隩气候和暖不异于外有蒲氏村蒲人居之云汉蒲公之后盖权舆是山尔出寺至明月池俗名初喜亭其岭蔓延行之无尽石磴难数始治终乱骑已絶舆用二十许人舁蹲处于内不能蔽轸劣似舆形者耳首十人不任舆以舟视舆背如弓绳如弦犹不满舆者意左右八人翼伸缩如猿臂莫知定向舆首者察路如察脉常苦眩次者如眩师或亟跳出舆外或佹入舆内或同前后左右为一井计二十人之形如鸿雁木叶偶成文字莫知所以又或作十数层如悬线或拥肿一处如木瘿也舆不可以足代足不可以手代扶予行者不善地以善让于予善在左则弃右者善在右则弃左者亦有时而下下不十上之一舆相诟厉弥甚首者拊不任舆者背如相瞽然留十数人后后者蹑石石随足下击前者足惊全舆前者交平地欲趣后者未脱险不能从出初喜亭至化城寺俗名木皮殿径一岭狭束如沟水所流注多磊砢善脱足谓之滑石沟也由木皮殿至雷洞坪行者禁声有禁声碑舆二十人他舆者半共百五十人俱行筤筱灌莽中若不相顾若夣与人语而人不应其木连囷纠纷或寓或族或相切磨或自仆死或翘缭而句或无枝而檄每上一岭不能半望若青天则有树立于旁为客繇役而悝盱也木皮殿以上磴不能石迭木如马齿雷洞坪以上树不能枝向空如虎爪由雷洞坪至天门石路诘曲为八十四盘峭直纔减半梧丘当途或出其前或出其后又或出其左右而还之舆者实则舆向空久始实舆者空则舆趾砺地有声而过门以外为娑罗坪娑罗其叶冬青其花薝卜其色赤白木皮殿以上皆有之然有杂树故不之称称天门天门树娑罗三之二松居其一有一树枯而复荣定者居之将合无迹也门内有桥曰天桥有井曰井络有台曰光相台有鐡瓦殿昔建有铜殿今建有庵以栖禅者予登乎台焉其穆穆肃肃者耶其明明斤斤者耶其见乎苍苍之色不在穹窿者耶其于世也悠悠洋洋者耶前之岷江大出而尾下也背之瓦屋上正而平章也逺之雪山瀐浮而汩没也予何以知朱明之别于玄英又何以知皋且之别于辜涂何以知霾曀霡霂之相终始何以知螮蝀挈贰之自消息又何以知弇日覆云之不为晕气五采耶又何以知人世之雕绘而绣错目眩而心乱者之有异乎此耶噫观止矣学佺曰予游名山多矣直上百里无所因缘则未之闻见也髙出五岳秀甲九州岛天竺先生之言也楚人利瓦伊桢述于台侧李公本宁前予守西川也
　　陈子昻感遇诗金鼎合神丹世人将见欺飞飞骑羊子胡乃在峩眉变化固非类芳菲能几时疲痾苦沦世忧悔日侵淄眷然顾幽褐白云空涕洟又浩然坐何慕吾蜀有峩眉念与楚狂子悠悠白云期时哉悲不会涕泣久涟洏梦登绥山穴南采巫山芝探元观羣化遗世从云螭婉娈时永矣感悟不见之李白峩眉山诗蜀国多仙山峩眉邈难匹周流试登览絶怪安可悉青冥倚天开彩错疑画出泠然紫霞赏果得锦囊术云间吹琼箫石上弄寳瑟平生有微尚欢笑自此毕烟容如在颜尘累忽相失傥逄骑羊子携手凌白日郑谷峩眉山诗万仞白云端经春雪未残夏消江峡满晴照蜀楼寒造境知僧熟归林认鹤难会须朝阙去祗有画图看贾岛送谭逺上人下视白云时山房挂树皮垂枝松落子侧顶鹤聴棋清浄从沙刼中终日未欹金光明本行同侍出峩眉释皎然思游峩眉寄林下诸友诗刚有峩眉念秋来锡欲飞会抛湘寺去便逐蜀帆归难世堪言善闲人合见机殷勤别诸友莫厌楚江薇曹松送僧入蜀过夏诗师言结夏入巴峰云水回头几万重五月峩眉须近火木皮岭上祗如冬薛能咏峩眉圣灯诗莽莽空中稍稍镫坐看迷浊变清澄须知火尽烟无益一夜阑邉说向僧
　　予有前后峩眉二歌前峩眉山歌金陵为松谷上人作云峩眉山上月千里若为看峩眉山上雪万古逼人寒山青如黛雪如粉明月镜中何隠隠双峰缥缈谁画眉挂在长空不可尽西域雪山絶嶙峋此中应见西方人普贤菩萨行具足三千徒众皆应真始信峩眉自惆怅不作巫山神女身八十四盘娑罗树花开如绘复如素一间版屋千重岭正值行人问山路登山路转难投寺日已晩古苔如发长新松学盖偃氷窟炊不成雷洞眠难穏真僧入定久行脚乞食逺钵里龙形小嵓前鸟声啭雨气沉如墨云光疾似电应有千化身故作百寳现桥梁宛虹架楼台疑蜃变天竺皆骑象星光尽散燕奕奕九微灯棼棼五色线人人为摄受各各覩颜面欲知色是空色即空中灭世事如幻影讵必叹竒絶依旧峩眉山明月照清彻君来白门秋山月几圆缺浩浩江水流尚带峩眉雪后游峩眉歌云君不见太行诚险阻西蜀峩眉羞与伍又不见雪岭长晶莹来映峩眉一叚青禹贡蒙山此称首梵语胜峰传日久洞天列在位之七秀色甲乎州有九君不见轩辕氏跪谒皇人叩玄旨又不见鬼谷子著书珞琭藏洞里陇西仙人宿山图采药山中颜色殊葛由卖羊从此去接舆歌鳯胡为乎君不见子规啼处窦谊悲夜啼竹裂人不归又不见昆仑伯仲未可分逸少曽询周抚军唐家子昻称词伯青莲居士李太白徃徃见诸吟咏间白头欲返青山宅岂是峩眉善妬人江水茫茫难问津我今来游亦偶尔不然惆怅蜀国将三春三春花已谢木氷犹未嫁五月披重裘四时无一夏娑罗斗雪开松枝受风亚仙僧如故常客子惊云乍乍见甚迟回人生不再来足篆符文水身居光相台井络金茎下天门玉蘂开愿言献北极千秋万歳杯

　　夹江县

　　青衣水来遶县界而飞水溪注之溪源出瀑布泉状如素练李太白所谓瀑布天落半与银河争流者耶而鳯凰天马虎履伏龟诸山或舞或翥或蹲或处左右而挟持之过当县城下稍平坦宋谢逹夫诗两峰懐抱揖平川张孝芳诗平川麦穂蔼如云过此而东南三十里乃作帘钩之状晋张神君所谓日移红影在帘钩者此也
　　道书云平冈化依鳯凰山亦谓之依鳯冈及桐梓林
　　山下有石湫门及石笋雷柱可以祷雨在县南十里
　　通志云天马山其势飞腾似天马一曰马鞍山在县东二十里
　　形胜志云青衣水遶于南黒虎山峙于北
　　福地记云伏龟山有仙掌洞相传李阿真人所遗宋人书其壁云跨龙门饮蟹泉摩仙掌扣丹灶矣
　　本志云治西二十五里南安镇即汉南安县治有邓通宅故址前有玛瑙溪中有盘石可以修褉
　　寰宇记云夹江县本汉南安县地即封宣虎为侯之邑隋开皇中分龙游平羗二县置于泾上临江水故号夹江按泾水昔秦惠王得蜀移秦人万家以实之秦人思故乡水乃呼此水为泾水也唐天寳六年改为秦水史记年表宣虎以破臧荼功食邑于此
　　碑目云汉和帝时开道碑在夹江县西青衣越嶲道界中有永和七年永和八年等字
　　又云汉杨宗杨畅墓在夹江县东十里墓前两阙其左右皆隶书县按县东二十里汉川县界有亭亭内碑二通前立二石柱一云汉故益州太守杨府君讳宗字徳仲墓道一云汉故中宫令杨府君讳畅字仲普墓道皆隶书大字
　　予按扬雄赋云五兀参差左太冲赋蹑五屼之蹇浐本志以为县之北隅五兀山后汉书费贻宅蓍草生焉常有五色云气覆其上贻盖不屈于公孙述者犍为郡之夹江人

　　洪雅县

　　离堆川流东西屈曲百三十里而后入大江所谓洪雅川也
　　碑目云古夷獠誓碑在洪雅县市中又云汉灵帝时张道陵碑在洪雅之易俗乡有嘉平二年三月一日等字
　　此县之十里修文山山即雅江所注惊湍怒涛名曰龙潭渔者不敢入
　　又二十里其地多竹为竹箐山石甃梯磴盘折而上唐宋所设也
　　又十里为隠蒙山晋处士龎居正字隠蒙隠此
　　又二十里为花溪发源自瓦屋山与青衣合可望雪岭积雪经年不化范忠宣诗云堆雪岭铺银界日射金仙照碧津
　　又二十里思经山则与雅安分界矣山趾有废严道县基其上阿叱山瀑布千仭响撼山谷有巨石上镌罗汉一百有八
　　县之东南有金釜山下临平羗江古老相传昔有主簿于此炼金丹故曰金釜山亦名主簿山

　　犍为县

　　左思蜀都赋东越玉津注云江出璧玉故名华阳国志蜀有七津之一也今之犍为县兼有玉津县矣陆务观舟过玉津诗玻瓈江上送残春迭鼓催帆过玉津宋白为玉津令贻田表圣诗玉津县里三年闷金粟山前九月愁又云竹里衙人吏花间押簿书
　　今县治在沉犀山上寰宇记云昔有犀牛渡到此上沉一名沉犀滩志云沉犀洞在沉犀山下上有赤壁数丈下有玄水千尺
　　县有石人蜀记云昔诸葛亮征蛮中十里刻一石人今黎巂之路尚有存者陈羽城下闻夷歌诗犍为城下牂柯路空冡滩西贾客舟此夜可怜江上月夷歌铜鼓不胜愁
　　郭璞记云犍为县北百里书楼山是孔子背书楼
　　本志云子云城在县南三十里昔杨子云避乱于此后人増筑为城今水月寺是其故址俗讹为紫云城
　　碑目云孝女碑在犍为县清溪口杨洪山下东汉永建初孝女叔先雄以父尼和坠湍水尸丧不归于溺处自投水死后五日与父尸相持浮江上郡表言为雄立碑宋元佑中重立本志云清水溪在县南十里流至孝女渡入江
　　神异传云赵昱尝隠青城山隋炀帝起为嘉州太守时犍为潭中有老蛟为害昱率甲士千人夹江鼓噪持刀入水有顷江水尽赤昱左手执蛟首右手持刀奋波而出隋乱隠去不知所终后嘉州水涨人有见昱青雾中骑白马从数猎者于波面过宋太宗封神勇大将军庙食灌江口
　　碑目云犍为县东南四十里有唐大佛寺寺中菊坡二大字乃袁天纲笔
　　通志云宋邵博墓在犍为县博为制置司叅议卒葬于此本志云康节尝言世乱惟蜀可居宣和末伯温携家入蜀止于嘉州今犍为之紫云城是其故业矣
　　杜甫宿青溪驿奉懐张员外十五兄之绪诗漾舟千山内日入泊荒渚我生本飘飘今复在何许石根青枫林猿鸟聚俦侣月明游子静畏虎不得语中夜懐友朋乾坤此深阻浩荡前后间佳期付荆楚自注云青溪驿在嘉州犍为县崔涂秋日犍为道中诗久客厌岐路出门吟且悲平生未到处落日独行时芳草不长緑故人无重期那堪更南渡乡国已天涯范成大犍为江楼诗河邉堵立看归篷三老开头暮欲东涨水稠滩连峡内浅山浮石似湘中无人驿路榛榛草有客江楼浩浩风种落尘消少公事剩裁新语寄诗筒苏轼犍为王氏书楼诗树林幽翠满山谷楼观突兀起江濵云是昔人藏书处磊落万卷今生尘江邉日出红雾散绮牕画阁青氛氲山猿悲啸谷泉响野鸟嘐戞岩花春借问主人今何在被甲逺戍长苦辛先登搏战事斩馘区区何者为三坟书生古亦有战阵葛巾羽扇挥三军古人不见悲世俗回首苍山空白云

　　威逺县

　　县有中峰峰峦峭拔又有中溪溪水幽清寰宇记云东十五里葛仙山古志相传葛仙翁曽游其地志云旧设观仙台碑刻剥落矣
　　山居录云威逺李圃淳熙中以忠州别驾归隠白茅山中筑秀发斋吟咏自适斋铭曰前山特秀入我牕戸朝来爽致起我幽趣望天宇之澄明何迷途之独悟搘頥终日为蝶为周两忘之矣聊举扇以自障岂世尘之能污行歌山中采其薇矣云外飞鸿悠然来去而弋人何慕哉

　　荣县

　　蜀地不冝松而荣州之松独着纪胜曰荣黎松树如龙盘陆游诗柟根横走松倒植故擅有其竒状矣曰荣黎曰荣隠曰荣徳所谓三荣也寰宇记云荣黎山在州东十五里山上有龙池池邉有松如盘龙竹亦有如龙形者俗谓之罗汉杖碑目云荣黎山古寺碑唐元和祷雨碑俱在本山
　　纪胜云荣隠山在州西三十里一名石筠无名氏石刻云筠山髙极入穹苍人道虎为殃行人过此不曽伤咸阳宫阙在平地髙鹿食人无数计吁嗟苛政猛于虎斯言垂万古古有荣隠先生修道于此石室犹存碑目有荣隠山修道观石碑
　　方舆云荣徳山在州东北四十二里州以此得名其山在谷中独拔五百余丈中有希夷观老君祠刻石为像有小路至山巅以木为梯半山有唐刺史薛髙邱磨崖碑碑目云开元二十年刺史薛髙邱立多载仙灵事今已磨灭本志云荣徳山为陈抟修真处又名希夷山有石室二十四及龙池千叶莲
　　唐刘兼初至郡诗嘉陵江畔接荣川两岸旌旗下濑船郡印已分炎瘴地朝衣犹惹御炉烟莲塘小饮香随艇月榭髙吟水压天锦字莫嫌归路逺华夷一统太平年又有去年今日诗云去年今日到荣州五骑红尘入郡楼貔虎只知迎太守蛮夷不信是儒流奸豪已息时将泰疲瘵全苏歳又周圣主若容辞重禄便归烟水狎羣鸥
　　碑目有唐贞元二年建荣县碑今移植于东桥有荣州院碑伪蜀司仓参军茍延庆撰本志云莲宇山在学宫后有宋人九域图碑城东桂林山旧县学有衡阳王书文明碑
　　碑目又云真义侯碑在本庙唐元和二年迁旧经云即古蜀将独孤白马二人庙也又云大周圣徳勒石碑在州衙子城门外长安三年韦綨撰文
　　刘兼登郡楼诗偶奉纶书莅旭川郡楼佳致尽依然松欹鸟道云藏寺月满渔舟水浸天望帝古祠花簇簇锦城归路草芊芊有时倚槛垂双袂故国风光似眼前
　　陆务观自序其词云三荣郡治之西因子城作楼观曰髙斋下临山村萧然如世外予留十日被命参成都戎幙而去临行徙倚竟日作桃源忆故人一首所谓衰翁老去踈荣利絶爱山城无事也
　　城北有横溪阁务观阁上小宴沁园春词引云横溪阁者跨于双溪之上也一自西来其水浊一自东来其水清二水合流于城下为阁以俯之其比鳯鸣山则黄鲁直所题荣川祖无大师此君轩在焉纪胜云鳯鸣之竹多茂实言此竹结实有鳯来栖也鲁直诗云王师学琴三十年响如清夜落涧泉有酒如渑客满门不可一日无此君当时寺栽数寸碧声挟风雨今连云此君倾盖如故旧骨相竒怪清且秀程婴杵臼立孤难伯夷叔齐采薇瘦霜钟堂上弄秋月微风入弦此君说君家周彦笔如椽此君语意当能传
　　胜览云龙洞在州东南四里真如院岩穴峭深洞左石壁竒耸巨栢老苍洞右有石角立旧经以为孙登啸台三者乃荣之胜处陆游诗啸台载酒云生履仙穴寻梅雨垫巾碑目云啸台磨崖记宋隆兴元年端午日荣守太史公李焘仁父书
　　予考诸传记所载荣虽山谷间实为郡国一都会青阳门记云荣州有青阳洞以少昊国在其北门今正临之故名按史黄帝子元嚣封于青阳国为少昊金天氏少昊降居江水国于青阳以金徳王位在西方集览云江水在蜀青阳是也
　　宋崔仰之送人牧荣州诗山色临巴回江流入汉清
　　志云邑东荣川即古遯水河岸有竹王祠盖以祀夜郎王者蜀记云昔有女人于溪浣纱有大竹流水上触之有孕后生一子自立为王以竹为姓汉武使唐蒙伐牂柯斩竹王土人不忘其本立竹王庙岁必祠之不尔为人患薛涛题竹郎庙云竹郎庙前多古木夕阳沉沉山更绿何处江村有笛声声声尽是迎郎曲
　　汉地理志云县有滇池周回三百里水出骏马日行五百里事同大宛又有马鸣戍益州记云汉刺史韦拔夜过此地闻神马嘶汉中马嘶以应之故有此戍
　　成都市九州岛要记云和义郡古夜郎之地武帝时开南中使僰道令通僰青衣道无功唐蒙将杀之令曰恨不见成都市而死蒙即立市如成都以杀之故曰成都市按和义郡本属泸州寰宇记云唐贞观八年割属荣州
　　志云城西清富山有古荣王府按周荣公封国之后唐宪宗封其子帻宋真宗封子徳雍孝宗封子光宗宁宗封子曮俱曰荣王县旧有绫锦村杏春村皆宋藩封故迹也
　　朝野杂记天子即位尝所领州镇自防御州而下皆升军名若节镇州则建为府光宗自荣州刺史进封荣王而荣州不锡军名盖中书之误也南渡后始升为绍兴府
　　宋名臣传载李畋为国子直讲求郡晨登讲席诸生见畋巾两焰火起是日报得荣州盖当时亦甚重之矣

　　蜀中广记卷十一

　　●钦定四库全书

　　蜀中广记卷十二

　　（明）曹学佺 撰

　　○名胜记第十二

　　上川南道

　　眉州

　　贾岛送穆少府知眉州诗剑门倚清汉君昔未曽过日暮行人少山深异鸟多狖啼知峡雨栈尽到江波一路白云里飞泉洒薜萝李频眉州别李使君诗回首雪峯前朱门心杳然离人自呜咽流水莫潺湲毒草通蛮徼秋林近漏天一生从此去五字有谁怜薛涛送郑眉州诗雨暗眉山江水流离人掩袂立髙楼双旌千骑骈东陌独有罗敷望上头赵抃按狱眉山舟行诗携琴晓出锦官城千里秋原一望平放舸急流身觉快披云孤屿眼増明农田雨后畦畦绿渔笛风前曲曲清讯狱逺邦先涤虑恤哉休戚在民情苏轼寄黎眉州诗胶西髙处望西川应在孤云落照邉瓦屋寒堆春后雪峨眉翠扫雨余天治经方笑春秋学好士今无六一贤且待渊明赋归去共将诗酒趂流年黄庭坚次韵子瞻寄眉山王宣义诗叅军但有四立壁初无临江千木奴白头不是折腰具桐帽棕鞵称老夫沧江鸥鹭野心性阴壑虎豹雄牙须鹔鹴作裘初服在猩血染带邻翁无昨来杜鹃劝归去更得把酒聴提壶当今人材不乏使天上二老湏人扶儿无饱饭尚勤读妇无复禈且着襦社瓮可漉溪可渔更问黄鸡肥与癯林间醉着人伐木犹梦官下闻追呼万钉围腰莫爱渠富贵安能润黄垆
　　郡有孙氏书楼魏了翁记曰孙氏■〈尸外立内〉眉以姓着自唐迄今人物之懿史不絶书而为楼以储书则由长孺始楼建于唐之开元至灮启元年僖宗御武徳殿书书楼二字赐之今石本尚存自伪蜀毁于灾乃迁鱼■〈鱼耶〉其■〈尸外立内〉为佛氏所庐今所谓传灯院是也若里巷则固以书楼名长孺之五世孙降衷尝游河洛识艺祖皇帝于龙濳建隆初召至便殿赐衣带圭田特授眉州别驾因市监书万卷以还然楼尚未复也别驾之孙辟乃入都传东壁西雝之副与官本市书捆载而归即所居复起重楼藏之鱼■〈鱼耶〉之有楼则昉乎此又尝除塾为师徒讲肄之所号山学于是士负笈景从而书楼山学闻名于时矣方楼之再建也在天圣初辟之从兄直讲君堪尝为作记钱内翰希白宋景文子京皆赋诗辟性倜傥不耐衣冠衣方服其卒也从弟文懿公为识其竁有不儒其身而儒其心之语故里人又以儒心名之比歳楼又毁于火书仅有存者儒心之六世孙曰某惧忝厥世乃更诸爽垲以唐僖宗所书楼刻揭之楼视旧増拓焉且病所储之未广走行阙下传抄贸易以补阙遗竭其余力山学载兴以余二十年雅故请书厥颠末余因惟昔人藏书之盛鲜有久而弗厄者梁隋之盛或壊于火或覆于砥柱唐太玄文昭之盛或毁于盗或散于迁徙本朝之初如江源叔所藏合江南呉越之书凡数万卷而子孙不能有之为臧仆盗去与市人裂之以藉物者不可胜数余偶过安陆亦得其省中所藏晋史则佚于他人者可知安陆张氏得江书最多其贫也一箧之富仅供一炊王文康初相周世宗多得唐旧书李文正所藏亦为一时之冠而子孙皆不克守宋宣献兼有毕文简杨文庄二家书可敌中秘之藏而元符中荡为烟埃晁文元累世之蓄校雠是正视诸家为精自中原无事时已有火厄至政和甲午之灾尺素不存刘壮舆家于庐山之阳所储亦慱今其子孙无闻焉南阳开氏积书凡五十箧则尽归诸晁氏呜呼斯非天地神人之所靳者耶而孙氏之传独能于三百年间屡絶而复兴则斯不亦可尚矣夫虽然余尝闻长老言书之未有印本也士得一书则口诵而手抄惟恐失之其传之艰盖若此惟传之艰故诵之精思之切辨之审信之笃行之果自唐末五季以来始为印书极于近世而闽浙庸蜀之锓梓徧天下加以传说日繁萃类益广大纲小目彪列胪分后生晩学开卷了然茍有小慧纎能则皆能袭而取之噫是不过出入口耳四寸间尔若圣贤所以迭相授受若合符节者果为何事而学之于人果为何用则谩不加省然则虽充厨牣几于我何加焉可不甚惧矣夫按书楼复兴虽在鱼■〈鱼耶〉江而始剏则在州城也今蜀中书贾之家往往称书楼盖本诸此
　　有石氏画苑苏轼记曰石康伯字幼安眉之眉山人故紫微舍人昌言之幼子也举进士不第即弃去当以荫得官亦不就读书作诗以自娯而已不求人知独好法书名画古器异物遇有所见脱衣辍食求之不问有无居京师四十年出入闾巷未尝骑马在稠人中耳目谡谡专求其所好长七尺髯而黒如世所画道人剑客而徒步尘埃中若有所营不知者以为异人也又善滑稽巧发微中旁人抵掌絶倒而幼安淡然不变色与人游知其急难甚于为已有客于京师而病者辄舁置其家亲饮食之死则棺敛之无难色凡识幼安者皆知其如此而余独深知之幼安识虑甚逺独口不言耳今年六十二状貎如四十许人须三尺郁然无一茎白者此岂徒然者哉为亳州职官与富郑公俱得罪者其子夷庚也其家书画数百轴取其毫末杂碎者以册编之谓之石氏画苑幼安与文与可游如兄弟故得其画为多而余亦喜其画古木丛竹因以遗之使置之苑中
　　有三苏祠在纱线街即苏氏故宅也门前榆树云老泉手植竒恠碨礧人争取去为假山魏了翁知眉时祭公文曰眉号士大夫郡圣天子不以某不肖奠守此土其在境内凡百辟卿士有益于民夙夜承祀无忒矧惟山川炳灵世载苏氏一翁二季先后相望文章事业在太史之典策今居郡满歳顾歳时奉尝阙然弗谐非所以风境律我有民也用修圭荐展于庑下以内翰太师文忠公黄门太师文定公从祀既齐既稷神保攸歆敢不永与多士承斁斯文以无忘徳
　　有观莲亭在祠西池中环台皆莲中有碑刻东坡小像李龙眠画山谷颕滨赞今移入寝
　　方舆胜览云临风阁在州治内宋沈逈诗烟霞生座右林沼匝城隈州园十咏邵博着环湖在署后魏了翁筑翠羽书台逺景楼在州治北太守黎錞建苏轼记通志云雪台在逺景楼前亦希声筑
　　本志云东北二里有洛城后汉时筑蜀汉废齐通城在城北南齐建武置隋开皇废碑目云唐眉州剏罗城记大顺二年卢拯撰文畧云象耳镇于后峩眉列乎前胜览云嘉佑阁枕罗城绘三苏于上刻东坡和陶诗于壁间宋史唐末山行章摄眉郡守值四方驿骚乃合五县之力筑城周遭八里有竒计一千八百六十五丈名卧牛城淳化中李顺之变攻围不下及顺诛守者以城完受赏焉
　　通义志云昔人评吾州山不髙而秀水不深而清列眉通衢平直广衍夹以槐柳绿阴翳然小南门城村家多竹篱桃树春色可爱桥之下流皆花竹杨柳泛舟其间乡人谓之小桃源苏子瞻诗清江入城郭小圃生微澜子由诗彷佛城南路繁香扑市桥
　　通志云醴泉山在治西八里环绕州城山半有八角井清甘如醴松江在治东南自蜀江分泒西南流至州城与醴泉江合
　　方舆云蜀江在城外一名玻瓈江水色清澈似之陆游诗云玻瓈江水千丈深不如江上离人心君行未过青衣县妾心先到峨眉阴金尊共釂不知晓月落烟渚天横参车轮无角留不住马蹄不方何处寻空慿尺素寄幽恨纵有绿绮谁知音愁来只欲掩屏睡无奈夣断闻踈砧范成大和云玻瓈江头春流深别时沄沄流到今祇言日逺易排遣不道相思翻苦心乌头可白我可去菖花易青君易寻人生若未免离别不如碌碌无知音苏轼送杨孟容诗我家峩眉阴与子同一邦相望六十里共饮玻璃江后人因立共饮亭又改为江乡馆在津口矣陆务观诗玻瓈江上栁如丝行乐家家要及时只怪今朝空巷出使君人日宴蟇颐蟇颐山在江东七里状如蟇颐因名有至徳观有尔朱淘丹泉传记所载以为轩辕氏丹宅山腹有穴曰龙洞传者以为四目老翁唐末有杨太虚得道于此今祠中有三仙象四目居中焉人日出东郊渡江游蟇颐山眉之故事也春风楼明霞阁俱在山上
　　蜀梼杌云僖宗幸蜀政事悉出内侍田令孜之手左拾遗孟昭图上疏论事坐贬令孜遣人投之蟇颐津后人为立祠裴澈诗云一章何罪死何名千载惟君与屈平从此蜀江烟雨夜杜鹃应作両般声本志云孟拾遗祠在蟇颐山上今废
　　志又云老翁泉在蟇颐山东二十里苏明允嘉佑集云十数年前月夜有一老翁苍头白发偃息泉上就之则隠而入于泉洵甃以石建亭覆之而为之铭曰山起东北翼为南西涓涓斯泉湓溢以弥敛以为井可饮万夫里无斯人将此为谁山空寂寥或啸而嘻更千万年自洁自好谁其知之乃讫遇我惟我与尔将遂不冺无竭无浊以永千祀梅圣俞寄苏明允诗泉上有老人隠见不可常苏子居其间饮水乐未央渊中必有鱼与子自徜羊渊中茍无鱼子特翫沧浪日月不知老家有雏鳯凰百鸟戢羽翼不滞彼泉傍苏轼送贾讷倅眉二首云当年入蜀叹空回未见峩眉肯再来童子遥知颂襦袴使君先已洗樽罍鹿头北望应逢雁人日东郊尚有梅我老不堪歌乐职后生试觅子渊才又云老翁山下玉渊回手植青松三万栽父老得书知我在小轩临水为君开试看一一龙虵活更聴萧萧风雨哀便与甘棠同不剪苍髯白甲待归来自注先君葬于蟇颐山之东二十余里地名老翁泉君许为一往感叹之深故及之也外史玄羽张大龄志云欧阳永叔为明允作志铭云公葬于彭山之安镇乡可龙里在今蟇颐山之东地名石龙栁家沟老翁泉之侧或石可二字易误嘉靖壬子台史喻公按眉问老泉墓檄有司求所在而修复之上下彭眉间数月竟无所得于是从老翁泉之傍设一虚塜青神余修撰承勋记其事于石又有广福寺者乃勅赐门下侍郎苏辙香火院也宋故事宰相得赐寺院荐福文定入相时有赐贬官后章吕尽追夺之复官手诏再赐自为文记之人以为坟必在赐院之近又乃就寺之后山更作一塜顾颕濵记中云坟之西南十余步有泉焉广深不及寻昼夜瀵涌又曰坟东南四里许有故伽蓝辙以请于朝则前所修泉傍者差是而广福之坟非也但广福傍有古桂树横阴一畆大十围亦非近代物若明允之族谱亭则在州西南古修文乡苏氏祖茔侧今亭废刻石亦不存矣碑目云天池院去眉山县十里苏文忠公尝过之今柱上有手书云自老翁井还偶憇治平丁未十二月七日子瞻凡十八字
　　胜览云石佛山在眉山之南苏子瞻寄子由诗石田向何许石佛山下路下有尔家山千畦种秔稌山泉宅龙蜃平地流膏乳志云猪龙泉在治南石佛镇曽有乳猪伏于此化二鲤盖猪龙也详见恠异记中志又云孙抃墓在石佛镇干明寺前按干明寺在鱼耶镇孙学士书楼山学碑藏寺中即宋赐孙公抃荐福地也
　　志又云大旺山在东南五十里自蟇颐山南趋或起或伏至此峰峦屹立回拱州城盖与三峩气接矣
　　胜览云息台山在治西四十里东馆镇北太平广记载眉州有叟尝携子入此山遇一道人指其子曰夭叟饮道人已长跪求寿道人取簿检视曰寿止十八叟与其子恳求不已乃举笔改为八十后子寿果如数焉
　　志云大明寺近东馆镇隋建有九楼十八殿屋厦三千井亦四十八眼基迹犹存又有灯壁寺在东馆乡宋绍兴建有东馆书院绍兴初眉州学者甚多州学不能容东馆乡士大夫吕君玘仿古乡校剏为学庙春秋释奠以乡士大夫居家者主之丹棱令冯时行为之记
　　志又云连鳌山在西南九十里山形如鳌傍即栖云寺东坡少时读书寺中尝于石厓上作连鳌山三字大如屋宇雄劲飞动其画专车今存

　　青神县

　　益州记曰青衣神号为雷塠庙班固以为离塠也蜀江至此始有峡之称华阳国志望帝以熊耳为后户熊耳峡即今之县治矣郡国志云汉武帝使唐蒙破西南夷路始于此邑也
　　志云青州城梁置在治南十五里古青神郡县皆治此自熊耳山视之今当为百花镇黄山谷集云青神尉厅葺城头旧屋作借景亭下瞰史家园水竹终日寂然了无人迹又当绿阴之间戏作长句云当官借景未伤民恰似凿池取明月盖尉乃雅安张礼介卿山谷之中表也
　　志云县东门外有青羊桥相传老子骑青羊过此而入成都又云长泉镇有麒麟桥王蜀时麒麟见于此因立麒麟院又云县西瑞草桥桥崩得残碑乃苏东坡与丈人丈母书也东坡外家在是所谓相望六十里共饮玻瓈江矣后洪雅主簿王宣义谢事家居于此东坡赠之诗云归来瑞草桥邉路独游还佩平生壶
　　县之名胜在乎三岩三岩者上岩中岩下岩也今惟称中岩焉自县解维始由芙蓉溪以两岸多芙蓉也继由五渡溪以溪水曲折凡五渡也又过慈姥矶有石刻李壁诗云洗尽一春歌酒尘沧江吹破碧粼粼韶华过眼都如梦祇有三峯是故人泊舟直抵下岩有题名云子瞻子由与侃师至此院僧以路险见止不知仆之所厯有百倍于此者矣丁未正月二十日书沿溪数折有唤鱼潭上即慈姥岩也篆刻中岩二大字径可四尺河南邵博书陆务观诗云春枕悠然夣何许两枝筇杖唤鱼潭又跋程伯正谊所藏山谷帖云此卷不应携在长安逆旅中亦非贵人席帽金络马传呼入省时所观程子他日幅巾筇杖渡青衣江相羊唤鱼潭清泉翠樾之间与山中人扫石置风炉煑蒙顶紫茁然后出此卷共读乃称尔过潭循山三里始至寺为中岩其傍有罗汉洞即牛头僧以木钥叩石笋处此地悬崖峭壁上刻千佛石覆如屋中有卧仙之迹有玉泉坎黄山谷铭云玉泉坎坎来自重险发源无所龙口琬琰我来峡中初酌蛙颔灵湫世鲜百泉莫与比甘山僧淳拙煮饼馨香逺拂瀹茗泉味不掩行为白虹止为方鉴口题此徳用勒苍广其上岩去中岩一里许唐末有佛刹号垂拱寺相传岩下有龙聴僧讲经于此由是建寺有三石笋唐无尽禅师伏虎在石笋下所谓伏虎台也范成大诗赤岩倚竛竮翠逻森成削岑蔚岚气重稀间暑光薄聊寻大士处往扣洞门钥双撑紫玉闗中矗翠云幄应供华藏海归坐寳楼阁无法可示人但见雨花落不知龙湫胜何似鱼潭乐夜深山四来人静天一握惊看杯桂白月影到林壑门前六月江世界尘漠漠寳缻有甘露一滴洗烦浊扪天援斗杓请为诸君酌
　　山谷题名云元丰庚辰歳秋多雨其八月戊午晴游慈姥岩礼诺巨那尊者岩下有泉发山足奔突色如乳而味甘取之不竭岂巨那所奉供耶余因竭其旧水涫涤见石少焉复盈坎■〈氵虢〉■〈氵虢〉投涧中唤鱼潭投斋余饭鱼出食者数百见人不惊
　　眉山程逢时跋余玠诗云相公平贼后携吏上峥嵘裴晋公以后无此竒遇醉翁行乐处草木皆可敬欧阳子而后世无此乐先生晋公徳业文忠词章书史精妙视锺王有逸气而于山林悠然心会殆伯仲之间有裴欧也试语山灵自有宇宙便有此山几曽有此客耶
　　邵漙来绍兴元年五日旦从其弟博任也
　　资中张方自汉川易节益部将母游弟嵩午犹子观复二子知复甥何杓侍眉山苏礼偕来嘉定壬午二月既望
　　金华杨纬被命赴阙舣舟岩下敬修尊者香火而去绍熙壬子孟冬九日弟综及男师复师晋同至
　　河阳郭忠得之行部嘉眉舣舟岩下携子游中岩瞻拜尊者过憇石笋庵厯览胜境竒哉政和八年六月三日
　　里人任逄被旨赴阙长子商辂侍行亲友送别笋峯者三十有九人嘉定丁丑十月癸酉
　　邑人杨大全被旨进朝将家来修净供宗党亲朋会别于此者五十五人绍熙三年九月旦
　　谷居翁大丞相赵公留题淳佑壬子乡贡方于此题名岩寺奎书适从天来是秋杨巽冠外省史夣锡在选中以山英灵发越愈大浚仪赵公握奎平冈继偕南宫第一之客明年端午合邑士杨兴仁申锡柄仲夣炎怿森孙侯国史朝瑞彪锡王钺文起之巽已程方何明磨崖大书以侈盛举以开方来
　　庆元戊午冬髙公纯遣侄魏了翁赴龙飞策试舣舟来游男载夏卿文卿定子侄游侍行越三年载定子裭褐行都复侍亲过此弟夏卿文卿林卿长弟淞同山下饮作伴留又二年癸丑秋十月了翁蒙恩召除侍东去舍于眉信于青衣明日孙真勤饮饯于此兄弟之偕行者如戊午独伯仲不与绍定己丑六月丙午
　　郡人苏薫侍诸父率四弟以嘉定戊寅上元日游诵坡翁江山风月本无常主间者便是主人语信然也弟党书
　　愁霖贯序人心久鬰秋季之旦晴景开霁草木悦茂江山清新太子宫史籍圣源命前王穆伯恭及前进士杨颕臣廷芳进士程戬景贶羽衣李有庆仲祥出邑东津亭方舸南下登石径数里逰中岩僧居清晏薄暮间道而归试校书郎领簿冯越石君玉俾识其时乃嘉佑丁酉之歳也景贶题
　　辛亥歳予友楚人锺惺来逰作记云去青神西南十五里江色尽緑玉中邉皆见隔岸坐立数山若架阁者中岩也岩下上连延可十数里许回流峻壁冥壑复磴竹树蒙笼大要向背徃复皆与此岩终始渡江即水月楼楼趾啮江寺冠之由楼视江则已俯由寺登楼乃反降阶垂穷与楼凑阶代楼为梯者强半揣本齐末度楼之腰犹未能至乎寺趾也降自楼出山门右行不见江则摩磴如蚁屡折为唤鱼潭鱼聴掌出石壁百仞立而微俯潭潄其胫石无完肤有邵伯温大书可模并壁行数武为罗汉洞洞低曲偻而入如行牛角中隙处稍右则为伏虎岩镵岩为百千万亿佛如恒河沙数岩之半跨壑为一小石桥衔木其壁为阁若居人架竹梁上以承燕巢者人屈曲行其下沿縁洞壑俯仰竹石者数里曰此走井研富顺道也岩又半为流杯池一曰太极池有屋数楹屋后为泉泉流洞中石壁四周有黄鲁直大小三石刻壁间宋元刻颇多每两石缝接处徃徃上下各截其半中嵌俗笔亦有居石隙茍完者出洞缘磴行舆步斁代去所谓罗汉洞伏虎岩者度可四三里乃复覩前镵岩佛像须眉厯厯可数才隔一壑寻橦可度疑前此一叚途径可省矣大扺唤鱼潭以往行皆壑石壁夹之若岸壑若溪藤萝亏蔽壑中若荇藻老树如槎根若石猿鸟往来若游鱼特无水耳诸峯暎带时譲时争时违时应时拒时迎裒益避就凖形匠心横竖参错各有妙理不可思议又行里许蹭蹬拾级乃睹古中岩题额去三石笋不逺所谓诺讵那尊者引牛头僧持钥扣石笋笋开得低头佛盗珠是也锺子曰自中岩至尊者岩从下视上顶踵腹背其石胍皆当为笋笋隙且平处则置屋仄则凿磴断则为桥处危临深则设石栏栏则复见江从江中望岩上僧舍佛刹虽一居之内前轩后寝累累缀髙壁上下迭而不觉其前后通也登岩行屋中皆磴道乃稍得其要领趾后竟即摩前顶石笋中分处如一门尊者像处其中右旋复为佛殿殿傍一笋屹若浮屠与中分者而三实一笋也人直指其岿然三峰者为石笋耳笋上宋元刻亦多俗书灾石者亦复倍之万厯辛亥十月二十一日晩霁与弟恬及艾子登于中岩焉礼诺讵那尊者毕说偈偈曰偶尔丧珠复返急时扣钥相求未免劳劳多事世尊不合低头又曰未必衣珠真失总缘岩石当开自供罗汉游戏不管山僧往来说偈讫返
　　予凡三过中岩皆有诗其一云中岩如化出秀色类烟含到鸟无归路游鱼或泳潭泉声随地有石笋与天叅若作此山长于心无不堪其二云再识中岩好弥添乍到情泉流因委曲雨气益凄清桥险必当度楼虚何所成惟应石笋上安坐学无生其三云莫谓客来数聊无尘俗牵岩光浮落日梅意入初年手搨碑文古身行洞穴连白鱼滩最急且宿在滩前盖予最后游同青神令康君视搨山谷诸碑刻又自梓州牛头洞来故及之

　　彭山县

　　扬雄蜀记秦惠王遣张仪司马错伐蜀蜀王开明拒战不利退走武阳获之即此地也郡国志云汉元光四年益洲刺史任安城武阳周围千三百丈本志云今之旧土城是有任公桥后汉朱褒获麟于马颊岭因改名为麒麟桥汉犍为郡理本志云治西北五里犍为城汉建元中筑碑目云
　　汉犍为太守杨洪碑在彭山县北小板桥五十年前余杨洪碑三字今皆磨灭
　　华阳国志云郡去成都百五十里渡大江昔人作大桥曰汉安桥广一里半每秋夏水盛断絶歳歳修理百姓苦之建安二十一年太守南阳李严乃凿天社山寻江通车道省桥梁三津吏民悦之严因更造起府寺观壮丽为一州胜宇其地东接江阳南接朱提北接蜀郡西接广汉按晋永和中于此置西江阳郡矣初唐沈宇武阳送别诗云菊黄芦白雁初飞羗笛胡琴涙满衣送君断肠秋江水一去东流何日归郭璞江赋云流二江于崌崃注崌山北江所出崃山卭崃山也中江所出皆东注于大江寰宇记云崌崃山在县东北十二里导江从山南合流下有汉张纲墓志云墓在崌崃山东北五十步汉书纲字文纪犍为武阳人仕广陵太守平贼党张婴有恩卒之日婴率其徒五百人送丧还武阳负土成坟而去按崌崃二山在汉严道界其尾入江
　　云笈七籖云第五北平治在眉州彭山县上有池水纵广二百步昔越人王子乔得仙处碑目云此山有大书北平山治之碑余不可读碑阴书大唐上元二年道士施仕衡等字本志云北四十里北平治应室宿上有天柱峰夜常见五色灯山下有王乔墓唐杜光庭诗桐栢真人曽此居焚香厓下诵灵书朝回时宴三山客涧尽间飞五色鱼天柱一峰凝碧玉神灯千点散红蕖寳芝常在知谁得好驾金蟾入太虚
　　南中八郡志云犍为有鱼鳬津数百步一名彭女津在彭亡山南导江皂江等水会处彭祖塜及祠在此后汉岑彭为刺客所中而死又名彭亡山亦名平模山郡国志谓之朝女山云昔有朝祖女于此山得道今足迹尚存故名志云山距治北十二里曰彭女彭模平模平无皆一山
　　神异记云犍为有一白虎出则众黒虎随之不伤人物汉王褒招碧鸡神词黄龙见兮白虎仁盖指此也寰宇记引秦昭王射白虎事非
　　李膺益州记云周徳既衰九鼎沦散一没于此或见其鼻故名鼎鼻山一名打鼻山上有城亦名鼎鼻打鼎音近也大江过于山下有滩宋将朱龄石伐蜀立寨于此括地志云鼎鼻山北有龙洲东接导江水按已上即常璩所称王乔升其北山彭祖家其彭蒙白虎仁于广徳寳鼎见于江溉也
　　汉书绥和五年犍为人上寳磬十六此地因谓之寳磬洲
　　益部耆旧传朱遵武阳人仕为功曺率兵拒公孙述绊马死赠复汉将军有祠
　　后汉建安二十四年黄龙见武阳赤水九日刘氏以为瑞应因立庙在长江村导江东岸碑目云汉刻黄龙甘露之碑在彭山黄龙镇今移于系龙桥周地图记云彭山县北四里有潭水后汉汉安元年仙人瞿君武入峨眉山得道每年系龙于滩龎籍诗巢鳯阁邉劳逺夣系龙滩下认前题按已上即常璩所称犍为上寳磬十六刘向以为美化所降后汉朱遵拒公孙述光武以为士大夫郡建安末年黄龙见武阳赤水蜀人以为刘氏之瑞应也
　　寰宇记云金华山在彭山县东五里有丈六佛像夜多神灯
　　纪胜云彭山东北六里盘石山普照寺藏有宋太宗真宗仁宗御书崖之半有石室范镇诗云穷幽访盘石细径入荒凉踏叶履屦湿触花衣袂香
　　方舆云平盖山在彭山县北二十四化之一也七籖云山下有玉人长一丈三尺昔吴郡崔孝通于此学道得飞仙本志云平盖治上应娄宿治前洗墨池唐隠士罗公逺题咏之处有清晖涤览二亭提刑张方记以为在鼎鼻山椒而勾氏之逍遥轩恰与之相对也杜光庭诗云势压长江空八阵呉都仙客此修真寒江向晩波涛急深洞无风草木春江上玉人应可见洞中仙鹿已来驯龙车鳯辇非难遇只要尘心早出尘亡名氏诗云平盖山髙古木踈昔人曽此筑仙居井通八角寒泉涌观毁三清刼火余洗墨池邉丹灶冷系龙岩畔石潭虚吟成独坐荒苔上间看蜗牛学篆书
　　七籖云本竹观在彭山治北相传以为竹林黄帝所手植者杜光庭诗云楼阁层层观此山雕轩朱槛一跻攀碑刊古篆龙蛇动洞接诸天日月闲帝子影堂香漠漠真人丹涧水潺潺扫空双竹今何在只恐投波去不还
　　杨佑甫彭山十事记一曰象耳山二曰彭祖宅三曰大悲道埸四曰寳现磨针二溪五曰太白书台有石刻太白留题云夜来月下卧醒花影零乱满人襟袖疑如濯魄于氷壶也杜光庭诗山中犹有读书台风扫晴岚画障开花月氷壶依旧在青莲居士几时来六曰师悟志栖二大士会昌寺七曰薛范二诗八曰龙池蠏泉九曰千歳松栢十曰石恪画护法神
　　志云县东北二十五里有磨针溪在象耳山下相传李白读书山中学未成弃去适过是溪逄老媪方磨鐡杵问何为曰欲作针耳白感其言遂还卒业媪自言武姓傍有武氏崖薛能过象耳山诗一色青松几万栽异香熏路带花开山门欲别心濳愿更到蜀中还到来又到处逄山更欲登自疑身作往来僧徒行至此三千里不是有缘应不能文同题象耳山寺诗转谷萦岩路始穷隔林遥望一门通溪山俱在见闻外台殿尽藏懐抱中像阁罘罳明海日经幢璎珞撼天风劳生又逐轻舠去珍重髙僧解苦空
　　碑目云县北四十里有古塔刻云唐中和三年浴佛日知玄禅师自成都游峨眉还至此山爱其幽僻遂立庵于上名曰知玄庵
　　按已上即郦道元所称武阳龙尾仙者羽化之所神栖白云属想芳流藉念泉鄊遗咏在兹也
　　寰宇记云冯翊王庙在县五里古老相传有汉冯翊王郭子明墓按汉书功臣非赐姓者不得封王恐此非实又汉武帝遣拔胡将军郭昌再度入蜀讨南夷昌字子明汉纪云武帝元封六年益州昆明反使将军郭昌击之或即是此人
　　碑目云彭山县东三十里有宋师中碑云梁武陵王萧纪寓此练兵欲东下故后人为立武陵寺
　　方舆记云县界有乐黎城唐开元十道要略云汉何斌为蜀郡太守理于此时郡邑凋残人物穷困乃以已禄米施惠百姓此数城之民由是获存临别百姓以白米倍填曰荷君父之恩无以报后之州郡有职田始于此矣

　　丹棱县

　　志云赤厓山在治北二十里髙耸赤色如鸟斿之状拱翼县治虽林木丛茂不能蔽之县以此得名也其下即多棱川矣
　　渔隠丛话云花卿冡在丹棱之东馆镇至今犹显英气血食其乡按花钦字敬定本闗中人唐至徳间从崔光逺入蜀讨叚子璋有功后平冦乱单骑鏖战丧其元犹操戈至东馆镇下马沃盥适遇浣纱女谓曰无头何以盥为遂自僵仆居民葬之溪上庙祀不絶宋封为忠应公邵博云州西有花将军庙庙史以匣藏唐至徳元年十月郑丞相诰云花敬定将军也谢皋羽花卿冡行云湿云模糊埋秋空雨青沙白丹棱东莓苔阴阴草茸茸云是花卿古来冡花卿旧事人所知花卿古冡知者谁精灵未归白日西庙鸦啄肉枝上啼绵州柘黄魂正飞
　　本志云县北十五里龙鹄山三大字宋孝宗书也有松柏山碑记云山有三宫九观乃成无为杨正见李炼师成道处唐天寳年建杜光庭题龙鹄山诗抽得闲身伴瘦笻乱敲青碧唤蛟龙道人扫径収松子缺月初悬天柱峯李焘诗曰已作清时鸟倦飞杜鹃何事更催归似嫌住处犹城郭不解携家隠翠微其子壁诗云萧条白日闭岩扄留作游人万古情犹有山中旧时鹿举头如聴读书声
　　此县有杨素翁者竒士从黄鲁直游尽刻杜子美两川诗于眉山所谓大雅堂也鲁直记曰余谪居黔州尽书子美夔峡两川诸诗以遗丹棱素翁俾刻诸石使大雅遗音久湮没而复盈三巴之耳素翁乃作髙屋广楹以庇此石因请名焉余名之曰大雅堂仍为作记其畧云由子美来四百余年斯文委地文章之士随世所能杰出时辈未有升子美之堂者况家室之好耶余尝欲忻然会意笺以数语终以汩没世俗初不暇给虽然子美诗妙在无意于文而意已至非广之以国风雅颂深之以离骚九歌安能咀嚼其意味闯然而入其门耶故使后辈自求之则得之深矣使后之登大雅堂者能以余说而求之思过半矣彼喜穿凿者弃其大指取其发兴于所遇林泉人物草木鱼虫以为物物皆有所托如世间商度隠语者则子美之诗委地矣

　　蜀中广记卷十二

　　●钦定四库全书

　　蜀中广记卷十三

　　（明）曹学佺 撰

　　○名胜记第十三

　　上川南道

　　卭州

　　汉书张骞自河源归来得髙节竹植于卭山故名卭来郡国志云卭崃山自沉黎直走千里至临卭环抱为镇山图经云山曰卭崃浸曰卭水民曰卭民毛曰卭竹矣
　　水经注云江水又径临卭县王莽之监卭也莽改成都为导江太守为卒正时公孙述为导江卒正治临卭志云废公孙述城在州南十里
　　华阳国志张仪城临卭周回六里髙五丈其制与成都郫同
　　寰宇记卓王孙宅在州南五里基方十里耕者徃徃得铜钱按史记卓氏之先赵人秦破赵迁卓氏夫妻推辇而出曰吾闻岷山之下沃野下有蹲鸱乃求逺迁致之临卭华阳国志临卭有古石山出石矿大如蒜子火烧合之成流支铁甚刚因置铁官有铁祖庙汉文帝以铁铜赐侍郎邓通通假民卓王孙岁取千匹故王孙货累巨万亿邓通钱亦尽天下寰宇记铁山铸钱即此山也山出木莲不异水之芬芳
　　史记司马相如成都人素与临卭令王吉善相如客舍都亭王吉日往朝卓王孙闻令有贵客为具召之并召令酒酣令前奏琴曰窃闻长卿好之愿以自娯相如为鼓一再行是时卓王孙有女文君新寡好音故相如以琴心挑之相如时从车骑甚都文君窃从戸窥心悦而好之相如乃令侍人重赐文君侍者通殷勤文君夜奔相如与俱之成都
　　采兰杂志载文君闺中一井文君手汲则甘香沐浴则滑泽鲜好它人汲之与常井同本志云白鹤驿有文君井水作酒味释无可送李少府之任临卭诗卭南才作尉调补一何卑发论惟公干承家乃帝枝山长风褭栈江荫石和澌旧井王孙宅还寻独有期陆务观诗落魄西川泥酒杯酒酣几度上琴台青鞋自笑无拘束又向文君井上来
　　水经注云江水又与文井江会李氷所导也江上有长堤堤跨四十里有朱亭亭南有青城山山上有嘉谷山下有蹲鸱即芋也所谓下有蹲鸱至老不饥卓氏之所以乐逺徙欤
　　郦道元又云文井江至蜀郡临卭与布濮水合华阳国志云布濮水自布濮来合文井江有火井夜时光映上昭民欲其火先以家火投之顷许如雷声火熖出通耀数十里以竹筒盛其灮藏之可拽行终日不灭也井有二水取井火煮之一斛水得五斛塩家火煮之得无几也慱物志云临卭火井诸葛丞相徃视之后火转盛蜀都赋云火井沉荧于幽泉是也隋置火井县于此旧史云袁天罡为火井令残碑尚存有断其龟趺以作盆盎者立毙图经云天罡尝登山相县治其处有相台山文同寄太博孙公游火井诗七盘磴道与云浮下见髙林压县楼元时始省入州
　　张说被使在蜀诗即今三伏尽尚自客临卭归途千里外秋月定相逄李频送友人之蜀诗天际蜀门开西看举别杯何人不异礼上客自怀才夜涧青林发秋江绿水来临卭行乐处莫到白头回唐求送友人归卭州诗鹤鸣山下去满箧荷瑶琨放马荒田草看碑古寺门渐寒沙上雨欲暝水边村莫忘分襟处梅花扑酒罇又卭州水亭夜燕送顾非熊之官诗寂寞卭城夜寒塘对庾楼蜀闗蝉已噪秦树叶应秋道路连天逺笙歌到晓愁不堪分袂后残月正如钩又发卭州寄友人诗茫茫驱一马自叹又何之出郭见山处待船逄雨时晓鸡鸣野店寒叶堕秋枝寂寞前程去闲吟欲共谁李商隐寄蜀客诗君到临卭问酒垆近来还有长卿无金徽却是无情物不许文君忆故夫梅尧臣送钱驾部知卭州诗细雨梅初熟轻寒麦已秋路危趋剑道梦稳过刀州秦栗非呉食巴粳类越畴当垆无复旧试似长卿求范镇送文与可通判卭州诗半刺为官羙临卭自古名何言缇轼宠更侍版舆行仙籍新年贵宾僚旧日荣壶浆故父老应在半途迎王安石送文与可通判卭州诗文翁出治蜀蜀士始文章司马唱成都嗣音得王扬荦荦汉守孙千秋起相望操笔赋上林脱巾选为郎拥书天禄阁竒字校偏傍忽乗驷马车牛酒过故乡问君行何为闗陇正繁霜中和助宣布循吏缀前芳岂特为亲荣区区夸一方
　　鹤山在城西八里常璩云临卭名山曰四明亦曰羣羊即今白鹤也汉胡安尝于山中乗白鹤仙去弟子即其处建白鹤台魏华父营造记曰州之西直治城十里所有山曰白鹤林麓苍翠江流萦纡蔚为是州之望隋唐迄今庵院凡十四所逺有胡安先生授易之洞近有常公谏议读书之庵泉有滴珠树有木莲白鹤有台玉兎有踪中峯信羙平云之观西岩翠屏万竹之境皆山中胜处壁间绘像率范琼杜措丘文播诸人名笔虽丹青剥落而笔法具在本山志云前辈丹青则有任子逸范琼与夫文同湖州之遗笔文人词翰则有郑少微张公庠与夫张商英王赏赵雍之旧题至于灵鹊去而台空玉兎潜而石化此山之有可纪书如此冝其敛西州之胜而为临卭无穷之观也信羙亭翠平合俱在山顶勾龙庭实信羙亭诗■〈耒昔阝〉罂渡水过西头东面一亭无限幽火井江潮盘附郭浮图天际表吾州陆务观翠屏阁诗把酒孤亭半日留西崖独擅鹤山秋
　　按益都耆旧传胡安临卭人聚徒于白鹤山司马相如从之受经此县又有林闾善慱学自古天子有輶车之使惟闾与严君平知之为杨雄所师
　　本志云西十里盘陀山有石刻佛像唐人镌昊师二字其上又有郭汾阳师四字五代及宋人皆有书墨又云西八十里万松亭魏太和中建于山絶顶今仅遗址文同诗云四野豁嘉亭松门夜不扄水边来半偈月下了残经
　　又云西百里石盘戍俗呼为望军顶昔诸葛武侯驻军于此
　　碑目云临卭令封君遗爱碑陈子昂撰又云大唐卭州临卭县花置山寺新造无量寿佛石龛像记朝议郎守太子左赞善大夫前殿中侍御史马宇撰元佑丁卯十二月立碑又云卭州天庆观希夷先生诗刻文同跋元丰中元日书

　　蒲江县

　　蒲江者以治枕蒲水也志云南八十歩蒲泉方丈许冬燠夏凉四时不涸蒲草生焉有亭覆其上曰蒲亭
　　方舆胜览云浴丹池在蒲江县之崇真观世传轩辕修炼于此鹤山集云嘉泰中常有羣鹤西来翔舞于紫极殿之前槛自后间歳一至志云紫极观在蒲江治内
　　七籖云主簿山治在卭州蒲江县界郡主簿王兴于此学道得仙一名长秋山南有石室玉堂松栢生其前本志云长秋山有卧牛井昔女冠杨正见修炼于此得石卧牛于下砌井而泉涌出今井碑尚存寰宇记又谓之小可慕山言登此山景慕仙风非小可也
　　纪胜云南十五里莫佛镇相传汉文帝时有莫将军征西南夷归而学佛于此其佛台前石羊虎尚在居民徃往于其处得金银杜光庭莫公台诗竒絶巍台峙浊流古来人号小瀛洲路通霄汉云迷晩洞隐鱼龙月浸秋举首摘星河有浪自天图画笔无钩将军悟却希夷诀嬴得清名万古留

　　大邑县

　　寰宇记云大邑县唐咸亨三年分益州晋原县置在鹤鸣山东道书云鹤鸣山二十四化之第三化也应氐宿山有二十四洞应二十四气洞口约阔三尺深不可测每过一气则一洞窍开余皆不见有七十二穴应七十二峰东西二溪出其两腋太清宫建在顶喙玄眞坊建在项大坪是其背延祥观在天柱山石柱腰岩是其两翼冠子山三峯中峯是其尾乃马成子张道陵升仙之处杜天师鹤鸣山诗五气云龙下泰清三天眞客已功成人间回首山川小天上凌云剑佩轻花拥石坛何寂寞草平辙迹自分明鹿裘髙士如相遇不待岩前鹤有声文同题鹤鸣化上清宫诗秘宇压孱颜飞梯上屈盘清流抱山合乔树夹云寒地古芝英折岩秋石乳干飙轮游底处空自立层坛东北十五里有青霞峰峯下有碧玉潭剑南诗藁云青霞嶂碧玉潭皆山水佳处诗云千岩角逐互吞吐一峯拔起矜崔嵬日光微漏见潭底水气上薄云成堆志云此山常孕云雾又名雾中山峯顶有金刚足迹曰金刚台张俞诗雾山环合自云川戸有清溪种玉田万木桃花不知处几人曽得问秦年碑目云鹤鸣山柱腰岩有李阳氷篆龟鹤齐年及陈搏草书福寿大字
　　胜览云平云亭在大邑之静惠山葢文忠范公镇所居公熙宁间上疏论新法致仕既还蜀穷山水胜处徜徉此山诗云磴道虽云险肩舆亦可行坐来知日永立处与云平本志云静惠山一名东山山下土城相传是蜀汉将军赵云筑盖云尝防羌于此有云墓及庙存
　　通志云鳯凰山在大邑西八十里胜览云鳯凰山有虎劈泉唐契觉道人结庵于此有虎为之擘地出泉有栢十围根盘巨石之上如骑鲸然曰骑鲸栢文同卭州鳯凰山新禅院记云临卭郡西北皆大山所丛衍迤磅礴深蟠逺走直注大渡限迾蛮谲鬰如云烟涌如波涛晴光阴岚明昧一瞩其间孤峯崒然杰立豪峙首领崖巘腹背■〈山上隼下〉阜翼开长峦尾掉髙冈繁林茂树緑蘤缬菜围拥森合綷若毛羽地志书之曰鳯凰山者盖前人尝以状而名之尔唐契觉道人艾草凿址构庵此地日礼华严秘典以作佛事尝汲泉涧下颇念其逺有虎为之擘地出泉澄洁甘凛悉异他所发源甚盛于今赖之矣

　　蜀中广记卷十三

　　●钦定四库全书

　　蜀中广记卷十四

　　（明）曹学佺 撰

　　○名胜记第十四

　　上川南道

　　雅州

　　史记秦始皇二十五年灭楚徙严王之族以实此地故曰严道汉为县属蜀郡文帝徙淮南王之族于此杨用修蜀志补遗引蜀本纪以为许由之友严僖所隐地也
　　汉髙六年分置青衣县水经青衣水出青衣县西蒙山东与沫水合注云县故有青衣羌国竹书纪年孝惠成王十年瑕阳人自秦道■〈山昬〉山青衣水来归汉武帝天汉四年分沈黎郡置西部都尉主青衣公孙述之有蜀也青衣不服世祖嘉之建武十九年以为郡安帝延灮元年置蜀郡属国都尉青衣王子心慕汉制上求内附顺帝阳嘉二年改曰汉嘉得此良臣也本志又有卭榖王任君贵越嶲人新莽之乱奋集英雄起越嶲杀莽所立太守枚根而自立保全一方见西南夷传按州城隅有任使君庙矣
　　晋末李雄窃据夷獠杂居西魏侨立蒙山县后置雅州郡国志云汉源县有离堆蜀守李氷所凿离即古雅字也州以此名
　　图经州治旧在雅安山上大中祥符间国子博士何昌言为守以地多岚瘴徙于山之麓本志云州治后雅安山又名月心山山形如月象心字州治左点所治右点文庙居中皆倚山也
　　禹贡蔡蒙旅平和夷底绩叶少藴解云蔡在严道蒙在汉嘉汉嘉即严道也旧传诸葛亮于此梦见周公因立文宪王庙遂号周公山按文宪王庙记军事推官王育撰叅军李梦征书矣周公山半有石笋移之即雨寰宇记云山势屹然有龙穴常多阴云李焘游蔡山序蜀惟岷山蔡蒙二山雅独兼有之本志云旅平者禹治水成功旅祭于此俗呼为落平山顶有万壑亭在焉
　　寰宇记云和川路在县界西去吐蕃大渡河五日程从大渡河西郭至吐蕃松城四日程羌蛮混杂连山接野鸟路沿空不知里数即禹贡所谓和夷底绩也本志云东北有和夷坝是矣
　　大唐新语云陆象先为益州长史奏嘉卭路逺请凿岷山之南以从捷近发卒从役居人不堪道亡愈死行旅无算左拾遗张宣明监姚嶲诸军事兼招慰使亲验艰险移牒益州曰此路髙山临云深谷无景至有斗絶巨险不通人踪经之者必抟壁傍崖胁息而度虽竟日登顿二十许里木人犹堪泪下铁马亦可蹄穿象先览之兢惕遽罢役仍旧路以闻蜀人赖焉
　　孙渐昭应庙记云其山蔡蒙其闗卭崃水经注云岷山东北百四十里曰崃山中江所出东注于大江崃山卭崃山也在汉嘉严道县一曰新道又东百五十里曰崌山北江所出东注于大江故郭景纯江赋曰流二江于崌崃也
　　图经云严道山在县南五里本名鹿角山唐天寳六年勅改为严道山山下有丙穴出嘉鱼方舆云万胜冈在州西有龙观寺其趾曰百丈山自卭崃或起或伏环遶州治本志云诸葛武侯擒孟获旋师至此冈下人聚观之因建亭于上为龙观亭碑目云髙孝廉墓碑在严道县东二十里按其碑有年月乃汉建安十四年立髙君兄弟皆孝廉有二石阙其一曰故益州太守武阴令上计吏举孝廉诸部从事髙頥字贯方其一曰汉故益州太守阴平都尉武阳令北府丞举孝廉髙君实字贯光又一大碑其首云故益州太守髙君之碑本志云汉孝廉髙君墓在金鸡山下孝廉桥墓迹芜没惟二石坊在田中坊亦以大石堆垜而成非石柱也其一方隶云汉故益州太守阴平都尉武阳令北府丞举孝亷髙君仍有数字剥落方舆云金鸡山在严道北三十五里俗传有金鸡鸣于此循金鸡山而上二百歩有石室中有石像为尔朱眞人宋嘉泰中刻尚存碑目又云羊窦道碑在严道县东三十里金鸡山下汉永初六年碑也
　　梁益记云大小漏天在雅州西北山谷髙深沉晦多雨而黎州常多风故谓黎风雅雨宇文漙新路赋惟天下之至险有严道之漏阁焉孤峯上絶于青天湍波下走于长川断厓横壁立之岸飞溜溅千尺之泉洪造隶释云蜀郡太守何君合道碑光武中元二年刻此碑蜀中近出东汉八分斯为之首字法方劲古意有余如冠章甫而衣缝掖使人起敬不暇虽败笔成冡末易窥其藩篱也碑目云平羌江绳桥碑在严道县
　　平羌桥有唐咸通十年上官朴所撰碑字亦隶体今在江渎庙方舆云平羌江源出西徼遶西北郭谓武侯平羌夷于此又云沫水自卢山发源注于平羌江与沉黎之阳山江合流
　　本志云州西北一里曰清源桥东北十里龙门桥三十五里道逺埧桥五十里鱼喜河桥西七里曰铜头河桥近多功路曰大绳桥已上皆索桥也凡桥每岁仲春于两岸各树两臬长二丈有竒臬上横穿二栒上布竹绳亘两岸绳之余者屈垂向下辘轳绞束复横以木梯布以篾笆周以栏索其髙低阔狭视江为度唐独孤及索桥赞曰笮相引一索人缀其上如猱之縳转帖入渊如鸢之落寻橦而上如鱼之跃顷刻不戒霣无底壑即此桥也
　　録异记云唐王果谪雅州刺史经平羌江中望岩腹有铁棺欲坠缘崖视其碑曰地裂山摧水漂我临及长江危欲堕欲堕不堕遇王果五百年后改葬我乃改葬之
　　本志云州北百四十里山谷中涌泉深不可测一日三潮风浪如雷昔时白马自泉出田野间云拥之复没名曰白马泉又曰龙渊又曰龙门有宋绍兴间祈雨碑犹存
　　此州韵事有双鳯亭在署厅后为苏子瞻子由设至和中老泉携二子谒太守雷简夫雷以书荐于张文定公及韩魏公欧阳文忠公其后大守樊汝霖作堂以表其事
　　无弦亭在州学南长濆江侧隐士王潜所居潜好琴赵清献公为榜其亭曰濯缨文同书
　　黄鲁直木兰歌帖梁甫吟帖俱在郡治
　　竹溪在郡西三十里隐士胥九鼎所居陶仙洞在焉有林泉之胜魏了翁寄题胥园诗云胥君颀然来锦嚢背奚奴探嚢发诗卷一一卿大夫夫识胥园面诗卷自画图扫石卧石影长锸斸芋区胥君于此时林泉傲金朱

　　名山县

　　禹贡蔡蒙旅平蔡属雅州而蒙属当县矣九州岛记云蒙者沐也言雨露常蒙也山有五顶最髙者名上清峯有甘露井水极清冽四时不涸相传汉僧理真所凿后日隐化井中图经云蒙顶茶受阳气全故芳香独烈方舆云虞九文尝为名山监茶今清溪桥头北厅犹在有梅及槐栁皆雍国手植壁间遗墨尚存
　　水经注曰县有蒙山青衣所发东径其县与沫水会于灵闗道寰宇记平羗水上源曰卭崃水又名平乡水西北自严道县流入自眉州洪雅县界下又名青衣水本志云五顶山下青衣河流遶县前下田水口入嘉州
　　寰宇记云罗绳山在县西五里从蒙山西流入卢山县又北接卭州大井县又云鸡栋山在县西南十七里地里志以蜀有鸡鸣山俗传金鸡鸣天下太平也纪胜云鸡鸣山即古之名山因为名山戍
　　碑目云名山治东一里许有紫府飞霞洞开禧丁夘邑人茍洙于梓潼观后甃一洞穴刻神之父母像并凿石龙蟠于其中请神作记亲书于石今石龙书院是也
　　本志云东北三十四里古土城周七十二丈乃武侯征蛮所筑遗址见存
　　寰宇云大慕山在县东四十里南接河罗戍北入卭州髙七十里上耸天际灵恠错杂之所
　　九州岛要记云百丈县本严道县地李膺记临卭县南百二十里至百丈即其地图经云有一穴口方围百尺深如之山有九折坂夏则凝氷冬则毒寒汉王阳为益州刺史行部至此兴叹因之弃官唐武德元年置百丈镇贞观八年改镇为县今之驿曰百丈里曰安贤矣本志云百丈河在东北六十里源自莲花山来经百丈驿东与卭水合流至新津入白马河又名千尺潭又云百丈县南五里铜鼓山为汉唐戍守之地
　　寰宇记云泉池山在百丈县东四十里山四面县絶上有泉池因名
　　本志又云东南七十里佛鼻山左石有二目谓之天目元时于左目下建寺曰天目有大石瓮小石瓮之名

　　荣经县

　　寰宇记荣经县本严道县地东西连接大山并无州县岩峦阻絶不辨疆界唐武德二年置县因界内有荣经水口戍为名本志云荣水在城北一出相公岭一出畨境经水在城南一出瓦屋山一出改丁河一出汶川按相公岭者以诸葛丞相征蛮所经也改丁河源出黒石汶川源出卭崃马耳荣经水北流入擒孟渡即孔明七擒孟获之地
　　方舆云瓦屋山在荣经县东北二十里形如瓦屋上有念佛鸟娑罗花其岩朝现辟支午现普贤夜有神灯或问禅惠大师瓦屋何故却以木皮葢师曰锦府岂从机上织剑门宁自匣中开李焘诗瓦屋如庑平金仙辟光景
　　雅安志云荣经西北三十里紫眼闗以紫眼畨人侨寓得名即瓮溪闗
　　寰宇记卭崃闗在县西南七十里隋大业十年置约山据险当云南大路以扼畨夷之要害碑目云卭崃闗开路记天寳六年章仇兼琼撰又云汉蜀郡太守治道记碑在荣经县西三十里建武中元二年立又云尊徤合碑建武中元二年物亦在县西三十里景峪悬崖间巽岩李焘有跋以辨正年谱且引后汉纪建武二十三年夏四月改为中元无建武字又按祭祀志改建武二十三年为建武中元元年以此知记与志合而纪失之矣又云神水合记碑在荣经县东三十里铜山峡中碑久磨灭不可考古老相传其体大率如尊徤阁云

　　芦山县

　　寰宇记云卢山县亦严道县地晋书地理志姜维于此置城隋仁寿元年重开此地遂于姜维古城置卢山县以界内卢奴山为名按绍兴二十三年徐闳中记土人祀姜伯约有庙额曰平襄
　　志云治有开明王城故址华阳国志蜀王开明以灵闗为前门寰宇记灵闗山在县北二十里峯岭嵯峨傍夹大路下有山峡口阔三丈长二百歩俗呼为重闗通蛮貊之乡入白狼夷界汉书通灵山有眼孔四一名镂灵山文选注灵闗山名在成都西南汉寿县界陈阴坚蜀道难云王尊奉汉朝灵闗不惮遥髙岷长有雪阴栈屡经烧轮摧九折路骑阻七星桥蜀道难如此功名讵可要隋孔德绍送蔡君知入蜀云灵闗九折险蜀道二星遥乗槎若有便希泛广陵潮按张揖注史记曰汉凿开灵山道于此置灵道县矣
　　寰宇记云卢奴山在县东五里与始阳山相接始阳山在县东七里本名蒙山唐天寳六年勑改为始阳山髙八里束道控川歴严道县横亘入卭
　　州火井县界又云大渡水从生羌界来流入浮图水浮图水在县五里从生羌界来水中有孤崖状如浮图出贡金志云芦山南十里三江渡通天全六畨下注多功峡入雅之平羌江多功河上飞仙合为木栈道即古漏阁也
　　方舆云龙头山在卢山县前后峡绵亘四十里夭矫如龙控接畨部实为要害又云崖钵山在县西三百里上耸云汉莫测其高
　　志云汉樊敏墓在县南七里前有二石马隶碑在石马东碑目云汉故检校巴郡太守樊府君碑建安十年三月上旬造又云两面碑在卢山县南五里与府君碑甚近碑面与背皆有篆文歳乆讹阙不可识或辨其文曰卢山县碑
　　宋赵明诚金石录云右汉巴郡太守樊君碑其文云君讳敏字叔达肇祖虙戏遗苗后稷为尧种树舍漆从岐天顾亶甫乃萌昌发周室衰微云伯匡弼晋为韩魏鲁分为杨充曜封邑厥土河东肆汉之际或居于楚或集于梁君纉其绪华南西畺又云总角好学治谷氏经贯究道度无文不睹于是国君备礼招请濯冕题冠杰立忠謇有夷史之直卓虙之风乡党见归察孝除郎永昌长史迁宕渠令大将军辟光和之末京师扰攘雄狐绥绥冠履同嚢封挟长驱卑走枕北国复重察辞病不就再奉朝聘七辟外台尝为治中诸部从事又云季世不祥米巫■〈女凶〉虐奸狡并起陷附者众君执一心頼无洿耻复辟司徒道辞不徃牧伯刘公表授巴郡以助义都尉养疾闾里又辟奋义都尉年八十有四岁在叶洽纪验期臻奄忽藏形其后有铭题建安十年二月上旬造他汉碑类多刓缺而此碑首尾完存故载其大畧于此所谓米巫凶虐者谓张角也宋成都丘常跋云此碑相传名魏受禅碑为世絶出而其欵乃建安十年又在黄初之前虽暴露中埜而字画醇古文尚可读岂非所寓僻逺而人无知者欤然而千余年间霖雨之所濯盛阳之所暴有兽已倒有门已摧而此碑将仆是可悯也余因扶其既倒植其将仆又为屋以庇之庶几永其传也崇宁壬午知县丘常题
　　宋程勤跋云皇上励精更化以扬祖宗之大烈属当京师父老流涕太息思欲复见汉官威仪之时而仆仕于卢山天下最穷处乃得建安十年巴郡太守樊君故碑于深山榛莾间亟作大屋覆其上表而出之目其颜曰巴郡太守樊侯之墓呜呼碑阴所记崇宁壬午距今五十八年而遥任斯邑者皆吾乡人扶倒植仆偶相似然岂物之废兴固有数耶绍兴己邜眉山程勤懋传书
　　国朝李一本跋云此碑踞于道周迨今几千有余岁矣在宋以前讹为魏受禅碑大明一统志谓其字文漫灭不可考以故惑于闻见者不为注目予捧檄窃禄于兹屡经过焉见其荒于荆榛蚀于莓苔亦谓信然越弘治己未仲冬因偕门生白应清骆琰陈宣宋万全等访故偶过其下因束筱为帚扫拂之倐见字画隐隐而出皆醇古逈异从者进曰此商彛周鼎复出也殆竒遇乎亟为磨洗寻具楮蜡如法摹搨得墨本有三葢以防字画之同异者而考正之然其模糊不可读者亦过半矣既而归置轩次校以隶本叅以众目就其可识者仅得什之九其疑误者则傍为点注以俟慱古者正焉载考古文苑所纪樊毅樊安等碑亦灵献中所作其属辞比事与此文势相类或者当时史迁之徒为之也夫文选所集皆秦汉以来古文而此碑独不见录古文苑乃补文选而作又不见载母亦此地僻在遐荒而人不知欤抑惑于闻见之似而不及录欤吁是碑虽不见录于古幸而石不泐坏延有今日得以附入邑志以永其传亦竒矣匪徒为斯邑之光实斯文之幸也然则世之为志者茍徒据耳之所托而不慱歴以致审焉则虽有石鼓之文其不至于湮没无闻者几希矣是月十一日长至蜀忠南李一本识芦山广文也

　　蜀中广记卷十四

※※※※※※
古典小说之家备份区　http://club.xilu.com/wave2002/
 
本帖地址：http://club.xilu.com/wave99/msgview-950484-32722.html[复制地址]上一主题：《柳如是集》　　（明清）柳如是... 下一主题：【术数】太乙统宗宝鉴 [元]晓山老... [楼主]  [2楼]  作者:沉思曲 发表时间: 2008/08/26 18:12 [加为好友][发送消息][个人空间]回复 修改 来源 删除
《四库全书　蜀中广记》　（015～027）/一百八卷　（明）曹学佺 撰

　　●钦定四库全书

　　蜀中广记卷十五

　　（明）曹学佺 撰

　　○名胜记第十五

　　下川南道

　　叙州府

　　宜宾县附郭

　　水经云江水又东南过僰道县北若水淹水从西来注之华阳国志云僰道县治马湖江会舆地广记云马湖之上源曰若水出旄牛徼外南径三缝淹水注之又东径越嶲之马湖县为马湖水又东北至朱提县与泸水合至僰道入大江
　　夷裔考云僰人者其先世本华人有罪贬逺方以棘围之故其字从棘从人汉制郡县有蛮曰道故曰僰道其俗每岁六月廿四日为星回节竞举火把盈野居傍城郭与汉人无异水经注引地理风俗记曰僰人夷中最仁有仁道故字施而秦纪所谓僰人之富也者其邑汉髙后六年城之武帝感相如之言使县令南通僰道费功无成唐蒙南入斩之乃凿石开阁以通南中迄于建宁二千余里山道广丈余深三四尺其凿之迹犹存王莽更曰僰治也
　　郡国志云僰在施夷中最贤者多以荔枝为业园植万株歳収百五十斛益州记云荔枝潭在僰道县山顶有一家惟生女贞树树上常有白猿栖息古谓之玉女冢志云即峯岩也在宜宾西百里山坡荔枝连袤今多属廖氏黄鲁直诗廖致平家緑荔枝即此
　　图经云僰道县故址有三汉武帝时在中方乡即今西南与长宁界接唐太宗徙于蜀江之右二江口即今府治武宗会昌中以大水复徙于蜀江北岸即今旧州
　　舆地纪胜云西汉僰道即汉武遣唐蒙凿石以通南中者今石门是也本志云石门江在府西南百三十里俗呼横江又名小江唐书韦皋传石门即隋史万岁南征之道古有诗云石城门峻谁开辟更鼓误闻风落石界天白岭胜金汤镇压西南天半壁按本传万岁入南中见诸葛亮碑铭曰万岁后胜我者过此
　　方舆胜览云兰山在僰道县界图经云兰生于深林石门尤多有春兰秋兰崇兰鳯尾兰竹兰石兰诸名春兰花生于叶之下崇兰花生于叶之上黄鲁直幽芳亭记一干两三花而香有余者兰一干十数花而香不足者蕙
　　水经注云僰道县有蜀王兵兰其神作大难江中崕峻岨险不可穿凿李氷乃积薪烧之故其处悬崕犹有赤白玄黄五色照水鱼从楚来至此而止言畏崕屿不更上也本志云西北二十里朝阳崕是
　　华阳国志有孝子隗通为母汲江裔水天为出平石于江中今石在马湖江口
　　益部耆旧传曰张员妻黄氏女也名帛员乗船覆没求尸不得帛至没处滩头仰天而叹遂自沉渊积十四日帛持员手于滩下出时人哀之语曰符有先络僰有张帛者也
　　寰宇记曰僰道县有贞妇石在县七里旧州岸古老相传昔有贞妇夫没无子事姑甚孝姑抑使嫁竟不从终姑之世身没所居室有一大石涌出后人号为贞妇石
　　黄鲁直跋王荆公书云熙宁中金陵丹阳之间有盗发冢得隐起砖于冢中识者买得之读其书葢山中宰相陶隐居墓也其文尤髙妙王荆公常诵之因书于天庆观斋房壁间黄冠遂以入石予常欲摹刻于僰道有李祥者闻之欣然砻石来请斯文既髙妙而王荆公书法竒古似晋宋间人笔墨此固多闻广见者之所欲得也李君字圣祺僰道人喜炎黄岐雷之书嗜好酸咸与世殊絶尝从军得守国子四门助教归而杜门家有山水竒观教诸子读书而宴居自如从其所好不喜俗人一再见輙骂絶之此孟子所谓有所不为者也
　　朱提汉旧县属犍为郡东汉属犍为都尉苏林云提音时晋太康地志云章武元年先主以犍为属国为朱提郡邓方为都尉先主因易名太守领汉阳等五县朱提县治有千秋池今府西南六十里有朱提山山下有大池曰瑞莲池是又有朱提村今即立郡处也诸葛武侯云汉嘉金朱提银采之不足以自食古志云朱提西犹有鸠鹊以南则无矣
　　志云瑞莲池在府西南六十里马湖江侧故老传云江有石生鱼常游聚渔者甚利之一日获巨鲤众分食之翌日又至俄见江中有三石室各长丈许广七尺人咸异之顾见对岸石亦有三穴如凿去者其长短与此无异而向之食鱼者所居皆陷没为池矣巨鲤葢龙子也池有无种莲或间十数岁一花花开则国家有大吉事旧志朱提县有千秋池疑即此今在朱提山麓按华阳国志云湖江多鱼此之谓矣
　　寰宇记云开边县在州西南六十里亦僰地道隋开皇六年于此置县以开拓边疆为名在马湖朱提两江口大黎山小黎山在此县界四时霖■〈雨上滛下〉不絶俗以为大漏天小漏天其诸山自嘉州以来每峯相接髙低隐伏奔走三峡石状难名本志即今之开边乡也
　　寰宇记又云宜宾县本汉南安县地属犍为郡蜀诸葛南征于此置■〈存阝〉■〈焉阝〉戍后改为■〈存阝〉■〈焉阝〉县唐开元十七年为义宾县后移于狼川即今理也宋朝开寳九年改为宜宾县
　　通志云宣化县在宜宾县境本唐之义宾宋之宣化今省入者旧址在当县之宣化乡
　　水经注云存水出犍为■〈存阝〉■〈焉阝〉县王莽之孱鄢也夷率雍闿系马于枊而枊成林故曰存马本志云县西北百六十里为■〈存阝〉■〈焉阝〉滩
　　蜀志补遗云可无山古宜宾县也今讹名可卢
　　方舆胜览云夷牢山在宣化县南夷人祭社于此饮酒欢乐夷语以牢为乐故也二苏有过宜宾见夷牢乱山诗舆地纪胜云宣化县南山丛秀中一峰突出为菩萨顶故老尝见圣灯碑目云宣化上流三十里呉季成所卜筑在山之阿有山谷老人所书盘谷序虔州学记碑刻本志云复鱼池在府西北百七十里故宣化县东宋皇佑间白云先生张俞为记
　　寰宇记云梁武帝使先铁讨定夷獠乃立戎州以铁为刺史方舆云宋绍圣四年戎倅苏时上书曰今车书同声教一而州名戎是夷其名也请易之遂改名叙州矣
　　唐刘兼秋夕书怀呈戎州郎中诗素律初回枕簟凉松风飘泊入华堂谈鸡寂黙纱牕静梦蝶萧条玉漏长归去水云多阻隔别来情绪足悲伤霜砧月笛休相引只有离襟泪两行
　　碑目唐都督李通破贼碑在州南百里今亦残缺又云唐古戎道记在州治之对天苍山崖壁间笔画劲正乃干封二年詹君秀修复此道为之记并书又云定夸湖碑在戎州城外有唐人所立碑曰山苍苍兮烟际横波渺渺兮湖水平其余漫灭不可考
　　古迹考云县有张仪同城古老相传以为张仪同祠也不知何义魏鹤山集有僰道诸葛武侯碑又有答冯叙州邦佐谢武侯庙碑启本志云府城南姜维屯一峰突起髙千仞其顶平相传姜伯约于此驻军
　　胜览云叙州有东州道院在州治内碑目云治东墨玅亭贮黄庭坚笔迹
　　杜甫宴戎州杨使君东楼诗胜絶惊身老情忘发兴竒坐从歌妓密乐任主人为重碧拈春酒轻红擘荔枝楼髙欲愁思横笛未休吹刘兼重阳感怀诗重阳不忍上髙楼寒菊年年照暮秋万迭故山云总隔两行香泪血和流黄茅莽莽连边郡红叶纷纷落钓舟归计未成年渐老茱茰羞戴雪霜头
　　胜览云东一里花台寺即今寿昌寺也东殿石壁露立大像其地内外石间镌有万佛即刺史张九宗撰记处
　　又云东山在州城东门外有报恩寺塔髙二百尺南望七星山七峰团秀状若连珠即南山也
　　方舆记云西楼在州治陆务观诗画船冲雨入戎州缥缈山横杜若州须信时平边堠静传烽夜夜到西楼
　　碑目云韦南康纪功碑在江西旧州治岸溉元和五年刺史张九宗立碑阴载南康谢表大半磨灭又云唐黎干墓表在州西岸石马溪之上今石马尚存
　　本志云马鸣溪在府西十九里俗称龙马溪源出庆符之西会马湖水达于蜀江昔土人郑氏牧马于溪上产龙驹四蹄利爪朱鬃赪尾髙可七尺州闻之将以贡行在所载至溪口攘鬛长鸣跃于江溪因以口
　　寰宇记滇池在州西二十里一名天池一名波凌池其池长五十里阔七里风吹一动波浪凌山中有芰荷按秦惠王破滇池始通五尺道者即此也志云滇池与天池相连大者广一里长五里小者广一里长三里其中有石横亘南北如桥梁状徃来由之唐韦皋天池晩棹诗雨霁池塘生意足花间谁咏采莲曲舟浮十里芰荷香歌发一声山水緑春暖鱼抛水面纶晩晴鹭立波心玉扣船归载月黄昏直至更深不假烛宋牟孔锡诗天池十里如鉴湖荷花可折鱼可鲙
　　本志云县西五十里水滨昔有浮舟者见空中飘然降一道人止于峯顶土人呼其处为师来山后讹为书楼山
　　胜览云无等院在州南门外鲁直以元符间寓居作槁木寮死灰庵今犹存其寺额亦鲁直笔迹陆务观诗文章何罪触雷霆风雨南溪自醉醒八十年间遗老尽坏堂无壁草青青
　　李嘉谋记绍兴初章蔡用事山谷以前史官得罪安置黔州二年移戎州方公之迁以涪州别驾因自号为涪翁放浪山水间初不知有迁谪困穷之意城南有溪公游而乐之命曰涪溪其后溪山悉以是名
　　本志云旧戎州南门外里许金鱼井山谷品其水为第一
　　寰宇记云鎻江在城北两岸大石屹立因置铁絙横截其处控扼夷羌黄鲁直鎻江亭酌酒诗西来雪浪如炰烹两崖一苇乃可横酒杯未觉浮蚁滑茶鼎已作苍蝇鸣又云山绕楼台钟鼔晩江触石矶碪杵鸣鎻江主人能致酒愿渠乆住莫终更又云鎻江亭上一樽酒山自白云江自横李侯短褐有长处不与俗物同条生葢同李仔任道也又安乐泉颂云鎻江安乐泉为僰道第一姚君玉取以酿酒甚清而可口食之令人安乐故予兼二义名之曰安乐泉并为作颂姚子雪曲杯色争玉得汤郁郁白云生谷清而不薄厚而不浊甘而不秽辛而不螫老夫手风须此晨药眼花作颂颠倒淡墨
　　本志云北二里鬰姑台相传宋杨仙遇欝姑于此
　　又云苏溪在府北二里以苏子瞻常游于此故名
　　舆地纪胜云自州治泝流十里有前后潭瀑布自悬崖千尺而下本志又云水帘洞在府北十五里瀑布泻出两峯间垂数十丈如珠帘状其侧有亭黄山谷扁曰竒观何师心满江红词一水飞空掲起珠帘全幅不须人卷不须人轴一点不容飞燕入些児未许游鱼宿向山头欵歩听踈音清如玉三峡水堪人掬三汲浪堪龙浴更两边潇洒数竿修竹晩倩碧烟为纯縁夜凭新月为钩曲问当年题品是何人黄山谷
　　又云北百二十里真溪源出于匍山旧有姓真者居之今为真溪驿又云北百七十浞溪有阿浞者居其傍故名今之月波驿是余以壬子暮秋宿此驿书怀作云月波来夜宿月色似波明遇景一相凑观空聊复情寒蝉吟似懒水鸟去何轻借问渝州路还家近几程盖亦情见乎词矣

　　南溪县

　　汉地理志武帝太初元年置南广县隶犍为郡蜀志后主延熙中立为郡以常竺为太守元和郡国志晋分朱提郡置南广县齐郡废后周于此置南武戍隋改龙源戍又改为南溪县在僰道之南
　　水经注云自僰道至朱提有水歩道有黑水羊官水三津俱险极难行故行人语曰楢溪赤木盘■〈施，虫代方〉七曲盘羊乌栊气与天通禹贡华阳黒水惟梁州注云出南宁州南广县汾闗山北至僰道县入江一名皂水矣
　　郡国志犍为郡故城在青衣江七里旧经云青衣江在南溪县南十五里古有青衣国与叙州相邻其人因贾至蜀见汉衣冠遂求内属因以名焉其地名龙腾溪即隋之龙源戍今之龙腾驿是也
　　按青衣蜀中见者凡三其一在汉嘉者即大渡河所经汉书公孙述僣据青衣人不宾是也其一在青神者以蚕丛衣青而教民农事人皆神之是也其一在当县以古有青衣国慕义来宾云
　　志云龙腾山半有洞深四丈李八百所凿额镌曰李公洞八分体字画遒劲可观洞前有折梅亭宋杨万里诗李真宅子故依然道院西徧石洞前一日身游八百里三畨花落九千年龙腾山下有岑参别业参从明皇幸蜀寻守嘉州置□□□国朝成化中掘得断碑有南溪州三字傍题嘉□□人岑参□□□□□诗曰筑室依青嶂开轩对翠畴树成花两色溪合水重流竹径春来扫兰樽夜不収逍遥自得意鼔腹醉中逰
　　志云溪北有桥曰黄渡鲁直每游龙腾山必经此桥故名唐韦庄诗大江西面小溪斜入竹穿松似若耶两岸严风吹玉树一潭明月照银砂因寻野渡逄渔舍更泊前湾上酒家去去不知归路逺棹声烟里独呕哑苏轼南溪对雪诗南溪得雪真无价走马来看次未消独自披榛寻履迹最先犯晓过朱桥谁怜破屋眠无处坐觉村居语不嚣惟有暮鸦知客意惊飞千片落寒条皆此桥中景物
　　寰宇记云马湖江从州西南流出东郭与蜀江合诸葛武侯五月渡泸则此水之上流也
　　郡国志云乞子石在马湖南崖东石腹中怀之僰人乞子于此有验因号乞子石寰宇记乞子有二石夹青衣江树对立如夫妇古老相传东石从西乞子将归
　　鱼鳬津按郡国志云南溪县西三十里有津津南有鸳鸯圻是也鸳鸯圻者以烈妇黄帛得名详见僰道今县有帛庙子在飞霞合西阜上阜有飞霞井尝有赤飙自井中贯日观者如堵因建飞霞合焉
　　祠庙记云南溪琴山有忠利庙祀汉■〈牜羊〉柯太守陈立庙中有制祠古碑张鼎修所记负山滨江地势险阻
　　志云治西弹琹台唐杨发弹琹于此瘗琴其下父老言每夜静人或时闻琹音发亦家于此有南溪书院诗云茅屋住来乆山深不置门艹生垂井口花落拥篱根入院将鶵鸟扳萝抱子猿曽逄异人说风景似桃源
　　志又云隔江琴山横洲渚间俗云无徽则琴不鸣元时熊万户者乃聚土为徽依岩合镌刻罗汉诸像以成其势
　　舆地纪胜云东南逾江七里有隐山唐李渉诗如云不厌苍梧逺似雁逄春又北飞惟有隐山溪上月年年相望両依依
　　又云铜鼔滩在县东十里大江之右波浪极险县治坐干此水出辰为不利近歳滩之上流生石碛髙十数丈蔽壅下流水从巽出自是文物稍振
　　寰宇记云西南十五里平葢山山有九陇惟此特出众山之上顶圆似葢一名玛瑙山汉真人刘景鹤隐此至魏武时始跨鹤仙去有石洞深邃不测中有小穴圆如盏有水出焉山上有木生叶其纹如篆谓之符叶也
　　志云西七十五里桂轮山昔涪翁书大桂轮山四字于其岸壁是山惟中秋见月故名有桂轮山寺

　　长宁县

　　图经西径马湖南控乌蛮东介安溪北接绵水赵招讨平夷表云左连阿水右连石门也
　　碑目云长宁志嘉定己邜教授贺寅东序亦云祥符平夷本末庆歴皇佑平夷略元丰平乞弟本末嘉佑三年给长宁头首斗葢充土刺史诰熙宁七年范中书百禄誓夷文皆有可考
　　十道志云长宁淯井监供输紫竹本志云县西北七十里古贤乡宋时镌崕曰紫竹山是也方舆引旧郡志今夷众开箐路殳去笻竹惟冬蒟酱可以入药
　　寰宇记寳屏山军治之主山也与棫山诸峯相对登云亭在寳屏山上每岁九日登髙于此
　　纪胜云牛心山在军治山形崒嵂如牛心然砚石溪在牛心山后岸石如磬可以为砚
　　东溪发源白崖山与嘉鱼泉者去城一里马鞍山之趾泉激石涌出小鱼四时如一不増不长故以名之邦人酿酒必用山后秫及嘉鱼泉则味甘冽王章嘉鱼泉记兵厨之酒冠于东州矣上有临流合流杯池诸胜
　　志云南一里金龟山四面平畴中突一阜如龟状又名松子山舆地纪胜以其上有波■〈氵龠〉殿旧志邑人于四月八日取嘉鱼泉浴佛故曰波■〈氵龠〉也
　　胜览云介湖在郡治西城下中植荷芰有西溪发源越王山与桃源溪合相传有耕者得一铜版镌曰小桃源其阴有诗云绰约去朝真仙源万木春要知窃桃客定是滑稽人其水发源笔架山在军城冷水溪上嘉■〈宀之〉己巳太守张公市民田种植桃李创置亭榭桥曰仙津洞曰桃源亭曰蒸霞堂曰诒然
　　通志云万松岭在长宁县西宋赵使君诗清溪狭径小桥东春日桃花处处同我为日长无一事偶然来此听松风
　　纪胜云小离堆在城北岸溪上崇德庙前溪中有怪石似离堆之象因作亭于此榜曰小离堆
　　燕崖去军北三里许在栖真洞路旁石峰巉巉森列者数百虞易简有记
　　本志东西二溪至淯井合流名淯溪至武宁砦为武宁溪至安宁砦为安宁溪
　　碑目载王蜀武成三年牒淯井镇羁縻十州五团上都虞候罗元审又牒淯井镇羁縻淯井土刺史罗元楚文俱在本监
　　归田录载苏子瞻常得淯井监夷人所卖蛮弓衣其纹织成梅圣俞春雪诗葢当时名重传落蛮獠故也
　　本志云东十五里武宁溪上有巨石横截中流虞允文凿之以通舟檝石上大镌虞公峡三字溪左泾滩有瀑布自山顶飞流而下数十丈为深潭
　　舆地记云越王墓在宁逺岩髙广各数丈以花砖砌有合抱古栢故老传为越王墓或云唐太宗子越王贞为绵州刺史卒塟此
　　志云治东九十里有凌家崖有水流寺逺眺叙泸之景大江如带矣

　　富顺县

　　华阳国志云江阳富义有塩井郡国志剑南盐井惟此最大旧日为额八百余斤今日额千五百余斤杨光清操堂记云三荣冨顺产盐其地号为贪泉韩子华诗土瘠事力耕家无终岁蓄所资塩井利持易他州粟方舆云宋太宗朝置监有榕斋在监治以榕木名也
　　水经注绵水湔水与洛水会径牛鞞资中又东径江阳县方山下入江按此水至富顺神龟山下萦纡向西而去谓之洛源以源出洛通江也后周于此置洛源县矣谓之金川以绵洛湔三水会于金堂峡也秦时于此设金川祠亦谓之釡川则以其盘绕县治有若釡形然
　　寰宇记云鸡足山同心山俱在城东隔水三五里教授钱士开记翠巘络绎张其前大江缭绕环其下也
　　舆地纪胜云神龟山下有湖尝见大龟出小龟从之不可胜数山背有读易洞里人李睍读易其中
　　李昌金川驿记南距戎泸北走普资旧制等于诸县嘉佑以新例拟于列藩本志云金川神庙在县西二百余歩有十像莫知姓氏相传秦惠王时擒鳌治水有功即此神也
　　胜览云凌云山在监西与养秀山相接大江前横一峯突兀玛瑙山亦与凌云相接西北诸山惟此最髙
　　又云西湖在监之西相传有此监即有此湖皇佑间周侯延隽记仍有亭榭舆地纪胜云西湖周回三里有洞窈邃昔有入洞者见二女栉髪于窦间遗以石镜其人致富百倍碑目西湖洞前厓上镌观音大士像天禧元年刻石记云六月甘露降像前明日又降绍圣元年又降莹洁如珠程骧富顺西湖诗云春风杨栁晓藏鸦秋水芙蓉晩着花细数一年湖上景天涯行客忍思家
　　志云西五里中江之右有峰峭拔数丈如佛像傍有二石如侍者对立因镌成之藤萝遶身而不上其面舆地纪胜谓之圣佛有磨崖碑皇佑七年知监张齐古题云西山城郭沿滩数里羣峯重迭一佛独立容相端正真如塑出髙耸数丈古代留迹后倚林翠前瞰江碧
　　西畴在县西南七里舆地纪胜云由城南絶江而上西行六七里广六十畆万松森列嘉树离立为李氏西畴晁公武记云有亭台斋馆泉石花木盘据一山之上
　　方舆云圣灯山在监西五里碑目云山址有董孝子墓表云汉益州刺史广平郡侯董孝子
　　纪胜云中崖山在西北二里山势盘薄林木葱茂有丛林气象有雾隐堂资中赵丞相沂公谒中崖大士或以梦告明年举于乡公为文记之后人为建斯堂碑目中崖普觉院天禧丁丑赐名康定二年翰林学士李淑撰碑志云中崖以北崖山居左玛瑙山居右此居其中故名唐咸通中依崖镌大悲佛像宋初僧自悟架屋三百楹天圣丁丑赐名普觉院藏两朝宸翰后林灵素毁佛法欲坏其像围绕凿之不损乃以泥覆之罢禁将水洗去依然如新岑象求中崖诗潇洒监城隈聊驱俗驾回世尘飞不到山色翠成堆太常博士周延隽诗兹辰始休沐夙驾出公府徃造释子居嵚﨑仅容戸云林信乐躭安问非吾土众香纔发春微云忽蔽午敲石煎佳茗忘嚣搴芳杜徘徊仍少留归泛凌前浦却顾衣上尘犹沾山际雨
　　志又云北崖在县北二里隋大歴中建资国寺有弥陀崖足容数百人有五百罗汉洞有水帘并元佑八年李元渊记

　　庆符县

　　汉置属犍为郡蜀先主置朱提郡以县属焉华阳国志云有汉水入延江本志云汉阳山在县北八十里汉武通西南夷自此山之南皆汉地故云诸葛武侯征蛮过此今崖壁上镌武侯征蛮故道六字犹存县有顺应庙乃祀马谡者我明永乐中尚书宋礼奏神有阴助运木之功赐万贯葺其庙命有司每岁三月二日致祭也
　　碑目晋张麟夫人墓表在庆符县南百六十里又云大唐南诏王碑在石门界贞元七年袁滋题云此石门即隋史万岁南征之道
　　志云祥州故址在县西一里初本南广地宋改名祥州置庆符来附二县而南广为镇宣和中省州止存庆符县黄山谷所书戒石铭尚存今来附县为来复铺矣

　　筠连县

　　汉定川县唐之筠连州也其地南通芒部西控乌蒙四山皆竹一色相连因谓之筠连矣志云旧州黄牛山距县南三十里髙山石壁有人作駈牛状因呼为黄牛山也又云县西南孔雀溪有孔雀廵检司土舍主之

　　髙县

　　志云唐髙州故址在县南百二十里正州乡县有宋水势如之玄有腾山常孕雾雨俱在西南五十里外

　　珙县

　　唐覊縻萨巩二州也萨州今之下罗计巩州今之罗星渡矣志云治南北五十歩即珙溪也多石似玉民以筒引车入田中得灌溉之利又云落哨山有生成石鼓二石鼓垇下有仙洞石乳凝聚如人如兽千态万状至洞顶黑质白章如云如篆又云县北四十里芙蓉山有九十九峯其南三峯突起谓之小芙蓉

　　兴文县

　　戎州故址在宁逺坊之西唐晏州罗阳郡领思峨牱阴新宾扶来思晏多冈罗阳七县今皆属夷南五里有南寿山宋时夷酋卜漏据山为砦一豆一蛮数有五斗故名五斗夷又十五里有丹霞箐旦暮霞彩浮于木杪也

　　隆昌县

　　隆昌新设之地古迹无闻予问诸刘给事有金鹅洞焉溪水东来遶城西折里许孤山柱立水环其趾下为悬崖壁立千尺飞流下坠常时如匹练如散珠及至溪水暴涨倒立悬垂雷声冲激闻数十里细雾曲尘飞洒千歩亦竒观也峭壁中有洞方广丈许人迹难至疑鬼工所凿名曰金鹅不知所本俗传有藏金鹅其中或以铜鹅换之故又名换鹅洞其编戸亦有换鹅里

　　马湖府

　　屏山县附郭

　　龙湖去郡三百里许四围皆峻崖长二十里广七里中有堆如螺髻去大江二里其水与江同消长日夕作潮相传有龙马见于此
　　四夷考云马湖江发源西蕃流至打冲河入会川卫与安宁河合经云南与浪沧河合至武定与金沙江合经东川乌蒙始达于蛮夷司界经府前流出与叙州江合
　　志云马湖镇旧城唐干符中髙骈筑按马湖所辖地汉之鄨县平夷县唐之滈浪州沐川寨也汉书鄨有不狼山鄨水所出隋志平夷县有■〈石兆〉津宋史冦瑊祥符中为转运使多刚夷斗望叛瑊集滈浪刺史个松李绍等平之
　　志云平夷东百二十里有书楼山编戸为书楼乡又云府西三百八十里雷畨山隋史万歳征西南夷过此书雷畨山三字镌于石壁山中有毒经过牲畜必笼其口行人必缄黙若或吐声虽冬月必起雷霆
　　碑目沐川古碑唐垂拱三年玉津令马元庆等破马湖夷纪功者张无尽沐川寨记畧云南蛮东北接境常挟吐蕃以为中国患盖其路一出大渡河一出沐川源一出马湖江其狭邪之径曰荣泾曰八面箐曰黒水曰中镇曰頼因曰龙水曰阴川而沐川之路常为啸集之地也

　　蜀中广记卷十五

　　●钦定四库全书

　　蜀中广记卷十六

　　（明）曹学佺 撰

　　○名胜记第十六

　　下川南道

　　泸州

　　汉江阳县蜀志曰魏武屯汉中诸葛亮出屯江阳是也
　　水经曰江水又东过江阳南洛水东南注之郦道元注曰江阳县枕带双流据江洛会也汉景帝六年封赵相苏嘉为侯国
　　洛水与绵水合至州西方山下谓之绵水口通志云废绵水县在绵水西口汶江水中洲上梁置县宋省入江安矣
　　洛水径资中谓之中江又谓之支江支江水从富义县鸳鸯池屈曲方至城与汶川合流又有赤水源从昌州昌元县界流入去合支江
　　有合州在州治东蜀江与之溪合流处之溪源出仁懐县其形曲折如之字
　　有悦江在州治东北源出戎县渃武箐经悦州因名
　　有思宴江在州治西四里源出古思晏县有宋江在州治东百歩源出大坝儿北洞经宋州故名任汲记云淙流东北贯其隅矣
　　李■〈直上土下〉西山堂记云郡得名为泸者葢始因梁大同中尝徙治马湖口置泸州葢马湖即泸水下流因逺取泸水以名州也志云宋制置使余玠迁州治于神臂山则在百里外号铁泸城矣
　　勾公权泸川县廨记云江阳气候偏阳夏秋多炎燠冬无苦寒每夏秋蒸溽如傍挹火炉鞲
　　孙羲叟修城记泸控西南诸夷逺逮爨蛮最为边隅重地元丰以来用武臣其后始更置儒守钱若水以右赞善拜兹官宋太祖召见于武德殿谓之曰泸川最近蛮獠尤宜绥抚葢重之矣
　　方舆胜览云整暇堂雅歌堂俱宋时建在郡圃之内四香亭在州治淳熙中郡守赵公建自题云永嘉何希深之言曰荼■〈艹縻〉香春芙蓉香夏木樨香秋梅花香冬斯名以之有南定楼取出师表语也陆务观南定楼诗行遍梁州到益州今年又作渡泸游江山重复争供眼风雨纵横乱入流一名海观侍郎阎苍舒诗云南之阴大江东二水奔腾如海冲谁能具此壮观眼南定楼中今卧龙
　　水经注江中有大门小门焉季秋之月则黄鳞死沤也郡国志泸江水中有大阙季春三月黄龙堆没阙即平黄龙堆者昔尹吉甫子伯竒至孝后母讃之自投江中衣苔带藻忽梦见水仙羙乐掦声悲歌■〈舟召〉人学之吉甫闻■〈舟召〉人之声欵似伯竒援琴作子安之操按曹植之恶禽论韩愈之履霜操皆指此事志云州东三里归子山相传伯竒溺处
　　又云三国董允墓在州治东今名董允坝
　　方舆云东嵓在汶江之东绍兴中邦人开创大像依崖不足以庇风雨近歳有庖者祁氏亲死庐舍弃俗奉香火于此崖邦人信之不十年重楼复屋佛宫经藏甲于一境碑目黄太史大像记醉僧图碑刻并在此嵓之开福寺
　　州志云东二十里潭中一小山相传下有龙窟二水交流清浊不混每春涨其山若浮州人游赏之处通志云即龙马潭也唐王昌遇落魄仙授以道术比归售马送道童于泽前得马乗之瞬息至家而马化龙入潭潭上有冲虚碧梧二观俱宋建胜览云龙女洞在城东南二十五里髙崖之畔有二穴俗传为龙女洞李巽岩尝游有留题
　　寰宇记云双井在城西偏绍兴中掘濠堑得碑乃唐干元中苏德充所开
　　纪胜云滴乳泉在城西真如寺自崖石中流出味甚甘鲁直经行大书此三字碑目云唐真如寺碑在本寺内山谷集云泸州大云寺西偏崖石上有甘泉滴沥一州泉味皆不及也余名曰滴乳泉山谷又跋常山公书云常山公书如霍去病用兵所谓顾方略如何耳不至学孙吴至其得意处乃如戴花羙女临镜笑春后人亦未易超越绍圣五年五月晦避暑泸州大云寺子茂携此书来妄意评之如此
　　寰宇记尹吉甫江阳人有祠在城南又报恩观建清穆堂以祠之碑目李沆记周尹吉甫实生此地见于图经旧矣陈帅损之作清穆堂祠焉观郦道元水经注江阳异闻与华阳国志颇类其载扬雄琴清英叙伯竒流放并子安之操附于江扬雄蜀人也其说必有据
　　胜览云寳山在城南初名堡子山为廵检廨陈公损之移廨山西建堂其上袁公说友榜其堂曰江山平逺易堡子为寳山大书掲之下瞰城郭万瓦鳞集两江合流郡国志一名泸峯山髙三十丈地多瘴三四月渡之必死唯五月上旬渡之即无害故诸葛亮云五月渡泸也李■〈直上土下〉西山堂记云以常璩华阳国志及辛怡显云南录考之诸葛渡泸乃在越嶲之地非泸之寳山也木龙崖在寳山之趾有古榕木盘结夭矫如龙黄鲁直为题榜
　　通志云泸州寳山之泸峯有武侯庙每岁蛮人贡马相率拜于庙前宋刘光祖诗云蜀人所至祠遗像蛮徼犹知问旧碑纪胜云黄太史书砥柱铭碑在泸峯髙寺
　　通志云三泉在寳山嵌嵓间昔王大过凿山浚泉榜曰三泉
　　志云州南玄妙观有紫房洞唐应静炼丹于此丹灶石床尚存有炼丹井亦唐真人酌挹之所又云治南二里有悬崖石刻荼■〈艹縻〉洞三字西南有飞云洞为唐庚读书处按子西丹棱人徙居泸之安夷门外自号鲁国先生有文集行世
　　寰宇记方山距州南一含许又名回峯其山八面下瞰江流有魏武帝庙唐元宗敕文华阳国志云方山兰祠昔汉光武微时过江阳有一子望气者言江阳有贵儿气王莽求之县人杀之光武怒为子立祠谪江阳人不使冠带通志云巅池在方山之顶周围一里有龙濳其中
　　胜览云北岩在城北旧有小庵尚书杨汝明剏为大刹又创五峯书院以为士友会课之所
　　志云州北二里抚琴台山石生成周围七尺昔尹伯竒投江吉甫登其上鼓子安之操焉
　　又云州北有姜亭郡人王纶以母姜氏卒终身不敢食姜因植姜于亭侧以志不忘
　　又云东北二十里特凌桥宋治平中有女子因母病归省溪涨不能渡忽见一木横凌水面遂舍生以济既渡失木所在
　　通志州东北有余甘渡唐子西泸川六言云百斤黄鲈鲙玉万戸赤酒流霞余甘渡头客艇荔枝林下人家
　　又云拙溪在州东北七里黄山谷过而坠马自以为拙呼为拙溪书大字于石见存
　　山谷有泸州中坝葛氏竹林留题云江南黄庭坚自僰道蒙恩放还元符三年十二月道出江安江安宰石谅信道以亲亲见留作岁建中靖国元年正月丙寅置酒中坝葛氏之竹林而别

　　江安县

　　汉地里志犍为之汉阳县也注曰犍为都尉治山有闟谷汉水所出矣今县南七十里连天山汉水出焉又西南有汉阳山以在汉水之阳也废汉阳县当在此二山间
　　寰宇记云泾滩在江安县南三十里滩上有山刺天瀑布飞洒相传武侯誓蛮之地此唐泾南县所为设也县有绵水乡即古之绵水县有思晏江即古之思晏县矣
　　本志云有县市有井市宋南渡后置南井监在县东北监有鳯凰山山上有雁塔刻唐五代以来进士题名
　　胜览云偶住亭在江安县之对建中初鲁直自僰道还过邑宰石谅同逰此亭书琴操后改为渡泸亭碑目泸州平夷记熙宁中范百禄撰今在江安偶住亭志云北城街有渡泸碑亭宋时范百禄立自载其平夷事迹今碑止存篆额熙宁甲寅平夷之记八字
　　都廵检使邓巽阳安济庙记曰吾邑城外汶江流其东淯溪汇其左溪上阴崖峭峙草木岑蔚下临深潭苍黯寒碧有神宅焉号曰五龙
　　纪胜云镜子山在江安县南五里又名照山一峰中峙两峯旁翼二溪交流峯峦葱菁庵庐梵室金碧交辉旁有二潭为龙所居祷旱輙应山有眠云石龙渊桥玎珰崖磨鎌溪为一邑胜游之地

　　纳溪县

　　宋绍定初割江安之地而立纳溪则泸川县所为废也纳溪水源自阿永蕃部为唐之羁縻纳州纳水所出矣流至县之西门与泸江合
　　通志云县东一里有楼子山层峰迭嶂若楼阁然三里有掇旗山相传诸葛武侯竖旗于此以誓蛮人也又其逺者为保子寨倒马闗石虎闗则皆通■〈牜羊〉柯且兰交趾诸夷
　　本志云治西有寺其地产青白石似玉曰玉林寺又云治北十里为旧县基昔人掘得铜牺象樽一太和羹盌二爵三贮于学宫

　　合江县

　　汉符县东汉为符节县水经曰江水东过符县北邪东南鳛部水从符闗东北注之郦道元注曰县故巴夷地汉武帝建初六年以唐蒙为中郎将从万人出巴符闗者也汉元鼎二年立王莽之符信矣县治安乐水会水源南通宁州平夷郡鄨县北径安乐县界之东又径符县下北入江汉县长赵祉遣吏先尼和以永建元年十一月诣巴郡没死成濡滩子贤求丧不得女络年二十五有二子五岁以还至二年二月十五日尚不得丧络乃乗小舟至父没处哀哭自沈见梦于贤曰二十一日与父俱出至日父子果浮出江上郡县上言为之立碑其鳛部之水所未闻矣
　　寰宇记安乐山在县东五里八十歩羣峯峭抜瀑布千尺天寳六年敕改为合江山图经安乐山在合江西五里三峯俱秀溪流遶其下有石柜为仙人藏经之所岐而左有烂柯迹后有仙影隠隐在石壁中岐而右歴木楠台仙人屋十二盘至剪刀峡循山有八洞通南崖有石曰许由瓢又有芙蓉城滴水崖白猿洞此三峯之景也黄山谷记云安乐山刘真人飞升之所真人字善庆初卜居时曰僰道平葢气浊而不清江安方山气清而不秀成山而清秀惟安乐山耳乃居之碑目髙唐宗取丹经诏碑赐进经道士诏碑刘真人藏经碑俱在安乐山志云在本山经书峡中其峡峭削人迹不到世传蜀有黄泽书在扬子云之前藏于名山即此峡也
　　吏隐阁记曰宋治平四年邓太师绾作邑于泸川曰泸之合江邑居之南转清溪而上六七里曰安乐山世传隋开皇刘珍先生登眞之地杜光庭传李淑记开皇所置三观其一尚在乃命道士作刘眞人祠堂因名其阁曰吏隐志云安乐山俗名笔架山唐神童先汪有记今萟文不载惟载其一絶句云碧峯横倚白云端隋氏真人化迹残翠栢不凋龙骨瘦石泉犹在镜光寒任伋游安乐山诗云安乐溪上峯万木生翠羽孤撑切天心横拓压坤股气势西吞夷光芒南定楚云泉出石窦淋漓洒玉宇烟萝纒林梢揺拽垂翠组山有天符叶树一夕大风雨拔去后得于容子山叶如荔支而长上有纹宛如虫篆或以为刘真人仙迹苏子瞻诗天师化去知何日玉印相传世共珍故国子孙今尚在满山秋叶岂能神
　　安乐溪侧有吕光庙苻秦时光讨李焉之乱于此李垕诗西凉宫阙化灰烬一时壮观今何许又名登天王祠西南隅有之溪三遶笔架九遶文明过站台迤逦而去望如秋练形如之字注于江
　　南五里站台山三溪旋遶山足形如台面列十二月波上有晋王庙祀唐李克用又五里丁山形如丁字倒峙又曰文明丁火文明之象也有丁公庙其碑乃萧齐时立赵世延先氏书嵓记云合江之北有神臂山呀然虚开清窈竦深广袤百十歩飞泉帘垂列巘屏矗岚光林影映带左右与尘凡逈隔山之麓即先氏书嵓志云铁泸城三里读书嵓父老往往过之闻书声后神童先汪七岁至其地曰吾读书故处也遂寝处其中为九经注元虞集跋云凉国公勲业闻望着于天下我国家之蓍龟也年七十余闲居金陵又以文章学问为吾道砥柱其得于天而裕于人何其盛哉读书崖之记序其源委博赡考据乡里晩生后进葢有不及闻者吾蜀百千年故家旧族若先氏崖者多有之矣安得一一表章于大臣元老之手乎然先氏子孙所恃以不朽有不徒在于崖者矣谢端跋云端蜀人也流离江汉间几十余年矣某山某水不知几何所览读书崖之记始知先氏世有贤子孙哉端今老矣行于四方欲求一畆之居而不可得吾蜀多异人异书何时扁舟泝江而上从书崖岚光林影之下求其遗书而读之庶几补过以希前修汝砺其尚不吾却也夫

　　蜀中广记卷十六

　　●钦定四库全书

　　蜀中广记卷十七

　　（明）曹学佺 撰

　　○名胜记第十七

　　上川东道

　　重庆府

　　巴县附郭

　　山海经曰西南有巴国大皥生咸鸟咸鸟生乘厘乘厘生后照后照是始为巴人有国名曰流黄辛氏其域中方三百里其出是尘土有巴遂山渑水出焉又有朱卷之国有黑蛇青首食象郭璞注云今三巴是也后照乃巴人始祖辛氏即鄷氏出是尘土言殷盛也食象即巴蛇也
　　水经注曰江州县故巴子都也按春秋桓公九年巴子使韩服告楚请与邓为好寔始见传文公十六年楚人秦人巴人伐庸寔始见经及后七国称王巴亦称王华阳国志慎王五年蜀苴相攻苴侯奔巴巴为请于秦秦使张仪救苴灭蜀仪贪巴苴之富遂灭巴执王以归乃城江州而置巴郡焉汉书列传扬雄之先称扬侯处于巫山至汉兴其族遡江上居巴之江州即此县矣
　　两汉巴郡东至鱼复北接汉中西连僰道南极黔涪孝桓帝时刺史但望采文学掾赵芬等议上疏曰谨按巴郡图经境界南北四千东西五千周万余里属县十四盐铁五官各有丞史逺县去郡千二百至千五百里乡亭去县或三四百或及千里刺史行部不到十县太守行桑农不到四县且江州以东垫江以西上下殊俗情性不同敢欲分为二郡一治临江一治安汉朝议未许献帝初平元年刘璋始以垫江以上为巴郡治安汉以江州至临江为永宁郡朐忍至鱼复为固陵郡巴遂分矣建安六年鱼复蹇胤白璋争巴名乃改永宁为巴郡固陵为巴东以治安汉者为巴西于是有三巴之号按今地理沿旧但垫江犹属巴郡耳
　　巴志曰汉世郡治巴水北有柑橘官今北府城是也后乃徙南城今江北府城今江北南城今南城坪是
　　常道将志云刘先主时都护李严大城江州周回十六里欲凿城后山自汶江通水入巴江使城为州求以五郡置巴州丞相亮不许亮北征召严汉中故穿山不逮然造苍龙白虎门别郡县仓皆有城按治西十里佛图关左右顾巴岷二江是李正平欲凿处斧迹犹存今府城为门十有七九开八闭以象九宫八卦或曰象龟首乃向涂山
　　水经曰江水又东北至巴郡江州县东强水涪水汉水白水宕渠水合南流注之注曰强水即羌水宕渠即潜水渝水又云巴水出宣汉县巴岭山南流厯巴中径巴郡故城南李严所筑大城北西南入江庾仲雍所谓江州县对二水口右则涪内水左则蜀外水是也巴水亦名西汉水寰宇记云巴县所理岷江之北汉水之南矣
　　李白峨嵋山月歌峨嵋山月半轮秋影入平羌江水流夜发清溪向三峡思君不见下渝州司空曙发渝州却寄韦判官诗红烛津亭夜见君繁弦急管两纷纷平明分手空江转惟有猨声啸水云
　　府治枕金碧山汉时分祀金马碧鸡处也宋淳佑中制置使余玠因旧址累为台曰金碧台尝草诗余一阕隶友石二字刻在治后式燕堂玠又尝剏招贤馆于府东偏下令曰有谋欲以告近则径诣公府逺则言于郡以礼遣之馆中供帐一如帅府焉
　　舆地碑目渝州有汉故益州刺史碑有延熙中严孝子碑有汉灵帝时太守张汭颂德碑俱云在郡治有刘宋义熙碑在岷江边水浅涸始得见之见必有秋又名丰年碑
　　本志云郡学后莲花坝有石麟石虎相传为古时巴君冢又云治北康村有小阜二十余俗呼古陵亦曰巴子冢矣县学有夫子燕居像有元文宗书万里归程四字故犹称御书楼
　　梁书曰巴郡有地忽自开成井方六丈深三十二丈图经唐刺史皇甫珣于巴县南凿石六丈得泉号为新井以别于旧井也
　　志云城内崇因寺有浄香亭修竹檀栾与金碧台相掩映又云治平寺有石刻西山佛三字旁刻开山祖月名祖月宋治平时僧也有罗汉先天二洞皆古洞又云城中有东华观观后有东华十八洞皆相通今土人呼其处为神仙口相传东华真君于比得道又云五福宫乃城中最髙处俯窥阛阓坐带江流矣
　　寰宇记云涂山在县东南八里岷江之南岸髙七里周回二十里尾接石洞峡先主置关于此峡东西约长二里许华阳国志曰禹娶于涂山今江州涂山帝禹之庙铭存焉又曰山有禹王祠及涂后祠陶宏景水仙赋云涂山石帐天后翠幙夏禹所以集羣臣也按倦游录三门禹庙神仪侍卫极肃后殿一毡裘像侍卫皆胡人云是禹妇翁今不存
　　三巴记云涂山北水有铭书辞云汉初犍为张君为太守忽得仙道从此升度又云县下有清水穴巴人以此水为粉则膏晖鲜芳贡粉京师因名粉水故世谓江州堕林粉也今山下有清水溪即其处旧有道院名清溪院清水穴左为龙门峭壁中分瀑布下垂春游汛艇必曲折经此渡江而归穴之右为海棠溪溪植花木当夏涨时拏舟深入可数里而得幽胜矣水经注云江水又东径黄葛峡山髙崄全无人居图经云涂山之足有古黄葛树其下有黄葛渡制置余玠诗云龙门东去水和天待渡行人暂息肩自是晩来归兴急江头争上夕阳■〈舟召〉此黄葛晚渡作也
　　白乐天涂山寺独游诗云野径行无伴僧房宿有期涂山来去熟惟是马蹄知宋余玠诗木鱼敲罢起钟声透出丛林万尸惊一百八声方始尽六街三市有人行则今之觉林寺矣
　　志云城西雉堞下有洞曰洪崖覆以巨石其下嵌空飞瀑时至亦名滴水崖有元丰时苏轼任仲仪黄庭坚题刻嘉泰中成绘于中起吏隐亭洪偲又起轻红亭焉
　　茅盈内传曰秦始皇三十一年九月庚子茅盈髙祖蒙乗云驾鹤白日升天先是有巴謡曰神仙得者茅初成驾鹤上升入太清时下玄洲戏赤城继世而徃在我盈帝若学之腊嘉平始皇闻之于是改腊为嘉平也今治西有栖真洞在大茅峡相传洞中曽息大茅君云
　　李膺益州记广阳州东七里水南有遮要之塠石志云治东江浒广阳坝即广阳州也字宐从洲此石江中突起俗名遮夫塠
　　华阳国志郡东枳有广德屿有明月峡故巴亦有三峡也王维晓行巴峡诗云际晓投巴峡余春忆帝京晴江一女浣朝日众禽鸣水国舟中市山桥树杪行登髙万井出眺回二流明人作殊方语莺为旧国声赖多山水趣稍解别离情杜甫渝州候严六侍御不到先下峡诗闻道乗骢发沙边待至今不知云雨散虚费短长吟山带乌蛮阔江连白帝深■〈舟召〉经一柱观留眼共登临
　　益州记云遮塠石东二里至明月峡峡前南岸壁髙四十丈有圆孔如满月状本志明月沱边有髙冢横刻伯喈墓三大字按蔡邕曾迁巴郡太守不拜有谢版云巴土长逺江山修隔宣畅圣化道遵和风非臣才力所能供给其墓末详矣过此有紫金山有寺名金紫寺又过此有古滩城为巴子置津处又二十里有铜锣峡以水响声似之是涪岷水会处峡有闗冯当可葬其上有圆石髙悬
　　志云治西十里石壁绘佛像一径仅容舆马即佛图闗也又三十里为多功城宋末筑有寺名多功寺门垣尤存寺有天池水又四十里为长安洞秉烛深入可里许见双石墩犹龙过此则皆渟泓积水矣相传崇因寺前居民屋内有洞与此通故崇因寺亦谓之长安寺也又二十里为东阳镇唐置东阳城焉舆地碑目蜀广政十五碑在东阳镇市心即此陈子昻入东阳峡与李明府舟前后不相及诗云东崖初解缆南浦遂离羣出没同洲岛沿洄异渚濆风烟犹可望歌笑浩难闻路转青山合峰回白日曛奔涛上漫漫积浪下沄沄倐忽犹疑及差池复两分离离间逺树蔼蔼没遥氛孤狖啼寒月哀鸿呌断云仙舟不可见遥思坐氤氲又合州津口别弟至东阳峡歩趂不及诗江潭共为客洲浦独迷津思积芳亭树心断白眉人同衾成楚越别岛类胡秦林岸随天转云峯逐望新遥遥终不见黙黙坐含嚬念别疑三月经游未一旬孤舟多逸兴谁共尔为邻峡之隔岸亦名龙门有石刻是江津县龙门滩矣
　　图经缙云山在县西北百三十里其山髙耸多林木下有温泉分东西流相传黄帝于此合药陶宏景水仙赋曰增城瑶馆缙云琼阙黄帝所以觞百神也方舆胜览即谓之巴山矣宋灵成侯庙碑云此山出于禹别九州岛之前黄帝时有缙云氏不才子曰混沌缙云氏高辛氏亦有不才子八人投出于巴賨以御魑魅名基于此山有九峰寳塔峰最着亦阿育王塔八万四千之一也迦叶尊者于九峰顶上示一十三足又饬袈裟印文于狮子峰
　　按感通录缙云寺即古相思寺也以此山有相思崕生相思竹形如桃■〈釒义〉矣吴均春秋渝州西百里相思寺北石山有佛迹十三皆长三尺许阔一尺一寸深九寸中有鱼文在佛堂北十余歩贞观二十年十月寺侧泉内忽出红莲花面广三尺游旅往还无不叹讶经月不灭髙僧传隋无相禅师渡笠唐慈应禅师受记二龙处矣
　　缙云传胜录云宋初慧欢禅师住持太宗皇帝御诵梵经二百四十函眞宗咸平元年迎至寺景德中勅改崇教寺封慧欢为慈印大师有慈印师遗诫碑咸平三年二月二十七日立凡十三则有熙宁三年提点夔州路诸州刑狱江中行立石界约秘书有权渝州事都官宋构藏经记按宋史仁宗天圣元年三月庚辰涪陵相思寺夜有光出阿育王塔旧址发之得金铜像三百二十有七则此山在宋时称极盛矣
　　山麓温泉悬崖涌出四时腾沸中有游鱼数十尾人皆见之宋推官彭应求诗云公程无暇日乍得宿清幽故觉空门客不生浮世愁温泉喧古洞寒磬度危楼彻晓都忘寐浑疑在沃州周茂叔舣舟其下刻之于石方舆胜览载缙云先生冯时行诗云借问禅林景若何半天楼殿冠嵯峨莫言暑气此中少自是清风髙处多岌岌九峰晴有雾弥弥一水逺无波我来游览便归去不必吟成证道歌
　　图经云西南百里涪江中有鱼石鹿石俗呼鱼鹿峡以形肖也
　　杜光庭录异记曰江州县南五十里沱江山下有七里店其处夜常有光十余枚如流星环石或聚或散石亦有光乃珠胎于此或人见而密识其处迟明寻之便不得
　　志云治南六十里冠山多古寺有仙侣洞洞中石床石伞俨如刻画又十里为大华山有荔枝禅院按华阳国志江州县多荔枝园熟时二千石常设厨膳命士大夫共厨树下食之今树已乌有而院名无恙也

　　江津县

　　南齐时为江州县理寰宇记所称僰溪口矣今呼南溪溪源在县东南合岷江遶治如几亦名几水
　　四夷县道记云自江津路南寻僰溪水路往南平州即此
　　周地图记七门郡置在僰口今之七门滩也志云在县西七十里有七石横江中
　　志又云治西有石门号龙门滩即龙门峡也按陈子昂龙门峡诗曰龙门非禹凿诡怪乃天功西南出巴峡不与众山同长窦亘五里宛转若嵌空伏湍喣濳石瀑水生轮风流动无昼夜喷薄龙门中潭河势不测藻葩垂彩虹我行当季月烟景共春融江闗勤亦甚巘■〈山上咢下〉意难穷誓将息机事炼药此山中
　　志又云县西十里有古石羊驿其地亦名石门对江壁上镌大佛有大佛寺故相张无尽所剏亦名无尽庵傍有亭翼然据大石而藏茂林修竹中客登之徘徊四顾南有鼎山东有天池北有马骁其髙各刺天中突一峯名箕星尤竒特邑聚横前万瓦鳞列大江从西来委蛇曲折濯流杯池潄挑灯石直注亭下鸥鹭往来在湮波杳霭间清絶不可名状
　　宋知县事冉木震碑云厅事后有合抱荔枝唐人所种每熟时令肃士大夫会食树下犹有汉之遗风荔枝旧有亭亭中碑刻岁乆剥落想涪亭即旧址也昔黄鲁直过江津与冯寿李仔善其乐间堂记为冯作也鲁直与王观复书云梓州李仔任道流寓江津二十余年言行有物叅道得要老成人也山谷晚号涪翁亭名想涪寄遐思耳
　　图经县北有巴子养鱼池神龙是濳志云在岷江南十里有长池广袤五丈四时湛然范景仁墓居其北按流寓传范蜀公居县之长池里又云居楼台山山在治西有范镇村
　　碑目云刚直御史之墓虞允文为杜莘老书按碑在县之杜村有绍兴乙亥右朝奉郎守司农少卿杜莘老题次干道丙戌杜宗甫磨厓宗甫即莘老拾遗之后也自青神侨居于此又苏伯瑜者叔党之后亦自眉山侨居县之圣锺里东坡书欧阳醉翁亭记真迹尚藏其家
　　李膺益州记云江州县西南有仙池昔有仙人于此池侧置楼而居多植香草于楼下一夕忽纵火焚其草天降紫云飘然而去后人指其地为香草楼志云在今治西南三十里志
　　又云唐大圣寺在县西七十里按太平广记东蜀大圣院一木像制度瓌异耆老云像自荆湖泝流而上厯归峡等郡所过多具舟楫取千夫牵挽不抵岸流至渝州州人焚香祈请应声而往建此院安置焉
　　异物志云在昔天旱水泉皆涸有姑氏病渇思得甘泉其妇彷徨至周阳山下遇一叟曰能与吾■〈釒义〉则泉可得妇拔钗授之坠于地而泉出至今碛中余浅水一泓周五六尺有金钗影一双按在县西之周溪上妇亦周姓
　　又云昔有飞鸟衔僧衣袖僧异之随至石隙中窥见一金注子手不能及鸟复衔一枝与僧因得取注顾视衔枝乃苦■〈木玄〉木也其处在治北五里
　　碑目县南三里挑灯碛石壁上镌云干道辛夘正月十九日天水赵宜之陪王屋李希仲太原王直夫同寺首珍况来游饮不至醉王屋李孝友书按此即莲花石也在江中不恒见见则岁豊
　　巴中记曰江州县有峰穷峡按在今县东七十里珞璜镇渝志云五十里有西山石壁上刻终古碍新月半边无夕阳之句志又云近时盗发王居士墓墓中镌二诗云官无名字私无债架有衣裳廪有储只此便同天上乐不知天上又何如芳草烟村宿雨収牧童归去倒骑牛笛中一曲升平乐弄得生来未解愁此墓在县南一里居士亦不知为谁

　　壁山县

　　宋李浚壁山普泽庙记云国朝蜀分为四而方各有镇由剑之里为七曲剑以东为白崕剑以西为玉垒自蜀而下为渝则有壁山是四山者如蜀之镇一道生灵之司命也
　　寰宇记云四面髙山中央平田周回二百余里唐天寳中诸州逃尸多投此营种川中有一孤山西北二面险峻东南削平土人号为重壁山五代史后梁干化三年五月壁山驺虞见二鹿随之欧阳永叔叹以为异也

　　永川县

　　县有莲池坝二巨石崇耸欲合平衍可半里许石窍中出水汇而为小池世传莲子从石窍中出而生莲不由栽植又有石松坪在来苏镇有松化石石质而松理或二三尺许大可合抱然不过相望数山有之俗呼雷烧松杜诗所谓万年松化石者即此
　　志云鐡山镇在治东三十里赵抃过鐡山铺寄交代吴龙图诗暂留山驿又晨兴西望旌麾想旧朋三院笔簮曾对直两川兵印复交承年光头鬓华如雪世态心情冷似氷境上凭诗驰逺意青泥寒晓入云登又云六十里有牛尾驿郑国华留题云龙尾道中退朝客雕鞍寳马黄金勒谁怜逺使足驰驱夜半孤村牛尾驿

　　荣昌县

　　谭用之荣昌记云巴丛之饶溪交水横列岫罗巘瓜瓞不断诗纪云河梁望垄头分手路悠悠徂年惊若电别日欲成秋黄鹄飞飞逺青山去去愁不言云雨散更似东西流此梁江总别袁昌州作也胜览云唐段建中太尉文昌之父尝典荣昌二郡事见李德裕成都资福寺记唐守之可考者惟建中杨管李师望韦君集四人而已唐史载大厯中韦君靖为荣昌令値黄巢兵起君靖引兵从征动以信义所向克捷累官尚书仆射矣
　　碑目云演教院碑在昌州旧基院有断碑载唐咸通岁县令唐允中又云六十四卦象碑在昌元县又云净土院碑在昌元县东四十里唐太和五年建又云昌州北二十里乱石滩有唐人碑刻曰龙滩其溪深逺千余丈世传古有龙行石裂成溪因名
　　大抵昌州今之旧州埧是昌元里即唐昌元县地也今荣昌乃古寳盖镇志云南一里曰寳盖山有卧佛寺迭形如皂盖圆净明朗耸翠炫竒矣
　　杨子谟显惠庙记静南山水竒秀士大夫避地者多居焉仙灵逸迹尚有董葛之遗风按志云县东二十里曰葛仙山相传汉葛孝先受左慈术于此修炼又有峰脑山山巅有白石如羣羊状下有石洞亦葛仙修炼处崖畔有巨石突出石缝中生桃一株髙丈余叶干与凡桃异花实不常国朝宣德中桃实各围尺许
　　纪胜云县南二十里老鸦山有李戡李戣兄弟故宅二李善棊会辽索棊战诏求天下善奕者蜀帅以戡应诏辽望风知畏不敢措手文潞公赠以诗云昌元建邑几经春百里封疆秀色新鸭子池边登第客老鸦山下着棋人

　　大足县

　　唐光启以前昌元是昌州光启以后则昌州理大足矣县左有碑字画模糊大略是昌州郡孔目题名也碑目云六经图碑在郡学郡人杨甲鼎卿所著又云汉王方平古碑颜鲁公书在旧学今徙为别刻字尚在碑阴矣
　　冷斋夜话载有人调官都下踰年始得昌守已而求易便郡有渊才者闻而往见之曰昌佳郡也官欲易地有之乎曰然渊曰误矣曰奉给优乎渊曰否讼简乎渊曰否然则奚误曰海棠患无香独静南者有香非佳郡而何故昌号海棠香国土人云地宜此花易植易蕃郡治香霏室一老树重趺疉萼每花或二十余瓣花气秾郁余不能及也
　　志云县之东禅寺有宋徽宗手碑西禅寺晋永和建寳顶寺唐栁本曽学呉道子笔意环崕数里凿浮屠像竒谲幽怪古今所未有也
　　志又云老君洞在治东南三十五里玉口山巅洞弘敞可容十余人内石床石臼丹灶尚存洞巅一隙透明有泉自石罅中流出山麓惟一小径可通相传老子炼丹于此
　　又云寳珠溪在治南四十里唐贞观时渔人郭福者夜捕鱼见水际有光即之有蚌如斗剖得珠径寸献之太宗赐以积善井碑碣存
　　又云北岩在治北三里唐韦君靖建砦其上曰永昌有石刻沿岩皆浮图像舆地碑目云吴季子墓碑在北山相传以为孔子书开元中殷仲容奉诏摸搨大厯中萧定移刻润州有张从申题其后又云髙祖大风歌碑在北山又云古文孝经在北山凡二十二章与今文十八章小异王象之曰今文先出于汉初而古文与尚书同出于孔子坏宅今文已盛而古文独不列之学宫惟孔安国马融为之传及明皇注今文十八章孝经古文益微矣司马光范祖禹皆曽缴进光谓始藏之时去古未逺其书最真祖禹又为之说亦云古文广得其正
　　碑目又云唐韦君靖碑在北山干宁二年静南令胡密所作按胡密永昌寨碑云永昌寨者君靖韦公所建也顷干符之际天下骚然旱蝗相仍兵戈四起公覩兹遐僻民不聊生遂合置义兵安户口抑强扶弱务织劝农足食足兵以杀去杀自黄巢侵陷京阙銮舆出幸成都四海波腾三川鼎沸韩秀升勃乱黔峡侵轶巴渝公乃统率义军讨除逆党値秀升尽挽舟檝围逼郡城公乃详度机宜上下栏截依山排阵背水布兵两面夹攻从中剪扑贼势大败我武维扬渝牧田公备录闻奏乃进忠节检校御史大夫除拜普州刺史値川师效逆帅臣専征公又収复合州絶其枝蔓加右散骑常侍拜合州刺史洎郑雄仆射失律广汉山行章尚书攻围当州故太尉顾公屡降命旨频招延应公统领精鋭二万余人虔告蓍龟申令士卒并破二十七砦杀戮五万余人上闻伟绩特加检校工部尚书拜当州刺史充昌普渝合四州都指挥使加刑部尚书右仆射公以临郡岁乆乃思退居上表陈情宸衷未允特旨量留加金紫光禄大夫检校左仆射扶风县开国男食邑三百戸屡衔鳯诏裒剖鱼符政懋颍川化隆河内邑有箱仓之咏俗多襦袴之謡求瘼之念弥坚去害之心益切其于驾驭英杰取舍毫厘重仁义如丘山轻金帛如泥滓怜孤恤老济弱扶危行旅于归逺迈郑庄之驿游人若市悉登汉相之门其拯绥四方乃如此也每遇良辰羙景月夕花朝张管弦以追欢启华筵而召侣周旋有礼揖逊无哗罇爼不空座客常满王衍之氷壶转莹嵇康之玉岫宁頺其礼让谦恭有如此也至若立功立事为国为民或身提黑槊或坐运玄机身先士卒首挫凶徒谋必十全举无遗筭其刚毅果敢又如此也当夫赏功欣罪激浊扬清甄奬功勤黜弃私党三异感德万众归心其恩威刑赏有如此也公以海涛未息云阵犹横常愿驱胁安置左绵载实仓庾奔冲遂府使牒呼逼边檄征行然士马虽精如栅砦未固何思大易习次之义征王公设险之辞乃于景福元年岁春月卜筑当镇西北维沿冈山建寨兹山也上摩掩霭下抗平原矗似长云萃如断岸崕献重疉磴道﨑岖一夫荷戈万人失据由是芟薙草莱相度地形人力子来畚锸云至连

　　●钦定四库全书

　　蜀中广记卷十八

　　（明）曹学佺 撰

　　○名胜记第十八

　　上川东道

　　重庆府二

　　合州

　　三国志先主诣刘璋取道垫江入涪常道将曰巴子时虽都江州或治垫江又曰垫江在巴郡西北中水四百里有桑蚕牛马汉时淳于长宁雅有羙貎即此地矣
　　图经云魏之合州石镜县隋之涪州涪陵郡唐之合州巴川郡宋之合州石照县皆理此方舆胜览州南百歩内江水心有石屹立正圆如月其根崭嵓如云捧之谓之石镜冬出水可三丈碑目云涪内水石镜题名云大厯三年此石出兵甲息黎庶归六气调五谷熟刺史兼侍御史王鋋记按石镜石照县俱以此名
　　魏华父瑞应山记云景德间合州瑞应山出异木文理成天下太平字志云瑞应山在州后濮子墓在其上光教寺在其下寺今为州理所
　　方舆云张柬之守合州姚崇荐其沉厚具相才故州治有沉厚堂今名景厚本此堂中篆系辞八字字径四尺李阳氷书碑阴为孟■〈日上永下〉石经周礼数段
　　碑目云李当涂篆龙门鳯穴司马君实书公生明苏唐卿篆蒙泉竹鹤等字俱嘉定间李元庚刻在治北芗林岩上治西鹤鸣里有招鹤亭三字宋徽宗书按志宣和间许生举进士爱其邻人朱受家羣鹤起亭作诗招之鹤果来集朱愤而愬诸朝上命均之鹤以离羣悲鸣不已道君为书亭额赐焉
　　州有永清里里中有夜雨寺僧智果所居取李义山巴山夜雨之句也又有垫江里里中有龙骨寺为龙蜕处巴中记云垫江多龙矣志云周元公判州事尝与客奕一老人来观口流涎而香公惊问曰汝龙也何以至此老人曰安知之公曰以涎知尔忽大雷电起老人化龙泝溪而上公乃令琢方石二十四片以镇之今通晓桥是其处在城内之明月街
　　晁公武清华楼记曰合州其山龙多铜梁上接岷峨下绕瓯越属海而止所谓南戒者也水则涪水嘉陵合流城下贯江沱通汉沔引众流入于海所谓南纪也
　　水经注云宕渠水亦名濳水又名渝水俗谓之渠江寰宇记云渠江水在县北十五里源自万顷池分来经巴达渠广安等界至本州岛东北与嘉陵江合即西汉水胜览云西汉水在石照县东百歩战国策所谓汉中之甲轻舟出于巴乗夏水下汉四日而至五渚也其源发西和州徼外径阶沔又径大安军利剑阆果与涪水会
　　蔡松年南北史补云吐谷浑主登其国西疆观垫江源问水所经长史曾和对曰此水经仇池过晋寿出宕渠始号垫江至巴郡而入于江度广陵会于海主叹曰水尚知归吾独无所归乎乃遣使南通于刘宋
　　志云会江门楼即唐之会江楼也杜诗君今起柂春江流余亦沙边具小舟幸为达书贤府尹江花未尽会江楼范成大诗井陉东出县山河古合州木根拏断岸急雨洗江流闗下嘉陵水沙头杜老舟江花应好在无计会江楼文苑穆员送合州徐使君序云二月中节时芳为人栁先攀折而垂水待临泛而满花迎酒客而笑莺随诗人而吟亦会于江楼矣方
　　舆胜览云直郡治之会江楼有学士山其髙不能踰傍山而南峰斜崖诸势班班若出其下亦甚异也山麓有张氏荔枝异本合干唐文若曲端尝赋之
　　胜览又云石照东北七里东台山汉末薛融读书处东十里东山赵子伯章别业有东山二字广丈余西二十里牟山唐康元良读书处
　　旧经云合州北崖在州北五里或以古濮国附会为濮岩非也岩有古栢数十章率围八九尺有定林院岁正月九日郡以故事设宴于此游人盛集又有荔枝阁沿崖镌象设古意生动及古贤题刻甚多又有濮湖在岩下虽倾圮古堤及岩上刻字犹存岑象求定林院诗野阔莲宫逈楼台半倚山地连巴峡近门对濮溪湾栢径松烟湿岩房雨藓斑白云邀客住明月伴僧闲经梵喧哗外香灯杳霭间胜游成邂逅危构喜跻攀世路长何极尘心乆欲还輶车正催发缓歩出重闗元佑五年太守刘象功作濮嵓铭其序云距城三里有僧舍依大江林麓楼观耸出如画者伏于缣素间其絶俗幽邃厯厯可指子幼时侍先君尝游今被命领郡复至其所怃然有感亲怀旧之叹因作铭书诸嵓石云合之二川河汉发源极地通天浩渺东倾奔龙窜鲸吞夔走荆上有苍嵓乔松古杉阴晴扑蓝飞嵓断壁烟昏雾塞溟空岳坼巴濮邻国气象相贼为狼为貊剑血初蚀二王灭迹云闲昼寂世变茫茫山空地荒鸟剿兽藏创业其时凿髙构危立刹开基在昔幼冲侍于先公曾歩嵓宫帝命惟汝克蹈前武得治兹土驰马岁乆江山惟旧中怀孔疚勒铭其巅子承孙传与山齐年
　　舆地碑目石照北嵓卢舍那佛题名云敬造卢舍那佛一躯菩萨二躯唐长庆三年岁次癸邜三月十九日银青光禄大夫使持节合州诸军事行合州刺史兼御史中丞刘温温自幽燕而来从左羽林军使改授此记之归正寺岩
　　又云石门弥陀像开元二十三年州别驾张钊为刺史孙希庄作
　　又云闗咏永言王晳微之李仪表臣皇佑壬辰寒食日来
　　又云崇宁丙戌歳时雨沾足因观民田率廵检髙公综仲实石照令王叔陵仲升法曹马师古宗道主簿姜宇定中同行至此早饍重午后一日郡守李乐道题
　　又云冯茂恭邵商民唐立夫绍兴乙亥十月癸巳同游
　　又云宇文休冉德济阎文叔吕达夫干道己丑三月廿四日来游
　　又云濮岩东州胜处干道辛卯立秋杜国光偕赵彦和冯廷式及其弟庆逺酌岁寒亭
　　方舆胜览云钓鱼山在石照县东十里涪内水在其南西溪上流经其北郡人游者以舟下涪水舣而上已乃绕山北沿西汉水而归此游观之竒也山南大石砥平有巨人迹相传异人坐其上投钓江中山以是名下有大刹曰护国寺歳二月八日太守率僚属宴集于此志云钓鱼山东西南三面据江峭壁悬厓安抚使余玠于山建城以御胡元故又呼钓鱼城也上有天池周五百余歩后有石庵凡二十四片石凿成开山石头和尚所剙西南隅有祠奉李忠宣公德辉盖安抚王立之义妹李氏在围中忠宣奏阙得保全其人民云元人登钓鱼山诗台倚层峦万仞髙鱼龙面面涌惊涛振衣更切临渊想拟选长竿学钓鳌又峰头借得月为钩把向江心自不収莫笑山人似縁木磻溪元是钓西周又遗庵故傍唐僧塔荒垒犹余宋战场读罢题诗聊骋望半江寒雾送斜阳
　　舆地碑目眉山王鲁望万里西归舣舟合阳赵滨甫侯德之定之孙相之载之相与游钓鱼秋雨初霁心意豁然酌酒至明兴尽而返
　　又云眉山家渔归以嘉定乙亥七月九日访钓鱼小供因留诗石上暂脱尘覊入古蓝西风送我与禅参涨开二水虬朱鬛岚隐诸峰玉碧簮两武深痕堕尘迹一椎打就蹋云庵自怜把钓人多老消息遥遥自渭南
　　又云绍熙改元郡守汲国吕交修无弃以清明日率长安母如愚子发长江杜几伯扶资中马三捷周臣普慈杨文彦章蓬溪赵君瑞族人郁某既放舟来寻钓鱼城之胜积雨初霁放怀举酒男鉴仁侄近仁明仁与仁偕麟孙住僧侍行其傍有闽人朱涣诗云钓鱼矶上着闲身胸次应无一点尘偶尔不逢周汉主此心端弗愧前人绍熙辛亥腊月既望
　　又云东沂尉行之辅之约晋国赵资深才父遂宁陈子龙益昌王国秉锦官王正仲乙卯庆元仲冬来游
　　又云眉山李壁来游甥刘冲之族子潮俱庆元三年狗日
　　又云新南剑州使君三衢徐公以今春解南昌之组治舟合阳避夏秋水涨以良月甲子解缆西归摄郡佥李忠父偕同僚史仲立赵季绅梅君用张子信何文振张通叔白德章刘光父晁季子饯别于此
　　郡国志云巴城在汉南江是楚襄王灭巴封其子为铜梁侯故有此城方舆胜覧云石照南五里有巴子城乃周武王封其支庶处在涪江南铜梁山下缙云冯时行序谓山有茶色白甘腴俗谓之水茶甲于巴蜀元和志谓其多玉蕊花桃竹杖也
　　寰宇记云铜梁山在石镜县南九里东西连亘二十余里山巅平整环合诸峯此其独秀者图经有宿云崖方崖松风阁读书堂博古斋诸胜赵伯宜之别业也
　　志云山在州南五里石梁横亘其色如铜崖镌铜梁山三字有石洞梁深丈余有石床可坐十余人唐闾丘道人居此五十余年乃化去棋局丹井犹存题名于洞壁者有阆州城南果何在永州澹嵓天下稀使山谷见之当复作何等语绍兴癸酉春九日韩国赵善敏濩泽王季蒙普慈冯宪来
　　又梁叔解组舟过合阳奉同登铜梁地主赵周祜乡人王彦泽梁公行家侄方叔俱来绍兴二十九年四月癸巳景和仲书
　　又鲁国赵彦博富文从元宪兄造铜梁山观洞天石室丹台灵泉茂林修竹之富仙境宛然追思周祜兄清标髙致今已隔世恨不当日得陪杖履周祜乃元宪仲弟其子师羙敦书乐善予子信常与之同僚知有子矣是晚元宪具酒肴于洞灵之道院道京师陜西事谈论竑伟衮衮可听吾宗之英也元宪之子师儒师老侍皆孝友恭俭克其家者日既夕乃归淳佑二年五月十三日题
　　蜀都赋云外负铜梁刘孝威诗铜梁不可攀孔德绍诗铜梁忽背飞王维送李员外贤郎诗少年何处去负米上铜梁借问阿戎父知为童子郎鱼笺请诗赋橦布作衣裳薏苡扶衰病归来幸可将晁公武将发合州诗铜梁山昏空翠重石镜水落滩声迟皆此山也
　　寰宇记云隋析石镜置赤水县以赤水出其源也按志州西百余里有赤水乡赤水县址存王象之碑目云唐令长新戒在赤水县开元二十四年立玄宗尝择县令百六十三人赐以丁宁之戒其后为县者皆以戒刻石集古录取焉景佑中令重刻之今非唐故物矣又云雁塔题名在赤水县廨宣和间柳瑊始刻置长安慈恩寺此葢榻本也又云赤水县龙多山唐人刻字此山髙明窈深变态万状下视涪水如带烟云出没山之伟观也
　　又云祭龙多题名天寳十四载十月十一日大中大夫守巴川郡太守真宁县开国男上柱国赐紫金鱼袋韦藏锋准制醮祭又云唐孙樵龙多山录旧刻刓阙元佑七年刘象功再书遒劲可喜又云集圣院记在赤水县之龙多山唐咸通间李稽作又云龙多山鹫台院绍兴三十二年十一月缙云冯时行记略云龙多山有至道观观东大池为则天后放生池中峰有鹫台佛慧二院院栽万竹竹径围尺有仙栢围丈有二尺中空而柯叶敷腴有灵山院泉自崖出潴为方池大旱不竭有驾鹤轩下视涪水如带处
　　图经云晋永嘉三年冯仙举家十七人于龙多山升去按即冯葢罗也今仙台观其烧丹处至道观壁间其绘像存焉冯时行诗云儿童便读山中记老大才登记里山何麟诗世路聱牙赤水过故升天险问龙多彭应求诗一望东川尽数州依崖泉石更清幽不辞挹月披云卧揽取山房一夕秋注云山逺且髙逶迤如龙蟠故曰龙多也涪江在其下去州百二十里
　　寰宇记青石山在石镜西二百二十里涪水之南汉时山裂之处至今犹存李膺益州记曰昔巴蜀争界乆而不决汉髙八年一朝密雾青石山为之裂自上及下破处直若引绳焉于是州界始判上有古祠灵于水旱
　　华阳国志所谓青石神矣予观孙樵龙多山记云梓潼南鄙越五百里其中有山崛起中天即山之趾得径委延举武三十北出其巅气象鲜妍孕成阴烟屹石巉巉别为东岩槎牙重复争先角逐若絶若裂若缺若穴突者虎怒企者猿踞横者木朴挺者碑竖又有似乎飞檐连轩■〈木栾〉栌交攒欹撑兀柱悬栋危础殊状诡类愕不得视下有畆平砥若戸庭摅乳侧脉膏渟泓石俯对絶壑杪临兰薄仙台标异藂石负起屹与山别猨鸟迹絶腹窦而空路由其中龂腭相望攀縁下上闯然而出曜见白日始时永嘉飞真盖罗玄踪斯存石刻传闻丹成而仙驾鹤腾天一去辽廓千载寂寞澄泉传灵别壑絶明风闲境清寂寞无声佳木羙竹冈峦交植风来怒黑雷动岩谷山禽嵓兽捷翮互鹜晓吟暄啼听之凄凄回环下瞩万类在目因山带川青萦碧联莽苍际天杳杳不分月上于东日薄于泉魄朗轮昏出入目前其或宿雾朝云糊空縳山漠漠漫漫莫知其端旸曜始浴彻天昏红轮髙而赤洪流激射浓透薄释绵裂绮折千状万态倐然収霁樵起来而游泊车而休登降信宿闻见习熟始曰山乎曾未始有得乎无处夸世钓名者污此岩扄乎且欲闻于颍阳之徒乎

　　铜梁县

　　川曰巴川以水遶其治前如巴字矣山曰巴岳以峰髙出云表如岳势矣
　　碑目云古书岩在巴川县石间隐隐如篆文不可读又云季札墓铭在巴川县相传以为孔子所书
　　纪胜云县东里许丘曰罗堠名东嵓宋冯倓记云岁星位于泰荧惑位于衡太白位于华辰星位于常镇星位于嵩而罗堠计都二星位于巴岳之旁昭然可考也
　　胜览云南峰在巴川县东四十里髙五里是为峡山之首两山复出对峙中广十里涂左有穴谓之仙洞其深五里窦水流出为涧有嘉鱼又云中峰在巴川县东南六十里山环二十里如盘民错居如画有泉自山注下曰天池
　　纪胜云县南十五里有巴岳山絶顶蟠螭若炉其下有昆仑洞多苍玉产仙茅菅唐长庆中采樵者服之得仙又产木莲花髙五六尺叶如楩楠花如菡萏出山则不植有玉版泉在山上味甘冽不竭相传昔人斵井得玉版叩之清越如磬声然
　　碑目云唐永泰二年石刻在巴岳山之化度院石刻但云永泰二年按永泰齐明帝唐代宗年号齐永泰止五月而唐永泰二年十一月始改大厯故知为唐无疑
　　周茂叔天池诗云清和天气年能几短葛轻纱近水涯风似相知偏到袖鱼如通信不惊槎笑凭山色倾新瓮醉傍汀阴数落花啸傲不妨明月上一行归路起栖鸦又有观巴岳木莲诗云仙姿元是华巅栽不向东林沼上开嫩蕊晓随梅雨放清香时傍竹风来枝悬缟蔕垂金弹瓣落苍苔坠玉杯若使耶溪少年见定抛兰桨到嵒隈是时濓溪判合州事来游二作亦皆轻逸不沾道学气可喜也
　　志云治西百歩有望仙楼为唐刺史赵延之建延之刺合州破贼有功后得道仙去详神仙记中按少陵巴山诗云巴山遇中使云自峡城来盗贼遂奔突乗舆恐未回天寒召伯树地阔望仙台狼狈风尘里羣臣安在哉又有亡名氏诗云西山顶上最髙楼登眺能消万古愁奉使客来纔十日登仙人去已千秋荒凉岩桧含风雨曲折巴川学字流傍晚蹇驴林下过溪云潭影两悠悠皆为延之作也

　　定逺县

　　县南江边有新明寺古断碑云此晋之新明县也嘉陵玉溪在其左右中有一岩据大江以西秀拔自雄此即西嵓境而汉初县设焉
　　碑目云唐赵应龙冢在旧汉初县上有一坊左右画彩鳯大书雍侯之居开元乙卯季秋十九日立又云大圆山有光尘子墨迹云三山相接欲飞腾髙下来为半日登合向中间着夫子大员道士小员僧傍书宋干道壬辰年相传以为吕仙作矣

　　安居县

　　陈子昂诗序入峭峡安居溪伐木溪源幽邃林岭相映有竒致焉其诗曰肃徒歌伐木骛檝漾轻舟靡迤随回水潺湲泝浅流烟沙分两岸露岛夹双洲古树连云密交峰入浪浮岩潭相映媚溪谷屡环周路逈光逾逼山深兴转幽麕鼯寒思晚猿鸟暮声秋誓息兰台策将从桂树游因书谢亲爱千岁觅蓬丘此即旧县之安居坝也
　　今县别名琼江以官溅溪平滩一带流入涪江旧传有琼花浮水面而出故号为琼江矣县理在波罗川东里许葢有波仑寺云屑峰峭壁耸挿云霄凭栏而望江山如绣每月白前后皎然氷轮若自顶出而殿阁翚飞悠悠松桧间也三仙石连理树俱在其趾济胜者所必由矣又东去为鳯凰山昔人于此得遗碑云朝栖梧桐暮宿此山其山顶巨石平正谓之鳯凰台而西南对立者曰龙归山上有龙归寺山形盘旋如龙亦一方之幽胜也正南则龙门山两峰壁立如门汉隐士苏汝砺藏书三万卷于此此初学记所载旧属铜梁今割入当县碑目云龙门山东八里有印土院院有将军祠石刻云故唐将也逃难山中而死葬山阴或曰战国时人也岁春夏民以车葢迎其神至水上张帷致飨矣
　　志云县太平里有唐柳玭墓玭在景福间刺渝州迁泸州道卒葬于安居也玭公绰之后善书初任御史大夫在渝时东川节度使顾彦晖请书德政碑玭曰若以润笔为赠即不敢从命矣其刚正如此

　　綦江县

　　江发源夜郎作苍帛色故名綦昔南平军之长官司也志云治南三舍溪闗上有雁塔碑曰此地南平军旧址南平王墓亦在此闗
　　瀛山在县境去郡百二十里有四十八面壁立髙峻四时青翠望若蓬瀛唐贞观置瀛山县于此宋刘望之诗山盘四十八面险云暗三百六旬秋其上有白云观观前石笋参天有碑名鸟道碑
　　方舆胜览云南平军西北有东溪溪上小市有孝感桥绍兴甲戌有里妇从姑过溪姑坠水赴救之亦坠漂至滩下皆不溺

　　南川县

　　陈复亨厅事记云南平州边夜郎外控诸酋跨汉二郡唐五州之境
　　寰宇记曰武德二年置南州理隆阳县取西永隆山为名先天避讳改为南川贞观四年置南平州理南平县八年改为霸州又云贞观十一年涪州置隆化县亦取永隆山先天改为宾化县按三地相去密迩俱在渝州南境及涪陵枳县之旧墟矣通志谓宋初于当县置南平军熙宁省入隆化寻复置元并南平军及隆化入焉者也文苑英华李峤有勅奉议郎行涪州隆化县元素履制绾符两穴游刃三巴宾僚恋仰蛮汉讴吟者矣
　　寰宇记云南平西四里有赤水即丹水也唐置丹溪县于此丹溪合于僰溪故改南州为僰州焉僰水流入江津县南界所谓僰溪口也今县西二里有僰水寺
　　方舆胜览云僰溪东溪葛溪合流当县西北故贞观又置三溪县焉其所理名为石城在今县东甚峻险
　　伪蜀毛文锡茶谱云南平县有狼峱山出茶黄黑色渝人重之寰宇记云狼峱乡人构屋髙树上谓之阁栏不解丝竹惟击铜鼓祭鬼以祈福一名■〈犭巢〉厓在南平军西
　　方舆胜览熊本平木斗夷得地五百里山髙谷深乃奏建南平军谓即板楯七蛮故地先是刘孝标守南州请置郡县逺人安之晏殊为孝标撰墓铭尚在
　　刘夷叔云山堂诗山绕郡楼初过雨月临池树晩生烟蒲公孟南川驿诗莺花非汉旧栋宇尚唐余赵彦迈岁熟诗蕞尔曾无一掌平由来作郡亦强名云连万嶂山横翠川合三溪水绕城又云风俗连巴楚封疆接播溱方舆胜览县去溱溪三十里为鹿洞堡去播州三百里为白锦堡
　　王象之碑目云溱溪寨路西心坎厓上有隶书本初三年三月十六日共二十余字文多残缺不可读汉质帝时刻也去南平军七十余里又云溱州堡吹角坝上有古磨厓风雨朘剥苔藓侵蚀惟识其一二曰建安其它不可辨汉献帝时刻也又云吹角坝有姜维碑始土人开山得一穴穴内有碑姜维字犹可辨又云南川镇下三里厓上有石佛像近有碑出于其下司法叅军员外郎置司正靳豫撰序云南州城门前右岸卢舍那石像乃开元十八年十二月丙戌中大夫使持节南州诸军事守南州刺史上柱国晋昌唐虞景所造又云白鹄寺钟碑字磨灭垂尽尚余一二可识曰白鹄寺钟处士彭城刘欣文也又云罗围城上有古碑名平眞碑未详按志治境上有此城

　　长寿县

　　华阳国志江州郡乐城县在州西三百里延熙十七年省按今县界有乐碛镇即其地寰宇记曰唐武德置乐温县秦时枳地也桓元子别置枳县在巴之北涪之南至后周省入于巴县焉
　　乐温志曰乐温山下有乐温滩在县南四十里元时置涪陵廵检司因唐县址也地气常温禾稼早熟因之得名志以此山人多耆耉亦名长寿山
　　图经云昔徐神翁炼丹于枳有丹厓髙二十余丈下垂瀑布注于江厓下老榕荟翳弘敞而阴森者清阴洞也洞中多留题剥蚀不可辨有数行遒楷稍似涪翁及元许衡偕门人赵进真来游题名志云在学宫右侧图经集仙山为徐神翁飞升处在县之北眞观捣药杵臼尚存有台曰烟霞台即此
　　志又云白虎山亦名鳯山在涪西一里山麓刻读书处三字旁识云端平二年鹤山赴乐温为史子书按眉人史大用读书子乐温白虎山作崇德庙碑者也鳯山下有韩村宋开禧中土人韩申之见山坡有緑衣端坐指麾其仆入村酤酒有白骡龁草其旁即文昌书所谓牧骡化矣图经云白虎山石龛篆风月之台四字甚古其上石厓桃花水出焉有洞古邃幽深银鸭石笋杳然人境即桃花洞也
　　志云不语滩在县东一里相传客航过此皆相戒不言言则滩加汹涌又云玉溪里在县西八里宋贤谯定天发■〈日上爰下〉渊亚夫所居也谯学于伊川■〈日上爰下〉学于考亭云
　　舆地碑目古书山去乐温县四十里有大厯年石刻云昔人砌山路见石穴中藏蝌蚪书数轴古书之名起于此
　　宋安刚中张桓侯庙记云汉自建安以来皇纲齐弛神鼎震覆奸雄观衅实生豕心本初孟德之徒磨牙砺吻血视生灵期于吞噬不留遗臭先主忼慨为国志在援拯一时豪英狥义蜂起相与提挈共成大事诸葛闗张实为之最凛冽威风万夫之雄荆州之役羣盗鼎来公为后拒毕力尽死以抗羣丑奋髯张目横戈一叱蛇豕异类褫魄逃遯虞渊之日复耀西南繄公之功迄今千岁英灵之气森耸如在庙食百世在礼固宜乐温之山下瞰大江公之神爽实兹寓焉自古迄今长载祀典舟行上下与彼士民奔走奉事敢不虔至九谷嘉生连被原隰舸揖往返安流无恙阴相之功在国与民天朝累封进爵为王惟是庙宇兴建岁乆行廊烂頺往来咨嗟力莫能振郡守李公向者趋朝祗谒祠下再拜祈祷厥应如响至郡未几首议修缮自捐金帛众趋成之功费虽多了不病民撤去卑陋增饰轮奂开展地基比旧加倍是役也议兴于庚午之冬落成于辛未之春焉

　　蜀中广记卷十八

　　●钦定四库全书

　　蜀中广记卷十九

　　（明）曹学佺 撰

　　○名胜记第十九

　　上川东道

　　重庆府三

　　涪州

　　华阳国志巴子时虽都江州先王陵墓多在枳又云涪陵郡巴之南鄙从枳南入折丹涪水与楚商于地接司马错昔取商于繇此道也汉时恒有都尉守之蜀延熈中车骑邓芝以江州都督治阳闗于此阳闗者巴子所置三闗之一
　　水经江水东至枳县西延江水从牂柯郡北流西屈注之又云江水至巴郡涪陵县注更始水郦注曰水东径阳闗巴子梁江之两岸犹有梁处寰宇记云岑彭破公孙述将侯丹于黄石黄石者横石滩也谓之石梁
　　水经注曰江水东至梨乡厯鸡鸣峡江之两岸有枳县治故华阳国志谓枳县治涪陵水会庾仲雍谓有别江出武陵者也又曰更始水即延江枝分之始也延水北入涪陵水王莽更名巴亭张堪为县会公孙述来击于时同心义士选习水者筏渡堪于小别江即此水也其水北至枳县入江方舆胜览云涪江者自思州之上费溪发源经五十八节名滩方至黔州溉自黔州溉与施州江会流九十里经彭水武隆二县凢五百余里与蜀江会于州之东以其出于黔州又呼黔江亦名内江其水渊澄清澈可鉴毛髪底见苔石鱼鰕可数
　　张佑送李长史归涪州诗涪江江上客歳晩却还乡暮过高唐雨秋经巫峡霜急滩船失次迭嶂树无行好为题新什知君思不常戴叔伦渐至涪州先寄王员外使君纵诗文敎通夷俗均输问火田江分巴字水树入夜郎烟毒瘴含秋气阴崖蔽曙天路难空计日身老不由年将命宁知逺归心讵可传星郎复何意出守五溪边陆游诗古垒西偏晓系舟倚阑掻首思悠悠欲营丹灶竟无地不见荔枝空逺游官道近江多乱石人家避水半危楼使君不用勤留客瘴雨蛮烟我欲愁
　　方舆云黔江东岸有龟山州治其上元和志旧州在岷江南今州在涪江西蜀汉涪陵太守龎肱有惠政舆地碑目淳熈中左绵任子宣过涪陵于民家见汉隶石阙上书汉涪陵太守龎肱阙阙制如碑
　　东渡高峯之上与州治相对为石瓮碛方舆胜览云太守吴侯甞游石瓮碛遇一女伞葢步碛上曰吾父居此濒去解一玉环付厢吏为我谢使君异日当厯显任子孙复守此州言讫不见按志吴光辅为涪守后三十年其孙仲复又守是邦今吴公溪吴公山所为得名也
　　旧经云吴君山一名铁柜山横亘江北与涪陵县相望雄压众山俯临长江屹立如柜相传武侯屯兵于此旧城犹存
　　胜览云铁柜之南为北岩王真人修炼处也绍圣丁丑程伊川谪涪即普净院辟堂传易再阅歳为元符庚辰乃徙夷陵
　　碑目云涪陵江北普净院记治平间校书郎傅耆撰北岩书院记嘉定丁丑简池刘光祖撰普净院钩深堂牓别驾黄庭坚书又有淳佑辛丑三月既望古绵刘济川三山林元成都杜庭燮三泸何清题名又有汴阳吴克舒以绍兴癸未书云日举家来游阱掾侍行诸刻
　　舆地纪胜云开宝四年黔南上言江心石鱼见上有古记云广德元年二月大江水退石鱼见部民相传丰稔之兆按其处在近州鉴湖中央石上刻双鱼一衔蓂草一衔莲花各三十六鳞傍有石秤石斗或十年或三五年一出唐大顺元年镌诗甚多
　　方舆胜览州西一里白鹤滩尔朱真人冲举之处志云尔朱既浮江而下渔人有白石者举网得之击磬方醒遂于涪西滩前修炼后乘白鹤仙去因以名滩
　　又云尔朱先生种松山在州东二里种时松影映石石皆有松纹至今呼松屏石采者祷于先生乃得佳不烦人力自然成文
　　华阳国志延熈二年马忠定越嶲置赤甲军常取涪陵之民蜀丞相诸葛亮亦发劲卒三千人为连弩士按志有赤甲戍与黄草峡相近在李渡之上蔺市之下杜甫诗云黄草峡西舩不归赤甲山下行人稀即此地也
　　碑目云许雄山有古广汉县令神道碑俗呼为誓虎碑偶碑仆遂有虎入城县官设祭复竖碑虎害乃止按山在州西南七里山之东有马援坝
　　志云马援坝在治南四里伏波祠在治东十里相传将军征武陵蛮驻兵之处寰宇记涪陵江中有铜柱滩最峻急昔人维舟于此见水底有铜柱云
　　滩之东为锦绣洲九域志云此洲人业织锦罽也宋翰诗锦绣洲犹在熊罴梦已无文风齐两蜀仙洞接三都白石从天设青厓见地图荔枝妃子国不复曩时输
　　方舆胜览云域西十五里有妃子园其地多荔枝昔杨妃所嗜当时以马逓駞载七日七夜至京人马多毙于路百姓苦之故杜牧之过华清宫诗云长安回望绣成堆山顶千门次第开一骑红尘妃子笑无人知是荔枝来
　　华阳国志涪陵郡有丹兴县以山出名丹也蜀时省李特传范长生一名延久又名九重涪陵丹兴人按史记巴寡妇清之先得丹穴而擅其利家富不赀清能守其业用财自卫秦皇帝以为贞妇而为筑女清台括地志云女清台山在永安城东北七十里为涪陵南平二郡界

　　武隆县

　　汉涪陵枳二县地唐武德元年分涪陵县立以邑界武隆山为名本志云枳县故址在治东上流二十里李膺益州记云内江水自万宁西北二百八十里至闗头滩滩长百步悬崖倒水舟檝莫通寰宇记云内江一名涪陵江一名巴江在县南屈曲北流又云蜀江门滩在县前巴江水中
　　志云县西一里古渡头有断石中白痕如剑光芒烛天名为天剑又云南二十里有信水在峡口其泉如沸水与江等日有三潮毎至则高尺余又云龙宝潭在县东北七十里古箐凄其人鸟两絶杖藤而入幽径可十里忽平沙广野曲壑清泉别一世界
　　四夷考云武隆之地东邻黔楚西接牂柯北枕巴江南通贵竹又三面界土司为酉阳之咽喉石砫之顶臂至若真州则扑胸之患矣所谓难先全蜀险阨诸蛮者也

　　彭水县

　　史记秦司马错取楚商于之地为黔中都即此寰宇记云即刘璋之汉葭县矣隋开皇十三年蛮帅内属故于此地设彭水属黔州亦州之所理也本志云旧理在壶头山之麓今移于绍庆府基按宋史太平兴国八年黔州摩围山庆云出通判黄仲震图颂以献中兴小厯理宗始追封为绍庆府焉
　　权载之黔州观察使厅记云黔中为楚西南徼道在汉为武陵庄蹻循江以畧地唐蒙浮■〈舟召〉以制越旧经地近荆楚候如巴蜀五溪襟束蛮蜑聚落阴雨多晦草木少凋寰宇记云五溪谓酉辰巫武沅等五溪古老相传楚子城巴巴子兄弟五人流入五溪各为一溪之长一说五溪蛮皆盘瓠子孙自为统长故有五溪之号古谓之蛮蜑聚落也三国志刘先主于五溪蛮之地置黔安郡即此地乐史以为郡后周设误矣
　　刘长卿送任侍郎黔中充判官诗不识黔中路今看遣使臣猿随万里客鸟似五溪人地逺官无法山深俗易淳湏令荒徼外亦解惧埋轮司空曙送龎判官赴黔中诗云天逺风云异西南见一方乱山来蜀道诸水出辰阳堆案青油暮看棊画角长谕文谁可制记室有何郎李嘉佑送上官侍御赴黔中诗莫向黔中路令人到欲迷水声巫峡里山色夜郎西树隔朝云合猿窥晓日啼南方饶翠羽知尔饮清溪许棠寄黔南李校书诗从戎巫峡外吟兴更应多郡响蛮江涨山昏蜀雨过公筵饶越味俗土尚巴歌中夜怀吴梦知经灔滪波顾非熊送皇甫司録赴黔南幕诗黔南从事客禄利向来饶官受外台屈家移一舸遥夜猿声不断寒木叶微凋远别因多感新郎倍寂寥杜荀鹤送人尉黔中诗盘山行几驿水路复通巴峡涨三川雪园开四季花公庭飞白鸟官俸请丹砂知尉黔中后高吟采物华许琳黔中书事诗巴蜀水南偏山竆塞垒寛歳时将近腊草树未知寒独狖啼朝雨羣牛向暮滩更闻蛮俗近烽火不艰难窦羣黔中书怀诗万事非京国千山拥丽谯佩刀看日晒赐马傍江调言语多重译壶觞毎独謡沿流如着翅不敢问归桡李频黔中酬同院韦判官诗平生同所为相遇偶然迟各着青袍后无归白社期江流来絶域府地管诸夷圣代都无事从公且赋诗
　　碑目云汉故孝亷栁庄敏碑在州廨内字迹销讹唐黔南节度使赵国珍德政碑上元二年立在州南隔江崔能神道碑集古録以为长庆二年立在州治山谷刀笔云宋左藏库副使东南第八将秦世章自长沙买石摹僧宝月古法帖十卷载回黔安壁之绍圣院庭坚为之跋按世章秦子明涪州人也丹铅録谓宝月帖又在隋开皇帖南唐升元帖之前比之金薄匮纸银锭■痕者优劣当悬矣
　　纪胜云鲁直谪居有涪翁晩策杖至此观江涨雨余天欲凉十五字墨迹在州之嘉禾堂又黔中与人帖云庭坚顿首窃观镇静足以安夷獠清节足以服吏民郡阁宴闲时与僚佐歌舞以谢江山当亦无不乐时别后未尝不思英对也斋中小宴歌舞中更得新进否此邦乐籍似皆胜渝泸微有成都之风也
　　本志载宋冉木震黔州倅衙月山岩铭云黔号古郡地居极邉倅治倚山其山刺天有曰月岩古老相传视事累月徧求茫然偶浚沟渠巨石中填深掘视之厥状巑岏中窦一穴透明而圆皎如秋月翳絶云烟旁补三隙如星之聫抆拭细观古识存焉善命仆夫挽置座前负以层石映以湾泉日对其侧卷舒简编凡物遭遇皆有夤縁高岸深谷知几变迁惟我月岩存千万年又飞来峯铭云黔山角逐云空相摩迭石其间如戟如戈否则蹲伏横立攒阿千状万怪知名几何惟飞来峯涪翁相遭有笔如椽三字衮褒一经品题声价倍高譬如人乎何地无材不遇知音均混草莱有送吹嘘清冥路开一飞冲天逈絶尘埃噫欤兹石千古皑皑四维整植如出剪裁日炙雨浇苍然生苔不动惟汝何从飞来因涪翁重汝何能哉
　　志云緑阴轩在治南一里石轩下平旷可容十数人黄鲁直过此手书緑阴轩三字镌于石壁至元年绍庆总管向午凤重修有卧佛岩与緑阴轩相近岩石欹悬生一窍甚圆仰窥之又生一窍其中虚明有横石一块眉目宛然如来佛曲肱枕卧时也
　　纪胜云西南过江五里有摩围山夷獠呼天为围以其高摩于天也道家谓之洞天福地昔有樵者攀縁入洞见二老围碁其中回复寻之了不可得鲁直安置黔中寓开元寺号摩围老人有石泉在山顶山势壁立泉从石窦中流出寺僧以瓮接之为朝夕清供碑目载摩围山唐人石刻云巴黔路途阔远亦无馆舍凡至宿泊多倚溪嵓就水造飡钻木出火山谷集云丙子仲秋黔守席上客有举杜少陵中秋诗曰今夜鄜州月闺中只独看遥怜小儿女未解忆长安因戏作词云举头无语家在月明生处住拟上摩围最上峯头试望之偏怜锺秀苦炎同甘谁更有想见牵衣月到愁邉总未知又丙子仲秋奉陪黔阳曹使君伯达翫月作减字木兰花兼简施州张使君仲谋云中秋多雨常是罇罍狼籍去今夜云开须道姮娥得得来不知云外还有清光同此会笛在层楼声彻摩围顶上头
　　九州岛要记云黔州有彭水在信宁县即古之黔中地志云唐长孙无忌墓在信宁西岸岐山之麓按史无忌洛阳人累官太子少傅同中书门下三品高宗时谏立武后许敬宗诬奏无忌反削其官爵谪黔州安置没葬是乡居人歳以三月三日致祭云

　　黔江县

　　隋之石城县也志云城东二十五里为旧县矣又云歌罗驿在治东百九十里黄鲁直竹枝歌七首题于驿壁其一云浮云一百八盘萦落日四十九渡明鬼门闗外莫言逺四海一家皆弟兄志云四十八渡水在治西二十里发源栅山溪水折流四十八湾夹于两岸之间春月百花飘落随水可爱又云治西五十里峭壁中有木柜人迹不到曰柜子厓在四十八渡之中李频泛黔江诗野梅将雪竞江月与沙寒即此水也

　　忠州

　　谯周三巴记曰临江县后汉初平六年立在永宁郡东四百里临江南古城
　　水经曰江水又东径临江县南注谓王莽之盐江县也郡国志云梁于此立临江郡隋置临州贞观始改为忠州忠之名以巴蔓子或云严颜按华阳国志周之季世巴国有乱将军蔓子请师于楚许以三城楚王救巴巴国既宁楚使请城蔓子曰藉楚之灵克弭祸难诚许楚王城将吾头往谢之城不可得也乃自刎以头授楚使楚王叹曰使吾得臣若巴蔓子用城何为乃以上卿礼葬其头巴国葬其身亦以上卿礼今治西北一里有蔓子冡
　　三国志刘璋使严颜守巴郡为张飞所擒欲降之颜曰有斩头将军无降将军飞怒命斩之颜从容曰斫头便斫头何必怒耶今临江县西南二十里有严太守碑及词蘓轼诗云先主反刘璋兵意颇不义孔明古豪杰何以为此事刘璋固庸主谁为死不二颜子独何贤谈笑傲碪几国亡君已执嗟子死谁为何人刻山石使我空涕泪蘓辙诗云古碑残缺不可读逺人爱惜未思磨相传昔者严太守刻石千歳字已讹严颜平生吾不记独忆城破节最高被擒不辱古亦有吾爱善折张飞豪军中生死何足怪乗胜使气可若何斫头徐死子无怒我岂畏死如儿曹匹夫受戮或不避所重壮气吞黄河临危闲暇有如此览碑慷慨思横戈自注云碑在忠州本志州西五十里江中高阜名唐土洲有严颜墓碑及祠
　　九域志云临江郡有古屈原碑王象之碑目亦引之东坡谓屈原古塔在忠忠不当有此意者后人追思为之其诗曰楚人悲屈原千歳意未歇精魂飘何处父老空哽咽至今沧江上投饭救饥渴遗风成竞渡猿呌楚山裂屈原古壮士就死意甚烈世俗安得知眷眷不忍决南宾旧属楚山上有遗塔陆游诗云我游南宾春暮时蜀船曾系挂猿枝云迷江岸屈原塔花落空山夏禹祠塔在江之南岸
　　绍圣四年王辟之知忠州建四贤阁于治后四贤者故相司徒郑州刺史南华刘晏士安故相赠兵部尚书嘉兴陆贽敬舆中书侍郎平章事赠司徒安邑李吉甫宏宪刑部尚书致仕赠右仆射下邽白居易乐天皆有像设今移在学宫
　　舆地碑目云忠州学宫有汉江原君石阙阙上延熹等二十七字可搨自州西十五里移来者又有晋王右军半月橘帖经涪翁题跋
　　又云州治有汉建初中修道碑字已漫灭余建初等十二字可辨治内议道堂有唐率更柘浆帖碑太守王圣涂购自临江农民瞿氏命男宗摹刻绍圣四年七月二十四日后有山谷题跋
　　又云州仪门下有汉延熹严孝子碑按华阳国志元初中贡孝子严永即此碑矣字已漫蚀余延熹二年等八十余字自城西二十里移来者
　　文苑英华唐苏颋有授忠州刺史上骑都尉王守亷制陈子昻有忠州江亭喜遇吴叅军见牛司仓序畧云江亭回瞰罗杂树于阶基山榭遥临列羣峯于戸牖丹藤緑筱俯映长筵翠渚洪澜交流合坐者矣杜甫宴忠州使君侄宅诗出守吾家侄殊方此日欢自须游阮舍不是怕胡滩乐取长歌送杯饶旅思寛昔曾如意舞牵率强为看李端送濮阳録事赴忠州诗成名不逐双旌逺空印还为一郡雄赤叶黄花随野岸青山白水映江枫巴人夜语孤舟里越鸟春啼万壑中闻说古书多未校肯令才子久西东白居易郡中春燕因赠诸客诗仆本儒家子待诏金马门尘忝亲近地孤负圣明恩一旦奉优诏万里牧逺人可怜岛夷帅自称为使君身骑牂柯马口食巴江鳞暗淡绯衫故斓斑白髪新是时歳一月玉厯布春分颁条足皇泽命宴及良辰冉冉趋府吏蚩蚩聚州民有如蛰虫鸟亦应天地春薫草席铺座藤枝酒注樽中庭无平地高下随所陈蛮鼔声坎坎巴女舞蹲蹲使君居上头掩口语众宾勿笑风俗陋勿欺官府贫蜂巢与蚁穴随分有君臣
　　乐天刺史兹邦风流暇豫日事游赏其踪迹最著者有东楼荔枝楼鸣玉溪龙昌寺巴子台东坡东涧诸胜黄鲁直为王圣涂作记云乐天东楼以燕宾佐西楼以瞰鸣玉溪登龙昌上寺以望江南诸山张乐巴子台以会竹枝歌女东坡种花东涧种栁皆相传识其旧处焉
　　东楼即城东楼也白公东楼诗云山束邑居窄峡牵气候偏林峦少平地雾雨多阴天隠隠煮盐火漠漠烧畬烟赖此东楼夕风月时翛然凭轩望所思目断心悁悁又东楼竹诗云潇潇城东楼遶之多修竹森然一万竿白粉封青玉卷帘睡初觉欹枕看未足影转色入楼床席生浮緑空城絶宾客向夕弥幽独楼上夜不归此君留我宿
　　荔枝楼在治西南隅即西楼也公既作荔枝图以寄亲友又建楼以赏之其诗曰乡路音信断山城日月迟欲知州近远阶前摘荔枝又西楼诗云悄悄复悄悄城隅隠林杪山郭灯火稀峡天星汉渺年光东流水生计南枝鸟月没江沉沉西楼殊未晓
　　寰宇记云鸣玉溪在州西十里上有悬岩瀑布高五十余丈潭洞幽邃古木苍然前刺史房式嘉其幽絶特置兰若凡有五桥以渡长庆集云鸣玉溪上木莲秾茂元和十四年夏命道士母邱元志写之本志云溪在治西二里发源西厓水声如佩玉其傍有古刻亦名西溪又云西北五里有木莲洞宋钱求之诗云鸣玉溪邉堪寓目木莲洞下更闗情忠州好景无人说袛得孤城小市名今治内有木莲楼相沿其名非故处也
　　龙昌有上寺下寺俱唐建在西山顶者为上寺即巴台寺也与翠屏山相对故云可以望江南志谓之巴子台巴子所筑也唐宋诗刻存焉下寺即治平寺寰宇记曰龙昌寺在临江县东今为治平寺白公尝于寺旁植栁栁盛则寺兴栁衰则寺废寺僧爱此栁比之甘棠
　　白傅登城东古台诗迢迢东郊上有土青崔嵬不知何代物疑是巴王台巴歌久无声巴宫没黄埃志云巴王庙在州东一里神即蔓子将军也歳三月七日太守以豕帛致祭先期土人具千钧蜡祠之宋为永顺祠今为忠贞祠
　　王象之碑目云汉丁房双石阙在巴王庙前按左阙高可二丈覆以飞甍层观最上琢双扉一美人现半身倚立中层琢车马人物旁刻文螭糺蟠长可三四尺金石古文云此汉画之始也正面汉隶十行行三十字强半剥落惟汉都尉丁房五字相聫可读它无恙者尚三二十字阙阴镌云绍圣丁丑五月戊午知忠州军州事齐国王辟之军事推官荆南李鉴兵马监押雒阳田缺巡检安化杨中孝监税济南盖犠逸録事高阳张复临江县令竟陵张微司戸叅军杨安文同司理叅军云安常彦临江县主簿东武缺同游永顺王祠坐东轩面巴峡临岷江望东溪之龙潭崇山峻岭激湍清流真山阴之兰亭也于是赋诗酌酒极一时适将归共观石阙之上读汉都尉丁房碑欲重加刋刻而文字磨灭竟不可辨相与叹息而去右邉阙就圯近日为有司者新之了非故物
　　巴台下江中有石圆光如镜旁有五石笋簇之呼为仙人照镜台
　　胜览云东坡在南宾郡圃有亭名东亭白公诗緑树为闲客红蕉当美人又何处殷懃重回首东坡桃李种新成又最忆东坡红烂熳野桃山杏水林檎苏子瞻东坡之号实始于此其诗云平生自觉出处老大粗似乐天非东坡之名偶尔同也
　　志云东涧在治西开元寺侧亦乐天时凿公有东涧种栁诗云野性爱栽植植栁水中坻三年未离郡可以见依依
　　水经曰江水又径虎须滩滩水广大夏断行旅今州西二里有石梁三十余丈横截江中俗呼倒须滩即其处
　　舆地碑目塘土洲有贞元十七年叚文昌撰耆老思旧碑有唐刺史房公式善状碑志云塘土洲在治西五十里有景德寺善状碑立在普宁院中
　　水经曰江水又东得黄华水口左径石城南志云即皇华洲在东五十里江浦周回可二十里碑目云有宋忠州贡院碑叅军安元白立金鱼堡碑升忠州为咸淳府碑俱在此洲上咸淳碑诏文勅门下皇天畀付有家敢怠继承之敬干元首出庶物聿怀潜跃之初念圣考之贻谋择价藩而锡履严陵龙水之镇受节斋■〈土玄〉永嘉忠南之封分茅主社睠言屏翰之重允协讴歌之归汉舆地之上图若规先宪周旧邦之新命并锡府名以壮万年之观亦尚一人之庆其改升温州为瑞安府严州为建德府宣州为庆远府忠州为咸淳府咸淳元年八月二十九日午时急速按寰宇记石城在临江县东百里岷江之北岸李雄之乱巴西郡寄理于此城四面悬絶亦谓之巴子城矣
　　华阳记曰临江县有盐官在监涂二溪一郡所仰按涂溪在州东八十里发源蟠龙洞来经涂井井神为汉杨伯起井庙碑云神尝刺史荆州遡江至此憩于南城寺谓人曰江北二三里间安得有宝气耶至蟠龙洞见周柱下史丹炉曰此地有龙无虎宐其丹不就也至涂山见白鹿饮泉曰宝气在此矣土人从所指处凿盘石而得盐泉庙在治东一里志云东南八十里方斗山以形名也山有龙洞其神号方斗龙王所谓涂山与蟠龙洞者此是又云东二十里香炉堆北有石碑云处士杨佐墓汉杨伯起之裔孙
　　南山即翠屏也在对岸二里山中有禹庙陆宣公墓玉虚观朝真洞望夫台仙履迹诸胜白傅作楼以望之其诗云江上新楼名四望东西南北水茫茫又有望南山寄行简诗临江一嶂白云间红緑层层锦绣斑不作巴南天外意何如昭应望骊山
　　舆地碑目禹庙有唐碑字画漫灭不可读宋碑乃张俞作杜甫诗云禹庙空山里秋风落日斜荒庭垂橘柚古屋画龙蛇云气嘘青壁江声走白沙早知乗四载疏凿控三巴度禹庙縁山行可里许为玉虚观舆地碑目云玉虚观有唐人修建碑四方舆胜览云玉虚观南三十步有陆宣公墓旧经陆宣公贽藁葬于此或曰宣公已归葬檇李忠南特虚塜耳然子美已归葬偃师而耒阳之墓自若太白已移殡青山而采石之塜犹在则敬舆此基宜封植之矣玉虚亦名紫极观
　　通志云忠州南十里有望夫台未详其事按东坡忠州望夫台诗云山头孤石逺亭亭江转■〈舟召〉回似石屏可怜千古长如昨船去船来自不停浩浩长江赴沧海纷纷过客似浮萍谁能坐待山月出照见寒影高伶俜
　　本志仙履迹石在治北八十里相传昔有真人立此飞升今足迹尚存宋秦东诗仙人双赤脚踏石如踏泥泥痕尚可没石痕不可迷
　　杜甫尝居龙兴寺有题院壁诗云忠州三峡内井邑聚云根小市常争米孤城早闭门空看过客泪莫觅主人恩淹泊仍愁虎深居赖独园陆游龙兴寺吊少陵寓居诗中原草草失承平戍火胡尘到两京扈跸老臣身万里天寒来此听江声注云寺门外江声甚壮在州北八十里又二十里有拔山寺与龙兴寺俱汉永平间建宋冯时行宝华寺诗雨宿初收草木浓羣鸦飞去法堂空长廊无事僧归晩尽日门前只看松即汉之普明寺也已上三寺志云在州北九十里
　　志云东北三十里大成寺汉初平建西北四十里宝珠寺晋永和建西北百里双龙寺唐贞元建张咏双龙寺诗未踏阳关已见山木鲸时吼翠微间老僧随队看云起居士忘縁共鹤闲入眼烟光依砌湿倚空雾气遶山环三朝宝训神明护大读经章祝玉颜

　　酆都县

　　水经曰江水又径东望峡东歴平都注谓峡对丰民洲旧巴子别都也华阳国志巴子虽都江州或治平都即此续汉书永元二年分枳置平都取界内平都山为名
　　方舆胜览云自酆都县东行二里许始登山石径萦回可一二里平莹如扫林木邃茂夹径翠栢黄葛殆万株有数十株是千年物此即平都山也
　　郦道元曰平都有天师治兼建佛寺甚清灵道书号为平都福地舆地纪胜云仙都观在平都山唐建宋改景德又名白鹤观有阴长生诗天成四年书也通考云阴真人祠刻诗三章乃贞元中刺史李贻孙书元丰四年转运判官许安世过祠下阅石定为阴仙之作乃属知夔州吴师孟书石送置观中诗见神仙记
　　百川学海云治平末苏东坡泝峡泊舟仙都山下道士持阴长生石本金丹诀就质真赝东坡荅曰不知也然士大夫过此必以请久久自有知之者按古今诗謡云蜀道观中渫井得一碑其文曰有物有物可大可久采乎蚕食之前用乎火化之后成汤自上而临下夸父虚中而见受气应朝光功参夜漏白英聚而雪惭黄酥凝而金丑转制不已神趋鬼骤金欤玉欤天年上寿无着于文诀之在口此即阴仙所著丹诀也
　　胜览云阴长生以延光元年于平都山白日升天山顶五云洞中尝有云气从丹井中出洞有五云楼壁上瑶池乐部四字段文昌书
　　舆地碑目云仙都观有二仙公碑李虔撰二仙铭薛湜撰俱景云二年立阴真人影堂碑王真人碑俱李吉甫撰贞元年立其石莹润而白号为玉石碑又有商比干铜盘铭开元间掘自偃师县翻刻于此文曰右林左泉后冈前道万世之铭兹焉是宝又有中和元年忠州刺史陈侁三官碑丞相段文昌修观碑段少监修斋记天尊石像记老君石像记张大理诗杜光庭石函记按今皆不存
　　志云总真羣仙之府道山洞天等刻或隶篆或真行大径尺吕纯阳书见存纯阳登平都有访仙诗云盂兰清晓过平都天下名山总不如两口单行谁解识王阴空使马蹄虚又云一鸣白鸟出青城再谒王阴二友人口口惟言三岛乐抬眸已过洞庭春宋苏轼诗足蹑平都古洞天此身不觉到云间抬眸四顾乾坤阔日月星辰任我攀又平都天下古名山自信山中歳月闲午梦任随鸠唤觉早朝又听鹿催班苏辙诗山前江水流浩浩山上苍苍松栢老舟中去客日纷纷古今换易如秋草空山楼观何峥嵘真人王逺阴长生飞符御气朝百灵悟道不复诵黄庭龙车虎驾下来迎去如旋风转太清真人厌世不回顾世间生死如朝暮学仙度世岂无人飱霞絶粒常辛苦安得独从逍遥君泠然乗风驾浮云超世无有我独行范成大诗云神仙得者王方平谁其继之阴长生飘然空飞五云軿上宾寥阳留玉京石炉丹气常夜明宠光万栢森千龄峡山偪仄岷江萦洞宫福地古所铭云有北阴神帝庭太阴黒簿囚鬼灵自从仙都启岩扄高霞流电飞伏精晖景下堕烁九氷寒絶苦道升无形至今台殿栖岑■〈山屏〉隋圬唐垩留丹青十仙怪寄溪如清瑶池仙仗纷娉婷琅璈赴节锵欲鸣我来秋暑如炊蒸污流吁气扶枯藤摩挲众迹不暇评聊记梗槩知吾曾
　　段文昌修平都观记云平都山最高顶即汉时王阴二真人蝉蜕之所也峭壁千仞下临湍波老栢万株上挿峯岭灵花彩羽皆非图志中所载者昏旦万状信非人境贞元十五年余西游岷蜀停舟江岸振衣虔洁诣诸洞所石嵒灵窦苍然相次苔龛古书依稀可辨时与道侣数人坐于下须臾天籁不起万窍风息山光耀于耳目烟霞拂于襟袖相顾神竦若在紫府玄圃矣牵于行役不得淹久瞻眺惆怅书名而去迩来已三十四年太和庚戍歳自淮南移镇荆门有客由峡中来者皆言当时题记文字犹在观宇歳久台殿荒毁不三数年必尽摧没于岩壑矣乃舍一月秩俸俾令修葺子来同力浃旬报就去年冬十一月诏命换麾幢再领全蜀泝三峡厯旧游依然景物重喜登览闻泉声而缓步爱松色而难别遂命笔砚志于岩谷时太和七年正月五日
　　道经云老子骑青牛度函谷将息驾于平都今县二里有青牛山在平都之左
　　方舆胜览云景德观前鹿麂时出没林间与人狎志云自平都西去一里林树丛宻者白鹿山也霏雪録云苏老泉将游仙都观知县李长官云故知君之将至也问何以知之曰此山巨鹿鸣辄有客至屡验辄未一失老泉亦尝为人言之东坡白鹿山诗云日月何促促尘世苦拘束仙子去无迹故山遗白鹿仙人已去鹿无家孤凄怅望曾城霞至今闻有游仙客夜来江浦呌平沙长松千树声萧瑟仙客去人无咫尺夜鸣白鹿安在哉满山秋草无踪迹山之翠微有玉鸣泉响作琴音清澄玉色其麓有流杯溪溪凡七出相传平都之仙常燕集于此
　　华阳国志巴子又立市于龟亭北岸今新市里是也注水经曰平都县有市肆四日一会东坡诗我生飘荡去何求再过龟城歳五周身行万里半天下僧卧一庵初白头题云过石龟山作也旧志石龟山在县东五十里其下有村墟
　　志云县在丰民洲登平都山望岷江西来绕之而去其支流派别名为溪者可得而数焉稂溪在治东山上有魏国夫人墓未详年代葫芦溪在西南邃窈莫测蛟龙是宅青螺緑髻上下相映志谓之月镜潭也碑溪以古碑名不知何代物去县稍远望途溪在古南宾县地今为南宾里旧属忠州邻石砫司
　　志又云龙渠县今名县坝属散毛宣抚司县有引藤山出藤大如指可以吸酒白乐天诗闲拈枯叶题诗句闷折藤枝引酒尝亦近南宾界愚按丰民洲在平都山下隋两取之以名
　　县自丰旁加邑而罗酆地府之说始行今引真诰广记二文附此真诰曰罗酆山在北方癸地注此癸地未必以六合言当是于中国指向正在幽州辽东之北北海之中去岸不知几千万里又曰六天宫是鬼神六天之治也洞中六天宫亦同名相像如一世有知酆都六天宫门名则百鬼不敢为害陶宏景曰此应是北酆鬼王决数罪人住处其神即经所称阎罗王矣太平广记曰东都丰都市在长寿寺之东北初筑市垣掘得古冢土藏无砖甓棺木陈朽触之便散尸上着平上帻朱衣得铭曰筮道居朝龟言近市五百年间于斯见矣当时达者叅验是魏黄初二年所葬也然范成大诗云有北阴神帝庭太阴黒簿囚鬼灵则酆都之说亦不起于近代

　　垫江县

　　唐通典曰魏恭帝始置忠州垫江县后周改名魏安隋开皇十八年复为垫江蔡松年南史补曰汉之垫江今之合州也合州置自西魏及隋炀帝改合州为涪陵郡于是移垫江之名于桂溪县桂溪溪旁多桂树也县以树名寰宇记曰桂溪县有清水有容水在桂溪南三里清水唐县名犹开州之清浊二水矣县又有盐溪今治北小溪上有古碑乃宋淳熈中物
　　孟康注地理志曰垫江之垫音重叠之叠晋太康地记曰垫江因李雄之乱移置于阳阙阳阙未详疑即阳闗为三闗之一
　　碑目会仙洞牓在治北四十里之凤凰山李太白书罗王洞牓在治北五十里之西山李唐勑赐也按西山盘石上有巨人迹或罗王榜之始名
　　志云东北二十里有古寺曰秋月禅闗唐马祖修净之所即峯顶山也又二十里有古洞飞湍喧豗如雷声闻十余里久晴闻之则雨久雨闻之则晴
　　段氏游蜀记曰忠州垫江县以苏薫为席丝为经其色深碧
　　渝志云明玉珍僭号以垫江为鸡鹅食邑亦犹巴子以东突硖为畜牧沮矣

　　蜀中广记卷十九

　　●钦定四库全书

　　蜀中广记卷二十

　　（明）曹学佺 撰

　　○名胜记第二十

　　遵义道

　　遵义府

　　遵义县附郭

　　汉书唐蒙上书说武帝曰窃闻夜郎国所有精兵可得十万浮船牂柯出其不意此制越一奇也上乃拜蒙为中郎将从巴筰闗入见夜郎侯厚赐谕以威德约为置吏夜郎傍小邑皆贪汉缯帛以为汉道险终不能有也乃且听蒙约还报乃以为犍为郡发巴蜀卒治道自僰道指牂柯江司马相如又往谕意皆不听命数反叛及南越反上使驰义侯同犍为发南夷兵且兰君乃反杀使者会越已破引兵诛且兰遂平南夷
　　唐书云天下山河之象在乎两戒南戒自岷山迤逦及北地上郡西南至巴蜀汉中东及牂柯今遵义之区虽四塞为固而襟带之脉则牂柯江水矣
　　郡志云碧云峯在治西四峯并峙中央逈出青碧如云按神君张亚播州玉皇碑云城西碧云峯下公府西北隅夷衍清胜隠然神仙窟宅
　　志又云城外桃源洞石乳天垂见者眩目沈德元诗云亭跨桃源石溪山真美哉笑同今日上醉去几时来环野谁堪据寸心当自裁丈人千古意倚望一衔杯后人因立美哉亭
　　四夷传宋淳熙中迁遵义军于穆家川志云穆家川源出龙岩山流经湘山一名湘川李白诗云洛阳才子谪湘川元礼同舟月下仙记得长安还一笑不知何处是西天白诗又云石笋如掉笔悬于山之巅谁谓不平者与之书青天志云今楼山闗石笋参天是白题诗处也
　　志云海龙囤为杨酋穴垒在治北三十里四面斗絶后有侧径畧一线今居人尚不知通于何所故老相传昔白龙太子据此今为白龙寺又城外福光寺有铜佛像初人见之荒莽中欲取者数风雷辄作不敢近有异僧率土人斋戒乃得今在寺中又有龙山钟黒达树皆异物也播平钟为水西持去树犹存
　　志又云城北门有廖孝亷故宅城东郭有二冉故宅司北有苖斋郎故宅按斋郎太庙执事之官也人代未详寰宇记谓斋郎水源出蒿芰里楚米陂经小溪里入泸江本此二冉宋末播州名士冉琎冉璞也有文武才前后辟召皆不赴余玠安抚四川筑招贤馆兄弟往谒玠与分庭抗礼久无所试使人窥之惟相对据地以垩画地为山川城池状因献城钓鱼山之策者廖孝亷事不可考
　　寰宇记云贞观九年分牂柯北界置郎州领恭水高山贡山柯盈邘施释燕六县十一年省十三年又于其地置播州取播川为名仍复六县其明年改恭水为罗蒙县高山为舍月县贡山为胡江县柯盈为带水县邘施为罗为县释燕为胡刀县十六年又改罗蒙为遵义县二十年以夷州之芙蓉瑘川二县来属显庆五年废舍月胡江罗为三县景龙三年升播州为都督府先天二年罢天保元年改为播川郡干元元年复为播州
　　寰宇记云畲陵山在遵义县东四十五里夷牢水西自带水县来东流经县北一里又屈曲南流入废胡刀县界带水源出旧县西大山东流经带水县城北又东流至废胡刀界注胡江水按唐永徽中废带水县在府北三十里宋大观建遵义军于白绵堡亦在府北三十里似同一地
　　隋杨素赠薛播州诗凡十四首即薛道衡也汾阴人少孤专精好学甚着才名隋高祖除为内史累迁上仪同其为播州疑在炀帝之世诗云在昔天地闭品物属屯蒙和平替王道哀怨结人风麟伤世已季龙战道将竆乱海飞羣水贯日引长虹干戈异革命揖让非至公又两河定宝鼎八水域神州函闗絶无路京洛化蓬邱漳滏尔连沼泾渭余别流生郊满戎马涉路起风牛班荆疑莫遇赠缟竟无由又五纬连珠聚千载浊河清金亡潜虎质闰尽自蛙声圣期伊旦暮天禄启炎精雾生三日重星飞五老轻禋宗荅上帝改物创羣生又道昏虽已朗政故犹未新刳舟洹水际结网大川濵出游迎钓叟入梦访幽人植林虽各树开荣岂异春相逢一时泰共幸百年身又束帛贲邱园生刍自幽谷尘芳金马路澜清凤池澳零露既垂光清风复流穆倾盖如旧知弹冠岂新沐利心金各断芬言兰芙馥又自余厯端揆缉熙恧时彦及尔陪帷幄出纳先天■〈日卷〉高调发清音缛藻流余绚或如彼金玉歳暮无凋变余松待尔心尔筠留我箭又荏苒积歳时契阔同游处阊阖既趋朝承明还宴语上林陪羽猎甘泉侍清曙迎风舍暑气飞雨凄寒序相顾惜光阴留情共延伫又滔滔彼江汉实为南国纪作牧求明德若人应斯美高卧未褰帷飞声已千里还望白云天日暮秋风起岘山君傥游泪落应无已又汉阴政已成岭表人犹蠧借寇北方新还珠总如故楚人结去思越俗歌来暮阳乌尚归飞别鹤还回顾君见南枝巢应思北风路北风吹故林秋声不可听雁飞竆海寒鹤唳霜皋净含毫心未传闻音路犹夐唯有孤城月徘徊独临映吊影余自怜安知我疲病又养病愿归闲居荣在知足栖迟茂陵下优游沧海曲古人情可见今人遵路躅荒居接野竆心物俱非俗桂树方丛生山幽竟何欲又所欲栖一枝禀分丰诸已园树避鸣蝉山梁遇时雉野阴冒丛灌幽气含兰芷悲哉暮秋别春草复萋矣鸣琴久不闻属听空流水又秋水鱼游日春树鸟鸣时濠梁莫共往幽谷有相思千里悲无驾一见杳难期山阿散琼蘂庭树下丹滋物华不相待迟暮有余悲又衔杯向南浦寒色黯沉沉风起洞庭险烟生云梦深独飞时慕侣寡和乍孤音木落悲时暮时暮感离心离心多苦调讵假雍门琴
　　唐韩愈作桺宗元墓志畧云初子厚自桺州召至京师而复为刺史也中山刘梦得禹锡亦在遣中当诣播州子厚泣曰播州非人所居而梦得亲在堂吾不忍梦得之竆无辞以白其大人且万无母子俱往理请于朝将拜疏愿以桺易播虽重得罪死不恨遇有以梦得事白上者梦得于是改刺连州呜呼士竆乃见节义今夫平居里巷相慕恱酒食游戏相征逐诩诩强笑语以相取下握手出肝肺相示指天日涕泣誓生死不相背负真若可信一旦临小利害仅如毛髪比反眼若不相识落陷穽不一引手救反挤之又下石焉者皆是也此宐禽兽夷狄所不忍为而其人自视以为得计闻子厚之风亦可以少愧矣

　　桐梓县

　　华阳国志夜郎郡古夜郎国也属县二千戸治夜郎县有遯水通广欝林有竹王三郎祠甚灵响刘敬叔异苑云汉武帝时夜郎竹王神者名兴初有女子浣于豚水见三节大竹流入足间推之不去闻其中有号声持破之得一男儿及长有才武遂雄夷獠氏自立为夜郎侯以竹为姓所破之竹弃于野即生成林王尝与从人止石上命作羹从人曰无水王以剑击石泉便涌出今竹王水及破竹成林并存
　　后汉使唐蒙开牂柯郡斩竹王首夷獠咸诉以竹王非血气所生甚重之求为立后太守吴霸以闻帝封三子为侯死配食父庙今夜郎县有竹王三郎祠是其神也本志云夜郎里有竹王洞是其故处
　　九州岛要记云夜郎自古非臣服州郡之地昔汉武帝开拓南邉始置夜郎县
　　后汉书曰夜郎者临牂柯江江广百余步足以行船唐蒙发巴蜀卒治道自僰道抵牂柯江即此地十三州志云牂柯者江中山名晋永嘉二年分牂柯置夜郎郡兼置充州寰宇记唐武德二年以梓橦县为充州开元十五年改为夜郎县又云充州故夜郎侯邑牂柯都尉居之南中八郡悉夜郎之西陲也其属县有梓橦思王思渝底水按梓橦即今之桐梓县矣
　　志云编户夜郎里中有李太白故宅白坐永王璘之祸南流于此按蔡寛夫诗话云太白之从永王璘世颇疑之唐书载其事甚畧亦不为明辨其是否独其诗自序云半夜水军来浔阳满旌■〈施，冉代也〉空名适自误迫胁上楼船从赐五百金弃之若浮烟辞官不受赏翻谪夜郎邉以此观之则太白岂从人乱者哉
　　太白集有流夜郎题葵叶云惭君能卫足叹我远移根白日如分照还归守故园其流夜郎闻酺不预诗云北阙圣人歌太康南冠君子窜遐荒汉酺闻奏钧天乐愿得风吹到夜郎寄内诗云夜郎天外怨离居明月楼中音信疎北雁春归看欲尽南来不得豫章书流夜郎赠辛判官云昔在长安醉花栁五侯七贵同杯酒气岸遥凌豪士前风流肯落他人后夫子红颜我少年章台走马着金鞭文章献纳麒麟殿歌舞淹留玳瑁筵与君自谓长如此宁知草动风尘起函谷忽惊胡马来秦宫桃李向胡开我愁远谪夜郎去何日金鸡放赦回寄韦南陵氷云胡骄马惊尘沙起蕃儿饮马天津水君为张掖近酒泉我窜三巴九千里天地再新法令寛夜郎迁客带霜寒西忆故人不可见东风吹梦到长安窜夜郎忆秋浦桃花旧游云桃花春水生白石今出没揺荡女萝枝半挂青天月不知旧行径初拳几枝蕨三载夜郎还于兹炼金骨又夜郎承恩放还兼欣克复京师示息秀才云黄口为人罗白龙乃鱼服得罪岂怨天以愚陷网目鲸鲵未剪灭豺狼屡翻复悲作楚地囚何日秦庭哭遭逢二明主前后两迁逐去国愁夜郎投身窜荒谷半道雪屯蒙旷如鸟出笼遥欣克复美光武安可同天子巡剑阁储皇守扶风扬袂正北辰开襟揽羣雄胡兵出月窟雷破闗之东左扫因右拂旋收洛阳宫回舆入咸京席卷六合通叱咤开帝业手成天地功大驾还长安两日忽在中一朝让宝位剑舄传无竆媿无秋毫力谁念矍铄翁弋者何所慕高飞仰冥鸿弃剑学丹砂临炉双玉童寄言息夫子歳晚陟方蓬
　　唐李嘉佑送上官侍御诗莫问黔中路令人到欲迷水声巫峡里山色夜郎西张籍送蛮客诗借问炎州客天南几万程江连恶溪路山遶夜郎城按志夜郎城在桐梓驿二十里有碑坊字已剥蚀明杨慎元夕桐梓驿诗云载石孤峯古驿门清羌吹笛报黄昏三家村里无灯火千树梅花作上元夜郎曲云夜郎城桐梓源东堞垒平村民如野鹿犹说翰林名夜郎溪盘木阴中半景西渔舟投树宿水鸟遶花啼夜郎歌汉宫曾取敎秦娥竹枝传窈紏杨栁转猗傩
　　志云夜郎里有废扶欢县址按寰宇记扶欢县唐贞观十七年与荣懿县同置以县东扶欢山为名也属溱州唐书贬韩偓为荣懿尉即此地又有废溱溪郡按寰宇记溱州土地所属与夷州同亦贞观十七年置天宝元年改为溱溪郡志又有废鼎山县在治西十里不知何代设城垒犹存

　　仁懐县

　　寰宇记云芙蓉县唐贞观五年置属邘州寻属牢州十六年牢州废改属夷州又改属播州初置在芙蓉山上后移于县东南三里之芙蓉江侧此芙蓉县之所由名也
　　寰宇记又云仁水在县西南一里东南流注邘水志云仁水在宣慰司东南五十里此仁怀县之所由名也
　　图经云废舍月县在州东南九十里唐贞观九年于县理置高山县旋改为舍月县以界内舍月山为名涪陵江在其东九十里
　　废胡江县在州东南四十里贞观九年于县置贡山县旋改为胡江县以界内胡江为名有巴水在其南三十四里
　　废罗为县在县西南二百里贞观九年置邘施县旋改为罗为县以界内罗为水为名水源自县西百里罗为山出流经县南又东流至胡江入涪陵水也显庆五年废城址犹存
　　废胡刀县在县西南五十里贞观九年置释燕县旋改为胡刀县因胡刀以为名水在县南一里东流合胡江开元二十六年废

　　真安州

　　图经云本夷州之境与黔思犬牙其地山溪竦秀岗峦连绵竹树茂林千里不絶物产颇饶与渝之南川武隆彭水相接壤
　　寰宇记云唐贞观十七年廓辟邉夷置播川镇后因其处有降珍山乃以镇为珍州取山名也长安四年改舞州开元十三年又改鹤州十四年复为珍州宋干德四年刺史田迁上言自给赐珍州郡名已来连遭火灾乞改州名诏改为高州寻以岭南有高州加西字符复为珍州伪夏明玉珍避讳因改为真州
　　图经云唐太宗开山洞始置珍州时并置夜郎丽皋乐源三县寰宇记云其县并在州侧近或十里或二十里随有畲田处为寄理移转不定方舆云珍州有丽皋白厓思义安定寿山五堡官军所驻也夜郎今桐梓县乐源废县在治西六十里有乐道书院汉尹珍建又云尹珍以俗敦稼穑并建务本堂
　　纪胜云珍州有东松西松豹子罗蒙四山按二松俱在州南三百二十五里豹子在州北八里山多产豹罗山在州西南三百里内唐志有罗蒙县言此山高远可瞰罗蒙也
　　胜览云三江者去州三十里即明溪又曰虎溪在州东十七里思溪在州西北百八十里出南平军与明溪合又有贯珠溪按在今治西八十里源出虹转山下屈曲会合三江矣
　　志云杨六郎寓白鸠亭亭在古城其憇休处在三块石足迹犹存按六郎宋太原杨业之子杨延昭也事迹不可考又云伪夏僭号其将江中立筑城以守旧州城是也真州将郑昌孙据石城抗之今南山寨是也宋兵初至昌孙执中立以献命得世其地
　　按平播之后真州始加安字州判官有郑骆二姓郑即昌孙后也骆氏未详方舆胜览云宋徽宗时大骆解上下族帅骆世华骆文贵等献地立珍州亦曰乐源郡或即骆之始云

　　绥阳县

　　寰宇记云夷州义泉郡理绥阳县在汉为牂柯郡境厯代恃险不闻臣附隋大业七年始受招慰置绥阳县属明阳郡今宁夷县西北八十里旧明阳郡是也唐武德四年罢郡置夷州于思州寕夷县领夜郎神凤丰乐绥养鸡翁伏远明阳高富宁夷思义丹川宣慈慈岳十三县六年废鸡翁县贞观元年废夷州仍省夜郎神凤丰乐三县以伏远明阳高富宁夷思义丹川六县隶务州宣慈慈岳二县隶溪州绥养县属智州四年于黔州都上县复置夷州六年复分置鸡翁县十一年以义州之绥阳黔州之高富二县来属其年又自都上县移于今理领绥阳都上高富鸡翁四县十七年又以废牢州义泉洋川二县来属天宝元年改为义泉郡干元元年复为夷州按今贵州石阡府所辖多系夷州地以绥阳为旧理所故详及之
　　图经绥阳县有波利山在北二十里有安微水一名孤微水西自绥养故县来东流经县南八里又东入都上县界涪江水在县东十八里南流注安微水
　　方舆云绥阳故城在今县西三里贞观十二年移于今理废城存按县志今绥阳又移治觔竹里在真州长官司西北二百五十里外
　　志云县北十里碧霄洞阔数十丈悬石嶙峋天成万态如刻如画又二十里有三张水即罗甘溪也其源出于古井毎日辰午申三潮不爽焉
　　古迹考云赵家里之望鱼楼旁有三抚墓按杨酋家庙碑三抚姓赵氏鄱阳人干符初播有白龙太子之乱其父当寨团练使偕杨祖平之遂挿草为标于杉木堂入籍而生三抚既长有神异读书于赶水镇尝骑马归鞯下拖砂石两片今赵庙前上马石是也刻有壬戍年等字墓存庙后二十丈许有隙可窥见其椁以钩悬去地二尺许
　　古迹考云朗水里之溪源地有桺宗元书院按子厚以桺易播尚未得请不知何以有祠曰重其义也
　　志云宋大观初于绥阳县置承州废都上县在其南二十五里废义泉县在西南百里废洋川县在西北百里
　　寰宇记云都上县隋置唐武德元年属黔州贞观四年置夷州县为理所十一年州始移绥阳有涪水一名洑野水公元自绥阳县界流入经县西十四里又折西南流入费州鸡翁县界
　　义泉县本牂柯地隋大业十一年置初属明阳郡唐武德二年改属义州贞观十一年于县理置牢州十七年牢州废县属夷州有支离水东北自废绥养县流入流经县西又东南流入废乐安县界
　　洋川县亦牂柯地武德二年于县东北七十里置属义州贞观元年改属思州开元二十五年属夷州有小水西南自废高富县流入东北经县七十里又北入务川县界
　　宁夷县旧属思州开元二十五年属夷州
　　废高富县在今州东北百里隋大业七年于废县南三十里置属明阳郡末年陷夷獠唐武德四年再置属夷州贞观元年改属务州十年又改属黔州十一年复属夷州有小水在其县南三十里东入宁夷县界
　　废鸡翁城在县西南七十里武德四年置属夷州有洑野水东自都上县界流入经县南三里又南入费州城乐县界永徽后与高富县同废

　　蜀中广记卷二十

　　●钦定四库全书

　　蜀中广记卷二十一

　　（明）曹学佺 撰

　　○名胜记第二十一

　　下川东道

　　夔州府一

　　奉节县附郭

　　水经曰江水又东径南乡峡东寰宇记云南乡峡在奉节县西四十七里龙洞溪出焉按即今之龙洞候馆矣梁元帝早发龙窠诗征人喜放溜晓发晨阳隈初言前浦合定觉近林开不疑行舫动惟看远树来还瞻起涨岸稍隠阳云台
　　经云江水又东径永安宫南注云刘先主终于此诸葛亮受遗处也其间平地可二十里许江山逈阔入峡所无城周十余里背山面江颓墉四毁荆棘成林左右民多垦其中郡国志曰先主改鱼复为永安仍于州西七里别置永安宫城在平地陆游入蜀记云二十七日早至夔州州在山麓沙上所谓鱼复永安宫也宫今为州仓而州治在宫西北甘夫人墓西南景德中转运使丁谓薛颜所徙比白帝颇平旷然失闗险无复形势按寰宇记云周武帝天和元年自白帝城移理于永安宫南五十步宣政元年复还白帝城矣
　　志云郡有义泉诸葛武侯所凿侯虑城中无水乃接筒引泉入城后夔守亡艺以榷水取钱至宋待制王龟龄罢之陈刚甃井记云夔惟节度府漕台西厅有井绍兴二年井大坏景公领使事发地二百尺而始及泉以柟木甃之
　　志云郡学即永安官址固陵文类云郡守钱唐单夔仝漕使濩泽张玠以绍熙元年六月初吉祗谒先圣先师因延肄业之士别驾汉嘉张子震郡文学三山柯甲皆在施万大宁文学掾钱塘李延光九华汤嵓起三衢毛宪寔与焉遂会食明道堂规庑一新见国子録范仲黼经营之美因啜茗观三峡图听水琴声清话久之翛然忘暑遐想咏归之风名敎之乐其有既耶按柯甲跋云其字皆隶古体
　　碑目云少陵游蜀凡八稔在夔独三年平生所赋诗凡千四百六篇而在夔者三百六十有一治平中知州贾昌言刻十二石于北园歳久字漫灭建中靖国元年运判王蘧新为十碑今碑在漕司
　　北园即瀼西果园也入蜀记云地在瀼之西故一曰瀼西土人谓山间之流通江者曰瀼杜甫暮春题瀼西新赁草屋诗久嗟三峡客再与暮春期百舌欲无语繁花能几时谷虚云气薄波乱日华迟战伐何由定哀伤不在兹其二北郊千树橘不见比封君养拙干戈际全生麋鹿羣畏人江北草旅食瀼西云万里巴渝曲三年实饱闻其三彩云阴复白锦树晓来青身世双蓬鬓乾坤一草亭哀歌时自短醉舞为谁醒细雨荷鉏立江■〈犭员〉吟翠屏其四壮年学书剑他日委泥沙事主非无禄浮生即有涯高斋依药饵絶域改春华丧乱丹心破王臣未一家又将别巫峡赠南乡兄瀼西果园四十亩诗云苔竹素所好萍蓬无定居远游长儿子几地别林庐杂蘂红相对他时锦不如具舟将出峡巡圃念携锄正月喧莺未兹辰放鹢初雪篱梅可折风榭栁微舒托赠卿家有因歌野兴疎残生逗江汉何处狎樵渔
　　郡有制胜楼即北楼也宋张商英序云夔据荆蜀往来之冲渝泸施黔疆场之郡倚州为重而颓垣废堑居民暮夜出入不禁殆非所以防微消患严宫府壮屏翰之意也熙宁十年转运副使董大夫请于朝而新之知郡事王仲祥董其役遂负赤甲之固合站台之遗址而増筑之建为谯楼宏大焕耸凡山川之形胜尽在目中大夫以制胜名之盖虑深哉既落成诸公赓诗以诧之将镵于石以广其传于是金马张商英适西来为之序云尔尚书司门郎中知军州事王延禧北楼诗云夔子城新筑长江便作濠欲兼诸面敌故起北楼高即旧基仍峻因时力不劳青天纔咫尺翠壁似周遭近照东西瀼遥分上下牢百蛮归指掌三峡见秋毫帝道方无外皇威到不毛三钩闲夜锁八阵纵春遨守土惭非称提兵亦谬叨经营皆使指备豫本戎韬功乏为山助名加制胜褒登临欲吟咤深愧杜陵豪
　　方舆胜览云白云楼在计台有三层程之才序云漕舍据北山之麓西园锦石堂又据漕舍之北地势最高歳久且敝因稍増筑代以重楼名其上曰白云楼中曰秋涛阁下曰山堂登览之胜甲于一郡于其成也不可无纪辄吟诗一篇为作者前驱耳诗云鬻熊城郭遶苍崖万垒烟岚亦壮哉平地窥觎心未惬重楼徙倚眼初开披襟风月争新入剖目江山破逈来日落三峨知处所云浮双阙欲崔嵬胡床不愧庾公兴奕簟还思杜老才更待携衾尽清景夜深栏槛逼昭回
　　胜览云江月亭在戎钤司王龟龄诗长江何处水明月几州天月与江无约相逢是偶然碑目云癸亥灯夕前一日临川何异同叔招王钤辖饭次日当用故事邀漕使巨野李诚之同至江月亭钤辖录示梅溪旧题预有所请方辞以老罢无复强缀语言聊记歳月云尔是夕五鼓形于梦寐得二十字其辞曰月湖湖上月到处有光辉既解相随出当须照我归觉而甚喜归日可期既登兹亭水月相得愈切刀头之梦故并书以遗之钤辖名光远字宏父是为江月主人
　　固陵文类云瑞白堂在治内郡守王十朋五月十五日夜与刘韶美草酌于瑞白堂秉烛观跳珠分韵得跳字诗云五月峡中天气歊竹筩引水那能浇江濆龙老卧未起崖石不枯珠自跳草草杯盘对君酌灯前疑是檐花落毫端写出万斛珠共向炎天作冰雹妃子名园荔子丹綘囊初摘堆金盘细擘轻红唱君曲咀嚼水晶牙颊寒老翁真个如年少激水成珠堪一笑刘侯自有胷中珠不止照人兼自照刘仪凤得珠字云别来世故朝昏殊相与言之汗模糊两翁得酒促坐席感深念极气欲苏箨龙亦解作水供细绎寻文如渴乌衣巾生秋背毛竖金石相应环佩趋江山豪壮傍尊俎醉中频贯累累珠此时一事复挂口为乐未竟成喑呜夔州忧民困汤火润泽有志无坦涂眼前焦熬十万戸欠伸戏笑皆沾濡自操量鼓入官廪不输一钱分水符读书功力无表畔久矣俗吏轻吾儒
　　韶美有自归州陆行至夔州诗云久客归心速江流设险艰梦惊人鲊瓮生出鬼门闗草满离骚国神依暮雨山未平千古恨惨淡入跻攀又飞溜时时雨疎风处处蝉草茵秋卧月云幕午垂天夷险篮舆底阴晴鸟道邉荒村无劳酒坐睡媿赪肩又戸口村无几犁锄力不堪林荒樗栎寿月黒虎狼贪幽絶云眠穏清闲谷饮甘故山深未极壤断葢茅庵又倚伏闗羣动幽微各有生烧痕移窟穴林曲聚飞鸣瘠土常饥色层坡被恶名经行不唾地山好故留情又旷野无人宿危亭犯雨过岭云堆屃赑刹海现兠罗酒触秋怀壮天留暮色多不胜行役苦裁入竹枝歌又行行夔子国尺寸到江滨间阔一杯酒平生三故人逐臣犹费禄梦境欲抽身脱粟羹藜苋重闗任汝嗔自注云故人谓龟龄元章行可也按韶美普州人性酷嗜书秘阁板本抄录殆遍亲自校雠至杜门絶交为人劾归详见著作记及诗话中
　　经云江水又东径诸葛亮图垒南注云石碛平旷望兼川陆有亮所造八阵图东跨故垒皆累细石为之自垒西去聚石八行行间相去二丈因曰八阵既成自今行师庶不覆败皆图兵势行藏之权自后深识者所不能了今夏水漂荡歳月消损高处可二三尺下处磨灭殆尽荆州图副云永安宫南一里渚下平碛上周回四百一十八丈中有诸葛孔明八阵图聚细石为之各高五尺广十围厯然棊布纵横相当中间相去九尺正中间南北巷悉广五尺凡六十四聚或为人散乱及为夏水所没冬水退复依然如故八阵图下东西三里有一碛东西一百步南北广四十步碛上有盐泉井五口以木为桶昔常取盐实时沙壅冬出夏没刘宾客嘉话録云夔州西市俯临江岸沙石下有诸葛亮八阵图箕张翼舒鹅形鹳势聚石分布宛然尚存峡水大时巴蜀雪消之际澒涌滉瀁可胜道哉大树十围枯槎百丈破硙巨石随波塞川而下水与岸齐人奔山上则聚石为堆者断可知也及乎水落川平万物皆失故态唯诸葛阵图小石之堆标聚行列依然如是者仅已六七百年淘洒推激迨今不动高似孙纬略曰八阵图在鱼复者随江布势填石为规前障壁门后倚却月纵八横八魁容二丈内面偃月九六鳞差江自岷来奔怒湍激惊雷迅马不足以敌其雄也徙华变沧不足以穷其力也磊磊斯石载轰载舂知几何年曽不一仄是非天所爱神所儆者欤诗林载晋桓温伐蜀观八阵图诗曰覧古识其真寻源爱在迹恐君遗事节聊下南山石仍顾谓从事曰此常山蛇势也杜甫八阵图诗功盖三分国名成八阵图江流石不转遗恨失吞吴刘禹锡诗轩皇传上略蜀相运神机水落龙蛇出沙平鹅鹳飞波涛无动势鳞甲避余威会有知兵者临流指是非苏轼诗平沙何茫茫髣髴见石蕝纵横满江上歳歳沙水啮孔明死已久谁复辨行列神兵非学到自古不留诀至人已心悟后世徒妄说自从汉道衰蜂起尽奸杰英雄不相下祸难久连结驱民市无烟战野江流血万人赌一掷杀尽如沃雪不为久远计草草常无法孔明最后起意欲扫羣孽崎岖事节制隠忍久不决志大遂成迂岁月去如瞥六师纷未整一旦英气折唯余八阵图千古壮夔峡苏辙诗涨江吹八阵江落阵如故我来苦寒后平沙如匹素乘高望遗迹磊磊六四数遥指如布棊就视不知处世称诸葛公用众有法度区区落褒斜军旅无阔步中原竟不到置阵狭无所茫茫平沙中积石排队伍独使后世人知我非莽卤柰何长蛇形千古竟不悟惟余桓元子久视不能去李兴宗诗江从岷来触瞿唐夏潦溃裂怒势张霜沟水落洲渚露累累江石堆作行半斜半直半疎宻方营周匝门东出相传呵护有鬼神惊波不能移寸尺想见当年诸葛公纶巾羽扇挥愁风令严部伍寂如水出没变化机无穷乾坤不足当经理写留古法艮岑趾上滩下峡一千年多少英雄测玄旨小儿元子强多知常山蛇势吾能窥灞上枋头真絶倒空使虬髯论崛奇斵轮不可传其子此公天机缄骨髓柰何螟蝗生蝮蝎炎刘已灰吹不起天教三马食一槽老马蹄囓暂咆哮渭阳巾帼势将蹶大星夜陨西军号呜呼兴废尽天意中原龙斗今六纪胡雏骨肉正相残欲拯涂炭嗟谁使大官酣燕刍豢余小官局蹐尘埃里举目厌厌九泉人谁访草庐谈世事向来韬略机莫投而今投机欠良筹君不见峡山深深茅舍底有人抱膝高声讴张演陪安抚大卿登八阵台览观诸葛公遗像偶成长句云白帝城西鱼复浦十月江平见津浒当年累石纷成行此地卧龙经讲武辕门外建严中权列阵相承在后伍何人蛇势识常山未数鱼丽矜郑拒悬知精神贯金石尚想号令严钲鼓老兵料敌应疑生川后澄波其敢侮向令赤伏有余符下睨皇州直指取云何遗迹司神明独靳丰功被寰宇高城置酒共临眺往事兴怀増叹抚巍然王佐三代前信矣名言照千古
　　旧经云八阵图铭石刻在碛中今不复见张季长诗刻铭久伏水底碑敎战时存山下鼓自注云有图铭巨石今伏水底又云山下有石鼓相传为武侯敎战之音也
　　志云先主庙旧在永安宫南今移白帝城内杜甫谒先主庙诗惨淡风云会乗时各有人力侔分社稷志屈偃经纶复汉留长策中原仗老臣杂耕心未已呕血事酸辛霸气西南歇雄图厯数屯锦江元过楚剑阁复通秦旧俗存祠庙空山泣鬼神虚檐交鸟道枯木半龙鳞竹送清溪月苔移玉座春闾阎儿女换歌舞歳时新絶域归舟远荒城系马频如何对摇落况乃久风尘孰与闗张并功临耿邓亲应天才不小得士契无邻迟暮堪帷幄飘零且钓缗向来忧国泪寂寞洒衣巾
　　三山林栗诗序云诸葛武侯祠旧在西山歳久摧圯永嘉王詹事帅夔日移置阵碛淳熙漕使张着庭重修杜甫诸葛庙诗久游巴子国屡入武侯祠竹日斜虚寝溪风满薄帷君臣当共济贤圣亦同时翊戴归先主并吞更出师虫蛇穿畵壁巫觋醉蛛丝歘忆吟梁父躬耕起未迟窦叔向武侯庙诗永安宫外有祠堂鱼水恩深祚不长角立一方初退舍拟称三汉更图王人同过隙无留影石在穷沙尚启行归蜀降吴竟何事为陵为谷任苍苍
　　方舆胜览云武侯庙在八阵图之卧龙山上时州理白帝故少陵诗云犹有西郊诸葛庙卧龙无首对江濆也有堂曰开济堂何耆仲开济堂小记云堂阅歳久垂压矣淳熙疆圉作噩渎山何耆仲假守举而新之因访善本重肖侯像摘老杜两朝开济老臣心之句以字堂巫山尉任份来董事春二月乙亥落成丁谓卧龙山诗日长春老职司闲纵辔因寻负郭山花气半飘青霭外泉声多在白云间香灯肃肃严僧事钟梵萧萧爽客颜坐有诗人樽有酒拟抛城市宿禅闗温陵曽慥和承平桑者自门闲巴俗烧畬满四山招集宾僚来野次追呼父老到田间及时劝课知宣化继踵催科却厚颜底事羣僧享安逸坐令檀施叩禅闗陆游题卧龙山诗涪翁几日客遗墨徧苍崖作吏今三月偷闲始一来云归就檐宿江怒触山回更欲穷幽赏城头迭鼓催查钥题卧龙武侯庙诗山巅祠貌俨丹青千载怀人为一登隠隠故营连白帝茫茫恨水向西陵石根兰芷香无价云顶松杉翠作层人事天机古难料诗成试语定中僧周时题卧龙诗雨过羣峰入骨青杖藜曽忆去年登无风细路寻萧寺落照孤城认固陵割据江涛随渺渺清明花树又层层不闻不见无穷尽唯有禅房白足僧王十朋题卧龙山观音泉二十韵呈行可元章云去歳游庐山社中观白莲不饮远公酒聊酌聪明泉肩舆过武昌乗兴西山巅嵓乳饮菩萨诗篇诵苏仙夔州苦无井瘿俗殊可怜竹筩喉不干可浣不可煎日汲卧龙水屡頳担夫肩所取郄几斛深惭未投钱前日招提游入耳声涓涓泓澄可照胆草木皆光妍道人出新茗林间手亲研至今清夜梦犹到幽亭邉交游况离索回首成凄然何时鹿呦呦重访山中禅柯甲题卧龙武侯庙诗巴江一线束巴山不碍登临气象寛寺隠蟠龙松影乱碑残科斗藓痕漫十分潋滟随宜暖一酌泓澄彻骨寒欲说孔明千古恨令人勇跨玉骢鞍三山朱焕诗云野性从来物外便瘦笻拄到卧龙巅下临斗絶疑无地峻极盘旋别有天远远峰峦犹带雪苍苍竹栢几经年武侯向日三分国大士今朝一泒泉休泥遗编论往事且将此水涤真田渊源莹洁惟方寸世界收藏几大千山谷卧龙行记云天水张茂先世京南昌黄庭坚鲁直弟叔向嗣直建中靖国元年三月丁夘同来时左绵道人思顺开法席于此山道俗归心荆棘草莱化为金碧新雨晚晴同登中阁观白盐之崇崛想少陵之风流叹大雅之不作裴徊久之跋云涪翁以文学名世书学徐浩而婉美翁死三十年矣今人见其翰墨及从之游者莫不欣然景慕之都运徽猷久从翁游而文学翰墨皆造其玅步趋之相若模范之相承誉望之相继辉映炳耀卓乎其能肖也后之人茍未知涪翁之贤请观于公可知矣茍有未知公之贤请观于涪翁可知矣建炎五年正月日门生从政郎夔州奉节县令主管劝农公事王行谨跋
　　颍川刘均国邀古雍李绍隆洛阳邢仲时阳翟卫师房黄山韩次阮游卧龙山咸平院谒长老忍禅师建炎四年十月晦日均国之子瓖侍
　　侍郎阎公运使张公同游卧龙纪行云余初自宣威幕府送季长奏事北阙入道山为学士后三年余始被命造朝遂玷论思之列今丏祠得请而归会季长护漕夔门相与道旧故握手惊叹葢阔别已十年矣辱通家燕欵浃辰亡倦最后游卧龙山松风萧爽云日蔽亏千载英灵恍若来下晩趋跃马城赤甲白盐峻极天半晴光返照喷浪帖伏慈明行酒道韫诵诗至大醉而去不图天涯为乐之至于斯也淳熙九年三月癸巳唐安阎苍舒才元书王十朋卧龙行记云永嘉王龟龄少城周行可海陵查元章载酒来游时冻雨初霁风日清美山谷明秀照人道傍杂花盛开篮舆徐行应接不暇寺有荼■〈艹縻〉罗络松上如积雪崇兰数百本秀发嵓石间微风透香所至芬郁东荣牡丹大丛雨前已开道人植葢护持留以供客饮罢纵步泉上瀹茗赋诗而归干道丙戌清明前四日
　　陆游跋闗著作卧龙行记云著作闗公出使峡中风采峻甚仕者人人震栗莫敢仰视游以孤生起罪籍万里佐州浅闇滞拙自期且汰去而闗公独厚遇之举酒赋诗谈台阁旧事忘其位之重也公免归之明年游以事至卧龙山咸平寺长老惠琏言公往有行记今将刻之石因属游书其末游曰方闗公之门可炙手时此书伏不出今公归卧青城山中宾客解散形势一变而琏方刻其书为不朽计嗟乎足以愧士大夫矣干道七年七日左奉议郎通判夔州军州主管学事陆游谨识按关著作耆孙青城人
　　黄人杰卧龙纪行云帅帐跨鳌陈损之绣衣具茨王璆聮辔登卧龙置酒高会宾客从者十有六人是日金虎啸风丹云蔽日凉生尊俎兴在江山献酬赓唱之余挹大士泉访海仙像尘虑息神情清瞿塘昼漏垂尽乃去真胜游也庆元己未七月十有四日鲁斋黄人杰书
　　李■〈直上土下〉卧龙行记云眉山李季允同汉嘉王申父襄阳■〈日上爰下〉亚夫来游时春阳骤骄风埃四起酌泉松石间意颇惬无何雷雨忽至晩登寺阁望赤甲白盐山色如洗相与举酒乐甚遂留宿山房庆元六年五日
　　水经注云白帝城西有孤石冬出水二十余丈夏即没秋时方出滟滪如象行人莫上滟滪如马行人莫下峡人以为水侯李膺益州记云滟滪堆夏水涨没数十丈其状如马舟人不敢进故曰滟滪又曰淫豫言舟子取途不决水脉故犹预也南史云淫豫大如幞瞿唐不可触乐府云淫豫大如马瞿塘不可下类要云淫豫大如鳖瞿塘行舟绝淫豫大如龟瞿塘不可窥坤元録又作犹豫水经注滟滪歌曰江头白浡坚相持倐忽沦没别无期孝子传云庾子舆扶父柩过瞿塘六月水泛子舆祷而遂平既过泛溢如故人歌之曰滟滪如牛本不通瞿塘水退为庾公成子韶高斋题滟滪水则云开封成镛子韶寄瞿塘闗怀安寋渥泽民成都郭公临舜卿东去过高斋览形胜遣人撑舟垂绳坠石则滟滪之水约八十四丈子韶曰夏中江涨滟滪上水犹三十余丈可想见矣泽民之子庆胄侍淳熙乙巳正月二十五日
　　范成大吴船录云六月丙辰泊夔州早遣视瞿塘水仅能漫滟滪之顶盘涡散出其上谓之滟滪撒髪人云如马尚不可下况撒髪邪是夜半水忽骤涨渰及排亭及明走视滟滪则已在五丈以下或可以侥幸入峡而夔人犹难之丁巳水涨未已遂决解维十五里至瞿塘口水平如席独滟滪之顶犹涡纹瀺灂舟拂其上以过揺橹者皆汗手死心面无人色葢天下至险之地行路极危之时旁观者尽皆惊阻余已在舟中一切付之自然不暇问据胡床坐招头处任其荡兀毎一舟入峡数里后舟方续发水势怒急恐猝相遇不可解拆也帅司遣卒执一旗次第立山之上下一舟平安则簸旗以招后舩旧语云滟滪大如幞瞿塘不可触滟滪大如马瞿塘不可下此俗传滟滪大如象瞿塘不可上葢非是也后人立石辨之甚详峡中两岸高岩峻壁斧凿之痕皴皴然而黒石滩最号险恶两山束江骤起水势不能平余来此水势适可俗所谓茶槽者又水大涨渰没草木谓之青草齐则诸滩之上水寛少浪可以犯之余之来此水未能尽漫草木但名草根涨亦不可涉然犯难而行不可回首也陆游入蜀记云二十六日晚至瞿塘闗唐故夔州与白帝城相连杜诗白帝夔州各异城葢言难辨也闗西门正对滟滪堆堆碎石积成出水数十丈土人云歳旱时石露大半有三足如鼎状闗耆孙瞿塘闗行记云干道庚寅中元日
　　闗耆孙约李时雨陈彦岳建寿宋嵩李普张徽之雍大椿饮于三峡堂晚携余觥下瞿唐闗访夔刺史旧治客曰今之司闗者之居是也遂饮于此茂林修竹间小亭萦纡客曰此唐刘梦得故宅址梦得遗墨旧有石好事者取去复饮闗上高斋诵少陵薄云岩际宿孤月浪中翻之诗叹此老具眼如此夔江山元麤恶惟少陵所纪处独异高斋其一也高斋故基屋隘而陋予惜之方欲为太守王君言客陈彦辛景贤出席愿出力更筑之仆谓不可隘而陋亦不可侈而大此少陵诛茅避世意也并书以告二子云景贤今司瞿唐闗者
　　诗话珊瑚钩云唐周邯自蜀买奴曰水精善沉水乃昆仑泅水之属也邯疑瞿塘之险必有怪使水精入瞰之久乃出曰下有闗不可渡得珠贝而还按今谓之下闗城矣
　　乐府解题曰瞿盛也唐陂池也言盛水其中可以行舟也又云夏则为瞿冬则为唐杜甫瞿唐两厓诗云三峡传何处双厓壮此门入天犹石色穿水忽云根猱玃须髯古蛟龙窟宅尊羲和冬驭近愁畏日车翻白居易夜入瞿塘峡诗云瞿塘天下险夜上信难哉岸似双屏合天如匹练开逆风惊浪起拔■〈念〉暗■〈舟召〉来欲识愁多少高于滟滪堆宋肇峡口诗云万里西南路瞿塘居上游峡分山对立江合水争流蛟鳄从来患风波自古愁几时飞两桨归去满帆秋蘓轼瞿塘峡诗云自昔怀清赏今兹得纵探长江连楚蜀万派泻东南合水来如电黔波緑似蓝余流细不数远势竞相参入峡初无路连山忽似龛萦纡收浩渺蹙缩作渊潭风过如呼吸云生似吐含坠崖鸣窣窣垂蔓緑■〈毛参〉■〈毛参〉冷翠多崖竹孤生有石楠飞泉飘乱雪怪石走惊骖絶涧知深浅樵僮忽两三人烟偶逢郭沙岸可乗篮野戍荒州县邦君古子男放衙鸣晩鼓留客荐霜柑闻道黄精草丛生緑玉篸尽应充食饮不见有彭聃气候冬犹暖星河夜半涵遗民悲昶衍旧俗接鱼蚕版屋漫无瓦岩居窄似庵伐薪常冐险得水不盈甔叹息生何陋劬劳不自惭叶舟轻远泝大浪固无谙矍铄空相视呕哑莫与谈蛮荒安可驻幽邃信难躭独爱孤栖鹘高超百尺岚横飞应自得远扬似无贪振翮游霄汉无心顾雀■〈〈今上酉下〉鸟〉尘劳世方病局束我何堪尽解林泉好多为富贵酣试看飞鸟乐高遁此心甘苏辙入峡诗云舟行瞿塘口两耳风鸣号渺然长江水千里投一瓢峡门石为戸郁怒水力骄扁舟落中流浩如一叶飘呼吸信奔浪不复由长篙两山蹙相值望之不容舠渐近乃可入白盐最雄高草木皆倒生哀呌悲玄猱白云缭长袖零露如飞毛导峡程记曰泸合遂属四中皆峡之郡自蛮江桔栢沲导等江至此二百八十江会于峡前次荆门郡四百五十滩即有清水重峯胡滩汉滩忽雷闪电■〈氵宅〉滩濑滩狼尾使君主薄二滩以沉舟得名其它不悉记三峡者即明月仙山广泽其它瞿塘滟滪燕子屏风之类皆不预三峡之数唐杨炯广溪峡诗广溪三峡首旷望兼川陆山路遶羊肠江城镇鱼复乔枝百丈偃飞水千寻瀑惊浪回高天盘涡转深谷汉氏昔云季中原争逐鹿天下有英雄襄阳有龙伏常山训军旅永安兴板筑池台忽已倾邦家遽沦覆庸才若刘禅忠佐为心腹设险犹可存当无贾生哭
　　经云江水又东径广溪峡注云斯乃三峡首也其间三十里颓岩倚木厥势殆交北岸山上有神渊渊北白盐厓高千余丈天旱然火白盐推烬入渊即雨常璩以泽有神鸣鼓则雨蜀都赋谓应鸣鼓而兴雨也刺史二千石经过皆不得鸣角伐鼓商旅上下恐触石有声乃以布裹篙足此峡多猨猨不生北岸北唯一处或有取之放着此山中初不闻声将同狢兽渡汶而不生矣其峡盖自神禹凿以通江郭景纯所谓巴东之峡夏后疏凿者杜甫白盐山诗云徐步移斑杖看山仰白头翠深开断壁红远结飞楼日出清江望暄和散旅愁春城见松雪始拟放归舟按盛弘之荆州记谓汉高祖伐秦途经于此见渊中白壁赤柱状若宫府因名龙渊矣
　　经云江水又东南径赤岬西注云是公孙述所造因山据势周回七里一百四十步东高二百丈西北高一千丈南连基白帝山甚高大不生树木其石悉赤土人云如人袒胛故谓之赤岬山淮南子曰傍皇于山岬之旁注曰岬山胁也郭仲产曰斯名将因此而兴矣注云赤甲山岩穴中露一匣甚高不可升相传乃古兵书匣
　　经云江水又东径鱼复县故城南注云故鱼国也春秋左传文公十六年庸与羣蛮叛楚庄王伐之七遇皆北唯裨鯈鱼人逐之是也地理志谓江闗都尉治公孙述名之为白帝城取其王巴蜀葢巴东郡治也汉献帝初平元年分巴为三郡以鱼复为固陵郡赵胤诉刘璋改为巴东郡治白帝山城周回二百八十步北縁马岭接赤岬山其间平处南北相去八十五丈东西十七丈又东傍瀼溪即以为隍西南临大江窥之眩目唯马岭小差委迤犹斩为路羊肠数四然后得上益州刺史鲍陋镇此为谯道福所围城里无泉乃南开水门凿石为函道上施木天公直下至江中有似猨臂相牵引汲然后得水水门之西江中有孤石为淫预石冬出水二十余丈夏则没亦有裁处矣县有夷溪即狼山清江也经所谓夷水出焉益州记曰水色清照十丈分沙蜀人见其澄清因名清江也
　　水经注云昔廪君浮土舟于夷水据捍闗而王巴是以法孝直有言鱼复捍闗临江据水实益州祸福之门汉书地里志云江闗理鱼复寰宇记云蜀汉章武二年先主为吴所败改白帝为永安晋大康中复永安为鱼复有故江闗在江南岸北对州城宋泰始三年以山峡崄隘多寇贼立三巴校尉以镇之宋末废唐置都督府及刺史郡治于此
　　文苑英华常衮授持节都督夔州诸军事兼夔州刺史栢贞节制云山硖雄重江闗要冲舆地碑目夔州都督府记唐会昌五年刺史李贻孙文缪师禹书见欧阳公集古録今在漕台集古録云余尝谓唐世人人工书故其名湮没者不可胜数毎与君谟叹息于斯也如贝灵该缪师愈今人尚不知其姓名况其书乎余以集録之博仅各得其一尔
　　碑目云唐夔州刺史厅壁记长庆二年五月一日刺史中山刘禹锡撰今见存
　　张说下江向夔州诗天明江雾歇洲浦棹歌来渌水逶迤去青山相向开城临蜀帝祀云接楚王台旧知巫山上游子共徘徊司空曙送夔州班使君诗鱼国巴庸落麾幢汉守过晓樯争市隘夜鼓祭神多云白当山雨风清满峡波夷陵旧人吏犹诵两岐歌戴叔伦送卢使君赴夔州诗铙管随旌斾高秋逺上巴白波连雾雨青壁断蒹葭凭几双童静登楼万井斜政成知变俗当应畵轮车唐求舟行夜泊夔州诗维舟镜面中逈对白盐峯夜静沙堤月天寒水寺钟故园何日到旧友几时逢欲作还家梦青山一万重郑谷入夔州诗万家烟霭里隠隠见夔州夜静明月峡春寒堆雪楼独吟谁会解多病自淹留往事如今日聊同子美愁张佑送曽黯游夔州诗不逺夔州路层波滟滪连下来千里峡入去一条天树色秋帆上滩声夜枕前何堪正危侧百丈半山巅又送杨秀才入蜀夔诗鄂渚逢游客瞿塘上去舩峡深明月夜江静碧云天旧俗巴渝舞新声蜀国弦不堪挥惨恨一涕泪澘然释齐已送周秀才游峡中诗又向夔城去知谁动旅魂自非亡国客何虑断肠猿灔滪分高仞瞿塘露浅痕明年期此约平穏到荆门
　　白帝城公孙述所筑也东观汉记白帝城旧名鱼复公孙述见白龙入井中以为应已之祥改为白帝陈子昻白帝怀古诗云日落沧江晩停桡问土风城临巴子国台没汉王宫荒服犹周甸深山尚禹功岩悬青壁断地险碧流通古木生云际归帆出雾中川途去无限客思坐何穷杜甫上白帝城诗城峻随天壁楼高更女墙江流思夏后风至忆襄王老去闻悲角人扶报夕阳公孙初恃险跃马意何长又上白帝城楼诗江度寒山阁城高絶塞楼翠屏宜晩对白谷会深游急急能鸣鴈轻轻不下鸥夷陵春色起渐拟放扁舟
　　城中有白帝庙入蜀记云白帝庙气象甚古松栢皆百年物有数碑皆孟蜀时立庭中石笋有黄鲁直建中靖国元年题字又有越公堂隋杨素所创少陵为赋诗者已毁今堂近歳所筑亦甚宏壮自闗而东即东屯少陵故居也碑目云闗城白帝庙碑凡三其一元和元年其二长兴二年其三广政元年庙有斫残栢柱大可十围高二十丈余乃公孙述时楼柱所斫之处忽生枝而不朽又有三石笋王十朋诗云白帝祠前石笋三根连灔滪立相参不知此石能言否往事应同老栢谈自注云有二栢甚古也石笋上行记云江通济道吕珣东玉黄庭坚鲁直同来建中靖国元年三月
　　方舆胜览云越公堂在瞿唐闗城内隋杨素所建也杜甫宴越公堂诗此堂存古制城上俯江郊落构垂云雨荒阶蔓草茅柱穿蜂溜蜜栈缺燕添巢坐接春杯气心伤艶蘂梢英灵如过隙宴衎愿投醪莫向东流水生涯未即抛张俞越公堂诗越公作隋藩烈烈耀威武驻马白帝城营堂压巴楚俯瞰万里流徘徊览千古鬼工役精魄梓制衒刀斧四阿无栾栌大厦唯柱础峥嵘露节角庨豁转檐庑丹漆久磨灭风云尚吞吐自注云堂奇构宏敞内无撑柱夐视中脊邈不可度也
　　城隅有堂曰三峡堂规模甚敞松柏皆古云商隐被命赴阙大卿李先生所建不知岁月落成而未考也因相率置酒作乐其上同来者郡僚张悦之陈子长员仲文谢邦彦堂据峡口俯瞰洪流震摇灔滪真为伟观岁淳熙己亥八月二十三日成都吕隐商周父书宋肇诗云林峦十里上巉岩飞槛初凭缥缈间夔子风烟依白帝夜郎耕稼接乌蛮砌横乱石遥临涧门对高峯近带山咫尺惊湍吁莫测毎来凭眺念江闗又云初寻磴道踏云烟渐引茒担屋数椽江影动揺波面日山光隠见峡中天放怀樽酒凭栏客回首舷歌趂市舩要与州人同此乐移花种竹满岩前
　　有杜甫宅少陵移居夔州郭诗云伏枕云安县迁居白帝城春知催栁别江与放舩清农事闻人说山光见鸟情禹功饶断石且就土微平人入宅诗云奔峭背赤甲断厓当白盐客居愧迁次春酒渐多添花亚欲移竹鸟窥新卷帘衰年不敢恨胜概欲相兼其二乱后居难定春归客未还水生鱼复浦云暖麝香山半顶梳头白过眉拄杖斑相看多使者一一问函闗其三宋玉归州宅云通白帝城吾人淹老病旅食岂才名峡束风常急江流气不平祗应与儿子飘转任浮生其西阁诗云西阁百寻余中宵步绮疏飞星过水白落月动沙虚择木知幽鸟潜波想巨鱼亲朋满天地兵甲少来书又西阁雨望诗楼雨沾云幔山寒着水城径添沙面出湍减石棱生菊蕋凄疎放松林驻逺情滂沱朱槛湿万虑傍檐楹又夜宿西阁晓呈袁二十一曹长诗城暗更筹急楼高雨雪微稍通绡幙霁远带玉绳稀门鹊晨光起樯乌宿处飞寒江流甚细有意待人归
　　舆地纪胜云城东有东瀼水公孙述于水滨垦稻田因号东屯东屯之田可得百许顷稻米为蜀第一郡给诸官俸廪以高下为差帅漕月得九斗故王龟龄诗云少陵别业古东屯一饭遗忠■〈亩犬〉亩存我軰月叨官九斗湏知粒粒是君恩陆务观高斋记云少陵居夔三徙居皆名高斋其诗次水门者白帝城之高斋也依药饵者瀼西之高斋也见一川者东屯之高斋也又云东屯李氏居已数世上距少陵纔三易主唐大厯初故劵犹在杜甫从瀼西移居东屯诗云白盐危峤北赤甲古城东平地一川穏高山四面同烟霜凄野日秔稻熟天风人事伤飘转吾将守桂丛又东屯复瀼西一种住青溪来往皆茅屋淹留为稻畦市喧宜近利林僻此无蹊若访衰翁语湏令剩客迷又道北逢都使高斋见一川子能渠细石吾亦沼清泉枕带还相似柴荆即有焉斫畬应费日解缆不知年又牢落西江外参差北戸间久游巴子国卧病楚人山幽独移佳境清深隔远闗寒空见鹓鹭回首忆朝班闗耆孙游东屯诗呼舩渡西瀼策马行东屯犹有竹下屋依然柴作门林深多鸟雀山对有猱猿世隔劵犹在堂非基自存稼云迷旷野屏翠堕层轩土厚疑吾里溪清何处源飱英金有种饭粒玉为根芦笋恋春渚蕨芽蕃故园山名窃诸葛城榜为公孙云雨峡前梦琵琶山后村留人惟野趣隔市絶尘喧白巽东屯行云雨足稻畦新水满挿秧未半青短短马尘追逐下闗头北望东屯转山坂一川洗尽峡中想远浦疎林分气象沟塍漫漫堰源低滩濑泠泠石矶响中田筑场亦有庐翚飞夏屋何渠渠李氏之子今地主少陵祠堂疑故居
　　刘昉东屯祥云寺行记云绍兴戊申正月中澣出郊劝耕至东屯因落少陵故居祠堂之成闻祥云寺后有瑞石归路就往观之策杖行山涧乱石间踰里许石果异也事无大小必先难而后获是日自东屯还过瞿唐已将暮任宾僚之去留其同至者赵沂咏道文定国公才邓高叔谊王鼎子新李骥元骏家茂秀实张聿述之朱齐卿醇甫李宗臣元庆杨誉时美真胜赏也刘昉方明书
　　辛毘曰夔州百牢闗兵马不可越杜甫诗中巴之东巴东山江水开辟流其间白帝高为三峡镇夔州险过百牢闗寰宇记云三钩镇在州东三里铁锁断江山横江亘张两岸造舟为梁施战床于上以御寇焉镇居数溪之会故曰三钩唐武德二年废碑目云鏁水记碑字但纪官名有都押衙金吾大将军白元曜等字后汉书岑彭攻江闗偏将军鲁奇应募直冲浮桥攒柱有反把钩奇船不得去皆殊死战因飞炬焚之始得入闗五代史后唐张武石照人仕王建为破浪都头大破高季兴于夔以功升镇武军节度使武常作铁絙絶江中流立栅于两端谓之锁峡宋史太祖遣曹彬伐蜀示以地图指锁江曰我军泝流至此慎勿以舟师争胜中兴小厯云景定五年守将徐宗武于白帝城下岩穴设拦江锁七条长二百七十七丈五尺五千一十股又有二铁柱各六尺四寸刻徐宗武字
　　志云白帝城东十五里有胜已山以高出众山之上也王十朋命名龟龄四月二十一日同运使周丈查丈行香报恩精舍登佛牙楼观胜已山望江流之险饭蔬啜茗而还因作诗云篮舆拂晓出东闗钟磬声闻杳霭间心欲报恩频入院人逢胜已更观山竹香细细禅房静江水浑浑野渡门欲问渔人兴与废黄鹂隔叶语绵蛮刘仪凤报恩寺诗序云寺有唐立夫题字云本晋铁佛寺有像今徙他处而碑记无存者是日寺僧汲相国泉烹香山茶甚新因次韵奉呈安抚待制诗云晩途无力透空闗佛土维留草数间决去已曽盟白水重游仍欲住青山皇华诗句羞怀禄儒帅封章屡乞闲似我更宜归计早雨蓑烟艇学渔蛮碑目以夔州始兴寺移铁像记为刘禹锡撰矣唐文若报恩寺行记云绍兴丙子七月峡中久不雨秋暑炽盛己巳晦连夕霶霈水复大涨余系舟瀼中杖策同二子辂轸来游道人定观迎谒欣然乃汉中旧识憩食方丈登佛牙阁爱其江山鲜明草木秀润顿失三峡之陋寺本晋铁佛院距今八百禩屡易而不废良有以也
　　寺产香山茶因名香山寺黄鲁直香山寺行记云太守高仲本率南昌黄鲁直垫江谭处道同来远水乔木僧房高下景物清絶为夔路第一建中靖国元年二月庚申微雨中来庭坚书
　　奉节巫山之间有天池浸可千顷杜甫天池诗云天池马不到岚壁鸟纔通百顷青云杪层波白石中郁纡腾秀气萧瑟浸寒空直对巫山出兼疑夏禹功鱼龙开辟有菱芡古今同闻道奔雷黒初看浴日红飘零神女雨断续楚王风欲问支机石如临献宝宫九秋惊鴈序万里狎渔翁更是无人处诛劳任薄躬

　　蜀中广记卷二十一

　　●钦定四库全书

　　蜀中广记卷二十二

　　（明）曹学佺 撰

　　○名胜记苐二十二

　　下川东道

　　夔州府二

　　巫山县

　　经云江水又东乌飞水注之注云水出天门郡溇中县界北流径建平郡沙渠县南又北流径巫县南西北歴山道三百七十里注于江谓之乌飞口本志云乌飞岩在西南四十里与燕子坡相对宋夔守王十朋诗燕子归期近吾今亦得归乌栖一枝稳何必更髙飞自注云隔江有乌飞崖也
　　经云江水又东径巫县故城南注云县故楚之巫郡也秦省郡立县以隶南郡呉孙休分为建平郡治巫城城縁山为墉周十二里一百一十步东西北三面皆带傍深谷南临大江故谓之夔国也寰宇记云梁武帝废建平郡而县存隋加山字县本夔子熊摰所治今多熊姓西北五十步有阳云台髙一百二十丈南枕长江楚宋玉赋云游阳云之台望髙唐之观晋孟康注曰言其髙出云之阳也本志云阳台山下有土主庙其神即唐张巡将雷万春县之跳石人也史载令狐潮益兵围雍丘巡使郎将雷万春于城上与潮相问语未絶贼弩射之面中六矢而不动潮疑其木人使谍问之乃惊遥谓巡曰向见雷将军方知足下军令矣
　　陆游入蜀记云二十四日早抵巫山县在峡中亦壮县也隔江南陵山极髙大有路如线盘屈至絶顶谓之一百八盘盖施州正路黄鲁直诗云一百八盘携手上至今归梦绕羊肠又减字木兰花调云春水茫茫欲渡南陵更断肠今有南陵渡矣志云废南陵县与阳台相对晋置刘宋废基址存
　　碑目云汉盐鐡盆记在巫山县黄太史石刻云余弟嗣直来摄邑事堂下有大盐盆有欵识盖汉时物也其末曰永平二年又桓温隶字碑亦在巫山嘉定癸未漕使王观之并黄太史跋俱徙置漕廨王漕又作跋语考其文为晋周抚墓碑今不存
　　入蜀记云日晚游楚故离宫俗谓之细腰宫有一池亦当时宫中燕游之地今湮没略尽矣本志曰楚宫在女观山西畔小山顶三面皆荒山南望江山奇丽务观云又有将军墓东晋人也一碑在墓后趺陷入地碑倾前欲压字纔半存按此岂即周益州墓耶
　　战国策蔡灵侯饮茹溪见庄辛幸臣论溪水流入城外五十步东井志云东井在北城外茹溪俗名小溪也
　　经云江水又东巫溪水注之注云溪水道源梁州晋兴郡之宣汉县东入南径建平郡泰昌县南又径北井县西溪水又南屈径巫县东县之东北三百步有圣泉谓之孔子泉其水飞清洁石穴并髙泉下注溪水溪水又南入于大江王梅溪集云县东半里孔子泉其旁民居童子亦能书诗云巫山亦有泉可饮仍可祈泉旁人几家聪慧多奇儿
　　经云江水又径琵琶峡本志云琵琶峯下女子皆善吹笛嫁时羣女子治具吹笛唱竹枝词送之梁简文琵琶峡诗由来歴山川此地独回邅百岭相迂蔽千崕共隐天横峰时碍水断岸或通川还瞻已迷向直去复疑前夕波照孤月山枝敛夜烟此时愁绪密荧魂逝九迁
　　入蜀记云二十三夜泊清水洞洞极深后门自山背出色黮闇水流其中鲜能入者歳旱祈雨颇应权知巫山县左文林郎冉徽之尉右迪功郎文庶几来志云清溪在县东十里
　　经云江水又东径巫峡注云杜宇所凿以通江水也郭仲产云按地理志巫山在县西南而今县东有巫山将郡县居治无恒故耶三峡七百里中两岸连山略无阙处重岩叠嶂隐天蔽日自非亭午夜分不见曦月至于夏水襄陵沿泝阻絶王命急宣有时朝发白帝暮到江陵其间千二百里虽乗奔御风不以疾也春冬之时则素湍渌潭回清倒影絶巚多生柽栢悬泉瀑布飞漱其间清荥峻茂良多趣味毎至晴初霜旦林寒涧肃常有髙猨长啸屡引凄异空谷传响哀转久絶故渔者歌曰巴东三峡巫峡长猨鸣三声涙沾裳
　　峡中有十二峰曰望霞翠屛朝云松峦集仙聚鹤净日上升起云栖鳯登龙圣泉其下即神女庙范成大呉船録云下巫山峡三十五里至神女庙庙前滩尤汹怒十二峯俱在北岸前后映带不能足其数十二峯皆有名不甚切事不足録所谓阳台髙唐观人云在来鹤峰上亦未必是神女之事据宋玉赋本以讽襄王后世不察一切以儿女亵之今庙中石刻引墉城记瑶姬西王母之女称云华夫人助禹驱神鬼斩石疏波有功见纪今封玅用真人庙额曰凝真观入蜀记云二十三日过巫山凝真观谒玅用真人祠真人即世所谓巫山神女也祠正对巫山峰峦上入霄汉山脚直挿江中议者谓太华衡庐皆无此奇然十二峯者不可悉见所见八九峯惟神女峯最称纎丽奇峭宜为仙真所托祝史云毎八月十五夜月明时有丝竹之音往来峯顶上峯顶上猿皆鸣达旦方渐止庙后山半有石坛平旷传云夏禹见神女授符书于此坛上观十二峰宛如屏障是日天宇晴霁四顾无纎翳惟神女峰上有白云数片如鸾鹤翔舞徘徊乆之不散亦可异也祠旧有乌数百送迎客舟自唐幽州刺吏李贻诗已云羣乌幸胙余矣近干道元年忽不至今絶无一乌不知其故
　　经云江水歴峡东径新崩滩注云此山汉和帝永元十三年崩晋太元二年又崩当崩之日水逆流百余里涌起数十丈今滩上有石或圆如蕈或方似屋若此者甚众皆崩嵯所陨致怒湍流故谓之新崩滩其颓岩所余比之诸岭尚为竦桀呉船録云自神女庙二十里至东奔滩髙浪大涡巨艑掀舞不当一叶或为涡所使如磨之旋三老挽招竿呌呼力争以出涡矣水经注云新崩滩下十余里有大巫山非唯三峡所无乃当抗峯岷峨偕岭衡嶷其翼附羣山并槩青云更就霄汉辨其优劣耳神血涂所处山海经曰夏后启之臣曰血涂是司神于巴巴人讼于血涂之所其衣有血者执之是谓生居山上郭景纯云在丹山西丹山在丹阳属巴丹山西即巫山者也又帝女居焉宋玉所谓天帝之季女名曰瑶姬未行而亡封于巫山之台精魂为草寔为灵芝所谓巫山之女髙唐之姬旦为行云暮为行雨朝朝暮暮阳台之下旦早视之果如其言故为立庙号朝云焉其间首尾一百六十里谓之巫峡盖因山为名也
　　金石古文云巫山峰顶古篆乃秦时物邑人向万云尚存集古録云神女庙唐李吉甫诗一首以贞元十四年刻邱元素一首无刻石年月李贻孙二首会昌五年刻敬骞一首元和五年刻沈幼真书其它皆无书人名氏可摸搨
　　汉乐府巫山髙云巫山髙髙以大淮水深难以逝我欲东归害梁不为我集无髙曵水何梁汤汤回回临水逺望泣下沾衣逺道之人心思归谓之何齐王融巫山髙云想象巫山髙薄暮阳台曲烟霞乍舒卷蘅芳自断续彼美如可期寤言纷在瞩怃然坐相思秋风下庭緑刘绘云髙唐与巫山参差郁相望灼烁在云间氛氲出霞上散雨收夕台行云卷晨障出没不易期婵娟以惆怅梁武帝云张乐阳台歌上谒如寝如兴芳晻暧容光既艶复还没复还没望不来巫山髙心徘徊元帝云巫山髙不穷逈出荆门中滩声下溅石猿鸣上逐风树杂山如画林暗涧疑空无因谢神女一为出房栊简文帝云巫山七百里巴水三回曲笛声下复髙猿啼断还续梁沈干云阳台氤氲多异色巫山髙髙上无极云来云去常不息常不息梦来逰极万世度千秋虞羲云南国多奇山荆巫独灵异云雨丽以佳阳台千里思勿言可再得特美君王意髙唐一断絶光阴不可迟费昶诗云巫山光欲晚阳台色依依彼美岩之曲宁知心是非朝云触石起暮雨润罗衣愿解千金佩请逐大王归范云云巫山髙不极白日隐光辉霭霭朝云去溟溟暮雨归岩悬兽无迹林暗乌惊飞枕席竟谁荐相望空依依王泰云迢递巫山竦逺天新霁时树交凉去逺草合影开迟谷深流响咽峡近猿声悲只言云雨状自有神仙期陈后主云巫山巫峡深峭壁耸春林风岩朝蕋落雾岭晩猨吟云来足荐枕雨过非感琴仙姬将夜月度影自浮沉萧诠云巫山映巫峡髙髙殊未穷猿声不辨处雨色讵分空悬岩下桂月深涧响松风别有仙云起时向楚王宫隋李孝贞云荆门对巫峡云梦迩阳台燎火如奔电坠石似惊雷天寒秋水急风静夜猿哀枕席无由荐朝云徒去来陵敬云巫岫郁迢嶤髙髙入紫霄白云闲抱石玄猿逈挂条悬崖激巨浪脆叶殒惊飙别有阳台处风雨共飘飘唐卢照邻云巫山望不极望望下朝氛莫辨啼猿树徒看神女云惊涛乱水脉骤雨暗峰文沾裳即此地况复逺思君刘方平云楚国巫山秀清猿日夜啼万重春树合十二碧峰齐峡出朝云下江来暮雨西阳台归路直不畏向家迷郑世翼云巫山凌太清岧嶤类削成霏霏暮雨合霭霭朝云生危峰入鸟道深谷泻猨声别有幽栖客淹留攀桂情阎立本云君不见巫山髙髙半天起絶壁千寻画相似君不见巫山磕匝翠屏开湘江碧水遶山来緑树春娇明月峡红花朝覆白云台台上朝云无定所此中窈窕神仙女仙女盈盈仙骨飞清谷出没有光辉欲暮髙唐行雨送今宵定入荆王梦荆王梦里爱秾华枕席初开红帐遮可怜欲晓啼■〈犭员〉处说道巫山是妾家乔知之云巫山十二峯参差互隐见浔阳几千里周览忽已遍想象神女姿摘芳共珍荐楚云何逶迤红树日葱蒨楚云没湘源红树断荆门郢路不可见况复夜闻猨沈佺期云巫山峯十二合沓隠昭回俯眺琵琶峡平看云雨台古槎天外倚瀑水日边来何忍啼■〈犭员〉夜荆王枕席开张九龄云巫山与天近烟景常青荧此中楚王梦梦得神女灵神女去已久白云空冥冥山有巴猿啸哀音不可听李白云江行几千里海月十五圆始经瞿塘峡遂陟巫山巅巫山髙不穷巴国尽所歴日边攀垂萝霞外倚危石飞步凌絶顶极目无纎烟却顾失丹壑仰观临青天青天若可扪银汉去安在望云知苍梧记水辨瀛海周逰孤光晩歴览幽意多积雪照空谷悲风鸣森柯归途行欲曛佳趣尚未歇江花早啼■〈犭员〉松暝已吐月月色何悠悠清猿响啾啾辞山不忍听挥策还孤舟李端云巫山十二峯皆在碧虚中回合云藏日霏微雨带风■〈犭员〉声寒过涧树色暮连空愁向髙唐去清秋见楚宫张循之云巫山髙不极合沓奇状新暗谷疑风雨幽崖若鬼神月明三峡曙潮满二江春为问阳台客应知入梦人李沇云没天心开地脉浮动凌霄拂蓝碧襄王端眸望不及似睹瑶姬长叹息巫妆不治独西望暗泣红焦抱云帐君王妒妾梦荆宫虚把金泥印仙掌江涛迅激如相助十二狞龙怒行雨昆仑谩有通天路九峯正在天低处李贺云巫山丛碧髙挿天巴江翻澜神曳烟楚魂寻梦风飔然晩风飞雨生苔钱瑶姬一去一千年丁香笻竹啼老■〈犭员〉古祠近月蟾桂寒椒花坠红湿云间卢象云髙唐几百里云树接阳台晩见江山霁宵闻风雨来雷从三峡起天向数峰开灵境信难见轻舟那可回皇甫冉云巫峡见巴东迢迢出半空云藏神女馆雨到楚王宫朝暮泉声落寒暄树色同清■〈犭员〉不可听偏在九秋中戴叔伦云巫山峨峨髙挿天危峯十二凌紫烟瞿塘嘈嘈急如弦洄波波逆将覆船云梯岂可进百丈那能牵陆行巉崖水不前洒涙向流水泪归东海邉含愁对明月明月空自圆故乡回首思绵绵侧身天地心茫然孟郊云巴江上峡重复重阳台碧削十二峰荆王猎时逢暮雨夜卧髙邱梦神女轻红流烟湿艶姿行云飞去明星稀目极魂断望不见猨啼三声泪滴衣陈陶云玉峯青云十二枝金母和云赐瑶姬花宫磊砢楚宫外列仙八面星斗垂秀色无双怨三峡春风几梦襄王猎青鸾不在懒吹箫斑竹题诗寄江妾飘飘散丝巴子天苔裳玉辔红霞幡归时白帝掩青琐琼枝草草遗湘烟罗隐云下压重泉上千仭香云结梦西风紧纵有精灵得往来狖轭鼯轩亦颠陨岚光■〈山双〉■〈山双〉雷隐隐愁为衣裳恨为鬂暮洒朝行何所之江邉日月情无尽珠零冷露丹堕枫细腰长脸愁满宫人生对面犹异同况在千岩万壑中宋苏轼云瞿塘迤逦尽巫峡峥嵘起连峰稍可怪石色变苍翠天工运神巧渐欲作奇伟坱圠势方深结构意未遂旁观不暇瞬步步造幽邃苍崕忽相逼絶壁凛可悸仰观八九顶俊爽凌颢气晃荡天宇髙奔腾江水沸孤超死不让直拔勇无异攀縁见神宇憩坐就石位巉巉隔江波一一问庙吏遥观神女容绰约诚有以俯首见斜鬟拖霞弄修帔人心随物变逺觉含深意野老笑吾傍少年尝屡至去随猿猱上反以绳索试石笋倚孤峯突兀殊不类世人喜神怪论说惊幼稚楚赋亦虚传神女安有是次问扫坛竹云此今尚尔枝叶纷下垂婆婆緑鳯尾风来自偃仰若为神女使絶顶有三碑诘曲古篆字老人那解读偶见不能记穷探到峯皆采斫黄杨子黄杨生石上坚瘦纹如绮贪心去不顾涧谷千寻缒山髙狼虎絶深入坦无忌洪蒙草树密葱蒨云霞腻石窦有洪泉甘滑如流髓终朝自盥潄冷冽清心胃浣衣挂树梢磨斧就石鼻徘徊云日晩归意念城市不到今十年衰老筋力惫当时伐残木牙蘖已如臂忽闻老人说终日为叹喟神仙固有之难在忘势利贫贱尔何爱弃去如脱屣嗟尔若无还絶粮应不死王安石云巫山髙十二峯上有往来飘曶之猿狖下有出没瀺灂之蛟龙中有倚薄缥缈之神宫神人处子氷雪容呼风吸露虚无中千歳寂寞无人逢邂逅乃与襄王通丹岩碧嶂深重重白月如日明房栊象床玉肌金芙蓉阳台美人多楚语只有纎腰能楚舞争吹鳯管鸣鼍鼔那知襄王梦里事但见朝朝暮暮长云雨范成大云湿云不收烟雨霏峡船作滩捎庙矶杜鹃无声猿呌断惟有饥鸦迎客飞西真功髙佐禹迹斧凿鳞皴倚天壁上有瑶簮十二尖下有黄湍三百尺蔓花蚪木风烟昏藓佩翠帷香火寒灵斿飘忽定何许时有行人开庙门楚客词章元是讽纷纷余子空嘲弄玉色頳颜不可干人间错说髙唐梦
　　唐王无竞巫山神女庙诗神女向髙唐巫山下夕阳徘徊作云雨婉娈逐荆王电影江前落雷声峡外长霁云无处所台馆晩苍苍刘希夷云巫山幽阴地神女艳阳年襄王伺容色落日望悠然归来髙唐夜金缸焰青烟颓想卧瑶席梦魂何翩翩摇落殊未已荣华倐徂迁愁思潇湘浦悲凉云梦田猿啼秋风夜鴈飞明月天巴歌不可听听此益潺湲张九龄云庭树日衰飒风霜未云已驾言遣忧思乗兴求相似楚国兹故都兰台有余址传闻襄王世仍立巫山祀方此全盛时岂无婵娟子色荒神女至魂荡宫观启蔓草今如积朝云为谁起崔涂云双黛俨如嚬应伤故国春江山非旧主云雨是前身梦觉传词客灵犹福楚人不知千载后何处又为神温庭筠云黯黯闭宫殿森森荫薜萝晓峯眉上色春水脸前波古树芳菲尽扁舟离恨多一丛斑竹夜环佩响如何张子容云巫岭岧嶤天际重佳期宿昔愿相从朝云暮雨连天暗神女知来第几峯李羣玉云寂寞髙唐别楚君玉人天上逐行云停舟十二峯峦下幽佩仙香半夜闻又云庙闭春山晓月光波声四合树苍苍自从一别襄王梦云雨空飞巫峡长王周云庙前溪水流潺潺庙中修竹声珊珊襄王一梦杳难问晩晴天气归云闲李商隐云巫峡迢迢旧楚宫至今云雨暗丹枫浮生尽恋人间乐只有襄王忆梦中又云非关宋玉有微词自是襄王梦觉迟一自髙唐赋成后楚天云雨尽堪疑胡曾云楚国城池飒已空阳台云雨过无踪何人更有襄王梦寂寂巫山十二重刘禹锡云巫山十二郁苍苍片石亭亭号女郎晓雾乍开疑卷幔山花欲谢似残妆星河好夜闻清佩云雨归时带异香何事神仙九天上人间来就楚襄王曹松云巫山苍翠夹通津下有仙宫楚女真不逐彩云归碧落却为暮雨扑行人年年旧事音容在日日谁家梦想频应是荆王留不住至今犹得覩芳尘刘沧云十二峯岚挂夕晖庙门深闭雾烟微天髙木落楚人思山逈月残神女归触石晴云凝翠鬓渡江寒雨湿罗衣婵娟似恨襄王梦猿呌断岩秋藓稀韦庄云乱猿啼处访髙唐路入烟霞草木香山色未能忘宋玉水声犹似哭襄王朝朝暮暮阳台下为雨为云楚国亡惆怅庙前无限柳春江空鬬画眉长宋苏轼云大江从西来上有千仭山江山自环拥恢诡富神奸深渊鼍鳖横巨壑蛇龙顽旌阳斩长蛟雷雨移苍湾蜀守降老蹇至今带连环纵横若无主荡逸侵人寰上帝降瑶姬来处荆巫间神容岂在猛玉座幽且闲飘箫驾风驭弭节朝天关倐忽巡四方不知道里艰古妆具法服邃殿罗烟鬟百神自奔走杂沓来趋班云兴灵怪聚云散鬼神还茫茫夜潭静皎皎秋月弯还应摇玉佩来听水潺潺苏辙云山中庙堂古神女楚巫婆娑奏歌舞空山日落悲风吹举手睢盱道神语神仙洁清非世人瓦盎倾醪荐麋脯子知神君竟何自西方真人古王母飘然乗风游九州岛朅渡西海薄中土白云为车驾苍虬骖乗湘君虙妃御天孙织绡素非素衣裳飘飖薄烟雾泊然冲虚自无营朝飱屑玉咽琼乳下视人世安可据超江乗山去无所巫山之下江流清偶然爱之不能去湍岸激作声喧豗白花翻翻龙正怒尧使大禹导九川石陨山坠几折股山前恐惧久无措稽首山下苦求助丹书玉笈世莫窥指示文字相尔汝擘山泄江幸无苦庚辰虞余实相禹功成事定世莫知空山俄顷千万古庙中击鼓吹长箫采兰为飱蕙为肴玉缶荐芰香飘萧龙勺取酒注白茅神来享之风飘飘荒山长江何所有岂有琼玉荐泬寥神君聪明无我责为我駈兽攘龙蛟乗船入楚泝巴蜀濆漩深恶秋水髙归来无恙无以报山上麦熟可作醪神君尊贵岂待我再拜长跪神所多范成大云凝真宫前十二峰两峯娟妙翠挿空余峯竞秀尚多有白壁苍厓无数重秋江漱石半山腹倚天削铁荒行踪造化锺奇矗瑶巘真灵择胜深珠宫朝云未罢暮云起阴晴竟日长溟蒙瑶姬作意送归客一夜收缭乃回风仰看馆御飞檝过回首已在虚无中惟余乌鸦作使者迎舩送舩西复东呉宗旦云长江出蜀初入荆巫山十二开翠屏云华夫人王母女东朝海若窥沧溟金银宫阙照水府琼壁珰楹侔帝庭江灵河伯随班立龙女仙娥傍辇迎眼看日御出旸谷身乗气蹻返金城玉楼一似巫峰起飙轮畧为巫峰停鸿涛沃天帝忧顾重瞳殛鲧禹嗣兴悲风撼石从空落苍崖自裂无人擎水工呌啸愁白日孤臣涕泣哀空生两山攅束一遇圣心惊目骇遥乞灵传呼侍女诏侍从指授神策驱神兵黄魔披髪导狂翳童律掉舌同虞庚朝云暮雨满空碧飞鹤游龙翔太清却疑魑魅逞妖怪披文寳鼎防依凭律前面对鬼神问禹乃悟见虚空形昔师三元授素书今领玄教居玉瑛寔号云华上宫主亦是西华少阴精在人为人人莫识在物为物物莫名了知真僊次于圣力披悃欵祈扣扄楼台缥缈迭云上观阙嶻嵲飞瑶琼抱关师子虬彩髪启途天马垂朱缨灵官仙童澹容与毒龙猛兽光晶荧瑶台燕坐凝玉质龙衮拂地传真经汝功汝能幸及物曰希曰夷犹未聆欲超大海飙为驭欲度飞沙云作軿沙髙无軿路将絶海阔无驭空难腾寳书吾来自寥廓伏读汝可叱幽冥出入水火縳虎豹倒挿五星呼六丁回眸笑指丹玉笈素手捧出容华绫水行乘舟山乘樏巨石自擘川自平龙蟠蛇结除毒螫巢穿穴墐苏黎蒸山形半破余斧迹鬼工崭凿非人程玄圭帝余彰水德真人号位居紫庭重瞳荐天付大寳上日若帝仍百龄藤萝歳长荫古庙梅梁昼飞縻铁绳峡祠万里跨江汉血食千秋如弟兄遂封真人行极妙逺配夏后功相仍云何肯入楚王梦作赋翻令宋玉矜广寒羿妃月色莹藐姑处子雪肌轻月关婵娟窥绣戸雪呈体态入疎棂身行天上渺无迹梦到人间容有情前贤摭实言语妙今我复以歌诗鸣晴岚空翠不改色回流稸水长相萦剪刀剪云向空住扫竹扫叶随风零仙人峩冠上玉砌仙女举帔摇金铃众峰翼张浮翠葆国手图画传丹青数从黄冠拜行殿甫逐祝史祠郊埛当阶文石白珞珞入门青盖髙亭亭元臣授策功照耀小儒学道心精诚愿闻秘诀换凡骨径参律辈骑长鲸唐耜云楚泽隐巫山翠壁开鸿蒙万流束长峡怒浪日簸舂朝晖澹髙唐岩阿閟彤宫罘罳散烟霞荣光绕长虹恭闻云华君少阴体冲融受道紫清阙飞化凌三空徜徉江海上千骑驰苍龙羽节回天津央央弭层峰凄恻下土人昬垫无所容实书授神禹百灵倐奔从蛟螭委鞭策山川奠西东九州岛免为鱼遂成万世功嗟余晩闻道蓬心蔽倥侗维舟垂崖邉再拜望遗踪嶙峋山头石云衣尚溶溶缈缈玉瑛台如在指顾中童律不可问至言谁击蒙仰首天坛下松桧回悲风宋德之云灵均媒虙妃喻意非法语粤若古髙辛先禽委娥女两美冀必合参差会成阻女生愿有家士仕期致主德协斯服从礼失那得取弟子颇自异昔契今龃龉依然憯谗嫉正尔困狎侮邈探姑射机转弄离骚杼冥心古先后矫志云外侣上述怀世知洁身幸亲附中言天渊亘广逺万物祖矧兹徳不逮开圣足自辅进牺来羡门祷室界公聚太一礼既接神人傥相遇卒之志莫原頳怒辞称遽颠倒失所依闇暝不知处忠贤代所昧妙丽众目覩微辞孱王惑说梦痴人误髙真秉元化昏垫闵下土平成启文命临降枉飞驭在楚俗则然借秦良自喻陈思怀抑郁敏识殆天付感此致意深济洛独拟赋虙妃洎重出镂枕犹妄语骚词信非经传者无寡趣真游结习尽体道栖纯素亟除魔魅想毋重龙鬼怒共罄拯民心涂人可为禹范子长云峡山多竒峰擢秀推二六云容矗天宇冈脉蟠地轴晨暾照粉黛宿雨留膏沐岷江寄径来一带几萦曲岩隈着丛祠瑶席荫嘉木古初奉帝命福地任司牧疏凿佐夏后鬼神受要束洪流建沧海明德被全蜀陋哉儿女见幽独在空谷甚者雕虫人绮语诳流俗女娲补天手相望继髙躅难以形色求矧乃梦寐渎九章述明祀千载起祗肃若为女岐事天问缀篇牍灵均尚好奇何怪门人玉杖藜欵祠宫采芹荐清馥斐章固无取聊以谂巫祝何麒云舟师告我巫山下不见图经闻古语庙嘶白马舞黔乌壁挂朱猿穴苍鼠可怜巫子分毛鬛岂有神仙饱荤茹我然沈水荐寒泉作送迎章沐云雨又云玉虬旖旎怀全楚羽帐淋漓笑神女去去来来刺史诗朝朝暮暮髙唐雨尘埋藓渍墉城録断石斑斓读空庑肃然生敬摄邪心云是瑶姬曾佐禹冉居常云朝云夕雨自虚无玉岌亲传昬垫初夏后已通三峡水巴人谁省九天书烟峦杳杳藏旌仗江月沉沉想佩裾千古文章愁宋玉可无一字及其鱼
　　呉世延十二峰诗望霞峰云披图占胜谒云华初见灵峰冠彩霞拂拭尘容开眼膜舟人指点到仙家翠屏峰云四合藤萝羽葆垂逺烟蒙覆画屏围青冥向上凝神望似叩天关第二扉朝云峰云清晨缥缈结层阴掩映真灵洞府深不是名书丹玉笈上清宫阙若相寻松峦峰云无名草木易凋零独立盘云偃盖青任是雪霜深蔽翳也应根柢有精灵集仙峰云左邻白帝右红崖中有瑶池阿母家笑饮蟠桃丹树下一杯时与醉流霞聚鹤峰云方怜病羽困樊笼仰见胎禽唳逺空明月不知缑岭夜一声声入白云中净坛峰云巍巍盘石拔天成拂拂修篁助洁清一息斋宫浑不寐九霄闻彻歩虚声上升峰云蓬莱方丈阔沧溟髙揖松乔此得朋白日清天殊不逺瑶台玉阙一层层起云峰云油然肤寸起丛霄变化须臾雨泬寥舒卷无心神莫测去来谁谓帝乡遥栖鳯峰云碧梧修竹翠微间刷羽朝阳不可攀寄迹云林飞有处会巢阿阁迩天颜登龙峰云三分泉下九渊深直上青螺碧玉林怪得风云长庇护有时飞作旱天霖圣泉峰云白厓一注泻青云练带萦回玉溜奔酖毒宴安人不觉谁知此物养灵根袁说友巫山十二峰云平生磊块山林姿一邱一壑贪成痴寸峰拳石瞥眼过张皇攫觅惟忧迟东南佳山多秀丽就中所欠雄与奇饱闻巫山冠巴峡奇峰十二相参差昔年图画尝一见欲见此山无路之扁舟西泝上三峡千嵓万壑争追随终朝应接已不暇心目洞骇俱忘疲蓦然钲鼓髙唐上峰峦二六排旌旗一峰霞彩炯在望一峰展翠开屏帷无心出岫云吐色偃盖平峦松并枝僊踪鹤驾羽衣近坛石瑶台阊阖低白云一起鳯凰下清泉四合蛟龙嬉羣峰角立变态异一一大巧乾坤为外堪击拊试声律中含造化分四时天下名山亦多矣未有列岫奇如兹阎伯敏十二峰诗望霞峰云东皇君来流晓霞暮看西北王母家云华夫人王母女肯为庙食留三巴翠屏峰云秋山黄落春山青不识仙家云锦屏六铢天衣下拂石香风馥郁朝真亭朝云峰云山头行云自朝朝阳台暮色连云霄朝来暮去变云雨送老行客无回桡松峦峰云舟船摇摇大巫前松间丝萝望纒绵屏风角转匼匝背心在山头人倚船集仙峰云緑蓑鞋系青行纒束薪缊火开山田云间仰听仙佩响蓬鬓拂掠烧畲烟聚鹤峰云望夫石女春复秋巴歌楚舞随遨头夜深九皋清唳响仙禽亦替离人愁净坛峰云山头枝枝竹扫坛舟子竹枝歌上滩炷香上庙掷杯珓但乞如愿舟平安上升峰云黄魔白马功告成云华夫人朝玉京禹王夏后引音节髙低峡船摇橹声起云峰云钗头袅娜山花枝裙尾旧缬山麻衣朝随云起采薪去暮趂女伴穿云归栖鳯峰云山头鳯鸣来其凰山前家家背鳯筐竹花结实未忍食刀耕火种五里香登龙峰云散而成章合为龙回风混合游鸿蒙舟人上下神女供俗妆铅粉臙脂红圣泉峰云灵源一泒瑶池分洒落掉石随东奔楚人但爱香溪水溪邉为有昭君村元赵孟俯十二峰词迭嶂千重碧长江一带清瑶台霞冷月胧明欹枕若为情云过船窻晓星移宿雾晴古今离恨拨难平惆怅峡猿声右净坛峰片月生危岫残霞拂翠桐登龙峰下楚王宫千古感遗踪柳色眉邉緑花明脸上红欲寻灵迹阻江风离思杳无穷右登龙峰松鹤堆岚霭阳台枕水湄风清月泠好花时惆怅阻佳期别梦游蝴蝶离歌怨竹枝悠悠往事不胜悲春恨入双眉右松鹤峰云里髙唐观江邉楚客舟上升峰月照妆楼离思两悠悠云雨千重阻长江一带秋歌声频唱引离愁光景恨如流右上升峰絶顶朝云散寒江暮雨频楚王宫殿已成尘过客转伤神月是巫娥伴花为宋玉邻一听歌调一含嚬哀怨竹枝春右朝云峰雨过苹汀逺云深水国遥渡头齐举木兰桡纎杀楚宫腰映水匀红脸偎花整翠翘人倚棹正无聊一望一魂销右集仙峰碧水鸳鸯浴平沙荳蔲红望霞峰翠一重重帆卸落花风澹薄云笼月霏微雨洒篷孤舟晩泊浪声中无处问音容右望霞峰芍药虚投赠丁香漫结愁鳯栖鸾去两悠悠新恨怯逢秋山色惊心碧江声入梦流何时弦管簇归舟兰棹泊沙头右栖鳯峰碧水澄青黛危峰耸翠屏竹枝歌怨月三更别是断肠声烟外黄牛峡云邉白帝城扁舟清夜泊苹汀倚棹不胜情右翠屏峰鹤信三山逺罗裙片水深髙唐春梦杳难寻惆怅至如今十二峰前月三千里外心红笺锦字信沉沉肠断旧香衾右聚鹤峰晓色飘红豆平沙枕碧流泉声云影弄新秋触处是离愁脸泪横波淡眉攅片月收佳人无笑凖难休来整玉搔头右圣泉峰袅娜江邉柳飘飖岭上云卸帆回棹楚江濆归信夜来闻欲拂珊瑚枕先熏翡翠裙江头含笑去迎君鸾鳯昼成羣右起云峰
　　隋崔仲方夜宿巫山诗荆门秋水急巫峡断云轻若为教月夜长短听猿声杨烱过巫峡诗三峡七百里唯言巫峡长重岩窅不极迭嶂凌苍苍絶壁横天险莓苔烂锦章入夜分明见无风波浪狂又云忠信吾所蹈泛舟亦何伤可以涉砥柱可以浮吕梁美人今何在灵芝徒有芳山空夜猿啸征客泪沾裳沈佺期十三四时尝过巫峡他日偶然有思作小度巫山峡荆南春欲分使君滩上草神女庙前云树悉江中见猿多天外闻别来如梦里一想一氛氲崔灏寄卢八象云客从巴水渡传尔泝行舟是日风波霁髙唐雨半收青山满蜀道緑水向荆州不作书相问谁能慰别愁李白宿巫山下云昨夜巫山下猿声梦里长桃花飞緑水三月下瞿唐雨色风吹去南行拂楚王髙邱怀宋玉访古一沾裳岑参下峡舟怀终南旧居云杉冷晓猿悲楚客心欲絶孤舟巴山雨万里阳台月水宿已淹时芦花白如雪颜容老难赪把镜悲鬓髪早年好金丹方士传口诀敝庐终南下久与真侣别道书谁更开药灶烟遂灭顷来厌尘网安得有仙骨岩壑归去来公卿是何物皎然宿巴峡云江声五千里泻碧急于弦不觉日又夜争敎人少年一汀巫峡月两岸子规天山影似相伴浓遮到晓船李频过巫峡云拥棹向惊湍巫峰直上看削成从水底耸出在云端暮雨晴时少啼猿渇下滩一闻神女去风竹扫空坛崔涂巫山旅别云五千里外三年客十二峰前一望秋无限别魂归不得夕阳偏照水东流卢纶巫山竹枝云十二峰头月欲低空山时聴子规啼孤舟一夜东归客泣向春风忆建溪徐凝荆巫梦思云楚水白波风袅袅荆门暮色雨潇潇相思合眼梦何处十二峰髙巴字遥陆龟蒙过巫峡云巫峡七百里巫山十二重年年自云雨环佩竟谁逢苏轼出峡云入峡喜巉嵓出峡爱平旷吾心淡无累遇境即安畅东西径千里胜处颇屡访幽寻逺无厌髙絶每先上前诗尚遗略不録久恐忘忆从巫庙回中路寒泉涨汲归真可爱翠碧光满盎忽惊巫峡尾岩腹有穿圹仰见天苍苍石室开南向宣尼古庙宇丛木作帏帐铁楯横半空俯瞰不计丈古人谁架构下有不测浪石窦见天困瓦棺悲古葬新滩阻风雪村落去携杖亦到龙马溪茆屋沽村酿玉虚悔不至实为舟人诳闻道石最奇寤寐见怪状峡山富竒伟得一知几丧苦恨不知名歴歴但想象今朝脱重险楚水渺平荡鱼多客庖足风顺行意王追思偶成篇聊助舟人唱邓谏从题巫山瞻华亭云崚嶒峭削三千丈翠泼岚光冷相向风含太古云气长变化溟蒙纷万象阴晴一日具四时天籁壑深虚自响神山娟妙擢羣参锦绣铺张献奇状蟠根积铁汇百川龙矫蛟飜饶跌宕势连三楚此开国故垒荒宫带溪瀼楼台井邑老风烟环佩清闻驻仙仗竹林风味便读易久与江山为辈行鸣弦余暇豁心眼戏着飞栏云雨上爽明自可达壅蔽野获又何劳草创政和民气长似春景逈心平过于掌征鸿明灭志何杳黄鹄追随意尤放当年李杜经行处太史银钩刻青嶂寳刀珠瑟出耕垦曲水纎腰迷草莽牢盆古隶杂秦篆飞动闲摹永平様珊瑚交柯烱不蚀髣髴将军勲业壮英雄繁盛随流水时有竹枝赓牧唱孔泉文物起骚经国色明妃守孤尚我家峨眉紫翠问为爱奇峰甘蒟醤秋风野水忆丝莼击汰夷犹理烟榜李■〈土上直下〉离巫山晩泊棹石滩下云黄昏风雨阻江濵翠绾羣峰暮色匀一夜子规啼到晓孤舟愁杀未归人

　　蜀中广记卷二十二

　　●钦定四库全书

　　蜀中广记卷二十三

　　（明）曹学佺 撰

　　○名胜记苐二十三

　　下川东道

　　夔州府三

　　达州

　　州以元微之左迁司马著名方舆胜览有胜江亭在州西三里乃郡守王蕃读白乐天寄微之诗云达州犹似胜江州因以名亭也长庆集微之到通州日授馆未安尘壁间有数行字乃是仆十五年前初及第时赠长安妓阿软絶句缅思往事杳若梦中怀旧感今因詶长句呈白居易诗云十五年前似梦逰曾将诗句结风流昔教红袖佳人唱今遣青衫司马愁又见乐天诗云通州到日日平西江馆无人虎印泥忽向破檐残漏处见君诗在柱心题其间酬唱甚多未可殚述
　　当时有李景信者自长安来访周旋少日而别焉微之有李十一景信到诗云何事相逢翻有泪念君縁我到通州留君剩住君须住我不自由君自由又有丁溪馆别景信诗云京城毎与闲人别犹自伤心欲白头今日别君心更苦别君縁是在通州
　　陈升翠玉轩序通川之境东泻巴渠西峙鐡岭南对戛云北望鳯山寰宇记云巴渠江在石鼔县南四十步流入通州界江中有南昌滩元微之南昌滩诗云渠江明净峡逶迤船到名滩拽■〈念〉迟橹窡动摇妨作梦巴童指点笑吟诗畲余宿麦黄山腹日背残花白水湄物色可怜心莫恨此行都是独行时
　　志云鐡山在州西二十里石色如鐡上有狮子石和尚岩诸胜盖迢递自石城来者山四面絶崖西有一路登顶寰宇记云后魏废帝二年开拓山南改宣汉为石城从山名也
　　舆地纪胜云翠屏山横列州南元微之建戛云亭其上山北又有水流寺巨石刻成殿形余址芜没惟佛像屹立江邉
　　寰宇记云鳯凰山在通川县北五里山形鳯翅掩映州城有梧桐坪寳芝洞诸胜洞中石乳成峰玲珑如刻镂又有砥石纵横丈余凿为曲道可以流觞志云鳯山有吕公垩相传吕纯阳幻形乞食寺僧知而踪迹之逐云影冉冉逝矣
　　舆地碑目汉车骑将军冯绲碑在永睦县之西八十里绲薨于桓帝之永康元年文尚了然可读其父焕亦有两碑断裂不全仅存大槩又云有汉广汉蜀国侯李翊及蜀国侯夫人墓铭翊以灵帝熹平二年卒夫人不着姓氏疑其为臧字首尾亦不刓缺又云书字岩碑在巴渠县西十里多断缺不成文理间存晋昌太守字按晋孝武方立晋昌郡则此必东晋以后人碑耳又云唐处士墓碑在州城北十五里杨斗坝马脑鼻山下乃唐景龙二年刻字画遒媚如欧柳可爱又云元稹告畲三阳神文元和志载在通川县之华阳观又云广福院修福殿记在永睦县即唐福田寺有会昌三年王钦说修福殿记又云泸潭院镌佛记在通川县东富教里岸侧石上乃唐人所镌傍有中和造像人姓名百余字多漫灭又有黄山谷赠通川令韩广叔碑文广叔赴通川日鲁直以言赠之曰惟勤能办公家惟清能律贪吏严而信则吏不病民简而敏则民多在野又有赵节妇碑节妇姓赵氏婺居有凶人欲犯之胁以白刃节妇不为动既而诱以百端终不可遂刺杀之时皇佑二年知州薛俅懋其节为之立碑于达州之西北山上后邑令薛仲侃剏祠绘像于中

　　东乡县

　　治南有石鼓横江上为石鼓镇楚春申君之花果园也寰宇记云唐析石鼓县之西乡地在东关水北五十步置巴渠县纪胜云旧巴渠县后鹿子山汉樊哙尝屯兵于此四夷述云唐武德中移东乡县治于今县东一里赡养故城
　　寰宇记云万戸溪在巴渠县东八十里自开州万寿县界北流来合县溉江水又有成熟溪亦自开州万歳县来合文字溪纪胜云西北四十里厓壁间悬二石左类日右类月月中空隙有娑罗树一株

　　太平县

　　旧明通县地也胜览云丙穴在明通县井峡中其穴凡十其中皆产嘉鱼春社之前鱼即出穴秋社旋归其出也止于巴渠龙脊滩首有黒点谓照映星象相感而成长身细鳞肉白如玉其味自咸盖食盐泉也
　　纪胜云太平东七里有龙潭羣峰环拱凡七十二浦会合凡四十八渚而汇为潭广余百畆其深叵测寔惟龙湫又云东北八十里万顷池是春申君故居旁有平田万顷邻邑诸水源皆出于此

　　新宁县

　　寰宇记云故新宁城在县西北十里后魏恭帝二年于此立县隋开皇三年废唐武德二年又置后迁于賨城通志云宋更为三冈县至道中移治于新安市元至元初复称新宁矣纪胜云新宁南十里有黄茅岭即古诗所称猿声时下断月色好平看也

　　梁山县

　　邑名髙梁又曰都梁皆因山也寰宇记云髙梁大山在县北四十里寻江源记云髙梁山东尾跨江西首剑阁东西数千里山岭长峻其峰崔嵬于蜀市望之若长云垂天一日行之乃极其顶俯视众山泯若平原剑阁铭所谓岩岩梁山积石峩峩者也张文琮蜀道难诗梁山镇地险积石阻云端矣舆地纪胜云都梁又名髙都在县治北十五里旧有髙都驿乃天寳进荔枝之路也山壤腴而黄其民多业种姜
　　寰宇记云本汉朐■〈月忍〉地也后魏废帝分朐■〈月忍〉置鱼泉县今县即鱼泉县地以丙穴嘉鱼为名寻江源记云丙穴有嘉鱼其味甚美水出栢枝山在县东南十五里是也方舆胜览云五代伪蜀在今军治置务曰石氏屯田务宋开寳初土豪石处赟纳庄田八所遂废田务移县于此因升为军刘焕题名序稻田蕃膴常多丰年矣
　　纪胜云垂云楼在子城之北左瞰万石右倚东山景物奇丽峡中未有又有瑞丰亭陆务观诗峡中地偏常苦贫政令愈简民愈淳本来无事只畏扰扰者才吏非庸人都梁之人犹无苦须晴得晴雨得雨父老罗拜丰年赐纵产芝房非上瑞
　　胜览云峰门山在军东十五里其山髙大顶有寒泉两岸对峙如门也
　　又云蟠龙山在城东二十里孤峙秀杰突出众山之上下有二洞洞有二石龙状首尾相蟠故名旁曰喷雾岩洞中之泉下注垂崖约二百余丈喷薄如雾张无尽留题云水味甘腴偏宜煮茗非陆羽莫能辨范石湖以为天下瀑布第一有飞练亭与之相对旧取徐凝诗句东坡以为恶乃易名飞雪亭取欧阳公所称六月飞雪洒石矼矣魏了翁飞雪亭诗云自荆入蜀路险絶黒猿声中胆欲折万州江头舍舟檝又趣担簦穷岌嶪危磴连云如积鐡乱石砭足十九跌仆夫流汗马止舌遥望蟠龙挂天胁悬瀑落岩喷霏屑中间有亭曰飞雪十里阴风寒入发人言此地无六月呼取大斗酌甘洁一饮令君消内热予以壬子歳再过此作诗云春水三年别寒声十里闻莺花流出洞树石挂成文有意同髙洁无心作使君前车行度险予且坐斜曛按蟠龙洞古碑云张卞为蜀将先主攻固陵谏不听乃入山修真遇樵叟自称■〈氏鸟〉夷人授之丹诀得道矣
　　碑目又云旧梁山驿碑在军东四十里耆旧相传李唐时有白虎蛟龙为民害民至迁居以避韩昌黎尝按部经行二害乃去作碑识之今名其地为碑坳碑犹存于溪侧字漫灭不可复识又有唐碑题云令长新诫之记乃明皇御制梁山令尹茂元得于万州守河东裴公而刻之盖大中十年也嘉定丁卯郡守李锡移于军治其词云我求令长保乂下民民之不安必有所因侵渔寖广赋役不均使夫离散莫保其身征诸善理寄尔良臣与之革故政在维新调风变俗背伪归真教化为先惠恤于贫无小无大必躬必亲青旌劝农孰不攸遵曷云被之我泽如春此碑原在旧驿中
　　胜览云书院峡在军东五十里峡石市之北每风雨冥冥如闻读书声故其中有夫子崖子贡坝峡下有坐卧石塔按夫子子贡韩退之皆未尝至蜀此必附会之说也
　　胜览云寒泉洞在军之西龙镇十里许有洞曰寒泉
　　纪胜云军西二十里赤牛山觉林院之东有一石龛琢石为大悲像四十二手皆有所执碑目云赤牛城有石刻淳佑二年上元落成周三百六十步敌楼百四十三座四门各有废刻■〈土玄〉壝将台各基址犹存
　　纪胜又云县西五十里多喜山时有神光现见之多获喜事故名陈希夷曾居此丹炉石枕俱存有雌雄泉春夏左盈右竭秋冬左竭右盈古志谶云东有飞龙西有赤牛文必拜相武必封侯按飞龙即蟠龙山赤牛即牛头寨也宋张无尽拜相汉张卞至唐时始封广泽侯矣
　　纪胜又云金凤山拒军西五十里杨市之北其山之南半崖有罅邃然内皆洞明其石上有若图仙女状面貌俨然时若动摇迫而视之则不见
　　又云军西七十里落云潭常有云覆其上他日渔者抛网得一石老君自此不复有云气像在永安市民冉氏园中背有字曰天汉二年刻也
　　寰宇记云石瓦山在县西百一十三里山巅有古人砺刀剑乱石如积瓦焉纪胜云瓦城山在军西百二十里图经亦曰石瓦山山下有古栏楯踪迹屈曲至于山上其巅平坦耕者往往得古铜片
　　纪胜又云军西百四十里笔山即白云山也奇峰如笔故云宋张无尽诗白云山上揖世尊各以愿力济羣生即此予以万厯己酉歳登峰上即别寄题诗云似笔挺然秀山川亦好文宕渠花里出秦岭竹间分石臼生春水香龛积暮云经过难久住日后觉离羣壬子歳再过此作诗云雾到此中止分明要客登水田开四野松石闭孤僧步入禅钟惯诗题彩笔曾稍纾行役苦惟有胜縁能
　　寰宇记有逢溪山云在县南八十步水西南流入忠州桂溪县界
　　通川志□浮兰碑载梁山军忠州两界旧有汉刻石署白虎夷王姓名今其上刻汉时官属及白虎夷王及时民等姓名尚有可考碑目云五大夫碑在梁山军界上字虽漫灭然乃汉隶也
　　夷坚杂録云梁山有汉武帝祠至今祭时往往有一二百蝴蝶降祠所享其食近之不惊彻馔然后羣去时谓武帝侍从捉之者必致病按常璩云益州刺史毁蜀中山川神祠取其松栢为舟船惟不毁汉武帝祠则蜀之祠武帝久矣
　　纪胜云梁山吕保藏家髙崖峭絶半腹有一穴汉赤眉之乱邑人吕保藏家赀巨万凿石以居冦不能近后举家隐焉宋绍熙中有樵夫得一劵于崖侧非铜非鐡其声锵然上有古篆云西汉之末赤眉邂逅黄金千两坑埋而走羔豚十祭其财自阜今藏所犹存

　　万县

　　华阳国志巴东郡南浦县在郡南三百里晋初置主夷又云晋武帝平呉之后巴东省羊渠置南浦按南浦在县南岸蜀志建安二十一年先主分朐■〈月忍〉之东南界立当县故其西四里天子城相传昭烈驻兵于此常璩所云小石城是也三面峭壁惟山后长延一脊容径尺许累石为门矣
　　羊渠汉县也通志云万县西五十里羊飞山相传有道人令童子牧羊戒使勿放一日童子放之其羊冲天而去按蜀鉴羊飞山下有羊渠县即此
　　县南百二十里又有废武宁县后周建德所立唐王周过武宁县诗云行过武宁县初晴物景和岸回惊水急山浅见天多细草浓蓝泼轻烟匹练拖晩来何处宿一笛起渔歌
　　舆地纪胜云武宁县西一里许旌阳旧宅即今之白鹤寺也宋大章未尝读神仙传疑而不信新都宰张泽语之曰许逊本潭人曾任蜀之旌阳令雅顾此山因有别业亦何疑乎
　　一统志载万县西百里有木枥山昔大禹治水过此见众山漂没惟此山木枥不动故名寰宇记云在武宁县东南十三里山顶有池浅深随江水涨减以地里合之是矣乐史又云石笋山在县东北三十五里其状如笋舟过漕溪瀼涂之间见之恫目焉
　　水经曰江水又东径瀼涂而歴胡滩又东径界坛注云是地巴东之西界益州之东界也按瀼涂驿在当县南六十里江中有石似胡人名曰胡滩飞瀑湍流其势险急杜少陵诗不是怕胡滩者此矣亦今上下川东之界也
　　经云江水又东南会北集渠注云二溪水涪陵县界谓之于阳溪北流径巴东郡之南浦侨县西溪夹侧盐井三口相去各数十步以木为桶径五尺修煑不絶水北流注于江谓之南集渠口亦曰于阳溪口北水出新浦县北髙梁山分溪南水径其县西又南一百里入朐■〈月忍〉县南入于江谓之北集渠口别名班口又曰分水口朐■〈月忍〉尉治此按分水驿在当县西南八十里此水由天生桥而出方舆胜览云天生桥在州西苎溪上乃一巨石自然成桥长与溪等平阔如履平地溪流出其下矣
　　经云江水又东径石龙注云水至于博阳二村之间有盘石广四百丈长六里而复殆于岨塞江川夏没冬出基亘通渚按即县西之盘龙碛也江岸中有黄金沱蛾眉碛古练石皆以形似得名碑目云隋朝寳像记在古练岩矣
　　陈子昻万州晓发放舟乗涨还寄蜀中亲朋诗空蒙岩雨霁烂熳晓云归啸旅乗明发奔桡骛断矶苍茫林岫转络绎涨涛飞逺岸孤烟出遥峰曙日微前瞻未能眴坐望已相依曲直多今古经过失是非还期方浩浩征驷日騑騑寄谢千金子江海事多违王周万州公居诗公居门馆静旅寄万州城山共秋烟紫霜并夜月清无愁干酒律有句入诗评何必须林下方驰吏隐名刘长卿寄万州崔使君令钦诗时艰方用武儒者任浮沈摇落秋江暮怜君巴峡深王门多白首蜀郡满青襟自解书生咏愁猿莫夜吟郑谷寄南浦谪官诗多才翻得罪天末抱穷忧白首为迁客青山遶万州醉疑梅幛晓歌压竹枝秋望阙怀乡泪荆江水共流范成大万州诗晨炊维下岩晩酌舣南浦波心照州榜云脚响衙鼔前山如屏墙得得正当戸西江朝宗来循屏复东去官曹倚岩栖市井唤船渡瓦屋仄石磴猿啼闹人语剔核杏余酸连枝茶剩苦穷乡固瘠薄陋俗亦寒窭营营谋食艰寂寂怀砖诉昔闻吏隐名今识吏隐处自注云此万州之实境非亲到者不知其语之工也
　　纪胜云县西有太白嵓在西山上即絶尘龛也碑目云絶尘龛三字在西山石壁字体清劲类晋宋间人书有唐人诗刻相传以太白读书于此岩下有池宋郡守马元颖鲁有开所凿广一畆植以芙蕖荔枝杂果凡三百本有勒封院黄鲁直记云庭坚蒙恩东归道出南浦太守髙仲本置酒西山寔与其从事谭处道俱来西山者由郡西渡大壑稍陟山半松栢荟翳水泉潴为太湖亭榭环之有僧舍五区其都名曰勒封院楼观重复出没烟霏之间而光影在水邦之人歳修褉事于此凡夔州一道东望大壑西尽■〈存阝〉■〈焉阝〉林泉之胜莫与南浦争长者也寺僧文照喜事作东西二堂于茂林修竹之间仲本以为不奢不陋冬燠而夏凉宜于游观也建中靖国元年二月辛酉江西黄鲁直题张俞宴万州西山池亭东鲁使君诗西岭郁盘纡寒泉注原隰下有乖龙池何年此殊极复为鼋鼍据乱我清泉色松干已交摧石牙空鬬立鲁侯独穷胜无事日寻陟荡涤潢污流宛如疏凿力池光复涵澈万象皆镜入亭观出浮云彤彤映邦域左右浮屠宫岿然争嶪岌昔乃荆棘荒今为蕙兰袭密树低华阴嘉禽弄文翼使君池上宴何减襄阳习又题西山临江亭诗南浦逢除日天涯有去舟蛮城和雨闭峡水带春流不负新年感惟多故国愁宁无贺春酒徒此事羁囚
　　胜览云岑公洞在大江之南广六十余丈深四十余丈石岩盘结如华盖左右方池有泉涌出岩檐遇盛夏注水如帘松篁藤萝郁葱苍翠真神仙窟也图经云岑公名道愿本江陵人隋末避地隐此岩下百余歳肌肤若氷雪积二十年尸解去碑目云岑先生铭唐严挺之撰开元二年立又有段文昌铭贞元三年四月十五日镌唐刺史马冉诗云南溪有仙涧咫尺非人间泠泠松风下日暮空苍山宋赵善赣诗真人邈何之恍忽不可见洞居独嵌空壁澑明珠溅藤萝含溟蒙竹栢斗葱蒨至幽合人心逺翠落江面野老乗篮舆使君肆清燕日影砌下倒云谷坐间变大木岩欲倾邃壑路微转峥嵘施屏风点缀成彩绚虽云急行乐胜赏殆亦遍欲归重盘旋拂石看古篆郭印诗岑公来避世甲子十周年夏屋虚岩豁神芝结蘂悬木乔从古种香杳至今传学道能坚忍何人不得仙宋徽宗政和五年四月二十一日幸徐常庐因念逾期未归信笔立成一絶可知常详兹眷意庶速西上也诗云人生何事厌嚣尘泛宅浮家冬复春今日暂来猿鹤语他年应召白云人黄庭坚建中靖国元年三月万守髙仲本宿约游岑公洞夜雨达旦戏赠二小诗云肩舆欲到岑公洞正怯冲泥傍险行应是岑公閟清境春江一夜雨连明又蓬窻髙枕雨如渑恰似槽床压酒声今日岑公不能饮吾侪强健可频倾范仲黼诗石壁虚涵云气深水帘蔌蔌堕璆琳客来但爱幽栖好谁识岑公万古心赵希混诗自有烟云护石扉更深晓色近清晖岩前老桧吟风处似请仙翁化鹤归
　　碑目云万州虚鉴真人赞朝请大夫知襄州军州兼管内劝农事提举房随郢州兵马巡检公事柱国借紫岑象求撰文阳翟李廌书丹南京进士戚逵题额奉议郎权知万州军州兼管内劝农事武骑尉赐绯借紫盖休景立石于元符元年又云宣和中道君皇帝御书万州妙庭观岑洞碑绍兴二十八年二月朔右朝请大夫权发遣万州军州主管学事兼管内劝农借紫臣李莘民述记冲妙大师前勅差充万州道正主管教门公事赐紫臣冉通明立石已上诸碑予以癸丑岁二月归舟遍访而搨之
　　图经云峡中汉刻少今万州报恩寺有碑髙五尺乃汉桓帝延熹间所刻石凡百余字土人谓之宜子碑
　　纪胜云西南三里寿宁观有唐太宗明皇铜真像治北集虚观有唐垂拱时碑
　　碑目云万利庙碑干德乙丑白廷诲为刺史重修距今二百三十余年漫灭不可读又云白刺史题名记开寳二年九月记同时僚佐姓名在州万利庙有碑仆草莽中考阅得之字皆漫灭独白刺史名在
　　碑目又云大云寺碑有唐僧圆泽传及元和间万州守李裁书圣业院碑在周溪大江之濵三生石旁藓封可见者咸通三年壬子歳十一月建十余字耳按周溪在县东四十里忠义传载李源道人再生事诗云三生石上旧精魂赏月吟风不要论惭愧情人逺相访此身虽异性常存又身前身后事茫茫欲话因縁恐断肠呉越山川寻已遍却回烟棹上瞿唐泠斋夜话云此僧赞宁所记东坡以为即圆泽也
　　经云江水又东彭水注之注云水出巴渠郡獠中东南流径汉丰县东清水注之水道源出西北巴渠县东北巴岭南獠中即巴渠水也西南流至其县又西入峡檀井溪水出焉又西过山至汉丰县东而西注彭溪谓之清水口彭溪又入径朐■〈月忍〉县西六十里南流至于江谓之彭溪口按在县东八十里巴阳驿是俗名小江旧小彭驿设焉纪胜云小彭驿邉有二石虎髙五尺各有四翅石刻诗云巍巍二虎一尘埋巨石镌成尚有痕只此也须防夜箭灞陵恐遇李将军葢一尉题俗称石麒麟云

　　云阳县

　　经云江水又东右径朐■〈月忍〉县故城南注引常璩曰县在巴东郡西二百九十里县治故城跨其山阪南临大江之南岸有方山山形方峭枕侧江濆矣舆地纪胜朐■〈月忍〉城本汉县在万戸城西固陵集载李焘朐■〈月忍〉记云余泊舟云安之西三十里万戸驿下横石滩上土人云今驿之左右则朐■〈月忍〉故城也仁父又有曲水留题云或言云安之西三十里许有自然曲水闰月甲午朔泊舟横石滩上携子垕■〈兂上土下〉塾垡壁堲及刘甥卞子道子步访之水极浚急不可流觞岩巅有永和三年及六年刻字十五六行剥落已不可读细辨其文但昔人捐金以事仙佛识金数于石耳殆非褉饮处也好事者因年号遂增饰之当时必置屋庐像设今变灭无余然水石要可喜取酒酌其旁赏晤良久乃去舆地碑目云夔州守杨辅去官过万戸驿故朐■〈月忍〉县治泊舟游古书岩见刻石满其上意当时或有像设屋室葢县人常所往来之地县徙歳月不复可考而石刻亦漫阙就尽说者但为臆创乃属云安大夫刘甲徧摹岩上下石刻试考详之庶几其犹有获也同来者云安大夫郑邦基郝奚仲从侄有声淳熙十五年八月十六日按横石滩今之横梁候馆设焉万戸驿即万戸坝去县西四十里
　　万戸驿北有汉城山乃汉扶嘉所居按扶嘉朐■〈月忍〉人也初嘉母于汤溪侧遇龙后生嘉巧发奇中髙祖为汉王与嘉相遇献定三秦策髙祖以其志在扶翊赐姓扶氏为廷尉临终有言云三牛对马岭不出贵人出盐井按马岭在县北三十里三牛在县北二十里皆近盐井监矣经云江水又径鱼复县之故陵注云旧郡治故陵溪西二里之故陵村溪即永谷也地多木瓜树有子大如甒白黄实甚芬香尔雅之所谓楙也
　　经云江水又东为落牛滩径故陵北注云江侧有六大坟庾仲雍曰楚都丹阳所葬亦犹枳之巴陵矣故以故陵为名也有鱼复尉戍此江之左岸有巴乡村村人善酿故俗称巴乡清郡出名酒村侧有溪溪中多灵寿木中有鱼其头似羊丰肉少骨美于余鱼溪水伏流径平头山内通南浦故县陂湖其地平旷有湖泽中有菱芡鲫鴈不异外江凡此等物入峡所无按故陵者即古陵沱也郦道元以为旧郡治今名旧县坝矣碑目云汉处士金广延母子碑初无文字但有人物又有一碑所勒皆车马人物或云古者修车马备器械之图此皆在旧云安郡也
　　寰宇记云使君滩在军东二里大江中昔杨亮为益州至此舟覆征其波澜蜀人至今犹名之为使君滩一曰博望滩荆州记云张骞奉使西域于此覆舟亦名使君滩乃在今县之西矣
　　江中又有龙脊滩形如游龙歳人日邑人游于上以鸡子卜歳丰凶古谣云龙床如拭济舟必吉龙床彷佛济舟必没宋冯时行龙脊滩留题云建炎戊申正月上巳日判官李造道司戸赵执权知县母邱元望县尉冯当可陪郡侯谒武烈公祠遂泛江而下散步此碛老杜诗云元日至人日未有不阴时议者谓天寳之季此诗尽之今日天宇清明江国熙然太平之期指日可俟又获与诸公偕游所谓人日也冯当可书
　　杜诗东城抱春岑江阁邻石面崔嵬晨云白朝旭射芳甸唐诗有硖断见孤邑江流照飞甍暮色四山起愁断数猿声皆云安景象
　　元和志郡有盐官橘官今五峰驿前有橘官堂也宋李■〈直上土下〉云安橘官堂记云建炎中改军为县隶于夔犹存使名官仪仍备太守之畧而时节得以奏章自达于朝他邑莫比焉治内有杜鹃亭杜诗云安有杜鹃名本于此杜诗又曰峡里云安县江楼翼瓦齐两邉山木合终日子规啼按杜鹃子规本一鸟蜀本纪以为望帝所化详在方物中予过云阳题杜鹃亭诗云春林血涙染山青覊客中宵忍涙听何处蜀山不啼遍云安偏有杜鹃亭又过云安絶句之三云也是山青水碧时客怀何事动深悲春林三月无行迹君未前来听子规盖两用之
　　方舆胜览云飞鳯山与县治相对古刻鳯凰嵓三字瀑布泉出焉注于白玉池产太乙玄精石按张桓侯祠设在此山之脊冯当可所称武烈祠也有石如杵黝而泽设在案前即玄精石矣
　　经云江水又径东阳滩注云江上有破石故亦通谓破石滩荀延光没处也常璩曰水道有东阳下瞿数滩山有大小石城灵寿木及橘圃也水经注曰江水过下瞿滩左则阳溪水注之水源出县北六百余里上庸界南流歴县翼带盐井一百所巴川资以自给粒大者方寸中央隆起形如张伞故因名之曰伞子盐有不成者形亦必方异于常盐王隐晋书地道记曰入汤口四十三里有石煮以为盐大者如升小者如拳煮之水竭盐成盖蜀火井之伦水火相得乃佳耳汤溪下与檀溪水合上承巴渠水巴渠南歴檀井溪檀井入汤水汤水又南入于江名曰汤口也
　　唐商真君飞升记云云安风俗淳厚陶染真风如瞿法言杨云外之徒继出故琳宫秘馆独盛他处舆地纪胜云栖霞观旧名升云宫在县北一十里宫据山絶顶下瞰羣峰培塿可数唐瞿法言于此修炼白日仙去巨栢参天皆二仙手植殿左有五龙池能兴云致雨碑目云唐云外尊师碑在云升宫杜光庭文见九域志今名栖霞宫
　　又曰县西四十里集灵观有碑云象山福地玉华仙馆唐商真君飞升之所又曰县西百里有上下岩黄鲁直云唐末有刘道者闻道于云居膺禅师为开岩第一祖法号道微自凿石龛曰死便藏龛中不用日时门人奉其命二百年来游者题诗不可胜读莫能起此开岩者故予作诗表见之云空岩静发钟磬响古木倒挂藤萝昏莫道苍苔锁灵骨时应持钵到诸村又云寺古松楠老岩虚塔庙开僧縁蚕麦去官放荔枝来石室无心骨金铺称意苔若为刘道者拽得鼻头回自注云其一用杨子安韵一用王定国韵也按下岩即燕子龛见郭信可诗矣王维赠燕子龛禅师云山中燕子龛路剧羊肠恶裂地竞盘屈挿天多峭崿瀑泉吼而喷怪石看欲落伯禹访未知五丁愁不凿上人无生縁生长居紫阁六时自搥磬一饮尚带索种田烧白云斫漆响丹壑行随拾栗猿归对巢松鹤时许山神请偶逢洞仙博救世多慈悲即心无行作周商倦积阻蜀物多淹泊岩腹乍旁穿涧唇时外拓桥因倒树架栅值垂藤缚鸟道悉已平龙宫为之涸跳波谁掲厉絶壁免扪摸山木日阴阴结跏归旧林一向石门里任君春草深郭印题云安下岩云地涉云安境山名燕子龛帘垂看急溜葢偃得修楠牢落前贤迹光明有佛庵幽禽知客至一一解玄谈赵抃过云安军下岩僧舍云幽寺倚岩阿云扉掩薜萝老僧中燕息谁问世风波喻汝砺云安下岩次涪翁韵云径向山腰转门从水面开片云岩下宿一钵朔方来落日鸟冲树轻阴花覆苔惟应荔枝熟时蹑白云回又路暗松杉密天空雾雨开山容依槛转乌影度江来汲水僧归寺衔花鹿印苔年年蚕麦熟贫道辍斋回宋肇题下岩云古寺依丛壑云深暗薜萝山僧眉睫异林鸟语声和絶壁疑无路长江忽自波暂来还趣驾衰早倦经过又下岩逢雨云地险重楼仄岩虚古殿开泉鸣风处濑石暗雨邉苔黄叶曾攀柳青梢未折梅居僧因解笑歳晩尚西来又岚光分碧瓦江影动丹扉林鸟拳晴竹沙鸥印夕霏风幡空自舞云岫几时归石室君无问尘埃万事非又尽把萧疎鬓难胜浩荡愁西风吹落日小雨弄残秋堙没千山瘴掀腾万壑流宦途如客路吾意转悠悠黄人杰题云十月水痕瘦维舟过下岩鸥行沙作路龙像石为龛风定烟光合霜回日色酣赋诗无好语聊用志瞿昙李焘和黄豫章韵云山与蜀江并嵓从天汉开禅僧若个住诗客几人来金阙挂白练石龛封緑苔携家便堪隐归檝重徘徊宋永孚诗云江涨桃花后风薫荔子前来瞻千亿佛去此十三年嵓澑翠常滴林花红欲然因知山与石本性亦虚圆又两山中断晓天开万顷无波浸緑醅岩外水帘垂到地坐看烟雨过江来杨迈下岩诗云竹树藤萝密复疎路回崖断见精庐龛藏衲子千年骨神护涪翁半壁书落日红光浮戸牖晓云空翠滴衣裾尘劳独愧山僧静一饭跏趺不愿余又下岩避暑云古寺重来兴转添舟中午暑正炎炎野僧引客登山阁稚子穿云放水帘热得清凉身暂健懒便闲静意难厌人间刼火方撩乱法雨何如为普沾令狐庆誉诗云地逺尘寰不染埃悬崖屈曲寄层台山头玉澑随檐滴岩下金容就石开寺影不妨流水过松香常逐好风来徧游未尽无穷景为报舟人且莫催杜柬之诗云涛江翻雪卷胡滩晩泊岩扉暂解颜夙有静縁逢寺古了无生理伴僧闲残云已断独飞雨落日将沉却照山半夜秋声惊客梦一帘珠贝冷珊珊闽人朱焕下岩次韵云胜地都无一点埃翛翛野竹映楼台僧同巢鸟林端见佛显灵岩石面开道者已随鸾鹤去世人特为水云来登临清兴无穷尽一下层峦暮色催
　　予以万厯壬子暮春过此作诗云病中入寺情相得雨后看山兴转添片石僧寮无结构一春嵓澑自垂帘题名刻像成今古背路临江恰见潜我已忘机来此地白云溪鸟莫猜嫌因遍访诸石刻其可见者游仲鸿游季祥来游时段谦仲适尉此邑邂逅岩中酌酒共坐而去淳熙乙巳四月十四日也
　　军守张吉监井史泽判官陈奭以嘉佑六年五月二十一日至寺下偶新蓬州司理向宜颜偕游
　　资郡张良能少颖解褐西泝舣舟来谒尊者拜三先生遗像绍定庚寅仲春念一日男逺卿侍
　　杜世东就铨西归谩书絶句往年题杜记行色今日支笻还独来道者相看定相笑若为牵得鼻头回
　　乐温□钟涪陵尉郑阶平治平乙未六月五日同游住持本院主僧法能刻石

　　开县

　　旧汉丰县也华阳国志云汉丰县建安二十一年置在巴东郡西北彭溪源寰宇记云后周改汉丰县为永宁县今州西四十九里浊水故城是也志云县南四十里垫江一名浊水源出梁山县之髙梁山春夏泛涨人多垫溺流至渠口铺入开江又云清水源出万歳县之石塔山西南流经石门山又西南流经巴渠故城东舆地纪胜云巴渠县刘宋所置宇文氏改为万歳县以县北有万歳谷也旧址在今县东北五十里即宋之清水县矣
　　县西北一里有盛山以唐刺史韦处厚著名韩愈作盛山十二诗序云韦侯昔以考功副郎守盛山人谓韦侯美士考功显曹盛山僻郡夺所宜处纳之恶地以枉其才韦侯将怨且不释矣或曰不然得利则跃跃以喜不得利则戚戚以泣若不可生者岂韦侯之谓哉韦侯读六艺之文以探周公孔子之意又妙能为辞章可谓儒者夫儒者之于患难茍非其自取之其拒而不受于怀也若筑河堤以障屋溜其容而消之也若水之于海冰之于夏日其翫而忘之以文辞也若奏金石以破蟋蟀之鸣虫飞之声况一不快于考功盛山一出入息之间哉未几果有以韦侯十二诗遗余者方且以入溪谷上岩石逐追云月不足日为事读而咏歌之令人欲弃百事往而与之游不知其出于巴东以属朐■〈月忍〉也于时应而和者凡十人及此年韦候为中书舍人侍讲六经禁中侯名处厚和者通州元司马名稹为宰相洋州许使君名康佐为京兆忠州白使君居易为中书舍人李使君景俭为谏议大夫黔府严中丞武为秘书少监温司马造为起居舍人皆集阙下于是盛山十二诗与其和者大行于时聨为大卷家有之焉慕而为者将日益多则分为别卷韦侯俾余题其首云
　　韦处厚诗激曲萦飞箭浮沟泛满巵将来山太守莫向习家池右流杯渠不资冬日秀为作暑天寒先集诚非鳯来翔定是鸾右竹嵒巉岩雪中峤磊落标方峭勿谓枕苍山还当础清庙右绣衣石榻注为温侍御置雨合飞危砌天开卷晓窻荠平聨郭柳带绕抱城江右宿云亭夹岸凝轻素交枝漾浅沦味调方荐实腊近又先春右梅溪喷日舒红锦通蹊茂緑阴终期王母摘不羡武陵深右桃坞疏凿徒为巧圆洼自可澄倒花纷错绣鉴月静涵冰右葫芦沼顾渚吴商絶蒙山蜀信稀千丛因此始含雾紫英肥右茶岭缭绕縁云上璘玢甃玉聨髙髙层几折极目瞰秋鸢右盘石磴褊地堆层叠因厓遂削成浅深岚嶂色尽向此中呈右琵琶台绠汲岂无井颠崖愧深浚愿洒尘垢余一雨根茎润右上士瓶泉注为柳律师置初映钩如线终衔镜似钩逺澄秋水色髙倚晓河流右隐月岫张籍和云独入千竿里縁岩踏石层笋头齐欲出更不许人登右竹岩曲沼春流满新蒲映野鹅闻斋朝饭后拄杖绕行多右葫芦沼月出深峰里清凉夏亦寒每嫌西落疾不得到明看右隐月岫台上緑萝春闲登不见人每当休暇日着履戴弦巾右琵琶台清净当深处虚明向逺开卷帘无俗客应只见云来右宿云亭自爱新梅好行寻一径斜不教人扫石恐损落来花右梅溪山城无别味药草兼鱼果时有绣衣人同来石上坐右绣衣石榻紫芽连白蘂初向岭头生自看家人摘寻常触露行右茶岭阶上一眼泉四邉青石甃惟有护净僧添瓶将盥潄右上士瓶泉緑酒盈白杯随流去复回佀知人把处各向面前来右流杯渠累石盘空逺层层势不危不知行几里得到上头时右盘石磴春坞桃花发多将野客游日西殊未散看望酒缸头右桃坞
　　此方洞壑聨属而温汤洞为最杜光庭録异记云开州后倚盛山东枕清水泝江而北三十余里至温汤井井有汤泉在北山上麟德年因雷雨震霹山脚摧裂洞门自开当门有石钟自然成形如数千斤钟大悬身去地二尺许外象钟而中实扣之无声门两壁有石如金刚力士之形者数人钟旁有小径髙六尺已来行二三丈稍阔有石碑巨龟负之自然而成但无文字而已碑侧有巨屏上与顶相连下有一穴侧身可入一二尺许自是广阔中有路径平坦与常无异路之左右滴乳为石罗列众形龙鳞鸾鹤頺云巍山如林如柱似动似跃乍飞乍顾千形万态不可殚纪仅一里许傍竦莲台周回数步髙三四丈层缀重迭皆可攀跻旋生石乳如臂如指者以烛照之通透莹彻随折脆断及出洞门外得风皆白石矣自台侧三四十歩有莲花罗布于地旁有甘泉水色温白游洞者烹茗于此前有横溪湍波甚急其声喧汹流出洞外溪上有桥长二三丈阔一丈许非石非土功甚宏壮过桥得黄土坡髙四五丈道径险滑行者累息方至其顶坡上有巨堂四壁平净中髙数丈壁上皆有游山之人题记年月堂之极处曲角有一穴髙四五尺广三四尺去下丈余跻攀莫及相传云昔有游人攀縁而入累月之后出于巫山洞中自后无复敢入者

　　大宁县

　　水经注巫溪水又径北井县西东转歴其县北井南有盐井井在县北故县名北井建平一郡之所资也盐水下通巫溪溪水是兼盐水之称矣
　　胜览云寳山在大宁监北十七里半山有穴如瀑泉即咸泉也山有牡丹芍药兰蕙杂花卉图经云一泉之利足以奔走四方者此矣知监正子申大宁志序云一溪前陈可濯可沿众峰巉絶如削如画亦峡郡之桃源也
　　纪胜云观音岩在监治东鳯凰山郡守张孝芳爱其类湘中山水暇日穷讨得月窟云岩钓雪玉环浮玉寳华之胜又云距城二里两江合处中有石岩峙如门髙二三丈溪流喷如瀑布谓之南渊盐官孔嗣宗春日与客泛舟饮于緑阴下商民鼔吹随之其乐不减于蚕市矣
　　志云二仙洞去盐场二里一名王子洞山髙百余丈上下皆削壁惟一径寛二尺长四五丈许始达中可丈许凡游者不敢下视洞口寛髙十余丈深不可测岩上石文生成千字水出石笋四时不絶相传昔有王子采樵见二人围棋于此局未终而斧柯已烂其人仰壁留题而去诗曰仙人洞里无春秋白云深处心悠悠烂柯樵子半途客安得乗风驾玉虬千年胜事今朝说一一重重心练结从来流水与髙山更有清风共明月王子后不知所终但传蜕仙骨长丈余
　　碑目丁晋公谓夔州移城记云开寳伐蜀师分剑巫而入时灔滪激射楼船战舰难进易退步骑自襄州西山裹粮兼行林麓无际涧壑相接不知道路之所从得蜀民诣王师献书由大宁路直取夔州平蜀之师实取道于此也景德三年记

　　大昌县

　　水经注云巫溪水源出宣汉县南径建平郡之泰昌县南即大昌也
　　寰宇记云千顷池在县西三百六十里波澜浩渺莫知涯际分为三道一道东流当县为井源一道西流为云安县阳溪一道南流为奉节县西瀼水
　　杜甫西阁三度期大昌严明府同宿不到诗云问子能来宿今疑索故要匣琴虚夜夜手板自朝朝金吼霜钟彻花催蜡炬销早鳬江槛底双影谩飘飘

　　建始县

　　三国时属吴之建平郡隋开皇为业州今县东三十五里有州基山是其处
　　黄山谷马上口号呈建始李令云驿亭新似眼波明箐路开如掌様平谁与长官歌美政风摇松竹是欢声志云县西三里有石通洞壁刻涪翁二字盖山谷曾来游也
　　志又云县西五十里石乳石层迭多生石乳其上置石乳关

　　蜀中广记卷二十三

　　●钦定四库全书

　　蜀中广记卷二十四

　　（明）曹学佺 撰

　　○名胜记第二十四

　　川北道

　　保宁府一【阆中县附郭】

　　阆中本秦旧县张仪伐蜀所置通志云张仪城在城东二十里郡志云阆中县东二十里白沙镇是旧县治国初徙入城按此则张仪城即旧县矣通志云本府城汉末刘璋所筑蜀汉巴西守张飞治此増修国初千戸滕贵拓之甃以石是前郡县不同城也寰宇记云张飞冢在刺史大厅东二十步髙一丈九尺碑目阆中有张桓侯与张辽书石刻汉文八分书
　　方舆胜览云唐鲁王灵夔滕王元婴皆镇是州以衙宇卑陋遂修饰宏大之拟于宫苑谓之隆苑其后避明皇讳改曰阆苑又云或谓阆苑仙有五城十二楼向但有五城而楼尚阙宋德之为守乃建碧玉楼于衙城之西南隅亦名十二楼以成阆苑之胜按杜甫诗嘉陵江色何所似石黛碧玉相因依楼名取此
　　通志云东楼跨府城上形制尚古杜诗层城有髙楼制古丹雘存迢迢百余尺豁达开四门
　　胜览云阆州江山奇秀闻天下直前据其会曰南楼唐滕王元婴所建也宋太守李献卿诗云三面江光抱城郭四围山势领烟霞马鞍岭上浑如锦伞葢门前半是花
　　通志云会经楼在府治将相坊按华阳国志云巴有将蜀有相后因有阆苑三学士锦屏三状元之盛故以将相名之楼元佑中建置经史子集三万余卷苏轼题额蒲宗孟记
　　胜览云整暇堂在府治黄鲁直记又云治平园宋治平初太守朱寿昌筑于牙城东文与可尝为赋十絶其锦屏阁诗云茂林斑若锦秀巘矗如屏底处供登览阑干在杳冥清风台云无时来见袭有地更临髙坐客清谈起纷纷落麈毛四照亭云画箔褰何碍珍丛发已圆愿公皆遍赏莫为一隅偏柳桥云挼风夸晩态垂雨怯春寒为问题芳意同谁倚画栏曲池云水似珠珰入池如玉磬开临流唯自适鱼鸟莫相猜明站台云微棱生海角圆魄到天心共上惟佳客无容照俗襟三角亭云合栋交生角回栏互引牙由来因地势不是故尖斜花坞云缭绕穿红蕚斓斑踏紫苔谁将锦步障端为使君开药栏云玉笋齐抽日金缸竞列时自然俱可爱莫放画帘垂郎中庵云已筑环为堵仍裁月作床公来时隐几身世在羲皇按通志名宦载寿昌治阆有异政
　　寰宇记云阆中山其山四合于郡故曰阆中名山志云阆中山多仙圣逰集之所志云即锦屏山在城外嘉陵江南与郡治相对两峰壁立如屏又名寳鞍山方舆云山上有玛瑙寺罗汉昼锦西桥三院后又筑阆峰亭以眺望焉宋陆游诗城中飞阁连危亭处处轩窻对锦屏涉江亲到锦屏上却对城郭如丹青喻汝砺诗暝色轻烟罩郡城渔舟灯火倒观星寒山逺水江村暮自在妆成水墨屏按古咸安志火井令袁天纲题云此山磨灭英灵乃絶其下为海棠溪多海棠唐张元寳诗寒食清明倍惘然海棠风落小花钿如今独有孤魂在半落嘉陵半锦川
　　李膺益州记云阆中盘龙山南有一石长四十丈髙五尺当中有戸有门若人之掩闭古老以为玉女房通志云在城东三里望如蟠龙之状后魏盘龙郡以此山名唐贞观中候气者言西南千里外有王气太宗令人入蜀次阆中果见山气葱蔚后凿破山脉水流如血今号锯山咸亨初曾徙阆中县于此即今之锯山关也志又云蟠龙山前袁天纲尝筑台于此以占天象
　　寰宇记云仙穴山在县东北十里周地图云灵山峯多杂树昔蜀王鳖灵登此因名灵山山东南隅有玉女捣练石顶有泉常清冽洞穴悬絶微有一小径通天寳六年敇改为仙穴山志云一峰峭拔介宋江嘉陵之间上有鳖灵墓元稹八月六日与僧如展前松滋主簿韦戴同游碧涧寺赋得扉字引云寺临蜀江内有碧涧穿注两廊又有龙女洞能兴云雨诗中喷字以平声韵诗云空阔长江碍鐡围髙低竹树倚岩扉穿廊玉涧喷红旭涌塔金轮接翠微草引风轻驯虎洞驱云入毒龙归他生莫忘灵山别满壁人名后会稀
　　玉台山在城北七里杜诗阆州城北玉台山有滕王亭杜诗君王台榭枕巴山万丈仙梯尚可攀即此地后有滕王墓古碑云阆之第四景为颐神石洞洞虚双拱密迩玉台昔滕王建亭于此古人诗文隐隐可辨
　　胜览云东嵓在城东有寺凿山为嵓
　　西嵓在城西有夺锦亭与锦屏山相对陆务观诗夺锦轩中醉倚栏锦屏苍翠挿云端平生不喜言争夺付与游人自在看
　　南嵓在城南有大像山乃唐髙士安隐居之所志云一名台星嵓陈尧叟兄弟读书于此有捧研亭舆地碑目云天圣九年本路运使司马池来逰子光侍末云君实捧研勾龙亶请以捧研名亭
　　北嵓在城北有伞盖山髙僧宣什住持乃城中开元寺衲也谓之东寺即元稹题乐天诗于壁及文同寄咏泽师竹轩处矣什公博通经典鲁王出镇表而异之后居伞子山山上无水以杖叩岩浩然泉涌今为卓锡泉
　　喻汝砺漱玉岩记云自古常言天不负人吾初不甚信曩游太学不啻六千三百日知古所谓屈原贾谊扬雄韩愈柳宗元辈亦颇识其面目及得一第则枯冷羞涩几笑破人口比来阆中持手板谒上官奔走匍匐作主簿少府模様燕居作乐则摇口吻弄语言以佞贵人而觅所谓举状者嗟乎其局促如此则天果不负人邪然饱闻阆奇山川而贤士大夫最多亦复把酒自慰一日登锦屏拏舟嘉陵江步至占星岩徘徊纵观倚老松卧怪石往往摩腹一咲然是三境之逰须废吾一日粮吾不得与女旦暮相从也惟母邱氏漱玉岩近在墙壁外乗兴步履从小奚奴直谒主人脱衣散髪坐岩腹酌酒赋诗相与作物外笑乐酒醉发狂即呼天大呌曰天乎真不负喻汝砺矣吾常谓富贵之士不能放意于江山松竹之乐而山川怪奇烟云竹石诗酒风月唯遗逸未遇之人始得兼而有之故天地间雄伟不凡之处天所以资贤人而舒其忧愁之思者也吾零落荒山郁郁无聊赖有锦屏嘉陵之雄伟占星漱玉之胜槩所谓阆之四奇者吾皆得而有之他日解官视吾破嚢无复新井县一物駈老髯独负四物以归朋游故旧从吾觅阆中土物吾则与之饮酒取吾诗而歌之则是四景者不移足而在几席间矣
　　通志云文城山在城东三十里峰峦耸列林木葱蒨一峰拔出名玄都坛张道陵授符箓之所
　　寰宇记云天目山在治东界一名天溪洞葛仙公修道之所赤乌七年勑置集灵观先天二年改名天目观中和二年改名福唐观郡志云天目山在城东五十里唐杜光庭诗盘空蹑翠到山巅竹殿云楼势逼天古洞草深微有路旧碑文灭不知年八州物象通檐外万里烟霞在目前自是人间轻举地何须蓬岛访真仙又云曾随云水此山游行尽层峰更上楼九日登临须有意七年岐路亦堪愁树红树碧髙低影烟淡烟浓逺近秋暂爇炉香不须去伫陪天仗入神州
　　寰宇记云嘉陵水一名西汉水又名阆中水周地图云水源出秦州嘉陵因名嘉陵经阆中即阆中水又云阆中水亦曰渝水谯周三巴记云阆中有渝水賨鋭气喜舞汉髙祖乐其猛鋭数观其舞使乐人习之所谓巴渝舞也路史云太昊伏羲氏母华胥居于华胥之渚孕十有二岁而降神生于仇夷长于起城注云所都国有华胥之渊乃阆中渝水地也
　　通志云宋江源出汉中府旧廉县经苍溪县东流入嘉陵有白水源出阶州乱山中至昭化县北合嘉陵唐郑谷诗苍苍白水下嘉陵是也汉地里志县有彭道将池东西二里南北约五里文纬书谶云巴西郡治有彭池大泽四夷述云城西南十里有郭池周约五十畆胜览云彭池即今之南池也郭池即鱼池也二地与汉志相符遁甲开山图注云仇夷山四面絶立与彭池成纪皆西土是伏羲生处仇夷即仇池成起即成纪二字通用
　　南池有汉髙祖庙杜诗峥嵘巴阆间所向尽山谷安知有苍池万顷浸坤轴剑南诗藁云唐长庆中南池新亭碑在汉髙帝庙侧
　　寰宇记云零星池在县西北四里益部耆旧传赵瑶为阆中令时西州遭旱瑶率掾吏斋戒于零星池归咎自责稽首流血应时大雨
　　侯鲭録云阆州有三雅池昔有人于此池得三铜器状如杯盏上各有篆字一曰伯雅二曰仲雅三曰季雅按魏文典论云灵帝末斗酒直万金刘表一子好饮乃制三爵大曰伯雅注一斗次曰仲雅注七升小曰季雅注五升今池所得乃刘氏酒器也
　　通志云城东百廿里有谯玄庙汉书玄字君黄阆中人少好学能谈春秋成帝时拜议郎歴奉谷令后举绣衣使者王莽居摄易姓名窜归公孙述僣号连聘不起予毒药将服之其子瑛尽捐家赀钱赎建武十一年卒光武敕所在还玄家财策诏本郡祠以中牢
　　古碑云汝南令神道阙在阆中县末着人代郡守张晦辨云于东面得隶字十有二缺不可识有七
　　舆地纪胜云唐贞观碑在阆州太霄观其石光莹前后可鉴号透明碑
　　本志唐汉州刺史房管墓碑在县城外杜诗他乡复行役驻马别孤坟近泪无干土低空有断云
　　碑目云唐道袭墓碑在城中报恩寺按蜀梼杌王建以道袭为阆中刺史改其乡为烈士乡
　　又云崔善德政碑在衙门东按善武成中为刺史有惠政民人怀之

　　苍溪县

　　苍溪于阆中为上游即临嘉陵水也江岸有放船亭杜诗送客苍溪县山寒雨不开只愁骑马滑故作放船回后人因以名亭
　　元稹苍溪县寄扬州兄弟诗苍溪县下嘉陵水入峡穿江到海流凭仗鲤鱼将逺信鴈回时节到扬州刘沧宿苍溪馆诗孤馆门开对碧岑竹牕灯下听猿吟巴山夜雨别离梦秦塞旧山迢递心满地莓苔生近水几株杨柳自成阴空思知巳隔云岭乡路独归春草深文同少泊苍溪山寺诗正午风色髙遂泊苍溪县层崖抱林木有寺藏葱蒨出船步危磴荫密颇萦转上到金僊家縁空列台殿修篁挂悬溜坐觉炎暑变老僧晩经论言语何贯穿引我上髙阁阑干俯江面寥寥百里内山水尽奇观谁谓覉旅中所见皆所愿汀洲白鸟聚井邑清烟散乐此暮忘归疎钟起岩畔徙倚下松门尚怪舟人唤
　　旧治在曲肘川去县一里后周所设也源出玉女山东南流入嘉陵江曲折如肘
　　其近山有小锦屏与锦屏相似其稍逺者县南三十里为大获山天池浸其中宋江环遶其下石城四周淳佑间余玠徙阆州治于此又逺之东八十五里有方山逺望如几案古方州城也宋严大猷居此因以方山名集矣
　　其著者东南三十五里有云台山寰宇记云一名天柱山髙四百丈上方百里有鱼池宜五榖无恶毒可度灾周地图云汉末张道陵在此学道使弟子王长赵升投身絶壑以取仙桃长等七试已讫九丹遂成郡国志曰云台山天柱岩下有一桃树髙五尺皮是桃心肉似栢张道陵与王良赵升试法于此树四百余年不朽小碑记之志云山有洞四曰麻姑芙蓉平仙峻仙岩二曰松根蟠桃池二曰浴丹玉鱼山多榕栢大者空中可坐数人道经云永寿二年重九日道陵将诸品秘箓斩邪二剑玉册玉印授其长子衡乃与夫人雍氏登峰絶顶白日升天时百二十三岁晋顾长康画云台山记见画苑碑目云唐元稹谪通州司马曾逰云台山书行记于山之钟楼枋上宋之问送田道士使蜀投龙诗云风驭忽泠然云台路几千蜀门峰势断巴字水形连人隔壶中地龙逰洞里天愿言回驭日图画彼山川马戴寄云台观田秀才云雪压松枝拂石窻幽人独坐鹤成双晩来漱齿敲冰渚闲读僊书倚翠幢宋祁西州猥藁云予昔游云台观谒希夷先生陈抟祠堂缅想其人今追作此诗仙馆三峰下年华百歳中梦休孤蝶往蜕在一蝉空蘂笈微言秘霄晨浩气通丹遗舐后鼎林遣御余风市雾沉荒白飡霞委暗红岷峨有归约飞步与谁同元廖寥蜀望诗云台突出众山低小径萦纡上石梯古寺独存人寂寂断碑惟覆草萋萋满空香散春兰绽万壑烟生晓树迷为爱其间风景好登临几度杖青藜
　　志云苍溪簿金极治道得石塜遗骸尚存有石铭云岁月不须论车尘拥石门若逢金主簿移我上髙原乃改葬之相沿为金主簿墓不着年代

　　南部县

　　南部本充国地汉末徙巴西郡于阆中有充国城在焉寰宇记云即今新井县东北二十八里充国故城是也李雄乱后荒废
　　唐书赵彦昭举进士少豪迈风骨秀爽尝调南部尉与郭元振薛稷善往来吟咏不絶
　　新井西水二废县皆接阆中通志云西水河在南部三十五里源出龙州后周西水县以此名也
　　胜览云兰登山在新井县东二十里相传严君平隐居于此有朝逰蓬汉暮宿兰登之句三面峻絶俯临西江
　　本志唐开元中何涣为殿中侍御史知名家于西水明皇赐其乡为栢台乡
　　又云新井县有二龙里唐任畹任畴之所居也姚合送任畹及第归蜀诗子规啼欲死君听固无愁阙下声名出乡中意气逰东川横剑阁南斗近刀州神圣题前字千人看不休
　　有嵓曰灵云唐蒲景珣家于此岩前为居室至者不知其为嵓也在蟠龙山下有洞人入之履地作钟声李焘诗云路转层冈十里余武陵传者亦难如昔年炼药仙人室今日餐霞道士居洞外蟠桃开锦绣岩前石溜漱琼琚猗与灵气为时雨可惜图经阙不书
　　有楼曰清风宋蒲宗孟左丞建其家多书剏此楼以贮之尝作训戒子弟曰寒可无衣饥可无食书不可一日失
　　有院曰慈光冦平仲过新井慈光院看海棠诗云暄风花杂满栏香尽日幽吟叹异常翻笑牡丹虚得地玉阶开落对君王
　　县东南与蓬州相接三十里为禹迹山志云禹治水所经也山顶平衍有小石泉凿石为像层楼覆之宋绍兴间何汝贤有禹迹山院记
　　五十里为离堆山即古新政县地蜀三离堆之一也唐颜真卿谪蓬州长史来逰作磨崖记谓此山斗入嘉陵江直上数百尺形胜缩矗上峥嵘而下洄洑不与众山相聨属故曰■〈禹隹〉堆志云东西有石堂故京兆尹鲜于仲通与弟叔明所凿堂北有盘石石上有九曲流杯池
　　欧阳修集古録云新政县磨厓记唐颜真卿撰并书以寳应年立碑有鲁公祠宋马存记云上元中颜真卿为建州长史过新政作离堆记四百余言书而刻之石壁上字径三寸虽颓坏剥裂之余而典刑具在使人凛然元符三年予友强叔来尹是邑始为公作祠堂于其侧求予文以为记
　　舆地纪胜云新政县大歴碑在江岸之次颜鲁公书碑傍有佛老孔子像像傍又有二小记皆大厯中物按此所谓三教院也碑目云鲜于氏两神道碑一在三教院厓上一在墓田其文与书皆出颜鲁公又有奬谕仲通碑亦在墓田
　　志云新政县十里对江报本院鲜于仲通叔明兄弟葬其傍有韩云卿所撰墓碑犹存其字俨然无剥落
　　按鲜于之后宋时皆家于此景佑间鲜于侁登第为转运判官值行新法而民不扰司马温公称之曰子骏福星也又有十世孙元卿同知县范百禄州掾任昱观鲁公刻题名
　　其与■〈禹隹〉堆相近曰仙鳯山志云在县南五十里上有七曲台始落成时地上土痕成仙鳯二字大数丈
　　碑目云宋新政令裴迪唐丞相晋公之后也因家于此尚收得晋公像及累任告身撰真赞并存

　　广元县

　　广元蜀口古今所必争之地宋宁武军志云前接关表后据剑门乌奴山祠堂记云郡壤故错羌氏与上庸百濮微髳彭卢俱寔一大都会也元改为广元路碑云在易曰广大配天地在春秋谓一为元以示张大之意
　　县治在乌奴山东晋寿绵谷二县皆其处志云乌奴山一名乌龙山在广元西二里嘉陵江岸峭壁如削有洞不可上昔李乌奴于此修寺因名按
　　北史王元邈传亡命李乌奴作乱梁部陷白马戍玄邈率东从七八百人讨之不克虑不自保乃使人伪降乌奴告之曰王使君兵众羸弱弃伎妾于城内携爱妾二人去已数日矣乌奴喜轻兵袭州城元邈设伏击破之乌奴挺身走太祖闻之曰元邈果不负吾意遇也此乌奴之始矣
　　今之临清门川主庙即唐皇泽寺也九域志云利州都督武士彟生武后于此因赐寺刻其真容李商隐利州江潭诗注感孕金轮乃武则天事也诗云神剑飞来不是销碧潭珍重驻兰桡自携明月移灯疾欲就行云散锦遥河伯轩牕通贝阙水宫帷箔卷冰绡他时燕脯无人寄雨满空城蕙叶雕葢后母感溉龙而有孕也
　　县北即黎州城梁大同置后魏之益州隋之义成郡皆理于此宋唐庚诗黎州酒贵如金汁解尽寒衣纔一吸
　　南有刀环山益州记曰葭萌县南十里有刀环山赤铜水出焉东即望乡台去县三里武元衡送柳郎中诗望乡台下秦人去矣
　　其见诸经传者曰嶓冢山原为漾水即西汉水也曰潜水出绵谷之龙门山禹贡岷嶓既艺沱潜既道汉书注云潜水从汉中沔阳县南流至梓潼汉寿县入穴中通冈山下西南潜出今名复水旧说即禹贡潜水也
　　曰胤山为平蜀废县即利州卫治史记胤侯爵胤山出舞衣
　　曰丙穴地在沔水之南出鱼肥美诗疏云沔南丙穴是也
　　其见诸杂记者曰白马山寰宇记云张平子仕汉为侍中少时学业于此
　　曰明月峡晏殊类要云三峡谓巫峡巴峡明月峡也惟明月峡乃在此郡界曰涤溪事林广记云天下十二溪有上真庙为圣真居之涤溪其一也在利州又云汉江水帝庙为真龙宫在汉坪石
　　其驿路有曰问津志云昔孔明行师于此问津故名按即古嘉陵驿也在治西一里后魏嘉川县设焉唐姚鹄嘉川驿楼晩望诗楼压寒江上开帘对翠微斜阳诸岭暮古渡一僧归囱逈云冲起汀遥鸟背飞谁言坐多倦目极自忘机文同嘉川道中寄周正孺诗云草木春深处山川雨过时清佳常满目衰倦敢忘诗好尚旧若此飘零今比谁争如画堂上日日听新词又嘉川驿诗云嘉川之西过新栈几里朱栏绕青壁我行落月尚在水水影照人襟袖白繁英杂缀修蔓上绿锦缬带垂百尺清香满马去未休莱尔春风慰行客
　　鲜于侁为利州转运使文与可有寄子骏运使诗云西乡巴岭下崄道入孱颜使骑到荒驿野禽啼乱山问民青霭里访古白云间几日南城路新诗满轴还有灵溪寺在嘉川县中碑目黄山谷纪行碑在嘉川县灵溪寺是矣运使子骏题以五言曰桐轩竹轩栢轩巽堂山斋燕闲亭会景堂寳峰亭凡八景其诗略云金城环雉堞云屋瞰阛阓双林耸江右九陇觇天外按金城县北四里金山是也涤溪环其右九陇者去邑西二十里山环九十九峰如剑戟之排列昔汉祖驻■〈卑〉于此有汉王寨其时司马君实范景仁文与可苏子由皆和有诗温公年谱随其父利州转运使逰此有祠在焉
　　南去有望喜驿今废元稹诗云满眼文书堆案邉眼昬侵得暂时眠子规惊觉灯又灭一道月光横枕邉李义山诗云嘉陵江水此东流望喜楼中忆阆州若到阆州还赴海阆州应更有髙楼其二云千里嘉陵江水色含烟带月碧于蓝今朝相送东流从犹自驱车更向南
　　北为栈阁道刘禹锡山南西道新修驿路记云我之提封距右扶风触剑阁千一百里自散关抵褒城次舍十有五自褒而南踰利州至于剑门十有七道涂次舍可见于此又云栈阁凌虚下临■〈含牙〉砑层崕峭絶枘木絙鐡因而广之限以钩阑狭经深陉从而拓之方驾从容栈阁之制亦可想也欧阳詹栈道铭斜根玉垒旁缀青泥总庸蜀之道涂统岐雍之康庄
　　其最险者为石栏桥方舆云自城北至大安军界管桥栏阁共万五千三百六十一间惟石栏龙洞二阁著名冯钤干田云其它阁道虽险然在山腰亦微有径可以増置阁道惟此
　　阁石壁斗立虚凿石窍而架木其上比他处极险沈佺期过蜀龙门阁诗龙门非禹凿诡怪乃天功西南出巴峡不与众山同长窦亘五里宛转复嵌空伏湍喣潜石瀑水生轮风流水无昼夜喷薄龙门中潭河势不测藻葩垂彩虹我行当季月烟景共春融江关勤亦甚巘崿意难穷誓将息机事炼药此山东岑参赴犍为经龙阁道诗云侧径转月壁危梁透沧波汗流出鸟道胆碎窥龙窝骤□□溪谷归云网松萝屡闻羌儿笛厌听巴童歌江路险复永梦魂愁更多圣主幸典郡不敢嫌岷峩杜甫龙门阁诗清江下龙门絶壁无尺土长风驾髙浪浩浩自太古危涂中萦盘仰望垂线缕滑石欹谁凿浮梁袅相拄目眩陨杂花头风吹过雨百年不敢料一坠那得取本志北十里千佛崖即古龙门阁先是悬崖架木作栈而行后凿石为千佛像成通衢矣
　　佛龛记云吾见夫山连岷嶓水合江沲山兮水兮路穷险郁南望兮此情多吾又见像法住世于岩之阿百千万亿兮相观我载琢载追兮吾匪他伊古昔兮焦吕不惧必忠信兮艰危若何故吾因空而即有孰不回向以檀那行矣些阳景颓兮翠改色阴风起兮自增波
　　小许公利州北佛龛前重于去歳题处作诗云重岩载看美分塔起层标蜀守经涂处巴人作礼朝地疑三界出空是六尘销卧石铺苍藓行塍覆緑条歳年书有记非为学题桥
　　按龙门山亦云葱岭山梁州记云葱岭有石穴髙数十丈其状如门号为龙门又云山东南有玉女山山上有一石穴中若房宇有玉女八人不出穴前修竹下有石坛风来动竹扫坛如箒又云山北有燕子谷中有好磬石即志所称石燕山
　　又北三十里有大小漫天岭极髙峻罗隐诗云西去休言蜀道难此中危险已多端到头未会苍苍色争得禁他两度漫髙骈诗云万水千山音信稀空劳魂梦到京畿漫天岭上频回首不见虞封泪满衣岭上有寺元稹题漫天岭智藏师兰若云僧临大道阅浮生来往憧憧利与名二十八年何限客不曾闲见一人行又漫天岭赠僧诗云五上两漫天因师懴业縁漫天无尽日浮世有穷年
　　又北五十里为朝天岭路径险絶方舆云旧路在朝天峡栈阁后开此路人甚便之文与可朝天岭诗岭若画屏随峡势水如衣带转嵓阴按今设有沙河驿亦沿江行其曰朝天者水驿也
　　四十里为潭毒关志云潭下渊底有一铁索见则兵动向有御前军屯此以捍蜀口
　　又二十里为神宣驿即古筹笔驿也相传武侯出师驻此唐杜牧诗永安宫受诏筹笔驿沉思李义山诗鱼鸟犹疑畏简书风云长为护储胥是也神宣驿者世传二郎神持剑逐蹇龙过此因名
　　又八十里为九井驿志云琳琅九井以琳琅山出泉九处溅石若琳琅也碑目云九井滩旧时有虾蟆青牛青塠三巨石伏水为舟楫害淳熙间利路提刑张曩容募降人冉得者治械如桔槔状冶铁为杵重千五百斤抛掷半空而下三石俱碎化险为夷有碑刻剥落其上为七盘关乃秦蜀分界处唐沈佺期诗独逰千里外髙卧七盘西山月临窻近天河入戸低后人因立为天河阁顾非熊天河阁即事云万壑褒中路何层不架虚径云和栈起樵径带畲余嵓狖牵垂果湍禽接跃鱼相逢维艇处坞里有人居

　　昭化县

　　葭萌地入广元而其县理在汉为汉寿晋为晋寿者则属昭化本志云县北百八十里施店驿即古葭萌驿驿即故县址也未通保宁路时自秦入蜀罔有不由昭化者唐张说再使蜀道诗云眇眇葭萌道苍苍褒斜谷烟霞争晦深云山共重复古来风尘子同眩望乡目芸阁有儒生轺车倦驰逐青春客岷岭白露摇江服岁月镇羇孤山川俄反复鱼游恋深水鸟迁恋乔木如何别亲爱坐去文章国蟋蟀鸣戸庭蟏蛸网琴筑
　　北接广元则龙门石柜白水景谷之地彼此参错海内东经云白水出蜀而东南注江郭景纯注水微白浊今在梓潼白水县源从临洮之西倾来经沓中东流通阴平至汉寿县入潜梁州记云城西南百八十里白水关即李固解印绶处也蜀志先主斩杨懐髙沛于此
　　元和郡国志云景谷县西南二十五里有白马山孔明造木牛流马处
　　南接剑门则有大剑城元和志云即秦张仪司马错伐蜀所由路又谓之石牛道有小剑城注水经云小剑城去大剑城三十里连山絶险飞阁通衢故谓之剑阁也是唐益昌县地矣又有小剑故城在益昌县西南五十里其山截野横天犇峰倒地挟楚包汉呀秦拥蜀刘先主以阁道至险又置阁尉焉岑参和杜相公发益昌诗云相国临戎别帝京拥麾持节逺横行朝登剑阁云随马夜渡巴江雨洗兵山花万朶迎征葢川柳千条拂去旌暂到蜀城应计日须知明主待持衡
　　利州淳化帖跋云庆元中四川总领权安节以淳化戏鱼帖并释文重刻石剑门寺内石今已不存权总江州德安人其家犹有当时墨本甚多释文字画较临江帖为稍大云
　　剑领中有马鸣阁志云先主使陈戎絶马鸣阁魏武闻之喜曰此阁过汉中之阴平乃咽喉之要路
　　又有白卫岭唐明皇幸蜀过此见玄元皇帝骑白卫而下示取禄山之兆遂封岭神白卫公唐诗纪事载明皇幸蜀登白卫岭眺览良久歌李峤山川满目泪沾衣富贵荣华能几时不见只今汾水上惟有年年秋鴈飞诗曰李峤真才子也
　　有桔栢潭今昭化驿是驿有古栢土人呼为桔栢故以名潭志云桔栢渡旧传其津有二鱼负舟往往沉溺一道士求渡操舟者难之道人云吾乃葛仙翁命取石书符令舟人佩之至中流二鱼果出掷符水中少顷浪息次日二鱼死于龙爪滩下按唐书玄宗幸蜀次益昌县渡桔栢江双鱼夹舟而迎从臣以为龙也杜甫桔栢渡诗云青冥寒江渡驾竹为长桥竿湿烟漠漠江永风潇潇连笮动袅娜征衣飒飘飖急流鸨鹢散絶岸鼋鼍骄西辕自兹异东逝不可要髙通荆门路阔会沧海潮孤光隐顾盻逰子怅寂寥无以洗心胷前登但山椒

　　蜀中广记卷二十四

　　●钦定四库全书

　　蜀中广记卷二十五

　　（明）曹学佺 撰

　　○名胜记第二十五

　　川北道

　　保宁府二

　　巴州

　　山曰大巴小巴世所称九十巴山也志云大巴之险遇于栈道下逼汉中又云小巴之南即古巴国系年録云巴之北境即米仓山下视兴元出兵之孔道即今关堡相望矣
　　舆地广记云巴江源出大巴山至当州东南分为三流而中央横贯势若巴字通志云清江源出广元县前通平镇歴旧恩阳县至州与巴江合寰宇记云清水一名白石水即向白石县之所理也李白巴水歌云巴水急如箭巴船去若飞十日三千里郎行几岁归严武巴江喜雨诗云连夕霶■〈雨上沱下〉类建瓴送将凉意满郊埛江邉万木大半緑天外一峰无限青却信神龙元解事岂容旱魃更争灵从今怀抱如冰释闭阁烧香伴六经郑谷巴江避乱诗云乱来奔走巴江濵愁客多于江徼人朝醉暮醉雪开霁一枝两枝梅探春诏书罪已方哀痛乡县征兵尚苦辛鬓秃又惊逢献岁眼前浑不见交亲
　　华阳国志汉末刘璋以垫江以上为巴郡江州至临江为永宁郡朐■〈月忍〉至固陵为巴东郡而巴遂分矣志云此居其中为中巴宋洪迈丹梯书院记云今之巴非昔之巴也本志忠义庙祀汉严颜张飞名宦载王浚恐但沿巴之名然按碑目严将军庙记在巴州城西门内唐贞元元年韦曾文则祀之亦非一日矣惟严武薛逢为巴州守则今之巴也
　　杜甫寄马巴州诗云勲业终归马伏波功曹非复汉萧何扁舟系缆沙邉久南国浮云水上多独把鱼竿终逺去难随鸟翼一相过知君未爱春湖色兴在骊驹白玉珂严武巴岭荅杜二见忆云卧向巴山落月时两乡千里梦相思可但步兵偏爱酒也知光禄最能诗江头赤叶枫愁客篱外黄花菊对谁跂马望君非一度冷猿秋鴈不胜悲郑谷巴賨旅寓寄朝中从叔云惊秋思浩然信美向巴天独倚临江树初闻落日蝉衰荣悲往事漂泊念多年未便罢休去吾宗尽见怜王周和杜运使巴峡地暖节物与中土异黯然有感诗云垂柳参差破緑芽此中依约欲飞花春光是处伤离思何况归期未有涯其二云始看菊蘂开篱下又见梅花寄陇头揽辔巴西官局冷几凭春酒沃乡愁张袆巴州寒食晩眺云东望青天周与秦杏花榆叶故园春野寺一倾寒食酒晩来风景重愁人任约和巴州羊刺史韵云乡关目断隔咸秦又向巴江度一春可惜清明好时节看花空忆洛阳人
　　治内有春风楼秦坦记云奇峰森列跃入青汉髙下眩转隔阂风雨又有击瓯楼唐张袆诗驻旌元帅遗风在击缶髙人逸兴酣水转巴文清溜急山连蒙岫翠光涵宋冯介诗坐上击瓯清似玉者此也碑目云击瓯楼唐中和四年尚书右丞相戸部张袆记赋在楼下按击瓯楼赋寔张曙作也序略云宋玉九辨悼余生之不时也甲申窜身巴南避许溃师郡刺史甚欢按眷一日登郡南楼下临巴江馔酒簇乐以相为娱言间有马处士携善击瓯者至请即清燕爰骋妙絶处士审音以知声余审乐以知化斯可以抑扬放淫顿挫匏竹运动节奏出鬼入神太守请余赋之余曰不图为乐之至于斯酒酣舐笔乃为赋云尔宋皇佑初知军事马预作记以为厅壁有唐御史裴袆会昌四年记宋庶子创建东楼此其事也
　　碑目云州内有紫极宫天王堂俱唐大中元年军事判官进士萧珦记有折柳亭宋嘉佑五年太守郑渊赋折柳诗十絶句刻石有巴南十七景诗宋知阆州军苏钦以阆中望江南十首记郡景别驾彭永仍赋巴南十七景答之
　　碑目又云唐会昌四年巴州刺史裴袆修廨宇记巴南新置屋宇什物石记俱在郡厅
　　城外东龛在字江东岸巾子山下即唐兠率寺寺废碑存
　　西龛有古墨岩在悬崕上有壮观二大字云是李太白笔有流觞亭在西龛寺碑目云唐干元戊戌严郑公武所创大厯间盗起地遂废开成丙辰刺史唐元封复修葢取羊士谔流杯十四咏以自序为证又云有严侍御暮春五言刻亦在寺内有唐人题西龛樱桃其名磨灭按州志城北三十里皷楼山之旁有玲珑山山顶有泉出小石如樱桃自然有窍可以穿缕村儿女以为璎珞名曰樱桃珠如此则西龛所咏为石为果未可知也
　　严武题龙日寺西龛石壁诗云圣泽久润物皇明常烛幽恩从祥风翱德与和气游报国建香刹开蛮临僻州天长面緑水地逈起朱楼寻异遍众壑坐禅逢一邱永怀根本玅誓以身心修奇色艳草满珍名嘉树稠逺江崩涛喧复涧微雨休嘹唳■〈犭员〉响谷参差峰入流碧烟曳篁径白日悬沙洲泛海谢安石吟诗王子猷扬雄爱清静山简多优游性分固有适蓍龟何足求神闲孤台月目送千里舟携手逸羣品浩歌邈悠悠山情慕禽尚诗格警曹刘旌能举滞时选异拔奇俦鼎食当自致岩栖难久留嗟余参符守汉主逺分忧往往行春到闻钟散客愁
　　朱尹游西龛诗朝出城南门循溪陟西岭西岭郁岧嶤坳隐金僊境悬崖古墨存白日蛇龙煚岚霏湿空蒙泉涧咽清冷汲之■〈氵龠〉山茗数啜心魂醒城郭瞰在襟三墩联九井四野各嬉煦犬鼠亦无惊岂曰予所能帝德实纲领获兹簿书余怡情对斯景
　　任约题西龛诗门径森寒栢小桥穿竹溪澄江朱槛北晩照碧岩西修竹清泉逗髙楠邃阁齐虚廊面青壁危栈跨丹梯絶顶舒平席遥峰出半圭轩窻俯星斗襟袖拂云霓甘露春膏浃浓岚昼霭迷岭猿悲夜啸谷鸟响晴啼唐寺南龛近巴城东郭低杯流故池水崖刻古人题酷暑不能到清风如镇携何年脱缰锁来此养真栖自注今岁甘露降于龛前松栢也
　　南龛有广福寺志云唐时建有干元年间契书碑目云唐古佛龛石刻在城南二里大书干元三年山南西道严武奏臣顷牧巴州其州南二里有古佛龛旧有镌佛五百余伏望特赐洪名勑以光福为额唐诗纪事载严武史俊楠木唱和诗碑目云刻在南龛又云郄昂陪严使君暮春五言二首在南龛诗甚典丽又云南龛题诗石刻在州南二里之广福寺自唐迄今名公题咏皆存又云南山记唐中和四年尚书右丞相戸部张袆题图经云定僧在南龛上以漆漆其真身龛置石壁不知何时人惟严武奏乞山南寺额表云愿度有道行僧永以住持俾其修习意亦唐以前人也本州岛志云丹梯书院在南龛山因其山重迭耸秀有若丹梯而名旧志载杜甫曾读书于此而建后经兵燹宋绍兴二年知州赵彦戒重建元季复毁惟古碑尚存唐进士杨兴义有和杜甫诗云莫嫌袍紫归家阻且庆丰年雅俗安又题秋风诗云霜风一夜将红叶换尽江头万木青通志云南龛有云间阁杜甫寄严侍御诗遥知簇鞍马回首云间阁者此也
　　宋权维重修云间阁记云阁在南龛絶顶剏自李唐岁久敝坏寺僧请易而新之不阅月间碧瓦朱甍雕梁画楯突然耸出于羣山之表暇日置觞倚槛周览岩壑万状云烟出没朝暮变熊曾无穷已则昔之隐状晦藏而不见者今若神驱而出之皆离潜出幽吐奇露彩章章于目前也
　　羊士谔游南龛诗云物外真何事幽廊步不穷一登心法在三世影堂空山果青苔上寒蝉落影中归来还闭阁棠树几春风赵公硕和郭使君题南龛韵云南龛几百年古木阚云崦崕倾千仞垂路悬一线险飞狖喜层巅羸骖怯虚堑枫叶红斓斑松葢翠摇飐石皴风雨剥殿古丹青俨拂拭坐空岩摩挲观翠琰江势从何来斗起不以渐凭危意欲飞眺逺目惊覢鸟鸣山更幽緑净衣好染烟际漾渔舠风前乱霜檿纵实有余欢髙怀无一慊尺璧非所寳白圭焉受玷入蜀真可念得郡亦云忝虽逺长安日犹胜阳山贬平生足疎旷宁复事拘检佳时方一来薄日已半晻雨余烟草深月堕山楼黡珍重诗律髙词获神光闪民乐乐时康吾忧忧岁歉殷勤谢呉霜归鬓不堪点
　　相连有美农台志云在治南二里相传昔梁太守桓宣于此劝农而筑今废址不存
　　有唐太子贤墓志云在治南二里髙如一小阜唐史髙宗上元二年夏四月立雍王贤为太子永隆元年八月废为庶人开耀元年冬十一月徙于巴州中宗嗣圣元年太后杀故太子贤太子尝作黄瓜台辞云种瓜黄台下瓜熟子离离一摘使瓜好再摘令瓜稀三摘尚云可四摘抱蔓归当时有铭其墓者云断一指得天下凡人不为杀爱子窃帝位武后行之噫嘻贤之遗隧万世之元gui北龛志云在北山一里有白马泉九州岛要记云即黄牛山有穴白马奔出故名碑目云王望山旧名北山山半石壁隐出老君像唐人为赋北山老君影迹诗图经云王望字子蒙开元初尝与玄宗遇俗传为晋时人旦跨白驴入长安市暮复回胜览云王望山在江之北岸自郡城絶江而登山髙二里许岩径极险占一郡之胜相传王真人得道此山真人名蒙故名王蒙山旧志云唐玄宗控白骡至此山望见京阙曰此去京师不逺故名王望志云龙洞在王蒙山岩腹间杨羲仲记云左曰东洞门如镵凿髙几三百尺耀若太仪之庭兠率之宫又百余步则空穴开明有琉璃洞及释迦像石犬石乌凡石之诡形怪状莫不毕献又六七里适后山之根右曰西洞其奇怪亦亚于东洞杨虞仲逰王望山诗云白云环其巅流水遶其趾古木与云齐偃蹇龙蛇似飞仙渺何许风驭难慕企手种空流传岁月尚谁记化鹤空归来其树还可指僊凡隔咫尺世人谬千里丹灶空伏火河车争挽水学僊僊益逺槁死空山里我欲问真诀岂惮航一苇便当捐冠簮超然谢尘滓僊人拍手笑外物傥来耳
　　有君子泉宋黄彛则铭云有冽者泉达于泉南浩然天中其流无穷于暑而凉于冬而温岂其矫耶有变者存州志云未详所在惟治东四十里废曾口县西朝阳岩有之其泉自岩石流出清冽无比上镌有君子泉三字宋人来官多逰于此石刻具存今附録于后
　　嘉定壬申夏五月朔邑令会稽宋拱阙尉锦屏鲜于永清避暑来集拂岩云弄泉玉倍有山水之乐所谓意不在酒也
　　铜梁曹阙龙冯伯规何孚望古郫李忠父同逰此泛舟酌岩下日西乃归淳熙己酉闰月十有二日
　　巴州都监权县尉义渠毛仲子中通江曾口县巡检崆峒王愿天启通江县尉长安永延年仁叔淳熙八年十月二十一日同逰朝阳岩
　　邑宰蓬池何涣之亨通邑尉汉中李元竦子庄以闰正月下澣日逰曾口故县基野饮于修篁古木之下絶江少西息朝阳岩酌君子泉流连至暝而归旹干道九年也
　　有几水方舆云水形如几奇章县临之志云旧其章县在州东八十里陆游过竒章僧刹诗转尽穷山入翠微松阴拂拂冷侵衣长天秋水自一色断岫孤云空四飞客路何年闲马足蟠溪平昔负渔矶僧牕不得吟清昼又拥篮舆到夕晖有平梁城宋淳佑都统张实创筑取扫平梁州之义也下
　　有平梁洞妙通居士罗南仲所居有石床石灶按旧城记云平梁山顶有地数十畆居民数戸在上住种纳税矣志云在州西二十里
　　有化成县舆地纪胜化成县鳯谷山之上有要羊观熙宁中通守杨黄中记云唐明皇与叶法静神游于羊蒙山忽思豢羊山灵遽以羊进诏于其地立观今名广福志云在州西四里唐乔琳巴州化成县新移文宣王庙颂云殷之系圣周之斯文生我夫子世教之君周微唐兴千祀于兹春秋祭菜爼豆其时维巴之南亦掲其宇卢公宰邑人之父母假我升堂陋彼环堵爰就爽垲长松之下公之志思人亦勤止变此夷俗参乎孔里学者行之造次于是矣
　　有恩阳县碑目云唐贞元石刻在恩阳县南渡江登石梯数百级上义阳旧县治石梯之侧悬崖上有刻字云唐贞元四年十月二十日再修此路余皆磨灭不可辨又云大厯初韦应物送令狐岫宰恩阳诗亦刻石于县之驿亭
　　小说摭遗云古静州知州王鹗子读书于义阳山忽一女子前自称为张笑桃题红梅诗于壁墨迹未干遂不见人疑为梅仙以山属平梁故志于此诗云南枝向暖北枝寒一种春风有两般频上髙楼莫吹笛大家留取倚栏杆按恩阳即义阳也详见通释
　　又西北百里有大牟县碑目云在恩阳县西北百里有断碑刻云南隆州大牟县界十里北集州难江县界五里县令李昱立
　　按曾口竒章化成恩阳俱梁普通年置大牟唐武徳置属集州矣

　　通江县

　　治在古壁州壁州者以城西南壁山为名志云壁山在县南一里有嘉佑寺唐节度使郑畋建至今人呼为郑公山寺碑目云通江县一里龙兴寺碑唐壁州刺史郑凝绩之父郑畋作干符中凝绩侍养其父畋于壁也又云壁州山寺记大唐中和岁次癸卯丞相郑畋撰略云壁山境胜之所郁密乔树葱蒨景态玄月澄日捜索竒秘得泉洞于西南维凿石架篁缭绕登降髙县旗旛疏为泓沼峭壁危栈遂来商旅乃于蒨亭东隅建构佛宇召僧匡信主其事多出私财以益之为堂三间徘徊为门为廊二十六间髙下还合翚飞鳞次廊外为僧房庖厨数十间又立真室文之髙界为左右翼愚与凝绩洎犹子昭允俱冩形于方丈中负山面江雄压胜地日月先照风雨所交钟梵松篁鉴锵满听干家甍栋歴歴在眼晨烟夕艳辉灿户庭鸥鹭篙榜以资景物于时行朝卿士或寄寓于诸州给事中孙君储秋曹正郎郑君损皆柅车此地邀以同筵书琴棋画随后间作自仲春至于维夏也本志又载其碑阴云仆至郡观旧碑三埋于戟扉前之泥中遂饰役兵出而涤之其一断而磨灭者乃唐郑公台文修山寺记也始读之文多讹缺及其完处令人爱叹之不已而又得公进退之详按僖宗纪并公传各亦舛畧此公文是可信者矣惜其湮没遂命笔正讹补缺离句缀意解凡六十七字斩石命僧守丕书之刻而立于州学庶几永永记成于唐中和甲辰孟秋二十有三日重刻于大宋之嘉佑癸卯孟秋中澣凡三甲子云太常博士俞瑊君玉序按此则嘉佑寺以重修得名者原名为龙兴也
　　本志又载郑相遗踪在壁山下石涧中梯石齿披烟萝入幽岩苔藓间有字云检校司徒守太子太保郑畋门吏给事中赐紫金飞鱼袋孙储尚书刑部郎中赐紫金绯鱼袋郑损中和三年十二月八日收访泉石偶题于此僧匡信看题傍又刻有畋明年孟秋念七日与侄昭允至此访别一叚是其碎金断璧尚有可寻者
　　碑目云薛使君布政碑唐干符年间壁州刺史裴寘辞作干符间立又云壁州神庙石刻在今通江县北四十步有元光三年制书本志云玄玅观右星精石唐人刻篆甚多民间琢毁其半俱在治内唐推官郑损星精亭诗云星沉万古痕孤絶势无邻地窄少留竹空多剩占云钓篷和雨看樵斧带霜闻莫惜寻常到清风不负人
　　方舆云歌籁山与壁山相对上有石鼓声闻数里连击即雨通志云通江县南有秋锦山隔江望之如锦与壁山相连也
　　壁山之上有玉鞭池志云昔有人拾玉鞭于此池内因名按朱庆余送壁州刘使君诗江分入峡路山见采鞭人即咏此事有鸣鹿祠五代史王建为壁州刺史后僣位永平三年麟见于壁山二鹿随之此立祠之始也宋皇佑初太守胡俛记其事云朝廷有大诏令官属有迁罢鹿必鸣鸣于山阳为福鸣于山阴为祸灵验如符山下枕诺水诺水即宕水所激声若呼诺后魏诺水县以此得名也
　　志云县东南隅有公山隔江形如公字旧传张道陵七世孙刺集州于此上升絶顶有张康侯庙
　　旧志载孙思邈濯药于县东十里石涧之畔名为孙氏池亭石灶丹臼尚存按碑目云孙氏园在通江县二十里龙滩之侧唐末监察御史卢重阜与壁州刺史辛巢父等六人分咏赋诗有石刻存宋米仲贤孙氏池亭诗云密林抱清溪微径入烟霭乱流萦石转浩浩兼万泒披萝出潭上结宇在竹外坐啸孤云还开轩遥相待奔崖临絶壑幽趣惊盻睐渟满泄其余下注阴壑濑道情留霜简诗兴延皂葢赏逐景物偏心期临仙槩日低回冈后鸟入寒林内暝色交残光明灭羣木态后之视今日犹今视千载永怀沧洲人功成身将退符阳县令陆干城和云断崖青松林林下覆烟草一径扪緑萝数里寻芳藻岩开野人屋结构凭孤岛石断寒泉流亭幽翠巘绕攫挐龙虎状宛若鬼神造隔崖闻湍声当牕见夕照巴南絶境处胜似东溪好万籁清心胸孤云豁烦恼罇邀骢马客冩物穷探讨琴匣闲时开柴门不须鏁孰云造化工永与天地保长揖谢王侯尘纷徒浩渺
　　本志又云西十里有古佛龛唐人题咏风雨剥蚀惟一碑粗可识乃龙朔中壁州参军蔡洪剏又一碑乃阿弥陀佛龛也
　　县之洞有二一曰龙洞志云在西二百里呉垭乡洞周围二十余丈髙三丈深七尺内有池殿清莹湛然一曰蛇洞志云在北四百里南坝寺唐建也每岁端阳前后有蛇自柱础间出沿阶满室大小颜色非一种然不为害昔人传三万四千尾不可数也按此即巴蛇洞云
　　磏有二一曰仙人磏志云在东三百里有石窦可容百人崖上刻公孙秀才读书处年代不可考有山茶髙数丈相传是唐时树一曰牛角磏志云在县西三百里金溪有石室可容千人石笋数十自崖顶下缀望之棱棱如牛角俗呼为牛角磏按说文磏砺石也此以形似得名
　　古墓有二一曰呉将军甘宁墓志云在县西百里通志云在通江县西露浴溪上谓之甘谷一曰向佺墓志云东六十里大钟山独起万山中如覆钟其下即向佺墓左龙池山峭立挿汉苍松偃蹇有石池龙湫注之
　　古城关二一曰得汉城县志云东北百里万山中崛起堑崖四面峭絶独西南二径凌险转折而上诚一夫当关之势断崖多前代遗踪可识旧志载汉髙帝据此以通饷道石壁刻云宋淳佑己酉季冬大使余学士亲临得汉城山视其形势而授都统制张实躬率将士因险形垒储粮建邑为恢复旧疆之规分任责者总管王昌金之福钤路张虎臣司整杜淮王安杜时顺徐斯李成刘文德刘清梁福陈寳贺山进李崇制领郭俊杜成周仙周一曰桐栢关志云在东北八十里与樗林关相对有关侯庙相传神曾守此畊者往往得箭镞

　　南江县

　　寰宇记云南江县后周天和五年置以江水难涉为名通志云国初始易为南江也南江出米仓山经当县前下与巴江合
　　碑目云唐难江公山威惠庙记天寳改元田彦识撰神乃汉张鲁后又云唐李继颜诰词刻于郡厅光化三年中书舎人钱珝行撰有城牙楼记图经以为李楫文有旧碑二其一伪蜀广政己未之记其一天圣乙丑之记
　　碑目又云集州两角山记唐集州刺史杨师谋书今在难江县志云南三里孤云两角二山王子韶诗孤云两角去天一握有石刻萧何追韩信处下有溪是名韩溪按孤云两角山及截贤岭俱在栈道去县二百余里其碑刻则移近县耳又有宋集州刺史张龟年回车院记道士蒲善从勒石
　　县之胜者有潭曰放生石刻放生潭三字水落方见意亦唐刻也其上镌七佛龛图经云乃唐张袆扈从僖宗入蜀时经此所镌
　　有峡曰石鼔碑目云赵寅为集州刺史有石鼓峡记在难江县
　　有石曰探梅志云县东北五里探梅石乱石中有刻云宋人少华陈祉介卿浚仪潘士政执礼厌次来髙元敷携樽探梅靖康丙午闰四月几望
　　有渡曰莎鼻碑目云在难江县有唐集州刺史苏味道题字
　　有滩曰洋滩志云县北洋滩杨侍郎墓碑字多蚀碑座是菜玉见存但不知何代人
　　有涧曰菖蒲碑目云菖蒲涧记唐开成四年集州刺史苏味道题迹志云菖蒲涧在县北一里悬崖峻壁石室空旷有唐宋诸贤石刻云自潭北入涧行经此新开路东不啻三百步其间巨石礨倚嘉木交映空森复耸奇势异状緑苔青蒲印模履踪扪手探足无非苍翠幽禽皓皓飞泉渥渥若有异人仙客鼓瑟吹箫于洞穴之中使人心逸神畅悦然忘归斯实方外之佳赏也噫自有此涧杳无人踪岂异夫浮世之事通塞有时耶今凿崖为路梯石为径连延扺于碧崖盘石之东究其涧分之所开成四年十月二十三日武功男子记僧宏真寻涧之迹藏诸山房
　　古碑刻云有宋改元政和清明后一日权县事长安杜德机元发访菖蒲之溪薄寻其源言采其药转步而返则抠衣碧岩屏石而坐解带古床幄云而息然后归颇恨得此之晩
　　大宋改元政和辛夘岁仲春月清明日县吏冯子茂典职长杨子山邀同局中李二都王四都杨工四沿涧究菖蒲碑文两日方返故题于碧岩三月十四日杨嵩岳山书记
　　广都蒋城吴大年古郫李椿秦亭权师雄大梁赵恂阆中冯时周谷米居约以绍兴十八年九月十有四日访古菖蒲涧观唐人武功子石刻置酒碧岩溪效柳子序饮损其筹为一题名投之涧或洄或止或沉皆赏惟直前无冱滞则免坐客率三四十饮咲歌谐嬉日晡乃罢毕成记
　　绍兴庚辰上已游菖蒲涧饮于碧岩效晋人祓禊故事颕昌王芹宕渠韩庆孙开封乔嘉成都周瑞行男夏卿凡五人
　　李异李国用杨义仲勾成允唐栋淳熙甲辰正月晦来逰时春日融明熏风和畅为兰亭之饮以归
　　嘉定壬申仲春三城郭仲深摄事集山清明后一日逰菖蒲涧扳寻古嵒眉山扈才叔小益刘温叔潼上杨珍父同来
　　有山曰十二峰方舆胜览云十二峰在难江县四十里马盘湾巉岩耸秀最为竒观有客题诗曰挿立翠屏峰十二为君唤作小巫山
　　有水曰明水寰宇记云明水在难江县北五十余里水出砚屏林木山川之形隐于石间
　　有古城曰平梁志云平梁城遗址在县西三百里上有古寺龙池淳佑间都统制张实遵大使余龙学指授规画率诸军剏平梁山城云取扫平梁州之义坐据要地壁立万仞天人助顺汉中在掌握矣刻于石
　　有桥曰五马志云李虎仙者往来难江通江二县县人修五马桥工匠数十虎仙于皮袋中出小釡可容三升以米面食物纳其中炊之以饲人人皆饱
　　有寺曰栢院志云县南六十里栢院寺唐髙宗末年建相传为章怀太子修行之所有碑文剥蚀
　　有宫曰紫微志云唐贾真人居难江县之紫微宫白昼登仙留诗壁间云此后不知谁有分壁间留得上天梯
　　有观曰铜人志云县南隔江铜人观唐开元集州刺史李成裕奏设肖像皆铜初名紫极宫有残碑数行开元二年兵部尚书牛仙客文宋集州守杨方平重立石又有碑刻载黄蓬石事畧云黄蓬石乃大蓬之仙者性颛蒙唯充薪水偶汲于寺见金瓶贮水乃饮水而置瓶是夕劳困卧藩篱间醒忽颕悟能诗蓬之名士无能出其右者顷乃隐于大蓬人不之见
　　按玉堂闲话云兴元之南有大竹路通于巴州其路则深溪峭岩扪萝摸石一上三日而达于山顶行人止宿则以縆蔓系腰萦树而寝不然则堕于深涧若沈黄泉也复登措大岭葢有稍平处徐步而进若儒之布武也其絶顶谓之孤云两角彼中谚云孤云两角去天一握淮阴侯庙在焉昔汉祖不用韩信信遁归西楚萧相国追之及于兹山故立庙貎王仁裕尝佐褒梁帅王思同南伐巴人往返登陟留题于淮阴祠曰一握寒天古木深路人犹说汉淮阴孤云不掩兴亡策两角曾悬去住心不是冕旒轻布素岂劳丞相逺追寻当时若放还西楚尺寸中华未可侵若其崎岖险峻之状未可殚言也

　　蜀中广记卷二十五

　　●钦定四库全书

　　蜀中广记卷二十六

　　（明）曹学佺 撰

　　○名胜记第二十六

　　川北道

　　保宁府三

　　剑州

　　汉阳山州之主山也武功康海德涵剑州重阳亭记所云俯枕闻溪前对汉阳是矣碑目云剑州石柱文晋太元十八年刻东园闻泉赋唐贞元中蘓洪之刻开元寺重修中和极乐院铭大顺三年刘崇望记宣诏亭碑蜀天成四年四月一日记宋髙宗籍田手诏碑皆治内之琳琅也
　　碑目重阳亭大中八年太守蒋公侑始建李商隐序而铭之石刻在郡东山之阳志云东南一里东山又名鹤鸣山上有磨崕颜书元结中兴颂蒋侑重阳亭在焉李义山记略侯讲天子意三年大理乃大铲险道绲石见土其平可容考工车四轨建为南北亭以便劳饯又亭东山号曰重阳以醉风日南北经贯若出平地无有噫嘻侯姓蒋氏名侑铭曰仁之为道隆磊英杰天简其劳羡以事物惟君之□撮取不穷有如武库蒋之有世以仁为归伯氏之宜仲氏之思厥弟承之绳而不■〈糹九〉以令为侯天子之德汝侯为理剑有盈昃君南臣北父坐子伏饮牛沤菅田讼以直市正狱清谒归告休朝雨滂滂湿其帩头民乐以康愿有显庸侯作南亭北亭是双至于东山乃三其功摧险为夷大石是矼亦既三年民走乞留伯氏南梁重弓二矛古有鲁卫惟我之曹惟仁之归有世在下其摅其超尾马鬛马惟蒋之融由唐龎嘏惟是亭铭得其麤且大中八年九月一日太学博士河内李商隐撰
　　宋阆州通判吴师孟记略东山一峰特竦千仭众小山迤逦卑附如奔走如侍从茂林苍崕烟霭蒙密有一亭焉冠于山椒碧瓦鳞差朱栏霞明长溪清浔流影不去乃唐刺史蒋侑所建重阳亭李商隐序而铭之者也权知州军郭子皋题其碑后曰李义山记重阳亭曰作亭东山以醉风日而不记名亭之因予读张平子西京赋有云集重阳之清澄释云上为阳下为阴清澄亦为阴则斯亭也上据髙巘下瞰澄溪蒋公名亭之意其得之于此耶释碑以告来者元丰六年题又康德涵记以为亭畔有石刻古重阳亭四字宋张珖笔
　　按东山即卧龙山寰宇记卧龙山在县东二里盘围州市髙百丈其上为九龙山髙三百丈唐天寳六年敇改龙祠山山上曾置九龙祠也
　　州北为故垒山益州记云山有姜维拒锺会故垒其山峭壁俯临絶涧
　　又二十里即剑门关栈阁相望颜师古曰栈即阁也按史记蔡泽谓范雎曰今君相秦计不下席坐制诸侯栈道千里通于蜀汉华阳国志云诸葛亮相蜀凿石架空始为飞阁以通行道如此则栈阁为二矣蜀汉以前曰石牛道史记秦欲伐蜀而不知道乃作五石牛以金置尾下言能粪金以遗蜀蜀王负力而贪使五丁开道引之秦因使张仪司马错寻路灭蜀
　　唐李逺五丁力士开蜀门赋云在昔褒斜未通荒僰异域物产难究封疆罕测秦王将欲广其南敓其北张仪因度其势量其力假牛之计斯设馈女之功是克蜀王乃命力士辟髙山贪功饕餮忘情险难扪峰峦于日侧扶虺蜮于云间将以砥嶃崪等跻攀俄而白日荡摇玄天忽霍鬼哭神怨风号雾廓怒髪森植雄心震跃洒珠汗以雹散瞪星眸而电落将欲断烟霭排嵓崿谓巨灵之所拓蹂重林回絶壑疑夏后之所凿吁可畏哉江标峻栈之形呀然地裂阙斗髙峰之色騞若天开已而后患方启前心莫遂道路无阻关梁鲜备五丁死而蛮党移一径通而秦人至也
　　舆地广记曰石牛道者山有小石门穿山通道六丈余汉永平中司隶杨厥又凿而广之诸葛孔明以大剑至此有隘束之称乃立剑门县复于阁道置尉以守之常璩云阁道三十里至险有阁尉桑下兵民也晋书李特入蜀至剑阁顾盻险阻曰刘禅有此地而面縳于人岂非庸才耶
　　隋置阁之地皆有关官而于剑阁独未置关至唐始置剑门关后又置大剑戍小剑戍五代董璋遣兵扼剑门关又为七砦按图经云关官许令直受颁降诏赦亦许直行申发文字圣节月旦亦有表疏异时训饬关吏至亲洒宸翰所以重设险也
　　周地图云大剑山亦曰梁山山海经髙梁之山其上多垩其下多砥砺其木多桃枝钩端有草焉状如葵而赤华实白跗可以走马王隐晋书张载随父收入蜀作剑阁铭益州刺史张敏见其文乃表天子刻石于剑阁焉又有小剑山在西北三十里故此为大剑崔鸿十六国春秋苻坚使杨安伐蜀其将徐成破二剑是也东连莎鼻西接绵州凡二百三十一里故左太冲云缘以剑阁矣
　　碑目云剑阁有魏太尉邓公神庙记唐剑州刺史邢册题又邓卫圣侯碑唐刺史郭淮立石又有唐李复撰剑阁碑唐鲁叔明剑门记贞元二年张允书唐剑门制置记广明元年立俱在弃繻亭南百步
　　寰宇记云隋始州铭在剑门县二十里许有古州基自县至彼攀木缘壁至此稍平一丰碑字名磨灭开皇三年李德林文土人谓之剑门县葢隋时以此为始州也
　　唐书元和元年令狐楚贺收剑门表云臣得上都进奏院官髙振报严砺下告捷官严公贶奏正月二十三日收复剑门破贼五千斩伪授剑州刺史武德昭讫
　　碑目云唐韦表微剑阁铭在报国寺灵泉侧昔唐僖宗巡幸至此有微恙饮其泉顿愈因名为报国灵泉今有石刻存焉
　　又云唐清义何氏古碑在剑门县登髙台光宅中建所载有名幕者生四子孝弟义逊家八十口不异居仪鳯二年敇赐清义门
　　又云剑门有修关石刻天成五年立又有五代敇牒甚多皆天成长兴广政间刻
　　方舆胜览云有玉女台在大剑絶顶峭壁千仞下瞰古道行人如蚁有小石刻云玉女炼丹之所
　　又有仙女观图经云在北崕顶唐先天二年置去观一里渡仙女桥有炼丹台岩畔有仙女影近代以来改为禅院
　　有志公殿刘竢记云剑阁之下有寿圣寺在石壁之西偏由益昌道中望之隐隐如行僧顶伽帽毎秋时出或见光景陆游剑南诗藁云剑门东石壁间影有若僧负杖者杖端彷佛有刀尺拂子状有梁山寺产茶亦为蜀中竒品东坡南行録诗有飞檐如剑寺之句其注云出剑门东望有一寺山巅楼阁隐隐可见有一二碑皆磨灭政唐碑也
　　有龙嵓洞穴幽邃雨雪亝小说云王建为盗朝廷捕之急逃于剑门巨石穴中即此洞口宋人隶书龙岩二字
　　有思贤楼在水门上画张孟阳李太白杜子美柳子厚像
　　有文熖堂本记云按剑门题诗以太白子美为重而世未有并祠之者会从李参预壁所得所赐阜陵御书蜀道难又从李左史得赵忠定汝愚大书剑门诗因建祠刻二诗于侧榜其堂曰文熖取韩退之诗语也
　　按晋张载剑阁铭云岩岩梁山积石峩峩逺属荆衡近缀岷嶓南通卭僰北达褒斜狭过彭碣髙踰嵩华惟蜀之门作固作镇是曰剑阁壁立千仭穷地之险极路之峻世浊则逆道清斯顺闭由往汉开自有晋秦得百二并吞诸侯齐得十二田生献筹矧兹狭隘土之外区一人荷戟万夫趦趄形胜之地匪亲勿居昔在武侯中流而喜山河之固见屈吴起兴实在德险亦难恃洞庭孟门二国不祀自古迄今天命不易凭阻作昬鲜不败绩公孙既没刘氏衔璧覆车之轨无或重迹勒铭山阿敢告梁益
　　柳宗元剑阁铭曰井络坤垠时以饶足喋血誓士玄机在握分命貔貅陈为犄角右逾崛山左直剑门攻出九地上披重云攀天蹈空夷视阻艰破裂层垒殄殱羣顽内获固圉外临平原天兵徐驱卒乗啴啴大憝囚戮戎夏咸欢帝图厥功惟梁是先开国进位南服于藩邦之清夷人以完安铭功鉴乱永代是观
　　欧阳詹剑门栈道铭云天覆地焘本亦备设大象难全或漏或□损多益寡圣贤代工被虽有□与无□同惟北曰秦惟南则蜀地□其间绅维不续斗起断岸屹为两区秦人路絶蜀火烟孤天实不通贤斯有造鑚坚剡劲无蹊以道若川匪舟若陆非车縁危转虚步骤交如构虽在功存亦由德项怫刘怒从完以踣隋落我荣自颠而植地非革势材不易林踣植之致惠怨之心勿谓斯道不常勿谓斯道可久礼不以礼可有而无恭不以恭可无而有创之之意如彼固之之理若兹彼知不易兹而易知勒铭道左其同我思
　　李文饶集剑门铭注云剑门当中有一岑峻岭横峙望若萧屏此一峰最奇而说者未尝及也故铭云羣山西来波积云屯地险所会斯为蜀门层岑峻壁森若戈戟万壑奔东双飞髙阙翠岭中横黯然黛色树若雄屏以卫王国
　　梁张悰蜀道难诗云梁山镇地险积石阻云端深谷下寥廓层岩上郁盘飞梁驾絶岭栈道接危峦揽辔独长息方知斯路难唐玄宗巡狩言归驻跸剑门诗云剑阁横空峻鸾舆出狩回翠屏千仭合丹嶂五丁开灌木萦旗转仙云拂马来乗时方在德嗟尔勒铭才王勃普安建阴题壁云江汉深无极梁岷不可攀山川云雾里游子几时还卢照邻大剑送别刘右史云金碧禺山逺关梁蜀道难相逢属晩歳相送动征鞍地咽绵川泠云凝剑阁寒倘逢忠孝所为道忆长安李颀送张諲入蜀云出门便为客惘然悲徒御四海维一身茫茫欲何去经山复歴水百恨将千虑剑阁望梁州是君断肠处孤云伤客心落日感君深梦里蒹葭渚天邉橘柚林蜀江流不测蜀路险难寻木有相思号猿多愁苦音莫向禺山隐禺山地非近故乡可归来眼见芳菲尽岑参入剑门寄杜杨二郎中云不知造化初此山谁开坼双崕倚天立万仭从地劈云飞不到顶鸟去难过壁速驾畏岩倾单行愁路窄平明地仍黑亭午日暂赤凛凛三伏寒巉巉五丁迹与时忽开闭作固或顺逆磅礴跨岷峨巍蟠限蛮貊星当觜参分地处西南僻陡觉烟景殊杳将华夏隔刘氏昔颠覆公孙曾败绩始知德不修恃此险何益相公总师旅逺近罢金革杜母来何迟蜀人应更惜暂回丹青虑少用开济策二友华省郎俱为幕中客良筹佐戎律精理皆硕画髙文出诗骚奥学穷讨赜圣朝无外户寰宇被德泽四海今一家徒然剑门石杜甫剑门诗云惟天有设险剑门天下壮连山抱西南石角皆北向两崖崇墉倚刻画城郭状一夫怒临关百万未可傍珠玉走中原岷峨气凄怆三皇五帝前鸡犬各相放后王尚柔逺职贡道已丧至今英雄人髙视见霸王并吞与割据极力不相让吾将罪真宰意欲铲迭嶂恐此复偶然临风黙惆怅王维送崔五太守云长安厩吏来到门朱文露网动行轩黄花县西九折坂玉树宫南五丈原褒斜谷中不容幰唯有白云当露冕子午山里杜鹃啼嘉陵水头行客饭剑门忽断蜀川开万井双流满眼来露中逺树刀州出天际澄江巴字回使君年纪三十余少年白晳専城居欲持画省郎官笔回与临卭父老书李白蜀道难云噫吁戏危乎髙哉蜀道之难难于上青天蚕丛及鱼鳬开国何茫然尔来四万八千歳不与秦塞通人烟西当太白有鸟道可以横絶峨眉巅地崩山摧壮士死然后天梯石栈相钩连上有六龙回日之髙标下有冲波逆折之回川黄鹤之飞尚不得过猿猱欲度愁攀縁青泥何盘盘百步九折萦岩峦扪参歴井仰胁息以手抚膺坐长叹问君西逰何时还畏途巉巗不可攀但见悲鸟号古木雄飞雌从绕林间又闻子规啼夜月愁空山蜀道之难难于上青天使人听此凋朱颜连峰去天不盈尺枯松倒挂倚絶壁飞湍瀑流争喧豗奔崖转石万壑雷其险也如此嗟尔逺道之人胡为乎来哉剑阁峥嵘而崔嵬一夫当关万夫莫开所守或匪亲化为狼与豺朝避猛虎夕避长蛇磨牙吮血杀人如麻锦城虽云乐不如早还家蜀道之难难于上青天侧身西望长咨嗟孙逖送靳十五侍御使蜀云天使出霜台行人择吏才传车春色送离兴夕阳催驿遶巴江转关迎剑道开西南一何幸前后二龙来张乔送蜀客云剑阁縁空去西南第几州丹霄行客语明月杜鹃愁露带山花落云随野水流相如曾醉地莫滞少年逰李端送郑宥入蜀迎觐云宁亲西陟险君去异王阳在世谁非客还家即是乡剑门千转尽巴字一支长请语愁猿道无烦促泪行李德裕题剑门云奇峰百仭悬清眺出岚烟逈若戈回日髙疑剑倚天参差霞壁耸合沓翠屏连想是三刀梦森然在目前戎昱入剑门云剑门兵革后万事尽堪悲鸟鼠无巢宂儿童话别离山川同昔日荆棘是今时征战何年定家家有画旗许棠送张员外西川从事云为郎不入朝自是赴嘉招豸角初离首金章已在腰剑横阴緑野栈响近丹霄迎驿应相续悬愁去路遥顾非熊送李廊侍御赴剑南云鸟道见狼烟元戎正急贤图书借朋友吟咏入戈鋋山色城池近江声鼓角连不应夸战胜知在檄蛮篇李商隐题剑门寄上西蜀司徒杜公云峭壁横空限一隅划开元气建洪枢梯航百货通邦计键闭诸蛮屏帝都西蹙犬戎威北狄南吞荆郢制东吴千年管钥谁镕范只自先天造化炉杨凝送客入蜀云剑阁迢迢梦想间行人归路绕梁山明朝骑马摇鞭去秋雨槐花子午闗于邵送穆司法赴剑亭序云决曹椽穆侯理行归于剑十月寒矣艰哉是行休于嘉陵之阳日与樵牧为伍而吾子言涉江水至于室庐告軷之期不逺千里然则取诸羽翮击彼风水时之来也鸣可惊人而爱亲之道敬养为切安得择仕而以三语为屈哉东江剑门又足助兴地气初闭河风稍严青冥为空黄落向尽感物论别者庶存乎歌诗其二云人谓穆子通于理者也褎然作掾荣问所致故陇之下清风可挹人能尽驩邵真知勉矣顷以令弟仕于剑太夫人就养适乎逺虽迫王事心驰倚阁朝辞府庭夕次郊郭不俟髙驾拂衣而南羣公锡类讵敢留心各以壶酒垂杨好阴金秋始交火云犹赫指日献寿在原增光送君遂行千万无尽也
　　剑门东南有七盘岭以山曲折而七盘也方舆云武连县在七盘山上按武连县旧为武功县故郭璞谶云县路翠武功贵县路青武功荣其后青城何琰宰是邑遂刻石于县门志云逍遥楼废址在武连旧县唐颜真卿书扁三大字碑刻在焉元改武连县学为魏公书院以唐魏征所生之地也学正王惠为之记
　　有灵泉剑南诗藁云过武连县安国院有二泉传云唐僖宗幸蜀至此饮之而甘赐名灵泉其诗云滴沥珠玑翠壁间异时曾得奉龙颜即此
　　有都竹水寰宇记都竹水从武连县流入普安县南流至掌天山下入阆州益州记云掌天山在临津县山多柘堪为良弓虽檿丝燕角不能胜也志云柘溪水出柘谷山多生柘木
　　有下辩城寰宇记废下辩城即临小潼水李膺益州记云宋元嘉二十九年以武都流人于下辩县安置大明二年改为武连县寰宇记小潼津发源京兆山分水岭谓之京兆水也
　　本志云武连县九龙山有洞石壁如屋内有九井
　　又云羣仙洞在武连县洞中无他物惟石窟数间如堂宇有水自西向东不知所来山下长老云曾有数人耘苗见洞中声乐嘹亮密觇于洞口见列坐如天人状奏乐者无数欲进前观之即不见自后人数见焉因名为羣仙洞按武连下辩二县皆因秦人侨置者
　　剑之西南有黄安县晋置宋改为普成县县在跨鹤山一名驾空山山腹有紫霄观崕上有僧怀素草书多缺落不可辨跋云右怀素草字绛台潘氏载入法帖误缀张长史书末今潘氏墨本不可多得因刋于驾空山崖石与伯英草圣并列共传永久隆兴元年癸未季冬浓洄野叟识
　　志云城南百二十里有汉王潭在黄安县之东境上有汉王庙
　　又云普成县南一里紫霄观旧名普成晋宋间有李隐君名普成者炼形其间与其弟普露普济白日升去是普成县以仙名也县傍有石麒麟每天旱土人讽经取水洗之即雨
　　又南八十里有义津即古临津县地碑目唐卢照邻悟本寺记在故临津县悟本寺内

　　梓潼县

　　水经曰梓潼水出其县北界西南入于涪注云故广汉郡也公孙述改为梓潼郡昭烈嘉霍峻守葭萌之功又分广汉以北别为梓潼郡以峻为守焉王勃梓潼南江泛舟序云咸亨二年六月癸巳梓潼县令韦君以清湛幽凝镇流靖俗境内无事舣舟于江潭纵观于邱壑渺然有山林陂泽之思遂长怀悠想周览极睇思其人则吕望藉茅于磻溪之阴屈平制芰于涔阳之浦觉瀛洲方丈森然在目于是间以投壶雠以妙论亦有嘉肴旨酒鸣弦朗笛以补寻幽之致焉预于斯者若干人
　　唐书天寳之乱左拾遗房管独驰蜀路至普安郡谒见玄宗与语大恱之即日拜吏部尚书门下平章事复次梓潼寰宇记云明皇过梓潼望见山上有一窟近臣奏云汉司马相如读书之窟遂勑名为长卿山
　　志云山上有长卿寺下有汉侍御史李业石阙旧经云前汉侍御史李业葬此遭赤眉乱二阙以临关俱破坏志又云县东北有二石阙其一题曰汉沛国相范伯友墓其一题曰汉赵相国雍辅君之墓
　　宋周必大曰予得光武时梓潼扈君墓砖先叙所歴之官末云千秋之阙模脱隶书而非镌也
　　搜神记云有神姓张名亚道术显著庙在梓潼玄宗幸蜀着灵追封左丞相唐书广明二年僖宗幸蜀神又见于利州桔栢津封为济顺王亲幸其庙解剑以赠神也郡国志云济顺王本张亚子战死而庙存昔亚子西至长安见姚苌谓曰却后九年君当入蜀若至梓潼七曲山幸当见寻至建元十二年苌随杨安南伐将至七曲迷道逰骑贾君蒙忽见一鹿驰去逐至庙门鹿自死追骑共剥之有顷苌至悟曰此是张君为我设主客之礼烹食而去按此即世所奉祀梓潼帝君也唐判度支萧遇和王铎作张亚子庙诗云青骨祀吴谁让德紫华居越亦知名未闻一剑传唐主长拥千山作蜀城斩马威棱应扫荡截蛟锋刃俟升平鄼侯为国新箫鼔堂上神筹更布兵文同丹渊集出守陵州有祭梓潼神文
　　梓潼又有百神庙在县南四里咸通十一年卢耽除西川节度时蛮冦围成都大将军呉行鲁统师过此见断碑皆古卿相之名黙致祷焉既而王师大捷干符三年行鲁除东川节度遂于路侧置百神之庙景福大顺间庙遭兵火王氏僣号梦神人求祠宇称是梓潼百神因重与置
　　又有五妇山在县北十二里髙四百二十丈按蜀记云梓潼县有五妇山秦王遗蜀王美女五人蜀王遣五丁迎女至梓潼五丁蹋地大呼惊五女并化为石蜀王筑台而望之不来因名为五妇候台汉书地里志云梓潼五妇山碑志存有五妇神庙李膺又云梓潼有鸣湍折碑祠西临潼水湍迅激流俗呼张湍祠亦呼为石碑祠
　　又有隐剑泉在五丁力士庙西一十步古老云五丁开剑路迎秦女拔虵山摧五丁与秦女俱毙于此余剑隐在路傍忽生一泉又云此剑每庚申日现
　　又有蛟龙神祠在县东十九里兠鍪山上俗呼为兠鍪神古老相传此神昔用生人祭之不则瘴疾水潦为害张道陵戒之遂絶
　　又有葛山志云梓潼县西南二十里葛山又名卧龙相传武侯伐魏驻兵于此见虎豹蛇虫势恶自卧草中兽皆俯伏有古碑在此山之景福院

　　蜀中广记卷二十六

　　●钦定四库全书

　　蜀中广记卷二十七

　　（明）曹学佺 撰

　　○名胜记

　　第二十七

　　川北道

　　顺庆府一【南充县附郭】

　　嘉陵江既遶当郡流则将汇巴宕之水而下垫江矣华阳国志云刘璋分垫江以上为巴西郡者此也寰宇记云嘉陵江在州东二百步自相如县界流入南充按十道记云果州左濵西汉水丛薄蔚然有相如琴台观此则嘉陵江之为西汉水益明矣韦应物听嘉陵江水寄深上人诗水性自云静石中本无声如何两相激电转空山惊按长庆集云韦贯之坐考筞收直言者出为果州刺史今嘉陵驿设于此
　　耆旧録云自汉纪信以下三十六人并见学录蒲士龙所编耆旧而赵嗣业赵昌藻游问为之赞此外隐逸王公宇以下十四人并绘像于郡之乡贤堂又复搜访王绾以下二十余士悉系于左
　　郡志云谯周墓在治后有碑今折
　　碑目云唐王维送杨长史赴果州诗刻在郡治其中聨云官桥祭酒客山木女郎祠唐诗三体注云汉法祭酒上客之称女郎祠以谢自然上升于果山按常璩云张鲁以鬼道立教后乃为祭酒巴汉夷民多便之则祭酒称上客是矣谢自然升仙乃贞元间事在右丞后不应引此官桥者志云郡西三十五里有西桥旧名官桥也按女郎亦张鲁女感孕而生龙者祠在汉中
　　碑目又云唐移县碑在南充县门大中年立文字磨灭不可详辨二良牧碑马肩孟撰载唐二刺史事碑在郡治醋库之侧永兴节度使王彦超重建行成思堂石刻诗不着其姓今附见云作堂在姑孰把麾来果山男子四方志万里如目前振振佳公子性行纯如天既知仁有本自应枝叶繁宣尼语参孝推广十八篇君能扩充之九思极其全道行身亦立扬名显其先回观庐墓人卑卑何足言方舆记云有仙鹤楼在郡城后子城上下瞰大江宋邵博诗春去秋来好风月鹤楼端胜庾公楼
　　郡之东南有开汉楼郡守杨济记云圣朝褒纶有实开汉业之语因摘二字以名是楼按开汉楼诗序嘉陵大江襟带于左金泉栖乐诸山雄峙于右宋忠佑庙诰词云以忠殉国代君任患实开汉业使后世知君为重身为轻虽糜捐不避者侯有力焉之谓也
　　有清居山胜览云在南充县南唐姚昻诗天设两峰南北峭地盘一水古今流内有四亭曰白云光相吸江五友按五友亭宋游炳题明月清风为道友古典今文为义友孤云野鹤为自在友恠石流水为娯乐友山果芋栗为相保友是五友者无须臾不在此间也总志云金塿在清居山髙与山等亭亭如浮图常有光焰出焉
　　有清泉山方舆云城南十里有古刹下瞰龙门诸山寰宇记云龙城山盘屈若龙絶壁如城蜀志补遗即龙角山道经以为福地
　　有朱鳯山寰宇记在州南十里髙百七十二丈周回二十里昔有鳯凰集于此因置鳯山观方舆云乃尔朱仙李淳风养炼之地回视郡城如在掌握碑目云唐朱鳯山观铭长史袁玘文
　　有汉充国城志云在府南三十五里按充国汉永元二年分阆中置巴记曰初平四年复分为南充国也邵博诗云山围翠合水连云万室楼台照眼明胜地风淳真乐国四州惟说好充城
　　有画卦石志云在治东四十里其石平如砥上有八卦相传周柱下史以足画之足迹尚存
　　有大斗溪志云在治东八十里源出老君山与嘉陵江合傍有大石如斗
　　有都尉坝嘉陵志郡南五十里有都尉墓俗云都尉娘西充女子也代父戍以功授都尉归为嫂氏所嘲乃刲腹见肝肾以死葬鳯丫山有丰碑社祀今废其年代姓氏无考墓前翁仲犹存或云即陈寿妻寿尝为骑都尉故人以称其妻
　　西北有果山寰宇记在州西八里层峯秀起松栢生焉方舆云果山以郡得名陈寿隐居于此有祠志云陈寿有万卷楼在山之麓邵伯温果山即事诗果山仙果秀天香处处圆金树树芳谓黄柑也志云果山书院在城北五里蜀谯周建后郡人邉速达以秘书监致仕归隐于此藏书四千二百七十一册碑刻为至正八年
　　又云治北五里有谯周观星台一云是其故宅有碑存按华阳国志云谯侯修文于前陈君焕炳于后则此山之灵秀有自来矣
　　有金泉山方舆云在城西果山之足唐书贞元十年谢真人名自然于县界金泉紫极宫白日上升郡郭是夕有虹霓云气万目所共覩焉有青霞观及真人祠韩愈诗果州南充县寒女谢自然童騃无所识但闻有神仙轻生学其术乃在金泉山一朝坐空室云雾生其间须臾自轻举飘若风中烟入门无所见冠屣同蜕蝉施肩吾谢自然升仙诗分明得道谢自然古来漫说尸解仙如花年少一女子身骑白鹤游青天有步虚台宋郑芳庭诗云平生酷好退之诗谢女仙踪颇自疑不到步虚台下看琼笙玉佩有谁知有灵泉院碑目云谢真人父讳寰所居名谢寰山山有院名灵泉一唐碑字多讹缺通志云灵泉即金泉也唐李淳风于此藏金化为泉宋江万里书金泉二字于崖上碑目云唐金泉山仙居述太和五年果州刺史韦公肃文唐郑余庆诗刻唐诰刻伪蜀刺史徐光溥诗刻俱在金泉山李宏游金泉观诗云昔时谢女升天处此日遗踪尚宛然蝉蜕旧衣留石室龙飞胜地涌金泉碑书故事封苍藓殿写真容鏁翠烟薄暮松巅听鹤唳犹疑彷佛下神仙
　　有寳台山在城西与金泉对峙有览秀亭吕好问览秀亭记思史窦之遗风吊谯陈之旧迹想程谢之仙踪慕张阎之英躅谓史谦恕窦泌谯周陈寿程太虚谢自然张嶷阎纉也
　　有舞鳯山志云西北八里舞鳯山三字乃宋人隶刻石
　　有栖乐山志云在西十里相传谢自然升天之日仙乐振响峯顶故名有栖乐池在山顶甃之以石泉水清洁与嘉陵江相通
　　有安汉城志云在府城北三十五里汉地里志云有鱼池在南莽曰安新矣刘宋于此置宕渠郡又云宕渠城在府城北四十里即石茍坝城也
　　有大方山方舆云城北十五里通志云城西三十里又有小方山一峯万岭俨若洞天其上有滴乳泉道士何志全饮此水年老面如桃红樊汝贤诗云液落山腹脉与昆仑通云何山中叟八十桃颜红即今之乳泉铺也
　　有昆井益州记云南充县西六十里有大昆井即古之盐井
　　有大躭山与小躭山相对志云西百里大躭山隋杨躭修道于此因名
　　名贤马鬛有晋谯秀墓按秀谯周之孙隐居不仕躬耕山薮李雄征之不应晋王逸少书云闻谯周有孙其人髙尚不仕可得见否唐李商隐诗欲向巴西觅谯秀巴西惟是有寒芜
　　有冯休墓方舆云南充人真宗朝不应辟召归山著书
　　有何涉墓志云在琉璃山下按涉读书博古著作甚富明道杂志载其为司马温公所推重
　　有游仲鸿墓后汉刘光祖表其道曰于乎庆元党人游公之墓
　　有赵夫子墓在据德里乡人称赵巽也
　　予遍阅唐人集元稹嘉陵江诗秦人惟识秦中水长想呉江与蜀江今日嘉川驿楼下可怜明练绕明窻其二云千里嘉陵江水深何年重绕此江行只应添得清宵梦时见满江秋月明微之又宿嘉陵驿诗嘉陵驿上空床客一夜嘉陵江水声仍对墙南满山树野花撩乱月胧明其二云墙外花枝压短墙月明还照半张床无人会得此时意一夜独眠西畔廊白居易嘉陵夜有懐诗露湿墙花春意深西廊月上半床阴怜君独卧无言语惟我知君此夜心其二云不明不暗朦胧月非暖非寒慢慢风独卧空床好天气平明闲事到心中武元衡题嘉陵驿诗悠悠风斾绕山川山驿空蒙雨似烟路半嘉陵头已白蜀门西更上青天欧阳詹闻嘉陵越鸟声呈林藴诗正是闽中越鸟声几回留听暗沾缨伤心激念君深浅共有离乡万里情陆龟蒙宿嘉陵馆楼诗离思茫茫偏值夜每因风景却生愁今宵难作刀州梦月色江声共一楼李洞将之蜀别友人诗嘉陵雨色清澹别酌参苓到蜀髙诸岳窥天合四溟书来应隔雪梦觉已无星若遇多吟友何妨勘竺经薛能嘉陵驿诗江涛千迭阁千层衔尾相随尽室登稠树蔽山闻杜宇午烟熏日食嘉陵频题石上程多缓暂歇泉边起不能如此幸非名利切益州来日合携僧刘沧春日游嘉陵江诗独泛扁舟映緑杨嘉陵江水色苍苍行看芳草故乡逺坐对落花春日长曲岸危樯移渡影暮天栖鸟入山光今来谁识东归意把酒闲吟思洛阳右嘉陵水阆中广元皆得称之虽不知所指然今驿设在果州故并及之

　　西充县

　　始析南充后乃并流溪而有之仙踪古迹特着其大陵镇则有扶龙山志在髙阳之扶龙村葢纪信此县人祠在紫崕其小陵镇则有肖岩石窦空润泉水清洁矣唐卢藏用吊纪信文曰皇纲圯兮帝纽頺王风悲兮霸道衰天运促兮周以覆秦德弃兮汉业开何项王之赑屃作驱除于云雷岂渊海之飞荡资拔山之伟才于是左契归楚羣雄奉职皇矣汉祖独负其直矧荥阳之围城兮既孤而迫伟将军之天诱兮矫夺其识彼见危而授命兮亦各有时考振古以为观兮罔恢帝基感将军之坟隧兮壮大义之在兹仰前修以砥节顾车回而马迟鸣呼身既焚兮业既昌楚歌絶兮汉道光君不旌兮史不扬功不録兮殁不伤奄孤坟以载葬抑千祀而为荒皇周敷训兮泽及枯胔伊予寡德兮忝宰兹地奉宣嘉猷兮惧尸厥位思将军兮允忠且义托神交于万古兮实获心志乃斵石于他山兮式幽坟以昭贲词曰摄提贞歳兮奉扬仁风跋涉草莽兮祠吊纪公善彼勇兮杀身为忠九原不作兮予将焉同金石刻名兮千万歳魂魄光烈兮为鬼雄
　　南岷山则有九井十三峰汉何岷之所隐也隋程太虚尝修炼于此志云太虚自幼好道精修勤苦隐居南岷山絶粒有二虎侍左右九井十三峰皆其修炼处一夕大风雨砌下得碧玉印居人每乞符祈年印以授之辄获丰稔唐元和中解体后迁神于玄宫容貎不变宣宗命人求之使者过商山宿逆旅蹑险有居第如公馆青童引见一道士自称程太虚祖居西充且嘱曰明歳君自蜀入南岷山无忘我及至蜀熟视画像与前见者无异宋赐号道济太师碑目云唐程仙师蝉蜕偈皂荚碑唐仙林观碑中书侍郎赵彦昭撰俱在本山之降真观
　　流溪县则有铁冠仙人钤记云大洲连小洲此地出公矦
　　有汉车骑崕石刻郡国志云后汉车骑将军冯绲于此镌崖刻石十有余处寰宇记云在流溪县按金石录云右汉车骑将军冯绲碑以范晔后汉书考之史云字鸿卿而碑云皇卿史云初举孝廉七迁至广汉属国都尉拜御史中丞顺帝末持节督扬州诸军事与中郎将滕抚击破羣贼今据碑自举孝廉至为广汉属国都尉凡十一迁而为中丞与都使徐扬二州讨贼皆在为都尉前碑云讨贼时坐迫州县正法而史不载又云为陇西太守坐问吏辜旬不分去官以羌骇动为四府所表复家拜陇西太守而史但言迁陇西太守史云为辽东太守征拜京兆尹转司隶校尉迁廷尉太常拜车骑将军以碑考之绲为辽东太守以前尝为治书侍御史迁尚书遂为廷尉未尝拜京兆尹及司隶也史云振旅还京师监军使者张敞承宦者会奏绲会长沙贼复起攻桂阳武陵绲以军还盗贼复发策免而碑云临当受封以谣言奏河内太守中常侍左悺弟坐逊位史云复拜廷尉时山阳太守单迁以罪系狱绲拷致其死迁故车骑将军超之弟中官相党遂共诽章诬绲坐输左校而碑云表荆州刺史李隗南阳太守成晋太原太守刘瑱不宜以重论坐法作左校亦皆不合史又云为河南尹时上言旧典中官子弟不得为牧人职帝不纳拜屯骑将军复为廷尉卒于官而碑云复廷尉奏中官子弟不宜典牧州郡获过左右逊位永康元年薨亦当以碑为正碑又云绲谥曰桓而史亦不载余尝谓石刻当时所书其名字官爵不应差误可信无疑至于善恶大节则当以史氏为据今此传首尾颠倒错谬如此然则史之所载是非褒贬失其实者多矣果可尽信耶
　　又云右汉冯使君墓阙铭云故尚书侍郎河南京令豫州刺史冯使君神道按后汉书冯绲父焕安帝时为幽州刺史而绲碑亦云幽州君之元子此字在宕渠绲墓前双石阙上知其为焕阙也

　　蜀中广记卷二十七
※※※※※※
古典小说之家备份区　http://club.xilu.com/wave2002/
 
[楼主]  [3楼]  作者:沉思曲 发表时间: 2008/08/27 18:43 [加为好友][发送消息][个人空间]回复 修改 来源 删除
《四库全书　蜀中广记》　（028～040）/一百八卷　（明）曹学佺 撰

　　●钦定四库全书

　　蜀中广记卷二十八

　　（明）曹学佺 撰

　　○名胜记第二十八

　　川北道

　　顺庆府二

　　广安州

　　治有秀屏楼霄汉阁皆颜鲁公书拟岘亭南峰寺皆张商英咏
　　图经云右倚秀屛左瞰渠水志云秀屏山昔有石土地像宋太祖以笔点此山立军治其像因自坠今郡治即石土地所在
　　通志张无尽题拟岘亭诗英雄往事堪叹息阑干徙倚情何极学取山公醉似泥不同羊祜谋人国又题南泽寺诗孤云飞逺岫落日满平川寺据南山顶僧传北祖禅
　　碑目云大唐三圣碑睿宗御制文俱在州学内道德经碑在城北紫极观唐咸通中州刺史程寿立公府建置碑宋开寳三年张琪记干德六年许允修创也
　　州立于浓洄镇浓洄二水名寰宇记云浓水出龙扶速山东流入渠江洄水即渠水萦洄为潭者耳按唐地里志岳池有龙扶速山环水出焉非浓水也州志云浓水即西溪水水色常不澄故曰浓发源距州治百二十里蓬州之绵埧流至橡树埧二溪相合经龙扶速山下龙栖滩与环水合又至城南五里东折入渠江与洄水合是龙扶速山乃三溪合流处非源也
　　渠江有三十六滩水之灌输其间者涡渟渠别莫知其几中两渠相距二尺广深半之可受流觞天巧致然非人力疏凿
　　碑目云篆水在州东北五里渠江曲尺滩下石碛平坦冬月水涸碛露仲春水生碛没深不盈尺日光照暎金波透彻其年若登则纹宛成篆籀潆洄波面其见不常邦人以之卜歳云
　　宋石刻故事以三月三日至河曲过渠江流杯大观干道淳熙绍兴嘉定间知军宇文能承务郎张廷坚德州参军李桃陶彦逺何温叔游伯畏何宋卿杨次皋安康民各同时髦游赏其中有连游二三日者如崇庆杜鹏举奉亲挈家来游
　　有龙镜潭水圆如镜宋刻龙镜二字于石有琉璃渊两水相映其一紫碧痕如罗带其一深清渊如琉璃俱在篆水左右
　　江中沱碛有若鸬鹚若龟蛇若系绦若张伞有如明月之团圆有如神仙之游戏皆以形似得名名贤韵士毎过其处为之流连题咏唐元稹诗云渠江明净峡逶迤船到名滩拽■〈念〉迟橹窡动摇妨作梦巴童指点笑吟诗畲余宿麦黄山腹日背残花白水湄物色可怜心莫恨此行都是独行时宋张无尽诗浓洄江水泻髙滩中有神龙久屈蟠众乐妙音时响亮双娃长袖忽斓珊世间变化无非幻阁上登临正好欢观幻见真真亦幻谷花岩草谩凭栏何行中宕渠广安驻泊记南连巴徼北接通川复岭东横清江西下林深箐密岩穴幽邃信为奇观也
　　其有姜山则以伯约屯兵而名山有姜山寺唐僖宗时建下有飞泉二字僧可彻书志云在州东二十里
　　皛然山则以皛然山龙祠之神得名碑目云勑赐孚惠灵公庙碑在皛然山有晋太康八年碑文志云在州东南四十里按安子文有皛然集指此
　　子仙山则以神仙冯胜得名志云冯绲有子修炼于岳门山一日辞父母谓当仙去以来晨白鹤飞翔为候绲登此山望之已而果然又名望子山吴荐广安志曰子仙观在州治西二十里子仙山上五代时居人将军冯胜之子修炼于此一日仙去将军立堂数楹于得仙处则所谓将军者冯胜也非汉车骑将军冯绲也绲传子鸾举孝廉为郎中并无得仙之事
　　鹤栖山则以谢自然得名碑目云鹤栖山在冀都镇有古碑字虽漫灭尚髣髴可认其略云唐贞元十年歳在甲戌果州女子谢自然白日升仙刺史李坚以状闻又为之传于时先有双鹤栖宿此山然后飞迎自然驾之而去自是俗呼为鹤栖山按自然升仙在果州金泉山李坚上其事唐德宗赐诏今刻于金泉年月日与此碑所载不差通志云在州东之新明镇西南十里
　　故宕渠城古之賨国都也晋中兴书曰賨者廪君之苖裔巴氏之子务相乗土船而浮众异之立为廪君子孙布列于巴中秦并天下以为黔中郡薄其赋税人出钱四十巴人谓赋为賨因名
　　大小良城石崖四絶天险之地宋史淳佑四年制置使余玠移渠州治于此已上二则志云俱在州东北五六十里
　　其为名贤芳躅则有孝义台通志云唐陈子昻之后有迁居于此者七世同居唐旌表之宋时台尚存
　　故县镇颜鲁公碑碑目云旧传邑宰有姓颜者鲁公之先鲁公之刺湖州也过道院因有碑铭今碑磨灭存命除湖州刺史颜真卿勒铭于道院凡十四字干道中移置军城
　　有张唐英墓志云在州西三十里按唐英新津人庆厯三年进士歴官殿中侍御史卒葬双流之三珠里绍圣三年其子庭玉徙居广安改葬于岳门山东南峰下其弟商英往来常居于此山水名胜多所品题
　　有安丙墓志云在州南五十里宋史呉曦僣叛丙矫密诏诛之除四川安抚使
　　有张庭坚墓志云在州北宋史廷坚广安人元佑进士为右正言逾月数上封事讼司马光吕着之寃疏蔡京章惇之罪
　　有黎錞乡志云渠江人任直讲宋英宗以蜀士问欧阳修对曰文行苏洵经术黎錞也

　　岳池县

　　寰宇记云岳安山在县东三十五里髙六百丈岳池之水出焉上有音声鸟也
　　唐何少卿读书在龙穴山方舆云岳池之封山也去县五里宋元丰间张谏议廷坚读书在羊角竹洞志云北三十里梁天监中有讲道德经者感二羊跪听故名庆厯间状元蒲信读书在金陇山志云碑见存
　　碑目云龟山碑在岳池县东六十里凿地得断碑乃唐人经行所记又云杜甫■〈山黾〉山寺诗刻在县北三十里嵎山上有象王狮石左右龙洞书岩四景又云老君山旧碑载唐天佑间有道士乗马至此马化为石道士亦不见其寺名之佳者志云西三十里酉溪源自旧县流入平滩有酉溪寺
　　又云西二十里鸭山昔人见双鸭飞入山池化为石因名上有鸭山寺唐干元中建
　　又云南二十里云钩寺唐贞观建毎晨有白云钩其栋宇旧名毗卢也然予过县西千佛崖古观寺峻级长林烟萝下垂拂人车马致可恱耳按画苑以为唐开元僧元应镌旧额栖岩寺

　　渠县

　　周书曰渠州言鳯凰降于枫树百鸟列侍志云东北百里鳯凰山梓潼化书之第五十二鳯山化也今为鳯来里有清河寺古清河县学基有二石柱刻蟠龙甚工
　　华阳国志秦始皇时有长人二十五丈见宕渠太史胡母敬曰是后五百年外必有异人为大人者及李雄之王祖世出自宕渠识者以为应之
　　寰宇记云宕渠山一名大青山图经云在州东五十里其山东西两门延连相接山涧长狭有似沟渠蜀都赋外负铜梁而宕渠也碑目云有石刻宕渠及花果园大字
　　志云渠水有三源一出达州明通镇一出巴山一出罗娱山至三会镇过宕渠山会潜水至县北会渝水经广安南渠口会嘉陵江至合州会涪水入江按潜水亦发源于宕渠山麓郦道元谓宕渠县有大穴潜水出焉通罡山下而南入于江是也
　　寰宇记云渝水即流江也夹水上下皆賨民所居华阳国志宕渠故賨国今有賨城卢城碑目引九域志云流江古賨城有古碑文字磨灭唐郑谷渠江旅思诗云流落复蹉跎交亲半逝波谋身非不切言命欲如何故楚青田废穷巴瘴雨多引人乡泪尽夜夜竹枝歌
　　天宁寺记曰宕渠古郡依山为城自珠岭东下至石门伏而特起隐隐隆隆由郡北直南而下为马鞍为登髙为西岩拥蔽坤维升虚降原始得郡治岗分岭别俛首东向为袁氏之岩迤■〈辶里〉南转为瞿氏之山下瞰巴江舒翼展胫直趋水濵而后已由瞿山之北袁岩以南川原开旷形势之胜与郡治相埒是为天宁寺按贺知章题袁氏别业云主人不相识偶坐为林泉莫漫愁沽酒囊中自有钱即袁氏岩也志亦收之
　　隋书地里志通川宕渠其地皆接连汉中有八蒙山寰宇云在县北七里起伏八处有水环之不匝者一里常有烟雾蒙其上故名三国志张合自汉中进军宕渠之蒙头荡石与张飞相拒五十余日飞率精兵万余人从他道邀合军交战山道狭前后不得救飞遂破合巴土乃安志云上有张飞庙碑目有流江县题名云汉将张飞率精卒万人大破贼首张合于八蒙立马勒石
　　碑目又云唐末中原为黄贼扇乱前进士崔涂避地于渠州春日独游冲相寺由此登眺翌日北归题名于石按冲相寺距城四十里乃定光佛道场也崔涂本集诗云水流花谢本无情送尽春风过楚城蝴蝶梦中家万里杜鹃枝上月三更故园书动经年絶华髪春催满镜生自是不归归便得五湖烟景有谁争
　　方舆又载郑谷渠州汧江寺诗云起居潇洒寄禅关髙挂朝簮净室间孤岛暂留双鹤歇五云争放二龙闲轻舟共泛花邉水野屐同登竹外山仙署金闺虚位久夜清应梦近天颜按古汧江寺在县东起文峰下宋改为祥符寺矣他若山中之沼四时常绿洲上之鱼肖像皆黄亦胜与境会云

　　邻水县

　　寰宇记云邻水出邻山南流中有大碛悬流十丈奔急若惊湍电泻又云龙穴在邻山之金盘山下入龙门镇有瀑布百八十尺号为散水也此山出铁邻比相次华阳国志云宕渠郡治有铁官石蜜山图所采耳
　　志云杜工部寓居此县之善庆里昔建有书院岩上大镌少陵二字
　　又云郭璞游此遗碣云日出照华山金银对马鞍鸳鸯池里宿石版响三潺盖天池山下溪河中有石一方毎击则响声三应今谓之响石板也

　　大竹县

　　昔治在鳯来乡接渠县界今治在木门镇志云县东门城内二小冈上有两木对生交合形如阙门元徙县治于此二冈虽连土色则逈别矣
　　传记所称九盘七石昭其数也荣城亢谷别其象也巴河汉墓记其迹也冯碑沈阙铭其勋也
　　九盘者治西十里有山髙峻盘旋九折行者惮之
　　七石者鴈平里有七石参差并立若碑林然
　　荣城者仙门里有荣城四围险峻髙阜寛平宋鲜史君吕保相御元兵之所
　　亢谷者编戸西里有亢谷石长数丈髙五尺厥形若鳅
　　巴河者荣安乡有巴王河相传巴王经此今为镇
　　汉墓者平池里有王平墓土人掘得铜香炉安汉侯银牌等器有汉王将军字额
　　冯碑者廷尉冯绲此县人墓在县北古賨城双石阙西南阙髙丈二尺额篆云汉车骑将军冯公之铭文作隶书字犹可辨
　　沈阙者亦双石阙在县北一里其一镌云汉谒者北屯司马左都侯沈府君其一镌云汉新丰令交趾都尉府君其阙上各镌出屋宇禽兽飞走之像又有单石阙二相去双石阙一里其上镌雕物像与此同

　　蓬州

　　图经环蓬皆山而北山为之主溪壑奇秀两蓬髙峙屹然云霄多神仙隐士又多崇兰黄花每春秋开时清香满山谷间
　　方舆云大蓬山在州东南七十里状若海中蓬莱因以为名小蓬山一名秀立与大蓬对峙相去二里绥山即大蓬之始号也按列仙传云葛由者蜀之羌人周成王时刻木为羊卖之一旦乘木羊入蜀蜀中王侯宾之追上绥山山在安固县东三十里随之者皆得仙术本志云宋元符进士何格非游大蓬山诗注引葛仙翁云兹山状类海中之山是蓬山名由此而改
　　山有透明岩孔穴相连宛如穿凿之状方舆云亦名栖真岩在大蓬山前俯瞰县郭天气清明渠达诸山隐隐可数碑目云透明岩下有尔朱真人书隔凡石三大字又云唐人知事任惠琳所书透明崖三大字横直各二尺余楷法遒劲石刻宛然
　　志云隋尔朱真人修炼于透明宕成道唐懿僖间抵蓬州客安汉馆张氏十二年州守以为惑众沉于江二渔者得之释其縳三人白日升天
　　有仙阁岩夜出圣灯志云圣灯现处凡五北山鳯凰山连翘山大蓬山小蓬山其在大蓬者尤灵异
　　有降香碑志云宋元丰间此州陈才人宋充媛为皇子公主祈福立降香碑在大蓬山邑人元佑进士雍沿蓬州十三景诗有云元丰天子太平时宫掖贤明有二姬能就此山爇龙炷至诚为国长金枝
　　小蓬山下有仙女坟志云元时普安里民家女及笄一日父母他出有道士叩门求火女不启戸道士大书闭门不纳四字而去女手擦之不去舌餂之乃灭因感而娠父母疑而责之不自白遂投江死其尸逆流亲戚相与捞葬之忽自腹中裂出肉印方惊骇间水暴涨涌沙成一大坟于江中水左右夹流若神力焉今名仙女坟
　　旧县以相如名嘉陵江遶之周地图记云司马相如故宅在县南二里本地有相如坪相传云相如别业在此西濵汉水藂薄郁然其基亦名琴台髙六尺周四十四步碑目云相如故宅碑在相如县西南光圣寺漫灭不可读陈子昻文
　　又云唐相如县石龛佛像记在县治县令陈子良撰按子良伯玉之兄也今州有相如祠宋王俦以旧本长卿像图于祠壁祠成为记略云伏念长卿杰出于西京文章极盛之际至今薄海内外人无贤愚皆知有长卿言语之妙若掲日月俦尝过县之琴台乃图经所谓长卿故宅者一时遗迹彷佛尚在又谓县虽僻左而江山风物可乐也从其人游皆好学能文章亦有所自来矣今之从政者祖律令所有乃敢知至于风化谢非已事否则日不暇也邓侯独以自任不辞其为政知所先务矣按元时祠圯延佑四年驿丞苖成者重建
　　志云嘉陵江畔有石佛寺建于晋魏间有一僧以解龙困获寳盆弟子争之龙取盆去元乔西雪歌详其事今有驿名龙溪或取此志又云嘉陵江有龙宫昔有鲜于氏子见人从云雾中引入龙宫览诸怪异归述家人云云志又载鲜于氏之子游学锦官偶老翁丐通一家信道次石门取书置石上忽有人引生前行见一王侯曰荷君寄音乃以药数粒授生后生寿至百歳按石门在治北六十里右有石梁横卧嘉陵江中甚险元至正壬午龙断其梁水由中行下有深潭鱼龙之巢穴也
　　郦道元注水经云县有汉车骑将军冯绲桂阳太守李温冢二子之灵常以二月还则汉水暴长郡俗于水上祭之
　　有鸡卸神祠益州记云鸡卸祠在相如县以神在鸡卸溪侧故为祠号
　　有芳溪馆元稹感梦诗云蓬州三十里有馆名芳溪已上三则俱在水傍
　　若夫岩峙东西之胜泉分金玉之形楼着文明之盛宫开紫极之祥守以真卿始为胜地禅因宗密大振家风皆可述焉
　　方舆云东岩在龙章山俯瞰大溪前眺歌阳安固诸山歴歴可考西岩在报恩寺西南隅前有阁曰松风谡谡来吹人
　　本志云咸安郡西资圣院金钱井每月明辄有金钱影浮水上又云州治内有玉环井形如玉环也
　　文明楼额志云郡人何弱翁建临卭魏了翁书里豪藏之家为雷所击移之书院雷复击之凡三震而木不伤今悬在北门外楼上按弱翁宋进士也了翁即魏华父丞相
　　志云紫极宫在州南泮宫之侧东岩中峰巍然峙起后殿上有金铸玄宗像官中老君殿题字乃蜀王建永平年号
　　颜鲁公本传唐上元元年李辅国迁明皇于西宫真卿率百僚上表请问起居辅国恶之贬蓬州长史宋唐子西赠杜守诗云去天一尺古蓬州除守年来得胜流
　　志云圭峰禅师名宗密相传州之鹭鸶山有井井侧有巨人迹师母履之而孕已免师以为不祥弃之野牛马避弗践鹭鸶羽覆之母乃收抚及长出家于青莲山讲经地涌青莲八龙听讲今有八龙池

　　营山县

　　咸安在蓬州曰郡在营山曰县若大蓬山则兼得而有之州之北山即县之南山也说者以为大蓬之秀士岩飞仙岩朝阳洞鲁公祠皆当县界
　　按秀士岩乃李特读书处俗名天子读书台岩下石室刻云屋二字
　　志云登封县令应真人讳靖唐僖宗时为登封令后弃官学道得仙绍兴中何格非见之于大蓬飞仙岩东自是数至格非第
　　又云大蓬山有朝阳洞空阔可容数百人封塞已久万厯中重开
　　续碑目云营山县颜祠有米元章书仙真事石刻乃近日南充王隆吉得于费县草莽中者翻刻于此
　　其东四十里则青羊山有青羊宫元人建真武古像碑刻存焉鳯院山顶有鳯凰台相传鳯凰曾栖其上有龙马槽石形隐隐如龙鳞之状宋郡守呉几复诗苍石皴纹龙迹在清泉涵泳海源通
　　西南六十里则披衣山天将雨山上云雾驰曵如披衣焉山上有云山寺寺中有池去果州嘉陵江三十里江水或浅其池亦浅江水或涨其池亦涨号天生池其山又有青溪之水出焉
　　北百二十里则孔雀洞洞门如圭窦其中宏敞左右有石床洞尽处有石孔雀水出喙中

　　仪陇县

　　石铭仪陇洞勒金堆乃晋张英遇仙处也石门双扇痕迹宛然事详神仙记中古方州置在方城山下今县之主山也为抱朴子结庵之处有抱朴庵三字刻诸石壁图经葛洪诗云酒尽君莫沽壶倾我当发城市多嚣尘还山弄明月即此山作矣
　　志云古伏虞县置在伏虞山下宋僧道澄结庵于此孙谔赠以诗曰闻说虞山有道澄白云深处不开扄自言古佛何为者只是无心一老僧刻石于本山之奉国寺
　　若夫龙车之穴四时花发六涧之水相扶合流火井天寒焰从地出龙鲛圣水浴蚕倍利则皆以秀特闻矣

　　蜀中广记卷二十八

　　●钦定四库全书

　　蜀中广记卷二十九

　　（明）曹学佺 撰

　　○名胜记第二十九

　　川北道

　　潼川州一

　　汉郪县三国志云先主入蜀攻刘璋遣诸葛亮等分定州郡略地至郪百姓以牛酒犒师于会军堂山即此地东广汉郡后主置也十道记云广汉之地有盐井铜山之富蔬食果实之饶宋刘甲人物志序唐以前凡称梓潼者即今之隆庆称涪者即今之绵州惟称郪及广汉县乃潼川也
　　杨炯送梓州周司功诗御沟一相送征马屡盘桓言笑方无日离忧独未寛举杯聊劝酒破涕暂为欢别后风清夜思君蜀路难卢照邻送梓州髙叅军还京诗京洛风尘逺褒斜烟雾深北游君似智南飞我异禽别路琴声断秋山猿鸟吟一乖青岩酌空伫白云心王维送梓州李使君诗万壑树参天千山响杜鹃山中一夜雨树杪百重泉汉女输橦布巴人讼芋田文翁翻教授不敢倚先贤司空曙送崔校书赴梓幕诗碧峯天柱下鼔角镇南军管记催飞檄蓬莱辍校文栈霜朝似雪江雾晩成云想出褒中望巴庸方路分李洞送东川髙仆射诗油幢影里拜清风十里貔貅一片雄三印锁开霜满地四门关定月当空泉浮山叶人家过诏惹炉香鸟道通新起画楼携客上弦歌筵内海榴红李义山梓州罢吟寄同舍诗不拣花朝与雪朝五年从事霍嫖姚君縁接座交珠履我为分行近翠翘楚雨含情皆有托漳濵多病竟无憀长吟逺下燕台去唯有衣香染未锁元稹诗序元和四年三月七日予以监察御史使东川往来鞍马间赋诗凡三十二章秘书省校书郎白行简为予手写为东川卷云
　　唐梓州参军苏荣丞相味道之父到职授书乡人曰顷注吏部州参子号县带郪名由来不涉老身并是妇儿官职孙光宪北梦琐言云西川人言梓州者我东门之草市也柳仲郢为东川节度使美绩流闻尝语人曰吾仕朝廷三十年清华备歴今日始与西川作市令耶人皆以为善谑
　　州治名世堂画司马相如王褒扬雄严君平屈原陈子昻李太白苏子瞻八人皆蜀产而秭归在蜀汉时为建平郡故三闾得兼收之东坡送周正孺知东川诗为公扫棠溪画像或相继自注云蜀中太守贤者无不画像矣
　　元和郡国志州城宋元嘉中筑旧潼川志云州之子城上红楼董璋时建碑目云后唐武信军军衙记广政间欧阳烱撰莲花漏天圣中燕肃为守日置以候昏晓仍自为记也
　　杜甫春日梓州登城楼诗行路难如此登楼望欲迷身无却少壮迹有但羁栖江水流城郭春风入鼓鞞双双新燕子依旧已衔泥孙樵梓潼移江记云涪缭于郪迫城如幡淫涨秋狂突堤荡庐荣阳公始至则思所以洗民患乃凿江东壖地别为新江东北注流使水道与城相逺百姓利赖之魏了翁潼川府新城铭云嘉定中永嘉曹君奉使按刑乃建治城隍且包牛峰移西溪为久逺之计矣
　　通典云左带涪水右挟中江水经涪水出广汉涪县西北南至小广魏与梓潼水合注云小广魏即广汉县地王莽更名曰广信也经又云梓潼水出其县北界西南入于涪又西南至小广魏南入于垫江注云昔岑彭与臧宫伐公孙述从涪水而上即此亦谓之内水也郑谷东蜀春晩诗如此浮生更别离可堪长恸送春归潼江水上杨花雪刚逐孤舟缭绕飞
　　方舆胜览云城东三里有东山寺一名普惠寺寺有苏公泉临川门下瞰涪江志云隔江修阜如长城有苏公泉暨石塔在焉杜甫陪章梓州王阆州苏蓬州李果州四使君登惠义寺诗春日无人境虚空不住天莺花随世界楼阁倚山巅迟暮身何得登临意惘然谁能解金印潇洒共安禅魏了翁临发潼上许侍郎奕提刑饯于东山赋诗留别云人生出处亦何常又到涪江江上乡山色如逢故人语松声仍作去年香红裳大舶满清镜翠潋白沙明夕阳未省此欢何日竟拟邀明月照昏黄
　　李膺益州记云桃花溪在东三十里从涪城县南流入涪水也
　　本志云西郊有亭宋蒲规记以为蜀相髙平公所建杜甫有郪城西原送李判官兄武判官弟赴成都诗
　　寰宇记云牛头山在郪县西南二里髙一里形似牛头四面孤絶俯临州郭上有长乐寺楼阁烟花为一方之胜槩方舆胜览云郪江源出铜山县赤岸溪遶牛头山足入涪水亦谓之中江水也又云石谷溪源出当州杜山下亦遶牛头而入中
　　水九州岛要记云牛头山葛仙翁多游于此今立寺与白兽山相连秦时有白兽为害夷人射之因刻石于此山今遗像尚存图经云牛头山永福寺据其顶广化寺据其冈罗汉院据其麓本志云永福寺梁武赐名长乐唐名灵瑞宋名永福也杜甫上牛头寺诗青山意不尽滚滚上牛头无复能拘碍真成浪出游花浓春寺静竹细野池幽何处啼莺切移时独未休李洞秋宿牛头寺诗月去檐三尺川云入寺楼灵山顿离众列宿不多稠篆字焚初□翻经诵若流牕闲二江泠帘卷半空秋话散松梢别碁终竹节收静增双阙念髙并五翁游鹤梦生红日云门锁梓州望空工部眼搔乱广文头石室僧调马银河客问牛晓楼归下界大地一浮沤柳公绰题牛头寺云一出西城第二桥两邉山木晩萧萧井花净洗行人耳留听溪声入夜潮
　　按灵瑞寺有浮图隋开皇建王勃碑略云牛头山者广汉之名峰也圆裔几乎数里直上逾乎百仞苍岑隐嶙旁分玉砌之阶碧洞逶迤下趣金陵之苑因危立戸跨险分荣又于山顶别立浮图每至两江春返四野晴初山川霁而风景凉林窻清而云雾絶赏因时并笔为神驱有情君子谁为舍乎
　　神僧传云牛头山半有洞人传八百里与眉州通曾有避罪者匿其中后于青神中岩见之碑目云洞门寺一名天宁在牛头山麓旧镌洞门宇于嵓侧
　　本志云西五里三台山下有鲁交洞交读书于此即宋仁宗手录其清夜吟者卢照邻集云梓州城南池亭者长史张公听讼之别所也观其岩嶂回复州流灌注云牕绮阁负绣堞之逶迤涧戸山楼带金隍之缭绕信巴蜀之奇观矣圆潭写镜光浮落日之津杂树开帷彩缀飞烟之路藤萝杳霭挂疎阴以送秋鳬鴈参差结流音而将夕百年之欢不再千里之会何常下客凄惶暂停归辔髙人赏玩岂辍斯文咸请赋诗六韵成章云尔照邻得池字诗曰二条开胜迹大隐叶冲规亭阁分危岫楼台遶曲池长薄秋烟起飞梁古蔓垂水鸟翻荷叶山虫咬桂枝游人惜将晩公子爱忘疲愿得回三舍琴樽长若斯杜甫宴章梓州水亭诗云城晩通云雾亭深到芰荷吏人桥外少秋水席边多近属淮王至髙门蓟子过荆州爱山简吾醉亦长歌
　　胜览云兠率寺在南山一名长寿亦隋开皇建即东坡诗所称牛头与兠率云木蔚堆垄也林泉紏合之势山川表里之形抽紫岩而四絶迭丹峰而万变连溪拒壑所以控引太虚蒸云驾雨所以荡泄元气此见诸王勃本寺浮图碑矣杜甫上兠率寺诗云兠率知名寺真如会法堂江山有巴蜀栋宇自齐梁庾信哀虽久何颙好不忘白牛车逺近且欲上慈航文同题兠率寺云簿领迷人喜暂闲聊寻古寺陟孤峦栢藏一径中间窄云敛千峰四面寛逺目已将飞鸟过寸心更乞老僧安若为借得禅房宿卧看龛灯一点残
　　寺内有文冢铭云文塜者长沙刘蜕复愚为文不忍弃其草聚而封之也蜕愚而不鋭于百工之技天不工蜕也而独文蜕焉故饮食不忘于文晦冥不忘于文悲戚怨愤疾病嬉游羣居行役未尝不以文之为怀也适当无事而天下将以文为贵号文明代生植明晦皆效文用故日月星辰文乎旗常鱼虫鸟兽文乎彛器徐方之土文于侯社夏翟之羽文于旗旄登龙于章升玉于藻百工妇人雕砻染练以供宗庙祭祀之用岂独蜕也生知効用不及时文哉然而意尝获助于天不获助于人故其穷虽穷无憾也当勤意之时不敢嚏不敢咳不敢唾不敢跂倚嗜欲躁竞忘之于心其祗祗畏畏如临上帝故有粲如星光如贝气如蛟宫之水又有黯如屯云如久阴如枯腐熬燥之色则有如春阳如华川逶逶迤迤则有如运海如震怒动荡怪异夫十为文不得十如意少如意则岂非天助乎常欲使天下闻之而必行劝之而必蹈散之茫洋以为道演之浸润以及物然后为农文之使风雨以时兵文之使戎虏以顺文于野文于市使得其所幽隐之士以出口者使之言材者使之用然而自振者无力终知者甚稀岂非不获于人助乎呜呼十五年矣实得一千一百八十纸有涂者乙者有注楷者有覆背者有珠墨围者于是以周易筮之遇复之同人筮者曰鸣于地中殷殷隆隆七日不复复来其天下昭融乎它日更召龟而令之将听袭吉卜于火如秦兆惟曰不吉卜于水不成乎河洛兆则亦惟曰不吉卜于木而闷闷土叶吉累累为冢则汲之兆乎峭峭为壁则鲁之兆乎且其占曰土之文为阿山为英华将不崩不竭为滋味而传乎结为丘陵为其设险乎融为川渎率其朝宗乎华为百榖以洁祭祀之粢盛乎不然使其速腐为墟壤生刍槀以食牛羊乎化为泥涂甄陶以作器乎将块为五色而分封茅社乎流为乐为土鼔为木槎以泄其和声乎夷为都邑以兴宫庙坎为洿池以泽生植乎祀为坛灶乎窽为井墓乎吾皆不得而知也尝既不得为吾用惟速化为百工之用慎母朽为芝菌以怪人自媚慎母坚为金铁以作货起争慎母潏为酿泉以味乎谄口慎母祷为城社以狐鼠凭妖慎母耸为良材以雕斵伤性慎母萌为兰茝以佩服见亵呜呼介而为石使之服言舒而为螾使之饮泉既而他年游魂之未返者亦命巫以巾三招之号曰在几阁而来归兮视不汝丑在口吻而来归兮誉不汝久噫笔絶之年而麟见祟文其无含乎含非珠玉敛无裙襦后世诗礼之儒无惊吾之幽墟其塜也在莽苍之野大块之邱时大唐大中之丁卯而戊辰之季秋铭云文乎文乎有鬼神乎风水维贞将利其子孙乎按蜕字复愚唐懿宗朝为左拾遗上书言令狐绹之子滈不宜为言官贬山阳令后寓居潼川又北梦琐言云刘蜕桐庐人早以文学进士其父尝戒之曰任汝举进取穷之与达不望于汝吾没后慎勿祭祀乃乗扁舟以渔钓自娯竟不知其所适蜕后登华贯出典商于霜露之思于是乎止临终亦戒其子如先考之命蜀礼部尚书纂即其息也常为同列言之益部谈资云文冢庭前古栢数百株皆虬枝而龙干矣
　　通志云州南五里印台山趾方而顶圆故名其右三四里有落马崖昔有易玄子乗马至此马化为龙跃入江
　　舆地纪胜云州南七里有鹤林寺杜诗牛头望鹤林梯径遶幽深春色浮山外天河宿殿阴传灯无白日布地有黄金休作狂歌客回看不住心
　　碑目云王勃庾信护圣寺碑在城北本寺内又云唐护圣寺钟铭龙纪二年节度使顾彦晖铸有铭又云护圣寺水陆净土岩北有甘泉亭碑李潮八分书又云甘泉寺誓犀碑李邕书又云护圣寺弥勒崖佛颂唐大中年东川判官李商隐文
　　髙僧传云梓州城北有白门兰若在长平山即北山也山长而平故名碑目云梓州官僚磨崖赞唐武后时司法参军杨炯作在北崖字十六七磨灭不可读炯又为北山惠义寺铭曰长平山兮建重阁上穹隆兮下磅礴纷被丽兮骈交错俨灵相兮冲寂寞谁所为兮天匠作杜甫惠义寺送王少尹赴成都分得峰字诗云苒苒谷中寺娟娟林表峰阑干上处逺结构坐来重骑马行春径衣冠起晩钟云门春寂寂此别惜相从

　　射洪县

　　李膺益州记云娄偻滩东六里有射江土人语讹以江为洪后周从俗因改射洪矣注水经云涪江水又东南合射江志云县东十五里射江源自剑州歴梓至独坐山下与涪江合流也
　　杨用修杂字韵寳云谼大壑也俗省作洪川中之射洪徐州之吕梁洪义皆取此其言不知何据然按寰宇记云万顷泽田在通泉县东北二十二里泽内方万顷则亦与大壑之义近矣通泉今并当县
　　陈子昻故宅在东武山下本集云子昻四世祖陈方庆好道隐于此有唐朝道观址而真谛寺在其左有晖上人者子昻与之往还本集酬晖上人夏日林泉诗云闻道白云居窈窕青莲宇嵒泉流杂树石室千年古林卧对轩窻山阴满庭户方释尘劳事从君袭兰杜又酬晖上人秋夜山亭有赠诗云皎皎白林秋微微翠山静禅居感物变独坐开轩屏风泉夜声絶月露宵光冷多谢忘懐人尘忧未能整又酬晖上人独坐山亭有赠诗云钟梵经行罢香床坐入禅岩庭交杂树石濑泻鸣泉水月心方寂云霞思独玄宁知人世里疲病苦攀縁又晖上人房饯齐少府使入京府序云永淳二年四月孟夏东海齐子宦于此州虽黄绶位轻而青云器重故能委邦君而坐啸屈刺史而知名属乎銮驾巡方诸侯纳贡将欲对扬天子命我行人执玉帛而当朝拥骖骈而戒道指途河渭发引岷嵎粤以丙丁之日次于晖公别舍葢言离也尔其岩泉列坐竹树交筵吐青蔼于轩窻栖白云于左右参差池榭乱山水之清阴缭绕阶庭杂峰崖之异势入禅林而避暑肃风景于中庭开水殿而追凉彻氛埃于戸外瑶琴合奏翠斚时行谭窈窕于天人极留连于晷刻既而欢乐极良晨征攀白日而不回唱浮云而告别山光黯黯凝绿树之将曛岚气沉沉结苍云而遂晩虽同交未阻风月可留岐路方乖关山咸恨嗟乎朝廷子入期富贵于崇朝林岭吾栖学神仙而未毕青霞路絶朱绂途遥言此会之何时愿相逢而谁代永懐千古岂知仁者之交凡我三人盍崇不朽之迹斯文未丧题之此山同疏六韵云尔
　　碑目云陈拾遗故宅有赵彦昭郭元振题壁杜甫过陈拾遗故宅诗云拾遗平昔居大屋尚修椽悠扬荒山日惨淡故园烟位下曷足伤所贵者圣贤有才继骚雅哲匠不比肩公生扬马后名与日月悬同游英俊人多秉辅佐权彦昭超玉价郭振起通泉到今素壁滑洒翰银钩连盛事会一时此堂岂千年终古立忠义感遇有遗编图经载陈拾遗建徳碑大厯六年赵儋代梓州鲜于刺史作予过县之东门阛阓中榜曰唐拾遗陈公宗祠想必其后迁徙入城者
　　子昻读书在金华山志云上拂霄汉下瞰涪江有玉京观在本山上方舆云东晋陈勲学道山中白日仙去梁天监中建观有唐明皇所铸老君像陈拾遗祠中有卢藏用祭文陆鲁望云枝峰蔓壑秀气磅礴不啻神仙登临也观至有宋治平二年赐号玉京延佑元年道士陈若海重修二年歳次乙卯九月丙午朔重九日甲寅前渠州学正杜文炳记本集春日登金华观诗云白玉仙台古丹邱别望遥山川乱云日楼榭入烟霄鹤舞千年树虹飞百尺桥还疑赤松子天路坐相邀杜甫冬到金华山观因得故拾遗陈公学堂遗迹云涪右泉山内金华紫崔嵬上有蔚蓝天垂光抱琼台系舟接絶壁杖策穷潆洄四顾俯层巅澹然川谷开云岭日色死霜鸿有余哀焚香玉女跪露里仙人来陈公读书堂石柱仄青苔悲风为我起激烈伤雄材卢藏用赞曰岷山导江回薄万里浩瀚鸿溶东注沧海灵光氛氲上薄紫云其瑰寳所育则生异人于戏才可兼济屈而不伸行通神明困于庸竖子曰道之将丧也命矣夫
　　其相近者为黄溪志云在县北一里即黄初平叱石成羊处
　　为上方寺志云北关外唐有释氏文公知名杜甫赠之诗云野寺隐乔木山僧髙下居俯视万家邑烟尘对阶除吾师雨花外不下十年余长者自布金禅龛只晏如
　　为石镜寺志云在县北二里金华山之侧卢照邻诗古墓芙蓉塔神铭松栢烟鸾沉仙镜底花没梵轮前铢衣千古佛寳月两重圆隐隐香尘夜钟声彻九天按寺宋淳熙间复建至今成化三年僧继圆于草莽中得古碑字漫灭不可考惟存一诗云昔日朱轮守经过野寺家柱间留墨迹泉下来年华云去空雕槛风来卷碧沙江山虽似画每到动吁嗟继圆因遗址重修
　　其稍逺者益部谈资云射洪北三十里山岩回合梯磴逶迤谷口石刻风磴云门四字乃唐何将军山林也杜少陵与郑广文同逰处矣
　　少陵早发射洪县南诗寒日出雾迟清江转山急盖指通泉路也
　　子昻之墓在独坐山寰宇记云山在县东南二十五里周回一里髙一百丈卓然孤峻南枕涪梓二水志云此山似人巍然独坐故名在县南十五里卢藏用题曰道丧千载而得陈君子昻郭廷谓诗魂逐东流水坟依独坐山
　　按此山东北有公成山唐时梓潼官吏掘得石龛龛中有尊像一真人六狮子昆仑各二于时王维为留司表贺略云是圣祖见于万春乡语绛都人而指其处也周流六虚言于晋而验于蜀混成一气出于有而入于无未达斋心初迷三里之雾既符真气俄成五色之云山腹洞开仙容俨若万物今覩千刼未逢矣
　　其近者为悬岩山寰宇记云在县南一十五里逺望悬崖皎如白雪旧名白崖山天寳三年勑改梓州志白厓即玉屏山下有陆使君祠使君讳弼梁代谪泸州刺史卒于官榇过射洪之玉屏山而舟覆泸人哀之为立庙于此土人呼曰白崖庙宋世赐号显惠梁书有传即陆放翁所云以杜诗为籖谱往往有验者详见诗话中
　　为龙门洞志云在卧龙山右里许宋艮庵先生隐处紫岩张公尝访之大书龙门二字左有紫岩叟图书又其下题云淳熙戊申仲冬十三日秦国张煜自翠麓纵步艮庵龙门获覩先公大师魏国忠献遗迹江山增重矣煜敬拂尘不胜感慨
　　为全真观志云县南二十五里全真观有古栢形如卧龙又名木龙观
　　逺之为干明寺志云治南五十里唐贞观间僧慧悟开山宋熙宁中僧居信建王安石赠以诗云如今别我去成都始觉吾师道更殊坐看空中云与鴈五湖明月一轮孤寺中有御书阁其下为堂庭可容百人柱皆连抱两山盘礴桧栢森然此知军州事陈鹏所记矣已上是通泉西界
　　髙僧传云通泉县西山有大佛像髙百三十尺两边泉流唐贞观慧震所镌也
　　有归云洞志云在县南五十里洞深四丈五尺广八尺余其髙如广之度中有石榻二石龛二茶灶石棊局各一宋岑象求先生读书处按象求通志称中江人第进士官至侍讲出将指使入侍经筵存心制行为士所矜式也
　　又逺之百里则沉水出焉为昔通泉县治矣黄浒名川大浸名寺皆取流泉交注之义也寰宇记云沉水在通泉县北即汉臧宫破公孙述将延岑处又云通泉山在县西北二十里东临涪江絶壁二百余丈水从山顶涌出下注涪江涌泉郡故城在此老杜通泉驿诗驿楼衰柳侧县郭轻烟畔一川何绮丽尽日穷壮观杨天惠连鳌阁记通泉为梓名邑江山秀润土田平夷盖俱咏叹其美也
　　碑目云晋云南太守叚宗仲徳政碑在通泉县碑在墓下又云唐薛稷书慧普寺三字方径三尺笔画雄劲在通泉寿圣寺聚古堂按慧普寺梁大同中建初造弥勒下生一座相好端足唐贞观年放光戸牖皆明烛人称异焉王勃颂曰长江旧域广汉遗区川分潼峡塞接岷渝闾阎四会亭障咸纾爰开寳地实控名都霞■〈土廧〉百雉云甍四注紫阙寻烟頳楼结雾波流虹起雷奔蠖步网罩星鹑珰栖月兎灵机藻綷禅室安闲琱金范玉举翠浮丹神功不夜虚室长寒光超有色贶出无端清露花径飞泉叶戸磵绿苔秋山苍树古茫茫庶类巍巍净土鹙鹭同归华夷共聚第一义谛寥廓法门迹离生灭思举乾坤情迷则复道在为尊唯名与器万古长存
　　张彦逺名画记云薛稷画鹤在通泉县署屋壁后老杜诗薛公十一鹤皆写青田真即此处也唐诗纪事郭元振神龙间尉通泉任侠使气不事小节武后召欲诘问既与语奇之索所为文章上寳剑篇后览之嘉叹杜甫过代公宅诗豪杰初未遇其迹或脱略代公尉通泉放意何自若及夫登衮冕直气森帷薄磊落见异人岂伊常情度我行得遗迹池馆皆疏凿髙咏寳剑篇神交付冥漠志云郭代公墓在通泉县东按普惠寺小园有代公姬薛氏殡地陈子昻为志铭矣
　　予观李知几义冢偈信达者之言也并录之偈云佛子初出母胎时云何便有人我相布施悭贪分两种是义不义相对治恩怨一堕于有情亲爱路人生异见我今施汝大屋宅与汝普懴诸有情同丹胡越遇黑风忽然得此大洲岛熙熙于于相劳问语笑相接如一家佛子便当具正见此本无情而相聚不作思惟能相忘此义广大无情故弹指赞叹诸佛子愿如流水大池鱼同日上生忉利天受诸天子大快乐长者亦以无情施是故不名为义者淳熙二年九月己卯朔朝散郎前成都府路转运判官李石撰
　　右方舟先生所述射洪雍氏义冢记邑士髙君喻持以相示乃为记曰骨肉毙于下阴为野土其气发扬于上为昭明此神之着也夫生于土归于土虽物理之常要其死而不忘者其神存也若専冥漠之中轮转且久一旦得块土掩骼所托何厚若犹有知而不昧归趣吾将以观其复而为生生化化之候淳熙丙申甲寅迪功郎潼川府射洪县主簿管学事韩南杞谨跋

　　蜀中广记卷二十九

　　●钦定四库全书

　　蜀中广记卷三十

　　（明）曹学佺 撰

　　○名胜记第三十

　　川北道

　　潼川州二

　　蓬溪县

　　县有三兴之号晋为晋兴又为巴兴唐为唐兴也有赤城山神君之迹着焉有青石山邓芝之墓存焉有长江贾岛之祠设焉
　　按赤城山在治东一里中峰蔚然左右环拱上有七曲老人祠髙台五层山皆赤土张神君解道徳经于此产九节菖蒲也蓬莱溪遶其下流入涪江县以溪名唐天寳年置旧为唐兴矣
　　青石山昔置青石县即晋兴县也有祠甚严九州岛要记云天下青石无加扵此可为钟磬华阳国志曰邓芝征涪陵见玄猿缘其山芝性好弩手自射猿中之猿子拔其箭卷木叶塞其创芝叹曰吾伤物之性其将死矣见此山之羙后遂葬焉李膺益州记云青石岭有九折亦名九节岭九岭之溪水出焉碑目云青石县九节镇金地院有孝童孝女碑志云九节镇在县东南百里与合州联界
　　长江后魏置县即巴兴县也贾岛送僧诗云久住巴兴寺如今始拂衣欲临秋水别不向故园归岛葢主簿是县者寄令狐相公云策枤驰山驿逢人问梓州长江那可到行客替生愁有明月山在县西南二里岛诗云言心俱好静廨署落晖空归吏封宵钥行蛇入古桐长江微雨后明月众星中若任迁人去西溪与剡通
　　志云浪仙有墓在焉杜荀鹤诗谪宦自麻衣衔寃至死时山根三尺墓人口数聨诗仙桂终无分皇天似有私暗松风雨夜空使老猿悲唐安锜诗倚恃才难断昂藏貎不恭骑驴冲大尹夺卷悞宣宗驰誉超先軰吟诗下我侬司仓旧曹署一见一心忡曹松诗先生不折桂谪去抱何寃已葬离燕骨难招入剡魂旅坟低却草稚子哭胜猿冥漠如搜句宜邀贺监论薛能诗云贾子命堪悲唐人独解诗左迁今已矣清絶更无之毕竟吾犹许商量众莫疑嘉陵四十字一一是天资李洞诗一第人皆得先生岂不销位卑终蜀土诗絶占唐朝旅葬新坟小魂归故国遥我来因奠洒立石用为标李频诗秦楼苦吟夜南望只悲君一宦终遐徼千年隔旅坟恨声流蜀魄寃气入湘云无限风骚句时来月下闻弘秀诗燕生松雪地蜀死葬山根诗僻降今古官卑悞子孙塜阑寒月色人哭苦吟魂暮雨滴碑字年年添藓痕崔涂诗云雕琢文章字字精我经此处倍伤情身从谪宦方沾禄才破椎埋更有声过县已无曾识吏到厅空见旧题名长江一曲年年水应为先生万古清刘沧诗云尘室寒窓我独看别来人事几凋残昼空萧寺一僧去雪满巴山孤客寒落叶堕巢禽自出苍苔封砌竹成竿碧云迢逓长江逺向夕苦吟归思难郑谷诗云水遶荒坟县路斜耕人讶我久咨嗟重来兼恐无寻处日落风吹鼔子花黄滔诗云曾搜景象恐通神地下还应有主人若把长江比湘浦离骚不合自灵均张蠙诗云生为间代苦吟身死作长江一逐臣可是当时少知己不知知己是何人
　　宋龚鼎贾浪仙祠堂记云唐韩退之善为歌诗导性情一时相从者如孟郊张籍最号友善而浪仙学诗于刘乂晩得偕与二子游颇以才调相推髙虽然观其风致清澹得之自然诚亦郊籍之俦故后世学者语骚雅之流裔孰敢外三子焉浪仙由长江徙官安岳而卒于会昌三年凢为编次其诗者二人许彬者谓之小集而天仙寺浮屠无可谓之天仙集当时之人有可名者岛俱请之讃天仙集传之既久反以讃为退之之辞然退之前后二集皆所不载及得李洞句图序质之然后信其非也浪仙于旧史无传迩来朝廷新其书遂得附名于退之后而顷岁居官者署祠堂于蜀土神庙庑之次今伯氏实佐令长于是巴尝议其堂杂与神居非所宜也而尉有西圃者在唐为主簿之廨址诚得迁其旧构更以绘像无挠邑人于义何有既遂经画而就之其屋不华而完其地不奥而清两傍封植筠栢鬰然呜呼浪仙没距今二百二十余岁矣名始着于史策而其遗貎又得宅于故处乃知士之能蹈善虽日用之逺必有为黼黻其迹者今幸尔副其身后之所待措之无穷宜不复恨矣而伯氏逺以书谕俾文其实且使后人知改作之有由也
　　碑目云招隐洞在长江县南二十里内有唐贠半千题字可搨旧长江县南二十里有唐磨厓金刚经图
　　又云长江觉苑寺有唐元和十二年遂州刺史张九宗撰铸钟记并书
　　异物记云蓬溪西北长江县界古有珠玉村其下为珠玉溪又有火井在长江县客馆镇之北二里伏龙山下地洼若池以火引之则有声隐隐然发于池中少顷炽炎夏月积雨停水则熖生水上水为之沸而寒如故水涸则土上有熖观者至焚其衣裾也
　　旧唐兴县客馆设于此杜甫记云中兴之四年王潜为唐兴宰修厥政事始自鳏寡惸独而和其封内非侮循循不畏险肤而行而壹咨于官属于羣吏于众庶曰邑中之政庶几缮完矣惟宾馆上漏下湿吾人犹不堪其居以容四方宾宾其谓我何改之重劳我其谓人何咸曰诞事至济厥载则逹观于大壮作之闬闳作之堂构以永令图崇髙广大踰越传舎通梁直走嵬将坠压素柱上承安若泰山两序旁开发泄霜露潜靓深矣歩櫩复溜万瓦在后匪丹雘为实踈逹为回廊南注又为覆廊以容介行人亦如正馆制度少劣直左阶而东封殖修竹茂树挟右阶而南环廊又注亦可以行歩风雨不易谋而集事邑无妨工亦无匮财人不待子来定不待方中宿息井树或相为宾或与之毛天子之使至则曰有人焉某无以栗阶州长之使至则曰某非敢宾也子无所用爼四方之使至则曰子贶某多矣敢辞贽或曰明府君之侈也何以为人皆曰我之为人也何以侈子徒见宾馆之近夫厚不知其私室之甚薄噐物未备力取诸私室人民不知赋敛乃至于馆之酰醢阙出于私厨使之乗驷阙办于私廐君岂为亭长乎是躬亲也若馆宇不修而观台榭是好宾至无所纳其车我浩荡无所措手足获髙枕乎其谁不病吾人矣玼瑕忽生何以为之是道也施舎不几乎先觉矣枤之朋友叹曰羙哉是馆也成而人不知人不怒廨署之福也府君之徳也府君曰古有之也非吾有也余何能为是亦前州府君崔公之命也余何能为是日辛丑岁秋分大余二小余二千一百八十八杜氏之老记已

　　中江县

　　眉山程建用与苏子瞻书云中江扵东蜀号为剧邑以衰拙临之始至若无暇洎半年而滞狱清期年而庶事稍就叙乃谋葺亭台池馆之旧则西园之胜有环翠亭焉亭面北而枕南相传以薛公田所建也亭前两株桐挺直无节目髙二丈余枝叶扶踈亭后甃石为山傍植红蕉三面控掩以墙墙间列诗碑皆厯公与其子球任本路宪日并歴政诸公之所作也袤百有五十丈曰养闲亭亭之后为頥正堂夹堂植花菓堂之东为潜阁阁之前牡丹数丛深紫色此蜀花之鲜有也阁后悬窓窓外竹百余本紫如葚纎如笴森如束髙出檐际皆廖公子孟创植文公同为之记其亭雄壮冠扵邑居西有台髙丈余榜曰观风登台倚栏其南北与西境山川歴歴可覩惟东则为亭屋县楼之所蔽西有栖妙山山有洞田眞人所名也今为集虚观古记云此地旧多恶虫蛇唐广徳中眞人自南阳来卜居其地遂絶此患南江自绵之神泉县来冲山足已而东走百五十里至郡城下合涪江东江来自涪城歴马桥镇过五成山至玄武山下入扵南江二江之水冬或可渉夏秋积雨徃徃涨至数丈为垫溺之患歴政御以堤防惟廖公有碑亦与可之文也五成在邑之艮地山头有二圎崖髙径各丈余俗号挺眼以邑民多顽悍禀赋扵是前令修堤命匠者块之以为堤址今无矣观山之壮而详其名则五成者取为坛五成之义今以成为城葢误也玄武在邑东其山周回三里六屈三起有龟蛇之象昔之邑名与山皆取于此僧寺枕其麓榜以大雄而玄武之象实寓其中其下有渊渊前后石大如拳小如弹连延五七里有龟甲之文者近年又有蛇蟠之形者濵江之民三四琢之以售于好事者此物理之不可考也观风台之南有一亭亭壁塑乱山牓曰栩栩岩取梦蝶之义昔官于此者或讥其昼寝彼固以此为名建用因而广之以塑峩眉而致其意焉建用昔寓峩眉六七年归吾乡而卜居于北郊则又逺与之相直每春晴秋晓则夫苍翠崷崪巍然当吾庐之门自从官于兹别是山也不为不久而归逰未有期故形于塑塑匠邑民也亡虑百余人凡两川释官老庙之象与夫豪贵之家欲状山川禽兽草木之类莫不出于邑匠选其匠之尤者而指示以图于是曲尽其妙自公之暇近而观之由其足而循之以至于顶磴道桥阁相属如线僧寺山洞皆如其地蛰雷之穴光相之岩枯木飞瀑鲜不悉备恍然以为昔年之旅寓也逺而观之琐碎不能分而大势横抹天半忽然以为出吾庐而倚衡门也嗟夫玩其塑以为眞其迷可笑然穷其眞亦何异于塑而玩之者未能离形骸之内则眞与塑何所徃而非迷况区区之迹旅寓之年与夫去北郊之居逾二纪矣凄然伤齿发之暮而彼崔嵬者不失其故不知冥冥中去者彼亦不得而遯此于道未明者之所为岂可以累扵通人哉建用欲易栩栩之名而记其所以塑壁之意恨才力之不逮故举一邑之大槩以似明公虽蕞尔之地不足以挂文翰亦愿明公命一名撰一记使不才之人得以附诸末幸也东坡荅书云轼启自别永久多难流落百事废弛不复通问独吾兄不忘畴昔时枉逺书感忭不可言读别纸所记山水园亭之胜废卷闭目如到其间所要亭记岂敢扵吾兄有所惜但多难畏人不复作文字惟时作僧佛语耳千万体察非推辞也逺书不欲尽言所示自是一篇髙文大似把饭呌饥聊发千里一笑会合无期临书凄然
　　文同中江县新堤记云县为江所环故名之按县东西有二桥河水所经西桥河自绵州来者径罗江县至此始可舟古巴歌云豆子山打瓦鼔阳平山撒白雨下白雨取龙女织得绢二丈五一半属罗江一半属玄武即此水也
　　志云西桥河边有洗墨池水色如墨唐文如海注南华经扵此
　　碑目云游迁观老君碑田眞人殿记俱在中江县西集虚观蜀广政六年立志云昔南阳田眞人寓栖妙山修炼每江涨徃来水上如履平地广徳中于市南石桥上轻举矣集虚观在县西一里宋县尉车彦逺有记杜甫诗凯州城下湍水流凯州城隅多古邱集虚道人不复见白云西北多悠悠
　　方舆胜览云勾溪庙即天齐王祠苏子曕诗遥知勾溪路老稚相扶拥看畵古丛祠百恠朝幽拱通志云勾溪庙在中江治西祀隋凯州守李直之按直之字正叟本长安人刺史凯州兴学设教化行俗羙末年上疏乞骸骨隐铜官山童稚歌曰我知古凯州今日得李侯李侯切莫去此地可无忧
　　东桥河自涪城来者即中江也李膺益州记云蜀汉五城县立此水濵在三嵎山之东华阳国志云郡东南有水通于巴汉时置五仓发五县民尉部主之后因以为县注水经云涪水又南枝水出焉西径广汉五城县为五城水是矣
　　本志云城东宁国寺在废五城县侧隋大夫赵才司功牟徳建宋秘书丞万当世记并赞存焉
　　东西二水至玄武山下合而东南流九州岛要记云玄武山一名赤雀山一名宜君山山有麈尾入贡又华阳国志云玄武山一名三嵎山在县东二里其山六屈三起出龙骨传云龙升其山值天门闭不逹死于此后没地中民掘取其骨入药
　　唐诗纪事王勃卢照邻邵大震九月九日登玄武山旅眺倡和绝句详见诗话中卢照邻宿玄武山诗云方池开晓色圎月下清阴已乗千里兴还抚一弦琴杜甫题玄武禅师屋壁诗何年顾虎头粉壁画沧洲赤日石林气青天江海流锡飞常近鹤杯渡不惊鸥恍若庐山路眞随惠逺逰本志云玄武山即大雄山也圣水泉出焉王勃集谓玄武山有圣泉焉浸淫历数百千年乗岩泌涌接磴分流下瞰长江沙堤石岸咸古人遗迹也兹乃青苹绿芰紫苔苍藓遂使江湖思逺寤寐寄托既而崇峦左披石壑前萦丹崿万寻碧潭千顷松风唱响竹露熏空潇潇乎人间之难遇也方欲以林壑为宫室琴罇为日用嗟乎古今不改方深川上之悲少长同逰且尽山阴之乐盍题芳什共写髙情得泉字诗曰披襟乗石磴别藉宴深泉兰气薫山酌松声韵野弦响飘垂叶外香度落花前兴尽林塘晩重岩起夕烟
　　子安又有题玄武山道君庙诗序云吾之有生二十载矣雅厌城阙酷嗜江海尝学仙经慱渉道记知轩冕可以理隔鸾鳯可以术待而事亲多衣食之虞登朝有声利之迫清识滞扵烦城仙骨摧扵俗境呜呼阮籍意踈嵇康体放有自来矣常恐运促风火身非金石遂令林壑交丧烟霞板荡此仆所以懐泉涂而惴恐临山河而叹息者也粤以胜友良暇相与逰于玄武西山庙葢蜀郡三灵峰也山东有道君庙古者相传以名焉尔其丹壑藂倚玄崖紏合俯临万仭平视重玄乗杳冥之絶境属芬芳之暮节玉房跨霄而悬居琼台出云而髙峙亦有野兽羣狎山莺互啭崇松埒巨栢争阴积瀬与幽湍合响眇眇焉逸逸焉王孙何以不归羽人何以长徃其玄都紫微之事耶方敛手钟鼎息肩岩石绝视聴扵寰中置形骸扵度外不其然乎时预乎斯者济阴鹿弘胤安阳邵令逺耳盍诗以言志不以韵数裁焉诗曰源水终无路山阿若有人駈羊前动石走兎欲投巾洞晩秋泉冷岩朝古树新斜崖连鸟翅迭磴上鱼鳞化鹤千龄早元龟六代春浮云今可驾沧海遂成尘其二云振翮疲霜冷征月伫天浔回镳凌翠壑飞轸控青岑岩荒灵灶没涧毁石渠沉宫阙云间近江山物外临玉坛栖暮液珠洞结秋阴潇潇离俗影扰扰望乡心谁忆山逰好徒伤人事侵又有逰庙山赋序云玄武山西有庙山东有道君庙葢幽人之别府也长萝巨树捎翳云日王子驭风而逰泠然而善益怀霄汉之举而忘城阙之恋矣思欲攀洪厓扵烟道邀羡门扵天路仙师不存壮志徒尔俄而泉石移景秋阴方积松栢羣吟悲声四起背乡闗者无复四时之策焉鸣呼有其志无其时则知林泉有穷路之嗟烟霞多后时之叹不其悲乎遂作赋曰陟彼山阿积石峩峩亭皋千里伤如之何启松崖之密荫攀桂岊之崇柯隔浮埃扵地络披颢气扵天罗尔其绿岩分径苍岑对室菌轩丹糺芝场翠宻俯泉石之清泠临风飙之瑟■〈风日〉仰绀台而携手望玄都而容膝蹑霞冈扵玉砌步云岊扵金坛怀妙童扵眞女想青螭及碧鸾情恍恍而将逸心回回而未安见丹房之晩晦知紫洞之宵寒既而雾昬千嶂烟浮四野恨流俗之情多痛飞仙之术寡驱逸思于方外局髙情于天下使蓬瀛可得而宅焉何必怀此都也乱曰已矣哉吾谁欺林壑逢地烟霞失时托宇宙兮无日俟鸾虬兮未期他乡山水秪令人悲
　　去县五里内则为火烽山通志云诸葛武侯尝于此置烽火十里内则为犂刅山李膺益州记云山长八里髙出众峰形如铧刅
　　为牟谷宋史牟焕中江人隐居读书躬耕而食人劝之仕不可尝有诗云日中还有昃月盈还有缺我心比日月昼夜常皎洁凿石龛藏书铭之曰龛虚其中惟书之容忍枵尔腹万卷而足此山峩峩人龛相磨书传世久永亲以寿至今名其地曰牟谷
　　一舎内则为覆船山十道録云尧时洪水州人维舟泊此覆于树下因名覆船山又名泊山益州记云覆船山中十五里有七里坂一名羊腹坂屈曲壁立难升之路
　　百里内则为铜山昔汉文帝时邓通采铸之所后立铜官大乌山小乌山大郪水小郪水皆出于其处也
　　寰宇记云大飞乌山髙二里周回二里又有小飞乌山髙一里周回二里重峦峻削两山相向如飞乌之状隋唐飞乌县鎭皆以此名又云郪江源出铜山赤岸即故郪王城也流至飞乌合众流入江小郪江源出莲池乡小山下东流六七十里合郪江王勃飞乌县白鹤寺碑云白鹤寺者葢菩提寺之遗址梁武皇之所建也凭絶磴以图规俯长溪而作固神明攸宅驾日月以长驱鸾鳯知归抚云霓而上出矣

　　遂宁县

　　德阳旧垒石山名区初由县而郡后乃以节钺雄矣英华所载岑文本册遂州都督彭王元则文使持节督遂普果合四州诸军事兼遂州刺史衘也白居易行刺史李繁制云遂居蜀之腴刘仪鳯南楼记平原沃野贯以涪江气象寛舒为东蜀之都会李石赋云山维东蜀如连如伏此贞观之所以建督府而我宋之所以壮龙邸也水控内道或正或谲此刘裕之所以筞谯纵鲁竒之所以抗閠孟也
　　按五代史孟知祥兵围东川唐节度使夏鲁竒死守檄诸道文有城如斗有壁如金此之谓也知遂州军事李騊忠节庙记略云方董孟连衡称兵十万突次明月池而公以骑卒二千势不相轧乃坚壁清野坐困强敌始自戊寅迄于己巳不幸食尽势穷义不茍生背裂血面竟以死谢騊守是邦追维前烈遂度地于东城之隅建庙请额刻之坚珉以风来世本志称遂宁治后有忠井即故节度夏公鲁竒死所每晴明霞彩上浮
　　陈子昻遂州南江别诸亲故诗楚江复为客征棹方悠悠故人悯追送置酒此南洲平生亦何恨夙昔在林邱违此乡山别长謡去国愁贾岛处州使君改任遂州因寄赠云庭树几株阴入戸主人何在客闻蝉钥开原上髙楼鏁瓶汲池东古井泉趂静野禽曽后到休吟邻叟始安眠仙都山水谁能忆西去风涛书满船郑谷将之泸郡旅次遂州遇裴晤谪居于此话旧凄凉因寄二首云谁觧登髙问上元谪仙何事谪诗仙云遮列宿离华省树荫澄江入野船黄鸟晩啼愁瘴雨青梅早发中蛮烟不知几首南行曲留与巴儿万古传又昔年共照松溪影松折溪荒僧已无今日同思锦城事雪铺花谢梦何殊乱离未定身俱老骚雅全休道甚孤我拜师门更南去荔枝春熟向渝泸范成大遂宁府始见平川喜成短歌云峡之西遂之东更无平地二十里惟有髙山三万重不知谁人凿混沌独此融结何其工我本呉江弄水月忽来踏徧西南峰不知尘界在何许但怪星辰浮半空直疑飞入蝶梦境此岂应有行人踪今朝半逺见城郭云是东川军府雄原田坦若将看掌上沙路净如行镜中芋区粟垄润含雨楮林竹径凉生风将士驩呼马蹄快康庄直与锦里通半年﨑岖得夷路一笑未暇怜飘蓬松栢之石昔着贞坚桃李之村今犹烂熳按舆地纪胜云宋建炎间转运使衙后圃有松石外犹松栢而中化为石又云近郭东北有村三十里许弥望皆桃李春时盛开烂熳如锦绮郡守春日讲出郊故事于此
　　碑目云蜀安国寺有碑在遂州罗城外永平二年立石
　　志云城南报恩寺前有白塔一名白塔院旧传隋炀帝公主随夫谪蜀而建此塔中藏舍利一粒大如樱桃今寺废塔存岁有鹤来巢其顶宋改今名
　　寰宇记云梵云山者三面悬絶东临涪江西枕落星池志云在县南三里
　　又云东二里云灵山与寻香山相连有飞来石二挺立岩隙有唐人吕嵓张九宗诗按寻香山本名血腥山唐刺史白子昉改今名
　　碑目云县东七里灵泉山壁间镌七泉二字东坡笔王象之云隋开皇中灵泉山大雾晦冥三日始散忽有释迦石像立其所遂建圣佛寺即资圣院也方舆云资圣院在小溪灵泉山孙谔诗四山藏一寺方丈压诸峰回首坐禅处白云深几重
　　纪胜云广利寺在县西五里岩壑之胜甲于一方云厨之供香闻隔宿唐建中初建为善济院天佑改元为再兴寺宋干宁为广利寺国朝为广德寺开山克幽禅师详见髙僧传中本志云宋释者文易壁山人惟靖阆中人俱入广利浮屠说法为第三第四禅师矣
　　予以壬子岁过之遍摹碑刻有唐观察支使朝议郎检校尚书工部员外郎兼侍御史柱国赐绯李仁表撰敕赐遂州再兴禅林寺记天佑改元甲子特进荣禄大夫礼部侍郎同平章丞相事侍御柱国赐紫郑綮行牒
　　宋元佑五年守普州知安岳县事赵嗣业撰大唐克幽禅师塔记并书篆
　　元丰八年乙丑金陵清溪逹叟李回为广利寺文易记碑
　　绍圣元年七月辛亥向眞净禅师煮茗此上南昌黄庭坚题
　　尚书省牒奉敕赐善济塔崇宁二年癸未勑戸部尚书右仆射蔡京行牒
　　提举荣州军事推官冯世雄撰遂州广利禅寺善济塔碑瀛州防御推官知湖州武康县事充转运司管勾帐司张康时书篆梓州路转运司勾管文字赐绯孙诏通判遂州军州兼管内劝农事权勾军州事武骑尉赐绯何修辅梓州路转运判官飞骑尉赐绯许安石梓州路转运判官兼提举学事飞骑尉谢瑾崇宁二年癸未立石
　　尚书省牒奉勑宜赐圆觉慧应慈感大师牒至准勑故牒叅知政事郑均右丞相缺干道九年十二月御寳
　　又有崇宁甲申大师忠惠秦国公何东刘懐逺诗云大士难知何代人克幽开创实艰辛细思筋骨相连理元是金刚不壊身广利月华千古皎补陀潮水四时新可能得悟如来意使我灵台不染尘庆元丙辰二年中书省叅知政事何澹题云王事勤劳来去忙征鞍暂歇叩禅房几经劫火福田固一入禅林心地凉塔下乆藏金鎻骨岭头长放玉毫光石头路滑人难到我欲趋叅问大方寳庆丙戌僧隆粲赓云纔过溪桥眼力忙重重楼阁拥僧房千岩秀色诸縁断一井清泉万劫凉山上玉毫朝现瑞塔中金鎻夜垂光补陀殊胜归南海谁信飞来堕此方庆元四年戊午四川都大茶马官丁逄题云出城数里即青山路入苍松白石间只合歩行寻曲径不宜呵喝入松关
　　碑目云县西长庆院有浮螺亭又有卞髙五十六体篆字碑
　　志云眞如院在东南十五里唐咸通中建石坛上有大寳幢髙二丈余刻西方神咒又倚山起屋镌石为佛凡佛龛一百仪仗三千
　　又云北二十五里莲华寺一名崇善院隋袁使君别业也其相近法寳寺一名妙台宋陈志刚文彦修游此有碑云自城中来饮切虚堂岁晩江寒极目烟霭罢倦欲登妙台更索照上座茗椀乃去
　　寰宇记云龙头山在州东五十里山有石势如龙头唐干元二年奏置龙归寺
　　又云龙池寺故老相传池侧有柳树大十围周武帝天和初有龙自树下升天士女共观之自龙升后其树乃枯池亦浅竭
　　志云南五十里有花板寺元宪宗入蜀在此寺中生一子名辨都寻卒于此后每遇天雨阴晦见太子着赤袍行水上乡人以为神遂刻像立祠祀之
　　志又云大佛寺在县南一百里即古定明院在下遂宁县南唐咸通中建前依岩石宋治平间赐额定明其崖上有石佛首靖康丙午道者王了知命工展开身像髙八十尺下俯江流寺前有石壁立色如黄罗故俗名黄罗帐其左有石磴缘岩人抚掌则鸣其声如琴又有合掌石石左右向宛有指瓜介扵湍流中
　　方舆记云东蜀道院在郡治内晁子西为记碑目云唐张九宗题记在城东崇玄观其字圆劲有虞禇风骨
　　本志云东十里嵩山观有唐吕嵓诗云两日行山兴尚稠尘缘未断且回头一天风雨吹凉阁四面藤萝伴客留着眼尽难为业障平生无过是浮沤何须底死言名利寻得清闲即便休
　　寰宇记云鹤鸣山在城东北二十里上有古观松上尝有鹤唳
　　志云集虚观在城北二十里广山山极孤峭斗入江心涪江郪水会其下下有龙潭山常动摇有铜铸明皇像殿柱上有葛璝题字削之愈明絶顶有葛仙洞碑目云遂宁广山葛仙翁洞上有残碑纪诗云儿字江头鎻翠烟一峰挿立已参天我来直上无人识赢得清闲尽日眠一云城东八十里有崇眞观在白鹭山嵓腹乃周隋间葛仙翁炼丹之所
　　舆地纪胜云遂宁有上清观祀董上仙像上仙唐小溪县民女也神姿雅异一日紫云垂布于庭天乐青童引之上升父母号泣呼之复下开元中诏迎入闗乞还未久竟仙去诏置像于上清观志云又于此地建唐兴馆今唐兴观是也入蓬溪界已上山川俱见寺观中

　　盐亭县

　　赵征君蕤此县人习术数之学隐居不仕着长短经李太白徃访之县有濯茟溪云太白从征君习书处也废永泰县文同与可生于其乡丹渊集有北桥记自叙邑令郭君经请于其邑人文同者又有永泰刘令清曦亭诗云木杪照初日卷帘知晓晴轩囱无限思图史有余清露下蒙花重风来泛竹轻何须嫌五斗持此谢渊明
　　与可有夏日闲书墨君堂壁诗云先人有弊庐涪水之东邉我罢汉中守归此聊息焉是时五六月赤日烘遥天山川尽■〈火参〉燥草木皆焦燃尘襟既暂解胜境乃独专髙林抱深麓清荫密右绵层岩敞户外浅瀬流窻前邀客上素琴留僧酌寒泉竹簟白石枕稳处只屡迁忽时乗髙风逺望立云烟野兴极浩荡俗虑无一缘气爽神自乐世故便可捐却忆为吏时荷重常满肩几案堆簿书区处忘食眠冠带坐大暑颡汗常涓涓毎惧蒙深责取适敢自便安闲获在兹怳若梦游僊行将佩守符复尔趋洋川山中岂不恋事有势外牵尚子愿未毕安能赋归田其二归来山中住便作山中人冠带亦自闲累月不着身散发层岩阿濯足清涧濵石藓黏简册松风堕衣巾乡里多旧逰不厌过从频山肴与野酿待我如佳宾有召即走赴爱其爱我眞常恐礼数乖取问吾交亲正此一夏乐忽兹遘萧辰还愧拥千骑又走西道尘此葢石室先生所居处也
　　杜甫行次盐亭诗云马首见盐亭髙山拥县青云溪花淡淡春郭水泠泠丹渊集云县既宫扵羣山其修陇茂麓逶迤曼衍分势而住争会于左鲸偃鳌卧尾吻相属溪沟涧谷蟠绾破断葢荒源野溜瀵涌潨激夏洚秋潦相倚为暴故郊圻之地少夷陆矣
　　志云西负戴山则临梓潼水从剑门来者隋张峻夫祠在焉东潺亭山则临盐亭水从阆州来者隋董叔祠在焉
　　寰宇记云负戴山一名髙山废髙渠郡城也其山龙蟠虎踞由剑门入当县起伏四百余里至此而蹲山有飞龙泉喷下南流入梓潼江水色清泠其味甘羙时以为琼浆水也严氏功徳碑云山南西道节度使移兴元尹震震弟山南西道移东川节度使砺二墓俱在负戴山下
　　神异记云隋张峻夫逰蜀至盐亭遇一老妪泣问之妪曰地有井蠎每岁祭以男女方汲今轮次当以某男女祭峻夫闻之愕然许以除害次日縳男女致祭蠎从井出将噬峻夫即杖剑投之蠎遁山洞灭迹峻夫登山洞口封以巨石书紫微仙洞四字蠎害遂除上帝命主此山为神至今血食
　　寰宇记云董叔山在县东九十步髙一里隔弥江水孤峰絶岛峭壁千仭旧名潺亭山隋开皇四年县令董叔封尝逰宴于此后人思其徳政号曰董叔山十道记曰董政山隋开皇中县令董叔封髙雅之士去官之后民咸思其徳因指此为董政山
　　寰宇记云盐亭水源出阆州西水县西南流入当县盐亭井故名盐亭水去合梓潼水也
　　碑目云李义府碑在永泰县北寰宇记云义府本此郡人武后时为中书令后人立碑以旌余烈眞徳秀云李义府奸臣也其子湛以忠义闻若湛者可谓能葢父之愆已

　　安岳县

　　寰宇记梁普通中义州刺史临汝侯赐羣獠金劵镂书其文云今为汝置普慈郡可率属子弟奉官租以时输送此立郡县之始也
　　普州三亭文同皆有诗一曰均逸亭诗云亭宇跨城端新苔磴道盘风灮晴水石烟景暮林峦簿领仍多暇宾从每尽欢何由掉尘鞅聊问借阑干一曰东溪亭诗云短约逶迤渡髙櫩夭矫沉波灮环堵净日色彩梁深萍荇翻金鲫兰苕起翠禽主人公事简时此照清襟一曰碧厓亭诗云断巘绿溪邉危亭翠壁前轩囱谁是客诗酒自称仙逺壑春藏雨长波昼起烟吏人休报事髙兴正陶然图经云城东南大成山世传孔子经宿于此有古碑又云安岳城南楼杜老教授其上所为南楼弦诵声者也
　　唐苏绛贾岛墓铭序云岛字浪仙范阳人长材间气超卓挺生属思五言孤絶之句记在人口罹谤责授遂州长江主簿自长江簿迁司仓叅军又迁普州司户叅军终焉有祠在城南三里碑目云此碑以会昌四年立冯贤书又云唐宣宗大中八年赐浪仙墓表曰于戏有唐诗流贾君之墓志云贾岛墓在城南三瑞安泉山即田家嘴也
　　集古录云唐紫极宫碑乐阐撰贾岛书乐彦融篆额玄元皇帝祠也碑以会昌元年立在普州
　　又云唐西嵓禅师受戒序普州刺史韦忠开元十年建又云唐开元观老君应见碑开元三十九年岳阳郡奉勑建大宋淳化二年重镌又云唐栖嵓山寺赞铭开元戊辰前刺史弘农杨珪博陵崔克让书刺史房公刻于山之石壁下半已剥落志云铁山者县治之所枕也一名鳯凰山后二里曰大云山方舆云鳯凰山在郡治后形如飞鳯福济寺居其顶舞鳯亭当其咮州治据其脊左为慈氏院右为白马庙延袤数里气象雄胜唐独孤及诗云鴈阵起秋云鸡声满林屋客思不可禁铁峰驻雕毂者此也方舆云铁山神姓姚讳苌字景彻隋文帝时普昌泸三州夷作乱帝命神为都统将兵讨平之卒葬韩朋镇石城山后人为立庙嘉定乙卯红巾作乱于益昌遂入普屯于庙山是夕暴风雷雨掀掲寨舎渠魁莫简见空中神异谒庙谢过探籖得擒贼先擒王之句已而就擒志云有司每以十月十七致祭其诞日也
　　方舆云大云山在铁峰门外二里有栖嵓寺即李洞读易处洞雍州人避朱泚之难入蜀扵大云山凿石为洞读易其中尝师事贾岛郑谷哭进士李洞诗自闻东蜀病唯我独闗情若近长江死想君胜在生瘴蒸丹旐湿灯隔素帷清冢树僧栽后新蝉一两声
　　方舆云岳阳溪在安岳县天圣中郡守彭乗凿石为曲水后名翰林滩每岁修禊事于此双溪在郡西七里与岳阳溪合而东按乗益州华阳人为汉阳军判官頋望乡闾怅然曰亲老矣乞归侍养冦凖荐之召为集贤校理求便亲得知普州旧制蜀人不许赴蜀官特恩自乗始庆厯中与欧阳文忠宋景文张文定同在翰林今东溪上曰翰林滩者公遗迹也
　　志云岳阳溪即青竹溪又云南二里响水潭为岳阳溪上流上下皆石水触之声如金鼔其泄如倒其澄如沚
　　本志云破石井在城西其水清冽乃一巨石凿开而得水云陈抟相地所开按李宗谔图经谓陈抟字希夷普州崇龛人既长辞父母去学道或居亳为亳人或居洛中为洛人或居华山为华山人旧普慈志云铁山枣崇龛梨天池藕三者皆希夷所种也
　　方舆云艮嵓在岳之清流镇杜孝严尝书艮卦彖辞其上又作杜氏寳田铭云昔我皇祖节范处士实居溪上题于石壁云忠孝二字吾家之田为我子孙留此基铭旧屋改矣溪山自如面溪背山新构吾庐山巘石壁可以大书乃作斯铭母忘厥初铭曰忠孝之寳出尔性天忠不待贵葵藿有尊孝不待富菽水尽欢茍能保此既羙且安经史之田在尔菑畬穗穋是格稂莠是除苦心立志斯为良图虽有饥馑必有丰余光明之山韫玉初露卜筑山根寳田所富此山不磨此寳长明此山不灭此田长畊环堵既新勒山为铭子子孙孙生生成成按杜孝严官试礼部尚书史称安岳杜孟游太学见童蔡用事翻然引归所谓节范处士也
　　志云冯公墓碑在栖岩山字多剥落名不可考按诸冯自唐冯宿之后为彰明令因家于蜀在普有南宗北宗之别南宗有冯如晦能办范纯仁之诬狱冯宋与陈东同伏阙上书北宗则有冯光戬能戒大将杨琼之杀降冯澥之忤蔡京遭贬皆著名当时

　　乐至县

　　乐至池即治内池也冦莱公为县令尝读书于此又有莲池一名洗马池旧传勾侍郎所凿
　　治南有洞石刻小盘谷三字见存而龙洞龙潭皆可以祷雨此通志所载

　　蜀中广记卷三十

　　●钦定四库全书

　　蜀中广记卷三十一

　　（明）曹学佺 撰

　　○边防记第一

　　川西一

　　松潘　漳腊小河

　　松潘道开府松潘卫与副总兵官一员分城而居叅将一员旧驻小河千戸所今移驻龙安城游击将军一员驻札漳腊堡守备都指挥一员驻札平畨堡其余把守练兵官各有差
　　按后汉书建武九年司徒掾班彪上言旧制凉州部置护羌校尉持节领护理其怨结岁时巡行问所疾苦又数遣驿徒通导动静使塞外羌夷为吏耳目州郡因此可得儆备今松潘备兵即古护羌使者之职也
　　寻江源县记云松州平康县羊膊山下有二神湫乃大江始发之所自羊膊岭散漫始未滥觞东南百余里至白马岭回行二千余里至龙涸水障始于是也志曰江发源于临洮之木塔山至山顶分东西流者即岷江也由草地甘松岭八百里至漳腊其水渐大
　　腊由鎌刀湾达松潘于下水闗入红花屯达垒溪至穆肃堡黒水从南合之入深沟经茂州南至于威汶转银岭合草坡河至蚕岩入灌口分道而下由威至玉垒山为玉轮江至汶为皂江至灌为沫江
　　志又曰卫北三舎有龙潭四序渊澄其深莫测有岭谓之小分水岭又有大分水岭山高峻而水派流在卫北二百里外
　　四夷传曰西羌之本出自三苗其先为伯夷甫炎帝之裔帝母育于姜水而以姜为姓故诸羌亦姓姜其国始近南岳及舜徙之三危今河闗之西南羌地是也濵于赐支至乎河首绵地千里赐支者析支也王政修则臣伏徳教失则冦乱本无君长夏末及商周之际或从侯伯征伐有功天子爵之以为藩服羌爰剑者秦厉公时为秦所执以为奴隶羌人谓奴为无弋故号为无弋爰剑后得亡归将其种人南出赐支河其后子孙各自为种或为牦牛种越隽羌是也或为白马种广汉羌是也或为参狼种武都羌是也至爰剑曽孙忍及弟舞独留湟中忍生子研故羌中号其后为研种汉景帝时研种留何求守陇西塞于是徙留何等于狄道安故及武帝西逐诸羌乃渡河湟筑令居塞始置护羌校尉从爰剑锺五世至研研最豪健以研为种号十三世至烧当复豪健其子孙更以烧当为种号滇良者烧当之玄孙时王莽末四夷内侵及莽败众羌还据西海光武之世以牛邯为护羌校尉即此地也及烧当至滇良世居河北大允谷种小人贫而先零卑湳并皆强富数侵犯之滇良父子积怒从大榆中入掩击先零卑湳大破之掠取财畜夺居其地大榆中由是始强滇良死子滇吾立附落转盛常雄诸羌在晋内附以其地属汶山郡宋齐亦得之后为西魏所有焉魏书邓至传王像舒治者并白水羌也常为羌豪自称邓至王其子舒彭遣使内附拜龙骧将军益州刺史甘松县开国子邓至王请以封爵授子彭奋高祖许之拜奋建忠将军甘松县开国子即为小藩朝贡相继闗中乱乃絶后魏末平邓至畨始统有其地后周保定五年于此置龙涸防天和元年改置扶州领龙涸郡隋初废州郡以其地并入汶山同昌二郡唐武徳元年置松州贞观二年置都督府松踞懿嵯阔邻雅聚可逺奉严诺峩彭轨盍直肆位玉璋佑台桥序等二十五羁縻州永徽之后生羌相继服叛不常仪鳯二年复加整比督文扶当柘静翼六州都督羁縻研州剑州探郍州忋州毗州河州干州琼州犀州拱州龛州陪州如州麻州霸州■〈石阑〉州光州至凉州蚕州煜州梨州逻州思帝州眺州戍州统州榖卭州乐容州达违州卑州慈州凡三十一州据天宝之载薄松州都督府督一百四州其二十五州有额戸口颇多但羁縻迯散余七十九州岛皆生羌部落或臣或否无州县户口矣天宝初改松州为交川郡干元初复为松州按贞观之时分十道松文扶当悉拓静等州属陇右道永徽之后割属剑南道也
　　寰宇记云松州治嘉城县按嘉城县即后魏白水羌像舒治所据也其子舒彭遣使朝贡拜龙骧将军始置甘松县矣后周之龙涸防及改置扶州皆治于此隋曰嘉城唐曰嘉城则为松州之所治也
　　志云甘松岭在卫西北三百里州以此名按山海经云甘松岭亦谓之松叶岭即江水发源于此土人谓之松子岭也又有石门水自龙州石门山连亘经郡界合江故曰石门水矣
　　寰宇记曰松州属县有平康交川按平康县晋属汶川郡隋属会州后废唐垂拱元年割交川及当州通轨翼斜三县置平康县属当州
　　交川县后周天和中置隋属会州唐改属当州志云平康交川二废县俱在卫治西
　　通志曰潘州者唐广徳初年松州陷于吐蕃五代诸羗各据其地宋崇宁取邦潘迭三州初属吐蕃首领潘罗支此潘州之名所由起也元属吐蕃宣慰司国初洪武十一年御史大夫平羌将军丁玉克复其地设松州潘州二卫后并为松潘卫鎭守兹土者二十年后复改松潘等处军民指挥使司隶四川都司属川西道领守御千户所曰小河安抚司四曰八郎曰麻儿匝曰阿角曰芒儿志曰八郎山在卫北三十里山下为八郎安抚司也长官司十七曰占藏先结曰蜡匝曰白马路曰山洞曰阿昔曰白定曰麦匝曰者多曰牟力结曰班班曰祈命曰勒都曰包藏曰上阿昔曰思曩儿曰阿用曰潘干寨各降符印列为守土焉复立畨僧二人为国师曰商巴曰绰领二人为禅师曰黎巴曰完卜亦皆佩银章也
　　西边记云国师商巴佛教也禅师黎巴道教也其寺观散居寨落以主化导畨夷丁大夫时设铸金银锭有足或无足者赏给诸畨畨呼曰丁大夫宝重五六两者畨价值三五十两其家有一二锭遂名为财主锭发夜光称神异矣
　　龙涸志云男曰安达女曰白麻多种青稞圆根好用膻羊麦粉宋史云松畨之俗日耕野壑夜宿碉房刻木契以成交易炙羊膀以断吉凶人精悍善战閗也
　　志云其地广六百七十里袤千六十里编户通二十一里东至龙州界一百九十里西至牟力结吐蕃草地界四百八十里南至迭溪守御千户所界二百里北至陜西洮州卫界八百六十里距成都七百六十里雪岭面于东洮州界其西雪岭其色如银俗呼为宝顶山蚕崖路险人迹罕到即老杜所称松州雪岭东也洮河发源岷山北流入陜为临洮府南入川与江汉会矣
　　三边志曰金蓬山在东南五里羌金蓬者居之山下石崖镌永泉二字正统初都督李安以剑斫崖而得二水亦名文武水
　　红花牛心二山各去卫十五里峰峦圆秀者牛心也红花有屯田是名红花屯矣又东四十里为火焰山山无草木其色如赭
　　志云城西有大悲寺唐天宝间僧智广所创也国初设僧纲司以僧惠心为都纲掌其事景泰改元吐蕃猖獗累欲发兵剿讨嗣都纲智中往抚谕之番乃革心向化事闻升智中为崇化禅师赐以银印冠帽袈裟藏经之属智中浙之仁和人姓姜氏别号一天
　　赤松观在古松之南世传三皇时雨师随风雨上下莫知其迹于此地飞升后人立祠焉元鼎失驭兵燹之余其迹尚存开国己夘钱塘羽士顾道升来栖于此游神清净人向往之于是观宇为之一新落成道升诣蜀献王请额时荆南道士刘虚丹进赤松子画像及中戒经正展览间而道升适至王伟其诚遂命教授张景辰隶古赤松观四字及所进经像以归道升复于后殿筑玉皇阁金碧辉煌殆与雪山相掩映也
　　四夷考云宣徳二年松潘千户钱宏闻有交址之役惮于逺征乃诱蛮族入冦诪张奏报得留不遣蛮自是煽祸攻围城堡调官军五千讨之至威州黄土舗失利道遂不通三年命总兵都督陈怀等帅西军四万由洮州入松潘解围犹弗克靖八年复调川贵官军协力从事始克成功正统四年都指挥赵谅诱执蛮酋国师商巴以犯边闻遣都督李安征之寻诛谅诬妄蛮乃服然犹二三十四年始设松潘巡抚都御史一员以都御史冦深及侍郎罗绮相继临之咸有成绩绮还京提督文臣不复更置但以备兵使者整饬之而已天顺五年蛮截我粮道入龙安石泉等处成化十三年势益猖獗复勅抚臣张瓒调汉土官兵五万由东南二路分进剿灭白羊岭鹅饮溪等二十一寨斩蛮首级四百余颗于是商巴等二十六族诣军门献马纳欵各谕以利害遣之十四年正月复攻黄头复水诸寨前后杀获男妇七百余人赭其碉房九百坠崖死者不可胜计亦一大创矣弘治间跳梁如故南路梗阻正徳二年副总兵杨宏诱杀绰岭寺国师雪郎王出自后本寺小宛卜等动称报雠松城之外不敢昼牧嘉靖十一年勅副总兵何卿来节制诸军相机剿讨乌都等十一寨皆次第平而诣军门送欵者日至矣卿家视松州诸所缮缉百废俱兴籓篱以固兵威亦震百蛮喘息不敢动垂五十年来生齿日繁复萌戎心时出杀人剽掠行旅万厯八年兵使者杨一桂是以有三寨之役又雪山国师喇嘛等四十八寨勾敌为患边氓岌岌十四年都御史徐元泰是以有会剿之役及丙申九月秋高敌骑突由寒盻黄胜草场分道驰入围漳腊守备张良贤率兵破之斩首六级又攻鎭虏百戸杜世仁死战斩首四级城得保全世仁死焉又攻制虏台前后斩首十一级敌遁去良贤追至思荅弄又大破之斩首十六级敌乃失利去初敌之入也袭我无备侦者不知其数及遁去巡视营迭不下五千余灶未几有畨妇逃回言所斩敌级中有大落赤之侄小王子在焉敌以此必欲报雠故昔之松潘重在畨今之松潘重在敌矣
　　四夷考曰松潘西至流沙闗相连天竺西南达红土坡生畨多系敌人出没地势辽絶非可限域惟是南通叠茂威灌东通小河龙安北通漳腊墩台守御凡八十七所戍守主客官军舎余游兵一万一千六百八十余人岁额坐边仓一十六处粮九万九千三百八十余石而増设之处不与焉
　　东路经略志云松潘以东望山闗雪栏闗风洞闗松林堡红崖闗三舎堡鎭逺堡小闗子堡松丫堡三路堡师家堡四望堡凡十二处抵小河千户所四崖絶壁一线之逼附近水牛毛公羊洞诸畨未甚猖獗今以三舎闗为始苐其里次
　　三舎者去卫城九十里而遥也为小河适中地有把守指挥一员管辖上至望山下至四望共十三闗堡羊肠鸟径峭壁危湍崄巇万状番夷往往潜伏而窥伺焉三舎上十里为伏羌堡伏羌上十里为红崖闗红崖上十五里为松林堡志云黒松林闗在治东七十里松林上九里为风洞闗志云风洞闗在治东五十里洞深不可测多恶风午辄大作作则灰沙蔽天人马皆辟易寒气袭人触之多横死否亦喘息旬日盖山岚郁蒸之气所发也闗北盐井墩即古盐
　　废县风洞上五里为雪栏闗志云治东三十里雪栏山四时积雪不消俗呼为宝顶山闗在山下雪栏上十二里为望山闗闗上八里即松州也三舎下十里为鎭逺堡鎭逺下八里为小闗堡志云小闗子在治东百二十里小闗下八里为松垭堡松垭七里为三路堡三路下八里为师家堡师家下八里为四望堡又二里为小河所矣
　　南路经略志云松潘以南红花屯熊桢屯西宁闗小屯堡安化闗鎭华堡新塘闗艾蒿堡归化闗北
　　定闗蒲江闗平夷堡金瓶堡鎭平堡鎭畨堡靖夷堡平定堡凡十有七处抵迭溪界
　　四夷考曰南路自西宁闗起以至平定堡河东大姓属牛毛土官管辖河西小姓属羊毛土官管辖即志所谓牛脑羊脑也不服冠带不受约束喜则同部落席地欢饮怒则持刃彼此相击尊卑之序荡然矣万厯初年河东颇肆凭陵十四年征之捣其巢穴斩首二千余级焚碉房千余座始倾心向化埋奴誓愿认守地方迄今不敢犯河西恃有长江之阻逆我文告其时亦震詟移遁深箐隔岸罗拜乞降许之有国师喇嘛湾仲者潜献皮币于敌人乞师伏于鐡炉沟以牵制我乗便邀击事觉就擒其谋始破而胆落也
　　归化闗志云在司南百里寰宇记蜀州有归化县置在移村各有部落主持无征科务虽失故处而闗名实因之地形险要上至西宁下至鎭江闗堡凡九把守指挥一员以龙溪等寨大小横梁为诸畨所出没也归化上七里为龙韬堡龙韬上十里为新鎭堡新鎭上十里为百胜堡百胜上五里为安化闗安化上七里为云屯堡云屯上八里为西宁闗志云在治南三十里西宁上八里为雄溪屯则南路之首也鐡炉沟诸夷在其界矣
　　归化下十二里为北定闗志云北定闗有祠祀二边史刘方五将正徳六年畨僧雪栏王出谋为不轨守将指挥边辅史寛百户刘贤方捷撄锋死战辅寛遇害于黄土坡贤捷被执至寨縳柱将剖其心二将骂不絶口而亾事闻与子孙进一级承袭辅弟轮承兄职嘉靖七年巡南路至北定闗遇横梁茹儿等畨轮率其仆边永兴军余史卜匝等数人与战已取胜值天雨溪泛诸畨四集轮被伤永兴负轮行数十步至崖不能进执刃乱挥知不可支乃伏于轮身主仆俱被害事闻赠轮都指挥佥事永兴百戸史卜匝等俱厚赉优恤焉北定下十有一里为鎭江闗别拓大小耳别等寨在其界内寰宇记云归化县有大聋山小聋山在霸州西北一十里号苻坚城又云于小聋山上村置牙利县或即大小耳之故迹也鎭江下四里为平畨堡平畨下八里为平夷堡其地寛平仅容千骑为四十八寨饮盟挿血之地即黄沙坝矣万厯十四年建城堡设守备一员把总练兵官一员管辖自西宁闗至平定堡焉鎭平闗上七里为金瓶堡金瓶上六里为平夷堡鎭平下七里为鎭畨堡鎭畨下八里为靖夷堡靖夷下八里即平定堡也平定下八里为永鎭堡系茂松二鎭交界处鎭平堡则指挥一员守之
　　北路经畧志云松潘以北谷粟屯高屯子羊裕屯唐舎屯谭■〈厂外邪内〉屯漳腊屯以上凡七堡抵吐畨洮河界
　　四夷考云漳腊堡设在河东去城三十八里松州之背也旧制驻札守备一员管辖上下闗堡为寒盻口上中潘州上下羊洞等隘口自漳腊北去辽廓幽逺一望无际盖万骑可从容矣近改设游击一员以鎭压之良审所重也漳腊上十五里为鎭虏堡在河东元山子上志云堡在漳腊东北十里堡后天险墩堡前观化墩河东于襄台河西制虏台声势相望然直北为敌
　　坝旧掘品字赚坑数百中置锋刃木签口覆芭土以掩其形又北去三里曰城墙岩东临河畔西抵山麓掘壕寛深丈许横截六百余丈明断彼路河西川盻沟壕堑之制亦如之越沟二十里登阿玉岭之巓可瞷黄胜草场志云黄胜在漳腊西南十里也场之东有阿玉口凡二十里透岭出川盻则可南可北惟所驰驱议者于天险观化二墩充拓寛广石砌墙垣一周外掘壕堑以防冲突亦庶几搤其吭云鎭虏堡上二十里之栢木桥即界外矣
　　漳腊下七里为虹桥闗系松城北隘志云松州北二十里有落虹桥长二十丈饷道所必经也虹桥下七里为谭■〈厂外邪内〉屯谭■〈厂外邪内〉下七里为塘舎屯塘舎下六里为羊裕屯羊裕下六里即松城又虹桥下八里为高屯子高屯下七里为糓粟屯糓粟下十里亦即松城也离松十四里为流沙闗乃敌人经由地每秋防必加意焉松城下五里为红花屯红花下七里为雄溪屯雄溪左十三里为东胜堡岁熟畨受赏可称无事惟是虹桥西北十五里为絶塞墩北界黄山尖杀鹿塘黄胜草场等处路通洮岷先年陈怀率兵由此道入解松围今为敌骑间阻以其往来射猎于斯也下潘州白利等畨挟牛羊毡毳来或由阿玉岭或由鐡门墩出抵寒盻祈命诸寨贸易茶斤岁以为常稍失防范衅端辄起且阻絶长沟救援难及形势孤悬所最当筹度议者于墩前石砌聮城一座直抵河下以通水道又依山掘壕絶其乗高则于覆压乎何有
　　古迹志云潘州故城在卫北七百五十里汉武帝时逐诸羌渡河湟居塞外筑此城置护羌校尉以御之宋时分上下中潘三州今阿失寨即上潘州班班簇即下潘州界二州之间则中潘州也其地愈北山愈平夷旧漳腊之设在下潘州
　　侍郎罗绮漳腊新记云距松卫治之北百里曰漳腊即古潘州也城之故趾尚在其下有岩穴空洞幽邃广可容列骑深亦不知几许旁有玻璃泉冬夏渊然不涸其土地膏腴山川秀丽盖自唐盛时所开拓虽隶版图而土蕃酋长犹然窃据所谓但羁縻之而已洪武十一年王师始下潘州入与编民赋役无殊乃于其地建置屯堡使士卒且耕且守累数十年足食足兵边人安堵宣徳丁未守将失驭氐羌蜂起梗我饷道燹我闗塞而潘州复为所据者凡二十有八年景泰辛未予奉命来鎭兹土不揣思欲平复之乃大集诸酋陈以逆顺祸福无不稽颡听命于是复増置城池楼橹凡战守之具视昔有加焉不殚一石之粟不劳一人之力而数千百顷沃饶之地遂复为我有又晏然置城于其间俾兵农杂居累岁丰获边人安枕实朝廷威徳所及予何功之与焉或者以潘州之城与唐世筹边楼相颉颃后先予亦岂敢多让景泰六年记
　　曹学佺曰今之漳腊去松州一舎而遥非百里外之漳腊矣前张后弛势所然也予以庚戌署藩司事料松边兵食闻敌人住牧于漳腊城内有百五六十帐殊駴听闻乃檄漳腊游击何奋武得回牒云谨按漳腊一鎭五隘九屯一十八墩堡延袤二百余里襟带山河杂居种落所由来矣前不具论万厯二十四年火落赤入冦彼时内有守备张良贤救应以截其锋外有合坝犄角以牵其势虽敌众攻围镇虏三昼夜而不能破于时掌堡百戸杜世仁也岂异人任而其父子督军兵数百人乃能射死小王子斩首数十级松漳卒赖以无事而合坝遂因之住牧焉续在三十三年废将李宗望代庖漳腊又有合儿顿夺咱毛儿摃等鞑接踵投居会治兵使者亦署官也侈然有张伐之意辄抚赏安挿牛马羊只布满山溪毛帐毡房星列草地犹肘腋间眠虎豹门庭内牧犬羊逐之恐衅端自此发也听之恐祸本无所终也彼其往来漳松之间岂惟共我水草利我盐茶凡仓库之虚实军兵之强弱道路之冲要无不尽知万一生心何以制而御之惟是高屯堡者在虹桥之内御冦之下谭■〈厂外邪内〉之西正适中要地实乃松鎭以北之藩屏也议设把守一员拨唐顺等军五十名以耀威武而坐搤其吭焉诚为长策矣苐当展筑屯基寛包隙坝贯路于中不惟容众且可据险縁由到司覆看得松潘者蜀西之门户漳腊者松潘之咽喉也自土鞑合坝合儿顿等住牧其中毡房毳室以百五六十计犬羊之性驯扰无常非我族类其心必异岂非他日之隐忧哉昔者隋唐之祸可鉴已但既来之则安之可以理而谕也方来者所当拒可以势而禁也惟是漳腊之鎭虏堡原设把守一员地方辽阔势本孤悬今且伏戎在内万一有变声息不相闻何暇左右顾议者以高屯堡要害之处添设把守以遏其冲且与漳腊为犄角诚策之善者也该堡事务仍令本官兼摄巡视军兵即在各营抽选亦无所糜费矣若夫整行伍除戎器绸缪未雨有备无患此该道将之事也时当事者如议行之
　　小河千户所国初洪武十一年与松潘卫同置在卫东百九十里宣徳四年调成都前卫后所官军实治之仍隶松潘按小河之地古名涪阳以水出松潘分水岭入涪江也地在涪水之阳矣
　　志云所北二十里师家山一名文山宋时师文二大姓居之山麓有文山闗又有师家舗则界于龙州也东有狮峯西有象岭各离一里许有灵泉焉出狮峯下
　　经畧志云松潘又东为堡七曰蜂崖叶棠马营水进鎭夷鐡龙乃抵龙安
　　四夷考曰小河之下鐡龙之上惟叶棠为要隘有叶棠把守官辖之东通白马毛公西逼竹头野猪白草诸寨上六里为峯崖堡峯崖上十里即小河也下四里为马营堡马营下七里为水进堡水进下八里为鎭夷堡鎭夷下十里为乾坤堡乾坤下二十里为鐡龙堡堡有两山对峙峭壁万仞二水会流深不可测上为鐡索桥索凡六条各长一十五丈引于河之西岸系以鐡柱中道板荡行者戒心焉嘉靖间龙州宣抚薛兆干作乱斩鐡桥以拒官兵旬日松州米贵如金矣鐡龙下十五里即龙安府云
　　唐史太宗置松州都督府督羁縻二十五州为踞州贞观元年置领县二江源洛稽
　　懿州五年置西吉州八年改为懿州领县二阔凉洛吴
　　麟州五年置西麟州八年去西字领县七硖州和善敛具硖源王交利恭东陵
　　雅州五年置西雅州八年去西字领县三新城三泉石陇
　　藂州三年置领县五都流宁逺临泉临河其余厥调凑殷匐器迩率锺并诸羌部落遥立之而已
　　可州四年置西义州八年改为可州里领县三义诚清化静方
　　逺州四年置领县二罗水小部川
　　奉州三年置西仁州八年改为奉州领县三奉徳思安永慈
　　岩州五年置西金州八年改为岩州领县三金池甘松丹岩
　　诺州五年置领县三诺川归徳篱渭蛾州五年置领县二常平郍川
　　彭州三年置洪州七年改为彭州领县四洪川归逺临津归正
　　轨州都督府二年置领县四通川王城金源俄彻
　　盍州四年置西唐州八年改为盍州领县四湘水河唐曲岭佑川
　　直州五年置西集州八年改为直州领县二集川新川
　　肆州五年置领县四归唐芳藂鉴水磨山
　　位州四年置西鉴州八年改为位州领县二位丰西使
　　玉州五年置领县二玉山带河
　　嶂州四年置领县四洛平显川桂川显平
　　佑州四年置领县二廓川归定
　　台州六年置西沧州八年改为台州
　　桥州六年置
　　序州十年置嵯州阔州十年置右俱贞观之时招慰党项羌者旧属陇右道改隶松州都督府永徽已后或叛或臣制置不一今并废省聊备古迹而已
　　唐书吐谷浑西羌名正益州西北去青海二十五里古析支之地汉西羌之别种也魏晋以降西羌微弱周灭宕昌邓至之后党项始强南杂舂桑迷桑等羌北连吐谷浑其种每姓别自为部落一姓之中复分为一小部落大者万余其小者数千骑不相统一有细封氏费听氏往利氏颇超氏野辞氏房当氏米禽氏拓拔氏最为强族贞观五年诏遣使开其河曲地为六十州内附者三十万口有羌酋拓拔赤词者甚为浑主伏允所■〈目匿〉与之结婚屡抗官军后与其从子思头并率服与诸首领归欵列其地为懿嵯麟可等三十二州以松州为都督府羁縻存抚之拜赤词为西戎州都督赐姓李氏自是从河首积石以来并为中国之境后吐蕃强盛拓跋氏渐为所逼遂请内徙听移部落于庆州因置静边等州以处之故地陷于吐蕃不去者为其役吐蕃谓之弭药又有黒党项在赤水之西李靖之击吐谷浑也浑主伏允奔于黒党项居以空闲之地及吐谷浑举国内属其黒党项首领号孰善王亦贡方物其雪山党项姓破丑氏居雪山之下贞观初亦尝朝贡又有白狗舂桑白兰等诸羌自龙朔以后并为吐蕃所破而服属焉
　　有附国者在蜀郡西北二千余里即汉之西南夷也嘉良夷即其东部所居种姓自相率领不属统一隋大业五年附国王遣其弟子宜林率嘉良夷等六十人朝贡嘉良有水阔六七十丈附国水阔一百丈并南流以皮为船而济南有薄縁夷风俗亦同西有东女国东北连山绵亘数千里接党项及诸羌界其地南北八百里东西千五百里无城栅近川谷傍山险俗好复仇故垒石为巢而居以避患其巢高至十余丈下至五六丈每级以木隔之基方三四歩■〈石巢〉上方二三步状似浮图于下级开小门从内上通夜必闗闭有二万余家俗有重罪止于罚牛妻其羣母及嫂儿弟死父兄亦纳其妻好歌舞皷簧吹笛死者无服制置尸于髙床上沐浴衣服被以牟甲覆以兽皮子孙不哭带甲舞剑而呼云我父为鬼所取我欲报寃杀鬼其人轻捷便击剑漆皮为牟甲为弓长六尺以竹为弦以皮为帽形圆如钵或戴羃■〈罒离〉衣多毛毼全剥牛脚皮为靴项系鐡钱手贯鐡钏王与酋帅金为首饰胷前悬一金花径三寸其土高气候凉多风少雨土宜小麦青梁山出金银多白雉水有嘉鱼长四尺而鳞细
　　东女国者西羌之别种也以西海中复有女国故曰东以别之俗以女为王东与茂州党项接东南与雅州接界隔罗女蛮及白狼夷有八十余城王之所居名康延川中有弱水南流亦用牛皮为船以渡户四万余众女王号为宾就有女官曰高霸平议国事在外官僚并男夫为之其王侍女数百人五日一听政女王死国中多敛金钱动至数万更于王族求令女二人立之大者为王次为小王若大王死则小王嗣立或姑死而妇继并无簒夺所居皆重起屋王至九重国人至六重王服青色绫裙下领衫其袖委地重妇人轻丈夫文字同于天竺以十一月为正每至正月令巫者赍酒殽诣山中散糟麦于空大咒呼鸟俄时有鸟如鸡飞入巫者怀中因剖其腹视之有一糓来岁必登若有霜雪必多灾异其俗因之名为鸟卜隋大业中蜀王秀遣使招之拒而不受唐武徳中女王汤傍氏始遣使贡方物自永徽七年至于天宝元载朝贡不絶其后复以男子为王贞元九年其王汤立悉与哥邻国王董卧庭白狗国王罗陁忽逋租国王弟邓吉知南水国王侄薛尚悉曩弱水国王董辟和悉董国王汤悉赞清逺国王蘓唐磨咄霸国王董藐蓬各诣剑南西川乞内附其哥邻等国皆散居西山弱水王即唐初女国之弱水部落其悉董国在弱水西故亦谓之弱水西悉董王旧皆分隶边郡祖父例授将军中郎果毅等官自中原多故皆为吐蕃所役属其部落大者不过三二千户各置县令十数人理之土有丝絮岁输于吐蕃至是悉与之同盟相率献欵兼赍天宝中国家所赐官诰二十九道以进节度使韦皋处其众于维霸保等州给以粮种耕牛咸乐生业立悉等数国王自来朝召见于麟徳殿授立悉银青光禄大夫归化州刺史邓吉知试太府少卿兼丹州长史薛尚悉曩试少府少监兼霸州长史董卧庭行至绵州卒赠武徳州刺史命其子利罗为保宁都督府长史袭歌邻王立悉妹乞悉漫颇有才智从其兄来朝封和义郡夫人其大首领董卧卿等皆授以官俄又授国王兄汤厥银青光禄大夫试太府卿青逺王弟苏歴顚银青光禄大夫试卫尉卿南国王薛莫庭及汤悉赞董藐蓬女国唱后使汤佛庭美王钵南郎唐并授银青光禄大夫试大仆卿其时西山松州生羌等二万余口相继内附其黏信部落主梦葱龙诺部落主辟葱皆授试卫尉卿立悉等并赴明年元会讫赐以金帛各遣还至八月召韦皋统押羌蛮及西山八国使其部落至今犹代袭刺史等官然亦潜通吐蕃故谓之两面羌也
　　陈子昻上蜀中军事曰臣伏见剑南诸州缘通轨军屯在松潘等州千里运粮百姓困弊臣不自恤窃为国家惜之伏以国家富有巴蜀是天府之藏也自陇右及河西诸州军国所资邮驿所给商旅莫不取足于蜀又京都府库岁月珍贡尚在其外亦不赀矣今边郡主将乃通轨一军徭役之弊使百姓贫穷国用不赡河西陇右资给亦减臣伏惟松潘诸军自屯鎭以来于今相继百十余年竟未闻盗贼大侵而有尺寸之效今国家甘心竭力以事之臣不知其故伏惟念惜臣在蜀时传闻潘松等州屯军数不逾万计粮给饷年不过七万余石可盈足边郡主将不审支度乃每岁向役十六万夫夫担粮轮送一斗之米价钱四百使百姓老弱未得息肩比年以来多所迯亡臣伏以吐蕃未忍即灭松潘屯兵未可废散若准此赋敛每年以十六万夫运粮臣恐更三年吐蕃未殄灭剑南百姓不堪此役恐非圣神制敌安人富国强兵之神筭也愚臣窃闻蜀中耆老评议剑南诸州比来以夫运粮者且一切并停请为九等税钱以市骡马差州县富户各为屯驻税钱者以完脚价各次第四畨运辇不用一年夫运之费可得数年军食盈足比如常运减省二十余倍蜀川百姓永得休息通轨军人保安边鎭京台府库河西军马得利供输臣伏审计便宜体大非一二状具尽
　　中大夫曰陈拾遗论蜀西边事而首及粮运诚知所先务也予署司事因治兵使者议买畨米回檄开府云松潘重鎭控驭畨宼缓急时有积储宜先今该道酌议买米万石以备不虞诚未雨绸缪之计思患预防之道也苐转运事宜尚有未尽者兹采之舆论叅之臆见开列数欵于后
　　一均民运何则松茂边粮自崇庆郫灌新繁崇宁温江六州县此南路也自绵州彰明江油平武梓潼五州县此东路也南路者灌县买米起运而威茂验粮通判督之东路者于江油县买米起运而龙安验粮同知督之其法非不犁然具也但领买者为店户即包揽之别名领运者为脚户即逋逃之渊薮店与脚合则通同为奸店与脚分则彼此推调积欠盈万追并虚文边储匮乏职此之由今南路者已议起泒各州县矣均之一饷也东路独不可仿而行之乎应照例酌泒绵州彰明江油平武各州县而梓潼土瘠谷稀又与饷道偏左特令裁去以安县代之盖安县首建此议当不辞难耳说者曰江灌领运者此脚头也各州县领运者亦此脚头也法更人故能保无弊盖事不择人贵行之有法以二验粮官之事而散之十一州县无独任之难以各州县之米而自征自解又责成之易何不舎其难以就所易者乎
　　一定会计何则松茂各仓有长中短之别焉自南路言之在西宁安化等一十五处者谓之长仓每石脚价自一两一钱二分以至一两五钱五分在迭溪普安等八处者谓之中仓每石脚价自七钱八分以至一两在茂州广备等一十二处者谓之短仓每石脚价自三钱四分以至七钱四分自东路言之在松潘漳腊等一十二处者谓之长仓每石脚价自六钱二分以至一两四钱三分其先年固自有经制也嗣谓彼中官军消长不齐故逐年会计虽云详愼之一端要亦约其大槩耳岂斤斤于计口而食数米而炊者哉州县借口于札付之未到而征发愆期脚户垂涎于价值之有余而趋避易起甚至中途减运进退维谷长仓诠次折干独多是边与民两病之矣须听本司会同该道将各仓应运米石即以万厯三十七年备供三十八年之数为则长短相兼均派二路刻定书册永为定规倘粮米有剰余不妨存贮以备用官军有増益即于流积内接支惟登报循环明白无紊庶乎人易遵守饷可克期
　　一愼稽查何则往岁边储本司只管征发该道只管收贮而中间迟速完欠未之尽闻精神气脉殊不贯串且于江灌起脚之地即为查验米未就道而复归家矣听凭粮官闲暇之时始行给发士久待哺而何以应急乎宜早备行运米各州县九月开征头运不得过十一月二运不得过次年正月先尽长仓中短次之每赴本司支给脚价即以该运仓口米石数目报验本司仍给限票二张一给该州县一另发紧要地方如东路则江油小河之类南路则灌县茂州之类遇某州县粮到该地方官即以本司原票马上递报倘不如期如数者行该州县查究其完纳一仓即取一仓朱串申缴不必拘泥一州县全完致病守候
　　一酌畨米何则畨米之说自万厯二十二年起至今止或行或否迄无定规议复议寝有同聚讼大抵职边防者欲有备而无患司出入者恐额外之不敷均为地方计也今据该道该将买米万石以备缓急仍以五年为率每年于正数内减运二千在目前虽似骤发在日后无损丝毫是边储与财用两得之矣毎米一石脚价共银一两八钱六分计一万石该银一万八千六百两备行松潘道差官赴司支领前数其委买员役派顿仓口与乎稽核完欠数目俱听该道酌行即以三十七年备供三十八年额内减运二千石至第五年预买扣除悉仍旧贯
　　时大中丞俱可其议但以东路粮米改派绵彰等州县径运一节苐不知人情乐就否须再一查议务使小民称便经久可行随移会该道牒称行据绵州申称行据彰明县申拘集四乡里老杨希贤等诉称本县每年额征大粮四千余两每年除存留支给官吏师生俸廪并兑买赏番布疋共去银八百四十六两零解司大粮尚有三千二百有竒如将前项大粮尽征本色十分便益且贫民毫无生理得领脚价往来度日诚为便益该本县看得坐派粮米民情之乐从已无疑矣即以本县应解大粮注定米价尽数派成米石九月秋成征收入仓领脚价募夫起运不易之策也又据平武回称本县原系土司改流并无解司粮饷其本县应买之数照依旧则径赴本司请发米脚价银下县佥令殷实买米雇脚赴仓完纳径取通闗销缴倘有违悞本县敢任其责等因到州该摄州事罗江县知县夏之鳯查看得边粮闗系甚重脚头贻害已深不一改弦而易辙非惟于边无济抑于民有累也祗为奸猾资耳本州岛颇产糓米比照南路一例征解可近无累于民而逺有禆于边矣即脚头垂涎盘据难以准从又该本道看得买运松潘东路粮米俱系各州县市棍营充脚头领银随费遂致边储日亏逋欠日甚今改议各州县粮米征收本色赴领脚价径运该仓诚为妥当既经行据各州县回报民皆乐从但平武县不产五糓或发银令该县佥报殷实承买准此又该本司看得输边重务也改革难言也茍非小民之所乐从则不可行即行矣亦不可久宁为愼重勿失卤莽长策也但江绵地方颇皆产米米价每石五钱者其常也松边之米定价五钱三分仓斛又缩于市斗焉此在百姓享什一之利而司帑省出入之烦也且米但征之民耳非即民运也州县赴司而领脚价仍旧雇脚譬如商贩然分运者以母钱付托经纪买货随手花费而货不可必得径运者买成货物雇脚盘运可计程而扺舎矣此无论东路即南路亦然既经覆查前来相应备行该道转行绵州江油彰明二县遵照自三十八年为始照坐定粮米于各州县大粮起派每石照例折银五钱三分平武县原无大粮照旧赴司领价其年例脚价俱听本司请发行各掌印官董理雇脚起运及照梓潼县僻逺又非产米之处应行裁革安县详允之后愿由南路姑听其便容本司额坐仓口刋刻书册通行遵照右有买运边粮书册刻在藩司
　　杜甫代渝州王使君进论巴蜀安危表臣某言伏自陛下平山东収燕蓟洎海隅万里百姓感动喜王业再造疮痏苏息陛下明圣社稷之灵以至于此然河南河北贡赋未入江淮转输异于曩时唯独劔南自用兵以来税敛则殷都领不絶琼林诸库仰给最多是蜀之土地膏腴物产繁富足以供王命也近者贼臣恶子频有乱常巴蜀之人横被烦费犹自劝勉充备百役不敢怨嗟吐蕃今下松维等州成都已不安矣杨琳师再胁普合颙颙两川不得相救百姓骚动未知所裁况臣本州岛山南所管初置节度庶事草创岂暇力及东西川哉伏愿陛下听政之余料巴蜀之理乱审救援之得失定两川之异同问分管之可否度长计大速以亲贤出鎭哀罢人以安反仄犬戎侵轶郡盗窥伺庶可遏矣而三蜀大府也征取万计陛下忍坐见其狼狈哉不即为之臣窃恐蛮夷得恣屠割耳实为陛下有所痛惜今梁州既置节度与成都足以久逺相应矣东川更分管数州于内幕府取给破弊滋甚若兵马悉付西川梁州益坦为声援是重敛之下免出多门西南之人庶几有活望焉必以战伐未息势资多军应须遣朝廷任使旧人授之使节留后之寄绵歴岁时非所以塞众望也臣于所守封界连接梓州正可为成都东鄙其中别作法度亦不足成要害徒扰人为伏惟明主裁之勅天下征收赦文减省军用外诸色杂赋名目伏愿损之又损剑南诸州亦因而复振矣将相之任内外交迁西川分阃以仗贤俊请愼择重臣有临危制变之明者观其树勲庸于当时扶泥涂于已坠借如犬戎俶扰臣素知之臣兄承训自没番以来长望生还伪亲信于赞普探其深意意者报复摩弥青海之役决矣同谋誓众于前后没落之徒曲成翻动阴合应接积有岁时每汉使回蕃使至帛书隐语累尝恳论臣皆封进上闻屡达臣兄承训忧国家缘边之急愿亦勤矣况臣本随兄在蜀向二十年兄既辱身蛮夷相见无日臣比未忍离蜀者望兄消息时通所以戮力边隅累践班秩补拙之分浅待罪之日深蜀之安危敢竭闻见万一少禆圣虑逺人之福也愚臣之幸也
　　天宝元年孙逖为宰相贺陇右破吐畨表云臣等先在城中因奏事陛下谓臣等曰朕料至重阳已来诸军必频克捷臣等钦承圣旨讵测神功近者陇右果奏斩获莽布支并生擒蘓毗王及銮驾将回剑南节度使章仇兼琼又奏西山将士分为五道破吐蕃城堡鎭栅等四十余所四鎭节度马灵察又奏破吐蕃不可胜数并开护密识慝等数国共为边捍者数旬之间三方告捷应如影响合若符契禁暴如武尽决如宸衷知来似神更超于系表斩级获丑陷阵隳城分南方之五将举无遗策道西城之诸蕃仍为外蔽百战百胜以夷攻夷高居九重悬料万里所以彰睿略之天赞知犬戎之日蹙臣等忝陪巡幸预奉徳音踊跃之诚实倍恒品无任欣庆之至谨奉表陈贺以闻
　　大厯十年常衮贺剑南破西畨表云臣某言今日伏见剑南西川节度使崔宁所奏露布十一月七日于剑南大破吐蕃斩首八千五百级生擒九百四十二人获牛马器械一千万计者陛下以西戎负恩连岁设备近兴武旅逺铄王师故陇上无虞卭南每捷事同符契谋动鬼神凡在臣庶不胜庆快伏以西蜀一隅犬戎乗隙圣谋潜运藩帅龚行以我同力出其不意故得边兵无遗镞之费狂冦有舆尸之凶名王首将既充俘馘要塞坚城亦入封守神武之徳莫测扫除之势足征天声一临风动万国则方隅不扰候我绥怀夷夏大同期于指掌臣等覩兹大捷愧乏嘉谋庆跃之诚实倍恒品
　　贞元元年韦皋破吐蕃露布云尚书兵部臣韦皋等言臣闻天讨有罪兵应者胜义者王夷不乱华师直为壮曲为老多助之至四极爰辏贞观则同罗击延陀开元则九姓殄黙啜曰商莫不来享犯汉虽逺必诛徳风鴹乎河源武节憺乎月■〈山骨〉率宁人之有指先元戎以启行信用威光祖宗不以贼遗君父恭惟皇帝陛下宣昭义问数宁武功纉八叶之鸿图奋四征之雄略怀枭鸱销祲沴禀仰太和剪鲸鲵清郊原扫除羣秽王猷允塞我武惟扬竒干善芳各修贡职条支若木咸顺旨令遡积石之遐陬有吐蕃之丑类侵败王略倍奸齐盟乘边将之骋兵瞰戎亭之虚候为蛇豕食上国尽盗河湟帅蝥贼摇我疆再惊畿甸骑■〈土葢〉致于深入銮跸至于亲屯■〈扌间〉然授兵恊以谋我尚纳污而含垢姑通事以结和清水之盟未干好畤之师已聚指泾灵而徼赂闯盐夏以捣虚夷徳无厌弗悔衽金之旤楚氛甚恶辄兴衷甲之谋蠢尔为雠整居匪茹维时南诏慕化中朝先零之质诸羌雄尝并力麋人之率百濮罔不离心顿颡于边受命于吏断匈奴之右臂羁南粤以长缨燕貉输致骑之勤晋戎成犄鹿之势彼既失鐡桥之险我遂克峨和之郛盍窜匿于龙堆复虔刘乎鳞塞戕我守将堕我陴隍修戈矛而与同仇靡室家不遑宁处臣等请奋其旅以殱乃雠鳯翔振武灵武之骑猎其西邠宁太原泾源之兵震其北率山南熊罴之校暨东川貙虎之师乌蛮挠其腹心回鹘捣其肘腋众素饱矣壹大治之诸将陈洎等统五万军出十一道济师西颢之半策勋北陆之初荡平七城斩馘万级获铠械五十万计燔堡垒百七十余遂贾勇而围昆明将决胜而定青海为东境五节度大使论莽热释朔方之众援维州之城九攻九却之计穷七纵七擒之威速连连执讯矫矫献囚不然我薪而自焚有如破竹之立解拂庐鱼溃瓯脱兔犇谷静山空行就焉耆之僇区殚域灭讫闻圣智之降斯皆庙谟渊深神断天造明见万里运竒堂上之兵守在四夷制胜目中之虏勒功滇池之柱植表赤领之碑一怒安民文之勇也三军用命克何力焉臣等承帝之明敌王所忾开逺门揭候坐收西极之旧封紫微殿受俘重覩昆丘之茂绩臣等无任庆快激切屏营之至谨遣某官奉露布以闻
　　令狐楚贺剑南奏破吐蕃表臣某言当道进奏院状报六月某日剑南节度使韦皋状奏破吐蕃五千余众生擒大酋官七人阵上杀一百五十余人收获牛马四百余头疋器械一千五百余事者吉语逺及欢声相接中贺臣闻顺实臣道伏顺者至柔而全礼为天经无礼者虽众必败陛下君临万国天覆兆人恩覃于幽微泽及乎荒逺蠢兹蕃丑假息西陲惟天地含宏之心未能剪灭以豺狼贪戾之性辄肆陆梁爰整其师不攻而取此皆降睿略于天下颁明谋于阃外制士之死命得人之欢心所以殪戎如羊破虏如虱■〈区支〉彼牛羊获其侯王威加于殊域武畅乎羣动自然赤山之壤可蹈清淫之波可涉必当封土刻石以垂天声戎臣司武获覩其庆不胜欢抃之至
　　权徳舆贺云南军破吐蕃剑山保定城表云臣某言伏见剑南西川节度使某官某所奏兵马使宋晃前月十八日与云南军合势攻破吐蕃剑山保定城当日斩城使者伏以声教所被遐迩大同蠢兹西戎尚有遗类或犯亭障且稽灵诛陛下灵筭无穷天威逺震以夷裔感恩之众佐藩隅制胜之臣取以多方累献戎捷事皆前定必禀圣谟斩将搴旗出于料外坚城便地书落彀中通荒服会朝之途絶余孽窥觎之隙奉威怀之命以律而藏兼夷夏之师在和而克此皆陛下神武潜运妖氛永清由是成擒自当尽敌臣等谬当枢近媿乏庙谋幸覩成功不胜大庆无任欣抃之至谨奉表陈贺以闻
　　宋罗泌蜀山世纪论曰呜呼山川设险此天地之所以限疆界也嗟人之生虽圣且智其精神固有限剂而动地之不可极今古同也奈何多欲之君溪心壑志贪以取败然后百罅启而天地闭矣予读扬雄蜀纪而感夫蜀之所以通中国者夫蜀之为国富羡饶沃固自一天壤也西畨东汉北秦南广一障之隔自生民以来君君世绍蜀不知有中国而中国亦莫知有蜀五帝以来羁縻服外蜀固不为中国少而中国亦不为蜀不足也周衰之时蜀王贪惏求欲无厌故秦惠得以图之饰妖娆之子劖怪诞之牛以诱其衷而后褒斜之路栈矣以故秦入得蜀之资而遂并天下自是蜀山不闭莫有其有至于今为中州则贪求之所致也一自中国之有蜀也故不可谓之无利也予既读蜀纪而感夫蜀之所以通中国者及读陈子昂之疏而又幸蜀之不通于吐蕃也夫吐蕃之于蜀犹昔日之秦于蜀也方其挐唐之兵大战则大胜小战则小胜几十载矣未尝亡一旅也以薛仁贵郭待封彪武之将屑十万众于大非之川一甲不归以李敬元刘审礼廊庙之宰辱十八万众于青海之上竟不能俘一丑而闗陇为墟可谓强矣然其涎垂全蜀之珍如是之久而不得食者徒以山川之阻絶而障塞之不通也胡为议者欲以梁鳯巴蜓之兵开蜀道繇雅州以讨生羌而袭吐蕃夫羌人固未易讨而昔者东汉之所繇丧败者也呜呼其亦幸而不成欤万一生羌可破而蜀道遂开则蜀之瑶库自此转而西矣使我而得吐蕃其财固不足以裕国其地固不足以穑也而徒戮无辜之民竭有常之帑以徇之尔其或得之而得以穑亦何异于释近塾而创逺业乎又何异于舎已之田而芸人之田者也况已之田舎矣而他人之田未及芸邪昔者汉之武帝好大而喜功使者张骞乃反夸以西域之富于是嘬丘以争之四十年间中都之财赋夏国之生灵略尽于西域矣非不得其地也得朔方之郡而自不能以耕也非惟不能耕也得朔方之生而弃上谷辽阳之熟以此故矣其所以危士臣以缔怨者得大宛良马数十而已使齐楚之巨擘怨而交讼所争亦不啻是一何黙邪嗟乎武之辙既覆于前矣而隋之裴矩又以西域之图荡炀帝之侈心于是亲出玉门置伊吾且末而闗右萧然始恃盛强卒归狼狈此魏公之所以伤之者也顾不韪欤予常言之溟渤洪涨此天地之所以限东徼也恶溪沸海此天地之所以限南徼也陷河悬度之设乎西瀚海沙子之设乎北此天地之所以遮西而制北者也徼障雾于东维界黒水于南极泄流沙于西陲决弱水于北灭此天地之所以界四维也请试举一隅以宪之方升明之二年委王奉表以条其祖之勋谓东西之所服者二百九十有六国是固海东之国也倭王之所服者也其所不服者几什伯君其尽制欤支显西游道其所记亦数百国此于甸以西国也支显之所知者也其不知者又不知其几也知猛法盛之録昙勇道安之传审至之国不下三四五百大延四域之使魏氏四道之宾所奏之国亦不下三四五百此世之未尝闻者也是数千国者固俱乐土也其地可谓逺矣而其人亦未尝有能道天之涯地之角者恶乎贪而不知已邪虑乱者穿其颐志逺者赖其目黄帝尧舜非不能服逺也而所守者域服之外一无所事其在周公亦不过曰诘尔戎兵陟禹之迹而已夫禹声教暨于四海而其制中国若是截也伊尹四方之令狗国豹胡亦不过三十有六国来者不可拒往者不尔追又曷尝劳吾氓宣吾府而奉之哉噫先王之政教其施于中国者盖详矣推先王之政教以治中国则禹之所制不为少矣不繇先王之政教则禹之所制犹将不异于域外彼以逺畧夸后世而不详乎其内者是岂禹之心也哉末世之君不知古者之所以为国而以贪求速败岂禹反惑邪呜呼其亦不闻蜀汉隋氏之事则已矣少有所知有不为之寒心哉
　　陈子昻感遇诗丁亥岁云暮西山事甲兵赢粮匝卭道荷戟争羌城严冬阴风劲穷岫泄云生昬曀无昼夜羽檄复相惊拳局竞万仞奔腾走九冥籍籍峯壑里哀哀氷雪行圣人御宇宙闻道泰阶平肉食谋何失藜藿缅纵横自注云天宝六载丁亥吐蕃围松州也杜甫西山诗辛苦三城戍长防万里秋烟尘侵火井雨雪闭松州风动将军幕天寒使者裘漫山贼营垒回首得无忧严武军城早秋诗昨夜秋风入汉闗朔云边月满西山更催飞将追骄虏莫遣沙场疋马还杜甫和云秋风袅袅动高旌玉帐分弓射虏营已收滴博云间戍欲夺蓬婆雪外城薛涛罚赴边有怀上韦令公诗闻道边城苦今朝到始知羞将门下曲唱与陇头儿其二蕃冦犹违命烽烟直北愁却教严谴妾不敢向松州我明杨愼雪闗谣云雪闗谣者途人思何将军也雪山闗雪风起十二月断行旅雾为箐氷为苔马毛缩鸟鸣哀将军不重来西路何时开按将军名卿字荩臣合肥人成都前卫指挥佥事弱冠即戎正徳戊辰守备威茂庚午征流贼手刃数人值东蛮出刧安绵警连大印落魄蛮围坝底城二旬卿出竒破之又报捷于土门威名大振庚辰论功晋指挥使擢都指挥视阃篆嘉靖壬午充小河叅将未几芒部乱迁永宁叅将擒陇政支等缮城署建学校泸人多绘像祀之丙戍擢松潘总兵时南路梗塞数十年矣公至悉图恢复改河修堡凿险为夷于是始通癸巳奉命专征茂州五寨殊死战夺虎头崖等险克平十一寨进中府都督佥事仍领松鎭得节制东南大修长安马路师家永平等堡于善地増修御冦靖虏诸墩以扼险储薪利用凿泉便汲随处赖之复裁省各路每年安班番赏以万计沿边建营为间二万有竒夹路边垣障蔽一千余里丙申浑水沟等蛮复叛一鼓平之庚子进都督同知癸夘用言官议以名将征入本兵会推总督禁营力逊避乙巳奉勅提督东官厅听征总兵官会蜀白草蛮叛抚臣疏请大征兵拟三万有竒粮拟四十万石时值大饥公至恻然兵减三分之二粮减十分之九因敌为粮用降为导直捣巢穴尽殱渠魁余党请降献地输贡皆其力也公为人清心寡欲号令严明恩威兼济动中机宜平时涉猎书史咨访边务身先俭孙以风武弁边氓父老谓丁大夫之后一人而已

　　蜀中广记卷三十一

　　●钦定四库全书

　　蜀中广记卷三十二

　　（明）曹学佺 撰

　　○边防记第二

　　川西二

　　威州　保县　茂州　迭溪

　　威茂道开府茂州辖威保迭茂诸将领而叅将一员驻札茂州游击将军一员驻札迭溪实左右之
　　威州通志曰禹贡西戎即叙今松茂威保以接于吐蕃是也亦谓之西畨先本羌属凡百余种散处河湟江岷间其酋发羌唐旄等居析支水西南凉秃髪利鹿孤之后也利鹿孤有子曰樊尼初利鹿孤卒时樊尼尚幼弟傉檀嗣位以樊尼为安西将军后魏神瑞元年傉檀为西秦乞佛炽盘所灭樊尼招集余众投沮渠蒙逊以为临松太守及蒙逊灭樊尼乃率众西奔济黄河逾积石居跂布川或逻婆川于羌中建国开地千里樊尼威惠夙着为羣羌所怀皆抚以恩信归之如市遂改姓为窣勃野以秃髪为国号语讹谓之吐蕃其国都城号为逻些城隋开皇中有论赞索者居牂柯西唐贞观中始通中国既而灭吐谷浑尽有其地焉按吐谷浑鲜卑种也沈约宋书曰谯纵乱蜀之岁鲜卑阿犲遣其从子西疆攻吐谷浑敕来泥拓土至龙涸平康元嘉二十七年鲜卑虑索虏复生遣使上表云若不自固者欲率部曲入龙涸越隽门并求牵车献乌丸帽女国金酒器胡王金钏等物太祖赐以牵车者也
　　唐初贞观八年吐蕃弄赞奉表求婚不许乃进兵攻破党项及白兰诸羌率其众二十余万顿松州西境遣使贡金帛云来迎公主又谓其属曰若大国不嫁公主与我即当入冦遂进攻松州都督韩威轻骑觇贼反为所败边人大扰太宗遣吏部尚书侯君集牛进达等率步骑五万以击之进达先锋自松州夜袭其营斩千余级弄赞大惧引兵而退遣使谢罪因复请婚太宗许之弄赞乃遣其相禄东赞致礼献金五千两其余宝玩数百事仪鳯三年令益州长史李孝逸嶲州都督拓王奉等发劎南山南兵幕以防御之往劎南兵幕于茂州之西南筑安戎城以压其境俄有生羌为吐蕃乡导攻陷其城遂引兵守之时吐蕃尽收羊同党项及诸羌之地东与凉松茂嶲等州相接南至婆罗门西又攻陷龟兹疎勒等四鎭北抵突厥地方万余里自汉魏以来西戎之盛未之有也开元二十四年散骑常侍崔希逸为河西节度使于凉州鎭守时吐蕃与汉树栅为界置守捉使诏以岐州刺史萧昊为户部侍郎判凉州事代希逸为河州节度使鄯州都督杜希望为陇右节度使太仆卿王昊为益州长史剑南节度使分道经略以讨吐蕃仍令毁其分界之碑二十六年四月杜希望率众攻吐蕃新城拔之以其城为威武军发兵一千以鎭之其年七月希望又从鄯州发兵夺吐蕃河桥于河左筑盐泉城吐蕃将兵三万人以拒官军希望引众击破之因于盐泉城置鎭西军时王昊又率剑南兵攻其安戎城先于安戎城左右筑两城以为攻拒之所顿兵于蓬婆岭下运剑南道资粮以守之其年九月吐蕃悉鋭以救安戎城官军大败两城并为贼所陷昊脱身走免将士以下数万人及军粮资仗等并没于贼昊坐左迁括州刺史以华州刺史张宥为益州长史剑南防御使主客员外郎章仇兼琼为益州司马防御副使宥既文吏素无攻战之策兼琼遂专其戎亊俄而琼入奏盛陈攻取安戎之策上甚悦徙宥为光禄卿拔琼知益州长史事代宥节度二十八年春兼琼宻与安戎城中吐蕃翟都局及维州别驾董承宴等通谋都局等遂翻城归欵因引官军入城尽杀吐蕃将士使监察御史许逺率兵鎭守之上闻甚悦中书令李林甫等上表曰伏以吐蕃此城正当冲要凭险自固恃以窥边积年已来蚁聚为患纵有百万之众难以施功陛下亲纡秘策不兴师旅顷令中使李思敬晓喻羌族莫不怀思翻然改图自相谋陷神算运于不测睿略通于未然累载逋诛一朝荡灭又臣等今日奏事陛下从容问臣等曰卿等但看四夷不久当渐摧丧徳音纔降遽闻戎捷则知圣与天合应如响至前古以来所未有也请宣示百寮编诸史策手制荅曰此城仪鳯年中羌引吐蕃遂被固守岁月既久攻伐亦多其地险阻非力所制朝廷羣议不合取之朕以小畜无知事须处置授以竒计所以行之获彼戎心城守有足为慰也其年十月吐蕃又引众冦安戎城及维州章仇兼琼遣禆将率众御之仍发闗中彍骑以救援焉时属凝寒贼久之自引退诏改安戎城为平戎城大厯三年剑南西川亦破吐蕃万余众五年五月徙置安悉拓静恭五州于山陵要害之地以备吐蕃大厯十一年正月剑南节度使崔宁大破吐蕃故洪等四节度兼突厥吐浑互变羌党项等二十余万众斩首万余级生擒噶城兵马使一千三百五十人献于阙下牛羊及军资器械不可胜纪十二年九月入冦坊州掠党项羊马而去十月崔宁破吐蕃望汉城十四年八月命太常少卿韦伦持节使吐蕃统蕃俘五百人归之十月吐蕃率南蛮众二十万来冦一入莽州过汶川及灌口一入扶文过方维白坝一自黎雅过卭崃闗连陷郡邑乃发禁兵四千人及幽州兵五千人同讨大破之十二月崔宁复奏于西山破吐蕃十万斩首八千生擒九百人
　　徳宗之世万年韦皋为西川节度使城龙溪筑西山堡以纳降羌皋以云南蛮众数十万与吐蕃和好蕃人入冦必以为前锋四年皋遣判官崔佐时入南诏蛮说令向化以离吐蕃之助佐时至蛮国羊咀咩城其王异牟寻忻然接遇请絶吐蕃遣使朝贡其年遣东蛮鬼王骠傍苴梦冲苴鸟等相率入朝南蛮自嶲州陷没臣属吐蕃絶朝贡者二十余年至是复通五年皋遣大将王有道简习精卒以入蕃界与东蛮于故嶲州台登北谷大破吐蕃青海腊城二节度斩首二千级生擒笼十五人其投崖谷而死者不可胜计贞元八年皋攻吐蕃于维州败之获其大将论赞热献于京师先是盐州城为吐蕃所毁塞外无保障九年诏城盐州策敌且来袭令皋出师牵围之皋命大将董勔张芬分兵出西山灵闗破峩和城通鹤军定广城踰滴博岭遂围维州搏拪鸡攻下羊溪等三城取剑山屯焚之南道元帅论莽热来援与战破其军拔白崖焚定廉故城凡平栅堡五十余所斩首二千八百级乃城盐州由是西山羌八国酋长皆请入朝十年皋复败吐蕃克峩和城独维州不下十六年皋累破吐蕃一万余众于黎州嶲州吐蕃遂大捜阅筑垒造舟潜谋冦边皋悉挫之于是吐蕃酋帅兼盐腊城等九节度婴笼官马定徳与其大将八十七人举部落来降定徳有计略习知兵法及山川地形吐蕃每用兵定徳常乗驿计事蕃中诸将禀其成筭至是自以扞边失律惧得罪而归心焉十七年吐蕃昆明城管么些蛮千余户又降赞普以其众外溃遂北冦灵朔陷麟州徳宗遣使至成都府令皋出兵深入西山以纡北顾皋乃令鎭静军兵马使陈洎等统兵万人出三竒路威戎军使崔尧臣兵千人出龙溪石门南路维保二州兵马使仇冕保霸二州刺史董振等兵二千趋吐蕃维州城中北路兵马使邢玭等四千趋吐蕃栖鸡老翁城都将高周王英俊兵二千趋故松州陇东路兵马使元膺等复分兵八千人出南道雅黎嶲路又令鎭南军使御史大夫韦良金兵一千三百续进雅州经略使路惟明等兵三千趋吐蕃逋租偏松等城黎州经略使王有道兵二千人过大渡河深入吐蕃界嶲州经略使陈孝阳兵马使何大海韦义等及么些蛮东蛮三部落主苴那时等兵四千进攻昆明城诺济城自八月出军齐入至十月破蕃兵十六万拔城七军鎭五户三千擒生六千斩首万余级遂进攻维州救军再至转战千里蕃军连败于是冦灵朔之众引而南下赞普遣论莽热以内大相兼东境五道节度兵马都统羣物大使率杂虏十万来解维州之围蜀师万人据险设伏以待之先出千人挑战莽热见我师少悉众来追发伏掩击皷噪雷骇蕃兵自溃吐蕃十万殱夷者半生擒论莽热献诸朝进皋检校司徒中书令南康郡王御制纪功碑褒赐之皋治蜀十三年凡破吐蕃四十八万斩首五万余级后自南诏入冦败杜元颖而郭钊代之病不能事事文宗太和四年以李徳裕检校兵部尚书成都尹剑南西川节度副大使知节度事管内观察处置西山八国云南招抚等使徳裕乃大葺闗防缮完兵守又遣人入南诏求其所俘工匠得僧道工巧四千余人归成都扶残奋懦皆有条次成都既南失姚协西亡松维由清溪下沬水而左尽为蛮有始韦皋招倈南诏复嶲州倾帑以结蛮好教之战阵文法裕以皋启戎资盗养成痈疽苐未决耳至元颖时遇隙而发故长驱深入跋剔千里荡无孑遗今瘢痍尚新非痛矫革不能刷一方耻乃创筹边楼按南道山川险易与蛮相出入者图之左与吐蕃密迩者图之右其部落众寡馈餫逺近曲折咸具乃召习边事者与之指画商订凡敌之情伪尽知之又料择伏瘴旧獠与州兵之任战者发遣狞耄十三四士无敢怨又请甲人于安定弓人于河中弩人于淛西由是蜀之器械皆犀鋭率户二百取一人使习战勿贷事缓则农急则战谓之雄边子弟其精兵曰南燕保义保蕙两河慕义左右连弩骑士曰飞星鸷击竒锋流电霆击突骑总十一军筑伏义城以制大渡清溪闗之阻作御侮城以控荣经犄角之势作柔逺城以扼西山吐蕃复卭崃闗徙嶲州治台登以夺蛮险要简去属兵羸弱者四千余人复募少壮得千人募北兵得千五百人与土兵叅居转相训习日益精练初蜀人多鬻女为人妾徳裕为着科约凡十三而上执三年劳下者五岁及期则归之父母以繁生齿威惠大振太和五年吐蕃维州将悉怛谋以城降维距成都四五百里因山为固东北由索丛岭而下三百里地无险走长川不三千里直吐蕃之牙异峕戍之以制宼入者也其地南界江阳岷山连岭而西不知其极北望陇山积雪如玉东望城都若在井底一面孤峰三面临江是西蜀控吐蕃之要也至徳后河陇陷蕃唯此州尚存吐蕃利其险要将妇人嫁与此州阍者二十年后妇人生二子成长及蕃兵攻城二子内应其州遂陷吐蕃得之号曰无忧城贞元中韦皋鎭蜀经畧西山八国万计取之不获至是悉怛谋遣人送欵徳裕疑其诈遣人送锦袍金带与之托云候取进止悉怛谋乃尽率郡人归成都徳裕乃发兵鎭守闻之于朝时牛僧孺沮议言吐蕃之境四面各万里失一维州未能损其势比来修好约罢戍兵中国御戎守信为上彼若来责曰何事失信养马蔚茹川上平凉坂万骑缀回中怒气直辞不三日至咸阳桥此时西南数千里外得百维州何所用之徒弃诚信有害无利此匹夫所不为况天子乎上以为然诏徳裕以其城及悉怛谋等悉归之吐蕃僇之于境上极其惨酷徳裕终身以为恨会监军使王践言入朝盛言悉怛谋死拒逺人向化意帝亦悔之武宗朝牛僧孺出为淮南节度徳裕面奏曰臣在先朝出鎭西蜀其时吐蕃维州首领悉怛谋虽是畨人久乐皇风将彼坚城降臣本道臣寻差兵马入据其城飞章以闻先帝惊叹其时与臣不足者望风嫉臣遽献疑言上罔宸听以为与吐蕃盟约不可背之必恐将此为辞侵犯郊境诏臣还却此城兼执送悉怛谋等令彼自戮复降中使迫促送还昔白起杀降终于杜邮致祸陈汤见徙是为郅支报仇感叹前事愧心终日今者幸逢英主忝备台司辄敢追论伏希省察且维州据高山絶顶三面临江在敌人平川之冲是汉地入兵之路初河陇尽没此州独存吐蕃潜将妇人嫁与此州门子二十年后两男子长成窃开垒门引兵夜入因兹陷没号曰无忧因并力于西边遂无虞于南路凭陵近甸宵旰累朝贞元中韦皋欲经略河湟须以此城为始尽鋭万旅急攻累年吐蕃爱惜既甚遂遣舅论莽热来援雉堞高峻临冲难及于层霄鸟径屈盘猛士多糜于礧石莫展公输之巧空擒彼将而还及南蛮负恩扫地驱刼臣初到西蜀众心未安外扬国威中缉边备其维州执臣信令乃送欵与臣臣告以须俟奏闻所冀探其情伪其悉怛谋寻率一城之兵众并州印甲仗塞途相继空壁归臣臣即大出牙将受其降礼南蛮在列莫敢仰视况西山八国隔在此州比带使名都成虚语诸羌久苦蕃中征役愿作大国王人自维州降后皆云但得臣信牒帽子便相率内属其蕃界合水栖鸡等城既失险阨自须抽归可减八处鎭兵坐收千里旧地臣见莫大之利乃为恢复之基继具奏闻请以酬赏臣自与锦袍金带颙俟诏书且吐蕃维州未降已前一年犹围鲁州以此言之岂守盟约况臣未尝用兵攻取彼自感化来降又沮议之人不知事实犬戎迟钝土旷人稀每欲乗秋犯边皆须数岁就食臣得维州逾月未有一使入疆自此之后方应破胆岂有虑其后怨鼓此游词臣受降之时指天为誓宁忍将三百余人性命弃信偷安累表上陈乞垂矜赦荅诏严切竟令执还加以体披桎梏舁于竹畚及将就路寃呌呼天将吏对臣无不流涕其部送者便遭蕃帅讥诮曰既以降彼何须送来乃却将此降人戮于汉界之上恣行残害用固携离乃至掷其婴孩承以鎗搠臣闻楚灵诱杀蛮子春秋明讥周文外送邓叔简册深鄙况乎大国负此异类絶忠欵之路快凶虐之情从古以来未有此事臣实痛悉怛谋举城受酷由臣陷此无辜乞慰忠魂特加褒赠帝意伤之寻诏赠悉怛谋右卫将军
　　初赞皇作西南备边録其序畧云吐蕃开衅河陇失险缔从南诏协以谋我井络坤维我围孔棘守臣韦皋凿清溪道要结蛮好犄鹿效顺乃纂集事状为卷十七质币结辙阖户诲盗爰命徳裕改纪其政乃建筹边楼立雄边子弟作仗义御侮柔逺三城以扼虏冲犹虑敌去而备弛也凡兵将粮械之数城鎭种落之名岁计经用之目讲求利病辑为一书诸郡虚实外夷情状条分缕析灿如指掌剏立陴垒咸以朱书图之仍总绘小图标之首卷焉按备边録第四卷叙维州本末尤详唐末吐蕃衰弱种类分散入内属者谓之熟户余谓之生户薄示羁縻而已宋时朝贡不絶其首领唃厮罗始居鄯州后徙青塘即青塘岭也青羌所居矣宋史吐蕃青羌首领奴儿结等为边害十余年制置使留正以计擒杀之尽殱其党赵汝愚代为制置使奴儿结弟三开复叛汝愚县重赏以间羣蛮三开不能孤立忧死汝愚以定青羌功加秩即此种元宪宗始于河州置吐蕃宣慰司都元帅府云
　　保县志云出县循南岸行一日又北渡大江至杂谷安抚司可八十里又十里为无忧城故址尚存按杂谷即古维州唐太和中陷于吐蕃其酋即悉怛谋种矣
　　国初有阿漂者以捍宼功授勑印为杂谷安抚同知岁输薄粮于维州畨仓三年一贡其地有上碉下碉去无忧城百里去县倍之前临沱水后倚高山南接三姐西接孟董南抵达思北抵东布又东至八棱碉与敌界宻迩岁终发畨兵万余备粮械入碉防守至次年除夕更班保边敉宁以杂谷为之保障也达思蛮长官金川禅师及打喇儿草坡六寺龙山以西诸寨皆隶焉
　　达恩蛮长官司在杂谷西五十里其先严泰与阿漂同功给印信授为长官
　　寰宇记云隋开皇六年以石门镇近白狗羌故于金川鎭置金川县唐武徳七年以属维州贞观初废三年复置按今金川寺其故处也寺僧巴槖监藏及莽葛剌以有戒行得称蕃都纲永乐初黄毛畨犯界金川僧招麻喇防御有功事闻赐号演化禅师及勅命银印俾其徒世守焉地居杂谷安抚之东管十五寨东北至八棱碉西至保县南至棱城百五十里后渐衰弱见駈于杂谷迁其族于董卜界上志云教场是金川寺地未详
　　打喇儿寨土舎居威南路在文镇河西先曽纠黒虎夷为边害正徳间归顺奏准纳贡颁赐勅书冠带无印信遇贡赴杂谷起文又有只台寨蕃
　　保志云西北生畨有孟董十八寨三国孟获董卜之裔也谓之孟董畨亦名董卜韩胡唐时哥邻君董卧庭等求内附处其众于维坝等州居小鐡围山去县可七八日程东抵杂谷八棱碉模坡河在东如卜河在北即古之孙水也南流雅州以牛皮为船既渡则曝皮于岸上候干复用焉永乐八年归附进贡授宣慰使司都指挥同知贡道有三一由杂谷八棱碉出保县一由清溪口出崇庆州一由灵闗出雅州近与杂谷不睦故直由雅安
　　又曰松茂威迭大势如一身然松潘首也迭溪项与喉也茂州腹也东之土门西之威与汶保其手足也然余皆在江内惟保独居江
　　外县以东为旧畨即箭上里之编戸叛去者地土相连樵采共路怀异志而漏华情莫此若矣又云县北熟畨二股一路为水田星上龙山等寨向背不常一路为近县玉山十二寨稍稍易驯正北野畨有梁荒梭城五十余寨直连松州黒水号为野菅明初御史大夫丁玉用色银铸锭以诱之即此夷也
　　维州志曰白狗岭与大雪山连后有白狗羌居之寰宇记曰白狗国者西羌之别名与会州连接胜兵一千唐武徳六年有使朝贡开元二十九年十月白狗国四品笼官蘓唐封及狗冉川五品笼官萨阿封等至京各赐金紫玉帛以遣之贞元九年七月其王陁罗忽与女国等诣剑南西川节度使韦皋内附诏授试太常卿兼保州司马至今子孙承袭其爵云按白狗国女国俱在西山八国之数韦皋使衔兼节制西山八国即此也杜甫西山诗夷界荒山顶蕃州积雪边筑城依白帝转粟上青天蜀将分旗皷羌兵助铠鋋西南背和好杀气日相纒又云子弟犹深入闗城未解围蚕崖鐡马瘦灌口米船稀辩士安边策元戎决胜威今朝乌鹊喜欲报凯歌归 
　　四夷考曰维州路生畨最多有名色可考者曰孟董梁黄梭城月上星上龙山龙溪大寺小寺等寨设一闗六堡以戍之闗曰镇夷堡曰保县曰新安曰干溪曰西平曰坝州曰坡底而坡底附近龙山竹打大寺小寺蒲穵太子愤等寨而龙山最强旧有龙山戍有城唐书广徳元年吐蕃陷维州笼山城是也按唐薛逢送西川渠常侍之新筑龙山城锡赉两州刺史及部落酋长诗云圣主忧夷貊屯师剪束钦皇家恩眷裕星使忽登临用命期开国违天必衅碪化须均草树思不间飞沈束马凌苍壁扪萝上碧岑瘴川风自热剑阁气长阴迅濑从天急危桥入地深仰观唯一径俯瞰即千寻水作新城带山为故垒襟东开洞君听南辟纳蛮心渥泽濡三部衣冠化两林带文雕白玉符理篆黄金鸟道经卭僰星躔过觜参回轩如睿奬休作苦辛吟盖指此也
　　坝州堡附近龙溪卜南木上诸寨与北路黒苦三姐生畨相通每岁耕获既有盖藏辄以砺兵刼夺为事按即保霸蛮也方舆云威州保霸蛮者唐保霸二州天宝中所置后陷没酋董氏世有其地与威州相错因羁縻焉嘉佑熙宁中常请朝命政和初知成都龎恭孙建言开拓置官吏乃以保州地为祺州霸州地为亨州授其酋刺史团练使
　　按宋史董氏世知保州太平兴国六年保州刺史董竒死以其子诏重继之又云董仲元者袭职二十余年安静无事嘉佑中益州钤辖司表其善抚蛮夷乃真命为刺史其时有鹣州亦遣人贡马鹣州未详疑即古定廉县今之金川寺故史谓西南边地有鹣州保州矣
　　四夷风俗记曰维州诸畨日务射猎夜宿碉房炙羊膀以卜吉凶分善恶以为黒白以战死为善终以相杀为厮打父子兄弟大则雠杀转眼相背不知骨肉有大小姓犹言大小族也董卜金川俱属小族杂谷达思俱属大族志云其生一产双子乳右者为小又云射旄牛者为大射绵羊者为小二姓相间而居丁大夫玉克复其地始分之盖使犬牙相制云耳
　　岁时不用官厯知岁时者为端公如辰年则画十二龙或卧或行因形而推之他象亦然畨僧依佛经推筭日月蚀及甲子建除毫厘不差大率以十月为一岁
　　嫁娶富者以猪羊毛毡布疋粟麦为礼其赔装资必须生子之日数人俟于路口其女潜出要至其家方焚香宰羊牛会亲
　　人死则坐尸于水架上置之仓舎衣帽弓矢俱如生佩服端公呪经献以猪羊用火烧之
　　男子剪发止留其顶发下垂服用作力麻不穿裤不洗面妇人俱编发如缕饰以海巴砗磲

　　茂州

　　华阳国志冉駹国汉时筰以东北君长十数冉駹最大武帝元封四年所开以为汶山郡至宣帝地节三年夷人以立郡赋重帝乃省并蜀郡为北部都尉其山有六夷七羌九氐各有部落其王侯颇知文书后汉灵帝时复分蜀郡北部为汶山郡蜀建兴十年汶山平康夷反姜维讨之始服寰宇记云石室冉駹夷人所造者十余丈山岩之间徃徃有之
　　宋史茂州羌蛮地方数十里旧领羁九州岛皆蛮族蛮自推一人为州将常在茂州受处分旧州无城惟植鹿角蛮以昏夜入州掠人畜货卖遣州将徃赎之习以为常宋神宗熙宁八年范百常知茂州民请筑城既而蛮酋诉称城侵其地乞罢筑百常不许九年三月始兴工静蛮数百奄至百常率州兵击斩数人蛮乃退百常迁民入牙城明日蛮数千人四面焚鹿角及庐舎引梯冲攻牙城矢石雨下百常悉众乗城拒守二酋长为木儡所杀蛮兵乃却茂州南有鸡宗闗通永康军北有陇东道通绵州皆为蛮所据百常募人间道诣成都又书木牌数百投江中告急蜀绵兵救之蛮始解围誓和自是蛮人稍定百常亦以筑城生患坐夺一官既而生羌合羣蛮复至相距七十日诏遣内押班王中正将陜西兵来援入恭州宕州诛杀颇众蛮遂降政和五年有直州将郅永寿阳延俊董承有等各以地内属诏以永寿地建寿宁军延俊承有地置延宁军然与亨祺二州皆非扼控之所未几皆废
　　一统志云洪武设茂州以统羌民设茂州卫以统军伍军居城内民居城外羌凡和誓输牛羊棘耒耜各一乃缚剑门于誓场酋豪皆集引于剑门下过刺牛羊豕血歃饮之掘地为坎縳羌婢坎中加耒耜及刺于上投石击婢以土埋之巫师咀云有违誓当如此婢
　　土夷考云茂州东路生畨白草最强大而白草又与松潘黄毛吐畨相通桃红青片板舎次之白苦水磨岐山又次之有把守官辖桃坪神溪夹山等凡七闗堡
　　桃坪者去白草青片诸番不四五十里志谓古桃闗也见水经注闗通西城之路北当风穴一二里间昼夜沙石飞扬不息寰宇记云故桃闗在汶南八蛮界公私之路俱从于此有绳桥渡江认守桃坪者为陇木司
　　陇木头长官司茂之陇木里也国初以酋长归附授承直郎世袭长官岁常贡马二疋所属玉亭神溪十二寨俱为编氓有保长统之
　　又有静州长官司茂之静州里也袭官贡马与陇木同正徳间与岳希蓬节贵为乱攻茂城断水道七日节贵弟车平潜引水以活我军事平使车平袭职管法虎核桃沟八寨编戸为氓有保长统之认守北定门至闗子堡按静州即唐之悉唐县矣宋史曰涂静当真时飞宕恭等九州岛蛮皆羁縻州也环茂州而居州不过数十里而已按唐茂州都督府羁縻州九静州其一已见前矣维翼二州后进为正州即今迭溪所也第其名与宋史不同附载之以俟考焉
　　涂州唐武徳元年临涂羌归附置领临涂端源婆览三县贞观元年州县俱省三年又分茂州之端源戍置涂州县有端源临涂悉邻三县与州同置
　　炎州贞观五年生羌归附置西封州八年改为炎州县有大封慕仙义川彻州唐贞观五年西羌首领董州贞归化置县有文彻俄耳文进
　　向州唐贞观五年生羌归化置县有俱左向二
　　冉州本徼外敛才羌地贞观六年置西冉州九年去西字县有冉山磨山玉溪金水
　　穹州贞观五年生羌归附置西博州八年改为穹州县有小川彻当壁川当博恭耳
　　筰州贞观七年白狗羌降附置西恭州八年改为筰州县有遂都亭劝北思
　　恭州开元二十四年分静州广平县置恭州仍置博恭烈山二县天宝元年改为恭化郡干元元年复为恭州本属陇右道后割属剑南道其属县有和集博恭烈山
　　土夷考曰茂州南路生番惟曲山三寨界在西南两路之间称强恶余皆熟畨有把守官辖鴈门文鎭七星宗渠四闗堡河以外则属
　　岳希蓬也岳希蓬长官司国初归附赐袭长官三年贡马二疋正徳间长官坤卜作乱伏诛使其弟坤元袭职管波西水西渇渇勒都等七寨隶茂州卫当差编戸于州水西里有保长统之认守勒都龙嘴等地方土夷考曰茂州北路有长宁安抚司其先厯日寨首也国初归附屡有从征功赐勅印世为安抚使月俸四石三年一贡久未袭官使王舎护印而已姓蘓氏管凿溪章贡等六寨有把守官辖长宁实大韩胡椒园松溪等八闗堡长宁堡实大闗附近巴猪五族及大小厯日称最强悍
　　韩胡堡附近恰列寺韩胡碉水磨沟等寨而恰列寺皆畨僧也原给有勅书三年一贡
　　椒园堡附近后沟乌都及河东之法虎挿共六寨俱静州属羌也往来茂地贸易与居民伍
　　松溪堡附近黒苦七族番众二千有竒嘉靖间攻围堡城絶我饷道要我重赂乃解至今尚岁费抚赏四百金有竒
　　经略志云正徳十三年巡抚都御史宋沧克平坝底白草诸寨诸夷献侵地二千余顷又克平茂州鸡公寨十五年长宁等处深浅诸寨畨蛮声言复雠求索赏需兵备副使朱纨督同叅将游击将军提兵捣巢擒其首恶余党俱以次降年例赏需尽行裁革至今西陲妥靖诸蛮不复弄兵开边隙矣
　　纨有茂边纪事其词曰嘉靖丙申季春乙丑护林之北来逺之南长宁古驿之墟穆肃两河之会有戎不轨倡自三沟羣丑弗威阴连二姓稔凶残于杀越肆睥睨于转输神矣枭鸺作慝惟窥日入秘如鬼蜮欺人至拟天骄急峡鲸奔呼吸系千人之命重闗栉比安危引一发之钧天意伐谋地邻告变周郎分阃府传铜虎之符龚尉名家早试金蒲之镞羣饕太沮一芥不遗兕出柙而猖狂豕负涂而踯躅婴此方张之冦四路无双动皆以律之师三城有恃警闻叅府建节星驰令下岳希刻期云合累官都督何无忌之策勲独将游兵杜祁公之敌忾松州遣骑临翼移屯乃控上游互为策应蜀犬吠日百尔随声用彻惊霆紾如怒臂外结河西诸部日扰边陲内要山后诸酋径趋我闼积威攸刼竞传市井讹言故态复萌追咎辕门惜赏所赖九重神算炳在琅函时惟两院英名茂流锦里才兼将相河阳潘岳之孙风树纪纲吴郡陆机之裔蒭荛并采臂指相通遂收涣而定疑聿劝忠而鼓鋭三溪设险可堑可城六哨分工且矛且锸台因山泽图永逸于暂劳阵寄鸟云鎭大棼于至静应兵陇木一战枯摧枭俊黒桥羣奔瓦解核桃再炽达观花水之遗龙觜夹持进扼燕崖之隘先人黙夺剧冦潜逋伺间道于夜泅坐收要害获细奸于时出巧中机宜旌旗与白日交辉号令为雪山増重纵横应敌三军不损一人逺近执俘一月岂惟三捷腰金贵介独驰不测之巓手刃元凶两夺羣攻之具肤公尢烈胁从皆降惟彼深沟犹兹跋扈千仞翔而弗下蔺石为驱万夫葸尔莫前常山阻絶老师非计宻使与权昭物采以犒军侈壶浆而属道狼贪可笑甘心葛伯之邀鸩毒胥怀骈首中山之卧荆棘介然成路叱咤生风桑榆藉此收功诪张亏篑光韬巨阙言戟争铦敌树萧墙笔锋御侮断案得中丞之斧辨失仪秦突围迎骠骑之鞯欢交平勃既参而伍乍合而离虚实相形正竒互用凿山通径故左道以传疑卷甲衔枚忽中宵而乗懈悬崖壁立未遑邓氏之毡分部蚁登亟树汉家之帜尽连碉于一炬烛万刼之遗寃数杂虏于横戈刷千工之深耻浅浑伊迩一夕忘唇老穉相携四山稽首事惩姑息恢张擒纵之规乱问厥由克制短长之命众输心而悔罪争缚渠魁至断指而祈恩一遵约束刳牛泉杪饲马云端鼾息仰天之窝勒铭张口之石月初建未日则先庚黒水再清溪闗重辟壮士歌而昆仑应妖氛浄而牛斗光伟哉主帅之功展也多贤之辅智慧信惟乘势号咷终有同人征调无烦旁县不闻金革公私大省居民尽仰帡幪彼媢嫉者何为竟捷幡乎何益嗟乎夷狄古无深治兵家未有常形处置得宜韩舆取捷忠邪易位陈堑为夷愼萧氏之金瓯白茅斯重碎范増之玉斗瓦砾何殊语要无他任人而已遡歴年之多难慨当事之寡谋舎耕织于专门玉人受教狃采樵于近利天险争雄千里征兵驱市人而浪战一言遣将率子弟以舆尸野心从此日骄士气至今不振或吹虀而过计每破釡而失声吝出纳于平时急抚和于临阵堂堂中国不羞城下之盟赳赳武夫尽剜心头之肉校人饰诈谓彼昏而不知祈父招尤惨多瘠而罔诏驯致迩年之祸无如五寨之深江山助彼金汤道路出其门户防秋死别一戌数千来岁生还什无四五擢发已穷于甲士禠衣不免于户侯彼美督军呈身三宿有雄骁骑遮道千金魏磨觇我垣墉白若戕人肘腋有山如障来则高巢有坎如隍履同平地孤城巩固谁开近贼之门福将尊荣莫究折冲之志蒙茸北郭牧唱吞声咫尺西桥鬼门腾号狗彘贵于人命貔貅贱同草菅章玺稔凶神人共愤仵勲死事日月为昏上帝闻腥旋转廓清之运元臣秉钺凿开混沌之天罪恶贯盈宜俾根株悉拔险肤起信乃惟旦夕迩图猩血犹争虞旌倐下仓皇失措马高已死之金丧乱既平人惜有功之袴徤儿觧体髦士弛担乏承殊类杞忧环视漠如越瘠言犹在耳戎复生心试观四起之尘夫岂一朝之故及今不戒尚事因循厥祸长流将何纪极彼其之子束高阁乎几年亦独何心坏长城乎万里塞胸诸难未闻决策耸人销骨巧词祗见幸灾乐祸身如谋国何嫌殿上之争贼已渡河尚作道傍之舎百年之算肯敛手以推棊六月之师但驾言于挥扇肩山欲蹶腹剑反攻太阿不识倒持宏词何用手板已看倒执高论犹存嗟乎内有谗夫外多勍敌阪高难合息壤无盟肘虽掣而力自前踵未旋而乱遄沮人见田单厉气遂收三月之功孰知神禹至诚会奏七旬之格竖儒几败乃事炎徳方隆蔡功惟断乃成名贤在位匪人匪地惟动惟天盖忠良不病于扼腕斯夷虏无忧于猾夏天冠地履自循万古之常秋杀春生孰爽四时之令是非如镜赏罚快人英雄有乐死之心沙漠尽宣威之地嗟乎室家安枕所重藩篱匕剂奏功宁辞瞑眩靡盬莫非王事匪躬乃见王臣紫塞归骖耆老垂汉官之涕清萍长价将军全报主之身栢府持衡宏启清平之宴玉堂秉笔大书全胜之楼白面何能躬逢盛世彤弓载咏共醉佳辰念一时共事之情成百折不回之义有痛更深于定惟亡乃保其存爰纪诸艰用酬同志陈子昂蜀川安危书云臣伏见四月三十日勅废同昌军蜀川百姓每见免五十万丁运粮实大蘓息然松茂等州诸羌首领二十年来利得此军财帛粮饷致富已润屋今一旦停废失其大利必是勾引生羌诈作警固以恐动我若松茂等州无好都督则此诈必行旦夕警固必有发者一发之后警动蜀州朝廷不知征兵赴救兵至贼散靡弊更甚伏乞选择茂州都督严加斥堠乃命御史一人专在按察若有诈妄即録奏称加法以征其奸庶可久长安帖不然受其弊者不胜劳瘁已夫蜀川运粮既停百姓更无重役至于租庸合富府库今诸州逃走戸有三万余在蓬渠果合遂等州山林之中不属州县土豪大族阿隐兼容征敛驱役皆入国用其中游手惰业亡命之徒结为光火大贼依凭林险巢穴其中若以甲兵捕之则鸟散山谷如州怠慢则刼杀公行比来访闻有人说逃在其中者攻城刼县徒众日多诚可特降严加勅令州县长官与吏人设法大招此戸则刼贼徒党自然除殄其三万戸租赋即可富国若纵而不括以养贼徒蜀州大弊必是未息天恩允此请乞作条例括法圣厯元年五月十四日通直郎行右拾遗陈子昻状
　　予分守川西询诸有司议戍军曰夫戍军之设盖谓边地空虚人烟稀少故令汉彭双温等处抽丁充戍其法诚为至善然岁久月易其中有当调停者何也戍军每年九月拨发十月到边往往非死则病非病则逃毫无实用试言其故盖汉彭等处风气温和即冬无霜雪而蔬菜俱备茂迭塞垣风沙惨烈虽夏不消氷而百物不产以故戍军到边寒暖不合饮食不调多生疾病当有司促迫上道哭别父兄妻子若永诀者至殷实之戸强壮之丁多有展转规避惟无告穷民不获已就列或又阖户共雇一乞丐无赖之徒以充数比及到边身无完衣腹无饱食囊无半粒手无寸鐡奄奄扶杖而行致使畨夷倚山而笑曰戍军来也病者病死者死逃者逃边隘曾不得借其一臂之力嗟嗟似此景象在安常处顺猥云有饷有兵倘一旦羌夷窃逞而欲其斩将搴旗挞伐用张得乎是至苦者莫若戍军至无用者亦莫若戍军也然则奚术而可亦惟是裁省抽发召募土著乃为常胜之兵焉何也茂迭不产五榖不养蚕桑人所为命者惟恃军饷耳且如五口之家须应军二名方得温饱不然而应军一名且见菜色如无军可应则无生可度动见逃窜如今之灌郫汉广往往有茂迭逃民盖以此也倘以职言为不谬将戍军之粮召募土著之民人人有粮人人可兵不出三年逃避者必回故里地方之集聚日益众边塞之军兵日益精在平常无事足以壮国威茍一旦临戎则人自为家家自为守可必其用命在内地无戍军之苦在边庭有敢勇之卒窃意羌畨虽狡亦无所用其谋矣职书生也不敢言知兵但此明白易见断断乎其可行者通变宜民是在今日耳随经移会该道转行成都府茂汶保灌等州县回复间适予署司篆看得戍军之议或因或革非止一次每盈廷不决者盖由行月二粮全改半改未得其肯綮故也何则月粮者祖军之额不可移动者也行粮专为更畨戍守设耳若免其戍边而不动其月粮则人皆乐从矣且卫所得裕差操之役军户永免津贴之累而所利更广矣查威茂一带班军以三十六七等年计之各该一千二百余名折支司府民屯实米并布花银共五千五百二十余两此其大较也合无比松边例裁去班军前项银两支发该边自行召募每名工食每日给银二分共募兵七百七十名与主军分认地方差使不得紊乱仍附官兵会计之后请发不得别立名色増补是尺籍虽稍亏而边方得实用也时如议行之
　　曹学佺曰戍军裁革已三年矣而求复者未尝一日忘焉盖不便于将领之唆削及主军之陵虐耳而上之人不为动也欲动之必如陈子昻所云勾引生羌诈作警固者有一言破之良家子弟不足以雄边必外来客作乃习戎事防秋死别一戍数年来歳生还什无四五前备兵使者朱纨之言可念也
　　迭溪古氐羌地汉为蚕陵县属蜀郡晋属汶山郡后周置翼斜郡隋初废郡以县属会川大业初属汶山郡
　　寰宇记唐武徳元年复改汶山郡为会川领翼斜翼水左封凡三县其年即以三县置翼州五代至宋元皆为羌人所据不置州县逮至洪武十一年平羌始置迭溪右千户所隶茂州卫二十五年改守御军民千戸所
　　其地东西广六十五里南北袤九十五里东至牦牛山五里西至黒水生番六十里南至茂州界三十里北至松潘界六十五里
　　图经性犷勇悍不习诗书近渐染声教习尚衣冠逺者不通汉语衣皮褐丧不棺而火化耐饥寒迭石为■〈石巢〉以居所名本此其土产牦牛毛毯酥油射香香猪白蜜犏牛马鸡
　　其山北有蚕陵东有牦牛南有排栅东北有云峰各去所城五六里城西三里即渂江也源出松州与黒水合流入茂州城南有玉津泉甃以铁瓦接引至城下居人汲之不竭有古积雨台今为观在治南有石轮寺沿崖皆佛相志云唐贞观中李将军广所镌也在治北四里
　　废翼州城在治南寰宇记云唐武徳元年置取郡南翼水为名六年自左封移州治于翼斜咸亨三年置都督府移就悉州城内上元二年罢都督移还旧治天宝元年改为临翼郡干元元年复为翼州
　　废蚕陵县在治北汉治蚕陵县属蜀郡莽改为步昌也寰宇记卫山县本汉蚕陵县地注汉书蚕陵故城在翼州翼水县西有蚕陵山隋改为翼斜县治七顷城唐贞观十七年移埋于七里溪二十三年以英国公李世绩为迭州都督天宝元年改为卫山县又曰翼水县亦蚕陵县地隋初置取县西南翼河为名按后周之龙水县隋改翼水水在所治南五十里一出松潘一出黒水翼如也即汶江矣
　　废悉州城在治东南四十里唐显庆三年割左封县界内悉唐川因立为悉州领悉唐左封识臼三县以羁縻羌人其首领有董系比射任刺史自后射卒以左封县令董俱悉冻任刺史兼勅以父死子继咸亨元年移治左封载初元年移治匪平川
　　废左封县址同悉州寰宇记云左封县本属翼州在当州东南四十里唐显庆元年乃于县治悉州焉
　　废归城县唐垂拱二年置废眞州唐天宝五载分临翼郡之昭徳鸡川两县置昭徳郡干元元年改为眞州取眞符县为名其一曰眞符县唐天宝五年分鸡川昭徳二县置眞符县州所治也其二曰鸡川县唐先天二年割翼州翼水县置天宝五载改属真州其三曰昭徳县旧识臼县属悉州天宝元年改属翼州仍改名昭徳县五载改属眞州按通典有鸡川昭徳二县唐书云开生獠新置即不述年月今茂州鸡宗闗名本此地亦相近
　　四夷考曰迭路生畨最恶而五巴猪为尤甚牛尾麻搭杨栁麦儿次之凡四十八寨其地南连黒苦西通黒水北接松潘频年虏去汉人多卖入黒水加兵征之即逃入黒水黒水盖广饶之地逺近莫知所纪极也
　　志云迭溪千户所领长官司二曰迭溪司在治北一里曰郁即在治西十五里迭溪郁氏洪武十年以土酋归附世其官永乐中颁给印信除流官吏目一员凡三年贡马四匹今长官郁孟贤辖河东熟畨八寨皆大姓及马路小闗七族土舎郁从智辖河西小姓六寨此六寨素枭黠地土广逺牛羊稷麦露积名虽熟畨与生畨等耳
　　郁即长官噉保万厯十八年与黒水松坪攻我新桥明年伏诛先是汉闗墩附近勒骨诸小姓属于郁即至是改属郁氏
　　新堡附近为巴猪大寨众逾千数其人形如魍魉性喜黠盗虽受岁赏月粮縻耗而已自嘉靖二十三年以来屡经渡河虔刘我官军攻掠我城堡稔恶不悛数将贯盈议者欲于旧闗脑搭桥进兵及马路堡后长宁沙坝潜师遶其后上下夹攻可大创也
　　永鎭堡附近为牛尾寨万厯八年十二年与麻搭济恶颇肆杀掠十四年征之逃入黒水献出畨牌投降埋奴为誓乃免太平堡附近为杨栁沟河西强种也与松潘之大小耳别同枝向称猾梗万厯十四年征之不获后四年乃纠松坪白泥黒水三千余番同陷新桥十九年复大征亦埋奴求免

　　灌县　汶川

　　西边志云灌县獠泽闗景泰七年立去董卜韩胡可千里番民至闗市易唯大黄茶药而已去闗七十里为惹龙闗加渴瓦之地也
　　加渇瓦寺亦董卜韩胡支派正统中调征草坡宣慰司遣僧锁南列思巴来赴赐号崇教翊善国师给勅印使分管摩多集塔藏里旧寺等十三寨都纲麻喇者成化间董孟梁黄之乱调发协征遂就汶川涂里山巓居焉国师久未承袭以土舎护印而已獠泽等闗是其认守
　　汶路生番惟草坡鷔黠有三寨在河西山外一径通董卜宣慰一径通孟董梁黄向以假道骚动十八年征之始震詟输荞荍于汶川听约束于寒水矣
　　寒水土巡检司高氏其先曰银儿直隶霸州人洪武七年授职防守河西住蘓村寨三年贡马二疋正统七年草坡攻汶川司印为所刼景泰间重颁授之调征龙溪卜南诸寨屡立战功隆庆间草坡复攻破蘓村寨遂移住河东

　　蜀中广记卷三十二

　　●钦定四库全书

　　蜀中广记卷三十三

　　（明）曹学佺 撰

　　○边防记第三

　　川西三

　　龙安府　青川　石泉　安县

　　安绵道开府绵州辖龙安青州石泉绵州诸将领守备指挥一人比都指挥体统驻石泉而龙安叅将同城以居
　　龙州古氐羌地汉曰阴平道注云有夷之地曰道如刚氐道甸氐道之类是也北部都尉治此永平后始称郡自后或称江油或称平武或曰龙州或曰龙门或改灵应郡或改政州时代不同因革亦异宋景定间临卭人薛严以进士来守是州捍卫有功得世袭焉家谱为战国薛居州之后也国初其裔薛文胜归附仍授知州时千夫长陇西李仁广提领官高邮王祥给我饷馈蜀平赐李州同知王州判官宣徳中以征松潘功升州为宣抚薛氏世宣抚使李为副使王为佥事各统土兵五百分守白马白草木瓜三畨嘉靖末年薛兆干谋逆伏诛遂改宣抚司为龙安府割成都之石泉保宁之江油及青川千户所隶焉降兆干庶弟袭土知事王氏李氏俱袭土通判列衔本府分守如前仍移小河叅将于府城弹压之附郭平武县万厯十九年始设也江油地虽腹里然实粮运之咽喉矣
　　益州记曰江水自白马岭回行二千余里至龙涸又八十里至西陵县又百二十里而至北部北部即龙州也白马岭即白马畨地隶王通判在府正北三百里北通阶文西抵漳腊其生畨号黒人延袤数百里碉房不计有名色可举者凡十八寨寨多不过四五百人少可百人而已设有散牌总牌等名目以约束之畨僧畨舎诸号以诱化之法甚宻也嘉靖元年白马跳梁用兵五千分五路而进一由鐡龙堡一由黄羊闗一由三舎堡一由北雄闗一会兵陜西由阶文入大创之而喘息听命矣白草畨隶李通判在府西南四百里东抵石泉约七十里西抵南路生畨南抵茂州畨北抵平武县境盖唐吐蕃赞普遗种也上下白草凡十八寨部曲素强恃其险阻往往剽夺为患嘉靖二十五年大征用兵三万七千一由龙州一由石泉一由霸底所斩获甚多事平增双溪大鱼永平奠边诸堡革抚赏断盐茶予以白旗永塞入龙之路于是霸底河西风村等十一寨永平河东北草等十七寨周数百里男女四千余人相率来降许其畜发顶巾送子读书习学华语岁输粮■〈虫葛〉为氓编走马岭一带为十村由平一村以至平十村也射溪沟一带为八村自一化以至八化村也村立一长长即旧畨牌之号又有风村岭等二十寨尚仍旧名亦同时归顺者事在万厯十七年
　　木瓜畨隶薛知事在府上游近小河千户所境土迫促种类不蕃虽有五寨约男女不二三百人先是统于薛氏受其岁赏嘉靖二十三年勾引白草畨反为之乡导事平止许岁至小河领赏不得度大鱼闗
　　青川千户所白马畨之后路东抵白水阳平闗陜西宁羌州界西通白马路转古城驿而抵龙安南至椒园堡丛林宻箐多盗贼北通青塘岭直达阶文寰宇记云后魏之马盘县也有马盘山高三千三百丈其形似马盘旋而上隋改马盘为青川县图经云清水出啼胡山阔五丈东流入利州界其水清美亦云啼胡水矣志作醍醐盖美名之图经曰青川东三百四十里为白水江邓艾伐蜀尝作浮桥于此按华阳国志平武县有闗尉自景谷有歩道径江油左担出涪邓艾伐蜀道也
　　志云所北十里有大雄山峻极出于云表即北雄闗也近又设控夷闗墙垣营迭完固堪守稍前为瓦舎坝乃熟番保保住种地其众怯弱易驯按广舆考有思曩安抚司设于此矣
　　石泉北邻土永平西连青冈坝底诸畨最称强悍坝底守备驻札县城
　　复土堡在县西北稍南为青冈各相去十里许介二堡间有青泗口路通坝底河东河西白草青片诸生熟夷隶石泉守备提调
　　东二十里为永平堡设在山崖形势斗峻控制白草诸畨隘口永平西三里为奠边闗闗南里许为火草坪火草北十五里为万安东二十里为喜定俱永平把守指挥提调
　　北四十里为坝底其地东抵通宁西连白草南距石泉北通青片堡其南十五里为石板闗东十五里为石泉堡又五里为白印墩坝底把守指挥提调
　　大印堡设于山阜巍然天险亦白草畨出没之要路也堡西二十里为茒堆又五里为山茅山茅东一舎为徐塘徐塘北一舎为伏羌伏羌北两舎为大方闗闗与大印相首尾矣故属大印把守指挥提调
　　安县东至涪城西极绵竹南通罗江北达石泉境内虽无夷族然而迫邻雎水曲山迭溪诸闗堡则天池大坝白草青片等寨亦其接壤也曲山闗介在当县石泉平武三路雎水闗为当县绵州适中之地面山负水平衍沃饶闗西一舎名绵堰堡绵水发源于此闗东一舎名迭溪堡乃白草畨后路形势孤悬安绵倚为保障设有官军乡勇属雎水闗把守提调

　　蜀中广记卷三十三

　　●钦定四库全书

　　蜀中广记卷三十四

　　（明）曹学佺 撰

　　○边防记第四

　　上川南道

　　建昌道开府建昌卫辖行都司三员一署篆一操练一屯局近改屯局为逰击将军守备二员一驻鎭西所一驻雅州所近又増设会盐守备一员领卫六曰建昌曰建昌前卫同一治曰会川曰盐井曰越嶲曰宁畨自为治
　　建昌卫本汉卭都国地汉武元封六年以广汉之西部蜀郡之南部为越嶲郡即此水经注曰嶲山有嶲水言越此水以章休盛也王莽改为集嶲矣嶲水即绳若水似随水地而更名焉郡领卭都蘓祁阐台登会无大笮定笮三绛卑水安上马湖十一县或治卭都或治会无迁徙不常十道志云魏晋以还蛮獠恃险钞窃乍服乍叛至齐复来纳欵因为嶲越獠郡以统之按总志作■〈犭巢〉郡即獠也是蜀音之讹■〈犭巢〉种每三年一栉发其日宰牛羊以祭天及祖父始加梳世俗■〈犭巢〉头之说本此
　　寰宇记后周武帝征越嶲开地立严州取其严敬为称隋开皇四年改为西宁州又改嶲州唐武徳初嶲州领越嶲卭部可天蘓祁台登五县二年又置昆明县三年置总管府贞观二年割雅州阳山汉源二县来属八年又置和集县天宝元年改越嶲郡依旧都督府干元元年复为嶲州至徳后没入畨贞元十二年复太和中徙治台登县按汉台登在今治北百里外隋台登在大渡河北未详孰是总志唐懿宗时郡为蒙诏所据改曰建昌府以乌白二蛮实之元至元间置建昌路又立罗罗斯宣慰司以统之国朝洪武间克元将伊噜特穆尔贾哈喇因罢宣慰司置建昌卫改建昌路为府旋废改卫为军民指挥使司编戸通计六十七里
　　其形胜金沙江画前大渡河界后牛栏江镇左打冲河御右其幅员东西广五百五十里南北袤九百二十里东至乌蒙府界五百里西至常郎堡生吐蕃界五十里南至云南武定府界七百八十里北至宁畨卫百九十里至越嶲卫二百八十里至盐井卫三百里至会川卫五百里至省城千四百八十里
　　九州岛要记云嶲之西有文夷人身青而有文如龙鳞于臂胫之间将婚会于路歌謡相感合以为夫妇焉又有穿鼻儋耳种瘴气有声着人人死着木木折号曰鬼巢也有濮夷在郡界千里常居木上作屋有尾长二寸若损尾立死若欲地上居则预穿穴以安尾亦名尾濮有木耳夷死积薪烧之烟正则大杀牛羊相贺以作乐若遇风烟旁散乃大悲哭
　　本志云东门十部蛮羣居竹篱板舎不事修饰刻木为信裙不过胫或时乗马则并坐横足酋长死无子则妻女继之俗尚火葬而乐送以鼓吹为送终有疾者不用医药召女巫以鸡骨卜事无巨细皆决之巫善制坚盾利刀又能作弩置毒其末沾血则立毙矣
　　上南志云建昌城外二河曰怀逺曰宁逺俱流入泸水以合金沙江滤水在治南十里外有光福寺旧泸山寺也元史云其水深广而多瘴鲜有人行春夏常热可燖鸡豚然诸葛武侯渡处尚在下流与会川卫相近志云海子在城东十五里人多游泛其中又东南十五里曰螺髻山以形似名东百三十里曰凉山羣峰竞爽四时皆寒近松坪腻乃之界
　　按汉置越嶲郡所领县十一曰卭都曰阐今越嶲及卭部长官司是曰定笮今之盐井曰会无今之会川曰蘓示今之礼州曰大笮今之黎州曰马湖今之马湖府曰台登解已见前曰三綘今属云南惟安上县有水路诸葛武侯由之入越嶲者别将高定元自卑水多为垒守焉孟康注卑水曰班水华阳国志以为或去郡三百里或去郡八百里俱晋时省有名而已是在道将已失考矣志又云治南一百八十步有徳昌旧府三十里有武侯故城东一里有永定旧州二里有孟获城东三百里有元时北社县国初改为碧社东四百里有元时中县其先曰中州也
　　土夷考云元至正间置建昌路以其地为建安州隶云南行中书省洪武四年鎭国上将军罗罗斯宣慰使安普卜之孙配率众归附遂命以招安旁夷有功授昭勇将军子孙世袭寻改授土指挥使带衔建昌卫不给符印置院于城东郭外里许使居之所属有四十八马站火头吐蕃僰人子伯夷摩些狢■〈犭鹿〉猓猡回纥诸部各种类散居山谷间北至大渡南及金沙东抵乌蒙西讫盐井延袤殆千余里昌普济威龙三州长官司隶之有把事四人世辖其众皆节制于阃卫诸帅西夷大酋此殆为称首云配六世孙安忠无后妻鳯氏管事鳯氏死族人安登继袭复无子妻瞿氏管事以族人世隆嗣世隆复无子继妻禄氏管事近日禄氏死以族侄安崇业嗣所辖有四驿曰禄马阿用白水泸沽各以百里为差并凉山拖郎桐槽热水等夷亦皆以强弱为向背矣
　　按禄氏与崇业不相能者十数载又养那故为假子其恶奴禄祈从臾之甚力岁相雠杀无宁宇予以庚戌署司事移会该道悉心调停稍就约束因看得夫亡妻继固诸夷家风也然亦有说焉藉令禄氏者党逆奴养假子而谋絶安嗣祸之不悔日相寻于干戈其谁能许之今那故杀矣禄祈逐矣安崇业嗣定矣是于复仇之义得而姑侄子母之分明也如此即顺夷猓之情奉钤束之诫其于理法亦未尝废也崇业父子承宗祧以他日修职业于兹时如山之固岂俟河之清乎时崇业管土操捕听继不久即眞长官司矣
　　礼州千户所二曰后曰中在卫北六十里汉之蘓示县也颜师古曰示读如祗后汉书永平中越嶲太守巴郡张翕政化清平得夷人和在郡十七年卒夷人爱慕如丧父母蘓祈叟二百余人赍牛羊送丧至翕本县安汉起坟祭祀即此夷也华阳国志汉末蘓示县夷王及弟隗渠数背叛安南将军马忠诱杀之周地图经云武帝天和三年开越嶲立蘓祁县于县置亮善郡志谓隋名蘓祗唐名蘓祈皆一义也唐末吐蕃乌白蛮迭据其地号龙么城元置礼州今为二所因其名
　　应劭注汉书云蘓示县西北有尼池按今曲池是也师古曰夷池尼古夷字寰宇记云尼池名本出山海经未详
　　打冲河千户所在卫西百四十里唐之沙野城元泸州之地本名黒会江又名纳夷江源出吐蕃流合金沙江
　　徳昌千户所在卫南百四十里元置定昌路寻改徳昌本朝于此置所因其名
　　昌州长官司在卫南二百里宋之阿屈部也至元中置昌州于此徳昌路总管府居其中洪武元年卢尼姑归附贡马使世袭昌州知州二十七年平伊噜特穆尔之乱改长官司遇朝觐之岁具所管夷民木册附进
　　普济州长官司在卫西南二百四十里本坪甸夷也后属屈部獹鲁世居之元置普济州于此国朝洪武十八年土官吉撤加归附赐给印勅授普济州知州后改为长官司
　　威龙州长官司卫东南四百一十里夷名巴率有三部至元中并三部置威龙州属徳昌路洪武初土官白氏来贡给授印勅世袭与昌州普济同惟所认粮差多逋负不及二司如约耳上南志云大渡河入云南之驿途夷名巴翠部又名沙娲部其酋獹荒种也九种志云狢■〈犭鹿〉之人身体矮小居山野草房男女俱用白布纒头身穿短衣常带弓弩捕鼠开种杂粮为生病以牛羊猪胎为药婚姻酒食类西畨丧葬类猓猡独于烧骸处拔一草根顿小篮内回家以宗祖云

　　会川卫

　　上南志云会川在汉风琶之蛮台登之墅而越嶲郡之会无县也寰宇记云会川县本汉卭都县地唐上元二年移卭都县于会川鎭城内安置以川原并会故名南诏得之置会川都督府号清宁郡宋时属大理为会川府元置会川路治武安州隶罗罗所宣慰司国初复立会川府领武安永昌麻龙等州寻改为会川卫军民指挥使司领迷易千戸所城周千二百五丈有竒编戸十八里
　　志云武安旧州在卫南十里永昌旧州在卫西五里即会同府也麻龙旧州在卫东五十里地名绰罗能元时属閟畔部东南百里外又有旧通安州旧姜州旧隆州俱元时置
　　华阳国志会无县山色青碧故其东南葛砧蜜勒诸山或产石碌有三色或产石青有四色或产矿银志云治内宝藏寺落成未牓而宻勒山银场始出因以宝藏为名又有胜功寺金碧交辉边隅之望刹也
　　寰宇记会川县南有大冢诸葛武侯驻师此地士卒多疠疫死设此葬之会无川傍川上有深岩岩中多仙人葬莫测其来逺望如牕牖其棺内多碧骨如珠华阳国志会无县路通宁州渡泸得住狼县故濮人邑也今有濮人冢冢不闭户其穴多有碧珠人不可取取之不祥本志云卫城东有玄泉色近黒民赖以灌田常以仲春月祀之
　　十道记云泸水出蕃中入黔府歴郡界出拓州至此有泸津闗闗上有石岸高三千丈四时多瘴气四五月间发人冲之死故武侯以夏渡为艰水浚急而多巉石土人以牛皮为船方涉津涘水经注云泸峰最为高秀孤高二千余丈是山于晋泰康中崩震动郡邑水之左右马步之径裁通而特有瘴气又云晋明帝太宁二年李骧等侵越嶲攻台登县宁州刺史王逊遣将军姚岳击之战于堂琅骧军大败岳追之至泸水越水死者千余人逊以岳等不穷追怒甚发上冲冠帢裂而卒矣
　　志云会川南八十里泸沽河源出少相公岭入金沙江又云西南二百五十里金沙江源出吐蕃东流合泸水至黎溪接马湖江有岚瘴隆冬人过虽袒禓皆流汗惟雨中及夜渡无害夹岸皆石江中沙土色黄故曰金一在武定之南一在桃安之左容斋随笔云淳化间嘉州士人辛怡显使南诏至姚州其节度使赵公美以书来迎云当境有滤水昔诸葛武侯戒曰非贡献征讨不得渡此水若必欲过须致祭然后登舟今遣本部军将赏金龙二条金钱三十文并设酒酺请先祭享而后渡焉
　　华阳国志三缝县一名小会无音三播通道宁州渡滤得蜻蛉县有长谷石时坪中有石猪子母数千头长老传言夷昔牧猪于此一朝猪化为石迄今夷不敢牧于此
　　水经注曰蜻蛉水又东注于绳水绳水又径三缝县西又径姑复县北对三缝县淹水注之三缝小会无也故经曰淹至会无注若水水径会无县县有骏马河水出县东高山山有天马径厥迹存焉民家马牧之山下或产骏驹言是天马子河中有贝子胎铜以羊祠之则可取也按后汉书安帝纪曰永初六年诏越嶲郡置长利高望始昌三苑皆马苑矣又令益州郡置万岁苑犍为郡置汉平苑云
　　迷易千户所在卫西北八十里元置国初为会川千戸所洪武十五年改今名
　　卫志云南六十里有迷郎闗即寰宇记之迷水鎭也有滇池方三百里源深阔下流浅狭有似倒流故名滇池矣
　　土夷考曰迷易土官贤姓也初云南景东府僰夷头目阿骇徙其属来住种洪武十六年归附以随征东川芒部二府効劳授世袭副千户该所印信以武弁推选今土官贤氏居城外专理巡捕管束八百戸僰夷而已
　　土夷考云会川卫东南十里为石■〈浦上女下〉堡又四十里为虎街堡四十里为姜州堡会盐守备司驻札其中卫西南三十里为箐山口又八十里为火烧腰驿去驿五里为五里坡又十五里为蜜即闗路通红卜苴夷寨五十里为七墩堡路通黎溪州夷寨按志黎溪旧州在卫南百五十里唐时南诏阁罗鳯徙白蛮戍此即白夷也城后为罗罗蛮所据宋属大理元始置州九种志云白夷人头裹黒帕戴笋箨尖帽以佣田为生妇女养蚕收丝织作亦巧谓之白夷锦无论贵贱人有数妻妻妾奉夫甚严妇女不妬忌夫宿妻房妻事之如婢饮食凡草木无毒者六畜外鼠蛇蛙蝇及飞生虫皆■〈氵龠〉食之谚云青青白夷菜动动白夷肉婚姻男家先用碗水浇女足谓之水授妇战阵所获谓之王旗妇初生小儿即抱于河中洗之男女日日浴于河中居多近水束装日如逺行故迁徙无定焉死有棺椁葬埋名坟曰罢休又有一种扑厮夜变为鬼盗人财物及掘新坟尸咒使变鱼形市之志云黎溪驿北有荷花池盛夏香来可以辟瘴为夷方胜处驿去七墩十五里又八十里为塔甲渡巡检司又四十里为松坪闗闗近滇境上金沙江去松坪闗可三十里云

　　盐井卫

　　治在建昌西三百里城周六百五十丈编戸二十六古定筰县也华阳国志云筰笮夷也南中曰昆明越嶲曰笮皆一种也县在越嶲郡西渡渡水宾刚徼曰么沙夷志谓么些人病则刺肉取血有誓则击石或挞狗者也
　　寰宇记曰昆明县本汉定筰县也唐武徳二年于此置昆明县盖以南接昆明夷为名天宝中又置昆明军以鎭抚之通志云唐末南诏得嶲以昆明县为香城郡宋时为贺头甸部属大理国元至元中于黒白盐井置闰盐县又于此置栢兴府隶罗罗斯宣慰司国初改栢兴千戸所旋改今卫又于二井置盐课司司在治东
　　华阳国志定筰有盐池积薪以齐水灌而后焚之成盐汉末夷皆锢之张嶷为太守往争夷帅岑盘木明不肯服嶷擒挞杀之后赏赐余类皆安官迄有之寰宇记云定笮民取井水先积薪以火烧过以水浇灰即成黒盐炼之县又有鐡石山山有砮石火烧之成鐡为剑戟极刚利此在卫西北七十里矣
　　志云卫南十里栢林山山多松栢其緑叅天栢兴府之名取此西三十里有斛僰和山产金为利窦掲勒蛮所居隋唐之世于此置金州焉
　　土夷考云盐井之沙坪驿在泸河西去建昌仅四十里又十五里为纸房堡十里为泸州治所也河东之高山堡路通马者马罗诸夷去高山二十里为沙坪堡通麻科七村牙矿诸夷又十里为徳力堡通禄马禄曹诸夷又十里为河口驿即打冲河也去驿三里河东为中前所河西为中左所
　　上南志曰卫东北百八十里打冲河索桥两山壁立水势汹涌狼牙相拒舟楫不通桥两崖用大石堆砌树洞门二座每洞树将军柱一百八根洞门外立井口大柱四根上穿篾缆十八条系于将军柱上缆上铺板三十六逗两旁用小缆挂系如槽横亘四十二丈边陲之天险也庄安世渡泸初畧曰盐井城池颓坏已久军民逃散日甚一日今高山箐口之墟人迹跫然衙驿仓库鞠为荒草推原其故盖由索桥之险难通粮运不及是以皆转徙而之河西矣迄今聚为室家享成世业计屯田千二百一十八分有竒而附城之屯所出不过荳麦而已泸州一带驼运入盐井必经索桥约路二百八十余里又夷人阿遮与切儿卜构祸以来仇杀无虚日不为渊驱鱼耶
　　土夷考云去打冲河二十里为梅子堡通禄马禄曹诸寨又十里为禄马堡十里为绍兴堡又五里为平川驿五里为杭州堡又十里为双桥堡十里为上功堡又十里为马蝗堡十里为新添堡又十里为鸳鸯堡十里为凉山堡又十里为高山堡十里为箐口堡又十里则卫治也内有盐井驿自卫至云南永宁府界七百八十里丽江府界五百里
　　马剌长官司在卫南三百里元之落兰部也其村落多白夷居之盐井志云白夷之近汉者能知天变遇日月食少长男女争击箕杵盆勺成声仰天拜恳婚姻泼水为媒证产子三日则浴之河死用块葬名罢休老人妇人穿无折桶裙谓脂粉为解老又能种绵养蚕以织染为五色丝绒提机作花每段寛尺余长二丈一尺粗者为锦细者为■〈糹休〉
　　土夷考曰马剌又名瓦剌土官姓阿氏国初归附授职世官旧部落仍俾统管赋本卫秋粮百二十石其地接壤云南北胜州称寛饶庶富人亦优驯
　　打冲河守御千戸所洪武立中左一所今分为五在卫北百六十里唐为沙野城今沙平递运所其旧址也元为建昌路泸州之地
　　左所土千户姓剌洪武二十五年征伊噜特穆尔贾哈喇土人剌他効顺来归其子剌马非复贡马赴京授本所副千户永乐十一年升正以别于四所地与丽江永宁二府为邻丽江土官木氏每来侵之土地夷民失其半
　　右所土千户姓八先年与各所同进马后议留马协济驿递免贡中所土千户姓剌前所土千户姓阿后所土千户姓卜已上五所俱土著人以国初归附授官贡马事例皆同但与丽江接壤为所蚕食不克自振惟日事强免害而已

　　越嶲卫卭都长官司附

　　志云汉卭都及阐二县地也卭都即当卫治阐县即卭部长官治在建昌北二百八十里石城周二百九十丈不及四里治北半舎外有旧城寰宇记所谓奴诺城诸葛武侯征蛮所筑憩军之所以奴诺川为名矣
　　其界东至马湖沐川司南至宁畨小相公岭西至喇八闗外北至大渡河南岸高山峻岭居十之九地土瘠薄不产五糓惟畜养牛马射猎以供饔飱唐书云卭部于诸蛮中最骄悍狡谲招集畨汉亡命侵攘他种闭其道以专利曰大云南蛮曰小云南蛮续博物志云蜀蛮卭部川都王蒙备死气未絶其妻子以锦数疋相续系死者曳之于地置十数里外高山上令气絶乃复以锦被裹而埋之会其族哭焉名作鬼亲守近州蛮人说其事
　　后汉书西南夷传自滇以北君长十数卭都最大武帝初置卭都县无几而地陷为污泽因名为卭池南人以为卭河注云卭池在越嶲县东南寰宇记云隋开皇六年置越嶲县于此属西宁州后改属嶲州
　　李膺益州记云卭都县下有一老姥家贫孤独每食辄有戴角小蛇在床间姥怜而饴之后稍长至丈余令有骏马为蛇吸杀因责姥出蛇姥云在床下令即掘地深无所见益迁怒杀姥蛇乃感人以灵言令何杀我母当为报雠此后每夜辄闻雷风四十许日百姓相见感惊语汝头那忽戴鱼是夜方四十里与城一时俱陷为湖土人谓之为陷河惟姥宅无恙迄今犹存渔人采捕必依止宿每有风浪辄居宅侧恬静无佗风静水清犹见城郭楼橹宛然按国朝嘉靖十五年二月二十八日丑时建昌宁畨二卫地震如雷吼者数阵司及二卫公署内外民居城垣一时皆塌压死都指挥一人指挥二人千夫长四人百夫长一人所镇抚一人吏三人士夫一人大学生一人土官土妇各一人军民夷獠不计水涌地裂陷下三四尺卫城内外若浮块而已震至次月初六犹不休陷河之说殆是实然
　　卫南有罗罗河东流与大渡河合卫北鱼洞河源出吐蕃又流与罗罗河合按南中八部志卭都县东南数里有河纵广二百里深百余丈河中鱼长一二丈头特大遥视之如戴鐡釡即鱼洞河也或云即是陷河
　　志又云南十五里金马山文昌帝君降生地有祠焉即化书所称诞于越嶲之间矣南四十里小相公岭石磴﨑岖自麓至顶十五里武侯所开也志又云西五十余里大雪山四时积雪与小相公岭接夷名阿露山北三十里石嵓洞中可容十余人南北厓傍有石版扣之有声铿然谓之琼钟
　　寰宇记云卭部县本汉阐县汉书阐作阑师古注音兰周武帝天和三年置卭部郡于此隋开皇三年罢郡改为县仍带卭部镇
　　唐书至徳初南诏陷嶲州勿邓两林蛮遂羁属土蕃贞元中复纳欵以勿邓鬼主苴嵩兼卭部团练使封长川郡公而两林都大鬼主苴那时遣韦皋书乞兵攻吐蕃皋遣将刘朝彩等持兵应之大破吐蕃于北谷诏封苴那时为顺政郡王苴梦冲为怀化郡王已而梦冲复附吐蕃皋召至琵琶川斩之元宗天宝初卭部都鬼主阿伏常遣子入贡通志云元初置卭部安抚招讨司已改卭部州国初岭眞伯归附尚称招讨使于是以为卭部军民州永乐中改长官司使岭氏世守之属越嶲卫
　　土夷考云万厯初年土官岭栢死孽子应升负印去栢庶沙氏争之不得逆酋阿堆等拥沙氏焚利济站庐舎拥兵临城总戎刘显诣彼勘处沙氏悔祸杀阿堆等自续显遂以印归之后沙氏淫于族人阿祭负印去祭死其子岭鳯起嗾他畨刺杀应升当事者因平蛮之师诱鳯起絷之收其印而诛行刺者百余人印无所归缄而置之库中所部夷无统肆行为盗乙酉丙戌间黒骨夷阿弓等手刃送哨官于小相公岭刳其肠而普雄酋姑咱等乘势蜂起邮传告絶逺近震恐岁丁亥动大兵斩馘千数道路始通鳯起旋亦病亡其东近峨眉者数百家相率归附因置平夷归化二堡以居焉详见峨眉三枝爪下他部落乃奉应升妻李氏为主岁时起居不絶而■〈犭宰〉猡鐡口普雄三村最桀骜茍驾驭得宜亦足藉其死力以捍野外生畨也土夷考又云大渡河南岸为临河堡与河北羊肆崖汉水口相对堡之上通大小冲山及海脑坝僰夷村旧僰人聚落也九种志云僰人重儒敬佛居傍城郭与汉人无异相见之礼惟长跪不拜亦有读书入学者临河堡之下通鬼皮罗黒麻溪片马厂诸夷山径峻絶通望山在其处寰宇记黎州通望军在大渡河南三十里唐至徳元年在通望山下山自河南与朝阳众山相连入嶲州界过临河十里为鎭蛮堡又名大树堡在两山峡口北临大渡河与河北羊脑山相望为大小冲蕃往来之所五里为火烧营五里为李子坪七里至晒经闗志云闗在越嶲卫东三百里高岭山闗傍广石即三藏法师晒经处未详又十里至白马堡为■〈犭宰〉猡鐡口诸蕃市易处十里至河南驿八里至八里堡路通草八拍桥普马等寨又十里即平夷堡也在高山峡内路通笋坑红水黒麻等寨十二里至古隘堡路通那歴洗马姑乃易集戸水八拍等寨其南隘广不盈丈两岸壁立千仞峡内水淙淙奔流即韦皋所置清溪闗也详见黎州唐琉璃仗义二城俱在其处二十里至平坝堡輶轩于此设食焉有古隘口路通泥水二十户等寨与暖歹诸夷相邻又十里至鎭逺堡东连暖歹椒园燕子窝诸夷西通洗马姑赤利草必落等寨又十里为鎭夷堡在高山稍平坦处又十五里即鎭西千户所
　　鎭西所宁越守备驻此城城负高阜南临深坎西通竹麻哨阿迷罗等寨东通暖歹爪罗米颇柯罗回诸夷屹然一要害去所五里为海棠闗又十里为鎭西驿又十五里为清水堡东通戴罗白石干沟西抵竹麻洗马姑等畨有兵戍之又二十里为藔叶堡在峡内平地亦于此饬厨传焉又十五里为梅子堡路通蜡梅得那补虾蟆窝等夷焚刼无虚日二十里为利济驿十五里为青冈闗闗北通■〈犭宰〉儿姑青冈南通广洪鱼洞诸寨越嶲之门戸也鱼洞者水入鱼洞河矣又十五里通济堡在嶲水西岸十里为越嶲卫卫在嶲水西广平之地羣山环遶西通羊圏托鸟雪山东通普雄大小赤口马湖诸夷卭部长官司旧设治东属其提调去卫十五里有龙泉山寰宇记云要冲城下有龙泉水出龙泉山也下为龙泉驿又十五里为炒米闗在高山峡内闗即韦皋所筑要冲城矣有鎭雄堡者去道五里而近路通普雄两河口等处十里为通相堡一名小哨十五里为长老坪
　　在小相岭之北西通羊圏托乌东通普雄黒骨头诸夷又十里为相岭闗闗设在小相岭絶顶又十里为靖边堡在相岭南通宁畨卫界三渡水外生畨东通桐槽那■〈口贾〉沈喳等夷过此有新添九盘白石登相四堡共四十五里以备行者又十里为双桥堡十里为猓猡闗旧为猡猓窟穴也九种志云猡■〈犭巢〉人性最恶刻木为信男子摘须腰系皮绳名饥饱索以帕裹头夜不解刀居山顶以板盖屋刀耕火种性喜猎凡有事以艾炙羊膀骨占吉凶出入必以凶器男女纽发盘头上下身衣土绣花长衣赤脚无履外披细褶毡衫为上盖饥食荞麦饼婚姻以牛羊马礼酒席铺松毛于地盘脚坐松上男女分席杀牛羊剥皮猪用火烧半割碎和蒜菜谓之吃牲饮泡咂酒木碗木杓即其器皿食肉以竹签为筯丧礼男女俱无棺椁富家以绵段纒之故谓之■〈犭巢〉郡又谓之罗罗也过闗五里为湾村又八里为巡哨堡地稍寛平又十里则宁畨卫之冕山闗矣

　　宁畨卫

　　元时于卭都之野立府名曰蘓州借蘓示之义以名之也国初土官怕兀它从伊噜特穆尔为乱于是废为卫降官为指挥环而居者皆西畨种故曰宁畨城周凡二千丈在建昌北百九十里东连越嶲界北至西天乌思藏西邻三渡月落口编戸仅四里有冕山鎭西礼州等四千戸所相钤束焉渡泸初畧曰旧额宁畨一卫为屯者凡九十有二今无一人存矣行数十里鸡犬无声人烟絶迹间有一二存者亦刀锯之孑遗耳结草为衣虺羸一骨此其状何可令人见者
　　上南志曰卫南五里曰南山山势屹然子午针也产白铜华阳国志卭都南山出铜即此志又云卫南三十里西山下响石长七尺阔三尺八寸厚三尺击之声如云板志又云东百二十里有温泉四时皆暖可以疗疾华阳国志卭都县有温泉穴下流可治疾病余多恶水水神护之不可污秽及沈乱发照面则使人被恶疾水经注云昔李骧败李流于温水是也
　　土夷考云宁畨蛮凶犷强悍刀耕火种迁徙无常不以积藏为事上南志云西畨人身长大勇猛占住山头性甚恶男子髪结成条面多垢积身带凶器叛恶不常妇女发亦结编悬带珊瑚翠石为饰身着短衣盖以羊皮食以青稞磨面作饼酥油煎茶为饭风俗女在父家为非无禁嫁后有犯夫永逐之所生男女亦弃去酒席泡咂酒杀牛羊肉食之病不服药请畨僧诵经杀牛祈禳及死将生前所编毡喜鹊窠帽弓刀装敛盛以木桶于山岭盖一小房停放封闭永不复观
　　土夷考曰夷之错居卫东南东北者颇驯扰惟西去月落三渡水妙竹等一十九寨恃其险隘常引水外生蕃不时入冦自万厯丁亥建立定蕃堡募兵戍之稍敛迹不敢出没九盘白石泸沽峡老君闗等旧称险絶一夫荷锸千骑辟易其间铜槽鐡厂诸夷尤肆其蜂虿行者股栗焉
　　冕山桥设千户所一冕山者山形如冕方山也在所西三里所去卫又百里元蘓州地我朝正统七年置以属宁畨者
　　土夷考云冕山桥去冕山闗五里在孙水之浒桥因汉址而冠以今名焉按史记司马相如定西南夷桥孙水颜师古曰于孙水上作桥也孙水源出于台登俗谓之长河志云卫治东有长河南流会泸水过建昌卫而入金沙江即孙水也
　　冕山闗堡与建昌犬牙相错建昌之泸沽驿去冕山所六里与桐槽站同处驿属建昌而供张骑乗则宁畨土官职也去桐槽八里为太平闗闗在孙水上有渡军守之十里为盐井哨路通东山鐡厂军民杂聚治铸之所又去建昌之泸沽闗即泸沽峡两山壁立峡深百余丈阔不盈寻孙水流其中淙淙有声人行东山岭上俯视魂摇南北长五里中有观音岩老君闗栈道危峻设泸沽巡检司于泸河东去巡司五里为鎭夷堡过此歴五十里为平蛮松林深沟龙溪平哨之名又十里则建昌卫之礼州城矣城在泸河东自礼州行四十里歴安宁北哨青山理经四堡又十里至建昌卫卫在山麓泸川驿在城西磘山堡在城南十里滤水之上禄马驿在泸水北去建昌城两舎自禄马东南行歴巴西鹿角凹脑者者黄泥什结诸铺至阿用驿凡一百二十里自阿用至白水站八十里中隔半站营金川堡焉自白水三十里至可郎舗系威龙州地夷猓出没之乡又二十里为公母石志云两石相随人或分之明日复合土人呼为公母石犹言翁姥也又五里为甸沙闗建会二卫分界处北接威龙司南近迷易所东连普雄法果等夷又二十里为么些塘旧么些夷之垒也上南志云么些人身长色黒男子发扭成索白手巾纒头身着短衣足穿皮鞋身垢不洗常带凶器内着黒大编毡外披衣甲畜犏牛山羊以艾炙羊骨占妇女纽发细编短衣赤脚内披短毡尚以羊皮青稞荞面乳饼酥油煎茶充饥病不服药杀猪羊祭鬼求安婚姻亦以牛羊为礼丧葬不用棺椁将猪取去肠肚带毛用物压匾名曰猪脿用绫段布疋裹尸同用柴烧化取顶骨并手足四肢挂悬崖絶顶上后三年杀马延畨僧作佛事尽将骨弃去
　　志云冷水沟夷门木术界在甸沙么些之中时为道路梗又十里为巴松驿又二十里为分水岭二十里为火烧舗又十里为虎头闗十里为虎头舗俱威龙夷之区又十里为周官嘴十里为大龙驿又五里为寒婆营寒婆营乃接鎭西所矣此二十余里有路通麻龙仲村卷卜法果等夷不时为患
　　万厯壬子岁建南告急正值开科当事者策诸生而予代为之答曰夫建南者非汉所称西南夷而唐所称六诏之属者哉至我明来部落散处君长不齐约其九种可得而言曰一僰人二猓猡三白夷四西蕃五么些六狢■〈犭鹿〉七青海八回子九渔人是也而猓猡最狰狞迩时习为边患矣执事以战守剿抚机宜下问欲得一当而计安万全甚盛心也某不敢以臆对语云前事之不忘后事之师也请遡其开闭之因叛服之状而后计有以处之者乎粤自洪荒入秦西南夷未常与中国通也通西南夷由汉武帝始武帝之遣唐蒙也从笮闗入见夜郎侯谕以威徳约为置吏其意在渡■〈牜羊〉柯江出竒以制东越耳治道无成巴蜀震惊乃用司马相如谕告之非上意是时卭笮君长闻南夷得赏赐多欲请吏上问相如相如曰卭笮冉駹近蜀易通置为郡县愈于南夷于是以卭都为越嶲郡笮都为沈黎郡而除边益斥矣此开之之始也蜀汉建兴之岁昭烈殂殒益州郡耆帅雍闿等縳太守张裔与吴遣孟获诱扇诸夷越嶲夷王高定等皆叛应闿诸葛武侯以新遭大丧抚而不讨务农积糓闭闗息民民安食足而后用之及将南征参军马谡曰南中险逺不服久矣虽今日破之明日复反今公方倾国北伐以事强贼彼窥吾势内虚而叛亦速若殄尽遗类以除后患恐非仁者之情且又不可仓卒也夫用兵之道攻心为上攻城为下心战为上兵战为下愿公服其心而已武侯卒用其策生擒孟获使观营阵之间获曰向者不知虚实故败今祗如此即易胜耳乃七纵七擒之获始拜曰公天威也南人不复反矣侯即其渠率而用之或以为谏侯曰若留外人则当留兵兵留则无所食又夷累有废杀之罪自嫌衅重若留外人终不能信皆不易也今吾欲使不留兵不粮运而纲纪粗定夷汉粗安故耳于是悉收其豪杰孟获等为官属出其金银丹漆耕牛战马以给军国之用终侯之世夷不复反此抚而剿剿而抚之之术也唐开元之岁南诏强大五诏微弱乃赂王昱求合六诏为一朝廷许之于是以兵威胁郡蛮连击破吐蕃横行边郡而鲜于仲通有西弥河之败李宓有太和城之败至全军皆没令彼筑京观焉而陷越嶲据清溪闗骎骎及泸水矣韦皋乃屯重兵于嶲州扼西泸路是时南诏异牟寻欲诱之先攻东蛮皋不可曰嶲州宾往来道扞蔽数州贼百计窥故严兵以守之彼东蛮者敢怀贰乎大厯之岁吐蕃南诏合入寇悉众二十万三道而趋曰吾欲取蜀以为东府乃遣神策将李晟发邠陇范阳兵亦以三道而环救之晟追击大破之于大渡河外吐蕃南诏士卒饥寒殒于崖谷死者不胜计吐蕃悔怒杀诱导使之人而南诏始请内附矣皋奏宜招纳之以离吐蕃之党复与异牟寻约筑大城于境上置戍相保永同一家出朝廷所赐器物笛工歌女命之曰当子子孙孙尽忠于唐此守而战战而复守之之策也宋太祖平蜀之后取地图观之乃以玉斧画大渡河曰与夷为界凡我疆吏固守封圻而已此闭之之始也元以蒙古为驱除难建昌会同置府卭部栢兴置州若内地然至我太祖混一宇内神武不杀其大无外普氏倡之次争归顺乃兼设夷汉之官并用文武之道为卫所者九为学校者三为长官司者四五而闗堡驿逓盖不啻棋布而星列矣此复开之之由也说者曰汉武帝穷边极逺逞一时之侈心而基后世无穷之祸患为计失矣然风气欲开则有以使之不得不开者固非其计失也又曰宋太祖重内轻外不欲以无益之地而损百姓有限之财力为计得矣然风气闭则有以使之不得不闭者亦非其计得也说者曰今之世患无武侯耳使有侯者出七纵七擒天威所慑北面稽首终身不敢贰然未及十年而夷帅刘胄叛矣至于延熙则太守张嶷始复平定越嶲郡矣安见其兢兢于侯之盟誓约束也又曰今之世患无韦皋李晟耳使有韦李者出提兵转战数千里斩首数万馘断吐蕃之臂而臣服南诏如指掌然然未及数年益州永昌蜀郡诸夷皆应越嶲叛矣太和咸通之岁则南诏且再入成都矣又安见其惴惴于昔之救死扶伤也大抵犬羊之性嗜杀而少仁好谲而无信以战争为日用以掠刼为耕作其始而请置吏也贪赂耳其有时而乍降服也畏威耳是故或窥中国之虚焉而叛或恃部落之强焉而叛或拊之因循也而叛或责之严急也而叛或被人诱使之而叛或自已雠杀而叛或见可欲也而叛或修复旧怨而叛曷尝有数十年耕凿山谷间嬉嬉以逰与边陲共保安静而无事哉我明开国不烦一镞之矢一介之使与夫锱铢尺寸之金帛而望风输诚请为臣妾得报可而拜一官爵携印绶以夸示于族类保守其封疆以比诸汉宋之为开而黩武闭而损威或致劳民伤财之怨与夫失地退守之辱者其得其失为何如也国初至今二百五十年所矣在宁畨有土酋怕兀他从月鲁帖木儿之乱而总兵徐凯定之在越嶲有土官岭鳯起及黒骨夷阿弓凹乞之乱而总兵刘显定之所闻大征不过此两者其它画地而守聚族而居纳租税饬邮传未尝辄敢尤而效之夫以将不必忠武南康神策也以战不必七纵七擒杀获数万人之众也而安堵之日多蠢动之日少以比诸唐蜀之今日服之明日复反长吏遭执缚之惨内地受剥肤之虞者其久其暂又为何如也独此数年间渐不驯于汉法而勾引乎生蕃或跳梁于冕山所或啸聚乎邓家湾或利济站之围而觧散复合或梅子堡之役而杀戮相当近者南闗之烽火且逼近于大将军鎭西之梗塞且垂涎乎大渡河亦可谓猖獗之甚滋蔓而难图者矣以故羽书之告急无虚日孤军之待援如汤火而烦下执事者忧也生请先言时势之难易今昔之不同也而后及于剿抚战守之机宜可乎何谓难夫蜀以国事付诸葛出将入相惟其任之调兵调食如出一手又且积蓄数年民丰用足而后及于师旅今不能也既当仓卒之时又多掣肘之患矣武侯征而服之用其豪帅出其军资不留兵不粮运但使夷汉粗安专心北伐未尝再一渡泸今亦不能也军民与之错处行旅出于其途矣何谓易在唐之时六诏合而为一南诏又与吐蕃合而为一动辄数十万众势若常山之蛇彼声东以击西我救此则失彼而今无是也南诏隶于滇中吐蕃隔乎松茂若风马牛之不相及矣李晟之捷特将邠陇范阳兵五千直自卭崃闗追击之于大渡河韦皋之捷先断吐蕃为二且借资于异牟寻之兵五千而今无是也如云之士卒在前天险之泸河在后我操必胜之势矣是故蜀汉之所易者而我之所难也李唐之所难者而我之所易也其时势之不同如此以今日论之非战不能解围矣非剿不能以詟服矣以他日论之非抚不足为结局矣非守不足为长策矣然剿之与抚可互用也贵因乎时战之与守必兼资也贵乗乎势此固智者能言之耳而剿之首务在动兵曰鵰剿曰大征多寡则相悬矣其实有可以相通者何则汉河平之岁西南夷尝相攻矣遣太中大夫张匡持节往解之不从命乃刻木像汉使立道旁射之杜钦说大将军王鳯曰蛮夷轻易汉使不惮国威恐议者巽耎复守和解则彼得收猎其众狂犯守尉逺藏湿暑毒草之地虽有孙吴贲育若入水火往心焦没智勇无所施宜阴勅旁郡守尉练士马大司农预召谷积要害处选任职太守往以秋凉时入诛其王侯尤不轨者而后可定诸葛武侯之南征也别遣马忠伐■〈牜羊〉柯李恢向南中而后渡滤生虏孟获是当其时虽无大征鵰剿之说然必练士马积粮谷相时而入分道而进其功乃可成也盖非大征则兵食不能厚非鵰剿则智勇无所施愚所谓可相通而用者也而战之先资在馈饷曰主饷曰客饷彼此易推诿矣其实为阙一不可者何则蜀建兴之岁都督张翼用法严激夷帅叛丞相亮以叅军马忠代翼令还其人檄召谓翼宜速即罪翼曰吾临战场代人未至当运粮积糓为灭贼之资岂可以黜退之故而废公家之务乎于是统摄不懈代到乃发忠因其资破贼唐之旧制岁杪运内粟以赡嶲州起嘉眉道阳山江而达渡乃分饷诸戍常以盛夏之地苦瘴毒辇夫多死后改命转卭雅粟以十月为漕始先夏而至以佐阳山之运不涉炎月逺民乃安是当其时虽无主饷客饷之说然必自实于内接济乎外有灌输之功而无偏倚之患其戍始可饱也盖非主饷则恐道絶非客饷则恐中枯愚所谓实阙一不可者也抚之之说益州刺史张乔常用之矣越嶲夷封离反杀长吏焚掠百姓骸骨委积千里无人乔遣从事杨竦与战斩首三万余级获生口千五百人资财四千余万悉以赏将士封离等惶怖诣竦乞降竦厚加慰纳其余三十六种皆来降附竦因奏长吏奸猾侵犯蛮夷者九十人皆减死由此观之非诛渠帅之黠恶者与吏士之贪残者不能听吾抚也守之之道西川节度使李徳裕尝用之矣朝廷命徳裕修清溪闗以断南诏入冦之路徳裕曰通蛮细路至多不可塞惟重兵镇守可保无虞但黎雅以来得万人精加训练则蛮不敢动矣乃请甲人于安定弓人河中弩人浙西器械犀利又率戸二百取一人习战缓则农急则战谓之雄边子弟以制大渡河清溪闗之阻且谓傍人建言者盖由祸不在身望人责一状留入堂案他日败事不可令臣独当国宪朝廷皆从其请徳裕乃练士卒葺堡障积粮储以备边蜀人粗安其后李师望请移理卭州于是声势不相及南诏复骚动遂入成都由此观之非临河之区为屯田之计不能壮吾守也或曰若子之说则师之不可已矣然兵非难而饷为难目前之饷固难久后之饷尤难若必増兵以守之则不几岁岁而増饷乎曰建南前者无兵也尺籍之士以五万计不为不多矣一士一田无待取给于外矣今所存者不能十分之一士岂尽失伍乎田岂尽抛荒乎无乃强半实债帅之腹而入豪强之手乎亦无乃所以资冦兵而赍盗粮乎则简稽而重训练之胡可已也増募之兵以四千计亦不为少矣游击材官各以若干隶之矣今用命者不能十分之一岂众寡不敌乎岂前后牵掣乎无乃贪饵而动失虎豹在山之势乎亦无乃望风而遁乏鸷鸟必击之威乎是责成而严赏罚之胡可已也此在大渡河以南者言也河北富林至于黎州非所称笮闗沈黎之地乎汉置两部都尉一治旄牛主外羌一治青衣主汉民唐李赞皇实屯万人于雅黎盖重之矣今仅仅一游戎提兵不满五百且控制天全六畨地于河以外不暇指顾无乃太疎乎盖欲援建昌先问越嶲欲援越嶲先问黎州此必然之势也文武将吏如阃司之签书威茂之验粮官皆高坐无事若加以职衔常驻此地练兵理饷造舟治具与雅黎分两翼与越嶲相表里有急赴援声息易通一二日间羽檄竟达成都矣且二十年前全蜀无民兵也大征之后各以其州县之繁简为召募之相称岁约糜饷十数万矣播之役割而代彼戍者盖三分之一今播享太平十余年可分其半于黎成都之免戍西边者移其戍于黎合之可得客兵三千矣而黎雅之地亦自有军也自有屯也恐名存而实亡者亦不下于建南所以简稽而训练之责成而赏罚之者亦当以建南为例可得主兵数千矣又合而计之则赞皇之万人其庶几乎虽然此善后之虑而永逺之图也若夫目前将士已渡滤矣冲锋陷敌之功非有投石超距之勇者不能捣巢入穴之险非其游兵间道之竒者不能总之与其以少而尝敌也不如厚集于河南北之间与其驱市人而用之也不如预讲乎坐作进止之法若夫见可而进相机而动虽呼吸不能喻其神烟云不能喻其变矣岂搦三寸管作纸上陈言所能逆料哉

　　蜀中广记卷三十四

　　●钦定四库全书

　　蜀中广记卷三十五

　　（明）曹学佺 撰

　　○边防记第五

　　上川南道

　　黎州

　　水经注曰江水自筰道与蒙溪分至蜀郡临卭县与布仆水合布仆自徼外成都西沈黎郡来按沉黎即筰道寰宇记云夷人于大水之上置藤为桥谓之筰也蜀记周赧王三十年诛蜀侯绾置守蜀守张若因取筰及其江南地史记筰都古西南夷自越嶲以东北君长以十数筰都最大秦时常为郡县至汉兴而罢自唐蒙使畧通夜郎而卭筰之君请为内臣及汉诛且兰卭君并杀筰侯乃置筰都县注汉书曰旄牛县岁贡旄牛尾以为节旄也元鼎六年以为沉黎郡至天汉四年并蜀为两部置两都尉一居旄牛主徼外夷一居青衣主汉人后汉永平中益州刺史梁国朱辅慷慨有大畧宣示汉徳威怀逺夷自汶山以西前代正朔所不加白狼盘木唐丛等百余国户百三十余万口六百万以上举种奉贡称臣仆辅上疏曰臣闻诗云彼徂者岐有夷之行传曰岐道虽僻而人不逺诗人诵咏以为符验今白狼王唐丛等慕化归义作诗三章路经卭来大山零高坂峭危峻险百倍岐道襁负老幼若归慈母逺夷之语辞意难正草木异种鸟兽殊类有犍为郡掾田恭与之习狎颇晓其言臣輙令讯其风俗译其辞语今遣从事史李陵与恭护送诣阙并上其乐诗昔在圣帝舞四夷之乐今之所上庶备其一帝嘉之事下史官录其歌焉逺夷乐徳歌诗曰大汉是治与天合意吏译平端不从我来闻风向化所见奇异多赐缯布甘美酒食昌乐内飞屈申悉备蛮夷贫薄无所报嗣愿主长寿子孙昌炽逺夷慕徳歌诗曰蛮夷所处日入之部慕义向化归日出主圣徳深恩与人富厚冬多霜雪夏多和雨寒温时适部人多有涉危歴险不逺万里去俗归徳心归慈母逺夷懐徳歌曰荒服之外土地烧埆食肉衣皮不见盐谷吏译传风大汉安乐携负归仁触冐险峡高山岐峻縁崖磻石木薄发家百宿到洛父子同赐懐抱匹帛传告种人长愿臣仆肃宗初辅坐事免是时郡尉府舎皆有雕饰畵山神海灵奇禽异兽以眩耀之夷人益畏惮焉和帝永元十二年旄牛徼外白狼楼薄蛮夷王唐缯等遂率种人十七万口归义内属诏赐金印紫绶小豪钱帛各有差安帝永初元年蜀郡三襄种夷与徼外污衍种并兵三千余人反叛攻蚕陵城杀长吏二年青衣道夷邑长令田与徼外三种夷二十一万口赍黄金旄牛毦举土内属安帝増令田爵号为奉通邑君廷光二年春旄牛夷叛攻零闗杀长吏益州刺史张乔与西部都尉击破之于是分置蜀郡属国都尉领四县如太守桓帝永寿二年蜀郡夷叛杀畧吏民延熹二年蜀郡三襄夷冦蚕陵杀长吏四年犍为属国夷冦郡界益州刺史山昱击破之斩首千四百级余皆解散灵帝时以蜀郡蜀国为汉嘉郡
　　十六国春秋曰李雄有蜀置沉黎汉源二郡周地图记天和初破羌夷得此土因立黎州及沉黎县矣寰宇记云隋开皇改黎州为登州炀帝初废州并其地入临卭郡唐置南登州大足元年割汉源飞越二县及嶲州之阳山县置黎州神龙三年废开元三年又置天寳元年改为洪源郡干元元年复为黎州领羁縻五十五州僖宗又置永平军宋复为黎州继升平阳军节度领汉源通望二县治在汉源通志云元属吐蕃等处宣慰司国初洪武八年省汉源县改为黎州长官司十一年升安抚司并置大渡河守御千戸所隶四川都司属上川南道
　　元和志曰黎州之地闗沬若而徼■〈牜羊〉柯处越嶲卭蜀之中樊柔直侯寳堂记云全蜀五十余州沉黎为襟喉地以南邻六诏而西接吐蕃也
　　后汉书筰都夷其人披髪左袵言语多好譬类居处畧与汶山夷同土出长年神药仙人山图所居也蜀郡记曰诸山夷獠子娠七月生生时必临水儿出便投水中浮则取养沉乃弃之按沉黎之名或取此而乐子正以为黒水所经矣宋史黎州诸俗尚鬼以主祭者为鬼主其酋长号曰都鬼主
　　宋郡守余授朱缨堂记蛮商越驵毡裘椎髻交错于阛阓中寰宇记蕃部蛮夷混杂之地元无市肆每汉人与蕃人博易不使见钱汉用绸绢茶布蕃部用红椒盐马之类
　　志云国初安抚副使马芍徳筑沉黎城今司治也沉黎驿在其北二里而汉唐宋之黎州则理在汉源县今废为镇去司南二十五里
　　寰宇记云汉源县汉沉黎县地宋立郡于此隋仁寿四年置县以大川之源为名长安四年巡察使殷祚奏置黎州后刺史宋干微奏废入雅州开元三年又置黎州以县来属按此即旧黎州也
　　方舆胜览云黎城中有汉越嶲太守任贵蜀汉姜维赵云马忠诸祠又有玉渊书院宋开禧初知县薛绂建志云废汉源县东有唐三王墓唐史卭黎间有三蛮王使伺南诏卒葬于此盖恭化王刘志辽和义王郝全信遂宁王杨清逺也北梦琐言卭黎之间有浅蛮焉世袭王号曰刘王杨王郝王岁支西川衣赐三千金俾侦云南动静云南亦资其觇成都盈虚恒持两端而求利焉遇元戎下车即率界上酋长诣府庭号曰叅元戎不察自谓威恵所致其来叅必潜禀于都押衙以候可否或元戎慰抚稍至乖方即敎其纷纭于时帅臣多文儒不欲生事都押衙席其利亦要姑息故蛮夷得以凭凌无忌王建始镇蜀絶其旧赐斩都押衙山行章以徇卭峡之南不立一堠不戍一卒十年不敢犯境末年命大将许存征徼外蛮为三王泄漏军机于是召而斩之时号英断边患屹然矣
　　胜览云州治静镇堂弘敞邃深为郡之冠冕左右有藏春留香二亭及思仙台图经云昔人有驾牛采樵入蒙秦山见二老人奕棋其人系牛坐斧而观局未终老人谓曰非汝久留之所樵者起而斧柯已烂牛已枯矣诗云思仙亭上望蒙秦此间昔有避秦人不应棋罢却归去再见桃花且问津
　　胜览云郡圃东湖方广十丈架桥其中芙蓉万盖锦鳞千尾桥上有唤鱼亭又云州宅之白云泉从白塔谷前取水穴城东以入始以槽承之分于四大井焉藜厅在小厅东隅世传唐三藏师游西域经行值藜杖于地曰他日州治在此果如师言杖成株高五十尺围九尺天圣间回禄人取其枝以接他枝矣有梵音水亦云三藏至此持梵音而水涌出故名水色如米渖而甘在今治南半舍
　　按玄奘西域记取经由凉州出塞似未入蜀而三藏者乃僧之通称也孙光宪琐言云唐咸通中有天竺三藏僧经过成都晓五天胡语通大小乘经律论以北天竺与云南接境欲假途而还为蜀察事者识之絷于成都府其得所记朝廷功第文字盖曾入内通场者或即其人耶
　　今治西有揺香亭在兵马司外荼醿芙蓉之胜甲于内地有海棠池在城南三十里昔时太守宾僚燕赏之地沿地植海棠花烂熳如锦也
　　舆地纪胜云黎州初设茶马买马两务成都则市于文黎珍叙等州号川马五代王建大阅于星宿山官马八千私马四千建起家骑士有国之后于文黎雅茂等州市胡马十年之间逺及兹数按通畧韩亿知益州移永康鬻马场于黎州境上以灌茂地接蕃部岁来互市觇我西川故徙于此旧载在川南以今度之与大渡河相近但今市马者由川北之中江县而转贩入黎雅其时势与事不同如此
　　志云圣钟山下有古城昔人于山中闻钟声及五色光掘之而得巨钟故曰圣钟山城即古黎州城也又云古黎州城在大渡河外按元和志南唐以来徙治大渡河内而水源在城外韦皋始筑今城东西南三面邻絶涧惟北面稍平地多井泉与诸城镇戍烽火相通诚西南之险要矣
　　志云韦皋所筑土城国初安庆侯即故址砌为石城今大渡河守御千户所是也在司治西北隅
　　大渡河源出吐蕃经黎州城南九十里东注嘉定入于江临河有大渡巡检司戍之隋大渡县设焉今废为镇若唐之大渡县则接芦山县界
　　方舆云唐时大渡之戌一不守则黎雅卭嘉成都皆扰宋初建隆三年王全斌平蜀以图来上议者欲因兵威复越嶲艺祖以玉斧画此河曰外此吾不有也于是为黎之极边昔时河道平广可通漕船自玉斧画后河之中流忽陷下五六十丈水至此澎湃如瀑从空而落舂撞号怒波涛汹涌船筏不通名为噎口殆天设险以限中外也父老云旧有寨将欲载杉木板由阳山入嘉定贸易以数片试之板至噎口为水所舂没湏臾片片自沫水浮出蛮人闻之益不敢窥伺矣
　　寰宇记云大渡河在通望县南一十五里自吐蕃界经雅州诸部落至当州东流入县界志云废通望县在司治东南九十里其北有罗目溪水入峨眉有通望山自大渡河南与众山相连入嶲州按通望本汉旄牛县地在大渡河北汉水西今有古旄牛城在俗呼为牛头城语讹也隋大业二年改为阳山县因县南朝阳山为名矣志又云大渡镇西有阳山废县唐初属登州后属黎州也
　　十道志云隋仁寿四年罢大渡镇置登州大业二年废登州又立阳山镇唐武徳元年改置阳山县属登州贞观二年割属嶲州开元初改为登台县贞元五年十月剑南节度使韦皋遣将王有道等与东蛮两林苴那时勿邓梦冲等帅兵于故嶲州台登北谷大破吐蕃青海猎城二节度杀其大兵马使乞臧遮遮悉多杨朱斩首二千余级其投崖谷赴水死者不可胜数生擒笼官四十五人收获器械一万余事马牛羊一万余头疋遮遮者吐蕃骁勇者也或云尚结赞之子频为边患自其死也官军所攻城栅无不降下蕃众日却数年间尽复嶲州之境贞元十三年五月十七日吐蕃于剑南山马岭三处开路分军下营仅经一月进军逼台登城嶲州刺史丰高任率领诸军将士并东蛮子弟合势接战自朝至午大破犬戎生擒大笼官七人阵上杀获三百人余被刀箭者不可胜纪收获马畜五百余头匹器械二千余事太和六年李徳裕复修卭崃闗移嶲州于台登城以扞蛮夷
　　华阳国志云台登县有孙水一曰白沙江入马湖水水经注孙水出台高县即台登县也南流径卭都县又南至会无入若水
　　志云孙水俗谓之长河天全长河西以在孙水之西也九州岛要记曰台登县有奴诺川鹦鹉山黒水之间若水出其下即黄帝子昌意降居处水经曰若水出蜀郡旄牛徼外东南至故闗郦善长注曰按山海经南海之内黒水之间有树名曰若木有若水出焉又云灰野之山有树焉青叶赤华厥名若木生昆仑山西附西极也淮南子曰若木在建木西木有十华其光照下地故屈原离骚天问曰羲和未阳若华何光是也然若水之生非一所黒水之间厥木所植水出其下故亦受其穪焉若水沿流间闗蜀土黄帝长子昌意徳劣不足绍承大位降居斯水为诸侯娶蜀山氏女生颛顼于其野有圣徳二十登帝位承少皥金官之政以水徳膺厯矣
　　水经注又云大度水出徼外至旄牛道南流入于若水又径越嶲大筰县入绳山海经曰巴遂之山绳水出焉东南流分为二其一枝东径广柔县注于江其一南径旄牛道至大筰与若水合自下亦通谓之绳水矣
　　寰宇记云废飞越县本沉黎之地唐仪凤四年分汉源于飞越水置县属雅州大足元年属黎州按志飞越山下有唐时三琱城即三交城也疑即古飞越县矣又云唐飞越县在旧县西北百里飞越山下其山两面接羌夷为沉黎西境要害之所
　　方舆云汉水发源自飞越岭寰宇记云汉水在汉源县西百二十里从和姑镇山谷中经飞越县界至通望县合大渡河不通舟船每至春冬有瘴气中人为疟疾
　　志云汉水俗呼流沙河源出越山流经司南二里东入于江
　　方舆云废琉璃城在大渡河南太和五年节度使李徳裕筑以蛮界琉璃溪为名也赞皇又筑伏义城以制大渡清溪之险按今司南九十里有古清溪闗乃韦皋所凿以通好南诏者自此出卭部经姚州而入云南谓之南路在唐为重镇焉五代孙樵云田在宾将军刺严道三年能条悉南蛮亊为樵言曰巴蜀西通于戎南逼于蛮宜其有以制之者当广徳建中间西戎饮马于岷江其众如蚁前锋魁徤皆擐五蜀之甲持倍寻之戟徐呼按步且战且进蜀遇斗如植横堵罗戈如林发矢如蝱皆拆刅吞镞不能毙一戎而况陷其阵乎然其戎兵践吾地日深而疫死者日众即自度不能留亦輙引去故蜀人为之语曰西戎尚可南蛮残我自南康公凿清溪道以和羣蛮俾由蜀而贡又择羣蛮子弟聚于锦城使习书算业就輙去复以他继如此垂五十年不絶其来则其学于蜀者不啻千百故其国人皆习知巴蜀土风山川要害文皇帝三年南蛮果能大入成都门其三门四日而旋其所剽掠自成都以南越嶲以北八百里之间民畜为空加以败卒贫民持兵羣聚因缘刼杀官不能禁由是西蜀十六州至今为病自是以来羣蛮常有屠蜀之心居则息畜聚粟动则练兵讲武而又俾其习于蜀者伺连帅之间隙察兵赋之虗实或闻蜀之细民苦于重征且将启之以幸非常吾不知羣蛮此举大剑以南为国家所有乎每岁发卒以戍南者皆成都顽民饱稻饫豕十九如瓠虽知钲鼓之数不习山川之险吾尝伺其来朔风正严缓步坦途日次一舍固已呀然污矣而况歴重阻即严程束甲而趋拔戟而鬬耶加之为将者刻薄以自入馈餫者纵吏以鼠窃县官当给帛则以苦而易良当赈粟则以砂而易粒如此则边卒将怨望之不暇又安能殊死而力战乎此巴蜀所以为忧也樵曰诚如将军言茍为国家计者孰若诏严道沉黎越嶲三城太守俾度其要害按其壁垒得自募卒以守之且兵籍于郡则易为役卒出于边则习其险而又各于其部缮相美地分卒为屯春夏则耕蚕以资其衣食秋冬则严壁以俟其冦虏连帅即能督之岁遣廉白吏视其卒之有无劾其守之不法者以闻如此则县官无馈餫之费奸吏无因缘之盗兵足食给卒胥无怨于将军则如之何田将军曰如此何患遂书以记之按予议撤威茂戍军听其自募实本此策而日后有求复者读是书庶几了然矣寰宇记云诸葛武侯祠在州城北三里志云州北三里有武侯城侯筑故垒壕堑犹存绍兴中重建侯祠名天威庙又作二室以祀唐韦皋李徳裕二节使
　　碑目云黎州西林寺壁间题云回道人日行一千五百里谒全庵上人不遇而去志云陶道人得道处在司东北百里狮子山按道人黎州卒盖知龙妖者详见畵苑
　　方舆胜览云州东十里兰若寺前有龙池方广十数丈池上有龙祠水中有枯楂三株隠然如龙状触之则暴风卒雨变于俄顷岁旱取湫立应按志有渥洼池在州之蛮部内池产龙马其前后之田高腴可耕疑即此处矣又有马跑泉相传肉齿和尚乗白马至一山马渴跑地泉为之涌人称其地为和尚山云胜览以为山在州东南百里与峨眉瓦屋号为三乘山常现五色毫光也
　　志云司治五里有卭徕山言卭筰之人入蜀从此山而来也亦界山矣汉书作郲华阳国志作崃水经作来开路记作莱其说不同方舆胜览距州七十里卭崃闗昔有杨氏妇造阁其上傍有阁道碑水经注云汉武元封四年以蜀郡西部卭筰县理旄牛道天汉四年置都尉主外羌在卭来山表自蜀西渡卭筰其至崄有弄栋八渡之难杨母阁路之岨是也
　　汉书王阳为益州刺史行部至卭崃九折坂叹曰奉先人遗体奈何数乘此险后以病去及王尊为刺史至其坂问吏曰此非王阳所畏道耶吏对曰是尊叱其驭曰驱之王阳为孝子王尊为忠臣今有祠在山下又有叱驭桥在司境内太守李石为碑记云九折坂峻絶造天曲回九折乃得度其巅九夏凝氷冬絶行迹也
　　志云卭崃山灵应将军洞不知何神有锦文巨蛇蛰其中人恒见之按九折坂地里诸书以为在百丈驿想必后人移置近界矣
　　胜览云笋筤山在州西北五十余里有前筤后筤以山多笋故名春时州人百十为羣入山斸取绍兴间始立笋租以赡学岁收缗钱八十千土人名为钱筤山
　　胜览又云白崖山在州西北二百五十里山外即生畨界崄峻不通人迹志云在西北二十里山之右有风穴如井不知浅深穴口四围津津如汗间有气出腾空如白云须臾风起怒号如雷里人见云即知风气散则风定细则风小盛则风猛窒其穴风虽少而民多瘴开之风如故而瘴亦衰山之北又有穴大如车轮俯而入其中空阔数十步泉声琮琤石体凝结其幽致不可名状俗呼仙人洞即此
　　张华博物志云蜀南沉黎髙山中有物似猴长七尺能人行名曰玃路见妇人輙盗之入穴俗呼为夜义穴西蕃部落最畏之按寰宇记谓在汉源县境或即卭崃山中耶记又谓山峡有一石洞壁间有夜又像土人祠之号穿崖将军洞按在今庆歴乡
　　唐李义府奉使招谕有懐赠同行人诗云逺游冒险阻深入劳存谕春去辞国门秋还在边戍轩车行未返节序催难驻陌上悲转蓬园中想芳树蜀山自纷紏岷水恒奔注临泛多苦怀登攀寡欢趣永夕飞淫雨崇朝蒸毒雾不求绥岭桃宁美卭乡蒟白狼行欲静骢马何常驱愿接轺斾尘聨翩来北骛宋知郡余授诗絶塞卭崃外偏城越嶲东山含初夏雪林偃夕阳风提刑李师锡诗穷冬按部极西陲鸟道盘空积雪迷报国忧民宁惮逺万重山里到沉黎
　　寰宇记唐干元中黎州所统五十五州皆徼外生獠羁縻而已其名曰罗岩州索古州秦上州輙荣州剧川州合钦州下蓬州栢坡州博卢州明川州胣■〈月皮〉州蓬矢州大渡州米川州木属州河东州诺筰州甫岚州昌明州归化州象川州藂夏州和良州和都州附树州东川州上贵州滑川州北川州古川州甫蕚州北地州苍荣州野川州卭陈州贵林州护川州牒琮州浪弥州郎郭州上钦州时蓬州俨马州撅查州卭川州护卭州脚川州开望州上蓬州北蓬州剥重州久护州瑶剑州明昌州按只五十四州少一州承旧唐书之误也时代已逺或鞠为邱墟或荒为部落或为闗堡别名皆不可考
　　经畧志曰黎雅诸夷即天全六畨诸部散居二州之间者宋时屡为边患孝宗干道四年威州保寜县探知风流等部欲入抄掠知县张文礼闭絶蛇浴山路不许来徃蕃从蛇浴岭后斫生路至村攘刼宣抚司委知永康军李繁等讨之蕃部来降十一月砂平蕃首高志良至碉门互市与居民斗山鹧不胜乃诣寨官喻炳陈诉炳决责之志良衔恨去明年正月来攻碉门制置司遣李俊御之兵未至志良已有悔意欲偿还所烧庐舍更以钱赎罪守臣不能身任其事付之兵官兵官既欲邀功而喻炳亦觊报怨遂潜入砂平焚其屋庐蕃人初皆潜伏官军乘势虏掠蕃鸣角聚众以出遂失利蕃人追至荣经芦山而还干道九年青羌吐蕃奴儿结等坐黎州负其马价侵掠安静寨推官黎商老等御之败死安抚司委钤辖李彦坚徃援始赴州悔罪买马如故十一月复犯安静至大小坝杀虏军民千余黎州守邵降年及通判吕宜之招卭部川蛮兵并力击之乃遁淳熙二年五月奴儿结等同元人汉人诣州州犒之然以互市久不得通方怨望而白水寨将王文才又与婚姻诱之抢掠知黎州陆东之计枭文才于市我明于黎州设安抚司天全六蕃设招讨司盖以夷治夷之意也自洪武至今边方以静雅州所属与招讨夷人或时有争讼者盖境土相连势使然耳
　　四夷考云洪武初黎州长官司土舎马芍徳征讨有功加升安抚司以芍徳为安抚副使万厯十九年副使马祥无后其妻瞿氏掌司事取瞿姓子抚之将有他志祥姓土舍应龙居松坪遂兴兵攻城取印畨众因而乘会剽刼于时叅将吴文杰方有征东之役移师剿平之二十四年奏将该司降为土千户所安抚降为千户于司南三十里大田山坝立千户所俟应龙之子新受承袭司署改为黎雅游击府上七枝编为民户属大渡河千户所当差下七枝仍旧属松坪马氏约束焉大抵司东三十里为天冲山险絶无路止通樵采而已唐古木碑所云沉黎界上山林参天岚雾晦日者也西二十里为黒崖闗闗外系本司管辖上七枝等夷又一路由椒子冈至泠碛寨直抵长河则为大西天乌思藏进贡路南去大渡河可八十里中立文武销瘴香树黒石流沙等堡直抵泸河近河有避瘴山夏秋之交境多岚瘴飞鸢羣集至立冬前瘴已乃飞去土人避瘴恒以鸢为候故名销瘴山也东南则安抚所辖下七枝熟夷之界其名曰落凶曰吽哄曰沙骂曰俺立曰母姑曰阿辉曰他他又自炒米城以抵松坪寨连接峨眉凡三百六十里高山峻坂宻树深箐为安抚族人居之按九州岛志黎州石楼之地多长松不生杂木即松坪寨是也志云司南百里临大渡河有韦皋所筑要冲城俗呼沙米寨亦作炒米城矣

　　峨眉

　　峨眉县边邻松坪木瓜大小赤口等处原设六乡西南二面临夷三十里至高桥十里至土地闗二十里至龙池场二十里至大围闗及中镇巡检司五里至铁索桥五里至射箭下坪三里至射箭上坪此县之旧界也
　　坪外八里至黒龙溪四里至虎皮冈始分两岐右路由上马胜溪至金口厂为卭部司新附籍之民名归化乡有阳化堡设焉由金口厂二十里至楠木园五十里至天池八十里至万家石三十里至松坪则黎州土舍马应龙所居矣左路由下马胜溪至古金寺渡中镇河有中镇巡检戍之又十七里而至太平墩墩又两岐右路过杨村行百里乃至猡■〈犭回〉猡■〈犭回〉亦新附夷种也左路上蛮鬼冈冈势险峻树木丛杂入冬徂春烟雾不收雨雪层积即夷人亦鲜踪迹又十五里至空木即永寜墩八里乃至栖鸡坪今筑平夷堡处城池候馆咸备焉由栖鸡五里至泠溪二十里至热水河十里至四百囤又二十五里而至西河设有镇逺墩过墩四十里为杀马溪悬崖峭壁中逼河流人过此者两头牵索缘索而步至下山处名为溜马漕又五十里则木瓜夷种之巢穴也木瓜有二有小木瓜旁通西赤口去暖歹只二日过木瓜桥头稍前十里为大木瓜即今三枝降夷处所一枝凶瓜一枝匪瓜一枝卜特瓜过大木瓜五十里为利济山极高峻与大凉山相接又五十里至大赤口口外则马湖之地矣□□之先分自大赤口凡十二枝腻乃卜特其最著者世居西河属马湖土官安氏钤辖自改流日诸瓜叛入卭部归岭氏其地自西河至大小赤口凉山雪山等处周围蟠据北连建越西接嘉峨南通马湖窟穴蹊径四藏而八达焉嘉靖末诸瓜畜牧蕃盛心怀内扰卭部长官岭栢已不能驭及死其妻马氏为政腻乃虐栢等叛出凉山回同西河匪瓜白禄出沙坪于是嘉峨犍为一带邻边居民不能安枕建昌上下南三道督卭部发兵至茜鸡坪截杀之我师未集潜从泠溪而渡直捣茜鸡坐制我死命而瓜锋于是益炽矣乃议大征分为建越马湖中镇三路而进直捣巢穴瓜始惶骇请降歃血自誓不复反主将檄令各推酋长纳贡罢兵于是凶瓜推牛撒为长匪瓜推阿书为长卜特推阿魁为长愿各约束其部落永作属夷岁贡良马三匹匹输三金峨眉县为进之十三枝瓜夷积聚虚实牛多不过六七十头马四五十匹羊二三百只耳岁费官兵粮饷三千二百五十两有奇恢复侵占田地自七盘子至米麻岭共四千八百六十四亩岁征租可四百四十七石有畸说者谓其常图恢复云

　　雅州

　　禹贡和夷底绩雅安志云和水在州南四十里源出蛮界罗岩州而入平羌江图经云和川路在严道县界西去吐蕃大渡河五日程从大渡河西郭至吐蕃松城四日程羌蛮混杂连山接野鸟道蟠空不知里数
　　寰宇记云雅州管和川夏阳等羁縻四十六州其首曰罗岩州去当道四百八十里曰当马三井东锋名配钳恭斜恭畵重罗林笼羊林波林烧龙蓬索古敢川惊川蜗眉木烛百坡以上十八州去雅州近者四百余里逺者不及五百里去罗岩自一里至六十里为极惟当马去罗岩二百里焉
　　曰当品严城中川钳矢昌磊钳并百颇会野以上八州去雅州近者二百六十里逺者六百三十里去白坡近者三里逺者六十里
　　曰当仁推海作重祸林诺筰金林平恭布岚欠马罗蓬以上十州去雅州近者五百七十里逺者六百二十五里去会野近者三里逺者六十里通罗岩共三十七州和川路之界也其次曰论川州去当道五百八十里曰逺南州去让川州二十五里至州五百六十里卑卢州去夔龙州二十里至州五百六十里夔龙州去卑卢州二十里至州五百六十里耀川州去金川州一十五里至州五百六十里金川州去耀川州一十五里至州五百六十五里东嘉梁州去金川州二十里至州五百六十里西嘉梁州去东嘉梁州一十五里至州五百六十五里通论川共九州岛夏阳路之界也
　　寰宇记云贞元中吐蕃七部落来降界近雅州因安置于和川等路其名曰吐蕃笼官杨矣蓬贵东君等部落六十人在蛮宿川安置吐蕃业城首领笼官刘矣本等部落在本部安置吐蕃会野首领笼官髙万唐等部落在本部安置吐蕃逋租城首领笼官马东煎等部落在夏阳路安置吐蕃国师马定得并笼官马德唐等部落在欠马州安置吐蕃嘉梁州降户首领笼官刘定等部落在夏阳路安置吐蕃嵬笼城首领铄罗莽酒等部落在和川路安置按宋史雅州西山路蛮有部落四十六唐以来皆为羁縻州太平兴国初首领马令膜等来贡并上唐朝勅书告身凡七通咸赐冠带其首领授以官
　　上南志云雅州通西番路有三曰灵闗碉门始阳也而碉门最为要害按灵闗镇在卢山县北八十二里蜀都赋廓灵闗而为门是矣四夷考云碉门等处安抚司元时设在雅州寻改吐蕃宣慰使司国初宣慰余思聪王徳贵归附始降司为州又碉门百戸所设近天全六番之界所有茶课司以平互市之官也
　　志云始阳山在芦山县东十里俗呼罗绳山寰宇记以为蒙山西魏置始阳县于此杨用修云史记西南夷传自巂以东北君长以十数斯筰都最大注斯及筰都二国名也徙音斯相如难蜀文略斯榆谓斯与楪榆也此斯即南西夷之徙玉篇作■注狄国夏为防风氏周为髳汉之賨叟地在蜀之边也
　　图经卢山县新安乡五百余家獠种也其妇人娠七月而产置儿向水中浮者取养沉者弃之千百无一沉者长则拔去上齿加狗牙各以为华饰今有四牙长于猪牙而唇高者别是一种能食人无长齿者不能食人俗信妖巫击铜鼓以祈祷焉
　　土夷考云荣经县界悬厓栈道之间有杂道长官司及飞越庙县西北有紫眼夷编氓殆半里其地名紫眼闗与西畨相接广可四十里袤百里自瓮溪飞水小路直透冷碛畨以上闗堡大渡河官军戍之东西峻岭中流一河大坝筒车等五姓夷结茆以居五姓各立老人有讼不立公庭惟听老人处分而已然赋税亦不后时盖为茶商快捷方式有利存焉正西万里干河直通碉门则天全招讨之地矣
　　陈子昻谏雅州讨生羌书将仕郎守麟台正字臣陈子昻昧死上言窃闻道路云国家欲开蜀山自雅州道入讨生羌因以袭击吐蕃执事者不审图其利害遂废梁凤巴蜒兵以徇之臣愚以为西蜀之祸自此结矣臣闻乱生必由怨起雅州边羌自有国以来未尝一日为盗无罪受戮其怨必甚怨甚惧诛必蜂骇西山西山盗起则蜀之边邑不得不连兵备守兵久不解则蜀之祸构矣臣闻吐蕃桀黠之虏君长相信而多奸谋自敢抗天诛以来向十二余载大战则大胜小战则小胜未尝败一队亡一矢国家徃以薛仁贵郭待封为虣武之将屠十万众于大非之川一甲不归又以李敬玄刘审礼为庙廊之宰辱十八万众于青海之泽身为囚虏是时精甲勇士势如雷云然竟不能擒一戎馘一丑至今而闗陇为空今乃欲以李处一为将驱顦顇之兵将袭吐蕃臣窃忧之而为此冦所笑且夫事有求利而得害者则蜀昔时而通中国秦恵王欲帝天下而并诸侯以为不兼賨不取蜀势未可举乃用张仪计饰美人谲金牛因间以啖蜀侯果贪其利使五丁力士凿山通谷栈褒斜置道于秦自是险阻不闗山谷不闭张仪蹑踵乘便纵兵大破之蜀侯诛賨邑灭至今蜀为中州是贪利而亡此徃事也臣闻吐蕃黠冦爱蜀之珍富欲盗之已有日矣然其势不能举者徒以山川阻絶瘴隘不通此其所以顿饿狼之喙而不能窃食也今国家乃乱边羌开隘道使其收奔亡之种为向导是以借冦兵而为贼除道举全蜀以遗之此危道也蜀西南一都会国家之寳库天下珍货聚出其中又人富粟多顺江而下可以兼济中国今执事者乃图侥幸之利悉以委身西羌得西羌地不足以稼穑财不足以富国徒杀无辜之众以伤陛下之仁糜费随之无益圣徳又恐侥幸之利未可图也夫蜀之所寳恃险者也人之所安无役者也今乃开其险役其人险开则便冦人役则伤财臣恐未见羌戎已有奸盗在其中矣徃者益州长史李崇真将图此奸利传檄称吐蕃欲冦松州遂使国家盛军以待之转饷以备之未二三年巴蜀二十余州骚然大弊竟不见吐蕃之面而崇真赃钱已计巨万矣蜀人残破几不堪命此之近事犹在人口陛下所亲知意者必有奸臣欲图此利复以生羌为计者哉且蜀人尫劣不习兵战一虏持矛百人不敢当又山川阻旷去中夏精兵处逺今国家若击西羌掩吐蕃遂能破灭其国奴虏其人使其君长系首北阙计亦可矣若不到如此臣方见蜀之边陲不守而为羌夷所横暴昔辛有见被发而祭伊川者以为不出百年此其为戎乎臣恐不及百年而蜀为戎也

　　天全六畨招讨使司

　　古氏羌之地晋以前无闻焉宋齐梁土豪迭相雄长名属益州西魏为始阳县地属蒙山郡后周因之隋初郡废属雅州唐为羁縻州隶雅州都督府总志云五代王孟之间有高曩阁藏杨夹失朶只见二首归附始置碉门黎雅长河西鱼通寜逺六军民安抚司宋隶雅州元宪宗时复置六安宣抚司属吐蕃等处宣慰司后改六畨招讨司又分置天全招讨司国初并天全六畨招讨使司隶四川都司
　　其地东西广百九十里袤二百一十里东至雅州界五十里西至长河西司百四十里谓之干溪南至荣经县界六十里北至灵闗道及董卜韩胡百五十里去成都五百四十里为南诏之咽喉辖部落凡六曰马村蘓村金村杨村陇东村西碉村或谓六畨之名始此非五代碉门黎雅等六名也
　　上南志云洪武六年诏西夷酋长至京授职赐印因俗为治立都指挥使司二曰乌思藏曰朶甘指挥使司一陇荅卫也宣慰司三朶甘及董卜韩胡长河西鱼通寜逺也招讨司六万户府四及别思寨安抚司木瓦都指挥葛剌汤千户诸部落是为三十六种以时朝贡焉
　　志云天全招讨司设在碉门城即元之碉门安抚司也中有碉门百户所属雅州千户设在正副二招讨及朶甘宣慰界渡河以西又有真官招讨司及鱼通安抚泠碛十八寨为三十六种畨夷出入之路
　　志又云司治有诸葛武侯庙治东二十里有卧龙山相传武侯征孟获驻宿其上又十里有泉从石龙口喷出谓之龙泉其源发大悲寺内寺在司东四十里又十里则多功山也昔大禹疏凿以通峡水故名志又有镇西山姜维伯约驻师其下在司东二百十里又二十里有女城山相传杨招讨家女将守此垒石为城尚存又有玄■〈穴上山下〉白厓皆出圣灯芝草玄■〈穴上山下〉高峻清絶在东南八十里白厓矗立如雪在司南里余近白厓又有玉垒穷冬积雪土人以玉堡呼之图经自长河西至董卜寨二百余里皆遶雪山而行路由打箭炉而进有哈日寺在乌思藏中元世祖欲郡县六畨之地以吐蕃僧八思巴为大寳法王帝师领之嗣者数世其弟子赐号司空司徒国公佩金章玉印前后相望大寳法王而下有大乘法王阐敎王阐化王护敎王护法王通谓之乌思藏六畨也以其地连天竺有大西天小西天之域焉雪山尽处有大铁围山山有法佛徳行剌麻等寺
　　游梁杂纪云乌思藏所产细畵泥金水幅佛像铜渡金佛像金塔舍利各色足力麻铁力麻氆氇左髻犀角珊瑚唵叭其贡道由董卜韩胡长河西朶甘思之境自雅州入京大乘大寳二法王差僧徒阐化阐敎补敎赞善进之
　　志云天全男不习工艺妇不事纺绩惟以耕种为业畨汉淆居碉房絶岭治化渐摩礼义日生
　　元段平章夫人高招讨女也能词赋其劝段氏効顺息兵一章见词话中国朝弘治间招讨高崧妻杨氏杨显昭女二十而寡始终不易志诏旌其门又碉门百夫长姜珏女适于王佐生一女适高昻母子二人俱早寡从一不变人称双节之家盖姜氏女七岁时随母赴京奏茶课因进为宫人七日不乐召其母赏钞令引还乡即适王佐者闺壸节义可谓盛矣惟是二氏当替袭之期徃徃告讦申勘动烦郡邑由嫡庶之分不明也如滇之土官宗枝册贮自藩司则无此事

　　蜀中广记卷三十五

　　●钦定四库全书

　　蜀中广记卷三十六

　　（明）曹学佺 撰

　　○边防记第六

　　下川南道

　　叙马泸道开府马湖綂辖叙泸二卫乌蒙乌撒东川镇雄永宁等府司叅将一员驻札永宁游击一员驻札建武寔左右之但永宁者兼贵州迤西等处地方故称川贵叅将云汉书西南夷传唐蒙至夜郎夜郎旁小邑贪汉缯帛以为汉道险终不能有也乃且聴蒙约还报以为犍为郡治道自僰道至牂牁水经若水又东北至犍为朱提县西泸江水郦道元曰朱提山名也应劭曰在县西南以氏焉犍为属国也在郡南千八百许里建安二十年立朱提郡郡治县故城郡西南二百里得所绾堂琅县西北行上髙山羊肠绳屈八十余里或攀木而升或绳索相牵而上缘陟者若将阶天又有牛叩头马抟颊坂其艰险如此也
　　旧志唐置晏髙筠定连蕯巩等十四州隶戎州都督府唐末废四州存十州宋神宗时十州夷内附隶泸川郡前晏髙等州皆在焉元置戎髙巩筠连四州隶叙州宣抚司至元十三年宣抚使昝顺招谕酋长得兰纽得贡卧等率众归附因设大坝总管府得兰纽授都总管得贡卧充同知其罗星长官以黎川同知李奇为之上下罗计二千户俱得姓者为之
　　舆地志曰叙州三路蛮西北曰董蛮正西曰石门部东南曰南广蛮董蛮在马湖江右僰侯国也其酋董氏南广蛮在庆符县石门蕃部与监洮土羌接唐兴播等卞二州之地其人精悍善战斗自马湖南广诸族皆畏之葢古浪稽鲁望诸部也志云宋大观中夷酋罗永顺杨光荣李世恭等各以地内属诏建滋纯祥三州在庆符县公元史四十六囤蛮夷所领豕蛾夷地在庆符南唐定州之支江县也其长官司在髙县西三十里落骚乡文献通考云獠蛮不辨姓氏所生男女长幼次第呼之其丈夫称阿谟阿改妇人阿夷阿等之类今稍从汉俗易为罗杨等姓依树积土以居其上名曰杆栏杆栏大小随其家之口数杆栏即夷之榔盘也制畧如楼门由侧辟构梯以上即为祭所余则以寝焉又云夷有姓氏男织班布纒头衣裳俱如华制行纒以班布为之女绾发为髻纒以班带簮纒用银两耳各穿两孔上贯■〈釒义〉下贯环富者迭贯之衣尚左袵下着桶裙间以组彩长覆膝下初娶不论物采惟通媒妁杀牛豕以为礼即引归惟老死后方大索婚价饮食喜啖蝌蚪又云僰有姓氏用白练纒头衣尚青碧背领袂缘俱刺文绣裳袴覆滕亦织班带以为行纒尝佩双刀善使劲弩女绾髪撮髻饰以簮压衫之前后左右文绣■〈火旬〉烂长裙细褶膝以下亦刺文绣行纒杂以青紫出则着单履性淫婚则论财丧则戚邻咸聚挝鼓作乐至夜男女杂沓自有畨书卜日不同于中国
　　李京云南志云白人者汉武帝开僰道通西南夷道戎州旧县是也今转为白人矣白人语着衣曰衣衣吃饭曰烟羮茹樵棌曰折薪帛曰羃酒曰尊鞍■〈革占〉曰悼泥墙曰砖垣男女首戴次工制如中原渔人蒲笠差大编竹为之覆以黒毡亲旧虽乆别无拜跪唯取工以为次男女披毡椎髻妇人不施脂粉酥泽其髪以青纱分编绕首盘系裹以攅顶黒巾耳金环象牙纒臂衣绣方幅以半身细毡为上服处子孀妇出入无禁居屋多为回檐如殿制食贵生如猪羊鸡鱼皆生盐之和以蒜泥而食每岁以腊月二十四日祀祖如中州上冢之礼六月二十四日通夕以髙竿縳火炬照天小儿各持松明火相烧为戏谓之驱禳
　　又云土獠蛮在叙川南乌蒙北皆是男子及十四五则左右击去两齿然后婚娶猪牛同室而居无匕筯手抟饭而食之踏髙橇上下山坂如奔鹿妇人跣足髙髻桦皮为冠耳坠大双环衣黒布衣项帯镴牌以为饰出入林麓望之宛如猿猱人死则以棺木盛之置于千仞巅崖之上以先堕者为吉山田薄少刀耕火种所收稻榖悬于草棚之下日旋捣而食多以采荔枝贩茶为业云
　　唐书戎州都督府羁縻州九十有二宋初见寰宇记者合叙泸只载四十余州而已他不可考乐子正曰羁縻诸州除没落云南蛮界一十五州其余虽有名额元无城邑散在山峒不常其居抚之难驯扰之易动其为刺史父子相继无子即以其党有可者公举之或因春秋有军设则追集赴州着夏人衣服却归山峒椎髻跣足或披毡或衣皮从蛮夷风俗无税赋以供官每年使司须有优赏不拘文法今并存之要知古迹而已
　　悦州在戎州南二百十七里管县六甘泉青宾临川悦木夷口胡璠
　　移州在州西南五百八十七里管县三移当领河汤陵
　　扶徳州唐开元十八年七月割入在东南四百五十七里领县三扶徳宋水牱
　　阴筠州在四百一十七里管县八盐水筠山罗余临居澄澜临昆唐川寻源连州在州西南四百余里筠州析出管县六当为都宁逻游罗龙加平清坎
　　巩州仪鳯二年开山洞置天寳元年改为因忠郡干元元年复为巩州在南三百十里领县五哆楼比邱都善播郎婆婆按即珙县地巩州者今之罗星渡哆楼者今在城之髙楼坊婆婆今江安县界之婆婆村比邱今之九塞播郎今贵州界之安静长官司都善一名都坛今名梅得此本志所载也
　　宋州领县四户六十九牱龙牱支宋水卢吾输纳半税按髙县西五十里有宋水
　　南州在州西五百三十五里盈州析出管县三播政百荣洪泸
　　徳州在州南五百六十四里管县二罗连万崖
　　为州在南四百九十里管县二扶僧罗
　　洛州在南四百二十七里管县四临津宾夷葱药曾口
　　志州在西四百五十六里管县四浮萍鸡惟夷宾河西
　　盈州在南五百六十七里管县四盈州涂赛播陵施燕
　　献州在南六百六里管县七名阙
　　武昌州在南一千二百一十七里管县七洪武罗虹琅林夷郎来宾罗新绮婆婆
　　景州在南三百九十六里管县七名阙
　　播狼州在南二百八十七里管县三播胜从颜顺化右十七州唐时隶戎州南广溪洞獠
　　协州在州西南八百里天宝中因云南离叛被破今移置在西南四百九十三里管县二名缺
　　靖州在西南五百一十里管县二靖川分
　　协曲州在西南九百里天宝中因云南破移在开边县界去县一百二十七里管县二朱提唐兴
　　播陵州在南五百七十七里管县二名缺
　　钳州在西南四百五十七里元无县从开边县析出
　　哥灵州在西南一千四百里管县三名缺切骑州在西南一千一百里管县四栁池奏禄縻托通识
　　品州在西南二千三百九十五里管县三八秤松花牧口
　　从州在西南二千六百四十二里管县六茫化昆池武安罗林梯山南宁
　　碾卫州在西南九百九十七里管县三名缺
　　涪州牱违州俱归马湖右十二州管县三十七唐时在石门路并无税赋供输相承在图经上标名额耳石门今叙州之庆符县也
　　长宁州领县四户三十八婆员婆居青卢罗门
　　淯州乆视元年置领县二户一十五新定固城
　　髙州领县三户二十一牱巴移甫徙西按长宁涓州俱长宁地髙州今之髙县也
　　晏州仪鳯三年开生獠置天宝元年改为罗阳郡干元元年复为晏州领县七戸七十七思峨牱阴新宾扶来哆岗罗阳思晏按兴文县有晏峯即思晏县也七县今为砦矣
　　定州领县二戸一十六支江扶徳按筠连有定川溪旧州治在溪南
　　萨州仪鳯二年招生獠置天宝元年改为黄池郡干元元年复为萨州领县三枝江黄池按珙县图有萨州即上下罗计纳州仪鳯二年间山洞置天宝元年改为都宁郡干元元年复为纳州领县七戸百六十八罗围播罗施阳罗当罗蓝都宁罗掌边徼溪洞输纳半税按珙县有都宁驿与建武相近
　　奉州仪鳯二年置领县三戸三十九牱里牱巴蓬罗按宋史奉州乃泸州部西南边夷
　　思峨州天授元年置领县二戸三十七多溪洛溪按泸州宪纲有思峨洞已上供输涓井盐紫竹也
　　蓝州仪鳯二年置领县一胡茂
　　顺州载初二年置领县四戸五十九曲水顺山灵岩来猿以上输纳半税能州大定元年置领县二曲水丼泉
　　浙州仪鳯二年置领县四浙源越宾洛川鳞山以上连接黔府生蛮承前不输税右十三州唐时隶泸州

　　建武千户所

　　春秋僰侯故地汉为西南夷部叛服不常诸葛武侯征抚之置铜鼔埋镇诸山稍就帖然唐仪鳯间开拓夷徼于本部置晏州罗阳郡领七县宋熙宁间晏州仪夷献地隶泸州郡政和间夷卜笼谋叛据五斗坝后据九丝天险号九丝山都掌元至正间本部归附升为戎州綂辖水都四乡山都六乡本朝改州为县隶叙州府水都则阳顺阴逆山都则猖獗日甚先后凡十有二征俱弗克万厯元年剿平之用兵九阅月告成事始改戎县为兴文水都震惧悉归编户于山都六乡适中处建武宁城拓地五百余里东至永宁宣抚太平长官司八十里西至珙县百五十里南至镇雄府安静长官司八十里北至叙府长定县百五十里设镇守总兵安边同知坐营守备及建武守御千户所环四山而翠连云贵襟三水而清派叙泸招集流移建学育才夷风丕变矣万厯丙申丁酉间虏酋火落赤率其部入冦松潘乃移总戎之西改设游击于建武兵亦移入松而所存无几焉
　　武宁蛮好着芒心接离名曰苎绥尝以稻记年月葬时以笄向天谓之刺北斗相传盘瓠初死置于树以笄刺之下其后为象临本志云平蛮城即九丝城壁立万仭周围三十余里上有九岗四水极广可以播种仅通一径鸟道真天险也去镇一十五里为左榜山今立头腰尾三堡墩矣
　　大坝总管府元至元十三年蛮夷宣抚使昝顺遣官招谕戎州酋长得兰纽得贡卧率敛蛮民归附十七年朝见遂设大坝总管府得兰纽授都总管得贡卧充同知其罗星长官以黎州同知李奇为之上罗计夷酋得赖阿当以至元十三年归顺授上罗计蛮夷千户下罗计夷酋得颜个以至元十三年归顺授下罗计蛮夷千戸

　　马湖府

　　寰宇记戎州都督更有羁縻州五按即今之马湖属也其在唐或隶戎州或隶石门路
　　驯州在戎州西北七百三十三里管县五驯禄天池方陀罗藏播骋
　　骋州在西一千三十三里领县二斛木罗相
　　浪州在西一千三百四十三里贞元十三年五月十七日西川节度使韦皋奏置管县五名缺右三州在马湖江
　　滈州在南九百一十二里管县三拱平扫空罗空
　　牱违州在南九百三里管县三牱连罗名新戍右二州在石门路
　　土夷考云马湖即牂牁地也旧有驯浪骋滈牱违五州属焉髙州在府东南百里外属叙州府犹有故址可寻而驯浪骋之在西南者计三千里外与建昌卭部相连漫无所考牱违州亦府西界总之昔为羁縻而已国初安济归附授土知府五传至安鳌而叛改流官为弘治九年详靖边录中仍以泥溪沐川平夷蛮夷四长司隶之泥溪平夷皆王姓蛮夷文姓沐川悦姓也环而星列于外万厯十七年始设屛山县附郭焉东界叙府百一十里西界建昌千二百里南界乌蒙百四十里北界犍为二百里
　　水经注曰鄨县故犍为郡治也县有犍山晋建兴元年置平夷郡有鄨水出鄨邑西不狼山东与温水合温水一曰暖水出犍为符县而南入鄨水鄨亦出符县南与温水会阚骃谓之阚水俱南入鄨邑鄨水于其县而东注于延水延水又与汉水合出犍为汉阳道王莽之新通也按鄨县半属平夷地矣
　　土夷考云泥溪傍府而居其东西北三面连接乌蒙与猡■〈犭回〉杂处所受田赋与华民一体奉征调可得夷兵三百人受宁戎巡检司约束
　　平夷地土最狭错于泥溪蛮夷之中相去各四十里东去泥溪三十里有书楼峯我朝薛文清公瑄父为平夷司吏目随任读书于此
　　蛮夷司民少夷多故以名司其夷种有四山龙源青冈黄郎磨坡等处与建昌乌蒙沙骂接运有征调可得夷兵千设有桧溪烟溪三堡及龙源巡检司防守去司治二十里有水海旧有龙生于水中马湖得名本此
　　沐川司东界宜宾北界犍为南界泥平蛮三司西抵建昌越巂卭部安边厅守备司皆其辖内地故最广田土亦饶而民狡好讼离府可三百里过此自西迄北大凉山以外尽皆夷地文法所不能尽拘耳
　　安边厅在新乡镇即赖因乡也东接犍为南接本府各二百里西接建昌千三百里北接大凉山五百里十六年马湖改流于此建城垣设安边同知一员驻札其间又于烟草峯设守备司以资弹压北有水池为后营南有大河坝为前营中有两河为中营三营官兵约千四百四十余人以成犄角之势葢于诸夷所出没处扼其吭而守之也其水池一带则界老莺山大河坝一带则界大凉山雷坡黄郎等处则界分水岭庶几西陲一雄镇云

　　泸州卫

　　洪武初调陜西长安卫军征云南回使驻守滤州成化初以都掌之乱迁于宋江渡按在州南百里城周三百丈去卫南一舍有洞归堡两舍有定逺堡三舍有太平堡东南百里有水峡堡北五十里有江门堡百三十里有太州堡西北百六十里有三层堡又二十里有渠坝堡其地东连罗罗羿子北抵九支挫州西通长戎九姓马湖建昌南接东川芒部乌蒙乌撒葢西南夷要害之防也本志东抵永宁卫西至九姓长官司各十里南至太平长官司五十里北至纳溪县界四十里辖左右中前四千户所

　　乌蒙军民府

　　古为窦地甸汉为牂牁郡地唐时乌蛮仲牟由之裔曰阿綂者始迁于此地甸至十一世孙乌蒙始强号乌蒙部宋时封阿杓为乌蒙王元初归附至元间置乌蒙路隶乌撒乌蒙等处宣慰司其时李京景山为宣慰副使兼管军万户即着云南志略者元末彼土有阿普者仕为总管洪武初招集邻酋效顺于是改宣慰司为军民府用阿普为土知府设流官通判经厯照磨各一员隶四川布政司属川南道编户一里而已其人有罗罗夷人土獠三种错杂而居男子年十四五则击去左右两齿乃娶出入佩刀相见以去帽为礼架木为棚以居东西广五百一十五里南北袤七百六十里东至乌撒府界二十五里西至建昌卫界四百九十里南至东川府界百三十里北至叙州府界六百三十里至成都千三百里
　　志云铁炉山在治东三里以形似名凉山在西百里髙广千寻絶顶平旷蛮人避暑之地也雪山有积雪春夏方消在府西百三十里其西南有撒由河源出净山北流与龙洞河合龙洞河在司东北一舍源出石洞中以为洞者有龙金沙江在西南二百里外源出吐蕃流入府界与马湖江合
　　志又云夷语以五为我以横为未东二十里即我未山有五峯横列故名
　　以平坦为朴窝东南一舍有朴窝葢四望平坦也
　　以相对为博特东南十五里有博特山以与府山相对也
　　以陡峻为撒途东北八十里一山峻絶故曰撒途山

　　东川军民府

　　古东川甸乌蛮仲牟由之裔骂弹得之改曰那札那夷属南诏蒙世隆置东川郡后乌蛮閟畔强盛自号畔部元初置万户府至元中改为閟畔部军官后改为东川府隶乌撒乌蒙等处宣慰司洪武初仲牟由之裔禄氏设姑归附仍授为东川土知府隶云南布政司十六年改为东川军民府添流官通判经厯照磨各一员立营长六头目九管摄其间隶四川布政司属川南道编户一里
　　元志云东川有乌蛮白蛮僰人罗罗四种乌蛮富而强白蛮贫而弱居多版屋俗尚战争类土蕃之风僰罗通诏之夷人而罗即爨也性劲而悍摘须束髪于顶覆以白布尖巾衣以毡履以革僰人椎髻披毡戴毡笠用毡裹其胫蹑皮履以贸易为业
　　东西广四百二十里南北袤三百七十里东至乌撒界百二十里西至会川界三百里南至云南寻甸府界二百二十里北至乌蒙界百五十里至成都千四十里志云府治在万额山下山形上阔下鋭如猪治内有大石如牛卧叩之有声夷人以为石鼓也治南有白婆山山顶有四时泉西五十里纳雄山夜静时闻人声以为神也岁五榖熟必于此告成焉
　　东川大王祠蒙氏所建绛云弄山之神也山髙峻可百里上有十二峯下临
　　金沙江在府西南二百里一名乌龙山金沙江一名纳夷又名黑水源出云南武定府下流入济虑郡夷人凿木为槽以渡此水牛栏江在治东南三舍源出寻甸军民府下流合金沙江江阔水急夷人用藤索横江贯以木筩过者縳身筩上游索以济
　　土夷考云嘉靖中土官禄信长子天恩死天恩妻阿福自掌府事季子天宠以弟当继袭有妻设豸与目把私通弑天宠而与阿福争印妯娌自相攻杀颇称多事焉盖府虽隶于蜀川而城郭衙舍设在滇黔之中道路崄巇兵马素强以是为■〈舛上鸟下〉鷔云

　　乌撒军民府

　　旧名巴凡兀姑后名的巴甸唐时乌蛮之裔孙曰乌些者居此至阿蒙始得巴的甸其东西又有芒部阿晟二部皆他酋所据宋时乌蒙之后曰折怒者始并其地号乌撒部元至元中始内附置乌撒路招讨司寻改为军民总管府又改军民宣抚司后改乌撒乌蒙等处宣慰司元末四川分省右丞那者以其地来归于是乌撒军民府以那者知府事隶云南布政司十六年改隶四川设官与乌蒙东川同今土官安氏其裔也
　　经畧志云乌撒府编户二里耳而富盛甲于诸夷积累日深有可虑者其产有刺竹及猿山崖险阨襟带二湖羊肠小道十倍蜀道也
　　图经云乌撒之地东西广四百四十里南北袤三百五里东至播州宣慰司界二百五十里西至乌蒙府界百九十里南至云南沾益州界九十五里北至芒部府界二百一十里至成都千二百五十里
　　志云七星闗在府东南百七十里元冯福可诗点苍何苍苍环如西洱河百年雨露恩讵敢烦天戈辕门振乌撒衣带踰牂牁巨险久已夷故关尚坡陀云胡七星名亦复垂不磨
　　又云东门之外石驼闗有石如槖驼立闗下又云有老鸦闗善欲闗俱在府东三百里贵州毕节卫人戍之
　　志又云东南三里有大隐山东北百四十里有乌门山两崖相对如门然东二百里有翠屏山元何弘佐翠屛山诗云俗山如俗人过眼不相揖踞鞍无好诗羁愁拍胸臆行行见翠屛景意两相适烟萝羃青黛崖嶂铲苍壁云霞油然生杉桧森以立鸣禽递清响飞泉散珠吸我疑有幽人岩居喜深宻朝飱紫霞英暮啖香松实
　　又云东南百七十里有石洞洞容百余人穷处又得石窦游者以炬不知逺近而出
　　盘江在治西百五十里流入叙州养马川在治东百四十里夷人牧马之处一名墅马川治西一舍有七渡河南三舍有可渡河西南百十里有九十九渡水

　　镇雄军民府

　　通志云古为屈流大雄甸昔乌蛮之裔阿綂与其子芒布居此池其后昌盛因祖名号芒布部宋置西南番部都大巡检司元至元中置芒布路隶乌撒乌蒙宣慰司入木朝改为芒部府初隶云南洪武中升为芒部军民府隶四川布政司属川南道
　　弘治间土官陇慰先娶水西女冲中生子曰庆与寿继娶乌撒女冲叔生奸子陇政既而雠杀水西则为陇寿之助乌撒则为陇政之党嘉靖三年慰死嫡子寿继职庶子政谋寿杀之都御史王轨奏调官兵擒政及其嫂支禄系狱死奏改流镇雄府设经厯照磨教授各一人立懐徳长官司于却佐威信长官司于母响归化长官司于夷良安静长官司于落角以重庆府通判程洸为试知府明年洸方募民占种夷田于是水西乗机勾引陇寿之党沙保为乱沙保者故水西媵奴也与寿部下阿得狮子吼等破府城逐洸刼其印川贵会奏动三省官兵剿之沙保诈称已死主者弗察误以捷闻各升赏有差七年沙保等复聚冦掠奏闻会议土官土舍或争袭或雠杀兴师问罪甫定之后建议者即欲改设流官及流官再设而土夷随叛杀人夺地比昔尤甚葢作恶者不过一二人今乃以一二人之恶而遂致改易一府一州拂其本心违其约信所谓犯众怒也是以屡剿屡乱而兵革卒无宁日合无凡有土官恶逆被显戮者通拘所部头目令其自保应立力足以制服夷众之人或土官之子孙弟侄族人俱为众所推服者于是议以陇胜为知府为聘永宁宣抚奢爵女奢氏为妻更名陇安授女官知府安擒献沙保地方颇宁安死子陇清袭清生子来鳯早卒次子来龙尚幼生母奢氏更名陇髙护印抚子而陇清妻者氏与之争自把各私所好仇杀二年委官勘处令二妇同掌兵戈始息及后者氏耄而来龙妻禄氏再赘水西安尧臣盘据其地印为携去陇不絶如线万厯戊申年以永宁之役尧臣发兵助恶始驱之去而蜀中欲立阿克黔中欲立普徳相持良乆者氏恐一旦填沟壑乃两废之差官会勘以夷汉目把所共愿立者为主于是始易阿破为土知府而尧臣不敢复垂涎矣
　　图经云芒布部广袤二百七十里东南俱抵乌撒不及三十年以阿赫关为界西至乌蒙界二百四十里北至珙县二百二十里以乐安山为界至成都可千里司北百八十里勿食料溪源出乐安山也司南二十里外苴斗河源出六丈箐经七星闗其山川险阨地势﨑岖左峙绰忸右绕硌砌其风俗劲而愚朴而野男业耕稼妇絶粉黛崇信巫鬼其土产有石瓜树生蓏坚如石能已心痛志云芒部司西南有鼠街其俗夷人毎遇子日则交易于此
　　又云夷语以首为乌以立为通司北五里乌通山如人翘首而立故名
　　以清气为绰忸司东二十绰忸山有爽气也
　　以松为托以沙石为诺司西南二百里外托诺河岸侧多松栢沙石故名
　　又有硌砌雄山见通释

　　永宁宣抚司

　　通志云晋置永宁县属云南郡宋及周隋因之唐改置蔺州属益州宋初州废为江安合江二县之境后设永宁路迁至马口崖渔漕溪侧元因之领筠连州腾川县隶四川行省寻改军民宣抚司明玉珍改设永宁镇边都元帅府仍设宣抚司国朝洪武中宣抚使禄照归附改为永寜长官司割筠连属叙州后仍升宣抚司属川南道司治旧在马口崖即宋干徳所改也开熈间迁于界首国初土官禄照因蛮夷千户所旧址迁焉环城皆山迭翠如屛红崖镇北渔溪横南亦山水之汇也
　　唐书天宝载伐南诏由西路进起泸州泝永宁走赤水达曲靖古味县也设邮传自元始志云普市驿在司东五十里摩尼驿在南九十里为赤水驿又四十里为阿永驿赤水有卫普市摩尼有千户所皆属黔
　　土夷考云卫西至纳溪县南至镇雄府各四百里北至合江县百六十里东至播州界二百五十里职官宣抚仍旧加设土官同知一人流官经厯教授税课局递运所大使各一人并九姓太平二长官司编户七里其风俗刻木为信巢居箐寨不事啇贾惟务农业垂髻跣足悬带弓弩巴蜀耆旧志云永宁即古宁州极西南有闽濮鸠獠僄越躶身毒之民土地沃腴黄金光珠琥珀翡翠孔雀犀象蠺桑绵绢彩帛文绣又有貊兽食鐡猩猩能言其血可以染朱罽有大竹名濮竹节相去一丈受一斛许
　　志云赤水河源出芒部水脑涧流经司东南遶赤水卫卫东二十里有雪山穷冬积雪夏至方消
　　沽溪在司南半舍源出蛮界流入渔漕溪溪在九姓司东马口崖下司北有海漫山延袤八十余里起伏不絶如海之汗漫故名西北两舍有髙瀑自山顶飞来如疋练也西南一山圆莹如珠曰西珠山有仙婆墓在西山乌降山下铜鼓溪崖相传有女子名满者有道行及笄不字能前知吉凶卒葬于此
　　九姓长官司唐宋以前俱蛮地元立夷民罗党九人为总把至元初称为九姓罗氏党蛮夷长官千户国初改九姓长官司编户五里
　　初宣抚奢效忠名其妻曰世綂妾曰世续而无子取亲枝崇礼者抚之万厯十九年世续鸩崇礼据印自官又养水西安强臣妻弟阿利为子世綂争之兵连祸结且二十余年后以崇礼之弟崇明嗣其官追印畀之而印实为安尧臣携之镇雄矣三十五年都司佥书张神武质世续于庭而印不可得遂拘系之恶目阎宗传等请兵水西来袭永宁城中有备不得志而移祸于摩尼普市二所焚刼殆尽摩普乃属黔省怨蜀甚而大中丞乔公恶尧臣之党恶也动大兵以驱之详见镇雄下蔺局亦从此结矣

　　蜀中广记卷三十六

　　●钦定四库全书

　　蜀中广记卷三十七

　　（明）曹学佺 撰

　　○邉防记第七

　　上川东

　　遵义道开府夜郎与总戎同城而居近以建南有事大将军移镇以游击一员代其它材官将领各有差岁抽通省民兵五千名敛其食饷而已说者谓荡平既乆当以播供播勿烦内地为也然盈庭不决则任事之难耳汉书南夷君长以十数夜郎最大在蜀郡徼外其国临将牁江江广数里出畨禺城下按战国时楚顷襄王将庄蹻从沅水伐夜郎君至且兰■〈木豕〉船于岸而步战既灭夜郎国因留王滇池以且兰有■〈木豕〉船牂牁处乃改其名为牂牱牂牱系船筏也武帝时使唐蒙通夜郎国于是以夜郎旁小邑立犍为郡戍转相饟数岁士罢饿离暑湿死者甚众西南夷又数反发兵兴击耗费无功帝患之使公孙弘往视问焉还言其不便乃且罢独置南夷两县一都尉元狩元年张骞言使大夏时见蜀布卭竹杖问所从来曰从东南身毒国可数千里得蜀贾人市或闻卭西可二千里有身毒国于是乃令王然于柏始昌等间出西南夷往身毒国至滇道皆为昆明所闭莫能通身毒及南越反上使发南夷兵且兰君小邑乃与其众反汉发巴蜀校尉击破之遂平南夷为■〈牜羊〉牱郡夜郎侯始倚南越南越灭恐惧遂入朝封为夜郎王昭帝始元元年■〈牜羊〉牱谈子同并等二十四邑凡三万余人皆反遣水衡都尉发蜀郡犍为兵击■〈牜羊〉牱大破之后始缯叶榆人复反钩町侯亡波率其人击之有功汉立亡波为钩町王至成帝和平中夜郎王兴钩町王禹漏卧侯俞更举兵相攻■〈牜羊〉牱太守请发兵诛兴等汉以道逺不可击遣太中大夫张匡持节和解并不从杜钦说王鳯曰匡使和解蛮夷王侯不从不惮国威其效可见恐议者选愞复守和解太守察动静有变乃以闻如此则复旷一时王侯得收猎其众申固其谋党助众多各不胜忿必相殄灭自知罪成狂犯守尉逺藏湿暑毒草之地虽有孙呉将贲育士若入水火往必焦没智勇亡所设施屯田守之费不可胜量宜因其罪恶未成不疑国家加诛阴勅旁郡守尉练士马大司农先调糓积要害处选任职太守以秋凉时入诛其王侯尤不轨者即以为不毛之地亡用之人信不劳中国宜罢郡放弃其人絶其王侯勿复通如以先帝所立累世之功不可隳壊亦因宜其萌芽早断絶之及已成形然后兴师则万姓被害矣鳯于是荐陈立为■〈牜羊〉牱太守至■〈牜羊〉牱乃从吏数十人出行县召兴兴将数千人往立数责因断兴头出晓其众皆释兵降兴子邪务收余兵迫胁旁二十二邑反立又击平之
　　华阳国志元鼎二年开■〈牜羊〉牱郡属县十七戸六万及晋属县四户五千而已公孙述时三蜀大姓龙传尹董氏与■〈牜羊〉牱功曹谢暹保郡闻世祖在河北使使由畨禺江出朝贡世祖嘉之号为义郎按遵义之名始此方舆云遵义军俗以射猎伐山为业信巫鬼重謡祝好诅盟外痴内黠安土重旧凡交易刻木为书契结绳以为数其桀黠能言议屈服种人者谓之耆老其婚婣以铜器毡刀弩矢为礼其燕乐以铜锣鼓横笛歌舞为乐其所居无城池之固架木为阁聨竹为壁开窓出箭以备不虞出入佩刀弩自卫至与华人交易畧无侵犯有礼义之风凡宾客聚会酋长以汉为贵其民端龎淳固以耕殖为业天资忠顺悉慕华风矣
　　寰宇记云西南诸夷汉■〈牜羊〉牱郡地唐置费珍庄琰播郎■〈牜羊〉夷等州按播州之名始此其地北距充州百五十里东距辰州二千四百里南距交州千五百里西距昆明九百里无城郭散居村落土热多霖雨稻粟皆再熟无徭役隋大业末首领谢龙羽据其地胜兵数万人四夷述云■〈牜羊〉牱蛮姓谢氏旧臣中国世为本土牧守隋末大乱遂絶唐武徳二年其酋领谢龙羽遣使朝贺授■〈牜羊〉州刺史封夜郎公胜兵战士数万于是列其地为■〈牜羊〉州属黔中羁縻后为正郡
　　寰宇记云■〈牜羊〉州辖三县曰建安即州理曰宾化曰新兴其地与播州同唐书武徳二年立充州因是置播■〈牜羊〉等郡梁氏十道志云开元初犹有此郡后之郡国记录乃无此名寰宇又云充州■〈牜羊〉牱都尉居之县有梓潼底水思王思渝厯代史云充州在■〈牜羊〉州北百十里开元二十五年其酋赵君道来朝王建僣伪不通中国首领五姓龙方张石罗而龙氏最大后唐天成二年■〈牜羊〉牱清州刺史宋朝化等来朝其后孟知祥据西川复不通干徳三年平孟昶五年知西南夷南宁州蕃落使龙彦瑫等遂来贡诏授瑫归徳将军南宁州刺史蕃落使开宝四年瑫卒子汉瑭嗣诏袭父职太平兴国五年夷王龙琼琚遣子并诸州蛮七百四十四人以方物名马来贡雍熈二年夷王龙汉浚自称权南宁州事兼蕃落使遣■〈牜羊〉牱诸州酋长来献方物名马并上蜀孟氏所给符印授汉璇归徳将军南宁州刺史其后夷王龙汉兴龙汉■〈王尧〉相继遣使贡方物授■〈王尧〉宁逺大将军封归化王景徳四年西南蛮罗瓮井都指挥使颜士龙等来贡士龙种落遐阻未尝来朝今始至诏馆饩赐予如高溪
　　播州志云唐末南诏陷播州太原人杨端应募复之遂有其地四传至杨眙无子维时宋益州刺史杨延昭之子充使广西与眙通谱以其子贵迁后之从狄青南征杨文广即延昭之孙也在播州者传至粲而益大鉴乃其裔云
　　四夷述云东谢蛮渠帅姓谢氏南蛮别种在黔州之西数百里地方千里有酋长即谢元深也其一族不能女自云高姓不可下嫁唐贞观三年元深入朝冠乌熊皮冠若今之旄头以金络额披毛帔韦皮行縢而着履时中书侍郎颜师古奏言昔周武王天下太平逺国归欵太史乃集其事为王会篇今万国来朝至如此辈章服实可图写今请撰王会图诏从之开其地为应州隶黔州都督府南谢首领谢疆与西谢蛮怜接与元深俱来朝拜为南寿州刺史后改为庄州是也其地宜五榖无文字刻木为契散则山谷倚树为巢居无赋税之事皆自为生业刀劎不离其身男女椎髻以绯束之后垂向下冠熊皮披猛兽革南接守宫獠西连夷子北至白蛮按南寿州即分■〈牜羊〉牱所者或云楚威王时有庄蹻将甲士二万人入■〈牜羊〉牱故取庄为州名开元十道记有此郡额后之志录并废元领县八皆贞观以来相次建置永徽以后并省其名曰石牛南阳轻水多乐乐安石城新安宾化
　　四夷述又云西赵蛮在东谢之南并南蛮别种其界山洞深阻莫知里数南北十八日行东西二十三日行赵氏代为酋长有万余戸自古不臣中国唐贞观三年遣使入朝至二十一年于此置明州其地东至夷子西至昆明南至西洱河土俗与东谢同唐史贞元十三年西南蕃大首领正议大夫检校蛮州长史继袭蛮州刺史资阳郡开国公宋鼎左右大首领朝散大夫前检校卭州刺史谢汕右大首领继袭摄蛮州巴江县令宋万传界首子弟大首领朝散大夫■〈牜羊〉牱录事叅军谢文经黔中经界招讨观察使王础奏前件刺史建中三年一度来朝贺贡方物自后不令随例入朝今年恳诉称与■〈牜羊〉牱同被声教独此排摈自惭耻谨随■〈牜羊〉牱等朝贺伏乞特赐优谕兼同■〈牜羊〉牱刺史等授官其■〈牜羊〉牱蛮两州户口殷盛人力强大邻侧诸畨悉皆敬惮请比二州每三年一度朝贺仍依■〈牜羊〉牱例轮还差定以才干位望为众所推者充之勅旨宋鼎已改官讫余并依奏
　　寰宇记曰唐时黔州都督府管播州下五十三州曰南宁州本清溪镇唐末置在黔州西南二十九日行从南宁州至罗殿王部落八日行与云南接界曰充州曰琰州曰犍州曰庄州曰明州曰牱州曰矩州曰清州凡九州岛毎年朝贡曰牱州袭州峩州蛮州邦州鹤州劳州羲州福州鼔州儒州鸾州令州郝州普宁州总州郍州勲州功州敦州侯州晃州茂龙州整州悬州乐善州契州添州延州双城州训州卿州抚水州思源州逸州殷州南平州卢州姜州棱州鸿州和武州晖州亮州凡四十四州洞内羁縻而已
　　土夷考云东至偏桥卫南至养龙坑楚黔二省界西至泸州合江县北至重庆府綦江县俱川省界此今之播州也明兴杨鉴率众归附以其地为播州宣慰司授鉴宣慰使领播州余庆白泥容山真州重安六长官司草塘黄平瓮水三安抚司自鉴至相十世矣嘉靖十七年杨相父子争职议勘相不敢入播客死水西万厯元年杨应龙袭职即相之子也世有逆徳应龙淫杀无忌初黄平草塘白泥余庆重安五司凡承袭表笺须宣慰司印文乃达往往索贿无厌此衅端所由起又其地有七姓之民应龙寄以腹心七姓又藉龙为奇货縻费金钱累巨万乆之龙觉其欺乃稍稍收其权遂交雠怨七姓叩阍鸣寃且反噬龙矣应龙娶妻张氏失宠其族弟瑞龙聘田氏应龙强委禽焉万厯十五年田氏生子方弥月与应龙在室共语族弟继龙偶入戸遁去应龙见而立斩之田氏曰妾非张何例视我应龙怒曰我不杀此奴今效尤耶乃立杀张首并剐张之母等张阖族奏应龙杀妻并妻母兄弟等命下川贵勘处应龙初亦抗拒不出已闻议抚乃俛首出聴勘勘龙革任罚赎金四万免死会朝鲜告急应龙计以征倭赎前愆朝廷可其奏遂得解网然疑畏日甚进退维谷二十三年应龙子以赎金未完死渝州狱中应龙率蛮兵駈僧千余至发丧二十六年托献大木所过无不残灭朝议应龙虽经勘问皆务姑息非镇摄蛮夷之策于是天子赫然震怒命将兴师大集三省之兵猛将谋臣星聚云合而又特遣总制侍郎邢玠徃临之贵州支可大抚湖广江铎抚偏桥李化龙总督川贵湖广之师会军重庆府二十七年正月进兵六月初六日破海龙囤二十一日俘入重庆死于途事平剖播为二四川遵义府属三县一州贵州平越府属四县一州改流设官详平播全书中
　　土夷考又云播州长官司治附郭长官王姓其地左抵永安驿右抵海龙囤间杂杨氏腹里播事讧长官王积禄甘为应龙死党亦其势不得不尔今多属遵义县夷汉民各半
　　余庆长官司在司南百六十里元至正间毛岊从宣慰杨加禛征蛮有功授校尉本部长官后改为余庆州俾毛氏世为土知州本朝仍为长官司其地接连播州七牌苖巢左抵湄潭右抵雍水上达乌江下至岑黄于播最近杨氏不靖毛匪宁宇焉荡平后改余庆县属贵州平越府
　　白泥长官司在司东南三百里宋景定中杨万从征入播蛮有功授白泥长官元改为白泥州本朝复改长官司其地上抵草塘下抵偏桥镇逺带其左黄平列其右土田阔饶士马强健实甲诸司与杨氏不睦七姓之一也
　　容山长官司在司东三百二十里长官张姓其地界湖贵间于八司中独为外服溪山荒旷土田卤瘠中国商贩不到其人以猎射为生以刼杀为业自嘉靖间为臻洞苗所残破数十年来民夷■〈舛上鸟下〉鷔土田荒芜长官不能治也旧有湄潭驿荡平后改湄潭县属贵州平越府
　　真州长官司今改真安州详见名胜
　　重安长官司在司东南四百里宋元黄平府地国初头目张佛保招抚苗蛮有功授正长官冯铎从宣抚杨鉴征麻哈有功授副长官多生苗去播最逺原属黄平故知有黄平不知有播图经其地东至宣化司界北至杨义司界各二十里南至凯里司界十里西至清平县界五里
　　草塘安抚司在司东二百二十里介瓮水黄平之间其地环江土饶裕颇有华风宋咸淳间有云南贵者商贾入滇因边警投杨宣慰邦宪为头目元世祖时云贵孙邦佐有战功授都匀军民府知府始有草塘地国初宋显威从杨鉴归附改授安抚其地东至黄平司椒溪暖水界西至髙平瓮水二司界南至平越卫界北至播州杨梅浪于界
　　黄平安抚司在司东南三百里旧为黄平府实杨镇子孙世守之元世祖时黄平蛮叛杨宣慰汉英讨平其将罗季明功多遂以土授罗氏改隶播州洪武初罗镛从杨鉴归附授黄平安抚其地广饶险固有城垣足据扼云贵之门戸为诸司之襟带葢西南一要境旧设通判一员摠辖诸司又设千户所驻札司城聴通判调用城中夷汉杂处昔杨酋不道首与为难者也其地东至湖广偏桥卫五十里西至贵州平越卫南至清平卫各三十里北至白泥司界百五十里荡平改黄平州
　　瓮水安抚司在司东一百二十里宋绍兴间开设长官犹姓景定中进士犹道明播人葢其族也洪武初犹恭归附授安抚宻迩于播亦与杨酋交恶其地东至播四牌界二十里西至黄滩闗十五里南至水西界二十里北至麻子水界二十里荡平改瓮安县属平越府

　　蜀中广记卷三十七

　　●钦定四库全书

　　蜀中广记卷三十八

　　（明）曹学佺 撰

　　○边防记第八

　　上川东

　　南平　平茶　邑梅　酉阳

　　史记髙帝为汉王发夷人还伐三秦秦地既定乃遣还巴中复其渠帅罗朴昝鄂度夕龚七姓不输租税余戸乃岁入钱口四十宋史渝州蛮者古板楯七姓蛮唐之南平獠也其地西南接乌蛮昆明哥蛮大小播州部族数十居之治平中熟夷李光吉梁秀等三族据其地各有众数千家间以威势胁诱汉戸有不从者屠之没入土田往往投充客戸谓之纳身税赋皆里胥代偿藏匿亡命数以其徒伪为生獠刼掠边民官军追捕辄遁去习以为常宻赂黠民觇守令动静稍筑城堡缮器甲逺近患之熈宁三年转运使孙固判官张诜使兵马使冯仪弁简杜安行图之以祸福因进兵复宾化砦平荡三族以其地赋民凡得租三万五千石丝绵一万六千两以宾化砦为隆化县隶涪州建荣懿扶欢两砦其外铜佛坝者隶渝州南川县地皆膏腴自光吉等平他部族据有之朝廷因补其土人王才进充巡检委之控扼才进死部族无所綂数出盗边朝廷命熊本讨平之建为南平军以渝州南川涪州隆化隶焉
　　渝州志云黔涪徼外有西南夷部汉■〈牜羊〉牱郡唐南宁州■〈牜羊〉牱昆明东谢南谢西赵充州诸蛮相为聨属宋初以来有龙蕃方蕃张蕃石蕃罗蕃者号五姓蕃皆常奉职贡受爵命治平四年十二月知静蛮军蕃落使守天圣大王龙异阁等入见诏以异阁为武宁将军其属二百四十一人各授将军及郎将熈宁元年有方异■〈王兄〉三年有张汉兴各以方物来献授异■〈王兄〉静蛮军汉兴捍蛮军并节度使六年龙蕃罗蕃方蕃石蕃八百九十人入觐贡丹砂毡马赐袍带钱帛有差其后比岁继来龙蕃众至四百人往返万里神宗悯其勤诏五姓蕃五岁聴一贡人有定数无辄增及别立首领以息公私之扰命宋敏求编次诸国贡奉录客省四方馆撰仪皆着为式元丰中张蕃乞添贡奉人至三百诏不许故事以七十人为额不许七年西南程蕃乞贡方物愿依五姓蕃例注籍从之元佑二年西南石蕃石以定等赍表自称西平州武圣军礼部言元丰着令以五年一贡为限今年限未及诏特令入贡五年八年绍圣四年龙蕃皆贡方物龙氏于诸姓为最大其贡奉尤频数使者但衣布袍至假伶人之衣入见葢实贫陋所兾者恩赏而已元符二年又有牟为蕃入贡诏以进奉人韦公忧忧市公利等为郎将诸蕃部族数十独五姓最着程氏韦氏比附五姓号西南七蕃云

　　酉阳宣抚司

　　隋图经集语云黔中是武陵郡酉阳也按汉酉阳在今溪州大乡界与黔州约相去千余里今之三亭县西百九十余里别有酉阳城乃刘蜀所置非汉之酉阳也贞观地志言刘蜀所置酉阳为汉酉阳葢误认汉涪陵之地也
　　寰宇记云酉阳古蛮夷地春秋属楚地秦昭王取之隶黔中郡汉以酉阳县地置武陵郡寻置■〈牜羊〉牱郡呉分置黔阳郡隋以县属巴东郡唐武徳初徙县治务川四年招慰司冉安昌以务川当■〈牜羊〉牱要路须置郡以抚之复于县理置务州领务川涪川扶阳三县至贞观元年以废夷州之伏逺寜夷思义髙富明阳丹川六县废思州之丹阳城乐感化恩王多田五县来属其年省思义明阳丹川五县二年又省丹阳一县四年改务州为思州以界内思卭水为名其年以涪川扶阳二县八年又以多田城阳二县俱割入费州又废感化县十年又以髙富县割入黔州十一年又省伏逺县但领务川思王宁夷三县开元四年又以州东立思卭县二十五年割宁夷县夷州天宝元年改为宁夷郡干元元年复为思州黄巢之乱酉阳蛮叛驸马冉人才征之有功留守其地五代时中国无主冉氏遂据之按志宋正和六年复于务川县置思州领县三酉阳隶焉复升为州知州冉守忠善于抚字酉人懐之元季冉氏世知本州岛明玉珍僣据以酉阳州为沿边溪洞军民宣慰司国朝洪武初冉如彪纳土归附仍为酉阳州后升为酉阳宣抚司令冉氏子孙世袭领石耶洞长官司永乐中改隶重庆府建立学校俾渐华习三年入觐十年大造略比诸郡县
　　志云司西北百八十里酉阳山入黔江县界郡国志云小酉山入龙标界即王昌龄谪处也水经注云酉水北岸有■阳县许慎曰温水南入■葢鄨水以下津流注之通称故县受名焉西乡溪口在迁陵县故城上五十里左合酉水酉水又东际其故城北又东径酉阳故县南而东出也两县相去水道可四百许里于酉阳合志云司东南九十里三江山江源出酉阳与小溪会合平茶水东注辰州大江
　　其地广袤七百里东至保靖宣抚司界西至彭水县界南至平茶长官司及思南沿河界各三百里北至大田军民千户所界四百里当思南之要冲接荆湘之边境山磎阻深易为凭借古号难治人分三种曰犵獠曰冉家曰南客暖则捕猎山林寒则散处岩穴借贷以刻木为契婚姻则累世为亲编戸十三里其属有九溪十八洞蛮惟是九江后溪西南一带近为镇筸苗残破境土日削莫克恢复常告急于我焉
　　石耶长官司酉阳属地也先朝自宋杨昌安者窃据其地昌安太原杨业之裔宣和间征伐有功蛮人畏服因世为石耶土知府洪武初杨金隆归附改立长官司设长官二员皆杨氏世职别设流官吏目一员主其租税附庸酉阳觐贡不亲至京师人织斑布以为衣佩长刀而捕猎编戸二里镇蛮洞而带五溪连黔彭而接荆楚东至石凯子界西至平茶司界南至邑梅沙子凹北至酉阳石闲囤与镇筸苗密迩地势孤悬不减于二酉也
　　志云石耶人呼石版为巴■〈土贯〉治南一里巴■〈土贯〉山言此山多版石也又二里有石崖土人呼为密那厓厓下有洞世传有道人修行其中每以饼饵献游者在洞中犹见熟面持出洞外则石矣

　　平茶长官司

　　秦属黔中郡三国属呉为黔阳县地隋属巴东郡唐武德初属思州天宝间属宁夷郡五代陷于番宋政和间始得其地置平茶洞元初改溶江芝子平茶等处长官司隶思州安抚司以其地授杨大雷为土知府洪武间杨抵刚归附改授长官司隶酉阳宣抚后改隶渝州觐贡赋税大畧与酉阳同编户三里所属有五种夷言语侏离性好捕猎火炕焙榖野麻缉布巫祷治病歌唱送殡号为南客
　　其地广袤一百二十里东至石耶长官司界一十里西至贵州乌罗长官司界一十里南至铜仁府界一百里北至酉阳宣抚司界五十里以二酉为籓篱石耶为襟带也
　　志云治南诸葛洞相传武侯征九溪蛮信宿洞中石床存焉又云侯于洞中以一握粟秣马化为石粟至今神之西三十里白岁山髙耸挿天土人言此山白则有年积雪为白也山之水一流入东南名哨溪以溪声如鸣哨一流入西南为满溪以其水常溢不流治北有髙秀山丹崖翠壁如画图土夷考所谓地多秀山耸挿翠云者矣其人骁悍善战万厯初年马湖之役长官杨光祖之功为多

　　邑梅长官司

　　宋末太原杨光甫据其地元改为拂乡洞以杨氏为土知府明玉珍僣据改为邑梅沿边洞军民府洪武初杨金奉归附立为长官司编戸五里初隶酉阳永乐初改隶渝州
　　其地广九十里袤三百三十里东至湖镇溪千戸所界七十里西至贵州乌罗长官司界二十里南至平头着可长官司界一百里北至酉阳宣抚司界一百三十里其人语异蛮音衣穿斑布用木浪槽为臼而舂稻粱沥苦蒿水代盐而鲊宿肉婚婣以牛只为等疾病以巫祝为医竞私鬬昧公义虽有勇敢徒以偕乱然不能禁筸苗之蠺食也
　　志云司西南六里寿山林木丛茂屹立层汉苍烟翠霭四时不凋东三里黄牛山相传土官杨四舟髙殿始自乌罗过此见土地膏腴宜耕稼因喜椎黄牛以享众故名司南八里有韭山昔人遗韭于山颠因蕃衍生韭长丈余四时皆有土民米食之西北二十里凯歌河行者至此必讴而渡俗呼凯过河河干有凯子寨焉

　　蜀中广记卷三十八

　　●钦定四库全书

　　蜀中广记卷三十九

　　（明）曹学佺 撰

　　○邉防记第九

　　下川东道

　　石砫宣抚司

　　秦属黔中郡汉置■〈牜羊〉牱郡晋析为夜郎郡寰宇记夜郎郡有且兰县汉武时使发南夷兵征南越且兰不从乃反汉发巴蜀校尉击破之遂平南夷以为■〈牜羊〉牱郡乐史注云今涪州之义泉郡也后周于石砫地置施州唐改为清江郡方舆胜览施州东晋末旦兀诞窜太阳蛮中筑城临施水号施王城子孙袭王至后周保定初平之以其地置施州而清江郡隶焉州乃施王之余址故以为名寻改为亭州又改为庸州又为清江郡恭帝复置施州土夷考唐改施州为清江郡宋改清江为南宾县按唐武徳二年分浦州武宁县西界置南宾县属忠州也武宁今改巡检司在司北百里外
　　志云司东北百四十里有山形如张葢俗曰石凉伞即石幢之说也按寰宇记■〈牜羊〉州有建安县汉■〈牜羊〉牱郡也有髙连石门四十九头木瓜诸山有古■〈牜羊〉牱郡城华阳国志云■〈牜羊〉牱郡上当天井故多雨潦今有古城在郡西即汉天复之时所保于此有石潼关华阳国志云且兰县西南有地名石潼闗柱蒲闗汉书亦云■〈牜羊〉牱郡有柱蒲闗石砫之名本此
　　志云司治南百五十里大峯门山两崖壁立中通行人有古垒按方舆胜览东门山在歌罗寨西北五十里东即夜郎故地古来夷夏分界入贡之门戸也又云竹主祠在歌罗寨西北五十里东门山崇宁间赐灵恵庙额歌罗寨本夜郎县唐置珍州干徳四年蛮酋珍州刺史田景迁内附纳土以酉江为界自是酉江以北所谓夜郎县故地尽入施州矣竹王即夜郎侯也胜览又云施州驿北有马公泉未详志云司西北二百里外有马头山山顶有马黄庙祝马伏波黄山谷处葢山谷入黔州安置取道施州故人慕而祠之
　　其封域东至黔江县界二百里西至酆都县界南至武隆县界各百七十里北至忠州界百二十里编戸三里其民悍而好斗兵马称强间有所调遣輙踊跃趋赴舆地纪胜云施之地虽杂夷落犹近华风故乡音则蛮夷巴汉言语相混其山冈砂石不通牛犂唯伐木烧畬以种五榖隆冬可单盛夏可夹矣
　　方舆考云施州蛮者夔路徼外熟夷葢唐彭水蛮也咸平中施蛮尝入冦诏以盐与之且许其以粟转易蛮大悦自是不为邉患后因饥又以金银倍实直质于官易粟官不能禁熈宁六年诏施州蛮以金银质来者估实值加七年不赎则变易之着为令熊本经制淯井事蛮酋田现等内附施黔比近蛮子弟精悍战斗趫捷朝廷尝团结为义胜军其后泸州淯井石泉蛮叛皆获其用
　　夣溪笔谈忠万间夷人祥符中尝冦掠邉臣务懐来使人招其酋长禄之以劵粟自后有效而为之者不得已又以劵招之其间纷争者至有自陈其人纔杀掠人遂得一劵凡杀兵民倍之互相计较为冦甚者则受多劵熈宁中会之前后凡计四百余劵子孙相承世世不絶因其为盗悉诛锄之罢其旧劵一切不与自是夷人畏服不复犯塞
　　渝州志云宋景定中蛮酋大虫马什用同向士壁率师大败元兵继平九溪洞夷授镇国上将军领铜牌铁印石砫安抚司大使世守其土元改石砫军民府寻升安抚使司后以生夷作乱为定虎什用获受赏改升石砫宣抚使司明玉珍僣据时为先纳牌印授石砫安抚司国朝洪武七年克复安抚使马克用出降次年升石砫宣抚管辖土民世袭隶重庆嘉靖四十二年改隶夔州
　　土夷考云施州忠路安抚司本石砫马氏姻戚因争邉界构杀不休葢马氏内不和于妻子外不睦于族人雠杀讦奏动寻干戈非一日矣近又与其同知陈思虞讦奏系夔狱中未结
　　经畧志云重夔二府所辖播酉石砫等土司及黔江武隆彭水忠涪建始奉节巫山云万等十州县皆称关徼与湖广施州卫所辖散毛施南唐崖忠路忠建忠孝容美等土司之地鸡鸣相闻犬牙交制弘治元年于达州设兵备副使綂辖重夔黔江等地及湖广瞿塘施州等卫所正徳间蓝鄢作乱调各土司征剿因而觇知蜀道险易居民村落不时出没行刼施卫官旗贪其子女财帛之遗相与表里为奸违例婚媾故诸夷得逞焉嘉靖十年于黔江千戸所散毛宣抚司中界设立老膺等三闗五堡二十年川湖会题设九永守备官一员于施卫驻札俾其约束两省徼上夷司川湖守廵得胥节制之
　　北史后周恭帝二年巴西人谯淹扇动羣蛮以附梁蛮帅向镇侯向白虎等应之向五子王又攻陷信州田乌度田唐等抄断江路文子荣复据荆州之政阳郡自称仁州刺史并邻州刺史蒲微亦举兵逆命诏田■〈弓几〉贺若敦潘和李迁哲等讨破之周武成初文州蛮叛州军讨定之寻而冉令贤向五子王等又攻陷白帝杀开府杨长华遂相率作乱前后遣开府元契赵刚等总兵出讨虽颇翦其族类而元恶未除天和元年诏开府陆腾督王亮司马裔等讨之腾水陆俱进次于汤口先遣喻之而令贤方增浚城池严设扞御遣其长子西藜次子南王领其支属于江南险要之地置立十城远结涔阳蛮为其声援令贤率其卒固守水逻城腾乃总集将帅谋进趣咸欲先取水逻然后经畧江南腾言于众曰令贤内恃水逻金汤之险外托涔阳辅车之援兼复资粮充实器械精新以我悬军攻其严垒脱一战不克更成其气不如顿军汤口先取江南剪其毛羽然后游军水逻此制胜之计也众皆然之乃遣开府王亮率众渡江旬日攻拔其八城凶党奔散获贼帅冉承公并生口三千人降其部众一千戸遂简募骁勇数道分攻水逻路经石壁城险峻四面壁立故以名焉唯有一小路缘梯而上蛮蜑以为峭絶非兵众所行腾被甲先登众军继进备经危阻累日乃得旧路且腾先任隆州总管雅知其路蛮帅冉伯犂冉安西与令贤有隙腾乃招诱伯犂等结为父子又多遗钱帛伯犂等悦遂为乡导水逻侧又有石胜城者亦是险要令贤使其兄龙真据之腾又密告龙真云若平水逻使其代令贤处之龙真大悦遣其子诣腾乃厚加礼接赐以金帛蛮贪利既深仍请立効乃谓腾曰欲翻所据城恐人力寡少腾许以三百兵助之既而遣二千人衔枚夜进龙真力不能御遂平石胜城晨至水逻蛮众大溃斩首万余级令贤遁走而获之司马裔又别下其二十余城获蛮帅并三公等腾乃积其骸骨于水逻城侧为京观后蛮蜑望见輙大哭自此狼戾之心辍矣时向五子王据石墨城令其子寳胜据双城水逻平后频遣喻之而五子王犹不从命腾又遣王亮屯牢坪司马裔屯双城以图之腾虑双城孤峭攻未可拔贼若委城遁散又难追讨乃令诸军周回立栅遏其走路贼乃大骇于是纵兵击破之禽五子王于石墨获宝胜于双城悉斩诸向首领生禽万余口信州旧居白帝腾更于昭烈故宫城南八阵之北临江岸筑城移置信州又以巫县信陵秭归并筑城置防以为襟带焉天和六年蛮渠冉祖憙冉龙骧又反诏大将军赵阎讨平之自此羣蛮惧息不复为冦

　　蜀中广记卷三十九

　　●钦定四库全书

　　蜀中广记卷四十

　　（明）曹学佺 撰

　　○邉防记第十

　　川北

　　板楯蛮

　　华阳国志秦昭襄王时白虎为害自秦蜀巴汉患之秦王乃重募国中有能煞虎者邑万家金帛称之于是夷朐■〈月忍〉廖仲药何射虎秦精等乃作白竹弩于髙楼上射虎巾头三节白虎常从羣虎瞋恚尽抟煞羣虎大呴而死秦王嘉之曰虎厯四郡害千二百人一朝患除功莫大焉欲如要王嫌其夷人乃刻石为盟要复夷人顷田不租十妻不筭伤人者论煞人者顾死倓钱盟曰秦犯夷输黄龙一双夷犯秦输清酒一锺夷人安之汉兴与阆中范目从髙祖定秦有功髙祖因复之专以射白虎为事戸岁出賨钱口四十故世号白虎复夷一曰板楯蛮今所谓弜头虎子者也顺桓之世板楯数反太守蜀郡赵温恩信降服于是宕渠出九穗之禾朐■〈月忍〉有连理之木光和二年板楯复叛攻害三蜀汉中州郡连年苦之遣御史中丞萧瑗督益州兵讨之连年不克天子欲大出军时征役疲弊问益州计曹考以计畧益州计曹椽程包对曰板楯七姓以射白虎为业立功先汉本为义民后除徭役但出賨钱口岁四十其人勇敢能战昔羌数入汉中郡县破壊不絶若线后得板楯来虏弥尽号为神兵羌人畏忌传语种辈勿复南行后建宁二年羌复入汉牧守遑遑复赖板楯破之若微板楯则蜀汉之民为左衽矣前车骑将军冯绲南征虽授丹阳精兵亦倚板楯近益州之乱朱龟以并凉劲卒讨伐无功太守李颙以板楯平之忠功如此本无恶心长吏乡亭更赋至重仆役过于奴婢棰楚隆于囚虏至乃嫁妻卖子或自刭割陈寃州郡牧守不理去阙庭遥逺不能自闻含怨呼天叩心穷谷愁于赋役困乎刑酷邑役相聚以致叛戾非有深谋至计僣号不轨但选明能牧守益其资榖安便赏募从其利隟自然安集不烦征伐也昔中郎将尹就伐羌扰动益部百姓谚云冦来尚可尹将杀我就征还后羌自破退如臣愚见权之遣军不如任之州郡天子从之遣太守曹谦宣诏降赦一朝清戢按此蛮北道巴渠间常有之
　　寰宇记云汉末天下乱自巴西之宕渠迁于汉中杨车坂抄掠行旅号为杨车巴魏武克汉中李特祖将五百家归之魏武又迁于略阳北复号之为巴氐也
　　后汉书云板楯蛮其在黔中五溪长沙间则为盘瓠之后其在峡中巴梁间则为廪君之后按杜光庭录异记李特字符休廪君之后昔武落锺离山崩有石穴二所一赤如丹一黑如漆有人出于赤穴者名务相姓巴氏有出于黒穴者凡四姓皥氏焚氏栢氏郑氏五姓偕出争长于是务相约以剑刺穴能著者为廪君四姓莫着而务相之剑悬焉又以土为船雕画之而浮水中曰若其船浮者为廪君务相船又独浮于是遂称廪君乗其土船将其徒卒当夷水而下至于盐阳盐水神女子止廪君曰此鱼盐所有地又广大与君俱生可止无行廪君曰我当为君求廪地不能止也盐神夜从廪君宿旦輙去为飞虫诸神皆从其飞蔽日廪君欲杀之不可别又不知天地东西如此者十日廪君即以青缕遗盐神曰婴此宜之与汝俱生不宜将去汝盐神受而婴之廪君至砀石上望膺有青缕者跪而射之中盐神盐神死群神与俱飞者皆去天乃开玄廪君复乗土船下及夷城夷城石岸曲泉水亦曲望之如穴状廪君叹曰我新从穴中出今又入此奈何岸即为摧广三丈余阶级相承廪君登之岸上有平石长五尺方一丈廪君休其上投策计算皆着石焉因立城其旁而居之其后种类遂繁秦并天下以为黔中郡薄赋敛之岁出钱四十万巴人呼赋为賨因谓之賨人也王维送李梓州诗賨女输橦布本此獠葢南蛮之别种初出自梁邑之间自汉中达于卭筰川洞之间所在皆有俗多不辨姓氏又无名字往往推一酋帅为主亦不能逺相綂摄父死则子继若中国之贵族也獠王各有鼔角一双使其子弟自吹击之按蜀本无獠李势时诸獠始出巴西渠川广汉阳安资中犍为梓潼山谷间十余万落攻破郡县为益州大患自桓元子破蜀之后力不能制又蜀人东流山险之地多空獠遂挟山傍谷与夏人参居近者颇输租赋在深山者仍不为编戸至梁武帝梁益二州岁岁伐獠以自禆润公私颇藉为利后魏正始初梁将夏侯道迁举汉中附魏魏遣尚书邢峦为梁益二州刺史以镇之其后以梁益二州控摄险逺乃立巴州以綂诸獠后以巴酋帅严始兴为刺史又立隆城镇管獠二十万戸所谓北獠是也岁输租布魏明帝孝昌中据城叛梁益二州遣将讨之攻陷巴州执始兴斩之后梁益入梁自此又属梁矣后周武帝平梁益之后令所在抚慰其与华人杂居者亦颇从赋役然天性暴乱旋致扰动每岁命随近州镇出兵讨之获其人以充贱隶谓之压獠焉复有商旅往来亦资以为货公卿逮于民庶之家有獠口者多矣然其种类滋蔓保据岩壑依林走险若履平地性又无知殆同禽兽诸夷之中最难以道义招懐也依树积木以居其上名曰干栏干栏小大随其家口之数好相杀害多仇怨不敢逺行性同禽兽至于忿怨父子不相避惟手有兵刃者先杀之若杀其父走避于外求得一狗以谢其母然后敢归毋得狗谢不复嫌恨若报怨相攻击必杀而食之递相刼掠不避亲戚卖猪狗而已亡失儿女一哭便止亲戚比邻指授相卖避卖者啼呌不服逃窜避之乃将买人捕逐若亡叛获便縳之但经縳者即服为贱隶不敢更称良矣执楯持矛不识弓矢用竹为簧羣聚鼓之以为音节能为细布色至鲜凈大狗一头买一生口性尤畏鬼鬼所杀之人美须髯者必剥其面皮笼之于竹及燥号之曰鬼鼓舞祀之以求福利俗尚淫祀至有卖其昆季妻拏尽者乃自卖以供祭焉铸铜为器大口寛腹名曰铜爨甚薄且轻易于熟食酉阳杂俎獠妇七月生子死则竖棺埋之木耳夷旧牢西好鹿角为器其死则屈而烧之埋耳后小骨类人黑如漆小寒则梧沙自处但出其面焉续博物志曰宁国论云蜀中本无獠晋末李雄之乱山谷洞中壤壤而出转转渐大自为夫妇而益多夫土干则生蚤地湿则生蚊积榖则生蠧腐肉则生蛆蛆化为蝇蝇又自生蛆蛆又自生蝇岂有穷乎

　　蜀中广记卷四十
※※※※※※
古典小说之家备份区　http://club.xilu.com/wave2002/
 
[楼主]  [6楼]  作者:沉思曲 发表时间: 2008/08/28 17:55 [加为好友][发送消息][个人空间]回复 修改 来源 删除
《四库全书　蜀中广记》　（041～054）/一百八卷　（明）曹学佺 撰

　　●钦定四库全书

　　蜀中广记卷四十一

　　（明）曹学佺 撰

　　○人物记第一

　　川西道属

　　成都龙安二府

　　周

　　苌弘资中人事刘文公为其属大夫孔子尝问乐焉敬王元年王居狄泉谓之东王时南宫极震弘谓文公曰君其勉之先君之功可济也周之亡也其三川震今西王之大臣亦震是天弃之矣东王必克初晋赵氏范氏不相能而范氏刘氏世为婚姻苌弘事刘文公故周与范氏二十八年赵鞅以为讨于是周人杀弘以谢之藏其血于地三年化为碧　按封禅书曰苌弘以方事周灵王时诸侯莫来朝周周力少弘乃明鬼神之事设射狸首狸首者诸侯之不来也弘乃依物怪欲以致之诸侯不从而晋人怒遂执杀苌弘

　　西汉

　　雍齿什邡人初从赵王后从楚王素窘辱髙祖晩乃从汉战荥阳京索俱有大功而髙祖终憾之不寘天下既平上大封功臣其未封者日夜争功不决上在雒阳南宫从复道望见诸将往往相与沙中偶语上曰此何语留侯曰不知乎此谋反耳上曰天下属安定何故反留侯曰陛下起布衣以此属取天下今为天子而所封者皆萧曹故人与所亲爱所诛者皆生平仇怨今军吏计功以天下不足徧封此辈畏陛下不能尽封又见疑平生过失故相聚谋反耳上乃忧曰为之柰何留侯曰上生平所愠羣臣所共知谁最甚者上曰莫如雍齿与我故怨又数窘辱我我欲杀之为其功多故不忍留侯曰今急封雍齿以示羣臣羣臣见雍齿封人人自坚矣上乃封雍齿什邡侯而急趣丞相御史大夫定功行封羣臣以什邡侯封赐宴罢酒皆喜曰雍齿尚侯我属无患矣
　　张寛字叔文成都人景帝时文翁为蜀郡守遣寛诣博士东受七经还以敎授于是蜀学比齐鲁武帝时寛从郊甘泉泰畤过桥见一女子裸浴川中乳长七尺帝使问之言后七车知我适得寛车对曰天有乳星主祭祀不斋洁则见女形帝乃感悟以为扬州刺史世称为七车张
　　严遵字君平绵竹人性至孝澹泊寡欲明经博古尤精于易文章弘赡以著述为事不就征辟杜陵李强为益州刺史谓遵弟子扬雄曰吾真得君平矣雄曰君但可见不能屈也强不以为然至州修礼交遵遵始见之强服其清髙竟不敢屈遵隐于成都卜肆有问卜者即知其人心术之隐随其所问引之忠孝仁义日阅得百钱足具朝暮餔即垂帘焚香静坐注老子周易以此为常初博望侯张骞使大夏穷河源归舟中载一大石以示君平君平咄嗟良久曰去年八月有客星犯牛女意者其君乎此织女支机石也博望侯曰然吾穷河源至一处见女子织锦丈夫牵牛吾问此何地女子答曰此非人间也何以到此因指一石曰吾以此石寄汝舟上汝还以问蜀人严君平必为汝道其详君平曰吾怪去年客星入牛女乃汝乗槎已到日月之旁矣遂相与诧异人乃始知成都卜肆中者非常人也年九十卒扬雄称之曰不慕夷即由矣不作茍见不治茍得久幽而不改其操虽随和何以加诸
　　司马相如字长卿成都人少时好读书学击剑其亲名之曰犬子读蔺相如传慕其为人乃更名相如以赀为郎事孝景帝为武骑常侍非其好也会景帝不好辞赋是时梁孝王来朝从游说之士齐人邹阳淮阴枚乗吴庄忌之徒相如见而悦之因病免游梁梁孝王命与诸生同舍相如得与诸子居数岁乃着子虚之赋孝王卒相如归家贫无以自业素与临卭令王吉善吉曰长卿久宦游不遂而来过我于是相如往舍都亭临卭令谬为恭敬日往朝相如相如初尚见之后称病使使者谢吉吉乃愈益谨肃临卭多富人而卓王孙至有家僮八百人程郑至数百人二人乃相谓曰令有贵客为具召之并召令令既至卓氏客以百数至日中谒司马长卿长卿谢病不能往临卭令不敢尝食自往迎相如相如不得已强往一坐尽倾酒酣临卭令前奏琴曰窃闻长卿好之愿以自娱相如辞谢鼓一再行是时卓王孙有女文君新寡好音故相如谬与令相重以琴心挑之相如之在临卭从车骑雍容闲雅甚都及饮卓氏弄琴文君窃从戸牖窥之心恱而好之恐不得当也既罢酒相如乃使人厚赐文君侍者通殷勤文君夜亡奔相如相如乃与驰归家徒四壁立卓王孙大怒曰女至不才我不忍杀不分一钱也或谏王孙王孙终不听文君久在成都相如病甚文君曰长卿苐俱如临卭从昆弟假贷犹足为生何至自苦如此相如与俱之临卭尽卖其车骑买一酒舍酤酒而命文君当垆相如身着犊鼻裈与保佣杂作涤器于市中卓王孙闻而耻之为杜门不出昆弟诸公更为王孙言曰有一男两女所不足者非财也今文君已失身于司马长卿长卿故倦游虽贫其人材足依也且又令客独柰何相辱如此卓王孙不得已分与文君僮百人钱百万及其嫁时衣被财物文君乃与相如归成都买田宅为富人居久之蜀人杨得意为狗监侍上上读子虚赋而善之曰朕不得与此人同时哉杨得意曰臣邑人司马相如为此赋上惊乃召问相如相如曰有是然此乃诸侯之事未足观也请为天子游猎之赋上令尚书给笔札赋奏天子以为郎相如为郎数岁会唐蒙使蜀言夜郎可通即发巴蜀吏卒千人通夜郎僰中又多为发转漕万余人用军兴法诛其渠帅蜀民大惊恐上闻之使相如责唐蒙因谕告巴蜀民以非上意相如还报唐蒙已略通夜郎因通西南夷道蒙发巴蜀广汉卒数万人治道二岁道不成士卒多物故费以巨万计蜀民及汉用事者多言其不便是时卭笮之君长闻南夷与汉通得赏赐多多欲愿为内臣妾请吏比南夷天子问相如相如曰卭笮冉駹近蜀道亦易通秦时常通为郡县至汉兴而罢今诚复通为置郡县愈于南夷天子以为然乃拜相如为中郎将建节往副使王然于壸充国吕越人驰四乗之传因巴蜀吏币物以赂西南夷相如至蜀蜀太守以下郊迎县令负弩矢先驱蜀人以为宠于是卓王孙临卭诸公皆因门下献牛酒以交驩卓王孙喟然而叹自以为得使女尚司马长卿晩而厚分与其女财与男等司马长卿使略定西南夷卭笮冉駹斯榆之君皆请为内臣除边闗边闗益斥西至沬若水南至牂牁为徼通灵山道桥孙水以通卭都还报天子天子大说后有人上书言相如出使时受金免官居岁余复召为郎相如口吃而善著书常有消渇疾自与卓氏婚饶于财故其仕宦未尝肯与公卿国家之事每称病闲居不慕官爵相如既病免家居茂陵天子曰司马相如病甚可往从悉取其书于是使谏大夫所忠往而相如已死问其妻曰长卿固未尝有书也时时著书人又取去然长卿未死时为一卷书曰有使者来以此奏之所忠得书奏于天子其书言封禅事天子异之相如卒后五岁而封禅他所著若遗平陵侯书与五公子相难草木篇俱未之采采其尤着于公卿者
　　王褒字子渊资中人宣帝时故事讲论六艺羣书博尽竒异之好征能为词赋髙才如刘向张子侨华龙栁褒等待诏金马门神爵五凤之间天下殷富数有禛应上颇作歌欲兴协律之事益州刺史王襄欲宣风化于众庶闻褒有俊才请与相见使褒作中和乐职宣布诗选童子令依鹿鸣之声习而歌之其时汜乡侯何武等学成歌太学中转而上闻宣帝召武等歌之皆赐帛谓曰此盛徳之事吾何足以当之褒既为刺史作颂又为之传益州刺史奏褒有轶才上乃征褒既至诏为圣主得贤臣颂上命与张子侨并待诏金马门数从至猎所所幸宫馆辄为歌颂第其髙下以差赐帛议者多以为淫靡不急上曰不有博奕者乎为之犹贤乎已辞赋大者与古诗同义小者辩丽可喜尚有仁义讽谕鸟兽草木多闻之观比之博奕逺矣顷之擢为谏大夫其后太子体不安苦忽忽善忘不乐诏使褒等皆之太子宫虞侍太子朝夕诵读竒文及所自作疾平乃归太子喜褒所造甘泉赋及洞箫颂诸篇命后宫贵人左右皆诵读之后方士言益州有金马碧鸡之寳可祭祀而致也宣帝使褒往祠道病卒上闵惜之
　　何武字君公郫人宣帝时天下和平瑞应屡至益州刺史使王褒颂汉徳作为诗歌命诸童子共习歌之武与焉习成起至京师歌于太学上闻之召至宣室听其歌大悦赐武等帛诣博士受业治易以射策甲科为郎与翟方进相友后又举贤良方正对策为谏大夫厯扬州刺史奏劾长吏必先露章服罪即除之不服乃奏抵罪九江太守戴圣治行多不法武欲劾之圣惧自免后为博士毁武于朝廷武不校而圣子藏盗事发系庐江圣自以子必死武平心决之得脱圣惭服武每奏事至京圣未尝不造门谢恩初武为郡吏时太守何寿知武有宰相器甚厚之后寿为大司农其兄子为庐江长史时武奏事在京寿为具密召武弟显及武故人酒酣以兄子示之曰庐江长史材能驽下不为何公识拔柰何显等亟言之武曰刺史职在进善退恶不可有私也岁终毕竟使庐江太守举之而终不受亲识居间也绥和元年始为御史大夫成帝改御史大夫为大司空以武为之封汜乡侯食邑千戸武为人仁厚好进士奬拔人之善为楚内史厚二龚为沛郡守厚两唐为司隶进辛庆忌此数人显于世者何侯力也武为九卿时奏言宜置三公官乂与翟方进奏罢刺史更置州牧俱中时弊其功名比薛宣而才稍不及经术正直则过之武在朝不党王氏与新都侯莽意相左平帝立诛董贤太后诏举可大司马者大司徒孔光以下皆举莽而武独举左将军公孙禄禄武尝言外戚秉政几危社稷亲疏相间为国计便故武举禄而禄亦举武太后疑其党竟用莽为大司马莽讽有司劾武禄二人皆免就国莽竟诬武以谋反武自杀天下寃之
　　何霸字翁君司空武兄也为郡戸曹刺史王尊将之官移诸郡不得遣迎太守惟霸白宜往太守遣霸尊大怒霸对曰太守遣霸非修敬也以去京师久迟知朝廷起居耳尊遽下车持节对之因竒霸容止辟为别驾举秀才为属国中郎将霸兄弟五人皆有名
　　杨宣字君纬什邡人少受学于楚国王子张天文图纬于河内郑子侯师事杨翁叔能畅鸟言长于灾异敎授弟子以百数成帝征拜谏大夫帝无嗣宣上封事劝宜以定陶恭王子为太子帝从之出宣为交州牧太子即位为哀帝拜河内太守征太仓令上宜封周公孔子后帝从之封周公孙相如为褒鲁侯孔子后孔均为褒成侯又荐辽东王纲琅琊徐吉太原郭越楚国龚胜等宜讃隆时雍平帝时命持节为讲学大夫与刘歆共校书居摄中卒门生河南李吉广汉严象赵翘等皆作大儒
　　王延世字长叔资中人建始五年河决东郡案图纬当有能循禹之功在资阳求之正得延世征拜河堤谒者治河以竹落长四丈大九围夹小船载小石治之三十六日堤防成帝嘉之改年曰河平封延世闗内侯赐黄金百斤
　　李弘字仲元成都人隐居不仕徳行淳备乡人化之扬子云作法言亟称以为夷惠之俦蜀有富人见子云贫载米百石饷之求入其名法言中子云拒之曰吾所称乃李仲元严君平辈君自谓操修可得同乎其人黙黙而退
　　扬雄字子云郫人少好学不为章句训诂通而已博览无所不见为人简易佚荡口吃不能剧谈黙而好深沉之思清静无为少嗜欲不修廉隅以徼名当世家产不过十金空乏无儋石之储晏如也顾常好词赋每有作尝拟司马相如以为式又怪屈原文过相如至不容作离骚自投江而死悲其文葢未尝不流涕以为君子得时则大行不得时则龙蛇遇不遇命也何必湛身哉乃作书往往摭离骚文而反之自岷山投诸江流以吊屈原年四十始至京师大司马王音竒其文雅召以为门下史荐雄待诏岁余奏羽猎赋迁侍郎给事黄门与王莽刘歆比肩哀帝之初又与董贤同官当成哀平间莽贤皆为三公权倾人主所荐无不拔擢而雄三世不徙官及莽簒位谈说之士用符命称功徳获封爵者甚众雄独不侯以耆老久次转为大夫好古乐道欲求文章成名于后世以为经莫大于易故作太玄传莫大于论语作法言史篇莫善于苍颉作训纂箴莫善于虞箴作州箴赋莫深于离骚反而广之辞莫丽于相如作四赋皆斟酌其本相与依仿而驰骋云王莽时刘歆甄丰皆为上公莽既以符命自立欲絶其源以神前事而丰子寻歆子棻复献之莽诛丰父子投棻四裔辞所连及便收不请时雄校书天禄阁上治狱使者来欲收雄雄恐不能自免乃从阁上自投下几死莽闻之问故乃刘棻尝从雄学作竒字雄不知情有诏勿问京师为之语曰惟寂寞自投阁爰清浄作符命雄家素贫嗜酒人希至其门时有好事者载酒肴从游学而巨鹿侯芭常从雄居受其太玄法言焉刘歆亦尝观之谓雄曰空自苦耳今学者有利禄然尚不能明易又如玄何吾恐后人用覆酱瓿也雄笑而不言年七十一天凤五年卒侯芭为起坟丧之三年
　　禽坚字孟由成都人父信使越嶲为夷所得传卖厯十一种去时坚方姙六月生母更嫁坚长乃鬻力佣赁得碧珠以赎父一至汉中三出徼外周旋万里经六年冒瘴毒狼虎至夷中得父相见悲感夷人哀之即将父归迎母共养州郡嘉之辟从事列上东观太守王商追赠孝廉令李苾为立碑铭祠之
　　刘宠字世信绵竹人明公羊春秋上计阙下除成都令政教明肃是时诸县难治乃换宠为郫令又换郪安汉皆着绩迁牂牁太守一马之官居郡九年乗之而还
　　罗衍字伯纪成都人也为述郎说述尚书解文卿郑文伯使谏述降汉为子孙福解郑从之述怒闭二子于薄室六年二子守志不回遂幽死卒衍察孝廉征博士
　　王皓字子离王嘉字公卿俱江原人平帝时皓为美阳令嘉为郎王莽簒位俱弃官西归及公孙称帝遣使征皓嘉恐其不至先系皓妻子使人谓曰速装妻子可全对曰犬马犹识主况于人乎遂自刭以首付使者述怒诛其妻子嘉闻之叹曰吾后之哉亦对使者伏剑死述惭贳其孥皓子广丁难逃匿述败州郡察举皆不往曰吾不能复仇敢当世荣利耶终身不出称为髙士
　　侯刚字直孟章明字公孺俱繁人事平帝为郎王莽簒位刚佯狂负木升阙号哭莽使人谕以天命刚曰汉承尧绪其祚无穷今乃簒之岂天意乎吾宁蹈仁义而死耳莽遂杀之章明亦自刎曰吾不忍以一身事二主也光武帝表其义烈并归葬之

　　东汉

　　郭贺字乔卿雒人初为太守黄幸戸曹幸与汉中太守李荣俱被征贺劝幸星行诣诏狱自归免荣稽留诏杀之由是显名太守蔡茂命为主簿表贺明律令厯荆州刺史明帝南巡善其治征河南尹卒赐钱三十万
　　杨终字子山成都人年十三已能作雷赋通屈原七谏章初为郡小吏太守竒其才遣诣京师受业习春秋显宗时征诣兰台拜校书郎建初元年大旱榖贵终以为广陵楚淮阳济南之狱徙者万数又远屯絶域吏民怨旷乃上疏曰臣闻善善及子孙恶恶止其身百王常典不易之道也秦政酷烈违牾天心一人有罪延及三族髙祖平乱约法三章太宗至仁除去收孥万姓廓然蒙被更生泽及昆虫功垂万世陛下圣明徳被四表今以比年久旱灾疫未息躬自菲薄广访失得三代之隆无以加焉窃按春秋水旱之变皆应暴急惠不下流自永平以来仍连大狱有司穷考转相牵引掠拷寃滥家属徙边加以北征匈奴西开三十六国频年服役转输烦费又逺屯伊吾楼兰车师戊巳民怀土思怨结边域传曰安土重居谓之众庶昔殷人迫迁洛邑且犹怨望何况去中土之肥饶寄不毛之荒极乎愿陛下留念省察以济元元书奏帝从之听还徙者悉罢边屯终又言宣帝博征羣儒论定五经于石渠阁方今天下少事学者得成其业而章句之徒破坏大体宜如石渠故事永为世则
　　王阜字世公成都人也太守第五伦察举孝廉为重泉令有鸾鸟集于文学十余日迁益州太守神马出滇池河甘露降白乌见民怀之如父母
　　任末字叔本繁人少习齐诗游京师教授十余年友人董奉徳于洛阳病亡末乃躬推鹿车载奉徳丧致其墓所由是知名郡辟功曹辞以病后奔师丧于道物故临命勅兄子造曰必致我尸于师门使死而有知魂灵不惭
　　张霸字伯饶成都人年数岁而孝让虽出入饮食自然合礼乡人号为曾子七岁通春秋复欲进余经父母曰汝小未能也霸曰我饶为之故字曰饶后就长水校尉樊鯈受严氏公羊春秋遂博览五经诸生孙林刘固段着等慕之各市宅其旁以就学焉永元中为会稽太守表用郡人处士顾奉公孙松等并着名称其余有业行者皆见擢用郡中争励志节习经者以千数道路但闻诵声霸始到越贼未解郡界不宁乃移书开购明用信赏贼遂束手归附不烦士卒之力童谣曰弃我戟捐我矛盗贼尽吏皆休视事三年谓掾史曰太守起自孤生致位郡守葢日中则移月满则亏老氏有言知足不辱遂上病卒年七十遗勅诸子曰昔延州使齐子死嬴博因坎路侧遂以葬焉今蜀道阻逺不宜归茔可止此葬足藏髪齿而已务遵速朽副我本心人生一世但当畏敬于人若不善加已直为受之诸子承命葬于河南梁县将作大匠翟酺等与诸门人追录本行谥曰文霸妻司马氏雒阳人既将诸子还蜀及疾革亦遗勅曰舜葬苍梧二妃不从汝父葬洛吾自葬蜀各行其志耳时人服其达谥曰敬霸中子楷
　　张楷字公超亦通严氏春秋古文尚书门徒常百人宾客慕之父党夙儒偕造门焉车马填街徒从无所止黄门及贵戚之家皆起仓巷次以候过客往来之利楷辄避之家贫无以为业尝乗驴车至县卖药足给食辄还乡里司隶举茂才除长陵令不至官隐居弘农山中学者随之所居成市华阴山南遂有公超市五府连辟举贤良方正皆不就汉安元年顺帝特下诏告河南尹曰故长陵令张楷行慕原宪操拟夷齐轻贵乐贱窜迹幽■〈穴上数下〉髙志确然独拔羣伦前此征命盘桓未至将主者翫习于常优贤不足所以难欤郡特以礼发遣楷复告疾不到性好道术能作五里雾闗西人裴优亦能作三里雾自以不如楷从学之楷避不肯见桓帝即位优遂行雾作贼事觉被考优言从楷学术楷亦从坐系廷尉诏狱积二十年恒讽经籍作尚书注后以事无验见原还家建和二年诏安车备礼聘之辞以笃疾不行年七十卒于家
　　李尤字伯仁雒人少以文章显和帝时侍中贾逵荐尤有相如扬雄之风召诣东观作辟雍徳阳诸观赋怀戎颂百二十铭政事七篇善之拜兰台令史稍迁谏大夫安帝时受诏与谒者仆射刘珍等共撰汉记后帝废太子为济阴王尤上书谏争顺帝立迁安乐相卒尤同邑
　　李胜字茂通亦有文才为东观郎着诗诔论颂数十篇
　　贾栩字符集什邡人雒孟伯元为父复仇闻祤名往投之雒县追伯元祤相叹曰士以义遇我岂可倍哉然雒县必移什邡负我君乃自杀李胜言之以方虞卿鲁之朱家
　　姜诗字士游雒人事母至孝母欲江水及鲤鱼脍又不能独食须邻母共之诗尝供备子汲江溺死秘言遣学不使母知于是有涌泉出于舍侧等江水之香朝朝出鲤鱼二头供二母膳其泉灌田六顷施及比邻公孙述平后东精为贼掠害不敢入诗里时大荒饿精致米肉与诗诗埋之永平三年察孝廉明帝诏曰大孝入朝凡诸所举孝廉一切平之除江阳符长所居乡皆为之立祠妻龎行同郡龎盛女也孝顺尤笃母好饮江水江去舍六七里妻常泝流而汲后值风不时得还母渴诗责而遣之妻乃寄止邻舍昼夜纺绩市珍羞使邻母以意自遗其姑如是者久之姑怪问邻母邻母具对姑感惭呼还
　　董钧字文伯资中人习庆氏礼事大鸿胪王临元始中举明经迁廪牺令病去官建武中举孝廉辟司徒府钧博通古今数言政事永平中为博士时草创五郊祭祀及宗庙威仪礼乐章服辄令钧叅议多见从用当世称为通儒累迁五官中郎将常教授门生百余人后坐事左转骑都尉年七十余卒
　　杜抚资中人少师事薛汉治五经教授门徒千人抚沉静乐道举动必以礼后为东平王苍所辟及苍就国掾史皆自劾归而抚为大夫不忍去苍闻赐车马财物遣之所著诗题约义通学者传之
　　段恭字节英雒人少周流七十余郡求师受学经三十年冯翊骆异孙泰山彦之章渤海纪叔阳遂明天文二卷东平虞叔雅学絶髙当世遂游于蜀恭以朋友礼待之后为上计掾会有司劾太尉龎叅兼举茂才孝廉叅性忠正亮直为贵戚所摈以恚发病逺近称寃恭抗疏表叅忠直不当以谗佞伤毁忠正帝悟即日召西曹掾问疾寻羊酒慰劳叅忠
　　朱仓字云卿什邡人受学于蜀郡张宁飡豆饮水以讽诵同业怜其贫资给米肉不受着河洛解辟郡功曹每察孝廉羞以碌碌诣公府试辄不就以讽咏自终
　　王涣字稚子新都人父顺安定太守涣少好侠尚气力数通剽轻少年晩而改节敦儒学习尚书通律令畧举大义为太守陈宠功曹当职割断不避豪右宠风声大行入为大司农和帝问曰在郡何以为理宠顿首谢曰臣任功曹王涣以简贤选能主簿镡显拾遗补阙臣奉宣诏书而已帝大悦由此显名州举茂才除温令县多奸猾积为人患涣以方畧讨击悉诛之境内清夷商人露宿于道其有放牛者辄云以属稚子终无侵犯在温三年迁兖州刺史绳正部郡风威肃然后坐考妖言不实论免岁余拜侍御史永元十五年从驾南廵还为洛阳令以平正居身得寛猛之宜其寃嫌久讼厯政所不断法理所难平者莫不曲尽情诈压塞羣疑又能以谲数发摘奸伏京师称叹以为涣有神算元兴元年病卒百姓匝道叹嗟男女老壮皆相与赋敛致奠醊以千数涣丧西归道经弘农民庶皆设盘按于路吏问其故云常持米到洛为卒司所钞恒亡其半自王君在事不见侵枉故来报恩立祠安阳亭西每祀辄弦歌而荐之
　　镡显字子诵郪人蔡弓字子骞雒人两人共学冬则侍亲春行受业显见知于太守陈宠厯豫州刺史光禄大夫弓为庐江太守征拜郎
　　寗叔字茂泰广汉人与友人张昌共受业太学昌为河南大豪吕条所杀叔为报仇杀条自拘河南狱顺帝义而赦之
　　张钳字子安广汉人师事犍为谢裒裒死负土成坟裒子为人所杀钳复其仇自拘武阳狱会赦免
　　段翳字符章新都人明经术妙占未来常告大渡津口曰某日当有诸生二人荷担问翳舍处者幸为告之后竟如其言又有人从冀州来学积年以精究翳术辞去翳为筒作书封头与之告曰有急发之至葭萌争津吏挝从者头诸生发筒筒中有书曰到葭萌争津破头以膏裹之生乃喟然知不及翳还更精学翳常隐匿不使人知门人皆号夫子
　　翟酺字子超雒人四世传诗酺少事段翳好老子尤善图纬天文厯算以报旧雠当徙日南亡于长安为卜相工后牧羊凉州遇赦还仕郡征拜议郎迁侍中时尚书有缺诏将大夫六百石以上试对政事天文道术以髙第者补之酺对第一拜尚书时安帝始亲政事追感祖母宋贵人悉封其家又元舅耿寳及皇后兄弟阎显等并用威权酺疏谏其畧曰伏惟陛下应天履阼厯值中兴当建太平之功而未闻致化之道葢逺者难明请以近事征之昔窦邓之宠倾动四方兼官重绂盈金积货至使议弄神器改更社稷岂不以势尊威广致斯患乎及其破坏头颡堕地愿为孤豚岂可得哉夫致贵无渐失必暴受爵非道殃必疾今外戚宠幸功均造化汉元以来未有等比陛下诚仁恩周洽以亲九族然禄去公室政移私门覆车重乗宁无摧折而朝臣在位莫肯正议翕翕訾訾更相佐附臣恐威权外假归之良难虎翼一奋卒不可制故孔子曰吐珠于泽谁能不含老子称国之利器不可以示人此最安危之极戒社稷之深计也夫俭徳之恭政存约节故文帝爱百金于露台饰帐帷于皂囊至仓榖腐而不食钱贯朽而不可校今自初政以来日月未久费用赏赐已不可筭敛天下之财积无功之家帑藏殚尽民力凋伤卒有不虞复当重赋百姓怨叛既生危乱可待也自去年以来灾谴频数地坼山移髙崖为谷修身恐惧则转祸为福轻慢天戒则其害弥深愿陛下亲自劳恤研精致思勉求忠贞之臣诛逺佞謟之党损玉堂之盛尊天爵之重割情欲之欢罢晏私之好帝王图籍陈列左右心存亡国所以失之鉴观兴王所以得之庶灾害可息丰年可招矣书奏不省而外戚宠臣咸畏恶之延光三年出为酒泉太守叛羌千余骑从炖煌来钞郡界酺赴击斩首九百级羌众几尽威名大震迁京兆尹顺帝即位拜光禄大夫迁将作大匠损省经用岁息四五千万屡因灾异多所匡正由是权贵共诬酺及尚书令髙堂芝等交通属托坐减死归家
　　杜真字孟宗绵竹人少有孝行习易春秋诵百万言兄事翟酺酺被诬劾系狱真上章救之笞六百竟免酺难乃以汉道衰微因散家财以施宗族公交车累辟不应
　　王忳字少林新都人游学京师见客舍一书生疾困愍而视之书生谓忳曰我当到洛阳而被病命在须臾腰下有金十斤愿以相赠死后乞藏体骨未及问姓名而命絶忳即鬻一斤营其殡葬余金悉置棺下人无知者归数年县署忳大度亭长初到之日有马驰入亭中而止其日大风飘一绣被复堕忳前即言于县县以归忳忳后乗马到雒县马遂奔走牵忳入它舍主人见之喜曰今禽盗矣问忳所由得马忳具说其状并及绣被主人怅然良久乃曰被堕旋风与马俱亡卿何阴徳而致此二物忳自念有葬书生事因说之并道书生形貌及埋金之处主人大惊号曰是我子也姓金名彦前往京师不知所在何意卿乃葬之大恩久不报天以此彰卿徳耳忳悉以被马还之主人不取因告新都令假忳休息自与俱迎子丧余金俱存忳由是显名仕郡功曹州治中从事举茂才除郿令到官至斄亭亭长曰亭有鬼数杀过客不可宿也忳曰徳除不祥何鬼之避即入亭止宿夜中闻有女子称寃之声忳嘱曰有何枉状可前求理女子曰无衣不敢进忳便投衣与之女子乃前诉曰妾夫为涪令之官过宿此亭亭长无状枉杀妾家十余口埋在楼下悉取财货忳问亭长姓名女子曰即今门下游徼者也忳曰汝何故数杀过客对曰妾不得白日自诉每夜陈寃客辄眼不见应不胜感恚故杀之忳曰当为汝理此寃勿复杀人因解衣于地忽然不见明旦召游徼诘问具服即收系及同谋十余人杀之遣吏送其丧归乡里
　　杨厚字仲桓新都人祖春卿父统皆有著作母与前妻子博不相安厚年九岁思令和亲乃托疾不言不食母知其旨瞿然改意恩养加笃博仕至光禄大夫厚少学统业精力思述初安帝永初二年太白入北斗洛阳大水朝廷以问统统对年老耳目不明子厚晓读图书粗识其意邓太后使中常侍承制问之厚对以为诸王子多在京师容有非常宜亟发遣各还本国太后从之星寻灭不见又克水退期日皆如所言除为中郎太后特引见问以图谶不合免归习业犍为不应州郡三公命永建二年顺帝特征诏告郡县督促发遣厚不得已行到长安以病自上因陈汉三百五十年之戹宜蠲法改宪之道及消伏灾异凡五事制书褒述有诏太医致药大官赐羊酒及至拜议郎三迁为侍中特蒙引见访以政事四年厚上言今夏必盛寒当有疾疫蝗虫之害是岁果六州大蝗疫气流行后又连上西北二方有兵气宜备边冦车驾临当西廵感厚言而止大将军梁冀威权倾朝遣弟侍御史不疑以车马珍玩致遗于厚欲与相见厚不答固称病求退帝许之赐车马钱帛归家修黄老教授门生上名录者三千余人年八十三卒策书吊祭乡人谥曰文父
　　张寿字伯禧涪人少给县丞杨放家放为梁贼所得寿求之积六年始知其生存乃卖家盐井得三十万市马五疋往赎放道为羌所刼掠尽凡往三年计道逺不可得数乃单身诣虏涕泣自说虏哀其屡来遣放随还郡召为中候诏书除巫尉以身佩印所有财物与三弟复为郡掾章平赋役岁出三百五十万徙五官掾卒
　　李余涪人父早世兄夷杀人亡命母慎当死余年十三问人曰兄弟相代能免母否人曰趣得一人耳余乃诣吏乞代母死吏以其年小不许余因自死吏以白令令哀伤言郡郡上尚书天子与以财葬图畵府庭
　　赵戒字志伯成都人父定以游侠称顺桓帝时戒厯司徒太尉登时进屡居公辅免忧患于无妄之世告归于蜀薨于家谥曰文侯子典
　　赵典字仲经父戒为太尉桓帝立以定策封厨亭侯典少笃善隐约建和初四府表荐征拜议郎侍讲禁内再迁为侍中时帝欲广开鸿池典谏曰鸿池泛溉已且百顷犹复増而深之非所崇唐虞之约已遵孝文之爱人也帝纳其言而止父卒袭封出为弘农太守转右扶风又转大鸿胪与颕川李膺齐名列于八俊时恩泽诸侯以无劳受封羣臣莫敢谏典独奏曰夫无功而赏劳者不劝上忝下辱乱象干度且髙祖之誓非功臣不封宜一切削免爵土以存旧典帝不从顷之转太仆迁太常朝廷每有灾异疑拟辄谘问之典据经正对无所曲折每得赏赐辄分与诸生之贫者后以谏争违旨免官就国公卿复表典笃学博闻宜备国师会病卒使者吊祠谥曰献侯典兄子谦谦弟温相继为三公
　　赵谦字彦信初平元年代黄琬为太尉献帝迁都长安以谦行车骑将军事为前置复为司隶校尉车师王侍子为董卓所爱数犯法谦收杀之卓大怒杀都官从事而素敬惮谦故不加罪转为前将军遣击白波贼有功封郫侯李傕杀司徒王允复代允为司徒数月病免拜尚书令卒谥曰忠侯
　　赵温字子柔顺桓之世为巴郡太守于时板楯数反温到郡以恩信降服之百姓乐业于是岩渠出九穗之禾朐忍有连理之木迁京兆丞叹曰大丈夫当雄飞安能雌伏遂弃官去遭岁大饥散家粮以赈穷饿所活万余人献帝西迁都以侍中同舆辇至长安封江南亭侯代杨彪为司空免顷之复为司徒録尚书事时李傕与郭汜相攻傕遂虏掠禁省劫帝幸北坞外内隔絶傕素疑温不与已乃内温于坞中又欲移乗舆于黄白城温与傕书切责曰公前托为董公报雠然寔屠陷王城杀戮大臣天下不可家见而戸说也今与郭汜争睚皆之隙以成千钧之雠人在涂炭各不聊生朝廷仍下明诏欲令和解上命不行威泽日损而复欲移转乗舆更幸非所此诚老夫所不逹也于易一为过再为涉三而弗改灭其顶凶不如早共和解引军还屯上安万乗下全人民岂不幸甚傕大怒欲遣人杀温董卓从弟应温故掾也谏之数日乃获免温从车驾都许建安十三年以辟司空曹操子丕为掾操怒奏温辟忠臣子弟选举不实免官卒年七十二初文侯与李固胡广议立清河王蒜而梁冀欲立蠡吾侯文侯从之使李固枉死君子以为卓傕之恶甚于梁冀谦摩卓之牙温弄傕之爪虽逼权势以道训陈贤其祖逺矣
　　何英字叔俊郫人学通经纬着汉徳春秋十五卷孙汶字景由亦深于学初征上日食盗贼起有効为谒者京师旱请雨即澍迁犍为属国着世务论三十篇卒
　　杨由字哀侯成都人为太守廉范文学范称能治由言当有贼发顷之广柔羌反冦杀长姚超乡人冷丰赍酒候之侦客未内由为知多少又言人当致果其色赤黄果有送甘橘者大将军窦宪从太守索云气图由谏莫与寻宪受诛其明如此著书十篇而卒
　　任昉字文始成都人初为叶令治奸贼七十余人迁梁相尚书令清身检下大将军梁冀惮之出为魏郡徙平原岁出租税百万冀诛复入为尚书令司隶校尉迁大司农卒弟恺徐州刺史亦有治名昉父循字伯度为长沙太守得其父时为五官事在精通也
　　赵旗字子鸾资中人初临甘陵弘农郡甚善治民征尚书迁司隶校尉时梁冀子弟放纵旗以法绳之不敢为非京师肃清桴皷不鸣
　　栁宗字伯骞成都人初结九友共学号九子及为州郡右职务在进贤拔致求次方张叔辽王仲曾殷智孙等终至牧守州里为谚曰得黄金一笥不如为伯骞所议举茂才为阳夏太守
　　杨凖字伯邳汉安县人初为郡守太尉李固荐凖累世忠直拜尚书太傅陈蕃表为河东入为尚书令奏书治南阳太守曹麻颍川太守曹腾济南太守孙训等子弟依托形势淫纵征廷尉治罪训梁冀妇家子也于是惮之又荐朱禹盛精滕延为尚书陆稠为郡守皆名士桓帝即位拜河南尹迁司隶校尉冀叔父梁忠为执金吾不朝正初劾奏之朝士服其公亮徙将作大匠
　　常洽字茂尼江原人自荆州刺史迁京兆尹侍中长水校尉以兵卫大驾西幸傕等作难常扶天子为傕所害
　　杨珏字仲桓成都人罗衡字仲伯郫县人俱师事征士何苌初珏为茂陵令治化浃洽徙西城阆中令号时名宰衡为万年令路不拾遗人家牛马皆系道边曰属罗公三府争辟拜广汉长二县皆为立祠
　　陈湛字小伯成都人厯数县令民皆怀之州辟治中从事广汉太守遣子诣州修欢交使君欲纳湛谏不可失羔羊义使君从之后有言州郡私交者考之无得乃明也
　　任安字定祖绵竹人少游太学受孟氏易兼通数经又从同郡杨厚学图谶究极其术时人称曰欲知仲桓问任安又曰居今行古任定祖学终还家教授察孝廉及茂才太尉再辟除博士公交车征皆称疾不就州牧刘焉表荐之时王涂隔塞诏命竟不至年七十九卒于家弟子杜微何宗杜琼皆知名仕至卿佐
　　董扶字茂安绵竹人少游太学与乡人任安同事杨厚学图谶还家讲授弟子自逺而至前后宰府十辟公交车三征再举贤良方正博士有道皆称疾不就灵帝时大将军何进荐扶征拜侍中甚见器重扶私谓太常刘焉曰京师将乱益州分野有天子气焉信之遂求为益州牧扶亦求为蜀郡属国都尉相与入蜀去后一岁己巳天下大乱乃弃官还家年八十二卒后刘氏称帝于蜀皆如扶言诸葛亮问广汉秦宓以董任所长宓曰董扶褒秋毫之善贬纤芥之恶任安记人之善忘人之过
　　折象字伯式雒人其先张江为武威太守封南阳折侯因氏焉父国为郁林太守徙广汉有赀财二亿奴姬八百人象幼有仁心不杀昆虫不折萌芽能通京氏易好黄老言事东平虞叔雅以道教授门人时人为谚曰折氏客谁朱云卿段节英中有佃子赵仲平但说天文论五经及国卒感多藏厚亡之义尽散金帛资产周施亲疎或谏象曰君三男两女孙息盈前当增益产业何为坐自单竭乎象曰昔斗子文有言我乃逃祸非避富也吾门戸殖财日久盈满之咎道家所忌今世将衰子又不才不仁而富谓之不幸墙隙而髙其壊必疾也智者闻之咸服焉自知亡日召宾客九族饮食辞诀忽然而终
　　谅辅字汉儒新都人仕郡为五官掾时夏大旱太守自出祈祷山川连旬不雨辅乃自庭中慷慨祝曰辅为股肱不能进谏纳忠荐贤退恶和调阴阳承顺天意致令天地否隔万物焦枯百姓喁喁无所诉告咎尽在辅今郡太守改服责已为民祈福精诚恳到未有感彻辅今敢自祈请若至日中不雨乞以身塞无状于是积薪柴聚茭茆以自环构火其旁将自焚焉未及日中天云晦合须臾澍雨一郡沾足世以此称其至诚
　　朱普字伯禽广都人为郡功曹刺史壬冀与太守有隙讦劾之逮普诣新都狱掠笞连月肌肉臭腐以证太守无罪垂死勅其子曰我死载丧诣阙使天子知我心事得请普以烈闻
　　韩揆字伯彦绵竹人为县主簿会黄巾贼至揆扶县令锜裒避入草中裒遣揆求隐翳处未还裒为贼所得见害揆殡殓葬讫乃诣从事贾龙求兵讨贼贼破揆叹曰本以报令君而茍自活非忠臣也遂自杀
　　左乔云绵竹人少为左通养子通坐任徒徒逃吏欲破通膑乔云时年十三喟然愤怒以鋭刀杀吏解通将走令初闻以为壮士及知小儿为之流涕
　　景毅字文坚漠州人灵帝时为侍御史李膺以党锢见捕毅子顾为膺门徒未有录牒不逮于谴毅慨然曰本谓膺贤遣子师之岂可以漏名脱籍茍安而已遂自表免归
　　王商字文表广汉人博学多闻州牧刘璋辟为治中试守蜀郡太守荆州牧刘表大儒南阳宋仲子逺慕其名皆与交好许文休称商中夏王景兴辈也商劝璋揽竒拔俊甚善匡捄荐致名士安汉赵韪及陈实盛先垫江龚杨赵敏黎景阆中王澹江州孟彪皆至右职又为严李立祠正诸祀典在官一十年卒
　　何宗字彦英郫人师事广汉任安学问精博先主定益州辟为从事祭酒多所献替族人何祗字君肃与之齐名初犍为扬洪为太守李严功曹去郡数年以为蜀郡严在官祗为洪门下书佐去郡数年以为广汉洪犹在官是以西土咸服诸葛亮之能揽拔秀异也祗徙犍为太守卒
　　王累新都人州牧刘璋遣法正迎先主主簿黄权谏不纳累为从事乃自刎于州门以明其不可
　　郑度绵竹人先主自葭萌南攻度说州牧刘璋曰左将军悬军袭我野榖是资今急驱巴西梓潼之民自涪水以南一切烧除野榖固垒待之彼请战不许久无所资不过百日必当回矣璋不纳
　　李仁字徳贤涪人益部多贵今文而不崇章句仁知其不博乃游学荆州从司马徳操宋仲予受古学以修文自终

　　三国

　　彭羕字永年广汉人姿性骄傲多所轻忽惟敬同郡秦宓子勅荐之于太守许靖羕仕州不过书佐后又为众人所谤毁州牧刘璋髠钳羕为徒隶会先主入蜀泝流北行羕欲纳说先主乃往见龎统统与羕非故人又适有宾客羕径上统床卧谓统曰须客罢当与卿善谈统客既罢往就羕坐羕又先责统食然后共语因留信宿至于经月统大善之而法正宿自知羕遂并致之先主先主亦已为竒数令羕宣传军事指授诸将奉使称意识遇日加成都既定先主领益州牧拔羕为治中从事羕起徒步一朝处州人之上形色嚣然自矜得遇滋甚诸葛亮虽外接侍羕而内不能善屡密言先主羕心大志广难可保安先主既敬信亮加察羕行事意以稍疎左迁羕为江阳太守羕闻当逺出私情不悦往诣马超超问羕曰卿才具秀拔主公相待至重谓卿当与孔明孝直诸人齐足并驱宁当外授小郡失人本望乎羕曰老革荒悖不复道耶又谓超曰卿为其外我为其内天下不足定也超羁旅归国常怀危惧闻羕言大惊黙然不应羕退具表羕词于是收羕付有司羕于狱中与诸葛亮书曰仆昔有事于诸侯以为曹操暴虐孙权无道振威闇弱其惟主公有霸王之器可与兴业致治故乃翻然有轻举之志会公来西仆因法孝直自衒鬻龎统斟酌其间遂得诣公于葭萌指掌而谈论治世之务讲霸王之义建取益州之策公亦宿虑明定即相然赞遂举事焉仆于故州不免凡庸忧于罪罔得遭风云激矢之中求君得君志行名显从布衣之中擢为国士盗窃茂才分子之厚谁复过此曾一朝狂悖自求葅醢为不忠不义之鬼乎先民有言左手据天下之图右手刎咽喉愚夫不为也况仆颇别菽麦者哉所以有怨望意者不自度量茍以为首兴事业而有投江阳之论不解主公之意意卒感激颇以被酒侻失老语此仆之下愚薄虑所致主公实未老也且夫立业岂左老少西伯九十宁有衰志负我慈父罪有百死至于内外之言欲使孟起立功北州戮力主公共讨曹操耳宁敢有他志耶孟起说之是也但不分别其间痛人心耳昔每与龎统共相誓约庶托足下末踪尽心于主公之业追名古人载勲竹帛统不幸而死仆败以取祸自我蹈之将复谁怨足下当世伊吕也宜善与主公计事济其大猷天明地察神祇有灵复何言哉贵使足下明仆本心耳行矣努力自爱自爱羕竟诛死时年三十七
　　秦宓字子勅绵竹人少有才学州郡辟命辄称疾不往刘璋时宓同郡王商为治中从事与宓书曰贫贱困苦亦何时可以终身卞和衒玉以耀世宜一来与州尊相见宓荅书曰昔尧优许由非不弘也洗其两耳楚聘庄周非不广也执竿不顾易曰确乎其不可拔夫何衒之有且以国君之贤子为良辅不以是时建萧张之策未足为智也仆幸暴背于陇畆之中诵颜氏之箪瓢咏原宪之蓬戸时翱翔于林泽与沮溺之等俦听玄猿之悲吟察鹤鸣于九皋安身为乐无忧为福处空虚之名居不灵之龟知我者希则我贵矣斯乃仆得意之秋也何困苦之戚焉后商为严君平李弘立祠宓与书曰疾病伏匿甫知足下为严李立祠可谓厚党勤类者也观严文章冠冒天下由夷逸操山岳不移使扬子不叹固自昭明如李仲元不遭法言令名必沦其无虎豹之文故也可谓攀龙附凤者矣如杨子云潜心著述有补于世泥蟠不滓行叅圣师于今海内谈咏厥辞邦有斯人以耀四远怪子替兹不立祠堂蜀本无学士文翁遣相如东受七经还教吏民于是蜀学比于齐鲁故地里志曰文翁倡其教相如为之师汉家得士盛于其世仲舒之徒不逹封禅相如制其礼夫能制礼造乐移风易俗非礼所秩有益于世者乎虽有王孙之累犹孔子大齐桓之霸公羊贤叔术之让仆亦善长卿之化宜立祠堂速定其铭先是李权从宓借战国策宓曰战国纵横用之何为权曰仲尼严平会聚众书以成春秋指归之文故海以合流为大君子以博识为弘宓报曰书非史记周图仲尼不采道非虚无自然严平不演海以受淤岁一荡清君子博识非礼不视今战国反复仪秦之术杀人自生亡人自存经之所疾故孔子发愤作春秋大乎居正复制孝经广陈徳行杜渐防萌预有所抑是老氏絶祸未萌岂不信邪成汤大圣覩野鱼而有猎逐之失定公贤者见女乐而弃朝事若此辈类焉可胜陈道家法曰不见可欲使心不乱是故天地贞观日月贞明其直如矢君子所履洪范记灾发于言貌何战国之谲权乎哉或谓宓曰足下欲自比于巢许四皓何故扬文藻见瓌颖乎宓荅曰仆文不能尽言言不能尽意何文藻之有扬昔孔子三见哀公言成七卷事葢有不可嘿嘿也接舆行且歌论家以光篇渔父咏沧浪贤者以耀章此二人者非有欲于时者也夫虎生而文炳凤生而五色岂以五采自饰画哉天性自然也葢河洛由文兴六经由文起君子懿文徳采藻其何伤以仆之愚犹耻革子成之误况贤于已者乎先主既定益州广汉太守夏侯纂请宓为师友祭酒领五官掾称曰仲父宓称疾卧在茅舍纂将功曹古朴主簿王普厨膳即宓第晏谈宓卧如故纂问朴曰至于贵州养生之具实絶余州矣不知士人何如余州也朴对曰乃自先汉以来其爵位者或不如余州耳至于著作为世师式不负于余州也严君平见黄老作指归扬雄见易作太玄见论语作法言司马相如为武帝制封禅之文于今天下所共闻也纂曰仲父何如宓以簿击颊曰愿明府勿以仲父之言假于小草民请为明府陈其本纪蜀有汶阜之山江出其腹帝以会昌神以建福故能沃野千里淮济四渎江为其首此其一也禹生石纽今之汶山郡是也昔尧遭洪水鲧所不治禹疏江决河东注于海为民除害生民以来功莫先者此其二也天地布治房心决政参伐参伐则益州分野三皇乗祗车出谷口今之斜谷是也此便鄙州之阡陌明府以雅意论之何若天下乎于是纂逡巡无以复荅益州辟宓为从事祭酒先主既称尊号将东征吴宓陈天时必无其利坐下狱幽闭然后贷出建兴二年丞相亮领益州牧选宓迎为别驾寻拜左中郎将长水校尉吴遣使张温来聘百官往饯众人皆集而宓未往亮累遣使促之温曰彼何人也亮曰益州学士也既至温问曰君学乎宓曰五尺童子皆学何必小人温复问曰天有头乎宓曰有之温曰在何方也宓曰在西方诗曰乃眷西顾以此推之头在西方温曰天有耳乎宓曰天处髙而听卑诗云鹤鸣九皋声闻于天若其无耳何以听之温曰天有足乎宓曰有诗云天步艰难之子不犹若其无足何以步之温曰天有姓乎宓曰有温曰何姓宓曰姓刘温曰何以知之荅曰天子姓刘故以此知之温曰日生于东乎宓曰虽生于东而没于西荅问如响应声而出于是温大敬服宓之文辩皆此类也迁大司农四年卒初宓见帝系之文五帝皆同一族宓辩其不然之本又论皇帝王霸养龙之说甚有通理谯允南少时数往谘访记录其言于春秋然否论文多故不载
　　杜琼字伯瑜成都人少受学于任安先主定益州以琼为议曹从事后主践祚拜谏议大夫迁大鸿胪太常为人静黙少言阖门自守不与世事蒋琬费袆等皆器重之琼精于术学初不视天文有所论说后进谯周常问其意琼曰欲明此术甚难须当身视识其形色不可信人也晨夜苦剧然后知之复忧漏泄不如不知是以不复视也周因问曰昔周征君以为当涂髙者魏也其义何居琼荅曰魏阙名也当涂而髙圣人取类而言耳又问周曰宁复有所怪耶周曰未逹也琼又曰古者名官职不言曹始自汉以来名官尽言曹吏言属曹卒言侍曹此殆天意也琼年八十余卒着韩诗章句十余万言
　　张裔字君嗣成都人治公羊春秋博涉史汉汝南许文休入蜀谓裔干理敏捷中夏锺元常之伦也刘璋时举孝廉为鱼复长还州署从事领帐下司马张飞自荆州由垫江入璋授裔兵拒于徳阳陌下军败还成都为璋奉使诣先主先主许以礼其君而安其人也蜀平先主以裔为巴郡太守还为司金中郎将典作农战之器先是益州郡杀太守正昻耆率雍闿恩信着于南土使命周旋逺通孙权乃以裔为益州太守径往至郡闿遂趦趄不宾假鬼教曰张府君如瓠壶外虽泽而内实麤不足杀令缚与吴于是遂送裔于权会先主薨诸葛亮遣邓芝使吴亮令芝言次可从权请裔裔自至吴数年流徙伏匿未之知也故许芝遣裔裔临发权乃引见问曰蜀卓氏寡女亡奔司马相如贵土风俗何乃尔乎裔对曰愚以为卓氏之女犹贤于买臣之妻权又谓裔曰君还必用事西朝终不作田父于闾里也将何以报我对曰裔负罪而归将委命有司若蒙徼幸得全首领五十以前父母之年也自此以后大王之赐也权言笑欢悦有器裔之色裔出阁即便就船倍道兼行权果追之裔已入永安界数十里追者不能及既至丞相亮以为叅军署府事又领益州治中从事亮出驻汉中裔以射声校尉领留府长史常称曰公赏不遗逺罚不阿近爵不可以无功取刑不可以贵势免此贤愚之所以佥忘其身者也明年北诣亮谘事送者数百车乗盈路裔还书与所亲曰近者涉道昼夜接宾不得宁息人自敬丞相长史男子张君嗣附之疲倦欲死其谈啁流速皆此类也少与犍为杨恭友善恭早死遗孤未数岁裔迎留与分屋而居事恭母如母恭之子长大为之娶妇买田宅产业使立门戸抚恤故旧振赡衰宗行义甚至加辅汉将军长史如故建兴八年卒
　　李福字孙徳涪人先主初为成都令建兴九年迁巴西太守后为江州都督扬武将军入为尚书仆射封平阳亭侯延熈初以前监军司马福同郡梓潼文恭仲寳亦以才干为牧亮治中从事丞相叅军常璩讃曰孙徳果鋭作刘干臣
　　李譔字钦仲涪人少传父仁业又从尹黙学自五经四部百家诸子无不该览加博好伎艺筭术卜数医药弓弩机械之巧皆致思焉始为州书佐尚书令史延熈元年后主立为太子以譔为庶子迁为仆射转中散大夫右中郎将犹侍太子太子爱其多知甚悦之然体轻脱好戏啁故世不能重也着古文易尚书毛诗三礼左氏传太玄指归皆依凖贾马异于郑玄与王氏殊隔初不见其述而意归多同景耀中卒
　　尹黙字思潜涪人少与李仁俱受学司马徽宋忠等博通五经精専左氏自刘歆条例郑众贾逵父子陈元方服虔注说咸畧诵述不复按本先主定益州以为劝学从事及立太子以黙为仆射以左氏传授后主后主践阼拜谏议大夫丞相亮驻汉中请为祭酒亮卒还成都拜太中大夫卒子宗传其业为博士
　　杜微字国辅涪人少受学于广汉任安刘璋辟为从事以疾去官及先主定蜀微常称聋闭门不出建兴二年丞相亮领益州牧选迎皆妙简旧徳以微为主簿微固辞轝而致之既至微自陈谢亮以微不闻人语于坐上与书曰服闻徳行饥渴厯时清浊异流无縁咨觏王元泰李伯仁王文仪杨季休丁君干李永南兄弟文仲寳等每叹髙志未见如旧猥以空虚统领贵州徳薄任重惨惨忧虑朝廷主公今年始十八天姿仁敏爱徳下士天下之人思慕汉室欲与君因天顺民辅此明主以隆季兴之功著名于竹帛也以谓贤愚不相为谋故自割絶守劳而已不图自屈也微自乞老病求归亮又与书曰曹丕簒弑自立为帝是犹土龙刍狗之有名也欲与羣贤因其邪伪以正道灭之怪君未有相诲便欲求还于山野丕又大兴劳役以向吴楚今因多务且以闭境勤农育养民物并治甲兵以待其挫然后伐之可使兵不战民不劳而天下定也君但当以徳辅时耳不责君军事何为汲汲欲求去乎其敬微如此拜为諌议大夫以从其志
　　常播字文平江原人建兴中为县功曹县长被诬逋没官榖当论重罪播诣狱争辩受数千杖肌骨溃烂更厯三狱幽闭二年终无异词事遂解县长得释
　　王嗣字承宗资中人举孝廉为汶山太守加安逺将军绥集羌胡虽素桀恶者皆来降大将军姜维每出北征辄出马牛羊及军粮乃迁嗣镇军仍领郡后从维北征为流矢所伤卒戎狄皆会葬号呼涕泣随之凡见嗣子孙皆若见其骨肉云

　　晋

　　任熈字伯逺成都人治毛诗京易博通五经事亲至孝察孝廉除南郑令复授梓潼令辞疾告归劝农力穑居室致给循训阖门内则可法开门待宾倾怀下士客无长幼必有供赡太康中除越嶲护军不往征给事中终以疾辞而蜀守令每至官为之修谒岁致羊酒即家拜朱提太守固让不之官熈好述作诗诔论难文皆灿艳年六十九卒子蕃涪陵太守蕃子廸字叔孤少与巴西龚壮齐名而学业过之
　　寿良字文淑成都人少与犍为张征费缉齐名良治春秋三传贯通五经澡身贞素厯官始平太守治政著称从扶风转秦国内史温令李宓表荐武帝以良为公朝英特二州之望云
　　栁隐字休然成都人少与同郡杜禛栁伸齐名隐直诚笃亮交友居厚逹于从政数从大将军姜维征伐为牙门将巴郡太守骑都尉迁汉中黄金围督及锺会伐蜀入汉川围伐多下惟隐坚壁不动后主既降以手令勅隐乃诣会晋文帝闻而义之咸熈元年内移河东拜议郎武帝即位以为西河太守在官三年乞还蜀卒于家杜禛在蜀为凉益二州都督栁伸在蜀为度支入晋并举秀才
　　何随字季业汉司空武之后世有名徳征聘入官随治韩诗欧阳尚书研精文纬通星厯郡命功曹州辟从事光禄郎中主事除安汉令蜀亡去官时土饥荒所在无榖送吏行乏取道旁民芋随以绵系其处使足芋直民视芋见绵知必何安汉乃持绵追还之终不受及晋践阼台召不诣除河间王郎中不就居贫固俭弊衣蔬食昼耕夕读乡族馈遗一切不纳目不视色口不语利着谭言十篇论道徳仁义常有屠牵猪过随门者猪索断失之强认随圂中猪随便牵猪与之屠人出门寻得其所亡猪谢随还猪遂以丐之家有竹园人盗其笋随行见之恐盗者觉怖走竹中伤其手足挈屐徐步而归太康中即家拜江阳太守民思其政卒于官长子观字巨忠清公淑慎知名州里察孝廉除平西长史会张昌乱荆州从党西上郡守无不降下至江阳平西将军罗尚表观安逺护军讨贼平之迁巴郡太守会病卒
　　何攀字惠兴汉何武弟颍川太守显后也仕州为主簿属刺史皇甫晏为牙门张弘所害诬以大逆时攀寔丁母忧遂诣扬州拜表证晏不反故晏寃理得伸王浚为益州辟攀别驾浚谋伐吴遣攀奉表诣台口陈事机诏再引见乃令张华与攀筹量进讨之宜兼遣攀过羊祜面陈伐吴之策攀善于将命帝善之诏攀叅浚军事及孙皓降浚而王浑恚于后机欲攻浚攀劝浚送皓与浑由是事解浚入拜辅国为司马封闗内侯攀转荥阳令上便宜十事甚得名称除廷尉平时廷尉卿以攀蜀士轻之及共断疑狱卿始叹服转散骑侍郎杨骏执政多树亲属大开封赏欲以恩泽自卫攀以为非乃与共立议奏之帝不纳后以预诛骏功封西城侯邑万戸赐绢万疋弟逢平乡侯兄子逵闗内侯固让所封戸及绢之半余所受者分给中外宗亲畧不入已后为扬州刺史迁大司农转兖州刺史鹰扬将军固让不就太常成灿左将军卞粹劝攀莅职中诏又加切厉攀竟称疾不起及赵王伦簒位遣使召攀更称疾笃伦怒将诛之不得已扶赴召卒于洛阳时年五十八攀居心平允莅官整肃爱乐人物敦儒贵材为梁益二州中正引致遗滞巴西陈寿阎义犍为费立皆西州名士并被乡所谤干清议十余年攀申明屈直咸免寃滥虽居显职家甚贫素无妻媵伎乐惟以固穷济乏为事子璋嗣有父风
　　王长文字徳叡广汉郪人父颙字伯元犍为太守长文天姿聪警髙畅敏识治五经博通羣籍弱冠州三辟书佐丁时兴衰托疾归家大同后郡功曹察孝廉不就遂阳愚尝着綘衣綘帽牵猪过市中乞人与语伪不闻常骑牛周旋郡守至诣门修敬至闾走出请终不还刺史淮南胡罴辟从事祭酒卧在治罴出板举秀才长文阳发狂疾步担走出门罴累遣教请还终不顾还家养母独讲学着无名子十二篇依则论语又着通经四篇亦有卦名拟易玄以为春秋三传传经不同每生讼议乃据经摭传着春秋三传十二篇又撰约礼记除烦举要凡十篇皆行于时长文才鉴清妙■〈氵几〉爱广纳放荡阔逹不以细宜廉分为意亦不好臧否人物故时人爱而敬之以母欲禄养咸宁中领蜀郡太守郫有孝子罗偶事亲至孝二亲将亡时病不能食肉终身不食肉郡察孝廉长文追为立表以旌之宰府辟三司及抚军大将军王浚累辟不诣浚薨以故州将军吊祭元康初试守江原令县收盗贼长文引见诱慰时适腊晦皆遣归家狱先有系囚亦遣之谓曰教化不厚使汝等如此长吏之过也蜡节庆析归就汝上下善相欢乐过节来还当为思他理羣吏惶遽争请不许寻有赦令无不感恩所宥人辄不为恶曰不敢负王君将丧去官民思其政大将军梁王肜及诸府并辟长文曰吾从其先命者遂应肜招为从事中书郎诸王公卿慕其名咸与之交贾氏之诛从肜有功封闗内侯再为中书郎愍怀太子死于许下博士中书论虞祔之礼长文议虞祭宜还东宫以继太子者为主配食于颍川府君皆施行除洛阳令长文见肜曰主者不庶几奏长文为洛阳令肜笑荅曰卿乃不庶几非主者也固辞不拜闻益州乱以通经筮得老蚕縁枯桑之卦叹曰桑无叶蚕以卒也吾蜀人殄于是矣拜蜀郡太守暴卒时年六十四
　　李毅字允刚广汉人祖父朝字伟南州别驾从事父旦字钦宗光禄郎中主事毅少散逹不治素检年二十余乃诣郡文学受业通诗礼训诂为学主事太守弘农王浚临学讲试问祭酒姬艳曰学中有可成进几百人艳对曰可有百人浚怒曰童冠八百而成者百人教少何为毅对曰如艳之言明府之教盛于孔氏不为少也浚竒之命为主簿浚尝梦得三口刀云人以未益之手持不得以问郡丞与县吏莫能知毅对曰吉祥也三刀者州字而益之禾持不得禾旁失者秩字明府秩当至益州浚笑曰如卿言当相以为秀才张弘杀益州刺史皇甫晏诬奏晏反毅白浚曰皇甫侯起自诸生位极方州反当何求且广汉与成都密迩而统梁州者衿益州之领须防若今日也益州有祸乃此郡之忧加张弘小竖众所不与宜时赴讨浚欲先上后行毅曰大夫出疆茍利社稷専之为贤何况杀主贼急当不拘常宜浚从之发兵与牙门蒲泰等共讨弘斩之诏书迁浚益州刺史毅复为州主簿别驾举秀才及浚伐吴与何攀并为叅军吴平封闗内侯除陇西护军以疾去官徙繁令迁云南太守浚临薨上表后武帝思浚勲问毅所在徙犍为使持节南夷校尉久之犍为民毛诜李叡与朱提民李孟共逐太守杜俊雍约以叛众数万毅讨破之斩诜孟首叡走依五茶夷亦叛晋朝复置宁州以毅为刺史加龙骧将军封成都县侯夷遂大反破没郡县攻围州城中原乱而李雄寇蜀救援不至疾病薨于穷城怀帝嘉其忠节追赠少府谥曰威侯毅性通博居情雅厚赈恤寒贫笃于故旧人咸爱归之但好谈啁徳重犹少从弟苾字叔平少修身砥厉名行数谏毅宜自矜严毅笑应之曰吾小来不治名素终杖旄节故可至九卿卿清俭履道卒不失成都令也时毅始受南夷而苾厯城令果作成都迁犍为太守位官不及毅毅子钊以父任为谒者除寿林侯相不就为尚书外兵郎自表赴难至■〈牜羊〉牱夷断道不得进经年以宁州城中无榖父疾病未知吉凶不食榖惟茹草迨及奔丧官至朱提越嶲太守西夷校尉毅女秀适汉嘉太守新都王载有才智父亡后州文武推领州事二载晏然
　　髙玩字伯珍成都人少受学于太常杜琼术艺微妙博闻强识清尚简素少与李苾齐名官位相比大同后察孝廉除曲阳令单车之县移檄县纲纪不使遣迎以明三才征为太史令送者亦不出界朝廷称之方论大用会卒
　　杜轸字超宗成都人父雄为雒令轸少事谯周博涉经书州辟不就为郡功曹史邓艾至成都轸白太守曰今大将军来征必除旧布新明府宜避之此全福之道也太守乃出艾果遣其叅军牵弘自之郡问前守何在轸正色对曰前守逹去就之机辄自出官舍以俟君子弘器之命复为功曹轸固辞察孝廉除建宁令道以徳政风化大行夷夏悦服秩满将归羣蛮追送赂遗甚多轸一无所受去如初至入除池阳令为雍州十一郡最百姓生为立祠得罪者无怨言屡徙尚书郎博闻广涉奏议论驳多见施用时涪人李骧亦为尚书郎与轸齐名每有论议朝廷莫能踰之号蜀有二郎轸后拜犍为太守甚有声誉当迁会病卒年五十一子毗字长基州举秀才迁尚书郎叅太傅军事及洛阳覆没毗渡江王敦表为益州刺史与宜都太守栁纯共图白帝杜弢遣军要之遂遇害毗弟秀字彦颕为罗尚主簿为氐贼李骧所得欲用为司马不从见害毗次子歆举秀才轸弟烈举孝廉厯牛鞞安阳令所居有异绩迁衡阳太守轸亡因自表兄子幼弱求去官诏转犍为太守烈弟良举秀才除新都令迁涪陵太守本州岛大中正
　　常骞字季慎江原人治毛诗三礼清尚知名封闗内侯以晋政衰固辞去官性泛爱敬友宗族当官修理恕以抚物州乡以为仪范
　　常寛字泰恭骞之族弟治毛诗三礼春秋尚书尤躭大易博涉史传而谦虚清素郡命功曹及察孝廉皆不就州辟主簿刺史罗尚举秀才为侍御史除繁令以蜀将丧去官湘川乱乃南入交州鸠合经籍研精著述元帝践祚嘉其徳行洁白拜武平太守民悦其政在官三年去职卒于交州子长生字彭祖亦有学行州主簿资中令治中从事早亡
　　常朂字修业江原人祖父员■〈牜羊〉牱永昌太守父髙庙令从父闳汉中广汉太守朂少与闳子忌齐名安贫乐道志笃坟典治毛诗尚书涉治羣籍多所通览州命辟从事入为光禄郎中主事入为尚书左迁郎郡请迎为功曹时州将董军政置从事职兴刑狱以朂清亮复为督军治讼平当还察孝廉除郫令政简不烦魏征西将军邓艾伐蜀破诸葛瞻于绵竹威振西土诸县长吏或望风降下或委官奔走朂独率吏民固城拒守后主檄令乃诣艾故郫榖帛全完刺史袁邵嘉其志节辟为主簿朂善仪容翔集动为表观言论壮烈州里重之然交友惟贤不交下已者泛爱之恩犹不足云
　　常忌字茂通蜀谒者黄门侍郎丧亲以致孝闻察孝廉为郎使吴称职厯长水叅军什邡雒令大同后刺史邵坐治城被征忌诣洛陈诉逺国初附君民始结不宜解易又表修治城池居安思危边将常职事皆中情晋文帝时为相国辟忌舍人武帝践阼拜骑都尉除河内令州名为难治忌挫折豪势风教大行县有奸梗杀兄者羣党蔽匿前令莫得忌皆穷治入为州都方议为郡守会卒忌为人信道任数不从下人故为贵势所不善是以作诗着论先攻已短临丧与乐欢哀俱至为士类所称忌友人广汉叚宗仲亦有学行蜀时官与忌比袁邵为主簿与忌共理郡事文帝善之梁州辟别驾从事举秀才相迁官至云南建宁太守
　　司马胜之字兴先绵竹人学通毛诗三礼清尚虚素不事荣利为郡功曹厯新繁令征为散骑侍郎以宗室礼之终以疾辞即家拜汉嘉太守固让不之官闲居清静谦卑自牧训化乡闾以恭敬为先
　　王化字伯逺王商子也治毛诗三礼春秋公羊传察孝廉为乐涫令县近边塞值冦反化率吏民积榖坚守重围孤絶七年伺冦怠惰出军击之民得野掠大军至冦退以功封闗内侯迁朱提太守转梓潼皆有称绩为人谨重言论方雅臧否允衷州里服其诚亮弟振字仲逺亦有徳望为巴东太守少弟崇
　　崇字幼逺学业渊博雅性洪粹蜀时为东观郎入晋官至上庸蜀郡太守着蜀书与陈寿颇不同
　　元常江原人广都令常长女适广汉便敬宾早亾元常无子养宾族子父母欲嫁之乃祝刀誓志而死
　　靡常仲山女适成都殷仲孙家遭疫气死亡惟靡常在年十八收葬诸丧养遗生子立美成家
　　公乗会妻广都张氏女也夫早亡无子姑及兄弟欲改嫁之张誓不许而言之不止乃断发割耳养会族子事姑终身
　　广柔长郫姚超二女姚妣饶未许嫁随父在官值九种夷反杀超获二女欲使牧羊二女誓不辱乃以衣连腰自沉水中死见梦告兄慰曰姊妹之丧当以某日至溉下慰寤哀愕果如梦日得丧郡县图象府庭
　　纪常常侍常洽女赵侯夫人也父遇害在长安二兄皆先殁遣父门生瞿登张顺迎丧时冦贼蜂起昼夜悲哀顺登得将丧无恙还时人皆以纪常精诚所感
　　正流广汉李元女杨文妻也适文有一男一女而文殁以织履为业父欲改嫁之乃自沉水中扶救始免太守五方为之图象敬杨涪人郭孟妻杨文之女也始生失母八岁父被□盛所杀敬杨无宗亲依外祖郑氏年十七适孟孟与盛有旧盛数往来孟家敬杨泣谓孟曰恶雠未报未尝一日忘恐卒狂惑益君祸患君宜疎之孟以告盛盛不纳汉安元年盛至孟家敬杨以大杖打杀盛将自杀孟止之与俱逃涪令出追闻其故而止安慰二门会赦得免义旧狄道长姜穆女绵竹司马雅妻也既许婚父坐事徙朔方雅就婚死雇人送其丧寻父母死朔方义旧独与弟孤居十年士大夫求终不肯乃上疏自讼求还乡里天子愍悼下朔方使送遂下诏书定律令女已许嫁不得从父母徙
　　纪配广汉殷氏女廖伯妻也年十六适伯伯早亡配有美色虑人求己作诗三章自誓而求者犹众父母将许乃断指明情养子猛终义太守薛鸿图象府
　　庭彭非广汉王辅妻也王和新都人便敬妻也李进娥郪人马季宰妻也辅早亡叔父欲改嫁非乃诣太守五方截发自誓敬亦早亡和养孤守义蜀郡何玉因媒介求之兄晓喻以公族可凭和恚割其一耳季宰亦早亡父母欲改嫁进娥亦剪发自誓各养子以终其义
　　相乌徳阳人袁稚妻也十五适稚二十稚亡无子父母欲改嫁之便自杀袁福亦徳阳人王上妻也有二子上以丧亲过哀死福哀感终身父母欲改嫁之遂自杀
　　汝敦妻某敦兄弟共居有父母时财■〈女更〉心欲得妻劝送二兄敦尽让田宅奴婢与兄自出居后敦耕得金一器妻复劝送二兄夫妻共往■〈女更〉性吝啬谓欲借贷甚不悦及见金踊跃兄感悟即出妻让财还弟弟不受相让积年后并察孝廉世为冠族
　　涪杜季女者巴郡虞显妻也年十八适显显亡无子季欲改嫁与同县杨上慈曰受命虞氏虞氏早亡妾之不幸当生事贤姑死就养成室存亡等但欲在终养亡不有恨愿不易圗季知不可告而夺也乃密谋与强逼迫之慈缢而死
　　叔纪霸女孙也适广汉王尊至有贤训事姑以礼生子商海内名士广汉周干古朴彭勰汉中祝龟为作颂曰少则为家之孝女长则为家之贤妇老则为子之慈亲终温且惠秉心塞渊宜谥曰化明惠母
　　昭仪新繁张氏女广汉朱叔贤妻也贤为郡督邮建安十九年刘先主围刘璋于成都贤坐谋外降璋以昭仪配兵将见逼昭仪自杀三军莫不哀叹
　　赵媛姜资中盛道妻建安五年道坐罪夫妇闭狱子翔方五岁姜谓道曰官有常刑君不得免矣妾在何益君门戸君可同翔亡命妾代君死可得继君宗庙道依违数日姜苦劝之遂解脱给衣粮使去姜代为应对度道走逺乃告吏自杀后遇赦父子得还道虽仕宦终不更娶
　　贡罗郫罗倩女景竒妻也竒早亡无子父愍其年壮以许同郡何诗贡罗白书誓父不还家父使诗白州州告县逼遣之罗乃诉州刺史髙而许之
　　玹何郫何氏女成都赵宪妻也宪早亡无子父母欲改嫁之何恚愤自幽不食句日而死郡县为立石
　　贞玦字琼玉牛鞞程氏女张惟妻也年十九适惟未期惟亡无子养兄悦子供养舅姑夙夜不怠资中王冲欲娶玦玦叔父肱荅以女志不可夺冲为太守李严督邮严记县遣孝义掾奉羔雁宣太守命聘之玦乃自投水捄援不死后太守苏髙为立表蜀郡太守遣仁恕掾论曰贞玦太守章陵刘威又为作颂故称述也

　　蜀中广记卷四十一

　　●钦定四库全书

　　蜀中广记卷四十二

　　（明）曹学佺 撰

　　○人物记第二

　　川西道下

　　成都龙安二府

　　六朝

　　何妥字栖凤本西城人父细脚胡通商入蜀家郫县遂为郫人妥少机警八岁游国子学助敎顾良戏之曰汝姓何是荷叶之荷为河水之河妥应声荅曰先生姓顾是眷顾之顾为新故之故众咸异之十七以伎巧事湘东王后知其聪明召为诵书左右时兰陵萧眘亦有隽才住青杨巷妥住白杨头时人为之语曰世有两隽白杨何妥青杨萧眘其见美如此江陵平入周仕为太学博士宣帝初欲立五后问儒者辛彦之对曰后与天子匹体齐尊不宜有五妥驳曰帝喾四妃舜又二妃亦何常数由是封襄城县男文帝受禅除国子博士加通直散骑常侍进爵为公妥性劲急有口才好是非人物纳言苏威尝言于上曰臣先人每诫臣云惟读孝经一卷足可立身经国何用多为上亦然之妥进曰苏威所学非止孝经厥父若信有此言威不从训是其不孝若无此言面欺陛下是其不诚不诚不孝何以事君且夫子又云不读诗无以言不读礼无以立岂容苏绰敎子独反圣人之训乎威大衘之二年威定考文学妥更相诃诋于是与威有隙其后上令妥考定锺律妥又上表大畧言尚正声放奸声具录三调四舞曲名又制歌辞如别其有声曲流宕不可以陈于殿庭者亦悉附之于后书奏别勅太常取妥节度于是作清平瑟三调声又作八佾鞞铎巾拂四舞先是太常所传宗庙雅乐厯数十年惟作大吕废黄锺妥又以深乖古意乃奏请用黄锺诏下公卿议从之俄而子蔚为秘书郎有罪当刑上哀之减死论自后恩礼渐薄六年出为陇州刺史时有负笈游学者妥皆为讲说敎授之又为刺史箴勒于州门外在位三年以疾请还寻为国子祭酒卒谥曰肃
　　罗研字深微成都人有文学为梁益州刺史邓元起属吏会萧元藻以私憾杀元起而诬以反研诣阙讼寃上赠元起征西将军后刺史萧恢闻其名辟为别驾时羣盗大起或嘲之曰蜀人贪祸乐乱一至于此对曰蜀川积弊实非一朝今百家为村有食者不过数家而穷迫之人十有八九束缚之吏旬有二三贪乱乐祸无足怪者若家畜五母鸡二母彘床有百钱布被甑有数升麦饭虽苏张巧说于前韩白接馆于后将不能使一夫为盗况贪乱乎后为散骑常侍
　　卫文升资中人山獠作乱文升单骑造其营谕以利害渠帅感悦解兵而去前后归附十余万上大恱以为蓬州总管

　　唐

　　朱桃椎新繁人澹泊絶俗被裘曳索人莫能测其所为长史窦轨见之遗以衣服鹿帻麂鞾逼署乡正委之地不肯服更结庐山中夏则臝冬缉木皮叶自蔽赠遗无所受尝织十芒屦置道上见者曰居士屦也为鬻米茗置于其处各自取去终不与人接其为屦草柔细环结促宻人争蹑之髙士廉为长史备礼以请降阶与语不荅瞪视而去士廉拜曰祭酒其欲我以无事治蜀耶乃简科条薄赋敛清静以绥其民蜀郡大治每遣人存问桃椎辄走林间自匿
　　李白字太白兴圣皇帝九世孙其先人隋末以罪徙西域神龙初遁还客于巴西白之生母梦长庚星流入于腹乃生白于彰明县因以白名之十岁通诗书既长隐岷山州举有道不应苏颋为益州刺史见白异之曰是子天才特英少益以学可比相如然喜纵横术击剑为任侠轻财好施更客任城与孔巢父韩凖裴政崔叔明陶沔居徂徕山号竹溪六逸天寳初南入会稽与吴筠善筠被召故白亦至长安往见贺知章知章见其文叹曰子谪仙人也言于玄宗论当世事奏颂一篇帝赐食亲为调羮有诏供奉翰林白犹与其徒醉于市帝坐沉香亭子意有所感欲得白为乐章召入而白已醉左右以水颒其面稍解援笔成文婉丽精切无留思帝爱其才数燕见白常侍帝醉使髙力士脱鞾士素贵倨太子呼为兄诸王公称为翁而白以厮役视之甚以为耻摘其诗语以激怒杨贵妃帝欲官白妃辄沮止白自知不为亲近所容益傲放不自修与贺知章李适之汝阳王琎崔宗之苏晋张旭焦遂为酒中八仙人恳求还山帝赐金放还白浮游四方尝乗舟与崔宗之自采石至金陵着宫锦袍坐舟中旁若无人安禄山反转侧宿松匡庐间永王璘辟为府僚佐未几永王起兵白逃还彭泽璘败当诛初白游并州一见郭子仪而竒之谓必能立葢世功子仪犯法当死白营救得免至是子仪以百口保白不反且请解官赎白罪有诏长流夜郎会赦还浔阳又为仇人所构系狱时宋若思将吴兵三千赴河南道浔阳访白闻其在狱释其囚而辟之以为叅谋未几辞职往依当涂令宗人李阳冰代宗立召为右拾遗而白已卒年六十余白晩好黄老度牛渚溪至姑孰恱谢家青山欲终而宅焉及卒葬东麓元和末宣歙观察使范传正往祭其冢禁樵采又访公后裔惟二孙女已嫁为乡氓妻范召入见进止仍有风范因泣曰先祖志在青山欲与谢玄晖为邻顷葬东麓非其意也传正为改葬之立碑焉欲以二女改妻仕族女曰孤穷失身命也再改则非人伦何以见先人于地下传正叹息久之
　　沈如琢崇庆人性至孝母尝患消渇非时思食桑椹遍求不得宅东桑忽生椹采以奉母疾遂愈后母亡毁瘠庐墓有白鹤来栖墓上天寳二年旌其门
　　王先成彭州军士景福元年王建围彭州急先成度建诸将惟王宗侃最贤因往说之宗侃以白建建大恱遂解围民得归业先成后为刺史
　　孙逢吉成都人博学尤善毛诗孟蜀时为国子博士检校刻石经于蜀学同郡林罕亦擅文学着说文三十篇目曰林氏小说附刻于学宫

　　宋

　　罗处约字思纯华阳人宋初登第知吴县与长洲令王禹偁相唱酬传诵苏杭间后并召赴阙太宗试其文以为著作郎直史馆会有诏求谠言处约因论三司之制非古请依六典旧仪以钱刀粟帛筦榷度文之事分任二十四司可以集事不然则金部仓部安知储廪帑藏之盈虚司田司川孰知屯役河渠之逺近有名无实积久生弊况就三司之中更复分置僚属则愈为失真故莫若复尚书都省故事之为便也久之受诏巡抚荆州路淳化中卒卒后苏易简王禹偁集其文十卷题曰东观集
　　梁鼎字凝正华阳人太平兴国八年进士累迁殿中丞通判歙州徙知吉州以强干特赐绯鱼犀带记其名于御屛淳化中上言今之知州即古之刺史治状显著者朝廷不知方畧蔑闻者任用如故大失劝惩之理浸成茍且之风请诏有司申明考绩之法庶几官得其人而民受其赐咸平四年以兵部员外郎知制诰赐金紫是时三司严督逋负有久被留系者上命鼎按籍详定多所蠲免踰月拜右諌议大夫度攴使以议盐法与西北诸转运使相戾遂中飞语罢度支使守本官景徳初知三班院通进银台司兼门下封驳事出知凤翔以居忧哭泣伤目求判西京留司御史台鼎为人磊落尚气节居官峻厉名称甚茂好学攻篆籕八分着隐书三卷史论二十篇学古诗五十篇
　　王永华阳人为右补阙吴越纳土永受命往均赋悉除无名之算太宗诘其多弛永曰使新附之民蒙天子仁恩臣即得罪死不恨矣太宗大恱永孙罕
　　王罕字师言以荫知宜兴县县多湖田岁诉水者多不以实罕以暇时履亩图其髙下及诉至按图验之皆不能欺时范仲淹在润州奏下其法于诸州西方用兵每科箭羽于东南富室积贮逐利羽价涌腾罕乃下令官自积以输军实民但出钱佐费遂不为患累迁戸部判官受诏修太宗别庙中贵人遂因虑材更造罕不听但饰其丹漆易一楹省缗钱十余万出为广东转运使侬智髙入冦罕适行部潮州归至惠州惠之恶少年方谋乘机为盗罕因令邑尉増弓手二千人三老发里民为兵各二百人有方畧之士许以官秩金帛使为甲首久之无有应者会有羣盗攘夺妇人钗珥罕悉捕斩以徇曰此皆三老发为兵而不肯行者耳于是里民皆恐得兵六百余人尉部弓手亦至数百遂大振向之恶少年皆隶行伍亡敢动乃简卒三千方舟建旗顺流而下至广登岸营于东门智髙相去三十余步竟不敢犯罕徐开门而入贼遂解去是时南道断絶罕上事不得通而提点刑狱鲍轲乃遁处南雄数具奏及贼平轲受赏罕谪监信州酒税寻复西路转运使或传智髙不死而侬宗旦复据险聚众罕乃呼宗旦子日新谕之曰汝父内为交趾所仇外为边将希赏之饵何不择利而为之于是父子俱降徙知潭州为政务适人情不加刑威而剖断如神监司上其治状勅书褒谕赐绢三百疋以光禄寺卿卒兄子琪珪珪少孤敎养于罕及贵罕与之书每以盛满为戒云
　　王琪字君玉少善诗歌以进士起家调江都主簿上时务十二事仁宗嘉之除馆阁校勘集贤校理尝侍晏太清楼帝命诸臣作山水石歌琪以称旨褒赏通判舒州会岁饥请赈未报琪遽发公租以身任之不敢累守也累迁龙图阁待制出知江宁府先有凶徒数纵火为奸利托以鬼神人不敢救琪乃作赏捕之法尽得而诛之火患遂息官终判太常寺以礼部侍郎致仕琪性孤介不与时合数临东南名镇政尚简静每疾俗吏饰厨传以沽名卒以待客阔畧致谤然终不恤也卒塟真州诏真扬二州发卒护窆葢异数云
　　王珪字禹玉琪从弟也弱岁竒警琪读其赋而叹曰骐骥初生已有千里之志但兰筋未就耳以进士甲科累官直集贤院接伴契丹使先是北使入见必以盛服至是乃欲便服绐云衣冠在后乗珪命取授之使者愧谢进翰林学士先是三圣并侑南郊而温成庙享太室珪言三后并配所以致孝也而渎乎享帝后宫有庙所以广恩也而僣乎享亲于是専以太祖侑于郊而改温成庙为祠殿嘉佑立皇子召珪作诏珪曰此大事也非面授旨不可明日请对而后草诏欧阳修闻而叹曰真学士也英宗立当撰先帝谥珪言古者贱不诔贵幼不诔长故天子称天以诔之制谥于郊若云受之于天者近制惟词臣撰议庶僚不得叅闻颇违称天之议请令两制共议从之濮王追崇之礼珪议宜称皇伯三夫人改称大国执政不可其后三夫人之称卒如初议熙宁三年拜叅知政事遂至入相
　　陈克成成都人雍熙进士及第真宗时刑部郎中词学典赡性旷逹善谈谑势利澹然临终自为墓志
　　李建中成都人太宗时进士累官太常博士表陈时政终判太府寺建中性简静恬于荣利善书札篆隶
　　句中正华阳人孟蜀时举进士归宋补曹州录事叅军中正精于字学古文篆隶行草无所不工太宗时尝献八体书召授著作佐郎直史馆诏详定篇韵及雍熙广韵
　　郝逢成都人幼好学不以寒馁为忧咸平中蜀乱贼求书生授官不从者戮逢词气不屈贼怒引出斩之临刑三问终不改操贼乃释之
　　任玠成都人通五经纬候音律琴奕丹青皆得其妙真宗召试学士院玠撰诗一千二百韵以进赐进士授汝州团练推官玠具野服捧告身诣登闻鼔院纳还而归
　　李定郫县人好古力学志不愿仕养二亲以孝闻累举孝廉不就日以诗酒为乐自号虚舟子蜀中累值兵火经籍不完天禧中诏天下收集书籍定率先投牒监中羣书多出其家
　　彭乗字利建华阳人进士及第尝与同年生登相国寺阁乗独西望怅然曰亲老矣安敢舍晨昏之奉而图一身之荣乎翌日奏乞侍养西归久之以荐试馆阁校勘固辞还家后厯秘书丞集贤校理恳求便亲得知普州蜀人守乡郡自乗始官终翰林学士仁宗尝召乗谕曰卿先朝旧臣久补外未尝自言何耶对曰臣生孤逺自量其分耳帝嘉之及乗病勅医诊视赐以珍剂卒赐白金三百两乗质重寡言不事生业聚书万余卷皆手自刋校蜀中所传书多出于乗晩岁厯典赞命而文辞少工先是开寳间成都罗居通塟母庐墓有甘露芝草之祥大中祥符间资州黄徳舆躬自负土以葬其亲甘露涌于坟侧及乗塟父亦有甘露降于墓栢人以为孝感云 
　　范镇字景仁华阳人少有异才澹于名利薛奎守蜀一见爱之馆于府舍俾与子弟讲学镇益自谦退每步行趋府踰年人不知其为帅客也及还朝载以俱有问奎入蜀何所得奎曰得一伟人当以文学名世宋庠兄弟见其文自谓弗及与为布衣交举进士礼部奏名第一故事殿廷过三人则首礼部选者必越次抗声自陈率得寘上列吴育欧阳修号称耿介亦从众镇独不然同列屡趣之不为动至第七十九人乃从呼出应退就列无一言廷中皆异之自是旧风遂革调西安主簿西京留守宋绶延置国子监为东监直讲召试学士院当得馆阁校理而主司妄以为失韵补校勘人为愤郁而镇处之晏然迁起居舍人知谏院上言周以冡宰制国用唐以宰相判度支今中书主民枢宻主兵三司主财各不相知财已匮枢宻益兵无穷民已困三司取财不已请使二府通知兵民大计与三司同制国用为便契丹使至虚声示强大臣益募兵以塞责镇言备天下者莫如寛天下之民夫兵所以卫民而残民养兵臣恐异日之忧不在四夷而在冗兵与穷民矣仁宗天性寛仁言事者竞为激讦以要誉镇独务引大体非闗朝廷安危生民利病则皆不论陈执中为相镇论其无学术及执中嬖妻笞杀侍婢御史劾奏欲逐去之镇言方今阴阳不和财匮民困盗贼滋炽犴狱充斥执中当任其咎御史舍大责细乃欲以一婢逐宰相非所以明等级辨堂陛也文彦博富弼入相诏百官郊迎镇曰陛下用两人为相举朝皆谓得人然禁两制不得诣宰相居第百官不得间见是不推之以至诚也愿罢郊迎除谒禁则于御臣之术为两得矣仁宗在位三十五年未有继嗣嘉佑初暴得疾中外寒心莫敢先言镇独奋然请择近属置之左右与图天下事疏奏文彦博讯其何不谋于执政镇曰若谋而不可是岂得以中辍乎章屡上不报执政以其希名干进镇贻以书曰凡天象见变当有急兵镇不死职当死乱兵此乃择死之时耳又何顾于希名干进之嫌哉及疏下中书镇又言曰陛下得臣疏不以留中而以付中书是欲大臣奉行也而大臣畏避设辞拒臣者恐行之而陛下中变耳夫中变之祸不过一死国本不立万一有如天象所告急兵之变死且有罪愿以臣章示大臣使其自择死所寻除镇兼侍御史镇固辞执政谕之曰今者间言已入为之甚难镇曰论事者当以是非不以难易若论今日难于前日则安知异日不难于今日乎镇见上面陈者三上章者十九须发为白朝廷知不能夺乃罢知谏院改集贤院修撰同修起居注遂知制诰镇虽解言职然每因事未尝不申前议及英宗既立诏议追尊濮王典礼而镇所议与两制台谏不合复诏礼部检详时镇方判太常寺即率其属上言曰汉宣帝于昭帝为孙光武于平帝为祖其父容可称皇考议者犹非之谓其以小宗合大宗之统也今陛下既以仁宗为考又加于濮王则其失岂特汉二帝之比哉凡称帝若考若寝庙者皆非是执政责之曰今方检详何遽列上镇曰有司得诏不敢稽留而即以闻者乃其职也奈何更以为罪乎神宗时镇为翰林学士兼侍读通政银台司会王安石改常平为青苗镇言常平之法起于盛汉最为近古而青苗行于唐之衰世不足为法且陛下疾富民之多取而少取之此正百步五十步之喻耳今有两人坐市贸易一人故下其直以相倾则人皆恶之矣岂可以朝廷而行市道之所恶乎韩琦极论新法之害诏送条例司疏驳李常乞罢青苗诏令分析镇皆封还诏五下镇执如初司马光辞枢宻副使诏许之镇亦封还帝乃以诏直付光不由门下镇又荐苏轼孔文仲不见用遂请解银台且云今之言青苗见効者不过岁得什百万缗然此什百万缗者非出于天非出于地非出于建议者之家也葢一出于民耳民犹鱼也财犹水也养民而尽其财譬犹养鱼而尽其水也疏凡五上多指斥王安石安石大怒自草制极诋之以戸部侍郎致仕镇得请告因以表谢其畧曰愿陛下集羣议为耳目以除壅蔽之奸任老成为腹心以养和平之福天下闻而壮之苏轼乃往贺曰公虽退而名益重矣镇愀然曰君子言听计从消患于未萌使天下阴受其赐无智名无勇功斯可矣若使天下受其害而吾享其名吾何心哉哲宗立韩维上言镇在仁宗时首建发储之议因拜端明殿学士且欲以为门下侍郎镇固辞改提举崇福宫以银青光禄大夫再致仕累封蜀郡公年八十一卒赠金紫光禄大夫谥忠文镇生平与司马光相得甚驩议论如出一口宋之岁取士减任子及甄别宗室之贤者以补外官皆镇之本议镇清白坦夷遇人以诚而恭俭慎黙不言人过临大节决大议色和而语庄常欲继之以死每奏补恩泽先宗族而后子孙兄镃卒于陇城镇闻其有遗腹子在外遂徒步求之于两蜀者二年既得而验之曰吾兄胸有四乳是儿亦必然已而果四乳乃名曰伯常镇少学于乡人龎直温直温子昉卒京师镇娶其女为孙妇养其妻子终身镇之学本六经口不道佛老申韩之说而契丹髙丽咸诵其文少尝作长啸却敌骑赋晩年使辽辽人相目曰此长啸公也后每使者至辽必问蜀公安否
　　范百禄字子功镇兄锴之子举进士第又举才识兼茂科治平间水灾大臣方议濮礼百禄对策曰昔汉哀尊共皇而河南颍川大水孝安尊徳皇而京师郡国二十九大水葢大宗隆小宗杀宗庙重私祀轻礼也若宜杀而隆宜轻而重是悖先王之礼礼悖则人心失而天意暌变异所由以起也熙宁中举为御史辞不就提点川东利梓路刑狱熊本禆将贾昌言欲杀降夷为功百禄谕之不听仍往谕本本矍然檄止乃寻召知谏院是时方行实法许告匿戸百禄谏曰许人告讦人将为仇然则礼义廉耻之风衰矣累迁吏部侍郎都水王孝先议回河故道吕大防意向之命百禄行视百禄以东流髙仰而河势顺下必不可回即驰奏所以然之状且取神宗诏令勿塞故道者并上之大防犹谓大河东流中国之险限今塘泺既坏界河淤浅河且北注矣百禄曰塘泺有限寇之名而无御冦之实借使河徙而北敌始有下流之忧乃吾之利也况先帝明诏柰何动揺事乃止俄兼侍读进翰林学士为帝言分别邪正之目凡导人主以某事者为公正某事者为奸邪以类相反二十余条愿槩斯事以观其情以龙图阁学士知开封府勤于民事狱无系囚僚吏欲以圄空闻上百禄曰千里之畿无一人之狱此至尊之仁非尹功也不许越数月拜中书侍郎是岁郊祀议合祭天地礼官以昊天有成命为言百禄曰分祭者三代之礼也成命所诵祀天配地均歌此诗是犹春夏祈榖而歌噫嘻亦岂为一祭哉争久不决质于帝前宰相曰百禄之言礼经也今日之用权制也陛下始郊见宜以并祀为恭于是乃合祭熙河范育言阿里骨酷暴且病温溪心八族皆思内附可以计纳百禄曰中国以信抚四夷阿里骨未有过而温溪心虚实未可知无衅而动非策也又请进筑纳迷三城百禄曰是皆良田为必争之地若贼骑时出我何以畊虽欲弃之为费已甚帝皆从之卒赠银青光禄大夫子祖述
　　范祖述以荫知巩县县有南山水为患祖述导之入洛遂得安流文彦博称其能再知台州奏罢黄柑葛簟之贡主管西京御史台会靖康之难避地汝州汝州守赵子栎邀与共守募兵完城为必死之计于是旁郡皆陷惟汝得全
　　范祖禹字淳父一字梦得祖禹将产母梦一伟丈夫入寝室自称汉将军邓禹遂以为名祖禹少孤抚育于叔祖镇因而自伤每岁时亲朋庆集辄惨怛若无所容闭门读书不预人事登进士甲科从司马光编资治通鉴于洛凡十五年不事进取书成光荐为秘书省正字时王安石作相其弟安国与祖禹友善每谕以安石爱重之意祖禹终不往谒富弼致仕居洛杜门谢客独厚祖禹接待无间及疾笃授以秘疏大抵极论安石误国及新法之害弼卒祖禹上之神宗时累官著作郎兼侍讲哲宗既立祖禹上疏宣仁后其畧曰即吉方始服御一新皇帝圣性未定覩俭则俭覩奢则奢所以训导成徳动宜有法又以有诏夏暑罢馆因复上言今日之学与不学乃系他日之治乱且凡人之进学莫切于少时今圣质日长数年之后恐不能如今日之専窃为陛下惜也久之召拜谏议大夫上书太皇太后乞以天下之勤劳万民之疾苦羣臣之邪正政事之得失开导上心使异日众说不得惑小人不得进蔡确既得罪朝议欲加逺窜祖禹言自干兴以来不窜逐大臣者六十余年矣一旦行之流传四方无不震恐确去相已久朝廷多非其党间有偏见异论者若一切以为党确去之则刑罚失中人情不安也是时大臣欲于新旧法中有所创立祖禹以为既察王安石之法为非但当复祖宗之旧不当两用新旧而兼存之以坏纪纲又言监司付以一路守臣付以一州令宰付以一县皆与天子分土而治不可不择祖宗尝有考课之法専察诸路监司置簿于中书以稽其要今宜使吏部取当为州者条别功状以上三省三省召而察之以次表用至县官则令监司考课终岁之后较其优劣以为黜陟时闻禁中觅乳妪祖禹以帝年十四非近女色之时疏劝进徳爱身又乞宣仁太后保护上躬既而太后谕祖禹以外议虚传祖禹复上疏其畧曰凡事言于未然则诚为过及其已然则言之何及愿陛下宁受未然之言勿使臣等有无及之悔迨宣仁太后殂中外汹汹是时祖禹为翰林学士乃奏其畧曰先后有大功于天下有大徳于生灵然羣小怨恨亦不为少必将有以改先帝之政逐先帝之臣为离间者不可不察也且先后因天下人心之变而更化既改其法则作法之人上负先帝下负万民天下之所雠疾而欲去之者也惟陛下辨析是非深拒邪说其有以奸言惑众者付之典刑以警羣慝则帖然无事矣此辈既误先帝又误陛下天下之事岂堪小人再破坏耶他日又言先后以大公至正为心罢安石惠卿所造新法而行祖宗旧政故社稷危而复安人心离而复合乃至辽主亦戒其臣曰中国复行仁宗之政矣外夷之情如此中国之人心可知小人之情専为利则不便于公専为邪则不便于正専好动故不便于静惟陛下痛心疾首以为刻骨之戒上不报忽有旨召内臣十余人祖禹言陛下亲政以来四海倾耳未闻访一贤臣而所召者乃先内侍必谓陛下私于近习望即追改因请对其畧曰自王安石吕惠卿造立新法悉变祖宗之政多引小人以误国又用兵开边结怨外夷赖先帝觉悟罢逐两人而所用羣小已布中外不可复去民皆愁痛嗟怨比屋思乱赖陛下与先太后起而收之天下之民如解倒悬惟是向所斥逐之人妄意陛下不以修改法度为是如得至左右必进奸言万一过听而复用之臣恐国家自此陵迟不复振矣又论熙宁元丰间宦官李宪王中正宋用臣辈用事为国敛怨而所召十人中有两人乃宪与中正之子其子既入其父必且复入愿陛下念之是时已兴绍述之意将有复相章惇之兆祖禹力言其害不听遂请外乃以龙图阁学士知陜州言者追论其修实录诋诬并谏觅乳妪事贬武安军节度副使连安置昭永贺宾而卒祖禹平生不言人过至遇事则别白是非不少假借在迩英守经据正献纳尤多尝讲尚书至内作色荒六语拱手再诵却立云愿陛下留听每进讲必开列古义叅之时事言简而当义理明白灿然成文苏轼称为讲官第一
　　杨绘字元素绵竹人少竒警读书五行俱下登进士上第以集贤校理为开封府推官剖决如流仁宗爱其才欲置之侍从执政以其年少不用再迁知兴元府守藏吏告以缣被盗窃绘视其迹即呼戏猴者诘于庭为盗者猴耳府中以为神在郡狱无系囚神宗时厯知谏院会诏遣内侍王中正李舜举等使陜西绘言陛下新即位陜西之使不遣馆阁台省之士而遣中人何以示天下曾公亮请以其子判登闻鼔院以所厚曾巩为史官绘劾奏公亮持国名器视如已物帝为寝其命绘亦罢谏职改兼侍读绘因滕甫固辞帝诏甫曰绘迹孤逺立朝寡援而不畏强御知无不为朕固信之笃矣今日之除葢以难与宰相并立于轻重之间故令少避耳卿其谕朕意绘曰谏官不得其言则去耳经筵岂姑息之地乎卒不拜未阅月复知谏院擢翰林学士御史中丞是时王安石用事贤人多谢去绘言老成人不可不惜当今旧臣多引疾求去者陛下可不思其故乎及行免役法绘陈其十害安石命曾布疏其说诏绘分析绘执意愈切遂罢为侍读学士官终天章阁待制再知杭州卒绘为吏敏而强常主爱利而疏旷以是见废然表里洞逹一出于诚为文立就有集八十卷
　　何郯字圣从仁寿人以进士为殿中侍御史言事无所避帝曰古有碎首谏者卿能之乎郯曰古者君不从谏则臣有碎首今陛下纳谏如流臣何敢掠美而归过君父帝欣然纳之时诏羣臣陈左右朋邪中外险诈久而无所得郯请阅视其是否因言曰诚以待物则物必应之以诚诚与疑治乱之本也一臣诈而疑众臣一士诈而疑众士且择官者宰相之职也今用一吏则疑其从私故细务或劳于亲决分阃者将帅之任也今専一事则疑其异图故多端而加羁制博访者大臣之体也今见一士则疑其请托相先后者士之常也今进其类则疑为朋党君臣交疑而欲天下无否塞之患不可得矣都知王守忠以造祭器之劳迁景福殿使给两使留后俸郯言守忠内官劳薄赏重今虽不授留后而先给其禄既得其禄必得其官若又从之则何求不可既又诏许如正班守忠遂移阁门欲缀本品坐宴郯又言祖宗之制未有内臣坐殿上者守忠乃不敢赴帝以郯不阿权势擢知杂事御史郯徧厯三院皆有直声以母老求西归加直龙图阁知汉州将行上疏言张尧佐縁后宫之亲叨窃外庭又将处以二府若此命一出言官必死争之罢尧佐则伤恩黜言官则累徳臣谓莫如富贵尧佐而不假之以权如李用和可也于是遂罢尧佐宣徽之命进郯集贤殿修撰知梓州还判银台司会唐介出荆南勑过门下郯封还之介遂复留谏院治平末得罪神宗诏郯提举成都玉局观从臣外祠自此始遂以尚书右丞致仕 
　　梅挚字公仪新繁人以进士通判苏州属两浙岁饥官贷种食已而督偿颇急挚言于上曰借贷本以行惠而急于督偿是反困之耳于是诏缓输期累迁侍御史时李用和以帝舅除宣徽使加同中书门下平章事挚上言不宜以名器滥授无功又言张尧佐以宫掖进用上累圣德又奏减资政殿学士员请召待制官同议及复百官转对所陈皆切时务帝谓大臣曰梅挚言事有体以为谏议大夫挚性淳静不为矫厉之行政绩如其为人扬厯中外数十年而家无余财
　　李大临字才元华阳人登进士第为绛州推官杜衍文彦博厯荐为秘阁校理仁宗尝遣使赐馆阁书至大临家以贫无皂隶身自秣马使者还奏帝曰真廉士也神宗雅知其名擢知起居注进知制诰言青苗法不便于民王安石大怒会李定除御史大临与宋敏求苏颂相继封还词命而大临词更切直帝以去岁有诏台官不拘官职奏举为谕大临等又言故事台官必以员外郎博士近制但不限此耳非谓选人亦许之也定以初等职官超朝籍列台宪此国朝所未有幸门一开名器有限安得人人满其意哉帝复诏谕数四而大临等固争不已乃以屡革诏命皆归班大临出知汝州后加集贤殿修撰天章阁待制致仕大临清整有守论辩识大体与敏求苏颂并称熙宁三舍人云
　　张俞字少愚郫人俊伟有大志游学四方屡举不第寳元初上书言边事请使契丹令外夷相攻以完中国之势其论甚壮用使者荐为秘书郎愿以授其父显忠而隐于家时文彦博治蜀为治青城山白云溪于杜光庭故居以处之俞有至性丁内艰盐酪不入于口所持栁杖更再期忽生枝叶遂植墓侧后至合抱诏书凡六召皆不应每有山水之兴虽数千里辄携家往游遂浮湘沅观浙江升罗浮入九疑买石载鹤以归闭门著书未就而卒妻蒲氏名芝贤而能文为之诔曰髙视往古哲士实殷施及秦汉余烈氛氲挺生英杰卓尔逸羣孰谓今世亦有其人其人伊何白云隐居尝曰丈夫处世不偶仕非其志禄不可茍营营末途非吾所守吾生有涯少寔多艰穷亦自固困亦不颠不贵人爵知命乐天脱簮散发眠云听泉有峯千仞有溪数曲广成遗址吴兴髙躅疏不通径依云架屋麋鹿同羣昼游夜宿岭月破云秋霖洒竹清意何穷真心自得放言遣虑何荣何辱孟春感疾闭戸不出岂期遂往英标永隔抒词哽噎挥涕汍澜人谁无死惜乎才贤
　　王景字仰山郫人按古今集记淳化咸平中景以积行纯孝称于乡里号王孝子父母尝病革割股以进翌日瘳及父母没哀毁过制负土成坟结庐其侧有甘露降于竹栢鸟雀衔果鹿驯扰其庐李顺之乱郫人团结以自守顺后益炽下令集向团结者留县西福寺毋得辄出将尽杀之孝子适役于县度众皆且不免夜启闗纵令逃去数千人赖以活孙君拙曾孙师愈玄孙隙侯臣六世孙■〈木龠〉七世孙宋皆登进士第干道五年己丑夏六月乙未孝子之墓石复产紫芝一本人以为仁孝之报张唐英字次功新津人少好读书经岁不知肉味进士及第翰林学士孙抃得其所著正议五十篇以为马周魏元忠不足多荐贤良方正不就调糓城令县治有圃取息甚厚前令以此致富唐英至悉以种栁凡千余株作栁亭其中英宗初继大统唐英即上谨始书云为人后者为子他日必有引汉定陶故事以惑宸听者愿杜其渐既而濮议果起神宗即位知其人擢殿中侍御史入对帝问卿何尚衣绿唐英曰向固已得回授臣父矣帝嘉其孝赐五品服唐英论宗室禄多费巨宜以服为差杀但荐王安石经术道徳宜在左右不免有失人之累未几卒唐英有史才尝着仁宗政要宋名臣传蜀梼杌行于世
　　吕陶字符钧成都人少善属文年十三时蒋堂守蜀大集蜀士因出陶文以示之曰此贾谊才也于是一座大惊名震蜀中堂一日与陶共读寺碑酒阑命陶书之不谬一字登进士第以唐介荐应熙宁制科是时王安石行新法陶对策数其过及奏安石读卷未半神色颇沮神宗觉之使冯京竟读称其言有理司马光范镇喜谓陶曰自安石用事吾辈言不复効不意君及于此陶虽入等仅得通判蜀州迁知彭州李杞蒲宗闵榷茶骚扰陶言川蜀产茶不及东南什一诸路通商而两川独禁且茶园本是税地出租赋供衣食非解盐进矾之比今乃立法太严取息太重使良民罔陷刑辟非陛下仁民爱物之意宗闵怒劾其阻法责监淮南酒税元佑初擢侍御史疏逐蔡确韩缜张璪章惇以清朝廷会议行差役陶言新旧二法须裁量得中遂诏陶定议极其精宻民以为便朱光庭劾奏苏轼策馆职题目陶言议者皆谓轼尝戏薄程颐光庭乃颐门人故为报怨夫欲加轼罪何所不可必指其策问以为讥谤恐朋党之祸自此起矣由是两置不问累迁左谏议知梓州入为起居舍人大臣上殿有乞屛左右及史官者陶曰屏左右已不可况史官乎大臣奏事而史官不得闻是私言耳不足为令官终集贤院学士知陈州卒
　　宇文昌龄字伯修双流人以进士甲科累官太常少卿诏议郊祀合祭论者不一昌龄曰天地之数以卑髙则异位以礼制则异宜以乐舞则异数至于衣服之章器用之具日至之时皆有辨而不乱夫祀者自实以感于虚自有以通于无必以类应类以气合气然后可以得其亲可以冀其格今祭地于圜丘以气则非所合以类则非所应而求髙厚之来享不亦难乎后竟用其议徽宗立为戸部侍郎旧制陜西馈刍粮于边令内郡转给为民病昌龄建言止输某州而令量取道里费以助边籴从之岁损籴价五百万公私便之后以戸部侍郎知青杭越三州卒于官诏为封传护归官给塟费子常
　　宇文常字权可政和末知黎州有上书乞于大渡河外置城邑以便互市者诏以访常常言孟氏入朝太祖观蜀地图以玉斧画大渡为界曰此外吾不有也是以至今无西南夷之患今若建城邑于河外敌情自此携贰邉隙开矣寻改提举成都茶马先是崇观间提举官变坏熙丰之法岁以所入进羡余由是吏縁为奸市马十一二且负其直夷人皆怨常尽革其弊马遂溢额累进秘阁修撰中大夫卒
　　宇文之邵字公南绵竹人举进士为曲水令会神宗即位求直言之邵乃上疏其畧曰千里之郡有利未必兴有害未必除者郡制之也前日赦令在公逋负一切蠲除而有司操之愈急督之愈甚使上泽不下流而民益困如择贤才以为三司之官稍假郡县以权则民瘼除矣然后监番棸蹶楀之盛以保安外戚考常棣角弓之义以亲睦九族兴坠典拔淹滞逺夸毘来忠谠凡所建置必与大臣共议以广其善号令威福则専制之如此则太平可拱而致也疏奏不报乃喟然叹曰吾不可仕矣遂以太子中允归年未四十自强于学不易其志司马光曰吾闻志不行视禄位如锱铢道不同视富贵如土芥者今于之邵见之范镇亦曰之邵位下而言髙学富而行笃少我二十一岁而先我挂冠使我歉然
　　成都箍桶翁者不知其名氏伊川先生侍父太中公见其挟册箍桶于成都就视之则易也因问未济男之穷曰三阳皆失位也遂质所疑酬荅如响问其姓名不告而去后伊川因袁滋问易荅曰易学在蜀又尝见卖酱者于眉卭间与语大有所得皆蜀之隐君子也
　　郑少微华阳人字明举元佑中进士是时苏轼知贡举得少微与古郫杨天惠隆州李新号为三隽少微宣和间论时政坐废贫无田宅寓居金绳院十五年不屈其志学益古文益工后徙居临卭自号木雁居士官至朝请郎有集行世李新字符应为资州司录尝作墨竹赋为东坡所赏又同时安阳有刘泾字巨济王安石重其儁才荐于朝厯官国子监丞元符末上书召对除职方郎中卒泾为文竒怪往往为人排斥踬而不伸葢黄庭坚之友
　　杜翊世华阳人绍圣进士通判怀逺军靖康初夏人入寇奄至城下翊世与知军刘铨率众守御谋徙妻子于长安妻张氏曰宁同死此及城陷贼胁使降翊世瞋目叱之举家皆投烈熖中死事闻赠朝议大夫表其所居曰忠义坊
　　陈佑仁寿人熙宁进士官至右司谏劾论章惇蔡京郝随邓洵武之罪忤旨出判滁州后入元佑党籍同时资阳人茍简与弟耸同声对策排斥奸佞为蔡京所杀
　　申积中成都人申起之子在襁褓中杨绘乞为子稍长知出申氏絶口不言年十九登进士第事绘尽孝及绘卒有二男一女积中为之毕其婚嫁始归本姓蜀人以纯孝称之翰林学士许光凝守成都以其事荐于朝召赴京师擢提举永兴军事道卒诏官其一子
　　宇文虚中字叔通华阳人大观三年进士累迁中书舍人宣和间蔡攸童贯引女真夹攻契丹以虚中为叅议官虚中上书其畧以为边圉无应敌之具府库无数月之储且中国与契丹讲和已踰百年今不羁縻封殖为我籓篱而远踰海外引强悍之女真以为邻域女真藉百胜之威持卞庄两鬬之计引兵入境臣恐中国之祸未有宁息之期矣复建十一策二十议皆不报及斡里雅布尼堪迫太原帝始大悔命虚中草诏罪已遂以为资政殿学士军前宣谕使檄招熙河帅姚古秦凤帅种师道赴汴京应援金骑至城下为马忠所败西路稍通师道姚古及他镇西兵并逹汴城虚中亦驰归收合散卒以便宜起致仕官李邈统领于汴河会姚平仲刼金营失利西兵俱溃金人复引兵至城下虚中缒而入钦宗乃遣见金使王芮持书议和虚中冒锋刃进至敌营露坐风埃自已至申金人注矢露刃周匝围绕久乃得见康王次日侍王至金幕见二太子者至暮遣人随虚中入城要越王与李邦彦等及金银驴马之类又欲御笔书定三镇界至明日虚中复往从康王还除签书枢宻院事自是又三往金人固要三镇虚中泣下不言金帅色变虚中曰太宗殿在太原上皇祖陵在保州讵忍割弃于是乃解兵北去金兵既解言者遂劾虚中议和之罪罢知青州寻落职窜韶州二年复资政殿大学士为祈请使副以杨可辅寻又以刘诲为通问使副以王贶时二帝皆辱于北庭矣明年春金人并遣归虚中曰奉命北来祈请二帝二帝未还义不敢还于是虚中独留久之遂佯仕金号为国师因宻结东北之士陷于金者金人不觉也金人每欲南侵虚中辄言江南荒僻而费财劳人得之不足以富国于是中国颇得数年无扰皆虚中之力朝廷知之诏存恤其家仍命其子师瑗添差本路判官然秦桧恐虚中沮挠和议悉遣其家入金以牵制之虚中在金竟以谋反与老幼百口同日焚死淳熙间赠开府仪同三司谥肃愍庙号仁勇以其族孙绍节为师瑗后
　　宇文绍节字挺臣初以嗣祖荫补官后登进士第累官寳谟阁待制知庐州时韩侂胄方议用兵绍节至郡修筑古城剏造砦栅専为固圉之计或譛于侂胄绍节但为城守无益用兵侂胄贻书让之绍节报曰公有复仇之志而无其畧有开边之害而无其利不量国力浪为进取是计非所敢知侂胄得书乃以李爽知庐州召绍节为兵部侍郎知镇江及吴曦据蜀趣召绍节西讨绍节至阙乃请以宻旨授曦随军转运安丙丙果奉旨诛曦乃以绍节权兵部尚书寻除端明殿学士签书枢宻院事嘉定间卒上嗟悼为之改日朝享赠少师谥忠惠
　　何■〈〈卤，仌代乂〉上木下〉字文缜仙井人与兄棠弟榘俱有时名号为三凤■〈〈卤，仌代乂〉上木下〉政和五年进士第一累官御史中丞论王黼奸邪専横十五罪相继七章并及其党胡年胡益等皆罢■〈〈卤，仌代乂〉上木下〉亦出知秦州钦宗复召累进尚书右丞中书侍郎会王云使金还言金人怒割三镇之缓于是百官议从其请■〈〈卤，仌代乂〉上木下〉曰三镇国之根本奈何弃之且金人变诈莫测即割而与之亦安能保其不来乎因请建四道总管使统军入援兵既响应而唐恪耿南仲等信其和议亟檄止之俄而金兵长驱至城下帝方罢恪拜■〈〈卤，仌代乂〉上木下〉尚书左仆射始复三省旧制然而四总管已奉檄散去金人至遂无一卒守河时康王在河北信使不通■〈〈卤，仌代乂〉上木下〉建议请以为元帅宻草诏藁上之乃以康王充天下兵马大元帅陈遘兵马元帅汪伯彦宗泽副元帅无何京城失守■〈〈卤，仌代乂〉上木下〉以宰相从幸金营遂留不遣■〈〈卤，仌代乂〉上木下〉仰天大恸不食而死年三十九髙宗立累赠大学士官其孙七人
　　黄哲华阳人崇宁进士累迁宗正寺少卿金人陷都城索玉牒哲贮以陶器坎地而藏以是得完髙宗即位被旨迎玉牒及幸维扬哲言宜幸金陵为朝论所沮除国子祭酒金人冦淮车驾仓卒渡江莫有扈从者哲独朝服乗马以随金追执不屈而死
　　吴革字义夫华阳人少好学喜谈兵再试礼部不中乃从泾原军以秉义郎干办经畧司公事金人深入革帅兵解辽州之围已而出使尼堪军庭揖不拜因责其贪利败约尼堪少屈授书使归钦宗问割地利害对曰金人有吞噬之意愿悉起闗中士马赴都为备诏以为武功大夫阁门宣赞舍人持节谕陜西行至朱僊闻金人犯京师复还与张叔夜同入城陈事宜皆不听上皇后妃太子出郊革白孙傅乞留不得乃与傅谋于启圣僧院置赈济局募士民就食一日之间至者万计阴以军法部勒将攻金营久之迁于同文馆所合已数万多两河骁悍既而有立张邦昌之议革谋先诛范琼辈谋已定先期二日有班直甲士数百人排闼入言邦昌将受册并亟起事革不逆其诈遂被甲上马至咸丰门四面皆琼党绐革入帐执之胁以从逆革骂之极口引颈受刃其麾下百人皆死
　　张浚字德逺绵竹人以进士靖康初为太常簿张邦昌僣立逃入太学中闻髙宗即位驰赴南京除御营使司叅赞公事浚度金人必来而庙堂殊不为备力言之宰相黄潜善汪伯彦皆笑其过计建炎三年金人南侵车驾幸钱塘留浚于吴门节制是时溃兵数万所至剽掠浚招集甫定会苗傅刘正彦作乱赦书至平江浚命守臣汤东野勿宣因与东野及提刑赵哲谋起兵讨贼时传等以承宣使张俊为秦凤总管浚知俊纯实可谋即邀与计事因遣人赍蜡书约建康节制吕頥浩刘光世引兵来会而命俊分其兵扼吴江上疏请复辟及韩世忠舟师抵常熟浚因大犒俊与世忠军而告之曰闻贼以重赏购浚首若浚此举违天悖人汝可取浚头不然有一退缩者悉以军法从事于是遂令世忠兵急趋秀州据粮道以俟大军傅等以书招浚浚报曰建炎皇帝不闻失徳一旦逊位岂所宜闻传得书大恐乃遣重兵扼临平亟除俊世忠节度使而诬浚欲危社稷安置栁州俊与世忠拒不受会吕頥浩刘光世兵踵至浚乃传檄中外率诸军继进傅等忧恐不知所出于是宰相朱胜非遂率百官请复辟髙宗御笔除张浚知枢宻院事浚进次临平傅正彦战败脱遁浚与頥浩等入见伏地涕泣待罪髙宗问劳再三解所服玉带赐浚正彦走闽中命世忠追縳与其党皆伏诛初浚在秀州夜坐警备甚严忽有客至前出一纸怀中曰此苗刘募贼公者赏格也然仆河北人颇读书知逆顺岂以身为贼用第见公为备不严恐有后来者耳浚下执其手问姓名不告而去浚翌日斩一死囚徇于众曰此苗刘刺客也浚尝识其状貌物色之终不遇云浚谓中兴当始闗陜尝恐金人入陜窥蜀蜀若失守则顺流而下东南必不可保矣遂诏以浚为川陜宣抚处置使浚与沿江襄汉守臣议储蓄以待临幸浚请任陜蜀事置幕府于秦川别遣大臣与韩世忠镇淮东令吕颐浩扈跸来武昌复以张俊刘光世与秦川相首尾议既定浚行未及武昌而颐浩旋变初议浚既扺兴元金人已取鄜延诸将莫肯相援浚出行闗陜访问风俗罢斥奸赃以捜揽豪杰为先务时金人虽北归而金帅乌珠犹在淮西浚惧其复扰东南遂合五路之兵恢复永宁以牵制之金人果恐急调乌珠入援大战于富平泾原帅刘锜身率将士薄敌阵杀获颇众会环庆赵哲擅离所部将校望尘惊遁诸军皆溃浚斩哲以徇退保兴州命吴玠聚兵扼险于凤翔之和尚原大散闗以断来路孙渥贾世芳等聚兵于阶成凤三州以固蜀口乃上书待罪帝手诏慰勉绍兴元年金将乌噜攻和尚原吴玠乗险击之金人大败而走乌珠合兵再至玠与弟邀击大破之仅以身免诏拜浚少保定国军节度使浚在闗陜三年西北遗民归附日众且以形势牵制东南江淮亦赖以安既而诏遣王似副浚浚遂求解兵柄且奏似非将帅才不可任宰相吕颐浩不悦而朱胜非以宿憾毁浚诏浚赴行在御史中丞辛炳复率同列劾浚浚遂以本官提举洞霄宫浚既去国犹虑金人释川陜之兵必有并力东南之意时朝廷乗浚去方欲讲和浚乃上疏言状未几金人果入寇髙宗思浚言策免胜非乃召浚除知枢宻院事浚既受命即日赴江上视师时乌珠拥兵十万于扬州约日渡江决战浚长驱召韩世忠张俊刘光世议事将士见浚勇气十倍浚既部分诸将身留镇江节度世忠因遣麾下王愈诣乌珠且言张枢宻已在镇江乌珠曰张枢宻贬岭南何得在此愈出浚文书示之乌珠色变是夕遂遁绍兴五年除浚尚书右仆射同中书门下平章事兼知枢宻院事赵鼎除左仆射与浚同心辅治时湖南巨寇据洞庭屡攻不克浚恐滋蔓为害请以兵事尽付岳飞行至醴陵因释死囚数百给以文书使招诸砦囚皆驩呼而往遂降贼众二十余万湖湘悉平浚遂奏遣岳飞屯荆襄以图中原乃自鄂岳转淮东会议防秋之宜七年浚以郦琼叛引咎求去遂以观文殿大学士提举太平兴国宫未几台谏交诋乃落职永州居住九年复除资政殿大学士知福州兼福建安抚大使初福建海道通山东浚造海舟千艘将为直指山东计先是尝用岳飞计以蜡九入伪齐地间刘豫豫果为金人所疑而废浚遂欲待其败盟因权制变大功可集后金遣使以诏谕江南为名浚五上疏争之十年金果败盟复取河南浚欲以海舟捣山东而秦桧方主和议遂除浚检校少傅崇信军节度使充万寿观使免奉朝请十一年封和国公十六年浚极论时事秦桧大怒令台谏论劾以特进提举江州太平兴国宫居连州徙永州秦桧憾之不已欲以大逆诬之桧死乃免绍兴三十一年金主拥众百万大入中外震动进浚观文殿大学士判建康府是时敌兵方焚采石炎熖涨天长江无一舟敢北行者浚至岳阳买小舟冒风雪而进李显忠兵屯沙上浚前犒之一军见浚以为从天而下至建康即请乗舆临幸二十二年车驾幸建康浚迎拜道左卫士见浚无不以手加额孝宗即位除浚少傅进封魏国公翰林学士史浩议城瓜州采石浚谓不守两淮而守江干是示敌以削弱怠战守之气不若先城泗州及浩叅知政事凡浚所规画浩必沮之隆兴元年除枢宻使都督建昌等府军马时金将富察图们及知泗州周仁屯虹县都督萧琦屯灵壁将为南攻之计浚欲及其未发制之乃奏遣李显忠出濠州趋灵壁邵宏渊入泗趋虹县而浚自往临之显忠至灵壁败萧琦宏渊围虹县降图们周仁乗胜进克宿州中原震动孝宗手书劳之以为十年来无此克捷浚以盛夏人疲召显忠等还会金帅赫舍哩志寕率兵至宿州与战南兵少不利忽谍报敌兵大至显忠夜引归浚即上疏待罪而主和议者遂因毁之有诏降授特进更为江淮宣抚使寻复都督金帅移书索四郡及岁币不然以农隙治兵浚言金强则来弱则止不在和与不和时秦桧之党汤思退为右相急于求和遂遣卢仲贤持书报金许之浚争不能得未几召浚入见力陈和议之失孝宗为止誓书而令通书官胡昉杨由义往喻以四郡不可割不然当还使人罢和议因拜浚尚书右仆射兼中书门下平章事都枢宻使都督如故二年议进幸建康俄诏浚行视江淮时浚所招山东淮南北忠义之士以实建康镇江万弩营所招淮南北士及江西羣盗陈敏统之以守泗州凡要害之地皆筑城堡其可因水为险者积水为渎増置江淮战舰诸军器械俱备时金人屯重兵于河南及闻浚来皆撤兵去淮北来归者不絶山东豪杰悉愿受节度又谕契丹约为内应金人益惧汤思退乃令王之望盛毁守备不足恃令尹穑论罢督府叅谋官又论浚费国不赀浚遂固乞致仕从之行至余干得疾卒孝宗震悼辍朝发哀加赠太师谥忠献浚少有大志自为熙河幕官即遍行边垒以观山川形势咨访守边旧法及军阵方畧之宜以故悉知边事本末所著有易解及杂说诗书礼春秋解文集十卷奏议二十卷子二曰栻曰杓
　　张栻字敬夫自少颕悟父浚即敎以仁义忠孝之实以荫除直秘阁孝宗初浚开府治兵栻以军事入奏因进言曰陛下上念祖宗雠耻下悯中原涂炭而思有以振之者此天理之所存也愿益加省察而稽古亲贤以自辅则功可成而因循之弊可革矣孝宗异之遂定君臣之契累官吏部兼权起居郎时宰方谓金国衰弱建议往责陵寝上以问栻栻曰国家比年水旱民贫日甚兵弱财匮官吏诞谩不足倚辅正使彼实可图臣惧我之未足以图彼也因出奏疏大要谓当下哀痛之诏明复仇之义显絶金人不与通使然后修徳立政用贤养民选将练兵通内修外攘进战退守以为一事上为叹息谓前此未闻此论时史正志为发运使以均输为名尽夺州县财赋栻以为言上谓其取之于诸郡非取之于民栻曰州郡财赋大抵无余若取之不已而经用有阙不过巧立名色以取之民耳上矍然阅其实果如栻言即诏罢之以栻兼侍讲冀得时与晤语知阁门使张说除签书枢宻院使栻夜草疏极谏其不可旦诣朝堂质责宰相虞允文曰宦官领州自京辅始近习执政自相公始允文惭愤不堪疏入上感悟寝命出栻知袁州家居数年复起经畧安抚广南孝宗闻栻治行除秘阁修撰知江陵府恩威并茂劾奏信阳守刘大辨不报遂求去诏以右文殿修撰提举武夷山冲佑观病且死犹手书劝上亲君子逺小人卒年四十八无子以从子照为后
　　张杓字定叟用父荫通判严州以能称浙西使者荐所部吏而不及杓孝宗特令再荐召对差知袁州改知衢州会兄栻卒请祠以营丧事迁浙西督理荒政劾奏执政姻党闭籴帝奬其不畏强御厯进徽猷阁学士知襄阳府宁宗嗣位会归正人陈应祥忠义人党琪等谋袭均州报至杓不为动徐部分掩捕斩为首者二人尽释其党厯进端明殿学士知建康以疾乞归杓天资髙爽吏材敏给事无凝滞随宜变通所至以治办称子忠纯忠恕
　　张忠恕字行父以祖任入京府幕时韩侂胄权势熏灼夺民间已许嫁女忠恕白尹归其父母尹不能难嘉定间知宁国府夏旱请于朝得米十万余石忠恕核戸口计岁月严戒诸邑谕大家发藏助赈与常平使者议不合遂以言去主管冲佑观起厯戸部郎中理宗即位忠恕移书史弥逺请行三年丧既而宰相率百僚请太母同听政忠恕复遗书弥逺谓英宗以疾仁哲以幼母后垂帘有不容己惟钦圣出于勉强务从抑损今吾君长矣若姑援以请此亦中策耳寳庆初忠恕上封事一言天变所系不宜委之分野二言先帝之丧甫经练祭虽朝臣一带之微不复有凶吉之别则是三年降而为朞况人主执丧于内而羣工之服无异常日是有父子而无君臣也三言太母方却垂帘之请而庆寿前期陛下吉服称觞播为诗什非所以表仪天下四请预定大婚恐俚说乗间而入五言陛下于济王不留京师徙之外郡不择牧守混之民居一夫奋呼阖城风靡寻虽弭患莫副初心当于此时急下哀诏痛自引咎优崇恤典选立嗣子六言直言正论皆指为好名归过则自今言者望风见疑此危国之鸩毒非今日所宜有七言当今名流搜罗未广遗才尚多况迩来取人以名节为矫激以忠谠为迂疎以介洁为不通以寛厚为无用以趣办为强敏以拱黙为靖共以迎合为适时以操切为任事是正士不遇小人见亲八言士习日异民生益艰第宅之丽声妓之美服用之侈馈遗之珍向来宗戚奄宦犹或问见今缙绅大夫殆过之公家之财视为己物荐举狱讼军伎吏役僧道富民凡可以得贿者无所不为疏入朝绅传诵自知不为时所容力请外补遂以直秘阁知贑州罢去
　　赵逵字庄叔资州人绍兴二十一年对策当帝意擢第一时秦桧意不在逵即罢知举王曮授逵签书剑南东川帝两问桧赵逵安在乃除校书郎既就职未尝私谒桧愈恨一日桧讽逵以携家就禄许助百金又遣所亲申前言讽之往谢逵终不答桧滋怒欲挤之未及而死帝乃迁逵著作佐郎尝命引见上殿迎谓之曰自卿登第后大臣阻格久不见卿秦桧日荐士未尝一语及卿以此知卿不附权贵始终皆朕自擢天子门生也诏充普安郡王府教授尝讲汉书至戾太子事王曰于斯时也斩江充自归于武帝何如逵曰此非臣子所为王意葢有所在也俄除中书舍人登第六年而当内外制者南渡之后未见其两逵有疾帝命国医王继先诊视不治卒帝尝称逵文章似苏轼因目之小东坡有栖云楼集三十卷
　　苏云卿广汉人少与张徳逺为布衣交绍兴间出蜀居于豫章东湖结庐独居邻曲皆爱敬之称曰苏翁不知其名身长七尺美须髯寡言笑布褐草履终岁不易披荆畚砾为圃艺植耘芟培壅皆有法度虽隆暑极寒土焦草冻圃不絶蔬而味佳于他圃又不贰价市鬻者利倍而售速先期输直夜织履坚纫过革舄人争贸之以馈逺以故薪米不乏溉园之隙闭门髙卧或危坐终日人莫测也张浚为相宻访所在因驰书币属豫章帅及漕使令亲造庐必为致之非折简能屈也帅漕宻遣物色独有灌园苏翁而无云卿乃屛骑从更服为游士入其圃翁运锄不顾进而揖之乃延入室土锉竹几地无纤尘案上有西汉书一册二客恍若自失黙计必为云卿既而汲泉煮茗意稍欵洽遂扣其乡里徐曰广汉客曰张徳逺广汉人翁当识之曰然客又问徳逺何如人曰贤人也第长于知君子短于知小人徳有余而才不足因问徳逺今何官客曰今朝廷起张公欲了此事翁曰政恐未便了得二客起而言曰张公命某等致公共济大业因出书币致几上云卿鼻间隐隐作声若自咎叹者二客力请辞不可期以诘朝上谒旦遣使迎候则扄戸閴然排闼入则书币不启而翁已遁矣帅漕复命浚抚几叹息恨其求之不早乃作箴以识之曰云卿风节髙于傅霖子期与之共济当今水潜山杳邈不可寻弗力弗早余罪曷针
　　孙松寿郫人绍兴进士刚方廉洁不求人知环堵萧然居官决事多用经术尝守汉嘉甚有恵爱范成大荐于朝固召不起赵雄在枢府言其贤诏转一官赐三品服赵汝愚复奏松寿挂冠勇退内行素饬除直秘阁不就年九十余卒蜀人号为牧斋先生
　　虞允文字彬甫仁寿人六岁徧诵九经七岁能属文绍兴二十三年登进士第厯礼部郎官累言金必败盟愿豫备御及金使贺生辰传金主悖嫚语于是乃议举兵遣成闵将禁卫五万御褒汉上流允文曰兵来不除道敌为虚声欲以分我兵戍成其出淮奸谋耳朝廷竟遣之既而金主自将号百万自涡口渡淮先是刘锜措置淮东王权措置淮西及至权弃淮东锜亦回扬州乃以叶义问督江淮军允文叅谋军事金主率大军临采石而别以兵争瓜州朝命成闵代锜李显忠代权义问被旨命允文往芜湖趣显忠交权军且犒师采石时权军犹在采石允文至权已去显忠未来敌骑充斥我师星散允文谓坐待显忠则误国事遂立召诸将勉以忠义曰金帛诰命皆在此以待有功时敌兵实四十万马倍之而宋军纔一万八千允文乃令诸将列大阵勿动分戈船为五其二并东西岸亮麾数百艘絶江而来瞬息抵南岸者七十艘直搏我军少郄允文入阵中抚时俊背曰汝胆闻四方立阵后则儿女子耳俊即挥双刀出士殊死战中流官军以海鳅冲敌舟皆沉然金人半死半战日暮未退适有溃卒自光州至允文授以旗皷从山后涌出敌疑援兵至始遁允文又命劲弓尾射之遂大败僵尸四千余杀万戸二人千戸五人及生女真五百余人其不死于江者亮尽驱杀之允文曰敌虽败明日必复来夜半部分诸将分海舟缒上流别遣兵截杨林口明日敌果至因夹击之焚其舟三百始遁去亮遂自焚龙舟凤车斩梁汉臣及造舟者二人乃趣瓜州汉臣者敎亮济江者也显忠至自芜湖允文语之曰敌入扬州必与瓜州兵合京口无备我当往于是显忠分李俸兵万五千往京口叶义问亦命杨存中将五千人来会时杨存中成闵邵洪渊诸军皆聚不下二十万金亮在瓜州闻李道由海道入胶西成闵诸军方顺流而下乃还扬州约诸将三日济江否则尽杀之诸将谋曰进有渰杀之祸退有驱杀之忧奈何于是遂共弑亮亮既死敌乃遣使议和上因召允文入对慰藉嘉叹诏遣措置两淮允文至镇江奏三策不报明年诏允文充川陜宣慰使允文至蜀与大将吴璘经畧中原璘进取凤翔复巩州会朝议官军进讨东不可过寳鸡北不可过徳顺且欲用忠义人守新服州郡官兵退守蜀口允文争之不得吴璘遂归河池时史浩叅大政欲尽弃陜西允文连上十五疏諌勿弃不听乃以允文为显谟阁直学士知夔州隆兴元年允文入对上问及弃地允文以笏画地陈其利害上曰史浩误朕寻除兵部尚书湖北京西制置使时汤思退又欲弃唐邓海泗允文五疏力争不得乞致仕犹请勿弃四州诏以显谟阁学士知平江府已而金兵复至上方悔不用允文言乃起允文端明殿学士累拜叅知政事兼枢宻院使寻罢政西归复召为枢宻院使兼叅知政事及吴璘卒乃以允文代之拜资政殿大学士四川宣抚使仍知枢宻院允文过郢奏筑篁鹰山过襄阳奏收府城至蜀事无不举干道五年拜右仆射同中书门下平章事兼枢宻院使允文多荐名士籍人才为三等有所见闻即记之号材馆录御史萧之敏劾论允文允文上章待罪太上皇谓上曰采石之功之敏在何许于是上出之敏且制诗书扇以留允文允文因言之敏端方请召归以开言路上谓其言寛厚命书之时政记会选谏官允文以李彦颕林光朝王质三人皆鲠亮荐之不报而曾觌荐一人即赐第擢谏议大夫允文与右丞相梁克家争之不从允文乃求去授少保武安军节度使四川宣抚使封雍国公上御正衙酌酒赋诗以遣之且赐家庙祭器淳熙元年卒后四年上幸白石大阅见军皆少壮谓辅臣曰此虞允文行沙汰之效也诏进允文太傅谥忠肃允文所著有诗文十卷经筵春秋讲义三卷奏议二十二卷内外志十五卷行于世注唐书五代史藏家
　　胡晋臣字子逺蜀州人绍兴二十七年进士厯著作佐郎尝极论近幸上览奏色动晋臣口陈甚悉天威稍霁俄手诏下中书问近幸姓名晋臣至中书执政诘之晋臣曰近习招权丞相岂有不知即条其大者以闻上感悟由是近习严惮晋臣以亲老求外补出知汉州累迁侍御史朱熹除兵部郎中以病足未供职侍郎林栗劾熹傲慢晋臣上疏留熹排栗物论归之光宗时除叅知政事兼同知枢宻院事上自南郊后久不御朝晋臣与丞相留正同心辅政中外帖然其所奏陈以温凊定省为先次及亲君子逺小人抑侥幸消朋党启沃剀切人无知者卒于官赠资政殿大学士谥文清
　　李舜臣字子思井研人绍兴末张浚视师江淮舜臣应诏上书言乗舆不出无以定大计宜从幸武昌又言江东六朝皆尝取胜北方但不肯乗机以争天下宜为今日殷监因着江东胜后鉴十篇上之干道二年登进士是时舜臣对策论金人世仇无可和之义宰辅大臣不当以奉行文字为职业考官恶之遂屈下第累迁知饶州徳兴县为治以风化为先而除其烦苛时诣学宫为诸生讲说皆称之曰蜀先生迁宗正寺主簿舜臣于书无所不窥尤精于易着易本传二十三篇又着羣经义八卷书小传四卷文集三十卷家塾编次论语五卷镂玉余功录二卷子心传道传性传以性传官二府赠太师崇国公
　　李心传字微之庆元元年荐于乡既下第絶意不复应举闭戸著书晩因崔与之许奕魏了翁之荐制置司敦遣至阙下为史馆校勘赐进士出身専修中兴四朝帝纪寻迁著作佐郎踵修十三朝会要端平三年为工部侍郎以言事奉祠卒心传有史才然常重川蜀而薄东南之士故其褒贬或有不当所著有髙宗系年录学易编诵诗训春秋考礼辨读史考旧闻证误朝野杂记道命录西陲泰定录辨南迁录又有诗文一百卷
　　李道传字贯之少读河南程氏书玩索义理至忘寝食宁宗时登进士厯蓬州教授吴曦反胁之使从道传以义折之竟弃官归曦平诏进官二等厯兵部郎官出知果州卒诏特转一官致仕谥文节
　　赵之礼字安道资县人少有逺识意气豁如好义乐施尊贤睦族后孙雄贵累封少傅薛郑齐三国公
　　赵雄字温叔隆兴元年省试第一以虞允文荐干道五年召见便殿孝宗大竒之即日手诏除正字因极论恢复请复置恢复局日夜讲磨条其事具合上意累除中书舍人雄自选人入馆至此未满岁也时金将起河南之役尽以诸陵梓宫归于我上使雄贺生辰因止奉迁陵寝及正受书辞雄已见金主争辩数四其臣屡呵止雄辞益力卒得请乃已金人谓之龙鬬淳熙二年厯拜右丞相每进见必言二帝在沙漠未尝离口绍兴帅张津献羡余四十万缗雄乞降旨下绍兴以其钱为民代和籴及买身丁折钱之半使取诸民者民复得之也久之雄乞外乃以观文殿大学士知江陵府江陵无险可恃雄乃请城城成而民不告扰光宗将受禅召雄雄上万言书陈修身齐家及正朝廷之道诏授武宁军节度使开府仪同三司卫国公卒赠少师谥文定雄为相独不喜张栻每与虞允文沮抑之是时资县有李石以文学称于蜀厯秉麾节亦不为雄所喜其意见不同如此雄有方舟集七十卷
　　杨汇成都人杜门委巷著书赋诗人无知者邵伯温为部使荐其学行甚髙清节甚苦不报及卒学者私谥为静恭先生
　　李蘩字清叔晋原人登进士为隆州判官摄绵州岁祲蘩以贱价籴义仓粟而以其钱贷下戸又听民以茅秸易米作粥及楮衣亲衣食之活十万人明年又饥卭蜀彭汉成都盗贼蠭起独绵安堵移利州提刑兼提举常平岁凶先事发廪蠲租所活百七十万人迁仓部郎中总四川财赋军马钱粮是时四川岁籴军粮名为和籴实科于民蘩奏变科籴为官籴贵贱视时不亏毫厘之价出纳视量不取圭撮之盈乃陈利民十事前后三年蘩上奏疏十有三而上降诏难问者八讫如其议于是民皆乐与官为市而军饷坐给田里始知有生之乐莫不绘像祠之擢蘩守大府少卿卒诏特与蘩恩外官其一子以旌其能蘩著书十八种有桃溪集一百卷行世
　　刘光祖字徳修阳安人少以外祖贾晖恩补官后登进士上言人主自将危道也陛下躬擐甲胄闲驭球马一旦有警岂能亲率六师以战乎光宗时为礼部郎官时侍御史阙上谓宰相留正曰郎官中有其人正曰得非刘光祖乎曰是已久在朕心矣光祖既为侍御史劾罢戸部尚书叶翥大府卿沈揆因言比年以来士大夫不慕廉静而慕奔竞不尊名节而尊爵位不乐公正而乐软美不敬君子而敬庸人良由前辈老成零落殆尽后生晩进议论无所依据幸诏大臣佥举朝野所共属贤愚所同敬者一二十人叅错立朝国势自壮臣虽终岁无所奏纠固亦未至旷官今日之患在于不封殖人才台谏但有摧残庙堂初无培养臣处当言之地岂以排击为能哉宁宗即位累官司农少卿是时韩侂胄寖擅威福光祖疏论其奸及朱熹以直言与祠光祖上言汉武帝之于汲黯唐太宗之于魏征仁宗之于唐介皆蹔怒旋悔况熹明先圣之道又非三臣之比今一旦无故而去之可乎臣非助熹乃助陛下耳再疏不听出为湖南运判不就改主管玉局观及韩侂胄擅朝目士大夫为伪学光祖撰涪州学记及之于是谏官张釡指为谤讪夺职及侂冑诛累升显谟阁学士卒进华文阁学士谥文节
　　陈咸仁寿人富于文学遇事机敏登淳熙进士累官利州路转运判官吴曦反咸不受伪命自髠其发事闻迁朝请大夫司农卿以寳谟阁待制致仕
　　支渐资州人年七十持母丧既葬庐墓侧负土成坟蓬首垢面哀毁瘠甚白蛇狸兎驯扰其旁白雀白乌日集垄木五色雀万余回翔悲鸣若助哀者乡人句文鼎自娶妇即与父母离居及见渐至行因自悔责号恸而归孝养尽志是时简州亦有邓宗古塟父自培土成坟因庐其侧晨夕恸哭甘露降于墓木
　　牟子才字存叜井研人少从父客陈咸学咸张乐大宴子才闭戸读书若不闻长学于魏了翁及朱熹门人李方子嘉定十六年举进士李心传修史举子才自助擢史馆校勘厯著作郎兼崇政殿说书随书奏陈举朝诵其疏以为有徳之言故事早讲则讲读官皆在晩讲独说书一人宰相不欲子才独讲进言乃移晩讲于早于是子才不得専对俄以子才兼直舍人院而萧泰来亦迁起居郎子才耻与同列七疏力辞上为出泰来子才亦请去不已上终不允又以本官兼侍讲李伯玉以劾泰来降官已逾年舍人不敢行词子才曰故事文书行不过百刻即为美词书行上以谪词用褒语诏更之子才不奉诏丞相又道上意子才曰腕可断耳词不可改贾似道以海舟之捷有诏奬谕子才当属草但述军容之盛而不言其功且语多戒勑似道不乐吴子聪以女兄为女冠得幸子聪因之得知阁门子才缴还不为书行帝再谕之终不奉诏未几子才辞去帝留之不可乃以集英殿修撰知太平州郡中大治召权工部侍郎进礼部侍郎时贾似道入相自以四方无虞肆意极乐子才极言晏安之为鸩毒且及朝政阙失擢权礼部尚书度宗立尤雅敬子才言必称先生久之以资政殿学士致仕子才天性孝友尝过吉安见童子文天祥知为国器所荐士皆死节臣及卒家无余财卖带以葬所著有存斋集四朝史稿
　　许奕字成子简州人初以父任入仕宁宗亲擢进士第一厯起居舍人遣使金金人久闻奕名礼迓甚恭乃卒行成还奏奕因奏和不可恃宜葺纪纲练将卒使屈伸进退之权常在于我权礼部侍郎兼侍讲会谏官王居安傅伯成以言事去奕力争之后又因灾异申言曰比年上下以言为讳谏官无故而去者再矣以言名官且不得尽况疏逺者乎夏旱求直言奕谓当以实意行实政不当徒以责偿于祷祠之间蝗至都城方讲捕祭然则不至辇下终不以为灾乎奕尝摄兼侍读每讲至古今治乱必叅言时事陛下设遇若此当何以处之拱黙移时俟帝凝思乃徐竟其说帝曰如此则经筵不徒设矣迁吏部侍郎久之以言不用遂求补外乃加显谟阁待制知泸州安丙新立大功谗忌日闻宰相钱象祖出谤书以问奕奕喟然叹曰士不爱一死而困于多口亦可悲也奕愿以百口保之适宇文绍节宣抚京湖还曰仆亦愿以百口信许公之言于是异论乃息后以寳谟阁直学士提举崇福宫进显谟阁学士致仕卒赠通议大夫奕天性孝友送死恤孤恩礼备至精籕篆隶书所著有毛诗说论语尚书周礼讲意及奏议杂文数十卷子彪孙为四川制置司叅谋官景定二年刘整叛召彪孙草降文以潼川一道献于元彪孙辞其使者曰吾之腕可断吾之笔必不可书闭门与家人俱仰药而死
　　宋徳之字正仲蜀州人以应举擢开禧二年外省第一厯武学博士尝论八阵之象本乎八卦皆动物也竒正之变相生不穷知此乃可致胜迁编修枢宻院时数有灾变徳之疏七事皆当时至切之患又曰今敌未动而轻变祖宗旧制命武臣帅边以自遗患是时吴曦在西邮皇甫斌在襄汉郭倪李爽在西淮故徳之以为虑及徳之出知阆州吴曦果叛徳之乃托跌足以避伪命事平擢本路提刑徳之不俟代径用观察使印领事为制帅安丙劾奏降一官厯兵部郎官时朝论有疑安丙意丞相以问徳之徳之曰蜀无安丙则朝廷无蜀人有大功不敢以私嫌废公议以此忤丞相意见罢安丙闻之曰丙不知正仲正仲乃知丙负正仲矣乃请昏于徳之徳之曰吾为天下公论非为安公也竟不许再起知眉州监特奏召试得疾卒
　　杨巨源字子渊成都人倜傥有大志善骑射涉猎诸子百家之言应进士武举皆不中刘光世见而异之荐其总领钱粮陈晔举以右职监兴州合江赡军仓吴曦叛巨源阴有讨贼之志乃结义士三百人给其钱粮游奕军统领张林队将朱邦宁皆骁勇而见忌于曦者巨源皆与缔结会曦以安丙为丞相长史丙称疾不出眉州程梦锡宻以巨源之谋告丙丙大喜即因梦锡延见巨源于卧所号哭与议是时李好义好问亦结李贵杨君玉李坤辰数十人坤辰又邀巨源与好义会巨源通好义于丙谋既定好义遂合其徒入伪宫巨源先假诏文持诏乗马自称使者入内戸曦启戸欲走李贵执杀之丙奏功于朝以巨源第一诏补承事郎俄诏巨源转朝奉郎与通判差遣四川宣抚司叅议官先是有诏奬谕诛叛言不及巨源巨源疑有蔽其功者遂怀怨望以启谢丙曰飞矢以下聊城深慕鲁仲连之髙谊解印而去彭泽庶几陶靖节之清风又遣人叙功于朝而从兴元都统彭辂乞书贻韩侂胄辂阳许而阴以白丙且言巨源与其徒谋作乱遂因罗织其罪丙乃令辂收巨源杀之于途而以自缢闻其后有成忠郎李珙者作巨源传投匦以讼其寃乃赐巨源庙曰褒忠谥忠愍
　　邓若水字正仲井研人博学攻文吴曦叛州县莫敢抗若水为布衣愤甚将杀县令起兵讨之夜刲鸡盟其仆曰明日谒令我顾汝即杀之至期三顾不发乃归仗剑如武兴欲手刃曦道闻曦死始还登嘉定十三年进士对策极论史弥逺之奸弥逺将寘之罪不果理宗即位若水上封事曰史弥逺不利济王之立夜矫先帝诏奉迎陛下曽未半年济王竟不幸于湖州揆以春秋之法非弑乎非簒乎非攘夺乎为陛下计莫若遵泰伯之至徳伯夷之清名季子之髙节而后陛下之本心明于天下此上策也自古人君之权鲜有不自废立之际而尽失之今宣绘薛极弥远之肺腑也王愈其耳目也盛章李知孝其鹰犬也冯榯其爪牙也陛下若不除此数凶非惟不足以弭谤亦未可必安其位此所谓收大权以固大位策之次也书具制置司不敢奏郄还之而罢嘉熙间召为太学博士复上数千言其畧曰宁宗不豫弥逺急欲成其诈此其心岂复愿先帝之生哉先帝不得正其终陛下不得正其始臣请发塜斲棺取其尸而斩之以谢在天之灵往年臣尝上书请禅位近属以洗不义之污无路自逹今其书尚在昧死以闻将对前一日丞相乔行简闻之大骇翌日出若水通判宁国府若水怏怏而还遂不复仕隐太湖之洞庭山后归蜀居山中盗夜刼之若水危坐不动盗击其首流血被面亦不动乃舍去若水为学务躬行耻为空言尝作木主大书曰自古以来忠臣孝子义夫节妇之位岁时祀之有子因世乱筑山砦以兵卫乡井砦破举家遇害
　　杨震仲字革父成都人淳熙二年进士厯兴元府通判权大安军吴曦叛驰檄招之震仲辞疾不行时军敎授史次秦亦被檄谋于震仲震仲曰敎授非城郭臣且有母在未可死脱去为宜因嘱次秦曰吾死以疋绢纒身敛以小棺足矣既而曦趣震仲行震仲乃饮毒死次秦如其言敛之自震仲死蜀之义士感慨奋发始协谋诛逆及曦伏诛赠震仲朝奉大夫直寳谟阁录其二子表其里曰义荣后又赐庙曰旌忠谥节毅史次秦者眉山人登进士第曦召之甚遽乃以毒药傅两目比至目益肿母年髙而贤命家人以讣闻曦乃听次秦还曦诛改秩至合州太守
　　王翊字公辅郫人寳庆元年进士吴曦招之入幕及曦叛抗节不拜为陈大义曦怒囚翊欲烹之曦诛得免嘉熙元年制置使丁黼辟为叅议官翊先遣其家归乡里为文诀先墓誓以死报国及北兵至黼战死兵入公署见翊朝服危坐问为谁曰小官临难而不能救可速杀我又问何以不走曰愿与此城俱亡北兵曰忠臣也戒勿杀翊乃赴井死后其家出尸井中衣冠俨然
　　杨应询郫县人厯定州真定大名副都总管所至皆有政绩卒谥康理其后资阳有张方字义立庆元进士厯利夔成都提刑兼四川制置使以母老辞还廉明刚介见义必为有亨泉遗稿一百卷是时江油张珖淳熙中自湖北副漕擢刺剑州视郡如家视民如子所至皆以治行见称简州赵全叔累官华文阁待制知兴元府厯仕久以名宦闻所著有易传论语说孟子讲义奏议北征录酬倡韵纂汉书笔记后汉纂通灌县鲜大年令绵竹存心公恕不为豪猾所挠凡有废坠前人所不敢为者悉为之
　　郭瓉内江人字直声随父宦寓安陆元符末应诏上书慷慨言天下事不报后为汝阳令金人犯蔡瓉朝服坐厅戟手大骂与二子俱死同时成都有白如璧博览羣书隐居不仕北兵至入山中不食而死
　　陈堂前者雒县王氏女节行为乡人所敬但呼曰堂前犹私家之尊其母也堂前年十八归同郡陈安节岁余夫卒既葬其夫事舅姑治家皆有法舅姑安之训子日新入太学又卒二孙曰纲曰绂咸笃学初堂前夫卒舅姑无生事夫妹尚幼堂前敎育之及笄以厚礼遣嫁姑舅亡妹求分财产堂前尽遗室中所有无吝色不五年妹所得皆罄堂前又为买田置屋抚育诸甥无异己子亲属贫不能自存者收养婚嫁至三四十人自后宗族无虑百数子孙遵遗训五世同居并以孝友儒业着闻干道九年诏旌门闾
　　师氏彭县右正言骥之女适范孝纯建炎初还蜀至方城遇贼孝纯被害执师氏欲私之师骂曰我中朝言官女岂受贼辱宜速杀我贼遂害之
　　喻氏二女者彭县喻舜俞女也舜俞客死京师二女无所依至广都依其姑髙节著名御史行部闻之嘉叹为择壻归之
　　黎贤妇者双流宇文邦彦妻居贫读书畧通大义手自编抄以相其夫督励诸子粹中者厯词掖有名
　　张氏罗江士人女其母杨氏寡居亲党有婚会母女偕往其典库雍乙者从行先归死于库提刑张文饶疑杨有奸杀乙以灭口命石泉军劾治囚逮其女考掠无实吏乃掘地为坑缚母子其内旁列炽火间以水沃之絶而复苏者屡辞终不服一日女谓狱吏曰我不胜苦将死愿一见母而絶吏怜而许之既见谓母曰母以清洁奈何受此污辱女今讼寃于天言终而絶于是石泉地震三日有声如雷天雨雪屋瓦皆落勘官李志宁疑其狱乃祷于天俄而假寐恍有猿坠前惊寤因自念杀人者岂袁姓乎有门卒忽言张氏馈食之夫曰袁大明日袁至使吏执之遽曰吾怜之久矣愿就死吾适盗库金会雍归遂杀之杨乃得免郡牓其居曰孝感坊

　　元

　　张■〈须上土下〉灌县人侨寓江右从金华王栢学六经语孟以及周程张朱之言靡不潜心至元中行台中丞吴曼庆延至江宁逺近翕然尊而师之称曰导江先生所著有经说及文集行于世
　　虞汲仁寿人为黄冈尉与吴澄友善澄称其文清而醇是时蜀中起兵族人多有被俘于京者汲遂怀赀入京赎十余口以归家益贫晩稍起为教授以翰林编修致仕二子曰集曰盘
　　虞集天性孝友弘才博学累迁奎章阁学士日取经史中切于心徳治道者陈进经筵凡承顾问必随事规谏一时大典册皆出其手其论荐人才必先器识平生为文万余篇有道园学古录行于世卒赠仁寿公谥文清
　　虞盘性方正少与兄从吴澄游尝着非非国语时称其有识诗书春秋各有论著累官湘乡州判官有巫称神降其身州长吏莫不厚礼待之盘召巫并其党绳之以法人佥服其明
　　赵世延成都人其先本蒙古族父为元帅镇蜀因家成都世延究心儒者体用之学擢御史劾奏僧格不法及发伊克图赃巨万于是权贵一时敛迹厯四川廉访使是时官军骄横多抑良民为奴莫敢谁何世延痛加惩治其弊遂革会朝命阿固台讨八百媳妇世延上书言蛮夷宜在羁縻不必重烦天讨章再上从之召为御史中丞劾罢丞相特们徳尔进大都留守乞外拜四川行省平章仁宗崩特们徳尔复相逮世延至京下狱廹令自裁世延不为动拜珠为言其寃文宗诏释之仍拜中书平章监修经世大典封鲁国公还成都卒谥文忠子伯夔州路总管死于囊嘉章之难赠蜀郡公谥忠愍
　　冯文举什邡人初举乡试授汉州学正会逹噜噶齐宴僚属以一手奉酒文举不受拂衣去官后复登第厯云南儒学提举明玉珍攻云南文举谓其妻曰我元进士蒙厚恩今军至有死无贰汝光州马中丞子孙其能从乎马氏曰官人既死生亦何益遂焚香北拜皆自缢而死
　　杨氏者仁寿虞汲之妻在室时博通羣书尤精于春秋及适汲生子集值宋末兵乱汲携家居岭外无书可读杨氏口授集论孟左氏传欧苏文比还始得刻本则已尽读诸经通大义矣后集以文名皆杨氏内训之
　　费氏灌县人至正丁酉青军入蜀肆行剽掠费乃泣曰父母深恩分毫未报今不幸而罹贼害不如死也遂自缢

　　蜀中广记卷四十二

　　●钦定四库全书

　　蜀中广记卷四十三

　　（明）曹学佺 撰

　　○人物记第三

　　川南道

　　周

　　尹吉甫江阳人仕为卿士成康既没周室寖衰八世而厉王暴虐周人逐之出居于彘玁狁内侵逼近京邑王崩子宣王靖即位命吉甫帅师伐之有功而归诗人作歌以叙其事宣王所以励精图治修文武之旧业诸侯复宗周者吉甫匡正调护之力也后宣王倦勤颇疏黄髪命仲山甫城齐意在逺之吉甫作蒸民之诗以送其行见大雅
　　伯竒者吉甫之子有贤行性至孝幼而失母继母妬之谮于吉甫吉甫大怒欲杀伯竒裸其衣冠而逐之于是伯竒编水荷而衣采楟花而食朝而履霜自伤无罪见逐乃援琴而歌履霜之操曲终投河而死其尸逆流上至严道九折坂之曲于是土人哀之相与葬于其处而祠祀焉后吉甫知其寃乃筑思子之台而出其后妻

　　西汉

　　林闾字公儒临卭人善古学古者天子有輶车之使自汉兴以来刘向之徒但闻其官不详其职惟闾与严君平知之曰此使考八方之风雅通九州岛之异同主海内之音韵使人主居髙堂知天下风俗也杨雄闻而师之因作方言闾隐遯世莫闻也
　　陈立字少迁临卭人成帝时牂牁有乱王鳯荐立为太守克平祸乱徙巴郡又徙天水皆为天下最帝赐黄金四十斤入为左卫护军
　　杨莾字翁君武阳人辟犍为功曹刺史王尊当之州移书诸郡不得遣迎惟犍为遣莾尊大怒莾前对曰使君不使奉迎谦也太守承迎敬也谦敬上下之节不可废也尊乃悦请辟别驾举茂才官至扬州刺史
　　赵敦字建侯武阳人初为新都令三司及大将军梁冀累辟终不诣而冀辟书不絶后冀自杀使者监守不使人吊问敦独往吊祭讫自拘有司天子赦之
　　隗相字叔通僰道人事毋至孝母欲饮江中正流相冬夏汲之一朝忽生横石于正流中时以为孝感所致哀帝世察孝平帝世为郎
　　呉顺字叔和僰道人事母至孝赤乌巢其门甘露降其户察孝亷为永昌太守
　　任永字君业犍为僰道人长厯数王莽时托目青盲公孙述据蜀累征不诣子溺井中死见而不言婢滛于前而不怒及述平乃曰世适平目即明婢乃自杀光武征之以年老不诣
　　朱遵字孝仲武阳人公孙述僭号遵为犍为郡功曹领军拒战于六水门众小不敌乃埋车轮绊马必死为述所杀光武嘉之追赠复汉将军郡县为立祠
　　费贻字奉君南安人也公孙述时漆身为厉■〈犭羊〉狂避世述破为合浦守蜀中歌之曰节义至仁费奉君不仕乱世不避恶名修身于蜀纪名亦足后世为大族
　　赵松字君桥武阳人为童子数咨问费贻贻当公孙述时阳狂避世松宻与周旋终不露之述平举茂才为上党太守
　　李磬字文寺严道人也为长章表主簿旄牛夷叛入攻县表仓卒走锋刃交至磬倾身捍表谓贼曰乞杀我活我君贼乃杀之表得免太守嘉之图象府庭

　　东汉

　　张晧字叔明武阳人六世祖良髙帝时封留矦晧少游学京师永元中归仕州郡辟大将军邓隲府五迁至尚书仆射职事八年出为彭城相永宁元年征拜廷尉晧虽非法家而留心刑断数与尚书辩正疑狱多以详当见从时安帝废皇太子为济阴王晧与太常桓焉太仆来厯廷争之不能得退而上疏曰昔贼臣江充造构谗逆至今戾园兴兵终及祸乱后壸闗三老一言上乃觉悟虽追前失悔之何逮今皇太子春秋方始十岁未见保傅九德之义宜简贤辅就成圣质书奏不省及顺帝即位拜晧司空在事多所荐达天下称其推士时清河赵腾上言灾变讥刺朝政章下有司收腾繋考所引党軰八十余人皆以诽谤当伏重法晧上疏諌曰臣闻尧舜立敢諌之鼔三王树诽谤之木春秋采善书恶圣主不恶刍荛腾等虽干上犯法所言本欲尽忠正諌如当诛戮天下杜口塞諌争之源非所以昭德示后也帝乃悟减腾死罪一等余皆司寇四年以阴阳不和策免阳嘉元年复为廷尉其年卒官时年八十三遣使者吊祭赐葬地于河南县子纲
　　张纲字文纪少明经学虽为公子而厉布衣之节举孝亷不就司徒辟髙第为御史时顺帝委纵宦官有识危心纲常感激慨然叹曰秽恶满朝不能奋身出命归国家之难虽生吾不愿也退而上书曰诗曰不愆不忘率由旧章大汉初隆及中兴之世文明二帝德化尤盛观其为理易循易见但恭俭守节约身尚德而已中官常侍不过两人近幸赏赐裁满数金惜费重人故家给人足夷狄闻中国优富任信道德所以奸谋自消而和气感应顷者以来不遵旧典无功小人皆有官爵冨之骄之而复害之非爱人重器承天顺道者也伏愿陛下少留圣思割损左右以奉天心书奏不省汉安元年选遣八使狥行风俗皆耆儒知名多厯显位唯纲年少官次最微余人受命之部而纲独埋其车轮于洛阳都亭曰豺狼当路安问狐狸遂奏曰大将军冀河南尹不疑蒙外戚之援荷国厚恩以刍荛之资居阿衡之任不能敷扬五教翼赞日月而专为封豕长蛇肆其贪叨甘心好货纵恣无底多树謟谀以害忠良诚天威所不赦大辟所宜加也谨条其无君之心十五事斯皆臣子所切齿者书御京师震竦时冀妹为皇后内宠方盛诸梁姻族满朝帝虽知纲言直终不忍用时广陵贼张婴等众数万人杀刺史二千石宼乱扬徐间积十余年朝廷不能讨冀乃讽尚书以纲为广陵太守因欲以事中之前遣郡守率多求兵马纲独请单车之职旣到乃将吏卒十余人径造婴垒以慰安之求得与长老相见申示国恩婴初大惊旣见纲诚信乃出拜谒纲延置上坐问所疾苦乃譬之曰前后二千石多肆贪暴故致公等怀愤相聚二千石信有罪矣然为之者又非义也今主上仁圣欲以文德服叛故遣太守思以爵禄相荣不愿以刑罚相加今诚转祸为福之时也若闻义不服天子赫然震怒荆扬兖豫大兵云合岂不危乎若不料强弱非明也弃善取恶非智也去顺效逆非忠也身絶血嗣非孝也背正从邪非直也见义不为非勇也六者成败之几利害所从公其深计之婴闻泣下曰荒裔愚人不能自通朝廷不堪侵枉遂复相聚偷生若鱼游釡中喘息湏臾间矣今闻明府之言乃婴等更生之晨也旣陷不义实恐投兵之日不免拏戮纲约之以天地誓之以日月婴深感悟乃辞还营明日将所部万余人与妻子面缚归降纲乃单车入婴垒大会置酒为乐散遣部众任从所之亲为卜居宅相田畴子弟欲为吏者皆引召之人情悦服南州晏然朝廷论功当封梁冀遏絶乃止天子嘉美征欲擢用纲而婴等上书乞留乃许之纲在郡一年年三十六卒百姓老幼相携诣府赴哀者不可胜数纲自被病吏人咸为祠祀祈福皆言千秋万岁何时复见此君张婴等五百余人制服行丧送到犍为负土成坟诏曰故广陵太守张纲大臣之苗剖符统务正身导下班宣德信降集剧贼张婴万人息干戈之役济黎庶之困未升显爵不幸早卒婴等缞杖若丧考妣朕甚愍焉拜纲子续为郎中
　　杨涣字孟文武阳人也以清秀博厯台郎相稍迁尚书中郎司隶校尉甚有嘉声美称
　　阳姬武阳人生自寒微父坐事闭狱是时杨涣为尚书郎告归郡县敬重之姬为处女乃遮道扣涣马讼父罪言辞慷慨涕泣涣异之为告郡县出其父因为子文方聘之后文方为汉中太守以赵宣为贤将察孝亷函封未定病卒姬秘不发丧先遣孝亷上道乃发丧宣得进姬之力
　　孝女叔先雄者犍为人也父泥和永建初为县功曹县长遣泥和拜檄谒巴郡太守乗船堕湍水物故尸丧不归雄感念怨痛号泣昼夜心不图存常有自沈之计所生男女二人并数岁雄乃各作蘘盛珠环以系儿数为诀别之辞家人毎防闲之经百许日后稍懈雄乃乗小船于父堕处恸哭遂自投水死弟贤其夕梦雄告之曰却后六日当共父同出至期伺之果与父相持浮于江上郡县表言为雄立碑图象其形进扬武阳杨氏女大匠广汉王堂长子愽妻也愽后母有母仪之德进扬则其教为行闺门雍穆■〈牜羊〉柯太守李祎家亦假系毎不和叹恨徒冨贵学问不及愽家也
　　助陈临卭陈氏女犍为杨鳯珪妻也鳯珪亡养遗生子守节兄弟必欲改嫁乃引刀割咽宗族骇之几死遂全其义
　　周度僰道人也相登妻十九登亡中牟令呉厚因人求之断髪以誓志后人犹欲求之乃割其鼻养子早亡其妻在亦年十九遂俱守世感叹妇姑之贞专其节操也
　　曹敬姬南安人也周纪之妻十七出适十九纪亾遗生子元余服阕父母以许孙宾诒母病迎还知之自投水人赴之气已絶一日一夜乃苏息送依纪弟居训导元余号为女学士年九十卒
　　黄帛僰道人张贞妻也贞受易于韩子方去家二十里船覆死贞弟求丧经月不得帛乃自往没处躬访不得遂自投水中大小惊睨积十四日持夫手浮出时人为语曰符有先络僰道帛求其夫天下无有其偶县长韩子冉嘉之召帛子幸之为县股肱
　　韩姜僰道人尹仲譲妻也二十譲亾服除资中董台因从事王为表弟求姜不许台门生左习王苏以为姜可夺教姜家言母病迎还韩氏因逼成婚姜闻故自杀太守巴郡龚杨哀之杀习苏以报姜死
　　谢姬南安人武阳仪成妻也成死以已年壮无子将塟乃预作殡殓具毒药湏夫棺入墓拊棺吞药而死遂同塟县以表郡郡言州州上尚书天子咨嗟下书毎大赦赐家帛四疋蜀榖二石

　　三国

　　伍梁字德山南安人也儒学雅尚州选迎牧诸葛为功曹迁五官中郎将常璩赞曰德山躭学德以光时
　　杨洪字季休武阳人先主定蜀太守李严命为功曹严欲徙郡治舎洪固谏不听遂辞请退严复荐洪为蜀郡从事先主争汉中急书发兵军师诸葛亮以问洪洪曰汉中乃益州咽喉存亾之机会若无汉中则无蜀矣此家门之祸也方今之事男子当战女子当运发兵何疑时蜀郡太守法正从先主北行亮于是表洪领蜀郡太守众事皆办遂使卽眞顷之转为益州治中从事先主既称尊号征呉不克还驻永安汉嘉太守黄元素为诸葛亮所不善闻先主疾病惧有后患举郡反烧临卭城时亮东行省疾成都单虚是以元益无所惮洪即启太子遣其亲兵使将军陈曶郑绰讨元众议元若不能围成都当由越嶲据南中洪曰元素性凶暴无他恩信何能办此不过乗水东下诣主上平安面缚归死如其有异奔呉求活耳勑曶绰但于南安峡口遮即便得矣曶绰承洪言果生获元建兴元年赐爵闗内矦复为蜀郡太守忠节将军后为越骑校尉领郡如故五年丞相亮北征汉中欲用张裔为留府长史问洪何如洪对曰裔天姿明察长于治剧才诚堪之然性不公平恐不可专任不如留向朗朗情伪差少裔随从目下效其器能于事两善初裔少与洪亲善裔流放在呉洪临蜀郡裔子郁给郡吏微过受罚不特原假裔后还闻之深以为恨与洪情好有损及洪见亮出至裔许具说所言裔答洪曰公留我了矣明府不能止时人或疑洪意自欲作长史或疑洪知裔自嫌不愿裔处职典后事也后裔与司盐校尉岑述不和至于忿恨亮与裔书曰君昔在栢下营坏吾之用心食不知味后流迸南海相为悲叹寝不安席及其来还委付大任同奨王室自以为与君古之石交也石交之道举雠以相益割骨肉以相明犹不相谢也况吾但委噫于元俭而君不能忍邪论者由是明洪无私洪少不好学问而忠清欵亮忧公如家事继母至孝六年卒官
　　费诗字公举南安人先主领益州牧以诗为督军从事出为■〈牜羊〉牱太守还为州前部司马先主为汉中王遣诗拜闗侯为前将军侯闻黄忠为后将军怒曰大丈夫终不与老兵同列不肯受拜诗谓侯曰夫立王业者所用非一昔萧曹与髙祖少小亲旧而陈韩亾命后至论其班列韩最居上未闻萧曹以此为怨今汉王以一时之功隆崇于汉室然意之轻重宁当与君侯齐乎且王与君侯譬犹一体同休等戚祸福共之愚谓君侯不宜计官号之髙下爵禄之多少为意也仆一介之使衔命之人君侯不受拜如是便还但相为惜此举动恐有后悔耳侯大感悟遽即受拜后羣臣意欲推汉中王称尊号诗上疏曰殿下以曹操父子偪主篡位故乃覊旅万里纠合士众将以讨贼今大敌未克而先自立恐人心疑惑昔髙祖与楚约先破秦者王及屠咸阳获子婴犹怀推让况今殿下未出门庭便欲自立耶愚臣诚不为殿下取也由是忤旨左迁部永昌从事建兴三年随丞相亮南征归至汉阳降人李鸿来诣亮见鸿时蒋琬与诗在坐鸿曰闲过孟逹许适见王冲从南来言往者达之去就明公切齿欲诛达妻子赖先主不听耳达言诸葛亮见顾有本末终不尔也尽不信冲言委仰明公无复已已亮谓琬诗曰还都当有书与子度相闻诗进曰孟达小子昔事振威不忠后又背叛先主反复之人何足与书邪亮黙然不答亮欲诱逹以为外援竟与逹书蒋琬秉政以诗为諌议大夫卒于家
　　张翼字伯恭武阳人髙祖司空晧曽祖广陵太守纲皆有名迹先主定益州翼为书佐累迁至广汉蜀郡太守建兴九年为庲降都督绥南中郎将翼性持法严不得殊俗欢心耆率刘胄背叛作乱翼举兵讨胄胄未破会被征当还羣下咸以为宜便驰骑即罪翼曰不然吾以蛮夷蠢动不称职故还耳然代人未至吾方临战场当运粮积榖为灭贼资岂可以黜退之故而废公家之务乎于是统摄不懈代到为发马忠因其成基以破殄胄丞相亮闻而善之亮出武功以翼为前军都督领扶风太守亮卒拜前领军追论讨刘胄功赐爵闗内矦延熙元年入为尚书稍迁督建威假节进封都亭侯征西大将军十八年与卫将军姜维俱还成都维议复出军唯翼庭争以为国小民劳不宜黩武维不听将翼等行进翼位镇南大将军维至狄道大破魏雍州刺史王经经众死于洮水者以万计翼曰可止矣不宜复进进或毁此大功维大怒曰为蛇画足维竟围经于狄道城不能克自翼见异论维心与翼不善然常牵率同行翼亦不得已而往景耀二年迁左车骑将军领冀州刺史六年与维咸在劔阁共诣降锺会于涪明年正月随会至成都为乱兵所杀
　　杨戏字文然武阳人少与巴西程祁巴郡杨汰蜀郡张表并知名丞相亮深识之戏年二十余从州书佐为督军从事职典刑狱论法决疑号为平当府辟为属主簿亮卒为尚书右选部郎刺史蒋琬请为治中从事史琬以大将军开府又辟为东曹掾迁南中郎参军副贰庲降都督领建宁太守有疾征还成都拜护军监军出领梓潼太守入为射声校尉所在清约不烦延熙二十年随大将军姜维出军汉中戏素心不服维酒后言笑毎有傲弄之辞维外寛内忌竟不能堪军还有司承旨奏戏免为庶人后景耀四年卒戏性简惰未尝以甘言加人过情接物书符指事希有盈纸然笃于旧故居诚存厚与巴西韩俨黎韬童幼相亲厚后俨痼疾癈顿韬无行见捐戏经纪振恤恩好如初又时人谓谯周无当世才少归敬者唯戏重之尝称曰吾等后世终自不如此长儿也有识者以此贵戏戏以延熙四年着季汉辅臣赞
　　王谋字符泰汉嘉人有容止操行刘璋时为巴郡太守先主定益州以为别驾及为汉中王谋为府赐爵闗内侯迁太常后大将军蒋琬问张休曰汉嘉前軰有王元泰今谁继者休对曰至于元泰州里无继况鄙郡乎其见重如此
　　卫继字子业严道人兄弟五人继父为县功曹县长张君无子乞继为子继敏逹夙成学识通博而兄弟四人各无堪当世者父恒言已之将衰张明府将盛也会法禁以异姓为后故为复卫氏累官奉车都尉大尚书锺会之乱遇害成都

　　晋

　　李宓字令伯武阳人祖父光朱提太守父早亡母何更行宓养于祖母治春秋左氏传博览五经多所通涉机警辩捷辞义响起事祖母以孝闻宓在蜀汉时本州岛辟缺从事尚书郎大将军主簿太子洗马奉使聘呉呉主问蜀马多少对曰官用有余民间自足呉主与羣臣泛谈谓宁为人弟宓曰愿为人兄问何故曰养亲之日长呉王称善蜀平后邓艾请为主簿致书欲与相见不往武帝立征为太子洗马诏书屡下郡县逼遣宓上表陈情乞养祖母武帝览表嘉其诚款赐奴婢二人下郡县供其祖母奉膳及祖母卒服终从尚书郎为河内温县令教化严明初中山诸王毎过温县必责求供给吏民患之及宓至中山上笺诸王引汉髙祖过沛宾礼老幼桑梓之供一无烦扰伏惟明王孝思惟则动识先戒本国望风式歌且舞诛求之辟所未闻命自后诸王不敢有烦而贵势惮其公直宓去官为州大中正宓性方直不曲意势位后失荀勖张华旨左迁汉中太守帝命朝官饯之酒酣赋诗以词涉讥讽为有司所奏罢官诸王多以为寃子赐
　　李赐字宗硕宓之长子少善属文尝作玄鸟赋词义甚美辟州别驾举秀才未行而卒弟兴字隽石亦富文才刺史罗尚辟为别驾及尚为李雄所攻使兴诣镇南将军刘宏求救兵宏许之宏闻兴有文学因至诸葛孔明隆中观其故宅立碣表闾命兴为文又立碣于羊叔子岘山皆兴之笔
　　杨邠字岐之武阳人少好学志古澡厉名行累官汶山太守值夷复雠徙广汉永嘉初进衡阳内史遇流民叛乱攻没长沙湘东邠辄救助贼众转盛遂破郡城获邠欲以为主邠不许贼昼夜执守邠候其少怠夜急走收其余众军重欲投湘州刺史荀眺共图进取会眺降贼邠孤军固城贼攻围之势死不移遂卒城中事闻赠淮南内史
　　杨稷武阳人泰始初为交趾太守平九真鬰林日南四郡斩呉交州刺史刘俊大将军修则武帝方授交州会孙皓遣大将军薛珝陶璜十万人来攻被围凡八月救援不至遂为珝璜所获呕血而死追赠交州刺史
　　侯馥字世明江阳人察孝亷宁州刺史王逊表馥为江阳太守李雄征东大将军李恭己在江阳举众来攻馥众寡不敌为恭所获送雄雄必欲屈之使馥同郡人张迎喻晓馥怒骂迎曰吾等国亾不能存大难不能死低睂海内何面目相见也且王宁州以吾有桑梓之耻故遣吾讨义受命之日实忘寝食但牵揣不及为他所先当灭身以谢不及冀上不负日月下不愧王侯吾岂茍生如卿儿女之人乎迎还白雄雄义而赦之
　　费立字建熙南安人学义冲邃玄静沈黙察孝亷王国中尉王年少好轻行游观立常正色匡諌出为成都令以性公亮入为州大中正歴益梁宁三州都督兼尚书封闗内侯

　　南北朝

　　任果字静鸾南安人也世为方隅豪族仕于江左祖安东伯父褒各为蜀中郡守刺史果性勇决志在立功西魏废帝元年率所部来附周太祖宇文泰嘉其逺至待以优礼果因面陈取蜀之寻即授大将军仪同三司封南安县公邑一千户及尉迟逈以益州未下复令果乗传归南安率乡兵二千人从逈征蜀寻授骠骑大将军开府仪同三司萧纪遣赵拔扈等率众三万来援成都果从大军击破之及成都平除始州刺史在任未久果请入朝太祖许之以其方隅首望早立忠节乃进爵安乐郡公赐以鐡劵听世相传袭并赐路车驷马及仪卫等以光宠之后为刺客所害年五十六

　　唐

　　先汪合江人七岁日诵万言贞元中举神童为本县令寻退居安乐山以九经教授弟子
　　梁震卭州人僖宗时登进士第见天下乱乃不授官还蜀过荆州为节度使髙季昌所留欲奏为判官耻之去则又恐及祸遂称唐进士以终身季昌资其谋称曰先軰是时唐荘宗灭梁威震天下季昌惧欲自入朝问于震震曰沙陀虎狼之国也其志欲削平海内乆矣公乃自投虎口耶唐主虽英特然非永世之器不乆其国必乱公但保境恤民无失事大之礼彼已骄纵不过十年事当反复矣季昌不从及至唐羣臣屡劝留之季昌行赂于嬖幸乃得归见震握手泣曰不听先生言几不相见遂缮城积粟为战守之备季昌死子从诲立以兄事震省刑薄敛境内乂安震曰先王待我以布衣交以嗣王属我今王能自立吾不复事人矣遂筑室土州自称荆台处士以寿终
　　苏佑刺史苏味道之后家于眉山自少极力问学颕悟过人尝至成都遇一道士有异术谓之曰吾能变化百物将以授子佑固辞道士笑曰是果有以过人矣子果以施予显名果子序读书通大义为诗逹志教子澹涣洵皆有成
　　杨义方眉山人举进士仕蜀长于诗自以其才过唐罗隠云

　　蜀中广记卷四十三

　　●钦定四库全书

　　蜀中广记卷四十四

　　（明）曹学佺 撰

　　○人物记第四

　　川北道

　　西汉

　　范目阆中人果毅多方略髙帝既灭秦为汉王王巴蜀目知帝必有天下说帝为募发賨民要与共定秦目有恩信賨人从之秦地既定封目为长安建章乡侯帝将讨闗中賨民皆思归帝嘉其功而重伤其意遂听还巴诏目曰富贵不归故乡如衣绣夜行耳徙封阆中慈乡侯目固辞乃封渡沔县侯故世谓三秦亡范三侯也目于是复民罗朴昝鄂度夕龚七姓不供租赋
　　纪信西充人髙祖王汉中信从定三秦有功拜将军髙祖与楚相持荥阳欲取敖仓粟乃筑甬道属之河军得无乏项王恶之侵夺甬道汉军食尽楚军昼夜攻围城将陷信曰事急矣臣请诳楚汉王不忍信强取汉王袍服着之王泣羣臣皆泣遂行乗王车黄屋左纛遣人前语曰汉兵食尽王出降楚军皆呼万岁开东门出楚军尽往东城观汉王汉王得从数十骑自西开门出而逸去楚人焚信死
　　纪通者张晏以为纪信之子城晋灼曰纪信焚死不见其后功臣表云纪信之子城以将军从击破秦入汉定三秦战好畤死子通袭封襄平侯太尉周勃诛诸吕欲入北军不得入纪通尚符节乃令持节矫内勃北军
　　洛下闳阆中人武帝时应聘定太初厯常氏巴志曰其德操仁义文学政干若洛下闳任文公等皆播名立事言行表世者也
　　谯隆阆中人为上林令谏沮武帝广苑囿仕至侍中子玄
　　谯玄字君黄少好学能说易春秋仕于州郡成帝永始二年有日食之灾乃诏举敦朴逊譲有行义者各一人州举玄诣公交车对策髙第拜议郎帝始作期门数为微行立赵飞燕为皇后专宠怀忌皇太子多横夭折玄上书谏曰臣闻王者承天继宗统极保业延祚莫急胤嗣故易有干蛊之义诗咏众多之福今陛下圣嗣未立天下属望而不惟社稷之计专念微行之事爱幸用于所惑曲意留于非正窃闻后宫皇太子产而不育臣闻之怛然痛心伤剥窃怀忧国不忘须臾夫警卫不修则患生非常忽有醉酒狂夫分争道路既无尊严之仪岂识上下之别此为冦雠起于毂下而贼乱发于左右也愿陛下念天下之至重爱金玉之身均九女之施存无穷之福天下幸甚时数有灾异玄辄陈其变既不省纳故乆稽郎官后迁太常丞以弟服去职平帝元始元年日食又诏公卿举敦朴直言大鸿胪左咸举玄诣公交车对策复拜议郎迁中散大夫四年选明逹政事能班化风俗者八人时并举玄为绣衣使者持节与太仆任恽等分行天下观览风俗所至专行诛赏事未及终而王莽居摄玄于是纵使者车变易姓名间窜归家因以隐遁后公孙述僣号于蜀连聘不诣述乃遣使者备礼征之若玄不肯起便赐以毒药太守乃自赍玺书至玄庐曰君髙节已着朝廷垂意诚不宜复辞自招凶祸玄仰天叹曰唐尧大圣许由耻仕周武至徳伯夷守饿彼独何人我亦何人保志全髙死亦奚恨遂受毒药玄子瑛泣血叩首于太守曰方今国家东有严敌兵师四出国用军资或不常充足愿奉家钱千万以赎父死太守为请述许之玄遂隐藏田野终述之世时兵戈累年莫能修尚学业玄独训诸子勤习经书建武十一年卒明年天下平定玄弟庆以状诣阙自陈光武美之策诏本郡祠以中牢勑所在还玄家钱子瑛善说易以授显宗为北宫卫士令
　　文齐一名濒字子竒梓潼人孝平末为益州太守造开稻田民咸頼之公孙述时拒郡不服述拘其妻子以公侯招之不应乃遣使由交趾贡献河北述平世祖封成义侯南中咸为立祠
　　李业字巨游梓潼人少有操介习鲁诗师博士许晃元始中举明经除为郎会王莽居摄业以病去官杜门不应州郡之命太守刘咸强召之业乃载病诣门咸怒出教曰贤者不避害譬犹彀弩射市薄命者先死闻业名称故欲与之为治而反托疾乎令诣狱养病欲杀之客有说咸曰赵杀鸣犊孔子临河而逝未闻求贤而胁以牢狱者也咸乃出之因举方正王莽以业为酒士病不之官遂隐藏山谷絶匿名迹终莽之世及公孙述僣号素闻业贤征之欲以为博士固疾不起数年述乃使大鸿胪尹融持毒酒以刼业若起则受公侯之位不起赐之以药融譬旨曰方今天下分崩孰知是非而以区区之身试于不测之渊乎朝廷贪慕名德旷官缺位于今七年四时珍御不以忘君宜上奉知己下为子孙身名俱全不亦优乎今数年不起猜疑冦心凶祸立加非计之得者也业乃叹曰危国不入乱国不居亲于其身为不善者义所不从君子见危授命何乃诱以髙位重饵哉融见业辞志不屈复曰宜呼室家计之业曰大丈夫断之于心乆矣何妻子之为遂饮毒而死述闻业死大惊又耻有杀贤之名乃遣使吊祠赙赠百匹子翚逃辞不受蜀平光武下诏表其闾图畵形象翚建武中察孝廉为遂乆令
　　冯信字季诚郪人郡三察孝亷州举茂才公府十辟公交车再征不赴公孙述时托目青盲侍婢奸其前佯为不觉述亡以年老不出

　　东汉

　　杨仁字文义阆中人习韩诗仕郡为功曹举孝廉除郎太常上仁经中博士仁自以年未五十不应旧科上府譲选显宗特诏补北宫卫士令引见问当世政迹仁对以寛和任贤抑黜骄戚为先又上便宜十二事帝嘉之赐以缣钱帝崩诸马贵盛各争欲入宫仁被甲持戟严勒门卫莫听轻进者肃宗既立诸马共譛仁刻俊帝知其忠愈善之拜什邡令寛恵为政劝课掾史弟子悉令就学其有通明经术者显之右署或贡之朝由是义学大兴垦田千余顷行兄丧去官后辟司徒桓虞府掾同僚有宋章者贪奢不法仁终不与交言同席时人畏其节后为阆中令卒于官
　　景鸾字汉伯梓潼人少随师学经渉七州之地能理齐诗施氏易兼受河洛图纬作易说及诗解文句兼取河洛以类相从名为交集又撰内外记号曰礼畧又抄风角杂书列其占验作兴道一篇及作月令章句凡所著述五十余万言数上书陈灾异及弭救之术朝廷不省其后州郡辟命一切不受终于布衣
　　郑纯字长伯郪人为益州西部都尉处地金银琥珀犀象翠羽所出作此官者皆富及十世纯独清廉毫毛不犯夷汉歌叹表闻三司及京师贵重多荐美之明帝嘉之乃改西部为永昌郡以纯为太守在官十年卒列畵颂东观
　　王堂字敬伯郪人初举光禄茂才迁榖城令治有名迹永初中西羗冦巴郡为民患诏书遣中郎将尹就攻讨连年不克三府举堂治剧拜巴郡太守堂驰兵赴贼斩虏千余级巴庸清静举孝子严永隐士黄错及张璊陈髦吏民生为立祠刺史张乔表其治能迁右扶风安帝西廵阿母王圣中常侍江京等并请属于堂堂不为用掾史固谏之堂曰吾蒙国恩岂可为权宠阿意以死守之即日遣家属归闭阁上病果有诬奏堂者会帝崩京等悉诛堂以守正见称永建二年征入为将作大匠四年坐公事左转议郎复拜鲁相政存简一至数年无辞讼迁汝南太守捜才礼士不茍自专乃教掾史曰古人劳于求贤逸于任使故能化清于上事缉于下其宪章朝右简核才职委功曹陈蕃匡政理务拾遗补阙任主簿应嗣庶循名责实察言观效焉自是委诚求当不复妄有辞教郡内称治时大将军梁商及尚书令袁汤以求属不行并恨之后庐江贼迸入弋阳界堂勒兵追讨即便奔散而商汤犹因此风州奏堂在任无警免归家年八十六卒遗令薄敛瓦棺以葬子穉清行不仕曽孙商益州牧刘焉以为蜀郡太守有治声
　　王稚字叔起堂幼子也屡拒孝亷公府十五辟公交车征及授二千石太常终不诣年八十一卒门人录其本行谥曰宪父癸未诏书以安车聘请会已亡
　　陈禅字纪山安汉人仕郡功曹举善黜恶遂为邦内所畏察孝廉州辟治中从事时刺史为人所上受纳赃赂禅当传考他无所赍但持丧敛之具而已及至笞掠无算五毒毕加禅神意自若辞对无变事遂散释车骑将军邓隲闻其名而辟焉举茂才时汉中蛮夷反以禅为汉中太守贼素闻其名实时降服迁左冯翊入拜諌议大夫永宁元年西南夷掸国王献乐及幻人能吐火自攴解易牛马头明年元会作之于庭安帝与羣臣共观大竒之禅独离席举手大言曰夹谷之会齐作侏儒之乐仲尼诛之又曰放郑声逺佞人帝王之庭不宜设外裔之伎尚书陈忠劾奏禅曰古者合欢之乐舞于堂四夷之乐陈于门故诗云以雅以南韎任朱离今掸国越流沙踰县渡万里贡献非郑卫之声佞人之比而禅廷讪朝政请劾禅下狱有诏勿收左转为玄莵候城障尉诏敢不之官上妻子从者名禅既行朝廷多讼之会北匈奴入辽东追拜禅辽东太守胡惮其威强退还数百里禅不加兵但使吏卒往晓慰之单于怀服遗以胡中珍货而去及邓隲诛废禅以故吏免复为车骑将军阎显长史顺帝即位迁司隶校尉明年卒于官子澄有清名官至汉中太守禅曽孙寳亦刚壮有祖风为州别驾从事
　　冯焕宕渠人安帝时为幽州刺史疾忌奸恶数致其罪建元元年怨者乃诈作玺书谴责焕赐以欧刀又下辽东都尉使速行刑焕欲自杀子绲疑诏文有异止焕使以事自上焕乃上书自讼果诈者所为会焕病死狱中帝愍之赐钱千万
　　冯绲字鸿卿少学春秋司马兵法家富好施赈赴穷急为乡里所归初举孝亷七迁为广汉属国都尉征拜御史中丞顺帝末年以绲持节督扬州诸郡军事与中郎将滕抚击破羣贼迁陇西太守后鲜卑冦边以绲为辽东太守晓谕降集虏皆弭散征拜京兆尹转司隶校尉所在立威刑迁廷尉太常时长沙蛮冦益阳屯聚积乆至延熹五年众转盛而零陵蛮贼复反应之合二万余人攻烧城郭杀伤长吏又武陵蛮夷悉反冦掠江陵间荆州刺史刘度南郡太守李肃并奔走荆南皆没于是拜绲为车骑将军将兵十余万讨之时天下饥馑帑藏虚尽毎出征伐常减公卿奉禄假王侯租赋前后所遣将帅宦官辄陷以折耗军资往往抵罪绲性烈直不行贿赂惧为所中乃上疏曰势得容奸伯夷可疑茍曰无猜盗跖可信愿请中常侍一人监军财费尚书朱穆奏绲以财自嫌失大臣之节有诏勿劾绲军至长沙贼闻悉诣营道乞降进击武陵蛮夷斩首四千余级受降十余万人荆州平定诏书赐钱一亿固譲不受振旅还京推功于从事中郎应奉荐以为司隶校尉而上书乞骸骨朝廷不许监军使者张厂承宦官旨奏绲将傅婢二人戎服自随又辄于江陵刻石纪功请下吏案理尚书令黄隽奏议以为罪无正法不合致紏会长沙贼复起攻桂阳武陵绲遂策免顷之拜将作大匠转河南尹上言旧典中官子弟不得为牧人职帝不纳复为廷尉时山阳太守单迁以罪系狱绲考致其死迁故车骑将军单超之弟中官相党遂共诽章诬绲坐与司隶校尉李膺大司农刘佑俱输左校应奉上疏理绲等得免后拜屯骑校尉复为廷尉卒于官绲弟允清白有孝行能理尚书善推歩之术拜降虏校尉终于家
　　冯颢字叔宰郪人少师事杨仲植及蜀郡张光超后又事东平虞叔雅初为谒者威仪济济为成都令时太守京兆刘宣法令不壹颢奏治之相地开稻田百顷实户口万八千立文学生徒至八百人迁越嶲太守所在著称为梁冀所不善冀风州追之隐居作易章句及刺奢说修黄老恬然终日
　　羊朞字仲鱼郪人父为交州刺史卒官朞迎丧不取官舎一物郡三察孝廉公府辟州别驾皆不应太守尹奉弃刑名行礼乐请为功曹刺史必欲借朞自佐不得已为别驾
　　王佑字平仲郪人少与雒县张浮齐名不应州郡之命撰三子五篇及卒东观郎李胜为作诔比之颜子列畵学宫
　　杨充字盛国梓潼人少好学求师遂业受古学于扶风马季长吕叔公南阳朱明叔颕川白仲职精究七经其朋友则颕川荀慈明李元礼京兆罗叔景汉阳孙子夏山阳王叔茂皆海内名士还以教授州里常言图纬空说去事希略疑非圣不以为教察孝亷为郎卒
　　冦祺字宰朝梓潼人与邑子侯蔓俱学凉州蔓后为勃海王象所杀祺仗剑至象家值象病象谢曰君子不掩人无备安有为友报雠而杀病人也祺乃还乆之复往杀象由是察孝廉为灞陵令济阴相
　　季姜梓潼文氏女将作大匠广汉王敬伯夫人也少读诗礼敬伯前夫人有子博女纪流二人季姜生康稚芝女始示凡前后八子抚育恩爱亲继若一堂祖母性严子孙虽见官二千石犹杖之妇跪受罚于堂下堂厯五郡祖母随之官后以年老不愿逺乡里姜亦常侍左右纪流出适分己侍婢给之博好写书姜手为作表于是内门纪化动行推譲博妻犍为杨进及博子遵妇蜀郡张叔纪服姑之教皆有贤训号之三异堂亡姜勅康稚芝妇事杨进如舅姑中外则之皆成令德季姜年八十二卒四男弃官行服四女亦从官舎交赴内外冠冕百有余人当时荣之

　　三国

　　程畿字季然阆中人刘璋时为汉昌长县有賨人种类刚猛巴西太守龎羲以天下扰乱郡宜有武卫颇招合部曲有谗于璋言羲欲叛璋因疑之羲闻甚惧将谋自守遣畿子郁宣旨索兵自助畿报曰郡合部曲本不为叛虽有交构要在尽诚若必以惧遂怀异志非畿之所间并勅郁曰我受恩当为州牧尽节汝为郡吏当为太守効力不得以吾故有异志也羲使使告畿曰尔子在郡不从太守家将及祸畿答曰昔乐羊为将饮子之羹非父子无恩大义然也今虽复羹子吾必饮之羲知畿必不为己乃因厚陈谢于璋以致无咎璋闻之迁畿江阳太守昭烈领益州牧辟为从事祭酒后败绩子呉泝江而还或告之曰后追已至解船轻去乃可以免畿曰吾在军未习为敌走况从天子而见危哉呉人追及死之
　　李邈字汉南郪人刘璋时为牛鞞长先主领州牧邈为从事正旦行酒因譲先主曰振威以将军宗室肺腑委以讨贼元功未効先冦而灭邈以将军之取鄙州甚为不宜先主曰知其不宜何不助之邈曰非不敢也力不能足耳有司将杀之诸葛亮为请得免弟朝字永南邵字伟南皆有文才时号三龙羣下立先主为汉中王文永南笔也
　　马忠字德信巴西阆中人少养外家姓狐名笃后乃复姓改字忠初为郡吏建安末举孝廉除汉昌长先主东征败绩猇亭巴西太守阎芝发诸县兵五千人以补遗阙遣忠送往先主已还永安见忠与语谓尚书令刘巴曰虽亡黄权复得狐笃此为世不乏贤也建兴元年丞相亮开府以忠为门下督三年亮入南拜忠■〈牜羊〉柯太守郡承朱褒叛乱之后忠抚育恤理甚有威惠八年召为丞相叅军副长史蒋琬署留府事又领州治中从事明年亮出祁山忠诣亮所经营戎事军还督将军张嶷等讨汶山郡叛羗十一年南夷豪帅刘胄反扰乱诸郡征庲降都督张翼还以忠代翼忠遂斩胄平南土加忠监军奋武将军封博阳亭侯初建宁郡杀太守郑昴缚太守张裔于呉故都督常驻平夷县至忠乃至味县处民夷之间又越嶲郡亦乆失土地忠率太守张嶷开复旧郡由此就加安南将军进封彭乡亭侯延熙五年还朝因至汉中见大司马蒋琬宣传诏旨加拜镇南大将军七年春大将军费祎北御魏敌留忠成都平尚书事祎还忠乃归南十二年卒子修嗣忠为人寛济有度量但诙啁大笑忿怒不形于色然处事能断维恩并立是以蛮夷畏而爱之及卒莫不自致丧庭流涕尽哀为立庙祀
　　王平字子均宕渠人本养外家何氏后复姓王随杜濩朴胡诣洛阳假校尉从曹公征汉中因降先主拜牙门将禆将军建兴六年属叅军马谡先锋谡舎水上山举措烦扰平连规諌谡谡不能用大败于街亭众尽星散惟平所领千人鸣鼔自持魏将张合疑其伏兵不往偪也于是平徐徐收合诸营遗并率将士而还丞相亮既诛马谡及将军张休李盛夺将军黄袭等兵平特见崇显加拜叅军统五部兼当营事进位讨冦将军封亭侯九年亮围祁山平别守南围魏大将军司马宣王攻亮张合攻平平坚守不动合不能克十二年亮卒于武功军还魏延作乱一战而败平之功也迁后典军安汉将军副车骑将军呉壹驻汉中太守十五年进封安汉侯代壹督汉中延熙元年大将军蒋琬往浔阳平更为前护军署琬府事六年琬还住涪拜平前监军鎭北大将军统汉中七年春魏大将军曹爽率歩骑十万向汉中前锋已在骆谷时汉中守兵不满三万诸将大惊或曰今力不足以拒敌势当固守汉乐二城遇贼今入比尔闲涪军足得救闗平曰不然汉中去涪垂千里贼若得闗便为祸也今宜先遣刘护军杜叅军据兴势平为后拒若贼分向黄金平率千人下自临之比尔闲涪军行至此计之上也惟护军刘敏与平意同即便施行涪诸军及大将军费祎自成都相继而至魏军退还如平本策是时邓芝在东马忠在南平在北境咸著名迹平生长戎旅手不能书其所识不过十字而口授作书皆有意理使人读史听之备知其大义遵理法度言不戏谑端坐彻日无武将之态然性狭自轻以此为损十一年卒子训嗣
　　张嶷字伯岐南充人弱冠为县功曹先主定蜀之际山冦攻县县长捐家逃亡嶷冒白刃携负夫人夫人得免由是显名州召为从事建兴五年丞相亮北征汉中时广汉绵竹山贼张慕等钞盗军资刼掠吏民嶷以都尉将兵讨之度其乌蒙难以战禽乃诈与和亲克期置酒酒酣嶷身率左右因斩慕等渠帅五十余级赦其余类旬日清泰后得痼病而家贫不能延医是时广汉太守何祗虽名通厚然嶷宿与疎阔乃自轝诣祗托以治病祗倾财医疗数年除愈拜牙门将属马忠北讨汶山叛羗南平四郡蛮夷初越嶲郡自丞相亮讨髙定之后蛮夷数反杀太守龚禄焦璜是后太守不敢之郡只住安定去郡八百余里时除嶷为越嶲太守嶷将所领往郡诱以恩信蛮夷皆服惟比徼最为骁劲不承节制嶷乃往讨生缚其帅魏狼又解纵之使招怀余类表拜狼为邑侯于是种落三千余户皆安土供职诸种闻之皆降嶷以功赐爵闗内侯苏祈邑君冬逄逄弟隗渠等已降复反嶷诛逄逄妻旄牛王女嶷以计原之而渠逃入西徼渠刚猛捷悍为诸种所畏惮遣所亲二人诈降实取消息嶷觉之许以重赏使为反间二人遂合谋杀渠渠死诸种皆安又斯都耆帅李求承昔手杀龚禄嶷求募捕得数其宿恶而诛之始嶷以郡郛宇頺坏更筑小坞在官三年徙还故郡缮治城郭夷种男女莫不致力定莋台登卑水三县去郡三百余里旧出盐鐡及漆而夷徼乆自固食嶷率所领夺取署长吏焉嶷到定莋率豪狼岑盘木王舅甚为蛮夷所信任忿嶷见侵不自来诣嶷使壮士数十直往收致挞而杀之持尸还种厚加赏赐喻以狼岑之恶且曰无得妄动动即殄矣种类咸面缚谢过嶷杀牛飨宴重申恩信遂获盐鐡器用周赡汉嘉郡界旄牛夷种类四千余户其率狼路欲为姑壻冬逄报怨遣叔父离将逄众相度地势嶷遣亲迎赍牛酒劳赐又令离姊逆逄妻宣畅意旨离既受赐并见其姊姊弟欢悦悉率所领将诣嶷嶷厚加赏待遣还旄牛由是辄不为患郡有旧道经旄牛中至成都既平且近自旄牛絶道已百余年更由安上既险且逺嶷遣左右赍货币赐路重令路姑喻意路乃率兄弟妻子悉诣嶷嶷与盟誓开通旧道千里肃清复古亭驿奏封路为旄牛■〈田句〉毗王遣使将路朝贡后主于是加嶷抚戎将军领郡如故嶷初见费祎为大将军恣性泛爱待信新附太过作书戒之曰昔岑彭率师来歙杖节咸见害于刺客今明将军位髙权重宜鉴前事少以为警后祎果为魏降人郭修所害呉太傅诸葛恪以初破魏军大兴兵众以图攻取侍中诸葛瞻丞相亮之子恪从弟也嶷与书曰东主初崩帝实幼弱太傅受寄托之重亦何容易亲以周公之才犹有管蔡流言之变霍光受任亦有燕盖上官逆乱之谋頼成昭之明以免斯难耳昔毎闻东主杀生赏罚不下人又今以垂没之命卒召太傅属以后事诚实可虑加呉楚剽急乃昔所记而太傅离少主履敌庭恐非良计长算之术也虽云东家纲纪肃然上下辑睦百有一失非明者之虑邪取古则今今则古也自非郎君进忠言于太傅谁复有言者也旋军广农务行德恵数年之中东西并举实为不晩愿深采察恪竟以此夷族嶷识见多如是类在郡十五年邦域安穆屡乞求还乃征诣成都夷民恋慕扶毂泣涕过旄牛邑邑君襁负来迎及追寻至蜀郡界耆帅督率随嶷朝贡者百余人嶷至拜荡冦将军延熙十七年魏狄道长李简密书请降卫将军姜维率嶷等因简之资以出陇西既到狄道简悉率城中吏民出迎军前与魏将徐质交锋嶷临阵陨身然其所杀伤亦过倍既亡封长子瑛西乡侯次子护雄袭爵南土越嶲民夷闻之无不悲泣为嶷立庙四时水旱辄祀之
　　黄权字公衡阆中人少为郡史州牧刘璋召为主簿时别驾张松建议迎先主使伐张鲁权谏曰左将军有骁名今请到欲以部曲遇之则不满其心欲以宾客礼待则一国不容二君若客有泰山之安则主有累卵之危可但闭境以待河清璋不听竟遣使迎先主出权为广汉长及先主袭取益州分下郡县郡县望风景附权闭城坚守刘璋稽服乃诣降先主假权偏将军及曹公破张鲁鲁走入巴中权进曰若失汉中则三巴不振此为割蜀之股臂也于是先主以权为护军率诸将迎鲁鲁已还南郑北降曹公然卒破杜濩朴胡杀夏侯渊据汉中皆权本谋也先主领益州牧以权为治中从事及称尊号将东伐呉权諌曰呉人悍战又水军顺流进易退难臣请为先驱以尝冦陛下为后镇先主不从以权为镇北将军督江北军以防魏师自在江南及呉将军陆逊乗流断围南军败绩先主引退而道隔絶权不得还故率将所领降于魏有司执法白收权妻子先主曰孤负黄权权不负孤也待之如初魏文帝谓权曰君舍逆効顺欲追迹陈韩邪权对曰臣过受刘主殊遇降呉不可还蜀无路是以归命且败军之将免死为幸何古人之可慕也文帝善之拜为镇南将军封育阳侯加侍中使之陪乗蜀降人或云诛权妻子权知其虚言未便发丧后得审问果如所言及先主薨问至魏羣臣咸贺而权独否文帝察权有局量欲试惊之遣左右诏权未至之间累催相属马使奔驰交错于道官属侍从莫不碎魄而权举止颜色自若大将军司马宣王深器重之问权曰蜀中有卿軰几人权笑而答曰不图明公见顾之重也宣王与诸葛亮书曰黄公衡快士也毎坐起叹述足下不去口实景初三年蜀延熙二年权迁车骑将军仪同三司明年卒谥曰景侯子邕嗣邕无子絶权留蜀子崇为尚书郎随卫将军诸葛瞻拒邓艾到涪县瞻盘桓未进崇屡劝瞻宜速行拒险无令敌得入平地瞻犹豫未纳崇至于流涕会艾长驱而前瞻却战至绵竹崇帅厉军士期于必死临阵见杀
　　谯周字允南西充国人父■〈山并〉字荣始治尚书兼通诸经及图纬州郡辟皆不应州就假师友从事周幼孤与母兄同居既长躭古笃学家贫未尝问产业诵读典籍欣然独笑以忘寝食硏精六经尤善书札颇晓天文而不以留意诸子文章非心所存不悉徧视也身长八尺体貌素朴惟推诚不饰无造次辩论之才然潜识内敏建兴中丞相亮领益州牧命周为劝学从事亮卒于敌庭周在家闻问即便奔赴寻有诏书禁断惟周以速行得逹大将军蒋琬领刺史徙为典学从事总州之学者后主立太子以周为仆转家令时后主颇出游观増广声乐周上疏谏其畧曰夫挽大重者其用力苦不众拔大艰者其善术苦不广且承事宗庙非徒求福祜所以率民尊上也至于四时之祀或有不临池苑之观或有仍出臣之愚滞私不自安夫忧责在身者不暇尽乐先帝之志堂构未成诚非尽乐之时愿省减乐官后宫所増造但奉修先帝所施下为子孙节俭之教徙为中散大夫犹侍太子于时军旅数出百姓雕瘁周与尚书令陈祗论其利害退而书之谓之仇国论后迁光禄大夫位亚九列周虽不与政事以儒行见礼时访大议辄据经以对而后生好事者亦咨问所疑焉景耀六年冬魏大将军邓艾克江油长驱而前而蜀本谓敌不便至不作城守调度及闻艾已入阴平百姓扰扰皆迸山野不可禁制后主使羣臣会议计无所出或以为蜀之与呉本为和国宜可奔呉或以为南中七郡阻险斗絶易以自守宜可奔南惟周以为自古以来无寄他国为天子者也今若入呉固当臣服且政理不殊则大能吞小此数之自然也由此言之则魏能并呉呉不能并魏明矣等为小称臣孰与为大再辱之耻何与一辱且若欲奔南则当早为之计然后可果今大敌已近祸败将及羣小之心无一可保恐发足之日其变不测何至南之有乎羣臣或难周曰今艾兵不逺恐不受降如之何周曰方今东呉未宾事势不得不受受之后不得不礼若陛下降魏魏不裂土以封陛下者周请身诣京都以古义争之众人无以易周之理刘氏无虞一邦蒙頼周之谋也晋室践阼累下诏所在发遣征周周舆疾诣洛泰始三年至以疾不起就拜骑都尉五年周语陈寿曰昔孔子七十二刘向杨雄七十一而没今吾年过七十庶慕孔子遗风可与刘扬同轨恐不出后岁必便长逝不复相见矣六年冬卒凡所著述撰定法训五经论古史考之属百余篇三子熙贤同少子同颇好周业亦以忠笃质素为行举孝廉除锡令东宫洗马召不就
　　周羣字仲直阆中人父舒字叔布少学术于广汉杨厚名亚董扶任安数被征终不诣时人有问春秋谶曰代汉当涂髙此何谓也舒曰当涂髙者魏也乡党学者私传其语羣少受学于舒专心候业于庭中作小楼家富多奴常令奴更直于楼上视天灾纔见一气即白羣羣自上楼观之不避晨夜故凡有气候无不见之者是以所言多中州牧刘璋辟以为师友从事先主定蜀署儒林校尉先主欲与曹公争汉中问羣羣对曰当得其地不得其民也若出偏军必不利当戒慎之羣卒子巨颇传其术镡承字公文郪人厯郡守州石职为少府太常时费姜秉政孟光来敏皆栖迟承以和独立特进之也常璩讃曰优游容与特进太常
　　马勲字盛衡马齐字承伯皆阆中人杨戏季汉辅臣赞云盛衡承伯言藏言时勲为别驾从事齐为广汉太守迁尚书皆以才干自显其后同邑有姚伷字子绪累官尚书仆射诸葛亮称之曰忠益莫大于进人进人各务其所尚今姚掾并存刚柔以广文武之用可谓博雅矣

　　晋

　　陈寿字承祚安汉人少好学师事谯周仕蜀汉为观阁令史宦者黄皓专弄威权大臣皆曲意附之寿独不为之曲由是被谴黜者屡蜀平以父丧使婢丸药坐沉滞者多年司空张华爱其才举为孝廉除著作郎领本郡中正撰三国志凡六十五篇时人称其善叙事有良史才是时夏侯湛方着魏书见寿所作遂坏其书而罢张华尤重之欲举为中书郎荀朂忌华而疾寿乃讽吏部除寿长广太守华复荐之于帝授御史治书以母忧去职母遗命葬洛阳寿遵其志乃坐不以母归葬被贬议初谯周尝谓寿曰卿必以才学成名但当被损折宜深慎之寿至此再致废辱皆如周言后数岁起为太子中庶子元康七年卒诏下河南尹洛阳令就家写其三国志兄子符字长住亦有文才继寿著作佐郎上廉令符弟莅字叔度梁州别驾骠骑将军齐王辟掾卒洛下莅从弟阶字逹之州主簿察孝廉褒中令永昌西部都尉建宁兴古太守辞章灿丽驰名当世凡寿所述作二百余篇符莅阶各数十篇
　　阎纉字续伯安汉人祖囿为张鲁功曹劝鲁降魏封平乐乡侯父璞嗣爵仕呉牂柯太守纉博览坟典父卒继母不慈纉事之弥谨而母疾之愈甚乃诬纉盗父时金宝讼于有司遂被清议十余年纉无怨色孝谨不怠母后意解更移中正乃得复品为太傅杨骏舎人转安福令纉弃官归感骏被诛要其故主簿崔基等共葬之众惧冢未成各逃散惟纉以家财成墓乃去河间王颙引为西戎校尉有功封平乐乡侯愍怀太子之废也纉舆棺诣阙上书理太子之寃书御不省及张华遇害贾谧伏法朝野震竦纉独抚华尸恸哭曰早语君逊位而不肯今果不免命也夫过斥贾谧尸曰小儿乱国之由诛其晩矣皇太孙立纉复上疏其言欲使着令东宫加设兵卫严重诏旨以安后嗣择宫臣如丙吉拒诏书周昌不遣王行者以固储副并劾贾谧潘岳等二十四人朝廷嘉其忠烈擢汉中太守赵王伦死既葬纉以车轹其冢时张华兄子景后徙汉中纉又表宜还之故乡纉慷慨好大节卒于官有五子俱开朗有才力
　　龚壮字子伟巴西人洁已自守与乡人谯秀齐名父叔皆为李特所害壮积年不除丧力弱不能复仇及李寿戍汉中与伪主李期有嫌期特孙也壮欲假寿以报乃说寿曰节下若能幷有西土称藩晋朝人必乐从且舍小就大以危易安莫大之策也寿然之遂率众讨期果克之寿仍袭伪号无归晋意壮即辞去其官爵赂遗一无所受会天乆雨百姓饥垫壮又上书说寿以归顺圣朝允天心应人望永为国藩福流子孙寿省书内媿秘而不宣乃遣使入胡称藩于石虎壮力谏之寿俱不纳壮谓百行之本莫大忠孝既假李寿以杀李期父叔之仇既雪而又能提全蜀以归朝廷臣节不益明乎狼子野心竟莫之从壮乃称聋又云两手不制物终身不复至成都惟硏考经典覃思文章至李势时卒壮毎叹中夏多经学而巴郡鄙陋兼遭李氏之乱无复学徒乃着迈德论
　　谯秀字符彦西充人祖周父熙为周长子生秀秀性清静不交于世知天下将乱预絶人事从兄弟及诸亲戚皆不与相见州郡辟命一切不就氐人李雄盗蜀安车征秀雄叔父骧骧子寿咸共致聘俱不应常冠鹿皮躬耕山薮永和三年安西将军桓温平蜀表荐秀曰窃闻巴西谯秀植操贞固抱徳肥遁扬清渭波于时皇极遘道消之会羣黎蹈颠沛之艰中华有顾瞻之哀幽谷无迁乔之望凶命屡招奸威仍逼身寄虎吻危同朝露而能抗节玉立誓不降辱杜门絶迹不面伪庭进免龚胜亡身之祸退无薛方诡对之讥虽园绮之栖商洛管宁之黙辽海方之于秀殆无以过若秀蒙蒲帛之征足以镇静顽风轨训嚣俗幽遐仰流九服知化矣及萧敬叛乱避难宕渠山中乡人宗族冯依者以百数秀年八十众人以其笃老欲代之负担秀拒曰各有老弱当先营救吾气力自足堪此不以垂朽之年累诸君也后十余年卒于家
　　谯登秀之弟少以公亮义烈闻领阴平太守后以李特乱登父为李雄巴西太守马脱所杀乃东诣镇南刘公请兵讨之三年不能得兵但表拜登扬烈将军梓潼内史登乃募巴蜀流士得二千人是时镇西将军罗尚住巴郡登因从尚求益军讨雄尚不许登乃往攻宕渠斩马脱食其肝复诣尚求军尚复不许登乃径至涪城雄自攻登为登所破贼已向困而尚不供登军食雄知登乏食遣李骧攻登兵穷士饥誓死不退众亦饿死而无去志永嘉三年为骧生得致于雄言辞不屈雄乃杀之

　　六朝

　　龚颕遂宁人少好学益州刺史毛璩辟为劝学从事璩为谯纵所杀故佐吏并逃亡颕号哭奔赴殡送以礼纵后设宴延颕不获已而至乐奏颕流涕曰北面事人亡不能死何忍闻举乐蹈迹逆乱乎纵大将谯道福引出将斩之道福母则颕姑跣出力救之得免纵既僣号备礼征又不至乃收颕付狱胁以兵刄执志弥坚至于蜀平终不屈节其后刺史至辄加辟引厯府叅军别驾从事史宋文帝元嘉二十四年刺史陆徽上表荐之于朝竟不被命子原平
　　袭原平字长恭有至行养亲必以己力佣赁主人设食原平自以家贫父母不办肴味已有惟餐盐饭家或无食亦不独饱须日暮作毕受直籴买然后举爨父笃疾弥年原平衣不解带口不尝盐菜身未尝睡卧父亡恸絶数日方苏茔圹不以假人俭而当礼塟毕诣佣主执役与诸奴分务让逸就劳既构父冢遂善其事毎至吉岁求者盈门原平所起必自贫始取其贱直及母终毁瘠弥甚父母墓前有田数十畆毎至农月原平不欲耕者裸袒以慢其墓乃罄家资贵买此田束带垂泣躬自耕垦毎卖物裁求平价人辄加价与之彼此相让必贱直然后乃取宅上种竹夜有盗其笋者原平遇见之盗者奔走坠沟平乃作小桥于沟上乡里惭媿无复来取宋文帝崩原平号恸日食饼一枚如此五日人问曰谁非王臣何独如此原平曰吾家见异先朝不能报恩故私心感痛耳
　　李膺字公辅梓潼人梁益州刺史刘季连反刺史邓元起讨之粮食乏会蜀民投附者三万余人元起欲检籍以科其赀膺諌曰前有严敌后无继援山民始附于我观徳若纠以刻薄众心必离膺请出图之乃出率富民上军资得米三万斛膺后为萧渊藻主簿使至都梁武帝悦之谓曰今李膺何如昔李膺对曰彼事桓灵之主今逄尧舜之君上嘉其对擢益州别驾仕至太仆卿
　　侯■〈王贞〉南充人梁时累平蜀贼后以诛侯景有功迁南豫州刺史累功都督五州封零陵郡公

　　唐

　　陈子昻字伯王射洪人父元敬世拥髙赀岁饥出粟万石以赈乡里举明经调文林郎子昻十八未知书以富家子尚气决弋博自如他日入乡校感悔即痛修饬文明初举进士髙宗崩将迁梓宫长安是时闗中无岁子昻盛言东都胜垲可营山陵上书曰臣闻秦据咸阳汉都长安山河为固而天下服者以北假朝宛之利南资巴蜀之饶转闗东之粟而收山西之宝长羁利策横制宇宙耳而今则不然燕代迫匈奴巴陇婴吐蕃西老千里赢粮北丁十五乗塞岁月奔命秦之首尾不完所余独三辅间耳顷遭荒馑百姓荐饥薄河而右惟有赤地循陇以北不逄青草父兄转徙妻子流离頼天悔祸去年薄稔羸耗之余几能保命然流亡未还白骨縦横阡陌无主至于蓄积犹可哀伤陛下以先帝遗意方大驾南驱按节西京千乗万骑何从仰给山陵穿复必资徒役率癯敝之众兴数万之军调发近畿督扶稚老铲山辇石驱以就功春作无时何望有秋雕甿遗噍再罹艰苦有不堪其困则逸为盗贼掲梃大呼可不深图哉且天子以四海为家舜葬苍梧禹葬会稽岂爱裔夷而鄙中国示无外也周平王汉光武都洛阳而寝庙山陵并在西土实以时有不可故遗小存大去祸取福也今景山崇秀北对嵩邙右盻汝海祝融太昊之故墟在焉园陵之美复何以加且太原廥巨万之仓洛口储天下之粟乃欲舍而不顾傥鼠窃狗盗西入陜郊东犯虎牢取敖仓一杯粟陛下何以遏之武后竒其才召见金华殿子昻貌柔野少威仪不称其文学而占对慷慨乃擢灵台正字垂拱初诏问羣臣调元气当以何道子昻因是劝太后兴明堂太学后召见赐笔札中书省令条上利害子昻对三事其一言九道出大使廵按天下申黜陟求民瘼宜择仁可以恤孤明可以振滞刚不避强御知足以照奸者然后以为使故輶轩未动而天下翘然待之矣今宰相奉诏书有遣使之名无任使之实使愈出而天下愈敝徒令百姓治道路送往迎来不见其益也臣愿陛下更选有威望风概为众推者因御前殿以使者之礼礼之谆谆切勑所以出使之意乃授以节务登抜贤良宣上德意令若家见而戸晓者若不得其人不如少出使彼烦数而无益于化是烹小鲜而务挠之也其二言刺史县令政教之首陛下布德泽下诏书必待刺史县令谨宣而奉行之茍非其人则委弃有司挂墙壁耳百姓安得而知之一州得才刺史则十万户被其福得不才刺史则十万户受其困县令之于民其祸福亦然今吏部调县令但计资考不求贤良故庸人皆任县令为害滋甚三言军旅之弊夫妻不得安父子不相养五六年矣尚頼陛下悯其失职凡兵戎调发一切罢之又数年则天欲开蜀山由雅州剪生羗因以袭吐蕃子昻上书以七验谏止后召见颔之因使论为政之要子昻乃奏八科一措刑二官人三知贤四去疑五招谏六劝赏七息兵八安宗子迁右卫胄曹叅军以母丧去官服终擢右拾遗子昻多病不乐居职圣厯初以父年老自表解官侍养父丧庐塜每哀恸闻者为之涕泣县令叚简贪暴闻子昻富欲害子昻家人纳钱二十万缗简薄其赂捕送狱遂死狱中子昻资褊躁然轻财好施笃于友谊唐兴文章天下祖尚徐庾余风子昻始独变正作感遇诗三十八章王适见之曰是必为海内文宗子昻所论著当时皆以为法子光亦以文名官终商州刺史光子易甫简甫皆侍御史
　　赵蕤盐亭人好学不仕著书属文隐于梓州长平山博考六经诸家异同之旨玄宗屡征不就李白尝就学焉鲜于仲通字向之新政人与弟叔明皆博学轻财务施仲通举天寳进士为京兆尹厯劔南节度使以忤杨国忠坐贬
　　李叔明字晋之仲通之弟本姓严氏与兄少孤养于鲜于家因冐姓鲜于大厯末叔明为东川节度使或言于上诏叔明还姓严叔明丑之表求赐国姓从之叔明初起擢明经干元中为司勲员外郎副汉中王瑀使回纥回纥遇瑀甚薄叔明譲之曰大国通好使贤王持节可汗唐之壻也恃功而倨可乎可汗为之加礼复命拜洛阳令招来遗民号能吏擢京兆尹继其兄仲通长安歌曰前尹赫赫具瞻允若后尹熙熙明瞻允思乆之除太子右庶子会崔旰扰成都以叔明为卭州刺史旰入朝即拜叔明东川节度使徙治梓州建中初吐蕃袭火井掠龙州陷扶文逺三州叔明分五将邀击走之以功加检校戸部尚书迁右仆射徳宗兴元之幸叔明出家赀以助军悉衣币献宫掖加太子太傅封蓟国公初东川承兵盗乡邑雕破叔明治之二十年抚循有力华夷遂安后朝京师以病足赐锦舆令宦者肩舆以见拜尚书左仆射乞骸骨改太子太傅致仕卒贞元三年谥曰襄叔明素恶道佛之弊上言曰佛空寂无为者也道清虚寡欲者也今迷其内而饰其外使农夫工女隳业以避役故农桑不劝兵赋日屈国用军储俱为耗斁臣请本道定寺为三等观为二等上寺留僧二十一上观留道士十四毎等降杀以七皆择有行者余还为民徳宗善之以为不止本道可为天下法乃下尚书省杂议议虽上竟未行子升以少卿从徳宗幸梁州叔明严勑以死报国故升有功擢禁军将军贞元初迁太子詹事
　　严震字遐闻盐亭人至徳干元中数出赀助边得为州长史西川节度使严武知其才署押衙迁恒王府司马委以军府重务东川节度使李叔明表为渝州刺史又表为鳯州刺史母丧解起兴鳯两州团练使好兴利除害建中中剑南黜陟使韦禛状震治行为第一乃赐上上考封郧国公号称清严逺迩咨美迁山南西道节度使朱泚反遣腹心穆廷光等遗帛书诱之震即斩以闻是时李怀光与贼连和奉天危蹙帝欲徙避山南震闻驰表奉迎遣大将张用诚以兵五千扞卫用诚至盩厔有反计帝忧之会震续遣牙将马勋至帝告以故勋曰臣请归取节度符召之即不受斩其首以复命帝悦使计日往勋还得符请壮士五人与偕出骆谷用诚以勋至未知其谋也以数百骑迎勋馆之左右严侍勋未发阴令焚草馆外士寒争附火勋从容出符示之曰大夫召君用诚惧将走壮士自后擒之用诚子砍勋伤首左右扞刀得免遂仆用诚而格杀其子勋即入其军见士皆擐甲乃昌言曰若等父母妻子皆在梁州今弃之而反何所利也大夫取用诚耳若等无与乃服不敢动即縳用诚送于震杖杀之而拔其副以统师始勋赴行在踰半日期帝颇忧比至大喜翌日发奉天既入骆谷怀光以骑追袭頼此兵断后获免寻加检校戸部尚书冯翊郡王实封二百戸天子至梁州宰相以为地贫无所仰给请进幸成都震曰山南密迩畿辅李晟鋭于收复方藉六师为声援今引而西则诸将顾望责功无期帝未决会晟表亦至请驻跸梁洋议遂定然梁汉间刀耕火种民采稆为食虽领十五郡而赋入才比东方数县安史后山贼剽略戸口流散震随宜劝课鸠敛有法民不烦扰而行在供亿具焉车驾将还加检校尚书左仆射诏改梁州为兴元府即用震为尹加实封二百户乆之进同中书门下平章事贞元十五年卒于京师年七十六加赠太保谥忠穆
　　章全益涪城人少孤鞠于兄全启母病全启割股膳母而愈及全启亡全益服斩衰又断手一指以报兄之割股终身不娶妻不蓄僮仆独居一室卖药于成都贫者不取其一文人但呼为章孝子或云全益能作黄金年九十六无疾怡然而逝
　　李湛盐亭人其先本饶阳曾祖为射洪丞因家永泰父义府流嶲州死上元初赦还张柬之与李多祚谋诛二张以湛为羽林将军总禁兵斩闗入白武后曰诸将诛逆臣易之昌宗恐漏泄大谋不敢豫奏顿首归死后病卧顾湛曰我于尔父子不薄亦为是耶遂诛二张迁湛大将军封赵国公

　　宋

　　陈省华字善则阆中人孟昶时为西水尉入宋累迁楼烦令端拱三年太宗亲试进士长子尧臾登甲科首占谢辞气明辨太宗问谁子王沔以省华对即召省华为太子中允累官右谏议大夫乞骸骨不许手诏存问亲检药方赐之卒赠太子少师子尧臾尧佐尧咨
　　陈尧叟字唐夫解褐光禄寺丞直史馆父子同日赐绯累官兵部侍郎知枢密院事大中祥符初东封加尚书左丞诏撰朝觐坛碑进工部尚书献封禅圣制颂帝作歌答之祀汾阴进戸部尚书时诏王钦若为朝觐坛颂表譲尧叟加特进赐功臣又以善草隶诏书途中御制歌诗刻石五年以本官检校太传同平章事充枢密使从幸太清宫加开府仪同三司以有足疾屡请告表求避位优拜右仆射知河阳卒赠侍中谥文忠母冯氏性严家本富禄赐且厚不许诸子华侈尧叟尤以孝谨称陈尧佐字希元以进士歴开封府推官坐言事忤旨降通判潮州会鳄鱼尾食州人尧佐命二吏拏小舟操网往捕一市皆笑及举网鳄即弭耳受捕尧佐因作文烹之于市一市皆惊召还直史馆歴官吏部侍郎初太后遣宦者起浮图前守尽毁古碑为砖甓尧佐奏曰唐贤墓石今亡十六七矣子孙深刻大书欲传之千载乃一旦欲同于瓦砾诚可惜也其未毁者愿勑州县完护之于是乃存一二后以太子太师致仕卒赠司空兼侍中谥文惠尧佐少好学父授尧叟经尧佐窃聴辄先成诵虽已贵犹读书不辍善古隶八分尤工于诗性俭约戒杀生物尝自志其墓曰寿八十二不为天官一品不为贱使相纳禄不为辱三者粗可归息于父母之域矣
　　陈尧咨字嘉谟举进士第一歴官翰林学士武信军节度使知天雄军卒赠太尉谥康叔尧咨以意气自任工书善射然豪侈不循法度用刑惨急而兄弟子孙同时贵显称为盛族
　　苏易简字太简铜山人父协孟蜀进士入宋累官光禄寺丞易简少聪敏好学风度竒秀弱冠举进士太宗临轩覆试易简所试三千余言立就上特称赏擢冠甲科歴知制诰翰林学士续唐李肇翰林志二卷以献上赐诗嘉之又以轻绡大书玉堂之署赐易简榜于庭会韩伾毕士安李至等往观上闻遣中使赐宴甚盛俄掌吏部选给事中叅知政事以礼部侍郎出知陈州卒年三十九赠礼部尚书母薛氏上尝召入禁中赐冠帔命坐问曰何以教子成此令噐薛曰幼则束以礼譲长则教以诗书上顾左右曰真孟母也易简雅善笔札妙于谈笑旁通释典所著作颇多详本记
　　成象渠州人以诗书教授里中事父母以孝闻母病割股及父母死庐墓侧未尝食肉衣帛有燕百余集于庐中禾生墓侧而发九穗太宗诏赐束帛醪酒其后割股食亲者东闗有冯伯瑜负土成坟而庐其侧者梓州有何保之永泰有王奭蓬州有狄承嗣岳池有周八行通泉有黄嘉猷中江有茍允中又有杨榆则事嫡母而孝行纯至广安有陈君节生数岁母为元兵俘去君节稍长万里寻访三年而得之此皆有至性者也
　　王省普成人太宗时廷对称旨辞爵不受赐号清虚山人其后果州有王充避地黔南与黄庭坚友善庭坚称其质度温粹诚心不疑循礼不竞蓬州有张先自南渡后毎读徐孺子传而叹曰危邦不入乱邦不居如孺子斯可矣遂终身不入城市
　　汝颜安岳人举进士调鳯州幕请致仕仁宗喜其髙尚特授太子舎人其后蓬州有郑修和七岁日诵万言登元佑进士知梁州军禄有余悉代小民输税未及引年即谒归结茅以居扁曰饭牛庵邻水有彭戢元佑进士奉祠载双鹤以归普成有陈槩干道进士与兄栗皆隐居不仕名重一时安岳有杜孟少游太学时童贯蔡京用事即引归训子孙曰忠孝吾家之寳经史吾家之田鲜于侁字子骏阆中人举进士唐介称其贤交章论荐侁乃盛言李景阳髙汝士之美乞移与之神宗诏近臣举所知范镇以侁对擢利州转运判官初王安石有重名侁语人曰是人若用必坏天下至是上书论时政可为忧者一可为太息者二其它逆治体而召民怨者不可槩举其意专指安石也助役法行诏诸路各定所役缗钱利州转运使李瑜定四十万侁争之曰利州民贫地瘠半此可矣各以事闻上是侁议升侁副使仍提举常平部民不请青苗钱安石诘其故侁曰青苗之法愿取则与民自不愿岂能强之哉故事二税当输绢帛侁奏听民以畸零纳直其后有李元辅者变法多取父老流涕曰柰何改我老运使之法乎苏轼自湖州赴狱亲朋皆不敢通问独侁往见或劝侁宜焚与轼往来书札不然且连坐侁曰欺君卖友吾不忍为若以忠义获谴愿也哲宗立以侁使京东司马光言于朝曰以侁之贤不宜居外顾齐鲁之区凋敝已甚须侁往救之耳安得如侁者百辈分布天下乎士民闻其重临如见慈母召为太常少卿未几以疾求去除集贤殿修撰知陈州卒侁刻意经术注诗断易孙复尝与侁论春秋以为学者皆不能及作诗平淡渊粹尤长于楚词
　　姚焕普州人登进士监益州父子务发奸隐万缗主者与吏皆当死焕曰戮人以干泽非吾志也义不蔽奸而已请于使者愿勿闻于朝第令阴偿其数吾宁不受伐奸之赏可也使者曰不隐奸公也不尽法仁也不徼赏义也可谓君子矣欣然从之徙知涪州州有宾化夷多犯境焕施恩信抚纳其酋于是相率罗拜庭下讫焕去郡无所犯焕终光禄寺卿卒
　　冯山安岳人熙宁末为秘书丞通判梓州邓绾荐为台官以不谙新法辞不就退居二十年范祖禹荐于朝官至礼部郎中子澥
　　冯澥以进士歴官资政殿学士为文师苏轼论西事与蔡京忤郡人张庭坚以言事斥象州死澥力赈其妻子及入谏省为白其寃
　　冯如晦安岳人登进士第时范纯仁帅怀庆有讼纯仁不法者诏置狱宁州命如晦往讯如晦力辨其诬富弼韩缜皆有诗以美之
　　文同字与可永泰人方口秀眉以学名世自号笑笑先生善诗文篆隶行草飞白文彦博守成郡竒之致书于同曰与可襟韵洒落如晴云秋月尘埃不到同又善畵竹初不自贵重四方持缣素来请者足相蹑于门同举进士元丰初知湖州明年至陈州宛邱驿忽留不行沐浴衣冠正坐而卒崔公度尝与同同馆职最厚一日遇同于京南逆旅都无所言但将别乃辟左右谓公度曰吾闻人不妄语者舌可过鼻即吐其舌三迭之如饼状引之则至眉间公度大惊及至京师人言同死于陈州葢即相见之日也同有丹渊集四十卷行于世
　　张天珏岳池人举元丰进士累官谏议大夫莅官尽职志节甚伟立朝敢言不避权贵景泰安岳人举进士歴知宁原二州以竒兵败元昊于彭阳取镇戎军贼不敢犯子思忠为左藏使亦累立战功
　　马从政南部人初未有子买一妾询知其父卒子官母以贫故鬻女归乡从政乃还其女并以直赠之后梦一翁谢曰我妾父也闻之上帝矣当令君家富贵涓涓不絶后生子以涓名登元佑六年状元上疏忤蔡京罢归雍孝闻新井人元符末献策诋绍圣用事者时相诬以谤毁先烈亟加流窜终身
　　张庭坚字才叔广安人登进士髙第歴枢密院编修文字坐拆柬送邹浩免后召对擢右正言庭坚在职踰月数上封事大要言世之论孝必曰绍复神考夫前后异宜法亦随变而欲纎悉必复则将敝于一偏必有不便于民而招怨者如此而可谓之孝乎司马光因时变革以便百姓人心所归陈瓘执义论诤以去小人多以继志述事劝陛下者臣恐必有营私之人欲主其言以自售谓复先烈非其徒不可将假名继述而实自肆矣庭坚毎言司马光吕公着之贤又荐苏轼兄弟颇忤旨出为京东转运判官任伯雨言庭坚立身有本末不应罢言职不听初蔡京守蜀庭坚在幕府与相好及京还朝欲引附己令人谕意庭坚不肯往京大恨遂因事挤之徙象州卒后赠徽猷阁学士谥节愍官其一子
　　蒲卣字君锡阆中人母任氏知书通经号任五经卣举进士歴通判文州有议欲开文州径路逹陜西卣言洮岷积石至文甚迩自文出江油此邓艾取蜀故道也异时鬼章欲从此窥蜀为其阻隘而止夏人志此乆矣可为之通道乎议者乃塞累官中大夫
　　安尧臣广安人宣和初上书言宦官权臣倡议北伐臣恐唇亡齿寒也徽宗嘉之补承务郎后又上书论女真不可结燕云不可取书极抗直
　　冯康国字符通本名轓遂宁人为太学生负气节建炎中苗傅刘正彦作乱张浚外倡诸将致讨念二凶居中欲得辩士间之母令有投鼠之忌时轓客浚所慷慨请行浚遣之杭说苗刘曰自古宦官乱政根株相连今二公一旦为国家除数十年之患天下蒙福甚大然主上鼎盛不闻其过岂可遽传位于襁褓之子且名为传位其实废立二公本心为国柰何以此负谤天下传按剑大怒轓词气不屈正彦乃为善词遣轓还约浚来杭轓再为传书往返讼言二凶之罪傅党告轓二公大怒谓轓君尚敢来耶轓曰畏则不来来则不畏轓竟以计得免及勤王之兵大至轓乃说宰相朱胜非以令日当以渊圣为主睿圣复为大元帅少主为皇太侄太后垂帘胜非令与苖刘议皆许诺髙宗遂得反正诏补轓奉议郎守兵部员外郎更名康国歴右司员外郎直显谟阁知夔州丁内艰复起提举川陜茶马卒于官
　　姚邦基岳池人举进士知尉氏县会刘豫僣窃邦基遂弃官去聚徒敎授隐于山林及豫败绍兴中征补京秩张行成字文饶剑门乡人与兄少成俱登绍兴进士而行成得易数之详着有通变经世翼玄通灵等书传于世
　　杨辅字嗣勲遂宁人干道二年进士累迁戸部郎中总领四川财赋会利西安抚使吴挺病辅以吴氏世帅武兴恐乆生变密白二府早择人望以镇方面仍移书四川制置使邱崇言统制官李奭乃吴氏腹心缓急不可令权军崇是其言及挺卒崇乃檄辅权帅事辅不敢轻往乃索印即益昌领事乆之以敷文阁待制权知成都府兼本路安抚使时加吴曦宣抚副使假以节制财利之权辅知曦有异志因托言他事遣人以■〈樊，石代大〉书告于朝上意辅必能诛曦密诏授辅寳谟阁学士四川制置使许以便宜从事及曦反辅自以不习兵事且内郡无兵迁延不敢发曦移辅知遂宁府辅遂委印于通判而去曦既诛诏进辅为宣抚使辅乃上言臣以衰病软弱而居元功之上恐牵制败事乞以事任付丙乃复以为制置使兼知成都乆之除兵部尚书以龙图阁学士知建康兼江淮制置使卒于官谥庄惠
　　安丙字子文安广人淳熙进士开熙初程松为四川宣抚使吴曦副之是时丙通判隆庆陈十可忧于松言曦必误国松不省既而曦欲结丙奏为随军转运使居河池金夺和尚原守将弃甲而走曦皆不问而遣客密献四川求封于是金诏至封曦蜀王曦密受之以书讽程松遁去曦遂称王建号置官属加丙中大夫丞相长史权行都省事丙以事起仓卒徒死无益乃阳与而阴图之遂与杨巨源李好义等谋诛曦事见巨源传初朝廷闻变莫知所为乃召宇文绍节议之绍节言安丙必不附逆讨贼者此人也于是密降帛书与丙帛书未至而露布已闻乃加丙端明殿学士知兴州安抚使兼四川宣抚副使歴进观文殿学士湖广安抚使俄授崇信军节度使开府仪同三司丙三辞还蜀会董居谊帅蜀大失士心金人乗之直捣梁洋至大安宋师所至辄溃乃以聂子述代居谊未几红巾贼张福莫简叛入利州所过无不残灭四川大震魏了翁移书宰执谓安丙不起则贼未即平蜀未可定于是诏起丙为四川宣抚使寻授保宁军节度使兼知兴元府利东安抚使丙乃至遂宁贼犹负固于果州之茗山丙下令诸军合围絶其樵汲之路以困之未几张威李贵俘获张福等十七人以献后数日尽俘其党千余人皆杀之诏赐丙保宁节度使印加丙之子癸仲三秩文华阁学士明年进丙少保居无何卒赠少师赐沔州祠额曰英慧谥忠定
　　游仲鸿字子正南充人淳熙二年进士李昌图总蜀赋竒其才曰吾董饷七年惟得一士遂荐于朝擢四川制置司干办公事时赵汝愚为副使一见即敬之绍熙初赴召至阙下适汝愚在枢密欲亲出经畧西事仲鸿曰宥密之地干旋为易独不闻吕申公经畧西事当在朝廷之语乎汝愚悟而止光宗以疾乆不朝重华宫仲鸿贻汝愚书陈宗社大计有伊周霍光之语汝愚大骇立焚之不荅又贻书曰大臣事君茍利社稷死生以之既不死曷不去汝愚又不答孝宗崩泣谓汝愚曰令惟有率百官哭殿廷以请亲临耳及宰相留正以病去仲鸿亟简汝愚曰禫日不决祸必至矣汝愚又不答后三日嘉王即位于重华宫拜汝愚右丞相奏遣仲鸿核实淮东西总赋改监登闻鼔院会侍讲朱熹以论事去国仲鸿上疏曰陛下宅忧之时御批四出不由中书宰相留正之去去之不以礼谏官黄度之去去之不以正令讲官朱熹之去去之不以道自古未有舎宰相讲官谏官而能自为聪明者也愿亟还熹毋使小人得志以养成祸乱庆元初汝愚罢相力匄外除知洋州再擢利州路提点刑狱寻予祠归卒刘光祖表其隧道曰呜呼庆元党人游公之墓绍定中赐谥曰忠子似
　　游似字景仁嘉定十四年进士累迁礼部尚书兼修国史入侍帷幄帝问唐太宗治效何速如是似曰人主一念之烈足以旋转乾坤一日归仁朞月而可王道曷尝不速乃摭唐太宗事以陈且谓太宗矜心易起渐弗克终仅止贞观之治愿陛下益加圣心治效必速淳佑五年拜右丞相兼枢密使十一章乞归田里不许十年进国公转两官致仕卒赠少保
　　姚希得字逄原潼川人举嘉定进士歴通判福州徒歩就任人不知为通判也屡迁太府寺丞沂靖王府敎授时帝斥逐权奸收召名徳举朝相庆希得以为外观形状似若清明之朝内察脉息有类危亡之证乃上疏言尧舜三代之时无危亡之事而乐闻危亡之言秦汉以来多危亡之事而常讳危亡之言夫危亡之事不可有而危亡之言不可无后世人主履危如履坦讳言如讳病又言君子非不收召而意向犹未调一小人非不斥逐而根株犹未痛断大权若操握而不能无旁蹊曲径之疑大势若更张而未见有长治乆安之道廷臣之所讽谏封囊之所奏陈非不激切而陛下固不之罪亦不之行又言内小学之建人皆知陛下之有意建储也然岁月逾迈未见施行邸第之盛人皆知陛下之笃于亲爱也然依凭者众轻视王法请托之行捷于影响女冠者流众共指目近珰小臣时窃威福此皆陛下之心乍明乍晦之所致岂不谓之危乎国有善类犹人之元气善类一败一消元气一病一衰善类能几岂堪数消消极则国随之矣陛下明于知人公于用人固无权奸再用之意然道路之人往往窃议此元佑绍圣将分之机也祸根犹伏而未决不几于安其危乎帝改容曰朕决不用史嵩之度宗即位授同知枢密院事参知政事力请致仕授资政殿学士金紫光禄大夫封潼川郡公卒赠少保希得忠亮平实清俭自持好引善类不要虚誉知广西时官署以锦为■〈巾〉幕希得曰我起家书生安用此以缯易之蜀之亲族相依者数十家廪饩婚丧竭力以给晩年计口授田有差所著有续言行録橘州文集
　　吴泳字叔永潼川人嘉定二年进士歴官著作郎直舎人院上言愿陛下养心以清明约己以恭俭进徳以刚毅发强毋以旨酒违善言毋以嬖御疾荘士毋以靡曼伐天性杜渐防微澄源正本使君心之所自立者先有其地然后移所留之聪明以经世务移所分之精神以强国政移所用之心力以恤疲民移所损之浮费以犒边戍不惟可以消弭灾变攘除奸凶虽以是建乆安长治之策可也累进寳章阁学士知温州奏蠲各邑租税二十余万市药以济病者帝喜赐衣马未几卒所著有鹤林等书弟昌裔
　　吴昌裔字季永早孤与兄泳痛自植立得程颐张载朱熹书辄硏绎不倦嘉定七年举进士闻汉阳守黄干得熹之学往从之调闽中尉改眉州敎授与弟子讲说诸经祠周程张朱掲白鹿洞学规仿潭州释奠仪簿正祭器士习丕变监察御史弹劾无所避丸上躬缺失宫庭嬖私庙堂除授将帅方命女宠私谒旧党之用边疆之祸无不尽言尝言朝廷之上言论多于施行浮文妨于实务右族王宫之冗费列曹坐局之常程羣工闲僈之差除诸道非泛之申请以至土木经营时节宴游神霄祈祷大礼赐赉藻饰治具无异平时至于治兵足食之方修车备马之事乃阙畧不讲且援靖康之弊痛哭言之出为大理少卿屡疏引去乃以权工部侍郎宣抚四川中道病帝悯之改嘉兴力辞又改赣州又改婺州婺民日夜望其至乃不忍终辞既至减驺从供帐召邑令周行阡陌蠲租八万余钱二十余万缗加集英殿学士卒谥忠肃昌裔刚正荘重遇事敢言典章多所闲习尝辑至和绍兴诸臣奏疏本末名储鉴又辑周汉至宋蜀道得失名蜀鉴初昌裔与徐清叟杜范三人一日同入台皆天下正士人称为至和三谏作诗以侈之云
　　蒲叔献南部人为成都漕民歌之曰运使姓蒲民力可苏召为宗正卿以韩侂胄用事请去时论壮之
　　蹇彛通泉人嘉定二年进士累官通判金州端平三年北兵攻蜀彛坚守战不能敌被擒不屈而死子永叔复力战城破举家死焉弟维之绍定五年进士利州都统辟行叅军事亦迎敌力战而死特官其子
　　贾子坤字伯厚潼川人嘉定十三年进士为西和推官摄通判闗外被兵子坤与郡守陈寅誓死城守城陷子坤朝服与其家十二口死之子纯孝以咸淳七年进士为扬州敎授文天祥辟佐其幕歴朝散郎厓山师败纯孝抱二女偕妻牟氏同蹈海死
　　张山翁字君寿普州人登景定进士为荆湖宣慰司干官鄂守张晏然议降元山翁以书责之晏然既降山翁被执元人谕之曰若降不失作显官山翁不屈元人义之贷不杀后居黄鹄山聚徒敎授而终所著有南纪缁林藏云山相锄等集
　　宇文百之新井人数世不异居庭前六燕同巢紫荆异本合干是时中江有牟敏中三世同居通泉黄氏兄弟九人同居终身友爱皆表其闾
　　贾氏中江人淳熙进士杨榆之嫡母夫死不嫁事舅姑以孝闻舅姑皆年九十余无疾而终贾氏追悼丧葬尽礼有芝草生于墓侧榆事贾亦极其孝敬贾年八十康徤不衰诏旌其门

　　元

　　范均保仪陇人至正中母疾革均保割股和药以进母疾遂愈诏立孝感坊以表之
　　许维桢遂宁人为淮安判官属县盐城有二虎为患维祯祷于神祠一虎去一虎死祠前境内旱蝗维祯祷而雨蝗亦息岁无雪民因多疾维祯复祷雪深三尺朝廷闻其事诏褒奨焉
　　陈君节广安人当元之末君节生数岁而兵起母为俘去几三十年君节寝食不安乃挟家赀北往物色经三载得母奉归孝养不怠
　　韩氏阆中人年十七遭明玉珍之乱虑为所掠乃伪为男子服饰混处民间既而被料为兵居于行伍者七年人莫知其为女子也后从玉珍掠云南道遇其叔父遂赎归成都以适尹氏称为韩贞女

　　蜀中广记卷四十四

　　●钦定四库全书

　　蜀中广记卷四十五

　　（明）曹学佺 撰

　　○人物记第五

　　川东道

　　战国

　　巴蔓子巴之将军也七国称王之时巴方有乱蔓子请师于楚许以三城楚王救巴巴国既宁楚使请城蔓子曰藉楚之灵克弭祸难诚许楚王城将吾头徃谢之城不可得也乃自刎以头授楚使王叹曰使吾得臣若巴蔓子用城何为乃以上卿礼葬其头巴国葬其身亦以上卿礼

　　秦

　　寡妇清史失其氏巴人也其先得丹穴而擅其利数世家亦不赀清寡妇也能守其业用财自卫不见侵犯秦皇帝以为贞妇而客之为筑女怀清台太史公曰清穷乡寡妇礼抗万乘名显天下岂非以富耶按台在古涪陵县

　　西汉

　　扶嘉朐■〈月忍〉人秦始皇时云阳有妇人浣衣于汤溪水上见一物流近岸视之龙也惶骇伏地龙蟠据其身须臾去归而有娠弥月生嘉即能言道人祸福巧发竒中逺近神之及长有智谋沈毅端重汉高祖王于南郑闻其名徃见之因问计焉嘉劝高祖定三秦取闗中以形势制天下高祖以为廷尉刑罚无枉遂封于朐■〈月忍〉赐姓扶以其有匡扶之绩云

　　东汉

　　尹珎牂牁人桓帝时从汝南许愼学受五经还牂牁以教其乡于是南域人始知学仕
　　严尊字王思巴郡人为扬州刺史惠爱每当在民迁官吏民塞路扳辕诏遂留之居官十八年卒百姓若丧考妣义送者赍钱百万欲以赡其家王思子徐州刺史羽不受送吏义崇不忍持还乃散以为食食行客
　　三贞者巴郡马妙祈妻义王元愦妻姬赵募君妻华也咸夙丧夫执共姜之节守一醮之礼郡人号曰三贞永初中广汉汉中羌反虐及巴郡三贞恐见辱同时自沈于西汉水恒有黄鸟鸣其亡处徘徊焉国人哀之乃作诗曰闗闗黄鸟爰集于树窈窕淑女是绣是黼惟彼绣黼其心匪石嗟尔临川邈不可获

　　三国

　　董和字幼宰江州人初仕刘璋为成都令是时蜀主富实俗尚奢侈和躬率以俭所在皆移风迁巴东属国都尉吏民相携乞留璋听留二年迁益州郡太守南土爱而信之先主定蜀征和为掌军中郎将与诸葛亮并署左将军大司马府事献可替否共为驩交自和居官食禄外牧殊域内干机衡二十余年死之日家无儋石之财亮后为丞相教与羣下云董幼宰参署七年事有不至至于十反来相启告其追思之如此子允
　　董允字休昭先主以为太子舍人徙洗马后主即位迁黄门侍郎丞相亮将北征以允秉心公亮欲任以宫省之事上疏曰侍郎董允先帝简拔以遗陛下愚以为宫中之事无大小悉以委之必能禆补阙漏有所广益寻迁侍中领虎贲中郎将允处事为防制甚尽匡救之理后主严惮焉及渐长大爱宦者黄皓皓便僻佞慧欲自容入允上则正色匡主下则数责于皓皓以此不敢为非终允之世皓位不过黄门丞允尝与尚书令费祎中典军胡济等共期游宴严驾已办而郎中董恢诣允修敬恢年少官微见允停出逡巡求去允不许曰本所以出者欲与同好游谈也今君已自屈方展阔积舍此之谈就彼之宴非所谓也乃命解骖其守正下士凡此类

　　晋

　　文立字广休巴郡临江人少游蜀太学治毛诗三礼兼通羣书刺史费祎命为从事入为尚书郎复辟祎大将军东曹掾稍迁尚书蜀并于魏梁州建首为别驾从事咸熙元年举秀才除郎中晋武帝方欲怀纳梁益引致儁彦泰始二年拜立济阴太守武帝立太子以司徒李允为太傅齐王骠骑为少傅选立为中庶子立上疏曰伏惟皇太子春秋美茂盛德日新始建幼志诞陟大繇犹朝日初晖良寳耀璞侍从之臣宜简俊乂妙选贤彦使视观则覩礼容棣棣之则听纳当受嘉话骇耳之言静应道轨动有所采佐清初阳缉熙天光其任至重圣王详择诚非粪朽能可堪任臣闻之人臣之道量力受命其所不谐得以诚闻帝报曰古人称与田苏游非旧德乎立上故蜀大官及尽忠死事者子孙虽仕郡国或有不才同之齐民为剧又上诸葛亮蒋琬费祎等子孙流徙中畿宜见叙用一则以慰巴蜀民之心其次倾东呉士人之望事皆施行十年诏曰太子中庶子立忠贞清实有思理器干前在济阴政事修明后事东宫尽辅导之节昔光武平陇蜀皆收其才秀所以授济殊方伸叙幽滞也其以立为散骑常侍累辞不许上疏臣子之心愿从疏以求昵凡在人情贪从幽以致明斯实物性贤愚所同臣者何人能无此怀诚自审量边荒遗烬犬马老甚非左右机纳之器臣虽至愚处之何颜诏曰常伯之职简才而授何谦虚也立自内侍献可替否多所补纳甄致二州人士诠衡平当为士彦所宗故蜀尚书犍为程琼雅有德望素与立至厚武帝闻其名以问立立对曰臣至知其人但年垂八十禀性谦退无复当时之望不以上闻耳琼闻之曰广休可谓不党矣故吾善夫人也西界献马帝问立马何如对曰乞问太仆帝每善其恭愼迁卫尉犹兼都职中朝服其贤雅为时名卿连上表年老乞求解替还桑梓帝不听咸宁末卒帝縁立有怀旧性乃送葬于蜀使者护丧事郡县修坟茔当时荣之初安乐思公世子早没次子宜嗣而思公立所爱者立亟谏之不纳及爱子立骄暴二州人士皆欲表废立止之曰彼自暴其一门不及百姓当以先公故得尔也后安乐公淫乐无道何攀与上庸太守王崇涪陵太守张寅为书谏责称当思立言凡立章奏集为十篇诗赋论颂亦数十篇同郡毛楚杨崇皆有德美楚■〈牜羊〉牱崇武陵太守
　　母雅江州人忠厚沈晦然其性气凛不可犯以学冠四科贡于朝为夜郎太守威惠并茂殊俗怀畏

　　六朝

　　徐世谱鱼复人有勇力长于水战梁元帝时领水军又有巧性所造器械随机损益出人意表

　　唐

　　李阳冰宗室子合州人为当涂令工于篆书自言斯翁之后至小生曹喜蔡邕不足言尝与李夫人书云古篆于天地山川得方圆流峙之常于日月星辰得经纬昭回之度于云霞草木得霏布滋蔓之容于文物衣冠得揖逊周旋之体于眉目口鼻得喜怒惨舒之态于虫鱼鸟兽得屈伸飞动之理于骨角齿牙得拉撮咀啮之势随身万变任心所成舒元舆玉筯篆志云斯去千年冰生唐时千年有人谁能待之千年无人篆止于斯
　　李逺字求古云阳人也举咸通进士歴杭建二州刺史所至有善政声逺工于诗清婉有风骨省试题桥赋见文苑英华

　　宋

　　王文义大宁人景德中母疾笃割股和药以进母寻愈异日母卒庐墓坟去水逺无以涤奠器夜梦人示以泉源掘之果得泉事闻诏赐以衣其后万县有王相家贫力学父病亦割股和药而愈
　　赵开字应祥安居人登元和进士权辟雍正因买田尉氏与四方贤俊游询知天下利病如是七年慨然有通变救弊之志歴成都转运司判官遂奏罢宣和六年所増上供纲布十万疋减绵州下户支移利水脚钱十分之三又减蒲江六井元符至宣和所増盐额列其次第谓之鼠尾帐揭示乡户岁时所当输折科等实数俾人人具晓乡胥不得隐匿窜寄尝言财利之源当出于一我祖宗朝财计尽归三司诸道利源各归漕计故官省事理今惟并废以还漕司则利害可以参究而无牵掣窒碍之患矣因指陈搉茶买马五害请依嘉佑故事尽罢搉茶仍令转运司买马朝廷是其言即擢开都提举川陜茶马使推行之明年冬茶引取息至一百七十余万缗买马仍余二万疋张浚以枢密院使宣抚川蜀素知开善理财即承制拜开宣抚司随军转运使专一总领四川财赋开见浚曰蜀之民力尽矣锱铢不可加独榷货犹存赢余而贪猾任为己有互相隐匿惟不恤怨断而敢行庶可救一时之急浚遂委任不疑于是大变酒法法既流行民以为便初钱引两料通行纔二百五十万至是添印至四千一百九十余万人亦不厌其多宣司获伪引三十万盗五十人浚欲俱当死开请于伪引上加宣司印即为眞黜其徒使治币是一日获三十万钱而赦五十人之死也浚称善悉如开言最后又变盐法言者奏其不便诏以其章示浚浚不为变时浚欲得士死力费用不赀尽取办于开开算无遗策而财常有余呉玠为四川宣抚副使与开异趣数以饷馈不给诉于朝开亦自劾老惫求去朝廷未许乃特置四川安抚制置大使以席益为之而开复与席益不和朝廷既知开与玠及益有隙乃诏开赴行在以李迨代之会疾作以提举江州太平观寻加右文殿修撰都大主管川陜茶马而开已病累疏求去复提举太平观卒
　　谯定字天授涪陵人少喜学佛折其理归于儒后学易于郭曩氏为象数之学一日至汴闻程伊川讲道于洛即徃见弃其学而学焉遂得闻精义造诣愈至靖康初吕好问荐之钦宗召为崇政殿说书以议论不合辞不肯就金人入忭不知所在高宗渡江许翰复荐之闻定犹在汴因诏留守宗泽遣诣行在至维扬寓邸舍窭甚一中贵人偶与邻馈之食不受馈之衣亦不受委金而去定袖而归之上方欲用定会金兵又至定遂还蜀栖遁于青城山蜀人指其地曰谯岩称定为谯夫子后不知所终樵夫渔父时或见之世传以为仙
　　杨晨达州人宣和初试礼部第一丞相赵鼎荐其才召试馆职论荆蜀形势之说辟督府机宜俾抚谕四川呉玠馈遗过礼晨不欲阻其意及既还悉上都督府以佐军用
　　杨载涪州人尝愤刘豫僭窃因白张浚愿以白刄横行敌中欲手刄豫遂伪降金行反间计豫果被废浚言之于朝赐载从事郎
　　袁沔达州人未冠游太学靖康之难金骑再至上书言当东据成皋西临沔池以鋭士数千出唐邓经武闗以迎西归又自汝间道直走伊洛捣其巢穴则城下之师自解不报沔归汉中乃画利害十六事谒夔帅张上行荐之宣抚张浚以布衣参预谋议沔条十二事力诋谀佞用事者忌之沔度不能用遂拂衣而去
　　度正字周卿合州人绍兴元年歴官国子监丞上疏极言李全必反且进毙全三策进太常少卿适太庙灾为二说以献一则用朱熹之议一则因本朝庙制而参以朱熹之议迁礼部侍郎致仕进尚书所著有性善堂文集
　　赵性合州人当高宗之时秦桧用事性对策其略曰以括囊为深计臣知其人矣主和议者当之以首鼠为圆机臣知其人矣杜言路者当之考官大惊秦桧欲摭拾其罪会卒乃止
　　牟天一达州人幼孤力学作文师韩栁事母至孝母卒啜粥庐墓终丧不忍去与弟天棐义不异居友爱弥笃
　　何光觉昌州人淳熙进士性至孝母病渴値旱泉涸光觉竭诚祝天宅傍忽有一泉涌出进母病愈因甃为井
　　江彦清巴州人德佑初任珍州守元兵陷城彦清巷战而死是时永川有刘霖献计于重庆守张珏请复泸州珏以霖将兵既而元陷重庆霖被执不屈死之重庆有赵立登进士以上书忤贾似道被谪德佑初起为太社令湖北提刑使蜀趣诸将入卫至重庆元兵且至郡守张珏方图城守立无以复命自沈涪水而死
　　赵节妇者达州人婺居有凶人欲犯之胁以白刄不为动既而诱以百端终不可遂刺杀之
　　雍氏昌州人其夫昌化赵夘发也夘发以上舍登第权通判池州元兵渡江池守弃官去夘发摄州事知不可守乃谓雍氏曰城将破矣吾守臣不当去汝先出走雍氏曰君为命官我为命妇君为忠臣我独不能为忠臣妇乎因请先死夘发笑止之及兵薄池夘发晨起书几上曰君不可叛城不可降夫妻同死节义成双与雍盛服同缢死于从容堂张氏重庆人进士胡天启妻也嘉熙元年北兵至刼其母欲杀之
　　张氏哀号愿以身代不听卒杀之天启与妻呼天大骂贼将欲生之谓曰从我当入富贵愈骂不息贼怒同杀之

　　元

　　云山翁壁山人力学博洽而性豪放明玉珍据重庆召翁为万戸侯辞不就去隐五峯山有云山诗集行于世贾长卿长寿人淹贯书史以文书名世凡朝贵使蜀者无不求其文为槖中装

　　蜀中广记卷四十五

　　●钦定四库全书

　　蜀中广记卷四十六

　　（明）曹学佺 撰

　　○人物记第六

　　川南道属

　　宋

　　曹光实百丈县人父畴为静南军使光实少武勇轻财好施不事细行畴卒光实嗣职迁永平军节度使干德中太祖命王全斌平蜀俄而羣盗四起夷人张忠乐者尝行攻刼光实杀其徒党至是忠乐率众数千中夜奄至环其居鼓噪并进光实负其母突围而出贼杀其族三百余口又发其先墓光实诣全斌具以事白誓雪寃愤时蜀中诸郡未下乃图雅州地形要害兼陈攻取之策请先下之全斌乃令率兵先导果克其城获忠乐而甘心焉全斌因署光实义军都指挥使光实以所部尽平残冦知黎雅二州兼都巡检使安集劳来蛮族怀之会全斌遣光实入贡因言于上境内幸已乂安乞罢义军归农太祖喜谓左右曰此蜀中俊杰也诏升殿劳问遂以为黎州刺史累迁银夏绥宁府都巡检使是时李继捧既入朝其弟继迁逃入蕃落数为边患光实乘间掩袭破其族帐获继迁母妻继迁仅免使人绐光实乞降因致情欵期某日降于葭芦川光实信之及期继迁豫设伏兵光实至遂为所害帝闻之惊悼赗赙有加官其三子从子克明
　　曹克明字尧卿夷人之攻其从父光实也克明方生母抱之匿于苇蒲中以免克明既长喜兵法善骑射光实竒之补为衙内都虞候光实见绐李继迁殁于葭芦川克明时护辎重在后闻变惧军乱秘不发丧阳令人西来传光实命还军银州而潜入敌中得光实尸而还初蜀人留京师者禁不得归乡里克明以母老间道归李顺反欲胁克明授以官克明携母遁山谷得免及贼陷雅州克明募众数万人遂复名山等九县分兵嘉眉卭三州立七砦以邀贼遂复雅州蜀平擢西头供奉官黎州兵马监押以余寇未息权卭驻泊巡检明年陜路溃卒复攻雅州克明又平之入朝改内殿崇班为温台等七州都巡检使景德中改供备库副使知邕州谕降左右江三十六蛮峒独如洪峒恃险不至克明攻斩其首领陆木前枭于市与巡抚使曹利用大破澄海叛卒陈进于贵州及代还眞宗问南方事对称旨官其一子累迁知鼎州会交址季公藴寇邕州复改知邕州克明既至遣人入交址谕以利害公藴拜表谢罪迁克明西上阁门使歴知登舒邵鼎四州卒
　　田锡字表圣洪雅人少好读书善属文登太平兴国进士歴左拾遗直史馆上疏献军国要务者一朝廷大体者四其略请赏太原之功为驾驭戎臣之要机交州瘴海得之如获石田愿陛下务修德以来逺毋顿兵以挫鋭此大体之一今谏官不闻廷诤给事中不闻封驳左右史不闻记言动又御史不敢弹奏中书舍人未尝访以政事集贤院有书籍而无职官秘书省有职官而无图籍愿陛下择才任人使各司其局茍职业修举则威仪自严此大体之二迩者佛寺道宫悉皆轮奂又辟西苑广御池而尚书省湫隘尤甚郎曹无本局尚书无厅事九寺三监寓天街之两廊贡院就武成庙是岂太平之制度耶愿陛下别修省寺用列职官此大体之三按狱官枷杻钳锁并载刑书未闻以铁为枷况隆平之时将措刑不用而犹有非法之刑臣以为于法所无去之可矣此大体之四疏奏优诏褒答赐钱五十万时赵普为相令羣臣章奏先白相府锡移书于普责其失至公之体普即引咎谢之眞宗时为银台封驳司赐金紫求出罢知泰州锡耿介寡合未尝一趋权势之门居公庭危坐终日无懈容尝曰吾自立朝章疏五十有余皆谏臣任职之常言获从幸也岂可藏副本示后世以负谤时卖直之名耶悉命其子焚之所著有咸平集五十卷
　　朱台符字拱正眉山人十岁能属辞尝作黄山楼记为当时所称及长善辞赋太宗廷试贡士台符以尺晷成一赋登进士甲科歴京西转运副使时北边为梗台符上疏请择一介之使以修和好利以货财许以闗市如太祖故事使之怀恩畏威可以专力西鄙是一举而两得也台符又自请徃使时论韪之景德初为陜西转运再徙知洪州卒有集三十卷
　　苏洵字明允年二十七始发愤为学岁余举进士又举茂才异等皆不中乃悉燔常所为文闭戸益读书遂通六经百家之说下笔顷刻数千言及二子轼辙举省试蜀守张方平劝洵入京又为轼辙治装洵乃偕二子至京师以所著书二十二篇献于翰林学士欧阳修大竒之即以其书荐于朝并呈韩富诸公洵于是声名籍甚除秘书省校书郎是岁二子皆登高第会太常修纂建隆以来礼书乃以洵食文安县主簿禄同修太常因革礼一百卷书成未报而卒天子赐其家缣二百疋银二百两轼辙辞所赐求赠一官于是特赠光禄寺丞勅有司载其丧归蜀初洵至京王安石方有盛名求交于洵士大夫与欧阳修皆劝洵诣之洵终不答安石母死吊者倾朝洵亦不徃尝言曰凡事之不近人情者鲜不为大奸乃作辨奸论以讥之以为王衍卢杞合为一人后必乱天下闻者大骇及熙丰间人始服其先见
　　苏轼字子瞻嘉佑二年试礼部是时欧阳修知贡举得轼论为之惊喜然疑其客曽巩之作不敢以冠多士但置第二复以春秋对策居第一修尝自谓当避此人出一头地乃荐以才识兼茂科复荐制科对策入异等治平二年入判登闻鼓院英宗素闻其名欲以唐故事召入翰林知制诰宰相韩琦以为宜且培养其才使天下莫不畏慕降服然后取而用之乃无异辞今若骤用则天下未必以为然适足以累之也上曰与修记注琦复不可且请召试上曰试之者未知其能否耳轼岂不能耶及试二论复入异等遂直史馆会其父洵卒归蜀服阕还朝王安石欲变科举兴学校及创行新法轼皆上书论其不便安石怒使御史论奏其过穷治无所得轼遂请外通判杭州徙知密州上表以谢又以事不便于民者不敢言以诗托讽庶有补于国御史李定舒亶何正言摭其表语并诗以为讪谤逮台狱欲置之死久之不决神宗独怜之以黄州团练副使安置上数有意复轼当路者辄阻之一日手札移轼汝州轼未至汝上书自言有田在常愿得居之朝奏入夕报可哲宗立召为礼部郎中元佑元年迁中书舍人初祖宗时行差役法其后编户充役者不习其役又虐使之多至破产乡民至有终岁不得息者王安石改为免役使户差高下出钱雇役行法者过取病民司马光为相欲复差役差官置局轼与焉轼曰差役免役各有利害免役之害掊敛民财十室九空差役之害民尝在官不得专力于农而贪吏猾胥因縁为奸此二害轻重盖略等耳光曰于君何如轼曰三代之法兵农为一至秦始分为二唐之中叶变府兵为长征之卒农出谷帛以养兵兵出性命以卫民天下便之今免役之法实大类此公欲骤罢免役而行差役正如罢长征而复民兵盖未易也光不以为然轼又陈于政事堂光忿然作色轼曰昔韩魏公刺陜西义勇公争之甚力岂今日作相不许轼尽言耶光笑而谢之寻除翰林学士兼侍读尝锁宿禁中召入便殿宣仁太后谓轼曰卿为翰林学士此先帝意也先帝每诵卿文章必叹曰竒才竒才但未及进用卿耳轼不觉哭失声宣仁与哲宗亦泣左右皆泣已而命坐赐茶撤御前金莲烛送归院久之轼积论事当轴者所恨恐不见容乃请外补遂拜龙图阁学士知杭州轼直史馆时通判杭州二十年间再歴旧治兴利除害有德于民家奉画像众立生祠召为吏部尚书以弟辙除尚书右丞乃改翰林院学士承旨居数月复以谗请外乃以龙图阁学士知颖州未阅岁以兵部尚书召兼侍读寻迁礼部兼翰林侍读端明殿两学士礼兵两部尚书宣仁太后崩哲宗亲政复以两学士出知定州绍圣初御史论轼掌内外制日所作词命讥斥先朝遂以本官知英州寻贬宁逺军节度副使惠州安置居惠三年又贬琼州别驾居昌化徽宗立移亷州徙永州更三大赦还提玉局观复朝奉郎卒于常州轼自为举子及出而高科制举内外侍从歴典方州必以爱君为本忠规谠论挺挺大节所著述备列著作记中高宗即位赠资政殿学士又赠太师谥文忠三子迈逅过皆名士过最着
　　苏辙字子由年十九与兄轼同登进士科又同策制举时仁宗春秋高辙虑或倦勤因极言得失而于禁庭之际尤切大略谓今海内穷困而宫中赏赐不为限极国家内有养士养兵之费外有契丹西夏之奉又自为一阱以耗其遗余臣恐陛下以此得谤而民心不归也策入考官以为不逊请黜之仁宗曰以直言召人而以直言弃之天下其谓我何宰相不得已置之下等神宗立辙以丁父忧服除还朝王安石与论青苗之法辙曰以钱贷民使之出息本以救民非以为利也然出纳之际吏縁为奸虽有法不能禁钱入民手虽良民不免妄用及其纳钱虽富民不免踰限如此则恐鞭棰必用州县之事不胜烦矣安石以其言有理为之不言青苗者逾月后竟行之及安石遣八使之四方访求遗利辙以书力诋其非安石怒将加以罪陈升之止之乃以为河南推官元佑初为右司谏初熙宁时神宗以夏国内乱用兵攻讨乃于熙河増兰州于延安増安疆米脂等五砦至是辙言夏累遣使入境初不自言疆场之事然度其狡心有请兰州五砦之意彼若点积兵马屯聚境上而遣使求取五砦许之则畏兵而予不复感恩不许则边隙一开祸难无已惟圣心早赐裁断无使别致猖狂于是朝廷许还五砦夏国遂服进辙戸部侍郎累迁御史中丞自元佑一新庶政而元丰旧党多起邪谋于是吕大防刘挚欲稍引用以平夙怨辙面斥其非又上疏其略曰君子小人势同冰炭同处必争争则小人贪利忍耻击之难去君子洁身重义阻之易退议者乃欲召还元丰用事之臣谓之调停此辈若返必将残害正人渐复旧事惟陛下断自圣心勿使小人一进后有噬脐之悔疏入遂罢调停之议又言黄河北流正得水性而水官乃欲导之使东今回河虽罢减水尚存遂使河北生灵财力俱困今者西夏青唐外皆臣顺而熙河将吏创筑城堡侵其膏腴议纳纯忠夺其节钺若遂养成隙衅闗陜岂复安居又言天下皆思雇役而怨差役宜因弊修法为安民靖国之术拜尚书右丞寻进门下侍郎初辙议先机以五砦地界与夏朝廷虽许竟未决至是夏人遂发兵袭泾原屡为边害每以地界为辞大臣议欲用兵辙言此非西人之罪皆朝廷之不直宜责熙河帅臣不守诚信辄敢生事于是宣仁太后遂从辙议哲宗立李清臣为中书舍人邓润甫为尚书左丞二人稍复言熙丰事会廷试进士清臣撰策题即为邪说辙上书极谏哲宗怒辙书中引汉武以方先朝遂落职居汝州数月元丰诸臣皆会于朝连谪化州别驾循州安置徽宗即位徙永州岳州已而复大中大夫提举太平宫及太平当国再降再复致仕居许号颖滨遗老不复与人相见如是十年卒追复端明殿学士淳熙中谥文定辙性沈静简洁为文汪洋澹泊如其为人所著作亦详记中子三曰迟曰逅曰逊
　　苏过字叔党轼知杭州时过年十九以诗赋入浙江省试擢第一及轼为兵部尚书过任承务郎轼谪英州惠州儋耳后徙亷永过皆随侍凡父生理书夜寒暑所须虽一日百务皆不知难初至海上过为文曰志隐轼览之曰吾可以安于岛夷矣因命作孔子弟子列传及轼卒于常州过携其丧葬于汝州遂家永昌营湖阴水竹数亩名曰小斜川初监太原府税改知偃城县权判中山府皆以善政称
　　苏元老字子廷洵之从曽孙轼辙皆喜其为学黄庭坚以为苏氏之秀举进士歴通判彭州会茂州蛮叛帅司遽令招降元老叹曰威不足以服则恩不足以怀乃移书成都帅周焘曰此蛮跳梁山谷伺间窃发彼之所长我之所短惟施黔两州兵可与为敌若檄数千人倍道徃赴贤于官军十万也其次夔陜兵矣夔兵诱其前陜兵从其后不十日贼必破彼降而我受则威怀两得今不讨贼而先招之还必复叛不免重用兵矣焘得书即召与计事元老献策茂有两道当使正兵阵湿山而阴出竒兵捣刁溪与石泉擒之必矣焘不能用竟得罪后帅至如元老策蛮乃降歴进太常少卿时梁师成方用事自言其母常事轼有娠见逐而生已因縁欲见元老且求其文元老拒之言者遂论元老乃轼辙之孙学术议论皆仿从祖不宜在朝罢为提举明道宫元老笑曰昔颜子以附骥尾显名吾乃为门第所累那未几卒所著有苏元老集
　　李见富顺人父英恪尝诛王均有功擢知富顺监见读易于神龟山着易枢天禧令附驿以闻见不愿仕有诗云一片青山消不得满朝朱紫是何人是时纳溪有萧子云雅善诗文累征不就避迹紫囤谷号石泉子有诗行世卭州有李缯举八行不就以文史自娯着补注唐书二百卷
　　计用章卭州人天禧进士通判延安是时范雍为帅用章劝其修城练兵以备不测雍不听及元昊围城雍召问策用章曰惟有一死报国耳会大雪围解其后用章歴官都官员外郎
　　巢谷初名谷字符修眉山人谷举进士京师见举武艺者心好之遂弃其旧学习骑射久之业成而不中第乃去游于秦鳯泾原之间所至友其秀杰与韩存寳尤相善及存寳得罪将就逮自度必死谓谷曰死非所惜顾妻子不免饥寒槖中数百金非君莫可使遗之谷许诺即变名姓怀金步徃授其子人无知者苏轼与谷同乡幼而识之及轼兄弟在朝谷未尝一见绍圣初轼辙谪岭海平生亲旧无复相闻谷独自眉山徒步访之见辙于循州辙惊喜曰此非今世人古之人也握手相泣已而道平生逾月不厌时谷年七十三瘦瘠多病将复见轼于海南辙愍而止之曰君意则善然由循至儋数千里当复渡海非老人事也谷曰我自视未即死公勿止我遂去会有蛮隶窃其槖装以逃获于新州谷从之至新遂病死辙闻哭之失声恨不用己言而致死又竒其不用己言而行其志也
　　石扬休字昌言眉山人其先江都人也七世祖藏用精于厯数知天下将有变而蜀独安乃令家人来居眉山扬休少孤力学登进士高第歴官工部郎中扬休喜闲放平居养猿鹤玩图书吟咏自适与家人言未尝及朝廷事及卒发楮中得所上封事十余章其大略请増谏官以广言路置五经博士使学者专其业出御史按察诸道以防壅蔽复齿胄之礼以强宗室择守令重农桑禁奢侈皆有补于时者然扬休愼密世未尝知其有言也
　　李绚字公素卭州人少放荡不羁兄绹教之书严其课业绚傲自若比暮绹归绚取书一览辄诵数千言稍长能属文尤工歌诗登进士通判邠州元昊犯延州而邠城陴不完时绚方摄守即发民治城僚吏皆谓当言上待报绚不听帝闻之大喜即诏他州悉治守备歴官纠察在京刑狱出知洪州时五溪蛮寇湖南择可为转运使者帝曰有馆职善饮酒者偶忘其名今安在辅臣未谕帝曰是城邠州不报者其人材辅臣曰蜀人李绚也遂除湖南转运使绚乘驿至邵州戒诸部按兵毋动使人谕蛮以祸福蛮帅罢兵受约束复召修起居注累迁龙图阁直学士起居舍人权知开封府有能名以酒过改提举在京诸司库务权判吏部流内铨出知苏州卒绚疏明乐易少周游四方颇练世务数上书言便宜仁宗未有继嗣绚因祀高禖还献赋大旨言宜逺嬖宠近贤良则神降之福子孙繁衍帝纳之然性嗜酒无时不醉终以此死帝悼惜焉
　　孙忭字梦得眉山人举进士第歴翰林学士兼侍读学士久处显要罕所建明皇佑中以右谏议大夫权御史中丞制下韩绛论忭非纠绳才忭乃上疏曰臣观方今士人趋进者多亷退者少以善求事为精神以能讦人为丰采捷给若啬夫者谓之有议论刻深若酷吏者谓之有政事谏官所谓才无乃谓是臣诚不能也仁宗得其言趣视事且命知审官院忭辞以任言责不当任事局乃止忭在台谏言事不为矫激尤喜称荐人才温成皇后葬以刘沆为监护使汴奏沆为宰相不当为皇妃护丧事时又议为后建陵立庙忭率官属上言非礼固争不能得忭伏地不起帝为改容遣之累迁枢密副使参知政事忭性笃厚寡言久居侍从继居两府泊如也英宗即位告老加太子太傅就第卒赠太子太保
　　陈希亮字公弼青神人希亮幼孤好学年十六其兄使治息钱三十余万希亮悉召取钱者焚其劵而去登天圣八年进士知长沙县僧有海印国师者出入章献皇后家恃势为奸人莫敢谁何希亮捕置诸法一县大耸徙知鄠县民讹言有绯衣三老人行火巫觋岁敛民财致祭否则有火灾希亮禁之火亦不作毁淫祠数百区勒巫为农者七十余家及希亮去父老泣曰公去绯衣人复出矣歴开封府司录司事外戚沈元吉以奸盗杀人希亮一讯得实自惊仆死沈氏诉希亮及诸掾吏希亮曰杀此贼者独我耳遂引罪坐废朞年盗起京西杀守令富弼荐希亮起知房州盗不敢入境殿侍雷甲率兵逐盗所至为暴或以大盗入境告希亮勒兵拒之身居前行命士持满毋发士皆植立如偶人甲射之不动乃知为官军下马请死希亮独治为暴者十余人使甲以捕盗自赎剧贼党军子方张供奉官崔德赟奉命徃捕既失党军子则以兵围竹山民杀向氏父子三人以为党军子希亮发其寃下德赟狱未服而军子获于商州德赟遂抵罪或言华阴人张元走夏州为元昊谋臣诏徙其族百口于房饥寒且死希亮曰元事虚实不可知即有之彼亦终不顾家徒坚其为贼耳乃密以闻诏释之老幼哭庭下曰今当还故乡奈何去父母遂画希亮像而祠之及代还执政欲以为大理少卿希亮愿得一郡乃以为宿州徙知庐州虎翼军士屯寿春者以谋反诛迁其余数百人于庐皆自疑不安一日有窃入府舍将为不利者希亮笑曰此必醉耳贷而流之以其余给左右使令且以守仓库益亲信之于是士皆誓为公死歴京西转运使石塘河役兵叛汝洛震动希亮即日轻骑出按贼见希亮轻出意色闲和不能测度乃相与列诉道周希亮徐问所苦命一老兵押之曰以是付叶县听吾命既至令曰汝已自首皆无罪惟斩为首一人流军校一人其余悉赴役如初累迁太常少卿分司西京致仕卒赠工部侍郎希亮善著书尤长于易子四曰忱曰恪曰恂曰慥
　　陈慥字季常少使酒好剑用财如土闾里之侠皆宗之尝在岐下从两骑挟二矢与苏轼游西山鹊起于前使骑射之不获乃怒马独出一发得之因与轼马上论兵及古今成败自谓一世豪士稍壮折节读书欲以此驰骋当世然终不遇洛阳有园宅壮丽与公侯等河北有田岁得帛千疋晩年皆弃不取遯于光黄间曰岐亭庵居蔬食徒步徃来山中妻子奴婢皆有自得之意不与世相闻人莫识也但见其帽方屋而高以为古方山冠遗制因谓之方山子及轼谪黄州过岐亭识之人始知为慥云
　　程之邵字懿叔眉州人以父荫为新繁主簿熈宁更募役法常平使者欲槩州县民力以羡乏相补之邵曰此乃成周均力遗意当各以一邑之力供一邑之役岂宜以此邑助他邑哉使者媿服乃辟之邵为属惟其所为时熊本察访蜀道言于朝曰役法之行惟成都最详之邵之力也累迁主管茶马市马至万疋茶课四百万缗连加龙图阁集贤殿修撰三进秩为熙河都转运使秦鳯出师命之邵经制遂备十万骑三百日粮以待徽宗大喜擢显谟阁待制俄得疾卒赠龙图阁直学士遣官护丧归眉山
　　常安民字希古卭州人年十四入太学有俊名熙宁间以经学取士学者皆宗王氏独安民不变及入试王安石亟称其文命学者以为则尝欲见之安民不肯徃登熙宁六年进士为成都教授与章惇为同僚常同谒府帅惇辄毁其素所厚善者安民退而责之比于李林甫惇笑曰直道还君富贵输我安民曰处厚富贵天下事可知苐恐累阴德耳安民之妻孙氏与蔡确之妻兄弟也确为相安民絶不相闻调知长洲县以忠信为治人不忍欺县故多盗安民捕获第书其衣揭其门与之约能获他盗者贷之盗遂息追科不下吏第使民自输而输者反先他邑元佑初擢鸿胪丞是时元丰用事之臣虽已罢斥而其党犹分布中外安民独忧之贻书于吕公着以汉之曹节唐之武三思为喻及章惇作相其言遂验绍圣初召对为哲宗言今日之患莫大于士不知耻又言元佑进言以熙丰为非今则反是拜监察御史是时章惇专国安民首言乞收主柄惇遣人语之曰愿少安静当以左右相相处安民正色斥之惇益怒又论蔡京奸足以惑众辩足以饰非巧足以移夺人主之视听力足以顚倒天下之是非又言张商英在元佑时上吕公着诗求进近乃乞毁司马光与公着神道碑周秩为博士亲定光谥为文正近乃乞斵其棺陛下察此辈之言果出于公论乎章疏前后数百上终不能回初曽布意安民素恨章惇欲引助己故屡称于朝而安民亦恶其人徃徃论及布乃与惇及蔡京合力挤之出监滁州酒税安民至滁日亲细务郡守曽肇谓之曰谪官例不治事安民谢曰食焉而怠其事非人臣所安蔡京用事入党籍贬窜流落二十年卒建炎初赠右谏议大夫是时州人有陈宾者亦上书论蔡京之奸号为白衣御史安民之子同
　　常同字子正登政和进士建炎四年有诏録常安民江公望子孙召同为太宗正丞绍兴元年乞郡知栁州三年召还首论朋党之祸恩归私门不知朝廷之尊重报私怨宁复公议之顾臣以为欲破奸党先明是非欲明是非先辩邪正上谓朋党难破同曰朋党之结盖縁邪正不分今但观其言行之实察其朋附之私则邪正分而朋党破矣上又谓君子小人皆有党同曰君子之党协心济国小人之党挟私害公且言向者祸乱未成元佑臣僚不敢自明今则是非定矣愿陛下始终主张善类勿为小人所惑除殿中侍御史时韩世忠刘光世以私忿欲交兵同奏光世等不思待遇之恩而骄狠尚气无所顾忌一旦有急其能相为唇齿乎乞先黜责两军幕属赞画上以章示两军两军肃然吕頥浩再相同论其十事且谓复辟之功非一頥浩纵使有功而宰相亦非可以赏功同又论神哲二史乃章惇蔡抃之徒造谤诋诬宣仁之德岂容异辞而蔡确贪天之功以为己力乞择史官考证修定庶毁誉是非皆得其实上深嘉之遂除同起居郎中书舍人史馆修撰迁集英殿修撰知衢州以疾辞除徽猷阁待制提举江州太平观未几以礼部侍郎召还数日除御史中丞奏遣重臣出按两淮询人情利病察官吏侵扰纵民耕垦勿收租税又言呉玠屯师兴利而西州人力已困玠频年尝讲屯田愿闻其积谷几何减馈运几何赵开李迨先后馈运各几何然后按视讲究以纾民力又奏令枢臣王庶召集各鎭将帅谕以国体无分彼此缓急应援凡所经画帝皆从之屡乞郡以显谟阁直学士知湖州卒曽孙楙
　　常楙字长孺淳佑七年四迁签书临安府判官所至皆以公亷明敏称当路者交荐于朝及为判官会有淮东提举常平者辟楙提管楙知其为人不可与共事笑而却之未几政府强楙就辟楙即拂衣去朝野高之复起主管城南厢听讼严明不避豪右又力拒户部科买民赖以安歴拜监察御史知无不言尝论天变及贾似道家争田又论继皇子竑事度宗怒迁司农卿寻为两浙转运使海盐岁为咸潮害稼楙请于朝修筑新塘三千六百丈是秋风涛大作塘不侵者尺余民得奠居迁刑部侍郎极论检覆之弊及雷雪非常之变帝不说出知平江府悉推故事郡守所当得缗钱以为军饷大寛公私之力旁郡飞蝗为灾毎入平江郡境辄为疾风飘入太湖楙又节浮费修府库余金万楮悉却不受吏惊曰人言常侍郎不爱钱今果然矣改浙东安抚使会有水灾楙捐万缗以赈之又请于朝得米万石多方措处复数万以是民食不乏莫不感楙之德画像祀于其家会稽山阴死者数万楙以十万楮作普惠局造棺葬之又召为刑部侍郎兼给事中封还隆国夫人从子黄观察録黄帝怒楙不为动德佑元年拜吏部尚书明堂礼成进端明殿学士特与执政恩数楙以国步方艰非臣子贪荣之时力辞不受又拜叅知政事不受而归
　　唐重字圣任彭山人大观进士屡迁起居舍人金人南侵重言祸起于童贯斩贯首以送金人尚可缓兵金人要求金帛中书侍郎王孝迪下令敢匿金银者死且许告首重曰如此则子得以告父弟得以告兄奴婢得以告主矣于是乃止义累疏乞斩蔡京父子以谢天下落职知同州金人已陷晋降将及同重度不能守乃开门纵州人使出自以残兵数百守城以示必死金人疑有备遂不渡河而返擢天章阁待制先是高宗建大元帅府重上三策一为鎭抚闗中以固根本然后营屯汉中开国西蜀此为上策若驻节南阳控呉楚越齐赵魏之师以临秦晋之墟视敌强弱为进退选宗亲开府于闗中此为中策傥因都城再治城池于汴洛之境据成皋崤函之固悉严防守此为下策若引兵南渡则国势微弱人心离散此最无策至永兴又六上疏请幸闗中并守闗防河事宜章七八上皆不报乃加重天章阁侍制知京兆府金将渡河陷韩城时京兆余兵皆调赴行在重度势不可支以书别其父克臣曰忠孝不两立义不茍生以辱吾父克臣报之曰汝能以身殉国吾含笑入地耳及金兵围城城中兵不满千又无外援经制副使韩亮以精鋭数百夺门出降重以亲兵百人血战而死上闻哀悼赠资政殿学士谥恭愍
　　王庠字周彦荣州人累世同居号曰义门父梦易以制科登第尝摄兴州忤部刺史以事中之罢归卒母向氏钦圣宪肃后之姑也抚柩而誓必二子有成赠复父官乃许葬于是庠与弟序益自力于制科以继父志遂闭户穷经史百家传注之学从师于千里以究其旨尝以经说寄苏轼谓二帝三王之臣皆志于道者惟其自得之难故守之至坚自孔孟作六经斯道有一定之论士之所养反不逮古乃知后世见六经之易忽而不行也绍圣间罢制科庠叹曰命也无媿先训以之行已足矣崇宁应能书为首选归而奉亲养志不应举者八年大观行舍法州复以庠应诏是时方禁元佑党籍庠自陈与苏轼苏辙范纯仁为知己吕陶王吉尝荐举黄庭坚张舜民王巩任伯雨为交游不可入举愿屏居田里以弟序升朝赠父官始克葬及母丧终复举八行为天下第一谒归朝廷知不可屈赐号处士诏旌其门寻改潼川府教授赐出身及章服一日四命俱至竟力辞不受向后每欲官之俱让与弟侄及其甥既卒孝宗赐谥贤节
　　孙昭逺字显叔眉州人元佑进士靖康元年为水部员外郎金兵陷京城钦宗以昭逺为西京留守西道都总管收拾散亡得义兵万人为金兵所攻复败乃命王仔奉启运诸殿神御间道走行在金兵益炽其下欲拥昭逺南还昭逺骂曰若等平日衣食县官不以此时报国南去何为叛兵怒反击之昭逺与官属皆遇害追赠徽猷阁待制
　　王当字子思眉山人幼好学博览古今尝举省元试礼部不中退居田野叹曰士之居世茍不见用必见其言遂着春秋列国名臣传五十卷元佑中苏轼以贤良方正荐廷对慷慨不避权贵策入四等当事者恶其切直共阻之乃调龙游县尉蔡京知成都举为学官当不肯就其后京入相遂不复仕卒于家
　　李侨临卭人绍兴进士时光宗久不朝重华宫侨初释褐即上疏言禄不逮养乞将所得官资回赠二亲冀以感动上心朝论伟之
　　王赏当之弟举进士累官礼部侍郎兼直学士忤秦桧意出知利州赏为文师苏轼有玉台集子称学问该洽以直秘阁知龙州有美政歴吏部郎中着东都事略一百二十卷
　　家定国眉州人为永康军司法会韩绛帅蜀欲治江西山道定国为蜀近夷恃险以安昔唐中衰吐蕃三入寇一出汶州今若平堑为坦途将贻蜀忧绛以为然役遂罢
　　家愿字处厚父勤国与从叔安国定国俱游二苏之门王安石废春秋学勤国着春秋新义熙丰诸人纷更旧政而元佑矫枉过甚勤国忧之乃因筑室遂作室喻二苏为之嘉叹愿弱冠游京师绍圣元年以广文馆登进士第是时侍郎李清臣拟进策问力诋元佑之政愿答策惟以守九年之所已行者为言苏辙尝上疏辩策问举汉武帝事触上怒愿出场未及知也因徃见辙诵所对辙惊喜曰故人子道同志合乃若是乎愿遂居下第元符三年以日食求言愿时为乐至令上书极论时政不报崇宁元年诏籍元佑元符上书人姓名愿谪监华州西岳庙禁锢不调凡十年大观四年党禁解始知双流县复谪监黄州酒税予祠及南渡擢知阆州会张浚谋大举愿劝浚励兵足谷以俟机会不宜轻动浚不说以便宜移愿彭州愿着边防论名曰罪言无何浚果有富平之败明年愿乞归卒后愿曽孙大酉于理宗朝侍讲经筵因从容言之上改容嘉叹取愿所上书亲书西社同门友元符上书人十大字赐之同时丹棱有杨恂元丰进士知广都县亦与愿上书语切直亦入党籍禁锢
　　唐瞻一名伯虎字望之丹棱人治易春秋皆有家法弟庚字子西善属文登进士为宗子博士元佑三年父游泸南瞻兄弟五人居母丧于丹山瞻夜半蹴庚曰吾梦得父书有亟来二字吾父得无他乎汝奉母奠吾趋泸南矣即奋而起行至洪川遇江涨舟皆舣岸不敢动瞻以厚利啖渔舟不许瞻即入舟自解其维驰至泸南父果病笃遂买舟载父归至家数日乃卒元符二年庚以诬系卭州狱语连瞻穷极掠治其词确然不一及庚以故狱久不决会赦乃免庚有文集二十卷子文若
　　唐文若字立夫少英迈不羣登进士分教潼川给事中勾涛荐文若自代诏赴行在既至不得见文若奏书其略曰陛下屈万乘之尊驻跸东南两宫将归五路初复正宜市朽骨式怒蛙以来豪杰宁遽惜此数刻之对乎书奏翌日召对便殿高宗大喜特改通判洋州绍兴二十六年召改秘书郎自秦桧主和天下遂讳言兵于是文若乃作文思箴以献高宗其略曰于赫我皇兵既休矣兵休如何莫如治兵居安思危邦乃攸宁爰振其旅文王以兴载舞干羽舜仁用成兵非以残以兵休兵凡千五百余言三十一年为宗正少卿会金人犯边文若首建大臣节制江上之议及诸将北出捷书日闻上下狃安文若忧之乃图上元嘉北伐故事未几诸军退守金主自将围王权于歴阳权遁淮南尽没诏百官廷议文若画三策一请亲征二遣大臣劳军三起张浚列奏上之不报文若寻面对曰浚守道笃学天下属望四十年矣天不死浚于岭南者正为今日上矍然起浚知平江府改鎭建康将以为江淮宣抚使会有沮之者乃止孝宗嗣位张浚都督江淮军事除文若都督府叅赞军事明年浚入相文若旋请祠三上未报卒
　　杨迹青神人少有文名尝谒黄廷坚论学术邪正之辩时尚王安石新说屏黜孔安国训注迹叹曰吾不能强束縳进身遂弃去
　　王箴眉州人苏轼之妻兄九岁通经弱冠为文轼甚爱之尝与成都侯元叔论古文退即书数百言如史汉论赞絶有良史才元佑间累诏征不就
　　呉时字仲道卭州人以进士甲科知华州郑县会转运司檄郑出米三万输长安时移书使者曰运三万斛之米以车则千五百乘以卒则三万县民可役者才二百五十人户耳古者用师则裹粮以养兵无事则移兵以就食诚能移兵于华则前费可免华去长安百六十里一旦欲用朝发而夕至矣使者从之歴中书舍人因进对语及取燕事曰祖宗盟血未干渝之必速乱蔡攸闻之以告王黼黼怒斥为腐儒时乃求去以徽猷阁待制兼侍读提举上清太平宫西归遇其里人赵雍入京时与言取燕必召祸吾老得不遭其变幸矣其如宗社何归尚未卒已闻二帝北行时敏于为文未尝属草号为立地书橱云
　　任伯雨字德翁眉山人以进士调清江主簿郡守檄莅公库伯雨笑曰里名胜母曽子不入此职何以至我遂拒不就累迁右正言上疏首击章惇久窃朝柄迷国罔上毒流缙绅乘先帝变故仓卒睥睨万乘不复有臣子之恭章八上贬惇雷州继论蔡卞六大罪建中靖国改元当国者欲并用元佑绍圣之人伯雨言自古未有君子小人杂然并进而可以致治者盖君子易退小人难退二者并用而终于君子尽去小人独留唐德宗坐此致播迁之祸不可不戒伯雨居谏省半岁所上百八疏大臣畏其多言使权给事中密谕以少嘿即为眞伯雨不听抗论愈力且将劾曽布布觉之徙为度支员外郎知鄂州崇宁党事起削迹编管通州蔡卞陷之徙昌化军又陷其仲子申先赴狱妻适死于淮报讣俱至伯雨处之如常其后申先锻炼无染释归而伯雨卒于海上淳熙中谥忠敏是时同县有刘■〈孛攵〉为提举河北常平九上书辩宣仁太后之诬司马光之枉乞用范纯仁苏辙斥逐章惇蔡卞吕惠卿亦入元佑党籍
　　孙逢眉州人大观四年进士官至太学博士张邦昌僣立有司趣百僚入贺逢独坚卧不起夜既半同僚强起之不从至垂泣与之诀事毕有司举不至者欲以逢复于金邦昌以毕至告乃免逢闻之曰是必将肆赦迁官以重污我我其可俟乎遂愤怒而卒
　　任谅字子谅眉山人年十四试乡书第一登高第调河南户曹以兵书谒枢密曽布布使人邀诣阙谅觉不可合竟去布为相犹欲用之谅与书规以李德裕事布始怒蒋之竒在枢府荐为编修官布持其奏除怀州教授徽宗见其所作新学碑曰文士也擢提举夔州学士歴陜西转运副使降人李讹哆知边廪不给因阙地窖粟而叛遗西夏书以定边可取谅知其谋亟修城堡且发所窖得数十万石讹哆果入寇失窖粟七日而退他日复围观化堡而边储已足遂解去宣和七年提举上清寳録宫修国史初朝廷将有事于燕谅贻书宰相曰今契丹之势其亡昭然但所以取之者当以渐宜别立耶律之宗散为君长则我有存亡继絶之义彼有瓜分辐裂之弱其与邻崛起之金国势相万也不听及既分燕之后用郭药师守燕谅策其必反恳恳以言于帝皆不听而诸大臣则以为病狂共排出之提举嵩山崇福宫是年冬金人犯燕山郭药师叛降皆如谅言而金兵方谋南下乃急复谅为京兆尹未几病卒而京城遂不守
　　韩驹字子苍井研人少有文名政和间以献颂补将仕郎召试舍人院赐进士出身除秘书省正字坐为苏氏学谪召为著作郎校正御前文集驹言国家祠祀旧撰乐章词多抵牾于是召三馆学士分撰乐曲五十余章而驹撰居多宣和五年除秘书少监六年迁中书舍人兼修国史入谢因言先帝置两省非止使行文书给事掌封驳舍人亦许缴还词头上遂许以事有可论者一切缴还乃以驹兼权直学士院制词简重为时所推未几复坐曲学以集英殿修撰提举江州太平观高宗以驹知江州卒于抚州进一官致仕
　　李观夹江人崇宁进士为虢户掾以执法多与守抗知岐山县俗好徤讼持吏短长前令徃徃不善其去观抚绥善良而以法绳豪猾无所贷观公亷无弊飞语不能中俗遂大变权成都运判时公私告匮观鎭以清静东北岁饥流民入蜀者观令散居寺观赈以官廪活人甚多
　　杜莘老字起莘青神人唐杜甫之十三世孙也绍兴间第进士以亲老不赴廷对赐同进士出身授梁山学教授歴进太常博士自南渡之后典秩散失多出有司记忆至于凶礼又讳不録及显仁皇后崩议礼有疑吏皆拱手莘老辄以古谊裁定具奏上览之曰眞礼官也擢殿中侍御史莘老久官中都具知公论予夺及诸奸蠧根本脉络尝叹曰台谏当论天下第一事若有所畏姑言其次是欺其心不敬其君者也及任言责极言无隐如管禁中市易刘炎幸医王继先之类皆势熖薫天众所指目者悉击去之最后弹劾内省侍张去为取御马院兵髠其顶至二百人上不乐莘老执不已竟罢去为而莘老亦以直显谟阁知遂宁府给事中安金节中书舍人刘拱封还诏书改司农少卿请外仍与遂宁始莘老自蜀造朝不以家行一日因对上褒之曰闻卿出蜀即蒲团纸帐如僧然难及也孝宗受禅莘老进三议曰定国是修内政养根本寻卒
　　孙道夫字太冲丹棱人以贡入优等会高宗在越张浚遣道夫奏事赐出身转承奉郎召对言汉中前瞷三秦后蔽巴蜀孔明蒋琬出图三辅未有不屯汉中者今欲进兵陜右当先经营汉中荆南东连呉会北通汉沔号为用武之国晋宋以来倚为重鎭宋武帝故以诸子居之今欲守江当先措置荆南时至则秦汉师出秦闗荆楚师出宛洛陛下亲御六军由淮甸与诸将会于咸阳孰能御之上嘉纳召试馆职歴知资州宣抚郑刚中荐其治行第一移知蜀州盗不敢入境州故产绫前守率以军匠置机买丝亏直以为民病道夫至悉断其机道夫遇事明了郡人号为水晶灯笼秦桧恶其不附己九年不迁久之乃召为吏部郎中歴权礼部侍郎兼侍讲奏敌有窥江淮之意上曰朝廷待之甚厚彼以何名为兵端道夫曰彼身弑其父兄而夺之位兴兵岂问有名臣愿预为之图宰相沈该不以为意道夫每进对辄言武事该疑其引用张浚遂忌之道夫不自安请自除知绵州卒道夫仕宦三十年奉给多置书籍一意为民不可干以私然性刚直尝面折人过以此见忤于时
　　刘甲字师文父着为成漕幕葬龙游遂家焉甲举淳熙进士累官知兴元府利东安抚使先是四川宣抚副使呉曦密献四州于金金乃立曦为蜀王甲告急于朝乞下两宣抚司协力扞御而四川宣抚使程松乃谋遁去甲固留之不听第遽以便宜檄甲兼沿江制置呉曦遣人以书致甲甲援大义拒之因卧疾曦又遣其弟旼邀甲相见甲叱而去之乃援颜眞卿河北故事欲自拔归朝先募二兵持帛书付叅知政事李璧告变甲奏至举朝震骇璧袖帛书进上览之称曰忠臣忠臣因召甲赴行在复命以帛书赐甲甲舟行至重庆闻安丙等诛曦复还汉中上奏待罪诏趣还任未几金自鹘岭闗札金崖进屯八里山甲分兵进守诸闗截潼川戍兵驻饶风以待之金知有备乃引去韩侂胄诛上念甲精忠拜寳谟阁学士赐衣带鞍马俄进寳谟阁学士知兴元府利州安抚使先是大臣抚蜀者诸将皆有护送礼其实为贿甲下郡首罢之悉废丙所立茶盐柴邸又乞以皂郊博易铺场还隶沔戎司复通收呉氏庄岁得租四万斛钱十三万以禆总计丙増多岁税甲命属吏讨论由一府言之岁百十万缗米麦万千七石悉减之边民皆感泣卒于官甲幼孤多难母病刲股以进凡昼所为者夜必书之名曰自监为文平澹有奏议十卷理宗特谥曰清惠
　　石正行眉州人淳熙中举进士力学不倦尤工于书得黄庭坚笔法有寒芒集
　　高稼字南叔蒲江人嘉定进士调成都尉制置使崔与之辟为掾及郑损为制置即欲求去时损欲罢十一州会子之法稼弟定子在总领所主管文字相与委曲力救之得行其半公私仅济初朝廷欲用损魏了翁以为必败蜀事及损至知稼为了翁同母兄劾罢其职既而北兵入武阶损弃沔而逃桂如渊鎭蜀辟稼通判沔州置幕下稼言蜀以三闗为门戸五州为籓篱自前帅弃五州民无固志一旦敌至又有因粮之利或遂留不去今亟当申理俾缓急有所保聚如渊然之乃剏山寨八十四募义兵五千与民约敌至则官军守原堡民丁保山寨义兵为游击庶使前无所掠后弗容久北兵由东道入如渊乃辟稼知洋州稼以洋州无兵请分金州帅司兵千人入洋而自任其饷不报及凤州破制置司始调金州兵赴之而汉中已陷如渊以便宜命稼为利州提刑权兴元府檄守米仓稼移书曰今日之事如弈棋所校先后耳茍以分水三泉米仓为可保敌自宕昌清川以入将谁御之盍以兴沔利三戎司分驻凤州俾制司已招之忠义闗表复仇之豪杰聮兵以进可以得志如渊迟疑未决及北兵屠天水围西和始率万人徃援而城已陷七方之师皆溃制置使赵彦呐辟稼为参议官知沔州北军入西和薄阶州距沔九十里稼白彦呐今日之事有进无退能进据险地以身捍蜀敌有后顾必不敢深入若退守内地敌长驱而前蜀事去矣彦呐竟行留稼守沔北兵自白水闗入距沔六十里或劝稼移保山寨稼曰吾郡将也当以死守之子斯复以为忧稼曰吾得死所矣复何所恨又贻书李心传曰稼必守沔无沔则无蜀矣自谓此举可以无负知己及事迫叅议杨约劝稼保大安稼厉声曰我以监司守城尔以幕客徃来应援各行其志及城陷遂死之诏进龙图阁学士谥曰忠累赠太师所著有缩斋类稿三十卷弟定子子斯得
　　高定子字瞻叔嘉泰进士性至孝四转知夹江县所至以才见称四川总领所辟主管文字制置使郑损奏废十一州小会子之利定子方争以为小会子实以代钱百姓赖是以权川引罢则闗陇之民交病矣于是乃得存其半损又欲増总领所盐课取旧贷军费定子辩其颠末乃已再差知绵州元兵穿凤州塞小校张钺以其徒溃入文州杀守臣杨必复将自龙趣绵以闯成都安抚使黄伯固急奏定子兼叅议官措置文龙备御定子乃部分诸军扼青塘岭钺卒就擒已而溃军流刼州郡剑南大震定子语诸僚曰诸君自任去留定子封疆之臣有死而已因戒羣胥曰溃军流民不过欲得钱粮吾将尽发所藏为朝廷扞蔽全蜀听汝杀我不听汝逃逃则斫汝头矣乃下令招溃卒人给缗钱五十米一石俄而诸军盛陈兵以至吏士皆股栗定子坐堂上传令劳苦之诸军皆拜定子开谕以理使还本部以俟给犒诸将闻之亦来上谒定子复慰安之诸将曰敌将至矣盍避乎定子曰我文官尚不畏死尔世世衣食县官乃欲避敌乎尔欲杀太守一创足矣安用军器之多今诸军幸大集万一敌至则汝立功报国之秋也不犹愈于深入内地为罪滋大乎众悦而去遣吏给犒如令未几败将和彦威等皆集彰明剽掠尤甚乃遣幕府入城大言骇众要索甚大定子答曰军将入吾境当受吾节制惟各守纪律则给钱粮若敌至为国一死作忠臣孝子不愈于病五日不汗死者乎彦威符移有云大府招战散军人给钱米若干今所部二万人愿如数定子报曰本州岛已下令何敢食言但所给乃溃军就招免死之人都统所部非溃也亦受此可乎彦威得檄甚惭乃乞别给以饷军定子捐四十万缗与之仍趣其还戍定子以功进直寳章阁顷之召入吏民追送流涕邻郡皆夹道焚香曰微公吾属涂炭矣歴官翰林学士知制诰兼吏部尚书因乞归田里进端明殿学士权叅知政事签书枢密院事力辞不许未几退居呉中著述自娯以资政殿学士转一官卒赠少保
　　高斯得字不妄稼之子举绍定进士授利州观察推官时李心传奉诏即成都修国朝会要辟斯得检详文字会稼死难于沔时元兵方攻沔斯得日夜号泣潜至沔竟觅遗骸以归服除心传修四朝史复辟斯得史馆检阅分修光宁二帝纪歴太常博士秘书郎时范钟当国斯得上言大臣贵乎以道事君今乃献替之义少而容悦之意多知耻之念轻而患失之心重内降当执奏则不待下殿而已行滥恩当裁抑则不从中覆而遽命嫉正而庇邪喜同而恶异任术而诡道乐偷而惮劳又言羣臣龎杂宫禁竒邪黩货外交岂可坐视而不之问顾乃并包兼容之意多别邪辨正之虑浅忧谗避谤之心重直前迈徃之志微遂致众臣争衡大权旁落使宗社有沦亡之忧衣冠遭鱼肉之祸当是时也能洁身以去其能逃万世之清议乎于是羣憸悚惧合力排摈斯得遂求外补再迁浙东提刑是时知处州赵善翰乃侍御史周坦之妇翁知台州沈塈乃佥书枢密使史宅之妻党斯得劾其恃势厉民不报仍改斯得江西转运判官斯得以身为使者劾吏不行遂辞不就因并劾周坦史宅于是斯得与之并罢未几斯得移湖广提刑歴直秘阁右司郎官极论时事进寳谟阁福建转运副使是时丞相谢方叔奏行自实田法斯得言秦始皇三十一年行自实田今主上临御实三十一年而异日书之史册自实之名正与秦同方叔大媿即为罢之度宗即位权兵部尚书会台谏论贾似道误国丞相留梦炎为之庇护斯得执之以此见罢斯得去而宋遂亡所著有草堂文集仪礼合抄等书
　　魏了翁字华父蒲江人登庆元进士开禧元年以武博士召试学士院时韩侂胄用事谋欲开边了翁言金地广势强未可卒图而求之在我未见可以胜人盍亦急于内修姑缓外攘不然举天下而试于一掷不可不思歴官知嘉定府奉亲还里及侂胃以误国诛召了翁赴阙丁生父忧解官后知汉州眉州提刑潼川迁直秘阁知泸州潼川所至皆以化民善俗为首务治行称最去国十七年被召入对疏凡二千余言上嘉纳之累迁起居舍人极言事变倚伏人心向背疆场安危邻寇动静其言剀切无所忌避理宗即位迁起居郎以论济王事为史弥逺之党朱端常劾其欺世盗名朋邪谤国诏降三官靖州居住了翁至靖湖湘江浙之士不逺千里负笈从学乃着九经要义一百卷未几复职歴进华文阁待制知泸州了翁念权臣相继内擅国柄外变风俗纲常沦斁法度堕弛贪浊在位举事弊蠧不可涤濯遂应诏上章论十弊乞复旧典上皆从之因召了翁权礼部尚书兼学士院入对皆切于上躬他如和议不可信北军不可保军实财用不可恃凡十余端又口奏利害以同修国史兼侍读俄兼吏部尚书还朝六阅月前后二十疏皆当时急务上将引与共政而忌者挤之遂谓近臣惟了翁知兵体国乃以端明殿学士同签书枢密院事督视京湖军马兼江淮督府了翁五辞不获然以边警沓至嫌于避事遂受命寻兼提举编修五经要略封临卭郡开国侯了翁既开幕府申警将帅调遣援兵列死事之臣黜退懦之将疏奏边防十事初朝中本假此命以出了翁及既出而督府奏陈动相牵制甫二旬遽召为签书枢密院事寻改资政殿学士湖南安抚使知潭州皆力辞不拜乃诏提举洞霄宫未几再改知福州福建安抚使累乞骸骨疾革犹上疏门人问疾衣冠酬答口授遗奏须臾拱手而逝后十日诏以通奉大夫资政殿大学士致仕进太师谥文靖封秦国公赐第苏州所著有鹤山集
　　杨大全字浑甫青神人登干道进士歴监登闻鼓时光宗以疾不得省重华宫大全力请不报又三上疏其略曰臣之志于忧君者义不畏死不幸生自古谏之不效其大者身当斧锧其次流窜四方其小者犹罢免未有若今日不听从亦不黜逐徒饵之以无谴诃之恩使其饕富贵甘豢养以消磨其风节平居皆贪位怀奸之士则临难必无仗节死义之人又云盗起山东而高斯弄权二世不知蛮寇成都而国忠奏捷明皇不知犹左右聋瞽耳今在朝之臣沥忠以告而陛下不听是陛下自壅蔽其聪明也传闻寿皇将幸越幸呉兴此爱陛下之深欲冺其迹也陛下当急图所以解寿皇之忧疏入又不报宁宗即位歴司农丞修高宗史充检讨官先是韩侂胄当国私台谏之选且欲得知名士以压羣言有力荐大全者属大全一徃见除目即下大全笑谢不徃明日即丏外时实録成将上知将推恩客为悼惜大全去不少待于是除知金州病卒
　　杨泰之字叔正青神人少刻志于学卧不设榻者十年以类试高等歴官知严道县会蛮寇利店刑狱使者以为白厓砦将王埙勾引遂致其罪及罥罣多人皆坐死泰之察其寃固请释之不听遂弃官而去父丧服除知富顺监以俸余千缗予邻里以千缗置义庄理宗即位召入对言陛下以直言求人而以直言罪人使天下以言为戒臣恐言路既梗士气益消循循黙黙浸成祸乱之风上竒其对以为工部郎中绍定元年入对言风雨为暴水潦溃溢此阴盛阳微之证而台臣诿于霅川水患之渗何异言桀之余烈乎又言巴陵追降之命重于违羣臣轻于絶友爱陛下既行封谥又録用其子今乃曰不当为之后以贻患何示人之不广也是日诏直显谟阁知重庆府卒所著书凡三百卷
　　程公许字季与一字希颖叙州人登嘉定进士端平初为太常博士嘉熙元年行都大火殿中侍御史蒋岘逢君希宠禁锢言者公许应诏曰陛下宜以大舜无藏怒宿怨为心而叅酌于汉文帝之待厉王太宗之待秦邸故事以召和气弭眚灾迁秘书丞兼考功郎官竟为岘劾去李宗勉入相召为著作佐郎歴官起居郎兼直学士院以忤丞相史嵩之及奏寝丞相郑清之之子士昌内祠侍养之命屏居湖州再起提举玉隆观差知婺州未上帝欲召为文字官清之奏沮帝曰朕欲其来乃授权刑部尚书入对疏时弊七事荐知名士二十九人时罢京学类申散遣生徒公许奏谓京邑四方之极而庠序一空弦诵寂寥遂使缝掖皇皇非所以作成士气遵崇教化清之益不乐授藁殿中侍御史陈垓劾罢公许参知政事呉潜奏留之同知枢密徐清叟疏论垓太学生刘黻等百余人及布衣方和卿伏阙上书寻授公许寳章阁学士知隆兴府而公许已死进龙图阁学士致仕赠宣奉大夫公许冲澹寡欲晩年惟一僮侍食无重味一裘至十数年不易家无羡储而敬爱亲戚备至所著有尘缶文集内外制奏议诸书
　　邓得遇卭州人淳佑进士累官广西提刑摄经略事兼知静江府德佑元年长沙被兵遂破静江得遇朝服南望拜辞书幅纸云宋氏忠臣邓氏孝子不忍偷生宁甘溺死彭咸故居乃吾潭府屈公子平乃吾伴侣悠哉悠哉吾得其所遂投南流江而死
　　杨栋字符极青神人登绍定进士歴枢密院编修官入对言迩来中外之臣如主兵理财听其言无非可用迹其实类皆欺诬又言祖宗立国不恃民财力惟恃民心固结愿陛下常存忠厚之意勿用峻急之人歴宗正少卿论奏女冠出入宫禁交通请谒屡进学士制置使皆不拜竟以大学士奉祠卒特赠少保栋之学本诸周程负海内重望所著有崇德平舟二集从子文仲
　　杨文仲字时发淳佑七年省试第一入太学又以功试第一升内舍季冬雷震文仲率同舍叩阍极言时事有曰天本不怒人激之使怒人本不言雷激之使言寳佑元年始登进士从父栋守婺罢政居余杭文仲徃问伊洛之学遂诣精粹歴官崇政殿说书每在讲筵必以积诚感动因忤贾似道出知衡州寻复为工部侍郎时王爚陈宜中二相不协文仲上疏言事危且急矣祖宗所赖亿兆所寄命者在二相茍以不协之故今日不战明日不征时不再来后悔何及元兵渡江畿甸震动朝士多弃去者侍从惟文仲一人以疾甚出知泉州携家踰岭而卒有见山文集
　　司马梦求叙州人温公之裔嗣母陈氏归于司马及门而夫死誓不再适诏旌其门以族子梦求为后举景定三年进士咸平末调江陵监鎭北兵入沙市梦求朝服望阙自经死
　　家大酉以进士授昭化主簿呉曦反大酉不受伪命淳佑时侍讲经筵累官工部侍郎与宰相史嵩之论不合罢去为人方直虽累屈而操守不变
　　家铉翁以父荫补官六迁安抚浙东所至皆着能名上特赐进士出身拜端明殿学士佥书枢密院事元兵次近郊丞相呉坚贾余庆檄告天下守令以城降铉翁独不署元帅遣使至欲加缚铉翁曰中书省无缚执政之理请归家卒亦不敢无礼坚奉表祈请于元以铉翁为介不得命留馆中闻宋亡旦夕哭泣不食饮者数日元以其节高欲尊官之铉翁义不二君辞无诡对及宋三宫北迁铉翁率故臣迎谒伏地流涕顿首谢奉使无状无以保存其国见者莫不叹息文天祥女弟坐兄故系奚官铉翁倾槖中装赎之以归其兄璧元人解禁听其自便乃移河间以春秋教授弟子数为诸生谈宋故事及宋兴亡之故或流涕太息元成宗即位欲显擢之铉翁曰臣年八十矣亡国之俘不能死陛下安用之得以骸骨归葬先人冢旁受恩多矣成宗赐千金放还眉山仍赐应付驰驿号处士铉翁力辞金币应付徒步还家
　　文初彭山人父永客汴时初尚在襁褓后二十年至汴觅父踰年始得归养及登第封永为承事郎大邑亦有杜国宾在乳时父游东呉不归音问杳然后四十年国宾南至荆渚以父名出处手揭以行间闗万里见父时为韶州都巡因迎以归
　　蹇均福长宁人父有疾日夜忧惶不离侧及病笃计无所出夜烧香吁天自刲左股作羮以进父食之翌日谓均福曰夜梦神人告我汝子孝念延寿一纪后果如其言同县有赵彦忠父疾笃欲起如厕彦忠谓父不可劳以两手承之父曰汝手乎彦忠曰黔娄不尝粪耶父疾遂痊明年母病革彦忠刲股食之病乃愈后父母俱年八十余而终宋末合州有程顺为石照令有能声其母王氏婴疾危迫顺刲胁取肝和药以进母疾寻愈事闻迁知涪州
　　刘孝诚富顺人亲丧庐墓有芝草生墓侧犍为有杨九泽一门孝义产五色灵芝于其居
　　程氏眉州人苏洵妻通经史有气节洵每游学四方程教二子轼辙读书甚严轼尝读范滂传慨然问曰轼若为滂夫人许之乎程曰尔为滂吾顾不能为滂母耶
　　牟阿回荣县农家女也母尝为虎衔去阿回方牧牛即持杖走追及号泣击虎虎舍其母坐于地阿回直前扶母而归

　　元

　　侯彦直雅州人为忠翊校尉至元间王虎寇州彦直引兵力战于名山兵少力弱为贼所擒骂不絶口遂被害

　　蜀中广记卷四十六

　　●钦定四库全书

　　蜀中广记卷四十七

　　（明）曹学佺 撰

　　○宦游记第一

　　川西道属

　　秦

　　李冰史失其乡秦昭王时为蜀郡守蜀土虽产竒货金银铜铁然五谷尚少其时未通中土无宾旅徃来之费无军师馈饷之烦政令省约礼文古朴民足盖藏有以也秦人得蜀从斜谷输辇于长安络绎道路民始告病故守蜀者多难其人昭王乃用李冰冰能知天文地理至蜀相度岷江可以灌溉遂开郫流二江凿离堆山浚湔腴口灌田数万顷于是千里皆成沃野秦益富强兼并天下皆由于此时江神为孽大为民害冰乃使其子二郎作三石人及五石犀以厌其怪而蜀地至今无复水患相与神之以主蜀土

　　西汉

　　文翁者史失其名庐江舒人也少好学通春秋以郡县吏察举景帝末为蜀郡守仁爱好教化见蜀地僻陋有蛮夷风欲诱进之乃选郡县小吏开敏有才者张叔等十余人亲自饬励遣诣京师受业博士或学律令减损少府用度买刀布蜀物赍计吏以遗博士数岁蜀生皆成就还归文翁以为右职用次察举官有至郡守刺史者又修起学宫于成都市中招下县子弟以为学官弟子为除更繇高者以补郡县吏次为孝弟力田常选学宫童子使在便坐受事毎出行县益从学官诸生明经饬行者与俱使传教令出入闺阁县邑吏民见而荣之数年争欲为学官弟子富人至出钱以求之繇是大化蜀地学于京师者比齐鲁焉至武帝时乃令天下郡县皆立学校官盖自文翁为之始云文翁治蜀数十年竟终于蜀吏民为立祠堂岁时祭祀不絶至今巴蜀好文雅皆文翁之化也子孙亦家于蜀文氏遂为着姓
　　王襄益州刺史欲宣风化命王褒颂汉德作中和乐职宣布诗三篇选少年者以鹿鸣之声歌之
　　王尊字子贑涿郡高阳人也初为美阳令着能声擢安定太守威震郡中盗贼奔散迁益州刺史先是南阳王阳亦为益州刺史行部至卭崃九折坂叹曰奉先人遗体奈何数乘此险后以病去及尊为刺史至其阪问吏曰此非王阳所畏途耶吏对曰是叱其驭曰驱之王阳为孝子王尊为忠臣居部二岁怀来徼外蛮夷惮其威信俱就归附博士郑寛中奉使巡行风俗举奏治状迁东平相后为京兆尹道不拾遗

　　东汉

　　呉汉字子颜南阳宛人也光武十一年春率征南大将军岑彭等伐公孙述及彭破荆门长驱入江闗汉留夷陵装露桡船遂将南阳兵及弛刑募士三万人泝江而上会岑彭为刺客所杀汉并将其军十二年春与公孙述将魏党公孙永战于鱼涪津大破之遂围武阳述遣子壻史兴将五千人救之汉迎击兴尽殄其众因入犍为界诸县皆城守汉乃进军攻广都拔之遣轻骑烧成都市桥武阳以东诸小城皆降汉乃乘利遂自将步骑二万余人进逼成都去城十余里阻江北为营作浮桥使副将武威将军刘尚将万余人屯于江南相去二十余里述使其将谢丰袁吉将众十许万分为二十余营并出攻汉使别将万余人刼刘尚令不得相救汉与大战一日兵败走入壁丰因围之汉乃召诸将励之曰吾共诸君踰越险阻转战千里所在斩获遂深入敌地至其城下而今与刘尚二处受围势既不接其祸难量欲潜师就尚于江南并兵御之若能同心一力人自为战大功可立如其不然败必无余成败之机在此一举诸将皆曰诺于是飨士秣马闭营三日不出乃多树幡旗使烟火不絶夜衔枚引兵与刘尚合军丰等不觉明日乃分兵拒江北自将攻江南汉悉兵迎战自旦至晡遂大破之斩谢丰袁吉获甲首五千余级于是引还广都留刘尚拒述自是汉与述战于广都成都之间八战八克遂军于其郭中述自将数万人出城大战汉使护军高午唐邯将数万鋭卒击之述兵败走高午奔陈刺述杀之旦日城降遂斩述首传送洛阳明年正月汉振旅浮江而下十八年蜀郡守将史歆反于成都自称大司马攻太守张穆踰城走广都歆遂移檄郡县而宕渠杨伟朐■〈月忍〉徐容等起兵各数千人以应之帝以歆昔为岑彭护军晓习兵事故遣汉率刘尚及大中大夫臧宫将万余人讨之汉入武都乃发广汉巴蜀三郡兵围成都百余日城破诛歆等汉乃乘桴沿江而下巴郡杨伟徐容等惶恐解散汉诛其渠帅二百余徙其党与数百家于南郡长沙而还
　　来歙新野人以中郎将同盖延马成讨公孙述乘胜进攻述大惧使刺客刺歙未殊延见歙因伏涕不敢仰视歙谓延曰虎牙何敢然今被刺自恨无以报国乃自书表毕遂引絶帝闻大惊省书揽涕乃赐策曰中郎将歙忧国忘家忠孝兼着今葬祭殊常念大功也
　　高朕蜀郡太守念文翁为政有法因礼殿颓圮遂修饰之续増一室以祀先圣先贤又作石室以祀文翁其治蜀政绩不愧翁云
　　岑彭字君然南阳棘阳人也建武十一年春彭与呉汉及诛虏将军刘隆辅威将军臧宫骁骑将军刘歆发南阳武陵南郡兵又发桂阳零陵长沙委输棹卒凡六万余人骑五千匹皆会荆门呉汉以三郡棹卒多费粮谷欲罢之彭以蜀兵盛不可遣上书言状帝报彭曰大司马习用步骑不晓水战荆门之事一由征南公为重而已彭乃令军中募攻浮桥先登者上赏于是偏将军鲁竒应募时天风狂急彭竒船逆流而上直冲浮桥而櫕柱钩不得去竒等乘势殊死战因飞炬焚之风怒火盛桥楼皆烬彭复悉军顺风并进所向无前蜀兵大乱溺死者数千人斩任满生获程泛而田戎亡保江州彭上刘隆为南郡太守自率臧宫刘歆长驱入江闗令军中无得虏掠所过百姓皆奉牛酒迎劳彭见诸耆老为言大汉哀愍巴蜀久见虏役故兴师逺伐以讨有罪为人除害让不受其牛酒百姓皆大喜悦争开门降诏彭守益州牧所下郡辄行太守事彭到江州以田戎食多难卒拔留冯骏守之自引兵乘利直指垫江攻破平曲收其米数十万石公孙述使其将延岑吕鲔王元及其弟恢悉兵拒广汉及资中又遣将侯丹率二万余人拒黄石彭乃多张疑兵使护军杨翕与臧宫拒延岑等自分兵浮江下还江州泝都江而上袭击侯丹大破之因晨夜倍道兼行二千余里径拔武阳使精骑驰广都势若风雨所至皆奔散初述闻汉兵在平曲故遣大兵逆之及彭至武阳绕出延岑军后蜀地震骇述大惊以杖击地曰是何神也彭所营地名彭亡闻而恶之欲徙会日暮蜀刺客诈为亡奴降夜刺杀彭彭首破荆门长驱武阳持军整齐秋毫无犯卭谷王任贵闻彭威信数千里遣使迎降会彭已薨帝尽以任贵所献赐彭妻子谥曰壮侯蜀人怜之为立庙武阳岁时祠焉
　　张堪字君游南阳宛人也早孤尽让其父余财于兄子年十六受业长安志美行厉诸儒号圣童来歙竒之荐于世祖召拜郎中使送委输缣帛并领骑七千匹诣大司马呉汉伐公孙述在道追拜蜀郡太守时汉止余七日粮阴具船欲遁去堪闻之驰徃见汉说术必败不宜退师之策乃示弱挑战述果自出大战中鎗死城下成都既抜堪先入据其城检阅库藏收其珍寳悉条列上言秋毫不私慰抚吏民蜀人大悦在郡二年迁渔阳太守后帝尝召见诸郡计吏问其风土及前后守令贤否次至蜀郡其计掾樊进曰今渔阳太守张堪昔在蜀郡仁以惠下威能讨奸前公孙述破灭珍寳山积卷握之物足富十世而堪去职之日乘折辕车布被囊而已帝闻叹息良久即拜显为鱼复长下诏征堪拟超拜之而堪病卒帝深悼惜诏书褒美
　　陈宠字昭公沛国汶人转广汉太守西川豪右并兼吏多奸贪诉讼日百数宠到显用良吏王涣镡显等以为腹心讼者日减郡中清肃先是洛县城南每阴雨有哭声闻于府中积数十年宠闻而疑其故使吏案行还言世衰乱时此下多死亡者而骸骨不得葬傥在于是宠怆然矜叹即勅县尽收敛之自是哭声遂絶
　　蔡茂字子礼河内怀人也迁广汉太守有政绩称时阴氏宾客在郡界多犯吏禁茂辄纠案无所回避茂初在广汉梦坐大殿极上有三穗禾茂跳取得其中穗辄复失之以问主簿郭贺贺离席庆曰大殿者宫府之象也极而有禾人臣之上禄也取中穗中台之位也于字禾失为秩虽曰失之乃所以得禄秩也衮职有阙君其补之旬月而茂征焉乃辟贺掾
　　亷范字叔度京兆杜陵人赵将颇之后也曽祖褒成哀间为右将军大父丹王莽时为大司马益部牧建初中为蜀郡太守其俗好文辨相持短长范每励以淳厚不受偷薄之说成都民物丰盛邑宇逼侧旧制禁民夜作以防火灾而更相隐蔽烧者日属范乃毁削先令但严使储水而已百姓为便乃歌之曰亷叔度来何暮不禁火民安作昔无襦今五绔在蜀数年称平治清静免归乡里
　　黄昌字圣眞会稽余姚人初为宛令举能迁蜀郡太守先太守李根年老多悖政百姓侵寃及昌到吏民讼者七百余人悉为断理莫不得所捕盗帅一人胁使条诸县强暴之人姓名居处乃分遣掩捕无有遗脱宿恶大奸皆奔走他境蜀郡大治初昌为州书佐时其妇归宁于家道间为贼所掠遂流转入蜀为人妻生有子子犯罪母乃诣昌自诉昌疑此妇不似蜀人因问所由对曰妾本会稽余姚戴次公女州书佐黄昌妻也因归宁为贼所畧遂至于此昌呼前谓曰黄昌有何识认耶曰左足心有黒子尝自言当为二千石昌乃出足示之即相持悲泣还为夫妇治蜀四年迁陈相屡官大司农
　　第五访字仲谋京兆长陵人司空伦之族孙也仕郡为功曹察孝亷补新都令政平化行三年之间邻县归之户口十倍
　　种暠字景伯河南洛阳人为益州刺史在职三年宣恩逺夷开晓殊俗岷山杂落皆怀汉德其白狼盘木唐菆卭僰诸国自前刺史朱辅卒后遂絶暠至乃复举种向化时永昌太守冶铸黄金为文蛇以献梁冀暠纠发逮捕驰传上言而二府畏懦不敢案之冀由是衔怒于暠会巴郡人服直聚党百余人自称天王暠与太守应承讨捕不克吏人多被伤害冀因此陷之传逮暠承太尉李固上疏救曰臣伏闻讨捕所伤本非暠承之意实由县吏惧法畏罪迫逐深苦致此不祥比盗贼羣起处处未絶暠承以首举大奸而相随受罪臣恐沮伤州县纠发之意更共饰匿莫复尽心梁太后省奏乃赦暠承罪免官而已
　　韦义字季节扶风平陵人初仕州郡太傅桓焉辟举理剧为广都长政甚有绩官曹无事牢狱空虚以兄顺丧去官比辟公府不就广都为生立庙及卒三县吏民为义举哀若丧考妣
　　李膺字符礼颍川襄城人也蜀郡太守修庠序设条教明教令维恩并行朝廷举能理剧及遭党事膺诣诏狱拷死妻子徙边门生故吏及其父兄并被禁锢时侍御史蜀郡景毅子顾为膺门徒而未有录牒故不及于谴毅乃慨然曰本谓膺贤遣子师之岂可以漏夺名藉茍安而已遂自表免归时人义之
　　刘龎广汉人为郫令郫有杨伯侯奢侈大起冢营龎初至官伯侯遂徙占成都及龎为成都令伯侯复徙去成都大姓恣纵而濮阳太守赵子眞父子尤强横诸赵依附故多犯法龎执而数其罪莫不震肃
　　张乔益州刺史旄牛夷叛乔与部都尉合兵击破之于是分置蜀郡属国领四县延光三年牛种夷封离等叛蜀郡夷皆应之众至千余人破坏二十余县杀长吏剽掠百姓骸骨委积千里无人乔选从事杨竦等将兵讨平之论功拜乔子湍为太守夷人欢迎道路啧啧曰郎君貌类我府君后湍颇失民心有欲叛者耆老晓之曰当念先府君于是遂安
　　阎宪为绵竹令邑人夜行得遗锦平明送县宪曰行得遗物是天赐也何为将来曰县有明府犯此则惭

　　三国

　　诸葛亮字孔明琅琊阳都人建安十六年益州牧刘璋遣法正迎先主使击张鲁亮与闗侯鎭荆州先主自葭萌还攻璋亮与张飞赵云等率众泝江分定郡县与先主共图成都成都平以亮为军师将军署左将军府事先主外出亮常鎭守成都足食足兵二十六年羣下劝先主称尊号先主未许亮说曰曹氏簒汉天下无主大王刘氏苗族绍世而起今即帝位乃其宜也士大夫随大王久勤苦者亦欲望尺寸之功耳先主于是即帝位策亮为丞相亮以丞相录尚书事假节章武三年春先主于永安病笃召亮于成都属以后事谓亮曰君才十倍曹丕必能安国终定大事若嗣子可辅辅之如其不才君可自取亮涕泣曰臣敢不竭股肱之力効忠贞之节继之以死先主又为诏勅后主曰汝与丞相从事事之如父建兴元年封亮武乡侯开府治事顷之又领益州牧政事无巨细咸决于亮南中诸郡并皆叛乱亮以新遭大丧故未便加兵且遣使聘呉因结和亲遂为与国三年春亮率众南征其秋悉平军资所出国以富饶乃治戎讲武以俟大举五年率诸军北驻汉中临发上疏曰先帝创业未半而中道崩殂今天下三分益州疲弊此诚危急存亡之秋也然侍卫之臣不懈于内忠志之士忘身于外者盖追先帝之殊遇欲报之于陛下也诚宜开张圣听以光先帝遗德恢弘志士之气不宜妄自菲薄引喻失义以塞忠谏之路也宫中府中俱为一体陟罚臧否不宜异同若有作奸犯科及为忠善者宜付有司论其刑赏以昭陛下平明之理不宜偏私使内外异法也侍中侍郎郭攸之费袆董允等此皆良实志虑忠纯是以先帝简拔以遗陛下愚以为宫中之事事无大小悉以咨之然后施行必能禆补阙漏有所广益将军向宠性行淑均晓畅军事试用于昔日先帝称之曰能是以众议举宠为督愚以为营中之事悉以咨之必能使行阵和睦优劣得所亲贤臣逺小人此先汉所以兴隆也亲小人逺贤臣此后汉所以倾颓也先帝在时每与臣论此事未尝不叹息痛恨于桓灵也侍中尚书长史参军此悉贞良死节之臣愿陛下亲之信之则汉室之隆可计日而待也臣本布衣躬耕于南阳茍全性命于乱世不求闻达于诸侯先帝不以臣卑鄙猥自枉屈三顾臣于草庐之中谘臣以当世之事由是感激遂许先帝以驱驰后値倾覆受任于败军之际奉命于危难之间尔来二十有一年矣先帝知臣谨愼故临终寄臣以大事也受命以来夙夜忧叹恐托付不效以伤先帝之明故五月渡泸深入不毛今南方已定兵甲已足当奬率三军北定中原庶竭驽钝攘除奸凶兴复汉室还于旧都此臣所以报先帝而忠陛下之职分也至于斟酌损益进尽忠言则攸之袆允之任也愿陛下托臣以讨贼兴复之效不效则治臣之罪以告先帝之灵责攸之袆允等之慢以彰其咎陛下亦宜自谋以谘诹善道察纳雅言深追先帝遗诏臣不胜受恩感激今当逺离临表涕零不知所言遂行屯于沔阳六年春扬声由斜谷道取郿使赵云邓芝为疑军据箕谷魏大将军曹眞举众拒之亮身率诸军攻祁山戎阵整齐赏罚肃而号令明南安天水安定三郡叛魏应亮闗中响震魏明帝西鎭长安命张合拒亮亮使马谡督诸军在前与合战于街亭谡违亮节度举动失宜大为合所破亮拔西县千余家还于汉中戮谡以谢众上疏曰臣以弱才叨窃非据亲秉旄钺以厉三军不能训章明法临事而惧至有街亭违命之阙箕谷不戒之失咎皆在臣授任无方臣明不知人恤事多闇春秋责帅臣职是当请自贬三等以督厥咎于是以亮为右将军行丞相事所总统如前冬亮复出散闗围陈仓曹眞拒之亮粮尽而还魏将王双率骑追亮亮与战破之斩双七年亮遣陈式攻武都阴平魏雍州刺史郭淮率众欲击式亮自出至建威淮退还遂平二郡诏策亮曰街亭之役咎由马谡而君引愆深自贬抑重违君意听顺所守前年耀师馘斩王双今岁爰征郭淮遁走降集氐羌兴复二郡威震凶暴功勲显然方今天下骚扰元恶未枭君受大任干国之重而久自挹损非所以光扬洪烈矣今复君丞相君其勿辞九年亮复出祁山以木牛运粮与魏将张合交战射杀合十二年春亮悉大众由斜谷出以流马运据武功五丈原与司马宣王对于渭南亮每患粮不继使己志不伸是以分兵屯田为久住之基耕者杂于渭濵居民之间而百姓安堵军无私焉相持百余日其年八月亮疾病卒于军时年五十四及军退宣王案行其营垒处所曰天下竒才也亮遗命葬汉中定军山因山为坟冢足容棺敛以时服不须器物诏使持节左中郎将杜琼赠亮丞相武乡侯印绶谥为忠武侯初亮自表后主曰成都有桑八百株薄田十五顷子弟衣食自有余饶至于臣在外任无别调度随身衣食悉仰于官不别治生以长尺寸若臣死之日不使内有余帛外有赢财以负陛下及卒如其所言亮性长于巧思损益连弩木牛流马皆出其意推演兵法作八阵图咸得其要云亮言教书奏多可观别为一集景耀六年春诏为亮立庙于沔阳亮弟均官至长水校尉亮子嗣爵
　　法正字孝直右扶风郿人建安初入蜀依刘璋为新都令后召署军议校尉既不任用又为其州邑俱侨客者所谤无行志意不得益州别驾张松与正相善松于荆州见曹公还劝璋絶曹公而自结先主璋曰谁可使者松乃举正正既还为松称说先主有雄略密谋协规愿共戴奉而未有缘后因璋闻曹公欲征张鲁之有惧心也松遂说璋宜迎先主使之讨鲁复令正衔命正既宣指阴献策于先主曰以明将军之英才乘刘牧之懦张松州之股肱以响应于内然后资益州之殷富冯天府之险阻以此成业犹反掌也先主然之沂江而西与璋会涪北至葭萌南还取璋以正为蜀郡太守扬武将军外统都畿内为谋主正说先主曰曹操一举而降张鲁定汉中不因此势以图巴蜀而留夏侯渊张合屯守身遽北还此非其智不逮而力不足也必将内有忧偪故耳今策渊合才略不胜国之将帅举众徃讨则必可克克之之日广农积榖观衅伺隙上可以倾覆寇敌尊奬王室中可以蚕食雍凉广拓境土下可以固守要害为持久之计此盖天以与我时不可失也先主善其策乃率诸将进兵汉中正亦从行先主自阳平南渡沔水缘山稍前于定军兴势作营渊将兵来争其地正曰可击矣先主命黄忠乘高鼓噪攻之大破渊军渊等授首曹公西征闻正之策曰吾故知玄德不办有此必为人所教也先主立为汉中主以正为尚书令护军将军明年卒先主为之流涕者累日谥曰翼侯赐子邈爵闗内侯官至奉车都尉汉阳太守诸葛亮与正虽好尚不同以公义相取亮毎竒正智术先主既称尊号将东征孙权以复荆州之耻羣臣多谏一不从大军败绩还住白帝亮叹曰法孝直若在则能制主上令不东行就复东行必不倾危矣
　　龎綂字士元襄阳人先主领荆州统以从事守耒阳令迁治中从事随从入蜀益州牧刘璋与先主会涪统进策曰今因此会便可执之则将军无用兵之劳而坐定一州也先主不从璋既还成都先主当为璋北征汉中统复说曰阴选精兵昼夜兼道径袭成都璋既不武又素无预备大军卒至一举便定此上计也杨怀高沛璋之名将各杖强兵据守闗头闻数有笺谏璋使发遣将军还荆州将军未至遣与相闻说荆州有急欲还救之并使装束外作归形此二子既服将军英名又喜将军之去计必乘轻骑来见将军因此执之进取其兵仍向成都此中计也退还白帝连引荆州徐还图之此下计也若沈吟不去将致大困不可久矣先主然其中计即斩怀沛还向成都所过辄克于涪大会置酒作乐谓统曰今日之会可谓乐矣统曰伐人之国而以为欢非仁者之兵也先主醉怒曰武王伐纣前歌后舞非仁者耶卿言不当宜速起出于是统逡巡引退先主寻悔请还统复故位初不顾谢饮食自若先主谓曰向者之论阿谁为失綂对曰君臣俱失先主大笑宴乐如初进围雒县统率众攻城为流矢所中卒时年三十六先主痛惜言则流涕追赐统爵闗内侯谥曰靖侯统子宏字巨师刚简有臧否轻傲尚书令陈祗为祗所抑卒于涪陵太守
　　傅彤仕先主为将军先主伐呉猇亭之败彤为呉所得呉人逼之使降彤骂曰安有汉将军而降者乎遂死之子佥为都督守阳安闗邓艾遣胡烈等攻闗佥格鬬而死
　　吕乂字季阳南阳人先主定益州乂为新都绵竹令乃心隐恤百姓称之迁巴西太守丞相诸葛亮连年出军调发诸郡多不相救乂募取兵五千人诣亮慰喻检制无逃窜者徙为汉中太守兼领督农供继军粮亮卒累迁广汉蜀郡太守蜀郡一都之会户口众多又亮卒之后士伍亡命更相重冒奸巧非一乂到官为之防禁开喻劝导数年之间漏脱自出者万余口后入为尚书代董允为尚书令众事无留门无停宾乂歴职内外治身俭约谦靖少言为政简而不烦号为清能然持法刻深好用文俗吏故居大官名声损于郡县延熙十四年卒蒋琬字公琰湘乡人也从昭烈入蜀除广都长昭烈游观奄至广都见琬事不治时又沈醉将加罪戮诸葛亮请曰蒋琬社稷器非百里才政在安民不务修饰愿主公加察昭烈雅敬亮遂不加罪顷之拜什邡令召入为尚书郎建兴元年丞相亮开府辟琬为东曹掾亮驻汉中与长史张裔统留府事又代裔为长史加抚军将军亮数出外琬常出兵食相供给每言公琰忠雅当与吾共赞王业密表后主曰臣若不幸后事宜以付琬亮卒以琬为尚书令俄加都督假节领益州刺史迁大将军录尚书事封安阳亭侯时元帅新丧逺近危竦琬处羣僚之右无忧容无喜色众渐服杨戏性简畧琬与言多不应或欲构戏于琬以为慢琬曰面从后言古人所戒戏欲赞吾是则违其本心欲反吾言则显吾过失是以黙然是戏之快也又督农杨敏曽毁琬曰作事愦愦不及前人或以白琬主者请推治琬曰吾实不如前人无可推也主者请推问愦愦状琬曰茍其不如则事不当理事不当理即愦愦矣又何问耶后敏坐事系狱人疑敏必死琬终免其重罪雅量服人如此驻汉中六年以病还住涪卒谥曰恭
　　费袆字文伟江夏人昭烈立太子以袆为庶子后主践位擢黄门侍郎丞相亮南征还羣僚郊迎亮独命袆同载袆奉命使呉呉主权性滑稽呉人诸葛恪羊衜论难锋至袆辞顺义笃终不能屈权甚器之还迁侍中参留府军事建中八年转中护军时杨仪魏延交恶袆常谏谕各尽仪延之用亮卒进尚书令于时军国多事袆识悟过人每读书一目即了大意朝夕听政延接宾客饮食嬉戏加之博弈必尽人驩事亦不废蒋琬还涪以袆为大将军录尚书事延熈七年封成乡侯领益州刺史袆雅性谦素家不积财子惟布衣蔬食出入不从车骑无异凡人十六年元日大会宾客魏降人郭循刺袆而逃袆死子承嗣侯为黄门侍郎次子恭尚公主
　　许靖字文休平舆人刘璋招为广汉太守初南阳宋忠与蜀郡太守王商书曰文休倜傥瑰玮有当世之具足下当奉为指南商卒竟守广汉昭烈不喜其为人定蜀后益无意于靖孔明谏曰靖人望不可失也借其名以竦动宇内于是稍尊之寻拜司徒靖年已踰七十爱乐人物诱纳后进清谈不倦丞相亮亦为致拜章武二年卒于成都
　　孟光字孝裕河南洛阳人先主定益州拜为议郎后主践阼为大司农延熈九年秋大赦光于众中责大将军费袆曰夫赦者偏枯之物非明世所宜有也衰弊穷极必不得已然后乃可权而行之耳今主上仁贤百僚称职有何旦夕之危倒悬之急而数施非常之恩以惠奸宄之恶乎又鹰隼始击而更原宥有罪上犯天时下违人理老夫耄朽不达治体窃谓斯法难以经久岂具瞻之高美所望于明德哉袆但逊谢踧踖光之指摘痛痒多如是类年九十余卒
　　邓芝字伯苗义阳新野人先主定益州芝为郫邸阁督先主出至郫与语大竒之擢为郫令迁广汉太守所在清严有治绩入为尚书先主薨于永安先是呉王孙权请和先主累相报答诸葛亮深虑权闻先主殂陨恐有异计芝见亮曰今主上幼弱初在位宜遣大使重申呉好亮即遣芝修好于权权果狐疑不时见芝芝乃自表请见权曰臣今来亦欲为呉非但为蜀也权乃见之语芝曰孤诚愿与蜀和亲然恐蜀主幼弱国小势偪为魏所乘不自保全以此犹豫耳芝对曰呉蜀二国四州之地大王命世之英诸葛亮亦一时之杰也蜀有重险之固呉有三江之阻合此二长共为唇齿进可并兼天下退可鼎足而立此理之自然也大王今若委质于魏魏必上望大王之入朝下求太子之内侍若不从命则奉辞伐叛蜀必顺流见可而进如此江南之地非复大王之有也权黙然良久曰君言是也遂自絶魏与蜀连和及亮北住汉中以芝为中监军扬武将军亮卒迁前军师前将军领兖州刺史封阳武亭侯延熈九年就迁为车骑将军十四年卒芝为大将军二十余年赏罚明断善恤卒伍身之衣食资仰于官不茍素俭然终不治私产妻子不免饥寒死之日家无余财
　　宗预字德艳南阳安众人建兴初丞相亮以为主簿迁参军右中郎将及亮卒呉虑魏或承衰取蜀増巴丘守兵万人蜀闻之亦益永安之守预将命使呉孙权问预曰东之与西譬犹一家而闻西更増白帝之守何也预对曰臣以为东益巴丘之戍西増白帝之守皆事势宜然俱不足以相问权嘉其抗直迁为侍中徙尚书延熈十年为屯骑校尉后拜征西将军
　　王连字文仪南阳人刘璋入蜀为梓潼令先主起事葭萌进军来南连闭城不降先主义之不强偪也及成都既平以连为什邡令转任广都所居有绩司盐校尉较盐铁之利利入甚多有禆国用迁蜀郡太守兴业将军领盐府如故建兴元年拜屯骑校尉领丞相长史封平阳亭侯时南方诸郡不宾诸葛亮将自征之连谏以为此不毛之地疫疠之乡不宜以一国之望冒险而行亮虑诸将才不及己意欲必徃而连言辄恳至故停留者久之会连卒子山嗣官至江阳太守
　　陈震字孝起南阳人先主入蜀震为蜀郡北部都尉因易郡名为汶山太守转在犍为建兴三年入拜尚书迁尚书令奉命使呉七年孙权称尊号以震为卫尉贺权践阼诸葛亮与兄瑾书曰孝起忠纯之性老而益笃及其赞述东西欢乐和合有可贵者

　　晋

　　王浚字士治弘农人羊祜荐为巴郡太守郡边呉境兵士苦役生男多不养浚乃严其科条寛其徭役产育者皆与休复所全活数千人转广汉太守垂惠布政百姓赖之擢益州刺史浚怀辑殊俗待以恩信蛮夷徼外多来归附征拜右卫将军除大司农车骑将军羊祜雅知浚有才畧多竒算乃密表留浚于是重拜益州刺史武帝谋伐呉诏浚修舟舰太康元年浚发自成都先是浚守巴郡禁民弃孩所全育者不下千余皆已壮大堪徭役供军旅其父母诫之曰王府君生尔尔必勉之无爱死也众共踊跃遂平呉
　　周抚字道和庐江浔阳人父访为益州刺史抚强毅有父风永和初桓温征蜀以抚督汉中巴西梓潼阴平四郡军事鎭彭模温平蜀归以抚扫清余寇久之隗文邓定求范长生子贲立为帝复乱巴蜀有众万余抚与龙骧将军朱寿破斩之以功进爵建城县公督护萧敬作乱据涪城抚又破斩之传首京师进鎭西将军兴宁三年卒
　　刘秀之益州刺史为政整肃逺近悦焉先是刺州者多营聚蓄多者数万金所携宾僚并都下贫子出为郡县皆以茍得自资秀之独持清俭折留俸禄二百八十万付梁州鎭此外萧然
　　毛璩字叔连以功为益州刺史及桓玄簒位遣使加璩左将军璩执玄使囚之传檄列玄罪状遣栁约之罗述甄季之击破玄将栢希等仍率众次于白帝会玄败谋走梁州璩侄修之时为玄校尉诱使入蜀既而杀玄于舟中帝反正进璩都督梁益秦凉宁五州军事以其弟瑾为征虏将军蜀郡太守瑗为辅国将军宁州刺史乃率之东击桓振而蜀人不乐东行于是参军谯纵因人情思归遂反于五城水口还兵袭涪而害毛瑾凡毛氏之子侄在蜀者皆死后太尉刘裕遣将军朱龄石伐谯纵诛之乃下诏曰故益州刺史璩西夷校尉瑾蜀郡太守瑗勤王忠烈事乖虑外葬送日近益怀恻怆可皆授先所赐官即以为赠论讨桓玄功封璩归乡公邑千五百户又以毛修之斩桓玄封夷道县侯璩祖寳父穆之并璩三世拥旄将帅之家与浔阳周氏同盛而一旦夷于谯纵举宗百口同死国难时人咸痛惜焉

　　六朝

　　沓龙超晋寿人永平中梁将樊文炽来寇益州刺史傅和孤城固守龙超时为裨将每出战辄破之攻围既久粮矢且尽刺史遣龙超夜出请援汉中为文炽所得许以封爵使告城中以无援宜降乃置龙超于攻楼上龙超乃告城中曰援军数万至矣文炽大怒以火炙杀之至死辞气不挠
　　裴文举北魏齐公宪初开幕府以文举为司录及宪出鎭剑南复以文举为总管府中郎武成二年就加便持节车骑大将军仪同三司蜀土沃饶商贩百倍或有劝文举以利者文举答之曰利之为贵莫若安身身安则道隆非货之谓是以不为非恶财也宪矜其贫窭毎欲资给之文举恒自谦逊辞多受少
　　傅竖眼清河人以军功累迁益州刺史高肇伐蜀假竖眼征虏将军持节领步兵三万先讨巴北所至克捷竖眼性既清素不营产业衣食之外俸禄粟帛皆以飨赐夷酋振恤士卒抚蜀人以恩信为本宣武甚嘉之明帝初屡请解州乃以元法僧徃代益州人追随恋泣者数百里法僧既至大失人和梁遣其衡州刺史张齐进围州城朝廷以西南为忧乃驿征竖眼仍为益州刺史加散骑常侍西征都督给铜印千余须有假职者听六品已下拔之竖眼既出梁州梁军所在拒塞竖眼三日中转战二百余里甲不出身频致九捷蜀人闻竖眼复为刺史人人喜悦迎于路者日有百数竖眼至州分遣诸将水陆讨之大破其军齐被重创奔退小剑大剑益州平灵太后玺书慰劳赐骅骝一匹寳剑一口
　　尉迟迥字薄居罗代人也从周太祖复弘农破沙苑皆有功侯景既败梁元帝称号江陵内难方殷与周通好其弟武陵王在蜀称帝率众东下元帝请救于周周太祖令迥督开府元珍等六将军伐蜀以魏废帝二年春自散闗出白马起晋寿开平林旧道前军临剑阁安州刺史乐广先降梁州刺史杨干运以兵迎入潼川六月迥于潼川大飨将士引之而西益州刺史萧撝婴城自守进军围之初纪至巴郡闻迥入蜀遣其将谯淹回师为撝外援迥分骁骑命元珍等迎破之淹降撝前后出战皆败乃与纪子宜都王肃及文武官属诣军门请见迥以礼接之其吏人等各令复业唯收僮隶储积以赏将士号令明肃军无私焉诏以为大都督督益潼等十六州军事益州刺史迥乃明赏罚布恩威绥辑新邦经畧未附夷夏怀而归之迥性至孝身虽在外所得四时甘脆必先荐奉然后乃尝太祖知其至性征迥入朝以慰母意蜀人思之立碑颂德进封蜀公食邑万户
　　辛昻字进君狄道人尉迟迥伐蜀昻占募从军蜀平尉迟迥表昻行成都令昻到县便与诸生祭文翁学堂因共欢宴谓诸生曰子孝臣忠师严友信立身之要如斯而已若不事斯语何以成名各宜自勉克成令誉昻言切理至诸生等并深感悟归而告父老曰辛君教戒如此不可违之于是井邑肃然咸从其化迁梓潼郡守入为司隶上士时益州殷阜军国所资经涂艰险毎苦刼盗诏昻使于益梁军民之务皆委决焉昻抚导荒梗颇得宁静使还属巴州郡人万荣反叛围郡城昻于是遂募通开二州得三千人倍道兼行出其不意又令其众皆作中国歌直趣贼垒谓有大军赴救望风瓦解朝廷嘉其权以济事诏梁州总管杞国公亮即于军中赏昻奴婢二十口缯彩四百疋又以昻威信布于宕渠遂表为渠州刺史转通州推诚布信甚得夷獠欢心秩满还京首领皆随昻诣阙朝觐
　　齐焬王宪字毘贺突性通敏有度量初封涪城县公武平初除益州总管宪时年十六善于抚绥留心政术辞讼辐凑听受不疲蜀人悦之
　　元岩字君山河南洛阳人蜀王秀鎭益州岩到官法令明肃吏民称焉蜀王性好奢侈尝欲取獠口以为阉人又欲生剖死囚取胆为药岩皆不奉教排阁切谏王辄谢而止惮岩为人毎循法度蜀中狱讼岩所裁断莫不悦服其有得罪者相谓曰平昌公与吾罪吾何怨焉上甚嘉之赏赐优洽十三年卒于官益州父老莫不陨涕卫玄益州总管长史仁寿初山獠作乱出为资州刺史以鎭抚之玄单骑造其营谓羣獠曰我刺史衔天子诏安养汝等勿惊惧也诸贼莫敢动于是说以利害渠帅感悦解兵而去前后归附者十余万口焬帝征为卫尉卿羣獠攀恋数百里挥涕而别

　　唐

　　皇甫无逸字仁俭安定人隋旧臣也时益部新开刑政未洽长吏横恣赃污狼籍特遣无逸持节巡抚无逸宣扬朝化法令严肃蜀中赖之既返命高祖劳之曰公立身行已朕之所悉比多譛诉者但为正直致邪佞所憎耳寻拜民部尚书累转益州大都督府长史闭门自守不通宾客左右不得出门凡所货物皆徃他州按部樵采不犯于人尝夜宿人家遇灯炷尽主人将续之无逸抽佩刀断衣带以为炷其亷介如此然过于审愼所上表奏惧有误失必读之数十遍仍于官属再三披省使者就路又追而更审毎遣一使辄连日不得上道议者以此少之母在长安疾笃太宗驿召无逸无逸性至孝承问惶惧不能饮食因道病而卒赠礼部尚书谥曰良高俭字士亷渤海蓚人以侍中出为益州大都督府长史蜀自夷獠乱后土俗薄恶畏鬼而恶疾父母病有危殆者多不亲扶侍杖头挂食遥以哺之士亷随方训诱风俗顿改秦守李冰导引汶江浸灌田畴士亷乃于故渠外别更疏决大获其利又因暇日汲引辞人以为文会兼命儒生讲论经史勉厉后进蜀中学校粲然复兴隐士朱桃椎者澹泊为事不就征聘士亷下车以礼致之及至降阶与语桃椎不答直视而去士亷毎令存问蜀中以为美谈子履行显庆元年为益州大都督府长史亦有善政为人吏所称
　　陈易从高宗时彭州长史大兴水利溉九陇唐昌田民有去后之思为立祠祀之
　　张柬之字孟将襄州襄阳人也进士擢第累补青城丞永昌初贤良对策第一擢拜监察御史圣厯初累迁鳯阁舍人神功初出为合州刺史寻转蜀州刺史州旧例岁差兵募五百人徃姚州鎭守路越山险死者甚多柬之极疏谏止为民请命则天后不纳后以诛张易之功封汉阳王
　　苏颋京兆武功人开元八年知益州大都督府长史事前司马皇甫恂破库物织新様锦以进颋一切罢之或谓颋曰公今在逺岂得忤圣意颋曰明主不以私爱夺至公岂为逺近间易忠臣节也竟奏罢之嶲州蛮酋苴院私与吐蕃连谋将为内寇颋获其间谍将士咸请出兵讨之颋不从乃作书并间谍以送苴院苴院惭悔竟不敢入寇
　　姚璹字令璋神龙初授益州大都督府长史蜀中官吏多贪暴璹屡有发摘奸无所容则天赐玺书劳之又尝谓侍臣曰凡为官长能清自身者甚易清得寮吏者甚难至于姚璹可谓兼之矣
　　毕构河南偃师人少举进士累官益州大都督府长史兼充剑南道按察使所歴州府咸着声绩在蜀中尤号清严睿宗闻而善之玺书劳曰卿孤洁独行有古人之风自临蜀川弊化顿易览卿前后执奏何异破柱求奸诸使之中在卿为最并能尽节似卿如此百郡何忧乎不理万人何虑乎不安卿当益坚勿为后顾朕喜卿直道今赐袍带并衣一副寻拜户部尚书转吏部尚书遥领益州大都督府长史
　　李璬明皇第十三子封颍王读书有文词禄山反除蜀郡大都督剑南节度大使杨国忠为副未之藩而明皇出幸令御史大夫魏方进充置顿使先至蜀托以颍王之国故储供皆办驾至马嵬又令璬先赴郡以蜀郡长史崔圆副之璬性节俭渡绵江登舟见以彩縁席为藉者顾曰此寝具也奈何践之急命撤去视事踰月人便其寛圆以璬不加礼于己衔之奏罢还京
　　严武字季鹰华阴人以巴州刺史迁东川节度使上皇合剑南为一道擢武成都尹剑南节度使还拜京兆尹迁黄门侍郎复节度剑南破吐蕃七万众于当狗城遂取盐川城加检校吏部尚书封郑国公永泰元年夏卒于官时年四十
　　房管河南人玄宗幸蜀管时为宪部侍郎独驰剑路至普安郡谒见玄宗与语甚悦即日拜吏部尚书同中书门下平章事从幸成都加银青光禄大夫上元元年改汉州刺史广德元年卒于阆州僧舍
　　韦伦监察御史剑南节度行军司马时玄宗幸蜀内官禁军所在侵暴号为难治伦独清俭率身以化之蜀川咸赖其理
　　高适字达夫渤海蓚人少濩落家贫客梁宋间年逾五十始留意诗什哥舒翰知之盛称于玄宗拜左拾遗转监察御史从翰守潼闗翰败奔及行在于河池从至成都制以为谏议大夫赐绯鱼袋适负气敢言权幸短之肃宗左授太子詹事未几蜀中乱出适为蜀州刺史迁彭州剑南自玄宗还京后于绵益各置一节度百姓疲敝适因出西山三城戍上言当省东川撤戍并力从事以纾成都彭汉蜀四州之困百姓赖之会梓州屯将叚子璋反适率州兵从崔光逺讨平之而西川牙将花惊定大掠东川天子闻之罢光逺以适代为成都尹充剑南节度观察使广德元年吐蕃取陇右适率兵出南鄙欲牵制其力遂失松维二州代宗乃勑严武兼代之未出蜀而卒
　　杜甫字子美本籍襄阳曽祖为巩令家焉遂为巩人天寳之乱甫奔行在谒肃宗拜右拾遗及房管罢相甫疏争之忤旨出为华州参军上元二年严武鎭成都甫徃依之奏为节度参谋检校尚书工部员外郎赐绯鱼袋武与甫世旧待遇甚隆而甫性简傲尝醉登武床瞪视武曰严挺之乃有此儿武虽急暴不以为忤甫于成都浣花里种竹植树结庐枕江纵酒啸咏虽田夫野老亦与狎荡至严武过之或有时不冠永泰元年乃游东蜀依高适既至而适卒是夏武亦卒郭英又代之会崔旰杀英又杨子琳攻西川蜀中大乱甫挈家住夔峡二年后入楚而卒
　　崔宁一名旰贝州安平人严武奏为汉州刺史吐蕃引杂羌寇西山破柘静等州有诏收复于是武遣宁出既薄贼城皆垒石不得攻惟东南不合者丈余谍知之乃为地道以入再宿而拔贼走随追之拔城堡数十拓地数百里虏众惊相谓曰神兵也絶迹不敢复犯师还武大悦装七寳举迎入成都以宠之永泰元年武卒行军司马杜济等表请郭英义为节度使而宁与其军又欲丐大将王崇俊奏方至而朝廷既用郭英义矣英义恨之始署事即诬杀王崇俊又遣使召宁宁恐托拒吐蕃不敢还英义乃自将讨宁値大雨马多冻死士心皆离遂败而归宁又闻英义损裁将卒廪赐及毁玄宗冶金像乃令军中曰英义辄居先帝旧宫是反也乃进薄成都英义败走为下所杀剑南大扰杨子琳起于浚州与栢贞节连和讨宁明年诏宰相杜鸿渐徃平其乱鸿渐入成都乃表栢贞节为卭州刺史杨子琳为浚州刺史以和解之又数荐宁节度西川大厯三年来朝留其弟寛守成都杨子琳率兵自泸州乘间突入成都其麾下精骑数千袭据城府寛不能御而逃宁妾任氏素骁果即出家财数十万募勇士得千人设部队自将以出子琳骇惧粮饷又尽会大雨城中水数尺乃引舟至庭亟乘而去至黄草峡守捉使王守僊伏兵擒之皆奉任氏之檄也朝廷命宁还鎭号任氏为浣花夫人累加宁尚书左仆射
　　栁公绰字起之京兆华原人贞元初为开州刺史入为副御史武元渝鎭蜀与裴度俱为元渝判官尤相善先度入为吏部郎中度以诗饯别有两人同日事征西今日君先捧紫泥之句蜀丞相武侯祠碑中立撰文公绰书也
　　张延赏蒲州猗氏人建中初为检校兵部尚书成都尹剑南西川节度观察使先是兵革屡扰蜀土残弊延赏薄赋约事动遵法度遂至富庶建中末驾在山南延赏奉供亿颇竭忠力
　　韦皋字城武京兆万年人延赏之壻也妇在延赏所韦郎曽至蜀妇翁薄之皋拂衣去不数年代延赏先是南诏蛮与吐蕃合每入寇则南诏为乡导皋通云南和六诏专攻吐蕃故出必有功凡破吐蕃四十八万擒节度都督城主笼官千五百斩首五万余级获牛羊二十五万收器械六百二十万其功烈为西南大帅之最德宗美其功进检校司徒兼中书令南康郡王自制纪功碑褒赐之年六十一赠太师谥忠武皋治蜀凡二十一年善拊士卒始敛民颇厚而民免吐蕃南诏之残乐于输将及府库充足又为除租三岁一复皋卒民德之见其遗像必拜祀之
　　崔从清河武城人西川节度韦皋开西南夷置两路运粮使奏从掌西山运务从权知卭州事及皋薨副使刘辟阻命欲并东川以谋告从从书谕辟辟怒出兵攻之从婴城拒守高崇文平蜀从事坐累多伏法惟从拒辟免子愼由太和十三年任川东节度使
　　陆元方苏州呉县人为益州大都督府长史仍为剑南道按察使在官务以寛仁为政司马韦抱贞言曰望明公稍行杖罚以立威名不然下人怠惰无所惧也元方曰为政者理则可矣何必严刑树威损人益己恐非仁恕之道竟不从
　　李晟字良器陇右临洮人德宗即位吐蕃寇剑南时节度使崔宁朝京师三川震恐乃诏晟将神策兵救之授太子宾客晟乃踰漏天拔飞越廓清肃宁三城絶大渡河获首虏千余级虏乃引退因留成都数月而还
　　高崇文其先渤海人徙幽州永贞初刘辟阻兵乃诏崇文检校工部尚书左神策行营节度使讨之始崇文在长武城练兵五千常若寇至至是夘漏受命辰巳出师器良械修无一不具乃西自阆中出郄剑门兵解梓潼之围贼将邢泚退守梓州诏拜崇文东川节度使初辟陷东川执节度使李康不杀至是归康丐雪已罪崇文数康失守罪斩之是日破贼于鹿头山凡八战皆捷贼心始摇其将李文悦以兵三千自归仇良辅举鹿头二万众执辟子方叔壻苏强降遂趋成都余兵皆面縳送欵辟走追擒之槛送京师崇文之入成都也师屯大逵市井不移民皆按堵珍寳如山无秋毫之犯止戮其大将邢泚余无所问衣冠胁污者诣牙门请命崇文为条上皆得全活下令军府一依南康故事其旧将佐皆礼而荐之独谓段文昌曰君才器必为将相非崇文所敢荐也辟有二妾皆殊色监军请献于朝崇文曰天子命我讨平凶逆以抚百姓为先遽献妇人以求媚于上崇文义不为此乃以配将吏之无妻者诏进检校司空四川节度使南平郡王东川皆领焉治蜀期年谓监军曰西川乃宰相回翔之地崇文何敢自安乃上表请改鎭愿得闗塞一隅之地扞御羌戎或以效死于边陲则臣之职分也朝廷重违其意乃加中书门下平章事邠宁节度使诏刻石纪功于鹿头山子承简亦累官邠宁节度使孙骈亦西川节度使时南诏屡寇城门昼闭骈入境谓诸将成都生灵百万久闭必生瘴病即下令驰徃开城或曰贼如豕突何以御之骈曰贼闻我至必不敢来久之乃改淮南节度使
　　武元衡字伯苍河南缑氏人先是高崇文平蜀因授以节度使崇文理军有法而不知州县之政上难其代者乃以元衡代崇文拜检校吏部尚书兼门下侍郎平章事充剑南西川节度使将行上御安福门以临慰之高崇文既发成都尽载其军资金帛帟幕伎乐工巧以行元衡至则庶事节约务以便人比三年公私稍济抚蛮夷约束明具不辄生事重愼端谨虽淡于接物而开府极一时之选八年征还
　　李德裕字文饶赵郡人太和中节度西川西川自杜元颖去后郭钊知军府病不能事事民失职无聊生德裕至则除残奋怯皆有条次成都既南失姚协西亡松维由清溪下沐川而左皆为蛮有始韦皋招徕南诏复隽州倾内资结蛮好示以战阵之法德裕以皋启戎资盗其策非是养成痈疽苐未决耳至元颖时遇隙而发故长驱深入蹂躏千里荡无孑遗今瘢夷方新非痛矫革不能雪一方耻乃建筹边楼按南道山川险易与蛮出入者图之左西道与吐蕃接者图之右其部落众寡馈饷逺迩曲折咸具乃招习边事者与之指画商订凡敌之情伪尽知又料择伏障旧獠与州兵之任战者废遣狞髦十三四士无敢怨又请甲人于安定弓人于河中弩人于浙西由是蜀之器械犀鋭率二百取一人使习战贷勿事缓则农急则战谓之雄边子弟其精兵曰南燕保义保惠两河慕义左右连弩骑士曰飞星鸷击竒锋流雷霆声突骑总十一军筑仗义城以制大渡青溪闗之阻作御侮城以控荣经犄角之势作柔逺城以扼西山吐蕃复卭崃闗徙隽州治台登以夺蛮险旧制岁抄运内果以瞻黎隽而起嘉眉道阳山江达大渡河以分饷诸戍常以盛夏至戍所地苦瘴毒辇夫多死德裕变之名曰转漕谓转卭雅之粟以十月为漕始先夏而至以佐阳山之运瘴毒多发于炎月而馈者避炎月不涉逺民从此安矣蜀民贫者多鬻女为人婢妾德裕为着科约凡十三而上执三年劳下者五岁及期则归父母又毁属下浮屠私庐以其地还农蜀先主祠旁有猱村其民剔发若浮屠畜妻子自如德裕下令禁之妖物逺徙于是蜀风大变二蛮皆惧南诏许还所俘掠四千人吐蕃维州将悉怛谋以城降维距成都四百里因山为固东北由率丛岭而下二百里地无险走长川不三千里直吐蕃之牙异时戍之以制吐蕃者也德裕既得此城即发兵以守且陈出师之利牛僧孺居中阻其功命返悉怛谋于敌以信所盟德裕终身以为恨回监军使王践言入朝盛言悉怛谋死拒逺人向化之意帝亦悔之后德裕相武宗追言此事请赠悉怛谋官爵从之
　　段文昌字墨卿西河人韦皋在蜀表授校书郎长庆六年诏授西川节度使同中书门下平章事文昌素洽蜀人之情至是以寛政为治严静有断蛮夷畏服太和四年移鎭荆南六年复为剑南西川节度九年三月赐春衣中使至受宣毕无疾而卒赠太尉
　　郭钊华州郑县人子仪孙暧子也伟姿仪身长七尺方口丰下沈黙寡言歴践藩鎭以汾阳胄胤材能选用不独凭椒房之势敬宗即位征为兵部尚书左仆射明年出为梓州刺史剑南东川节度使文宗即位加司空太和三年冬南蛮陷隽州遂寇西川杜元颖失于控御蛮军陷成都府外城朝廷未暇除帅乃以钊兼领西川节度时外援未至川军寡弱不可令战钊致书于蛮首领荖巓责以侵寇之意荖巓曰杜元颖不守疆场屡侵吾地以是修报也与钊修好而退朝廷嘉之授成都尹剑南西川节度使与南诏立约疆陲不扰以疾求代在道卒
　　卢躭咸通中擢西川节度使时南诏入寇躭与泸州刺史杨庆复尽力守御募骁勇厚给粮饷以谕之曰汝辈皆军中材勇年少平居无由自进今蛮寇凭陵乃汝辈取富贵之秋也可自已乎因试其能得精兵三千号曰突将蛮以梯冲四攻成都躭命突将以钩环挽之不得近因投火沃油以焚之蛮遂夜遁

　　宋

　　曹彬字国华灵寿人太祖伐蜀彬为都监攻下郡县诸将咸欲屠城彬独申令戢下所至悦服蜀平王全斌等昼夜宴饮不恤军士部下渔夺无已彬屡请旋师不听俄而全师雄等继起彬复破之卒平蜀乱时诸将多取子女玉帛彬橐中唯图书衣衾而已
　　安守忠字信臣晋阳人宋初为左卫将军歴汉州刺史时寇难甫平使车旁午公帑不足守忠出私钱以给用太祖每遣使必戒之曰安守忠在蜀律己以正汝行见之当效其为人也
　　马亮字叔明合肥人第进士为西川转运副使贼平主将邀功诛杀不已亮全活千余人城中米斗千钱亮出廪米裁其价人赖以济召问蜀事会械送诖误者九十人至阙下执政欲尽诛帝以亮言宥之
　　辛仲甫字之翰汾州人太祖问羣臣文武兼资者为谁赵普以仲甫对授益州兵马都监太宗时以刑部郎中知成都府政尚寛简蜀人安之
　　沈伦字顺仪太康人王师伐蜀用为随军水陆转运使先是王全斌崔彦进入成都竞取玉帛子女伦独居佛寺饭蔬食东归箧中图书数卷与曹武惠相同
　　马知节字子元太宗时年十八监彭州兵众惮之如老将知梓州李顺之叛诏与刘继恩同讨贼继恩恶知节不附己遣守彭州付以羸兵三百彭之旧卒悉召还成都贼众十万攻城知节力战自晨抵晡士多死慨然叹曰死贼手非壮夫也即横槊溃围出迟明援兵至复鼓噪入贼遂溃去帝叹曰贼众我寡知节不易当也授益州钤辖加益汉九州岛都巡检使
　　吕余庆安次人蜀平太祖命知成都府时军士恃功多骄盗贼四起大将王全斌等不能戢下余庆以宰相治蜀威惠并行一日街吏驰报有军校被酒持刃夺贾人物余庆命捕至立斩之以狥军中震惧民用安堵
　　刘绍荣四川都巡检使初兵马钤辖符昭寿骄恣杀虐军卒赵延顺谋作乱杀昭寿绍荣格鬬众寡不敌叛卒无主欲奉绍荣绍荣曰我本燕人自拔归朝岂与尔同逆邪汝亟杀我我不负朝廷遂自经而死
　　石普西川行营先锋讨叛贼李顺迁西川都提举顺余党复叛僣称卭南王民疑不安多附贼者普驰入对陈蜀乱由赋敛烦苛农夫失业宜少蠲减之使自为生贼不兵而自平矣帝许之普即日还揭榜告谕民皆悦服盗贼止息
　　文彦博字寛夫汾州人庆厯中知益州政有威严而克果断会岁饥米价腾踊乃谕富室得米二万斛以活饥民累官同平章事封潞国公
　　张咏字复之鄄城人知益州时李顺构乱王继恩上官正总兵攻讨城中屯兵三万人而无半月之食咏访知盐价素高而廪有余积乃下其估听民以米易盐民争趋之未踰月得米数十万斛复檄继恩分兵邻州不数日减城中兵半咏计军食有二岁之备遂奏罢闗中粮饷及正顿师不进咏以言激之勉其亲行仍盛为供帐举爵属军校曰尔曹蒙国厚恩此行当平荡丑类若老师旷日即此地还为尔死所矣正乃决行深入大致克捷寇略之际民多胁从咏移文谕以朝廷恩信使各归田里且曰前日李顺胁民为贼今日吾化贼为民不亦可乎大修荒政岁籴米六万石以广储蓄蜀人赖之民间讹言有白头翁午后食人儿女一郡嚣然咏戮造讹者一郡帖息初蜀士不乐仕宦咏敦勉郡之贤者张及李畋张逵就举三人悉登科士由是知劝丁外艰起复久之复命知益州会遣谢涛巡抚西蜀上因令传谕咏曰得卿在蜀朕无西顾之忧矣归朝卒于陈
　　雷有终字道成以荫补汉州司户参军从击李顺功就拜右谏议大夫知益州俄兼同招安使贼平歴知并州迁给事中咸平三年益州神卫戍卒窃发害兵马钤辖符昭寿拥都虞候王均为乱遂拜有终浚州观察使知益州与供奉官杨怀忠等灭之加保信军节度使
　　张方平字安道南京人以侍讲学士知益州或有扇言侬智高奔入南诏将率南诏寇蜀摄郡者恇扰亟调兵筑城日夜不得息民大惊乱朝廷闻之发陜西步骑兵仗络绎徃戍蜀诏趣方平行许以便宜从事方平曰此必妄也道遇戍卒皆遣归他役尽罢适上元张灯城门三夕不闭得卭部译人始造此语者枭首境上蜀人遂安方西鄙用兵两蜀多所调发方平奏免横征四十万减铸钱十余万缗闻眉山苏洵之贤请相见待以上客见其二子轼辙深器异之为治装游京师作书与欧阳修后苏氏父子以文章擅天下皆方平之力也
　　薛田字希稷河东人益州路转运使民间以铁钱重私为劵以便交易谓之交子而富家专之数致争讼田请置交子务以榷其出入未报及寇瑊守益州卒奏用其议蜀人便之
　　杨日严字垂训河南人知益州奏罢扰民之赋为蜀人信爱迁勾当三班院知通进银台司闻后守者其政不便蜀人因进对犹从容言逺方所宜抚安无容变法以生事上嘉纳之
　　任中正字庆之济阴人知梓州擢枢密直学士代张咏知益州凡五载遵咏条教蜀人便之
　　赵抃字阅道衢州西安人初为梓州路转运使改益州蜀地逺民弱吏肆为不法州郡公相馈饷抃以身率之治风为变穷城小邑民或生而未识使者抃行部无不至父老喜相慰奸吏竦服召为右司谏数年加龙图阁大学士知成都抃向治蜀时有聚为妖祀者绳以峻法及是复有此狱皆谓不免抃察其无他曰是特酒食过耳刑首恶而释余人足矣蜀民大悦会荣諲除转运使英宗谕諲曰赵抃为成都中和之政也尔徃资之治蜀数年神宗立召知谏院故事近臣还自成都者必大用不为谏官大臣以为疑帝曰吾赖其言耳茍欲用之无伤也及谢帝曰闻卿匹马入蜀以一琴一鹤自随为政简易亦称是乎未几擢参知政事会成都以戍卒为忧遂以大学士复知成都召见劳之曰前此未有自政府徃者卿能为朕一行乎对曰陛下有言即法也奚例之问因乞以便宜从事既至治益尚寛有卒长立堂下呼谕之曰吾与汝年相若吾以一身入蜀为天子抚一方汝亦宜清谨畏戢以率众比戍还得余赀持归为室家计可也人喜转相告语不敢为恶蜀郡宴然剑州民私作僧度牒或以谋逆来告抃不畀狱吏以意决之悉从轻比谤者谓其过纵朝廷取狱具阅之皆与法合茂州夷剽境惧讨乞降乃縳奴将杀之取血以受盟抃使易以牲皆欢呼听命凡政用寛率此类也后以大子少保致仕元丰七年卒谥清献赠太子少师
　　田况字符均信都人庆厯中知益州治尚和易去苛细奬进儒素禁戢奸暴以德化人人不忍欺
　　吕公弼字寳臣寿州人仁宗时知成都府治尚寛大人疑少威断营卒犯法当杖扞不受曰宁以剑死公弼曰杖者国法剑汝自请杖而后斩之于是军府肃然
　　韩亿字宗魏雍丘人仁宗时知益州为政简而严故事发粟六万石赈贷贫民会岁大旱亿倍数出粟先期与民民免饥馑又疏九井江口溉民田万顷礼士劝学儒风丕振蜀人祠之
　　程颢字伯淳河南人仁宗录旧臣后以为黄陂尉歴知汉州政先教化不事烦苛至今祠之
　　张焘字子公德兴人高宗时以寳文阁学士知成都兼本路安抚许以便宜焘至成都戢贪吏薄租赋抚蕃夷岁旱先时发粟民得不饥暇则修学校与诸生讲论有诏令宣抚司纳契丹降人焘为宣抚胡世将言蜀地狭前朝常胜军可以为戒世将奏寝其事焘乞祠以李璆代之
　　胡世将字承公晋陵人以枢密直学士出为四川安抚制置使兼知成都府宣抚呉玠以军无粮奏请踵至世将既被命入境约玠会议蜀之饟运遡嘉陵江千余里半年始达于是奏用转搬折运之法军储稍充公私便之
　　汪应辰字圣锡玉山人孝宗时以敷文阁直学士四川制置使知成都府既至免利路民饷运徙沿边戍兵就粮内郡纵保胜义士复业存左藏所解白契二百万以备不虞悉奉行之有谓蜀中纲木驿程由梁洋金房山路峻险宜浮江而下诏呉璘措置执政大将皆主其说应辰与夔帅王十朋力言其不便遂得中止二税勘合毎贯取二十钱干道诏旨尝减三之一有欲増之者应辰与两漕臣列奏言勘合不以钗计而以贯石匹两计是阳为减而阴欲増之也以成都一路计之岁入三十万今以所増为六十万计以四路不知几倍虽非兴利者所便而民受其赐多矣会总所委官核四川匿契税应辰奏其不便者四曰防农废业曰纵吏扰民曰违法害教曰长奸起讼比户部已令人自首收并已不少其未尽者有见行法令不宜为此烦扰上罢止之蜀大旱诏问捄荒之策应辰奏利阆绵梓军马粮料随民力均敷官虽支籴民不得半价若选官就岁熟处籴之可以寛民力第无钱束手乞给度牒上曰汪应辰治蜀甚有声且留意民事如此给度牒四百永为籴本赈济遂移书诸路漕臣急图捄荒且以绵剑和籴告之而全蜀蒙惠矣
　　李璆字西美汴人以徽猷阁直学士四川安抚制置使璆至成都首命筑城城毕大水民赖以安三江堰下灌眉州田百万顷岁久荒废璆率郡刺史合力修复至今享有成利眉人感之祠于堰所间遭岁饥开仓赈民存活百万治蜀之政多可纪有清溪集
　　王刚中字时亨饶州乐平人高宗时知成都府并制置四川时老将呉璘官阀尊重麾下姚仲王彦等亦建节各雄一方守帅以文治则玩于柔而号令不行以武竞则窒于暴而下情不通惟刚中检身以法示人以礼不立崖堑恩威并行羽檄纷沓从容裁决皆中机会敌骑度大散闗人情汹汹刚中跨一骑一日夜驰二百里起呉璘于帐中责之曰大将与国义同休戚临敌安得高枕而卧璘大惊又以蜡书抵张正彦捄援西师大集金兵败走方议报捷刚中倍道驰还谓其属李焘曰将帅之功吾何有哉焘唶曰身督战而功成不居过人逺矣成都万岁池广袤十里溉三乡田岁久淤淀刚中疏之累土为防上植榆栁表以石柱州人指曰王公之甘棠也府学礼殿东汉兴平中建遭时多故日就倾圮乃属九县缮完悉仍其旧孝宗受禅进左朝奉大夫以足疾辞归番阳
　　丘崈字宗卿江阴人隆兴元年进士以奎章阁学士知成都府制置四川时呉氏世将崈陛辞请便宜曰臣入蜀后呉挺脱至死亡兵权乞付他将挺果死崈即令总领杨辅就近节制诸军朝廷更命张诏统之至韩侂胄还呉曦兵柄曦即叛人乃服崈先见
　　刘随字仲豫开封人为永康军判官转运使李士衡记以事不从乃奏随苛刻罢归初西南夷市马入官苦吏诛索随为绳按之及是夷人数百诉于转运使曰吾父何在事闻乃得调蜀人号为水晶灯笼
　　冯京字当世江夏人熈宁中知成都蕃部寇鸡棕闗京出兵蕃惧乞降京请于朝为禁侵掠给农器饷使归夷人喜争受盟愿为汉藩
　　范纯仁字尧夫歴官集贤院学士忤王安石出为成都路转运使以新法不便戒州县未得遽行安石怒其沮格遣使欲攟摭私事卒莫能得左迁知和州
　　张伸熈宁中守资州约已以俭接人以恭束吏以严抚民以寛为西川治郡第一士民立祠祀之
　　李景孠元丰中守资州代民输免役钱四千万蠲和籴米六千斛除无名之敛増养士之田瘗久暴之骨申放生之禁兵荒之后人皆歌舞颂德
　　程堂知双流听断明敏县无留狱有蝗食苗堂曰吏奉天子命以养民蝗当食吏五脏勿食民食乃以泉水吞之蝗遂踰境
　　吕大防字微仲蓝田人知成都府政治尚寛与民同乐讼至立断又修筑堤堰以灌民田利赖无穷
　　欧阳观庐陵人咸平三年进士为绵州推官有死狱当决者反复推原叹曰求其生而不得则死者与我俱无憾也性亷洁好施子修生于公廨
　　范成大字致能呉郡人以敷文阁待制为四川制置使蜀士知名若孙松寿樊汉广皆挂冠不仕成大表其节蜀士归心
　　刘叔寳治平中知新津倡化敷教隆恩屏害邑人绘像祀焉
　　韩宗道熈宁初权成都府路转运判官时行新法使者冠盖相望于道宗道不务纷更不胶旧贯所究利害务适其平故蜀益视他路独优宗道调停之力
　　程珦知汉州尝宴客开元僧舍酒方行人讙言佛光见观者相腾践珦安坐不动顷之遂定熈宁法行珦抗议指其未便时论韪之
　　王鬃知益州戍兵有夜为乱者鬃潜遣呉环营下令曰不乱者敛手出无所问众皆出命军校擒为乱者十余人戮之及旦人莫知也为政尚大体不尚苛察蜀人爱之
　　晁公武字子政干道间为四川安抚制置使时米价腾贵人民告饥公武以钱三万余贯粜米六万石专充赈粜以备久逺民得无患
　　赵汝愚字子直汉王元佐七世孙淳熈间以直学士制置四川兼知成都府诸羌祖挻为边患汝愚至以计分其势遂平之
　　赵不■〈百上心下〉字仁仲系出太宗除知开州郡有盐井以羡余代民输民絶鬬争夜户不闭诸司交荐比诸古循吏转夔州转运判官开人数千遮城门不得行改成都路转运判官黎州青羌奴结儿反朝廷命摄制司不■〈百上心下〉檄诸蕃部生获吐蕃一人赏十缣杀一人二缣于是卭部川首领崖蜡合诸部落大破吐蕃于汉源斩梦束畜列首来献凡十六日而平除成都提刑
　　韩琦字稚圭安阳人寳元初任四川观察使益州路饥蠲减赋税募人入粟招壮者为厢军一人充军数口全活檄剑门闗民流移者勿禁简州饥尤甚发常平库籴钱六十余户以给下户罢冗役饘饥民捕彭益之剽掠耆民德之立生祠以祀
　　洪咨夔字舜俞于潜人崔与之帅成都请于帝授咨夔籍田令通判成都府与之为制置使首檄咨夔自近辞曰今当开诚心布公道合西南人物以济国事乃一未有闻而先及门生故吏是示人私也卒不受惟以通判效职蜀人高之寻知龙州尽革科扰出官钱以偿逋负后为端明殿学士
　　郑刚中字亨仲金华人为四川宣抚副使宣抚旧住河池馈饷不继刚中乞移司利州自是省费百万又欲移屯一军大将杨政不从呼政语曰刚中虽书生不畏死声色俱厉政即听命都统每入谒必堂参然后就坐呉璘官至检校少师语阍吏乞讲钧敌之礼刚中曰少师虽尊犹都统制耳倘变常礼是废军容也不可行礼如故奏蠲四川杂征又请减成都府路对籴及宣抚司激赏钱又于阶成二州营田抵秦州界凡三千顷岁收十八万斛先是川口屯兵十万分隶三大将呉璘屯兴州杨政屯兴元郭浩屯金州皆建帅节而都统官知成州王彦知阶州姚仲知西和州程峻知鳯州杨崇仪亦领沿边安抚刚中请分利州为东西路以兴元府利阆洋巴剑州大安军七郡为东路命杨政为安抚以兴阶成西和文陇鳯七州为西路命呉璘为安抚而金房开达则以郭浩为安抚其诸禆将安抚者皆罢从之除夔路酒禁复利州钱监为绍兴监时军已移屯内郡刚中言逐路各有漕司都漕宜罢亦从之秦桧恶其专擅令御史奏置四川财赋总领官不隶宣抚司又令总领官私求刚中阴事因召刚中再责濠州团练副使复州安置竟死贬所
　　崔与之字正子广州人以焕章阁待制知成都府本路安抚使时安丙握兵柄久毎忌蜀帅自东南来者与之至独推诚相与及丙卒诏尽获四蜀开诚布公兼用呉蜀之士拊循将士人心悦服戎帅调和军政始立与之以疾丐归朝廷以郑损代金人闻之纵兵大入与之力疾一临边金兵遂遁其去蜀也蜀人思之肖其像于成都仙游阁以配张咏赵抃为三贤岁时祀焉
　　杨大异字同伯醴陵人四川制置司参议官嘉熈三年元兵入成都大异从制置使丁黼巷战黼败死大异被创死复苏阖门皆遇难诘旦其部曲负以逃获免召对极言时政得失迕宰相意出知澧州理宗曰是四川死节更生者杨大异耶论事剀切有用之材也何遽出之
　　陈隆之□□人为四川川制置使淳佑元年成都被围部将田世显乘夜开门元兵突入隆之举家数百口皆死槛送隆之至汉州命谕守臣王夔降隆之呼夔语曰大丈夫死尔毋降也遂见杀
　　黄畴若丰城人知成都府时有当征积欠十余万畴若至亟命尽蠲之考官吏冗员非勑命差注者悉罢又籴米足广惠仓又减他赋之重者民力遂寛初沈黎蛮屡犯边畴若至则镂榜晓以祸福青弥两羌遂乞降会董蛮合部族入寇畴若亟调兵具设方畧捕之皆遁去畴若留蜀四年弊根蠧穴莫不悉除
　　丁黼成都人制置使嘉熈三年北兵自新井入诈竖宋将李显忠旗幢直趋成都黼以为溃卒以旗招之既审知其非夜出城南迎战死之大兵未至黼先遣妻子南归自誓死守从黼者惟幕客杨大异及所信任数人俱死黼治蜀寛大蜀人思之为立祠
　　宋汝为字师禹丰县人建炎三年金人再至汝为上陈边事高宗嘉纳特补修武郎假开州刺史奉国书副杜时亮使金汝为行次寿春遇金完颜宗弼军不克与时亮会独驰入其壁将上国书宗弼怒刼而縳之欲加僇辱汝为无惧色曰死固不辞但衔命出疆愿达书吐一辞死未晩宗弼遂解縳延之曰此山东忠义之士也乃濒死数四以至京师遂为拘留授以通直郎同知曹州固辞不受因伺其机密遣人归报朝廷久之亡归献恢复方畧是时秦桧当国罢不复问久之高宗忆其忠特转通直郎复上兵事于丞相不听后金人知汝为逃归泄其机事秦桧遂欲械送以解汝为乃变名姓为赵复徒步入蜀隐青城山预知死期将终神气不乱汝为俶傥尚气节博物洽闻有忠嘉集行世

　　蜀中广记卷四十七

　　●钦定四库全书

　　蜀中广记卷四十八

　　（明）曹学佺 撰

　　○宦游记第二

　　川南道属

　　三国

　　邓方南郡人以荆州从事随先王入蜀为犍为属国都尉章武三年卒史臣赞曰扬威才干欷歔文武当官理任衎衎办举图殖财施有义有叙
　　陈震南阳人昭烈时拜犍为郡建兴中迁尚书令奉命使呉孔明与兄瑾书曰孝起忠纯之志老而弥笃及其赞述东西欢乐和洽有足贵者入呉与权歃盟定好还封城阳亭侯

　　晋

　　周楚字符孙庐江浔阳人起家参征西军事从父抚入蜀拜鹰扬将军犍为太守父卒以楚监梁益二州军假节袭封建城县公世在梁益甚得物情时梁州刺史司马勲作逆楚与朱序讨平之广汉妖赋李宏与大寇李金银为乱伪称李势子当王又陇西人李高亦诈李雄子破涪城梁州刺史杨亮失守楚遣其子讨平之是岁卒子琼嗣劲烈有将畧歴数郡代杨亮为梁州刺史建武将军初氐人窦冲求降朝廷以为东羌校尉后冲反欲入汉川以安定人皇钊京兆人周勲等谋纳冲琼密知收钊勲等斩之而难熄琼亦寻卒子虓嗣

　　六朝

　　张允济青州北海人隋大业中为武阳令务以德教训下百姓怀之玄武县与之邻有人以■〈牜孛〉牛依其妻家者八九年牛孳产至十余头及将异居妻家不与县司累政不能决其人乃诣武阳质于允济允济曰尔自有令何至此也其人垂泣不止具言所以允济遂令左右縳牛主以衫蒙其头将诣妻家村中云捕盗牛贼召村中牛悉集各问所从来处妻家不知其故恐被连及指其故所诉牛曰此是女婿家牛也非我所知允济发蒙谓其妻家人曰此即女婿可以牛归之妻家乃叩头服罪玄武县司闻之皆大惭又尝道逢一老母种葱者结庵守之允济谓母曰但归不烦守也若遇盗当来告令老母如其言归居一宿而葱大失母以告允济悉召葱地十里中男妇毕集允济呼前验问果得盗葱者曽有行人候晓先发遗衫于路行十数里方觉或谓曰我武阳县内路不拾遗但能回取物必在如言果得

　　唐

　　冯元常相州安阳人高宗时累迁监察御史为剑南道巡察使兴利除害蜀土赖焉俄而天下岳牧集干陵会葬则天不欲元常赴陵所中途改授眉州刺史剑南先时光火贼夜掠居人昼潜山谷元常至喻以恩信许其首露仍切加捕逐贼徒舍器杖面縳自陈者相继
　　韦仁寿万年人高祖入闗遣使定巴蜀使者承制拜仁寿巂州都督府长史时南宁州内附朝廷毎遣使安抚类皆受贿边人患之或有叛者高祖以仁寿素有能名令检南宁州都督寄听政于越巂使毎岁一至其地以慰抚之仁寿将兵五百人至西洱河承制置八州十七县授其豪帅为牧宰法令清肃人怀欢悦及将还酋长号泣曰天子遣公鎭抚南宁何得便去仁寿以城池未立为辞诸酋长乃相与筑城立廨舍旬日而就仁寿又曰吾奉诏但令巡抚不敢擅住及将归蛮夷父老挥涕相送因遣子弟随之入朝贡方物高祖大悦仁寿复请徙居南宁以兵鎭守有诏特听以便宜从事令益州给兵送之刺史窦轨害其功托以蜀中山獠反叛未遑逺畧不时发遣经岁余仁寿病卒
　　李百药唐贞观中为夹江令有文学士子化之尝撰北齐书五十卷
　　岑参南阳邓州人天寳间进士杜甫荐之迁侍御史出拜嘉州敏于政事有嘉州诗集
　　刘赞蜀王衍时仕为嘉州司户时衍学士韩昭等为狎客陪宴后宫宫女杂坐为燕歌谑浪鄙亵赞献陈后主三阁图并作歌以咏衍虽不罪不能用也
　　栁玭京兆人龙纪三年自渝州刺史徙泸州操行亷直绰有家风
　　薛能汾州人咸通中以监郡摄嘉州事为政严察杜絶私谒有江山集行于世

　　宋

　　袁继忠并州人干德中征蜀隶大将刘廷让麾下既克蜀除嘉州监军死之日家无余财缙绅称之
　　张宗诲齐贤之次子天圣间为富顺监守有治行赤崖蛮感其德化纳地请降
　　罗拯祥符人知荣州时州介二江毎水涨辄犯城郭拯作东西二堤以除其患后歴转运使所至有惠政
　　张逸天禧中知青神县多异政县有松栢滩岁恒溺死人逸祷神不踰月徙数里自是无溺者
　　吕由圣河南人知雅州八年去之日倾城人拥马攀留皆垂涕不忍释弟由诚继知州事亦称精敏有惠政
　　燕肃字穆之青州人第进士知临卭县削木为牍民讼有连逮者书其姓名使自召之皆如期至判尚书刑部建言州郡疑狱及情可悯者皆得覆奏
　　石介鲁人为嘉州判官乐善恶恶遇事敢为州人立祠祀之魏了翁作记
　　段思恭晋城人蜀平通判眉州时亡命集众攻逼州城思恭募军士先登者厚赏于是诸军贾勇大败贼思恭矫诏以上供钱帛给之度支请按其罪太祖怜其果干不许
　　张及知临卭时太守遣吏于县决堰値农事方兴及曰涸民田引水以事嬉游可乎令可去水不可导守敛容谢之
　　张价淳熈间知荣州崇尚风教清介卓立有兴学讲道之功诸生塑其像于学宫
　　曹友闻字允叔栗亭人彬十二世孙也积官眉州防御使左骁卫大将军利州驻札弟万差知同庆府董仙驻札友闻引兵扼仙人闗谍闻元兵合西夏女眞回回吐蕃渤海军五十余万大至友闻语万曰国家安危在此一举众寡不敌惟当乘高据险出竒匿伏以待之元兵攻武休闗败都统李显忠军遂入兴元欲冲大安制置使赵彦呐檄友闻控制大安以保蜀口友闻驰书彦呐曰吾重兵在此敌有后顾之忧必不能越沔阳而入蜀又有曹万王宣首尾应援可保必捷大安平旷无险可守正敌骑所长步兵所短况众寡不敌岂可于平地控御彦呐不以为然一日持小红牌来速者七友闻议以为寡击众非乘夜出竒内外夹击不可乃遣万及仲弟友谅引兵上鸡冠隘多张旗帜示敌坚守友闻选精鋭万人夜渡江密徃流溪设伏约曰敌至内以鸣鼓举火为应元兵至万出逆战矢石如雨万身被数创令诸军举烽友闻遣诸将分击前后队友闻亲帅精兵三千人疾驰至隘下先遣保捷军綂领刘虎帅敢死士五百人冲前军前军不动虎众衔枚突战会大风雨诸将请俟少霁友闻斥曰缓必失机遂拥兵齐进友闻入龙尾头万闻之五鼓出隘口与友闻会内外两军皆殊死战血流二十里黎明元兵益増乃以铁骑四面围绕友闻叹曰此殆天乎吾有死而已于是杀所乘马以示必死血战愈厉与弟万俱死军尽没元兵遂长驱入蜀先是绍定中有陈寅知西和州元兵围州城援不至城陷寅顾其妻杜氏曰若速自为计杜厉声曰安有生同君禄死不共王事者即登高堡自饮药二子及妇俱死母傍寅敛而焚之乃朝服登战楼望阙焚香泣曰臣始谋守此城为蜀藩篱城之不存臣死分也臣不负国臣不负国再拜伏剑而死宾客二十八人俱死一子后至亦欲自裁军士抱持之曰不可使忠臣无后与俱缒城亦折足死时推官贾子坤潼川人摄通判协力城守城陷子坤朝服与其家十二口死之子仲武仲武子昌忠纯孝纯孝至朝散郎厓山师败抱二女偕妻牟同蹈海死
　　俞兴理宗时守嘉州元兵围城五旬兴夜开闗力战而围解诏俞兴一十六人各官五转寻以兴为四川制置副使知嘉定府事兼成都安抚副使理宗曰俞兴嘉定城下之捷尤为竒伟赐金带有差

　　蜀中广记卷四十八

　　●钦定四库全书

　　蜀中广记卷四十九

　　（明）曹学佺 撰

　　○宦游记第三

　　川东

　　后汉

　　呉资字符约泰山人永建中巴郡太守有惠政郡境连岁丰穰百姓歌之曰习习晨风动澍雨润乎苗我后恤时务我民以优饶及迁去又为之歌曰望逺忽不见惆怅尝儃佪思逺实难忘悠悠心永怀
　　但望字伯阖泰山人初为并州刺史桓帝永兴二年来守巴郡郡境广逺给吏兼将人从冬徃夏还忧丧吉凶不得相见加以水陆俱艰山多猛兽迫于期会陨身江河投死虎口但察知之上疏极陈民瘼欲分巴为二一治临江一治安汉事格不行及刘璋分巴郡为三其议本此百姓赖之
　　朱辰字符燕蜀郡广都人巴郡太守甚着德惠卒于官郡獽民北送及墓獽蛋鼓刀擗踊感动路人于是葬所草木成顷余皆仿之曲折

　　晋

　　罗献襄阳人后王时为巴东郡太守蜀平仍其官加拜凌江将军领武陵太守泰始二年呉大将步阐唐咨侵巴东献保城拒之不能入乃西侵至朐忍献出击阐大破之朐忍得全步唐乃退迁监军假节安南将军封西鄂侯入朝加锡御盖朝服

　　五代

　　李迁哲字孝彦安康人周文帝时授侍中骠骑大将军除直州刺史与田宏同讨信州时信州为蛮酋向五子王等所围宏遣迁哲赴援比至信州已陷五子王等闻迁哲至狼狈奔走迁哲入据白帝追五子王等破之及田宏还军文帝令迁哲留鎭白帝信州先无仓储军粮匮乏迁哲乃收葛根造粉兼米以给之迁哲亦自取供食时有异膳即分赐兵士兵士有疾患亲为医药以此军中感之人思効命黔阳蛮田乌度田乌唐等每抄掠江中为百姓患迁哲随机出讨杀获甚多由是诸蛮畏威各送粮饩遣子弟入质者千有余家迁哲乃于白帝城外筑城以处之并置四鎭以静峡路自此寇抄颇息民获宁宇

　　唐

　　长孙无忌字辅机河南洛阳人显庆四年以忤杨国忠安置黔州逼令自缢而死至今有戍守其墓
　　李祠客广武人贞观中为渝州刺史诚信亷介民怀其惠罢政之日家无余财
　　唐次并州晋阳人贞元间以礼部员外郎贬开州刺史久滞蛮荒孤心抑郁乃采自古忠臣贤士罹谗放逐遂致杀身而君犹不悟者著书三篇谓之辩谤畧上之德宗愈怒谓左右曰唐次乃方吾为古昬君遂改次夔州刺史宪宗即位乃召还
　　刘禹锡字梦得中山人为夔州刺史上言民情利害及本州岛公务二表极中时宜
　　李吉甫字宏宪赵郡人初以中书侍郎为陆贽所疑出知明州及贽贬忠州时宰欲杀之起吉甫为忠州刺史使甘心焉吉甫并不以前事介意与之驩若平生时论以吉甫为长者
　　刘晏字士安曹州人初与杨炎不相得及炎入相贬晏忠州刺史炎欲诬构晏罪知庾准与晏有隙举为荆南节度以伺晏动静准乃奏晏与朱泚书祈其救解言多怨望炎又证成其事诛之天下莫不称寃
　　陆贽字敬舆嘉兴人为裴延龄所谗贬忠州别驾既放荒逺常阖户人不识其面政惟简静士民怀服又避谤不敢著书但集今古经验药方五十卷帝后稍思之以薛延为忠州刺史谕旨慰劳顺宗立召还会卒年五十六谥曰宣
　　栢贞节大厯中鎭夔门按唐文苑英华有授栢贞节制其畧曰栢贞节雅有气干深于戎律藴三畧以经武秉一心而事君可使持节都督夔州诸军事充夔忠万归涪等州防御使兼御史中丞杜甫诗曰栢公鎭夔门滞雾兹一扫
　　李萆忠州临江令时有中官被旨奉御容还阙乃挈西州一妓而下所在肆横殴吏取庸萆径入舟取妓缚岸上草奏将劾之其人怖惧逊谢遂不敢为害
　　白居易字乐天太原人元和十三年冬由江州司马量移忠州刺史郡居峡中称险陋乐天以简静为政风流暇豫郡人乐道之其游赏遗迹若东坡东涧鸣玉溪诸胜至今存
　　韦处厚字德载京兆人元和中为考功员外郎时宰相韦贯之以议兵不合旨出官处厚坐与贯之善出为开州刺史有盛山诗集名流属和韩退之序之杨端太原人干符中南诏陷播州端应募领兵复播州授安抚使谕以威德縻以恩信蛮人怀服子孙世袭宋开禧中赠太师

　　宋

　　卞震成都人工诗举蜀进士为渝州判官入宋仍其旧职会贼杜承褒攻围州城厚贿诱震震斩其使与刺史分部士卒夹攻之贼遂平
　　秦传序江宁人淳化五年充夔峡巡检使李顺之乱城中乏食传序出囊槖服玩尽市酒肉以犒士卒慰勉之城坏傅序赴火死其家寄荆湖间子奭遡峡求父尸溺死奏至太宗嗟恻録其次子赐钱十万
　　单煦平原人初知洛阳县转知昌州时诏城蜀煦以蜀负山带水一旦毁篱垣而兴版筑其费巨万非民力所堪请但筑土城转运使即移檄诸郡悉如其议后徙清平军擢御史左迁知濮合二州合居涪汉间夏秋患水淫潦煦筑东堤御之累官光禄卿
　　唐介字子方江陵人擢第调奉节令有政声召试御史衷行
　　周执羔字表卿弋阳人歴官知夔州兼安抚使时秦播蛮叛执羔责豪帅曰朝廷任尔为长一方骚动责将谁归豪惧击斩叛首以献夷患遂息
　　周雍永康人知达州讲学训士储粟惠民有社仓说约法一十八条乡社法四条民甚便之后以事忤上恬然引去
　　丁谓字谓之更字公言长洲人夔州路转运使蛮地饶粟常乏盐谓听以粟易盐蛮人大悦由是屯兵之州不须转饷清江诸砦皆可给足特迁秩赐金
　　李承约黔南节度使以恩信抚夷落劝农桑兴学校及当代黔南人诣京师乞留恳至诏许留二年
　　程頥字正叔颢之弟绍圣追贬元佑诸臣頥坐窜涪州北山有洞读易其中至今崇祀
　　程师孟字公辟呉人举进士提点夔路刑狱夔部无常平粟建请置仓迫凶岁赈民不足即矫发他储不俟报吏惧白不可师孟曰必俟报饿尽为殍矣竟发之
　　杨旬夔绍圣中任夔州推官处心正直积累阴功有子当入试梦神告旬曰汝阴隲有感汝子必贵若应科举可改名杨椿旬觉如其言果中第六名
　　王梦玺云南人任达州学正出入道谊不愧师模尝权州县事苦节自持卒之日无以为敛士林惜之
　　石恕衡州人靖康中为总潼闗夔路兵马摄南平军事闻二帝北狩率勤王兵径抵南京高宗立以军事任之恕凡三守兹土甚得民心
　　周敦頥字茂叔道州营道人歴合州判官部使者赵抃惑于谗言临之甚威敦頥处之超然通判虔州抃守虔熟视其所为乃大悟执其手曰吾几失君矣今而后乃知周茂叔也
　　查钥字符章隆兴初以御史出为夔路运判调停输运之法务以便民为事措寘揠折以寛民力蠲一路积赋十余万缗后转成都运使
　　王十朋字龟龄乐清人干道元年知夔州时夔苦于马纲十朋两上状请罢之岁旱为文祷于庙不踰时雨大降其诲士以忠孝与思无邪为主民输租者使自概量去之日士民攀辕不忍舍
　　李浩字德逺临川人以秘阁修撰知夔官兼夔路安抚使奉法循理律己甚严时施川蛮酋起兵相攻夔民大恐浩草檄谕化之边境乂安踰年以疾卒于官
　　屈坚忠州防御使建炎初金人围陜府坚引兵救之围解金人执坚坚曰吾来为解围也城茍全吾死何憾叱金人使速杀之
　　余玠字义夫蕲州人以功累官兵部侍郎四川安抚制置使兼知重庆府四川总领四川转运使玠大更前人敝政遴选守宰筑招贤之馆于府之左供帐一如帅所居下令曰集众思广忠益诸葛孔明所以用蜀也豪杰之士趋期立事今其时矣播州冉氏兄弟琎璞有文武才隐居蛮中前后阃帅辟召坚不起闻玠贤诣府上谒刺入玠即出见与分廷抗礼宾馆之奉冉居之若素有居数月请见曰某兄弟辱明公礼遇思有以少禆益为今日西蜀之计其在徙合州城乎蜀口形胜之地莫若钓鱼山请徙诸此若任得其人积粟以守之贤于十万师逺矣巴蜀不足守也玠大喜曰吾固疑先生非浅士先生之谋玠不敢掠以归己遂不谋诸众密闻于朝请不次官之诏以琎为承事郎权发遣合州璞为承务郎权通判州事徙城之事悉以任之卒筑青居大获钓鱼云顶天生凡十余城皆因山为垒碁布里分为诸郡治所屯兵聚粮为必守计且诛溃将以肃军令又开屯田于成都蜀以富实十年冬玠率诸将巡边直捣兴元兵大战十三年又大战于嘉定初利司都统王夔素残悍号王夜又恃功骄恣桀骜不受节度朝廷虽知其不法在逺不能诘也大帅处分少不嗛其意则百计挠之使不得有所为玠夜召夔计事潜以杨成代领其众夔至斩之戎帅欲举统制姚世安为代玠素欲革军中举代之弊遣都统金某徃代世安世安闭闗不纳因结丞相谢方叔谗玠于帝玠郁郁不乐寳佑初闻召命愈不自安一夕暴下卒蜀人悲慕如失父母
　　张珏字君玉陇西人年十八从军以战功累官四川制置副使知重庆府五月加检校少保征其兵入卫蜀道断不得达而泸叙长宁富顺开巴渠诸郡不一月皆降元元合兵围重庆援絶粮尽珏屡以死士间入城许以赴援且为之画守御计二年正月遣其将赵安袭青居执安抚刘才参议马嵩归二月遣张万以巨舰载精兵断内水桥入重庆四月合重庆兵出攻鳯顶诸砦珏结泸士刘霖先坤朋为内应六月遣赵安破神臂门执梅应春杀之复泸州重庆兵渐解去围泸州十二月赵定应迎珏入重庆为制置泸州围经年食尽安抚王世昌自经死元兵会重庆驻佛图闗招降珏不从元兵破咸淳皇华城军使包深巷战死既而元兵破绍庆府珏率兵出薫风门与元将伊苏岱尔战扶桑坝珏兵大溃城中粮尽赵安以书说珏降不听安乃与帐下韩忠显夜开鎭西门降珏率兵巷战不支归索鸩饮左右匿鸩乃以小舟载妻子东走涪中道大憾斧其舟欲自沈舟人夺斧掷江中珏踊跃欲赴水家人挽持不得死明日万户特穆尔追及于涪执之重庆降制机曹琦自经死珏至安西赵老庵其友谕以尽节亦自经死琦蜀进士也有赵立者字德修亦蜀人第进士以上书迕贾似道被谪德佑初起为大社令湖北提刑使蜀趣诸将入卫至重庆则昝万寿已降珏方城守为后图立无以复命还至涪沈水死时制幕赵酉泰亦自杀
　　孟珙字璞玉枣阳人元大将塔尔海图萨帅师入蜀号八十万珙遣张举提兵间道抵均州防遏元兵度万州湖滩施夔震动珙兄璟时为湖北安抚副使知峡州急以书谋备御珙请于督府帅师西上璟调金铎一军迎拒于归州大■〈王亚〉砦刘义捷于巴东县之清平村珙弟璋选精兵二千驻澧州防施黔路四年进封子谍知元兵于襄樊随信阳招集军民布种积船材于邓之顺阳乃遣张汉英出随任义出信阳焦进出襄分路挠其势遣王坚潜兵烧所积船材又度师必因粮于蔡遣张德刘整分兵入蔡火其积聚制拜宁武军节度使四川宣抚使兼知夔州招集沿边经战之士号宁武军令璋领之进封汉东郡侯兼京湖安抚制置使回鹘阿里巴图尔帅壮士老稚人马来降剏飞鹘军改阿里名父忠孝充总辖乞补以官黎守阎师古言大理国请道黎雅入贡珙报大理自通邕广不宜取道川蜀却之兼夔路制置大使兼屯田大使军无宿储珙大兴屯田上屯田始末与所减募食之数降诏奬谕淳佑二年淮东受兵枢密俾珙应援遣李得帅精兵四千赴之元兵至三川珙下令应出戍主兵官不许失弃寸土权开州梁栋乏粮请还司珙曰是弃城也栋至夔州使高达斩其首以徇由是诸将禀令惟谨元兵至泸珙命重庆分司发兵应援遣张祥屯涪州拜检校少保进封汉东郡公余玠宣谕四川道过珙珙以重庆积粟少饷屯田米十万石遣晋德帅师六千援蜀珙奏襄蜀荡析士无所归蜀士聚于公安襄士聚于郢渚臣作公安南阳两书院隶以没入田庐俾有所教养请帝题榜以赐之
　　王仙者蜀都统也守涪州北兵攻围无虚日势孤援絶宋既亡之二年城始破仙自刎断其吭不殊以两手自摘其首坠地乃死

　　蜀中广记卷四十九

　　●钦定四库全书

　　蜀中广记卷五十

　　（明）曹学佺 撰

　　○宦游记第四

　　川北道属

　　东汉

　　臧宫颍川郏人也将兵至中卢屯骆越是时公孙述将田戎任满与征南大将军岑彭相拒于荆门彭等战数不利越人谋畔从蜀宫兵少力不能制会属县送委输车数百乘至宫夜使锯断城门限令车声回转出入至旦越人候伺者闻车声不絶而门限断相告以汉兵大至其渠帅乃奉牛酒以劳军营宫陈兵大会击牛酾酒飨赐慰纳之宫与岑彭等破荆门别至垂鹊山通道出移归至江州岑彭下巴郡使宫将降卒五万从涪水上平曲公孙述将延岑盛兵于沅水时宫众多食少转输不至而降者皆欲散畔郡邑复更保聚观望成败宫欲引还恐为所反会帝遣谒者将兵诣岑彭有马七百匹宫矫制取以自益晨夜进兵多张旗帜登山鼓噪右步左骑挟船而引呼声动山谷岑不意汉兵卒至登山望之大震恐宫因从击大破之斩首溺死者万余人水为之浊流延岑奔成都其众悉降尽获其兵马珍寳降者以十万数军至平阳乡蜀将王元举众降进拔绵竹破涪城斩公孙述弟恢复攻拔繁郫与呉汉并灭公孙述帝以蜀新定拜宫为广汉太守

　　三国

　　张飞字益德涿郡人先主定蜀以飞领巴西太守曹操破张鲁留夏侯渊张合守汉川合别督诸军下巴西欲徙其民于汉中进军宕渠蒙头荡石与飞相拒五十余日飞率精卒万余人从他道邀合军交战山道迮狭前后不得相救飞遂破合合弃马缘山独与麾下十余人从间道退引军还南郑巴土获安先主为汉中王拜飞为右将军假节章武元年迁车骑将军领司隶校尉进封西乡侯先主伐呉飞当率兵万人自阆中会江州临发其帐下将张达范疆杀飞持其首顺流而奔孙权追谥飞曰桓侯
　　霍峻字仲邈南郡枝江人先主以峻为中郎将先主自葭萌南还袭刘璋留峻守葭萌城张鲁遣将杨帛诱峻求共守城峻曰小人头可得城不可得帛乃退去后璋将扶禁向存等帅万余人由阆水上攻围峻且一年不能下峻城中兵纔数百人伺其怠隙选精鋭大破之即斩存首先主定蜀嘉峻之功乃分广汉为梓潼郡以峻为梓潼太守禆将军在官三年年四十卒还葬成都

　　六朝

　　栁俭字道约河东解人也隋文帝受禅擢拜水部侍郎封率道县伯未几出为广汉太守甚有能名俄而郡废时帝励精思政妙简良能出为牧宰俭以仁明著称擢拜蓬州刺史狱讼者庭决遣之佐吏从容而已狱无系囚蜀王秀时鎭益州列上其事迁卭州刺守在职十余年人夷悦服蜀王秀之得罪也俭坐与交通免职及还乡妻子衣食不赡见者咸叹伏焉
　　鲁广达陈巴州刺史太康初与仪同章昭达入峡口招定安蜀等诸州鎭时周将图江左大造舟舰于蜀并运粮青泥广达与钱道戢等掩袭纵火焚之仍还本辖广达为政简要推诚任下吏人称便秩满皆诣阙表请乞留于是诏留二年
　　董叔开皇四年为盐亭令勤课农桑首建学校德政着闻公余游鳯凰山后人思之号为董叔山
　　豆卢绩字定东大象二年拜利州总管时王谦作乱绩婴城固守谦遣其将达奚惎等众十万攻之起土山凿城为七十穴堰江水以灌之绩时战士不过二千昼夜相拒经四旬势渐迫绩于是出竒兵击之斩数千级降二千余人梁睿军且至贼因而解去

　　唐

　　颜眞卿字清臣琅琊临沂人李辅国恶之奏贬蓬州长史
　　郭元振魏州贵乡人举进士授通泉尉任侠使气不屑细务则天闻其名乃召与语甚奇之充使聘于吐蕃
　　李元婴封滕王与鲁王灵夔相继为阆州刺史务行寛大民甚怀之
　　颜杲卿琅琊临沂人天寳初任遂州司法参军赋性刚直莅事明济后升常山太守
　　崔涣以尚书司门员外郎忤杨国忠出为剑州刺史天寳十五载玄宗幸蜀涣迎谒于路抗词忠恳皆究理体玄宗嘉之以为得涣晩宰臣房管又荐之即日拜黄门侍郎司中书门下平章事扈从成都府
　　冯宿字拱之东阳人贞元中举进士歴学士侍郎擢东川节度使完城郭增兵械十余万涪水数坏民庐舍宿修利防庸一方便赖疾革将断重刑家人请宥之宿曰修短天也挠法以求宥吾不敢卒赠吏部尚书谥曰悫
　　元稹字微之河南人也以监察御史奉使东蜀劾奏故剑南东川节度使严励在州日没入平人资产八十余家诏征其赃复归于民执政不悦以他事贬稹江陵府士曹参军又十年量移通州司马
　　史谦恕果州刺史百姓歌之曰使君来何晩昔日无储今有饭
　　沈长源呉兴初为利州牧人安俗阜欧阳詹作益昌行曰驱马至益昌倍惊风俗和耕夫垄上行负戴途中歌何易于尝为益昌令刺史崔朴尝乘春自上游多从宾客歌酒泛舟东下直出益昌至则索民挽舟易于躬自腰笏引舟上下刺史惊问状易于曰方春百姓不耕即蚕隙不可夺易于为属令当其无事可以充役刺史与宾客跳出舟偕骑还去益昌民多即山树茶利私自入会盐铁官奏重榷筦诏下所在不得为百姓匿易于视诏曰益昌不征茶百姓尚不可活矧厚其赋以毒民乎命吏刬去吏争曰天子诏所在不得为百姓匿今刬去罪愈重吏止死明府公宁免窜海裔耶易于曰吾宁爱一身以毒一邑民乎亦不使罪蔓尔曹即自纵火焚之观察使闻其状以易于挺身为民卒不加劾邑民死丧子弱业破不能具葬者易于出俸钱使吏为办百姓入常赋有垂白偻杖者易于必召坐与食问政得失庭有竞民易于皆亲自与语为指白枉直罪小者劝大者杖悉立遣之不以付吏治益昌三年狱无系民民不知役卢宏宣元和中累官刑部侍郎拜剑南东川节度使时岁饥盗起酋豪自王伪署官吏发厫仓招亡命连蓬诸州蛮落摇乱宏宣下檄招谕贼党稍平简其桀黠者署军中孱弱无能者还之农酋豪逃峡中令吏捕诛之
　　薛逢字陶臣河东人为巴州刺史既而同年进士杨收作相逢有诗云须知金印朝天客同是沙堤避路人威鳯偶时皆瑞圣潜龙无水谩通神收闻大衔之又出为蓬州刺史
　　栁仲郢字谕蒙大中年为梓州刺史剑南东川节度使时有孔目吏边章简者以货交近幸前后亷使无如之何仲郢因事决杀部内肃然不俟行法而自理在鎭五年美绩流闻
　　路岩字鲁瞻阳平寇氏人咸通中剑南东川节度使时蛮盗寇边岩力为拊循置定边军于卭州扼大渡河由是西山八国来朝
　　颜彦晖东川节度使贼来攻城援絶城陷彦晖不屈手杀妻子乃自刎诸将皆自杀高仁厚始为西川押衙以讨蜀盗阡能等有功进都招讨指挥使东川杨师立反命仁厚讨之贼夜掩诸营皆走仁厚大开营门设烛自帅兵伏道左右贼至见门开不敢入还去伏发击之大败追至城下围之诸营皆走当死者众仁厚乃召孔目张韶谕之曰汝速遣人分道追去者自以汝意谕之曰仆射幸不知宜速归来可保其如常无忧也韶素长者众信之皆还惟副使杨茂言走逺又为欺罔乃斩以徇进围梓州久不下仁厚乃射书城中曰不忍玉石俱焚为诸君缓师十日至日四面俱进破城必矣诸君图之于是将士遂斩师立出降授东川节度使

　　宋

　　冯瓒字礼臣歴城人干德三年为枢密直学士时剑外初平命瓒知梓州无何蜀军校上官进率亡命三千余人掠民数万夜攻州城瓒曰贼乘夜奄至此乌合之众以棰挺相击必无固志正可持重以鎭之旦自溃矣密令促其更筹五鼓贼悉遁去因纵兵追之擒斩上官进
　　陈升卿字光祖跨鳌人干道中以御史出知剑州恤民隐修学校士民咸悦太守阎伯永即学宫之傍立祠祀之
　　张雍德州人西川转运使知梓州蜀州青城民王小波李顺作乱众至万人雍训练士卒募强勇守城辇绵州金帛以实帑藏督僚佐陈世卿等治戎器伐木为竿销钟为镝纽布为索贼设梯冲火车攻城急发机石碎之火箭杂下贼稍退复治攻具城西北隅雍绐曰军士趣治装吾将开东门击贼阳遣步骑五百临东门贼升牛头山瞰城内信然伏精兵万余山之东隅以待雍即召敢死士百辈缒而下尽焚其攻具自午达申殆尽贼以为神凶党数乘城进战皆不利一日北风昼晦贼乘风纵火急攻北门雍与卢斌等领兵据门立矢石间固守不动贼为之少却长围八十余日会援兵至贼始溃去事闻手诏褒美焉
　　王旦字子明大名人端拱间知蓬州清节着闻民被其泽后官至平章事卒谥文正
　　袭鼎臣字辅之须城人知渠州事渠故僻陋无学者鼎臣建庙学选俊秀为生徒日授讲说立课严教自后始有登科者郡人绘像祀之
　　张仕逊字顺之阴城人进士令射洪以寛厚得民尝祷雨使君祠须臾大雨仕逊立庭中雨足乃去后转运使檄移治郪民遮马首不得去因听还射洪安抚使至梓州问属吏能否张雍曰射洪令第一累官同中书门下平章事
　　朱勇梓州统制时与金人战于瓦亭寨被执临死骂不絶口后人立庙祀之赐名忠节
　　刘子羽字彦修崇安人金人窥蜀呉玠以经畧使戍河池王彦以鎭抚使戍金州二鎭皆饥兴元帅臣闭籴二鎭病之皆愿得子羽守汉中张浚乃承制拜子羽利州路经畧使兼知兴元子羽至汉中通商输粟二鎭遂安除寳文阁直学士是冬金人犯金州王彦失守退保石泉子羽急移兵守饶风岭驰告玠玠大惊即越境而东一日夜驰三百里至饶风列营拒守金人仰攻死伤山集募死士由间道自柤溪闗入绕出玠后玠遽邀子羽去子羽不可而留玠固守玠难之遂西子羽焚兴元退守三泉县兵不满三百取草芽木甲以食遗玠书诀别玠时在僊人闗爱将杨政大呼军门曰节使不可负刘待制不然政亦舍节使去矣玠乃间道会子羽子羽留玠共守三泉玠曰闗外蜀之门户不可轻弃复徃守僊人闗以潭毒山形斗拔其上寛平有水乃筑壁垒十六日而成金人已至距营十数里子羽据胡床坐于垒口诸将泣曰此非待制坐处子羽曰子羽今日死于此敌寻亦引去自金人入梁洋四蜀复大震张浚欲移潼川子羽遗浚书言已在此金人必不南浚乃止萨里罕由斜谷北去子羽谋邀之于武休不及既回鳯翔遣十人持书旗招子羽子羽尽斩之而纵其一还曰为我语彼欲来即来吾有死尔何可招也先是子羽预徙梁洋之积至是金人深入馈饷不继又腹背为子羽及玠所攻死伤十五六疫疠且作亟遁去子羽出师掩击堕溪涧死者不可胜计余不能自拔者皆降
　　邵伯温字子文河南人除知果州擢提点成都路刑狱蜀人德之再除利路转运副使提举太平观初伯温以父雍言世将乱惟蜀可居遂携家入蜀免于靖康之难绍兴四年卒
　　赵士陴绍兴中知遂宁府江水泛涨濒江堤决士陴率士民塞之索胡床坐堤上左右请避不许须臾水落堤幸不坏时人以比王尊
　　李樗知巴渠时有虎白昼入城樗为文榜诸社庙越五日虎毙于郊
　　陈咸字逢儒登进士第歴利路转运判官开禧三年呉曦叛闗外四州继没人情大骇咸留大安军督军粮檄守杨震仲赈流民备奸盗众稍安曦谓咸名士欲胁之以令其余初咸语人曰咸受国厚恩义当击敌恨无兵权独有下策削发以全臣节会曦以书招之急咸答书劝其禀命既而欲亲谕之遂行遇伪统领孟可道知曦已僭乱曰吾书不可用矣还至后■〈釒敖〉入帐中以刀自断其结披缁而出敌兵拘咸于岸曦闻怒甚安丙力为救解乃得释归

　　蜀中广记卷五十

　　●钦定四库全书

　　蜀中广记卷五十一

　　（明）曹学佺 撰

　　○蜀郡县古今通释第一

　　四川布政司

　　说文川者穿也水穿地而流曰川桑钦水经云大江出蜀是矣唐分剑南道为东西二川宋析为益梓利夔四路元为四川行省国朝因之为四川布政司或称三川者非三川伊洛之地司马错劝秦伐蜀曰周自知失九鼎韩自知亡三川是也汉武帝元鼎年以蜀郡广汉犍为为三蜀献帝建安年分巴东巴西永宁郡为三巴巴蜀虽别犹可槩称

　　川西道属

　　成都府【管六州二十五县】

　　帝王世纪云周太王从梁山止于岐下一年成邑二年成都蜀本梁州之域毛诗奕奕梁山惟禹甸之寻江源记云梁山首跨剑阁而尾入江矣故秦置县曰成都人皇之世九囿而蜀囿居其一黄帝之子昌意娶蜀山氏女生帝喾封其支庶于蜀始为蜀国尔雅释山蜀者独也言不与他相连属也汉武帝置益州益者阨也以其地险阨而益广也唐玄宗西幸始改成都府升号南京以地当长安之南矣其时长史实称尹而知府则起于王蜀武成云昔者州郡之分犹今之道府也州曰庸部郡曰导江则在王莽时州曰司隶郡曰成都则在公孙述时益州置牧蜀郡置守则在先主时刺史治太城太守治少城则在东晋时益州总管府剑南节度使则在唐开元前一路安抚使四路制置使则在宋南渡后

　　成都县

　　秦司马错张仪灭蜀置释同郡华阳国志云县有十二乡五部

　　华阳县

　　禹贡华阳黒水惟梁州梁强梁也西方金气强梁之义周有天下并梁于雍二州俱以华山为主雍之有华阴犹蜀之有华阳也唐初为蜀县析成都置干元中易今名

　　郫县

　　杜宇名蒲卑都于此邑冡至今存秦因以卑名邑也唐垂拱初割成都之西鄙置犀浦县取李冰所剏石犀为名宋熙宁中废为镇今为铺在郫县东二十五里□□□□□□□称益州牧始此

　　新都县

　　汉髙六年与广汉郡同置三都之一也亦曰新郪邑界有王稚子墓稚子郪人遂有斯目按后汉书注郪故城在今梓州郪县西南而此曰新以别之又地理志汝南郡有新郪后汉改曰郪丘章帝徙宋公之处也韵书广汉之郪千咨切汝南之郪先稽切

　　温江县

　　江水至此始温也濯丝有色后魏时立矣汉曰湔氐道隋曰万春今县之长春乡是其故址

　　新繁县

　　秦曰繁以界有繁江也谓之繁田蜀姜维徙凉州降胡于繁迁其民于新县故曰新繁

　　双流县

　　李善注文选江水出岷山分为二经成都东南故左思曰带二江之双流也汉曰广都即蜀三都之一隋避炀帝讳改今名广都水驿在今华阳县东南国朝隆庆初废志云蚕丛故都城距县南十八里

　　崇庆州【管新津一县】

　　蜀州也三国志云益州之地仰给于蜀宋髙宗大观元年封蜀国公至绍兴中乃升为崇庆府元降为州国朝因之汉曰江原以江水所由也有江源祠莽曰卭原以与临卭近也濵文井江晋曰晋原以有晋原山也即鹤鸣山唐曰唐安以获安唐室也近西廵时今唐安为驿而江原为镇矣

　　新津县

　　李膺益州记云皂里江津之所曰新津市周地图记云闵帝元年于此立新津县也

　　彭县

　　周彭国也武王伐纣彭人与焉又云籛铿之封邑矣华阳国志则以两山对阙有天彭之号也梁天监中立东益州以在益州之东益州记云彭号小郫土地肥良比之郫邑也袁隲记云九峰髙峙蒙水浚发后周之九陇隋之蒙州取诸此矣志云今县西二十里之三郎镇即九陇故址县东二十里之蒙阳镇即蒙州故址

　　崇宁县

　　析郫导江九陇三县所置也唐曰唐昌宋曰永昌道君崇宁初改为崇宁

　　灌县

　　李冰传江水堰流以灌平陆谓之灌口贞观曰灌宁孟蜀曰灌州也上古为鱼鳬氏之国今有鱼鳬故城三国曰都安水经注云即都安堰也诸葛亮北伐以此堰农大国之所资发征丁千二百人主护之有堰官宋勑永康军兼管堰事国朝尤慎重焉冬闭时修春开时祀水利道主其事间行别驾及灌令代齐曰齐基曰青城唐曰盘龙曰导江宋曰永安军又改永康军青城山杜光庭记云岷山连峰接岫千里不絶青城乃第一峰也盘龙山益州记云山土色黄盘回有龙形导江水经注云岷山徼外江水之所导也永安军寰宇记云宋初沿贞观镇静军之号也志云青城废县在治南六十里盘龙废县即治内导江废县在治东二十里今为导江铺永康废址今为永康驿

　　威州【管保县一县】

　　蜀后主时姜维马忠等讨汶川叛羌此其地也自晋以后羌夷叛服不常以其地置薛城戍唐初白狗羗首领邓贤优内附乃于姜维故城置维州以统之后改为维川郡焉王孟二蜀继有其地徙就中州城即今治也宋平蜀后以京逓发潍州误至维州因改曰威州取威制西羌之意维威音亦相近云废通化县唐咸亨二年刺史董弁招慰生羌于此置小封县在西蕃通鹤军垂拱二年城为北蕃所没改置在威戎军西本志云在州之通化里与金州演化禅师相近

　　保县

　　唐天寳中置天保郡干元中改保州孟蜀复改保宁县也国朝洪武十八年去宁字以避保宁府

　　茂州【管汶川一县】

　　禹贡岷山导江发迹于此水经注云岷山即渎山也水曰渎水矣冉駹氏之国按白马黒面曰駹駹夷名也史记南越破后冉駹等皆震恐请臣置吏汉武帝元鼎六年以冉駹为汶山郡汶当作渂古字汶岷通用王羲之游目汶岭是也按地里表云汶山在茂州汶山县岷山在西北如此则汶岷乃二山梁曰绳州普通三年置桃闗之路以绳为桥因作州称隋曰会州谓其为西夷之交会也唐贞观始改茂州以茂湿山为名言山之草木丛茂云雾润湿矣

　　汶川县

　　汉之绵虒县也虎有角曰虒行水中地有此兽矣晋置汶川州于此周武帝保定四年移汶川州于广阳县州废乃置汶川县

　　简州

　　蜀汉简雍为先主镇牛鞞牛鞞汉县名牛鞞之水出焉山曰赖简池曰简池皆民怀雍政也隋始于此置简州矣西魏之阳安以山名今为驿隋之平泉以泉名今为镇驿在治前镇距西南五十里

　　资县

　　陈留风俗传及姓纂云资姓黄帝后在益州资中今邑之山川皆曰资从赐姓也寰宇记云废银山县在资州东南三十八里以山名龙水县在龙龟溪之左以水名志云今之银山镇龙水乡是也

　　资阳县

　　邑当资水之阳齐建元间置又曽于此县立资州矣通志云盘石废县在县北三里有石状如盘陀月山废县在县境宋析入者有山形如明月

　　内江县

　　本中江也与外江别入泸州合流县为后周所置隋室之先讳忠改曰内江周以前曰汉安戍宋别名安夷军按今中江县之水本内水蜀志先主从内水入涪是也而内江县之水本中水以在内外水之中也沈约宋书云资江为中水涪江为内水恐因县名而反混水名故特表之

　　仁寿县

　　西魏之隆山郡也即鼎鼻山其山隆起又曰隆山矣周闵帝元年于此置陵州葢因张陵而名陵井又因陵井而名陵州也陵置县曰仁寿从文帝年号废贵平县后魏恭帝与平井可昙二县同立以隶和仁郡也今之贵平镇入简州界废籍县梁天监置席郡隋废郡为县后讹席为籍也今籍县址入双流界废陵井监宋大观四年改为仙井俱并入当县

　　井研县

　　隋置古之善计者曰硏计然亦名计硏也此邑盐井之利出于心计乃以硏系井而为名与寰宇记云有山俯临井镬名曰井镬山方言闗东呼镬为卤硏魏之蒲亭隋之始建皆在铁山界上周地图云蒲亭县有铁山诸葛亮取为刀器因封宇文度为铁山侯即此

　　金堂县

　　西魏置金渊县唐避讳改金水咸亨中析立今县曰堂者地寛平处也汉之牛鞞县地宋并怀安军入焉又名怀口今为怀口巡检司去县东南五十里古县附金沙水旧属简池今县连金台山旧属新都

　　汉州【管什邡徳阳绵竹三县】

　　汉髙帝六年置广汉郡于乗乡一名绳乡广大也言能广大汉业也东汉益州刺史治唐初立汉州天寳中于此立徳阳郡华阳国志郡治雒县以洛水所会也源出洛通山矣元至正中省废址在州北三里寰宇记湔阳故城汉阳废城俱在城南

　　什邡县

　　汉雍齿封邑年表作汁邡土地谱云广汉领县十以应十干县当酉位酉十数也古碑邡水流为十故名什邡今雒江出闗口东枝六西枝四而县居其中矣后周改方亭县今为里

　　徳阳县

　　汉曰徳阳以徳水之阳也晋曰旌阳以旌水之阳也孝徳旌异皆因姜士游士游绵竹人当县后汉析绵竹所置绵竹故城在治北三十五里诸葛瞻战败处

　　绵竹县

　　汉县也刘焉徙益州治于此地里志云紫嵓山绵竹所出后周改孝水以姜诗宅在沉乡为名至隋仍旧沉乡一曰泛乡何武封邑

　　绵州【管彰明罗江二县】

　　左绵也地居绵江之左汉为涪县以涪水所经矣曰巴中即巴西也曰潼州即金山也曰盐泉即魏城也今名隋改州治内有金山驿治东五里有巴西渡东北六十里有魏城巡检司

　　彰明县

　　后魏之昌隆县唐避讳改昌明后唐改曰彰明矣李太白之所生也

　　罗江县

　　左水自安县来右水自绵州来合于县之东北蹙成罗纹又谓之纹江也唐天寳置晋初曰万安李膺记云晋于梓潼水尾万安故城置万安县是矣今为驿晋末乱移就潺亭水经注云潺山石下有泉曰潺水今县北三里有潺亭庙碑磨灭潺亭字见存

　　安县

　　唐武徳置以界有龙安山云元为安州国初为安县即隋之神泉县也郡国志云县三十里有泉十四穴甘香异常饮之已痼疾故曰神泉唐永淳年复置西昌县取西昌山为名矣今县三十里有西昌市南五十里有神泉废县址

　　龙安府【管三县】

　　西汉北部都尉治东汉之阴平郡也水经注曰岷山之西有龙冡按梁普通中武陵王萧纪僣据土人李龙迁保此畨汉徳之西魏平蜀始置龙州保其名矣向为龙门州郡元弃为龙州宣慰司国朝嘉靖四十五年改流系以安字

　　平武县

　　晋于阴平郡置阴平平广二县隋改龙州为平武郡也与龙州改流之年并设

　　江油县

　　以江水所由也后加水旁矣蜀汉马邈守江油即此初属保宁嘉靖末改属本府

　　石泉县

　　汶山郡之石纽村禹所生也汉广柔县矣城北岩下有甘泉乃石泉军之始初隶成都嘉靖末改属本府

　　青川所

　　有青川溪源出畨界又啼胡山水出清美谓之清水也天寳中置清川县于此国朝洪武四年置所在龙安府东百二十里隶焉

　　松潘卫

　　地出甘松后魏以之名县矣唐改松州潘吐蕃姓也洪武初设松州潘州二卫寻合为一置军民指挥使司唐天寳为交川郡后周为龙涸郡水经注云自白马岭回行二千余里至龙涸是也

　　小河所

　　涪江支河也古曰涪阳国朝宣徳四年置在松潘卫东百九十里隶焉

　　迭溪所

　　氐羌之地汉蚕陵县后周置翼斜郡唐曰翼州以夷水遶其地分流如翼也国朝洪武十一年置取图经迭石为巢置所

　　蜀中广记卷五十一

　　●钦定四库全书

　　蜀中广记卷五十二

　　（明）曹学佺 撰

　　○蜀郡县古今通释第二

　　上川南道属

　　嘉定州【直隶管六县】

　　汉犍为郡之南安县地也治青衣江会应劭注汉书曰顺帝改青衣县为汉嘉以公孙述称帝青衣人不宾光武嘉之也后魏于此立眉州寻改青州葢取峨眉青衣水之义矣宇文改嘉州也宋宁宗潜邸升嘉定府今仍其名为州寰宇记云嘉州治龙游县隋开皇初伐陈有龙见江水引军故名又云州治对江四十里有平羌县本汉平羌戍也周保定置县今州之逓运所是龙游县址平羌驿是平羌县址青衣铺是青衣县址

　　峨眉县

　　两山相对状如峨眉后周所置也青衣平羗旧理此隋之绥山唐之罗目二县入焉县西四十里即绥山址葛由卖木羊处也县南三十里即罗目址本罗蒙山讹为罗目也今之木羊镇罗目街是

　　洪雅县

　　界有洪雅川源出离堆离即雅也后周立洪雅镇隋改为县或谓葛洪寓居县之花溪上升故名

　　夹江县

　　隋于夹江戍置县葢分龙游平羌之地亦曰泾上志引山海经云夹水出于其阴也汉为南安县今之南安乡是史记年表宣虎以破臧荼功食邑于此

　　犍为县

　　汉武置犍为郡治鄨今之马湖平夷司是保干图曰鄨有干山形如牛后周于沉犀山下置沉犀郡隋于大鹿山下置犍为县志古也玉篇曰犍似豹人首一目为即猴大篆为作两猴隋之玉津唐之应灵入焉县治上流即璧玉津也界大牢镇即古应灵也

　　荣县

　　周十乱荣公之采地其后夷公之墓在焉又曰古有荣隐先生居此唐置荣州治旭川县荣旭之义通矣宋光宗潜邸升为绍熙府今复县名荣也志云县南八十里有公井故城即唐之公井县址县西八十里有铁山即晋之资官县址皆并当县

　　威逺县

　　隋于威逺戍置县取威抚逺人之义国初省入荣后复割荣之益昌乡以益之

　　眉州【直隶管三县】

　　地在峨眉山阴以之名州自西魏始实治嘉州若梁之齐通郡隋之通义郡唐之别置眉州则今理矣宋时升为防御使治眉山苏子瞻所谓眉州眉山共一城者也晋置西江阳郡子由诗子生虽江阳指此

　　彭山县

　　秦之武阳梁之灵石也汉昭帝已后及晋宋犍为郡皆理于此隋曰隆山县属陵州唐贞观中以县属眉因界之彭女山为名又曰取彭亡山岑彭所恶也隆彭皆髙大之称义或本此

　　青神县

　　本南安县地后周置今县以青衣江所注也蚕丛衣青而教蚕事蜀人神之故曰青神又曰水濯衣即青

　　丹棱县

　　齐之齐乐郡也后周洪雅县地隋析出为丹棱取多棱川之名矣寰宇记多棱川有獠居焉即此

　　卭州【直隶管二县】

　　汉临卭地以临乎卭崃矣废火井县隋大业置博物志云临卭火井诸葛亮观之转盛是也废依政县后魏时置寰宇记云即秦之蒲阳县也今州南二十五里有火井坝巡检司州东七十里有依政县故址

　　蒲江县

　　汉宣帝地节中穿蒲江盐井増盐铁官西魏始置县又立蒲阳郡以统之今县南八十步涌泉方丈蒲草生焉古蒲顿也

　　大邑县

　　寰宇记唐咸亨中分益州之晋原县置其壤广大因以为名有雾中山是号雾邑

　　雅州【直隶管三县】

　　取雅安山为名李冰所凿离堆在其地也离音雅坤元录郡国志通鉴释文皆言之秦灭楚迁严王之族于此曰严道矣西魏置蒙山郡隋改今名

　　名山县

　　汉青衣严道二县界西魏始置县谓之蒙山域中有蔡蒙也隋以二山著名禹贡改蒙曰名终唐世皆曰汉源宋乃仍旧今县东北七十里之百丈驿则唐百丈县焉图经云山有一穴口圆百尺深百丈汉王阳所畏道也

　　荣经县

　　唐武徳初始置县于荣经水口戍荣经二水名也干符中曽改为金汤军宋初复旧

　　芦山县

　　汉之灵闗道也界有卢奴山于众山特小隋炀帝始以名县国初加草字以山出葭芦矣

　　黎州安抚司

　　汉诛莋侯于莋都立沉黎郡以水沉黒名也后周与宋皆曰黎州元始外为土司国朝因之増置大渡河千戸所汉旄牛都尉隋登州及汉源县皆置于此

　　天全六畨招讨司

　　蛮獠之墟三代为氐羌西魏始阳县地也在唐羁縻属雅州都督五代土人高曩阁藏等归附置碉门黎雅长河西鱼通宁逺六安抚司元于碉门置六畨小溪置天全二招讨国初合而为一所辖部落有马苏金杨陇东西碉六村谓之六畨髙姓世招讨使杨姓副之

　　建昌道属

　　建昌卫

　　汉越嶲郡隋唐之嶲州也咸通中蒙氏设建昌府元置路国初改府寻废为卫仍设行都司以统之领礼州昌州等千戸所及长官司

　　礼州所

　　在建昌北六十里汉苏示县也隋曰苏祇唐曰苏祁元曰礼州国初置后中二所吐蕃号为龙么城

　　徳昌所

　　在建昌南六十里汉卭都县地元置徳昌路国初改府寻废宋时号阿屈部

　　打中河中前二所

　　在建昌西百四十里亦卭都地唐曰沙野城元为泸州地河源出吐蕃下流合金沙江一名黒恵又名纳夷

　　昌州司

　　在建昌南二百里蛮名阿屈部元始置州国初弃为长官司

　　威龙司

　　在建昌东南四百十里夷名巴翠部元始置州洪武中弃为长官司

　　普济司

　　在建昌西南二百四十里夷名圩甸元始置州洪武中弃为长官司

　　越嶲卫

　　汉郡名卭都国阐县治也应劭注汉书界有嶲水谓越此水置郡以章休盛也元为卭部州国初立卫废为长官司矣卫在建昌北二百八十里司在卫东

　　宁畨卫

　　在建昌北百九十里卭都国地也元为苏州亦取苏示之名国初因之为卫后以地当诸畨之冲改易今名领冕山桥千戸所在卫东百二十五里山在桥东状如冠冕

　　会川卫

　　在建昌东南五百里汉会无县唐会同府也蒙氏呼会川逻若汉语安乐城然国初立府领武安永昌麻龙等州县麻龙又曰麻泥若汉语黄土城也寻改为卫领迷易千戸所在卫西八十里

　　盐井卫

　　元置闰盐县有黒白盐井矣国初因之又于此立栢兴州寻改今名在建昌西三百里汉之定莋县也蒙氏为香城郡宋时名贺头甸元初为落兰部领打冲河所及马剌长官司在卫南五百里

　　下川南道属

　　叙州府

　　古僰国所谓僰道县也西汉犍为郡理梁命先铁定夷獠于此乃立戎州宋徽宗政和中改今名取西戎即叙之义按西汉犍为理此元光已后始移武阳

　　宜宾县

　　唐之义宾县也取其慕义来宾矣宋政和年改义为宜后周曰外江以水名蜀汉曰■〈存阝〉■〈焉阝〉以山名

　　庆符县

　　界有集庆迎祥二山宋政和中与祥州同置实唐之抚夷县也寰宇记曰石门路即隋史万岁南征道志云宋有来附县亦与当县同置者今来复铺是

　　富顺县

　　汉江阳县地有盐井之利后周立富世县唐避讳改富义矣宋废县立监始改今名亦讳也治平中复为县元时为安抚又为州

　　南溪县

　　汉晋南广县以拓地于夷也梁立六同郡言六合所同矣后周曰南武隋曰龙源皆称戍仁寿中始改今名葢地居僰溪之南云龙源戍今龙腾驿是

　　长宁县

　　舆地纪胜曰汉阳县今长宁军也按汉书汉阳县犍为都尉治所葢夷徼云唐置州曰长宁宋改为军立武宁县隶之其曰盐泉县曰淯州曰淯井监皆以盐名汉阳者谓自汉武南征此县之南皆汉地矣

　　髙县

　　古夜郎地唐之高州也界有宋水即宋州矣高宋旧皆羁縻州

　　筠连县

　　汉定川寨唐之符连二州也元合为一隶永宁路天后时拓边又置定州供输紫竹县以此名

　　珙县

　　西南夷部罗计罗星地也唐为羁縻萨巩二州巩音近珙故名或曰珙玄玉也有石似之

　　兴文县

　　西南夷部界有晏山唐仪凤中拓地以为州名元立大坝府继升戎州国初之戎县也万厯元年平九丝改今名取偃武修文之意

　　隆昌县

　　古昌州地也隆庆改元置理隆桥驿二义兼取矣

　　建武千户所

　　在宋为九丝山都掌地国初隶戎县万厯元年讨平以其山都六乡置所对兴文也城曰武宁

　　马湖府【管屏山一县四长官司】

　　汉牂牁郡地也界有龙湖中潜龙马晋以之名县矣唐始置羁縻四州于此曰驯骋浪滈元立马湖土府国初因之弘治八年改流

　　屏山县

　　万厯十七年置于附郭取寳屛山为名

　　泥溪长官司

　　唐长庆中县名也界有此溪平

　　夷长官司

　　汉之平夷县也其半为鄨县地晋曰平夷郡

　　蛮夷长官司

　　至元初宣抚司之名后以宣抚为马湖路仍立今司

　　沐川长官司

　　唐髙骈平沐川寨筑城于此故址尚存

　　泸州【直隶管三县】

　　江受泸水也州在梁时治马湖江口故遥取之宋淳佑中余玠徙治神臂山元徙今理在江之南汉曰江阳有江阳祠唐曰泸川即泸川驿

　　纳溪县

　　泸川县地宋初于纳溪口置军寨唐羁縻有纳州以纳水所自出也置县始在绍定中元移治江北

　　合江县

　　汉符县东汉符节县地也梁称安乐戍后周取合符之义始置县安乐戍故址在县东五瑞安乐山

　　江安县

　　本江阳地晋平汉安獠置县于此曰汉安矣隋取二义而改今名废绵水县在绵水溪口今为绵水乡

　　泸州卫

　　国初调长安卫官军征滇回驻守州治成化初山水都掌乱迁于宋江渡水源出夷界宋州

　　永宁宜抚司

　　介江安合江二县境古蛮夷地也汉属益州郡晋始置永宁县属云南郡唐元和初立祖叱来弥为酋长改县曰蔺州宋废州移治于鱼漕溪口称永宁路元改今司领筠连州腾川县国初割筠连入叙府腾川废为司地领太平九姓二长官司

　　镇雄府

　　古号屈流大雄甸芒部所居宋始置都大巡检司名西南畨部元称芒部路隶云南国朝仍旧名为军民府嘉靖初土官陇政兄弟争立改流易名夷语谓凉为雄石为硌鹿为砌界有硌砌雄山谓山石类鹿而髙耸清凉也今仍为土府而印文无土字

　　东川军民府

　　古东川甸也乌蛮居之南诏蒙世隆始置东川郡元改万戸府国初牟仲由之裔禄设姑归附改今官杨用修引樊绰云南记云界有蒙乐山出比翼鸟即蔡蒙旅平之蒙山也未详

　　乌蒙军民府

　　古窦地甸汉牂柯郡地也唐时乌蛮阿统居此其裔名乌蒙者部落强大号乌蒙部宋世封乌蒙王元为路隶云南本朝改军民府土官禄姓夷语谓首为乌

　　乌撒军民府

　　古名的巴甸乌蛮居之宋时其裔有析怒者拓地自强部号乌撒元季置招讨司寻改军民总管府复改宣慰司以乌蒙东川芒部隶焉国初改军民府隶云南洪武六年后改隶本省

　　蜀中广记卷五十二

　　●钦定四库全书

　　蜀中广记卷五十三

　　（明）曹学佺 撰

　　○蜀郡县古今通释第三

　　上川东道属

　　重庆府【管三州十七县】

　　周巴子国秦使张仪灭巴立巴郡遂城江州二汉因之献帝时巴分为三江州实永宁郡理梁改楚州以地邻乎楚也隋改渝州以江受渝水也唐天寳之南平郡宋崇宁之恭州又因而屡改矣后以光宗潜邸始升府名重庆重庆者以介乎顺绍二庆之间也绍庆府为今之彭水县

　　巴县

　　水经注云巴水至江州城下与岷江合也江州实县名秦汉至南齐皆因之永明初移置僰溪口始有巴名

　　江津县

　　地居江之津也南齐移江州县于僰溪口即此西魏曰江阳后周又増置七门郡改阳为津自隋始

　　南川县

　　唐初割渝州东界置六县其一也以地枕僰溪南云

　　长寿县

　　长寿山名寰宇记云山下有老人村也县国初置实秦汉之枳唐之乐温地矣志云县东北五十里有乐温滩即故县址元立涪陵巡检司于此

　　大足县

　　唐干元二年与昌州同置取丰足之义也或云县之寳顶山有巨人迹

　　永川县

　　亦唐干元置地枕侯溪水山川阔永故以为名

　　荣昌县

　　干元间于此立昌州及昌元县今名洪武四年改介于荣州也府志旧州埧有昌州巡检司又云荣昌治西昌元里即唐昌元县址亦尝充静南军使

　　綦江县

　　夜郎之境古綦市也旧隶南平军明玉珍始置今县国朝因之万厯二十七年杨应龙叛入其郛踰月乃复此县旧名宾化属南平军元时为綦江长官司

　　壁山县

　　寰宇记云界有孤山壁立西北险峻东南削平号为重壁唐至徳初置县于此因以为名

　　合州【管铜梁定逺二县】

　　在涪汉二水会合处秦汉及晋之垫江县也今州西魏始置而垫江之名徙入忠州矣废涪陵郡隋大业置志云今州治即隋之涪陵郡葢与州同理者废石镜县魏恭帝置志云涪江中有石镜如月水落时髙可三丈有唐人题刻废汉初县隋大业置寰宇云即魏之清居郡也废赤水县隋开皇置寰宇云界有赤水之源也志曰废赤水址在州西北百三十里废汉初址在州西北百九十里

　　铜梁县

　　蜀都赋外负铜梁唐武后长安三年置县以界有是山也废巴川县寰宇云唐开元年割石镜之南铜梁之东置巴川县以地在巴川为名至元并入铜梁今县有宋时巴川社仓碑

　　定逺县

　　本合州之石镜县地宋开禧中増置河溪县元立武胜军行河溪安抚事寻改名定逺言永逺安定矣后改为县国朝因之

　　安居县

　　周武之柔刚县也隋改今名属安居郡以其地可安居矣唐宋属普州国初并入铜梁成化中复析置废隆龛县在县西二里隆龛山下唐避讳改隆为崇此县与安岳各有其半乃旧安居云

　　忠州【管酆都垫江二县】

　　二汉之临江县梁改为郡兼置临州矣唐改今名取巴蔓子严颜之节也乐子正曰地边巴徼当怀恵而忠信矣宋以度宗潜邸升咸淳府葢在改元之初云本志治东百里北岸有临江城元置临江镇巡检司今仍又云东南二百里废龙渠县宋置元省入

　　酆都县

　　本巴郡枳地也汉永元二年分枳置平都县葢山名云改平为丰自隋始丰傍加邑国初始废南宾县唐武徳置以属南宾郡者郡并忠州而县并酆都也今县治前有南宾渡

　　垫江县

　　古垫江今合州是后魏恭帝三年始置于此取汉之旧名也垫下也与昬垫同仰水下流皆得称之蜀中见者凡三一为合州蜀志先主自垫江入涪是也一为剑州汉书地里志云梓潼江水南流四里至垫江入涪水是也一为今县县界有桂溪乃唐桂溪县址

　　涪县【管武隆彭水二县】

　　集韵涪沤水泡也水出牂柯费州外南至黔江入州本汉涪陵县西魏置合州乃移今州名矣按涪水咅声在十一尤韵而七虞无此字虽古韵相通蜀人舍本从他不知何谓郡隋废为镇唐武徳初复

　　武隆县

　　汉枳地唐武徳初置县因山名曰武龙国初易隆

　　彭水县

　　彭皷声峡水澎湃似之隋开皇中与黔州同置宋绍定间升为绍庆府以庆云见于境也太宗时事葢追改云废洪杜县洋水县俱唐武徳置今之洪杜溪洋水乡是废信宁县隋大业置即今之信宁巡检司也废都濡县唐贞观置即黄山谷所称都濡月兎茶也

　　黔江县

　　秦黔中郡地隋开皇中于此置石城县唐天寳中改名因郡旧也

　　酉阳宣抚司

　　秦得楚地因置县于大酉山之阳属黔中郡汉置郡为武陵牂柯矣唐徙治婺川县葢今思州是黄巢之乱酉阳内讧驸马冉人才征之留守其地即今理也宋元升州冉氏世知州事国初改今官隶重庆府以

　　石耶洞属石耶洞长官司

　　其洞有大石也宋宣和中杨昌安者太原杨业之裔也讨平蛮乱蛮人畏服因世其地元时尚称土知府国初归附隶酉阳后

　　邑梅洞长官司

　　邑以树称在酉阳之内宋末有杨光甫者亦杨业后据其地元改为柫乡洞矣明玉珍改邑梅军民府国初改今官隶酉阳永乐初改隶重庆

　　平茶洞长官司

　　吴之黔阳县地也五代没于畨宋政和中得之置平茶洞犹乎葭萌以茶氏矣元改今官隶思州安抚后立军民府授杨大雷为世官国初改今官属酉阳改隶重庆

　　下川东道属

　　夔州府【管一州十二县】

　　春秋时子国秦汉巴郡地也献帝初平中置固陵郡寻为巴东矣唐初曰夔天寳至徳之载皆称云安郡干元以后复称夔至今按山海经岷山多夔牛注尔雅犩牛即犪牛也肉数千斤出蜀山或地有此兽或山形似之如犍为之类江闗都尉两汉立汉书地里志云江闗都尉理鱼复是也白帝城公孙述立郡国志云述至鱼复有白龙出井中因号鱼复为白帝城是也永安郡蜀先主立三国志云先主伐吴不利自夷道还改白帝为永安郡是也三巴校尉宋太始年立寰宇记云山峡险隘多盗贼乃立三巴校尉以镇之是也信州梁天监年立方舆云梁置信州治白帝城周移治永安宫南是也其后王孟二蜀以施夔忠万置镇江军后唐改宁江军节度使宋因之南渡后升为帅带归峡州兵甲司公事今下闗城即江闗瞿唐右所设白帝城学宫即永安宫址而材官屯戍皆隶楚以示犬牙相制之义

　　奉节县

　　春秋时鱼邑汉晋鱼复县也西魏易为鱼人属信州唐贞观中改今名州废而节存不忘信矣

　　巫山县

　　楚为郡秦汉为县皆曰巫矣加山字自隋始治南有山如其字也晋曽置建平郡于此

　　大昌县

　　本巫地晋置建昌县寻改泰昌矣今名后周以避讳也后周宇文泰

　　大宁县

　　晋北井县周并入大昌矣宋开寳中始以盐井地置大宁监与治侧永安城相对取安宁之义也宋升为州领县五其一为大昌国朝降县与大昌俱隶夔其四县割入陜之汉中

　　云阳县

　　朐■〈月忍〉旧县地在缙云山之阳也宋张灏记形胜东有瞿塘西有缙云矣后周为云安县宋置军监元改今名

　　万县

　　梁置万州于宣汉县云其地有万顷纪数也蜀汉之南浦县以浦名后周之万川郡以川名俱在县治距治西百二十里武宁巡检司则隋武宁县之故址

　　梁山县

　　西魏有鱼泉县分胊■〈月忍〉所置今县又分自鱼泉矣以髙梁山为名张载所谓岩岩梁山者也尾入岷江

　　开县

　　今理旧汉豊县亦析胊■〈月忍〉置也后魏末年置开合二州以对待立义矣其曰盛山郡者以山名曰开江县者以江名曰万岁县者以谷名曰新浦县者以浦名盛山开江俱在治前万岁新浦相距两舎

　　新宁县

　　宕渠之地西魏废帝始置取宁静之义也

　　建始县

　　汉巫县地吴孙休改巫为建平郡始置今县依郡立名也唐以后隶施州本朝隶夔

　　达州【管东乡太平二县】

　　宕渠之东界朐■〈月忍〉之西界其地居四逹矣后汉之宣汉县梁之万州西魏隋唐之通州通川郡更迭为称宋改今名以别于淮南之通州也废井州废石城县俱后魏废帝立废永睦县废三冈县俱梁大同立井州石城即宣汉地永睦三冈相距百里

　　东乡县

　　梁有新安县析宕渠西界置西魏再析而为今县与汉中西乡分界故别之县有巴渠里即旧巴渠县址

　　太平县

　　国朝正徳十年割东乡之太平里置因以为名

　　石砫宣抚司

　　汉属牂柯郡后周以之置施州矣唐改曰清江郡重庆志以为宋之南宾县也景定中有马什用破元兵授镇国上将军石砫安抚领铜牌铁印世守其地国朝初改为宣抚按宋地志南宾县旧属忠州寰宇记牂州有宾化建安二县宾化无事迹建安下载石潼柱蒲二闗其殆合之以成义耶砫字韵不载疑即柱隶夔州府

　　遵义道属

　　遵义军民府【管一州四县】

　　汉夜郎且兰二县地属牂柯郡唐贞观始置郎州寻改播州干符中没于南诏太原人杨端收复之遂世有其地曰安抚司宋大观改遵义军取唐县名也元升播州宣抚司国朝改宣慰万厯二十六年杨应龙反荡平改府仍取唐名

　　遵义县

　　唐贞观中与郎州同置初名恭水再改而为今名即元之播州镇抚也国朝改长官司万厯二十六年平杨酋改置

　　桐梓县

　　亦平播置唐武徳中以梓潼县为充州开元改夜郎县即此也县曰桐梓存其半驿曰夜郎仍其旧

　　真安州

　　唐贞观中置播川镇寻改珍州以界有降珍山也宋干徳中刺史田迁乞改为西髙州元复珍州明玉珍据蜀改为真州自讳也国朝因之为长官司播平改流加安字

　　绥阳县

　　隋大业中置属思州宋大观中于此置承州宣和中州废地隶珍州今县荡平后置志云治在觔竹里又云黔之龙泉县有绥阳场名本此

　　仁懐县

　　唐贞观五年置芙容县从山名也地有仁水今县从水名

　　蜀中广记卷五十三

　　●钦定四库全书

　　蜀中广记卷五十四

　　（明）曹学佺 撰

　　○蜀郡县古今通释第四

　　川北道属

　　保宁府【管二州八县】

　　古巴国地秦置阆中县后汉建安刘璋自安汉徙巴西郡于此唐宋则称阆州矣元改今称沿后唐保宁军之目废北巴西郡宋元嘉置废南梁州梁天监置皆因李雄之乱理无定处废隆州废盘龙郡皆西魏平蜀置盘龙者以郡南盘龙冈为名隆州者取其连冈地势髙隆为名后魏典畧云此州故有隆城谓之南隆唐先天避玄宗讳改为阆州废保宁军节度使后唐天成置废安徳军宋初置按十道录云果阆二州贞观中属剑南道天寳中属同开元中属山南道干元中属同若据地势言之嘉陵江既在剑门之外流厯果阆合三州而入涪江且三州同是汉巴郡之地合属山南道

　　阆中县

　　髙门曰阆阆山四合邑居其中而水遶之废奉国县梁大同中于此置白马义阳二郡后魏恭帝二年废义阳郡改为奉国县以此地来附于魏故名元省入阆中县志东百里有奉谷乡国谷音同而讹

　　苍溪县

　　东汉汉昌县也今县隋改取苍溪谷为名

　　南部县

　　梁之南隆县也今县亦隋改以部分在郡之南废西水县梁大同中于此置掌天戍因掌天山为名后周闵帝元年改戌为西水县以界内西水为名元省入南部按府志城南五十里有西水桥是南部界废晋安县按四夷县道记梁于此置金迁戍后周改为郡仍置晋安县郡所理也元省入南部县志北九十里有晋安堡废新政县唐武徳中于此置新城县后以隐太子讳改为新政县元省入南部县志今之积善乡是废新井县唐武徳中置县界颇有盐井因立斯名元省入南部县志今之政教乡是

　　广元县

　　元置广元犹汉之广汉也古葭萌地葭萌苴侯名蜀侯之弟续事始曰葭茶也蜀人以茶字郡废绵谷县东晋太元中于此置兴安县隋开皇中改为绵谷县以东南绵谷为名总志废绵谷县在广元之乌奴城北废平蜀县后魏恭帝二年于此置义城县隋改义清唐改胤山宋干徳三年平蜀改为平蜀县且避讳也元并入广元废嘉川县宋武帝于此置与乐县后魏恭帝改为嘉川县取嘉陵水所经为名后并入广元宪纲有嘉川乡是

　　昭化县

　　古葭萌白水地秦使司马错自剑阁道伐蜀之所由也刘宋为宋安唐为益昌矣昭化旧属利州利州葢尝称昭武者宋开寳敕改今县沿其旧名废景谷县本汉白水县宋武帝于此置平兴县即元和志杨难当克葭萌分白水置平兴者隋开皇中改平兴为景谷县即华阳国志阴平郡自景谷有步道径江油左担行出涪者按昭化宪纲县北百里有白水镇周围五里俗称沙州城也先主斩杨怀髙沛于此废葭萌县本汉葭萌地蜀先主改为汉寿晋武帝改为晋寿隋开皇始复旧名元省入昭化志云栢林铺是葭萌县故址废岐坪县宋武帝于此立宋安县后魏废帝改为岐坪取岐坪川为名宋改入昭化按晋书作岐惬未详

　　剑州

　　蜀汉立梓潼郡霍峻之所守也诸葛武侯以大剑山至此有隘束之路故曰剑门唐始以之名州废南梁州废安州俱梁时立废始州西魏时立以先下安州始通巴蜀也废隆庆府宋时立以孝宗潜邸也废普安县本郡也废为县今废为驿在城废下辨县宋元嘉中以武都流人于此安置因立县大明二年改为武连县今并入州治西百里上亭驿是又二十里有武连桥废剑门县今为剑门驿华阳国志云剑阁三十里至险有阁尉桑下兵民也废临津县旧图经云梁天监于此置相原县隋开皇改为临津县以其俯临潼水为名今州南二百五十里有义津即此地废普成县周地图云梁于此置梁安县天和中改为黄安县唐末改为普成县今州有普成乡是按本志云故县南一里紫霄观旧名普成观晋宋间有李隐君名普成者炼形于此上升废华阳县废茂陵县已上俱旧废者益州志云宋大明年置此二县一隶南安郡一隶扶风郡后魏俱废废七盘县唐久视年于七盘山东南置山在废武连县之西俱并入州

　　梓潼县

　　蜀古志云禹于尼陈山伐梓其神化为童子汉所为名县也蜀晋之梓潼西魏之潼川郡理按此语出翰墨全书方舆胜览引之

　　巴州【管南江通江二县】

　　江流如字西魏实始称州唐迄国初不改洪武九年降县正徳十年平山冦复为州废汉昌县东汉时立废归化郡废北水郡俱刘宋立以领獠戸废木门郡梁时立废大谷郡后魏立废清化郡隋大业立废静州唐武徳立废化成县梁普通年于此置梁大县后周地图云大象二年改为化成县以化成山为名州志旧化成县在治西五十步废恩阳县梁普通年于此置义阳县以义阳山为名隋开皇年改为恩阳县按义阳山古名三峯山下有巴蛇洞即摭遗所载静州知州王鹗子读书义阳山而遇梅仙者静州即巴州也废曽口县梁普通年置以曽口谷为名今州东五十里有曽口渡废其章县梁普通年置以其章山为名郡志旧其章县在巴州东八十里有古莲池是其故址本志作竒章以为即牛僧孺封邑未详废始宁县亦梁普通置宋初并入其章废清化县梁普通年于此置伏强县隋开皇年改为清化县州志旧清化县在州西北六十里废盘道县后魏恭帝置因龙腹山道路盘屈为名宋初并入清化

　　南江县

　　后周之难江县也唐沿西魏置集州矣宋废州存县国初易难为南废集州以东北集川水为名今县学即集州址废符阳郡唐天寳立废符阳县后魏正始年置取符水为名本志东南隅广济桥铭有符阳县字开元中刻也废大牟县唐武徳年立取大牟山为名宋初并入难江

　　通江县

　　治枕巴江也唐时壁州理此国初径属府正徳改隶巴州废诺水县后魏大统年置按诺水潮声听之若诺应也此即宕水所激废壁州唐武徳年置以县西壁山为名今县治即州故址废广纳县以县界广纳溪为名宋初并入通江废巴东县唐开元年于此置太平县以太平川为名天寳改为巴东县以处巴江之东为名宋初并入通江废白石县后魏废帝立以白石川为名本志县东百里有旧白石古城周遭石壁可容万人四隅石门亭址俱存有淳熙间题咏下为白石寺

　　利州卫

　　葭萌国梁承圣中为利州也前后曰汉寿者汉曰晋寿者晋曰小益者后魏曰义成者隋曰益昌者唐曰昭武军者伪蜀曰武宁军者宋卫与广元县同城废址见前

　　顺庆府【管二州八县】

　　安汉充国二县地唐置果州取充实之义也一曰以郡南果山为名宋寳庆初宁宗潜邸遂有今号废巴郡刘璋立废南宕渠郡刘宋立废永宁军五代蜀立按本志充国在城南安汉在城北各三十五里

　　南充县

　　汉充国县蜀増南字隋减国字是以有今称也

　　西充县

　　唐武徳年析南充置西溪水出焉废流溪县唐开耀年置即西溪也元省入西充

　　蓬州【管营山仪陇二县】

　　梁天监中置相如县长卿桑梓也今名后周所改图经云两蓬髙峙屹然云霄废伏虞郡梁初置废咸安郡唐天寳置废相如县梁置兼立梓潼郡于此李商隐诗梓潼不见马相如是也相如故宅今为州治废蓬山县梁大同中于此置绥安县唐至徳中改为蓬山县今省入州

　　营山县

　　分相如置朗池始梁终唐皆然宋祥符避讳改今名以治有山如营垒也废良山县梁大同于此置安固县唐开元改为良山县元省入营山志云三十里有良山镇县址为兴福寺废朗池县以临古朗池为名唐贞元年移于营山歇马馆为理

　　仪陇县

　　梁天监置在大仪山之坂坂大曰陇山有石铭仪陇二字废隆城郡梁置兼立仪陇县县城在金城山顶四面悬絶石壁髙八十丈周回五里惟西南稍通人马唐开元年移于山下平溪即今理也废伏虞县隋开皇置以伏虞山为名元省入仪陇故址在县东六十里废蓬池县梁天监于此置大寅县取大寅山为名唐广徳改曰蓬池取蓬水为名元省入仪陇

　　广安州【管渠邻水大竹岳池四县】

　　宋合果渠三州地开寳初于浓洄镇置广安军取安辑之义矣元为府国朝降为州废渠江县后汉为賨城县有古賨城在焉一名始安城梁于此置始安县唐至徳年改为渠江县宋割属广安军总志渠江旧县在广安州北五里

　　渠县

　　汉宕渠县也石过水为宕水所居为渠蜀汉晋隋皆置郡于此废流江县周明帝立今为县治

　　邻水县

　　水出邻山中有大碛悬流十丈者也梁置废邻山县亦梁置邻山者其山重迭邻比相次也隋并入今县有邻山镇

　　大竹县

　　唐则天时析邻水县置纪胜曰逹州之地有大竹小竹葢与县接壤者本志云地产大竹砍伐时有白兎走出始剏白兎寺因以名邑此邑旧省邻山宋绍兴复置

　　岳池县

　　寰宇记云岳安山在县东三十五里髙六百丈岳池之水出焉唐析南充相如所置也

　　潼川州【直隶管七县】

　　左倚梓林右枕潼水隋曰梓州五代蜀重和以后槩曰潼川废东广汉郡蜀先主立废新都郡晋时立废新州梁萧纪立废昌城郡西魏时立废东川节度使唐肃宗立废武徳军蜀王建立废静戎军安静军俱宋立干道间又升泸南为潼川府路安抚使而潼川守臣兼果渠怀安广安等郡兵马事废郪县常璩云汉髙帝六年置旧县在今县南九里临江郪王城基址见存又谓之郪郎也蜀志姜维等闻诸葛瞻破乃引军由广汉郪道以审虚实即此地今在州治东废涪城县本汉县后汉初吴汉入蜀禆将臧宫拔涪城即此邑东晋立始平郡于此隋初郡废县存州志元省入郪郪复省入州又云涪城在州西北六十里废富国监本梓州郪县富国镇新井煎盐场也宋置监以董其事兼领通泉飞乌等盐井地去梓州九十里今并入州

　　射洪县

　　西魏始置取射江为名土音以江为洪后周改之从俗也废通泉县西魏于此置涌泉县隋开皇改为通泉县取其交注通流下即黄浒川也元省入射洪志云治南五十里通泉古驿即杜甫题诗处今为大浸寺

　　盐亭县

　　秦亭也梁大同始县有盐井废方安县李膺蜀记云灵江东盐亭井古方安县也周地记梁大同元年于此立亭因为县而方安废矣废髙渠郡周保定初置以临梓潼水也隋开皇年废为县县寻亦废废西宕渠郡在安乐村李膺蜀记宋元嘉置领县四宕渠宣城汉初东闗是也梁天监废废永泰县唐武徳年置元省入盐亭县志永泰旧基在县东北六十里废东闗县本盐亭雍江草市也伪蜀明徳以地去县逺遂立招辑院宋初升为县元省入盐亭志云治东百里有东闗市

　　中江县

　　后周为玄武县隋唐因之宋祥符初勅崇真武并易今名以神泉涪城江流所会县治当其中也在蜀为五城县华阳国志云玄武汉时立仓发五城县人尉部主之一曰五成按尔雅注成犹重也即玄武山废怀归县李膺蜀记云宋元嘉九年置后周并入玄武县废凯州隋开皇置宋省入潼川府废铜山县本蜀道铜山之北汉文帝赐邓通铸钱即此唐贞观年置监上元废为县元省入中江宪纲离城百七十里伏狮山乃铜山旧址废飞乌县故郪王城也隋开皇置取飞乌山为名元并入中江总志废飞乌县在潼川州西南百三十里

　　遂宁县

　　东晋置郡称遂宁以其遂宁兹土也宋宣和初潜藩升府元降州国朝降县废广汉县汉髙帝置以属广汉郡废徳阳县蜀先主置以属东广汉郡按徳阳县有二其一在川西者先主以属梓潼郡废石山郡后周武帝立废总管府都督府及东川防御使俱唐武徳贞观等年立废武信军节度宋初立废小溪县晋永和年置后魏恭帝改为方义县宋太平兴国避讳复为小溪元省入遂宁本志小溪废县附北郭废遂宁县在东南一百里今称下县

　　蓬溪县

　　本遂州地唐开元中置唐兴县于此天寳中改今名以蓬莱溪在其界内废青石县晋孝武帝于此置晋兴县后魏武帝改为始兴县隋改为青石县以青石山为名九州岛要记云此山天下青石无佳于此可为钟磬元省入蓬溪废长江县本东晋巴兴县后魏恭帝改为长江县即涪江也唐贾岛簿此县元省入蓬溪今长江坝是

　　安岳县

　　李雄之乱没于獠梁普通始置郡曰普慈后周曰普州隋改今县以地在山上险而即安之义也洪武初尚名普州九年乃为县废普康县周武帝于此置永康县隋开皇改为隆唐县唐避玄宗讳改为普康县今并入安岳县本志普康镇是废崇龛县在今之古龛寺沿革未详

　　乐至县

　　唐武徳三年置取乐至池为名废多叶县周建徳年置以有神曰多岳也宋并入乐至在今之茗山镇废石羊县元时析置今为石羊镇

　　蜀中广记卷五十四
※※※※※※
古典小说之家备份区　http://club.xilu.com/wave2002/
 
[楼主]  [7楼]  作者:沉思曲 发表时间: 2008/08/29 18:17 [加为好友][发送消息][个人空间]回复 修改 来源 删除
《四库全书　蜀中广记》　（055～068）/一百八卷　（明）曹学佺 撰

　　●钦定四库全书

　　蜀中广记卷五十五

　　（明）曹学佺 撰

　　○风俗记第一

　　后汉蜀郡太守陈留髙眹雅播文教太尉赵公瑶初为九卿适子宁还蜀眹命为文学撰乡俗记予仿之

　　川西道属

　　禹贡华阳黒水惟梁州梁者强也西方金气强梁之义春秋元命包云益州益者隘也言其气急切而决烈也应劭风俗通云益者阨也言其地险阨而益广也扬子云方言蜀犹独也不与外方同也又蜀赋云刚悍生其方风謡尚其武矣
　　华阳国志云地称天府原曰华阳其精灵则井络垂耀江汉遵流其卦值坤故多斑采文章其辰值未故尚滋味徳在少昊故好辛香星应舆鬼故君子精敏小人鬼黠与秦同分故多悍勇在诗文王之化被乎江汉之域秦豳同咏故有夏声也汉地里志云人食稻鱼俗不愁苦而轻易淫佚然地沃人骄奢侈颇异人情物态别是一方
　　蜀在有周之世限以秦巴虽奉王职不得与春秋盟会君长莫同书轨先有蜀王杜宇教民务农始称帝曰望帝禅位于相开明帝升西山隐焉时适二月子鹃鸟鸣故蜀人悲子鹃鸟鸣也巴亦化其教而力农务迄今巴蜀民农时先祀杜主君
　　秦孝文王时蜀守李冰壅江作堋穿郫江检江别支流双过郡下以行舟船岷山多梓栢大竹頺随水流坐致材木功省用饶又溉灌三郡间稻田于是蜀沃野千里号为陆海旱则引水浸润雨则杜塞水门故记曰水旱从人不知饥馑时无荒年谓之天府也应劭风俗通云李冰为蜀太守开成都两江溉田万顷江神毎岁须童女二人不然为水灾冰因自以女与神婚径至神祠前劝酒酒杯常竭冰厉声责之因不见良久有两苍牛鬬于江岸有间冰还流汗谓官属曰鬬大极当相助也若知南向腰中正白者即我也顷复鬬主簿因刺杀北面者江神从此絶患民思其恵今有祠存宋祁作庙碑云俗岁击羊豕雉鱼伐鼓龡钥倾数十州之人奔走鼓舞以娱恱神
　　汉文帝末年庐江文翁为蜀守穿湔江口溉灌繁田千七百顷是时世平道治民物阜康承秦之后学校陵夷俗好文刻翁乃立学选吏子弟就学遣隽士张叔等十八人东诣博士受七经还以教授学徒鳞萃蜀学比于齐鲁巴汉亦立文学孝景帝嘉之令天下郡国皆立文学因翁倡其教蜀为之始也宋祁作庙碑云翁之治蜀开学校以诗书教人澡熨故俗长长少少亲亲尊尊百姓顺而赖之按庐江旧志文翁名党李知几诗注翁字仲翁蜀人不敢斥其名字故但称文翁
　　西汉王贡传严君平卜筮于成都市以为卜筮者贱业而可以恵众人有邪恶非正之问则依蓍龟为言利害与人子言依于孝与人弟言依于顺与人臣言依于忠各因势导之以善从吾言者已过半矣
　　后汉书成都俗尚文辩好相持短长建初中廉范为太守毎励以淳厚不受偷薄之说又民物丰盛邑宇逼侧旧制禁民夜作以防火灾而更相隐蔽烧者日属范乃毁削先令但严使储水百姓便而歌之曰廉叔度来何暮昔日无襦今五袴
　　蜀志龎统说先主曰益州国富民殷戸口百万寳货无求于外今可权借以定大事先主入蜀诸葛亮为相治蜀以严有善必奬有过必罚人皆服其公明终蜀之世南征北伐征调无虚日不敢出怨言亮死百姓遇节朔各私祭于道上勅止之不能禁
　　东晋之后李雄煽乱衣冠殁于夷獠萧纪僣号疆土析入凉魏开皇混一俗染犹存隋地理志云蜀地四塞山川重阻水陆所凑货殖所萃盖一都之会也风俗大抵与汉中不别其人敏慧轻急貌多蕞陋颇慕文学时有斐然多溺于逸乐少从宦之士或至耆年白首不离乡邑人多任务巧绫锦雕镂之妙殆侔于上国贫家不务储蓄富室重于趋利其处家室则女勤作业而士多自闲聚会宴饮尤足意钱之戏小人薄于情礼父子率多异居其边野富人多规固山泽以财物雄役故轻为奸藏权倾州县此亦其一厄也
　　唐贞观初髙俭士廉为益州大都督随方训诱风俗顿更又于李冰所创故渠之外别加疏决大获其利乃因暇日汲引辞人以为文会择令儒生讲论经史勉励后进蜀中文学灿然复兴故王勃夫子庙碑云天帝会昌之国英灵辈出之乡庠序由其纠合缨弁所以会同文翁之景化不渝智士之风猷自逺也
　　二宗西巡疲于奔命王孟之季竞为妖侈当王氏晩年俗作小帽仅覆其顶俛首即堕谓之危脑衍又好戴大帽毎微服出逰民间民间以大帽识之因令国中皆戴大帽又好褁尖巾其状如锥而后宫皆戴金莲花冠衣道士服酒酣免冠其髻髽然更施朱粉号醉妆国中之人皆效之刘纂疏曰下之从上如风偃草以仁义理法化之则为谨愿之行以骄奢淫佚化之则为狂薄之俗今一国之人皆效醉妆臣恐邦基頺然如人之醉而不可支持也五代史唐庄宗遣李严来聘衍与偕朝上清宫上清宫者衍建以祠周王子晋也于时蜀都阛阓士女帘帷珠翠夹道不絶严见其民物富盛衍又骄盈归而献伐蜀之策焉迨孟■〈日上永下〉末年妇女竞治发为髙髻号曰朝天未几而■〈日上永下〉入朝京师识者谓其先兆旧说成都不打晩衙鼓刘仲张潜夫皆云孟蜀多以晩鼓戮人埋球场中毎鸣鼓则鬼祟必作自是承例不打晩衙鼓刘跂暇日所记也又蜀人质钱取息者毎将徙居必牓其门曰召主收赎葢周世宗累欲收蜀而不果至宋太祖乃收之是其应矣
　　宋初李顺之变反侧不宁张咏知府导以王化尝曰前日顺胁民为贼今日吾当化贼为民也赵抃凡四入蜀以一琴一鹤自随神宗闻之喜曰抃为政简易亦称是耳然俗好娱乐凡太守岁时晏集骑从杂沓车服鲜华倡优鼓吹出入拥导四方竒技幻恠百变序进于前以从民乐岁率有期谓之故事及期则士女阗道嬉逰以坐具列于广庭谓之遨床谓太守为遨头张赵二公虽持清严亦重拂其欲焉元佑二年臣苏轼奉勅赐资政殿学士新差知成都府王安礼诏书银合茶药传宣抚问口宣云卿西南之寄古今所难葢自祖宗以来式辍钧衡之旧与众同乐非卿孰宜也
　　田况成都遨乐诗序云四方咸传蜀人好游娭无时子始亦信然之逮忝命守益柅辕踰月即及春游毎与民共乐则作一诗以纪其事自岁元徂景至止得古律长调短韵共二十一章其间上元灯夕清明重九七夕岁至之类又皆天下之所共岂曰无时哉传之者过矣蜀之士君子欲予诗闻于四方使知其俗故序以见怀子复取宋祁范成大陆游吴中复各诗注而附之以广见闻
　　元日登安福塔陆游诗注云俗名黒塔也按成都古今记唐大中间建塔十有三级李顺之乱毁于火祥符间重建仍十有三级初取材岷山得青石中隐白画浮图像十有三级梁柱栏楯厯厯可观邦人以其神异而礼敬之
　　二日出城即东城也田况诗载邦人展墓事
　　范成大诗初三日出东郊碑楼院故事祭东君因宴此院蜀人皆以此日扫墓
　　廿八日谒生禄祠游浄众寺宋祁诗注云州人以正月廿八日祠保寿侯及唐杜丞相悰祠堂
　　二月二日游江会寳厯寺即小游江也始于张公咏
　　十五日蚕市方舆胜览云成都古蚕丛之国其民重蚕事故一岁之中二月望日鬻花木蚕器于其所者号蚕市
　　三月三日登学射山范成大诗云清明日试新火作牡丹会
　　丹渊集载成都燕集用一春为常三日不修己云逺甚然各有定处惟上已学射山之会为盛山有通真观祀张伯子其日两蜀之人皆集从道士受秘箓以归谓一年祸福率此日恭慢所致也
　　二十一日游海云寺王霁诗序云成都风俗岁以三月二十一日游城东海云寺摸石于池中以为求子之祥太守出郭建髙旟鸣笳鼓作驰骑之戱大燕宾从以主民乐观者夹道百里飞盖蔽山野讙讴嬉笑之声虽田野间如市井其盛如此渤海吴公首作七言诗以冩胜赏席客吴中复范纯仁韩宗道等更相酬和得十余首四月十九日泛浣花溪即大游江也任正一游记云成都之俗以游乐相尚而浣花为特甚毎岁孟夏十有九日都人士女丽服靓籹南出锦官门稍折而东行十里入梵安寺罗拜冀国夫人祠下退游杜子美故宅遂泛舟浣花溪之百花潭因以名其游与其日凡为是游者架舟如屋餙以缯彩连樯衔尾荡漾波间箫鼓弦歌之声喧阗而作其不能具舟者依岸结棚上下数里以阅舟之往来成都之人于他游观或不能皆出至浣花则倾城而往里巷閴然自旁郡观者虽负贩蒭荛之人至相与称贷易资为一饱之具陆务观云予在蜀数年毎赴此会必遇晴明成都戴白之老云未尝见浣花日雨也
　　五日鬻香药于观街者号药市鬻器用者号七寳市丹铅录云五月卖扇于街中谓之扇市
　　伏日宴江渎祠避暑因游江渎池此会始于文潞公
　　七月七日晩登大慈寺阁观夜市即雪锦楼也
　　九月初九日药市京镗有调洞仙歌按成都古今记王生闻乐言吉凶无不中者尝逰药市闻五门奏乐不知涕之无从出告人曰向淳化甲午年方罹冦难今兹乐声又将有甲午之变至明年正月王均叛
　　十二月十八日海云寺赏山茶范成大有诗
　　扬雄蜀都赋曰其俗迎春送冬百金之家千金之公何畊录二叟语云立春日通天下郡邑设土牛而磔之谓之班春所从来旧矣其说盖微见于吕令而详于续汉礼仪志大抵先王谨农事之遗意也成都大都会自尹而下茗漕二使者之治所在焉将春前一日有司具旗旄金鼓俳优侏儒百伎之戱迎所谓芒儿土牛以献二使者最后诣尹府遂安于班春之所黎明尹率掾属相与祠勾芒环牛而鞭之三匝退而纵民磔牛民讙哗攫攘尽土乃已俗谓怀其土归置之耕蚕之器之上则蠒孳而稼美故争得之虽一丸不忍弃岁率以为常绍兴丙子余往观焉见二叟立牛侧一叟抚牛而叹曰是孰象似汝孰丹垩汝孰引羣吏俎豆而罗拜汝方旗旄金鼓俳优侏儒百伎之戏杂然而前陈以导汝至此而空一府之人以观汝也不亦荣而甚可乐欤俄而挺者竞进击者交下而汝始碎首折骨矣噪者夺者负者趍者而汝始荡为游尘散为飘风矣呜呼悲哉今夫富贵之家髙明之门倚势而怙宠役物以自奉嘘吸生风云叱咤为雷霆偃然自以为莫已若也有不似兹牛之始至者乎及其权移而运去大者陨身赤族小者触刑抵罪虽三尺孺子莫不闻而哀之有不似兹牛之既磔者乎吾悲夫祸福之无常而庆吊之相蹑于俛仰之间也吾又悲夫造物者之戏人胡为而至斯极也吾是以叹一叟局局然笑曰子何言之陋耶是安从生自土而为泥自泥而为牛土不知其为牛也自牛而遭磔磔而复为土土不知其非牛也彼既不知其为牛矣则虽象似之丹垩之爼豆而罗拜之与夫旗旄金鼓俳优侏儒百伎之戏迎而致之空一府而观之彼且何荣而何喜乎哉彼既不知其非牛矣则虽击之碎之败之毁之彼且何惧而何戚乎哉牛固无所喜愠而世之人方且认外物以为己有其未得也挟术用数以致其必来而其既去则犹殚智极力以幸其少留也可不为之大哀乎其有愧于兹牛多矣而造物者初何与庄子曰适来时也适去顺也安时而处顺忧乐不能入也子无庸叹尝试以是观之余竦然异其言迫而问之若何为者也二叟皆不告而去蜀固多隐君子哉按成都又有鬬牛之戱为李冰事
　　费着岁华纪丽谱云成都逰赏之盛甲于西蜀盖地大物繁而俗好娱乐凡太守岁时宴集骑从杂沓车服鲜华倡优鼓吹出入拥导四方竒技幻恠百变序进于前以从民乐岁率有期谓之故事及期则士女栉比轻裘袨服扶老携幼阗道嬉游或以坐具列于广庭以待观者谓之遨床而谓太守为遨头宋朝以益州重地尝谋帅以命宋公祁宰相对曰蜀风奢侈祁喜逰宴恐非所宜宋朝不从卒遣之公先奉诏修唐书因以书局自随至成都毎宴罢盥漱辟寝门垂帘燃二椽烛媵婢夹侍和墨伸纸望之者知公修唐书若神仙焉尝宴于锦江偶微寒命索半臂诸妓各送一枚公视之虑有厚薄之嫌讫不服忍冷以归旧俗传夸以为谈本田公况尝为成都遨乐诗二十一章以纪其实而薛公奎亦作何处春逰好诗十章自号薛春逰以从其俗且欲以易尹京之旧称【公知府専以严为治成都人谓之薛出油】此皆可以想承平之遗风也至清献公为记乃曰曩时宴会皆牙校掌之盖榷酤之利有余人乐于为役公帑岁入亡虑千万贯有竒自新法颁行酒坊为官所鬻牙校虽得劵钱不足自赡乃者议置成都市易务方游观时人情瞿然减常岁之半今公使钱岁给三万贯常廪廪虑不足譬之巨人以狭衾寝覆趾则露肩拥左则阙右甚可笑也令盘馔比旧从省乐优之给亦复过杀设遂废之则非天子所以付畀一隅恵保逺人之意而小民之鬻肴菓者但营慕供藉以为养此逰宴之不可废也观公此言则蜀人之贫富欣戚可以知政矣今以元日为始而第其事如左
　　正月元日郡人晓持小彩幡逰安福寺塔粘之楹柱若鳞次然以为厌禳惩咸平之乱也塔上燃灯梵呗交作僧徒骈集太守诣塔前张宴晩登塔眺望焉
　　二日出东郊早宴移忠寺旧名碑楼院晩宴大慈寺清献公记云宴罢妓以新词送茶自宋公祁始盖临卭周之纯善为歌词尝作茶词授妓首度之以奉公后因之五日五门蚕市盖蚕丛氏始为之俗往往呼为蚕丛太守即门外张宴
　　上元节放灯旧记称唐明皇上元京师放灯甚盛叶法善奏曰成都灯亦盛遂引帝至成都市酒于富春坊又咸通十年正月二日街坊点灯张乐昼夜喧阗则放灯不独上元也王孟时间亦放灯率无定日宋开寳二年命明年上元放灯三夜自是岁以为常十四十五十六三日皆早宴大慈寺晩宴五门楼甲夜观山棚变灯其敛散之迟速惟太守意也如繁杂绮罗街道灯火之盛以昭觉寺为最又为残灯会会始于张公咏盖灯夕二都监戎服分巡以察奸盗既罢故作宴以劳焉通判主之就宣诏亭或涵虚亭旧以十七日今无定日仍就府治専以宴监司也
　　二十三日圣寿寺前蚕市张公咏始即寺为会使民鬻农器太守先诣寺之都安王祠奠献然后就宴旧出万里桥登乐俗园亭今则早宴祥符寺晩宴信相院
　　二十八日俗传为保寿侯诞出笮桥门即侯祠奠拜次诣浄众寺邠国杜丞相祠奠拜毕事会食晩宴大智院
　　二月二日踏青节初郡人逰赏散在四郊张公咏以为不若聚之为乐乃以是日出万里桥为彩舫数十艘与宾僚分乗之歌吹前导号小逰江盖指浣花为大逰江也士女骈集观者如堵晩宴于寳厯寺公为诗有曰春游千万家美人颜如花三三两两映花立飘飘似欲乗烟霞后以为故事及清献公为记时彩舫増至数倍今不然矣
　　八日观街药市早宴大慈寺之设厅晩宴金绳院
　　三月三日出北门宴学射山既罢后射弓盖张伯子以是日即此地上升巫觋卖符于道逰者佩之以宜蚕辟灾轻裾小盖照烂山阜晩宴于万岁池亭泛舟池中
　　九日观街药市早晩宴如二月八日
　　二十一日出大东门宴海云山鸿庆寺登众春阁观摸石盖开元二十三年灵智禅师以是日归寂邦人敬之入山逰礼因而成俗山有小池士女探石其中以占求子之祥既又晩宴于大慈寺之设厅
　　二十七日大西门睿圣夫人庙前蚕市初在小市桥田公以祷雨而应移于庙前太守先诣诸庙奠拜宴于浄众寺晩宴大智院
　　寒食出大东门早宴移忠院晩宴大慈寺设厅曩时寒食太守先设酒馔于近郊祭鬼物之无依者谓之遥享后置广仁院以葬死而无主者乃遣官临祭之而民间上塜者各蚁集于郊外天禧三年赵公稹尝开西楼亭榭俾士庶游观自是毎岁寒食辟园张乐酒炉花市茶房食肆过于蚕市士女纵观太守会宾僚凡浃旬此最府庭逰宴之盛近岁自二月即开园踰月而后罢以酒人利酒息或请于府展几日府尹亦许之
　　四月十九日浣花佑圣夫人诞日也太守出笮桥门至梵安寺谒夫人祠就宴于寺之设厅既宴登舟观诸军骑射倡乐导前泝流至百花潭观水嬉竞渡官舫民船乗流上下或幕帟水濵以事逰赏最为出郊之胜清献公记云往昔太守分遣使臣以酒均给逰人随所会之数以为斗升之节自公使限钱后乃以随行公使钱酿酒畀之然不逮昔日矣
　　五月五日宴大慈寺设厅医人鬻艾道士卖符朱索彩缕长命辟灾之物筒饭角黍莫不咸在
　　六月初伏日会监司中伏日会职官以上末伏日会府县官皆就江渎庙设厅初文潞公建设厅以伏日为会避暑自是以为常早宴罢泛舟池中复出就厅晚宴观者临池张饮尽日为乐赵清献公使限钱但为初伏会今因之
　　七月七日晩宴大慈寺设厅暮登寺门楼观锦江夜市乞巧之物皆备焉
　　十八日大慈寺散盂兰盆宴于寺之设厅宴已就华严阁下散盆
　　八月十五日中秋玩月旧燕于西楼望月锦亭今宴于大慈寺
　　九月九日玉局观药市宴监司宾僚于旧宣诏堂晩饮于五门凡三日官为幕帟棚屋以事游观或云有恍惚遇仙者
　　冬至节宴于大慈寺后一日早宴金绳寺晩宴大慈寺清献公记云至前一日太守领客出北门石鱼桥具樽豆观樵已乃即天长观晩宴盖文潞公始为之后复罢
　　已上附郭
　　益部耆旧传云杨统曽祖仲续举河东方正授郫令甚有徳恵人为立祠乐其风俗于是居焉汉书扬雄之先扬季官至庐江太守元鼎间避仇遡江处岷山之阳曰郫有田一壥有宅一区世世以农桑为业其俗之隩厚可知也温江故郫所分益州记云彭之土地肥良比于郫邑号小郫矣江原之地特好美田葛公云益州所需悉仰于蜀即此华阳国志称其俗好歌舞危弦促管声尤激切而陆游谓唐安有三千官栁四十琵琶也永康图经其俗刚悍颇尚气节而杂夷风县西五十里有蚕崕闗以振西山之走集而边徼从此分矣
　　威茂古冉駹地土地刚卤不生榖粟麻菽惟以麦为质自古及今并无两税寰宇记云州本羌戎之人好弓马以勇悍相髙诗礼之训阙如也男子衣羯羊皮■〈革各〉■〈各互〉妇人多戴金花串以瑟瑟而穿悬珠为饰迭石为■〈石巢〉以居如浮图数重门内以梯上下货藏于上人居其中畜圂于下髙二三丈者谓之鸡笼十余丈者谓之碉亦有板屋土屋者自汶川以东皆有屋宇不立碉巢豹岭以西皆织毛毯盖屋如穹庐其地多冰寒盛夏凝冻不释夷人冬则避寒入蜀佣赁自食夏则避暑反落岁以为常故蜀人谓之作五百石子也西入松州苦寒特甚日耕野壑夜宿碉房刻木契以成交易炙羊膀以断吉凶人人精悍习战鬬矣
　　简州治阳安宋闗耆孙碑阴记云东普慈西成都有东之朴有西之文盖尝出磊落瑰竒之士焉绍兴黎持道院记云阳安邻于会府而有江山之胜处于髙仰而有鱼稻之饶民事狱讼比之旁郡十无一二凡隐于吏者乐趋焉人目之为西州道院寰宇记云郡有獽人言语与夏不同嫁娶但鼓笛而已遭丧乃以竿悬布置其门庭殡于别所至其体骸燥以木函盛置于山穴中按李膺云此四郡獽也而今则文质彬彬矣
　　资中或治盘石或徙内江皆谓之中水也图经云王褒起资中以文词显于是东梓为多士之国刘光祖记云蜀东十数郡山水之秀不敢与资中抗文物亦然
　　陵州以盐井为业以道陵得名丹渊集云州在崎岖山谷之中城垒邑屋与峦岭涧壑相为上下所领县四户口裁三万税钱止千三百缗租不满万石土田瘠卤民颇善耕稼然其性椎质各守护本业不憙作诉讼事又郡县志云俗愿悫而好静公议而无私有古淳质之风今亦恐渐讹矣
　　汉益州或治广汉或治绵竹古语云大旱不旱蜀有广汉蜀记云浸以绵雒故广汉谓之渊府也新都与成都广都各为三都之一故号名城兼有金堂山焉绵竹以姜诗力孝宅曰汛乡以任安教授俗侔洙泗徳阳有望秦之里彰明有廉逊之泉皆以人重也
　　郡国志云左绵界东西二川北负梁雍风气所濡各得其偏故其俗文而不华淳而不鲁刚而不狠柔而不弱三国志先主入涪宴于山上顾谓龎统曰此州之民其富乐乎陈溪唐昌草市记云诸葛武侯以蜀胜脆故令邻邑翊日而市意在习其筋力而俟之征徭又毎及上春以蠢为名因定日而有所往也
　　寰宇记云龙州风俗与剑州同然山髙水峻人多瘤而痴聋盖山水之气使然
　　郦道元曰广柔县有石纽乡禹所生也今夷人共营之地方百里不敢居牧有罪逃野捕之者不逼能藏三年不为人得则共原之言大禹之神所佑也
　　江油令许醇民謡序所向皆山石少平陆鲜榖稻人悉仰食于绵剑邻邑旧经云岩居谷处多学道经罕有儒术
　　已上外郡县
　　岑参招北客文云蜀之先曰蚕藂兮纵其目以称王当周室陵頺兮乱无纪纲洎乎杜宇从天而降鳖灵泝江而上相禅而帝据有南国之九世蜀本南夷人也皆左其袵而椎其髻及通乎秦也始于恵王之代五牛琢而秦女至一蛇死而力士毙二江双注羣山四蔽其地卑湿其风胜脆蛮貉杂处滇僰为邻地偏而两仪不正寒薄而四气不均花叶再荣秋冬如春暮夜多雨朝旦多云阳景罕闻阴气恒昏以暑以湿为瘵为疠气浥热以中人吾知虚膇之疾兮将婴尔身蜀之不可往北客归去来兮若乃髙山万重峻极属天西有昆仑其峯相连日月回环碍于山巅峦崕盘嵚天壁夐絶阳和不入阴气固闭千年层冰万古积雪溪寒地岸谷冻石冽夏月草枯春天木折苍烟凝兮黒雾结人堕指兮马伤骨江水喷激回盘纡萦栈壁缘云钩连相撑绳梁嶫虚傍沓杳冥下不见底空闻波声过者矍然亡魂丧精复引一索其名为笮人悬半空度彼城壑或如鸟兮或如玃倐往还来幸不落乃有豪猪千羣突出如牛修角钝剑癯躯饿虓争肉吼怒阚阚不休复有髙崕坠石兮声如雷之轩轰上敲下磕似火迸兮满山流星磵溪忽兮倒流林岸为之頺倾惊腾狖与过鸟骇木魅兮山精□深榛努鬛射人寒熊孔硕登树自掷见人则擘巨麋飞石压人兮不可行西有犬戎与此山通行貌类人言语不同毡庐隆穹毳裘蒙茸啜酪啖肉持鎗挟弓依草及泉务战与攻其声如犬其聚如蜂中国之人兮或流落于其中岂知掘鼠茹雪以为食终当铍其足而累其胸泣汉月于西海思故乡于北风蜀之西不可以往北客归去来兮

　　蜀中广记卷五十五

　　●钦定四库全书

　　蜀中广记卷五十六

　　（明）曹学佺 撰

　　○风俗记第二

　　上下川南道属

　　华阳国志云绥和五年犍为上寳磬十六刘向以为美化所降用立辟雍而士多仁孝女性贞専王莽改曰西顺郡人不会更始都南阳逺奉贡职及公孙述有蜀郡拒守述伐之郡功曹朱遵逆战众寡不敌遵绊马死战遂为述所并而任君业闭户费贻素隐光武帝嘉之曰士大夫之郡也嘉州教授任熙明题名记云蜀为西南巨屛繇汉以来号为多士莫盛于眉益二邦而嘉定次之张刚通义图序云后世以蜀学比齐鲁而蜀之学者亦独盛于通义政和御笔西蜀惟眉州学者最多修谯楼记云其民以诗书为业以故家文献为重夜燃灯诵读声琅琅相闻矣
　　苏轼逺景楼记云吾州之俗有近古者三其士大夫贵经术而重氏族其民尊吏而畏法其农夫合耦以相助盖有三代汉唐之遗风而他郡莫之及也始朝廷以声律取士而天圣以前学者犹袭五代之弊独吾州之士通经学古以西汉文词为宗师方是时四方指以为迂阔至于郡县胥吏皆挟经载笔应对进退有足观者而大家显人以门族相尚推次甲乙皆有定品谓之江乡非此族也虽贵且富不通婚姻其民事太守县令如古君臣既去辄画像事之而其贤者则记录其行事以为口实至四五十年不忘富商小民常储善物而别异之以待官吏之求家藏律令往往通念而不以为非虽薄刑小罪终身有不敢犯者岁二月农事始作四月初吉榖稚而草壮耘者毕出数十百人为曹立表下漏鸣鼓以致众择其徒为众所敬畏者二人一人掌鼓一人掌漏进退坐作惟二人之听鼓之不至至而不力皆有罚量田计功终事而会之田多而丁少则出钞以偿众七月既望斩艾而草衰则仆鼓决漏取罚金与偿众之钱买羊酾酒以祀田祖作乐饮食醉饱而去岁以为常其风俗葢如此故其民皆聪明才智务本而力作易治而难服守令始至视其言语辄了其为人其明且能者不复以事试终日寂然茍不以其道则陈义秉法以讥切之故不知者以为难治云
　　寰宇记云嘉州金灯山即至乐山其趾有渊毎岁人日郡守于此修油卜故事谓以油洒水面观其纹验一岁之丰歉
　　眉州志云人日州人游重瞳观观有仙翁洞云重瞳真人淘丹处洞出灵蠏色白见者生贵子老泉曽祷之在蟇颐山下子瞻诗云春风陌上惊微尘人物初乐岁华新时闲正好路傍饮麦短未怕逰车轮城中车马厌城郭喧阗竞出空四邻歌舞惊山草木动箪瓢散骑乌鸢驯何人聚众称道人遮道卖符色怒嗔宜蚕使汝茧如瓮宜畜使汝羊如麕路人未必信此语强为买服祷新春道人得钱径沽酒醉倒自谓吾符神子由和云江上冰消岸草青三三五五踏青行浮桥没水不胜重野店压糟无复清松下寒花初破蕚谷中幽鸟暂嘤鸣洞岩泉胍龙睛动宫观丹墀鸭舌生山下瓶罂霏穉孺峰头鼔乐聚簮缨缟裙红袂临江影青盖骅骝踏石声晓去争先心荡漾暮归夸后醉纵横最怜人散两轩静坐爱斜阳着树明刘缋霏雪录云踏青之逰惟在春时未闻指某月日者苏颍濵踏青诗序云眉之东门十数里有山曰蟇颐山有亭榭松树下临大江毎正月七日士女相与嬉逰饮酒于其上谓之踏青也
　　通义志云二月十五村人鬻田器于市因作乐纵观以为蚕市子瞻和子由蚕市诗云蜀人衣食常苦艰蜀人逰乐不知还千人耕种万人食一年辛苦一春闲闲时尚以蚕为市共忘辛苦逐欣欢去年霜降斫秋荻今年箔积如连山破瓢为轮土为釡争买不翅金与纨忆昔与子皆童丱年年废书走市观市人争夸鬬巧智野人喑哑遭欺瞒诗来使我感旧事不悲去国悲流年霏雪录云眉之蚕市见颕濵诗序坡有荻箔瓢轮土釡等语盖箔即曲薄荐蚕者也破瓢为轮土为釡者缫所用具耳
　　后汉书曰岑彭至武阳蜀刺客诈为亡奴降夜刺杀彭蜀人怜之为立庙岁时祠焉眉州志云五月二十三州人赛土主祠祀岑彭其日盖岑死事也必有霖雨之应眉人谚云天干不系干但看五月二十三
　　上南志云不午日竞渡而六月二十四日竞渡二郎川主诞辰也乐以贺之七月祭先用蒻头谓之鬼蒻
　　杨徽之嘉州诗云俗遇腊辰持药献吏逢衙日隔花叅耆宿因来问封部竹篱西畔是云南
　　眉俗岁晩相与馈问曰馈年节东坡诗云农工俱已收岁事各相佐为欢恐无具假物不论货山川随出产贫富称小大寘盘巨鳞横登笼双兔卧富人事华靡彩绣光翻座贫者媿不能微贽出舂磨官居故人少里巷佳节过亦欲举乡风独唱无人和
　　眉俗除夕守岁酒食相过名曰别岁东坡诗云故人适千里临别尚迟迟人行犹可复岁行那可追问岁安所之逺在天一涯已逐东流水赴海归无时东邻酒初熟西舍彘亦肥且为一日欢慰此穷年悲勿嗟旧岁别行与新岁辞去去勿回头还君老与衰
　　已上嘉眉
　　古有輶轩之使以采风俗惟严君平与临卭林公孺知之皆为扬雄所师予观陈子昻冬夜临卭李录事宅集序云下官逰京国久矣接轩裳众矣池台钟鼔虽有会于终朝琴酒管弦未穷欢于永夕岂非殊我亲爱异我风俗而使临堂有懐闻乐増叹者也何功曹旧州耆老迹尚于沉冥李录事吾土贤豪义多于游侠楼台若画临故国之城池轩葢如云总名都之车马于是而兴自此而游安得不放意留欢遗老忘死者欤文同桂花阁记畧云卭为要州地物繁缛俚师陋士亦备文采章逢彬蔚实逾于他邦矣
　　华阳国志云秦恵文始皇克定六国辄徙其豪侠于蜀资我丰土家有盐铜之利户専山川之材居给人足以富相尚故卓王孙家僮千数程郑各八百人箫鼓歌吹击钟肆悬富侔公室豪过田文汉家食货以为称首盖亦地沃土丰奢侈不期而自至也宋张上行曰此郡昔有四利今有四害曰茶曰盐曰酒曰铁他郡或有其一或有其二而吾卭独全昔以为利民竞豪富今以为害民皆贫薄矣
　　卭州志云州人挿秧所击鼓曰长腰以木为身首尾蒙皮泥涂其面系以长纒击以大槌和以俚歌所以侑勤今则藐矣岁旱祈雨有打泉之说田至百十丈髙逺者接长竹引水溉之或接至六七十竹者又有戽水者编竹篓如舟中戽斗状系二绳其耳二人峙立执绳取水溉之田髙七八尺一丈以上用此亦桔槔之属也
　　梁益志云大小漏天在雅州西北山谷髙深沉晦多雨旧说黎州常多风雅州常多雨故谓黎风雅雨九州岛要记云沉黎县即诸葛武侯征羌之路也毎十里作石楼令鼓声相应今夷人效之所居悉以石为楼地多长松而无杂木孙渐清啸楼记云襟带卭笮羁縻诸畨郡县志云宋初曹光实父子以忠义奋迨皇佑始有登科者
　　雅州志云西郭有圣母庙出灵闗道天圣八年西戎叛神黙相戎潜遁赐号金蝉圣母绍兴间金将侵蜀甚急宣抚吴玠及弟璘梦圣母传九曲阵法后战一昼夜十一捷两败金兵再奏封焉旧俗每岁上元日挿竹隙地排点九曲莲灯歌謡鼓舞以表九曲之阵报神功也荣经芦山亦然
　　志又云宋时雅安景自芳破贼有功常以二月十二作寒食今州人多从之号景村寒食
　　寰宇记云黎州畨部与汉人博易不使见钱汉用紬绢茶布畨用红椒盐马又云卭雅之夷獠妇人娠七月而产产毕置儿水中浮者取养沉者弃之千百无一沉者长则拔去上齿加狗牙以为华饰今有四牙长于诸牙而唇髙者别是一种能食人无长齿者否俗信妖巫击铜鼓以祈祷至今芦山县新安乡五百余戸即其遗人也
　　已上卭雅
　　叙南古戎州取西戎即叙之义蜀人呼叙为遂不知何所本华阳国志称其民征巫好鬼妖图经云夷夏杂居风俗各异蓬戸茅檐髽髻诡服顿首拊掌而歌杜甫宴戎州杨使君东楼诗胜絶惊身老情忘发兴竒坐从歌妓宻乐任主人为重碧拈春酒轻红擘荔枝楼髙欲愁思横笛未休吹苏子瞻过叙州诗江水通三峡州城控百峦乱山围古郡市易带羣蛮瘦岭春耕少孤城夜漏阑往时边有警征马去无还自顷方从化年来亦欵闗颇能贪汉布但未脱金环何足争强弱吾民尽玉颜司马君实送张寺丞知富顺监诗汉家五尺道置吏抚南夷欲使文翁化兼令孟获知盘堆蒟酱实歌杂竹枝词韩绎诗山髙地笮江水恶刀耕火种黎民疲解旦诗亭台处处垂杨影街巷家家小酒旗此皆叙述风景之大槩也
　　江阳土地虽迫山川特美盐井鱼池一郡丰沃华阳国志云俗好文刻少儒学多朴野盖天性也汉光武时被谪不使冠带者数世其后文风则自宋尚书杨汝明始创五峰书院以为士友会课之所而士翕然兴起矣
　　宋都巡检使邓巽阳江安安济庙记曰邑城外汶江淯溪汇流之处阴厓峭峙下临深潭有神宅焉号曰五龙凡水旱疫疠人有急难丐休于神随祷辄应形于梦卜惟姓氏末由可考予按云笈七籖云人皇之后五龙氏兴焉降于开明之国以道治世苍生于中化生是后运动阴阳作为五行四微世欲生死之业于是而起人乃任性混朴茹毛饮血男女无别夏则巢居冬则穴处此固风俗之权舆也
　　尹吉甫诵清风穆如州人建祠祀之即取清穆之名生子伯竒至孝后母譛之自投江中衣苔带藻忽梦水仙赐以美乐扬声悲歌船人学之吉甫闻其声援琴作子安之操尚有遗音焉
　　孝子传云僰道县孝子隗通为母汲江裔水天为出平石生江中今石在马湖江县民多踞此石以汲水又有吴顺养母至孝赤乌巢其门人皆化之
　　益部耆旧传引谚云符有先络僰道张帛帛子庙在鸳鸯圻有飞霞井赤颷自井中出贯日观者如堵因建飞霞阁焉汉时太守图先络之象悬于州门以风来庻戎泸皆有诸葛武侯庙毎岁蛮人贡马相率拜于庙前庆符有顺应庙乃祀马谡者岁以三月二日致祭马湖之夷岁暮百十为羣击铜鼓歌舞饮酒穷昼夜以为乐其所储蓄弗尽弗已谓之诸葛穷夷法
　　黄鲁直初谪涪州别驾自号涪翁量移戎州邦人好事者多从之游其后溪山悉号曰涪黄太史祠堂记云戎州以涪翁重诗书礼义之泽渐渍至今
　　唐庚子西自眉来居于泸之安夷门外有泸川六言诗云百斤黄鲈鲙玉万戸赤酒流霞余甘渡头客艇荔枝林下人家又诗云歌唱竹枝终日楚笛吹梅弄数声羌盖泸州自宋时已为商贾辐辏五方杂处者矣
　　已上叙马泸
　　岑参招北客文云其南则有卭崃之闗天设险难少有平地连延长山横亘泸江傍隔百蛮吁彼汉源上当漏天靡日不雨四时霶然其人如鱼爰处在泉终年霖雨时复日出■〈犭斤〉■〈犭斤〉诸犬向天吠日人皆隰寝偏死腰疾复有阳山之路毒瘴下凝白日无光其气瞢瞢暑雨下湿黄茅上蒸南方之人兮不敢过岂止走兽踣兮飞鸟堕吾不知造化兮何致此方些蜀之南兮不可以居北客归去来兮

　　蜀中广记卷五十六

　　●钦定四库全书

　　蜀中广记卷五十七

　　（明）曹学佺 撰

　　○风俗记第三

　　上下川东道属

　　臣苏轼撰燕若古知渝州词头云敕具官燕若古汝向以才选奉使东方官省而归因以得郡盖可谓异恩矣巴峡之崄邑居褊陋负山临谷以争寻常独渝为大州水土和易商农会通赋役争讼甲于旁近毋以僻逺鄙夷其民钦哉
　　华阳国志称其民质直好义土风敦厚有先民之流故其诗曰川崕惟平其稼多黍旨酒嘉榖可以养父野惟阜丘彼稷多有嘉榖旨酒可以养母其祭祀之诗曰惟月孟春獭祭彼崕永言孝思享祀孔嘉彼黍既洁彼牺惟泽蒸命良辰祖考来格其好古乐道之诗曰日月明明亦惟朝夕谁能长生不朽难获又曰惟徳实寳富贵何常我思古人令闻令望而其失在于重迟鲁钝素朴无造次辩丽之气俗之送葬必髙坟瓮椁祭奠而羊豕夕牲赠禭兼加赠赙过礼焉
　　汉桓时巴部太守但望上疏曰郡治江州时有温风遥县客吏多有疾病地势刚崄皆重屋累居数有火害又不相容结舫水居五百余家承三江之会夏水涨盛坏散颠溺死者无数而江州以东濵江山险其人半楚姿态敦重垫江以西土地平敞精敏轻疾上下殊俗情性不同敢欲分为二郡一治临江一治安汉也
　　韩诗云嬥巴人歌也嬥嬥往来貌华阳国志云五教雍和秀茂挺逸英伟既多而风謡旁作矣宋眉山史用之崇徳庙碑文云巴俗故有鸡豚社予初入社中祝史以记请遂为之作云尔
　　寰宇记云大凡蜀人风俗一同然边蛮界乡村有獠戸即异也今渝之山谷中有狼峱乡俗构屋髙树谓之阁阑不解丝竹惟坎铜鼓视木叶以别四时父子同讳夫妻共名祭鬼以祈福是所异也
　　江津旧志云农勤■〈亩犬〉畆士业诗书有石公恕之风而人多敦睦有杜莘老之风而士多刚直
　　古垫江志表之以四山之环合中之以两溪之襟带田畆桑麻左右交映人生其间多秀异而喜习诗书按即今之合州属县地胜览云州北五里有北嵓或附会为濮岩非也岩有栢数十章率围八九尺有定林院正月九日郡守以故事设宴逰人盛集又毎岁八月八日郡守率僚属宴集于钓鱼山山有巨人迹相传异人坐其上投钓于江中云
　　昌州昔治大足充静南军使宋太守于保道院记云界介资普富义泸合之间其俗朴厚又多秀民衣食之物资以养生者不及他郡虽无舟楫江沱之利而有桑麻黍稌之饶杨子谟显恵庙记云静南山水竒秀士大夫避地者多居焉仙灵逸迹尚有董葛之遗风冷斋夜话载有人调官都下得昌守求易他郡渊才闻而往见之曰官欲易地误矣静南佳郡也问何以称佳渊曰海棠患无香独静南者有香非佳郡而何故昌号海棠香国也宣和太守张唐民诗无讼正如髙隐地隆冬方似早春天州民富庶风光好谁信无忧满二年按即今之荣昌大足永川地也官兹方者辄称民不驯于法难以计治功何今昔顿殊乃尔
　　真景元送南平江知军序云南平故汉巴渝地至唐犹以獠名宋元丰中声教逺浃始即其地置军焉百三四十年间浸以道徳薫以诗书斌斌然与东西州等何麒军学记云四民冠婚相袭耕桑被野蔚为中华也
　　华阳国志涪陵山险水滩人性戆勇多獽蜑之民县邑阿党鬬讼必死无蚕桑少文学汉时赤甲军常取其民蜀丞相亮亦发其劲卒三千人为连弩士其性质直虽徙他所风俗不变
　　巴子之时陵墓多在枳其畜牧在沮今东突硖下畜沮是也又立市于龟亭北岸今新市里是也龟陵志云风土煦暖五月半早稻已熟便可食新七八月间收割已毕故有乐温之号
　　宋翰题涪陵郡诗锦绣洲犹在熊罴梦已无文风齐两蜀仙洞接三都白石从天设青崕见地图荔支妃子国不复曩时输陆务观诗官道近山多乱石人家避水半危楼
　　水经注云平都县有天师治兼建佛寺甚清灵县有市肆四日一会南宾郡所辖也忠州题名记云有巴蔓子仗节死义之遗风故士颇尚气有甘兴霸文广休任侠之余烈故士多倜傥黄鲁直四贤阁序云郡自开元以前讫于会昌刘士安陆敬舆李宏宪白乐天四君子者相继出守凛然犹有生气忠民每以此自负而郡守至者必矜式焉
　　杜甫诗忠州三峡内井邑聚云根小市常争米孤城早闭门空看过客泪莫觅主人恩淹泊仍愁虎深居赖独园白居易诗山上巴子城山下巴江水中有穷独人强名为刺史时时窃自哂刺史岂如是食粟餧家人黄缣裹妻子注云忠州刺史已下悉以畬田粟给禄食以黄绢支给充俸自古相传风俗如是又郡中春宴诗薫草铺坐席藤枝注酒尊蛮鼓声坎坎巴女舞蹲蹲图经云蜀地多山多种黍为酒民家亦饮粟酒地产藤枝长十余尺大如指中空可吸谓之引藤屈其端置醅中注之如晷漏本夷俗所尚土人效之耳
　　寰宇记云忠州有夷獠颇类黔中正月三日拜坟墓二月二日携酒郊外迎富除夜然灯照先祖墓也
　　黔州图经地近荆楚候如巴蜀五溪襟束为一都会路途阔逺亦无馆舍凡至宿泊多倚溪岩就水造飱鑚木出火黄鲁直与秦太虚书曰某屛弃不毛之乡以御魑魅耳目昬塞黔中一老农耳其作县题名记云黔江县治所盖未闻黔中郡时歌罗蛮聚落也于今为县二乡七里戸千有二百其秋赋庸雇不登三十万钱以地产役于公者八十有五其义军二千九百招谕夷自将其众者五百七十其役于公之人质野畏事大略与义军夷将领不殊也使之非其义或跳梁不为用决讼失其情或掳掠以偿直暗则小智者亦混疆畔而为欺懦则细黠吏亦能用其柄市麝脐以百计市蜂蜡以千计贫则夷以长吏为侮寛则以利啖胥徒而茍免猛则鸟兽骇而奏箐中矣至令得其人栉垢爬痒民以安堵而异时号为难治吾不知其说也
　　已上重庆
　　刘禹锡夔州刺史壁记云源干曜为州叅军修图经言风俗甚备其别夔州官吏诗云三年楚国巴城守一去扬州杨子津惟有九歌词数首里中留与赛蛮神后黄鲁直过夔门书之
　　臣苏轼奉敕王公议夔州路转运使程髙夔州路转运判官等役法既复民知息肩矣然在官者皆农末也三峡之民刀耕火耘与鹿豕杂居正赖良使者察其侵寃使政烦而吏贪者此等岂能逺诉乎朕以大臣荐故擢用尔若逺民无告非独汝咎将咎荐者可不勉哉丁谓移城记云州居髙唐上游即白帝旧址雉堞登降里闬重复倚山抱江逶迤数里而南北咫尺冲门比屋构之磴道往往编苫架竹家于洲渚随波迁徙莫宁厥居无巷市无阡陌或人火为灾则东西路絶扑灭无所层甍迭栋尽煨烬而后已故家至戸到毎穴地以藏产其为僻陋也如是本道转运使薛颜知州侯延赏得郡民状愿迁于瀼西即永安故宫有唐之旧城也民乐新构如归如趋旁瞻瞿唐下瞰阵碛通庄大道坦若棊布蚩蚩之氓出处平陆涵泳方洲于是乎始知土著之为适与
　　杜少陵蜀先主庙诗蜀主窥吴幸三峡崩年亦在永安宫翠华想象空山里玉殿虚无野寺中古庙杉松巢水寉岁时伏腊走村童武侯祠屋长邻近一体君臣祭祀同图经夔人重诸葛武侯以人日倾城出逰八阵图谓之踏碛逰妇人拾小石之可穿者贯以彩索系于钗头以为一岁之祥府帅宴于碛上王梅溪诗今日为人日倾城出江皋遨头老病守呼宾酌春醪陆务观诗鬼门闗外逢人日踏碛千家万家出
　　常璩志郡与楚接人多劲勇少文学有将帅材宋何郯夫子殿记云夔为州于巴东最大其风俗嗜好语言较荆楚不甚逺当列国时楚显显多良才夔为楚疆至今未闻有用儒显者民家子弟壮则逐鱼盐之利富有余赀辄以奉事鬼神它则不暇知耳李贻孙都督府记云其人豪其俗信鬼其税易征其民不偷也
　　宋肇诗序夔冬暖雪不到地惟山髙处白杜诗注云峡土硗确暖气既逹故民烧地而耕谓之火耕范致能劳畬耕序硖民平生不识秔稻而未常苦饥陆游杜少陵故宅记云东屯之田可得百许顷稻米为蜀第一郡给诸官俸廪以髙下为差帅漕月得九斗故王龟龄诗云少陵别业古东屯一饭遗忠甽畆存我辈月叨官九斗须知粒粒是君恩
　　杜甫引水行月峡瞿唐云作顶乱石峥嵘俗无井云安沽水奴仆悲鱼复移居心力省白帝城西万竹竿接筒引水喉不干人生留滞生理难斗水何值百忧寛王龟龄诗夔州苦无井俗瘿殊可怜丁宁后来者莫负义名泉按赵不拙义泉记不知谁氏子告郡帅引三泉毎担辄鬻十金入公帑大暑中烈日如灼细民操瓢遶舟傍徨咽津欲涓滴润喉有不可得自待制王公十朋始下令罢之易名为义泉任民取用一方大恱
　　杜诗异俗吁可恠斯人难并居家家养乌鬼顿顿食黄鱼沈括笔谈曰峡中人呼鸬鹚为乌鬼温叟诗话以为猪元稹诗病赛乌蛮鬼巫占瓦代龟严端常艺苑雌黄亦曰乌蛮鬼吴虎臣漫录曰老乌神也若养鸬鹚与猪则未为异俗可恠矣但养字当读作去声
　　开州都梁南浦云安皆汉朐■〈月忍〉县也注云其地下湿多胊■〈月忍〉虫故名此虫为瘴善中人避之则吉盛山学记云士以缋文相髙有温造栁公绰之余烈梁山军题名其民未常造难听之讼以溷有司守居萧然阅旬无讼牒至厅下军西之田独平衍可畊前涪后峡挟以夔万皆崇山还委南浦记云土地多泉民赖鱼罟西魏于此置鱼泉县也唐啇真君飞升记云安风俗淳厚陶染真风如瞿法言杨云外之徒继出故琳宫秘馆独盛他处杜子美诗峡里云安县江楼翼瓦齐两边山木合终日子规啼范致能诗云安酒醲麦米贱家家扶得醉人归
　　通川图经云水航于蜀陆肩于雍楼雉丹漆廛用珠玉土居十万戸水居三千戸九域志载男女不耕桑货卖用杂物以代钱常氏马鸣山志称其持金易丝枲者不絶于道矣
　　唐诗纪事元稹受通之初有习通者曰地垫湿卑褊人士希少邑无吏市无货百姓茹草木刺史以下计粒而食大有虎豹蛇虺之患小有蟆蚋蜘蛛之类皆能鑚囓肌肤使人疮痏夏多阴霪秋为痢疟故其酬白乐天诗茅苫屋舍竹篱州虎怕偏蹄蛇两头暗蛊有时迷酒饮浮尘终日似波流沙含水弩多伤骨田仰畬刀少用牛知得共君相见否近来魂梦转悠悠微之以词人谪居牢骚之感或甚其词者与
　　大宁监图经云一泉之利足以奔走四方吴蜀之货盛萃于此监地接朐■〈月忍〉多瘴土人以茱茰咽茶饮之可辟岚气以其味辛名曰辣茶题名记大宁僻在东南轩冕者寡而封畛之内皆乐善之编氓也
　　夫竹枝者闾阎之细响风俗之大端也四方莫盛于蜀蜀尤盛于夔杜子美白帝诗云破甑蒸山麦长歌唱竹枝万州图经云正月七日乡市士女渡江南蛾眉碛上作鸡子卜击小鼓唱竹枝歌开州志云俗重田神男女皆唱竹枝巫山志云琵琶峯下女子皆善吹笛嫁时羣女子治具吹笛唱竹枝词送之则夔俗比比如是矣老杜夔州歌八絶句即所称迟回问风俗涕泗闵兴衰也诗云中巴之东巴东山江水开辟流其间白帝髙为三峡镇夔州险过百牢闗白帝夔州各异城蜀江楚峡混殊名英雄割据非天意霸主并吞在物情赤甲白盐俱刺天闾阎缭绕接山巅枫林橘树丹青合复道重楼锦绣悬瀼东瀼西一万家江北江南春冬花背飞鹤子遗琼蘂相趂鳬雏入蒋芽东屯稻畦一百顷北有涧水通青苗晴浴狎鸥分处处雨随神女下朝朝蜀麻吴盐自古通万斛之舟行若风长年三老长歌里白昼摊钱髙浪中阆风雨圃与蓬壶中有髙唐天下无借问夔州压何处峡门江腹拥城隅武侯祠堂不可忘中有松栢参天长干戈满地客愁破云日如火炎天凉刘禹锡竹枝词九首序云四方之歌异音而同乐岁正月余见建平里中儿联歌竹枝吹短笛击鼓以赴节歌者扬袂睢舞以曲多为贤聆其音中黄钟之羽卒章激讦如吴声虽伧狞不可分而含思宛转有淇澳之艳昔屈原居沅湘间其民迎神词多鄙陋乃为作九歌到于今荆楚歌舞之故余亦作竹枝九篇俾善歌者扬之附于末俾后之听巴歈者知变风之自焉其诗云白帝城头春草生白盐山下蜀江清南人上来歌一曲北人陌上动乡情山桃红花满上头蜀江春水拍山流花红易衰似郎意水流无限似侬愁江上朱楼新雨晴瀼西春水縠纹生桥东桥西好杨栁人来人去唱歌行日出三竿春雾消江头蜀客驻兰桡凭寄狂夫书一纸住在成都万里桥两岸山花似雪开家家春酒满银杯昭君坊中多女伴永安宫外踏青来城西门前灎滪堆年年波浪不能摧懊恨人心不如古少时东去复西来瞿唐嘈嘈十二滩人言道路古来难长恨人心不如水等闲平地起波澜巫峡苍苍烟雨时清猿啼在最髙枝个里愁人肠自断由来不是此声悲山上层层桃李花云间烟火是人家银钏金钗看负水长刀短笠去烧畬苏子由竹枝词云舟行千里不至楚忽闻竹枝皆楚语楚言啁唽安可分江中明月多风露扁舟日落驻平沙茅屋竹篱三四家连舂并汲各无语齐唱竹枝如有嗟可怜楚人足悲诉岁乐年丰尔何苦钓鱼长江江水深耕田种麦畏狼虎俚人风俗非中原处子不嫁如等闲双鬟垂顶发已白负水采薪长苦艰上山采薪多荆棘负水入溪波浪黒天寒斫木手如龟水重还家足无力山深瘴暖霜露干夜长无衣犹苦寒平生有似麋与鹿一旦白髪已百年江上乗舟何处客列肆喧哗占平碛逺来忽去不记州罢市归船不相识去家千里未能归忽听长歌皆惨凄空船独宿无与语月满长江归路迷路迷乡思渺何极长怨歌声苦凄急不知歌者乐与悲逺客乍闻皆掩泣予以万厯壬子岁再过夔门亦作竹枝词九首咏之聊以见今昔之感而行路之难也诗云相公泉眼小于钱门外江流在眼前青鞵素足朝行汲来往人看似水仙早看东南暮看西蜀天只怕上头低东边日出纯无用云暗上头三尺泥赤甲白盐髙刺天东屯相接草堂边杜陵老叟是何物口里吟诗来课田君居北井妾南沱对面相看隔路多须趂渔舟过急峡还随鸟翼上斜坡丞相行师说有神阵图开处画图新新岁踏青来碛上谁家洁白胜于人刺花黄白鬬妖娇香气闻过七里饶刺似侬针花似锦鬓边様作手中挑吴船越艑富钱财铁鎻横江擅不开贩盐恶少截闗去不识瞿塘滟滪堆今日峰髙云束腰平平一掌是明朝朝来出门又如是侬是好言郎莫焦君莫畏途途不危世途回首一看时人心屈曲如朐■〈月忍〉瘴气冲人人不知
　　已上夔州
　　遵义图经云其俗敦龎淳固以耕植为业鲜相侵犯天资忠顺悉慕华风
　　元史地里志云夷夏杂处遵文教守礼法夷椎髻披毡以射猎伐山为业信巫鬼好诅盟
　　方舆胜览云累世为婚姻以铜器毡刀弩矢为礼燕乐以锣鼓横笛歌舞为乐会聚贵汉服出入负刀弩交易与华人不侵此亦属县之大较也
　　蜀郡守李冰去其地殊逺阖郡严祀之以六月二十四日诞唐经畧安抚赵延之按部终于壁山亦遥祀焉以七月十二日诞真安州俗以元宵为年礼天神下享岁饭尚与华别
　　已上遵义
　　岑参招北客文其东则大江沄沄下絶地垠百谷相吞出于荆门突怒吼划附于太白渤湃硼砰会于沧溟跳喷浩淼上溅飞鸟蹙缩盘涡下漩鼋鼍三峡两壁乱峰如戟槎枒屹崪澒洞划拆髙干天霓云外水积尽日无光其下黒窄瞿塘无底浅处万尺啼猿哀哀肠断过客复有千岁老蛟能变其身好饮人血化为妇人衒服靓妆逰于水濵五月之间白帝之下洪涛塞峡不见滟滪翻天蹙地震吼雷怒亦有行舟突然而去人未及顾棹未及举瞥见阳台不辨云雨千里一歇日未亭午须臾之间黒风暴起拔树震山石走沙飞波腾浪翻舟子失据摧樯折竿漩入九泉没而不还支体糜散荡入石间水族呀呀拨剌争飡蜀之东兮不可以往北客归去来兮 

　　蜀中广记卷五十七

　　●钦定四库全书

　　蜀中广卷五十八

　　（明）曹学佺 撰

　　○风俗记第四

　　川北道属

　　应劭风俗通云阆中有渝水賨民多居水左右天性劲勇初为汉前锋陷阵锐气喜舞帝善之曰此武王伐纣之歌也乃令乐人习学之今所谓巴渝舞也隋书地里志称其风俗与汉中不别质朴无文不甚趋利虽蓬室柴门食必兼肉好祀鬼神尤多忌讳家人有死辄离其故宅崇重道教犹有张鲁之风焉毎至五月十五日必以酒食相馈宾旅聚会有甚于三元时按苍溪志北八十里有岐平镇毎五月初间四方商贾辐辏贸易以万计号为岐平会亦古今相沿之槩也
　　宋太守李献卿南楼诗序云地暖气清民淳事简冯忠恕记云其地平衍而沃其民恭俭而文在西南为佳郡不减成都唐薛能诗蜀音连井络秦分隔褒斜陆游诗遨乐无时冠巴蜀语音渐正近咸秦
　　阆中人以谯君黄为土主元陈友庆祠记云侯墓在县北十里谯坝庙在街东邦人旱涝灾疾祷之随应宋嘉熙间封宁福忠佑侯赐灵惠额
　　杜甫南池诗峥嵘巴阆间所向尽山谷安知有苍池万顷浸坤轴呀然阆城南枕带巴江腹清源多众鱼逺岸富乔木南有汉王祠终朝走巫祝歌舞散灵衣荒哉旧风俗
　　滕王亭子诗云君王台榭枕巴山万丈丹梯尚可攀春日莺啼修竹里仙家犬吠白云间清江碧石伤心丽嫩蘂浓花满目斑人到于今歌出牧来逰此地不知还已上俱为邦人逰集之所
　　利州图经呼为小益对成都为大益也旧志云自城以南纯带巴音由城以北杂以秦语唐欧阳詹集贞元中吴兴沈公长源牧利州其为政五年予旅逰乎利覩人安俗阜思所以美之作益昌行诗云驱马至益昌倍惊风俗和耕夫垄上謡负者途中歌处处川复原重重山与河人烟遍余田时稼无闲坡问业一何修太守徳化加问身一何安太守恩怀多
　　汉李充蜀记蜀山自绵谷葭萌道径险窄北来担负者不容易肩谓之左担道故少陵愁坐诗云葮萌氐种逈左担犬羊存
　　晋张载剑阁铭惟蜀之门作固作镇世浊则逆时清斯顺唐欧阳詹栈道铭云秦之与蜀也人一其性物同所宜嗜欲无余门教化无余源可贸迁可亲昵擘坼地脉暌离物理岂造化之意乎
　　华阳国志云梓潼县有善板祠一曰恶子民岁上雷杼十枚岁尽不复见云雷取去按即今梓潼帝君也诵读家奉祀之
　　郑谷梓潼岁暮诗江城无宿雪风物易为春酒美销磨日梅香寂寞人
　　巴州振文堂记惟兹巴土实壁集二州之地风俗安于简俭乐于歌舞本州岛志有僧问演和尚曰如何谓之巴州荅云灰界勾丝地云垂挿茧天薛能嘉陵驿诗雹凉随雨气江热傍云根蚕月缲丝路农时碌碡村观察使定原吕颛先蚕祠诗花缬冰纨寸寸丝个中消息几人知掇桑试语巴江女好爇名香报尔师
　　宋彭永上元诗云巴人最重上元时老稚相携看点诗行乐归来天向晓道旁闻得唤蚕丝注云巴俗元宵三夜儿童皆唱巴音彻晓谓之唤蚕丝然其俗又以三月三日晴雨为蚕先兆谚云三月三日晴树上挂金瓶言是岁蚕熟也保宁一府四月新丝出输县官缗过此则逋负矣俗因谓之蚕粮予按陈宗虞城门歌效阆人机杼声也一解云城门开羣胥夜来径赴我机取我缯我言织未成羣我憎二解云夜未央彼胥者胡强掠我织裂我裳疑尔盗也则执牒亦有章嗟胥须臾壶浆来壶浆来三解云嗟胥尔嗔缯实难宁其身而絷以赴爷其忤既楚以赎谁尔数鬻尔妻孥尔宁输四解云我有役有租缯非我输嗟尔丝天产我祟我身则寒缯宁我被毋树桑贻我殃嗟贻我殃盖深以蚕为累也是在司土者不扰之耳
　　已上保宁
　　华阳国志云宕渠郡先汉以来士女贤贞县人车骑将军冯绲大司农玄贺大鸿胪龎雄桂阳太守李温等皆建功立事有补于世绲温各葬所在常以三月二子之灵还乡里水暴涨县吏民莫不于水上祭之
　　顺庆图经云毎岁二月二日郡人随太守出郊谓之迎富邵博果州诗云从昔遨逰盛两川充城人物自骈阗万家灯火春风陌十里绮罗明月天郡志自邵伯温守此邦名山胜景题品无遗至以小成都目之宋郡守杨济开汉楼记自号小益不复数潼遂也
　　魏了翁安少保丙祠堂记云初公未仕时常逰学于果州习其土风与其州之人士毎过其州眷焉弗忍去及是被命再镇灭贼还报适在是州州人滋不忘于是肖公像祠焉
　　果之先有瓦棺葬者偶牧童于挿旗山掘地见小孔其内深广各数丈内有瓦棺万余以告太守乃令瘗之此近时事也
　　臣白居易敕授吴暐蓬州刺史王计莱州刺史制云勅吴暐等咸以材略载笔从戎艺学智谋濡然足用多厯年纪备尝艰危进退周旋不闻失道司徒弘正详奏以闻因以竹符分命试吏而蓬莱二郡各介一方牧人者但不扰其心不夺其力则虽华夷南北土物不同皆可以自足自遂矣宜用此道往赡养之
　　蓬州志云城南开元寺有五如来殿为一郡之最元宵灯火最盛山谷之民毕出太守为华严会以领略逰人者五日号为蚕丛之胜蚕事自三月起至九月乃止谓之九熟蚕
　　宋广安志近世以来儒风尤胜人物间出不减果遂方舆胜览云世谓广安有十似纸似池席似苏梨似耿鱼似嘉犹之可也他未必然若所谓金羮玉饭红腊紫梨则非溢美矣宪使何志熙诗欲说賨城好先夸万物妍金羮收稻后红腊落梅前照座梨偏紫堆盘荔更鲜雪藤尤异产应不数花笺
　　已上顺庆
　　十道记云广汉之地有盐井铜山之富蔬食果实之饶此后汉冯灏刺奢之说所由作也玉堂遗范授髙璩剑南东川节度使制云梓潼奥区贤彦徊翔者矣旧经称其俗好胜尚气不耻贫贱士通经学古罕为异习岂非相沿以使之然与
　　文献通考载石庆绪有梓潼风俗谱甚备予观栁仲郢杜济之勅一则云在训师旅以恢武经厚风俗以阐文教一则云有被山带江之险藉安人御侮之能盖重之也王维送梓州李使君诗万壑树叅天乡音听杜鹃山中一夜雨树杪百重泉汉女输橦布巴人讼芋田文翁翻教授不敢倚先贤亦因晋末李雄夷獠之乱文教有待而兴起者乎
　　潼川志云唐末天下货药者皆于九月初集梓州王杞龙冲地货其所赍药八日夜始散俗因谓之药市及宋燕肃知郡事又増三日至十一日而罢按夷坚志王杞字昌遇大中十三年九月九日举家仙去郡人即其处祠之
　　杜甫诗云五载客蜀郡一年居梓州时游于盐亭通泉之间其次盐亭诗云马首见盐亭髙山拥县青云溪花淡淡春郭水泠泠全蜀多名士严家有徳星登临意无限好为老夫听其次通泉诗云溪行衣自湿亭午气始散冬温蚊蚋集人逺鳬鸭乱驿楼衰栁侧县郭轻烟畔一川何绮丽尽日穷壮观亦俱曲尽其致
　　陆务观云射洪陆使君庙俗以少陵诗为籖往往有验予遣僧则华求籖得遣兴咏龎徳公诗顾迫贫从仕又十有二年负神之教多矣
　　华阳国志徳阳县有青石祠山原肥沃有泽渔之利士女贞孝望山乐水土地易为生事车骑将军邓芝雅有终焉之思后遂葬其山即今遂宁县是刺史李繁制云遂居蜀腹马咸记云人物富繁江山洒落也
　　杨烱遂州长江县先圣孔子碑乡闾少事风月多怀命童子于云台就门人于相圃冬礼春诗之化再造双川淹中稷下之风一匡二蜀盖文学彬彬盛矣
　　魏了翁题普慈率钱建贡院疏普于东蜀为士大夫郡而公私财力反出诸郡下缮营之费亡所从出是以建一门闾遂致敛民而给用几以启讼其工役之不可轻议盖若此文同乐闲堂记中江为梓之三万戸县生齿既众分地既陿其争鬬之辩侵越之诉畨已遽作纷午交衍鞭之庭而械之狱者亡虚日所决一未厌其愿则号寃唱屈奔走跳荡于劝农使前者絶复续焉士大夫以无可奈何而适为之令者何尝不望名而起畏河南廖君自福昌移治于此闻其所以为政之大抵也无急撃无缓纵棼以栉之结以觽之摩抚柔愿规厉陶突善端奸几观听而尽民自戒告无敢欺渎曽未逾岁已底无事云
　　已上潼川
　　岑参招北客文云其北则有剑山巉巉天凿之门二壁谽谺髙崕嶙峋上柱南斗榜镇于坤下有长道北逹于秦秦地神州中有圣人左右伊皋能致我君双阙峨峨上覆庆云千官锵锵朝于紫宸玉楼凤凰金殿麒麟布徳垂泽捜贤修文皇化欣欣煦然如春蜀之北兮可以往北客归去来兮

　　总录

　　颜之推曰吾在益州与数人同坐初晴日明见地上小光问此是何物有一蜀竖就视荅云是豆逼耳相顾愕然命取将来乃一小豆也穷访蜀土呼粒为逼时莫之解吾云三苍说文此字白下呼为匕皆训粒通俗文音及反
　　鸡肋编云蜀人讳云以其近风也
　　李膺益州记云蜀人谓岭为栋
　　子虚赋行乎洲淤之浦郭璞注曰淤亦洲名蜀人云亦见方言
　　蜀人呼平川为坝字从贝非从具呼水洲曰■〈辟上水下〉俱见韵寳
　　蜀江自成都至荆门名滩险地舟人一一数之不能悉记聊书其总名浅而急流曰滩水流沙上曰濑水出尾下曰瀵水疾崕倾曰碥水漫石流曰沱石积水浅曰渍滩渍相凑曰沝水如毂转曰漕见益部谈资
　　鼻始也嘼之初生谓之鼻人之初生谓之首梁益之间谓鼻为初或谓之祖祖居也出方言
　　蜀人谓母曰姐又曰西蜀呼人叟叟是顽愚之称出韵会蜀人称尊者为波祖及外祖皆曰波出吴船录
　　蜀人亲爱之辞曰么以小儿女为么又爱其子曰犬子司马相如字犬子又以婿为门客
　　续博物志蜀人以痎疟为奴婢疟
　　巴濮之人自呼曰阿阳阳之言我也尔雅引鲁诗有美一人阳如之何言我奈之何也子兮子兮如此良人何亦此意出丹铅录
　　寻长也梁益之间凡物长谓之寻
　　跂■〈彳各〉登也梁益之间曰■〈彳各〉或曰跂
　　抵■〈亻致〉会也雍梁之间曰抵凡会物谓之■〈亻致〉
　　踦竒也梁楚之间凡全物而体不具谓之踦雍梁之郊凡嘼支体不具者谓之踦已上俱方言
　　扬雄谓目瞳子曰清卢扬眉曰扬衡出曽公类说
　　益州谓瞋目曰矔说文矔目多精也益梁之间谓聋为■〈耳宰〉俱出韵会
　　梁益之间凡言人盛及其所爱讳其肥谓之■〈月襄〉出方言又呼某事某物必重一字如训小儿然
　　蜀人击拂以初入为孟入有徐延璚者王衍舅也其作私第华侈衍常幸之濒去于壁上戏题孟字盖蜀中以孟为不佳故也他日孟知祥到盖先兆云出外史梼杌
　　老学庵笔记蜀人见物之可夸者则曰呜呼可鄙者则曰噫嘻宋景文云李白蜀道难曰噫嘻蜀人发语辞也
　　髙僧传云蜀人以太甚为太力
　　谲权诈也梁益曰谬出韵会
　　格升也梁益之间曰格出尔雅
　　肖类法也西楚梁益之间凡言相类者则谓之肖肖者似也
　　■〈忄典〉恧惭也梁益之间言心内惭矣
　　私纎小也梁益之间凡物小者谓之私小或曰纎缯帛之细者谓之纎已上俱方言
　　成都一槩呼求事官人为乞措大按王氏见闻录成都有丐者诈称落泊衣服蓝缕常巡市鄽见人即展手希一文云失坠文书求官不遂人皆哀之为其言语悲嘶形容顦顇故也居升僊桥侧后有势家于所居傍起林亭欲广其池馆遂强买之及辟其圭窦则两间大屋皆贮散钱满计数十万邻里莫知
　　魏畧云新城孟太守道蜀猪豚鸡鹜味皆淡故蜀人作食喜煮饴蜜以助味
　　蜀人二月好以豉杂黄牛肉为甲乙膏非尊亲厚知不得而预其家小儿三年一享
　　杜甫在蜀日以七金买黄儿米半篮细子鱼一串笼桶衫柿油巾皆蜀人奉养之粗者俱云仙杂记
　　蔽膝西南蜀汉谓之曲领或谓之襦禈出方言
　　蜀山谷间民皆冠帛言为诸葛孔明孝服所居深逺者后遂不除出乙夘避暑录今蜀人谓之戴天孝
　　屝履麄履也西南梁益之间或谓之■〈户外〈彳妥〉内〉或谓之■〈户外纟内〉履其通语也出方言
　　尔雅不律谓之笔注云蜀人呼笔为不律也语之变转爼几也西南蜀汉之郊曰杫出方言
　　蜀人言摋曰■〈执上木下〉读如湼周礼注曰无■〈执上木下〉而固出韵寳
　　蜀人谓糊窻为泥窻花蘂夫人宫词云红锦泥窻遶四廓非曽逰蜀亦所不解出老学庵笔记

　　蜀中广记卷五十八

　　●钦定四库全书

　　蜀中广记卷五十九

　　（明）曹学佺 撰

　　○方物记第一

　　鸟

　　严君平道德指归云羽者翔虚而神鳯王之扬子云草玄梦吐白鳯于玄上盖鳯有文章而神明者不易见之物也予读山海经曰都广之野鸾鸟歌焉则鳯在蜀中己见之矣北周书武帝天和之年渠州上言鳯凰集于枫树羣鸟列侍者以万数又唐书天福七年六月鳯凰见万岁县即今之开县也水经注云越巂郡之废叶榆县有鸟吊山山上有鸟千百羣飞其会时鸣呼啁唽岁必一度大集云鳯凰死于此
　　云笈七籖云云顶山铁像天尊是则天朝蒙阳匠人廖元立所铸初铸时有紫云如城其上吐五色以捧日众共瞻礼间忽有灵鹤数只引一大乌翼广丈余通身赤色其形如鳯众鹤绕炉盘旋嘹唳相应大鸟飞势迅疾径入炉中忽起火焰高三五十丈其声如雷逦迤属天迸散流溢直遍山上众皆奔骇已闻异香之气弥日方散
　　朝野佥载剑南彭蜀间有鸟大如指五色毕具有冠似鳯食桐花每桐结花即来花落即去不知何之俗谓之桐花鳯极驯善止于妇人钗上客终席不飞人爱之无所害也寰宇记云桐花色白至春有小鸟色蕉红翠碧相间生花中惟饮其汁不食他物花落遂死人以蜜水饮之或得三四日性多跳掷抵触便死土人画桐花鳯扇即此也按桐花鳯扇唐李卫公有赋矣琅嬛记云桐花鳯小于玄鸟春暮来集桐花一名收香倒挂又名探花使性驯好集美人钗上出成都疑即东坡词所谓绿毛么鳯名倒挂耶唐僧隐峦诗五色毛成比鳯雏深藏花里只如无美人买得偏怜惜移向金钗重几铢刘言史题蜀客杨生亭云垂丝蜀客涕沾衣岁尽长沙未得归肠断锦城风日好可怜桐鸟出花飞李之仪阮郎归词咏倒挂云朱唇玉羽下蓬莱佳时近早梅探花情味久安排枝头开未开魂欲断恨难裁香心休见猜果知何逊是仙才何妨入梦来宋祁赞云金花之露俗曰鳯类绿羽纎爪藻背翠尾花落则隐以是见贵
　　益州方物略云红桐嘴出永康军山谷中绛体若赭惟羽间差黒人亦蓄之然不能久也赞曰绛质刚喙孱黒于衿因网就羇亦驯厥心
　　又云护花鸟青城峩眉间徃徃有之至春则啼其音若云无偷花果髣髴人言赞曰茜首黒裳黄驳其羽厥鸣嘤嘤若禁若护名而不情盗者犹惧
　　又云百舌鸟出蜀山谷间毛采翠碧蜀人多蓄之一名翠碧鸟善效他禽语凡数十种非东方所谓反舌无声者徃徃亦矜斗至死不解然捕者告罕故惜之不使极其击云赞曰绿衣绀尾一啼百啭可樊而蓄为世嘉玩
　　拾遗记曰呉黄龙元年越巂之南献背明鸟止不向明巢常对北多肉少毛声音百变闻钟磬笙竽之声则奋翅揺头时人以为吉瑞及迁都建业呉人语讹呼背明为背亡鸟国中以为大妖不及百年当有丧乱灭亡之事果如斯言
　　尔雅巂周燕子巂鸟出蜀中说文云蜀王望帝化为子巂今谓之子规也师旷禽经云江左曰子规蜀右曰杜宇瓯越曰怨鸟又云杜鹃出蜀中状如雀鹞而色惨黒赤口有小冠春暮即鸣夜啼达旦鸣必向北至夏尤甚昼夜不止其声哀切田家候之以兴农事惟食虫蠧不能为巢居他巢生子冬月则藏蛰矣扬雄蜀记曰望帝杜宇者盖天精也称王时荆州有人化从井中出名曰鳖灵于楚身死尸反泝流上至汶山之阳忽复生乃见望帝立以为相其后巫山龙斗壅江不流蜀民垫溺鳖灵乃凿巫山开三峡降丘宅土民得陆居蜀人住江南羌住城北始立木栅周三十里令鳖灵为刺史号曰西州后数岁望帝以其功高遂禅位焉号开明氏望帝修道处西山而隐化为杜鹃鸟或云化为杜宇鸟亦曰子规鸟至春则啼闻者凄恻焉酉阳杂俎以杜鹃知阳相推而鸣先鸣者吐血死初鸣时先听者主离别琅嬛记昔有人饮于锦城谢氏其女窥而悦之客闻子规啼心动即谢去女恨甚后闻子规啼则怔忡若豹鸣也使侍女以竹枝驱之曰豹汝尚敢至此啼乎故名子规为谢豹亦主离别也宋鲍照拟行路难诗愁思忽而至跨马出北门举头四顾望但见松栢园荆棘郁蹲蹲中有一鸟名杜鹃言是古时蜀帝魂声音哀苦鸣不息羽毛憔悴似人髠飞走树间啄虫蚁岂忆徃日天子尊念此死生变化非常理中心恻怆不能言杜甫诗君不见昔日蜀天子化为杜鹃似老乌寄巢生子不自啄羣鸟至今为哺雏虽同君臣有旧礼骨肉满眼身羇孤业工窜伏深树里四月五月偏号呼其声哀痛口流血所诉何事常区区尔岂摧残始发愤羞带羽翮伤形愚苍天变化谁料得万事反复何所无万事反复何所无岂忆当殿羣臣趋温庭筠诗蜀魄千年尚怨谁声声啼血向花枝满山明月东风夜正是愁人不寐时罗隐诗铜梁路逺草青青此恨那堪枕上听一种有寃犹可报不如衔石迭沧溟陆龟蒙诗碧竿微露月玲珑谢豹伤心独呌风高处已应闻滴血山榴一夜几枝红又蜀客春城闻蜀鸟思归声引未归心那知夜夜愁相似尔正啼时我正吟胡曽诗杜宇曽为蜀帝王化禽飞去旧城荒年年来呌桃花月似向春风诉国亡
　　鹧鸪蜀夔州郡皆有之宋布衣陆士规入蜀诗云东风吹草绿萋萋路入黄陵古庙西帝子不知春又去乱山无主鹧鸪啼
　　扬雄赋有鷤■〈圭鸟〉注云伯劳也蜀童謡有阳雀呌鷤■〈圭鸟〉笑之语一名鵙音鴂蜀中名驾鵹滇中名醡油郎好掠人冠巾众鸟畏之俗又名鳯凰皁隶性好独易纬鵙必单栖乐府东飞伯劳皆一物曹植恶鸟论云昔尹吉甫用后妻譛杀其子伯竒后悟悲伤出游于田有鸟鸣于桑声■〈口殷〉然吉甫动心曰伯劳乎是吾子栖吾舆伯劳寻声而栖于盖吉甫乃射杀后妻以谢之故俗恶伯劳鸣言所鸣之家必有尸也
　　录异记王蜀刑部侍郎李仁表将入贡春官时薛能尚书为镇先缮所业诗五十篇以为贽濡翰成轴于小亭凭几阅之未三五首有戴胜自檐飞入立于案几之上驯狎良久伸颈亸翼而舞向人若将语久之又转又舞如是者三超然飞去翼日投诗薛大加礼待以其子妻之
　　尔雅曰鸡大者蜀蜀子■〈余鸟〉郭璞注曰蜀今蜀鸡也■〈余鸟〉鸡子名广雅云辟■〈氏鸟〉鸡也杜艾季蜀皆鸡名
　　禽经云吐绶鸡出巴峡山中人多蓄玩大如家鸡小者如鸲鹆头颊似雉羽色多黒杂以黄白圆点如真珠斑项有嗉囊内藏肉绶常时不见每春夏晴明则向日摆之顶上先出两翠角二寸许乃徐舒其颔下之绶长阔近尺红碧相间采色焕烂踰时悉敛不见或剖而视之一无所覩此鸟生亦反哺行则避草木亦谓之避株鸟按食物本草谓之吐锦鸡古今注谓之锦囊蔡氏诗话谓之真珠鸡倦游录谓之孝鸟诗经谓之旨鹝巴卭有旨鹝是矣
　　墨庄澷录云中官陈彦和言宣和中掌禽苑见蜀中贡一鸟状如燕色绀翠尾甚多而长飞则尾开袅袅如双旗其名曰王母老杜玄都坛歌王母昼下云旗翻即此
　　山海经曰岷山其鸟多鶾鷩郭注云鶾白鷩赤汲冢王会云巴人以比翼鸟蜀人以文鶾文鶾者若皋鸡注尔雅云鶾天鸡赤羽也文若翚雉一名鷐风周成王时蜀人献之
　　蜀都赋■〈虫〈敝，去攵〉〉蛦山栖注鸟名也如今之所谓山鸡其雄色斑雌色里出巴东郡按华阳国志孟获激其属反曰官欲■〈虫〈敝，去攵〉〉脑三斗即此物也
　　西京杂记成帝时越巂献长鸣鸡伺鸡晨即下漏验之晷刻无差每鸣则一食顷不絶长距善斗
　　蜀都赋碧鸡儵忽而曜仪地理志曰碧鸡在越巂青蛉县禺同山汉宣帝时方士言益州有碧鸡神可以醮祭而致也使谏议大夫王褒持节徃求之褒道病竟不能致成都有碧鸡坊盖祠所也老杜诗时出碧鸡坊其后西川校书薛涛营宅于碧鸡坊老焉
　　汉书元始元年正月王莽白太后下诏以白雉荐宗庙盖莽风益州令塞外蛮夷所献也
　　灾祥志云蜀建兴九年十月江阳至江州有乌从江南飞渡江北不能达堕水死者以千数是时诸葛亮连年动众志吞中夏而终死渭南所图不遂又诸将分争颇丧徒旅乌北飞不能达堕水死者皆有其象也蜀李雄书曰武皇帝雄泰成三年白乌赤足来翔帝以问范贤贤曰乌有反哺之意必有逺人怀惠而来果闗中流民请降宋书孝武大明五年六月赤乌见蜀郡益州刺史刘思考以献周书武帝保定天和等年益州献三足乌者凡数次按相如大人赋以三足乌为之使矣
　　山海经崌山江水出焉有鸟状如鸮而赤身白首其名曰窃脂可以御火郭璞注云今呼小青雀曲嘴而肉食者为窃脂疑非按本草云蜀徼有火鸦能衔火是也人家多避之山海经乃谓其可以御火是必以焚灼之具而作威福于人者
　　黔中有山胡鸟善鸣一作山呼东坡过涪州得山胡诗云终日锁筠笼回头惜翠茸谁知声■〈口画〉■〈口画〉亦自意重重夜宿烟生浦朝鸣日上峯故巢何足恋鹰隼岂能容
　　蜀都赋弹言乌于森木注言鸟鹦鹉也南方异物志曰鹦鹉有三种青大如乌臼者白大如鸱鸮者五色大于青雀者交州巴南尽有之凡鸟四指三向前一向后此独两指向后性好食芝麻刘艾汉献帝传兴平元年诏曰徃者益州献鹦鹉三枚夜食三升麻子今谷价腾贵此鸟无益有损可付安西将军杨定令归本土是矣予武担署园中有松树数株每花熟时此鸟羣过而掠之飒飒有声绿云蔽天登时花为之尽采摘稍迟惟有怅惜
　　唐节度使韦公皋常蓄一鹦鹉其夫人河东裴氏教以念佛他日奄化用阇维法葬之有舍利十余粒乃作塔记云元精以五气授万类虽鳞介羽毛必有感清英纯粹者或炳耀离火或禀竒苍精皆应乎人文以奉若时政则有革彼禽类习乎能言了空相于不念留真骨于已毙殆非元圣示现感于人心同夫异缘用一真化前岁有献鹦鹉者曰此鸟声容可观音中华夏有河东裴氏者志乐金僊之道闻西方有珍禽羣嬉和鸣演畅法音以此鸟名载梵经智殊常类意佛身所化常狎而敬之始告以六斋之禁比及辰后非时之食终夕不视固可以矫激流俗端严梵伦或教以持佛名号者曰当由有念以至无念则仰首奋翼若承若听其后或俾之念佛则黙而不答或谓之不念即唱言阿弥陁歴试如一曽无爽异余谓其以有念为缘生以无念为真际缘生不答以为缘起也真际离言定本空也每虚室戒曙发和雅音穆如笙竽静鼓天风下上成文念念相续闻之者莫不洗然而嘉善矣于戏生有辰乎缘有尽乎以今年七月悴尔不怿已日而甚驯养者知其将尽乃鸣磬告曰将西归乎为尔击磬尔其存念每一击磬一称弥陀佛洎十击磬而十念成敛翼委足不震不仆奄然而絶按释典十念成徃生西方又云得佛慧者殁有舍利知其说者固不隔于殊类哉遂命火以阇维之法焚之余烬之末果有舍利十余粒烱尔耀日莹然在掌识者惊视闻者骇听咸曰茍可以诱迷利世安徃而非菩萨之化欤时有高僧慧观常诣三学山巡礼圣迹闻说此鸟涕泪悲泣请以舍利于灵山用陶甓建塔旌异也余谓此禽存而由道殁有明征古之所以通圣贤阶至化者女娲虵躯以嗣帝中衍鸟身而建侯纪乎策书其谁曰语怪而况此鸟有弘于道流圣证昭昭胡可黙已是用不愧直书于词贞元十九年八月十四日记
　　韦又蓄一孔雀凿池以居之武公元衡来继任此鸟犹在使宅因作诗伤之一时属和皆名士焉韩愈诗云穆穆鸾鳯友何年来止兹飘零失故态隔絶抱长思翠角高独耸金华焕相差坐蒙恩顾重毕命守阶墀白居易诗云索莫少颜色池边无主禽难收带泥翅易结着人心顶毳落残碧尾花销闇金放归飞不得云海故巢深王建诗云孤号秋阁阴韦令在时禽觅伴海山黒思乡橘柚深举头闻旧曲顾尾惜残金顦悴不飞去重君池上心建又有伤韦令孔雀词可怜孔雀初得时美人为尔别开池池边鳯凰作伴侣羌声鹦鹉无言语雕笼玉架嫌不栖夜夜思归向南舞如今憔悴人见恶万里更求新孔雀热眠雨水饥拾虫翠尾蟠泥金彩落多时人养不解飞海山风黒何处归
　　武相国在蜀又有春晓闻莺诗韩愈和云早晩飞来入锦城谁人教解百般鸣春风红树惊眠处似妒歌童作艶声王建和云侵黑行飞一两声春寒啭小未分明若教更解诸余语应向宫花不惜情予按成都文类武公元衡中秋登锦城楼诗席客和者至十许人皆知名士公亦节镇之有文而好事者与
　　盛弘之荆州记曰雁塞北接梁州汶阳郡其间东西岭属天无际云飞风翥望崖回翼惟一处为下朔雁达塞矫翮裁度故名雁塞同于雁门也梁州记曰梁州县界有雁塞山传云此山有大池水雁栖集之故因名曰雁塞成公绥雁赋云奔巫山之阳隅兮趍彭泽之遐裔矣
　　方物略云荏雀每岁荏熟则羣至食其实性好斗人捕之裒钱使决胜负闾里曹观至一雀直数千钱官司恶民赘聚每下符禁叱之赞曰缁绿厕彩喜荏充膒奋颈毰顋矜健于咮里人裒赀以佐其鬬按荏菽今之胡豆也
　　傅玄蜀都赋曰鹰则流星耀景奔电飞光青骹素羽飘雪繁霜范镇东亝记事云嘉陵江上见二鹘掷卵相上下以接之盖习其飞也其胎教之意乎又翅羽未成跃出穴巢徃徃坠崖下死其天性峻勇是亦躁进之类也予今岁在锦城立秋后一二日亲见此种物盘空抢地作得意状盖非搏击则不能躁进势相因矣
　　山海经云梁渠之山有鸟焉名曰嚣其音如鹊食之止衕郭注治洞下也
　　盛弘之荆州记曰巫县有鸟如■〈此鸟〉鸡其名为鸮楚人谓之鵩青城外史云枭鸟昼不见泰山夜则察秋毫此徃志所载也灌县最多枭形如楚枭而小遇五更则鸣人鲜忌之然昼则目明夜则反暗此可以补记载之遗按枭鸟不宜昼明而昼明者以时尚伺察白昼公行故耳何足异云
　　蜀都赋风胎若鶂注风胎鸟名未详按庄子曰鶂相视眸子不运而风化即此物也
　　蜀人呼鹡鸰为连点七五代时有问洪杲禅师曰如何是连点七师云屈指数不及地上无踪迹
　　广志曰野鸭雄者赤头有距鹜生百卵一日再生有露华鹜以秋冬生卵并出蜀杜甫花鸭诗云花鸭无泥滓阶前每缓行羽毛知独立黒白太分明不觉羣心妒休牵众眼惊稻梁沾汝在作意莫先鸣甫又有鸂■〈勑鸟〉诗云故使笼寛织须知动损毛看云莫怅望失水任呼号六翮曽经翦孤飞卒未高且无鹰隼虑留滞莫辞劳盖多自况之意也

　　兽

　　李膺益州记云张道陵登仙之所常有麒麟白鹤游翔其上武阳志云汉朱褒获麒麟于马颊岭故界有麒麟桥也唐书元和七年冬东川观察使潘孟阳奏龙州平武县嘉禾生有麟食之麟之来羣鹿环之光彩不可正视使画工图献焉张仲素表贺曰伏见剑南东川观察使潘孟阳奏龙州寳华山中有麟见独角马蹄遍身光耀并嘉禾二十二茎至八十九穗麟见与鹿每来同食各画图函盛封进者臣闻六合同归则麒麟至天下和一则嘉禾生伏惟陛下昭事上帝凝情衢室宵兴涤虑申旦忘倦大敷至化以永时邕故得希世之祥应我皇运异质卓荦竒彩光明顾步幽岩发闻郡国神物自生于圣日灵编徒载其嘉名况大田之中众穗斯茂沐以膏泽扇其祥风而后呈彼珍羣承兹共抵必生长亩之秀以期王者之瑞因缘所验郑重合符有以识上圣之心兆至和之本德超千古庆洽无疆日月所均无思不服臣等幸覩休异喜万恒情无任抃跃之至按蜀梼杌王建武成年麒麟屡见则皆伪物不足书也
　　汉神爵中方士言益州有金马神诏资中王褒徃祠之蜀都赋所谓金马骋光而絶景也今成都治内有金马坊坊侧有祠宋赐额名昭应云华阳国志曰会无县有天马河天马日行千里死于蜀葬江原小亭今天马冢是也县有天马祠民家马牧于山下或产骏驹云天马子今有天马径厥迹存焉
　　元微之曰德宗皇帝以八马幸蜀七马道毙唯望云骓来徃不顿贞元中老死天廏臣稹作歌以记之忆昔先皇幸蜀时八马入谷七马疲肉绽筋挛四啼脱七马死尽无马骑天子蒙尘天雨泣巉嵒道路淋漓湿峥嵘白草眇难期謥洞黄泉安可入朱泚围兵抽未尽怀光寇骑追行及嫔娥相顾倚树啼鹓鹭无声仰天立圉人初进望云骓衫色顦顇众马欺上前喷吼如有意耳尖卓立节踠竒君王试遣回胷臆撮骨锯牙骈两肋蹄悬四局脑颗方胯耸三山尾株直圉人畏诮仍相惑此马无良空有力频频啮掣辔难施徃徃跳趫鞍不得色沮声悲仰天诉天不遣言君未识亚身受取白玉羁开口衔将紫金勒君王自此方敢骑似遇良臣久凄恻龙腾鱼鳖啅然惊骥盼驴骡少颜色七圣心迷运方厄五丁力尽路犹窄槖驼山上斧刃堆望秦岭下垂头石五六百里真符县八十四盘青山驿掣开流电有辉光突过浮云无朕迹地平险尽施黄屋九九属车十二纛齐映前导引骓头【帝自奉天奔梁道险涩齐映为帝御会马骇突帝命舍辔映曰马奔踶不过伤臣舍之或惊清跸】严震迎号抱骓足【时震为山南西道节度使闻帝徙跸驰表奉迎】路傍垂白天寳民望骓礼拜见骓哭皆言玄宗当时无此马不免骑骡来幸蜀雄雄猛将李令公【李晟也】収城杀贼豺狼空天旋地转日再中天子却坐明光宫朝廷无事忘征战校猎朝回暮球宴御马齐登拟用槽【厩中号乗舆之马曰拟用槽】君王自试宣徽殿圉人还进望云骓性强歩阔无方便分鬃摆仗头太髙擘肘回头项难转人人共恶骓回跋潜遣飞龙减刍秣银鞍绣韂不复施空尽天年御槽活当时邹谚已有言莫依功髙浪开阔登山纵似望云骓平地须饶红叱拨长安三月花垂草果下翩翩紫骝好千官暖热李令闲【平朱泚之后天子既厌兵患将臣生事而张延赏当国复与李晟有隙劝帝夺其兵柄】百马生狞望云老望云骓尔之种类世世竒当时项王乗尔祖分配英豪称覇主尔身今日逢圣人从幸巴渝归入秦功成事遂身退天之道何必随羣逐队到死蹋红尘望云骓用与不用各有时尔勿悲
　　资暇集云成都府出小驷以其便于难路号为蜀马今宣城郡亦有小马时人皆呼为宣州蜀马也晋史明帝密知王敦将举兵内向乃乘巴滇骏马微行至于湖阴察敦营垒敦觉而追帝帝乃驰去马有遗粪处辄以水灌之北魏李孝伯宣旨语张畅曰若须大马魏主当送脱须蜀马亦有佳者唐人嘲武懿宗曰长弓度短箭蜀马临阶骗盖以蜀马之低尚须临阶乃得上其无超距之勇自见字书骗音匹转跃而上马也大都蜀马短小精悍俯仰便捷亦地势使之然耳予阅后梁春秋武陵王纪在蜀器甲殷积有马八千匹元和郡县志剑南节度唐都管兵三万四千七百人马三千匹蜀梼杌王建武成二年讲武于星宿山步骑二十万官马八千私马四千虽各侈其盛而神驹名骏未常旦暮遇之者及观
　　渝州志载谟烈辑遗云洪武四年明升以全蜀降献良马十其一色正白盖得之于罗鬼国养龙坑牝马与龙交而生者身长十有一尺首高数尺足之高比首杀其二尺有肉隐起项下约厚五寸广三寸余贯脉络腹至尾闾而上精彩明晃振鬛一鸣万马为之辟易鞯勒近前则作人立而吼上谓天既生此英物必有神以司之亲撰祝册诏有司以牲醪祀于马祖然后勅典牧副使高敞囊沙四百斤压之人跨囊沙上使之游行苑中久之性渐柔驯适八月癸巳上将行朔月礼于清凉山坛于是乘之而出如蹑云而驰一尘弗惊皇情悦豫赐名飞越峯复命御用监马晋臣绘其行藏焉斯盖不世出之物以待不世出之主也噫其神哉
　　郑棨开天传信记云玄宗将登封泰山益州适进白骡洁朗丰润权竒伟异上遂亲乘之柔习安便不知登降之倦也告成礼毕复乘而下至山■〈土幻〉少休有司奏白骡无疾而殪上叹异久之谥曰白骡将军命有司具槥椟以葬之迭石为墓在封禅坛北里许
　　华阳国志秦昭襄王时白虎为害自秦蜀巴汉患之乃重募有能杀虎者邑万家金帛称之于是夷朐忍廖仲药何射虎秦精等乃作白的弩于高楼上射虎中头三节白虎常从羣虎瞋恚尽搏杀羣虎大呴而死按天官书参为白虎蜀当井参分野故白虎常为害也
　　朝野佥载周武后永昌中涪州多虎暴有一兽似虎而大逐虎噬杀之录奏检瑞应图乃酋耳也不食生物有虎则杀之
　　蜀记文翁在蜀日常言少力田方聚柴为陂未就夜有百十野猪鼻载土著柴中比晓塘成稻常倍收又尝欲断一大树指断处去地一丈八尺祝曰吾得二千石斧当着此处因掷之正着欲砍处
　　尔雅犘牛注云犘音麻重千斤出巴中犩牛注云牛之大者出蜀中山海经曰岷山多犪牛犀象晋兴元年此牛出上庸郡人弩杀之得三十担肉博物志曰越巂国有牛稍割取肉经日必复生如故按牦中记云割而复生名曰反牛矣庄子云牦牛大若垂天之云注云出荆夔间角向前毛白如雪今人常以为拂子方物志云牦牛出西羌尾长而动中国以为缨人或射之则自断其尾若左氏所谓雄鸡也阚骃十三州志云旄牛县属蜀郡出旄牛岁贡其尾以为节旄宋孔宁子牦牛赋曰惟兹兽之攸生亦栖遐而凭阻遁绵野于岷隅挹清源于庸渚奔逸躅而伦■〈珍，牜代王〉载贲首而乱羜茸长牦之髤■〈髟上思下〉戾狼情而首鼠迈羔羊之如膏侔蜉蝣之楚楚既作表于礼乐又为容于军旅奉藩岳之休明被戎荒而既序班琛赂而来庭超笻蒟乎其所矣
　　尔雅云南方之美者有梁山犀象焉巴浦之犀其可遇乎常璩云会无土地时产犀牛江表传曰诸葛亮讨贼还成都孙权遣劳问之送驯象一头与刘禅予观国史傅征虏围成都伪相戴寿等驱象出战而今不可得也
　　尔雅云麢大羊疏略曰西域多两角有一角者为胜角甚多节蹙蹙围绕别有山羊角极长惟一边有节节亦疎大而不入用羌夷云此即名麢羊一名龙羊益州方物略龙羊出吐蕃及威茂州形似蓄羊而大其角缭绕重八九两黒质而白文可以为带胯其用乱犀赞曰羊质而大角缭于首以角之珍躯残猎手按本草麢羊质坚可碎金刚一丝贯顶持入耳边自鸣能清肝肺热夜眠倒挂于树上人觅之不可得禅家有麢羊挂角之喻也市所鬻者山羊耳益部谈资云羚羊皮毛色青兵中卧之有警则自动又云羊名蟠者其角年久而蟠皮可坐数人恐亦祗可作谈资也
　　唐书张说为相时玄宗意欲讨吐蕃说密奏许其通和以息边境玄宗不从及瓜州失守王君■〈毚，大代兔〉死说因获巂州斗羊上表献之以申讽谕其表云臣闻勇士冠鸡武夫戴鹖推情举类获此斗羊逺生越巂蓄性刚决敌不避强战不顾死虽为微物志不可挫伏惟陛下选良家于六郡求猛士于四方鸟不遁才兽不藏伎如蒙効竒灵圃角力天场却鼓怒以作气而踯躅以奋击趹若奔云之交触碎如转石之相叩裂骨赌胜溅血争雄敢毅见而冲冠鸷狠闻而击节冀将少助明主市骏骨揖怒蛙之意也若使羊能言必将曰若鬬不解立有死者所赖至仁无残量力取劝焉臣缘损足未堪履地谨遣男诣金明门奉进玄宗深悟其意赐绢及杂彩一千匹是则以斗止斗以羊活人贤于大宛马卭竹杖逺矣
　　韵会云益州有鹿■〈鹿委〉乃鹿之美者蜀州古有鹿市之说今不能有也蜀都赋云射噬毒之鹿注云有神鹿两头主食毒草名曰食毒鹿出云南郡此魏宏南中所记然汶山亦有之九州岛要记云汶山有食药鹿其肠中粪亦疗毒疾是矣
　　晋史泰始年白鹿见梁州刺史杜幼文以闻游梁杂记荣经山中畋人得一白鹿将以献邑侯其鬛如银两角透明角尖挂一铜牌上有数字磨勚莫辨惟一唐字稍现邑侯命释之
　　蜀中亦徃徃有白兔嘉靖初获自梁山者守臣导谀以献不久寻毙而建亭竖碑焉今谓之白兔亭也酉阳杂俎引韦绚云巴州兔皆作狸斑寰宇记云蜀中旧无兔鸽隋王秀镇益州命左右赍徃鸽尚稀而兔已众矣
　　诗话云川北山中多麝絶爱其脐每为人所逐势且急即自投高岩举爪裂出其香就絷而死犹拱四足以保其脐李商隐诗投岩麝褪香以此青城外史载嵇康云麝食栢而香今吐蕃山中最多麝但此兽好食蛇中散之言未为实录也然今之名存而实亡者何必麝然猿蜀郡山中多有之惟三峡最着郦道元云鱼复县广陵峡多猨猨不生北岸非唯一处或有取之放着北山中初不闻声将同狢兽渡汶而不生矣此三峡之首也荆州记曰峡中猨鸣至清诸山谷传其响泠泠不絶行者歌之曰巴东三峡猿鸣悲猿鸣三声泪沾衣然其通臂善缘腾空揽蔓能于空中轮转以磊砾掷于下舟人避之陈萧诠诗桂月影才通猿啼迥入风隔岩还啸侣临潭自响空挂藤疑欲饮吟枝似避弓别有三声泪沾裳竟不穷杜甫诗云袅袅啼虚壁萧萧挂冷枝艰难人不免隐见尔应知惯习元从众全生或用竒前林腾每及父子莫相离曹松诗云曽宿三巴路今来不愿听云根啼片白峰顶掷尖青护果憎禽啄栖霜觑叶零唯应卧岚客怜尔傍嵒扄此皆状其轻便险絶之致也马戴诗云日饮巴江水还啼巴岸边秋声巫峡断夜影楚云连露滴青枫树山空明月天谁知泊船者听此不能眠皎然诗云万里巴江水三声月峡深何年有此路几客共沾襟断壁分垂影流泉入苦吟凄凄离别后闻此更伤心此皆触其别离羇旅之绪也岑参在郡邸听猿诗云峨眉烟翠新昨夜秋雨洗分明峰头树倒挿秋江底久别二室间图它五斗米哀猿不可听北客泪如涕崔涂在僧舍听猿诗云哀猿听未休禅景夜方幽暂得同僧静那能免客愁影摇云外树声袅月中秋曾向巴江宿当时泪亦流段成式在书亝听猿诗云却忆书斋値晩晴挽枝闲啸激蝉清影沈巴峡夜岩色踪絶石塘寒濑声是境虽不同而调则皆苦矣
　　王周集施南太守以猿儿为寄云得之黔中头生即白者作诗答之云虞人初获酉江西长臂难将意马齐今日未啼头已白不堪深入白云啼此白头猿也
　　禹贡梁州贡熊罴狐狸织皮西京杂记熊罴毛有绿光长二尺者直百金卓王孙有百双诏使献二十枚
　　西山经云西百七十里曰南山多猛豹似熊而小毛浅有光泽能食蛇及铜铁按子虚赋有鋋猛氏格虾蛤孟康曰皆兽名郭璞曰今蜀中有猛氏兽似熊而小毛浅有光泽也
　　蜀都赋戟食铁之兽注貊兽毛黒白臆似熊而小以舌舐铁须臾便数十斤出建宁郡其皮毛麄厚中蓐席尔雅貘即白豹唐世多画作屏白傅有赞序之抱朴子东方识啖铁之兽寔赖神禹之书大荒之籍矣
　　游梁杂记云僰夷有火兽形如黒羊两角尖举火夜光烛夫出没不常僰人一见即合村户鸣锣逐之兽惊入井即以犬血投入迟则火从井中出焰及禾苗田畦屋舍尽成焦土其地三年不植
　　博物志云蜀中南高山上有物如猕猴长七尺能人行健走名曰猴玃一名化或曰猳玃伺行道妇女美者辄盗去人不得知行者每过其傍皆以长绳相引然故不免此得男女气自尔故取女也取去为室家其年少者终身不得还十年之后形皆类之意亦迷惑不复思归有子者辄俱送还其家产子皆如人有不食养者其母辄死故无敢不养也及长与人无异皆以杨为姓一作羊马姓此唐蒙所记矣
　　珙志有兽曰野千似猿发长过面欲有所视则摇头以手披之
　　方物略云玃出卭蜀间与猿猱无异但性不躁动肌质丰腴蜀人炮蒸以为美味也赞曰玃与猿猱同类异种彼美丰肌登俎见用
　　吕氏春秋曰禹年三十未娶行涂山恐时暮失嗣辞曰吾之娶必有应也乃有白狐九尾而造于禹禹曰白者吾服也九尾者其证也于是涂山人歌曰绥绥白狐九尾龎龎成子家室我都悠昌乃娶涂山氏
　　山海经曰武都之山黒水出焉其上有玄狐蓬尾注大尾也
　　蜀地志曰涪陵南界榛险中有果然兽形如狗子头似虎尾柔滑白黒色皮以为裘轻暖可珍其身不过三尺尾长四尺余胁边皆斑集十皮可得一褥繁纹丽好细厚柔泽段氏游蜀记云戎州进果然褥皁褐碧三色相间云出马湖江石门两路蛮界内宋乐史子正作蜀中诗云又闻猓然兽死不相弃遗按国史补得一猓然则数十可得盖此兽不忍伤其类虽杀之不去兽状而人心者也
　　益州方物略狨威茂等州南诏夷多有之大小正类猿惟毛为异朝制内外省以上官乘马者得以狨为藉武官则内客省使宣徽使乃得用赞曰状实猿类体被金毳皮以藉焉中国之贵李廌师友谈记云狨座文臣两制武臣节度使以上许用每岁九月乘三月撤无定日视宰相乘则皆乘之撤亦如之狨似大猴生川中其脊毛最长色如黄金取而缝之数十片成一座价値钱百千杜诗云狨掷寒条马见惊即此
　　郡国志戎州僰道县有兽名獑猢似猿而四足短一腾一百五十步如迅鸟之飞取此皮为狐白之用盈百方成按猢黒身白腰手有长白毛者是
　　蜀都赋皛貙氓于葽草注谓貙氓虎豹之人也博物志江汉有貙人即此
　　杨大年谈苑淳化中绵州贡罗江犬常循于御榻前太宗不豫犬不食及上僊号呼涕泗以至疲瘠见者陨涕参政李至作桃花犬歌以寄史馆钱若水末句云白麟赤雁且勿书愿君书此惊浮俗按罗江县西云盖山之桃花溪出此犬毛赤白相间若桃花色传以为桃神所萃即能改斋所云绵州八子之一也宣室志云郭司空钊太和中自梓潼移镇西京命阍者为市绫绘丝帛百余段其价倍以为欺即囚于狱用致其罪狱具命笞之忽有十余犬争拥其背吏卒莫能制钊大异之且讯其事阍者曰某好阅金刚经自幼稚常以食饲羣犬不知其它钊叹曰犬尚能感人惠吾安可以不施恩遂释之噫此二犬者真可以媿人

　　蜀中广记卷五十九

　　●钦定四库全书

　　蜀中广记卷六十

　　（明）曹学佺 撰

　　○方物记第二

　　鳞介

　　常璩云鱼复县有泽水神天旱鼓其傍即雨故蜀都赋云潜龙蟠于沮泽应鸣鼓而兴雨也公孙述据蜀殿前井中有白龙出以为瑞应因自号白帝改元曰龙兴即此地矣
　　后汉书桓帝永康元年八月巴郡奏黄龙见郡池中吏傅坚言于时民以天热欲就池浴见池水浊因戏相恐此中有黄龙语遂行人间郡欲以为美故上言及建安二十三年黄龙见犍为武阳之赤水九日昭烈以为己受命之祥立庙赤水溪上以祀之有碑曰黄龙甘露之碑
　　晋书泰始二年七月黄龙见巴西阆中咸宁二年十月黄龙二见于汉嘉灵闗水经注越巂灵道县有铜山山人有刘慈者晋泰始九年黄龙二见于慈池县令董玄之率吏民观之以白刺史王浚浚表上之因改护龙县也
　　任豫益州记云嘉鱼蜀郡处处有之状似鲤而鳞细如鳟肉肥而美大者五六斤食乳泉出丙穴者二三月随水出穴八九月逆水入穴郡国志嘉鱼蜀中谓之拙鱼亦谓之鱼舅也录异记曰嘉鱼■〈鱼廷〉鱼也形如鳟人以芭蕉叶隔火炙之肥美莫及宋祁方物赞云南有丙穴厥产嘉鱼鲤质鳟鳞为味珍腴杨慎异鱼赞云南有嘉鱼出于丙穴黄河味鱼嘉美相颉最宜为■〈鱼廷〉隔以蕉叶不尔脂腴将滴火灭又云嘉州鱼舅载新厥名鳞鳞迎媵夫岂其甥其文实鯦江图可征
　　方物略云黒头鱼形若鯶长者及尺出嘉州岁三月则至惟郭璞台前有之里人欲怪其说则言璞著书台下鱼吞其墨故首黒赞曰黒首白腹修体短额春则羣泳促罟斯获嘉州又有客朗鱼似鲥肉嫩而美不恒有也
　　荆州记鱼复古县名土人谓鱏鳇至此复回不再上也水经注鱼复县巴乡村侧有溪溪中有鱼其头似羊丰肉少骨美于余鱼矣
　　韵会云鲔鱼蜀曰■〈鱼恒〉■〈鱼瞢〉出巩山穴中三月遡河上能度龙门则为龙李竒注子虚赋周洛曰鲔蜀曰■〈鱼恒〉毛诗义疏曰鲔似鳣而色青黒头小而尖如铁兠鍪口在颔下大者七八尺益州人谓之鲔鲿大者王鲔小者叔鲔也
　　注尔雅曰鳣大鱼也似鱏而短鼻口在颔下体有邪行甲无鳞肉黄大者长二三丈江东人呼为黄鱼酉阳杂俎曰蜀中每杀黄鱼天必阴雨
　　南中八部志曰卭河纵广岸二十里深百余丈有大鱼长一二丈头特大遥视如戴铁釡状越巂志卫北二十五里鱼洞河源出吐蕃合罗罗河八大渡河其中出大鱼汉志卭部河长鱼是也
　　方物略云■〈鱼永〉鱼出蜀江背鳞黒而肤理似玉蜀人以为
　　鲙味美赞曰比鲫则大肤缕玉莹以脍诸庖无异隽永又云沙绿鱼鱼之细者生隈濑中状若鰡大不五寸美味蜀人珍之赞曰长不敷寸有驳其文浅濑曲隈唯泳而羣又云石鳖鱼状似■〈鱼史〉■〈鱼乚〉而小上春时出自石间庖人取为竒味赞曰鲰鳞么质本不登俎以味见录虽细犹捕
　　魏武食制云蜀有蒲鱼其形如粥出于郫县蒲村之麓广志曰武阳小鱼大如针号一斤千头蜀人以为酱也
　　酉阳杂俎鲵鱼如鲇四足长尾能上树天旱辄含水上山以草叶覆身张口鸟来饮水因吸食之声如小儿峡中人先縳之于树鞭之身上白汗出如沟汁去此方可食不尔有毒鲵志作■〈鱼帝〉范镇东斋笔录作魶方物略云魶鱼出西山溪谷及雅江状似鲵有足能缘木其声如儿啼蜀人豢之赞曰有足若鲵大首长尾其啼如婴缘木弗坠
　　蜀都赋石■〈鱼瞢〉水螭注石■〈鱼瞢〉石鱼也如石燕
　　巴郡志温泉峡有鱼生长温汤中不可食
　　洪雅志有人鱼其手足似人寰宇记鱼虵水在青神县水有鱼似虵即鱼耶江也又云维州产鱼虎有舌口如棘能食鱼
　　东坡云予别业前泉水相传有二牝猪潜其中化为二鲤盖猪龙也一日偶见之以告妻兄王愿疑予诞同祷于泉见二鲤跃出今眉州南石佛镇是其处
　　丹渊集史少讷见许江豚未得以诗戏之云霜重水落岸有冰江豚乘寒弄晴日摇波拍浪乍羣起尾厚喙长鬐鬛赤渔人清晓横巨舟一举大网凡数头想君盘筯已厌足何不略遣来陵州是时与可守陵州故云
　　扬雄蜀本纪云张仪城成都辄頺壊时见大龟出于江回旋而行仪以问巫巫曰循龟迹筑城功可就乃从之至今蜀人呼为龟城戎幕闲谈曰予未至郡日尝闻龟殻犹在成都昨询访耆旧有军资库官宇文遇者言比常在库中元和初节度使高崇文命工人截为腰带胯具自张仪至崇文千余载古物尚在而武臣泯之深可惜也
　　尔雅注云涪陵出大龟缘中叉似瑇瑁即今觜■〈虫隽〉龟一名灵龟能鸣谯周异物志曰涪陵龟其甲可以卜即此魏元帝奂之世献灵龟于相府因名其地为龟溪矣
　　刘敬叔异苑云元嘉初益州刺史遣三人入山伐樵迷路忽见一龟大如车轮四足各蹑一小龟而行又有百余黄龟从其后三人叩头请示出路龟乃伸头若有意焉因共随逐得出有捉小龟归家以为臛者须臾暴死
　　录异记云有于蜀江之上获巨鳖者长尺余其裙朱色煮之经宿游戏自若又加火一日水涸而鳖不死举家惊惧以为龙类也乃投于江中浮泛而去
　　山海经曰岷山江水出焉其中多鼍郭注鼍似蜥蜴大者长二丈有鳞彩皮可以冒鼓元和郡县志利州绵谷县穿山一名胡头山有山鼍伏于空处皮可为甲刀箭所不能入
　　琅嬛记云王吉夜梦一蟛蜞在都亭作人语曰我翌日当舍此吉觉异之使人于都亭候之司马长卿至吉曰此人文章当横行一世天下因呼蟛蜞为长卿卓文君一生不食蟛蜞

　　虫

　　本草金蚕始于蜀中状如蚕金色日食蜀锦四寸寰宇记成都圣寿寺有青衣神祠神即蚕丛氏也相传蚕丛氏始教人养蚕时家给一金蚕后聚而弗给瘗之江上为蚕墓宋鲁应龙闲牕括异云金蚕色如金食以蜀锦取其遗粪置饮食中毒人必死善能致他财使人暴富遣之极难虽水火兵刃不能害多以金银藏箧置其中投之路隅人或收之以去谓之嫁金蚕也
　　尔雅独者蜀也蜀虫名此虫大如指似蚕而无羣故云蜀
　　山海经云巴蛇食象三岁而出其骨君子服之已心腹之疾其为蛇青黄赤一曰黒蛇青首在犀牛西郭璞赞曰象实巨兽有蛇吞之越出其骨三年为期厥大何如屈生是疑玉堂闲话云有游于瞿塘峡者冬月草枯野火燎其峰峦连山跨谷红焰照天忽闻岩岸之间大石摧坠輷磕有声遂驻足伺之见一物圆如大囷■〈石昆〉至平地细看乃一蛇也遂剖而验之乃吞鹿于腹因野火烧而堕耳元稹巴虵诗序云巴之虵百类其大蟒其毒褰鼻蟒人常不见褰鼻常遭之毒人则毛发皆竖起饮溪涧而泥沙尽沸验方云攻巨蟒用雄黄烟被其脑则裂而鷣【音淫鹞属】鸟能食其小者巴无是物其民常用术禁之尤効诗曰巴虵千种毒其最鼻褰虵掉舌飜红焰盘身蹙白花喷人竖毛发饮浪沸泥沙欲学叔敖瘗其如多似麻又越岭南濵海武都西陷戎雄黄假名石鷣鸟逺难笼讵有隳肠计应无破脑功巴山昼昬黒妖雾毒蒙蒙又汉帝斩虵剑晋时烧上天自兹繁巨蟒徃徃寿千年白昼遮长道青溪蒸毒烟战龙苍海外平地血浮船大荒南经曰荥山黒水之南有玄蛇食麈郭璞注今南方蚺蛇吞鹿亦此类风俗通曰车骑将军巴郡冯绲为议郎发绶笥有二赤蛇可三尺分走南北大用忧怖卜云此吉祥也当为边将以东为名后五年果为大将军拜辽东太守
　　北梦琐言王蜀先主时修斜谷阁道鳯州衙将白某掌其事至武休潭见一妇人浮沈水面意其溺者命役夫钩致岸濵忽化为大蛟没于潭中白以为不祥因而致疾予诵岑参招北客赋云瞿塘之东下有千岁老蛟化为妇人袨服靓妆游于水濵白闻之方悟其为蛟也疾寻瘳岑赋所言斯足为证
　　又云蛟之为物不识其状非有鳞鬛四足乎或曰虬蜧蛟蝹状如蛇南僧说蛟如马蟥即水蛭也涎沬腥粘掉尾纒人而噬其血蜀人号为马绊蛇头如猫鼠有一点白汉州古城潭底有蛟人伐之乃跃于沙内蟠蜿力困里人讙噪以助竟毙之故见斯状
　　玉堂闲话云巴賨之境民居溪壑以弋猎为生有一嵌空洞穴深不能测猎师纵犬于此多呼之不回瞪目摇尾时有彩云垂下迎犬而升如是者累年呼为狗仙山一猎师独不信遂绁一犬挟药弧徃观至则以粗绳系犬絷于拱木然后退身觇之及彩云下犬萦身不能上嘷呌者数四旋见有物头大如瓮双目如电鳞甲光明冷照溪谷渐垂身出洞中顾其犬猎师乃张毒矢射中之其物不复见经旬日臭秽满山猎师乃自山顶缒索下观见一大蟒腐烂于岩间狗仙之事遂絶
　　川东山南五溪黔中皆有毒蛇乌头反鼻蟠草中以尾倒钩人去数步直来疾如激箭螫人立死中手断手中足断足不然则全身肿烂百无一活谓之蝮蛇又有黄喉蛇好蟠舍上无毒不害人唯善食毒蛇食饱垂头直下沬滴地喷起变为沙虱中人为疾额上有大王字众蛇之长常食蝠蛇又有碎蛇见人则分身为数段人去复续如故
　　游梁杂记云富顺县去城三十里有罗汉寺乃宋景佑间建横踞石梁水激之喷蹙注射浪涌涛翻尝有一白蛇逆波而来游入隙窦间初隐隐若匹练俄而蜿蜒丈许如牵玉绳且时巨时细时修时短儵忽不可控搏闻人笑语及梵呗声愈逐响而来如抃如舞少顷不知所归土人谓是神物隐溪中已数百年一名银蛇溪
　　戎州志有虫曰蝍蛆食蛇即庄生所谓即且甘带也噫蛇之为物毒矣其种类亦繁矣而尚有食之者此事之不可知也
　　博物志云食巴豆之鼠三年重三十斤本草云鼫鼠蜀人谓之■〈峻，鼠代山〉鼠取其毛作笔■〈峻，鼠代山〉亦大也
　　刘敬叔异苑云成都有义鼠形如鼠短尾每行递相咬尾三五为羣惊之即散俗云见之者当有吉兆梁州记曰唐公房登仙于聟乡山山有易肠鼠一月三吐易其肠束广微所谓唐鼠者也博物志云唐公房升仙鸡狗并去惟以鼠恶弃之鼠悔恨一月三吐其肠
　　寰宇记利州产鰿子按■〈虫责〉小贝也鲋也音与积同周礼注疏■〈虫责〉小而椭他果切蜾匾也东坡论字诗云壁美何妨椭徐季海作字多匾坡公效之或谓之石压虾蟆
　　景涣牧竖闲谈云知卭州事龚颖建溪人即真君靖之逺孙真君升天之后涣尝病耳聋龚曰恨蜀中无紫粉为子修药饵之立差因以寻常紫粉畀之龚咲曰此非真紫粉紫粉乃苏枋树间自然虫粪也是涣错认紫粉五十年矣
　　嘉佑杂志峨眉雪蛆治内热陆游云予至蜀乃知此物实出茂州雪山雪山四时常有积雪弥遍岭谷蛆生其中雪时得之能蠕动雪消蛆亦消益部谈资曰雪蛆产岷峨深涧其形如猬但无刺肥白长五六寸腹中惟水身能申缩取食之须在旦夕间否则化矣
　　北梦琐言曰陈藏器本草砂俘即倒行蚼子也蜀人号曰俘郁旋穴干土为孔常睡不动取致枕中令夫妻相悦愚游成都止于逆旅与卖草药李山人相熟见蜀城少年徃徃欣然而访李生仍以礼物酬酢诘之人曰客敬李生媚药耳征其所用乃砂俘也
　　朐■〈月忍〉音蠢润地下湿则多此虫刘禹锡嘉话云朐■〈月忍〉蚯蚓也常至夜江畔出其身半跳于空中而鸣上音屈下音忍说文曰朐■〈月忍〉从肉旬声黄朝英云考其义当作润蠢朐如顺切■〈月忍〉尺允切与禹锡音不同按朐■〈月忍〉汉县名今梁万间是其地
　　尔雅土蠭地中作房啖其子即马蠭今荆巴间呼为蟺方物略云金虫出利州山中蜂体绿色光若金里妇取以佐钗镮之饰赞曰虫质甚微翠体金光取而槁之参饰钗梁酉阳杂俎蜀中有竹蜜蜂好于野竹上结窠窠大如鸡卵有蔕长尺许窠与蜜并绀色可爱甘倍于常蜜方言云蠀螬虫梁益之间谓之蛒元稹蛒蜂诗三首序云蛒亦蜂类而大巢在褰鼻虵穴下故毒螫倍诸蜂虿中手足辄断落及心胷则圮裂用它蜂中人之方疗之不能愈巴人徃徃持禁以制之则差诗云巴虵蟠窟穴穴下有巢蜂近树禽垂翅依原兽絶踪微遭断手足厚毒破心胷昔甚招魂句那知眼自逢又梨笑清都月【京师开元观多梨花蜂】蜂游紫殿春构脾分部伍嚼蘂奉君亲翅羽颇同类心神固异伦安知人世里不有噬人人又兰蕙本同畹蜂虵亦杂居害心俱毒螫妖焰两吹嘘雷蛰吞噬止枯焚巢穴除可怜相济恶勿谓祸无余
　　方言曰蚍蜉西南梁益间谓之玄蚼陶宏景曰地胆出梁州状如大马蚁有翼太平广记忠州垫江县吏冉端唐开成初父死有严师者善山冈为卜地云合有王气羣聚之物掘深丈余遇蚁城方数丈外重雉堞皆具子城谯橹工若雕刻城内分径街小垤相次每垤有蚁数千憧憧不絶径甚凈滑楼中有二蚁一紫色长寸余足作金色一稍小有羽细腰白翅翅有经脉疑是雌者众蚁约有数斛城隅小壊以坚土为盖故中楼不损既掘露蚁大扰若求救之状吏遽请县令李玄之诣观已劝吏改卜严师伐其卜验为得地请迁蚁于岩侧状其所为仍布石粟覆之以板经旬严师忽得病若狂或自批触秽詈大呼数日不已令素厚严因为祝蚁疗以雄黄丸方愈元稹蚁子诗三首序云巴蚁众而善攻■〈木栾〉栋徃徃木容完具而心节朽壊屋居者不省其微而祸成倾压诗云蚁子生无处偏因湿处生阴■〈雨上滛下〉烦扰攘拾粒苦譻■〈言宁〉【音能】床上主人病耳中虚藏鸣雷霆飜不省闻汝作牛声又时术功虽细年深祸亦成攻穿漏江海■〈口替〉食困蛟鲸敢惮榱■〈木栾〉蠧深防柱石倾寄言持重者微物莫全轻又攘攘终朝见悠悠卒岁疑讵能分牝牡焉得有蝝蚔【音缘池蚁卵也】徙市竟何意生涯都几时巢由或逢我应似我相期
　　微之又有蜘蛛诗三首序云巴蜘蛛大而毒其甚者身边数寸而踦长数倍其丝网罗竹栢尽死中人疮痏潗【音集】湿且痛痒倍常用雄黄苦酒涂所囓仍用鼠妇虫食其丝尽辄愈疗不速丝萦心而无及矣诗云蜘蛛天下足巴蜀就中多缝隙容长踦虚空织横罗萦纒伤竹栢吞噬及虫蛾为送佳人喜珠栊无奈何又网密将求食丝斜误着人因依方托绪挂罥遂容身截道蝉冠碍漫天玉露频儿童怜小巧渐欲及车轮又稚子怜圆网佳人祝喜丝那知缘暗隙忽复囓柔肌毒腠攻犹易焚心疗恐迟看看长妖绪和扁欲涟洏
　　微之又有蝱诗三首序云巴之山谷间春秋常雨自五六月至八九月雨则多蝱道路羣飞噬马牛血及蹄角旦暮尤极繁多人常用日中时趣程逮雪霜而后尽其囓人痛剧浮蟆而毒不留肌故无疗术诗云阴深山有瘴湿热草多蝱众噬锥刀毒羣飞风雨声汗粘疮痏痛日曝苦辛行饱尔咀残腹安知天地情又千山溪沸石六月火烧云自顾生无类那堪毒有羣搏牛皮若截噬马血成文蹄角尚如此肌肤安可云又辛螫终非久炎凉本递兴秋风自天落夏孽与霜澄一镜开潭面千峰露石棱气平虫豸【音雉】死云路好攀登
　　微之又有蟆子诗三首序云蟆蛟类也其实黒而小不碍纱縠夜伏而昼飞闻栢烟与麝香辄去蛟蟆与浮尘皆巴虵鳞中之细虫耳故囓人成疮秋夏不愈膏楸叶而傅之则差诗云蟆子微于蚋朝繁夜则无毫端生羽翼针喙唶肌肤暗毒应难免羸形日渐枯将身逺相就不敢恨非辜又晦景权藏毒明时敢噬人不劳生诟怒祗足助酸辛隼眦看无物虵躯庇有鳞天方刍狗我甘与尔相亲又有口深堪异趋时讵可量谁令通鼻息何故辨馨香沈水来沧海崇兰泛露光那能枉焚爇尔众我微茫

　　蜀中广记卷六十

　　●钦定四库全书

　　蜀中广记卷六十一

　　（明）曹学佺 撰

　　○方物记第三

　　草

　　山海经高梁之山有草焉状如葵而赤华荚实白柎可以走马
　　淮南子曰巫山之上从风纵火紫芝与萧艾俱死抱朴子曰虑巫山之失火恐芝艾之并焚矣福地记云青城山上有没溺池产甘露芝草也
　　李膺益州记云江州县西南有仙池昔有仙人居池侧起楼多植香草于楼下忽一夕纵火自焚天降紫云飘然而去后人尚指此地为香草楼按列仙传有园客者种五色香草积十年与妻俱仙去或即此
　　宋祁方物畧长生草山阴蕨地多有之修茎茸叶色似桧栢而泽经冬不凋损故号长生赞曰色与栢类苒苒其茎冬不甚黄故谓长生
　　又曰瑞草蜀人多种之庭槛蔓延长三四尺珍而爱之故谓之瑞赞曰翠蔓绀苕回缭可喜莳之庭堂珍以为瑞
　　薛涛鸳鸯草诗绿英满香砌两两鸳鸯小但娯春日长不管秋风早宋祁曰鸳鸯草春叶晩生其稚蘤在叶中两两相向如飞鸟对翔赞曰翠蘤对生甚似匹鸟逼而观之势若偕矫
　　虞美人草亦谓之舞草独茎三叶状如决明一叶在茎端两叶居茎半而相对人或近之抵掌讴曲必动摇如舞也酉阳杂俎益州草木记以为雅州名山县出行人唱虞美人曲则应拍而舞蜀志补罅以为潼川州紫盖山出动中音节移植他所则否唐人旧曲云帐中草草军情变月下旌旗乱揽衣推枕怆离情逺风吹下楚歌声正三更乌骓欲上重相顾艳态花无主手中莲锷凛秋霜九泉归去是仙乡恨茫茫按此属咏虞美人事而宋景文独以虞当作娯意其草柔纎为歌气所动故或动摇美人以为娯乐耳赞曰翠茎纎柔稚叶相当逼而歌之或合或张
　　方物略曰仙人绦与苔同种生岩阴石隈多鲜翠长二三尺丛垂若绦或言深谷有长丈余者赞曰附阳而生垂若文绦大槩苔类土石所交
　　杜子美有从韦明府续处觅锦竹两三丛诗黄鹤注云考竹谱竹纪无锦竹意以其文如锦名之竹纪有蒸竹■〈函〉堕竹其皮类绣岂即此乎余观锦竹他无见惟杜诗有之刘回孟批锦树行云题曰锦树使人刮目锦竹亦新惜无拈出者耳近阅梅宛陵集锦竹诗云虽作湘竹纹还非楚筠质化龙徒有期待鳯曽无实本与凡草俱偶亲君子室又注其下云此草也似竹而斑始知黄鹤有金注之昬耳出丹铅录
　　尔雅云菺戎葵今蜀葵也华如木槿戎蜀盖其所自出古今注曰戎葵一名芘芣有红紫青白色茎叶不殊但花色异耳晋傅玄曰蜀葵其苗似瓜瓠既大而结鲜紫色耀日也酉阳杂俎云蜀戎葵一名胡葵大者红可以缉为布枯时烧作灰藏火火久不灭花有重台者予闻之蜀人燃其干作炬雨中犹炽按淳化帖所载唐太宗二十三日勑云卿昨日道服蜀葵可录方将来亦皆红葵也宋颜延之蜀葵赞曰井维降精岷络升灵物淑气丽卉草之英渝艳众葩冠冕羣英类麻能直方葵不倾梁王筠蜀葵花赋曰惟兹竒草迁花西道凌金坂之威夷跨玉津之浩浩値油云之广临属光风之长扫仰椒屋而敷荣値兰房而舒藻迈众芳而秀出冠杂卉而当闱既扶疎而云蔓亦灼烁而星微布濩交加蓊茸纷葩疎茎密叶翠蕚丹华岑参蜀葵花诗昨日一花开今日一花开今日花正好昨日花已老人生不得恒少年莫惜床头沽酒钱请君有钱向酒家君不见蜀葵花
　　长乐花今蜀人谓之月月红也六朝谓之紫花晋傅玄紫华赋曰紫华一名长乐花旧生于蜀其东界特饶中国竒而种之余嘉其华纯耐久可立冬而服故与友生各为之赋云有遐方之竒草禀二气之纯精仰紫德之景曜因令色以定名刚茎劲立纎条繁列从回风以摇动纷兰畅而蕙洁蔚青葱以増茂并含华而未发于是散绿叶秀紫荣藴若芝草之始敷灼若百枝之在庭独参差以照耀何光丽之杂形焕焕昱昱而夺人目精下无物以借喻上取象于朝霞妙万物而比艳莫兹草之可嘉唐苏颋长乐花赋序曰蜀太守庭际有紫华草秋中始繁英露洗冬早尚直本霜封芜杂大同于众卉盛衰小异于羣物余讶而未识吏或告余曰此傅长虞所赋蜀长乐花也故心暗赏焉因口授书吏逐墨而成作恨不见古人所为得髣髴其旨耳夫长者以短长之形度其长者则美夫乐者以哀乐之类同其乐者则喜长也乐也吾安得而闻之嘉纎植之并用伟令名兮在兹徒见其丰族苯■〈艹尊〉高标璀璨茎丹外而缟中叶缥分以红贯缀绿颖之重迭萦紫蕤之烂熳迫而象之君子其常或微或章耸危冠兮缨若绶黙退静其何望逺以意之佳人欲翔炫炫煌煌重罗绮兮扑瑶翠蹇来思而未尝匪以幽兮自直匪以直兮自藏匪以晩兮自耀匪以耀兮自强文浊露之均洒庇清舒之泛光本无嫌于散地甘有寓于殊方然则太液初满上林新霁羊茸灼烁万品千计摇瑞色而函芝杂竒葩而转蕙孰与夫玉堂金阙之偏赏白日青云之特丽岁不与兮时向阑风萧萧兮夜漫漫宾逺鸿于沙塞呌离鹤于江干君曽不见三月华矣尽林间之稿木千霜殒矣亦庭下之枯兰懿此常度凌于早寒假春期而不采虽秋令而不残冲雨霰之飞薄任云山之险艰芳弗珍于靃靡节常慕于檀栾吾则知树背之奚托倾心之可安如后凋之是贵罔独立其谁观文学掾起而为乱曰白露瀼瀼何草不黄紫华的的生君之堂彼不伐兮秋自翳时或珍兮君是惠彤庭赫兮朱草骈交屈轶兮友宾连伊榛莽而荒些君曷为兮赋旃
　　方物略云旌节花条修华碧皆层层而擢正类使所持节然故以名见益州图经赞曰擢条亭亭层层紫丹状若使节方图实刋蜀梼杌云王处回在蜀有道士称朱桃椎谒于阶前以剑拨土取花子二粒种之须臾成花三朶谓处回曰此仙人旌节花也
　　方物略曰鹅毛玉鳯花本至卑纎蓬如钗股秋开不蘤而须状似禽故曰鳯色白故曰玉以其分轻故曰毛赞曰华而无采状类翔鳯么质毛轻翩欲飞动
　　又曰添色拒霜花生彭汉蜀州花常多叶始开白色明日稍红又明日则若桃花然赞云自浓而浅花则常态今顾反之亦物之怪
　　又曰羞寒花蜀地处处有之不为人所爱依茎缀花蔽叶自隐俗曰羞天花予易为羞寒花按本草名鬼臼赞云冒寒而茂茎修叶广附茎作花叶蔽其上以其自蔽若有羞状
　　青城志云宋仁宗践阼之六年县奏上清宫庭木生异花锡名曰太平瑞圣宋祁方物略瑞圣花出青城山中干不条高者乃寻丈花率秋开四出与桃花类然数十跗共为一花繁密若缀先后相继而开九阅月未萎也蜀人号丰瑞花故程相国琳为益州年绘图以闻更号瑞圣然有数种其小者号寳仙浅红者为醉太平白者名玉真成都人竞移莳囿中以为尤玩云赞曰众跗聚英烂若一房有守绘图厥名乃章繁而不艳是异众芳范成大诗雪外扪参岭烟中濯锦洲密攅文杏蘂高结彩云球百世嘉名重三登瑞气浮挽春同住夏看到火西流
　　图经云兰生于深林石门尤多有春兰秋兰崇兰鳯尾兰竹兰石兰春兰花生于叶之下崇兰花生于叶之上黄鲁直幽芳亭记云一干两三花而香有余者兰一干十数花而香不足者蕙按石门在叙府庆符县古犍为郡地谚云雅州兰乌尤蕙则兰蕙固自有分也
　　蜀中有花名赛兰香花小如金粟特馥烈戴之发髻香闻十步经月不散佛经云天末香莫若牛头旃檀天泽香莫若詹糖薫陆天华香莫若■〈磬，木代石〉蒲伊兰则伊兰即此花也西域以之供佛后汉书所谓伊蒲之供矣
　　成都府治西园有辨兰亭为吕大防李大临李之纯三人倡和处微仲之言曰蜀有草如蘐紫茎而黄叶谓之石蝉而楚人皆以为兰兰见于诗易而着于离骚古人所最贵而名实错乱乃至于此予窃疑之乃询诸游仕荆湘者云楚国之有兰旧矣然乡人亦不知兰之为兰也前此十数岁有好事者以色臭花叶验之于书而名始着况他邦乎予于是信以为兰考之楚辞又有石兰之语盖兰蟫声近之误兰其叶冬青其华凌寒其生沙石瘠土而枝叶峻茂其芳不外扬暖风晴日有时而发则郁然满乎堂室是皆有君子之德此古人之所以为贵也乃为小亭种兰于其旁而名曰辨兰无使楚人独识其真者斯命亭之意也
　　方物略云石蝉花始生其苕森擢长二三尺叶如菖蒲紫蕚五出与蝉甚类绿黄相侧蜀人名其白者为玉蝉花赞曰有苕颖然有蕚敷然取其肖象莫类于蝉
　　本草蝉花出蜀中其蝉头上有一角如花冠状谓之蝉花方物略蝉花二川山林中皆有之蝉不蜕者至秋则花其头长一二寸黄碧色治小儿瘈瘲又能已疟赞曰蝉不能蜕委于林下花生厥首兹谓物化
　　方物略云七寳花条叶大抵玉蝉花类也其生丛蔚花紫质绛赞曰擢颖挺挺盛夏则荣丹紫合英以寳见名
　　又云朝日莲花或黄或白叶浮水上翠厚而色泽形如菱花而差大开则随日所在日入辄敛而藏于叶下若葵藿之倾太阳然赞曰素花碧叶浮秀波面日中则向日入还敛能改亝云宋景文笔记谓蜀中有莲大如雀鷇叶舒如钱干亦有丝其蕚盛开而向日朝则指东亭午则遡南夕则西指随日所至蜀人名曰朝日莲予按郑熊番禺记海南有向日莲花似木芙蓉而极香开时东西向至暮而敛一呼夜合即此花也
　　叙志云西番莲出夷地有黄赤二种干围六七寸叶长尺余花如千叶莲状又一种干如良姜长六七尺叶如芭蕉长三四尺花赤毎花三四十瓣下瓣长四五寸至其端以渐而短瓣直耸不似莲状二三月花至冬方厌俗亦呼西番莲
　　方物略云红蕉花于芭蕉盖自一种叶小其花鲜明可喜蜀人语染深红者谓之蕉红盖仿其殷丽云赞曰蕉无中干花产叶间绿华外敷绛质凝殷金堂志有花名孤燕传书木山海经曰广都之野灵寿实华蜀都赋云灵寿桃枝注灵寿

　　木

　　出涪陵郡国志云南乡峡西八十里有巴乡村溪中多灵寿木也
　　益州记云僰道县有荔枝滩滩东南二十里山顶有一冢唯生女贞树树上常有白猿栖息郡国志云僰道有玉女冢生女贞处是矣
　　灌县有秦时紫栢团团如盖大可蔽亩其乡名紫栢乡知县雷叔闻画图见遗因作赞曰有赤甲丈人者居于青城之阳厥生在祖龙之纪歴汉及唐有客伐之鼓钟镗镗维神保护爰及我明中怀嘉果鸲鹆来翔其叶如发其干如石东荣而西殭围丈有八尺其高四倍临于大荒以孔桧为父以五大夫为兄九州岛之内此二三者繄其可相望
　　石室有二古栢见唐宋诗如裴铏李石苏轼等集成都古今记中亦载之后有人请于府恐此栢壊屋欲去之李知几曰屋壊尚可修栢伐不可复并举东坡诗苍苔高联室古栢文翁庭句争之始得全方舟诗云娇荣落尽雪霜浮偃蹇空贻社栎羞濡沫东家虽借润风烟西爽亦宜秋皮灾已觉神明露心在犹怀剪伐忧铁锁何当绊龙脚夜深雷雨卷潭湫其二云思人谁复念婆娑窟室崖阴未易磨四十围间看溜雨三千年后数恒河不堪与世供狙杙尚许遗民占鸟窠从此便名夫子树康人斤斧奈予何然他日方舟有送浩侄成都学官诗云似闻礼殿栢久已寻斧柯则此栢亦不存矣
　　杨师鲁集云绵竹武都山严仙观双阙内有汉时古栢参云雁行而立人于苍翠中行数百步始至栢老而中虚可容六人围坐夜或有光人称君平饵丹以余粒埋栢树下使然也
　　本草益州诸葛庙中大栢相传是蜀世所植故人多采以作药其味甘香异常栢也杜甫诗孔明庙前有老栢柯如青铜根如石霜皮溜雨四十围黛色参天二千尺君臣已与时际会树木犹为人爱惜云来气接巫峡长月出寒通雪山白忆昨路绕锦亭东先主武侯同閟宫崔嵬枝干郊原古窈窕丹青户牖空落落盘踞虽得地冥冥孤高多烈风扶持自是神明力正直元因造化功大厦如倾要梁栋万牛回首丘山重不露文章世已惊未辞剪伐谁能送苦心岂免容蝼蚁香叶终经宿鸾鳯志士幽人莫怨嗟古来材大难为用段文昌题曰是草木有异于草木则灵武侯祠前栢寿千龄盘根拥门势如龙形含碧太空散雾虚庭合抱在于旁枝骈梢叶之青青百寻及于半身蓄风雷之冥冥攅柯垂阴分翠间明忽如虬螭向空争行上承翔云孤鸾时鸣下荫芳苔凡草不生古色天风苍苍玲玲曽到灵山老栢纵横亦有大者莫之与京于惟武侯佐蜀有程神其不昬表此为桢斯庙斯栢实播芳馨长庆二年六月也李义山诗蜀相阶前栢龙蛇捧閟宫阴成外江畔老向惠陵东大树思冯异甘棠忆召公叶凋湘燕雨枝折海鹏风玉垒经纶逺金刀厯数终谁将出师表一为问昭融陆龟蒙诗密叶四时同一色高枝千岁对孤峯此中疑有精灵在为见盘根似卧龙
　　儒林公议云武侯庙前栢围数丈唐相段文昌有诗石在焉唐末渐枯悴歴王孟二伪国不复生然亦不敢伐之宋干德五年辛夘夏五月枯柯再荣时人异焉三国迄今千二百余年矣新枝耸云枯干并存夭矫若虬龙陆游剑南藁云唐有节度使取孔明祠栢一小枝以为手板书于图志非诋至今则此栢亦称灵异着闻极矣宋刘望之云双流县保国观古栢其大连九臂乃合较孔明庙中栢正一倍也异时震霆焚其一干人以为昔有伏丹其下岁久丹飞去又尝有双鹤栖其上因作诗以纪之草木长生亦偶然不须闻此便谈仙烧枝竞说丹飞日举世宁知手种年双鹤不归秋自冷万牛回首句空传相逢一饮清阴下与子前生定有缘胡宗师题双流保国观古栢云孔明庙前古栢竒此木气象尤过之干东髣髴烟熖起铁龙空驾焚一枝真人丹成何所适世传乘鹤冲天飞求诗道士心弥坚试听一诵工曹诗
　　唐大中时遂州荐福院僧所植栢数十围后唐之乱山林一空此栢赖寺僧以二缣逭其害赋咏甚多绍圣丙子李常为令作诗曰当日双缣値万缗买留柯叶拂星辰上巢絶顶绕千鹤下憩清阴可百人见舆地纪胜
　　梓潼志七曲山有应梦台台侧有栢晋时植龙首虬枝霜皮老干见者即知为千年物嘉州志凌云山清音亭前有栢四株霜皮黛色其叶一则琐细如翦一则扁仄如片一则垂丝如栁一则猬刺如毛异于常栢也剑门志县八十里停船山有冲寂观唐李真人于此炼丹仙去手植栢十八株或云以谶唐十八帝有石刻乃宋干德僧怀义撰
　　蜀都赋楔枞注云楔如松有刺枞栢叶松身
　　方物略竹栢生峩眉山中叶繁长而箨似竹然其干大抵类栢而亭直赞曰叶与竹类致理如栢以状得名亭亭修直
　　蜀地宜栢而不宜松即见有一二种亦新栽耳少陵觅松树子诗落落出羣非榉栁青青不朽岂杨梅欲存老盖千年意为觅霜根数寸栽又诗云四松初移时大抵三尺强别来忽三载离立如人长会看根不拔莫计枝凋伤幽色幸秀发疎柯亦昻藏所挿小藩篱本亦有堤防终然枨拨损得愧千叶黄敢为故林主黎庶犹未康避贼今始归春草满空堂览物叹衰谢及兹慰凄凉清风为我起洒面若微霜足以送老姿聊待偃盖张我生无根蔕配尔亦茫茫有情且赋诗事迹两可忘勿矜千载后惨淡蟠穹苍又咏严郑公阶下新松诗弱质岂自负移根方尔瞻细声闻玉帐疎翠近珠帘未见紫烟集虚蒙清露沾何当一百丈欹盖拥高檐大抵蜀地松不能以敌栢也
　　蜀亦不宜于栁太白西巡歌云栁色未饶秦地绿可见矣然予观三齐略记曰刘悛为益州刺史献蜀栁数株柔条甚长状若丝缕武帝値于太昌灵和殿前常翫嗟之曰杨栁风流可爱似张绪梁元帝折杨栁诗曰巫山巫峡长垂栁复垂杨同心宜同折故人怀故乡李商隐巴江栁诗巴江可惜栁栁色绿侵江其见于叹赏又如此
　　方物略云楠蜀地最宜者生童童若幢盖然枝叶不相碍茂叶美荫人多植之树甚端伟叶经岁不凋至春陈新相换有花实似母丁香赞曰在土所宜亭擢而上枝枝相避叶叶相让繁阴可庇美干斯仰蜀都赋曰楩楠幽蔼又曰交让所植注交让木名两树对生一树枯则一树荣如是岁更终不俱生不俱枯也出岷山安都县任昉述异记黄金山有枏木一年东荣西枯一年西荣东枯张华以为交让木宋祁曰即枏也其木直上柯叶不相妨陆慧晓亦谓枏是交让颜师古曰枏与楠同
　　古今集记犀浦镇有蘧仙观为蘧真人旧隐也有四大楠甚古陆放翁云予在成都尝以事至沈犀过国宁观有古楠四皆千岁木也枝扰云汉声挟风雨根入地不知几百尺而阴之所庇车且百两正昼日不穿漏夏五六月暑气不至凛如九秋成都固多寿木然莫与四楠比予盖爱而不能去者弥日有石刻立庑下曰是仙人蘧君手植也文类繁江隆道观玉帝殿庭有古楠二章分列左右如辅弼然元佑八年一夕风雷大作偃其左偏者邑宰命匠石取之方执柯伐其枝忽闻轧轧声楠乃稍稍起立匠石攀其上如猿猱然观者惊骇邑宰降阶伏而谢罪繁尉蒲咸临记之甚详
　　杜少陵卜居草堂一楠甚古其作诗云枏树色冥冥江边一盖青近根开药圃接叶制茅亭落景阴犹合微风韵可听寻常絶醉困卧此片时醒又有叹枏树为大风所拔歌倚江枏树草堂前故老相传二百年诛茅卜居总为此五月髣髴闻寒蝉东南飘风动地至江翻石走流云气干排雷雨犹力争根断泉源岂天意沧波老树性所爱浦上童童一青盖野客频留惧雪霜行人不过听竽籁虎倒龙颠委榛棘泪痕血点垂胷臆我有新诗何处吟草堂自此无颜色
　　严武题巴州光福寺楠木诗楚江长流对楚寺楠木幽生赤厓背临溪挿石蟠老根苔色青苍山雨痕高枝闹叶鸟不度半掩白云朝与暮香殿萧条转密阴花龛滴沥垂清露闻道偏多越水头烟生霁敛使人愁月明忽忆湘川夜猿呌还思鄂渚秋看君幽蔼几千丈寂寞穷山今遇赏亦知钟梵报黄昏犹卧禅林恋竒响史俊和诗云近郭城南山寺深亭亭竒树出禅林结根幽壑不知岁耸干摩天凡几寻翠色晩将岚气合月明时有夜猿吟经行绿叶望成盖宴坐黄花长满襟此木常闻生豫章今朝独秀在巴乡凌霜不肯让松栢作宇由来称栋梁会待良工时一盻应归法水作慈航按季鹰时为巴州刺史俊其客也
　　蒋堂清阴馆种楠诗手植楩楠二千树时当庆厯五年春还期莫道空归去留得清阴与后人堂成都太守种楠以二千计亦可谓好事矣
　　异物志楠木年深向阳者凝结花纹俗呼为斗栢楠亦有蟠结如山峯者苏老泉所作木假山即此物也梅圣俞诗空山枯楠大蔽牛霹雳夜落鱼鳬洲鱼鳬水射几千秋蠧肌烂随沙荡流惟存坚骨蛟龙锼形侔三峯中雄酋左右两峯相挟翼尊奉君长无慢尤苏夫子见之惊且喜买于溪叟凭貂裘因嗟大不为栋梁又叹残不为薪槱雨漫藓湿得石瘦直与夫子归隐丘东坡曰先君子尝蓄木山三峯且为之记诗人梅二丈圣俞见而赋之今三十年矣而犹子千乘又得五峯益竒因次圣俞韵使并刻于其侧诗曰木生不愿回万牛愿终天年仆沙洲时来幸逢河伯秋掀髯见怪推木流蓬莱雪岭巧雕锼蛰虫行蚁为豪酋阿咸大胆忽持去河伯好事不汝尤城中古沼浸坤轴一林瘦竹吾菟裘二顷良田不难买三年桤木行可槱会将白发对苍巘鲁人不厌东家丘栾城次韵江槎出没浮犀牛波涛掀天谷为洲江寒水落惊霜秋危根瘦节鸣寒流脆朽吹去谁镌锼连峯迭嶂立酋酋吾家此山不易得十年弃置空自尤猿号鹤唳岂无意委虵怪我怀羔裘西归父老拍手笑笑忆翁子躬薪槱去时三山今有五不问故园惟一丘蜀都赋杞櫹椅桐注引雅诗其桐其椅也刘敬叔异苑云晋武帝时呉郡临平岸崩出一石鼓打之无声以问张华华云可取蜀中桐材刻作鱼形打之则鸣于是如言音闻数十里华阳国志益州有梧桐木其华采如丝人绩以为布名曰桐华布白傅桐花诗春令有常候清明桐始发何此巴峡中桐花开十月岂伊物理变信是土宜别地气反寒暄天时倒生杀草木坚强物所禀固难夺风候一参差荣枯遂乖剌况吾北人性不耐南方热强羸寿夭间安得依时节以蜀中桐花开最早也
　　山海经单狐之山多机木郭注机似榆可烧以粪稻田出蜀中丹铅录以为即今之桤总志云桤古称蜀木成都为盛也酉阳杂俎蜀中有木类柞众木荣时枯枿隆冬方萌芽布阴蜀呼为楷木方物略云桤木民家莳之不三年材可倍常薪疾种亟取人以为利赞曰厥植易安数岁辄林民赖其用实代其薪不栋不梁亦被斧斤少陵凭何十一少府邕觅桤木数百栽诗草堂堑西无树林非子谁复见幽心饱闻桤木三年大与致溪边十亩阴自注云蜀人以桤木为薪三年可烧也予过草堂见桤木阴阴隔岸临水犹可想见少陵徃来行迹问他树则不能语云向其利者为有德矣
　　川中桑柘亦稀有惟西北饲蚕蓄之诸葛武侯表云臣家成都有桑八百株子弟衣食供给无患李膺益州记云临津县掌天山多柘堪为弓虽檿丝燕角不能胜也
　　碑目云名山县土主神姓花乃丹棱花敬定之弟俗呼三郎庙庙有树一干桑一干柘所谓壬子癸丑桑柘木也
　　白蜡树似冬青而近水蜀人买蜡虫他处以清明时用桐叶包裹挂于枝上至孟秋则树枝皆如绵刮而熬之成蜡东南州县多有之
　　白乐天庭槐诗在忠州作南方饶竹树唯有青槐稀十种七八死纵活亦支离何此郡庭下一株独华滋蒙蒙碧烟叶袅袅黄花枝我家渭水上此树荫前墀忽向天涯见忆在故园时人生有情感遇物牵所思树木犹复尔况见旧亲知按通志云槐榆之植蜀土所宜锦官城中闾巷夹道而植想乐天时未入西川也
　　剑门之左峭岩间有异树生石缝中大可数围枝干纯白皆传曰白檀树其下常有巨虺蟠而护之民不敢采伐出玉堂闲话
　　韵书云黄葛木寿可千岁形如众藤连理合而为一大者合抱高数丈叶如橡喜縁厓生拥肿屈曲咸淳府景德观前有古木大数十围枝柯盘郁如盖山中人云此黄葛树千年物也寰宇记罗目县东南三十里阳山江溉两树对植围三尺二寸上引横枝亘二丈相援连理阴庇百夫其名黄葛即嘉树也苏子由诗予生虽江阳未省至嘉树指此
　　方物略云娑罗花生峩眉山中类枇杷数葩合房春开叶在表花在中根不可移故人不得为玩赞曰聚葩共房叶附华外根不得徙见伟兹世范石湖峩眉行记娑罗树叶如杨梅又似海桐花有红白二色春夏间开惟大峩山有此今名其处为娑罗坪黎州图经通望县西一百步内有天王堂堂前有池池南有娑罗绵树三四人连手合抱方匝其花盛夏方开先花而后叶谢时不背而堕宛转至地花蘂有绵谓之娑罗绵古老相传云是肉齿和尚住持灵迹县界有和尚山云雅安志娑罗花有五色如烂锦照映山谷出瓦屋山中大抵娑罗非名山佛地不能得也
　　杜甫蜀中丁香诗丁香体柔弱乱结枝犹垫细叶带浮毛疎花披素艳深栽小斋后庶近幽人占晩压兰麝中休怀粉身念丽春诗百草竞春华丽春应最胜少须好颜色多漫枝条剩纷纷桃李枝处处总能移如何贵此重却怕有人知少陵在蜀久一草一木皆入咏可谓集众芳者矣
　　方物略月季花即东方所谓四季花翠蔓红蘤者蜀少霜雪此花得终岁十二月辄一开赞曰花亘四时月一披秀寒暑不改似固常守
　　又云锦带花蜀山处处有之长蔓柔纎花叶间侧如藻带然因象作名花开形似飞鸟里人亦号鬓边娇赞曰苒苒其条若不自持绿叶丹英蔓衍纷垂范石湖诗妍红棠棣妆弱绿蔷薇枝北风一再来飘飖随舞衣呉下妩芳槛峡中满荒陂佳人堕空谷皎皎白驹诗盖东南以锦带为珍峡中蔓生山谷故云
　　方物略锦被堆花出彭州其色一似蔷薇有刺不可玩故俗谓蔷薇为锦被堆赞曰花跗芬侈丛刺于梗不可把玩艳以妍整唐裴说诗一架长条万朶春嫩红深绿小窠匀只因根下千年土曽葬西川织锦人张祜诗晓风抹尽燕支颗夜雨催成蜀锦机当昼开时正明媚故乡疑是买臣归范成大诗谁把柔条夹砌栽压枝万朶一时开为君也着诗收拾题作西楼锦被堆
　　成都古今记荼■〈艹糜〉花香甚可以为酒晋山涛为郫令以此花酿酒竹中所谓郫筒酒也方物略云蜀酴醾多白而黄者时时有之但香减于白花赞曰人情尚竒贱白贵黄厥英略同实寡于香宋临卭卢申之酴醾词云荡红流水无声暮烟细草黏天逺低回倦蝶徃来忙燕芳期顿懒绿雾迷墙翠虬腾架雪明香暖笑依依欲挽春风教住还疑是相逢晩不似梅妆瘦减占人间丰神萧散攀条弄蕋天涯犹记曲阑小院老去情怀酒边风味有时重见对枕帏空想东床旧梦带将离怨右调水龙吟
　　蜀中茉莉有枝如藤而花瓣稍大卢申之词云玉肌翠袖较似酴醾瘦几度熏醒夜窻酒问炎州何许清凉尘不到氷壶剪就晩来庭户悄暗数流光细拾芳英黯回首念日暮江东偏为魂销人易老幽韵清标似旧正簟纹如水帐如烟更奈问月明露浓时候右调洞仙歌
　　杜甫诗栀子比众木人间诚未多于身色有用与道气伤和红取风霜实青看雨露柯无情移得汝贵在映江波野人闲话云蜀主升平中尝理花卉有青城申叟进花子两颗奏云知理苑圃辄进名花以助佳趣诏赐之束帛出至市散帛与贫人遂不知去处已宣令内园子种之二年枝叶婆娑则栀子树也其花烂红六出香袭人蜀主甚爱之或令图入团扇或绣入衣服或以熟帛绢素鹅毛制作首饰谓之红栀花及结实则颗大于常栀用以染素则成赭红色甚妍翠于时珍之蜀梼杌广政十二年十月召百官宴芳林园赏红栀花此花青城山中进子三粒种成者六出而红清香如梅当时最重也
　　梼杌云孟■〈日上永下〉广政十二年令罗城上植芙蓉尽以幄幙遮护九月盛开望之如锦绣谓左右曰自古以蜀为锦城今日观之真锦城也当时张玄作诗曰四十里城花发时锦囊高下照坤维虽妆蜀国三秋色难入豳风七月诗去年今日到成都城上芙蓉锦绣舒今日重来旧游处此花憔悴不如初预叹其不永矣
　　文与可二色芙蓉诗蜀国芙蓉名二色重阳前后始盈枝画调粉笔分妆处绣引红针间刺时落晩自怜窥露沼忍寒谁念倚霜篱主人日有西园客得尔方于劝酒宜盖此花初开色白已变而红俗号之醉芙蓉也或曰即木莲花方物略木莲花生峩眉山谷状如芙蓉香亦类之木干花夏开枝条茂蔚不为园圃所莳赞曰葩秀木颠状若芙蕖不实而荣馥馥其敷
　　酉阳杂俎木莲叶似辛夷花类莲花色相傍出忠州鸣玉溪卭州亦有白乐天云木莲树生巴峡山谷间巴民亦呼为黄心树大者髙五丈涉冬不凋身如青杨有白文叶如桂厚大无脊花如莲香色艳腻皆同独房蕊有异四月初始开自开迨谢仅二十日生忠州西北十里鸣玉溪者尤秾茂惜其遐僻因题三絶句如折芙蓉栽旱地似抛芍药挂高枝云埋水隔无人识唯有南宾太守知红似臙脂腻如粉伤心好物不须臾山中风起无时节明日重来得在无已愁花落荒岩底复恨根生乱石间几度欲移移不得天教抛掷在深山白傅又画木莲花图寄元郎中诗花房腻似红莲朶艳色鲜如紫牡丹唯有诗人解亲爱丹青写出与君看老学庵云白乐天有忠州木莲诗予游临卭白鹤山寺佛殿前有两株其高数丈叶坚厚如桂以中夏发花状如芙蕖香亦酷似寺僧云花坼时有声如破竹然一郡止此二株不知何自至也
　　成都古今记萧纪僣号之岁寝殿栢柱上绕节生花如莲其茎四十有六靃靡可爱识者以为王敦之杖花明年纪败年亦四十六云
　　扬雄蜀都赋树以木兰左思蜀都赋木兰梫桂按木兰大树也叶似长生冬夏荣常以冬华其实如小柿甘美
　　南人以为梅其皮可食寰宇记崇庆州产木兰皮简池志有木兰寺以多此物也
　　蜀都赋注梫桂木桂也谈资云蜀桂之丹者色亦甲于南中
　　白乐天喜山石榴花开作诗云忠州州里今日花庐山山头去年树已怜根损靳新栽还喜花开依旧数赤玉何人少琴轸红缬谁家合罗袴但知烂漫恣情开莫怕南宾桃李妒乐天又有戏问山石榴诗小树山榴近砌栽半含红蕚带花来争知司马夫人妒移到庭前便不开又以山石榴寄元九诗山石榴一名山踯躅一名杜鹃花杜鹃啼时花扑扑九江三月杜鹃来一声催得一枝开江城上佐闲无事山下斸得厅前栽烂漫一栏十八树根株有数花无数千房万叶一时新嫩紫殷红鲜曲尘深痕裛损臙胭脸剪刀裁破红绡巾谪仙初堕愁在世姹女新嫁娇泥春日射血珠将滴地风翻火焰欲烧人闲折两枝持在手细看不似人间有花中此物似西施芙蓉芍药比嫫母竒芳絶艳别者谁通州迁客元拾遗拾遗初贬江陵去去时正値春山暮啇山秦岭愁杀人山石榴花红夹路题诗报我何所云苦云色似石榴裙当时丛畔惟思我今日栏前只忆君忆君不见坐销落日西风起花纷纷
　　酉阳杂俎山茶似海石榴蜀地有之谈资云山茶有云南红石榴红谢万定数种朶大胜芍药重瓣如芙蓉土人自能接他处莫匹也寳珠虽有尚拜其下风仁寿志谢万定者木匠也自云南大理府负山茶一种归因以人名花宋王觌集大慈闻海云山茶合江梅花开遂邀同赏作诗野寺山茶昨夜开江亭初报一枝梅旋邀座上逍遥客同醉花前潋滟杯秀色霜浓方润泽暗香风静更徘徊仙姿莫遣常情妒不带东山伎女来胡宗师和云锦水黄金密印开东南时望滞盐梅得随剑外同为客幸逐花前醉倒杯白玉蘂高枝瘦碧臙脂蕚嫩叶低徊绮罗不识清诗骨须趂春风摸石来刘缺和云百卉严寒未放开山茶映发蜀江梅解颜况有花经眼取醉宁辞酒满杯照日乱红光烂漫漾流轻素影徘徊罇前已得春消息不待江南驿使来徐彦孚和云万蘂山茶傍腊开一番春信入江梅追游共按黄金辔纵赏还倾白玉杯浓艳迎风香断续疎枝横月影徘徊隼旟不负登临兴更约携朋载酒来呉师孟和云何处珍丛最早开海云山茗合江梅忽传诗帅邀肤使不用歌姬侍宴杯晓艳鲜明供绮靡晩妆清淡奉徘徊此时文酒风流事岂似临江放荡来宋蒲瀛次袁升之游海云寺鸿庆院赏山茶之什六首山茶两本上连空迭叶栖枝占佛宫雀尾有金输绀碧鹤头无火让殷红优于峡茗称呼异劣与梅花气候同谁识诸天雨花外道人宴坐雪霜中其二年年花叶炫虚空岁月循环十二宫对植霜天无赖碧特开金地可怜红长春比并何妨别密雪交加有底同不必传神呼赵老君诗元在典刑中其三花开似火半烧空荧惑飞来失故宫但见洛人夸魏紫谁知蜀国产真红肯随月季无时节应怪梅花有异同逺挈一罇谁伴我还从山里望城中其四对境那能问色空山茶花发映莲宫攻余瑟瑟风摇绿刑尽猩猩日晒红大雪迷漫元斗异千林摇落不雷同何须诳汝老迦叶分付阇黎一笑中其五腊月寒冰火满空玄冥移种祝融宫雪霜底事论坚白儿女何知爱软红金鼎转丹应有异玉沙洗水若为同细思造物元无物颠倒繁华掌握中其六花发今年喜不空遨头肃客上萧宫雪残千丈犹连白风引双旌欲斗红他日勲名三事在先春和气万家同等闲草木蒙湔袚况入寻常顾盻中范石湖十二月十日赏海云山茶诗门巷驩呼十里村腊前风物已如春多年池上经行处万里天边未去人客鬓花身俱岁晩妆光酒色且时新海云桥下溪如镜休把冠巾照路尘
　　蜀都赋椃桃函列尔雅曰椃山桃也刘禹锡竹枝词山桃红花满上头蜀江春水拍山流花红易衰似郎意水流无限似侬愁少陵于萧八明府寔处觅桃栽诗奉乞桃栽一百根春前为送浣花村河阳县里虽无数濯锦江边未满园白傅种桃杏诗大抵心安即是家年深兼欲忘京华忠州且作三年计种杏栽桃拟待花又寄题忠州小楼桃花诗再游巫峡知何日总是秦人说向谁长忆小楼风月夜红栏干外两三枝予于锦官署中得一种桃花白而重台者微露红色若绘事然此海内所无也
　　放翁云欧阳公梅宛陵王文恭集皆有小桃诗欧诗雪里花间人未知摘来相顾共惊疑便当索酒花前醉初见今年第一枝初但谓桃花有一种早开者耳及游成都始识所谓小桃者上元前后即着花状如垂丝海棠曽子固杂识云正月二十开天章阁赏小桃正谓此也蜀都赋云朱樱春熟杜甫野人送樱桃诗西蜀樱桃也自红野人相赠满筠笼数回细写愁仍破万颗匀圆讶许同忆昨赐沾门下省退朝擎出大明宫金盘玉筯无消息此日尝新任转蓬白乐天题东楼前李使君所种樱桃诗身入青云无见日手栽红树又逢春唯留花向楼前看故故抛愁与后人宋何耕曰余承乏成都郡丞官居舫斋之东有樱树焉本大实小其熟猥多鲜红可爱而苦不可食虽鸟雀亦弃之感而赋之云始余至于官居盻兹树之特竒干拥肿以上达条扶疎而下披荫露井其有余知封植之几时或告余以含桃出馋涎而流颐意荐庙之珍果必甘滋之若饴幸一熟之得尝指麦秋以为期忽春事之已晩讶子结之独迟初琐碎以破蕾渐毓稠而着枝聊攀摘以适口乃苦涩而颦眉类置胆于越国异茹荠于周诗谢芳液之津津空殷红之累累误来集之众鸟诳无知之羣儿感人事之大谬为累欷而赍咨或名美而实乖或表盛而里亏或色厉而内荏或迹公而情私鸷翰假于鳯鸣羊质混于虎皮佞似圣以畴测奸托儒而莫窥莽恭俭以窃国夘博辩以僵尸谈仁义其可乐视所履而舛驰俨衣冠于民上为贾竖之不为方滔滔以皆是奚一木之足悲
　　本草醋林子生卭州山箐中木高丈余枝叶繁茂三月开白花九月十月子熟累累数十枝成朶生青熟赤略类樱桃而蔕短熟时采之阴干连核用土人以盐醋收藏充果食
　　杜少陵诣徐卿觅果子栽诗草堂少花今欲栽不问绿李与黄梅石笋街中却归去果园坊里为求来白乐天嘉庆李诗东都绿李万州栽君手封题我手开把得欲尝先怅望与渠同别故乡来蜀都赋云荅沓离支张揖曰荅沓似李出蜀也
　　蜀都赋有扶林檎注林檎实似赤柰而小味如梨梁庾肩吾谢赉林檎启曰丹徒故苑岁绵长而不见峩山虽植路重阻而来难未有徙核圆丘移根阆坂仙厨始摘犹青玉之盘下贱爰颁遂八柚之座
　　洞冥记云蜀都素柰以夏成梁禇澐柰诗曰成都贵素质酒泉称白丽红紫夺夏藻芬芳掩春蕙映日照新芳丛林抽晩蔕谁谓种三珠终焉竞八桂不让圆丘中粢洁华庭际
　　宋祁方物略北方葡萄熟则色紫蜀有绿葡萄熟时其色正绿赞曰西南所宜柔蔓纷衍缥穗绿实其甘可荐
　　蜀都赋云紫梨津润洞冥记曰涂山之背梨大如升色紫千年一花亦曰紫轻梨矣梁沈约应诏咏曰大谷来既重岷山道有难摧折非所■〈恡，去忄〉但令入玉盘刘孝绰应令咏曰玉垒称津润金谷咏芳菲讵匹龙楼下素叶映华扉后梁宣帝诗曰大谷常流称南荒本足珍绿叶已承露紫实复含津齐谢朓谢隋王赐梨启曰味出灵闗之阴旨介玉津之澨岂徒真定归美大谷惭滋已上四作皆本左思紫梨津润之一言也涂山氓山玉垒灵闗玉津皆蜀地
　　普慈志县介万山间无土地肥饶之产舟车货利之聚惟铁山枣崇龛梨天池藕三者皆陈希夷所种遂宁志宋初遂州栢子镇龎君厚者与陈希夷善一日访之华山希夷饷以梨龎乞一种归植之因蕃衍得名方舆云广安军梨有数种入口即化者为上世谓广安有十似梨似耿其一也范蜀公诗白岩霜重红梨晓注曰白岩梨比鳯栖差小而其味过之陆游入蜀记云巫山县大溪口出美梨大如升
　　张世南游宦纪闻榅桲大者如梨味甜而香用刀切则味损而黒凡食时先以巾拭去毛以巾包于柱上击碎其味甚佳蜀中有之
　　韵寳云■〈木敷〉芳无切■〈木敷〉槛木名生蜀山中子有盐如霜滇中名盐霜果
　　方物略天仙果树高八九尺无花叶似荔枝而小子如樱桃累累缀枝间六七月熟味至甘赞曰有子孙枝不蘤而实薄言采之味埓蜂蜜
　　丹铅录优昙钵花似枇杷无花而实即蜀中无花果也蜀都赋林檎枇杷注枇杷冬花黄实本出蜀中王建赠薛涛诗万里桥边女校书枇杷树里闭门居扫眉才子知多少管领春风总不如白傅山枇杷花诗万重青嶂蜀门口一树红花山顶头春尽忆家归未得低红如解替君愁文彦博枇杷诗有果产西裔作花凌早寒树繁碧玉叶柯迭黄金丸上都不可寄咀味独长叹然蜀中枇杷不能佳若比闽中犹太白之于月耳
　　蜀都赋有樼栗罅发艺文类聚梁州献栗径寸半方物略天师栗生青城山中他处无有也似栗味美惟独房为异久食已风挛赞曰栗类尤众此特殊味专蓬若橡托神以贵青城志上清宫在丈人祠之侧晋朝立宫于上夜则神灯遍空其东北麓有天师手植栗十七株文同诗天师携此种至自上饶逺当时十七树高干倚孤巘苍蓬蒺藜大紫殻槟榔软蜀部名果中推之为上选绵州神泉县出榛子亦能改亝所云八子之数
　　方物略云余甘子生戎泸山中树大叶细似槐实若李而小咀之前苦后歆歆有味故号为余甘核有棱或六或七解硫黄毒即本草所谓庵摩勒也赞曰黄葩翠叶圆实而泽咀久还甘或号庵勒癸辛杂志云涪翁在戎州日过蔡次律家小轩外植余甘子乞名于翁因名之曰味諌轩其后王子予以橄榄送翁翁赋云方怀味谏轩中果忽见金盘橄榄来想见余甘有瓜葛苦中真味晩方回然则二物亦可名之为諌果也山谷与人书云余甘乃有一种大者如李其质味甘脆与常见者絶不类或云蛮中有之西域传云余甘二种大者生青熟黄小者始终青色盖信然矣
　　华阳国志犍为南安县有柑橘官社广志曰甘有二十一种成都平蔕甘大如升色苍黄酉阳杂俎天寳十载上谓宰臣曰近日于宫内种柑子数株今秋结实百五十颗与江南蜀道所进不异大唐新语益州每岁进柑子皆以纸裹之他时长吏嫌纸不敬代以细布既而恐柑子为布所损每怀忧惧俄有御史甘子布使于蜀驿使驰白长吏有御史甘子布至长吏以为推布裹柑子事惧曰果为所推及子布到驿长吏但序以布裹柑子为敬子布初不之知久而方悟闻者莫不大笑方物略柑生果渠嘉等州结实埓于江南味亦差薄赞曰碧叶素葩厥包之珍丹衷既披香液饴津
　　晋张载诗三巴黄甘瓜州素柰渴者所思铭之裳带唐杜甫诗春日清江岸千柑二顷园青云着叶密白雪避衣繁结子随边使开筒近至尊后于桃李熟终得献金门薛涛酬郭简州寄柑子诗霜规不让黄金色圆质仍含御史香何处同声情最异临川太守谢家郎宋夔守王十朋谢赵果州元旦遗黄柑金泉酒诗曰元日书来自果州柑三百颗酒新篘贤于齐下六从事好似平阳千户侯老矣惟思醉乡去归与且种木奴休使君厚意吾先辱媿乏琼瑶报所投
　　史记蜀汉江陵千树橘其人与千户侯等蜀都赋户有橘柚之园注大曰柚小曰橘犍为南安县出地理记曰蜀郡严道巴东郡朐■〈月忍〉鱼复二县出橘有橘官傅巽七诲有巫山朱橘周李元操园中杂咏橘诗曰嘉树出巫阴分根徙上林白华如霰雪朱实似悬金布影临丹地飞香度玉岑自有凌冬质能守岁寒心文选卢橘夏熟郭璞注曰今蜀中有给客橙似橘而非若柚而芬香冬夏华实相继或如弹丸或如拳通岁食之即卢橘也

　　蜀中广记卷六十一

　　●钦定四库全书

　　蜀中广记卷六十二

　　（明）曹学佺 撰

　　○方物记第四

　　牡丹

　　陆游云牡丹在蜀天彭为第一天彭之花皆不详其所自出土人云曩时永宁院有僧种花最盛俗谓之牡丹院春时赏花者多集于此其后花稍衰人亦不复至崇宁中州民宋氏张氏蔡氏宣和中石子滩杨氏皆尝买洛中新花以归自是洛花散于人间花户始盛皆以接花为业大家好事者皆竭其力以养花而天彭之花遂冠两川今惟三井李氏刘村毋氏城中苏氏城西李氏花特盛又有余力治亭馆以故最得名至花户连畛相望莫得其姓氏也天彭三邑皆有花惟城西沙桥上下花尤超絶由沙桥至堋口崇宁之间亦多佳品自城东抵蒙阳则絶少矣大抵花品近百种然著者不过四十而红花最多紫花黄花白花各不过数品碧花一二而已今自状元红至欧碧以类次第之所未详者姑列其名于后以待好事
　　状元红　祥云　绍兴春　臙脂楼　玉腰楼　金腰楼　双头红　富贵红　一尺红　鹿胎红　文公红　政和春　醉西施　迎日红　彩霞　迭罗　胜迭罗　瑞露蝉　干花　大千叶　小千叶
　　右二十一品红花
　　紫绣球　干道紫　泼墨紫　葛巾紫　福严紫
　　右五品紫花
　　禁苑黄　庆云黄　青心黄　黄气球
　　右四品黄花
　　玉楼子　刘师哥　玉覆盆
　　右三品白花
　　欧碧
　　右碧花
　　转枝红　朝霞红　洒金红　瑞云红　寿阳红　探春球　米囊红　福胜红　油红　青丝红　红鹅毛　粉鹅毛　蹙金球　间绿楼　银丝楼　六对蝉　洛阳春　海芙蓉　腻玉红　内人娇　朝天紫　陈州紫　袁家紫　御衣紫　靳黄　玉胞肚　胜琼　白玉盘　碧玉盘　界金楼　楼子红
　　右三十一品未详
　　洛花见纪于欧阳公者天彭徃徃有之此不载载其着于天彭者彭人谓花之多叶者京花单叶者川花近岁尤贱川花卖不复售花之旧栽曰祖花其新接头有一春两春者花少而富至三春则花稍多及成树花虽益繁而花叶减矣状元红者重叶深红其色与轻红浅绯相类而天姿富贵彭人以冠花品多叶者谓之第一架叶少而色稍浅者谓之第二架以其高出众花之上故名状元红或曰旧制进士第一人即赐茜袍此花如其色故以名之祥云者千叶浅红花妖艳多态而花叶最多花户王氏谓此花如朶云状故谓之祥云绍兴春者祥云子花也色淡泞而花尤富大者径尺绍兴中始传大抵花户多种花子以观其变不独祥云耳臙脂楼者深浅相间如臙脂染成重趺累蕚状如楼观色浅者出于新繁勾氏色深者出于花户宋氏又有一种色稍下独勾氏花为冠金腰楼玉腰楼皆粉红花而起楼子黄白间之如金玉色与臙脂楼同类双头红者并蔕骈蕚色尤鲜明出于花户宋氏始秘不传有谢主簿者始得其种今花户徃徃有之然养之得地则岁岁皆双不尔则间年矣此花之絶异者富贵红者其花叶圆正而厚色若新染谢时他花皆落独此抱枝而槁亦花之异者也一尺红者深红颇近紫色花面大几尺故以一尺名之鹿胎红者鹤顶红子花色红微带黄上有白点如鹿胎极化工之妙欧阳公花品有鹿胎花者乃紫色与此颇异文公红者出于西京潞公园亦花之丽品其种传蜀中遂以文公名之政和春者浅粉红花有丝头政和中始出醉西施者粉白花中间红晕状如酡颜迎日红与醉西施同类浅红花中特出深红花开最早而妖丽夺目故以迎日名之彩霞者其色光丽烂然如霞迭罗者中间琐碎如迭罗纹胜迭罗者差大于迭罗此三品皆以形而名之瑞露蝉亦粉红花中抽碧心如合蝉状干花者粉红花而分蝉旋转其花亦异大千叶小千叶皆粉红花之杰者大千叶无碎花小千叶则花蕚琐碎故以大小别之此二十一品皆红花之著者也紫绣球一名新紫花盖魏花之别品其花开正如绣球状亦有起楼者为天彭紫花之冠干道紫色稍淡而晕红出未十年泼墨者新紫之子花也单叶深黒如墨欧阳记有叶底紫近之葛巾紫花圆正而富丽如世人所戴葛巾状福严紫亦重叶紫花其叶小于紫绣球莫详所以得名按欧阳所纪有玉版白出于福严院土人云此花亦自西京来谓之旧紫花岂亦出于福严耶禁苑黄盖姚黄之别品也其花闲淡高秀可亚姚黄庆云黄花叶重复郁然轮囷以故得名青心黄者其花心正青一本徃徃有两品或正圆如球或层起成楼子亦异矣黄气球者淡黄檀心花叶圆正腹背相承敷腴可爱玉楼子者白花起楼高标逸韵自然是风尘外物刘师哥者白花带微红多至数百叶纎妍可爱莫知所以得名玉覆盆者一名玉炊饼盖圆头白花也碧花止一品名曰欧碧其花浅碧而开最晩独出欧氏故以姓着大抵洛中旧品独以姚魏冠天彭则红花以状元红为第一紫花以紫绣球为第一黄花以禁苑黄为第一白花以玉楼子为第一然花户岁益培接新特间出将不止此而已好事者尚屡书之
　　天彭号小西京以其俗好花有京洛之遗风大家种至千本花时自太守而下徃徃即花盛处张饮帟幕车马歌吹相属最盛于清明寒食时在寒食前者谓之火前花其开稍久火后则易落最喜阴晴相半时谓之养花天栽接剔治各有其法谓之弄花其俗有弄花一年看花十日之语故大家例惜花可就观不敢轻剪盖剪则次年花絶少惟花户则多植花以牟利双头红初出时一本直至三十千祥云初出亦直七千八千今尚两千州家岁常以花饷诸台及旁郡蜡蔕筠篮旁午于道予客成都六年岁常得饷然率不能絶佳淳熈丁酉岁成都帅以善价私售于花户得数百苞驰骑至成都露犹未晞其大径尺夜宴西楼下烛焰与花相映影摇酒中繁丽动人嗟乎天彭之花要不可望洛中而其盛已如此使异时复两京王公卿相筑园第以相夸尚予幸得与观焉其动荡心目又宜何如也明年正月十日山阴陆游书
　　胡元质成都牡丹记云大中祥符辛亥春府尹任公中正宴客大慈精舍州民王氏献一合欢牡丹公即命图之士庶创观阗咽终日蜀自李唐后未有此花凡图画者唯名洛阳花伪蜀王氏号其苑曰宣华权相勲臣竞起第宅上下穷极奢丽皆无牡丹惟徐延琼闻秦州董成村僧院有牡丹一株遂厚以金帛歴三千里取至蜀植于新宅至孟氏于宣华院广加栽植名之曰牡丹苑花至盛矣有深红浅红深紫浅紫淡黄鏂黄洁白正晕倒晕金含棱银含棱旁枝副抟合欢重台至五十叶面径七八寸有檀心如墨者香闻至五十步蜀平花散落民间小东门外有张百花李百花之号皆培子分根种以求利每一本或获数万钱宋景文公祁帅蜀彭州守朱君公绰始取杨氏园花凡十品以献公在蜀四年每花时按其名徃取彭州送花遂成故事公于十种花尤爱重锦被堆尝为之赋盖它园所无也牡丹之性不利燥湿彭州丘壤既得其中又土人种莳偏得法花开有至七百叶面可径尺以上今品类几五十种继又有一种色淡红枝头絶大者中书舍人程公厚倅是州目之为祥云其花结子可种余花多取单叶花本以千叶花接之千叶花来自洛京土人谓之京花单叶时号川花尔景文所作赞别为一编其为朱彭州赋牡丹诗有蹄金点鬂璋玉镂跗之句今西楼下数栏花不甚多而彭州所供率下品范公成大时以钱买之始得名花提刑程公沂预会叹曰自离洛阳今始见花尔程公故洛阳人也
　　彭守朱公绰与宋景文公唱酬牡丹诗仁帅安全蜀祥葩育至和地寒开既晩春曙力终多翠帟遮蜂蝶朱栏隔绮罗殷勤凭驿使光景易蹉跎宋祁答云珍蘤分清赏飞邮附翠笼蹄金点鬓密璋玉镂跗红香惜持来逺春应摘后空玩诗仍把酒恨不与君同范成大牡丹诗西楼第一红多叶东苑无双紫压枝梦里东风忙里过蒲团药鼎鬓成丝又清明日试新火作牡丹会诗再鑚巴火尚浮家去国年多客路賖那得青烟穿御栁且将银烛照京花香鬟半醉斜枝重病眼全昬雾障遮锦地绣天春不散任教檐雨卷泥沙按天彭牡丹今已寥寥成都惟汶川郡邸好植牡丹已累世矣故此花特盛而蜀藩不敢与之较黄碧二色絶无红者曰鱼血红播州红最着然亦邻于紫有平头紫者头有九合为一朶可得径尺有五树高亦可得丈计者予江南所未见也醉西施则与江南同之红者一种曰寉翎红亦有斑点大抵如谱中所称鹿胎红耳白者一种与鹤翎俱单叶其神不王也予以庚戌岁汶川府中看牡丹作诗一首去岁入川花事阑今年花发倍寻看王家好客来浮白国色倾城是牡丹风景不输洛阳盛雪澌遥映汶江寒沉沉歌舞日向夕璧月金镫明画栏又蜀府园中看牡丹云锦城佳丽蜀王宫春日游看别苑中水自龙池分处碧花从鱼血染来红平台不到林间日曲岸时回洞口风尽道今年当大有何妨行乐与人同龙池即古摩诃池也

　　海棠

　　寰宇记云成都海棠树尤多繁艳未开如朱砂烂漫稍白半落如雪古今记府治西海棠楼唐李回建监司花时燕集吟赏于兹
　　益部方物略海棠大抵数种又时小异惟其盛者则重葩迭蕚可喜非有定种也始浓稍浅烂若锦章北方所植率枝强花瘠殊不可玩故蜀之海棠诚为天下竒艳云赞曰修柯柔蔓浓浅繁总盛则重蘤不常厥种
　　嘉州志云海棠花以紫绵色者为正余皆棠棃耳产嘉州者有香而本大有黄海棠色黄贴干海棠花小而鲜垂丝海棠色粉红向下皆无子非真海棠也
　　冷斋夜话云有人调官都下踰年始得昌守已而求易便郡有彭渊才者闻而徃谒曰昌佳郡也闻官欲易地误矣曰俸给优乎曰否讼简乎曰否然则奚误渊曰海棠患无香独静南者有香非佳郡而何故昌号海棠香国土人云地宜此花易植易蕃郡治香霏堂一老树重趺迭蕚每花或二十余朶花气醲郁余不能及也孔平仲谈苑载渊才咏海棠有雨过温泉妒妃子露浓汤饼试何郎之句
　　宋沈立海棠记序云蜀花称美者有海棠焉而记牒多不録尝闻真宗御制后苑杂花十题以海棠为首章赐近臣唱和则知海棠足与牡丹抗衡称独步于西州矣因摉择前志惟唐相贾元靖躭着百花谱以海棠为花中神仙诚不虚美耳近世名儒巨贤发于歌咏清辞丽句徃徃而得立庆厯中为县洪雅春多暇日地富海棠幸得为东道主惜其繁艳为一隅之滞卉作海棠记叙其大槩好事者幸无诮焉棠之称甚众诗有蔽芾甘棠有枤之杜尔雅释木曰杜甘棠郭璞注今之杜梨也杜赤棠白吕氏春秋曰果之美者棠实又俗说有地棠棠梨沙棠味如李无核较是数说俱非谓海棠也酉阳杂俎引李赞皇言花名中之带海者悉从海外来故知海椶海栁海石榴海木瓜之类俱无闻于记述岂以多而无称耶亦非多也诚恐近代始得之于海外耳又杜子美海椶行云欲栽北辰不可得惟有西域胡僧识若然则赞皇之言不诬矣海棠虽盛称于蜀而蜀人不甚重今京师江淮尤竞植之每一本价不下数十金胜地名园目为佳致而出江南者复称之曰南海棠大抵相类而花差小色尤深耳棠性多类梨核生者长迟逮十数年方见花都下接花工多以嫩枝附梨而赘之则易茂种宜垆壤膏沃之地其根色黄而盘劲其木坚而多节其外白而中赤其枝柔密而修畅其叶类杜大者缥绿色而小者浅紫色其红花五出初极红如臙脂点点然及开则渐成缬晕至落则若宿妆淡粉矣其蔕长寸余淡紫于叶间或三蕚至五蕚为藂而生其蕋如金粟蕋中有须三如紫丝其香清酷不兰不麝其实状如梨大如樱桃至秋熟可食其味甘而微酸兹棠之大概也
　　唐羊士谔谢成都从事萧员外寄海棠花诗云珠履行台拥附蝉外郎高步似神仙陈诗今见唐风盛从事遥瞻卫国贤掷地好辞凌彩笔浣花春水腻鱼笺东山芳意须同赏子着囊盛几日传
　　唐呉融诗太尉园前两树春年年奔走探花人今来独傍荆山看回首长安落战尘又云绽霞铺锦水头占春颜色最风流若教更近天街种马上多逢醉五侯融出蜀后追咏棠梨花诗蜀地从来胜棠梨第一花更因无软弱别自有妍华不贵绡为雾难降绮作霞移须归紫府驻合饵丹砂密映弹琴宅深藏卖酒家夜宜红蜡照春称锦筵遮连庙魂栖望飘江字遶巴未饶酥点薄兼妒雪飞斜旧赏三年断新期万里賖长安如种得谁定牡丹夸
　　唐薛能诗酷烈复离披玄功莫我知青苔浮落处暮栁间开时带醉游人揷连阴被叟移晨前清露湿晏后恶风吹香少传何许妍多画半眉岛疏涟水脉庭绽粒松枝偶泛因沈砚闲飘欲乱棊遶山生玉垒和郡徧坤维负赏惭休饮牵吟分失饥明年应不见留此赠巴儿
　　郑谷擢第后入蜀见海棠盛开诗云上国休夸红艳杏深溪自照绿苔矶一枝低带流莺睡数片狂和舞蝶飞堪恨路长移不得可无人与画将归手中已有新春桂多谢烟香更入衣又诗浓澹方春满蜀乡半随风雨断莺肠浣花溪上堪惆怅子美无心为发扬【自注杜工部老于西蜀诗集中无海棠故云】
　　薛涛和李太尉棠梨花诗呉均蕙圃移嘉木正及东溪春雨时日晩莺啼何所为浅深红腻压繁枝
　　崔涂题海棠图海棠花底三年客不觉海棠花盛开却向江南见图画始惭虚到蜀中来
　　沈立海棠诗序云英韶在前徒矜下里之曲风雅未丧岂系击辕之音不图缀绮靡之辞抑将导温厚之旨耳诗曰岷蜀地千里海棠花独妍万株佳丽国二月艳阳天丛蕚匀如布修蕤巧似编彤云轻点缀赤玉碎雕镌瑟瑟光输莹猩猩血借鲜浅深相向背疎密递勾牵轻蒨重重染丹砂细细研蘂纎金粟拱须嫩紫丝拳红蜡随英滴明玑着颗穿初茎争袅娜翘干共蹁蹮絶代知无价生香不减■〈栈〉分灵应桂苑锺粹定星躔木帝经邦相花王入室贤祥飙加翦拂卿霭共陶甄真宰阴推毂勾芒与着鞭不须忧薄命好为惜流年赞翼施生柄扶持煦妪权主张韶令正调夑淑威宣和气高低洽芳心次第还金钗人十二珠履客三千云雨迷巫峡风波怨洛川娉婷宜住楚妖冶合居燕绣被通宵展华灯彻曙燃横披前槛外半出假山巅暗羡游蜂采偷输蚁穴沿瘦嫌蛛网织柔怯女萝纒蓄恨凭谁讯无言只自怜文君酒垆畔扬子草堂前品格生来别风流到老全繁中生怅望众里见喧阗暄暖精神出晴明意态便闗闗莺对语两两燕高骞天上宜封殖人间偶伫延共椶围别馆与杏拥斜阡清晓帘争卷黄昬幕尚褰低笼金轣■〈车录〉高映画秋千忽认梁园妓深疑阆苑仙匆匆来蕙圃逺逺别芝田羞隐冥蒙雾轻如淡荡烟乍逢开羽扇初喜下云軿髣髴■〈髟上弗下〉星靥依稀带翠钿五铢衣宛转七寳帐翩翾独立挨霓节成行列彩旃困宜欹琥枕步好衬金莲舞定休回袖妆浓不傅鈆盖张松郁郁茵藉草芊芊馥郁兰供梦扶疎栁伴眠躯轻弥绰约腰细更便嬛娅姹常颙若幽柔自洒然侍儿罗白芷婢子列芳荃口口浓檀注腮腮薄粉填解围施叶幄买咲有榆钱旖旎环瑶席婆娑匝玳筵娇依屏曲曲泣对露涓涓南陌轻埃蔽东郊夕照连几时休缥缈从此识婵娟是处遗簮珥谁家不管弦妒姬贪恐失戏稚惜何颠折闪搔头褪擎摐约腕揎戴遮鬟上鳯妆压鬂边蝉汲引新欢聚消磨宿忿蠲纵观须倒襶命宴必加笾翻曲教歌媛更词送酒船乡心须暂解病眼当时痊迢递来油璧从容驻锦鞯雅宜交让比秾与棣华聮不分参朱槿宁甘混木绵酴醿潜失色踯躅敢差肩素柰思投迹夭桃耻备员梧桐愧金井芍药滥花砖并压辛夷俗潜排寳马蔫天恩无久恃人宠莫长专布影交三径敷荣遍一廛凝眸方的的回首旋翩翩可忍惊飙挫胡烦急景煎珊瑚随手碎綘雪绕枝旋拂汉霞初散当楼月自圆飘零随■〈虫蔑〉蠓散乱逐漪涟灼灼龟城外亭亭锦水边抱愁应惨蹙有泪即潺湲午影迷蝴蝶朝寒怨杜鹃物情元倚伏人意莫拘挛擢秀高羣木称珍极八埏未开犹脉脉忧落固悁悁莫着新文纪重寻旧谱笺共知红艳好谁辨赤心坚实可陪朱李根宜灌醴泉栽须邻竹栢树莫绕乌鸢耻托膏腴茂常随富贵迁为多犹底滞因逺尚迍邅客思易成乱心期未省愆画思摩诘笔吟称薛涛笺醉目休频送诗情岂易缘薛能夸丽句郑谷赏佳篇止感芳姿美那怜托地偏山经犹罕记方志未多传巧咏忧才竭冥搜得意颠遐陬寡真赏僻境忍轻捐抽秘惭非据探竒敢让先援毫叙名卉聊用放怀焉
　　宋子京诗序云蜀地海棠繁媚有思加腻干丰条苒弱可爱北方所未见诸公作诗流播西人予素好玩不能自黙然所道皆在前人陈迹中如国风申章亦无愧云蜀国天余煦珍葩地所宜浓芳不隐叶并艳欲然枝襞彩分羣蕚匀霞点万蕤回文锦成后夹煎燎烘时蜂蘂迎衔密莺梢向坐危浅深双絶态啼笑两妍姿綘节排烟竦丹缸落带垂童容翻畏薄便面到边迟
　　王晋卿词锦城春色花无数排比笙歌留客住轻寒轻■〈日耎〉夹衣天乍雨乍晴寒食路花虽不语莺能语莫放韶光容易去海棠开后月明前纵有千金无买处右调玉楼春按晋卿时为汉州刺史
　　范致能诗云手开花径锦城窠浩荡春风载酒过来岁游人应解笑甘棠终少海棠多又咏蜀中垂丝海棠春工叶叶与丝丝怕日嫌风不自持晓镜为谁籹未办沁痕犹自湿臙脂又海棠词云马蹄尘扑春风得意笙箫逐欵门不问谁家竹秪拣红妆多处烧银烛碧鸡坊里花如屋燕王宫畔花成谷不须悔唱闗山曲直为海棠也合来西蜀
　　陆游咏范希元园海棠诗云谁道名花独故宫东城盛丽足争雄横陈锦障阑干外尽吸红云酒醆中贪看不辞持夜烛倚狂直欲擅春风拾遗旧咏悲零落瘦损腰围拟未工按故宫谓蜀燕王宫也又于驿舍见故屏风画海棠有感云成都二月海棠开锦绣裹城迷巷陌燕宫最盛号花海霸国雄豪有遗迹又张园赏海棠词园即故宫也浪迹人间喜闻猿楚峡学剑秦川虚舟泛然不系万里江天朱颜绿鬂作红尘无事神仙何妨在莺花海里行歌闲送流年休笑放慵狂眼看闲房深院多少婵娟燕宫海棠夜宴花覆金船如椽画烛酒阑时百炬吹烟凭寄语京华侣幅巾莫换貂蝉右调汉宫春又词云锦里繁华壊宫故邸迭蕚竒花俊客妖姬争飞金勒齐驻香车何须幙障帏遮寳杯浸红云瑞霞银烛光中清歌声里休恨天涯自注故蜀燕王宫海棠之盛为成都第一今属张氏
　　魏华父燕王宫海棠诗云二十四畨花信风川原何处着繁红逢人漫说燕宫旧废址荒营暝霭空又次虞永康十月海棠韵冷淡庭梅俨玉颜孤高翠竹耸修鬟如何富贵天然质犹欲寻盟二友间其二春意何曽间四时芸芸静处锦成帷非闗造化呈新巧钧播无心自不知又次黄侍郎畴若沧江海棠云妙处东皇可得知溶溶生意不停机雨寒日曝浑无赖凭仗阳和为解围其二沙暖花香弄午晴苦撩诗思浩难禁偷闲不辨追年少只有春风回此心其三为怜一片晓云红未放千丝暮雨浓调夑阴阳贤岳牧满川花意得舂容其四惯踏郊原浩荡春重来春雨物俱新渠虽自有生生意把握天机是主人其五帝恐嘉花不易成好风迟日故来承繁红错眩渔人眼不识沧江有武陵其六指麾红紫思无濵抵当丹青笔有神百树花间一编易主人意韵镇长新又次虞万州沧江海棠韵维摩老子苗生庵门外沧江绿正涵夜雨村村折花栁春风日日长桑蚕晩妆才记海棠睡朝色俄看禁药酣造化新功镇如此抚诗徃徃发余惭又次王茶马韵三首一春风雨乱书堆挂口林间未放开浩荡和风褰客袂来看火树簇池台又善惜花人尽倚阑不将荣悴等闲看繁华夺目春如醉独有怀人问考盘右二首清淑堂海棠又宅在道傍如寳坊一奁明玉扬新妆当年共赏人何在万里相思梦寐香右一首王氏花屋海棠
　　李焘云成都施氏园海棠方盛觅酒径醉时二月九日诗云染根着色谢天公破睡犹禁一再风为此径须浮大白老夫元自爱深红
　　蜀人镏梦炎题秋日蜀棠絶句野棠青子来青鸟霜日清妍欲近人忽见娇然红数蕚故乡愁思不胜春
　　白玉蟾垂丝海棠词一夜清寒千红晓灿春不曽知细看何如醉时西子睡底杨妃尽皆蜀种垂丝晴日暖薫成锦围说与东风也须爱惜且莫吹飞

　　蜀中广记卷六十二

　　●钦定四库全书

　　蜀中广记卷六十三

　　（明）曹学佺 撰

　　○方物记第五

　　荔枝

　　蜀都赋曰旁挺龙目侧生荔枝布绿叶之萋萋结朱实之离离迎隆冬而不凋常晔晔以猗猗南齐孔稚圭谢赐生荔枝启曰绿叶云舒朱实星映离离昔闻晔晔今睹信西岷之佳珍谅东鄙之未识也
　　华阳国志江州县有荔枝园至熟二千石常设厨膳命士大夫共会树下食之南裔志曰龙眼荔枝出朱提南广县犍为僰道县随江东至巴郡江州县徃徃有荔枝树高五六丈常以夏生其实赤可食龙眼似荔枝其实亦可食方舆云学士山在石照县东五里直郡治之江楼山西北张氏有荔枝异本合干唐文若曲端尝赋之焉寰宇记涪州县地颇产荔枝其味尤胜岭表相传城西十五里有妃子园多荔枝当太真时以马递駄载七日夜至京人马多毙于路百姓苦之故杜牧之过华清宫诗云长安回望绣成堆山顶千门次第开一骑红尘妃子笑无人知是荔枝来又晁说之诗荔枝一骑红尘后便有渔阳万骑来谓此也然蜀中荔枝泸叙之品为上涪州次之合州又次之涪州徒以妃子得名其实不如泸叙耳涪州图经云州至长安有便路不七日可到昔宋景文作方物畧言荔枝生嘉戎等州以去长安差近疑即为妃所取盖不知涪有妃子园又自有便路也按蜀志补云高都山在梁山县北山中民以种姜为业有古驿路乃天寳贡荔枝所经也
　　郡国志云僰人在施夷中最仁古所谓僰僮之富多以荔枝为业园植万株岁收百五十斛叙州图经云荔枝厅即倅厅有名万朶红最为佳品又一本在尉厅一株四柯西南一柯独肉厚而味甘又云峯岩在宜宾西百里山坡荔枝连袤多属廖氏宋时此州因出荔枝煎老学庵云游参成都议幕摄事汉嘉及见荔子熟时凌云山安乐园皆盛处纠曹何豫元立法曹蔡迨肩吾皆佳士日与盘桓忆唐薛许昌亦尝以成都幙来摄郡未久罢去故其荔枝诗曰岁杪监州曽见树时新入座但闻名盖恨不及时也每与二君诵之而为致慨
　　杜甫诗忆过泸戎摘荔枝青枫隐映石逶迤京华应见无颜色红颗酸甜只自知又诗草阁柴扉星散居浪翻江黒雨飞初山禽引子哺红果溪女得钱留白鱼张籍诗锦江近西烟水緑新雨山头荔枝熟万里桥边多酒家游人爱向谁家宿郑谷诗二京曽见画图中数本芳菲色不同孤棹今来巴徼外一枝烟雨思无穷夜郎城近含香瘴杜宇巢低起暝风肠断渝泸霜霰薄不教叶似灞陵红又平昔谁相爱骊山遇贵妃枉教生处逺愁见摘来稀晓夺江霞色晴欺瘴日威南荒何所恋为尔即忘归
　　白傅种荔枝诗红颗珍珠诚可爱白须太守亦何痴十年结子知谁在自向庭前种荔枝又荔枝楼对酒诗荔枝新熟鸡冠色烧酒初开琥珀香欲摘一枝倾一盏西楼无客共谁尝又题郡中荔枝寄杨万州云竒果标南土芳林对北堂素华春漠漠丹实夏煌煌叶捧低垂户枝擎重压墙始因风弄色渐与日争光夕讶条悬火朝惊树点妆深于红踯躅大较白槟榔星缀连心朶珠排耀眼房紫罗裁衬殻白玉裹填瓤早岁曽闻说今朝始摘尝嚼疑天上味嗅异世间香润胜莲生水鲜逾橘得霜臙脂掌中颗甘露舌头浆物少尤珍重天高若渺茫已教生暑月又使阻遐方粹液灵难驻妍姿嫩易伤近南光景热向北道途长不得充王赋无由寄帝乡唯君堪掷赠面白佀潘郎又重寄荔枝与杨使君时闻使君欲种植故落句戏之云摘来正带凌晨露寄去须凭下水船映我绯衫浑不见对公银印最相鲜香连翠叶真堪画红透青笼实可怜闻道万州方欲种愁君得吃是何年又荔枝图序云荔枝生巴峡间树形团团如帷盖叶如冬青花如橘而春荣实如丹而夏熟朶如蒲桃核如枇杷殻如红缯膜如紫绡瓤肉洁白如氷雪浆液甘酸如醴酪大略如彼其实过之若离本枝一日而色变二日而香变三日而味变四五日外色香味尽去矣
　　蔡君谟谱云荔枝之于天下唯闽粤南粤巴蜀有之汉初南粤王尉佗以之备方物于是始通中国司马相如赋上林云荅沓离支盖夸言之无有是也唐天寳中妃子尤爱嗜涪州岁命驿致时之词人多所称咏张九龄赋之以托意白居易刺忠州既形于诗又图而序之虽髣髴颜色而甘滋之胜莫能着也洛阳取于岭南长安来于巴蜀虽曰鲜献而传置之速腐烂之余色香味之存者亡几矣是生荔枝中国未始见之也今广南州郡与夔梓之间所出大率早熟肌肉薄而味甘酸其精好者仅比东闽之下等
　　赵清献咏提刑邢梦臣度支连理荔枝诗嘉阳天逺被薫风荔子呈祥郡馆中庇本莫将慈竹较媚时宁与瑞莲同并柯昼耸烟光动异干霄空月影通竒木幸逢真赏笔谁夸丹实一庭红文与可谢任泸州师中寄荔枝诗有客来山中云附泸南信开门得君书欢喜失鄙吝筠奁包荔子四角具封印童稚瞥闻之羣来立如阵竞言此佳果生眼不识认相煎求拆观颗颗红且润众手攫之去争夺递追趂贪多乃为得亷耻曽不论喧闹俄顷间咀嚼一时尽空余皮与核狼籍入煨烬黄鲁直次韵李任道食荔枝有感三首一钱不直程卫尉万事称好司马公白发永无怀橘日六年怊怅荔枝红今年荔子熟南风莫愁留滞太史公五月照江鸭头绿六月连山柘枝红舞女荔枝熟虽晩临江照影自恼公天与蹙罗妆寳髻更挼猩血染殷红天社任渊云山谷有戎州锁水磨厓留题云元符三年五月戊寅太守刘广之率宾僚来赏锁江荔枝此诗当同时所作曰六年怊怅者自绍圣二年至是凡六见荔枝矣又诗王公权家荔枝绿廖致平家绿荔枝试倾一杯重碧色快剥千颗轻红肥泼醅蒲萄未足数堆盘马乳则同时谁能兼此胜絶味唯有老杜东楼诗又词忆昔谪巴蛮荔子亲攀冰肌照映柘枝冠日擘轻红三百颗一味甘寒重入鬼门闗也似人间一双和叶挿云鬟赖得清湘燕玉面同倚栏干右调挂金索又谢曹使君伯达书伏承手诲分惠荔子色香动人眼鼻诚与山烟溪露俱来乃知夔峡荔枝尤胜岭南珍香眷与之意无以为喻也
　　元古杭徐昌绿荔亭记云叙南之西安边里有铜山铜山巨族为廖氏其先世徙自蜀郡诗书行义为乡人所敬交游婚媾率显者也家有荔枝两株莫究所自植古老相传约百数十年物其盘骫偃蹇凌霄汉蔽日月就下屚望之苍然如垂天之云傍有一亭夏暑煽炉实熟叶密香闻数里廖氏耆耋以其暇率族人聚乐其间布席列俎折实于盘少者以次奉觞为寿毕则拱侍听长者之训欢洽之至礼度不踰然世虽有荔枝未有实绿而味甘者迨宋太史黄公食之惊异而有廖致平家绿荔枝之句今尚见于豫章集中乡里因名其亭曰绿荔廖君枢童稚时与予同学京师今皆将五十矣持谱求予为斯亭记余见其歴世宦学相承治行尤着斯亭殆将有闻于逺哉廖之后世子孙其尚培而葺之于无穷可也按志亭在叙府西六十里徐为中善左丞
　　方物略云隈枝生卭州山谷中树高丈余枝修弱花白实似荔枝肉黄肤甘可食大若爵卵赞曰挺干既修结蘤滋白戟外泽中甘可以食魏鹤山万州鲁池观荔枝诗曰分随猿鹤老隈枝趋诏重来两鬓丝邂逅一觞莫辞醉能禁二十载差池则荔枝亦可以名隈支矣

　　梅

　　唐张说正朝折梅诗蜀地寒犹暖正朝发早梅偏惊万里客已复一年来时奉使在蜀也杜甫答裴迪登蜀州东亭送客逢早梅相忆见寄诗东阁观梅动诗兴还如何逊在扬州此时对雪遥相忆送客逢春可自由幸不折来伤岁暮若为看去乱乡愁江边一树垂垂发朝夕催人自白头子美亦好种梅于江岸草堂间东坡诗云拾遗被酒行歌处野梅官栁城西路当时犹及见之
　　赵阅道于钤兵王阁使素芳亭赏梅诗素蕚清香并酒巵主人勤意嘱留诗为逢蜀国新开日却忆江南旧赏时春密未通桃李信腊残都放雪霜姿先公旧植亭栏外肯构重来见本枝公又于钤兵李左藏厅赏梅诗曰岁晏珍林发素葩樽前竒赏着诗夸惊逢腊去已三日喜见春初第一花照水冷容酥点缀摇风香片雪纷挐主宾莫作寻常看锦里名园只两家注云成都此花惟东西钤厅为盛也
　　黄山谷戎州与人帖昨日市中已见腊梅开者数枝矣有词曰疎蘂幽香禁不过晩寒愁絶那更是巴东江上楚山千迭欹帽闲寻西瀼路亸鞭笑向南枝说恐使君归去侍銮坡孤风月青镜里悲华发山驿外溪桥侧凄然回首处鳯凰城阙憔悴如今谁领畧飘零已是无颜色问行厨何日唤宾僚犹堪折右调满江红自注与夔州崔三伯礼侍御同作
　　伪蜀王建梅苑有一老梅其大可庇一畆屈盘如龙予访之亦在草堂之西四十年前此梅尚在而今亡矣宋冯时行默林分韵诗即此梅也序云绍兴庚辰十二月既望缙云冯时行从诸朋旧凡十有五人携酒具出西默林林本王建梅苑树老其大可庇一畆中间风雨剥裂仆地上屈盘如龙孙枝丛生直上尤怪古者凡三四酒行以旧时爱酒陶彭泽今作梅花树下僧为韵分题赋诗客既占韵立者倚树行者环绕仰者承芗俯者拾英吟态不一皆可图画是行也余被命造朝行事薄遽重以大府衣冠谒报主人馈劳酬对犇驰形神为之俱敝诸公导以斯游江流如碧玉平野秀润竹坞桑畴连延弥望民家十十五五篱落鸡犬比闾相亲不愁不嗟余散策其间盖不知向之疲薾厌苦所在也昔人谋于野则获闲暇清旷有爽于精神思虑游不可废如此哉又况所与游皆西州名俊憙事者耶诗成次第不以长少以所得韵之后先聮成轴客十有五韵止十四吕义父别以诗字为韵又有首眩诗不成者缺树字一韵余过沈犀樊允南监镇税语允南补之诸公又属时行为之序十五人者成都杨仲约施子一吕周辅义父智父泽父宇文德济吕黙夫杜少讷房仕成杨舜举绵竹李无变潼川于伯永正法寳印老云杨仲约得旧字竹村喜纡徐江云迷昬昼踟蹰马上语嫩寒入衣袖天公惜梅花破腊开未就端待使君来春风本依旧一尊既相属勿辞作诗瘦明年用和羮请为使君寿李流谦得时字巾冠堕城府桔槔无停时胷脾贮黄埃非复林壑姿涎流方外胜秦人望轩羲万金买闲日驾言一舒眉冒踏众俊场更从百代师食鱼得河鲂熊蹯佐其滋叆叆烟雨村霜条出冰蕤乌鹊噪寒暝玉立山差差置尊扶踈下老干虬蛟驰落蘂不动尘初无犀骇鸡羞我木石姿鬬公琼琚词深酌起自劝滕莒吾封圻公行对宣温云雾生攀跻能来玩墟落疋马却盖麾蟠胷万螮蝀区寰眇毫丝以兹接羣动白羽坐指撝笑彼豢外者组绂为之鞿它年驷马还梅花当十围识此黄公垆下车挽客衣未觉邈山河一醉也大竒吕及之得爱字去城十里南郊外突兀老梅余十辈玉雪为骨冰为魂气象不与凡木对我来穷冬烟雨晦把酒从公对公酹人言此实升庙堂埋没荒村今几岁清芳不为无人改捐弃何妨本根在瑰章妙语今得公国色天香真有待归路从公巾倒戴俗物污人非所爱我公行向日边归此段风流入图绘宇文师献得酒字平生慕英游望公真山斗一见开心诚已落诸人后龙门岂甄择大小俱容受聮辔寻胜践春风倚尊酒惟公对江梅端若同志友玉色洗尘沙幽姿出藜莠命客花下坐相与沃醇酎非公无此客譬诸草木臭向晩入深巷苍根欹瓮牖始知水西头卧梅胜卧栁有客三叹息此树警老丑一笑客诚痴万法要经久竒卉如尤物过眼不必有惠我终日香重来香在否但从此理悟那复长搔首念公捧召节修名当不朽舣舟未忍去招寻访林薮中心湛虚明外慕厌纷纠杖屦循古岸细话犹开诱再拜诵公诗一洗刍豢口杨大光得陶字蟠根寄荒絶擢干空橚槮乡来闻妙语剪拂到儿曹垂老犹叵堪开落几徒劳不谓勤杖屦惠然排蓬蒿尚能领诸生相就醉澄醪真赖旁辉映并觉标韵高酒阑兴未已分韵看挥毫籍湜俱可人冥搜争过褒乃知天地间一等为贤豪横飞与陆沈亦各系所遭再烦起穷边国柄行当操尽期如此花晓夕幸甄陶得备和羮用宁不出伊咎百年几春风勿令心忉忉于格得彭字庭柯卧苍虬阅世如聃彭朔风破檀蘂零露滋玉英江空人响絶影落千丈清今代文章箓缙云主齐盟跃马觇春色觞客江上亭三嗅韵胜华霜霰饱曽经及时剥其实可用佐大烹幸因輶轩使锡贡充广庭王明傥予烛和羮登簋铏僧寳印得泽字江路岁峥嵘酸风更萧瑟发兴访梅花主盟得诗伯孤芳有余妍初不带脂泽香度竹篱短影摇溪水碧同时饮中仙着我林下客春槽沸滴红满坐喧举白浇胷独茗盌臭味曽不隔公今日边去陛下正前席请看枝头春中有和羮实反骚试与提不碍心铁石杨舜举得今字兰亭久陈迹修竹空自阴龙山亦凄凉鲜花谁与簮英游旷千载盛事新默林四海马黎州未妨铁石心提携到诸子徧赏江之浔房亭姑射仙玉立何森森谢氏六君子对饮香满襟西邻访老龙竒怪尤可钦宛然如先生高卧岁月侵从兹饱薫风佳实共鼎鬵正味悦天下妙用无古今去去好着鞭江南春已深吕商隐得作字一树知独秀十里方出郭江流浩清泠露气凝凄薄胡为此行色疲马亦踊跃玄冥正擅令植物困摇落身心纵未改佳意久已恶喜见南北枝粲然秀氷壑千林色辉映百亩香旁礴首破春风荒独傲清雪虐坐令芳信传芬菲到羣蕚如一君子信茹连俱有托相期饮此意浩荡放柸酌更应护攀抝嘉实须若若终收调鼎功傅岩真可作持问缙云老一尊笑相酢冯时行得梅字霜朝马蹄无纎埃锦城城西江之隈金兰合沓俱朋来白沙粼粼江水洄梅花傍江高崔嵬人言犹是王建栽豪华过眼浮云哉下马酌酒聊徘徊飞英送香来酒杯酒酣疾呼竹篱开走寻屋角如龙梅梅龙虽多此其魁睡龙屈盘肘承胲风皴雨皵封苍苔孙枝迸出谁胚胎天公抚摩春为回慎勿变化随风雷年年开花照尊罍我欲结茅买芋煨与梅周旋送衰颓吕凝之得花字出郭岂惮逺满城无此花新枝开玉雪老树卧龙蛇临冰互葱蒨傍篱忽横斜诗声写竒怪画本出槎牙老子晋彭泽诸公贾长沙不寻桃李盟来嗅霜露华杖屦穿茒舍壶觞倩酒家饥飡香馥郁醉藉影参差月白雁成字江清鱼可义风流一时胜野意十倍加秪恐天上去迹陈锦江涯归来马蹄疾惊飞满林鸦樊广汉曰沈黎使君与客饮王建默林分韵作诗过沈犀以诗相示阙树字令广汉补之云墙头冉冉新阳露忽作玲珑玉千树老蛟偃蹇独避人卷回飞雪江皋暮何处鸣禽来好音四月枝垂起黄雾摧折霜余初不惧笑看春光等闲度百年梦幻欲无言吹落吹开岂风故时来荐鼎真偶尔小住疎篱非不遇我知天意絶茫茫无为展转独多虑为花凄断却回头尔亦微酸苦难茹施晋卿得下字郊原宿雨余雪重云垂野春信初动摇欲徃岂无驾使君早着鞭问路逢耕者深寻烟雨村共作诗酒社庭荒六老树气象自俨雅一笑呼酒来大盆注老瓦最后看枯株何意当大厦夭矫待风云有年天实假须知羮鼎调嘉实系用舍我欲寿使君罇罍更倾泻明朝得楚骚健甚无屈贾君今有赐环诏落九天下蜀江雪浪来棹趂船人把留滞以诸生斯文要陶冶惟应郢中歌倡絶和自寡更闻督熊儿夜赋烛余灺它年看无双声誉出江夏却笑昌黎公阿买字能写张积曰冯先生访梅于成都西郊同游十五人分韵哦诗而积不与翊日先生分僧字属积作之云春回九地阳潜升南枝破腊如酥凝疎篱度香竹梢短寒沙倒影溪流澄魁然老株忽骇目雪鳞矫矫双龙腾天公一叱因仆地掀髯弄爪高曲肱长林望断千百株奋首直欲青云凌黎州太守和羮手十里徃看车呼登西江破晓郊路凈盍簪者谁金兰朋欢笑藉草飞大白行厨载酒多于渑风花飘摇落杯面漱齿浇胷如嚼冰湘流之清岘山瘦千古邂逅一笑兴却踏东风急回首侵夜霜月寒生棱入门未坐亟相诧曰今见之生未曽成都胜事多四蜀我欲问津云水僧先生功成早匄身未老重来醉倚藤吕宜之得诗字寒梅如高人冰雪凛风期霜威凌万木孤芳缀疎枝古来岁寒心肯与时节移家家浣溪南横斜映疎篱老树更崛竒矫矫蛟龙姿中有调鼎味几年江之湄征衫十里寒霜蹄快追随先生羊叔子到处英名垂对花有妙想豪气无百巵兴来属湛辈同出春容诗
　　潼川杨甲腊日游梅龙以雪后园林纔半树为韵得树字年年看梅水西路白头溪翁眼如故重来笑龙老不死我亦风埃忆归去酒酣百怪入我肠夜半恍惚与龙遇醉骑一尾天上归陈迹江头不知处梅花劝汝一杯酒千岁一寒真旦暮欲将老大要风雪穴蚁窠虫已无数成都万事更竒古石笋犹疑卿相墓孔明庙前栢千尺神物翛翛泣幽树它时灭壊亦同趣人生谁能一长顾浮云天地不须论但愿人间有诗句庚寅再游诗云霜郊马头鞭影西欲寻逺梅无旧蹊但闻草木皆有香未到已识花前溪舣舟登岸入梅处竹树烟火茅茨低百年死树虫藓暗鳞甲漠漠僵横霓老翁鼻祖头雪白下见儿女方胜笄数株无力已仆地强起放春花满畦瘦龙夭矫欲仙去脊尾一半埋沙泥雷公几时猎幽蛰夜半刀斧来刳刲野人徃徃多再拜疑有鬼物凭其栖问樵访牧不知岁髫齓已见今耄倪故人同游六七辈或似醉阮林中嵇遶树觅花不识路东边犬吠西号鸡榼中但有酒清浊寒具野担勤携赍引之各各坐香树醉中采撷欲满提谁言犹是蜀梅苑破丘断垄生高藜种花满地作痴计随手变化空尘翳只余老树香不灭力战风雨犹坚犀云何身槁心尚在花气郁郁连云霓但印此香可饮酒笑取身世如稗稊竹寒沙碧夜来语回首千载余幽题荣枯过眼如一梦世网忽挂如牢狴何时江村一曲路与子共赋归来兮
　　陆放翁曰成都城南有故蜀主宣华苑多梅皆百余年物也作词云斜阳废苑朱门闭吊兴亡遗恨泪痕里淡淡宫梅也依然点酥翦水凝愁处似忆宣华旧事行人别有凄凉意折幽香谁与寄千里伫立江皋杳难逢陇头归骑音尘逺楚天危楼独倚又诗云十里温香扑马来江头逺见去年梅喜开剩欲邀明月愁落先教扫绿苔跌宕放翁新醉墨凄凉废苑旧歌台盛衰自古无穷事莫向昆明叹刼灰又于浣花溪赏梅诗老子人间自在身挿梅不惜损乌巾春回积雪层冰里香动荒山野水濵带月一枝低弄影背风千片逺随人石家楼上贪吹笛肯放朝朝玉树新又看梅归马上作诗云本为梅花判独饮却嗔梅花消宿酲日欲落时始上马青羊宫前闻发更范石湖在成都雨后东郭排岸司申梅开及三分戏书小絶令一面开燕诗云雨入南枝玉蘂皴合江云冷冻芳尘司花好事相邀勒不着笙歌不肯春又西郊寻梅诗西郊梅花矜絶艳走马独来看不厌似羞流落蒙市尘宁堕荒寒傍茅店翛然自是世外人过去生中差一念浅颦常鄙桃李学独立不容莺蝶觇山■〈樊，石代大〉水仙晩角出大是春秋呉楚僣余花岂无好颜色病在一俗无由砭朱栏玉砌渠有命断桥流水君何欠嗟予相与颇同调身客剑南家在剡凄凉万里归无日萧飒二毛衰有渐尚能作意晩相从烂醉不辞杯潋滟又于合江亭隔江望瑶林庄梅盛开过江访之马上哦诗云何处春能早疎篱浪激湍竹间烟雪迥马上晩香寒唤渡聊相觅巡檐得细看极知含雨意未许日烘残

　　竹

　　扬雄蜀都赋其竹则锺龙■〈人小，上中下〉■〈垔〉野筱棼鬯宗生族攒俊茂丰美夹江缘山寻卒而起若此者方乎数十百里
　　左思赋云卭竹缘岭又云卭杖传节于大夏之邑山海经云卭崃山出卭竹杖又云卭都高节竹可为杖所谓卭竹也
　　拾遗录云老子当周之末居山与世人絶迹惟有黄发友五人手杖青笻之杖出入室中与老子谈
　　汉书张骞使大夏时见卭竹杖问所从来曰从东身毒国可数千里得蜀贾人市之蜀记曰骞奉使寻河源得高节竹植于卭山号曰卭竹今缘山皆是可为杖矣
　　戴凯之竹谱曰卭竹高节实中状如人剡俗谓之扶老竹山海经补注云龟山多扶竹卭竹也高节实中中杖亦名扶老竹归去来词策扶老以流憇即此晋王右军与周益州书去夏得足下致卭竹杖皆至此土人多有尊老者皆即分布令知足下逺惠又云周益州送此卭竹杖乡尊长或须今送亦取扶老之意也
　　晋苏彦卭竹杖铭曰安不亡危任在所杖秀矣云竹劲直筱簜节高质贞霜雪弥亮圆以应物直以居当巧妙无功竒不待匠君子是扶逍遥神王傅咸卭竹杖铭曰嘉兹竒竹质劲体直立比高节示世矜式北周庾开府卭竹杖赋云沈冥子游巴山之岑取竹于北阴■〈女便〉娟高节寂歴无心霜风古色露染斑深每与龙钟之族幽翳沉沉文不自殊质而见赏藴诸鸣鳯之律制以成龙之杖拔条劲直璘斌色滋和轮人之不重待羽客以相贻青春欲暮白云来迟谋于长者操以从之执末而献无因自持诸蔗虽甘不可以倚彼藜虽实不可以美未若处不材之间当有用之始鲁分以爵汉锡以年昔尚尔齿今优我贤书横几玉尘筵函之以后拂之以前尔其摘芳林沼行乐轩除间尊卑之垂悦随上下之游娯夫寄根江南淼淼幽潭传节大夏悠悠广野岂比夫接君堂上之履为君座右之铭而得与绮绅瑶佩出芳房于蕙庭哉宋黄庭坚笻竹杖赞云厉亷隅而不刿故窃比于彭耼之寿屈曲而有直体能独立于雪霜之后伯夷食薇而清陈仲咽李而瘦涪翁昼寝苍龙挂壁涪翁履危心如铁石穷山独行解两虎争终不使卞庄乘间而孺子成名又笻竹杖颂云伟卭崃之美竹初发迹于■〈牜羊〉柯有山而不险有水而无波金声而玉节故贯四时而不改其柯郭子遗我扶余涧阿坐则倚胡床棐几行则随青笠绿蓑吾衰也久矣视尔畏友予琢予磨百世以俟圣人而不惑则涪皤不负笻竹危而不扶颠而不持惟卭竹之负涪皤也
　　巴国志竹木之璝则有灵寿桃枝桃枝竹属也竹谱云桃枝竹皮滑而黄可以为席今渝泸合三州有桃竹簟即此物杜甫桃竹杖赠章留后诗江心蟠石生桃竹苍波喷浸尺度足斩根削皮如紫玉江妃水仙惜不得梓潼使君开一束满堂宾客皆叹息怜我老病赠两茎出入爪甲铿有声老夫复欲东南征乘涛鼓枻白帝城路幽必为鬼神夺拔剑或与蛟龙争重为告曰杖兮杖兮尔之生也甚正直慎物见水踊跃学变化为龙使我不得尔之扶持灭迹于君山湖上之青峯噫风尘澒洞兮豺虎咬人忽失双杖兮吾将曷从
　　益州方物略云慈竹性丛产根不外引其密间不容笴笋生夏秋阅岁枝叶乃茂别有数种节间容八九寸者曰笼竹一尺者曰苦竹箬稍垂地者曰钓丝竹或取节修肤致者用为簟笠赞曰根不他引是得慈名中实外坚笋不时萌末或下垂苒弱缘萦元微之和东川李相公十二韵诗慈竹不外长密比青瑶华矛攅有森束玉立无蹉跎纎粉妍腻质细琼交翠柯亭亭霄汉近霭霭雨露多冰碧寒夜耸箫韶风昼罗烟含胧胧影月泛鲜鲜波鸾鳯一已顾燕雀永不过幽姿媚庭实颢气爽天涯峻节高转露贞筠寒更佳托身仙坛上灵物神所呵时与天籁合日闻阳春歌应怜孤生者摧折成病痾唐呉筠慈竹赋云广汉山谷有竹名慈生必向内示不离本修茎巨叶攅根沓柢丛之大者或至百千株而萦结踰乎咫步好事君子徙为瑎庭之翫焉吁嗟非此土所有乃有厌流俗之讥动乡闗之思者盖抚高节而兴感览佳名而思归遂为赋曰有竹猗猗生于髙陂左连瑶带右杂琼枝恨幽客之方赏嗟君侯之不知徙蔚丹谷迁荣緑池气凛凛而犹在色苍苍而未离屈岩壑之容貌充阶庭之羽仪尔其划地分域骈阴抗趾迭干龙回攅根鳯峙防碧落于霄末翳红光于夕始崇柯振而烟霭生繁叶动而风飙起拥凉砌之晨肃屏炎扄之昼滓至若白藏载谢玄英肇切塞北河坚江南地裂观众茂之咸悴验贞辉之独洁抽劲绿以垂霜总严青而负雪盖同类之常禀非殊方之异节若乃宗生族茂天长地久万柢争盘千株竞纠如母子之钩带似闺门之悌友恐孤秀而成危每羣居而自守何美名之天属而和气之冥受嗟乎道之存矣物亦有之不背仁以贪地不藏节以遁时故其贞不自炫用不见疑保夷险之无易哂荣枯之有期俄蓬转于岷徼遂萍流于江汜分兄弟于两乡隔晨昬于万里抚贞容而骨媿伏嘉号而心死庶因感而长怀遂策情而励已唐乔琳慈竹赋云维竹称慈几乎有知九族敦叙孝友威仪是竹必滋五服相残骨肉携离是竹必衰茍自家而刑国亦触类而増思苯■〈艹尊〉固护檀栾栉比如束之稠如挿之密劲节中耸攅根内实声唯戛风影不透日类宗族之亲比同朋友之造膝至若暮岁穷律霜凝雪霏陶钧无发生之理松栢有后凋之期是竹也丛篁劈开牙笋怒长紫箨连披青筠纷上有偕老之情感馈亲之养如受制于篱界不旁侵于土壤雨露之泽谢尔众芳细叶未吐贞心已长耻高标而迥出斯褭曲而不扬匪趋时于律候宁随韵于笙簧保无用而以道自将愧不才而与物俱昌茍成阴于隙地作盛景之清凉重曰夫绵绵瓜瓞兮知有子母邕邕鸿鴈兮如次弟兄于家则疏附御侮于国则盘石维城田氏不分庭之荆陈家则应天之星莫不郁映棠棣急难鹡鸰斯竹也共根连茹一本千茎年深转密岁晩弥荣一可以厚骨肉一可以敦友生于灵台而莫非信性彰慈孝而感通神灵呉曽云国初乐史子正慈竹诗数十韵首云蜀中何物灵有竹慈为名一丛阔数步森森数十茎高低相倚赖浑如长幼情余按任昉述异记南中生子母竹今之慈竹也乃知不独蜀中
　　杜少陵从韦二明府续处觅绵竹三数丛诗华轩蔼蔼他年到绵竹亭亭出县高江上舍前无此物幸分苍翠拂波涛
　　黄鲁直对青竹赋云余楚产也阅东南之竹多矣未尝闻对青竹者也嘉州僧从之苞封见贻艺之而成乃初识之惟范围之内有知之物一无穷无知之物一无穷一耳一目不能遍揽也况六合之外者乎感而赋之云尔竹之美于东南以节不以文也其在楚之西郁郁葱葱连山缭云也会稽之竒材任矢石蕲春之泽夏簟箫笛沅湘泪血卭崃高节慈竹相守孝竹冬茁慈姥嶰谷笙竽笆篁长石之山一节可航犹未极其瑰怪不常也故呉楚无竹工非无竹工妇能织缉之器儿能鸡鹜之笼也今夫筥筐籝笲榱棂翰藩巴船百丈下汉为笪贵之则律吕汗简贱之则箕帚蒸薪唯所逢遭尽于斧斤美哉斯竹黄质墨章如出杼轴织文自当解甲税枯金碧其相岁寒在躬又免斮烹彼其文章之种性不可致诘刳心而求之不可得劚根而求之不可得匪人匪天有物有则惟其与蓬蒿共尽而无憾余亦不知白驹之过隙按长春竞辰稿此竹谓之黄金嵌碧玉云
　　益州方物略云方竹者圆众方寡而方者最贵差少赞曰竹个皆圆此独方形厚倍于窍缃节棱棱
　　又云紫竹蜀诸山中尤多园池亦种为玩然生二年色乃变三年而紫赞曰竹生三岁色乃变紫伐干以用西蜀之美
　　梁天监起居注云十六年连理竹生益州郫县王家园外连理并干涪州志黄葛峡有相思崖昔有童子丱女相悦交赠今竹有桃钗之形笋有柔丽之异崖曰相思崖竹曰相思竹嘉州志产月竹月生笋故名淳熈十一年十二月夔州帅永嘉刘公犹子某夜梦庭生瑞竹旦起见问道堂之东十节而上岐然双干与梦合符公因为之赋劝农事陈季习为记又作巴曲九章以歌之此皆竹之异也
　　诗义疏云笋皆四月生惟巴竹笋八月生尽九月成都有之■〈媚〉冬夏生始数寸可煮以苦酒浸之可下酒及食又可采藏及干以待冬月也本草四川叙州宜宾长宁所出苦笋彼人重之癸辛杂识曰涪翁喜苦笋尝从黄斌老乞之有诗云南园苦笋味胜肉箨龙称寃莫采录烦君更致苍玉束明日风雨吹成竹又和坡翁春菜诗云公如端为苦笋归明日青衫诚可脱坡得诗戏语坐客云吾固不爱作官鲁直遂欲以苦笋硬差致仕闻者絶倒其苦笋赋有忠谏活国之语放翁又从而奬之云我见魏征珠妩媚约束儿童勿多取于是世以谏笋目之殊不知翁尝自跋云余生长江南里人喜食苦笋试取而尝之气苦不可于鼻味苦不可于口故尝屏之未始为客一设及来黔中黔人各掘苦笋萌于土中才一寸许味如蜜蔗初春则不食惟僰道人食苦笋四寸余日出土尺余味犹甘苦相半以此观之涪翁所食乃取其甘非贵乎苦也鲁直苦笋赋云僰道苦笋冠冕两川甘脆惬当小苦而反成味温润缜密多啖而不疾人盖苦而有味如忠谏之可活国多而不害如举士而皆得贤是其锺江山之秀气故能探雨露而避风烟食肴以之开道酒客为之流涎彼桂班之梦永又安得与之同年蜀人曰苦笋不可食食之动痼疾令人萎而瘠予亦未尝与之言盖上士不谈而喻中士进则若信退若炫焉下士信耳而不信目其顽不可镌故李太白谓但得醉中趣勿为醒者传
　　方物略云椶竹性亦丛产叶似椶有刺径不三二寸或曰桃竹未得其详赞曰叶椶身竹族生不蔓有皮无枝实中而干
　　左思蜀都赋椶枒楔枞注云椶枒出蜀郡其皮可作绳履杜甫枯椶诗蜀门多椶榈高者十八九其皮割剥甚虽众亦易朽徒布如云叶青青岁寒后交横集斧斤凋丧先蒲栁伤时苦军之一物官尽取嗟尔江汉人生成复何有有同枯椶木使我沈叹久死者即已休生者何自守啾啾黄雀啅侧见寒蓬走念尔形影干摧残没藜莠文彦博诗哆炽风叶张囷皴雨皮厚丛橑列盖端攅旄注旗首物以稀见珍材缘怪忘丑东坡云椶笋状如鱼剖之得鱼子味如苦笋而加甘芳蜀人以馔佛僧甚贵之而南方不知也笱生肤毳中盖花之方朶者正二月间可剥取过此苦涩不可食矣取之无害于木而宜于饮食法当蒸熟所施略与笋同蜜煮酢浸可致千里外今以饷殊长老诗曰赠君木鱼三百尾中有鹅黄子鱼子夜义剖瘿欲入甘箨龙藏头敢言美愿随蔬果得自用勿使山林空老死问君何事食木鱼烹不能鸣固其理
　　方物略海椶大抵椶类然不皮而干叶丛于杪至秋乃实似楝子今城中有四株致而坚风雨不能撼赞曰椶皆裭皮此独自干攅叶于颠纛首披散秋华而实其植则罕杜甫海椶行左绵公馆清江濆海椶一株高如云龙鳞犀甲相错落苍棱白皮十道文自是众木乱纷纷海椶焉知身出羣移栽北辰不可得时有西域胡僧识赵清献咏府庭海椶诗云海椶根干出栟榈双势凌空剑外无长锁荆榛嗟庙栢不禁风雨咲庭梧胡僧过识已千岁蜀守来观只两株离立峩峩同壮士侧身东望拱皇都

　　蜀中广记卷六十三

　　●钦定四库全书

　　蜀中广记卷六十四

　　（明）曹学佺 撰

　　○方物记第六

　　食馔

　　山海经曰西南黒水之间有都广之野后稷葬焉爰有膏黍膏稷补注云蜀人种稷于深山中以酿郫筒酒间以作饭也
　　扬雄益州箴曰有稉有稻自京徂畛民攸温饱其蜀都赋则云五榖冯戎瓜瓠饶多矣
　　华阳国志曰绵竹县刘焉初所治绵与雒各出稻稼亩收三十斛有至十五斛又曰江州县北有稻田出御米贾逵曰梁香米也蜀本梁州出香米谓之竹根黄按谷名有桤木红蔬名有老莺菌者皆蜀中之佳号
　　戎菽蜀人所谓胡豆也志云蜀人得种于羌戎故名又云即蚕豆多食伤肾而面黒黄山谷戎州荅李任道谢分豆粥诗云豆粥能驱晩瘴寒与公同味更同餐安知天上养贤鼎且作山中煮菜看益州方物略曰佛豆粒大而坚农夫不甚种唯圃中莳之以盐渍食小儿所嗜也赞曰丰粒茂苗豆别一类秋种春敛农不常莳又云红豆花白实若大红豆叶如冬青蜀人以为果饤赞曰叶圆以泽素蘤春敷子生荚间累累缀珠
　　陆游云豌豆之不实者其叶名巢菜蜀以为蔬广志曰朱提有秬豆花紫苗似小豆可为麫云
　　巴志三峡两厓土石不分之处皆种燕麦春夏之交黄遍山谷土民赖以充食蜀人言食燕麦后咽水能令下泄一名油麦漂之可作麫
　　宋皇佑初彭山县上瑞麦图仁宗曰朕尝禁四方献瑞今得西川麦秀图可谓真瑞矣其赐田夫束帛以劝淳熙九年夔州进士陈谦亨进瑞麦其穗二十六有三岐者太守闽中林栗图而赞之曰淳熙天子御图三七协气所锺嘉禾乃出巴夔之山亘连阡陌或两其岐或六其脊惟是西门近郊所植六六同颖函三为一兹诚剏见图写漏逸乃知人为不逮天力上方寅畏摈华务实臣不敢献私志于室采诗之官汗青之笔编诸诗书示此其质
　　范成大东郊观麦苗诗去岁秋霖麦下迟腊残一雪润无泥相将饱吃滹沱飰来听林间快活啼
　　扬雄蜀都赋有芍药之羮甘馥之和方舆胜览广安军有十似若所谓金羮玉饭非溢美也
　　王隐晋书郪县王长文字德叡州辟别驾佯狂不就乃微服窃出至成都市中蹲地囓胡饼白傅忠州寄胡饼与杨万州诗胡麻饼様学京都麫脆油香新出炉寄与饥馋杨大使尝看得似辅兴无王蜀时有赵雄武者号赵大饼出典名郡为一时富豪严洁奉身精于饮馔居常不使膳夫六局之中各有二婢执役当厨者十余辈皆着窄袖鲜洁衣妆事一食邀一客必水陆俱备虽王侯之家不得相仿能造大饼每三年麫擀一所大如数间屋或大内宴聚或豪家有广筵多于独盛内献一所裁割用之皆有余矣虽懿亲密分莫知擀造之法以此得名
　　少陵诗西歴青羌坂南留白帝城于菟侵客恨粔籹作人情注云峡人以蜜煎饼谓之粔籹江南谓之膏环也山谷年谱绍圣三年五月弟知命携一妾一子及山谷子相相之母将抵黔南山谷与书云初五日宿大浩初六日可来趂迭石早饭又云今日甚思汝辈同剥粽子也又有帖云昨仲牖过此盛称亚室之秀慧纎浓合度笑语不可忘女红尤妙公济来又言作瓠羹极地道故奉麫一石作瓠羹也一■〈口处〉按此帖在戎州见本志
　　蜀都赋曰麫有桄榔寰宇记播州■〈田句〉町县有桄榔木可以为麫百姓资之宋新繁梅摰登成都普贤阁观桄榔诗曰他年薄宦守西瓯一瞬流光二十秋今见桄榔两嘉树恍如重到海边游太守王素和云闻说桄榔南海头移来西蜀屡经秋自缘赋得诗情苦不觉攀条忆旧游
　　古记云大饥不饥蜀有蹲鸱史记蜀卓氏之先赵人秦破赵迁卓氏夫妇推辇而行曰吾闻岷山沃野下有蹲鸱乃求逺迁致之临卭扬雄蜀都赋曰闻蹲鸱之沃野则以为世济阳九注云济人饥也叶似蹲鸱华阳国志曰汶山郡都安县有大芋如蹲鸱谚曰富何卒耕水窟贫何卒耕水窟言芋田能贫能富也颜氏家训梁有权贵读蜀都赋注解蹲鸱芋也以为羊字后有饷羊肉者即答书云损惠蹲鸱举朝惊骇不解事义寰宇记云安有瓜畴芋区区以薯蓣畴以贯瓜皆伏草根也瓜畴芋区本于左赋方物略云蜀芋多种以赤鹯为最俗号赤鹯头形长而圆但子不繁衍又有蛮芋亦美其形圆而子蕃人多莳之最下为搏果芋搏接也言可接果山中人多食之本草有青紫白真莲禅野六种惟野不堪食赞曰芋种不一赤鹯则贵民储于田可用终岁范蜀公诗白岩霜重红梨晓银砾烟深紫芋秋按银砾村名在犀浦出芋圆而佳与他产异东坡诗朝行犀浦催收芋是矣广志曰蜀汉既繁芋民以为资凡十四等君子芋大如斗魁又如杵■〈艹旅〉草殻芋锯子芋劳巨芋青浥芋此四等多子淡善芋魁大如瓶少子叶如伞盖绀色紫茎长丈余可作羮臛微涩得饮乃下蔓芋缘枝生大者次二三升鸡子芋色黄百果芋魁大子繁亩收百斛种一百亩以养彘早芋七月熟九面芋大而不美象空芋大而弱食易饥青芋素芋皆不可食
　　扬雄蜀都赋五肉七菜胜饫腥臊故梁昭明启曰呉愧千里之莼蜀惭七菜之赋也刘宾客嘉话云诸葛所止令兵士种蔓菁取其纔出甲可生啖也叶稍舒可煮食也久居随以滋长也弃去不足惜也回则易寻而采之也冬有根可斸食也比诸蔬属其利不亦溥乎三蜀人今呼为诸葛菜
　　高力士感巫县荠菜诗两京作斤卖五溪无人采夷夏虽有殊气味终不改
　　本草益州有苦菜乃是苦□即龙葵也寰宇记益州旧贡龙葵桐君药录曰苦菜三月生扶疎六月花从叶出茎直花黄八月实黒实落而根复生凌冬不枯方物略真珠菜戎泸等州有之生水中石上翠缕纎蔓首如贯珠蜀人以蜜熬食之或以酰煮可行数千里不腐也赞曰植根水中端若串珠皿而瀹之可以代蔬
　　本草蜀人谓薇为巢菜蔓生茎叶气味皆似豌豆其藿作蔬入羮皆宜东坡元修菜诗序菜之美有吾乡之巢故人元修嗜之元修云使孔北海见当复云吾家菜耶因谓之元修菜余去乡十五年思而不得见元修适自蜀来见予于黄乃作诗使致其子种之东坡之下摠志巢菜叶似槐而小子如小豆夏时种以粪田其苗可食齐民要术云蜀芥芸薹取其叶者皆七月半种地欲粪熟蜀芥一亩芸薹一亩种法与芜菁同既生亦不锄之十月后足霜乃收取其子者则二三月好雨泽时种旱则畦种水浇五月熟而采之
　　益州记云绵竹东武山有江池出白莼冬夏带丝肥美为一州最地图记云是诸葛亮池中物宋元嘉中刺史陆岩尝取以献
　　高僧传云绵州凈慧寺僧惠寛出家在寺其寺近池人多捕鱼为业寛与授戒且曰尔辈不当如此为给吾能令汝所得不失于旧因指其池畔尽生菌蕈渔人采之省力得利与鱼同后人因呼为和尚蕈也
　　蜀都赋樊以蒩圃蒩草名广苍云蕺者蒩也文选注云土茄覆地而生根可食蜀人谓之香蒩黄鲁直谢杨履道送银茄四首藜藿盘中生精神珍蔬长蔕色胜银朝来盐酰饱滋味已觉瓜瓠漫轮囷又君家水茄白银色殊胜坝里紫彭亨蜀人生疎不下箸吾与北人俱眼明又白金作颗非椎成中有万粟嚼轻冰戎州夏畦少蔬供感君来饭在家僧又畦丁收尽埀露实叶底犹藏十二三待得银包已成谷更当乞种过江南天社任渊注云椎成汉剑名盖借用耳茄之老者其子坚黒如谷
　　汉犍为郡不狼山出鄨水入沅有野生薜可食按司马相如传薜莎注云薜藾蒿也水草名
　　琅嬛记云猿啼之地蕨乃多有每一声遽生万茎今峡人以为粉用作饼饦东坡送蜀僧去尘诗拄杖挂经须倍道故乡春蕨已阑干丹铅录云黄山谷有蕨牙初长小儿拳以为竒句然太白诗已有不知行径下初拳几枝蕨之句矣
　　广志曰蜀地温食瓜至冬熟有秋泉瓜秋种亦冬熟齐民要术云取白米一斗■〈釒历〉中熬之以作糜下盐使咸淡适口调其寒热拭瓜以投其中蜜涂瓮此蜀人方美好陆机瓜赋云桂髓起于巫山矣寰宇记巂州有斯难树生子如瓜味酸可生食
　　别录曰五木耳生犍为山谷六月多雨时采即暴干山海经曰崃山其草多薤韭酉阳志云邑梅长官司南八里韭山昔有遗韭种于山顶长丈余四时茁茂夷人刈食之何少卿子应诗梁山薤黄妙天下玉筯金钗盈大把其色鲜黄味美脆
　　巴南山川记有石蒜石葱马湖志元时马湖蛮贡独本葱
　　吕氏春秋曰和之美者蜀郡杨朴之姜注云杨朴地名梁山志治北十五里高梁山壤黄而腴其人业树姜衣食取给焉
　　汉书武帝使唐蒙讽晓南越食蒙以蒟醤谓从西北■〈牜羊〉牱江来故曰感蒟醤竹杖则开■〈牜羊〉牱越巂也正义曰蒟似榖叶如桑以叶作醤酸美颜师古曰亦名浮留似荜拨岭南取叶和槟榔食之嵇含南方草木状云蒟醤荜茇也大而紫曰荜茇小而青曰蒟可以调食故曰醤丹铅录云今永昌人犹以荜茇为豉方物略蒟出渝泸茂威等州叶如王瓜厚而泽实若桑椹缘木蔓生子熟时外黒中白长三四寸以蜜藏而食之辛香能温五藏或用作醤善和食味赞曰蔓附本生实若椹累或曰浮留南人谓之和以为酱五味告宜按蜀记曰扶留木根大如箸又似栁根有蛤名古贲生水中烧以为灰曰牡蛎粉先以槟榔着口中又取扶留藤一寸古贲灰少许同嚼除胸中恶气韵府蒟叶如桑子如甚玩之近是但今人不解为酱而以为曲寰宇记有蒟醤山在故都濡县今之彭水也
　　常璩巴志云蔓有辛蒟园有芳蒻蜀都赋其圃则有蒟蒻茱萸注云蒻草也其根名蒻头大者如斗其肌正白以灰汁煮则凝以苦酒淹食之蜀人是珍本草蒟蒻出蜀中施州亦有之呼为鬼头益州记云蜀人以冬月取蒻茎舂碎炙之水淋一宿为葅
　　礼记注藙音藙煎茱萸也尔雅谓之榝色八切广雅■〈木尻〉榝欓越椒茱萸也一名藙根东南行者胜子至九月九日气烈而熟故俗至是日折以辟恶气又有名食茱萸者其本髙大至百尺余枝茎青黄上有小白点叶类油麻花黄蜀人呼其实为艾子即藙音之讹也戎州志土人以艾子为油树高数丈子如茱萸糜之而取其汁烹蔬笋味辛香方物略艾子实正绿味辛蜀人每进羮臛以一二粒投之少选香满盂醆或曰作为膏尤良按扬雄蜀都赋作藙藙艾同音云赞曰绿实若萸味辛香苾投粒羮臛椒桂之匹
　　本草卭州有醋林子类樱桃而蔕短其叶味酸采得入盐和鱼鲙食云胜用醋也广志曰蜀名梅为■〈艹橑〉大如雁子梅■〈艹橑〉皆可以为油黄梅以熟■〈艹橑〉作之■〈艹橑〉音老按周礼馈食之笾其食干■〈艹橑〉食经曰蜀中藏梅法取梅极大者剥皮阴干勿令得风经二宿去盐汁内蜜中月许更易蜜经年如新也
　　任渊云眉之野人或食虴蜢史应之尝为童子师落魄无检喜作鄙语人以屠侩目之山谷先生至眉以诗戏之云先生早擅屠龙学袖有新硎不试刀岁晩亦无鸡可割庖蛙煼蜢荐松醪一本煼蜢作煎鳝前辈诗来朝为送先生饭一夜沿溪捉鳝鱼盖以馆师及屠侩为嘲耳
　　魏略云新城孟太守道蜀猪豚鸡鹜味皆淡故蜀人作食喜煮饴蜜以助味太守孟达也陆游云某族伯父彦逺言少时识仲殊长老东坡为作安州老人食□□□□□□□□□□食皆蜜也豆腐麫觔牛乳之类皆用蜜渍客多不能下筯惟东坡亦酷嗜蜜能与之共饱刘孝仪谢东宫赉橘启亦云岂如蜀食待饴蜜而成甜也
　　蜀都赋云蜜房郁毓被其阜山图采而得道华阳国志宕渠县有石蜜宿山图所采也本草石蜜出益州及西戎炼砂餹为之成饼块有黄白色寰宇记茂集达三州产蜜资州产甘蔗容斋随笔云糖霜之名唐以前无所见自古食蔗者始为蔗浆宋玉招魂所谓胹鳖炰羔有柘浆是也其后为蔗饧孙亮使黄门就中藏吏取交州献甘蔗饧是也后又为石蜜南中八郡志曰笮甘蔗汁曝成饴谓之石蜜本草亦云炼糖和乳为石蜜是也后又为蔗酒唐赤土国用甘蔗作酒杂以紫瓜根是也唐太宗遣使至摩揭陁国取熬糖法即诏扬州上诸蔗榨渖如其剂色味愈于西域逺甚然只是今之沙糖蔗之技尽于此不言作霜然则糖霜非古也歴世诗人模竒写异亦无一章一句言之唯东坡过金山寺作诗送遂寜僧圆寳云涪江与中冷共此一味水冰盘荐琥珀何似糖霜美黄鲁直在戎州作颂答梓州雍熙长老寄糖霜云逺寄蔗霜知有味胜于崔子水晶盐正宗扫地从谁说我舌犹能及鼻尖则遂宁糖霜见于文字者实始二公甘蔗所在皆植独福唐四明番禺广汉遂宁有糖冰而遂宁为冠四郡所产甚微而颗碎色浅味薄纔比遂之最下者亦皆起于近世唐大厯中有邹和尚者始来小溪之伞山教民黄氏以造霜之法伞山在县北二十里山前后有蔗田者十之四糖霜户十之三蔗有四色曰杜蔗曰西蔗曰艻蔗本草荻蔗也曰红蔗本草昆仑蔗也红蔗止堪生噉艻蔗可作沙糖西蔗亦可作霜色浅土人不甚贵杜蔗紫嫩味极厚专用作霜凡蔗最困地力今年为蔗田者明年改种五谷以息之霜户器用曰蔗削曰蔗鎌曰蔗凳曰蔗碾曰榨斗曰榨床曰漆瓮各有制度凡霜一瓮中品色亦自不同堆栈如假山者为上团枝次之瓮鉴次之小颗块次之沙脚为下紫为上深琥珀次之浅黄又次之浅白为下宣和初王黼创应奉司遂宁常贡外岁别进数千斤是时所产益竒墙壁或方寸应奉司罢乃不再见当时因之大扰败本业者居半久而未复遂宁王灼作糖霜谱七篇且载其说予采取之以广闻见按遂宁志唐有邹和尚者乘白驴来寓遂宁伞子山山之民素以种蔗凝糖为业驴常食其蔗民苦之告于师师曰汝知蔗之为糖而不知糖之为霜也因教以为糖霜世称絶品

　　药石

　　司马相如凡将篇有乌喙桔梗芫华欵冬贝母木蘗蒌芩草芍药桂漏芦蜚亷雚菌荈托白敛白芷菖蒲芒硝莞椒茱萸
　　谯周巴蜀异物志文章草赞曰文章作酒能成其味以金买草不言其贵北堂书钞云异物志杨孚作未详按文章草即今五加皮也本草惟蜀产者佳一名白棘颠一名文章草陶隐居云酿酒益人东华真人煮石经云舜登苍梧之山曰厥金玉之香草朕庸偃息正道此也又名金盐母王屋山人王常曰欲得长久何不食石蓄金盐母谚曰若得一把五加不用金珠满车今蜀人呼为白茨叶
　　蜀都赋蘼芜布濩于中阿本草芎藭出蜀中者为川芎宋祁方物略曰芎蜀中处处有之叶名蘼芜楚辞所谓江蓠也其根为芎似雀脑者善成都九日药市芎与大黄如积香溢于廛或言其大若胡桃者不佳人多莳于园槛叶落时可用作羮蜀少寒茎叶不萎今医家最贵川芎川大黄云赞曰柔叶美根冬不陨零采而掇之可糁于羮
　　蜀都赋云或蕃丹椒注曰岷山多药草椒尤好异于天下寰宇记黎州产红椒即丹椒也入贡本草茂州椒其殻一开一合为佳即岷山界又云蜀椒生于巴郡八月采实阴干范子计然曰蜀椒出武都山赤色者佳尔雅檓木椒按丛生实大者为檓树如茱萸有刺叶坚而滑泽蜀人作茶皆合煮其叶以为香
　　寰宇记巴豆嘉眉戎皆有之眉州入贡本草云树高一二丈叶如樱桃而厚初生色青后渐黄赤四月旧叶落尽新叶生齐花成穗色微黄五六月结实作房至八月熟类白豆蔻渐渐自落乃收之一房二瓣一子或三子子有殻戎州出者殻上有纵文隐起如线一道或两三道土人呼为金线巴豆雷公云使巴与豆及刚子须详认误则杀人巴颗小紧实色黄豆则颗有三棱色黒刚子颗小似枣核两头尖则巴与豆又二物也又蜀都赋有巴菽巴戟广雅曰巴菽即巴豆巴戟者巴戟天也寰宇记果剑巴夔忠皆产剑州者贡志云龙州宣抚司南十里药丛山上产巴戟
　　本草羌活出蜀汉者佳春生苗叶如麻六月开花作丛结实时叶黄者是夹石中生叶青者是土脉中生寰宇记翼保威荣威悉当松诸州皆产宋史载威州者贡志云威茂之间有羌活山昔用兵时于此放羌戎数百其后山谷中产皆因以为名
　　蜀漆者常山之苗裔本草常山生益州山谷二八月采其根阴干用寰宇记渠县产常山
　　本草附子生犍为山谷及广汉冬月采春采则为乌头寰宇记梓州旧进两熟乌头能改亝漫录载绵州十子附子是其一也方物略云附子生彰明县有重及一两者花色紫本草言附子无正种附乌头而生然则与乌头天雄共一物耳陶弘景以天雄乌头附子皆出建平谓之三建唐人非之以绵龙二州所生为良今则彰明者佳赞曰附堇而生翠茎紫蕤生蜀者良三建则非寰宇记龙安县松岭闗之东四十里有山出附子因名附子山附子水出焉又云龙州产附子宋史政州者贡即龙州也
　　本草金樱子蜀人熬作膏入酒补治有殊効又云续随子蜀郡处处有之苗如天戟一名百两金寰宇记陵州今贡续遂子以端午采者佳又云巂州出五味子汶山县东十八里有五味山以药名也开州志唐贡车前子张籍答韦开州诗云开州五月车前子作药人皆道有神惭愧使君怜病眼三千余里寄闲人
　　苏文忠集青城山老人村有见五世孙者道极险逺生不识盐酰而溪中多枸杞根如龙蛇饮其水故寿近岁道稍通渐能致五味而寿亦益衰
　　本草药子蜀中多有之忠万者胜寰宇记巴渝集达皆产或称黄药或白药或苦药或木药不同按大厯中黎干为京尹奏忠州有苦药子性寒解一切热毒撰方以进于是为常贡焉文献通考合州巴川郡唐时贡药子二百颗永贞二年皆停宋史万合二州梁山县仙井监皆贡药子
　　蜀都赋风连延蔓于兰皋注云风连出岷山及广都汉末李当之本草黄连惟取蜀郡黄肥而坚者为良寰宇记荣雅渠忠利五州皆产
　　宋子京云大黄蜀山多有之苗根长盈二尺予在药市所见大者形似牛舌而紧致有紫地锦文可治为枕唐人以为产蜀者佳赞曰叶大茎赤根若巨皿治疾则多方家所詺寰宇记果泸恭当拓五州皆产
　　蜀本草图经黄蘗树高数丈叶似呉茱萸又如紫椿经冬不凋皮外白里深黄色其根结块如茯苓出夔合州山谷中
　　益州张咏进豨莶丸表云切以餐石饮水可作充肠之馔饵松含栢亦成救病之功是以疗饥者不在于珍羞愈病者何烦于异术不耻管窥辄干天听臣因换龙兴观掘得一碑上刻修养术并药方二件依方访问采觅其草金棱银线素茎紫荄对节而生形同苍耳不费登高歴险每常求少获多急采非难广收甚易倘勤久服旋见神功臣自进百服而眼目清明千服而髭须乌黒筋力轻健效验多端本州岛有都押衙罗守一因中风坠马失瘖不语臣与十服其病立瘥又和尚智严年七十忽患偏风口眼喎斜臣与十服亦便得痊谨合一百剂差职吏史元奏进
　　寰宇记天麦门冬忠州出宋史新编普州顺庆皆贡天门冬梁简文谢赉益州天门冬启建自星桥见珍玉垒本草称其轻身延寿实为上药姬晋之重丹桂曹丕之爱落英一蒙恩赐窃幸徃代张世南游宦纪闻向在蜀见制麦门冬法古用汤泡少时则易去心今只以银石铫火上微烙随手渐剥极易为力又不渍去药味又乳香没药最难研若作丸以乳钵研略细入酒或水研之顷刻如泥更无滓脚酒糊则用酒研麫糊则用水用力省而不飞耗
　　寰宇记阆翼威当悉恭拓诸州皆出当归宋史威州贡本草当归川蜀畦种肥好多脂不以平地山中为等差峡人谓之文无按崔豹古今注云古人相赠以芍药相招以文无文无当归也芍药一名将离孙盛杂记曰初姜维诣诸葛亮与母相失后得母书令求当归维答书曰良田百顷不在一亩但有逺志不在当归神僧传唐玄宗问一行国祚几何有留难否对曰銮舆有万里之行帝惊问其故不答退以小金合进署曰至万里即开帝一日发合视之盖当归少许及禄山乱驾幸成都至万里桥乃悟未几果归
　　方物略燖麻剑南处处有之触其叶则如蜂螫以溺濯之即解茎有刺叶或青或紫治风肿赞曰叶能螫人有花无实冐冬弗悴可以祛疾按杜工部有除■〈艹琰〉草诗■〈艹琰〉音燖蜀名■〈艹琰〉麻寰宇记麻山有麻能解瘴毒本草升麻生益州山谷寰宇记出茂戎彭雅之间
　　方物略金星草峩眉青城山俱有之叶似萱其背有点双行相偶黄泽类金星故名亦云金钏草医家以傅疽创甚良赞曰长叶丛生背点星布高医近识傅疽可愈按此草解■〈疒邕〉疽及丹石毒与喉生乳蛾捣水饮之即愈本草以戎州者为上喜生背阴石上凈处及竹箐中少日色处或生大木下及古瓦屋中初出深緑色叶长一二尺至冬背生黄星点子两两相对色如金无花实凌冬不凋其根盘屈如竹根而细折之有觔如猪马鬃
　　本草夏枯草生蜀郡川谷冬至后始叶似旋覆三四月开花作穗紫白色似丹参花结子亦作穗五月便枯今蜀人用以煎水盥面不皱
　　彰明志县东二十九里有豆萆山九州岛记云山有北芒神生豆萆草
　　新津志县南八里有山生稠稉草服之长生
　　本草经曰合欢味甘平生益州川谷安五脏和心志令人欢乐无忧久服轻身明目
　　寰宇记果州有鸡父草五月采山大豆八月采豆疗急风伤寒草治因产破血二药本草不书也本草山豆根以忠万者为佳苗蔓如豆叶青经冬不凋
　　寰宇记遂嘉二州有紫葛根宋史嘉州者贡按本草葛根生汶山山谷中
　　本草伏牛花生蜀地叶青细似黄蘗而不光茎有刺花色淡黄穗似杏花而小又云蜜蒙花蜀中州郡皆有之树高丈余叶似冬青而厚背白有毛寰州记红花
　　紫草蜀州皆有之今崇庆州也又云嘉州古贡红花通考牡丹皮唐时巴川郡岁贡十斤寰宇记广安军渝合皆出渝合者贡巴川隶合州也又云蜀州贡木兰皮蜀都赋云菌桂临崖本草菌桂圆如竹为众药通使一名菌薫叶曰蕙根曰薫
　　水经注巴东旧郡治故陵溪西二里故陵村即永谷也地多木爪树有子大如甒白黄实甚芬香尔雅之所谓楙也
　　资州图经曰生瓜菜产平田阴畦间苗长三四寸丛生叶青圆似苋花叶白实细黒味作生瓜气取茎叶自然汁傅胎肿毒及治走注伤寒利胸膈
　　方物略石瓜生峩眉山树端挺叶肥滑如冬青椹似桑花色浅黄实长不圆殻解而子始见以其形似瓜故名煮为液治痹赞曰修干泽叶结实如缀肤解核零可用治痹
　　本草■〈磬，米代石〉菜一名白英味甘寒生益州山谷治寒热久服轻身延年■〈磬，米代石〉音谷
　　寰宇记松州有松桑岭其上多甘松松潘志甘松岭在治西北三百里产甘松处也
　　蜀都赋郁金生蜀地及西戎苗似姜黄花白质红未秋出茎心而无实其根黄赤寰宇记资州产高良姜通志戎州出黄精姜韦应物饵黄精诗灵药出西川服食采其根九蒸换凡骨经着上世言候火起中夜馨香满南轩斋居感众灵药术启妙门自怀物外心岂与俗士论终期脱印绶永与天壤存
　　南充志县北二十里清山亦名小龙门悬崖上有草谓之尧韭可以瘳疾
　　方物略海芋高四五尺叶似芋而有干及根皮不可食方士家号隔河仙可用变金或云止疟赞曰木干芋叶拥踵盘戾农经弗载可用治疠
　　文与可有子平寄惠希夷先生所传唐福山药方戏作长歌谢之歌云蜀江之东山色尽如赭有道人云此是丹砂伏其下烟云光润若洗濯涧谷玲珑如刻画我闻神仙草药不在凡土生是中当有灵苗异卉之根茎果然人言所出山芋为第一西南诸郡有者皆虚名就中唐福众称赏肥实甘香天所养有时嵓头倒垂三尺壮士臂忽然洞口直举一合仙人掌土人入冬农事闲千篝万锸来此山可怜所鬻不甚贵着价即售曽不悭徃年子瞻为余说言君部内此物尤竒絶后复寄书劝我当饵之满纸亲题华岳先生诀予因购之不惜钱依方服饵将二年其功神圣久乃觉筋牢体溢攴节坚自问丹霄几时上早生两翅教高扬
　　叙志州西北二里仙侣山有一泉五洞上产仙茅宋杨道人升仙于此名杨仙洞
　　南江志县南二里菖蒲涧产九节菖蒲寰宇记雅安产石菖蒲
　　礼含文嘉曰夏以姒祖感薏苡而生按岷山多薏苡近石泉界也
　　本草石香葇生蜀郡陵荣资简岩石缝中二八月采苗茎花实俱可用又云三棱状如乌梅而稍大体轻有须相连蔓延作漆色蜀人织以为器一名■〈艹琴〉
　　范成大咏蜀紫荷车诗绿英吐弱线翠叶抱修茎矗如青旄节草中立亭亭根有却老药鳞皴友松苓长生不暇学聊冀病身轻
　　博物志曰胡蕙本出洛中有驱羊入蜀者着子于毛蜀人取而种之因名羊负来本草羊泉生蜀郡山谷俗名漆姑叶似菊花紫色子类枸杞根如逺志无心有糁又云鹿藿生于汶山
　　寰宇记导江县贡药有紫背龙牙白背龙牙大鹤仙小鹤仙嘉州有金毛狗脊有丁公藤夹江志地出王不留行
　　稽圣赋云竹布实而根苦蕉舒花而株槁蕉甘蕉也蜀人谓之天苴即天麻
　　史记巴蜀寡妇清之先得丹穴擅其利数世家亦不赀华阳国志涪陵巴之南鄙出丹漆又云丹兴县出名丹蜀都赋丹砂赩炽出其坂注丹兴汉葭二县并出本草丹砂生符陵山谷光色如云母陶隐居云符陵是涪州志林云尔朱道士晩客于眉山自言受记于师云汝后遇白石浮当飞仙去尔朱虽以此语人自亦莫识所谓后客涪州爱其地产丹砂虽琐细而皆矢镞状莹彻不杂土石遂止炼丹数年竟于涪州白石仙去长老道其事甚多然不记名字可恨通考云唐黔州黔中郡贡朱砂十斤寰宇记黔州出水银本草言水银生涪陵平土而出于丹砂也
　　华阳国志梓潼郡涪县有阳泉出石丹
　　范子计然曰空青出于巴郡本草空青生益州山谷久服轻身能化铜铅作金又云蜀名山县有铜处曽青出其阳青者铜之精也又云空青生越巂山有铜处铜精熏则生空青其腹中空梁江淹空青赋曰夫赤琼以照燎为光碧石以葳蕤为色咸见珍于东国并被贵于西极况空青之丽寳挺山海之不测于是写云图气学灵状仙寳波丽水华峯艳山晹谷之树崦嵫之泉西海之草炎州之烟曲帐画屏素女彩扇锦色雰郁绮质蔓延点拂浓薄如隐如见山水万象丹青四变咸百镒而可珍亦千金而不贱故淹作扇上彩画赋有空青出峩眉之岨雌黄出嶓冢之阴
　　华阳国志越巂会无县山色青碧蜀都赋所称碧砮出此
　　本草扁青生朱提绘画家用之青翠不渝珙县志落干里麻窖中出青大如筯初掘其色淡乘风始变青所谓土青也寰宇记空青出铜山县赖应山又云梓州贡空青曽青石碌也
　　山海经数歴之山楚水出焉其中多白珠郭注云今蜀郡平泽出青珠按寰宇记蜀州晋原县有丰平泽青珠是出本草石阑干生蜀郡平泽蜀都赋所称青珠黄环者也注云黄环出蜀郡华阳国志会无县其穴多碧珠人不可取取之不祥或即青珠也
　　呉百官录云刘蜀主得赐云母车一乘唐闾丘均为蜀州刺史第八息进武后云母粉表伏按云母者千二百玉石之精七十二气雾之英体华而光不为水毁不为火煅夫万物之精者神气所会未有不化神而能长久者也是以服食者则翱翔自任役使百灵臣肌性虚羸少婴疾苦务求摄理验讨方书品丹石之名征草木之气前圣所录粗知其体即味消邪厉力辅神年类非难得之珍价无兼金之重触疾则愈莫若兹物伏惟越古金轮圣神皇帝陛下福德所符天祚攸久岂假上药方固南山然一日万几或烦圣虑色力营卫必有相资臣从西山野人得其良者其色多白乃是云液臣不揆拙昧辄采古仙要方量事施艺翦弃粗类收聚轻英开洁清之所逺淹秽之迹浸以茅露洮以东流旷日弥时然后功就果得光润融烂质理研微试之柔肤随手化灭皆云所见未始相侔臣意其精殊倘涉灵秘岂以凡妄所敢飡尝谨诣朝堂敢冒死封进伏希陛下兼爱博物受其区区不以凡人忽弃神寳无任下情
　　云安县旧图经县北三十里白玉池产太乙元精石张华博物志蜀牙门山东峯有石穴深数里出锺乳郡国志曰彰明县黄蕨山有锺乳穴十九珙县东五里鳯头山有石碛中出石燕石螺石笋石蜉蝣等形晴日久曝雷雨偶作则石燕各彚脱出俗谓乘雨飞动止复为石也按石燕能治目固齿寰宇记渝合二州出石胆
　　华阳国志五成县山出龙骨云龙升其山値天门闭不达堕死于此后没地中故掘取得龙骨寰宇记玄武山一名三嵎山在本县东二里六屈三起多龙骨
　　寰宇记茂州今贡麝脐霸松恭拓当悉静诸州皆有之有颗麝散麝之分
　　蜀都赋有碧砮芒硝注芒硝出蜀都广阳山本草朴硝出益州汶山蚕陵二县界山崖上色青白亦有杂黒斑者寰宇记益州旧贡雪山朴硝色白如玉又云茂州产马牙硝悉州亦产威逺志县出土硝居民以之粪田焉
　　方物略云水硫黄出资荣山磵中秋潦已收布茅水上取其聚沫熬之复投于水即成号真珠黄以浅黄者为上其用次于海舶来者赞曰厥生在石水荡其液触梗凝体品亚南舶荣县志北十里有硫黄岭图经所称威荣出硫黄处也

　　蜀中广记卷六十四

　　●钦定四库全书

　　蜀中广记卷六十五

　　（明）曹学佺 撰

　　○方物记第七

　　茶谱

　　茶经畧云巴峡川有两人合抱者伐而摐之其树如瓜芦叶如栀子花如白蔷薇质如栟榈叶如丁香根如胡桃其字或从草或从木其名一曰茶二曰槚三曰蔎四曰茗五曰荈其具有名穿者巴川峡山纫榖皮为之以百二十斤为上穿八十斤为中穿五十斤为小穿其器有火筴者一名筯蜀以铁或熟铜制之在汉扬雄司马相如之徒皆饮焉滂时浸俗盛于两都并荆渝间矣
　　尔雅云槚苦茶也郭璞注早取为茶晩取为茗或曰荈蜀人名之为苦茶故弘君举食檄有茶荈出蜀之文而扬子云方言谓蜀西南呼茶为蔎也
　　本草经曰茗生益州川谷一名游冬凌冬不死味苦微寒无毒治五脏邪气益意思令人少卧毛丈锡茶谱云蜀中晋源洞口横源味江青城俱产横源有雀舌鸟嘴用麦颗嫩芽造成葢取形似又云彭州有蒲村堋口灌口茶园名仙崖石花等其茶饼小而布嫩芽如六出花者尤妙又云绵州龙安县生松岭闗者与荆州同西昌昌明神泉等县连西山生者并佳生独松岭者不堪采撷呉曾漫录云茶之贵白东坡能言之独绵州彰明县茶色绿白乐天诗云渇尝一盏绿昌明今彰明即唐昌明也彰明志治北有兽目山出茶品格亦髙谓之兽目茶山下有百汇龙潭凡三长流不竭予询诸安县令则以此地上下四旁俱属彰明独中间一寺属安县出茶名香水茶晋刘琨与兄子羣书曰前得安州干茶二斤吾患体中烦闷恒仰真茶汝可信信致之即此茶也
　　华阳国志云什邡出好茶茶经云汉州绵竹县生竹山者与润州同生蜀州青城县丈人山者与绵州同又云剑南以彭州为上生九陇县马鞍山至徳寺堋口镇者与襄州同味又云青城县有散茶末茶尤好游梁杂记云玉垒闗寳唐山有茶树悬崖而生芽茁长三寸或五寸始得一叶或两叶而肥厚名曰沙坪乃蜀茶之极品者文选注峩山多药草茶尤好异于天下华阳国志犍为郡南安武阳皆出名茶茶经云眉州丹棱县生铁山者与润州同又云眉州洪雅昌阖丹棱之茶用蒙顶制饼茶法其散者叶大而黄味颇甘苦亦片甲蝉翼之次也
　　茶经云临卭数邑茶有火前火后嫩緑黄等号又有火蕃饼毎饼重四十两党项重之如中国名山者其味甘苦大邑志雾中山出茶县号雾邑茶号雾中茶
　　茶经云雅州百丈山名山者与金州同雅安志云蒙顶茶在名山县西北一十五里蒙山之上白乐天诗茶中故旧是蒙山是也今按此茶在上清峯甘露井侧叶厚而圆色紫赤味畧苦发于三月成于四月间苔藓庇之汉时僧理真所植岁久不枯九州岛记云蒙者沐也言雨露常沐因以为名山顶受全阳气其茶香芳按茶谱云山有五峯顶有茶园中顶曰上清峯所谓蒙顶茶也为天下所称晁氏客话李德裕丞相入蜀得蒙饼沃于汤瓶之上移时尽化以验其真方舆胜览蒙顶茶常有瑞云影相现故文潞公诗云旧谱最称蒙顶味露牙云液胜醍醐志云蒙山有僧病冷且久遇老父曰仙家有雷鸣茶俟雷发声乃茁可并手于中顶采摘用以袪疾僧如法采服未竟病瘥精徤至八十余入青城山不知所之今四顶园茶不废惟中顶草木繁茂人迹希到云
　　山谷戎州与人启云庭坚再拜喜承起居清安阁中小阁皆佳胜东楼碾茶岂作■〈女匽〉闸处耶尚阻参承千万珍重茶经云泸州夷獠采茶常携瓢穴其侧毎登树采摘茶芽含于口中待叶展放然后置瓢中旋塞其窍还置暖处其味极佳又有麄者味辛性热饮之疗风通呼为泸茶冯时行云铜梁山有茶色白甘腴俗谓之水茶甲于巴蜀山之北趾即巴子故城也在石照县南五里茶谱云南平县狼猱山茶黄黑色渝人重之十月采贡黄山谷荅圣从使君云此邦茶乃可饮但去城或数日土人不善制度焙多带烟耳不然亦殊佳今往黔州都濡月兎两饼施州八香六饼试将焙碾甞之都濡在刘氏时贡炮味殊厚恨此方难得真好事者耳又作茶词云黔中桃李可寻芳摘茶人自忙月团犀胯斗圆方研膏入焙香青箬里绛纱囊品高闻外江酒阑传盌舞红裳都濡春味长都濡县今入彭水
　　开县志云茶岭在县北三十里不生杂卉纯是茶树味甚佳
　　剑州志云剑门山颠有梁山寺产茶为蜀中竒品
　　南江志县北百五十里味坡山产茶方舆胜览诗鎗旗争胜味坡春即此
　　广雅云荆巴间采茶作饼成以米膏和之欲煑饮先炙令色赤捣末置瓷器中以汤烧覆之用葱姜芼之即茶之始说也按今蜀人饮擂茶是其遗制
　　唐书吴蜀供新茶皆于冬中作法为之太和中上务恭俭不欲逆物性诏所贡新茶宜于立春后造
　　曽公类说云苏才翁与蔡君谟閗茶君谟用惠山泉苏茶小劣用竹沥水煎遂能取胜才翁舜元字
　　伪蜀时毛文锡撰茶谱记茶事甚悉末以唐人为茶诗文附之
　　晋张载成都楼诗芳茶冠六清溢味播九区杜育荈赋曰灵山惟岳竒产所锺厥生荈草弥谷被冈承丰壤之滋润受甘露之宵降月惟初秋农功少休结偶同旅是采是求水则岷方之注挹彼清流器泽陶简出自东隅酌之以匏取式公刘惟兹初成沫沈华浮焕如积雪灿若春敷
　　唐孟郊凭周况先軰于朝贤乞茶诗道意忽乏味心绪病无悰蒙茗玉花尽越瓯荷叶空锦水有鲜色蜀山饶芳藂云根纔剪绿印缝已霏红曽向贵人得最将诗叟同幸为乞寄来救此病劣躬白傅谢李六郎中寄新蜀茶诗故情周匝向交亲新茗分张及病身红纸一封书后信绿芽十片火前春汤添勺水煎鱼眼末下刀圭搅曲尘不寄他人先寄我应缘我是别茶人又谢萧员外寄新蜀茶诗蜀茶寄到但惊新渭水煎来始觉珍满瓯似乳堪持翫况是春深酒渴人薛能谢蜀州郑使君寄鸟嘴茶八韵鸟嘴撷浑芽精灵胜镆鎁烹甞方带酒滋味更无茶拒碾干声细撑封利颖斜衔芦齐劲实啄木聚精华盐损添常诫姜宜着更夸得来抛道药携去就僧家旋觉前瓯浅还愁后信赊千惭故人意此物敌丹砂郑谷蜀中甞茶诗簇簇新英摘露光小江园里火煎甞吴僧谩说鸦山好蜀叟休夸鸟嘴香合座半瓯轻泛绿开缄数片浅含黄鹿门病客不归去酒渴更知春味长施肩吾蜀茗词越椀初盛蜀茗新薄烟轻处搅来匀山僧问我将何比欲道琼浆却畏嗔成文干煎茶诗岳寺春深睡起时虎跑泉畔思迟迟蜀茶倩个云僧碾自拾枯松三四枝
　　宋文与可谢人寄蒙顶新茶诗蜀土茶称盛蒙山味独珍灵根托高顶胜地发先春几树初惊暖羣篮竞摘新苍条寻暗粒紫蕚落轻鳞的皪香琼碎■〈髟上监下〉鬖绿虿匀慢烘防炽炭重碾敌轻尘无锡泉来蜀干崤盏自秦十分调雪粉一啜咽云津沃睡迷无鬼清吟徤有神氷霜疑入骨羽翼要腾身磊磊真贤宰堂堂作主人玉川喉吻涩莫惜寄来频
　　魏鹤山卭州先茶记曰昔先王敬共明神教民报本反始虽农啬坊庸之蜡门行户灶之享伯矦祖纛之灵有开厥先无不宗也至始为饮食所以为祭祀宾客之奉者虽一饭一饮必祭必见其所祭然况其大者乎眉山李君铿为临卭茶官吏以故事三日谒先茶吿君诘其故则曰是韩氏而王号相传为然实未尝请命于朝也君于是撤旧祠而増广焉且请于郡上神之功状于朝宣锡号荣以侈神赐而驰书于予命记成役予于事物之变必迹其所自来独于茶未知所始葢古者宾客相敬之礼自飨燕食饮之外有间食有稍事有歠湆有设梁有擩酱有食已而酳有坐久而荤有六清以致饮有瓠叶以甞酒有旨蓄以御冬有流荇以为豆菹有湘苹以为铏芼见于礼见于诗则有挟菜副瓜烹葵叔苴之等虽葱芥韮蓼堇枌滫瀡深蒲菭笋无不备也而独无所谓茶者徒以时异事殊字亦差误且今所谓韵书自二汉以前上泝六经凡声御暮之同是音本无它训乃自音韵分于孙沈反切盛于羌胡然后别为麻马等音于是鱼歌二音并入于麻而鱼麻二韵一字二音以至上去二声亦莫不然其不可通则更易字文以成其说且茶之始其字为荼春秋书齐荼汉志书荼陵之类陆颜诸人虽已转入茶音而未敢辄易字文也若尔雅若本草犹从艹从余而徐鼎臣训荼犹曰即今之茶也惟自陆羽茶经卢仝茶歌赵赞茶禁以后则遂易荼为茶其字为艹为入为木陆玑谓椒佀茱萸吴人作茗蜀人作茶皆煑为香椒与茶既不相入且据此文又若茶与茗异此已为可疑而山有樗之疏则又引玑说以樗叶为茗葢使读者瞀乱莫知所据至苏文忠始为周诗记苦茶茗饮出近世其义亦既着明然而终无有命茶为荼者葢传注例谓荼为茅秀为苦菜予虽言之谁实信之虽然此特书名之误耳而予于是重有感于世变焉先王之时山泽之利与民共之饮食之物无征也自齐人赋盐汉武榷酒唐德宗税茶民之日用饮食而皆无遗筭则几于阴复田赋潜夺民产者矣其端既启其祸无穷盐酒之入遂埒田赋而茶之为利始也岁不过得钱四十万缗自王涯置使抅榷由是岁増月益塌地剰茶之名三说贴射之法招商收税之令纷纷见于史册极于蔡京之引法假托元丰以尽更仁祖之旧王黼又附益之嘉佑以岁课均赋茶户岁输不过三十八万有竒谓之茶租钱至熈宁以后岁入之息骤至二百万缗视嘉佑益五倍矣中兴以后尽鍳政宣之误而茶法尚仍京黼之旧国虽赖是以济民亦因是而穷是安得不思所以变通之乎李君字叔立文简公之孙文简尝为茗赋者熈宁七年始遣三司干当公事李杞入蜀经画买茶于秦鳯熈河博马以著作佐郎蒲宗闵同领其事诸州剏设官场岁増息为四十万而重禁榷之令自是蜀茶尽榷至李稷加息为五十万陆师闵又加为百万元佑元年侍御史刘挚奏疏曰蜀茶之出不过数十州人赖以为生茶司尽榷而市之园户有茶一本而官市之额至数十斤所给钱靡耗于公者名色不一给借保任输入视验皆牙侩主之故费于牙侩者又不知几何是官于园户名为平市而实夺之园户有逃亡而免者有投水而免者而其害犹及邻伍欲伐茶则存禁欲増植则加市故其俗论谓地非生茶也实生祸也愿选使者考茶法之弊以苏蜀民右司谏苏辙继言造立茶法皆倾险小人不识事体且备陈五害吕陶亦条上利害既而挚又言陆师闵恣为不法不宜仍任事师闵坐罢未几蒲宗孟亦以附会李稷罢稷卭州人以父绚荫厯管库提举蜀部茶场甫两岁羡课七十六万缗与李察皆以苛暴着时人为之语曰宁逢黒煞莫逢稷察
　　绍圣元年复以蒲师闵都大提举成都等路茶事凡茶法并用元丰旧条初神宗时熈河运司以岁计不足乞以官茶博籴毎茶三斤易粟一斛朝廷谓茶马司本以博马不可以博籴于茶马司岁额外増买川茶两倍茶朝廷别出钱二百万给之令提刑司封桩又令茶马司兼领转运使由是数岁边用粗足
　　建炎元年成都转运判官赵开言榷茶买马五害请用嘉佑故事尽罢榷茶而令漕司买马或未能然亦当减额以苏园户轻价以惠行商如此则私贩衰而盗贼息遂以开主管秦川茶马二年开大更茶法按中兴小厯建炎军兴令商旅园户自行买卖官给茶引白取息钱所卖茶引一百斤计取息钱六贯五百文改成都茶场为合同场仍置茶市交易者必由市引与茶相随此即开之法也

　　酒谱

　　谯周巴蜀异物赞云文章作酒能成其味按本草文章草即五加皮别名今蜀人重府酒一名皮酒即此
　　齐民要术云蜀人作酴酒法十二月朝取流水五斗渍小麦曲二斤密泥封至正月二月冻释发之漉去滓但取汁三斗投米三斗炊作饭调强软合和复密封数十日便熟合滓餐之甘辛滑如甜酒味不能醉人人多啖温温小暖而面热也
　　唐书剑南岁贡春酒十斛采兰杂志云卓文君井在卭州白鹤驿世传文君尝取此水以酿酒按五代词有卓女烧春浓美之句注烧春酒名也又国史补注剑南贡烧春即是物矣
　　盛弘之曰永安宫西有巴乡村善酿酒名巴乡清郡国志曰南乡峡西八十里有巴乡村善酿酒故俗称巴乡酒也今其地属云阳老杜诗闻道云安曲米春本此
　　嘉州大佛峡人家白酒旧有名苏东坡送张嘉州诗但愿身为汉嘉守载酒时作凌云游笑谈万事真何有一时付与东岩酒是也岑参狂歌行赠四兄云今年思我来嘉州嘉州酒重花绕楼楼头吃酒楼下卧长歌短歌还相酬陆游诗平羌江水接天流凉入帘栊已似秋公事无多厨酿美此身端不负嘉州
　　古郫志县人刳大竹倾春酿其中号郫筩酒相传山涛为郫令用筠管酿荼■〈艹縻〉作酒兼旬方开香闻百步方舆云龙渠县东十五里有山出藤可以引酒曰引藤山出钓藤酒又杜诗黄羊饭不膻芦酒还多醉葢以芦筒吸酒亦引藤之类也珙志县有木曰酸桶夷人渍其叶点豆汁为腐又有麻栁其叶似楠夷人粉以作酒云
　　西京杂记司马相如初与卓文君还成都居贫愁懑以所著鹔鹴裘就市人阳昌贳酒与文君为欢既而文君抱颈泣曰我平生富足今乃以衣裘贳酒遂相与谋于成都卖酒相如亲着犊鼻裈涤器以耻王孙王孙果以为病乃厚给文君
　　汉书扬雄以疾免复召为大夫家贫嗜酒人希至其门时有好事者载酒从之学焉
　　蜀志曰先主以天旱禁酒酿者有刑吏于人家索得酿具论者欲令与作酒者同罚简雍与先主游观见一男女行道雍曰彼人欲行淫先主曰何以知之雍曰彼有其具与欲酿者同先主咲而原之
　　扬雄酒赋曰子犹瓶矣酒醪不入口藏水满怀自用如此不如鸱夷鸱夷滑稽腹大如壶尽日盛酒人复藉酤常为国器托于属车出入两宫经营公家由是言之酒何过乎
　　庾信蒙赵王赉酒诗曰正旦辟恶酒新年长命杯栢叶随铭至椒花逐颂来流星向椀落浮蚁对春开成都已救火蜀使何时回
　　骆宾王春酒诗朔空曽纪厯带地旧疏泉色泛临卭瑞香流赴蜀仙欵交欣散玉怡友悦沈钱无复中山赏空吟吴会篇
　　高适春酒诗故人美酒胜浊醪故人清词合风骚长歌满酌惟吾曹高谈正可挥麈毛半醉忽然持蟹螯洛阳告捷倾前后武侯腰间印如斗郎官无事时饮酒杯中绿蚁吹转来瓮上飞花拂还有前年持节将楚兵去年留司在东京今年复拜二千石盛夏五月西南行彭门剑门蜀山裹乍闻军人刼夺我到家但见妻与子赖得饮君春酒数十杯不然令我愁欲死
　　李崇嗣絶句闻道成都酒无钱亦可求不知将几斗销得此来愁
　　杜少陵谢严中丞送青城山道士乳酒诗山缾乳酒下青云气味浓香幸见分鸣鞭走送怜渔父洗盏开尝对马军自注云军州谓驱使骑为马军按韩持国谢邵尧夫九日逺寄新酒诗云有客忽传龙坂至开樽如对马军甞自注云锦屛山题名有记河南府使马军送新酒即是杜诗出处
　　苏东坡蜜酒歌西蜀道士杨世昌善作蜜酒絶醇酽余既得其方作此遗之云真珠为浆玉为醴六月田夫汗流泚不如春瓮自生香蜂为耕耘花作米一日小沸鱼吐沬二日眩转清光活三日开瓮香满城快泻银缾不须泼百钱一斗浓无声甘露微浊醍醐清君不见南园采花蜂似雨天教酿酒醉先生先生年来穷到骨问人乞米何曽得世间万事真悠悠蜜蜂大似监河侯
　　陆游蜀酒歌汉州鹅黄鸾鳯雏不鸷不搏德有余眉州玻瓈天马驹出门已无万里涂病夫少年梦清郡曽赐虚皇碧琳腴文德殿门晨奏书归局黄封罗百壶十年流落狂不除遍走人间寻酒垆青丝玉瓶到处酤鹅黄玻瓈一滴无安得豪士致连车倒瓶不用杯与盂琵琶如雷聒坐隅不愁渴死老相如
　　黄山谷云廖致平送绿荔支王公权送荔支绿酒俱为戎州第一因作诗以纪之王公权家荔支绿廖致平家绿荔支试倾一桮重碧色快剥千颗轻红肌泼醅葡萄未足数堆盘马乳不同时谁能同此胜絶味唯有老杜东楼诗又荔支绿颂为王公权作云王墙东之美酒得妙用于六物三危露以为味荔支绿以为色哀白头而投裔每倾家以继酌忘魑魅之躨触见醉乡之城郭扬大夫之拓落陶征君之寂寞惜此士之殊时常生尘于尊勺又示知命弟词云乍晴秋好黄菊欹乌帽不见清谈人絶倒更忆添丁小小蜀娘谩点花酥酒槽空滴真珠兄弟四人别住他年同挿茱萸又于戎州荅唐彦道庭坚比因三家作酒皆美以饮客因作三颂谩往一笑有金桃粽■〈米耳〉二颂热倦未暇录也
　　宋初诸州城内皆置务酿酒县镇乡闾或许民酿而定其岁课三京官造曲听民纳直以取川峡承旧制卖曲价重开寳二年诏减十之二既而颇兴榷酤言事者多陈其非便太平兴国七年罢仍旧卖曲自是惟夔达开施泸黔涪黎威州梁山云安军及河东之麟府州荆湖之辰州福建之福泉汀漳州兴化军广南东西路不禁建炎三年总领四川财赋赵开遂大变酒法自成都始先罢公帑实供给酒即旧穙买坊场所置隔酿设官主之民以米入官自酿斛输钱三十头子钱二十二明年徧下其法于四路岁逓増至六百九十余万缗凡官槽四百所私店不预焉于是东南之酒额亦日増矣朝野杂记云建炎中总为缗钱一百四十万赵开变法置隔酿民愿酿者米一斛输钱三十徧四路行其法于是増至六百九十余万缗王瞻叔为潼川漕请罢监槽务许穙卖四川酒课累减之余犹为缗钱四百五十余万夔路自祖宗以来不榷酒赵应祥始榷之岁取钱四万贰千九百余引郑刚中为宣抚奏除之眉州志云范成大帅四川议减盐酒课以苏蜀民朱时敏白范曰榜卖之法不除则今日之惠有时而尽后时敏为都司奏曰陛下睠念全蜀岁捐上供对减酒课四十八万德至渥也未减之前元管酒额五百五十万既减之后今甫七年又増近五百四十余万矣欲乞罢榜卖之法而用推排孝宗可其奏

　　蜀中广记卷六十五

　　●钦定四库全书

　　蜀中广记卷六十六

　　（明）曹学佺 撰

　　○方物记第八

　　盐谱

　　世本曰廪君乗土船至盐阳盐水神女子止廪君廪君不听盐神为飞虫诸神从而飞蔽日日为之晦廪君不知东西所向者七日七夜乃以青缕遗盐神曰缨此与尔俱生盐神受而缨之廪君应青缕而射盐神死按廪君宕渠巴賨之先世也后汉书曰成哀间成都罗裒訾至巨万初贾京师随身数十百万为平陵石氏持钱其人强力石氏訾次如苴亲信厚资遣之令往来巴蜀数年间致千余万裒举其半赂遗曲阳定陵侯依其权力赊贷郡国人莫敢负擅盐井之利期年所得自倍遂殖其货焉
　　川西井
　　蜀都赋家有盐泉之利华阳国志蜀郡广都县有盐井又有小井十数所犍为郡牛鞞县有阳明盐井又云李氷识齐水脉穿广都盐井诸陂池蜀于是盛有养生之饶焉郡国志云唐武德二年分魏城置盐泉县以地有盐井民得采漉为四方贾售之地按广都今双流牛鞞今简州魏城今属左绵也陵井监图经汉时有山神号十二玉女为道人张陵指陵上开盐井因此陵上有井故名陵州云笈七籖云张天师经行陵州山中有十二玉女来谒愿奉箕箒天师知其地下阴神也谓之曰汝等何以为献将观厚薄而纳焉玉女各献玉环径皆数寸天师曰献同奈何乃化十二环为一环径尺投入地约曰有得者即纳之投地地陷成井玉女争脱衣入井以探环天师取其衣藏石匮中玉女遂不得出即陵井也井直下五百七十尺透两重大石方及咸水今每年一淘洗须歌唱喧聒然后入否则必见玉女祼居井中不利淘时或絙索断损皮囊坠落唯于天师前炷香良久自有为挂结者云是玉女之灵也十二玉女戌亥二神在天余十支在井煎盐至戌亥时水必歇寰宇记云益部盐井最多而陵井最大在仁寿县纵广三十丈深八十丈汲以大牛皮囊刑徒充役甚苦后废陵井更开狼毒井今之煑井是也又云仁寿县五井二井存曰营井在县南二十五里隋大业元年开水淡遂废至宋干德三年重开日收盐四十斤曰蒲井在县南四十里唐武德初开水淡遂废至宋太平兴国三年重开日收盐三十八斤五两三井废曰赖宾井石羊井赖因井有丽甘井取玉女美丽其盐味甘为名又有聂甘井古盐井也其傍有神庙谓之聂社云又贵平县一井曰上平在陵州东北九十三里唐朝日收盐一石七斗五升与百姓分利伪蜀废干德三年重开日收盐一百七十斤益州记贵平有主井官有两灶二十八镬一日一夜收盐四石如霜雪也舆地纪胜云唱车庙在贵平旧县南九里汉朱辰为巴郡守有恩于人及罢吏人送辰到蜀回至此又为立庙以其山近咸井闻推车唱歌之声为庙号寰宇记云井研县二十一井曰研井在陵州南百三十三里唐时日收盐八斗贞观二十一年崩坏总章二年重修伪蜀浅塞宋干德三年重开日收盐四十九斤曰思陵井在州南一百九里唐时官私日收盐五斗五升龙朔元年坏上元元年重开伪蜀浅塞干德二年重开日收盐三十斤一十两曰棱井在州南百里日收盐五十三斤八两曰律井在州南九十里日收盐五十五斤曰田井在州南百五十一里日收盐三十六斤俱干德重开已上五井存曰獠母曰还曰赖伦曰石烈曰茫曰宋曰桶曰栁泉曰頼郎曰遮曰新曰董村曰潘令曰小罗曰依郎曰带已上十六井废井研志县北二里井镬山神唐僖宗入蜀时见命祠之其山俯临镬井因以为名葢盐神也寰宇记始建县七井曰罗泉井旧废至宋干德三年重开日收盐三十五斤今存曰塔泥井石缝井赖胡儒井赤石井赖子井赖溲井已上六井废文同丹渊集云井研县自庆厯已来始因土人凿地植竹谓之卓筒井以取咸泉鬻炼盐色后来其民尽能此法为者甚众遂与官中略出少月课乃倚之为奸恣用镌琢广专山泽之利以供侈靡之费豪家至有一二十井其次亦不减七八向时朝廷尝亦知其如此创置无已深虑寖久事有不便遂下本路转运司止絶不许开造今本县界内已仅及百家其所谓卓筒井者以其临时易为藏掩官司悉不能知其的实多少数目毎一家须役工匠四五十人至三二十人皆是他州别县浮浪无根着之徒抵罪捕逃变易名姓来此佣身赁力平居无事则俯伏低折与主人营作一不如意则逓相扇诱羣党哗噪筭索工直偃蹇求去聚墟落入镇市饮博奸盗靡所不至已复又投一处习以为常按始建今入井研县
　　陵井监图经云井有玉女庙号灵真夫人乃监司奏立者若以火投井中即雷吼沸涌烟气上冲溅泥漂石甚可畏也或谓井泉傍通江海微有败船木浮出云郡国志张道陵于此得盐源因投纸排车引役人唱排车乐祀玉女于井内俗传玉女无夫岁取一少年掷井中配之否则水竭又云狼毒井有毒龙藏井中及盐神玉女十二为祟天师以道力驱出毒龙禁玉女于井下然后人获咸泉之利及周平蜀宇文贵为益州总管闻玉女之事乃曰吾为媒以嫁玉女可乎于是择日张乐迎玉女像置于西山神祠云将玉女配山神也是时成都西山有蟒害土人祠之岁用一童女置祠中蟒吸去则吉不然则乱伤人云
　　云笈七籖天师初以陵地荒梗无人安居山川不可耕植化盐井以救穷民民聚居井傍户口日众遂置州统之以天师名故曰陵州师誓曰我所化井以养贫民若官夺其利千年外井当陷又云项年陵井属东川有张常侍主盐务于事稍怠而课不登交替后縻留不得解去替人素崇道与虔吿于天师愿借神力増加所出为其填纳自是每日所煎水数如常而盐数羡溢五六日内课足仍煎如旧数无复増矣
　　沈存中夣溪笔谈云陵州盐井深五百余尺皆石也上下甚寛广独中间稍狭谓之杖皷腰旧自井底用栢木为干上出井口自木干垂绠而下方能至水井侧设大车绞之岁久井干摧败屡欲新之而井中阴气袭人入者辄死无缘措手惟候天雨则阴气随雨而下稍可施工雨晴复止后有人作木盘葢井上满中贮水盘底穿小窍酾水一如雨点谓之雨盘令水下终日不絶如此数月井干为之一新而利复旧
　　文同奏避张陵名状云臣到本州岛求所以得名之由据地志梁以前常为怀仁郡西魏时始改为陵州因境内有陵井故名焉陵井始后汉张陵开兴因陵以名井后复因井以名州隋易为隆山郡唐改仁寿郡至干元中复为陵州遂因仍至今矣按陵本沛人世有别传载其异事者尤多臣不敢以闻然观其为井之功实非常人所能建置此州之民既赖之以为生复畏之以为神凡过其祠庙及道其所以昔日为井之事皆懔然如肃不敢少懈如在其上与其前后若是之恭也国家亦殊仰其所利以赡给诸郡凡三载郊礼颁赏军校一切皆于此取之是所谓有功于国而有利及民者也但今以其名配井与州而使其下负薪刍操瓢嚢者无男子妇人稚幼耉老之属日日道其名千万在口臣愚窃谓州取其名于国体固无嫌若属之斯民臣恐于义或有未安者已臣闻晋羊祜开府南夏惠流百姓后人讳其名并改户曹为祠曹王舒除会稽内史上言其父名会求换他郡朝议以字同音异不许舒云音虽异而字同乃特命以会为郐授之唐阳城号卓行阳山道中有驿曰阳城元稹过其处易之为避贤孟浩然独能诗襄阳有浩然亭郑諴为刺史更其题曰孟亭此意皆谓贤者之名当与隠避不欲使其下常斥之也同又奏免陵州井纳柴状云臣自至当州访问得所以为民之深害久而不能去者惟管内仁寿等四县百姓毎岁输陵井监煎盐木柴共计三十八万四千二百余束当时立法但以五等人户毎税钱上以二文一分科令纳柴一束故其等高者不下千束虽下户亦三二十束矣其柴若常时私下货卖自可毎束直三四十文足钱官中向亦以其不易毎束更支盐六两后来常见其亏损百姓不复支盐却改毎束与见钱七文五分是官中大约破九文已来贴折氏下三四十文柴一束其百姓所得贴钱悉为出旁引揽之人诸头销使寻亦随手散尽又官中科配尽须要纳干柴其百姓自入夏已来以蠺麦务忙不暇豫先营置放令干燥皆于二税欲起之时若本家田内所产乏少则须望林回买生湿杂木翦截赍擎上州赴场送纳依自来体例愿以两束折纳一束是三四十文一束之柴又只得四文有余矣加此倍之则近纳七八十万束生湿柴也偏州小县尽是山坡田土瘠薄别无他产而毎年于二税送纳疋帛斛斗并科买红花紫草出助役还青苖外又复有此七八十万束木柴之役比诸他州此方之民实被其苦臣子细体问得二三十年已前本州岛止有官井数处所烧柴茒若不甚费其价亦不至高大自许人开凿卓筒之后郡下至今已及数百井故栽种林木不能供得公私采斫以至山谷童秃极望如赭纵有余蘖纔及丈尺已为刀斧所环争相翦伐去输官矣臣今管见辄谓官中虽有陵井止能供得成郡府一路州军公使军食等盐外并无畧有所获虽言招召客人将丝绢展博其本监日煎盐色皆是先已支过诸州军毎年所定合销纲数更无赢余见在以备客人入中臣愚欲乞朝廷特下指挥令本路转运提刑司一就用出卖酒坊体例先为相度擘划诸州军公使并军食等盐乞不于本监支给召人买穙上件陵井监官中自可端然收纳羡利臣尝试约之除余利可以沾及买穙人外依卓筒小井课利用五分折纳钱绢官中并无穈费岁可获一万三千八百余疋绢帛井见大钱七千二百余贯及免得酬与监中主当公人等一十一处场务及监内诸般销费共一万八百余贯其余外州军盘盐纲役酬奬尚不在其数内如此则七八十万束之柴能害于民者尽去而五六万贯之钱能利于国者尽得矣
　　川南井
　　华阳国志南安县有盐墍滩李冰所平也在汉有盐井按今嘉州之红崖是其故处矣寰宇记云荣州有盐井五十七所朝野杂记云彭山有瑞应井味稍硝得隆荣卤饼杂煎之然后成元豊崇宁两尝禁止以食者多病故也
　　杜预益州记云益州有卓王孙井旧常于此井取水煑盐又火井县西五里有静边盐井皆卭州地华阳国志孝宣帝地节中穿蒲江盐井二十所増置盐铁官寰宇记蒲江县金釡等八井见岁出课盐六万三千斤东坡志林云蜀去海逺取盐于井陵州井最古淯井富顺监亦久矣惟卭州蒲江县井乃祥符中民王鸾所开利人为至厚焉雅安志州南十五里多白石盐土人鑚取之名曰盐崖
　　华阳国志江阳县有富义盐井以其出盐最多商旅辐辏言百姓得其饶富故名按此井深二百五十尺凿石以达咸泉口俗亦称玉女泉也干德四年割为富顺监而县废管盐井大小六岁出盐货三十余万贯胜览云盐井惟富顺监最大旧日为额八百余斤今日额千五百余斤杨光清操堂记三荣富顺产盐其地号为贪泉矣富顺志云富义井在县西一里近年为淡水渗溢灶丁淘逺近旧井赔课而此井遂废今盐井十四曰邓漆园秦家富小新罗米谢家来周泉狗鸣鹤圆埧罗芹月岩溪口石栏相者是九域志云古金川庙盐井神也旧志在郭下井神王姓井主梅泽神梅姓本夷人晋太康初见石上出泉饮之咸乃凿至二百尺咸泉涌出煎成盐及死官为立祠祀之长宁县淯井在县北寳屏山下古老云昔诸葛孔明登山谓此处当出一寳否则产英贤及下山见井曰此足以当之矣舆地纪胜云淯井脉有二一自对溪报恩寺山趾度溪而入尝夜有光如虹乱流而济直至井所一自寳屏随山而入谓之雌雄水初人未知有井夷人罗氏汉人黄姓者因牧而辨其咸佥议刻竹为牌浮于溪流约得之者以井归之汉人得牌闻于官井遂为汉有后人立庙祀黄罗二神按十州五团记羁縻十州献其盐池官后为淯井监一统志亦云长宁治北淯井二脉一咸一淡取以煎盐塞其一则皆不流谓之雌雄井矣唐贞观五年置南通州析置盐泉县以隶之王象之谓叙州近边之地别无盐泉意者即今长宁之境则唐初必输官矣元岁课办盐三十万斤今岁课办盐四十二万五千五百斤按唐筠州下有盐水县者是志云筠连县南二十五里亭台山像若亭台状溪边有盐井即木桶井
　　吉州刘立之通判泸州州有盐井蜀大姓王蒙正者请岁倍输以自占蒙正与庄献明肃太后连姻转运使等皆不敢予夺君曰倍输于国家犹秋毫耳奈何使贫民失业遂执不与见欧阳修传华阳国志定筰县渡泸水宾刚徼白摩沙夷有盐池积薪以齐水灌而后焚之成盐汉末夷皆锢之张嶷往争夷帅岑盘木明不肯服嶷擒而杀之厚赏余类乃安今北沙河是也
　　川东井
　　华阳国志巴郡临江县枳东西百里接胊■〈月忍〉有盐官在监涂二溪一郡所仰其豪门亦家有盐井水经注云江水又东径临江县南王莽之盐江县也自县北入盐井溪有盐井营户沿注溪井水矣郡志云武隆县距白马津东三十余里江岸有咸泉初康定间有程运使舟次鹘岸闻江中有硫黄气袭人谓此必有咸泉驻舟召工开之果得咸脉是时两岸薪蒸赡足民未知烹煎之法乃于忠州迁井灶户十余家教以煑盐之法未几有四百余灶由是两岸林木芟薙童然寰宇记彭水县东九十里有盐井一今煎昌元县南北五十里井九山侧亦有盐井
　　荆州图副云八阵图东南三里有一碛东西百步南北广四十步碛上有盐泉井五口寰宇记云夔州永安宫南碛上盐井以木为桶昔常取盐实时沙壅冬出夏没又云诸葛盐井有十四自山下至山上其十三井常空盛夏水涨则盐泉迤■〈辶里〉迁去于江水之所不及东坡诗五行水本咸安择江与井如何不相入此意复谁省人心固难足物理偶相逞犹嫌取未多井上无闲绠荆州记云朐■〈月忍〉县北岸有阳溪溪南有盐井百二十所按阳溪水源出云安县北六百里又水经注胊■〈月忍〉县翼带盐井一百所巴川资以自给粒大者方寸中央隆起形如张伞故因名之曰伞子盐有不成者形亦必方异于常盐王隠晋书地道记曰入汤口四十三里有咸石大者如升小者如拳煑之水竭而盐成葢蜀火井之伦水火相得乃佳矣水经注建平郡北井县南有盐井井在县北故县名北井建平一郡之所资也
　　宋开寳六年以夔州大昌县盐井镇置大宁监治距寳山十有七里距大昌六十九里其土多石刚裂不受陶冶官民屋宇多覆茅竹及板以瓦者无几突小不谨辄火饮食旋给不忧冻馁不织不耕恃盐以易衣食按朝野杂记大宁监寳山有洞穴咸泉流出如瀑故老相传其初属民袁氏因猎于山下逐一白鹿入洞不见得泉饮之自后置镬煎盐葢神所启云
　　夔志曰袁氏遇泉虽不知始于何时然代不乏嗣有坤贵者藏遗残诰命三四幅一幅置制防御使牌前□官袁定立补□职唐僖宗广明年物一幅勅荆南峡中盐务院大昌置制所牒驱使官袁定立准勅补催遣官昭宗干宁年物一幅宁江军节度安居镇新补巡检将袁万恭后蜀孟昶广政二十四年物大宁井庙三一曰盐溪龙王二曰盐水龙王三曰古祠龙王淳化中将作监丞雷说知监事见井场人户争汲强弱相凌多抵于讼乃于穴傍剏石为池以潴水外设横板穿三十窍承以修竹谓之笕筒葢咸泉初出势暴不可遏故疏池为墟而三杀之泉流既平均节入笕无复奔冲不平之患矣至嘉定中岁久弊滋事闻于朝遣荣州资官令孔嗣宗按置穷访民瘼有不便者皆除之泉自穴入笕跨溪为篊而分之南得十三北视南加二各立长以司其平岁一易笕其法视旧益详矣民为立祠号孔长官祠段氏游蜀记云通开二州有盐漆之利宣汉长腰井场咸源出大江龙骨窟中滩名羊门两崖峭峻咸源自出遂煎成盐寰宇记曰开县温汤其井有三曰栢木曰龙马曰杉木俱出白盐
　　川北井
　　华阳国志巴西郡南充国县和帝时置有盐井蜀都赋注充国县有盐井数十益州记曰南充县西南六十里有昆井即古盐井也南部志县西五十里寳马寺有寳井出盐日可易一马人共寳之故名寰宇记云新井县武德元年割南部晋安地置界颇有盐井因斯立名
　　晋太康地记曰梓潼县出伞子盐九州岛要记云玄武县盐井二近江水淡煎盐不成飞乌县管井七见煎三井余塞寰宇云郪县盐井四十三眼二十二眼见煎余废志云梓州旧无盐井有僧一新者不知何代人指地教人凿井咸泉涌出为利无穷及卒土人置寺奉其遗躯为塔祀之毎岁暮春鹦鹉羣飞塔上至宋犹然
　　寰宇云涪城县管盐井五十五所十眼煎余塞又云富国监者本梓州郪县富国镇新井煎盐之场也宋置监以董其事兼领通井飞乌等井地去梓州九十里又云通泉县管盐井七十四所
　　蜀记云灵江东盐亭井古方安县也周地图记梁大同元年于此立亭因井名县管盐井三煎一有女徒山在县东二十五里从阆州新井县界来故老相传昔有女徒千人于通泉县康督井配役遇贼于此乃于山顶置栅御捍遂破贼俗为之置祠今富顺盐井皆妇人推车汲水由此而论则女徒之山可录矣寰宇记东闗县管盐井四见煎三井余废永泰县管盐井五
　　蓬溪志云常铁冠不知何许人天圣间寓蓬溪赤城山县东五里有盐井或咸水短少井民勾氏以吿常曰此一虾蟆作祟塞水眼耳即为出仪文三卷醮之其水如血者累日咸源复通后用其仪文祷井屡验
　　井课
　　杜氏通典云蜀道陵绵等十州盐井总九十所毎年课盐都当钱八千五十八贯注云陵州盐井一所课都当钱二千六十一贯绵州井四所都当钱二百九十二贯资州井二十八所都当钱一千八十三贯泸州井五所都当钱一千八百五十贯荣州井十三所都当钱四百贯梓州都当钱七百一十七贯遂州四百一十五贯阆州一千七百贯普州二百七贯果州二十六贯
　　图经云唐万岁通天二年右补阙郭文简奏陵井监卖水一日夜得四十五半百姓贪利失业长安二年停卖水依旧税盐先天二年加课利岁有三千六百二贯伪蜀时井塞宋干德三年平蜀陵州通判贾琏重开旧井一昼夜汲水七十五函毎函煎盐四十斤日获三千斤至雍熈兀年春冬日收三千八百一十七斤秋夏日收三千四百四十七斤盖水源之有长短也
　　朝野杂记仙井岁产盐二百余万斤隶转运司蒲江亚之隶总领所大寜监二百五十余万斤岁取其四分隶总领所淯井盐四十余万斤岁取其赢五万余缗为军食之用自祖宗以来民间自煑盐岁输课利钱八十万缗赵应祥变盐法增至四百余万缗又逃絶之井许人增其额以承认盐既益多遂不可售绍熈三年杨嗣勲总计栈阁助筒二千盐由是顿易自后井户稍纾而民间食盐愈贵矣
　　太平兴国初有司言昌州盐岁收虚额十一万八千五百余斤及开寳中知州李佩率意掊敛以希课最于岁额外别役部民煑盐民甚以为苦转运使以闻诏悉除之夔府旧志昔大寜盐井隶监淳熈甲辰部使者杨公辅更法归之漕司监不复与熈寜中岁额四百余万斤绍兴中以二百四十万斤为额闰年加十万斤为二百五十万斤宋史熈宁中蜀盐私贩者众禁不能止欲尽实私井运解池盐以足之议未决神宗以问修起居注沈括对曰私井既容其穙买则不得无私易一切实之而运解池盐使一出于官售此亦省刑罚笼遗利之一端然忠万戎泸间夷界小井尤多止之实难若列堠加警恐所得不酬所费议遂寝按括本传云市易司患蜀盐不禁欲尽实私井而辇解池盐给之言者论二事如织皆不省沈括侍侧帝顾曰卿知籍车乎曰知之帝曰何如对曰敢问欲何用帝曰北边以马取胜非车不足以当之括曰古人所谓兵车者轻车也五御折旋利于速今民间辎车重大日不能三十里世谓之太平车但可施于无事之日尔帝曰人言无及此者遂问蜀盐事对曰臣恐得不足偿费帝颔之明日二事俱寝
　　井法
　　类要云盐泉有绞篊引泉踏溪毎一笕用一篊其笕与篊毎年十月旦日以新易陈郡守作乐临之井民相庆谓之绞篊节
　　志林云庆厯皇佑以来蜀始开筒井用圜刃凿如盌大深者数十丈以巨竹去节牝牡相衔为井以隔横入淡水则咸泉自上又以竹之差小者出入井中为桶无底而窍其上悬熟皮数寸出入水中气自呼吸而启闭之一筒可致水数斗凡筒井皆用机械利之所在人无不知后汉书有水鞴此法唯蜀中铁冶用之大畧似盐井取水筒太子贤不识妄以意解非也近时射洪士人马骥譔盐井图说云盐井其来旧矣先世尝为皮袋井围径三五尺许底有大塘利饶课重工力浩巨非一载弗克竣今皆湮没殆尽不可考民循故业以纳课率多从竹井制其施为次第在井匠董之凡匠氏相井地多于两河夹岸山形险急得沙势处鸠工立石圏尽去面上浮土不计丈尺以见坚石为度而凿大小窍焉大窍大铁焊主之小窍小铁焊主之焊一也大焊则有焊头扁竟七寸有轮锋利穿凿兴井日北口傍树两木横一木于上有小木滚子以火掌绳焊末附于横木滚子上离井六七步为一木桩纠火掌篾而耦舂之滚竹运焊自上下相乗矣匠氏掌焊篾坐井口傍周遭圜转令其窍圆直初则灌水凿之及二三丈许泉蒙四出不用客水无论上石焊触处俱为泥水毎凿一二尺匠氏命起焊用筒竹一根约丈余通节以绳系其梢筒末为皮钱掩其底至泥水所在匠氏揉绳伸缩皮欹水入挹满搅出泥水渐尽复下焊凿焉次第疏凿不计功程力大较至二三十丈许见红石岩口大窍吿成矣随议下竹竹有木竹■〈木革〉竹二种木竹取坚也刳木二片以麻合其缝以油灰衅其隙■〈木革〉竹出马湖山中亦以麻裹之木竹末为大麻头累累节合下尽全竹四溃淡水障阻不能浸淫乃截去大焊头用焊梢凿小窍法如大窍然凿至二十丈中见白沙数丈有咸水数担名曰腰脉水去咸水不逺寻凿之而咸水渊涓自见也水有广水昼夜力汲不竭然味近淡有咸水昼夜计有数然味亦不齐有一担而煑盐五六斤者有八九斤至十二三斤者顾遇何如耳厥工既就始树楼架高可似敌楼上为天滚有辘轳声制筒索吸水如前吸泥水法而枢轴则管于车床也床横木为盘盘有两耳作曲池状左右低昂逆施左揖地右伸右揖地左伸循环用力索尽筒出咸水就灰笆泼水而煎烧有绪矣转辘轳者葢三人为之力厚者则制牛车车状大力逸而功倍也此自成井而论耳若掘凿之际焊偶中折而坠其中者或遭淤泥作阻者其出法亦巧而为器亦异焊带火掌篾而堕者以搅鎌钩出为力易易惟焊半堕或止堕焊头者取之之法制为铁五爪如覆手状爪背入木数寸以竹三尺许劈碎一尺纒扼爪木令坚致上一尺亦劈碎则活系撞子焊不令拘泥偏向中一尺通其节以待撞子焊假道挞伐垂爪入井爪定所堕焊头匠氏从上督索撞子焊由筒中击木木击五爪数击则爪攫剿焊头者牢不可以游滑自匿虽欲不出不可得矣若被淤泥填溢大小窍犹闗格症然甚者制为搜子以和解其胶密捜子者铁条之有啮齿者也未甚者制为漕焊以冲击其脂凝漕焊者撞子焊之有啮齿者也支解既析则为刮筒以取其泥刮筒之制与盐筒殊科不通其节而毎节之始凿为方口投井中吸泥亦如汲水式葢水可以疏通翕受泥则踰节不可是则匠氏作法意也嗟乎一井之成其次第节目如此亦云劳矣乃劳归灶丁利归商贩富灶任逸佣灶任力终岁穷日疲竭若何而征输又告急矣至有坍塌而干赔国课者有逋负而逃徙流离者是在上之人寛一分则民受一分之赐云
　　火井油井
　　蜀都赋云火井沉荧于幽泉高焰飞煽于天垂王逸少与周益州书彼盐井火井皆有否足下目见不为欲广异闻异苑云蜀郡临卭县有火井汉室之隆则炎赫弥炽暨桓灵之际火势渐微诸葛亮一瞰而更盛矣
　　博物志云临卭火井一所从广五尺深二三丈在县南百里十道要记云火井有水郡人以竹筒盛之照路接其光而无炭常璩云蜀郡临卭县有布濮水从布濮来合火井江有火井夜时光映上昭民欲其火光以家火投之顷许如雷声火焰出通耀数十里以竹筒盛其光藏之可拽行终日不灭也井有二水取井火煑之一斛水得五■〈豆斗〉盐家火煑之得无几也
　　方舆云长江县火井在客馆镇之北二里伏龙山下地洼若池以火引之则有声隠隠然发于池中少顷炽炎夏月积雨停水则焰生水上水为之沸而寒如故水涸则土上有焰观者至焚其衣裾
　　蓬池火井在县西南三十里水涸时投火其中焰从地出移时方灭若掘深一二丈颇有水出
　　陆游跋火池碑云予昔在征西幙府尝得小校言火山军池枯燥不可鉏犂及地不及尺烈火随出今江吴间穿地尺余则见水北人闻之亦未必信也夜读蜀彭君火井碑乃知天地间何所不有亦喜彭君之善记事也嘉泰壬戌闰月十有五日
　　通志云国朝正德末年嘉州开盐井偶得油水可以照夜其光加倍沃之以水则焰弥甚扑之以灰则灭作雄硫气土人呼为雄黄油亦曰硫黄油近复开出数井官司主之此是石油但出于井尔葢由与产雄硫石脂诸处源脉相通故有此物益部谈资油井嘉眉青神井研洪雅犍为诸县有之居人皆用以燃灯官长夜行则以竹筒贮而当炬一筒可行数里价减常油之半而光明无异予以辛亥赍捧过犍为得井油少许令人试之信然但其性暴烈不可向迩传火之时稍不及避则焚其手因为匡庐僧持去以广山中闻见

　　蜀中广记巻六十六

　　●钦定四库全书

　　蜀中广记卷六十七

　　（明）曹学佺 撰

　　○方物记第九

　　玉石

　　山海经曰岷山江水出焉其下多白珉注珉似玉而非次玉者也子虚赋蜀石黄碝张揖曰蜀石石之次玉者
　　竹书纪年曰夷王燮二年辛丑蜀人来献琼玉宾于河用介珪太平御览云西蜀出黒玉
　　王子年拾遗记蜀先主琢玉人置甘后侧玩之宫人妬后亦妬玉人
　　嶲州志云西海中产水晶石人至其傍喧语则雷雹兴焉
　　本草经曰嘉州峩眉山出菩萨石色莹白明彻若泰山狼牙上饶水晶之类日中照之有五色如佛顶圆光俗以菩萨光明所感
　　酉阳杂爼蜀石笋街夏中大雨往往得杂色小珠俗谓地当海眼莫知其故蜀僧惠嶷曰前史说蜀少城饰以金璧珠翠桓温恶其太侈焚之合在此今拾得小珠时有孔者得非是乎
　　蜀纪周大夫苌弘死蜀人藏其血三年变为碧珠隋书史万岁伐南宁夷爨翫请降献明珠径寸
　　大足志县南二十里寳珠溪贞观时渔人郭福夜见水际有光即之有蚌如斗剖得径寸明珠以献太宗赐之积善井碑碣犹存

　　五金

　　汉宣帝遣王褒持节祀蜀碧鸡金马颜师古注曰金形似马碧形似鸡也陶弘景别录云金屑生于益州华阳国志新都县金堂山水通巴汉出金砂蜀记曰金堂县古有金船沉江之东岸往往有见者按本志旧怀州前有潭是名金渊唐讳为金水也郡国志云广汉有金山县县东一水濑时有金碎珠随波东注傍水居人采以为业李膺益州记云金山在涪县东长七八里毎夏淹水有崩处即金粟散出华阳国志云涪县有孱水出孱山其源有金银矿洗取火融合之为金银按涪县孱亭今之左绵及属县地
　　李膺记云走金山在导江县尧时洪水民奔是山而获金故名宋史庆厯中或言彭之广碃丽水二峡出金宦者挟富人请置场募采益州转运使高觌以聚众山谷间与夷獠杂处非地方之福且得不偿失遂罢之龙州志云州产金砂在西北九十里水进站界亦邻于夷
　　山海经崃山其阳多黄金寰宇记浮图水在芦山县五里从生羌界来水中有孤崖状如浮图出贡金又云大渡河一名沬水出麸金所谓汉嘉金也
　　盐井志卫西三十里有废金县元之金州也界有斛僰和山出金故名西北四百五十里剌红瓦山下有金县五村香罗八瓦山寨产金成粒与云南丽江府接界土官剌马仁所管又有剌雀瓦山产碎金革石瓦山产银矿宁畨志泸沽桥去卫南八十里其水与长汀水交流而下注金沙江是滇蜀争界处
　　常璩曰晋寿县本葭萌城有金银矿民今岁岁取洗之梁州记曰益昌县东山西北有金铜溪出金
　　方勺泊宅编云黄银出蜀中色与金无异但上石则色白南中八部志朱提山在犍为属国旧有银窟数处诸葛亮书朱提银采之不足以自食韩愈诗我有双饮醆其银得朱提是也汉志朱提银以八两为一流流直千五百八十他银一流直千
　　续博物志后唐同光中庄宗平蜀得王衍金银命悉镕之为金砖银砖约重三百斤一砖开一窍二人担之上有匠人名曰冯高过荆南高季兴曰冯高主属我坑官吏持而有之储为一库建隆中没入京师斤两封缄如故宋张咏在蜀日有术士上谒自言能煅汞为白金张曰若能一火煅百两乎曰能即市汞百两俾锻一火而成不耗铢两张叹曰若术至矣然此物不可用于私家立命工铸为一香炉凿其腹曰充大慈殿上用寻送寺中以酒榼遗术者而谢絶之
　　禹贡曰梁州厥贡璆铁银镂鐡柔铁镂刚铁也史记曰蜀卓氏之先赵人用铁冶富秦破赵迁卓氏求逺致临卭大喜即铁山鼓铸运筹策富至僮千人田池射猎之乐拟于人君程郑山东人亦以冶铸富埒卓氏俱居临卭华阳国志云临卭县古石山有石矿大如蒜子火烧合之成流支铁甚刚因置铁官有铁祖祠
　　寰宇记宕渠郡之铁官永川县之铁山邻水县之邻山铜梁县之绵谷俱出鐡
　　云笈七籖云欲合铁胤丹者必先辨铁性择其善者用之古方多以雅州百丈建州东翟为上陵州都卢为次并州五生为下又■〈牜羊〉柯及广栁二州所出并不烦灌錬即堪打用此葢自然刚也嘉陵荣资四州所出功力与广郴相似而灌刚之时须得百丈者相参乃堪服用若忠渝等州所出并力薄不堪
　　老学庵笔记云蜀有竹炭烧巨竹为之易然无烟而耐久卭州出铁烹炼利于竹炭皆用牛车载以入城予亲见之
　　寰宇记羊角山出锡在剑州南九十里两峰崛起如角然地镜图云草青茎赤其下多铅铅锡之精为老妇人唐独孤滔云嘉州利州出草节铅生铅未煅者也打破脆烧之气如硫黄紫背铅即熟铅铅之精华也有变化能碎金刚鑚本草雅州出钓脚铅形如皂子又如蝌蚪子黑色生山涧沙中可以干汞
　　梁简文金錞赋云采赤鋈于蜀垒求铜精于灌濵异苑云魏时殿前钟大鸣众皆震骇张华云此蜀铜山毁故钟鸣应之蜀都寻上其事如华言
　　华阳国志会无县天马河中有铜胎以羊祀之可取河中见存按水经注会无县骏马河中谓之贝子胎铜矣十道记云广汉之地有铜山之富寰宇记铜山县本蜀道铜山邓通铸钱处也又有私镕可会赖应三山皆出铜任百姓采铸即今中江县地

　　钱

　　说文钱者泉也言如泉之流布也以铜铁铸之蜀有铜官铁官故泉货为盛括地志曰雅州荣经北三里有铜山即汉文赐邓通处荣经县即严道矣佞幸传曰邓通蜀郡南安人也以棹舡为黄头郎文帝常夣欲上天不能有黄头郎推上天顾见其衣尻带后穿觉而之渐台以夣中阴自求推者郎见邓通其衣后穿梦中所见也召问其名姓即邓通邓犹登也文帝甚说尊幸之使善相人者相通曰当贫饿死上曰能富通者在我何说贫于是赐通蜀严道铜山得自铸钱邓氏钱布天下其富如此文帝崩景帝立邓通免家居无何人有吿通盗出徼外铸钱下吏验问颇有遂竟案尽没入之通家尚负责数巨万长公主赐邓通吏辄随没入之一簮不得着身于是长公主乃令假衣食竟不得名一钱寄死人家李孝美钱谱云邓通钱文字称两同汉四铢文
　　华阳国志云汉文帝以铜山赐侍郎邓通通假民卓王孙岁取千疋卭志云州治南五里卓王孙故宅即旧临卭县也耕者往往于其地得汉钱昔文君白头吟云男儿重意气何用钱刀为
　　方舆胜览成都通仙井在严真观相传此井与绵竹县君平井相通往岁有人淘井得铜钱三径可二寸因恍惚不安复投井中立愈或谓是君平掷卦钱岑参诗君平曽卖卜卜肆芜已久至今杖头钱时时地上有
　　封演钱谱汉有厌胜钱藕心钱状如干盾长且方而不圆葢古刀布之变也与近世花蕋夫人封绶及穿钥钱相似
　　陈寿蜀志刘先主收成都士众掠尽府库财货军用不足忧之刘巴子初曰铸直百钱平物价令吏为官市从之数月而充足梁崔祖思政事疏曰昭烈取帐钩铜铸钱以充国用
　　蜀志补云蟇頥山鹿市洞穴中有游者得鹅眼钱不知从来按宋畧一贯长三寸谓之鹅眼钱言薄而小泰始中沈庆中启通私铸所作也
　　五代史李昊曰蜀主于剑门夔峡多积刍粟増置师旅用度不足遂铸铁钱禁境内铁置场鬻之以专其利
　　成都文类曰宋真宗景德中诏谢涛巡抚利益同九河张咏议鼓铸利害乃考铁价制钱币重轻适均物估用平众甚便之
　　元费着钱币谱曰蜀古用铜钱汉文帝时赐邓通蜀严道铜山铸钱是也公孙述据蜀始废铜钱置铁官钱百姓货币不行其謡曰黄牛白腹五铢当复好事者窃言王莽称黄述称白五铢汉货言天下当还刘氏也后述虽灭犹用铁钱以二当铜钱一先主攻刘璋拔成都士卒皆赴库藏取寳货军用不足乃铸钱一当百平诸物价文曰直百南齐永明八年刘悛启武帝曰蒙山故严地道有古铜坑可以经畧帝从之遣使入蜀铸钱得千万工费多乃止后周有蜀杂用古钱交易隋文帝时诏蜀王秀于益州立五炉铸钱字文轻重如开通元寳之制五代王衍末年改元咸康又铸咸康钱然不及唐旧钱逺甚孟氏广政间増铸铁钱于外郡边界参用毎钱千分四百为铜六百为铁逮至末年流入成都率铜钱十分杂铁钱一分大盈库往往有铁钱与铜钱相混莫辨葢铸工精也孟昶失国干德四年知府吕公余庆转运使沈公义伦奏拣铜钱计纲以发蜀地上行铁钱以千一百易铜钱千又索铜器铸钱附发仍増铸铜钱市金上供然失于裁制物价滋长铁钱弥贱至以五千易铜钱一千太平兴国四年诏两税及诸课利钱率十分输铜钱一分时旧钱已竭民间骚扰北客乗时贩铜钱入蜀以一钱易铁钱十四至有因铜钱三五毁发古塜剔取神像犯刑者朝廷察知诏仍旧止输铁钱人心乃安淳化五年诏两川以铜铁钱兼行铜钱一当铁钱十民颇便之咸平三年西京左藏库使杨允恭言川陜民田之税昔输铜钱一今亦铁钱一吏卒俸给旧铜钱一今铁钱五若交易则铁钱十为铜钱一且饶信之铜积数千万若舟运自荆达蜀蜀素多铜俾夔益遂各置监鼓铸岁用均给不及十年可悉用铜钱矣议虽未行然自是吏卒俸给改用十小铁钱之一矣景德二年张公咏上言受诏与转运使黄观同裁度嘉卭二州所铸景德元寳大钱十一参用甚便从之三年行用新铸铜钱初益卭嘉眉等州岁铸铁钱五十余万贯同两税课利收市物帛上供因李顺乱罢铸仅十年又以兵火耗坏至是铸大钱民以为利大中祥符七年諌议凌公策等请铸大铁钱毎贯重一十二斤十两以一当十先是蜀中小铁钱毎十当一贸易非便其后别铸大钱贯重二十五斤毎一当小钱十三司言民有盗镕大钱一千范为器用鬻钱二千故盗镕者众策言钱轻则行者易赍铁少则镕者鲜利故请改铸也嘉佑中赵公抃任转使以蜀钱甚多嘉卭州岁科衙前以铁科民以炭颇为扰奏乞罢铸十年以寛民力四年祫享赦书许之熈宁六年五月转运司以嘉卭州罢铸钱久民间阙钱乞减半铸与钱引相权从之建炎二年转运司以铸钱数多难于流转造自变量少其价益高奏乞依嘉佑四年赦文权罢铸钱十年桩留鼔铸本钱称提引价不待报遂行自是引日益多钱日益销议者以为恐非经久相权之制绍兴三十一年臣僚奏请复置嘉卭二监鼓铸夹锡钱诏下制置司总领所商搉乃具奏以谓嘉州所用钱系拨于眉州铁场其数不多难以复置钱监止就卭州置监鼓铸经久可行利州绍兴监仍岁铸大小钱共九万贯寻报可遂以卬州岁铸折二钱一万贯小钱一万贯总领所给其费淳熈六年总领李昌图奏利卭州两监所铸钱官费本钱倍于息且鼓铸有限而民间鉟销无穷若不更革钱重引轻必坏引法乞罢铸两监折一小钱比折二钱稍増铢两改铸折三大钱及将崇宁大观折二大钱并作折三行使诏从其请逮今行之以为利焉

　　交子

　　元费着曰蜀民以钱重难于转输始制楮为劵表里印记隠密题号朱墨闲错私自参验书缗钱之数以便贸易谓之交子凡遇出纳季一贯取三十钱为息其后富民十六户主之寻亦赀衰不能相偿争讼数起大中祥符末薛公田为转运使请官置交子务以权其出入不报冦公瑊守蜀乞废交子不用会瑊去而田代之诏田与转运使张若谷度其利害田若谷议以废交子为非便请为置务禁民私造条奏甚悉又诏梓州路提刑王继明与田若谷共议田等议如初诏从之始置益州交子务时天圣元年十一月也自二年二月为始至三年二月终凡为交子一百二十五万六千三百四十贯其后毎界视此数为凖交子旧以二月二十日起界清献公为记时已迁至七月也熈宁五年续添造一界其数如前作两界行使从监官戴蒙之请也毎道初为钱一贯至十贯寳元二年以十分为率其八分毎道为钱十贯其二分毎道五贯若一贯至四贯六贯至九贯更不书放熈宁元年始以六分书造一贯四分书造五百重轻相权易于流转于是蒙又请置抄纸院以革伪造之弊引有两界与官自抄纸皆自蒙始大观元年五月改交子务为钱引务所铸印凡六曰勑字曰大料例曰年限曰背印皆以墨曰青面以蓝曰红团以朱六印皆饰以花纹红团背印则以故事监官一员元丰元年増一员掌典十人贴书六十九人印匠八十一人雕匠六人铸匠六人杂役一十二人廪给各有差所用之纸初自置场以交子务官兼领后虑其有弊以它官董其事隆兴元年始特置官一员莅之移寓城西净众寺绍熈五年始创抄纸场于寺之旁迄官治其中抄匠六十一人杂役三十人凡引一界满纳旧易新率千引取钱六十四曰贯头钱天圣初止三十建炎初増八绍兴十一年乃増令数其纳换不尽者曰水火不到钱今一界所收并贯头钱凡一百九十万道总领所榷取以供军储所印之数自元丰元年兼放两界之后绍圣元年増一十五万道元符元年増四十八万道祖额毎界以一百八十八万六千三百四十为额以交子入陜西转用故也崇宁间用兵陜西开拓境土通行引法以助兵费元年増二百万二年増一千二百四十三万五千四年増五百七万五千大观元年増五百五十四万五千六百六十六比至换界以新引一当旧引四引法大坏寻有诏自四十一界至四十三界更不许换四十四界止依天圣旧额仍不得越铜钱界建炎二年罢铸钱复用元符所増之额三年増一百万绍兴元年増六十万二年増一百四十万三年増五百万四年増五百七十万五年増二百万六年増六百万皆以给利夔两路军费七年有旨不许泛印八年以边报急阙増三百万充籴买九年以移屯陜西合给籴本及陜西六路新复州军衣赐増二百万増数既多签书枢密院事楼照奉使陜西奏禁泛料始定着刑章十年以赡军急阙増五百万十三年以都运司之请増四百万二十九年以増招军兵桩办犒赏总领所请増一百七十万诏从之自后累増五百余万凡两界共为钱引四千六百四十七万二千六百八十绍熈二年有旨将八十三界钱引展一界行使増印一百九十万以偿总领所兑引贯头水火不到钱之数庆元三年总领所奏以成都潼川利州三路旱伤制置司减免民间租赋乞増印钱引以备对补有余以充赈济诏増一百万逮今合四千九百三十七万二千六百八十道矣而又伪造窃行足以乱真引日益増钱日益销子母不能相权然有称提之法以钱称提者引价低则官为出藏镪増价与民市引是也以法称提者凡民以钱输官当拆引则以一贯二百八十为限是也葢有钱则有引天圣所印之数视钱以为凖者也自军兴増料凿空为钱天下大计仰给于纸犹幸守和议引之出纳有常半藏诸司之库半流转于民维持不坏识者有忧其在军旅之际乎
　　按宋史薛田为益州路转运使民间以铁钱重私为劵以便交易谓之交子而富家专之数致争讼田请置交子务以榷其出入未报及冦瑊守益州卒奏用其议蜀人便之又云会子交子之法葢有取于唐之飞钱真宗时张咏镇蜀患蜀人铁钱重不便贸易设质剂之法一交一缗以三年为一界而换之六十五年为二十二界谓之交子初主以富民及赀衰不能偿所负争讼不息仁宗时置益州交子务以榷其出入私造者禁之定以百二十五万六千三百四十缗为额云
　　交子式
　　（图表畧）

　　锦

　　宋东阳沈立撰锦谱一卷见宋史经籍志今不存所存者元费着谱耳其畧云蜀以锦擅名天下故城名锦官江名濯锦而蜀都赋云贝锦斐成濯色江波游蜀记云成都有九壁村出美锦岁充贡宋朝岁输上供等锦帛转运司给其费而府掌其事元丰六年吕汲公大防始建锦院于府治之东募军匠五百人缝造置官以莅之创楼于前以为积藏待发之所榜曰锦宫公又为之记其畧云设机百五十四日用挽综之工百六十四用杼之工五十四练染之工十一纺绎之工百一十而后足役岁费丝权以两者一十二万五千红蓝紫茢之类以斤者二十一万一千而后足用织室吏舍出纳之府为屋百一十七间而后足居自今考之当时所织之锦其别有四曰土贡锦曰官吿锦曰臣僚袄子锦曰广西锦总为六百九十疋而已渡江以后外攘之务十倍承平建炎三年都大茶马司始织造锦■〈糹表〉被褥折支黎州等处马价自是私贩之禁兴又以应天北禅鹿苑寺三处置场织造其锦自真红被褥而下凡十余品于是中国织纹之工转而衣被椎髻鴃舌之人矣干道四年又以三场散漫遂即旧廉访司洁已堂剏锦院悉聚机户其中犹恐私贩不能尽禁也则倚宣抚之力建请于朝并府治锦院为一俾所隶工匠各以色额织造葢马政既重则织造益多费用益伙堤防益密其势然也今取承平时锦院与今茶司锦院所织锦名色着于篇俾来者各以时考之
　　转运司锦院织锦名色【即成都府锦院】
　　土贡锦三疋花様俱八荅晕
　　官吿锦四百疋花様曰盘球曰簇四金鵰曰葵花曰八荅晕曰六荅晕曰翠池狮子曰天下乐曰云雁
　　臣僚袄子锦八十七疋花様则簇四金鵰八荅晕天下乐三种
　　广西锦二百疋花様真红百疋曰大窠狮子曰大马打球曰双窠云雁曰宜男百花青绿百疋曰宜男百花曰青云雁曰绿云雁
　　茶马司锦院织锦名色本司须知云逐年畨蛮贡到马数多寡以用折传别无一定之数
　　黎州皂绯二种大被皂绯四色三种中被七八行锦玛瑙锦
　　叙州大被褥双连椅背单椅背俱真红
　　南平军真红皁青三种大被褥真红双窠锦
　　文州犒设红锦
　　细色锦名色
　　曰瑞草云鹤曰如意牡丹俱青绿曰鹅黄水林檎曰紫皁段子此二种特色曰宜男百花曰穿花鳯曰雪花球露曰樱桃曰水林檎曰天马曰飞鱼曰聚八仙曰六金鱼曰秦州细法曰秦州中法曰秦州麤法曰湖州大百花孔雀曰四色湖州花孔雀曰二色湖州大百花孔雀俱真红谯周益州志云成都织锦既成濯于江水其文分明胜于初成他水濯之不如李膺益州记曰锦城在筰桥东流江南岸昔蜀时锦宫也号锦里城墉犹在兹问锦于蜀中江城宛然如故而杼轴已不存矣
　　书顾命篇胤之舞衣注胤诸侯国所制之舞衣也按宋利州平蜀县即古胤山县丹铅录谓舞衣即今川锦此亦茫昧难据然西京杂记云汉成帝赵皇后报赵媫妤以云锦五色帐沉水香玉壶媫妤泣怨帝曰非姊赐我死不知此器帝谢之诏益州留三年输为媫妤作七成锦帐以沉水香饰之则蜀锦实见于汉也山谦之丹阳记曰厯代尚未有锦而成都独称妙故三国时魏吴皆资于西蜀至是始乃有之环氏吴记曰蜀遣使吴赍重锦千端魏文帝赐羣臣曰前后毎得蜀锦殊不相似左慈传云慈尝在司空曹操坐钓松江鲈鱼操谓曰既已得鱼恨无蜀中生姜耳慈曰可得也操恐其即近所取因曰吾前遣人到蜀买锦可过勑使者増市二端语顷即得姜还并获操使报命后操使蜀反验问増锦之状及时日早晩若符契焉蜀志曰先主平益州赐诸葛亮法正关张诸公锦各千疋诸葛军令云军中之需全藉于锦华阳国志诸葛孔明既图画以赐南夷又与之瑞锦铁劵是在三国时而锦骎骎始盛矣
　　唐宋之世额有常输而竒袤者或侈胜或报罢存乎其人如苏颋以开元八年知益州大都督府长史事前司马皇甫恂破库物织新様锦以进颋至一切罢之故唐书云元宗令皇甫询于益州织半臂背子等苏颋为太守不奉诏书乃停者也又云安乐公主出降武延秀蜀川献单丝碧罗笼裙缕金为花鸟细如丝发鸟子大仅黍米眼鼻嘴甲俱成明目者方见之又韦皋在西川凢军士将吏有婚家则以熟锦衣给其夫氏以银泥衣给其女氏宋初川峡诸州贡织绮鹿胎透背六铢欹正龟殻等太平兴国七年诏悉罢之天圣六年春又罢两川干元节岁贡织佛明道中又累诏减两蜀岁输绵绮此其大较也
　　予得诸名流之赋咏者西京杂记相如友人盛览字长通牂柯名士也尝问作赋法相如曰合綦组以成文列锦绣而为质一经一纬一宫一商此赋之迹也览退而作列锦赋合组歌扬雄蜀都赋云尔乃其人自造竒锦紞繏■〈糹匪〉颁縿缘卢中发文扬采转代无穷左思蜀都赋曰阛阓之里技巧之家百室离房机杼相和贝锦斐成濯色江波唐张何蜀江春日文君濯锦赋云粤惟姑洗应律勾芒御辰雁桥风暖犀浦花新迭嶂萦郭长杨映津轩车照地士女惊人风土堪乐山川可珍岁时不殊于荆楚形胜有类夫咸秦晩景弥秀晴江转春即有卓氏名姝相如丽室织回文之重锦艳倾国之妖质鸣梭静夜促杼春日布叶宜疎安花巧密写庭葵而不欠拟山鸟而能悉绩缕嫌迟嚬蛾慕疾乍离披而成段或焕烂而成疋言濯春流鸣环乃出于是近深沉傍清泚朱颜始映珎箧方启其始入也疑芳树影落涧中少将安焉若晴霞色照潭底夺五云长风未散泫百花微雨新洗尔乃曝林崖出泉洞迟日徐转和风缓送稍变回鸾全分舞鳯戏蝶时遶娇莺欲弄乗春景而方收俟王正而入贡懿其彩色足重鲜明可嘉青为禁栁红作宫花能使御尉荣障夫人饬车郎官居而列宿郡守衣而还家岂若夫齐纨之与楚练细縠之与轻纱王建织锦曲云大女身为织锦户名在县官供进簿长头起様呈作官闻道官家中苦难回花侧叶与人别惟恐秋天丝线干红缕葳蕤紫茸软蝶飞参差花宛转一梭声尽重一梭玉腕不停罗袖卷囱中夜久睡髻偏横钗欲坠垂着肩合衣卧时参没后明灯起在鸡鸣前一疋千金亦不卖限日未成官里恠锦江水涸贡转多宫中尽着单丝罗莫言山积无尽日百尺高楼一曲歌刘禹锡浪淘沙诗濯锦江边两岸花春风吹浪正淘沙女郎剪下鸳鸯锦将向中流定晩霞郑谷锦诗文君手里曙霞生美号仍闻借蜀城夺得始知袍更贵着归方觉昼偏荣宫花颜色开时丽池鳯毛衣浴后明礼部郎官人所重省中别占好窠名又布素豪家定不看若无文彩入时难红迷天子帆边日紫夺星郎帐外兰春水濯来云雁活夜机桃处雨灯寒舞衣转转求新様不问乱离桑柘残陆龟蒙蜀锦裙说云侍御史赵郡李君好事之士也因余话上元瓦官寺有陈后主羊车一轮天后武氏罗裙佛幡皆组绣竒妙李君乃出蜀锦裙一幅示余长四尺下广上狭下阔六寸上减三寸半皆周尺如直其前则左有鹤二十势欲飞走率曲折一胫口中衔莩蘤軰右有鹦鹉耸肩舒尾数与鹤相等二禽大小不类而隔以花卉均布无余地界道四向五色间杂道上累细钿点缀其中微云锁结互以相带有若驳霞残月流烟堕雾春草夹径逺山截空坏墙古苔石泓秋水印丹浸漏粉蝶【集作粉蕋】涂染盩縆环佩云隠涯岸浓淡霏拂霭抑冥密始如不可辨别及谛视之条段斩絶分画一一有去处其绣绘缜致柔美又不可状也里用缯彩下制线尚如旧两旁皆解散葢折灭零落仅存此故耳纵非齐梁物亦不下三百年矣昔时之工如此妙耶曵其裙者复何人焉因笔之为辞继于锦谱之后俾喜诗者赋焉

　　笺

　　段氏游蜀记云竹维九种笺惟十色成都古今记云蜀笺十様曰深红曰粉红曰杏红曰明黄曰深青曰浅青曰深绿曰铜绿曰浅云又有松花金沙流沙彩霞金粉桃花冷金之别即其异名
　　续博物志云元和中元稹使蜀营妓薛涛以十色彩笺贻稹稹于松花纸上寄诗谢之其名有松花纸杂色流沙纸彩霞金粉龙鳯纸近年皆废唯余十色绫纹纸尚在南部新书云元和初薛涛好制小诗惜其幅大不忍长剩乃狭之因号为薛涛笺
　　蜀梼杌王衍以霞光笺五百幅赐金堂令张蠙霞光即深红笺也又有百韵笺以其幅长可写百韵诗其次学士笺则短于百韵焉
　　唐范崇凯元凯兄弟俱有才名元凯赠兄诗云洛阳纸价因兄贵蜀地红笺为弟贫南北东西九千里除兄与弟更无人鲍溶寄王播侍御诗云蜀川笺纸彩云初闻说王家最有余野客思将池上学石楠红叶不堪书李义山送崔珏诗卜肆至今多寂莫酒垆从古擅风流浣花笺纸桃花色好好题诗咏玉钩
　　杨文公谈苑云韩浦与弟洎皆有辞藻洎语人曰吾兄为文譬如绳枢草舍聊蔽风雨予为文是造五鳯楼手浦因寄洎蜀笺赠以诗曰十様蛮笺出益州寄来新自浣溪头老兄得此浑无用助尔添修五鳯楼石守道以燕脂板浣花笺寄徐合州诗合州太守鬓将丝闻说欢情尚未衰板与歌郎拍新调笺供狎客写芳词文潞公寄人蜀笺絶句素笺明润如丰玉新様翻传号冷金逺寄南都岂无意缘公挥翰似山阴此则冷金笺也司马君实蜀笺献太傅同年叶兄诗西来万里浣花笺舒卷云霞照手鲜书笥久藏无可称愿投诗客助新篇
　　贞观故事云大明宫光顺门外东都永福门外皆创集贤书院学士通籍出入既而太府月给蜀郡麻纸五千畨东坡志林云川人取布头机余经不受纬者治作纸名布头笺冠于天下今六合人亦解作终是不及
　　寰宇记益州旧贡薛涛十色笺短而狭纔容八行益部谈资云薛涛井旧名玉女津在锦江南岸水极清澈石栏周环久属蜀藩为制笺处有堂室数楹令卒守之毎年定期命匠制纸用以为入京表疏市无贸者予庚戌秋过此询诸纸房吏云毎岁以三月三日汲此井水造笺二十四幅入贡十六幅余者存留乃作诗云七八百年间陈事若俄顷西川锦江畔犹有薛涛井朝发春花艳夕沉秋月冷所以可传故问人人不省但云造彩笺直贡君王前
　　元费着纸谱古者书契多编以竹简其次用缣帛至以木肤麻头敝布鱼网为纸自东汉蔡伦始简太重缣稍贵人遂以纸为便伦宦者也传多称其能然受宫掖风旨谄亲贵犹宦者态也智足以创物而亦足以杀身第于文字有功人至今称蔡伦纸今天下皆以木肤为纸而蜀中乃尽用蔡伦法有玉板有贡余有经屑有表光等纸玉板贡余杂以旧布破履乱麻为之惟经屑表光非乱麻不用于是造纸者庙以祀蔡伦矣庙在大东门雪峰院虽不甚壮丽然毎遇岁时祭祀香火累累不絶示不忘本也恩足以及数十百家虽千载犹不忘如此易以西南为坤位而吾蜀西南重厚不浮此坤之性也故物生于蜀者视他方为重厚凡纸亦然此地之宜也府城之南五里有百花潭支流为二皆有桥焉其一玉溪其一薛涛以纸为业者家其旁锦江水濯锦益鲜明故谓之锦江以浣花潭水造纸故佳其亦水之宜矣江旁凿臼为碓上下相接凡造纸之物必杵之使烂涤之使洁然后随其广狭长短之制以造砑则为布文为绫绮为人物花木为虫鸟为鼎彛虽云多变亦因时之宜纸以人得名者有谢公有薛涛所谓谢公者谢司封景初师厚也师厚创笺様以便书尺俗因以为名薛涛本长安良家女父郧因官寓蜀而卒母孀养涛及笄以诗闻外又能扫眉涂粉与士族不侔客有窃与之宴语时韦中令皋镇蜀召令侍酒赋诗僚佐多士为之改观期岁中令议以校书郎奏请之护军曰不可遂止涛出入幕府自皋至李德裕凡厯事十一镇皆以诗受知其间与涛唱和者元稹白居易牛僧孺令狐楚裴度严绶张籍杜牧刘禹锡吴武陵张佑余皆名士记载凡二十二竞有酬和涛侨止百花潭躬造深红小彩笺裁书供吟献酬贤杰时谓之薛涛笺晩岁居碧鸡坊剏吟诗楼偃息于上后段文昌再镇成都太和岁涛卒年七十三文昌为撰墓志谢公有十色笺深红粉红杏红明黄深青浅青深绿浅绿铜绿浅云即十色也杨文公亿谈苑载韩浦寄弟诗云十様蛮笺出益州寄来新自浣花头谢公笺出于此乎涛所制笺特深红一色耳伪蜀王衍赐金堂县令张蠙霞光笺五百幅霞光疑即今之彤霞笺亦深红色也葢以胭脂染色最为靡丽范公成大亦爱之然更梅溽则色败萎黄尤难致逺公以为恨一时把玩固不为久计也纸固多品皆玉板表光之苖裔也近年有百韵笺则合以两色材为之其横视常纸长三之二可以写诗百韵故时人便其纵阔可以放笔云凡纸皆有连二连三连四售者连四一名曰舡笺又有青白笺背青面白有学士笺长不满尺小学士笺又半之仿姑苏作杂色粉纸曰假苏笺皆印金银花于上承平前軰葢常用之中废不作比始复为之然姑苏纸多布纹而假苏版皆罗纹惟纸骨柔薄耳若加厚壮则可胜苏笺也蜀笺体重一夫之力仅能荷五百畨四方例贵川笺葢以其逺号难致然徽纸池纸竹纸在蜀蜀人爱其轻细客贩至成都毎畨视川笺价几三倍范公在镇二年止用蜀纸省公帑费甚多且恠蜀诸司及州县缄牍必用徽池纸范公用蜀纸重所轻也蜀人事上则不敢轻所重矣此以价大小言也余得之蜀士云澄心堂纸取李氏澄心堂様制也葢表光之轻脆而精絶者中等则名曰玉水纸最下者曰冷金笺以供泛使广都纸有四色一曰假山南二曰假荣三曰冉村四曰竹丝皆以楮皮为之其视浣花笺纸最清洁凡公私簿书契劵图籍文牒皆取给于是广幅无粉者谓之假山南狭幅有粉者谓之假荣造于冉村曰清水造于龙溪乡曰竹丝蜀中经史子籍皆以此纸传印而竹丝之轻细似池纸视上三色价稍贵近年又仿徽池法作胜池纸亦可用但未甚精致尔双流纸出于广都毎幅方尺许品最下用最广而价亦最贱双流实无有也而以为名葢隋炀帝始改广都曰双流疑纸名自隋始也亦名小灰纸

　　蜀中广记卷六十七

　　●钦定四库全书

　　蜀中广记卷六十八

　　（明）曹学佺 撰

　　○方物记第十

　　服用

　　欧阳公至喜亭记蜀丝枲织文之富衣被天下寰宇记益州贡柘蚕丝云仙杂记杜甫寓蜀毎蚕熟即与儿躬行乞曰如或相悯惠我一丝两丝
　　庾肩吾使蜀武陵王萧纪遗以白绮绫濒行谢启畧云图云缉鹤邺市稀逢写雾传花丛台罕遇虽复马均骋思比巧犹惭虞卿受金方恩未重此扁舟独返燕路有心载寳言归衔珠无日今保宁出绫亦以白色为佳寰宇记遂州樗蒲绫梓州水波绫嘉州乌头绫阆州重莲绫绵州小绫皆旧贡也
　　唐史明皇幸蜀至扶风军士各怀去就而出丑言会益州贡春彩十万匹悉命置于庭召诸将谕劳之曰会有此彩卿等即宜分取各图去就寰宇记益州旧贡春罗即春彩也宋史仁宗一日内出蜀罗一端为印朱所渍者数重按今绫罗不入贡织染局中贡夏绢用直指使者印识
　　齐东野语纱之至轻者曰轻容唐类苑云轻客无花薄纱也李贺诗蜀烟飞重锦峡雨溅轻容是矣能改亝澷录绵州巴西县纱子一疋重二两妇人制夏服甚轻妙八子之一也白居易集元九以绿丝布白轻褣见寄制成衣服以诗报之云绿丝文布素轻褣珍重京华手自封贫友逺劳君寄附病妻亲为我裁缝袴花白似秋云薄衫色喜于春草浓欲着却休知不称折腰无复旧形容时白在浔阳以成都为南京也微之通州报诗云湓城万里隔巴庸纻薄绨轻共一封腰带定知今瘦小衣衫难作逺裁缝惟愁书到炎凉变忽见诗来意绪浓春草绿茸云色白想君骑马好仪容
　　张君房丽晴集灼灼者锦城官中妓御史裴质与之善及裴召还灼灼毎遣人以红软绡聚红泪为寄
　　扬雄荅刘歆书雄常赍油素三尺问天下上计孝廉异语归以铅擿次之于椠
　　晋阳秋曰桓温入蜀有善星者来谒夜谈国祚修短不悦明日送绢一匹钱五千与之星诣习凿齿曰赐绢令仆自绞矣习曰君闻子知星宿有不覆之义乎绢以戏君钱供资粮听君去耳星人喜以言诣温温叹曰君三十年看儒书不如一诣习主簿
　　梁庾肩吾谢武陵王赉绢启曰蒙赉绢二十匹清河之珍邱园惭其束帛关东之妙潜织陋其卷绡下官谬眷扁舟暂瞻逺斾而天人渥盻増余论之荣江汉安流无泝洄之阻遂使鹤雾宵凝轻絺立变鴈风转急冶服成温有谢笔端无辞陈报
　　段氏游蜀记云果阆二州绢长五十尺重一斤其色目鲜白寰宇记鹅溪绢出梓州玄武县鹅溪杜诗为爱鹅溪白茧光者也东坡谢鲁兾州寄清丝诗鹅溪清丝清如氷上有千岁交枝藤藤生谷底饱风雪岁晩忽作龙虵升嗟我虽为老侍从骨寒只爱布与缯床头锦衾未还客坐觉芒刺在背膺岂如髯卿晩乃贵福禄正似川方増醉中倒着紫绮裘下有半臂出缥绫封题不敢妄裁翦刀尺自有佳人能遥知千骑出清晓积雪未放游尘兴白须红带栁丝下老弱空巷人相瞪但放竒纹出领袖吾髯虽老无人憎
　　薛涛诗夹缬笼裙绣地衣东坡诗醉面何因散缬文按说文缬结也系彩缯为文也又薛洪度海棠溪诗云春教风景驻仙霞水面鱼身总带花人世不思灵卉异竞将红缬染轻纱旧染工有夹缬檀缬蜀缬浆水缬三套缬绿丝斑缬诸名问之机坊不知也出丹铅录
　　叚氏游蜀记云左绵绯红三川所尚此郡有水所染绯红濯后益鲜高似孙纬略云少卿章岵常官于蜀持吴罗朔绫至官与川帛同染红后还京师经梅润吴朔之帛色皆渝变惟蜀者如旧后询蜀人乃知蜀之蓄蚕与他邦异当其眠将起时以桑灰煨之故宜色然世之重川红多以染之良葢不知由蚕所致也又云放翁常问余比在成都市时见彩帛铺牓曰翠色真红殊不晓所谓红而曰翠何也余曰嵇康琴赋曰新衣翠粲缨徽流芳班媫妤自悼赋曰纷翠粲兮■〈糹九〉素声东坡牡丹诗一朶妖红翠欲流皆有是称放翁击节大喜老学庵笔记云予一日游成都过木行街有大署市肆曰郭家鲜翠红紫铺问诸土人乃知蜀语鲜翠犹言鲜明也东坡诗一朶鲜红翠欲流葢用乡语
　　黄山谷劝石洞道真师染袈裟颂丈夫出家当披坏色衣蜀僧袈裟多似苾蒭尼轻罗绉谷染成春栁丝撩蜂引蝶唯欠逺山眉
　　张骞传曰臣在大夏时见蜀布问之得自身毒国在大夏东南数千里盐铁论曰间者郡国或令民作布絮吏留难与之为市吏之所入非独齐陶之缣蜀汉之布也亦民间之所为耳
　　司马相如凡将篇曰黄润纎美宜制禅言布也扬雄蜀都赋曰其布则细都弱折绵茧成袵阿丽纎靡避晏与阴蜘蛛作丝不可见风筒中黄润一端数金常璩志蜀郡安汉上下朱邑出好麻黄润细布有羌筒盛之者矣寰宇记汉州有弥牟布弥牟地名有交梭布即双紃布也益绵汉三州有高杼布果剑卭有丝布汉州有纻布纻犹丝也涪阆壁有连头布獠布也竹布出黔州斑布出昌泸及荣筒布出昌静或云即橦布
　　华阳国志曰益州有梧桐木其华采如丝人绩以为布名曰华布按广志曰桐木其叶有白毳取其毳淹织缉以为布蜀都赋注橦花柔毳可纺为布巴蜀异物志永宁夷人织桐花为布幅广五尺以还洁白不受污始下机必以覆亡人而后服卖又云宁州猱人能织阑干细布即纻布也其纹若绫锦然
　　纪胜云长宁军淯井夷人蛮布织梅圣俞春雪诗唐子西赠泸倅云寄语江阳夷貉道安排春织待新篇
　　周书记火浣之布浣必投于火云布则火色垢则布色出火而振之皎然疑乎雪丹铅录火浣布出蜀建昌其白如雪出于石隙元史所谓石绒也
　　巴蜀异物志曰冒絮者头上巾也冒音陌
　　益部耆旧传曰何汶字景由为谒者忽持赤帻同僚恠问之曰日当食至晡日果食按汉故事修省则执事者皆赤帻云
　　三国志诸葛孔明以巾帼遗司马懿巾帼女子未笄之冠蜀中名昙笼葢笑其坚壁不出如闺女之匿藏也帼音愦同古对切今音与国同非
　　隋书窦轨遗朱桃椎以鹿帻委之地不服鹿帻隠士巾也文彦博咏华阳巾诗华阳山相遗巾法蜀国乌纱学制成公厌貂裘今已久定知野服称高情注云俗亦谓隠士巾
　　蜀都赋鈲摫兼呈注摫音规裂帛为衣曰摫
　　帝王世纪云禹治水毕西戎渠捜国献其珍裘
　　东观汉记马援入蜀公孙述令戴交让冠与俱入宗庙立旧交之位更为制都布单衣
　　白傅寄生衣与元微之因题封上云浅色縠纱轻似雾纺花纱袴薄如云莫嫌轻薄但知着犹恐通州热杀君又谢杨东川寄衣服诗年年衰老交游少处处萧条书信稀唯有巢兄不相忘春茶未断寄秋衣
　　范祖禹曰司马温公布衾隶书百有十字曰景仁惠者端明殿学士范蜀公所赠也元丰中公在洛蜀公自许往访之赠以是衾先是高平公作布衾铭以戒学者公爱其文义取而书之衾首
　　寰宇记汉州遂州出苓根靸鞋唐书朱桃椎絶人逃世毎作草屦置路隅过者见之皆曰此朱山人屦也置钱米于故处乃取屦去
　　叙州出竹麻屦以慈竹丝为之竹当秋笋高数丈尾甚柔即钓丝竹也厯冬及春始叶叶左右并列如鸟翎状初岁极嫩土人破为篾裂以成麻
　　魏文帝与王朗书曰丕不爱江汉之珠而爱巴蜀之钩此言难得之贵寳不若易得之贱物也又荅先主惠钩书曰获累纸之命兼美之贶他既备善双钩尤妙前后之惠非贤兄之贡则执事之遗也
　　捜神记曰京兆长安张氏独处室有鸠自外入止于床祝曰鸠来为我祸飞上承尘为我福来入我怀已飞入怀探之失鸠所在而得一金带钩是后子孙过盛有为必偶赀财万倍蜀客行贾至长安闻之乃厚赂婢婢窃钩以与蜀客张遂渐衰耗而蜀客亦数罹穷厄不为已利或吿之曰天命也不可以力求于是赍钩以反张氏张氏复昌故闗西称张氏传钩云
　　华阳国志涪陵出大龟其缘可作义世号灵义按说文曰钗从金义声本只作义后人加金也云仙杂记寳厯中酉阳人见钓鱼师得鱼脑贯黄文爱而买归食至脊上出金钗一只长六寸
　　魏略云先主性好毦适有馈之牛尾者因手结之诸葛亮曰将军当复有逺志耶止结毦而已备乃投毦曰以忘忧耳按韵寳毦音珥织羽为衣也诸葛亮与吴王书云所送白毦薄少重见辞谢益以増惭
　　葛公荅李恢曰行当离别以为惆怅今致氍■〈叟毛〉一以达心也声类云织毛为席曰氍■〈叟毛〉华阳国志汶山郡本蜀北部冉駹都尉北接兰■〈虫同〉九种之戎有旄毡斑罽青顿毞毲之属周涪陵地图记云铜柱滩东有锦绣洲以此洲人能织锦罽也
　　蜀志简雍性简傲跌宕见客自诸葛亮已下则独擅一榻顶枕卧语无所为屈齐谐记武冈有幕官因凿渠得一瓦枕枕之闻其中鸣鼔起擂一更至五更鼓声次第更转不差既闻鸡鸣亦至三唱而晓抵暮复然其人以为恠而碎之见其中设有机局以应夜气乃诸葛武侯鸡鸣枕也
　　李膺益州记卭都陷河水浅时彼土人没水取得旧木坚贞光黑如漆好事人以为枕相赠
　　诸葛亮教曰计一岁运用蓬旅簟千万具寰宇记云渝泸汉遂合皆出簟子以桃竹为之栁宗元诗桃笙葵扇安可常言以桃竹为笙也方言簟宋魏间谓之笙王鍳竹簟赋巴箱列于椒台楚簟陈于玉房即是物矣华阳国志江州县北陂池出蒲蒻蔺席叚氏游蜀记云渝中花竹簟为时所重忠州垫江县以苏熏为席丝为经其色深碧寰宇记剑州旧贡苏熏席图经所谓苏家三棱草席也
　　能改亝龙安县出香子八子之一也宋时县属绵州是今之安县游宦纪闻蜀人切榅桲去顶剜中心纳沉檀并麝少许仍覆其顶线缚蒸烂取出候冷研如泥入脑子少许和匀作小饼烧之香味不减龙涎山谷黔中与人柬顷承惠香极清淡可喜毎与范道人同之耳比来絶无香材时时焚降真甲煎浅俗零藿虚躁非主人深静不能调制此物耳闻元叔苦疮疡遂平复否焚香何不见寄如梵王所献天女惟我能受可以与我志云黔江武隆彭水俱出土降真
　　华阳国志江州县清水宂巴人以此水为粉则膏辉鲜芳贡粉京师因名粉水故世谓江州堕林粉也方舆胜览成都都江水在府西四里一名粉水以水作粉鲜洁于他处今渝人至自成都必买省粉相遗堕林之物了不复传
　　裴启语林曰诸葛武侯与宣皇在渭滨将战宣皇戎衣莅事使人视武侯乗素舆葛巾持白羽扇指麾三军各随其进止宣皇闻而叹曰可谓名士矣今成都出羽扇攅杂鸟毛为之葢其遗制也
　　闻见录云僧楚安蜀人画山水于扇上安姑苏台或滕王阁千山万水尽在目前
　　李德裕画桐花鳯扇赋序云成都夹岷江矶岸多植紫桐毎至春暮有灵禽五色小于玄鸟来集桐花饮其露及花落则烟飞雨散不知其所往有名工绘于素扇余戏作小赋书其上赋曰桐始华兮绿江曙粲鲜葩兮泫朝露树晔晔兮霞舒鸟烂烂兮星布彼嘉桐兮贞且猗当暮春兮发英蕤岂鹓鶵之珍族又栖托乎琼枝彼零露兮甘且白涵晓月兮洒鲜泽岂青鸟之灵俦常欲吮乎玉液有嘉谷而不啄有乔松而不适独美露而爱桐非人间之羽翮逮花落而春归忽雨散而川寂怅丹穴之何逺想瑶池而已隔爰有妙工图其丽容宛宛兮若飱珠于芳蘂飘飘兮疑振羽于光风感班姬之素扇空皎洁兮如霰亦有美人増华点绚雀伺蝉而轻鹜女乗鸾而微盻未若绘斯禽于珍箑动凉风于罗荐非欲发长袂之余香掩清歌之孤啭庶玉女之提携列昆墟之瑶宴乃为歌曰青春晩兮芳节阑敷紫华兮荫碧湍美斯鸟兮类鸳鸾具体微兮容色丹彼飞翔于霄汉此藻绘于冰纨虽清秋而已至常爱玩而忘飡按此即川扇之始也今川扇一种以青纸为地画人物花鸟于上颇工致但未必为桐花鳯耳
　　段氏游蜀记云涪州出扇为时贵珍能改亝漫录魏城以一茧造一扇谓之绵扇亦轻而可爱又云绵州八邑各有出产谓之八子魏城县扇子其一也
　　华阳国志云宜君山有麈尾特好入贡山在广汉郪县陈子昂麈尾赋曰天之浩浩兮物亦芸芸性命变化兮如丝之纷或以神好正直天葢黙黙或以道恶强梁天亦茫茫此仙都之微兽固何负而离殃始居幽山之薮食乎丰草之乡不害物以利已不营利以同方何忘情于委代而化境之不忘卒罗网以见逼受庖丁而罹伤不以斯尾之有用而杀身于此堂为君雕俎之羞厕君金盘之实承主人之嘉庆对象筵与寳瑟虽信美于兹辰讵同欢于畴昔
　　蜀本纪云武都山精化为女子王开明纳为妃无几物故王哀之取武都山土筑为塜以石镜表其门杜甫诗云蜀王将此镜送死置空山冥寞怜香骨提携近玉颜众妃无复叹千骑亦虚还独有伤心石埋轮月宇间
　　史翙仁寿镜赋序云天寳初有献书阙下者言巴蜀之间有石镜见于岩之半仁寿之字昭然可观仆深竒之因而为赋曰主上恢大寳阐鸿休仁风扬而玄德布寿星晖而皇化流故得灵仙启瑞石镜涵秋无往不形鍳乃侔于止水有德而应道可喻于虚舟懿夫化自天钧质非镕造亭午光射灵朝曙早来洞宂之九仙对商山之四皓炳昆岫之龙烛倒风坛之竹扫光能照乗不遗罔象之珠迹在幽岩为启崆峒之道动如秋水之澄皎如寒雪之凝驻清夜之圆月挂长河之片冰其形不由于拂拭其势岂假于钩绳君则无心惟德之斯感山非自尔喜神之有凭左猨吟右虎啸万籁相聒羣容毕召虽复晋有金饰之美魏有银华之妙何如庸魅而野鹿羞窥爱舞而山鸡自照昔之写形仁寿见瞻咸阳倚玳瑁而称丽挂珊瑚而益光名传岁月事着缣缃咸播美于前古孰归功于我皇镜为之鍳与明德之合符石类于金惟圣躬之初应可以示后世之千叶可以轨前王之万乗记事之简已光良史之书颂美之词更动诗人之兴法天法地之谓仁不骞不崩之谓寿惟仁也故能昭泰惟寿也故能长久万人咸识鄙石室之仙经六体自然轻汉园之卧栁我大君犹抑而不纳谦而不有小人无益于补天庶斯文之不朽
　　张君房丽情集蜀王宗衍幸鳯州天雄军节度王承休妻严氏有美色衍爱幸之赐以妆镜其铭曰炼形神冶营质良工当眉写翠对脸敷红如珠出匣似月停空绮囱绣帨俱涵影中
　　蜀梼杌王宗寿字永年建族子也于江原得古铁鉴有篆文十二试照之见一青衣小儿坐酒楼上试令人访之青衣随至曰何以知我宗寿以实对青衣曰吾失此百年矣知在公处故此盘桓公其还我宗寿出而与之青衣剖腹纳鉴长揖而去宗寿有辟榖吐纳之术或谓得之青衣今模其篆文云■■■■■■■■■■■■葢龙宫寳藏神和子铸永年万岁十二字按神和子仙人屈突通也宋时遇张咏于京师及守成都见其像于天庆观云
　　宋史干德三年蜀平蜀宫人入内帝见其镜背有志干德四年召窦仪试诘之对曰此必蜀物蜀主尝有此号上大喜曰作相须读书人
　　洪迈嘉州江中镜记嘉州渔人王甲者世以捕鱼为业家于江上与妻子棹小舟往来数里间网罟所得仅足食他日见一物荡漾水底其形如日光采赫然射人漫布网下取得之乃古铜镜一枚径圆八寸许亦有琱■〈王娄〉琢刻固不能识也持归家因此生计寖丰不假经营而钱自至越两岁如天运鬼输盈塞败屋几满万缗无所用之翻以多为患与妻谋曰我家从父祖以来渔钓为活极不过日得百钱自获寳镜以来何啻千倍念本何人而暴富乃尔无劳受福天必殃之我恶衣恶食钱多何用惧此镜不应久留不如献诸峩眉山白水禅寺永为佛供妻以为然于是沭浴斋戒卜日入寺为长老说因依盛具美馔延堂僧皆有■〈贝亲〉施而出镜授之长老言此天下之至寳也神明靳之吾何敢辄预檀越谨置诸三寳前作礼而去王既下山长老密唤巧匠写仿形模别铸其一与真者无异乗夜易取而藏之王之赀货自是日削初无横费若遭巨盗辇窃而去者又两岁贫困如初夫妇归咎于弃镜复往白水拜主僧输以故情兾返原物僧曰君知向时吾不辄预之意乎今日之来理所必至吾为出家子视色身非已有况外物耶常忧落奸盗手中无以借口兹得全而归吾又何惜王遂以镜还不觉其赝也镜虽存而贫自若僧之衣钵充牣买祠部牒度童奴数溢三百闻者尽传元镜在僧所提点刑狱使者建台于汉嘉贪人也认为竒货命健吏从僧逼索不肯罗致之狱用楚掠就死使者籍其财空无贮储葢入狱之初为亲信行者席卷而隠知僧已死穿山谷径路拟向黎州到溪头值神人金甲持戟长身甚武叱曰还我寳镜行者不顾疾走投林未百步一猛虎张口奋迅来若将捕噬始颤惧探怀掷镜而窜久乃还寺为其俦侣言之此镜不知所在隆兴元年祝东老泛舟嘉陵逢王渔自说其事时年六十余云
　　集州志云曽口县南六十里广福寺悬崖临江故老相传开山时寺僧得一石盂于渔罾以贮残食翌日食满怪之复以钱置其中亦然试以金又如之僧日以富遂大兴堂殿及将死乃掷于江其徒百计觅之不得
　　蓬州志云石佛寺距治西南四十里嘉陵江岸寺建于晋魏有僧解龙困获寳盆弟子争之龙复取盆去元乔西雪歌云老僧梦龙龙感通清晓买鱼鱼眼红百钱得之置江海变化倐忽生雷风鱼因得脱感知已寳盆现出龙宫中贮以珍寳一利百恠异惊倒百歳翁弟子痴贪争夺取寳盆复送龙宫里舟人燃犀窥九渊老龙枕眠浑不起江烟漠漠含逺山落月茫茫照江水此语相传七百年过客感叹心茫然我来系舟岩下宿几欲刻石僧窻前山中盛事有如此只恐岁乆徒空言

　　器用

　　清赏录云昔有犍为人得玄雄草玄之砚如今制但无圭角耳方舆记写经台石砚在新繁县汉末茍居士于台上援笔书空曰吾为诸天写经台侧石砚犹存蜀志补罅万州金崖石砚即杜工部所咏者其诗云平公今诗伯秀发吾所羡奉使三峡中长啸得石砚巨璞禹凿余异状君独见其滑乃波涛其光或雷电联■〈土幻〉各尽墨多水递隠见挥洒容数人十手可对面比公头上冠贞质未为贱当公赋佳句况得终清宴公含起草姿不逺明光殿致于丹青地知汝随顾眄自注云平侍御公之砚也杜云林石谱云巩州西门塞石产深土中一种色绿而有纹成水波断为研颇温润发墨宜笔其穴岁久颓塞无复可采先子顷有一方赠东坡公目之为天波东坡有砚曰涵星赠范纯夫侍讲后归李才元才元之孙售于成都史君得百五十缗外周以二髹匣葢阴各有朱字纪岁月姓名元佑八年也
　　黄山谷为任从简镜砚铭云泸川之桂林有石黟黒泸川之人不能有而富义有之以为研则宜笔而受墨唐安任君从简之砚面为镜而背三足形骇天下若山林不若而不得访诸禹也松煤泛之若玄云之过魄月而竚也笔胥疏其上则吾宫中之兎也握笔之指爬沙若蛙欲食月不能而又吐也自注云任君宗易从简寄乌石镜研及屏乞余铭余没其屛归其研使更求乌石以为屏乌石视万州之金厓与中正砦之蛮溪兄弟行而白眉者也
　　蒲江志魏鹤山遗端溪砚一方池左一星耸起与池口相平背如瓦有十四星俱高耸约五六分布列亦雅星大如小指根作云捧之形先是藏于学宫寻移藏县库此研予及见之剥落不甚全体质逺谢端溪要以人重耳
　　虞伯生集谢书巢送宣和泸州石砚诗巢翁新得泸州砚拂拭尘埃送老樵毁璧复完知故物沉沙俄出认前朝毫翻夜雨天垂藻墨泛春冰地涌潮恐召相如令草檄为怀诸葛渡军遥
　　山海经高梁之山其上多垩其下多砥砺舆地纪胜云汉州石梯河及茂州产缁土皆可代墨涪州乐温县有蒲大韶墨知名宋世
　　寰宇记合州书筒忠州文刀皆文具也李白酬宇文少府见赠桃竹书筒诗桃竹书筒绮绣文良工巧妙称絶羣灵心圆映三江月彩质迭成五色云中藏寳诀峩眉去千里提携长忆君
　　富顺监碑目郡人王光明孺家旧有唐时石灯台刻讃一首并序元和进士元鋭撰庄伯良能书富义令孟公才刻
　　老学庵云宋文安公集中有省油灯盏诗今汉嘉有之葢夹灯盏也一端作小窍注清冷水于其中毎夕一易之寻常盏为火所灼而燥故速干此独不然其省油几半按文安尝为玉津令则汉嘉出此物几三百年矣
　　寰宇记永康军出马鞭唐顾况作露青竹鞭歌鲜于仲通正当年章仇兼琼在蜀川约束蜀儿采马鞭蜀儿采鞭不敢眠横截斜飞飞鸟边绳桥夜上层崖巅头挿白云跨飞泉采得马鞭长且坚浮沤丁子珠联联灰煑蜡揩光烂然章仇兼琼持上天上天雨露何其偏飞龙闲廐马数千朝饮吴江夕秣燕红尘扑辔汗湿鞯狮子麒麟聊比肩曲江昆明洗刷牵四蹄蹋浪头枿天蛟龙稽颡河伯虔拓揭胡鶵脚手鲜陈闳韩干丹青妍欲貌未貌眼欲穿金鞍玉勒锦连干骑入桃花杨栁烟十二楼中奏管弦楼中美人夺神仙争爱大家把此鞭禄山入闗闗破年忽见扬州北邸前祗有人还千一钱亭亭笔直无皴节磨将形相一条铁市头要是无人别江海贱臣不拘绁垂鞘挂影西窻缺稚子觅衣桃仰宂家僮拾薪几拗折玉润犹沾玉垒雪碧鲜似染苌弘血蜀帝祠边子规咽相如桥上文君絶往年策马降至尊七盘九折横剑门穆王八骏超昆崘安用冉冉孤生根圣人不贵难得货金玉珊瑚谁买恩张蠙新竹鞭诗新鞭暗入庭初长两三茎不是他山少无如此地生垂梢丛上出柔叶箨间成何用高唐峡风枝扫月明梅圣俞蒙山紫竹鞭诗蜀道之峭壁兮如快刀一削平无痕春雷惊龙走竹鞭是皆以竹为之非用革也
　　王子年拾遗记曰禹铸九鼎择雌金为阴鼎雄金为阳鼎太白星见九日不没李膺记云汶江山下有滩昔周衰九鼎沦没其一毎云开风息则了然见之华阳国志所谓寳鼎见于江漑也唐书开元二十二年四月得寳鼎于鼎鼻山下江中重七百斤次年复得鼎于江中有三足即周鼎矣
　　书苑云蜀先主常作三鼎皆孔明篆隶八分极其工妙唐卢庾梓潼神鼎赋曰于戏德包生植者不能动彼天之道瑞及飞走者未能感无一之寳故知瑞之大者下及无心之金石德之深者上合不言之玄造我国家高选物理光天顺人膺景命阐坤珍由是函谷闗旁灵符出而启圣梓潼郡内寳鼎光乎取新此鼎者圣人之大寳有国之神器量则弘深体乃殊异嶷如断山之■〈山上酋下〉崒屹若巨鳌之赑屃峙其足者可以象三德虚其心者将以含万类不汲而满不然而沸内烹餁以养贤上歊云而作瑞应火木之卦既调盐梅镂山川之容且御魑魅是鼎也岂从灵感亦有欵识不假雕镌宛然文字实彼天之所锡表吾君之至异应五百代之昌符成六万年之寳位与夫迁鼎郏鄏卜代三十卜年七百者不可同日而议宜书于册于帝之庭以合明应以昭神灵士有闻而叹曰昔黄帝作寳鼎三秦帝奠神鼎一周之衰也沉泗水而隠藏汉之盛也在汾阴而见出未有能来圣寿之无疆应人文以纯吉窃亦欲负鼎于明主启心而献术若能使我征于有商岂见遗于今日
　　喻汝砺集云严真观支机石壁上有记古鼎丹砂事蜀事补亡载宋京诗药鼎空留闭黄壤前时发掘篆籀新按崇宁元年五月丁夘知府王公古修筑严真观于观西南隅掘得鼎二■一缶一鼎有明水■有丹砂越三日又得■一缶一虺鼎一鼎有篆文可考又器一如鼎而无文又一如■而小异又五铢钱千九器小大异形制作竒古非世所常有因刻其名物于石开封张裕为记刻石具在器则归天府矣
　　录异记云绵州昌明县山中周回二十里许有瓷香炉广二寸者或全或破堆积林中莫知其数未测所从来也
　　益部耆旧传云任文公当王莽之乱竒物悉卖唯留铜甑丹铅录云麻城毛柱史鳯韶为予言近日平谷县耕民得一釡以凉水沃之忽自沸以之炊饭即熟釡下有诸葛行锅字乡民以为中有寳物乃碎之其釡复层中有水火二字异哉瑞应图曰丹甑不炊而自熟玉皋不汲而常满殆此类乎游梁杂记井研县乡中有掘地者得一釡铁色光莹将来造饭少顷即熟一乡皆异有争之者不得共举于县中令君命取看未至堂下失手落也分之为二中乃夹底心悬一符文不可辨旁有八分书诸葛行锅四字或即此物
　　杜少陵诗土锉冷疎烟自注云蜀人呼釡为锉也舆地纪胜曰叙州有滇池大镬可容水数十斛
　　侯鲭录云阆州有三雅池昔人修此池得三铜器状如杯盏上各有二篆字一曰伯雅二曰仲雅三曰季雅不知所由乃名池为三雅余尝览魏文典论云灵帝末斗酒直万金刘表一子好饮乃制三爵大曰伯雅受一斗次曰仲雅受七升小曰季雅受五升
　　少陵于韦少府处乞大邑瓷盆诗云大邑烧瓷轻且坚扣如哀玉锦城传君家白盌胜霜雪急送茅斋也可怜陆游入蜀记巫山县廨有古铁盆底鋭似半瓮极坚厚旧以种莲时黄嗣直叔向以涪陵尉来摄县鲁直过而见之洗涤顷见铭在其中葢汉永平间物也缺处铁色光黒如佳漆字画淳质可爱鲁直有石刻盆记按韩晖仲跋汉巴官铁量铭此盘色类丹砂鲁直石刻云其一曰秦刀巴官三百五十戊永平七年第二十七酉绍兴庚午岁予亲见之今在巫山县治赵明诚跋右汉巴官铁量铭巴官永平七年三百五斤第二十七前代以永平纪年者凡五汉明帝晋惠帝后魏宣武李密伪蜀王建惟明帝至十八年其它皆无及七年者以此知为明帝时物也此铭王无竞见遗
　　成都琴台下有古瓮耕者往往得之宋子京歌古瓮耕开数逾十瓮下取声元为琴又近日临卭谭州守有卓王孙酒缸图记云其下有汉年号
　　汉贡禹谏元帝云方今齐三服官作工各数千人一岁费数巨万蜀广汉主金银器岁各用五百万三工官官费五千万如淳曰蜀郡成都广汉有工官工官主作漆器物者也寰宇记益州旧贡蜀漆今尚尔
　　山谷在青神谢杨景山送惠酒器诗云杨君喜我梨花盏却念初无注酒魁矲矮金壶肯持送挼莎残菊更传杯任渊注蜀之酒魁葢诗人酌以大斗之遗制象北斗魁柄也
　　段氏游蜀记云巴州竹根酒注子为时珍贵
　　世说罗友在益州语儿云我有五百人食器家中人惊其由来清而忽有此物定是二百五十沓乌樏
　　越嶲志金马山下龙泉河有穴恒有夷器蛮匙刳木糠粃流出莫测其源
　　资暇录云茶托子起建中年蜀相崔宁之女以茶杯无衬病其熨指取楪子承之既啜而杯倾乃以蜡环楪子之央其杯遂定即命匠以漆环代蜡进于蜀相蜀相竒之为制名而话于宾亲人人为便是后传者更环其底愈新其制以至百状
　　野人闲话云伪蜀文谷好古士也常诣中书舍人刘元祚刘喜曰今日方与一二客约看余桃核杯客至即青城山道士刘云云升宫客沈黙也刘谓二客文员外亦艺士可并观之杯阔尺余文彩灿然真蟠桃实也刘言少时常游华岳逢一道士以此酌瀑泉灌漱予覩之惊骇道士即以半片相授云已而刘云出一白石圆如鸡子其上文彩隠出如画乃是二童子持节引仙人眉目毛发冠履衣帔纎悉皆具沈黙亦出一石阔寸五分长二寸五分上隠出盘龙鳞介爪甲无不周备云于巫峡山中得之文谷一日覩此三寳欣为涣言
　　扬雄赋曰覩瓶之居居井之湄处高临深动常近危酒醪不入藏水满怀不得左右牵于纒徽一旦击碍骨肉为泥自用如此不如鸱夷

　　舟车

　　扬雄蜀本纪曰蜀王有鹦武舟司马错谓秦王曰有巴之劲卒浮大舶船以东向楚华阳国志曰楚顷襄王使庄蹻伐夜郎至且兰■〈木豕〉船于岸而步战既灭夜郎因留王滇池以且兰有椓船牂柯处乃改国名为牂柯
　　晋书武帝谋伐吴诏益州刺史王浚修舟舰浚乃下教云瓜皮船本图以仓卒用之耳宁可以深入敌境耶于是作大船连舫方百二十步受二千余人以木为城起楼橹开四出门其上皆得驰马来往又画鹢首怪兽于船首以惧江神舟楫之盛自古未有也
　　隋书杨素进伐陈计拜信州总管于永安造大舰名曰五牙上起楼五层高百余尺左右前后置六樯竿并高百五十尺容战士八百人旗帜加于上次曰黄龙置兵百余人自余平乗舴艋各有差予己酉入蜀次荆门观峡舟有三层者以梯上下望之深不见底用百十人揺橹是亦其遗制也
　　唐王周志峡船具诗序云峡山之船大抵观浮叶而为之其状一也执而为用者或状殊而用一或状同而名异皆有谓下水船有樯有五两有帆所以使风尾有柂傍有棚上者以其山曲水急下有石皆不可用状直如橹前后各一者谓之梢船之斜正欹侧以此为司命稍类柂而状殊船之便于事者悉不如梢也橹浆桡棹拔使其进而无退利涉川泽为船之陈力橹与桨类而名乃异在船之有力者悉不如橹也峡水湍浚激石忽发者谓之濆沲洑而湤者谓之脑岸石壁立濆之忽作篙力难制以其木之坚韧竿直戟其首以竹纳护之者谓之戙竹为■〈糹念〉而勾其戙者谓之纳戙与篙状殊而用一在船之独出者悉不如戙也崖石如齿非麻枲纫绳可为前牵取竹之觔者破之而用枲为韧相续以备其牵者谓之百丈系其船首者谓之阳絚牵之者击鼓以号令之人声滩乱无以相接所以节动止进退焉枲与竹状殊而用一在船之先容者悉不如百丈也噫古人观物因事为志者甚多予秪命宪局沿泝巴賨抵瞿塘耳目熟于长年三老軰取其具之有功于船者作诗以称之庶几于鲁望茶经者也其梢诗云制之居首尾俾之辨斜正首动尾聿随叙取正为定有如提吏笔有如执时柄有如秉师律有如宣命令守彼方与直得其刚且劲既能济险艰何畏涉辽夐招招俾作主泛泛宾司命风乌愧斟酌画鹢空辉映古人存丰规猗欤聊引证其橹诗云用之大曰橹冠乎小者楫通津既能济巨浸即横涉身之使者颊虎之拏者爪鱼之拨者鬛弩之进者筴此实为相须相须航一叶其戙诗云箭飞峡中水锯立峡中石峡与水为隘水与石相击濆为生险艰声发其霹雳三老航一叶百丈空千尺苍黄徒尔为倐忽何可测篙之小难制戙之独有力猗嗟戙之为彬彬坚且直有如用武人森森矗戈戟有如敢言士落落吐胷臆拯危居坦夷济险免兢惕志彼哲匠心俾其来者识其百丈诗云少尝侍先君余闲诵白氏始得入峡诗深味作诗旨云有万仞山云有千丈水自念坎■〈土禀〉时尤多兢慎理山束峡如口水漱石如齿孤舟行其中薄氷犹坦履孱岩屹焉立汹涌勃然起百丈为前牵万险即平砥破之以篔筜续之以麻枲砺之坚似节引之直如矢杼轴连半空长短随两涘铁锁枉驰名锦缆谩称美长绳岂能系朽索何足拟茍非■〈糹念〉之为胡可力行此
　　应玚灵河赋云龙艘白鲤越舲蜀艇传玄正都赋云艨冲■〈舟句〉■〈舟鹿〉蜀艇吴航杜甫诗野艇恰受两三人皆平音也俗本改作野航非航则大舟矣岂止两三人
　　蜀人取鱼之具名鱼栫说文栫寂见切以柴木壅水也江赋栫淀为涔夹众罗筌王勃鱼栫侵岸水即此俗本作床无谓
　　博物志云旧说天河与海通近世有人居海渚者年年八月有浮槎去来不失期人有竒志立飞阁于查上多赍粮乗槎而去十余日中犹观日月星辰自后茫茫忽忽亦不觉昼夜去十余日奄至一处有城郭状屋舍甚严遥望宫中多织妇见一丈夫牵牛渚次方饮见之惊问曰何由至此此人具说来意并问此是何处荅曰君还至蜀郡访严君平则知之竟不上岸因还如期后至蜀问君平君平曰某年月日有客星犯牵牛宿计年月正是君到天河时也按因话录载汉书张骞穷河源言其奉使之逺实无天河之说惟张茂先博物志有之后人相传云得织女支机石持以问君平今成都严真观有一石呼为支机石余寳厯中下第还家于京师途中逢官差递夫舁张骞槎不知是何物洞天集云严遵仙槎唐置之于麟德殿长五十余尺声如铜铁坚而不蠧李德裕截细枝尺余刻为道像往往飞去复来广明已来失之槎亦飞去
　　后汉书公孙述在蜀僭用羽葆车及瞽师乐器建武十三年夏四月大司马还自益州传送于京师于是法物始备事物纪原云兠笼巴蜀妇人所用干元以来蕃将着勋于朝多乗之以易于担负京师先用车轝后亦以兠笼代之即今之兠子葢其制起于巴蜀而用于中朝自唐干元以来也
　　事物纪原蜀相亮造木牛流马以运饷葢巴蜀道阻便于登陟故耳木牛即今小车之有前辕者流马即今独推者是而民间谓之江州车子巴郡有江州县疑亮创始于此当时云然后人以为名也诸葛集载木牛流马法曰木牛者方腹曲头一脚四足头入领中舌着于腹载多而行少宜可大用不可小使特行者数十里羣行者二十里也曲者为牛头双者为牛脚横者为牛领转者为牛足覆者为牛背方者为牛腹垂者为牛舌曲者为牛肋刻者为牛齿互者为牛角细者为牛鞅摄者为牛秋轴牛仰双辕人行六尺牛行四步载一岁粮日行二十里而人不大劳流马尺寸之数肋长三尺五寸广三寸厚二寸二分左右同前轴孔分墨去头四寸径中二寸前脚孔分墨二寸去前轴孔四寸五分广一寸前杠孔去前脚孔分墨二寸七分孔长二寸广一寸后轴孔去前杠分墨一尺五分大小与前同后脚孔分墨去后轴孔三寸五分大小与前同后杠孔去后脚孔分墨二寸七分后载克去后杠孔分墨四寸五分前杠长一尺八寸广二寸厚一寸五分后杠与等板方囊二枚厚八分长二尺七寸高一尺六寸五分广一尺六寸毎枚受米二斛三斗从上杠孔去肋下七寸前后同上杠孔去下杠孔分墨一尺三寸孔长一寸五分广七分八孔同前后四脚广二寸厚一寸五分形制如象靬长四寸径面四寸三分孔径中三脚杠长二尺一寸广一寸五分厚一寸四分同杠耳
　　王晦叔云郫村民凿古冡得一铜马高可三尺许制作精妙简池守景季渊取以归中宵风雨輙闻嘶鸣怪之不敢留移送佛寺绍兴丙子灼至成都黄伯渊见索诗乃作铜马歌曰君不见武皇逸志凌九垓追风蹑影思龙媒鲁班门外立铜马天廐万匹皆尘埃又不见伏波将军破交贼归来殿前献马式据鞍习气殊未衰想见老子真矍铄两京翻覆知几秋只有山河共客愁孤烟落日蚕丛国出此神物于荒邱千年黄壤谁作主犹把归心泣风雨但恐一朝去无踪有似丰城寳剑化■〈雨上只下〉龙

　　蜀中广记卷六十八
※※※※※※
古典小说之家备份区　http://club.xilu.com/wave2002/
 
[楼主]  [8楼]  作者:沉思曲 发表时间: 2008/08/30 18:41 [加为好友][发送消息][个人空间]回复 修改 来源 删除
《四库全书　蜀中广记》　（069～081）/一百八卷　（明）曹学佺 撰

　　●钦定四库全书

　　蜀中广记卷六十九

　　（明）曹学佺 撰

　　○方物记第十一

　　印玺

　　尚书璇玑钤曰禹开龙门导积石决岷山治九贡出玄珪上刻曰延喜玉受德尺锡佩王子年拾遗记曰昔伯禹入穴乃至一空里有人身而蛇鳞口吐玉简以授禹长十有二寸以量度天地
　　后汉书岑彭臧宫伐公孙述拔地至繁郫前后收得节五印绶千八百枚
　　蜀志太傅许靖等上言前闗侯围襄阳襄阳男子张嘉王体献玉玺玺潜汉水伏于渊泉晖景烛耀灵光彻天赤牍清裁以为云长进玺词云谷杂记绍兴中洞庭渔人获一印方仅二寸其制甚古纽有连环四两两相贯上有一大环总之葢所以佩也渔者以为金竞而讼于官辨其文乃寿亭侯印四字闗侯尝封于汉寿亭疑必侯物遂留长沙官库守库吏见印上时有光焰因白于官乃遣人送荆门军侯祠中光怪遂絶容斋随笔云复州寳相院以建炎二年因伐木于三门大树下土中深四尺余得一印其环并背俱有文云汉建安二十年寿亭侯印今留于左藏库邵州守黄沃叔启庆元二年复买一纽于郡人张氏其文正同只欠五丝环耳予以谓皆非真汉物且汉寿乃亭名既以封云长不应去汉字又其大比它汉印几倍之闻嘉兴王仲言亦有其一侯印一而已安得有四云长以四年受封当即刻印不应在二十年尤非也是特后人为之以奉庙祭其数必多今流落人间者尚如此予今岁在渝州武陵杨进士文弱以广文分考蜀闱事竣见过损惠汉章方寸文曰闗小侯印
　　魏景元末年灭蜀雍州兵于成都县获玉璧玉印各一印文似成信字献之卫瓘瓘依周成王归禾之义以上相国府司马氏宣示百官而后藏之葢公孙述起成都自号成家也瓘得印时梓潼太守向充曰吾闻之谯周先帝讳备其训具也后主讳禅其训授也刘已具矣当授人也今中抚军名炎而汉年极于炎兴瑞出成都而藏之于相国府此天意也
　　南齐志永明元年冬日宁蜀广汉县村民张庆宣陶瓦作屋见瓦间有光照屋内外以告令孔休先乃共发视获玉玺一纽璧方八分上有鼻文曰帝真
　　蜀梼杌武成二年获玉璞于田令孜之故第以为国玺其文曰有德承天其祚永昌孟蜀广政十四年冬十月望彭山副将头杨富获一铜印于江岸有六面方各寸许皆有篆文两面共通一窍窍中三虚一实其直可贯其圆有规六面篆文共八十二十分夹其窍六十均在四傍各成文章印过雕镂有窍面各一十字无窍面各十五字以印进上严筑作瑞篆记今载其篆文于左一面云■■■■■■■■■■■■■■■天国老君生万民治中国外国人和玺十五字也其相对一面云■■■■■■■■■■■■■■■老君授生辅天下国安平受道人长生十五字也又一面云■■■■■■■■■■虚无自然明日月星辰光十字也其相对一面云■■■■■■■■■■玄女致和气玉女教天医十字也又一面云■■■■■■■■■■■■■■■上国仙师天师老君道成明天地政玺十五字也其相对一面云■■■■■■■■■■■■■■■上召吾拜无为太昊通天下治气同玺十五字也按此当是汉张道陵时物
　　舆地纪胜靖康元年遂州浚城隍得方寸古铜印其文曰广汉侯印洪迈夷坚志宣和中夔人龙澄曽于府东大瀼水中获玉印其文非世间篆籀恍见天神立于傍曰此印乃上帝所寳守护不谨遂落于此俄而不见澄惧乃奉印投元处古今丁集建炎初卢法原修治罗城役夫得小金印以献公因会乡老出而薄观有识其文者曰汉破虏羌侯五字字分作三行汉字居其一观毕以寄于帑绍兴十年胡公世将捷于剡家湾张公寿一因取为献按汉土德故印章以五成此先汉时物也但不知封侯者为何人又虏羌二字连称亦史册所未有
　　黎州志蛮部内有渥洼池产马其处首领号鬼王有印篆文曰武犍水军
　　蜀梼杌云永平二年八日什邡县人获铜牌以献上有六十二字建命嗣子更名元膺字昌美以符铜牌膺昌之谶且为文诫之
　　长宁军北半里西溪北岸有桃源洞宋嘉定中太守张公市民田以种桃李立亭榭掘地得铜牌刻诗云绰约去朝真仙源万木春要知窃桃客定是会稽人国朝宣德中耕者于洞前复得铜牌广一寸长二寸厚一分半金色鲜明刻诗同前
　　华阳国志诸葛亮赐南夷铁劵毎刺史校尉至夷輙赍以呈诣
　　费着氏族谱蜀郭氏众多家于北城者号北郭自叙出汾阳藏有汾阳王丹书铁劵
　　成都古今记云唐铁劵二葢昭宗以赐陈敬瑄田令孜者劵形方如半甑纵长尺余横广不及二尺以金为字今在军资库但金剥落无余字益澷灭间有不可识者敬瑄以中和三年十月受赐令孜以四年十一月受赐僖宗犹在成都明年僖宗还京师后此八年当景福六年四月二人俱为王建所杀据新唐书葢同日死令孜与敬瑄实斲丧唐室何功之有虽冒受此劵卒不可用天道果昭昭乎今劵字益就澷灭可惜录其槩左方敬瑄劵文承旨乐朋龟作其略曰烹巨鳌者鼎大于沧海斩长鲸者剑倚于青天既立异勲克膺殊宠李晟免其十死子仪成其九功镇以金镛赐其铁劵后来继者岂在他人又曰致朕身安由卿忠荩前封公爵后锡郡王询于众情未惬羣望今赐卿铁劵赦卿十死其宰臣姓名澷灭不可复识田令孜铁劵文略曰人臣之绩古今莫俦爵位不足以荅元勲竹帛不足以纪大节式遵盛典用表殊庸宣赐骆谷扈从定难中兴社稷功臣仍恕十死其宰臣裴澈

　　兵器

　　汉书南越反以杨仆为楼船将军有功东越反上欲复使将为其伐前劳以书勅责之曰君欲请蜀刀问贾几何对曰率数百夫武库日出兵而阳不知挟伪干君过也陶弘景刀剑录曰闗侯为先主所重不惜身命自采武都山铁为二刀铭曰万人及侯败旹刀没于水张益德初受新亭侯自命匠炼赤珠山铁为一刀铭刃曰新亭侯蜀帝大将也后范张偷以入吴又曰黄忠从先主定南郡得一刀赤如血于汉中击夏侯渊军一日之中手刃数百
　　蒲元传曰君性多竒思于斜谷为诸葛亮铸刀三千口刀成自言汉水钝弱不任淬蜀江爽烈是大金之元精天分其野乃命人于成都取江水以淬刀既至君言水杂不可用取水者捍言不杂君以刀画水言杂八升取水者叩头云实于涪津渡覆水惧怖遂以涪水八升益之咸共惊伏及刀成试以竹筒纳铁珠满中举刀断之应手虚落今屈耳环者乃其遗范陶弘景刀剑录曰蜀主备令蒲元造刀五千口皆连环及刃口刻七十二炼柄中通之兼有二字矣
　　陶隠居曰后蜀李雄晏平元年造腾马刀五百口有隶字北史太和中特赐高允蜀刀一口
　　后汉书肃宗尝赐诸尚书以寳剑手自署名者三人郅寿其一也署寿剑曰蜀汉文时论以寿明逹有文章故得是剑云笈七籖云天师剑状若生铜五节连环之柄上有隠起符文星辰日月之象重八十一两尝用诛制鬼神降翦凶丑升天之日誓曰我世有一子传印剑及都功箓顶上有朱发十数茎以表竒相于今二十一世矣剑时有异光或闻吟吼乍存乍亡至十六世师毎借人供养以祛疾苦邻家夜产性命危切借去有神光如烛闪然一室之中剑堕地而折经数十年十八世孙惠钦时有人挈布囊入云锦山仙居观周行廊庑之下云解磨镜钉铰师问曰有折剑焊缀得乎请看之曰可须别扫一室炭数斤以巨石为碪炽炭锤击反扄其门声闻于外门人皆忧此剑淬于其手师殊不为虑顷之锤锻声絶执剑以呈果完缀如旧但焊处微有黒痕如丝发耳师以钱半千酬之致于老君前负囊而去出门数歩寻失所在
　　刀剑录曰蜀章武元年辛丑采金牛山铁铸八铁剑各长三尺六寸一备自佩一与太子一与梁王理一与鲁王永一与诸葛亮二与张飞闗侯一与赵云并是亮书作风角处所
　　又曰蜀后主禅延熈二年造大金剑长一丈二尺镇剑口山往往辉光上烛后人处处求觅不得
　　晋许逊令旌阳日有斩蛟第三剑至唐复出渔者网而获之隋礼仪志侍御有左右夹毂蜀客楯剑格兽羽林八
　　云仙杂记成都朱善存家世寳一剑毎生神芝则天下晏清如安史黄巢之乱剑皆吐黒焰属天不差毫厘老杜咏番剑诗虎气必腾上龙身宁久藏元稹书剑诗渝工剑刃皆欧冶巴吏书踪尽子云唯我心知有来处泊船黄草夜思君
　　王氏见闻录伪蜀王承协幼承荫有文武才通于章律门下常养一术士授其战阵之法人莫知也蜀主讲武于星宿山下承协呈一铁鎗重三十余斤请试许之由是介马盘枪星飞电转万人观之咸服神异及入城又请盘城门下铁闗五十余斤用两人舁致马上当街驰之疾如电闪主大悦擢为龙捷指挥使承协于诸家兵法三令五申悬之口吻主以其年幼终不柄用焉
　　诸葛亮教曰作部作匕首五百枚以给骑士又曰勅作部皆作十折矛以给之
　　李膺益州记云掌天山在临津县山多柘堪为良弓虽檿丝燕角不能胜也今巴州地
　　禹贡梁州厥贡砮磬华阳国志台登县有砮石火烧出铁刚利蜀都赋注碧砮生越嶲会无县可作箭镞
　　魏氏春秋曰亮作八务七戒六恐五惧皆有条章以训励臣子又损益连弩谓之元戎以铁为矢矢长八寸一弩十矢皆发
　　神僧传云梁将王綝与陆法和守巫峡军次白帝法和谓人曰诸葛孔明可谓名将吾自见之此城旁有其埋弩箭镞一斛许因挿表令掘之如其言
　　三国志蜀孟干至吴皓欲杀之宥而将徙诸临海干以吴人爱蜀侧竹弩言能作之皓留付作部复逃至京师唐诗品彚苏涣少喜剽盗善白弩巴蜀商人苦之称白跖以比庄蹻后折节读书登第
　　战国策曰蜀地之甲乗船浮于汶乗夏水而下江五日而至郢汉中之甲乗船出于巴乗夏水而下汉四日而至五渚
　　沈约宋书云太祖赐孝武以诸葛亮满袖铠铁帽隋书太子勇好饰蜀铠
　　宋史戎州鬼主有罗鬼甲葢漆生革为之其坚过于铁出都掌夷中
　　释名云盾遯也跪其后避刃以隠遯也大而平者曰吴魁本出于吴为魁帅者所持也隆者曰须盾本出于蜀须所持也或曰羌盾言出于羌也
　　诸葛亮军令曰始出营竖矛戟舒旛旗鸣皷角行三里辟矛戟结旛旗鸣皷角未至营三里复竖矛戟舒旛旗鸣皷角至营复结旛旗上皷角违令者髠音乐志汉高祖自汉中归巴渝之兵执仗而舞既非正典悉罢不用
　　涪陵志宋大观间掘地得印及佩钩刁斗上刻张飞二字因立桓侯庙
　　隋书丹阳人耿询以罪配给蜀王秀有巧思作马上刻漏后秀废询以亲信又当诛因其技巧得免

　　蜀中广记卷六十九

　　●钦定四库全书

　　蜀中广记卷七十

　　（明）曹学佺 撰

　　○方物记第十二

　　乐器

　　南齐书建元中涪陵郡蜑民田健所住岩间常留云气有声响彻若龙吟求之积岁莫有见者其年四月黒夜岩中忽见双光起至明掘之获古钟一枚及錞于一面至永明元年十一月宁蜀广汉县人垦地又获古钟一枚高三尺八寸围四尺七寸悬柄长一尺二寸合高五尺四面各九乳
　　云笈七籖渝州南平县道昌观有古钟作二狮子对立捧花座蛟螭为鼻蛟尾分绕狮之足盘于钟上钟形再杀三成如盩厔古钟之状于其杀处作细花文五条当中一条黄色明净累累若珠贯焉次珠条外作花片之状屈曲相营又外一重云叶纒绕殆非人工此外周身有花不可细记云是湘东王贻陶隠居物
　　夔府志云昔人掘地得一钟形如戽斗匾而长一面凸为十八乳一阴一阳总为九乳古诗春钟九乳鸣疑此钟应春宫律也一面古篆七十余字人不能识惟夔字可辨水经注云夔乡观此可信
　　阆州谯楼上钟是唐开元间物徙自巴州者营山县开元寺钟重千五百斤上铸开元九年字兵燹时沉潭中毎隠隠见于重渊之下元丰中忽如雷震声跃出砂碛上得之巴州旧恩阳县治右广福观铜钟上有景龙庚戌四字俱见本志
　　七籖云施州清江郡开元观有钟麟鼻而系于簴状若悬匏扣之清越闻于数里不知何代物先是有郡民牧牛城南田间忽闻异声自地中发惊走辟易其后民病梦一青襦丈夫曰迁我于开元观民不悟它日到田间闻其声如前以白于守守封君以为不急叱去之是夕又梦青襦者曰吾委迹于地下有年矣汝不速出必有大咎觉而惧与其子偕往凿地丈余得之色青如所梦因再白守置于开元观是日辰时不击自鸣震响极逺守以其事闻诏编于国史复命宰臣李林甫颁其奏以示天下今建始县地也
　　灵验记青城山宗玄观古铜钟三千余斤隠花文飞仙幢节之状工甚精好刘辟据成都取管内铜像大钟铸兵器及钱此钟在焉挽拽下山以巨石捶击终不能损至江干拽以竹筏力敌万斤不动县申状辟异之令还故处只须二三人牵上若一二百斤然
　　青城志县之圣塔寺相传有仙塔飞来寺之古钟朔望有声隠隠若自鸣以为至人所铸成都方舆天庆观在城北有唐元和铜钟千斤
　　温江县太平观有任尊师者日于市中户乞一钱铸钟万斤钟成尊师年已八十余作大斋表讃扣钟数百下辞决而去即大厯年中也至刘潼仆射拥旄西川令观寺钟上皆镌陁罗尼呪忽见任归领巧工于呪边刻云观家铜钟不合刻佛呪别立誓词数句人见其状貌益少壮于当时云
　　黔南人砌盐井得古钟长三四尺中细而实如腰鼓瓦腔之状两头圆厚扣之皆有竒音与常钟异在盐井多年益加光腻无毁蚀处时起金色晶明异常节度使僖公留镇府库焉
　　开州龙兴观钟七八千斤无楼悬于殿上州有■〈襄攵〉敓遗失诤讼不决之事沉滞抑屈之情焚香扣钟立便分雪余顷驻泊观中忽见官吏押领囚徒至钟前焚香告誓援槌将击之际有人抑止之更令取款如是数四不击钟而讼已得理矣问其故云累有公案不决者击此钟旬日之内有诬罔寃抑于人必暴病死相传云安白鹤钟亦然已上俱杜广成所记
　　成都文类魏了翁嘉定府延祥观钟铭曰二五之运征为五声周疏相济混缓相成人于天地禀气受形葢与声律一本而生故为大镛以首八音夙夜听之和平其心是谓天合匪石匪金乐废礼坏声谢器沈二氏之宫仅存于今制虽戾古所发亦深尚敬尔聪上帝汝临
　　汉书成帝绥和五年得古磬十六枚于河滨今犍为之玉磬池是其处即玉津县也名曰汉水又曰寳磬洲彚雅云明堂位特悬者名离磬即大磬曰毊磬也毋句氏及伶伦所制则编磬也第编磬止十二枚以应十二律汉成帝时犍为水滨得石磬十六枚此乃后世工师傅会二少二变之说郑康成亦从之误矣
　　寰宇记绵谷县东山之北有燕子谷中产磬石
　　方舆青石山在青石县有祠甚严九州岛要记言天下青石无佳于此可以为钟磬
　　酉阳杂爼蜀军将皇甫直别音律击陶器能知时月好弹琵琶元和中常造一调乗凉临水池弹之本黄钟而声入蕤宾因更弦再奏之声犹蕤宾也甚惑之以为不祥隔日又奏于池上声如故试弹于他处则黄钟也直因切调蕤宾夜复弹于池上觉近岸波动有物激水如鱼跃及下弦则没矣直遂集客车水竭池穷泥索之数日泥下丈余得铁一片乃方响蕤宾铁也
　　陈祥道乐书什邡人段祖获錞于献益州刺史始兴王萧鉴高三尺六寸六分围三尺四寸形圆如筩铜色如漆质甚薄上有铜马以绳贯之令去地尺余灌之以水又用器盛水于下以芒茎当心跪注錞于以手振芒则其声清亮如雷良久乃絶按古以錞于节乐称礼器也益部谈资诸葛鼓乃铜铸面广一尺七寸高一尺八寸边有四兽腰束下空旁有四耳花文甚细色泽如瓜皮重三十余斤县于水上用梄木槌击之声极圆润乃孔明擒孟获时所制昔伐九丝城得十余面今在成都府库中一名錞于鼓游梁杂纪诸葛鼓其形圆上寛而中束下则敞口大约若今楂斗之倒置也面有四水兽四周有细花文其色不甚碧绿击之彭彭声如鼓云置于水击之其声更巨上南志铜鼓有剥蚀声响者为上易牛千头次者七八百头逓有差等夷人藏至二三面者即得雄视一方父老云诸葛制以镇蛮者鼔去则蛮运终理或然也戎州志铜鼓旁范八卦及四蟾蜍状似覆盘悬而击之下映以水其声非钟非鼓都掌夷所寳相传为诸葛亮铸者直数十镒次者数镒珙县志铜鼔如筩高一尺腰有四耳以备悬上下絙以花鸟一面临造间有四幕者面中花瓣十二以击久蠡瓣多者为龙师所铸直踰千金
　　黔江志太宗雍熈元年黔南言溪峒夷獠毎疾病辄击铜鼓以祀神鬼乞释其铜禁诏从之
　　南部志旧新井县铜铎观有一铜铎乃晋谯纵旧物
　　青神志大江东北石鼓寺下沙中昔人得石鼓一高三尺围六尺许形制殆类岐鼔状但无款识今在寺庑下寺以得名
　　羯鼓录云代宗朝宰相杜鸿渐能羯鼓永泰中以副元帅节度西川前双流丞李琬荐一削羯鼓杖者见且以二枝为献鸿渐喜曰此杖当贮衣衾中积时者尤物也匠言于脊沟中养者十年矣公厚赏之而去及被召回至嘉陵驿颇有山水其夜月色又佳乃与从事杨炎軰登驿楼望江月觞燕命取羯鼓以所得杖酣打数曲四山猨鸟皆惊飞噭走从事悉异之公曰比于华严阁击此初见羣羊牧于川下忽数头踯躅不已及止鼓羊亦止复鼓之复然遂以疾徐高下节之羊无不应声而舞旋有二犬走吠羣羊至近闻声则仰首若有所听少选宛颈揺尾亦从而变态是知百兽率舞之书固无难矣初李琬以调集至长安居务本里夜闻羯鼔曲颇工于月下步寻至一家门户极卑叩门入谓曰君所击岂非耶婆娑鸡乎而无尾何也其人惊异曰君知音耶某太常工人也祖传此曲近因张儒入长安家人流散父没河西今但按旧谱数本寻之竟无结尾故夜夜求之也琬曰曲下意尽乎工曰尽琬曰意尽即曲尽又何索焉工曰奈声不尽何琬曰可与言矣夫曲有如此者惟以他曲解之方可尽其声耶婆娑鸡当用屈柘急遍解如柘枝用浑解甘州用吉了解之类也工如教鼓之果相协声意皆尽感泣而谢即言于寺卿征为主簿后累官太常少卿宗正卿
　　盐铁论曰贵人之家中山索女抚流征于堂上鸣鼓巴渝交作于堂下杜氏通典曰巴渝舞曲有矛渝安台弩渝行辞四篇其辞既古莫能暁其句度昔汉高作巴渝舞长沙王舞袖不回举上问之对曰臣地狭不足以回转韦皋镇西川教奉圣乐曲将进之先令舞人曲谱到京于晋邸按阅教坊数人潜窥因得先进索赏又僖宗干符中绵竹乐工王生有巨力毎遇府中飨军宴客先呈百戏王生腰背一舡舡中载十二人舞河传一曲略无困乏教坊记曰僖宗幸蜀时戏中有刘真者善弄假妇人后乃随驾还京籍于教坊弄婆罗
　　谭宾录云开元中中官白秀贞使蜀回得琵琶以献其槽逻□檀为之温润如玉光耀可鍳有金缕红文影成双鳯杨妃毎抱此器奏于棃园音韵凄清飘如云外而诸王贵主洎虢国已下号为贵妃琵琶弟子毎受曲毕皆广有进献玄宗又令皇甫询于益州制琵琶捍拨以太守苏颋不奉诏乃停故寰宇记云益州旧贡琵琶捍拨也
　　北梦琐言僖宗末京师乐工有琵琶石潨者号石司马尤为相国令狐绹见赏俾与诸子涣沨连水边作名乱后入蜀不隶乐籍多游诸大官家皆以宾客待之一日会军校数员饮酒潨以胡琴擅场在坐非别音者喧哗语笑殊不倾听潨乃扑檀槽而诟曰潨曽为中朝宰相供奉今日与徤儿弹而不我听何其苦哉于时识者叹讶之
　　教坊记咸通中第一部有张小子忘其名弹弄箜篌冠于今古今在西蜀教坊虽有三十人能者一两人而已白乐天夜闻筝弹潇湘送神曲诗云缥缈巫山女归来七八年殷勤湘水曲留在十三弦苦调吟还出深情咽不传万重云水思今夜月明前
　　西京杂记司马相如作玉如意赋梁王悦之赐以绿绮之琴文木之几夫余之珠琴铭曰桐梓合精其后携绿绮游临卭以琴心挑卓女作为琴歌词曰鳯兮鳯兮归故乡遨游四海求其凰时未遇兮无所将何悟今夕升斯堂有艳淑女在闺房室迩人遐毒我膓何缘交颈为鸳鸯相颉颃兮共翱翔又曰鳯兮鳯兮从我栖得托孳尾永为妃交情通体心和谐中夜相从知者谁双翼俱起翻高飞无感我思使余悲及唐张佑又为琴歌以和相如曰鳯兮鳯兮非无凰山重水阔不可量梧桐结阴在朝阳濯羽弱水鸣高翔
　　梁简文帝蜀国弦诗铜梁指斜谷剑道望中区通星上分野作固下为都雅歌因良守妙舞自巴渝阳城嬉乐盛劔骑郁相趋五妇行难至百两好游娱牲祈望帝祀酒酹蜀侯诛江妃纳重聘卓女爱将雏停弦时系爪息吹治唇朱脱衫湔锦浪回扇避阳乌闻君握节返贱妾下城隅隋卢思道蜀国弦诗西蜀称天府由来擅沃饶云浮玉垒夕日映锦城朝南寻九折路东上七星桥琴心若易解令客岂难要
　　嘉话录云蜀王杨秀常造千面琴散在人间
　　志林云唐雷氏琴自开元至开成间世有人然其子孙渐志于利投世好而失家法故以最古者为佳非贵逺而贱近也予家有一琴其中铭云开元十年造雅州灵闗村雷家记八日合未晓八日合为何等语也庐山处士崔成老弹之以为絶伦云元丰六年十月初四日书
　　教坊记贞元中成都雷生善斲琴至今尚有孙息不坠其业精妙天下无比也
　　西溪丛语滕达道蓄雷威琴中题云石山孙枝様剪伏羲将扶大隠永契神机徐浩书字类石经今归居氏矣又云尝见一琴中题云唐大厯三年仲夏十二日西蜀雷威于杂花亭合又云伊南田店篔筜谷隠士赵彦安获一琴断文竒古真虵蚹也声韵雄逺中题云雾中山三字人莫暁也后得蜀郡草堂闲话中载云雷氏断琴多在峩眉无为雾中三山方知为雷琴矣益部谈资世传雷威作琴不必皆桐遇大风雪之日酣饮着蓑笠独往峩眉深松中听其声连延悠扬者伐之斵以为琴有爱重者以松雪名之故世称雷威琴也
　　唐桂府王推官出蜀匠雷氏金徽琴请姜宣弹小胡笳引时有为作歌者云雷氏金徽琴王君寳重轻千金三峡流中将得来明窻拂席幽匣开朱弦宛转盘鳯足骤击数声风雨回哀笳慢指董家本姜宣得之妙思忖泛徽胡雁咽萧萧绕指辘轳圆衮衮吞恨含情乍轻激故国闗山心厯厯潺湲疑是舞鸊鹈砉騞如闻发鸣镝流宫变征渐幽咽别寉欲飞猿欲絶秋霜满树叶辞风寒雏坠地乌啼血哀弦已罢春恨长恨长何如怀我乡我乡安在长城窟闻君虏奏心飘忽何时窄袖短貂裘臙脂山下弯明月
　　岑参秋夕听罗山人弹三峡流泉云皤皤岷山老抱琴鬓苍然衫袖拂玉徽为弹三峡泉此曲弹未半高堂如空山石林何飕飗忽在窻户间绕指弄呜咽青丝激潺湲演漾怨楚云纡徐韵秋烟疑兼阳台雨似杂巫山猿幽引鬼神听静令耳目便楚客膓欲断湘妃泪斑斑谁裁青桐枝絙以朱丝弦能含古人曲逓与今人传知音难再逢惜君方老年曲终月已落惆怅东斋眠李季兰听从叔弹三峡流泉歌云妾家本住巫山云巫山流泉尝自闻玉琴弹出转寥夐直似当时梦里听三峡迢迢几千里一时流入幽闺里巨石崩崖指下生飞泉走浪弦中起初疑喷怒含雷风又似呜咽流不通回湍曲濑势将尽时复滴沥平沙中忆昔阮公为此曲能令仲容听不足一弹既罢还一弹愿似流泉镇相续
　　李白听蜀僧浚弹琴诗蜀僧抱绿绮西下峩眉峰为我一挥手如听万壑松客心洗流水余音入霜钟不觉碧山暮秋云暗几重李义山咏蜀桐絶句玉垒高桐拂玉绳上含非雾下含氷枉教紫鳯无栖处斵作秋琴弹广陵孟浩然赠道士参寥诗蜀琴久不弄玉匣细尘生丝脆弦将断金徽色尚荣知音徒自惜聋俗本相轻不遇锺期听谁知鸾鳯声元微之黄草峡听柔之琴诗胡笳夜奏塞声寒是我乡音听渐难料得小来辛苦学又应知向峡中弹又别鹤凄清觉露寒离声渐咽命雏难怜君伴我涪州宿犹有心情彻夜弹
　　宋王素听运使阅道殿院抚琴诗中台御史谁得名卓然阅道持直声首冠豸角身衣绣端想正色霜棱棱上书言事语激切表率百辟有典刑前秊乞守桐庐去众口称屈嗟沉英朝家惜才久难滞东西两漕来夸荣铜梁巨屏实都会边御蛮夷州养兵生齿繁盛版赋错岁余百万输王庭贤哉阅道不聚敛抑暴损重咸使轻山园好茶甚比苑佳酿珍果豪相矜皇皇州县交赠遗途路驰走常纵横供须劳扰担负苦罔恤民力无时停呵守责宰悉废罢严于军令威连营人士欢声杂和气昼夕遍覆全蜀城奸夫贪吏缩手脚一道震慑今澄清我与阅道略识面倾葢若旧都忘形士之忠义共所守必能感格推至诚切磋博约日蒙益迭相逊避无已能阅道志节极劲挺表里莹澈冬壶氷举族萍寓甬桥上腾装单骑趋此行雷琴一张鹤一只唯将二物娱幽情耽耽公屏大道左閴如隠者真禅扄联镳晓入净众寺烟云收拾初开晴青松修竹绿阴合其间潇洒谁构亭从容取琴抚数弄敛襟拱手斜耳听数按慢举别得法尽出意外皆研精曲名流水本宫调碧溜潄玉寒琤琤坐中五月汗似雨忽觉桐叶秋风生阅道学琴有高趣心恶郑卫方铿鈜惜兹南熏存旧谱千载之下犹分明欲禆吾君踵舜德追鍳古曲归升平赵抃和王仲仪知府听琴诗云洪惟至乐生太初一鼓万类和以苏咸章杳黙不再得南风解愠歌有虞霈恩协气塞天下推心置腹充肌肤四门悦豫比物化至今法度存诸书嗟哉道逺朴散漫遗音寂寞俄榛芜文侯听古唯恐卧仲尼嫉世倡优诛伯牙絶弦遂空黙季札审乐徒嘻吁諠哗焦杀杂然起非音僻调众耳娱夭丝促柱日夸尚正声顺气谁持扶天心厌物穷且变浇醇欲判如秦吴本根直使鬼神护峄阳茂育寒桐孤鸣泉恠石并左右敲风撼雪孙枝疎老雷一顾落斤斧弦朱轸玉徽珊瑚形模三尺韵钟磬价高直恐连城无兹琴得传数百载敝囊古匣藏吾庐携之造次不暂舍两川万里随单车自怜指下得古趣古人不见如合符不知谁人达公听招琴暁出游浮图松筠飒洒尘壒絶羣喧屏息堂庑虚更张疾徐鼓流水清风沥沥生襟裾曲终四座悄无语赏音公独勤谘诹公归三叹意未已大句落落投琼珠遂令巾衍益气焰况是黼绣増名誉愚今以琴比公治得之舆颂非敢诬公来西州未五月教条一出民欢呼善人得路恶失宂饥者稻粱寒袴襦窜排寇奸抑侥幸损削浮费清庖厨平刑决狱甚破竹以身率下如氷壶公政中和召协气斯民乐易琴与俱报言坤维永安堵九重西顾何忧乎清献又有月夜听僧化宜弹琴诗云蜀国有良工孙枝斲古桐逢师写流水为我益清风淡恐时心厌幽蕲静耳聪坐来明月满无语讼庭空
　　盐亭文与可有古琴以示眉山苏轼轼为之铭曰攫之幽然如水赴谷醳之萧然如叶脱木按之噫然应指而长言者似君置之枵然遗形而不言者似仆
　　栁宗元谢李西川荐琴石诗逺师驺忌鼓鸣琴去和南风惬舜心从此他山千古重殷勤曽是奉徽音吕温咏蜀客石琴枕云可怜他山石几度负贞坚推迁强为用雕斲伤自然文含巴江浪色起青城烟更闻余玉声时入朱丝弦
　　张佑听李简上人吹芦管诗蜀国僧吹芦一枝陇西游客泪先垂至今留得新声在却为中原人不知其二细芦僧管夜沉沉越鸟巴猿寄恨吟吹到耳边声尽处一条丝断碧云心其三月落江城树遶鸦一声芦管是天涯分明西国人来说赤佛堂西是汉家薛涛听僧吹芦管诗暁蝉呜咽暮莺愁言语殷勤十指头罢阅梵书聊一弄散随金磬泥清秋

　　蜀中广记卷七十

　　●钦定四库全书

　　蜀中广记卷七十一

　　（明）曹学佺 撰

　　○神仙记第一

　　川西道一

　　华阳国志曰蜀之为国肇自人皇洛书曰人皇始出继地皇之后兄弟九人分理九州岛为九囿人皇居中州制八辅华阳之壤梁岷之域是其一囿矣名号厯刧记云人皇之后五龙氏兴焉天真皇人降下开明之国以灵寳真文三皇内经各十四篇授之五龙氏得此经以道治世万二千岁白日登仙尔时苍生于中化生是后运动阴阳作为五行四微世欲生死之业于是而起人乃任性混朴茹毛饮血男女无别夏则巢居冬则穴处三十六万岁后神人氏兴焉按开明氏蜀古国号也都南安今之嘉定州是国初蜀献王感五龙氏之灵迎自嘉州立庙于锦官志云窦禹钧之五子者乃俗说也史记云黄帝有子五人号五龙氏而世次则又不同当以杜天师所载为正
　　厯劫记云神人氏生其状神异若盘古真人亦号盘古即是无刧苍生万物之所承也以己形状类象分别天地日月星辰阴阳四时五行九宫八卦六甲山川河海不能决定故以天中元景元年七月一日上登太极启元始太上天尊更授神寳三皇内经并灵寳五符经下世则按经图分画天地名前劫高真更新造化按地理坤鉴云盘古龙首人身今成都有庙祀路史曰吾于广都得盘古之祀焉杜光庭录异记曰广都县盘古三郎庙颇着灵异逺近畏而敬之县人杨知遇者尝受正一盟威箓一夕醉甚将还其家路迷月黒过庙门因大呼曰余正一弟子也愿得神力示以归路俄有一炬火自庙门出前引之比至其家二十余里虽狭桥细路略无蹉跌火炬亦无见矣广都今双流县地元和图经成都县东三十里盘古祠即此夔门亦有盘古庙太守王十朋盘古庙诗曰盘古千千古江头遗像存伏羲犹后軰礼殿尽诸孙不屋昔非陋有祠今未尊东邻二郎庙巫觋醉朝昏
　　路史云巨灵氏之在天下也握大象持化权乗太极而跖灏淑立乎无间行乎无穷揣丸变化而与物相弊■〈釒煞〉出于汾脽挥五丁之士驱阴阳反山川正流并生神化夭凝惟无恒处或云治蜀葢以其迹躔焉
　　先天本纪黄帝南至青城山礼中皇丈人问真一之道丈人曰子既居有海内复求长生不亦贪乎频相反复而后授道按山海经有中皇之山即此
　　道教灵验经曰黄帝诣青城宁先生受龙蹻经封先生为五岳丈人戴葢天之冠着朱光之袍佩三庭之印与灊山司命庐山使者并称五岳上司勑五岳神月再朝焉虚中洒水以代晷漏今名六时水是也按宁先生名封居青城之大面山黄帝礼之见玉匮经上清及青城等记刘向列仙传以宁封子为黄帝陶正能作五色烟积火而自燔云唐僖宗中和元年辛丑七月望日诏内臣袁易简刺史王兹县令崔正规诣山修醮封五岳丈人为希夷真君时县境亢旱封醮之夜龙吟于观侧溪中风雨大至枯苖再茂县以事闻编于国史
　　茅君内传云大天之内有地之洞天三十六所乃真仙所居其第五为青城之洞周回二十里名曰寳僊九室之天司马紫微天地宫府图云青城山洞十大洞天之第五也名曰寳仙九室洞天青城丈人治之亦曰宁国丈人也司马紫微七十二福地书曰大面山第五十福地仙人栢成子治之绵竹山第六十四福地琼华夫人治之汉州滉山第六十七福地赤须先生治之
　　仙传拾遗云蚕女者当高辛氏世蜀地未立君长无所统摄其人聚族而居逓相侵噬广汉之墟有人为邻土掠去已逾年唯所乗之马犹在其女思父语马若得父归吾将嫁汝马遂迎父归乃父不欲践言马跑嘶不龁父杀之曝皮于庖中女行过其侧马皮蹶然而起卷女飞去旬日见皮栖于桑树之上女化为蚕食桑叶吐丝成茧父悔恨念之不已忽见女乗流云驾此马侍卫数十人自天而下谓父母曰太上以我孝能致身心不忘义授以九官仙嫔居长生屏天矣无复忆念也仍冲虚而去按唐乗异集云蜀中寺观多塑女人披马皮谓之马头娘以祈蚕事今有蚕女冡在什邡绵竹德阳三县界而新繁蚕丛祠中旧亦塑女像皆本此云乗异一作集异
　　遁甲开山图曰禹得道仙人也古有大禹乃女娲十九代孙寿三百有六十入九嶷山仙去后三千六百岁尧理天下洪水既甚人民垫溺大禹念之乃化生于石纽山泉女狄暮汲水得石子如珠爱而吞之有娠十四月生子及长能知泉源代父鲧理洪水三年功成尧知其功如古大禹知水源乃赐号禹按周公梦书曰禹梦乗舟自月中过葢翩翩然仙矣
　　集仙录曰李八百名脱蜀郡人居金堂山龙桥峯下修道蜀人厯代见之约其往来八百余年因号曰李八百焉初以周穆王时来居广汉栖玄山合九华丹成去游五岳十洞后二百余年于海上遇飞阳君授水玉之道还归此山炼之药成又去数百年或隠或显游于市朝复登龙桥峯作金鼎九丹丹成年已八百矣三于此山学道故世人号为三学山亦号为栖贤山初八百丹成试抹于岩石之上顽石化玉光彩莹润或有凿崖取之即风雷迅变按蜀志补遗八百于什邡仙居山白日升天为三月初八日也唐时赐号紫阳真人符载厚之八百洞诗云太极之年混沌坼此山亦是神仙宅后世何人来飞升紫阳真人李八百
　　集仙录曰蜀郡李真多八百妹也随兄修道居绵竹山中古迹尚在或来往浮山之侧今之真多化即古浮山也亦如肺得水而浮矣真多幼挺仙姿躭尚玄理八百授以朝元黙真之要行之数百年状如二十许人神气庄肃风骨英伟异于女弱之态人或见之不敢正视其后太上老君与玄古三师降而度之先于八百得道白日升天化侧有泽其水常赤古神仙炼丹泉也以此浮山亦名万安山上有二师井饮者愈疾按蜀志补罅真多观在旧新都之栖贤山山有巨松常见一婴儿出没其傍真多迹之得茯苓饵服既久身轻登巨柟而仙去足之所履有七窍如斗状号曰星柟唐赐号妙应真人神仙传云怀安军真多化女人发之治是其处
　　神仙传曰昔李八百知唐公房有志而不遇明师欲教授之乃先往试为公房作佣客驱使任意过于他人公房甚爱之后八百诈病困劣欲死公房为命医合药费用数十万钱不以为损忧念之意形于颜色八百又转作恶疮周身溃烂臭不可近公房乃流涕曰汝为吾家勤苦厯年而得笃疾但能愈汝无所恡惜而今正尔当奈汝何八百曰吾疮欲愈须得人舐公房令三婢舐之八百曰婢舐不能便愈若得君舐应愈耳公房即自舐之八百曰君舐尚不能愈须得君妻舐之公房又使其妻舐之八百曰吾差矣欲得三十斛旨酒以沐浴公房即为具酒置器中浴疮即愈体如凝脂亦无余痕乃告公房曰吾是仙人闻子有至心故来相试子定可教也今真相授度世之诀矣使公房夫妻及舐疮三婢以其浴余酒澡洗即皆更少颜色美悦乃以丹经一卷授公房使入云台山合炼丹成服之仙去按梁州记曰唐公房祠在聟水北聟乡山祠北有大坑汉碑尚在言是其旧宅公房举宅升去故为坑焉其地产易肠鼠束广微所谓唐鼠也真诰曰帝之保命府有四丞其一人是西山唐公房矣
　　宋史魏汉津者本蜀黥卒也自言师事唐仙人李良号八百者授以鼎乐之法尝过三山龙门闻水声谓人曰其下有玉即没水抱石而出果玉也崇宁初恊考钟律召见献乐议言得黄帝夏禹声律身度之说且请先铸九鼎次铸钟器鼎成赐号冲显处士大晟乐成加虚和冲显寳应先生汉津死后即铸鼎之所建寳成殿祀黄帝夏禹成王周召以李八百汉津配食谥汉津为嘉晟侯已上二则因八百附见
　　来敏本蜀论曰蚕丛始王蜀八万四千岁蚕丛死次王曰栢灌栢灌次王曰鱼鳬鱼鳬王田于湔上忽得仙道蜀人思之为立祠于湔上按今温江县北十里鱼鳬城是其上升处李昊羊马城记亦云鱼鳬羽化于湔山也
　　蜀本纪杜宇自天而降为蜀人主称望帝号曰天隳言自天而隳也今成都北三十里天回山是其处回隳音同复禅位于鳖灵乃之西山得道上升详见方物杜鹃下
　　蜀记曰老子西度函谷闗为闗令尹喜着道德经临别谓曰千日后于成都青羊肆寻吾及期喜往果见于大官李氏之家授喜玉册金文名之曰文始按今成都西南五里青羊宫是其处有青铜铸成羊其大如麋岁二月二十有五日四方来集以为老君与喜相遇日也
　　成都古今集记云鸱夷子范蠡扁舟浮泛三江五湖间已而入蜀居湔上之治今有炼丹井存按开山记曰彭州漓沅化张天师二十四治之一也战国之世于越范蠡来主此治
　　秦韩仲为祖龙采药使者既而入蜀炼丹于德阳之秦中观遇京兆刘根授以神方五道乃服九节菖蒲十二年体生白毫以端午日骑白鹿上仙按真诰曰广汉郡绵竹县东九里有山昔韩众于上得仙有大石铜为志又云易迁馆协辰夫人名景华得韩终所授岷山丹服而得仙夫人为汉司空黄琼女也
　　刘向列仙传云王老者慕道人也一日饮道士浸疮酒正方打麦忽风动云蒸拔宅轻举至空中犹闻打麦之声按今新繁县东二十里有打麦场是其旧迹
　　搜神记曰益州之西有神祠刻石为室自称黄公相传即张良所受黄石公之灵也清净不杀诸祈祷者持一百钱一双笔一丸墨诣石室前请乞先闻室中有声须臾问来人何欲既言便具语吉凶甚凖但不见其形至今如此
　　真诰云司马季主汉人也得道尸解留枕席以代形粗似其身不异家人乃葬之于蜀升盘山之南诸葛亮为之碑赞按道迹经曰德阳县东二十里隶上治季主先生学道飞仙之所治应女宿
　　司马相如将献赋而未知所为梦一黄衣翁谓之曰可为大人赋言神仙之事赋成以献帝大嘉赏拜为孝文园令其辞曰世有大人在乎中州宅弥万里曽不足以少留悲世俗之迫隘朅轻举而逺游垂绛幡之素霓戴云气而上浮建格泽之修竿总光曜之采旄垂旬始以为幓曵彗星而为髾絶少阳而登大阴与真人乎相求屯余车而万乗綷云葢而树华旗厯唐尧于崇山过虞舜于九疑朅度九江越五河时若暧暧将混浊召屏翳诛风伯刑雨师排阊阖而人帝宫载玉女而与之归登阆风而遥集亢鸟腾而一止吾乃今日覩西王母皓然白首戴胜而穴处亦幸有三足乌为之使遗屯骑于玄阙轶先驱于寒门下峥嵘而无地上寥廓而无天视眩泯而无见听敞怳而无闻乗虚旡而上遐超无友而独存
　　宋杨师鲁严真观碑略云君平父名子晞卜地创观于武都山阴开基得碑乃知古已有上清之号观成而君平生时汉武帝后元元年也君平长而学道炼丹成仙时成帝和平元年也传载君平创楼以降真有神相焉岁久楼不复存大宋绍兴己丑知富顺监计洵美率邑士合力重修成都塑工雷姓者遇君平于梦中起而像之得其真形今羽服而坐于新宫者是也道傍双阙曰蜀庄真人正名以从其本也游者从双阙径而行汉栢叅云雁行而立古意森然于苍翠中行数百步憇息虚桥曵杖而入孰不曰西蜀一洞天耶栢老而中虚其间可容六人围坐鼓琴而奕棋人称君平饵丹以余粒埋栢树下夜或有光恒数百年云
　　列仙传云赤斧者巴戎人为碧鸡祠□□□作水澒炼丹与硝石服之三十年反如童子毛发皆赤后数十年上华山饵禹余粮又苍梧滇江间人累世见之手掌中纹有赤斧故以为号按汉书宣帝时方士言益州有碧鸡金马之神可祀而致帝遣王褒乗传往祭之褒内传云褒引见太上丈人着流霞袍冠芙蓉或即赤斧仙也一说王褒为碧鸡使赤斧为主簿班圆文云朱轩之使鳯举于金碧之岩本此
　　列仙传云崔文子泰山人世好黄老事居灊山下后作黄老丸成卖药都市自言三百岁民有疫炁死者万计长吏吿之请救文子拥朱旛系黄散以巡民间饮者即愈所愈亦万计后去蜀卖黄药故世寳崔文赤丸散
　　洞仙传云蔡长孺蜀郡人夫妻共服十精丸体气充盈年九十生一男名度世百五十岁复生一男名无极至三百岁视之如少童
　　神仙传云李常在者蜀郡人也少治道术百姓累世奉事计其年已四五百恒无五十许家有二男一女皆已嫁娶乃去去时从其弟子曽孔二家各请一小儿年皆十七八二家亦不知何以即遣送之常在以青竹杖度二儿身遣归置其家所卧处云径来勿与家人语二儿承敕以杖归家家人了不见儿去后乃见儿死在床上二家哀泣各殡埋之百余日它弟子过郫县逢常在将此二儿俱行二儿各附书到家发棺视之唯青竹杖耳后三十余年居地肺山更娶妇有先妇儿来寻未至前十日常在谓后妻曰吾儿欲来见寻吾当去可将金饼与之儿至求父所在妇以金与之儿曰父舍我去数十年日夜思恋昨闻在此故来觐省不求财也更止三十日乃谓母曰父不还我去矣至外藏于草间常在还与妇曰此儿诈言当即还汝语之儿长不复须我我去不复与儿相见乃去少顷儿果来母语之如此乃泣涕而去后七十余年常在忽去弟子见在虎寿山下居复娶妻有少子世世见之如故故号曰常在
　　云笈七籖云析象字伯式广汉人也少好黄老之业后师东平先生虞叔雅亦得道者笃尚养生玄黙无言家世丰财散千金以赈贫苦或谏之象曰昔窦子文有言我之施物乃逃祸非避时也知者咸服焉自刻亡日尸解如蝉蜕按白帖折象自知亡日召九族燕饮辞诀乃死
　　云台治中录曰施存鲁人夫子弟子学大丹之道三百年十炼不成唯得变化之术后遇张申为云台治官常悬一壶如五升器大变化为天地中有日月如世间夜宿其内自号壶天人谓曰壶公因之得道在治中按悬壶处在蜀都北门见古今记
　　费长房东汉时为市掾从壶公学仙后辞归与一竹杖曰骑此任所之既至可投葛陂中又为作一符曰以此主地上鬼神长房乗杖须臾来归自谓去家旬日而已十余年所投陂中杖顾视之已化为龙矣按葛陂在双流西十五里之龙池寺近温江界
　　神仙传沈羲者吴郡人也学道于蜀中代人消灾除患功德感天天神识之羲与妻贾氏共载诣子妇卓孔家还道逢白鹿车一乗青龙车一乗白虎车一乗从骑数十人皆朱衣仗矛带剑辉赫满道问羲曰君是道士沈羲否羲愕然不知何等答曰是也骑曰羲有功于民心不忘道从生以来履行无过受命不长寿将尽矣黄老特遣仙官下迎耳侍郎薄延白鹿车是也度世君司马生青龙车是也送迎使者徐福白虎车是也须臾有三仙人羽衣持节以白玉版青玉界丹玉字授羲羲不能读遂载升天尔时道间耕锄人皆见之不知何等须臾大雾雾解失其所在但见羲所乗车牛在田中食苖后四百余年羲还乡里推求得数十世孙名怀怀喜曰闻先人相传有祖仙去今果然矣因欵留羲数十日为说初上天时不见天帝但见老君老君东向坐左右敕羲不得谢但嘿坐而已宫殿郁郁有如云气五色玄黄不可名字侍从数百多女少男庭中有珠玉之树众芝丛生龙虎辟邪游戏其间但闻琅琅如铜铁声四壁熠熠有符书着之老君身长一丈被发文衣身体有光须臾数变玉女持金案玉杯盛药赐羲曰此是神丹饮者不死夫妻各得一刀圭吿言饮毕拜而不谢服药后赐脯五寸又枣二枚大如鸡子老君乃赐符遣去曰可还人间与百姓救苦若欲来上界书此符悬之竿杪吾当迎接仍以仙方一首赐羲羲奄忽如睡已在地上今人尚有传其符者
　　神仙传栾巴者蜀郡成都人也少好道不修俗事时蜀守躬诣巴屈为功曹它日问巴有神术宁可试见一竒乎巴曰唯即平坐却入壁中去冉冉如云气状须臾失巴所在壁外人见巴化成一虎人并惊虎径还功曹舍复为人后举孝廉除郎中迁豫章太守庐山庙有神能于帐中共外人语饮酒投杯空中又能使宫亭湖中分风举帆船行相逢巴至郡往庙中便失神所在巴曰庙魅诈为天官损百姓日久罪当诛乃以郡事付功曹自行捕逐云若不时讨恐游行天下枉病良民所至推问山川社稷求魅踪迹此魅于是走至齐郡化为书生美谈五经太守即以女妻之巴表请解郡徃捕既至谓太守曰贤壻非人也请见之太守骇甚召壻不出巴曰出之甚易请太守笔砚奏案作符符成长啸空中若有人将符去一坐皆惊须臾壻自赍符至庭见巴不敢前巴叱曰老魅何不复尒形应声即变为一狸叩头乞活巴敇杀之人见空中刀下狸头堕地太守女已生一儿复化为狸亦杀之巴乃还豫章豫章旧多魅及独足鬼为百姓病从此消灭后征为尚书郎正旦大会巴到已有酒容上赐百官酒巴不饮而西南向噀之有司奏巴不敬诏问巴巴曰臣乡里以臣能治鬼护病生为臣立庙今旦有耆老皆至庙中享臣不能早委之是以有酒容臣适见成都市上火起故潄酒为尔救之非敢不敬诏发驿书问成都已奏言正旦食后失火须臾有大雨三阵从东北来火乃止雨着人皆作酒气按后汉书巴字叔元顺帝世以宦者给事掖庭补黄门令迁桂阳豫章二郡太守有罪禁锢灵帝即位大将军窦武太傅陈蕃辅政征拜议郎蕃武被诛巴以其党复谪永昌太守以功自劾辞病不行上书极谏理陈窦之寃帝怒下诏切责收付廷尉巴自杀予读剑经栾巴昔作兵解去入林虑山中积十三年而后还家今在鹄鸣赤石山中注云巴下狱死是用灵丸解去也

　　蜀中广记卷七十一

　　●钦定四库全书

　　蜀中广记卷七十二

　　（明）曹学佺 撰

　　○神仙记第二

　　川西道二

　　玄都律云治者性命魂之所属也张天师二十四治图序曰太上以汉安二年正月七日中时下二十四治上八中八下八应二十四气合二十八宿付天师奉行布化天师讳道陵字辅汉禀性严直经明行修学道有方先是永平二年拜巴郡江州县令元和元年三月辛丑拜司空封食冀县侯以芝草图经厯神仙为事任汉安元年丁丑有诏书迁改不拜遂解官入益部栖蜀郡临卭县渠亭山赤石城中静思精至五月一日夜半时有千乗万骑来下至赤石城前金车羽盖部从龙虎鬼兵不可称数有五人其一云是周柱下史也一新出太上老君也一太上高皇帝中黄真君也一汉师张良子房也一佐汉子渊即天师外祖也各言子骨法合道又承老君忠臣之后合授子瑰号传世子孙为国师抚民无期于是道陵亲受太上寳勅步纲蹑纪统承三天佐国扶命养育羣生整理鬼气传为国师依度数开立二十四治十九静庐复授正一明威之道伐诛邪伪与天下万神盟
　　第一阳平山治在蜀郡彭州九陇县去成都百八十里道由罗江水两岐山口入水路四十里治道东有龙门拒守神木二栢生其上西南有大泉决水归东贵人发之治王始终正治居第八上品应第一角宿上治无极虚无无形主辰生人属金按阳平治山中又有主簿嗣师系师三治嗣师天师子也讳衡字灵真志节高亮隠习仙业孝灵帝征为郎中不就以光和二年正月十五日己巳于阳平山升仙立双碑在治门名嗣师治主簿是天师门下系师乃嗣师之子讳鲁得尸解于此山故皆立治焉
　　第二鹿堂山治在汉州绵竹县界北乡去成都三百里上有仙室仙台古人度世之处桓帝永寿元年太上老君将天师至此治与四镇太岁大将军川庙百鬼共折石为要皆从正一明威之道山有松栢五龙仙穴通船渡持火入穴行三日不尽号长发之治王八十年正治居第七上品应第二亢宿上治无极虚无自然主辰生人属金
　　第三鹤鸣神山治山与青城天国山相连去成都二百里在蜀郡临卭县界径道三百里世人不知之马底子何丹阳得道处治前三水共成一带神龙居之有四金钉二石子金银蚕三斛亦言尹喜主之神仙传云天师遇中国纷乱乃入蜀鹄鸣山即此贱人发之治王六十年正治居第六上品应第三氐宿上治无极玄元无为主辰生人属木
　　第四漓沅山治在彭州九陇县界与鹿堂山相连其间八十里去成都二百五十里有栗松神草服之升仙又有四龙起骑之门范蠡主之庶人发之治王二十年正治居第五上品应第四房宿上治虚白主卯生人属土
　　第五葛璝山治在九陇县界与漓沅山相连去成都二百三十里去阳平治水口四十八里昔贤于此得道上有松栗山高六百丈道人发之治王九十年正治居第四上品应第五心宿上治洞白主夘生人属火
　　第六庚除山治山去平地三百九十丈在广汉郡绵竹县西五里去成都二百八十里山上常有仙人来往可以度厄养性昔张力得道之处山有二石室三龙头雒水遶之当道士发之治王始终正治居第三上品应第六尾宿上治三一主寅生人属火
　　第七秦中治在广汉郡德阳县东五里去成都二百里其山浮昔韩众于此得仙前有大水东有道径于汉洛治面有大石铜为志癫人发之治王始终正治居二上品应第七箕宿上治三元主寅生人属水
　　第八真多治山在怀安军金堂县去成都一百五十里有芝草神药得而服之寿千亿山高二百八十丈前有池水水中神鱼五头昔王方平于此与太上老君相见女人发之治王七十年正治居第上品应第八斗宿上治三五主丑生人属金
　　右上皇元年七月七日无上大道老君所立上品八治上治即正治也内治大治是其别名
　　第一昌利治在怀安军金堂县东四十里去成都百五十里昔蜀郡李八百初学道处八百常旦出戏成都市暮还宿于青城山几数百里故号八百也山南石室容八十人前有三龙门为志狂惑人发之治王五百年正治居第八中品应第九牛宿上治九天主丑生人属土
　　第二隶上治季主先生学道飞仙之所在德阳县东二十里山有二石室一神井白鹿鹤鸠时来饮之有石在治前与绵竹相连西有赤石溪溪上三松为志山去平地二千九百丈昔中山卫叔卿于此得道贫贱人发之治王百年正治居第七中品应第十女宿上治五城主丑生人属火
　　第三涌泉治昔广汉马明生学道得仙太上老君化形住此在遂宁郡小溪县界山上有泉水已病野人发之治世传为祝水治王三十年正治居第六中品应第十一虚宿上治元神主子生人属木
　　第四稠稉治在犍为郡新津县去成都百一十里汶山江水经焉山高去平地千七百丈轩辕学道之处治左右连冈相续西北即味江水有芝草仙药可养性命贵人发之治王五十年正治居第五中品应第十二危宿上治丹田主子生人属火
　　第五北平治在眉州彭山县一名■〈石斗〉山治去成都百四十里上有池纵横二百步产神芝药草食之与天相久昔越人王子乔得仙处道师发之治王四十年正治居第四中品应第十三室宿上治常先主亥生人属金
　　第六本竹治在蜀州新津县去成都百二十五里高千三百丈上有白水松香林在治陌北有龙穴地道通峨眉山郭子声得道之处后有林竹西十五里通鹤鸣山治前水中常有神龙游戏号龙门吏人发之治王五百年正治居第三中品应第十三壁宿上治金梁主亥生人属木
　　第七蒙秦治山在越嶲郡台登县西去城隔河二十里去成都千四百二十里前有小山后有大山高千丈昔伊尹于此学道上产芝英金液草服之得度世汉中赵升得道处凡人发之治王九十年正治居第二中品应第十五奎宿上治六府主戌生人属火
　　第八平葢治在蜀州新津县去成都八十里前山下有玉人长一丈三尺昔呉郡崔孝通于此学道得飞仙山西有大江南有长山北有平川中有龙门阴人发之治王千年正治居第一中品应第十六娄宿上治太一君主戌生人属土
　　右无极元年十月十五日真正无极太上立中八品治又云玄老治之
　　第一云台治在巴西郡阆州苍溪县东二十里直上十八里方得山足去成都千三百七十里天师将弟子三百七十人住治上教化二年白日升天后一年夫人雍复升天后三十年赵升王长复白日升天治前有巴西大水山有一树桃三年花五年实高七十丈下临无底之谷治有人形师人发之治王五十年正治居第八下品应第十七胃宿上治五龙主戌生人属木
　　第二浕口治山在汉中郡江阳县去成都二千九百二十里陈安世于此学道得仙安世京兆人也汉中水过其前山一名平元山西有长山东有流海帝王所住有青龙门治应昴宿俗人发之治王五百年正治居第七下品应第十八昴宿上治随天主酉生人属木
　　第三后城治山在汉州什邡县昔■〈日上爱下〉子然于此学仙得道左有大水后有重山上产神芝服之寿千岁一名黄陵山南有长山北有青龙东有松栢为志凡人发之治王八十年正治居第六下品应第十九毕宿上治六丁主酉生人属土
　　第四公慕治在汉州什邡县去后城治百里昔苏子玉于此学道得仙又名北蓬山南有石坎北有悬流病人发之治王七十年正治居第五下品应第二十觜宿上治十二辰主申生人属金
　　第五平冈治在蜀州新津县去成都百里昔蜀郡李阿于此学道白日升天道士发之治王二十年北有三重曹溪南有特山为志正治居第四下品应第二十一参宿上治还身主申生人属水
　　第六主簿治在卭州蒲江县界去成都百五十里蜀郡王兴于此学道得仙一名长秋山南有石室玉堂松栢生其前彻人发之治王八十年正治居第三下品应二十二井宿上治拘神主未生人属金
　　第七玉局治在成都南门内汉永寿元年正月七日太上老君乗白鹿张天师乗白鹤至此坐玉局脚床因名玉局治千丈大人发之治王三世正治居第二下品应二十三鬼宿上治无形非人所生属水又云主未生人
　　第八北邙治在东都洛阳县梁水在其左务成子于此得道大黄出其东穴有水南流仙圣发之治王六十年正治居第一下品应第二十四栁宿上治聚元主未生人属土
　　右无上二年正月七日无为大道玄真立下八品治又云太上治之
　　第一冈氐治在兰武山应第二十五星宿上治别形主午生人属水
　　第二白石治在玄极山应第二十六张宿上治保气主午生人属金
　　第三锺茂治在元东山应第二十七翼宿上治五玉主已生人属水
　　第四具山治在饭阳山应第二十八轸宿上治金堂主已生人属土
　　右汉安元年七月七日天师立四治付嗣师以备二十八宿之数地图云四治在京师东北
　　天师又立配治八所　平公治属水配涌泉　公慕治属土配稠稉　天台治属土配本竹　濑乡治属金配昌利　樽领治属金配云台　代元治属金配云台　和里治属火配隶上　漓沅治属金配昌利
　　系师以太元二年正月七日立游治八所　峨眉治　青城治　黄金治俱在蜀郡界　太华治在京兆郡界　慈母治在城市山界　河逢治在上党郡界　平都治在巴郡界　吉阳治在蜀郡界　按玄都职治律云代元平都是巡游治也乃知峨眉等亦是游治太元当是上天之号
　　附录【各化事迹】
　　什邡公慕化开山记乃成都名士王汝霖笔也略云山川英灵清淑之气其磅礴郁积发而为人诘其所由各有攸主予尝观道迹灵化廿有四其在蜀汉者甘有三在伊雒者一葢天有三元以生人人有三部部各八景景三八凢二十有四上应天之二十四气下应地之二十四治蜀于天地间在西南终养之方道家所谓人门者也人生虽受气于天而实受形于地故山川孕秀上应天象下应人身而灵迹所在为仙灵之奥区列宿之别府以人门之故在蜀化多宜无足怪而雒为天地之中锺而为人亦因其所也凡灵治在广汉者九而公慕之在什邡迭巘崇崖耸秀特立高不可穷其际自苏子玉飞升之后观依仙趾立厥下方宫宇頺坏其来已久通直郎知绵竹县事魏良忠为杨村茶官日命道士李淳然住持此山铢集寸累鸠材修工至于十有三年剏为九皇殿一斋厨廊庑重楼复阁约三百余间手植松栢望之郁然过者増敬其有功于斯化亦甚大矣予观二十四化节候所厯及星宿所系人命所属着之记载差云不同虽杜广成一手之书亦有差谬予因而考正别为一书谓之旁通记焉杜广成记公慕气应小雪星属觜而别为岳渎记乃云气应小雪星属心尾□人命所属杜广成记属午中而岳渎记止属壬□□□中至丙中无所属戊中又属鹿堂五岳名山图亦□立午中此其抵牾之大槩也予既为记其事并以二十四化旁通记与之俾归而藏诸山中以备往来士夫观览云庆元六年闰六月十七日朝议大夫直秘阁知汉州军州事兼管内劝农事李嘉谋书
　　亡籖云鹤鸣化在大邑西北三十里鹤鸣山山形如覆甃有石如鹄故名又云二十四洞应二十四气毎过一气则一洞之窍开山顶上清宫天师时所建临卭墁工谢贞赁作其中竭彼诚敬感一道人身逾九尺神彩异常自门入观谓贞曰山中难值修葺愧劳用工末由见报以手画地为符曰可记此画用救疾病衣食自充忽然不见贞试以治人应手而验大获丰给焉贞知道人为天师化身遍访本山及陵州井中塑像俱非所见后至青城山遇峡中贾客修斋展一小幅供养与授符者同
　　灵验记唐昭宗时成都张合妻死三年忽还家下语曰昔圣驾幸蜀时西川进军兴平定国寨以讨黄巢其时邻家冯老父子二人差赴军前去时留寄物直三十千在某处冯父子殁阵不回物已被破用却于冥中论理追某魂魄对会经今六年矣近奉天曹断下云自是殁阵不归非闗巨蠧令陪三百贯即得解免缘腊月二十五已后百司交替又须停住经年其钱须是二十五日已前就玉局化北帝天曹库子送纳一张纸作一贯其余门司库子本案一一别送与人间无异其家闻之以光化三年腊月二十三日就北帝院奏前件钱讫是夕妻梦中告谢而去又成都县押司录事姓冯死十余年其侄为冥司误追到县冯怒所追吏放其侄自县后门仓院路而还见路两畔有舍六十余间云是天曹库收贮玉局化所奏钱币处
　　先天传云九陇县人张守珪家甚富有茶园在阳平化仙居山上召采茶人力百余男女错杂有一少年赁为摘茶甚了慧懃愿守珪怜之以为义儿又一女子可二十余亦无亲族愿为义儿之妇孝义端恪守珪甚喜之一旦山水泛溢市井路絶盐酪既阙守珪以为忧新妇曰此可买耳取钱出门十数步置钱树下以杖叩树得盐酪而归后或有所需但令叩树取之无不得者其夫术亦如此他日出遇邻妇十数于堋口市买酒一椀与饮众妇皆醉而椀中酒不竭逺近传说人皆异之守珪请问其术受于何人少年曰我阳平洞仙人耳因有小过谪人间不久当去守珪曰洞府人间亦相类否荅曰二十四化各有一大洞或方千里五百里三百里其中皆有日月飞精谓之伏神之根下照洞中与世间无异亦有仙王仙官仙卿辅相如世之职司有得道之人及积功迁神反生之者皆居其中以为民庶毎年三元大节诸天上真下游洞天以观其所理善恶人世死生兴废水旱风雨预闗于洞中焉其龙神祠庙血食之司皆为洞府所统也二十四化之外青城峨眉益登慈母繁阳嶓冡亦各有洞天不在十大洞天三十六小洞天之数洞之仙曹如人间郡县聚落耳不可一一详记之也旬日间忽然夫妇俱去不知所之
　　灵验记云南康王太尉中书令韦公皋乃成都尹相国张公之爱壻也韦量深器大举止简傲不狎于俗张以奕世相承德望清贵其族皆轻侮之韦亦未觉一夕忽梦二神人曰天下诸化领世人名籍吾子名系葛璝禄食全蜀富贵将及何自滞耶勉哉行矣异日富贵无以葛璝为忘也由是韦始有干禄之志谋于其室室以妆奁数十万资之行既达秦川属岁饥久雨因知友所聘得署陇州军事判官俄而驾出奉天郡守奔难行在韦率土客甲士挽军储以申扈卫就拜防御使复请赴觐德宗望而器之既平冦难大驾还京以功晋检校右仆射鳯翔节度使恳让乞改西川乃授西川节度与张公交代焉拥师赴任张假道归阙以避其锋既而累年蜀境大穰金帛丰积南诏内附乞为臣妾威名益重而贡赋不亏朝廷倚注戎蛮慑伏由是请许南诏置习读院入质子学生习诗书礼乐自公始公文翰之美冠于一时南诏得其手笔辄刻石以荣其国而葛璝之事久已忘矣又梦前神人曰富贵而忘所因其何甚耶公梦觉流汗惊骇久之乃躬诣云林炷香祷福遂命工度木揆日修崇作南宫飞阁四十间巨殿修廊重门邃宇范金刻石知无不为支九陇租赋于山下列屯输贮糗粮山积匠石云趋自制碑刻于洞门之侧上构层楼召僰僮七十人以供洒扫良田五百畆以赡斋储在镇二十余年胙土南康公本命丁夘属葛璝化也
　　感遇传云于满川者成都乐官也其所居逺水有一老叟常担水以供数家一岁上已满川于学射山通真观看蚕市见卖水老人云居在侧近引满川蚕市看讫仍邀过其家入桤竹径厯渠壍可十里许即见门宇殿阁人物喧阗有像设图绘若宫观焉引至大厨中人亦甚众失老叟所在问人乃葛璝化厨中且云来日蚕市方营设大斋顷刻之间已三日矣老叟自此亦不复卖水又云太和六年壬子节度使赞皇李公德裕差军将蔡举等就青城山修斋便令访寻草药至六时岩下忽有劲风自谷中出仰见二神人行虚空中一人在前长丈余着大袖衣平冠一人居后着青衣大袖捧一帙书举等惊悸问是何鬼神前一人荅曰我是竹枝老又指其后人曰此是璝之璪我有密语两纸可一一记之录与尚书今年西蜀合有水灾以修斋故我回后山一峰堰水使东去矣仍授密语多李公吉凶未兆之事举等一一记之归至常道观取笔录于纸上果得两纸书写既毕封呈李公是年八月东川水深数丈西蜀无害李公始异之厯问官寮及道流皆不能解忽悟曰竹枝老者丈人也当是丈人真君璝之璪者本命属葛璝化或是化中灵官示现耳
　　方舆胜览云庚除山在绵竹县上有石室三国时有霁云子者入洞中见楼台金碧门者呵止之曰子凡骨可亟去不然及祸霁云子回后再入访遂迷故道
　　灵验记云蜀州新津县平葢化神仙崔孝通得道之所真像存焉化有玉人长一丈见则天下太平殿左有玉女泉水深三四尺饮之愈疾化之上当山之半有榑木树径六七尺居人常闻其下有考楚号呌之声莫知所以昭宗大顺元年丁未山下居人何陆者性凶悍不惧罪福时值干戈化中无道流栖止乃拆殿宇伐林木为樵薪以货之一旦病狂走诣山前僧舍中求水浆僧闻声哀切出门视之见其仰面反手如被拘缚喉吻喘急流涕于口自言为毁平葢化今被黄衣使者追捉系缚将往榑木树下地狱中考问去渴甚乞少水相救耳僧与之水良久径去死于榑树之下又泉侧古迹雕塑二玉女亦被人盗取近化居人梦擒盗者生魂入化中已而其人遂患疯疾
　　又云金堂县昌利化玄元观南院玄元殿前有九井在平陆上或方或圆大者围五六尺小者三二尺泉脉相通而水色各异气味甘香葢醴泉也无水旱増减之变常涵岸不溢蜀王讨东川岐陇之师赴援乗鋭深入来届金堂江侧江水泛涨雷雨异常遂不克济师惊而遁时方盛暑探骑十余人入化中见井而喜系马解衣将赴泉以浴忽有马绊蛇腾涌而出首如白虎大若车轴嘘气喷毒势欲噬人骑卒奔迸而去又毎岁三月三日蚕市逺近之人祈乞嗣息必于井中探得石者为男瓦砾为女効验不爽又云什邡县铁像天尊高丈有二三俗谓之乌金像元在金堂峡中崖壁之下大水石摧像仍露现或浮于水上出五六尺其侧即中品昌利化也道众焚香备幡花迎引沉隠不见稍晴又泛泛而出昌利三迎之皆不可致明年夏大水泛滥乃泝流至什邡兴道观后水脉甚小不知其所来由邑人迎引上岸初只百人引拽已及平地欲置于大殿数百人挽之反不能动因立讲堂于其处频经乱离虽堂宇尽焚此像不损
　　录异记云吉阳治在涪州南泝黔江三十里得之有像设古碑犹在物业甚多人莫敢犯涪州禆将蔺庭雍之妹因过化中盗取常住物因即迷路数日之内身变为虎前足之上银纒金钏宛然犹存毎见乡人辄隔树与语云我盗化中物变身如此欲见我母幸为言之母闻畏而不敢往虎来往郭外经年始去
　　右已上系天师灵化事迹采摘成篇而多属□□故编为卷之二

　　蜀中广记卷七十二

　　●钦定四库全书

　　蜀中广记卷七十三

　　（明）曹学佺 撰

　　○神仙记第三

　　川西道三

　　神仙传云李意期者蜀人传世见之或以为汉文帝时人也无妻息人欲逺行速至者意期以符与之并丹书两腋下千里一日或说四方国土宫观市鄽人未曽见闻说者意不解意期为撮土作之但盈寸其物皆是须臾消灭或行不知所之一年许复还或乞食得物对面与贫人于成都角中作土窟居冬夏单衣发长剪去之皆使长五寸或二百日三百日不出窟刘玄德欲伐吴报闗侯之怨使迎意期问吉凶意期不荅但求纸画作兵马器仗十数万讫一一裂坏之曰咄又画作一大人掘地埋之乃径去先主不悦果为吴军所败十余万众纔数百人得还器甲军资略尽玄德忿怒遂卒于永安宫意期少言人有所问略不对荅但占其颜色若欢悦则善惨戚则皆恶后入琅琊山中不复出也按绵州志云富乐山洞灵观李意期修炼所传闻意期于寳盖山白日升举移时犹闻笙乐之音魏了翁朝贞观记畧云出少城西北为朝贞观观中左列有圣母仙师乗烟葛女之祠观西有武侯祠是丞相亮故宅也故老相传亮有女于宅中乗云轻举唐天寳元年章公始更祠为观奏名乗烟按寰宇记诸葛读书台在章城门路西今为乗烟观
　　方舆胜览云长生观旧名碧落观在青城县北二十里昔有范寂字无为刘先主时栖止青城山中以修炼为事先主征之不起就封为逍遥公得长生久视之道刘禅易其宅为长生观有巨楠高数十寻围三千尺世传长生手植上有赤城阁陆游诗云断云浮月磬声残木影如龙布石盘偶驾青鸾尘世窄闲吹玉笛洞天寒竒香满院晨炊药异气穿岩夜沐丹却笑飞仙未忘俗金貂犹带侍中冠按画苑孙太古画碧落侍中范长生举手整貂蝉像特妙
　　太霄经曰呉大帝时蜀中有李阿者穴居不食累世见之号曰百岁翁人往问事阿无所言但见阿颜色若欣然则吉若惨戚则凶若含笑则大庆微叹则深忧如此之候未曽不审也有古强者疑阿异人常亲事之试随阿还所宿乃在青城山中强后复欲随阿去然身未知道恐有虎狼私持其父刀往阿见而怒曰汝随我行那畏虎也取强刀以击石刀折坏强窃忧刀败至旦随出阿问强曰汝愁刀败耶强言实恐父恠怒阿乃取刀磋石击地刀复如故强随阿还成都未至道逢人奔车阿以脚置其车下辗脚皆折阿即死强怖守视之须臾阿起以手抚脚而复如常强年十八见阿年五十许强年八十余而阿犹然不异按李石龙迹观记略成都府十里有道士观唐干宁间桂州功曹杨素故宅也九幽拔罪经云李真人阿常居此又按洪雅志李阿真人炼丹于金釜山宋干道七年十月勅封观妙真人诰词云仙者古不死之谓也其精爽寓世犹人焉阿着迹典午今代炼形洪雅之山怅云龙之飞腾想风雨之来下爰一道家之流锡以真籍之称慰民所依其永绥佑可特封观妙真人奉勅如右
　　真诰云侍帝晨有中郎直事四人如世之尚书也为戴渊公孙度刘封郭嘉今见在职封者是玄德之养子玄德今为北河侯与韩遂对统属仙官注云魏武孙权今位任皆高刘职虽小而隶仙官矣
　　云笈七籖云晋道士张盖翕精思于岷山石室中得岷山丹方其法鼓黄铜以作方诸承取月水又以水银覆之致日精火其中长服之不死又取此丹置雄黄铜燧中覆以汞暴二十日发而治之以井花水服如小豆大百日盲者能视百病即愈发白还黑齿堕更生
　　晋刘亮彭城人泰始中厯黄门郎梁益二州刺史在任廉俭不营财货所余公禄悉以还官太宗嘉之下诏褒美亮在梁州忽服食修道欲至长生迎武当山道士孙道胤令合仙药至益州泰豫元年药始成而未出火毒孙不听亮服亮苦欲服平旦开城门取井华水服之至食鼓后心动如刺中间便絶后人逢亮乗白马将数十人出闗西行共语分明此乃道家所谓尸解者也出南宋书
　　晋邓寳彭县人事父母至孝其家酤酒得利即奉甘旨常有二客过饮见寳事亲尽礼每嗟异之岁余谓寳曰汝孝行可嘉学道有缘寳闻异之潜随其后行二十余里过江亦不陷溺及与登山见其前后廊庑深广竒花恠石皆神仙境界二客见寳笑曰汝亦来耶引之周览不觉饥渴谓寳曰汝离家久母念成疾与药两丸令救其母遂出回顾旧处无复所有至家已二年矣寳以药献其母疾愈寿百余母终结庐墓侧其后二客诣庐召入葛璝洞天
　　崔鸿蜀录云西山范贤一名长生岩居穴处求道养志李雄欲迎致以为君长不就乃尊为天地太师封西山侯按方舆胜览青城有老人村昔潜夫张不羣入山采药浃旬不返见一叟致敬而问曰吾族本丞相范贤之裔范公知李雄之祚不永挈吾辈居此为终焉计图经云即老泽也
　　冯真人名葢罗广汉人居合州龙多山山有台高十余丈俗名石囤真人炼丹其上妇汲水于松下获茯苓如婴儿状蒸饵之举家十七人同飞升时晋永嘉元年七月十五日也后人建仙台观绘像事之宋淳熙初以真人事状于朝赐号冲妙上有丹灶仙洞飞仙泉大夫松今泉洞尚存按何骐龙多山仙台诗曰世路聱牙赤水过故升天险问龙多书中旧识唐公昉图里今闻冯葢罗
　　搜神记曰吴猛蜀郡人小儿时在父母傍卧时夏月多蚊而终不揺扇惧蚊虻之去我及父母也父母亡不立家室云游登庐山过石梁见一老坐桂树下以玉杯承甘露与猛饮之得道封为大洞君
　　晋袁彦伯罗山疏曰善道门户在石室北壁下形骸朽坏止有白骨在昔成都识此道士闻之使人慨然其业行殊异兾当蝉蜕解骨石室中先有塸盛香得便扫除烧香今此香具犹存
　　十二真君传云许真君逊字敬之汝南人也弱冠举孝廉拜蜀旌阳令寻以晋室棼乱弃官东归学道拔宅升天按元虞集旌阳祠堂记曰吾蜀之为土在地势西南而尊高山川神灵多古仙人遗迹非必皆诡异荒唐之说也达高深之源据精气之会以出变化而佐生成功业通乎古今惠泽遍乎邦域是故迹有显异事有沿革厯千数百岁而不能忘者岂偶然与德阳有故令许君祠君讳逊字敬之其先颍阳许由之裔曽祖琰汉末避地豫章吴赤乌二年君生焉神明天诣读书通天文地理音律五行经纬之学猎射中鹿子鹿母舐之大感动折弓矢去修神仙之术得丁义神方于吴君猛受女师丹阳谌姆之教道成高隠征孝廉晋太康元年为旌阳令今德阳也道家谓之真君葢当晋时天下分裂有国家者德化不足以抚安黎民久矣真君以其道救雕瘵于乱亡诛物恠于幽险住世者百三十年其居豫章西山郭景纯之所卜至今所谓玉隆万寿宫是也江湖之间名胜之地祠居之所大小不可胜数尊亲依慕俯仰寤寐如将见之神仙传曰君在旌阳连岁值饥民困于赋税多所流亡君悉力救之然犹不足乃取神丹点石为金杂诸瓦砾散后圃役贫不能输者鉏治其间皆得金以充赋郡大疫多濒死君出神方疗之皆愈自是蜀人祠而祀之东南之民犹称之曰许旌阳蜀自金末被兵国朝西征殆百年矣逃难解散几无孑遗至元中蜀始大定休养生息又且百年城郭井里渐复其旧富完安乐觕为可观独旌阳祠尚未之复后三十年有何君震者来告于予曰德阳许君祠震悉力以成之蜀人罕知其遗事者震为河南宪幕得许君传既仿而画诸其壁矣请记之以文予仰而叹曰自许君来令兹邑几何人矣何必人人有化金之术以济其民乎明其政刑教以孝弟日出而作日入而息使民养生丧死无憾焉则其为金亦多矣君子作事可法庶几可继焉不夺不厌以茧丝吾民者亦尚有所感也夫
　　先天传云广陵茶姥者不知姓氏乡里常如六七十岁人而轻健有力耳聪目明头发鬒黑晋东渡后耆旧犹见之殆百余年而颜不改每持一器茗往市粥之市人争买旦至暮而器中茗不竭州吏以犯禁系之狱姥乃挈其鬻茗器自牖中飞去按姥蜀人也传咸为司隶下教云闻南市有蜀妪作茶鬻卖而廉事打破其器具又云卖饼于市而禁鬻茶于蜀姥何哉
　　剑侠传云蜀许寂少年栖四明山学易于晋征君一日有夫妇同诣山居携一壶酒云今日离剡县寂疑道路甚遥安得一日及此其丈夫甚少而妇颜色过之夕以壶觞酌许其丈夫出一拍板徧以铜钉钉之乃抗声高謌已而谈剑术俄自臂间推出二物展而喝之即二口剑也跃起在寂头上盘旋交击寂甚惊惧寻而匣之饮毕就寝及旦乃空榻也日中复有一头陀僧来寻此夫媍寂具道之僧曰我亦其人也道士能学之乎寂辞曰少尚玄教不愿为此其僧傲然而笑乃取寂净巾拭脚徘徊间已不见矣后再于华阳遇之卫真人元嵩益州成都人少出家为亡名法师弟子聪颕不偶尝以夜静侍傍曰世人汹汹贵耳贱目即知皂白其可得哉亡名曰汝欲名声若不佯狂不可得也嵩心然之遂佯狂漫走人逐成羣触物摛咏周厯二十余年亡名入闗移住野安自制琴声为天女怨心风弄亦有传其声者尝谓兄曰蜀土狭小不足展怀欲游上京与国士抗对兄意如何兄曰当今王褒庾信名振四海汝何所往自取折辱荅曰彼多读书自为文什至于天才大略非其分也兄但听看即轻尒造闗为无过所乃着俗服出闗却回防者执之嵩诈曰我是长安于长公家人欲逃往蜀耳闗家迭送至京于公曽在蜀忽得相见与之交游贵胜名士靡所不诣即上废佛法并谶纬事周祖纳之隋开皇八年京兆杜祈死三日而苏云见阎罗王问曰卿父曽作何官曰臣父在周为司命上士王曰若然错追可速放去然卿识周武帝不荅曰曽任左武侯司法恒在阶陛甚识王曰可往看汝武帝去一吏引至一处门窻椽瓦并是铁作于铁窻中见一人极瘦身作铁色着铁枷锁祈见泣曰大家因何苦困乃尒荅曰我大遭困苦汝不见耳今得至此大是快乐祈曰作何罪业受此苦困荅曰汝不知耶我以信卫元嵩言毁废佛法故受此苦祈曰大家何不注引卫元嵩来帝曰我寻注之然曹司处处搜求乃遍三界云无所见若其朝来我暮得脱何所更论卿还语世间人为元嵩作福早来相救如其不至解脱无期矣按元嵩道观在什邡县城内名紫极观其墓在县衙左侧有宋碑篆曰希微慧应卫真人墓端平丙申令吴中孚书立
　　大唐新语云朱桃椎蜀人也澹泊无为隠居不仕披裘带索沉浮人间窦轨为益州闻而召之遗以衣服逼为乡正桃椎不言而退逃入山中夏则裸形冬以树皮自覆凡所赠遗一无所受织芒屩置之于路见者皆曰朱居士屩也为鬻取米置之本处桃椎至夕取之终不见人高士廉下车深加礼敬召至降阶与语桃椎一荅便去后不知其所终按灵池县图经云朱桃椎者隠士也武德元年于蜀县白女毛村居焉织履自给口无二价后居栋平山白马溪大盘石山石色氷素平易如砥可坐十人石侧有树垂阴布濩于其上暑炽之月兹焉如秋桃椎休偃于是好古之士多来兹游朱公或斲轮以为资前长史李厚德后长史高士廉招以弓旌遗以尺牍并笑傲不答太子少保河南薛公稷初为彭山令闻其风而说之乃作茒茨赋以赠焉洎解印还京假途就谒其室已虚矣访于乡里云朱公或出或处或隠或显葢得道者薛公题赞其壁而还复数年乡人时见朱公而竟不知所在其所隠之石今亦不见巨木之下惟石洞存焉近年石洞长亦闭塞后宰邑好事者刻赋为碣立于洞门官道之侧然乡邑祈请焚香祷祝者颇有灵应自非得道证品孰能与于此又按王刚中重修安静观记畧云妙通真人姓朱氏其名字载新唐书隠逸传葢生于周隋之间厯武德贞观得道仙去莫知所终然浮游四方专务救民疾苦贤士大夫往往遇之或在长安或在彭城不但蜀也而蜀人事之尤谨尝观窦高二长史事迹揆真人胸怀本趣则与齐葢公所言治道贵清净而民自定指归略同窦轨怙威喜杀欲吏真人真人辄逃去赠遗珍好弗纳也高士廉慈惠务教化真人乃出见之及询以政真人瞪视不荅士亷亦黙识此曰是使我以无事治蜀也因简条目薄赋敛而蜀果大治焉真人锡号妙通崇宁五年诏也观名安静重和元年诏也今观皆一新惟真人绘像实广政间周元裕所为中更顺贼之变观悉煨烬独此绘像火弗能及风雨飘揺粉墨故在赵清献公尝记其异不敢更造
　　原化记云唐高宗显庆中有蜀郡青城民不得姓名采药于青城山下遇一大薯药斸之深数丈其根渐大如瓮此人斸之不已渐深五六尺而地陷不止乃至十丈余此人堕中无由而出仰视穴口大如星分必死矣忽傍见一穴既入稍大渐渐匍匐可数十步前视如有明状寻行一里余此穴渐高绕穴行可一里许乃出一洞口洞上有水阔数十步岸上见有数十人家村落桑柘花物草木如二三月中男女衣服不似今人耕夫钓童往往相遇一人惊问得来之由遂吿所以乃将小船子渡之民吿之不食三日矣遂食以胡麻饭柏子汤诸菹觉身渐轻问其主人此是何所兼求还蜀之路其人相与笑曰汝世人不知仙境汝得至此当是合有仙分可且留此吾当引汝谒玉皇又其中相呼云明日上已也可往朝谒遂将此民往其民或乗云气或驾龙鹤此人亦在云中徒步须臾至一城皆金玉为饰其中宫阙皆是金寳诸人皆以次入谒独留此人于宫门外门侧有一大牛赤色形状甚异闭目吐涎沬主人令此民礼拜于牛求乞仙道如牛吐寳物即便吞之此民如言拜乞少顷此牛吐一赤珠大踰径寸民方将捧接忽有一赤衣童子拱之而去民又求得青珠又为青衣童子所收又黄者白者皆有童子夺之民遂急以手捧牛口须臾得黑珠遽自吞之黑衣童子至无所见而空去主人遂引谒玉皇玉皇居殿如王者之像侍者七人冠剑列左右玉女数百侍卫殿庭竒异花果馨香非世所有玉皇遂问民具以实对而民贪顾左右玉女玉皇曰汝岂悦此侍卫之美乎民俯伏请罪玉皇曰汝但勤心妙道自有此等但汝修行未到须有功用不可轻致敕左右以玉盘盛仙果视民曰恣汝以手拱之所得之数即侍女之数也其果绀赤色大如拳状若世之林檎而芳香无比民自度尽拱可得十余遂以手捧之唯得三枚而已玉皇曰此汝分也初至未有位次且令前主人领往彼处敕令三女充侍别给一屋居之令诸道侣导以修行此人遂却至前处诣道流传授真金服药运气洗涤尘念而三侍女亦授以道术后数朝谒每见玉皇必勉其至意其地草木常如三月中无荣落寒暑之变度如人间可一岁余民自谓仙道已成忽中夜而叹左右问曰吾今虽得道本偶来此耳来时妻产一女纔经数日家贫不知复何如思往省之玉女曰君离世已久妻子等已当亡残岂可复寻盖为尘念未祛致此误妄民曰我来一岁矣妻亦当无恙要明其事耳玉女遂以吿诸邻诸邻共嗟叹之复白玉皇玉皇命遣归诸仙等于水上作歌乐饮馔以送之其三玉女人与别各遗以黄金一挺曰恐至人世归未得以此为费耳中女曰君至后倘无所见思归吾置药在金挺中取而吞之可以归矣小女谓曰金中有药恐不复固吾知君家已无处寻唯舍东一捣练石尚在吾已将药置石下如金中无但取此服可耳言讫见一羣鸿鹄天际飞过众谓民曰汝见此否但从之而去众捧民举之民亦腾身而上便至鹄羣鹄亦不相惊扰与飞空回顾犹见岸上人挥手相送可百来人乃至一场中人物甚众问其地乃临海县也去蜀已甚逺矣遂鬻其金为粮经岁乃至蜀时开元末年问其家无人知者有一人年九十余云吾祖父往年因采药不知所之至今九十年矣乃民之孙也相持而泣云姑叔父皆已亡讫时所生女适人亦身死其孙已年五十余相寻故居皆为瓦砖荒榛唯故碪尚在民乃毁金求药将吞之忽失药所在遂举石得一挺金有金丹在焉即吞之而心中明了却记去路此民虽仙洞得道而本庸人都不能详问其事时罗天师在蜀见民说其去处乃云是第五洞寳仙九室之天玉皇即天皇也（下缺）
　　（缺页）
　　（上缺）之藏腑虽有病不难疗也外之科窍亦无由受病也况药亦有君臣有佐有使茍或攻其病君先臣次然后用佐用使自然合宜如以佐之药用之以使使之药用之以佐小不当其用必自乱也又何能取人之病哉此又譬如国家任人也老夫卖药常以此为念倘有人一身君不君臣不臣使九窍之邪怒纳其病以至于良医自逃名药不効犹不知治身之病后时矣悲夫士君子记之忽一日独诣锦水解衣净浴探壶中唯选一丸药自吞之谓众人曰老夫罪已满矣今却归岛上俄化一白鹤飞去衣与药壶并没于水求之不见
　　升玄经曰仙人窦子明问于法师云向闻法师咨请真一太一未闻三一之诀当复云何既为一而复言三为一有三耶为三有一耶昔虽奉行未能晓了愿为究尽使后来末学得知真要法师曰三一者正一而已三处授名故名三一所以一名三一者一此而三彼也虽三常一故名三一三一者向道初门未入真境得见一分未能舍三全一是未离三虽未离三少能见一故名三一分言三不离一故名三一子明曰此一者何所有也荅曰无所有而有问曰无所有而有何故为有荅曰以无为有又问无何而有荅曰得无为有又问得无为有者何义荅曰形声虚伪故又问何为虚伪荅曰不住故又问云何不住荅曰速变异故又问虽速变异非无所有既云变异果是有物可变安得云无邪荅曰向日变异者亦不言都无如虚空故但言一切皆伪非真生者必死有者必无成者必坏盛者必衰少者必老向有今无寒暑推变恍惚无常也按子明江油人李太白之友为彰明县主簿后弃官入圌山学道故名窦圌山焉初子明学仙未几辄下山至桥侧见一女磨铁杵问之荅曰铁杵磨绣针功久自然成遂感悟复归修炼三载白日升天又按舆地纪胜昭化县西药台有窦子明丹灶其台与炉皆鑴石甃成工极巧非今人所能为神仙感遇传云韦弇字景照开元中举进士下第游蜀日与其友寻花访异忽有请者曰郡南十里许郑氏林亭花卉方茂有出尘之致愿偕游焉弇喜之南十里果得郑氏亭端空巍巍横然四峙山门以花辟砌以烟矗台望之真尘外景也俄升巨亭之上回廊环堵饰以珠玉殆非人世所有即引见仙子十数左右侍卫华裾靓妆弇遍拜且谒之中有一美人曰闻吾子西游蜀都厯访佳景春照将尽花卉芳妍愿聊奉一醉无以延致为疑既坐即张乐饮酒其陈设肴膳竒味珍果金石丝竹雅音清唱皆非世之所见闻弇乗间问曰弇自上国厯二京至于帝宅崇严侯家繁盛俦今之所覩固不可偕矣然女郎何为若此之贵耶美人曰余非人间人此葢玉清仙府也适欲奉假以郑氏亭耳余有新曲名曰紫云今天子尚神仙之道余欲以此乐授吾子而贡于圣唐之君可乎弇曰弇一儒生耳在长安中区区九陌以干一名望天子不可见又非知音者若将贡新曲固不可为也美人曰然子已至此亦道分使然愿以一二寳为赠子其售之可毕世之富饮毕命侍者出一杯谓之碧瑶杯光莹洞彻又出一枕谓之红蕤枕似玉而栗其文微红又出一紫玉函似布光彩尤甚于玉俱授弇弇拜而谢之别去行未及一里顾夫向者之亭杳然但荒榛而已遂挈寳入长安明年复下第东游广陵商胡诣访其寳出而示之胡人拜而言曰此玉清真人之寳也千万年中无见者以数千万金易而求之弇因大富筑室江都竟不求闻达亦不知所终焉后数年玄宗梦神仙十余人持乐器集于庭奏曲以授请为中原正始之音曲名紫云既晨兴即以玉笛虚而习之传于乐府此正符蜀亭美人使弇上奏之曲也
　　逸史云唐进士崔伟尝游青城山乗驴歇鞍牧放无仆使驴走趂不及约行二十余里至一洞口已昏黑驴复走入崔生畏惧兼困遂寝及晓觉洞中微明遂入去又十里出洞门望见草树岩壑悉非人间所有金城绛阙被甲者数百见生呵斥生曰尘俗贱士愿谒仙翁守吏趋报良久召见一人居玉殿披羽衣身可长丈余鬓髪皓素侍女满侧延生上殿与语甚喜留宿酒馔备极珍丰明日谓生曰此非人世乃仙府耳驴趂益逺予之奉邀某唯一女愿事君子此亦冥数前定不可免也生拜谢顾左右令将青合来取药两丸与生服讫觉腑藏清莹逡巡摩搔安若蝉蜕视镜如婴孩之貌至夕有霓旌羽盖仙药步虚与妻相见真人空际皆以崔郎为戏每朔望仙翁乗鹤上朝蘂宫每言阶品尚列卑末得在天真之列必与崔生别翩飜于云汉之内矣岁余嬉游佚乐无所比因请曰伟血属要与一谈非有恋着也请略蹔回仙翁曰不得淹留谴罪极大与符一道云遇祸患此可隠形然慎不得游宫禁中临别更与符一道云甚急即开却令取所乗驴付之到京都试往人家皆不见便入苑囿大内会剑南进太真妃生日锦绣乃窃其尤者以翫上曰昼日计无贼至此乃召罗公逺作法讫持朱书照之寝殿户外后果得其本末上令笞死忽记仙翁临行之符遽发公逺与捉者皆僵仆良久苏起即启玄宗曰此已居上界杀之必不得假使得之臣辈便受祸亦非国家之福玄宗乃释之亲召与语曰汝莫妄居遂令百人具兵仗并卫士同送且觇其故知至洞口复见金城绛阙仙翁严侍卫出门呼曰崔郎不相信几至颠踬崔生拜讫将前送者亦欲随至仙翁以杖画成涧深阔各数丈令召崔生妻至掷一领巾过作五色绛桥遣生登歩却灭既渡崔生回首谢送者曰可以归矣须臾云雾四起咫尺不见唯闻鸾鹤笙歌之声半日方散遥望空山而已
　　青城甲志玉真观在上皇观前世传唐玉真公主修养于此储福宫在天仓山有玉真公主及明皇像按旧唐书景云二年改昌隆公主为玉真公主仍置玉真观天寳三载玉真公主先为女道士让号及实封赐名摘盈此之谓也
　　逸史云章仇兼琼尚书镇四川常令左右搜访道术士有一鬻酒者酒胜其党又不急于利赊贷甚众毎有纱帽藜杖四人来饮酒皆至数斗积十余石即并还之谈谐笑谑酣畅而去其话言爱说孙思邈又云此小儿有何所会或报章仇公公乃遣亲吏候其半醉前拜言曰尚书令传语渠苦心修学知仙官在此欲候起居不知俯赐许否四人不顾酣乐如旧逡巡问酒家曰适饮酒几斗曰一石皆拊掌笑曰太多言讫不离席上已不见矣使者具报章仇公遂潜驾往诣四人又来饮公服至前跃出再拜自称姓名相顾徐起唯芦材四枝在于坐前人不复见时玄宗好道章仇公遂奏其事诏召孙公问之公曰此太白酒星耳仙格絶高毎游人间饮酒处处皆至尤乐蜀中自后更令寻访絶无踪迹
　　仙传拾遗云唐罗公逺彭州九陇人又云武阳人修道于漓沅常往来青城大霍二山开元中因游鄂州刺史园亭刺史问何来荅云适见守江龙来此刺史未信曰须令见其形曰请俟后日及期刺史与郡人皆至见一白龙于江心头与云连食顷方隠刺史具闻明皇召见毎问无不称旨一日上与张果叶法善拥炉坐公逺亦在坐张叶以术取剑南菓目熟子谓午后必至及夜未到相顾而语曰莫是罗君否公逺笑遂出炉中一火筯斯须使者持目熟子至叶诘之使者云到京焰火亘天无路可过顷稍息方得至此二人皆失色开元中中秋夜上于宫中翫月公逺奏曰陛下莫要至月中否乃取拄杖向空掷之化为大桥请上同登约行数十里精光夺目寒色侵人遂至大城阙公逺曰此月宫也见仙女数百皆素练寛衣舞于广庭上问曰此何曲曰霓裳羽衣也及回却顾其桥随步而灭上毎召公逺与法善试法而公逺常胜尤善自隠上欲传其术公逺曰陛下玉书金简已格九清真人降化保国安人诚宜习唐虞之无为继文景之恭俭岂可以万乗之尊轻徇小术耶若尽臣术必怀玺入民间困于鱼服矣上怒骂之遂走入殿柱中数上之过上愈怒易柱破之复入土磶中又易磶破之为数十片悉有公逺之形长寸余上谢之仍如故上又坚学隠形之术公逺虽教之然托身隠常有不尽或露裾带或见影迹上怒斩之其后数年有中使自蜀还见公逺于黒水道中谓使曰吾自晋成帝咸和年间入蜀栖修林泉闻天子好道而来欲以至道俯教人主上延我于别殿遽以灵药为索我吿以人间之腑脏荤血充积三田未虚六气未洁请俟十年而授不能守此诫约加我以丹颈之戮然得道之人道气混合岂世俗兵刃水火所能害哉因出一书谓使曰可以此达上上必悟仍以蜀当归为寄遂失所在天寳末明皇幸蜀公逺又迎于剑门至成都拂衣而去明皇自蜀还京方悟蜀当归之寄公逺于蜀九仙台上升彭汉之人至今立像祀之按灵验记云罗真人即神仙罗公逺家于蒙阳罗江坝接九陇什邡之界在漓沅化后今相传号罗仙宅修道于青城之南今号罗家山明皇朝出入帝宫辅导圣德自有内传至今隠见于堋口什邡杨村蒙阳新繁新都畿服之内人多见之不常厥状或为老妪或为丐食毎风雨愆期田农旷废则必见焉疑其仙品之中主司风雨水旱事也杨村居人众以旱暵将祷于洛口后城李冰祠热甚憇路树阴下忽有老妪歇而问曰欲何往众以祈雨事荅之妪曰要雨须求罗真人其余鬼神不可致也言讫不见众知妪即真人于是焚香以吿俄而风起云布微雨已至众乃还家是夕数十里内甘雨吿足乃于其所置天宫塑像焉诸乡未得雨处传闻此说以音乐香花就新宫祈请迎就本村别设坛场创宫室雨亦立应又为乞士于堋口江畔谓人曰此将大水漂损居人信我者迁居以避之不旬日矣有疑其异者即移卜高处其不信者安然而处五六日暴水大至漂坏庐舍损溺户民十有三四居人以为信立殿塑像以祠之金银行人杨初在重围内配纳赡军钱七百余千货鬻家资未支其半初事母以孝毎为供军司追促必托以他出恐母为忧尝于山观得真人像帧一幅香灯严奉已数年矣至是真人托为常人诣于肆中问其所纳官钱作何准备具以困窘言之此人令市生铁备炭火明日复来然炭垒铁投之一夕而去临行谓之曰我罗公逺也在青城山中以尔孝不违亲心不忘道以此金相助支官钱之外可更肥家复引初往山中时令归觐初亦得丹药以奉其亲发白还青老能返壮矣又按师尧俞罗江车嵓记略车嵓在县治北二里许旧碑云车公道人上升之所太平兴国四年绵州奏言唐真人罗公逺以是年春乗龙车徃来山中民聚观者数千軰护军陈覃尉范处筠按验石上辙迹深三尺许
　　广德神异录唐玄宗天寳十三年重阳日猎于沙苑时云间有孤鹤徊翔玄宗亲御弧矢中之即带箭徐堕将及地丈许歘然矫翼西南而逝万众极目良久乃灭益州城西十五里有明月道观依山临水松桂深寂道流精悫者始得而居观之东廊第一院特甚幽清有自称青城山道士徐佐卿者风局清古一岁率三四至观之耆旧因虚其院之正堂以待之佐卿至则栖焉或三五日或旬朔言归不计也一日忽自外至神彩不怡谓院众曰吾行山中偶为飞矢所加寻已无恙矣然此箭非人间所有吾留之于壁后年箭主到此即宜付之慎无坠失仍援毫记壁云留箭之时则十三载九月九日也及玄宗幸蜀暇日命驾行游偶至斯观乐其嘉境因遍幸道室既入此堂忽覩其箭命侍臣取而翫之葢御箭耳询诸道士具以实对即视佐卿所题乃前岁沙苑从田之日也佐卿盖中箭孤鹤飜飞而集于斯者欤
　　仙传拾遗云杨通幽本名什伍广汉什邡人幼遇道士教以檄召之术受三皇天文役命鬼神无不立应玄宗幸蜀属念贵妃往往辍食忘寐近侍之臣密令求访方士冀少安圣虑咸云杨什伍有考召之法征至行朝上问其事对曰虽天上地下冥寞之中鬼神之内皆可厯而求之上大悦于内置场以行其术一夕奏曰已于九地之下鬼神之中遍加搜访不知其所上曰妃子当不坠于鬼神之伍矣二日夜又奏曰九天之上星辰日月之间空虚杳冥之际亦遍寻访而不知其处上愀然不怿曰未归天复何之耶炷香冥祝弥加恳至三夕奏曰于人寰之中山川岳渎祠庙之内十州三岛江海之间亦遍求访莫知其所后于东海之上蓬莱之顶南西庑有羣仙所居上元女仙张太真者即贵妃也谓什伍曰我太上侍女隶上元宫圣上大阳宋宫真人偶以宿缘世念其愿颇重圣上降居于世我谪于人闲以为侍卫耳此后一纪自当相见愿善保圣体无复忆念也乃取开元中所赐金钗钿合各半玉龟子一寄以为信曰圣上见此自当有省言讫流涕而别什伍以此物进之上澘然良久乃曰师升天入地通幽达冥真得道神仙之士也手笔赐名通物千段金银各千两良田五千畆紫霞帔白玉简特加礼异暇日问其所受之道曰臣师乃西城王君青城真人昔于后城山中教臣召命之术曰可辅赞太平君然后得道戒以护气希言目不妄视絶声利逺嚣尘则可以凌三界登大清矣又问升天入地何门而往何所为碍曰得道之人入火不灼入水不濡蹑虚如履实触实如蹈虚虽九地之厚巨海之广八极之逺万方之大应念倐歘何所拘滞乎所以然者形与道合道无不在毫芒之细万物之众道皆居之上善其对居数载乃登后城葺静室天真累降于其处一旦与羣真俱逝按什伍青城山录记及董逌画跋皆作陈什邡未详孰是又按纪梦录云明皇幸蜀回居南内尝梦中见妃子于蓬山太真院作诗遗之使焚于马嵬山下云风急云惊雨不成觉来仙梦甚分明当时若恨银屏影遮隔仙姬秪听声明皇又作妃子所遗罗袜铭曰罗袜罗袜香尘生不絶细细圆圆地下得琼钩窄窄弓弓手中弄初月又如脱履露纎圆恰似同衾见时节方知清梦事非虚暗引相思几时歇
　　集异记云玄宗南狩百司奔赴行在翰林善围碁者王积薪从焉蜀道隘狭毎行旅止息中道之邮亭人舍多为尊官有力之所占积薪栖栖而无寄入因沿溪深逺寓宿于山中孤姥家但有妇姑止给水火纔暝妇姑皆阖户而休积薪栖于檐下夜阑不寐忽闻堂内姑谓妇曰良宵无以为适与子围碁一赌乎妇曰诺积薪私心竒之堂内率无灯烛又妇姑各处东西室积薪乃附耳门扉俄闻妇曰起东五南九置子矣姑应曰东五南十二置子矣妇又曰起西八南十置子矣姑又应曰西九南十置子矣毎置一子皆良久思维夜将尽四更积薪一一密记其下止三十六忽闻姑曰子败矣吾止胜九枰耳妇亦甘焉积薪迟明具衣冠请问孤姥曰尔可率已之意而按局置子焉积薪即出槖中局尽平生之秘妙而布子未及十数孤姥顾谓妇曰是子可教以常势耳妇乃指示攻守杀夺救应防拒之法其意甚畧积薪即更求其说孤姥笑曰止此已无敌于人间矣积薪虔谢而别行十数步再诣则已失向之室庐矣自是积薪之艺絶无其伦即布所记妇姑对敌之势罄竭心力较其九枰之胜终不得也因名邓艾开蜀势
　　李真人者名亚久居什邡邑北龙泉观中有井名秀华殿前乔松数株常有二素鹤栖于上真人有剑二口忽一日辞诸人曰我当去矣次夜里人守之见真人背剑一乗剑一入井絶迹焉明皇幸蜀有司上其事勑赐灵应公赐名龙泉观俗呼挂钟楼出本志
　　仙传拾遗云冯大亮者彭州导江人也家贫好道毎道士方术之人过其门必留连延接惟一牛拽步磨以自给一旦牛死其妻杨对泣叹曰衣食所给在此牛耳牛既死何以资口食乎慈母山有一道士毎憇其家是日复来夫妇以此语之道士曰皮角在乎曰在即取皮挛缀如牛形斫木为脚以绳系其口驱之遂起肥健如常曰此牛不复饮食但昼夜使之可也慎勿解其口尔以此牛拽磨力倍于常道士亦不复来数年盛暑牛喘甚急牧童怜之因解其口遽成皮骨而已然其家已渐富改置酒肆常以奉道祈感遇仙人仍力行救物好宾客有樵叟三五人诣其家饮酒常不言钱礼而接之虽数益敬忽一人曰我軰八人明日俱来共谋一醉无以客多为讶至时樵叟八人偕至客于袖中出柟木一枝纔五六寸栽于庭中便饮酒尽欢而去曰劳置美酒无以为报此树径尺则家财百万彼时可贡助天子垂名国史十年后会于岷岭巨人宫当授以飞仙之道言讫而去旬日树已凌空高十余丈大径尺其家金玉自至寳货自积殷富弥甚虽王孙糜竺之家不能及也五年玄宗幸蜀大亮贡钱三十万贯以资国用按氏族大全作冯大量慈母山亦名圣母山在导江县西南五十里陵州志云谭仙子宜乃郡人谭叔皮之子也生于唐开元之季坠地能言九岁身踰六尺髭鬓殊常不饮不食走及奔马二十忽失所在乡里神而祀之因父母念不置大厯元年丙午忽还家霞冠羽衣语父母曰儿为仙官不司人世乡里奚祠焉秪恐慿妖耳请亟毁之其下有黄金数千两掘之可给一乡言讫腾空去后果如其言所掘处涌水成池因名谭子池亦名天池
　　广异记云唐大厯初韦行式为西川采访使有侄曰子威年及弱冠聪敏温克躭翫道书神仙修炼之术有步卒丁约者执厮役于部下周旋恪勤未尝少惰子威颇私之一日气惨栗云欲他适子威怒曰籍在军中焉容自便丁曰去计已决不可留也然某肃勤左右二载于兹未能忘情思有以报某非碌碌求食者尚萦俗间耳有药一粒愿以赠别食此非能长生限内保无他恙因褫衣带得药数粒以奉子威又谓曰郎君道情深厚不欺暗室当弃世俗尚隔两尘子威曰何谓两尘对曰儒谓之世释谓之劫道谓之尘善坚此心亦复遐寿五旬后近京相遇此际无多讶也言讫而出子威惊愕亟命追之已不及矣主将以逃亡上状请落兵籍尔后子威擢明经第调数邑宰及从心之岁毛发皆衰时元和十三年也将还京辇夕于骊山旅舍闻通衢甚喧询其由曰刘悟执逆贼李师道下步出视之则兵仗严卫桎梏累累中一人乃丁约也反接臂长驱而西齿发强壮无异昔日子威大竒之丁微笑遥谓威曰尚记临卬别否一瞬五十年矣幸今相见请送至前驿须臾到驿则散絷于廊舍开一窍以给食物子威窥之俄见脱桎梏覆之以席跃自窦出与子威携手上旗亭话阔别之恨且叹威衰耋威谓曰仙兄既先见之明圣朝奄有天下何为作叛臣耶丁曰言之久矣何逃哉蜀国暌辞岂不云近京相遇慎勿多讶耳又问曰果就刑否对曰道中有尸解剑解水解火解寔繁有徒嵇康郭璞皆非受戕害者我以此委蜕耳异韩彭与粪壤并也某或思避自此而逃孰能追之他问不对威曰明晨法场寓目岂蜕于此乎丁曰未也夕当甚雨不克行刑昼雨止国有小故十九日大限方及君于此时幸一访别言讫还馆复自穴入荷校以坐子威却往温泉日已晡矣风埃忽起夜中果大澍雨迟明泥及骭改日行刑两宿方霁则王姬有薨于外馆者复三日不视果至十九日献庙巡鄽始行大戮子威是日饮仆饱马诘旦往棘围候焉亭午间方号令回覩者不啻亿兆众矣面语不辨寸步相失俘囚纔至丁遥目子威笑颔三四及挥刃之际子威独见断笔霜锋倐及之次丁因跃出而广众之中蹑足以进即登酒肆脱衣换觞与威对饮云某当入蜀自此游适勉于奉道犹隔两尘当奉候乎昆仑石室之间矣言讫下旗亭冉冉西去数步而灭
　　仙传拾遗云大厯中西川节度使崔宁尝有密切之事差人走马入奏发已三日忽于案上文籍见所奏表净本犹在其函中所封乃表草耳计人马之力不可复追忧惶不已莫知其计素知导江彭殖者有道术召而语之殖曰此易耳不足忧也乃炷香一炉以所写净表置香烟上忽然飞去食顷得所封表草坠于殖前及使回问之并不觉进表之时封题印署如故崔公深异之礼敬殊常问其所受道之由云殖师姜玄辨至德中于九陇观舍力焚香数岁因拾得残阙经四五纸是太上役使六丁法咒术备足乃选深山幽谷无人迹处依法作坛持咒昼夜精勤本经云一十四日玄辨为九日而应忽有黒风暴雨惊骇于人视之雨下而坛场不湿又有雷电霹雳竒形异状鬼神绕之须臾又有铁甲兵士金甲兵士各数千噉噪而下纯不惊怖久之神兵行列如有所候一天女着绣履绣衣大冠佩剑立问玄辨曰既尒呼召当何所求玄辨以术数为请六甲兵仗一时隠去自此毎日有一丁侍之凡所征求无不立应以术授殖谓曰术之与道相须而行道非术无以自致术非道无以延长若得术而不得道亦如欲适万里而足不行也术者虽万端隠见未除死箓固当栖心妙域注念丹华立功以助其外炼魂以存其内内外齐一然后可以适道可以长存也峩眉山中神仙万余人自皇人统领置官府分曹属以度于人吾与汝观道之纎芥未造其玄微龙蛇之交与汝入洞府朝真师庶可以讲长生之旨也玄辨隠去二十余岁乃龙蛇之交为大厯十二年丁已殖亦隠去不复见
　　郑又玄本名家子居长安中少时与邻舍闾邱氏子偕学又玄性憍率自以门望清贵而闾邱子寒贱往往戏而骂之曰尔非类而与吾偕学吾虽不语尔宁不愧于心乎闾邱黙有惭色岁余乃死又十年又玄明经上第补蜀州叅军既至官郡守命假尉唐兴有同舍仇生者大贾之子年始冠其家资产万计日与又玄宴游累贡金钱之物又玄以仇非士族未尝以礼貌接之一日又玄置酒高会而仇不预其友谓曰子有会宴而同舍不预岂其罪邪乃强为召仇既至饮以巵酒辞不能引满又玄醉骂曰尔市井之甿徒知锥刀僣居官秩而与吾为伍尔已幸矣又何敢辞酒乎因振衣起仇惭而退弃官闭门月余病卒明年又玄官亦罢侨居蒙阳常好黄老之道闻蜀山有呉道士高其风往诣之愿为门弟子居十年未尝有所授又玄稍惰辞之而还过褒城逆旅有一童子十余岁貌秀而慧又玄与语机辩万变深竒之童子谓又玄曰我君故人也省之乎曰忘矣童子曰吾生闾邱氏与子偕学而子以我为非类骂辱我又生仇氏尉唐兴与子同舍受我厚赂而谓我为市井之氓子何骄傲之甚耶我太清真人也上帝以尔有道气使我生于人间观汝德将授汝神仙之诀而汝高傲如故终不得道矣可悲哉言讫忽不复见又玄悔恨归逾时而卒
　　酉阳杂俎相国李固言元和六年下第游蜀遇一姥言郎明年芙蓉镜下及第后二纪拜相当镇蜀土恨妾不复见郎君出将之荣也愿以季女为托明年果状头及第诗赋有人镜芙蓉之目后二十年公登庸其姥来谒李公忘之姥通曰蜀民老姥尝嘱季女者李公省前事具公服谢之延入中堂见其室坐定又曰出将入相必矣李公为设盛馔不食唯饮酒数杯便请别李公留之不得但言乞庇我女因赠金帛襦帼并不受唯取其妻牙梳一枝题字记之李公从至门不复见及李公镇蜀日卢氏外孙子九龄不语忽索笔砚李戏曰尔竟不语何用笔砚为忽曰但庇成都老姥爱女何愁笔砚无用也李公惊悟即遣使分访之有巫董氏者事金天神即姥之女言能语此儿请祈华岳三郎李公如巫所说是儿忽能言因是蜀董如神祈无不应富积数百金怙势莫敢言者洎相国崔郸来镇蜀遽毁其庙投土偶于江仍判事金天王董氏杖背递出西界寻在贝州李公壻卢氏家舍其灵歇矣
　　元草茅进士时英龙君庙记唐长庆元年剑南西川益州新都县南十里有山曰龙门北面有洞府灵湫乃古龙君隠显之地后灵池县开元村有茹荣者十五览集羣书为县吏亲终庐墓感慈乌白兎紫芝瑞草寳厯二年勅旌其孝及冠不娶貌不少衰于当时六月十五日祥烟缭绕异香遍垓俄顷雷风大震骤雨滂沱空中闻仙乐之音君升半霄之上谓父老曰吾乃龙门栢茂山龙也托生茹氏化行孝道功行已就今奉玉勅上升矣言讫飘然而没按古今集记成都县南十里龙门山白龙庙祈祷辄应有碑传为茹荣孝感飞升处号白龙神君
　　仙传拾遗云刘无名成都人也本蜀先主之后生而聪悟八九岁道士过其家见而叹曰此儿若学道当长生神仙矣自是探玄不乐名利弱冠阅道经学咽气朝拜存真内修之事常以庚申日守三尸存神黙呪服黄精白术志希延生数年入雾中山尝遇人教其服饵雄黄凡三十余年一旦有二人赤巾朱服径诣其室刘问君何人也何以及此对曰我泰山直符追蹑子不知子有何术我至三日矣冥期迫促而无计近子将恐阴符谴责以稽延获罪故见形相问耳刘曰余无他术但冥心至道不视声利静处幽山志希度世而已二使曰子之黄光照灼于顶超高数尺得非雄黄之功乎然吾闻一阴一阳之谓道一金一石之谓丹子但服其石未饵其金但得其阳未知其阴将何以超生死之难诣升腾之期乎其次广施阴功救人济物柔和雌静无欲无为至孝极忠内修密行功满三千然后黒籍落名青华定箓制鬼神驾云龙而上补仙官永除地简九祖超炼七玄生天如此则不为冥官所追捕耳今子虽三尸已去而积功未着大限既尽将及死期岂可茍免也刘闻其语心魂丧越忧迫震惧不知所为二使徐谓之曰岷峩青城神仙之府可以求诣真师访寻道要我闻铅汞朱髓可致冲天此非高真上仙莫得修炼之旨我为子求姓名同年寿尽者以代于子子勉而勤修无至中怠也刘致谢二使乃隠刘如其言入峩眉山登陟峭险探求洞穴厯年不遇复入青城山北崖之下得一洞行数里忽觉平慱殆非人世遇神仙居其间称青城真人刘祈叩不已具述所值鬼使追摄之由愿示道要以拯拔沉沦得度生死之苦真人指一岩室使栖止其中复令斋心七日乃示以阳炉阴鼎柔金炼化水玉之方伏汞炼铅朱髓之诀谓之曰胡刚子阴长生皆得此道亦名金液九丹之经丹分三品以铅为君以汞为臣八石为使黄芽为田君臣相得运火功全七日为轻水二七日变紫锋三七日五彩具内赤上黄状如窻尘复运火二年日周六百再经四时重履长至初则十月离其胞胎已成初品即能干汞成银丸而服之可以袪疾二年之外服者延年发白反黒三年之后服少刀圭游散名山周游四海为初品地仙服之半剂变化万端坐在立亡驾驭飞龙白日升天大都此药经十六节已为中品便能使人长生药成之日五金八石黄芽诸物与君臣二药不相杂乱矣千日功毕名上品还丹谨而藏之勿示非人世有其人视形气功行合道依而传之刘受丹诀还雾中山筑室修炼三年乃成开成二年犹驻于蜀自述无名传以示后人入青城去不知所终
　　云笈七籖云费玄真者成都双流县兴唐观道士也大中末有道士自称吴子止观中淹留岁余养气絶粒时亦饮酒其为志也泛然自适无所营为忽谓玄真曰吾欲为师写真可乎玄真笑曰夫欲写真先须自写吴子如其言引镜濡毫自写其貌下笔惟肖顷刻而毕复自为赞兼诗三章未尝抒思其赞曰不才呉子知命任真志向玄素心乐清贫涉厯羣山翛然一身学未明道形惟保神山水为家形影为邻布裘草带鹿冠纱巾饵松饮泉经蜀过秦大道杳冥吾师何人瞩念下土思彼上宾旷然无已罔象惟亲其诗曰终日草堂间清风常往还耳无尘事扰心有翫云闲对酒惟思月餐松不厌山时时吟内景自合驻童颜又诗曰此生此物当生涯白石青松便是家对月卧云如野鹿时时买酒醉烟霞自跋云寂尔孤游翛然独立饮木兰之坠露衣乌兽之落毛不求利于人间絶卖名于天下此山居之道士也题罢振衣理策而去
　　神仙感遇传河东薛逢咸通中为绵州刺史岁余梦入洞府肴馔甚多而不覩人物亦不敢飨之乃出门有人谓曰此天仓也及明话于宾友或曰州界昌明县有天仓洞中自然饮食往往游云水者得而食之即使道士孙灵讽访焉入洞可十许里犹须执炬十里外渐明又三五里豁然与人世无异崖室极广可容千人其下平整有石床罗列上饮食名品极多皆若新熟软美甘香灵讽拜而食之又别间三五所请以奉薛公为信及赍出洞门形状宛然皆化为石矣洞中左右散麫溲麦堆盐积■〈豆攴〉不知其数又一二里溪水迅急既阔且深隔溪见山川居第厯厯然不敢渡而止近岸沙中有履迹往来皆二三尺纔如有人行处薛公闲之叹异灵胜而莫穷其所以也按舆地志云少室山有自然五谷甘果神芝仙药周太子晋学道上仙有九千资粮留于山中又按世说曰嵩高山北有大穴莫测其深百姓岁时毎游观其上晋初尝有一人误堕穴中同軰兾其倘不死乃投食于穴中坠者得之因循穴而行计可十许日忽旷然见明有草屋屋中有二人对奕局傍有一杯白饮坠者告以饥渴奕者以杯与之饮讫觉气力倍加奕者曰从此西行有天井但投入自当归耳若饿则取井中物食之堕者行出乃蜀中也已半年矣至洛下言于人张华闻之曰此仙馆也饮者为玉浆食者龙穴石髓耳如此则少室昌明洞穴相连故其事亦类
　　续仙传云杜子升字可云自言杜陵人莫测其年寿饮酒三斗不醉能沙书冬卧雪中三两日人以为僵死或拨看之徐起抖擞雪迹而行如醉乍醒唐杜孺休为苏州刺史忽闻可云在城市乃延入州拜呼道翁宾僚讶之孺休曰先君出镇西川日与道翁相善别来四十年而裴饰颜貌一如当时后入杭越间去
　　杜广成录异记云栁子华唐朝为成都令一日方午有车骑犊车前后女骑导从径入厅事使一介告栁云龙女且来矣俄而下车左右扶卫升阶与子华相见云宿命与君子为匹偶因止命酒乐极欢成礼而去自是往复为常逺近咸知之子华罢秩不知所之俗云入龙宫得水仙矣栁孙君庆干符中为节度押衙青城镇遏使颇好善常以药石救贫民疾疫毎躬亲抚视徤卒民庶孳孳焉勤恪奉公推诚及物为时人所重有一珠大如球子云是其祖所留数世传寳照物形状毛发形色一一备足但皆倒立耳
　　宋马成之清虚观记云黄鹿真人者晩唐时人姓马氏年七岁失怙恃鞠养于祖性慕玄虚黄老之学日诵千言一览辄能记确守不移或劝以子女之职但笑而不荅人亦莫测其意时有黄冠野夫年踰七十颜如渥丹货药于市仙女户隙见之如有夙契因延至内坐请问修真之语师资相投遂授铅汞符篆要术束发顶冠归心至道因易名道兴一日吿行仙女诘其姓字曰汝无我问久当自知乃留诗曰女是寄生枝男是冬青木冬青驾白鹅寄生跨黄鹿若遇冦相凌穏便抛家族早早上三清莫候丹砂熟仙女旦暮讽咏不絶若有所得俄而年已及笄乃祖逼以聘事仙女欷歔流涕曰女值不幸膝下受养将终身焉今蒙祖命但野分荒疎志友麋鹿举案之勤非女所愿乃祖悯之不拂其欲翌日命一女奴携嚢杖策穿云而去既而夜径林麓迷道忽观灯烛荧辉若相引导窥见五人宛然古图所绘者厉声曰仙女志之庵于此即成道矣言讫隠去黎明仙女徘徊四顾见山朝水会真神仙之窟稽首拜礼因询隶属乃罗江东四十里也是时岁荒盗炽仙女捐所有俾垦辟疏凿播种以时民忘艰食之患厯四十余年修养日精童颜不易一日遇旧所货药者忽至谓仙女曰汝功渐成矣而外丹未应故欲指诀乃出瓢中药点土石为金银各百以镇丹台祝曰勿用自守当有神护坐厯三岁丹珠自成汝脱身轩举矣勉励前修谨无中废嗣后盗贼屡睥睨镇坛之物中夜变恠百出无不狼狈而走期月风雨暴至地涌甘泉银化白鹅游池金变黄鹿出市人无得而近之者至天佑间朱全忠行崔杼之事唐祚吿终奸雄猬奋羣盗挥戈而踵仙女之庵仙女曰汝等敢恣肆无天理乎愿无害居民庵中所积悉以相饷凶人未有足色将不利于仙女已而黄鹿白鹅突至仙女跨鹿风雨四起白鹅翔鸣前指引腾空而逝旧有丹灶尚在裂如雷吼炉中光彩射天少顷晻霭天雨瑠璃掷地有声厯时而化异香馥郁不散羣盗悲哀悔谢而退居人以状闻于蜀主王建曰此蜀祥事也遂因其山为黄鹿镇赐清虚观之名
　　感遇传云进士王叡渔经猎史之士也孜孜矻矻穷古人之所未穷得先儒之所未得着炙毂子三十卷六经得失史册差谬未有不针其膏而药其肓所有二种之篇释喻之说虽高识洞鉴者有所不逮嗜酒自娱不拘于俗酣畅之外必切磋义府研核词枢矣然其咀吸风露呼嚼岚霞因亦成疹积年苦冷而莫能愈游燕中道逢樱杖椶笠者鹤貌高古异诸侪軰名曰希道笑谓之曰少年有三惑之累耶何苦瘠若斯辞以不然道曰疾可愈也予虽释仵有炉鼎之功何疾不除叡委质以师之斋于漳水之滨三日而授其诀曰木精天魂金液地魄坎离运行寛猛无成金木有数秦晋合宜近効六旬逺期三载尔歌曰魄微入魂牝牡结阳呴阴滋神鬼灭千歌万讃皆未决古往今来抛日月受而制焉饵之周星疹且瘳矣乃隠晦自处佯狂混时年八十殕于彭山道中识者瘗之无几又在成都市常寓止乐温县时鸷兽结尾为害尤甚叡醉宿草莽露身林野无所惮怖斯亦蝉蜕得道之流也
　　北梦琐言云伪蜀先主时有军校黄承真就粮于广汉绵竹县遇一叟曰郑山古谓黄曰此国于五行中少金气有剥金之号曰金焬鬼此年蜀宫大火至甲申己酉则杀人无数我授汝袐术诣朝堂陈之倘行吾教以禳镇庶几减于杀伐救活之功道家所重延生度世于我而取之如三陈此术而不允行则子亦不免葢泄于阴机也子能从我乎黄亦好竒乃曰死生以之既赍秘文诣蜀朝三上不达乃呕血而死其年蜀宫灾岁至申酉亡国杀戮之事果验孙光宪与承真相识窃得窥其秘纬题云黄帝阴符与今阴符不同凡五六千言黄云受于郑叟一画一点皆以五行属配通畅亹亹实竒书也玉溪编事云前蜀嘉王顷为新繁镇使理廨置得一铁镜下有篆书十二字人莫能识命工磨拭光可鉴物挂于台上百里之内并见复照见市内有一人弄刀枪卖药遂唤问此人云只卖药元不弄刀枪嘉王曰吾有铁镜照见尔卖药者遂不讳仍请镜看以手擘破肚内镜于肚中足不着地冉冉升空而去竟不知为何人其篆列之如左■■■■■■■■■■■■详见方物
　　景焕门话云伪蜀度支员外郎何昭翰常从知于黔南暇日因门步野径于水际见钓者谓翰曰子何判官乎曰然曰我则野人张涉也余与子交知久矣子今忘我耶翰懵然不醒因藉草坐谓翰曰子有数任官然终于青城县令我则住青城山也待君官满与君同归山今不及到君公署中遂辞而去翰深志之后累厯官及出为青城县令有忧色钓者亦常来往何甚重之一旦大军到城草贼四起钓者与翰相携入山何之骨肉尽归城内贼众入县言已杀令脔而食之贼首之子自号小将军其日寻觅不见细视县宰之首即小将军之首也贼于是自相残害莫知县令所之后有人入山见何与张同行何因寄语谓妻子曰吾本不死却归旧山尔等善为住计无相追忆也自此莫知所之
　　录异记云黄齐衙队军偏禆也常好道行阴功有岁年矣于朝天岭遇一老人髭鬓皎白颜色婴孺肌肤如玉与之语曰子既好道五年之后当有大厄吾必相救勉思阴德无退前志其后齐下峡舟舡覆溺至滩上如有人相拯得及于岸视之乃前所遇老人也寻失所在自是往往见之忽于什邡县市中相见召齐过其所居出北郭外行树林中可三二里即到其家山川林木境趣幽胜留止一夕因言曰蜀之山川是大福地久合为帝王之都多是前代圣贤镇压江源穿絶地脉致其迟晩凡此去处吾皆知之又蜀字若去虫着金正应金德久逺王于西方四海可服汝当为我言之及明相送出门已在后城山内去县七十余里既归亦话于人终无申达之路数月齐卒
　　又云景知果亦有道者也居窦圌山与虎豹同处驯之如家犬焉鸦数只集其肩臂之上鸣戏为常又有巨蛇时出知果叱而遣之蜿蜒而去虎三数头于庭中月夜交抟腾踏既甚知果怒持白挺击之遂散去知果于观侧薙草兎卧草中不惊手移于他所如猫犬耳其狎异类也如此
　　续博物记云广德先生杜光庭处州人仕唐为内供奉避乱入蜀王氏爵为师臣尝撰道教灵验记二十卷隠青城山白云溪卒年八十五颜貌如生众以为形解有文千余首皆本无为之旨按高道传云光庭在青城山一日忽谓门人曰昨梦朝上帝以吾为岷峩主司今青城已创真宫恐不久于世矣光庭尝畜一白犬目之曰吠云令以胡麻油涂足缯布裹之可日行万里及真宫成遂披法服升堂集门弟子嘱别而化异香满室吠云亦号呌而毙又按青城志云自延庆观上二三里有观曰洞天宋逸士费元规读书于此唐道士薛昌饮章陆酒得道有浴丹井杜光庭亦尸解于此
　　野人闲话云孟蜀翰林学士辛夤逊顷年青城山居则古先道院在一峰顶内有塑像皇姑唐六代玄宗子也一夕梦见皇姑教之曰汝可食杏仁令汝聪利老而弥壮心力不倦且资年寿汝有道性又不久在此须出山佐理当代夤逊梦中拜请其法则与怡神论中法同玄宗时申天师元有怡神论两卷下卷中有神仙袐方三十首则甘草丸为首又食杏仁法次之杏仁七个去皮尖早晨盥潄了内于口中久之则尽去皮又于口中暖之逡巡嚼烂和津液如乳汁频咽但日日如法食之一年可补血令人轻健安泰夤逊如法服之至今老而康胜年踰从心犹多著述
　　又云击竹子不言姓名亦不知何许人年可三十余在成都酒肆中以手持二竹节相击铿然鸣响有声可听以唱歌应和乞丐于人然词旨皆合道意得钱多饮酒人莫识之如此十余年矣一旦自诣东市买生药黄氏子家从容谓曰余知长者好道复多义气今欲将诚素奉说于君黄氏子曰君有事但得言之击竹子谓曰我乞丐之士也在北门外七里亭桥下盘泊今病甚多恐不济若终焉之后敢望持与烧爇今赍钱两贯以充买柴慎勿触我之心是所托也自当相报因留其钱黄氏子翌日至桥下果见击竹子卧于蒹葭之上见黄氏来忻然感谢徐曰余疾不起复与黄氏子金二斤又曰事须不令触我心肝则幸也珍重且辞言讫而逝黄氏子悯然出涕者久之遂令人易衣服备棺敛将出于郊野堆积柴炭祭而焚之即闻异香馥郁林鸟呌号至晩只余其心终燃烬复更大如斗黄氏子以归城心速语令人掁触之忽闻炮烈其声如雷人马皆骇逡巡有人长尺余自烟焰中出乃击竹子也手击其竹嘹然有声杳杳而逝黄氏子悔过作礼众人皆叹竒异于戏得非不触其心复在人间乎触其心便可上宾乎复欲于黄氏子显其蜕化乎始知成都乃神仙所聚之处如击竹子者亦多矣
　　宋史云蜀州宋宣教名耕性刚介一朝弃官去莫知所之有孙名德之官阆州提点刑狱罢职后逺寻其祖渡浙江至雪窦山见一蜀僧曰闻诸耆老山后烂平山有一居士为宋宣教也德之跻扳至顶惟见丹灶存焉乃置祠其上而去
　　志林云宋章詧字隠之双流人着太玄疏三十卷号冲退处士詧以养生治气为事将死以小童自随投谒告别曰此间嚣尘非修行所吾归阆苑矣详见诗话
　　丹渊集云彭州北城有胡氏者名钊字倚天宋初时号为高赀修积善行后有诏俾倚天赴阙将授以官倚天不愿仕辞回经过华山谒希夷陈先生先生甚喜久留其居为造药一鼎使携归饵之复教以度世延年之法倚天既归如其诀行且久其身枵然若将翩翩随风而起乡人异之一日有晨叩其闗者遣视之不见其人但以杖十七茎倚门而去倚天收之卒不知其所以致之者自后胡氏之门愈盛倚天至七十八岁乃卒熈宁中文同与可至其家观其所谓杖与药者杖非世间所有之木色绀紫坚润可爱药如弹丸赤黄有光隠杂寳中其重若金玉因为作胡氏遇异人记
　　夷坚丙志云青城以二月望为道会四逺毕至巨室张氏唐氏轮主之既集闭门罢乃启箓众方斋有道人扣门阍者止之乃下茶肆脱笠挂壁间曰为我视此随当复来少顷笠旋如轮惊报观中揭之下有诗云偶乗青帝出蓬莱剑戟峥嵘遍九垓绿履黄冠俱不识为留一笠不沉埋众相视悔恨
　　癸辛杂志云安定郡王子涛字仲山在京师时其兄子冲喜延道流方士有许公言者能以药为黄金其人皎然玉树有小垆高不盈尺以少药物就掌中调之纳火中须臾精金也谓仲山曰如何仲山曰毕竟只是假许愕然拊其背曰善自爱越数日吿子冲别挽留不回将出门邀仲山耳语首言君兄且死矣君手直纹未可量但早年亦囏困宜顺受之寿可至六十九人寿修短视其操行上帝所甚恶者贪所甚靳者寿人能不犯其所甚恶未有不得其所靳者君能不忘吾言可至七十九持之益谨更可至八十九外此非吾所知也仲山问其行何之曰中原将乱吾入蜀耳后果如其言
　　宋汝为字师禹丰县人高宗假武功大夫开州刺史奉国书副杜时亮使金绍兴十三年亡归作恢复方略以献有告汝为于金人以蜡书言其机事者大索不获寻知南归相桧将械送与金人汝为乃变姓名为赵复徒步入蜀汝为身长七尺疎眉秀目望之如神仙杨企道者遇之溪上款留与语见其议论英发洞贯古今厯言靖康间离乱事企道惊遂定交假僧舍居之桧死企道劝其理前事汝为慨然太息曰吾结发读书奋身一出志在为国复雠收还土宇颇为诸公所知命谬数竒轧于权臣今老矣新进贵人无知我者汝为能知死期将终神气不乱其妻钱莫知汝为死诣登闻鼓院以状进诏索之不得隆兴二年事闻特官一子有忠嘉集行世宋周时学射山通真观记云绍兴甲子予既迁葬先君于学射山之麓岁时伏腊必来拜幽堂躬飨祀是时所谓通真观者兀然殿祠外支撑破屋数椽余皆榛砾之场也后二年予自蒲顿沿檄成都校艺秋宫来山中斤斧丁丁土木之功过半已欝欝有气象矣主香火邓处厚蓬首黧面杂作于尘土中拂衣相顾揖且笑语如平时处厚同里闬比岁相周旋素知其诚朴高行劳问久之因谓天下无难事废兴果在人也处厚曰山野无动人之具惟办一心以对天恐不足以任真人之责葢事有权舆不敢不吿有罗先生者世以赤脚号之混俗导养神全气固美须髯红颊目光炯炯凡言吉凶祸福如龟卜烛照少无差人争见之一日出城之北门谒知府郭公举家烧香拜跪环立惟谨次第言之皆如见最后一女子前问嗣息罗曰既禄食又有子恐啬于寿惟于荒废寺观作大缘事可以延之其夫何某受命调温江尉及得子皆如其说何闻学射山通真观久废欲施其财而未决罗乃徒步间道物色之处厚杳不之觉罗归而从臾何捐田百畆为斋厨之供处厚又取其地利之积入修造附益其■〈贝亲〉施而枝梧之至绍兴二十七年观成并得其田以归乌乎蜀之山高水深固多隠士异人往来廛市间异时如朱桃椎孙思邈尔朱先生者不一今罗先生实其流軰邪至于以田而易年坐了其耆艾乃假修短之论以兾其必从邪抑或夭寿有数而神符秘呪果可以捐益之也予皆不得而知之
　　吴曦之叛青城山道人安世通献书四川制置使杨辅曰世通在山中忽闻关外之变不觉大恸世通虽方外人而大人先生亦尝发以入道之门窃谓公初得曦檄即当还书诵其家世激以忠义聚官属军民素服号恸因而散金发粟鼓集忠义闭剑门檄夔梓兴仗义之师以顺讨逆谁不愿从而士大夫皆酒缸饭囊不明大义尚云少屈以保生灵何其不知轻重如此夫君乃父也民乃子也岂有弃父而救子之理此非曦一人之叛乃举蜀士大夫之叛也闻古有叛民无叛官今曦叛而士大夫皆缩手以听命是驱民而为叛也且曦叛虽逆犹有所忌未敢建正朔士大夫尚以虚文见招亦以公论之与否卜民之从违也今悠悠不决徒为妇人女子之悲所谓停思长智吾恐朝廷之失望也凡举大事者成败生死皆当付之度外区区行年五十二矣古人言可以生而生福也可以死而死亦福也决不忍污面戴天同为叛民也辅不能用呜呼孰谓学道者流而不明于大义者与

　　蜀中广记卷七十三

　　●钦定四库全书

　　蜀中广记卷七十四

　　（明）曹学佺 撰

　　○神仙记第四

　　川南道

　　山海西经皇人之山皇水岀焉又有中皇西皇之山按峨眉图经皇人中皇西皇山即所谓三峨矣五符经曰皇人在峨眉山北絶岩之下苍玉为屋黄帝往受真一五牙之法焉路史曰泰壹氏是为皇人开图挺纪执大同之制调大鸿之气正神明之位者也是故九皇传授以素其自然之所生复自然之解与天地之所始昔者神农常受事于泰壹小子而黄帝老子皆受要于泰壹元君葢范元形甞元味要会久视操法揽而长存者有兵法杂子阴阳云气黄冶及泰壹之书兵法云气书传间出而黄冶杂子汉后不复见其书言黄帝谒峨眉见天真皇人拜求玉堂三一之道皇人曰而既已君统矣又咨三一无乃朗抗乎古之圣人盍三辰立晷景封域以判邦国山川以分阴阳寒暑以平岁道执以卫众交质以聚民备械以防奸车服以章等皆法乎天而鞠乎有形者也天地有启闭日星有薄失治乱有运会阴阳有期数贤愚之蔽寿夭之质贵贱之事吉凶之故一成而不变类气浮于上而精气萃于下性发乎天命成乎人使圣人以为之纪是以圣人欲治天下必先身之立权以聚财葵财以施智因智以制义繇义以出信仗信以着众用众以行仁安仁以辅道迪道以保教善教以政俗从俗以毓质崇质以恢行勤行以典礼制礼以定情原情以道性复性以一德成德以叙命和命以安生而天下自尒治万物自尒得神志不劳而真一定矣子以蕞尔之身而百夫之所为备故天和莫至悔吝屡庚生杀失寒暑之宜动静戾刚柔之节而贪欺终无所用无乃已浮乎黄帝乃终身弗违而天下治其为教也至矣水火大渊之事曷足言哉真文经曰昔天真皇人于峨眉山中吿皇帝曰一人之身一国之象也胷腹之位犹宫室也四肢之列犹郊境也骨节之分犹百官也神犹君也血犹民也能知治身则知治国矣夫爱其民所以安其国恡其气所以全其身民散则国亡气竭则身死亡不可复存死不可复生至人消未生之患治未病之疾坚守之于无事之前不追之于既逝之后民难养而易散气难保而易失审威德者保其理割嗜欲者保其无得不勤哉得不成哉
　　道迹经曰越嶲郡卭都县有小山名蒙治山其高无踰伊尹于此学道上有芝英金液草服之度世治应奎宿黎州图经昔人有驾牛采樵入蒙秦山见二老奕棊其人系牛坐斧而观局未终老人谓曰非汝久留之所樵者起而斧柯已烂枯矣按蒙秦治道家下品第七治也云伊尹赵升俱得道于此
　　彭祖古陆终氏第三子籛铿也自尧厯夏殷时封于天彭周衰始浮游四方晩复入蜀抵武阳家焉按神仙传彭祖姓籛名铿帝颛顼之玄孙也殷末已七百六十七岁而不衰专好恬静不恤世务不营名誉不饰车服唯以养生治身为事殷王闻之以为大夫常称疾不与政事善于补导之术恒有少容然性沉重终不自言有道亦不作诡惑变化鬼怪之事又有采女者亦少得道知养性之方年二百七十岁视之如五六十殷王奉事之于掖庭乃令采女往问道于彭祖请延年益寿之法具授采女以教王王试之有验屡欲秘之乃下令国中有传祖之道者诛又欲害祖以絶之祖知之乃去其后七十余年有人于流沙国西见之按今彭山县有彭祖塜苏轼题诗曰猖狂战国古神仙曵尾泥涂老更安厌世乗云人不见空坟聊复葬衣冠又有烧香盘在县治仪门外以石为之其形四方有台高八尺许相传为祖烧香祝延之地
　　列仙传葛由者羌人也周成王时常刻木为羊卖之一旦骑羊入蜀蜀中王侯贵人追之上绥山绥山在峨眉山西南其高无极随之者不复还皆得仙道故里谚曰得绥山一桃虽不得仙亦足以豪山下立祠数十处
　　灵仙篇云犍为郡东十余里有道观名东观在深岩中石壁四壅有颜道士居之观殿有石函长三尺余其上錾出鸟兽花卉文理纎妙邻于鬼工而缄鏁极固泯然无毫缕之隙里人相传云是尹喜石函真人事迹显于纪传详矣将上升之日以石函付门弟子约之曰此函中有符箓慎不得启启之必有大祸于是郡人尽敬之唐大厯中清河崔君为犍为守素以刚果自恃既至郡闻有尹真人函笑谓属官曰辛垣平之诈见矣即诣之且命破鏁颜道士曰真人遗教云启吾函者且有大祸幸君侯勿轻犯之崔君怒曰尹真人死千岁安得独有石函在乎吾不信于是命破其鏁久之而坚然不可动崔君怒又以巨絙系函鼻用数十牛拽其絙鞭而驱之石函遂开中有符箓数十轴以黄缣为幅丹书其文炳然如新崔君既观毕顾谓颜道士曰吾向者意函中有竒寳故开而阅之今徒有符箓而已于是令缄鏁既归郡是夕暴卒后三日而寤其官属将吏軰悉诣门讯焉崔君曰吾甚戅未尝闻神仙事前者偶开尹真人石函果为冥官追摄初见一人衣紫衣至寝谓吾曰我吏于冥司者也今奉命追君君固不可拒拒则祸益大矣宜疾去吾始闻忧欲以辞免然不觉与使者俱出郡城仅行五十里至冥司其冥官即故相吕諲也于吾友善相见悲泣已而谓吾曰尹真人有石函在贵郡向为辄开今奉上帝命召君按验将如之何吾谢曰昬俗聋瞽不识神仙事故辄开真人函罪诚重然以三宥之典不识不知者俱得原赦傥公寛之庶复自新耳諲曰帝命至严地府卑屑何敢违乎即招按掾出崔君籍有顷至白曰崔君余位五任余寿十五年今上帝有命折寿十三年尽夺其官諲曰折寿削官则固不可逃然可以为足下致三年假职优其廪禄用副吾子之托乃载拜谢言粗毕忽有云气蔼然红光自空而下諲及庭掾仆吏惊而起曰天符下遂揖吾于一室中吾于隙间潜视之见諲具巾笏率庭掾分立于庭咸俛而拱云中有一人紫衣金鱼执一幅书宣道帝命于是諲及庭掾再拜受书便驾云而上顷之始没諲命吾出坐启天符视之且叹且泣谓吾曰子识元三耶吾曰乃布衣之旧耳諲曰血属无噍类可悲夫我虽然与元三为友至是亦无能拯之徒积悲叹而已语罢又泣既而命一吏送归再拜而出与使者俱行入郡城廨中已身卧于榻妻孥軰哭而环之使者俱行俯于榻魂与身翕然而合遂寤家中云卒三日矣本郡以白廉使崔即治装尽室往蜀具吿于宁宁遂署摄副使月给俸钱二十万时元载方知国政宁与载善书遗甚多闻遗之言惧其连坐因命亲吏赍五百金赂载左右并得其书百余幅皆焚之后月余元载籍没又二年崔亦终矣
　　列仙传云陆通者楚狂接舆也好养生食橐卢木实及芜菁子游诸名山住蜀峨眉山上人世世见之厯数百年也按晋皇甫谧作高士传宋刘孝标注世说唐陈子昂赋感遇诗皆以接舆为避楚入蜀隠于峨眉今有接舆歌鳯台焉
　　列仙传曰丁次卿者欲还峨眉山语主人丁氏云当相为作漆以罂十枚盛水覆口从次唾之百日乃发皆成漆也
　　秦马成子扶风人志欲修道弃家访师遇黄葢童子授以胎元炼气之法乃入蜀之鹤鸣山石洞中复遇异人授以神丹曰气为内丹药为外丹今授子此丹服之当列高真矣成子遂白日升天
　　方舆胜览白鹤山在卭州城西八里常璩曰临卭名山曰四明亦曰羣羊即今之白鹤也汉胡安尝于山中乗白鹤仙去弟子即其处为白鹤台司马相如从胡安先生授易于此
　　列仙传宿山图陇西人马踏折脚山中道人教服地黄当归羌活玄参一年病愈身轻追道人问自云五岳使也能随吾汝便不死山图追随六十余年归来行母服复去莫知所之按华阳国志宕渠县出石蜜是山图所采也蜀都赋云丹砂蜜房山图采而得道矣
　　舆地纪胜刘景鹤者汉景帝弟也性好修炼安期生谓之曰南溪平葢山有洞深数十里洞中冰结倒垂如玉笋山之木叶上作符文汝往居焉景鹤遂来修道及魏武帝时始跨鹤仙去宋王宰于洞中见抛下琴剑作诗有骑鹤仙人去不还却留琴剑在人间之句南溪志景鹤仙人洞中琴国朝正德间犹藏在民间景氏及流贼乱遂被携去
　　青神志云汉光武时有史通平者自会稽来蜀谒天皇真人得授三一之法及五行诀结庐于县之北平山顶炼大丹龙虎成形饵之白日升举
　　宋蒲江令郭贤长秋观石蟾记云县东十里山名长秋观号太清按图志汉唐王杨二真人栖隠之所观有龙洞洞有石蟾乡老相传汉时县主簿王兴好道一旦遇白蟾引至此山升仙而去后人以白石琢蟾像置于洞中
　　眉州志云东南五十里大旺山顶有井现一物圆赤如斗形状活动剖之甘香异常得一脔者实时羽化临卭主簿闻之乗騊駼上山仅剰少许食之羽化騊駼舐余沥亦化去后人呼为主簿山
　　寰宇记云瞿君字鹊子后汉犍为人入峨眉山四十年得仙乗白龙还家于平冈治白日上升有系龙桥在新津县东七里会安乡尚存记称瞿君得仙与家人别乗龙于此按新津志谓鹊子上升在县东南雪峰顶今太清宫是其处又按系龙潭在彭山县北四里旧经以为瞿君武也龎籍诗云巢鳯阁边劳逺梦系龙滩下认前题
　　洞仙传云徐道季者少住鹄鸣山后遇真人谓曰夫学道当巾天青咏大厯跖双白徊二赤此五神道之秘事其语隠也大厯者三皇文是矣道季乃修行而得道焉紫阳真人姓周讳义山字季通汝阴人也周丞相勃之七世孙登峨眉山入空洞金府遇宁先生受大丹隠书八禀十诀退登岷山遇阴先生受九赤班符又退登鹤鸣山遇阳安君受金液丹经九鼎神丹图
　　晋葛玄字孝先句容人天才超轶名振江南州郡辟为掾固辞乃从左慈精思学道慈有异术能缩地脉得不死药玄欣受之尝居昌州之峰脑山修炼餐松实咽黄精自谓曰一炷清香一卷经一轮明月一张琴吾以此自老焉忽谓人曰吾将不久此山招山下人燕以冰桃碧藕乃去而之武都山得雄黄色如鹤冠喜曰吾丹砂可成也后至洪雅之花溪居嵓洞下道成乃上升
　　洞仙传云郭志生字通明朱提郡人晋元帝时云已四百岁见之如五十许人有短卷书满两箧中常负之多止乌伤张绩家毎叹曰兵荒方至毒流生民将以沟渎为棺材苍蝇为孝子必然之期可为痛心后二年孙恩妖乱冬夏杀害及饿死者十不遗一忽谓绩曰应亡为吾备粗材器殡不须钉材亦不须埋但送山岩中以石镇材上后少日而死绩谨依斯教经数日绩亲人自富阳还见志生骑白鹿山中行作书与绩也
　　周天和间合江有道士王法兴者以补气絶粒为事登安乐山扪萝陟险至絶顶昂而立黙而坐甚爱之遂居焉四方请谒甚众舟车络绎有赍金帛而献者先生曰金帛世重予无用此至拜馈甚勤不得已留之以经葺佛宇偶夜半羣盗持刃入室左右奔骇窜匿先生俨然安坐羣盗挥刃迫胁厉声恐动先生瞑目不对羣盗异之凝湛顷刻顾谓盗曰尔軰斯来必有图也藏中金帛非欲私诸已将为圣境修造之费尔軰欲取予无吝也羣盗挈诸物将奔散先生又曰听吾一言而去此金帛将归养父母给亲戚可也茍为酒肉费久而耗竭必复有觊觎人神赫怒自陷宪章彼时欲改过自新无由得也岂若留负贩以保厥身羣盗惊顾相谓曰逼之不惧取之不吝又训我以慈爱诚真人矣遂投金帛于地拜伏而去一日与诸弟子诀吾当向绵竹去复来脱一舄置榻下端坐解面如生弟子为具棺殓积薪将化之举棺觉轻乃复启视惟所脱舄在众惊叹暮有樵夫自山前来逢道士去闻者愕然已道士后身生汉州绵竹县刘氏是为刘真人
　　隋刘真人讳珍字善庆绵竹人前身即合江道士王法兴也龆龀风神秀异未尝作儿戏迨十余岁即慕道父母不能止尝厌廛市乃曰非云岩石窦无以养神非金虎木龙无以升天内药既成外丹必应曽忆安乐山峰峦峭峻神仙境也将复往焉厯戎泸至合江顾瞻安乐曰戎之平葢山浊而不清泸之方山清而不秀此地清秀可托因谒邑大夫洎耆旧询安乐已事一叟曰安乐自王法兴大化后堂殿荒落不可往先生拊髀曰吾全真故处也虽蹈水火不避遂傍溪径披荆棘而上徧登遗址完葺弥月芟藤蔓辟旧洞以居焉邑之宿儒耆献深入烟萝寻至絶顶谒之有老人起而曰吾少时从父老游此山谒王真人俨若先生先生颔之刘即王也絶粒垂数十年一日召左右请耆庶士人皆至先生曰吾累生积功今已毕矣四月十五日吾当升天设棚高二丈七尺四面悬絶无梯先生至其所一跃而上北面拜而跪如有伺候须臾东方紫云缥缈有音乐声乗云而去时开皇十九年四月十五日也是日降于隋文帝殿帝惊讶曰何神降于此先生具言其所来言讫辞去帝下殿仰祝之迤逦不见骇叹异事勅使驰骑合江县问实本县实录以闻帝令出省库钱于仁寿间修成上中下三观仍赐田土禁樵采天复元年元济奉诏来牧因览图经知安乐山在合江县乃刘先生修道之处具状奏乞圣旨蒙降勅命依奏施行元济据图籍之所传虑胜事之或泯次为传记用广其闻天佑四年泸州守张元济撰按泸州图经开皇中刘真人在泸州安乐山忽取所赍道经钟磬封于石室曰后六十年当有圣君取之及唐高宗天寳间果遣使取丹经钟磬以进显庆中李淑撰三观记韪其事
　　隋赵昱字仲明与兄冕俱隠青城山从事道士李珏大业末炀帝闻其名征召不赴督让益州太守臧剩强起昱至京师縻以上爵不就乞蜀郡从之拜嘉州守时犍为潭中有老蛟为害截没舟船蜀人患之昱莅政五月方欲除之会使人往青城山制药渡江溺（下缺）
　　（上缺）燩迅乎电驺倐炼景逝飘滭星游是日下还只此丹邱舒阐荼垒辔策灵州太空逸麟羁络岂由阆圃闲羽罗絙不由洞天皓朗炉鞴经秋此即真人所书矣按酉阳杂爼玄宗幸蜀梦思邈乞武都雄黄乃命中使赍雄黄十斤送于峨眉顶上中使上山未半见一人幅巾被褐须鬓皓白二童青衣丸髻夹侍立屏风侧以手指大盘石曰可致药于此上有表录上皇帝中使视石上朱书百余字遂录之随写随灭写毕石上无复字矣须臾白气漫起因忽不见又按法苑珠林王蜀时有僧居成都大慈寺恒诵法华经尝入青城大面山采药沿溪越险忽然云雾四起不知所适有顷见一翁揖之序寒暄翁曰庄舍不逺略迂神足得否僧曰甚愿少顷云散见一宅字阴森既近翁曰且先报庄主人僧入门覩事皆非凡调问曰还斋否曰未遂焚香且觉非常郁浡请念所业经此僧朗声诵经翁令诵彻部所馈斋馔皆大慈寺前食物斋毕青衣负竹器以香草荐之乃施钱五贯为师市胡饼之费翁合掌送出问人或云孙思邈先生此僧到寺已经月余矣其钱将入寺则黄金货泉也王主闻之收金钱别给钱五百贯其僧散施之后嘉州罗目县复有人遇孙山人赁驴不偿直诉县乞追摄县令惊恠出钱代偿其人居山下及出县路见思邈先生取钱二百以授之曰吾元伺汝于此何遽恠乎
　　集仙录云黄观福者雅州百丈县民之女也自幼不食荤血好清净家贫无香取栢子焚之每凝然静坐经日不以为倦或食栢叶饮水自给不嗜五谷既笄父母欲嫁之忽谓父母曰门首水中极有异物随往看水果汹涌不息乃自投水中良乆不出父母捞摝得一木像天尊古昔所制金彩已驳状貌与女无异水即澄清无复他物便以木像置于路侧号泣惊异而归其母时来视之忆念不已忽有彩云仙乐导卫观福与女伴三人下其庭中谓父母曰女本上清仙人也有小过谪在人间年限既毕复归上天无至忧念同来三人一是玉皇侍女一是大帝侍晨女一是上清侍女也今年此地疾疫死者甚多幸移家益州以避凶岁即留金数饼升天而去父母如其言移之蜀郡其岁疫毒雅地尤甚十丧三四即麟德之年矣今俗呼为黄冠佛盖以不识天尊像仍是相传语讹以黄观福为黄观佛也
　　总志云唐景云中京兆道人杨昭庆笃尚玄虚入蜀巡游至北平化叹曰史先生得真一之道修之于已白日升天后岂无继者乎遂居青神之游仙观三十余年感五岳丈人希受真君授以朱明龙文得尸解
　　唐成无为者开元间丹棱女道士也自幼慕道出家誓死不嫁卜居龙鹤山下调形炼骨却粒茹芝年踰知命升仙而去栖隠之处有龙洞遗迹羽士赵仙舟奏进其衣履见松栢山碑记本记又载眉山李炼师天寳九载得道在松栢山云
　　集仙录云杨正见者眉州通义县民杨宠女也幼而聪悟雅尚清虚既笄父母字同郡王生王亦巨富好宾客一旦舅姑会亲旧市鱼使正见为鲙宾客博戏于厅日昃而盘馔未备正见怜鱼之生盆中戏弄之竟不忍杀既晡矣舅姑促责食迟正见惧窜于邻里但行野径中忽数十里至一山舍有女冠在焉具以其由白之女冠曰子有仁愍好生之心可教也因留止之山舍在蒲江县主簿化侧其居无水常使正见汲涧泉女冠素不食为正见故时出山外求粮以赡之如是数年正见恭慎勤恪执弟子之礼未尝亏怠忽于泉所有一婴儿洁白可爱纔及岁余见人喜且笑正见抱而抚之以为常矣由是汲水归迟者数四女冠疑怪而问之正见以事白女冠曰若复然必抱儿径来吾欲一见耳自是月余正见汲泉此儿复出因抱之而归渐近家儿已殭矣视之但若草树根重数斤女冠见而识之乃茯苓也命洁甑以蒸之会山中粮尽女冠出求粮给正见柴三小束谕曰甑中之物但尽此三束柴火勿辄视之女冠出山期一夕而还是夕大风雨山水溢道阻数日不归正见食尽饿甚闻甑中物香因窃食之数日都尽女冠方归闻之叹曰神仙固当有定分向不遇雨水坏道汝岂得尽食灵药乎吾师常云此山有人形茯苓食者白日升天吾伺之二十年矣汝今遇而食之真得道者也自是正见容肰益异光彩射人常有羣仙降其室与之论真宫天府之事岁余白日升天即开元二十一年壬申十一月三日也尝谓其师曰得食灵药即日便合登仙所以迟回者幼年之时见父母拣税钱输官有明净圆好者窃藏二文翫之以此为隠藏官钱过罚居人间更一年耳其升天处即今卭州蒲江县主簿化也汲水之处存焉按临卭图经杨正见乡民杨宠之女年三十无家开元时入蒲江长秋山修炼垦田艰水忽见白牛语曰我伏地下有神水可穿丈余得水正见如其言果有涌泉后得道上升羽士赵仙甫以事闻进其衣履井迹见存
　　仙传拾遗云许老翁者不知何许人也隠于峨眉山唐天寳中益州士曹栁某妻李氏容色絶代时节使章仇兼琼新得吐蕃安戎城差栁送物至城所三岁李在官舍重门未尝启忽有裴兵曹诣门云是李之中表丈人李云无裴家亲门不令启裴固言李小名兼说其中外氏族李方令开门到拜因致飡裴人质甚雅因问栁郎去几时荅云已三载矣裴云三载义絶古人所言今欲如何且丈人与子业因合为伉俪愿无拒此礼也而竟为裴丈所妻似不由人可否裴兵曹者亦既娶矣而章仇公闻李之姿容亦欲窥觇乃令夫人特设筵会屈府县之妻罔不毕集唯李以夫壻在逺辞焉章仇之妻必得一见云但来无苦辞李惧责遂行着黄罗银泥裙五晕罗银泥衫子单丝罗地银泥帔子盖益部之盛服也裴顾衣而叹曰世间乃华如此衣服顾谓小仆可归开箱取第三衣来李云不与第一而与第三何也裴曰第三乃非人世所有矣须臾衣至异香满室裴再视笑谓小仆衣服当须尔耶老章仇何知但恐许老翁知耳乃登车诣节度家既入夫人乃坐客悉皆降阶致礼李既服天衣貌益殊异观者爱之坐定夫人令白章仇章仇径来入院戒众勿起见李服色叹息数四因借帔以观之知非人间物试之水火亦不焚污因留诘问之李具陈本末使人至裴居处则不见矣兼琼乃易其衣而进并奏许老翁之事敕令以计须求许老章仇意疑仙者往来必在药肆因令药师候其出处居四日得之初有小童诣肆市药药师意是其徒乃以恶药与之小童往而复来且嘱云大人怒药不佳欲见捶挞因问大人为谁童子云许老翁也药师甚喜引童白府章仇令劲捷百人卒更五十人随童诣山且申敕令山峰巉絶众莫能上童乃自下大呼须臾老翁出石壁上问何故领尔许人来童具白其事诸吏叩头求哀云大夫深慕翁已表矣久之翁亦至焉章仇见之再拜俯伏翁无敬色勤恳不已以亲吏随侍许谓吏曰返府我亦随至及吏问娶李者是谁翁曰此是上元夫人衣库之官俗情未尽耳章仇求谒帝许云往亦不难乃与奏事者克期至长安先期而至有诏引见玄宗致礼甚恭敬既坐问云库官有罪天上知否翁云已被流作人间一国主矣又问之竟何如许云设席施衣于清净之所当有人来取上敕如其言初不见人俄有旋风卷衣入云顾瞩之间亦失许翁所在
　　灵验经云嘉州刺史张评士中年已来夫妇俱患瞽疾求方术者不能致退居别墅杜门自责唯祷醮星辰以祈所佑岁久家业渐虚精诚不退元和七年壬辰八月十七日有书生诣门请谒家人曰主公夫妇抱疾不接宾客久矣书生曰吾虽是书生亦医术人闻使君有疾故此来尔家人入白评士欣然曰久疾不接宾客客既有方药愿垂相惠书生曰但一见使君自有良药评士闻之扶疾相见已书生曰此疾不假药饵明日请丁夫十人锹锸之属为开一井眼当自然痊愈评士如其言而备焉书生即选胜地自晨穿一井至夕见水令评士斋洁焚香志心取水洗之评士眼疾实时明净平复如初夫妇感而谢之厚遗金帛书生辞曰焉用为吾非世间人太白星官也以子抱疾数年不忘于道精心祷醮上感星辰五帝星君使我降授此术以荅子修奉之心金帛之遗非吾所要因留此法令传教世人以救疾苦用増阴德其法曰子午之年五月酉戌日十一月夘辰日丑未之年八月戌亥日十二月辰巳日寅申之年七月亥子日正月巳午日夘酉之年八月子丑日二月午未日辰戌之年三月寅丑日九月未申日巳亥之年十月申酉日四月寅夘日取其方位年月日时即为福地浚井及泉必有良效评士再拜受之言讫书生上升而去
　　神仙感遇传云僧悟玄不知何许人也虽寓迹缁褐而潜心求道自三江五岭黔楚诸名山无不游厯每遇洞府必造之焉入峨眉山闻有七十二洞自雷洞外诸崖石室邃宂之间无所遗焉偶歇于巨木下有老叟自下而上相挹而坐问其所诣悟玄具述寻访名山灵洞之事叟曰名山大川皆有洞穴不知名字不可辄入访须得洞庭记岳渎经审其所属定其名字的其里数必知神仙所居与经记相合然后可游耳不然有风雷洞鬼神洞地狱洞龙蛇洞误入其中害及性命求益反损深可戒也悟玄惊骇谢教因问曰今峨眉洞天定可游否叟曰神仙之事吾不敢多言但谒洞主自可问耳悟玄又问洞主为谁叟曰洞主姓张今在嘉州市门屠肉为事中年而肥者是也语讫别去悟玄复至市门求之张生在焉以前事告之张曰无多言也命其妻烹肉与悟玄为馔以肉三器与之悟玄辞以不食肉久矣张曰游山须得炁力不致饥乏然后可行若不食此无由得到勉之再三悟玄亦心自计度恐是神仙所试不敢拒命食尽二器厌饫弥甚张又劝之固不能食矣食讫求去张伏地拾一瓦子以授之曰入山至某峰下值某洞门有长松下有回溪上有峭壁此天真皇人所居也以瓦扣之三二十声门开则入毎遇门即扣之则神仙之境可到矣依教入山果得洞与所指无异以瓦扣之良久峭壁中开洞内高广平穏可通车马两面皆青石莹洁时有悬泉流渠夹路左右凡行十余里又值一门扣之复开大而平阔往往见天花夹道及禽鸟花卉之异人物往来之盛多是名姝丽人仙童玉女时有仙官道士部伍车骑憧憧不絶又遇一门扣之弥切瓦片碎尽门竟不开久之闻震霆之音疑是山石摧陷惶惧而出奔走三五十步已在洞门外无复来时景趣矣复访洞主已经月余屠肆宛然而张生已死十许日自此志栖名山誓求度世入峨眉不知所之
　　感遇传云宋文才者眉州彭山县人也少年时与乡里数人游峨眉山已及絶顶偶遗其所赍巾履步求之去伴稍逺见一老人引之徐行皆广陌平原竒花珍木数百步乃到宫阙玉砌琼堂云楼霞馆非世人所覩老人引登蕚台顾望羣峰棊列于地有道士奕棊青童采药清渠濑石灵鹤翔空文才惊骇问老人曰此为何处荅曰名山小洞有三十六天此峨眉洞天真仙所居第二十三天也揖坐之际有人连呼文才名老人曰同侣相求不可久住他年复求可耳命侍童引至门外与同侣相见回顾失仙宫所在同侣曰相失已半月矣毎日来求今日乃得相见文才具述所遇之异焉
　　太平广记昔有叟遇一道人于息台山携酒偕其子共饮之道人因取籍检视谓其子寿年止十八叟哀求之遂举笔改为八十其后子寿果如其言按息台山在眉州冶西东馆镇之北
　　志云牟罗汉眉山人名安以厢兵隶倅厅如岷山陟上清坂苦饥忽遇髯者顾笑曰汝饥何不食栢子邪摘栢子投其口顾髯者不复见矣遂不火食亦往往通老庄偶一日江水暴涨舟不可行或戏指其笠曰乗此渡可乎牟遂置笠水面趺坐其上截江以济观者异之
　　张逺霄眉州人一日见老人持竹弓一铁弹三质钱三百文张无靳色老人曰吾弹可辟疫疠宜寳而用之再见老人遂授以度世法熟视其目中各有两瞳子后往白鹤山垂钓西湖峰上见一老人叩之不荅旁一人指曰此君之师四目老翁也不记授竹弓铁弹时耶张大悟按舆地纪胜仙人张逺霄故宅在眉州治西北宋时园中双桧犹存李石诗野草闲花不记年亭亭双桧欲叅天读书却得骑鲸老买药来寻跨鹤仙又按临卭志白鹤山卢舍那院异时张逺霄仙迹俱在逺霄生眉山自号四郎以灵符神弹救世病苦忽一日书符于壁如四目老翁状符就落壁隠身不见人即其地立祠焉
　　江安志胡羊道人容貌竒异美髯明眸唐季在县东南七里山峰絶顶屏世事专志修炼自号胡羊尝适梓州见狱吏王昌遇有阴德投以仙诀丹成戒以百日后方可服昌遇如其言未罽郡遣来泸南计事毕夜遇道人于江濵投以马使乗之马行如飞比鸡鸣落梓州五里石崖上马化为龙入江去至州檄印尚未干守疑之系狱遣人验明始释果百日乃饵丹赋诗举家于大中末白日飞升道人寻亦仙去后人因名其山为胡羊山所栖处曰胡羊观灶迹见存今重修为青云观潼川有马落崖古碑存
　　感遇传云王从玘者宦官也蜀主初节制卭蜀黎雅为永平军从玘为监军判官自是收克成都罢镇为郡从玘栖寓蜀中十余年食贫好善不常厥居适卭市有老叟睨而视之曰将有大厄濵于死所探怀袖中小瓢以丹砂十四粒与之曰饵此旬中而髯生勿为怪也可以免难矣服之三五日髯果生焉丹余诏诛宦官从玘亦在其数人或劝其遁去荅曰君父之命岂可逃乎俛首赴絷太守哀而上请蜀王特乞宥之视其状貌且于思乃放还
　　录异记云嘉州夹江令检校工部尚书朱播尝居官得疾四支不能运用毎转侧皆须数人扶舁以为风废药饵攻之不効忽眼痛且瘇昼夜烦楚又数日俄而渴作嗜水及汤饮不知石斗之量又数日狂愤愤若有所覩赖其沉顿不能转动若不然亦将披发倮走无所畏惮矣旬日之中四疾相属风露之危期在旦夕忽见七仙人列坐在前纔长五六寸衣帔冠服眉目髭发厯厯分明五人相倚而坐二人两畔横坐播心自思之正坐即有横坐如何忽闻侧畔空中有人应曰既为仙人无所不可何怪横坐闻讫亦不见所语之人七仙人亦复不见自此常觉有人为握搦手足扪拍背膊所疾渐损其日所嗜冷水汤饮顿减一半如是三五日便能主持公事祇附宾客所疾全愈因画北斗七星真人供养焉
　　东坡志林云吾八岁入小学以道士张易简为师童子几百人师独称吾与陈太初者太初眉山市井人子也余稍长学日益遂第进士制策而太初乃为郡小吏其后余谪居黄州有眉山道士陆惟忠自蜀来云太初已尸解矣蜀人吴师道为汉州太守太初往客焉正岁日见师道求衣食钱物且吿别持所得尽与市人贫者反坐于戟门下遂卒师道使卒舁往野外焚之卒骂曰何物道士使吾正旦舁死人太初微笑开目曰不复烦汝步自戟门至金雁桥下趺坐而逝焚之举城人见烟焰上眇眇焉有一陈道人也
　　东坡陆道士墓志铭云道士陆惟忠字子厚眉山人家世为黄冠师子厚独狷洁精苦不容于其徒去之逺游始见余黄州出所作诗论内外丹指略盖自以为决不死者然余尝告之曰子神清而骨寒其清可以仙其寒亦足以死其后十五年复来见余惠州则得瘦疾骨见衣表然诗益工论内外丹益精曰吾真坐寒而死矣毎从事于养生辄有以败之类物有害吾生者余曰然子若死必复为道士以究此志余时适得美石如黑玉曰当以是志子墓子厚笑曰幸甚久之子厚去余之河源开元观客于县令冯祖仁而余亦谪海南是岁五月十九日竟以疾卒年五十祖仁葬之观后盖绍圣四年也铭曰呜呼多艺此黄冠诗棊医卜内外丹无求于世宜坚完龟饥鹤瘦终难安哀哉六巧坐一寒祝子复来少宏寛毋复清诗助痟酸龙虎丸成无或姧往驾赤螭骖青鸾
　　东坡众妙堂记云眉山道士张易简教小学常百人予幼时亦与焉居天庆观北极院予盖从之三年谪居海南一日梦至其处见张道士如平昔汛治庭宇若有所待者曰老先生且至其徒有诵老子者曰玄之又玄众妙之门予曰妙一而已容有众乎道士笑曰一已陋矣何妙之有若审妙也虽众可也因指洒水薙艹者曰是各一妙也予复视之则二人者手若风雨而步中规矩盖焕然雾除霍然云消予惊叹曰妙盖至此乎庖丁之理解郢人之鼻斲信矣二人者释技而上曰子未覩真妙庖郢非其人也是技与道相半习与空相会非无挟而径造者也子亦见夫蜩与鸡乎夫蜩登木而号不知止也夫鸡俯首而啄不知仰也其固也如此然至蜕与伏也则无视无听无饥无渴黙化于荒忽之中候伺于毫发之间虽圣知不及也是岂技与习之助乎二人者出道士曰子少安须老先生至而问焉二人者顾曰老先生未必知也子往见蜩与鸡而问之可以养生可以长年广州道士崇道大师何德顺学道而至于妙者也故榜其堂曰众妙书来海南求文以记之因以梦中语为记绍圣六年三月十五日蜀人苏轼书
　　舆地纪胜云富顺太平兴国观相传山有异人绍兴中玉籍彦室尝行山间遇道人款话以腹枵吿归道人笑以肘扪其腹三彦室顿觉异常归即辟谷踰年复梦见道人啖以枣呼之过溪彦室曰吾亲在此乃止
　　纪胜云李夔字虞卿既葬父母庐墓有白兎白乌驯扰遇异人与夔语夔不荅题墓石云口口思量到此间先知巽六下南山生来自秀培来秀到底恩深有分攀世人晓得斯言者去会蓬莱寳洞间

　　蜀中广记卷七十四

　　●钦定四库全书

　　蜀中广记卷七十五

　　（明）曹学佺 撰

　　○神仙记第五

　　川东道

　　集仙传云云华夫人王母第二十三女太真王夫人之妹也名瑶姬受徊风混合万景炼神飞化之道尝游东海还过江上有巫山焉峰岩挺拔林壑幽丽巨石如坛留连久之时大禹理水驻山下大风卒至崖振谷陨不可制与夫人相值拜而求助即敕侍女授禹策召鬼神之图书命其神狂章虞余黄魔大翳庚辰童律等助禹斩石疏波决塞导阨以循其流禹拜而谢焉禹尝诣夫人崇巘之岭顾盻之际化而为石或倐然飞腾散为轻云或油然而止聚为夕雨或化游龙或为翔鹤千态万肰不可亲也禹疑其狡狯怪诞非真仙也问诸童律童律曰天地之本者道也运道之用者圣也圣之品次真人仙人矣其有禀气成真不修而得道者木公金母是也葢二气之祖宗阴阳之原本仙真之主宰造化之元先云华夫人金母之女也昔师三元道君受上清寳经素书于紫清阙下为云华上宫夫人主玄教童真之士理玉映之台隠见变化葢其常也亦由凝气成真与道合体非寓胎禀化之形是西华少阴之气也且气之弥纶天地经营动植大包造化细入毫发在人为人在物为物岂止于云雨龙鹤飞鸿腾鳯哉禹然之复往诣焉忽见云楼玉台宫阙森然暨夫灵官侍卫不可名识师子抱闗天马启涂毒龙电兽八威备轩夫人宴坐于瑶台之上禹稽首问道召禹使坐而言曰夫圣世肇兴剖太混之一朴散为亿万之体发大藴之一苞散为无穷之物故歩三光而立乎晷景封九域而制乎邦国刻漏以分昼夜寒暑以成岁纪兊离以正方面山川以分阴阳城郭以聚人民器械以卫众志章服以表贵贱禾黍以备凶歉凡此之制上禀乎星辰而取法乎神真下以养于有形之物物也是故日月有幽明生杀有寒暑雷电有出入之期风雨有动静之常类气浮乎上而众精散于下废兴之数治乱之运贤愚之质善恶之性刚柔之气寿夭之命贵贱之位尊卑之叙吉凶之感穷达之期凡此者禀之于道悬之于天而圣人为之纪也性发乎天而命成乎人立之者天行之者道道存则有道去则无非道而物不可存也非修而道不可致也玄老有言致虚极守静笃万物将自复复谓归于道而常存也道之用也变化万端而不失其一是故天参玄玄地参混黄人参道德去此之外非道也哉长久之要者天保其玄地守其物人养其气所以全也则我命在我非天地杀之鬼神害之失道而自逝也志乎哉勤乎哉子之功及于物矣勤逮于民矣善格乎天矣而未闻至道之要也吾昔于紫清之阙受书寳而勤之我师三元道君曰上真内经天真所寳封之金台佩入太微则云轮上征神武抱闗振衣瑶房遨宴希林长招仙公右栖白山而下盻太空泛乎天津则乗云骋龙游此名山则真人诣房万神奉卫山精伺迎动游八景玉轮静则宴处金堂亦谓之太上玉佩金珰之妙文也汝将欲越巨海而无飊轮渡飞砂而无云轩陟阨涂而无所轝涉泥波而无所乗陆则困于逺絶水则惧于漂沦将何以遵百谷而浚万川也危乎悠哉太上愍汝之志亦将授以灵寳真文陆策虎豹水制蛟龙斩馘千邪检驭羣凶以成汝之功也其在乎阳明之天耶吾所受寳书亦可以出入水火啸咤幽冥收束虎豹呼召六丁隠沦八地颠倒五星久视存身与天相倾也因命侍女陵容华出丹玉之笈开上清寳文以授禹拜受而去又得庚辰虞余之助遂能导波决川以成其功奠五岳别九州岛而天锡玄珪以为紫庭真人也其后楚大夫宋玉以其事言于襄王王不能访道要以求长生筑台于高唐之馆曰阳台之宫以祀之宋玉作神女赋以寓情荒淫托词芜秽高真上仙岂可诬而降之耶有祠在山下世谓之大仙隔岸有神女之石即所化也复有石天尊神女坛坛侧有竹垂枝若篲有槁叶因风落坛上竹则因风扫之终岁莹洁不为所污楚人世祀焉咸通末岁今翰林舍人兰陵萧公遘自右史窜黔南秋八月二十七日泝三峡次秭归时蜀水方涨横涛蔽目公积悸而寝梦神人赤发碧眸且云险不足惧公异之再寐又梦公诘其所自则曰我黄魔神也居紫极宫之西北隅将佑助明公出于北境公曰吾斥去荒徼危殆末已神能惠佑之或以朝夕期幸与吾俱游息吾不敢忘亟言之神许诺自是抵于黔又迁于罗毎陟险艰神恍如在洎公迁于朝神梦吿归公曰将设庙列塑于宫之傍丁酉岁公从弟兟自沣阳尹亚西蜀路出祠下以囊金致公意谓前制不专请别修敬太守清河公承命感异亲营之心匠既陈层轩以新神乐来斯灵仪蹲蹲按灵寳经南方有大魔其中央曰黄天魔王横天担力谓能力扶昊苍周覆万有天其或者以公有弘济之业将扶危定倾作镇天步俾黄魔降鉴为公之兆朕乎噫天为功必藉于大贤神之灵固辅于有德是必有鸿猷盛绩萃于公之身未可知也循以学官谪秭归奉太守命弗敢让所记干符丁酉岁仲春九日司户参军袁循记按黄魔神即云华夫人之使也故得附见
　　真诰云秦时有巴陵侯姜叔茂者来往句曲山下种五果并五辛菜今名此地为姜巴注云秦时未置巴陵县此是巴蜀之巴也
　　后汉王逺字方平东海人举孝廉除郎中明天文图谶学桓帝问以灾祥题宫门四百余字帝令人削之墨入板里后去官隠去魏青龙初飞升于平都山见广成先生神仙传按平都山今之酆都县也又新都志方平常采药于县之真多山有题名云王方平采药此山童子歌玉炉三涧雪信宿乃行
　　独角者巴郡人也年可数百岁俗失其名顶上生一角故谓之独角或忽去积载或累旬不语及有所说则旨趣精微莫能测焉所居独以德化亦颇有训导一日与家辞因入舍前江中变为鲤鱼角尚在首后时时暂还容状如平生与子孙饮燕数日辄去按渝州图经仙池在州西南江津县界岷江南岸其池周回二里水深八尺流入岷江古老传闻有仙人姓然名独角自扬州来居此池边起楼聚香草置楼下独角忽登楼命仆自下起火乃飞空而去因名仙池见有石岩一所向岷江西面在
　　司马紫微集七十二福地第四十五平都山在忠州是阴真君上升之处云笈七籖云阴长生者新野人汉和帝永元八年三月己丑立皇后阴氏即长生之曽孙也少处富贵之门而不好荣位潜居隠身专务道术延光末闻有马明生得度世之道入诸名山求之到南阳太和山中得与相见乃执奴仆之役亲运履舄之劳明生但与之高谈荣华当世之事治生园圃之业十余年长生未尝懈怠同时有共事明生者十二人皆怨恚归去独长生礼敬弥肃而明生数因言语得失之际屡骂之长生乃和颜悦心奉谢不及如此积二十年后清闲之日明生问其所欲长生跽曰惟乞生尔今以粪草之身委质天匠不敢有所汲汲惮于迟速也明生哀其语乃吿之曰子真能得道者也乃将长生入青城山中煑黄土为金以示之立坛歃血即日以太清金液神丹授之欲别去长生乃叩头陈谢暂留仙驾拜辞曰弟子少长豪乐希执卑逊刻身励已若临冰谷不能弘道讃德宣畅妙味徒尸素壁立而老耄及之是以心存生契舍世寻真天赐嘉会有幸遭遇自执箕箒二十二年常惧毁替恩养不酬夙夜感慨告以更生顿受灵秘是将灰朽质蒙延续之年炎林燋草惠膏泽之沾若絶炁获其苏息瞽闇开其视听感荷殊戴非陋词所谢昔太岁庚辰闻先生与南岳真人洪崖公云成公瀛洲仙女数人共坐论传授当委绢之誓有交带之盟应祭九老仙都九炁丈人诸君祷祠授之大药乃灵不祭而受为之不成弟子预在曲室尝侍帷侧亦具闻诸仙起末得道之言说昔受丹节度矣先生今日见谕不复陈此或非先生所受之不尽将恐是弟子困穷尔马明生慰谕之曰非有不尽汝性躭玄味专炁而和灵官幽鉴已久相察不复烦委为俗人之信耳于是长生入武当山石室中合丹但服半剂不即升天而大作黄金数万斤以布施天下穷之不问识与不识周行天下与妻息相随举门皆寿后委之入平都山白日升天其临去作诗二篇书九篇诗曰维余之先佐命唐虞爰逮汉世紫艾重纡予独好道而为匹夫高尚其志不事王侯贪生得生亦又何求超迹苍霄乗飞驾浮青要乗翼与我为仇入火不灼蹈波不濡逍遥太极何忧何虑遨戏仙都顾闵羣愚年命之逝如彼波流奄忽未几泥土为俦驰走索死不肯蹔休予之圣师体道知真升腾变化松乔为邻又云维予同学一十三人寒苦求道厯三十年中多怠惰志放六经辟世自匿二十余年名山之侧寒不遑衣饥不暇食思不敢息奉事圣师承颜悦色面垢足胝乃见哀识遂传要诀恩深不测妻子延年咸享无极黄白已成货行不悭痛乎诸子命也自天天不妄授道不归贤勤加精研勿投幽壤何时可还嗟尔流俗富贵所牵神丹一成乗彼九天寿同三光何但亿千又维予垂发少好道德弃家随师东西千亿役使鬼神玉女侍侧予得度世神丹之力黄庭坚题其后云忠州平都山仙都观朝金殿西壁有天成四年人书阴真君诗三章余同年许少张以为真汉人文章也余考之信然因试笔偶得佳纸为钞此诗与王泸州补之季子观阴君所学守尸法耳犹须择师勤苦如是乃能得之何况千载之后尚友古人求知道德之真宰者乎阴仙自序其书略曰上古仙者多矣不可具记而论但汉兴已来高士得仙者四十五人迨予为六矣二十人见尸解去余者白日升天焉弟子丹阳葛洪曰谚言不夜行则不知道上有夜行人今不得仙者亦安知天下山林间密自有学道得仙者耶阴君缺已服神药虽未升天然方以类聚同声相应便自与仙人相寻求闻见故知此近世诸仙人之数尔而俗人谓为不然已所不闻则谓之无有不亦悲哉夫草泽闲士以隠逸得志经籍自娱不耀文彩不扬名声不修求友不营闻达犹不能识之又况仙人亦何急令朝菌之徒知其所云为哉按仙都山阴君洞验记云君将欲升天谓门人刘玄逺曰此山孤峙势若龙蟠其首东向必当吐云送我言讫有五色云从地涌出乗云升天出云之处呀成洞穴水旱祈祷立有感通大厯九年七月十五日邑人宇文万年女人阿仵等一十五人以元节之晨奉香花于洞门礼拜忽见洞中波涛涌溢出一金手一玉手其大如扇良久乃隠水波亦不复见长庆元年江陵人傅缃闻洞中雷吼之声咸通初道士王芳芝闻洞中声如羣乌飞异香纷郁徧于山顶乡人常以之占岁鹤翔必致于年丰鹿鸣必致于岁歉不栖凡鸟毎有二乌广明辛丑岁刺史陈侊修置道场有祥云天乐之应甘露泫于丛林宠诏褒美中和甲辰年赐紫大德曹用言准诏斋醮有卿云瑞雪之祥时既毕黄录道场未撤门纂有神人见曰云山斋醮必命神祗主张我即近庙之神差卫坛壝斋功既毕门纂未移我不敢辄还本庙道众闻言覩异遽折门纂其神见形媿谢而去
　　列仙传邗子者蜀人也好畋猎知相犬犬走入山穴中邗子随入十余宿行度数百里乃至一山上有台殿宫府松栢森然仙吏侍卫甚严见故妇主洗鱼与邗符一函使还与成都令桥君君发函有鱼子也着池中养之一年皆为龙邗复送符还山上其犬色更赤有长翰常随邗往来百余年遂留止山上时下来护其宗族蜀人立祠穴口常有鼔吹传呼声西南数十里共奉祠焉按道钥记昔蜀邗子已成丹不能出神有仙童来吿曰月生之月君之亲族犹有不禁者阴德未逺故迟君成仙期耳邗子于是家书一纸与之明年蜀大疫邗子亲族无一人染者予考缉栁编所载鸡生于寅正月食鸡者夺筭豕生于夘鸭生于辰鱼生于已蟮生于午虾生于未鳖生于申鹅生于酉犬生于戌蟹生于亥羊生于子牛生于丑当其月食之俱不利此即仙童月生之说也华阳国志巴郡名山有石书邗山即邗仙逐犬处也华阳国志江州郡涂山有禹庙及涂后祠祠北水有铭书祠云汉犍为张君为太守忽得仙道从此升渡今民曰张府君祠
　　涉正者字玄真巴东人也说秦始皇时事了了似及见汉末从数十弟子入吴而正常闭目虽行犹不开弟子随之数十年莫有见其开目者有一弟子固请之正乃为开目目开有声如霹雳而光如电照于室宇弟子皆不觉顿踬良久乃能起正已复还闭目正道成莫见其所服食施行而授诸弟子皆以行炁房室及服石脑小丹云李八百呼正为四百岁儿
　　万县志云杨卓者魏文帝时人居木枥山修炼山有池水色如乳卓饮之上升一云卓庵道人在西山絶尘龛上修道蜕去有巨人锁子骨在焉
　　梁山蟠龙洞碑云张卞者为蜀先主将因谏先主伐吴不听入山遇樵叟自称鸱夷人授以丹诀修炼洞穴莫知所终
　　晋杜兰香别传曰杜兰香自称南阳人以建兴四年春数诣张传传年十七望见钿车在门外婢通言阿母所生遣授配君君何不敬从传先改名硕硕呼女前视可十八九说事邈然久逺其婢子二人大者萱支小者松支钿车青牛上饮食皆备作诗曰阿母处灵岳时游云霄祭众女侍羽仪不出墉宫外飘轮送我来岂复耻尘秽从我与福俱嫌我与祸会至其年八月旦复来作诗曰逍遥云雾开呼吸发九嶷流沙不稽路弱水何不之出薯蓣子三枚大如鸡子云食此令君不畏风波辟寒温硕食二欲留一不肯令硕尽食言本为君作妻情无旷逺以年命未合小乖太岁东方夘当还求君征途记曰张硕与杜兰香相别后于巴县见一青衣云兰香在白帝君所若闻白帝野寺钟声随风而来则兰香亦随风而至际夜果闻钟声兰香亦至焉
　　重庆志云徐神翁者常居乐温之北真观相传神翁于此飞升去今观之右有飞仙台仙人迹尚存后人有仙翁去后留踪迹丹灶沉沉锁翠烟之句题咏甚多
　　宋岑象万州虚鉴真人岑公洞记云周文王异母弟耀之子渠成王封诸岑古梁国岑亭是也汉魏而下隶南阳棘阳县今唐州胡阳西北四十里有棘阳城葢岑世家于此党锢起公避地盐官又为盐官人其后去梁居江陵隋末天下乱公泝江逃难至南浦爱龛岩遂止其下片衣粒米悉无所营晏坐凡二十年兀然逝去郡人慕之塑像龛间世世奉侍无懈唐独孤霖段文昌皆为文记公之德熈宁十年夏五月大旱靡神不举久靳膏泽守臣诣公恳祷即日雨大霔一境沾足部刺史表其事天子嘉之优诏贲饰赠公虚鉴真人公之道遂大昭著窃原公去世余六百岁名迹几泯一旦神灵显发称谓与庄老文列等其故何也请以宗姓言之光武起宛叶征南以才武奋兵行如神所向无不风靡位参四七之列梁武苦于奉佛寳唱以术业敷扬秘典首载僧史东晋僧猛以孤节卓行冠比邱尼唐太宗经营洪业中令景仁以清材奥识为房杜亚夫或迹耀清简或名标寳藏皆事暴一时誉高当世岑公趣向惟清虚静黙未尝有一言垂后寂灭已久而隠德升闻膺此褒录声实暴白与岭云江月辉映三峡品目高逺迨非偶然葢征南以功唱以学猛以行中令以才而公以道修藴涵蓄深浅不同故其报有崇卑久近之异无足恠也郡守葢君休璟谓予忝预末泒使来求文故为述其由来系以赞云虚造冲漠兮鉴察幽隠秉德既然兮锡号惟允静无所营兮动无所藴稽神灵之显发兮庸讵非道力之强睯公居此岩二十年兮万人奉公也甚庄公去此岩二十世兮万人思公兮未央孤云投壑兮谓公之袂落霞垂岫兮想公之裳公乎曷归兮俨遗像于岩房望崆峒之辽邈兮谩传广成之修炼顾石室之依然兮深怅赤松之弗见念余泒涓涓其不泯兮振起奚望于孤生惟真迹之绵绵兮无预海田之变元符元年六月三日朝请大夫知襄州军州兼管内劝农事兼提举房随郢州兵马巡检公事柱国借紫岑象象求撰按蜀志补遗云岑公洞在万县隋末岑道愿尸解于此陆游诗大业征辽发闾左军兴书檄煎膏火此时也复有闲人自引岩泉拾山果
　　黄姑者唐贞观家于万岁县古城东五里白马渡南岸乃黄道士之女也因洗菜江干见青衣数童子持青旄白马揖请揽辔者数姑却归语其嫂嫂异之翌日姑嫂偕至旧所童马亦然嫂曰试诸姑方揽辔上马即登天而去俄顷五色云气结于东山郡人皆知遂号东山曰神仙山唐太常卿吉于渠为守作小姑步虚词十九篇
　　唐闾邱师姓杜氏开元中居铜梁山得玄修静养之术山上有洞深丈余内有石床可坐十余人傍有石室丹台灵泉邱寓此十余年访其所善蓬州太守于公署越三日告还行十余里不见惟有笠蓑悬树是日已在铜梁山矣寻脱化去今石室丹台棊局石磴尚存宋周茂叔程伊川及眉州三苏相继游之多题咏
　　唐女冠范志玄天寳间修炼于合州北之纯阳山时朝使任安至慕其姿容命卢姓者通好志玄不从任君怒欲焚其庐阳许之择日具礼亲迎至山麓至玄化为男子腾云而去人追至十余里外望入云门不及而还按宋刘仪鳯诗云谁家游冶郎门首窥香闼但见脸如花不知心似铁一夕变其躯雪质映绀发昔为桃李花今作松篁节
　　韦昉蜀人尝夜渡涪江忽遇龙女遣骑迎入宫后昉登第知简州罢归日龙女复遗书相迎勑命昉充北海水仙见景焕闲话
　　紫房真人世传壁山人未详其名氏唐时隠居茅来山得玄修之术后游方外莫知所终今茅来恭天观之侧有恭天洞存按重庆志云赵延之大厯中为巴州令时资泸夷冦掠县境延之率民兵袭破之以功授合州刺史兼渝合资泸经略安抚使其后挈家入茅来山恭天洞修炼今铜梁县西有望仙桥志言土人于此望延之仙去也一说延之死为壁山神今庙在巴县重壁山宋时封感烈侯而壁山县灵壁庙亦祀之
　　仙传拾遗云翟干佑云安人也龎眉广颡巨目方頥尝于黄鹤山师事来天师尽得其道能行气丹篆陆制虎豹水伏蛟龙云安井自大江泝别泒凡三十里近井十五里澄清如镜舟楫无虞近江十五里皆滩石险恶难于沿泝干佑念商旅之劳于汉城江上结坛考召逺近犀龙凡一十四处皆化老人应召而至干佑谕以鸿浪之险害物劳人使皆平之一夕之间风雷震击十余里尽为平潭矣唯一滩仍旧龙亦不至干佑复严勅神吏追之又三日有一女子至焉因责其不服应召之意女子曰某所以不来者欲助天师广济物之功耳且富商大贾力皆有余而佣日负运者力皆不足云安之贫民自江口负财货至于井潭以给衣食者众矣今若轻舟利涉平坦无虞则邑之贫民无佣负之所絶衣食之路所困者多矣所以不至者理在此也干佑善其言因使诸龙各复其故风雷顷刻而长滩如旧唐天寳中诏赴上京恩遇隆厚岁余还故山寻得道而去按酉阳杂爼云翟天师峡中人长六尺手大尺余毎揖人手过胸前卧常虚枕晩年往往言将来事常入夔州市大言曰今夕当有八人过此可善待之人不知悟其夜火焚数百家八人乃火字也毎入山虎羣随之曽于江岸与弟子数十翫月或曰此中竟何有翟笑曰可随吾指观弟子中两人见月规半天琼楼金阙满焉数息间不复见又按唐韦德融云安洞灵观翟天师记天师姓翟名法言字干佑夔州云安西县玉石乡人也本命乙夘生于有唐开元三年少好玄门性亲道艺茹清素不食五辛住山院而斋洁焚修逺世寳而纎尘不染天寳十四载乙未岁年四十一矣四月七日夜因溪水泛涨柴木并流雨歇多时爽然晴朗法言梦见■〈雨上只下〉童来报曰二真人传语三洞来日辰巳间可来溪畔相寻自有灵丹秘箓相奉事须在留意无使过日言讫天师惊觉犹见童形惊叹不已乃独携一斧寻溪求薪二真人已在溪侧石盘上东西而坐对碁同唤曰法言来也西坐仙语东坐请分付法言秘箓东坐荅曰时未至法言稽首设礼次二真人拂袖而起曰汝但来云升宫相趂传汝三般秘箓俄顷云雾冥晦忽然不见后三召而役使乃赐药一贴内有一百二十余丸以一小合盛之云此药毎遇正旦以酒服一丸可如数寿命又于石盘上新画碁盘处遗一黒二白碁子三枚须臾二真腾空而去法言遂归本家香汤沐浴寻时便赴云升朝礼尊像只闻房内有人谈经之声称云法言已来可付秘章也法言设礼毕二真人云此山西池有五龙居之仰领肘后召■秘章一册计百二十通□法言既得二物再拜礼谢二真人语之曰吾亦非妄要传子缘汝名标仙籍近检灵异经记分明具载汝但服食此药更能修真炼气即可上朝诸天真君有间大须努力又当普济贫乏是为妙行既而曰弟子可归他日有请即来也勉志修炼于是法言独于殿内开览所得秘章三科一是三将军秘术二是紫虚秘术三是太上正一明威毕法其内各有醮炼科仪兼题云法言得此秘箓便当舍弃俗宅别建净宅洁志修行方与道契于是遂置一小院居玉石村侧依所注科仪七祭七炼感二真人与日月星辰夜降其户从此道行駈役鬼神护民救世至庆德三年乙巳岁荆南节度使王玘亲至云安传授秘箓乃令县司立小坛并所指馆舍斯观是焉先是云安凿五井成众迎天师作颂誓其水曰云升五龙付吾管领分之一龙治此一井虽有大江清浊无定众所共需龙宜护净用善一方天地同永誓讫特召一龙专治观前之井故其水甘冷异常一境之人赖焉初王玘以十月朔日半夜升坛拜受天师秘法是夕感太宗皇帝梦荆南节度使王玘将三神人周游天下其明日特差中使马承静急征王玘归阙问以所梦之因玘奏言臣近属之内夔州西县有玄士姓翟名法言善三将军秘箓臣要保命是夜传度斯法非敢他谋帝叹其神仍赐玘钱一百贯绫绢各二十疋又颁手诏曰朕为六甲殿门失去金钥累令冶工开之不得缘内有金箱玉简其殿宇系七寳合成不欲毁损卿既称管内道士翟法言艺术孤高可为朕遣至以术开之也玘既准勅命与监押使胡匡祚驰归差人船就云安军迎天师到荆南与前同行赴阙法言既登涂感长安土地神差鬼使以朱鬛白马至七日程逺迎天师将至勅旨令道侣郊候归大内安下是日朝见毕乃赐坐帝问曰朕为六甲殿门不开已是二百余年道人可开得否奏曰此是小事不难于是以酒噀殿门廓开其日金箱玉简俱现函上有一篆是金缕书之题云此殿遇翟者开帝大悦赐号通虚天师及颁章服旬日后辞归夔驾礼饯郊外天师复奏曰伏见殿内有少微灾请以炭万斤烧赤于殿上作河置炭其中令后妃太子俱渡河可禳也后如法禳有验是日京城佩章服大师皆随驾祖饯天师以所将净巾放在御食案上诸大师曰翟法言是巴峡小师擅将净巾放在御食案事当不敬乞陛下裁决法言曰玄门之内法高为先若今日对御诸大师能捻得法言净巾起即当北面礼大师或捻之不起则当为法言弟子帝乃令诸大师揭其净巾若粘在案并力揭之不得法言自揭应手而起诸国师奉帝命礼法言为师次各粘在本坐处起身不得黙而不言帝乃大笑谓天师曰如何法言奏曰令起不难略与诸大师小戏耳乃喝令起诸大师始起立遂皆跪礼天师愿为弟子既离长安止三日到荆南玘复驰奏之乃勅加通天大师之号修传箓之坛永为阴阳灵山之瑞也方天师在京日慈母何氏为虎所伤既归至云安乃亲诣云升西北大歇堂傍是母被伤处结坛三昼夜行符布召杀母之虎是夜土地神领虎而至白天师曰母何氏宿生合管八难之数去年十二月九日奉阎罗王勅命令兽来毕师母之命非敢自专天师曰我母既系八难奉天符而杀只合过命岂得便食其肉据此合有罪无遂以铁鞭决虎数十放去其地因名伏虎冈焉自后天师专以救民为务行符箓而除疫疠炼黄白以施贫家大和七年癸丑岁十二月一日召众弟子谓曰将取今月五日升遐朝谒诸天真君可与法言迭一石坟拜造方棺一具上葢一片帐应曰诺师仍留下水符一百二十道令贴在身者可寿一百二十也至日沐浴了处分但于五日指挥及不得闭葢墓门一日三时须得揭棺看吾颜色于是弟子冉善之等一依天师嘱付葬送未逾一日至黄昏时忽闻半天有钟铎声喧阗宣祭拜见五色之云缭绕天际师在其上语弟子曰汝等修炼至道宜在勉旃言毕而没不复可见遂往坟内揭棺视之止遗所着履一只坟今在观之东北焉天师既谢世经一十二年有旧识李文盛往西川见天师于市肆中置酒共话宛然如故云吾暂往青城飘然而去德融学虽浅薄久附师颜一依目击躬际缘由直书永以为记讃曰天师仙籍名标系方得真人来感契付度秘章三要科件件依收陈七祭日月真人同降户二物遗条明示诲因兹道法转孤高逺近居人皆顶戴立坛传法授王臣梦感圣君人警戒征书直入内宫中百辟迎逢加礼待一噀六甲殿门开并渡炭河消恠害金箱玉简显然逢兼有篆文明所载蒙恩赐紫号通灵颁及章衣亲礼拜辞天命驾返夔门圣主躬亲送郊外不逾三日到荆南奏上方知促地界重加帝泽号通天法艺精金谁可会忽然钟铎逺来迎独步彩云朝上帝
　　酉阳杂爼有道士佯狂俗号为灰袋翟天师晩年弟子也翟毎戒其徒勿欺此人吾所不及尝大雪中衣布褐入青城山暮投兰若求僧寄宿僧曰贫僧一衲而已天寒如此恐不能相活但言容一床足矣至夜半雪深风起僧虑道者已死就视之去床数尺气蒸如炊流汗袒寝僧始敬异天未明不辞而去多住村落不逾信宿曽病口疮不食数月状若将死人素神之因为设道场斋散忽起就谓众人曰试窥吾口中有何物也乃张口如箕五藏悉露同类惊异作礼问之唯曰此足恶此足恶后不知所终
　　北梦琐言唐干宁中云安县汉城宫道士扬云外常以酒自晦行止异常前进士钱若愚甚敬之一旦熏沐诣其山观宿于道斋翌日虔诚敛衽而白之曰师丈小子凡鄙神仙之事虽聆其说果有之乎杨曰有之我即其人也寻示以飞空蹑虚履水蹈火之术于是郡日千万人来就看因腾跃上升冉冉在空中良久而下若愚稽颡自是信有神仙事按唐商真君飞升记云安风俗淳厚陶染真风如瞿法言杨云外之徒继出故琳宫秘馆独盛它处
　　唐姚道真合州石照人舍家得道俗谓之姚仙自言咸通末从吕洞宾往来倾药十二丸授之得仙也
　　五代史补云尒朱先生忘其名蜀人也功行甚至遇异人与药一丸先生欲服异人曰今若服必死未若见浮石而后服之则仙道成矣先生如其教自是毎遇石必投之水欲其浮如此者殆一纪人皆以为狂或聚而笑之而先生之心愈坚居无何因游峡上将渡江有叟舣舟相待先生异之且问曰叟何姓氏对曰石氏此地何所荅曰涪州先生豁然悟曰异人浮石之言斯其应乎遂服前药即轻举矣按李石续博物志尔朱先生伪蜀广政中饮酒食猪脏渝川刺史谓其幻惑以竹笼沉之江至夔为渔人所得上升又按张商英尒朱仙传先生名通微自号归元子一日徧游成都新都广都间至暮仍还丹室有日游三都夜宿金鸡之谚东坡志林云尒朱道士客涪州爱其所产丹砂虽琐细而皆矢镞状莹彻不杂土石遂止炼丹数年竟于涪之白石仙去
　　北梦琐言伪蜀时巫山高唐观道士黄万户本巴东万户村民学白虎七变术又云学六丁法于道士张君常持一铁鞭疗疾不以财物介怀然好与乡人争讼州县不知重也戎州刺史文思辂亦有戏术曽翦纸鱼投于盆内而活万数复授符化獭而食之其铁鞭为文思辂收取归至涪州亡其鞭而却归黄矣有杨希古来传其术坐未安忽云子家中已有丧秽不果传俄得家讣母亡又蜀王建召入宫列诸子示之俾认储后万户乃指后主其术他皆仿此唯一女为巫山民妻有男传授秘诀将卒戒家人勿殓经七八日再活不久即殒也青城县旧有马和尚宴坐三十五年道德甚高万户将卒谓家人曰青城马和尚来遂长逝矣是年马师亦迁化
　　录异记云黄万祜者修道于黔南无人之境累世常在毎三二十年一出成都卖药言人灾福无不神验蜀王建迎入宫尽礼事之问其服食皆袐而不言曰吾非神仙亦非服饵之士但虚心养气仁其行尠其过而已问其齿则曰吾只记夜郎侯王蜀之岁蚕丛氏都郫之年时被请出尔后乌兎交驰花开木落竟不记其甲子矣忽一日南望嘉州曰犍为之地何其火炎请遣人赴之如其言使至嘉州市肆已为瓦砾矣后坚辞归山建泣留不住问其后事皆不言既去于所居壁间题曰莫交牵动青猪足动即炎炎不可扑鸷兽不欲两头黄黄即其年天下哭智者不能详之至乙亥年起师东取秦鳯诸州报捷之际宫内延火珍寳帑藏并为煨烬乃知太岁乙亥是为青猪应焚爇之期也后三年岁在戊寅土而建殂方知寅为鸷兽戊寅纳音俱是土土黄色是以言鸷兽两头黄也按万祜疑即万户音同而事颇类
　　录异记云夔州道士王法玄舌大而长呼文字不甚典切常以为恨因发愿读道德经梦老君与剪其舌觉而言词轻利精诵五千言颇有征验一本作王法朗未详王帽仙不知何许人寓居涪州尝出入阛阓为人修敝冠号王帽子暮则宿于天庆观一夕尸解而去道士为葬之月余自果山贻书来谢人始知为仙
　　覃佺忠州人幼在洞真观学道清苦得解悟年八十过倚天山仙洞之西见水淼语二童子曰此吾休息之所遂刻珉为室越二年携友至室歌咏畅饮羽衣而化按倚天山在忠州东南六十里
　　宋赵觉者未详何许人修炼于合州之东山嘉佑中冲举而去今山顶有飞龙观石寳丹井井不盈尺常干水可愈疾人欲取之以净巾覆口黙祷少顷水自满又有礼斗台今石上衣佩履迹见存
　　酆都道士未详何许人元大德戊戌栖隠雪峰山岁乙夘召集道友曰吾化矣大道坦然皎如日月虽由人弘岂随人往诸生宜遵道而行毋令半途而废偈曰朴庵寄住有年东西南北依然里面浑无一物只有玄文数篇今日草茅朽腐须要改换栋椽眼底风波太恶不容久住山巅选得幽居去处和区移上六天端坐而逝

　　蜀中广记卷七十五

　　●钦定四库全书

　　蜀中广记卷七十六

　　（明）曹学佺 撰

　　○神仙记第六

　　川北道

　　神仙传曰张道陵者沛国人也本太学书生博通五经晩乃叹曰此无益于年命遂学长生之道得黄帝九鼎丹法欲合之用药须糜费钱帛陵家素贫欲治生营田牧畜非已所长乃不就闻蜀中人多纯厚易于敎化且多名山乃与弟子入蜀住鹤鸣山著作道书二十四篇乃精思炼要忽有天人下来乗万骑金车羽葢骖龙驾虎不可胜数或自称柱下史或称东海小童乃授陵以新出正一盟威之道陵受之能治病于是百姓翕然奉事以为师弟子戸至数万即立祭酒分领其戸有如官长使诸弟子随事轮出彩绢器物纸笔樵薪什物等令人修复道路不修复者皆能疾病百姓斩草除溷无所不为皆出其意而愚者不知将为此文从天上下也陵又欲以廉恵治人不喜使刑罚乃立条制使有病疾者皆疏记生身已来所犯之罪乃首言投水中与神明共盟约不得复犯法将当以生死为约于是百姓计念邂逅病疾辄当首过一则得愈二使羞惭不敢重犯且畏天地从此之后所违犯者皆改为善矣陵乃多得财物以市其药合丹丹成服半剂不愿即升天去乃能分形作数十人其所居门前水池陵常乗舟戏其中而诸道士宾客往来盈庭巷座上常有陵与宾客对谈共食饮而真陵故在池中也其治病事皆采取玄素但改易其大较转其首尾而大途犹同归陵语诸人曰尔辈多俗态未除不能弃世正可得吾行气导引房中之事或可得服食草木数百岁方耳其有九鼎大要唯付王长又言合有一人从东方来当得之此人必以正月七日日中到具说长短形状至时果有赵升从东方来生年未相见其形貌一如陵所说陵乃七度试升皆过乃授升丹经七试者第一试升到门不为通使人骂辱四十余日露宿不去乃内之第二试使升于草中守黍驱兽暮遣美女非常托言远行过寄宿与升接床明日又称脚痛不去遂留数日亦复调戏升升终不失正第三试升行道忽见遗金三十饼升乃走过不取第四令升入山采薪三虎交前咬升衣服唯不伤身升不恐颜色不变谓虎曰我道士耳少年不为非故远千里来事神师求长生之道汝何以尔也岂非山鬼使汝来试我乎须臾虎乃起去第五试升于市买十余匹绢付直讫而绢主诬之云未得升即舍去别脱已衣买绢而归殊无恡色第六试升守视田糓有一人来叩头乞食衣裳破弊面目尘垢身体疮脓臭秽可憎升怆然为之动容解衣衣之以私粮设食又以私米遗之第七试陵将诸弟子登云台絶岩之上下有一桃树如人臂傍生石壁下临不测之渊桃有大实陵谓诸弟子曰有人能得此桃实当告以道要于时伏而窥之者二百余人股战流汗无敢久临视之者莫不却退而还谢不能得升一视乃曰神之所护何险之有圣师在此终不使吾死于石中耳师省敎者必是此桃有可得之理乃从上自掷正得投树上足不蹉跌取桃实满怀而石壁险峻无所攀縁不能得还乃以桃一一掷上正得二百二颗陵得而分赐诸弟子各一自食一留一以待升陵乃以手引升众视之见陵臂加长二三丈升忽然已来还乃以向所留桃与之升食桃毕陵乃临谷上戏笑而言曰赵升自正心身投树上足不蹉跌吾今欲自试投下当应大得桃也众人皆谏唯升与王长嘿然陵遂投空不落桃上失陵所在四方皆仰上则连天下则无底往来道路莫不惊叹悲涕唯升长二人良久乃相谓曰师则父也自投于不测之崖吾何以自安乃俱投身而下正堕陵前而陵坐局脚床斗帐中见升长二人笑曰固知汝来乃授二人道毕三日乃还归治旧舎诸弟子惊悲不息后陵与升长三人皆白日冲天而去众弟子仰视之久而乃没于云霄也
　　云台治中内录曰太上老君传授云台正治官图治山灶鼎等得四十一代相承具人名代数于后
　　第一代老君老君火山大丹治法传授三百人惟王方平尹喜徐甲系代
　　第二代王方平授三十人茅蒙孙盈章震系代
　　第三代章震授十七人若士李夫人名仙系代
　　第四代若士士授五十二人李元君及白石先生李常在系代
　　第五代李元君授七十二人王子乔许述成系代
　　第六代诸仙别传分散世絶系治官气并治名老君于是再下平葢山授张陵为云台治付以火芝火仙之经方术变化长生不死之药登升云天之道勑为第六代道外孙而东海小童君为陵保举师太上老君为度师度云台治封陵为天师天师授三百人唯张申赵升李忠系代
　　第七代张申授三十三人唯李仲春李意期李玄系代
　　第八代李仲春授十五人李少君魏伯阳系代
　　第九代李少君授九十人栾巴李常存系代
　　第十代栾巴授五人阴长生李宙先系代
　　第十一代阴长生授八人张景霄王万缙系代
　　第十二代张景霄授五人唯刘冯系代
　　第十三代刘冯授五人唯刘政系代
　　第十四代刘政授五人孙博严光系代
　　第十五代孙博授三人无可代者乃入林屋山中合龙虎大丹而升天治法又絶于是太上老君命李仲甫出神仙之都以法授江南左慈元放令继为十六代师
　　第十六代左元放授八十人介象严光女季佗系代
　　第十七代介象授四十人李延张授万葛卿阮玉李用系代
　　第十八代李延介谈延谈授十八人唯刘景系代
　　第十九代刘景授四人东海郭延系代
　　第二十代郭延授三十人唯灵寿光系代
　　第二十一代灵寿光光本外国人授十八人唯何述系代
　　第二十二代何述授十人罗先期系代
　　第二十三代罗先期授二十人甘季仁甘孝先系代
　　第二十四代甘孝先授五十一人唯石帆公系代
　　第二十五代石帆公授十九人宫户系代一云宫中用戸字也
　　第二十六代宫戸授八十人无可传者乃入南岳及天台山经八十五年世絶老君于是再降庐山勑左元放授施存葛玄
　　第二十七代施存授七十人但皆地仙唯同学葛玄继代
　　第二十八代葛玄授十九人张秦仇真李用系代别出
　　第二十九代老君命紫衣使者下于庐山授五人尹思尹轨系代传治思授七十人唯女子樊忠和韦义山系代
　　第三十代尹轨授十九人唯女仙李元一系代
　　第三十一代女仙樊忠和授二人唯刘纲东陵母系代
　　第三十二代女仙李元一授四十人无一可传治法又絶
　　第三十三代刘纲纲樊夫人弟子虽居官治又其夫也治法又絶
　　第三十四代张秦秦葛玄弟子也玄见代絶乃令秦授十一人唯王列系代
　　第三十五代王列授九人许逊胡少真系代
　　第三十六代许逊授一百人无一可授系代又絶逊升天后两代人民征伐真志不传
　　第三十七代老君勅使三人于天台山令葛玄传郑思逺授十九人葛洪李淳风系代
　　第三十八代李淳风授四十人有四人系代而未传授者二人为李道兴李靖后又隐于房公之山一百年后乃出授张常存李太虚李恵举同太师神等四人
　　第三十九代李恵举张常存而各分代传授皆称三十九代孙恵举授三十人唯三人可代李保真白玄中李太昌张常存授三十七人唯三人愿系代孙张真应真孙道用
　　第四十代李保真授二十四治共百人唯林通元李徳仁系代
　　第四十一代林通元凡此以云台嗣法得并载
　　梁州记曰聟水北聟乡山有仙人唐公房祠有一碑庙北有大坑碑云是其旧宅处公房举宅登仙故为坑焉冯真人汉车骑将军冯绲子也修炼于岳门山一日辞父母谓当仙去以来晨鹤飞为候父登山望之果然宋直讲黎錞诗少小厌尘土奋身避庭闱卜居托孤顶风雨在茅茨朝元夜无寐絶粒朝不饥功成帝宣至召起登太微按广安志为五代将军冯胜之子未知孰是灵验记益州唐隆县大通观晋义熙元年乙巳置周末摧残仅存基址武德中邑人吕细因过其地遇一道士乗青驴自天而下于观基之内盘回指画良久升天吕细与范仲良同受其教即日共出金帛特造观宇有紫微阁髙八十余尺尤为宏壮太尉南康王韦皋再加修餙其侧有市城观在县西南八里有石像天尊一十三身髙一丈三尺每至斋月吉晨钟或自鸣夜有神灯昼有仙人来往逺近共知焉
　　抱朴子曰岷山道士张葢蹹及偶豪成二人精思于蜀云台山石室中忽有四人黄绢单衣葛巾往揖其前曰劳乎道士辛苦幽隐于是二人顾视镜中乃鹿也
　　范豺者巴西阆中人也久住枝江百里洲修太平无为之道临日嘘漱顶有五色光起冬夏惟单布衣当桓温时头已斑白至宋元嘉中状貌不变其占吉凶虽万里外事皆如指掌或问先生是谪仙邪云东方朔乃黠贼我小儿时数与之狡狯又云我见周武王伐纣洛城头战前歌后舞宋文帝召见豺答诏称我或称吾元凶初为太子豺从东宫过指宫门曰此中有博劳鸟奈何不知文帝恶之勑豺自尽江夏王使埋于新亭赤岸冈文帝令发其棺无尸乃悔越明年豺弟子陈忠夜起忽光明如昼见豺入门就榻坐又一老翁后至豺起迎之忠问是谁豺笑而不答须臾俱出门豺问忠比复还东乡善护我言讫不见按洞仙传云范豺字子恭巴西阆中人宋元嘉中聚名香数十斛细捣煮以作汤朝用汤自浴正中汤尽不复闻声侍者入看见豺还着故时布衣披帽坐而无复气江夏王令殡殓而不下棺葢四日尸不臭送还葬于新亭豺亡时年四十九肤貌颜色犹如初刘凝之为豺作传书置道书部不传于世
　　隋程太虚西充人自幼好道精修勤苦隐居南岷山絶粒有二虎侍左右九井十三峰皆其修炼处也一夕大风雨砌下得碧玉印每乞符祈年印以授之辄获丰稔唐元和中解体后迁神于玄宫容貌不变宣宗命人求之过商山宿逆旅蹑险有居第如公馆青童引见一道士自称程太虚祖居西充且嘱曰明岁君自蜀过南岷无忘我及至蜀熟视画像与前见者无异宋赐号道太师
　　王法进者剑州临津县人也孩孺之时自然好道家近古观虽无道士居然其嬉戏未尝轻侮于尊像见必敛手致敬若凛惧焉十余岁有女官自剑州厯外邑过其家父母托保护之与授正一延生箓名曰法进而専勤香火护持斋戒茹栢絶粒时有感降是岁三川饥歉斛■〈豆斗〉翔贵死者十五六多采山芋野葛充饥忽有二青童降于其庭宣上帝命曰以汝宿禀仙骨归心精诚不忘于道今以青童召汝受事于玉京也法进即随青童腾身凌虚径达大帝之所命以玉杯霞浆赐之饮讫帝谓曰人禀五行之大体天地之和气得为人形复生中土甚不易也而天运四时之气地禀五行之秀生五糓百果以养于人而人不知天地养育之恩轻弃五糓厌舍丝麻使耕农之夫纺织之妇身勤而不得饱力竭而不免寒徒施其劳曽不爱惜斯固神明所责天地不佑也近者地司岳渎日有奏言人厌贱米麦不贵衣食之本我已勅太华之府收五糓之神令所种不成下民饥饿因亦责罚以惩其心世愚悠悠曽未觉悟旋奉太上所勅以大道好生不可因彼恶民以害众善虽天地神明罪之愚民亦不知过之所起永无懴请首原之路虚受其苦耳汝当为无上侍童入侍天府今且令汝下世告谕下民使其悔罪寳爱桑蚕贵敬农事惜五糓百果知大造之养人厚地之育物宗奉正道崇事神明至于水火之用不可厌弃衣食之养俭已约身皆能行此明戒天地爱之神明护之风雨顺调家国安泰此乃増益汝之阴功也即命侍女披琅笈珠韫出灵寳清斋告谢天地法一卷付之传行于世曰世人可相率幽嵓髙静之处置斋悔谢一年之内春秋两建春则祈于年丰秋则谢于道力如此则宿罪可除糓父蚕母之神为置豊衍也龙虎之年复当召汝矣命青童送还其家已三个月所受之书即今灵寳清斋告谢天地之法其法简易与灵寳自然斋大率相类人间行之立成征効茍或几席器物小有轻慢浊污者营奉之人少有不公心者即飘风骤雨坏其坛筵迅霆吼雷毁其器用自是三川梁汉岁皆崇事虽愚朴之士狂暴之夫罔不战栗兢戒肃恭擎跽知奉其法焉或螟蝗旱潦害稼伤农之处众诚有率勉于修奉炷香告玄旦夕响应必臻其佑巴南谓之清斋蜀土谓之天功斋葢一揆矣法进以天寳十一年壬辰岁云鹤迎之而升天此乃亦符龙虎之运云
　　胡尊师名宗自称曰■【孚郭切】居梓州紫极宫尝沿江入峡道中遇神人授以升仙之道辩博该赡文而多能斋醮之事未尝不冥心涤虑以祈感通梓之连帅贤相重徳幕下尽皆时英硕才如周相国李义山辈加敬致礼其志泊如也泊解化东蜀显迹涪陵方知其蝉蜕得道延永尔梓益褒阆间自王法进受清斋之诀俗以农蚕所务每岁祈糓必相率而修焉至有白衣之夫缁服之侣往往冐科禁而藏事者固以为常矣有郡人刘崧慕师之道徳请于别地致斋师谓之曰夫啸俦侣命侪友者犹须正席拂筵整笾洗爵恭敬以成礼严恪以致事尚惧其诮让责其不勤况感降天真祷求福佑岂可陡然而贾罪乎俗之怠惰有自来矣子可训朂于众必精必虔乃可为之崧承命誓众洁已率先而撰香花备坛墠师然后往既升坛展礼思神之际黒云暴起旋飊入座拔其二柱飘其竹席投其鎗釡于千步之外而后卒事则融风熙熙祥气亘野师诘所投之物其二柱尝阁于豕圏之上竹席尝蔽于产妇之室鎗釡尝爨于缞绖之家师曰器物不洁神明恶之况尔心乎心茍有疵行茍有玷虽百牢陈于席九韶奏于庭适足以渎神明延灾祸尔人之修心必使言行相脗内外坦然明不媿于人幽不惭于鬼吾知其可尔反于是而欲神歆鬼飨不亦难哉
　　唐王子蒙者养真于王望山手种树大十围者数株丹灶石床尚存遗迹按王望山在巴州之北岸自郡城絶江而登山髙二里许岩径极险占一郡之胜相传云王真人得道此山真人名蒙故名王蒙山旧志云唐玄宗控白骡至此山望见京阙曰此去京师不远故名王望
　　三洞珠囊曰谢自然女道士也果州人词气髙异其家在大方山下顶有古像老君其形自然因拜礼不愿下山母从之乃迁居山顶自此常诵道徳经黄庭内篇于开元观受紫虚寳经下金泉山居之山有石坛烟萝修竹一十三年昼夜不寝两膝上忽有印稍小于人门官印四壖若朱有古篆六字粲如白玉忽日金泉道场有云气遮匝一川散漫弥久仙去其金泉碑畧曰天上有白玉壁上列真仙之名有人间壁亦仙名朱书注其字下曰降世为某官职又于所居堂东壁上书数字皆道徳之意真迹存焉按刘宾客嘉话録云果州谢真人上升前在金泉山道场上帝锡以马鞍使安其心也刺史李坚遗之玉念珠后问念珠在否云已在玉皇之前矣一日真人于紫极宫致斋金母下降郡郭处处有虹霓云气之状至白昼轻举万目覩焉唐范传正谢真人仙驾过旧山诗麾葢从仙府笙歌入旧山水流丹灶阙风起草堂闗白鹿行为卫青鸾舞自闲种松鳞未老移石藓仍斑望路烟霄外回舆岭岫间岂惟辽海鹤空叹令威还夏方庆和云何年成道去绰约化童颜天上寻真侣人间忆旧山桑田今已变萝蔓尚堪攀云覆瑶坛净苔生丹灶闲逍遥看白石寂寞闭玄闗应是悲尘累思将羽驾还宋李宏过谢真人旧宅诗昔时谢女升天处此日遗踪尚宛然蝉蜕旧衣留石室龙飞灵水涌金泉碑书故事封苍藓殿写真容锁翠烟薄暮松巅听鹤唳犹疑彷佛下神仙
　　传竒云许栖岩下第长安欲市一马有道士能易请筮之遇干曰飞龙在天利见大人曰此马龙种也栖岩入蜀至剑阁马惊坠万丈嵓底行出洞口见碧树万余林二玉女曰尔何人遽至太乙元君之室元君召曰尔在人间何好曰好道多读老庄黄庭经元君曰三书各得何句栖岩曰庄子云真人息之以踵老子云其精甚真黄庭云思一部寿无穷元君曰子近道矣命饮石髓曰嵇康不能得尔得之数也俄有道士来元君曰请筭三事擘太华何神也立海桥何鬼也道士布筭良久曰擘太华虽云巨灵实夸父之神也立海桥虽云丑恠乃五丁之鬼也元君曰筭吾今夕何为曰今夕东逰三万里栖岩视道士乃昔日卜马者谓栖岩干卦今日中矣逡巡有仙童曰东皇君请今宵曲龙山桥翫月元君谓栖岩曰可同逰共跨鹿龙而去顷刻即至见危桥若长虹亘天势连河汉深入沧溟东皇命酌醴鸾歌凤舞响彻天外日轮潜涌命驾俱返元君曰尔饮石髓已得千岁命牵栖岩马来曰本吾洞之龙子因作怒伤稼责为负荷与君縁合耳若到人间解之渭濵玉女曰龙子回日虢县田婆针寄少许来跨马食顷逹虢县旧庄询田婆曰太乙家紫霄娣妹常寄信买针遂取针系马鬛放之渭濵化龙而去
　　张英初拜仪陇县尹过采石江遇一取水女子姿貌絶世谓英曰五百年夙约与君当会于大仪山英叱之至任几半载日夕闻机声一日率部众逐机声而往行数里至大仪山上一石洞门钥宛然门忽开前女出迎相携而入洞门即闭从吏哀号忽圆石一双自门隙出众取石归近县五里不能举邑人建祠塑像置此石像腹至今祈祷辄应庙曰永济
　　王隐居栖妙山记云田真人讳大神自南阳来隐栖妙山观中山峻林丛多蛇虺田有神术驱絶之修炼久一日值江涨溢岸乃逰水上若履坦途唐广徳间登会仙桥上升先是常与一道流奕撒碁于江人拾之甚竒异献蜀主旋复不见后又得于玉局洞前石盘内自是江中产碁石至宋封为妙济真人
　　南江志云黄蓬石乃大蓬之仙者性颛蒙惟充薪水役偶汲于河见金瓶贮水乃饮水而置瓶是夕劳困卧藩篱间仙师应长官呼而授之丹曰赖子不取金瓶也因兹忽颕悟能诗与蓬之名士何正辅逰赓和至百余篇句力愈徤何终不能出其右居顷之隐于大蓬不见见铜人观碑刻
　　夷坚志王杞字昌遇梓州人为狱吏日暮怀金与妻妻欲试之值遣婢馈食有失犯讯婢引伏而逐之将出门妻言曰君为推司日持钱归我固疑为煅炼成狱姑以婢试耳安有是哉杞大悟取笔题壁曰枷拷推求只为金转遭寃债几何深从今不愿为刀笔放下归来逰翠林乃弃吏居长平后遇异人授以仙诀诗百篇深契易理大中十三年九日举家仙去郡人即其处祠祀之雨旸疾疫随祷辄应大观二年赐号保和真人按成都府东度人观一名大道重阳观云唐保和真人修炼处名山志云张守虚尝卖药梓州号落魄仙曽过县之延禧山访友尔朱氏后以九日飞升现身于东方青云之际人指其处为落魄山
　　续仙传大中十二年东川奏剑州梓潼县道士马自然白日上升时于东川谓人曰我盐官人也新羽化于浙西今又为玉皇所诏于此上升以其事奏之遂勅浙西道杭州覆之发塜视棺乃一竹杖而已
　　张笑桃者南江人相传古清州知州王鹗子读书于义阳山忽一女子至前自称名曰张笑桃言罢题红梅诗于壁上墨迹未干遂不见诗云南枝向暖北枝寒一种春风有两般频上髙楼莫吹笛大家留取倚栏看
　　野人闲话云利州南门外乃商贾交易之所一旦有道士羽衣褴缕来于稠人中卖葫芦子种云一二年间甚有用处每一苗只生一颗盘地而成兼以白土画様于地以示人其模甚大逾时竟无买者皆云狂人言不足听道士又以两手掩耳急走言风水之声何太甚耶巷陌孩童竞相随而笑侮之时呼为掩耳道士至来年秋嘉陵江水一夕泛涨漂数百家水方渺弥众人遥见道士在水上坐一大瓢出手掩耳大呌水声风声何太甚耶泛泛而去莫知所之
　　录异记云蜀永平四年甲戍利州刺史王承赏奏深渡西入山二十里道长山杨谟洞在峭壁之中上下悬险人所不到洞中元有神仙或三人或五人服餙黄紫往往出见是时所见人数稍多诏道门威仪凝真太师黙鉴先生任可言内大徳施昭训赍青词御香与内使杨知淑同往醮谢又复出见如初诏改景谷县为金仙县道长山为玄都山杨谟洞为紫霞洞仍封玄都山主者为玉清公置紫霞观以旌其事按文同利州绵谷县羊摸谷仙洞记熙宁庚戍春余还朝过利州通判冦諲恭甫为余言近季按朝天驿人云去此七八里岩谷中有神仙常出见洞口因往观之自龙洞阁具舟西下过小峡有山峣然崛起万仞翠壁如削中辟大门可五六丈时正晴日光下照有二童子先出次有一人白衣皂巾曳杖垂长髯襟带随风翩然往来下视久之左右数青衣从行有物若鸡犬若虎若鹿者先后之又有执扇与伞者隐隐若绘画甚可爱人之长者裁尺余举止详缓如人行二十里许乃不见问其下居民云相传五代时土人有王姓者种山下尽室敛获于此因遣妇去求水妇汲还路有病僧创秽甚满身腥腐不可近辄前索饮妇恶之且惧未始见弛担走僧遽就器饮殆半遂去妇不能易之隐其事置水田上其家人无少长咸来饮尽之妇以故独不沾口晩又俾妇致饟既至其所得饮僧余水者尽飞入此洞妇既不见但号哭奔走嘂謼跳荡如狂人忽闻在洞中呼妇者妇仰应不得去懊恨至死自后荛童牧叟常惯见不以为异近年每至天色开霁则出出必尽日就中山间花木盛发时出尤屡冦乃取画图示予余曰向尝读封禅记见祥符中利州路转运使李允元表绵谷县羊摸谷内山洞中有神仙见自言尝往见凡三数人或立或行衣裾皆有异光至日暮方没葢此地尔因求其图之别本以归壬子秋余移守兴元有新府从事贾君瑄自南荣访余于陵阳见图屏上乃言其向官洋州时常与太常博士陆丕考较进士于宁武亦闻之归日与丕诣洞下同立良久其见果不妄指图之涧壑峦岭溪谷磴道曲折出没一一尽如此俞侯之彦在座遂卷图去命工摹之且俾余次其事列之图上余为记此九月二十三日记
　　普州图经陈抟字图南崇龛人方四岁戏涡水侧有青妪抱怀中乳之聪悟日益既长辞父母去学道或居亳为亳人或居洛为洛人或居华山为华山人太宗令见真宗于寿邸及门而返曰王门厮役皆将相材也何必见王乃赐号希夷先生按安岳治西有破石井中分出水世传希夷先生所凿治北方池有手植莲多喜山有丹炉石枕皆其遗迹
　　宋罗晏阆中人儿时牧山下见二道人奕晏舍牧观之道人出囊中物与食晏食已归家觉腹中如燎因发狂累日自是惟饮水数日不一食稍稍预言祸福无不验宋宣和中赐静应处士张浚延至军中晏曰相公勿恐明日敌退果然加号太和冲夷先生蜀人相传寿至一百八十云
　　夷坚志云虞雍公自渠州守召至行在憇北郭外接待院因道中冐暑得疾泻痢连月重九日梦至一处类神仙居一人被服如仙官延坐视壁间有韵语药方读之其词曰暑毒在脾湿气连脚不泄则痢不痢则疟独炼雄黄蒸饼和药甘草作汤服之安乐别法治之医家大错如方服之遂愈张世南曰予在蜀中遍访林下人求独炼法鲜有能者忽一日得青城山道友传授云丹经谓捉得龙伏得雄言雄黄见火则飞走为烟熖最难伏也其法用雄黄不拘多少研细干锅火内煅令通红取出撺雌黄末熖硝末急用桃枝搅转即成水矣急倾出瓦堞微侧堞子则清者一边俟凝取出去麤者研细以宿蒸饼为丸如菉豆大每服三丸至七丸如前法服雄黄末一两大约用熖硝一钱此乃灶家秘法得之甚艰古人云施药不如施方故详纪之
　　无着道君姓赵氏讳法应梓州飞乌人也宋宁宗庆元乙卯上已日生于县之赵村垭其夕光焰烛天村中林木皆作金玉色有香云芬馥天花布空之异七岁读经书以一览辄尽弱冠出家于县之云台山时则嘉泰丙寅之年矣考志飞乌元时始并入中江县山无云台名惟云中江南百七十里有飞乌山甚峻或即其地也道君既入山诛茆修炼逺近来学者日众乃营一殿崇事玄帝土木已毕琢石粗具一夜椎凿声彻于空谷迟明视之瑶阶忽成自天界地界至水阳界咸整齐焉已于本村设炉笵玄圣像髙丈二尺按剑长七尺二寸以应七十二候岁癸酉告成筮迎候之期曰重阳子时吉先一日道君躬行巡视位置毕谓门人曰观名佑圣殿名普应可也次日辰时云日开朗中隐隐有灵旗揺映香风袭人大众欢閧之间道君忽然端坐而化偈云拓落一贫道谪凡十有九纪其归去时在处重阳酒门人龛其蜕于殿西偏五百余年乃遭火刼神光未泯缔构加崇焉

　　蜀中广记卷七十六

　　●钦定四库全书

　　蜀中广记卷七十七

　　（明）曹学佺 撰

　　○神仙记第七

　　附录道证

　　云笈七籖云昔有精进贤者夏日过蜀山栖息于古树下叹曰日已向中何由得食树忽应声当为贤者设供无忧也须臾出食食讫贤者谢曰不审大神可暂相见否荅曰我昔为工匠役于道观道人授我戒使日中食行之数年为妇所坏死去天罚我主本山千岁树精每至日中辄给食惟无縁迁去耳我姓名家居某所贤者过彼幸传语家人建斋三日使此身脱离便得生天矣贤者如言访至其家具告之他日复过树见神曰承贤者传信建斋某即得飞行景霄之上受署为散仙人矣言讫而隐
　　灵验记云隋室王谦以后周旧臣勲名素重恐祸及身遂据三蜀图变文帝出师征之不克兵士多病死者相枕乃于内殿修黄箓道场祈天请佑三日夜梦神人降曰帝王上承天命下顺人心天人合符然后有国今陛下革周立隋天所命也王谦一人之力安能敌四海乎帝曰克蜀吊民诚不获已但主帅疾疫以此为忧尔神曰北人不堪瘴毒故多疾疫坛中法水可以救之即取禁水向西南噀曰雨至即愈无烦圣虑也子日进军必克军中奏某夜雷雨洒于营垒之上三军皆苏其后王谦传首三蜀底宁果是子日矣
　　玉局化西王母塑像多年因南诏薄城烧毁廊屋虽颓而仪像不损殆有灵焉居人范彦通者患风癞眉须渐落因入观发愿疾较损即竭力修装是夕梦一玉女手执花盘以衣袖拂其身曰王母令我救汝觉而起数日之间疮肿皆息眉须复生遂造纱牕装金彩通檐两楹焕然一新观中有三将军者亦古所塑居人阎士林卧疾月余迨将不救梦三将军以戟挥其身上穿一物去状如黒犬自此疾愈乃舍衣物重加彩缋焉
　　青城山丈人观真君像冠葢天之冠着朱光之袍佩三亭之印以主五岳威制万神开元中明皇感梦乃夹纻制像送至蜀中自天国山移观于今所葢取春秋祭祀去县稍近也数十年来冠色宛如新制有村人无知以赋税所迫征促鞭棰一夕走投观中赍三数钱神香抵观烧爇告以其故乞真君头冠卖以充税因睡忽梦真君谓曰我头冠非纯金乃金箔耳卖无所直纵售亦为官中所责其祸不小山门庙前有十千钱埋碑傍木叶下可取去官税之外资汝家产其人喜谢讫乃掘山得钱上租既毕家亦渐富至今真君头冠低俯向前传云神令此人验冠非纯金所以然矣
　　成都杨闹儿父母崇道奉事老君极精勤闹儿以军伍中在金堂把截为敌擒至南山寨囚之昼夜常念老君愿再见父母忽梦老君赐云一朶令童子引之送于平地曰可以归矣及觉身已出寨奔走到家父母为其作百日亝讫
　　果州开元观接郡城颇为爽垲以形胜之美选立观额虽州使旋具结奏而制置之内犹阙大殿州司差工匠及道流将泝嘉陵江于利州上游采买材木临行梦神云朱凤潭中有木可足用如此者三因聚议曰梦兆如斯必有大商货木沿江而至或可免逺适耶乃往山下寻候之徘徊岸旁隐隐见潭底有木因募工钩求得梓木千段竟构成大殿钟楼经阁三门廊宇咸得周足又市砖甃坛内有黄赤色者疑其火力未足弃而不用信宿皆化为金起观之费过于丰资殿宇既成将塑尊像又于白鹤山观掘地得鐡数万觔因铸像三尊髙二丈今谓之圣像也
　　定州人赵业开成中为阆州晋安令因疾暴卒三日乃苏云初为冥官追急问所以但云为欠债抵讳事自思无有也必是误追行三五十里过一山有宫阙崇丽人物甚多一青衣童前问非道士赵太玄乎荅云非也童咲曰岂得便忘耶又一童云太上令唤赵太玄追事人一时散去自与童子到宫阙但见一道流云汝六岁时有疾受正一八阶法箓名为太玄岂得流于俗官并忘此事太乙有命放还却须佩箓修真行功及物居官勿贪渎轻人性命言讫而去既疾苏于思依山参受法箓累置坛场广成功徳复名太玄
　　唐太中年合州庆林观多年摧朽殿宇不修穿漏尤甚刺史杨师谟梦太上示现而左目有泪痕乃巡谒诸观朝礼及至庆林方验尊像左目前雨漏滴痕宛若垂泪因刬薙荒芜恢张制度创两殿二楼重门邃宇壮丽于时既梦太上曰子以崇葺之功上简玄府当流化十郡矣其后师谟累典符竹果如神言志云即奉真观也
　　李瓌咸通中为王府长史以勲贵之族不惯食贫居闲力阙郁郁不得志忽梦入深山穷谷栈阁萦折流水潺湲如此者不知其几千百里又见阛阓杂沓城闉爽垲飞宇横楼摩霄槩日不知其几千万家纵神逰目熙熙自得又出郊甸涉冈原荒榛茂草小松巨木间以果林厕以筠筱山岭危峭或迂或平山回径尽抵一小郡茅栋纵横隘路欹侧傍有公署署内白气属天其大如屋中有悲歌号呼之声见一青童引瓌即路蹑危磴步石梯入门甚峻门内古树芳草若古观宇焉瓌素崇玄敎颇为慰恱俄而升殿见像设尊仪笑而谓之曰尔来耶吾待久矣入天门潄玄泉古人所修也注丹田存白元上士所修也混而合之子其行之阴功及人阴徳济物千百之家待子而字之勉哉勉哉明年之春瓌再拜稽首受其言而觉是冬频诉于宰执复希入用乃授陵州刺史之任所厯山川郡邑神思惝怳皆如常所经行抵郡乃谒天师升阶及门至于殿所覩其真像侍卫屋宇布列醒然而悟叶昔梦矣乃以俸金修天师堂加以丹雘立为碑志其白气属天乃盐井之所也悲歌之声乃转车之人也瓌即西平王孙
　　录异记云仙人许君居世时尝因修观工用既毕欲刻石为记因刬去古碑旧文刋勒新记自是恍惚不安暇日徐步庭砌闻空中语曰许君许君速诣水官求救不然即有不测之灾许愕然异之问其事杳不复荅乃炷香虔祝愿示其因良久复闻曰所刻碑旧文虽已磨灭而当时为文之人见诣水官相讼夺我之名显彼之名水官将执对矣宜速求之许君乃访得旧文重为立石一夕梦人谢云再显名氏无以相报请作水陆大醮普告山川万灵得三官举明可以证道也君依敎修之成都道士杨景昭说此
　　范希越成都人虔事北帝雕天蓬印以行敎祭醮严洁尤逾于常广明庚子三月不雨至五月人心燋然糓稼将废希越愿于万岁池试行神印为生灵祈请先诣至真观致斋是日庚辰以戍时投印池中阴风遽起云物周布亥时大雨逹晓及辰至已少霁乃归升僊桥水渐及马腹罗城四江平岸流溢螟蝗之属淹渍皆死自是遂有年僖宗驻成都召对问以逆冦诛锄宫城克复之事命持印于内殿奏醮积弊之中云霁月朗是夕上梦神明告之佳兆因大恱授太常寺奉礼郎累迁主客员外卫尉少卿锡以朱绂黄巢捷至果符圣梦焉希越自言初居煮胶巷印篆初成而蛮冦凌突居人奔散藏印于堂屋瓦中蛮去之后四邻焚烬其所居独存
　　彭城刘存希自幼于唐兴观瞻礼天师图冩绢本出入护持虽祗命远行奉使南北未尝一日阙香火黄巢犯阙时在内署苍惶之际随驾不及唯卷天师帧捧持而行同伍三十余或为掳捉或被杀伤身独得免将奔入南山夜深村落行次遇被难人偶语而闻妻在其间因得同往洋州大岩山深处结草庵居况素无骨肉唯夫妇而已既免支离决志林谷不复有名宦之望野麋山鹿性已成矣山下居人以其口食不多时亦助其粮储馈其盐酪此外拾栢子焚香礼敬天师而已无何旧交宋开府入掌枢务知其在洋山中强之使出加以品位固辞不获黾俛从焉值驾出石门因复奔窜投匿莎城山中数月有军士搜山谷不得安居夫妇弃缯帛之衣夜行四十余里出及平陆遥见马军十余骑两面交至已擒掳行人数辈存希夫妇惊恐而立马军过其侧似若不见由是得免后数年奉使西川携天师帧而至为言此事
　　成都贾琼三岁时其母因看蚕市三月三日过龙兴观因众齐受箓遂为琼受童子箓一阶十余年后因女兄有疾其母请处士吴太玄为入冥看检致疾之由仍看琼年命凶吉经宿太玄还言疾在江渎求之即差籍中不见有贾琼名父母愈忧复请看之太玄每与人入冥检事必鏁于一屋中安寝而往不许人惊呼候其自醒唤开门乃出厯厯说冥中事有如目击言必信验或两宿然后回及再往检琼名字云三岁上已日于龙兴观受正一箓名系天府不属地司乃于天曹黄簿之内检得其名
　　云溪友议云唐西川节度使韦皋少逰江夏止于姜使君馆姜氏孺子曰荆寳已习二经虽兄呼于韦而恭事之礼如父也荆寳有小青衣曰玉箫纔年十岁常令祗侍韦兄玉箫亦勤于应奉后二载姜使君入闗而家累不行韦乃居上头陀寺荆寳亦时遣玉箫往役给奉年稍长大因而有情时廉使常侍得韦季父书云侄皋久客贵州切望发遣归觐廉使启缄遗以舟檝服用仍恐淹留请不相见泊舟江濑篙工促行韦拭泪裁书以别荆寳顷刻寳与玉箫俱来既悲且喜欲命青衣从往韦以违觐日久不敢俱行乃固辞之遂与约少则五载多则七年来取因留玉指环一枚并诗一首遗之暨五年不至玉箫乃静祷于鹦鹉洲又逾年不至玉箫叹曰韦家郎君一别七年是不来耳遂絶食而终姜氏愍其节操以玉环着于中指而用殡焉后韦镇蜀到府三日询狱囚轻重之系近三百余人其中一辈五器所拘偷视厅事私语云仆射是当时韦兄也乃厉声曰仆射仆射忆姜荆寳否韦曰深忆之曰即某是也公骇然曰犯何罪而重系荅曰某别后寻以明经及第再选青城县令家人误爇廨舍库牌印等韦曰家人之犯固非已尤即与雪寃仍归墨绶乃奏眉州牧敇下未令赴任遣人监守且留宾幕时属大军之后草创事繁凡经数月方问玉箫何在姜曰仆射维舟之夕与伊留约七载是期既逾乃絶食而终因吟留赠玉环诗云黄雀衔来已数春别时留解赠佳人长江不见鱼书至为遣相思梦入秦韦闻之益増凄叹乃广修经像以报夙心且想念之怀无由再会时有祖山人者治少翁之术能令逝者相亲但令府公斋戒七日斋已清夜玉箫乃至谢曰承仆射为造经像之力旬日便当托生却后十三年再为侍妾以谢鸿恩临别微笑曰丈夫薄情令人死生隔矣后韦以陇右功终徳宗之代理蜀不替年深累迁中书令天下响附泸僰归心因作生日节镇所贺皆贡珍竒独东川卢八座送一歌姬未当破瓜之年亦以玉箫为号谛观之乃真姜民玉箫也中指有肉环隐出不异留别之玉环焉韦叹曰吾乃知存殁之分一往一来皆不爽矣北梦琐言章孝子名全益东蜀涪城人少孤为兄全启养育母疾全启割股肉以馈而瘳他日出逰殂于逆旅全益感天伦之思制斩衰之服以兄割肉饲母遂以火炼指用申至痛仍写银字法华经一部日夕讽诵粗通大义后于成都府楼巷筑舍其间傍有丹灶不畜童仆块然一室鬻丹得镪数万两以金刻母像今华亭禅院即居士髙楼之所也尝言于道友曰点水银一两止一两银假若作丹三百粒每粒百两银三十千矣其利溥哉居士制土偶于丹灶之侧以代执热之用护惜不毁殆四十年大顺中物故年九十八寺僧写真于壁节度判官眉州刺史冯涓讃之
　　野人闲话云利州市鄽中有一人被发跣足衣短布襦与人语多是天上事或遇纸笔则欣然画楼台人物执持乐器或云龙鸾凤之像夜则宿神庙中人谓之天自在州南有市人甚阗咽一夕火起天自在于庙中独语曰此一方为恶日久天将杀之遂以手探阶前石盆中水望空浇洒逡巡有异气自庙门出变为大雨尽灭其火掌庙者见之闻于人天自在遂潜遁去其后居人果为大水漂荡始信前言有征
　　唐雅云会昌中蜀青城山邢道士者妙于方药会穆宗患心热医疗罔效遣使召之邢既至以肘后绿囊中青丹两粒及紫梨数枚绞汁而进服之疾寻愈旬日内所赐万金加号广济先生帝从容问丹何物先生曰赤城山顶有青芝两株太平南溪有紫花梨一树臣昔岁曽逰二山偶获两实合炼成丹五十年来服食殆尽唯余两粒幸逢陛下服之更欲此丹须求二物也经数月辞归帝后疾复作再诏之不知何适
　　阆中雍孝闻政和中以道士入宫说法徽宗谓其得林灵素之半时人因呼为木先生
　　宋史郑荣者本禁军也戍壁州还夜遇神人谓曰汝有道气勿火食因授以医术救人上赐名自清度为道士居上清宫所传药能愈大风疾求之者皆刺臂血和饼给焉
　　明道杂志云张文定以端明学士尹成都值药市日其门医李生因市药遇一老人相与问讯曰张公已再镇蜀矣文定实始一至老人似言其前身事也又曰今有药二粒君为我逹于公或公疑不肯饵则以一粒烹水银俟汞成金可无疑也李生以药献公公素好道闻之甚喜乃于府第小亭躬取水银构火投药一粒烹之声如粥沸有红光自鼎中起俄顷光罩一亭而鼎中声亦屡变火灭视鼎中烂然饼金矣公即取余一粒服之寿八十五终身无疾坐而逝殡后柩有大声岂其尸解乎不然神丹在腹岂与常人同腐也先时公子恕说药金一两许公令作四指环其一公以奉其父其一与其夫人其一长子其一以自服父夫人长子皆前没金亦随葬独公者犹在恕言此时公尚无恙意今亦葬之矣某尝问恕以公居常导养之方恕亦不尽知其深妙处但言公自中年后即清居独坐一堂每旦起即徐步周环约五里所日以是为常不见别有施为也少时服朱砂又服天门冬既老亦罢之公年八十余时某犹见之视其颐颊白腻如少年然喜饮酒量絶人晩年病目亦其毒也公言颇得彭老御内之术屡以试用唯一次实觉精气上遡至脑耳他时不觉也
　　舆地纪胜云汉州人罗天佑来游长安若颠若狂善言人得失尝隐语书解榜封以寄人及撤棘无不验后于成都司戸薛绂坐上化去

　　蜀中广记卷七十七

　　●钦定四库全书

　　蜀中广记卷七十八

　　（明）曹学佺 撰

　　○神仙记第八

　　附录方术

　　任文公巴郡阆中人也父文孙明天官风星秘要又晓遁甲能役使鬼神文公少修父术州辟从事哀帝时有言越嶲大守欲反刺史大惧遣文公等五从事检行郡界潜伺虚实共止传舍时暴风卒至文公遽起白诸从事促去当有逆变来害人者因起驾速驱诸从事未能自发郡果使兵杀之文公独见免后为治中从事时天旱白刺史曰五月一日当有大水其变已至不可防救宜令吏人豫为其备刺史不听文公独储大船百姓或闻颇有备防者到日日甚烈又急命促载使白刺史刺史笑之日将中天北云起须臾大雨至晡时湔水涌起十余丈突坏庐舍所害数千人文公遂以占术驰名辟司空掾平帝即位称疾归家王莽簒后文公推数知当大乱乃课家人负物百斤环舍趋走日数十时人莫知其故后兵冦并起其逃亡者少能自脱惟文公大小负粮捷步悉得完免遂奔子公山十余年不被兵革公孙述时蜀武担石折文公曰噫西州智士死我乃当之自是常会聚子孙设酒食后三月果卒故益部为之语曰任文公智无双
　　后汉书杨由字哀侯蜀郡成都人也少习易并七政元气善风云占候为郡文学掾时有大雀夜集于库楼上太守廉范以问由对曰占郡内当有小兵然不为害后二十余日广柔县蛮夷反杀伤长吏郡发库兵击之又有风吹削哺太守以问由对曰方当有荐木实其色黄赤顷之五官掾献橘数苞由尝从人饮勅御者曰酒若三行便宜严驾既而趣去后主人舍有鬬相杀者人问何以知之由曰向社中木上有鸠鬬此兵贼之象也其言多验著书十余篇名曰其平按益部耆旧传文学令豊持鸡酒以奉由时有客不言客去豊起欲取鸡酒由止之曰向风吹削胏当有持鸡酒来者度是二人豊曰实在外须客来取耳颜氏家训曰削胏削札牍之柹耳古者书误则削之风角书曰庶人风者拂地扬尘转削也
　　段翳字符章广汉新都人也习易经明风角尝告大度守津吏曰某日当有书生二人荷担问翳舍处者幸为告之后竟如其言又有一生来学积年自谓略究要术辞归乡里翳为合膏药并以简书封于筒中告生曰有急发视之生到葭萌与吏争渡津吏挝破从者头生开筒得书言到葭萌与吏鬬头破者以此膏裹之生用其言创者即愈生叹服乃还卒业翳隐居窜迹终于家门人称为段夫子
　　王符论曰郭玉者广汉人也初有老父不知何出常渔钓于涪水因号涪翁乞食人间见疾者时下针石辄应时而见効乃着针经诊脉法传于代弟子程髙寻求积年玉乃授之髙亦隐迹不仕和帝时玉为大医丞多有効应帝竒之乃试令嬖臣美手腕者与女子杂处帷中使玉各诊一手问所疾苦玉曰左阳右阴脉有男女状酷异人臣疑其故帝叹息称善玉仁爱不矜虽贫贱厮养必尽其心力而至疗贵人时或不愈帝乃试令贵人羸服变处一针即差召问状对曰医之为言意也腠理至微随意用巧针石之间毫芒即乖神存于心手之际可得解而不可得言也大贵者处尊髙以临臣臣怀怖慑以之其为疗也有四难焉自用意而不任臣一难也将身不谨二难也骨节不强不能使药三难也好逸恶劳四难也针有分寸时有破漏重以恐惧之心加以裁慎之志臣意且犹不尽何有于病哉此其所为不愈也帝善其对年老卒官
　　论衡曰广汉阳翁伟能听鸟兽之音乗蹇马之野而田间有放马者相去数里鸣声相闻翁伟谓其御曰彼放马目眇其御曰何以知之曰骂此辕中马曰蹇马蹇马亦骂之曰眇马御者不信使往视之马目竟眇
　　益部耆旧传曰杨宣为河内太守行县有羣雀鸣桑树上宣谓吏曰前有覆车粟此雀相随欲往食之行数里果如其言
　　拾遗记云周羣字仲直巴西阆中人也入岷山采药见一白猿从絶峰下对羣而立羣抽所佩书刀投猿猿化为一老翁手握玉版长八寸羣骇问曰翁是何年生荅曰已衰迈也忘其年月犹忆轩辕之时始学厯数风后容成皆黄帝之史就余授厯术至颛顼时考定日月星辰之运尤多差异及春秋时有子韦子野禆灶之徒权畧虽验未得其门迩来世代兴亡不复可记因以相袭至汉洛下闳颇得其旨也言讫以版授羣忽然不见羣由是精勤筭术及考校年厯之运验于图纬知蜀应灭及明年归命奔吴之兆蜀人称为后圣
　　沈约蜀闯公传曰梁天监中有蜀闯公者以术谒武帝帝见之甚恱因命沈隐侯约作覆将与百寮共射之时太史适获一鼠约匣而缄之以献帝筮之遇蹇之噬嗑帝占成羣臣受命献卦者八人有命待成俱出帝占决寘诸青蒲中命闯公揲蓍对曰圣人布卦其象告矣依象辨物何取异之请从帝命卦时八月庚子日巳时闯公奏请沈约举帝卦上一蓍以授臣既撰占成置于青蒲而退读帝占曰先蹇后噬嗑是其时内艮外坎是其象坎而盗其鼠也居蹇之时动而见嗑其拘系矣噬嗑六爻四无咎一利艰贞非盗之事上九荷校灭耳凶是因盗获戾必死鼠也羣臣蹈舞呼万岁帝自矜其中颇有喜色次读八臣占词或辨于色或推于气或取于象或演于爻或依鸟兽龟龙阴阳飞伏其文虽玄逺然皆无中者末启闯公占曰时日王相必生鼠矣且阴阳晦而入文明从静止而之震动失其性必就擒矣金盛之月制之必金子为鼠辰与艮合体坎为盗又为隐伏隐伏为盗是必生鼠也金数于四其鼠必四离为文明南方之卦日中则昃况阴类乎爻之九四死如弃如寘其事也日杀必死既见生鼠百寮失色而尤闯公曰占辞有四今者唯一何也公曰请剖之帝性不好杀自恨不中及至日昃鼠且死矣因令剖之果姙三子是日帝移闯公于五明殿西阁示更亲近其实囚之唯朔望伏腊得于义贤堂见诸学士军国疑议亦莫不参预焉
　　袁天纲蜀郡成都人父玑梁州司仓祖嵩周朝厯犍为蒲江二郡守车骑将军曾祖逹梁朝江黄二州刺史天纲少孤贫好道艺精于相术唐武徳中为火井令贞观六年秩满入京太宗召见谓曰巴蜀古有严君平朕今有尔自顾何如对曰彼不逢时臣遇圣主臣当胜也隋大业末窦轨客逰剑南徳阳县与天纲同宿以贫苦问命天纲曰君命上伏犀贯玉枕辅角又成就从今十年后必富贵为圣朝良佐右辅角起兼复明当于梁益二州分野大振功名武徳初轨为益州行台仆射既至召天纲谓曰前于徳阳县相见忘耶深礼之更请为审天纲瞻视良久曰骨法成就不异往时然目色赤脉贯童子语亦浮面为将多杀人愿深自戒后果多行杀戮武徳九年轨被征诣京谓天纲曰更得何官对曰面上家上坐位不动辅角右畔光泽更有喜色至京必蒙圣恩还来此任其年果重授益州都督天纲初至洛阳在清化坊安置朝野归凑人物常满是时杜淹王珪韦挺三人来见天纲谓淹曰兰台成就学堂寛广必得亲紏察官以文藻见知谓珪公法令成就天地相临从今十年当得五品要职谓挺公面似大兽文角成就必得贵人携接初为武官又语淹二十年外重恐三贤同被责黜暂去即还后淹迁侍御史武徳中为天策府兵曹文学馆学士王珪为太子中允韦挺自隋末隐太子引之为率武徳六年俱配嶲州淹等至益州见天纲请曰袁君前日洛邑之言皆如髙旨今形势如此更为一看天纲曰公等骨大胜往时不久即回终当俱享荣贵至九年六月俱追入又过益州造之天纲曰杜公至京即得三品要职年寿非天纲所知王韦二公在后当得三品兼有寿然晩途皆不深遂韦公尤甚及淹至京拜御史大夫检校吏部尚书赠天纲诗曰伊吕深可慕松乔定是虚乗风终不得脱屣欲安如且珍纨素美当与薜萝踈归逢杨得意非复久闲居王珪寻为侍中出为同州刺史韦挺厯蒙州刺史并卒于官皆如言贞观八年敇诣九成宫于时中书舍人岑文本来见天纲曰舍人学堂成就眉覆过水文才振于海内头有生骨犹未大成后视之全无三品前视三品可得然四体虚弱骨肉不相称得三品恐是损寿之征后文本官至中书令寻卒房玄龄与李审素同见房曰李君恃才傲物书生得相何官荅云五品未见若六品已下清紧官有之李不复问云视房公得何官天纲云此大人富贵公若欲得五品即求此人李初不信后房公为宰相李为起居舍人卒髙宗往言令房赠五品官房奏赠谏议大夫焉侍御张行成马周同诣天纲天纲曰马侍御伏犀贯脑兼有玉枕文背如负物当富贵不可言近古以来君臣道合罕有如公者但面色赤命门色黯耳后骨不起且又无根恐非寿者后位至中书令兼吏部尚书卒年四十八谓行成曰公五岳四渎成就下亭丰满得官虽晩终居宰相之地行成后至尚书右仆射申公髙士廉谓天纲曰君后更何官天纲曰自知相禄已絶不合更有恐今年四月大厄不过四月果卒矣先是蒲州刺史蒋俨幼时天纲为占曰此子当累年幽禁后大富贵从某官位至刺史年八十三其年八月五日午时禄絶俨后征辽东没贼囚于地牢七年髙丽平定归得官一如天纲所言至蒲州刺史八十三谓家曰袁公言我八月五日禄絶其死矣设酒馔与亲故为别果有勅至放致仕遂停禄后数年乃卒李义府侨居于蜀天纲见而竒之曰此郎贵极人臣寿不长耳因请舍之指其子谓李曰此子七品相愿公挈之义府许诺因问寿对曰五十二外非所知也义府后为安抚使李大亮侍中刘垍等连荐得召见自门下典仪超拜监察御史其后位寿皆如天纲之言赞皇公李峤幼有清才昆弟五人皆年不过三十而卒唯峤已长成矣母忧之益切请天纲天纲曰郎君神采清秀而寿恐亦不出三十其母大以为戚峤时名振咸望贵逹闻此言不信其母盛馔延袁坐细诊视云定矣又请同峤书斋连榻而寝袁登床稳睡峤独不寝至五更忽睡袁适觉视峤无喘息以手覆之鼻下气絶初大惊恠良久侦候其出入息乃在耳中抚而告之曰得起贺其母曰数候之皆不得今方得之郎君必大贵寿是龟息也贵寿而不富耳后果如其言则天朝拜相而家常贫是时帝数幸宰相宅见峤卧青色帐帝叹曰国相如是殊乖大体赐御用绣罗帐焉峤寝其中逹晓不安觉体生疾遂自奏曰臣少被相人云不当华故寝不安焉帝叹息久之又陜州刺史王当有女集州县文武官令天纲拣婿天纲曰此无贵婿唯识果毅姚某者有贵子可嫁之中必得力当从其言嫁之时人咸笑焉乃元崇也时年二十三喜猎都未知书常诣一亲饮有相者谓之曰公后富贵言讫而去姚追而问之相者曰公甚贵为宰相归以告其母母劝令读书崇遂割放鹰鹞折节勤学仕竟至宰相则天之在襁褓也士彟令袁相妻杨氏天纲曰夫人当生贵子乃尽召其子观之谓元庆元爽可至刺史终亦屯否见韩国夫人曰此女大贵不利其夫则天时在怀抱衣男子衣服乳母抱至天纲大惊曰龙睛凤头贵之极也若是女当为天下主矣已上俱出感定录
　　能改斋漫录云隋末袁天纲筑室于阆州蟠龙山岐阳李淳风闻其名赍金自逺师之他日同行郊野见牛迹袁语淳风曰此牛迹能知牝牡否淳风曰不知袁曰乃牝而有孕者又左目必伤当产一牡犊淳风寻问之皆验以为有术袁曰非术也牛之有孕左重牡也右重牝也吾视牛迹左足深必牡也惟食右边草必左目伤也淳风叹曰君术可及智不可及也
　　定命录天纲有子容师传其父业所言亦验官为廪豨令显庆中与贾文通同供奉髙宗以银合盛一鼠令诸术数人射之皆言有一鼠容师亦曰鼠也然入一出四及开合鼠已生三子矣容师常与一书生同过江登舟讫遍视舟中人颜色谓同侣曰不可速也遂相引登岸私语曰吾视舟中数十人皆鼻下黒气大厄岂可知而从之少留舟未发间忽见一丈夫神色髙朗跛一足负杖驱驴登舟容师见此人乃曰可行矣贵人在内吾侪无忧也登舟至中流风涛忽起危惧虽甚终获济焉驱驴丈夫乃娄师徳也后位至纳言
　　又云张柬之任青城县丞年六十二矣有善相者云后当位极人臣众莫之信后应制策被落值则天恠中第人少令于落人中更拣有司奏一人策好縁书写不中程律故退则天览之以为竒才召入问策中事特异之即收上第拜王屋县尉后至宰相封汉阳王
　　朝野佥载周长安初前遂州长江丞夏文荣者能判冥事张惊时御史出为处州司仓暂归往问焉荣以杖画地作栁字曰君当为此州后半年除栁州乃改徳州平昌令又苏州喜兴令杨庭玉则天之表侄也贪贿无厌着词曰回波尔时庭玉打僚取钱未足阿姑婆见作天子傍人不得掁触差摄御史康■〈巬，言代大〉推奏断死其母在都见文荣荣索一千张白纸一千张黄纸为祭祝曰后十日来母如言至荣曰且免死矣后六日内有进止果六日有敇杨廷玉改尽老母余年又天官令史栁无忌造荣荣书卫汉栁字曰卫多不成汉栁二州交加不定后果唱卫州录事间重又唱汉州录事时鸾台凤阁令史唱栁州进状诉天官注拟不平则天责侍郎崔玄暐暐奏臣注官极平则天曰若尔吏部令史鸾台令史交换遂以无忌为栁州平阳主簿鸾台令史为汉州录事焉
　　松囱杂录玄宗幸东都偶秋霁与僧一行共登天宫寺阁临眺久之上遐顾凄然发叹数四谓一行曰吾甲子得终无患乎一行进曰陛下行幸万里圣祚无疆及西幸至成都前望大桥上举鞭问左右曰是桥何名节度使崔圆跃马前进曰万里桥上因追叹曰一行之言果符吾无忧矣
　　酉阳杂爼云房管太尉祈邢和璞筭终身之事邢言若来由东南止西北禄命卒矣降魄之处非馆非寺非途非署病起于鱼飱休于龟兹板后房自袁州除汉州及罢归至阆州舍紫极宫适道士雇工治木房恠其木理成形问之道士称数月前有贾客施数叚龟兹板今治为屠■〈广外稣内〉也房始忆邢之言有顷刺史具鲙邀房房叹曰邢君神人也乃具白于刺史且以龟板为托其夕病鲙而终
　　河东记云唐进士吕羣元和十一年下第逰蜀性麤偏不容物仆使者切齿恨之时过褒斜未半所使多逃去唯余一厮养羣意凄凄行次山岭歇鞍放马策杖寻径不觉数里杉松甚茂临溪架木有一草堂境颇幽逈似道士所居但不见人步入后斋有新穿土坑长可容身其深数尺中植一长刀傍置二刀又于坑傍壁上大书云两口加一口即厌矣羣意谓术士厌胜之所亦不为异即去行一二里问樵人向之所是者谁氏樵人曰近地无此处因返窥之则不见矣后但遇众会之所必先访其事或解曰两口君之姓也加一口品字也三刀州字亦象也君后位刺史二千石矣羣心然之行至剑南界计州郡所获百千余遂于成都买奴马服用行李复泰成都人有曰南竖者凶猾无状货久不售羣则以二十缗易之既而鞭挞毁骂奴不堪命遂与其佣保潜起戕杀之心伺便未发羣至汉州县令为羣致酒晏时羣新制一绿绫裘甚华洁县令方然蜡涙数滴污羣裘上戏曰仆且拉君此裘羣曰拉则为盗矣复至眉州留十余日逗宿正见寺奴欲害之适遇寺僧有老病将终待烛不絶其计不行羣此夜忽不乐乃于东壁题诗二篇其一曰路行三蜀尽身及一阳生赖有残灯火相依坐到明其二曰社后辞巢燕霜前别蔕蓬愿为蝴蝶梦飞去觅闗中题讫吟讽久之两行泪下明日冬至扺彭山县县令相访羣形貌索然谓令曰其殆将死乎意绪不堪寥落之甚县令曰闻君有刺史三品之说是得自寛也即为置酒极欢至三更羣大醉舁归馆中奴等已于羣寝床下穿一坑大深数尺羣至则舁置坑中断其首又以羣所携剑当心钉之覆以土讫各乗服所有衣装鞍马而去后月余奴党至成都化鬻衣物畧尽有一奴分得绿裘径将北归却至汉州街中鬻之遇县令偶出见之识其蜡涙所污擒而问焉即皆承伏时丞相李夷简镇西蜀尽捕得其贼乃发羣死处于褒中所见如影响焉
　　杜悰在西川日厚待门下术士李生时马植罢黔南赴阙取路至成都李见之谓悰曰受相公恩久思有以効荅今得矣黔中马中丞非常人也相公当厚遇之悰未信一日又宻言于悰曰相公将有甚祸非马中丞不能救乞厚结之悰感其意乃发厚币赠植仍令邸吏为植于阙下买宅生生之费无阙焉植心感悰不知其旨寻除光禄寺卿报状至蜀悰谓李生曰贵人作光禄勲矣曰姑待之稍进大理卿又迁刑部侍郎充盐铁使悰始惊忧俄而作相懿安皇后宣宗幽崩悰懿安子婿也忽一日内牓子索检责宰臣元载故事植喻旨翌日御延英为万端营救且素辩博能回上意事遂寝出感定录西川节帅段文昌字景初父锷为枝江宰后任江陵文昌幼少好属文长自渚宫困于尘土乃逰成都谒韦南康韦与奏释褐道不甚行遂去南康之府值金吾将军裴邠镇梁州辟为从事转假廷评裴公府罢因抵兴元城西四十里有驿曰鹄鸣后濵汉江前倚巴山有清僧依其隈不知何许人也常嘿其词忽复言未尝不中公闻之径诣求宿愿知前去之事自夕逹旦曽无言忽问蜀中闻极盛旌斾而至者谁公曰岂非髙崇文乎曰非也更言之公曰代崇文者武黄门也清公曰十九郎不日即为此人更盛公寻征之便曰害风阿师不知因大笑而止由是颇亦自负戸部员外韦处厚出为开州刺史段公是时任都官员外判盐铁案送出都门语处厚过鹄鸣先访清公因问还期曰一年半岁一年半岁又问终止何官对曰宰相须江边得又问段十九郎何如荅已说近也及归朝正三岁重言一年半岁之验长庆初段果自相位节制西川惟处厚不喻江边得宰相广求智者解焉或有旁征义者谓必除浙西夏口而入拜及文宗皇帝践祚自江邸首命处厚为相至是方验乃与邹平公发役修清公塔因刻石记其事
　　戎幕间谈蜀川有费鸡师者善知将来之事为人禳救多在卭州时有一僧言双流县保唐寺有张三师者因巡寺有空院将欲住持率家人扫洒之际座上得一小瓶子有蛇在瓶内覆而出之约长一尺文彩斑驳五色备具令人筴送于寺外当枨掇之际随触随大以至丈余如屋椽焉二人担之方举置处距寺约三二里撼动之时犹増长不已众益惧遂击伤至于死明日有虹蜺亭午时下此寺中有至临卭见鸡师说之鸡师曰杀龙女也张三师与僧徒皆当死后卒如言其它应验类此竟不知是何术韦约长兄为杜元颕从事弟妹皆识费师在京中已曽知有此事及到蜀询访其术凡病者来告师即抱一鸡而往及其门乃持咒其鸡令入于内抵病者之所鸡入而死病者差鸡出则病者不起矣时人遂号为费鸡师又石子置病者腹上作法结印其子断者其人亦不起也又能书符先焚为灰和汤水与人吞之俄复吐出其符宛然按酉阳杂爼云唐蜀费鸡师目赤无黒晴本濮人成式长庆初见之已七十余或为解疾必用一鸡设祭于庭又取江石如鸡卵令疾者握之乃踏步作气嘘叱鸡旋转而死石亦四破成式旧家人朱安初不信尝谓曰尔有厄因丸符逼令吞之复去其左足鞋及袜展视符文在足心矣又谓奴沧海尔将病令袒而负戸以笔再三画于外大言曰过过黒迹遂透其背焉
　　北梦琐言东川顾彦朗以蔡叔向为副使感微时之恩虽为戎卒而尝加敬其弟彦晖嗣袭酷好洁浄尝嫌奴臭左右薫香而备给使幕僚皆中朝子弟亦涉轻薄韦太尉昭度收复蜀城以彦晖为招讨副使在军中每旦率幕客同谒常武而蜀先主预焉共轻忽之虽昭度亦嫌其不恭后为蜀主所破手刃一家郎官温术等毙焉先是蔡叔向职居元寮乃顾氏之心膂与所辟朝士优游樽爼自不相侔小顾既是尊崇兼其掣肘故先主举军伐之左蜀士有朱洽者常谓人曰二顾虽位尊方镇生无第宅死无坟墓人莫喻之葢二顾自泰徳军小将际会立功便除东川弟兄迭据大顾卒遗命焚骸归塟豊州会多事未果至小顾狼狈之日送终阙焉朱洽之言于斯验矣
　　荆南节判司空薫与京兆杜无隐即滑台杜慆常侍之子洎蜀人梁震俱称进士谒成中令欲希荐送有薛少尹者自蜀沿流至于渚宫三贤常访之一日薛谓薫曰阁下与京兆求名必无所遂杜亦非寿相惟阁下为人絷维官至朱紫梁秀才此举必捷然登第后一命不沾也后皆如其言梁公第后却思归蜀重到渚宫江路梗纷未及西泝值淮师冦江陵渤海王邀至府衙俾草檄书欲辟于府幕坚以不仕为志渤海敬诺之二纪依栖竟是麻衣也出北梦琐言
　　伪蜀有赵温主善袁许术占人灾祥无不神中蜀谓之赵圣人武将王晖事蜀先主累有军功而性犷悍至后主时为贵臣挤抑久沉下位王深衘之一日于朝门逢赵公赵惊愕屏人告曰今日见君面有杀气似有阴谋但君将来当为三任郡守一任节制自是晩逹不宜害人以取殃祸王大骇乃于怀中探一匕首掷于地泣而言曰正欲刺杀数子便自引决不期逢君指示请从此止拜谢而退王寻为郡迁秦州节度蜀亡老于咸阳宰相范质亲见王话其事出玉堂闲话
　　伪王蜀叶逢少明悟以词笔求知常与光宪偕诣术士马处谦问命通塞马曰四十已去方可图之未及而茍得即寿不永于时州府交辟以多故参差不成身事后充湖南通好判官未除前梦见乗船赴任江上候吏旁午迎入石窟觉后话于广成先生杜光庭次忽报敇下授检校水部贠外郎广成曰昨宵善梦岂此谓乎自是解维覆舟于犍为郡青衣滩而死光宪自蜀沿流一夕梦叶云子于青衣亦不得免觉而异之洎发嘉州取阳山路乗小舟以避青衣之险无何篙折为逆流吸入青衣幸而获济岂鬼神尚能相戏哉
　　扶风马谦病瞽厥父俾其学易以求衣食居于安陆鬻筮自给有一人谒筮谓马曰子之筮未臻其妙我有秘法子能从我学乎马生曰诺随往境内陶仙观受星筭之诀凡一十七行马请爵里云胡姓名恬且诫曰子有官禄寿五十二幸勿道我行止于王侯之门马生得诀言事甚验赵匡明弃荆入蜀因随至成都王先主尝令杜光庭先生宻问享寿几何对曰主上受元阳之气四斤八两果七十二而崩四斤八两即七十二两也予官中郎金紫五十而殒
　　伪王蜀时阆州人何奎不知何术而言事甚効既非卜相人号何见鬼蜀之近贵咸神之鬻银肆有患白癞者传于两世矣何见之谓曰尔所苦我知之也我为嫁聘少镮钏■〈釒义〉篦之属尔能为致即立愈矣欣然许之因教之曰尔家必有他人旧功徳或供养之具在焉亡者之魂所依故遣为此祟但去之必瘳也患者归视功徳堂内本无他物忖思久之老母曰佛前纱窻乃重围时他人之物得非此乎遽彻去仍修斋忏疾遂痊何生末年自布衣除兴元少尹金紫妻兼邑号子亦赐绯不之任便归阆州而卒葢预知死期也
　　伪蜀道士李暠唐宗姓也生于徐州而游三蜀词辩敏捷粗有文章因栖阳平化为妖人扶持上有紫气乃聚众举事而败妖辈星散而暠独罹其祸先是暠作书召玉局扬得辉赴斋有老道士崔无斁自言患聋有道而托筭术往往预知吉凶徳辉问此行如何崔令书地作字乃书北千两字崔以千挿北上成乖字曰去即乖杨因不果赴而暠以斋日就擒道士多罹其祸出北梦琐言
　　嘉州夹江县人孙雄号卯斋其言事亦何奎之流伪蜀主归命赴洛时内官宋愈昭等当从行旧与孙相善咸问将来升沉孙俛首曰诸官此去无灾祸但行及野狐泉已来税驾又曰孙雄非圣人耶此际新旧使头皆不见矣诸官咸疑之尒后量其行迈合在咸京左右后主罹伪诏之祸庄宗遇邺都之变所谓新旧使头皆不见也
　　甘节精术数言无不中常恐人荐逹每见人即作郷音曰我但能蜀语耳顺均贼乱雷太尉召使随军一日忽言曰太尉少避有贼至雷命备之良久有刺客从地道出
　　唐濮间有相者彭克明号彭钉觔以其言事必中也九陇村民唐氏子家殷富彭谓唐郎即世当不挂一缕唐曰我家粗有田陇衣食且丰可能裸露而终哉它日江水涨唐望潭上有一兎在水中央乃脱衣泅水捉之为泛波漂没而卒
　　老学庵笔记李顺献馘非真者有蜀人言顺逃至荆渚一寺有僧熟视曰汝有异相为百日偏霸主何在此耶今年不死尚有数十年寿又云方顺乱作有术士折顺名曰只有一百八日有西川耳安能久也如期而败
　　史延寿嘉州人以善相逰京师贵人争延之视贵贱如一坐辄箕踞尔我人号曰史不拘又曰史尔我吕文靖公尝邀之延寿至怒阍者不开门阍者曰此相公宅虽侍臣亦就客次延寿曰彼来者皆有求于相公我无求于相公自欲见我耳不开门我竟还矣阍者走白公开门迎之延寿挟术以逰无心于用舍故能自重如此出王辟之渑水燕谈
　　蜀有术士精于谭天尤善戏谑或以五行试其术答云此人必食禄异时官至五马咸强其笔于楮为证验于是索笔书云目今敛板鞠躬已见二千石在后众哗然哂之且诮是乃挽米舟水手何谬言如是曰请细思之众方悟为之一咲游宦纪闻
　　于世尊遂州人与一女皆预知吉凶数州敬奉舍财山积錾凿岩壁列为佛像所费莫知纪极节度使许公存以其妖妄召至府衙俾射覆不中杀之神色不变于其所居得五色文麻百駄其它钱帛称是
　　集记清献公知成都秩满玉局化道士李垂应送至弥牟镇曰后六年再当来此相迎清献强之至汉州不肯前曰汉州守聂友仲欲占命其人天狱星动故不敢见未几聂果以公事下狱比清献再守成都又六年矣李复至弥牟相迎
　　志林至和二年成都人有费孝先者始来眉山云近逰青城山客老人村坏其一竹床孝先谢不敏且欲偿其直老人笑曰子视其下字云此床以某年月日造至某年月日为费孝先所坏成坏自有数何以偿为孝先知其异乃留师事之老人授以易轨革卦影之术前此未知有此学者后五六年孝先以致富今死矣然四方治其学者所在而有皆自托于孝先真伪不可知也聊复记之使后人知卦影之所自耳按志云孝先安仁人以经术显名宿董正图学舍坏其竹床也
　　丹渊集道士袁惟正字行之阆中人也其所住观与余永泰山居相距纔百里予昔在乡里时已闻袁君能用六十四卦推五行配六神使七十二煞言人祸福已发未兆之应一一若目见然竟未识袁君之面也后余典校中秘书幸与士夫逰近日往往有为予言道士自蜀来者善以爻象消息休咎尝与某人占某事某事约时指日无不如其说郭景纯管公明之流也予虽旧闻袁君之术甚精而未敢以是必为袁君以对之暇日纳凉于城南道宇有道士出西庑下髙颧广颡状貌恠伟肃予入坐堂上予因问所从来曰来自蜀问何以居此曰往年尝以占验得权贵人意遂喜以紫服奏我馆我于是问其术谁师而如此曰自在蜀时已得异人授秘记后复走天下东西南北殆遍闻某所有某人善此术者虽数千里必往咨焉质吾所学而遂无疑凡今所言若牛刀虱镞见则洞然矣问其姓曰袁氏乃予昔在乡里时所闻与近日士大夫为予言者袁君是矣遂与之往还一日诣予言诸友皆以字相称我独无敢以字请予曰惟正者君名欤夫正者道之所由立也凡在天地间涉形迹该事为者莫不保之以全其用者也或失之则倾侧邪辟龎杂乖盭于不善无不至矣今君方以是术有名于时为人信向如能正以行之守之以固不为利欲挠其心若庄遵季主之所为君之道髙矣宜以行之为字袁君跽而言曰方外之人未闻此语幸而君子字我又因而规我敢不佩服以终世书以赠之嘉佑五年僧海渊蜀人也工针砭天禧中入吴楚逰京师寓相国寺中书令张士逊疾国医拱手渊一针而愈由是知名既老归蜀范景仁赋诗饯之曰旧乡山水遶禅扃日日山光与水声归去定贪山水乐不教魂梦到神京治平二年化去张唐英贻以偈曰言生本不生言灭本不灭觉路自分明勿与迷者说刘季孙铭其塔曰资身以医有闻于时余币散之拯人于危此士君子所难嗟吁乎师
　　志林蜀人单骧者举进士不第顾以医闻其术虽本于难经素问而别出新意往往巧发竒中然未能十全也仁宗皇帝不豫诏孙兆与骧入侍有间赏赉不赀已而大渐二子皆坐诛赖皇太后仁圣察其非罪坐废数年今骧为朝官而兆已死矣
　　宋史皇甫坦夹江人善医术髙宗召见问何以治身坦曰心无为则身安人主无为则天下治为太后治目疾立愈帝厚赐之一无所受复问以长生久视之术坦曰先禁诸欲勿令放逸丹经万卷不如守一帝善之书清静二字以名其庵且绘其像禁中隆兴初入朝孝宗称为先生而不名坦又善相尝言荆南帅李道中女必母仪天下后果为光宗后

　　蜀中广记卷七十八

　　●钦定四库全书

　　蜀中广记卷七十九

　　（明）曹学佺 撰

　　○神仙记第九

　　附录神明

　　文昌神事迹

　　真诰云颛顼生于蜀山为北帝先天本纪曰颛顼髙阳氏黄帝之孙也母蜀山氏所生有圣徳禺强者亦黄帝之胤与颛顼俱得道居北方为水神按史记玄嚣降居江水昌意降居若水注云若水即江水之下流皆在蜀今禺强不可考或以为即玄嚣是颛顼乃帝干荒娶蜀山氏曰枢者所生即昌意之孙也又吕氏春秋颛顼作颛玉其言曰颛玉生自若水实处空桑载各不同曹子建赞曰昌意之子祖有轩辕始诛九黎水徳统天以国为号风化神宣威畅八极靡不祇虔
　　山海经曰岷山在蜀郡氐道县大江所出其神状马身而龙首其祠毛用一雄鸡瘗糈用稌文山勾祢风雨丑之山是皆冡也其祠之羞酒少牢具婴毛一吉玉郭璞曰冡者神鬼之所舍也按茂州图经江渎神姜姓昔禹导江神寔佐之汉郊祀志曰秦并天下立江水祠于蜀至今岁祀焉邵氏闻见录曰文潞公少时从其父赴眉州幕官过成都潞公入江渎庙祠官接之甚勤且言夜梦神令洒扫祠庭明日宰相至公咲曰宰相非所望若为成都当使庙宇一新及庆厯间公以宻直知益州谒江渎庙若有感焉即经营改造间忽江涨大木数千章蔽流而下取以为材庙成壮观甲于天下在成都县南四里杜光庭録异记云郑君雄为遂州刺史一日晩忽见兵士旗队若数千人在水东埧内屯驻旗帜帟幕人物喧阗与军行无异意州内警备突来耳未晓差人宻探之大军已去只三五人在后探者问之荅曰江渎神也数年川府不安移在峡内今逺近胥安却归川中差人视之有下营及火幕踪迹一一可验
　　巫山有神曰夏耕无首操戈盾立山海经曰成汤伐桀于章山克之斩耕厥前耕既立无首走厥咎乃降于巫山郭璞注曰夏耕亦形天尸之类厥前头亦在前者走咎逃避罪也降自窜也巫山今建平巫县山
　　海经曰夏后启之臣曰孟涂是司神于巴人请讼于孟涂之所其衣有血者乃执之是请生居山上在丹山西丹山在丹阳南郭璞注曰司神听巴人之狱讼为之神主也不直者则血见于衣请生犹言好生也今建平郡丹阳城秭归县东七里即孟涂所居
　　世本曰昔巴蛮五姓未有君长俱事鬼神乃共掷剑于石穴约能中者奉以为君巴氏子务相中之又各令乗土舟约浮者君唯务相独浮因共立之是为廪君乃乗土舟从夷水下至盐阳盐水有神女谓廪君曰此地广大鱼盐所出愿留共居廪君不许盐神暮辄来宿旦化为虫羣飞蔽日天地晦冥积十余日廪君伺便射杀之天乃开明廪君乗土舟下及夷城夷城石岸崄曲其水亦曲廪君望之而叹山崖为崩上有平石方二丈五尺因立城其傍而居四姓臣之死精魂化而为白虎故巴氏以虎饮人血遂以人祀晋中兴书賨者廪君之苗裔也巴氏子务相乗土船而浮众异之立为廪君子孙列巴中秦并天下薄其税赋人出钱四十巴人谓赋为賨遂因名焉后佐髙祖定天下喜歌舞所谓巴渝舞也成都记曰秦李冰为蜀郡守有蛟岁为暴漂垫相望冰入水戮蛟已为牛形江神为龙跃冰不胜出选卒之勇者数百持强弓大箭约曰吾前者为牛江神今必亦为牛吾束白练以辨汝当射其无记者遂吼呼而入须臾雷风大起天地一色稍定有二牛鬬于上卒乃齐射其无记者江神遂毙从此蜀人不复为水所苦今大浪冲涛欲及公祠皆弥弥而去故春冬设有鬬牛之戏未必不由此也祠傍数千家边江低圯虽甚秋潦亦不迁移有石牛在祠庭下唐太和五年洪水人见冰神为牛复与龙鬬于灌牛犹有白练水遂漂下左绵梓潼皆浮川溢峡没数十郡唯西蜀无害又云蜀守冰穿三江过郡下琢石犀五头以厌水恠立石人二与江神约皆其子二郎之智也后人神其功号为川主处处祀焉灌县志治西一里离堆北洪厓山有鬬鸡台秦时二郎神与蹇龙鬬鸡于此世传川主即二郎神衣黄弹射拥猎犬实蜀孟昶像也宋艺祖得花蕋夫人见其奉此像恠问之荅曰此灌口二郎神也乞灵者辄应因命传之京师俾人得供奉葢花蕋不忘故君而托辞耳
　　云安军图经云汉扶嘉者其女出逰于溪畔恍惚有娠年余生一物无手足眼目形像嘉怒擘为九段投之溪中须臾化为九龙嘉异之禁云安人不得于溪中取鱼临终有记云三牛对马岭不出贵人出盐井没后其女示以井脉处所掘开遂得盐水时民共祠嘉为井主宋初封为昭利广济王又锡九龙以王号今为九井之神岷山志云客神祠有三像曰金天顺圣帝曰正顺利泽王曰孚恵广佑王按茶陵志载孚恵乃汉髙祖五世孙也其春秋祭赛与土主同
　　简州协济庙在郡城外东隅旧郡土主梅使君记云神定州长陆人汉南昌尉梅福之裔为郡太守生则遗爱万民死则享祀百世唐玄宗幸蜀梦一老人坠于梅井五子扶而出之见顶生肉角诏问得此锡爵土主太师昭庆启泽侯遇水旱祷之辄应
　　灵验记云吴韬汴州开封人也家富为魏大将领兵三万泝江入蜀至戎州值闗将军总师五万拒之与韬水陆大战韬素好道常持黄帝阴符经是日阵败告天曰吾闻持阴符者危急之日有阴灵助之丧败如此愿赐救护言讫有二白衣神谓韬曰汝自入峡纵意杀人幽魂咨怨致此亡败速为寃魂告天发愿请修黄箓大斋拔赎亡者当免失利韬如言实时发愿闗将军亦已收军韬收合败卒直至夷陵屯集乃修黄箓道场三日前二神复见曰寃魂并已托生汝亦沾此余福神兵宻卫必得大胜慎勿杀人夫天地生万物一草一叶尚欲其生长成遂况人命至重岂可非理致杀恣汝胷襟也古今名将不及三世者为其心计阴谋杀人利已虽立功为国亦须道在其间善分逆顺使功过显明则征伐有功神明佑助蜀亦不久败亡矣旬月闗将军复至夷陵交兵之次风雷震击大雨忽至闗兵溃散韬开门纳降得蜀兵三千擒其禆将闗兵却回自兹蜀日削弱
　　什邡志云县东郭外有土主庙乃女神也相传刘先主入蜀神有漂母一饭之恵先主徳之未报而先逝矣额云敕封土主善利夫人不知何代勅
　　张桓侯益徳劲勇正直没为明神川东北多庙祀之川北二处一在阆中侯守土也曽子固有记一在广安道中侯破张合所经也川东四处一在长寿乐温山下瞰大江安刚中有记一在涪州张士瓌有诗一为夔府忠显庙一在云阳县江南而云阳者尤赫赫出峡入峡必祷焉故老言范张难作有获侯元于忠万间因是川东之人崇祀为多太平广记云梓州有阳闗神即蜀车骑将军西乡侯张飞也灵应严暴州人敬惮之龙州军判官王延镐纳成都美妓霞卿甚宠携之赴官经神祠前过霞卿暴卒一日传灵语具云为阳闗神所録辞而得解从此又同寝处写其貌而凭之至于盥漱饮食皆如生乃曰俟我嫁女方与君别葢霞卿将来一女非延镐脉也已延镐将更娶告之鬼亦许焉乃娶沈彦循女自是或女客列坐即有一黒蝴蝶翩翻掠筵席而过率以为常后延镐为新津令方嫁其女资送甚备自是无闻野人闲话云梓州去城十余里有张飞庙庙中有土偶卫士一夕感庙祝之妻经年遂生一女其发如朱眉目手足皆如土偶状育至长大凡莅职梓州者谒庙则呼出验之或遗以钱帛至今犹存按此或皆土木之祟托言侯者堂堂益徳岂作儿女妖耶
　　齐永明二年萧鉴刺益治园江南凿得石冡有椁而无棺贮铜器数千种玉尘三斗金蚕虵数万朱砂为阜水银为池珍玩多所不识有篆文蚕丛氏之墓鉴责功曹何伫坟之一无所犯于上立神衣青衣即今成都青衣神也
　　梁陆弼梓州人知泸州徳泽及民卒于官榇归至射洪白厓山而覆泸人思之立庙厓山名白厓庙至宋汴梁王献可补之谪知泸时过庙题诗有泸州刺史非迁谪合是龙归旧洞来之句意以已即陆后身也后补之以元佑党谪死其子云来知简州州尉两梦显恵庙神自言吾乃守父也葢显恵即白厓神云又西充有紫厓庙其神即云也初献可常慕南霁云之忠名其子曰霁曰云云字子飞发运司解进士乙科崇观间使髙丽归进鸡林志帝嘉之擢守淮阳入为校书秘书省出知简州后移陜西转运使朝廷议复燕云上书不宜轻动罢为提举江州太平观进刑部尚书金人来侵云奉使回约割大河以北寝兵朝廷未之信谪知唐州金人果大入冦亟召云使如前约金恠失期不肯退兵复从康王往为貭至磁州王遁去云殿后为磁人所杀后三月神降西充附邑民王安曰吾有功国家当庙食于此人当呼我曰忠介王媪刘亦言神降于油井镇观者旁午又何仲方家见异蛇鳞爪金碧争奉香诣酝许为建祠蛇蜿蜒如塔众为构庙紫崖距汉纪侯祠仅咫尺后髙宗诏于简州建祠祀云赐昭徳显忠额谥云学士刘光祖紫厓利应庙记畧云西充县紫厓山乃赠观文殿学士忠介王公庙食之地也靖康丙午冬十一月公以资政殿学士兵部尚书副髙宗使女直急于纾国之难不暇择利害至磁而殒身白刃髙宗遂得驰去犹顾见死也呜呼天使公代髙宗之死于俄顷间与汉纪侯脱髙祖于荥阳事相类紫厓山者纪侯之乡也公刺简州家于开封没于磁而死之三月神降于纪侯之乡英灵之气殆若相从于千载之下万里之逺庙食与侯祠咫尺何其异哉
　　铁山神祠在普州西神姓姚讳苌字景彻隋初为都统普昌泸三州夷作乱讨平之卒葬韩朋镇石城山后人为立庙嘉定乙卯红巾作乱于益昌遂入普屯于庙山是夕暴风雷雨掀掲寨舍贼首莫简见空中神异谒庙谢过探籖得擒贼先擒王之句已而就擒
　　集异记云天寳末崔圆在益州上巳日与宾客将校具舟楫游于江都人纵观宾从肃如忽闻下流有丝竹笑语声俄见楼船蔽江旌戈纷耀泝流而过圆令访问随行数里舟中言曰天子将幸巴剑蜀中诸望神祇迁移避驾幸无深恠圆骇愕因罢会时朝廷无事自此先为其备明岁南狩故圆应猝无阙失焉
　　雅州志五显神有庙云神名嚞唐世尝宰云居同李泌平安史功成不见录年二十三没而为神后入蜀与国御大弭大患而得血食神降笔之文也
　　唐太和中相国杜元颕镇成都疆场不修闗戌失守为南诏侵轶沐源川路境上夷人导诱蛮蜑分三道而来掩我不备将取嘉州去州四十余里冦忽自惊奔溃而去州境稍安方设备御有擒得夷人觇候者问既及境何惊而去荅云三路蛮本欲径取嘉州谓州中无备去州四十里忽旗帜遍山兵士罗立不知其数有三五大将军金甲持斧长三二丈声如雷霆立二鬼之上麾诸山兵士齐为拒捍自量力不可敌惊奔而去是日蛮中主军酋帅死者三人蛮国之法行军有死伤及粪秽旋即瘗藏其日兵退不知酋帅瘗埋之所众皆言是开元观飞天神兵示现以全州境也又尝有人下峡诣飞天求乞保护至瞿唐水方泛溢波涛甚恶同■〈舟宗〉三船一已损失二皆危惧忽见飞天立于岸上使二大鬼入水扶船鬼亦长丈余船乃安定风涛亦止惊迫之际莫知所自徐而思之飞天所坐二鬼一赤一青形与开兀观所塑无异
　　南楚新闻咸通中有姓尒朱者家巫峡每岁贾于荆益瞿唐之壖有白马神祠尒朱常祷焉一日自蜀回复祀忽闻神语曰媿子频年相知吾将舍兹境故明言与君别耳客惊问神安适邪曰吾当为湖南城隍神上帝以吾有薄徳于峡民致此升擢耳然天下将乱今天子亦非久驭世也尒朱复惊诘之曰唐徳尚盛客固请神曰昨见天符但有双日语竟不见是岁懿皇升遐僖宗以晋王即位
　　黔南军校姓謇者不知其初名性梗直安贫所居邻宣父庙家每食新必先荐之如是累年咸通二年蛮冦侵境廉使阅兵择将未获謇忽梦一人冠服若王者谓曰吾则仲尼也媿君毎倾心于吾吾当助若可更名宗儒破贼自此富贵矣既觉喜而请行兼请易名是役人多难之忽闻自请遂遣之一战而大破蛮冦余孽皆遁黔帅表上其功授朗州刺史秩满诣京师累迁司农卿
　　龙州牛心山古人观即大唐逺祖陇西李龙迁祠梁武陵王萧纪理益州使迁筑城于此居焉没塟于山侧乡里立祠号李古人庙武徳中改为观其后武氏潜欲革命凿断山脉其岗断处水色赤腥如血天寳末明皇幸蜀至剑门有老人苏坦迎驾奏曰龙州牛心山国之祖墓因李古人之讳遂为州名古老相传皆有灵应陛下今日蒙尘乃则天掘凿所致请以御衣一袭藏于山脉断处修筑复旧如此则克复两京回銮有日矣明皇异其言即命内使赍御衣国信祭山修筑刺史苏邈准诏放近山四乡百姓明年租税并功修填还复如旧山果有声如牛呴焉明年诛禄山复宫阙至徳二年十月二十八日诏曰江油旧壤境带灵山自狩巴梁屡昭感应眷兹郡邑合有増崇可升龙州为都督府赐号应灵郡长庆四年中使张士谦王元宥刺史尉迟锐修之寳厯元年三月内使闫文清又赍诏祈醮僖宗朝授宗子李特立龙州录事参军与内使髙品王彦忠就山修饰委东川节度使杨师立选髙法道士袁道常等开黄箓道场醮山祈福亦有牛呴之声明年诛黄巢复京邑灵应如初中和二年诏升江油为望县其后东川修造将李赏尝过山观见贞松古栢皆可材用因修立廨署往彼采伐运载未及半日赏闻神明诟责之声厯厯可辨禳谢未遑竟以赃贿发露为今相国琅琊公斩于都市
　　录异记云合州巴川县兵乱后官舎残毁移居寨中稍可自固崔令在官日有徤卒盗拔寨木擒送镇将斩之卒家元事壁山神乃与令为祟或见形往来或空中诟骂投掷火烛损破器物钱帛衣服无不遗失箱箧之中鎻闭如初其内衣服多皆剪碎求方术禳解都不能制令罢官还相去千里祟亦随之日夕需饮食与人无异一家承事不敢有怠忽一旦举家闻大鸟鼓翼之声俯近屋上久之空中大呼曰我来矣一家大小皆迎事祟自穪大王曰我雍溪兄弟非理破除汝家损失财物作诸恠异计汝必甚畏之今并与发遣去矣汝灾尽福生大王自来且借天蓬龛子中安下兼此天蓬様极好借上天去传写一本三五日即送来数日后挿天蓬于舎檐髙处并无污损自此日夕往往召住人语话或令小大念诗赋作音乐一一能随声唱之所念文字或有错呼必为改正言多劝人为善亦令人学炼气修道初邑中有羣鹤现神云数内只有两只真鹤我所骑来其余皆常鸟耳自云姓张每日饮食与人无异亦有女名锦绣娘及妻妾仆使等食物所费亦甚不少大都见善人君子即肯言话稍近凶暴强恶之人即不与语忽有醉僧健卒三人来谒之言词无度有所陵毁因即不语僧去之后徐谓人曰此僧餐狗肉饮酒凶暴无良不欲共语然人所行善恶灾福吉凶了了知之言无不中至于小名第行一一皆知若子细问之即以他语为对未知是何神也
　　井研县北五百步镬山形如覆镬唐僖宗幸蜀有神呼万岁者三问何神曰井镬之神也勅立庙其下或谓乃严颜邓艾之神
　　冥报记云成都龙兴观即后周至真观也基址广袤四面通街大殿讲堂玉华宫碑碣皆在有王峯者事颕川王于小蛮坊创置私第使人劚观门土墙及观地取土数千车筑基址土木未毕已数口凋亡一旦自衙归宅于其门外见二黄衣人曰为观中取土事要有对勘应荅之间下马而卒其观内有钟楼曰灵响台门楼宏壮制度精巧节度使吴行鲁奏移门楼于天王寺拆其钟楼遗踪胜赏并为毁荡矣顷年驾在蜀明道大师尹嗣玄云行鲁之吏因疾入冥数日复活言见行鲁为鬼吏所驱搬运龙兴材木铁鏁系械昼夜不休木纔积垜又却飞去如是搬运不知何年当得息尔欲求子孙为立观门赎其罪子孙贫窘力不能为
　　北梦琐言唐干宁中刘昌美为夔州刺史属夏潦峡涨灎滪如马行旅辍棹以候之学士李峣挈家自蜀沿流将之江陵昌美以水势正恶止之不听俄而舟覆一家溺死唯一乳妪隔夜为骇浪推送江岸而苏先是永安监灶戸陈小奴棹空船下瞿唐见崖下有一人裹四缝帽着窄白衫青袴执铁蒺■〈艹梨〉问峣行程自云迎候及乳妪既苏亦言于刺史云学士至一宫署上事朱门白壁寮吏参贺有人言此行无乳妪名遂送出来
　　成都干元观在蚕市创制多年顷因用军焚毁都尽三门之下旧有东华南极西灵北真四天神王依华清宫朝元阁様塑于外门之下并金甲天衣门既隳坏而神王无损风雨飘清亦无所伤邑人相传颇为灵应时蜀主既克川蜀移军收彭州久围不克暂还成都方当暑月参从将吏所在取便而行大将杜克修先至神王之所见众人聚观塑像问其故云塑神皆动克修以器盛水致神手中果揺动而水溢出顷之蜀主至复祝而试焉曰若即克彭州更观揺动之应良久而振动数四不逾月而克州城歼殄大敌乃施金币命本邑创制堂宇以崇饰之出灵验记
　　儆戒录云金水主簿刘峭因逰云顶山覩山庙盛饰一堂有土偶朱衣据案峭讶之诘于山主昭讷讷荅曰余三夕连梦见王语近辟一判官宜设堂宇塑朱衣一官而祀之故有此作峭不之信明年秩满还成都遇都官员外孙逢吉言其事逢吉曰顷闻安仲古弥留之际语长幼云顶山王已具书马聘礼辟吾作判官言絶俨然端坐长逝
　　茅亭客话成都漆匠艾延祚甲午岁为贼驱入郡署令造漆器五月六日忽闻鼓■〈皷上卑下〉声及南门火起乃天兵至郡也延祚因上树匿于秾叶间见大军往来摉捕杀戮至夜遂下树于积尸中卧中宵闻数人传呼声颇类将吏但无烛炬窃视不见其形但闻按据簿籍称点姓名僵尸闻呼一一应之
　　北梦琐言进士鼎夫富于词为时所称顷岁曽逰青城山过皂江同舟者约五十余人至于中流遇暴风漂荡其船值巨石倾覆于洪涛间同济之人尽沉波底独鼎夫似有物扶助既逹岸亦困顿矣遽见老人以杖接引且笑云元是盐里人本非水中物鼎夫未及谢旋失所之因作诗以记及归成都话于所知终莫究盐里人之义后为权臣安思谦幕使判推盐院事遇疾暴亡男女以属分料盐百余斤囊束将上属郊营塟至是盐里之言方验鼎夫旧记诗曰青城山峭皂江寒欲度时时作等闲棹逆狂风梢近岸舟逢悭石碎前湾手携弱杖苍惶处命出洪涛顷刻间今日深恩无以荅令人羞说雀衔环
　　中书舍人髙元裕责授阆州刺史之岁阆中大旱山川祠庙无不周祷忽于玉台观前瞻望山东丛林有异气披榛径往果有嵌窦悬泉在峭岩之曲乔木之下石壁间有自然老君状前有玉童捧炉双髻髙竦后有神王恭若听命之形元裕焚香叩祈以崇葺为请还未及州甘雨大霔联绵两夕逺近告足乃翦薙芜翳创为斋宫立碑以纪其事于悬泉下堰为方塘引水以注流杯小池植花木松竹遽成胜赏光启年大驾还京光庭奏置玄元观于此
　　录异记云遂州东岸唐村民言昔有神人寛衣大袖戴古冠帻立于道左语村人曰我锺离大王也旧有庙在下流二十余里因水摧坏今形像泝流而上将至矣汝可于此为我立庙村人异之诣江边得一木人长数尺遂于所见处立庙号唐村神
　　普州普应庙在凤凰山神姓多名岳天彭人自孟蜀时授徒于普端拱间门人牟衮廷试第七自是儒科相踵岳卒衮率诸弟子塟之凤凰山
　　广安石圣庙在州治东二百步祀五代义士何龙也龙读书博雅积而能散秀屛山下浓洄镇皆其产业赈贫济乏多不责偿周急婚丧逺近无间后卒邦人思其徳于秀屏山下大石上刻像立庙祀之东向宋开寳二年朝议即浓洄镇辟广安军治以控果合渠三州险逺守臣特绘山川形势图上请圣裁欲设公署于其庙左右难之太祖取御笔点曰此庙宜迁去是夕风雨雷震石像与庙俱徙于今所相去数十余丈事闻诏封感应伯炳灵记资中赵逵生于南渡之后身矮面麻聪明质朴好读书年八岁随父自内江徙之资中盘石县北街居住夏月夜凉常遶街吹笛为戏是年时疫盛行一日吹笛至北街茶肆老妪与逵言近有五人来店吃茶见吹笛过各回避自后疫遂止人疑即五瘟使者又一秀士貌类炳灵神入茶店嘱云赵逵有济贫之心必获善果言讫忽不见后日逵到店妪又述此言逵闻径赴庙谢空中云来年转对大廷必魁天下三年后当入相后为岳府尚书按资县治南街有炳灵孚应祠宋李石记云萧君玉建庙成属石为记有以石未官为嫌者君玉具筹书有官者及石名质于神三祷皆得石名石以异议竟辞偶病寒夜梦神衣冠甚伟旗帜遶屋谓石曰而自恃与欧阳叅政同学不为我作文耶既觉汗如注病亦愈记成君玉出片纸云此神事实也读之则今碑中所载欧阳事在焉因叅昨梦交叹久之石寻被奏殿廷唱名在第十四意不自满或从傍曰此欧阳子科名何薄焉
　　定命録云崔元综任益州参军日欲娶妇吉日已定忽假寐见人云此女非君妇君妇今日始生乃梦中相随向东京履信坊十字街西道北入一宅内东行正见一妇人生一女子指云此是也崔既惊寤殊不信俄而所娶章女暴亡后官三品年五十八乃婚侍郎韦陟堂妹年始十九正在履信坊韦家宅上成亲住东行屋下寻勘梦日其妻适生崔公年九十韦夫人与之偕老后四十年乃终
　　前定录云遂宁岳某与阆州李某将赴试各祈梦于梓潼祠有一执簿者曰汝二人皆贵但身与头不相称令一使运斧以易及醒归其妻不识诘其家人始知之后俱甲试迁官
　　录异记云广明辛丑岁正月僖宗车驾已及左绵郫县镇使任时当昼假寝于厅事忽梦巡街小吏告之曰大将军迎驾合伺于道左即奔出见通衢侧兵骑数千已直北而去旌旗部伍异常严整戈甲之盛首尾十余里不絶久之介金曳地者千数拥白马朱缨金甲一人五彩日月旗罗列以从任鞠躬两食顷队仗方絶问报者大将军为谁云是法定寺后李将军也既觉流汗浃体想其所覩犹厯然在目是岁余奉诏青城修斋话其事
　　北梦琐言孟蜀御史中丞牛希济文学繁赡超于时辈自云早未出学院谓词科可以俯拾一夕梦一人介金曰郎君分无科名四十五已上方有官禄觉而异之旋遇丧乱流寓于蜀依季父给事中峤仍以气直嗜酒为季父所责旅寄巴南旋聆开国不预劝进又以时辈所排十年不调为先主所知召对除起居郎累加至宪长
　　野人闲话蜀宗正少卿孟徳崇燕王贻邺之子也自恃贵族脱畧敖诞尝太庙行事携妓而往梦一老人责之且取案上笔叱令开手大书九十字而觉翌日与宾客话及此事自言老人责我是悟我也书九十字赐我寿至九十也客有封琏戏之曰九十乃是行书卒字非吉征也不旬日间果卒又云孟蜀工部侍郎刘义度判云安日有押衙覃隲梦与友人胡针同在一官署厅前见有数人引刘入身被五木孑然音旨说理分解似有三五人执对久方退于行廊下坐见进食者皆是鲜血覃因问傍人荅曰公为断刑错误所致追来数日矣遂觉及早见胡语之胡亦言昨夜所梦相同因共秘之刘公其日吟感怀十韵诗一篇今刻于石上其畧曰紫阁无心恋青山有意潜人皆讶其诗意不数日而卒
　　王氏见闻录王蜀时有朱少卿者不记其名贫贱客于成都因寝旅舍梦中有人扣扉觅朱少卿其声甚厉惊觉访之寂无影响复睡梦中又进呼之俄见一人手中执卷云少卿果在此朱曰吾姓则同少卿则不是其人遂卷文书两头只留一行以手遮上下果有朱少卿三字续有人自外牵马直入云少卿领取朱视马无前足步步侧蹶匍匐而前其状异常苦楚大惊觉恶之后蜀主开国以亲知引荐累至司农少卿无何膝上患疮双足自膝下俱落痛苦经旬至五月五日殂乃马梦之征也
　　野人闲话云孟蜀主母后之宫有卫圣神龙堂亦尝修饰严洁后言积世之家神也一旦议欲广其殿宇因昼寝梦一青衣谓曰今神龙意欲出宫外居止宜于寺观中安排可也醒欲从之而主未许又梦之因选昭觉寺廊庑间特建一庙土木既就绘事云毕遂宣教坊乐自宫中引出奏送神曲至新庙奏迎神曲其日玄云四合大风振起及神归位雨即滂沱或曰卫圣神龙出离宫殿是不祥也逾年而国亡
　　玉堂闲话西蜀将王晖尝任集州刺史城中无水泉民皆汲于野外值岐兵攻集絶其水路城内焦渇旬日之间颇有死者王公乃中夜祈告神祗及寐梦一老父曰州狱之下当有美泉言讫而去王亦惊寤迟明命畚锸于所指处掘数丈乃有泉流居人得饮蒙活甚众岐兵初知城中无水意将坐俟其毙公命汲泉水数十罂于城上扬而示之乃去去日神泉亦竭踈勒拜井之事固不虚耳王后致仕家于雍州尝言之
　　宋邓桓梦杀牛记云宣和二年庚子吴公革来牧涪邦涪俗或杀牛以祀神戒弗止壬寅三月六日公夜梦一人蹙额敝衣貌类公吏持牒而似有所诉公曰谁何应以民间杀牛愿检察以救其苦既觉即于堂柱上书牛字以记之翌旦会部使者至未暇寻究越日忽见所记字登时下吏收捕遂获于城门之西牛已四解悉令覆于江流仍坐杀牛者罪几上之肉固不可复生而神明之告殆若影响
　　按摉神记云文昌神姓张名亚字霶夫本吴会间人生于周初后西晋末降生越之西嶲之南有道术为神庙在梓潼县北八里七曲山唐广明二年僖宗幸蜀神于利州桔柏津见封为济顺王亲幸其庙解剑赠锡时太子少师王铎扈从亲覩其盛题诗云盛唐圣主解青萍欲振新封济顺名夜雨龙抛三尺匣春云凤入九重城剑门喜气随雷动玉垒韶光待贼平为报山东诸将相主天勲业赖阴兵注云时术士言来春驾还京也判度支萧遇和云青骨祀吴谁让徳紫华居越亦知名未闻一剑传唐主长拥千山出蜀城斩马威棱应扫荡截蛟锋刄俟升平鄼侯为国新箫鼓堂上神筹更布兵志云七曲庙傍有风洞深狭严邃神家庆悉都其间殿有降笔亭中以金索悬五色飞鸾鸾口衘笔用金花笺数百幅常留笔下每降笔讫亭内铜钟自鸣逆曦僣妄自具牺牲设爼豆诣殿陈祭甫欲行礼黒风骤起灭烛飞香震惧伏殿下须臾开明视祝版已碎作两片矣案上有安丙二字及曦就戮宁皇亲作御讃四颁庆府焉所谓凤凰山者又在七曲之左辛卯天变雷杼不灵暂宅鳌山星未周纪而五未数厄当罹刼火移鸾仗于云龙山之摩围洞以驻神跸
　　文昌化书云予第二十二化在周宣王之世姓张名忠嗣字仲即诗所称张仲孝友也宣王崩嗣王虐骤谏不听赐之酖自惟生于斯世而坚守古道既有言而不用又获罪焉魂无所归情犹不已哭于宫闱者三日王闻之以为妖乃命庭氏率其属以弓矢望声而射之予无身矣射予何为于是望故家而腼甚辞王国以遨逰一意西方厯岷峨背井络至蜀之西陲有山名飞越予以先世生于吴会与越为邻俯而察之名同俗异又望西极一山髙广殆百余里盛暑之时积雪凝寒非尘境也山神白辉曰此名雪山往昔多寳如来修行于此八年得道又西极真人久住于此因而证果大夫仙风凛然盍不留予听而止焉无几帝有旨以予为雪山大仙旋勅蜀门行化乃返鹤驭而来东北见万峯青翠徘徊久之山神公元长等五人来谒予曰某等职隶于斯近见真官神丰俊严目有光芒謦欬之音震响岩谷天人乎此间自武王伐纣微卢彭濮诸国之长佐蜀觐王大军北向实经于此逮今三百余年路僻人稀未尝有显者来真官势熖如此幸示其故予乃告之实山神曰某等亦厌人间逰于斯者也此山隶蜀帝所治名曰剑岭其势壮距终南西接岷峨南通卭徕东挹巴庸广袤周匝殆千余里自山王白峯主托孕为蜀王太子且百年矣居未有主真官既圣人之裔清明在躬积徳累行忠孝全节神逰于此行藏有数宜少休焉兼剑岭之下近有白额大兽千余岁矣负此山嵎以人为食真官既尝为天子大臣又奉玉音来此自可号召羣灵呼吸变化役遣幽阴驱除此虎亦助天好生之事也予信之乃矫宣帝旨召集千里之内山川鬼神咸来听命曰王旨以白虎害人吾为此山主董尔众灵诛灭之用命者世享血食否则天行威刑众曰唯谨听令予乃仰观周览现身与山等叱枯竹作长剑屛翳号风雨师清道挥剑一呼响震山谷虎亦怒气成云目光出电跳梁反复吾身当之众力并前毙于刄下又于血污中获一圆石状如坠星公元长识之曰此虎威也予因佩之以慑百神功成奏帝先陈矫诏之愆次及集功之语帝因以予为蜀北门山王凡所部山川水旱丰凶妖祥功过皆得与闻而平治之青黎山神髙鱼生部民孙涤女方婚之夕鱼生拘其魂而乱之为邻封白池龙神所察予觇之与女俱讯既伏其辜归其魂女乃苏鞭鱼生背三百黜其职山下有故孝子吴宜肩尝为父疾刺血写楞伽经四卷寿终三年未有所授予因保奏以代鱼生帝报曰可
　　蜀主鱼鳬封弟葭萌于苴是为苴侯久之苴遣使求贿蜀主不应于是遣人焚蜀府库火势孔炽予闻之命风师返火明言苴之无道须臾苴之行人皆死于火中自是苴蜀交攻者三年蜀主厌之遣庄苏议平苴侯不听庄苏因言蜀之兵众手指西隰予因现神兵而儆之苴侯疑其袭已遂乞盟焉夜者言之于王王为予立庙于都之北
　　武都山精化为女子色美而艳蜀之所无有闻于王开明尚纳以为妃未几物故王念之不已筑墓使髙以示不忘武都长人费氏五丁从而媚王以大力负武都山土増垒之不日墓与山齐王名之曰武担山谓妃死而怀土也既而王亲信五丁日侍左右曽不暂舍王亦多力恃勇既得五丁自谓空拳可以格戈戟奔走可以敌车骑于是不修边备至撤亭障罢烽燧予既享其血食且强秦接境虑有不测乃化一文士自称北郭张生叩阍上书其畧曰臣闻専徳者昌専力者亡昔尧舜禹汤之治天下在廷之臣姓氏昭然未有以力为専者且匹夫之勇不可以为恃絶人之技不足以威敌恶来飞亷无救于啇辛羿射奡舟竟死于非命近世三狄长人多力卒加诛剿今边隅费氏昆弟五人初无道徳以力为任主以其身材长大而贤之不修武备臣谓费氏之力一可当十若以百人为敌力无施矣置诸台皂列为仆御俾其祼股肱执射御奔走从事则可以之折冲邻国要其所至不过赤白长狄三者之如也愿王谨先王之庆基严强秦之边备无以匹夫之勇而弛三军之令幸甚王不恱曰汝谏吾谨武备而诮吾养材士是欲猎而废鹰惊盗而废犬也予力辩之时五丁在左右恃宠将来见辱予乃隐而不见五丁以为妖曰此殆北郭张仲子也于是毁予庙
　　巴蜀交隙之后秦惠王用司马错计启谋吞蜀而蜀道险甚行兵无路乃于秦蜀之境镌石为牛置于草中又镕黄金为饼置之尾下如此者五所阴使人伺之月余金饼为人取去旋复置焉既颇闻于王使人临莅数月得金千余斤乃命五丁开凿险路兴兵五千牵挽石牛以归发兵日予复化形为儒者以仲弓子长为名诣阙请见王许之予乃言开路非便获金非利王笑谓予天不爱地道不爱寳吾以社稷之灵石牛粪金自入吾境黄金至寳也可以富国可以强兵可以寛民先生疑邻国之诈诚过计焉岂有捐金数千而设计乎先生少迟之石牛行且至矣予仰天而呼澘然出涕王以予为不祥命左右掖出焉石牛既至秦王曰此用之开路则可矣若牛归而无金则吾计败矣乃复遣人与蜀约婚曰秦与蜀邻亲仁善邻国之寳也吾王有宗女五人请嫁王王大恱乃遣五丁迎女于境上王方日备千乗候于北郊以伺音容予乃于卫士中现儒生像上疏谏止王怒曰非北郭张仲子乎谗言见侮者三矣敕左右兵之予乃现忿怒之像卫士惊溃予获免焉五丁既迎秦女以归蜀人万众胥恱葢昧于祸机以非为是以殃为庆众人之常见也予乃于剑岭之阳化大身像横截于路意谓秦女畏骇可以回辕秦蜀之人观者骇异忽譊譊中听有玉音若曰天之所废不可以兴蜀王是也天之所兴不可以废秦王是也子诚忠矣如天命何予乃收缩会五丁识之曰此必北郭仲子也我将抟而食之万众呼声震动山川予乃经山腹行路成七曲将入洞穴为丁所及持予甚急予不得已化身百倍任其揺曳寻以首穿山顶回光返顾以震荡之山随身动五丁与秦女俱至岩下山摧势逼于是五丁五妇皆随沉焉自后蜀并于秦矣予以蜀亡社稷变置百灵废祀血食无归神逰崆峒聊以休息忽云衢中旌幢车骑过者三日山灵相谓曰景象如此殆有圣贤经过已而老氏将左右二真人自东而西予列拜于西岳所部诸地祇中西岳有令诸地祇皆拜送十程予在翼护数一日请悃于老氏且陈往昔在蜀功过老氏曰大道之行天下为公尔既公于心而三谏蜀尔之功也五丁五妇虽死于尔以公存心亦非过也今国号虽秦而井邑仍蜀尔宜永享蜀祀以慰斯民乃命徐甲取囊中药一粒授予曰此大丹尔宜饵之大者与道合真丹者与心为一此后五通具足非夙昔比中原扰扰吾甚厌之今将入西域行化三百年后西方之教法盛行当来中国尔宜信之予敬受焉
　　蜀青衣之水自西而东与岷江相会秦既并周九鼎西迁诸山之祇会于岳诸川之龙朝于海者所以听革命而效灵祉也二龙俱东相值于合江之中流争先以行气不相下鬬于江渊二水俱壅波涛汹涌民居其浒者千有余家一旦浸溃奔避无及怨苦之声逹于四境予适见之先遣阴兵万众障其狂波又造水中解纷曰维新之命易我旧徳余忿不忘百灵皆然何独二君今以争道而鬬祸及居人向非吾兵障流则此邑之民靡有孑遗矣且上帝好生后悔何及二龙敬受教令既遣俱行且约归而戒之及朝宗回予与之尸事仰天设誓指东西二大石叱之使起须臾两石峙而立予复戒之曰二江之龙言归于好天地为质斯言不渝若二石合而为一则今日之盟可寒诀别而退
　　蜀并于秦中国文物之盛先王大道之风渐有习之者矣而淳厚之风未振嚣浮之徒竞起予恐伤风教意欲化之一日巴郡宕渠士人牟麟好学不厌而乐于教人守道廉退非有大故不出户庭先郡守温瑀辟请为从事不起邑丞于扆往邀之接语移时所谈皆安时顺变善身避世之语扆欲致守之意而辞不得逹卒罢扆以告瑀瑀嘉其节苏尚功者尝学于麟未终其业立门受徒以师自任而性好奔竞足迹不少安求请省问奴颜婢膝为麟薄之或以麟意逹之者尚功踵门逞辩麟亦自以为尝教诲者乃执先觉之义而语之曰死生有命富贵在天子夏之言也求之有道得之有命是求无益于得孟子之言也子之所为吾实耻之尚功自恃年少拳勇击麟予适见之乃化一儒士为之解纷顾众而语之曰人之寿夭穷逹有命在焉非人为也奔竞无耻不知命者也命之所无求之何益不当求之偶有所获以为求则得之求益于得是不知道者也茍不知命且不知道则所守既丧放辟邪侈至于不义不忠不孝皆由此也二子所为氷炭君子小人之所以分也观者骈阗或问予曰尔为谁荅曰予所谓张仲子也者众惊愕相视间予隐形不见自是远迩闻之若尚功之徒改行有醇厚之风焉渠人为予立庙
　　卭有杜章者望帝友也生于富贵父祖好宴会习以为常凡烹割之事章躬亲之及长自任门戸厨馔无虚日脍炙方离口刀杖已在手矣后以灾祸相继家道零替无以为生为人屠刽以就口食所取人财名过命钱又以饮啖兼人饕殄成疾纔方饱满寻复中虚日常不足以罟取鱼以弋弹雀所见飞走皆萌杀心中年生五子皆无指口累所迫过命之赀不足度日恓惶无聊寻有癞疾肌肤破裂脓血流溃见者掩鼻自以饥火所烧复受疾苦投井自尽为人所执极口詈辱于是仰天呼寃予问主者孙洪叔为言其详又言此人禄虽尽而寿命尚有五年予既知其造业之由又悯其受苦之酷且岁月尚遥怨怒天帝成何纪极乃遣功曹易其心志使之以手掲疮皮自食又以指染脓血吮咀求味宣言于人曰毋作杀生业以我为戒如此逾年以凖未尽之数念断而死诸子皆殍焉
　　予当汉时托生赤帝之家是为赵王如意葢六十五化矣及罹吕祸之后神逰冥漠又无职守尝怀宿愤思欲报之已往修积不复问焉吕死拘幽冥造业深重厯年甚多逮再生亦久遂访西海之濵有邑名卭池邑令吕牟吕后之后身也邑人多吕氏葢宿业相寻诸吕造业之党毕萃于穷荒予母夫人亦生于彼复为戚氏以前生享福太过至此而贫悴所嫁张姓年老无嗣夫妇以芟刈为业一日至野外相顾而语曰生身窘甚辛苦自养暮年力衰将不免于沟壑今六十而无子是天将杀之耶乃相与割臂出血沥于石凹中以石覆之拜天而祝曰人皆有子惟我独无今气血薄少不能施化傥此石下动物生焉亦遗軆也予识母心一念感之从而寓止明日二老复来掲石视之血化为蛇金色寸长予所为也母收养之踰年顶上出角腹下生足能变化每天欲雨予为助之身既长大腹量寛迈见羊豕犬马辄食之邑令有马色洁而骏牧于水际蹄伤吾禾因拘而噬之葢吕产之报身也邑人皆知予详访于予家而不获逮予父母入囹圄责以三日求予无状将见杀焉次日予化儒生谒令解之令曰张老夫妇家养妖蛇食人六畜久矣今又食吾马吾将杀之为民去害张不见听是彼自为妖也今必戮之予曰物命相偿宿业所致遇彼吞噬亦非偶然今君为畜而杀人岂令尹之事乎令叱予使退予复语之曰君有死气浮于面颜宜善自爱他日无悔语毕予隐形不见令之左右皆以予为妖予乃奏天称寃陈以前世子母无辜死于诸吕今适逢之愿与之较辞上而未报因变化风雷呼吸云雾白昼而暝一邑之人相视而语曰汝头那得为鱼以手相扪头面而泣一夕扬海水以为雨灌注城邑围四十里皆陷予以身载父母而出时在孝宣帝世今陷河是其地
　　予前以寃对奏帝未报而擅行之虽一时宿愤顿消及心定气平良用深悔海神晁门劾予擅用海水陷溺平民五百余戸以口计之二千余命除里域具予前身仇对八十余人半在城隍半居附郭外其余生齿皆系夭枉帝命赐谴以予为卭池龙而夺其神职且使天吏监临不得干预雨泽羁囚于积水之下连年旱虐水复为泥身既广大无穴可容烈日上临内外热恼八万四千诸鳞甲中各生小虫咂囓不已宛转困苦不计春秋一日晨凉天光忽开五色云气浮空而过中有瑞相绀发螺旋金容月莹现诸胜妙希有光明山灵河伯万众稽首讃叹欢喜声动天地复有天香缭绕四合天花缤纷随处春盎予乃耳目聪明鼻观通彻心清口润声音发扬仰首哀号乞垂救度万灵诸圣道卫先后咸谓予云此西方大圣正觉世尊释迦文佛也今以教法流行东土随教化身将往中国尔既遭逢宿业可改予遂起改悔心生悲愍念身自踊跃入天光中具陈往昔报应之理世尊畣言善哉帝子汝于向来孝家忠国作大饶益又复闵世生护持心因果未周仇敌相争以人我相肆兴残忍迁怒于物业债当偿今复自悔欲求解脱汝于此时复有前生寃亲之想与夫嗔恚愚痴念否予闻至理心地开明内外罄然如虚空住无人无我诸念顿息自顾其身随念消灭复为男子听佛宣说得灌顶智得大辩才得神通力得圆满相龙天八部皆大欣悦予既离恶趣旋得受形章帝元和中为赵国张禹子仕清河令顺帝永和中为郭林宗友浮沉里闾后主炎兴中为邓艾军司马从伐蜀卒于流矢下葢卭池之余报云
　　既满前縁诏诣玉京洗除业籍鼎新神位俾予永福坤维帝又以所执之杖锡予曰咨尔孝仲万灵之雄忠孝全节世资尔功赉汝斯杖无所不通杖葢如意也予契宿名欣然受之携以自随无适不可因念前身西海之隅复经从焉越裳之西越嶲之南两越之间有金马山胜景清絶张老夫妇予累生之父母也于是生焉为七十一化时晋武帝太康八年岁值丁未二月三日夜子刻以干支考之辛亥日也予既成长妻男具而孝敬不衰见乡人以旱祈雨于土木笑之葢予尝以梦报矣一日临水自书官衘移文海神忽见海使告予尔有形以来迄此显化七十二矣乃呼予为运判促上白驴风雨声中顿失乡地入大穴中宫庭明敞父母以享血属皆在一夕雨泽大作徧沾全蜀之境以縁水府得逹自字曰霶夫焉时帝以予累世为儒刻意坟典命予掌天曹桂籍凡士之乡举里选大比制科服色禄秩封赠奏予乃至二府进退皆隶焉建兴末为儒士称谢艾跨白驴仕于张轨继往闗中与姚苌为友以苌年少多谋畧又宿有契好故也久之予厌处凡世思归蜀峯约苌曰苟富贵无相忘后苌以龙骧将军使蜀至凤山访予予礼待之假以铁如意曰麾此可致兵苌不信予为一麾旗帜蔽天戈盾戎马万余列之平坡今试兵埧是也后苌继苻坚称帝国号秦予在隋唐之世为王通为张九龄颇多表见逮渔阳之乱明皇幸蜀予化儒生至万里桥谒帝帝异予问非北郭张生乎予曰然臣闻元载孔升天虚位久之以待陛下也帝黙然后肃宗收复京都韦见素迎帝归阙封予为左丞相而予宻卫銮舆至咸阳帝移大内安颐遂辟榖张皇后进樱桃蔗浆等悉不食常玩一紫玉笛自吹数声有双鹤下徘徊于庭帝谓宫爱曰吾奉上帝命居元载孔升天也令具汤沐复就寝而化干符中岁荒河南为盗者甚众尚居长伏诛尚让等作乱推黄巢为主长驱江陵渡江入淮北攻河南数十郡次陷洛阳破潼闗僖宗播迁入蜀巢犯阙遣朱温等攻凤翔至潼闗乗舆夜遁出凤翔予以儒服见帝帝夜行马骇予以所乗骑奉帝帝乗之予捧足控马宻布彩云卫帝腾空弥澷云雾微开令帝下视见凤翔军与巢军战于龙虎坂若蚁阵焉帝曰此何所也予曰此乃空际帝惊叹曰卿非北郭生张孝友乎予权辞以对至剑南□□□疲甚欲少憇命予股以枕之熟眠林叶风声帝忽跃起曰巢兵至耶何鼙钲之近也久之从驾宿卫乃至始讶帝行之速有神助云帝至桔柏津约曰朕兴唐公主最神慧奉卿箕箒可乎予曰臣幽也何敢奉承辞谢而去帝至七曲遂封予济顺王亲至庙奠献解剑为赐仗予剿贼后宋文通等斩巢首送成都帝还阙则兴唐公主亦告殂矣予命阴兵迎公主归七曲焉
　　五季中进士孙樵者性刚介不与羣居诋斥佛老着无鬼论自陇之蜀过祠下侮辱无礼而去扺于山阴天忽昏晦风雨如撒行不可进投邸不及呼曰北郭生张君如果有灵则指涯涘如何予令佐神举火一一示之樵尚笑曰庙奴诳我再呼曰神既在何不为我止风雨使克扺于平陆予笑樵所过神庙必狎以为妖今悔何及也示之以炬火数百山川明朗可辨行李须臾风雨顿止樵留记庙庭焉
　　予方以海宇清宁为喜而淳化年间均顺僣叛王师讨之主帅王继恩雷有终祝吾丐灵予命崔瑄李懋以阴兵助雷攻贼至利州贼负固不下忽一卒于军中呼曰梓潼帝君遣二将助阴兵百千今奉天勅剿汝汝可速降而贼以劲弩一箭洞呼者腹卒自去箭无恙反厉声自若预言贼陷之期及叛平有恩荣以英显之号上帝嘉予弭变能免杀戮俾専轮回救苦之司开便宜都督之府总三界六天之阴兵焉
　　予在隆兴岁奉玉音加秩若曰文昌者教化之本实传列圣之业儒士者道徳之渊亦惟一徳之忠播告诸天亶孚有众尔文昌司禄主者职贡举真君卫民少傅灵应帝君张某徳被万物威刑四方粤自有生显从浩刼顺考古道鉴观人文照临并日月之明发生赞乾坤之化教耕稼而民人育修礼乐而政事康干戈载戢阴阳常和水土既平休祥时格托之庶务试以诸艰皆济济以可观每多多而益办昔由水府今莅台衡尚持拔苦之心誓拯倒悬之念厥有成绩巍乎难名察九十余化之行藏命编诸册着万二千端之行节岂曰空文颠则持而危则扶恶以惩而善以劝下民允赖惟乃之休况复恢龙汉之图书阐鸾台之典则欲分身而显化率诸圣以溷融万梵开张三界均利宜加峻位俯叶舆情名跻南极之尊礼絶星联之上于戏跻三阶而下太乙允彰应物之符敛五福而锡庶民式赖师言之佐谁其能者汝往钦哉可特加金阙昊天太师纠察三界祸福事
　　上天开化十九年下世大宋中元甲子绍熙六年正月初一日三清至尊在玉清圣境九霄梵炁之上大会九天十极考校功过无上至尊金阙昊天玉皇上帝总领三界羣真诸天列曜地水众圣上朝三清尔时元始天尊登命金阙侍中九天司马储福定命真君开碧玉寳笈流露丹匡出万天素威功过玉厯考校诸天诸地水界阳曹升真得道以来功过大小以予自龙汉初刼化九光之始育玄黄之秀神一挺生已三十余化迄于周武王之乙巳岁乃符天徳降生于清河氏九十余世之尽孝尽忠百千万化之积功累行当次天帝之位于是诸天行举三界惟尊颁降玉厯下示金阙乃命玉宸左侍瑶华内院翰林琼章学士诸天真君撰制玉册以是月十五日进封帝号曰无上大罗天开化十九年正月十五日金阙玉宸瑶华内院三天门下都省一炁分形化生四灵玄玄大道无形无名始清肇判挺生圣真乾坤并徳日月并明天上天下莫不孝钦惟昊天金阙太师纠察三界三教祸福事九天都督大使判桂禄嗣籍上仙元皇真人张某玄黄孕质炳灵张翼之精真炁通灵妙证虚皇之果植立古今之名教弥纶天地之璇纲全十华十徳之太玄朗八景八真之妙善分身应化不外乎忠孝之两端救刼度人必本乎慈仁之一念九十生之功成行满三千刼之道备徳髙坤维弘福惠之恩干造赖赞襄之力善盈玉厯名焕瑶穹当位帝真式隆宠号敬遣金阙侍中玉宸左侍清玄学士无上上徳真君宁洪赍捧金书玉册特上尊号进拜南极长生真三九天定元保生扶教开化主宰波罗尼蜜不骄乐育大帝抜剑大慈悲更生永命天尊极先天地道藴玄黄生一炁以化三才溷合空洞证十通而成万行离相消尘扶教定元下制延康之浩刼保生开化俾超晖景之太霞位峻九天功超三界丕开慈悲之行大恢生化之原持檀炽香领苍胡寳功髙莫议徳盛难踰合示嘉尊幸毋谦逊仍冀同符大道刧刧长存溥福生民巍巍其大龙章昭锡永秘玄都谨册予以是日受徽号于玉宸金阙七寳琼台之上昊天至尊御殿典仪赐羽葆霓旌九龙玉辇九凤琼舆冠通天十二旈之冠服玄衮日月山龙华虫之服秉玄圭而步朱履所居之宫一曰紫微垣文昌宫在赤明和阳虚明堂曜天之间一曰玉霄绛宫在波罗蜜不骄乐育天之上皆宫阙巍峩大晖华炁赤城丹台金墉玉树灵凤自鸣紫云常覆予钦奉册命峻迁天真愈怀恐惧乃作慈悯而自誓曰下土众生不知因果不识罪福多迷正道误入邪宗展转沉沦无由出离又值延康末劫魔鬼流行人民受祸剥烂生根诚可哀念乃以孔孟伊周之学道徳仁义之教综以仙释之灵通显以柱录之功用设为四科立为九等表吉凶悔吝之直彰善恶祸福之报或兆于梦或着于籖分身应化救劫保生嗣是之后文武医卜士农工贾凡一民一物之荣枯贵贱皆隶予之造化焉
　　延康末劫蜀有三卯之屯开禧丁卯逆曦僣扆予不忍生灵荼毒预禀天勅遣皛然山神降生为安丙同崇应帝削平此乱垂銮之际显示安名是以杨李诸人因予成事而祸不及民绍定辛卯蜀变甚惨皆人心不古有以召之予屡请玉陛天怒震动不允奏闻乃遣凤凰土地生于余氏曰玠尹兹西陲以苏蜀困时号小康迨至乙夘世事日非数不可挽雷杼不可以复居矣遂有三潮之命悲夫
　　予三潮宅真之地数罹劫变再奉天勅移銮于黔遂以云龙山摩围后洞为宁亲之宅以驻神跸分遣仙官随地炳灵为国宣劳不一而足赵定应以功业着夏贵以如意显他如开州之复鹅滩之捷皆予阴相也又命曹光颜奕李白苏轼黄庭坚诸仙假金莲石葛傍嵓鑚火镕雪烹茶讃经述仪开复古化出一十七书以寿衣冠之脉以植纲常之教以昌文儒之命以衍上帝一十七光之休而永亿万世之真传焉帝君作紫府飞霞洞记云吾旧生越嶲间按越嶲为郡居天下之西南角得坤之用在汉时戸仅十四万其俗多营窟版屋而息如上古穴居埜处之世其地则多土圹岩穴接黎之卭莋都雅之灵闗道自唐大斥土宇包夷荒而郡县之民不堪命越嶲遂与中华壤断土隔真人幸启偃兵息民执玉斧而划弃大渡之外越嶲遂沦呜呼吾将安归当以黎雅为乡也黎之卭崃闗有灵应洞乃吾之变化所惟古蒙旧属汉嘉之青衣其俗醇厚简古如周民好善尧屋可封其地襟带岩峦如太华之磅礴岷峨之嶙峋吾常爱而居焉近奉帝命往来全蜀至则寓之以行化恨榛莾掩翳如小有清虚之所吾必久留邑下苟洙父子念此甚久吾知而直命之乃忻然于吾殿后斩荆棘去茅菅为一洞天费仅二十万钱屋穴皆备吾掲为紫府飞霞葢本班固赋西都据坤灵之正位仿太紫之圆方与王勃记滕王阁彩彻云衢霞鹜齐飞之义上以示吾不忘故乡之意下以期有志于攀鳞者休哉蒙山之下亦有变化之所矣后之人有能自励而期为汗漫游者乎然东山旧祠兴自绍兴丙寅逮今年丁卯始克有洞穴而洞穴不成于他人而成于苟洙父子亦有数也一日苟洙欲纪年月曰此事非神其谁宜为吾亦为之忻然亲书于石开禧三年六月十八日也
　　隽永录云祥符中西蜀有二举人同砚席既得举贫甚干索旁郡乃能办行岁已迫始发乡里惧引保后时穷日夜行至剑门张恶子庙号英显王灵响震三川过者必祷焉二子过庙已昬晩大风雪苦寒不可行遂祷于神各占其得失以神梦为信草草就庙庑下席地而寝入夜风雪转甚忽见庙中灯烛如昼肴爼甚盛人物纷然往来俄传导自逺而至声震四山皆岳渎贵人也既就席宾主劝酬如世人二子大惧已无可柰何潜起伏暗观焉酒行忽一神曰帝命吾侪作来岁状元赋当议题一神曰以铸鼎象物为题既而诸神皆分一韵且各删润雕改商确又久之遂朗诵曰吾召作状元者魂魄授之确子黙然私相谓曰此正为吾二人发迨将晓见神各起致别传呼出庙而去视庙中寂然如故二子素聪敏各尽记其赋亟写于书帙后无一字忘于是拜赐鼓舞而行咲语欣然惟恐富贵之逼身也至京适及引保就试过省志气洋溢益半验矣至御试二子坐东西廊御题出是铸鼎象物赋韵脚尽同东廊者下笔欲书懵然一字不能记间闗过西廊问之西廊望见东廊来者曰御题验矣我乃不能记欲起问子幸无隐也东廊者曰正欲问子也于是二子交相疑曰临利害之际乃见平生且此神赐而独私以自用天其福尔耶各忿怒不得意草草信笔而出唱名二子皆被黜状元乃徐奭也既见印卖赋比庙中所记者无一字异二子叹息遂皆罢入山不复事笔砚

　　蜀中广记卷七十九

　　●钦定四库全书

　　蜀中广记卷八十

　　（明）曹学佺 撰

　　○神仙记第十

　　附录鬼怪

　　夷坚志冯时行守万州州有舞阳庙冯以樊哙从髙祖入蜀而万州落南非哙所至是必夷鬼假托以取血食耳即日撤其祠未几出视事见伟丈夫被甲持戟坐于公庭冯叱之掀髯而怒曰吾乃汉舞阳侯庙食千岁君见毁撤吾无所归冯厯诋其平生所为不少慑神奄奄而灭
　　大宁图经云汉永平七年尝引此县咸泉至巫山用铁牢盆盛之水化为血
　　长老云果州尝饥有客籴糓于叙泸雇船载至境谓舟师曰吾先往以待子来问城西陈寿即我家也米至城下舟师访之乃知其为陈著作之神惊闻于官官为给船赁以米赈贫民
　　蜀李势宫人张氏有妖容势宠之一旦化为大斑理虵长丈余逰于苑中夜复来寝床下势惧乃杀之复有所宠郑美人化为雄虎一夕来食势宠姬有马生驹一头而两身相着六耳一牝一牡有马氏妇姙身儿从胁下出母子无恙其年势为桓温所灭出广古今五行记
　　广汉王瑗之为信安令在县忽有一鬼自称蔡伯喈来见议谈诗赋揆之古今靡所不谙王问是昔日蔡邕否荅云非也与之同姓字耳问前伯喈今何在云在天上作仙人受福甚快乐非复畴昔也出齐谐记
　　异苑文帝元嘉初益州王双忽不欲见明常取水沃地以菰蒋覆上眠息饮食悉入其中云恒有一女子着青裙白■〈须上巾下〉【一作领巾】来就其寝母听闻荐下有声厯厯发之见一青色白瘿蚯蚓长二尺许又云此女常以奁香见遗气甚清芬奁乃螺殻香则菖蒲根于时咸谓双暂同阜螽矣
　　明月峡中有二溪东西流宋顺帝升明二年溪人微生亮钓得一白鱼长三尺投置船中以草覆之及归取烹见一美女在草下洁白端丽年可十六七自言髙唐之女偶化为鱼游为君所得亮问曰既为人能为妻否女曰冥契使然何为不得乃为亮妻后三年忽曰数已足矣请归髙唐亮曰何时复来荅曰情不可忘有思复至其后一岁三四往来不知所终太平广记
　　广五行记曰梁末蜀人费秘割麦值暴风雨隐于岩石间避雨去家数里遥见前路有数妇人皆着红紫襕衣歌吟而来私谓野外何因有此心异之渐近寂然无声去秘数步乃各住立少时悉转向秘看之其面并无七孔唯垂鸟毛而已秘惊怖仆地至二更秘儿恠父不至把火寻觅见秘卧在道傍左侧有十余刺猬见火即争散走秘至家百余日死
　　录异记蜀州晋原县山亭中有二大石各径二尺已来出地七八寸人或坐之心痛往往不救又云是落星石东边者生西边者死石与他石无异只色带青白耳
　　有巴卭人不知姓家有橘园霜后尽收采余二橘大如三四斗盎巴人异之即令攀摘轻重亦如常橘剖开每橘有二叟长尺余须眉皤然肌体红明见人不怖但相对象戏谈笑自若决赌讫一叟曰君输仆龙神第七女发十两智琼额黄十二枚紫绡帔一副绛台山霞实散二贴瀛洲玉尘九斛阿母疗髓凝酒四锺阿母女态盈娘子跻虚龙缟袜八緉后日至王先生青城草堂还我者一叟曰王先生许来竟待不得橘中之乐不减商山但不得深根固蔕耳一叟曰仆饥虚矣须龙根脯袖中抽出一根草方圆径寸形状宛然如龙毫厘悉具因削食之随削随满食讫噀之化为一龙四叟共乗之足下泄泄云起须臾风雨晦冥不知所之巴人相传此百五十年事似在隋唐之间但不知指的年号耳出玄怪录
　　广古今五行记髙宗光宅中李崇贞任益州长史厅前柑树结一实大如鸡子晩熟露小孔如针羣咸异之久而剖得一蛇赤斑色长尺余崇贞竟以罪死
　　大唐竒事云长安有贫僧卖一小猿会人言堪驰使虢国夫人欲之问其由僧曰本住西蜀居山二十余年偶羣猿过遗此小猿怜而养之纔半载识人意会人言语指顾实不异一弟子今至都城资用乏而无计故鬻之夫人偿与彩帛僧谢而去此猿旦夕在夫人左右甚怜爱之它日贵妃遗夫人芝草小猿看翫良久倒地立化为一小儿状貌端妍年可十四五夫人怪而问之小儿曰本姓袁随父入蜀山采药居林下三年父常以药苗啖我忽一日自不觉变身为猿父惧弃我去幸此僧收养得至夫人宅中口虽不能言心中之事略不遗忘每至深夜唯自泣下今不期却还人身也夫人竒之遂衣以锦衣使侍从常秘宻又二年容貌转美夫人恐人见夺因不令出安于别室以一婢供饲药食从所嗜也一日小儿与此婢俱化为猿惧而射杀之视其尸仍复人身
　　军将陈守规者性刚猛尝坐法流信州寓一公馆此馆素凶始至鬼物昼见其形变化倐忽乃持弓矢刀杖与之鬬久之闻空语曰吾鬼神不欲与人杂居君既坚正愿以兄交可乎守规许之自是常与交言有吉凶辄先报求饮食与之辄得钱物既久颇为厌倦因求方士手书章疏奏之上帝翌日鬼乃大骂曰吾与君为兄弟奈何上章诉我大丈夫结交当如是耶守规云安得此事即于空中掷下章疏纸笔宛然又曰君谓我无所处耶吾今往蜀川亦不下于此矣由是遂絶出稽神录
　　蜀大理少卿李冰尝归郫城别墅见桥侧一婴儿以蕉叶荐之冰怜其相貌收归哺养为子六七年能读书善谭笑爱之过于亲生至十二岁经史未见者皆如夙习人谓其神智尝独居一室中阅书父母偶潜窥之见一人持簿书复有二童子接引呈过其子便大书数行却授之去父母异之来日因侍立冰欵曲谓之曰吾夜来窃有所覩汝得非判阴府事乎曰然重问则唯拜不对冰曰阴府人间事自不同吾不欲苦问汝宜善保子父母却后六年一旦白父母儿只合与少卿夫人为儿一十八年今则事毕来日申时却归冥司因泣下久之父母亦为之出涕冰自问官禄荅曰大理少卿也来日申时儿果卒未久冰坐事遂罢出野人闲话
　　开元末渝州多虎暴居人设机穽待之月夜登树候望见一伥鬼如七八岁小儿无衣轻行通身碧色来发其机及过人又下树上之须臾一虎跑过为陷机所中死久之小儿行哭而返因投虎口而没及明开视有碧石大如鸡子在虎喉中
　　天寳中章仇兼琼为剑南节度数载将入朝蜀川有张夜叉者状如狂人而言事多中乃呼而问之夜叉云大使若住蜀有无涯之寿若必入觐不见其吉兼琼初甚惶惧久之曰安有是耶遂行至汉州入驿坠马身死惟心上微暖先是彭州刺史令蒙阳尉马某送药酒一器兼附起居蒙阳去汉州五十里奉命便行至驿未到兼琼所忽然颠倒而卒顷之兼琼气苏言地下所司以马尉见代也马魂便至其家家人惊异问适尔奉命还何遽也不言视天太息遽挥使去因流涕谓妻子已代章仇大使死适于地下苦论地下所司并为他争奈何自念到官日浅逺客孤弱故还取别举言悲号又谓妻无苦我代其死彼亦当有深恤无忧不得还乡但仓卒死生永隔以此为恨耳言讫不见妻子犹怳然惊疑而舁尸至矣兼琼翌日还成都赙马氏钱五百万又令彭州赙五百万兼还四年秩禄云
　　新繁县令妻亡召女工作凶服中有妇人婉丽殊絶令恱而留之数月甚见宠爱一旦惨悴言辞哽咽令恠问之曰本夫将至身方逺适所以悲耳令曰我在此谁如我何苐自饮食无苦也后数日复求去止之不可留银酒杯一只为别谓令曰幸甚相思以此为念令赠罗十疋去后恒思之持银杯不舍手每至公衙即置案上忽得报前尉已罢还其妻神柩尚在县逺来移转投刺谒令令欸待之尉见银杯骇愕数视之令问其故云此是亡妻柩中物不知何得至此令叹息因具言始末及形状音旨留杯赠罗之事尉愤怒终日后开棺见妇人尚抱罗而卧怒甚积薪焚之已上三则出广异记
　　开元初巴人百余辈上褒中随山伐木至太白庙庙前松树百余株各大数十围止而伐之已倒二十余株有老人戴冠拄杖至其所曰此神树何故伐之羣巴初不顾老人曰若然已倒者取之未倒者无伐何如又不止老人曰吾太白神若不止必当俱死无益也又不信老人乃登山呼斑子倐尒有虎数头相继而至噬巴殆尽惟五六人获免老人曰汝辈畧有良心不令杀宜速去也其倒树至天寳末尚存适诏修理内殿杨国忠令人至山宣敕取树作板以进神竟与之
　　章仇公镇蜀日佛寺设大会百戱在庭有十岁童儿正舞于竿杪忽有物如鵰鸮掠之而去羣众大骇因罢乐后数日其父母见儿在髙塔上梯而取之神形如痴久之方语云见如壁畵飞天夜叉者将入塔中饲以果实饮食诸味亦不知其所自旬日方精神如初出尚书故实
　　玄恠续录云薛伟者唐干元年任蜀州青城主簿与丞邹滂尉雷济裴寮同时伟得病七日忽奄然若往连呼不应而心头微暖家人不忍即敛环而伺之经二十日忽长吁起坐谓其人曰吾不知人间几日矣曰二十日矣与我觑羣官方食鲙否言吾已苏甚有竒事请诸公罢筯来听也仆走视羣官实欲食鲙遂以告皆喜而来伟问诸君使司戸仆张弼买鲤于赵干以付王士良鲙乎曰然何以知之曰向杀之鲤即我也众愕曰愿闻其说伟曰吾初疾恶热求凉忽策杖而去不知其梦也既出郭其心欣欣然若笼禽槛兽之得逸莫我如也渐入山行益闷遂下游于江潭有思浴意遂脱衣于岸跳身便入自幼狎水成人已来絶不复戏遇此纵适暂契宿心且思人浮不如鱼快也安得摄鱼而纵逰乎傍有一鱼曰顾足下不愿耳正授亦易何况求摄当为足下图之决然而去俄顷有鱼头人长数尺骑鲵来导从数十鱼宣河伯诏曰城居水逰浮沉异道茍非其好则昧通波薛主簿意尚浮深迹思闲旷乐浩汗之域放怀清江厌巘崿之情投簮幻世暂从鳞化非遽成身可权充东潭赤鲤呜呼恃长波而倾舟得非在晦昧纎钩而贪饵易伤于明无或失身以羞其党尔其勉之忽而自顾即已鱼服矣于是放身而逰意往斯到波心潭底莫不从容三江五湖腾跃将遍然旦留东潭暮必复回俄而饥甚求食不得循舟而行忽见赵干垂钓其饵芳香心亦知戒有顷饥益甚思曰我是官人戏而鱼服纵吞其钓干岂杀我固当送我归县耳遂吞之赵干收纶以出干手之将及也连呼之不听而以绳贯我腮系于苇间既而张弼来曰裴少府买鱼须大者干曰未得大鱼秪有小者弼曰奉命取大鱼安用小为乃自于苇间寻得我而提之我谓弼曰我是汝县主簿化形为鱼何得不拜弼不听提之而行入县门见吏坐者奕棊者大声呼之畧无一应既而入阶邹雷方博裴啖桃实皆喜鱼大促命付厨弼言干藏巨鱼先以小者塞命可恨裴鞭干已令鲙我我乃呼曰为公同官见不相舍反促杀之仁哉大呌而泣三君不顾而付鲙手王士良士良砺刄投我于机上我大呌曰王士良因何杀我可执我白于官人士良若不闻者按吾腮于砧上而斩之彼头适落此亦醒悟遂奉召尔言讫诸公逓相讯之一如所云莫不惊骇生爱忍想于是投鲙咸终身不食伟亦平愈后累迁华阳丞乃卒
　　太平广记贞元初陈郡袁生任唐安参军罢秩逰巴川舍逆旅氏忽有白衣丈夫来谒与之语聪辩敏博逈出于人竒之丈夫曰某又善筭能知君平生事生讯以往事一一如写益竒之是夕夜深丈夫宻谓袁曰我实赤水神也有祠在新明县南去岁淫雨数月居舍尽圯为风日樵牧侵侮知君来岁当补新明令倘为重建祠宇以时奠祀幸甚生诺之已又曰子初至时屛人独入庙中冀尽一言耳生曰谨奉教是冬果补新明及至讯之果有赤水神庙旬余遂诣之未至百余步屛车吏独诣庙中见其檐宇摧毁伫望久之有一白衣自庙后来即向丈夫也叙寒温少顷与生偕行至阶下有老僧桎梏生问此何为者神曰此县东兰若道成有殃吾摄其魄系之一岁矣旬余当解之且谓生曰君昔诺我建庙可疾图之生曰不敢忘既归贫无以为资因念神所系道成既旬余当解今假以他语俾建庙又安有疑乎因使问县东兰若果有道成师病甚因谓曰我能愈疾师能以缗货建赤水神庙乎道成曰疾果愈又安以缗货为辞生因绐语以故道成曰敬受教后旬余果愈道成召弟子曰吾少学浮屠今年五十不幸沈疾向者袁令谓我师之病赤水神所为也不为福而反害人安得不除之因与其徒持锸诣庙尽去神像及祠宇无一遗者又明日道成谒袁袁曰可疾修赤水庙也不然且惧为祸道成曰夫神所以赖于人者以其福可延戾可弭旱则雩之以泽潦则禜之以霁故天子诏郡国邑里以建祠为民福也若赤水神无以福人且加害焉已尽毁其庙矣袁且惊且惧而谢之道成气益丰居无何袁生以事坐徙端溪行至三峡忽见白衣立于路左曰向托君修我祠宇奈何致道成毁我之舍弃我之像使一旦无所归君之罪也君弃穷荒职此报耳生谢曰毁君者道成也何为罪我神曰道成福甚盛吾不能动今君禄与命衰故我得以报言已不见生恶之后数日竟以疾卒
　　申屠澄者贞元九年自黄衣调补汉州什邡尉之官至真符县东十里许遇风雪大寒马不能进见路旁茅舍中有烟火甚温乃往就之有老父妪及处女环火而坐女年方十四五虽蓬髪垢衣而雪肤花脸举止妍媚父妪见澄来遽起曰客甚冲寒雪请前就火澄欣谢之坐良久天色已暝风雪不止澄曰西去县尚逺借宿于此可乎父妪曰但蓬室为陋耳敢不承命澄遂解鞍施食秣马其女方修华靓餙自帷箔间复出而闲丽之态尤过向时有顷妪自外挈壶酒至于火前暖饮谓澄曰以君冐寒且进一杯以御凝洌澄起揖让曰始自主人翁即巡某当婪尾因曰坐上尚欠小娘子父妪皆笑曰田舍家所育岂可备宾主女郎回眸斜视曰酒岂足贵谓人不宜预饮也母即牵裙使坐于侧澄欲举令以观女意执盏曰请征书语属目前事乃曰厌厌夜饮不醉无归女低鬟微笑曰天色如此归亦何往哉俄巡至女哂曰风雨如晦鸡鸣不已澄愕然叹小娘子明慧若此某幸未婚敢请自媒如何翁曰是虽寒贱亦常娇保之颇有过客以金帛为问意不忍别未许也不期贵客又欲援拾岂是分耶愿以为托澄遂修子壻礼祛囊以遗之妪悉无所取曰但不见寒贱何事资货明日又谓澄曰此孤逺无邻又复湫隘不足以久留女既事人便可行矣又一日从容为别澄乃以所乗马载女而行既至官俸禄甚薄妻力赞成家交结宾客旬月之内大获名誉至于厚亲族抚甥侄洎僮仆厮养无不欢心后秩满将归已生一男一女亦甚明慧澄尤加敬焉尝作赠内诗曰一尉惭梅福三年愧孟光此情何所喻川上有鸳鸯其妻终日吟讽似黙有知者然未尝出口毎谓澄曰为妇之道不可不知书倘更作诗反似妪妾耳澄罢官即尽室归秦过利州嘉陵江畔临众石藉草憇息妻忽怅然谓澄曰前者见赠一篇寻即有和初不拟奉示今遇此景物不能终黙乃吟曰琴瑟情虽重山林志自深常忧时节变辜负百年心吟罢澘然良久若有慕焉澄曰诗则丽矣然山林非弱质所思倘忆贤尊今则至矣何忽悲泣乎后二十余日复过妻家草舍依然但不复有人矣澄与妻俱止其舍妻思慕之深尽日涕泣忽于壁角故衣之下见一虎皮尘埃尽满妻见之忽大笑曰不知此物尚在耶披之即变为虎哮吼拿攫突门而去澄惊走避之携二子寻其路望林大哭数日竟不知所之出河东记
　　太平广记元和中荆州崔商上峡之黔秋水既落舟行甚迟江濵有溪洞林木絶胜商因杖策徐步不三四里忽有人居石桥竹扉板屋茅舍景象殊逈因前诣焉有尼众十许延客姿貌言咲非岩壑中有也即升其居见舍上多曝果栗及窥其室堆积皆满须臾则自外斋负果累累至商以深山疑为妖异忽遽辞返众尼援引留连词意甚恳商竟登舟谢之访于舟子皆曰此猿猱耳非速返几为所残即聚僮仆挟兵杖亟往寻捕无踪迹汉州西四十五里有富叟王瑶所居水竹园林占一州之胜往来人多迂道以经瑶亦尽诚接待有卖瓦金石生者常言住在西山毎来必休于此积十数年率五日一至瑶宻视其所买又非山中所需异之一日又来因竭力奉之石亦无媿将去瑶曰思至贵居为日久矣今者幸愿偕焉石生曰穷僻山居不足为访瑶不顾径随之行至数里将暝石生曰可还矣固辞之瑶追从不已石生忽以拄杖画地登为巨壑而身亦腾为白虎哮吼顾瞻瑶惊骇惶怖因蒙面匍匐而走明日再往曽无人迹自是石生不复经过矣出集异记
　　录异记邹平公段文昌尝佐太尉南康王为成都邮巡忽失韦意逐之使摄尉灵池苍惶受命羸僮劣马奔迫就县去灵池六七里日已昏黒路絶行人忽有两炬前引更呼曰太尉来既及郭门两炬皆灭扣闗良久令长差人延之然后得入自邮巡奉韦使入长安得交刘禹锡时禹锡为礼部员外公往谒之禹锡与日者从容之际公遽至日者匿于箔下公既去日者谓禹锡曰员外若图省转事势殊逺须待十年后此客入相方转本曹正郎耳自是禹锡失意连授外官十余年邹平入相方除禹锡礼部郎中归阙
　　太尉中书令南康王韦皋节制成都于万里桥隔江创置新南市发掘坟墓开拓通街水之南岸人逾万戸鄽闬楼阁连属宏丽为一时之盛然毎至昏暝则人多惊悸投砾掷石鬼哭呜咽葢其丧失坟垄无所依栖故俗谓之虚耗焉人居不安市亦不甚完葺韦公知之请道流置黄箓道场精诚懴谢至第三日鬼哭之声顿息梦神人曰公营南市使幽鬼失其所居丧其骸骨相与悲怨几为分野之灾赖黄箓功为其迁抜上帝许穷魂三万余辈皆乗此福托生诸方矣居人自此安堵勿复为忧也公深异之自制黄箓碑立于真符观焉
　　戎幕闲谈杜元颕镇蜀年资州方丈大石走行盘礴数亩新都县大道观老君旁泥人须生数寸抜之俄顷又出都下诸处有栗树结实食之味如李鹿头寺泉水涌出及猫鼠相乳之妖南蛮将围城西门有人见一龙与水牛鬬俄顷皆灭又李树生木瓜而空中不实大道观即玉皇观在东门外五十步
　　成都景云观旧在新北市因节度使崔公安潜置新市日迁于大西门之北观有三将军堂颇灵应毁撤之后唯柱础一枚穿掘不动掩手足其上热愈于火逡巡应心侧近居人有犯触者立有征应今犹存
　　马举为山南步奏官由间道入蜀时兵后僻路絶无人烟夜至一馆闻东廊下有人语声因往告之有应者云中堂有床自往宿去举至中堂唯有土塌又求火荅云无火求席隔屋掷出一席可重十余斤举亦壮士殊不介意睡至中夜有一物如猴升榻而来举以铁椎急击之呌呼而走及明呼告别闻人怒声更云夜来见伊独处令儿子往伴打得几死举推其门不可开自隙窥之了无人物但有积壤而已举后为太原将官淮南节度使出稽神录
　　渠州刺史李黄夏日憇于小厅见鼠穴中有一人长数寸执篲扫穴前而入顷有二人亦长三二寸舁一镬添水爨薪须臾镬沸有一夜叉执铁扠叉一人披紫袍执象笏长三二寸形色状貌犹已身也虽惧而不敢惊之夜义咄紫袍脱衣入镬中须臾而出仍自服衣而入穴中又见一妇人出穴中似黄之姊孀妇寓岳州久矣主镬者又扠黄姊入镬中须臾又出姊服衣亦入穴中主镬者继入舁镬二人亦入拥篲者扫其灰烬而入数日皆如此黄大忧遣访其姊亦无恙黄后十余年方卒出闻竒录
　　唐司空严震梓州盐亭县人所居枕釡戴山但有鹿鸣严氏必一人殒忽日震与亲表对坐闻鹿鸣其表曰釡戴山中鹿又鸣矣严曰此际当应表兄其表遽对曰表兄不是严家子合是三兄与四兄不日严氏果亡一人出北梦琐言
　　髙骈筑成都罗城时令人发古冡取砖以资甃砌有牙将姜姓者当掘一冡先夜见一鬼啸于冡上且献诗求免其文亦可观以白于髙乃免之详见诗话
　　寳厯三年明经范璋夏日居梁山读书深夜忽听厨中有拉物声范慵省之至明见束薪长五寸余齐整可爱积于灶傍地上累蒸饼五枚又一夜有物叩门因拍掌大笑声如婴儿如此经三夕璋素有胆气乃乗其笑曳巨薪逐之其物状如小犬连郄击之变成火光照满山而灭出酉阳杂爼
　　进士杨藴中得罪下成都府狱夜梦一妇人虽形容不扬而言词甚秀曰吾薛涛也顷幽死此室乃赠藴中诗曰玉漏深长灯耿耿东墙西墙时见影月明窻外子规啼忍使孤魂愁夜永
　　进士李菌襄阳人尝见红叶自御沟流出上题诗云流水何太急深宫尽日闲殷勤谢红叶好去到人间菌收贮书囊后僖宗幸蜀菌奔窜南山民家见一宫娥自云宫中侍书名云芳子有才思因与之款接见红叶叹曰此妾所题也同菌诣蜀具述宫中事至锦官逢内官田大人识之曰书家何得在此逼令上马与之前去李甚怏怅其夕宿逆旅云芳子复至曰妾已重赂中官永得从君矣乃与俱归襄阳数年菌疾有道士言其面有邪气云芳子自陈往年绵竹相遇实已自经而死感君雅意故久相从人鬼殊途何敢贻患于君置酒赋诗告辞而去出北梦琐言
　　赵尊师者本遂州人飞符救人疾病于乡里间年深矣又善役使山魈令挈书囊度帽有民阮琼女为精怪所惑毎临夜即别梳妆似有所伺顷之迎接忻喜言笑自若召人医疗即先知姓名琼乃令请尊师救解赵取素白绢朱书大符与琼贴于户牖更初闻有巨物中击之声如氷坠地遂攅烛照之乃一巨鼍宛转在地逡巡而死符即不见女乃醒悟惊骇涕泣琼遂碎鼍之首弃于壑间却诣尊师备陈其事赵又与小符令女吞之自后无恙出野人闲话
　　唐故吏部员外张升随僖宗幸蜀以年少未举遂就摄涪州衙推州司差里正游章当直他日告辞问何往章但云有老母及妻男乞为存问言讫而去所居近邻夜闻章家大哭翌日问其由言章昨夜辞其家入山变为虎矣二三日又闻章家大惊呌又问则曰章昨夜思家而归自上半身已变虎而尚能语出闻竒录
　　王道珂者居双流县南笆当僖宗幸蜀之时常以卜筮符术为业行坐常诵天蓬咒毎入市货符卜得钱吃酒至醉方归双流郭外有白马将军庙晓夕有人祈赛长日垂帘帘内往往有光及闻吹口之声祈祷酒食忽忽不见愚民畏惧无有辄敢正视者道珂因酒醉归入庙朗诵神咒则庙堂悄然傍人视之无不惊骇异日晨鸡初呌忽随村人担蒜趂市夜行至庙前忽然倒地苍惶之间见野狐数头眼如火炬衘拽入庙闻堂上呵责曰你何得恃酒入我庙念咒惊动我眷属道珂心中黙持天蓬逡巡却苏葢縁其时与挐蒜人同行神兵逺秽臭而不卫其身耳既苏之后遂归家沐浴清洁却来庙内大诟而责曰我是太上弟子不独只解持天蓬咒常诵道经云天得一以清地得一以宁神得一以灵尒若是神明只合助道行化何以恶闻神咒我知非白马明神定是精怪傍附幻惑生灵今日我决定于此止泊持咒为民除害遂志心朗念不歇庙中寂然无声亦无光透帘幕唯闻自扑呻吟之声至明呼唤邻近居人视之唯见老野狐五头头破血流死于阶下自后庙祀遂废天蓬将军是北帝上将制服一切鬼神不止诛灭狐狸也灵验记
　　合州有壁山神乡人祭之必以太牢不尔则致祸岁烹宰不知纪极蜀僧善晓者早苦州县官调选乃剃削为沙门坚持戒律云水参礼行经此庙闻之乃曰天地郊社荐享有仪况牛者稼穑之畜尔以为祀无乃过乎命斧击碎土偶数躯最后一偶庙祝哀祈曰此一神从来蔬食由是存之军州以为异申闻本道而僧亦端然无恙出北梦琐言
　　校书郎张仁寳素有才学年少而逝自成都归塟阆中权殡东津寺中其家寒食日闻扣门甚急出视无人唯见门上有芭蕉叶上题曰寒食家家尽禁烟野棠风坠小花钿而今空有孤魂梦半在嘉陵半锦川至端午又闻扣门声其父于门罅伺之乃见其子长三丈许足不践地门上题五月五日天中节题未毕其父开门即失所在太平广记
　　益州西门内石笋街百姓有李万寿者年五十余景福元年壬子三月中值兵乱城门尽闭家道罄竭亲属二十余口悉皆沦没万寿一身穷悴俟至城开遂往汉州投托亲知行至新都县觉日色犹早乃更前去不觉昏黒遥见西山之下隔桥茅斋四向似有人居万寿至门投宿扣扉良久一女子出年纔及笄见万寿惊问曰是何人因何至此万寿曰欲往汉州至此抵夜求寄一宿女子曰君宜速去此不可住万寿再三恳告乃曰妾夫婿非人即行病鬼王妾即新都县蓝□行内王万回家女也偶然被摄至此无由得归万寿自陈至此山路险恶去亦死住亦死愿得一处藏匿或可免难当为娘子通报本家令知在此女子良久欣然遂引万寿入大瓮中以物蒙之万寿既喜又惧不敢喘息但志心宻诵太上天童护命经而已四更以来忽闻大风抜树走石飞沙俄见鞍马铿訇旗队震耀入于堂内须臾而风止俄又闻鼾睡之声如雷吼逹于屋外夜未晓女子潜至瓮间语万寿曰我王与羣鬼睡矣然王问妾云适来忽见宅四面金刚力士遍满空中紫云之内白鹤仙童罗列前后吾急归复遇一老翁四目部领兵使逐吾去大铁围山吾奔逆窜避直候兵散﨑岖至此今大困乏岂有术人至此乎妾但荅云无也君若有术为妾言之万寿曰吾无所能适但志心宻诵天童护命经耳女子曰君试诵之我愿闻也万寿遂宻诵经一遍女子稽首跪听移时讃叹必是此经灵验言讫复入室内寂然无物但闻香风飒飒觉在土穴中仰见天色皎然遂奔至瓮所惊告万寿同寻香气而出天色渐晓方知身在大古墓中相顾悚惧万寿遂引女子至新都县寻其本家父母聚族悲喜问其事逺近传说惊叹女家以钱十万庄一所为谢万寿即于严真观入道女子父王万回即于万寿处传受天童经于玉皇观中入道并下灵验记
　　李邵者葭萌令也自云其妻亡已八九年身素未逰京国因参选始到僦居三洞观侧客陀之中偶见其家亡婢小玉自邻居而出熟视之果是也以名呼之敛衽而至问其故则云某随娘子在此已岁余矣今暂出买物即回报与娘子邵待之食顷即至买得果实茶饼之属奔驰还家良久亡妻延邵相见叙及存殁或泣或悲且频令小玉去看时节久之小玉报云来矣颜色惨悴语声哽咽揖邵请去邵未出门见一少年冠大帽张葢而入小玉即引邵避于帘后见其妻出迎少年少年不顾掷葢于地化为大镬水满火起烟熖蓬勃少时即沸已去大帽即牛头也持叉立于镬前叉其妻抛镬中号呌痛楚不久即烂骨肉分张火寻亦灭复叉其骨排于庭中已张葢而去其妻身旋复旧苏而徐起泣谓邵曰平生罪孽合受三年今已一年余矣毎日如此痛苦难言邵见其变化苦楚亦深悲叹问妻曰今既相见所须何物莫要作功徳救拔否妻曰适令小玉相邀全无功徳相托尔此中邻里受苦者畵太乙天尊一身便得免罪知之数月无托人处今得君来将有离苦之望矣邵惊骇辞出即于三洞观中访问太乙天尊之像得殿上古本已剥落乃以金帛召工畵讫复就观设斋表祝三日内事事周毕躬自检校无暇到妻所居功徳既了方得往报见其所止已空屋矣邻母曰夫人托谢郎君深荷太乙功徳已得解脱往生矣昨日辰已间与小玉俱去也邵每劝人作太乙天尊像以此
　　潇湘记云益州刺史张某有骏马甚保惜之毎令三人晓夕以専饲饮忽日化为一妇人美丽竒絶立于厩中左右遽白张亲至察视妇人前拜言曰妾本家燕中因僻好骏马毎覩之必叹美其骏逸如此数年忽自醉倒俄化成马遂奔跃出门随意南走近将千里被人收之以至于君厩今偶自追恨泪下入地地神上奏于帝遂有命再还旧身思往事如梦觉耳张大惊异安存于家经十余载其妇人忽坚求还乡张公尚未允妇人号泣仰天自扑忽复化为马奔突而出不知所之
　　迎仙观在开县东一里神仙山顶旧传观中道士毎岁一人登仙以入道先后为序届期观中老幼丛沓焚香拜祝音乐阗咽灯火辉煌自上垂下长桥如虹烟云五色当仙者升桥而去莫知所之一异僧来看知其为妖也按剑以俟须臾桥成即挥剑斩之有物坠地长丈许如牛舌状血流满地莫知何为既而于温汤井后石洞中见一巨蟒舌断而死
　　西蜀有僧恵进者姓王氏居福感寺一日早出行至资福院门见一人身长靛色迫之渐急奔走避之至竹箦桥驰入民家此人亦随至撮拽牵顿势不可解僧哀鸣求救此人问汝姓何荅曰姓王此人曰名同姓异乃舍之而去僧战慑投入民家移时稍定方归寺中是夕有与之同名异姓者死焉出录异记
　　蜀昌州牧任彦思家忽闻空中有乐声极雅丽悲切竟日不休空中言曰与吾饮食来任问是何人竟不肯言本末乃于静室设食如人食无遗自此以为常或时不与即致破什器虫飞入人耳中烈火四起彦思恶之移住他处怪辄先至如此凡七八年忽日不闻乐声置食无所飨厅舍栿上血书诗曰物类易变迁我行人不见珍重任彦思相别日已逺彦思恶其题以刀刬之而字沁入木终不知是何鬼也
　　伪蜀建虎四五年间有百姓谯本者为人凶率众皆恶之少无父常毁骂母母常含忍一旦归自晩其母倚门而迎本遥见母便骂母曰我只有子一人忧汝归夜汝返骂我也遂抚膺大哭且叹且怨本居在城巷为母数恨便出门近城踏上坐忽大呌一声脱其衣变为一大赤虎直上城去至来日犹伏在城上人报蜀主命赵庭隐射之一发正中其口众分而食之蜀主初霸一方天雨毛人变虎地震者再出野人闲话
　　广异记云利州饭肆有子妇为虎所取经十二载而还自说攫入深山相与寝处窟中有四虎妻妇人最老虎也恒持麋鹿等肉还哺妇人或时含水吐其口中妇人欲出辄为驱入窟积六七年后渐失余虎惟老者独在老虎自有妇人未尝外宿忽一夜不还妇人心怪之欲出而不敢如是又一日乃徐出窟数十步不复见虎乃极力行五六里闻山中伐木声径往就之伐木人谓是鬼魅以砾石投掷妇人大言其故乃相率诘问自言是某家新妇中有是其邻里者先知其事众方信之邻人因脱衫衣之与俱还其夫已死翁姥悯而收之妇人亦憨戅乏精神恒为往来者狎昵刘全白亲见之
　　录异记赵燕奴者合州石镜人也居近大云寺初其母孕数月产一虎弃于江中复孕数月产一巨鳖又弃之又孕数月产一夜叉长尺余弃之复孕数月而产燕奴眉目耳鼻口一一皆具自项已下其身如断瓠亦有肩胛两手各长数寸无肘臂腕掌于圆肉上各生六指纔寸余爪甲亦具其下有两足各一二寸亦皆六指既产不忍弃之及长只长二尺余善入水能乗舟性甚狡慧词喙辩给颇好杀戮以捕鱼宰豚为业毎鬬船驱傩及歌竹枝词较胜必为首冠市肆交易必为牙保又髠髪衣缁衣民间呼为赵师晩岁但秃头白衫而已或拜跪跳跃倒踣于地形必祼露人多笑之或乗驴逺适只使人持之横卧鞍上若衣囊焉有二妻一女衣食丰足或击室家力不可制干徳初年仅六十腰腹数围面目与常人无异其女右手无名指长七八寸亦异于人
　　吕申公夷简尝通判蜀中忘其郡召廨字中素有鬼物号榆老姑乃榆木精也其状乃一老丑妇常出厨间与羣婢相偶或时不见即见之亦不以为怪公或呼问之即下阶拜云妾在宅日久虽然非人然不为人祸公亦置而不问尝谓公他日必大贵一日忽怀姙羣婢戏之自言非久当产遂月余不见忽来云已产矣请视之指后园榆木西南大赘是
　　麒麟石在荣昌治北八十里相传昔有人偶见石平地自跃起及追剖之中有石麒麟头角毛甲俱备一云弘治中曽有麒麟自水而出里人争观之遂入水疑即此石所化也行石亦在荣昌治北二十里地名伍家岩嘉靖中偶见一石如仓平地自行一里乃止后书行石二字于上

　　蜀中广记卷八十

　　●钦定四库全书

　　蜀中广记卷八十一

　　（明）曹学佺 撰

　　○高僧记第一

　　川西道一

　　文殊菩萨化身宋宣和五年史相作成都石长者院记曰石赖长者石其姓也赖其名也地曰石赖以长者得名也长者族系家世无文记可考蜀父老相传有一僧游五台山踰年不覩文殊光相忽逢山中老人语曰菩萨出游蜀今以旃陀罗身寄业于笮桥南乃其化现非有二文殊也僧然其言至成都物色之果于桥南见长者风姿竒伟如老人所说遂往造见长者延入室与语意旨宻契欢喜踊跃长者复化文殊刀化为如意飞出屋蜀人异其事因以其所居易为道场今所葺院是也初长者操刀于屠肆几上肉经大屠无臭腐飞蝇过者弗集轻重多寡一割无毫厘差盖得手应心进乎技者非有道也欤问者曰破戒犯律日以杀为事有道者如是乎余发其蔀曰汝以持守戒律动有所碍为道邪抑超出戒律动无所碍为道邪长日游戏屠宰间视身如物视物如身物与身皆非真实相也清浊净秽随所寓而适又奚择焉道固如是也昔之得道者类多埋照混迹于酒肆屠门故解牛有养之妙理屠羊有轻赏之高义虽食蚬捕鱼不害其为道何独于长者而疑之问者形解心释始信鼓刀逰刃间道有在于是也院遭五季兵火遗址芜没过者兴叹圣寿寺僧自淳惧灵迹湮灭无闻以愿力再新之自元佑经始迄宣和辛丑而工告休安佛有宫处僧有堂炊爨有厨会集有厅廊庑门面亦略具体矣余书其事已复为长者说偈言稽首孤峯妙湛尊高卑净秽了不分奏刀砉然道所存托此豁开不二门
　　晋释慧持者慧逺之弟也冲黙有逺量善文史巧裁制年十八出家与兄共事道安法师及安在襄阳惠逺东下持亦俱行初憩荆州上明寺后适庐山皆随逺共止持欲观瞻峨眉振锡岷岫乃以晋隆安三年辞逺入蜀逺苦留不止叹曰人生爱聚汝独乐离如何持亦悲曰若滞情爱聚者本不应出家今既割欲求道正以西方为期耳于是兄弟枚泪悯黙而别行达荆州刺史殷仲堪桓玄二人苦欲留之持与玄书曰本欲栖病峨眉之岫观化流沙之表不能负其发足之怀便束装首路到蜀止龙渊精舎井络四方慕徳成侣刺史毛璩雅相崇挹耆宿惠岩僧恭皆望风推服有升持堂者号登龙门焉后因谯纵为乱杀璩及岩公等持避难之郫县中寺纵有从子道福凶悖尤甚将兵往郫讨戮入寺人马浴血众僧大怖一时惊走持在房前盥洗神色无忤道福直至持边持弹指漉水淡然自若福愧悔流汗出寺门谓左右曰大人故与众异后境内清恬还止龙渊讲说斋懴老而愈笃以晋义熙八年卒于寺中春秋八十有六临终遗命务朂律仪谓弟子曰经言戒如平地众善由生汝等行住坐卧宜其谨哉按宋时嘉州道左大树因风吹折穴中有一定僧头发盖身爪甲围腰一匝有司以闻取至都令西僧总持击金磬再拜乃出定叩之曰吾逺法师弟也再叩曰吾将往陈留入定遂去陈留予在金陵同年金砺为予言近日陈留古庙因取土修理掘其下有三缸盖底皆俯其中仰者有定僧坐焉爪甲亦围绕身羣众喧哗不已聊一开眸问曰是何时答者曰万厯某年也曰吾尚早仍闭目纵合力摇之亦不动惧遂覆之如初此不知即嘉州树内者否
　　鸡骨禅师不知何许人也晋时习禅于香积寺坐化塔存方舆胜览云青城县之香积山有瀑布及鸡骨禅师塔张孝芳诗鸡骨埋龙塔灵山对佛龛李仁父诗断碑唐日寺遗像晋时僧
　　晋释僧生姓袁郫人少出家以苦行致称成都宋豊等请为三贤寺主诵法华习禅定尝于山中诵经有虎来蹲其前诵竟乃去后毎至讽咏辄见左右四人为侍卫年虽衰老而翘懃弥厉后微疾便语侍者云吾将去矣于后可为烧身弟子谨依遗命
　　南宋释法期姓向蜀郡郫人十四出家从智猛谘受禅业与灵期寺法林共习禅观后遇元畅复从进业及畅下江陵期亦随从十住观门所得已九有师子奋迅三昧唯此未尽畅叹曰吾自西涉流沙北履幽漠东探禹穴南尽衡罗唯见此一子特有禅分后卒于长沙寺春秋六十有二神光映尸体更香洁时蜀龙华寺又有释道果者亦以禅业显焉
　　南宋释道汪姓潘长乐人年十三投庐山逺公出家研综经律雅善涅盘尝行梁州为羌贼所围垂失衣钵汪与弟子数人誓心共念观世音有顷觉如云雾覆汪等身羣盗推索不见由是获免旋于成都征士费文渊初从受业乃立寺于州城西北名曰祇洹化行巴蜀誉洽朝野梁州刺史申坦与汪有旧坦后致政汪将往省之仍欲停彼费文渊乃上书刺史张悦曰道汪法师识行清白风霜弥峻近闻梁州遣迎承教旨许去阖境之论佥曰非宜鄙州边荒僧尼出万禅戒所资一焉是赖岂可水失其珠山亡其玉愿鉴道俗之诚令四辈有凭也悦即敦留不果行悦还都具向宋孝武述汪徳行帝勅令为中兴寺主汪固辞获免于是谢病下帷絶窥人世后刘思考临州大设法事请汪讲说乃应请或问法师常誓守靖何以亏节荅曰刘公笃信方欲大法凭之何辞小劳耶先是峡中人每于石岸侧见神光夜发思考以大明中请汪于光处起寺即崖镌像因险立室行途瞻仰咸发净心后王景茂请居武担寺为僧主勖众清谨白黒归依泰始元年卒顾命阇维思考为起塔于武担寺门之右景和元年萧惠开西鎭成都承汪高誉思共讲道行至中途闻其已逝乃叹曰惜也吾不及其人文举之追康成曽何足道其为时贤所惜如此时蜀江阳寺普明长乐寺道誾并戒徳高明学兼内外吴国张裕请为戒师云
　　南宋释道法姓曹炖煌人弃家入道专精禅业亦时行神呪后游成都王休之费铿之请为兴乐香积二寺主训众有法常行分卫不受别请及僧食乞食所得常减其分以施虫鸟每夕辄脱衣露坐以饲蚊虫如此者累年后入定见弥勒放斋中光照三途果报于是深加笃励常坐不卧元徽二年于定中灭度平坐绳床貌如恒日
　　南宋罗江县释僧羣清平守节蔬食持经居县之霍山构立茅屋孤在海中上有石池如盂水深六尺常出清泉古老相传是神仙所宅羣因絶粒其庵舎去石盂一小涧日夕往还以木为梁由之汲水年至一百三十忽见一折翅鸭舒翼当梁头就唼羣不得过欲举锡杖拨之恐有转伤因此遂回絶水经数日死临死向人说年少时曽折一鸭翅验此以为现报此刘敬叔异苑所载南宋尼释昙辉蜀郡成都人也本姓青阳名白玉年七岁便乐坐禅每坐辄得境界意未自了亦谓是夣耳曽与姊共寝夜中入定姊于屏风角得之身如木石亦无气息姊大惊怪唤告家人互共抱扶至晓不觉奔问巫觋皆言鬼神所凭至年十一有外国禅师畺良耶舎者来入蜀辉请谘所见耶舎者以其既有禅分欲劝化令出家时辉将嫁已有定日法旨未展闻说其家潜迎还寺家既知将逼嫁之辉遂不肯行深立言誓若我道心不果遂被限逼者便当投火饲虎弃除秽形愿十方诸佛证见至心刺史甄法崇信尚正法闻辉志业迎与相见并石纲佐有怀沙门互加难问辉敷演无屈坐者难之崇乃许离夫家听其入道元嘉十九年临川康王延至广陵终于所住
　　南宋释普恒姓郭蜀郡成都人也为儿童时尝于日光中见圣僧在空中说法向家人叙之后苦求出家止安乐寺独处一房不立眷属习静业禅善入出住与韬律师为同志自说入火光三昧光从眉直下至金刚际于光中现诸色像先身业报颇亦明了宋升明三年卒春秋七十有八其日微有病相唯俗家一奴看之明旦平坐而卒奴不解强取卧之尸竟不伸众僧来见更令坐之手屈三指众僧试取捋之亦随手即伸伸已复更屈生时体净死更洁白于是依得道法阇维之薪积始然便有五色烟起殊香芬馥州将王元载乃为之赞曰大觉眇无像悬应贵忘靖一念会道场空过万刼永信心虚东想遇圣藻西影妙趣澄三界传神四禅境俗物故参差真性理恒炳韬光寄浮世遗徳方化迥
　　梁青城山寺释植相姓郝氏梓潼涪人尝任巴西郡吏大守郑贞令相赍献物下杨都见梁祖王公崇敬三宝便愿出家及还决誓家属妻子同志一时翦落专习苦行一食常坐正心佛理以命自期时南武都今孝水县也有法爱道人高衒道术相往观之爱于夕中自以呪力现一大神身着衣冠容相瑰伟来举绳床离地四五尺相诵戒神即驰去斯须复来举床仅动一角如前复去俄尔又来在相前立相正意贞白初无微动寻尔复去于屋头现面舎栋破裂其声甚大相亦无惧神见不动便来礼拜求哀懴悔至旦语爱曰汝所重者此是邪术非正法也可舍之相后往外听讲因行路寄宿道馆道士素闻相名恐化徒属拒不延之其夜羣虎遶院相吼道士等通夕不安及明追之从受菩萨戒焉又曽行弘农水侧见人垂钓相劝止之不从其言即唾水中忽有大蛇擎头四顾来趣钓者因即归命投相出家时梁道渐衰而涪土军动与彖法师分飞异域彖入静林山相入青城山聚徒习业梁王萧撝素相钦重供给獠民以为营理未暇经始便感重疾知命不救谓弟子曰常愿生净土而无胜业虽不生三涂亦不生天堂还生涪土作沙门也汝等努力行道方与吾会跏坐俨然奄便迁化时年三十有四其山四面獠民见其坐亡皆来叹异礼拜供养改俗行善弟子衔命露尸松下初相置足于绵州城西栢林寺院宇成就于堂头植梧桐一株极为繁茂忽以四月十五日无故叶落又维那之旦打钟初不发声大小疑怪莫测所以上座僧起谓有大变执锡逃避须臾信报相已终矣树枯钟噎表其迁化之辰也
　　梁潼州沙门僧林吴人深有徳素行能动物大同中上蜀至潼州城西北百四十里豆圌山上有神祠土民敬之每往祭谒林往居焉禅黙累日忽有大蟒萦绳床前如揖让者林为授三归授已便去自尔安帖卒无灾异其山北涪山之阳素来无猿自林栖托已来便有两头依林而住有初见者云度水来及后林出山门猿还泅渡如此非一年月淹久字乳产生乃至数十有时送林至龙门口竚望而返后往赤水岩故寺中屋宇并摧止有丛林便即露坐有虎蹲于林前低目视林乃为说法良久便去尔后孤逰雄悍不避恶兽常行仁济感化极多末卒于潼郡
　　梁益州沙门尚圆姓陈氏广汉雒人出家以呪术救物武灵王萧纪宫中鬼怪魅诸婇女或歌或哭纷然乱举王乃令善射者控弦拟之鬼乃现形即放箭射鬼便遥接还返掷人乆而不已闻圆持呪请入宫中诸鬼竞前作诸变现龙蛇百兽倐忽前后在空在地怪变多端圆安坐告曰汝小家鬼能变我身则可自变万种秖是小鬼可住听我一言诸鬼合掌住立圆始发云南无佛陀鬼皆失所自尔安静武帝闻召大蒙赏遇值梁颠扰圆复行至蜀年八十一终所住治城
　　梁蜀郡龙渊寺释慧韶姓陈本颖川太丘后避乱居丹阳之田里十二厌世出家具戒便逰京扬听庄严旻公讲释成论纔得两遍记注略尽谓同学慧峰曰吾沐道日少便知旨趣斯何故耶将非所闻义浅为是善教使然乎乃试听开善藏法师讲遂觉理与言玄尽心讃仰着义高卓时以为有神思也武陵王出镇邀之至蜀于龙渊寺讲论开导如川流尝静坐中感见一神青衣帢服致敬曰愿法师常在此弘法当相拥卫言讫而隐遂接席数遍清悟繁结昔在扬都苦气疾缀虑恒动及至蜀讲众病皆除识者以为寺神所护云于时成都讲席恒并置三四法鼓齐振竞敞玄门而韶听徒济济莫斯为甚焉韶性不乗骑虽贵胜请讲逢值泥雨辄自策杖戴笠履芒屩而赴会后遇时患药杂猪脂拒而不服非时浆饮故絶僧常候病者仰观颜色怡悦礼诵不替当似微差乃告曰吾今无处不痛如坏车行路常欲摧折但自强耳恨所营尊像未就吾将去矣遗属道俗凭为庄严便洗浴剃剪礼拜潄口卒于摩诃堂中春秋五十有四即天监七年七月三日也时成都民应始丰者因病气絶而心尚温五日方醒云被摄至阎王所闻处分云迎韶法师须臾便至王下殿合掌顶礼更无言说惟画文书作大政之字韶便出外坐于旷路树下见一少童以漆栁箕擎生袈裟令韶着之有数十僧来迎豊惟识和慈二禅师旛花列道腾飞而去又当终之夕有安浦寺尼久病闷絶及后醒云送韶法师及五百僧登七宝梯到天宫殿讲堂中其地如水精床席华整亦有麈尾几案莲华满池韶就座谈说少时便起送别者令归其生灭冥祥感见类此
　　魏益州五层寺释法建广汉雒县人也俗姓朱氏日诵经一千卷仍多闲暇遨逰偶俗无所异焉忽复闭门则累日不出无所食矣唯闻诵经然小声吟讽音不外彻有人倚壁窃听临响但闻斖斖溜溜似伏流之吐波时乃一出追从无闻武陵王东下令弟规守益州魏遣将军尉迟迥来伐规既降欵城内名僧皆被拘禁至夜忽有光明迥遣人寻光乃见诸僧并睡唯法建端坐诵经光从口出迥闻自到建所顶礼坐听至旦始休迥问曰法师昨夜所诵名作何经荅曰华严经下袠十卷迥曰何不从头诵之荅曰贫道诵次到此耳迥曰法师诵得几许荅曰贫道发心欲诵一藏情多懈怠今始得千卷迥惊疑不信将欲试之曰屈总诵一遍应不劳损耶建报曰读诵经典沙门常事岂惮劳苦乃设高座令诸僧众并执本遂听法建登座为诵七日七夜数已满千犹故不止回起谢曰弟子兵将不得久停请从此辞诸僧因并释散迥既出叹息曰自如来称灭之后阿难号为总持岂能过此蜀中乃有如此人所以常保安乐竒哉竒哉建年八十终
　　宇文周时青城县有异僧者出入井中赴供长安顷刻复返广明中乃赐名为飞赴寺焉寺在县东南四十里周亡名释本姓宋氏南郡人弱龄遁世吟啸丘壑梁元帝深见接待梁亡逺客巴岷齐王宪镇蜀素加礼供秩满还雍遂勒归长安朝议将征拔之雅量卓然终不易节
　　周释香阇梨者莫测其来以梁初至青城山飞赴寺欣然有终志时俗每至三月三日必往山逰赏多将酒肉共相酣乐前后劝喻曽未能断后年三月又如前集列坐已了香令人于座穿坑方丈人莫知意谓人曰檀越等恒自饮噉未曽与香今日为众须餐一顿诸人争奉肴酒随得随尽若填巨壑识者怪之至晩曰我大醉饱扶我就坑不尔污地及至坑所张口大吐鸡肉自口出即能飞鸣羊肉自口出即驰走酒食乱出将欲满坑鱼■〈鱼且〉鹅鸭游泳交错众咸惊嗟誓断宰杀迄今酒肉永絶上山此香之风徳也益州别驾罗研入朝志公谓曰益州香贵贱荅曰甚贱初不谓是人也志曰既为人所贱何为久留研亦不测此语为有识者说之或曰将不指青城香阇梨乎遂往山具述香曰檀越逺来固非虚说其夜便化弟子等营墓将殡怪棺太轻及开止见几杖而已
　　周益州多宝寺猷禅师者姓杨氏勤读诵四十余年日夕不舍房后院壁图九想变露置绳床椶被覆上昼依僧例夜则寝中亘一日方出一食如是渐増七日方食僧以为常不知怪也如此又经二十余年忽经一月而不出者不畜侍人佥议不出祇是入定不劳看之忽一夜风雨盛画壁廊倒旦共往视试拨椶被一无所见唯绳床坐褥存焉
　　周益州沙门僧度不知何人去来邑野略无定所言语出没时有预知号为狂人周赵王在益州有郫人与王厚便欲反时有告者王未信之至旦郫兵果至王厚者为主在城西大街方床上坐时僧度乃戴皮靴一只从城西遗粪走至盘陀塔弃靴而回众怪之而莫能测也又复将反者将纸笔请度定吉凶便操笔作州度两字反者喜曰州度与我斯为吉也择日往亡我往彼亡重必克之时赵王据西门楼令精兵三千骑往始交即退随后杀之至盘陀斩郫兵千余为京观今塔东特高者是于后方验度戴皮靴皮郫声同遗粪而走散于塔地所言州度反即斫头目前取验定后人闻于王遣人四追遂失所在
　　隋释道基姓吕氏河南东平人也年甫十四负帙游于彭城博听众师随闻成徳隋太守尚书令杨素负材经国任总权衡常奉清猷躬申礼敬顾诸宰伯曰基法师佛法之后寄也自见名僧罕俦其匹于是四海递相师述大业五年勅召来止遂即对扬元论允塞天心百辟卿士咸异响而共嗟焉后鼓锡南郑张教西岷巴蜀奔飞望烟来萃莫不廓清逰雾邪正以分教阅大乗弘扬摄论厘改先辙缉纉亡遗道迈往初名高宇内故览卷履轼者若登龙门但以世接无常生涯有寄将修论疏溘尔而终以贞观十一年二月卒于益部福感寺春秋六十有余矣时彭门蜀垒复有慧景宝暹者并明摄论誉腾京国景清慧独举诠畅玄津文疏抽引函发英彩暹神志包总高岸伦俦谈论倚伏态出新异数术方艺无学不长自预比肩莫有沦溺末年耽滞偏驳遂掩徽猷故不为时匠所班列
　　宋蘓恽灵泉县圣母堂记云灵泉邑北直向驰道俯仅一舎聚落市鎭相为映带越距半里拔秀众山瞰若百雉城隅崛竦天外复乃挺设平冈方秩千步中构佛宫领僧刹迨百室有古禇氏圣母祠堂在焉谨按隋开皇中禇氏名信相本唐安郡青城县黒水溪人也黄冠草带幼悟佛心葛帔练裙夙叅法要先逰方外首卜此山偃息禅梵韬秘声味勤事大雄氏教本为空寂师表日递月进精一无怠当时闻见亦未甚悉适值岁歉田稼民伤饥馑则持龙头小铛散粥而饲之救拯生众千万活命厥后以圆明相空俗身委化奉之者指其故地置祠塔焉习传号曰米母院俄会昌例毁大中九载白丞相敏中首谋兴筑得法润禅师主之刻石绘像逮咸通中悟达国师寓此侨隐亦继住持因题为圣母院云
　　隋灌口山竹林寺释道僊一名僧僊本康居国人以逰贾为业梁周之际往来吴蜀江海上下集积珠宝乃满两船时或计者云直钱数十万贯犹恨不多取验吞海行贾达于梓州新城郡牛头山值僧逹禅师说法曰生死长久无爱不离自身尚尔况复财物仙初闻之欣勇内发深思惟曰吾于生多贪志慕积聚向闻正法此说极乎若失若离要必当尔不如沈宝江中出家离着索然无扰岂不乐哉即沈一船深江之中又欲更沈众共止之令修福业仙曰终为纷扰劳苦自他即又沈之便辞妻子又见达房凝水滉瀁知其入定信心更重投灌口山竹林寺而出家焉初发落日对众誓曰不得道者不出此山即迥絶人踪结宇岩曲禅学之侣相次屯集每览经卷始开见佛在某处无不哽咽我何不值但见遗文或有造问学方者皆荅对善权冥符正则自初入定一坐则以四五日为恒惟客到其门潜然即觉起共接晤若无人往端坐静室寂若虚空有时预告明当有客至或及百千皆如其说曽无欠长梁始兴王澹褰帷三蜀礼以师敬携至陜服于时道馆崇敞巾褐纷盛属相呵斥甚寄忧心焉僊乃晏如曽无所屑一夕道士忽见东冈火发恐野火焚害僊也各执水器来救见僊方坐大火中猛焰洞然咸叹火光神徳道士李学祖等舍田造像寺塔逺近归信十室而九州岛刺史鄱阳王恢躬礼受法天监末始兴王冥感于同泰寺造四天王像毎六斋晨常设净供僊后赴会四王顶上放五色光仙所执炉自然熖发太尉陆法和昔微贱日数载在山供僊给使僧有肆责者僊曰此乃三台贵公何縁辱骂时不测其后贵也和果遂升衮服僊或劳疾见缥衣童子从青溪水出椀盛妙药跪而进服无几便愈居山二十八年复逰井络化道大行时遭酷旱百姓请祈僊即往龙穴以杖叩门数曰众生何为嗜睡如此语已即玄云四合大雨滂注民赖斯泽咸来祷赛钦若天神有须舎利即为祈请应念既至如其所须隋蜀王秀作鎭岷络寻遣追召全不承命王勃然动色亲领兵仗往彼擒之必若固执将即加刃僊闻兵至都无畏惧索僧伽黎披已端坐念佛王达山足忽云雨杂流雹雪崩下水涌满川藏军无计事既窘迫乃遥归懴礼因又天明雨霁山路清夷得至僊所王躬进敬便为说法重发信心乃邀还成都之净众寺厚礼崇仰举国恭敬号为僊阇梨焉开皇年中返于山寺道路自净山神前扫年百余岁端坐而卒益州今犹有木景白迭尚存云是圣人仙阇梨物
　　隋益州孝爱寺智炫者成都人也俗姓徐氏初生室有异光少小出家入京听学数年请令覆讲若泻瓶无遗会周武帝废佛法欲存道教乃下诏集诸僧道士试取优长者留庸浅者废于是诏华野髙僧方岳道士千里外有妖术者大集京师于太极殿陈设高座帝自躬临勅道士先登时有张宾最为首长高唱言曰原夫大道清虚淳一无杂祈恩请福上通天曹白日升仙寿与天地同毕风教先被中夏无始无终含生赖之以得长生洪恩厚利不可校量岂如佛法虚幻言过其实不容本土客寓中华百姓无知信其诡说今日欲定臧否可出头来看襄城公何妥自行如意座首少林寺等行禅师发愤而起诸僧止之曰今日事大天帝在此不可造次知禅师为佛法大海然应对之间复须机辩若非蜀炫无以对扬共推如意以将付炫炫既为众所推安详而起徐升论座坐定执如意谓张宾曰先生向者所陈大道清虚淳一无杂又云风教先被中夏者未知风教之起起自何时所说之教于何处说又言佛法不容本土客寓中华可辩道是何时生佛是何时出宾曰圣人出世有何定时说教兴行有何定处道教旧来本有佛法近自西来炫曰若言无时亦应无出若无定处亦应无说旧来本有非复清虚上请天曹岂得无杂寿与天地同毕岂得无始无终宾曰道人浪语为前王无识留汝等辈得至于今今日圣帝尽湏杀却帝恶其理屈令舎人谓之曰宾师且下宾既退帝自升高座言曰佛法中有三种不净纳耶输陀罗生罗睺罗此主不净一也经律中许僧受食三种净肉此教不净二也僧多造罪过好行淫泆佛在世时徒众不和递相攻伐此众不净三也主法众俱不净朕意将除之以息虚幻道法中却无此事炫应声谓曰陛下所陈并引经论诚非谬言但见道法之中三种不净又甚于此案天尊处紫微宫恒侍五百童女此主不净甚于耶输陀罗之一人道士教中章醮请福必须鹿脯百柈清酒十斛此教不净又甚于三种净肉道士罪过代代皆有千古乱常姜斌犯法此又甚于众僧僧众自造罪过乃言佛法可除犹如至尊享国严设科条逆子叛臣相继而出岂以臣逆子叛遂欲空于大宝之位耶今欲废佛存道犹如以庶代嫡耳帝动色而下因入内羣臣僧众皆惊曰语触天帝何以自保【以周武非嫡故】炫曰主辱臣死就戮如归有何可惧乍可早亡逰神净土岂与无道之君同生于世乎众皆壮其言明旦出勅二教俱废仍相器重许以婚姻期以共政法师志操愈励与同学三人走赴齐都时周齐之界皆被枪布棘彼有富姥姓张铺毡三十里令炫得过至齐盛为三藏名振东国武帝破邺先遣追求帝弟越王宿与法师厚善恐帝肆怒横加异责乃鞭背成痕俗服将见越王先为言曰臣恨其逃命已杖六十令脱衣见帝帝变色曰恐其怀惭逺逝以至死亡所以急追元无害意责越王曰大丈夫何得以杖捶相辱待遇弥厚与还京师武帝崩隋文作相大弘佛法两都归趣一人而已岁景将秋怀土兴念又以蜀川迥逺奥义未宣援首西归心存敷畅蜀王秀未之知也时长史周宣明入朝赴考文帝谓之曰炫法师安和耶宣明惊惶莫知所对文帝曰一国名僧卿遂不识何成检校宣明稽首陈谢死罪及还先往寺叅礼寺旧在东逼于苑囿又是鄱阳王葬母之所王既至孝故名孝爱寺宣明移就今处供养无阙至大业改为福胜寺法师宣扬觉倦入隐三学山触目多感游山诗曰秀岭接重烟嵚岑上半天絶巗低更举危峰断复连侧石倾斜涧回流泻曲泉野红知草冻春来鸟自传树锦无机织猿鸣讵假弦叶宻风难度枝疎影易穿抱袠依闲沼策戏荒田逰心清汉表置想白云边荣名非我顾息意且萧然年一百二岁不病而卒
　　隋益州沙门富上者莫测何人恒依益州净徳寺宿埋一大笠在路昼日坐下读经人虽去来不唤令施有掷钱者亦不呪愿每于静路不入闹中虽在多年过无所获有信心者曰城西城北人稠施多在此何为答曰一钱两钱足养身命复用多为陵州刺史赵仲舒者三代之酷吏也甚无信敬闻故往试骑马直过佯堕贯钱富但读经目未曽顾去逺舒令取钱富亦不顾舒乃返来曰你见我钱堕地不曰见问曰钱今何在曰见一人拾将去舒曰你终日在路唯乞一钱岂有贯钱在地而不取者见人将去何不止之答曰非贫道物何为浪认仲舒曰我欲须你身上袈裟富曰公能将去复有与者可谓得失一种即迭授与仲舒下马礼谢曰弟子周朝人官歴三代大与众僧往还少不贪者闻名故谒本非恶意请往陵州富曰大善然贫道广欲结縁愿公助国安抚即是长相见受供养也舒徐叹曰巴中有人不可轻慢尔后不见益州人蓟相者从扬州还见之亦埋笠路侧颜状如常
　　隋益州长阳山释法进新繁人白衣之时不噉辛腥在田农作以铧刃为锺磬步影而斋有送食晩便饮水而已所犂田地不损虫蚁一时空中声曰进阇棃出家时到如是四五声合家同闻进因诣洛口山出家行头陀不居寺舎时蜀王秀闻名知难邀请遣参军郁九闾长卿往便将左右十人辞王曰承有道徳如请不来当申俗法王曰不须威逼但以理延明当达此长卿出郭门顾曰今日将你辈往兠率天请弥勒佛亦望得何况山中道人有何不来初至长阳山下日暮见虎道蹲命人射之马皆退走欲投村恐违王命俄见一僧负幞上山长卿命往为伴余从并留步至寺所召入至床又见虎在床下怖不自安进遣虎出具述王意虽有荅对而怖形于相状进曰檀越初出郭门一何雄勇今来至此一何怯惮长卿顶礼黙然因宿至旦令先往益贫道后来行至望乡台顾视进行已及与同见王入内受戒即日辞出所获■〈贝亲〉施一无所受令往法聚寺停王顾诸佐曰见此僧令寡人毛竖戒神所护也后更召入城王遥见即礼进曰王自安乐进自安乐何为苦相恼乱作无益之事耶诸僧諌曰王为地主应善问讯何为诃责进曰大徳畏死须求王意眼见恶事都不谏勉何名弘教进不畏死责过何嫌乎时虽盛饰床筵厚味重结而但坐绳床噉麄饼而已乃至妃姬受戒切责放逸不念无常又辞入山重延三日限满便返诸清信等咸设食而邀之至时诸家各称进到总集计会乃分身数十处焉初王门师慈藏者为州僧官立政严猛瓶衣香花少阙加捶僧众苦之而为王所重无敢谏者以事白进请为救济荅曰其威力如此岂能受语耶苦请不已进造藏房门藏走出谓曰法门未可如是尔亦大力也还返入房蜀人以大甚为大力自此藏便息言僧侣获安开皇中卒年九十六
　　隋法进不知氏族住益州绵竹县响应山玉女寺为辉禅师弟子后于定法师所受十戒精恪为务唯业坐禅寺后竹林常于彼坐有四老虎绕于左右师语勿泄其相也后教水观家人取柴见绳床上有好清水拾两白石安着水中进暮还寺弥觉背痛问其家人云安石子语令明往可除此石及旦进禅家人还见如初清水即除石子所苦即愈因尔习定不出此山开皇中蜀王秀临益州妃患心腹诸治不损有绵州昌隆白崖山道士文普善者能升刀禁火鹄鸣山有二道士能呼策鬼神符印章醮入水不溺并治无効乃使长史张英等往山请出为妃治病报曰吾在山住向八十年与木同性徐更苦邀进荅曰尽命于此可自早还信返具报王使六司官人犊车四乗将从百人重往迎请进曰王虽贵胜命有所属执志如初信还王大怒自入山将手加罪既至山寺礼佛见进不觉身战汗流王曰奉请禅师为妃治病禅师慈悲愿救此苦荅曰杀羊食心岂不痛苦一切众生皆是佛子因何于妃偏生此爱王惭愧懴悔仍请出山乃曰王命既重不可不行王自先行贫道后去王曰弟子步从与师同行报曰出家人与俗异但前行应同到王行两日进已早达径入妃堂见进流汗因尔除差施绢五百段衲衣袈裟什物等进令王妃以水盥手执物呪愿总用回入法聚寺基业即辞还山王与妃见进足离地可四五寸以大业十三年正月八日终此山中龙吟猿呌喧寺者三日
　　隋慧琳姓薛绵州神泉人初隐于建明寺清虚守静与物不羣寺有塑像常在供养像为生须三十六枚大业末年扫一古坟竖二竹竿云是天眼后忽拔一云宏农王为魔所拔也不久义宁嗣厯矣雒县先有育王浮图琳忽一时歴村借车三百乗云欲向迎浮图于此安置未经旬日遂被火烧武徳年终潜伏草野人莫知也彼有杨祜师不测何人直往草中相见曽生未面宛若旧朋各云别来八百年矣曽为人呪病得荖病者令女赍裙以施女遂留衣送直琳遥见谓曰但将裙来我不须钱女惊其圣以贞观四年示众物故
　　隋释智方资中人童稚出家止龙渊寺轮法师所早与宝海周旋同往扬都云法师讲下机辨爽利商略词义清雅泉飞故使士俗执纸抄撮者常数百人初讲法华至塔品高妙序至释义了乃曰何必昔佛国土有此高妙即扬都福地亦甚庄严至如弥天七级共日月争光同泰九层与烟霞竞色方井则倒垂荷叶圆桶则侧布莲花似安住之居南类尼佉之镇北耳闻目见庶可聮衡録得者秘以赍归益部吁嗟叹为惊絶故其语出成章状如宿构宝海频来击难发其声采故海问曰三变此方改秽成净亦能变凡成圣不荅曰化佛甚多狭故须广凡圣自尔何劳改变又难若尔则六十小劫谓如食顷但是圣覩凡不能覩凡圣俱覩凡圣俱圣方笑曰高座何曽道此乃是自道自难耳海觉言失乃调曰三隅木斗何谓智方寻声报曰瓦砾洿池那称宝海众大笑而散及疾甚海恒来看慰乃谢曰智方不能摄养致此沈痾仰劳仁者数来垂问愿生善处常与同游俄而异香满室中夜卒年九十余
　　隋益州招提寺释慧恭成都人也俗姓周氏周末废佛法时与同寺惠逺结契勤学逺诣长安恭徃荆扬逺于京师听得阿毗昙论迦延拘舎地持成实毗婆娑摄大乗并皆精熟还益讲授卓尔絶羣道俗钦重■〈贝亲〉施盈积恭后从江左来还二人相遇欣欢共叙离别三十余年同宿数夜语说言谈逺如泉涌恭竟无所道逺问恭曰离别多时今得相见庆此欢会伊何可论但觉仁者无所说将不得无所得耶恭对曰为性闇劣都无所解逺曰大无所解可不诵一部经乎恭荅曰唯诵得观世音经一卷逺厉色曰观世音经小儿童子皆能诵之何烦大汝许人且仁者童子出家与逺立誓望证道果岂复三十余年唯诵一卷经如指许大是非闇钝懒堕所为请与断交愿法师早去无烦恼也恭曰经卷虽小佛口所说尊敬者得无量福轻慢者得无量罪仰愿暂息瞋心当为法师诵一遍即与长别逺大笑曰观世音经是法华经普门品逺已讲之数过百遍如何始欲闹人耳乎恭曰外书云人能弘道非道弘人但至心听佛语岂得以人弃法乃于庭前结坛坛中安高座绕坛数匝顶礼升高座逺不得已于檐下据胡床坐听恭始发声唱经题异香氲氲遍满房宇及入文天上作乐雨四种花乐则嘹亮振空花则雰霏满地经讫下座自为解座梵梵讫花乐方歇惠逺接足顶礼泪下交流谢曰惠逺臭秽死尸敢行天日之下乞暂留赐见教诲恭曰非恭所能诸佛力耳即日拂衣长揖沿流而去

　　蜀中广记卷八十一
※※※※※※
古典小说之家备份区　http://club.xilu.com/wave2002/
 
[楼主]  [9楼]  作者:沉思曲 发表时间: 2008/08/31 19:54 [加为好友][发送消息][个人空间]回复 修改 来源 删除
《四库全书　蜀中广记》　（082～094）/一百八卷　（明）曹学佺 撰

　　●钦定四库全书

　　蜀中广记卷八十二

　　（明）曹学佺 撰

　　○高僧记第二

　　川西道二

　　唐僧晃姓冯氏绵竹涪城西昌人形长八尺颜貌都伟鹰眼虎身鹅行象步声气雄亮志略宏逺纲维法任有柱石焉故使岷巴领补咸所推仰昔年在志学文才博达时共声誉常梦手擎日月大虚中坐便晃然厌俗欣慕出家私即立名为僧晃也父母未之许拘械两足牢系屋柱决意已絶誓心无改不移旦夕鏁自然解乃叹曰夫志之所及也山岳以之转江河以之絶城台以之崩瀛海以之竭日月为之潜光须弥为之崩颓星辰为之改度嘉树为之藏摧况复金木之与桎梏奚足以语哉二亲顾其冥感任从道化依彖法师出家受业学通大小夙夜匪懈会梁末周初佛法淆滥行多浮略迂诞毗尼晃具戒未闻而超然异表少能精苦性自矜持卒非师友所成立也众皆挹其神宇宻相高尚及升坛之后偏攻十诵数年劬劳朗鉴精熟研微造尽彬郁可崇周保定后更业长安进学僧祗讨其幽旨有难必究是滞能通又于昙相禅师禀受心法观道圆净又于开禅师方等行道洞入时伦无与相映自此罕得而传者由多营福业劳事有为是以隐坠世不称也既而遐迩讽徳声闻天庭武帝下勅延于明徳殿言议开阐弥遂圣心乃授本州岛三藏大隋启祚面委僧正匡御本邑而刚决方正赏罚严肃绵益钦风贵贱遐奉前后州主十有余人皆授戒香断恶行善开皇十五年又于寺中置头陀众僧事蠲免以引堕者仁寿已后重率寺众共转藏经周而复始初不断絶供给■〈贝亲〉锡一出俗縁皆晃指授故福报所至如泉不穷僧业茂盛方类推举以武徳冬初终于所住之振响寺春秋八十五矣初未终前佛堂莲花池自然枯竭池侧慈竹无故凋死寺内蔷薇非时发花晔如夏月众以荣枯两端不无生灭之怀徳异常伦故感应所期耳
　　唐绵州大施寺释世瑜姓陈氏住台州父母早亡佣作取济身形伟壮长八尺三寸希向佛理无由自达大业十二年往绵州震响寺伦法师所出家一食头陁勤苦相续又往利州入籍住寺后入益州绵州县响应山独住多年四猿供给山果等食有信士母家生者负粮来送惊讶深山常烧薫陆沈木香等既还山半路见两人形甚青色貌状希世各负莲花蔗芋而上云我供给禅师去也然其山居三年之中食米一石七升六时行道以猿鸟为侣初惟一泉后有三泉流出于下贞观元年梦有四龙来入心眼既觉大悟三论宗旨遂往灵睿法师讲下所闻词理宛若旧寻则而覆述便往绵州住大施寺至十九年四月八日往崇乐寺言欲逰方去或有喻曰只此寺者是都方也因还大施本房香气满室坐处之地涌三金钱合众寻香至瑜房见师跏坐而化手上执炉刺史刘徳威庆所未闻作龛坐之三年不倒
　　唐初蜀川沙门慧岸者未详何人面鼻似胡言同蜀汉往来市里黙言无准人不之异武徳三年科租至岷州程期甚促蜀人初不闻谓在天外人有僦购科索方钱转更惊急谓往鬼国被去者皆为死计岸于新繁市大笑曰但去必见欢喜捉负租抝折数枚众人去至鹿头道逢勅停此前言之验也武徳六年辄复悲泣不能自禁曰谁能见烦恼因没水求死众人争入水接之乃端坐水底已卒卒后其年亢旱不收疫死众矣
　　唐智诜禅师俗姓周资阳县人武徳元年资阳麒麟双出江水逆流金粟呈祥白莲瑞彩此诜生也七岁能言天性明悟谈论异凡初自丹山志甘苦空身处寂寞一日山神告曰此非高僧所居栖神山近在州境城北五里真福地也诜欣然起锡山神以石炬火前导既至栖神乃绎高僧名经即山建寺额曰徳纯武则天诏赴内道场因辨幕内珠光天子重礼赐号宝修禅师辞乞归山传灯録云五祖既传法六祖而又别传智诜诜传处寂住于资中时人谓之唐和尚
　　唐释逞者不知姓氏益州人州有甘亭神威力严恶殃福立应祈祷血食牛羊难纪忽下巫语欲逞授戒逞设佛像庙中神自移影向佛下坐为授戒讫又往先主庙授戒神亦随从所以蜀川神庙逞行至者皆为授戒道俗归依发言风靡又于绵竹郫县造三百尺大像今并成就凡所祈求为无不遂以显庆四年终于本寺春秋八十五道俗哀慕送往放生池于路三度大雨雨皆白色恰至葬所天地清明
　　唐益州多宝寺道因姓侯氏濮阳人也七岁丁内艰嗌粒絶浆殆乎灭性免丧之后思酬罔极乃出家诣灵岩寺求师诵习曽不浃旬通涅盘经二帙落发已来砥砺其行揣摩义章即讲涅盘宿齿名流咸所叹服后隐泰岳凡经四秋将诣洛中属昏季陵夷法网严峻僧无徒侣弗许逰方于是杖锡出山孑焉超迈恐罹刑宪静念观音少选之间有僧歘至皓然白首请与偕行迨至铜街暨于金地俯仰之际莫知所在咸谓善逝之力有感斯见未几避难三蜀居多宝寺开论维摩听者千数时有宝暹法师东海人也殖艺该洽尤善大乗昔在隋朝英尘久播学徒来请接武摩肩暹公傲尔其间仰之弥峻每至因席肃然改容沈吟久之方用酬遣因抗音驰辩雷惊波注尽妙穷微藏牙折角益州总管邓国公窦琎行台左仆射赞国公窦轨长史申国公高士廉范阳公卢承庆及前后首僚西南岳牧共籍芳声俱申虔仰乃于彭门山寺习道安居往经废毁院宇凋敝因慨然营缉蔚成净场又以九部微言三界式仰缅惟法尽将翳龙宫遂于寺之北岩刻书经典穷多罗之秘袠尽毗尼之正文纵尧世之洪水襄陵任赵简之北山燎狩必无他虑与劫齐休既而清猷逺畅峻业遐昭遂简宸衷追赴京邑止大慈恩寺与玄奘法师翻译梵本兼充证义奘师偏奬赏之每有难文同加叅酌焉慧日寺主楷法师者聪爽温赡声蔼鸿都首建法筵请开奥义帝城缁俗具来谘禀欣焉相顾得所未闻因研几史籍尤好老庄咀其菁华含其腴润包四始于风律综五声于文绪故所讲训内外该通其专业者涅盘华严大品维摩法华楞伽等经十地地持毗昙智度摄大乗对法佛地等论及四分等律其摄论维摩仍着章疏已而能事毕矣示疾终于长安慧日寺则显庆三年三月十一日也春秋七十二越明年正月旋神座于益部二月八日■〈穴上之下〉于彭门光化寺石经之侧龙朔中中台司藩大夫李俨制碑欧阳通书
　　唐释道积蜀人住益州福感寺诵通涅盘生常恒业凡有宣述必洗涤身秽净衣法座然后开之立性沈审慈仁总务诸有疠疾洞烂者其气弥复郁勃众咸掩鼻而积与之供给身心无贰或同器食或为补浣时有问者积云清净臭处心増爱也吾岂一其神虑耶寄此陶练耳众皆慕其为行而患不能及之以贞观初年五月终于住寺春秋七十余矣时属炎夏而不腐臭经停百日跏坐如初
　　唐益州福寿寺释宝琼马姓绵竹人少年出家清贞俭素读诵大品两日一遍为常途业歴逰邑落无他方术但劝信向尊敬佛法晩移州治住福寿寺率励坊郭邑义为先毎结一邑必三十人合诵大品人别一卷月营斋集各依次诵如此义邑乃盈千计四逺闻者皆蒙造欵琼乗机授化望风靡服而卑弱自持先人后徳经行拥衲下道相避言问酬对怡声谦敬斯实量也不媚于时今邑连比什邡诸县并是道民尤不奉佛僧有投寄无容施者致使老幼之徒于沙门像不识者众琼虽桑梓习俗难改徒有开悟莫之能受李氏诸族正作道会邀琼赴之来既后至兀然而坐佥谓不礼天尊非法也琼曰邪正道殊所事各异天尚不礼何况老君众议纭纭颇相陵侮琼曰吾礼非所礼恐贻辱耳遂礼一拜道像并座动摇不安又礼一拜连座返倒崔残在地道民相视谓是风鼓竞来周正既安又礼依前崩倒合众惊惧举掌礼琼一时回信从受归戒焉县令高达者素有诚敬承风敷道更于州寺召僧弘讲合境倾味自此而繁以贞观八年终于所住
　　唐蜀都宝园寺玄续姓桑成都人出家既久经论道业涅盘成实所学之宗常讲法华导引蒙晓然风彩高峻容止方复通达外书工草隶时吐篇什继美前修又能折节下人僮少道俗有才调者命来与语爱而狎之至于侯王雄伯名儒大徳便傲然特立不以介意焉梓州东曹椽萧平仲者梁高之孙也博学机闗当时絶偶往叅谈叙独见钦尚平仲从容曰仰承高怀蔑诸贵等今蒙礼顾深愧非人续曰诸贵骄蹇须以骄蹇对之明公泛爱故以泛爱相答仲曰法师从来不尔今日忽然疑是虚谈恐非实録答曰贫道待公之虚实亦如公遇续之虚实耳相与驩笑尝为宝园寺制碑铭中有弹老庄曰老称圣者庄号哲人持萤比日用岳方尘常见人述庄子鹏鷃之喻便叹曰庄蒙以小大极于此矣岂知须弥不容金翅世界入于邻虚井蛙之智秽人耳目后疾甚召僧集已罄舍都尽曰生死常耳愿各早为津济其夜命终
　　唐释慧暠安陆人幼入道门即怀逺量年方登立便升法座谈撝一指众侣諠哗闻岷雒三巴尚昬时网欲以法弘导逺化未闻隋大业年泝流江峡虽遭风浪厉志无前既达成都大弘法务或就绵梓随方开训故使来往去思咏歌满路后旋途南指道出荆门既返安州方等寺讲说相续以贞观七年卒于所住春秋八十有七自暠一位僧伍日止一飡随得便噉无待营求所以蜀部鄷都芳着兼列焉
　　唐释慧棱姓申屠氏西隆人胎中父亡惟母鞠育八岁其母又终独诣邑西檀溪寺诞律师出家后逐安州暠师入蜀凡有法轮皆令覆述吐言质朴谈理入微时人同号得意棱也及暠下狱棱亦同绳身被桎梏于成都县一狱囚徒请讲三论周于五遍勑还释放便逐暠还贞观八年又还襄州须弥寺讲论不辍至十四年有感通寺昶师曰梦见阎王请棱公讲三论如何棱曰善哉慧棱发愿常处地狱教化众生既有此征斯愿毕矣至十月半黄昏时告弟子曰吾五脏已崩无有痛所言未讫外有大声呼曰法师早起焚香阎罗王使人即到须臾异香忽来棱敛容便卒即十四年十月十六也春秋六十有五云
　　唐释道兴姓刘本住秦州八九岁时常念出家二亲不许年十九决意诣大光寺剃落时天下大乱贼寇交横母为贼掠将去离城六十里兴没命寻逐至已被伤未絶贼见曰此僧诚为至孝逐母至此便不尽命负母还城城中咸怪贼路凶险何因得返避难投蜀年满进具常行兰若头陀乞食智舜律师当衢讲匠依听五遍便能覆述舜深竒之自舜没后接构律筵每年讲席极为稽引三十二十度来请者方许开宗每叹曰佛法渐替轻慢日増余不敢轻所以为重法故耳于时官府急切不许客住诸寺无停者来即安抚寺主曰官制不许何得停之兴曰官不许容针私容车马岂不闻耶寺主愤恚还房眼看袈裟不见又往三门王家会受饭自见是血食人喻之竟不信返寺向兴懴悔怪遂止贞观中青城戴令来慕欲与兴同房宿夜中眠惊走出房外云见一赤衣僧执杖打背云因何在此宿以火照背如三指大隐轸赤色因求悔过兴尝得疾闻室中音乐声自念我所求本在佛果不愿人天言已声灭自此便瘥常礼千佛日别一遍永徽三年元奘法师送舎利令供养兴获已于房内立道场发正愿曰若一生传法如契圣心请放光明须臾一室并为金色以显庆四年月日终于福胜春秋六十有七兴自在道昼夜恒坐曽不偃亚自乞食之外不出寺门不乗畜生益部五众咸敬而重之唐益州草堂寺旭上者不知何许人少居草堂惟以禅诵为业余无所营蜀土尤尚二月八日四月八日每至二时四方大集驰骋游遨诸僧忙遽无一闲者而旭端坐竹林泊然寂想瓶水自溢炉香自然诸人城西看了相从叅之旭俨然不动等同金石三日之后方复如常四众敬而异之如覩朝日之初出因共目之为旭上也年九十八
　　唐释惠寛姓杨氏绵竹孝水人生有异征臂垂过膝性恒香洁不近腥臊年五六岁与姊信相学坐禅二亲怪问荅曰佛来为说般若圣智界入等法门共姊评论耳法相父是异道不解其言附口録得二百余纸龙怀寺会师至其所父以示之会曰并合佛经无所叅参有异禅师于净慧寺入火光三昧召彼女来及至不入云是火聚神师曰何不以水灭之女即作水观灭火而入禅师验知深入诸定劝令出家时蜀王秀在益请入城内妃为造精舎鎭恒供养尝出于路人有疑者尼曰莫于三宝所生异心自受罪苦彼人悔过有造功徳须物者烧香祈请掘地获金无不充足至于食饮欲食便食不食乃经岁序时人目之圣尼即今本寺犹号圣尼寺也寛年十三常乐独坐面无怒相言常谦下依空慧寺允禅师龙怀寺会阇梨所随闻经律一览无遗未闻之经曽不知义有难问者皆为通之初造龙怀寺会有徒属二百余人并令在役唯放于寛有怨及者会曰斯人是吾本师何得使作昔周灭法依相禅师隐于南山及隋兴教辞师还蜀尝受嘱云汝还蜀土大有徒众有名惠寛可将摄也众忆此事计师死日当寛受生无得致怪自尔在山依闲业定年三十还绵竹教化四逺父母亦背道归佛舍宅为寺于今见在绵竹诸村皆为立寺堂殿院宇百有余所年常大斋道俗咸会正月令节成都等七十县竞迎供侍有大功徳须得经营但请寛至施物山积贞观中有僧名策持呪有验于雒县忽死见阎王曰比狱中罪人多应为诵呪并请寛师讲地狱经策苏已即从雒县往绵竹至寛所正集转经告策曰昨所住处大为劳苦为众生者不得辞苦即令策登座诵呪大众闻皆流汗寛仍集众讲地狱经焉有什邡县陈家者舍邪信佛以竹园为寺寛指授分剂尔许可为僧院中间一分堪为佛堂即断一竹上竖标云此分剂处欲造佛寺当时生竹自干佛堂断竹泉水上涌寻掘数尺获大石石下金瓶舎利七粒寛礼拜更请遂放光乃盛满合四逺又集寺今见在永徽四年夏六月二十五日春秋七十卒于净慧寺未终一月有五百神人长丈余服天衣持花香及紫金花台从西方来迎寛辞不堪发遣令去又于终日放羊从市向房悲数十声至夜索水沐浴新衣跏坐执炉已命打无常钟声遍郭闻合郭咸集曰阇梨涅盘去空中哭声寺内光明莫测其来入定气乃知永逝葬后县内道俗七岁已上着服泣临如是三年尔后绵竹凡设会家皆设两座一拟圣僧一拟寛也
　　唐资州山北兰若处寂姓周氏蜀人也师事宝修禅师服勤寡欲与物无竞居山北行杜多行天后闻焉诏入内赐摩纳僧伽梨辞乞归山涉四十年足不到聚落坐一胡床宴黙不寐常有虎蹲伏座口如家畜类由是颇形竒异如无相大师自新罗国将来谒诜禅师寂预诫众曰外来之宾宜洒扫以待之明日果有海东宾至焉开元初新除太守王晔本黄冠也景云中来刺是郡终于释氏包藏祸心上任处分令境内应是沙门追集唯寂久不下山或劝寂往叅免为厉阶寂谓弟子曰汝虽出家犹未识业吾之未死王晔其如吾何迨王公上官三日缁徒毕至或曰唯处寂蔑视藩侯弗来致贺晔微怒诸僧升厅坐已将启怒端问寂违拒之由愠色勃兴僧皆股栗晔俄然仆地左右扶掖归宅至厅事后屏树如被掴颊声寻尔气絶资人益崇仰之以开元二十二年正月示灭享年八十七同时若长松马祖及王头陀赵头陀皆其门人
　　唐释大川不知何许人于汉川栖贤寺行四圣种法绵竹之人无夙少率皆宗奉及乎终也卧于寺外白衣具床榻相率舁归寺中务营丧礼方当尸举无何双鹿引前若驺导焉大厯初北山变成黄金色上有楼阁菩萨行道斯须之间万形千状川素居此寺与地俱灵留影供养如事灵祠焉
　　唐开元中成都万岁池傍有僧诵法华经每夜见一老叟来听僧怪问之曰我池中龙也僧曰今方旱何不降雨叟曰凡雨须天符不尔天诛之今当为师降雨师其葬我是夕大雨质明池边见一大蛇斩为两段僧取焚之为立塔呼为龙坛焉
　　唐高僧智浩尝于成都中兴寺诵法华经邻有龙女祠龙毎夜听之一夕施一宝珠浩曰僧家无用龙以神力化大圆石榴而去今以水浇之则龙宫石宝四字隐隐可见此二则方舆胜览所载
　　王维大荐福寺道光禅师塔铭云禅师讳道光本姓李绵州巴西人在诸儿时神独不偶去诣乡校见周孔书曰世教耳誓苦行求佛道入山林割肉施鸟兽炼指烧臂入般若道场百日昼夜经行遇五台宝鉴禅师宻授顿教得解脱知见舎空不域即动无朕不观摄见顺有离觉毛端族举佛刹掌上断置世界不覩非咎应度方知得其门者寡矣开天二十七年五月二十三日涅盘荐福僧坊门人明空等建塔于长安城南毕原人天会葬涕泗如雨其世行遗教如一切贤圣维十年座下俯伏受教欲以毫末度量虚空无有是处志其舎利所在而已铭曰鸣呼人天尊全身舎利在毕原
　　唐释灵着姓刘氏绵州巴西人也年逮志学方遂出家登戒寻师不下千里年四十精毘尼道兼讲涅盘一律一经勤于付授晩岁请问大照禅师领悟宗风守志弥笃后讲长安诞敷禅法慕道求师者不减千计若鱼龙之会渊泽也以天宝五载四月十一申时示灭于安国寺石楞伽经院享寿五十六僧夏三十六
　　唐成都静众寺僧无相新罗国人也是彼土王第三子以开元十六年至中国玄宗召见隶于禅定寺后入蜀资中谒智诜禅师入深谷嵓下坐禅毎入定多是五日为度忽雪深有二猛兽来相自洗拭躶卧其前愿以身施食二兽从头至足嗅匝而去往往夜间坐床下搦虎须毛既而山居颇久衣破发长猎者疑是异兽将射之而止复构精舎于乱墓间属明皇违难入蜀迎相入内殿供礼时成都县令杨翌疑其妖惑命徒二十许人曳之变怪卒起杨乃叩头拜伏遂劝檀越造净众大慈等寺相至成都忽有一力士称舍力伐柴供僧厨用相之弟本国新为王矣惧其却回将遣刺客来屠之相已冥知忽曰供柴贤者暂来今夜有客曰灼然又曰莫伤佛子至夜薪者持刀挟席坐禅座侧逡巡觉壁上似有物下遂跃起以刀一挥巨胡身首分于地焉质明相召伐柴者谢之已不见矣以至徳元年建午月十九日无疾示灭春秋七十七先是武宗废教成都止留大慈一寺净众例从除毁其寺巨钟乃移入大慈洎乎宣宗中兴释氏元钟却还净众以其钟大隔江计功两日始到方欲为斋辰去迎取巳时已到推挽之势直若飞焉尔时相之真形面目流汗乃知其神力所曳也后号东海大师塔
　　唐释天竺亡名未详何印度人也其貌恶陋纒干陀色缦条衣穿革屣曳鐡锡化行于京辇当韦南康皋生纔三日其家召僧斋此僧不速自来以敝席坐于庭中既而斋毕韦氏令乳母负婴儿出请众僧祝愿梵僧先从座起摄衣升阶视之曰别久无恙乎婴儿若有喜色相认之意众皆异之韦君曰此子纔生三日耳吾师何言别久也梵僧曰此非檀越所知韦君固远之梵僧曰此子乃诸葛亮之后身耳武侯鼎国时为蜀丞相君所知也蜀人受其赐且久今降生于世将为蜀帅必福坤维之人吾往在剑门与此子为善友故不问而来此子他日作剑南节度二十年官极贵中书令太尉此外非我所知也父然之因以武字焉后韦皋自少金吾节制剑南军果迁太尉兼中书令在蜀二十一年末涂甚崇释氏恒持数珠诵佛名所养鹦鹉教令念经及死焚之有舎利又归心南宗禅道学心法于净众寺神会禅师云唐汉州开照寺鉴源不知何许人也素行甄明范围律道苾刍表率何莫由斯后于三学山讲华严经号为胜集日供千人仓簟中米粟纔数百斛取之不竭沿夏涉秋未尝告匮其冥感如此有慧观禅师见三百余僧提莲灯凌空而去歴歴如流星焉开元中崔冀公宁疑其妖妄躬自入山禁之山四方面各三十里火光至第三夜有百余支灯现兼红光可千尺余冀公蹷然作礼叹未曽有时松间出金色手长七尺许有二菩萨黄白金色闪烁然复庭前栢树上昼见一灯其明如日横布玻■〈王梨〉山可三里所宝珠一颗圆一丈熠爚可爱西岭山门悬大虹桥桥上梵僧老叟童子间出有二炬烂然空中如相逢迎交过之状下有四菩萨两两偶立放通身光可高六七十尺复见大松林后忽有寺额篆书三学字又灯下垂绣带二条东林之间夜出金光月当于午金银二色灯列于智炫师坟侧韦南康皋每三月就寺设三百菩萨大斋菩萨现形捧灯僧持香灯引挹之炉在寺门矣白中令敏中覩瑞兴立此寺大中八年改额曰开照弟子传讲东川所宗也
　　唐成都大云寺徐果师者混物韬光人罕详测或入三昧不失律仪或示狂痴语事多中坤维四众往往称之为徐果师徐姓也果名也师通称也此亦强练志公之伦类矣不知其终云
　　唐简州慈云寺释待驾俗姓王氏金水县人冲孺出家作为诡异其父立名待驾当天宝末也练行精进时号头陁及玄宗巡幸果自诣府剃髪为僧待驾得度其言信矣驾去县邑二十里开径芟茅独居山顶后成一寺此山絶多灵迹初名石城迨明皇至剑门山神现形迎驾称姓李氏勑赐有玄孙之称后陟武担东台逺望祥云紫气盘结空界问左右曰此何处对曰石城山乃悟山神护卫之意因改云顶寺为慈云焉待驾后卒于此寺
　　唐郫县法定寺惟忠少孺为僧励精自行在乎羣等莫不宗焉出家法定寺此寺后汉永平佛法始流中国便有置徳净伽蓝神光屡现至宋释惠持誓化岷蜀来居寺中属谯纵不道令数辈操刃欲屠持持乃弹指其众惊奔僵仆隋开皇四年因改名法定焉寺有弥勒圣像唐武徳中忽尔枯查沿江而至夜发光明雕作像首贞观中窦轨为长史佛首光见引达于府窦公令人迎取数百人亦不能胜乃令祝之任欲何往问言可就法定否乃一人能举窦遂造佛身长史高士廉盖殿以安之后有僧泛爱树其浮图获一巨蟹身长二尺余是塔颇多灵异人或将酒肉乗醉诣圣佛前立见灾祸矣忠于天宝中在寺愈加精苦无何塔为霆震拔其塔心柱出外忽有小木承代之意众咸怪之罔测厥由忠乃叩磕于圣弥勒像告诉天龙合加畏重何辄震击夺塔心柱耶一日迅雷烈风还同前震覆覩之乃龙神送旧柱安置如故当其易柱阴云四合有四神人以身扶翼立与塔齐忠之感物也若此会昌拆寺之前舎利七粒出相轮上白光满空向西飞去众所目覩将倒之时赤光见于半天又此寺有大枣树毁寺之年其树枯瘁及大中再置枣始重荣也忠后终于寺
　　白居易东都奉国寺禅徳大师照公塔铭云大师号神照姓张氏蜀州青城人也始出家于智凝法师受具戒于惠萼律师学心法于惟忠禅师忠一名南印第六祖之法曽孙也大师祖达磨宗神会而父南印其教之大旨以如然不动为体以妙然不空为用示真寂而不记断灭破计着而不坏假名师既得之掲以行化出蜀入洛月开六坛仅三十载随根说法言下多悟由是裂疑网投惑箭渐离人我相者日月有焉起正信见本觉顿发菩提心者时时有焉其余退恶进善随分而増上者不可胜纪夫如是可不谓烦恼病中师为医王乎生死海中师为船师乎呜呼病未尽而医王去海方涉而船师失粤以开成三年冬十二月示灭于奉国寺禅院以是月迁葬于龙门山报年六十三僧夏四十四明年传教主院上首弟子沙门清闲纠门徒合财施与服勤弟子志行等营度丧事卜兆于宝应寺荷泽祖师塔东若干步窆而塔焉示不忘其本也其诸升堂入室得心要口诀者有宗实在襄复俨在洛道益在鎭知逺在徐曰建在晋道光在润道威在潞云真在磁云表在汴归忍在越会幽齐经在蔡智全景玄绍明在秦各于一方分作佛事咸鼓钟鸣吼龙象蹴踏斯皆吾师之教力也不其盛欤众以余忝闻法门人结菩提之縁甚熟请于塔石序而铭曰伊之西北洛之南东法祖法孙归全于中旧塔会公新塔照公亦如世礼祔于本宗
　　唐成都福感寺定光者不知何许人也爰从入法厥性弗拘粝食断中麤襦卒岁方于庸蜀化导有縁俄遭武宗毁废例反儒宗及乎佛日重晖僧伦咸序光同缔构寺宇因铸大钟计赤金万余斤尔日鼓钥灰飞投炉火炽有祥烟两道自浮图相轮最高处出冉冉射上若虹蜺焉万人引望五色腾凌相感如然信鼓斯应其塔是阿育王藏舎利之所太和初南蛮蒙傞顚剽入益城分蛮卒舎于寺内廊庑烹炙熏灼僧皆奔迸时塔顶出四道浓烟分穗直上空虚至夜蛮蜑覩此竒异乃禁止污秽此塔先在西北四十余步天宝末长史章仇兼琼赴任至剑门见一人长丈余持戟当路兼琼惊问对曰某是大石寺护塔神故来奉迎且有少事咨祈大夫也縁大石寺在西南未为极善今请移东北四十二步望便掘石此下以鎭舎利兼琼曰此易耳到府数日乃令量其地处先掘果得巨石其深无际促石匠数十人錾凿之至夜辄填满遣人潜伺人见有白彘数十以喙推石末塞之随以舌舐其坚如鐡铜矣章仇令止勿凿遂移塔于今所即金光旧寺基也光钟亦移入新寺焉
　　唐释道一姓马氏汉州什邡人也华以喻性不植于高原浪以辩识发明于溟海生而凝重虎视牛行舌过鼻凖足文大字根尘虽同于法体相表特异于幻形既云在凡之境亦应随机之教年方稚孺厌视尘躅脱落爱趣逰步恬旷削发于资州唐和尚受具于渝州圆律师示威仪之旨晓开制之端浣衣锻金观门都错大龙香象羁绊则难权变无方机縁有待闻衡岳有让禅师即曹溪六祖之前后也于是出岷峨玉垒之深阻诣灵桂贞篁之幽寂一见让公泯然无际顿门不俟于三请作者是齐于七人以为法离文字犹传蠧露圣无方所亦寄清源遂诣临川栖南康龚公二山所游无滞随摄而化先是此峯岫间魑魅丛居人莫敢近犯之者灾衅立生尝一宴息于是有神衣紫玄冠致礼言舍此地为清净梵场语终不见自尔猛鸷毒螫变心驯扰沓贪背憎即事廉让郡守河东裴公家奉正信躬勤谘禀降英明简贵之重穷智术慧解之能每至海霞敛空山月凝照心与境寂道随悟深自明者在乎周物普施者期乎济众居无何裴公移典庐江寿春二牧于时进修惟勤率化不坠大厯中圣恩溥洽隶名于开元精舎其时连率路公聆风景慕以锺陵之壤巨鎭奥区政有易弦人同凑毂禅宗戾止降祥则多顺而无违居仅十祀日临扶桑髙山先照云起肤寸大雨均沾建中有诏僧如所隶将归旧壤元戎鲍公宻留不遣至戊辰岁举措如常而请沐浴讫俨然跏趺归寂享年八十僧腊五十先于建昌石门环以絶巘呀为洞壑平坦在中幽偏自久是谋薪火尘劫之会非议冈阜地灵之吉亚相观察使陇西李公藩寄严厉素所钦承于以率徒依归缅怀助理爰用营福道在观化情存饰终辍诸侯之旌旗资释子之幢盖其时日变明晦人萃遐迩檝覆水而为陆炬通宵而成昼山门子来财施如积邑里僧供饭香普熏自昔华严归眞于嵩阳善导瘗塔于梵岭礼视齐斩人倾国城哀送之盛今则三之初于林中经行座下开示平等垂法不标于四科安恬告尽刻期于二月此明一知终之先兆也示疾云逝俾葬逺山凡有攀援愿留近郭终遂穷僻式遵理命此又明一晦迹之素诚也将归灵龛爰泝浅濑人力未尽舟行为迟膏雨骤下于逺空穷溪遄变于深涉此又明一通神之应感也知眞在空无我于有是二俱离假一为乗示生死者人能作佛辨邪正者魔亦似圣现身不留于大士负手俄萎于哲人弟子智藏镐英宗泰等奉其丧纪宪宗追谥大寂禅师丹阳公包佶为碑纪述权徳舆为塔铭今海昏县影堂存焉传灯録载师一日上堂谓众曰汝等诸人各信自心是佛此心即是佛心达磨大师从南天竺国来躬至中华传上乗一心之法令汝等开悟又引楞伽经文以印众生心地恐汝顚倒不自信此心之法各各有之故楞伽经云佛语心为宗无门为法门又云夫求法者应无所求心外无别佛佛外无别心不取善不舍恶净秽两边俱不依怙达罪性空念念不可得无自性故故三界唯心森罗万象一法之所印凡所见色皆是见心心不自心因色故有心汝但随时言说即事即宜都无所碍菩提道果亦复如是于心所生即名为色知色空故生即不生若了此心乃可随时着衣吃饭长养圣胎任运过时更有何事汝受吾教听吾偈曰心地随时说菩提亦只宁事理俱无碍当生即不生僧问和尚为什么说即心即佛师云为止小儿啼僧云啼止时如何师云非心非佛僧云除此二种人来如何指示师云向伊道不是物僧云忽遇其中人来时如何师云且教伊体会大道僧问如何是西来意师云即今是什么意庞居士问如水无筋骨能胜万斛舟此理如何师云这里无水亦无舟说什么筋骨一日师上堂良久百丈收却面前席师便下堂百丈问如何是佛法旨趣师云正是汝放身命处师问百丈汝以何法示人百丈竖起佛子师云只这个为当别有百丈抛下佛子僧问如何得合道师云我早不合道僧问如何是西来意师便打乃云我若不打汝诸方笑我也有小师行脚回于师前画个圆相就上礼拜了立师云汝莫欲作佛否云某甲不解涅目师云吾不如汝小师不对邓隐峰辞师师云什么处去对云石头去师云石头路滑对云竿木随身逢场作戏便去才到石头即绕禅床一匝振锡一声问是何宗旨石头云苍天苍天隐峰无语却回举似师师云汝更去见他道苍天汝便嘘嘘隐峰又去石头一依前问是何宗旨石头乃嘘嘘隐峰又无语归来师云向汝道石头路滑有僧于师前作四画上一长下三短问云不得道一长三短离此四字外请和尚答师乃画地一画云不得道长短答汝了也有一讲僧来问云未审禅宗传持何法师却问云坐主传持何法彼云忝讲得经论二十余本师云莫是狮子儿否云不敢师作嘘嘘声彼云此是法师云是什么法云狮子出窟法师乃黙然彼云此亦是法师云是什么法云狮子在窟法师云不出不入是什么法无对遂辞出门师召云坐主彼即回首师云是什么亦无对师云这钝根阿师洪州廉使问云弟子吃酒肉即是不吃即是师云若吃是中丞禄不吃是中丞福益州应天和尚问人人有佛性如何是和尚佛性师曰汝唤什么作佛性曰恁么即和尚无佛性也师乃呌快活快活

　　蜀中广记卷八十二

　　●钦定四库全书

　　蜀中广记卷八十三

　　（明）曹学佺 撰

　　○高僧记第三

　　川西道三

　　益州保唐寺无住禅师初得法于无相大师乃居南阳白崖山专务宴寂经累岁学者渐至勤请不已自此垂诲虽广演言教而惟以无念为宗时相国杜鸿渐出抚坤维闻师名思一瞻礼大厯元年九月遣使到山延请值节度使崔宁亦命诸寺僧徒逺出迎引十月一日至空慧寺而杜公与戎帅召三学硕徳俱会寺中致礼讫公问曰顷闻师尝驻锡于此而后何往耶曰无住性好疎野多泊山间自贺兰五台周游胜境闻先师居贵封大慈寺说最上乗遂逺来抠衣忝预函丈后栖迟白崕已逾多载今幸相公见召敢不从命公曰弟子闻今和尚说无忆无念莫妄三句法门是否曰然公曰此三句是一是三曰无忆名戒无念名定莫妄名慧一心不生具戒定慧非一非三也公曰后句妄字莫是从心之忘乎曰从女者是也公曰有据否曰法句经云若起精进心是妄非精进若能心不妄精进无有涯公闻疑情荡焉久问师还以三句示人否曰对初心学人还令息念澄渟识浪水清影现悟无念体寂灭现前无念亦不立也于时庭树鸦鸣公问师闻否曰闻鸦去已又问师闻否曰闻公曰鸦去无声云何言闻师乃普告大众佛世难值正法难闻各各谛听闻无有闻非闗闻性本来不生何曽有灭有声之时是声尘自生无声之时是声尘自灭而此闻性不随声灭悟此闻性则免声尘之所转当知闻无生灭闻无去来公与僚属大众稽首又问何名第一义第一义复从何次第得入师曰第一义者无有次第亦无出入世谛一切有第一义即无诸法无性性说名第一义佛言有法名俗谛无性第一义公曰如师开示实不可思议公又曰弟子性识微浅昔因公暇撰得起信论章疏两卷可得称佛法否师曰夫造章疏皆用识心思量分别有为有作起心动念然可造成据论文云当知一切法从本以来离言说相离名字相离心縁相毕竟平等无有变异唯有一心故名真如今相公着言说相着名字相着心縁相既着种种相云何是佛法公起作礼曰弟子亦曽问诸供奉大徳皆讃弟子不可思议当知彼等但狥人情师今从理解说合心地法实是眞理不可思议公又问云何不生云何不灭如何得解脱师曰见境心不起名不生不生即不灭既无生灭即不被前尘所缚当处解脱不生名无念无念即无灭无念即无缚无念即无脱举要而言识心即离念见性即解脱离识心见性外更有法门证无上菩提者无有是处公曰何名识心见性师曰一切学道人随念流浪盖为不识眞心眞心者念生亦不顺生念灭亦不依寂不来不去不定不乱不取不舍不沈不浮无为无相活泼泼平常自在此心体毕竟不可得无可知觉触目皆如无非见性也公与大众作礼称讃踊跃而去后居保唐寺而终
　　唐释雄俊俗姓周成都人也虽善讲说而无戒行所受檀信非法而用且多狡诈唯事疎狂经反初服去已入军垒逾年间闗逃难还入缁行大厯中暴亡入冥见主者诃责境毕命鬼卒引入地狱去俊抗声大呼曰雄俊倘入地狱三世诸佛即成妄语矣主者诘之对曰雄俊曽读观音经有下品下生者其人造五逆罪临终十念尚得往生俊虽造罪不犯五逆若论念佛莫知其数佛语若有可信应得往生西方言毕承宝台直西而去系曰一念忆识自身称佛名不少垂入狱而还返者以强善心而转弱恶故是故行人须知口诵莫如心持往往浅力当如是学也俊语流出民间必死者重蘓传此语云释难陀者华言喜也未详种姓何国人诡异不伦恭慢无定唐建中年至于岷蜀时张魏公延赏之任成都喜自言我得如幻三昧尝入水不濡投火不灼能变金石化现无穷初入蜀与三少尼俱行或大醉狂歌或聚众说法戍将深恶之亟令擒捉喜被捉随至乃曰贫道寄迹僧门别有药术因指三尼曰此皆妙于歌舞戍将乃重之遂留连为置酒肉褒宴与之饮唱乃假襦袴巾栉三尼各施粉黛并皆列坐含睇调笑逸态絶世饮欲半酣喜谓尼曰可为押衙蹋舞乎因徐进对舞曵练回雪迅起摩趺伎又絶伦良久曲终而舞不已喜乃咄曰妇女风邪遂径起取戍将刀众谓酒狂坐者悉皆惊走遂斫三尼头皆踣于地血及数丈戍将大惊呼左右缚喜喜笑曰无草草徐举三尼乃笻竹枝也血乃向来所饮酒耳喜又却坐饮宴别使人断其头钉两耳柱上皆无血污身即坐于席上酒巡到即泻入断处面色亦赤而口能歌唱手复击掌应节及宴散其身自起就柱取头安之辄无瘢痕时时言人吉凶多是谜语过后方悟成都有人供养数日忽不欲住乃闭闗留之喜即入壁缝中及牵之渐入唯余袈裟角逡巡不见来日见壁画僧影其状如日色隔日渐落经七日空有墨迹至八日墨迹已灭有人早见喜已在彭州界后终不知所之
　　船子和尚蜀之净众寺僧也有偈四首其一曰三十年前海上游水清鱼现不吞钩钓竿斫尽重栽竹不计功程便得休其二曰三十年来坐钓台钩头往往得黄能金鳞不遇空劳力收拾丝纶归去来其三曰本是钓鱼船上客偶除须发着袈裟佛祖位中留不住夜深依旧宿芦花其四曰百尺丝纶直下垂一波才动万波随夜静水寒鱼不饵满船空载月明归
　　释神会俗姓石本西域人也至性悬解明智内发大璞不耀时未知之年三十方入蜀谒无相大师利根顿悟冥契心印无相叹曰吾道今在汝矣尔后徳充慧广郁为禅宗其大略寂照灭境超证离念即心是佛不见有身当其凝闭无象则土木其质及夫玅用黙济云行雨施蚩蚩羣甿陶然知化覩貌迁善闻言革非至于廓荡昭洗执缚上中下性随分令入以贞元十年十一月十二日示疾俨然跏趺坐灭春秋七十五法腊三十六南康王为立碑自撰文书丹
　　唐成都府灵池县兰若洪正俗姓常氏未详何许人也居于岷蜀间多年往因有疾后复平宁发誓恒诵金刚般若经日以二十过为准精持靡旷时邻僧守贤夜坐见二鬼使手操文牒私相谓曰取摄僧洪正一使曰为其黙念般若傍有大竒呵护无计近得又患责限迟延今别得计见有直府东门者姓常与僧同名复曽为僧来共你摄去以塞违殿也守贤闻之惊异且志其事明日宻问门子常洪正已死后不测其终
　　汉州开化寺释亡名先因入寺见端应交现遂誓舍身刻苦为期忽于殿中焚香次覩地屋皆为琉璃色有菩萨乗五色云下庭中曰汝极坚至必当得道吾来证汝亡名叩头礼拜斯须不见寺僧至云学院内皆变琉璃色焉
　　释法江者江东人也来逰岷蜀以慈悯为怀尝在房中谓门人曰外有万余人尽戴帽形且挛■〈雚〉从吾乞救汝速出视之门人出无所见徙倚间有数十人荷担竹器中螺子至江曰此之是欤命取钱赎之投于水中焉江所居法聚寺盖蜀王秀所造有仁寿中文帝所树舎利塔云
　　沙门道昭自云简州人也俗姓康氏少时因得疾不悟梦至冥司见善恶报应之事遂出家住大行山四十年戒行精苦往往言人将来事初若隐晦后皆明验尝有二客来一曰姚邈举明经一曰张氏以资荫僧谓张曰君授官四政愼不可食禄范阳四月八日得疾当不救次谓邈曰君不利簮笏如能从戎亦当三十年无乏有疾勿令胡人疗之其年张官于襄邓间后累选尝求南州亦皆得之后又选果授虢州卢氏县令到任两日而卒卒之日为四月八日后方悟范阳即卢氏望也邈举不第从戎于容州假军守之名三十年累转右职后因别娶求为傧者因得疾服妪黄氏药而终后访黄氏本末乃洞主所放出妇是胡女也
　　唐成都福感寺定兰姓杨氏成都人也父母早亡无资可以追往每遇讳辰悲哭咽絶辄裸露入青城山纵蚊蚋■〈虫盲〉蝇唼咋肤体云舍内财用答劬劳次则刺血冩经又次则炼臂至于拔耳剜目餧饲鸟兽既而行步触物顚踬后有异人掌擎物若珠颗然内皆空中斯须瞻瞩如故冥告曰南天王还师眼珠矣逺近惊骇尝谓人曰吾闻善戒经中名为无上施吾愿勤行速要上果以大中三年宣宗诏入内供养六年二月中又愿焚然肩膊帝累劝勉且务久长修练兰不奉诏遂焚焉而絶有縁表请易名建塔勅谥觉性塔号悟眞也蜀都止呼定兰塔院焉
　　唐朗州徳山院宣鉴姓周氏剑南人少多英敏寻预僧流从受近圆即穷律藏其诸性相贯习偕通乃抗志云逰造龙潭信禅师是石头宗师之二叶也始唯独居一室鉴强供侍之一夕龙潭持一枝火受鉴鉴接行数步且曰久闻龙潭到来龙之与潭俱不见欤信曰子亲到矣机与教符日亲丈室三十余年后止澧阳武陵太守薛延望坚请始居徳山四海禅徒辐辏千人其于训授难窥边际雪峰叅见鉴深加肯重焉咸通六年十二月三日忽告诸徒曰扪空追响劳汝神耶梦觉觉非复有何事言讫安坐而化春秋八十四僧腊六十五身据床坐七日如生按徳山简州人姓周尝讲金刚经时人号周金刚携青龙钞疏出蜀谒龙潭师师点纸灯与之寻复吹灭遂大悟集钞疏于庭焚之曰穷诸玄辩若一毫置于太虚竭世枢机如一滴投于巨壑遂辞去宗风大振凡僧到门便用棒挞之禅家称为徳山棒云
　　新都县北二十五里大梵寺旧名李眉俗呼塌背在汉州大安乡界唐咸通间有僧自称李姓眉长尺余前者盖唇傍者覆肩居民呼为李眉延奉之者或见甘露圣灯之应寿百有七趺化于中和七年干徳间伐蜀寺僧乃火其眞身焉
　　唐释圆相蜀人也七岁出家博综内外善属文时号竒童内修律范人无间然龙朔元年有疾而终于此寺将启手足房内长虹若练而飞上天寺塔铃索无风自鸣其大门屋壁画俱剥落毎夜有鼓角声经百余日方息从此鸟雀不栖其屋咸亨四年甘露降于讲堂前椶榈树焉相终弟子收文集三十余卷
　　彭州永福院延照禅师僧问如何是彭州境师曰人马合杂僧以手作拽弓势师拈棒僧拟议师便打
　　唐益州空慧寺释慧熙郫人姓赵童稚出家善明篇韵文笔所趣宛而成章与绵州震响寺荣智齐名俱为沙弥卓异翘秀后与成都大石寺沙弥道微连韵赋诗微有言隙因即屏絶人事栖心禅业年登受具周闻经律摘采英华用为赏要摄论杂心精搜至理尤躭三论是所观门尝难基法师尘识义初问以小乗基以大乗通之熙笑曰大无不摄但失小宗晩住州南空慧寺立性孤贞不羣诸偶敝于食息专想虚玄一坐掩闗二十余日不畜侍人不受人施夜宿本房但坐床心两头尘合自余房地惟有一踪余并莓苔青絮有闻熙名就房叅拜迎逆接候累日方见时发幽问吐言高迥预席者共惮之年九十卒
　　益州南禅无染大师问无句之句师还荅也无师曰从来只明恁么事僧曰毕竟如何师曰且问看
　　益州长平山和尚问视瞬不及处如何师曰我贬眼也勿工夫问如何是祖师意师曰西天来唐土去
　　益州崇福演教大师问如何是寛廓之言师曰无口道得问如何是西来意师曰今日明日
　　益州普通山普明大师问如何是佛性师曰汝无佛性曰蠢动含灵皆有佛性学人为何却无师曰为汝向外求问如何是玄玄之珠师曰这个不是曰如何是玄玄珠师曰失却也
　　青州禅师洪杲道场在成都东十数里普通山上宋何耕自龙华山归经过其处作诗述曰锦城之东山培塿突起伽蓝压山口入门气象颇不凡在昔规模定非茍黄绢碑词着眼看青州老衲知名久自披榛径结茅屋不剪霜鬓散蓬首市门有女奉巾盥衣裓无花生秽垢至今一转鹡鸰语散作诸方狮子吼祖灯寂寞何人继宰堵岧嶤惟鬼守法席草长深没膝僧榻屋穿光见斗似闻占籍多衍沃合选名缁振颓朽我来不觉三叹息眼底尽空诸所有自开麤席扫尘坌聊寄闲眠憩奔走梦回中夜雨鸣檐卧听东风寒入牖明朝散步转山脊好语相呼闻野叟抽苦也见麦飜浪捣麨悬知香满手须臾日影散林樾绚练春光被花栁仆夫催归屡不应景物殊佳宁忍负出山骑马更踌躇乗暇应须重载酒又潼川西峰寺载杲公一偈云秋风吹客衣秋叶落庭戸何所闻而来何所闻而去好山好水皆可归无佛无祖不得住脱罗笼何所寓忿怒那咤笑点头泥牛拔断珊瑚树
　　五代梁成都府东禅院释贯休字徳隐俗姓姜氏金华兰溪登高人也七岁出家为童侍一日诵法华经一千字耳所暂闻不忘于心与处黙同削染邻院而居每隔篱论诗互吟寻偶对休善小笔得六法长于水墨形似之状可观受众安桥强氏药肆请出罗汉一堂云毎画一尊必祈梦得应真貌方成之故与常貌不同后思登华岳北谒邢帅成汭于龙兴寺安置时何翰吴融谪官相遇往来论道论诗融为休作集序则干宁三年也寻被诬譛黜于公安郁悒中题砚子曰入匣始身安弟子劝师入蜀时王氏将图僣伪邀四方贤士得休甚喜盛被礼遇赐赍隆洽署号禅月大师至梁干化二年终于所居春秋八十一塔号白莲在成都北门外弟子昙域集师文集首安吴内翰序域为后序
　　什邡小蓬山保圣寺镜锽禅师以唐天福中卓锡本山古松下有清泉迸出遂结庐作终身计木食涧饮与马头佗化成宝坊至数百人或以事闻所司投之泸南数年抵书门人曰明年三月二十日吾偿债毕矣是时可来迎我及期诣公府辞曰暂别归去愿珍重吏叱之曰汝罪人宁不知法求去何耶师笑曰君不晓我意非此耳遂于庭下俨然化去官吏大惊遣人肩舆送还百夫莫能举翌日其徒至焚香悲号二仆舁归奉安山中今三百年俨然如生元佑间羣盗入寺妄意师腹中有金帛遂剸刃胁下而鲜血迸流盗怖走匿岩下俄山摧而压杀之邑人杨惠昌修寺夜梦一老僧乞头帽翌日至山视师头帽果为人窃去绍兴二年大丞相张公徳逺以使相出为川陜宣抚制置使屡祷有应上闻诏赐定应禅师某往来山间探幽胜三十年矣酷爱其清絶恋恋不忘尝自紫微度绵水顿觉佳气逼人竹木萧萧楼殿耸岌松根寒泉流注不竭悬崖万仞瀑布如线山腰有大小白崖甚竒上有太子宫遗址仅存而事迹不可考崖下有洞极深邃中有石砫撑之左右映出白龙十三蜿蜒如画又自西越涧行一里有马师井扪萝陟磴至峰顶有石室可坐百人蝙蝠大如鸟所谓蝙蝠洞者北望仙居其状如偃月眞名山也禅师宅其间岂偶然哉宋绍兴九年谢中记
　　预知禅师不知何许人唐末居什邡龙居寺凡事预知孟蜀主■〈日上永下〉欲携花蘂夫人至寺祭扫父知祥墓因避暑师前月戒寺僧敬待■〈日上永下〉至知而异之赐号普通大师有勅牒碑
　　张有定光福院西睦定身记云府城之东列刹相望惟光福距城为近名禅寺有西睦定身舎焉而院宇蕞然介于民居寄櫩连栋标掲不存往来者弗知为院也余官华阳旦莫过门久而始得其处异日奁香访之像设没蛛窠鼠尘炉无余灰主僧法縁踉蹡出迎问其兴废漫不能知出左劵数纸示余盖伪蜀广政施者名氏而图经及清献赵公成都记略无半辞纪摭则院之不振也久矣按传灯録益州有二禅字异而同音曰西睦嗣东院从谂曰栖穆嗣夹山善会今定身即东院之嗣也尝开堂有俗士举手曰老子便是一驴师曰山僧为汝跨彼无语后三日复来曰某前日被贼师拈杖逐出平居忽唤侍者其人应诺即曰更深夜静共伊啇量其机縁止此然一脔可知鼎味矣先縁嗣法病此院之坏使其徒持簿乞民间微细积累仍其址而新之为佛殿斋厅两挟屋栖止之房庖厨之所以居其属所有定身阅岁滋久虽眞骨强劲幻肤坚宻不杌不倚然铅采澷漶相好黝昧家君始倡邑人出力严之乃施髹漆乃閟龛室神宇凛然乃还旧观既成集其徒散诸香花声铙鼓鱼螺设伊蒲之馔以落之间祷家君命牛马走为记余观世间迷误之流爱其幻躯不啻金玉然数十寒暑则老死翳灭飘为煨尘彼达者则不然弃之尸陁林以饲乌鸟初不以为难而戒光定力烝休胶固歴劫坏而自如乃知一切法以爱故坏舎故常在岂谓是耶虽然一受其形成就破坏固已具足而余乃以世间情想讃叹刻画岂眞知师者邪姑镵之石以识岁月绍兴十六年记
　　释僧缄者姓王氏京兆人以唐同光二年入蜀居净众寺有华阳进士王处厚者乙夘落第入寺写忧于竹松间见缄缄曰得非王处厚乎处厚惊曰未尝相狎何遽见呼缄曰偶知耳处厚因拈府试赋藁与缄览之曰考乎眞伪非君烛下之文遂探怀抽赋藁示之此岂非程试真本乎处厚惊竦不已乃曰仆试后偶加润色耳师何从得是本也缄曰非但一赋君平生所作皆贮之矣遂入寺之北隅同谒故太尉豳公杜悰祠坐于西庑下俄有数吏自堂宇间缀行而出缄曰新官在此便可庭叅处厚惶遽而作缄曰此辈将为君之驱策又何惧乎命检官禄簿见来春一榜人数已定处厚已骇但问明年及第为谁耶缄索纸笔立书一短封与之诫其严宻而已须臾吏散缄携手出庙及暝而别至春试罢处厚乃拆短封视之但书四句云周成同成二王殊名王居一焉百日为程及呼榜出恰有八士二王处厚与王愼言也恶其百日为程而处厚策名之荣止得百二十日暴卒
　　罗江县治北有寺僧马法相传五代时有禅僧居之每日夕诵金刚经后顺寂茶毘独心舌不烬其徒作塔以藏岁时叅礼甚众人或以手入塔摸验宛然温软及出视之则坚硬石矣其状酷似今犹存
　　慧眞广悟禅师益州人也受业于峨眉洞溪山黒水寺观方慕道预云门法席宻承指喻乃开山创院渐成丛林开堂日云门和尚躬临证明僧问如何是佛法大意师曰日出方知天下朗无油那点佛前灯问如何是双峰境师曰夜听水流庵后竹昼看云起面前山问如何是法王剑师曰铅刀徒逞不若龙泉曰用者如何师曰藏锋犹不许露刃更何堪问宾头卢应供四天下还得徧也无师曰如月入水问如何是用而不杂师曰明月堂前垂玉露水精殿里■〈杀上木下〉眞珠有行者问某甲遇贼来时若杀即违佛敎不杀又违王勅未审师意如何师曰官不容针私通车马至太平兴国二年三月戒门人曰吾不久去世汝可就本山顶预修坟塔至五月二十三日功毕师曰后日子时行矣及期会云门爽和尚温门舜峰长老等七人夜话侍者报三更师索香焚之合掌而逝
　　益州香林澄逺禅师初住导江县迎祥寺天王院僧问羙味醍醐为什么变成毒药师曰导江纸问见色便见心时如何师曰适来什么处去来曰心境俱亡时如何师曰开眼坐睡师后住青城香林僧问北斗里藏身意如何师曰月似弯弓少雨多风问如何是诸佛心师曰清即始终清曰如何领会师曰莫受人瞒好问如何是祖师西来意师曰踏步者谁问如何是和尚妙药师曰不离众味曰吃者如何师曰咂啖看问如何是室内一灯师曰三人证龟成鳖问如何是衲衣下事师曰腊月火烧山问大众云集请师施设师曰三不待两问如何是学人时中事师曰恰恰问如何是玄师曰今日来明日去曰如何是玄中玄师曰长连床上问如何是香林一脉泉师曰念无间断曰饮者如何师曰随方斗称问如何是衲僧正眼师曰不分别曰照用事如何师曰行路人失脚问万机俱泯迹方识本来人时如何师曰清机自显曰恁么即不别人师曰方见本来人问鱼游陆地时如何师曰发言必有后救僧曰却下碧潭时如何师曰头重尾轻问但有言句尽是宾如何是主师曰长安城里曰如何领会师曰千家万户
　　益州崇眞和尚僧问如何是禅师曰澄潭钓玉兔问如如是大人相师曰泥涅三官土地堂
　　益州净众寺归信禅师僧问莲花未出水时如何师曰菡萏满池流曰出水后如何师曰叶落不知秋问不假浮囊便登巨海时如何师曰红嘴飞超三界外緑毛也解道煎茶
　　成都正法希明禅师汉州人也解制上堂林叶纷纷落乾坤报早秋分明西祖意何用更驰求若恁么会得始信佛祖之道本自平夷大解脱门元无闗钥弥纶宇宙偪塞虚空量不可穷智不能测若也未明此旨不达其源任是百刦薫功千生炼形徒自疲苦了无交涉若深明此旨洞达其源乃知洞达施为经行坐卧头头合道念念朝宗祖不云乎迷生寂乱悟无好恶得失是非一时放却如是则谁迷谁悟谁是谁非自是诸人独生异见观大观小执有执无已灵独耀不肯承当心月孤圆自生违背可异家中舍父衣内忘珠致使菩提路上荆棘成林解脱空中迷云蔽日山僧今日幸值众僧自恣化主还山诸上善人得得光访不可缄黙随分葛藤曲为今时少开方便也须是诸人着眼各自谛观若更拟议寻思白云万里遂拈柱杖曰于斯明得灵山一会俨在目前其或未然更待来晨分付
　　能改亝澷録僧海渊蜀人也工针砭天禧中入吴楚游京师寓相国寺中书令张士逊疾国医拱手渊一针而愈由是知名既老归蜀范景仁赋诗饥之曰旧乡山水遶禅扃日日山光与水声归去定贪山水乐不教魂梦到神京治平二年化去张唐英贻以偈曰言生本不生言灭本不灭觉路自分明勿与迷者说刘季孙铭其塔曰资身以医有闻于时余币散之拯人于危此士君子所难为嗟吁乎师
　　宋初彭州北城有胡钊者字倚天里中号为高赀修积善行尝奉事异僧曰王罗汉置寺住之后有诏俾倚天赴阙将授以官倚天不愿任辞之在京师出入起居与西还之期王日日预言于其家已而究验尽合无少差焉初倚天去彭在道中以至都下人往往见有僧被破褐状貌怪伟常在倚天左右者以问倚天但笑而不答自知王现其相阴护持之耳文同有胡氏三遇异人记此其一云
　　文同成都府楞严院画六祖记僧惟中字慧雅本隶蓬州开元寺后逰成都不复归其乡者凡四十年性孤洁不妄与人合精禅律之学善吟诗气格清谨其徒许之与可朋相上下常呼之曰诗伯复通吾儒书学者从质其义日满座下羸形垢面破衣败屦见者不知其中之所有俗年六十示灭于大慈寺之甘露道场庆厯五年乙酉五月九日也前时尽倾其囊中得八万钱委其所常往来者楞严道人继舒曰我将去矣生平之余止此尔其为我命竒工绘六祖像于尔院之释迦殿虽然用此被唾骂我不敢辞矣且欲使来者见是相知是心以是知见故能祓除诸妄而冺相忘心我为是功徳之意也道人诺之会广汉刘允文有名于时遂召使图其事采饰殊絶铺置有序叩问传付宻义相属一花五叶先后交照信法苑之胜縁而画评之絶品者也予旧与惟中讨论五经大义甚重之画此时予亦观允文下笔后十七年予自秘阁校理乞侍亲得相于临卭郡道人使予记诸石嘉佑六年辛丑五月十五日东园芳洲亭书
　　益州郫县西禅垂白禅师僧问香烟纔起大众云臻祖师西来请师垂示师曰心光自照僧云恁么则一句于师亲领得永鎭郫城万古传师曰是人有分
　　顺禅师西蜀人初出蜀时与圜通讷偕行已而与大觉琏游甚久又善于老蘓公故黄门后赞其像云与讷偕行与琏偕处得法于南为南长子然縁薄所居皆逺方小刹及住景福香城双峰学者过其门莫肯留师亦超然自得视世境如飞埃过目寿八十余坐脱于香城山颜貌如生平生与潘延之善将终使邀延之叙别延之至而师已化矣有偈曰夏日人人把扇摇冬来以炭满炉烧若能于此全知晓尘刦无明当下消又作赵州勘婆子偈曰赵州问路婆子荅云直恁么去皆言勘破老婆婆子无你说处又作黄龙三闗颂曰长江雪散水滔滔忽尔狂风浪更高不识渔家玄妙意偏于浪里觇波涛又曰南海波斯入大唐有人别宝便商量或时遇贱或时贵日到西峰影渐长
　　舒州灵隐徳滋山主蜀人住院二十年毎日独自上堂曰朝朝相似日日一般只这便是更莫别求元丰六年十月四日升堂集众良久曰会么众无语师俨然而逝吉州禾山徳普禅师生于绵州蒲氏少尚气节有卓识见富乐山静禅师合爪作礼曰此吾师也静与语竒之携归山中阴察之其作止类老头陀静云此子赋性豪纵不授控御而能折节杵臼炊爨间以事众为务是有希有年十八待度受具秀出讲席解唯识起信论两川无敢难诘者号义虎罪圭峰疏义多臆说摘其失处诫学者不可信老宿皆数之云圭峰清凉国师所印可汝敢雌黄师叹曰学者以名位惑久矣清凉圭峰非有四目八臂也奈何甘自退屈乎乃出蜀至荆州金銮夜有一衲见丫山情庵主师闻其饱叅问之曰经论何负禅宗而长老多讥呵之耶衲云以其是识情义理思想边量非能发圣得道脱有发圣得道者皆藉之以为縁耳倘不因自悟唯经论是仗则能读能知能见能解者皆证圣成道去矣宁尚与仆辈俯仰耶唯以死语是所知障故祖师西来也如经言一切众生本来成佛汝信之乎对曰世尊之语岂敢不信衲云既信矣则尚何区区逺来乎对曰闻禅宗有别传法故来耳衲笑云是则未信非能信也师曰其病安在衲云积翠南禅师出世久子见当使汝疾有瘳师即日遂行以熙宁元年至黄龙问阿难问迦叶世尊付金襕外复传何法迦叶呼阿难阿难应诺迦叶云倒却门前刹竿着意旨如何南公云上人出蜀曽到玉泉否曰曽到又问曽挂搭否曰一夕便发南公云智者道场闗将军打供与结縁几时何妨师嘿然良久理前问南公俛首师趋出豁然有省大惊曰两川义虎不消此老一唾八年秋游螺川待制刘公请住慧云禅院七年迁住禾山十有二年元佑五年十二月十五日谓左右曰诸方尊宿死丛林必祭吾以为徒虚设吾若死汝曹当先祭乃令从今办祭众以戏语问云和尚几时迁化曰汝辈祭絶即行于是帏寝堂坐师其中致祭读文跪揖上食师饫飡自如自门弟子下及庄力日次为之至明年元日祭絶曰明日雪晴乃行至时晴忽雪雪止师坐焚香而化阅世六十有七坐四十九夏全身塔于寺之左
　　杨天惠北溪院化僧龛记云化僧者初不识谁何苍颅黧面去来郫繁间甚熟市人盖多见之而无相问讯者崇宁五年十二月二日晨从外来乞食城中如故常洋洋也视日欲昃辄囊其衣若将去行次廛东小息于逆旅马氏乞浆焉敛裓趺坐浆未馈而告寂玉骨山峙不杌不倚邑人环礼日数百人有喜事者迎置北溪严以髹漆閟以龛室取诸香花而散其上东蜀居士闻而叹曰异哉我昔未之见也是导师者不离阛阓喧閧而示静便不鄙屠沽垢纷而示精洁不舎生死浊恶而示究竟不乐相好设饰而示坚固其音制和软类近里社而莫知其名氏其肤理臞劲类七十许人而莫知其寿腊其衣履简野类空林衲子而莫知其居止呜呼生吾不知从师逰没吾徒知志其迹是刻舟之说也虽然由吾之说瞷师之相起欣慕相成净信行庶其有从入哉师之寂凡三日始归北溪后十日为之记
　　天游禅师成都郑氏子初试郡庠复往梓州试二处皆与贡籍师不敢承窜名出闗适会山谷道人西还见其风骨不凡议论超卓乃同舟而下往庐山投师剃髪不改旧名首叅死心不契遂依湛堂于泐潭一日潭普说曰诸人苦苦就凖上座觅佛法遂拊膝曰会么雪上加霜又拊膝曰若也不会岂不见干峰示众曰举一不得举二放过一着落在第二师闻脱然颖悟出世云盖次迁云岩尝和忠道者牧牛颂曰两角指天四足踏地拽断鼻绳牧甚屎屁张无尽见之甚击节后退云岩过庐山栖贤主翁意不欲纳乃曰老老大大正是质库中典牛也师闻之述一偈而去曰质库何曽解典牛祗縁价重实难酬想君本领无多子毕竟难禁这一头因庵于武宁扁曰典牛终身不出上堂日可冷月可热众魔不能坏眞说作么生是真说初三十一中九下七若信不及云岩与汝道破万人齐指处一雁落寒空病起上堂举马大师日面佛月面佛后来东山演和尚颂曰髻鬟女子画蛾眉鸾镜台前语似痴自说玉颜难比并却来架上着罗衣师曰东山老翁满口讃叹则故是点检将来未免有乡情在云岩又且不然打杀黄莺儿莫教枝上啼几回惊妾夣不得到辽西
　　耿延禧同庵记云禅老然公以同名庵常携其榜随所居而掲焉盖师佛家流也而游戏于篇章翰墨之事出入乎公卿搢绅之间以儒释同于一法师西蜀人也而泛江湖涉岭峤不鄙夷夫瘴疠蛮獠之俗以逺近同于一乡虽然此殆见其小者尔方其晨而升堂莫而入室皆杨歧圆悟之宻旨也而与钟鱼鼓板同为一音以衣冠来周旋应对及阿阇梨合掌问讯皆随縁世谛之余事也而与万象森罗同为一印是犹五百大阿罗汉各觧内外中间之言不当佛意而皆本乎佛之正理又如众大菩萨谈不二法门各随所乐而不出乎维摩之一黙盖缾盘钗钏吾见其为金而查梨橘柚吾知其为味尔恶覩其异耶或问儒与老庄同异阮瞻对以将无同或问儒与释迦同异罗浮生对以直则同咄哉曲不失其为同直何足尽同有同何伤乃必曰无同为贵乎是未可与言同也尔时太秀居士说是法已重说偈曰彭殇秋毫太山齐举莛与楹厉西施一指一马无两岐此语大麤师所嗤含裹十方真觉知观十方空手所持一切有物皆菩提此涉言诠师所离彼肇法师空怪竒南泉庭花示全机要知觌面当机提如麻三斤时所疑语黙不犯离与微江南三月鹧鸪啼大同无我大音希言语道断絶百非世人未识同庵师欲识同庵参语辞绍兴乙丑记
　　成都进士杜暹字伯升出家名法通往来吴中文与可赠之诗曰欲识当年杜伯升飘然云水一孤僧若教俯首随流俗料得如今似我能自注云栁子玉尝言伯升若及第不过似我耳盖歆艳之辞

　　蜀中广记卷八十三

　　●钦定四库全书

　　蜀中广记卷八十四

　　（明）曹学佺 撰

　　○高僧记第四

　　川西道四

　　昭觉克勤禅师彭州骆氏子儿时日记千言偶游妙寂寺见佛书三复怅然如获旧物曰予殆过去沙门也即去家依自省祝髪从文照通讲说又从敏行授楞严俄得病濒死叹曰诸佛湼盘正路不在文句中吾欲以声求色见宜其无以死也遂弃去至眞觉胜禅师席胜方刺臂出血指示师曰此曹溪一滴也师矍然良久曰道固如是乎即徒步出蜀首谒玉泉皓次依金銮信大沩喆黄龙心东林度佥指为法器而晦堂称他日临济一派属子矣最后见五祖尽其机用祖皆不诺乃谓祖强移换人出不逊语忿然而去祖曰待你着一顿热病打时方思量我在师到金山染伤寒困极以平日见处试之无得力者追绎五祖之言乃自誓曰我病稍间即归五祖病痊寻归祖一见而喜令即叅堂便入侍者寮方半月会部使者解印还蜀诣祖问道祖曰提刑少年曽读小艳诗否有两句颇相近频呼小王原无事祗要檀郎认得声提刑应喏喏祖曰且子细师适归侍立次问曰闻和尚举小艳诗提刑会否祖曰他认得声师曰秪要檀郎认得声他既认得声为甚么却不是祖曰如何是祖师西来意庭前栢树子聻师忽有省遽出见鸡飞上阑干鼓翅而鸣复自谓曰此岂不是声遂袖香入室通所得呈偈曰金鸭香消锦绣帏笙歌丛里醉扶归少年一段风流事祗许佳人独自知祖曰佛祖大事非小根劣器所能造诣吾助汝喜徧谓山中耆旧曰我侍者叅得禅也由此所至推为上首崇宁中还里省亲成都帅翰林郭公知章请开法昭觉政和间复出峡南逰时张无尽寓荆南以道学自居少见推许师■〈舟羲〉舟谒之剧谈华严旨要曰华严现量境界理事全眞初无假法所以即一而万了万为一一复一万复万浩然莫穷心佛众生三无差别卷舒自在无碍圆融此虽极则终是无风匝匝之波公于是不觉促榻师遂问曰到此与祖师西来意为同为别公曰同矣师曰且得没交涉公色为之愠师曰不见云门道山河大地无丝毫过患犹是转句直得不见一色始是半提更须知有向上全提时节彼徳山临济岂非全提乎公乃首肯翌日复举事法界理法界至理事无碍法界师又问此可说禅乎公曰正好说禅也师笑曰不然正是法界量里在盖法界量未灭若到事事无碍法界法界量灭始好说禅如何是佛干屎撅如何是佛麻三斤是故眞净偈曰事事无碍如意自在手把猪头口诵净戒趂出淫坊未还酒债十字街头解开布袋公曰羙哉之论岂易得闻乎于是以师礼留居碧岩复徙道林枢宻邓公子常奏赐紫服师号诏住金陵蒋山学者无地以容勅补天宁万寿上召见褒宠甚渥建炎初又迁金山适驾幸维扬入对赐圆悟禅师改云居久之复领昭觉僧问云门道须弥山意旨如何师曰推不向前约不退后曰未审还有过也无师曰坐却舌头问法不孤起仗境方生提坐具曰这个是境那个是法师曰却被阇梨夺却鎗问古人道楖栗横担不顾人直入千峰万峰去未审那里是他住处师曰腾蛇纒足露布遶身曰朝看云片片暮观水潺潺师曰却须截断始得曰此回不是梦眞个到庐山师曰高着眼问猿抱子归青嶂后鸟衔花落碧岩前此是和尚旧时安身立命处如何是道林境师曰寺门高开洞庭野殿脚挿入赤沙湖曰如何是境中人师曰僧宝人人沧海珠曰此是杜工部底作么生是和尚底师曰且莫乱道曰如何是夺人不夺境师曰山僧有眼不曽见曰如何是夺境不夺人师曰阇梨问得自然亲曰如何是人境俱夺师曰收曰如何人境俱不夺师曰放问有句无句如如藤倚树如何得透脱师曰倚天长剑逼人寒曰祗如树倒藤枯沩山为甚么呵呵大笑师曰爱他底着他底曰忽被学人掀倒禅床抝折拄杖又作个甚么伎俩师曰也是贼过后张弓问明歴歴露堂堂因甚么乾坤收不得师曰金刚手里八棱棒曰忽然一唤便回还当得活也无师曰鹙子目连无奈何曰不落照不落用如何商量师曰放下云头曰忽遇其中人时如何师曰骑佛殿出山门曰万象不来渠独语教谁拈手上高峰师曰错下名言上堂通身是眼见不及通身是耳闻不彻通身是口说不着通身是心鉴不出直饶尽大地明得无丝毫透漏犹在半途据令全提且道如何是展演域中日月纵横挂一旦晴空万古春上堂山头鼓浪水底扬尘眼听似震雷霆耳观如张锦绣三百六十骨节一一现无边妙身八万四千毛端头头彰宝王刹海不是神通妙用亦非法尔如然茍能千眼顿开直是十方坐断且超然独脱一句作么生道试玉须经火求珠不离泥上堂本来无形段那复有唇觜特地广称扬替他说道理且道他是阿谁上堂十五日已前千牛拽不回十五日已后俊鹘趂不及正当十五日天平地平同明同暗大千沙界不出当处可以含吐十虚进一步超越不可说香水海退一步坐断千里万里白云不进不退莫道阇梨老僧也无开口处举拂子曰正当恁么时如何有时拈在千峰上划断秋云不放高上堂十方同聚会本来身不昧个个学无为顶上用钳锤此是选佛场深广莫能量心空及第归利剑不如锥龎居士舌拄梵天口包四海有时将一茎草作丈六金身有时将丈六金身作一茎草甚是竒特虽然如此要且不曽动着向上闗且如何是向上闗铸印筑高坛上堂有句无句超宗越格如藤倚树银山铁壁及至树倒藤枯多少人失却鼻孔直饶收拾得来已是千里万里祇如未有恁么消息时如何还透得么风暖鸟声碎日高华影重上堂第一句荐得祖师乞命第二句荐得人天胆落第三句荐得虎口横身不是循途守辙亦非革辙移途透得则六臂三头未透亦人间天上且三句外一句坐么生道生涯祗在丝纶上明月扁舟泛五湖示众云一言截断千圣消声一剑当头横尸万里所以道有时句到意不到有时意到句不到句能刬意意能刬句意句交驰衲僧把鼻若能恁么转去青天也须吃棒且道凭个甚么可怜无限弄潮人毕竟还落潮中死示众云万仞崖头撒手要须其人千钧之弩发机岂为鼷鼠云门睦州当面蹉过徳山临济诳謼闾阎自余立境立机作窠作窟故是灭胡种族且独脱一句作么生道万縁迁变浑闲事五月山房冷似氷绍兴五年八月己酉示微恙趺坐书偈遗众投笔而逝茶毘舌齿不坏舎利五色无数塔于昭觉寺之侧谥眞觉禅师
　　昭觉彻庵道元禅师绵州邓氏子幼于降寂寺圆具东游谒大别道禅师因看廓然无圣之语忽尔失笑曰达磨元来在这里道誉之往叅佛鉴佛眼蒙赏识依圆悟于金山以所见告悟弗之许悟被诏住云居师从之虽有信入终以鲠胸之物未去为疑会悟问叅徒生死到来时如何僧曰香台子笑和尚次问师汝作么生师曰草贼大败悟曰有人问你时如何师拟荅悟凭陵曰草贼大败师即彻证圆悟以拳击之师抚掌大笑悟曰汝见甚么便如此师曰毒拳未报永劫不忘悟归昭觉命首众以师继席焉
　　昭觉绍渊禅师上堂曰镕瓶盘钗钏作一金搅酥酪醍醐成一味如是宾主道合内外安和五位居臣齐透四种料■〈扌东〉一串放行则细雨蒙蒙秋风飒飒把住则空空如也谁敢正眼觑着且道放行为人好把住为人好复曰等闲一似秋风至无意凉人人自凉又上堂举僧问云门树凋叶落时如何云体露金风师曰要明陷虎之机须是本色衲子始得云门大师具逸羣三昧击节叩闗于闪电光中出一只手与人解粘去缚拔楔抽钉不妨好手子细点检将来大似与贼过梯昭觉即不然或有僧问树凋叶落时如何只荅他道落霞与孤鹜齐飞秋水共长天一色且道与云门是同是别复曰止止不须说我法妙难思又举赵州初见南泉问如何是道南泉云平常心是道赵州云还假趣向也无南泉云拟向即乖赵州云不拟争知是道南泉云道不属知不属不知知是妄觉不知是无记若眞达不疑之道廓然如太虚空无有障碍师拈曰竒怪诸禅徳须是沙弥初入道一拨便转岂不是灵利人南泉如善射者发箭箭箭中红心若不是赵州也大难承当便向平常心是道处动着闗棙子去却胸中物丧却目前机头头上明物物上头便能信脚行信口道等闲拈出着着有出身之路以何为验岂不见僧问如何是祖师西来意荅云庭前栢树子问万法归一一归何处荅云我在青州作一领布衫重七斤问如何是赵州荅云东门西门南门北门与人解粘去縳抽钉拔褉坐断天下人舌头穿过天下人鼻孔岂不是平常心是道底闗棙子且不是饤饾底言语排迭底章句推人在死水里者个便是沙弥底样子应当学作么生承当乃曰欲行千里一步为初白日青天快着精彩
　　成都正法灏禅师上堂举永嘉到曹溪因縁乃曰要识永嘉么掀飜海岳求知已要识祖师么拨动乾坤建太平二老不知何处去卓拄杖曰宗风千古播嘉声
　　昭觉辨禅师上堂毫厘有差天地悬隔隔江人唱鹧鸪词错认胡笳十八拍要会么欲得现前莫存顺逆五湖烟景有谁争自是不归归便得
　　昭觉佛果禅师住成都府崇宁万寿禅寺初在昭觉受具六祖请拈帖示众云幸自无事须要个护身符子作么然祸不入愼家之门且作么生断这公案会么兵随印转请维那剖露
　　韶州南华知昺禅师蜀之永康人也上堂此事最希竒不碍当头说东邻西舎翁随例得一橛非唯贯声色亦乃应时节若问是何宗八字不着撇击禅床退上堂日日说时时举似地擎山争几许陇西鹦鹉得人怜大都祇为能言语休思惟带伴侣智者聊闻猛提取更有一般也大竒猫儿偏解捉老鼠上堂以拄杖向空中搅曰搅长河为酥酪鰕蠏犹自眼搭眵卓一下曰变大地作黄金穷汉依前赤骨立为复自家无分为复不肯承当可中有个汉荷负得行多少人失钱遭罪再卓一下曰还会么宝山到也须开眼勿使忙忙空手回上堂春光烂熳花争发子规啼落西山月侨梵钵提长吐舌底事分明向谁说嗄上堂迷不自迷对悟立迷悟不自悟因迷说悟所以悟为迷之体迷为悟之用迷悟两无从个中无别共无别共拨不动祖师不将来鼻孔千金重
　　士珪禅师成都史氏子初依大慈宗雅心醉楞严逾五秋南游谒诸尊宿始登龙门即以平时所得白佛眼眼曰汝解心已极但欠着力开眼耳遂俾职堂司一日侍立次问云絶对待时如何眼曰如汝僧堂中白椎相似师罔措眼至晩扺堂司师理前话眼曰闲言语师于言下大悟政和末出世和之天宁屡迁名刹绍兴间奉诏开山雁荡能仁时眞歇居江心闻师至恐縁法未熟特过江迎归方丈大展九拜以诱温人由是翕然归敬未视篆其徒惧行规法深夜放火鞠为瓦砾之墟师竟就树缚屋升座示众云爱闲不打鼓山鼓投老来看雁岩山杰阁危楼浑不见溪边茅屋两三间还有共山出手者么喝一喝下座听法檀施并力营建未几复成宝坊次补江心上堂曰万年一念一念万年和衣泥里辊洗脚上床眠歴劫来事秖在如今大海波涛涌小人方寸深拈起拄杖曰汝等诸人未得个入头须得个入头既得个入头须有出身一路始得大众且作么生是出身一路良久曰雪压难摧涧底松风吹不动天边月卓拄杖下座上堂万机不到眼见色耳闻声一句当阳头戴天脚踏地你诸人祇知今日是五月初一殊不知金乌半夜忙忙去玉兔天明上海东以拂子击禅床下座上堂明明无悟有法即迷诸人向这里立不得诸人向这里住不得若立则危若住则瞎直须意不停玄句不停意用不停机此三者既明一切处不须管带自然现前不须照顾自然明白虽然如是更须知有向上事久雨不晴咄上堂一叶落天下秋欲穷千里目更上一层楼一尘起大地收嘉州打大像陜府灌铁牛明眼汉合作么生良久曰久旱檐头雨桥流水不流卓拄杖下座上堂见见之时见非是见见犹离见见不能及落花有意随流水流水无情恋落花诸可还者自然非汝不汝还者非汝而谁长恨春归无觅处不知转入此中来喝一喝曰三十年后莫道能仁教坏人家男女上堂僧问如何是师曰东家点灯西家暗坐曰未审意旨如何师曰马便搭鞍驴便推磨僧礼拜师曰灵利衲僧祇消一个遂曰马搭鞍驴推磨灵利衲僧祇消一个纵使东家明点灯未必西家暗中坐西来意旨问如何多口阿师自招祸僧问如何是第一义师曰你问底是第二义问狗子还有佛性也无赵州道无意旨如何师曰一度着蛇咬怕见断井索问燕子深谈实相善说法要此理如何师曰不及雁衔芦问如何是佛师曰华阳洞口石乌龟问鲁祖面壁意旨如何师曰金木水火土罗■〈日侯〉计都星问有句无句如藤倚树时如何师曰作贼人心虚曰国师三唤侍者又作么生师曰打鼓弄猢狲鼓破猢狲走丙寅七月十八日召法属长老宗范付后事次日沐浴声钟集众就座泊然而逝茶毘日送者均获舍利奉灵骨塔于皷山
　　罗浮山显如禅师益州人初到大阳阳问汝是甚处人曰益州阳曰此去几里曰五千里阳曰你与么来还曽踏着么曰不曽踏着阳曰汝解腾空耶曰不解腾空阳曰争得到这里曰步步不迷方通身无辨处阳曰汝得超方三昧邪曰圣心不可得三昧岂彰名阳曰如是如是汝应信此即本体全彰理事不二善自护持住后僧问如何是罗浮境师曰突兀侵天际巍峩鎭海涯曰如何是境中人师曰顶上白云散足下黒烟生
　　可宣禅师汉州人也壮为僧即出峡依琅琊一语忽投羣疑顿息琅琊可之未几令分座净空居士郭功甫过门问道与厚及师领归宗时功甫任南昌尉俄郡守恚师不为礼窘甚遂作书寄功甫曰某世縁尚有六年奈州主抑逼当弃余喘托生公家愿无见阻功甫阅书惊喜且颔之中夜其妻梦间见师入其寝失声曰此不是和尚来处功甫撼而问之妻详以告呼灯取书示之相笑不已遂孕及生乃名宣老期年记问如昔至三岁白云端禅师扺其家始见即曰吾侄来也云曰与和尚相别几年宣倒指曰四年矣云曰甚处相别曰白莲庄上云曰以何为验曰爹爹妈妈明日请和尚斋忽闻推车声云问门外是甚么声宣以手作推车势云曰过后如何曰平地两条沟果六周无疾而逝
　　玉泉谓芳禅师蜀人僧问从上诸圣以何法示人师拈起拄杖僧曰学人不会师曰两手分付僧拟议师便打慧日尧禅师僧问古者道我有一句待无舌人解语却向汝道未审意旨如何师曰无影树下好商量僧礼拜师曰瓦觧冰消
　　汉州三圣继昌禅师彭州黎氏子上堂木佛不度火甘露台前逢达磨惆怅洛阳人未来面壁九年空冷坐金佛不度炉坐叹劳生走道途不向华山图上看岂知潘阆倒骑驴泥佛不度水一道灵光照天地堪羡玄沙老古锥不要南山要鳖鼻上堂举赵州访二庵主师曰五陵公子争夸富百衲高僧不厌贫近来世俗多顚倒祇重衣衫不重人
　　惟照禅师简州李氏子幼超迈而恶俗一日授书至性相近也习相逺也遽曰凡圣本一体以习故差别我知之矣即趋成都师鹿苑清泰年十九剃染登具泰令听起信于大慈师辄归卧泰诘之师曰既称正信大乗岂言说所能了乃虚心游方谒芙蓉于大洪尝夜坐阁道适风雪震薄闻警盗者传呼过之随有所得辞去大观中芙蓉婴难师自三吴欲趋沂水仆夫迷道师举杖击之忽大悟叹曰是地非鳌山也邪比至沂芙蓉望而喜曰绍隆吾宗必子矣因留躬耕湖上累年智证成就出领招提迁甘露三祖宣和壬寅诏补圆通弃去复居泐潭上堂古佛道我初成正觉亲见大地众生悉皆成正觉后来又道深固幽逺无人能到因没见识汉好龙头蛇尾便下座上堂过去诸佛已入湼盘了也汝等诸人不应追念未来诸佛未出于世汝等诸人不要妄想正当今日你是何人叅上堂伯夷隘栁下惠不恭君子不由也二边不立中道不安时作么生拈拄杖曰鸳鸯绣出从君看不把金针度与人上堂太阳门下妙唱弥高明月堂前知音盖寡不免舟横江渚棹举清波唱庆尧年和清平乐如斯告报普请承当拟议之间白云万里上堂本不自生今亦无灭是死不得底样子当处出生随处灭尽是含生受底规模大丈夫汉直须处生死流卧荆棘林俯仰屈伸随机施设能如是也无量方便庄严三昧大解脱门荡然顿开其或未然无量烦恼一切尘劳岳立面前塞却古路问承师有言云黯黯处独秀峰挺出月朦朦里泐潭水光生岂不是宝峰境师曰若是宝峰境凭君子细看曰如何是境中人师曰看取令行时曰祇如承言须会宗勿自立规矩如何是和尚宗师曰须知云外千峰上别有灵松带露寒雪下僧问祖师西来即不问时节因縁事若何师曰一片两片三四片落在眼中犹不荐建炎二年正月七日示寂阇维得舎利如珠琲舌齿不坏塔于寺之西峯
　　法顺禅师绵州文氏子依止佛眼闻普说举傅大士心王铭云水中盐味色里胶青决定是有不见其形师于言下有省后观宝藏迅转顿明大法趋丈室作礼呈偈曰顶有异峰云冉冉源无别派水泠泠游山未到山穷处终被青山碍眼睛眼笑而可之住后上堂好事堆堆栈迭来不须造作与安排落林黄叶水推去横谷白云风卷回寒雁一声情念断霜钟纔动我山摧白杨更有过人处尽夜寒炉拨死灰上堂我手何似佛手天上南星北斗我脚何似驴脚往事都来忘却人人尽有生縁个个足方顶圆大愚滩头立处孤月影射深湾会不得见还难一曲渔歌过逺滩示众染縁易就道业难成不了目前万縁差别秖见境风浩浩凋残功徳之林心火炎炎烧尽菩提之树道念若同情念成佛多时为众一似为已彼此事办不见他非我是自然上敬下恭佛法时时现前烦恼尘尘解脱上堂鸡鸣晓月狗吠孤村只可黙会难入思量看不见处动地放光说不到处天地玄黄抚城尺六状纸原来出在清江大众分明话出人难见昨夜三更月到窓上堂风吹茅茨屋脊漏雨打阇梨眼睛湿恁么分明却不知却来这里低头立因病示众久病未尝推木枕人来多是问如何山僧据问随縁对窓外黄鹂口更多只如七尺之躯甚处受病众中具眼者试为山僧指出病源众下语皆不契师自拊掌一下作呕吐声又云好个木枕子师律身清苦出入唯杖笠独行后示寂阇维収舍利目睛齿舌数珠同灵骨塔于寺西
　　法泰禅师蜀人姓李氏自幼业儒为文章有声忽厌俗出家得度受具徧游丛林亲近诸耆宿于五家宗派皆妙得其家风独于圆悟得髓圆悟在道林蒋山皆命为首座出世说法于徳山示众曰祖师道欲得现前莫存顺逆释迦老子是什么破草鞋一大藏教是拭不净底故纸达磨九年面壁瞌睡未惺汝等诸人皮下无血眼里无筋更向这里觅什么椀各请归堂去又曰法不尔而尔暗去明来道不然而然雷奔雨骤直得千江竞注万壑争流山头白浪滔天平地人鱼共处莫问道芽増长如今头上漫漫虽然水到渠成争奈过犹不及幸而云收雨散浪息波停杲日当空万象同庆且道大功不宰一句作么生道野老不知尧舜力冬冬打鼓祭江神又曰宝剑拈来便用岂有迟疑眉毛剔起便行更无回互一切处腾今焕古一切处截断罗笼不犯锋铓亦非顾鉴独超物外则且置万机丧尽时如何八月秋何处热又曰闻声悟道未免着水耳中见色明心亦是撒沙眼里直得纎毫无障碍空有等空平不絶已躬上无攀仰孤逈逈絶情尘峭巍巍离分别犹是那边事且道这边事又作么生休恋寒潭无影树且看六月雪花飞又曰动则影现觉则冰生不动不觉土木无殊衲僧到这里须有转身一路始得若也转得分三成六唱九作十纳须弥于芥子掷大千于方外若转不得守他山鬼窟不免是精灵又曰达得人空法空未称祖佛家风体得全用全照亦非衲僧要妙直须打破牢闗识取向上一窍如何是向上一窍春寒料峭冻杀年少又上堂曰湼盘无异路方便有多门拈起拄杖云看看山僧拄杖子一口吸尽西江水东海鲤鱼■〈孛〉跳上三十三天帝释忿怒把须弥山一掴粉碎坚牢地神合掌讃叹云谛观法王法法王法如是以拄杖击绳床下座又曰徳山入门便棒平地生堆临济入门便喝无风起浪俱胝只竖一指未免■〈薾页〉顸雪峰辊出三球小儿戏剧到这里总用不着争如六月三伏甘雨普滋水足东皋禾青南畆农夫鼓腹樵者高歌古佛家风俨然如在于斯会得共乐升平脱或未然只知事逐眼前过不觉老从头上来
　　成都正法建禅师上堂兔马有角牛羊无角絶毫絶牦如山如岳针锋上狮子翻身藕窍中大鹏展翼等闲突过北俱卢日月星辰一时黒
　　性空妙普庵主汉州人久依死心获证乃抵秀水追船子遗风结茅青龙之野吹鐡笛以自娱多赋咏得之者必珍藏其山居曰心法双亡犹隔妄色尘不二尚遗尘百鸟不来春又过不知谁是住庵人又警众曰学道犹如守禁城昼防六贼夜惺惺中军主将能行令不动干戈治太平又曰不耕而食不蚕衣物外清门适圣时未透祖师闗棙子也须存一着便宜又曰十二时中莫住工穷来穷去到无穷直须洞彻无穷底踏倒须弥第一峰建炎初徐明叛道经乌鎭肆杀戮民多逃亡师独荷策而往贼见其伟异疑必诡伏者问其来师曰吾禅者欲抵宻印寺贼怒欲斩之师曰大丈夫要头便斫取奚以怒为吾死必矣愿得一饭以为送终贼奉肉食师如常斋出坐毕乃曰孰当为我文之以祭贼笑而不答师索笔大书曰呜呼惟灵劳我以生则大块之过役我以寿则阴阳之失乏我以贫则五行不正困我以命则时日不吉吁哉至哉赖有出尘之道悟我之性与其妙心则其妙心孰与为邻上同诸佛之眞化下合凡夫之无明纎尘不动本自圆成妙矣哉妙矣哉日月未足以为明乾坤未足以为大磊磊落落无罣无碍六十余年和光混俗四十二腊逍遥自在逢人则喜见佛不拜笑矣哉笑矣哉可惜少年郎风流太光彩坦然归去付春风体似虚空终不坏尚享遂举筯饫飡贼徒大笑食罢复曰刦数既遭离乱我是快活烈汉如今正好乗时便请一刀两段乃大呼斩斩贼方骇异稽首谢过令卫而出乌鎭之庐舎免焚实师之惠也道俗闻之愈敬有僧睹师见佛不拜故逆问曰既见佛为甚么不拜师掌之曰会么云不会师又掌曰家无二主绍兴庚申冬造大盆穴而塞之修书寄雪窦持禅师曰吾将水葬矣壬戍岁持至见其尚存作偈嘲之曰咄哉老性空刚要餧鱼鳖去不索性去祇管向人说师阅偈笑曰待兄来证明耳令徧告四众众集师为说法要仍说偈曰坐脱立亡不若水葬一省柴烧二省开圹撒手便行不妨快畅谁是知音船子和尚高风难继百千年一曲渔歌少人唱遂盘坐盆中顺潮而下众皆随至海滨望欲断目师取塞戽水而回众拥观水无所入复乗流而往唱曰船子当年返故乡没踪迹处妙难量眞风徧寄知音者■〈釒截〉笛横吹作散场其笛声鸣咽顷于苍茫间见以笛掷空而没众号慕图像事之后三日于沙上趺坐如生道俗争往迎归留五日阇维舎利大如菽者莫计二鹤徘徊空中火尽始去众奉舎利灵骨建塔于青龙
　　文演禅师成都府杨氏子僧问如何是定林正主师曰坐断天下人舌头曰未审如何亲近师曰觑着则瞎上堂当阳坐断凡圣迹絶随手放开天回地转直得日月交互虎啸龙吟头头物物耳闻目视安立谛上是甚么还委悉么阿斯咤出
　　昭觉道祖首座初见圆悟于即心是佛语下发明久之悟命分座一日为众入室余二十许人师忽问曰生死到来如何回避僧无对师掷下拂子奄然而逝众皆愕眙亟以闻悟悟至召曰祖首座师张目视之悟曰抖擞精神透闗去师点头竟尔趋寂
　　成都范县君婺居岁久常坐而不卧闻圆悟住昭觉往礼拜请示入道因縁悟令看不是心不是佛不是物是个甚么久无所契范泣告悟曰和尚有何方便令某易会悟曰却有个方便遂令祇看是个甚么后有省曰元来恁么地近郍
　　简州南岩胜禅师上堂召大众曰护生须是杀杀尽始安居会得个中意分明在半途且道到家一句又作么生释迦弥勒没量大看来犹祇是他奴僧问放行五位即不问把定三闗事如何师曰横安镆鎁全正令曰把定三闗蒙指示放行五位事如何师曰太平寰宇斩痴顽曰恁么则南岩门下土旷人稀师曰灵利衲僧祗消一点曰自古自今同生同死时如何师曰家贼难防曰今日学人小出大遇去也师便打曰须是老僧打你始得僧礼拜师曰切忌诈明头
　　汉州无为守縁禅师本郡人姓史氏生十二病目去依栖禅慧目能禅师圆具出峡至宝峰值峰上堂举永嘉曰一月普现一切水一切水月一月摄师闻释然领悟住后上堂曰以一统万一月普现一切水会万归一一切水月一月摄展则弥纶法界收来毫发不存虽然收展殊途此事本无异致但能于根本上着得一只眼去方见三世诸佛歴代祖师尽从此中示现三藏十二部一切修多罗尽从此中流出天地日月万象森罗尽从此中建立三界九地七趣四生尽从此中出没百千法门无量妙义乃至世间工巧诸伎艺尽现行此事所以世尊拈华迦叶便乃微笑达磨面壁二祖于是安心桃华盛开灵云疑情尽净击竹作响香严顿忘所知以至盘山于肉案头悟道弥勒向鱼市里接人诚谓造次顚沛必于是经行坐卧在其中既有如是竒特更有如是光辉既有如是广大又有如是周徧你辈诸人因甚么却有迷有悟要知么幸无徧照处刚有不明时
　　益州北院通禅师在夹山见示众云坐断主人翁不落第二见师乃出众云须知有一人不合伴夹云犹是第二见师乃掀倒禅床夹云老兄作么生师云待某甲舌头烂即向和尚道
　　灵隐道印禅师汉州人上堂大雄山下虎南山鳖鼻虵等闲撞着抱赏归家若也不惜好手便与拔出重牙有么有么上堂五五二十五击碎虚空鼓大地不容针十方无寸土春生夏长复何云甜者甜兮苦者苦中秋上堂举马大师与西堂百丈南泉翫月公案师云马大师垂丝千尺意在深潭西堂振鬛百丈摆尾虽则冲波激浪未免上他钩线南泉自谓跃过禹门谁知依前落在巨网即今莫有絶罗笼出窠臼底么也好出来露个消息贵知华藏门下不致寂寥其或未然此夜一轮满清光何处无
　　南康军云居徳升禅师汉州何氏子二十得度习讲久之辞谒文殊道禅师问佛法省要殊示偈曰契丹打破波斯寨夺得宝珠村里卖十字街头穷乞儿腰间挂个风流袋师拟对殊曰莫错师退叅三年方得旨趣往见佛性机不投入闽至鼓山礼觐便问国师不跨石门句意旨如何竹庵应声喝曰闲言语师即领悟住后僧问应眞不借三界高超即不问如何是无位眞人师曰闻时富贵见后贫穷曰抬头须掩耳侧掌便飜身师曰无位眞人在甚么处曰老大宗师话头也不识师曰放你三十棒
　　云居自圆禅师绵州雍氏子年十九试经得度留教宛五祀出闗南下歴扣诸大尊宿始诣龙门一日于廊庑间覩绘胡人有省夜白高庵庵举法眼偈曰头戴貂鼠帽腰悬羊角锥语不令人会须得人译之复筴火示之曰我为汝译了也于是大法明了呈偈曰外国言音不可穷起云亭下一时通口门广大无边际吞尽杨岐栗棘蓬庵遣师依佛眼佛眼谓口吾道东矣上堂举僧问云门如何是透法身句门曰北斗里藏身师曰南北东西万万千乾坤上下两无边相逄相见呵呵笑屈指抬头月半天
　　智兴禅师西川人出家受具后即造玉泉芳禅师法席发明心地初住渐源次迁黄梅龙华晩住延福师语不谈玄行不修洁身不禀仪众不喜见逝后灵异不测报应如响遗体塑饰祈祷尤盛
　　真歇清了禅师左绵雍氏子襁褓入寺见佛喜动眉睫咸异之年十八试法华得度往成都大慈习经论领大意出蜀至沔汉扣丹霞之室问如何是空刦已前自已师拟对霞曰你闹在且去一日登钵盂峰豁然契悟径归侍立霞掌曰将谓你知有师欣然拜之翌日霞上堂曰日照孤峰翠月临溪水寒祖师玄妙诀莫向寸心安便下座师直前曰今日升座更瞒某不得也霞曰你试举我今日升座看师良久霞曰将谓你瞥地师便出后游五台之京师浮汴直扺长芦谒祖照一语契投命为侍者踰年分座未几称疾退闲命师继席学者如归建炎末游四明主补陁台之天封闽之雪峰诏住育王徙温州龙翔杭州径山慈宁皇太后命开山皋宁崇先上堂我于先师一掌下伎俩俱尽觅个开口处不可得如今还有恁么快活不彻底汉么若无衔铁负鞍各自着便上堂久黙斯要不务速说释迦老子待要欵曲卖弄争奈未出母胎已被人觑破且道觑破个甚么瞒雪峰不得上孤峰顶过独木桥蓦直恁么行犹是时人脚高脚低处若见得彻不出户身徧十方未入门常在屋里其或未然趂凉搬取一转柴上堂道得第一句不被拄杖子瞒识得柱杖子犹是途路中事作么生是到地头一句上堂处处觅不得止有一处不觅自得且道是那一处良久曰贼身已露上堂口边白醭去始得入门通身红烂去方知有门里事更须走有不出门底乃曰唤甚么作门僧问三世诸佛向火熖里转大法轮还端的也无师大笑曰我却疑着曰和尚为甚么却疑着师曰野花香满路幽鸟不知春问不落风彩还许转身也无师曰石人行处不同功曰向上事作么生师曰玅在一沤前岂容千圣眼僧礼拜师曰祗恐不恁么师一日入厨看煑麫次忽桶底脱众皆失声曰可惜许师曰桶底脱自合欢喜因甚么却烦恼僧曰和尚即得师曰灼然可惜许一桶麫上堂苔封古径不堕虚凝雾锁寒林肯彰风要钩针稳宻孰云渔父栖巢祇么承当自是平常快活还有具透闗眼底么良久曰直饶闻早便归去争似从来不出门上堂乍雨乍晴乍寒乍热山僧底个山僧自知诸人底个诸人自说且道雪峰口除吃饭外要作甚么问僧琉璃殿上玉女撺梭明甚么边事曰回互不当机师曰还有断续也无曰古今不曽间师曰正当不曽间时如何僧珍重便出上堂撼拄杖曰看看三千大千世界一时摇动云门大师即得雪峰则不然卓拄杖曰三千大千世界向甚么处去还会么不得重梅雨秧苗争见青上堂幻化空身即法身遂作舞云见么见么恁么见得过桥村酒羙又作舞云见么见么恁么不见隔岸野花香上堂还有不被玄妙污染底么良久曰这一点倾四海水已是洗脱不下僧问如何是空刦已前自已师曰白马入芦花上堂穷微丧本体妙失宗一句截流渊玄及尽是以金针宻处不露光铓玉线通时潜舒异彩虽然如是犹是交互双明且道巧拙不到作么生相委良久曰云萝秀处青阴合岩树高低翠锁深上堂转功就位是向去底人玉韫荆山贵转位就功是却来底人红炉片雪春功位俱转通身不滞撒手亡依石女夜登机宻室无人扫正恁么时絶气息一句作么生相委良久曰归根风堕叶照尽月潭空师终于皋宁崇先塔于寺西华桐坞谥悟空禅师
　　宋郭印超悟院记云成都大慈寺曰圣慈唐至徳初所建也合九十六院地居冲会百工列肆市声如雷政和二年冬火其旁小院十有六府帅席公旦请于朝颁缗改建超悟宣梵严净三刹使学禅者居超悟学律者居宣梵学讲者居严净而超悟则命僧文英主之英承灰烬之余鸠工庀徒创建禅宇凡为屋千楹且阐龙宫以藏贝叶规模恢敞气象雄特始成而旁院复火势且延及师亟白府毁正寺之三门以絶之请后自建火乃止而三门复新师用力勤矣院始无田师合施者金钱且请废寺之产于官成三百畆以备桑门之供师死嗣子义登义全各益以家田及诱福唐朱氏得百亩故能耽耽为大丛林无复异时嚣尘烦污之声可喜也虽然院之废兴于佛何有昔持地菩萨平治险隘修作桥梁毘舎如来谓曰常平心地则世界地一切皆平师前知方寸之间具大宝刹巍巍堂堂鎭四天下火不能烧水不能没虽八万四千浮屠宝塔之功有所不及亘阎浮提皆超悟矣师姓蘓氏泉州人往来商成都富巨万留意禅恱忽若有悟尽捐资移书别妻子祝髪于嘉佑院妻子万里入蜀访之师絶不复见坚坐一室歴三日寂无人声妻子知师志不可夺弃去以故声望愈高四坐道场住超悟二十余年而没义登惧其师之功不彰求予记其事
　　元智中国师彭县人也生有异相年十二即礼月光禅师清修苦行昼夜不息后惠心授松潘都纲师随行寻代其职时畨夷叛服不常师居边抚化畨夷莫不投服天兴间累加封国师仍赐勅诰降银印师在边四十余年化行功着国朝成化二年已踰七十诏归弥陀庵优老焉

　　蜀中广记卷八十四

　　●钦定四库全书

　　蜀中广记卷八十五

　　（明）曹学佺 撰

　　○高僧记第五

　　川南道一

　　楞严经圆通品普贤菩萨白佛言我与恒沙如来为法王子十方如来教其弟子菩萨根者修普贤行从我立名我用心闻心遍十方若于恒沙界外有一众生发明普贤行者我于尒时乗六牙白象分身百千拥护安位此是普贤自唱本因故现相海于峩眉山中密引世人而通菩提觉性心王菩萨曰西南方有山名曰光明现有菩萨名曰贤胜三千眷属常在其中而演说法也周烈王三十二年有寳掌和尚名曰千岁始生时手掌有印文为记来礼普贤设像供养人所不识常叹此山曰高出五岳秀甲九州岛汉氏永平中癸亥六月一日有蒲公者采药于云窝见一鹿而竒异之追至絶顶无踪乃见威光焕赫紫雾腾涌联络交辉成光明网骇然叹曰此之祥瑞世所希有非天上耶径投西来千岁和尚而吿之荅曰此是普贤祥瑞于末法中守护如来相教现相于此化利一切众生汝可诣腾法二师急顶礼而究之遂甲子逩洛阳白马寺叅谒二师尽以所见为吿师曰善哉希有汝等得见普贤真善知识昔我世尊在法华会上以四法而付之曰一者为诸佛护念二者植重德本三者入正定聚四者发究一切众生之心菩萨依本愿而现相于峩眉山也名峩眉者昔善财礼德云比邱时竚立妙高峯而观此山如初月现故称峩眉也
　　峩眉厯代耆宿
　　西域圣僧名阿婆多尊者来礼峩眉而观山水环合同于西域化城寺地形依此而建道场山高无瓦埴复雨雪寒严而冻裂不坚故以木皮葢殿因呼为木皮殿云惠通和尚江陵人也游峩眉望黒水山峯竒异古有肇公道场欲履之不觉溪水泛阻自念曰我欲往而何往耶偶感一虎至通即骑虎跳过溪流而入华藏寺
　　隋智者老人于龟子石建呼应庵日游神水夜宿于斯三年徐步威仪不鈌内净其心外净其行一日入定内外皆空了无一物出三昧已乃见一老人曰余从西域护持如来教法师从会来惟愿大师受戒于我后日师离此山于玉泉建道场偶病中思神水饮倐尔之间见一老人自称龙王送水至师曰吾有钵盂锡杖寄彼中峯同与俱来乃可信也龙王遂引胜水浮钵杖于玉泉洞口流出出之不逺复入于地师曰为道者可以漏尽使鬼神莫测如我一思被龙王趣破去在吾佛有言神有五通罗汉有六通菩萨十通若不漏尽何以超越鬼神神水者言水从西域而来
　　隋茂真尊者日游呼应夜宿棊盘二处古迹见存
　　唐三藏法师履西域至峩眉九老洞偶值圣真化一老僧言穷西域所有境界而说偈曰付汝般若舟慈悲度一切普贤行愿深广利无边众仙人洞右有月仙窟玄奘法师授经于此
　　唐昌福达道和尚眉州人初叅晦机回峩眉住华严寺僧问学人来问则对不问时意指如何曰谢师兄指示曰本来则不问如何是今日事曰师足这问大好曰学人不会时如何曰谩得即得曰国有寳刀谁人得见曰师兄逺来不易曰此刀作何形状师兄要也道不要也道曰请师道荅曰师兄难逢难遇曰普贤云何驾石舡荅曰师是这个亘古亘今本州岛叅学西禅和尚问佛是摩耶降未审和尚是谁家子师曰水上问如何是宻室中人师曰非男女相问国内按剑者谁师曰昌福曰忽遇尊贵时如何师曰不遗
　　赵州礼峩眉于放光台不登寳塔顶僧问和尚云何不到至极处州云三界之高禅定可入西方之旷一念而至惟有普贤法界无边
　　黄蘖老人礼峩眉至覩佛台雾气澄霁曰云何不见僧问不见甚么蘖云不见普贤
　　南泉老人礼峩眉而观白云光紫曰还有这点霞气在僧问和尚是那一点泉云东则东北则北僧便礼拜
　　唐灵龛和尚成都人叅陜西青峯禅师回峩眉住灵岩寺僧问如何是诸佛出身处曰处处非干佛春来草自青又问碌碌地时如何曰试进一步看僧曰不知前进处师曰步步踏着峩眉古佛坪下有贤胜窟是其悟道处
　　唐白水和尚初叅夹山善会禅师回峩眉居白水庵僧问如何是西来大意曰四溟无窟宅一滴润乾坤又问曹溪一路合谭何事曰涧松千载鹤来聚月中香桂鳯凰归
　　唐洞溪和尚初叅乐普曰月树无根枝覆荫普曰森罗秀处事不相依渌水千波孤峯各异师有省一日普问曰为甚么被虵吞去也师曰几度扣闗拈不出持锡便行普曰善哉去一普贤回峩眉观音寺居
　　唐澄照大师初叅投子回蜀住白水寺毎日六时朝礼普贤大士僧问诸佛有难向火焰里藏身衲僧有难向甚么处师曰水晶石上起波文大地衲僧都在里许又问云何是初生月曰大半人不见
　　七寳台下有金刚窟始悟顿和尚于此入净土三昧后出定已演大弥陀经西方境界如对目前是宋初时事西禅和尚本州岛人昔叅曹山曰佛是摩耶降未审和尚那家子山曰石头漂在水里曰三十六路和尚阿郍一路最妙山曰不出第一手曰忽被出头时如何山曰脊着地也不难
　　慧觉禅师谒台州胜光和尚值光在绳床上坐师直到身边叉手立光问什么处来师云犹待客话在便下去光乃拈拂子下僧堂前见师提起拂子问云阇棃唤这个作什么师云敢死喘气光低头便归方丈师初叅罗山纔礼拜起山云甚处来师云逺离西蜀近发开元却近前云即今事作么生山揖云吃茶去师拟议间山云秋气稍暖出去师到法堂上自叹云我在西川峩眉山脚下拾得一枝蓬蒿箭拟拨乱天下今日到福建道陈老师寨里弓折箭尽去也休休山明日升堂师又出问豁开户牖当轩者谁山便喝师无对山云羽毛未备翼稍未全且去后还蟠龙寺住
　　中峯寺明果大士化道于此杂集论云明果资州人自幼出家于龙游山后居峩眉中峯寺
　　正性和尚住华严寺前朝古庙一所重修之以旋篆结顶至今呼为云篆殿
　　罗汉和尚初叅香林澄逺禅师回峩眉延福院右边住一小洞常现禅定僧问如何是西来大意师曰井中红焰日里浮沤曰如何领会师曰揺指扶桑日那边曰如何是罗汉境界师曰地连香积水门对胜峯山曰既是罗汉为甚么却被人转动师曰换却眼睛转却髑髅
　　布水严和尚昔叅曹山曰寳剑未磨时如何曰用不得磨后何如曰触不得又问如何是西来大意曰一步踏着火光飞于此有省回峩眉白嵓寺居
　　黄龙继达禅师昔叅晦机回峩眉住光相寺僧问如何是衲师作用处曰横铺四世界竖葢一乾坤问道满来时如何曰要羮与羮要饭与饭问黄龙出世金翅鸟满空飞时如何曰我问伱金翅疾得饱否僧无对
　　黒水和尚本县人因礼峩眉叅黄龙曰雪覆芦花时如何曰猛烈又曰不猛烈黄便打师有省自尔契缘游黒水峯下而■〈尸外立内〉有人来礼和尚尊号曰汝看山峯唤作什么
　　大乗和尚青神人初叅云门回峩眉住龙池四面峯僧问如何是胜峯曰直耸烟岚际曰向上事何如曰入地三尺五曰如何是佛法大意曰兴义门前冬冬鼓曰学人不会朝打三千暮打八百
　　东汀和尚本县人初叅曹山依峩眉棋盘寺居僧问如何是却去底人曰石女纺麻纑如何是却来底人曰扇车闗■〈木隶〉良计断
　　以上出峩眉本传
　　昔普惠大师生于西汉姓吴氏挂锡蒙顶之上清峰中凿井一口植茶数株此旧碑图经所载为蒙山茶之始矣师一日拉侍者登蒙顶观茶山忽隠没于池中侍者解衣投水持抱乃得一石像负至本堂中安置因号甘露大师邑人岁以四月二十四为师隠化之日咸集于寺荐香设供焉宋淳熈十三年邑进士喻大中奏师功德及民孝宗累加封普惠妙济大师而七曲神君鸾笔记师法名理真云按像在今县西十五里智炬
　　寺南齐高何二师不著名氏延兴中自明州象山别其师游蜀师曰遇明则住二师到卭升高逺览夜见羣峰火云四起赫然有光因访父老则曰四明山也始悟遇明而止矣遂卓锡于山阴披榛薙草经始卜筑有石佛示现光相从地涌出化为泉今之护国院瑞佛及涌泉在焉院有白岩孤石耸立高踰百尺鹤巢其上故二僧所建道场号鹤林寺后世因谓之白鹤山
　　齐释法琳姓乐临卭人少出家止蜀郡裴寺专好戒品研心十诵隠公至蜀琳乃克已握锥以日兼夜诸郡毘尼洞尽心曲后止灵建寺祈心赡养毎诵无量寿及观音经辄见一沙门形甚殊大常在琳前建武二年寝疾注念西方礼懴不息见诸贤圣皆集目前乃向弟子述其所见令死后焚身言讫合掌而卒
　　齐释昙慿姓杨犍为南安人少游京师学转读止白马寺音调甚工而过且自任时人未之推也于是专精规矩更加研习晩遂出羣翕然改观诵三本起经尤善其声后还蜀止龙渊寺巴汉学者皆崇其声范毎梵音一吐辄象马悲鸣行途住足因制造铜钟愿于未来当有八音四辩庸蜀之铜钟始于此
　　隋泸州等行寺释童进姓李绵州人周时出家不拘礼度唯乐饮酒谓之曰此可以灌等身也来去酣醉遗尿臭秽众共非之有逺识者曰此贤愚难识会周武东征云须毒药勅泸州营造置监吏力科獠采药蝮头铁猩鬵根大蜂野葛鸩羽等数十种酿以铁瓮药成着皮衣琉璃障眼方得近之不尒气冲成疮致死药着人畜肉穿洞见童进闻之往彼监所官人弄曰能饮一杯岂非酒士进曰得一升解酲亦要官曰任饮多少何论一升便取铁杓于药瓮中取一杓饮之言谑自如都不为患道士等闻皆来看进又举一杓以劝之皆逺走避或曰此乃故杀人何得无罪进曰无所苦药进自饮有谁相劝乃噫曰今日得一醉卧方石上俄尒遗尿所著石皆碎良久睡觉精爽如常隋初得度配等行寺年九十余终
　　唐释道会姓史武阳人太宗时出家益州严逺寺器宇高简雅调逸羣四方道俗旦夕叅候犹以蜀门小隘闻见非广乃入京师询访十余年经论史籍博究宗领还蜀欲弘释教导引后鋭时属乱离不果心术会唐运初兴招抚詹俊李衮首图巴蜀会上疏曰会资性不肖家风失坠封爵虽除诏勅犹在即日剑门虽启巫峡负固会躬率徒隶振锡启途折简宣威开怀纳款军无矢石之劳主有待成之逸此一时之利也惟公图之有嫉者表奏反又述法会觇候消息遂被拘执身虽在狱言笑如常为诸在狱讲释经论自春至冬诸僧千数衣服蓝缕不胜寒酷京师有无尽藏恒施为事会致书曰自如来潜影西国千有余年正法东流百五许载虽复青眼赤髭大开方便之门白脚漆身广示皈依之路犹未出乎苦海尚陆沉于险道况五众名僧四禅家首头陀聚落惟事一餐宴坐林中但披三衲加以施无缘之慈相升锤以代鸽履不轻之行思振锡以避虫今有精勤法子清净法门横被囚拘实非其罪遂使重闗早落覩狱吏而魂飞清室晓开见刑官而思尽严风日洒穿襟而清露俱飘繁霜夜零寒心与死灰同殪若竟不免沟壑抑亦仁者所耻书达即送裘鞋给之及事释还乡三辅名生送出都门会与诸逺僧别有诗曰去住同为客分悲损道情共作无期别时能访死生道俗闻者皆堕泪焉时益州法曹裴希仁自矜门学会与相见轻有讥诮会曰蜀川虽小贤德如林汉朝八俊同出惟张纲埋轮东雒叹曰豺狼当道安问狐狸奏诛梁冀威慑四海者犍为武阳人也汉时有问扬子云者李仲元何如曰隠不违亲贞不负俗天子不臣诸侯不友者资中人也巴西阆中百王之仰戢益州郫县名振于华夷眀公庶可虚心待国士岂得以土地拘于人哉言讫而出希仁媿谢既返谓人曰江汉多灵其斯人也以贞观末年卒年七十
　　唐成都尹南康郡王韦皋大佛记云惟圣立教惟贤启圣用大而利博功成而化神即于空开尘刦之迷垂其像济天下之险嘉州凌云寺古石像可以观其旨也神用潜运风涛密移肸蠁幽晦孰原其故在昔岷江拔日漂山东至犍为与凉山斗突怒哮吼雷霆百里萦缴触崖荡为厱空舟随波去人亦不存惟蜀雄都控引吴楚痛兹沦溺日月继及开元初有沙门海通者哀此习险厥惟天艰皈命能仁回彼造物以此山淙流激湍峭壁万仞谓石可改而下江或损而平若广开慈容廓轮相好善因可作众力可集由是崇未来因作古佛像俾前刦后刦修之无穷乃为规广长图坚久顶围百尺目广二丈其余相好一以称之民惟子来财则檀施江湖淮海珎货毕至债帅金工亦罔不臻于是人夫竞力千锤齐奋大石雷坠伏螭潜骇巨谷将盈水恠亦空时积日竞月将岁就不数载而圣容俨然岧岧亭亭岌嶷青冥如现大身满虚空界惊流怒涛险自砥平萧萧空山寂照烟月由内及外观心类境则八风澄而爱河静也余以为人之生也违道好径故哲圣因其所欲示之以进修其行满于此而福应在彼理甚昭矣至于夺天险以慈力易暴浪为安流何哉详彼万缘本生于妄知妄本空万缘皆空空有尚无险夷安在至圣寂照非空非有随感则应谁识浅深化于无源奚不有变非天下之至神其孰能平斯险也彼海上人发诚之至救物之弘时有郡吏将求贿于禅师师曰自目或剜佛财难得吏发怒曰尝试将来师乃自抉其目捧盘致之吏因大惊奔走祈悔夫专诚一意至忘其身虽回山转日可也况弘我圣道励兹羣心安彼暴流俾于宁息其应速宜矣而功巨因广虽费亿万金全身未毕禅师去世于戏力善归仁为可继也日后有连帅章仇兼琼者持俸钱二十余万以充经费开元中诏赐麻盐之税实资修营事感夫人之克遵前志谅禅师经始之谋大虑终之智朗茍利物以便人期亿刦以同济贞元初圣天子命余守兹土■〈宀禹〉乃谋匠石筹厥工庸从莲花座上乃至于膝功未就者几乎百尺贞元五年有诏郡国伽蓝修旧起废遂命工徒以俸钱五十万为助焉或丹采以章之或金寳以严之至今十九年而趺足成形莲花出水如自天降如从地涌象设备矣相好具矣爰记本末用昭厥功
　　唐释知玄字后觉姓陈氏眉州洪雅人也母夣月入怀因而载诞虽乳哺见佛像僧形必含喜色甫及五岁祖令咏花不数步云花开满树红花落万枝空惟余一朶在明日定随风祖吟叹不怿曰吾见孺子志矣必从空门也七岁果遇法泰法师在宁夷寺讲湼盘经一聆法语若覩前因是夕夣佛手摩其顶寤启祖父乞为勤策观其必不可夺故听之年十一削发随师诣唐兴邑西安寺授大经四十二卷逺公义疏誓空师圆旨共一百二十五万言皆囊括深奥矣年十三丞相杜公元颕迎请升座讲于大慈寺普贤阁下黒白日计万许人注耳倾心骇叹无已自此蜀人弗斥其名号陈菩萨葢玄前身为知炫汉州三学山讲十地经感地变瑠璃焉玄于净众寺辩贞律师所受具戒纔听毘尼续通俱舍乃从本师下三峡厯荆襄抵于神京资圣寺文宗皇帝宣入顾问大惬皇情后学惟识论于安国信法师又研习外典经籍百家之言无不该综玄毎恨乡音不堪讲贯乃于象耳山诵大悲呪梦神僧截舌换之明日俄变秦语云有杨茂孝者鸿儒也就玄叅学直欲效谢康乐注湼盘经执卷问疑随为剖判致书云方今海内龙象非师而谁常一日宴坐见茂孝披紫服戴碧冠三礼毕乗空而去玄令人侦问茂孝是夕诫其子曰吾常欲落发披缁汲瓶挈屦侍玄公所累者簮冕也吾葢棺时殓以紫袈裟碧芙蓉冠至是方验先见矣武宗御宇初尚钦释氏后纳蛊议望祀蓬莱山筑高台以祈羽化虽谏官抗疏莫回上意因德阳节缁黄会麟德殿独诏玄与道门敌言神仙为可学不可学耶玄乃陈帝王理道教化根本神仙之术乃山林匹夫独擅高尚之事而又必资宿因非王者所宜闻者为之股栗左护军仇士良内枢密杨钦义惜其才辩恐将有斥逐之命乃密讽贡祝尧诗玄立成五篇□□□□□□自生天未必求仙便得仙鹤背倾危龙背滑君王且住一千年帝览诗微解亦不罪之玄即归巴岷旧山扁舟入湖湘间时杨给事汉公廉问桂岭延止开元佛寺属宣宗龙飞杨公以册定功高请复兴天竺教奏乞访玄声迹玄复挂坏衣归上国寳应寺属寿昌节讲讃赐紫袈裟署为三教首座帝以旧藩邸造法干寺诏玄居之大中三年诞节诏谏议李贻孙给事杨汉缁黄鼎列论义称旨因勅天下废寺基各许重建玄有力焉命画工图形于禁中其优重如是与相国裴公休友善同激扬中兴教法事八年上章乞归故山广明二年春僖宗违难西蜀遣郭遵泰赍玺书肩舆诏赴行在帝接谈论欲旌其美令诸学士撰玄师号皆未惬然乃挥御翰云朕以开示悟入法华之宗旨也悟者觉也明也悟达大道悟佛知见又云悟者一刹那不悟河沙刦所以悟者真乗了然成佛之义今赐悟达国师为号虽曰强名用表朕意玄陈让不遂仍乞归九陇旧庐于正月二十一日卧内见所曽游厯圣境名迹皆现在前二月七日闻空声曰必生净土乃讯云孰之语也空又譍曰佛也七月中闻户外有格鬬之声逡巡一菩萨降于庭渐迫近玄身丁宁讃喻勿以此苦为累也言讫而没又于一夕有一珠自玄左足下流出苦楚万端谛视其珠中明有晁错二字乃知身是袁盎因七国反奏斩错以谢吴楚诸王故为婴挠耳召弟子慈灯附口上遗表嘱令弃尸半饲鱼腹半啖鸟兽吾久与西方净土有期如斯諈诿讫右胁面西而逝享年七十三僧臈五十四玄坚守禁戒过中不食蔬菓服惟布褐卧则蒭秆而六时行道夜卧一更余则禅坐等视众生无贵贱少长待之如一尝为导江玉垒山神李氷庙益昌北郭龙门神借受戒法罢其血食时李商隠方从事河东栁公梓潼幕以弟子礼事玄偶苦眼疾虑婴昏瞽寄天眼偈三章读终疾愈迨乎义山卧病语僧录僧彻曰某志愿削染为玄弟子临终寄书偈决别后鳯翔府写玄真作义山执拂侍立焉
　　唐雅州开元寺智广姓崔氏不知何许人也德瓶素完道根惟固化行洪雅特显竒踪凡百病者造之则以片竹为杖指其痛端无不立愈干宁初王氏始定成都雅郡守罗某罢任携广来谒呼为圣师先是咸通中南蛮王及怛绰来围成都府几陷时天王现沙门形高五丈许眼射流光蛮兵即退故蜀人于城北寳厯寺立五丈僧相后为牛尚书预毁次兵火相仍颓圮殆尽王氏乃与广曰郎之异术道德动人乗此可料理否往呉尚书行鲁曽夣令修吾像方事经营除书忽到请法力成之广唯其命徙就天王阁下居一隅小榻而已翌日病者填噎其门日收所施二十万至三十万钱又发言劝人出材木浃旬咸备令三纲掌管焉光化元年修完厥工乃循江渎池呪食饲鱼经夜其鱼二尺以上万亿许皆浮水面而殒聊蹑流水救十千鱼生忉利同也
　　释永安眉州洪雅人大中八年诣成都造谒府帅白公敏中请奏本管寺额歇圣寿寺中十日人未尝见其登圊旋溺呼为无漏师而内外饮食亦与常人同焉奏额到日便辞归眉郡永安身材么么而色黧■〈黑干〉判官卢求见之谓为小沙弥不知师已八十余矣
　　宋卭州大邑灵鹫山寺点指师者不知何许人也孟氏广政中隠卭南大邑山寺多游鄽肆中虽事削染恒若风狂或与人接必指点而言因是称焉有命斋食者酒肉不问率以为常俚人亦不之厌也毎至日夕辄市黄白麻纸笔墨寘怀袖以归行数里沉酣至暝所居之室虽有扉户且无四壁入后阖扉人不得造有邻僧小童蹑足伺之见秉烛箕踞陈纸笔于前诃责大书莫晓其文字往往咄嗟如决断处置久之明闇间熟视闪烁若有人森列状如曹吏而襦裳非世之服饰观者怖惧而退诘旦微询其事怒而弗荅居数载卬笮之人咸神异之不知其终
　　大邑县崇寿禅师卭州蒲顿人自毁齿趣尚便高逺家尝作佛事则汛洒供献恭勤精愿不敕之而自率常恐若不能如法者父母异之乃俾隶大邑静林僧籍以仁普为师年十六遂落发二十受具戒来成都大慈寺听讲大乗诸经尽通晓奥义后七年还旧居其所止悉流落不治但腐椽破壁欹邪罅漏陈屋数间而已师恬然安一榻处其中无厌色乡人有胡昭甫惟岳者高世之士善吟诗其最深处虽唐人葢亦有未能到者师师之入室矣师尝以诗见邑宰秘书丞滕乔乔一读重之来谢师见庭庑坏裂殆不可坐起倡邑人为修之未几台殿楼观一一完具师之德业自此愈逺闻闾里之人皆钦向之师是后不复他出扫静室据古几宴坐一食遇物感兴时亦作诗其句度夷澹清粹不若其徒之所为者与人语和软未尝辄迕人出入县中六十年亦未尝以爱恶置利害于其间众皆称之师素坚强少疾状貌修伟慈恕温裕县人无少长咸愿见之见必拜伏欣喜丁宁留连师诲谕慰满而后去一日忽召其弟子慕安等前曰人既生理当有死死常事非异事吾无死生且久矣汝等当体吾之所以无死生者慎勿戚戚如众人乃不累吾今日之所咐嘱尔慕安等泣曰师胡为是言有何所缘耶师曰吾之神光一道去矣留此无数刻汝当奉吾所戒曰恶不宜为善不宜失语已蹑足趺坐迭手瞑目而逝揺挽不动嶷如塑刻享年八十六治平元年十月二十三日也逺近缁素来赴哭者殆千人众谓宜以师之真身建浮屠而扄藏之使来者观相起善芟去三毒回面正法不堕恶道亦师之不言之教也慕安等遂从其谋风神凝然愈久不坏见者谨畏如侍诸侧余往年尝居郡幕识师甚熟后复来权州事师则已化矣归日枉道过邑诣师塔下旋遶瞻礼悲悼叹息虽然师之面目如生而师之语言已不闻矣呜呼熈宁五年余知陵州师之孙慕真来诣余求文以铭师之塔余昔既闻道于师也辞将云何乃铭曰是身如浮云倐生而忽灭形质本何有聚散俱为幻夫人而昧此演起无量法从一十百千乃至万亿兆譬如蚕吐丝纒縳身自狱既倮而复羽孳种无由断出此而入彼轮回岂知觉师有大智镜初谁为磨拂光明发虚空净无一尘染大曜满法界欲照谁能执收敛付诸匣乃是所假者示现于世人师以愿力故师之所非相真实不思议凡所见闻者依以为渐入由此登佛地其则固不逺书以吿诸后咸愿起正信见文与可集师俗姓仇名惟已字亚休
　　禅惠大师名山人屡举不第元符间郡守吕由诚以僧勑戏之师即削发明日往天宁为僧旧老叩以佛法不许乗马师曰文殊驾狮子普贤跨象王新来一个佛骑马也何妨或问瓦屋道坊何以木皮葢师曰锦府岂从机上织剑门宁自匣中藏其机敏不一有禅惠语录行世东坡寳月大师塔铭云寳月大师惟简字宗古苏氏眉山人于余为无服兄九岁事成都中和胜相院慧悟大师十九得度二十九赐紫三十六赐号其同门友文雅大师惟庆为成都僧统所治万余人鞭笞不用中外肃伏庆博学通古今善为诗至于持律总众酬酢事物则师密相之也凡三十余年人莫知其出于师者师清亮敏达综练万事端身以律物劳已以裕人人皆高其才服其心凡所欲为趋成之更新其精舍之在成都与郫者凡一百七十三间经藏一卢舍那阿弥陀弥勒大悲像四砖桥二十七皆谈笑而成其坚致可支一世师于佛事虽若有为譬之农夫畦而种之待其自成不数数然也故余尝以为修三摩钵提者蜀守制使皆一时名公卿人人与师善然师罕见寡言务自却逺葢不可得而亲疎焉喜施药所活不可胜数少时瘠黒如梵僧既老而晳若复少者或曰是有阴德发于面寿未可涯也绍圣二年六月九日始得微疾即以书告于往来者勑其子孙皆佛法大事无一语私其身至二十二日集其徒问日蚤暮及辰曰吾行矣遂化年八十四是月二十六日归骨于城东智福院之寿塔师少与蜀人张隠少愚善吾先君宫师亦深知之曰此子才用不减澄观若仕当有立于世为僧亦无出其右者已而果然余谪居惠州其徒孙法舟实来请铭铭曰大师寳月古字简名出赵郡苏东坡之兄自少洁齐老而弥刚领袖万僧名闻四方寿八十四腊六十五莹然摩尼归真于土锦城之东松柏森森子孙如林蔽芾其阴
　　陆游别峯禅师塔铭云南山自长安秦中西南驰为嶓为岷东行纡余起伏厯蛮夷中跨轶且千里然后秀伟特起为三峰摩星辰蓄云雨龙蟠鳯翥是名峩眉山通义犍为二郡实在其下人锺其气为秀民杰士出而仕者固多以功业文章擅名古今至于厌薄纷华弃捐衣冠木食涧饮自放于尘垢声利之外而不幸为人知不能遂其隠操亦卒至于光显荣耀者如别峰禅师是也师名寳印字恒寂生惟龙游李氏子世居峩眉之麓少而竒警日诵千言然不喜在家乃从德山院清逺道人得度自成童时已博通六经及百家之说至是复从华严起信诸名师穷源探頥不高出同学不止论说云兴泉涌众请主讲席谢不可圆悟克勤禅师有嗣法上首安民号密印禅师说法于中峯道场乃挈一笠往从之一日密印举僧问岩头起灭不停时如何岩头叱曰是谁起灭师豁然大悟自是室中锋不可触密印恨相得之晩会圆悟自南归成都昭觉乃遣师往省因随众入室圆悟举从上诸圣以何法接人师举起拳圆悟曰此是老僧用者孰为从上诸圣用者师即挥拳圆悟亦举拳相交大笑而罢圆悟叹异曰是子他日必类我师留昭觉三年密印犹在中峰以堂中第一座致师师辞密印大怒曰我以法得人人不我传尚何以说法为欲弃众去众惶恐亟趋昭觉罗拜致恳圆悟亦助之请始行道望日隆学者争归之虽悟印二师不能揜也久之南游见沩山佛性奉福岩月庵果竦山草堂清皆目击而契或以第一座留之师潜遯以免最后至径山见大慧杲大慧问曰上座从何处来师曰西川来大慧曰未出剑门闗与汝三十棒了也师曰不合起动和尚时径山众千七百虽耆宿名衲以得栖笠地为幸顾为师独扫一室堂中皆惊大慧南迁师亦西归焉始住临卬鳯凰山举香嗣密印厯住广汉崇庆武信东禅成都龙华眉山中岩复还成都住正法道既盛行士大夫亦喜从之游筑都不会庵松竹幽邃暇日名胜毕集闻师一言皆自谓意消稍或间阔辄相语曰吾軰鄙吝萌矣其道德服人如此俄复下峡抵金陵徙京口金山金山自兵乱后虽屡葺莫能成至是始复大兴潭帅张公孝祥延以大沩山师与张公雅故念未有以郄而京口之人自郡守以降力争之卒返潭使魏惠宪王牧四明虚雪窦来请师度不可辞乃入东凢住四年乐其山林有终老之意而名益重被敕住径山淳熈七年五月也七月至行在所寿皇召入禁中以老病足蹇赐肩舆于东华门内赐食于观堂引对于选德殿特赐坐劳问良渥师因举古宿云透得见闻觉知受用见闻觉知不堕见闻觉知上悦曰此谁语师曰祖师皆如此提倡亦非别人语上为微笑时秋暑方炽师再欲起上再留使毕其说乃退后十余日又命开堂于灵隠山中十年二月上制圆觉经注遣使驰赐且命作序师老益厌住持事门人相与筑庵于山北今上在东宫书别峯二大字榜之绍熈元年冬十一月忽往见住山智策吿别策问行日师曰水到渠成归取幅纸大书曰十二月七日夜鸡鸣时如期而化奉蜕质返寺之法堂留七日颜色精明须发皆长顶温如沃汤是月十四日葬于别峯之西岗寿八十有二腊六十有四得法弟子梵牟宗性道竒智周慧海宗璨等得度弟子智穆慧宗等百四十有七人有慧绰者山阴陆氏子当以荫得官辞之从师祝发上为敕有司定谥曰慈辩且名其塔曰智光说法数十年所至门人集为语录三年三月法孙宗愿走山阴镜湖属游铭师之塔游与师交最久尝相约还蜀结茅青衣唤鱼潭上今虽老病义不可辞铭曰圆悟再传是为别峯坐十道场心法之宗渊识雄辩震惊一世矫乎人中龙也海口电目旄期称道卓乎涧壑松也叩而能应应已能黙浑乎金钟大镛也师之出世如日在空升于旸谷不为生隠于崦嵫其可以为终乎按高僧传师再出峡住保宁金山雪窦径山开堂升座曰世尊初成正觉于鹿野苑中转四谛法轮憍陈如比邱最初悟道后来真净禅师初出洞山拈云今日新丰洞里秪转个拄杖子遂拈拄杖着左边云还有最初悟道者么若无丈夫自有冲天志莫向如来行处行遂喝一喝下座若是印上座则不然今日向鳯凰山里初无工夫转四谛法轮亦无气力转拄杖子秪教诸人行须缓步语要低声何故欲得不招无间业莫谤如来正法轮上堂三世诸佛以一句演百千万亿句收百千万亿句秪在一句祖师门下半句也无秪恁么合吃多少痛棒诸仁者且道诸佛是祖师是若道佛是祖不是祖是佛不是取舍未忘若道佛祖一时是佛祖一时不是颟顸不少且截断葛藤一句作么生道大虫裹纸帽好笑又惊人复举僧问岩头浩浩尘中如何办主头云铜砂锣里满盛油师曰大小岩头打失鼻孔或有人问保宁浩浩尘中如何办主秪对他道天寒不及卸帽上堂六月初一烧空赤日十字街头雪深一尺扫除不暇回避不及冻得东村廖胡子半夜着靴水上立上堂将心除妄妄难除即妄明心道转迂桶底趯穿无忌讳等闲一歩一芙蕖
　　玉泉承皓禅师姓王氏眉州丹棱人依大力院出家受具后游方叅北塔发明心要得大自在三昧制犊鼻裩书厯代祖师名字乃曰惟有文殊普贤较些子且书于带上故丛林目为皓布裩元丰间首众于襄阳谷隠有乡僧亦效之师见而诟曰汝具何道理敢以为戏事耶呕血无及耳寻于鹿门如所言而逝张无尽奉使京西南路就谒之致开法于郢州大阳时谷隠主者私为之喜师受请升座曰某在谷隠十年不曽饮谷隠一滴水嚼谷隠一粒米汝若不会耒大阳为汝说破携拄杖下座傲然而去寻迁玉泉有示众曰一夜雨霶烹打倒蒲萄棚知事头首行者人力拄底拄撑底撑撑撑拄拄到天明依旧可怜生自赞云粥稀后坐窄床先卧耳聩爱高声眼昏宜字大冬至示众曰晷运推移布裩赫赤莫恠不洗无来换替僧入室次狗子在室中师叱一声狗便出去师曰狗却会伱却不会师示疾门人围绕师笑曰吾年八十一老死舁尸出儿郎齐着力一年三百六十日言毕而逝
　　舒州龙门清逺佛眼禅师临卭李氏子严正寡言十四圆具依毘尼究其说因读法华经至是法非思量分别之所能解持以问讲师讲师莫能荅师叹曰义学名相非所以了生死大事遂卷衣南游造舒州太平演禅师法席因丐于庐州偶两足跌仆地烦懑闲闻二人交相恶骂谏者曰你犹自烦恼在师于言下有省及归凡有所问演即曰我不如你你自会得好或曰我不会我不如你师愈疑遂咨决于元礼首座礼乃以手引师之耳绕围炉数帀且行且语曰你自会得好师曰有兾开发乃尔相戏耶礼曰你他后悟去方知今日曲折耳太平将迁海会师慨然曰吾持钵方归复叅随往一荒院安能究决已事耶遂作偈告辞之蒋山坐夏邂逅灵源禅师日益厚善从容言话间师曰比见都下一尊宿语句似有缘灵源曰演公天下第一等宗师何故舍而事逺游所谓有缘者葢知解之师与公初心相应耳师从所勉径趋海会后命典谒适寒夜孤坐拨炉见火一豆许恍然自喜曰深深拨有些子平生事只如此遽起阅几上传灯录至破灶堕因缘忽大悟作偈曰刁刁林鸟啼披衣终夜坐拨火悟平生穷神归破堕事皎人自迷曲淡谁能和念之永不忘门开少人过圆悟因诣其寮举青林般土话验之且谓古今无人出得你如何会师曰也有甚难悟曰秪如他道铁轮天子寰中旨意作么生师曰我道帝释宫中放赦书悟退语人曰且喜逺兄便有活人句也自是隠居四面大中庵属天下一新崇宁万寿寺舒守王公涣之命师开法次补龙门道望尤振后迁和之褒禅枢密邓公洵武奏赐师紫衣上堂台山路上过客全稀破灶堂前感恩无地雪埋庭栢氷锁偃溪虽在南方火炉头不入他家韲瓮里看看腊月三十日便是孟春犹寒你等诸人各须努力向前切忌自生退屈上堂卓拄杖曰圆明了知不由心念抵死要道堕坑落堑毕竟如何乃倚拄杖下座上堂千说万说不如亲面一见纵不说亦自分明王子寳刀喻众盲摸象喻禅学中隔江招手事望州亭相见事逈絶无人处事深山岩崖处事此皆亲面而见之不在说也上堂苏武牧羊辱而不屈李陵望汉乐以忘归是在外国在本国佛诸弟子中有者双足越坑有者聆筝起舞有者身埋粪壤有者呵骂河神是习气是妙用至于擎叉打地竖拂敲床睦州一向圎门鲁祖终年面壁是为人是不为人信知一切凡夫埋没寳藏殊不丈夫诸人何不能摆柂张帆抛江过岸休更钉桩揺橹何日到家既作曹溪人又是家里汉还见家里事么师尝题语于龙门延寿壁间曰佛许有病者当疗治容有将息所也禅林凡有数名或曰湼盘见法身常住了法不生也或曰省行知此违缘皆从行苦也或曰延寿欲得慧命扶持色身也其实使了人生死处多见少觉微恙便入此堂不强支吾便有补益及乎久病思念乡闾不善退思灭除苦本先圣云病者众生之良药若善服食无不瘥者宣和初以病辞归蒋山之东堂二年书云前一日饭食讫趺坐谓其徒曰诸方老宿临终必留偈辞世世可辞耶且将安往乃合掌怡然趋寂门人函骨归龙门塔于灵光台侧
　　嘉州九顶清素禅师本郡郭氏子于干明寺剃染徧扣禅扄晩谒五祖闻举首山荅西来意语倐然契悟述偈曰颠倒颠颠倒颠新妇骑驴阿家牵便恁么太无端回顾不觉布衫穿祖见乃问百丈野狐话又作么生师曰来说是非者便是是非人祖大悦久之辞归住清溪次迁九顶太守吕公来瞻大像问曰既是大像因甚么肩负两楹师曰船上无散工至阁下覩观音像又问弥勒化境观音何来师曰家富小儿娇守乃礼敬绍兴乙夘四月二十四日得微疾书偈遗众曰木人备舟铁人备马丙丁童子穏穏登喝散白云归去也竟尔趋寂
　　嘉州志云九顶寂惺禅师有僧问心迷法华转心悟转法华是何意旨师曰风暖鸟声碎日高花影重昔日云门有三句禅谓函葢乾坤截断众流随波逐浪也九顶亦有三句谓饥来吃饭寒即向火困来打睡也

　　蜀中广记卷八十五

　　●钦定四库全书

　　蜀中广记卷八十六

　　（明）曹学佺 撰

　　○高僧记第六

　　川南道二

　　眉州中岩慧目藴能禅师本郡吕氏子年二十二于村落一富室为校书偶游山寺见禅册阅之似有得即裂冠圆具一钵游方首叅寳胜澄甫禅师所趣颇异至荆湖谒永安喜真如喆德山会造诣益高迨抵大沩沩问上座桑梓何处师曰西川曰我闻西川有普贤菩萨示现是否师曰今日得瞻慈相曰白象何在师曰牙爪已具曰还会转身么师提坐具绕禅床一匝沩曰不是这个道理师趋出一日沩为众入室问僧黄巢过后还有人收得剑么僧竖起拳沩曰菜刀子僧曰争奈受用不尽沩喝出次问师黄巢过后还有人收得剑么师亦竖起拳沩曰也秪是菜刀子师曰杀得人即休遂近前拦胸筑之沩曰三十年弄马骑今日被驴子扑后还蜀庵于旧址应四众之请出住报恩上堂龙济道万法是心先诸缘惟性晓本无迷悟人秪要今日了师曰既无迷悟了个甚么咄上堂举雪峯一日普请搬柴中路见一僧遂掷下一叚柴曰一大藏教秪说这个后来真如喆道一大藏教不说这个据此二尊宿说话是同是别山僧则不然竖起拂子曰提起则如是我闻放下则信受奉行室中问崇真毡头如何是你空刧已前父母真领悟曰和尚且低声遂献投机颂曰万年仓里曽饥馑大海中住尽长渴当初寻时寻不见如今避时避不得师为印可一日与黄提刑奕棊次黄问数局之中无一局同千着万着则故是如何是那一着师提起棊子示之黄伫思师曰不见道从前十九路迷杀几多人师住持三十余年凡说法不许录其语临终书偈趺坐而化阇维时暴风忽起烟所至处皆雨舍利道俗斸其地皆得之心舌不坏塔于本山
　　建康华藏密印安民禅师嘉定府朱氏子初讲楞严于成都为义学所归时圆悟居昭觉师与胜禅师为友因造焉闻悟小叅举国师三唤侍者因缘赵州拈云如人暗中书字字虽不成文彩已彰那里是文彩已彰处师心疑之吿香入室悟问座主讲何经师曰楞严悟曰楞严有七处征心八还辩见毕竟心在甚么处师多呈艺解悟皆不肯师复请益悟令一切处作文彩已彰会偶僧请益十玄谈方举问君心印作何颜悟厉声曰文彩已彰师闻而有省遂求印证悟云以本色钳锤师则罔措一日白悟曰和尚休举话待某说看悟诺师曰寻常拈槌竖拂岂不是经中道一切世界诸所有相皆即菩提妙明真心悟笑曰你元来在这里作活计师又曰下喝敲床时岂不是返闻闻自性性成无上道悟曰你岂不见经中道妙性圆明离诸名相师于言下释然悟出蜀居夹山师罢讲侍行悟为众夜叅举古帆未挂因缘师闻未领遂求决悟曰你问我师举前话悟曰庭前栢树子师即洞明谓悟曰古人道如一滴投于巨壑殊不知大海投于一滴悟笑曰奈这汉何未几令分座悟说偈曰休夸四分罢楞严按下云头彻底叅莫学亮公亲马祖还如德峤访龙潭七年往返游昭觉三载翱翔上碧岩今日烦充第一座百华丛里现优昙师未几开法保宁迁华藏旋里领中峯上堂众卖华兮独卖松青青颜色不如红算来终不与时合归去来兮翠蔼中可咲古人恁么道大似逃峯赴壑避溺投火争如随分到尺八五分镢头边讨一个半个虽然如是保宁半个也不要何故富嫌千口少贫恨一身多冬至上堂举玉泉皓和尚云雪雪片片不别下到腊月再从来年正月二月三月四月五月六月七月八月九月十月依前不歇冻杀饿杀免教胡说乱说师曰不是骂人亦非赞叹高出临济德山不似云居罗汉且道玉泉意作么生良久曰但得雪消去自然春到来师后示寂于本山阇维舍利颇剩细民穴地尺许皆得之光明莹洁心舌不坏
　　眉州象耳袁觉禅师郡之袁氏子出家传灯试经得度本名圆觉郡守填祠牒误作袁字戏谓之曰一字名可乎师叹曰一字已多郡守异之既受具出蜀往大沩依佛性顷之入室陈所见性曰汝忒煞逺在然知其为法器俾充侍者掌宾客师毎侍性性必举法华开示悟入四字令下语又曰直待我竖点头时汝方是也偶不职被斥制中无依寓俗士家一日诵法华至亦复不知何者是火何者为舍乃豁然制罢归省性见首肯之绍兴丁巳眉之象耳虚席郡守谓此道场非名流胜士莫能起废诸禅举师应聘尝语客曰东坡云我持此石归袖中有东海山谷云惠崇烟雨芦雁坐我潇湘洞庭欲唤扁舟归去傍人谓是丹青此禅髓也
　　眉州华严祖觉禅师嘉州杨氏子幼聪慧书史过目成诵著书排释氏恶境忽现悔过出家依慧目能禅师未几疽发膝上五年医莫愈因书华严合论毕夜感异夣旦即舍杖步趋一日诵至现相品曰佛身无有生而能示出生法性如虚空诸佛于中住无住亦无去处处皆见佛遂悟宗旨洎登僧籍府帅请讲于千部堂词辩宏放众所叹服适南堂静禅师过门谓师曰观公讲说独步西南惜未解离文字相耳倘问道方外即今之周金刚也师欣然罢讲南游依圆悟于锺阜一日入室悟举罗山道有言时踞虎头收虎尾第一句下明宗旨无言时觌露机锋如同电拂作么生会师莫能对夙夜叅究忽然有省作偈呈悟曰家住孤峯顶长年半掩门自嗟身已老活计付儿孙悟见许可次日入室悟又问昨日公案作么生师拟对悟便喝曰佛法不是这个道理师复留五年愈更迷闷后于庐山栖贤阅浮山逺禅师削执论云若道悟有亲疎岂有旃檀林中却生臭草豁然契悟作偈寄圆悟曰出林依旧入蓬蒿天网恢恢不可逃谁信业缘无避处归来不怕语声高悟大喜持以示众曰觉华严彻矣住后僧问最初威音王末后楼至佛未审叅见甚么人师曰家住大梁城更问长安路曰只如德山担疏钞行脚意在甚么处师曰拶破你眼睛曰与和尚悟华严宗旨相去几何师曰同途不同辙曰昔日德山今朝和尚师曰夕阳西去水东流上堂举石霜和尚迁化众请首座继踵住持虔侍者所问公案师曰宗师行处如火烧氷透过是非闗全机亡得丧尽道首座滞在一色侍者知见超师可谓体妙失宗全迷向背殊不知首座如鹭鸶立雪品类不齐侍者似鳯翥丹霄不萦金网一人高高山顶立一人深深海底行各自随方而来相会九重城里而今要识此二人么竖起拂子曰龙卧碧潭风凛凛垂下拂子曰鹤归霄汉背摩天僧问如何是一喝如金刚王寳剑师曰血溅梵天曰如何是一喝如踞地狮子师曰惊杀野狐狸曰如何是一喝如探竿影草师曰验得伱骨出曰如何是一喝不作一喝用师曰直须识取把针人莫道鸳鸯好毛羽
　　常德文殊心道禅师眉州徐氏子年三十得度诣成都习唯识自以为至同舍诘之曰三界唯心万法唯识今目前万象摐然心识安在师茫然不知对遂出闗周流江淮既抵舒之太平闻佛鉴禅师夜叅举赵州栢树子话至觉铁嘴云先师无此语莫谤先师好因大疑提撕既久一夕豁然即趋丈室拟叙所悟鉴见来便闭门师曰和尚莫谩某甲鉴云十方无壁落何不入门来师以拳独破窻纸鉴即开门扭住云道道师以两手捧鉴头作口啐而出遂呈偈曰赵州有个栢树话禅客相传徧天下多是摘叶与寻枝不能直向根源会觉公说道无此语正是恶言当面骂禅人若具通方眼好向此中辨真假鉴深然之毎对客称赏后命分座襄守请开法天宁未几擢大别文殊上堂曰师子嚬呻象王哮吼云门北斗里藏身白云因何唤作手三世诸佛不能知狸奴白牯却知有且道作么生是他知有底事雨打梨花蛱蝶飞风吹栁絮毛球走上堂拈拄杖直上指曰恁么时刺破憍尸迦脚跟卓一下曰恁么时卓碎阎罗王顶骨乃指东畔曰恁么时穿过东海鲤鱼眼睛指西畔曰恁么时塞却西王母鼻孔且道摠不恁么时如何今年雨水多各宜频晒■〈日良〉宣和改元下诏改僧为德士上堂祖意西来事今朝特地新昔为比邱相今作老君形鹤氅披银褐头包蕉叶巾林泉无事客两度受君恩所以道欲识佛性义当观时节因缘且道即今是甚么时节毘卢遮那顶戴寳冠为显真中有俗文殊老叟身披鹤氅且要俯顺时宜一人既尔众人亦然大家成立丛林喜得羣仙聚会共酌迷仙酒同唱步虚词或看灵寳度人经或说长生不死药琴弹月下指端发太古之音棊布阵前妙着出神机之外进一步便到大罗天上退一步却入九幽城中秪如不进不退一句又作么生道直饶羽化三清路终是轮回一幻身二年九月复僧上堂不挂田衣着羽衣老君形相颇相宜一年半内闲思想大底兴衰各有时我佛如来预谶法之有难教中明载无不委知较量年代正在于兹魔得其便惑乱正宗僧改俗形佛更名字妄生邪解删削经文铙钹停音钵盂添足多般矫诈欺罔圣君赖我皇帝陛下圣德圣明不忘付嘱不废其教特赐宸章颁行天下仍许僧尼重新披削实谓寒灰再焰枯木重荣不离俗形而作僧形不出魔界而入佛界重鸣法鼓再整颓纲迷仙酎变为甘露琼浆步虚词飜作还乡曲子放下银木简拈起尼师坛昨朝稽首擎拳今日和南不审秪改旧时相不改旧时人敢问大众旧时人是一个是两个良久曰秋风也解嫌狼籍吹尽当年道教灰建炎三年春示众举临济入灭嘱三圣因缘师曰正法眼藏瞎驴灭临济何曽有是说今古时人皆妄传不信但看后三月至闰三月贼种相叛其徒欲举师南走师曰学道所以了生死何避之有贼至师曰速见杀以快汝心贼即举槊残之血皆白乳贼骇以席覆之而去
　　临安府灵隠慧逺禅师生于眉山金流镇彭氏年十三投药师院僧宗辨出家祝发受具即往成都习经论还峩眉云岩寺时徽禅师住焉徽黄龙南四世孙知见甚高师初入门值徽饭罢于庭庑间闲行师纔见即放包问曰文殊为七佛祖师未审什么人为文殊之师徽云金沙溪畔马郎妇时有起铁拂者为首坐师亦往亲近起尝诱掖之两岁未有所得一日静坐次有僧独行自语云假四大以为葢覆缘六尘而生心忽遇六尘顿息唤什么作心师闻之忽有省遽起告首座首座可之上方丈告徽徽亦可之明日即告行同志挽留师不听曰吾师以为可而我终未释然也时圆悟自云居归蜀住昭觉师造焉毎问话请益辞旨峭硬圆悟深器之一日圆悟普说举龎居士问马祖不与万法为侣者是什么人马祖云待汝一口吸尽西江水即向汝道师闻举豁然大悟仆于众中众以为中风共掖起之师乃曰吾梦觉矣至夜圆悟小叅师出问曰净躶躶空无一物赤骨律贫无一钱户破家残乞师赈济荅云七珎八寳一时拿师曰争奈贼不入谨家之门荅云机不离位堕在毒海师随声便喝悟以拄杖击禅床云吃得棒也未师又喝圆悟连喝两喝师礼拜悟大喜以偈赠师有旧铁舌转闗棙之语众目之为铁舌逺自此机锋峻发无所抵牾矣绍兴乙夘春眉守延居象耳山不赴是岁圆悟示寂叹曰哲人云亡继之者谁乎师自发明心要即得游戏大自在三昧尝因开炉升坐曰天无门地无壁葫芦棚上种冬瓜两手扶犂水过膝跳金圏吞栗棘毡拍板对无孔笛屈屈独脚山魈解双趯去年冬里无炭烧今年定是无火炙饥时饥到眼睛黄穷时穷到赤骨立屈屈且道屈个什么叵柰监寺副寺维那典坐直岁等却与泥水匠商量放出两头鸱吻咬杀佛殿脊奉诏住高亭山崇先寺未几再奉诏住灵隠开堂中使降香祝圣罢拈香曰此一炷香天也莫能覆藏佛眼莫能窥测举处众生种族拈来钝置杀人累我三十年荒草里横身至令一平生作个不唧■〈口留〉汉就中有些子謷讹对众也须说破山僧二十年前被业风吹到岷峩山下荆棘林中撞着个无孔铁锤被他一击半醉半醒将谓哑却口一生开不得二十年后又被业风吹去濯锦江头葛藤堆里逢着个焦尾白额是时亲遭一口直得丧胆忘魂开得口至今受用不尽且道此香为二十年前见底知识即是为二十年后见底知识即是一鹤不栖双木一客不烦两家不见道先行不到末后太过而今贼身已露赃物见前奉为前成都府昭觉先圆悟禅师大和尚不重他对御谈空横行海上只重他胸中无物肚里无禅爇向炉中用酬法乳于时孝宗皇帝屡诏入内赐号佛海禅师上堂说偈曰淳熈二年閠季秋九月旦闹处莫出头冷地着眼看明暗不相干彼此分一半一种作贵人教谁卖柴炭向你道不可毁不可赞体若虚空没崖岸相呼相唤归去来上元定是正月半于是都下喧传颇疑师当以正月十五日迁化遂达上听至期无疾升坐祝圣如常仪又俗官诣寺修斋再升坐讫即语知事头首分伴官客及施主斋斋时侍者并赴堂是日都下人竞集上亦密遣中使伺师起居皆见师往来如常时迭归奏斋罢侍者与俗官同上方文但见门扄闭甚密师素蓄一黒猿颇驯能知人意因衣以布裰命之曰猿行者至是求师不见因窥于窻隙中但见猿手持一卷书人立于床前遂亟从后路至榻前拨开帐子而师已化矣取猿手中书观之乃辞世颂曰抝折秤锤掀翻露布突出机先鸦飞不度留十日颜色不变寿七十四坐五十九夏
　　宋祖鉴黄龙肃禅师法嗣也住月珠山僧请笔书语要师曰达磨西来单传心印曹溪六祖不识一字今日诸方出世话句如山重増绳索乃拍禅床曰于斯荐得犹是钝汉若也未然白云深处从君卧切恐寒猿中夜啼僧法辉宜宾人结草庵居号山栖庵主妙于易学作幽显大旨及僧史等书与韩子苍徐师川为方外友后至遂宁而卒偈曰六十六年雷奔电激临行一句青天白日嘉州能仁黙堂绍悟禅师结夏上堂最初一步十方世界现全身末后一言一点尘中深锁断有时提起如倚天长剑光耀乾坤有时放下似红炉点雪虚含万象得到恁么田地天魔外道拱手归降三世诸佛一时稽首便可以大圆觉为我伽蓝于一毫端现寳王刹如是则朝往西天暮归东土亦是禁足百花丛里坐媱坊酒肆行亦是禁足虽然如是不曽动着这里一步恁么则九旬无虚弃之功百劫有今时之用堪报不报之恩以助无为之化此即是湼盘妙心金刚王寳剑敢问大众作么生得到这田地去如人上山各自努力上堂举赵州访二庵主公案颂曰一重山尽一重山坐断孤峯子细看雾卷云收山岳静楚天空阔一轮寒
　　庆元东山齐已禅师卭州谢氏子上堂举修山主偈曰是柱不见柱非柱不见柱是非已去了是非里荐取召大众曰荐得是移华兼蝶至荐得非担泉带月归是也好郑州棃胜青州枣非也好象山路入蓬莱岛是亦没交涉踏着秤锤硬似铁非亦没交涉金刚寳剑当头截呵呵呵会也么知事少时烦恼少识人多处是非多莲社会道友请上堂渐渐鸡皮鹤发父少而子老看看行步躘蹱疑杀木上座直饶金玉满堂照顾白牯贼岂免衰残老病正好着精彩任汝千般快乐渠侬合自由无常终是到来
　　杭州灵隠法熏禅师号石田眉山彭氏子也师生而慧敏三四岁时见佛僧即知礼敬年十六往从丹棱石龙山法寳院智明出家二十二薙发受戒具遂游方至石霜礼雷迁塔述偈曰一念慈容元不隔何须特地肆乖张平高就下婆心切恼得雷公一夜忙师名因是大着闻吴门穹窿破庵先禅师道望遂往依焉一见知为法器室中举世尊拈花迦叶微笑师云焦砖打着连底冻赤眼撞着火柴头破庵阴竒之毎于日用语黙故起其疑师于是决志依栖随时咨询与无凖范日相激励辞去遍游诸老门庭见灵隠松源岳净慈肯堂充华藏遯庵演咸谓其从作家炉鞴中出自不同也俄出住苏州之高峯次迁枫桥钟山虚席乃以师补处寳庆初迁净慈端平二年迁灵隠淳佑甲辰三月望示徒云但得本莫愁末唤恁么作本唤恁么作末松栢千年青不入时人意牡丹一日红满城公子醉山僧恁么道若有不肯底是我同叅弟子师俊绘师像求讃有云末后一句分付厨山众颇讶之明日忽示疾而逝

　　蜀中广记卷八十六

　　●钦定四库全书

　　蜀中广记卷八十七

　　（明）曹学佺 撰

　　○高僧记第七

　　川东道

　　光明遍照寳藏菩萨化身高僧传云僧寳崖姓牟氏祖居涪陵人也晋义熈九年朱龄石伐蜀涪陵獽三百家随军平讨因止于广汉金渊山谷崖童幼少言不杂俳戏毎游山泉必先礼而后饮或谛观不瞬坐以终日人问其故荅曰是身可恶我思之耳后必烧之及年长从戎毅然刚正尝随伴捕鱼得已分者用投诸水谓伴曰杀非好业我今举体皆现生疮誓断猎矣遂烧其猎具时獽首领数百人共筑池塞窦以养鱼崖率家僮往彼观望忽有异蛇长尺许头尾皆赤须臾长大乃至丈余围五六尺獽众奔散蛇头趋水举尾入云赤光遍野久之乃灭众寻尔具论前事崖曰此无忧也但断杀业蛇不害人又劝停池堰众未之许俄而堤防无故决坏矣时依悉禅师施力供侍虽充驱使而言语讷涩举动若痴至玄冬之月禅师患足冷命之取火乃将大炉炎炭直顿于前禅师责之曰痴人何烦汝许多火乃正色荅曰须火却寒得火嫌热孰是痴人情性若斯何以得道禅师谓曰汝不畏热试将手置火中崖即应声将指置火中振咤作声青烟涌出都不改容禅师阴异之他日诸弟子曰崖耐火共推之火炉被烧之处皆并成疮而欣笑自如竟无痛色诸弟子等具谘禅师禅师唤来问曰汝于此学佛法更莫谩作举动惑乱百姓荅曰若不苦身焉得成道如得出家一日便足禅师遂许剃度鬓须易除犹如自落禅师置刀于地摄衣作礼曰崖法师来为我作师我请为弟子崖谦谢而已既法衣着体四軰尊崇归命输诚无所恡惜三十年间大弘救济年踰七十心力尚强周武成元年六月于益州城西路首以布裹左右五指烧之有问烧指可不痛耶崖曰痛由心起心既无痛指何所痛时人同号以为僧崖菩萨或有问曰似有风疾何不治之荅曰身皆空耳如何所治又曰根大有对何谓为空荅曰四大五根复何住耶众服其言如是经日左手指尽火次掌骨髓沸上涌将灭火焰乃以右手残指挟竹挑之有问其故崖曰缘诸众生不能行忍今劝不忍者忍不烧者烧耳兼又说法劝励令行慈断肉虽烟焰俱炽以日继夕并烧二手眉目不动又为四众说法诵经或及诸切词要义则颔头微笑时或心怠私有言者崖顾曰我在山中初不识字今闻经语句句与心相应何不至心静听若乖此者则空烧此手何异燋头耶于是大众懔然莫不专到其后复告众曰末劫轻慢心转薄淡见像如木头闻经如风过马耳今为写大乗经教故烧手灭身欲令信重佛法也阖境士女闻者皆来遶数万帀崖夷然澄静容色不动频集城西大道谈论法化初有细雨殆将沾渍便欣心入定云散月明而烧臂掌骨五枚如残烛烬忽然各生并长三寸白如珂雪僧尼佥曰若菩萨灭后愿奉舍利起塔供养崖乃以口啮新生五骨拔而折之吐施大众曰可为塔也至七月十四日忽有大声状如地动大裂人畜惊骇于上空中或见犬羊龙蛇军器等像少时还息人以事问崖曰此无苦也警睡三昧耳吾欲涂身可办供具时孝爱寺导禅师戒行精苦耆年大德舍六度锡杖并及紫被赠崖入火犍为僧渊逺送斑纳意愿随身于时人物諠扰施财山积初不知二德所送物也至明日平旦忽告侍者法陁曰汝往取导师锡杖紫被及纳袈裟来为吾着之便往造焚身所先在成都县东南积柴垒以为楼高数丈许上作干麻小室以油润之崖缓步至楼遶旋三帀礼拜四门便登其上凭栏下望令念般若留以一心有施主王撰惧曰我若放火便烧圣人将获重罪崖阴知之告撰上楼臂摩顶曰汝莫忧造楼得罪乃大福也促命下火人皆畏之置炬着地崖以臂挟炬先烧西北次及西南麻燥油浓赫然炽合于盛火中向空设礼比第二拜身面焦坼重复一礼身踣炭上及薪尽火灭骨肉皆化唯心尚存赤而且湿肝肠脾胃犹自相连更以四十车柴烧之膓胃虽卷而心犹如木兊法师乃命收取葬于塔下今在寳园寺中初未烧前有问者曰菩萨灭度愿示瑞相崖曰我身可尽心不坏也众谓心神无形不由烧荡及后心存方知先见然崖自生及终频现异相有数十条曽于一家将欲受戒无何笑曰将舍寳物生疑虑耶众相推问有杨氏妇欲施银钗恐夫责及因决舍之有孝爱寺僧佛与者偏嗜饮噉流俗落度随崖轝后私发愿曰今值圣人誓断酒肉及返至寺见黄色人曰汝能断肉大好汝若食一众生肉即食一切众生肉若又食者即食一切父母眷属肉必欲食者当如死尸中虫虫即肉也又曰日有六时念善大好若不能具一时亦好如是一念其心亦好皆能灭恶也于是佛与翘心精进遶塔念诵又闻空中声曰汝勤持斋愿令众生得不食身又令饿鬼身常饱满观其感被皆崖力矣初登柴楼沙门僧育在大建昌寺门见有火光高四五丈广三四丈从地而起上冲楼边久久乃灭又初焚日州寺大德沙门寳海问曰等是一火何故菩萨受烧都无痛相崖曰众生有相故痛耳又曰常云代众生受苦为实得不荅曰既作心代受何以不得又曰菩萨自烧众生罪熟各自受苦何由可代荅曰犹如烧手一念善根即能灭恶岂非代耶时普法师又问曰二家共诤大义终未之决一云佛智缘无相理理是缘境智是能缘一云除倒息妄即是真谛何者为定崖曰佛即无相无别异相海法师曰佛即无相无相之相本无异相若如此者菩萨即释迦观音崖曰我是凡夫誓入地狱代苦众生愿令成佛耳海曰前佛亦有此愿何故早已成佛荅曰前佛度一时众生尽也又问药王等圣何故成佛今菩萨独未成佛而救众生是则前佛殊涂荅曰前段众生已得药王意今众生未得我意由我始化如将落之花也故其应对一时皆此之类乃谓侍者智炎曰我灭度后好好供养病人并难可测其本多是诸佛圣人乗权应化自非大心平等何能恭敬此是实行也座中疑崖非圣人者乃的呼其人名曰诸佛应世形无定方或作丑陋诸疾乃至畜生下类檀越慎之勿妄轻视及将动火皆覩异相或见圆葢覆崖有三道人处其葢上或见五色光如人形像在四门者或见柴楼之上如日出形并雨诸花大者如两斛篼许小者如锺乳片五色交乱纷纷而下接取非一枨触皆消又闻天鼓殷殷深逺久久方息及崖灭后郫县人于江边见空中有油络轝崖在其上身服斑纳黄偏袒紫被捉锡杖后有五六百僧皆罩竹伞乗空西没又潼州灵果寺僧慧荣者承崖灭度乃为设大斋在故市中于食前忽见黒云从东南来翳日荫会仍雨龙毛五色分明长者尺五短犹六寸又雨诸花幡香烟满空缤纷大众通见又初收心舍利至常住寺中皆见花丛含盛光荣庭宇又阿迦腻咤寺僧慧胜者抱病在床不见焚身心怀怅恨梦崖将一沙弥来帊里三斛许香并檀屑分为四聚以遶于胜下火焚香胜怖曰某甲凡夫未能烧身也崖曰无怖用熏病耳煨烬既息旋觉爽健又请现瑞荅曰我在益州诡名崖也真名光明遍照寳藏菩萨胜从觉后力倍于常有时在外村为崖设会胜自唱导曰潼州福重道俗见瑞我等障厚都无所见因即应声二百许人悉见天雨如雪纷纷满天映日而下至中食竟花形渐大如七寸盘皆作金色明净耀目四众竞接都不可得或缘树登高望欲取之皆飞上去又成都民王僧贵者自崖焚后举家断肉后因事故将欲解素私自证论时属二更忽闻门外唤檀越声比至开门见一道人语曰慎勿食肉言情酸切行啼而去从后走趂似近而逺忽失所在又焚后八月中獽人牟难当者于就峤山顶行猎搦箭声弩举眼望鹿忽见崖骑一青麞猎者惊曰汝在益州已烧身死今那在此崖曰谁道许诳人耳汝能烧身不射猎得罪也汝当勤力作田便尔别去又至冬间崖兄子于溪中忽闻山谷喧动若数万众举望见崖从以两僧执锡杖而行因追及之欲捉袈裟崖曰汝何劳捉我乃指前鸡猪曰此等音声皆有诠述汝等语他人不解余国言音汝亦不解人畜有殊皆有佛性但为恶业故受此形汝但力田莫养禽畜言极周委故其往往现形预知人意率皆此也具如沙门亡名集及费氏三寳录益部集异记
　　蜀僧悟诠号觉海有慧性峡中富人程夷伯年二十九一夕梦其父曰汝今年当死可问觉海其人茫然不晓一日有僧说相号觉海子程请一相问云我寿几何觉海曰老僧皆无求但觅水一杯呵气入水中令程饮之曰今夜有吉梦可相报即夜梦至一官府左廊下男子妇人衣冠严整皆相忻悦右廊尽枷锁缧绁之人哀号涕泗傍有人云左廊是修舍桥路人右廊是毁桥路人若尔要福寿可自择取程即梦觉发心凡百里之内桥梁路道一一修整工毕觉海复来云汝作此事可延十年程自是于道路上用工不倦寿九十二五世昌盛
　　隋涪州相思寺无相禅师者不知何来忽至山寺随众而已不异恒人其寺在涪州上流大江水北崖侧有铭方五尺许字如掌大都不可识下有佛迹相去九尺长三尺许蹈石如泥道俗敬重相以一时渡水斋返无船乃钵安水中曰何为常擎汝汝可自渡水便取芭蕉叶搭水立上而渡钵随后来须臾达岸时采樵者见之相语觉知己便辞去徒众苦留不住至水入船诸人礼请不与篙檝乃捉船舷直尔渡水不顾而去即令寻逐莫测所往
　　心珠会传云波仑禅师名智通什邡栁氏子生七岁握拳不语唐玄宗召而问之即为说经时大旱勑诏祈雨有应帝称圣僧留入大内师辞归赐金剑寳钵师掷剑于空随剑行落寺址帝赐万金建大刹时有金鸭浮寺池上寺名慧剑焉
　　唐幽谷净满禅师本浙江人姓庄氏幼受业于镜无垢禅师及叅礼无见覩禅师指示往蜀贞元中偶至缙云山下因悟曰吾师有嘱云逢缙则止遇云则住此山非耶随欲登山诣崇教寺居民曰是寺年久无僧有毒蛇甚大啮人切不可往师竟登山数日不下或疑且死聚众寻求师安然无恙蛇亦灭迹人皆以为竒遂供斋粮师戒行严谨居三十年如一律致门众六十余一日召弟子曰吾当西归令取水沐浴更衣结跏敷座随作偈曰禅不会叅道不曽悟打破虚空从新锢鏴咦佛子头边佛魔惊怖端坐而化
　　唐释清公居巴山之隈不知何许人常嘿其词忽复一言未常不中西川节帅段文昌父锷为支江宰后任江陵文昌少好属文长自渚宫困于尘土客游成都谒韦南康与奏释褐道不甚行毎以事业自负与游皆高明之士遂去南康谒金吾裴邠之及裴镇梁州辟为从事转假廷评得闻清公之异径请求宿愿知前去之事自夕达旦曽无一词忽闻段蜀中极盛旌斾而至者谁公曰岂非高崇文乎对曰非也更言之公曰代崇文者武黄门也清曰十九郎不日即为此人更盛更盛公寻征之便曰害风妄语阿师不知大笑而已公由是颇亦自负户部员外韦处厚出任开州刺史处厚素深于释氏洎到鹄鸣先访之清喜而迎处厚处厚因问还期曰一年半岁一年半岁又问终止何官对曰宰相须江边得又问终止何处僧遂不荅又问段十九郎何如荅曰已说矣近也近也及处厚之归朝正三岁矣长庆初段公自相位节制西川果符清公之言处厚唯不喻江边得宰相广求智者解焉或有傍征义者谓处厚必除浙西夏口从是入拜及文宗皇帝践祚自江邸首命处厚为相至是方验与邹平公同发使修清公塔因刻石纪其事焉又赵宗儒节制兴元日问其私动遂命纸作两句诗云梨花初发杏花初甸邑南来庆有余宗儒遽考之清公但云害风阿师取次语明年二月除检校右仆射郑余庆代其位云
　　唐释怀浚者不知何许人也憨而且狂乃逆知未来事其应如神干宁中无何至巴东且能草书笔法天然或于寺观店肆壁书佛经道法以至歌诗鄙俚之词靡不集其笔端矣与之语阿唯而已里人以神圣待之刺史于公患其惑众系狱诘问乃以诗通状辞意在闽川之西东然章句靡丽州将异而释之又详其旨疑在海中为杯渡之流行旅经过必维舟而谒辨其上下峡之吉凶贸易经求之利钝客子恳祈惟书三五行终不明言事后多验时荆南大校周崇宾谒之书遗曰付皇都勘尔后入贡因王师南讨遂絷南府终就戮也押牙孙道能谒之书字付竹林寺其年物故营葬于古竹林寺基皇甫铉知州谒之画一人荷校一女子在傍寻以娶民家女遭讼锢身入府有穆昭嗣者波斯种也幼好药术随父谒之乃画道士乗云提一匏壶书云指挥使高某牒衙推穆生后以医术有効南平王高从诲令其去道从儒简摄府衙推也王师伐荆州浚乃为诗上南平王曰马头渐入扬州路亲眷应须洗眼看是年高氏输诚于淮海遂解重围其它异迹多此类也尝一日题庭前芭蕉叶云今日还债业州县者殊不介意忽为人所害身首异处刺史为其茶毘焉
　　唐忠义传李澄之子源自以父死王难不仕隠洛阳惠林寺年八十余与道人圆观游甚密忽约观自峡路入蜀观曰予久不入繁华之域固请不获已许之涂间观见锦裆女子浣泣曰所以不欲自此来者以此女也然业影不可逃明年某日君自蜀还可相临以一笑为信吾已三生为比邱居湘西岳麓寺寺有巨石林间尝习禅其上遂不复言而化源如期至锦裆家则儿生始三日源抱临明檐儿果一笑却后十二年源至钱塘孤山月下闻扣牛角而歌者曰三生石上旧精魂赏月临风不要论惭愧情人逺相访此身虽坏性常存此僧赞宁所记而东坡以为圆泽按万州之东濒江四十里地名周溪乃唐僧圆泽化处再生为南浦人其诗曰身前身后事茫茫欲话因缘恐断肠吴越山川寻已遍却回烟棹上翟唐冷斋夜话云尝欲以异同质之叔党即此事也
　　万州之下岩唐末有刘道者定州无极人闻道于云居膺禅师为开岩第一祖法号道微自凿石龛曰死便藏龛中不用日时门人奉其命二百年来游者题诗不可胜读莫能起此开岩者山谷作诗表之诗云寺古松楠老嵓虚塔庙开僧缘蚕麦去官数荔支来石室无心骨金铺称意苔若为刘道者拽得鼻头回又有莫道苍岩锁灵骨应时持钵到诸村之句
　　宋释行满者万州南浦人栖禅天台华顶峰下智者院知众僧茶灶所居房槛外有巨松横枝之上寄生小树毎遇满出坐寄生木必袅袅而侧时谓此树作礼茶头也四十年内人未见其便溺以开寳中预向人说我当行矣令众僧念文殊名号相助黙然坐化春秋计可八十余满虽茶头多作偈颂以助道化
　　宋荆门军玉泉穷谷宗琏禅师合州董氏子也开堂日问荅已乃曰衲僧向人天众前一问一荅一擒一纵一卷一舒一挨一拶须是具金刚眼睛始得若是念话之流君向西秦我之东鲁于宗门中殊无所益这一段事不在有言不在无言不碍有言不碍无言古人垂一言半句正如国家兵器不得已而用之横说竖说秪要控人入处其实不在言句上今时人不能一径彻证根源秪以语言文字而为至道一句来一句去唤作禅道唤作向上向下谓之菩提湼盘谓之祖师巴鼻正似郑州出曹门虽直指不传之宗与诸有情尽未来际同得同证犹未是泊头处僧问保寿开堂三圣推出一僧保寿便打意旨如何师曰利动君子曰为复捧头有眼为复见机而作师曰猕猴系露柱曰秪如三圣道伱恁么为人瞎却镇州一城人眼又作么生师曰锦上铺华又一重问行脚逢人时如何师曰一不成二不是曰行脚不逢人时如何师曰虎咬大虫曰秪如慈明道钓丝绞水意作么生师曰水浸钢石卵问三圣道我逢人则出出则不为人意旨如何师曰兵行诡道曰兴化道我逢人则不出出则便为人又作么生师曰绵裹秤锤问不落因果为甚么堕野狐身师曰庐山五老峰曰不昧因果为甚么脱野狐身师曰南岳三生藏曰秪如不落不昧未审是同是别师曰倚天长剑逼人寒僧问只如昔日杨岐和尚因僧问如何是佛杨岐荅云三脚驴子弄蹄行意旨如何师曰过蓬州了便到巴州大约师谈心要如空中鸟迹水底鱼踪不容凑泊也按宗琏石照人嗣潭州大沩山善果有僧过其家指灯示之曰灯照汝耶汝照灯耶荅曰灯亦不照我我亦不照灯扁其室曰穷谷刘锜镇荆南问穷谷义琏曰心尽曰穷性凝曰谷随响应声不疾而速
　　宋南康军云居德会禅师重庆府何氏子上堂举教中道若见诸相非相即见如来作么生是非相底道理佯走诈羞偷眼觑竹门斜掩半枝花
　　宋夔门卧龙破庵禅师讳祖先广安王氏子尝分座杭之灵隠有道者请益曰猢孙子捉不住愿垂开示师曰用捉他作什么如风吹水自然成纹时无凖侍傍大悟有示楞严座主偈曰见犹离见非真见还尽入还无可还木落秋空山骨露不知谁识老瞿昙
　　宋显嵩禅师李姓居巴川之宣密院逾三十年足迹不出门绍兴间集众告以将逝作偈曰八十年中常浩浩宏开肆货摩尼寳也无一个共商量不是山僧收铺早端坐而寂
　　宋石头和尚号回祖师合州人自幼入景德寺为僧有戒行因凿石出火遂大悟作偈曰是石头和尚咬嚼不入打破露空虚些子迹复回州绍兴间闻钓鱼山建护国寺自甃石二十四片为龛全身入门自掩端坐而逝作草庵歌其末有老僧不知轮甲子一叶落知天下秋之句
　　净业合州石照人姓文氏少业屠有羊既乳将杀之二羔衔刀伏门后业感叹弃家为僧忽大悟作颂曰昨日罗刹心今朝菩萨面罗刹与菩萨不如一条线遂作如是观焉
　　智通什邡人生数十年不语元明宗闻而召之即启口说经后还蜀居于安居之波仑寺飞锡卓剑乃多异迹妙高和尚太足人住邑之妙高寺一室独处未尝出户一夕忽谓僧众曰吾将逝矣可置吾桶中覆之三十年始开僧众依之盛以木桶以竹篐之届期桶自开端坐如生乃移置龛中事之幻身尚存

　　蜀中广记卷八十七

　　●钦定四库全书

　　蜀中广记卷八十八

　　（明）曹学佺 撰

　　○高僧记第八

　　川北道一

　　观音菩萨化身有宋元佑中守普州知安岳县事赵嗣业记曰大唐克幽禅师俗姓李氏其先陇西人因官入蜀家于遂之长江县幼玩世典有志于仕而缘在于佛因以得疾见猛焰相逼遂发志出家求无上道应念火灭疾亦寻愈往依成都净众寺无相大师金和尚而师资道合投针相契就削发圆具无相即授以心要师亦灵根宿植言下顿悟无相谓师汝如香象渡河深通我愿付法之最当在汝也遣往彭门白鹿山结庵而居无相一日谓众曰东雷鸣矣众莫之测会杜公济节度东川果钦师道延请归住持遂之石佛寺说法为人大厯七年忽现瑞相身坐圆光中逺近花卉变成莲萼人皆异之刺史鲜于公曼皇叔李公朴深所信奉叅叩密旨由是学徒云集尝曰汝等诸人勿学凡夫三乗外厌诸相而不了知相逐相生相继无穷流浪生死凡受法者须具福智二门行住坐卧不离此心即六识清净妙周沙界故经云所见色与欲等所闻声与响等但心不生则诸法空寂其示人略如此先是资阳处寂禅师嘱其众曰吾示灭矣四十年后当有东来菩萨收吾舍利为吾造塔开元乙亥岁寂入灭至大厯戊午厯岁四十四而师遣门人升岸等往为营建开圹获记一如所言建中大旱井泉枯竭师遥指寺之西北隅往视卓锡焦崖水涌众赖以济今谓之圣水井贞元三年五月师吿众曰吾此方缘尽不久将行刺史韦成武闻知帅众诣寺请师久住济度羣品师曰吾未尝去但众生缘尽耳九月十一日复升座曰时至矣趺坐而化报龄六十僧臈三十五韦公命其徒建塔于寺之南以葬全身会昌中寺废塔毁地陷成池瑞莲时出往取则无有天复年间相国琅琊王公简见一僧立府庭遣人逐之至池所而没因发掘其地得异骨如金色钩锁相连其教谓之菩萨骨也乃复建塔藏之并兴其寺而五色圆光现谷中人以为观音化身即于塔之侧创一堂塑像庄严以表其事谓之圣观音往往暁色开霁日出雾升团为圆相布为五色观者堵立自见其形现光相中至今犹然太守冯公了达佛乗以外护之力谓禅师应化灵迹如此而旧记阙畧乃以其事畀嗣业辄缉拾始末可传信者详而书之以示后人按石佛寺今名广德冯公名均愉时为朝请大夫兼遂宁县军府事也崇宁中封秦国太师刘怀逺庆元中叅知政事何澹寳庆中释隆粲俱有诗碑言金骨化身之事
　　宋释法成凉州人不饵五谷唯食松栢脂孤居岩穴习禅元嘉中东海王怀素出守巴西闻风遣迎会于涪城夏坐讲律事竟辞反因停广汉复弘禅法后小疾便告众云亡成常诵寳积经于是自力诵之始得半巻气劣不堪乃令人读之一遍纔竟合掌而卒侍疾十余人咸见空中有绀马背负金棺升空而逝
　　宋释僧庆姓陈巴西安汉人出家止义兴寺净修梵行愿求见佛先舍三指末誓烧身渐絶粮粒唯服香油大明三年二月八日于蜀武担寺西对其所造净名像前焚身供养刺史张悦躬出临视道俗耆旧观者倾邑行云为结苦雨悲零俄而晴景开明天色澄净见一物如龙从■〈艹积〉升天时年二十三天水太守裴方明为收灰起塔
　　宋元徽初有异僧亡名氏到梓州上牛头寺主僧厚相礼待别去赠以木钥曰后思见我当至中岩石笋扣之明年寺内低头佛失珠主僧窘甚行至青神中岩以钥扣石笋峯裂为三乃见昔僧曰盗取佛珠江滨我得之久矣主僧受珠而还见本志
　　梁梓州牛头寺释明达其先康居人也童稚出家严持斋戒年及具足行业弥峻胁不着席日无再饭外仪轨则内树道因广济为怀游行在务以天监初来自西戎至于益部时巴峡蛮夷鼓行抄劫州郡征兵克期诛讨达独行诣垒慰喻招引尚尒不悛俄而风雨晦冥雷霆震击羣贼惊骇叩头求哀乃教具点千灯祈诚三寳营办始就昏霾立霁翕然望国并从王化襁负排薮獭兽前趋者其徒充泽遂使江路肃清往还无阻兵威不设而万里坦然达之力也后因行役中路逢有人縳■〈犭屯〉在地声作人语曰愿上圣救我达即解衣赎而放之尝于夜中索水洗脚弟子如言而泥竟不脱重以汤洗如前不去乃自以水灌之其脚便净达曰此鱼膏也更莫测其所从行至梓州牛头山欲构浮图精舍不访材石直寻匠工道俗咸恠其言于时三月水中得一长材正堪刹柱长短合度引而竖焉至四月来涪水大溢木流翳江自泊村岸都无溜者达率合皂素通皆接取从横山积创修堂宇架塔九层逺近并力一时缮造役不逾时而成就矣达躬袭三衣并是麤布破便治补寒暑无革有时在定据于绳床赫然火起众往扑灭唯觉清凉有沙门僧救者积患挛躄来从乞瘥达便授杖令行不移晷景骤步而返斯阴德显济功不可识其例若斯后随始兴王还荆州卒于江陵春秋五十有五
　　梁释寳渊姓陈巴西阆中人年二十三于成都出家居罗天宫寺欲学成实论乃下都住龙光寺从僧旻法师禀受五聚经涉数载义颇染神旻曰此君任性儁警智虑过人但恨回惑不伦动静险躁幸值通人优接当成一世名士若不遇时不得其死必当损辱大法矣渊不省因自建讲筵货财周赡笃励辛勤有倍恒日毎言大丈夫当使人事我何能久侍人乃广写义疏缄封一簏有意西归同寺慧济谑之曰昔谢氏青箱不至不得作文章今卿白簏未来判无讲理渊曰殊不然此乃打狗杖耳因带帙西反还住旧寺标定义府道俗怀钦于是论筵频建听众数百自重名行少宾知己沙门智训游学京华敷论通敏同还本壤投分与交渊弗之许也后寺库犯官渊以身代当强悍不弭至于事成知当必败以刃自刎时年六十一
　　周释寳彖姓赵氏本安汉人后居绵州昌隆之苏溪年七岁至巴西郡太守杨眺问云承儿大读书因何名为老子彖曰始生头白故也眺密异之年廿有志四方得出家即受具戒后还涪川开化道俗又抄集医方疗诸疾苦或报以金帛一无所受彖虽道张井络风播岷峩见大集一经未弘蜀境为之疏记欲使后学有归忽感风疾不言久之命将欲絶私心发誓愿诸佛护念作是念己忽然能语吾即当去合掌奄然卒于潼州光兴寺即绵州振响寺也时保定元年
　　周释寳海姓龚阆中人出家有逺志时扬都佛法崇盛下峡至金陵依云法师听习成实亟发清誉引众别讲徒属兼多及后还蜀住谢西寺武陵王纪作镇井络毎就海宿请谈玄理乃忘昼夜至旦王将盥手日影初出王曰日晖粉壁状似城中风动刹铃方知寺里其晨车葢迎王马复嘶鸣海曰遥看葢动喜遇陈思忽听马鸣庆逢龙树相与欣笑而出年八十谓门人法明曰吾死至矣一无前虑但悲去后图塔湮灭耳当露尸以遗鸟兽及周建德果被除屏今院宇荒毁唯余一堂容像存焉
　　唐释灵睿姓陈本惟颕川流寓蜀部益昌之陈乡人也其母以二月八日设斋乞子梦见松林下坐有七寳钵于树颠飞来入口便觉有娠即不喜五辛诸味及其诞已设或食者母子头痛于是遂断八岁二亲将至道士所令诵步虚词面孔血出遂不得诵还家入田遇见智胜法师便随出家一夏之中大品暗通开皇初高丽印公入蜀讲三论又为印之弟子后随入京流听诸法大业之末返蜀部住法聚寺武德二年安州暠公上蜀在大建昌寺讲开大乗睿止法筵三年后还本住常弘此部经睿身相黒短止长五尺言令所及通悟为先及唐贞观元年通州骞禅师作檀越尽形供给三百听众至七年八月二十五日夜睿梦有衣冠者来迎骞往西方去徒众钵中皆空无物至三十日寺钟大小七口铜磬十余一时皆鸣至三更据绳床跏坐而终睿自此后周流讲唱传化不絶至二十年八月二十四日三更大风忽起高声言曰灵睿法师来年十月往南海大国光明山西阿观世音菩萨所受生也至期十月三日合寺长幼道俗见旛华菩萨满寺而下睿闻出看敛容立终坚住不倒扶卧房中三更忽起跏坐如生时年八十三然其洁清童稚过中不饮具尽报云
　　唐释惠主俗姓贾氏始州永归人六岁出家为斌法师弟子于黄安县造寺七所梓潼县造十寺武连县造三寺欲受具足当境无人乃入京选德于甘露寺受戒唯听四分余义傍通梦见三日三夜天地闇冥众生无眼过此忽明眼还明净觉已汗流一百日后周毁经道方知征应即返故乡南山藏伏唯食松叶异类禽兽同集无声或有山神送茯苓甘松香获此供养六时行道禽兽随行礼佛诵经似如听仰仍为幽显受菩萨戒后有猕猴羣来治道主曰汝性躁扰作此何为曰时君异也佛日通也深怪其言寻尔更有龙飞兽集香气充山祥异众矣后有八人采弓材者甚大惊骇便慰主曰圣君出世时号开皇即将出山以事奏闻蒙预出家大业中勑还本州岛香林寺常弘四分为业武德之始陵阳公临益州素少信心将百余駄物令于寺内讲堂佛殿安置无敢违者主从庄还见斯秽杂即入房中取锡杖三衣出叹曰死活今日矣举杖向驴骡一时倒仆如死两手各擎一駄掷弃坑中州县官人惊怖执主状申陵阳大喜一无所怪书曰弟子数病不逢害鬼蒙得律师破悭贪袋深为大利今附沉香十片细绫十段仰赠后还京日从受菩萨戒焉贞观三年寺有明禅师者清卓不羣白日独坐见无半身向众述曰吾与律师建立此寺两人同心忽失半身将无律师先去不者明其死矣寻尔午时主便无疾而逝春秋八十九
　　隋释善胄俗姓淮氏瀛州人少出家通敏易悟开皇末蜀王秀镇部梁益携与同行会文帝勑送舍利于梓州牛头山华林寺严舆至州馆夜发光明彻屋掘塔基深入丈余得古瓷瓶有水清澄又堂内弥勒亦放眉间紫光前七度见者以为神异焉师大弘法席深习禅定以武德三年八月终于净影寺春秋七十有一谓门人曰我一生正信在心不虑净土不生向者阿弥陀佛来汝等见不语顷便卒葬于城南韦曲之北崖遵遗令也
　　唐梓州沙门绍阇黎玄武人未出家前山行见一大虫甚瘦将一子于涧中取虾子虾子又不可得绍乃叹曰此虫应在深山今乃出路饥渴甚矣等是一死不如充此饥渴乃脱衣往卧虫前虫避去后方出家唯诵经行道而已更无异行大业之初汝州界虫暴非常三五十人持杖不敢独行绍乃往其处立茅苫而坐虫皆逺徙道路清夷年一百九岁乃见疾谓弟子曰我欲露尸乞诸虫鸟而虎嫌我身生尚不食岂死能尝可焚之无余烬弟子等不忍依其言乃露尸月余鸟兽不犯始收葬焉
　　唐释靖迈梓潼人也少孺矜持长高志操特于经论研核造微气性沉厚不妄交结游必择方抵于京辅贞观中属玄奘西回勅于广福寺翻译遂召证义大德谙练大小乗经论为时所尊尚者得一十一人迈预其精选即居慈恩寺也同普光寺栖玄广福寺明浚会昌寺辩机终南山丰德寺道宣执笔缀文皆推适变故得经心矣靖迈着译经图纪四卷编于藏
　　唐梓州牛头山寺释智通姓陈八岁出家为正道法师弟子后诵法华开讲牛头山常有双鹅依时听讲讲百余遍两度放光至贞观二十三年十月十三日告众吾造山寺可用十万贯恨未用备今便永别言讫而卒春秋九十七合寺房堂皆动而作白色经一食顷
　　唐梓州释慧震姓龎住通泉寺听暠师三论大领玄旨福力所被蜀部遥推暠之还南得袈裟三百领以赠路首毎年正月转藏经千人袈裟奉施无阙常弘三论听众百余忽于高座似闷见人语曰西山头好造大佛既觉下座领众案行中堪造像两边泉流即命石工镌錾坐身高百三十尺贞观八年周备成就四面都集道俗三万庆此尊容其像口中放大白光逺近同奉先有一马日行五百里曽经入阵余马并死唯此得还至十四年七月忽自嘶鸣不食三日震闻毛竖有一异僧名为十力语震曰马与主别主当先行来年正月十五日日正中时应入湼盘法师须散财物无留于后于身何益言已而隠莫知其由先造藏经请僧常转开大施门四逺悲敬来者皆给至终年初又请众僧读经行道作三七日俗缘昆季内外皆集至于八日香气郁勃充满寺中倾邑道俗共闻异香舍散山积至十五日气犹不歇从旦至午寺内树木土地皆生莲华震曰嘉相已现不容待满便行■〈贝亲〉施早食讫手执香炉绕卢舍那三帀还于佛前胡跪正念大众满堂不觉已逝春秋六十有六停丧待满香气犹存兄弟三人各舍五十万于墓所作僧德施及以悲田作石塔高五丈龛安绳床扶尸置上经百余日犹不委仆道俗万余悲泣相继焉
　　唐梓州慧义寺清虚姓唐氏本州岛人也立性刚决桀黠难防忽回心长诵金刚般若三业偕齐无有懈怠尝于山林持讽有七鹿驯扰若倾听焉声息而去又邻居失火连甍灰烬唯虚之屋猋焰飞过略无焦灼长安二年独游蓝田悟真寺上方北院旧无井泉人力不及逺取于涧挈瓶荷瓮运致极劳时华严法藏闻其持经灵验乃请祈泉师入弥勒阁内焚香经声达旦者三忽心中似见三玉女在阁西北山腹以刀子剜地随便有水熟记其处趋起掘之果获甘泉四年从少林寺坐夏山顶有一佛室甚寛敞人无敢到者云鬼神居宅焉师往彼如常诵经夜闻堂东有声甚厉即念十一面观音呪又持本经一契帖然相次影响皆絶自此居者无患神遂移去唐梓州慧义寺神清字灵庾俗姓章氏绵州昌明人也生于大安山下昆季相次三人出俗皆有名望清居乎仲母胎之际顿恶荤膻及为儿虽随戏弄遇像礼足逢
　　僧稽颡年十三受学于绵州开元寺辩智法师于是勅条严峻出家者但念经千纸方许落发清即诵法华维摩楞伽佛顶等经有同再理时故相乔琳为绵郡太守惊其幼俊躬为降礼请削染焉则大厯中也至年十七听习粗通即讲法华一经岁满慧义寺依如律师受具戒夏习尸罗依学新疏讲导著述略无闲时以元和年中终于本寺峯顶迁神于白门兰若即郪城北郭外也清貌古且竒晳白光莹相国崔龟从时从事东川序真讃云与奘三藏道颜同摄特异时一体耳门人数多其出伦者义将也独明俱舍兼善起信海内学人望风而至开成中北山俱舍宗不泯者清之余素乎
　　唐圭峯宗密姓何氏果州西充人也家本豪盛少通儒书欲干世以治生灵负俊才而随计吏元和二年偶谒遂州圆禅师圆未与语密欣然而慕之乃从削染受教此年进具于极律师寻谒荆南张张曰汝传教人也当倡导于帝都复见洛阳照禅师照曰菩萨人也谁能识之末见上都华严观观曰毗卢华藏能随我游者其唯汝乎初在蜀因斋次受经得圆觉十二章深达义趣誓传是经在汉上因病僧付华严句义未尝隶习即尔讲之由是乃着圆觉华严及湼盘金刚起信唯识盂兰盆法界观行愿经等疏钞及法义类例礼懴修证图传纂略又集诸宗禅言为禅藏总而序之并酬荅书偈议论等又四分律疏五卷钞悬谈二卷凡二百许卷图六面皆本一心而贯诸法显真体而融事理超羣有于对待冥物我而独运矣密累入内殿承问法要太和二年庆成节赐紫方袍为大德寻请归山会昌元年正月六日坐灭于兴福塔院俨若平日七日迁于函其月二十二日道俗等奉全身于圭峯二月十三日茶毗得舍利数十粒悉敛藏于石室俗龄六十二僧腊三十四遗诫令舁尸施鸟兽焚其骨玉勿得悲慕以乱禅观毎清明上山必讲道七日而后去其余住持仪则当合律科违者非吾弟子长庆元和中官立功执政孔炽内外猜疑人主危殆时宰臣李训酷重于师及开成中伪甘露发中官率禁兵五百人出阁遇者一皆屠戮王涯贾餗舒元舆方在中书会食闻难作奔入终南来投唯李训欲求翦发自匿从者止之训改图趋鳯翔时仇士良遣人捕师入左军面数其不吿之罪师怡然曰贫道识训年深亦知其反叛然本师教法遇苦即救不爱身命固死甘心中尉鱼恒志嘉之奏释其罪焉或曰密师为禅耶律耶经论耶对曰夫密者四战之国也人无得而名焉可谓大智圆明自证利他大菩萨也是故裴休论譔云议者以师不守禅行而广讲经论游名邑大都以兴建为务乃为多闻之所役乎岂声利之未忘乎噫议者焉知大道之所趣夫一心者万法之总也分而为戒定慧开而为六度散而为万行万行未尝非一心一心未尝违万行禅者六度之一耳何能总诸法哉且如来以法眼付迦叶不以法行故自心而证者为法随愿而起者为行未必常同也然则一心者万法之所生而不属于万法得之者则于法自在矣见之者则于教无碍矣本非法不可以法说本非教不可以教传岂可以轨迹而寻哉自迦叶至富那奢凡十祖皆罗汉所度亦罗汉马鸣龙树提婆天亲始开摩诃衍着论释经摧灭外道为菩萨唱首而尊者阇夜独以戒力为威神尊者摩罗独以苦行为道迹其它诸祖或广行法教或专心禅寂或蝉蜕而去或火化而灭或攀树以示终或受害而偿债是乃法必同而行不必同也且循辙迹者非善行守规墨者非善巧不迅疾无以为大牛不超过无以为大士故师之道也以知见为妙门寂净为正味慈忍为甲盾慧断为剑矛破内魔之高垒陷外贼之坚阵镇抚邪杂解释缧笼遇穷子则叱而使归其家见贫女则呵而使照其室穷子不归贫女不富吾师耻之三乗不兴四分不振吾师耻之忠孝不并化荷担不胜任吾师耻之避名滞相匿我増慢吾师耻之故遑遑于济拔汲汲于开诱不以一行自高不以一德自声人有依归者不俟请则往矣有来益者不俟愤则启矣虽童幼不简于应接虽骜狠不怠于叩励其以阐教度生助国家之化也如此故亲师之法者贪则施暴则敛刚则随戾则顺昏则开堕则奋自荣者慊自坚者化徇私者公溺情者义凡士俗有舍其家与妻子同入其法分寺而居者有变活业絶血食持戒法起家为近住者有出而修政理以救疾苦为道者有退而奉父母以丰供养为行者其余憧憧而来欣欣而去扬袂而至实腹而归所在甚众不可以纪真如来付嘱之菩萨众生不请之良友其四依之人乎其十地之人乎吾不识其境界庭宇之广狭深浅矣议者又焉知大道之趣哉按通志载圭峯禅师蓬州人昔人相传鹭鹚山有井井侧有巨人足迹母履其迹而孕生师弃诸野马牛避弗践鹭鹚以羽覆之母收以养及长奉佛于青莲山讲经其上青莲涌出有八龙听经今有八龙池塔曰青莲塔焉
　　唐释怀空姓梁氏阆州人也幼适本州岛耆阇山广福院削染得戒之后游方慕学于大寂禅法洸然明畅后至彭城安丰山拄锡冥黙不数载间成大伽蓝尝有一僧乗空而至遶垣墙不息或蹑莲花或时履地人咸瞻覩数日之后礼辞空且曰我三五稔却来依附言讫不见空以兴元元年灭度春秋八十八长庆元年二月方迁入塔云
　　唐释有缘俗姓冯东川梓潼人小学之年往成都福感寺事定兰开士即宣宗之师也随侍出入多在内中一旦宣召帝以笔书其衫背云此童子与朕有缘故称有缘云大中九年遇白公敏中出镇益部开戒坛即于净众寺具尸罗续游京辇听习经律五腊后身披布褐手执墨勅海内游行叅见小马神照凡同时丛林禅祖无不礼谒者乃居滁州花山及南游至武夷山时廉使李诲为筑禅室干符三年至缙云龙泉立院因奏祠部给额号龙安天佑丁夘岁六月朔日终报龄七十三腊五十二于寺南园茶毗散分舍利数百粒后收四十九粒并遗骨一缾瘗于石塔晋开运年一泰律师撰碑
　　唐阆州长乐寺法融姓严氏阆中人也稚齿好净业父训令秉笔便画佛形像至于聚戏抟沙为塔所作无非佛事年甫十三见释子抠其衣坐执经卷苦求出家依长乐寺慧休法师为弟子经诵偕通乃沾戒善开讲南山律钞后游云水见嵩岳普寂禅道风行密付心印往弋阳福宁寺放荡闲居学道者羣至以大和九年示疾而终春秋八十九
　　唐法真禅师梓州人玅龄夙悟南游见药山道人次至岭外大沩会下清苦练行沩深器之一日问曰阇黎在此不曽问一转语师曰教某向甚么处下口沩曰何不道如何是佛师作手势掩为口沩叹曰子真得其髓从此名传天下还蜀寄锡天彭堋口山龙怀寺三年因往后山见一古院中有一树围四丈余南开一门中空不假斤斧时人因号为木禅庵师居其下十余载蜀主遣使屡征皆辞不赴赐号神照大师传灯录云法真禅师僧问劫火洞然大千俱坏未审此个还坏也无师曰坏僧曰恁么即随他去也师曰随他去也师问僧什么处去曰西山住庵去师曰我向东山头唤汝汝还来得么僧曰即不然师曰汝住庵未得问生死到来时如何师曰遇茶吃茶遇饭吃饭曰谁受供养师曰合取钵盂师庵侧有一龟僧问一切众生皮裹骨者个众生骨裹皮如何师拈草履于龟边着僧无语问如何是学人自己师云是我自己曰为什么却是和尚自已师曰是汝自已问如何是无缝塔师云高五尺曰学人不会师曰鹘仑砖问和尚百年后法付何人师曰露柱火炉曰还受也无师曰火炉露柱问如何是和尚家风师曰赤土画簸箕曰如何是赤土画簸箕师曰簸箕有唇米不跳出一日众僧叅次师口作患风势云还有人医得吾口么僧俗闻之多送药至师并不受七日后师自掴口令正乃云如许多时鼓者两片皮至今无人医得吾口指月录云法真禅师上堂栁色含烟春光逈秀一峰孤峻万卉争芳白云淡泞已无心满目青山元不动渔翁垂钓一溪寒雪未曽消野渡无人万古碧潭清似镜宾中有主拄杖横挑日月轮主中有宾踏破草鞋赤脚走直得宾主互显杀活自由理事混融正偏不滞入荒田不拣信手拈来草且道如何委悉尘中虽有隠身术争似全身入帝乡
　　白孔六帖云东川解魔寺僧吉祥魁梧多力受饭五钵日夜诵经九函池中养鱼尽知其数以名召之皆出水面使去即没
　　五代阆州光国院行遵福州闽王王氏之仲子后唐庄宗即位入洛进方物因留京邸同光末会明宗将入兵乱相仍乃自翦饰变服为僧窜身巴蜀逮晋开运中状貌若七十余然壮力不衰或询其年腊则必杜黙于阆中寓光国禅院院徒以律法住持亦不知遵之能否有李氏子家命斋饮噉次■〈猋欠〉起出门呌噪若有所责谓李曰今夜有火自东南至于西北邻居咸令备之是夕果然煨烬无遗众聚问其故曰昨一妇女衣红秉炬而过老僧恨追不及耳又于赵法曹家指桃树下云有如许钱不言其数赵乃召人发之畚锸方兴适遇客至为家僮所取喧争之际尽化为青泥人各分得百余后圬墁门壁往往而有焉遵或经人塜墓知其吉凶至于风角鸟兽闻见之间预言灾福后必契合故州闾逺近咸以预言用为口实后终于晋安玉山
　　传灯录云果州清居山浩升禅师僧问师唱谁家曲宗风嗣阿谁师曰金鸡啼石户得意逐波清曰未审是谁之子师曰谢汝就门骂詈

　　蜀中广记卷八十八

　　●钦定四库全书

　　蜀中广记卷八十九

　　（明）曹学佺 撰

　　○高僧记第九

　　川北道二

　　宋祖印居讷禅师梓州中江蹇氏子初生有神光满室年十一依汉州什邡竹林寺僧元昉出家十七试法华得度受具以讲学冠两川会有禅者自南方还称马祖道被天下应般若多罗谶蜀之豪俊以经论闻者如亮公而亮公弃徒隠西山如鉴公而鉴公焚疏钞称滴水莫敌巨海师怃然良久曰汝知其说乎禅者曰我不能知也师于是出蜀放浪荆楚屡阅寒暑迄无所得西至襄州洞山荣座下留止十年读华严论至曰须弥在大海中高八万四千由旬非手足攀揽可及以明八万四千尘劳山住烦恼大海众生有能于一切法无思无为即烦恼自然枯竭尘劳成一切智之山烦恼成一切智之海若更起心思虑即有攀缘即尘劳愈高烦恼愈深不能至诸佛智顶师豁然有省叹曰石巩云无下手处而马祖云旷劫无明今日一切消灭非虚语也后游庐山道价日増南康太守程师孟请住归宗遂嗣荣禅师又住圆通仁宗皇帝闻其名皇佑初诏住十方净因禅院坚辞不赴于是赐师号祖印禅师师临众简严不妄言笑常入定初叉手自如中夜渐升至膺侍者毎视以候鸡鸣其精进如此既老退居寳积岩时江州牧刘公述毎造师问道一日忽辞刘公归沐浴端坐示寂刘公率缁俗送往茶毘火焰中白气上贯太阳大众惊仰欧阳文忠公独加尊敬毎问南来士人曽见讷禅师否又与老苏明允游相好云
　　宋雪窦明觉禅师讳重显遂州李氏子初叅智门问不起一念云何有过门召师近前来师纔近前门以拂子蓦口打师拟开口门又打师豁然开悟遂宁县志称师住翠岩庵极有诗名尝送僧云红芍药边方舞蝶碧梧桐里正啼莺离亭不折依依栁况有春山送又迎又送僧之金陵云胜游生末迹极目狎时羣卷袖消寒木扬帆牵断云曙缾花外汲午磬浪边闻别后石城月依依逺共分有诗集传世又着明觉语录六卷
　　宋昭觉纯白禅师梓州飞乌人姓支氏父谦闻法于松山道者以死生为戏白衣梵行缁俗无出其右者尝云吾根纯不得入圆顿愿有子续佛慧命足矣师少闻父诲谛聴沉思有如夙习一日跃过溪忽有省不觉失咲遂往依峩眉山华严寺落发受具父子相与遍厯成都讲肆通性相宗经论去之南游首谒澧州太平俊禅师俊大竒之谓真吾法子也付以十三条说法大衣师逊却之后诣黄蘖山礼真觉胜禅师亲近岁余未始一顾师奉事益勤胜一日忽抬眸视之师咄曰这老汉把不定作么胜大笑乃为印证心地元丰末宗室南康郡王自黄蘖邀胜诣辇下师侍行未几会太学生上书讼博士者语连胜有旨放归蜀门人星散独师负巾钵以从会成都府帅奏改昭觉为十方问真觉谁可住持真觉以师应请师既领院遵南方规范一变律居上堂示众有曰不超性海是理事缚不透声轮是语言缚于是蜀之净侣靡然向风朝散郎冯敢奉议郎段玘天台山隠者宋放唐安文士祖思昱皆抠衣执弟子礼元佑末白水寺僧正阙丞相蔡京时帅成都命师住师不乐遂并昭觉辞之请归旧刹建立纲宗久之示疾颂曰风高月冷水逺天长出门无影四面八方怡然而寂俗寿五十九坐三十四夏小师得法出世者曰宗显宗化嗣法者曰剑州元封常照卭州铁像子嵩师于昭觉为第一代塔至今存
　　宋大随元静禅师后名道兴阆之玉山大儒赵公约仲子也十岁病甚母祷之感异梦舍令出家师成都大慈寳生院宗裔元佑三年通经得度留讲聚有年而南下首叅永安恩禅师于临济棒话发明次闻五祖机峻欲抑之遂谒祖祖乃曰我此间不比诸方凡于室中不要汝进前退后竖指擎拳绕禅床作女人拜提起坐具千般伎俩秪要你一言下谛当便是汝见处师茫然退叅三载一日入室罢祖谓曰子所下语已得十分试更与我说看师即剖而陈之祖曰说亦说得十分更与我断看师随所问而判之祖曰好即好秪是未曽得老僧说话在斋后可来祖师塔所与汝一一按过始得及至彼祖便以即心即佛非心非佛睦州担板汉南泉斩猫皃赵州狗子无佛性有佛性之语徧辟之其所对了无凝滞乃曵杖渡江适大水泛涨因留四日侪軰挽其归又二年祖方许可尝商略古今次执师手曰得汝说须是吾举得汝举须是吾说而今而后佛祖秘要诸方闗键无逃子掌握矣遂创南堂以居之于是名冠寰海成都帅席公旦请开法嘉佑未几徙昭觉迁能仁及大随上堂君王了了将帅惺惺一回得胜六国平宁上堂举临济叅黄檗语白云端和尚颂云一拳拳倒黄鹤楼一趯趯飜鹦鹉洲有意气时添意气不风流处也风流师曰大随即不然行年七十老躘蹱眼目精明耳不聋忽地有人欺负我一拳打倒过闗东绍兴乙夘秋七月大雨雪山中有异象师曰吾期至矣十七日别郡守以次越三日示少恙于天彭二十四日夜谓侍僧曰天晓无月时如何僧无对师曰倒教我与汝下火始得翌日还堋口廨院留遗诫蜕然示寂门弟子奉全身归烟雾四合猿鸟悲鸣茶毘异香徧野舌本如故舍利五色者不可计瘗于定光塔之西后住天童天目文礼作师画像赞曰东山一会人唯他不唧■〈口留〉别处着闲房丛林难讲究邡水潭蛇出惊人钝铁锅鸡啼白昼杂剧打来全火祗候晩岁放疎慵却与俗和同勒巴子使人勘验掷香贴便显家风定光无佛枉费罗笼临行揺铎向虚空那知丧尽白云宗
　　宋宗泰禅师涪城人自出闗徧游丛社至五祖吿香日祖举赵州洗钵盂话俾参洎入室举此话问师你道赵州向伊道甚么这僧便悟去师曰洗钵盂去聻祖曰你秪知路上事不知路上滋味师曰既知路上事路上有甚滋味祖曰你不知邪又问你曽游淛否师曰未也祖曰你未悟在师自此凡五年不能对祖一日升堂顾众曰八十翁翁辊绣球便下座师欣然出众曰和尚试辊一辊看祖以手作打杖皷势操蜀音唱绵州巴歌曰豆子山打瓦皷阳平山撒白雨白雨下取龙女织得绢二丈五一半属罗江一半属玄武师闻大悟掩祖口曰秪消唱到这里祖大咲而归后还汉州四众请开法无为迁正法上堂此一大事因缘自从世尊拈花迦叶微咲世尊曰吾有正法眼藏分付摩诃大迦叶以后灯灯相续祖祖相传迄至于今绵绵不坠直得遍地生华故号湼盘妙心亦曰本心亦曰本性亦曰本来面目亦曰第一义谛亦曰烁迦罗眼亦曰摩诃大般若在男曰男在女曰女汝等诸人但自悟去这般尽是闲言语遂拈起拂子曰会了唤作禅未悟果然难难难目前隔个须弥山悟了易易易信口道来无不是
　　宋丹霞子淳禅师剑州贾氏子弱冠为僧彻证于芙蓉之室上堂乾坤之内宇宙之间中有一寳秘在形山肇法师恁么道祗解指纵话迹且不能拈示于人丹霞今日擘开宇宙打破形山为诸人拈出具眼者办取以拄杖卓一下曰还见么鹭鸶立雪非同色明月芦花不似他上堂举德山示众曰我宗无语句实无一法与人德山恁么说话可谓是秪知入草求人不觉通身泥水仔细观来祗具一只眼若是丹霞则不然我宗有语句金刀翦不开深深玄妙旨玉女夜怀胎上堂亭亭日午犹亏半寂寂三更尚未圆六户不曽知暖意往来常在月明前上堂寳月流辉澄潭布影水无蘸月之意月无分照之心水月两忘方可称断所以道升天底事直须扬却十成底事直须丢却掷地金声不须回顾若能如是始解向异类中行诸人到这里还相委悉么良久曰常行不举人间步披毛戴角混尘泥僧问牛头未见四祖时如何师曰金菊乍开蜂竞采曰见后如何师曰苖枯花谢了无依宣和已亥春示寂塔全身于洪山之南
　　宋潼川梅山已禅师僧问如何是法身边事师曰枯木糁花不犯春曰如何是法身向上事师曰石女不妆眉宋阆州光国文赞禅师僧问如何是佛法大意师曰祸不单行又问诸法寂灭相不可以言宣猊座既登师如何说师曰因风吹火用力不多僧云恁么则佛佛道同师曰猫儿带纸帽问不二之法请师速道师曰领僧云恁么则人人有分也师曰了僧云锦屏天下少光国世间稀师曰退
　　宋云葢守智禅师剑州陈氏子游方至豫章大宁时法昌遇禅师韬藏西山师闻其饱叅即之昌问曰汝何所来师曰大宁又问三门夜来倒汝知么师愕然曰不知昌曰吴中石佛大有人不曽得见师惘然即展拜昌使谒翠岩真禅师虽久之无省且不舍寸阴及谒黄龙于积翠始尽所疑后首众石霜遂开法道吾徙云葢僧问有一无弦琴不是世间木今朝负上来请师弹一曲师拊膝一下僧云金风飒飒和清韵请师方便再垂音师曰陜府出铁牛上堂紧鞘离水靴踏破湖湘月手把铁蒺藜打碎龙虎穴翻身倒上树始见无生灭却笑老瞿昙弹指超弥勒上堂昨日高山看钓鱼歩行骑马失却驴有人拾得骆駞去重赏千金一也无若向这里荐得不着还草鞋钱上堂举赵州问僧向甚么处去曰摘茶去州曰闲师曰道着不着何处摸索背后龙鳞面前驴脚飜身筋斗孤云野鹤呵呵呵示众不离当处常湛然觅即知君不可见虽然先德恁么道且作个模子搭却若也出不得秪抱得古人底若也出得方有少分相应云葢则不然骑骏马绕须弥过山寻蚁迹能有几人知师居院之东堂政和辛夘死心谢事黄龙由湖南入山奉觐日已夕矣侍僧通谒师曵履且行且语曰将烛来看其面目何似生而致名喧宇宙死心亦絶呌把近前来我要照是真师叔是假师叔师即当胸欧一拳死心曰却是真个遂作礼宾主相得欢甚及死心复领黄龙至
　　政和甲午示寂时师住开福得讣上堂法门不幸法幢摧五藴山中化作灰昨夜泥牛通一线黄龙从此入轮回宋黄蘖真觉禅师潼川罗氏子居讲聚时偶以扇勒窻棂有声忽忆教中道十方俱击皷十处一时闻因大悟白本讲讲令叅问师径往黄龙后因瑞州太守委龙遴选黄蘖主人龙集众垂语曰钟楼上念讃床脚下种菜若人道得乃往住持师出荅曰猛虎当路坐龙大悦遂令师往由是诸方宗仰之上堂临济喝德山棒留与禅人作模范归宗磨雪峯球此个门庭接上流若是黄蘖即不然也无喝也无棒亦不推磨亦不辊球前面是案山背后是主山塞却伱眼睛桚破伱面门于此见得得不退转地尽未来际不向它求若见不得醍醐上味翻成毒药上堂寂兮寥兮蟾蜍皎皎下空谷寛兮廓兮曦光赫赫流四海曹溪路上剿絶人行多子塔前骈阗如市直饶这里荐得倜傥分明未是衲僧活计大丈夫汉须是向黒暗狱中敲枷打锁饿鬼队里放火夺浆推倒慈氏楼拆却空王殿灵苖瑞草和根拔满地从教荆棘生
　　宋宗显禅师潼川王氏子少为进士有声尝昼掬溪水为戏至夜思之遂见水泠然盈室欲汲之不可而尘境自空曰吾世网裂矣往依昭觉得度具满分戒后随众咨叅觉一日问师高高峰顶立深深海底行汝作么生会师于言下顿悟曰钉杀脚跟也觉拈起拂子曰这个又作么生师一咲而出服勤七祀南游至京师厯淮浙晩见五祖演和尚于海会出问未知闗捩子难过赵州桥赵州桥即不问如何是闗捩子祖曰汝且在门外立师进步一踏而退祖曰许多时茶饭元来也有人知滋味明日入室祖云伱便是昨日问话底僧否我固知你见处秪是未过得白云闗在师珍重便出时圆悟为侍者师以白云闗意扣之悟曰你但且下会取师笑曰我不是不会秪是未谙待见这老汉共伊理会一上明日祖往舒城师与悟继往适会于兴化祖问师记得曽在郡里相见来师曰全火秪候祖顾悟曰这汉饶舌自是机缘相契游庐阜回师以高高峰顶立深深海底行所得之语告五祖祖曰吾尝以此事诘先师先师云我曽问逺和尚逺曰猫有歃血之功虎有起尸之德非素达本源不能到也师给侍久祖钟爱之后辞西归为小叅复以颂送曰离乡四十余年一时忘却蜀语禅人回到成都切须记取鲁语时觉尚无恙师再侍之名声蔼着遂出住长松迁保福信相僧问三世诸佛六代祖师总出这圏不得如何是这圏师曰井栏唇上堂举仰山问中邑如何是佛性义邑曰我与你说个譬喻汝便会也譬如一室有六窻内有一猕猴外有猕猴从东边唤往往猕猴即应如是六窻俱唤俱应仰乃礼拜适蒙和尚指示某有个疑处邑曰你有甚么疑仰曰秪如内猕猴睡时外猕猴欲与相见又作么生邑下禅床执仰山手曰往往与你相见了师曰诸人要见二老么我也与你说个譬喻中邑大似个金师仰山将一块金来使金师酬价金师亦尽价相酬临成交易卖金底更与贴秤金师虽然闇喜心中未免偷疑何故若非细作定是贼赃便下座
　　宋南岳慈感禅师潼川杜氏子上堂古佛心秪如今若不会苦沉吟秋雨飒飒秋风飒飒乍此乍彼若为酬荅沙岸芦花青黄交杂禅者何依良久曰札
　　宋归宗正贤禅师潼州陈氏子幼从三圣海澄为苾蒭具满分戒游成都依大慈秀公习经论凡典籍过目成诵义亦顿暁秀称为经藏子出蜀谒诸尊宿后叩佛眼一日入室眼举殷勤抱得旃檀树语声未絶师顿悟眼曰经藏子漏逗了也自是与师商确渊奥亹亹无尽眼称善因手书真牧二字授之绍兴已巳归宗虚席郡侯礼请坚卧不应寳文李公懋尝问道于师同属官强之乃就上堂且第一句如何道汝等若何世界未成时父母未生时佛未出世时祖师未西来时道得已是第二句且第一句如何道直饶你十成道得未免左之右之卓拄杖下座上堂良久召大众曰作么生若也拟议贤上座谩你诸人去也打地和尚嗔他秘魔岩主擎个叉儿胡说乱道遂将一掴成虀粉散在十方世界还知么举拂子曰而今却在拂子头上说一切智智清净无二无二分无别无断故还闻么阎老子知得乃曰贤上座你若相当去不妨竒特或不相当摠在我手里秪向他道阎老子你也退歩摸索鼻孔看击禅床下座僧问久黙斯要已泄真机学人上来请师开示师曰耳朶在甚么处曰一句分明该万象师曰分明底事作么生曰台星临照枯木回春师曰换却你眼睛
　　宋潼川愚邱居静禅师成都杨氏子年十四礼白马安慧为师闻南堂道望遂往依焉堂举香严枯木里龙吟话往返酬诘师于言下大悟一日堂问曰莫守寒岩异草青坐却白云宗不妙汝作么生师曰直须挥剑若不挥剑渔父栖巢堂矍然曰这小厮儿师珍重便行出住东岩上堂月生一东岩乍住増愁寂红尘世路有多端米面仓储无颗粒崖为伴泉为匹飒飒清风来入室山王土地暗中忙云版钟鱼偷泪滴世人莫道守空岩亦有东篱打西壁尝谓众曰叅学至要不出先南堂道最初句及末后句透得过者一生事毕倘或未然更与你分作十门各各印证自心还得穏当也未一须信有教外别传二须知有教外别传三须会无情说法与有情说法无二四须见性如观掌中之物了了分明一一田地穏密五须具择法眼六须行鸟道玄路七须文武兼济八须摧邪显正九须大机大用十须向异类中行凡欲绍隆法种须尽此纲要方坐得这曲様床子受行天下人礼拜敢与佛祖为师若不到恁么田地祗一向虚头他时异日阎老子未放你在间有学者各门颂出呈师师以颂示曰十门纲要掌中施机会来时自有为作者不须排位次大都首尾是根基
　　宋剑门南修造禅师淳厚之士也自大随一语契投服勤不怠归谒崇化赟禅师坐次赟以宗门三印问之南曰印空印泥印水平地寒涛竞起假饶去就十分也是灵龟曵尾
　　宋慧通清旦禅师蓬州严氏子初出闗至德山值泰上堂举赵州曰台山婆子已为汝勘破了也且道意在甚么处良久曰就地撮将黄叶去入山推出白云来师闻释然翌日入室山问前百丈不落因果因甚么堕野狐后百丈不昧因果因甚么脱野狐师曰好与一坑埋却住后上堂说佛说祖正如好肉剜疮举古举今犹若残羮馊饭一闻便悟已落第二头一举便行早是不着便须知个事如天普葢似地普擎师子游行不求伴侣壮士展臂不借他力佛祖拈掇不起衲僧愿见无门迷悟双忘圣凡路絶且道从上诸圣以何法示人喝一喝曰莫妄想佛性和尚忌日上堂二脚驴子弄蹄行步步相随不相到树头惊起双双鱼拈来一老一不老为怜松竹引清风其柰出门便是草因唤檀郎识得渠大机大用都推倒烧香勘证见根源粪扫堆头拾得寳丛林浩浩谩商量劝君莫谤先师好
　　宋东林道颜禅师潼川人族鲜于氏久叅圆悟微有省发洎悟还蜀嘱依妙喜仍以书致喜曰颜川彩绘已毕但欠点眼耳他日嗣其后未可量也喜居云门及洋屿师皆在焉朝夕质疑方大悟住后上堂一叶落天下秋一尘起大地收鸟窠吹布毛便有人悟去今时学者为甚么却不知自已良久曰莫错怪人好上堂欲识诸佛心但向众生心行中识取欲识常住不凋性但向万物迁变处会取还识得么欲得不招无间业莫谤如来正法轮上堂诸人知处良遂摠知良遂知处诸人不知作么生是良遂知处乃曰鸬鹚语鹤上堂仲冬严寒三界无安富者快乐贫者饥寒不识玄旨错认定盘何也牛头安尾上北斗面南看上堂一滴滴水一滴滴冻天寒人寒风动幡动云门扇子■〈孛〉跳上三十三天筑着帝释鼻孔东海鲤鱼打一棒雨似盆倾不出诸人十二时中寻常受用上堂云圆通门户八字打开若是从门入得不堪共语须是入得无门之门方可坐登堂奥所以道过去诸如如来斯门已成就现在诸菩萨今各入圆明未来叅学人当依如是法从上诸圣幸有如此广大门风不能继绍甘自鄙弃穿窬墙壁好不丈夫敢问大众无门之门作么生入良久云非唯观世音我亦从中证上堂元宵已过化主出门六羣比邱各从其类此众无复枝叶纯有真实如是増上慢人退亦佳矣麒麟不为瑞鸑鷟不为荣麦秀两岐禾登九穗总不消得但愿官中无事林下栖禅水牯牛饱卧斜阳担板汉清贫长乐粥足饭足俯仰随时筯笼不乱搀匙老鼠不咬甑箄山家活计淡薄长情不敬功德天谁嫌黒暗女有智主人二俱不受良久曰君子爱财取之以道上堂去年寒食后今年寒食前日日是好日不是正中偏上堂客舍久留连家乡夕照边檐悬三月雨水没两湖莲镬漏烧灯盏柴生满灶烟已忘南北念入望尽平川上堂旃檀林无杂树欝密深沉师子住所以旃檀丛林旃檀围绕荆棘丛林荆棘围绕一人为主两人为伴成就万亿国土士农工商若夜叉若罗刹见行魔业优哉游哉聊以卒岁僧问香严上树话意旨如何师曰描不成画不就曰李陵虽好手争奈陷畨何师曰甚么处去来问如何是佛师曰汝是元固僧近前曰喏喏师曰裩无裆袴无口问如何是佛师曰志公和尚曰学人问佛何故荅志公和尚师曰志公不是闲和尚曰如何是法师曰黄绢幼妇外孙虀臼曰是甚么章句师曰絶妙好辞曰如何是僧师曰钓鱼船上谢三郎曰何不直说师曰玄沙和尚曰三寳已蒙师指示向上宗乗事若何师曰王乔诈仙得仙僧呵呵大咲师乃叩齿
　　宋剑州万寿自护禅师上堂古者道若人识得心大地无寸土万寿即不然若人识得心未是究竟处且那里是究竟处拈拄杖卓一下曰甜瓜彻蔕甜苦瓠连根苦宋汀州报恩法演禅师果州人上堂举俱胝竖指因缘师曰佳人睡起懒梳头把得金钗挿便休大抵还他肌骨好不涂红粉也风流
　　宋智者真慈禅师潼川人姓李氏初依成都正法出家具戒后游讲肆听讲圆觉至四大各离今者妄身当在何处毕竟无体实同幻化因而有省作颂曰一颗明珠在我这里拨着动着放光动地以呈诸讲师无能暁之者归以呈其师遂举狗子无佛性话诘之师曰虽百千万亿公案不出此颂也其师以为不逊乃叱出师因南游至庐山圆通挂搭时卍庵为西堂为众入室举僧问云门拨尘见佛时如何门云佛亦是尘师随声便喝以手指胸曰佛亦是尘师复颂曰拨尘见佛佛亦是尘问了荅了直下翻身劝君更尽一杯酒西出阳闗无故人又颂尘尘三昧曰钵里饭桶里水别寳昆仑坐潭底一尘尘上走须弥明眼波斯笑弹指笑弹指珊瑚枝上清风起卍庵深肯之
　　宋德山子涓禅师潼川人也上堂见见之时见非是见见犹离见见不能及遂喝曰鲸吞海水尽露出珊瑚枝众中忽有个衲僧出来道长老休寐语却许伊具一只眼上堂横按拄杖曰一二三四五六七七六五四三二一循环逆顺数将来数到未来无尽日因七见一因一亡七踏破太虚空铁牛也汗出絶气息无踪迹掷拄杖曰更须放下这个始是叅学事毕上堂拈拄杖曰有时夺人不夺境拄杖子七纵八横有时夺境不夺人山僧七颠八倒有时人境两俱夺拄杖子与山僧削迹吞声有时人境俱不夺卓拄杖曰伴我行千里携君过万山忽然撞着临济大师时如何喝曰未明心地印难透祖师闗
　　宋净慈北磵禅师名居简字敬叟潼川王氏子以其寓北磵日久故人称北磵云先出家天台报恩光孝寺退居杭飞来峰之阴张公诚子与旴江刺史走书以唐僧绍隆所开山处之江东部使者以东林云居处之不应后迁至净慈师颂世尊初生话云一声哇地便叱哩突出如斯大阐提此土西天起殃害堂堂洗土不成泥又颂楞严经六解一亡云六用无功信不通一时分付与春风篆烟一缕闲清画百鸟不来花自红尝辟一室以居名曰■室作赋以自见其略曰进则面墙退则坐井柱忽不支壁忽就殒豁然而虚漠然而冏如蒙之击如震而警又曰如无尽藏如大圆镜前山送青若壮士之排闼后山回闯拟良工之御骏抚鸿鹄而晩眺入冥冥而逺引咲云烟之轻去漫悠悠而无定驻落日于西崦延初蟾于东岭是皆中所得也有北磵集十九卷行世旴江张公诚子序之曰读其文宗密未知其伯仲诵其诗合叅寥觉范为一人不能当也北磵于人不茍合合亦不茍暌取舍去就之际洁如也龙泉叶公水心酬师诗曰简公诗语特惊人六反掀腾不动身说与东家小儿女涂青染绿未禁春师居天台委羽有二姓争竹山竭产不肯已仙居丞王君怿来嘱师讽之乃作种竹赋一首示二姓而讼遂止
　　宋径山师范禅师梓潼雍氏子九岁依阴平山僧道钦出家经书过目成诵绍熈五年冬登具戒明年次成都坐夏正法遇老宿名尧者师请益坐禅之法尧曰禅是何物坐底是谁师受其语昼夜体究一日如厕提前话有省明年辞去谒佛照于育王佛照问师曰何处人师曰剑州人佛照曰带得剑来么师随声便喝佛照咲曰者乌头子也乱做贫甚无资薙发故佛照室中常以乌头子目之久复还灵隠破庵居第一座未几以台雁未到拉月石溪同游至瑞岩时云巢领住持事留分座忽夜梦伟衣冠者持把茅见授翌日明州清凉专使至师受请入院见所谓伽蓝神茅其姓衣冠与畴昔所梦无异云征入内奏对详明上为之动色赐金襕僧伽黎仍宣诣慈明殿升座垂帘而听赐佛鉴禅师号淳佑戊申秋师筑室明月池上榜曰退耕乞老于朝而旧疾适作三月旦升堂示众曰山僧既老且病无力得与诸人东语西话今日勉强出来从前所说不到底尽情向诸人面前抖擞去也遂起身抖衣云是多少十五日集两班区画后事亲书遗表及遗书十数言咲谐谑如平时其徒以遗偈为请乃执笔疾书云来时空索索去也赤条条更要问端的天台有石桥移顷而逝禀法分化有雪岩钦断桥伦西岩惠焉

　　蜀中广记卷八十九

　　●钦定四库全书

　　蜀中广记卷九十

　　（明）曹学佺 撰

　　○高僧记第十

　　附录【经验果报等】

　　任昉述异记宋罗玙妻费氏宁蜀人父恱宁州刺史费少敬佛诵法华经数年勤至不倦后忽得病苦心痛垂命阖门惶惧属纩待时费私心念我诵经勤苦宜有善佑庶不于此遂致死也既而睡卧食顷如寤如梦见佛于窻中授手以摩其心应时都愈一堂男女童仆悉覩金光亦闻香气玙从妹即琰外族曽祖尚书中兵郎费愔之夫人也惟时省疾床第亦具闻见于是大兴信悟虔戒至终
　　法苑珠林宋马虔伯巴西阆中人也少信佛法尝作宣汉县宰以元嘉十二年七月夜于县得梦见天际有三人长二丈余姿客严丽临云下观诸天伎乐盈牣空中告曰汝厄在荆楚戊寅之年八月四日若处山泽其祸克消人中斋戒亦可获免若过此期当悟道也时俯见相识杨暹等八人并着锁械又见道士胡辽半身土中天际神人皆记八人命尽年月惟语辽曰若能修立功德犹可延长也暹等皆如期亡辽闻益惧奉法山居勤励弥至虔伯后为梁西曹州将萧思话也萧转南蛮复命为行叅军虔伯耳荆楚之言心甚怀惧求萧解职将适衡山萧坚不许十五年即戊寅岁也六月末得病至八月四日危笃守命其日黄昏后忽朗然彻视遥见西面有三人姿质金曜仪相端备虔伯委悉详视犹是前所梦者顷之不见同居小大皆闻香气因而流汗病即小瘥虔伯所居廨宇卑陋于时自觉处在殿堂廊壁瓌耀皆是珍寳于是所患悉以复
　　宋太原人王球字叔达为涪陵太守以元嘉元年于郡失守系在刑狱防锁坚固球先精进用心尤至狱中百余人并多饥饿球每食皆分施之日自持斋至心念观世音夜梦升高座见一沙门以一卷经与之题名光明按行品并诸菩萨名球得而披读忘第一菩萨名第二观音第三势至又见一车轮沙门曰此五道门也既觉锁断脱球心知神力弥増专志因自钉治其锁经三日而被原宥
　　唐武德中都水使者苏长为巴州刺史长将家口赴任渡嘉陵江中流风起船没男女六十余人一时溺死惟有一妾常读法华经船中水入妾头戴经函誓与俱溺妾独不沉随波泛滥顷之着岸逐经函而泊开视其经了无湿污后嫁为人妇逾旧笃信
　　唐贞观元年蓬州仪陇县丞刘弼前任江南县尉时忽有一鸟于弼房前树上鸣土人云是恶鸟不祥之声家逢此鸟杀主不疑刘弼闻惧思念欲修功德禳之不知何福为胜夜梦一僧偏讃金刚般若经令读诵百遍依命即读满至百遍忽有大风从东北而来拔此鸟树隔舍遥掷巷里其拔处坑纵广一丈五尺过后看其风来处小枝大草并随风回靡风止复起如故故知经力不可思议
　　唐遂州人赵文信贞观四年暴死三日复苏自说云初死有人遮拥驱逐将行同伴十人并共相随至阎罗王所其中见有一僧王先唤师问云师一生已来修何功德师荅云贫道从生已来惟诵金刚般若王闻此语忽即惊起合掌讃言善哉善哉师谂诵般若当得升天出世何因错来至此王言未讫忽有天衣来下引师上天去后唤遂州人前汝从生已来修何功德其人报王言某一生已来不修佛经唯好庾信文章集录王言庾信者是大罪人现此受苦汝见庾信颇曽识否其人报云虽读渠文章然不识其人王即遣人引出庾信令示其人乃见一龟身一头多龟去少时现一人张口云我是庾信为生时好作文章妄引佛经杂糅俗书诽谤佛法谓言不及孔老之教今受罪报龟身苦也此人活已具向亲说遂州之地人多好猎采捕虫鱼逺近闻见者共相鉴戒永断杀业各发诚心受持般若焉
　　唐贞观五年隆州巴西县令狐元轨者信敬佛法欲写法华金刚般若涅盘等经无由自检凭彼土抗禅师检校抗乃为在寺如法洁净写讫入袠还岐州庄所经留在庄并老子五千文同在一处忽为外火延烧堂宇是草覆一时灰荡轨于时任冯翊县令家人相命拨灰觅金铜轴既拨灰开其内诸经宛然如故黄色不改惟箱袠成灰又觅老子便从火化于时闻见之者莫不嗟异其金刚般若经一卷题字焦黒访问所由乃初题经时有州官能书其人杂食行急不获洁净直尔立题便去由是色焦观者起信瑞经亦存京师西明寺
　　任自信嘉州人唐贞元十五年曽徃湖南常持金刚经洁白无点过洞庭湖忽有异物如云冒舟上俄顷而散舟中遂失自信不知所在久之凌波而出云至龙宫谒龙王四五人命升殿念金刚经与珠寳数十事二僧相送出宫一僧曰凭附小信至衡岳观音台结真师付之云是汝和尚送来令转金刚经至南岳访真师云汝和尚灭度已五六年矣
　　唐贞元十七年段文昌自新入蜀应南康王韦皋辟命洎韦之暮年为贼嬖谗构遂摄尉灵池县韦寻卒贼辟知留后文昌旧与不合闻之连夜离县至城东门辟寻有帖不令诸县官离县其夕阴风及返出郭二里见火两炬夹道百步为导初意县吏迎候怪其不前高下逺近不差欲及县郭方灭及问县吏向来知府帖矣时文昌念金刚经已六年数无虚日信乎志诚心坚有感必应向夹道左右乃经所著迹也后辟逆节渐露诏以袁滋为节度使文昌从弟少从军知左营事惧及祸与监军定计以蜡丸帛书通谋于袁事旋发悉为鱼肉贼谓文昌知其谋于一时念经夜久素觉困寐门户悉闭忽闻开户而入言不畏者再三若物投按嚗然有声惊起之际言犹在耳顾视左右吏悉睡俾烛桦四索初无所见向之门扄已开矣
　　唐元和初汉州孔目典陈昭因患见一人着黄衣至床前云赵判官唤尔昭问所因云至自冥间刘辟与窦悬对事要召为证昭即留坐逡巡又一人手持一物如球胞前吏恠其迟荅曰只缘此候屠行开因笑谓昭曰君勿惧噉生人气须得猪胞君可面东侧卧昭依其言不觉已随二吏行路甚平可十里余至一城大如府城甲士守门及入见一人怒容可恶骇即赵判官也语云刘辟取东川窦悬捕牛四十七头送梓州称准开判杀辟又云先无牒君为孔目典合知事实未及对隔壁闻窦悬呼陈昭好在及问兄弟妻子存亡昭即欲叅见冥吏云窦使君形容极恶不欲相见昭乃具说杀牛实奉刘尚书委曲非牒也纸是麻见在汉州其私房架上即令吏领昭至汉州取之门馆扄鏁乃于节窍中出入委曲至辟乃无言赵语昭尔自有一过知否窦悬所杀牛尔取一牛头昭未及荅赵曰此不同人间不可抵也须臾见一卒挈牛头而至昭即恐惧求救赵令检格合决一百考五十日因问昭曽作何功德昭即自陈曽设若干斋画某像赵云此来生福耳昭又言曽于表兄家读金刚经赵曰可合掌昭如言有顷见黄襥箱经自天而下住昭前昭取视之即表兄所借本也标有烧处尚在又合掌其经即灭赵曰此足以免便放回令昭往一司向生禄簿检其修短吏报云昭本名钊是金旁刀至某年改为昭更得十八年昭闻惆怅赵笑曰十八年大得作乐事何不悦乎乃令吏送昭至半道见一马当路吏云此尔本属可乗此即骑乃活死一日半矣
　　蜀左营卒王殷常读金刚经不茹荤饮酒为赏设库子前后为人误累合死者数四皆非意得免至唐大和四年郭钊镇蜀川性严急小不如意皆死王殷因呈绵缬郭嫌其恶弱令袒背将毙之郭有番狗随郭卧起非使宅人逢之辄噬忽吠声立抱王殷之背驱逐不去郭异之怒遂解
　　赵安成都人唐大和四年在家常持金刚经日十遍会蛮冦退归安于途中见军器辄收置于家为仇者所吿吏捕至门涕泣礼经而去为狱吏所掠遂自诬伏罪将科断到节帅厅枷杻自解乃诘之泣曰安不为盗皆得之巷陌毎读金刚经恐是其力节帅叱之不信及过次忽于按名下书一于字后即云余并准法竟不知何意也及还洗浴礼经开匣视之其经揉裂折轴若壮夫之拉也妻曰某日闻库中有声如有斫扑乃安被考讯之时无差跌矣
　　唐太和五年汉州什邡县百姓王翰常在市日逐小利忽暴卒经三日却活云冥中有十六人同被追十五人散配他处翰独至一司见一青衫少年称是已侄为冥官厅子遂引见准还又云是已兄貌皆不类其兄语云有寃牛一头诉尔烧畲枉烧又曽卖竹与杀狗人作箜簇杀狗两头狗亦诉尔尔今名未注死籍犹可以免为作何功德翰请日持金刚经七遍与之其兄喜曰足矣及活遂舍业出家
　　唐太和五年梓州人倪勤以武略称因典涪州兴教仓素持金刚经仓有厅事面江甚为胜槩乃设佛像而读经其中六月九日江水大涨惟不至此厅下勤读益励洎水退周视数里室屋尽溺此厅略不沾渍仓亦无伤人皆礼敬
　　唐南康王韦皋镇蜀时有左营伍伯于西山行营同大寺学念金刚经性钝初一日纔得题目其夜堡外拾薪为畨骑缚去行百余里乃止天未明遂踣之于地以发系橛覆以駞罽寝其上此人唯念经题忽见金一铤放光止于前试举首动身所缚悉脱遂潜起逐金铤走计行未得十余里迟明不觉已至家家在府东市妻儿初疑其鬼具陈来由到家五六日行营将方申其逃初韦不信以逃日与至家日不差始免之
　　唐李琚成都人大中元年四月十六日忽患疫疾恍惚之际见一人称行病鬼王骂琚云抵犯多我来领汝云明日后共三女人同来速设酒食皆我妻也琚亦酬卒曰汝何得三妻但闻河北啾唧不覩人也及期果来至二十一日辞去琚亦拜送却回便觉身轻于佛堂作礼将吃粥却行次忽被风吹去住足不得乃至一大山见江海无涯人畜随流琚立岸边不知所向良久有黄衫人问曰公是何人随我来方四五步已见江山甚逺又问作何善事若无适足于水上作猪羊等也细说恐王问琚云在成都府曽率百余家于净众等造西方功德一堵于大圣慈寺写大藏经已得五百余卷使者讃叹引去约五十里见一大城入门数里见殿上僧长六七尺语王云此人志心造善无有欺谄王诘黄衫人于何处得文帖追平人来荅云山下见领来无帖追王云急送去便见所作功德在殿上碑记分明石壁造广利方在后使者领去又入一院令坐向琚说缘汉州刺史韦某亡欲令与作须州刺史琚都不谕六七日归凡过十三处皆云王院悉有侍卫总云与写一卷金刚经遂到家使人临别执手亦曰乞一卷金刚经便觉头痛至一塔下闻人云我是道安和尚作病卓头两下愿得你道心坚固遂醒见观音菩萨现头边立笑自此顿寤妻皃环泣云没已七日唯心尚暖写经与所许者自诵不怠
　　张政卭州人唐开成三年七月十五日暴亡初见四人来捉行半日至大江阔甚渡深三尺许细看尽是脓血便小声念金刚经使者便入城见胡僧长八尺余骂使者何不依帖乱捉平人尽皆惊拜及领见王僧与对坐曰张政是我本宗弟子被妄领来王曰待略勘问僧色怒下判放去见使者四人皆着大枷僧自领政出城不见所渡之水僧曰吾是汝所宗和尚汝识我否我是须菩提乃知是持经之力再三拜礼僧曰弟子合眼僧以杖一击不觉失声乃活
　　巴南宰韦氏忘其名常念金刚经唐光化中赴任至泥溪遇一女人着绯衣挈二子偕行登山前岭行人相驻呌噪见是赤狸大虫三子母也逡巡与韦分路而去韦终不觉葢持经之力云
　　唐姚待梓州人常持金刚经并为母造一百部忽有鹿驯戏见人不惊犬亦不吠逡巡自去有人宰羊呼待同食食了即卒使者引去见一城门上有额遂令入见王王呼何得食肉待云虽则食肉此元持经王称善曰既能持经何不断肉待为母写经有屠儿李回奴来请一卷焚香供养回奴死后有人见于冥间枷锁自脱亦生善道
　　唐陈文达梓州郪县人常持金刚经愿与亡父母八万四千遍多有祥瑞为人转经患难皆免铜山县人陈纳曽为冥司所追见地下筑台问之云此是般若台筑之待陈文达其为冥司所敬如此
　　唐薛严忠州司马蔬食长斋日念金刚经三十遍至七十二将终见幢葢音乐来迎其妻崔氏即御史安俨之姑也属纩次见严随幢葢冉冉升天而去呼之不顾一家皆闻有异香气
　　前蜀王氏干德初有小军使陈公娶高中令骈诸孙女若人持不杀二十余年后为男女婚娶礼须屠宰亲戚言自已持戒行礼酒筵将何以娱宾也依违之际遂多庖割俄未浃旬得疾颇异口但慌言已而三宿还苏述冥间事初被黒衣使者追摄入岐府城隍庙庙神峨冠大袖与一金甲武士晤坐使者领高见神武士言语纷纭扼腕骂曰吾护戒神将也为汝二十年食寝不遑岂期忽起杀心顿亏戒检命虽未尽罪亦颇深须送冥司惩其故犯城隍神问高曰汝更修何善追赎过尤乎白曰诵得三伤颂一钵和尚歌遂合掌向神厉声而诵神与武士耸耳擎拳立听颜色渐怡及卒章神皆涕泪乃谓高曰且归人间宜切营善拜辞未毕飒然起坐备陈厥事自此三伤一钵之歌人皆传写讽诵焉
　　晋杜愿字永平梓潼涪人也家巨富有一男名天保笃爱念年十岁泰元三年暴病而死经数月日家所养猪生五子一子最肥后官长新到愿将以作礼捉就杀之有一比邱忽至愿前谓曰此■〈犭屯〉是君儿也方前百余日而相忘乎言竟忽然不见四顾寻视见在西天腾空而去香气充满弥日乃歇
　　东川牙将者其子尝瘖忽一日画地吿其父曰儿宿瘴深重被兹业病闻大圣院神通欲舍身出家依止供养兾消除罪根耳父许之由是虔洁焚修夙夜无怠经数载倐尒能言抗音清辩超于羣軰后有跛童子者观兹竒异发愿于大圣院终身苦行懴悔求福未逾期岁忽能起行筋骨自伸步骤无碍事悉具本院碑殿右东庑有瘖僧跛童子二画像并存
　　山居录云黄山谷谪涪梦一女子语之曰妾生前诵法华经愿身后为男子得大智慧为时名人今学士妾后身也学士年来患腋气缘年久棺朽蚁穴两腋故有此患能起而除之则愈矣既觉访得其墓如言收掩其疾果愈涪翁自记于江壁
　　普州乐至县有临水精舍主僧夜梦一贵人跨马而入曰我山神也今暂还不久当复往归寤而有金堂县尉令狐习舆病适至信宿而卒习父撝家居初未闻习病一夕梦习缘檄归喜甚亟迎门及下马楫而言曰习不孝不得终事父母今当为眉山杨氏子名虞仲后二十三年仍以直言中甲科官职显于今世矣辞诀而去父惊愕而寤其日讣至撝痛悼甚它日物色眉山杨氏实以是岁生子及长名虞仲登第之年正习死后二十三年也提刑何悫作习墓表述其事甚详虞仲倅遂宁日令狐氏有讼事自它郡送遂宁虑不得直乃以墓表墨本因虞仲宾达之虞仲亦隠其事然蜀人多知之者表弟沈作肃录其墓表见遗出暌车志
　　伪蜀广都县百姓陈宏泰者家富于财尝有假货钱一万宏泰征之甚急人曰请无虑吾先养虾■〈虫麻〉万余头贷之足奉偿泰闻之恻然已其债仍别与钱十千令悉放虾■〈虫麻〉于江中经月余泰因夜归马惊不进前有物光明视之乃金虾■〈虫麻〉也出儆戒录
　　伪蜀渠阳邻山有富民王行魁尝养一马甚爱之刍粟喂饲倍于他马一日因乗往本郡遇夏潦暴涨舟子先渡马回舟以迎王氏至中流风起船覆其马自岸奔入骇浪接其主苍茫之间遽免沈溺
　　唐贞观中有一人任嶲州于寺得一真珠像至京师诸大寺却与千贯钱买之不肯遂毁破卖得一千三百贯后日余患重寤寐间见一僧云何因毁坏尊像遂遣人拔其舌长尺余苦痛呻吟数日而死德安县令薛逵备知此事出广古今五行记
　　伪蜀大慈寺赐紫慈照大师昭明主持文殊阁常募化钱物称供奉菩萨圣像积有星岁所获大半入已后染疾但见火烧顶至足周而复始不胜其苦悔过懴谢唱施衣物竟不获免
　　伪蜀金堂县三学山开照寺夜羣冦入寺劫掠缁徒罄尽寺元有释迦藕丝袈裟为千载之异物也贼曹令取与其妻拆而易之夫妻当时手指节节随落须鬓俱坠寻事败戮于市
　　伪蜀潼江军起攻取阆州兵火烧刼闾里荡尽佛寺有一大钟在有一卒挥大石击钟令碎而鬻之钟旋破裂流逆正中卒胫双折而死已上三则出儆诫记
　　宋元嘉初益州刺史遣三人入山伐樵路迷忽见一龟大如车轮四足各蹑一小龟而行又有百余黄龟从其后三人叩头请示出路龟乃伸颈若有意焉因共随逐即得出路一人无故取小龟割以为臛食之须臾暴死唯不噉者无恙出异苑
　　唐武德中遂州总管府记室叅军孔恪暴病死一日而苏自说被收至官所问何故杀牛两头恪云不杀官曰汝弟证汝杀何故不认因呼恪弟死已数年矣既至枷械甚严官问汝所言兄杀牛虚实弟曰兄前言招慰獠贼使某杀牛会之实奉兄命非自杀也恪曰使弟杀牛会是实然国事也恪有何罪官曰汝杀会獠以招慰为功用求官实为己利何为国事因谓恪弟曰汝以证兄故久留汝兄既遣杀汝便无罪放任受生言讫弟忽不见亦竟不得言叙官又问恪因何复杀两鸭恪曰前任县令杀鸭供客岂恪罪耶官言曰客自有料杀鸭供之将求美誉非罪而何又问何故杀鸡卵六枚曰平生不食鸡卵唯忆九岁时寒日母与六枚因煑食之官曰然欲推罪母耶恪曰不敢但说其因耳官曰汝杀他罪自当受之言讫忽见数十人来执恪将出去恪大呼曰官府亦大枉滥官闻之呼还曰何枉滥恪曰生来有罪皆不遗生来修福皆不见记者岂非滥耶官问主司恪有何福何为不录主司对曰福亦皆录量罪多少若福多罪少先令受福罪多福少先令受罪然恪福少罪多故未论其福官怒曰虽先受罪何不唱福示之命鞭主司一百儵忽鞭讫血流溅地既而唱恪生来所修之福亦无遗者官谓恪曰汝应先受罪我更令汝归耳可勤造福因遣人送出遂苏恪大集僧尼行道懴悔精勤苦行自说其事至七日家人辞诀俄而命终也出冥报记
　　唐蜀郡法曹叅军曹惟恩当章仇兼琼之时为西山运粮使甚见委任惟恩白事于兼琼琼与语毕令还惟恩妻生男有疾因以情吿兼琼请留数日兼琼大怒叱之令出集众斩之其妻闻之乗车携两子与之诀惟恩已辫发束缚兼琼出临斩之惟恩二男叩头谢之来抱马足马为不行兼琼为之下泣云业已令矣犹未释郡有禅僧道行至高兼琼毎师之禅僧乃见兼琼曰恩命且尽请不须杀免之兼琼乃赦惟恩明日使惟恩行泸府长史事赐绯鱼袋专知西山转运使仍许与其妻行惟恩至泸州因疾梦僧吿之曰曹惟恩一生中负心杀人甚多无分毫善事今寃家债主将至为之奈何惟恩哀祈甚至僧曰汝能度两子为僧家中钱物衣服尽用施寺仍合家素飡堂前设道场请名僧昼夜诵经礼懴延旬月之命如不能即当死矣惟恩曰诸事易耳然苦不食问口之不食若之何僧曰取羊肝水浸加以椒酱食之即飡矣既觉具告其妻妻赞之即僧二子又如言置道场转经且食羊肝即饭矣如是月余晨坐其亡母亡姊皆来视之惟恩大惊趋走迎候有一鬼子手执绛幡前引升自西阶植幡焉其亡姊不言但于幡下儛僛僛不辍其母泣曰惟恩在生不知罪杀人无数今寃家欲来吾不忍见汝受苦辛故来视汝惟恩命祭母母食之其姊舞更不与交一言母食毕与姊皆去惟恩疾转甚于是羊肝亦不食常卧道场中尽日眠觉有二青衣童子其长等焦侥也一坐其头一坐足惟恩问之童子不与语而童子貌甚闲暇口有四牙出于唇外明日食时惟恩见所杀人或破头溃膓断截手足或斩首流血盛怒而来诟惟恩曰逆贼与我同事急反杀我灭口我今诉于帝故取汝来则升阶而二童子推之不得进但慢骂日中乃去惟恩知不免具言其事如此毎日常来皆为童子所推不得至惟恩病月余忽失二童子惟恩大惧与妻子别于是死者大至众见惟恩如被曵状坠于堂下遂卒惟恩少时有千牛备身为泽州相州判司常养贼徒数十人令其所在为盗而馆之及事发则杀之以灭口前后杀百余人故祸及也
　　唐天寳后有张某为剑南节度使中元日令郭下诸寺盛其陈列以纵士女游观有华阳李尉者妻貌甚美阗于蜀人张亦知之及诸寺严设倾城皆至其从事及州县官家人看者所由必白于张唯李尉之妻不至异之令人潜问其邻果以貌美不出张乃令于开元寺选一大院遣蜀之象工絶巧者极其妙思作一铺木人音声闗捩在内丝竹皆备令百姓士庶恣观三日去三日满即将进内殿百里车舆阗噎两日李君之妻亦不来三日欲夜人散李妻乗兠子从婢一人而至将出宅人已奔走启于张矣张乃易其衣服先往于院内一脱空佛中坐觇觑之须臾到先令探屋内都无人乃下张见之乃神仙之人非代所有及归潜求李尉之家来往者浮屠尼及女巫更致意焉李尉妻皆惊而拒之会李尉以推事受赃为其仆所发张乃令能吏深文按之奏杖六十流于岭徼死于道张乃厚赂李尉之母强取之适李尉愚而陋其妻毎有庸奴之恨遂肯置于州张宠敬无与伦比然自此后亦常髣髴见李尉在于其侧令术士禳谢竟不能止岁余李之妻亦卒数年张疾病见李尉状益甚明忽一日覩李尉之妻宛如平生张惊前问之李妻曰妾感公恩深思有所报李某已上诉于帝期在此岁然公亦有人救拔但过得兹年必无虞矣彼已来迎公若不出必不敢升公之堂慎不可下言毕而去其华山道士符箓极高与张结坛场于宅内言亦略同张数月不敢降阶李妻亦同来皆教以严慎之道又一日黄昏时堂下东厢有丛竹张见一红衫子袖于侧招已者以其李妻之来也都忘前所戒便下阶奔往赴之左右随后呌呼止之不得至则见李尉衣妇人服拽张于林下殴击良久云此贼若不着红衫子招肯下阶耶乃执之出门去左右如醉及醒见张仆于林下矣眼鼻皆血唯心上暖扶至堂而卒出逸史
　　南楚新闻唐黔南廉使秦匡谋以蛮冦大举兵力不敌奔江陵节度杜悰既谒见怒其不趋庭退而使吏让之曰汝鳯翔一民也悰两为鳯翔节度汝今靡认桑梓耶匡谋报曰谋虽家世岐下少离中土太傅拥节已忝分符实不曽趋走台阶此日况在荆南乎悰怒遣絷之发函与韦相云匡谋擅弃城池不能死王事请诛之韦奏请依悰处置敇既降悰乃亲临都市监戮之匡谋将就法谓其子曰今日之死实寃枉无状奈申诉非及但多焚纸墨于泉下理之耳行刑观者驾肩接踵挥刃之际悰大惊骤得疾遂舆而返俄有旋风大作飞卷尘埃直入府署乃散是夕狱吏发狂自扑而殒旬日悰卒议者以悰恃权贵枉刑戮获兹报焉
　　北梦琐言成汭镇荆州有垫江县令崔与主簿李矩不恊邻于水火一旦羣盗刼县杀令崔贼过后矩入宅检校有一厅子方避贼见矩以为与贼通明日言镇将众咸知矩崔失欢颇疑之执送中州推问不伏遂解送江陵禁右厢狱厢吏速于具狱催吏常某言于判官范某曰李矩诋谰须栲竟之范固不许常竟锻炼以成之矩临刑戒家人多烧纸笔讼于地下纔一月常某暴亡后李矩白日见身范惊仆矩曰某受判官深恩非敢造次但冥府只要为证耳及妻子以诚祈之乞容旬月区分家事虽无痛苦饮食如常但困惫踰月而卒
　　王蜀时杜判官妻张氏士流之子与杜齐休数十年诞育一子寿过六旬而殂殁洎殡于家累旬后卜窆于外启坟之际觉秘器揺动谓其还魂剖而视之化作大蛇蟠蜿其中骨肉舍散俄顷徐奔林莽而去又兴元静明寺尼曰王三姑亦于棺中化为大蛇其杜妻至晩年不敬其夫夫老病视听步履皆不任持冻馁而卒人以为化蛇其应也出玉堂闲话
　　干德中伪蜀御史李龟祯久居宪职尝一日出至三井桥忽覩十余人摧头及被发者呌屈称寃渐来相逼龟祯慑惧回马径归说与妻子仍诫其子曰尔等成长筮仕慎勿为刑狱官以吾清慎畏惧犹有寃枉今欲悔之何及自此得疾而亡
　　伪蜀御史陈洁性惨毒谳刑定狱尝以深刻为务十年内断死千人因避暑行亭见蟢子悬丝面前公引手接之成大蜘蛛衔中指拂落阶下化为厉鬼云来索命惊讶不已指渐成疮痛苦十日而死
　　伪蜀有寻事团亦曰中团小院使萧怀武主之葢军巡之职也怀武自入内捕捉贼盗年多官位甚隆积金巨万第宅亚于王侯声色妓乐为一时之冠所管中团百余人毎人各养私名十余軰或聚或散人莫能别呼之曰狗至于深坊僻巷马医酒保乞丐佣作及贩卖童儿軰并是其狗民间有偶语者官中罔不知又有散在州郡及勲贵客当庖看廐御车执乐者皆是其狗公私动静无不立达于怀武是以人怀恐惧蜀破之初有与已不相叶及积金藏镪之夫日夜捕逐入院尽杀之寃枉之声闻于街巷后郭崇韬入蜀人有吿怀武欲谋变者一家百余口无少长戮于市出王氏闻见録
　　伪蜀华阳县吏郝溥因追欠税户街判司勾礼遣婢子阿宜赴县且嘱溥云不用留禁残税请延期输纳郝溥不允留阿宜五日仍纳税子放出明年县司分擘百姓张琼家物业郝溥取钱二万张琼具状论诉街司追勘勾礼见溥太笑曰你今日来也莫望活千万一死令司吏汝勲成罪遂杀之不数月汝勲见郝溥来索命翌日暴卒勾礼晨兴忽见郝溥升堂罗拽殴击因患背疮而死
　　伪蜀宁江节度使王宗黯生日部下属县皆率配财货以为贺礼巫山令裴坦以编户羇贫独无庆献宗黯大怒召裴至诬以他事生沈滟滪堆水中三日尸不流宗黯遣人撑流而下经宿逆水复上卓立波面正视卫门宗黯颇不自安神识烦挠竟得疾暴卒
　　韦承皋者伪蜀时将校也有待诏僧名行真居蜀州长平山尝于本州岛龙兴寺立塔十三级费镇银万计寻为天火所焚第三次营立方就人说其有黄白之术也及承皋典眉州召行真至郡有卢敬芝司马者以殖货为业承皋常谓之曰某顷军中与行真同入幕遇一韦处士授以作金术适来鄙夫老矣故召行真同修旧药药成当得分惠为吾子罢商贾之业可乎卢敬诺药垂成韦牧坐罪贬茂州叅军临行卢送至蟇頥津韦牧沈药鼎于江谓卢生曰吾罪矣先是授术韦处士者吾害之而灭口今日之事药成而祸及其有神理乎
　　蜀郭景章豪民也因醉以酒注子打贫民赵安注子瞥入脑而死安有男景章厚与金帛遂隠其事人莫知之后景章脑上忽生疮可深三四分见骨脓血不絶或时覩赵安疮透喉遂死
　　蜀锦浦坊民李贞家养狗名黒儿贞因醉持斧击杀之李贞临老与邻舍恶少白昌祚争竞昌祚乗醉以斧击贞死焉时昌祚年十九岁与杀狗年正同昌祚小字黒儿寃怨显然不差丝发
　　蜀金鴈桥有韩立善制钓钩积有年也因食鱼鲠喉成疮脱死
　　宇文氏伪蜀之富家也孀居国之东门尝闻寝室上有人行命仆子升屋视之获得野狸三头并狸母宇文氏杀狸母而存其子焉未朞岁宇文氏适护戎王承丕丕杀判官郭延钧一家宇文氏并前夫一男二女下狱定罪赦男女斩宇文氏吁得非杀狸母之所报也
　　蜀郡大慈寺律师修凖虽云奉律性甚褊躁庭前植竹多蚁子缘栏槛凖怒伐去竹尽取蚁子弃炭火中焚后忽患癣疮遍头面医者云蚁漏疮不可医后竟卒
　　王氏闻见录有沈尚书失其名常为秦帅亲吏其妻很戾而不谨又妬忌沈常如在狴犴之中后因闲退挈其妻拏寄于鳯州自往东川游索意是与怨偶永絶矣华洪镇东蜀与沈布衣之旧呼初兄既至郊执手叙其契阔待之如骨肉遂特创一第仆马金帛器玩无有阙者送姬仆十余軰断不令归北沈亦微诉其事无心还家及经年家信至其妻已离鳯州自至东蜀沈闻之大惧遂白于主人及遣人却之其妻致书重设盟誓云自此必改从前之性愿以偕老不日而至其初至亦甚柔和涉旬之后前行复作诸姬仆悉鞭棰星散良人头面皆拏擘破损华洪闻之召沈谓之曰欲为兄杀之如何沈不可如是旬日后又作沈因人衙精神沮丧洪知之密遣二人提剑牵出帷房刄于阶下弃尸于潼江然后报沉沉闻之不胜惊悸遂至失神其尸住急流中不去遂使人以竹竿拨之便随流来日复在旧湍之上如是者三复使系石缒之沈亦不逾旬失魂而逝得非怨偶相仇也
　　秦民有王行言以商贾为业常负盐鬻于巴渠之境路由兴元之南曰大巴路曰小巴路危峰浚壑猿径鸟道路眠野宿杜絶人烟鸷兽成羣食啖行旅行言结十余軰少壮同行人持一拄杖长丈余铦钢铁以刃之即短鎗也纔登细径为猛虎逐及乃露宿于道左虎忽自人众中攫行言而去同行持刃杖逐而救之呼喊连山于数十步外夺下身上拏攫之踪已有伤损平旦前行虎又逐至其野宿众持鎗围使行言居当心至深夜虎又跃入众中攫行言而去众人又逐而夺下则伤愈多行旅复卫而前进白昼逐人略不暂舍或跳于前或跃于后时自道左而出于稠人藂中提行言而去竟救不获终不伤其同侣须得此人充其腹不知是何寃报逃之不获出玉堂闲话
　　蜀青石镇陈洪裕妻丁氏因妬忌打杀婢金巵潜于本家埋没仍牓通衢云婢金巵逃走后迁居夹江因夏潦漂坏旧居渠岸见死婢容质不变镇将具状报州追勘拟伏其婢尸一夕坏烂遂寘丁氏于法
　　录异记郫县有民于南郭渠边得一小蛇长尺余刳剔五藏盘而串置于烟火之上焙之数日民家孙子数岁忽遍身肿赤皮肤炮破呻吟痛楚异常因自语曰汝家无故杀我刳剔肠胃置于火上且令汝皃知此痛苦民家闻之惊异取蛇刬竹以水洒之焚香祈谢送于旧所良久蜿蜒而去民家儿亦平愈
　　剑州永归葭萌剑门益昌界嘉陵江侧有妇人年五十已来自称十八姨往往来民家不饮不食毎敎谕于人但作好事莫违负神理居家和顺孝行为上若为恶事者我常令猫儿三五个巡检汝来语毕遂去或奄忽不见毎岁约三五度有人遇之民间知其是虎所化也皆敬而惧之出录异记
　　唐末蜀人攻岐师还次于白石镇禆将王宗信驻于普安禅院僧房时值严冬房中有大禅炉炽炭甚盛宗信拥妓女十余各据僧床寝息夜半宗信忽见一姬飞入炉中宛转于炽炭之上忙遽救之比及离火衣服并不燋灼已又一姬飞入如前又救之顷之诸妓继踵而入宗信亦迷闷沃水数石其火不息诸妓或出或入各迷闷失音有亲吏踰隔驿墙告都招讨王宗俦至则徐入房中一一提臂而出视其衣裾纎毫不毁但惊悸不寐讯之云被胡僧提入火中所见皆同宗信大怒悉索诸僧立于前令妓识之有周和尚者身长貌胡皆曰是此也宗信鞭之数百疑其有幻术而此僧寔一村人新落发一无所解耳又缚其手足取炽炭爇之亦不承宗俦知其屈遂解之使逸出王氏见闻录
　　苏轼作外曽祖程公逸事公讳仁霸眉山人以仁厚信于乡里蜀平中朝士大夫惮逺宦官缺选土人有行义者摄录叅军眉山尉有得盗芦菔根者实窃而所持刃误中主人尉幸赏以刼闻狱掾受赇掠成之太守将虑囚囚坐庑下泣涕衣尽湿公适过之知其寃咋谓盗曰汝寃盍自言吾为汝直之盗果称寃移狱公既直其事而尉掾争不已复移狱竟杀盗公坐逸囚罢归不及月尉掾皆暴卒后三十余年公昼日见盗拜庭下曰尉掾未伏待公而决前此地府欲召公暂对我叩头争之曰不可以我故惊公是以至今公寿尽今日我为公荷担而往暂对即生人天子孙寿禄金紫满门矣公具以语家人沐浴衣冠就寝而卒轼幼时闻此语已而外祖父寿九十舅氏始贵显寿八十五曽孙皆仕有声同时为监司者三人玄孙宦学益盛而尉掾之子孙微矣或谓盗德公之深不忍烦公暂对可也而狱久不决岂主者亦因以苦尉掾也欤绍圣二年三月九日轼在惠州读陶潜所作外祖孟嘉传云凯风寒泉之思实锺厥心意凄然悲之乃记公之逸事以遗程氏庶几渊明之心也是岁九月二十七日惠州星华馆思无邪斋书
　　邵愽字公济洛阳人康节先生之孙绍兴二年为眉州守郡有贵客素持郡县长短通脉谢为业二千石来者为曲法奉邵虽外尽礼而凡以事来请辄不荅客衔之会转运副使吴均从襄阳来多以襄阳人自随分属州取俸邵独不与客知吴已怒乃诬邵过恶数十条以啖吴呉大喜立劾奏之未得报即逮邵系成都狱司理参军韩汴懦不及事呉择深刻吏签判杨均主鞠之极其罗织先是眉州都监邓安民以谨力得邵意主仓庾之出入首录置狱中数日掠死其家乞收葬不许裸其尸验之邵惧毎问即承如是半月许凡眉之吏民连系数百死者十余軰提点刑狱缙云周彦约纔知其寃亟自嘉州亲诣踈决邵乃得出阅实其罪无有也但得其以酒馈游客及用官纸札过数等事方具狱杨生即死狱吏数人继之明年命上邵坐贬三官归犍为西山其秋眉山士人史君正燕处见有邀迎出门从者百余绣衫花帽驭卒控大马甚神骏上马絶驰目不容启到一甲第朱门三重洞开马从中入史欲趋至客次驭者不可径造听事坐上绯绿数十皆揖史君东向辞曰身是布衣安得对尊客如此其一人曰今日之事公为政何必辞吏首白曰帝君命公治邓安民狱今来也俟君登科毕即奏迎矣史不获已就坐欠伸而寤不为家人言密书之又明年赴廷试过荆南时吴均适帅荆得疾亲见鬼物往来其前避正室不敢居无几而死史调官还夔峡小疾语同舟者曰吾当死君归为报吾家人取去年秋所书观之可也是夕果卒又贰年所谓贵客者暴亡于成都驿舍又明年邵见安民露布自持文书来曰安民寃已得伸阴狱已具须公来证之公无罪也指牍尾请书名已而进曰有名无押字不可用邵又花书之始去邵知不免盛具延亲宾乐饮踰六日正食间觉膓中微痛却去医药且衣冠待尽中夜卒家人不能举柩归洛于犍为之翠屏山藁葬焉

　　蜀中广记卷九十

　　●钦定四库全书

　　蜀中广记卷九十一

　　（明）曺学佺 撰

　　○著作记第一

　　经部

　　石本九经
　　容斋随笔云孟昶时所刻其书渊世民三字皆阙画盖唐髙祖太宗讳也王象之碑目云在成都府学
　　范成大石经始末记云石经已载前记晁子止乃作考异考异之作大抵以监本参校互有得失其间颠倒缺讹所当辨正然古今字画虽少不同而实通用耳考异并序凡二十一碑具在石经堂中子止之序曰鸿都石经自迁徙邺雍遂茫昩于人间唐太和中复刻十二经立石国学后唐长兴中诏国子博士田敏与其僚校诸经镂之板故今世太学之传独此二本尔按赵清献公成都记伪蜀相母昭裔捐俸金取九经琢石于学宫而或又云毌丘裔依太和旧本令张徳钊书皇佑中田元均补刻公羊榖梁二传然后十二经始全至宣和间席升献又刻孟子参焉今考之伪相实毋昭裔也孝经论语尔雅广政甲辰岁张徳钊书周易辛亥岁杨钧孙逢吉书尚书周徳贞书周礼孙朋吉书毛诗礼记仪礼张绍文书左氏传不志何人书而祥字阙其画亦必为蜀人所书然则蜀之立石盖十经其书者不独徳钊而能尽用太和本固已可嘉凡歴八年其石千数昭裔独办之尤伟然也公武异时守三荣尝对国子监所模长兴板本读之其差误盖多矣昔议者谓太和石本授写非精时人弗之许而世以长兴板本为便国初遂颁布天下收向日民间写本不用然有讹舛无由参校判知其谬犹以为官既刋定难于独改由是而观石经固脱错而监本亦难尽従公武至少城寒暑一再易节暇日因命学官雠校之石本周易说卦干健也以下有韩康伯注略例有邢璹注礼记月令従唐李林甫改定者监本皆不取外周易经文不同者五科尚书十科毛诗四十七科周礼四十二科仪礼三十一科礼记三十二科春秋左氏传四十六科公羊传二十一科榖梁传一十三科孝经四科论语八科尔雅五科孟子二十七科其传注不同者尤多不可胜纪独计经文犹三百二科迹其文理虽石本多误然如尚书禹贡篇梦土作又毛诗日月篇以至困穷而作是诗也左氏传昭公十七年六物之占在宋卫陈郑乎论语述而篇举一隅示之卫灵公篇敬其事而后食其禄之类未知孰是先儒有改尚书无颇为无陂改春秋郭公为郭亡者世皆讥之此不敢决之以臆姑两存焉亦镌诸乐石附于经后不诬方将必有能考而正之者子止又刻古文尚书于堂而为之序曰秦更前代法制以来凡曰古者后世寥乎无闻书契之作固始于伏羲然变状百出而不彼之若者亦已多矣尚书一经独有古文在岂非得于壁间以圣人旧藏而天地亦有所护不忍使之絶灭中虽遭汉巫蛊唐天寳之害终不能晦蚀今犹行于人间者岂无谓耶况孔氏谓尚书以其上古之书也当时科斗既不复见其为隶古定此实一耳虽然圣人逺矣而文字间可以概想则古书之传不为浪设予抵少城作石经考异之余因得此古文全编于学宫乃延士张■仿吕氏所镂本书丹刻诸石是不徒文字足以贻世若二典曰若奥■之类学者可不知欤呜呼信而好古学于古训乃有获盖前牒所令方将配孝经周易经文之古者附于石经之列以故弗克第述一二以示后之好竒字者识又安知世无扬子云时干道庚寅仲夏望日
　　胡元质跋云石经云者恐俗儒穿凿经籍疑误后学而立也汉灵帝时博士试甲乙科争第髙下至有行赂改兰台漆书经字者诸儒受诏于熹平成刻于光和俾天下咸取则焉碑髙一丈广四尺水经云立石太学其上悉刻蔡邕名隋志有一字石经七种其论云汉镌七经皆蔡邕书史亦称邕自书丹使工镌刻其书画超诣要非中郎不能到也然至今存者体各不同虽中郎兼备众体而篇章之富未必能办于一人之手传称邕与堂溪典杨赐马日磾张驯韩说单扬等正定诸经意者当时诸儒同渉笔于其间不可知也歴年多更变故久陵迁谷变煨烬剥蚀之余甚至取为柱础为炮石者唐初魏郑公首访求之十得其一况于今哉兹来少城得坠刻于一二故家虽间断不齐然残圭裂璧亦可寳也因以镵之锦官西楼庶几补古之缺文云尔
　　张演跋云石经本末丞相洪公论载于隶释详矣洪公所未及者今粗见于此唐章懐太子引洛阳记注范晔汉书称石经凡四十六碑及髙澄迁石经于邺通鉴所书为五十二碑自东汉歴魏晋宋数百年间洛阳数被兵此碑当有毁者其迁于邺乃视洛阳记多六焉疑洛阳记未详也碑制髙一丈广四尺六经丈多必非四十六碑所能尽者宋常山公河南志称石经凡七十三碑常山公博物洽闻欧阳文忠毎以古今疑事谘之河南所书必有据依矣后周伐齐毁碑以为炮石方髙纬昬乱两阵胜负之顷犹需孽妇一观遂以其国输后周复何有于石经则此碑之残毁亦宜也贞观稽古止得石经数段其传于今者亦可知其无几矣蔡邕本传称邕自书丹于碑不言为何体书今世所传皆为隶体至儒林传序则云为古之篆隶三体书法以相参检注言古文谓孔氏壁中书以演考之孔壁所藏皆科斗文字孔安国当武帝时已称科斗书无能知者其承诏为尚书五十九篇作传为隶古定不复従科斗古文邕独安能具三体书法于安国之后二百年哉汉建武际杜林避地河西得古文尚书一轴诸儒共传寳之一轴已为世所珍如此熹平距建武又几载乃谓六经悉能为古文非事情也或者邕以三体参检其文而书丹于碑则定为隶亦如孔安国之书传耶儒林传序疑字有误者初邕正定六经与堂溪典等数人同受诏今六经字体不一当是时书丹者亦不独邕也姑识其末以俟博识君子
　　宇文绍奕跋云侧置给事内翰胡公毎以天下自任推六经精微寓诸日用至于屋壁所藏残编断刻收拾无遗常叹石经隶书最古旁摉博访合诸家所藏得蔡中郎石经四千二百七十字有竒以楷书释之又得古文篆隶三体石经遗字八百一十九并镵诸石永贻不朽按史称蔡邕自书丹使工镌刻郦道元注水经亦云光和六年立石太学其上悉刻蔡邕名则一字石经出于邕笔似无可疑若夫三体石经以儒林传考之其书已出于东汉时水经乃云刻之魏正始中意者魏刻殆以补汉刻遗亡耳
　　周商瞿易
　　史记孔子传易于商瞿瞿本鲁人又云蜀人双流县志载瞿上城是其生处　班固曰商瞿子木受易孔子以授桥庇子庸汉之施雠孟喜梁丘贺焦延寿京房诸易家皆本之
　　汉赵宾易
　　汉书蜀人赵宾好小数书后为易饰易文以为箕子明夷阴阳气亡箕子者万物方荄滋也宾持论巧慧易家不能难皆曰非古法也云受孟喜喜为名之后宾死莫能持其说
　　易奥集
　　后汉景鸾撰益部耆旧传云景鸾字汉伯少随师学经渉七州之地作易说及诗解文句兼取河洛以类相従名为奥集
　　李譔古文易
　　蜀志譔字钦仲梓潼涪人也父仁字徳贤与同县尹默俱游荆州従司马徽宋忠等学譔具传其业仕后主为右中郎将着古文易尚书诗礼左传指归皆依准贾马异于郑玄与王氏殊隔初不见其所述而意归多同
　　隋何妥周易讲疏三卷
　　北史妥字栖凤西城人父细脚胡通商入蜀遂家郫县八岁游太学十七以伎巧事湘东王时使诵书左右江陵平入周为太学博士隋文帝受禅加通直散骑常侍进爵为公卒官国子祭酒谥曰肃
　　唐李鼎祚周易集解十卷
　　晁氏曰鼎祚资中人其书皆避唐讳又取序卦冠于逐卦之首所集有子夏孟喜京房马融荀爽郑玄刘表何晏宋衷虞翻陆绩干寳王肃王弼姚信王廙张璠向秀王凯冲侯果蜀才翟玄韩康伯刘巘何妥崔憬沈麟士卢氏崔觐孔颕逹三十余家又引九家易干凿度义所谓蜀才者人多不知按颜之推云范长生也其序云自卜商之后传注百家唯王郑相沿颇行于代郑则多参天象王乃全释人事易之道岂偏滞于天人哉而天象难寻人事易习折杨黄华学徒多从之今集诸家刋辅嗣之野文辅康成之逸象以贻同好盖宗郑学者也隋书经籍志所録易类六十九部公武今所有五部而已关朗不载于目干凿度自是纬书焦赣易林又属卜筮子夏书或云张弧伪为然则隋志所録舍王弼书皆未得见也独鼎祚所集诸家之说时可见其大旨唐録称鼎祚书十七卷今所有止十卷而始末皆全无所亡失岂后人并之耶陈氏曰隋唐以前易家诸书逸不传者赖此书犹见其一二而所取于茍虞者尤多九家者汉淮南王所聘明易者九人荀爽尝为之集解陆氏释文所载说卦逸象本于九家易
　　赵蕤注关朗易
　　蕤梓州人李白尝师事之所谓赵征君也朗字子明元魏孝文时人蕤云恨其书亡半随文诠解才十一篇而已
　　石经周易周易指略例共十一卷
　　伪蜀广政辛亥孙逢吉书说卦干健也以下有韩康伯注略例有邢璹注此与国子监本不同以蜀中印本校邢璹注不同者又百余字详其意义似石经误而无它本订正姑两存焉
　　易轨一卷
　　伪蜀满干贯撰専言流演其序云可以知否泰之原察延促之数盖数学也
　　周易圣断七卷
　　宋鲜于侁子骏着取众言淆乱折诸圣之义也陈振孙云其书本于王弼刘牧而时辨其非又乾坤卦不解爻象欲学者观彖象文言而自得之
　　易义海一百卷
　　巴郡房审权着陈振孙云书只四卷近时江都李衡彦平稍加删削而益以东坡伊川汉上之说为撮要十卷所称百卷未之见也晁氏曰其书集郑玄至王安石凡百家取其専明人事者彚为一编或诸家说有异同輙加评议附之篇末
　　易枢五卷
　　江阳李见着见尝读易于神龟山天禧中令附驿以闻不起乃终隠焉
　　陈抟易龙图序
　　原夫龙马负图出于羲皇之代在太古之先今存已合之位犹或疑之况更陈其未合之数耶然则何以知之答曰于仲尼三陈九卦之义探其旨所以知之也且天之垂象的如贯珠少有差忒则不成次序故自一至于盈万皆累累然如丝之缕也使龙图本合则圣人不得见其象矣所以天意先未合而形其象圣人观象而明其用是龙图者天散而示之伏羲合而陈之仲尼默而形之者也其未合也惟五十五数上二十五天数也中贯三五九外包十五尽天三天五天九并五十之用后形一六元位又显二十四之为用也兹所谓天垂象矣下三十地数也亦分五位皆明五之用也十分而为六形地之象焉六分而几四象地六不配在上则一不用形二十四在下则六不用亦形二十四其既合也天一居上为道之宗地六居下为气之本天三干地二地四为之用三若在阳则避孤阴在阴则避寡阳大矣哉龙图之变岐分万途今略述其梗槩焉西蜀崇龛陈抟序见安岳志
　　苏轼易传十一卷
　　子由为子瞻志铭云先君晩岁读易玩其爻象得其刚柔逺近喜怒逆顺之情以观其词皆迎刃而解乃作易传未完疾革命公述其志公泣受命卒以成书然后千载之微言焕然可知也晁氏曰东坡自言其学出于父洵且谓卦不可爻别而观必先求其所齐之端则六爻之义无有不贯者未尝凿而通之也
　　毘陵先生易传跋
　　此本先君宣和中入蜀时所得也时方禁苏氏学故谓之毘陵先生云绍熙辛亥七月二十日陆游识
　　陈希亮制器尚象论十二篇辨钩隠图五十四篇
　　宋史希亮字公弼青神人天圣八年进士季常慥之父也卒官太常少卿
　　傅耆同人卦说
　　按耆遂寜人有俊才十四荐于乡朱晦庵常属门人杜正访其家求同人卦说详见濓溪年谱及性理书
　　篐桶翁卖浆薛翁易学
　　程颐兄弟侍父游成都至大慈寺见治篾篐桶者挟一册就视之易也篾者曰若尝学此乎因指未济男之穷以发问二程逊谢篾者曰三阳皆失位也兄弟恍然有省翌日再过之则去矣后闽人袁滋问易颐曰易学在蜀盍徃求之滋入蜀访问久无所遇已而见卖浆薛翁于眉卭间与语大有所得不知所得何语也
　　郭载易义
　　谯定字天授涪州人尝受易于羌夷中郭载得见乃谓之象与拟议以成变化诸义郭之先本蜀人其学传自严君平云定尝过武侯庙观八阵图谓其法本于易又尝见伊川先生于涪伊川欲与同修易书不果
　　周易通变七书
　　魏鹤山云吾乡观物张先生行成文饶颇得易数之详有通变经世述衍翼玄通灵等凡七书而大意谓理者太虚之实义数者太虚之定分未形之初因理而有数因子而有象既形之后因象以推数因子以知理今不可论理而遗数也其书惜不传而世亦罕知者
　　易则十卷
　　薛绂着绂龙游人廷对极言韩侂胄之姧坐劾去与魏了翁讲明易学号符溪子
　　冯时行易传
　　渝州人字当可尝言易之象在画易之道在用号缙云先生其学传于李舜臣
　　李舜臣易本传三十三卷
　　舜臣仙井人字子思尝曰易起于画理事象数皆因画以见画従中起乾坤中画为诚敬坎离中画为诚明推本此义而着易传如舍本卦而论他卦及某卦来者皆所不取洪景卢为之序其子心传着学易编五卷朱文公每为学者称之
　　易解十卷
　　郭长孺撰不知何许人侨居成都见隠逸志
　　易解及杂说十卷
　　绵竹张浚撰张敬夫栻其子也又作太极图说
　　周易折衷
　　元潼川赵采徳亮着其书以程朱传义为主而附以已见间采先儒象数变互以相发明自序曰俗士口易贤者体易圣人忘易孟氏著书未尝及易邵子以为易道存焉且以为善用易人能用易是知易矣呜呼韦编三絶企东家之无过蠧简百年慨西伯之有忧愚虽衰老愿就有道而正焉
　　夏书禹贡
　　记禹敷土奠川及九州岛之田赋与贡道所经凡千百九十余言尚书大传曰禹贡可以观事荀子注曰大禹生于西羌学于西王国西王国者西羌之贤人也路史作西王悝
　　石经尚书十三卷
　　晁氏曰伪蜀周徳贞书经文祥字民字皆阙其画盖孟氏未叛唐时所刋也以监本校之禹贡云土梦作又倒土梦字盘庚若网在纲皆作网字按沈括笔谈云云土梦作乂太宗时得古本始改正
　　尚书广疏
　　伪蜀冯继先撰以孔颖达正义为本少加已意
　　洪范图论一卷
　　苏洵明允撰晁氏曰是书三论皆援经以系传斥末以归本二图一指刘歆之谬一以形其意或云非洵作
　　苏轼书传十三卷
　　志铭云公最后居海南作书传推明上古之絶学多先儒所未达
　　晁氏曰熙寜以后専用王氏之说进退多士此书驳异其说为多
　　陈氏曰坡传胤征以为羲和贰于羿而忠于夏康诰以释衰服冕为非礼曰予于书见圣人之所不取而犹存者有二可谓卓然独见于千载之后者又言昭王南征不服穆王初无愤耻哀痛之语平王当倾覆祻败之极其书与成康之世无异有以知周徳之衰而东周之不复兴也呜呼其论伟矣
　　杨绘书九意一卷
　　绘字元素绵竹人自序云诗书春秋同出于史而仲尼或删或修莫不有笔法焉诗春秋先儒皆言之书独无其法耶故作断尧舜书夏书禅让稽古商书周书费誓泰誓意凡九篇
　　雅诗
　　大雅崧髙韩奕江汉烝民四篇尹吉甫作也吉甫周宣王时人以太师为大将薄伐玁狁有功诗人美之曰文武吉甫万邦为宪宣王入淮吉甫以卿士兼内史掌策命寻复文武之境土会诸侯于东都中兴之功吉甫为盛蜀纪华阳国志皆称吉甫江阳人
　　杜抚韩诗章句
　　后汉书抚字叔和犍为武阳人少有髙才受业于薛汉定韩诗章句后归乡里教授沈静乐道举动必以礼弟子千余人后为东平王苍所辟及苍就国掾史悉补王官属未满岁皆自劾归时抚为大夫不忍去苍闻赐车马财物遣之其所作诗题约义通学者传之曰杜君法云有赵晔者字长君会稽山阴人少尝为县吏当奉檄迎督邮耻于厮役遂弃车马到犍为资中诣抚受诗究竟其术积二十年絶问不还家为发丧制服卒业乃归
　　杜琼韩诗章句
　　蜀志琼字伯瑜成都人仕至大鸿胪太常少受学于任安精究其术谯周问当涂髙之谶荅曰魏阙名也当涂而髙圣人取类而言耳周未达琼又曰古者名官职不言曺自汉以来名官尽言曺吏言属曺卒言侍曺殆天意也着韩诗章句十余万言不教诸子内学无传业者
　　石经毛诗二十卷
　　伪蜀张绍文书与礼记同时刻石
　　苏子由诗解二十卷
　　晁氏曰其说以毛诗序为卫宏作非孔氏之旧止存其首一言余皆删去按司马迁曰周道缺而关雎作扬雄曰周康之时颂声作乎下关雎作乎上与今毛诗序之意絶不同则知序非孔子之旧明矣虽然若去序不观则诗之辞有溟涬而不可知者不得不存其首之一言也
　　毛诗统论二十卷
　　郭友直撰按文同作墓志云友直字伯龙下第在成都学舍教导凡三十年蜀士大夫与四方従宦者于伯龙无不识也家藏书至万余卷誊写校对尽为佳本伯龙无不读人有问之伯龙无不知也所以人多与之游治平中诏求遗书伯龙所上凡千余卷尽秘府之未有者通考云熙寜七年命三馆秘阁编详成都府进士郭友直及其子大亨所献书三千七百七十九卷内五百零三卷乃秘阁所无诏大亨官将作监主簿
　　汉张叔春秋章句
　　华阳国志孝文帝末年文翁为蜀守遣隽士张叔等十八人东诣博士受七经叔明天文灾异始作春秋章句官至侍中扬州刺史
　　张寛春秋章句十五篇
　　汉书张寛武帝时为侍中即第七车所知天乳星者
　　春秋外传十二篇改定章句十五万言
　　汉杨终着益部耆旧传曰杨终徙于北地望松县而母于蜀物故终自伤被罪充边乃作晨风之诗以舒其愤按终成都人有兄鳯为郡吏太守亷范为州所考遣鳯候终终为范游说坐徙其后终作赞颂黄龙鳯皇之瑞凡十五章奏上诏贳还故郡
　　张氏春秋二十万言
　　汉书张覇蜀郡成都人七岁通春秋复欲进余经父母曰汝小未能也覇曰我饶为之故字曰伯饶就长水校尉樊儵受严氏公羊春秋遂博览五经诸生孙林刘固段着等慕之各市宅其傍以就学焉
　　朱云卿春秋
　　益部耆旧传朱仓字云卿什邡人従处士张寜受春秋籴小豆十斛屑之为粮闭户精诵寜矜之敛得米二十斛仓不受一粒饥则吞纸寒则抱犬
　　春秋名号归一图二卷
　　崇文总目伪蜀冯继先撰以春秋官谥名字表附初名之左
　　巽严李氏曰昔左丘明传春秋于列国君臣之名字不一其称多者或至四五始学者盖病其纷错难记继先集其同者为一百六十篇音同者附之于左氏抑亦微有所助云宋大夫庄堇秦右大夫詹据传未始有父字而继先辄増之所见异本若子韩晢者盖齐顷公世系族谱与传同而继先独以为韩子晢与楚郑二公孙黒共篇者误也
　　左传引帖新义
　　伪蜀进士蹇尊品撰拟唐礼部试进士帖经旧式敷经具对
　　石经左传三十卷
　　晁氏曰不载书丹人亦无年月讳缺祥字当是孟蜀僣号后刻石
　　石经榖梁传十二卷
　　晁氏曰亦无年月书丹人姓名缺恒字当在真宗以后田况时刻
　　石经公羊传十二卷
　　皇佑初田况知成都日刻石宋史艺文志云伪蜀刻五经备注传为世所称以此观之不应无公榖岂初有之后散毁耶
　　颍濵春秋集传十二卷
　　子由以世人多师孙复不复信史故尽弃二传全以左氏为本至其不能通者始取二传及啖赵叅考之自熙寜谪居髙安至元符初凡十数年暇日辄有改定卜居龙川而书始成
　　王氏春秋列国诸臣传六十三卷
　　眉山王当效司马迁史记所作凡一百三十有四人十万余言
　　春秋经解本例例要共十七卷
　　陈氏曰涪陵崔子方彦直撰绍圣中罢春秋取士子方三上书乞复之不报遂不应进士举黄山谷称曰六合有佳士曰崔彦直其人不游诸公然则贤而有守可知矣其学辨三传之是非而専以日用为例则正蹈其失而不悟也
　　三传分国纪事本末
　　夹江勾龙传撰后溪刘氏曰传字明甫精于春秋三传博习详考分国而纪之自东周而下大国次国特出小国灭国附见不独纪其事与文而兼着其义凡采其说者数十家盖嗜古尊经之士确乎其能自信者也
　　黎氏春秋经解十二卷
　　广安黎錞希声撰欧阳公之馆客曰经解者言以经解经也其后又为统论附焉
　　春秋分记九十卷
　　陈氏曰卭州教授眉山程公说伯刚撰以春秋经传仿司马迁书为年表世谱律厯天文五行地理礼乐征伐官制诸书自周鲁而下及诸小国夷狄皆彚次之时有所发明成一家之学公说积学苦志早年登科值逆曦乱忧愤以死年纔三十七兄弟三人皆以科第进中书舎人公许其季也
　　春秋得法忘例论三十卷
　　陈氏曰晋原主簿遂寜冯正符信道撰正符二上礼部不第教授梓遂间十年着此书及诗易论语解蜀守何郯首以其春秋论上其书首辩王鲁素王之说及杜预三体五例何休三科九旨之妄皆正论也
　　巽岩李氏曰信道当熙寜九年用御史邓文约荐召试舎人院赐出身文约寻谪守虢略信道亦坐附会夺官归故郡后又得冯允南所为墓铭信道实事安逸处士何羣其学盖得之羣者羣学最髙国史有传其师友渊源如此则谓信道附会进取或以好恶言之耳王荆公当国废春秋不立学官而信道经学顾于春秋特详邓御史严事荆公不敢异同乃先以得法忘例论言于朝初不曰宰相不喜此也此亦可见当时风俗犹淳厚士各行其志不専以利禄辍作御史殆加于人一等矣信道无子孙鬻书者擅易其姓名属诸李陶陶字唐夫尝学于温公号通经李氏而得法忘例实非唐夫所论也不知者妄托之
　　春秋古经十二篇
　　潼川谢畴撰眉山李氏序曰汉艺文志有春秋古经十二篇经十一卷隋唐志同古经十二篇十一卷者本公羊榖梁二家所传呉士爕始为之注隋氏载焉又有贾逵春秋三家经训诂十二卷宋及三家经二卷唐志又有李铉春秋二传异同十二卷李氏三传异同例十三卷冯伉三传异同三卷元和国子监修定春秋加减一卷士爕贾逵宋及李冯元和诸书今皆不存独抱遗经者莫适为正盖公羊得立学官最先榖梁次之左氏最后故士爕但注二家不及左氏贾逵既立左氏始通三家逵爕并宋以下异同加减文字悉已亡佚莫知其所举措何也隋未唐初左学特盛二家寖微自杜预集解左氏合经传为一贞观十二年孔颕逹承诏修疏永徽四年长孙无忌等重上正义丘明传学愈益盛矣而仲尼遗经无复单行学者或従杜解抄出独存左氏摈落二家幸陆徳明与颕达同时于太学自落音义兼存二家本书仍各注左氏别字顾亦无决择惟贞元末陆淳纂例列三传经文差谬凡二百四十一条自言考校従其有义理者然往往亦言未知孰是兼恐差谬不止二百四十一条惜啖赵集传今俱失坠无従审覆余患苦此久矣尝欲即三家所传纯取遗经心以为是者则大书之仍细书其不然者于其下数十年间游走东西志弗获就会潼川谢畴元锡来従余游其治春秋极有功因付以斯事居三月而书成旁搜逺引不一而足反说以约厥功弥着余抚其书喜甚亟刻板与学者共之昔司马迁言春秋文成数万张晏曰春秋才万八千字迁误也今细数之更阙一千四百二十八字数最易见者尚尔错误何况圣人笔削之旨乎余乡所谓心以为是者众未必以为是也亦独纂例考校従其有义理者云耳既心以为是则于证据操舎必具成说其说自当别出兹第刻春秋纯经庶学者相与尽心焉仍用汉志旧名题曰春秋古经十二公各为一篇不复分为十一卷盖卷第于经义初无当也
　　绎圣传十二卷
　　眉山任伯雨撰晁氏曰解经不甚通例如桓十三年公会纪侯郑伯己巳及齐侯宋公卫侯燕人战齐师宋师卫师燕师败绩取榖梁战称人败绩称师重众之说殊不知齐人伐卫卫人及齐人战卫人败绩何独不重众耶
　　冯氏春秋通解十二卷
　　普州冯山允南撰澥之父也
　　小戴礼注四十九篇
　　后汉董钧文伯撰犍为资中人
　　礼略月令章句
　　后汉书广汉景鸾撰礼内外记号曰礼略
　　唐仲子陵礼记
　　子陵嘉州人读书峩眉山中尤精后苍戴氏之业举贤良方正为太常博士议祧庙诸儒不能诎当大歴时啖助赵康陆质以春秋施士匄以诗子陵袁彛韦彤韦茝以礼蔡广成以易强蒙以论语名専门而士匄子陵尤胜
　　石经礼二十卷
　　晁氏曰伪蜀张绍文书丹不载年月不阙唐讳当是孟知祥僭位后刻石首以月令题云御删定盖明皇也林甫等注盖李林甫也其余篇第仍旧议者谓经礼三百曲礼三千毋不敬一言足以蔽之故先儒以为首孝明肆情变乱甚无谓也
　　石经周礼十二卷
　　晁氏曰伪蜀孙朋吉书以监本是正其字或羡或脱或不同至千数
　　丁丑三礼辨二十三卷
　　中兴艺文志仙井李心传撰其书以仪礼之说与郑氏辨者八十四周礼之说与郑氏辨者二百二十六皆有据大戴之书疑者三十小戴之书疑者百九十八郑氏之注疑者三百七十五亦各辨其所以异而详识之
　　鹤山周礼折衷二卷
　　陈氏曰魏了翁门人房审权所録条例经文附以传注鹤山或时有所发明止于天官而已
　　礼记经学十二卷
　　宋广安游桂着桂号畏斋隆兴进士官四川制置大全注采入者十七条
　　太常因革礼百篇
　　眉山苏洵撰雁湖李氏曰其书以开寳通礼为本而以仪注例册附见之且参以实録封禅记卤簿记大乐记及他书经礼曲礼于是两备张文定谓其事业不得举而措之于天下独新礼百篇今为太常施用者此也
　　嘉佑谥法三卷
　　晁氏曰苏明允撰其书取周公春秋广谥及沈约贺琛扈蒙六家谥法外采今文尚书汲冡师春蔡邕独断凡古人论谥之书收其所长加以新意得一百六十八谥芟去百九十有八又为论四篇以叙去取之意
　　释奠仪注
　　元灌县张■〈须上立下〉着即所称导江先生也自序曰礼皮弁祭菜示敬道也礼书残缺释奠释菜名义徒存仪文无可考者唐开元礼彷佛仪礼馈食篇节文为详朱文公谓政和新仪差错独于开元礼有取申明至于再三竟格不下身没之后郡邑放而行之能通其义者尠矣中原文物肇开四方取则舍鲁奚适阙里昔罹兵革宫室荆榛盖二十年牲杀器皿衣服不偹势使然也而仪章度数固多可议者象设非古也开元礼犹云设席是无象也髙台巍坐而席地之礼不可见帯剑秦汉冠服之饰也开元礼朝会犹有解剑之席冕服挟剑未之有闻二者之失所従来久矣神位西坐东向尸位也配位东坐西向主人位也自尸礼废礼家谓自内出者无匹不行自外至者无主不止故立神以配而为主焉开元以后迁神位南面配位犹故也进颜孟南向参列如浮图老子宫者孔氏祖庭广记谓金大定四十年所行何所稽乎楹间两阶五齐三酒以四代之器为备物之享也列数瓦缶果为何说尸尊不就洗礼也登罍爵于床洗者以尸尊自居牺象不错诸地主人遂不坐实爵简亦甚矣币之未荐寘诸神位之左示不敢亵陈之阶庭与主人俱升则不严矣盖事由草创未之讲也予典教于兹思有以正之顾不学杂服不能安礼而虽善无征无征不信乃取朱文公所考订自仪礼开元礼而下裒为一编命学徒肄习且与讲说义数使之入耳着心既知义理之安将不期改而自改并附社稷风雨雷之祀庶几好礼者有取焉抑礼有本有文是书所载文也习礼之士因文而究其本知交于神明不徒笾豆之事微之显诚之不可揜也如此则可谓知礼矣若夫器乐冠服之度则又博采诸家之说従其是者订其失者与此编并藏孔氏俾后来之文献有足征云
　　隋何妥乐要一卷
　　隋书妥既入隋文帝勑于太常寺修正古乐作乐要一卷其诗曰大乐遗钟鼓至乐贵忘情俗久淳和变年深礼教生嶰谷调孤管仑山学鳯鸣浮云成舞曲白雪作歌名闻诗六义辨观乐八风平肃穆皇威畅沦涟河水清钧天动丝竹刮地响錞钲尽美兼韶濩威徳总咸英寥亮鳬钟彻飘扬翟羽轻小臣属千载时幸豫簪缨行欣负苍璧衢■〈土玄〉聴九成
　　宋房庶乐书补亡三卷
　　益州进士房庶晓音律宋祁田况咸荐之上其乐书召诣阙庶自言尝得古本汉志云度起于黄钟之长以子榖秬黍中一黍之起积一千二百黍之广度之九十分黄钟之长一为一分今文脱之起积一千二百黍八字故自前世以来累黍为尺以制律是律生于尺尺非起于黄钟也且汉志一为一分者盖九十分之一后儒误以一黍为分其法非是当以秬黍中者一千二百实管中黍尽得九十分为黄钟之长九寸加一以为尺则律定矣直秘阁范镇是之乃为言曰李照以縦黍累尺管空径三分容黍千七百三十胡瑗以横黍累尺管容黍一千二百而空径三分四厘六毫是皆以尺生律不合古法今庶所言以律生尺诚众论所不及乃诏王洙与镇同于修制所如庶说造进帝召辅臣观庶所进律尺龠颇竒之又令庶自陈其法且问律吕旋相为宫事俾撰图以进其说以五正二变配五音迭相为主衍之成八十四调旧以宫征商羽角五音次第配七声然后加变宫变征二声以足其数推以旋相生之法谓五行相戾非是当改变征为变羽易变为闰随音加之则十二月各以其律为宫而五行相生终始无穷诏以其图送详定所又言乐府五音今无正征国家以火徳王而亡本音为非是景仁亦力主其说时胡瑗阮逸制乐方用累黍尺已有定议乃补庶试秘书省校书郎遣之镇为论于执政曰今律之与尺所以不得其直累黍为之也累黍为之者史之脱文也古人岂以难晓不合之法书之于史以为后世惑乎殆不然也执政不聴
　　范镇乐论八篇
　　自叙曰臣昔为礼官従诸儒难问乐之差谬凡十余事厥初未习不能不少抵牾后考周官王制司马迁书班氏志得其法流通贯穿悉取旧书去其抵牾掇其要作为八论其略曰古人以有形之物传其法俾后人参考之秬黍也律也尺也龠也鬴也斛也筭数也权衡也钟也磬也是十者必相合而不相戾然后为得今皆相戾而不相合则为非是矣谨条十者非是之验按诗诞降嘉种维秬维秠诞降者天降之也许慎云秬一稃二米又云一秬二米后汉任城县产秬黍二斛八斗实皆二米史官载之以为嘉瑞今秬黍取之民间者动至数百斛皆一米河东之人谓之黒米此秬黍为非是一也古者以竹围为律竹形本圆今以方分置筭此律之为非是二也又按汉书分寸尺丈引本起黄钟之长又云九十分黄钟之长者据千二百黍而言也千二百黍之施于量则曰黄钟之龠施于权衡则曰黄钟之量施于尺则曰黄钟之长今遗千二百之数而以百黍为尺又不起于黄钟此尺之为非是三也又按汉书言龠其状似爵谓爵琖其体正圆故龠当圆径九分深十分今龠乃方一寸深八分一厘是亦以方分置筭者此龠之非是四也又按周礼鬴法方尺圆其外深尺容六斗四升方尺者八寸之尺也深尺者十寸之尺也何以知尺有八寸十寸之别按周礼璧羡度尺好三寸以为尺璧羡之制长十寸广八寸同谓之度尺以为尺则八寸十寸俱为尺矣又王制云古者以周尺八尺为歩今以六尺四寸为歩八尺者八寸之尺也六尺四寸者十寸之尺也同谓之周尺者是周用八寸十寸尺明矣故知八寸尺为鬴之方十寸尺为鬴之深今鬴方尺积十寸此鬴之非是五也又按汉书斛法方尺圆其外容十斗旁有庣焉隋书载其铭曰审律嘉量斛方尺圆其外庣旁九厘五毫羃百六十二寸深尺容一斛今斛方尺深一尺六寸二分此斛之非是六也又按筭法圆分谓之径圆方分谓之方斜所谓径三围九方五斜七是也今圆分而以方法筭之此筭数非是七也又按权衡者起千二百黍而立法也周之鬴其重一钧声中黄钟汉之斛其重二钧声中黄钟鬴斛之制有容受有尺寸又取其轻重者欲见薄厚之法以考其声也今黍之轻重未真此权衡为非是八也又按鳬氏为钟大钟十分其鼓间之以其一为之厚小钟十分其钲间之以其二为之厚今无大小厚薄而一以黄钟为率此钟之非是九也又按磬氏为磬倨句一矩有半其博为一股为二鼓为三盖各以其律之长短为法也今亦黄钟为变而无长短厚薄之别此磬之非是十也请以臣章下有司论定然后制龠合升斗鬴斛以校其容受容受合然后下诏以求真黍真黍至然后可以为量为钟磬量与钟磬合于律然后可以为乐也诏送详定所镇自谓得古法司马光每论难不相合而杨杰着元佑乐议破其说礼部太常亦言镇一家之学难以参用而乐如旧制
　　范蜀公乐书一卷
　　晁氏曰景仁论乐宗房庶潜心四十余年出私财铸乐器元佑中上之按元丰初年诏征秘书监致仕刘几议乐以户部侍郎致仕范镇与几参考得失镇曰定乐当先正律帝然之镇图往昔龠合升斗豆区鬴斛上之又乞访求真黍以定黄钟而几之议律主于人声不以尺度求合其乐大抵即李照之旧而加四清声遂奏乐成诏罢局第加恩赉而镇谢曰此刘几乐也臣何预焉乃复上奏臣顷造律内外有损益其乐和又与古乐合今若将臣所造尺律依大小编次太常镈钟可以成一代大典又太常无雷鼓灵鼓路鼓而以散鼔代之不应经义又八音无匏土二音不可谓备乐不报及哲宗立镇复请太府铜铸律逾年乐成上乐章三铸律十二编钟十二镈钟衡一尺一斛一响石为编磬十二特磬一箫笛埙箎巢笙和笙各二刑书及图法帝与太皇太后御延和殿诏执政侍従皆往观赐诏褒之
　　太乐演义三卷
　　巴郡房审权撰庶之子也范蜀公元佑初所奏新乐实用其说
　　魏汉津乐指法二篇
　　按徽宗崇寜元年宰臣蔡京置讲议司更定大乐博求知音士而魏汉津邪说遂获售焉汉津年九十余本剩员兵士自言居西蜀师事唐仙人李良授鼎乐之法皇佑中同房庶被荐既至黍律已成为阮逸所非后逸乐不用庶与汉津议指尺作书二篇叙述指法汉津尝陈于太常皆不主其说或谓汉津旧执役于范镇见其制作略取之蔡京神其说而托诸李良云
　　石经论语十卷
　　晁氏曰伪蜀张徳钊书阙唐讳立石当在知祥未叛前其文脱两字误一字又述而第七举一隅下有而示之三字三人行必有我师焉上又有我字卫灵公第十五敬其事而后其食作后食其禄与李鹗本不同者此也
　　苏轼论语解五卷通考作十卷苏辙论语拾遗一卷
　　颍濵自序予少为论语解子瞻谪居黄州作论语说尽取以往今见于书秖十之二三也大观丁亥闲居颍川为孙籀简筠讲论语于子瞻之说有所未安时为改正者凡二十七章谓之拾遗
　　中山先生论语解
　　蔺敏修龙游人幼颖悟博通羣书绍兴中进士官至朝奉郎着论语解时号中山先生
　　石经孟子十四卷
　　晁氏曰宣和中知成都府席旦刋寘于学宫云伪蜀时刻六经于石而独无孟子经为未备夫经大成于孔氏岂有阙耶其论既谬又多误字如以频顣为类不可胜纪
　　宋■〈日上爰下〉渊孟子注
　　涪志渊字亚夫号莲荡晋中郎将■〈日上爰下〉靖之后世居襄阳后徙居蜀家涪坪山受学于晦庵尝言淳熙四年文公年四十八注孟子子产聴郑国之政章谓成周改岁首而不改月则晩年之确论也尝欲更注而其书已行于世以时令考之戌亥之月未甚寒犹可褰裳以渉也子丑之月涸阴冱寒当此之时而以乗舆济民民能免于病涉乎桥梁道路可以观政九月成杠十月成梁戒事之辞也十一月徒杠成十二月舆梁成序事之辞也国语有戒备之意孟子就冻极之时言之皆夏时云
　　颍濵孟子解一卷
　　陈氏曰次公少时所作凡二十四章
　　苏过孔子弟子别传
　　过字叔党东坡子也年十九以诗赋解两浙路随父谪英恵儋耳以至廉永凡生理昼夜寒暑所湏一身百为不知其难初至海上为文曰志隠轼覧之曰吾可以安于岛夷矣因命作孔子弟子别传
　　希颜録一卷
　　陈氏曰张栻取经传中凡言及颜子者録为一编
　　元包十卷
　　后周成都卫元嵩撰知什邡县事杨楫序云大观庚寅夏六月余被命来宰兹邑莅官之三日恭谒卫先生祠顾瞻庙貌覧古石刻先生实髙士也既而邑之前进士张升景初携元包见遗曰是经先生所作也自后周歴隋唐迄今五百余载世莫得闻顷因杨元素内翰传秘阁本俾镂板以遗诸同志然妙用所寄竒字居多大率类扬雄凖易非深于道者不能知予观斯文窃谓易之兴也伏羲画卦文王重爻孔子作翼更三圣人而后备故曰加我数年五十以学易可以无大过矣包之为书其学易之至者欤辞简义奥殆未可以象数尽也观唐苏源明李江等传注作经之意思过半矣非先生之独智不能造易之妙非苏李之絶学不能探包之旨茍非其人道不虚行岂谓是耶先生名元嵩益州成都人少不事家产潜心至道明阴阳厯筭时人鲜知之献策后周赐爵扶节蜀郡公武帝尊礼不敢臣之茔域在县廨东偏邑人崇奉至今不絶先生有传在北史恐读是经者未知其出处之大致故为之序云政和元年十月望日
　　元包旧序所称景初即洸之先君子也家藏此书常以贻好事者然字古理奥而难通好之者鲜洸来宰临卭得同年张公文饶所为疏义及邑士韦汉卿校正旧本随卦附释音于下因并镂板合为一编庶几观者得其门而入焉则好之矣绍兴三十一年南阳张洸跋
　　崇文总目曰元包以坤为首因八纯之宫以生变极于六十四自系其辞言外卦体不列爻位以谓易首干尚文色首坤尚质夏连山商归藏周易唐包其实一也虽欲驰骋而放言趍理仅止易家之区鄙云
　　援神钩命解诰十二篇
　　汉杜真撰益部耆旧传曰杜真字孟宗广汉绵竹人也少有孝行习易春秋诵说日万言兄事同郡翟酺后酺系狱真上檄章救亦系狱笞六百竟免酺难京师莫不壮之
　　绨袠秘记
　　后汉杨春卿着三国志春卿广汉新都人善图谶学为公孙述将汉兵平蜀春卿自杀临命戒子统曰吾绨袠中有先祖所传秘记为汉家用尔其修之统感父遗言服阕辞家従犍为周循学习先发又就同郡郑伯山受河洛书及天文推歩之术
　　内谶解说二卷
　　杨统着益部耆旧传曰统字仲通曽祖父仲续举河东方正拜郫令甚有徳恵人为立祠乐益部风俗因留家新都代修儒学以夏侯尚书相传建初中为彭城令益州大旱统推阴阳消伏县界蒙泽太守宗湛使统为郡求雨亦即降澍自是朝廷灾异多以访之统作家法章句及内谶二卷解说位至光禄大夫为国三老年九十卒
　　周易正义题识
　　宣室志云故刑部尚书沛国刘遵古太和四年节度东蜀军先是蜀人有富蓄羣书者刘尝假其数百篇然未尽详阅明年夏涪江大泛突入壁垒溃里中庐舍刘之图书尽行沾湿歴数日水退始命列于庭曝之于羣书中得周易正义一轴笔势竒妙非近代书也卷末有识云上元二年三月十一日因读周易看此正义従兹易号十二三岁至一人八千口当有大水漂溺因得舒转晒曝衡阳道人李徳初识刘阅其题叹异久之谛视即所假蜀人书也于是召宾椽观之所谓易号十二三岁至一人八千口者一人八千口盖大和字也自上元歴寳应广徳永泰大厯建中兴元贞元元和长庆寳厯至大和凡更号十有三矣与其记果相契然不知李徳初何人耳
　　古三坟书一卷
　　蜀中张商英得之北阳民家坟皆古文而传乃隶书所谓三坟者山气形也七略隋志皆无其名世以为天觉赝著者
　　尔雅音略三卷
　　伪蜀母昭裔撰尔雅旧有释智骞及陆朗释文昭裔以一字有两音或三音后生疑于呼读及释其文义最明者为定

　　蜀中广记卷九十一

　　●钦定四库全书

　　蜀中广记卷九十二

　　（明）曺学佺 撰

　　○著作记第二

　　史部

　　古史考
　　蜀汉光禄大夫谯周撰乐史寰宇记引之后陈寿作古国志五十篇苏辙作古史六十卷其书皆本允南之旧
　　古史
　　子由自序畧曰太史公始易编年之法为纪传世家记五帝以来然不得圣人之意余因迁之旧始伏羲讫秦始皇为七本纪十六世家三十七列传谓之古史追録圣贤之遗意以示后世云
　　通鉴释文三十卷
　　左宣义郎眉山史照见可撰冯时行序苏轼兄弟以师事之者
　　通鉴论笃三卷
　　广汉张栻敬夫撰取通鉴中言论之精确者表而出之多或全篇少至一二语去取甚严
　　通鉴类编十卷国典二十卷
　　中江呉之巽先之着巽有家学教授于广汉值逆曦欲以季春聘士吏诣巽请书行艺年籍巽叱曰此何时耶因作诗云固穷何用怕鬼笑暴贵不免干天刑卒不为所挠巽于歴代史数四校雠凡国朝故实天文地理之书罔不精洽为文沉涵而有致士大夫称之
　　通鉴纲要
　　赵介胄全叔着简池人
　　经世纪年二卷
　　张栻撰序曰太史迁作十二国世表始纪甲子起于成周共和庚申之岁庚申而上则莫纪焉歴世寖逺其事杂见于诸书靡适折衷则亦传疑而已嘉佑中康节邵先生雍出于河南穷往知来精极于数作皇极经世书上稽唐尧受命甲辰之元为编年谱如云外丙仲壬之纪康节以数知之乃合于尚书成汤既没太甲元年之说成汤之后盖实传孙孟子所说特以太丁未立而卒方是时外丙生二年仲壬生四年耳又武王伐商已嗣位十一年故书序称十有一年而复称十有三年者其误可知是类皆自史迁以来传习之谬一旦使学者晓然得其真万世不可改易者也栻不自揆辄因先生之厯考自尧甲辰至皇上干道改元之岁凡三千五百二十有三年列为六图命曰经世纪年以便观覧间有鄙见则因而明之大节目有六如孟子谓尧舜三年之丧毕舜禹避尧舜之子而天下归之然后践天子位此乃见帝王奉天命之大旨其可■〈门外咅内〉而弗彰故于甲申书服尧之丧乙酉书践位之实丙戌书元载格于文祖自乙酉至丁巳是践位三十有三载也则书荐禹于天与尚书命禹之辞合自丁巳至癸酉是荐禹十有七年也与孟子之说合于禹受命之际书法亦然然而书称舜在位五十载陟方乃死则是史官自尧崩之明年通数之耳夏后相二十有八载寒浞弑相明年少康始生于有仍氏凡四十年而后祀夏配天不失旧物寒浞岂可使间有夏之统故缺此四十载不书独书少康出处而纪元载于复国之岁以见少康四十年经营宗祀絶而复续足为万代中兴之冠冕于新莾之纂缺其年亦足以表光武之中兴也汉吕太后称制既不得系年而所立他人子名为少帝者又安得承统故复缺此数年独书曰吕太后临朝称制亦范太史祖禹系嗣圣纪年意也汉献之末曺丕虽称帝而昭烈以王义立于蜀不改汉号则汉统乌得为絶故献帝之后即系昭烈年号书曰蜀汉逮后主亡国而始系魏凡此皆节目之大者妄意明微扶正不自知其愚也其它如夏以上称载商称祀周始称年皆考之书可见而周书洪范独称祀者是武王不欲臣箕子尚存商立箕子之志也由魏以降南北分裂而统独系于江南五代迭糅则都中原者不得不系云
　　帝王年代州郡长厯二卷古今类聚年号图一卷
　　并五代杜光庭撰光庭伪蜀青城道士
　　三家史论
　　华阳梁鼎二十篇眉山王当十三卷任谅三卷俱见本志传
　　史记删文外传十二卷
　　汉书杨终字子山蜀郡成都人永平中诏诸儒白虎观论考同异终与焉后受诏删太史公书为十余万言
　　后史记
　　卢藏用作陈子昻传曰子昻常恨国史芜杂乃自汉武之后以迄唐初为后史记纲纪粗立笔削未终而婴段简之祸
　　汉徳春秋十五卷
　　汉何英着英郫人何武弟也与成都杨申俱通经纬每事有先见之明
　　西汉隽永
　　唐安文正伦着
　　西汉发挥十卷
　　简池刘泾巨济撰
　　汉书笔记后汉纂言
　　简州赵介胄着
　　三国志六十五卷
　　晁氏曰晋陈寿撰魏四纪二十六列传蜀十五列传呉二十列传宋文帝嫌其畧命裴松之补注博采羣说分入书中其多过本书数倍王通数称寿书今细观之实髙简有法如不言曺操本生而载夏侯惇及渊于诸曺传中则见嵩本夏侯氏之子也髙贵乡公书卒而载司马昭之奏则见公之不得其死也他皆类此但以魏为纪而称汉呉曰传又改汉曰蜀世颇讥之若谓其衘诸葛孔明之髠父而致贬辞求丁氏米不获而不立仪廙传亦未必然也
　　王隠晋书曰陈寿卒诏下河南尹华澹遣吏赍纸笔就寿门下写三国志常寛泰恭撰蜀后志
　　杨戏季汉辅臣赞
　　陈寿志戏字文然犍为武阳人少知名丞相亮深识之仕射声校尉以延熙四年着季汉辅臣赞其所颂述多载于蜀书余皆注疏本末于其辞下
　　三国人物论三卷
　　东蜀杨天恵佑甫撰
　　诸葛武侯传一卷
　　广汉张栻撰以陈寿作史私且陋裒集他传及裴松之所注为之而削去管乐自许一则朱晦翁以为不然又为后论以达其意
　　南北朝七书
　　绍兴十四年井宪孟为四川漕始檄诸州学官求政和中所颁沈约宋书时四川五十余州皆不被兵书颇有在者然往往亡缺不全收合补缀独少后魏书十许卷最后得宇文季蒙家本偶有所少者于是七史遂全因命眉山刋行焉
　　后梁畧十卷
　　北史隋姚最僧坦之子也通经史好著述为太子门大夫隋蜀王秀镇益州迁秀府司马秀后阴有异谋隋文帝令公卿穷其事开府庆整郝玮等并推过于秀最独曰凡有不法皆最所为王实不知也榜讯数百卒无异辞竟坐诛论者义之撰梁后略十卷行于世
　　纪闻谈三卷
　　陈氏曰蜀潘逺撰馆阁书目按李淑作潘遗今考邯郸书目亦作潘逺其曰遗者本误也所记隋唐遗事
　　新唐书列传
　　宋嘉佑末年端明殿学士宋祁子京知成都府带唐书于本任刋修每宴罢盥潄毕开寝门垂一帘燃二椽烛媵婢夹侍和墨伸纸逺近观者皆知尚书修唐书望之若神仙焉
　　唐书辩证二十卷
　　晁氏曰成都呉缜撰缜字廷珍仕至郡守数新唐书初修之时其失有八类其舛误二十门凡四百余事缜不能属文误有诋诃如新书张九龄传云武恵妃陷太子瑛遣官奴告之曰废必有兴公为援宰相可常处九龄奏之故卒九龄相而太子无患缜以为时九龄已相而太子竟以废死以为新书似实而虚按史之文谓终九龄在相位日太子得不废也岂谓卒以九龄为相太子终无患乎初名紏谬其后改为辩证实一书
　　王氏挥麈録曰嘉佑中诏宋景文欧阳文忠诸公重修唐书时有蜀人呉缜者初登第因范景仁而请于文忠愿预官属之末上书文忠言甚恳切文忠以其年少轻佻拒之缜鞅鞅而去逮夫新书之成乃従其间指摘瑕疵为糺谬一书至元佑中缜游宦蹉跎老为郡守与五代史纂误俱刋行之绍兴中福唐呉仲实元美为湖州教授复刻于郡庠且作后序以谓针膏肓起废疾杜预实为左氏之忠臣然不知缜著书之本意也
　　唐九朝实録
　　后唐史记曰都官郎中庾传美充三州搜访图籍使传美伪蜀王衍旧寮家在成都便于归计且言成都具有本朝实録故有是命及使回所得纔九朝而已其余残缺杂书益不足记
　　唐鉴二十卷
　　华阳范祖禹醇夫撰醇夫为温公通鉴局编修官十五年分掌唐史以其所自得着成此书取武后临朝二十一年系之中宗其言曰此春秋公在干侯之义也虽得罪于君子有所不辞凡三百六篇
　　孙之翰唐论
　　丹铅録云之翰名甫蜀人所著唐论笔力在范祖禹之上与青神王当所编春秋名臣传皆有史迁之风今罕传于世惜哉　中宗景龙四年睿宗即位未踰年而改元景云之翰书去其元字而书景云年慎谓前若书景龙四年正月至五月自五月后直书景云六月至十二月庶得其实而贬亦在其中矣之翰之论曰古之人君即位必踰年而改元者先君之年不可不终也后君继位不可无始也一年不可二君也不终则忘孝矣不始则无本矣一年二君则民聴惑矣故书景云年戒无礼而正不典也噫凛凛乎春秋之笔也
　　唐録备阙十五卷
　　五代欧阳逈着见宋史逈益州人常事蜀王衍及知祥父子累官门下侍郎平章事性坦率无检操雅善吹笛太祖常召至便殿令奏数曲逈为歌诗甚富掌诰命非其所长但蜀之卿相奢靡相尚逈能守俭素此乃可称
　　唐书辩疑
　　眉山苏轼着见人物便览
　　唐史发潜六卷
　　蜀州张商英撰
　　唐史发挥十二卷
　　华阳郑少微撰
　　唐书补注二百卷
　　卭州李缯撰志云缯举八行不就以文史自娯
　　唐史囊括四卷
　　唐安文正伦撰
　　唐书韵记十卷
　　简州赵全叔着
　　鉴诫録十卷
　　后蜀东海何光逺辉夫撰又云证圣中纂辑唐以来君臣事迹可为世鉴者前有刘曦度序李献臣云不知何时人考之不详也
　　续通歴十卷
　　陵州孙光宪辑唐洎五代事迹续为总歴叅以黄巢李茂贞刘守光安巴坚呉唐闽广胡越两蜀事迹宋太祖诏毁其书以所纪多失实也
　　北梦琐言二十卷
　　晁氏曰蜀孙光宪従阳玭元证逰多闻唐世贤哲言行因纂辑之且附以五代十国事取传田于江南之梦自以为髙氏従事在荆江北故命编云
　　五代史纂误五卷杂録一卷
　　晁氏曰呉缜撰凡二百余事皆欧阳永叔新五代史抵牾舛讹也按通鉴考异证欧阳史差误如庄宗还三矢事之类甚众今此书皆不及之特证其字之脱错而已又善本未必皆然
　　九国志补二卷
　　宋路振子发撰杂记呉越唐前后蜀东汉南汉闽楚凡十国各为世家列传凡四十九卷末二卷为北楚言髙季兴事张唐英补撰者
　　开谈録二卷
　　宋苏耆撰易简之子舜卿之父也记五代以来杂事下帙多载冯道行义
　　续通鉴长编一百六十八卷续通鉴长编举要六十八卷
　　隆兴元年知荣州李焘奏臣尝尽力史学于本朝故事尤切欣慕毎恨学士大夫各信所传不考诸实録正史纷错难信如建隆开寳之禅授涪陵岐魏之迁殁景徳庆厯之盟誓曩霄谅祚之叛服嘉佑之立子治平之复辟熙寜之更新元佑之图旧此最大事家自为说臣辄发愤讨论使众说咸会于一敢先具建隆迄开寳凡十七年为十有七卷上进　干道四年礼部郎官李焘上言臣准朝旨取臣所著续资治通鉴自建隆迄元符令有司缮写投进今先次写到建隆元年至治平四年閠三月五朝事迹共一百八卷投进治平以后文字増多容臣更加整齐节次投进臣窃闻司马光之作资治通鉴也先使其寮采摭异闻以年月日为丛目丛目既成乃修长编唐三百年范祖禹实掌之光谓祖禹长编寜失于繁无失于畧今唐纪取祖禹之六百卷删为八十卷是也臣今所纂集义例悉用光所创立错综铨次皆有依凭顾臣此书讵可便谓续资治通鉴姑谓续资治通鉴长编可也旁采异闻补实録正史之阙畧叅求真是破巧说伪辩之纷纭益以昭明祖宗之丰功盛徳区区小恵或在可録所有续资治通鉴长编一百八卷随表上进
　　淳熙元年知泸州李焘上言臣先次投进续资治通鉴长编自建隆迄治平今欲纂辑治平以后至中兴以前六十年事迹庶几一祖八宗之丰功盛徳灿然具存无所阙遗顾此六十年事于实録正史外颇多所増益首尾畧究端绪合为长编凡六十年年为一卷以字之繁畧又均分之总为二百八十卷然熙丰佑圣符靖崇观和康之大废置大征伐关天下之大利害者其事迹比治平以前特异寜失之繁无失之畧必湏睿明称制临决如两汉宣章故事无使各自为说乃可传信无穷
　　淳熙九年知遂寜府李焘上言臣累次进所为续资治通鉴长编今重别写进共九百八十卷计六百四册其修换事总为目一十卷又縁一百六十八年之事分散为九百八十卷之间其字繁文冗本末颇难立见畧存梗槩庶易检寻今创为建隆至靖康举要六十八卷并后总目共五卷已上四种通计一千六十三卷六百八十七册投进者纪一祖八宗之盛徳至善义寜止于百篇聚九朝三世之各见殊闻事或传于两说惟折诸圣乃得其真臣网罗収拾垂四十年缀葺穿联踰一千卷抵牾何敢自保精力几尽此书非仰托大君之品题惧难逃乎众人之指目汉孝宣称制决疑故事最髙于甘露我神考锡名冠序治鉴莫彻于元符豫席恩言比迹先正臣死且不朽干道六年奉旨降付续资治通鉴长编一百七十六册秘书省令依通鉴纸様缮写进纳
　　本传李仁甫如霜松雪栢无嗜好无姬侍不殖产平生生死文字间长编一书用力四十年孝宗谓无愧司马迁叶适谓春秋以后纔有此书也
　　两朝国史一百二十卷
　　宋仁宗英宗两朝国史也史官王珪等撰珪字禹玉华阳人详见本集
　　仁皇训典六卷
　　侍讲范祖禹撰元佑八年经筵所上凡三百十七条大畧亦用寳训体
　　仁宗政要四十卷
　　王氏挥麈録曰殿中侍御史张唐英尝述仁宗政要四十卷上之
　　请盟録二十卷
　　宋史陈尧叟久典机密军马之籍悉能周记乃着请盟録凡三集
　　神宗正典六卷
　　蜀州张商英着
　　通鉴巨编
　　蒲江髙载着宋史载读礼于家以其暇览前朝史牒叹熙丰佑圣迄于隆干淳熙党论屡变国势偾起不常慨然有感乃取制词之褒贬廷论之是非萃成巨编而自以己意识其后大抵以国史实録长编会要为之据依而一时诏旨训词封章奏疏则于先贤文集私史简稽叅质凡百数十年治乱开卷了然
　　重修徽宗实録二百卷思陵大事记三十六卷阜陵大事记一卷
　　并丹棱李焘撰
　　建炎以来系年要録二百卷建炎以来朝野杂记十一卷
　　工部侍郎陵阳李心傅微之撰盖与巽岩长编相续亦尝自隆兴后相继为之会蜀乱散失不可复得心傅又有孝宗要畧初草二十二卷
　　建炎复辟平江实録一卷中兴备览四十一篇
　　并绵竹张浚着
　　中兴十三处战功録一卷
　　叅政眉山李壁季章撰中兴以来御冦立功惟此十三处编为一书所谓司勲藏其贰者也开禧乙丑北事将作其书成
　　宋朝通典二百卷
　　陈氏曰不著名氏或言魏鹤山所为似方草创未成书也凡通典会要前书及馆阁书目皆列之类书按通典载古今制度沿革会要専述典故非类书也
　　四朝会要总类五百八十八卷
　　李心傅所编合三书为一刻于蜀中
　　宋朝治迹统类七十三卷
　　眉山彭百川叔融撰畧用袁枢本末条例为前集四十卷中兴后事为后集三十三卷
　　宋朝事类枢要二百五十卷
　　陈氏曰蜀人张和卿编集为一百五十门盖举子荅策之具也
　　国史对韵十二卷国朝事始一卷
　　蜀公范镇撰呉仲庶尝称景仁悯诸后学虽渉书传而问以今代典故则懵然不知乃自太祖开基迄于仁宗朝摭取事实可为规矩鉴戒者用韵编次之即此书也
　　御览三百六十卷御屏经史切要十卷
　　宋史田锡表圣嘉州人尝奏真宗曰陛下即位以来治天下何道臣愿以皇王之道治之旧有御览臣请钞畧四部别为御览三百六十篇万几之暇日览一卷可经岁而毕又请采经史切要之言为御屏风十卷置扆座之侧则治乱兴亡之鉴尝在目矣诏史馆以羣书借之
　　帝学编
　　范祖禹醇夫纂自古贤君迄于宋代祖宗务学事迹为一篇以劝讲淳夫元佑时在讲筵八年诘旦当讲前一夕正衣冠俨然如在上前命子弟侍坐先按讲其说平时语若不出口及当讲开列古义仍参之时事以为劝戒其音琅然闻者兴起东坡常曰淳夫讲书言简义明灿然成文章为今讲官第一
　　歴代宰相年表
　　李焘撰其自序畧曰古之所谓相者一而已初未尝使他人参贰乎其间尧相舜舜相禹禹相皋陶皋陶既没乃相益汤相伊尹传所谓仲虺为汤左相者不足信也周家并建三公而一公实兼冢宰故旦奭夹辅成王而诞保文武受命者専属之旦旦归于丰奭乃専政盖其名三公实一相耳自秦以降名实漫失间有瓌伟絶特负贤相之称功烈赫然着见于一时者亦必得君之専歴年之久而莫或参贰之故也权出于一而莫或参贰之虽奸雄或得以肆其恶攘窃天下倾国败家不可禁遏然而一相之任终不可分者唐虞夏商之成法也彼徒见赵髙王莾曺操司马懿其祸如此之酷也而不察夫帝王之所以隆盛其为利盖亦溥哉不能还治其本而反疑其末并列兼制使相牵引而相遂失其职矣夫任相不获其利而蒙其祸是君之不明非相之权果不可使出于一也既夺其职分其权则所谓相者特一大有司耳其何以总百官治万事而亮天功耶凡相取其徳耳故曰惟尹躬暨汤咸有一徳而舜禹皋陶之胥命必孜孜以徳为言彼诚知所本者欤本之不知则其选用益杂而多端矣选用杂而多端故其称号亦颠倒错乱无有定制或居其位而不得闻其政或当轴秉钧而身乃为他官名实紏纷贤不肖溷淆其或多至十三四人而其少犹不下四五軰古所谓相寜若此乎然而治乱安危所系今犹古也其所以得相及所以失相者要不可不知按诸旧史惟前汉及唐颇有谱牒其它率皆不具脱畧抵牾迷失真本乃旁捜逺取推究前后悉用司马迁经纬之法追为年表起汉元讫周显徳昔之参机务执枢要者莫不咸在事有本末附见于下否则畧之使其人与其官皆相传而不絶观宰相之出处进退何如而天下安危治乱在目中矣其足以补前代之缺文掲当今之逺鉴乎合一千五百三十四年离为三十四卷
　　天禧以来御史年表
　　仁甫自序曰御史法官也其责不専于言而天禧选用则与諌官俱任言责台虽有等级也而义所当系则卑者亦得径行其权势气力又出谏官上祖宗之圣筭神术备矣今亦断自天圣以来取丞杂三院姓名悉列之表若其人必天子自择而宰相优容之乃能有济犹谏官也
　　天禧以来谏官年表
　　仁甫自序畧曰古者自公卿大夫士至于工商莫不皆有言责辐凑并进而天子斟酌焉未尝以言责専付一官以言责専付一官则由汉武帝失之武帝诚不喜谏者初置谏大夫犹未限员东京循旧弗改后乃寖微晋洎江表省其官拓跋魏复置其员亦不可知髙齐縁孝经之文始有七人之限夫以天下之众而敢言者纔七人尚足为治耶恭惟祖宗明目逹聪协于虞舜任言责者不一天禧别置谏院礼秩优异他官莫拟崇广言路谏官御史权势气力乃与宰相等盖当时所用谏官御史必取天下第一流非学术才行俱备为一世所髙者莫在此位或误选试旋加汰斥言而当者曽不十年径登台辅其名迹皆可考见呜呼盛哉今断自天禧置院以来作谏官年表并列古今之变为二说以附着之
　　职官记一卷
　　陈氏曰大理少卿蜀人张演季长撰専载新旧迁转之异亦以寄禄为未然也
　　亷吏传十卷
　　成都费枢伯枢撰自秦至唐凡百十有四人宣和乙巳为序
　　嘉佑名臣传五卷
　　张唐英集仁宗朝贤臣五十余人各为之传即仁宗政要中之一门耳
　　续宋名臣言行録
　　潼川姚希得逢原著

　　蜀中广记卷九十二

　　●钦定四库全书

　　蜀中广记卷九十三

　　（明）曺学佺 撰

　　○著作记第三

　　史部

　　蜀鉴
　　中江呉昌裔撰其书萃周汉以来至宋蜀道得失兴师取财之所
　　郭允蹈蜀鉴一卷
　　序曰蜀在禹贡一梁州尔文王兴于岐西而从武王牧野之师者乃庸蜀羌髳微卢彭濮人说者谓文王化行江汉之所被信矣三代以来秦得蜀以并诸侯汉髙由蜀汉以定三秦诸葛孔明三分天下仅有其一而伸大义于季汉非以其地西接崤函南连荆呉扼关河之胜则为天府之固合呉蜀之长则据上流之重险要虽控制一隅而形胜实关于天下欤中兴南渡首呉尾蜀有常山之势前褒后剑得金城之险乃眷西顾謢蜀如头目保蜀如元气世歴百年岁经三卯外有虎噬之虞内懐赪劳之忧而蜀之为蜀非全盛时比矣文子久仕于蜀身履目击而动心焉燕居深念紬绎前闻因俾资中郭允蹈缉为一编起自秦取南郑迄于王师平孟昶凡地形之阨塞山川之险阻迩雍而邻荆者稽之旧史按之图志悉纪于篇西南夷为蜀后户未形之忧难忽而已事之鍳可师则又条其本末而附之间又论其得失之要者定为十卷凡千三百年蜀事之大凡亦可以概见于此噫蜀在宇内九之一尔得之则安失之则危窃之则亡览是书者可以鍳焉端平三年十月朔旦昭武李文子序
　　剑南须知十卷
　　巽岩李氏曰眉山宋如愚撰第一卷第二卷但编集旧史弃取或不伦第三第四第五第六凡四卷尽出唐樊绰蛮书第七卷以下乃如愚自为之文及所书计策耳如熙寜买马事诚西南要害异时或可补国史之阙云
　　宋王禹玉文武贤臣治蜀编年志一卷杨备恩蜀都故事二卷梁颢蜀坤仪令一卷姜虔嗣蜀杂制勑三卷
　　俱见宋史经籍志
　　晋王崇蜀书
　　崇字幼逺梓潼人学问渊博蜀亡与陈寿同入京洛为三川标凖所著蜀事微与寿不同仕蜀郡太守有诗赋名
　　伐蜀记
　　桓温撰东晋建元中温平李势后作
　　李雄据蜀书
　　江原常璩道将撰崔鸿十六国春秋表畧曰惟常璩所撰李雄父子据蜀时书寻访不获所以未及善成辍笔私求七载于今此书本江南撰録恐中国所无非臣私力所能终得其起兵僭号事之始末乃亦颇有但不得此书惧简略不成久思陈奏乞敕縁邉求采焉
　　明皇幸蜀记三卷
　　唐李匡文宋臣周宋居白撰初匡文记尽明皇崩臣周记止于归长安叙事互相详略居白合此记以宋为本析李为注取二序冠篇复撰遗事増广焉
　　僖宗幸蜀记一卷
　　王坤撰见宋史
　　咸通庚寅解围録一卷
　　唐成都少尹张云景之撰言南诏围城扞御事
　　前蜀记事二卷
　　伪蜀学士毛文锡平珪撰起广明庚子尽天福甲子凡二十五年文锡唐太仆卿龟范之子十四登进士第入蜀仕王建至判枢密院随衍入洛而卒
　　蜀武成永昌歴三卷
　　宋经籍系孙光宪名下武成王建年号也
　　后蜀记事十卷
　　直史馆太常博士董淳撰惟记孟昶事
　　蜀记一卷
　　宋张守约撰载孟昶初降至薨事
　　蜀广政杂记十五卷
　　蒲仁裕撰广政■〈日上永下〉年号
　　野人闲话五卷
　　成都景焕撰记孟蜀时事干徳三年序
　　蜀书二十卷
　　李昊撰昊字穹佐仕王衍至中书舎人翰林学士歴事孟知祥父子累官门下侍郎同平章事监修国史自知祥领蜀凡章奏书檄皆出昊手至是集为百卷曰经纬略以献广政十四年修成昶实録四十卷昶欲取观昊曰帝王不阅史不敢奉诏昊自言唐相绅之后昶与江南李景通好遣其臣赵季札至江南购得唐李绅武宗朝拜相制书还以遗昊昊喜甚大会宾客宴饮所费无筭以帛二千匹谢季札盖极奢侈云
　　外史梼杌十卷
　　张唐英次功撰自序云尝观自古奸雄窃据成都者皆因中原多故而闭关恃险以茍偷一时之安譬夫穿窬之人利于昏暝之夕至于白昼皎然则无能为也且韦皋守蜀二十余年其材智机权过于王孟逺矣止欲求兼两川节钺而不能得刘辟惑术士之言自谓才过项羽不数月已就槛车之缚盖是时朝廷清明刑政修举贤智在位纪纲整葺彼虽欲不臣势不能为也使皋辟在五代时其为恶必有过于王孟者以此知朝廷治则蜀不能乱朝廷不治则不惟蜀为不顺其四方藩镇之不顺亦有不下于蜀者当王衍之入洛也三蜀之人尽喜中国之有圣人而庄宗总制失驭中外继叛蒲禹卿恸哭曰观天下事势如此蜀人岂有安泰之期耶必重不幸尔洎知祥入蜀之后明宗颇以蜀人为疑凡髙赀有力者尽令东徙张不立叹曰蜀中之叛非蜀人为之也皆朝廷所委用之臣所为也其言盖有激而云尔善乎田龙游之论曰僭伪之主改厅堂为宫殿改紫绶为赭袍改僚佐为卿相改前驱为警跸改妻妾为后妃何如常称成都尹永无灭族之祸耶兹可谓药石切至之言也王孟父子四世凡八十年比之公孙述辈最为久逺其间善恶之迹亦可为世之鍳戒然编録者如耆旧传鉴戒録野人闲话之类皆本末颠倒鄙俗无取真宗时知制诰路公振修九国书有前蜀后蜀世家列传然而烦简失当尚多疎略如张扶冯涓张士乔段融蒲禹卿张云陈及田淳之徒谏诤章疏皆有益于世教尽弃而不録此观者所以惜其有未备也予家旧藏前蜀开国记后蜀实録凡百三十卷尝欲焚弃而不忍今因检阅始终削去烦冗编年叙事分为十卷其间事实未显如髯湏肥遗逺望绩长禹粮蒲骚之类各为解其失误凡五代史及皇朝日厯所载者皆略而不书名曰蜀梼杌盖取楚史之名以为记恶之戒非徒衍其小说亦使乱臣贼子观而恐惧云耳陆昭逈后序曰治平四年夏六月两当县邓君惟良显甫自京师归传殿中侍御史里行张唐英次功前在阆中监征时所编蜀春秋十卷予尝得而观之其编年叙事之体若荀悦汉纪之例至于褒贬善恶本末贯穿骎骎乎驰于汉魏作者之间有古良史风正召试秘阁在仁宗时上大水灾异书时政十四事又在英宗朝上慎始书水灾封事二道皆究极乎治乱之变而探索乎天人之际今天子特排羣议而擢为御史以其勇于敢言也次功旧有国体论十卷唐史诛奸发潜论五卷总要监今论五卷渝南集十卷补楚书十三篇乐府歌诗千余篇皆秘而不传于人而春秋最后出显甫好事密购以归予因为刋行之昔人得王充论衡藏之以自衒其辩岂予之志哉
　　金行启运録二十卷青宫载笔记十五卷
　　并孟蜀学士庾传昌着见梼杌
　　平蜀寳録一卷
　　左藏库副使康延泽撰宋平蜀后延泽以内染院使为鳯州路马军都监王全斌等既得罪延泽亦贬唐州团练使按本传载蜀军二万七千人诸将虑其为全师雄内应欲尽杀之延泽请简老弱疾病七千人释之余以兵卫浮江而下诸将不能用此书叙述甚详邯郸书目云不知作者馆阁书目亦然考王元之所撰延泽墓志知其所为也
　　蜀冦乱小録一卷平蜀録一卷
　　俱张逵撰
　　靖蜀篇四卷
　　安丙自撰平呉曦事
　　西陲泰定録九十卷
　　李心傅撰记呉曦叛逆以及削平本末起嘉泰辛酉迄嘉定辛未为三十七卷其后蜀事益多又増修至辛巳之冬通为九十卷仍颇用史迁年表例并记国家大政令邉防大节目首尾凡二十年
　　丁卯实编一卷
　　成忠郎李珙撰诛曦之功杨巨源为多安丙忌而杀之珙为作传上之于朝以昭其功而雪其寃

　　蜀中广记卷九十三

　　●钦定四库全书

　　蜀中广记卷九十四

　　（明）曺学佺 撰

　　○著作记第四

　　子部

　　老子指归
　　汉书严君平博覧亡不通依老子严周之指著书十余万言
　　严君平注老子其文竒世多未见如云肝胆为胡越眉目为齐楚又云生不枉神死不幽志又云天地亿万而道王之众灵赫赫而天王之倮者穴处而圣人王之羽者翔虚而神鳯王之毛者跖实而麒麟王之鳞者水居而神龙王之介者泽处而灵龟王之百川并流而江海王之又云言为祸匠黙为害工进为妖式退为■〈薛上女下〉容尝鼎一脔可知其味也出丹铅余録
　　注老子指归十三卷
　　晁氏曰其章句颇与诸本不同如以曲则全章末十七字为后章首之类按唐志有严遵指归四卷冯廓注指归十三卷此本卷数与廓注同题谷神子而不显名姓疑即廓也
　　三十家注老子八卷
　　唐岷山道士张君相集河上公严遵王弼何晏郭象锺会孙登羊祜罗什卢裕刘仁会顾欢陶隠居松罗仙人裴处思杜弼节解张凭张峒成玄静大孟小孟窦畧宋文明禇柔刘进喜秦子晃成玄英车恵弼等注君相称三十家而列名止二十有九盖君相自以为一家言并数之耳君相不知何时人而谓成玄英为皇朝道士则唐天寳后人也以絶学无忧一句附絶圣弃知章末以唯之与阿别为一章与诸本不同
　　道徳经广义三十卷
　　崇文总目唐青城赐紫道士杜光庭撰以明皇注疏演其义
　　道徳经疏节解上下各二卷
　　崇文总目伪蜀乔讽撰讽为谏议大夫知制诰奉诏以唐明皇注疏杜光庭义缀其要附以己意解释之
　　道徳经解二卷
　　宋隠居郭长孺撰志云不知何许人流寓入蜀遂为成都人颇知黄老吐纳之学
　　苏子由注老子二卷
　　子由调官筠州颇与学浮屠者游而有所得于是解老子尝曰中庸喜怒哀乐之未发谓之中发而皆中节谓之和致中和天地位焉万物育焉此盖佛法也六祖谓不思善不思恶则喜恕哀乐之未发也盖中者佛法之异名而和者六度万行之总目致中极和而天地万物生于其间非佛法何以当之天下无二道而所以治人则异古之圣人忠信行道而不毁世法以此耳故解老子亦时有与佛法合者其曰是谓袭明以为释氏传灯之类东坡跋曰使战国有此书则无商鞅韩非使汉初有此书则孔老为一使晋宋间有此书则佛老不为二
　　刘巨济注老子二卷
　　阳安刘泾字巨济笃志于学文词竒伟早登子瞻之门号前溪子
　　南华经疏二卷
　　隋何妥栖鳯着爵里见前
　　南华正义
　　唐剑南道士文如海着宋太平兴国八年成都道士任奉古锓诸木岁久不传元玄学讲师钱大中翻刻之呉澄序
　　东坡广成子解一卷
　　晁氏曰苏子瞻取庄子中黄帝问道于广成一章为之解景迂尝难之其序畧曰某晩玷先生荐贤中安敢与先生异论然先生许我不茍同　按杜光庭有广成子一百卷不系此书
　　珞琭子
　　鬼谷先生着大峨志云山有鬼谷洞相传先生于其中着珞琭子而上升去通考以为即今禄命之书
　　无尽居士注素书一卷
　　晁氏曰商英称素书凡六篇按汉书黄石公圮上授子房世人多以三略为是盖误也晋乱有盗发子房冢玉枕中获此书商英之言世未有信之者
　　荀子校勘二十卷
　　宋广安黎錞希声着扬子法言十三卷晁氏曰汉扬雄撰晋祠部郎中李轨注雄好古学见诸子各以其知舛驳不与圣人同是非颇谬于经故人时有问雄者常用法言应之譔此以象论语号曰法言每篇复为序赞以发其大意然雄之学自得者少其言务拟圣人靳靳然若影之守形既鲜所发明又往往违其本指正古人所谓画者谨毛而失貌者也
　　殊言十五卷宋经籍志作方言十四卷
　　雄答刘歆书又勅以殊言十五卷君何由知之谨归诚底里不敢违信雄少不师章句亦于五经之训所不解常闻先代輶轩之使奏籍之书皆藏于周秦之室及其破也遗弃无见之者独蜀郡有严君平临卭林闾翁孺者深好训诂犹见輶轩之使所奏言翁孺与雄外家牵连之亲又君平过误有以私遇少而与雄也君平财有千言耳翁孺梗槩之法畧有翁孺往数岁死妇蜀郡掌氏子无子而去而雄始能草文先作县邸铭玉珥颂阶闼铭及成都城四隅铭蜀人有杨庄者为郎诵之于成帝成帝好之以为似相如雄遂以此得外见此数者皆都水君常见故不复奏雄为郎之岁自奏少不得学而心好沈博絶丽之文愿不受三岁之奉且休脱直事之繇得肆心广意以自克就有诏不可夺奉令尚书赐笔墨钱六万得观书于石渠如是后一岁作绣补灵节龙骨之铭诗三章成帝好之遂得尽意故天下上计孝亷及内郡卫率会者雄常把三寸弱翰赍油素四尺以问其异语归即以鈆摘次之于椠二十七岁于今矣而语言或交错相反复方论思详悉集之燕其疑张伯松不好雄赋颂之文然亦有以竒之常为雄道言其父及其先君喜典训属雄以此篇目颇示其成者伯松曰是县诸日月不刋之书也又言恐雄为太玄经由鼠坻之与牛场也如其用则实五稼饱邦民否则为抵粪弃之于道矣而雄献之伯松与雄独何徳慧而君与雄独何谮隙而当匿乎其不劳戎马髙车令人君坐帏幙之中知絶遐异俗之语典流于昆嗣言列于汉籍诚雄心之所志极至精之所想遘也仗圣朝逺照之明使君求此契君之意诚雄散之会也死之日则今之荣也不敢有贰不敢有爱少而不以行立于乡里长而不以功显于县官者训此于帝籍但言词情览翰墨为士诚欲崇而就之不可以遗不可以忘即君必欲胁之以威陵之以武欲令入之于此此又未定未可以见今君又终之则缢死以従命也且寛假延期必不敢有爱雄之所为得使君辅贡于明朝则雄无恨何敢有匿唯执事图之谨因还使雄叩头叩头
　　太玄经三卷
　　汉书扬雄作太玄覃思浑天参摹而四分之极于八十一旁则三摹九据极之七百二十九赞亦自然之道也故观易者见其卦而名之观玄者数其画而定之玄首四重者非卦也数也其用自天元推一夜阴阳数度律歴之纪九九大运与夭终始故玄三方九州岛二十七部八十一家二百四十三表七百二十九赞分为三卷卷首有陆绩述玄一篇
　　太玄指归
　　三国涪人李譔着爵里见前
　　比齐司马膺之好读太玄经注扬雄蜀都赋每云我欲与扬子云周旋
　　太玄发隠三篇
　　巽岩李氏曰章詧撰詧有太玄讲疏四十九卷其说甚备发隠之作盖在讲疏以前
　　章氏太玄经注十四卷讲疏三十卷
　　东坡志林云詧本闽人迁于蜀者数世遂为成都人博通五经尤长易与太玄王素赵抃守蜀皆宾礼之赐号冲退处士素所请也詧将死其乡人梦詧以小童自随投谒告别曰此间嚣尘非修行地吾归阆苑矣詧盖明术数得道者云
　　太玄经疏十八卷
　　晁氏曰郭元亨撰元亨谓雄之作玄传于侯芭后独有张衡桓谭张华见而称叹呉郡邹伯岐求本不能得宋衷为训陆绩为解范叔明王涯亦注之皆未明白元亨在蜀自淳化末迄于祥符八年仅三十年撰成今疏又云太玄润色于君平未知何所据而然
　　孙明复曰扬子云太玄非准易乃明天人始终之理君臣上下之分盖疾莾而作也桓谭曰是书也可与大易准班固曰经莫大于易故作太玄使子云被僭经之名二子之过也出丹铅録
　　王长文通玄经四卷
　　晋书长文字徳叡广汉郪人著书四卷拟易名曰通玄经有文言卦象可用卜筮时人比之太玄同郡马秀曰扬雄作太玄惟桓谭以为必传后世晩遭陆绩玄道遂名长文通玄经未遭公纪君山耳
　　陈渐演玄十五篇
　　宋史渐字鸿渐尧佐従子也少以文学知名淳化中与其父尧封皆以进士试廷中擢第不就愿让其父太宗许之好太玄经著书十五篇号演玄
　　潜虚
　　司马光着自序曰玄以凖易虚以拟玄玄且覆瓿而况虚乎其弃必矣然子云曰后世复有扬子云必知玄吾于子云虽未能知固好之矣安知后世复无司马君实乎
　　墨子秘书
　　梁陈方庆梓州射洪人好道术得墨子五行秘书及白虎七变之法隐于郡之武东山大同中仕至新城郡司马即子昻逺祖也见本集
　　日华子
　　蜀志补遗射洪陈子良撰即子昻之兄也诗工乐府见文苑英华兼精医术着日华子行于世
　　文中子十卷
　　隋王通着通初为蜀郡司户书佐草创是书
　　长短经十卷
　　北梦琐言云赵蕤着蕤梓州塩亭人博学韬钤长于经世夫妇俱有隐操不应辟召其书论王覇机权正变之术第十卷载阴谋家言本缺今存者六十四篇
　　黄帝阴符五十六万七千言
　　成都古今集记绵竹郑山古授之军校黄承真者其字一点一画皆以五行属配实竒书也五代孙光宪犹及见之仁寿龙昌期后乃作注
　　玄成子一卷
　　唐成都袁天纲着
　　补履书十卷
　　唐通泉李浦徳川着本孟轲扬雄之旨世号补履先生徳宗幸褒中丞相张延赏表荐之拜右拾遗不就再诏见赐绯衣正色执辞当朝敬慑
　　炙毂子三十卷
　　唐进士王叡着六经得失史册差谬无不针其膏而药其肓焉按张君房七籖载叡卒于彭山道中年八十后人又见之于成都市及乐温县云
　　赘隅子歔欷琐微论十卷
　　蜀人黄晞撰赘隅子晞自号也序曰赘隅者持物之名歔欷者兼叹之声琐微者述之之谓故以名书其畧云腐薪不可以挞兵涣泥不可以胶物庄周韩非终日求道徳而智巧入焉终日求真实而浮伪入焉古之哗人也
　　凡将篇
　　艺文志云汉兴闾里书师合苍颉爰歴愽学三书断六十字为一章并名苍颉篇武帝时司马相如作凡将篇无复字若史游之急就李长之元尚皆苍颉正字也　按桞玭训序言其在蜀时尝阅书肆字书小学率雕板印纸则字学在蜀尤谨
　　训纂
　　汉书元始中征天下通小学者以百数各令记字于庭中扬雄取其有用者作训纂一篇以续苍颉又易苍颉中重复之字凡八十九章
　　林氏小说三卷
　　五代成都林罕着古今记云罕与孙逢吉同郡同时俱擅文学着说文二千篇目曰林氏小说附石经刻于学宫
　　晁氏曰书凡五百四十一字以说文部居随字出文以定偏傍其说颇与许慎不同而互有得失仁宗时邵必进礼记石经陛对帝问罕之书如何必曰虽有所长而微好怪说文归字従堆従止従帚以堆为声罕云従追于声为近此长于许氏矣说文哭従吅従狱省罕乃云象犬嘷此怪也有石刻在成都公武尝従数友就观之其解字殊可骇笑不疑好怪之论诚然
　　释贯休重集许氏说文
　　伪蜀宰相王锴作赞云昙域戒学精微篆文雄健重集叔重说文见行于蜀
　　唐氏字说解一百二十卷
　　晁氏曰知卭州唐耜撰绍圣以来用字说程试诸生解者甚众耜集成此书颇注其用事所出一时称之在卭州日奏御
　　陈伯英教书
　　元青神陈瑛着呉澄序略曰秦隶兴而篆书废汉四百年莫有能者观于汉代碑刻可见矣三国六朝间亦无闻焉唐三百年李当涂一人而已自秦丞相迄宋初盖千年仅有徐骑省以篆学自许何寥寥也最后魏文靖留心于此学者称之陈伯英为文靖乡人所书千文字体整洁可以上希文靖其先世少师公于苏文忠大父行参政公当南渡之际以诗名家咸淳省试春秋第一人其季父也伯英今受朝命为郡教授一家文学之传如此
　　韵英十卷
　　唐翰林学士元庭坚罢遂州参军读书郊外有人身而鸟首者众鸟随之诣元曰愿教君以字音及鸟语庭坚不之怪与往来岁余尽传音律清浊之旨至阴阳术数无不通达在翰林日着韵英十卷未施行而西京陷贼庭坚亦卒出游宦纪闻
　　书林韵会一百卷
　　陈氏曰无名氏蜀书坊所刻规摹韵类题选而加详焉　按韵会乃蜀孟■〈日上永下〉勅史馆编进杨用修云在京师及见此书
　　有声无字韵一卷
　　宋史句中正字坦然华阳人孟昶时授崇文馆校书郎复举进士及第归朝太平兴国二年献八体书召入授著作佐郎直史馆被诏详定篇韵复与徐铉校定说文太宗问凡有声无字者几何中正退条为一卷以献上曰朕亦得二十一字可并録之也又与呉铉杨文举同撰定雍熙广韵一百卷特拜虞部员外郎淳化中累迁屯田郎中杜门守道以文翰为乐尝以大小篆八分三体书孝经摹石咸平三年表上之真宗召见便殿赐坐问所书几许时曰臣写此书十五年方成上嘉叹赐金紫命藏于秘阁卒年七十四中正喜藏书家无余财
　　王知微韵篇
　　王着字知微成都人伪蜀明经及第赴阙授隆平主簿太宗以字书讹舛欲令学士删定少通习者转运使侯陟以著名闻改卫寺丞史馆祗候委以详定篇韵加著作佐郎
　　五音韵补
　　丹棱李焘着自序曰汉和帝永元十二年太尉祭酒许叔重始为说文解字十四篇凡五百四十部其文九千三百五十三晋东莱弦令吕忱继作字林五卷以补叔重所阙遗者于叔重部叙初无移徙忱书甚简顾为他说糅乱且传写讹脱学者鲜通今往往附见说文盖莫知自谁氏始陈左将军顾野王更因说文造玉篇三十卷梁武帝大同末献之其部叙既有所升降损益其文又増多于叔重唐上元末处士孙强复修野王玉篇愈増多其文今行于俗间者强所修也叔重専为篆学而野王杂以隶书用世既久故篆学愈微野王虽曰推本叔重而追逐世好非复叔重之旧自强以下固无讥焉大歴间李阳氷独以篆学得名时称中兴更刋定说文仍祖叔重然颇出私意以为诋诃学者恨之南唐徐锴著书四十篇总名系传盖尊许氏若经也惜其书未布而锴亡本朝雍熙三年锴兄铉初承诏与句中正葛湍王惟恭等详校说文今三十卷内系传往往错见岂其同源果无异派欤锴亡恙时铉苦许氏偏旁奥密不可意知因令锴以切韵谱其四声庶几检阅力省功倍铉又为锴篆名曰说文韵谱其书当与系传并行今韵谱或刻诸学官而系传讫莫光显余搜访岁久仅得其七八阙卷讹字无所是正每用太息盖尝谓小学放絶久矣欲崇起之必以许氏为宗而铉锴兄弟最其亲近者如李阳氷林罕郭忠恕等軰俱当收拾采掇聚为一书使学者复覩纯全似非小补顾力有所不及耳韵谱仍便于检阅然局以四声则偏旁要未易见乃因司马光所上类篇依五音先后悉取说文次第安排使若鱼贯然开编即可了也说文所无而类篇新入者皆弗取若有重音则但举其先而畧其后虽许氏本在上去入声而类篇在平声亦移在平声大抵皆以类篇为定类篇者司马光治平末所上也先是景佑初宋祁郑戬建言见行广韵乃陈彭年丘雍等修繁省失当有误科试乞别刋定即诏祁戬与贾昌朝同修而丁度李淑典领之书成赐名集韵度等复奏集韵添字极多与彭年雍等前所修玉篇不相参协乞别为类篇即以命洙洙寻卒命胡宿代之宿奏委掌禹锡张次立同加校雠宿迁命范镇代之镇出而光代之书乃成自集韵类篇列于学官而广韵玉篇微矣然小学放絶讲习者寡犹幸其书具存耳所谓广韵则隋陆法言撰唐郭知玄附益之者时号切韵天寳末陈州司马孙愐者以切韵为缪略复加刋正别为唐韵之名大中祥符元年改赐新名曰广韵今号集韵则又寳元改赐也切韵广韵皆莫如集韵详故司马光因之以修类篇呜呼学无小而古谓字书之学为小何哉亦以志学者当由此始云尔凡物虽微必有理存何况斯文幼而讲习磨礲浸灌之久逮其长也于穷理乎何有不则躐等凌节君子不贵矣今学者以利禄之路初不假此遂一切弃捐不省喜字书者求其心画端方已絶不可得但肆笔趂姿媚耳偏旁横竖且昏不知矧其文理邪先儒解经固未始不用此匪独王安石也安石初是说文覃思颇有所悟故其解经合处亦不为少独恨求之太凿所失更多不幸骤贵附和者益众而凿愈甚盖字有六义而彼乃一之虽欲不凿得乎科试竞用其说元佑尝禁之学官导谀绍圣复用嗜利禄者靡然风従凿说横流汩丧道真此吾苏氏所以力攻之而不肯置也若一切置此弗道则又非是今国家既不以此试士为士者可以自学矣乃未尝过而问焉余窃哀之虽老矣犹欲与后生共讲习此故先为此五音韵谱且叙其指意云
　　魏了翁答遂寜李侍郎书巽岩先生初作五音谱以许叔重部叙为之后在遂寜出视虞仲房乃改用徐楚金韵谱老先生虽勉从之终弗惬也故后序及跋语既云要自别行又云要湏各行大抵始一终亥其行也始东终法其声也许氏元无反切后人渐加附益至徐鼎臣始以孙愐唐韵音切为定自音切行人以为便于检阅而不知字之本乎偏旁故老先生谓偏旁一切都置则字之有形无声者岂不愈难检阅盖不以韵谱为然也闻韵谱今已不存或使府别为刋元本五音谱置之学中以广其传亦是一事不知台意以为何如
　　字通一卷
　　彭山李肩吾従周撰
　　蒙求二卷
　　成都范镇景仁着取通鉴编为四言以训初学
　　事韵撷英
　　元江西路教授西蜀张寿翁撰呉草庐曰昔欧阳公苏老泉王荆国诸人以黯然销魂惟别而已八字分韵赋诗送裴呉江老泉得而字曰谈诗究字而荆国就席作二首曰风作鳞之而曰两忘我与而一座骇服宋以前诗和意不和韵至荆国东坡山谷始以用韵竒险为工盖其胸中蟠万卷书随取随有愈出愈巧故得以相矜尚也倘记览不及前贤则不得不资检阅于是乎有诗韵等书矣荆国尝谓晏元献用事的切后见其类稿乃知其有自来纂辑之书亦不为无补也寿翁所编韵皆竒险而无陈腐之字置一袠座右则人人皆荆国苏黄之巨公矣
　　太初歴
　　汉洛下闳着史记索隠引耆旧传云闳字长公明晓天文隠于洛下武帝征待诏太史于地中转浑天改颛顼歴作太初歴曰后八百岁此歴差一日当有圣人定之歴书曰今上即位招致方士唐都分其天部而巴洛下闳运筭转歴然后日辰之度与夏正同桓子新论云扬子云好天文问洛下黄闳以浑天之说闳曰我少作其事不晓达其意到今年七十始知其理然则洛下其隠处黄其姓也
　　续通歴一卷
　　五代孙光宪撰
　　永昌正象歴
　　伪蜀胡秀林撰北夣琐言初王衍以唐袭宅建上清宫于老君殿列唐十八帝真备法驾谒之识者以为拜唐乃归命之先兆也先是司天监胡秀林进厯移閠在丙戌年正月有向隠者亦进歴用宣明法闰在乙酉年十二月既有异同彼此纷诉仍于界上取唐国歴日改闰十二月街衢卖歴者云只有一月也其年十二月二十八日国竟灭秀林本唐朝司天少监仕蜀别造永昌正象歴推歩之妙天下一人然移閠之事不爽歴议常人未可轻非之
　　本天歴
　　宋史端宗即位海上命礼部侍郎邓光荐与蜀人杨某等作歴赐名本天其法与奉元会天二歴并亡
　　通书十卷往事龟鉴十卷
　　宋邓至着双流邓绾之父也亦本歴书而作
　　兴道一篇
　　后汉景鸾抄风角杂书列其占验所作
　　卦法一卷
　　汉严遵着见宋志
　　十二时风云气候一卷
　　诸葛亮着见宋经籍志
　　苌弘兵法十五篇
　　周大夫苌弘也资中人见白氏六帖
　　阵图秘诀一卷
　　陈氏曰昭武谢渊得之于泸州盖武侯八阵法也为之释而传于世
　　兵云图
　　益部耆旧传云杨由有兵云图时窦宪将兵在外太守髙安遣工従由写图以进宪由口授以成图
　　行兵法五卷将苑一卷
　　并诸葛武侯着见宋史
　　兵书十二篇
　　眉山王当撰
　　玄女坠金法一卷
　　袁天纲着见宋志
　　陆氏集验方五十卷
　　唐书陆贽字敬舆苏州嘉兴人为裴延龄所谮贬忠州别驾在州十年闭关静处人不识其面复避谤不著书家居瘴乡人多疠疫乃抄撮方书为陆氏集验方五十卷行于代
　　产寳二卷
　　唐昝殷撰殷蜀人武宗大中初白敏中守成都其家有因免乳死者访问明医或以殷对敏中迎之殷集备验方药三百七十八首以献其后周颋又作三论附焉
　　纂集本草经
　　后蜀孟昶辑旧本草经止一卷药三百六十五种陶隐居増名医别録亦三百六十五种因注释为七卷唐显庆又増一百十四种广为二十卷谓之唐本草至昶又増益之谓之蜀本草
　　叶石林曰显庆中苏恭请重修本草上命长孙无忌等广为二十卷自是伪蜀韩保升诸术家各自补缉辩证者不一焉
　　治蛊方书
　　皇佑初赵尚寛守忠州俗故有畜蛊杀人乃掲方书于衢教人服药造毒者悉捕杀之由是乃息
　　虞庶注难经五卷
　　庶仁寿人寓居汉嘉少为儒已弃其业习医为此书以补吕杨所未尽黎泰辰治平间序之
　　灵枢经音注二十四卷
　　绍兴中成都史崧校正本文九卷八十一篇増修音释转运司为之详定以送秘书省自为序
　　阴阳杂证论述
　　宋郭长孺撰
　　夷坚志类编方
　　四川总领陈晔日华取夷坚志中所载书文药方类为一编
　　指南方二卷
　　陈振孙曰蜀人史堪载之撰凡三十一门门各有论
　　严悟射诀一卷
　　晁氏曰唐王思永学射于成都工曺严悟成射法十篇毎篇首必称师云
　　益州名画録三卷
　　成都黄休复纂自唐干元初至宋干徳岁録其图画之精者五十八人品以四格
　　陈氏曰中兴书目以为李畋撰而谓休复书今亡按此书有景佑三年序不著名氏而叙休复所録明甚又有休复自为后序则固未尝亡也未知题李畋者与此同异
　　茅亭客话十卷
　　黄休复撰茅亭其所居也暇日宾客话言及虚无变化謡俗卜筮虽异端而合道旨属惩劝者皆録之多是蜀事
　　酉阳杂爼十卷
　　唐段成式随其父节度使文昌入蜀所著以二酉山多藏竒书而蜀在大酉之阳也今酉阳土司隶重庆云其书亦多纪蜀事有一卷端言般若感应盖文昌尝诵此经
　　续事始五卷
　　伪蜀冯鉴广唐孝孙而作
　　小名録三卷
　　文正伦济道着括诸书重复者为之
　　名号録二十卷
　　晁氏曰马永易明叟编古今殊异名号如铜马帝无愁天子之类顷尝见近世人増广其名曰宾实録亦殊该博
　　陈氏曰马永易撰蜀人勾龙材校正文彪増广刻之本书三十卷后集三十卷义取名者实之宾也
　　蚕书三卷
　　陵阳孙光宪着
　　牧竖闲谈三卷
　　蜀人景涣纂十九事为篇又着野人闲话五卷诸老纪闻宋中江呉昌裔着
　　燕语考异十卷
　　陈氏曰成都宇文绍奕撰旧闻汪玉山尝驳燕语之误而未之见也
　　文会谈丛一卷
　　陈氏曰题华阳上官融撰不知何人天圣五年序

　　蜀中广记卷九十四
※※※※※※
古典小说之家备份区　http://club.xilu.com/wave2002/
 
[楼主]  [10楼]  作者:沉思曲 发表时间: 2008/09/01 19:20 [加为好友][发送消息][个人空间]回复 修改 来源 删除
《四库全书　蜀中广记》　（095～108）/一百八卷　（明）曹学佺 撰

　　●钦定四库全书

　　蜀中广记卷九十五

　　（明）曺学佺 撰

　　○著作记第五

　　内典

　　彭门光化寺石经

　　髙僧传云唐初释道因于彭门山寺习道安居以九部微言三界式仰缅维法尽将翳龙宫遂于寺之北岩刻诸经典穷多罗之秘袠尽毘尼之正文縦尧世之洪水襄陵任赵简之北山燎狩必无他虑与劫齐休既而追赴京邑止大慈恩寺与玄奘法师翻译校定梵书兼充证义奘师偏奖赏之每有难文同加叅酌
　　宋板藏经圆
　　悟禅师刻于昭觉院予在遂寜广徳寺见之又僧道先言大慈寺尚存十之二三
　　铜梁县石洞遗经
　　志云县北十五里华严山絶壁岩洞裂出古遗经数千卷因建寺藏之
　　晋慧持龙渊寺经
　　典髙僧传慧持乃庐山逺之弟也以晋隆安三年辞逺入蜀止龙渊寺讲说斋懴义熙八年卒于寺中以东间经籍付弟子道泓西间法典嘱弟子昙兰泓业行清敏兰神悟天发并系轨师踪焉
　　释道安译维摩法华等经
　　隋经籍志晋石勒时常山沙门卫道安禀性聪敏诵经日至万余言以胡僧所译维摩法华未尽深旨精思十年心了神悟乃正其乖舛宣扬觧释时中国纷扰四方隔絶道安乃率门徒南逰新野欲令玄宗所在流布分遣弟子各趋诸方法往诣扬州恵逺之襄阳法和入蜀道焉
　　如来藏经会释疏二卷大无量寿经疏二卷胜鬘经疏四卷般若心经金刚经疏义
　　俱释知玄着髙僧传玄眉州洪雅人着如来藏经疏命僧彻撰法鉴以照象若十翼焉大无量疏经命僧彻撰法灯阙类章指焉胜鬘经疏四卷命僧彻撰法苑以错综犹纬书焉又般若心经金刚经各有疏义此外作释氏杂文外篇二十余卷
　　释法泰书法华经
　　髙僧传法泰眉州隆山人俗姓吕氏为道士十余年逥心正觉因而剃除始诵法华经寻即通利乃精勤缮冩一部数有灵瑞欲向益州装演令人担负一头以笼盛钱二千经置钱上一头是衣服行至地名筰桥桥忽断负担者坠水中人浮得出担没不见泰于岸上搥胸号哭曰钱衣闲事何忍溺经如能为漉得者赏钱两贯时有一人入水没得钱与衣幞而不得经泰转悲泣近岸上下望小洲上有一幞取之乃原经也草木所擎宛无湿处泰不胜欢喜即以三千钱偿所漉人其人曰法师悲号剧丧父母故为急觅非是贪钱弟子虽庸夫亦知福报请以此钱充庄严具言讫遁去既至成都装演讫将还诵持不辍时彪法师在彼开讲夜欲看读恒嫌泰诵课声髙自往请之见泰前有大众皆胡跪合掌惊骇流汗而退
　　金字法华经七卷
　　元至正末年平江路女人邹氏所书字画端楷赵国师画引首佛像甚工致今在合州某生家予及见之惜第五卷非故物引首犹全
　　法华玄笺十卷
　　髙僧传唐梓州慧义寺神清三教俱晓该玄鍳极受业弟子黒白千余前后撰得法华玄笺十卷并释氏年志三十卷新律疏要诀十卷初学仪一卷有宗七十五法疏一卷亦名法源记又识心论澄观论俱舍义钞数卷北山叅玄语録十卷
　　银字圆觉经
　　新都志云元大徳中西川成都府録事玉垒坊女子王潮舍在县西五里华严庵
　　圆觉经疏钞十三卷疏略二卷
　　髙僧传唐圭峰禅师宗密果州人初斋次受经得圆觉十二章深达义趣誓传是经在汉上因病僧付华严句义未尝隶习即尔讲之由是乃着圆觉华严及湼盘金刚盂兰法界观行愿经等疏钞及法义类例礼懴修证图传纂畧又集诸宗禅言目为禅藏
　　金紫光禄大夫同门下平章事裴休序曰夫血气之属必有知凡有知者必同体所谓真凈明妙虚彻灵通卓然而独存者也是众生之本源故曰心地是诸佛之所得故曰菩提交彻融摄故曰法界寂静常乐故曰湼盘不浊不漏故曰清凈不妄不变故曰真如离过絶非故曰佛性护善遮恶故曰总持隠覆含摄故曰如来藏超越玄閟故曰密严国统众徳而大备烁羣昏而独照故曰圆觉其实皆一心也背之则凡顺之则圣迷之则生死始悟之则轮回息亲而求之则止观定慧推而广之则六度万行引而为智然后为正智依而为因然后为正因其实皆一法也终日圆觉而未尝圆觉者凡夫也欲证圆觉而未极圆觉者菩萨也具足圆觉而住持圆觉者如来也离圆觉无六道舍圆觉无三乗非圆觉无如来泯圆觉无真法其实皆一道也三世诸佛之所证盖证此也如来为一大事出现盖为此也三藏十二部一切修多罗盖诠此也然如来垂教指法有显密立义有广略乗时有先后当机有深浅非上根圆智其孰能大通之故如来于光明藏与十二大士密说而显演潜通而广被以印定其法为一切经之宗也圭峰禅师得法于荷泽嫡孙南印上足道圆和尚一日随众僧斋于州民任灌家居下位以次受经遇圆觉了义卷未终轴感悟流涕归以所悟告其师师抚之曰汝当大弘圆顿之教此经诸佛授汝耳禅师既佩南宗密印受圆觉悬记于是阅大藏经律通唯识起信等论然后顿辔于华严法界宴坐于圆觉妙场究一雨之所沾穷五教之殊致乃为之疏解凡大疏三卷大钞十三卷略疏两卷小钞六卷道场修证仪一十八卷并行于世其序教也圆其见法也彻其释义也端如析薪其入观也明若秉烛其辞也极于理而已不虚骋其文也扶于教而已不茍饰不以其所长病人故无排斥之说不以其未至盖人故无胷臆之论荡荡然实十二部经之眼目三十五祖之骨髓生灵之大本三世之达道后世虽有作者不能过矣其四依之一乎或凈土之亲闻乎何尽其义味如此也或曰道无形视者莫能覩道无方行者莫能至况文字乎在性之而已岂区区数万言而可诠之哉对曰噫是不足以语道也前不云乎统众徳而大备烁羣昏而独照者圆觉也盖圆觉能出一切法一切法未尝离圆觉今夫经律论三藏之文传于中国者五千余卷其所诠者何也戒定慧而已修戒定慧而求者何也圆觉而已圆觉一法也张万行而求之者何众生之根噐异也然则大藏皆圆觉之经此疏乃大藏之疏也罗五千轴之文而以数卷之疏通之岂不至简哉何言其繁也及其断言语之道息思想之心忘能所灭影像然后为得也固不在诠表耳呜呼生灵之所以往来者六道也鬼神沉幽愁之苦鸟兽懐獝狘之悲修罗方瞋诸天正乐可以憗心虑趣菩提唯人道为能耳人而不为吾末如之何也已矣休常游禅师之阃域受禅师之显诀无以自効輙直赞其法而普告大众耳其它备乎本序
　　新繁县空中般若经
　　法苑珠林益州新繁县西四十里许有王李村隋时书生有姓茍者在此教学大工书而不显迹人欲其书终不肯出乃殴之亦不出尝以笔于前村东空中四面书金刚般若经数日便了云此经拟诸天读之人初不觉其神也后忽雷雨大澍牧牛小儿于书经处住而不浇湿其地干燥可有丈许村人怪之尔后每雨往验皆然唐武徳中有非常僧语村人曰此地空中有金刚般若经诸天于上设盖覆之不可轻污村人因此四周栏楯至今天雨其地恒干毎斋日常闻天乐声振繁会盈耳
　　石刻尊胜幢呪一章
　　唐大中间马继武书于石幢上幢似柱髙三四尺其式如觚万歴初年金沙寺僧修砌掘得完全可搨
　　朱郎中血字经
　　苏文忠集云朱寿昌郎中少不知母所在刺血写经求之五十年去岁始得于蜀中作古风以贺
　　楞严经资中疏
　　恒沇法师者蜀人也因京师惟悫疏楞严经义乃作义章开释此经号资中疏
　　金字华严经
　　唐开元中蕃王子译进今在遂寜广徳寺
　　华严合论
　　髙僧传眉州中嵓华严祖觉禅师幼聪慧书史过目成诵著书排释氏恶境忽现悔过出家未几疽发膝上五年医莫愈因书华严合论毕夜感异梦旦即舍杖歩趋一日诵至现相品曰佛身无有生而能示出生法性如虚空诸佛于中住无住亦无去处处皆见佛遂悟华严宗旨府帅请讲于千部堂词辩宏放众所叹服因号为华严禅师云
　　本事经七卷
　　译经图记四卷髙僧传释靖迈梓潼人贞观中玄装法师西回勅令翻译师预其选同栖玄明浚等执笔缀文译本事经七卷又着译经图记铨序古今经目译人名位单译重翻疑伪等科一皆条理编于藏
　　唐藏经音义四卷
　　晁氏曰未详撰人分四声以类相従蜀中印本也
　　起信论注一卷
　　马鸣大士造僧宗密注
　　原人论一卷
　　亦宗密撰斥执迷褊浅直显真源通本末凡四篇为一卷
　　三教圆通论
　　任寿龙昌期着
　　护法论
　　蜀州张无尽尝见梵册整齐叹吾儒之不若夜方执笔抒思妻向氏问何作曰欲作无佛论向曰既曰无又何论公骇其言而止后阅藏经悚然有悟乃作护法论见唾玉集
　　水懴文
　　唐悟逹国师法讳知玄初逰学时寓一寺结夏有邻僧患迦摩罗疾众皆恶之玄独时为将理久而益勤夏竟分袂疾僧谓曰感君髙谊昭佩不忘吾旧居蜀彭州九陇山有二长松为门之表君他日荣遇后将罹宿障之疾能一见寻或可疗治言已登途玄师学行既充声徳昭著居京师安国寺宏开法席咸通十二年懿宗驾幸安国赐以沉香寳座署为国师恩渥隆厚忽生大疮于膝上眉目唇豁状如人面动转艰难疼不可忍徧召名医莫之能为也因忆前约逺诣成都抵九陇山时值晡晩四顾彷徨见二长松欝乎盖张挺立云表遂趋而入崇楼广殿金碧交辉昔之邻僧门迎而入礼貌勤至延伫止宿询问所来遂告厥苦彼曰无伤引至岩阿有泌其泉清湛可爱试令洗之以愈其疾方将掬水疮作人语扬声大呼未可洗濯试听厥由公今博识必达古今曽读西汉书见袁盎杀鼌错事否错当趋避东厢心知袁盎之进言乎载赴东市受刑寜不大兴怨恨盎即公也错即我也其寃为何如哉以公十世皆为髙僧戒律精严故吾不得伸其衔今膺异宠损徳以奢方能尒及既蒙迦诺迦尊者慈悲三昩之水濯我积世雠挟之心自今与公两释无憾也掬浣之初痛彻心膂殆絶而苏其疮即愈方知彼僧乃应真之化现也遂即其地树刹以表之深思积寃遇圣而释因此兴念彼或皆然遂述懴文以为楷式取慈悲水能涤寃愆诒厥将来普令深省名曰水懴厥轨可遵因起若斯览者宜悉杭州沙门若讷序
　　道一禅师语録
　　即马祖也汉州什邡人见髙僧传为四家语録之首
　　恵禅师语録
　　师名山人元符间屡举不第郡守吕由诚戏与僧勅明日即削髪有语録行世
　　长松长老显禅师语録
　　苏元老序云顷岁吾蜀佛教惟讲席律坛之为尚盖人自以为无等等法矣而未始知有祖道之髙晩得真觉胜禅师自黄蘖归阐化于成都昭觉寺初会易之广大变动周流六虚者又圆道之微妙混成先天地生者遂言曰吾之法函盖乾坤不为大消殒虚空不为难当体见成随用立具于时西南缁素之士骤闻之率多聴荧瞪矒不入久之各怃然为间曰异哉此故吾家物也胡歴劫遗之乃今获之莫不失喜落涕恨遭遇之晩胜禅师既殁绍禅师继之其法犹胜禅师也而化度之众加多焉绍禅师既没显禅师继之其法犹绍禅师也而縁合之法加盛焉前住长松今住保福其皈依之侣未可计而济拔之功未有艾也时会下髙弟有法安者尽能记禅师两地为人言句録而刋之离为二通其保福之语则平等居士已为冠篇矣而长松之録猥委元老承之呜呼释迦别传迦叶亲授西天祖师之所护念中华耆宿之所承袭邈哉遐矣不图今日及吾身亲见之然以吾观于禅师微言奥句关键幽密假令合天下禅尽眼微睇窥之吾知其不得髣髴直羞涩匍匐归耳顾某何敢妄谈聊举其觕以晓吾党新发意者蕲与之交臂作舞同趣师门云
　　禅喜集
　　苏东坡作载与缁宿往复语刻在呉中
　　褒善録一卷
　　晁氏曰王蕃撰嘉佑中巴县簿黄靖国死而复苏道其冥中所见廖生尝传之而蕃删取其要为此书
　　乐善録十卷
　　陈氏曰蜀人李昌龄伯崇撰以南中劝戒録増广之多是因果报应之事
　　吉凶影响録十卷
　　晁氏曰中江岑象求编象求熙寜末闲居江陵披阅载籍见善恶报应事輙删润而记之间有闻见者难于备载亦采摘着于篇
　　僧史一百卷
　　僧祖觉撰即华严禅师也中嵓石笋上祖觉台是其说法处
　　释氏指心书六十四卷
　　简州赵介胄着
　　南纪缁林
　　宋末普州张山翁君寿撰
　　益部寺记
　　刘悛撰齐人
　　成都大悲寺集二卷大慈寺记二卷
　　并李之纯编

　　玄书

　　峩眉山洞石经二十字
　　云笈七籖峩眉山北洞中石室户枢刻石书字郁仪引日精结璘致月神得道处上宫位称大夫真凡二十字不解其意义是何等事如此仙人不见其篇目者多矣皆不得飞行上清欲行此道不必贤愚但地上无此文
　　三十九章经
　　七籖云太无晨中君刋此峩眉山中洞宫玉户曰太无在洞景之表太素在幽玄之上九宫列金门于太素之表丹楼沓七重于太无之庭乃三元君所逰也
　　八道命籍
　　七籖云东海小童四极真人西城王君封此籍于峩眉山西室中万劫一传有玄名帝简紫字青宫玉藏之文千年之内聴得三传上学不得此文虚困山林终不得道所谓八道者日月四时八节所行也日行赤道月行黄道黄赤二道阴阳之所恒行至于立春春分日月行青道二【出黄道东】立夏夏至日月行赤道二【出黄道南】立秋秋分日月行白道二【出黄道西】立冬冬至日月行黒道二【出黄道北】此八道也
　　天真皇人九仙经一卷
　　晁氏曰天皇人为黄帝说一行罗公逺叶法静注崇文书目按九僊经兴废记云此经黄帝留峩眉山石壁汉武帝时得之大中初尝禁絶
　　三一经
　　元气论云黄帝求道于皇人皇人问所得者凡一千二百事乃曰子所得皆末事也子欲长生三一当明夫三一者乃上皇黄箓之首篇也能知之者万祸不能干矣
　　上真内经
　　集仙记云禹治水至巫山见云华夫人夫人谓禹曰子之功及于物矣勤逮于民矣善格乎天矣而未闻至道之要也吾昔于紫清之阙受书于我师三元道君曰上真内经天真所寳封之金台佩入大微则云轮上征神武抱关振衣瑶房遨宴希林长招仙公右栖白山而下眄太空泛乎天津则乗云骋龙逰此名山则真人诣房万神奉卫山精伺迎动游八景玉轮静则宴处金堂亦谓太上玉佩金珰之妙文也汝将欲越巨海而无飙轮渡飞沙而无云轩陟阨涂而无所轝渉泥波而无所乗陆则困于逺絶水则惧于漂沦将何以导百谷而浚万川也危乎悠哉太上愍汝之志亦将授以灵寳真文陆策虎豹水制蛟龙斩馘千邪检驭羣凶以成汝之功也其在乎阳明之天耶吾所受寳书亦可以出入水火啸咤幽冥收束虎豹呼召六丁隠沦八地颠倒五星久视存身与天相倾也因命侍女陵容华出丹玉之笈开上清寳文以授禹拜受而去
　　黄表丹经一通
　　神仙传曰阴长生裂黄表写丹经四通其一通以黄金之简刻而书之封以白银之函置蜀绥山
　　天元度人经
　　文献通考富顺监有太平观二十四化殿唐贞观八年建宋嘉定七年重修石砌中得经一卷曰天元度人妙经道家未尝见者凡六百余字见板行云
　　日月玄枢论一卷
　　晁氏曰唐刘知古撰明皇朝为绵州昌明令时诏求通丹药之士知古谓神仙大药无出叅同契因着论上于朝
　　叅同契分章通真义三卷明镜图诀一卷
　　陈氏曰真一子彭晓秀川撰蜀永康人也序称广政丁未以叅同契分十九章而为之注且为图八环谓之明镜图曩在麻姑山传録其末有秀川传汪纲会稽所刻本其前题祠部员外郎彭晓盖据秘阁本云尔麻姑本附传亦言仕蜀为此官
　　张随注参同契三卷
　　晁氏曰隋皇佑中居青城山注魏伯阳书列十数图于其后
　　壶中集三卷三教论一卷大寳论一卷二十四化诗一卷图一卷道教灵验记二十卷録异记十卷
　　并杜光庭撰
　　王氏神仙传四卷
　　晁氏曰杜光庭纂集王氏男真女仙五十五人以謟王建又有王虚中续纂三十人附其后
　　授道心一篇
　　晁氏曰真宗朝杨谷常遇仙于成都药市自授其道本李氏书目亦载云谷自号纯粹子
　　通玄秘要悟真篇一卷
　　晁氏曰张用成平叔撰天台人熙寜中随陆师闵入蜀授道于隠者因成律诗八十一首
　　养生丹诀一卷
　　岷山道士皇甫士安撰
　　太上洞玄灵寳修真论一卷
　　成都李道士撰宋史载不详名代
　　鬼神感应大义九卷
　　隋郫人何妥受诏与沉重撰
　　文昌化书七十三则
　　宋淳熙重光赤奋若至日降笔神为晋越嶲张霶夫讳亚续化书二十一则绍熙阏逢摄提中秋日降神之季笔也略见神明传

　　蜀中广记卷九十五

　　●钦定四库全书

　　蜀中广记卷九十六

　　（明）曺学佺 撰

　　○著作记第六

　　地理志部

　　山海经十八卷
　　呉越春秋曰禹南巡登南岳得金简玉字通水之理遂行四渎所至使益疏而记之名山海经
　　地理指掌图一卷
　　陈氏曰蜀人税安礼撰元符中欲上之朝未及而卒书肆所刋皆不著名书亦颇阙不备此蜀本有涪右任慥序言之颇详
　　舆地图十六卷
　　陈氏曰金华王象之撰舆地纪胜逐州为图逐路为卷其捜求亦勤至四蜀诸郡尤详其兄观之漕夔门时所得也眉山李说斋季允为之序
　　蜀纪
　　隋经籍志云汉扬雄撰载蚕丛以前洪荒之事下迄西汉有本纪有传常璩李膺多引用之
　　蜀都赋
　　亦雄撰北斋司马膺之注今无全篇仅存者萟文类聚所载一段耳
　　蜀记
　　后汉广汉李尤伯仁撰太平御览引之
　　乡俗记
　　后汉汉中赵宁撰华阳国志蜀守陈留髙眹续文翁之后雅播文教太尉赵公瑶初为九卿适子宁还蜀眹命为文学撰乡俗记
　　三巴记巴中异物志
　　并蜀汉谯周撰水经注寰宇记多引用之
　　本蜀论
　　蜀汉光禄大夫来敏撰郦道元注水经引之
　　陈术益部耆旧传
　　蜀志术字申伯汉中人博学多闻位歴三郡太守又着释问七篇　临卭郑厪伯邑亦作耆旧传
　　陈寿益部耆旧传十篇
　　王献之与人书益部耆旧传今送想催驱写取了慎不可过淹留　常寛续耆旧作梁益篇又作后贤传
　　华阳国志十二卷
　　晋常璩撰自序曰巴蜀厥初开国载在书籍或因文纬或见史记久逺隠没实多疎畧及周之世侯伯擅威虽与牧野之师希同盟要之会而秦资其富用兼天下汉祖阶之奄有四海梁益及晋分益为寜司马相如庄君平扬子云阳成子玄郑伯邑尹彭城谯常侍任给事等各集传记以作本纪略举其隅其次圣称贤仁人志士言为世范行为表则者名挂史録而陈君承祚别为耆旧始汉及魏焕乎可观然三州土地不复悉载地理志颇言山水歴代传久郡县分建地名改易于以居然辨物知方犹未详备于时汉晋方隆官司星列提封图簿岁集司空故人君学士荫髙堂翳帷幙足综物土不必待本纪矣曩遭厄运函夏滔堙李氏据蜀兵连战结三州倾坠生民殱尽府庭化为狐狸之窟城郭蔚为熊罴之宿宅游雉鹿田栖虎豹平原鲜麦黍之苖千里蔑鸡狗之响邱城芜邑莫有名者嗟乎三州近为荒裔桑梓之域旷为长野反侧惟之心若焚灼惧益遐弃城陴靡闻乃考诸旧纪先宿所传并南裔志验以汉书取其近是及自所闻以着斯篇又采公孙述蜀书及咸熙以来丧乱之事约取耆旧士女英彦肇自开辟终乎永和三年凡十篇号曰华阳国志夫书契有五善达道义章法戒通古今表功勲而后旌贤能恨璩才短少无逺及不早援翰执素广访博咨流离困瘵方资腐帛于颠墙之下求余光于灰尘之中劘灭者多故有所阙犹愈于遗忘焉蜀纪言三皇乘祗车出谷口秦宓曰今之斜谷也及武王伐纣蜀亦从行史记周贞王之十六年秦厉公城南郑此谷道之通久矣而说者以为蜀王因石牛始通不然也本纪既以炳明而世俗间横有为蜀传者言蜀王蚕丛之间周回三千岁又云荆人鳖灵死尸化西土后为蜀帝周苌宏之血变成碧珠杜宇之魄化为子鹃又言蜀椎髻左衽未知书文翁始知书学按蜀纪帝居房心决事参伐则蜀分野言蜀在帝议政之方
　　帝不议政则王气流于西故周失纪纲而蜀先王七国皆王蜀又称帝此则蚕丛自王杜宇自帝皆周之叔世安得三千岁且太素资始有生必死死终物也自古以来未闻死者能更生当世或遇有之则为怪异子所不言况能为帝王乎碧珠出不一处地之相距动数千里一人之血岂能致此鹃鸟今云是嶲或曰嶲周四海有之何必在蜀昔唐帝万国时雍虞舜光宅八表大禹功济九州岛后稷封殖天下井田之制庠序之教由来逺矣孔子曰述而不作信而好古窃比于我老彭则彭祖本生蜀为殷太史夫人为国史作为圣则仙自上世见称在昔及周之末服事于秦首为郡县虽濵戎夷亦有冠冕故蜀纪曰大人之乡方大之国也至于汉兴反当荒服而无书学乎汉书郡国之有文学因文翁始若然翁以前齐鲁当无文学哉汉末时汉中祝元灵性滑稽用州牧刘焉谈调之末与蜀士燕胥聊着翰墨当时以为极欢后人有以为惑恐此之类必起于元灵之由也惟智者辨其不然幸也综其理数或以为西土崄固襟带易守世乱先违道治后服若呉楚然故逋迯必萃奸雄窥觎盖帝王者统天理物必居土中徳膺命运非可资能恃险以干常乱纪虽饕窃名号终于絶宗殄祀何者天命不可以诈诡而邀神器不可以侥幸而取也是以四岳三涂阳城太室九州岛之险而不一姓冀之北土马之所产古无兴国夫恃险凭危不阶歴数而能传国垂世所未有也故公孙刘氏以败于前而诸李踵之覆亡于后天人之际存亡之术可以为永鍳也干运犯歴破家丧国可以为京观也今齐之国志贯之一揆同见不臣所以防狂狡杜奸萌以崇春秋败絶之道也而显贤能着治乱亦以为奬劝也
　　晋孙盛蜀世谱
　　裴松之注三国志引之
　　巴蜀志
　　晋袁休明撰其畧云髙山嵯峨岩石磊落倾侧萦回下临峭壑行者攀縁牵援带索全书不传此数语见郦道元水经注亦碎金残璧也
　　傅玄蜀都赋
　　玄字休奕北地泥阳人博学善属文举秀才晋武受禅以玄为谏官迁侍中司隶校尉卒追封清泉侯所著蜀都赋初学记多采之
　　左思蜀都赋
　　思字太冲作三都赋载笔自随十年乃就蜀其一也其事物多得之张载载父収为蜀郡太守随之任所作有剑阁铭及成都白莵楼诗
　　补阙蜀都赋
　　王逸少与周益州书云省疏具悉彼土山川之竒故知扬雄左太冲蜀都赋为不备宋苍溪严大猷因之作补阙蜀都赋
　　辨蜀都赋
　　宋王腾着序略云予读左思蜀都赋见其薄蜀陋呉謟魏以谀晋之君臣茍售一时之声价而灭天下之忠义甚矣原思之词似欲尊正统而黜偏方然不顾正气之沦溺乃知蜀之被枉其所由来者岂朝夕哉故作辨蜀都赋以申蜀人之愤气其商略土风采摭人物不该治乱兴衰之变邪正是非之理者不在铺列之限
　　益州记二卷
　　梁太仆卿涪城李膺公辅撰时为本州岛别驾乐史寰宇记常引用之按公辅一作公胤先是谯周任豫刘欣期各有益州记散见类书
　　段氏逰蜀记锦里新闻三卷
　　俱唐段成式着见寰宇记及宋史经籍志
　　唐郑暐蜀记二卷
　　陈振孙曰杂记蜀事人物古迹寺观之属人代未详按蜀志补罅以暐为成都人复着有天寳西幸略云
　　元澄蜀记一卷
　　出宋史新编未详人代
　　唐卢求成都记五卷
　　序曰蜀国自秦始通秦遗蜀王五羙女蜀亦遣五丁迎之到梓潼见一大蛇入山穴中一人掣其尾不能得五人相助大呼拽之山崩五丁及秦女皆死恵王遂遣张仪司马错従石牛道灭蜀因封公子通为蜀侯以陈庄为相置巴蜀郡迁秦人万家实之民始能秦言以蜀令张若为太守前时蜀王开明尚纳羙女为妃盖五都山之精也及死塟于城西北遣五丁担其本山之土以为冢今有二石尚存古老言五丁担土担也陈庄既为秦公子相数年遂谋反杀秦公子秦伐蜀诛庄封子恽为蜀侯恽后母诬恽有罪赐剑自杀蜀人以其寃因为立祠又封子绾为蜀侯后复疑绾反诛死自此但置守而已后以李冰为蜀守冰始凿三江引水以行舟楫岷山多梓栢大竹坐致材木又溉水稻田于是沃野千里号为陆海复置绵洛二水用便溉灌作石犀五以厌毒蛟命曰犀牛后更为耕牛二又作三石人立水中冰非常人也与江神约曰水竭不致足盛不没肩大凿岩崖通沫水导江之龙大怒冰乃持刀入水与龙闘龙死遂无水害迄今蒙利蜀人称郫繁为膏腴绵洛为浸沃云昭襄王时又有白虎为患意廪君之魂也歴四郡伤千二百人王乃募能杀之者邑万家金帛称是巴夷朐忍廖中药何谢作白的弩于髙楼瞰而射之死王嫌其夷人乃刻石复顷田不租十妻不数伤人不论杀人不死与之盟曰秦人犯夷输黄龙一双夷人犯秦偿清酒一锺其人安之遂号白虎夷其族又有濮賨賨尤武勇居渝水夹水以居为汉髙祖前锋陷阵善舞巴与蜀代为仇雠蜀尝封弟葭萌于汉中号苴侯命其邑曰葭萌至汉髙六年始分置广汉郡髙后城僰道开青衣文帝末以庐江文翁为郡守穿湔油口溉田千七百顷立文学选吏子弟皆就学令俊乂之士张叔等十八人东诣博士受七经还以教授于是岷络之地学比齐鲁孝景帝嘉叹遣天下郡国皆立文学自文翁始也文翁明天文灾异后以博士征至侍中扬州刺史孝武帝置四部都尉俾立十八郭于是郡县多城观矣又分牂柯置益州是为南益州宣帝地节三年穿临卭蒲塩井二十置塩铁官自汉兴至哀平牧守仁贤宣徳立教英伟命代之士其出如林玺书束帛交驰于梁益之地矣虽鲁之洙泗齐之稷下未足多也且汉征八士蜀预其四髙帝分蜀郡北鄙置广汉武帝分南鄙为犍为遂有三蜀之号王莽改郡守为帅正以蜀郡为导江公孙述为帅正治临卭述僭号后汉光武帝灭述还为蜀郡顺帝即位复为益州郡名依旧州治大城郡治少城灵帝末以刘焉为牧及卒子璋伪嗣建安十九年璋迎汉左将军刘备至遂灭璋称帝继汉号称先主治成都魏末司马昭平蜀复为益州晋受魏禅以州领郡武帝末以成都为国封子颕为其王后賨人李雄僭称王晋穆帝永和初遣桓温灭之复为蜀郡谯縦反安帝命朱龄石讨平之至梁分益州更置南北二益州以武陵王纪为刺史纪僭帝号领兵东下为湘东王所杀后魏废帝前二年尉迟逈定益州置总管后逈举义旗不受代为隋主坚所戮【按史逈无举义旗事恐是隋文帝若据益州不受代则王谦也】隋开皇元年废总管置行台以蜀王秀为西南道行台尚书令三年复为总管大业元年废总管为州又改州为郡圣唐武徳元年复为总管三年置行台改为益州以太尉秦王为益州道行台总管又改为大都督府天后析益州置彭蜀汉三州开元二年始以齐景胄为劔南节度营田兼姚嶲等州处置兵马使自此始有节度使也八年以李浚为使去兵马以章仇兼琼兼山南西道采访使其后或兼或否亦无定制上元二年始分东西川广徳二年复合为一大歴二年又分两川至今不改天寳三载复为大都督府十四载玄宗皇帝巡幸车驾留五月至徳二年改为成都府置尹比东西二京号南京后复停大凡今之推名镇为天下第一者曰扬益以扬益为首盖声势也人物繁盛悉皆土著江山之秀罗锦之丽管弦歌舞之多伎巧百工之富其人勇且譲其地腴以善熟较其要妙扬不足以侔其半况赤府畿县与秦洛并故非上将贤相殊勲重徳望实为人所归服者则不得居此况控带蛮落阨戎限羗非文武寛猛包罗法度之君子则不能得中庸以是圣庭慎择尤难其任凡使号有三节度观察安抚先时南蛮六部不相臣服天子有恩赏各颁一诏呼六诏开元末节度使王昱受贿上奏合六为一乃封大酋帅越国公蒙归义为云南王始独称南诏至杨国忠遥领蜀郡太守兼采访使遂扰邉阃希立功伐乃有泸南不利之变贞元中韦令公皋为节帅招复云南背蕃归汉十一月八日置使安抚兼统押西山八国近界羌蛮等使是为三使韦令公本以竒勲秉旄钺思立边効又在镇且岁久南诏为其用拓地甚逺公既卒刘辟继公后以兵守险为不顺诛死家籍没后京兆杜公为节帅酷易军政殊不以封域为念戍卒罔代边蛮积忿至太和三年十二月蒙■〈山羌〉巅遂以兵剽掠至城下杜公填门不敢与争会监军使矫诏宣谕蛮人遂退工巧散失良民殱殄其耗半矣列政补完尚不克称大中六年四月诏以丞相太原公有駈制羌戎之成绩由邠寜节度司徒同平章事镇蜀蜀为奥壤领州十四县十一户百万兵士五万外壃接两蕃人性劲勇易化以道难诬以智公至以俭约帅之以谨亷不伐临之以刑赏法制平治之人欢且舞旦夕咏公之徳矣先是西蜀图经甚备朝野之士多寄声写録主兹务者不胜其烦遂尽削而潜焚之长吏至即据显者集为一轴以献繇是百不书一大中八年户曺参军蔺玄宗甚好学且目覩司徒相国之异绩愿付以传示于后然不以文自任剪截疎长芜言不畧相国乃属于小子令刋益之且曰不以淹徐疾速归于流布以为不朽之事求受命震怖又不欲以图经为目乃捜访编简目为成都记五卷经与图附益之愿终玄宗之职庶以此为助也大中九年八月五日叙
　　续成都记一卷
　　五代杜光庭着见宋史经籍志
　　锦里耆旧传
　　五代进士张■〈青彡〉着见人物志
　　续锦里耆旧传
　　陈振孙曰前应灵县令平阳句延庆昌裔撰开寳二年秘书丞刘蔚知荣州得此传其词芜秽请延庆修之改曰成都理乱记天成后别加编次起咸通九载迄干徳乙丑平蜀之后朝廷命令官僚姓名及政事因革以至李顺王均刘旰作乱之迹皆略载之知新繁县太常博士张约序按延庆成都人
　　蜀程记一卷
　　五代韦庄着见宋史
　　华阳记
　　伪蜀广政中荷泽院僧仁显撰古今集记取之
　　蜀江志十卷劔南风物録二十八种
　　并宋东阳沈立撰庆歴间知洪雅县事
　　离■〈山上隼下〉志十卷
　　见新编不知作者
　　梁益志十卷
　　晁公武曰任弁撰天禧申弁游宦于成都以蜀记数家言皆无据乃引书传刋正其谬自为序
　　蜀古今传
　　陵州志云宋续耆来守是州暇日作蜀古今传赵清献公成都古今集记实摭用之
　　成都古今集记三十卷
　　晁氏曰赵抃编抃自庆歴至熙寜凡四入蜀知蜀事为详摭其故实以类相従分百余门时熙寜七年也自序曰仆繇庆歴至今四入蜀凡蜀中利害情伪风俗好恶了然见之不疑尝谓前世之士编摭记述不失于疎略则失于漫漶不失于鄙近则失于舛杂向治平末因取续耆旧传而修正之去年陈和叔翰林以书见贻俾仆着古今集别为一书此固仆之夙心而未有以自发也繇此参访旧老周咨硕生缉以事类成三十卷不始乎蚕丛而始乎牧誓之庸蜀従经也従经则蚕丛不必书而书之于后何也扬雄纪之吾弃之不可也参取之而已矣事或至于数说何也久论之难详也昔者齐太公仕于周司马迁有三说焉疑以传疑可也神怪死生之事不可以为教书之何也吾将以待天下之穷理者也书乱臣所以戒小人书寇盗所以警出没书蛮夷所以尽制御之本末终之以伐蜀使万世之下知蜀之终不可以茍窃也其间一事一物皆酌考众书厘正讹谬然后落笔如关侯墓今荷圣寺闯然有榜而僧仁显作华阳记云墓在草场庙在荷圣此目撃之所当弃而従之者也若夫知之有未至编之有未及则亦一人之功不可以求备然窃意十得八九矣后之君子其亦有照于斯乎
　　范百禄序曰成都蜀之都会厥土沃腴厥民阜繁百物浩丽见谓天府缣缕之赋数路取赡势严望伟卓越佗郡朝廷席五圣之厚基万龄之泰明烛外遐爱均畿辅凡选建师长必一时名徳中外皆曰可然后以尹兹土其优驭西南之意槩古邈矣非独隆于今也蜀之所以为重于天下虽穷隅鴂舌共知之而其可以文载而久者则往志蹐错近事缺絶殆不足以彰其重熙寜壬子八月诏以参知政事赵公为资正殿大学士再莅此府蜀之黔黎夙云易扰小异故常必厪上心是时天子方恻然矜之故不惮委公以逺公倍道而来下车之初厘所当恤亟即民心平纷觧累人乃说怿尽知明天子覆育逺方之意甚厚公亦自谓宜于蜀也会翰林学士陈公和叔寓之书曰蜀事可观惜其坠落泯泯不耀公慨然留意毎政事闲隙延多学博识之士与之讲求故实掇采旧闻若耳目所及参诸长老考覆是非自开国权舆分野占象州部号名因革之别其镇其浸冈联派属之详都城邑郭神祠佛庙府寺宫室学宫楼观苑囿池沼建创之目门闾巷市道里亭馆方面形势至于神仙隠逸技艺术数先贤遗宅碑版名氏事物种种瓌谲竒诡纎啬毕书繇秦汉已来凡为守令荦荦有风迹者若干人有唐迄今知府事居多闳硕端毅之望又若干人其行事暴于图史不可胜述其始至若代去之年月序次昭然着矣厥生巨人千古不乏泽我文化隽乂迭起科选徳进相踵于朝数百年间无一遗者物有其善虽毫厘云补实足以为一方盛观自昔僭贼乗民凶菑事变不同久近亦异悉其致冦之由及王师夷难底平之迹与夫歴世蛮獠叛服不常中国所以驱除覊縻得失之故又足以为不虞不若之明鉴呜乎既有政以孚其恵又为书以宪厥后公之于蜀可谓志得而道备矣书成凡若干篇以类相従为三十卷名曰成都古今集记令观之者信蜀为重于天下非虚也哉
　　续成都古今集记二十二卷
　　陈氏曰知府事王刚中居正撰绍兴三十年余尝手写洛阳名园记而题其后曰晋王右军闻成都府有汉时讲堂秦时城池门屋楼观慨然逺想欲一逰目其与周益州帖盖数致意焉近时吕太史有感于宗少文卧逰之语凡昔人纪载人境之胜録为一编其奉祠亳社也自以为谯沛真源恍然在目而兖之太极嵩之崇福华之云台皆将卧逰焉噫嘻弧矢四方之志髙人达士之懐古今一也顾南北分裂蜀在境内虽逺患不往尔往则至矣亳兖嵩华视蜀犹迩封也欲往其可得乎然则太史之情其可悲也已余近得此记手写一通与东京记长安河南志夣华録诸书并蔵而时自览焉是亦卧逰之意云耳于时岁在己丑蜀故无恙也后七年而有虏祸秦汉故迹焚荡无遗今其可见者惟此二记耳而板本亦不可复得矣呜呼悲夫自昔清献公删取张■〈青彡〉勾延庆郑暐卢求周封等书为成都古今集记三十卷凡兴废迁徙及城郭宫府坊市库厩儒宫佛室仙馆神祠陵墓渠堰楼台池苑之名数与风俗之好恶人物之臧否方伯监司之至去蛮夷寇盗之起灭木石之殊尤虫鱼之变怪靡不毕载其采获贯穿亦勤且详矣自熙寜讫今凡八十七年事当纪述者盖难遽数而旧记莫或踵继见闻异辞日月寖久恐遂湮灭可不惜哉晋陵胡承公尝命僚属论次未究端绪寻迁宣抚使事复中辍余来此将周岁蒙国威宪边堠幸帖息斯民亦安堵如故因以闲隙捜访纂缉作续记二十二卷前记载古事往往有差误则辨正之脱遗则补足之清献所云知之有未至编之有未及者余固不免也其亦有待于后之君子乎
　　成都古今丙记十卷
　　宋淳熙制置知府范成大撰自序曰前记赵清献公作于熙寜七年甲寅凡三十卷蜀之始封及分野梁益州劔南西川成都府属郡县得名之所自废置因革之不同考之详矣后八十七年当绍兴三十年庚辰王恭简公续为之记有辨其差误附益其未载者二记今皆具存续记之成距今纔十有八年虽事之当书者不至甚伙然恐自是日月寖久来者难考乃搜耳目所及者继书之名曰丙记其二记已载者皆不重出云
　　成都古今丁记二十五卷
　　淳熙中制置胡元质长文撰自序曰成都古今记起自熙寜甲寅前帅赵阅道集之凡三十卷后八十七年当绍兴庚辰王时亨复为续记二十二卷废置因革纎悉巨细靡不载也又十有八年当淳熙丁酉范至能复为丙记十卷距时亨日未逺虽不至如前续记之多然二书之所不及者则加详矣予以是年秋代匮帅蜀四路兵民之寄实在焉蜀久困于征输酤之额虽减塩茗之课犹重其它边防民政事所当行利兴害去皆有端绪可覆而考也居三年缀为丁记二十五卷粗成一书惟沈黎畨部绎骚踰时方定变之所起以迄无事随宜措画本末具存姑俟论定别为一编合成都四记而观之往事顿前得过半矣
　　蜀人物志
　　寳谟阁学士刘甲撰甲字师文淳熙进士嘉州人
　　劔南广记四十卷
　　宋龙州助教郭友直撰
　　宋成都志
　　庆元中制置使建安袁说友序作者不知为谁按费着云全蜀郡志唯成都志有文类今文类五十卷为袁所集则志必出其手而自序矣
　　元成都志
　　至正中费着撰自序曰成都居全蜀上游其名称自西汉始按禹贡蜀为梁州之分岷山导江东别为沱今导江与沱名县镇于成都此三代而上地志之见于书而不可诬者文王之化行乎江汉之域江有沱咏于二南之先然汉统于江以朝宗沱附于江以起兴江首四渎歴代祠其神于成都故成都为江之源而荆扬之江特其委尔考禹迹声教之所被稽文王羙化之所行征诸武王逖矣西土之誓言论全蜀而泝源于成都上游之导江则孰有逾于诗书之为可信而有据者哉谓三代而下秦恵伐蜀而后得与中国通文翁兴学于成都而后得与齐鲁比不端本于夫子删定之经惟迁史之言是信亦学者之过也若曰周衰而诸侯叛蜀据阻自安职贡废而文教弛秦恵伐之而后道路通文翁学而后风化复斯可矣舍诗书断自秦汉以论蜀则未可也全蜀郡志无虑数十家惟成都志有文类兵余版毁莫存蜀宪官佐搜访百至得一二写本乃参稽订正仅就编帙凡郡邑沿革与夫人物风俗亦槩可考焉遂鸠工锓梓以广其传若文类之详则有待于后之好事者
　　青城山甲记
　　晁氏曰伪蜀道士杜光庭宾圣撰集蜀水若山在青城者悉本道家之言
　　青城山乙记一卷
　　范仲立撰
　　岷山异事三卷
　　宋史句台符撰
　　永康军志今灌县
　　教授张増编
　　茂州图经
　　郡守史宪序
　　资中志今资县
　　扈自中编李折序
　　金渊志今金堂县
　　郡守韩植序
　　龙门志今龙安府
　　杨熹序
　　龙门续志
　　宋之源序
　　阴平县记今青川所
　　唐大中六年周茵撰
　　嘉州志二卷
　　本志序云宋吕勤为守命张开修峩眉志至吕昌朝以嘉州图经増广之为嘉州志二卷
　　嘉定志
　　郭公益编
　　续志
　　林洁已编
　　峩眉志三卷
　　晁氏曰张开撰郡守吕勤命开考图经及传记石刻缀缉成书析为十四门宋白呉中复诗文附于后
　　峩眉山记一卷
　　宋史新编此记次在卢鸿下
　　荣州图经今荣县
　　隆兴元年李焘为守命教官勾演编
　　武阳志十卷今彭山县
　　陈氏曰干道六年教授葛元隲着太守廖迟元达序
　　武阳志二十七卷
　　何友谅着见宋经籍志
　　眉州古志
　　孙汝聴编
　　通义志二十五卷今眉州
　　宋经籍志赵善贑着
　　通义记
　　家安国编
　　江乡志亦眉州
　　张伯虞编刘光祖序
　　临卭志二十卷补遗十卷今卭州
　　宇文绍奕撰见经籍志
　　雅安志今雅州
　　李嗣文序
　　沉黎志二十三卷今黎州
　　宋史王寅孙撰
　　戎州记今叙州府
　　唐书李仁实撰顿邱人官至左史
　　叙州图经三十卷
　　俞闻中撰见宋史
　　泸州地里书
　　蒲江髙载着载为泸州録事参军州守吏部范君委修笔削周详为时所重
　　江阳志今泸州
　　教授李浚序
　　江阳谱
　　永嘉曺叔逺编
　　江州图经一卷今重庆府
　　见新编不载作者
　　江州事迹三卷
　　宋史经籍志韩昱撰
　　南平志今南川县
　　郡守赵彦迈序
　　南平郡图经一卷
　　失作人名见新编
　　涪陵记一卷今涪州
　　宋史云冯忠恕撰
　　古涪志十七卷
　　宋经籍志云王寛夫撰
　　龟陵志今涪州
　　杨兴序
　　龟陵新志
　　郑鉴撰
　　忠州图经一卷
　　新编载失名
　　南宾志今忠州
　　樊汉炳序
　　平都山仙观记二卷今酆都县
　　见宋经籍志未详人代
　　垫江志三十卷今合州
　　郡守任逢编见宋史
　　靖南志今荣昌县
　　太守黎伯巽序
　　珍州图经三卷今遵义府真安州
　　见宋经籍志失名
　　夔州图经
　　故相国安阳公源干曜参军时修
　　夔旧图经
　　李国纬编
　　夔州图经四卷
　　宋经籍志刘徳礼撰
　　夔州志十三卷
　　新编云马导撰
　　通川志十五卷今达州
　　宋史马景修着
　　大寜监图经六卷
　　宋史云不知作者
　　南浦志今万县
　　赵善赣编
　　万州新志亦万县
　　王子申序
　　梁山军图经今梁山县
　　教授黄震仲编
　　阆苑新记三十卷今保寜府
　　新编载王震撰
　　隆苑记亦保寜府
　　宋陟文
　　阆苑前记
　　何求文
　　阆苑续记
　　曺无忌文保寜志云宋阆中何求以宋陟隆苑记疎略乃裒次三十卷为阆苑记其后同县曺无忌又续为二十六卷其书自元符三年起修至绍兴二十五年止
　　寜武志今广元县
　　邹卿序杨炎正编
　　清化前志今巴州
　　教授刘甲编
　　清化续志
　　教授李钧编
　　果州图经五卷今顺庆府
　　见宋史无作者名
　　开汉志亦顺庆府
　　郡守朱繁序云纪将军信加封诏词有云实开汉业故建楼命名曰开汉郡志名编亦曰开汉
　　广安志
　　嘉定改元郡守廖唐英序
　　宕渠志二卷亦广安州
　　无编集人姓名及郡守题名仙释诗文等类
　　蓬州志五卷
　　秘书少监劔门罗畸畴老撰凡十五门崇寜四年序
　　梓潼古今记今潼川州
　　淳熙间郪令孙汝聴作
　　梓潼风俗谱
　　元佑间教授石庆嗣作
　　新潼川志
　　刘甲序
　　潼川府图经十一卷
　　宋史新编袁观撰
　　遂寜志
　　马崇文序
　　普慈志三十卷今安岳县
　　宋郡守杨泰之撰青神人
　　西南夷事状二十卷西戎记二卷
　　并唐韦皋撰
　　西南备边録十三卷
　　陈氏曰唐宰相李徳裕文饶太和中镇蜀所作録内州县城镇兵食之数大畧具焉
　　李巽岩曰今存者只一卷与崇文总目相符岂嘉佑以前已亡逸乎徳裕之深谋逺虑虽至今可用也而所存止此可惜
　　西南备边志十二卷
　　陈氏曰嘉定进士邓嘉猷撰绍兴末犍为有蛮扰边初莫知其何种族也已而有能别识其为虚恨蛮者时蜀边久无事既去而朝廷忧之诏有司经度嘉猷取秦汉以来讫于本朝凡史传所载蛮事皆着于篇时干道中也其为志九为图一
　　边和録五卷
　　陈氏曰承议郎河东陈伯强撰载胡世将承公宣抚川陜事
　　西南条着
　　赵瞻着瞻知威州以威茂杂羣獠险而难守不若合之而建郡于汶川条着其详为书后熙寜中经理西南就瞻取其书考焉
　　益部方物畧记
　　宋端明殿学士吏部侍郎知益州安陆宋祁子京撰序曰益为西南一都会左阻剑门右负夷番内坦夷数百里环以长江裹以复岑川陆盛气碍而不得东逥薄蜿蜒还负一方为珍木为怪草为鸟鱼芋稻之饶日旸雨雨嘘和吐妍层出杂见不可胜状殆岷精缊灵示完富瓌璚于兹壤也嘉佑建元之明年予来领州得东阳沈立所録劔南方物二十八种按名索实尚未之尽故遍询西人又益数十物列而图之物为之赞图视状赞言生之所以然更名益部方物畧记凡东方所无及有而自异皆取之兾禆风土聚邱之遗云
　　三川官下记二卷
　　宋敏求撰见宋史经籍志
　　续东京至益州地里图若干卷
　　宋史李常着常字公择东坡友也
　　峡程记一卷
　　五代韦庄撰见宋史
　　峡山履平集一卷
　　司马俨撰见宋经籍志
　　峡山利渉集一卷
　　潘子韶着见宋史
　　蜀北路秦程记一卷
　　宋史陈延禧撰
　　呉船録一卷
　　范成大至能撰公自蜀帅东归纪逰取门泊东呉万里船之句为名

　　蜀中广记卷九十六

　　●钦定四库全书

　　蜀中广记卷九十七

　　（明）曺学佺 撰

　　○著作记第七

　　集部

　　蜀国文英八卷
　　王蜀嘉州司马刘赞编见宋经籍志
　　成都文类五十卷
　　宋庆元中制置使建安袁说友编其自序曰天地之秘蔵发而为名山大川山川之秀灵敛而为文章华藻二者相为颉颃而光明焉者也两京三都之赋摹写天地绘绣山川绚道徳掞天庭润金石谐韶濩与乾坤造化周流盛大于宇宙之间千百世而下知有两京三都者以此文也然则天地山川而可无此文哉而可以不传此文哉益故大都会也有江山之雄有文物之盛竒观絶景僊游神迹一草一木一邱一壑名公才士骚人墨客窥竒吐芳声流文畅散落人间何可一二数也凡此者予来三年亦既畧睹矣或曰两京三都以赋而传使无传焉斯文泯矣然则繇汉以来其文以益而作者今独无传可乎有益都斯有此文此文传益都亦传矣爰属寮士摭诸方策裒诸碑识流传之所脍炙友生之所见闻大篇雄章英词绮语折法度极炫耀其以益而文者悉登载而彚辑焉断自汉以下迄于淳熙其文篇凡一千有竒类为十一目厘为五十卷益之文于兹备矣嗟乎后世之士岂无浮沅湘由巴蜀作史记如司马子长者乎岂无上瞿唐过夔梓赋雪锦如杜少陵者乎又岂无自西蜀歴荆楚栖迟山水间如田游岩者乎傥复得如二三公者而访斯益擥斯文焉则知清寜阖辟至大至广之内而有所谓蜀蜀六十州亘五千里之内而有所谓益益都无量江汉炳灵之内而有所谓文者其不在此书乎是书也而有传焉庶几乎无负于益矣
　　固陵集二十卷
　　宋广都费士戣达可着嘉定中为夔守编集管内山川建置碑文记颂为二十卷多半夔门之书在旁县者十之二三
　　成都古今诗集六卷
　　章楶编人代未详出宋史经籍志
　　嘉定诗
　　王象之舆地碑目云岑参为嘉州时编
　　汉司马相如集二卷
　　后人取其上林赋难蜀父老文及封禅颂诸作编辑为上下卷今刻在汉魏丛书
　　文心雕龙曰相如含笔而腐毫上林繁类以成艳又云相如之难蜀父老文晓而喻博有移檄之骨焉又云相如封禅蔚为倡首尔其表权舆序帝王炳玄符镜鸿业駈前古于当今之下腾休明于列圣之上歌之以祯瑞赞之以介邱絶笔兹文固维新之作也
　　王子渊集
　　王褒字子渊资中人汉书益州刺史王襄使褒作中和乐职诗以宣风化因荐之于朝诏征褒献圣主得贤臣颂宣帝嘉之令待诏备歌颂数従行幸受赐为多褒尝作洞箫颂元帝为太子时令后宫贵人皆诵读之又微时客湔上戱为僮约一篇刘勰云王褒髯奴劵之楷也
　　杨子云集五卷别传一卷
　　晁氏曰古无雄集宋谭愈好雄文患其散在篇籍离而不属因缀绎之得四十余篇又云従父詹事公以道杂取诸书所载雄逸事为一编系之以赞文心雕龙曰子云属意辞人最深观其涯度幽逺搜选瑰丽而竭才以钻思故能理赡而辞坚矣
　　反离骚一章
　　汉书雄毎作赋尝拟司马相如以为式又怪屈原文过相如至不容作离骚自投江而死乃作书往往摭离骚文而反之自■〈山昬〉山投诸江流以吊屈原名曰反离骚又旁离骚作重一篇名曰广骚又旁惜诵以下至懐沙一卷名曰畔牢愁畔牢愁广骚文多不载独载反离骚
　　二十四箴一卷
　　雕龙云子云稽古始范虞箴晁氏曰今广徳所刋本校集中无司空尚书博士太常四箴集中所有皆据古文苑而此四箴或云崔骃或云崔瑗疑不能明
　　演连珠一卷
　　雕龙云扬雄覃思文阔业深综述碎文璅语肇为连珠其事虽小而明润矣
　　汉何汶集
　　汶郫县人何英之孙也集有世务三十篇
　　李伯仁集二卷
　　李尤字伯仁广汉雒人也少以文章显汉和帝时侍中贾逵荐尤有相如扬雄之风召诣东观受诏作赋拜兰台令史安帝时稍迁为諌议大夫受诏与谒者仆射刘珍等同撰汉记后帝废太子为济阴王尤上书谏争顺帝立迁乐安相年八十三卒所著诗赋铭诔颂七叹哀典凡二十八篇尤同郡李胜亦有文才为东观郎着诗诔颂论数十篇
　　文章流别云李尤自山河都邑至于刀笔笇契莫不有铭
　　李密述理论十篇
　　晋书密字令伯犍为武阳人治春秋左氏传博览多所通渉皇甫士安雅善之
　　玄鸟赋
　　密长子赐少能属文作玄鸟赋举秀才为汶山太守
　　龚壮迈徳论
　　晋书壮字子伟巴西人洁已自守与乡人谯秀齐名以父叔为李特所害终身不至成都惟研考经典覃思文章每叹中夏多经学而巴蜀鄙陋兼遭李氏之难无复学徒乃着迈徳论文多不载
　　何妥文集十卷
　　隋书妥字栖鳯郫县人传称又着孝经义疏二卷
　　陈子昻文集十卷
　　别传曰子昻字伯玉梓州射洪人始以豪家子驰侠使气至年十七八未知书尝従博徒入乡学慨然立志因谢絶门客専精坟典数年之间经史百家罔不该览尤善属文雅有相如子云风骨年二十一以进士对策髙第文明初上书帝览而异之勅曰梓州人陈子昻地籍英灵文称伟晔可麟台正字时洛中传写其书市肆闾巷吟讽相属乃至转相货鬻飞驰逺迩拜右拾遗卒年四十二其文章散落多得之于人口今所存者十卷尝着江上丈人论将磅礴化机而与造物者逰遭家难亡之故人范阳卢蔵用集其遗文为序传识
　　柳宗元譔杨评事文集后序略云文有二道辞令褒贬本乎著述者也导扬讽谕本乎比兴者也著述者流出于书之谟训易之象系春秋之笔削其要在于髙壮广厚词正而理备谓宜蔵于简册也比兴者流盖出于虞夏之咏歌殷周之风雅其要在于丽则清越言畅而意美谓宜流于謡诵也兹二者考其旨义乖离不合故秉笔之士恒偏胜独得而罕有兼者焉厥有能而専美命之曰艺成虽古文雅之盛世不能并肩而生唐兴以来称是选而不作者其梓州陈拾遗乎
　　闾邱均集
　　均成都人唐初与杜审言齐名为安乐公主所荐起家太常博士公主被诛均坐贬循州司户卒其孙闾邱师与杜甫通家来往
　　李义府集三十卷
　　唐书义府本瀛州饶阳人其祖为射洪县丞因家于永泰今之盐亭也尝献承华箴见文部
　　李翰林集二十卷一云草堂集
　　晁氏曰李白集旧十卷唐李阳氷序咸平中乐史别得白歌诗十卷凡七百七十六篇又纂杂着为别集十卷宋次道治平中得王文献及唐魏万所纂白诗又裒唐类诗洎石刻所传者通阳氷乐史集共一千一篇杂着六十五篇曽子固乃考其先后而次第之云白蜀人天寳初至长安明皇召为翰林供奉顷之不合去安禄山反明皇在蜀永王璘节度东南白时卧庐山迫致璘败坐系浔阳狱崔涣宋若思验治白以为罪薄释白囚使谋其军干元元年终以璘事长流夜郎遇赦得释过当涂以卒始终更渉如此此白之诗所自序可考者也旧史称白山东人为翰林待诏又称白在宣城谒见永王璘遂辟为従事而新书又称白流夜郎还浔阳坐事下狱宋若思释之者皆不合于白之自序盖史误耳予按杜甫诗亦以白为山东人而苏子瞻尝恨白集为庸俗所乱则白之自序亦未可尽信而遂以为史误近蜀本又附入左绵邑人所裒白隠处少年所作诗六十篇尤为浅俗白天才英丽其辞逸荡隽伟飘然有超世之心非常人所及读者自可别其真伪也
　　唐宣州当涂令李阳氷序云李白字太白陇西成纪人梁武昭王暠九世孙蝉联珪组世为显著中叶非罪谪居条攴易姓与名然自穷蝉至舜五世为庶累世不大耀亦可叹焉神龙初始逃归于蜀之彰明复指李树而生伯阳惊姜之夕长庚入夣故生而名白以太白字之世称太白之精得之矣不读非圣之书耻为郑卫之作故其言似天仙之辞凡所著述言多讽喻自三代以来风骚之后驰驱屈宋鞭挞扬马千载独歩唯公一人故王公趋风列岳结轨羣贤翕习如鸟归鳯卢黄门云陈拾遗横制颓波天下质文翕然一变而今朝诗体尚有梁陈宫掖之风至公大变扫地并尽今古文集遏而不行唯公文章横被六合可谓力敌造化欤天寳中明皇下诏征就金马降辇歩迎如见绮皓坐之七寳床御手调羹以饮之谓曰卿是布衣名为朕知非素蓄道义何以及此置于金銮殿出入翰林中问以国政潜草诏诰人无知者丑正同列害能成谤格言不入帝用疎之公乃浪迹縦酒以自昏秽咏歌之际屡称山东人与贺知章崔宗之等号为八仙时又称公为谪仙朝列赋谪仙之词凡数百首多言公之不得意天子知其不可留乃赐金归之遂就陈留采访使彦允请北海髙天师授道箓于齐州紫极宫将东归蓬莱访羽人驾丹邱耳阳氷试弦歌于当涂心非所好公遐不我弃乗扁舟而相顾临当挂冠公又疾亟草藳万卷手集未修枕上授简俾令为序论关雎之义始愧卜商明春秋之词终惭杜预自中原有事公避地八年当时著述十丧八九今所存者皆得之他人焉时寳应元年十一月乙酉也
　　前进士魏颢序云自盘古划天地天地之气艮于西南劔门上断横江下絶岷峨之曲别为锦川蜀之人无闻则已闻则杰出是生相如君平王褒扬雄降有陈子昻李白皆五百年矣白本陇西□放形因家于绵身既生蜀则江山之英秀也伏羲造书契后文章滥觞者六经糟粕离骚糠粃建安七子七子至白中有兰芳情理宛约词句研丽白与古人争长三字九言鬼出神入瞪若乎后耳白久居峨眉与丹邱子因持盈法师逹白亦因之入翰林名动京师大鹏赋诗家蔵一本故宾客贺公竒白风骨呼为谪仙子由是朝士作歌数百篇上皇豫游召白时为贵门邀饮比至半醉令制出师诏不草而而成许中书舍人以张垍谗逐游海岱间年五十余尚无禄位禄位拘常人横海鹍负天鹏岂池笼荣之颢始名万次名炎万之日不逺命驾江东访白游天台还广陵见之眸子烱然哆如饿虎或时束带风流酝藉曽授道箓于齐有青绮冠帔一副少任侠手刃数人与友自荆徂扬路亡权■〈穴上之下〉回棹方暑亡友糜溃白收其骨江路而舟又长揖韩荆州延饮白误拜韩让之白曰酒以成礼荆州大悦白始娶于许生一女一男男曰明月奴女既嫁而卒又合于刘刘诀次合于鲁一妇人生子曰颇黎终娶于宋门携昭阳金陵之妓迹类谢康乐世号为李东山骏马美妾所适二千石郊迎饮数斗醉则奴丹砂抚青海波满堂不乐白宰酒则乐颢平生自负人或为狂白相见泯合有赠之作谓余尔后必着大名于天下无忘老夫与明月奴因尽出其文命颢为集颢今登第岂符言耶解携明年四海大盗宗室有某者白陷焉谪居夜郎罪不至此屡经昭洗朝廷忍白久为长沙汨罗之俦路逺不存否极则泰白宜自寛吾观白之文义有济代命然千钧之弩魏王大瓠用之有时议者柰何以白有叔夜之短傥黄祖过祢晋帝罪阮古无其贤所谓仲尼不假盖于子夏也经乱离白章句荡尽上元末颢于綘偶然得之沉吟累年一字不下今日懐旧援笔成序首以赠颢作颢酬白诗不忘故人也次以大鹏赋古乐府诸篇积薪而録文有差互者两举之白未絶笔吾其再刋付男平津子掌其它事迹存于后序
　　李太白藁书跋云藁书世传李太白遗文或谓谢氏子弟诳武功苏才元所书更不复详考所出而推与过重便谓不减鲁公然此书虽少绳墨不可考以法度要是轩前轾后度越陵突令人想见酒酣赋诗时也王僧虔论书或以其人可想或以其法可存世人爱李太白名至伪书一卷亦声价増重岂以其人可想故耶
　　朱巨川集
　　唐朱湾字巨川西蜀人贞元元和间为府従事髙仲武间气集云朱君率履贞素放情江湖郡国交征潜耀不起有唐髙人也诗体清逸兴用宏深因词寓意放咏尤工
　　符载集十卷
　　唐符载字厚之岐襄人幼有宏达之志隠居庐山聚书万卷不为章句学贞元中李巽江西观察荐其才授奉礼郎为南昌军副使继辟西川韦皋掌书记歴监察御史元和中卒叚文昌为墓志附于后集皆杂文末篇数诗而已集前有崔羣王湘送符处士归觐序皆云载蜀人以比司马王扬云
　　雍陶集十卷
　　陶字国钧成都人太和中进士为简州刺史有诗名见诗话
　　李逺集一卷
　　唐建州刺史云阳李逺求古撰太和五年进士终御史中丞有集传
　　唐求集一卷
　　唐嘉州处士唐求与顾非熊齐名详见诗话
　　孙光宪巩湖编玩三卷荆台集四十卷笔佣集十卷
　　光宪字孟文陵州人王衍降唐避地荆南髙従诲辟掌书记三世皆在幕府归宋授黄州刺史在郡有声干徳中卒光宪博通经史聚书数千卷或自抄写孜孜雠校老而不废好着撰自号葆光子所著荆台集巩湖编玩笔佣集橘斋集北夣琐言蚕书又譔续通歴纪事颇失实太平兴国初诏毁之
　　皁江渔翁集
　　后唐张立着立新津人少博学尤长诗什隐居山谷中孟蜀明徳间诏赴阙立诈病不就先是知详入蜀中外骚动明宗颇以蜀人为疑凡有势力赀产之族悉遣入洛立尝为诗讽曰朝廷不用忧巴蜀称覇何曽是蜀人宰相李昊闻而重之复荐于昶亦托病不就有诗数百篇号皁江渔翁集行世后徙居双流唐英商英皆其孙也
　　梓潼集二十卷
　　五代李尧夫着详见诗话
　　玉垒集十卷
　　唐僧可朋着丹棱人
　　烟花集五卷
　　蜀后主王衍集艳诗二百篇且为之序
　　三家宫词三卷
　　唐王建蜀花蘂夫人宋丞相王珪三人所著
　　花蘂夫人诗一卷
　　青城费氏女详见诗话

　　蜀中广记卷九十七

　　●钦定四库全书

　　蜀中广记卷九十八

　　（明）曺学佺 撰

　　○著作记第八

　　集部

　　鲜于伯圭集一卷
　　宋鲜于懐字伯圭阆中人累举不第尝作揠愁词时人称之李宗谔赠诗云汉殿无人荐扬子满朝空诵揠愁词后与宗谔同年第四人登科赵普判秦州辟为观察推官卒
　　民士编一十九卷
　　陈充字若虚成都人雍熙中甲科仕至刑部郎中知贡举卒词学典赡性旷达喜谈谑澹于荣利自号中庸子民士云者盖其未仕已仕前后所著文也唐牛僧孺着善恶无余论言尧舜伯鲧俱不能庆殃其子充因作论以反之
　　朱台符文集三十卷
　　宋史台符字拱正眉山人十岁能属辞常作黄山楼记为当时所称太宗廷试以尺晷成一赋登进士甲科好学喜延誉后进景徳初为陕西转运与时不合再出知洪州卒年四十二
　　五龙山居诗
　　谢全长江人居五龙山下以诗自娯其诗平澹有浪仙之风司马池知小溪县与之定交太平兴国五年进士
　　田表圣咸平集五十卷三朝奏议五卷
　　田锡字表圣其先京兆人唐末徙于蜀宋初与胡旦何士宗齐名兴国三年进士第知制诰终右谏议大夫范仲淹司马光读其书皆称其直谅苏轼以之比贾谊云
　　牟君华文集
　　牟衮字君华安岳人受学于多岳先生端拱间登进士第以文章名累官翰林学士有诗文行于世
　　东观集十卷
　　华阳罗处约思纯着知呉县时王元之禹偁亦知长洲日与唱和苏杭间多传诵之淳化中受诏荆湖路廵抚欲以苛察立名所奏劾甚众卒年三十三无后禹偁与苏易简收其文
　　渔舟集一卷
　　成都处士郭震希声撰自称汾阳山人李畋序称其所作有孟郊风致淳化四年忽作诗曰朝出东门逰东门好春色青青原上草莫放征马食诣阙献书言蜀利病未几顺贼已作矣
　　王嵒集一卷
　　陈氏曰嵒集中有春日感懐上滕白郎中盖亦宋初人又有圣驾亲征河东及甲午避寇全家欲下荆南之语则是李顺乱蜀之岁嵒盖蜀人也耶
　　李建中集三十卷
　　建中字得中其先京兆人祖稠仕于蜀遂为蜀人兴国中进士甲科累官主客员外郎性简静风神雅秀恬于荣利前后三求掌西京留司御史台爱洛中风土就构园池号曰静居好吟咏毎逰山水多留题自称岩夫民伯善修养预校定道蔵卒建中善书扎行笔尤工多构新体草隶篆籀八分亦妙人多摹习尝手写郭忠恕汗简集以献皆科斗文字诏嘉奨之
　　玉堂集二十卷
　　苏易简着易简字太简铜山人弱冠举进士太平兴国五年状元官翰林承旨太宗书玉堂之署赐之故以名其集终叅知政事
　　文房四寳五卷文选类要三卷
　　易简撰集古今笔砚纸墨四门继以赋颂述作有徐铉序又摘文选双字以类编集为类要三卷
　　翰林续志二卷禁林宴会集三卷淳化编勅三十卷
　　晁氏曰苏易简在北门最承太宗睠遇録元和以后至国朝翰林故事以续季肇之书太宗赐诗嘉之
　　翰林杂志一卷
　　其书不题撰人辑唐韦执谊故事元稹承旨壁记韦采微新楼记杜元颕监院使记郑璘视草亭记并李宗谔题名记为一篇或云易简子耆采其父翰林续志所遗附益之
　　沧浪集十五卷
　　苏舜钦撰舜钦字子美易简之孙杜祁公衍之壻也景佑中进士累迁集贤校理监进奏院坐用故纸钱会客除名慷慨有大志好古工文章及废居苏州买水石作沧浪亭益读书发其愤懑于歌诗其体豪放往往惊人又善草书醉酣落笔争为人所传翫
　　舜钦报韩维书曰蒙开责以兄弟在京师不以义相就独羇外数千里自取愁苦予岂无亲戚之情岂不知会合之乐也安肯舍安逸而甘愁苦哉昨在京师不敢犯人颜色不敢论议时事随众上下心志蟠屈不开固亦极矣不幸适在嫌疑之地不能决然早自引去致不测之祸捽去下吏人无敢言友雠一波共起谤议被废之后喧然未已更欲寘之死地然后为快来者往往钩赜言语欲以传播好意相恤者几希矣故闭户不敢与相见如避兵寇偷俗如此安可久居其间遂超然逺举羇泊于江湖之上不惟衣食之累实亦少避机穽也况血属之多资入之薄持国见之矣常相团聚可乏衣食乎不可也可闭关常不与人接乎不可也与人接必与之言与之言必与之还往使人人皆如持国则可不迨持国者必加酿恶言喧布上下使仆不能自明则前日之事未为重也都无此事亦终日劳苦应接之不暇寒暑奔走尘土泥淖中不能了人事羸马饿仆日栖栖取辱于都城使人指背讥笑哀悯亦何颜面安得不谓之愁苦哉比虽与兄弟亲戚相逺而伏腊稍足居室稍寛无终日应接奔走之劳耳目清旷不设机关以待人心安闲而体舒放三商而眠髙舂而起静院明窻之下罗列图史琴樽以自愉悦有兴则泛小舟出盘阊二门吟啸览古于江山之间渚茶野酿足以销忧莼鲈稻蟹足以适口又多髙僧隐君子佛庙胜絶家有园林珍花竒石曲池髙台鱼鸟留连不觉日暮昔孔子作春秋而夷呉又曰吾欲居九夷观今之风俗乐善好事知予守道好学皆欣然愿来过従不以罪人相遇虽孔子复生是亦必欲居此也以彼此较之孰为然哉人生内有自得外有所适固亦乐矣何必髙位厚禄役人以自奉养然后为乐今虽侨此亦如仕宦南北安可与亲戚常相守耶予窘迫势不得如持国意必使我尸转沟洫肉餧虎而后以为安所义何其忍耶诗曰凡今之人莫如兄弟兄弟以恩急难必相拯救后章曰丧乱既平既安且寜虽有兄弟不如友生谓友朋尚义安寜之时以礼义相琢磨予以持国外兄弟也急难不相救又于未安寜之际欲以义相琢磨虽古人所不能受予欲不报虑浅吾持国也按舜钦以父任补太庙斋郎调荥阳县尉玉清昭应宫灾舜钦年二十一诣登闻鼓院上疏范仲淹荐其才召试为集贤校理监进奏院所论议多侵权贵而其妇翁杜衍与富弼在政府多引用一时闻人欲更张庶事御史中丞王拱辰等不便其所为会进奏院祠神舜钦与右班殿直刘巽輙用鬻故纸公钱召妓乐闲宴会宾客拱辰亷得之讽其属劾奏因欲揺动衍事下开封府劾治于是舜钦与巽俱坐自盗除名舜钦既废寓呉中其友人韩维责以隔絶亲交故报书云
　　欧阳氏序曰斯文金玉也弃掷埋没粪土不能销蚀其见遗于一时必有收而寳之于后世者虽其埋没而未出其精气光怪已能常自发见而物亦不能揜也故方其摈斥摧挫流离穷厄之时文章已自行于天下虽其怨家雠人及尝出力而挤之死者至其文章则不能少毁而揜蔽之也凡人之情忽近而贵逺子美屈于今世犹若此其伸于后世宜何如也公其可无恨予尝考前世文章政理之盛衰独恠唐太宗致治几乎三王之盛而文章不能革五代之余习后百有余年韩李之徒出然后元和之文始复于古唐衰兵乱又百余年而圣宋兴天下一定晏然无事又几百年而古文始盛于今自古治时少而乱时多幸时治矣文章或不能纯粹或迟久而不相及何其难之若是欤岂非难得其人欤茍一有其人又幸而及出于治世世其可不为之贵重而爱惜之欤嗟吾子美以一酒食之过至废为民而流落以死此其可以叹息流涕而为当世仁人君子之职位宜与国家乐育贤才者惜也子美之齿少予而予学古文反在其后天圣之间予举进士于有司见时学者务以言语声偶擿裂号为时文以相夸尚而子美独与其兄才翁及穆叅军伯长作为古歌诗杂文时人颇共非笑之而子美不顾也其后天子患时文之弊下诏书讽勉学者以近古由是其风渐息而学者稍趍古焉独子美为于举世不为之时其始终自守不牵世俗趍舍可谓特立之士也子美官至大理评事集贤校理而废后为湖州长史以卒享年四十有一其状貌竒伟望之昻然而即之温然久而愈可爱慕其才虽髙而人亦不甚嫉忌其撃而去之者意不在子美也
　　才翁集一卷
　　苏舜元字才翁铜山人子美兄也有气节能诗尤工草书所著有才翁集
　　张少愚白云集三十卷
　　张俞字少愚幼通悟于书无不该贯朝廷尝以校书郎召表乞授其父隐于岷山之白云溪凡六被征召皆不起为文有西汉风尝赋洛阳懐古苏子美见而叹曰优游感讽意不可尽吾不能也
　　陈文恵公愚邱集三十卷
　　陈尧佐字希元阆州人端拱初进士歴官太子太师致政年八十二卒号知余子谥文恵尧佐属辞尚古不牵世用喜为二韵诗词调隽永又有湖阳野庐遣兴等集皆自有序
　　本传文恵少好学及贵读书不辍善古隶八分尤工诗
　　金龟集十五卷
　　文恵従子渐着渐与父尧封同廷试渐中第辞不就愿擢其父许之自号金龟子
　　涧上丈人诗二十卷
　　陈恬叔易着尧叟裔孙也博学有髙志不従选举躬耕阳翟与鲜于绰崔鶠齐名号阳城三士别号涧上丈人诗句豪健其苦离别诗记靖康乱离之事传诵于时
　　隠书三卷学古诗五十篇
　　华阳梁鼎凝正着端拱进士献圣徳徽号颂万余言迁殿中丞歴知数州磊落有气节好学工篆籀
　　任玠诗集
　　玠成都人通五经纬候音律琴奕丹青皆得其妙真宗令试学士院玠撰诗一千二百首以进赐进士授汝州团练推官玠具野服捧告身诣登闻鼓院纳还西归
　　书台集三卷
　　南隆处士朱有字大有自称云台山人天禧中王晦叔守蜀以古风六十言遗之书台者其所居坊名也
　　郭长孺歌诗杂文十卷
　　长孺不知何许人迁徙入蜀遂为成都人气体夷粹遇人无贵贱磬折下之然其中挺拔不倚终日剧谈无杂嫚戱语生平惟好书丹铅点勘不去手自经史百氏浮屠黄老阴阳地理医卜吐纳煅炼之术皆研精其妙有易解十卷书解七卷道徳经解三卷蔬食谱一卷又有孝行髙逸等图各为之论述
　　何通夫遗稿
　　何羣字通夫西充人嗜古学喜激扬议论虽业进士非其好也入太学与人言未尝下意曲従同舍目为白衣御史上书言后世以文辞取士害道者莫甚于赋请罢去不聴乃恸哭取其平生所为赋八百余篇焚之绌太学而卒赵抃在蜀奏羣遗藁有益时政宜表章之不聴
　　竹轩集
　　陵州龙昌期起之着祥符中韩魏公使蜀奏授试国子四门助教庆歴中文潞公奏授校书即府学讲说经义为太子洗马致仕起之著书甚富以羽翼先儒汲引后学为己任时多誉之嘉佑中诏取其书昌期时年八十余野服诣京师赐绯鱼绢百疋欧阳公言其异端害道不当推奬夺所赐服罢归卒
　　按福州守陈绛尝延昌期入闽为众讲易得钱十万而归绛由此坐罪遂自成都械昌期至后守永康胡则子正为之破械出俸钱代偿馆以宾礼昌期所著书时有诡诞穿凿之说诋斥周公此所以得罪也
　　虚舟子集
　　李定着郫县人好古力学志不愿仕养二亲以孝闻累举孝亷不就以诗酒为乐自号虚舟子蜀中洊值兵火经籍不完天禧中诏访天下书籍定率先投牒监中羣书多出其家
　　于至诗文
　　于至登大中祥符五年徐奭榜进士及第七岁能属文十七游京师上书二十余万言是时文章袭五代余风至自立机轴尝作蓬莱宫赋冦莱公丁晋公皆重之有诗文行世小溪人
　　陈公弼文集十卷
　　青神陈希亮着公弼其字也幼孤好学其兄使治息钱希亮悉召逋家焚券使去天圣中举进士以才干刚直名卒官京东转运使即季常之父
　　彭秘书文集墨客挥犀十卷
　　宋史彭乗字利建华阳人进士及第歴秘书丞集贤校理累迁翰林学士质重寡言聚书万余卷皆手自刋校蜀中所传书多出于乗晩岁厯典赞命而文词少工云
　　梅谏议诗集奏疏四十篇
　　新繁梅贽公仪着贽进士起家庆歴中为御史尝论张尧佐縁宫掖以进恐上累圣徳仁宗称其言事有体性淳静不为矫励之行平居未尝问生业喜为诗多警句
　　庐江文集二十卷刀笔五卷奏议二十卷
　　何郯着郯字圣从成都人仁庙朝为御史擢天章阁待制熙寜中以尚书右丞致仕天资好学殆废寝食为诗章简重淳淡有孟东野之风其仕台諌知无不言颇有直声鲜于子骏志其墓集有李邦直序
　　华阳集一百卷岐公宫词一卷
　　王珪字禹玉其先成都人右补阙永之子也故号华阳后居开封少好学日诵数千言及长博通羣书庆歴二年廷试第二嘉佑初入翰林文章闳丽自成一家朝廷大典册多出其手后拜相封岐国公卒年六十七谥文恭
　　迂遗集十三卷
　　安仁计用章着用章年十八登天禧进士第五人孙有功登庆歴进士着唐诗纪事行于世
　　孙文懿集三十卷
　　孙抃字梦得眉山人六世祖长孺喜蔵书以楼贮之蜀人号书楼孙家抃之従兄辟复于东山构屋三百楹号山学延成都何维翰为掌教以聚四方学者有公养之法范镇石扬休蒲师孟皆执经其中辟卒门人私谥曰儒心先生抃天圣中进士累官叅知
　　苏明允嘉佑集十五卷
　　苏洵字明允眉山人至和中欧阳永叔得其书二十二篇大爱之以为贾谊刘向不过也以书献除校书郎与姚子张同编太常因革礼百卷书方成而卒
　　陈氏曰洵初入京师益帅张文定荐之欧阳公世皆知之而有雷简夫者为雅州以书荐之张欧及韩魏公尤力张之知洵由简夫世罕知之也简夫书文亦慷慨伟丽可喜
　　苏文忠集四十卷后集二十卷内制十卷外制三卷
　　轼字子瞻洵之长子也生十年其母授以书闻古今成败輙能语其要比冠学通经史属文日数千言嘉佑中欧阳公知贡举欲以冠多士疑曽子固所为乃寘之第二后以书谢永叔见之语客曰老夫当避此人放出一头地又以直言荐之荅策入上等英宗在藩邸闻其名欲以唐故事召入翰林宰相不可知湖州言者摘其谢表中语以为谤逮赴御史台子瞻当王安石纷更之际见其事不便于民则赋诗以讽之故言者従而挤陷欲寘之死神宗薄其过责置黄州温公相哲宗累擢中书舍人除翰林学士承旨绍圣中坐草责吕恵卿制安置恵州徙昌化元符初北还卒于常州初轼好贾谊陆贽书论古今治乱不为空言既谪黄州杜门深居驰骋翰墨其文一变平生遇事所为诗骚铭记书札论譔率皆过人晩喜陶渊明诗和之几徧为人英辩竒伟于书无所不通所作文章才落笔四海已皆传诵下至闾阎田里外至夷狄莫不知名门下宾客亦皆一世豪杰其盛古今所未有也立朝知无不言世称其忠义尝自比范滂孔融议者不以为过在黄州日自号东坡居士世因不呼其名止目之为东坡云
　　东坡别集四十六卷
　　陈氏曰坡之曽孙给事峤季贞刋家集于建安大畧与杭本同盖杭本当坡公无恙时已行于世矣麻沙书坊又有大全集兼载志林杂说之类亦杂以颍滨及小坡之文且间有讹伪剿入者有张某为吉州取建安本所遗尽刋之而不加考订中载应诏策论盖建安本无应诏集也
　　东坡儋耳手泽三卷艾子一卷
　　陈氏曰今俗本大全集中所谓志林者也艾子相传为东坡作亦未必然按艾子蜀中和羹之物字与藙同书名艾子取悦口云尔坡又有物类相感志十八卷
　　东坡词二卷
　　黄山谷曰东坡居士曲世所见者几百首或谓于音律小不谐然其辞横放杰出自是曲子内缚不住者后山诗话曰东坡以诗为词如教坊擂木使舞虽极天下之工要非本色
　　东坡奏议十卷
　　陆游跋曰天下自有公论非爱憎异同所能夺也如东坡之论时事岂独天下服其忠髙其辩使荆公见之其有不抚几太息者乎东坡自黄州归见荆公于半山剧谈累日不厌至约卜邻以老焉公论之不可揜如此而绍圣诸人乃遂其忮心投之岭海必死之地何哉
　　乌台诗话十三卷东坡诗话二卷
　　陈氏曰蜀人朋九万録东坡下御史狱公案附以初举发章疏及谪官后表章书启诗词等又好事者集公杂书及诗为东坡诗话
　　注东坡诗四十二卷年谱目録各一卷
　　司谏呉兴施元之徳初与呉郡顾景蕃共为之元之子宿且为年谱以传于世
　　陆游序曰近世蜀人任渊尝注宋子京黄鲁直陈无已三家诗颇称详赡若东坡先生之诗则援据闳博指趣深逺渊独不敢为之说游顷与范公至能会于蜀因相与论东坡诗慨然谓予足下当作一书发明东坡之意以遗学者游谢不能他日又言之因举二三事以质之曰五畆渐成终老计九重新扫旧巢痕遥知叔孙子已致鲁诸生当若为解至能曰东坡窜黄州自度不复收用故曰新扫旧巢痕建中初复召元佑诸人故曰已致鲁诸生恐不过如此耳游曰此游之所以不敢承命也昔祖宗以三馆养士储将相材及官制行罢三馆而东坡盖尝直史馆者自谪为散官削去史馆之职久矣至是史馆亦废故云新扫旧巢痕其用字之严如此而鳯巢西隔九重门则又李义山诗也建中初韩曽二相得政尽収用元佑人其不召者亦补大藩惟东坡兄弟犹领宫祠此句盖寓所谓不能致者二人意深语缓尤未易窥测至如车中有布乎指当时用事者则犹近而易见白首沉下吏緑衣有公言乃以侍妾朝云尝叹黄师是仕不进故此句之意戏言其上僭则非得于故老殆不可知必皆知此然后无憾至能亦太息曰如此诚难矣后二十五六年游告老居山阴泽中呉兴施宿武子出其先人司谏公所注数十大编属游作序司谏公以絶识博士名天下且用工深歴岁久又助之以顾君景蕃之该洽则于东坡之意盖庶几可以无憾矣游虽不能如至能所托而得序斯文岂非幸哉嘉泰二年正月五日
　　苏子由栾城集五十卷后集二十四卷第三集十卷应诏集十二卷
　　辙字子由洵之次子也年十九中进士第二十举直言因所问极言得失策入或欲黜之仁宗不许擢商州推官以兄得罪従坐谪筠州监酒宣仁临朝相温公擢中书舍人代子瞻为翰林学士未几拜尚书左丞绍圣初责置雷州后北还凡居雷循七年居许十六年杜门理旧学于是诗春秋传老子解古史书皆成自谓得圣贤遗意
　　陈氏曰栾城真定府县也苏氏望赵郡栾城元魏时属赵郡故云子由晩居颍上自号颍濵遗老故集或名颍濵
　　东坡曰子由之文实胜仆而世俗不知乃以为不如其为人深不愿人知之其文如其为人故汪洋澹泊有一唱三叹之声而其秀杰之气终不可没作黄楼赋乃稍自振厉若欲以警发愦愦者而或者便谓仆代作此尤可笑是殆见吾善者机也
　　苏文定公遗言二卷
　　周平园序略曰文定公晩居许昌避祸谢客罕与人言其闻绪论者子孙而止耳然诸子宦游惟长孙将作监丞籀年十有四才识卓然侍左右者九年记遗言百余条未尝増损一语既老以授其子郎中君诩郎中复以授其子道州使君森予尝与道州同僚故请题其后
　　龙川略志六卷别志四卷
　　子由于元符二年夏居循州杜门闭目追惟平昔使其子逺书之纸凡四十事其秋复记四十七事龙川循州地名
　　三苏年表三卷
　　陈氏曰右奉议郎孙汝聴撰汝聴当是蜀人所叙述甚详
　　三苏遗文
　　陆游跋曰此书蜀郡吕商隠周辅所编周辅入朝为史官得唐安守以归未至家暴卒可悲也
　　苏过斜川集二十卷
　　宋史初轼卒于常州过塟之汝州郏城小峨眉山遂家颍昌营湖阴水竹数畆名曰小斜川自号斜川居士且以名其集其思子赋■〈风贝〉风赋早行于时称为小坡云
　　陈氏曰苏过字叔党坐党家不得仕进终于通判中山府晁以道志墓称其纯孝给事中峤其孙也
　　九峯集四十卷
　　太常少卿眉山苏元老在廷撰东坡従孙也坡在海上尝有书往来其罢奉常归颍昌正坐元佑之党未几卒年四十七
　　王子立文集
　　王适子立撰苏子由之壻也颍濵序略曰适従予为学长于诗骚予自南都谪居江南凡六年而归未尝一日不相従也既与予同忧患至于涵泳图史浮屠老子之说亦未尝不同之故闻道益深为文益髙而予观之益久盖其于兄弟妻子严而有恩和而有礼未尝有过故予尝曰子非独余亲戚亦朋友也
　　李方叔集三十卷济南集二十卷
　　李廌字方叔号月岩夹江人乡贡进士东坡知贡举得试卷以为方叔置之首选已而非也赋诗有平生谩说古战场过眼还迷日五色之句后竟不第其母曰苏公知举而吾儿下第命也所著有师友闻见纪多子瞻淳夫之遗言
　　木雁居士集
　　郑少微字明举华阳人少孤力学登元佑进士第始就试礼部东坡知贡举黄鲁直与较艺得明举由是赫然古郫杨天恵三嵎李新皆以文名时人号为三儁按少微在宣和间上书言时政坐废家贫无田宅栖成都金绳院十五年不变其守学益古文益工晩号木雁居士有集行于世徳阳旧志载少微政和中知县事云
　　杨天恵文集六十卷
　　通志云天恵郫县人元丰进士后入党籍按潼川志有杨天恵字佑甫登熙寜二年进士授双流知县多善政文词得西京体即着彰明逸事及彭山十事记者不知同是一人否元丰熙寜年号亦相连
　　王君礼诗集
　　杨天恵曰成都王君礼自宕渠佐转官资中尝跨巴马従一野僮径造余门持刺大呼我王某也闻子名久特来耳因为具留之信宿而去其诗祖骚宗选出没传记为儿时已能赋有州里名晩年多出白语蕲晓流俗不以镌琢为工
　　二江先生文集十六卷
　　元佑中双流宋承之着南部马涓序称其笔端馺沓落纸皆可讽咏在官惟以简编笔研吟咏度日常曰世间乐孰与此吾将终身焉
　　三江集太平谠议
　　达州王其昌着熙寜九年进士授黔江令元丰中景灵宫成其昌作赋献之辞极雅丽
　　得得居士戅草一卷
　　陈氏曰右正言眉山任伯雨徳翁撰其论章惇蔡卞欲废宣仁尤切故卞深恨之独贬岭外按史髙宗采其諌章追贬惇卞等明着诬宣仁事告天下诏赠伯雨官志云居谏省半年上一百八疏皆切国体
　　文与可丹渊集四十卷
　　文同字与可永泰人进士髙第以文学名操韵髙洁画笔尤妙仕至太常博士集贤校理元丰初出守呉兴至宛邱驿忽留不行沐浴衣冠正坐而逝
　　东坡谓与可有四絶诗一楚词二章草三画四世少知者惟予一见识其妙处又有诗云斯人定何人游戏得自在诗鸣草圣余兼入竹三昩他日观其飞白复恨知与可之不尽也
　　费东平诗集六卷
　　文同序云嘉佑癸邜春东平先生以古律五七言诗共六帙因其甥朱景副书为示且属余以序置其首余熟读者累日甚爱之余居常数言唐人风调渉五代衰季已沦委而不振及见先生所作信遗音余响久浮大空至治世而复下今又轧然发于先生之笔舌尔按先生阆中人少举进士自胜冠走四方游名公巨卿之门命既不偶退返林壑尽讳其它能而一従事于此凡四十年探深摘幽愈老益工大抵气和平而意精新使人嗜之而不厌也近世文士以篇什自名者甚众如使先生之言杂行于其中彼将左右顾揖相推以为先余恐先生所得者固多傲然而独居其前矣是可传布于天下也此文见丹渊集未著名氏
　　无为子集四十卷
　　杨绘元素着汉川绵竹人也幼警敏读书一过輙诵至老不忘为文立就皇佑初擢进士第二仕天章阁待制知杭州尝居无为山号无为子云
　　李公敏集
　　李谊伯字公敏绵州人皇佑五年进士幼孝谨长通六经歴威卭果汉四郡守赠金紫光禄大夫有诗赋三十卷杂文二十卷其子孟侯通直郎仲侯司理叅军政绩见神道碑铭
　　颐堂集
　　宋王灼字晦叔号颐堂遂寜人文词古雅隠居不仕复着有碧鸡漫志十卷糖霜谱一卷
　　鲜洪范长江诗集
　　山谷跋云余昔闻蜀人有鲁三江者号称能诗士大夫多宗之今观阆州鲜长江诗不甚愧之也虽切磋琢磨之功少而浑厚之气几度其前矣昔方士袁天纲见阆州锦屏山题其石曰此山磨灭英灵乃絶然予在中朝唯闻陈文忠公家世出才士尝疑山水之秀岂独锺于陈氏耶其沉沦草莱困顿州县抱才器而与庆鹿共尽者可胜道哉今观鲜长江之才所谓困顿州县者也使之学不尽其才名不闻于世亦其乡之先达士大夫之罪也盖道不明于天下则士不知择术道不行于天下则民之毁誉不公岂独士大夫之罪哉其所従来逺矣鲜氏唯以阆中为族姓其散漫于两蜀者皆以阆中为祖今试问鲜氏所自出皆不能自言或云出于鲜于后去于而为鲜以余考之非是蜀李寿时司徒鲜明用事专废立其鲜氏之祖欤
　　鲜于谏议集三卷
　　鲜于侁字子骏阆中人景佑初登进士乙科仕至谏议大夫侁治经术论著多出新意晩年为诗与楚词尤精志称子骏有诗传六十卷
　　东坡曰鲜于子骏九诵友屈宋于千载上尧祠舜祠二章气格髙古东汉以来鲜及也
　　张无尽集三十二卷
　　张商英字天觉登第调官峡路章惇察访巴蜀风采倾动西南峡中部使者忧之因求辩博之士以备燕谈或以天觉姓名告檄召至夔州惇杯酒间果以人材为问部使者即言之惇令召入天觉不冠服峨巾长揖径就坐左惇负气敢大言天觉輙吐词压之惇大喜归而荐于朝由是召用元佑中为开封府推官出使河东绍圣初擢御史大观四年长星见蔡京罢相乃拜右仆射尽反京之政召用元佑迁客天下翕然归重期年去位靖康初遂与司马温公范文正公同日降制加赠官爵赐谥文忠
　　黄松子集十卷
　　唐安张唐英次公着商英之兄也进士及第殿中侍御史
　　蒲左丞集十卷
　　蒲宗孟字传正阆州新井人皇佑五年进士曽公亮荐除馆职神宗谓宰相曰宗孟有史才乃召同修国史入为翰林学士除尚书左丞卒年六十六
　　宋史宗孟累迁翰林学士兼侍读旧制学士唯服金带宗孟入谢神宗曰学士职清地近非他官比而官仪未宠乃加佩鱼遂着为令宗孟趣尚严整而性侈汰藏帑丰毎旦刲羊十豕十然烛三百入郡舍或请损之愠曰君欲使我坐暗室忍饥邪常日盥洁有小洗面大洗面小濯足大濯足之别每用婢十数人一浴至汤五斛他奉养率称是尝以书抵苏轼云晩年学道有所得轼答曰闻所得甚髙然有二事相劝一曰慈二曰俭盖针其失也
　　唐子西集十卷
　　唐庚字子西眉山人登进士第早受知于张天觉天觉为相擢京畿提举欲用为谏官会天觉去位贬惠州鴈湖李氏曰唐子西文采风流人谓之小东坡
　　遯庵集
　　丹棱唐文若着子西之子
　　一江集三卷
　　邓至着双流人绾之父也通六经学者従之甚众每出入里中里中人皆拱立其尊敬之如此
　　庐江集七十卷治道中术六卷十三篇
　　南充何渉济川着渉于六经百家山经地志医卜之书无不读景佑进士司封员外郎所著有春秋本旨虽在军中尝为诸将讲左氏春秋狄青之徒横经以聴司马温公尝言学者读书少能自首卷读至卷末往往或従中或従末随意读起又多不能终篇旋光性最専犹患如此従来惟见何渉学士案上惟置一书读之自首至尾正错校字以至终篇未终誓不他读此学者所难也
　　邉臣要略二十卷平戎策十五篇
　　普州景泰周卿着进士起家歴尚书屯田员外郎忠州刺史有识鉴教二子相继死王事

　　蜀中广记卷九十八

　　●钦定四库全书

　　蜀中广记卷九十九

　　（明）曺学佺 撰

　　○著作记第九

　　集部

　　范蜀公集一百十二卷
　　汪玉山序按蜀公墓志云文集一百卷諌垣集十卷内制集二十卷外制集十卷正书二卷乐书三卷刀笔八卷公成都人也应辰守成都凡三十年求公文集虽摉访殆徧来者不一而竟无全书盖公之没距今八十年矣窃意岁月愈久则虽此不全之书亦或未易得也于是以意类次为六十二卷曰乐议曰使北録不见于墓志亦恐其初文集中未必载也乐议或特出于世俗所裒辑今皆存之又以谏疏内制外制正书乐书附之通为一百十二卷正书所得止一卷今分为二司马温公论正书其间有云舜无焚廪浚井之事而今之正书无此语岂亦非全书耶
　　公名镇字景仁成都人举进士为礼部第一仁宗朝知諌院后言王安石新法不便乞致仕居颕昌元佑初诏召不赴封蜀郡公年八十一谥忠文
　　东斋纪事十二卷
　　景仁自序云元丰中既谢事日于东斋燕坐追忆在朝时交游言语与夫里俗传记因纂集成书崇观间以其谈及国事禁之
　　荣国集五十卷
　　中书侍郎范百禄子功着镇兄锴之子也第进士复举才识兼茂科
　　范太史集五十五卷家传八卷遗事一卷
　　翰林学士范祖禹淳夫撰镇従孙也太史遗事后人所编辑者
　　潜斋诗眼一卷
　　范温元实着祖禹之子学诗于黄山谷潜斋其别号云
　　李畋文集一百卷归田録十卷知命録十卷
　　华阳李畋渭父撰张公咏客也不乐仕进咏敦勉之遂登第累官知荣州熙寜中致仕归与门人宾客燕谈忘倦门人请编録之又名该闻録有杂诗十二篇系于后
　　陵阳集五十卷陵阳先生诗草一卷陵阳正法眼一卷
　　中书舍人仙井韩驹子苍撰自幼能诗黄太史称其超轶絶尘苏文定以比储光羲政和初献书召试出身后入西掖坐苏氏乡党曲学罢后村刘氏曰子苍蜀人学出苏氏与豫章不相接吕公仁强之入派子苍殊不乐磨淬剪截之功终身改窜不已有写寄人数年而追取更易一两字者故所作虽少而可观
　　建中治本书一卷
　　眉山任谅子谅着年十四冠乡书登髙第为懐州教授徽宗见其所作新学碑曰文士也擢提举夔路学事卒官京兆尹
　　张大中集
　　通川人宣和中举进士羣经百氏一览不忘时人号为黒漆书厨以其黧色也
　　呉待制文集
　　临卭呉时伸道着初举进士得学究出身再试中甲科歴太仆少卿道君时为徽猷阁待制属文落笔即就未尝属槁两学目为立地书厨
　　勾景山文集十卷西掖制书十卷奏议十卷
　　勾涛字景山成都人崇寜中登进士第史馆修撰重修哲宗徽宗实録丞相赵鼎谕旨宜婉辞纪载焘曰崇寜大观大臣误国以稔今祸藉有隠讳如天下野史何髙宗尝语相秦桧曰勾涛久闲性喜泉石可进职与一山水近郡桧对永嘉有天台鴈荡之胜帝曰永嘉太逺以湖州命之
　　琴轩集一卷
　　陈氏曰题南荣浪翁李有庆撰与石昌言任师中同时卷末有赠答十二絶阙其六其曰癸巳岁者殆皇佑中
　　岷山百景诗二卷
　　王寀着寀字道辅华阳人少有诗名世谓其诗初若不经意然遣辞属意清丽絶人自号南陔居士宣和中以狂谲被谮伏诛
　　东嵓野老集八十卷
　　建炎中唐安文正伦济道撰汉守文翁之后也第进士为朝请大夫生平力学为文宏赡博洽一时称之又括诸书重复者为小名録
　　玉台集东都事略一百三十卷
　　眉山王赏着当之弟称之父也累官礼部侍郎直学士以忤秦桧出知利州
　　左右氏释疑谱学一卷读书日録五卷
　　广安黎良能着錞之孙也
　　缙云集四十三卷
　　冯时行着字当可巴县人读书缙云山中绍兴状元歴官奉礼郎以沮和议被废
　　小丑集十二卷续集三卷
　　直秘阁眉山任尽言元受撰元符谏官伯两之孙绍兴従臣申先之子中甲科仕为太常寺主簿终于闽宪杨诚斋序谓其诗文孤峭而有风棱雄健而有英骨忠慨而有义气盖将与唐之贞元元和本朝之庆歴元佑诸公并辔而先终非近世陈陈相因累累随行之作也
　　宇文肃愍公文集
　　赠开府仪同三司宇文虚中撰后溪刘氏序略曰公覊絶域者十五年而朝廷悉发其家人北去后四年父子谋觉而阖门被祸矣公弟兄早以才隽皆致位二府公之文章又最见称于当世余读其为馆职时所与开封尹论事书而壮之使充是书以往足以追古人而并驾公既亟见用于尚文之日润色太平黼藻休烈则余所谓系一时所遇而作非公之所欲充而不已者也故公答曽晦之书云仆长而游太学为科举所使及得一官又屡为应制代言之文皆非得已而为者去岁得罪杜门于此闲取箧中书史卧而读之日尽数卷乃知古人之未尝为文也惟其无意于为文而遇事乃言则其优游舒泰奋迅豪荡盖无施而不可昔尝谓西汉制诏妙絶于元成间而章疏奏对至谷子云而工极无以复加矣迨今思之则不然惟髙帝立长沙王令诸吏善遇髙爵及省赋举贤等诏吕后孝文赐匈奴单于书楚王信以下上尊号相国何等议天子所服此等数篇卓然浑成非司马相如王褒軰冥搜巧绘所能至也公之此书至论古之人成徳为行隠然出处之大致亦非有意于其间又观所与赵庆长论文书亦曰不若清明寥邈之为愈也挺臣欲表其先大父之文即二书所言余又何加焉
　　刘韶美诗集
　　普州刘仪鳯着登进士十年始赴调为蓬溪尉歴官国史编修秘书少监兵部侍郎奉入半以储书凡万余卷国史録无遗者御史论其私録四库书斥归仪鳯苦学至老不倦尤工于诗
　　老学庵笔记云刘韶美在都下累年不以家行得俸専以传书书必三本虽数百卷为一部者亦然出局则杜门校雠不与客接既归蜀亦分作三船以备失壊已而行至秭归新滩一舟为滩石所败余二舟无他遂以归普慈筑阁贮之
　　虞雍公诗文十卷
　　虞允文字彬甫仁寿人建炎绍兴间出入将相垂二十年忠勤不二尝注唐书及五代史蔵于家又有经筵春秋讲义奏议内外制行于世谥忠肃封雍国公
　　后溪刘氏曰余读雍国忠肃虞公奏议二百二十有七篇而慨然有感世但知采石之战以七千卒郄金兵四十万其功甚伟然忌者犹曰适然岂知公于绍兴辛巳之前已因轮对面奏金必叛盟兵必分五道正兵必出淮西竒兵必出海道宜令良将劲卒备此二境其先事之识已絶出乎众人之表矣及金叛盟上令従臣集议公独言金兵必出两淮丞相善其言而未必行及遣公劳师采石事已大壊公以书生収合亡卒激励诸将施置于仓卒之际而破金于俄顷之间呜呼非胸中素所蓄积忠诚足以动天地感人心而作士气未易成此伟绩也而曰适然可乎自昔狃胜者必忽其余忧公又令设备于瓜洲其它区画悉各精密而不茍金遂遁去乃徐请车驾还行都皆歴歴见于奏疏也余切妄论本朝多议论少成功虽盛时犹然也况积习消靡之余夫人皆喜逸而恶劳图安而惧危中兴以来前有张魏公后有虞雍公为国家任其劳当其危者也彼不少愧焉而又忍短毁之乎
　　张君说文集二十卷
　　绵竹张咸着咸字君说登元丰进士元佑初诏复六科哲宗亲擢第一卒官成都节度判官其于学六艺百家歴代文史无不该贯为文长于序事稽古证今披文相质歴歴可观即张魏公之父也
　　张忠献文集十卷奏议二十卷
　　张浚字徳逺绵竹人靖康进士孝宗时力主恢复拜尚书仆射同中书门下平章事兼枢密使卒赠魏国公谥忠献所著又有诗解尚书解等书
　　南轩文集三十卷奏议十卷
　　侍讲广汉张栻敬夫撰忠献公之长子当孝宗朝以任子不赐第入西掖者韩元吉刘孝韪其入经筵则栻也别着有诗说尚书说义又有语録十二卷蒋迈所记
　　沂庵集四十卷注山谷诗二十卷注后山诗六卷
　　新津任渊子渊撰绍兴元年乙丑类试第一人仕至潼川宪尝注山谷后山诗行于世新津有天社山故称天社任渊也
　　梯云集三十卷
　　赵逵撰逵字庄叔别号梯云内江人读书数行俱下尤好聚古书绍兴辛未对策第一他日髙宗谓曰秦桧日荐士未尝一语及卿以此知卿不附权贵真天子门生也帝又谓逵文章似苏轼称为小东坡
　　于湖集四十卷
　　中书舍人张孝祥安国撰甲戌冠多士出思陵亲擢秦相孙埙遂居其下秦忌恶之以他事下其父子大理狱明年秦卒上既素眷不五年登法従阜陵尤眷之卒年纔四十余上尝有用不尽之叹其文翰皆超世才也原简池人徙居歴阳因号于湖
　　扪膝先生文集十四卷
　　尚书郎三嵎喻汝砺撰后溪刘氏序略曰靖康之难金议立伪楚以絶民望先生扪其膝曰此膝岂可屈哉即日挂冠神武门遂自号扪膝居士由是名重海内先生之于学不古不好于文不古不嗜于事不古不惬故其余名节不古不止也既没六十三年而文集始出呜呼此岂如时花候禽可悦一时耳目之比宜其愈久而愈难泯也盖先生之文一字不肯茍于下笔毎篇率能驰骋上下涛起阜涌力有余而气不竭辞既工于理与事又欲明白而深切其得无传乎
　　观堂集
　　合江刘望之着绍兴进士宰相沈该荐其文无尘埃气召除学官迁秘书省正字
　　畏亝集
　　广安游桂着隆兴进士其学主穷理尽性卒官制置机宜文字
　　毛伯玉集
　　泸州毛璞着干道中进士仕至利州路所著有三余録六经解自号方山子
　　蒲江集一卷
　　永嘉卢祖皋申之撰乐章甚工
　　方州集五十卷后集二十卷
　　资阳李石知几撰石有盛名于蜀少尝客苏符尚书家绍兴末为学官干道中为郎歴麾节皆以论罢赵丞相雄其乡人也素不善石石以是晩益困其自序云宋魋鲁仓今犹古也
　　李知几主石室四方従学之士如云其题名者至三千人他日送其侄浩成都学官诗云我集四库书琬琰藏洛河此外有石经叅酌正舛讹亦可以见当日収藏之盛也知几又有续博物志二卷开成承诏録二卷世系手记一卷乐善録十卷传于世
　　许沆文集三十卷
　　沆泸州人累官太府少卿性至孝该博能文有章奏赋咏杂着凡三十卷与里人史扶同以诗鸣号泸南诗老
　　兼山集四十卷
　　端明学士劔门黄裳文叔撰裳干道进士为嘉王府翊善在邸最久备尽忠益甲寅御极方将大用以病不能朝士论惜之别着有春秋讲义
　　杜起莘文集
　　殿中侍御史杜莘老起莘撰杜少陵之后也后溪刘氏序略曰公学术之正文辞之典气节之刚与王龟龄大略相似而公奋起孤逺为尤难余尝得公奏疏而读之其言五榖药石也公卒四十余年余守眉阳又得公他文阅之叹曰善哉穷之言达之行也今年又得公经论千余篇信乎公之学得于孟子者欤世益降士之为文益浮噫无复斯文也已
　　桃溪集一百卷
　　崇庆州李蘩清叔着歴官太府少卿讲学临政皆有源委所著书凡十八种失其名
　　浩斋退槁四十卷
　　飞乌杨子谟伯昌着淳熙七年就外省试胡文靖得其文以为有格君气象入对擢甲科着五要七目皆时务蜀帅杨辅以闻召对留棘寺半年所荐蜀士知名者四十人
　　毫芒集
　　石正着本眉人徙居江安登淳熙进士力学不倦尤工书有黄庭经法自号曰唉斋
　　性善堂文集
　　合州庹正周卿着绍熙进士歴官礼部侍郎同修国史李全将反在朝诸臣知之多不敢言惟正极论之且献毙全之策
　　前溪集
　　刘泾字巨济别号前溪简州人张雨撰中岳外史传云米元章平生与游率天下士蜀郡刘泾长安薛绍彭好竒尚古是其一流人也
　　后溪集十卷寉林词一卷山堂疑问一卷
　　刘光祖着字徳修号后溪一号山堂巨济之子官华文阁学士谥文节
　　王景文名臣奏议
　　景文名质号雪山富川人所著奏议质文甚竒
　　李文简公集一百二十卷巽岩奏议三十卷
　　敷文阁学士丹棱李焘仁父撰叶水心序曰自有文字以来名世数十大抵以笔势纵放凌厉驰骋为极工风霆怒而江河流六骥调而八音和春辉秋明而海澄岳静也髙者自能余则勉而效之矣虽然此韩愈所谓下逮庄骚其上无是也观公大篇详而正短语简而法初未尝藻黼琢镂以媚俗为意曽点之瑟方希化人之酒欲清又非以声色臭味自怡悦也独于古文坠学堂上之议起虞造周如挈裘领振之焉固遗其下而独至其上者欤蜀自三苏死公父子兄弟后起兼方合流以就家学综练古今名实之际有补于世天下传以继苏氏云志称巽嵓所著又有五经传授一卷易学大传杂说五卷诗谱三卷尚书百篇图一卷并文集通鉴奏议凡三百余卷
　　李壁鴈湖集消尘録中兴奏议内外制援毫録临汝闲书共数百卷
　　壁字季章焘之第三子官资政殿学士嗜学如饥渇羣经百氏捜抉靡遗尤习典章制度卒谥文懿壁弟■〈直上土下〉所著有悦斋集十卷续汉官仪二卷季章谪居临川时注荆公诗十五卷曽景建魏鹤山序
　　鹤山文集一百卷
　　蒲江魏了翁字华父年数岁日诵千言过目不再览时称神童登庆元进士召试学士院迁校书郎补外知嘉定府韩侂胄诛朝廷収召诸贤了翁与焉会丁生父忧觧官心丧筑室白鹤山下授徒学者称为鹤山先生卒赠太师谥文靖传言了翁所著九经要义凡二百余卷又有井田图说一卷师友雅言数十卷
　　读书日记二十卷杂藁十卷
　　魏文翁着蒲江人登庆歴进士知叙州府别号果斋了翁之弟也
　　缩□类稿三十卷
　　蒲江髙稼南叔着魏了翁之兄也髙乃了翁本姓魏者従出继云稼登嘉定七年进士闗外四州安抚司公事措置元兵下沔州死节谥曰忠子斯得号耻堂有耻堂文集及诗肤说李心傅领史事辟为史馆累官叅知政事稼弟定子登嘉泰进士官至学士博通六经所著有北门类藁
　　李舜臣文集三十卷镂玉余功録二卷江东十鉴一卷
　　舜臣字子思井研人四岁知读书八岁能属文稍长通古今推迹兴废洞见根本慨然有志于天下中干道二年进士迁宗正寺主簿重修裕陵玉牒当曽布吕恵卿初用必谨书或谓非执政除免格不应书舜臣曰治忽所关何可拘常法他所笔削类此子性传道传心传皆以家学显世有陵阳李氏东窻李氏井研李氏之称褎然为一代儒宗以性传官二府赠太师追封崇国公史称所著又有羣经讲义八卷尚书小传四卷
　　李心傅诗文一百卷道命録五卷辨南迁録一卷朝野杂记甲乙集四十卷旧闻证误十五卷诵诗训五卷
　　心傅字微之舜臣第三子也庆元年荐于乡既下第絶意不复廷举闭户著书晩因崔与之许奕魏了翁等合前后二十人荐自制置司敦遣至阙下为史馆校勘进士出身専修中兴四朝帝纪甫成其二添差通判成都府寻迁著作佐郎兼四川制置司叅议踵修十三朝会要端平三年成书召赴阙为工部侍郎
　　存■〈穴八夕，上中下〉集十卷
　　井研牟子才存■〈穴八夕，上中下〉着举进士对策诋史弥逺调洪雅尉有诏李心傅即成都修四朝会要及中兴国史辟兼检阅文字以资政殿学士致仕卒史称所著又有四尚易篇春秋轮辐内外制奏议经筵讲义口义故事等书
　　师伯浑文集
　　山阴陆游序曰干道癸巳予自成都适犍为识隠士师伯浑于眉山一见知为天下伟人予既行伯浑饯予于青衣江上酒酣浩歌声揺江山水鸟皆惊起伯浑饮至斗许予素不善饮亦不觉大醉夜且半舟始发去至平羌酒解得大轴于舟中则伯浑醉书纸穷墨燥如春龙奋蛰竒鬼搏人何其壮也后四年伯浑得疾不起余懐祖集伯浑文章移书走八千里乞予为序呜呼伯浑自少时名震秦蜀东被呉楚一时髙流皆尊慕之愿与交方宣抚使临邉图复中原制置使并护梁益兵民皆巨公大人闻伯浑名将闻于朝而卒为忌者所沮夫伯浑既决不肯仕即无沮者不过有司岁时奉粟帛牛酒劳问极则如孔■〈日攵〉徐复軰加散人号书其事于史而已于伯浑何失得而忌之如此乡使伯浑出而事君为卿为公则忌者当益众排撃沮挠当不遗力徙比景输左校殆未可知安得如在眉山躬耕妇织放意山水优游以终天年耶则伯浑不遇未见可憾也
　　归去来文
　　青神杜叔才着魏文靖公跋云三马食曺叔夜有宜去之书一龙禅宋渊明兴归来之叹然従容不廹若将微罪行者视叔夜之姱直而轻愠殆有间矣史载渊明之去在义熙三年以其时考之盖宋髙祖杀刘仲文之岁昭明所谓耻复屈身异代者为得其心夫岂以一督邮为此悻悻哉而古今■〈罒干〉有能发之者杜君此文作于蜀盗未平之日其尚渊明之心乎了翁昔尝守君之郡不及识君嘉定十五年九月邂逅其子安石于临安始见是作因推本昔人所未发者识诸篇末而归其书于杜氏
　　老圃遗文
　　青神杨虞仲着魏了翁序曰人言尚辞章者乏风骨尚气节者窘辞令某谓不然辞章虽末技然根于性主于气发于情止于道非无本者能之且孔明之忠忱元亮之进退不以文辞自命也若表若辞肆笔落口无复雕绘之工人谓可配训诰雅颂此可强而能哉唐之辞章称桞韩元白而桞不如韩元不如白则皆于大节观之苏文忠论近世文章之浮靡无如杨大年而大年以文名则以其忠清鲠亮大节可考不以末技为文也眉山自苏长公以辞章自成一家欧尹诸公頼之以变文体后来者相望人知苏氏为辞章之宗也孰知其忠清鲠亮临死生利害而不易其守此苏氏之所以为文也老圃杨公自盛年射策甲第直声劲气响撼当时有文忠之遗风迨其观风作牧风裁清峻屡诏不入老不待年徜徉泉石几二十载蜀人髙其风某之生后犹及拜公又辱与公之季子大理少卿叔正为友叔正甚似其先人谔谔朝端言人所不敢言叔正既卒公之诸生裒老圃遗文若干卷锓诸梓请予叙所以作呜呼世俗狭隘矜力炫才言语以为华富贵以为事求其脱然声利之场如公者既不可得今观公退休以后之文犹多雍雅自得之趣盖辞心之声也易曰修辞立其诚辞非易能所以立诚也公居官以不欺名堂自号不欺子则其为辞之本既在此是宜其发越着见非浮姱纎丽者可同年语也后之贤者当于是考徳焉公名虞仲字少逸眉之青神人晩号老圃出处颠末见诸不欺子自志云
　　克斋文集
　　杨泰之叔正着虞仲之子也少刻志于学十年卧不设榻宣抚使安丙疏曰蜀中名儒杨虞仲之子当逆曦变时勉有位者毋动言不用拂衣而去使得尺寸之柄必能见危致命卒官大理少卿知重庆府奉祠史载叔正所著有诗名物编及大易要言
　　平舟文集崇道集
　　青神杨栋元极着绍定中进士歴枢密院编修官史谓其学本于周程负海内望独以彗星为蚩尤旗为世所少云卒官叅知政事
　　见山集
　　杨文仲时发着栋之従子也七岁而孤以胄试入太学升内舍时言路壅塞因季冬雷震率同舍叩阍言时事有曰天本不怒人激之使怒人本无言雷激之使言一时传诵之寳佑初登进士恭宗即位权侍郎兼给事中元兵渡江朝士多弃去者侍従班惟文仲一人
　　钝斋集六十卷
　　著作郎杨济济道撰淳熙五年进士京镗帅蜀上已出遨济为乐语首云三月三日岂无水邉丽人一咏一觞亦有山阴禊事又云良辰羙景赏心乐事四者难并崇山峻岭修竹茂林羣贤毕至一时传诵京为相召入馆出知果州以终
　　懐亲诗十三篇
　　何丽天着南充人宦游中都久未得归赋懐亲十三篇如毛诗体随表上进以求外补朝廷嘉其志因诏岭南逺官皆许迎养
　　皛然集
　　广安安丙子文着初第进士知大安军辟呉曦随军转运以诛曦功进资政大学士四川制置使
　　方山集四卷
　　苍溪严大猷着呉曦僣蜀大猷愤而作诗有笏未到身难击泚兵如入手易擒呉之句特奏授隆庆司李叅军方山在县东八十里大猷所居近之故以名集
　　亨泉遗藁一百卷
　　四川制置叅议张方着方字义立资阳人登庆元进士号亨泉子三作州持节所在有声
　　何炎寅集
　　炎寅通江人嘉定间举进士绰有时名旧志列于著作
　　橘洲文集续言行録奏藁共十三卷
　　潼川姚希得逢原著一字叔刚登嘉定进士歴端明学士太子宾客史称其清俭自持好引善类不要虚誉有荐诵于上久而人莫知者
　　鹤林集
　　潼川呉泳叔永着嘉定二年进士歴著作郎读书于州鹤林寺故以名集杜甫所谓牛头望鹤林也弟即昌裔
　　呉季永集苦言十篇
　　昌裔字季永第进士歴秘阁修撰多习典故与徐清叟杜范同日入台四方想其风采作三谏诗侈之苦言则通判眉州时作也
　　尘缶文集内外制奏议掖垣缴奏金华讲议
　　宣化程公许着字季与一字希颕第嘉定进士歴国史编修实録检讨忤郑清之出知隆兴府晩年惟一僮侍食无重肉一裘至十数年不易家无羡储蜀方兵难族姻奔东南者多依公许以居
　　许学士奏议杂文
　　简州许奕着奕字成子以任为涪城尉寜宗亲擢进士第一歴寳谟阁学士论谏甚多帝称其骨鲠提举崇福宫还家草遗表曰本非衰病初染微痾当汤熨可去之时臣以疾而为讳及针石已穷之后医束手而莫图静言膏肓所致之由大抵脉络不通之故寓讽諌焉性孝友通籀隶所著有毛诗说论语尚书周礼讲解及文集行于世
　　归全録
　　巴县母梦牛着咸亨中进士屡主试院仕终承直郎
　　蔵云山集
　　相锄集普州张山翁着景定中进士为荆州宣慰干官元兵临鄂守张晏然降山翁以书噍让之遂被执山翁酬对不屈元人义之后居黄鹄山聚徒教授而终见宋史家铉翁传
　　蟠龙集
　　蜀僧希演着东坡柬云蒙恵蟠龙集向已尽读数册乃文笔力竒健深増叹服仆尝观贯休齐已诗尤多凢陋而遇知得名赫奕如此盖时文凋弊故使此二僧为雄强今吾师老于吟咏精敏豪放而汩没流俗岂亦有幸不幸耶然此道固亦澹泊寂寞非以蕲人知而鼓誉也但鸣一代之风雅而已既承厚贶聊奉广耳
　　女子王安之诗一卷
　　简池王亢之女名安之未嫁而死有诗一卷
　　邓文肃集
　　元绵州邓文原著仕集贤直学士兼国子祭酒谥文肃志称其博学能诗佥浙西亷访事多异政人以为神
　　道园学古録
　　虞集仁寿人随父汲徙居临川天性孝友弘才博学累迁奎章阁学士日取经史中切心徳治道者陈进经筵凡承顾问必随事规諌而一时大典册咸出其手其论荐人才必先器识平生为文万篇有道园学古録行世卒赠仁寿公谥文靖子安民知安福州弟盘着非非国语行于世
　　宠溪诗集
　　元支渭兴着长寜人至顺间仕四川行省叅政宠溪其别号也
　　贾先生集
　　贾长卿涪州人有文学凡使蜀还京者人必问曰得贾先生文章否题观澜阁歌撰文庙御碑记乡人重之
　　云山诗集
　　壁山县有云山翁者力学豪放不着姓名结庐于五峰山下明玉珍以万户诏之不起有云山集行世
　　导江先生文集
　　灌县张■〈须上立下〉着元末避乱侨居江左潜心道学至元中行台中丞呉曼庆延至江寜逺近翕然师之称导江先生有经说及文集行于世
　　泉石子诗文
　　纳溪萧子云善诗文伪夏屡征不就避迹紫囤谷中号泉石子有诗行世

　　蜀中广记卷九十九

　　●钦定四库全书

　　蜀中广记卷一百

　　（明）曺学佺 撰

　　○著作记第十

　　集部宦逰于蜀及蜀中所辑刻者

　　诸葛氏集二十四篇
　　晋陈寿表曰臣前在著作郎侍中领中书监济北侯臣荀朂中书令关内侯臣和峤奏使臣定故蜀丞相诸葛亮故事亮毘佐危国负阻不宾然犹存録其言耻善有遗诚是大晋光明至徳泽被无疆自古以来未之有伦也輙删除复重随类相従凡为二十四篇篇名如右亮少有逸羣之才英覇之器身长八尺容貌甚伟时人异焉遭汉末扰乱随叔父玄避难荆州躬耕于野不求闻达时左将军刘备以亮有殊量乃三顾亮于草庐之中亮深谓备雄姿杰出遂解带写诚厚相结纳及魏武帝南征荆州刘琮举州委质而备失势众寡无立锥之地亮时年二十七乃建竒策身使孙权求援呉会权既宿服仰备又覩亮竒雅甚敬重之即遣兵三万人以助备备得用与武帝交战大破其军乗胜克捷江南悉平后备又西取益州益州既定以亮为军师备称尊号拜亮为丞相録尚书事及备殂没嗣子幼弱事无巨细亮皆専之于是外连东呉内平南越立法施度整理戎旅工械技巧物究其极科教严明赏罚必信无恶不惩无善不显至于吏不容奸人懐自厉道不拾遗强不侵弱风化肃然也当此之时亮之素志进欲龙骧虎视包括四海退欲跨陵邉疆震荡宇内又自以为无身之日则未有能蹈渉中原抗衡上国者是以用兵不戢屡耀其武然亮才于治戎为长竒谋为短理民之干优于将略而所与对敌或值人杰加众寡不侔攻守异体故虽连年动众未能有克昔萧何荐韩信管仲举王子城父皆忖已之长未能兼有也亮之器能政理抑亦管萧之亚匹也而时之名将无城父韩信故功业陵迟大义不及邪盖天命有归不可以智力争也青龙二年春亮帅众出武功分兵屯田为久驻之基其秋病卒黎庶追思以为口实至今梁益之民咨述亮者言犹在耳虽甘棠之咏召公郑人之歌子产足以逺譬也孟轲有云以逸道使民虽劳不怨以生道杀人虽死不怨杀信矣论者或怪亮文彩不艳而过于丁寜周至臣愚以为咎繇大贤也周公圣人也考之尚书咎繇之謩略而雅周公之诰烦而悉何则咎繇与舜禹共谈周公与羣下矢誓故也亮所与言尽众人凡士故其文指不得及逺也然其声教遗言皆经事综物公诚之心形于文墨足以知其人之意理而有补于当世伏惟陛下迈踪古圣荡然无忌故虽敌国诽谤之言咸肆其辞而无所革讳所以明大通之道也
　　诸葛氏集目録
　　开府作牧第一　权制第二
　　南征第三　北出第四
　　计筭第五　训励第六
　　综核上第七　综核下第八
　　杂言上第九　杂言下第十
　　贵和第十一　兵要第十二
　　传运第十三　与孙权书第十四
　　与诸葛瑾书第十五　与孟达书第十六
　　废李平书第十七　法检上第十八
　　法检下第十九　科令上第二十
　　科令下第二十一　军令上第二十二
　　军令中第二十三　军令下第二十四
　　右二十四篇凡十万四千百一十二字泰始十年所进
　　武侯十六策一卷
　　晁氏曰序称谨进便宜十六事一治国二君臣三视聴四纳言五察疑六治民七举措八考黜九治军十赏罚十一喜怒十二治乱十三教令十四斩断十五思虑十六阴察陈寿録孔明书不载此策疑依托者按此板翻刻在大梁李献吉序
　　郄令先序
　　蜀汉郄正字令先河南偃师人安贫好学博览坟籍弱冠能属文仕为秘书郎澹于荣利而躭意文章自司马王扬班傅张蔡之俦遗文篇赋及当世羙书善论益部有者则钻凿推求略皆寓目蜀亡后主东之洛阳大臣无翼従者惟正及殿中督汝南张通舍妻子单身随侍后主赖之所著述诗论赋之属垂百篇其释讥一篇详见本传陈寿以其可继崔骃达旨
　　吕雅格论十五篇
　　陈寿志雅蜀尚书令吕乂之子南阳人也仕蜀为谒者清厉有文才
　　向朗集
　　蜀志朗字巨达襄阳宜城人少师事司马徳操与徐元直韩徳龎士元皆亲善仕诸葛丞相长史随征汉中以马谡逃亡朗与之善知情不举免还成都少时渉猎文学然不治素检以吏能见称自去官优游无事垂三十年乃更潜心典籍孜孜不倦年踰八十犹手自校书刋定谬误积聚篇卷于时最多开门纳宾诱纳后进但讲论古义而已
　　陶靖节年谱一卷年谱辩证一卷杂记一卷
　　陈氏曰呉仁杰斗南为年谱张演季长辩证之又杂记晋贤论靖节语此蜀本也季长蜀人
　　和陶集十卷
　　苏轼兄弟追和共注
　　唐三百家文粹四百卷
　　眉山成叔阳编后溪刘氏序略曰往时有唐文粹百卷姚铉之所铨纂已倍于古今眉山成君乃増益之至三百家为四百卷呜呼何其多也文之多者可以察治言之富者可以观徳眉士乡多藏书叔阳所以尽力乎其间岂徒然哉
　　唐六十家集
　　陈氏序王右丞集云大抵蜀刻唐六十家集多异于他处
　　又玄集三卷
　　五代韦庄选唐人诗
　　才调集十卷
　　后蜀韦縠选唐人诗以李青莲白乐天居首海虞赵玄度有抄本
　　花间集十卷
　　陈氏曰孟蜀赵崇祚着崇祚字宏基仕至卫尉少卿其词自温飞卿而下十八人凡五百首此近世倚声填词之祖也诗至晩唐五季气格卑陋千人一律而长短句独精巧髙丽后世莫及此事之不可晓者放翁陆务观之言云尔欧阳炯序曰镂玉雕琼拟化工而逈巧裁花剪叶夺春艳以争鲜是以唱云謡则金母词清挹霞醴则穆王心醉名髙白雪声声而自合鸾歌响遏青云字字而偏谐鳯律杨柳大堤之句乐府相传芙蓉曲渚之篇豪家自制莫不争髙门下三千玳瑁之簮竞富樽前数十珊瑚之树则有绮筵公子绣幌佳人递叶叶之花笺文抽丽锦举纎纎之玉指拍按香檀不无清絶之辞用助娇娆之态自南朝之宫体扇北里之倡风何止言之不文所谓秀而不实有唐已降率土之濵家家之香径春风寜寻越艳处处之红楼夜月自鎻嫦娥在明皇朝则有李太白应制清平乐词四首近代温飞卿复有金筌集迩来作者无媿前人今卫尉少卿字宏基以拾翠洲邉自得羽毛之异织绡泉底独殊机杼之功广会众宾时延佳论因集近来诗客曲子词五百首分为十卷以炯粗预知音辱请命题仍为序引昔郢人有歌阳春者号为絶唱乃命之为花间集庶以阳春之曲将使西园英哲用资羽盖之欢南国婵娟休唱莲舟之引时大蜀广政三年夏四月日序
　　唐章懐太子摘瓜辞
　　本传名贤字明允数岁读书一览輙不忘常招集诸儒注后汉书永隆年武后谮废为庶人徙于巴州作黄瓜辞有台见存
　　王勃入蜀纪行诗
　　自序云总章二年五月癸卯余自长安观景物于蜀遂出褒斜之隘道抵岷峨之絶径超玄溪歴翠阜迨弥月而臻焉山川之感召多矣余能无情哉爰戒文律用宣行唱编为三十首投诸好事者
　　杜工部集二十卷年谱一卷
　　宋嘉佑中华阳王琪君玉刻而序之以微仲在成都时常为谱其年月
　　杜诗集注三十六卷
　　陈氏曰蜀郭知达所集九家注世有称东坡杜诗故事者随事造文一一牵合而皆不言其所自出且其辞气首末出一口盖妄人依托以欺乱流俗者书坊輙剿入集注中殊败人意此本独削去之
　　朱晦庵曰子美自称诗入夔而神然子羙诗好处亦是仿选诗夔州诸作不然也
　　杜诗补遗正谬注
　　宋安岳杜田撰
　　岑嘉州集十卷
　　晁氏曰岑参南阳人嘉州刺史杜鸿渐表置幕府为职方郎中兼侍御史罢终于蜀集有杜确序
　　陆游曰予自少时絶好岑嘉州诗往在山中每醉归倚胡床睡輙令儿曺诵之至酒醒或睡熟乃已尝以为太白子羙之后一人而已今年自唐安别驾来摄犍为既画公像斋壁又杂取世所传公遗诗八十余篇刻之以传知诗律者不独备此邦故事亦平生素意也
　　韦述集
　　本传述京兆万年人澹于荣利家厨书二千卷张说荐为直学士典掌图书禄山反述抱国史藏南山陷贼污伪官贼平流渝州
　　元子十卷琦玕子一卷文编十卷
　　陈氏曰元结次山着蜀本但载自序江州本以李商隠所作序冠其首蜀本拾遗一卷中兴颂五规二恶之属皆在焉江本分置十卷
　　江山集
　　唐咸通中汾州薛能以监郡摄嘉州刺史政暇题咏甚多编为江山集
　　洞庭集一卷
　　陈氏曰唐薛莹撰文宗时人集中多蜀诗其曰壬寅岁者在前则为长庆四年后则为中和二年未知定何年也观者考之
　　韩文公志五卷外集一卷
　　陈氏曰金堂樊汝霖泽之撰汝霖尝为韩集谱注四十五卷又集其碑志祭文序谱之属为一编此是也外集但据嘉佑蜀本刘烨所録二十五篇而附以石刻联句诗文之遗见于他集者
　　李文公集十卷
　　蜀本分二十卷有苏舜钦序文唐李翱习之也
　　孟东野咸池集
　　晁氏曰蜀人蹇浚用退之赠郊句纂咸池集二卷凡一百八十篇东野自有集十卷
　　李绅追昔游集
　　晁氏曰唐李绅字公垂亳州人与元稹李徳裕同时号三俊追昔游者盖赋诗纪其生平所游歴谓起梁汉归諌署播越荆楚分务东州守蜀镇梁也
　　贾长江集十卷
　　晁氏曰唐贾岛浪仙诗共三百七十九首唐书称岛范阳人累举进士不第文宗时坐飞谤谪长江主簿终普州司仓叅军今长江祠堂中有石刻大中九年墨制大中宣宗年号也与传不合
　　陈氏曰韩退之有送僧无本诗无本即岛也后返初举进士不第会昌初为普州叅军今遂寜刋本首载大中墨制云比者礼部奏卿风狂遂且养疾关外今却携卷轴潜至京城遇朕微行闻卿讽咏观其志业可谓屈人是用显我特恩赐卿墨制宜従短簿别俟殊科与传所称飞谤不同盖宣宗好微行小说载岛应对忤旨好事者撰此制以实之也安有微行而显著训词者乎首称奏卿风狂尤为好笑当以本传墓志为正唐贵进士科故志言责授长江如温飞卿亦谪方城尉当时谓乡贡进士不博上州刺史则簿尉固宜谓之责授使今世进士得罪而责授簿尉则惟恐责之不早耳
　　元微之寄白乐天诗二十卷
　　时在通州与乐天书云稹九岁学赋诗长者往往惊其可教年十五六粗识声病时贞元十年已后徳宗皇帝春秋髙理务因人最不欲文法吏生天下罪过外阃节将动十余年不许朝觐死于其地不易者十八九而又将豪卒愎之处因丧负众横相贼杀告变络绎使者迭窥旋以状闻天子曰某邑将某能遏乱众寜附愿为帅名为众情其实逼诈因而可之者又十八九前置介倅因縁交授者亦十四五由是诸侯敢自为旨意有罗列儿孙以自固者有开道蛮夷以自重者省寺符篆扃固几阁甚者碍违诏旨视一境如一室刑杀其下不啻仆畜厚加剥夺名为进奉其实贡入之数百一焉京城之中亭第邸店以曲巷断侯甸之内水陆腴沃以乡里计其余奴婢资财生生之备称之朝廷大臣以谨慎不言为朴雅以时进见者不过一二亲信直臣义士往往抑塞禁省之间时或缮完隤坠豪家大帅乗声相扇延及老佛土木妖炽习俗不怪上不欲令有司备宫闼中小碎湏求往往持币帛以易爵饵吏縁其端剽夺百货势不可禁仆时孩騃不惯闻见独于书传中初习理乱萌渐心体悸震若不可活思欲发之久矣适有人以陈子昻感遇诗相示吟翫激烈即日为寄思玄子诗二十首故郑京兆于仆为外诸翁深赐怜奬因以所赋呈献京兆翁深相骇异秘书少监王表在座顾谓表曰使此儿五十不死其志义何如哉惜吾軰不见其成就因召诸子训责之仆亦窃不自得由是勇于为文又久之得杜甫诗数百首爱其浩荡津涯处处臻到始病沈宋之不存寄兴而讶子昻之未暇旁备矣不数年与诗人杨巨源友善日课为诗性复僻懒人事常有闲暇间则有作识足下时有诗数百篇矣习惯性灵遂成病蔽毎公私感愤道义激扬朋友切磨古今成败日月迁逝光景惨舒山川胜势风云景色当花对酒乐罢哀余通滞屈伸悲欢合散至于疾恙躬身悼懐惜逰凡所对遇异于常者则欲赋诗又不幸年三十二时有罪谴弃今三十七矣五六年之间是丈夫心力壮时常在闲处无所役用性不近道未能淡然忘懐又复懒于他欲全盛之气注射语言杂糅精粗遂成多大然亦未常缮写适值河东李明府景俭在江陵时僻好仆诗章谓为能解欲得尽取观览仆因撰成卷轴其中有旨意可观而词近古往者为古讽意亦可观而流在乐府者为乐讽词虽近古而止于昑写性情者为古体词实乐流而止于摹像物色者为新题乐府声势沿顺属对穏切者为律诗仍以七言五言为两体其中有稍存寄兴与讽为律讽不幸少有伉俪之悲抚存感往成数十诗取潘子悼亡为题又有以干教化者近世妇人晕淡眉目绾约头鬓衣服修广之度及匹配色泽尤剧怪艳因为艳诗百余首词有今古又各尔体自十六时至是元和七年矣有诗八百余首色数相従共成十体凡二十卷自笑冗乱亦不复置之于行李昨来京师偶在筐箧及通州司马行尽置足下仅亦有说仆闻上士立徳其次立事不遇立言凡人急位其次急利最下急食仆天与不厚既乏全然之徳命与不遇未遭可为之时性与不慧复无垂范之言兀兀狂痴行近四十徼名取位不过于第八品而冒宪已六七年授通之初有习通之熟者曰通之地湿垫卑褊人事稀少近荒札死亡过半邑无吏市无货百姓茹草木刺史以下计粒而食大有虎貘虵虺之患小有蟆蚋浮尘蜘蛛蛒蜂之类皆能钻啮肌肤使人疮痏夏多阴霪秋为痢虐地无医巫药石万里病者有百死一生之虑夫何以仆之命不厚也如此智不足也又如此其所诣之忧险也又复如此则安能保持万全与足下必复京辇以湏他日立言事之验耶但恐一旦与急食相扶而终使足下受天下友不如己之诮是用悉所为文留秽箱笥比夫格奕摴塞之戏犹曰愈于饱食仆所为不又愈于格奕摴塞之戏乎昨行巴南道中又有诗五十一首文书中得七年已后所为尚二百篇繁乱冗杂不复置之执事前所为寄思元子者少岁云为文不能自足其意贵其起予之始且志京兆翁见遇之由今亦写为古讽之一移诸左右仆少时受吹嘘之术于郑先生病懒不就今在开处思欲怡神保和以求其病异日亦不复费词于无用之文矣省视之烦庶亦已于是乎
　　白长庆集五十卷年谱一卷
　　陈氏曰苏本蜀本编次不同知忠州汉嘉何友谅以乐天旧治既刋其文集又作年谱刻之集首云始予为谱既成妺夫王泳叔永守忠録寄之则忠已有此谱视予谱详略互见亦各有发明
　　李观后集二卷
　　晁氏曰唐李观元宾贞元八年进士中宏词科终太子校书郎为文不袭前人时谓与韩愈相上下者有文编三卷外集二卷其后蜀人赵昻又得其安邉书至晁错论一十四首为后集二卷
　　李洞集
　　洞字才江京兆人唐诸王孙也慕贾岛为诗因入蜀以铜铸浪仙像事之如神昭宗时不第还蜀卒
　　陆龟蒙笠泽丛书四卷
　　陈氏曰丛书为甲乙丙丁诗文杂编政和中朱衮刋之呉江未有四赋用蜀本増入蜀本七卷郫人樊开所序
　　辩谤略三篇
　　唐开州刺史唐次在任十年不迁乃撰辩谤略三篇上之改夔州宪宗立召还
　　薛洪度诗一卷
　　薛涛字洪度工为诗当时名人多与酬赠武元衡奏为校书郎太和中卒李肇云乐妓而工诗者涛亦文妖也
　　韦庄浣花集五卷笺奏四卷
　　晁氏曰伪蜀韦庄字端已仕王建至吏部侍郎平章事集乃其弟蔼所编以所居即杜甫草堂旧址故名伪史称庄有集二十卷今止存此
　　王锴集
　　前蜀王氏朝伪相王锴字鳣祥家藏书数千卷一一皆亲札并写藏经每趋朝于白藤担子内写书书法尤谨
　　张蠙诗一卷
　　晁氏曰伪蜀张蠙字象文清河人唐干寜中进士为校书郎栎阳尉犀浦令王建开国拜膳部员外郎后为金堂令王衍与徐太后逰大慈寺见壁间书墙头细雨垂纎草水面回风聚落花爱之问知蠙句给札令以诗进蠙以百首献衍颇重之将召为知制诰宋光嗣以其轻傲止赐白金而已蠙生而颕秀幼能为诗作中有与韦庄杜光庭贯休诗唐末三人皆在蜀疑其同时避乱入蜀云
　　寳月诗一卷
　　晁氏曰唐僧贯休撰字徳隠姓姜氏婺州人后入蜀号禅月大师初呉融为之序其弟子昙域削去别为序引伪蜀干徳中献之
　　卢延让诗一卷
　　晁氏曰伪蜀卢延让子善范阳人唐光化九年进士为朗陵雷满所辟满败归王建及建僭号授水部员外郎累迁给事中卒官刑部侍郎延让师薛能诗不尚竒巧人多诮其浅俗独呉融以其不蹈袭大竒之
　　牛峤歌诗三卷
　　晁氏曰伪蜀牛峤字延峰陇西人唐相僧孺之后博学有文以歌诗著名干符五年进士歴拾遗补阙尚书郎王建镇西川辟判官及开国拜给事中卒集本三十卷自序云窃慕李长吉所为歌诗輙效之
　　出麾小集西州猥藁
　　宋祁出守益州所著晁氏曰景文通小学故其文多竒字苏子瞻称其集渊源皆有考竒险或难句
　　张忠定公语録四卷
　　晁氏曰张咏守蜀有善政门人李畋纪其语论可以垂世者
　　三好诗三十章
　　阆州志载熙寜中遂寜守向公着遂寜好十章寄阆守郑公申郑答以南隆好十章薛奎为成都太守亦有春逰好十章
　　忠嘉集
　　宋汝为着汝为丰县人建炎初使谕刘豫为兀术所得亡归秦桧将械送于金以修好乃徒歩遁入蜀青城山而卒
　　清献集三卷
　　赵抃字阅道为蜀中御史琴鹤自随有诗集三卷刻在成都
　　西征小集
　　范成大着陆游序曰石湖居士范公待制敷文阁来帅成都兼制置成都潼川利夔四道成都地大人众事已十倍他镇而四道大抵皆带蛮夷且北控秦陇所以临制捍防一失其宜皆足致变故于呼吸顾盻之间以是幕府率穷日夜力理文书应期会而故时巨公大人亦或不得少休及公之至也定规模信命令弛利恵农选将治兵未数月声震四境岁复大登幕府益无事公时従其属及四方之宾客饮酒赋诗公素以诗名一代故落纸墨未及燥士女万人已更传诵被之乐府弦歌或题写素屏团扇更相赠遗盖自蜀置帅守以来未有也或曰公之自桂林入蜀也舟车鞍马之间有诗百余篇号西征小集尤隽伟蜀人未有见者盍请于公以传屡请而公不可弥年乃仅得之于是相与刻之而属某为序淳熙三年上已日
　　赵秘阁文集
　　陆游序曰汉孝武帝好文淮南王安以髙帝孙为诸侯王而学问文辞在汉庭诸儒甲乙中其所著大小山至与雅颂离骚并魏陈思王唐太白长吉则又以帝子及诸王孙落笔妙古今冠冕百世河出昆仑墟首四渎经天下以入于海彼源委固自不同无足异也宋兴宗室深居宫中不与外庭接故虽博学轶材不得着见然以诗文飞白书诏藏秘府者亦不乏人熙寜元丰间始与羣臣并进于朝积数十年而徳麟伯山属文英妙寖见推于诸公间矣汉王五世孙秘阁公讳不拙字若拙少以进士奋主司及流軰皆伏其工初家贫无以养乃教授诸生以自给其勤苦殆有非窭人子所堪者既得第犹不废也晩入蜀为州遂持使者节学益不厌文益妙予行南充阆中小益至成都歴山邮津亭及浮屠老子之庐见穹碑巨版多公遗文毎观之至忘食已而尚书孙公仲益端明汪公圣锡侍御王公龟龄文益出于世往往见公名字于其间许与甚至然后知天下自有公论也公之子善发善零皆取世科善发字正已尤以文学称其为汉州判官也囊公之文万里请予于山阴泽中曰愿有以冠篇右顾公平生知已久已凋落予材下徒以后死不得让媿可量哉庆元六年三月丁巳
　　王荆公诗注十五卷
　　陈氏曰叅政眉山李壁季章谪居临川时所作也魏鹤山序
　　黄山谷诗注二十卷
　　陈氏曰新津任渊子渊注鄱阳许尹序大抵不独注事而兼注意用工为深
　　劔南诗藁续藁八十七卷
　　华文阁待制山阴陆游务观撰游左丞佃之孙也绍兴末召对赐出身隆兴初为密院编修官乡用矣坐漏泄省中语阜陵以为反复斥逺之后以夔倅入蜀益自放肆不护细行自号放翁在蜀九年乃归
　　陆游东楼集诗
　　自序余少读地志至蜀汉巴僰輙怅然有逰歴山川揽观风俗之志私窃自怪以为异时或至其地以偿素心未可知也岁庚寅始泝硖至巴中闻竹枝之歌后再岁北游山南凭髙望鄠万年诸山思一醉曲江渼陂之间其势无繇往往悲歌流涕又一岁客成都唐安又东至于汉嘉然后知昔者之感盖非适然也到汉嘉四十日以檄得还成都因索在笥得古律三十首欲出则不敢欲弃则不忍乃叙藏之干道九年六月二十一日
　　昭徳晁公文集六十卷
　　四川制置使侍郎晁公武子止撰后溪刘氏序略曰国家丙午之变中原衣冠不南渡则西入于蜀其入于蜀有能言当时理乱兴丧之由而明乎得失之迹歴歴道往事诵京洛之遗风者鲜矣藉令有之而能达之乎文辞可使耳目尚接乎而后之人有传焉者亦又鲜焉昭徳晁公盖能言当时理乱兴丧之由而明乎得失之迹道往事诵遗风而又能达之乎文辞以传焉者也其经事之多尝艰之久而学日益强文日益力犹以为未足其答进士刘兴宗书曰仆少时贯穿羣书出入百氏旁逮释老恢诡之学一再终星其勤亦至矣亡得焉反而求之六艺似于道有见也乃愿师董仲舒心竒贾生而病其杂也则公之学可观矣
　　晁氏具茨集三卷
　　晁冲之叔用着干道间其子公武为四川安抚制置翻刻于成都喻汝砺序云予尝従叔用商近朝人物嘉言善行朝章国典礼文损益靡不贯洽由叔用之学而达诸廊庙温厚足以代言渊博足以顾问则以诗鸣者是岂叔用之志也哉虽然叔用既已油然栖志于林涧旷逺之中遇事写物形于兴属渊雅疎亮未尝为凄怨危愤之音予于是有以见叔用于消长用舍之际未尝不安而乐之者也嗟乎所谓含章内奥而深于道者非耶秦汉以来士有抱竒懐能流落不遇往往操心汗笔有怨诽沉抑之思气候急刻不能闲逺古之词人皆是也所以往往无所建立于天下唯深于道者遗于世而不怨发于词而不怒君子是以知其必能有为于世者也嗟乎吾于叔用岂直以诗人命之哉
　　晁文元集二十一卷
　　晁公武曰予五世祖文元公讳逈字明逺澶州人也自公徙家彭门登太平兴国五年进士以太子少保致仕终少傅年八十四谥文元集皆自有序自经兵乱六世图书焚弃无孑遗法藏碎金十卷世传最广先得之于赵郡苏符昭徳新编三卷则得之于丹棱李焘道院集要十五卷则得之于知阆州王辅耄智余言三卷则得之于眉山程敦厚云
　　吕东莱集二十卷
　　汪玉山曰应辰顷知成都始得东莱吕正献公着集盖散逸之余裒辑补缀非当时全书矣然见所未见亦不为少方全盛时士大夫家集之藏未必轻出中更党禁愈益閟匿故一旦纷扰遂不复见而此虽残缺不全未易得也

　　蜀中广记卷一百

　　●钦定四库全书

　　蜀中广记卷一百一

　　（明）曹学佺 撰

　　○诗话记第一

　　吕览云禹行功见涂山氏之女禹未之遇而巡省南土涂山氏之女乃令其妾待禹于涂山之阳女乃作歌歌曰候人兮猗始作为南音文心雕龙南音始于候人此三言诗之始也
　　诗大雅韩奕之篇曰奕奕梁山惟禹甸之有倬其道韩侯受命河图括地象曰岷山之首江出其腹帝以会昌神以建福此四言之始也
　　扬子云蜀都赋两江珥其市九桥带其流诸葛孔明书去妇不顾门委韭不入园华阳国志称姜士游感物寤灵禽坚精动殊俗此皆有似于诗者五言之始也若夫习习神风动澍雨润乎苖我后恤时务我民以优饶混混浊沼鱼习习激清流温温乱国民业业仰前修以备讽刺何媿风雅
　　禹玉牒词祝融司方发其英沐日浴月百寳生司马相如琴歌鳯兮鳯兮归故乡遨游四海求其凰此七言之始也
　　古逸诗绥山謡得绥山一桃虽不得仙亦足以豪华阳国志三秦亡范三侯我虽牧犊当得蜀此风謡之始也
　　卓文君白头吟皑如山上雪皎如云间月闻君有两意故来相决絶巴东女儿子歌巴东三峡猿鸣悲夜鸣三声泪沾衣我欲上蜀蜀水难蹋蹀珂头腰环环此闺情之始也
　　汉书王襄为益州刺史命王褒作中和乐职选好事者依鹿鸣习而歌之时汜乡侯何武为童子选在歌中西南夷传益州刺史朱辅宣示汉德威怀逺夷自汶山以西前世所不至正朔所未加白狼盘木等百余国皆举踵称臣白狼王唐菆作诗三章歌颂汉德辅使译而献之华阳国志巴渝人助武王伐纣前歌后舞及为汉前锋陷阵锐气喜舞帝善之令乐人习学之今所谓巴渝舞也英雄记曹公破袁谭马上舞三巴此乐府歌舞之始也
　　宋玉之高唐神女司马相如之上林子虚扬子云之蜀都此赋之始也
　　西京杂记司马相如为上林子虚赋意思萧散不复与外事相闗控引天地错综古今忽然如睡焕然而兴几百日而后成其友人盛览字长通牂柯名士尝问以作赋相如曰合纂组以成文列锦绣而为质一经一纬一宫一商此赋之迹也赋家之心苞括宇宙摠览人物斯乃得之于内不可得而传览乃作合组歌列锦赋而退终身不复敢言作赋之心矣
　　又云相如赋时皆称典而丽虽诗人之作不能加也扬子云曰长卿赋不似从人间来其神化所至邪
　　又云人问扬子云作赋之法子云曰熟读千首赋则可入矣
　　惟寂惟莫自投于阁爰清爰静无作符命此讥子云作也宋孙明复曰太玄一书乃明天人始终之理君臣上下之分葢疾莽而作也王介甫诸家以年数考之谓子云与莽不相及上符命投阁恐系谷子云事凿凿有据是何世人忍于污蔑贤者如此近日李本宁移书示予谓其在川西以此段书之墨池上乃与当时意见不合后竟入弹章噫不但贤者被诬即代辨诬之人亦被祸矣可一嘅叹
　　桓谭新语雄作甘泉赋梦膓出收而纳之卒秦宓蜀隠士后为益州别驾有逺游诗如虎则豹之兄鹰则鹞之弟大都荒唐谬悠之说犹对吴使天口天首之故智也然其博学多闻自有不可掩者及与王商论立祠堂书尤为典确予仿而行之并祠严李扬马文表子勅于支机石
　　刘巴零陵人仕蜀为尚书令蜀策命皆其笔也建武二年出镇荆州卒葬于岳阳之郭西时人为之语曰生居三湘头死葬三湘尾以巴墓在遂号岳阳为巴陵云出古今诗话
　　左思别传云思作三都赋疾中犹改蜀都赋云金马电发于高冈碧山振翼而云披鬼弹飞丸以礌礉火井腾光而赫曦今本无鬼丸句水经注泸水傍瘴气特恶气中有物不见其形其作有声中木则折中人则害名曰鬼弹
　　又曰左思造张载问岷蜀事交接亦疎皇甫谧西州高士挚仲治宿儒知名非思伦匹刘渊林卫伯舆并蚤终皆未尝为思序注凡诸注解悉思自为欲重其文故假借名姓也
　　王逸少与周益州书司马相如扬子云有后否西京杂记载卓文君为相如作诔梁刘孝威诗君平子云閴不嗣江汉英灵信已衰或亦俱寥寥也　宋有逃禅子扬补之则自称子云后云
　　晋惠帝时蜀中謡江桥头闗下市成都北门十八子十八子李也其后李雄据蜀僭号按汉武元鼎二年立太城九门少城九门故有十八之称
　　古今乐录曰王僧虔技录有蜀道行今不歌乐府解题曰蜀道难备言铜梁玉垒之阻与蜀国弦颇同按蜀国弦梁简文作起句虽言铜梁之险后乃专叙锦城娱乐如豫章行吴趋曲之类
　　巫山高本起于汉乐府吴韦昭宋何承天相沿此题但叙其山水之险阻而张侈其国家之功伐也齐王融刘绘始以阳台云雨入咏梁武帝沈约之倡和则竟为朝云曲矣已后作者无虑数百家皆指朝云
　　王融巫山高烟华乍卷舒行芳时继续今本行芳作猿鸟猿鸟字逺不及行芳也升庵诗话　按诗纪烟华作烟霞行芳作衡芳
　　豆子山打瓦鼔阳平山撒白雨此绵州巴歌也巴歌二字纔见此后刘禹锡之竹枝词李绅之巴女词皆其变体若常璩巴志所引川崕惟平维月孟春等篇则古诗者流非通俗之唱矣
　　杜宇化子鹃蜀本纪华阳国志俱引之其作诗实起于鲍照行路难云中有一鸟名杜鹃言是古时蜀帝魂
　　有两扬雄两李膺两王褒汉扬雄成都人乃作太玄经者字从手汉王褒资中人作贤臣颂者晋李膺涪城人作益州记者已上皆土著也汉李膺为益州太守寰宇记云城西三里有李膺宅后周王褒同庾信从益州赵王出镇之蜀褒诗有奉和赵王途中五韵峡路沙如月山峰石似眉锦城遥可望回鞍念此时之句隋扬雄持节入蜀迎梁主萧岿者字从木已上皆宦游也
　　庾信诗奉和赵王泛江喜雨送军赉酒等篇不一而足想赵王自是作者惜不传耳杜少陵寓蜀久毎以自况见诸篇什者曰清新庾开府曰庾信哀虽好曰庾信平生最萧瑟暮年词赋动江闗　按庾信哀虽好子美在潼川作是时同汉中王游泛故以赵王喻汉中也江闗系夔府庾信奉和泛江云春江下白帝画舸向黄牛即此地
　　郦道元水经注曰峨山县东北有武阳龙尾山并仙者羽化之所于其处得遗咏虽神栖白云属想芳流藉念泉乡遗咏在兹览其余诵依然息逺匪直邈想遐踪爱其文咏可念故端牍抽札以诠其咏略曰登武阳观乐数峨岭千蕤洋湖口命非螭驾白驹临天水心踟蹰千载后不如此段本注遗失得古逸诗中道书所载平葢观稠稉治皆武阳境
　　公孙述改益州为庸部本牧誓庸蜀羌髳之文也晋傅玄乐府曰惟庸蜀僭号天一隅云蜀梼杌孟■〈日上永下〉遍栽芙蓉于锦城顾左右曰此真锦城也庸蜀蓉城两有出处今简牍中有称蓉蜀者非
　　梁简文灔滪歌曰灔滪大如马瞿塘不可下金沙浮转多桂浦忌经过郑樵云天下水之险者惟蜀之瞿塘百粤之桂浦此歌言行瞿塘者准灔滪行桂浦者准金沙也杨用修以为商估刺水行舟歌非简文之作俗本改桂浦作桂楫尤非按灔滪一作淫预一作犹豫载各不同
　　北史常景淹滞门下积岁不至显官以蜀司马相如王褒严君平扬子云皆有高才而无重位乃作四君赞以托意按宋鲍照仕亦不达有作蜀四贤咏但照合四贤为一篇景则人自为咏也
　　阴铿江津送刘光禄不及诗依然临送渚长望倚江津鼓声随听絶帆势与云邻泊处空余鸟离亭已散人林寒正下叶钓晩欲收纶如何相背逺江汉与城闉旧志未及收之或以江津二字泛泛未必为蜀之江津也然此诗语意明系蜀中而江汉正蜀地耳
　　蜀僧作诗起于隋智炫游三学山一首智炫成都人三学山金堂地也炫自两京归隠于此
　　唐太宗咏秋日诗有云还似成都望直见峩眉前考唐史太宗葢尝遥领益州神想所瞩也
　　王杨卢骆初唐称四杰无不入蜀中者唐诗纪事称高宗时王勃以檄鸡文斥出沛王府既废客剑南与卢照邻邵大震九月九日登玄武山旅眺诗照邻为新都尉大震同时人也　子安送杜少府之任蜀州诗城阙辅三秦风烟望五津未下注脚不知也丹铅余录云大江自湔堰至犍为有五津曰白华津万里津江首津涉头津江南津出华阳国志王勃诗风烟望五津卢照邻文予自江阳言归五津皆指此然首句亦出华阳国志而用修未之引也成都本治赤里街张若徙置少城内广营府舍修整里阓市张列肆得与咸阳同制此即城阙辅三秦之义
　　杨炯有入三峡诗及梓州官僚磨厓赞
　　卢照邻咏怀蜀中古迹如文翁讲堂相如琴台皆是其奉使还京宴别绵池诸作不但一尉而已骆宾王艳情代郭氏荅卢照邻长篇大似临卭卓女之怨照邻岂能忘情于蜀者耶
　　宾王入蜀亦以使事至畴昔篇中曽及之其曰地角天涯眇难测者成都有此二石也游宦纪闻云今之逺官及服贾者皆曰天涯海角葢俗谭也顷在成都闻有天涯海角石暇时访古及阅志图乃知天涯石在中兴寺耆老传云人坐其上则脚肿不能行至今人不敢践履又有天涯石庙在大东门对昭觉寺石高六七尺今市入汤家园地角石庙在罗城内西北角高三尺余王均之乱为守城者所坏今不复存矣
　　宾王送郑安阳诗彭山折坂外井络少城隈九折坂在卭崃今百丈驿是与彭山同属上川南相望不逺故云遗锦非前邑鸣琴即旧台遗锦用后汉绵竹令阎宪事琴台用相如事海客乗查度仙童驭竹回一用君平事一用葛陂事寰宇记葛陂在温双之境龙池寺是古人用事或显或晦不同如此
　　陈子昂别传云幽人王适见其感遇诗曰是必为海内文宗矣按适蜀中旅怀诗有时须问影无事则书空弃置如天外平生似梦中别离同夜月愁思隔秋风老少悲颜驷盈虚悟翟公葢因入蜀而见子昂也
　　独异记载子昂初入京不为人知有卖胡琴者价百万豪贵传视无辨者子昻突出谓左右曰辇千缗市之众惊问荅曰予善此乐皆曰可得闻乎曰明日可集宣阳里如期偕往酒肴毕具置胡琴于前食毕捧琴语曰蜀人陈子昂有文百轴驰走京毂碌碌尘土不为人知此乐贱工之役岂宜留心举而碎之以其文轴遍赠会者一日之内声华溢都
　　卢藏用悼陈子昂诗云暮川罕停波朝云无留色故人琴与诗可存不可识识心尚可亲琴书非故人鸣皋初梦赵蜀国已悲陈按此则亦咏其碎琴事也
　　殷璠诗品国初词体尚沿徐庾侈靡之风陈拾遗横制颓波天下质文翕然一变
　　苏颋将赴益州题小园壁岁穷惟益老春至却辞家可惜东园树无人也作花宋璟郑惟忠俱有诗送之亦絶句也小许公有长乐花赋即蜀之旌节花
　　王右军誓墓之后犹云奉使闗蜀无不从命与周益州书可想见也唐初尚此风味若徐安贞苏许公刘希夷贾至张燕公张曲江王摩诘无不以册使招谕至者孟襄阳则从左相幕中
　　张九龄送宋休逺之蜀任诗色丽成都俗膏腴蜀水濵如何从宦子坚白共缁磷王维送崔兴宗亦云江汉风流地游人何处归宋子京知益州朝议以成都喜遨游子京性复奢侈恐无纪极今殊不然
　　王维送李梓州诗万壑树叅天千山响杜鹃山中一夜雨树杪百重泉杨用修诗林振秀作山中一丈雨潼川志作山中一半雨千山响杜鹃作春声响杜鹃方舆胜览作乡音响杜鹃不知何所适从汉女输橦布李周翰曰汉女蜀之美女也汉书曰秦置黔中郡汉兴令大人输布一疋小口二丈是谓賨布即今橦花布也
　　十六国春秋云宕渠古賨国姓芈骆宾王诗迢迢芈路望芝田本此
　　孟浩然途中晴诗已失武陵雨犹逢蜀坂泥天开斜景遍山出晓云低余湿犹沾草残流尚入溪今宵有明月乡思逺凄凄此曲尽蜀中之境非亲到者不知
　　除夜有懐迢逓三巴路羇危万里身或收作孟浩然非此崔涂作也涂葢赴举入蜀云
　　诗史云韩襄客者汉安女子为歌诗知名江汉间孟浩然赠诗曰只为阳台梦里狂降来教作神仙客襄客闺怨诗曰连理枝前同设誓丁香树下共论心先公熈宁中迓金使成尧锡见遗衣服刺此联于裹肚上其下复刺丁香连理男女设誓之状葢金人重此句为佳制云按此与梅圣俞春雪诗同汉安今内江县后周名
　　裴迪初与王维崔兴宗同居终南天寳后王缙为蜀州刺史迪依之与杜甫友善寓新津昭觉寺有唱和
　　天寳末玄宗甞乘月登勤政楼命梨园弟子歌数阕有唱李峤诗云富贵荣华能几时山川满目泪沾衣不见祗今汾水上惟有年年秋鴈飞时上春秋已高问是谁诗或对曰李峤因凄然泣下不终曲而起曰李峤真才子也明年幸蜀登白卫岭览眺乆之又歌是词复言李峤真才子不胜感叹时高力士在侧亦挥涕乆之出本事诗
　　雨淋铃明皇自西蜀返乐人张野狐所制出教坊记
　　明皇幸蜀刘长卿亦常侍从故有送史判官奏事之灵武兼寄巴西亲故诗时肃宗权制灵武也阆中左绵皆得称巴西长卿之亲故有入蜀而未至成都者耳诗云独有西归心遥悬夕阳外
　　田澄成都旅次云地富鱼为米山芳桂是樵俗云鱼米之地本此澄天寳上元间人杜工部赠田舍人云扬雄更有河东赋惟待吹嘘送上天盖澄以舍人奉使入蜀也出纪事
　　武担平仄二音常璩云毗桥有一折石五丁力士担土担也上平而下仄矣苏颋诗武担独苍然予诗分司武担南皆用仄音
　　李白本末传记所载不同唐史称白兴圣皇帝九世孙隋末以罪徙西域神龙初遁还客巴西既长隐岷山苏颋为益州长史见白异之更客任城与孔巢父韩准裴政张叔明陶沔居徂徕山日沈饮号竹溪六逸天寳初南入会稽与吴筠善筠被召故白亦至长安往见贺知章知章见其文叹曰子谪仙人也
　　南部新书云李白山东人父为任城尉因家焉少与鲁人隐徂徕山号竹溪六逸天寳初游会稽因吴筠隐剡中俗称蜀人非也今任城令厅有白之祠尚存按唐范传正志白墓曰白凉武昭王九世孙昭王陇西人隋末子孙以罪徙碎叶神龙时白父客自西域逃居绵之巴西而白生焉唐魏颗李阳氷序其文刘全白撰墓碣皆曰广汉人故论白者或曰陇西或曰山东或曰蜀阳氷云白既出翰林浪迹纵酒以自昏秽咏謌之际屡称山东李白亦云以张垍谗逐游海岱间子美所谓汝与东山李白好盖白自号也蜀道难或曰作于天寳初或曰作于天寳末此为房杜危之也陆畅去白未逺作蜀道易以美韦皋传之当时而蜀道难之词曰锦城虽云乐不如早还家其意必有所属房杜之说葢近之矣白之父客于巴西故以客呼之东蜀杨天惠彰明逸事云元符二年春正月天惠补令于此窃从学士大夫求问逸事闻唐李白本邑人微时募县小吏入令卧内尝驱牛径堂下令妻怒将加诘责太白亟以诗谢云素面倚帘钩娇声出外头若非是织女何得问牵牛令惊异不问稍亲招引侍研席一日赋山火诗思轧不属太白从傍缀其下句令诗云野火烧山去人归火不归太白继云焰随红日出烟逐暮云飞令惭止顷之从令观涨有女子溺死江上令复苦吟太白辄应声继之令诗二八谁家女漂来倚岸芦鸟窥眉上翠鱼弄口傍珠太白继云绿鬂随波散红颜逐浪无因何逢伍相应是怨秋胡令滋不悦太白恐弃去隠居戴天大匡山往来旁郡依潼江赵征君蕤亦节士任侠有气善为纵横学著书号长短经太白从学岁余去游成都赋春感诗云茫茫南与北道直事难谐榆荚钱生树杨花玉糁街尘萦游子面蝶弄美人钗却忆青山上云门掩竹斋益州刺史苏颋见竒之时太白齿方少英气溢发诸为诗文甚多微类宫中行乐词体今邑所藏百篇大抵皆格律也虽颇体弱然短羽■〈衤离〉褷已有雏鳯态淳化中县令杨逐为之引谓为少作是也遂江南人自名能诗累谪为令云始太白与杜甫相遇梁宋间结交欢甚久乃去客居鲁徂徕山甫从严武成都太白益流落不能归故甫诗又云匡山读书处头白好归来然学者多疑太白为山东人又以匡山为匡庐皆非也今大匡山犹有读书台而清廉乡故居遗地尚在废为寺名陇西院有唐梓州刺史碑失其名及绵州刺史高柷记太白子曰伯禽女曰平阳皆去蜀后生有妹月圆前嫁邑子留不去以故葬邑下墓今在陇西院旁二百步外或传院乃其所舍云
　　李白开元中谒宰相封一版上题曰海上钓鳌客李白相问曰先生临沧海钓巨鳌以何物为钩线曰以风浪逸其情乾坤纵其志以虹霓为丝明月为钩又曰何物为饵曰以天下无义气丈夫为饵丞相竦然出侯鲭录李白与人谭论皆成句读如春葩丽藻粲于齿牙时号李白粲花之论出云仙杂记
　　李白前后三拟文选不如意悉焚之惟留恨别赋出琼屑唐人言李白不能屈身以腰间有傲骨出鼠璞
　　范传正作李太白墓志云白常欲一鸣惊人一飞冲天彼渐陆迁乔皆不能也及其谪退乃叹曰千钧之弩一发不中则当摧撞折牙而求息机安能効碌碌者苏而复上哉用是脱屣轩冕释羁缰锁因肆性情大放于宇宙间意欲耗壮心而遣余年此数语足以尽白之为人矣刘全白有李翰林墓碣记云太白广汉人性倜傥知纵横术善赋诗才调逸迈往往兴会属词恐古之善诗者亦不逮裴敬有李白墓碑曰白为诗格高旨逺若在天上物外任华送李白之曹南序曰彼碌碌者徒见三河之游倦百镒之金尽乃议子于得失亏成之间曽不知才全者无亏成志全者无得失进与退于道德乎何有以上诸文附见李白集古本有之今不传矣全白指太白为广汉人葢唐世彰明县属广汉郡故独举郡为称耳出诗话
　　李太白初自蜀至京师舍于逆旅贺监知章闻其名首访之既竒其姿复请所为文出蜀道难以示之读未已称叹者数四号为谪仙解金龟换酒与倾尽醉期不间日由是称誉光赫贺又见其乌栖曲叹赏苦吟曰此诗可以泣鬼神矣故杜子美赠诗及焉曲曰姑苏台上乌栖时吴王宫里醉西施吴歌楚舞欢未毕西山欲衔半边日金壶丁丁漏水尽起看秋月坠江波东方渐高奈乐何或言是乌夜啼二篇未知孰是故两录之乌夜啼曰黄云城边乌欲栖归飞哑哑枝上啼机中织锦秦川女碧纱如烟隔窓语停梭向人问故夫欲说辽西泪如雨白才逸气高与陈拾遗齐名先后合德其论诗云梁陈以来艳薄斯极沈休文又尚以声律将复古道非我而谁与故陈李二集律诗殊少尝言兴寄深微五言不如四言七言又其靡也况使束于声调俳优哉故戏杜曰饭颗山头逢杜甫头戴笠子日卓午借问别来太瘦生总为从前作诗苦葢讥其拘束也元宗问之召入翰林以其才藻絶人器识兼茂便以上位处之故未命以官尝因宫人行乐谓高力士曰对此良辰美景岂可独以声伎为娱倘时得逸才词人咏出之可以夸耀于后遂命召白时宁王邀白饮酒已醉既至拜舞颓然上知其薄声律谓非所长命为宫中行乐五言律诗十首白顿首曰宁王赐臣酒今已醉倘陛下赐臣无畏始可尽臣薄技上曰可即遣二内臣掖扶命研墨濡笔以授之又令二人张朱丝栏于其前白取笔抒思晷不停缀十篇立就更无加点笔迹遒利鳯跋龙拏律度对属无不精絶常出入宫中恩礼殊厚竟以踈纵乞归上亦以非廊庙器优诏罢遣之后以不羁流落江外又以永王招礼累谪于夜郎及放还卒于宣城杜甫所赠二十韵备叙其事出本事诗
　　高唐神女事宋苏子瞻以为瑶姬天帝之女乃助禹治水而成功者本山海经然李太白感兴诗曰瑶姬天帝女精彩化朝云宛转入宵梦无心向楚君则是已咏言之矣
　　李白青山横北郭一首题云送友人作不知其为何人与何地也诗林振秀题下加新津作三字资县志载此首连见说蠺丛路一首俱作送范金卿还资州作金卿即范崇凯献花蕚楼赋者县志复收白赠崇凯古风一首或亦有所本也
　　太白渡金门诗仍连故乡水万里送行舟送人之罗浮诗尔去之罗浮余还憇峨眉又淮南卧病怀寄蜀中赵征君蕤诗云国门遥天外乡路逺山隔朝忆相如台夜梦子云宅皆寓怀乡之意赵蕤梓州人字云卿精于数学与白齐名苏颋荐西蜀人才疏云赵蕤术数李白文章出丹铅余录
　　成都闾邱均在唐初与杜审言齐名杜子美赠其孙闾邱师诗云鳯藏丹穴暮龙去白水浑葢称均之文也按成都文类均铜梁人武后朝为太常博士与杜审言同年均善书即所云世传闾邱笔峻极逾昆仑者雪岭多其碑碣甫时尚存僧在成都与甫通家来往旧唐书均成都人以文章著称景龙中以安乐公主荐拜官太常博士及公主被诛均坐贬循州司仓卒
　　严武年二十二为给事黄门郎明年拥旄西蜀杜甫乗醉言不谓严挺之乃有此子也武恚目久之曰杜审言孙子拟捋虎须合坐皆笑以弥缝之房太尉管微有所误忧怖成疾李太白作蜀道难为房杜危之也武字季鹰永泰初卒母哭之曰而今而后吾知免为官婢矣出诗话
　　子美七言絶近百锦城妓女独唱其赠花卿一首所谓锦城丝管日纷纷半入江风半入云此曲只应天上有人间能得几回闻也盖花卿在蜀颇僭用天子礼乐子美作此讽之意在言外最得诗人之旨
　　杜石笋行雨多往往得瑟瑟按华阳记开明氏造七寳楼以珍珠结成帘汉武帝时蜀郡火烧数千家楼亦以烬今人往往于砂土上获真珠又赵清献蜀都故事石笋在衙西门外二株双蹲云真珠楼基也昔有胡人于此立寺为大秦寺其门楼十间皆以真珠翠碧贯之为帘后摧毁坠地至今基脚在毎有大雨其前后人多拾得珍珠瑟瑟金翠异物今谓石笋非为楼设而楼之建适当石笋附近耳葢大秦国多璆琳琅玕明珠金璧水道通益州永昌郡则寺疑此国人所建也杜田尝引酉阳杂爼谓蜀少城饰以金璧珠翠桓温怒其太侈焚之事为证出能改斋
　　四月十九日成都谓之浣花遨头宴于杜子美草堂沧浪亭倾城皆出锦绣夹道自开岁宴游至是而止故最盛于它时予客蜀数年屡赴此集未尝不晴蜀人云虽戴白之老未尝见浣花日雨也
　　杜少陵在成都有两草堂一在万里桥之西一在浣花皆见于诗中万里桥故迹湮没不可见或云房季可园是也已上二则出老学庵笔记
　　杜子美愁坐诗曰高斋常见野愁坐更临门十月山寒重孤城水气昬葭萌氐种逈左担犬羊存终日忧奔走归期未敢论葭萌左担皆地名葭萌人知之左担人罕知也注者或改作武担又改作立担皆可笑按太平御览引李尤蜀记云蜀山自绵谷葭萌道径险窄北来担负者不容易肩谓之左担道又李公允益州记云阴平县有左担道其路至险自北来者担在左肩不得度右肩常璩南中志云自僰道至朱提有水步道水道有黑水及羊官水至险难行步道度三津亦艰阻故行者謡曰犹溪赤木盘蛇九曲盘羊乌栊气与天通庲降贾子左担七里又有牛叩头马搏颊坂其险如此据三书是左担有三绵谷一也阴平二也朱提三也义则一而已朱提今之乌撒云贵往来之西路也
　　蜀西南多雨名曰漏天杜子美诗鼔角漏天东又径欲诛云师畴能补天漏是也自秋分后遇壬谓之入沾吴下曰入液宋黄仁杰夔州苦雨诗汃月不虚为朽月今年赖得是丰年汃音读为怕平声东方朔传谐语云令壶龃老栢涂涂与汃同注云文加切其下解云涂者渐洳径也亦雨湿泥泞之义尔雅十二月为毕涂月汃月之谚虽俗其音义字形亦遐而尚矣已上二则出升庵诗话
　　子美题忠州龙兴寺所居院壁诗云忠州三峡内井邑聚云根今其驿名曰云根驿有笔亦名云根笔蜀江三峡中水波圆折者名曰盘盘音漩杜诗盘涡鹭浴底心性张蠙黄牛峡诗盘涡逆入嵌崆地断壁高分缭绕天
　　唐常征君隠居开州永泰元年秋杜少陵自忠州至云安征君来访之杜有别征君诗云儿扶犹策杖卧病一秋强白发少新洗寒衣寛摠长故人忧见及此别泪相忘各逐萍流转来书细作行后又寄之诗有云开州入夏知凉冷不似云安毒热新故知征君开人也
　　覃山人大厯中居夔杜少陵题其隠居诗有北山移文谁勒铭及怅望秋天虚翠屏之句则知山人亦出仕矣史失其名已上二则出本夔志
　　杜甫出瞿塘峡诗五云高太甲六月旷抟扶注不解五云之义尝观王勃益州夫子庙碑云帝车南指遁七曜于中阶华葢西临藏五云于太甲酉阳杂爼谓燕公读碑自帝车至太甲四句悉不解访之一公一公言北斗建午七曜在南方有是之祥则无位圣人当出华葢以下卒不可悉愚谓老杜读书破万卷自有所据或入蜀见此碑而用其语也晋天文志华葢杠旁六星曰六甲分阴阳而配节候太甲恐是六甲一星之名然未有考证以一行之邃于星厯张燕公段柯古之殚见洽闻而犹未知焉姑阙疑以俟博识出困学纪闻
　　杜少陵游何将军山林诗雨抛金锁甲苔卧緑沉鎗竹坡周少隠诗话云甲抛于雨为金所锁鎗卧于苔为绿所沉有将军不好武之意此瞽者之言也薛氏补遗云绿沉精铁也引隋书文帝赐张渊绿沉之甲赵德麟侯鲭录绿沉为竹引陆龟蒙诗一架三百竿绿沉森杳冥虽少有据然亦非也予考之绿沉乃画工设色之名邺中记云石虎造象牙桃枝扇或绿沉色或木兰色或紫绀色或欝金色王羲之笔经云有人以绿沉漆管见遗南史梁武帝西园食绿沉瓜是绿沉即西瓜皮色也梁简文诗吴戈夏服箭兾马绿沉弓虞世南诗绿沉明月弦刘劭赵都赋弩有黄间绿沉若如薛与赵之说铁与竹岂可为弓弦耶杨巨源诗吟诗白羽扇校猎绿沉鎗与杜少陵之句同皆谓以绿沉色为漆饰鎗柄耳
　　杜子美何将军山庄诗熏风啜茗时今本作春风非此诗十首皆一时作其曰千章夏木清红绽雨肥梅皆夏景可证俱诗话补遗
　　射洪陆使君庙以杜子美诗为籖亦验予在蜀以淳熈戊戌春被召临行遣僧则华往求籖得遣兴诗曰昔者龎德公未曽入州府襄阳耆旧间处世节独苦岂无济时策终竟畏罔罟林茂鸟自归水深鱼知聚举家隠鹿门刘表焉得取予读之惕然顾迫贫从仕又十有二年负神之教多矣出老学庵
　　杜工部有滕王亭诗王建诗有搨得滕王蛱蝶图皆称滕王湛然非元婴也王勃序滕王阁则元婴耳出醍醐杜少陵暮登四安寺钟楼寄裴十即裴秀才迪也寺在新津昭觉山楼与雪峰相对是时王缙为蜀州守三人葢朝夕于斯云
　　诗话云有疾疟者子美曰吾诗可以疗之病者曰云何曰夜阑更秉烛相对如梦寐诵之疟犹是也杜曰更诵子章髑髅血模糊手提掷还崔丈夫其人从之果愈
　　杜少陵冬日怀李白诗裋褐风霜入惟宋元本仍作裋今本皆作短裋音竖字见列子
　　合璧事类载杜工部诗云三月雪连夜未应伤物华只缘春欲尽留着伴梨花此诗旧集不载又寒食少天气春风多栁花又小桃知客意春尽始开花则今之全集遗逸多矣俱升庵诗话
　　杜诗云江莲揺白羽天棘梦青丝下句殊不可晓说者曰天棘栁也或曰天门冬也梦当作弄既无考据意亦短浅谭浚明尝为余言此出佛书终南长老入定梦天帝赐以青棘之香葢言江莲之香如所梦天棘之香耳此诗为僧齐已赋故引此事余甚喜其说然终未知果出何经近阅叶石林过庭录亦言此句出佛书则浚明之言宜可信出寉林玉露
　　杜子美玄都坛歌云子规夜啼山竹裂王母昼下云旗翻说者多不晓王母或以为瑶池之金母也中官陈彦和言顷在宣和间掌禽苑四方所贡珍禽不可殚举蜀中贡一种鸟状如燕色绀翠尾甚多而长飞则尾开袅袅如两旗名曰王母则子美所言乃此禽也葢遐方异种人罕识者子规夜啼山竹裂言其声清越如竹裂也此墨庄漫录所载余阅峨山记云汉窦谊放浪不羁月夜闻子规啼曰竹裂吾可归峨眉是夕竹裂天明遁去武帝三征之不起老杜引此竹裂与旗翻字对始不偏重焦氏笔乗杜子美本卖文为活翻令室倒悬言其无假借也而语意不露味之愈佳扬子云家无儋石之储其作法言蜀人有赍钱十万愿载其名子云却之故以自况也潜居录言雄以卖文自赡文不虚美人多恶之及卒其怨家取法言益之曰周公以来未有汉公之懿也勤劳则过于阿衡云云缮写多行于世
　　苏东坡泊舟夔峡闻有人吟江流石不转遗恨失吞吴之句曰予杜子美也世人多误解予诗谓先主伐吴不利以此为恨非也葢武侯之志在于中原欲结东吴为外援伐之转失策耳武侯曰若法孝直在可免此行
　　杜甫子宗武以诗示阮兵曹兵曹荅以石斧一具随使并诗还之宗武曰斧父斤也兵曹使我呈父加斤削也俄而阮闻之曰误矣欲子砍断其手此手若存天下诗名又在杜家矣出云仙杂记

　　蜀中广记卷一百一

　　●钦定四库全书

　　蜀中广记卷一百二

　　（明）曹学佺 撰

　　○诗话记第二

　　刘宾客嘉话云陆畅谒韦皋于蜀献蜀道易诗首句曰蜀道易易于履平地皋大喜赠罗八百疋皋薨朝廷欲绳其既往之事复开先所进兵器其上皆刻之秦二字不相与者欲文成罪名畅上疏理之云臣在蜀日见造所进兵器之秦者匠人名也乃得释按此则畅乃有心人岂徒事干谒者耶
　　高相国崇文渤海人本荆门将校尉以平刘辟功授西川节度一日雪下集诸从事吟赏谓宾客曰某虽武夫亦有一诗乃口札云崇文崇武不崇文提戈出塞号将军那个■〈骨孝〉儿射落雁白毛空里乱纷纷葢渤海鄙言呼箭为■〈骨孝〉儿
　　高太尉骈崇文曽孙也镇蜀日以蛮夷侵暴乃筑罗城四十里朝廷虽加恩赏亦疑其固护一日奏乐闻乐声知有改移兆乃题风筝寄意曰夜静弦声响碧空宫商信任往来风依稀似曲纔堪听又被风吹别调中旬日果移镇渚宫俱北梦琐言
　　闻说边城苦如今到始知好将筵上曲唱与陇头儿此薛涛在高骈宴上闻边报乐府也又讽谕而不露得诗人之妙使青莲见之亦当印可元白流纷纷停笔不亦宜乎出升庵诗话
　　元稹闻西蜀薛涛有辞辩及为监察使蜀以御史推鞫难得见焉严司空潜知其意毎遣薛往洎登翰林以诗寄曰锦江滑腻蛾眉秀幻出文君与薛涛言语巧偷鹦鹉舌文章分得鳯凰毛纷纷词客多停笔个个公侯欲梦刀别后相思隔烟水菖蒲花发五云高白居易有诗与薛涛云峨眉山势接云霓欲逐刘郎此路迷若似剡中容易到春风犹隔武陵溪出古今诗话
　　予初入蜀见当事者梓薛涛诗一卷云系新都杨家抄本喜以为秘书也及观之只五七言絶句而已此在洪迈万首絶句之内且江南有一抄本亦与之同大抵从万首内抄出但蜀本多酬人雨后看竹五言律一首又少江南抄本絶句数首亦可互校予叔汝载捜阅简池志载其江月楼诗秋风彷佛吴江冷鸥鹭参差夕阳影垂虹纳纳卧谯门雉堞耽耽俯渔艇阳安小儿拍手笑使君幻出江南景又西嵓诗凭阑却忆骑鲸客把酒临风手自招细雨声中停去马夕阳影里乱鸣蜩此二首抄本所无致可喜也
　　五溪论事云蜀尚书侯继图本儒士一日秋风四起偶倚栏于大慈寺楼有大桐叶飘然而坠上有诗云拭翠敛双蛾为欝心中事搦管下庭除书成相思字此字不书石此字不书纸书向秋叶上愿逐秋风起天下有心人尽解相思死天下负心人不识相思意有心与负心不知落何地侯贮小帖凡五六年方卜任氏为婚尝讽此诗任氏曰此是妾书叶诗争得在公处曰向在大慈寺阁上倚栏得之即知今日聘卿非偶然也侯以今书较之与叶上无异
　　元稹为御史鞫狱梓潼乐天昆仲送至城西而别后旬日昆仲与李侍郎建闲游曲江及慈恩寺饮酣作诗曰花时同酌破春愁醉折花枝作酒筹忽忆故人天际去计程今日到梁州后旬日得元书果以是日至褒仍寄诗曰梦君兄弟曲江头也到慈恩寺里游驿吏唤人排马去忽惊身在古梁州千里魂交合若符契白有感梦记备叙其事
　　秭归繁知一闻白乐天将过巫山先于神女祠粉壁大书云苏州刺史今才子行到巫山必有诗为报高唐神女道速排云雨候清词及白公覩诗急遣邀知一比至曰中山刘郎中禹锡三年理白帝欲作一诗于此怯而不为罢郡经过悉去旧题千余但留四章而已此四章者乃古今之絶唱也而今造次不合为之四章谓沈佺期王无竞李端皇甫冉也云溪友议
　　杨六尚书白乐天妻兄也初除东川节度使白代妻以诗贺杨云刘纲与妇共升仙弄玉随夫亦上天何似阿哥领崔嫂碧油幢引向东川又寒食寄诗云不知杨六逢寒食作底欢娱过此辰兠率寺高宜望月嘉陵江近好游春蛮旗如火行随马蜀妓如花坐绕身不使黔娄夫妇看夸张富贵向何人出本集
　　段文昌太尉镇益州有还别业寻龙华山寺广宣上人诗云十里惟闻松栢风江山忽转见龙宫正与休师方话旧风烟几度入楼中郭震亦有题龙华山诗曰昔年曽到此山回百鸟声中酒一杯最好寺边开眼处段文昌有读书台
　　太尉李德裕出镇渚宫尝谓宾侣曰余偶欲赋巫山神女一诗下句云自从一梦高唐后可是无人胜楚王昼梦宵征巫山似欲降者何如段记室成式曰屈平流放湘沅椒兰久而不芳卒葬江鱼之腹为旷代之悲宋玉则招屈之魂明君之失恐祸及身遂假高唐之梦以惑襄王非真梦也我公作神女之诗思神女之会惟虑成梦亦恐非真李公退惭其文不编集于卷也出云溪友议
　　该闻录云段文昌镇成都子成式好猎丞相患之成式以所获雉兎分送幕僚各致书援引故事甚悉幕僚多不晓其义以呈丞相方知其子博学
　　成式酉阳杂爼云予在城因说故相牛公赏扬州秀才蒯希逸诗蟾蜍醉里破蝴蝶梦中残毎坐吟之予请客各吟近日佳句因记蜀中客龎季予毎云寒云生易满秋草长难高之句
　　唐诗记事载樊宗师绵州越王楼诗序云绵之城帝猲■〈犭歇〉掀明威弥石硝驰涪濑左陵凌红■〈禾夷〉簮天地送行癸壬且掬跎踢于西北蟠红頠青越王贞故为楼重轩迭飞门牕蒙伞蹇予始登谓日月昬晓可窥其背电雷合风云遘霜辛露酸星辰介行鬼神变化草木显绣髻衔蓑芰皆可察极既萦视其江带又极视其土岗断暴逺近山崄崄若阌之东皇天原开见荆山我其黄河瞷然为曲直泪雨落不可掩因口其心曰无害若其日杲星星过归尚悲不能解重为诗以释益不可顾谓郡中诸君能无有意缀以华艳其念蓄云危楼倚天门如■〈门外童内〉星辰宫榱题薄龙怪洄洄绕雷风徂秋试登临火霭屯乔空不见西北路老怀益雕穷石濑薄溅溅土山杳穹穹昔人怆为逝所适酡颜红今我兹之来犹校成岁功辍田植科畆游圃歌芳丛地财无聚厚人室安取丰既乏富庶能千万惭文翁宗师字绍述襄阳节度使泽之子韩退之志其墓曰为文必出于已不袭蹈前人一言一句此之谓也然绍述此等诗文实不能佳
　　楚水巴山烟雨多巴人能唱本乡歌今朝北客思归去回入纥那披绿萝此刘禹锡竹枝词也纥那当时曲名刘诗翻南调为北调二字皆叶平声此随方转言也
　　杨栁枝词有三条陌上拂金羁万里桥边映酒旗此日令人肠欲断不堪将入笛中吹此郎中滕迈之作而刘采春歌之也
　　藕花衫子栁花裙多着沉香慢火熏惆怅妆成君不见空教绿绮伴文君此李余临卭怨也玉轮江上雨丝丝公子游春醉不知剪渡归来风正急水溅鞍帕嫩鹅儿此余寒食诗也余成都人元微之称蜀士李余刘猛工为新乐府余诗传者仅此已上俱絶句演义按汶江谓之玉轮江
　　李章武学识好古有名于时太和末勑僧尼试经若干纸不通者勅还俗章武时为成都少尹有山僧来谒云禅观有年未尝念经今被追试前业弃矣愿长者宥之章武赠诗曰南京尚许通方便何处心中更有经好去苾蒭云水畔何山松栢不青青主者见诗免之而去出本事诗
　　缃素杂记及禹锡嘉话载贾岛事一谓累举不第文宗时坐飞谤贬长江簿一谓岛为僧居法干寺宣宗微行于案上取诗卷览之岛攘臂夺去帝惭恧遂除岛长江簿唐宋遗史所载略同程锜有夺卷忤宣宗之句出鼠璞
　　贾浪仙主长江簿有题长江诗云归吏封宵钥行蛇入古桐桐在县厅前大观中县令胡同老恶其枯枿砍去出能改亝漫录
　　李王孙洞避乱入蜀作诗师贾岛以铜铸岛像而礼事之李洞集有赠龙州李郎中先梦六赤后因打叶子因以诗上其诗云红蜡香烟扑画楹梅花落尽庾楼清光辉圆魄衔山冷彩镂方牙着腕轻寳帖牵来狮子镇金盆引出鳯凰倾征黄喜兆庄周梦六赤重新掷印成六赤者古之琼畟今之骰子也叶子如今之纸牌酒令郑氏书目有南唐李后王妃周氏编金叶子格此戏今少传见品外录
　　夔云阳人李逺字求古咸通间省元进士有省试万里桥赋初令狐绹拟逺刺杭州上曰吾闻逺诗有长日惟消一局棊之句安能理人绹曰此诗人托兴之言耳上曰姑令往试之后转建州刺史出古今诗话
　　唐南蛮侵轶西川僖宗幸蜀虑为患以女下降蛮喜姻联大国遣宰相赵降眉杨竒鲲段义宗来朝行在高骈自淮海飞章云南蛮心膂唯此数人请异待之迄僖宗还京无虞用骈计也杨赵軰各有词藻途中诗云风里浪花吹更白雨中山色洗还青海鸥聚处窻前见林狖啼时枕上听出诗话
　　高骈筑罗城多发掘古冡取砖甃城指挥使姜知古者当掘一冡夜有鬼啸于冡上献一书曰冥司赵■〈天上田下〉谨以幽昧致书于守御指挥端公阁下窃以赵氏之寃搏膺入梦良夫之枉被发呌天是以有怨必雠无道则见流于往史载在前文如■〈天上田下〉也一介游魂九泉罔象德不胜飨祷不胜人无庙貌于世间遂湮沉于泉壤自蒙天谴使掌冥司虽叨正直之官未得聪明之理未尝以威服众唯知以礼依人顷至本朝叨为上相不无滥德敢有害盈今者伏审渤海高公令君毁■〈天上田下〉坟阙■〈天上田下〉谪居幽府天赐佳城平生无战伐之雠邂逅起诛夷之衅得不抚铭旌而愤志托觚染以申怀伏希端公俯念无依逈垂有鍳特于万雉免此一坏倘全马鬛之封敢忘龙头之庇谨吟五言四句诗一章后幅上闻不胜望德之至谨白诗曰我昔胜君昔君今胜我今人生一世事何用苦相侵出成都文类
　　神女初离碧玉阶彤云犹拥牡丹鞋应知子建怜罗袜顾歩徘徊拾翠钗此何兆在章仇公席上咏真珠姬也章仇兼琼为成都节度使何兆蜀之诗人
　　罗邺嘉陵水诗嘉陵南岸雨初收江似秋岚不煞流此地终朝有行客无人一为棹扁舟不煞流不甚流也杀音近厦今京中谚犹然谓痴曰煞瓜肥曰煞大宋孝宗见容亝随笔云杀有好处是也已上二则俱出絶句演义
　　孙定字志元与涪州大戎之族子储某同学储长于定定数举矣储方欲就贡访于定定谑曰子仪表堂堂好将军材何必以科第为资储衔之后储贵达未尝言定过定晩年丧志放意酒杯昭宗景福二年下第游京西宿开逺门醉中走笔寄储诗曰行行血泪洒尘襟事逐东风渭水深秋跨蹇驴风尚紧静投孤店日初沉一枝犹挂东堂梦千里空驰北巷心明月影前愁又去满城烟树噪春禽定诗歌千余首多委于兵火竟无成而卒出唐诗纪事
　　蜀人雍陶以进士第为简州牧自比谢宣城栁吴兴忽有冯道明者下第请谒吿阍者曰道明与员外有旧及见呵曰与公昧平生何方相识道明曰诵员外诗仰员外德遂吟其白鹭诗曰立当青草人先见行傍白莲鱼未知又曰江声秋入寺雨气夜清楼又曰闭门客到尝疑病满院花开不似贫陶闻之欢狎如曩昔之友出云溪友议
　　马相植罢安南都护与时宰不通又除黔南殊不得意维舟峡中古寺寺前长堤畔有林木夜月甚明见人白衣缓步堤上吟曰截竹为筒作笛吹鳯凰池上鳯凰飞劳君更向黔南去即是陶钧万彚时厯厯可听吟者数四遣人邀问即已失之后自黔南入为大理卿迁刑部侍郎判盐铁遂作相出本事诗
　　唐彦谦絶句诗用事隠僻而讽喻悠逺似李义山如奏捷西蜀题沱江驿云野客乗轺非所宜况将儒服报戎机锦江不载临卭酒幸免相如渴病归即李义山相如未是真消渴犹放沱江过锦城之意也出升庵诗话
　　唐球有诗名如临池洗砚云恰似有龙深处卧被人惊起黒云生又有渐寒沙上鹭欲暖水边村亦佳句也居蜀中味江山方外之士也尝以诗藁捻为丸纳之大瓢中后临病投瓢于江曰斯文茍不沉没得者方知吾苦心耳流至新渠有识者曰唐山人瓢也接得之十纔二三其题某处士隠居云不信最清旷及来愁已空数点水泉雨一溪霜叶风业在有山处道成无事中酌尽一尊酒老夫颜亦红赠行如上人云不知名利苦念佛老岷峨衲补云千片香焚篆一窠恋山人事少怜客道心多日日斋钟罢高悬滤水罗题青城范贤观云数里缘山不厌难为寻真诀问黄冠苔铺翠点山桥滑松织香梢古道寒昼傍绿畦薅嫩玉夜开红灶烧新丹孤钟已断泉声在风动瑶花月满坛出古今诗话
　　纪事载僧陆海奉国寺诗新秋夜何爽露下风转凄一磬竹窻外千灯花塔西按海与陈子昂卢藏用为方外十友者奉国寺在阆中
　　卢延逊入蜀颇为蜀人所易作诗有云莫欺零落残牙齿曽吃红绫饼餤来延逊光化中放进士第二人燕于曲江勑大官赐十八人饼餤葢唐御食以红绫饼餤为上品也出纪事
　　欧阳詹云蜀门与林藴分路后屡有山川似闽中因寄林藴藴亦闽人也诗云村步如延寿川源似福平无人相与识独自故乡情自注延寿福平皆闽中川源之名延寿藴之别墅在焉福平即予之别墅在焉出本集按藴仕西川节度推官不从刘辟有竒节
　　唐学士元庭坚左迁遂州叅军读书郊外忽见有人身而鸟首来造者曰吾众鸟之主也闻君好音律故来见君因留数朝教以音律清浊庭坚后遂着韵英今遂宁鳯台铺有遗迹也出本志
　　唐人白行简以泸水罗赋得名其警句云焦螟之生必全有以小为贵者江汉之流虽大葢可一以贯之灵一诗曰滤泉侵月起扫径避虫行滤水葢僧家戒律有此欲全水虫之命故滤而后饮今蜀中深山古寺犹有此规白居易送文畅诗山宿驯溪虎江行滤水虫出丹铅录
　　唐僧隠峦蜀中送人游庐山诗君游正值芳春月蜀道千山皆秀发溪边十里五里花云上三峰五峰雪君上匡庐我旧居松萝掷地十年余君行试到山前问山鸟只今相忆无
　　唐女郎廉氏峡中即事诗清秋三峡此中去鸣鸟孤■〈犭员〉不可闻一道水声多乱石四时天色少晴云日暮泛舟溪溆口那堪夜永思氛氲已上一首衲子女郎之竒作也
　　金堂三学山盘陀石上刻诗一首云拔地山峦秀排空殿阁斜云供数州雨树献九天花夜月摩峰顶秋钟彻海涯长松拂星汉一一是仙槎不注作者名姓年代要非唐人不能办也本刻九天二字提头想必随驾入蜀者
　　唐张蠙字象文清河人干宁中进士为犀浦令王建开国拜膳部员外郎又为金堂令王衍与徐太后游太慈寺见壁间有墙头细雨垂纎草水面回风聚落花之句给札令进诗蠙以三百首献召知制诰不果蠙生而颕秀幼时作登单于台诗有白日地中没黄河天上来之句为世所赏出古今诗话
　　徐畊成都人生二女皆国色教之为诗有藻思王建入蜀闻之纳于后房生衍及衍嗣位尊为太后太妃同衍祷青城山游丈人观玄都观金华宫丹景山至德寺各有倡和诗刻石次至汉州三学山夜看圣灯太后赋诗曰周游灵境散幽情千里江山暂得行所恨风光看未足却驱金翠入龟城太妃诗曰翠驿江亭近蜀京梦魂犹是在青城比来出看江山景却被江山见出行出梼杌
　　李珣梓州人事王宗衍有词名琼瑶集其妹为昭仪亦有词藻摘文类
　　僧贯休入蜀上王建诗曰一瓶一钵垂垂老万水千山得得来建大悦赐号禅月因名为得得和尚出五代史补
　　伪蜀武成二年王建游龙华禅院召贯休赐坐及茶药彩段仍令口诵近诗时诸王贵戚皆在贯休欲调之因诵公子行曰锦衣鲜华手擎鹘闲行气貌多轻忽稼穑艰难总不知五帝三皇是何物建称善贵幸皆恶之贯休本兰溪人善诗与齐已齐名有西岳集□卷
　　王蜀枢密使潘■〈山亢〉字凝梦溺于美妾解愁夙恙成疾解愁姓赵氏其母梦吞海棠花蘂而生有国色善为新声及工小词建尝至■〈山亢〉第见之谓曰朕宫无如此人意欲取之■〈山亢〉曰此臣下贱人不敢以荐于君其实靳之弟峭谓曰绿珠之祸可不戒耶■〈山亢〉曰人生贵于适志岂能爱死而自不足于心耶人皆服其有守俱梼杌
　　王蜀伪相周庠初在卭南幕中留司府事临卭县失火人黄崇嘏纔下狱贡诗一章周遂召见崇嘏自称乡贡进士年三十许祗对详敏立命释之荐摄府司户叅军胥吏畏服周既重其聪慧又美其风采欲以女妻之崇嘏乃就封状谢仍贡诗一首落句有曰幕府若容为坦腹愿天速变作男儿周览诗惊愕遂召诘问乃黄使君之女亢未从人周益仰其贞洁亢旋乞罢归临卭后不知所终出玉漏编
　　五代眉山杨义方举进士仕蜀长于诗自以才过罗隠尝有春诗云海边红日半离水天外暖风轻到花出本志
　　干德二年王衍北巡泛舟阆中舟子皆衣锦绣衍自制水调银汉曲令乐工歌之
　　伪蜀嘉王宗寿毎谏诤衍不乐燕会衍命宫人李玉箫歌其所撰宫词送宗寿酒宗寿惧祸乃饮佞臣潘任迎曰嘉王闻玉箫歌即饮请以玉箫赐之衍曰王必不纳其歌词曰辉辉赫赫浮五云宣华池上月华新月华如水浸宫殿有酒不醉真痴人
　　干德五年重阳王衍宴羣臣于宣华苑夜分未罢衍自唱韩琮栁枝词曰梁苑隋堤事已空万条犹舞旧春风何须思想千年事谁见杨花入汉宫内侍朱光溥咏胡曽诗曰吴王恃霸弃雄才贪向姑苏醉绿醅不觉钱塘江月上一宵西送越兵来衍闻之不乐于是罢宴已上三则出梼杌
　　伪蜀丁元和诗九重城阙人中贵五等诸侯阃外尊争似布衣云水客不将名利挂乾坤
　　前蜀杨勋好道术后主以其妖怪戮之西市临刑有诗具言后主失国曰圣主何曽识仲都可怜社稷在须臾市西便自神仙窟何必乗槎泛五湖已上二则出成都文类
　　后梁秦陇间謡■〈豸留〉■〈豸留〉引黒牛天差不自由但看戊寅岁扬在蜀江头朝野佥载曰竹■〈鼠留〉生深山取之甚艰秦陇之地此物争出或穿墉坏城或自门闼而入犬食不尽则并入人家房内秦民之口腹饫焉故童謡云云庚午岁刘知俊叛梁入秦天水破入蜀王建杀之粉其骨扬入蜀江正戊寅岁也出五代史
　　朝野佥载永平末刘知俊奔蜀王建虽加宠待然心疑之常曰刘知俊非能驾驭者也有嫉之者作謡曰黒牛无系绊椶绳一朝断以知俊丑生而黒建诸子皆以宗承为名也竟致猜疑而杀之
　　王建据蜀之后有一僧常持大帚毎过即汛扫人以扫地和尚目之扫毕辄写云水行仙怕秦川其后王衍秦川之祸人方悟水行仙衍字也出风謡
　　衍在蜀时童謡曰我有一帖药其名为阿魏卖与十八子干德末衍兄宗弼果卖国归唐而宗弼乃王建养子本姓魏氏此其应也出青箱杂记
　　孟蜀广政元年上已■〈日上永下〉游大慈寺宴从官于玉溪院赋诗十二年游浣花溪御龙舟观水嬉珠翠绮罗名花异卉罗列十里人望之如神仙之境■〈日上永下〉曰曲江金殿锁千门迨未及此兵部尚书王廷珪赋诗十字水中分岛屿数重花外见楼台■〈日上永下〉称善之
　　广政十四年孟主宴后苑放士庶入观时俳优有唱康老子者昶问李昊等其曲所出皆不能对徐光浦曰康老老而无子故制此曲唐英按康老子即长安富家子开元中落拓不事生业好与梨园乐工游一旦家资荡尽穷悴而卒乐工叹之因此为曲又一名曰得至寳光浦不知而妄对也已上二则出梼杌
　　古人诗句不知其用意用事妄改一字便不佳孟蜀牛峤杨栁枝词吴王宫里色偏深一簇烟条万缕金不分钱塘苏小小引郎松下结同心按古乐府小小歌有云妾乗油壁车郎乗青骢马何处结同心西陵松栢下牛诗因咏栁而贬松唐人所谓尊题格也后人改松下作枝下语意索然矣出丹铅録
　　孟蜀后王崇尚六经恐石经本传流不广乃易为本板宋世称刻本书始于蜀也■〈日上永下〉尝曰我不效王衍作轻薄小词乃敕史馆集古今韵会数百卷惜不传今所传昭武黄公劭者乃辑略耳
　　呉曽能改斋漫录云徐匡璋纳女于孟昶拜贵妃别号花蘂夫人意花不足拟其色似花蘂翾轻也又升号慧妃以号如其性也王师平蜀太祖闻其名命别将护送入京陈无已以夫人姓费误也
　　曽子固云蜀花蘂夫人者本青城费氏女以才色嬖于后主尝效王建作宫词百首国亡入后宫太祖闻之召使陈诗诵其国亡诗云君王城上揭降旗妾在深宫那得知十四万人齐解甲更无一个是男儿太祖悦葢当时蜀兵尚十四万耳此陈无己所书也王平甫在崇文院录其宫词十数篇因叙之曰熈宁五年臣安国奉诏定蜀民秦民秦民三家所献书可入三馆者令令史李希颜料理之其书多剥脱而得一敝纸所书花蘂夫人诗笔书乃出于花蘂手而词甚竒与王建宫词无异建词自唐至今诵者不絶口而此独遗弃不见取前受诏定三家书者又斥去之甚可惜也臣令令史郭祥缮写入三馆而归口诵数篇于丞相安石明日与中书语及之而王珪冯京愿传其本于是盛行于时花蘂者伪蜀孟昶侍人事在国史平甫所叙云尔按平甫称花蘂事见国史今国史乃无花蘂事不知平甫何所见也宫词才二十八首今附左方亦以见当时游衍僭侈云余按王平甫所叙实三十二首刻在成都文类中杨用修寻得其逸诗六十六首又补入宫词三首共一百一首其末首鸳鸯瓦上自然声者赵与时宾退录云不知名李珣琼瑶集以为王衍宫人李玉筹作实只一百首
　　花蘂夫人宫词之外尤工乐府蜀亡入汴道经葭萌题驿壁云初离蜀道心将碎离恨绵绵春日如年马上时时闻杜鹃书未毕为军骑催行后人续之云三千宫女皆花貌妾最婵娟此去朝天只恐君王宠爱偏花蘂见宋祖时犹作更无一个是男儿之诗焉有随■〈日上永下〉行而书此败节语乎续之者不惟虚空架桥而词之鄙亦狗尾续貂矣出丹铅录
　　唐世蜀之诗人射洪陈子昂彰明李白成都李余雍陶裴廷裕岑伦符载雍裕之苑咸朱桃椎双流栁震青城杜光庭嘉州唐球青神陈咏丹棱僧可朋绵州布衣王严乡贡进士刘暌及李渥田章巴州张曙若刘湾鹿虔扆毛文锡俱蜀人若刘蜕张蠙韦庄牛峤欧阳烱刘猛李季兰张演薛涛张窈窕杜羔妻皆他方流寓而老于蜀者尝欲裒集其诗为一帙而未暇焉出升庵诗话

　　蜀中广记卷一百二

　　●钦定四库全书

　　蜀中广记卷一百三

　　（明）曹学佺 撰

　　○诗话记第三

　　孟蜀毎岁除日诸宫门各给桃符书元亨利贞四字时昶子善书札取本宫策勲府符书云天垂余庆地接长春干德中伐蜀明年蜀除二月以兵部侍郎吕余庆知军府事以策勲府为治所太祖圣节又号长春此天垂地接之兆也出鉴戒录
　　古今诗话云宋太祖采听明逺毎边事纎悉必知有间者自蜀还上问剑外有何事间者曰但闻成都满城诵朱山长苦热诗曰烦暑郁蒸无处避凉风清冷几时来上曰此蜀民思吾伐也然予考睦台符岷山异事云梓潼山人李尧夫吟咏尚讥刺谒蜀相李昊昊戏曰何名之背时耶尧夫厉色对曰甘作尧时夫不乐蜀中相因是为昊所摈自吟苦热诗云炎暑郁蒸无处避凉风消息几时来以是知此两句乃李尧夫诗非朱山长也清冷两字不逮消息逺甚尧夫又有大内盆池诗云向外疑无地其中别有天蜀平后赠滕白郎中诗云方外共推为道友闗中独自占诗家讥滕入蜀诗家惟尧夫耳出能改斋漫录
　　蜀父老相传岷山有焦夫子宋初人貌寝陋且恠修目而广眉海口而蚪髯瘿累累络颔下性真率虽冠葢见之往往爬痒扪虱腰袴间忽为诗歌则竒言异句骇人观听有诵其一联云两轮日月磨兴废一合乾坤夹是非出旧志
　　建隆初有人泊舟巴峡夜闻人咏曰秋径堆黄叶悬崖露草根猿声一呌断客泪数重痕通宵凡吟百过又有梁伯升者肄业废宅中梦一女子绿裙红袖呼梁君听妾幽恨之句诗曰卜得上峡日秋来风浪多江陵一夜雨肠断木兰歌出缙绅脞说
　　张乖厓公布衣时素善陈抟尝因夜话谓抟曰某欲分先生华山一半住得无抟曰余人则不可先辈则可及旦取别抟以宣毫十枝白云台墨一剂蜀笺一角为赠公谓抟曰会得先生意取某入闹处去曰珍重抟送公回谓弟子曰斯人无情于物达则为公卿不达为王者师公常感之后尹蜀乗传过华阴寄抟诗曰性愚不肯林泉住强要清流拟致君今日星驰剑南去回头惭愧华山云出青箱杂记
　　又云公席上赠官妓小英歌曰天教抟百媚相暎明如花住近桃花坊正面门庭掩暎如仙家美人宜称言不得龙脑熏衣香入骨维扬软縠如云英亳郡轻纱似蝉翼我疑天上婺女星之精偷入筵中名小英又疑王母侍儿初失意谪向人间为歌妓不然何得肤如红玉初碾成眼似秋波双脸横舞态因风欲飞去歌声遏云长且清有时歌罢下香砌几人魂魄遥相惊人看小英心已足我见小英心未足为我高歌送一杯我今赠汝新翻曲按公铁石心人在蜀娶婢三年后归其父犹然完璧此诗亦靖节闲情广平梅花之意也然岁华纪丽称浣花小游江起于公葢亦不厌游戏云
　　方舆胜览载公在蜀有录曹叅军老病废事公责之曰何故不归明日叅军求去且以诗留别其畧云秋光多似宦情薄山色不如归兴浓公惊叹曰吾过矣同僚能诗而吾不知乃留而慰荐之
　　蜀人魏野隠居不仕善为诗卜居陜州东门外有陜州平陆县诗云寒食花藏县重阳菊遶湾一声离岸橹数点别州山最为警句当世显人多与之游冦忠愍尤爱之尝有赠忠愍诗云好向上天辞富贵却来平地作神仙后忠愍镇北都召野置门下北都有妓女美色而举止生硬土人谓之生张八因府会忠愍令乞诗于野野赠之诗曰君为北道生张八我是西州熟魏三莫道樽前无笑语半生半熟未相谙出梦溪笔谈
　　世传野尝从莱公游陜府僧舍各有留题后复同游见莱公诗已用碧纱笼护而野诗独否尘昏满壁时有从行官妓颇慧黠即以袂就拂之野徐曰若得常将红袖拂也应胜似碧纱笼莱公大咲出青箱杂记
　　宋子京知成都带唐书于本任刋修毎宴罢盥潄毕开寝门垂一帘燃二椽烛媵婢夹侍和墨伸纸逺近观者皆知尚书修唐书望之若神仙焉景文作诗纎丽号西昆体而成都文类有咏海棠排律更佳
　　赵清献知成都日以一琴一鹤自随及再至屏去龟鹤止一苍头执事张公裕作诗送之云马谙旧路行来滑龟放长江不共来复观王素听运使阅道殿院抚琴诗亦云雷琴一张龟一只惟将二物娱幽情可知清献携鹤之外又携龟矣
　　范成大新作官梅庄又有种竹了戏题爱山亭诗皆宣华废苑又有雨后东郭排岸司申梅开及三分戏书小絶令一面开宴当时风味犹可想见
　　范成大诗注蜀人乡音极难解其为京洛音辄谓之虏语或是僣伪时以中国自居循习至今不改也既又讳之改为鲁语尤可咲故就用其字云耳畔逢人无鲁语演和尚云禅人回到成都切须记取鲁语
　　文彦博庆厯间知益州多燕集有飞语至京师御史何郯圣从谒告归里上遣伺察之张俞少愚潞公客也迎见圣从于汉州有营妓杨姓者善舞圣从喜之少愚因取项帕题诗曰蜀国佳人号细腰东台御史惜妖娆从今唤作阳台栁舞尽春风万万条后数日圣从至成都颇严重一日潞公大作乐以宴之迎此妓杂府妓中歌少愚之诗以酌圣从毎为之醉及还朝潞公之谤乃息此与陶榖使江南事颇同
　　郑刚中镇蜀眷妓曰阎玉所居富春坊忽民间遗火郑公于火明中获一旗上有诗乃借东坡海棠为之云火星飞入富春坊天恣风流此夜狂只恐夜深花睡去高烧银烛照红妆公一见曰必道山公子也杨曼倩古今词语中亦有此诗出白獭髓
　　范景仁镇喜为诗年六十三致仕一朝思乡里遂轻行入蜀故人李才元大临知梓州景仁枉道过之归至成都日与乡人乐饮散财于亲旧之贫者遂游峨眉青城山下巫峡出荆门凡期岁乃还京师在道作诗凡二百五篇其一联云不学乡人夸驷马未饶吾祖泛扁舟此二事他人所不能用也出温公诗话
　　仁寿龙昌期初谒王荆公安石投刺称诗人左右曰何物书生敢于丞相前称诗人耶公揖之入值军人运沙遂命赋此应声云茫茫黄出塞漠漠白铺汀鸟去风平篆朝回日射星公大赏之出本志
　　张安道与欧文忠素不相能庆厯初杜祁公韩富范四人在朝欲有所为文忠为谏官恊佐之而前日吕申公所用人多不然于是诸人皆以朋党罢去而安道继为中丞颇弹击以前事二人遂交怨葢趣操各有主也嘉佑初安道守成都文忠为翰林苏明允父子自眉州走成都将求知安道安道曰吾何足以为重其欧阳永叔乎乃为作书办装使人送之京师谒文忠文忠得明允父子所著书大喜曰后来文章当在此即极力推誉天下于是高此两人子瞻兄弟后出入四十余年虽物议于二人各不同而亦未尝敢有纎毫轻重子其间也出石林避暑录
　　老泉携东坡颍濵谒文定公时方习制科业将应诏文定公忽出题令人持与坡颍云请学士拟试文定公于壁间窥之两公得题各就坐致思颍于一题有疑指以示坡坡不言但举笔倒敲几上云管子注颍濵疑而未决也又指其次东坡以笔勾去即拟撰出以纳文定阅其文益喜勾去一题乃无出处文定欲试之也次日文定见老泉云二子皆天才长者明敏尤可爱然少者谨重成就或过之所以二公受知文定而颍濵感之尤深出瑞桂堂暇录
　　老泉布衣时初未有名雅安守刘太简简夫独深知之以书荐于韩魏公欧阳文忠公张文定公辞甚切至文亦高雅今蜀人多传其本而东坡颍濵二公独无一语及太简者老泉集中与太简往来亦止有辞召试一书耳如与太简请纳拜蜀人至今传集亦不载初疑偶然久之又得老苏所作太简墓铭亦不在集中乃知编集时有意删去不知其意果何在也出老学庵续笔
　　苏明允至和间来京师既为欧阳文忠公所知其名翕然韩忠宪诸公皆待以上客尝遇重阳忠宪置酒私第惟文忠与一二执政而明允乃以布衣参其间都人以为异礼席间赋诗明允有佳节屡从愁里过壮心时傍醉中来之句其意气尤不少衰明允诗不多见然精深有味语不徒发正类其文如读易诗云谁为善相应嫌瘦后有知音可废弹婉而不迫哀而不伤所作自不必多也出石林诗话
　　东坡老翁泉诗井中老翁娱年华白沙翠石公之家公来无踪去无迹井面团露水生花翁今与世两无与何事纷纷惊牧竖改颜易服与世同无使世人知有翁说家又载东坡图书刻有老泉二字如此则老泉之号未应属明允也
　　洪容斋随笔言东坡慕白乐天因以为号慎按南宾志云东坡西坡皆白文公故迹樊汉炳诗曰忠黄江上两东坡二老遗风凛不磨人得矜夸知地胜天教流落为才多以此验之信然出丹铅录
　　予尝梦客有携诗相过者觉而记其一诗云道恶贼其身忠先爱厥亲谁知畏九折亦自是忠臣又有数句若铭赞者云道之所以成不害其耕德之所以修不贼其牛出志林
　　东坡先生在岭南言元佑中有见李白在酒肆中诵其近诗云朝披梦泽云笠钓青茫茫此非世人语也少游尝手录其全篇叙云观顷在京师有道人相访风骨甚异语论不凡自云尝与物外诸公往还口诵二篇云东华上清监清逸真人李白作也诗云人生烛上花光灭巧妍尽春风遶树头日与化工进昔我飞骨时惨见当涂坟青松霭朝霞缥缈山下村既死明月魄无复玻璃魂念此一脱洒长啸登昆仑醉着鸾鳯衣星斗俯可扪又云朝披梦泽云笠钓青茫茫寻流得双鲤中有三元章篆字若月蛇逸势如飞翔归来问天姥妙义不可量金刀割青素灵文烂煌煌燕服十二环想见仙人房暮跨紫鳞去海气侵肌凉龙子善变化化作梅花妆遗我累累珠靡非明月光劝我穿绛缕系作裙间裆揖子以疾去谈笑闻余香出侯鲭录
　　子瞻尝于淯井监得西南夷人所卖蛮布弓衣其文织成梅圣俞春雪诗一首朔风三日暗吹沙蛟龙卷起喷成花花飞万里夺晓月白石烂堆愁女娲大明广庭踏朝贺雉尾不扫粘官靴宫中才人承圣颜奉觞称寿呼南山三公免责百姓喜斗酒十千谁复悭此诗在圣俞集中未为絶唱葢其名重天下一篇一咏传落夷狄而异域之人贵重之如此耳子瞻以余尤知圣俞者得之因以见遗余家旧畜琴一张乃寳厯三年雷会所断距今二百五十年矣其声清越如击金石遂以此布更为琴囊二物真余家之寳玩也出六一诗话
　　东坡送戴蒙赴成都玉局观诗云拾遗被酒行歌处野桥官栁西郊路闻道华阳版籍中至今尚有城南杜按费着氏族谱称少陵之后者系宗武所传予阅眉州志杜莘老青神人甫十三世孙坡后亦提举玉局观未赴东坡云吾昔自杭移高密与杨元素同舟而陈令举张子野皆从予过李公择于湖遂与刘孝叔俱至松江夜半月出置酒垂虹亭上子野年八十五以歌辞闻于天下作定风波令其畧云见说贤人聚吴兴试问也应傍有老人星坐客欢甚有醉倒者此乐未尝忘也去今又七年子野孝叔令举皆为异物而松江桥亭今岁七月九日海风驾潮平地丈余荡尽无复孑遗追思曩时真一梦尔按苕溪渔隠曰吴兴郡圃今有六客亭即公择子瞻元素子野令举孝叔时公择守吴兴也东坡又云余昔与张子野刘孝叔李公择陈令举杨元素会于呉兴时子野作六客辞其卒章云尽道贤人聚呉兴试问也应傍有老人星凡十五年再过呉兴而五人皆已亡矣时张仲谋与曹子方刘景文苏伯固张秉道为坐客仲谋请作后六客辞云月满苕溪照野堂五星聚处一老斗光芒十五年间真梦里何事长庚对月独凄凉绿发苍颜同一醉还是六人吟啸水云乡宾主谈锋谁得以看取曹刘今对两苏张出绵竹志元素绵竹人
　　章詧字隠之本闽人迁于成都数世矣善属文不仕晩用太守王素荐赐号冲退处士一日梦有人寄书召之者云东岳道士书也明日与李士宁游青城濯足水中詧谓士宁曰脚踏西溪流去水士宁荅曰手持东岳寄来书詧大惊不知其所自来也未几詧果死士宁蓬州人也语黙不常葢得道者百岁乃死常见予成都曰子甚贵当策举首已而果然出志林
　　东坡云赵伯成家有丽人仆忝乡人不肯开樽徒吟春雪美句因次其韵一笑诗云朱帘绣户未曽开谁见梅花落镜台试问高吟三十韵何如低唱两三杯莫嫌衰鬂聊相暎须得纎腰与共回知道文君隔青琐梁园赋客肯言才仍自注其末聊荅来句义取一人而已罪过罪过出古今诗话
　　子由一字同叔东坡有还须畧报老同叔之语又元日立春云己夘嘉辰寿阿同元日己夘为子由本命出霏雪录子瞻一字和仲见子由所作墓志
　　苏小妹老苏先生之女幼而好学慷慨能文适其母兄程浚之子之才先生有诗曰汝母之兄汝伯舅求以厥子来结姻乡人嫁娶重母族虽我不肯将安云人言苏子无妹却有此诗出苏氏小抄
　　东坡诗云清吟杂梦寐得句旋已忘固已竒矣晩谪惠州复出一联云春江有佳句我醉堕莽则又加于少作一等近世诗人老而益严葢未有如东坡者也学者或以易心读之何哉淳熈九年五月二十六日玉局祠吏陆游书于镜湖下鸥亭
　　文同与可蜀人与苏子瞻厚为人靖深超然不婴世故善画墨竹作诗骚亦过人熈宁初时论既不一士大夫好恶纷然同在馆阁未尝有所向背时子瞻数上书论天下事退而与宾客言亦多以时事为讥诮同极以为不然毎苦口力戒之子瞻不能聴也出为杭州通判同送行诗云北客若来休问事西湖虽好莫吟诗及黄州之谪正坐杭州诗语人以为知言出石林诗话
　　予在成都偶以事至犀浦过松林甚茂问驭卒此何处荅曰师塔也葢谓僧所葬之塔于是乃悟杜诗黄师塔前江水东之句已下三则俱老学庵笔记
　　予游大邑鹤鸣观所谓张天师鹤鸣化也其东北絶顶又有上清宫壁间有文与可题一絶曰天气阴阴别作寒夕阳林下动归鞍忽闻人报后山雪更上上清宫上看
　　汉嘉城西北山麓有一石洞泉出其间时闻洞中泉滴声良久一滴清如金石黄鲁直题诗云古人题作丁东水自古丁东直到今我为改名方响洞要知山水有清音
　　绍圣二年四月甲申山谷以史事谪黔南道间作竹枝词二篇题歌罗驿曰撑厓拄谷蝮蛇愁入箐攀天猿掉头鬼门闗外莫言逺五十三驿是皇州浮云一百八盘萦落日四十九渡明鬼门闗外莫言逺四海一家皆弟兄自书其后曰古乐府有巴东三峡巫峡长■〈犭员〉鸣三声泪沾裳但以抑怨之音和为数叠惜其声今不传余自荆州上峡入黔中备尝山川阻险因作二叠传与巴娘今以竹枝歌之前一叠可和云鬼门闗外莫言逺五十三驿是皇州后一叠可和云鬼门闗外莫言逺四海一家皆弟兄或各用四句入阳闗小秦王亦可歌也是夜宿于驿梦李白相见于山间曰予往谪夜郎于此闻杜鹃作竹枝词三叠世传之不子细忆集中无有三诵而使之传焉其词曰一声望帝花片飞万里明妃雪打围马上胡儿那解听琵琶应道不如归竹竿坡面蛇倒退摩围山腰猢孙愁杜鹃无血可续泪何日金鸡赦九州岛命轻人鲊瓮头船日瘦鬼门闗外天北人堕泪南人笑青壁无梯闻杜鹃今豫章集所刋葢自谓梦中语也音响节奏似矣而不能揜其真亦寓言之流欤桯史
　　史琰字炎玉好学娴文州刺史张誾聘为冡子祺之配祺亦有才与炎玉酬唱成集题曰和鸣作字用秃笔体法古劲黄山谷与祺父有内亲而祺弟祉亦以进士为青神尉山谷亲来访之炎玉致书尝缄绿菜以赠山谷为之赞曰蔡蒙之下彼江一曲有茹生之可以为蔌蛙蠙之衣采采盈掬芼以辛咸宜酒宜餗在吴则紫在蜀则绿其臭味同逺故不录颁我旨蓄史君炎玉出眉州志
　　涪翁过泸南泸帅留府会有官妓盻盻帅尝宠之涪翁赠浣沙溪词曰脚上靴儿四寸罗唇边朱麝一樱多见人无语但回波料得有心怜宋玉祗因无奈楚襄何今生有分向伊么盻盻拜谢涪翁泸帅令唱词侑觞唱惜春容涪翁大喜醉饮而别出山堂肆考
　　鲁直诗序云觉范道人种竹于所居之东轩使君杨梦贶题其轩曰也足取古人但有岁寒心两三竿也足之句仍为之赋诗余辄次韵云道人手种两三竹使君忽来唾珠玉不须客赋千首诗若是赏音一夔足世人爱处但同流一丝不挂似太俗客来若问有何好道人优昙逺山绿按其地在简池郡南一里景德观
　　鲁直量移戎州丹棱杨素从之游鲁直曰安得竒士而有力者尽刻杜子美在蜀所作使大雅之音复盈三巴耳哉素闻之欣然请攻坚珉募善工作华堂以宇之黄伟其言悉书子美诗遗之因以大雅名堂且为之记
　　陆放翁之蜀宿一驿中见题壁云玉阶蟋蟀闹清夜金井梧桐辞故枝一枕凄凉眠不得呼灯起作感秋诗放翁询之驿卒女也遂纳为妾方余半载夫人逐之妾赋卜筭子云只知眉上愁不知愁来路窻外有芭蕉阵阵黄昏雨晓起理残妆整顿教愁去不合画春山依旧留愁住出随隠漫录
　　放翁在蜀日有所盻尝赋诗云碧玉当年未破瓜学成歌舞入侯家如今顦顇蓬窻底飞上青天妬落花出蜀后毎怀旧游多见之赋咏有云金鞭珠弹忆春游万里桥东罨画楼梦倩晩风吹不断书凭春雁寄无由镜中颜发今如此席上宾朋好在不箧有吴笺三百个拟将细字写春愁又云裘马清狂锦水濵最繁华地作闲人金壶投箭消长日翠袖传杯领好春幽鸟语随歌处拍落花铺作舞时茵悠然自适君知否身与浮名孰是亲又以此诗櫽括作风入松云十年裘马锦江濵酒隠红尘黄金选胜莺花海倚疎狂驱使青春吹笛鱼龙尽出题诗风月俱新自怜华发满纱巾犹是官身鳯楼曽记当年语问浮名何似身亲欲写吴笺说与这回真个闲人出癸辛杂识
　　韩驹诗题云仙泉虞童子郎使者闻诸朝三年不加考故作二絶以赠之归七岁澜翻数万言饥鹰引子望腾骞时人不识甘罗軰寂寞题诗归故园不作西京童子郎时人何自识黄香还乡再诵五千卷十八重来谒太常按此即汉时童子郎　国初尝有此选蜀中相传成弘间新都杨文忠公亦在选列
　　驹字子苍仙井人今并入仁寿作诗法名陵阳正法眼吕仁作江西诗泒图置驹其间而驹不悦
　　右陵阳先生韩子苍诗草一卷得之其孙籍先生诗擅名天下然反复涂乙又厯疏语所从来其严如此可为后軰法矣予闻先生诗成既以予人久或累月逺或千里复追取更定无毫发恨乃止则此草亦未必皆定本也大歇庵诗一章徐师川作而先生手录之亦足见其无昔人争名之病矣故附见卷中淳熈庚子四月二十二日笠泽陆游书
　　唐子西尝见桃李盛开而梅尚存数枝因作诗时张无尽天觉被召乃以诗投之云桃花能红李能白春来何处无颜色不应尚有一枝梅可是东君苦留客向来开处当严冬桃李未在交游中只今已是文人行勿与少年争春风无尽大加称赏出墨庄漫录
　　兵部侍郎刘朝美仪鳯普州人性酷嗜书喜传录初以礼部郎兼摄秘书少监后即真凡秘府书籍传写殆遍如国史之类又置副本亲自校酬至杜门絶交迁兵侍犹传写不已张持国为副端言其书癖至旷废职事以是罢归蜀诗人闗寿卿为著作佐郎以诗饯行曰公议久不作世无真是非祗因飜故纸不觉蹈危机东壁梦初断西山蕨正肥十年成底事赢得载书归出庚溪诗话
　　李焘过成都净名院曰触目都似曽到问讯乃非也其自题龙鹄山房诗云已作清时鸟乱飞杜鹃更劝阿谁归似嫌住处犹城郭不解携家隠翠微极有风韵可想陈甲字升父隆州人绍兴间为蜀帅李公璆之客馆于双竹斋夜见数妇笑语有吟两絶句者因忽不见晓雨廉纎梅子黄晩云卷雨月侵廊树阴把酒不成饮说着无情更断肠旧时衣服尽云霞不到迎仙不是家今日楼台浑不识秪因古木记宣华
　　朱乗题雁入月新霜岸草枯数声哀怨雁来初凭君试向沙汀看恐带匈奴二帝书高宗闻之叹曰此人颇有爱君之心出保宁府志
　　苏云卿与张魏公浚友魏公既相云卿隠豫章东湖鬻蔬自给公托漕帅聘之微服乃得见诘朝再至则闭闗矣启之惟书与金在不启封曽苍山作歌云东湖湖面波渺弥东湖岸上春土肥先生锄云明月晓种来蔬甲今成畦把茅萧萧环四壁此身不愿人间识乾坤清夷那复知寸心杳缈黄尘隔故人子房今九云交情不断江湖濵江西使漕郄驺骑故作敲门问字人黄金百镒笺一幅多谢春风到茅屋君为使者吾邦民见君容我更樵服故人与我情重哉君且归矣明当来明朝启扉人不见黄金不动书不开使者持书三太息封书径上黄扉侧翩翩鹤驭云冥冥空向湖山访行迹向来桐江严子陵曽得故人双眼青芒鞋却踏金华路太史惊夸说客星先生得书掉头去并此湖光不回顾梦夫孀妇截鬂鬟亦有老大闺中女苍山此歌可激贪鄙张世南游宦纪闻载宋隠逸记苏翁本末甚详
　　谢慧卿巴谢氏女也颇能诗虽不尽合亦一方之秀有窃仙自乐诗云寻得桃源可悟仙丹书惟恐鳯飞传雨收峰顶云归洞风到池塘月满天清脱可喜有闺余集题咏甚富出河上楮谈
　　成都女郎张窈窕上任事者诗曰昨日买衣裳今朝卖衣裳衣裳都卖尽羞见嫁时厢有卖愁应缓无时心转伤故园千里隔何处是蚕桑出鉴戒录
　　阆中寿圣院僧冲古者工于诗其挽光献太后云昔补一天成大业晩扶双日耀重离有诗五百余篇题曰锦屏集又僧惟聪能诗曽赋春阴云好花分日少闲草占春多亦佳句也眉阳人见本志
　　蜀僧号峨眉道者戒律甚严不下山二十年一日有布衣青裘昂然一伟人来与语良久期以明年是日复相见于此愿少见待明年是日方午道者沐浴端坐而逝至暮伟人果来问道者安在曰亡矣伟人叹息良久书数语于堂侧壁间絶高处语云落日斜西风冷幽人今夜来不来教人立尽梧桐影字画飞动如翔鸾舞鳯非世间笔也或云吕洞宾作出竹坡诗话
　　蜀僧希昼游雁荡山云天长来月正木末度猿稀荅黄桂州云束书逢岁嗣去梦厯峯危送广漕云春生桂岭外人在海门西送僧东归云帆云先寒雁经声隠暮潮宋承旨林亭云雪溜垂危石棋灯射逺林赠僧云潄齿氷溪逺闻蝉云屋深送人云玉绳天阙近金柝海城秋赠勾学士云晓天金马路晩岁石霜心寄人云山日秋光短江虹晩影低送新津尉云剑月啼猿苦江沙濯锦寒北宫书亭云花露盈虫穴梁尘堕燕泥赠闗上人云寄禅闗树老乞食塞城荒送僧归新安云风泉旧听僧窻改云火曽行鸟径残春山云芳树侵云老孤泉落石危送人归南海云落日横秋岛寒涛兀夜船出谈苑
　　长和国使人布燮听蜀妓洞云歌诗云嵇叔夜鼓琴饮酒无闲暇若使当时闻此歌抛掷广陵都不藉刘伯伦虚生浪死过青春一饮一石犹自醉无人为尔卜深尘出鉴戒录
　　汉州崇圣寺寒食日忽有朱衣一人紫衣一人气貌甚伟驱殿仆马极盛寺僧谓州官至奔出迎接皆非也与僧展揖甚恭唯少言语命笔各题一絶句于壁朱衣诗曰禁烟佳节同游此正值荼醿夹岸香缅想十年前往事强吟风景乱愁肠紫衣诗曰策马暂寻原上路落花芳草尚依然家亡国破一场梦惆怅又逢寒食天题罢上马疾去出松径失其所在但觉异香经月不散其诗于今见存出玉堂闲话
　　虞伯生先生集杨仲弘先生载同在京日杨先生毎言伯生不能作诗虞先生载酒请问作诗之法杨先生酒既酣尽为倾倒虞先生遂超悟其理继有诗送袁伯长先生桷扈驾上都以所作诗介他人质诸杨先生先生曰此诗非虞伯生不能也或曰先生尝谓伯生不能作诗何以有此曰伯生学问高余曽授以作诗法余莫能及又以诣赵魏公孟俯诗中有山连阁道晨留辇野散周庐夜属櫜之句公曰美则美矣若改山为天野为星则尤美虞先生深服之故国朝之诗称虞赵杨范揭焉范即德机先生梈揭即曼硕先生徯斯也尝有问于虞先生曰仲弘诗如何先生曰仲弘诗如百战徤儿德机诗如何曰德机诗如唐临晋帖曼硕诗如何曰曼硕云美女簮花先生诗如何笑曰虞某汉廷老吏葢先生未免自负公论以为然出辍耕录

　　蜀中广记卷一百三

　　●钦定四库全书

　　蜀中广记卷一百四

　　（明）曹学佺 撰

　　○诗话记第四

　　花间集十卷孟蜀卫尉少卿赵崇祚选欧阳烱序内云李太白应制清平乐四首为词体之祖不知陈隋之玉树后庭花水殿歌词已有之矣
　　唐人长短句诗之余也始于李太白太白以草堂名集故谓之草堂诗余
　　贾逵曰粱米出蜀汉香美逾于诸粱号曰竹根黄梁州得名以此秦地之西炖煌之间亦产粱米土沃类蜀故号小梁州调名有小梁州为西音唐吕元济上书比见方邑相率为浑脱队骏马胡服名曰苏幕遮今之曲名取此李太白诗公孙大娘浑脱舞即此际之事也已下出词品
　　释典云西域诸国妇女编髪垂髻饰以杂华曰鬘中国佛像璎珞之饰是其制也彼土称菩萨鬘调名菩萨鬘取此作菩萨蛮者非太白菩萨鬘词平林漠漠烟如织寒山一带伤心碧暝色入高楼有人楼上愁阑干空伫立宿鸟归飞急何处是归程长亭复短亭此思蜀之作也
　　禁庭春昼莺羽披新绣百草巧求花下鬬只赌珠玑满斗日晩却理残妆御前闲舞霓裳谁道腰肢窈窕折旋消得君王禁闱秋夜月探金窓罅玉帐鸳鸯喷沉麝时落银灯香灺女伴莫话孤眠六宫罗绮三千一笑皆生百媚宸游教在谁边右清平乐令二阕太白应制作也见吕鹏遏云集原四首黄玉林以其二首无清逸气韵止选二首
　　孙光宪蜀之资州人事荆南高氏为从事有文学名著北梦琐言其辞见花间集一庭疎雨湿春愁秀句也李后主之细雨湿流光本此
　　韦庄诉衷情词云碧沼红芳烟雨静倚兰桡动玉佩交带袅纎腰鸳梦隔星桥迢迢越罗香暗销坠花翘此在成都时作也蜀之妓女至今花胜之饰名曰翘儿花
　　张泌江城子云浣花溪上见卿卿脸波秋水明黛眉轻绿云高绾金簇小蜻蜓好事问他来得么和笑道莫多情按小蜻蜓之饰正所谓翘儿花也
　　韦庄有浣花集词尚绮靡其河传二首皆浣花溪作也春晩风暖锦城花满狂杀游人玉鞭金勒寻胜驰骤轻尘惜良晨翠娥争劝临卭酒纎纎手拂面垂丝栁归时烟里钟鼔正是黄昏暗销魂锦浦春女绣衣金缕雾薄云轻花深栁暗时节正是清明雨初晴玉鞭魂断烟霞路莺莺语一望巫山雨香尘隠映遥见翠槛红楼黛眉愁
　　庄又有清平乐调云何处游女蜀国多云雨云解有情花解语窣地绣罗金缕妆成不整金钿含羞待月秋千住在绿槐阴里门临春水桥边
　　古今词话云王蜀时有王州守门下客栁梢青晓星明灭陇头残月一词葢赠所遇红梅仙子作也杨用修以为五代鬼仙所作非太白长吉之流不能及此或未之考耶红梅仙诗在巴州废义阳县乃州守王鹗之子所遇又云在崇庆州有红梅仙阁崇庆旧名蜀州必沿蜀字之误耳
　　无名氏后庭怨宋建隆中旭川筑城掘得石刻葢唐人语也词曰千里故乡十年华屋乱魂飞过屏山矗眼重眉褪不胜春菱花知我销香玉双双燕子归来应解笑人幽独断歌零舞遗恨清江曲万树绿低迷一庭红■〈艹朴〉蔌旭川今入荣县
　　梼杌载毛文锡鹿虔扆欧阳烱韩琮阎选皆蜀人事孟后主有五鬼之号俱工小词并见花间集杨用修云此集久不传正德初予得之于昭觉寺寺乃孟氏宣华宫故址也后传刻于南方
　　用修百琲明珠选毛文锡一首深相忆莫相忆相忆情难极银汉是红墙一道遥相隔金盘珠露滴两岸榆花白风揺玉佩清今夕为何夕此花间集所无
　　醉公子者孟蜀顾夐辞也河汉秋云澹红藕香侵槛枕倚小山屏金铺向晩扄睡起横波慢独坐情何限衰栁数声蝉魂销似去年
　　南史王晞诗日蓦当归去鱼鸟见留连俗本改蓦作暮浅矣孟蜀牛峤辞蓦天空波浪急正用晞语
　　牛峤有女冠子四阕绿云高髻点翠匀红时世月如眉浅笑含双靥低声唱小词眼看惟恐化魂荡欲相随玉趾回娇步约佳期又锦江烟水卓女烧春浓美小檀霞绣带芙蓉帐金钗芍药花额黄侵腻发臂钏透红纱栁暗莺啼处认郎家按烧春酒名其法始于卓文君
　　又星冠霞帔住在蘂珠宫里佩丁当明翠揺蝉翼纎袿理宿妆醮坛春草绿药院杏花香青鸟传心事寄刘郎又双飞双舞春昼后园莺语卷罗帏锦字书封了银河雁过迟鸳鸯排寳帐荳蔻绣连枝不语匀珠涙落花时牛希济次之亦四阕蕙风芝露坛际残香轻度蘂珠宫苔点分圆碧桃花践破红品流巫峡外名籍紫微中真侣墉城会梦魂通又澹花瘦玉依约神仙妆束佩琼文瑞露通宵贮幽香尽日焚碧烟笼绛节黄藕冠浓云勿以吹箫伴不同羣又鳯楼琪树惆怅刘郎一去正春深洞里愁空结人间信莫寻竹疎斋殿逈松密醮坛阴倚云低首望可知心又步虚坛上绛节霓旌相向引真僊玉步揺蟾影金炉袅麝烟露浓霜简湿风紧羽衣偏欲留难得住却归天按女冠子起骆宾王代女道士王灵妃赠李荣长篇王右丞集云李荣巴西绵州人也为道士知名
　　蜀路泥溪驿天圣中有女郎卢氏者随父往汉州作县令替归题于驿舍之壁其序畧云登山临水不废于讴吟易羽移商聊舒乎羁思因成鳯栖梧曲子一阕聊书于壁后之君子览者毋以妇人窃弄翰墨为罪词曰蜀道青天烟霭翳帝里繁华迢逓何时至回望锦川挥粉涙鳯钗斜亸乌云腻钿带双垂金缕细玉佩玎珰露滴寒如水从此鸾妆添逺意画眉学得遥山翠此墨客挥犀所载也旧志以此词题剑门作而钿带双垂句作钿带香盘微有小异今剑门泥溪驿已废
　　苏易简梓州人太平兴国六年状元所著有文集及文房四谱行世宋世蜀之大魁自苏始其后阆州三人简州四人夔州一人终宋三百年得十六人而陈氏许氏皆兄弟可谓盛矣苏之词惟越江吟应制一首见杨用修百琲明珠
　　张孝祥安国宋简池四状元之一也迁居厯阳湖濵自号于湖平昔为辞未尝着稿笔酣兴徤顷刻即成无一字无来处如歌头凯歌诸曲骏发蹈厉寓以诗人句法有于湖紫薇雅辞一卷汤衡序其咏物之工如罗帕分柑霜落齿氷盘剥芡珠盈掬写景之妙如秋净明霞乍吐曙凉宿霭初消丽情之句如佩解湘腰钗孤楚鬓不可胜载其玉鞭亭满江红云千古凄凉兴亡事但悲陈迹凝望眼吴波不动楚山空碧巴滇绿骏追风逺武昌云斾连天赤笑老奸遗臭到如今留空碧边书静峰烟息通轺传销锋镝仰太平天子圣明无敌蹙踏扬州开帝里渡江天马龙为匹看东南佳气欝葱葱传干亿按晋明帝本纪帝乗巴滇小骏往觇王敦营垒故词中及之 
　　临卭重客蜀相如被服容冶人闲都上宫烟娥笑迎客绣屏六曲红氍毹霰珠穿帘洞房晩歌倚瑶琴半羞懒天寒日暮可奈何挂客冠缨玉钗冷钗冷鬓云晩罗袖拂人花气暖风流公子来应逺半倚瑶琴羞懒云寒日暮天微霰无处不堪肠断　右咏文君
　　寒云夜卷霜倒飞一声水调凝秋悲锦靴玉带舞回雪丞相筵前看柘枝河东词客今何地密寄软绡三尺泪锦城春色隔瞿唐故华灼灼今憔悴憔悴何郎地密寄软绡三尺泪传心语眼郎应记翠袖犹芬仙桂愿郎学做蝴蝶子去去来来花里　右咏灼灼
　　右二阕毛泽民调咲白语也蜀中文君人皆知之灼灼乃成都营妓与御史裴质善词中所咏正其事
　　东坡词雄海内其忆故乡者二首卜筭子云蜀客到江南长忆吴山好呉蜀风流自古同归去应须早还与去年人共藉西湖草莫惜樽前子细看应是容颜老河满子在湖州作云见说岷峨凄怆旋闻江汉澄清但觉秋来归梦好西南自有长城东府三人最少西山八国初平莫负花溪纵赏何妨药市微行试问当垆人在否空教是处闻名唱着子渊新曲应须分外含情更有戚氏一首言周穆王宾西王母之事旧刻在眉州并录之玉龟山东皇灵嫓统羣仙绛阙岧嶤翠房深逈倚霏烟幽闲志萧然金城千里锁婵娟当时穆满巡狩翠华曽到海西边风露明霁鲸波极目势浮舆葢方圆正迢迢丽日玄圃清寂琼草芊绵争解绣勒香鞯鸾辂驻跸八马戏芝田瑶池近画楼隠隠翠鸟翩翩肆华筵间作管鸣弦宛若帝所钧天稚头皓齿绿发方瞳圆极恬淡高妍尽倒琼壶酒献金鼎药固大椿年缥缈飞琼妙舞命双成奏曲醉留连云璈韵响写寒泉浩歌畅饮斜月低河汉渐渐绮霞天际红深浅动归思回首尘寰烂熳游玉辇东还杏花风数里响鸣鞭望长安路依稀栁色翠点春妍
　　苏叔党过东坡少子也草堂所载点绛唇二首高栁蝉嘶及新月娟娟皆其作也是时方禁坡文故隠其名相传之久或以为汪彦章非也
　　李邦直与东坡同时小词有杨花落燕子横穿朱阁苦恨春醪如水薄闲愁无处着绿野带江山落角桃杏参差残蕚厯厯桅樯沙外泊东风晩来恶为坡所称
　　范元实祖禹之子秦少游壻也学诗于山谷作诗眼一卷为人凝重尝在歌舞之席终日不言妓有问之云公亦解辞曲否笑荅云吾乃山抹微云女壻也可见当时盛唱此辞草堂诗余亦有范元实辞
　　苏养直名伯固东坡之族坡集中有送伯固兄诗是也其清江曲属玉双飞水满塘当时盛传小辞醉眠小坞黄茅店梦倚高城赤叶楼鹧鸪天中佳句也
　　程正伯号书舟眉山人东坡之中表也其酷相思辞云月挂霜林寒欲坠正门外催人起柰别离如今真个是欲住也留无计欲去也来无计马上离情衣上泪各自供憔悴问江路梅花开也未春到也须频寄人到也须频寄其四代好折红英皆佳见本集
　　正伯合江放舟作临江仙二阕云送我南来舟一叶谁教催动鸣榔高城不见水茫茫云湾纔几曲折尽九回肠买酒浇愁愁不尽江烟也共凄凉和天瘦了有何妨只愁今夜雨更做泪千行其二浓绿琐窓闲院静照人明月团团夜长幽梦见伊难瘦从香脸薄愁到翠眉残只道花时容易见如今花尽春阑画楼依旧五更寒可怜红绣被空记合时欢其愁倚栏三荣道上赋云山无数雨潇潇路迢迢不似芙蓉城下去栁如腰梦随春絮飘飘知他在第几朱桥说与杜鹃休唤怕魂销又有彭门道中早起渔家傲二首野店无人霜似水清灯照影寒侵被门外行人催客起因个事老来方有思家泪寄问梅花开也未爱花只有归来是想见小桥歌舞地浑舍喜天涯不念人憔悴其二独木小舟烟雨湿燕儿难点春江碧江上青山随意觅人寂寂落花芳草催寒食昨夜青楼今日客吹愁不得东风力细拾残红书怨泣流水急不知那个传消息此数首皆佳有所眷恋而然者合江亭芙蓉城俱锦官地也
　　李石字知几号方舟蜀之资县人文章盛传有续博物志小词亦风致草堂选烟栁疎疎人悄悄其夏夜辞也赠官妓有暖玉倚香愁黛翠劝人须要人先醉问道明朝行也未犹自记灯前背立偷垂泪好事者或改偷为佯
　　朝天子本蜀牡丹花色正紫如金紫大夫之服故名朝天紫后人以为曲名今以紫作子非也见陆游牡丹谱维扬张世文云水龙吟首句本是六字第二句本是七字陆放翁若摩诃池上追游路则七字下云红绿参差春晩却是六字又如后篇瑞鹤仙冰轮桂花满溢为句以满字叶而以溢字带在下句他如二句分作三句三句合作二句者尤多然句法虽不同而字数不少妙在歌者上下纵横取恊尔古诗亦有此法放翁水龙吟云摩诃池上追游路红绿参差春晩韶光妍媚海棠如醉桃花欲暖挑菜初闲禁烟将近一城丝管看金鞍驰道香车飞葢争先占新亭馆惆怅年华暗换黯销魂雨收云散镜奁掩月钗梁拆鳯秦筝斜雁身在天涯乱山孤垒危楼飞观叹春来只有杨花和恨向东风满
　　放翁又在荣南作水龙吟云樽前花底寻春处堪叹心情全减一身萍寄酒徒云散佳人天逺那更今年瘴烟蛮雨夜郎江畔漫倚楼横笛临窓看镜时挥涕惊流转花落月明庭院悄无言魂销膓断凭肩携手当时曽效画梁栖燕见说新来网萦尘暗舞衫歌扇料也羞憔悴慵行芳径怕莺儿见
　　放翁离小益作蝶恋花云水漾萍根风卷絮倩笑娇颦忍记逢迎处只有梦魂能再遇堪嗟梦不由人做梦若由人何处去短帽轻衫夜夜眉州路不怕银缸深绣户只愁风断青衣渡此首与渭南集校对絶不同大抵务观在蜀有所感屡见之咏前诗话中已及之
　　卢申之名祖皋卭州人有蒲江辞一卷乐章甚工字字可入律吕彭帅于吴江作钓雪亭擅渔人之窟宅以供诗境也约赵子野翁灵舒诸人赋之惟申之擅场如江涵雁影梅花瘦四望无尘雪飞风起夜窓如昼其警句也其贺新郎代妓送太守云春色元无主荷东君着意看承等闲分付多少无情风与浪又那更蝶欺蜂妬筭燕雀眼前无数纵使帘栊能爱护到如今已是成迟暮芳草碧遮归路看看做到难言处怕去仙槎轻转旌旗易歌襦袴月满西楼弦索静云蔽昆城阆府便恁地一帆轻举独倚阑干愁拍碎惨玉容泪眼如红雨去与住两谁诉详其语意妓必老大而见侮于恶少者太守公护持之耳
　　苕溪渔隠曰东坡云龙邱子自洛之蜀载二侍女戎装骏马至溪山佳处辄留数日见者以为异人后十年筑室黄冈之北号静庵居士作临江仙赠之云细马逺驮双侍女青巾玉带红靴溪山好处便为家谁知巴峡路却见洛城花面旋落英飞玉蘂人间春日初斜十年不见紫云车龙邱新洞府铅鼎养丹砂龙邱子即陈季常也秦太虚寄之以诗亦云侍童双濯玉鬂髪光可照骏马锦障泥相随穷海峤暮年更折节学佛得心要鬻马放阿樊幅巾对沉燎故东坡作诗戏之有忽闻河东狮子吼拄杖落手心茫然之句观此则知季常载侍女以逺游及暮年甘于枯寂葢有所制而然亦可悯笑也哉季常占籍青神县其孙曰去非南渡后又徙建业诗为高宗所简注而词亦佳语意超絶笔力排奡识者谓其可摩坡仙之垒后乃入闽作渔家傲云今日山头云欲举青蛟翠鳯移时舞行到石桥闻细雨听还住风吹却过溪西去我欲寻诗寛久旅桃花落尽春无数渺渺篮舆穿翠楚悠然处高林忽送黄莺语
　　宋扬补之别号逃禅自云子云之后也有传言玉女词题云许永之家水仙瑞香黄梅幽兰同坐名生四和即席赋此小院春长整整绣帘低轴异葩幽艳满千瓶百斛珠钿翠佩尘袜锦笼环簇日烘风和奈何芬馥鳯髓龙津觉从前气味俗夜阑人醉引春葱竞只愁飞去暗与行云相逐月娥好在为歌新曲又有蝶恋花词戏矮人者昔在仁皇当极治南极星官曽降为嘉瑞犹有画图传好事身材只恐君今是对酒不妨同看戏他日功名晏子堪为比更愿逺孙逢九世安排君在鸡窠里按洞冥志李员使琼州遇杨叟年已八十其祖百九十五尚在顷之鸡窠中一小儿出头下视其祖谓员曰此吾九代祖不语不食不知其年葢成都多侏儒故以南极晏子鸡窠戏之
　　韩驹字子苍蜀仙井人今井研县也其中秋念奴娇海天向晩一诗亚于东坡之作草堂已选咏雪作昭君怨云昨日樵村渔浦今日琼川银渚山色卷帘看老峰峦锦帐美人贪睡不觉天花剪水惊问是杨花是芦花笑林云一达官肃客其日偶然雪下问曰是杨花客对曰杨花又曰是芦花亦对曰是芦花言不敢拂之也子苍用事葢有所本云
　　何晋之小重山辞云绿树啼莺春正浓枝头青杏小绿成丛玉舡风动酒鳞红歌声咽相见几时重车马去匆匆路随芳草逺恨无穷相思只在梦魂中今宵月偏照小楼东临卭高耻庵云玉舡风动酒鳞红之句譬如云锦月钩造化之巧非人琢也此等句在天地间有限
　　李公昴名昴英号文溪资州盘石人送太守有有脚艳阳难驻一词得名然其佳处不在此文溪全集予家有之其兰陵王一首絶妙可并秦周辞云燕穿幙春在深深院落单衣试龙沬旋熏又怕东风晓寒薄别来情绪恶瘦得腰围栁弱清明近正似海棠怯雨芳疎任飘泊钗留去年约恨易老娇莺多误灵鹊碧云杳杳天涯各望不断芳草又迷香絮回文强写字屡错泪欲注还阁孤酌住春脚便彩局谁忺寳轸慵学阶除拾取飞花嚼是多少春恨等闲吞却猛拍阑干叹命薄悔旧诺
　　张震字东父号无隠居士蜀之遂宁人也孝宗朝为谏官有直声孝宗称其知无不言言无不当光宗朝以数直言去位时称王十朋去省为之空张震去台为之空一代名臣也而其词婉媚风流乃知赋梅花者不独宋广平也其蓦山溪青梅如豆一首草堂入选而失其名氏
　　刘泾字巨济简州人有前溪集其夏初临词小桥飞葢入横塘今刻本飞下落一葢字
　　简州刘光祖字德修号后溪有鹤林文集小词附焉其醉落魄云春风开者一时还共春风谢栁条送我今槐夏不饮香醪孤负人生也曲塘泉细幽琴写胡床滑簟应无价日迟睡起帘钩挂何不归与花竹秀而野
　　文及翁蜀人登第后期集西湖同年戏之曰蜀中有此景否及翁即席赋词荅之云一勺西湖水渡江来百年歌舞百年酣醉回首洛阳花世界烟渺黍离之地更不复新亭堕泪簇乐红妆揺画舫问中流击楫何人是千古恨几时洗余生自负澄清志更有谁磻溪未遇傅岩未起国事如今谁仗倚衣带一江而已便都道江神堪恃借问孤山林处士但掉头笑指梅花蕋天下事可知矣此即江南所谓煞风景也
　　琅嬛记载紫竹约方乔于望云门暂会久而不至墙阴之下闲履苍苔不胜怅恨作踏莎行一阕寄之醉栁迷莺懒风熨草约郎暂会门门道粉墙阴下待郎来藓痕印得鞋痕小花日移阴帘香失袅望郎不到心如捣避人愁入倚屏山断魂还向墙阴绕
　　方乔长夏读书于种梅馆忽紫竹遗以书大略云欲结朱绳应须素节泣珠成泪久比鲛人流火为期聊同织女春风鸳帐里不妨莺语惊寒暮雨雀屏中一任鸡声唱晓乔荅以玉楼春云绿阴扑地莺声近栁絮如绵烟草衬双鬟玉面碧囱人一纸银钩青鸟信佳期逺卜清秋夜桐树梢头明月挂天公若解此情深今岁何须三月夏
　　又云紫竹与方乔别久而想象难真因缀卜筭子序其悲愁眷恋觅银光笺书之词云绣阁锁重门携手终非易墙外凭他花影揺那得疑郎至合眼想郎君别久难相似昨夜如何绣枕边梦见分明是注云方乔安岳士人也安岳有大云山望云门者以此山名
　　杨直夫名栋青神人苏东坡赠以词云允文事业从容了要岷峨人物后先相照见说君王曽有问似此人才多少况蜀珍先已登廊庙但侧耳听新诏按小说高宗曽问马骐曰蜀中人才如虞允文者有几骐对曰未试焉知允文亦试而后知也苏与杨马皆蜀人杨在眉山为甲族直夫有妹通经学比于曹大家嫁虞氏生虞集为巨儒其学无师传于母氏也此事蜀人亦罕知故着之出丹铅录
　　李好义宕渠人开禧中殿帅有谒金门词花遇雨又是一畨红素燕子归来冲绣幕旧巢无觅处谁在玉楼歌舞谁在玉闗辛苦若使胡尘吹得去东风侯万户
　　元段平章夫人高氏天全招讨女也有玉娇枝词云风卷残云九霄冉冉逐龙池水云一片绿寂寞倚屏帏春雨纷纷促蜀锦半闲鸳鸯独自宿好语我将军只恐乐极悲生寃鬼哭出南诏事略已上二首皆伤边务而言

　　蜀中广记卷一百四

　　●钦定四库全书

　　蜀中广记卷一百五

　　（明）曹学佺 撰

　　○画苑记第一

　　成都周公礼殿圣贤图考云殿在子城内南门之东前汉文翁学宫故址后汉献帝兴平元年甲戌太守高眹重立旧号周公礼殿殿制甚古低屋方柱柱上狭下广与今异制殿有板龛护先圣像邱文播画山水龛后有板壁黄筌画湖滩邱画今亡独黄画存殿之壁高下三方悉图画上古以来君臣及七十二弟子像世传晋太康中太守张收之笔即铭剑阁张载父也宋嘉佑中王素命摹写为七卷凡一百五十五人为成都礼殿圣贤图绍兴中席益又摹写于石经堂凡一百六十八人案续记可辨识姓名者一百七十三人今貌像宛然者一百四十九人仅存髣髴者三十二人姓名存者六十五人今仍纪续记姓名于左
　　盘古　伏羲　神农　苍颉　沮诵　黄帝　少昊　高阳　祝融　高辛　尧　舜　禹　咎繇　稷　契　伯夷　夔　汤　伊尹　高宗　傅说　太王　王季　太伯　文王　武王　太颠　闳夭　散宜生　南宫括　太公　周公　召公　宣王　仲山甫　管仲　子产　老子　蘧瑗　孔子　颜回　闵损　冉耕【家语作冉有】　冉雍　冉求　端木赐　卜商　乐欬　仲由　有若　宓不齐　原宪　商泽　曽参　南宫韬【韬史记作括】　公冶长　言偃　公西箴【箴家语作减】　颜高【高家语作刻】　公西赤　樊须　宰予　高柴　任不齐　漆雕开　颜哙　冉孺　漆雕徒父【家语无父字】　荣旗【旗家语作祈】　奚容箴【家语无容字】　澹台【灭明】　琴牢　廉瑀　施之常　公伯寮　秦商　秦非　后处【后家语作石】　石作蜀【作家语作子】　邽巽【巽家语作选】　巫马施【施家语作期】廉洁　梁鳣　燕伋　孔忠　商瞿上【家语无上字】　郑国　曹恤　公晳哀【晳家语作西】　壤西赤【家语作穰驷赤】　颛孙师　原元籍【家语无元字】　公肩定【家语无定字】　漆雕哆【哆家语作侈】　曽点【点史记作箴】　公祖勾兹【家语无勾字】　步叔乗　左人郢【家语无人字】　颜无由【由家语作繇】　司马耕　颜祖【祖家语作相】　申傥【傥家语作绩】　秦祖　伯虔　颜幸　邬单【家语作悬亶】　叔仲会　公孙龙　冉季　秦冉　公良孺　狄黑　李氷　萧何　张良　叔孙通　陆贾　汉文帝　贾谊　文翁　汉武帝　董仲舒　公孙宏　倪寛　司马相如　王吉　萧奋　戴胜　匡衡　王尊　李强　庄君平　刘向　扬雄　汉光武　邓禹　张堪　张湛　桓温　刘平　锺兴　第五伦　廉范　班固　黄昌　种暠　马融　李膺　高眹　陈寔　服虔　陈纪　郑玄　诸葛亮　龎统　董和　费诗　谯周　锺繇　王肃　羊祜　张华　杜预　王浚　夏侯湛　乔智明　范广　王尊　谢安　桓石虔
　　已上元费着成都志所载其曰续纪者宋王刚中续成都古今记也今学宫惟存孔子及七十二子像又摹宋本而重刻云
　　益州学馆记云献帝兴平元年陈留高眹为益州太守更葺成都玉堂石室东别创一石室为周公礼殿其壁上所画上古盘古李老等神及厯代帝王之像梁上画仲尼七十二弟子及三皇以来名臣耆旧云是西晋太康中益州刺史张收笔古有益州学堂图今已别重妆无旧迹矣齐永明十年成都刺史刘悛再修玉堂礼殿灵宇严肃悛弟瑱善画性自天真时推妙手于殿画仲尼四科十哲像并车服礼器
　　张彦逺名画记云益州学堂图昔画古圣帝贤臣七十子后代又増汉晋帝王名臣及蜀之贤相牧守似东晋时物
　　王羲之与周益州书知有汉时讲堂是汉何帝时立此知画三皇五帝以来备有画又精妙甚可观也彼有能画者不欲因摹取当可得否信具告
　　郭若虚图画见闻志云汉文翁学堂在益州昔经颓废后汉高眹复缮立并画古人圣贤之像及瑞物于壁
　　靖康初资县令卢法初建惠逺堂摹礼殿人物图绘堂中绍兴中黔江学筑东西序亦绘七十子像子壁俱本志威逺志云县西十里伏羲洞石壁上镌有伏羲神农等像旁有碑亦苔蚀不知何代物
　　舆地纪胜云兰登山洞中有严君平刻像此山在南部县西四十里三面峻拔俯瞰西河严君平常隠此后于谷母岩上仙去曽有朝游蓬汉暮宿兰登之句
　　桓谭新论曰蜀人掦子云因众儒之说天以为葢常左旋日月星辰随而东西乃图画形体行度参以四时厯数昏明昼夜欲为世人立纪律以垂法后嗣
　　张华博物志云蜀郡太守刘褒画云汉图人见之觉热又画北风图人见之觉凉褒汉桓帝时人
　　刘泾王稚子石阙记石阙上下有衣冠鸟兽等像仅可辨气韵精简过于顾陆
　　汉王稚子阙两角有斗又作重屋四壁刻神像人物牛马之类今已漫灭出新都县志
　　王涣墓二石阙高各丈余望之俨一方柱但有觚棱与■〈厂外者内〉■〈广外稣内〉覆顶耳毎面阔不及二尺上层人物下层牛马有人控驭之盘旋绕柱宛若游龙皆凸欵也右阙漫灭殆尽左阙对墓一面正北存人物衣冠生动如天人者三其余人马花卉犹隠隠可辨
　　忠州临江县巴王庙前有丁房双阙对峙庙庭高可二尺上为层观飞檐裴■〈衣外回内〉四旁多刻车马人物左阙上为双扉其一扉微启有美人出半面而立皆极巧妙刻虽漫灭有汉丁房等字可认也出舆地碑目
　　吴书曰刘先主前后见张松法正因问蜀中阔狭兵器府库人马众寡及诸要害道里逺近松等具言之又画地图山川处所由是尽知益州虚实也
　　华阳国志诸葛亮为南夷作图谱先画天地日月君长城府次画神龙龙生夷及牛马羊后画部主吏乗马幡葢巡行安恤又画牵牛负酒赍金寳诣之之象以赐夷夷甚重之毎刺史校尉至赍以呈诣葢南夷之俗征巫鬼好诅盟投石结草官常以盟诅要之也
　　蜀志亮子瞻字思逺善书画为侍中仆射军师将军陆务观跋汉栢图云此图予家旧藏予居成都七年屡至汉昭烈惠陵此栢在陵旁庙中忠武侯室之南所谓先主武侯同閟宫者与此略无少异则画工亦当时名手也淳熈六年己亥识
　　益州中兴寺内墨池院有前汉扬子云庄君平李仲元三贤画像宋张俞赞出成都文类
　　宋祁知益州占学宫之西作文翁祠肖像于宁又绘相如王褒扬雄于东西壁绘高眹蒋堂于宧漏以配之见文翁祠记
　　东坡梦作司马相如求画赞其叙曰夜梦严君平司马相如扬子云合席而坐子云曰长卿久欲求公作画赞余辞以罪戾之余久废笔砚子云恳祈不获已为之既成子云戏余曰三赋果足以重赵乎余曰三赋足以重赵则子之太玄果足以重赵乎为之一笑而散赞曰长卿有意慕蔺之勇言还故乡闾里是耸景星鳯凰以见为宠煌煌三赋可使赵重
　　绵州志州西七里鳯岭下仙云观葢扬雄别墅也壁刻子云真像乃宋王助笔
　　汉隠士段翳故宅有画段隠君李真人二像出金堂志不知何代物
　　益州耆旧传汉嘉州孝女叔先雄自沉于江郡县表上为图像祠之
　　碑目云云阳县有汉处士金广延母子碑但刻人物初无文字
　　益部耆旧传曰益州刺史董荣图画谯周像于州学命从事李通颂之曰抑抑谯侯好古述儒寳道怀真览世盈虚雅名美迹终始是书我后钦贤无言不誉攀诸前哲丹青是图嗟尔来叶鉴兹显谟
　　河南宪幕何震得许旌阳传令工仿其事迹图画于德阳县祠堂壁间祠亦何君所建也出虞集本祠记
　　括异志成都画师许姓者善传神偶有弊衣憔悴人来求者许笑曰容状如此而求写耶其人解布囊出黄道服鹿皮冠白玉簮顶冠易衣危坐以手摩面则童颜矣已引其须应手而黒乃一美丈夫也许惊拜曰不知神仙降临道士曰君传吾象肆中有求售止取千钱后有识者曰此灵泉朱真人也求者辐辏许贪毎画取二千夜梦道士曰汝福有限忽吾言妄取将促而寿也因批其颊既寤头遂偏时人号曰许偏头
　　晋顾恺之画云台山记曰山有面则背向有影可令庆云西而吐于东方清天中凡天及水色尽用空青竟素上下以暎日西去山别详其逺近发迹东基转上未半作紫石如坚云者五六丈夹冈乗其间而上使势蜿蟺如龙因抱峰直顿而上下作积冈使望之蓬蓬然凝而上次复一峰是石东邻向者峙峭峰西连西向之丹崕下据絶磵画丹崕临涧上当使赫巘隆崇尽险絶之迹天师坐其上合所坐石及荫其磵中桃傍生石间画天师瘦形而神气逺据磵指桃回面谓弟子弟子中有二人临下倒身大怖流汗失色作王良穆然坐荅问而超升神爽精诣俯盻桃树又别作王赵趋一人隠西壁倾岩余见衣裾一人全见室中使轻妙泠然凡画人坐时可七分衣服彩色殊鲜微此正葢山高而人逺耳中段东面丹砂絶■〈山上咢下〉及荫当使嵃■〈山戋〉高岩孤松植其上对天师所壁以成磵磵可甚相近相近者欲令双壁之内凄怆澄清神明之居必有与立焉可于次峰头作一紫石亭立以象左阙之夹高岩絶■〈山上咢下〉西通云台以表路路左阙峰以岩为根根下空絶并诸石重势岩相承以合临东磵其西石泉又见乃因絶际作通冈伏流潜降小复东出下磵为石濑输没于渊所以一西一东而下者欲使自欲为图云台西北二面可一图冈绕之上为双碣石象左右阙石上作孤游生鳯当婆娑体仪羽秀而翔轩尾翼以眺絶涧后一段赤圻当使释弁如裂电对云台西鳯所临壁以成磵磵下有流清其侧壁外面作一白虎匍石饮水复为降势而絶凡三段山画之虽长当使画甚促不尔不称鸟兽中时有用之者可定其仪而用之下为磵物景皆倒作清气带山下三分居一以上使耿然成二重按此记自古相传脱误处不得善本校之出魏晋名流画赞云台在今苍溪县界
　　范蜀公跋醉僧图云此本醉僧图阎立本加冠巾者黄往道谓是顾凯之醉客图或疑蜀公得之传记往道以世所传便谓然今考于画记等书长康惟一西园图世犹有传摹得者与此异甚刘餗又谓阎令别作醉道图而醉僧图亦自见于世之二说者非也然衣服冠栉尊器皆是晋隋间所尚疑亦当时人所为自是极致至于放浪沈湎遁于真逸似是竹林人亦尝求于礼法不能约束而全纵荡者耶此非真到醉乡得酒中三昧亦不应知此其论笔力简古得形神全者皆知画糟粕尔不可谓真知画趣者也出董逌画跋
　　龙门续志葛穉川像在苍溪县云台岩本志亦云书岩在云台山之东葛稚川读书处有稚川像在焉
　　嘉州志楚狂接舆像古绘于歌鳯台中台在三峨馆今废又云州治郭景纯所定今凌云岩上镌绘璞像者二所
　　图画闻见志李雄有舞钟馗图不知为谁
　　莹碧池在金堂县石城山清修寺傍梁张僧繇故居也僧繇毎画涤砚于池至今水色犹黒挹之则清出蜀志补罅
　　南史僧繇梁时为吴兴太守值昭明太子偶患风恙医不能效僧繇乃画二狮子密悬于青宫禁门之上其夕太子即有起色
　　费著名画记唐滕王元婴高祖子也善画蝶武德年出镇蜀中故王建宫词有内中数日无呼唤搨得滕王蛱蝶图之句酉阳杂爼曰滕王画蛱蝶有数名江夏斑大海眼小海眼村里来菜花子唐艺文志有滕王蛱蝶图二卷又有嗣滕王湛然画蜂蝶燕雀态巧之外曲尽情理见唐名画录陈后山赋宗室画诗滕王蛱蝶江都马一纸千金不当价
　　酉阳杂爼云唐李卫公画得峡中异蝶翅阔四寸余深褐色毎翅上有二金眼按德裕于太和中为西川节度使渡峡有见而作
　　卢照邻相乐夫人檀龛讃并序相乐夫人韦氏者益州都督长史胡公之继亲也夫人寓迹兰闺栖情香岫琢磨六行与三明而并驱驰骛四禅将十训而齐驾粤以干封纪岁流火司辰敬造灵龛奉图真相青莲皓月争华蚊睫之端寳树天倡竞爽鸿毛之际纳须弥于纎芥尝谓徒言置由旬于方丈今过其实重宣此义敢为讃云猗欤实相显允神工规模鹿苑图写龙宫分身谛听列坐谈空羣天飒纚众寳玲珑雕牕引月镂网揺风一窥妙境高谢尘蒙
　　苏颋净信变相讃云道之元尊洞照前刼身也净信终成后业后业伊何畅我玄风玄风伊何俾我韦公顷发皇揆镇于蜀国竭心为政盈耳颂德哿矣夫人缋兹羣真函迁副相欻夭如宾府署因修庭除改制既丹既皜或转或翳公则斯念余其载觌幕齐舍堂追鲁坏壁金海珠树清都碧虚魂归自此像设如初禽鸟不入文翁是务神灵所扶文考是赋粤幽讃者老焉释焉其信受者式护式传归以恋兮来以益现即前兮过为昔玉江流兮锦城辟岁永永兮绵奕奕
　　益州长史胡树礼为亡女造画卢照邻为之赞曰夫镕金逞妙徒罄中人之产架寳崇奢未阶大乗之化岂若图徽纨素巻舒方丈之筵表里丹青藻绘多林之色独为先觉其在兹乎益州长史公道洽中孚履黄裳以贞吉寄隆分陜苴白茅而渉川犹为龟组相辉不离泡幻之域熊车结辙尚迷苦爱之津爰舍净财幸求多福为亡女宇文氏敬造画像等轴征竒绡于水府采妙色于霞庄月面澄华疑金云之夜敞莲毫吐照状珠浦之晨开花寳参差眺鹤林其非逺仙云肹蠁登鹫岩其可望穷形尽相陋燕壁之含丹写妙分容嗤吴屏之坠笔式扬显福俾讃幽魂其词曰正教东渐遗像西至化格三天功超十地伟欤大士弘兹逺致追恸幽途载营檀施皎洁霜纨照影丹素果发金口莲生玉步地寳天花星罗云布惠炬长设迷津永渡
　　益州德阳县善寂寺碑云佛堂东壁画二圣僧丹青未毕大启神光邻玉麈之崇辉发金龛之实相王勃之文也画葢唐初名笔
　　保宁志云利州城西北渡江二里吿成寺有唐高宗则天后真容倚岩为楼俗传为阿武婆婆梳洗楼
　　九域志武士彟为利州都督生则天于官今州西皇泽寺有武后真容殿
　　黄休复益州名画录唐薛稷天后朝仕至太子少保文章学术名冠当时而好图画画品录云秘书省有薛少保画鹤时称一絶又闻蜀郡多有公画卢求成都记云府衙院西厅少保画鹤与青牛并少保自眉州司马迁移文记今改旧制无画踪矣
　　杜甫通泉县署屋壁后薛少保画鹤诗薛公十一鹤皆写青田真画色久欲尽苍然犹出尘佳此志气逺岂惟粉墨新高堂未倾覆幸得慰嘉宾曝露墙壁外终嗟风雨频
　　益州画录云先是蜀人未尝得见生鹤皆以薛少保所画为竒物
　　薛稷在普慧寺壁画西方变相又自书寺额故少陵诗云少保有古风得之陜郊篇惜哉功名忤但见书画传我游梓州东遗迹涪江边画藏青莲界书入金牓悬又挥西方变发地扶屈椽惨淡壁飞动到今色未填【屈一作屋】碑目云在通泉寿圣寺葢宋改名
　　胡氏亭画记捡挍尚书司空员外郎赐绯鱼袋郭圆撰艺游而至者则神传焉神传者国寳矣墨妙之于艺又加贵焉浮图焰炽今国力不能迨也故艺之至者虽鸿德巨儒亦伍于工徒矣唐故宰相薛公稷画入神品以名之重时加贵之成都静德精舍有壁二堵杂绘鸟兽人物态状生动乃一时之尤者也吾后帝宇之五年污叛帖夷万方无事于是大去蛊人之疾以浮图氏为最诏走御史监毁域内之祠凡云构山峙之宇一时而坏百工之名迹随去焉胡氏璩文而好古惜少保之迹不存于乡乃掺斤挟党力剟于颓坌之际得人三十七头马八足又于福胜祠获展氏子虔天乐二十五身及乡之名工李氏感天乐十二色皆神传异迹嵌于茅亭之壁于是长者之车益满门矣任愚子若缺时寓蜀壮君好事之心亡其压覆于是染醉毫纪其事于石会昌五年五月三日记今画旧迹已没唯存石记在三学山廨院东北此院是胡璩故宅
　　吴道玄者天赋劲毫幼抱神奥往往于佛寺画壁纵以恠石崩滩若可扪酌明皇令其往嘉陵观山水回奏云臣无粉本乃记在心命图之一日而成是时李将军思训亦善山川帝亦令貌数月方毕帝曰思训数月之功道玄一日之迹并皆妙也出厯代画断
　　朱景真名画录云明皇天寳中忽思蜀道嘉陵江山水遂假吴道子驿使令往写貌及回帝问其状奏曰臣无粉本并记在心宣令于大同殿图之嘉陵江三百余里山水一日而毕
　　盐亭志县有圣像碑吴道子笔赵子昂赞
　　蜀萟文志唐吴道子画圣像小影尚佐均有记
　　东坡四菩萨阁记始吾先君于物无所好燕居如齐言笑有时顾尝嗜画弟子门人无以悦之则争致其所嗜庶几一解其颜故虽为布衣而致画与公卿等长安有故藏经龛唐明皇帝所建其门四达八版皆吴道子画阳为菩萨阴为天王凡十有六躯广明之乱为贼所焚有僧忘其名于兵火中取其四版以逃既重不可负又迫于贼恐不能皆全遂窍其两版以受荷西奔于岐而寄托于鸟牙之僧舍版留于是百八十年矣客有以钱十万得之以示轼者轼归其直而取之以献诸先君先君之所嗜百有余品一旦以是四版为甲治平四年先君没于京师轼自汴入淮泝于江载是四版以归既免丧所尝与往来浮屠人惟简诵其师之言教轼为先君舍施必所甚爱与所不忍舍者轼用其说思先君之所甚爱轼之所不忍舍者莫若是版故遂以与之且告之曰此明皇帝之所不能守而焚于贼者也而况于予乎予观天下之蓄此者多矣有能及三世者乎其始求之若不及既得惟恐失之而其子孙不以易衣食者鲜矣予惟自度不能长守此也是以与子子将何以守之简曰吾以身守之吾眼可矐吾足可斮吾画不可夺若是足以守之欤轼曰未也足以终子之世而已简曰吾又盟于佛而以鬼守之凡取是者与凡以是予人者其罪如律若是足以守之欤轼曰未也世有无佛而蔑鬼者然则何以守之曰轼之以是予子者凡以为先君舍也天下岂有无父之人欤其谁忍取之若其闻是而不悛不惟一观而已将必取之然后为快则其人之贤愚与广明之焚此者一也全其子孙多矣而况能久有此乎且夫不可取者存乎子取不取者存乎人子勉之矣为子之不可取者而已又何加焉既以予简简以钱百万度为大阁以藏之且画先君像其上轼助钱二十之一期以明年冬阁成
　　铭心絶品云遂宁客馆镇张衍知县家有吴道子三教图蜀僧智永房有道子慈氏菩萨图
　　顺庆志府东三十里龙门寺宋嘉定中建上有鱼蓝观音像临唐吴道子笔今存
　　大足志县郭外北山沿崕里许皆刻佛像一维摩居士大类吴道子笔法
　　李廌画评云李用及能画鬼神其体格雄赡筋力魁壮既无所羁束又不专诡怪凡为鬼神者多以面拟金刚身拟善神用及则不然独宗呉生之笔曽同画相国寺壁至今称之
　　元宗幸蜀姜皎以藩邸旧臣扈驾至绵州画角鹰于督邮亭壁甚精妙一刺史模石竖州堂后当时鹰隼不敢入城后守模换去载至城南舟坏没于潭乃叹曰无功矣后人遂名其滩曰无功出本志
　　按皎玄宗时太常卿善画封楚国公寓绵州有所画角鹰知名于时杜少陵诗楚公画鹰鹰戴角杀气森森到幽朔观者贪愁掣臂飞画师不是无心学此鹰写真在左绵却嗟真骨遂虚传梁间燕雀休惊怕尚未抟扶上九天陆务观剑南诗稿云姜公角鹰在绵州录参厅
　　唐明皇令画工画十眉图一曰鸳鸯眉又名八字眉二曰小山眉又名逺山眉三曰五岳眉四曰三峰眉五曰垂珠眉六曰棱眉又名却月眉七曰分梢眉八曰涵烟眉九曰拂云眉又名横烟眉十曰倒晕眉东坡诗成都画手开十眉横云却月争新竒出丹铅录
　　益州名画录唐韦偃京兆人寓止蜀川善画马韩干之亚也杜甫歌云韦侯别我有所适知我怜君画无敌戏拈秃笔扫骅骝歘见骐驎出东壁一匹龁草一匹嘶坐看千里当霜蹄时危安得真置此与人同生亦同死蜀中寺观亦无笔迹唯好古者收得画录定为妙品
　　又云偃画山水竹树人物等思高格逸居闲尝以越笔点簇鞍马人物山水云烟千变万态其为马或腾或倚或龁或饮或惊或止或走或起或翘或跂其小者或头一点或尾一抹山以墨斡水以手擦曲尽其妙宛然如真其高僧松石鞍马人物可居妙上品山水人物等居能品偃画松好作交枝屈铁之势古劲无伦杜少陵作偃双松图诗韦侯韦侯数相见我有一匹好东绢重之不减锦绣段已令拂拭光凌乱请君放笔为直干葢戏之也
　　董逌跋李太白画像秋水为神春氷为质神锋太儁逸气震放葢玉在璞而流光金藏■〈釒丱〉而着美凝脂点漆岂非神仙中人琼枝瑶树自是风尘外物此葢造化之元精含于浑沦而不得藏者且将见有而示人吾何足以明之
　　夔府卧龙寺有诸葛孔明画像宋张震立祠时物也诗史堂有杜子美画像王十朋诗何人作堂画遗像收拾光芒榜诗史
　　成都草堂有少陵像是夔府别驾何宇度所刻
　　陆务观集云予以摄事汉嘉画岑公参像于州壁
　　成都古今记草堂寺有浣花夫人绘像按夫人姓任西川节度使崔旴妾也大厯时人封冀国
　　新都志云冀国任夫人真像有灵在法圆寺后唐光启中寺废为荷泽院
　　董逌跋资州今蜀道图云顾长康爱嵇叔夜诗因为之图而垂纶长川目送归鸿等语灼灼在人耳目画之不可已也如此此图云势岫色林谷明蔼皆有逸趣非尝厯蜀道而知少陵诗意者未易迨此大观四年二月日书蜀山水有图杜少陵题严郑公厅诗日临公馆静画列地图雄剑阁星桥北松州雪岭东华夷山不断呉蜀水相通兴与烟霞会清尊幸不空
　　卢楞伽者京兆人也善画明皇驻跸之日自汴入蜀名播蜀川当代名流咸伏其妙至德二载起大圣慈寺干元初于殿东西廊下画行道高僧数堵颜真卿题赞时称二絶至干宁元年王蜀先主于寺东廊起三学院不敢损之移一堵于院门南一堵于门北一堵于观音堂后此三堵六身画经二百五十余年宛如也西廊下一堵马鸣提婆像二躯虽遭粉饰犹未损其笔踪余者重妆皆昧前迹出益州名画录
　　又云三学院旧名东厨院门两畔画东北二方天王两堵蜀王建修寺后移在院内北廊下亡失姓名按此楞伽之笔
　　古寺名笔云成都西林院佛殿壁后弥陀佛及二菩萨弥勒罗汉极乐院殿内十六罗汉俱卢楞伽笔
　　又云成都保福院佛殿内罗汉一堂亦卢楞伽笔旧记中不载葢自昭觉改神霄徙来之物
　　成都记极乐院有卢楞伽画迹苏文忠同颍濵来观题壁而去
　　范至能峨眉行记牛心寺有唐人画罗汉一版笔迹超妙眉目津津欲与人语蜀寺画胡僧推卢楞伽为第一今见此板乃知楞伽源流所自国初牛心后寺此壁犹存但漫灭耳予得之万年僧惟净云
　　铭心絶品云汉州何耕道夫类元家有楞伽小本十六罗汉图
　　辛澄者不知何许人也建中元年大圣慈寺南畔创立僧伽和尚堂请澄画焉纔欲援笔遇一胡人云仆有泗州真本一见甚竒遂依様描写及诸变相未毕蜀城士女瞻仰如云供养无虚日今已重妆损矣普贤阁下五如来同坐一莲花及邻壁小佛九身阁里如意轮菩萨并澄笔见存出益州画录
　　画品云成都大慈普贤阁外南壁画佛会一堵五如来一堵八菩萨释迦佛一堵并阁后壁文殊普贤北畔五髻文殊弥勒下生北方天王并堂内四柱上四天王并辛澄笔
　　朱景元画录王宰家于西蜀贞元中韦令公以客礼待之画山水树石出于象外杜员外赠歌云十日画一松五日画一石能事不受相促迫王宰始肯留真迹景元曽于故席夔舍人厅见一图幛画临江双树一松一栢古藤萦绕上盘空下着水千枝万叶交植曲屈分布不杂或枯或荣或蔓或亚或植或倚叶迭千重枝分四面达士所珍凡目难辨又于兴善寺见画四时屏风若移造化风候云物八节四时于一座内妙之至极也
　　唐符载剑南西川幕府诸公写真讃序云戊辰岁尚书韦公授钺之四年也初尚书以汧陇殊勲拜执金吾天子犹以为功重而报轻俾作镇于蜀得自开幕府延纳贤隽焉韦公虚中下礼爱敬士大夫故四方文行忠信豪迈倜傥之士奔走接武麇至幕下缙绅峩峩皆一时伟人时符子客于成都叹其盛美又咸得众君子之欢而尝思欲讃颂之事无由缘殆似行佞藴蓄浩思殊欝欝不快也适会有沙门义全者善丹青尤攻写真诸公博雅好事皆使图画之山客由是得书曩意因述写真讃十三章使士林才彦不独仰大府得贤之盛抑亦欲属词比迹各明其为人也
　　李洪度者蜀人也元和中府主相国武公元衡请于大圣慈寺东廊下维摩诘堂内画帝释梵王两堵笙竽鼓吹天人姿态笔踪妍丽时之妙手莫能偕焉会昌前诸寺图画多除毁惟余此一处见益州画录
　　又云浣花龙兴寺成都记谓本正觉寺也中堂有前益州长史临淮武公元衡并从事五人绘像俱朝服为淳化五年兵火残毁
　　南部志裴迪唐丞相晋公之后宋初为新政令因家焉藏有晋公遗像自撰真赞
　　名画记左全蜀人本儒家子工画佛道人物多仿吴生之笔今大慈寺多寳塔地狱变相是也
　　白乐天在忠州作荔枝图以寄朝士自序云荔枝生巴蜀间树团团如帷葢叶如冬青华如橘春荣实如丹夏熟朶如葡萄核如枇杷殻如红缯膜如紫绡瓤肉洁白如氷雪浆液甘酸如醴酪若离本枝一日而色变二日而香变三日而味变四五日外色香味尽去矣
　　左全者蜀人也本自名家世传画迹寳厯中于大圣慈寺中殿画维摩诘变相狮子国王菩萨变相三学院门上三乗渐次修行及降魔变相文殊阁东畔水月观音千手眼大悲变相极乐院门两边金刚经验及金光明经变相前寺南廊下行道二十八祖北廊下行道罗汉六十余躯又于多寳塔下仿长安景公寺吴道元地狱变相葢当时吴生画此地狱相都人咸观惧罪修善两市屠沽经月不售云全塔画至王蜀时令杂手重妆已损惟存大体大中初又于圣寿寺大殿画维摩诘变相一堵楼阁树石花雀人物冠冕畨汉异服皆得其妙今见存
　　赵公佑者长安人也寳厯中寓蜀工画人物尤善佛像天王神鬼赞皇公镇蜀宾礼之自寳厯至开成于诸寺画佛像甚多会昌中一例除毁唯存大圣慈寺文殊阁下天王三堵阁内东方天王一堵药师院师堂内四天王并十二神前寺石经院天王部属等迹公佑天资神用笔夺化权应变无涯罔象莫测名高当代时无等伦数仞之墙用笔最尚风神骨气唯公佑得之六法全矣已上二则益州画录
　　名笔记中寺文殊阁画阿弥陀佛大悲毘卢十大弟子四堵阁外壁大悲三十七尊法华经验大悲菩萨四堵东南方天王西方天王及药师院殿文殊普贤维摩无量寿西方天王十二神共九堵皆待诏赵公佑笔也
　　名画记赵公佑成都人工画佛道鬼神大慈圣兴两寺皆有画壁子温竒亦善画成都寺观多见其迹有孙德齐后亦知名
　　温竒幼而颕秀长有父风父殁之后于大圣慈寺文殊阁内继父之踪画北方天王及梵王帝释大轮部属天将堂天将部属并梵王帝释普贤阁下南方天王华严阁上东西二方天王梵王帝释中兴寺大殿文殊普贤及天王部众并其笔见存出益州画录
　　古寺名笔载大轮堂画大轮部属两堵金刚二十四尊堂在保福院也待诏赵温竒笔
　　又云保福院门屋画天王二堵赵德齐笔
　　成都古今记云府衙西北有画前益州五长史真李太尉赞皇公记云益州草堂寺列画前长史一十四人代称絶迹余尝于数公子孙之家获见图状乃知草堂缋事靡不造真昔岩野旁求徒闻审像嵇山高谢唯上镕金孰若托之丹青妙画神照然楚国祠庙鲁王宫室暨此邦文翁旧馆皆图厯代卿相粲然可观唯有慕于前良曽莫究乎形似与夫年代既逺遗像犹存入虚室而烟霞暂披拂浮埃而瑶林斯覩余以精庐甚古画壁将倾乃选其功徳尤著者五人模于郡之厅所追惟二汉台阁皆有画写黄霸于定国虽宰相名臣不得在画像之列卓子师德行君子而居功臣之右今之所取其在兹乎采色既新光灵可想俨若神对吾将与归因叙其事以贻来哲太和四年闰二月十八日剑南西川节度副大使知节度事银青光禄大夫检校兵部尚书兼成都尹御史大夫赞皇县开国伯李德裕记　按唐节度使不带尹则带长史衔非宾佐比也
　　古寺名笔载成都华严阁上节度使杜悰像乃张逢画亦知名者
　　陈皓彭坚不知何许人也开成中与范琼寓蜀大中年府主杜相公悰起净众等寺门屋知三人中范琼年齿虽低手笔称冠矣因请陈彭各画天王一堵各令一客将伴之以幔幕遮蔽不令相见画毕相国与诸府寮撤其帏幕南畔仗剑振威者彭笔北畔持弓奋赫者陈笔二人笔力相似观者莫能升降大约皆宗吴道元而傅采拂澹过之画法一曰气韵生动是也二曰骨法用笔是也三曰应物象形是也四曰随类赋采是也五曰经营位置是也六曰傅彩模写是也斯六法者名軰少该唯此三人俱尽其美
　　范琼不知何许人唐开成中与陈皓彭坚同时寓蜀皆善人物佛像三人同手于诸寺图画甚多会昌年皆除毁惟大圣慈者得存洎宣宗再兴佛寺三人于圣寿圣兴净众中兴等寺自大中至干符笔无暂释图画墙壁二百余间若天王佛像高僧经验及诸变相名目虽同形状各别自淳化五年及咸平三年兵火之余得存三寺笔迹于后　大圣慈寺南廊下药叉大将和修吉龙王鬼子母天女五堵谓之十七护神北廊下石经院门两金刚东西方天王　中寺大悲院门上阿弥陀佛及四菩萨院门两畔观音药师石经板上七佛四仙人大悲变相天将堂两畔南北二方天王文殊阁下北方天王及天王变相　圣寿寺大殿释伽像行道北方天王西方变相殿上小壁水月观音浴室院旁西方天王大悲院八明王西方变相皆大中年画也　圣兴寺大殿东北二方天王药师十二神释迦十弟子弥勒像大悲变相并咸通年画也其中西方一堵甚着竒工极其精妙乌刍瑟磨两堵设色未半笔踪严然后之妙手终莫能继而圣寿圣兴两寺纯是范笔右二则益州名画录成都古今记药师院连寺廊八门两壁画千眼大悲及北方天王大悲释迦变相四堵天将院壁画罗汉二躯北方天王及天将部属并帝释梵王共六堵中寺文殊阁弥勒释迦西方变相北方天王变相极乐院门外壁散花天女俱范琼笔
　　张腾者不知何许人也武宗末年寓蜀于诸寺壁图画亦多会昌年除毁皆尽大中初佛寺再兴于圣寿寺大殿画文殊普贤弥勒下生共三堵浴室院北对范琼旧壁画持弓北方天王一堵大圣慈寺文殊阁下报身如来一堵见存
　　常粲者雍京人也咸通年路侍中岩牧蜀粲自京师至路公礼待之善传神杂画有七贤像六逸像女娲伏羲神农像立释伽像五天胡僧像孔子西周问礼像名医下蛊像樗蒲图龙树验丹图至今好事者收之为后学师范又玉局化壁画道门尊像甚多王蜀时修改亦颓损矣今大圣慈寺悟达国师真乃粲笔见存
　　常重允者粲之子也僖宗幸蜀回銮之日蜀民请留御容于大圣慈寺时随驾待诏尽皆操笔不体天颜府主陈太师敬瑄遂表进重允一写而成内外官属无不叹骇谓为僧繇后身复宣令于中和院壁写随驾臣寮真列爵名于左西川节度副大制置指挥诸道兵马兼供军使太师中书令成都尹颕川郡王陈敬瑄义成军节度使中书令王铎门下侍中韦昭度检校司徒守太子太保郑畋检校司徒郑延林翰林学士承旨守兵部尚书乐朋龟翰林学士守礼部尚书杜让能翰林学士户部侍郎崔凝翰林学士中书舍人沈仁伟翰林学士中书舍人侯■〈曾羽〉尚书左仆射裴璩礼部尚书兼太常礼仪使牛丛左散骑常侍杨堪右散骑常侍栁渉右散骑郑琐左谏议大夫李绍鳅右谏议大夫萧说尚书左丞知中朝御史中丞卢泽给事中李辉给事中宋旦中书舍人郑欣比部郎中知制诰苏循尚书右丞判户部张袆尚书吏部侍郎张读尚书刑部侍郎充集贤殿学士李燠尚书礼部侍郎知贡举归仁泽行在十军司马工部侍郎判度支秦韬玉已上二十七人写在殿上御容前左神策军观军容使护军中尉田令孜右神策护军中尉观军容使西门思恭内飞龙使知内侍省杨复恭内枢密使田匡礼内枢密使李顺融宣徽南院使刘景宣宣徽北院使田献铢左卫大将军石守悰左金吾大将军刘巨容行在诸军马步都虞候赵某及诸司使副一百余员已上俱写在御容后寻授驾前翰林待诏赐绯鱼袋驾归韦相国昭度为西川节制而陈太师与监护田军容拒命据城王蜀先主时为行军司马攻围三年乃以城降既克下王先主至寺拜僖宗御容观绘壁唯不见陈田真因问寺僧对云拒扞王师近方涂抹先主曰某岂与丹青为参商遽命重写重允乃挼皁荚水洗去而风姿宛然先主嘉赐之常公自言我画梁烂摧之外雨淋水洗终无剥落者葢其设色与人殊也伪通王宗裕性多猜忌惑一媵嬖欲为写貌而恶人久视谓常曰颇不熟视审可乎曰可顷之夫人至拜立斯须而退翌日貌其姿容短长无遗毫发敏妙皆此类也又于玉局化写王蜀先主为使相日真容后移在神兴观之寿昌殿矣今大圣慈寺兴善院泗州和尚及华亭张居士真寳厯寺请塔天王宁蜀寺都官土地并其笔见存右三则益州画录　按外史梼杌孟主往大慈寺观明皇僖宗御容宴羣臣于华严阁下即此物也

　　蜀中广记卷一百五

　　●钦定四库全书

　　蜀中广记卷一百六

　　（明）曹学佺 撰

　　○画苑记第二

　　李升者成都人也小字锦奴弱冠工山水天纵生知不从师授初得张藻员外山水一轴玩之数日弃去曰未尽妙也遂出意写蜀中境山川平逺心思造化意出先贤数年中创一家之能尽山水之妙毎含毫素必有新竒如桃源洞图武陵溪图青城山图峨眉山图二十四化山图好事者得之为箱箧珍明皇朝有李将军思训者擅名山水称李将军蜀中乃呼升为小李将军葢其艺相匹云悟达国师自京入蜀请于圣寿寺本院同居数年于殿壁画三峡图一堵雾中山图一堵又于大圣慈寺真堂内画汉州三学山图一堵彭州至德山图一堵时称悟达国师真堂有四絶常粲写真僧道盈书额李商隠题讃李升画山水今见存出益州画录
　　古寺名笔大圣慈寺四絶堂画壁二堵为彭州至德山金堂县栖贤山寿宁院有三峡图及雾中山二堵俱唐李升笔评为妙上
　　孙位东越人也僖宗南巡自京入蜀号会稽山人性情疎野襟抱超然好饮酒未尝沉酩禅僧道士常与往还豪贵礼有少慢纵千金不屑唯好事者时得其画焉光启年应天寺无智禅师请画山石两堵龙水两堵寺门东畔画东方天王及部从两堵昭觉寺休梦长老请画浮沤先生松石墨竹一堵仿润州高座寺张僧繇战胜一堵两寺天王部众人鬼相杂予戟鼓吹纵横驰突交加戛击欲有声响他若鹰犬之类皆三五笔而成弓弦斧柄并掇笔而描如从绳而正矣其作龙拏水汹涌千状万态势欲飞动松石墨竹笔精墨妙莫可记述非天纵其能情高格逸孰能与于此邪悟达国师请于眉州福海院画行道天王及松石龙水两堵并存不知其后有何所遇改名遇
　　成都玉局观有孙位画龙释贯休诗云我见苏州昆山佛殿中金城柱上有二龙老僧相传道是僧繇手寻常入海共龙鬬又闻蜀国玉局观有孙遇迹蟠屈身长八十尺游人争看不敢近头觑寒泉万丈碧
　　景朴者蜀人也蜀广政年于应天寺门西畔画西方天王及部从两堵以对孙遇笔识者比之蹄涔巨浸未得万分之一虑误后人因附政之出名画录
　　五代欧阳烱应天寺门左壁天王画歌曰锦城东北黄金地古昔何人兴此寺白眉长老重名公曽识会稽山处士寺门左壁画天王威仪部从来何方鬼神恠异满壁走当檐飒飒生秋光我闻天王分理四天下水晶宫殿琉璃瓦彩仗时拂琳琅装金鞭频策麒麟马毗沙大像何光辉手擎巨塔凌云飞地神对出寳缾子天女倒披金缕衣唐朝说著名公画周昉毫端善图写张僧繇是有神人吴道子称无敌者竒哉妙手传孙公能于此地留神踪斜窥小鬼怒双目搘倚越狼高半胷寳冠动总生威容趋跄左右来倾恭臂横鹰爪尖纎利腰纚虎皮斑剥红飘飘但恐入云中歩骤还疑归海东蟒蛇拖得浑身坠精魅搦来双眼空当时此艺实难有镇在寳坊称不朽东边画了空西边留与后人教敌手后人见者皆心惊尽谓名公不敢争谁知未满三十载或有异人来间生匡山处士名称朴头骨高竒连五岳曽持象简累为官又有蛇珠常在握昔年长老遇竒踪今日门师识景公兴来便请泥高壁乱抢笔头如疾风逡巡队仗何颠逸散漫竒形皆涌出交加器械满虚空两面划然如鬬敌圣王怒色览东西剑刃一挥皆整齐腕跟狮子咬金甲脚底夜叉擎络羇马头壮徤多筋节乌嘴弯环如屈铁遍身蛇虺乱纵横遶颔髑髅干碎裂眉粗眼竖发如锥恠异令人不可知科头巨卒噉生鬼半面女郎安小儿况闻此寺初兴置地脉沉沉当正气如何请得二山人下笔忽成千古事君不见明皇天寳年画龙致雨非偶然包含万象藏心里变现百般生眼前后来画品列名贤唯此二人堪比肩人间是物皆求得此様欲于何处传常忧笔底生云雾揭起寺门天上去出野人闲话
　　画品云春龙起蛰图蜀文成殿下道院军将孙位所作山临大江有二龙自山下出一龙蜿蜒骧首云间水从云气布上雨自爪鬛中出鱼虾随之或半空而陨一龙尾尚在穴前踞大石而蹲举首望云中意欲俱往怒爪如腥草木尽靡波涛震骇涧谷弥漫山下桥路皆没山中居民老小聚观扶户阚牖人人惊畏若屋颠坠笔势超轶气象雄放非其胷中磊落不凡神物变化未易能也位后名异葢遇异人得度世法云
　　李畋昭觉寺记寺有孙位画行道天王像及浮邱先生松竹
　　苏东坡云古今画水多作平逺细皱其善者不过能为波头起伏唐处士孙位始出新意画水之变号为神逸其后蜀人黄筌孙知微皆得其笔法常于大慈寺四壁作输泻跳蹙之势汹汹若奔崕也知微死法遂中絶
　　东坡雪浪斋铭予于中山后圃得黒石白脉如蜀孙位孙知微所画石间奔流尽水之变又得白石曲阳以大盆盛之激水其上名其室曰雪浪斋铭云画水之变蜀两孙与不传者归九原异哉驳石雪浪飜石中乃有此理存玉井芙蓉丈八盆伏流飞空漱其根东坡作铭岂浪言四月辛酉绍圣元年
　　道士张素卿者简州人也少孤贫性好画在成都主谯国夏侯公孜宅多见隋唐名画艺成之后落拓无羁遂衣道士服唯画道门尊像豪贵之家少得其迹干符中居青城山常道观焚修至中和元年僖宗遣使与赐紫道士杜光庭封丈人山为希夷公癸卯岁素卿上表五岳既已封王丈人位居五岳上不可称公是岁勅改封五岳丈人为希夷真君诏赐紫素卿有老子过沙图五岳朝真图九皇图五星图老人星图二十四化真人像太无先生像天分敏速落锥之后下笔如神自始及终更无改正龙兴观多其画壁年深皆颓损余张伯子堂板龛内门龙虎两躯见存王蜀先主修青城山丈人观命于丈人真君殿上画五岳四渎十二溪女山林溪沼树木诸神及岳渎曹吏诡恠之质生于笔端上殿见者无不恐惧又于简州开元观画容成子董仲舒严君平李阿马自然葛元长寿仙皇初平葛永璝窦子明左慈苏躭等十二仙君像及诸仙卖卜卖药书符导引时事笔踪洒落彩色妍丽当代名流皆推妙手蜀检校太傅安公思谦好古博雅时得名画皆献之如黄筌滕昌佑石恪在其门馆宾礼优厚甲寅岁十一月十一日为蜀主诞辰安公进素卿所画十二仙真形十二幅蜀主躭玩叹赏者久之因命翰林学士礼部侍郎欧阳烱次第讃之翰林待诏黄居寳八分书题凡有醮奏辄于玉局开悬供飬干德三年蜀平吏部侍郎吕公余庆镇蜀并将进呈出益州画录
　　朱景玄云张南本不知何许人中和八年寓蜀工画佛像人物龙王神鬼有金谷园图勘书图诗会图白居易叩齿图高丽王行香图今圣寿寺中门宾头卢变相东廊下灵山佛会大圣慈寺华严阁下东畔大悲变相竹溪院六祖兴善院大悲菩萨八明王孔雀王变相并其笔相传南本于金华寺大殿画明王八躯纔毕有一老僧入寺惊蹶而仆已言初不知是画但见大殿遭火所焚当时孙位画水南本画火代无及者水火之画皆无定质唯此二人冠絶今古
　　李方叔云始南本与位并学画水皆得其法南本以为同能不如独胜遂专意画火独得其妙今此辟支佛结跏趺坐火周其身笔气焱鋭得火之性观者以烟飞电掣烈然有焚林燎原之势佛以定慧力坐其间安然不动则岂毫末小利害足以动其心乎予为之偈曰大士坐禅心若水月火周其身威焰炎烈静观无始火本不热与火相忘何生何灭吾观若人孰惧烧劫
　　名画录僖宗驾回之后府主陈太师于寳厯寺置水陆院请张南本画天神地祗三官五帝雷公电母岳渎神仙及古帝王于蜀中诸庙百二十余帧千恠万异神鬼龙兽魍魉魑魅错杂其间时称大手笔也至孟蜀时被人模搨窃换真本鬻之荆湖高氏今所存赝本耳淳化年亦遭搓劫散失
　　成都古寺名笔华严阁窻外大悲像一堵保福院殿后海山观音一堵弥勒院壁十六罗汉及文殊普贤皆待诏张南本笔妙格中品也海山自昭觉移来者　按李畋昭觉寺记有张南本画水月观音或即保福院物
　　石恪字子专成都人也幼无羁束长乃博综儒学好画工古体人物斆张南本笔法有田家社会图鳖灵开峡图夏禹治水图新罗人较力图陈子昂卢藏用宋之问高适毕构李白孟浩然王维贺知章司马承祯仙宗十友图严君平拔宅升仙图五星图南北斗图三教图道门三官五帝图寿星图城中寺观亦多其笔兵燹后余圣寿寺经阁院玄女堂六十甲子神像及龙兴观仙游阁下龙虎君并存益州画录
　　刘道醇名画评石子专成都郫人性轻率尤好凌轹人常为嘲谑之句略协声韵与俳优不异有杂言传于世初事张南本学画纔数年已出其右多为古僻人物诡形殊状以蔑辱豪右西川人患之尝画五丁开山及巨灵擘太华图其气韵刚峭为时所称今蜀会秦川及阙下尚多恪笔
　　画品云玉皇朝会图蜀石恪所作凡天仙灵官金童玉女三官太乙七元四圣经纬星宿风雨雷电诸神岳渎君长地上地下主者皆集于帝所玉皇大天帝南面端扆而坐众真仰首承望清光见之者神爽超然如在通明殿中也其作水府官吏腰间系鱼蟹葢以侮观者恪性不羁滑稽玩世故画笔豪放出入绳检之外而不失其竒所以作形相或丑恠竒崛以示变顷见其作翁媪尝醋图搴鼻撮口以明其酸又见作鬼百戏图钟馗夫妇对案置酒供张果肴作执事诸鬼皆学其情态前有大小鬼数十合乐呈伎俩曲尽其妙此图玉皇像不敢深戏然犹不免悬蟹欲调后人之一笑也
　　喻汝砺玉局洞石恪画天仙四壁歌曰真人何年下紫清目睛飘堕如流星至今玉洞通杳冥萧然紫室之威灵杖屦而来六月望赤旱裂石风凄泠歘然四壁呀欲动神恠夭矫目点睛道与之貌非丹青驭风而行谁使令云飞电掣集帝所超然得意皆天人异哉石子伟丈夫胷中磊磊恠所储玄圃之山帝所居子游其间坠双鳬不然安知天上有此乐秃笔一扫凌方壶细看毛骨分锱铢伟形杰状人人殊古来列真谁所摹前称关同后张图近之豪者郭忠恕落笔拂捩如奔潴两公轶荡不拘束笔力磊砢相劘扶我来凭栏聊一呼随翁联轩上清都
　　昌州惠因院藏经殿后壁有石恪作水墨文殊偕维摩问疾一堵出杂记
　　古寺名笔成都白马院佛堂十六罗汉石恪笔
　　宋杨佑甫有眉州十事记石恪画护法神是其一也见舆地纪胜
　　中江县志有响壁在宁国寺殿北隅今毁秘书丞万当世记云中江县耆旧相传县署东有宁国寺寺之大雄殿北隅有古画西方变相音乐壁一堵若人尽心以瞻举手而拍则壁中有管弦之声肆发于外予自莅邑熟闻斯言心窃疑之会雪山嗣中懿因谓曰邑大夫语我响壁实耶虚耶吾将听之乃以孟春上旬颛造金地首窥玉毫设席以礼之馨炉以祝之企其高壁览其妙画非古非今或明或暗百佛虽具五彩微溃引掌大拍和音载生始则杳杳然若细流之发深谷也终则铮铮然若凉飔之振逺空也若然则瓠巴之琴蒙恬之筝孔伟之琵琶师涓之箜篌何杂沓于中而悠扬于外也又不知我大雄氏出无何之乡化有缘之俗发兹名笔警此殊方也按其画干符四年季夏所作四朝变现迄今于斯信矣噫非画之精则神之灵非佛之明则人之诚何感应如是之通已亦不自知其然也视夫登孔子之堂而闻金石丝竹之音从汗漫之游而见云轺风驭之彩者又何逺乎此三教之所以鼎盛垂于无穷也因为之赞曰宁国梵宫在邑之东壁有妙画画西方中五彩弥暗百灵肇通洁心一祷沉檀霭空举手一拍管弦锵风其声何若秋夜高松其听何若春晓逺钟非神之变即墨之工非佛之力即人之崇百九十载唐宋昭融无记无赞何以永终
　　吕峣者京兆人也唐翰林待诏随僖宗至蜀授将仕佐郎守汉州雒县主簿赐绯鱼袋今大圣慈寺华严阁上天王部属诸神及王波利真并其笔见存
　　竹度者雍京人也工画人物佛像闻成都新修大圣慈寺欲绘吴道元地狱变相于中道逺莫致迨广明年随僖宗入蜀则左全已在多寳塔画竟遂于华严阁下后壁西畔画丈六天花瑞像一堵施焉右二则益州画录
　　成都名笔载华严阁当面四壁有王波利小像吕峣笔也
　　又云华严阁影壁之后近西壁上有画天花瑞像一堵待诏竹虔笔也
　　滕昌佑字胜华本吴人随僖宗入蜀以文学从事不婚不仕惟书画是好性情高洁不肯趋时常于所居树竹石杞菊种名花异草以资其画殁年八十有五初攻画无师唯写生物以似为工而已有虫鱼图蝉蝶图生菜图折枝花图折枝果图杂竹様造夹贮生果随类傅色并拟诸生又工书时呼滕字今大圣慈寺文殊阁普贤阁萧相院方丈院多利心院药师院天花瑞像数额并昌佑笔也其画蝉蝶草虫谓之点画葢陆果刘褒之类也画折枝花下笔轻利用色鲜妍边鸾之类也出益州画录
　　画评云赵昌剑南人性傲易虽遇强势亦不肯下之游巴蜀梓遂间善画花果初师滕昌佑后过其艺时州伯郡牧争求笔迹昌不肯轻与故得者以为珍玩大中干符中丁朱厓奉白金五百为寿昌感其意亲往谢之朱厓延于东阁求生菜数窠及烂瓜生果等命笔遽成而去晩年还蜀尤有声誉多出金购其旧画以自秘有门生王友亦知名
　　又云菡蓞图赵昌作昌善画花设色明润笔迹柔美国朝以来有名于蜀时称徐熈画花传花神赵昌画花写花形言比熈则差劣耳其后镡宏王友之軰皆弗逮也莲花生泥污之中出于水而不着水昌作此花标韵清逺能识此意
　　又云王友字仲益蜀人师赵昌画花木不由笔墨专尚设色得其芳艳之态今豪贵家得友笔往往目为赵昌以其亲切故难辨也
　　达守时道宏广叔家有艾宣棘鹑图徐高鱼图王友折李草虫图出铭心絶品
　　大圣慈寺六祖院罗汉阁上有峨眉青城罗浮雾中四山四堵昭觉寺大悲堂内四天王两堵堂外观音一堵寺门后东西天王两堵并中和年画不记名姓出益州画录
　　张询者南海人也中和年随驾到蜀与昭觉寺休梦长老有故遂依托焉于本寺大慈堂后画壁三堵一早景一午景一晩景谓之三时山僖宗驾幸兹寺尽日欢赏王蜀太子简王欲迁壁于东宫为壁泥通枋移损不全乃止出益州画录
　　赵德齐者温竒子也王蜀干宁初精舍未严禅室未广先主于大圣慈寺大殿东庑起三学延祥之院请德齐于正门西畔画南北二方天王两堵院门旧有卢楞伽画行道高僧三堵六身頼德齐迁移获全至今光化年先主受勑置生祠命德齐与高道兴同画西平王仪仗旗纛旌麾车辂法物及朝真殿上皇姑帝戚后妃嫔御真百堵已授翰林待诏赐紫金鱼袋光天元年戊寅先主殂后主复命与道兴画陵庙鬼神人马及车辂仪仗宫寝嫔御一百余堵今大圣慈寺竹溪院释迦十弟子开十六大罗汉崇福禅院帝释及罗汉崇真禅院帝释梵王及罗汉堂文殊普贤皆其笔见存
　　高道兴成都人攻杂画尤善佛像蜀光化中授待诏赐紫及画仪仗陵庙具德齐传中别画大慈寺两廊高僧六十余躯华严阁东畔丈六天花瑞像并存右二则益州画录
　　名画记高道兴事王蜀为内图画库使工佛道杂画用笔神速触类皆精谚云高君坠笔亦成画子从遇事孟蜀为翰林待诏尝于宫中大安楼下画天王对佛图
　　成都古寺画记华严阁影壁后东壁上天花瑞像乃高道兴笔与竹虔相对者也
　　成都圣寿寺东廊下维摩诘堂内画居士本像方丈内画花竹芭焦山水松石风候云气三堵昭宗景福年物不留姓名
　　赵德玄者雍京人也天复年入蜀工画车马人物屋木山水佛像鬼神笔无偏擅随事皆长其楼殿台阁向背低昂代无比者有朱陈村图丰稔图汉祖归丰沛图盘车图皆台阁様初入蜀将梁隋唐名画百本自随至今相传以为楷式裴孝源公私画录云自魏晋以来终于贞观秘府并人间画共集二百九十八卷二百三十卷是隋唐官本十三巻是左仆射萧瑀进二十卷得自杨素家三巻许善心进十卷高平县书佐女张氏所献四卷安福进十八卷光在秘府无得处人名唯有天和年月集贤校理张怀瓘云昔梁武帝博雅好古鸠集名画令鍳者数人共详名氏兼定品格以供御玩及侯景作乱江陵府将陷元帝先焚内库书画数万卷深可叹息其后帝王兼爱进献又盈秘府天后朝张易之奏召天下名工修诸图画因窃换真本以私家收藏伪本缴还殁后为薛稷所得稷殁入于岐王府复虑上知乃尽焚之当时天府所藏多渉于赝人间所蓄或反是真蜀因二帝驻跸昭宗迁幸自京将到图书名画散落民间固亦多矣杜天师在蜀收集道经三千卷儒书八千卷而德玄所携梁隋及唐画百本或自模搨或是粉本或是墨迹无非秘府散逸者流传在蜀信后学之幸也今福庆禅院隠形罗汉变相一堵德玄笔见存
　　刁光胤亦雍京人性高洁交游不杂工画湖石花竹猫兎鸟雀天复中入蜀前軰有工此者顿减价矣黄筌孔嵩二人师之亲受其诀孔尚升堂黄得入室刁公居蜀三十余年笔无蹔暇非病不休非老不息卒年八十大圣慈寺炽盛光院明僧录房小壁四堵四时雀竹是其迹也广政中黄居宷重妆雀蝶精竒转甚三学院厅小壁花雀两堵亦其耄年之笔按刘道醇画评以刁为蜀郡人
　　麻居礼者蜀人也幼师张南本深得其诀光化天复年声迹已喧画资简卭蜀等州寺观甚多今见存圣寿寺偏门北畔八难观音一堵
　　禅月大师贯休婺州金溪人也俗姓姜氏字德隠天复年入蜀王先主赐紫衣有诗名兼善草书画图时人比诸怀素师阎立本画罗汉十六帧龎眉大目者朶頥隆鼻者倚松石者坐山水者胡貌梵相曲尽其态或问何以知其形荅云休自梦中所覩尔又画释迦十弟子亦如此类人皆异之当时卿相皆有歌诗求之可见而不可得也太平兴国初太宗捜访古画时给事中陈公羽牧蜀以其罗汉十六帧进焉伪翰林学士欧阳炯禅月大师应梦罗汉歌云西岳高僧名贯休才情峭拔凌清秋天教水墨画罗汉魁岸古容生笔头时或大绡泥高壁闭目焚香坐禅室忽然梦里见真仪脱下袈裟点神笔高握节腕当空掷窣窣毫端任狂逸逡廵便是两三躯不似画工虚费日碎石安排嵌复枯真僧列坐连跏趺形如瘦鹤精神徤骨似伏犀头角麤兀倚松根傍岩缝曲碌腰身长欲动看经弟子拟同声磕睡山童欲成梦不知夏腊几多年一手搘頥偏袒肩口开或若共人语身定复疑初坐禅案前卧象低垂鼻崕里老猿斜展臂芭蕉花里刷轻红苔藓文中晕深翠硬笻竹杖矮松床雪色眉毛一寸长绳闗梵筴两三片线补衲衣千万行林间落叶纷纷堕一印残香断烟火皮穿木履不曽拖笋织蒲团镇长坐休公逸艺无人加声誉喧喧遍海涯五七字诗一千首大小篆字三十家唐朝厯厯多名士萧子云并吴道子若将书画比休公只恐当时浪生死始自江南来入秦于今到蜀多交亲诗名画手皆竒絶觑你凡人事事精瓦棺寺里维摩诘舍卫城中辟支佛若将此画比量看最是人间为第一右五则益州名画录
　　吕大防观政阁记载太守刺史节度使画像李冰文翁王尊张堪第五伦廉范种暠李膺高眹诸葛亮王浚高俭陆象先苏颋严武崔宁韦皋高崇文武元衡段文昌李德裕杨嗣复杜悰魏謩牛丛夏侯孜高骈陈敬瑄凡二十八人
　　张玄者简州金水石城山人也工画人物尤善罗汉当王氏偏霸声迹赫然时呼为张罗汉荆湖淮浙皆令人入蜀纵价市归前軰画佛像罗汉相传曹様吴様二本曹谓曹弗兴呉谓呉栋曹画衣纹稠迭呉画衣纹简略今昭觉寺孙位战胜天王曹画也大圣慈寺行道高僧吴画也玄则师吴有大圣慈寺灌顶院罗汉一堂十六躯见存益州画录
　　遂宁志县北三十里显教院唐咸通中建有张金水画十八罗汉像
　　张景思者张玄之裔也张之族世传佛像罗汉王建永平年景思于圣寿寺北廊下画降魔变相一堵见存益州画录
　　画继云成都楞严院壁画六祖弥勒院壁故事山水一堵锦津院壁释迦佛及十六罗汉俱刘国用笔国用汉州人名亚于张玄
　　杨元真者张玄外族也工画佛像罗汉兼善妆銮武成中善塑像者简州许候东川雍中本二人时推妙手今圣兴寺天王院天王及部属炽圣光佛九曜二十八宿天长观龙兴观龙虎宫并雍中本塑大圣慈寺炽圣光佛九曜二十八宿华严阁下西畔立释迦像并许候塑皆元真妆肉色髭发衣纹锦绣备着竒巧时軰罕及今四天王寺壁画五台山文殊菩萨变相一堵是其笔见存
　　道士陈若愚者左蜀人也师张素卿遂衣羽衣受其笔法王建永平中废兴圣观为军营观有金铸天尊五及明皇御容一移在大圣慈寺供养余道门尊像殿堂皆就龙兴观起立今精思院北帝殿是也殿上壁画有青龙白虎朱雀玄武四君像是其笔存
　　房从真者成都人也工甲马人物鬼神冠絶当时有宁王射猎图羌人移居图陈登斫鲙图冷朝阳王昌龄常建冐雪入京图蒲师训师其笔法王蜀先主于浣花龙兴寺修佑圣夫人堂合水津起通波侯庙各令从真画甲马旍旗从官鬼神于壁授翰林待诏赐紫金鱼袋今寳厯寺五丈天王阁下天王部属诸神并其笔后人重妆已损蒲师训因再修之右三则黄休复画录
　　名画记房从真工人物畨马尝于王蜀宫中画诸葛渡泸图甲马如生兼善泼墨鬼神
　　阮知诲者成都人也工画女郎笔踪妍丽又善写真王氏干德年写少主于大圣慈寺三学院经楼下孟氏明德年写先主于三学院真堂内又写福庆公主玉清公主于内庭厯事两朝渥泽累授翰林待诏银青光禄大夫检校尚书左仆射兼御史大夫上柱国见益州画录成都名笔寿宁院土地堂有孟蜀主像古迹也
　　宋艺者蜀人工写真王蜀时充翰林写貌待诏模写大唐二十一帝圣容及当时供奉道士叶法善禅僧一行沙门海会内侍高力士四真于大圣慈寺元宗御容院壁上见存益州画录
　　名画记毛文昌蜀郡人工画田家风物有江村晩钓村童入学郊居丰稔等图传于世
　　画评毛文昌字则之好画郊野村堡人物逼真又为村童入学图行步动止拜立诵写备其风槩
　　杜齯龟者其先本秦人以避禄山之乱居蜀齯龟渉猎经史后师常粲写真杂画而妙于佛像罗汉王蜀少主念高祖受唐深恩以兴元节度使唐道袭私第为上清宫塑王子晋为逺祖于殿命齯龟写二十一帝御容于殿之四壁毎三会五猎差太尉公卿荐献殿堂行礼其斋宫职掌并依太清宫故事又命写先主太妃太后真于青城山之金华宫授翰林待诏赐紫金鱼袋今严君平观杜太师光庭真大圣慈寺华严阁东廊下佑圣国师光业真并其笔见存右二则益州画录
　　古寺名笔大圣慈寺鲜于院小阁上壁毘卢佛吉安院十二面观音揭谛院释迦佛二菩萨观音势至十六罗汉四处俱待诏杜齯龟笔
　　孔嵩一名景蜀人也幼工花雀师刁处士笔法至晩年巾裹衣服言论动止俱斆刁公在蜀公侯门四十余载图画甚多一枝一翎人皆寳之先是黄筌于石牛庙画龙一堵黄居宷亦画于诸葛庙嵩乃呈技于广福院之壁蜿蜒恠状不与常同逼视逺观势欲攫跃于时异之此三人画龙宗孙位位宗顾恺之曹弗兴
　　阮惟德与父知诲同时入内供奉厯年所画贵公子夜宴图宫中赏春图宫中戏秋千图宫中七夕乞巧图宫中熨帖图宫中按舞图宫中按乐图皆尽当时宫苑亭台花木之巧皇妃帝后富贵之事授翰林待诏试太常寺斋郎赐绯广政初荆湖商贾入蜀竞请所画川様美人卷轴将归本道以为竒物右二则益州画录

　　蜀中广记巻一百六

　　●钦定四库全书

　　蜀中广记卷一百七

　　（明）曹学佺 撰

　　○画苑记第三

　　杜措者蜀人也慕小李将军山水学之廿年昼夕不舍今大圣慈寺六祖院地藏菩萨竹石山水一堵罗汉阁上小壁翠微寺禅和尚真三学院经堂太子舍身喂饿虎一堵善惠仙人布髪掩泥一堵并其笔益州画录
　　名画记杜措成都人画山水多作老木悬崖回阿逺岫有秋日并州路诗意图传世
　　广都宇文时中季蒙龙图家有杜措佛图及徽宗皇帝水墨花禽图王维雪山图董奴子鸡冠花图李伯时高僧图及嘶骧二马图明皇八马图水晶宫明月馆图韩退之见大颠图江贯道飞泉恠石图江居图铭心絶品成都古寺名笔西林院殿内罗汉一堵六祖院门北壁地藏一堵俱杜措笔妙格上品
　　升庵志补云寿圣院在灌县西二十里赵抃守成都日命教授侯溥为之记院有画十六罗汉皆杜楷笔按杜措惟此一则称杜楷
　　杜宏义蜀州晋原人也工画佛像罗汉今寳厯寺东廊下一堵文殊西廊下一堵普贤及行道高僧十余堵是其作见存蜀人相传杜老朱罗汉老朱宏义小字也
　　杜子瓌成都人也擅于傅彩拂淡偏长王蜀时于龙华泉东禅院画毘卢佛据红日轮乗碧莲花座毎夸同軰云某妆此圆光如日初出浅深莹然无笔玷之迹见存右二则益州画录
　　成都古寺名笔承天院吕相真堂后佛像四堵杜子瓌笔不下金绳阁诸佛如意轮观音等像
　　又云东律院壁八明王西方变相释迦如来十六罗汉亦子瓌笔
　　又云中寺佛殿内释迦佛二堵待诏杜怀玉笔怀玉子瓌字
　　岳池志县西六十里东观旧名集虚相传吕洞宾常宿于此画一蝙蝠于壁其处至今无蚊
　　刘赞仕王衍为嘉州司户时学士韩昭狎宴后宫谑浪鄙亵赞绘陈后主三阁图并作歌以谏衍不能用亦不罪之出本志郭若虚画论载其名
　　张玟者成都人父某授蜀翰林写貌待诏赐绯玟有超父之艺尤精貌妇人铅华姿态绰有余妍议者比之张萱俦也孟先主明德年于大圣慈寺三学院置真堂欲使玟画以玟曽与故东川董太尉璋写真恶之乃命阮知诲独写己真而文武臣僚则玟之笔也授官如父玟有自汉至唐治蜀君臣像三卷
　　蒲师训蜀人也幼师房从真后唐明宗长兴年值孟令公改元兴修诸庙使师训画江渎庙诸葛庙龙女庙及殂又使画陵庙鬼神人物旗帜兵仗车马礼服仪式纵横浩瀚莫不周至授翰林待诏赐紫金鱼袋甲寅岁春末蜀主夜梦一人破帽故襕龎眉大目方頥广颡立于殿阶跂一足曰请修理之翌日因检他籍见一古画是前夕所梦者故绢穿损画之左足遂命师训验是唐吴道玄笔明皇之时此画见梦为痁神也因令修缀呈进后蜀主复梦前神谢曰吾足履矣虑为祟焚之青城山丈人观真君殿内五岳四渎部属诸神为张素卿笔广政中山水泛溢冲损数堵蜀主谓师训曰素卿之笔君往继之今新图四堵其笔也先主祠堂东畔正门鬼神一堵及寳厯寺天王阁天王部属为房从真笔后人妆损至是师训再修之兼自画两堵及画大圣慈寺南廊下观音院两金刚邻壁请塔天王存右二则益州画录
　　画评云蒲师训蜀人晓音律善谈论幼师房从真学画纔十年从真自以为不及仕孟蜀为待诏长于车服冠冕旌旗器械神鬼等画子延昌亦能画名亚师训
　　又云师训笔法虽细其势极壮黄筌凡欲挥洒必澄思虑故其彩绘精致形物伟廓居宷有父之风可谓善继矣孟显能作猛风之势瘦形圆面识者犹以为疵周文矩用意深逺于繁富尤工并列妙品中
　　黄筌成都人也幼有画性长负竒能刁处士入蜀授之竹石花雀又学孙位龙水松石斆李升山水竹树皆曲尽其妙筌早与孔嵩同师嵩但守师法别无新意筌既兼宗孙李学力因是博赡损益刁格遂超师艺后唐庄宗同光年孟令公知祥到府厚见礼重及改元授翰林待诏权院事赐紫金鱼袋至少主广政甲辰岁淮南通聘信币中有生鹤数只蜀主命筌写于偏殿之壁警露者啄苔者理毛者整羽者唳天者翘足者精彩体态更愈于生往往致生鹤立于画侧蜀主叹赏遂目为六鹤殿寻加至内供奉朝议大夫检校少府少监上柱国先是蜀人未曽得见生鹤皆传薛少保所写为竒及筌写此鹤之后而少保声价顿减矣广政癸丑岁新构八卦殿又命筌于四壁画四时花竹兎雉鸟雀其年冬五坊使于此殿前呈雄武军所进白鹰误认殿上画雉为生掣臂者数四蜀主叹异久之遂命翰林学士欧阳炯撰壁画竒异记以旌之筌有春山图秋山图山家晩景图山家早景图山家雨景图山家雪景图山居诗意图潇湘图八寿图今石牛庙龙水一堵见存出益州画录
　　竒异记夫龙图鳯纪初宣上古之文帝室皇居必藴非常之寳是以书美锺张之翰画称顾陆之踪代有其人朝无乏事今上睿文英武圣明孝皇帝御极之十九载九功惟叙七政斯齐化溢升平俗登仁寿天惟行徤动则总览万几道法自然静则无遗二物将欲权衡三代拱揖百王宸襟所适谅超化表尝于大殿西门创一小殿藻井之上轮排八卦故以为号焉御座几案图书之外非有异于常者固不闗于圣虑其年秋七月上谓内供奉检校少府少监黄筌曰尔小笔精妙可图画四时花木虫鸟锦鸡鹭鹚牡丹踯躅之类周于四壁庶将观瞩焉筌自秋及冬厥工吿毕间者淮南献鹤数只寻令貌于殿间上曰汝工逼真其精彩则又过之筌以下臣末技降阶曲谢而已至十二月三日上御斯殿有五坊节级罗师进呈雄武军先进者白鹰其鹰见壁上所画野雉连连掣臂不住再三误认为生类焉上嗟叹良久曰昔闻其事今见其人遽令所进呈者引退无至搦损兹壁仍令宣付翰林学士欧阳炯纪述竒异微臣拜手因得叙其事焉伊昔大舜垂衣作绘乃彰于象物宗周铸鼎观形可御于神奸汉号灵台唐称烟阁图画之要史策攸传公私虽见于数家今古皆言乎六法六法之内惟形似气韵二者为先有气韵而无形似则质胜于文有形似而无气韵则华而不实筌之所作可谓兼之不然者安得粉壁之中奋霜毛而欲起彩毫之下混朱顶以相亲而又观彼白鹰盻乎锦雉俨丹青而可测状若偎丛掣绦旋以难停势将掠地遂契重瞳之鉴假以好生俄回三面之仁真疑害物举斯二类兼彼羣花四时之景堪观千载之名可尚稽诸往牒少有通神图海兽以腾波秦朝贾誉画池龙而致雨唐室垂名至于误点成蝇徒成小巧不成似犬安可胜言况兹殿也逈架昭回高临爽垲瑶池水满浮镜里之楼台玉树风轻鏁壶中之日月圣上以勤咏坟典亲讲政刑崇制礼作乐之名极侍膳问安之孝允文允武无怠无荒故士有一技一艺皆升陟褒赏如筌者焉激东海之波涛难方圣泽拱北辰之光耀永固皇基诚非末士之常谈可纪至尊之所御臣职叨翰苑誉乏儒林因广圣谟聊同画品恭承宣命实愧非辞旹广政十六年岁次癸丑十二月记
　　画评云黄筌字要叔蜀中人少开悟不肯与羣儿语年十三事郡人刁处士学丹青尤好花竹翎毛操笔辄迫真时称异之十七从其师同仕王衍十九赐朱衣银鱼监都曲院洎孟知祥僣立进三品服子昶承袭迁待诏检校少府监写伪后袁氏真张于别殿嫔御属目更深攀慕累加如京副使检校户部尚书兼御史大夫艺祖开朝昶衔璧入觐筌与子居寀皆从赴都下改授太子左赞善大夫仍厚赐之筌以亡国之余动成哀戚遘疾于干德辛丑九月二日卒子五人居寳亦能丹青死于蜀居宷自有传门生夏侯延佑亦知名
　　又云筌松石学孙位山水学李升皆过之尤能写花竹翎毛于孟昶殿画六鹤当时为之语曰黄筌画鹤薛稷减价广政中昶命筌与其子居宷于八卦殿画四时山水及诸禽鸟花卉等至为精备其年冬昶将出猎按鹰犬其间一鹰离鞴奋举臂者不能制遂纵之直入殿搏其所画翎羽昶甚嗟赏召其学士欧阳炯作八卦殿画壁记仍付史馆以表能事太宗朝参政苏公易简得筌所画墨竹图李公宗谔见之赏其神异作黄筌墨竹赞序曰工丹青状花竹者虽一蘂一叶必须五色具焉而后见画之为用也蜀人黄筌则不如是以墨染竹独得意于寂寞间顾彩绘皆外物鄙而不施其清姿瘦节秋色野兴具于纨素洒然为真固不知墨之为圣乎竹之为神乎惜哉筌去世久矣后人无继者蜀亡二十年苏公易简得筌遗迹两幅寳之如神惧恐化去唯乐安村民得一观焉噫清潇碧湘会稽云梦有竹万顷去我千里鲜碧蔽野宁得而窥曷若此图虚堂静敞满目烟翠行立坐卧秋光拂人又何必雨中移来窻外种得霜庭月槛萧骚有声然后称子猷之高兴乎予叹筌图之入神美翰林之好事抽毫抒思敢为之讃曰猗欤黄生画竹有名能状竹意是得竹情一毫揾笔匪丹匪青秋思野态混然而成背石枕水苍苍数茎森然如活飒若有声湘江坐看嶰谷随行大壁高展清阴满庭又诗曰惜哉黄公不可覩空留高价传千古向非精赏值苏公时人委弃如泥土
　　李方叔画品云寒龟曝背图蜀黄监所作即黄筌也笔墨老硬无少柔媚监平时所作雀竹鱼龙亦皆淡色鲜华以示其巧此独为水墨枯林之下一龟盘跚曵尾而行若春雷已动余寒未去负朝阳以曝其背有舒缓弯跧之态其趣甚乐顷在丞相尤公家见监一龟笔与此无异但其色光泽水旁之草方茂葢方自水中出又非寒时其状不得不殊故观者当审其画时用意处也
　　郭若虚画论谚云黄筌富贵徐熈野逸不惟各言其志葢亦耳目所习得之于手而应于心也何以明其然黄筌与其子居宷始并事蜀为待诏筌后累迁如京副使既归朝筌领真命为宫赞居宷复以待诏录之皆给事禁中多写禁御所有珍禽瑞鸟竒花恠石今传世桃花鹰鹘纯白雉兎金盘鹁鸽孔雀龟鹤之类是也徐熈江南处士志节高迈放达不羁多状江湖所有汀花野竹水鸟渊鱼今传世鳬雁鹭鸶蒲草虾鱼丛艶折枝园蔬药苖之类是也春兰秋菊各擅重名下笔成珍挥毫可范复有居宷兄居寳徐熈孙崇嗣崇矩蜀有刁处士刘赞滕昌佑夏侯廷佑李怀衮江南有唐希雅希雅之孙曰中祚曰宿及解处中軰都下有李符李吉之俦及后来名手间出跂望惟徐生与二黄繇山水之有正经也注云黄筌之师刁处士犹闗仝之师荆浩或曰筌到闗未久物故今之遗迹多是在蜀日所作故往往有广政年号宫赞之命亦恐传误
　　铭心絶品云玉牒赵中太保士俾家鹤图文元公孙贾通判公杰家鼯捕鼠图汝州令狐中奉之子陈古讽家偷仓雀图中山刘寳贤瓌提刑家花竹驯雉图叔父符寳叔谊家海棠金鸡图遂宁王灼晦叔抚干家鹤壁阿阳陈古与权家抚家牡丹驯狸图又雪梅冻雀图成都王稑茂先大夫家秋山图双流赵延修仲知县家竹雀图又芦鸭图双流王焞子中县尉家竹鹤壁宇文子震子友主簿家花竹禽兎图遂宁客馆镇张衍知县家三教图广安黎希声博士孙邦基家竹鹤竹雀图皆黄筌真迹
　　古寺名笔云成都保福院避暑宫二小堵竹雀生动黄筌笔也
　　张乖崖镇蜀时郡有王氏所建西楼楼前有堂堂之回廊有暖厅厅之屛有黄筌画双鹤花竹恠石甚众名曰双鹤厅次南凉厅壁上有黄氏画湖滩山水双鹭二画妙格冠于西川葢因毁王孟逾制坏壁所得而移置者合而名曰画厅
　　黄筌画屛已失其左右独中一山水屏在耳石到官验问所失月日申府葢绍兴三十年三月二十九日也府下兵司捕贼不获出李石十咏诗说
　　黄居寳字辞玉筌之次子也画性最高风姿俊爽前軰画太湖石皆以浅深墨淡嵌空而已居寳以笔端摤擦文理纵横夹杂砂石棱角峭硬如虬虎将踊厥状非一其画松竹花雀变态大都如是授翰林待诏赐紫金鱼袋早卒出益州画录
　　居宷字伯鸾筌少子也画艺敏赡不譲于父蜀前后四主崇奢宫殿苑囿池亭世罕其比居宷父子入内供奉迨四十年殿庭墙壁屏帏图画之数不可胜纪授翰林待诏将仕郎试太子议郎赐紫金鱼袋淮南通好之日居宷与父同时画四时花雀图青城山图峨眉山图春山图秋山图用荅国信使命将发秋山全未及画蜀主令取在库秋山图一角充数居宷与父奉命别画经月方毕更愈于前翰林学士徐光溥进秋山图歌以纪之广政甲子岁蜀主令居宷往璝仙山修葛仙化回至彭州栖真南轩画水石一堵自未至酉而毕敏妙兼之居宷有四时野景图湖滩水石图春田放牧图当时卿相及好事者得黄氏父子图幛卷轴家藏户寳为稀世之珍今衙厅余理毛啄苔鹤两堵水石两堵龙门图一堵武侯庙龙水一堵并居宷笔见存蜀亡居宷赴京颇为翰长陶尚书榖殊礼因收得名画数件令辨验之居宷指其中秋山一图是故主荅淮南国信绢缝之内自有衔名陶公亦云此是淮王所遗果符其说授翰林待诏朝请大夫寺丞上柱国赐紫金鱼袋淳化四年充成都府一路送衣燠使时年六十一矣于圣兴寺新禅院画龙水一堵天台山图一堵水石两堵工夫虽少大体宛存
　　徐光溥秋山图歌云天与黄筌艺竒絶笔精逈感重瞳悦运思潜通造化工挥毫定得神仙诀秋来奉诏写秋山写在轻绡数幅间高低向背无遗势重峦迭嶂何孱颜目想心存妙尤极研巧核能状不得珍禽异兽皆自驯竒花恠木非因植﨑岖石磴絶游踪薄雾冥冥藏半峰娑萝掩映迷仙洞薛荔累垂缴古松月槛参差锦鳞跃星坛斑驳翠苔封傍岸牛羸行嚼草过桥僧老坐搘笻屈原江上婵娟竹陶潜篱下芳菲菊良宵祗恐鹧鸪啼晴波但见鸳鸯浴暮烟羃羃鏁村坞一叶扁舟横野渡飐飐白苹欲起风黯黯红蕉犹带雨曲沼芙蓉香馥郁长汀芦荻花■〈艹谷〉蓛雁过孤峰帖逺青鹿傍小溪饮残绿秋山秀兮秋江静江光山色相辉映雪迸飞泉溅钓矶云封落叶拥樵径张藻松石徒称竒边鸾花鸟何足窥白旻鹰逞凌云势薛稷鹤夸警露姿方原画山空巉岩峭壁枯槎人见嫌孙位画水多汹涌惊湍怒涛人见恐若教对此定妍媸必定伏膺怀愧悚再三展向冕旒侧便是移山回磵力大李小李减声华献之恺之无颜色髣髴垂纶渭水濵吾皇覩之思良臣依稀荷锸傅岩野吾皇覩之求贤者从兹反展复悬旌宵衣旰食安天下才当老人星应候愿与南山俱献寿微臣稽首贡长歌丹青景化同天和
　　画评云黄居宷字伯鸾事孟昶为待诏随昶入朝复真命陶尚书谷在翰苑因曝图画乃展秋山图令品第之居宷敛容再拜曰此宷父子所作孟蜀时以荅杨渥国信者弥缝处有某父子名姓当在裂之如其言询诸库吏乃朱梁开平中楚将张浩杀杨渥籍没得者居宷父子事蜀三世凡图帐屏壁多出其手愚尝于唐紫薇第见居宷画西伯猎渭图及其父筌像皆极神妙
　　李文才者华阳人工画人物屋木山水写真亚于周昉蜀广政中荆南高大王令邸务丁晏入蜀请文才写兴义门内双石笋既毕兼征其故实将归本道文才问道士范德昭曰或云真珠楼基或云是海眼未审孰是对曰吾闻诸至人斯乃蠺丛启国镇蜀之碑中以铁柱贯之下以横石相连埋于地际上有文字言岁时丰俭兵革水火之事诸葛亮曽掘验之以为真珠楼基海眼者皆非也云出图方记未详广政末蜀主置真堂于大圣慈寺华严阁后命文才写诸亲王文武臣僚等真授翰林待诏将仕郎试太子司议郎赐绯鱼袋画未毕宋朝平蜀尽已除毁今三学院经楼下西天三藏真定惠国师真华严阁迎廊下奉圣国师真应天寺无智禅师真并文才笔见存出益州画录
　　野人闲话云李司议文才继阎立本写真书画妙絶当代费着曰孟氏据蜀之日有西班将军黎湘昭者以画鹤图来献因授雅州刺史
　　赵忠义者德玄子也德玄自雍京襁负入蜀及长习父之艺宛若生知孟氏明德年与父同手于福庆禅院画流传变相一十三堵位置铺舒楼殿台阁山水竹树蕃汉服饰佛像僧道车马鬼神王公冠冕旌旗法物皆尽其妙冠絶当时蜀主知忠义妙于鬼神屋木遂令画闗将军起玉泉寺图于是忠义画自运材斸基以至丹楹刻桷迭栱下■〈木昂〉皆役鬼神为之图成蜀主令内作都料看此画图枋栱有凖的否对曰此画覆较一座分明无欠其妙如此授翰林待诏赐紫金鱼袋故事毎年杪冬末旬翰林工画鬼神者例进钟馗丙辰岁忠义所进以第二指挑鬼眼睛蒲师训所进则以拇指剜之钟馗相似而用指不同蜀主问黄监孰为优劣筌优师训蜀主曰师训力在拇指忠义力在食指也二者笔力相敌难议升降并厚赐之今衙北门大安楼下天王院自濮阳吴公行曽镇蜀□□□兴其中有唐时名画数堵及高道兴杜齯龟房从真赵德齐画佛像罗汉经验变相至是忠义与黄筌蒲师训合手画天王变相十堵于中各尽所能愈于前軰淳化五年甲午兵火焚尽只余王蜀先主祠堂正门西畔神鬼大圣慈寺正门北墙上西域记图石经院后殿天王变相中寺六祖院傍药师经变相并忠义笔见存益州画录
　　成都古寺名笔六祖院南壁佛会变相一堵待诏赵忠义笔妙格上品
　　蒲延昌者师训养子也广政中进画授翰林待诏赐绯鱼袋时福感寺礼塔院僧摸写宋展子虔狮子于壁延昌见之曰但得其様未得其笔尔遂画狮子图献进时王昭逺公有嬖妾患痁以之悬于卧内其疾顿减恠而问之对云宋展氏子虔于金陵延祚寺殿壁画二狮患者坐壁下或有愈者又梁昭明太子以张僧繇狮子愈疾名曰辟邪其来久矣按展氏古本狮子一则奔走奋迅一则回掷咆哮僧繇之画狮子翻身侧视鬃尾俱就八分爪牙似二龙拿珠之状至今传焉延昌画于诸葛庙壁为多兵火荡尽余圣寿寺青衣神庙鬼神人物数堵见存益州画录
　　赵才者蜀人也工人物鬼神甲马广政年与蒲师训子父敌手其笔在浣花甘亭侯庙颇多资福寺门南北一方天王像甲午兵燹毁尽今惟诸葛庙第三门内鬼神两堵存
　　程承辩眉州彭山人也工画人物鬼神当孟氏广政年与蒲师训蒲延昌赵才逓相较敌皆推妙手承辩兼善雕刻机巧人物鬼神恠异禽兽之类竒絶当时今彭山县洞明观画天蓬黒杀玄武火铃一堂象耳山堂游变神鬼一堵见存
　　姜道隠绵竹人也年纔龆齓尽日不归父母寻之多得于神佛庙中有画处及长木讷不务农桑唯画是好无妻孥孑然一身常戴一竹笠随身布衣草履笔墨而已虽父母兄弟亦罕测其行止人皆呼为猱头伪相赵国公昊闻之使画屏风因问姓名则蜀语对云姜姓无名公曰既无名是以道隠也自此名为道隠焉宋王赵公廷隠于净众寺创一禅院请道隠于方丈画山水松石数堵王与诸侍从观其运笔道隠未尝回顾旁若无人画毕赠之十缣置僧堂前拂衣而去今绵竹诸山寺观多其画壁已上三则益州画录
　　野人闲话载张道隠不事谈论不与人交往不冠带不拜跪入谓之猱头相国李昊为名道隠常居绵竹山中喜读庄老暇则好图龙兴思忽至即画百尺之状飘飘然云阴雨气作蜿蜒势已而掷笔抚掌常以此为适意撰集龙证笔诀三卷传于家丁未年旱彭州倅郑昭请图龙于州城之西门泰山府君祠为民致雨于是与二道士数仆夫秉烛以画使人槌鼓喷笛掌祠者顿足起舞其夕三更风雨大沛一时之戏亦济农事云有蒋贻恭留题诗曰世人空解竞丹青惟子通元得墨灵应有鬼神看下笔岂无风雨助成形威疑喷浪归沧海势欲拏云上杳冥静闭绿堂深夜后晓来帘幕似闻腥按姜张二姓未详孰是
　　邱文播汉州人也后改名潜工画山水人物佛像神仙今新都干明禅院六祖汉州崇教禅院罗汉紫极宫二十四化神仙皆其笔见存有子余庆善花雀弟文晓亦工是业今净众寺延寿禅院天王祖师及诸高僧竹石名花二十余堵乃广政癸夘与僧令宗合画者益州画录
　　成都古寺名笔华严院观音势至五髻文殊慧日院佛堂内十六罗汉皆文播笔能格上品
　　僧令宗文播异姓弟也有大圣慈寺三学院经楼下两畔四天王两堵放生池揭谛堂内六祖等像见存益州画录
　　黄庭坚曰浴室院有蜀僧令宗画达磨西来六祖师人物皆妙絶其山川草木毛羽衣盂诸物画工能知之至于人有怀道之容投机接物目击而百体从之者未易为俗人言也此壁列于冠葢之会而湮伏不闻者数十年得蜀人苏子瞻乃发之物不系于世道兴衰亦有数如此此寺井泉甘寒汝师碾建溪茶常不落第二故人陈季常林下士也寓棊簟于此苏子瞻范子功数来从之故余过门必税驾焉浴室院在成都圣寿寺
　　周行通者蜀人工画人物鬼神蕃马戎服器械毡帐鹰犬羊雁之类及川原放牧尽得其妍有李陵送苏武图夺马图三困图射鵰图阴山七骑图蜀人皆传周胡畨马为妙行通多髯故也益州画录
　　蜀志补圣寿寺僧楚安妙画山水须一季以来方就一扇好事者求得之目为笔寳焉
　　僧楚安什邡人俗姓句氏工画人物楼台有明皇幸华清宫避暑图吴王宴姑苏台图此二者多画于墙壁卷轴团扇之上小大虽殊工致无减当时重之其避暑图见存大圣慈寺三学院大厅后
　　僧惠坚蜀人好图画而最谬广政中为三学院僧画姑苏台一堵对楚安避暑图识者以为无鍳之甚亦存恐后人误认故附正之
　　道士李寿仪者卭州依政人壮年慕道出家于县之有德观斋醮之外专精画业人呼为李水墨往来青城山丈人观宗张素卿笔法毎点簇五岳四渎部属归家习学之如此数年又闻简州开元观有素卿画十二仙君一堂往彼焚香齐洁模写将归试笔于卭州天师观西院壁上穷其精粹虽笔力因于素卿而神彩气韵或过之一堂六堵见存已上三则益州画录
　　画评云赵元长字虑善蜀中人通天文厯仕伪蜀孟昶为灵台官亦善丹青凡星宿纬象皆命画之国破从昶赴阙下太祖引伪署官属凡学天文之类皆不赦元长当死遽呼曰臣以画仕昶所写者周天象耳符谶之学非其所知上特原之配文思院为匠人常备禁中之役画驯雉于御座会五坊人按鹰有离鞴欲举者上命纵之径入殿宇以搏画雉惊赏久之召入图画院为艺学诏督画东太一宫贵神等像及命摸写王齐翰应运国寳罗汉深得其法
　　又云孟显字坦之华池人骨气清楚语论通博画佛像人物车马等出于己意自成一家笔无少滞转动飘逸观者不能穷其来去之迹尝于本郡孟氏舍挥数壁皆有精思
　　又云夏侯延佑字景休蜀中人师黄筌翎毛花竹略有声誉仕孟昶为待诏国亡随至京师得图画院艺学为流軰推重
　　又云蜀人高文进太宗时入图画院为祗候上万几之暇留神绘事文进与黄居宷常列左右赐予优腆相国寺有高益画壁经时圯剥上惜其精将营治之诏文进曰丹青谁如益者对曰臣虽不及请以蜡纸摸其笔法后移于壁上毫发无差遂与李用及李象坤翻传旧本尽得益之骨气文进自画后门里东西二壁五台峩眉文殊普贤变相及后门西壁神大殿后北方天王等以其能迁待诏仍赐宅相国寺东年老卧病上宣医疗之仍戒曰文进之命实系卿手功不可缓也注意如此比愈勅同画东太一宫贵神列位大中祥符初董羣工计度玉清昭应宫壁今景徳寺后九曜院罗汉及东壁药师琉璃光佛皆文进所画
　　又云王道真字干叔新繁人幼颕悟有节操善丹青太宗朝待诏高文进甚有声望一日上问民间谁如卿者对曰新繁人王道真出臣上遂召入图画院为祗候与文进等传移相国寺高益画壁及于大殿西偏门南面东壁画寳志化十二面观音相又与文进对画寺庭北门东面大神迁待诏又同计度玉清昭应宫壁当时称之

　　蜀中广记卷一百七

　　●钦定四库全书

　　蜀中广记卷一百八

　　（明）曹学佺 撰

　　○画苑记第四

　　画评云蜀沙门元霭幼来京师相国寺落发受大具足戒通古相法遂能写真太宗闻之召入传写时上幸后苑赏春方还乌巾挿花天姿和畅霭一挥而成略无凝滞上优赐之由是有声尝画本寺西经藏院后大悲菩萨章圣即位诏霭写先帝侧坐御容恩赐甚厚
　　钱希白洞微志云僧元霭蜀人多在禁中供奉一日在御书院中写粉本中官皆来观霭公毎画染颜色毕怀中别出一小石研磨取色葢覆肉色之上良久逐如真此众工所以不及其日用石讫为一小黄门怀去霭公喧索之反为凌谇置石奔去因遍询姓名无肯言者乃画其颜貌诣李都知神福诉之李诘曰小的至多不知姓名谁当其责霭于怀中探出面子言此可以验之李一见大笑曰此杨怀吉也何仓卒间图写精肖如是因召杨责让使伏罪而退按画家称三霭谓李霭之元霭王霭也
　　画评云孙知微字太古彭山人一云眉阳人通论语老氏学尤善杂画师沙门令宗凡牧伯所至必与之相欵高谈剧辩皆出人意表蜀中寺观多有其笔画释老则往山墅独处不茹荤经时方成晩居青城白侯坝之赵村爱其水竹深茂以助逸兴
　　李廌云知微华阳真人有尊行寓意于画隠者也笔墨神妙度越众人乖厓公镇蜀雅闻其名欲一见之终不可致闻孙在僧舍饮亟损车骑却鸣驺往诣之即投笔遁去及乖厓还朝道出剑闗逢一村童持知微书负一箧迎道左书曰公所喜者画也今以二图为献问知微所在则曰适一山人以书授我信去已逺矣张公益叹其高余外曽祖正惠马公知节守成都迎致知微府中相与欢甚得画最多马公解所服金带赠之即系于苎袍上人见其标韵萧散白衣金带皆以为孙思邈李太白也马公在前朝贵人中最名识画一时公卿家藏往往听其审定葢久与知微处得辨之要故也
　　古寺名笔寿宁院佛殿内四壁画炽盛光九曜孙知微作柱上小像知微自写其真也
　　又云寿宁院东楼上画惠逺送陆道士李翱见药山及护法神一躯皆知微笔侯溥院记曰寿宁院孙知微之笔鬼神恐其暴形日星恐其运行林木恐其发生涛浪恐其奔鸣瘠者为僧偻者为道趋翔者为衣冠之士
　　遂宁客馆镇张衍知县家有孙太古十一曜图厉归真百牛图铭心絶品
　　范至能云承天院祖堂惠达国师像孙知微笔近年为院僧粉去别写新像尚余二侍者在
　　孙太古于新繁法要院壁上画罗汉梅挚诗云絶艺知君少谁怜太古踪佳名吾党出逸格彼苍钟山狖遥偷菓田衣半剥茸乡人当保此此画世无重出成都文类
　　铭心絶品眉山寳学程纯老唐家有唐人画功臣像李营邱山水大轴二图崔白翎毛双鹤八图孙太古湖滩水石图又双流县赵修仲家有太古列宿像图
　　董逌跋孙知微山水图云观水有术必观其澜然则污池潢潦渟蓄涓溜果可胜观而寄心赏耶孙生为此图甚哉其壮观者也初为平漫横洑汪洋渟■〈氵隐〉依山占石鱼龙出没至于旁抉泰山前直冲猋卒风暴雨横发水势波落而垄起想其盘礴解衣虽雷霆之震无所骇其视听放乎天机者也岂区区吮笔涂墨求索形似者同年而语哉
　　又跋知微画湼盘佛异哉观其法象尊重严威虽亡而若神明常存者诸大弟子法眷要属悲哀苦恼而无甚戚迦叶傍睨若无见者皆以图像得之信后人笔意不能到也
　　栾城遗言马公知节子元立朝敢言以将家子得读书之助作诗葢其余事蚤知成都抑强扶弱为蜀人所喜酷嗜图画成都多古画壁毎至其下或终日不转足蜀有高士孙知微以画得名然实非画师也公欲见之而不可得知微与寿宁院僧善一日于其阁上画惠逺送陆道士药山见李习之二壁僧密以吿公公径往从之知微不得已掷笔而下不复终画公不以为忤礼之益厚知微亦愧其意作蜀江出山图俟其罢去追至剑门赠之
　　张忠定公两治蜀自蜀召归尝留画一轴遗僧希白曰后十年开及期闻讣开视乃公像也衣布褐大绦巾裹自为赞曰乖则违俗厓不利物乖厓之名聊以表德嘉佑四年蜀人为建祠于马务街按续古今记蜀人既闻公讣罢市恸哭迎公画像祀于天庆观之仙游阁建大斋会事之如生岁岁不絶僧希白华阳罗氏子通儒学善草隶住持寿宁院也
　　成都思贤阁图太守真四十有一宋景文在第三十八位经史阁图范文正公像葢公仲子纯仁漕蜀时邦人请绘者诸生岁时过学宫致谒焉
　　成都转运司爽西楼有赵清献及文与可二公画像武侯祠壁间嵌一小碑上镌绘像衣冠甚古乃宋制置使丁黼也　按嘉熈初元兵趋成都黼迎战于石笋街而死蜀人思之故镌其像
　　画评云尹质字化元成都人性长厚与人交有终始工写貌及佛像尤精于真人药王凡伎艺倡优一识画之无分毫异处独步庆厯之间公卿戚里竞求传貌景佑中宣献宋公薨延质追写质嗜酒无羁束但草成仪像逾时不往宋氏复延沙门怀志以质草様示之俾为标凖质闻之曰模传尚可设色非吾敢许果如其言
　　成都载酒亭画像凡十有七人汉给事黄门杨雄为主其徒宋谏议大夫田锡叅知政事苏易简直昭文馆陈充直史馆朱台符侍御史张及集贤校理王湜职方员外张逵虞部员外李畋翰林学士彭乗翰林学士孙抃屯田员外陈希亮户部员外梅挚殿中侍御史何郯度支员外郭辅屯田员外张中庸直集贤院李询作记者为范蜀公镇也出文类
　　舆地纪胜小溪县司马温公像在天章祠中公父池尝宰是邑既画像祀之后又増入温公小溪今并遂宁县画评云勾龙爽蜀人神宗时为图画院祗候善作中古人物其状质野观者有返朴之思焉
　　画品云普陁观音像勾龙爽作具天人种种殊相寳珠璎络铢衣绀髻使人瞻之敬心自起笔气清润意通幻妙所居普陁伽山在海岸孤絶处烟峦蒙密佳气蔼然予尝与德麟雨后望襄阳鳯林诸山气象略相似颇恨是中无此大士也
　　铭心絶品成都郭勉中敦一承议家有勾龙爽画宋钧去兽图
　　名画录云郭若虚所载往往遗略如蜀之童祥许中正人物仙佛邱仁庆花卉王延嗣鬼神皆名笔也是熈寜以前人物
　　范成大记如意轮院壁画花竹六鹤六堵童祥笔半已不存
　　又云中寺前庑西壁画汉孝明帝蔡愔秦景王尊及摩腾竺法兰之像童仁益笔妙格中品
　　画继云王诜字晋卿尚英宗女蜀国公主为利州防御使虽在戚里而其被服礼义学问诗书常与寒士角平居攘去膏粱黜逺声色而从事于书画作寳绘堂于私第之东以蓄其所有而东坡为之记赠诗云锦囊犀轴堆象床叉竿连幅翻云光手披横素风飞扬卷舒终日未用忙游意淡泊心清凉属目俊丽神激昂其所画山水学李成皴法以金碌为之似古观音寳陁山状小景亦墨作平逺皆李成法也故东坡谓晋卿得破墨三昧有烟江迭嶂图房相宿因图及山阴陈迹雪溪乗兴四明狂客西塞风雨四图及着色山水等画传世
　　苏子瞻所作枯木枝干虬屈无端倪石皴亦竒恠如其胸中蟠郁也作墨竹从地一直起至顶或问何不逐节分曰竹何尝逐节生耶文与可尝言吾墨竹一泒在徐州先生亦曰吾为墨竹尽得与可之法然先生运思清拔其英风劲气逼人观者应接不暇恐非与可所能拘制也又尝谓王定国曰予近画得寒林已入神品虽然先生平日胸臆宏放如此而兰陵胡世将家收所画蠏琐屑毛介曲屈芒缕无不备具是亦得从心不踰矩之道也米元章自湖南从事过黄州初见公酒酣贴观音纸于壁起作两行枯树恠石赠之山谷枯木道士赋有云恢诡谲恠滑稽于秋毫之颕尤以酒为神故其觞次滴沥醉余嚬呷取诸造物之炉锤尽用文章之斧斤又竹石诗云东坡老人翰林公醉时吐出胸中墨先生自题郭祥正壁亦云枯肠得酒牙角出肺肝槎枒生竹石森然欲作不可回写向君家雪色壁乃知先生平日之画非乗酣以发真兴则不为也邓椿画继
　　苏氏祠有碑刻李龙眠画东坡水坻小像山谷颕濵各为之赞出眉志
　　陆放翁东坡像赞我游钧天帝之所都是老先生玉色敷腴顾我而叹闵世垢浊笑谓侍僊畀以灵药稽首径归万里天风碧山巉然月堕江空
　　纪胜载遂宁县治内有元佑阁画元佑人物其上
　　蒲永升成都人东坡常书其画后云永升嗜酒放浪性与画会始作活水得二孙本意自黄居宷兄弟李怀衮之流皆不及也王公富人或以势力使之永升辄嘻笑舍去遇其欲画不择贵贱顷刻而成常为余临寿宁院水二十四幅毎夏日挂之高堂素壁阴风袭人毛发为立近日董戚之流皆以水名然皆死水未可与永升同年语也名画记
　　李德柔驾部员外郎宗固孙也宗固景佑中守汉州有道士尹可元善画以修炼遗火罪当死君缓其狱会赦获免可元自誓死必为李氏子以报后二十年宗固子妇梦可元入其室而生德柔因名之曰蜀孙幼而善画长读庄老喜之遂为道士赐号妙应其写真妙絶一时东坡赠之诗云世人只数曹将军谁知虎头非痴人腰间六羽何足道颊上三毛自有神平生狎侮诸公子戏着幼舆岩石里故教世世作黄冠布袜青鞋弄云水千年鼻祖守闗门一念还为李耳孙香火旧缘何日尽丹青余习至今存五十之年初过二衰颜记我今如此他时要指集贤人知是香山老居士出文忠集
　　苏长公云眉山人石康伯字幼安家藏书画数百轴取其毫末杂碎者以策编之名石氏画苑文与可与之游如兄弟故得其画为多而余亦善古木丛竹因以遗之使置于苑中元丰三年十二月二十日记遗苏子由常言所贵于画者为其似也似犹可贵况其真者吾行都邑四望所见人物皆吾画笥也所不见者独鬼神耳当赖画而识然人亦何用见鬼出石氏画苑记
　　苏过字叔党坡公之季子也元佑中公知杭州叔党年十九与计偕七年公为兵部尚书任承务郎后公谪英州贬儋州移廉永二州叔党皆侍行叔父栾城公毎称其孝平生禁锢余二十年晩除中山倅而卒善作恠石丛筱咄咄逼而翁东坡有观过所作木石竹老坡能为竹写真小坡解与竹传神之句晁以道志其墓亦云书画之胜克肖先人又时出新意作山水逺水多纹依岩屋木多于人迹絶处并以焦墨为之则出竒耳
　　眉山道士罗胜先自号云和山长善山水有古意然布置景物多越嶲夜郎所见葢其人善地里遍厯诸山所以曲尽形势又多作雨余螮蝀可观
　　李时泽遂宁人初为僧名圆悟住成都金地院时李隲显夫之京视其子丧拉与同行自是熟游中原多观古壁见武洞清所画罗汉豁然晓解得其笔法兵乱归蜀即以画名住昭觉寺时大殿既成为画十六罗汉及文殊普贤药师菩萨等像见存
　　郭道卿字仲常游卿字季能熈之诸孙皆为郡守善画马其笔法真季孟也今成都正法保福两院有壁传窠植湖滩与渡水龁草带雅病马三堵遂宁官圃中亦有松鹿石竹见存右三则画继
　　铭心云绵州李廉夫德隅知郡家有郭熈横山图又有徽宗皇帝着色横山图
　　李蕃字符翰成都人才元之曽孙也李氏世以书鸣蕃得其家学转而为画种种能之寳相院门天王二壁实出其手全体圣寿寺范琼様但蕃不自布色以俗工代反晦其所长耳后十年又用青城山长生观门龙虎君様飜天王二躯于青莲院门壁且自傅彩遂胜于前云于氏不记名河东人寓阆州工佛道像兼画鬼神
　　杨杰阆州人长于鬼神毎下笔必先画手足四支然后用三两笔成就全体
　　刘仲先成都人善山水昭觉方丈僧堂内外皆其笔时年七十矣今存
　　杨宠成都人善画花卉可亚费道宁
　　杨祁彭州崇宁人善画竹翎毛有百禽帐又画笼鸡如生昭觉寺超然堂旧有倦翼知还等壁今不复存
　　老侯泸州合江人善画猿鹿驰名两蜀兼长花果颇有生意
　　董从诲成都人世袭儒风心游绘事作佛道人物随意皆精福感寺有其画壁
　　李怀衮成都人善山水毛翎其所居及寝处皆置土笔或中夜得意急起画于地或被上迟明摸写之则优于平日所为已上九则出画继
　　成都天庆观五岳真君殿内粉堵图五岳帝君四渎公衮冕山川总领神仙部属环周复宇若趋而暨皆锦江逸士李怀衮笔彭乗本观记
　　刘泾字巨济简州人熈宁六年进士王安石荐为经学检讨厯太学博士为诸生所服终职方郎中米元章之书画友也善作林石槎竹笔墨狂逸体制拔俗予家旧藏其幅纸所作竹叶几逼锺郭今成都大智院法堂壁间有松竹窠植二丛惜其岁久磨灭殆尽矣画继
　　刘巨济所居东溪图序云自为图画讵希摩诘之辋川亦爱吾庐聊慕渊明之三径出蜀志补
　　刘松老字荣祖书学米元章画师苏子瞻成都李才元家有四轴山水其上印文是巨济震子名松老者八字殆好竒者出画评
　　成都佛掌骨记实刘荣祖笔特借米老名耳予见此本在张恭州弥明家后归一豪族价三十万非真物也出画继
　　画品云文同字与可永泰县人也为湖州守善画竹东坡有文湖州竹诀云竹之始生一寸之萌耳而节叶具焉自蜩蝮虵蚹至于剑拔十寻者生而有之也今画竹者乃节节而为之叶叶而累之岂复有竹乎故画竹必先得成竹于胸中执笔熟视乃见其所欲画者急起从之振笔直遂以追其所见如兎起鹘落少纵则逝矣与可之教予如此予不能然也夫既心识所以然而不能然者内外不一心手不相应不学之过也
　　临卭志蒲江白鹤观有文与可作恠木竹石真迹号曰墨林剑南诗稿又言成都嘉佑院壁有文湖州所作墨竹巴州西龛山流觞亭上有文与可墨竹皇佑中画于临卭者四蜀无别本故镌于此又云州西二里古墨岩西龛上有文同画疎篁恠木可搨出本志
　　文与可画竹初不自贵重四方之人持缣素以请者足相蹑于其门厌之投诸地而骂曰吾将以为韈士大夫传之以为口实及东坡为徐州得与可寄书曰近语士大夫吾墨竹一泒在彭城可往求之韈材当萃于子矣附诗有云拟将一段鹅溪绢扫取寒梢万尺长东坡荅书竹长万尺当用绢二伯五十匹知公倦于笔砚愿得此绢而已与可因以所画篔筜谷偃竹遗坡曰此竹数尺耳而有万尺之势篔筜谷在洋州与可尝令东坡作篔筜谷竹诗曰汉川修竹贱如蓬斤斧何曽赦箨龙料得清贫馋太守渭滨千畆在胸中是日与其妻游谷中烧笋晩食发函得诗失笑喷饭满案元丰二年与可没于陈州是岁七夕坡在湖州曝书画见此竹废卷而哭失声熈宁中文与可游天彭馆于倅舍之徐公园杯酒谈笑中忽放笔绘岷山焦夫子像于学之壁不数笔而成元丰中郡守徙其壁于西湖之凝翠亭　按焦夫子即志所称貌寝且恠长目广鼻海口蚪髯瘿累累络项下者也
　　古寺名笔云成都楞严院壁枯木一堵为文与可笔
　　铭心絶品成都王稑茂先大夫家有文湖州杂画鸟兽草木横披图吕给事陶元钧家有文湖州六幅槎竹图吕元钧文湖州竹记曰与可之于墨竹枯木世之好事者皆知贵之东坡尝谓画得其理固不妄也顷覩此两物于纪师方丈乃西川僧舍胜事之一
　　杨天惠徙文湖州木石画壁记乡丈人石室文公饮于郫之西禅精舍夜艾气酣跋烛作此枯木恠石于方丈之壁颇为拙目轻题乃吿王主簿舜选并其壁徙置公堂中央为栏楯周护之固以扄鐍遇气节不凡者乃发视之画于皇佑之癸巳徙以大观之庚寅
　　文氏湖州第三女张昌嗣之母也居郫湖州始作黄楼障欲寄东坡未行而湖州谢世遂为文氏奁具文氏死复归湖州孙因而二家成讼文氏尝手临此图放于屋壁暮年尽以手诀传其子焉
　　昌嗣字起之毎作竹必乗醉大呼然后落笔但不可求或强之必诟骂而走然有愧宅相者于攅三聚五太拘拘耳
　　程堂字公明眉人举进士为驾部郎中喜画竹宗文与可出湖州之门者独公明入室也又画鳯尾竹其梢极重作回旋之势而枝叶不失向背尝登峨眉见菩萨竹有结花于节外之枝者茸密如裘即写于中峰干明寺僧壁俨然又画象耳山苦竹紫竹风竹雨竹好事者以刻之石又在成都笮桥观音院画竹其后题云无姓无名迫夜来院僧跟问苦相猜携灯笑指屏间竹记得当年手自栽顷见其作紫芥紫茄二轴夺真也三则俱出画继
　　广汉刘允文绘事有名于时在成都楞严院之毘卢殿画六祖像文与可在旁观其下笔为之记云彩饰殊絶铺置有序叩闻传付密义相属一花五叶先后交映信画评之善品而法苑之胜缘也
　　与可丹渊集曰蜀自唐二帝西幸当时随驾以画待诏者皆竒工故成都诸郡寺宇所存诸佛菩萨罗汉等像之处虽天下能仁号为古迹多者无如此地所有矣后厯二伪至国初其渊源未甚逺故称绘事之精者犹班班可见近世所习浅陋寂然不闻其人此亡它葢茍于所利而不自重其所为之技尔独天彭张氏能嗣守道人之学用笔设色气韵标致未尝辄自奔放惟一谨于良法不为世俗之心所怵诚可尚也予寓彭累月居甚闲暇日与承天僧敏行游凡出于张氏之手者观赏殆徧信乎他人之不能相与较其先后矣敏行乃其俗裔也俊慧通博亦善于此闻予嘉叹其父祖之所为磨石请予道所以然熈宁六年中秋日记
　　黄斌老潼川永泰人文湖州之妻侄也登科倅戎州适山谷贬戎遂与定交且通谱焉善画竹山谷有咏其横竹诗又谢斌老送墨竹十二韵有云吾子学湖州师逸功已倍预知更入神后出遂无对
　　黄彝字子舟斌老之弟其名字初非彝与子舟也山谷以其尚气故取二器以规之举八行终朝郎郡倅山谷用赠斌老韵谢子舟为作风雨竹两篇前篇云岁寒十三本与可可追配后篇云森削一山竹牝牡十三軰谁言湖州没笔力今尚在与可毎言吾所作不及子舟也二则出画继
　　黄山谷道臻师画墨竹序云墨竹出于近世不知其所师承吴道子作画超其师杨惠之运笔作弮已极形似故世之精识博物之士多藏呉生墨本至俗子乃衒丹青耳意墨竹之师近出于此往时天章阁待制燕肃始作生竹超然免于流俗近世集贤校理文同遂能极其变态其笔墨之运疑鬼神也韩退之论张长史喜草书不治它枝所过于世存亡得丧亡聊不平有动于心必发于书所观于物千变万化可喜可愕必寓于书故其书不可端倪以此终其身而名后世与可之于竹殆犹长史之于书也嘉州石洞讲师道臻刻意尚行欲自振于溷浊之波故以墨竹自名然臻过与可之门而不入其室何也夫吴生之超其师得之于心也故无不妙长史之不治它技用志不分也故能入于神夫心能不牵于外物则其天守全万物森然出于一镜岂待含墨吮笔盘礴而后为之哉故余谓臻欲得妙于笔当得妙于心臻问心之妙而余不能言有师范道人出于成都六祖臻可持此往问之
　　黄庭坚题七才子画云此眉山老书生作七才子入闗图人物亦各有意态余以为赵子云之苖裔摹写物象渐密而放浪闲逺则不逮也或谓七人者皆诗人此笔乃少邱壑耶山谷曰一邱一壑自须其人胸次有之但笔间那可得
　　王显道汉州人本饼师其后学道专心画龙格制雄壮今成都三井观三寳院有画壁存出画继
　　黎州卒有陶道人者绍圣间入师子山采薪得道与王画龙同时王毎画龙必阙之否则随雷雨飞去陶毎见王辄以杖击之曰汝龙妖也后俱不知所终出黎州志
　　宋刘谊墓近年为盗所发其中四壁皆刻人物花卉之状石志略云谊长宁人举进士授将仕郎见人饥则食之见人寒则衣之崇宁元年六举进士刘谅文也墓在县龙透铺前百余步出本志
　　张希颜汉州人初名适大观初累进所画花卉得旨粗似可采特补将仕郎画学谕希颜始师赵昌后到京师稍变从院体得蜀州推官以归不胜士大夫之求多令任源代作源亦汉州人少隶军籍从希颜久尽得其法出画继
　　王道亨者郫人也七岁能画用笔命意人不能及大观间肇置画学自博士而下如太学法听天下画工补试肄业考选道亨首入学试官出蝴蝶梦中家万里子规枝上月三更题道亨乃画苏武牧羊海上被毡枕节而卧双蝶飞扬于上形容沙漠风雪景象种种竒絶又作林木扶踈上有子规月正当午树影在地亭榭楼台隠隠可辨曲尽一联之景因置魁选翌日进呈徽宗竒之命为画学录出舆地纪胜
　　刘诠字真孺成都人察院浚卿之族性好画所居对圣寿寺寺多唐蜀名迹真孺终日谛玩至忘饮食久而自能所画山水多以布文印科叶者仿唐旧制葢得于壁间也尤精佛像描墨成染与李道明无异清劲则过之
　　李皓字云叟唐臣孙也避乱入蜀居成都毎作山水取前軰成様合而为一故擅美观时人称之
　　赵子澄字处度宋诸王子廉介修洁流落巴峡四十年藉添差禄以自给善草隶能诗不知其能画也绍兴末官秭乡士子重其风度毎载酒从之游一日乗醉入小肆见素壁可爱拈案上秃笔作溅瀑一泒势欲动屋
　　李石字知几资州人少负才名既登第以赵逵庄叔左史荐任太学博士直情径行不附权贵遂不容于朝出主石室就学者如云至于闽越之士不逺万里而来刻石题诸生名几千人蜀学之盛古今鲜俪也其倅成都醉吟之余时作小笔风调逺俗葢其人品既高虽游戏间而心画形矣
　　周纯字忘机华阳人后依解潜久留荆楚故亦称楚人少为浮屠弱冠游京师以诗画为佛事翕然知名士大夫与之游者王宷辅道最亲后坐其累编管惠州值邻郡建神霄宫本路宪请赦能画人周纯来作绘事从之于是凭借得以自如其汖师思训衣冠师恺之佛像师伯时又能作花鸟松竹牛马之属变态多端一一清絶凡画家于人物必九朽一罢谓先以土笔扑取形似数次修改故曰九朽继以淡墨一描而成故曰一罢罢者毕事也独忘机不假乎此落笔便成而气韵生动毎谓人曰书画同一闗捩善书者又岂先朽而后书耶葢卓识也初宷未败时朝士大尹盛章谓忘机曰予能为我作梅图遥知不是雪为有暗香来之意乎荅曰此王临川诗须公自有此句我始为之盛恨甚未几宷败而盛犹为京尹故忘机被祸独酷已上五则俱出画继
　　古今记云成都超悟院堂头树石四壁白马院潇湘图皆近时周忘机笔
　　王逸民永康导江人初为僧名绍祖诗画俱仿周忘机而气韵悬絶也政和间改僧名为德士逸民曰我生不背佛而从外道取祠部牒焚之乃冠巾还俗出画继
　　铭心絶品云成都白马院有近时王逸民拟任才仲桃源图
　　绍兴间北山刻云郡之惠因寺藏殿壁阴有水墨画文殊诣维摩问疾一堵意全相妙合经所说恐浸漫灭故刻石于此出昌州碑目
　　仁寿飞泉山超觉寺中有尔朱仙石影二其一全写其一半写寺为淳熈十年建此物必其时也宏治中掘地得其半影出本志
　　王利用字宾王潼川人举进士终夔宪善书为光尧皇帝所爱画则山水长于人物但精谨而已不及其书也邓椿云
　　成都府官给娵鱼图陈于宴厅或谓尔雅诸书无此名不知何本余按郝隆有娵隅跃清池之句葢西南蛮呼鱼为娵隅方言不叙耳图大小为鱼数十形此固不一种理不可以一鱼名之也董逌跋
　　释道宏峨眉人姓杨氏受业于云顶山相貌枯悴善画山水僧佛晩年似有所遇遂复冠巾改号龙岩隠者族甚富宏只寄迹旅店中一空榻虽被幞之属亦无所有为人画土神其家必富画猫则无鼠往往言人心事辄符合又凡如厕必出郭五里外乡人毎随而窥之见其就溷无复便利但立而独语再四乃出此皆异事后竟坐化店中年八十余今成都正法院法堂有所画高僧是智平者成都清凉院僧也善画观音南商毛大节得其像以归过海风浪大作开展祈恳忽现光如大月轮良久之间舟行数千里侯溥载之观音仪中今水陆院普贤阁所画像是其作其徒虚己为添水石见存已上二则画继
　　范成大记中寺后门向上小壁画观音百部院回廊画护戒神俱僧知评笔
　　祖鍳者成都僧也住不动尊院画师智平今大慈超悟院佛殿有十观音是其笔又于卭州鳯凰山画观音一日忽现五方圆相直阁计敏功为作瑞像记见存
　　虚己者成都栢林院僧善山水有图轴传世今白马院僧慧琳多蓄其笔士大夫入兹相对爇香煑茗终日萧然不知身在嚣尘中也有雪障及山水二图见存
　　僧觉心字虚静本嘉州夹江农家甚富少好游猎一旦纵鹰犬弃妻子出家游中原作从犊图诗孔南明崔德符爱之招来临汝连住叶县东禅及州之天宁香山三大刹兵乱还蜀邵泽民刘中逺两侍郎复善之请住毘卢凡十八年初作草虫南僧称为心草虫后有宣和一待诏因事逃匿香山心得其山水诀一日千里陈涧上称之曰虚静师所造者道也放乎诗游戏乎画如烟云水月出没太虚所谓风行水上自成文理者耶陈去非亦称其诗无一点僧气
　　智源字子丰遂宁人传法牛头山工杂画尤长于人物山水椿尝见其看云图画一高僧抱膝坐石上昂首竚目萧然有出尘之姿使人敬仰不暇论风格其周忘机之亚欤
　　智永者成都四天王院僧工小景尤长传摸宛然乱真初宇文季蒙龙图喜其谈禅欲请住院永辞曰亲在未能也于是售已所长专以为养不免徇豪富廛肆所好今流布于世者非其本趣也尝作潇湘夜雨图上邵西山邵即题云尝拟扁舟湘水西篷牕剪烛数归期偶因胜士挥毫处却忆当年夜雨时既疑之问永曰前軰曽有此诗否永因诵义山问归篇西山矍然亟取诗改云曽拟扁舟湘水夜雨窻听雨数归期归来偶对高人画却忆当年夜雨时已上四则画继
　　铭心云蜀僧智永房有范琼正坐佛图
　　惠崇卧雪图真休者汉嘉僧山谷所与游清闲居士王朴之子也善摸搨人物如真出画继
　　闻见志曰蜀虽僻逺而画手独多于四方李方叔德隅富画而蜀笔居其半焉

　　蜀中广记卷一百八
