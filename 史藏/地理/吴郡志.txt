吴郡志  (宋)范成大纂修

乌程张钧衡石铭景宋本重开
目录
　　序 
　　卷一
　　　公革 
　　　分野 
　　　户口税租 
　　　土贡  
　　卷二
　　　风俗 
　　卷三
　　　城郭
　　　　太伯城 
　　　　阖闾城 
　　　　阊门 
　　　　娄门 
　　　　齐门 
　　　　胥门 
　　　　盘门 
　　　　蛇门 
　　　　匠门 
　　　　葑门 
　　　　赤门 
　　　　开胥蛇门  
　　卷四
　　　学校
　　　　府学 
　　　　六经阁 
　　　　御书阁 
　　　　贡院 
　　　县学记
　　　　吴郡 
　　　　常熟县丹阳公祠堂记   
　　卷五
　　　营寨
　　　　禁军 
　　　　厢军  
　　卷六
　　　官宇
　　　　谯楼 
　　　　戟门 
　　　　设厅 
　　　　黄堂 
　　　　郡圃 
　　　　东楼 
　　　　初阳楼 
　　　　东亭 
　　　　西亭 
　　　　西园 
　　　　北轩 
　　　　北池 
　　　　双莲堂 
　　　　池光亭 
　　　　木兰堂 
　　　　双瑞堂 
　　　　平易堂 
　　　　思政堂 
　　　　思贤堂 
　　　　瞻仪堂 
　　　　齐云楼 
　　　　西楼 
　　　　四照亭 
　　　　凝香堂 
　　　　逍遥阁 
　　　　云章亭 
　　　　坐啸斋 
　　　　秀野亭 
　　　　凉渚本流 
　　　　观德堂 
　　　　扶春池光亭 
　　　　颁春宣诏二亭 
　　　　介庵 
　　　　通判东厅 
　　　　通判西厅 
　　　　签判厅 
　　　　教授厅 
　　　　节推厅 
　　　　察推厅 
　　　　府院 
　　　　司理院 
　　　　司户厅 
　　　　司法厅 
　　　　路钤衙 
　　　　州钤厅 
　　　　路分厅 
　　　　转运衙  
　　　仓库场务〔市楼附〕
　　　　府仓 
　　　　常平仓 
　　　　户部百万仓 
　　　　归仁仓报功仓 
　　　　甲仗库 
　　　　军资库 
　　　　公使库公使酒库 
　　　　架阁库 
　　　　作院 
　　　　监仓厅 
　　　　粮料厅 
　　　　四酒务 
　　　　激赏西库 
　　　　激赏南库 
　　　　望云馆 
　　　　清风楼 
　　　　黄鹤楼 
　　　　跨街楼 
　　　　花月楼 
　　　　丽景楼 
　　　坊市
　　　　乐桥东南 
　　　　乐桥东北 
　　　　乐桥西南 
　　　　乐桥西北  
　　卷七
　　　官宇 
　　　　提点刑狱司
　　　　　施垧 
　　　　　邵昂 
　　　　　向宗厚 
　　　　　朱縡 
　　　　　吴表臣 
　　　　　朱縡 
　　　　　陈桷 
　　　　　曾几 
　　　　　向宗厚 
　　　　　张叔献 
　　　　　王鈇 
　　　　　万俟止 
　　　　　符行中 
　　　　　徐琛 
　　　　　高世定 
　　　　　吴传 
　　　　　赵令詪 
　　　　　谢邦彦 
　　　　　赵涣 
　　　　　金安节 
　　　　　陈抃 
　　　　　徐康 
　　　　　邵大受 
　　　　　吕广问 
　　　　　黄应南 
　　　　　王趯 
　　　　　王传 
　　　　　叶谦亨 
　　　　　曾逮 
　　　　　王瀹 
　　　　　姚宪 
　　　　　陈良翰 
　　　　　李简能 
　　　　　任文荐 
　　　　　王淮 
　　　　　梁俊彦 
　　　　　吕企中 
　　　　　郑兴裔 
　　　　　徐本中 
　　　　　赵师夔 
　　　　　陈举善 
　　　　　韩俣 
　　　　　吕正已 
　　　　　韩元龙 
　　　　　赵伯骕 
　　　　　梁揔 
　　　　　傅淇 
　　　　　刘颖 
　　　　　勾昌泰 
　　　　　王尚之 
　　　　　赵子蒙 
　　　　　潘景珪 
　　　　　王师愈 
　　　　　袁说友 
　　　　　王正己 
　　　　　应孟明 
　　　　　陈公亮 
　　　　　黄遹 
　　　　　傅伯寿 
　　　　　何异 
　　　　　韩邈 
　　　　　虞俦 
　　　　　朱致知 
　　　　　薛绍 
　　　　　任洙 
　　　　　陈研 
　　　　　孟纶 
　　　　　曾（上卤下木）
　　　　　方铨 
　　　　　叶篑 
　　　　　胡元衡 
　　　　　汪文振 
　　　　　李孟传 
　　　　　王居安 
　　　　　留恭 
　　　　　刘爚 
　　　　　章梾 
　　　　　陈芾 
　　　　　余嵘 
　　　　　柴中行 
　　　　　王涔 
　　　　　王棐 
　　　　　乔行简 
　　　　　赵（上与下心）夫 
　　　　　林介 
　　　　　王与权 
　　　　　检法官厅 
　　　　　干办公事厅  
　　　　提举常平茶盐司
　　　　　承议郎王晋明 
　　　　　朝奉郎李尧俊 
　　　　　宣教郎曾纁 
　　　　　奉直大夫吴林 
　　　　　奉议郎魏志崇 
　　　　　承事郎何志修 
　　　　　宣教郎曾纁 
　　　　　朝奉郎陈隆寿 
　　　　　朝奉大夫刘敏才 
　　　　　通直郎王韪 
　　　　　奉议郎李与权 
　　　　　通直郎李弼孺 
　　　　　奉议郎王据 
　　　　　通直郎王旸 
　　　　　奉直大夫陈述 
　　　　　承议郎直秘阁梁汝嘉 
　　　　　左宣教郎夏之文 
　　　　　右通直郎张愿 
　　　　　右通直郎侯宪 
　　　　　左宣教郎钱堪 
　　　　　左朝请大夫石彦和 
　　　　　右承议郎徐康 
　　　　　右朝散郎米友仁 
　　　　　右朝散大夫万俟止 
　　　　　右通直郎吴垧 
　　　　　右朝散大夫韦寿成 
　　　　　右朝奉大夫直秘阁郑侨年 
　　　　　右朝请大夫直显谟阁高世定 
　　　　　左朝奉郎孙汝翼 
　　　　　右朝请大夫黄仁荣 
　　　　　右奉直大夫王晌 
　　　　　右朝散大夫王珏 
　　　　　右朝散大夫李琛 
　　　　　左朝奉大夫孟处义 
　　　　　右朝请大夫李流 
　　　　　左朝议郎杜师旦 
　　　　　右通直郎司马倬 
　　　　　左朝请大夫赵子砥 
　　　　　右朝奉大夫陈抃 
　　　　　左朝请郎朱倬 
　　　　　右朝奉郎谢伋 
　　　　　左朝请郎吕广问 
　　　　　左朝奉大夫直秘阁杨倓 
　　　　　左朝请郎洪适 
　　　　　右朝散大夫徐康 
　　　　　左朝请郎章服 
　　　　　右朝奉大夫曾耆 
　　　　　右朝奉郎姚宪 
　　　　　右朝奉大夫刘敏士 
　　　　　右朝请郎钱建 
　　　　　左承议郎芮辉 
　　　　　右朝散大夫直敷文阁胡坚常 
　　　　　右奉议郎李结 
　　　　　右朝散大夫叶模 
　　　　　朝散大夫陈岘 
　　　　　承议郎直秘阁薛元鼎 
　　　　　朝奉大夫潘畤 
　　　　　朝散郎颜师鲁 
　　　　　承议郎赵伯涣 
　　　　　奉议郎张杓 
　　　　　奉议郎王尚之 
　　　　　朝散郎刘颖 
　　　　　朝奉郎石起宗 
　　　　　奉议郎罗点 
　　　　　朝奉郎史弥正 
　　　　　朝奉郎张体仁 
　　　　　朝奉郎徐谊 
　　　　　朝奉大夫黄遹 
　　　　　朝请大夫郑公显 
　　　　　朝请郎黄灏 
　　　　　朝奉大夫许介 
　　　　　降授朝散大夫李唐卿 
　　　　　朝散大夫韩邈 
　　　　　朝请大夫俞丰 
　　　　　朝散大夫薛绍 
　　　　　朝散郎任洙 
　　　　　中奉大夫陈昭嗣 
　　　　　朝请大夫赵善闿 
　　　　　朝请郎直秘阁任清叟 
　　　　　朝奉大夫赵不毚 
　　　　　朝散大夫史弥远 
　　　　　承议郎黄荦 
　　　　　朝散大夫陈耆寿 
　　　　　朝奉郎林拱辰 
　　　　　朝奉大夫留恭 
　　　　　朝奉郎章梾 
　　　　　承议郎应武 
　　　　　朝散郎杨烨 
　　　　　朝散郎吴格 
　　　　　承议郎王棐 
　　　　　奉议郎魏豹文 
　　　　　奉议郎程珌 
　　　　　承议郎朱在 
　　　　　朝奉郎赵希齐 
　　　　　朝奉大夫刘垕 
　　　　　朝散大夫林介 
　　　　　朝奉郎司马述 
　　　　　朝请大夫王栻 
　　　　　茶盐司干办公事厅
　　　　　常平司干办公事厅
　　　　　姑苏馆
      　　吴会亭升羽亭候春亭茂苑亭春波亭
　　　　　皇华亭平汇亭
　　　　　升平馆
　　　　　宾兴馆
　　　　　望云馆
　　　　　高丽亭
　　　　　吴门亭
　　卷八
　　　古迹
　　　　吴城 
　　　　石室 
　　　　言偃宅 
　　　　丁令威宅 
　　　　射台华池南城宫姑苏台（鱼且）山鸥陂游台石城长洲林园石龙 
　　　　流杯 
　　　　秦余杭山 
　　　　夷亭 
　　　　酒城 
　　　　走狗塘 
　　　　干隧 
　　　　姑苏台 
　　　　春宵宫 
　　　　天池 
　　　　海云馆 
　　　　馆娃阁 
　　　　铜沟玉槛 
　　　　馆娃宫 
　　　　西施洞 
　　　　吴王郊台 
　　　　吴王井 
　　　　响屧廊 
　　　　梧桐园 
　　　　采香径 
　　　　香水溪 
　　　　长洲 
　　　　长洲苑 
　　　　越城 
　　　　越来溪 
　　　　鱼城 
　　　　苦酒城 
　　　　鸭城 
　　　　鸡陂 
　　　　南武城 
　　　　吴小城白门 
　　　　美女宫 
　　　　吴宫乡 
　　　　蠡口 
　　　　甪头 
　　　　黄堂   
　　卷九
　　　古迹二
　　　　死亭湾 
　　　　毛公坛 
　　　　石射堋 
　　　　东城 
　　　　神运殿 
　　　　龙柱 
　　　　乌夜村 
　　　　北禅院 
　　　　支遁庵 
　　　　放鹤亭 
　　　　白马磵 
　　　　马迹石 
　　　　般若台 
　　　　金昌亭 
　　　　梁双殿 
　　　　越公井 
　　　　白公桧 
　　　　虎丘寺古杉 
　　　　临顿 
　　　　重寺药圃 
　　　　忠国师庵 
　　　　虞山 
　　　　李后主题额 
　　　　柳毅井 
　　　　蔡经宅 
　　　　吴国古馆三 
　　　　洗马池   
　　卷十
　　　封爵 
　　　牧守一
　　　　前汉朱买臣 
　　　　后汉尹兴 
　　　　陈瑀 
　　　　许贡 
　　　　盛宪 
　　　　僮和 
　　　　吴太史享 
　　　　谢勖 
　　　　滕（从胤从匕）
　　　　晋谯敬王恬 
　　　　司马允之 
　　　　沈充 
　　　　傅咸 
　　　　王恬 
　　　　王洽 
　　　　王珣 
　　　　王劭 
　　　　王荟 
　　　　王谧 
　　　　袁山松 
　　　　魏咏之 
　　　　颜含 
　　　　邓攸 
　　　　郗鉴 
　　　　刁彝 
　　　　殷佑 
　　　　江灌 
　　　　刘牢之 
　　　　张茂 
　　　　贺循 
　　　　顾秘 
　　　　应詹 
　　　　庾氷大 
　　　　庾羲 
　　　　庾希 
　　　　蔡谟 
　　　　亘檀 
　　　　王恺 
　　　　荀蕤 
　　　　荀羡 
　　　　王允之 
　　　　王侃 
　　　　虞谭 
　　　　乐谟 
　　　　张敞 
　　　　宋刘损 
　　　　王琨 
　　　　袁珣 
　　　　张永 
　　　　张岱 
　　　　张绪 
　　　　张怀宋 
　　　　顾琛 
　　　　王昙生 
　　　　顾觊之 
　　　　羊（从亠从）保 
　　　　柳世隆 
　　　　王僧达 
　　　　王慈 
　　　　王诞 
　　　　江夷 
　　　　王思远 
　　　　禇渊 
　　　　禇澄 
　　　　张充 
　　　　宗室安陆昭王　丏 
　　　　宗室南康县侯子恪 
　　　　江斆 
　　　　何叔度 
　　　　谢举 
　　　　王规 
　　　　袁君正 
　　　　李元履 
　　　　宗室南浦侯推 
　　　　宗室南海王大临 
　　卷十一
　　　牧守二
　　　　江革 
　　　　何敬容 
　　　　袁昂 
　　　　梁王僧智 
　　　　裴忌 
　　　　陈裴忌 
　　　　宗室晋安王伯恭 
　　　　沈君理 
　　　　宗室永阳王伯智 
　　　　宗室衡阳王伯信 
　　　　隋皇甫绩 
　　　　刘权 
　　　　唐冯衮牧 
　　　　韦应物 
　　　　于頔 
　　　　范传正 
　　　　张搏 
　　　　崔璞 
　　　　白居易 
　　　　刘禹锡 
　　　　王□张有德杨志梁 
　　　　赵居贞叚同泰毕炕许韶伯 
　　　　狄兼谟 
　　　　卢□ 
　　　　陆亘 
　　　　卢简求
　　　　王仲舒  
　　　　王成自 
　　　　杨发 
　　　　崔棱 
　　　　唐有李丹宗琼李希言 
　　　　裴澄萧谊 
　　　　钱镠 
　　　　后梁曹圭 
　　　　唐成及 
　　　　孙承佑 
　　　　吴越钱元璙 
　　　　钱文奉 
　　　　鞠真卿 
　　　　章岵  
　　　题名
　　　　陈省华 
　　　　魏庠 
　　　　裴庄 
　　　　王贽 
　　　　梅询 
　　　　曾致尧 
　　　　秦羲 
　　　　黄震 
　　　　陈靖 
　　　　康孝基 
　　　　孙冕 
　　　　叶参 
　　　　范仲淹 
　　　　蒋堂 
　　　　张亿 
　　　　富严 
　　　　邵饰 
　　　　梅挚 
　　　　赵槩 
　　　　蒋堂 
　　　　王琪 
　　　　吕居简 
　　　　唐询 
　　　　王琪 
　　　　蔡抗 
　　　　鞠真卿 
　　　　陈经 
　　　　滕甫 
　　　　沈扶 
　　　　孙觉 
　　　　张诜 
　　　　程师孟 
　　　　王诲 
　　　　唐诏 
　　　　韩朴 
　　　　范谔 
　　　　韩铎 
　　　　杨景略 
　　　　晏知止 
　　　　刘淑 
　　　　章岵 
　　　　林希 
　　　　刘定 
　　　　王觌 
　　　　黄履 
　　　　吴居厚 
　　　　蒋之翰 
　　　　贾青 
　　　　王子京 
　　　　陈师锡 
　　　　张公庠 
　　　　丰稷 
　　　　吴伯举 
　　　　宇文昌龄 
　　　　林邵 
　　　　董诰 
　　　　张恕 
　　　　邵（龠虒） 
　　　　蔡渭 
　　　　郭茂恂 
　　　　蹇序辰 
　　　　许光疑 
　　　　孙杰 
　　　　吴拭 
　　　　李孝寿 
　　　　王诏 
　　　　马防 
　　　　盛章 
　　　　董正封 
　　　　盛章 
　　　　宋康年 
　　　　庄徽 
　　　　应安道 
　　　　贾諲 
　　　　楼（上巳下廾） 
　　　　胡直孺 
　　　　李伦 
　　　　王靓 
　　　　郑滋 
　　　　赵岍 
　　　　孙觌 
　　　　汤东野 
　　　　孙觌 
　　　　李邴 
　　　　汤东野 
　　　　胡松年 
　　　　李弥大 
　　　　席益 
　　　　李擢 
　　　　宋伯友 
　　　　孙佑 
　　　　赵子昼 
　　　　李光 
　　　　张守 
　　　　章谊 
　　　　梁汝嘉 
　　　　向子諲 
　　　　欧阳懋 
　　　　赵霈
　　　　梁汝嘉
　　　　张宗元
　　　　周葵
　　　　王（日奂）
　　　　郑滋
　　　　俞俟
　　　　王晌
　　　　周三畏
　　　　徐琛
　　　　李朝正
　　　　汤鹏举
　　　　王会
　　　　孟忠厚
　　　　蒋璨
　　　　陈正同
　　　　朱翌
　　　　洪遵
　　　　沈介
　　　　陈之茂
　　　　张孝祥
　　　　陈汉
　　　　虞允文
　　　　沈度
　　　　沈介
　　　　姚宪
　　　　徐嚞
　　　　汪应辰
　　　　魏杞
　　　　向匀
　　　　丘崈
　　　　方滋
　　　　马希言
　　　　韩彦古
　　　　莫漳
　　　　韩彦古
　　　　陈岘
　　　　单夔
　　　　司马伋
　　　　王佐
　　　　韩彦质
　　　　耿秉
　　　　谢师稷
　　　　丘崈
　　　　何万
　　　　王希吕
　　　　赵彦操
　　　　袁说友
　　　　沈揆
　　　　王尚之
　　　　雷潀
　　　　王溉
　　　　郑若容
　　　　虞俦
　　　　刘诚之
　　　　赵不艰
　　　　张抑
　　　　张岩
　　　　李大性
　　　　张泽
　　　　沈作宾
　　　　林采
　　　　李大异
　　　　赵希怿
　　　　陈芾
　　　　沈皞
　　　　赵彦橚
　　　　李大性
　　　　綦奎
　　　　赵汝述
　　　　沈皞
　　　　王元春
　　　　章良朋
　　　　林介
　　　　李寿朋
　　　　朱在
　　　　吴渊
　　　　邹应愽
　　　　杨烨
　　　　赵立夫
　　　　张嗣古
　　　　王遂
　　　　吴潜
　　　　史宅之
　　　　赵与心
　　　　史宅之
　　　　陈垲
　　　　魏峻
　　　　徐鹿卿
  　　　郑霖
　　　　余晦
　　　　余天任
　　　　赵与訔
　　　　赵汝历
　　　　赵与心   
　　卷十二
　　　官吏
　　　　后汉彭修 
　　　　尹兴 
　　　　吴孟仁 
　　　　宋江徽 
　　　　王逡之 
　　　　齐江介 
　　　　齐周洽 
　　　　齐傅翙 
　　　　王思远 
　　　　梁沈浚 
　　　　陆蒙 
　　　　唐郑浑之 
　　　　唐孟庭份 
　　　　武平一 
　　　　刘绮庄 
　　　　韦至诚 
　　　　萧存 
　　　　皮日休 
　　　　丁陈范谢 
　　　　边仿 
　　　　王禹偁 
　　　　张文定公安道 
　　　　韩正彦 
　　　　章岷 
　　　　贾公望 
　　　　寇国宝  
　　　祠庙上
　　　　至德庙 
　　　　吴王夫差庙 
　　　　伍员庙 
　　　　南双庙 
　　　　春申君庙 
　　　　郁史君庙 
　　　　圣姑庙 
　　　　灵佑庙 
　　　　天王堂  
　　卷十三
　　　祠庙下
　　　　包山庙 
　　　　土山卜将军庙 
　　　　三高祠 
　　　　焕灵庙 
　　　　东岳庙 
　　　　阳山灵济庙 
　　　　灵济庙 
　　　　甫里庙 
　　　　黄姑庙   
　　卷十四
　　　园亭
　　　　晋辟强园 
　　　　唐禇家林亭 
　　　　任晦园池 
　　　　沧浪亭 
　　　　南园 
　　　　东庄 
　　　　鲈乡亭 
　　　　如归亭 
　　　　七桧堂 
　　　　小隐堂秀野亭 
　　　　隐圃 
　　　　中隐堂 
　　　　乐圃 
　　　　红梅阁 
　　　　三瑞堂 
　　　　五柳堂 
　　　　如村 
　　　　范家园 
　　　　逸野堂 
　　　　醉眠亭 
　　　　漫庄 
　　　　蜗庐 
　　　　复轩 
　　　　臞庵 
　　　　乐庵 
　　　　范文正公义宅  
　　卷十五
　　　山
　　　　姑苏山 
　　　　灵岩山 
　　　　天平山 
　　　　香山 
　　　　胥山 
　　　　穹窿山 
　　　　华山 
　　　　洞庭包山 
　　　　林屋馆 
　　　　崦里傍鼋山 
　　　　石板 
　　　　鼋头山 
　　　　禹期山 
　　　　思夫山 
　　　　踞湖山 
　　　　秦余杭山 
　　　　（鱼只）山 
　　　　东狱西狱二山 
　　　　粟山 
　　　　会骸山 
　　　　虞山 
　　　　鹤阜山 
　　　　胥女山 
　　　　小鸡山 
　　　　陆山 
　　　　故治山 
　　　　长樯山 
　　卷十六
　　　虎丘 
　　卷十七
　　　桥梁
　　　　乐桥之东北〔娄门齐门〕
　　　　　临顿桥 
　　　　　苑桥 
　　　　　顾家桥 
　　　　　四通桥 
　　　　　定跨桥 
　　　　乐桥之西北 
　　　　乐桥之东南 
　　　　乐桥之西南 
　　　　门外外县桥梁 
　　卷十八
　　　川 
　　　　太湖 
　　　　明月湾 
　　　　练渎 
　　　　销夏湾 
　　　　投龙潭 
　　　　胥口 
　　　　松江 
　　　　交让渎 
　　　　女坟湖 
　　　　越来溪 
　　　　箭泾 
　　　　夏驾湖 
　　　　锦帆泾 
　　　　采莲泾  
　　卷十九
　　　水利上 
　　　水利下  
　　卷二十
　　　人物一
　　　　吴公子庆忌 
　　　　被离 
　　　　要离 
　　　　吴太子友 
　　　　寿越 
　　　　季扎 
　　　　蹶由 
　　　　掩余 
　　　　烛庸 
　　　　夫槩 
　　　　子泄 
　　　　胥门巢王子姑曹展如 
　　　　太子友 
　　　　言偃 
　　　　前汉角里先生大 
　　　　严忌 
　　　　严助 
　　　　朱买臣 
　　　　后汉沈丰 
　　　　皋伯通 
　　　　高岱 
　　　　沈友 
　　　　陆康 
　　　　陆纡 
　　　　陆骏 
　　　　吴陆绩 
　　　　陆逊 
　　　　陆瑁 
　　　　陆抗 
　　　　陆景 
　　　　陆凯 
　　　　陆〔从胤从匕〕
　　　　陆祎 
　　　　晋陆机 
　　　　陆云 
　　　　陆耽 
　　　　陆喜 
　　　　陆晔 
　　　　陆玩 
　　　　陆纳   
　　卷二十一
　　　人物二
　　　　宋陆子真 
　　　　陆徽 
　　　　齐陆慧晓 
　　　　陆闲 
　　　　陆澄 
　　　　陆超之 
　　　　陆襄 
　　　　陆云 
　　　　陆杲 
　　　　陆〔从昫从〕
　　　　陆罩 
　　　　陆倕 
　　　　陈陆琼 
　　　　陆瑜 
　　　　陆琰 
　　　　陆琛 
　　　　陆缮 
　　　　陆子隆 
　　　　陆庆 
　　　　陆山才 
　　　　隋陆从典 
　　　　陆诩 
　　　　隋陆搢 
　　　　唐陆元朗 
　　　　陆质 
　　　　陆元方 
　　　　陆象先 
　　　　陆景倩 
　　　　陆景融 
　　　　陆东之 
　　　　陆余庆 
　　　　陆璪 
　　　　陆长源 
　　　　陆贽 
　　　　陆南金 
　　　　陆希声 
　　　　陆宾 
　　　　陆龟蒙 
　　　　陆夸 
　　　　陆亘 
　　　　陆徽之   
　　卷二十二
      人物三
　　　　顾琛 
　　　　顾觊之 
　　　　顾欢 
　　　　顾黯 
　　　　顾子乔 
　　　　顾宪之 
　　　　顾恊 
　　　　顾野王 
　　　　顾彪 
　　　　顾嗣〔从胤从匕〕
　　　　顾少连 
　　　　顾禧 
　　　　顾襄 
　　　　戴颙 
　　　　陈遗 
　　　　何求 
　　　　杜京产 
　　　　陈景尚 
　　　　何点 
　　　　何嗣 
　　　　孙修道 
　　　　皇侃 
　　　　孙玚 
　　　　杜之伟 
　　　　孙超之全景文 
　　　　潘徽 
　　　　褚辉 
　　　　徐孝颖 
　　　　朱子奢 
　　　　史德义 
　　　　朱佐日 
　　　　陶岘 
　　　　归崇敬 
　　　　归登 
　　　　归融 
　　　　沈既济 
　　　　沈传师 
　　　　沈询 
　　　　徐岱 
　　　　于公异 
　　　　丁公着 　　
　　卷二十三
　　　人物四
　　　　顾雍 
　　　　顾徽 
　　　　顾悌 
　　　　顾邵 
　　　　顾穆 
　　　　顾谭 
　　　　顾承 
　　　　顾禺 
　　　　顾荣 
　　　　顾众 
　　　　顾和 
　　　　张允 
　　　　张俨 
　　　　张训 
　　　　张纯 
　　　　张祎 
　　　　张凭 
　　　　张澄 
　　　　张彭祖 
　　　　张翰 
　　　　沈珩 
　　　　沈峻 
　　　　朱据 
　　　　朱桓 
　　　　朱异 
　　　　卜静 
　　　　暨艳 
　　　　韦曜 
　　　　徐原 
　　　　孙拯 
　　　　吾彦 
　　　　蔡洪 
　　　　朱诞 
　　　　吴震 
　　　　范平   
　　卷二十四
　　　人物五
　　　　张裕 
　　　　张镜 
　　　　张永 
　　　　张岱 
　　　　张邵 
　　　　张敷 
　　　　张畅 
　　　　张绪 
　　　　张瓌 
　　　　张冲 
　　　　张融 
　　　　张宝积 
　　　　梁张稷 
　　　　张卷 
　　　　张嵊 
　　　　张率 
　　　　张盾 
　　　　张种 
　　　　张充 
　　　　张绎 
　　　　张昭 
　　　　张仲 
　　　　张后〔从胤从彳〕
　　　　张承休 
　　　　张镒 
　　　　张从师 
　　　　张旭 
　　　　张仅   
　　卷二十五
　　　人物六
　　　　杨收 
　　　　徐修矩 
　　　　任晦 
　　　　孙发 
　　　　皮光业 
　　　　殷宅 
　　　　吴仁璧 
　　　　温讷 
　　　　司马福 
　　　　丁偃 
　　　　郑夷甫 
　　　　谢涛 
　　　　谢绛 
　　　　龚识 
　　　　丁谓 
　　　　许洞 
　　　　刘少逸 
　　　　祝庶几 
　　　　徐佑 
　　　　郑戬 
　　　　吴感 
　　　　元绛 
　　　　程师孟 
　　　　卢秉 
　　　　龚宗元 
　　　　龚程 
　　　　龚况 
　　　　孙载 
　　　　丁骘 
　　　　侍其沔 
　　　　秦希甫 
　　　　叶清臣 
　　　　钱象先 
　　　　滕甫 
　　　　蒋堂 
　　　　陈郢 
　　　　陈之奇 
　　　　方惟深 
　　　　杨懿孺   
　　卷二十六
　　　人物七
　　　　范仲淹 
　　　　范纯仁 
　　　　范纯礼 
　　　　范纯粹 
　　　　范正平 
　　　　范琪 
　　　　范师道 
　　　　范世京 
　　　　范虑 
　　　　范周 
　　　　林虙 
　　　　朱长文 
　　　　崇大年 
　　　　富严 
　　　　郭附 
　　　　胡稷 
　　　　胡峄 
　　　　胡百能 
　　　　郭元迈 
　　　　章甫 
　　　　章宪 
　　　　郏亶 
　　　　李璋 
　　　　马友直 
　　　　闾丘孝终 
　　　　王苹 
　　　　黄策  
　　卷二十七
　　　人物八
　　　　颜孚 
　　　　郑景 
　　　　徐奭 
　　　　徐师回 
　　　　徐林 
　　　　魏宪 
　　　　潘兑 
　　　　凌哲 
　　　　王葆 
　　　　边知 
　　　　龚明之 
　　　　朱良 
　　　　胡元质
　　　　烈女 
　　　　　吴孙奇妻范姬 
　　　　　张氏三女 
　　　　　陆郁生绩之女 
　　　　　吕荣 
　　　　　晋张林妻徐氏 
　　　　　张茂妻陆氏 
　　　　　宋顾琛母孔氏 
　　　　　张冲张敖母戴颙女 
　　　　　宫人韩兰英 
　　　　　范法恂妻禇氏 
　　　　　张稷女楚媛 
　　　　　后周宣帝四后朱氏小女满月 
　　　　　长安县君丁氏    
　　卷二十八
　　　进士题名
　　　　端拱元年程宿牓 
　　　　淳化三年孙何牓 
　　　　咸平二年孙暨牓 
　　　　咸平三年陈尧咨牓 
　　　　大中祥符元年姚晔牓 
　　　　大中祥符四年张师德牓 
　　　　大中祥符五年徐奭牓
　　　　大中祥符八年蔡齐牓 
　　　　天禧三年王整牓 
　　　　天圣二年宋郊牓 
　　　　天圣五年王尧臣牓 
　　　　天圣八年王拱辰牓 
　　　　景佑元年张唐卿牓 
　　　　宝元元年吕溱牓 
　　　　庆历二年杨寘牓 
　　　　庆历六年贾黯牓 
　　　　皇佑元年冯京牓 
　　　　皇佑五年郑獬牓 
　　　　嘉佑二年章衡牓 
　　　　嘉佑四年刘辉牓 
　　　　嘉佑六年王俊民牓 
　　　　嘉佑八年许将牓 
　　　　治平二年彭汝砺牓 
　　　　治平四年许安世牓 
　　　　熙宁三年叶祖洽牓 
　　　　熙宁六年余中牓 
　　　　熙宁九年徐铎牓 
　　　　元丰二年时彦牓 
　　　　元丰五年黄裳牓 
　　　　元丰八年焦蹈牓 
　　　　元佑三年李常宁牓 
　　　　元佑六年马涓牓 
　　　　绍圣元年毕渐牓 
　　　　绍圣四年何昌言牓 
　　　　元符三年李釜牓 
　　　　崇宁二年霍端友牓 
　　　　崇宁五年蔡薿牓 
　　　　大观三年贾安宅牓 
　　　　政和二年莫俦牓 
　　　　政和五年何木牓 
　　　　政和八年嘉王牓 
　　　　宣和三年何涣牓 
　　　　宣和六年沈晦牓 
　　　　建炎二年李易牓 
　　　　绍兴二年张九成牓 
　　　　绍兴五年汪应辰牓 
　　　　绍兴八年黄公度牓 
　　　　绍兴十二年陈诚之牓 
　　　　绍兴十五年刘章牓 
　　　　绍兴十八年王佐牓 
　　　　绍兴二十一年赵逵牓 
　　　　绍兴二十四年张孝祥牓 
　　　　绍兴二十七年王十朋牓 
　　　　绍兴三十年梁克家牓 
　　　　隆兴元年木待问牓 
　　　　干道二年萧国梁牓 
　　　　干道五年郑侨牓 
　　　　干道八年黄定牓 
　　　　淳熙二年詹骙牓 
　　　　淳熙五年姚颖牓 
　　　　淳熙八年黄由牓 
　　　　淳熙十一年卫泾牓 
　　　　淳熙十四年王容牓 
　　　　绍熙元年余复牓 
　　　　绍熙四年陈亮牓 
　　　　庆元二年邹应龙牓 
　　　　庆元五年曾从龙牓 
　　　　嘉泰二年傅行简牓 
　　　　开禧元年毛自知牓 
　　　　嘉定元年郑自诚牓 
　　　　嘉定四年赵建大牓 
　　　　嘉定七年袁甫牓 
　　　　嘉定十年吴潜牓 
　　　　嘉定十三年刘渭牓 
　　　　嘉定十五年上舍释褐 
　　　　嘉定十六年蒋重珍牓 
　　　　宝庆二年王会龙牓 
　　　　绍定二年黄朴牓 
　　　　武举进士题名
　　　　　建炎二年徐遂牓 
　　　　　干道五年赵鼐牓 
　　　　　干道八年林宗臣牓 
　　　　　淳熙二年蒋介牓 
　　　　　淳熙十一年 
　　　　　绍熙元年厉仲详牓 
　　　　　庆元二年 
　　　　　嘉泰二年叶漴牓 
　　　　　开禧元年郑公侃牓 
　　　　　嘉定四年林汝浃牓    
　　卷二十九
　　　土物上
　　　　干将莫耶二剑 
　　　　属镂之剑 
　　　　吴鸿扈稽二金钩 
　　　　太湖石 
　　　　石井松江二水 
　　　　松江水 
　　　　白云泉 
　　　　憨憨泉 
　　　　法雨泉 
　　　　隐泉 
　　　　白磰 
　　　　彩笺 
　　　　五酘酒 
　　　　绿头鸭 
　　　　鹤媒 
　　　　鵁鶄 
　　　　灸鱼 
　　　　鱼鲙 
　　　　鲙残鱼 
　　　　鲈鱼 
　　　　白鱼 
　　　　石首鱼 
　　　　河豚鱼 
　　　　针口鱼 
　　　　菰叶羹 
　　　　大龟 
　　　　蟹   
　　卷三十
　　　土物下
　　　　彭螖 
　　　　白鱼种子 
　　　　鮸鱼 
　　　　鮸鱼含肚 
　　　　海虾子 
　　　　鲤腴（鱼差） 
　　　　蜜蟹拥剑 
　　　　红莲稻 
　　　　再熟稻 
　　　　绿桥 
　　　　真柑 
　　　　海杏 
　　　　连根柿 
　　　　方蒂柿 
　　　　韩梨 
　　　　顶山栗 
　　　　蜡樱桃 
　　　　梅谱并序 
　　　　蜜林檎实 
　　　　金林檎 
　　　　莲花 
　　　　桂 
　　　　柳 
　　　　扶芳 
　　　　牡丹 
　　　　菊 
　　　　萱草 
　　　　麝香萱 
　　　　锦带花 
　　　　石竹花 
　　　　鼓子花 
　　　　金竹 
　　　　哺鸡竹 
　　　　桃枝竹 
　　　　白芷 
　　　　（木郁）李 
　　　　蔷薇花 
　　　　莼 
　　　　菘菜 
　　　　五色瓜 
　　　　藕 
　　　　芰  
　　卷三十一
　　　宫观
　　　　天庆观 
　　　　澄虚观 
　　　　崇真宫 
　　　　修和观 
　　　　灵佑观 
　　　　上真宫 
　　　　希夷观  
　　　府郭寺
　　　　能仁禅寺 
　　　　永定寺 
　　　　朱明尼寺 
　　　　广化寺 
　　　　龙兴寺 
　　　　瑞光禅院 
　　　　报恩寺 
　　　　妙湛尼寺 
　　　　开元寺 
　　　　大慈寺 
　　　　报恩光孝 
　　　　觉报寺 
　　　　寿宁万岁院 
　　　　定慧寺 
　　　　宝积教院 
　　　　永福尼院 
　　　　妙严尼院 
　　　　传法尼寺 
　　　　宁国禅尼院 
　　　　灵鹫寺 
　　　　大中祥符尼寺 
　　　　仁王尼院 
　　　　资寿尼院 
　　　　天宫禅院 
　　　　宝光院 
　　　　雍熙寺 
　　　　景德寺 
　　　　西笁尼院 
　　　　干元寺 
　　　　南禅寺  
　　卷三十二
　　　郭外寺一
　　　　云岩寺 
　　　　显亲崇报禅院 
　　　　天峯院 
　　　　观音禅院   
　　卷三十三
　　　郭外寺二
　　　　尧峯院 
　　　　普明禅院 
　　　　福臻禅院 
　　　　宝积寺 
　　　　智显禅院 
　　　　实相院 
　　　　光福寺 
　　　　澄照寺 
　　　　明因禅院 
　　　　涌泉院 
　　　　天宫寺 
　　　　水月禅院 
　　　　寿圣院   
　　卷三十四
　　　郭外寺三
　　　　孤园寺 
　　　　包山禅院 
　　　　翠峯禅院 
　　　　弥勒禅院 
　　　　观音院 
　　　　观音教院 
　　　　护国天王禅院 
　　　　法海寺 
　　　　半塘法华院 
　　　　大觉院 
　　　　齐升院  
　　卷三十五
　　　郭外寺四
　　　　昆山县慧聚寺 
　　　　景德寺 
　　　　惠严禅院 
　　　　新安尼寺 
　　　　常熟县明因寺 
　　　　常熟县胜法寺 
　　　　法轮寺 
　　　　永庆寺 
　　　　宝严禅院   
　　卷三十六
　　　郭外寺五
　　　　兴福寺 
　　　　寿圣院 
　　　　广安寺 
　　　　寿圣晏安禅院 
　　　　永安寺 
　　　　灵宝寺 
　　　　净居禅院 
　　　　净惠禅院 
　　　　圣像院 
　　　　吴江县双林禅院 
　　　　报恩禅院 
　　　　法喜寺 
　　　　应天禅院 
　　　　无碍院 
　　　　永福院 
　　　　殊胜院   
　　卷三十七
　　　县记一 
　　　　吴县 
　　　　延射亭 
　　　　长洲县 
　　　　蟠翠亭 
　　　　企贤堂 
　　　　吴江县  
　　卷三十八
　　　县记二
　　　　常熟县 
　　　　顺民仓 
　　　　昆山县 
　　　　嘉定县   
　　卷三十九
　　　冢墓
　　　　吴太伯墓 
　　　　吴王阖庐墓 
　　　　吴女墓 
　　　　齐女坟 
　　　　吴王夫差墓 
　　　　夫差义子坟一十八所 
　　　　巫臣冢 
　　　　干将墓 
　　　　要离墓 
　　　　专诸墓 
　　　　吴孙王墓 
　　　　汉丞相陆烈坟 
　　　　山阴县令陆寂坟 
　　　　皋伯通坟 
　　　　梁鸿墓 
　　　　汉陆绩坟 
　　　　晋顾和冢 
　　　　张翰坟 
　　　　门下侍郎陆云公坟 
　　　　侍中朱桓坟 
　　　　兵部侍郎石崇坟 
　　　　黄门侍郎潘岳坟 
　　　　上将军顾荣坟 
　　　　偏将军步骘坟 
　　　　将军袁山松坟 
　　　　江纂墓 
　　　　梁顾野王墓 
　　　　唐陆象先墓 
　　　　绰堆 
　　　　陆龟蒙墓 
　　　　吏部尚书姚绍之坟 
　　　　真娘墓 
　　　　范文正公祖墓   
　　卷四十
　　　仙事一
　　　　王远 
　　　　郎宗 
　　　　李崇 
　　　　晋杨羲 
　　　　沈羲
　　　　魏伯阳  
　　　　负局先生 
　　　　隋周隐遥 
　　　　周生 
　　　　范村山 
　　　　于涛   
　　卷四十一
　　　仙事二
　　　　王可交 
　　　　单以清 
　　　　蒋生 
　　　　潘裕 
　　　　慈悦   
　　卷四十二
　　　浮屠
　　　　唐僧印宗 
　　　　道钦 
　　　　义师 
　　　　续空 
　　　　僧昼 
　　　　鉴师 
　　　　后唐庐山僧绍宗 
　　　　汉清化师全付 
　　　　希辩 
　　　　毛僧 
　　　　遇贤 
　　　　惠诠 
　　　　道潜 
　　　　宗本圆照禅师 
　　　　仲殊 
　　　　道川 
　　　　法全 
　　　　文畅  
　　卷四十三
　　　方技
　　　　吴公子光 
　　　　吴王夫差 
　　　　吴人教鲁班 
　　　　魏末吴士 
　　　　梁张僧繇 
　　　　梁颜恊 
　　　　顾生 
　　　　朱景环 
　　　　颜规 
　　　　禇思庄 
　　　　周广 
　　　　许至雍 
　　　　昆山慧聚寺   
　　卷四十四
　　　奇事
　　卷四十五
　　　异闻一 
　　卷四十六
　　　异闻二  
　　卷四十七
　　　异闻三  
　　卷四十八
　　　考证 
　　卷四十九 
　　　杂咏
　　　　一曰纪咏 
　　　　二曰游览 
　　　　三曰书事 
　　　　四曰怀古 
　　　　五曰题赠 
　　　　六曰寄赠 
　　　　七曰留别 
　　　　八曰赠别  
　　卷五十
　　　杂志  
　　校记跋



吴郡志序
初石湖范公为吴郡志成守具木欲刻矣时有求附某事于籍而弗得者因哗曰是书非石湖笔也守惮莫敢辨亦弗敢刻遂以书藏学宫愚按风土必志尚矣吴郡自阖庐以霸更千数百年号称虽数易常为东南大都会
中兴 【中兴上汲古本有当字】 其地视汉扶冯人物魁倬井赋蕃溢谈者至与杭等盖益盛矣而旧图经芜漫失考朱公长文虽重作亦畧是岂非大缺者何幸此笔属公条章粲然成一郡巨典辞与事称矣而流俗乃复揜阨使不得行岂不使人甚太息哉绍定初元冬广德李侯寿朋以尚书郎出守其先度支公嘉言石湖客也是以侯习知之及谒学问故惊曰是书犹未刊邪他日拜石湖祠退从其家求遗书得数种而斯志与焉校学本无少异侯曰噫信是已吾何敢不力而书止绍熙三年其后大建置如百万仓嘉定新邑许浦水军顾径移屯等类皆未载法当补于是会校官汪泰亨与文学士杂议用禇少孙例增所缺遗订其侻讹书用大备而不自别为续焉侯喜曰是不没公美矣亦吾先人志也书来属汝谈序余病谢弗果侯重请曰吾以是石湖书也故敢慁子而子亦辞乎余不得已勉诺客有间余曰 【客有间余曰间当作问】 或疑是书不尽出石湖笔子亦信乎余笑曰是固前哗者云也昔八公徒着道术数万言书标淮南通典亦出众力而特表杜佑自古如吕氏春秋大小戴礼曷甞尽出一手哉顾提纲何人耳余闻石湖在时与郡士龚颐 【龚颐吴都文粹作颐正】 滕岁周南厚三人者愽雅善道古皆州之隽民也故公数咨焉而龚荐所闻于公尤多异论由是作子盍亦观益公碑公墓乎载所为书篇目可考子不信碑而信诞乎且公蚤以文名四方位二府余鄙何所系重余特嘉夫侯之不忘其先能毕力是书以卒公志而不自表显焉是其贤非余言莫明也抑余所感则又有大此者焉方公书始出也疑谤横集士至莫敢伸喙以白曾未四十年而向之风波息灭澌尽至是无一存者书乃竟赖侯以传是不有时数哉然则世论是非曷甞不待久而后定乎此余所以重感也余诚不足序公姑以是寄意焉其亦可乎否也疑者唯服侯父子世儒有闻其治吴未朞百坠交举既上此职方氏将复刊石湖集与白氏长庆并行而改命漕湖北矣余故并志以申后觊焉绍定二年十一月朔汴人赵汝谈序
吴郡志卷第一 【吴郡志卷第一汲古本无第字每卷同】 
吴郡范成大撰
　公革
吴古扬州之域也初周大王三子大伯仲雍季历季历有圣子昌大王欲立季历以及昌大伯仲雍乃奔荆蛮文身断发示不可用以避季历荆蛮义之从而归者千余家号曰句吴立为吴大伯自大伯作吴五世而武王克商即封其后为二曰虞曰吴后十二世当周惠王二十二年晋献公灭虞自武王元年至虞灭合四百七十八年又二世合七十一年至寿梦而吴益兴始通中国寿梦卒子诸樊立 【谯周云又名诸樊遏】 伐楚为巢门人射伤卒弟余祭 【侧界反】 立余祭卒弟余昧  【莫葛反】 立余昧卒子僚立诸樊之子光弒僚自立是为阖庐破楚伐越越败吴于檇李又败之于姑苏阖庐伤指而卒子夫差立三年乃伐越以报怨败之于夫椒栖句践于会稽句践入臣于吴群臣祖于浙江上勾践返国厚献夫差夫差悦之乃赐书增之以封东至句甬西至檇李南至姑末北至平原纵横八百余里举今四明三衢嘉兴等地悉以与越十四年越遂入吴十八年又败吴于笠泽二十一年遂围吴二十三年灭吴欲以夫差居甬东夫差自刭越遂并吴而有其地是时鲁哀公之二十二年也勾践卒传六世至王无疆凡一百四十余年楚威王伐越杀无疆尽取吴故地威王曾孙考烈王以吴封其国相春申君黄歇使其子为假君留吴秦始皇二十五年并天下以吴越地为会稽郡治于吴汉因之领县二十六项羽封英布为九江王汉改九江曰淮南即以封布十一年布诛立皇子长为淮南王后封兄子濞为吴王以上三国尽得扬州之地吴与会稽皆在封域中景帝四年濞诛乃复为郡治于吴元鼎五年除东越因以其地并属于此而立东部都尉后徙章安阳朔元年徙鄞又徙句章顺帝永建四年阳羡周嘉 【一本作周喜】 上书以县远赴会难求得分置遂以浙江西为吴郡领县十三以东为会稽郡会稽还治山阴按会稽典录以为是年岁在己巳刘府君上书也孙皓宝鼎元年分吴郡为吴兴郡晋吴郡领县十一宋领县十二元嘉时以扬州浙江西属司隶校尉以浙江东五郡立会州及始平王子鸾初封新安王南徐州刺史又割吴郡属之旧经所谓大明七年废属南徐者是也八年属扬州齐不改陈为吴州隋平陈改曰苏州以姑苏山为名大业六年复为吴州领县五唐武德四年复为苏州领县四置都督督苏湖杭暨四州九年罢都督属润州正观元年隶江南道天宝元年改为吴郡干元元年复为苏州置浙江西道都团练观察使管苏常润杭湖睦六州后移使额于润州而苏州属焉干宁之后属钱氏吴越国黄巢之乱钱镠聚兵淮南杨行密据扬州镠奔渡江据苏州遂定浙西数州光启三年六合镇将徐约攻陷苏州龙纪元年镠遣其弟銶讨约破走之大顺元年七月杨行密将李友陷苏州九月孙儒围苏州十一月陷之杀李友二年镠复平苏州诏以镠兼苏杭等州观察处置等使干宁三年杨行密将台蒙陷苏州五年九月镠讨平之梁开平二年杨行密复围苏州三年镠复讨平之唐同光二年升苏州为中吴军晋天福五年割嘉兴县为秀州　本朝开宝八年改中吴军为平江军太平兴国三年钱俶纳土 【以上公革以吴越春秋史记汉书晋书南史会稽典录十道四蕃志九国志吴越备史及旧图经等参修】 政和三年以　徽庙节镇之所升苏州为平江府
　分野
黄帝分星次斗十一度至婺女七度曰须女又曰星纪于辰在丑谓之赤奋若于律为黄锺
斗建在子今吴越分野
费直分星次斗十度至女五度为星纪于辰在丑吴越分野属扬州
蔡邕分星次斗六度至须女二度谓之星纪大雪冬至居之吴越之分野
陈卓范蠡鬼谷张良诸葛亮谯周京房张行鱼分星次分壄斗牵牛须女吴越扬州九江入斗一度庐江入斗六度豫章入斗十度丹阳入斗十六度会稽入牛一度临淮入牛四度广陵入牛八度泗水入女一度六安入女六度
唐一行所分星次分壄南斗牵牛星纪之次也丑初起斗九度 【余千四十二秒十二太 【十二太汲古本太作大】 】 中斗二十四度 【一千七百八半】 终女四度其分野自庐江九江负淮水之南尽临淮广陵至于东海又逾南河得汉丹阳会稽豫章郡西滨彭蠡南涉越州尽苍梧南海古吴越及东南百越之国皆星纪分也南斗在云汉之流殷淮海之间为吴分牵牛在南河浸远故其分野自豫章东达会稽南逾岭徼为越分岛夷蛮貊之人声教之所不洎皆系于狗国
　户口税租
旧经所记详矣前汉领县二十六故户至二十二万口至一百三万后汉领城十三户止十六万自后领县浸减又多兵乱户口亦耗惟唐天宝元年户止七万口至六十三万皆有奇然长庆集以为十万户此后来增衍也大唐国要图云唐朝应管诸院每年两浙场收钱六百五十五万贯 【每年两浙场收六百五十五万贯汲古本作六百六十五万贯】 苏州场一百五万贯观此一色足以推见唐时赋入之盛矣
本朝户主二万七千八百八十九元丰三年户十九万九千口三十七万九千皆有奇号为甚盛故其输帛为疋者八万苗为斛者三十四万九千纩为两者二万五千免役为缗者八万五千皆有奇今考孙觌普明寺记载宣和间户至四十三万中更狄难扫荡流离城中几于十室九空　中兴为辅郡涵养生息六十年矣淳熙十一年户十七万三千四十二口二十九万八千四百有五苗三十四万三千二百五十六石六斗九升六合四勺五抄夏税折帛钱四十三万九千三百五十六贯四百五十八文上供诸色钱共一百二十三万一千二百八贯九百文
　土贡
唐之土贡考之唐书所贡丝葛丝绵八蚕丝绯绫布白角簟草席鞵大小香秔柑橘藕鲻皮魬腊鸭胞肚鱼鱼子白石脂蛇粟六典又有红偏巾蛇床子图经及九域志图叙唐贡丝绵丝布八蚕丝朱绫等外又有丝布菱米柑橘藕灯心席灯心草鞋子口味三十七鲻鱼条魬鱼条鱼春子焉二鱼条疑即鲻皮魬腊春子疑即鱼子也大唐国要图又载苏州贡丝绢绫绢乌眼绫衫叚罗纻布折皂布柑子橘子菱角三书所载不同如此
本朝土贡考之九域图所贡坐倚席白墡柑橘咸酸果子海味鮆鱼肚糟姜元丰土贡录载户部熏橘一万五千颗 【治平四年罢】 生丝鞋 【皇佑勑罢】 花席二十合 【熙宁三年罢】 又云进奏院状称见今逐年进奉土产柑橘糟姜咸酸果子又云今别贡葛二十疋白石脂蛇床子各十斤席二十领以上　本朝故事今惟遇
圣节贡银五百两绢五百疋葛布二十疋
吴郡志卷第二
吴郡范成大撰
　风俗
吴之土风习俗隋志详矣江南之俗火耕水耨食鱼与稻以渔猎为业虽无蓄积之资然而亦无饥馁其俗信鬼神好滛祀父子或异居大抵然也其人并习战号为天下精兵俗以五月五日为闘力之戏各料强弱相敌事类讲武宣城毗陵吴郡会稽余杭东阳其俗皆同然数郡川泽沃衍有海陆之饶珍异所聚故商贾并凑其人君子尚礼庸庶淳庬故风俗澄清而道教隆洽亦其风气所尚也 【隋志】 华谊论云吴有发剑之节赵有挟色之客郡国志云吴俗好用剑轻死又六朝时多闘将战士按诸说吴俗盖古如此　本朝文教渐摩之久如五月闘力之戏亦不复有惟所谓尚礼淳庬澄清隆洽之说则自若岂诗所谓美教化移风俗者与
吴趋行乐府题解云古乐府吴趋者行经趋市也 【行经趋市也文粹经作径】 文选注云趋步也此曲吴人歌其土风也吴王阖闾起昌门象阊阖旧说吴人歌其地也晋陆机吴趋行曰楚妃且勿叹齐娥且莫讴四坐并清听听我歌吴趋吴趋自有始请从阊门起阊门何峩峩飞阁跨通波重栾承游极回轩启曲阿蔼蔼庆云被泠泠鲜风过 【泠泠鲜风过文粹鲜作祥】 山泽多藏育土风清且嘉泰伯导仁风仲雍扬其波穆穆延陵子灼灼光诸华王迹颓阳九帝功兴四遐大皇自富春矫手顿世罗 【矫手顿世罗文粹手作首】 邦彦应兴运粲若春林葩属城咸有士吴邑最为多八族未足侈四姓实名家文德熙淳懿武功侔山河礼让何济济流化自滂沱淑美难穷纪商搉为此歌 【乐府题解】 
吴音清乐也乃古之遗音唐初古曲渐缺管弦之曲多讹失与吴音转远议者请求吴人使之传习 【唐会要】 正观中有赵师者善琴独步甞云吴声清婉若长江广流绵绵徐游国士之风今乐府有吴音子世俗之乐耳
白纻舞案舞辞有巾袍之言纻本吴地所出宜是吴舞也晋俳歌曰皎皎白纻节节为双吴音呼绪为纻疑白绪即白纻也 【古今乐录】 
吴歈吴人歌也
拂舞白符舞白凫鸠舞 【白凫鸠舞下脱按乐志曰白符鸠舞大江南吴人所造其歌曰平平白符思我君惠集我金堂言白者金行符合也鸠亦合也符鸠虽异其义是同四十九字汲古本亦脱旧钞本有】 按舞志曰江左初有拂舞吴舞检其歌非吴辞也又杨泓拂舞序曰自到江南见白符舞或言白凫鸠舞云有此来数十年察其辞旨乃是吴人患孙皓虐政思属晋也
吴农器甚备以其地平夷尽为田也唐陆龟蒙有耒耜经今具载之曰农之言也民之习通谓之犂冶金而为之者曰犂镜 【曰犂镵镵误镜】 曰犂壁斵木而为之者曰犂底曰猒土镵曰策额曰犂箭曰犂辕曰犂梢曰犂评 【去声】 曰犂建曰犂盘木金凡十有一事耕之土曰墢墢犹块也起其墢者镵也覆其墢者壁也草之生必布于墢不覆之则无以绝其本根故镵引而居下壁偃而居上镵表上利壁形其圆负镵者曰底底初实于镵中工谓之鳖肉底之次曰猒土镵背有二乳系于猒土镵之两旁镵之次曰策頟言其可以扜其壁也皆貤然相戴自策頟达于犂底纵而贯之曰箭前如桯而樛者曰辕后如柄而乔者曰梢辕有越加箭可弓张焉辕之上又有如槽形亦如箭焉刻为级前高而后庳所 【所下脱以进退曰评进之则下入土也浅以其上下类激射二十字汲古本亦脱旧钞本有】 故曰箭以其浅深类可否故曰评评之上曲而行鱼之者曰建建揵也所以柅其辕与评无是则二物跃而出箭不能止横于辕之前末曰盘言可转也左右系以樫乎轭也辕之后末曰梢中在手所以执耕者也辕车之胷梢取舟之尾止乎此乎镵长一尺四寸广六寸壁广长皆尺微椭 【敕果切】 底长四尺广四寸评底过猒土镵二尺策减猒土镵四寸广狭与底同箭高三尺评尺有三寸盘增评尺七焉建惟称 【绝】 辕修九尺梢得其半辕至梢中间掩四尺犂之终始丈有二耕而后有爬 【去声】 渠疏之义也散墢去芟者焉爬而有礰 【呼格】 礋 【宅】 焉有磟碡焉自爬至礰礋皆有齿磟碡觚棱而已咸以木为之坚而重者良江东之田器尽于是
牛栏亦名牛官吴地下湿冬寒即牛入栏 【即牛入栏文粹作牛即】 唐人谓之牛宫陆龟蒙有祝牛宫词其序曰冬十月耕牛违寒 【耕牛违寒文粹违作为又筑宫纳而造之文粹造作皁】 筑宫纳而造之建之前日老农请乞灵于土官以从乡教予勉之而为辞 【予勉之而为辞文粹辞下有曰字】 四牸三牯中一去乳天霜降寒纳此室处老农物物 【老农物物文粹物物作拘拘】 度地不亩亩东西几何七举其武南北几何丈二加五偶楹当间载尺入土太岁在亥余不足数上缔蓬茅下远官府耕耨何时 【耕耨何时文粹何作以】 饮食得所或寑或卧 【或寑或卧文粹寑作寝】 免风免雨宜尔子孙实我仓庾
鱼具吴中水国矢鱼之具尤多 【吴中水国矢鱼之具尤多汲古本矢误夫旧钞本作吴中泽国故捕鱼之具尤多】  【吴中水国矢鱼之具尤多汲古本矢误夫旧钞本作吴中泽国故捕鱼之具尤多】 陆龟蒙皮日休甞为鱼具诗序其事大凡结绳持网者緫谓之网罟之流曰罛曰罾曰罺 【侧交反】 圆而纵舍曰罩挟而升降曰(口)【女减切】 缗而竿者揔谓之筌筌之流曰筒曰车横川曰梁承虚曰笱编而沈之曰箄 【音卑】 矛而卓之曰矠 【音册予也(矛也矛误予)】 束而中之曰镞而纶之曰射扣而騃之曰桹 【以薄板置瓦器上击之以驱鱼】 置而守之曰神 【鲤鱼三百六十岁蛟龙辄率而飞去年置一神守之则不能去矣神龟也】 列竹于海澨曰沪 【吴之沪渎是也】 错薪于水中曰(禾参) 【音槮】 所载之舟曰舴艋所贮之器曰笭箵其它或术以招之或药而尽之皆出于诗书杂传及今之闻见可考而验不诬又择其任咏者作十五题其所谓十五题者曰网曰罩曰(口)曰钓筒曰钓车曰鱼梁曰鱼曰射鱼曰鸣桹曰沪曰(禾参)曰种鱼曰药鱼曰舴艋曰笭箵 【松陵集】 
鱼斗者吴俗以斗数鱼今以二斤半为一斗买卖者多论斗自唐至今如此皮日休钓侣诗云趁眠无事避风涛一斗霜鳞换浊醪莫恠儿童呼不得尽行烟雨漉车螯 【吴中卖鱼论斗】 
吴下 【吴下一本作吴中】 全盛时衣冠所聚士风笃厚尊事耆老来为守者多前辈名人亦能因其习俗以成美意旧通衢皆立表揭为坊名凡士大夫名德在人者所居往往以名坊曲元参政绛所居名衮绣坊富秘监严所居名德寿坊蒋密学堂家产芝草名芝草坊范侍御师道所居名豸冠坊卢龙图秉奉其亲八十余名德庆坊朱光禄所居有园池号乐圃名乐圃坊临水亭馆以待宾客舟航者亦或因其人相近为名德寿亭以德寿富氏也旌隐亭以灵芝蒋氏也此风惟吴邦见之 【石林避暑录】 
晋周玘以忧愤谓子勰曰害我者诸伧子也吴人谓中州人曰伧云陆玩食酪得疾与王导笺云仆虽吴人几作伧鬼盖轻易之词
吴中自昔号繁盛四郊无旷土随高下悉为田人无贵贱往往皆有常产以故俗多奢少俭竞节物好游遨岁首即会于佛寺谓岁忏士女阗咽殆无行路亲友有经岁不相面者多于此时相见或庆或吊纷然议姻亲觇壻妇亦多决于此时上元影灯巧丽它郡莫及有万眼罗及琉璃球者尤妙天下以糖(米圆)春玺为节食爆糯谷于釜中名孛娄亦曰米花每人自爆以卜一岁之休咎春时用六柱船红幕青盖载箫鼓以游虎丘灵岩为最盛处寒食则拜扫坟墓竞渡亦用清明寒食四月八日浮屠浴佛徧走闾里重午以角黍水团彩索艾花画扇相饷夏至复作角黍以祭以束粽之草系手足而祝之名健粽云令人健壮又以李核为囊带之云疗饐七夕有乞巧会令儿女辈悉预谓之小儿节重九以菊花茱萸尝新酒食栗粽花糕十月朔再谒墓且不贺朔是日开炉不问寒燠皆炽炭俗重冬至而略岁节臈日并力舂一岁粮藏之土瓦龛中经岁不蛀坏谓之冬舂米十六日妇女祭厕姑男子不得至二十四日祭灶妇女不得预 【女子不得预一本女子作妇女】 二十五日食赤豆粥云辟瘟举家大小无不及下至婢仆猫犬皆有之家人有出外者亦贮其分名曰口数粥是夕爆竹及傩田间燃高炬名照田蚕岁节祭飨用除夜祭毕则复爆竹焚苍朮及辟瘟丹家人酌酒名分岁食物有胶牙饧守岁盘夜分祭瘟神易门神桃符之属夜向明则持杖击灰积有祝词谓之打灰堆盖彭蠡庙中如愿故事吴中独传此一岁风俗之大畧也
吴语谓来为厘本于陆德明贻我来牟弃甲复来 【弃田复来一本田作甲】 皆音厘德明吴人岂遂以乡音释注或自古本有厘音耶吴谓罢必缀一休字曰罢休史记吴王语孙武曰将军罢休盖亦古有此语
庆历九老会都官员外郎徐佑与少卿叶参俱以耆德告老而归约为九老会晏元献公杜正献公皆寄诗赞之晏诗首句云买得梧宫数亩秋便追黄绮作朋俦杜诗卒章云如何九老人犹少应许东归伴醉吟时会者纔五人故杜诗云尔
九老会后更名耆英又名真率元丰间章岵守郡与郡之长老游从各饮酒赋诗时米黻礼部以杭州从事罢经由为作叙叙诸老之德甚详十老谓太中大夫致仕上护军濮阳县开国子卢革仲新年八十二奉议郎致仕骑都尉赐绯鱼袋黄挺公操年八十二正议大夫充集贤殿修撰致仕上柱国广平郡开国侯程师孟公辟年七十七朝散大夫致仕上轻车都尉郑方平道卿年七十三朝议大夫致仕护军清丰县开国子赐紫金鱼袋闾丘孝终公显年七十三中散大夫知苏州军州事河间县开国伯护军赐紫金鱼袋章岵伯望年七十三朝请大夫主管建州武夷山冲佑观赐紫金鱼袋徐九思公谨年七十三朝议大夫致仕上柱国彭城县开国子赐紫金鱼袋徐师闵圣徒年七十二承议郎致仕骑都尉赐绯鱼袋崇大年静之年七十一龙图阁直学士正议大夫提举杭州洞霄宫清河郡开国侯张诜枢言年七十十人合七百四十六岁十老各有诗米黻序之 【中散大夫河间公清德杰气惟时老成高谊劲节缙绅所仰静镇吴国四周星纪威孚惠洽讼庭晨虚乃辟郡斋会九俊老惟内阁清河公神宇轩拔德章昭融名威羗夷勋书册府正议大夫广平公秀实孤映清摽迈远郁建功利焕于汗青太中大夫濮阳公冲襟爽澈淑质端靖积厚施衍父子显荣朝议大夫清丰公朝议大夫彭城公朝议大夫徐公朝散大夫郑公并道韵虚旷内德淳耀或中台耆彦或四方肤使出处有裕终始一德恺悌利爱布在世间承议郎崇君奉议郎黄君素行洁修里闬标准早解簪绂仕路式瞻咸颀颀硕德天锡难老貌若辽鹤言为龟鉴于是羽觞屡酬雅章迭作叙怀感遇乐时休明顾眄之间穆如清微熏如大和夫学本美身仕欲行志名节既立荣利后之若诸公积储渊深未极经纬而不苟于得进退从容千祀可垂后生仰止以襄阳米黻倦游四海多出宾僚刻绘既传属为序引呜呼乐道人善君子有之顾黻何堪忝于承命谨序】 
淳佑己酉月正人日郡守郑霖会三学同舍序拜于天庆斋堂会者四十二人天台郑霖景说 【参持志谕存心长服膺学谕】 吴门颜岩世光 【节性】 应天滕嚞景初 【养正】 天台周公明元德 【养正】 吴门孔烨明仲 【观化学谕】 吴门盛文韶景声 【率履】 吴门詹次骙平叟 【持志】 吴门滕照德明 【养正】 会稽扬珍庭玉 【允蹈】 三衢郑英杰 【郑英杰汲古本郑作滕】 德秀 【养正】 婺女吴邃囦仲 【诚意】 吴门张经德常 【节性过存心服膺习是】 会稽李士特奇父 【果行】 吴门钱振祖季玉 【笃言】 嘉禾赵与理子正 【宗学立爱过怀德】 三山赵绾夫景扬 【宗学怀德学录】 吴门赵震亨子东 【果行过时中】 吴门朱杲晦叔 【务本】 兴化陈寿翁仁父 【笃信过果行学谕】 三山陈梦圆宗震 【务本】 严陵诸葛克念师圣 【循理】 三山陈桂岩肖 【持志】 三山林应炎光远 【习是】 吴门陈伯章焕文 【诚意】 吴门吕直之道夫 【持志】 三山陈龙炎刚伯 【诚意】 毗陵李煓子明 【存心】 吴门范爽邦景哲 【守约】 三山郑宏洪甫 【率履】 吴门干天麟仁仲 【习是】 合阳侯爟季立 【持志】 通川高仁立仲立 【立礼】 吴门陈由之子是 【诚意】 吴门赵时瓗德玉 【明贤过怀德】 通川高仁洽君泽 【立礼】 吴门张应高仰之 【贯通】 天台范应时龢甫 【习是】 金华范士表仲端 【服膺】 南剑陈洧有之 【率履】 临安章昌朝文叔 【经德】 三山陈钰伯坚 【养正】 通川陆应霆伯声 【服膺】 序曰 【淳佑九年岁在己酉　天基锡宴之后二日三学同舍序拜于吴门天庆观礼成燕于郡之春雨堂有执爵而祝者三始酌曰侯自制锦而历符节加惠此邦尚矣愿守五年之信终始如一毋废甘棠又酌曰仕而行义敬共厥职愿毋愧羔羊又酌曰学优则仕时当其可愿毋负　丰芑于是合席皆作而谢曰凡我同盟有味斯言是集也序以齿交以礼会以文隐然乡饮之遗风依然斋庐之旧习欢然相爱而又有规焉古之人饮食必祝歌诗以见志其庶几乎○又春雨堂耶事诗曰十年随牒访三高不觉星星上鬓毛尚忆虀塩形夜梦聊因椒栢荐春醪文盟再会知何日(盟再会知何日汲古本盟作明)臭味相投属我曹緫是虞庠旧培植致君当不愧夔皋】
吴郡志卷第三
吴郡范成大撰
　城郭
    太伯城
周三里二百步外郭三百余里在西北隅名曰故吴又曰吴城在今梅里平墟人民皆田其中
　　阖闾城
吴王阖闾自梅里徙都即今郡城始阖闾举伍子胥于耕野以为行人以客礼事之与谋国政问子胥曰寡人欲强国霸王何由而事济子胥对曰臣闻治国之道安君理民为上阖闾曰其术奈何子胥曰凡欲安君治民兴霸成王从近制远必先立城郭设守备实仓廪治兵库斯则其术也阖闾曰善夫筑城郭立仓库因地制宜其有天气之数以威邻国者乎子胥曰有阖闾曰寡人委计于子乃使相土甞水象天法地筑大城周回四十七里陆门八以象天之八风水门八以法地之八卦筑小城周十里门之名皆伍子胥所制东面娄匠二门西面阊胥二门南面盘蛇二门北面齐平二门唐时八门悉启刘梦得诗云二八城门开道路许浑诗云共醉八门回画舸今惟启五门八门吴地记所纪而不载葑门续经载葑门而谓平门一名巫门与赤门二门皆不在八门之数盖考之于今者如此方故吴时东门不开欲以绝越也梁吴均吴城赋曰古树荒烟几百千年云是吴王所迁 【吴王所迁旧钞本朱笔改吴王所筑越王所迁】 东有铸剑残水西有舞鹤故厂墨萦具区之广泽宕姑苏之远山仆本蓄怒 【宕姑苏之远山仆本蓄怒校改宕作带怒作怨】 千悲亿恨况复荆棘萧森丛罗网蔓亭梧百尺皆历地而生枝阶筠万丈或至杪而无叶不见春花夏熏唯闻秌蝉冬蝶水魅晨定山鬼夜惊不知四海九州岛乃复有此吴城 【杜牧吴城诗二月春色江上来水晶波动碎楼台吴王宫殿柳含翠苏小宅房花正开解舞细腰何处往能歌姹女逐谁回千秌万古无消息国作荒原人作灰】
　　阊门
文选注吴王阖闾立阊门象天阊阖门吴越春秋曰城立昌门者象天通阊阖风也南史及传记中或书作昌门盖字之讹吴越春秋又曰昌门亦名破楚门吴伐楚自此门出也孙坚母梦肠绕昌门俗传昌门鲁班所造又传楚封春申君于吴 【号云(号云旧钞本作讳云)】 破楚改曰昌门亦非是小说或谓名望齐门乃与齐门相犯非是陆机吴趋行云吴趋自有始请从阊门起文选注引吴地记昌门者阖闾所作名曰阊阖门高楼阁道按陆机所赋此门在晋时楼阁之盛如此　本朝承平时门上亦有楼三间甚宏敞苏舜钦尝题诗于上今废 【张继诗耕夫占募逐楼舡春草青青万顷田试上吴门看郡郭清明几处有新烟韦应物独鸟下高树遥知吴苑园凄凉千古事日暮倚阊门白居易阊门四望 【阊门四望郁苍苍汲古本作四壁】 欝苍苍始觉州雄土俗强十万夫家供课税五千子弟守封疆阖闾城碧铺秌草乌鹊桥红带夕阳处处楼前飘管吹家家门外泊舟舫云埋虎寺山藏色月耀娃宫水放光曾赏钱塘嫌茂苑今来未敢苦夸张苏舜钦年华苒苒催人去云物萧萧又变秋家在凤凰山下住江山何事苦相留】
　　娄门
秦娄县所直又谓之疁今谓之昆山昆山县东北三里许有村落名娄县盖古县治所寓也
　　齐门
齐景公与吴战不胜以少女嫁吴太子终累所谓涕泣而女于吴者终累阖闾长子夫差兄也早亡齐女思家吴王于此作九层飞阁令女登以望齐故名 【陆广微吴地记】
　　胥门
伍子胥宅在其傍吴地记云石碑见在今亡此门出太湖道也今水陆二门皆塞而新姑苏台馆乃据其上 【皮日休诗青翰虚徐夏思清愁烟漠漠荇花平醉来欲把田田叶尽裹当时醒酒鲭陆龟蒙细桨轻桦下白苹故城花榭绿阴新(故城花榭绿阴新文粹榭作谢)岂无今日逃名士试问南塘着履人】
　　盘门
吴地记云吴尝名蟠门刻木作蟠龙以镇此又云水陆萦回徘徊屈曲故谓之盘 【补注】 门有楼宝庆三年秋大风雨楼门俱坏绍定二年冬郡守李寿朋新作之规制视旧有加
　　蛇门
在已方故云又云越在已地吴作木蛇北向示越属吴也吴地记谓有陆无水即与陆门八之说相迕然今已位正是漕河通过安得无水但门已废不可考尔
　　匠门
又曰干将门续经止曰将门吴王使干将铸剑于此故曰将门今谓之匠音之讹此门本出海道通大海公松江下沪渎今废
　　葑门
续经曰当作封门取封禺之山以为名故属吴郡今属吴兴今但曰葑门葑门陆路尝塞范文正公开之今俗或讹呼富门
　　赤门
平门续经谓不在八门之数平门一名巫门巫咸所葬巫平字画相近今犹有赤门湾近葑门吴地记又云又有葑门赤门栗门鲂(鱼孚)门葑赤已见上鲂(鱼孚)之类皆无所据
  　开胥蛇门
议胡舜申所作其说甚详今具载之舜申乃舜陟之弟也通风土阴阳之术世所传江西地里新法出于舜申 【出于舜申下缺二字校语云宋本此二字虽打墨丁然详无脱字】 绍兴间自绩溪徙居吴暇日以其术行四郭而相之以为蛇门不当塞作吴门忠告一篇曰吴城以干亥山为主阳山是也山在城西北屹然独高为众山祖杰立三十里之外其余冈阜累累如群马南驰皆其支陇城居陇前平夷如掌所谓势来形止全气之地也如秪自城中观之则城中之地亦唯西北最高是干亥无疑干为天亥则紫微帝座所次是谓贵龙此城既主是山法当用金局干亥于大五行属金故也山如此水则当与山相应此邦水势自东南贪狼西南及正西武曲以至西北巨门等位来其来皆聚于太湖由正北廉贞及正东东北禄存而去以入于江而归之海其来去无一不合金局之法故自古常为大郡国今为行都藩辅而吴中人物繁伙冠盖峥嵘所以常甲于东南今视水之流泒 【今视水之流派汲古本视作观】 常自阊盘二门入即西南西北水也由葑娄齐三门出即正东正北东北水也其于来去之法固合然所以导迎善祥气者尚有缺然盖胥塘自正西帝旺来是谓武曲之水本由胥门入运河自吴江东南长生来是谓贪狼之水本由蛇门入顷岁乃塞胥蛇二门而生旺之水遂不得朝乡城中此其为害明阴阳风水者常叹惜于斯胥塘之水尚由阊盘二门委曲而入城东南长生之水乃环城而东径由葑门之外以出于城中了不相关此尤可叹惜故自顷以来城市萧条人物衰歇富室无几且无三世能保其居安土宦达者比承平时寖少至建炎之祸一切扫地至举城无区宅能存数百千年未之有也按地里法生旺二水利害最切犹人身气血荣卫今塞绝之能安强乎明知者愿图回其事复开二门导水入城以幸此邦可也胥门适当姑苏新馆势不可动又武曲但主财富而已蛇门之水为贪狼主文笔官职之事于理为重复开之便政和修城于诸故门虽已塞然皆刻石于右以识今石刻具存但袭府图之误以蛇门为赤门尔蛇门在城之已方故以蛇名赤门以在城正南至阳之地其义可考况蛇门直南正对吴江运河今舟船自南来非东入葑门即西入盘门皆迂远十数里于水行非便昔吴王阖庐始作城伍子胥实规画之立陆门八以象八风水门八以象八卦其后诸门开闭不常吴时欲以绝越遂不开东南门即蛇门也不知塞绝生气故终为越所灭兹亦明効大验至吴晋李唐时诸门未甞不开故左太冲赋吴都有通门二八水道陆衢之语刘梦得诗亦曰二八城门开道路故晋唐时吴下最为雄盛今所启门者五 【今所启门者五当作今门所启者五】 余皆闭塞而甚不可塞者唯蛇门究所以闭塞图经之说为其多途艰于守卫几禁 【守卫几禁校改几为讥】 噫抑末矣今清跸暂驻钱塘吴尤当开东南之门以伸朝拱之义焉吴城门不常启闭旧矣昔年盖甞于八门之外又开赤平二门而葑门陆衢盖甞塞矣范文正公守郡始命辟之往来至今为便诚能远迹晋唐近効文正复辟蛇门东南虚秀之气疏导迅发儒道利亨文物之盛非复今日吴下矣干道甲申冬直秘阁沈度守郡与舜申旧同寮知其说心善之明年春邦人以为请度即命官吏行视其处将以十二月乙丑启蛇门部置已定会属邑辄呼带郭民户悉具畚锸克期赴役号召隐然有异意者以为扰民度避谤乃止淳熙乙未春秘阁修撰韩彦古起复为守其秌邦人申前请彦古欣然从之卜以九月十二日庚寅差役八月彦古罢是时舜申年八十五矣慨然惋惜谓天时人事难合如此复为后序告来者词赘不录
吴郡志卷第四
吴郡范成大撰
　学校
　　府学
在南园之隅景佑元年范仲淹守乡郡二年奏请立学得南园之巽隅以定其址元佑四年纯礼持节过家又请于朝复得南园隙地以广其垣卒父志也绍兴十一年梁汝嘉建大成殿十五年王(日奂)绘两庑像创讲堂 【创讲堂汲古本讲误谨】 辟斋舍规模宏敞视昔有加干道九年丘崈造直庐淳熙二年韩彦古刱采芹卬高二亭十六年赵彦操建　御书阁五贤堂在讲堂左五贤谓陆贽范仲淹范纯仁胡 【从玉从爰】 朱长文也 【朱长文记两仪定位学校兴矣五教既敷学校立矣礼义不可一日忘故学校不可一日废也昔唐虞三代之盛未甞不以建学严师为先务内则王世子羣后卿大夫元士之适子其入以齿外则塾党乡遂之间其教以时下至于四方万国之远皆命之为庠序其法详矣故始于直宽刚简而防其失次以歌诗音律而致其和者此尧舜之典乐所以教也以智仁圣义忠和为之德孝友睦婣任恤为之行礼乐射御书数为之艺此周之大司徒乡大夫所以教也(乡大夫所以教也文粹作卿大夫)上之所以教于下下之所以应于上若置邮而传命也若决江河莫之能御也书美万邦黎献可以共为帝者之臣诗称成人有德小子犹有所造其材之可用如此盖当是时风化行习俗美人人有士君子之器虽畎亩之贱山林之幽亦为仁义之所渐摩礼乐之所陶染咸入于善罝兔而不忘敬敦苇而不忍践岂有暴乱萌于心奸宄害于事者哉此建学之效也王道衰礼义废独一鲁侯能修泮宫囚馘之献犹不离此邦人颂焉战国之际孟轲犹历说时君谨庠序之教申孝弟之义终阔而不用习大乱汔于秦弃儒任法民不知学而疾视其君逢起而墟秦矣汉方休息元元未遑先王之教世宗奕奕首善于京其臣有若董仲舒者为大夫文翁者为守吏皆尚儒术乃诏置博士弟子之员而立学校官于郡国其课士必以经艺盖士不素飬则德难遽考使因学以知经因经以会道庶乎有成矣东京内盛三雍之仪不及于外而郑兴贾逵马融郑康成之徒继为人师以经相授囊括古典六学寖明是以时政虽乱于上而义士交起于下抗节濡足用救陵夷汉赖以不亡者百余年魏分晋弱事不足道唐之文物盛矣而尚赋以取人世薄经术以文辞相夸夫文所以宣志也观其文则志可廋哉故元臣硕老多由辞科以出　神宋受命遏乱兴治　乘舆常幸国庠亲临讲席是时勋臣宿将并列藩镇庠序虽未兴而鸿儒硕生(鸿儒硕生文粹作硕士)闻风以起有若戚坚素在睢水种明逸在终南皆聚徒讲授髦俊归之其后陪京方面之守臣稍请兴学自景佑中范文正公作学于吴又刱于润滕子京建于湖庆历之盛文正公参预机政而石守道孙明复首居太学是时　仁宗开天章阁召辅臣八人问以治要文正公复以学校为对于是诏天下皆立学　神宗之时立三舍法置方郡教官皆试可而后授今上嗣位申命近臣荐堪内外学官者方　圣朝承平之久而长育之勤虽濒海裔夷之邦执耒垂髫之子孰不抱籍缀辞以干荣禄褎然而赴诏者不知其几万数盖自昔未有盛于今也凡命教之法以经术观其学以词赋观其文以论策观其智所取兼于汉唐而德行道艺之士参出乎其中矣然欲合二帝三代之法使人人有士君子之器在吾君相之所润色也始姑苏郡城之东南有夫子庙所处隘陋方文正公以天章阁待制守是邦欲迁之高显相地之胜莫如南园南园者钱氏之所作也高木清流交荫环酾乃割其巽隅以建学广殿在左公堂在右前有泮池旁有斋室是时学者才逾二十人 (才逾二十人校改三十人)或言其太广文正曰吾恐异日以为小也于是召安定先生首当师席英才杂沓自远而至厥后登科者逾百数多致显近(多致显近文粹作显逮)繇景佑讫今五十余载学者倍蓰于当时而居不加辟也长文适忝命掌学周视黉舍倾陊褊迫寒薄暑焮诸生病之来者无所处乃与同僚议请南园隙地以广斋庐屡谂于郡守部刺史病财用之不给会文正之子兵部侍郎公纯礼以厚德远业见器朝廷出自奉常制置江淮六路漕事持使者节(持使者节汲古本持误时)过乡上冢乃以学舍之微白公公既即学拜文正公遗像延见诸生感慨陈迹即奏言苏润之学皆先臣所建后之久不葺而斋室不芘风雨讲习无所愿给钱修广而今太守谏议王公在润先以润学为请有诏各以度牒十纸充其费时元佑四年五月也前守户部刘公珵选官治役度用赋工会王公自润易苏下车三日临视兴作命不土筑(不栽筑不当作之)填污立基如讲之素益以关赋之材助以亡命之卒钦庙嫌讳旧刱新累工逾万朞岁而告成不以一分取于民公堂宁宗御名如也廊庑翼如也斋室凡二十二而始作者十为屋揔百有五十楹而初建者三之一立文正公安定先生祠宇迁校试厅于公堂之阴榜曰传道庖厨澡室莫不严洁窈然而深旷然而明其处也宽其容也众南楹引爱日北牖延清风咸适其宜矣凡学田之佃于人而隐没者为之括而实之屋之僦于市而已坏者为之新而复之养士之资由此不匮皆太守所命也夫儒者蚤暮孜孜从事于典籍苟居处之不佚糇粮之不丰而责其勤难矣故严其宫足其饷所以教也且吴为东南都会自泰伯三逊天下延陵脱屣千乘言偃以学称严助以文着朱张顾陆世多显者此诚礼义之区儒雅之薮也今夫兴学以教者岂徒贵其中程课躐科等哉必也为文足以贯道为经足以通理立于朝廷则谋王体赞国论仕于郡县则宣惠泽兴事功其余风所扇犹将使人老老而幼幼夫夫而妇妇室有忠信俗有廉洁然后知新学之作岂专以栋宇为哉君子为兵部公善述其先志可谓之孝正谏公乐成于教育可谓之仁惟孝与仁于是着矣正谏公以道立朝忠精不回其治吴朞月吏民威其德(吏民威其德一本威作感)而安其政昼坐郡合事至即决已而与宾客雍容笑语沛然有余裕方学之成吴人莫不欣悦鼓舞望车马之来而乐芹藻之采也见命作记确辞莫获辄系之声诗刻之隆碣以告于后世云诗曰惟帝光宅锡民保极曷以臻兹惟教之积(惟教之积文粹积作绩)降汉迄唐以经以文元臣硕老世伟其人天佑　神宋七圣继德右儒尚文经纬九域肇开雍庠周设泮序兴贤举能岁几千数维吴有学文正是兴师明友谅俊杰绍登历载五纪烝然髦士将圯其隘士罔能止翼翼肤使继述其先建言于朝授牒易泉邦牧承命以新以广匪惮厥勤资我教养高堂邃庑环辟群斋潭潭其深济济其来孰居是堂勿尸厥职亶尔诚心传道解惑凡处是斋勿嬉勿息道德渊源辞章润色拱把之木长而参云涓勺之水涤而流坤匪学之设惟材之成是明是翼永赞丕平郑仲熊重修大成殿记略云郡邑置夫子庙于学以岁时释奠盖自唐正观以来未之或改我　宋有天下因其制而损益之姑苏当浙右要区规抚尤大更建炎戎马荡然无遗虽修学宫于荆榛瓦砾之余独殿宇未遑议也每春秋展礼于斋庐已则置不问殆为阙典今宝文阁直学士栝苍梁公来牧之明年实绍兴十有一禩也二月上丁修祀既毕乃惕然自咎揖诸生告之曰(揖诸生告之曰文粹作揖诸生而告之曰)天子不以汝嘉为不肖俾再守兹土顾治民事神皆守之职惟是夫子之祀教化所基尤宜严且谨而拜跪荐祭之地庳陋乃尔其何以揭虔妥灵汝嘉也不敢避其责曩甞去此弥年若有所负尚安得以罢软自恕复累后人乎他日或克就绪愿与诸君落之于是谋之僚吏搜故府得遗材逾千枚(搜故府得遗材逾千枚文粹无逾字)取赢赀以给其费鸠工庀役各举其任岁月讫功民不与知像设礼器百用具修至于堂室廊序门牖垣墙皆一新之】
　　六经阁
旧有之吴学始于范文正公后更八政始成而此阁成于富严郎中先是张伯玉甞以郡从事主学后帅浙东阁始成世传邦人谒记于伯玉伯玉令参佐拟撰皆不如意一日对众援笔书首句云六经阁子史在焉不书尊经也坐皆叹服 【张伯玉(张伯玉下空三字墨丁汲古本作六经阁)　记云六经阁诸子百家皆在焉不书尊经也吴郡州学始由高平范公经(从木从冓)之至今尚书富郎中十年更八政学始大成而(而字下墨丁汲古本同暇字下墨丁汲古本作理或讳完作理)□□六经阁又建先时书籍草创未暇□缉厨之后庑泽地污晦日滋散脱观者恻然非古人藏象魏拜六经之意至是富公始与吴邑长洲二大夫以学本之余钱就之(以学本之余钱就之文粹学本作本学就之作僦工)市材直公堂之南临泮池(从木从冓)层屋起夏六月乙酉至秋八月甲申凡旬有七浃计庸千有二百(计庸千有二百校云计庸下疑脱一功字浦云庸即功也无脱字)作楹十有六栋三架溜八桷三百八十有四二户六牖梯衡楶梲圬墁陶甓称是祈于久故爽而不庳酌于道故文而不华经南向史西向子集东向标之以油素揭之以油黄泽然区处如蛟龙之鳞丽如日月之在纪不可得而乱矣则天地之极致皇王之高道生人之纪律举在是矣古者圣人之设教也知函夏之至广生齿之至众不可以颐解耳授故教之有方导之有原乃本庠序之风师儒之说始于邦达于乡至于室莫不有学烜之以文物耸之以声明(耸之以声明文粹作声名) 先用警策其耳目然后清发其灵腑故其习之也易其得之也深其教不肃而成不烦而治驱元元之入善域优而柔之俾自得之万世之后尊三王四代法者无它焉教化之本末驯渐也然则观是阁者知六经之在则知有圣人之道知有圣人之道则知有朝廷之化知有朝廷之化则向方之心日懋一日礼义之泽流于外弦诵之声格于内其为恶也无所从其为善也有所归虽不欲徙善远罪纳诸大和不可召康公之诗曰岂弟君子来游来歌子思子之说云布在方册人存则政举(人存则政举文粹无则字)凡百君子繇斯道觉斯民畅皇极序彝伦者舍此而安适得无尽心焉诸儒谓伯玉甞从事此州游学滋久宜刊乐石庶几永永无忽】
  　御书阁
淳熙十四年郡守秘阁修撰赵彦操即六经阁旧址为之以奉
高宗皇帝所赐御书石刻六经先是累政欲作弗果彦操始克立遂为郡庠壮观焉 【洪迈记若稽古　高宗皇帝实天生德既以聪明圣武戡济多难垂中兴亿年之基(勘济多难垂中兴亿年之基旧钞本难作艰亿年作亿万年)洎保大定功投戈息马于世纷万殊泊乎无一嗜玩唯翰墨捆域天纵神与特致志颛心不合食息渊妙沉着顾韦诞锺繇所檀(顾韦诞锺繇所檀汲古本檀作擅)正书中取威定霸高处视古无上帝中第一殆隘么不足言羲献诸庾固已望洋敛避矧唐欧虞褚薛辈直可台舆命也诗书易春秋孝经论语孟轲氏凡几书书凡几帙帙凡几字一一肆笔而成翥凤翔鸾震荡辉赫端正严重肃如神明当是时每终一经辄诏玉册官摹刻徧以石本侈锡方夏光天之内盖郡戴其书昔人谓万世之下一遇大圣而知其解者是为旦莫之遇况乎亲见帝王以为之师恩斯勤斯士宜如何报也妥奉当在頖宫苏为吴盛府故有六经阁毁于兵绍兴中守臣宝文阁学士王日奂始改建学室宇宏备夸雄它邦阁独未克立而庋置石经于大成殿仍俭就寡华芗火之敬弗荅弗涓揆于祗瞻殊甚不称寥寥向四纪郡博士领诸生数有请二千石亦数留意然画不坚定会其凡辄中止更数十政讫莫之能为淳熙十四年秘阁修撰赵彦操至平易中和敏絜莅业用善教得民(善教得民文粹作善政又去天咫汲古本多尺字)苏比比多事且去天咫南北问途者行舟接轴冗丛厥身居东道主第知承迎过　客趣了亭传为先务朴遫马上戴星而入民瘼不暇问尚安以教化劝功为哉彦操纔旬月久非能滋民使多浚财使丰辟土使广而千里一旦从从郭从从郭如仙晨道院于是以一阁之任自予即旧址度为三楹两翼三其檐为高六十尺为广七十有五尺材木以壮买瓦石以愿市工(以愿市工文粹愿作硕)以募来发公帑赢储千万给费相以飡钱二十之一毫牦之须于我乎取虑卜于素五县乃不知去年秋七月壬戍命日(命日校云命民何日起工也)今年春二月丁卯成一区之宫若飞从天外行人骇观凝立如植彦操写其制以告当涂守迈使识本末臣恭惟西箱清穆敞闲之处　至尊寿皇圣帝奉先追孝方勒崈焕章建官列职燕迪宸奎之昭回上模紫清一时臣子宜有以効尺寸彦操羽仪宗支甞典正京邑参侍从兹息匽辅藩首能从才从广尊君亲上然后兴学之谊鸠此巨役章天显休佥谓当刊表乐石以诗不朽(以诗不朽诗当作志)其词曰故吴所都上直斗牛今为畿辅气压百州沉沉学宫鼎以杰阁烂其天光照我海岳倬哉　高皇肆笔成书石经百卷方国是储岧峣干云翚若有造谁其尸之臣曰彦操洞庭之山具区五湖龙螭万数右翼左趋惟尔有神寔主张是时节来朝敬于万禩】
　　贡院
在西河西明泽桥北旧西比较酒务基干道四年郡守姚宪建范成大书额
　县学记
    吴郡自古为衣冠之薮中兴以来应举之士倍承平时后五县皆兴学然其盛衰则系令之贤否绍兴间程沂为昆山令重修学张九成作记或谓九成托此以讽遂不入石集中亦不载比访得之附于后 【梁肃昆山县学记学之制与政损益故学举则道举政污则道污昆吴东鄙之县先是县有文宣王庙庙堂之后有学室中年兵馑荐臻堂宇大坏方郡县多故未遑缮完其后长民者或因而葺之以民尚未泰故讲习之事设而不备大历九年太原王纲以大理司直兼县令既释奠于庙退而叹曰夫化民成俗以学为本是而不崇何政之为乃谕三老主吏整序民饰班事大启室于庙垣之右聚五经于其间以邑人沈嗣宗躬履经学俾为博士于是遐迩学徒或童或冠不召而至如归市焉公听治之暇则往敷大猷以耸之博考明德以翼之优而柔之使自求之揭而厉之使自趋之故民见德而兴行之于乡党洽于四境父笃其子(父笃其子旧钞本笃作督)兄勉其弟有不被儒服而行莫不耻焉佥曰公主于设教向其末不坠其本(公主于设教向其末不坠其本文粹作公之设教向其本不坠其末)易其俗不失其宜也传曰本立而道生昔崔瑗有南阳文学志王粲有荆州文学志皆表儒训以着不朽遂继其流为县学记俾来者知我邑经艺文教之所以兴是岁龙集乙卯公为县之明年也大历九年月日梁肃撰　王禹称(王禹称汲古本称作偁)昆山县新修文宣王庙记夫圣人之生必受天命有位者天使之化民为一时也三五帝皇之谓乎(三五帝王之谓乎文粹作三皇五帝)无位者天使之立教为万世也先师夫子之谓乎是以穷于旅人终于陪臣非不幸也向使居帝王之位行尧舜之风则颜闵之科犹元凯之举也两观之诛(两观之诛下文粹有犹字与上句同例)四凶之罪也自然道至而我无为化行而人不知时之謌者必曰何力之有后之美者必曰无得而称也虽流为典谟形乎蕳册亦不过浚哲文明温恭允塞而已岂复有祖述宪章之道流于后代乎故曰生民以来未有如夫子者也秉笔之士安得轻议其德业欤吴之诸郡姑苏称其尊郡之属邑昆山出其右杂以渔盐之利(杂以渔盐之利文粹渔作鱼)溉乎朝夕之池(溉乎朝夕之池文粹池作潮)昔在皇唐是为名邑降及钱氏兹惟上腴距海之田民斯阜矣然而庠序或缺儒素弗兴实仓廪而礼节未知既富庶而教化不至为邑之长得无咎乎县大夫边公世为儒流时号甲族自起家之调历宰邑之资所在播其能名侪类惊其久次大来之望固未易知皇上嗣位之明年淮海王如京师且献图籍尊王室也主上思泰远人精择循吏铜墨之任尤难其才始得公以宰吴吴民受赐降玺书以劳之旌善政也秩满受代将选于天官会兹邑有令尹之乏者二千石命公以承乏且叙政绩闻诸冕旒未几有即真之命免常调也公因民所利朞月而治以为人者教之本儒者教之先苟非师严而道尊乌可移风而易俗哉先是文宣王庙但有基址尽为蓁芜废而不修六十年矣公乃出俸金以营之同僚悦随(同僚悦随文粹随作人)群吏弗违乃庀工徒乃度材用一亩之宫图蔓以出之数仞之墙树土而揭之殿堂既严门阙斯备丽以丹漆饰以圬墁制度合乎礼文力役当乎农隙乃像素王被华衮垂珠旒王者之制彰矣乃状十哲冠章甫衣缝掖儒者之服备矣庙之兴也既如彼像之设也又如此粤上丁之晨行释奠之礼所以列豆笾陈簠簋洁牲牢具罍洗贽币有数尸祝有辞八音作而人和三献终而神悦礼无违者道不虚行观之如堵墙化之犹影响俎豆之事修矣礼乐之道兴矣十室之邑期忠信以如丘一变之风阐诗书而及鲁议者曰吴地裸国也昆丘(昆丘文粹作昆山)海隅也旧染霸俗未行儒风非明君以文德敷万邦非贤宰以儒术化百里又安能遵先王之教移小国之风者哉禹偁幸忝德邻熟闻异政爰旌茂绩俾述斯文难言虽在于圣门不朽愿刊于贞石时大宋雍熙四年三月十九日将仕郎守大理评事知长洲县事王禹偁撰张九成昆山县重修学记通直郎知平江府昆山县事程公沂咏之文简公之曾孙伊川先生之侄孙也绍兴二十八年七月十二日作书抵余曰所闻为政莫先于教化(所闻为政莫先于教化所当作沂知昆山县事程公沂也)教化莫先于兴学吾邑有学卑陋不治甚不称朝廷所以尊儒重道之意学门之外有社坛斋厅掩蔽于前气象不舒沂乃移于社坛之西辟其门墙广袤十余丈又以东隅建学外门周植槐柳增崇殿门营治斋宇气象宏伟殿堂斋庑鼎鼎一新遇月旦则率县官诣学请主学者分讲六经与诸生环坐堂上以听焉时知府事待制蒋公名其堂曰致道并书学榜以宠贲之呜呼可谓盛矣又曰先生昔学于大儒其所见闻非俗儒比愿以其所闻者明告于我我将有以大之(我将有以大之旧钞本大作志)余曰吾老矣久抱末疾旧学荒落顾何以副子之请虽然不可以虗辱也辄以闻于师者以告左右左右其择焉窃尝以谓学者当以孔子为师以孔子为师当学孔子之学孔子之学非为愽物洽闻絺章缋句高自标置(高自标置汲古本置作致)视四海为无人攘臂而言曰吾仕宦当至将相吾富贵当归故乡吾当记三箧于渡河赋万言于倚马此正俗儒之学孔子之学乃不如是当熟诵孔子若圣与仁则吾岂敢之说子夏掬溜播洒之说孟子徐行后长者之说以求孔子之心可也是谓孔子之学若乃学如马融如陆淳博如许敬宗文如班固如柳子厚亦可矣而依梁异而助武氏而事窦宪而附王叔文此吾侪之所羞道而孔门之罪人也咏之以为如何如其不然当明以教我】
　　常熟县丹阳公祠堂记 【平江府常熟县学丹阳公祠者孔门高第弟子言偃子游之祀也(子游之祀也文粹祀作祠)按太史公记孔门诸子多东州之士独公为吴人而此县有巷名子游有桥名文学相传至今图经又言公之故宅在县西北而旧井存焉则今虽不复可见而公为此县之人盖不诬矣然自孔子之没以至于今千有六百余年郡县之学通祀先圣公虽以列得从腏食而其乡邑乃未有能表其事而出之者庆元三年七月知县事通直郎会稽孙应时乃始即其学宫讲堂之东偏作为此堂以奉祠事是岁中冬长日之至躬率邑人学士大夫及其子弟奠爵释菜以妥其灵而以书来曰愿有记也熹惟三代之前帝王之兴率在中土以故德行道艺之教其行于近者着而人之观感服习以入焉者深若夫句吴之墟则在虞夏五服是为要荒之外爰自太伯采药荆蛮始得其民而端委以临之然亦仅没其身而虞仲之后相传累世乃能有以自通于上国其俗盖亦朴鄙而不文矣公生其间乃独能悦周公仲尼之道而北学于中国身通受业遂因文学以得圣人之一体岂不可谓豪杰之士哉今以论语考其话言类皆简易疏通高畅宏达其曰本之则无者虽若见诎于子夏然要为知有本也则其所谓文学固宜有以异乎今世之文学矣既又考其行事则武城之政不小其邑而必以诗书礼乐为先务其视有勇足民之效盖有不足为者至使圣师为之莞尔而笑(为之莞尔而笑下墨丁汲古本作则又乃其取人旧钞本乃作及)□其与之之意岂浅浅哉乃其取人则又以二事之细而得灭明之贤亦其意气之感默有以相契者以故近世论者意其为人必当敏于闻道而不滞于形器岂所谓南方之学得其精华者乃自古而已然也耶矧今全吴通为畿辅文物之盛绝异曩时孙君于此又能举千载之阙遗稽古崇德以励其学者则武城弦歌之意于是乎在故熹喜闻其事而乐为之书至于孔门设科之法与公之言所谓本所谓道及其所以取人者则愿诸生相与勉焉以进其实使此邑之人百世之下复有如公者出而又有以一洒夫偷懦惮事无廉耻而耆饮食之讥焉是则孙君之志而亦熹之愿也公之追爵自唐开元始封吴侯我　朝大中祥符改封丹阳公云五年六月甲申朝奉大夫致仕婺源县开国男食邑三百户赐紫金鱼袋朱熹记】
吴郡志卷第五
吴郡范成大撰
　营寨
　　禁军
威果二十八指挥
雄节第九指挥
威果四十一指挥
威果六十五指挥
全捷二十一指挥
 【补注新军省札平江李知府申寿朋猥以亡庸(猥以亡庸文粹亡作凡)误叨藩辅之寄到任之初首访军籍禁军元额计贰阡叁伯叁拾人前后阙额因循不补在籍者壹阡柒伯伍人而已寿朋多方招募不问子弟百姓但是少壮及等实时当厅收刺无毫发所费由是人乐应募自正月捌日为始至五月终共招刺到陆伯叁拾人并已填足元额分番教阅立定赏格示以激劝目今弓弩事艺渐已习熟其间亦有出等者若自此不废则皆为可用之兵寿朋又谓　国家置禁军以壮蕃屏置弓手土兵以警盗贼本府六县所管寨分类多阙额截日终已招填到肆拾捌人见督廵尉严行教阅此外如厢军如递铺共又收刺到捌拾壹人新刺厢军并令阅习事艺如遇赏射与禁军壹般支犒但目今所管弓弩衣甲器械委是欠阙见行措置日夕打造庶几缓急有备不致上误使令除将军兵射艺及支犒等则费过钱会开具军册供申外伏乞证会小贴子寿朋证得所招填到禁军等月给钱米春冬衣赐及赏射支犒以壹岁计之为数约拾万余缗并系本府自行计置不敢上渎　朝廷并乞证会】 
 【证得平江府先来曾招到禁军伍伯人今又招到陆伯叁拾人合证镇江府例令为壹军分立队伍别行选差将官专一管辖日逐严督精加训练务令一一勇锐不许诸司州府见任州官及寄居差借占破私役须至札下】 
 【右札付平江府遵证今来札下事理逐一措置施行仍具申枢密院准此】
    厢军
崇节第九指挥
崇节第十指挥
崇节第十一指挥
崇节第十二指挥
壮城指挥
中军鼓角指挥
横江指挥
宁节第三指挥
城下开江指挥
 【按长编范仲淹疏臣知苏州日点检簿书一州之田系出税者三万四千顷中稔之利每亩得米二石至三石计出米七百余万石东南每岁上供之数六百万石乃一州所出臣询访高年则云曩时苏州有营田军四都共七八千人专为田事导河筑堤以减水患于时民间钱五十文籴白米一石自　皇朝一统江南不稔则取之浙右浙右不稔则取之淮南故慢于农政不复修举江南圩田浙西河塘太半隳废(太半隳废太一作大)失东南之大利今江浙之米石不下六七百足至一贯省比于当时其贵十倍民不得不困国不得不虚矣又按　中兴小历绍兴二十八年知平江府蒋璨言太湖者数州之巨浸而独泄以松江之一川宜其势有所不逮是以昔人于常熟之北开二十四浦疏而导之杨子江又于昆山之东开一十二浦分而纳之海三十六浦后为潮汐沙积而开江之卒亦废于是民田有淹没之忧天圣间漕臣张纶甞于常熟昆山各开众浦景佑间郡守范仲淹亦亲至海浦浚开五河政和间提举官赵霖又开三十余浦此见于已行者也今诸浦湮塞又非前比緫计用工三百三十余万钱三十三万余贯米十万余石缘平江积水已两月未退望速行之乃　诏监察御史任古覆视既而古至平江又言常熟五浦通江委是快便若依赵子潚(子潚是时为两浙漕)所请以五千人为率来岁正月入役月余可毕又言平江四县旧有开江兵二千人今乞止于常熟昆山易县各招填百人从之】 
【按府籍元额城下五百人昆山常熟吴江各五百人与　中兴小历合今存者百不一二　补注(汲古本补注旁有足至一贯省本集作足至一贯文者十四字双行小字)】 
作院指挥
忠顺官寨在报恩光孝寺后淳熙二年建
御前许浦水军寨
【许浦水军省札端明殿学士左中奉大夫知平江军府事汪应辰札子奏臣契勘平江府准三省枢密院札子　御前水军统制冯湛申巳躬亲遍历相视海道控扼去处数内苏州许浦镇实控扼之要港汊深远可以安泊舟船土地高广可以安立寨栅比之江阴屯驻之地公议差胜且去淮甸不远斥堠相继易于探报比之定海驻札之地尤为良便乞于许浦镇移驻大军合用寨地乞委平江府差官与本军同共前去许浦踏逐标拨并教场地步施行肆月玖日(四月九日旧钞本另行起)三省枢密院同奉　圣旨依札付平江府者本府寻遵依指挥差委常熟县丞秦焞同水军统制差来使臣踏逐寨地间今据所差委官申水军统制司先差到将官等迁定合立寨基其所指地叚并系人户居止捌拾余家约有屋宇数百间及积年埋葬坟茔叁拾余所又有千人坑焚化院各壹所又包占田土约柒阡余亩并系膏腴之地见种麻麦相次成熟已被蹂践及种下秧苗亦皆废坏小民失业号泣盈路兼许浦镇止系边江不当海道自来即非紧切控扼之地旧年曾经分拨些小防秋人船时暂屯戍其海道自别有要害去处正合分军屯驻今却全军尽在许浦亦未为便臣以上件事理询访士民皆言委是利害如此切以水军万人聚在一处若谓防托海道(若谓防托海道文粹防托作防扼下同然宋人文字均作防托)其许浦去海约壹伯陆拾余里既非紧切控扼之地而其他要害去处又却无备徒使一方百姓麻麦秧田既已失望田庐坟墓复不能保伏望特降　睿旨施行取　进止三省枢密院同奉　圣旨令平江府依已降　指挥疾速(速字下空格文粹有朱笔增踏字)□逐仍打画图本申三省枢密院干道六年闰五月　元额管官兵(元额管官兵文粹管下有合字)壹万贰阡分为肆军捌将陆拾贰队于内分拨叁伯人江阴驻札干道七年十月奉　圣旨御前水军以七千人为额淳熙三年二月冯湛奏请再招收壹阡人奉　圣旨增额伍伯人五年八月于友奏乞增额伍伯人不拘等仗刺充胜捷均拨使唤绍兴元年四月奉　圣旨发到福州寄招梢矴水手叁伯贰拾人并续发到水手壹伯捌拾人付司收刺支破吐浑(吐浑文粹俱作壮军)请给嘉泰四年七月枢密院札子措置招募贩倭人奉　圣旨令招募情愿充应贩倭人贰拾人支破全分効用请给开禧二年冯拱申海船百只水手分布不敷乞招收三色军兵伍伯人又乞招收武艺精熟识见可用壹伯人刺充全効及次等効用奉　圣旨并依嘉定十五年吴英申乞增招梢矴水手捌伯肆拾人剌充胜捷吐浑与元管军兵緫以万人为额顾径水军省札平江府许浦水军都统制吴英申证对本司驻札许浦分屯列戍管认江海界分渺阔责任匪轻所管隘口唯顾径最是紧要盖缘坐落杨子大江末流(大江末流文粹末作东)去海甚近北通沙窖密迩敌境本司差拨官兵贰阡人着隘防捍比年以来虏寇侵扰两淮州郡累蒙　朝廷调遣本司兵船前去建康直至江池鄂渚应援防护江面本司兵额虽曰万人除分屯顾径黄鱼垛江阴寨及楚州管下淮海等处捍御出江下海廵捕盗贼诸杂轮流差使逃亡名阙外许浦在寨人数无几每遇调遣不免逐急于顾径戍兵贰阡人内抽差壹阡添同前去止有千人在戍除看守仓场库务军器支打钱粮外守御者委是寡少况海湖战船尽泊此港设若贼徒窥伺乘间经涉海道沙窖作过本戍阙人捍御所系甚重岂得不预为布列兵屯以防叵测今欲措置增招贰阡人添置左军内拨新旧军人相半同老小专一驻札顾径防托海道如或上流江面等处设有警急乃就许浦便可调发庶免(庶免汲古本误作庶几)摘抽顾径兵船不致有前出后空之虑亦省官兵小券钱米实军国经久利便宝庆元年十一月　补注】 
牧马寨大寨八小寨十七散在城内每岁四月差统兵官緫辖牧放九月回緫辖衙 【总辖衙旧钞本另行起】 在定慧寺西按中兴小历绍兴十八年夏四月殿帅杨存中乞于平江府添盖牧马屋诏 【诏上空一字】 所费并令官给见缗不得科民二十八年春正月令平江府改造瓦屋　上谕宰执据间架支钱付逐军自盖如户部阙钱从内库支 【补注】
吴郡志卷第六
吴郡范成大撰
　官宇
吴都佳丽自昔所闻建炎兵烬所存惟觉报小寺及子城角天王祠今州宅官廨学舍仓庾亭馆之类皆
中兴后随事草创不能悉如旧观辄考故事并异时名额识之以备考古 【识之以备考古旧钞本古下有者字】
  　谯楼
绍兴二年郡守席益鸠工三年郡守李擢成之二十年郡守徐兢篆平江府额然止能立正门之楼两傍挟楼至今未复遗基岿然
　　戟门
绍兴元年郡守胡松年建榜以平江军额徐琛书
　　设厅
皇佑中李晋卿以兵部员外郎守郡甞修大厅蒋堂为记叙厅之所始甚详今题名逸李姓名晋卿是其字也后嘉佑中王琪以知制诰守郡始大修设厅规模宏壮假省库钱数千缗厅既成漕司不肯除破时方贵杜集人间苦无全书琪家藏本雠校素精即俾公使库镂版印万本每部为直千钱士人争买之富室或买十许部既偿省库羡余以给公厨兵火之后绍兴三年郡守宋伯友更建今厅
高宗皇帝巡幸甞以为正衙制度差雄 【蒋堂重修大厅记姑苏受署厅新成当兵部员外郎李公晋卿守屏之明年冬十月也政修事举所至精明完葺之初见梁间有题识乃有唐干宁元年刺史成及所建干宁距圣宋一百六十有余年矣刺是郡者接迹不绝凡受署讫即临便合烦鞅沉迷其于厅事或旬日不一至以至年杞寖远栋将桡焉予昔两绾苏印班录余间每浚池隍(从木从冓)台榭以馆过宾以备宴衎以追韦白二公风迹虽自以为适然于是厅缮完有所未至今观李公之为有过人者图新补废俾唐末之遗(从木从冓)巍乎显明吏民瞻之靡不胥悦君子谓李公急于先务知布政之本焉予目是事怃然自咎因书本末云时皇佑六年三月日记】
　　黄堂
郡国志在鸡陂之侧春申君子假君之殿也后太守居之以数失火涂以雌黄遂名黄堂即今太守正厅是也今天下郡治皆名黄堂昉此
　　郡圃
在州宅正北前临池光亭大池后抵齐云楼城下甚广袤案唐有西园旧木兰堂基正在郡圃之西其前隙地今为教场俗呼后设场疑即古西园之地郡治旧有齐云初阳及东西四楼木兰堂东西二亭北轩东斋等处今复立者惟齐云西楼东斋尔余皆兵火后一时创立非复能如旧闻
　　东楼
唐有之今废 【独孤及重阳陪李苏州东楼宴诗是菊花开日当君乘兴秋风前孟嘉帽月下庾公楼酒解留征客歌能破别愁醉归无以赠秪奉万年詶】
　　初阳楼
在郡中池上既曰初阳宜占东城今废 【皮日休登初阳楼危楼新制号初阳白粉青葌射沼光避酒几浮轻舴舰(避酒几浮轻舴舰文粹作舴艋汲古本于末行下注舰疑作艋四字)下碁曾觉睡鸳鸯投钩列坐围华烛格簺分明占靓妆莫恠重登频有恨二年曾侍旧吴王陆龟蒙远窻浮槛亦成年几伴杨公白昼筵日暖烟花曾扑地气和星象却归天闲将水石侵军垒醉引笙歌上钓船无限恩波犹在目东风吹起细漪涟】
　　东亭
唐有之今更它名 【白居易温温土炉火耿耿纱笼烛独抱一张琴夜入东斋宿窻声度残漏帘影浮初旭头痒晓梳多眼昏春睡足负暄檐宇下散步池塘曲南鴈去未回东风来何速雪依瓦沟白草遶墙根绿何言万户州太守常幽独】
　　西亭
唐有之今西斋是其处 【白居易诗常爱西亭面北林公私尘事不能侵共闲作伴无如鹤与老相宜只有琴莫遣是非分作界面教吏隐合为心可怜此道人皆见但要修行功用深(但要修行功用深汲古本要作有又阴文又题西亭旧钞本无西亭二字)又题西亭朝亦视簿书暮亦视簿书簿书视未竟蟋蟀鸣座隅始觉方岁晚(始觉方岁晚旧钞本作芳岁)复嗟尘务拘西园景多暇可以少踌躇池鸟澹容与桥柳高扶疏烟蔓袅青薜水花披白蕖何人造兹亭华敞绰有余四檐轩鸟翅复屋罗蜘蛛直廊枑曲房(直廊柢曲房文粹柢作抵)穴叫窱深且虚修竹夹左右清风来徐徐此宜宴嘉宾鼓瑟吹笙竽荒淫即不可废旷将何如幸有酒与乐及时欢且娱忽其解郡印他人来此居】
　　西园
在郡圃之西隙地直子城甚袤唐谓之西园今以作教场 【白居易□□□□□(白居易下墨丁五字汲古本作邱园共谁卜按此诗系居易哭崔常侍诗词不合题意考白集郡中西园诗云闲园多芳草春夏常靡靡深树足佳禽旦暮鸣不已院门闭松竹庭径穿兰芷爱彼池上桥独来聊徙倚鱼依藻常乐鸥见人暂起有时舟随风尽日莲照水谁知郡府内景物闲如此始悟喧静缘何甞系远迩据吴都文粹汲古本亦与宋本同讹　汲古本宋宾王校语云宾王向读吴都文粹见此诗阙首句词不合题意而旧钞本吴郡志亦仍之因查居易本集窃疑是郡中西园首迨阅王志以山水云云刻苏子美作而附见闲园　又阅昆山王执礼先辈所阅王志竟将山水云云抹去欲首列闲园今获见宋刻岂意亦仍前讹因附书之望高明先生政焉)山水共谁寻风月共谁赏诗篇共谁吟花开共谁看酒熟共谁斟惠死庄杜口锺殁师废琴道理使之然从古非独今吾道自此孤我情安可任唯将病眼泪一洒秋风襟】
　　北轩
在郡宅之后 【梅挚北轩欹枕苦无勤瘁补台纲西院西头冷峭房今日铃斋一欹枕清风不敢傲羲皇】
　　北池
又名后池唐在木兰堂后 【唐在木兰堂后按唐下当有时字】 韦白常有歌咏白公桧盖在池中皮陆亦有木兰后池白莲重台莲浮萍三咏今池乃在正堂之后而木兰堂基正在其西后无池迹岂所谓木兰堂基者非唐旧耶或旧池更大连木兰耶本朝皇佑间蒋堂守郡乃增葺池馆赋北池宴集诗及和梅挚北池十咏后十二年复守郡遂作北池赋按堂赋咏池中有危桥虚阁今池皆不能容则知承平时池更大矣 【蒋堂北池赋并序姑苏北池其来古矣昔刺史韦应物诗云海上风雨至逍遥池阁凉即其地也(即其地也汲古本地作池)韦与白乐天皆有池上之作盛诧其景自韦白没仅三百年寂无歌咏者予景佑丁丑岁被命守苏池馆必葺甞赋北池宴集诗是时端明张安道为邑昆山亦留风什传刻于石故事在焉去此涉一纪予复佩苏印感旧成赋聊以寄怀云泽国秀壤句吴故城其野意之胜者有曲池之著名环碧晓涨浮光昼渟斡琅津之余泒分银潢之一泓危桥跨波迅若走鲸虚阁延月清如从木从冓琼乃飞盖之所集霭芳尘之不凝主人一去谓予去此十二年矣春草罗生赋咏几废涓萦未平今兹税鞅之日复慰临流之情目与景会神将喜并是时霁色疏净羣动纷盈鱼在藻以性遂龟游莲而体轻禽巢枝而自适蝉得荫而独清科斗成文书之象鼃黾有鼓吹之声以至鸥鸟羣嬉不触不惊菡萏成列若将若迎岸产并柯之木波孕紫茎之萍滩露沙而金紫垣迭藓以衣青新蒲锵锵挺水心之剑绿竹整整矗羽林之兵别有岛桧高耸虬枝相撑水石结操冰霜荐英若古君子与世寡偶而特立独行吁可异也噫境之胜者可称物之秀者可旌故万状在目吾得题评者已吾方岸野帻踞风亭觞宾友奏竽笙或独茧静钓或扁舟醉乘惟蔗有浆用以析朝醒惟菊有华可以制颓龄而况庭无留事身若遗荣泯得丧乎意表育平粹于心灵姑徜徉于池上亦何虑乎何营皮日休木兰后池重台莲花欹红婑媠力难任每叶头边半米金可得教他水妃见两重元是一重心浮萍嫩似金脂扬似烟多情浑欲拥红莲明朝拟附南风便寄与湘妃作翠钿白莲但恐醍醐难并絜祗应薝卜可齐香半垂金粉知何似静婉临溪照额黄陆龟蒙和重台莲(陆龟蒙和重台莲旧钞本作陆龟蒙前题三咏后目删去极是)水国烟乡足芰荷就中芳瑞此难过风情为与吴王近红萼常教一倍多浮萍晚来风约半池明重迭侵沙绿罽成不用临池重相笑(不用临池重相笑文粹重作更)最无根蔕是浮名白莲素蘤多蒙别艳欺此花真合在瑶池还应有恨无人觉月晓风清欲堕时皮日休重题后池细雨阑珊眠鹭觉钿波悠漾并鸳娇适来会得荆王意秪为莲茎重折要陆龟蒙(陆龟蒙旧钞本陆龟蒙下有前题二字)晓烟清露暗相和浴鴈浮鸥意趣多却是陈王词赋错枉将心事托微波蒋堂和梅挚北池十咏池上有虚阁翚檐迅若翔百壶多盛集四坐仰惟良藓印文綦绿莲衣桂楫香(莲衣桂楫香文粹衣作依)何由陪啸咏敷祍纳微凉○池上有奇桧青青岁纪深旧枝怜茂殖时亦欠清吟夕月漏孤影秋霜滋劲心今方遇真赏风什播瑶音○池上有孤岛影摇波底天蓬壶欣髣髴仙客得留连岸草衬丹毂滩芦隈画舡羡君休澣日寄傲一罇前○池上有修竹遥闻手自栽几因风韵响时感隼方与来粉箨经梅脱(粉箨经梅脱梅俗作霉盖梅雨时也)虬根遇石回婵娟绿阴下小宴为谁开○池上有垂柳烟笼濯濯枝芳根逢茂育老翠胜平时体弱因风舞词清入笛吹金城久不到遥想叹霸离○池上有丛菊繁英满旧蹊金刀惜频剪粉蝶得幽栖醉弁谁同插香笺手自题遥思清赏处野步岸东西○池上有时钓闲忘侍从身波平方浸月吏退阗无人藻映鲂鱼尾风摇独茧纶一亭容膝地雅饰免荒蓁○池上有时宴笙篁沸欲凝欢多漏移刻坐久月和灯席客咏持蟹女娼歌采菱醉来忘万事风静水波澄○池上有鶵鹤来从淮水壖旧巢离海树清唳入吴天骨峭翘霜月翎疏刷野泉使君宜得伴仙格本千年○池上有驯鹿亭台深处行长随熊轼惯且免兔罝惊遥草眠多稳流泉饮亦清寸岑有灵囿可使遂微生】
　　双莲堂
在郡治木兰堂东旧芙蓉堂也至和初吕济叔大卿守郡以双莲花开易此名 【杨备双莲仙影面波光翠盖摇风红粉香中有画船鸣鼓吹瞥然惊起两鸳鸯】
　　池光亭
在郡宅后池北绍兴十七年郡守郑滋重建池傍有小山二东曰芳坻郡守蒋粲建飞白书其额西有桧郡守洪遵访故事植焉唐有白公桧已不存淳熙六年郡守司马伋以亭名犯曾祖及祖讳暂以木兰堂榜之
　　木兰堂
在郡治后岚斋录云唐张抟自湖州剌史移苏州于堂前大植木兰花当盛开时燕郡中诗客即席赋之陆龟蒙后至张联酌浮之龟蒙径醉强执笔题两句云洞庭波浪渺无津日日征帆送远人颓然醉倒抟命他客续之皆莫详其意既而龟蒙稍醒援毫卒其章曰几度木兰船上望不知元是此花身遂为一时绝唱案旧堂基在今观德堂后古木犹森列郡守数有欲兴废者而卒未就承平时堂近有 【近有文粹作仅有】 治平二年郡守陈经所刻　御书飞白字碑揭于木兰堂之新阔 【木兰堂之新阔文粹阔作阁】 上今不复存 【范仲淹木兰堂堂上列歌锺多惭不如古却羡木兰花曾见霓裳舞(白乐天为苏州刺史常教此舞)杨备木兰枝密树仍高堂下花光照节旄列鼎重茵歌舞地金章同色使君袍】
    双瑞堂
旧名西斋绍兴十四年郡守王(日奂)建前有花石小圃便坐之佳处绍熙元年长洲有瑞麦四歧及后池出双莲郡守袁说友葺西斋以双瑞名堂以识嘉祥 【以识嘉祥旧钞本作识嘉祥也】  【范成大双瑞堂记　绍熙初元夏四月吴郡袁使君为政之再阅月也长洲之彭华乡以瑞麦献又三月木兰后池以瑞莲献麦两歧已坚栗可刈歧间复出新苗玉枝青葱且秀且实后十日又歧于新苗之半亦秀实如前按瑞图麦自两歧至九歧者有矣未闻枯茎之稊一再重出青黄殊色而三颖俱茂有生生不穷之意盖创见云莲则共蔕异花连理并秀丰腴适相当亦奇产也吏民欢喜谓造物者效珍发祥工深巧妙非贤使君孰能致此又谓使君辱临吾州政尔暖席而嘉瑞辄应何其速耶余闻神人精祲之交其迹固相绝远一念感通则和同无间直瞬息顷尔固未可速计也方使君持节按刑时以柱后惠文绳郡县弗虔官吏絫足立逐捕剧贼血其鲸鲵风采烈于秋霜朝廷第最课进直中秘书就牧此邦吴人憺其威名相与屏气惕息使君一日过范村从容为余言向吾以衣绣持斧为职知饬法锄奸而已今为郡守号称民父母当有恻怛之爱拊摩惸鳏若乳保之于赤子使百姓知吾此心庶几有不忍欺者虽蒲鞭且弗愿用况于桁扬敲朴乎余矍然起贺曰公此心当与天通人固未能户知神者其知之矣阅时亡几而叶气熏翔被于珍物岂非一念之感如鼓应桴有不疾而速不召而至欤是岁秋大熟政成人和庭讼稀简郡廓廓无事曩之蕲望于民者皆如本指益知祥应之不虚于是部使者暨府县之宾佐皆画图以传赋诗以相倡酉寿犹谓未足传久远且春秋有年大有年皆以喜书今兹乐岁善收瓯窭污邪无不满望二瑞实兆其祥尤不可以弗识乃以双瑞名郡之东堂余又为原其所以致祥者为之记因以附见有年之喜亦春秋之遗意焉使君名说友字起岩建阳人嘉平日石湖范成大记】
　　平易堂
在小厅东挟 【在小厅东狭旧钞本作东掖】 绍兴间郡守蒋璨立自书扁牓淳熙五年郡守单夔易以隶书
　　思政堂
旧名东斋绍兴三十年郡守朱翌建隆兴间郡守沈度更名复斋绍熙三年郡守沈揆更今名自书扁牓
　　思贤堂
旧名思贤亭以祠韦应物白居易刘禹锡后改曰三贤堂绍兴二十八年郡守蒋璨建三十二年郡守洪遵又益以王仲舒及范文正公二像更名思贤 【更名思贤旧钞本作更今名】  【仲并撰三贤堂记绍兴二十八年春敷文阁待制阳羡蒋公之镇吴门也既期年矣治最上闻帝用褒宠民安初政郡以无事公唯益勤不懈事有关于风教纤悉必举前人遗踪胜槩以次复焉(焉下空一格旧钞本作且文粹作惟又改祀存参)以前政信安孟玉之意甞捐金欲兴三贤堂　唐左司郎中曰洛阳韦公太子少傅曰太原曰公太子宾客曰中山刘公皆甞牧此邦者邦人尊之曰三贤曩岁为堂以祀之毁(毁下空一格汲古本作于)兵火垂三十年邦人念之叹息公访其遗基得于郡治故木兰堂之左攘剔榛翳抡材庀工百姓不知僚属皆乐从也三月辛酉堂成制度古雅不陋不奢称三贤之居焉塑其像以次位置于堂(以次位置于堂文粹无于堂二字)南向东上并甞一再从公过焉公曰其为我记岁月固辞不获并每独恠唐史如文艺儒学循吏三传几二百人韦公法当处一焉乃独不为立传亦史册之遗恨也惜哉公正元初由左司郎得郡于此清德临民民乐其政暇日宾礼名流与之酬唱于时白公客游郡下盛称公风流雅韵播于吴中至有诗仙之目自以不得与公游宴为不满已而罢郡寓永定僧庐羇旅萧然欲求田课耕而未得每端居焚香扫地而坐清风峻节可想而知其后白公自杭移苏实宝历初元也首以公郡宴诗镵之石酷爱慕之每自谓不及韦公大槩可见于此史不传不得不致详焉若白与刘行事始终则有本传在二公共生大历壬子岁真辈行也晚益相厚世谓刘白白之去郡刘以诗遗之有十万户婴儿啼(有十万户婴儿啼旧钞本作千门万户婴儿啼)之句虽三代遗爱何以加焉后六七年当大和中刘亦继来乘郡荒疫之余抚摩安辑免民于转徙文宗锡服以宠之白公时在河南犹以诗为刘贺三贤平时道义相先分相好诚相与也而文声政绩兼优并着且俱为有意于民者名藩巨屏得一师帅吾民幸矣乃接踵来临岁月未远声名风采炳乎其辉一时盛事他郡所未有也去之三四百岁邦人怀慕之不衰宜哉公复振起而一新之是将传之愈久而愈无穷也蒋氏代以儒学显至公而守兹土者三世矣公少受知初世父枢密太师魏公翰墨篇章悉有家法晚逢明天子擢登法从处剧以简中扃湛然到郡今踰年矣锄荒植废皆如此堂未易一二书也并闻元佑中魏公帅南海郡人绘前刺史吴公隐之宋公璟而下八人筑室以祠之(筑室以祠之文粹室作堂)魏公阅图籍所载又得滕公修王公林合前八人者号十贤各为之赞叙公今新斯堂也视十贤之举盖不谋而契益知公之心真魏公之心哉敢并书以告来者五月庚申朔左朝奉郎前差通判信州军州主管学事江都仲并记广平程绍祖书　范成大撰思贤堂记吴郡治故有思贤亭以祠韦白刘三太守更兵烬久之遂作新堂名曰三贤其四年当绍兴辛巳鄱阳洪公始益以唐王常侍　本朝范文正之像复其旧之名亭者榜焉先是公以岁五月来临吾州繇州南鄙望洞庭略具区观三江五湖之吐吞涛波聒天(涛波聒天文粹作波涛)旁无边垠而石堤截然浮于巨浸之上若有鬼神之扶倾鲸鳌背负而涌以出也暯夜人语马嘶匈匈不绝公固已语其人思常侍之功矣周览原田而相其沟防东南之播于江东北之委于海者脉络酾通堙芜涤涂(堙芜涤涂文粹涂作除)夏旱易以陂潦水时至不能啮渚涯以决污邪荒寒化为麦禾起景佑迄兹岁无大浸于是公又曰非文正范公之勤其民者乎退而参石记竹书之传详两贤行事尚什百于此韩退之名知言碑王之墓隧谓治苏最天下盖遗册廑存于一堤其变灭无考者不知几也文正自郡召还遂参永昭陵大政德业光明为宋宗臣通国之诵曰文正公而不以姓氏行焉韦白刘之余爱邦人既已爼豆之语在旧碑尚矣王范风烈如此且有德于吴宜俱三贤不没以为无穷之思此堂之所为得名者甞谓士才高必自贤位高或不屑其官世通患也洪公忠宣公之子擢博学宏词第一名字满四海余二十年既入翰林为学士未几自列去(未几自列去旧钞本作自劾去)甫及里门制书以左鱼来矣邦人度公且上　朝谒莫能久私公也然始至之日咨民所疾苦退然不自居其智能亟从掌故吏访诸贤之旧图画髣髴想见其平生公既以道学文章命一世顾有羡于五君子者意将迹其惠术讲千里之长利以膏雨此民彼憧憧往来视桑荫趣舍人装者虑安肯出此夫才高而不自贤位高而滋共其官盛德事也斯堂法应得书会公使来属笔纪岁日(笔纪岁日文粹作岁月)成大世占名数西郭乐其州多贤守令之不歉于古也文正公又吾东家丘焉窃愿诧斯堂以夸邻邦以为邑子荣乃不辞而承公命八月既望州民左从事郎范成大记并书】
　　瞻仪堂
旧在厅事之东绍兴三十一年郡守洪遵建吴俗贵重太守来者必绘其像春秋则陈于齐云楼之两挟 【陈于齐云楼之两挟校改挟作夹按上作掖】 令吏民瞻礼至是洪公恐为风日所侵故作此堂藏之绍熙三年郡守沈揆始迁诸像于后圃旧凝香堂中并其名迁焉 【范成大瞻仪堂吴自置守以来仍古大国世为名郡又当东南水会外暨百粤中属之江淮四方宾客行李之往来毕上谒戏下愿见东道主城门之轨深焉稻田膏沃民生其间寔繁井邑如云烟物伙事穰有司程文书应言府者(应言府者文粹作官府)以千万计奉使命大夫行部第郡课必致详于吴以视列城其雄剧如此夜漏未尽太守坐堂上主吏傧客旅进退语言面目不暇相孰何平明乃得据按听诸曹白事率常旰食有顷它客与报期会者又至如前虽精力过绝人其势亦出甚劳而后能善治故吴郡虎符非名德士若已至大官者(非名德士若已至大官者旧钞本士若作素着)不以朌去之数十百年长老犹以为记至臧去(臧去校云臧藏同去疑弃讹但杨诚斋集悉作藏去)绘像畏爱之如一日番阳洪公之以内相典城也乃规东序之间屋为堂取凡公私所藏故侯之像颇补其阙(故侯之像颇补其阙旧钞本无颇字)遗列画其上又采韩退之庙学碑语名之曰瞻仪而命州民范成大词而识诸石窃甞观郡国方志与耆旧风土之书既备载山川土畺郭郛所在必论次前世贤守长爵里姓字之大略着于篇谓君子甞居之其地政僻陋犹借此以为宠今吾州不独能志其人而肖貌具在章绶相辉凛凛如对生面它郡未闻有此虽大府地重多显者来自有以不没抑吴人习于亲上至久远且弗弭忘气俗之媺旧矣洪公盖始表出之盛事固不宜无纪然公实以绍兴辛巳夏五月至郡是岁北虏谋畔盟积甲并塞使行人来启兵端又造舟东海上将数道入寇天子赫怒大发步骑待边分命楼船将督水居之士营巨浸以直贼冲吴前当出师通道后控海浦所从入烽候相望羽书疾星火公声气弗为动舂容颐指不敛一钱不籍一夫机事立决无留行奸人幸骚摇一逞心醉叵测相率遁去里门晏闭(里门晏闭旧钞本闭作闲)田间无吠犬行歌刈熟不知有军兴民德公甚念无以报恩勤饮食必祝焉公于艰难时用剧郡呼吸变故曾无足以樱道德之威(曾无足以樱道德之威汲古本樱作婴)齿文章之斧斤者治行冠一世而不自以为功若此足矣顾方帅其吏民以馆御诸贤览观裴回若慕用之云者夫有余则毋我不足者多尚人君子之德心岂世俗所能测识者哉后之人历阶而登有感于作者之意畴肯以行能盖前闻人其必葺斯堂而嗣其事壁间之图将鱼鳞杂袭至于无穷可也敢并书之以风来者 (敢并书之以风来者文粹敢作故)十月九日左从事郎范成大记】
　　齐云楼
在郡治后子城上绍兴十四年郡守王(日奂)重建两挟循城为屋数间有二小楼翼之轮奂雄特不惟甲于二淛虽蜀之西楼鄂之南楼岳阳楼庾楼皆在下风父老谓兵火之后官寺草创惟此楼胜承平时楼前同时建文武二亭淳熙十二年郡守丘崈又于文武亭前建二井亭 【唐白居易齐云楼晚望偶题十韵兼呈冯侍御(冯侍御汲古本作马侍御)周殷二协律潦倒官情尽萧条芳岁阑欲辞南国去重上北城看复迭江山壮平铺井邑宽人稠过杨府坊闹半长安插雾峯头没穿霞日脚残水光红漾漾树色绿漫漫约略留遗爱殷勤念旧欢病抛官职易老别友朋难九月全无热西风亦未寒齐云楼北面半日凭栏干又和公权登齐云楼外春晴百鸟鸣楼中春酒羙人倾路傍花日添衣色云里天风散佩声向此高吟谁得意偶来闲客独多情佳时莫起兴亡恨游乐今逢四海清九日宴集前年九日余杭郡呼宾命宴虚白堂去年九日到东洛今年九日来吴乡两边蓬鬓一时白三处菊花同色黄一日日知添老病一年年觉惜重阳江南九月未摇落柳青蒲绿稻穟香姑苏台榭倚苍霭太湖山水含清光可怜假日好天色(可怜假日好天色文粹假作暇)公门吏静风景凉榜舟鞭马取宾客扫楼拂席排壶觞胡琴清圆指拨刺吴娃羙丽眉眼长笙歌一曲思凝绝金钿再拜光低昂日脚欲落备灯烛风头渐高加酒浆觥盏滟飜菡蓞叶舞鬟摆落茱萸房半酣凭槛起四顾七堰八门六十坊远近高低寺间出东西南北桥相望水道脉分棹鳞次里闾碁布城册方人烟树色无隙罅十里一片青茫茫自问有何才与政高听大馆居中央铜鱼今乃泽国节刺史是古吴郡王(剌史是古吴郡王汲古本古误占)郊无戎马郡无事门有棨戟要有章盛时傥来合惭愧壮岁忽去还感伤从事醒归应不可使君醉倒亦何妨请君停杯听我语此语真实非虚狂五旬已过不为夭七十为期盖是常须知菊酒登高会从此多无二十场(从此多无二十场文粹作无多)章宪登齐云飞楼缥缈瞰吴邦表里江湖自一方曲槛高窻云细薄落霞孤鹜水苍茫固知兴废因时有独觉江山共古长回首中原正愁思不堪残日半规黄】
　　西楼
在郡治子城西门之上唐旧名西楼后更为观风楼今复旧绍兴十五年郡守王(日奂)重建二十年郡守徐琛篆额下临市桥曰金母桥亦取西向之义(日奂)初落成郡人竞献诗以进士耿元鼎所赋为最 【白居易西楼雪宴宿云黄惨淡晓雪白飘飖散面遮槐市堆花压柳桥四郊铺缟素万宝甃琼瑶(万宝甃琼瑶文粹宝作室)银榼携桑落金炉上丽谯光迎舞妓动寒近醉人销歌乐虽盈耳惭无五袴谣城上夜宴留春不住登城望惜夜相将秉烛游风月万家河两岸笙歌一曲郡西楼诗听越客吟何苦酒被吴娃劝不休徒道人生都是梦(徒道人生都是梦文粹徒作纵)梦中欢笑亦胜愁○刘禹锡登西楼见乐天题诗湖上收宿雨城中无昼尘楼依新柳贵池带乱苔春云水正一望簿书来遶身烟波洞庭路愧彼扁舟人玩月半夜碧云收中天素月流开城邀好客置酒赏新秋影透衣香润光凝歌黛愁斜辉犹可翫移宴上西楼杨修(杨修文粹作杨备是)观风楼观风危堞与云齐楼下开门画戟西鼓角声沉丝管沸卷帘晴黛远山仾范仲淹观风楼高压郡西城观风不浪名山川千里色语笑万家声碧寺烟中静江桥柳际明(江桥柳际明文粹江作虹)登临岂刘白满目见诗情章造西楼怀感高花古柳傍城闉游目江城次第新百感中来倚惆怅(百感中来倚惆怅文粹倚作倍)满城烟雨满城春耿元鼎西楼一曲旧笙歌千古当楼面翠峨花发花残香径雨月生月落洞庭波地雄鼓角秋声壮天迥阑干夕照多四百年来逢妙手要看风物似元和】
　　四照亭
在郡圃之东北绍兴十四年郡守王(日奂)为屋四合各植花石随岁时之宜 【随岁时之宜旧钞本无岁字】 春海棠夏湖石秋芙蓉冬梅
　　凝香堂
在思贤堂西面临池绍熙三年迁太守画像于此堂更名瞻仪
　　逍遥阁
在旧凝香堂后盖取韦应物逍遥池阁凉之句此阁旧观复堂也逍遥额郡守蒋璨书 【逍遥额郡守蒋璨书旧钞本作郡守蒋堂书额】 后守韩彦古欲更名乃除去旧额而迄不果更名 【而迄不果更名旧钞本无名字】
　　云章亭
在旧凝香堂西南故有此亭绍兴三十一年郡守洪遵始命名亭有
仁宗皇帝赐陈经御书飞白端敏宝文阁佛字 【御书飞白端敏宝文阁佛字旧钞本佛作五】 石刻及奖谕陈经勑赐丁谓诗并
太上皇帝御书千字文
　　坐啸斋
在四照亭南绍兴二十七年郡守蒋璨建并书额
　　秀野亭
在坐啸斋西绍兴三十一年郡守洪遵建
　　凉渚本流
杯名旧在凝香堂后今徙于池光亭后
　　观德堂
在教场唐西园地也绍兴二十一年郡守徐琛建西又有射亭
　　扶春池光亭
后酴醾洞也绍兴二年郡守沈揆名之且书其榜
　　颁春宣诏二亭
绍兴十四年郡守王(日奂) 【郡守王(日奂)汲古本(日奂)下有建字】 知信州吴说书额亭之侧东西二井亭干道四年郡守姚宪建
　　介庵
庆历八年郡守梅挚建在木兰堂南凌云台下挚作铭刻石后庵入通判东厅久亦废而铭石尚在盖兵火更张官廨多失其旧也 【介庵铭并序表署西北有堂曰木兰堂之南有台曰凌云灌木骈生其上台下有故园废洞址在焉予因访陈迹通其塞而庵之惜乎孑立一隅中无长物入之者志意敛然思有所守宜介其名而铭之庵非广居介不兼济有守退公杖而独诣心渊坐澄默与真契呜呼公怒贼私不迁而霁私欲蠹公不萌而制世纷万殊浩乎亡际何以靖之曰思无邪一言以蔽庆历八年九月二十五日尚书户部员外郎知苏州军州事梅挚立】
　　通判东厅
在郡治之西绍兴九年通判白彦 【从享从】 建介庵旧在郡圃后入通判厅今庵亦废厅西有琵琶泉小丘嵌岩曰西施洞皆传为往迹泉清冽可酿酒淳熙十一年通判魏仲恭葺洞门作捧心亭今更名舞雪
　　通判西厅
在城隍庙后依子城东南角城上有小楼见西山名涌翠
　　签判厅
在仪门西
　　教授厅
在府学之东
　　节推厅
在通判东厅之西
　　察推厅
在平桥南
　　府院
在谯楼东
　　司理院
在谯楼西
　　司户厅
并府院西 【司户厅并府院西旧钞本并作在】
　　司法厅
在平桥南
　　路钤衙
在子城内府西楼下东偏
　　州钤厅
在状元坊内
　　路分厅
在路钤衙南
　　转运衙
旧在郡治西偏后徙余杭 【初钱氏国除田重税尚仍旧亩税三斗　太宗命王贽为转运使来均杂税贽悉令亩税一斗至今便之】
　仓库场务〔市楼附〕
　　府仓
在饮马桥西
　　常平仓
在府仓内
　　户部百万仓
在阊门里开禧三年剙以府职曹官兼嘉定二年始命官专掌以都司提领宪司措置　 【补注】
　　归仁仓报功仓
淳熙元年郡守韩彦古创建专储年计并在府仓内 【并在府仓内汲古本在作存】
　　甲仗库
在设厅西廊
　　军资库
在仪门东
　　公使库公使酒库
并在设厅东
　　架阁库
在设厅西廊
　　作院
在教场西干道四年郡守姚宪建
　　监仓
厅在姑苏馆前
　　粮料厅
在谯楼西
　　四酒务
在平桥南初郡有酒务四合而为一故名曰四酒务
　　激赏西库
在景德寺东
　　激赏南库
在盘门里
　　望云馆
在阊门里
右三所并绍定二年郡守李寿朋剙
　　清风楼
在乐桥南
　　黄鹤楼
西楼之西
　　跨街楼
西楼之西
　　花月楼
饮马桥东北
　　丽景楼
乐桥东南
花月丽景皆淳熙十二年郡守丘崈建雄盛甲于诸楼
　坊市
按长庆集云六十坊者旧经所籍如之后颇随事而有剙有易
　　乐桥东南
孝义坊 【东憇桥巷】  　通阛坊 【金母桥西】  
绣锦坊 【大市】  　　　儒教坊 【饮马桥南】  
旌义坊 【蔡汇头】  　　孝友坊 【南园东巷】  
玉渊坊 【南星桥】  　　儒学坊 【乌鹊桥南】  
衮绣坊 【乌鹊桥北】  　状元坊 【醋库巷黄魁所居】  
吴会坊 【府治东】  　　晋宁坊 【濠股口】  
和令坊 【杨郡王府前】  绣衣坊 【南仓桥北】  
孔圣坊 【南仓桥南】  　积善坊 【府治西】  
阜通坊 【夏侯桥西】  　
　　乐桥东北
干将坊 【东市门】  　　建善坊 【干将巷】  
真庆坊 【天庆观巷】  　迁善坊 【草桥 【草桥三行顾家桥旧钞本并有东字】 】  
布德坊 【顾家桥】  　　豸冠坊 【仁王寺前】  
富仁坊 【鱼行桥东】  　闻德坊 【周太尉桥东】  
崇义坊 【禅兴寺桥南】  乘鲤坊 【张马步桥南】  
闾丘坊 【张马步桥北】  大云坊 【天庆观西】  
碧凤坊 【天庆观前】  　庆源坊 【大郎桥东】  
天宫坊 【迎春巷】  　　迎春坊 【百口桥】 
　　乐桥西南
武状元坊 【乐桥南纸廊巷林魁所居】  吴歈坊 【西憇桥巷】  
平权坊 【跨街楼南】  　　　　　　　馆娃坊 【果子行】  
和丰坊 【米行】  　　　　　　　　　丽泽坊 【吉利桥北】  
通波坊 【吉利桥南】  　　　　　　　孙君坊 【孙老桥】  
宾兴坊 【贡院南】  　　　　　　　　好礼坊 【富郎中巷】  
义和坊 【杉渎桥东】  　　　　　　　灵芝坊 【侍其巷】  
昼锦坊 【南营西】  　　　　　　　　载耜坊 【开元寺东】  
坤维坊 【瑞光寺东】  　　　　　　　同仁坊 【金狮巷】  
南宫坊 【南薗巷】  　
　　乐桥西北
西市坊 【铁瓶巷】  　　　　　　　　太平坊 【太平桥】  
嘉鱼坊 【鱼行桥西】  　　　　　　　流化坊 【吴县东】  
武状元坊 【雍熙寺东周魁所居】 　　 文正范公之坊 【范家园】  
盍簪坊 【张马步桥北】  　　　　　　德庆坊 【禅兴寺桥西】  
甘节坊 【承天寺东】  　　　　　　　乐圃坊 【三太尉桥北】  
立义坊 【北寺西】  　　　　　　　　清嘉坊 【朱明寺桥北】  
仁风坊 【十九胜巷】  　　　　　　　至德坊 【泰伯庙前】  
吴趋坊 【皋桥西】  　 
 【补注】 右六十五坊绍定二年春郡守李寿朋并新作之壮观视昔有加
儒学坊林文节公与诸弟所居希父槩先在国史儒学传希徙居吴与弟旦嘉佑二年同第进士次举弟邵颜文同登第吴人荣之故以名坊○衮绣坊以参知政事元绛所居得名○状元坊淳熙八年黄由魁天下郡守韩彦质以表其闾十一年卫泾魁天下泾居昆山之石浦亦立状元坊○豸冠坊直龙图阁范师道贯之所居贯之出入台谏有声故以名坊○大云坊林虙所居虙自号大云翁○武状元坊二淳熙十一年林(山票)为廷魁郡守谢师稷以表其闾在乐桥之南庆元二年周虎为廷魁亦以名坊在雍熙寺之东○灵芝坊初名难老坊蒋堂谢事所居李之仪作范正平遗录云胡文恭公宿为诸生时甞受学于蒋堂文恭守吴郡蒋居第表为难老坊蒋不乐曰此俚俗歆艳内不足而假之人以夸者非所望于故人愿即撤去胡乃用蒋氏甞有芝草之瑞更名灵芝按堂皇佑六年三月作平江军新修大厅记云当兵部员外郎李公晋卿守屏之明年十月修此厅又有因芝草生谢兵部诗据此则所谓兵部者正谓李晋卿而揭灵芝于坊表者亦李也李之仪所记乃谓揭坊名为胡宿疑有误又按胡宿墓志自祠部员外郎判度支后知苏州盖未甞为兵部其为晋卿无疑晋卿逸其名今太守题名皆不着胡李盖阙文方芝产时堂有诗记之 【因芝草生谢兵部黄囷诞丘园 【黄囷诞丘园汲古本菌误茵】 灵堪配醴泉至和非我召美化自公宣秀色邻三径幽光被一厂墨时髦秉笔君 【时髦秉笔君旧钞本君作者者字是】 为我列详编 【为我列详编文粹详作诗】 ○使君有意饰门闾雅为灵芝揭表初招隐溪边往还者从兹认得野人居】 ○昼锦坊以光禄大夫程师孟所居得名○德庆坊直龙图阁卢秉奉其亲年八十余故以名坊
吴郡志卷第七

吴郡范成大撰
　官宇
    提点刑狱司
在乌鹊桥西北绍兴元年建厅事后曰明清堂堂后小圃种竹有亭曰留客曾逮剙逮父文清公几命名且作诗徐蒇隶额干道九年诸路添置武提刑一员遂于旧司之东撤去干官廨宇以其地作东厅比年省罢使者来从其便而居焉 【曾几留客亭诗序　逮子作亭于官舍明清堂之后种竹殆千竿余名其亭以留客取老杜竹深留客处之句因题二小诗云行到竹穷处有亭佳可游境因吾子胜客为此君留娟净经时雨萧梢六月秋岂无他草树泾渭不同流种竹无他事林间与客游自应携手入安用闭门留静可过僧夏清宜对奕秋衰翁九节杖来往亦风流沈度汨汨多尘事长怀鸠杖游每因门可款(每因门可欵文粹每作无)岂为醉相留静契竹林胜幽非草树秋公今国耆艾砥柱屹中流持节推仍世林园记昔游深藏事幽讨长辔讵淹留(长辔讵淹留旧钞本辔作寓文粹作舆又欣同岁有秋文粹同作闻)已见山无盗欣同岁有秋时容一啸咏窃比晋名流浙西提刑题名淳熙三年直龙图阁陈公繇浙东常平使者按刑西道领刺史韩公繇浙东刑狱使者奉祠三衢同时被命以西二公前日僚旧也弭节未几声谐志合风绩俱茂暇日因相语曰凡官寺必有所谓壁记是司也独缺焉其名氏官职与夫在事之岁月久而遂泯不可复知非所以隆一台诏后世也于是搜阅案牍自建炎迄今居是官者得四十有二人焉将镵石龛置壁间俾贾为之记惟案刑遣使　国家令典也汉暴胜之为直指使者行郡国而谨督捕唐颜真卿为监察御史使五原而决冤狱事固甚类然未有专为刑狱遣着之令甲者　本朝　列圣相承子视元元钦恤刑章在淳化中始遣常参官提点诸路刑狱景德以来始兼用武臣厥后公革因时或省或置汗青所载可考而知】 
 【圣上龙飞惟】 
 【祖宗成宪是循用文武长材求之如不及乃干道六年遵景德故事　制诏诸路各置武提刑一员与文臣合台共治惟时两浙古一道也熙宁末年歧而复合建炎以后复析而东西之浙西在今实为畿甸异时遣使视他路尤切注意今陈公以名御史韩公以左右信臣为之皇华得人于斯为盛恭闻　真宗皇帝甞命资政殿大学士向敏中较诸路提刑所上课绩惟两浙有奏报雪活冤狱者遽命升其等级以示旌劝今日考核之意同符　真宗则奏最九重必有非常之宠又当自二公始故贾敢忘属吏之贱学殖之荒落而记不敢辞淳熙四年四月日奉议郎知常州武进县主管劝农公事借绯陈贾记】
    　施垧
左朝散大夫建炎四年九月十七日到任绍兴二年二月　除江东提刑
　　　邵昂
左朝请郎绍兴二年四月十六日到任当年十一月罢
　　　向宗厚
右朝奉大夫绍兴二年十一月二十九日到任五年正月宫观
　　　朱縡
左朝奉大夫绍兴五年正月二十三日到任当年二月二十八日改除两浙转运副使
　　　吴表臣
右朝请郎绍兴五年三月十五日到任当年十二月除秘书监
　　　朱縡
左朝散大夫绍兴六年五月十四日到任七年三月改差知信州
　　　陈桷
左朝散大夫直龙图阁绍兴七年三月初三日到任八年七月改差知台州
　　　曾几
左朝奉大夫绍兴八年十二月二十日到任九年六月宫观
　　　向宗厚
右朝散大夫绍兴九年七月十四日到任十一年四月改差知婺州
　　　张叔献
右朝奉郎直秘阁绍兴十一年九月二十五日到任十二年十月改除两浙转运副使
　　　王鈇
右朝奉大夫直秘阁绍兴十二年十一月初二日到任十三年八月改除两浙转运副使
　　　万俟止
右朝散大夫绍兴十三年八月二十七日到任十四年三月宫观
　　　符行中
左朝奉郎绍兴十四年七月二十四日到任十五年二月罢
　　　徐琛
右朝散郎直秘阁绍兴十二年四月十三日到任当年十二月除军器监
　　　高世定
右朝请大夫直龙图阁绍兴十六年正月二十六日到任当年六月罢
　　　吴传
左奉议郎绍兴十六年七月十三日到任十八年十二月宫观
　　　赵令詪
左朝请大夫绍兴十八年十一月二十七日到任十九年十一月宫观
　　　谢邦彦
左朝请大夫绍兴二十五年十二月初九日到任二十六年三月罢
　　　赵涣
左朝奉郎绍兴二十六年五月二十八日到任二十七年二月宫观
　　　金安节
左朝散郎绍兴二十七年二月十七日到任当年九月改除大理少卿
　　　陈抃
右朝散大夫绍兴二十七年十月初二日到任二十八年正月宫观
　　　徐康
右朝奉大夫绍兴二十八年三月十八日到任当年十月罢
　　　邵大受
左朝请大夫直秘阁绍兴二十八年十一月初五日到任二十九年闰六月除左司
　　　吕广问
左朝请郎绍兴二十九年七月初七日到任三十年四月改除两浙转运副使
　　　黄应南
左朝散郎绍兴三十年七月二十五日到任三十一年六月初七日致仕
　　　王趯
右朝请大夫绍兴三十一年八月初五日到任三十二年八月二十一日罢
　　　王传
左朝议大夫绍兴三十二年十月二十三日到任隆兴二年正月初二日转左中奉大夫当年六月十一日改知信州
　　　叶谦亨
左朝奉大夫直显谟阁隆兴二年八月二十八日到任当年十一月初五日致仕
　　　曾逮
右承议郎隆兴二年闰十一月初六日到任干道二年五月二十六日丁父忧
　　　王瀹
左朝散郎干道二年六月二十八日到任当年八月初七日改除吏部郎官
　　　姚宪
右朝奉郎干道二年九月初六日到任三年五月十一日除直秘阁知平江府
　　　陈良翰
左朝散郎直敷文阁干道三年六月十一日到任四年五月盗贼肃静特转左朝请郎当年十一月二十四日改除宗正少卿
　　　李简能
左朝奉郎干道四年十二月二十八日到任五年二月二十一日磨勘转左朝散郎六年六月十六日除直秘阁主管台州崇道观
　　　任文荐
左朝奉大夫直宝文阁干道六年八月二十五日到任七年六月二十六日除秘阁修撰改差知建宁府
　　　王淮
左朝散郎直敷文阁干道七年十月十一日到任八年十一月初九日改除太常少卿
　　　梁俊彦
右武大夫高州刺史干道九年闰正月初五日到任淳熙元年三月二十七日除福建提刑续改差提举佑神观
　　　吕企中
右朝散郎直宝文阁干道九年六月二十六日到任当年十二月二十七日改知杨州
　　　郑兴裔
武功大夫江州观察使淳熙元年四月初九日到任当年八月二十日改除江东提刑续召赴行在
　　　徐本中
朝奉大夫充集英殿修撰淳熙元年十二月十四日到任三年三月二十五日改除江东转运副使
　　　赵师夔
承议郎直龙图阁淳熙三年五月十八日到任当年六月初八日罢
　　　陈举善
以朝奉郎直龙图阁浙东提举除淳熙三年八月初八日到任五年四月二十七日召除左司
　　　韩俣
以武德大夫高州刺史奉祠除淳熙三年十月初六日到任五年九月初六日改差知庐州
　　　吕正已
以降授朝散大夫直显谟阁知镇江府除淳熙五年六月初二日到任当年九月初一日罢
　　　韩元龙
以朝散大夫司农卿除直龙图阁浙西提刑淳熙五年十月初四日到任七年十月初二日主管亳州明道宫
　　　赵伯骕
以武功大夫忠州团练使浙西緫管除淳熙五年十月十六日到任七年八月初六日转和州防御使
　　　梁揔
以朝散大夫大理少卿除淳熙七年十月十六日到任九年七月十三日改除江东提刑续准省札因兼知严州捄荒有劳除直敷文阁
　　　傅淇
以朝请大夫浙东提刑除淳熙九年十月十六日到任十一年六月除直龙图阁十月十六日再任十二年三月二十六日改知宁国府
　　　刘颖
以降授朝散郎浙西提举除淳熙十二年四月初二日到任当年十月初十日罢
　　　勾昌泰
以降授宣教郎浙东提举除淳熙十二年十一月初二日到任十三年二月转奉议郎当月叙承议郎四月磨勘转朝奉郎当年七月初十日罢
　　　王尚之
以朝奉郎大理少卿除直宝文阁浙西提刑淳熙十三年闰七月初三日到任十四年二月十四日改除司农少卿湖广緫领
　　　赵子蒙
以朝议大夫直龙图阁知杨州除淳熙十四年五月十二日到任十五年四月十六日除秘阁修撰致仕
　　　潘景珪
以朝议大夫知池州除淳熙十五年五月初四日到任当年十二月初五日改除大理卿
　　　王师愈
以朝议大夫直秘阁福建运判除淳熙十六年正月二十八日到任七月初十日除直焕章阁宫观
　　　袁说友
以朝议大夫浙东提举除淳熙十六年七月二十八日到任绍熙元年三月除直秘阁知平江府
　　　王正己
以朝请大夫充秘阁修撰新江东提刑改除绍熙元年五月初三日到任十二月初三日准勑以陈乞官祠差主管建宁府武夷山冲佑观
　　　应孟明
以朝奉郎直秘阁知静江府除绍熙元年十二月二十四日到任二年九月除尚左郎官
　　　陈公亮
以朝请大夫直秘阁福建提刑除绍熙三年四月到任四年除江南西路转运副使
　　　黄遹
以朝奉大夫浙西提举除绍熙五年正月到任当年除荆湖南路转运判官
　　　傅伯寿
以朝议大夫直焕章阁江东运副除绍熙五年月到任庆元元年除将作监
　　　何异
以朝请郎新江东提刑改除庆元元年八月到任三年除直敷文阁八月除太常少卿
　　　韩邈
以朝请大夫直秘阁浙西提举改除庆元三年八月到任当年除金部郎官
　　　虞俦
以朝请大夫新除直显谟阁江西运副权知平江府除庆元四年正月到任依旧兼知平江府六月住兼九月除直宝文阁知庐州
　　　朱致知
以朝议大夫直徽猷阁奉祠除庆元五年四月到任当年除枢密院检详
　　　薛绍
以朝散大夫提举两浙西路常平茶盐公事除庆元五年六月到任常年除户部郎官淮东緫领
　　　任洙
以朝散郎提举两浙西路常平茶盐公事除庆元六年正月到任嘉泰元年除直秘阁宫观
　　　陈研
以朝散大夫直秘阁荆湖南路转运副使除嘉泰元年六月到任二年除枢密院检详
　　　孟纶
以朝请大夫尚书仓部除嘉泰二年六月到任三年五月罢
　　　曾（上卤下木）
以朝散大夫荆湖南路计度转运副使除嘉泰三年八月到任十七日除直焕章阁当年除太府少卿
　　　方铨
以朝散大夫尚书司封郎中除嘉泰三年十二月到任开禧元年四月改除江西运判填见阙
　　　叶篑
以朝议大夫尚书户部郎中除开禧元年五月到任二年四月召赴 行在除右司
　　　胡元衡
承议郎尚书右司员外郎除直宝谟阁开禧二年四月到任嘉定元年正月召赴　　行在除检正
　　　汪文振
朝散大夫司农少卿兼玉牒所检讨官除直宝谟阁嘉定元年正月到任八月准省札权镇江府并权淮东緫领九月正除司农少卿淮东緫领
　　　李孟传
朝请大夫除仓部郎官改除嘉定元年十月到任二年七月除直秘阁江东提刑
　　　王居安
朝奉郎知太平州除直龙图阁嘉定二年九月到任当年赴诏行在除权工部侍郎
　　　留恭
朝奉大夫浙西提举嘉定三年正月兼权提刑四月就除五月改除直宝谟阁知绍兴府
　　　刘爚
朝散大夫尚书吏部郎中嘉定三年五月到任四年二月除司业
　　　章梾
朝奉郎浙西提举嘉定四年正月兼权提刑闰二月正除
　　　陈芾
朝散郎新除大理寺丞嘉定五年正月到任兼权平江府七月除直秘阁知平江府
　　　余嵘 【余嵘汲古本作金嵘】 
以朝请郎守军器监除嘉定五年到任七年八月除大理少卿
　　　柴中行
承议郎直秘阁除江东运判未赴嘉定七年八月改除十一月到任九年除尚左郎官
　　　王涔
朝奉郎新福建提刑改除嘉定九年五月到任九月宫观
　　　王棐
承议郎浙西提举兼权嘉定十年十二月正除十一年八月除金部郎官得旨兼权平江府
　　　乔行简
朝散郎江淮等路都大提点坑冶除嘉定十二年正月到任闰二月节制许浦水军三月兼权平江府十一月除直秘阁依旧浙西提刑兼知镇江府当月除军器监十二月除直焕章阁知镇江府兼权提刑十四年除司业
　　　赵（上与下心）夫
朝散郎兵部郎官除嘉定十四年十一月到任十六年除直秘阁再任宝庆元年罢
　　　林介
朝散大夫浙西提举兼权宝庆元年直秘阁正除三年兼权平江府十二月除太府少卿依旧兼权平江府绍定元年十一月改除大理少卿
　　　王与权
朝请郎绍定二年正月二十八日到任
　　　检法官厅
在提刑司东
　　　干办公事厅
在东厅后
　　提举常平茶盐司
在子城之东厅事东有小池上有假山旁曰壶中林壑 【旁曰壶中林壑旧钞本旁作榜】 米友仁书池南北有亭南曰扬清北曰草堂厅事之西有宝翰阁亦友仁书额厅东北曰宣惠堂厅后曰皇华堂厅之东侧曰颐斋斋后圃中曰望云堂绍兴三十年杨和王子倓持节时作为思亲也池旁曰绣春堂淳熙十五年史弥正建 【徐康记官舍题名其来久矣非特纪岁月次先后而其人之贤不肖治行之能否亦繇此可考焉自守令而下凡在官者未之或废也初元丰崇宁之间甞遣廷臣分行诸路号提举措置塩事除授继踵而屡经并省(屡经并省旧钞本并作罢)政和之二年始罢官鬻行新钞塩法于是两河二浙荆湖江淮复置提举司以緫之宣和五年又分淮浙为西路则八州军三十八县隶焉治平江府今在府治之东厅事独无记康之承乏又当兵火后案籍残缺欲为之而未暇会朝廷纂修先帝实录史官移文郡县诸司取会题名于是网罗阙遗访问故老得承议郎王晋明而下讫于朝请大夫石彦和凡二十人皆以月日为次其未分路则或治会稽非今所部书之以着其始(书之以着其始旧钞本之作次)而阙其所不可考者裒而刻诸石以备采择焉惟政事之在天下莫如财用而山泽之利常居其半管仲治齐谨正塩筴国以富饶用能成九合之功自汉唐以来塩铁榷酒均输之议纷纷不同而常为国家大计所以制四夷安边足用之本善乎魏尚书邢峦之言圣人敛山泽之货以宽田畴之赋收关市之征以助什一之储取此与彼非为身也御史中尉甄琛请弛河东塩池之禁以为为民父母而吝其酰醢兼有群生而榷其一物是专奉口腹而不及四体也峦讥之曰坐谈则理高行之则夷阙于时咸以为然世宗卒从琛议其后豪贵封护甚于官司乃复禁如初夫古今异宜治非一轨下三章之约于结绳之代犹为密网太古之无事后世非所及而欲虞衡之官捐利予民安在其为知务也与其赋外横敛曷若权制商贾为不失重轻之术哉为今之法者近是矣钞有茶塩香矾四等茶塩之课故岁至七百万缗塩利居五之四(盐利居五之四旧钞本五作茶又额以斛计者常不下百五十万旧钞本斛作岁无者字)并海县道煮水者六所额以斛计者常不下百五十万则所以裨　国计以国恢复之功者夫岂少哉而康独有感焉者四人之中农为最劳以其终岁勤动寒耕而热耘也今所谓亭户则过于此加以负山带海顽犷成俗急趋利而轻犯法使输货于官者价直以时毋或高下则盗贩息盗贩息则抵冒少犴狱简不但公家利其入而已故乐以告后之人厥初建官兼治香矾后不复较而以摘山煮海正其名称谓之提举茶塩公事司盖自宣和七年治也(盖自宣和七年治也治当作始)绍兴十年七月十六日右奉议郎提举两浙西路茶塩公事徐康记】
　　　承议郎王晋明
政和二年十一月到任
　　　朝奉郎李尧俊
政和四年到任
　　　宣教郎曾纁
政和六年十一月二十五日到任七年罢任
　　　奉直大夫吴林
　　　奉议郎魏志崇
　　　承事郎何志修
政和七年添差
　　　宣教郎曾纁
宣和元年九月二十日到任
　　　朝奉郎陈隆寿
宣和元年十一月十四日到任二年五月十五日改添差于越州置司三年二月就除两浙提举常平
　　　朝奉大夫刘敏才
宣和二年到任三年五月罢
　　　通直郎王韪
宣和三年五月到任六月物故
　　　奉议郎李与权
宣和三年到任五年丁忧
　　　通直郎李弼孺
宣和五年到任六年丁忧
　　　奉议郎王据
宣和七年四月到任当年七月丁忧
　　　通直郎王旸
宣和七年到任建炎二年五月任满
　　　奉直大夫陈述
建炎二年五月二十八日到任四年正月二十八日罢任
　　　承议郎直秘阁梁汝嘉
建炎四年三月二十三日到任绍兴二年二月十五日就除两淛转运判官
　　　左宣教郎夏之文
绍兴二年四月十九日到任三年四月十三日罢任
　　　右通直郎张愿
绍兴三年五月二十七日到任四年正月初九日罢任
　　　右通直郎侯宪
绍兴四年二月初三日到任五年四月十二日罢任
　　　左宣教郎钱堪
绍兴五年四月二十六日到任七年四月二十六日任满
　　　左朝请大夫石彦和
绍兴七年四月二十七日到任九年四月二十七日任满
　　　右承议郎徐康
绍兴九年四月二十八日到任十一年五月初三日满替除权发遣严州续改知常州
　　　右朝散郎米友仁
绍兴十一年五月初四日到任十二年四月十一日除将作少监
　　　右朝散大夫万俟止
绍兴十一年五月内到任绍兴十三年八月内就除浙西提刑
　　　右通直郎吴垧
绍兴十三年九月四日到任至绍兴十四年十二月三十日改除两浙运判
　　　右朝散大夫韦寿成
绍兴十五年二月十三日到任当年七月二日改除仓部郎官 【改除仓部郎官汲古本部误郡】
　　　右朝奉大夫直秘阁郑侨年
绍兴十五年七月初四日到任当年八月十九日与浙东提举高显谟两易
　　　右朝请大夫直显谟阁高世定
绍兴十五年八月二十六日到任十六年正月二十六日除直龙图阁浙西提刑
　　　左朝奉郎孙汝翼
绍兴十六年七月初十日到任十七年正月二十七日除提点江淮等路坑冶铸钱
　　　右朝请大夫黄仁荣
绍兴十七年七月十九日到任至十八年九月十一日罢任
　　　右奉直大夫王晌
绍兴十八年十一月十七日到任至十九年三月初三日就除知平江府
　　　右朝散大夫王珏
绍兴十九年十一月十五日到任绍兴二十一年十二月十四日任满
　　　右朝散大夫李琛
绍兴二十一年十二月十五日到任绍兴二十四年五月初二日改除知婺州
　　　左朝奉大夫孟处义
绍兴二十四年五月初四日到任二十五年正月初七日改除淮南路转运判官
　　　右朝请大夫李流
绍兴二十五年四月初三日到任六月初六日改差知明州
　　　左朝议郎杜师旦
绍兴二十五年七月初三日到任十月二十六日罢
　　　右通直郎司马倬
绍兴二十五年十二月十五日到任二十六年四月初十日罢
　　　左朝请大夫赵子砥
绍兴二十六年六月初二日到任当年八月二十二日致仕
　　　右朝奉大夫陈抃
绍兴二十六年闰十月初二日到任二十七年九月初八日改除浙西提刑
　　　左朝请郎朱倬
未到任间改除右正言
　　　右朝奉郎谢伋
绍兴二十七年十一月自权知处州准告授十二月二十三日到任
　　　左朝请郎吕广问
绍兴二十九年四月一日到任当年闰六月二十一日改除浙西提刑
　　　左朝奉大夫直秘阁杨倓
绍兴二十九年七月十四日到任三十年除直显谟阁三十一年二月准勑主管台州崇道观
　　　左朝请郎洪适
绍兴三十一年三月初四日到任当月初六日改除江东提举常平茶塩公事
　　　右朝散大夫徐康
绍兴三十一年四月初一日到任三十二年闰二月二十六日改除户部郎官緫领淮东军马钱粮
　　　左朝请郎章服
绍兴三十二年七月初五日到任隆兴二年七月二十五日改除吏部郎官
　　　右朝奉大夫曾耆
隆兴二年九月初七日到任干道元年三月初六日除尚书度支郎官
　　　右朝奉郎姚宪
干道元年三月初十日到任干道二年八月七日改除本路提刑
　　　右朝奉大夫刘敏士
干道二年十月二十二日到任至干道三年十二月初六日改除两浙转运判官
　　　右朝请郎钱建
干道四年六月十五日到任五年四月二十四日准勑主管台州崇道观
　　　左承议郎芮辉
干道五年二十六日 【干道五年二十六日汲古本作二月十六日】 到任六年八月内除江西运判
　　　右朝散大夫直敷文阁胡坚常
干道六年九月十三日到任干道七年正月初二日改除两浙运判
　　　右奉议郎李结
干道七年正月十七日到任干道八年七月十六日罢
　　　右朝散大夫叶模
干道八年八月二十六日到任淳熙元年三月十一日召赴行在
　　　朝散大夫陈岘
淳熙元年五月二十日到任至淳熙二年二月二十三日准告除直秘阁当年二月二十六日改除两浙路转运判官
　　　承议郎直秘阁薛元鼎
淳熙二年三月初九日到任四年正月初五日改除户部郎官
　　　朝奉大夫潘畤
淳熙四年二月初五日到任五年六月两易江东提举
　　　朝散郎颜师鲁
淳熙五年十月初四日到任六年十二月十七日除直秘阁七年九月十二日召赴行在
　　　承议郎赵伯涣
淳熙七年十月初八日到任十一月丁母忧
　　　奉议郎张枃 【张枃汲古本作张杓】 
淳熙九年正月初八日到任当年九月内除直秘阁于当月二十五日除两浙运判
　　　奉议郎王尚之
淳熙十年正月二十八日到任当年十一月二十二日召赴行在
　　　朝散郎刘颖
淳熙十年闰十一月十四日到任十二年四月初二日改除浙西提刑
　　　朝奉郎石起宗
淳熙十二年四月十七日到任当年十二月二十七日改除
　　　奉议郎罗点
淳熙十三年二月初二日到任十五年正月二十八日赴召
　　　朝奉郎史弥正
淳熙十五年三月初六日到任九月初五日除直秘阁十六年改除淮东提举
　　　朝奉郎张体仁
淳熙十六年六月初三日到任绍熙元年十月除户部郎官湖广緫领
　　　朝奉郎徐谊
绍熙元年十二月初一日到任三年五月初二日被旨赴行在奏事　　已上补注
　　　朝奉大夫黄遹
绍熙三年七月到任绍熙五年正月改除浙西提刑
　　　朝请大夫郑公显
绍熙五年正月到任当年九月改除湖南提举
　　　朝请郎黄灏
绍熙五年十月到任庆元元年追两官放罢
　　　朝奉大夫许介
庆元元年三月到任当年九月两易江东提举
　　　降授朝散大夫李唐卿
庆元元年十月到任二年复朝请大夫当月致仕
　　　朝散大夫韩邈
庆元二年三月到任三年除直秘阁八月除浙西提刑
　　　朝请大夫俞丰
庆元三年九月到任四年五月除浙东提刑
　　　朝散大夫薛绍
庆元四年七月到任五年六月除浙西提刑
　　　朝散郎任洙
庆元五年六月到任十二月除浙西提刑
　　　中奉大夫陈昭嗣
庆元六年正月到任至嘉泰元年宫观
　　　朝请大夫赵善闿
嘉泰元年十月到任二年召赴　行在
　　　朝请郎直秘阁任清叟
嘉泰二年十二月到任三年宫观
　　　朝奉大夫赵不毚
嘉泰三年三月到任十月除直秘阁四年召赴行在
　　　朝散大夫史弥远
嘉泰四年四月到任开禧元年改除司封郎官
　　　承议郎黄荦
开禧元年三月到任二年六月召赴行在
　　　朝散大夫陈耆寿
开禧二年六月到任嘉定元年除直秘阁当年除右曹郎官
　　　朝奉郎林拱辰
嘉定元年闰四月到任二年除直秘阁淮东运判
　　　朝奉大夫留恭
嘉定二年八月到任三年四月改除浙西提刑
　　　朝奉郎章梾
嘉定三年五月到任四年闰二月除浙西提刑
　　　承议郎应武
嘉定四年闰二月到任七月除宗正丞
　　　朝散郎杨烨
嘉定五年八月初四日到任七年八月兼权提刑当月除左曹郎官
　　　朝散郎吴格
嘉定七年九月九日到任除左曹郎官
　　　承议郎王棐
嘉定九年八月到任九月兼权提刑十年正除
　　　奉议郎魏豹文
嘉定十年十二月到任十二年十月除军器少监
　　　奉议郎程珌
嘉定十二年十一月到任十三年除秘书丞权右司郎官
　　　承议郎朱在
嘉定十三年十二月到任十四年除右曹郎官十二月时暂兼权嘉兴府
　　　朝奉郎赵希齐
嘉定十四年闰十二月到任十五年罢
　　　朝奉大夫刘垕
嘉定十五年十一月到任十七年宫观
　　　朝散大夫林介
嘉定十七年十月到任宝庆元年正月兼权提刑十一月除直秘阁浙西提刑
　　　朝奉郎司马述
宝庆元年十二月到任绍定元年正月除大理正八月除金部郎官
　　　朝请大夫王栻
绍定元年十月到任
　　　茶盐司干办公事厅
二一在醋库巷一在郡楼之东
　　　常平司干办公事厅
二一在检法厅之北一在郡楼之西
　　　姑苏馆
在盘门里河西城下绍兴十四年郡守王(日奂)建体势宏丽为浙西客馆之最中分为二曰南馆北馆绍兴间始与虏通和使者岁再往来此馆专以奉国信贵客经由亦假以檥船登城西望吴山皆在指顾间故又作台于城上以姑苏名之虽非故处因馆而名亦以存旧事也制度尤瑰特为吴中伟观此台正据古胥门门迹犹存又有百花洲在台下射圃在洲之东台洲亦皆(日奂)所建并馆额皆吴说书
      吴会亭升羽亭候春亭茂苑亭春波亭
皆孙老桥之东吉利桥之西河北岸公流客馆也
　　　皇华亭平汇亭
在饮马桥之东北岸亦客馆
　　　升平馆
在梵门桥南
　　　宾兴馆
在贡院前河西
　　　望云馆
在阊门河南
　　　高丽亭
二一在阊门外一在盘门外旧高丽使人入朝作此亭以馆之今犹仍旧名
　　　吴门亭
在盘门内
吴郡志卷第八
吴郡范成大撰
　古迹
　　吴城
事具城郭门
　　石室
在常熟县海隅山石室凡十所相传太公避纣居之孟子太公避纣居东海之滨常熟去海近或是
　　言偃宅
苏州记云在常熟县西史记云言偃吴人也吴地记云 【吴地记云汲古本记误志】 宅有井井边有洗衣石周四尺皆其故物舆地志云梁萧正德为郡太守将石去莫知所在
　　丁令威宅
在阳山文殊法海寺有炼丹井存焉号令威井
　　射台华池南城宫姑苏台(鱼且)山鸥陂游台石城长洲林园石龙
以上悉吴阖庐故迹吴越春秋云阖庐既立夫差为太子使将兵屯守而自治宫室立射台于安平里华池在平昌南城宫在长乐里阖闾出入游卧秋冬治于城中春夏治于城外姑苏之台旦食(鱼且)山昼游苏台射于鸥陂驰于游台兴乐石城走犬长洲焉越绝书云石城者阖庐所置羙人离城也吴地记云石城吴王离宫越王献西施于此城又云林园在华林里石龙在龙坛里里在乌鹊桥东皆阖闾作
    流杯
在女坟湖西百五十步阖闾三月三日泛舟游之今基隍犹存 【吴地记】
　　秦余杭山
即今阳山越破吴夫差遁去昼驰夜走三日三夕达于秦余杭山馁甚顾得生稻而食之伏北而饮水焉 【吴越春秋】
　　夷亭
阖闾十年东夷侵逼吴境下营于此因名之 【吴地记】
　　酒城
在坛城边夫差祭子胥处临祭劝酒因名焉城中有石子
　　走狗塘
吴王作
　　干隧
越王以散卒三千擒夫差于干隧在吴县西北史记正义干隧出叶安山西南一里 【战国策史记正义】
  　姑苏台
在姑苏山旧图经云在吴县西三十里续图经云三十五里一名姑苏一名姑余史记正义云在吴县西南三十里横山西北麓姑苏山上山水记云阖闾作春夏游焉 【春夏游焉汲古本夏作秋】 又云夫差作台三年不成积材五年乃成造九曲路高见三百里勾践欲伐吴于是作栅楣婴以白璧镂以黄金状如龙蛇献吴王吴王大悦受以起此台越绝书云阖庐造九曲路以游姑胥之台栅楣之义未详此楣所谓神木一双大二十围长五十寻者吴王将起台子胥谏曰王既变禹之功而高高下下以罢民于姑苏吴民离矣弗听洞冥记云吴王夫差筑姑苏之台三年乃成周旋诘屈横亘五里崇饰土木殚耗人力宫妓千人台上别立春宵宫为长夜之饮造千石酒锺又作天池池中造青龙舟舟中盛致妓乐日与西施为嬉又于宫中作海灵馆馆娃阁铜沟玉槛宫之楹欀皆珠玉饰之吴地记云阖闾十一年起台于姑苏山因山为名西南去国三十五里夫差复高而饰之越伐吴焚之又云阖闾十年筑经五年始成高三百丈望见三百里造曲路以登临吴王春夏游姑苏台秋冬游馆娃宫兴乐华池南城之宫又猎于长洲之苑太史公云余登姑苏望五湖 【余登姑苏望五湖文粹姑苏下有台字】 案五湖去此去台尚二十余里越绝书云夫差伐齐越范蠡泄庸帅师屯海道江以绝吴路败太子友遂入吴国烧姑胥台徙其大舟续图经考之传记谓阖庐食不二味居不重席器不雕镂宫室不观舟车不饰而吴越春秋言阖庐昼游苏台盖此台始基于阖庐而成于夫差庶可以合传记之说云 【唐任公叔登姑苏台赋司马迁世掌天官才称良史探禹穴之遗迹纪吴国之旧轨乃怃然而嘻曰登此姑苏之墟淹留兮踌躇感斯宇之基为沼而仲雍之祀忽诸我闻周道既衰诸侯狎主中无霸王蛮戎振旅始阖闾以信威继夫差以极武(继夫差以极武校改极作拯)斜与劲越同壤右以强楚为邻内有高台之筑外有远略之勤积如莽而暴骨亦如雠而视人是以疆场日骇板筑未弭方五载而厥成造中天而特起因累土以台高宛岳立而山峙或比象于巫庐之峯或倒影于沧浪之水悉人之力以为美观厚人之泽以为侈靡斯实累卯于九层夫何见乎三百里野语有之曰川拥则溃月盈而  (月盈而汲古本作仄)善败由己吉凶何常矧谋主之赐剑若涉川兮无梁以为栖越以求霸卒见豢吴而受殃客自南鄙观于江濆徘徊旧德惆怅前闻试游目于寥廓曾是岿然而参云听逆雪而翳谏竟麋鹿而为群高天放旷平湖泱漭弈弈孤屿茫茫极浦悲早鴈于海风啸高鸱于江雨况复关梁坐隔羁旅增愁山木将落汀葭乱秋思美人兮子胥何为怀直道而骤谏遭重昏之见危将渔父以抗迹且垂钓于江湄高台既倾夕露沾衣感莅国之不及冀莱人之与归者也崔鷃姑苏台赋崔子劝学(崔子劝学汲古本劝作勤)少闲与客游于横山之下有台岿然出于群山荒基峻级高切云间荆棘为之蒙翳麋鹿为之徊环余语诸客(余语诸客校改语作讯)此何所也客曰子不闻吴都之壮丽乎造姑苏之高台临四远而特建此其遗址也余乃倚杖而立喟然而叹曰盖闻吴王之筑斯台也受邻越之贡竭全吴之力千夫吟山(千夫吟山旧钞本作山吟)万人道泣三年而聚材五年而有立佩茂苑于长洲带浚池以朝夕自以为天下之奇观也而今安在哉神材异木饰巧穷奇黄金之楹白璧之楣龙蛇刻画灿灿生辉而今安在哉于是与客伛偻而上抵其上之绝岭快四面之遐覩南望洞庭夫椒之山湖水澄澈其名销夏湾者吴王避暑之所也北望灵岩馆娃之宫廊曰响屧径曰采香者吴之别馆西子之遗踪也其东吴城射台巍巍其西胥山九曲之逵至于兴乐有城玩华有池走犬有塘蓄鸡有陂犹不足以充其欲也又侈斯台以为娱嬉呜呼雕楹镂槛者丘墟之几也九层百仞者污池之渐也瑶台作而夏衰琼室考而商危章华成而楚众叛阿房出而秦人离斯丧乱之必然曷吴王之不思也哉方其酌绿酃赋珍羞置酒若淮泗积肴如山丘其宴乐固极矣而不知会稽之上饮食甞胆方焦思而深谋旁笼西山俯视太湖凭高望远三百余里其登览固广矣而不知笠泽之畔衔枚仆鼓忽潜军而夜济是以横塘之浦仅通而越来之溪已逼高下之筑未干而勾践之城已距于只赤矣越来溪越王城皆在台之左右词未竟客怅然曰已矣乎古往今来邈矣悠哉苍烟兮蒲目旧事兮飞灰幸江山之不改兮后之人当有鉴于遗台陈羽忆昔吴王争霸日歌谣满路上苏台三千宫女看花处人静台空花自开李白苏台览古旧苑荒台杨柳新菱歌春唱不胜春(菱歌春唱不胜春汲古本作高唱文粹作清)只今唯有西江月曾照吴王宫里人曹邺吴宫酒未消又宴姑苏台美人和泪去半夜阊门开相对正歌舞笑中闻鼓鼙星散九重门血流十二街一去成万古台尽人不回(台尽人不回文粹尽作荒又台今遗迹文粹下有平芜二字)时闻野田中拾得黄金钗李绅杂句序台今遗迹连接灵岩寺采香径响屧廊皆在寺内越王献吴王黄金镂楣吴王所造姑苏台因献楣遂以黄金尽饰以破其国(遂以黄金尽饰以破其国校云尽饰下有楼字)诗云越王巧破夫差国来献黄金重雕刻西施醉舞花艳倾妬月娇娥恣妖惑姑苏百尺晓铺开楼楣尽化黄金台歌清管咽叹未极越师戈甲浮江来伍胥抉目看吴灭范蠡全身霸西越寂寞千年皆古墟(寂寞千年皆古墟文粹皆作尽)萧条两地皆明月灵岩香径掩禅扉秋草荒凉徧落晖江浦回看鸥鸟没碧峯斜见鹭鸶飞如今白发星星满却作闲官不闲散野寺经过惧悔尤公程迫戚悲秋馆吴乡越国旧淹留草树烟霞昔徧游云外梦魂多感叹不惟惆怅到长洲罗隐让高太伯开基日贤见延陵复命时未会子孙因底事解崇台榭为西施刘驾句践饮胆日吴酒香满杯笙歌入海云声自姑苏来西施舞初罢侍儿整金钗众女不敢妬自比泉下泥越鼓声腾腾吴天隔尘埃难将甬东地更学会稽栖霸迹一朝尽草中棠梨开刘禹锡故国荒台在前临震泽波绮罗随世尽麋鹿占时多筑用金锤力摧因石鼠窠昔年雕辇路唯有采樵歌杨备山花野草一荒丘云里骄奢旧迹留珠翠管弦人不见上头麋鹿至今游】
　　春宵宫
　　天池
　　海云馆
　　馆娃阁 【馆娃阁旧钞本下有馆娃宫中馆娃阁画栋侵云峯顶开犹恨当年高未极不能望见越兵来七绝一首而无作者姓名】
　　铜沟玉槛 【并见上】
　　馆娃宫
吴越春秋吴地记皆云阊阖城西有山号砚石山山在吴县西三十里上有馆娃宫又方言曰吴有馆娃宫今灵岩寺即其地也山有琴台西施洞砚池翫花池山前有采香径皆宫之故迹 【唐殷尧藩吴宫诗吴王爱歌舞夜夜醉婵娟见日吹红烛和尘扫翠钿徒令勾践霸不信子胥贤莫问长洲草荒凉无限年李嘉佑伤吴中馆娃宫中春已归阖闾城头莺已飞复见花开人又老横塘寂寂柳依依忆昔吴王在宫阙馆娃卖眼看花发舞袖朝欢陌上春歌声夜怨江边月古来人事亦犹今莫猒清觞与绿琴独向西山聊一笑白云芳草自知心李绅江云断续草绵连云隔秋波草覆烟飘雪荻花铺涨渚变霜枫叶卷平田雀愁化水喧斜日鸿怨惊风叫暮天因问馆娃何所恨破吴红脸尚开莲皮日休怀古艳骨已成兰麝土宫墙依旧压层崖弩台雨坏逢金镞香径泥销露玉钗砚沼秪留溪鸟浴屧廊空信野花埋姑苏麋鹿真闲事须为当时一怆怀皮日休绮阁飘香下太湖乱兵侵晓上姑苏越王大有堪羞处秪把西施赚得吴陆龟蒙三千虽衣水犀珠半夜夫差国暗屠犹有美人皆二八独教西子占亡吴】
  　西施洞
在灵岩山之要山即馆娃宫所在故西施洞在焉 【徐夤勾践进西施赋(以红颜艳色返以昏哉为韵)惑人之心兮惟巧惟僣(惟巧惟僣校改僣作谮)破人之国兮以妖以艳当勾践之密谋进西施而果验昔者二国相吞陵卑恃尊殊不知卑则自亡而固存(卑则自亡而固存文粹固作国)尊则谓明而反昏乌喙年年誓啄夫差之肉稽山日日惟听范蠡之言言曰伍员之贤东吴之德伯嚭之佞东吴之贼德之盛兮越可忧贼之兴兮吴可殛臣以夙夜而计机谋偶得欲狂敌国之君须中倾城之色待其声色内伐君臣外惑自然纣妲己以亡宗晋丽姬而乱国今苎萝之山越水之湾恐是神仙之化忽生桃李之颜波浅丹脸鸦深绿鬟颦翠黛兮惨难效浣轻沙兮妖且闲(浣轻沙兮妖且闲汲古本沙作纱)杨柳羞弱芙蓉死殷可以变柳惠于严庄之际悦荆王于魂梦之间臣请进焉王今何以王乃豁若而喜矍然而起曰此盖神假卿之硕画人雪越之前耻乃命宝马腾龙香车辗风迎织女于银汉娉姮娥于月宫(娉姮娥于月宫文粹娉作聘)炫耀云外喧阗洞中妆成而瑞玉凝彩服丽而朝霞剪红昨日犹贱今晨不同宁期大国之君流恩下及堪恨邻家之妇谓妾常穷晓别越溪暮归吴苑越虑计失吴嫌进晚歌一声兮君魄醉笑百媚兮君心蹇坐令佞口因珠翠以兴言立遣谋臣并洪涛而不返(并洪涛而不返旧钞本并作弃)勾践乃走电驱雷星驰箭催投醪而士卒皆醉甞胆而胷襟洞开虎噬骨碎山崩卵摧楚要卫鬒化为鬼凤阁龙楼烧作灰于是命屠苏之酒上姑苏之台伊霸业以何在俄英风而聿来于戏杀忠贤而受佳丽欲不败而难哉】
　　吴王郊台
在横山东麓下临石湖坛壝之形俨然相传吴僣王时或曾祀帝也
　　吴王井
在灵岩山要大石泓也相传为吴王避暑处详见灵岩山条 【杨备诗石甃遗踪傍古台一泓寒影鉴光开何人照面金钗落曾见越溪红粉来】
　　响屧廊
在灵岩山寺相传吴王令西施辈步屧廊虚而响故名今寺中以圆照塔前小斜廊为之白乐天亦名鸣屧廊 【王禹偁廊坏空留响屧名为因西子遶廊行可怜伍相终尸谏谁记当时曳履声杨备步步香翻罗韈尘粉红花艳满宫春倾城一笑无遗迹不见长廊响屧人】
　　梧桐园
在吴宫本吴王夫差园也一名琴川语云梧宫秋吴王愁
　　采香径
在香山之傍小溪也吴王种香于香山使美人泛舟于溪以采香今自灵岩山望之一水直如矢故俗又名箭泾 【杨备馆娃南面即香山画舸争浮日往还翠盖风飜红袖影芙蓉一路照波间】
　　香水溪
在吴故宫中俗云西施浴处人呼为脂粉塘吴王宫人濯妆于此溪上源至今馨香古诗云安得香水泉濯郎衣上尘
　　长洲
在姑苏南太湖北岸阖闾所游猎处也吴主遣徐详至魏魏太祖谓详曰孤比老愿越横江之津与孙将军游姑苏之上猎长洲之苑吾志足矣详对曰大王欲奉至顺以合诸侯若越横江而游姑苏是踵亡秦而蹑夫差恐天下之事去矣太祖笑曰徐生得无逆诈耶 【吴地记】
　　长洲苑
旧经云在县西南七十里孟康曰以江水洲为苑韦昭云长洲在吴东枚乘说吴王濞云汉修治上林杂以离宫佳丽玩好圈守禽兽不如长洲之苑则知刘濞时嗣葺吴苑其盛尚如此 【孙逖长洲苑吴苑校猎吴王初鼎峙羽猎骋雄才辇道阊门出军容茂苑来山从列阵转江自遶村回剑骑缘汀入旌门隔屿开合离纷若电驰逐隘成雷胜地虞人守归舟汉女陪可怜夷漫处犹在洞庭隈山静吟猨父城空应雉媒戎行委乔木马迹尽黄埃揽涕问遗老(搅涕问遗老文粹搅作揽)繁华安在哉】
　　越城
在胥门外越伐吴吴王在姑苏越筑此城以逼之城堞髣髴具在高者犹丈余阔亦三丈而幅员不甚广史记正义吴东门解引吴俗传云子胥亡后越从松江北开渠至横山东北筑城伐吴据此文即今越城正是旧迹详见石湖门
　　越来溪
在越城东南与石湖通溪流贯行春及越溪二桥以入横塘清澈可鉴越兵自此溪来入吴故以名史记正义越自松江北开渠至横山东北入吴即此溪来读曰厘吴音也
　　鱼城
在越来溪西吴王游姑苏筑此城以养鱼 【吴地记】
　　苦酒城
在鱼城之西南有故城长老云筑以酿酒今俗人呼为苦酒城 【吴地记】
　　鸭城
在匠门外吴王筑以养鸭 【吴地记】
　　鸡陂
在娄门外吴王养鸡城也又名鸡陂墟
　　南武城
在海渚阖闾所筑以御见伐之师 【吴地记】
　　吴小城白门
阖闾所作秦始皇帝时守宫吏烛燕窟失火烧宫而门楼尚存 【虞氏家记】
　　美女宫
夫差所作土城周五百九十步勾践所进美女西施郑旦之宫室也 【越绝书】
　　吴宫乡
在吴江县甫里之地在今长洲东南五十里相传吴王别宫然举无旧迹矣陆龟蒙甞作问吴宫辞
　　蠡口
在齐门之北又有蠡塘在娄门之东相传鸱夷子乘扁舟下五湖潜过此以出招大夫种因以名之 【杨备霸越勋名间世才五湖烟浪一帆开犹防乌喙伤同辈此地复招文种回】
　　甪 【音禄】 头
即汉甪里在洞庭山村汉甪里先生所居史记正义太湖中洞庭山西南中号禄里村即此甪里今有廵检司号甪头廵检俗或作甪字 【史记正义】
　　黄堂
事具官舍门
吴郡志卷第九
吴郡范成大撰
　古迹
　　死亭湾
在阊门外七里汉朱买臣妻耻而自缢处也
  　毛公坛
即毛公坛福地在洞庭山中汉刘根得道处也根既仙身生绿毛人或见之故名毛公今有石坛在观傍犹汉物也 【白居易诗毛公坛上片云间得道何年去不还千载鹤翎归碧落五湖空镇万重山　皮日休却上南山路松竹俨如庑松根碍幽径孱颜不能斧摆屦跨乱云侧巾蹲恠树三休且半日始到毛公坞两水合一涧潀崖却为浦相敌百千戟共櫑十万鼓喷散日月精射破神仙府唯愁绝地脉又恐折天柱一窥耳目眩再听毛发竖次到炼丹井井斡翳宿莽下有蘂刚丹勺之百疾愈凝于白獭髓湛似桐马乳黄露醒齿牙碧粘甘肺腑桧异松复恠枯疏互撑拄干蛟一百丈髐然半天舞下有毛公坛坛方不盈亩当时云龙篆一片苔藓古有刘先生镇坛符今存于堂时时仙禽来忽忽祥烟聚我爱周息元忽起应明主周征君名息元三谏却归来回头唾珪组伊余何不幸斯人不复覩如何大开口与世争枯腐将山待夸娥以肉投猰俞歘坐侵桂阴不知已与午兹地足灵境他年终结宇敢道万石君轻于一丝缕　　陆龟蒙古有韩终道授之刘先生身如碧凤皇羽翼披轻轻先生盛驱役臣伏甲与丁势可倒五岳不唯鞭羣灵飘飖驾翔螭白日朝太清空遗古坛在稠迭烟萝屏远怀步罡夕列宿森然明四角镇露兽三层差羽婴回眸眄七旡运足驰疏星象外真既感区中道俄成尔来向千祀(尔来向千祀文粹尔作迩)云峤空峥嵘石上橘花落石根瑶草青时时白鹿下此外无人行我访岑寂境自言斋戒精如今君安死字君安魂魄犹膻腥有笈皆绿字有芝皆紫茎相将望瀛岛浩荡凌沧溟】
　　石射堋
在石城山有石鼓鼓鸣即有兵山有石马望如人骑
　　东城
昆山古图经云县故有城在县东三百步今县东犹谓之东城头近岁耕者于东寺之后多得古城（土尃）及铜箭镞
　　神运殿
基即昆山慧聚寺殿事具慧聚寺门
　　龙柱
昆山慧聚寺殿柱也梁张僧繇画龙其上其后数出在江湖中僧繇又画鏁鏁之唐会昌中废佛寺柱留入郡中寺复郡以柱还寺横阁于殿东间楣上余犹及见之淳熙中寺火柱亦随烬
　　乌夜村
晋穆帝后何淮女寓居县南产后于此将产之夕有群乌夜惊于聚落尔后乌更鸣众共异之及明大赦
　　北禅院
晋戴颙旧宅后为唐司勋陆郎中宅皮陆北禅联句云歊蒸何处避来入戴颙宅龟蒙又有游北禅诗云居士秪今开梵处先生曾是草(从亠从)堂
　　支遁庵
在南峯古号支硎山晋高僧支遁甞居此剜山为龛甚宽敞相传有村妇生子于中庵顶遂中裂道林又甞放鹤于此今有亭基道林喜养骏马今有白马磵云饮马处也庵傍石上有马足四云是道林飞步马迹也
　　放鹤亭 【见上】
　　白马磵 【见上】
　　马迹石 【见上】
　　般若台
在吴县西二里晋穆侯何准舍宅置东北角有般若桥时人呼作朱明寺桥是也 【吴地记】
　　金昌亭
在昌门宋少帝景平二年废为营阳王幽于吴郡徐羡之等使邢安泰弒帝于金昌亭帝有勇力不即受制突走出昌门追以门关踣之此云走出昌门则亭尚在城中陆龟蒙又谓梁鸿墓在金昌亭下一里又似在城外恐在今城有少迁徙耳
　　梁双殿
在虎丘寺大殿前二小殿相对最为古迹淳熙中有僧庸凡而好修造始尽毁之好事者至今以为恨钱氏广陵王在姑苏不喜追游不事园苑惟每游虎丘山寺前路引望则喜动颜色比至山必规画修缮今寺多其经意处也
　　越公井
今在治平寺前山冈上径一丈八尺石栏如屏绕之上有刻字多不可辨又有唐广明元年僧茂干述大唐楞伽殿后重修吴朝大井记略云惟兹巨井吴志坐当横山艮位越来溪西百步陏开皇十年越国公杨素筑城创斯井焉时屯师孔多日饮万人迩来三百余年邑则可改其道不革按此即是杨素井盖素既平陈甞迁吴郡于山下至今谓之新郭茂干修井记题首乃云吴朝大井盖传袭之误僧辈不能辨也楞伽寺今名宝积寺与治平为邻又知古只一寺井正在楞伽殿后也井记又云寺剙于干元元年
　　白公桧
唐白乐天手植在州宅后池光亭前水中政和初已槁瘁高不满二丈后为朱冲取献京师死道中乃以他桧易之禁中初不知也今池中复植一株 【石林避暑录】
　　虎丘寺
古杉在殿前相传为晋王珉所植唐末犹在形状甚恠不可图画皮日休称其死奇节 【皮日休称其死奇节文粹死下有抱字】 不知雨露之可生即是时已枯日休诗曰种日应逢晋枯来必自隋陆龟蒙亦曰后凋依佛氏初植必僧弥寺盖王氏别墅僧弥珉小字也
　　临顿
旧为吴中胜地陆龟蒙居之不出郛郭旷若郊墅今城东北有临顿桥皮陆皆有诗 【皮日休一方萧洒地之子独深居遶屋亲栽竹堆床手写书高风翔砌鸟暴雨失池鱼暗识归山计村边买鹿车○篱疏从绿槿檐乱任黄茅猒土酒移溪石煎茶拾野巢静窓悬雨笠闲壁挂烟匏支遁今无骨谁为世外交○茧稀初上簇醅尽未干床尽日留蚕母移时祭曲王趁泉浇竹急候雨种莲忙更葺园中景应为顾辟强○静僻无人到幽深每自知鹤来添口数琴到益家资坏壍生鱼沫颓檐落燕儿空将绿蕉叶来往寄闲诗○夏过无担石日高开板扉(日高开板扉文粹开作闲)僧虽与筒簟人不典蕉衣鹤静共眠觉鹭驯同钓归生公石上月向夕约谭微○经岁岸乌纱读书三十车水痕侵病竹蛛网上衰花诗任传渔客衣从递酒家知君秋晚事白帻刈胡麻○寂历秋怀动萧条夏思残久贫空酒库多病束渔竿(从亠从)想凝鹤扇清斋拂鹿冠梦魂无俗事夜夜到金坛○闭门无一事安稳卧凉天砌下翘饥鹤庭阴落病蝉倚杉闲把易烧朮静论(从亠从)赖有包山客时时寄紫泉○病起扶灵寿翛然强到门与杉除败叶为石整危根薜蔓狂遮壁莲茎卧枕盆明朝有忙事召客斲桐孙○缓颊称无利低眉号不能世情都大薄俗意就中憎云态不知骤鹤情非会征画臣谁奉诏来此写姜肱陆龟蒙近来唯乐静移傍故城居闲打修琴料时封谢药书夜停江上鸟晴晒箧中鱼出亦何事无劳置栈车○倩人医病树看仆补衡茅散发还同阮无心敢慕巢简便书露竹樽待破霜匏日好林闲坐烟萝仅欲交(烟萝仅欲交文粹仅作近)○倭僧留海纸山匠制云床懒外应无敌贫中直是王池平鸥思喜花尽蝶情忙欲问新秋计菱丝一畂强○故山空自掷当路竟谁知祗有经时策全无养拙资病深怜炙客炊晚信樵儿谩欲陈风俗周官未采诗○福地能容壍(从亠从)关讵有扉静思琼板字闲洗铁笻衣鸟破凉烟下人冲暮雨归故园秋草梦犹记绿微微○水影沈鱼器邻声动纬车燕轻梢坠叶蜂懒卧燋花说史评诸例论兵到百家明时如不用归去种桑麻○禹宂奇编缺雷平异境残静吟封箓检归兴削帆竿白石堪为饭青萝好作冠几时当斗柄同上步纲坛(同上步纲坛汲古本纲作罡)○强起披衣坐徐行处暑天上阶来闘雀移树去惊蝉(移树去惊蝉文粹去作出又谁看宦瓿玄文粹宦作酱)莫问盐车骏谁看宦瓿从亠从黄金如可化相近买云泉○野入青芜巷陂侵白竹门风高开栗剌沙浅露芹根迸鼠缘藤桁(迸鼠缘藤桁旧钞本迸作迅)饥乌立石盆东吴虽不改谁是武王孙○疏慵真有素时势尽无能风月虽为敌林泉幸未憎酒材经夏阙(酒材经夏阙文粹材作杯)诗债待秋征秪有君同癖闲来对曲肱】
　　重 【从从ㄙ】 寺药圃
唐末僧元达年逾八十好种名药凡所植者多致自天台四明包山句曲丛萃纷糅各可指名皮日休甞访之而题诗 【皮日休雨筱烟锄伛偻赉(雨筱烟锄伛偻赉旧钞本筱作涤)绀牙红甲两三畦药名却笑桐君少年纪翻嫌竹祖低白石静敲蒸朮火清泉闲先种花泥(清泉闲先种花泥先当作洗)恠来昨日休持钵一尺雕胡似掌齐　香蔓蒙笼覆若邪桧烟杉露湿袈裟石盆换水捞松叶竹径迁床避笋牙藜杖移时挑细药铜缾尽日灌幽花文公谩道怜神骏不及今朝种一麻】
  　忠国师庵
基在穹窿山绝顶迭石宛然唐顾在镕留题在光福山寺墨迹尚存 【诗云苍岛孤生白浪中倚天高塔势飜空烟凝远岫列寒翠霜染疏林坠碎红溪渚式栖彭泽鴈楼台深贮洞庭风六时金磬落何处徧傍苇丛惊钓翁(徧傍苇丛惊钓翁校改徧作偏)】
  　虞山
今为海巫山山即巫咸山所出
　　李后主题额
在昆山惠聚寺大殿前二楼曰经台锺台淳熙中寺焚无遗迹矣
　　柳毅井
在洞庭东山道侧按小说载毅传书事或以谓是岳之洞庭湖以其说有橘社故议者又以为即此洞庭山尔
　　蔡经宅
在朱明寺西 【事具神仙门吴地记】
　　吴国古馆三
曰升月曰乌鹊曰江风升月在带城桥东乌鹊在乌鹊桥今为营寨江风在渴乌巷又新馆二曰通波曰全吴 【吴地记】 又续图经载旧传古馆八曰全吴通波龙门临顿乌鹊升羽江风夷亭云升月疑即升羽今此亭尚存
　　洗马池
在府学之南 【杨备一一牵来种是龙临深欲下更嘶风金鞍玉勒抛何处腾踏渥洼寒影中】
吴郡志卷第十
吴郡范成大撰
　封爵
吴孙策汉建安二年自骑都尉袭爵乌程侯既破陈瑀曹操表策为讨逆将军改封吴侯【吴书】 
晋吴敬王晏太康十年受封食丹阳吴兴并吴三郡
成帝咸和元年十月封皇弟岳为吴王
慕容垂皝第五子 【慕容垂皝弟五子旧钞本作燕慕容垂燕王皝】 隽僣位封垂吴王
后周尉迟纲武成元年进封吴国公历位少傅大司空
陈后主第十子藩封吴郡王
唐武德三年以和州緫管东南道行台尚书令楚王杜伏威为使持节江淮以南诸军事杨州刺史东南道行台尚书令淮南安抚使封吴王赐姓李氏
唐太宗正观十年子恪封吴王
唐天佑元年诏钱镠落起复进封吴王 【吴越备史】 
本朝大中祥符九年拜参知政事丁谓平江军节度使知升州谓郡人建节本镇一时为荣真宗皇帝赐以　御制诗尤为盛事详具谓跋中 【御制赐平江军节度使丁谓诗序　卿黄阁同夤实彰于尽瘁碧幢临镇方属于报功(方属于报功旧钞本属作厉)言当入谢之辰特赐褒贤之作今成七言四韵诗(今成七言四韵诗文粹今作因)一首赐新授苏州节度使丁谓依韵和进诗云懿辞硕画播朝中造膝询谋礼遇丰文石延登彰顺美高牙前导表畴庸书生仗钺今尤贵旧里分符古罕逢昼锦买臣安敢比黄枢早日接从容谓次韵和进云白麻初降紫宸中簪组相惊帝泽丰骤陟将坛知运偶久尘台席愧材庸桑榆便觉人间别旌戟犹疑梦里逢已是是都城耸荣观(已是是都城耸荣观第二是字当衍)更颁天唱耀戎容又赐御诗序卿名藩出莅虽极于倚毗文陛言辞良多于眷注特示宠行之什用增方面之荣今成五言十韵诗一首赐苏州节度使丁谓依韵和进诗云践历功皆着咨询务必成懿才符曩彦佳器贯时英俾展经纶业旋升辅弼荣嘉亨忻盛遇尽瘁罄纯诚均逸明恩洽畴劳茂典行白麻三殿晓红旆九衢平虽辍凝严任尤增倚注情拥旄辞帝阙顿辔望都城风景高秋月烟波几舍程想卿怀感意常是梦神京谓次韵和进云叨窃逢嘉会孤单荷曲成高车陪上宰密座厕羣英步武清华地优游侍从荣勤劬期薄効忠谨誓明诚方畏官箴失俄惊宠命行冒恩心易感恋圣意难平未副宵衣念宁安昼锦情摇摇千里棹眷眷九重城茜旆辉登路琼章耀去程子牟牵望处金阙玉为京谓跋云臣谓材用无取声猷不扬徒以遭遇盛明忝冒荣宠掌邦计参国政一纪于兹赞皇仪(赞皇仪旧钞本作皇猷)相盛则百礼斯举位重逾量恩深积忧盖早负官箴久妨贤路或骤掇物论则大辜圣知优退是希陈露未暇去年秋九月甲辰忽奉制命遥登将坛进崇秩于上公建高牙于故里君亲奇遇臣子殊荣授命之初便殿赐对天语抚劳睿旨温密至感至恋且拜且泣十一日复对于宣和门赐　御制入谢日七言四韵诗一首十九日朝辝于长春殿赐　御制宠行五言十韵诗一首皆俾和进丹文绿字亲奉于紫清云笈芝函颁流于衡泌簪缨耸观油素腾芳璧日九华但圆首以拭目熏弦六变罄方舆而悦心期大播于玉音敢尽刊于金字苏台粤壤锺阜名区并谨岁时永昭盛美　大宋天禧元年岁次丁巳正月二十六日推诚保德翊戴功臣金紫光禄大夫检校太尉使持节苏州诸军事苏州刺史充平江军节度苏州管内观察处置堤堰桥道等使知升州军州事兼御史大夫上柱国济阳郡开国公食邑三千五百户食实封壹阡贰伯户臣丁谓】
　牧守一
吴郡地重旧矣守郡者非名人不敢当晋吴郡太守与会稽吴兴三郡为真二千石甞欲以黄门侍郎郗愔为吴郡守愔自以资望少不宜超莅大郡乃改临海苏峻平将以孔坦为吴郡自陈吴多贤豪而坦年少未宜领之亦改吴兴萧子范为蔡令撰辞吴郡表略云全吴奥区地迫都辇譬彼西京则扶风冯翊方之洛下则颖川河内自非时雨之政解绳之才宁可奉共理之言承河润之旨白乐天少时甞言异日首获苏杭一郡足矣后三十七年始佩苏印又谓岂始望及此吴郡太守为古今贵重于此可以槩见汉末分吴会时 【汉末分吴会时校改末为未】 但称会稽太守后汉始有吴郡太守晋时有吴国则曰吴国内史或曰郡守唐号苏州剌史或称吴郡太守或兼江东采访使或称吴郡采访使今采摭诸史及它记载中显有名称者立牧守条　本朝称知苏州今称知平江府事具题名记
　　前汉朱买臣
吴郡人武帝时为会稽太守治吴先是东越数反复买臣因言故东越王居泉山一人守险千人不得上今闻南徙五百里大泽中今发兵浮海直指泉山列兵席卷可破灭也乃拜买臣会稽太守帝谓买臣曰富贵不归故乡如衣绣夜行今子如何诏买臣到郡治楼船备粮食水战具须诏书军到与俱进初买臣昔甞从会稽守邸者寄居饭食及为太守衣故衣怀其印绶步归郡邸直会稽上计吏等群饮买臣入室中守邸与共食少见其绶守邸怪之前引其绶视其印会稽太守章也惊出语上计掾吏皆醉大呼曰妄诞耳其故人素轻买臣者入视之还走疾呼曰实然坐中惊骇白守丞推排陈列中庭拜谒买臣徐出户有顷长安厩吏乘驷马车来迎买臣遂乘传去居岁余受诏将兵与横海将军韩说等俱击破东越有功征入为主爵都尉列于九卿焉
　　后汉尹兴
为吴郡太守楚王英阴疏天下名士有兴名
　　陈瑀
以安东将军行吴郡太守受诏与孙策同讨袁术将并图策屯于海西为策所破 【江表传】
　　许贡
为吴郡太守时孙策方起贡上表汉帝谓策骁雄类项藉宜以贵宠召还若寘于外必为世患策候吏得表以示策策遂杀贡贡小子与客亡匿江边策单骑出贡客击伤策策病创死
　　盛宪
器量雄伟迁吴郡太守以病去官孙策定吴会忌宪高名孔融 【定吴会忌宪高名孔融九字此本模胡尚可辨汲古本缺旧钞本亦缺】 忧宪不免与曹公书征为骑都尉制命未至为权所害 【会稽典录】
　　僮和
后汉为吴郡太守
　　吴太史享 【吴太史享汲古本享作亨】 
慈之子历尚书吴郡太守 【吴书一名高】
　　谢勖
吴郡太守与兄承并知名
　　滕（从胤从匕）
有节操自丹阳徙吴郡太守每听讼察言观色务尽情理人有穷冤对之流涕
　　晋谯敬王恬
忠正有干局在朝惮之补吴国内史
　　司马允之
恬之子为吴国内史拒庾揩斩其将叚方为亘元所害
　　沈充
车骑将军吴国内史 【见沈演之传】
　　傅咸
为吴郡内史吴郡顾荣与亲故书曰傅长虞劲直忠果虽非周才亦足贵也
　　王恬
导之子少好武晚节更好士起为后将军转吴国内史
　　王洽
导诸子中最知名为吴国内史召拜领军寻加中书令固辞不受有清裁之称
　　王珣
洽之子为吴国内史在郡为士庶所悦
　　王劭
导之子有风操为吴国内史子默亦继父官
　　王荟
导之子为吴国内史年饥人多饿死荟以仓米作饘粥以啖饿者所济活甚众召为中领军复为吴国内史
　　王谧
劭之子少有美誉自侍中拜吴国内史未至郡留为中书令
　　袁山松
博学有文章为吴郡太守时孙恩作乱山松守沪渎城城陷被害
　　魏咏之
好学不倦亘元篡位恊赞义谋义熙初进征虏将军为吴国内史
　　颜含
有操行以孝闻除吴郡太守王导问含曰卿今莅名郡政将何先荅曰王师岁动编户虚耗南北权豪竞招游食国弊家丰执事之忧且当悉化势门使反田桑数年之间欲令户给人足如其礼乐俟之明宰含所历简而有恩明而能断然以威御下导叹曰颜公在事吴人敛手矣
　　邓攸
清和平简方正寡欲为吴郡太守载米之郡俸禄无所受唯饮吴水而巳时郡中大饥攸奏赈贷未报乃辄开仓救之郡政清明百姓欢悦为中兴良守后称疾去职郡常有送迎钱数百万不受一钱百姓数千人牵攸舡不得进攸乃小停夜中发去吴人歌之曰紞如打五鼓鸡鸣天欲从日从署邓侯拖不留 【邓侯拖不留汲古本与文粹拖俱作挽】 谢令推不去百姓诣台乞留一岁不听
　　郗鉴
讨贼帅刘征加都督吴郡诸军事
　　刁彝
恊之子斩雠人党以祭父墓由是知名历吴国内史
　　殷佑
为吴郡内史上笺论顾荣功高赠典不称荣由是赠侍中骠骑将军开府仪同三司
　　江灌
少知名才识亚于逌自尚书中护军为吴郡太守加秩中二千石未拜卒
　　刘牢之
当孙恩之乱吴郡内史亘谦弃郡走牢之都督吴郡诸军事恩破吴国杀内史袁山松牢之使参军刘裕讨平之
　　张茂
有志行为乡里所敬信补吴国内史沈充之乱遇害少甞梦得大象以问占梦曰君当得大郡而不善也象大兽兽守也故知当得大郡然象以齿焚果如其言
　　贺循
字彦先操尚高厉童齓不群言行进止必以礼让不污陈敏之乱敏破除吴国内史不就元帝为安东将军复上循为吴国内史循作吴郡初不出门吴中强宗轻之乃题府门会稽鸡不能啼贺闻故出行至门反顾索笔答之云不可啼杀吴儿于是至诸屯及邸阁检校诸顾陆使官兵及藏逋亡悉以事言上罹罪者众陆托时为江陵郡都督故下自请孙皓然后得释 【出世说】
　　顾秘
吴国内史唱义传檄以讨李辰石氷之乱
　　应詹
性质素弘雅以学艺文章称由后军将军出补吴国内史
　　庾氷大 
亮之弟以雅素垂风自司徒右长史出补吴国内史苏峻反遣兵攻氷氷不能御奔会稽率众进击峻兵乘胜赴京都封新吴县侯固辞不受
　　庾羲
亮之子少有时誉初为吴国内史时穆帝颇爱文义羲至郡献诗颇存讽谏
　　庾希
氷之子自侍中出为辅国将军吴国内史后死于亘温之刑
　　
　　蔡谟
当苏峻反时吴国内史庾氷出奔会稽乃以谟为吴国内史谟既至与张闿顾众顾扬等共起义兵迎氷还郡峻平复为侍中
　　亘檀
详正有望补吴国内史
　　王恺
为侍中多所献替出为吴国内史
　　荀蕤
山松之子有仪操风望除建威将军吴国内史
　　荀羡
蕤之弟资禀逸群清和有准迁吴国内史
　　王允之
舒之子苏峻之乱督护吴郡义兴晋陵三郡征讨军事破贼韩晃于长塘贼平以功封彭泽县侯
　　王侃
少历显职位至吴国内史
　　虞谭
清正有检操始为吴兴太守苏峻反加谭督三吴晋陵宣城义兴五郡军事峻平转镇军将军吴国内史徙会稽未发还复吴郡时军荒之后百姓饥馑死亡涂地谭乃出仓米赈救又修沪渎垒以防海抄百姓赖之子啸父隆安初为吴国内史兄马斐之子谷亦位至吴国内史
　　乐谟
广之子南渡江为征虏将军吴国内史
　　张敞
郡人亘元篡位敞为尚书以答事忤元敞表献忠欵事平为吴郡太守事见南史敞子邵传而子裕传乃云为吴国内史敞子孙至宋齐之后益昌为吴大家云
　　宋刘损
字子骞元嘉中为吴郡太守至阊门便入太伯庙室宇颓毁垣墙不修损怆然曰清尘尚可髣髴衡宇一何摧颓即令修葺
　　王琨
廉约忠实立朝强正为吴郡太守迁中领军坐在郡用朝舍钱饷二官诸王及作绛袄奉献军用左迁光禄大夫
　　袁珣
为吴郡太守谥曰贞珣弟子粲旧名忌孙幼孤好学有清才随珣在郡拥弊裘读书足不踰户有欲与珣子顗婚珣曰顗不堪政可与忌孙婚耳
　　张永
废帝时自侍中领安成王师出为吴郡太守事具人物门
　　张岱
永弟齐建元初为吴郡太守高帝手敕加护军以家为府事具人物门
　　张绪
元徽中自侍中为吴郡太守事具人物门
　　张怀宋
升明中以诛刘遐授吴郡太守封义城侯齐明帝时复为 【太守】 以拒王敬则怀事具人物门
　　顾琛
吴人孝建初为吴郡太守以起义功封永新县五等侯废帝即位为吴郡太守
　　王昙生
大明中为吴郡太守又见顾琛传
　　顾觊之
吴人为吴郡太守不低意于幸臣蔡兴宗嫌其风节过峻事见人物门
　　羊（从亠从）
保历吴郡太守文帝以从亠从保廉素寡欲故频授名郡为政虽无殊绩而去后常必见思
　　柳世隆
字彦绪为吴郡太守居母忧寒不衣絮
　　王僧达
为吴郡太守
　　王慈
字伯宝少有内润之称历吴郡太守
　　王诞
字茂世为宋武帝太尉长史帝甚仗之复为吴国内史母忧去职
　　江夷
字茂远宋初历吴郡太守营阳王于吴县见害夷临哭尽礼以兄疾去官历任以和简称
　　王思远
为吴郡丞行郡事时称得人详见官吏门
　　禇渊
字彦回宋明帝时历侍中为吴郡太守帝寑疾殆驰使召之托以后事受顾命辅幼主
　　禇澄
字彦道彦回弟尚宋庐江公主历官清显尤善医术建元中为吴郡太守百姓李道念以公事到郡澄谓曰汝有重疾荅曰病冷五年澄为诊脉曰汝病非冷非热当是食白瀹鸡子过多所致令取苏一升煮服之始一服乃吐出一物如升 【一物如升旧钞本升作卵】 涎裹之动开看是鸡鶵羽翅爪距具足能行走澄曰此未尽更服所余药又吐得如向者鸡十三头而病都差当时称妙
　　张充
自尚书仆射出为吴郡太守下车恤贫老故旧莫不欣悦事具人物门
　　宗室安陆昭王丏
字景业仕宋为吴郡太守政有能名竟陵王子良与之书曰窃承下风数十年来姑苏未有此政武帝嘉其能累迁官
　　宗室南康县侯子恪
字景冲有文学建武中为吴郡太守大司马王敬则反于会稽以奉子恪为名子恪迯之梁大通二年复为吴郡太守卒
　　江斆
字叔文有风格不降意权幸历吴郡太守
　　何叔度
尚之之父义熙中为吴郡太守太保王弘每称其清身洁己
　　谢举
字言扬与兄览齐名江淹目为二龙大同三年为吴郡太守先是何敬容居郡有美绩世称何吴郡及举为政声迹略相比甞要何征君讲中论何难以巾褐入南门乃从东门进致诗往复为武丘山赋题于寺
　　王规
字威明神峯标映时称俊人为吴郡太守简文帝为作谢章曰驾吉祥之车入句吴之地驱缇扇之马抚奉德之乡制锦何阶棼丝方始主书芮珍宗家在吴前守宰皆倾意附之珍宗假还规遇之甚薄俄召为左户尚书郡境千余人诣阙请留表三奏不许求于郡立碑许之
　　袁君正
字世忠美风仪早得时誉为吴郡太守侯景乱率所领赴援君正当官有名称君正子宪字德章朝野严惮详练朝章迁吴郡太守以父任固辞改授南康内史
　　李元履
幼有操业甚闲政体仕梁为吴郡太守
　　宗室南浦侯推
字智进清敏好厉文历吴郡太守所临必旱吴人号旱母然侯景之乱握节死之
　　宗室南海王大临
大宝元年除吴郡太守时张彪起义会稽或劝大临投之大临曰彪若成功不藉我力如其挠败以我说焉不往二年遇害
吴郡志卷第十一
吴郡范成大撰
　牧守
　　江革
字休映自都官尚书监吴郡荒岁盗掠公行郡唯有公给仗具二十人民匈惧革至郡又省游军尉百姓愈恐革广施恩惠盗贼静息
　　何敬容
为吴郡太守为政勤恤民隐辩讼如神视事四年治为天下第一吏民诣阙请树碑诏许之
　　袁昂
天监十一年以吴郡太守为兼尚书
　　梁王僧智
僧辩之弟为吴郡太守陈霸先杀僧辩僧智据城拒守霸先遣将军裴忌攻之僧智奔吴兴
　　裴忌 【裴忌云云当接六行僧智奔吴兴下不应提行汲古本同误】 
既逐王僧智陈霸先以为吴郡太守
　　陈裴忌
字无畏聦敏有识量初武帝诛王僧辩僧辩弟僧智举兵据吴郡帝命忌勒精兵自钱塘直趣吴郡夜至城下皷噪薄之僧智疑大军至轻舟奔杜龛帝嘉之表授吴郡太守
　　宗室晋安王伯恭
字肃之为吴郡太守时年十余岁留心政事官曹缉理
　　沈君理
字仲伦为吴郡太守时兵革未宁百姓荒弊君理揔集士卒修饰器械深以干理见称
　　宗室永阳王伯智
天嘉中为吴郡太守闻陆庆之名欲见不可往庆宗人陆荣宅穿壁观之其好贤如此案南史儒林传末附载陆庆事但称永阳王无名检永阳王伯智传少敦厚有器局博涉经史疑即其人第传不载其为吴郡盖疏略矣
　　宗室衡阳王伯信
守吴郡举孝廉伯信本传不着
　　隋皇甫绩
字功明陈平为苏州刺史高智惠等作乱与绩相持八旬绩击破之
　　刘权
字世略开皇中为苏州剌史时江南初平物情尚扰权抚以恩信甚得民和
　　唐冯衮牧
苏州郡政优游暇日辄纵饮博因会宾僚掷卢冯大胜以所得均遗一座乃吟曰八尺台盘照面新千金一掷闘精神合是赌时须赌取不妨回首乞闲人唐郡守纵放如此 【出杼情诗】
　　韦应物
贞元初为苏州剌史工诗世号韦苏州唐史不为立传识者恨焉详见辩证门并白居易吴郡诗石记论韦事为确
　　于頔
字允文德宗时为苏州剌史罢滛祠浚沟浍端路衢为政有绩然暴横少恩甞为观察使所劾
　　范传正
字西老为苏州剌史有殊政进拜宣歙观察使在刘禹锡后
　　张搏
自湖州剌史移苏州辟陆龟蒙以自佐种木兰于木兰堂下
　　崔璞
咸通中以司谏为郡有文采风流与郡中秀才相从有诗词即命僚属及名士赓和其去郡皮陆皆有和篇有露浓春后泽霜薄霁来威之句盖恩威两全之政 【松陵集】
　　白居易
字乐天穆宗时以太子左庶子分司东都拜苏州剌史病免居易为郡时多燕游甞携蝉满容点茶十妓 【携蝉满容点茶十妓文粹点茶作态等】 夜游西武丘山又赋纪游诗云领郡时将久游山数几何一年十二度非少亦非多
　　刘禹锡
字梦得裴度荐为礼部郎中集贤直学士出为苏州剌史
　　王□张有德杨志梁
知微阴崇刘微(江东采访使)
　　赵居贞(比部郎中采访使)叚同泰毕炕(兵部员外郎江南采访使)许韶伯
右皆苏州剌史
　　狄兼谟
文宗时自郑州刺史改苏州以治最擢给事中
　　卢□
字为臣为苏州剌史吏以盐法求赢赀民愈困商令计口售无常额人便之岁赀返增宰相上其劳进浙西观察使遂相
　　陆亘
历苏州剌史以善政称事具人物门
　　卢简求
景龙中为苏州剌史事见观音院记
　　王仲舒
字弘中自婺州剌史徙苏州堤松江为路变屋瓦绝火灾赋调常与民为期不扰自办穆宗每言仲舒之文最宜为诰有古风召为中书舍人
　　王成自
信州剌史有政绩诏书褒美徙苏州
　　杨发
为苏州剌史治以恭长慈幼为先以能政闻余见杂志门
　　崔棱
字德长为苏州剌史性介洁矜己之清视赃负者如仇奏课第一迁湖南观察使
　　唐有李丹宗琼李希言
兼采访使
　　裴澄萧谊
职方郎中江东采访使
　　钱镠
字具美龙纪开平之间以兵平定苏州景福元年以镠为苏杭等州观察使奏置州县及割嘉兴县为秀州
　　后梁曹圭
少有胆气事钱镠梁开平中任苏州剌史淮人围之急正月望夜圭张宴族人师鲁宅盛陈灯火令贼俘纵观淮人詟焉卒于官子仲达为吴越国相周显德三年会王师攻江南命王从兄知中吴节度事文奉为水陆应援诸军都统使于本州岛以备征发
　　唐成及
字弘济吴越钱氏时为苏州剌史干宁中杨行密攻之常熟镇将陆郢等以城应贼及被执行密阅其府库惟图书药物心敬重之与归淮南将以为行军司马及辞曰及以百口托钱塘姑苏城陷不能引决以至于此岂可以本道符节易富贵于邻境愿以此身赎百口之命引佩刀将自剌行密遽起持之厚为礼而归之镠迎劳郊外把袂而泣终彰义军节度使
　　孙承佑
事钱氏　本朝开宝八年改苏州中吴军为平江军以承佑为节度使赏从征之劳也承佑仕钱氏时甞应王师征李煜破毗陵太平兴国三年钱氏纳土徙为兖州泰宁军节度使
　　吴越钱元璙
字德辉镠第四子仪状瑰杰梁淳化三年以功迁苏州剌史累授中吴建武军节度苏常润三州团练使加检校太师守太傅同平章事侍中中书舍人彭城郡王治苏三十年俭约镇靖郡政循理弟元瓘袭位璙觐之宴宫中元瓘起寿曰先王之位兄宜当之俾小子至是皆兄推戴之力元璙俯伏曰王功德高茂先王择贤而立敢忘忠顺因相顾感泣兄弟讫无间言晋天福七年诏封广陵郡王 【九国志吴越备史】
　　钱文奉
元璙之子善骑射能上马运槊涉猎经史精音律图纬医药鞠奕之艺皆冠绝一时初以父荫为苏州都指挥使迁节度副使元璙卒代知苏州中吴军节度使有鉴裁礼下贤能士负才艺者多依之作南园东庄为吴中之胜 【东庄一名东墅】 多聚法书名画宝玩雅器号称好事又与宾僚共采史籍着资谈三十卷行于世甞问命于天台僧德韶韶曰明公年已八十一至六十一岁以开宝二年八月十一日卒 【九国志吴越备史】
　　鞠真卿
所至有威名知苏州政事无它施设而人自惮之庭讼寂然每平明视事自无来者真卿即归休客至多不及见后自兖州贬南安军道过苏郡人相戒不敢过其泊舟处五日左右不闻人声其见惮如此 【林希逸史】
　　章岵
元丰中以朝议大夫守郡刚介不可屈人目之曰章硬颈其子出入以皂绢为伞二人肩舆
　题名
吴郡自古皆名人为守既略编叙见牧守门
本朝郡将则题名石具焉中更兵烬石久不存绍兴十五年王日奂始追辑自　至道年陈省华始而石林先生叶梦得为之记今录叶记于注下而列题名于后
 【平江吴故都 (平江吴故都文粹都作郡)控带楚越形势风物自为一都会　本朝命守多一时闻人今宝文阁直学士王公显道由工部侍郎来镇适当兵火扰攘之后前此临治者类急于招集流亡抚绥雕瘵未暇尽举其所当为至显道曰天下今定矣化行自内始相与奉承维持辅成永世之业实在四方之政于是官隳而废职者民奸而干令者一董振之凡闾里疾苦朝闻夕行异时调度不给或不得已取于民皆罢之未几咸信且畏上下秩秩有序蠹弊刬革幽枉宣达府库有余积而敛不加广益修城池兴学校严舍馆以待宾旅之至朞年郡以无事先是高祖太师景德中甞领是邦至嘉佑中伯祖侍郎复继之逮显道百余年间王氏之为平江者三皆有绩在人士大夫以为美谈郡旧有太守题名记先后迭代序次惟谨亡于煨烬显道访之久不得乃更伐石追修故事以遗来者而求文于余以识其始惟善恶之在天下固不可欺也未甞无公论然必待久而后能定彼翕翕徇俗掠取须臾之誉与所设施或未能窥其成而妄意有不满者徐以占于后则昭然如黑之与白其谁敢诬今郡为题名记所在而有岂是表姓氏纪岁月而已哉抑善者其传犹未泯吾得以考其不善者推其所以失亦足以戒各以效其材而成其志则虽遐方幽远之邦可使如在辇毂而况其近者乎乃为之书且以涂之言得于显道者载焉绍兴十五年十月望观文殿学士左通议大夫提举临安府洞霄宫叶梦得记并书】
　　陈省华
朝散大夫行在尚书吏部员外郎　至道
　　魏庠
谏议大夫
　　裴庄
朝奉郎守尚书度支郎中　以留题虎丘诗云咸平元年题名云熙宁误
　　王贽
尚书司封员外郎　景德
　　梅询
朝散大夫太常丞直集贤院虎丘诗刻行尚书祠部员外郎景德
　　曾致尧
尚书吏部员外郎
　　秦羲
崇仪使　大中祥符
　　黄震
承奉郎守尚书屯田员外郎　大中祥符五年题名无今吴江县学记修入
　　陈靖
尚书刑部郎中直史馆　天禧元年四月
　　康孝基
朝奉大夫行尚书都官员外郎　虎丘真堂赞云天禧五年四月
　　孙冕
太中大夫行书礼部郎中 【行书礼部郎中旧钞本行下有尚字】 直史馆　天圣
　　叶参
朝散大夫尚书刑部郎中虎丘云岩寺　记云天圣二年六月题名云宝元误
　　范仲淹
朝散大夫员外郎天章阁待制　景佑
　　蒋堂
朝奉郎尚书吏部员外郎　景佑四年六月
　　张亿
朝散大夫尚书刑部员外郎直史馆　景佑
　　富严
左朝散大夫守尚书刑部郎中试秘书监　康定
　　邵饰
尚书考功郎中　庆历
　　梅挚
尚书户部员外郎　庆历
　　赵槩
尚书刑部郎中
　　蒋堂
枢密直学士左谏议大夫　皇佑
　　王琪
尚书度支员外郎龙图阁待制　皇佑二年
　　吕居简
虎丘留题诗刻云光禄卿　至和三年
　　唐询
嘉佑
　　王琪
尚书工部郎中知制诰　嘉佑
　　蔡抗
嘉佑
　　鞠真卿
嘉佑
　　陈经
朝奉郎守尚书祠部郎中　治平
　　滕甫
龙图阁学士右光禄大夫　治平
　　沈扶
尚书金部员外郎　治平
　　孙觉
右司谏　熙宁
　　张诜
熙宁
　　程师孟
正议大夫给事中充集贤殿修撰　熙宁
　　王诲
朝散大夫尚书司勋郎中　熙宁
　　唐诏
熙宁
　　韩朴
尚书度支郎中　熙宁九年
　　范谔
左朝奉大夫　元丰
　　韩铎
尚书度支郎中　元丰
　　杨景略
元丰
　　晏知止
朝请大夫尚书司封员外郎　元丰
　　刘淑
朝请大夫　元丰
　　章岵
朝议大夫　元丰五年
　　林希
朝散郎充集贤殿修撰　元佑
　　刘定
朝散大夫　元佑
　　王觌
承议郎直龙图阁　元佑
　
　　黄履
左朝请郎充天章阁待制　元佑
　　吴居厚
左朝奉郎　绍圣
　　蒋之翰
右朝散大夫　绍圣
　　贾青
朝散大夫　绍圣
　　王子京
承议郎充秘阁校理　元符
　　陈师锡
承议郎充秘阁校理　元符
　　张公庠
中散大夫　元符
　　丰稷
枢密直学士建中靖国元年十一月到崇宁元年二月知越州
　　吴伯举
朝奉郎直秘阁崇宁元年六月到
　　宇文昌龄
宝文阁待制崇宁元年十月到十一月知越州
　　林邵
显谟阁直学士朝议大夫　崇宁
　　董诰
朝散大夫直秘阁　崇宁
　　张恕
朝散大夫　崇宁
　　邵（龠虒）
朝散大夫直龙图阁　崇宁
　　蔡渭
朝散大夫　崇宁
　　郭茂恂
朝请大夫直龙图阁　崇宁
　　蹇序辰
中大夫充龙图阁待制崇宁五年正月到任十二月落职提举杭州洞霄宫
　　许光疑
通直郎知蕲州崇宁五年十二月到
　　孙杰
朝请郎直龙图阁　大观
　　吴拭
朝奉郎大观二年五月到八月提举杭州洞霄宫
　　李孝寿
朝请郎大观三年八月到四年三月降集贤殿修撰政和元年六月除显谟阁待制提举醴泉观
　　王诏
朝请大夫充集贤殿修撰　政和元年
　　马防
中大夫复集贤殿修撰　政和元年
　　盛章
朝请郎充显谟阁待制　政和
　　董正封
朝散大夫充集贤殿修撰　政和
　　盛章
显谟阁直学士朝散大夫　政和
　　宋康年
中奉大夫　政和
　　庄徽
中大夫充徽猷阁待制　政和
　　应安道
徽猷阁直学士通议大夫　政和
　　贾諲
太中大夫充徽猷阁待制　宣和
　　楼（上巳下廾）
徽猷阁直学士朝请大夫　宣和
　　胡直孺
中奉大夫充秘阁修撰　宣和
　　李伦
显谟阁直学士朝散大夫　宣和
　　王靓
通议大夫充徽猷阁待制　靖康
　　郑滋
朝奉大夫充徽猷阁待制靖康元年十月到任建炎元年七月罢
　　赵岍
中散大夫　建炎
　　孙觌
承议郎充徽猷阁待制　建炎
　　汤东野
徽猷阁直学士中大夫　建炎
　　孙觌
龙图阁直学士朝奉郎　建炎
　　李邴
资政殿学士中大夫　建炎
　　汤东野
徽猷阁直学士中大夫　建炎
　　胡松年
起复朝请郎直龙图阁建炎四年九月到绍兴二年闰四月罢
　　李弥大
显谟阁直学士朝散郎绍兴二年闰四月到任五月提举江州太平观
　　席益
左朝奉郎充集英殿修撰绍兴二年五月到八月赴召
　　李擢
左朝请郎充徽猷阁待制绍兴二年十一月到绍兴三年三月除工部侍郎
　　宋伯友
左太中大夫充徽猷阁待制绍兴三年八月到十一月提举江州太平观
　　孙佑
右朝请郎直秘阁绍兴四年正月到绍兴五年二月罢
　　赵子昼
徽猷阁直学士左朝奉大夫绍兴五年二月到七月赴召
　　李光
显谟阁直学士左朝奉郎绍兴五年七月到十一月赴召
　　张守
资政殿大学士左中大夫绍兴五年十二月到绍兴六年四月提举临安府洞霄宫
　　章谊
龙图阁学士左通议大夫绍兴六年八月到绍兴七年八月赴召
　　梁汝嘉
宝文阁直学士右朝散大夫绍兴七年九月到绍兴八年七月知台州
　　向子諲
徽猷阁直学士右朝请大夫绍兴八年八月到十一月致仕
　　欧阳懋
右中奉大夫充徽猷阁待制绍兴九年正月到五月提举江州太平观
　　赵霈
徽猷阁直学士左朝议大夫绍兴九年八月到十年六月知秀州
　　梁汝嘉
宝文阁直学士右朝散大夫绍兴十年六月到十一年七月知明州
　　张宗元
宝文阁直学士左朝议大夫绍兴十一年八月到十三年正月知静江府
　　周葵
左承议郎直秘阁绍兴十三年正月到十四年正月罢
　　王（日奂）
宝文阁直学士右通奉大夫绍兴十四年三月到十五年闰十一月除宝文阁学士十七年正月提举江州太平兴国宫
　　郑滋
显谟阁直学士左太中大夫绍兴十七年三月到绍兴十八年五月知建康府
　　俞俟
敷文阁直学士右中大夫绍兴十八年五月到十九年三月知建康府
　　王晌
右奉直大夫绍兴十九年三月到十一月除直秘阁知建康府
　　周三畏
右朝请大夫充敷文阁待制绍兴十九年十二月到二十年三月提举江州太平兴国宫
　　徐琛
右中奉大夫充敷文阁待制绍兴二十年五月到二十三年三月除敷文阁直学士提举江州太平兴国宫
　　李朝正
左朝请郎绍兴二十三年四月到二十四年十一月罢
　　汤鹏举
左中大夫直龙图阁绍兴二十五年正月到七月罢
　　王会
敷文阁学士右朝奉大夫绍兴二十五年八月到十一月知建康府
　　孟忠厚
少师保宁军节度使信安郡王绍兴二十六年二月到十一月判绍兴府
　　
　　蒋璨
右中大夫充集英殿修撰绍兴二十七年二月到二十八年三月除敷文阁待制十月提举洪州王隆观
　　陈正同
右朝奉郎充敷文阁待制绍兴二十八年十二月到三十年三月提举江州太平兴国宫
　　朱翌
左朝奉大夫充秘阁修撰绍兴三十年三月到任九月除敷文阁待制三十一年三月罢
　　洪遵
徽猷阁直学士左朝请郎绍兴三十一年五月到三十二年五月除翰林学士
　　沈介
左朝奉大夫绍兴三十二年七月到十月除敷文阁待制十一月除敷文阁直学士四川安抚制置使兼知成都府
　　陈之茂
左朝散郎直秘阁绍兴三十二年十二月到隆兴元年四月除直显谟阁知建康府
　　张孝祥
左承议郎充集殿修撰 【充集殿修撰集下当有英字】 隆兴元年五月到二年二月赴召
　　陈汉
右中奉大夫直敷文阁隆兴二年三月到七月主管台州崇道观
　　虞允文
显谟阁学士左朝请大夫隆兴二年十月到十一月赴召
　　沈度
右朝散大夫直秘阁隆兴二年十一月到干道二年七月赴召
　　沈介
显谟阁直学士左朝请大夫干道二年七月到三年四月召
　　姚宪
右朝散郎直秘阁干道三年五月二十日到任四年五月以捕盗有劳特转朝请郎十二月磨勘转朝奉大夫三月除两浙路转运判官
　　徐嚞
左中大夫充敷文阁待制干道五年四月十六日到任干道六年四月十九日除徽猷阁直学士提举江州太平兴国宫
　　汪应辰
端明殿学士左中奉大夫干道六年五月十六日到任九月提举江州太平兴国宫
　　魏杞
观文殿学士左宣奉大夫干道六年五月到干道七年十二月提举临安府洞霄宫
　　向匀
右朝议大夫直徽猷阁干道八年正月到六月主管台州崇道观
　　丘崈
左承议郎直秘阁干道八年七月到八月磨勘转朝奉郎干道九年四月差主管台州崇道观
　　方滋
敷文阁直学士左太中大夫干道九年五月到七月除敷文阁学士提举江州太平兴国宫
　　马希言
朝散大夫直敷文阁干道九年七月到淳熙元年七月罢
　　韩彦古
朝奉大夫秘阁修撰淳熙元年七月到当年九月二十六日丁母蕲国夫人周氏忧解官持服
　　莫漳
承议郎直秘阁淳熙元年十月到十一月宫观
　　韩彦古
起复朝奉大夫充秘阁修撰淳熙二年正月到六月除敷文阁待制八月罢
　　陈岘
朝散大夫直敷文阁淳熙二年八月到十一月转朝请大夫三年七月除直徽猷阁四年五月除秘阁修撰再任五年二月赐紫章服并金带七月赴召
　　单夔
朝奉大夫充敷文阁待制淳熙五年九月到六年三月提举江州太平兴国宫
　　司马伋
中奉大夫充敷文阁待制淳熙六年四月到当年八月提举江州太平兴国宫
　　王佐
朝请大夫充显谟阁待制淳熙六年十二月到七年二月磨勘转朝议大夫十一月改知临安府
　　韩彦质
朝请大夫充秘阁修撰淳熙七年十二月到九年七月除太府少卿淮西緫领
　　耿秉
降授奉议郎直秘阁两浙运判兼权淳熙九年七月到八月升徽猷阁正除十年正月复承议郎十月除直龙图阁知镇江府
　　谢师稷
朝散大夫集英殿修撰淳熙十年十月到十一年十一月主管建宁府武夷山冲佑观
　　丘崈
朝散大夫直徽猷阁淳熙十一年十二月到明年帅越
　　何万
朝奉大夫淳熙十三年正月到六月除直龙图阁知明州
　　王希吕
龙图阁学士中大夫淳熙十三年八月到十四年四月召
　　赵彦操
朝议大夫充秘阁修撰淳熙十四年八月到十六年二月除右文殿修撰五月转中奉大夫八月再任绍熙元年三月除集英殿修撰知镇江府
　　袁说友
朝议大夫直秘阁绍熙元年三月到二年五月赴召
　　沈揆
中大夫秘阁修撰绍熙二年六月到四年二月除司农卿
　　王尚之
朝奉大夫直龙图阁绍熙四年三月到当月致仕
　　雷潀
朝散大夫直焕章阁绍熙四年七月到五年八月覃恩转朝请大夫九月改差主管建宁府武夷山冲佑观
　　王溉
朝散大夫直秘阁绍熙五年十一月到庆元元年二月磨勘转朝请大夫二年二月除两浙路转运副使
　　郑若容
朝散大夫直秘阁庆元二年三月到
　　虞俦
朝散大夫直焕章阁庆元二年十二月到三年四月磨勘转朝请大夫十一月除直显谟阁江南西路转运副使十二月改除两浙西路提点刑狱公事兼知府事
　　刘诚之
朝奉大夫直秘阁庆元四年六月到八月磨勘转朝散大夫五年六月除直敷文阁知夔州
　　赵不艰
朝散大夫直秘阁庆元五年六月到六年七月除直焕章阁嘉泰元年三月转朝请大夫四月除直显谟阁再任
　　张抑
敷文阁学士中大夫嘉泰二年三月到当月磨勘转太中大夫三年二月除宝文阁学士宫观
　　张岩
资政殿学士正奉大夫嘉泰三年三月到四年正月除资政殿大学士改差知杨州
　　李大性
宝谟阁直学士太中大夫嘉泰四年七月到开禧二年四月除焕章阁直学士改知福州
　　张泽
朝请郎开禧二年五月到当年九月除龙图阁待制十月赴召
　　沈作宾
中大夫龙图阁待制开禧二年十一月到权节制许浦水军十二月磨勘转太中大夫三年二月差兼督视行府参赞军事三月就改知镇江府
　　林采
通议大夫充宝谟阁待制开禧三年四月到五月权节制许浦水军十一月宫观
　　李大异
朝奉大夫徽猷阁待制嘉定元年四月到六月磨勘转朝散大夫八月除宝谟阁直学士依旧知平江府二年十二月磨勘转朝请大夫三年正月知建康府
　　赵希怿
朝奉郎龙图阁待制嘉定三年四月到四年八月除焕章阁直学士依旧知平江府五年正月磨勘转朝散郎当年正月除显谟阁直学士差知太平州
　　陈芾
朝散郎两浙西路提点刑狱公事嘉定五年二月准尚书省札子兼权当年八月除直秘阁知平江府七年九月除度支郎官
　　沈皞
奉直大夫秘阁修撰嘉定七年九月二十七日到八年十一月磨勘转朝议大夫十年四月十三日除浙东提刑
　　赵彦橚
朝请大夫集英殿修撰嘉定十年六月五日到十一年七月除宝谟阁待制致仕
　　李大性
端明殿学士正奉大夫嘉定十二年二月六日到当年六月一日除提举西京嵩山崇福官
　　綦奎
朝散郎直敷文阁嘉定十二年十二月二十九日到嘉定十四年六月准　告昨任湖广緫领调遣军马五关策应剿逐残虏委有劳绩特转朝奉大夫十五年该遇　受宝转朝散大夫过满匈祠至当年五月除主管亳州明道宫
　　赵汝述
华文阁直学士正议大夫嘉定十五年五月二十九日到当年十二月二十日乞守本官致仕二十五日除徽猷阁直学士特转一官致仕
　　沈皞
太中大夫集英殿修撰嘉定十六年七月二日到十七年十一月十日准　告以职事修举除宝谟阁待制仍赐金带宝庆元年四月该　登极恩转通议大夫屡丐祠请五月二日除焕章阁待制依所乞提举安庆府真源万寿宫
　　王元春
中大夫右文殿修撰宝庆元年六月十一日到三年四月八日除大理卿
　　章良朋
朝奉大夫直宝谟阁绍定元年三月十七日到七月初四日致仕
　　林介
宝庆三年四月以提刑兼权十二月除太府少卿依旧兼权绍定元年七月再兼权十一月改除大理卿
　　李寿朋
朝请大夫直宝谟阁绍定元年十二月二十八日到任二年十月二十七日除依旧直宝谟阁荆湖北路转运判官
　　朱在
朝议大夫宝谟阁待制绍定二年十一月二十六日到任二年十一月二十一日除焕章阁待制知袁州
　　吴渊
宣教郎直焕章阁绍定三年十二月初三日到任四年四月二十一日该遇庆典转奉议郎七月十六日改除浙西提刑
　　邹应愽
　　　　　　　　阁 【邹应博下阁字上空八字汲古本作朝奉大夫新除直秘】 绍定四年九月十四日到任六年十一月　召赴行在
　　杨烨
徽猷阁学士正奉大夫绍定六年十二月十二日到任端平元年三月丐祠奉圣旨依所乞提举隆兴府玉隆万寿宫
　　赵立夫
中大夫新除秘阁修撰浙西提刑端平三年三月兼知府事当年八月廿六日依旧秘阁修撰除枢密副都承　旨
　　张嗣古
中大夫右文殿修撰端平元年十月二日到任三年正月令赴　行在奏事当年六月宫观
　　王遂
朝奉大夫新除焕章阁待制四川安抚制置副使兼知成都府端平三年四月十二日三省同奉　圣旨依旧焕章阁待制改差知平江军府事节制许浦都统司水军七月初九日到任嘉熙元年七月二十五日奉圣旨除敷文阁待制差知庆元府公海制置使
　　吴潜
朝请大夫新除工部侍郎嘉熙元年八月十七日到任九月二十五日准　省札都大提举许浦 【吴潜下至提举许浦止词意未完汲古本亦同惟另行多二年正月与宫观七字】
　　史宅之
朝议大夫依旧徽猷阁待制改知平江府兼浙西提举嘉熙二年闰四月初三日升宝文阁待制二十四日到任六月八日节制许浦都统司水军十八日节制在府军马仍旧节制许浦水军三年正月一日召赴行在
　　赵与心
中奉大夫直敷文阁知平江府兼浙西两淮发运副使嘉熙三年四月十三日到任五月初一日准枢密院札子节制许浦水军淳佑元年二月准　省札除中书门下省检正诸房公事
　　史宅之
焕章阁直学士太中大夫知平江府节制许浦水军兼浙西两淮发运副使提领措置和籴淳佑元年三月初九日到任
　　陈垲
中大夫右文殿修撰知平江府兼两淮浙西发运副使节制许浦水军提领措置浙西和籴淳佑三年二月十九日到任四年四月七日除太府卿
　　魏峻
朝散大夫集英殿修撰知平江府兼两淮浙西发运副使节制许浦都统司水军淳佑四年四月二十六日到任八月以　经筵彻章转朝请大夫五年四月　御笔除宝章阁待制赐带八月招籴及数转朝议大夫十二月磨勘转中奉大夫六年又以招籴转中大夫三月十三日御笔除刑部侍郎
　　徐鹿卿
朝奉大夫右文殿修撰知平江府兼两淮浙西发运副使节制许浦都统司水军淳佑六年闰四月二十八日交发运司职事五月十一日到任交割府事七年四月二十二日
御笔召赴　行在五月十三日准告磨勘转朝散大夫当月十六日御笔除权兵部侍郎 【缺汲古本作吴渊 (大字)龙图阁学士太中大夫浙西两淮发运使兼知平江军府事兼管内劝农事节制许浦都统司水军宣城县开以下此本俱全而汲古本复阙以下郑霖余晦余天任赵与訔赵汝历赵与心六人及仕履而此本亦系补钞是从他本补入】国子食邑六百户淳佑七年八月初一日交发运司职事十一日到任交割府事八年正月初五日奉　圣旨依旧龙图阁学士知太平州兼提领茶盐所
  　郑霖
朝奉大夫权发遣两浙西路提点刑狱公事至淳佑八年正月二十五日暂权平江府发运司职事当年七月六日奉圣旨除直宝章阁知平江军府事兼主管浙西两淮发运司公事兼措置浙西和籴于当年当月二十九日交割当年十二月初十日暂权浙西提举当年当月二十七日磨勘转朝散大夫九年四月十九日奉　圣旨以职事修举除直华文阁依旧职
　　余晦
朝奉大夫直宝章阁知平江府节制许浦水军兼淮浙发运措置和籴淳佑十一年六月十一日到任当年八月磨勘转朝散大夫十一月因任淮东緫领樽节浮费置田籴米转朝请大夫十二年正月十二日三省同奉　圣旨除右司郎官
　　余天任
中大夫宝章阁待制知平江府兼浙西两淮发运使节制许浦都统司水军兼提领措置浙西和籴淳佑十二年六月初二日到任至宝佑元年四月　日奉　御笔除兵部侍郎继奉　御笔除兵部尚书
　　赵与訔
朝请大夫直宝章阁两浙西路提点刑狱公事于宝佑元年八月初四日得　旨暂董和籴九月二十八日准　省札兼权淮浙发运十月十三日奉　圣旨依旧职差知平江府兼主管浙西两淮发运司公事当月二十五日到任
　　赵汝历
朝奉郎除直宝章阁知平江府兼主管浙西两淮发运司公事措置浙西和籴宝佑二年正月二十六日交割发运司职事二月初一日到任交割府事以磨勘循转至朝奉大夫年七月二十八日离任
　　赵与心
宝佑三年七月二十　日三省同奉　御笔除观文殿学士知平江军府事兼管内劝农使节制许浦都统司水军兼浙西两淮发运使措置浙西和耀缙云郡开国公食邑三千三百户食实封七伯户宝佑三年八月二十五日到任至宝佑四年三月十三日奉　圣旨兼浙西提刑
吴郡志卷第十二
吴郡范成大撰
　官吏
　　后汉彭修
会稽人为吴郡功曹时西部都尉宰晁行太守事以微过收吴县狱吏将杀之主簿锺离意争谏甚切晁怒使收缚意修排闼直入拜于廷曰明府发雷霆于主簿请闻其过晁曰受教三日初不奉行废命不忠岂非过耶修因拜曰昔任座面折文侯朱云三攀毁栏槛自非贤君焉得忠臣遂原意贷狱吏意亦以是得名
　　尹兴
为吴郡太守楚王英阴结天下名士兴在录中英败明帝征兴及掾史五百余人诣廷尉考治门下掾陆续主簿梁宏功曹史驷勋备受五毒终无异辞续母自吴来雒阳作食馈续续虽见考辞色未甞变而对食悲泣不自胜治狱使者问其故续曰母来不得见故悲问何以知之续曰母截肉未甞不方断葱以寸为度故知之使者以状闻上乃赦兴等
　　吴孟仁
字恭武江夏人为吴令时不得将家之官每得时物必以寄母常不先食及闻母亡犯禁弃官 【吴志】
　　宋江徽
为吴令元凶杀徐湛以党与并被害
　　王逡之
字宣约少礼学博闻仕为吴令
　　齐江介
谧之子建武中为吴令政深苛人门牓髑髅为谧首介弃官去
　　齐周洽
洲南人历吴令廉约无私卒无以殡敛
　　齐傅翙
琰子为官有能名为吴令别建康令孙廉廉问翙曰闻丈人发奸擿伏惠化如神何以至此荅曰无他也惟勤而清清则宪网自行勤则事无不理宪网 【宪网校俱改网作纲】 行则吏不能欺事理则物无凝滞翙父珪为县并着奇绩时云诸传有理县谱父子相传靳以示人
　　王思远
立身简洁王子贞为吴郡除思远吴郡丞以本官行郡事论者以为得人
　　梁沈浚
字叔源涉学有才干仕梁为吴令有能名
　　陆蒙
事梁为吴令节操甚高
　　唐郑浑之
咸通末为苏州督邮谈铢为鹾院官锺福为院廵时湖州牧李起及赵蒙俱状元人语曰湖接两头苏联三尾 【岚斋录】
　　唐孟庭份
郊之父庭份为昆山尉生郊以诗名世或云份亦能诗
　　武平一（从亠从）
宗时自考功员外郎贬苏州参军虽被谪而名不衰
　　刘绮庄
为昆山尉研穷古今博考传记作类书一百卷号昆山编至今传于世
　　韦至诚
吴县尉
　　萧存
字伯诚颖士子亮直有父风能文辞浙西观察使李栖筠表为常熟主簿
　　皮日休
字袭美咸通十年为郡从事居官纔一月著书号鹿门子
　　丁陈范谢
皆钱元璙及子文奉为中吴军节度使时为节度推官四人俱以长者称丁名守节晋公谓之祖陈名赞明□□之奇之祖范名梦龄文正公仲淹之曾祖谢名崇礼太子宾客涛之父
　　边仿
雍熙初为昆山令因旧址新作夫子庙自是县学始兴继以王禹偁为作记记具县学条
　　王禹偁
太平兴国九年以大理评事知长洲县雍熙四年召赴阙入朝为名臣今虎丘寺有元之祠堂刊东坡赞于其上
　　张文定公安道
景佑中为昆山令时吴越归国未久前此豪民占田无限岁远多讼有数十年不决者公召问所输租税几何大率百纔一二乃悉收其羡田以赋贫民讼亦息时蒋希鲁侍郎守郡得公所著蒭荛论上之遂举贤良方正科
　　韩正彦
字师德魏公之侄嘉佑中为昆山令刱石堤疏斗门作塘七十里以达于郡得膏腴田数百万顷又请以输州之赋十三万从便输于县鸠作塘余材为仓廪以储之民大悦比去遮道以留为立生祠作思韩记镵石祠下
　　章岷
字伯镇甞为平江军推官有文声范文正公有和章从事闘茶歌及同登承天寺竹阁诗
　　贾公望
字表之甞为郡通判时朱勔父子鼎盛奔竞者争趋其门公望疾之有诗云焂忽向六十萍蓬无奈何丹心犹奋迅白首分蹉跎正直士流少倾邪朋类多阳光一销铄不复见妖魔勔之子赐金带公望亦衣三品服偶以朝拜会天庆观中朱从者见公望所佩鱼睨而视之公望厉声叱之曰此是年及得来非缘花石左右皆错愕朱大衔之竟挤之罢去
　　寇国宝
徐州人从陈无已学甞为吴县主簿赋诗为左丞叶梦得所喜详见杂志门
　祠庙
　　至德庙
即泰伯庙东汉永兴二年郡守麋豹建于阊门外辨疑志载吴阊门外有泰伯庙庙东又有一宅祀泰伯长子三郎吴越钱武肃王始徙之城中纂异记又云吴泰伯庙在阊门西皮日休诗云一庙争祠两让君盖并祠仲雍旧矣今庙在阊门内东行半里余门有大桥号至德桥干道元年郡守沈度重建
 【修庙记云在礼祭法圣王之制祭祀(圣王之制祭祀文粹祀作礼)其法五其人之应法者十有四皆古大圣贤有大功烈于民者非此族也不在祀典夫以大圣贤有大功烈而祀之固宜然祀有祈焉其施于民又厚厚施不报神其不吐之乎报之之道不独牲牢酒醴而已千里之邦必有祠所社稷则有坛先哲则有庙后世于庙尤极其尊严崇像设俨侍卫见之者凛如也水潦必祈旱暵必祈皆长吏之常事应而有报亦事之常傥入其门陟其堂神所冯依曾不足以障风雨区区樽罍簠簋何施之厚而报之薄欤吴门巨藩神祠之载祀典者十数而太伯庙为雄甚东汉永兴二年郡守麋豹肇建于阊门外吴越武肃王钱氏始内徙之　国朝元佑间太守黄履历考前政若梅询若范仲淹若孙觉辈数公滛潦有祈靡不响荅列其事于朝有诏号至德庙崇宁元祀守臣吴伯举请疏上爵(请疏上爵汲古本上作王) 有诏封至德侯建炎扰攘鞠为灰烬厥后草创殆无以揭虔妥灵今天子拔沈公于尚书郎以直秘阁尹是府至则访及民利病以次罢行之其为政宽严详简允蹈厥中治人事神罔不祗肃隆兴二岁天作滛雨害于穑事民不奠居干道改元春二月公饬躬斋祓走祠下而祈焉神顾飨之是岁麦以有秋府从事请具牢醴以谢公曰不敢废也然曷足以报万分一于是邦人合词而进曰侯之施甚厚而庙貌不治之日久大惧神或怨恫祥庆弗下愿悉力而改造之(愿悉力而改造之汲古本悉力作采材)公曰是吾心也涓日恊辰得夏五月庚戌吉乃致昭告乃鸠良工斥少府之余合私橐之助瓌材坚甓栉比墉崇宏旧基植高栋抗修梁藩垣阶戺尽革而一新之观绘之容(观绘之容旧钞本观作塑)若欣欣然有喜色民无老穉相扶携以观厥成皆以手加额曰美哉轮焉诚足以塞民望而报神施矣风霁雨休禾则大熟秋九月甲子落成几就养府下目覩祈应为不诬公属几纪其实既牢辞弗获命若虚公之辱是终无以扬休事而告后人也于是乎书左通议大夫充敷文阁待制致仕曾几记皮日休一庙争祠两让君几千年后转清芬当时尽解称高义谁敢教他莽草纷陆龟蒙故国城荒德未荒年年椒奠湿中堂迩来父子争天下不信人间有让王张咏至德本无名宣尼以此评能将天下让知有圣人生南国奔方远西山道始亨英灵岂不在千古暮江横(千古暮江横文粹暮作碧又隐德照来世文粹照作昭)蒋堂泰伯何为者不以身为身逊避天下位奔走句吴滨隐德照来世遗祀传斯民吁此廉让国合生廉让人龚颐正作迎享送神辞三章云翼翼兮新宫兰栭兮枅桂祥氛緫緫兮高灵下队君视八纮兮昔何殊于弃屣今复何有兮(今复何有兮汲古本何误可)一席之壝惠我吴人兮曷日(曷日下缺一字文粹作以又于嗟汲古本嗟作墨丁)□弭于嗟君来兮我心则喜君来不来兮我忘食事〔迎神〕登歌兮堂上屡舞兮堂下君来享兮清酤溪毛陆离兮筐筥莼鲫芳鲜兮亦有肥羜君不来兮使我心苦〔享神〕车兮载旃舟兮扬颿鼓咽咽兮君当还君肯来兮尚盘（从木从亘）我心茕茕兮其无端君不我留兮下土嚣烦福我吴人兮无疾与患千秋万岁兮歌至德以何言〔送神〕】
　　吴王夫差庙
今村落间有之旧庙无考鉴诫录云世传此庙拆姑苏台木刱成唐陈羽秀才甞题夫差庙时人谓之题破此庙 【陈羽姑苏台畔千年木刻作夫差庙里神幡盖寂寥尘土满不知箫鼓乐何人张咏由来邪正是安危不信忠良任伯喜丕自古家家有容冶何须亡国殢西施】
　　伍员庙
在胥口胥山之上盖自员死后吴人即立此庙干道间复修之规制犹陋盘门里又有员庙即双庙是也 【梁简文帝立国资孝本循忠全令名舟里多奇计芦中复吐诚偃月交吴舰鱼丽入楚兵九功推妙筭千载籍余声洪涛犹鼓怒灵庙尚凄清行潦承椒奠宫悬杂凤笙无劳晋后璧讵用楚臣缨密树临寒水疏扉望远城窻寒野雾入(窗寒野雾入校改寒作寮)衣帐积苔生惟有三青鸟(惟有三青鸟汲古本青误育)敛翅时逢迎张咏胥也应无憾至哉忠孝门生能酬楚怨死可报吴恩(死可报吴恩汲古本可字作墨丁文粹朱笔改足又千载秖惭魂旧钞本秪作泣)直气海涛在片心江月存悠悠当日者千载秪惭魂杨备出境鞭尸报父雠吴兵勇锐越兵忧忠魂怨气江云在日见炉香烟上浮】
  　南双庙
在盘门里城之西隅二庙左英烈王伍员也右福顺王隋陈果仁也果仁 【果仁校改果作杲下同】 又称武烈帝或云五代初常润尚属淮南仁果庙在常润间钱氏得常润遂移庙于苏按吴志孙权既称尊号谥坚曰武烈皇帝帝号与仁果同况坚墓西地记谓在城南二里许去盘门密迩疑此庙恐是祠坚尔建中靖国中太守吴伯举重修是时蔡京自翰长罢过吴门为作记并书题 【记曰　今天子即位年爱重黎庶慎柬牧守诏以左史吴公为直秘阁知苏州公至朞岁政化大洽奸盗屏斥牒讼疏简民用康靖公曰噫嘻先成民而后致力于神古之善经也今俗且治矣其录境内神祠废坏者以公帑所余毕修之使安定休正(使安定休正旧钞本正作止)无有祟厉为吾民忧吏白城西南隅有旧庙二荒陊当完按图经暨州县版祝所称一为永昌武大王一为福顺贤德王而邦人由闾阎市井及学士大夫自昔相传皆以为伍子胥庙岁时祭享甚盛杂然同辞莫可夺也或言故隋将陈果仁甞以阴兵助钱氏伐淮寇有功钱氏崇报之请于梁朝封福顺王又使诸郡皆为建庙则福顺之号为果仁无疑至永昌之称杳邈不可稽考不知为何时人今邦人独以子胥之故愿众私出力以卒营缮协谋齐虑鸠工类材填郛溢郭奔走相属惟恐其后故月不更朔而庙已告新今或称号仍旧殆恐无以妥子胥之灵而失邦人所以完庙本意敢以为请公曰然昔吴濒海建国恃水作险内虞泛滥外阙守御鼃黾之与渚而鱼鳖之与居肇自子胥相土味水筑置城郭实仓廪治兵库辟门二八以象风卦始能启塞有时疏导无壅除昏垫荡析之虞而存抱关击柝之警更祀几百历载踰千其城域门号至今因之而不变是子胥甞能安吾民也不顾小义卒雪大耻勇于纳谏以至圽身二者皆人之所难昔日之不死盖以为吾父今日之死盖以为吾君由前足以教人之为孝由后足以教人之为忠忠孝之迹昭著前史殊尤卓绝震暴耳目匹夫匹妇可以与知及其久也宜胥化焉故后汉太守麋豹按行属城问风俗所尚其功曹唐景曰处家无不孝之子立朝无不忠之臣傥非渐渍余风被服成俗畴能臻此哉是子胥甞能教吾民也既能安之又能教之由父传子由子传孙绵绵联联以至今日厥德茂矣宜当血食此地而庙貌不立于城阈乃至斯民凭假它祠以崇敬奉此殆畴昔守职者之阙吾敢不勉祭法曰法施于民则祀之以死勤事则祀之以劳定国则祀之非此族也不在祀典今福顺虽有功异代事迹仅存民弗敬慕盖托子胥获享不替而武氏名字功德阙然堙灭无所考证使子胥不忘斯民实鉴临之则武亦安敢正宁而飨也礼固有以义起者吾将请于天子冀正英烈之号以嘉庙额而用丕承民志殆或可乎武林元时敏曰好恶靡常莫能自克惟民为然古之君子因民所好之善而导之反民所好之非而禁之好恶得正而其治成矣郑人欲祀伯有子产从而封焉邺人欲祭河伯西门豹从而禁焉二子岂异意哉顾民好恶有当否也今吾民愿祀子胥甚勤是知有功之不可忘(是知有功之不可忘下空一墨丁汲古本不空)□而忠孝之可劝也因而导之使成于善此所谓不严而治者顾岂俗吏之所能为耶(岂俗吏之所能为耶文粹为作也)今公一举废事而顺于民安于神又足为天下之劝三善备矣不可不书也于是乎书建中靖国元年十二月二十二日记】
    春申君庙
在子城内西南隅即城隍神庙也 【新庙记云輶轩莅郡十有一月矣猥以薄材谬承重寄欻自淮服半剌超为江南方伯郡领二十地亘五千皇皇者华几惭辉道兢兢其志常诫饮氷周爰咨询申命行事损以惩忿窒欲益以改过迁善犲狼拥路埋轮以逐之骐骥伏枥揽辔以聘之(揽辔以聘之汲古本聘作骋)宣王化而尽觉风行安甿心而不知日用宽猛相济维恩兼洽长吏肃警疆土乂宁日月其除冰霜再履始也务不暇给今也处有余闲别祈神仙获岁丰稔乘公堂之宴纵灵庙之游城不复隍树先禁伐闉陬荒以毁梁木小而摧乃喟然叹曰神必依人人兹望福依无所据福安来哉昔越践灭吴楚威灭越考烈王继立春申君登相封江东之巨县城吴墟为大都专主威权救国灾患与赵魏为四公子招宾旅有三千人挤聘使之玳簪夸上客之珠履王久无似(王久无似文粹似作嗣)君方患之璅兮李园托其女弟既歆然而有姙遂秘之以献王王乃殂落子为君主毋望之人靡信毋望之祸遄兴(毋望之人靡信毋望之祸遄兴校俱改毋望作旡妄)舍人其亡死士常侦束门之下蒿里相催天乎天乎胡宁忍此令尹多居郢国假君从从亘守吴宫鸟焚其巢何笑号之先后蛟没其轴繄父子之沉埋夷尽其家贼园之故一朝冀将灭口千古犹为痛心今邦牧所居使臣所理故宫之内故事备闻于是大葺堂庭广修偶像春申君正阳而坐朱英配飨其侧假君西厢视事上客东室齐班李园死士庚方授戮仆夫闲骏辰位呈形大雪久冤之魂更申如在之敬家属穆穆展哀荣也仪卫肃肃振威名也巨木拥肿而皆古小栽青葱而悉新緫之一门是谓神府宜正名于黄相削讹议于城隍昔韩整守吴刱吴伯之庙太史适楚壮楚相之宫余固兼之(余固兼之文粹固作顾)言可则也神有新宇亨之落之(亨之落之校改亨作享)人有贞石追之琢之我躬披文纪之告之君宜密应佑之福之初余之拜命也表授广陵紏曹张颙兵曹苏相为判官安喜尉李岗为支使同郡旧知精明深识异途新合历落瓌材三人冀有我师四牡慎行尔职钦刷往贤之耻叹垂后昆之裕长史宋尚主臣余庆佑岳良能司士杨彦琮每忧司存实称佳吏预乎作庙翼翼观乎降神欣欣咸亦相因斯焉附出唐天宝单阏岁除日中散大夫守吴郡太守兼江南道采访处置使柱国天水赵居贞记】
　　郁史君庙
在太湖冲山中
　　圣姑庙
在洞庭晋王彪二女相继卒民以为灵而祀之纪闻云唐人记洞庭山圣姑祠庙云吴志姑姓李氏有道术能履水行其夫杀之自死至唐中叶几七百年颜貌如生俨然侧卧远近祈祷者心至则能到庙心若不至风回其船无得达者今每一日沭浴为除爪甲傅妆粉形质柔弱只如熟睡盖得道者欤辨疑志云唐大历中吴郡太湖洞庭山中有升姑寺有升姑庙其棺柩在庙中俗传姑死已数百年其皃如生远近求赛岁献衣服妆粉不绝人有欲观者其巫秘密不可云开即有风雨之变村闾敬事无敢窃窥者巫又云有见者衣装俨然一如生人有李七郎荒狂不惧程法率奴客启棺观之唯朽骨髑髅而已亦无风雨之变二说今皆无考姑存旧传云
【皮日休洛神有灵逸古庙临空渚暴雨驳丹青荒萝绕梁梠野风旋芝盖饥乌衔椒糈寂寂落枫花时时鬬鼯鼠常云三五夕尽会妍神侣月下留紫姑霜中召青女俄然响环佩焂尔鸣机杼几至有闻时(几至有闻时校改几作乐)香来无定处目瞪如有待魂断空无语云雨竟不生留情在何处陆龟蒙渺渺洞庭水盈盈芳屿神因知古佳丽不独湘夫人流苏荡遥吹斜岭生轻尘蜀彩驳霞碎吴销盘露匀可怜飞燕姿合是乘鸾宾坐想雨烟夕(坐想雨烟夕文粹作烟雨夕)兼之花草春空登油壁车窈窕谁相亲好赠玉条脱堪携紫纶巾殷勤拨香池重荐汀洲苹明朝动兰檝不翅星河津】
　　灵佑庙
即慧感显佑善利夫人庙在能仁寺内夫人陆氏梁卫尉卿僧瓒之女僧瓒舍宅为寺夫人就居之是为重从亠从寺寺祀夫人为伽蓝神号圣姑元符元年郡大旱通判祝安上摄郡祷而应以其事闻锡封慧感夫人郡人奔凑致祷相与社而稷之阖境祠庙莫能尚也其节次加封及始末灵感之迹具诸记中 【碑阴记元符元年岁在戊寅夏吴中大旱徧祷群祀畧无应者是岁高田不获人多暍死负贩之民皆舍其业而以售水自资涉冬至二年春夏之交舟车益不通百货涌贵城中沟浍堙淤发为疫气通判军州事朝请郎祝公适领郡事乃用故事早暮分祷于所宜祀者一日会承天寺客言此乃梁卫尉卿陆僧瓒舍其第为之昔号广德重（从亠从）寺陆卿有女子不嫁经营其事既死祠于寺之东庑开宝中吴越忠懿王朝京师道出吴江大风几覆舟见女子拯之自言重（从亠从）寺之神也本国加封号感应圣姑今里中事之甚敬公闻即谒且言明日致祷既归宿斋于厅事举家沐浴蔬食相约得雨而后复膳黎明躬至祠下再拜而言曰郡承连年之旱流亡疾沴相乘而作农事失时岁且大饥虽某有罪获戾不逃然将为国家之忧神其哀之能即致雨尚可救也屏息听命寺僧献兆曰神告即雨众甚不然怃然而退憇于斋堂左右告曰天油然作云矣未及命驾注雨应至老幼驩呼于道至有不忍以簦笠自庇者即日盈尺阖境告足自尔有请必应如取所寄邦人无复水旱之忧岁大有年乃具事白于外台使者以闻诏书褒美特封慧感夫人秩视公侯列于典祠按陆氏得姓于齐宣王之少子至汉有字伯元者仕为吴令迁豫章都尉既卒吴人思之迎其丧葬于胥屏亭子孙遂家焉伯元生襄贲令盱眙生本州岛从事鸿(伯元生襄贲令盱眙生本州岛从事鸿按眙字当作盱)鸿生渤海太守建建生本州岛从事晔晔生御史中丞京非尹璜璜生弘农都尉文文生亲亲生颖川太守尚书令闳闳生桓桓生杨州别驾续续生褒褒生吴城门校尉纡纡生九江都尉太学博士骏骏生选选生尚书瑁瑁生颖颖生海隅令(海隅令校改隅作虞)濯濯生汉公汉公生冽冽生本郡从事元之元之生高平相员外散骑常侍英英生晋侍中太尉兴平康伯玩玩生五兵尚书侍中始始生秘书监侍中万载万载生宋东阳太守子真子真生齐南兖州剌史惠晓惠晓生梁太常卿倕倕生卫尉君凡二十八世冠冕不绝(冠冕不绝汲古本绝误纪)皆有才德名在史册自兴平康伯至秘书监父子兄弟五世内侍嘉祥积庆挺生夫人惟夫人其生也精修正洁入清净海其殁也通于神明有感斯应故能致朝廷报称之礼甚厚既以诏书刻于石将求老于文学之士为之记以传不朽搢绅耆老且请摭其槩于碑阴乃为之叙云戊甞闻朝请公元佑间以奉议郎知槀城雨暴滹沱河水盛漂泛林木室庐蔽川而下水及城门雉堞凛然将决老弱皇恐奔溃调急夫督水工雨且不止人无所施其力公乃朝服涉泞立于堤上鞠躬申祷水溢堤坏相去数尺吏民救止公坚立不动以笏叩头愿以身任责于是雨小止水波稍回河流遂复其所溃陷之地明日复为平陆如故使者方欲言诸朝会公秩满请罢遂已北方之人(北方之人校改北作此)至今能道其详惟公忧国爱民所至以诚心格物如此是可书也故附于左元符三年岁次庚辰秋八月乙未朔十日甲辰布衣林戊记】
　　天王堂
在子城西北隅虽一小庙盖古屋也建炎狄难盈城宫室悉为煨烬惟郡南觉报小寺以旁酋营幕所寓不及毁而此堂岿然独存郡人至今敬之
吴郡志卷第十三
吴郡范成大撰
　祠庙下
　　包山庙
在吴县西南一百里
　　土山卜将军庙
在昆山县顷于山下菜圃朱四家得断碑云唐卜府君墓府君讳真碑字虽漫漶多阙文尚可辨然无将军之号
　　三高祠
在吴江县垂虹桥南即王氏臞庵之雪滩也昔堂在垂虹南圮极偏仄干道三年县令赵伯 【赵伯汲古本误虚】 徙之雪滩三高者范蠡张翰陆龟蒙也此祠人境俱胜名闻天下 【祝镒三高记易称知几其神乎君子见几而作不俟终日须之则后矣是维成功之下不可以久居亡道之人不可与久处兵乱之世不可以苟仕知斯三者则知几矣迟之其殆危乎昔者越相范君既苦身勠力与勾践深谋踰二十年灭吴霸越用复会稽之耻谓大功之下难以久居暨还返国遽书谢王去之乘轻舟浮五湖(轻舟浮五湖文粹浮作泛)莫知其所终极而大夫种沉吟不时决卒用诛死厥后七百有余岁晋有张季鹰自吴入洛方时齐王专朝(齐王专朝文粹王下多冏字)怙已署君东曹掾君知其不终难与独处慨千里之羇官临秋风而长怀托兴菰鲈促驾告归无何冏败又后五百有余岁唐有陆鲁望当咸通干符世寇乱方殷隐身自放扁舟蓬席翛然笠泽甫里间时号江湖散人辟署无所从征命无所荅优游自终竟全乱世如三先生可谓知几君子哉虽地异时殊默语不同(默语不同文粹作语默又然其去自全文粹去上有决字)然其去自全咸遂其高媺均也吴江邑地濒带具区旧有长桥横绝江湖之闲修槛浮梁植立千柱电埏濎濙蜿如长虹巨浸浮空涵泳星日包山洞庭如在天外风帆岛树灭没烟际东西行者以为三吴游观之伟好事者又写鸱夷子皮之像配以江东步兵甫里先生立祠桥梁之上榜曰三高盖其平生所游居也贞风素烈尚凛然湖山可想闻而概见岁庚申秋七月初吉括苍祝镒与大梁人赵九龄置酒桥亭悲歌望远举觞酿江慷慨言曰去危即安夫人而愿之然皆反焉者何哉知几者鲜也虽并世同交如大夫种功非不多也顾常侍材非不周也鹿门子学非不掞也(非不掞也文粹掞作瞻)或死忧而辱何也居成功处亡道仕乱世黾勉畏去柰何乎识之卑也(奈何乎识之卑也文粹奈何乎三字作是何)知几远矣惟鸱夷子道大功宏百世师仰而张陆二子羸然山泽之臞像而配之几不伦矣岂不曰亟隐亟去身名俱全以是为同曰三高云者岂异称哉后之君子苟宠禄之是躭发机之祸忽忘不戒闻三高之风仰三高之像庶少警乎不然涉斯流也登斯梁也其无媿乎后将有悔乎其无悔乎始桥之置于庆历岁中建炎初载胡寇南牧并及祠宇火之无余后六年当绍兴癸丑岁今吴郡杨君同与今御史单父祝君师龙为邑尉盖因其废址寔剙而新之复立祠如故云谨记范成大三高祠记干道三年二月吴江县新作三高祠成三高者越上将军姓范氏是为鸱夷子皮晋大司马东曹掾姓张氏是为江东步兵唐赠右补阙姓陆氏是为甫里先生三君生不并世而鸱夷子皮又甞一用人之国功大名显而去之季鹰鲁望萧然臞儒使有为于当年其所成就固不可隃度要皆以得道见微脱屣天刑清风峻节相望于松江太湖之上故天下同高之而吴江之人独私得奉甞以夸于四方若曰此吾东家丘云尔邑大夫赵伯以故祠偪陋将改作乡老王份献其地雪滩乃筑堂其上告迁而奠焉且属石湖范成大为之辞噫不有君子其能国乎今乃自放寂寞之宾掉头而弗顾人又从而以为高此岂盛际之所愿哉后之人高三君之风而迹其所以去为世道计者可以惧矣至于豪杰之士或肆志乎轩冕宴安留连卒悔于后者亦将有感于斯堂而成大何足以述之然屈平既从彭咸而桂丛之赋犹招隐士疑若隐处林薄不死而仙况如三君蝉蜕溷浊得全于天者甞试倚楹而望水光浮天云日下上风颿烟蓬飘忽晦明意必往来其闲成大亦何足以见之姑效小山作歌三章以招焉遂从而歌之曰若有人兮扁舟抚湖海兮远游众芳媚兮高丘忽独君兮不可留长风积兮浪波白荡摇空明兮南极一色镜万里兮鞭鱼龙列星剡剡兮其下孤蓬(其下孤蓬文粹蓬作篷)眇顾怀兮斯路与凉月兮入沧浦战争蜗角兮昨梦一笑水云得意兮垂虹可以檥棹仙之人兮寿无期乐哉垂虹兮去复来载歌曰若有人兮横大江秋风起兮归故乡鸿冥飞兮白鸥舞吴波鳞鳞兮而在下嗟人胡为兮天地四方美无度兮吾之土脍修鲈兮雪霏登菰莼兮芼之水仙缤兮胥命君可望兮不可追俯倒景兮挥碧寥娭燕息兮江之皋菉苹堂兮庑杜若一杯之酒兮我为君酌又歌曰若有人兮北江之渚披云而睎兮颒烟雨(颒烟雨汲古本颒误顾又偭五鼎分汲古本偭误仙)菊莎兮杞束岁晼晚兮何以续君食偭五鼎兮腥腐羞三泉兮终古千秋风露兮归来故墟月明无人兮苍石与语牛宫洳兮生蒲荷潮西东兮下田一波访南泾兮邻曲山川良是兮丘垄多稼九畹兮今其刈聊舂容兮兹里是岁六月既望书遗邑人使习以侑祠伯请遂以为记程俱三高堂诗序蠡位越相禄万锺去之如涕唾则后世角毛铢之得冒坎擭而不省者可以少沮翰进退无必随时而保身则出处之意得托菰鲈以示好又何深哉龟蒙江湖一匹夫然于其不合视(视字汲古本作墨丁)埶位无加也其交如皮日休终见污于贼巢(终见污于贼巢汲古本污字缺)彼独挺然玉峙无一衅可指擿与夫攫金挟炭之夫盖万万矣夫左手据图籍右刃掠其吭虽冥惷不为也揣是而求之轻重得矣然世固有抱利权逐势位死不反顾为天下僇笑者几何人哉其于轻重(轻重下脱一字旧钞本作之)　思是又出冥憃者之下也然则是三子者祠而旌之固可以训(固可以训汲古本固字作墨丁又吴江下脱一字旧钞本作既)元符二年吴江　立三子者像明年三月甲子安于祠堂令(令下脱一字旧钞本作与又某谓俗奔竞久矣俗字汲古本作墨丁)　僚佐拜而奠之某谓俗奔竞久矣异得守道自重确乎不可拔足以风百里而驱天下者将矫浮俗而归之庶几清节之为贵无望之而未见(无望之而未见文粹无作岂)抑有之而未闻邪今居是邑仰三子之志意其知时而退不迷于出处之道盖君子之所悦闻也凡我同志其系之以诗李华鸱夷子皮赞龙蟠幽谷非时则伏蝉蜕高枝饮露而飞进如风行退若云归冥冥其几赫赫其归(赫赫其归校改归疑威又先生传之文粹传作得)于粤霸兴强吴荡夷功成不居先生传之苏轼书三贤画诗谁将射御教吴儿长笑申公为夏姬却遣姑苏有麋鹿更怜夫子得西施右范蠡浮世功劳食与眠季鹰真得水中仙不须更说知几早且为鲈鱼也自贒右张翰千首文章二顷田囊中未有一钱看却因养得能言鸭惊破王孙金弹丸右陆龟蒙】
　　焕灵庙
在常熟县破山唐咸通中所建龙堂也本朝政和二年赐今额五年加赐宣惠侯 【龙堂记礼山林川谷丘陵能生云为风雨见恠物皆曰神若然者龙亦能为风雨见恠物则其泽之在民厚矣神而祀之又宜矣常熟泽国也风雨恠物日作于民有在其地者苟祀之至被其利祀之不至民受其祸汝南周君为令之初年夏且旱(夏且旱文粹作亢旱)禜其神于破山之上果雨以应君曰受其赐徒禜以报不可也于是命工以土木介其象为室以荫之着之于典用洁其祀于是风雨时恠物止水旱不为厉连岁以穰其神之泽乎君之祀乎凡雩者春秋之道皆书之勤民之祀也君为其祠已乞文其事日休嘉其为志在民故从之咸通十三年二月十九日前摄岭南东道节度廵官试秘书省校书郎皮日休记新建焕灵宣惠侯庙记政和二年漕台以常熟龙祠祈祷感应之实闻于朝越明年制曰可宜赐焕灵庙为额邑人以爵号未崇无以昭神贶后二年县以状列于府府言于部剌史(府言于部剌史文粹部作郡)遂复保奏焉制曰可特封宣惠侯于是县大夫率佐官祗奉休命宣于祠下而邑之士女云集将退咸告丞鲁詹曰侯之庙宇君与县大夫谋之侯之封秩君与县大夫请之今堂宇将毕而纶诰适班(纶诰适班校改班作颁)盍记之以侈其事惟侯之祠旧在破山兴福之涧上父老相传其诞育之异肇自梁武之初我宋龙兴妙选守令为民师帅太平兴国中蒋侯文怿来宰是邑距天监几五百岁矣时积潦泛涨躬祷于侯不移晷云敛而霁岁则大获乃迎侯与圣母之像归于顶山寿圣之西偏是日白龙示见盘旋冢上彩云之瑞焜耀山间迄今又几一百有四十载矣邑人乃相与作庙于山腰龙池之上侯之先垄在焉经历若是之久始克成兹岂偶然哉佳城峩峩方沼滟滟峯峦迭秀回抱如翼长江浩荡沃野曼衍左则福岭狼岩右则虎丘昆玉遥岑寸碧列岫横翠云烟之祥疑在仙岛气象之伟实冠吴中观侯之初以神力迁葬而阴阳家流咸谓胜地今新庙奕奕实下瞰焉庸讵知其非侯之意哉政和五年十一月庚辰既望侯之告下十二月朔庙前后殿成若门墉廊庑盖将有待于来者焉政和五年十一月日文林郎知平江府常熟县丞鲁詹撰】
  　东岳庙
在常熟县福山镇 【重修岳庙记维我宋真宗皇帝东幸泰山告功于天大修封禅礼泰山之神显册褒嘉位号崇隆得非卫社稷福生灵运功烈于冥冥之际宜有所报称欤是故四方万里不以道涂为劳往奉祠事往往规模岱岳立为别庙多矣然未有盛于姑苏之福山也福山庙经始于至和之中垂六十年楼殿门廊并诸从舍巍然而轮奂江淮闽粤水浮陆行者各自其所有以效岁时来享之诚上祝天子万寿且以祈丰年以后保其家凡有求必祷焉率以类至号曰会社箫皷之音相属于道不知几千万人不及之乎太山则之福山焉福山临江海上岿焉蓊郁冈峦环回殆亦胜地父老云肇祀之日有幅画乘潮水至乃岳神像也居民得之钦事而加信焉山初号覆釜盖因其形似后易名福山庙据其上遂为远迩祈福之地岂偶然哉政和七年八月乙亥乡贡进士昆山魏邦哲记】
　　阳山灵济庙
在澄照寺傍白龙母庙也无碑碣可考有僧祖照者以父老相传述其事于壁云东晋隆安中山下居民缪氏家有女及笄出行风雨暴至天地陡暗避于今所谓龙塘之侧俄有一白衣老人语女曰氏族为谁居何所女荅姓缪指山之西曰我家舍于阳山三峯之下家有父母老人曰天色如此吾无所归欲假馆待旦而前可乎女曰当告父母老人强之再三遂首肯语竟遽失老人所在女归有姙父母恶之逐出丐食邻里明年三月十八日至今所谓龙冢之上产一肉块居民恠之惊弃水中焂焉块破化而为龙夭矫母前若有所告其母惊绝于地即有风雨雷电飞沙折木咫尺不辨人物之异既开霁但见白龙升腾而去众乃厚葬其母自后累降巫语始祠之于山巅而雨旸失候祈祷必应太平兴国间建庙于山南曹巷熙宁九年迁于澄照寺之东隅建炎间主僧觉明复一新之相传龙子分职潇湘每岁是日必归山间风雨凄冷人以为龙子诞日云过是山中方有春意其去也或变恠之状见于云间绍兴十九年六月某日犇云叆叇起于是山俄顷盲风骤雨大作龙自郡城过卷去女墙数百丈居人余氏家小亭吸入云中及有负贩者被吸复堕而无伤焉又云昔有白须老人至镇江江步买船自云后长沙来 【后长沙来校改后作从】 与船人钱十千先付五千余钱约至苏州阳山看亲处还登舟即令篙工悉睡日暮抵许市 【日暮抵许市许疑浒】 上岸去盖已三百六十里矣舟人至山下寻觅值风雨大作避于庙中于像前得钱五千方悟神龙之归乃以钱设僧供辞谢而去比岁祈龙母屡应大吏以闻绍兴二十九年四月诏赐灵济庙为额干道四年告下封显应夫人
　　灵济庙
在府东南旧五龙堂也淳熙十年秋大旱郡守耿秉即设厅作祈雨道场设行雨龙王位于东西序有蜥蝪见于香案果饤之上蜿蜒不去终日云合秉以杯珓祈之若有灵异已而大雨三日具以事闻诏赐灵济庙为额
　　甫里庙
甫里在长洲县东南五十里乡人祠陆龟蒙于此至今不废
　　黄姑庙
在昆山县东二十六里 【二十六里文粹二作三】 地名黄姑父老相传甞有牵牛织女星精降焉女以金篦划河河水涌溢今村西有百沸河乡人异之为立祠旧列牛女二像后人去牵牛独祠织女祷祈有应岁七夕乡人醵集庙下占事无毫厘差旧有庙记今亡之案荆楚岁时记牵牛谓之河鼓后人讹为黄姑然古乐府有云黄姑织女时相见李太白诗黄姑与织女相去不盈尺则指牵牛为黄姑李后主诗乃云迢迢牵牛星杳在河之阳粲粲黄姑女耿耿遥相望又以织女为黄姑事久愈讹矣
吴郡志卷第十四
吴郡范成大撰
　园亭
　　晋辟强园
自西晋以来传之池馆林泉之胜号吴中第一辟强姓顾氏晋唐人题咏甚多陆羽诗云辟强旧林园恠石纷相向陆龟蒙云吴之辟强园在昔胜槩敌皮日休云更葺园中景应为顾辟强本朝张伯玉云于公门馆辟强园放荡襟怀水石间今莫知遗迹所在考龟蒙之诗则在唐为任晦园亭今任园亦不可考矣
　　唐禇家林亭
松陵集倡和云在震泽之西皮日休诗云茂苑楼台低槛外太湖鱼鸟彻池中当在松江之傍也今吴中禇姓尚多亦有登进士科者
    任晦园池
晦甞为泾县尉归吴作圃为时所称皮日休云有深林曲沼危亭幽物陆龟蒙诗云吴之辟强园在昔胜槩敌不知佳景在尽付任君宅盖任晦得顾辟强旧园以为宅也 【皮日休任晦园亭任君恣高放斯道能寡合一宅闲林泉终身远嚣杂甞闻佐治穰散性多儑沓 (上王盍反{注王盍反文粹作五盍切}下音沓不着事皃)欻尔解其绶遗之如弃靸归来乡党内却与亲朋洽开溪未让丁列第方称甲入门约百步古木声霎霎广槛小山欹斜廊恠石夹白莲倚澜楯(白莲倚澜楯文粹澜作栏)翠鸟缘帘押地势似玉泻岩形若三峡猿眠但腽朒凫食时啑唼拨荇下文竿结藤萦桂樴 (结藤萦桂樴汲古本樴作檝)门留医树客壁倚栽花锸度岁止褐衣经旬唯白帢多君方闭户顾我能倒屧请题在茅栋留坐于石榻魂从清景逼衣任烟霞裛阶墀龟任上枕席鸥方狎沼似颇黎镜当中见鱼眨杯杓悉杉瘤盘筵尽荷叶闲斟不置罚闲弈无争劫闲日不整冠闲风无用箑以斯为思虑吾道宁疲薾衮衣竞繀粲(繀粲文粹作璀灿又鞺鞈文粹作鞺鞳)鼓吹争鞺鞈欲者解挤排诟者能詀讘权豪暂翻覆刑祸相填压此时一圭窦不肯饶阊阖有第可栖息有书可渔猎吾欲与任君终身以斯惬陆龟蒙吴之辟强园在昔胜槩敌前闻富修竹后说纷恠石风烟（目参）无主(风烟（目参）无主汲古本（目参）作惨)载祀将六百草色与行人谁能问遗迹不知清景在尽付任君宅却是五湖光偷来傍檐隟出门向城路车马声轥轹入门望亭隈水木气岑寂犨墙绕曲岸势似行无极十步一危梁乍疑当绝壁沈容澹而古(沈容澹而古沈当从汲古本作池)树意苍然僻鱼惊尾半红鸟下衣全碧斜来岛屿隐怳若潇湘隔雨静挂残丝烟消有余脉朅来佳公子摆落名利役虽得禄代耕颇爱巾随策秋笼支遁鹤夜榻戴颙客说史是为师(说史是为师汲古本是作足)谭禅差作伯君多鹿门思到此情便适偶荫桂堪帷纵吟苔可席顾余真任诞雅遂中心获但喜醉还醒岂知从亠从尚白甘闲在鸡口不贵封龙额即此自怡神何劳谢公屐】
　　沧浪亭
在郡学之南积水弥数十亩傍有小山高下曲折与水相萦带石林诗话以为钱氏时广陵王元璙池馆或云其近戚中吴军节度使孙承佑所作既积土为山因以潴水庆历间苏舜钦子美得之傍水作亭曰沧浪欧阳文忠公诗云清风明月本无价可惜只卖四万钱沧浪之名始着子美死屡易主后为章申公家所有广其故地为大阁又为堂山上亭北跨水有名洞山者章氏并得之既除地发其下皆嵌空大石人以为广陵王时所藏益以增累其隙两山相对遂为一时雄观建炎狄难归韩蕲王家 【苏舜钦沧浪亭记予以罪废无所归扁舟南游旅于吴中始僦舍以处时盛夏蒸燠土居皆褊狭不能出气思得高爽虚辟之地以舒所怀不可得也一日过郡学东顾草树郁然崇阜广水不类乎城中并水得微径于杂花修竹之间东趋数百步有弃地纵广函五六十寻三向皆水也杠之南其地益阔旁无民居左右皆林木相亏蔽访诸旧老云钱氏有国近戚孙承佑之池馆也坳隆胜贽(坳隆胜贽文粹贽作势)遗意尚存予爱而徘徊遂以钱四万得之从才从冓亭北碕号沧浪焉前竹后水水之阳又竹无穷极澄川翠干光影会合于四万之间尤与风月为相宜予时榜小舟幅巾以往至则洒然忘归觞而浩歌踞而仰笑野老不至鱼鸟共乐形骸既适则神不烦观听无邪则道以明返思向之汨汨荣辱之场日与锱铢利害相磨戞隔此真趣不亦鄙哉噫人固动物情横于内而性伏必外寓于物而后遣寓久则溺以为当然非胜是而易之则悲而不开唯仕官溺人为至深古之才哲君子有一失而至于死者多矣是未知所以自胜之道予既废而获斯境安于冲旷不与众驱因之复能见乎内外失得之源沃然有得笑闵万古尚未能忘其所寓自用是以为胜焉(自用是以为胜焉文粹是作记)舜钦沧浪诗一径抱幽山居然城市间高轩面曲水修竹慰愁颜迹与犲狼远心随鱼鸟闲吾甘老此境无暇事机关沧浪观鱼瑟瑟清波见戏鳞浮沉追逐巧相亲我嗟不及群鱼乐虚作人间半世人沧浪静吟独远虚亭步石矼静中情味世无双山蝉带响穿疏户野蔓盘青入破窻二子逢时犹死饿三闾遭逐便沉江我今饱食高眠外唯恨澄醪不蒲缸沧浪怀友沧浪独步亦无悰聊上危台四望中秋色入林红黯淡日光穿竹翠玲珑酒徒漂落风前燕诗社凋零霜后桐君又蹔来还径往醉吟谁复伴衰翁独步花枝低欹草色齐不可骑入步时宜(不可骑入步时宜文粹时作自)时时携酒只独往醉倒唯有春风知又初晴游夜雨连明春水生娇云浓澹弄微晴帘虚日薄花竹静时有乳鸠相对鸣欧阳修子美寄我沧浪吟邀我共赋沧浪篇沧浪有景不可到使我东望心悠然荒湾野水气象古高林翠阜相回环新篁抽笋添夏景老枿乱发争春妍水禽闲暇事高格山鸟日夕相啾喧不知此地几兴废仰视乔木皆苍烟堪嗟人迹到不远虽有来路曾无缘穷奇极恠谁似子搜索幽隐探神仙初寻一径入蒙密豁见异境无穷边风高月白最宜夜一片莹净铺琼田清光不辨水与月但见空碧涵漪涟清风明月本无价可惜秪卖四万钱又疑此境天乞与壮士憔悴天应怜鸱夷古亦有独往江湖波涛渺飜天崎岖世路欲脱去反以身试蛟龙渊岂如扁舟任飘兀红蕖绿浪摇醉眠丈夫身在岂长弃新诗美酒聊穷年虽然不许俗客到莫惜佳句人间传胡宿窜逐本无罪羁穷向此忘野烟含怅望落日满沧浪乱草荒来绿幽兰死亦香楚魂招不得秋色似潇湘胡珵昔闻沧浪亭未濯沧浪水先贤眇遗迹壮观一何侈飞桥跨木末巨浸折胡垒糟床行万壅缭墙周数里废兴固在天庶用观物理缅怀嘉佑世周道平如砥相君贤相君子美东南美如何一网尽祸岂在故纸青蝇变白黑作俑兹焉始所存醉翁文垂耀信百世无忘角弓咏嘉树犹仰止同来二三子感叹咸坐起缥瓷釂新汲毁誉均一洗忽逢醒狂翁一别垂二纪隽哉老益壮论事方切齿我欲裂绛幔推着明光里安得上天风吹落君王耳梅尧臣寄题沧浪亭闻买沧浪水遂作沧浪人置亭沧浪上日与沧浪亲宜曰沧浪叟老向沧浪滨沧浪何处是洞庭相与邻竹树种已合鱼蠏时可缗春羹芼白菘夏鼎烹紫莼黄柑摘霜晚香稻炊玉新行吟招隐诗懒戴醉中巾忧患两都忘还往谁与频昨得滁阳书语彼事颇真曩子初去国我勉勿迷津四方不可之中土百物淳今子居所乐岂不远埃尘被发异太伯结客非春申莫与吴俗尚吴俗多文身蛟龙剌两股未变此遗民读书本为道不计贱与贫当须化闾里庶使礼义臻刘敬观沧浪亭石感而有作苏君在朝人不知苏君既没人悲之流风遗书见称道高文大句争提撕壁间草隶亦不置剥苔堆立无弃遗(剥苔堆立无弃遗文粹立作土)乃知死不与人共利害而后不为时所疑沧浪亭空卉木老古石苍苍颜色好无胫犹能千里来致身忽在都门道帝都王侯好事多相看自悔取不早君不见吴兴长史春襕衫闭门抱恨长枯槁】
    南园
吴越广陵王元璙之旧圃也老木皆合抱流水奇石参错其间王禹偁为长洲令常携客醉饮有诗曰天子优贤是有唐镜湖恩赐贺知章他年我若功成后乞与南园作醉乡大观末蔡京罢相欲东还诏以园赐之京有诗云八年帷幄竟何为更赐南园宠退归堪笑当时王学士功名未有便吟诗禹偁诗石尚存续经云旧有三阁八亭二台龟首旋螺之类岁久摧圯至元丰中 【至元丰中四字汲古本作墨丁】 犹有流杯四照百花乐堂惹云风月等处每春纵士女游观 【每春纵士女游观文粹春下有时字】 兵火之后皆不复有今园属张循王家 【罗隐南园搏击路终迷南山且灌畦敢言逃俗态自是托幽栖叶长春菘阔科圆早薤齐雨沾虚槛冷云压远山低竹好还成径桃夭亦有蹊小窻飞野马闲瓮养酰鸡水石心逾(水石心逾下脱二字汲古本作水石水逾远霄霄分已睽文粹远作合霄霄作云霄按文粹是)□□霄分已暌病怜王猛畚愚笑隗嚣泥泽国潮平岸江村柳覆堤到头乘兴是谁手好持携苏舜钦西施台下见名园百草千花特地繁欲问吴王当日事后来桃李若为言梅挚长洲茂苑足珍材剩买前山活翠栽客土不疏承帝力几多臣节共安来○长洲茂苑占幽奇岩榭珍台入翠微园李露浓三色秀径桃烟暖一香飞月临夕树乌频遶风揭珠帘燕未归弭盖暂欢成结恋斜阳凭槛独依依胡宿与周元明游南园一遍芳菲欲满林回塘过雨晓来深红妆珠佩交花影白马春衫度柳阴向老追攀多强意随时风物但惊心眼前百事输年少犹解因君放浪吟□□□(墨丁汲古本作周元明)熳烂花时锦绣张无端下马系垂杨山亭水阁笙歌地合与行人作醉乡程俱王子池台迹已荒年来华(犯御名) 压高冈长林不碍千山月老干犹含九夏霜便觉平泉冠东洛还依绿水记南塘蜗庐却喜通幽径岸帻时来一啸长】
    东庄 【九国志谓之东墅】 
与南园皆广陵王元璙帅吴时其子文奉为衙内指挥使时所创营之三十年间极园池之赏奇卉异木及其身见皆成合抱又累土为山亦成岩谷晚年经度不已每燕集其间任客所适文奉跨白骡披鹤敝毛缓步花径或泛舟池中容与往来闻客笑语就之而饮盖好事如此 【九国志吴越备史】
　　鲈乡亭
在吴江始陈文惠公尧佐题松陵诗有秋风斜日鲈鱼乡之句屯田郎中林肇为令乃作亭江上以鲈乡名之陈瓘莹中主县簿甞赋诗 【陈瓘鲈乡亭中郎台榭据江乡雅称诗翁赋卒章莼菜鲈鱼好时节秋风斜日旧烟光一杯有味功名小万事无心岁月长安得便抛尘网去钓舟闲倚画栏傍】
　　如归亭
在吴江张先子野撤而新之蔡襄君谟题壁云苏州吴江之濒有亭曰如归者隘坏不可居康定元年知县事秘书丞张先始为大之云
　　七桧堂
在天庆观之东叶参少卿甞守吴既谢事因居焉作此堂以佚老见其子清臣至大官余见人物条 【范仲淹诗退也天之道东南事了人风波抛旧路花月伴闲身湖外扁舟远门中驷马新心从今日泰家似昔时贫见子登西掖携孙过北邻白云高阁(从日从署)绿水后池春樽酒呼前辈炉香扣上真只应阴德在八十富精神】
　　小隐堂秀野亭
在城北蒋堂甞有过叶道卿侍读小园诗云秀野亭连小隐堂红渠绿莜媚沧浪卞山居士 【道卿自号也】 无归意却借吴侬作醉乡 【苏人多游饮于此园】
　　隐圃
在灵芝坊枢密直学士蒋堂之居堂两守吴谢事因家焉自号遂翁圃中有岩扃水月庵烟萝亭风篁亭香严峯古井贪山等堂甞自赋隐圃十二咏结庵池上名水月宅南小溪上结宇十余柱名溪馆又筑南湖台于水中皆有诗 【隐圃雅得菟裘地清宜隐者心绿葵才有甲青桂渐成阴独曳山屐往无劳俗驾寻湛然常寂处水月一庵深溪馆年来纳组去林下得身还泚泚清流处童童碧树间渊鱼乐且静庭鹤寿而闲粗有淮安趣谁同赋小山○野意本自遂兹溪称独醒云萝环静室水石照疏棂杀竹编书古纫兰作佩馨王通昔不偶时亦坐汾亭南湖台危台竹树间湖水伴深闲清浅采香径方圆明月湾放鱼随物性载石作家山自喜归休早全胜贺老还(贺老归鉴湖已八十六矣)○峣榭水中央兹为隐遯乡小园香寂寂一泒晓泱泱烟草碧弥岸霜桃红压墙(新植桃一百本)鸱夷傥居此必未入沧浪(必未入沧浪文粹必未作未必)○水次揭危亭烟堤四面平土芦延宿鹭种柳待啼莺雪霁清流涨风来夜艇横(风来夜艇横文粹夜作野又轻微莫临暨文粹暨作顾)轻微莫临暨吾老懒逢迎】
  　中隐堂
在大酒巷都官员外郎分司南京龚宗元所居取乐天诗大隐住朝市小隐入丘樊不如作中隐隐在留司间乃作中隐堂与屯田员外郎程适太子中允陈之奇游从极文酒之乐皆耆德硕儒挂冠而归者吴人谓之三老
　　乐圃
朱长文伯原所居在雍熙寺之西号乐圃坊圃中有高冈清池乔松寿桧此地钱氏时号金谷朱父光禄始得之伯原营以为圃名德所寓邦人珍之因号其巷曰乐圃坊朱自有记 【乐圃记大丈夫用于世则尧吾君虞吾民其膏泽流乎天下及乎后裔与夔契并其名与周召偶其功苟不用于世则或渔或筑或农或圃劳乃形逸乃心友沮溺肩绮季追严郑蹑陶白穷通虽殊其乐一也故不以轩冕肆其欲不以山林丧其节孔子曰乐天知命故不忧又称颜子在陋巷不改其乐可谓至德也已余甞以乐名圃其谓是乎始钱氏时广陵王元璙者实守姑苏好治林圃其诸徇其所好(其诸徇其所好文粹诸下有子字)各因隙地而营之为台为沼今城中遗址颇有存者吾圃亦其一也钱氏去国圃为民居更数姓矣庆历中余家祖母吴夫人始构得之先大父与叔父或游焉或学焉每良辰美景则奉板舆以观于此厥后稍广西壖以益其地凡广轮逾叁拾亩予甞请营之以为先大父归老之地熙寍之末新筑外垣尽覆之瓦方将结宇而亲年不待既孤而归于是遂卜居焉月葺岁增今更数载虽敝屋无华荒庭不甃而景趣质野若在岩谷此可尚也圃中有堂三楹堂家有庑(堂家有庑文粹家作旁)所以宅亲党也堂之南又为堂三楹命之曰邃经所以讲论六艺也邃经之东又有米廪所以容岁储也有鹤室所以畜鹤也有蒙斋所以教童蒙也邃经之西北隅有高岗命之曰见山冈上有琴台琴台之西隅有咏斋此予甞拊琴赋诗于此所以名云见山冈下有池水入于坤(水入于坤文粹坤字下朱笔增一离字)跨流为门水由门萦纡曲引至于冈侧东为溪薄于巽隅池中有亭曰墨池余甞集百氏妙迹于此而展玩也池岸有亭曰笔溪其清可以濯笔溪傍有钓渚其静可以垂纶也钓渚与邃经堂相直焉有三桥度溪而南出者谓之招隐绝池至于墨池亭者谓之幽兴循冈北走度水至于西圃者谓之西磵西圃有草堂草堂之后有华严庵草堂西南有土而高者谓之西丘其木则松桧梧栢黄杨冬青椅桐柽柳之类柯叶相蟠与风飘扬高或参云大或合抱或直如绳或曲如接或蔓如附或偃如傲或参如鼎足或并如钗股或圆如盖或深如幄或如蜕虬卧或如惊蛇走名不可以尽记状不可以殚书也虽雪霜之所摧压飙霆之所击撼槎牙摧折而气象未衰(气象未衰文粹未作不)其花卉则春繁秋孤冬晔夏倩珍藤幽蘤高下相映兰菊猗猗兼葭苍苍碧藓覆岸慈筠列砌药录所收雅记所名得之不为不多桑柘可蚕麻纻可缉时果分蹊嘉蔬满畦摽梅沉李剥瓜断壶以娱宾友以约亲属此其所有也予于此圃朝则诵牺文之易孔氏之春秋索书之精微(索书之精微汲古本索下多诗字)明礼乐之度数夕则泛览群史历观百氏考古人是非正前史得失当其暇也曳杖逍遥陟高临深飞翰不惊皓鹤前引揭厉于浅流踌躇于平皋种木灌园寒耕暑耘虽三事之位万锺之禄不足以易吾乐也然余观羣动无一物非空者安用拘于此以自赘耶异日子春之疾瘳尚平之累遣将扁舟桴海(扁舟桴海文粹桴作湖)浮游山岳莫知其所终极虽然此圃者吾先光禄之所遗吾致力于此者久矣岂能忘情哉凡吾众弟若子若孙尚克守之(尚克守之文粹尚作世)毋颓尔居毋伐尔林学于斯食于斯是亦足以为乐矣予岂能独乐哉昔戴颙寓居鲁望归隐遗迹迄今犹存千载之后吴人犹当指此相告曰此朱氏之故园也元丰三年十二月朔吴郡朱伯原记】
　　红梅阁
在小市桥天圣中殿中丞吴感所居吴有姬曰红梅因以名阁又作折红梅词传于一时蒋堂亦有吴殿丞新葺两圃诗有深鏁烟光在楼阁旋移春色入门墙之句吴死阁为林少卿家所得
　　三瑞堂
在阊门之西枫桥孝子姚淳所居家世业儒以孝称苏文忠公往来必访之甞为赋三瑞堂诗姚氏致香为献公不受以书抵虎丘通长老云姚君笃善好事其意极可嘉然不须以物见遗惠香八十罐却托还之已领其厚意实为它相识所惠皆不留故也 【苏轼诗君不见董召南隐居行义孝且慈天公亦恐无人知故令鸡狗相哺儿又令韩老为作诗尔来三百年名与淮水东南驰此人世不乏此事亦时有枫桥三瑞皆目见天意宛在虞鳏后惟有此诗非昔人君更往求无价手】
　　五柳堂
胡稷言所居在临顿里陆龟蒙之旧址也
　　如村
胡峄所居峄父稷言作五柳堂至峄又取老杜宅舍如荒村之句名其居曰如村
　　范家园
在雍熙寺后范周无外所居
　　逸野堂
在昆山老儒王僖所居僖累试不利以读书自娱教其侄孙葆为名儒至今此堂为邑人所称
　　醉眠亭
在松江李无晦所居李本湖人徙居松江高尚不仕以诗酒自娱治园亭号醉眠
　　漫庄
在毗村处士顾禧所居禧弃官高隐读书以老乡人贵重之后其居有名 【章宪何许明人眼松间见古堂泉声到棐几山影覆绳床爱酒陶元亮听蛙孔德璋纷纷战蛮触丘壑信难忘】
　　蜗庐
在城北中书舍人程俱致道所居俱政和间自监舒州茶场上书论时政不合来家于吴葺小屋号蜗庐中有常寂光室胜义斋甞赋迁居蜗庐诗及蜗庐后隙地种植竹菊凤仙鸡冠红苋芭蕉水青等七咏 【迁居蜗庐有舍仅容膝有门不容车寰中孰非寄是岂真吾庐不作大耳儿闭关种园蔬茅薝接环堵无地可灌锄不作下榻翁一室谢扫除平生四海志投老河鱼枯愿从素心人不减南村居萧然冰炭外傲睨万物初坐视蛮触战兼忘糟粕书聊呼赤松子伴我龟肠虚又葺蜗庐吴下四海无庐着此翁故营松竹尽囊空明知计出柏马下正拟身全木鴈中东郭易成生草舍南村先怯卷茅风向来豪气今如此敢与元龙较长雄】
　　复轩
在吴县之黄村处士章宪自作记谓葺先人之庐治东庑之轩以贮经史百氏之书名之曰复以警其学其后圃又有清旷堂咏归清閟遐观三亭以慕古尚贤各有诗 【复轩记其歌云洞视兮八荒了无物兮往无旁往古来今兮无际起复代谢兮(起复代谢兮文粹作代复起谢兮)不失吾常复乎复乎吾所寓兮广莫之野而无何有之乡清旷堂吾慕仲公理卜居乐清旷兹焉惬吾愿名堂以自况我无适俗韵且乏食肉相何许寄吾生栖迟翳穷巷境幽有经行心远无得丧从容大化中信是羲皇上咏归亭吾慕曾夫子舍瑟言所志所志则非邦独契圣者意莫春春服成从我才一二风乎林岫间所乐有余味邈矣千载上神交得冥契当知结驷非不易穷阎是清閟(阴文清閟文粹作清闷亭)吾慕韩昌黎文章妙百世体物语尤工赋竹夸清閟唯我独好之则亦有深意虚中可受道贯时无险易复若魏文贞直节而妩媚伊余清閟中赏玩有遗味(赏玩有遗味文粹遗作余)遐观亭吾慕陶靖节处约而平宽涉园自成趣矫首复遐观我亦散游目俛仰天地间云烟自舒卷湖岭相回环(湖岭相回环文粹岭作海)永与形役谢岂有俗虑干想象斜川游千载乃相关】
    臞庵
在松江之滨邑人王份有超俗趣营此以居围江湖以入圃故多柳塘花屿景物秀野名闻四方一时名胜喜游之皆为题诗圃中有与闲平远种德及山堂四堂烟雨观横秋阁凌风台郁峩城钓雪滩琉璃沼臞翁涧竹厅龟巢云关缬林枫林等处而浮天阁为第一緫谓之臞庵份字文孺以特恩补官甞为大冶令归休老焉题诗甚多不可悉录录其尤着于此俾其家世保焉 【徐作开庵(徐作开庵文粹无作字)梨苋幽人室丘园隐者居一原青障合万木绿阴疏手把归田赋腰悬种树书桑麻连畛秀网罟入溪渔蒙与义一岛风烟水四围轩亭窈窕更幽奇眼中泉石论溪买行处壸觞逐境移勌马虺隤前日路寒松偃蹇旧年枝自嗟老去殊痴绝一月春愁废作诗吕本中伊洛富山水家有五亩园花竹遶瀍涧不让桃花源清时足真赏户门开层轩(户门开层轩文粹户作启)一朝胡尘暗故家希复存莽苍走万里始及吴市门庵庐据形胜冰壸贮乾坤亭榭着仍稳不见斧凿痕主人更超迈云梦八九吞植杖邀我坐笑语清而温坐令车马客稍识山林尊十年老朝市渐见两目昏求田与问舍姑置不复论但愿从我公不使世谛浑苏庠王郎臞庵摩诘诗烟花绕舍江绕篱石渠东观了无梦笔床茶灶行相期古人已往不可作甫里顾有今天随东邻蟹舍肯着我(东邻蟹舍肯着我文粹蟹作西)请办蓑笠悬牛衣浮天阁臞庵主人天与闲回栏飞阁临沧湾晴波渺渺鴈行落坐见万顷穿云还百年有底付鸟翼未暇着脚鸳鸾间径须呼酒浇磈磊莫遣瞑色霾烟鬟○玉蟾飞入水晶宫万顷琉璃碎晚风诗就云归不知处断山零落有无中○秋落空江动碧虚黄芦洲渚(黄芦洲渚文粹黄作荻)鴈飞初我来欲访鸱夷子为挂西风十幅蒲平远堂柳外西风六幅蒲野塘睡鸭对舂锄如何唤得王摩诘画作江南烟雨图○寒芦淅淅催秋晚浦雨溟溟忆去年它日未埋黄土陌为君重赋补亡篇草堂笛卧松江明月蓑披笠泽归云若道青霄快活王侯何事如君王铚全家高隐白云关事不萦怀梦亦闲款乃交撑渔市散隔江城郭是人间向子諲仙翁五十鬓犹青高卧柴门昼亦扄茅舍已忘锺鼎梦蒲轮休过薜萝亭阴森门巷先生柳寂寞江天处士星晚岁田家农事了闲抄寗戚相牛经沈与求地控三州界池开十丈莲桑麻无杜曲松菊有斜川别浦归帆远他山晚照妍江湖春水阔幽兴白鸥前程子山待月凝云(待月凝云下空一字汲古本作关文粹作馆)□垂竿钓雪滩虚窻摇冷翠杰阁耸高寒笼养千龄鹤炉烧九转丹不须论许事心目自清安○壁上烟萝子窻前鸿素书短篱开窈窕嫩竹转扶疏世事霜前叶声名涧底樗(声名涧底樗文粹樗作蒲)柴桑陶靖节日暮荷归锄何偁多羡王居士心闲事事幽山从天末见江近枕边流春圃千葩秀霜林百果收更能穷物理濠上看鱼游○地占松江胜为园不种瓜幽深清磬响高下石栏斜花密蜂随蝶林深雀啅蛇胜如摩诘画不是季鹰家○柳外长虹卧江边小市圆水摇千嶂影窻纳五湖天隔岸谁家圃开帆何处舡非关台榭好此地最堪怜○霜落川原淡风高木叶丹云垂千顷白月堕一江寒礼佛因成塔焚香旋筑坛竹声过小院杂佩响珊珊○沙暖鸳鸯困江寒翡翠愁红莲秋的历短棹晚夷犹处世长无累端居百不忧时时明月下横笛倒骑牛僧道举竹里蓬茅掩束扉主人诗瘦带宽围种成苜蓿先生饭制就芙蓉隐者衣柳絮春江鱼婢至荻花秋渚鴈奴归小溪短艇能容我先向溪隈筑钓矶○溪南溪北绕清漪舍后舍前围短篱九九筭来成底梦休休归去复何疑添丁见客走赊酒阿买能书供赋诗丘壑政非公子事绮纨当预少年知李弥正和槐镒韵劳车发危坂勌艘失飞湍滔滔褦襶子疾走殊未阑鹤仙摆名宦(鹤仙摆名宦文粹作瞿仙罢名宦)结庐松江干笑拍萍风浮瞬视草露溥图川不愧辋序谷寍先盘门岂俗驾拒室无哀筝弹桉行松菊间澹然有余欢莲巢众香聚浮天百忧宽秋光敛洲渚暮翠笼峰峦我来挟良朋道故盟未寒练颜仰孤标(练颜仰孤标文粹练作缅)耐久同苍官终当役薪水刀圭却衰残陈棪季鹰雅志本江湖胡为入洛诚计疏一杯莼羹入归梦岁晚仅饱松江鲈何如王郎十亩宅一生江头枕江碧西风落日弄烟波却笑陶朱计然策我来访君春已深江花江柳飜绿阴相携三径拾瑶草为问客来何苦心固知此事君计得我被微官苦相逼劝君谨勿语弹冠便恐纷纷北山檄沈括清江绕槛白鸥飞坐看潮痕上钓矶松菊未荒元亮径芰荷先制屈平衣窻前枫叶晓初落亭下鲈鱼秋正肥安得从君理蓑笠棹歌相趁入烟霏】
　　乐庵
在昆山县东六里圆明村侍御史李衡彦平归老所居衡本江都人避地居昆山志气卓荦不羣学问通性理登第后治县有声召对累迁枢密院检详诸房文字出典大藩俄引年而归作此庵以经史图画自娱岁余落致仕以侍御史同知贡举复告老年几八十起居不衰时过诸子于邑中已复还庵清修绝俗给事惟一苍头俄旬余不食谢去医药手书数十纸徧别亲旧勑其子不得随俗作佛事书讫掩户萧然而化其家刻其遗书緫一大轴士大夫宗敬之
　　范文正公义宅
在雍熙寺后 【钱公辅譔范文正公义田记范文正公苏人也平生好施与择其亲而贫疏而贤者咸施之方贵显时于其里中买负郭常稔之田千亩号曰义田以养济群族族之人日有食岁有衣嫁娶凶葬皆有赡择族之长而贤者一人主其计而时其出纳焉日食人米一升岁衣人一缣嫁女者钱五十千娶妇者二十千再嫁者三十千再娶者十五千葬者以再嫁之数葬幼者十千族之聚者九十口岁入粳稻八百斛以其所入给其所聚沛然有余而无穷仕而家居俟代者预焉仕而之官者罢其给此其大较也初公之未贵显也甞有志于是矣而力未之逮者二十年既而为西帅以至于参大政于是始有禄赐之入而终其志公既殁后世子孙至今修其业承其志如公存也公虽位充禄重而贫终其身殁之日身无以为敛子无以为丧唯以施贤活族之仁遗其子而已昔晏平仲弊车羸马以朝陈从木从亘子觞之曰君位之上卿禄之百万而弊车羸马是隐君之赐也晏子曰自臣之贵父之族无不乘车者母之族无不足于衣食者妻之族无冻馁者齐国之士待臣而举火者三百余家如此为隐君之赐乎彰君之赐乎于是齐侯以晏子之觞而觞从木从亘子予甞爱晏子好仁齐侯知贤而从木从亘子服义也又爱晏子之仁有等级而言有次序也先父族次母族次妻族而后及其疏远之贤孟子曰亲亲而仁民仁民而爱物晏子为近之今观文正公之义其与晏子比肩矣然晏子之仁止于生前而公之义垂于身后其规模远举又疑其过之嗟乎世之人都三公位享万锺禄其邸第之雄舆马之盛声色之侈妻孥之富止乎一己而族之人不得其门而入者岂少哉况于施贤乎其下为卿为大夫为士而廪稍之充奉养之厚足乎一己而族之人操瓢为沟中瘠者又岂少哉况于赒人乎是皆文正公之罪人也公之忠义满朝廷事业满边陲功名蒲天下后必有良史书之者予可无书也独书其义田以警于世云义宅记吴门范氏自唐柱国丽水府君居于灵芝坊今在雍熙佛寺之后五世孙文正公少长北地皇佑中守杭始至故乡访求宗族买田千亩作义庄以赡之宅有二松名堂以岁寒阁曰松风因广其居以为义宅聚族其中义庄之收亦在焉中更兵毁族党星散故基榛芜编民豪据为居宇为场圃僦直无几甚失初意粟无所储寓于天平山坟寺倍有往来给散之劳寻复圯废改寘城中及寄他舍病此久矣自公长子监簿而下又五世而至良器一日谓二弟曰先君奉议念此有年赍志而殁吾侪当有以振起之慨然自任思图其新于是历告民居(历告民居汲古本作居民)尽除僦直约期而遣之不服者诉于郡于监司以至上达台省提刑临川何公异太守四明郑公若容咸义此举力为主张由是悉得故地周一千四百八十丈首捐私帑缭以垣墙创建一堂仍扁岁寒以祠文正结屋十楹以处贫族就立新仓寖复旧观庀役于庆元二年之季夏中秋告成不愆于素观者无不叹息亲掌出纳一年以为后式选族子之廉谨者二人继之详具要束以补旧规揭于堂上田籍之传远者俱刻之石以为永久之计介弟之柔续世科于百二十有四载之后尤勇于义既力赞其兄谋之属钥为记始末(为记始末汲古本末误未)钥不佞先祖少师收恤宗族有意于此而岁不与伯父杨州始为之虽不及文正公之盛而寒宗之贫者赖以自给亦四十余年于兹先工部欲附益之清贫终身犹未果也见范氏家法为之媿叹是举也衍文正公累世之遗泽伸先奉议九原之余恨又以绵范氏无穷之休岂不伟哉呜呼文正公奋身孤藐未甞赖宗人毫发之力既达则阖族受解衣推食之恩天佑范氏三子鼎贵皆以宏才高谊上继父风后人得维持凭借以保其家良器一布衣而决意兴起不惟义宅载新义庄亦复整饬剔蠹省费又为数世之利用心如此后其兴乎呜呼文正初立规矩止具给予之目仅设预先支请之禁不数年忠宣公已虑其废坏故治平奏请　圣旨违犯义庄规矩之人许令官司受理又与右丞侍郎自熙宁以至政和随事立规关防益密今之规约又加密矣一门同姓为此义事其难如此况天下之大思所以为亿万世之计者(思所以为亿万世之计者汲古本思误恩)又可忽乎呜呼衣冠之族不免饥寒者其众愿如范氏之宗派而不可得今坐享饱暖者几人若人人如良器用心更相扶持以永其传则善矣若曰是我所当得者而不思所自来甚者反为蠹于其间则文正诸公实临之其闻于有司曰公元者盖今之族长云三年立秋显谟阁直学士太中大夫提举江州太平兴国宫奉化县开国男食邑三百户楼钥记并书】
吴郡志卷第十五
吴郡范成大撰
　山
　　姑苏山
一名姑胥一名姑余连横山之北古台在其上
　　灵岩山
即古石皷山又名砚石山董监吴地记案郡国志曰吴山离宫 【吴山离宫校改山作王按王字是】 在石皷山越王献西施于此山山有石马望之如人骑南有石皷鸣即兵起亦名砚石山又有琴台在其上越绝书云吴人于砚石山作馆娃宫刘逵注吴都赋引杨雄方言云吴有馆娃宫吴人呼美女为娃故三都赋云幸于馆娃之宫张女乐而娱羣臣今吴县有馆娃乡又云砚石山有石城去姑苏山十里阖闾养越美人于此上有两湖湖中有莼充贡按此即今灵岩山以上皆董监所记今按吴越春秋吴地记等书云阖闾城西有山号砚石山高三百六十丈去人烟三里在吴县西三十里上有吴馆娃宫琴台响屧廊山上有西施洞砚池翫月池山顶之池有葵莼夏能去热秋则去寒吴中每年暴干供进其池至旱不竭葵莼今不复采琴台下有大偃松身卧于地两头崛起交荫如盖不见根之所自出吴人以为奇赏比年雷震一枝已瘁山下平瞰太湖及洞庭两山滴翠丛碧在白银世界中亦宇内绝景山前十里有采香径斜横如卧箭云梁天监中始置秀峯寺今为显亲崇报禅院余在寺门
　　天平山
在吴县西二十里此山在吴中冣为（山酉）崒高耸一峯端正特立续图经以为吴镇不诬也山皆奇石卓笔峯为冣山半白云泉亦为吴中第一水比年有寺僧师寿搜采岩峦别立数亭皆奇峭又于白云之上石壁中得一泉如线尤清冽云 【苏舜钦吴会括众山戢戢不可数其间号天平突兀为之主杰然镇西南羣岭争拱辅君知造物意(注君知造物意汲古本作吾知又必以屏大府旧钞本大作天)必以屏大府清溪至峰前仰视势飞舞伟石如长人肃立欲言路(肃立欲言路旧钞本路作语又烂漫松竹古汲古本竹作石)扪萝绿险磴烂漫松竹古中腰有危亭前对翠壁举石窦落玉泉泠泠四时雨源生白云间颜色若纷乳旱年或播洒润可足九土柰何但澄彻未为应龙取予方弃尘中岩壑素自许盘(从木从亘)择胜处至此快心膂养内聊自(养内聊自许文粹内作素)清终胜甘于虎范师道万物天地间或有奇胜迹见赏能几人(见赏能几人文粹见作鉴)不止今与昔吴门多好山天平为峻极旦暮常白云表里皆珍石烟岚十里光松桂四时色我因一纵游烦襟为开释感古怀君子飜然长太息乐天赏云泉诗章何历历垂今数百年继者漠然寂间遇希文来双旌守乡国行春三让原吟哦尽所得子美天与才寻幽多采摭赋百五十言(赋百五十言旧钞本作赋诗五千言)平地黄金掷三贤固有名山亦资辉赫比去还几年不逢好事客杨备久厌城居适野情(久厌城居适野情文粹城居作尘居)搘筇蹑屐傍山行人间多少崄巇路纵是天平还不平】
　　香山
胥口相直吴王种香于此山遣美人采香焉傍有山溪名采香径事具古迹门
　　胥山
在太湖之口吴王杀子胥于江吴人立祠江上因名胥山详具辨证门
　　穹窿山
吴中山冣高深处赤松子取赤石脂于此神仙传赤松子秦穆公鱼吏也食桂实石脂绝谷后去吴山升仙去吴都赋云赤松蝉蜕而附丽此有寺名福臻 【杨备穹窿山吴郡名山第一山翠微心在碧霄间林泉潇洒烟岚秀直拟结庐终老闲】
　　华山
在吴县西六十三里老子枕中记云吴西界有华山可以度难父老云山顶北有池上生千叶莲华服之羽化 【服之羽化文粹作服之可以羽化】 因曰华山长林森天荒楚蔽日舆地志云山上有石鼓晋隆安中鸣乃有孙恩之乱比年有土人张氏买此山以葬 【买此山以葬文粹葬下有亲字】 开凿岩石甚奇胜山半有大壑曰天池冣佳处也 【华山精舍记(注华山精舍记文粹无记字又鉴光汲古本作镜光按宋讳避敬作鉴或言范公时镜字可不避此承旧本耳)杨备诗嵓屏晚树噪寒鸦岚翠楼台释子家池面鉴光功德水金波影里石莲花】
　　洞庭包山
即洞庭山也传记所载多与洞庭相杂吴地记云在县西一百三十里中有洞庭深远世莫能测吴王使灵威丈人入洞穴十七日不能尽因得禹书郡国志洞庭山有宫五门东通林屋西达峨眉南接罗浮北连岱岳东有石楼楼下两石 【楼下两石文粹作楼下有两石】 扣之清越所谓神钲昔有青童乘独飙飞轮之车尚传至此其迹上有天帝坛山山有金牛穴吴孙权令人掘金金化为牛走上山其迹存焉吴王阖闾作水精宫于此尤极水府之珍恠（从亠从）中记云 【玄中记云云至通琅琊东武一段文粹无】 吴国西有具区泽中包山有洞庭入地下潜行通琅邪东武淮南子云断修蛇于洞庭左传云哀公元年夫差败越于夫椒今太湖东别有夫椒山下有大洞天宫潜通五岳又云包山上旧无三班谓蛇虎雉侯景乱后乃有虎蛇五符云林屋山一名包山在太湖中下有洞潜通五岳 【潜通五岳汲古本误天岳】 号天后别宫夏禹治水平后藏五符于此吴王阖闾使灵威丈人入山所得是也真诰云包山下有石室银房围百里又有白芝隐泉其水紫色从亠从中记云吴国西有具区中有包山洞庭地下潜通琅邪东武山山穴道一名椒山哀公九年吴败越夫差于夫椒 【吴败越夫差于夫椒汲古本作越败吴夫差于夫椒文粹作吴夫差败越于夫椒当以文粹为是】 即此是又名洞庭山吴大帝时使人行二十余里而返云上闻波浪声有大蝙蝠如鸟拂杀火穴中高处照不见颠左右多有道人马迹禹治水过会稽梦人衣从亠从纁告治水法在此山北钿函中并不死方禹得藏于包山石室吴人得之不晓 【不晓旧钞本作不喻】 问孔子云王居殿赤乌衔集庭此何文字曰此禹石函文也（从亠从）中记又曰吴西具区泽中包山有洞庭室战国策曰越王散卒三千擒夫差于于隧 【于隧校改于作干干字是】 吴郡西北有地名于隧是也句曲山闻有灵府 【句曲山闻有灵府文粹闻作间】 洞庭四开古人谓为仙坛 【仙坛汲古本作天坛误】 之灵区天后之便阙清虚之东牎林屋之隔沓众洞相通七涂九便四方交达天后者林屋洞中之真君住在太湖包山下灵威丈人所入得灵宝符处也又云包山下有石室银户方圆百里中有白芝亦名林屋山今洞庭山在太湖湖中有东西二山西山冣广林屋洞及诸故物悉在焉东山有柳毅井为故迹房管云不游兴德洞庭未见山水兴德杭州寺也洞庭景物互见太湖门 【皮日休雨中游包山精舍松门亘五里彩翠高下绚(彩翠高下绚文粹翠作碧)幽人共跻攀胜事颇清便霎霎林上雨隐隐湖中电薜带轻束腰荷笠低遮面湿屦黏烟雾穿衣落霜霰笑次度岩壑困中遇台殿老僧三四人梵字十数卷地稀无夏屋境僻乏朝膳散发抵泉流支颐数云片坐石忽忘起扪萝不知倦异蝶时似锦幽禽或如钿篥簩还戞刃栟榈自摇扇俗态既斗薮野情空眷恋道人摘芝菌为余备午馔渴兴石榴羹饥历不麻饭(渴兴石榴羹饥历不麻饭旧钞本兴作具不作胡不字误)如何事于役兹游急于传却将尘土衣一任瀑丝溅陆龟蒙包山信神仙主者上真职及栖锺梵侣又是清凉域乃知烟霞地绝俗无不得岩开一径分柏拥深殿黑僧闲若图画像古非雕刻海客施明珠湘蕤料(平声)净食有鱼皆玉尾有鸟尽金臆手携鞞铎佉(唐言杨枝)(手携鞞铎佉旧钞本佉作供)若在中印国千峯残雨过万籁清且极此时空寂心可以遗智识(可以遗智识文粹遗作遣又知君战求胜旧钞本求作未)知君战求胜尚倚功名力却下听经徒(生公有听经石)孤帆有行色】
　　林屋馆
即洞庭前代盖有宫馆非今龙宇处也 【陈沈炯林屋馆铭夫（从亠从）之又（从亠从）处众妙之极可乎不可成道行之致斯盖寂寥窅冥希微恍愡故非淮南八仙之图赖卿九井之记至若昆山平圃银牓相晖蓬阆仙宫金台崛起南瞰胥台傍连飞阁桂柱琼轩□□云瑞(云端上二字墨丁旧钞本作日华)铭曰大道既隐众圣无门悠悠太极谁见玄根祈年立秦望仙表汉髣髴神灵依稀宫观峨峨林屋轮奂徘徊庭罗花鸟室静尘埃皮日休缥缈峯头戴华阳帽手柱大夏笻清晨陪道侣来上缥渺峯带露嗅药蔓和云寻鹿踪时惊（鼠冋）（鼠令）鼠飞上千丈松翠碧(翠碧文粹作翠壁又户冬反旧钞本文粹俱作尹冬反)内有室叩之虚石宫隆石(上户冬反下音隆)古穴下彻海视之寒鸿蒙遇歇有佳思缘危无倦容须臾到绝顶似鸟穿樊笼恐足蹈海日疑身凌天风众岫点巨浸四方接圆穹似将青螺髻撒在明月中片白作月分(月分旧钞本作越分)孤岚为吴宫一阵叆叇气隐隐生湖东激雷与波起狂电将日红石石(石石文粹旧钞本下有音砉二字小注)雨点大金髇轰下空暴光隔云闪髣髴亘天龙连拳百丈尾下拔湖之洪捽为一云山欲与昭回通移时却窟下细碎衡与嵩(细碎衡与嵩汲古本嵩作崧)神物谅不测绝景尤难穷杖策下反照渐闻仙观锺烟波濆肌骨(烟波濆肌骨汲古本濆作喷文粹作溃)云壑阗心胷竟死爱未足当生且欢逢不然把天爵自拜太湖公陆龟蒙左右皆跳岑孤峯挺然起因思缥渺称乃在虚无里清晨跻磴道便是孱颜始据石即更歌遇泉还徙倚花奇忽如荐树曲浑成几乐静烟霭知忘机猿狖喜频攀峻过斗末造平如砥举首阂青冥回眸聊下视高帆大于鸟广墠徒旦 (墠下注徒旦文粹作徒且切按切字不能少)纔类蚁就此微茫中争先未甞已葛洪话刚气去地四十里苟能乘之游止若道路耳吾将自峯顶便可朝帝扆尽欲活群生不唯私一已超骑明月干(超骑明月干旧钞本干作蜍)复弄华星蘂却下蓬莱巅重窥清浅水身为大块客自号天随子他日向华阳敲云问名氏(敲云问名氏汲古本名作姓)皮日休桃花坞夤缘度南岭尽日穿林樾穷深到兹坞逸兴转超忽坞名虽然在不见桃花发恐是武陵溪自闭仙日月倚峯小精舍当岭残耕垈将洞任回环把云恣披拂闲禽啼叫(啼叫旧钞本叫作穴叫)窱险狖眠硉矹微风吹重岚碧埃轻勃勃清阴减鹤睡秀色治人渴 (秀色治人渴文粹治作除)敲竹鬬铮摐弄泉争咽嗢空斋蒸栢叶野饭调石发空羡坞中人终身无履韈陆龟蒙行行问绝境贵与名相亲空经桃花坞不见秦时人愿此为东风吹起枝上春愿此作流水潜浮蘂中尘愿此为好鸟得栖花际邻愿此作幽蝶得随花下宾朝为照花日暮作涵花津试为探花士出作偷桃臣桃源不我弃庶可全天真张祜洞庭南馆诗一径逗霜林朱栏遶碧岑地盘云梦角山镇洞庭心树白看烟起沙红见日沉还因此悲屈惆怅又行吟白居易早发洞庭阊门从日从署色欲苍苍星月高低宿水光棹举影摇灯烛动舟移声拽管弦长渐看梅树(梅树文粹作海树)红生日遥见包山白带霜出郭已行十五里惟消一曲慢霓裳又洞庭小湖湖山上(湖山上旧钞本作湖上山)头别有湖芰荷香气占仙都夜含星斗分干象晓映雷云(云雷旧钞本作云霞又月中乌旧钞本月作日)作画图风动绿苹天上浪鸟栖寒照月中乌若非神物多灵迹争得长年冬不枯方干早发洞庭长天接广泽二气共含秋举目无平地何心恋直钩孤锺鸣大岸片月落中流却忆鸱夷子当时此泛舟皮日休入林屋洞斋心已三日筋骨如烟轻腰下佩金兽手中持火铃幽塘四百里中有日月精连亘三十六各各为玉京自非心至诚必被神物烹顾余慕大道不能惜微生遂招放旷侣同作幽忧行(同作幽忧行旧钞本忧作优)其门纔函丈初若盘薄硎洞气黑眣耽苔发红鬇髟宁试足值坎窞低头避峥嵘攀缘不知倦恠异焉敢惊匍匐一百步稍稍策可横忽然白蝙蝠来扑松炬明人语散澒洞石响高玲玎脚底龙蛇气头上波浪声有时若服匿偪仄如见绷俄尔造平澹豁然逢光晶金堂似铸出玉座如琢成前有方丈沼凝碧融人清云浆湛不动矞露(矞露旧钞本作琼露又勺之文粹作酌之)涵而馨漱之恐减筭勺之必延龄愁为三官责不敢携一罂瓦昔云夏后氏于此藏真经刻之以紫琳秘之以丹琼期之以万祀守之以百灵焉得彼丈人窃之不加刑石箦(石篑旧钞本作石篑文粹作石匮)一以出左神俄不扄禹书既云得吴国由是倾藓逢纔半尺(藓逢纔半尺汲古本逢作缝)中有恠物腥欲去既嚄唶将回又伶俜却遵旧时道半日出杳冥屦泥去声惹石髓衣湿沾云英从亠从箓乏仙骨青文无绛名虽然入阴宫不得朝上清对彼神仙窟自猒浊俗形却憎造物者(却憎造物者汲古本憎作怪)遣我骑文星陆龟蒙知名十小天林屋当第九人间三十六洞天知名其十耳余二十六天出九微志未行于世题之为左神理之以天后林屋洞为左神幽虚之天即天后真君之便阙魁堆辟邪辈在右专备守自非方瞳人不敢窥洞口唯君好奇士复啸忘情友致伞在风林低冠入云窦中深剧苔井傍坎纔药臼石角忽支颐藤根时束肘初为大幽怖渐见微明诱屹若造灵封森如达仙薮甞闻白芝秀状与琅花偶又坐紫泉光(又坐紫泉光旧钞本坐作闻)甘如酌天酒白芝紫泉皆此洞所出乃神仙之饵镊非常人所得何人能挹嚼饵以代浆糗却笑探五符徒劳步双斗真君不可见焚盥空迟久眷恋王碣文行行但回首王禹偁洞庭山吴山无此秀乘暇一游之万顷湖光里千家橘熟时平看月上早远觉鸟归迟近古谁真赏白云应得知李弥大游洞庭山昔白乐天为姑苏太守游洞庭山题诗翠峯寺有笙歌画舟之句绍兴壬子弥大守平江阅月而罢片帆来游首访翠峯追怀古昔拟乐天体聊继其韵时异事别各遂所适之乐尔诗云山浮群玉碧空沉万顷光涵几许深梵剎楼台嘘海蜃洞天日月浴丹金秋林结绿留连赏春坞藏红次第吟拟泛一舟追范蠡从来世味不关心】
　　崦里傍鼋山
下有良田二十顷 【皮日休崦里崦里何幽奇膏腴二十顷风吹稻花香直过鼋山顶青苗细腻卧白羽悠溶静塍畔起鷿鹈田中通舴艋几家傍潭洞孤戍当林岭罢钓时煮菱停缲或焙茗峭然八十老生计于此永苦力供征赋怡颜过朝暝洞庭取异事包山极幽景念尔饱得知亦是遗民幸陆龟蒙山撗路若绝转檝逢平川川中水木幽高下兼良田沟塍堕微溜桑柘含疏烟处处倚蚕箔家家下渔筌騃犊卧新（艹奴）野禽争折莲试招搔首翁共语残阳边今来九州岛内未得皆恬然贼阵始吉语狂波又凶年吾翁欲何道守此常安眠(守此常安眠文粹常作当)笑我掉头去芦中闻剌舡余知隐地术可以齐真仙终当从之游庶复全于天】
　　石板
在石公山前 【皮日休翠石数百步如板漂不流空疑水妃意浮出青玉洲中若莹龙剑外唯迭蛇矛狂波忽然死浩气清且浮似将翠黛色抹破太湖秋安得三五夕携酒棹扁舟召取月夫人啸歌于上头又恐霄景阔虚皇拜仙侯欲建九锡碑立当十二楼琼文忽然下石板谁能留此事少知者唯应波上鸥陆龟蒙一片倒山屏何时隳洞门屹然空阔中万古波涛痕我意上帝命持来（上猒下土）泉源恐为庚辰官囚恠力所掀又疑广袤次零落潜惊奔(零落潜惊奔汲古本作零乱旋惊奔)不然遭霹雳强半沉无垠如何造化手便截秋云根往事不足问奇踪安可论君今病烦暑据簟甞昏昏欲从石公乞石板在石公山前莹理平如璊前后植佳桧(佳桧文粹作桂桧)东西置琴樽尽携天壤徒浩唱羲皇言】
　　鼋头山
一名鼋山在洞庭西山之东麓有石闯出如鼋首相传以名一山皆青石温润光莹扣之琅琅有金玉声浙西碑石与压砌缘池皆取此石而出不知其数山如剥皮矣旧有神女祠 【韦应物鼋头山神女歌鼋头之山直上洞庭连青天苍苍烟树闭古庙中有蛾眉成水仙水府沉沉行路绝蛟龙出没无时节魂同魍魉潜太阴身与空山长不灭东晋永和今几代云发素颜犹眄睐阴沉灵气静凝美的皪龙绡杂琼佩山精水魅(水魅旧钞本作木魅木字是)不敢亲昏明响像(响像旧钞本作想象)如有人蕙兰琼茅积烟露碧窻松月无冬春舟客经过奠椒醑巫女南音歌楚些碧水冥冥空鸟飞长天何处云随雨红蕖绿苹芳意多玉灵荡漾凌清波孤峯绝岛(绝岛旧钞本作绝壑)俨相向鬼啸猿鸣垂女萝皓雪琼枝(琼枝文粹枝作姿)殊异色北方绝代徒倾国云没烟消不可期明堂翡翠无人得精灵变态状无方游龙宛转惊鸿翔湘妃独立九疑暮汉女菱歌春日长始知仙事无不有可惜吴宫空白首】
    禹期山
在太湖中旧说禹导吴江以泄具区会诸侯于此
　　思夫山
在太湖中旧说秦有逸人居此采药不回妻念之而死后人哀之以名山
　　踞湖山
即横山也在城西南十五里以其背临太湖若箕踞之势然钱氏有国日造寺于山下曰荐福寺至今里人不以踞湖名山或以寺名名之山有五大坞图经又名五坞山五坞旧名不雅皇佑五年节度推官马云三游此山求其林涧之美峯壑之秀云景之丽泉石之怪因其物象各以美名名五坞踞湖即緫五坞之众名为六题焉 【踞湖山山临太湖上寺隐青萝间五坞洞壑邃众峰屏障环浓岚面光彩惊波背潺湲云归定僧寂月伴樵夫还林墅掩蒙蜜级磴容跻攀钱氏建圭社此地为家山芳桂坞森森芳桂树团团削青玉春花飞涧户秋实坠岩曲霜条封翠紫风叶摇香绿下有幽栖人结芳避世俗(结芳避世俗旧钞本芳作茅)学仙读丹经好道探药箓植根满群峯不使樵斧触(坞仇道所居也)飞泉坞高崖落飞泉深源味冷洌(深源味冷冽文粹深作寒又云津留玉乳旧钞本留作流)云津留玉乳石髓澄金屑淙淙危磴响滴滴苍藓缺溅沫洒明珠满涧融寒雪岩夫就漱饮姬子临浣洁不独愈痼疾自可清内热修竹坞檀栾徧岩川幽谷气象鲜风玉(风玉旧钞本作风声)自宫征秋籁成管弦夕霭起碧雾晨曦生绿烟花繁紫凤饱质劲苍虬挛藤萝交密荫仰不见云天欲访桃源路坞坞疑相连丹霞坞东涧岩谷秀粲然金碧丽亘野丹气明向（从日从署）霏烟霁磴泻红玉泉林赤凤髻日出(日出文粹作日赤又荣锦旧钞本作萦锦)诸峯上月皎半天际幽谷纾绛缯层崖荣锦罽羡此山居人萧然远尘世白云坞君寻白云坞最近林涧西永日抱幽石因风 (因风旧钞本作阴风)度清溪炎随夏景变凉高秋气凄素霭生巘崿练光带虹霓润泽施天下还返故山栖深惟贤士志出处可与齐访踞湖山人仇君隐居鸡犬眠云白日空暮春花木满川红茶瓯香沸松林火药杵声清石涧风玉帛未闻招处士神仙今喜识台翁夕阳半局残棊在醉倚岩边紫桂丛】
　　秦余杭山
即阳山也越入吴夫差昼夜驰走达于秦余杭饥得生稻而食之曰是公孙圣所言不得火食走傽偟耶呼公孙圣三呼三应夫差大惧有顷越兵大至遂擒之
　　（鱼只）山
吴王旦食于（鱼只）即此山
　　东狱西狱二山
在太湖中吴王于此置男女二狱 【杨备雷霆号令雪霜威二狱东西鏁翠微髣髴酆都丛束地岩扉应是古圜扉】
　　粟山 【粟山汲古本误栗山】 
一名新石头山上有飞泉石松有吴先主刻题处石杵西有金古于山采金刘道真记云县西有名山绝岭之上有石甑一人摇辄动与千人不异 【吴地记】
　　会骸山
相传带海有此山传有金牛昔有兄弟三人共凿求之坎崩同死因以会骸为名 【吴郡缘海四县记】
　　虞山
在常熟县海虞县西六里有虞山上有仲雍冢海虞即常熟也 【陆道瞻吴郡记】
　　鹤阜山
亦名岝（山咢）山世传禹治水时令童南童女入太湖引出此山欲以填水至鹤邑墟不肯进因此以名或云即师子山也
　　胥女山
有白石山
　　小鸡山
在震泽西出胥门西行四十里过光福市市西五里土山也陆龟蒙采樵之处
　　陆山
有石箦
　　故治山
一峰上有碑云是徐水曹坛天帝曲水之曹旱牵牲至塘顶祀之则有暴水洗塘
　　长樯山
秦始皇凿山以造帆樯因名
吴郡志卷第十六
吴郡范成大撰
　虎丘
　　虎丘山
又名海涌山在郡西北五里遥望平田中一小丘吴地记云去吴县西九里二百步高一百三十尺周二百十丈比入山则泉石奇诡应接不暇其最者剑池千人坐也剑池吴王阖庐葬其下以扁诸鱼肠等剑各三千殉焉故以剑名池葬之三日有白虎踞其上故山名虎丘唐避讳曰武丘剑池浙中绝景两岸划开中涵石泉深不可测王禹偁序苏文忠公轼诗形容甚工千人坐生公讲经处也大石盘陀数亩高下如刻削亦它山所无又有秦王试剑石点头石憨憨泉皆山中之景好事者云天下名山所见不及所闻独虎丘所闻不及所见也其古事载传记尤多晋王珣虎丘记曰山大势四面周回岭南则是山径两面壁立交林上合蹊路下通升降窈窕亦不卒至珣又为铭序云武丘山先名海涌山吴越春秋曰阖闾死葬于国西北虎丘穿土为山积壤为丘余见灵岩寺及往迹冢墓考证等门 【独孤及夜宴序云方今内有夔龙皋伊以佐百揆外有方叔召虎以守四海天下之人高枕无事则琴壶以宴朋友笑歌以展霞月吾党之职也我是以有今兹虎丘之会岩岩虎丘奠吴西门崒然如香楼金道自下方而踊鏁丹霞白云于莲宫之内会之日和气满谷阳春逼人岩烟扫除肃若有待(肃若有待文粹肃下有然字)余与夫不乱行于鸥鸟衔流霞之杯而群嬉乎其中笑向碧潭与松石道旧兕觥既发宾主醉止狂歌送酒坐者皆和吴趍敷奏云去日没梵天月白万里如练松阴依依状若留客于斯时也挽云山为我辈视竹帛如草芥颓然乐极众虑皆遣于是奋髯屡舞而叹今夕何夕同者八人醉罢皆赋以为此山故事皎然(皎然文粹作独孤及)陪陆长源裴枢游武丘云水夹双剎遥疑涌平陂入门见藏山元化何由窥曳组探诡恠停騘访幽奇情高气为爽德暖春亦随瑶草自的皪黄楼争蔽亏金精发坏陵剑彩沉灵池一览匝天界中峯步未移应来远公石列坐援松枝李岘剑池阖闾葬日劳人力嬴政穿来役鬼功澄碧尚疑神物在等闲雷雨起潭中赵嘏虎丘赠鱼处士兰若云深处前年客重过岩空秋色动水阔夕阳多早负江湖志今如鬓发何惟君闲胜我钓艇在烟波　皮日休虎丘寺西小溪闲泛诗鼓子花明白石岸桃枝竹覆翠岚溪分明似对天台洞应猒顽僊不肯迷陆龟蒙树号相思枝拂地鸟语提壶声满溪云涯一里千里曲 (云涯一里千里曲旧钞本作千万曲又濯远尘旧钞本作俗尘)直是渔翁行也迷许浑暂引寒泉濯远尘此生多是异乡人荆溪夜雨花飞疾吴苑秋风月落频(月落频文粹月作叶按月字误)万里高低云外路百年荣辱梦中身世间谁似西林客一卧烟霞四十春权德舆酬陆四十虎丘对月东风变蘅薄时景日妍和更想千峯夜浩然幽意多蕙香袭闲趾(蕙香袭闲趾校改趾作芷又源深文粹作渊源)松露泣乔柯潭影漾霞月石床封薜萝夫君丱岁时已负青冥姿龙虎一门盛渊深四海推骎骎步騕褭婉婉翥长离）从亠从）圃尽琼树家林轻桂枝声荣徒外奖恬淡方自适逸气凌颢清仁祠访金碧芊（艹眠）瑶草秀断续云窦滴芳讯发幽缄新诗比良觌故人石渠署美价满中朝落日杉松直芬芬兰杜飘雄词鼓溟海旷度豁烟霄营道幸同术论心皆后凋循环伐木咏缅邈招隐情惭兹拥肿才爱彼潺湲清拘牵尚多故梦想何由并终结方外期不待华发生白居易香剎看非远祗园入始深龙蟠松矫矫玉立竹森森恠石千僧坐灵池一剑沉海当亭两面山在寺中心酒熟凭花劝诗成倩鸟吟寄言轩冕客此地好抽簪○夜游西武丘不厌西丘寺闲来即一过舟船转云岛楼阁出烟萝路入青松影门临白月波鱼跳惊秉烛猿觑恠鸣珂摇曳双红旆娉婷十翠娥(容满蝉态等十妓从游也)香花助罗绮锺梵避笙歌领郡时将久游山数几何一年十二度非少非非多○武丘寺路自开山寺路水陆往来频银勒牵骄马花船载丽人芰荷生欲遍桃李种仍新(去年重开寺路桃李莲梅约种数千株)好住湖堤上长留一道春○武丘寺路宴留别银泥裙映锦障泥画舸停桡马簇蹄清管曲终鹦鹉语红旗影动马犮车(马){马犮车(马)一本作泼汗}嘶渐销醉色朱颜浅欲语离情翠黛低莫忘使君吟咏处女坟湖北虎丘西一本作泼汗李绅秋山古寺东西远竹院松门怅望同幽鸟静时侵径月野烟消处满林风塔分朱鴈余霞外剎对金螭落照中官备散寮身却累往来惭谢二莲宫刘禹锡青林虎丘寺林际翠微路立见山僧来遥从鸟飞处兹峯沦宝玉千载惟丘墓埋
剑人空传凿山龙已去扪萝披翳荟路转夕阴遽虎啸涯谷寒猿鸣(猨鸣文粹鸣作嗁)松杉暮徘徊北楼上海江穷一顾日映千里帆（亚鸟）归万家树蹔因惬所适果得捐外虑庭暗栖还云檐香滴甘露久迷空寂理多为声华故永欲投此山余生岂能误刘禹锡虎丘见元相公题名怆然有咏浐水送君君不还见君题字虎丘山因公蚤贵兼才美不得多时在世间○登虎丘望海楼独宿望海楼夜深珍木冷僧房已闭户山月方出岭碧池涵剑彩宝剎摇星影却忆郡斋中虚眠此时景清远道士同沈恭子游虎丘我本长殷周遭罹历秦汉四渎与五岳名山尽幽窜及此寰区中始有近峯翫近峯何郁郁平湖渺弥漫吟挽川之阴步上山之岸山川共澄彻光彩交凌乱白云蓊欲归有松忽消半客去川岛静人来山鸟散谷深中见日崖幽晓非旦闻子盛游遨风流足词翰嘉兹好松石一言常累叹勿谓余鬼神忻君共幽赞颜真卿刻清远道士诗因而继作不到东西寺于今五十春□来从旧赏林壑宛相亲吴子多藏日秦皇厌胜辰剑池穿万仞盘石坐千人金气腾为虎琴台化若神登坛仰生一舍宅叹珣珉中岭分双树回峦绝四邻窥临江海接崇饰四时新客有神仙者于兹雅丽陈名高清远峡文聚斗牛津迹异心宁间声同质岂均悠然千载后知我挹光尘李德裕追和颜真卿茂苑有灵峯嗟余未游观藏山在平陆坏谷为高岸冈绕数仞墙岩潜千丈干(千丈干文粹作千尺干)乃知造化意回斡资奇翫镠腾昔虎踞剑没常龙焕潭黛入海底崟岑耸霄半层峦未升日哀狖宁知旦绿筱夏凝阴碧林秋不换冥搜既窈窕回望何萧散川晴岚气收江春杂英乱逸人缀清藻前哲留篇翰共扣哀玉音(共扣哀玉音文粹扣作和)皆舒文绣叚难追彦回赏(褚彦回曰凡人所称常过其实唯见虎丘则逾其所闻)徒起兴公叹一夕如再升含毫星斗烂皮日休追和清远道士诗序虎丘山有清远道士诗一首其所称自殷周而历秦汉迄于近代抑二千年末以鬼神自谓 (抑二千年末以鬼神自谓末一作来)亦恠之甚者格之以清徤饰之以俊丽一句一字若奋若搏彼建安词人傥在不得居其右矣颜太师鲁公爱之刻于岩际并有继作李太尉卫公钦清远之高致慕鲁公之素尚又次而和之颜之叙事也典李之属思也丽并一时之寡和又幽独君诗二首亦甚奇怆余嗜古者观而乐之因緫而为和荅(和荅之下一多幽独一篇盖五字又亦存于篇末之下多太玄曰太无方易无时然后为鬼神也十五字)不知孰氏之作其辞古而悲亦存于篇末噫清远道士果鬼神乎抑道家者流乎抑隐君子乎词则已矣人则吾不知也诗云成道自衰周避世穷炎汉荆杞虽云梗烟霞尚容窜兹岑信灵异吾怀心流翫古涩石铁鉎(古涩石铁鉎文粹古作石石作古)岚重轻埃漫松膏腻幽径苹末着孤岸诸萝幄幕暗(诸萝幄幕暗文粹暗作阴)众鸟陶匏乱岩罅地中心海光天一半（从亠从）猨行列归白云次第散蟾蜍生夕景沆瀣余清旦风人采幽什墨客学灵翰(墨客学灵翰文粹学作举) 嗟余慕斯文一咏复三叹显晦虽不同兹吟粗堪赞陆龟蒙追和清远道士一代先后贤声容剧河汉况兹迈古士复历苍崖窜辰经几十万邈与灵寿翫海岳尚推移都鄙固芜漫羸僧下高阁独鸟没远岸啸初风雨来吟余锺呗乱如何炼精魂(精魂文粹作精魄)万祀忽欲半宁为断臂忧肯作秋柏散吾闻酆宫内日月自昏旦左右修文郎纵横洒篇翰斯人久溟漠得不垂慨叹庶或有神交相从重兴赞陆龟蒙补沈恭子诗序案清远道士诗题中有沈恭子同游既为神恠之俦得非姓氏谥为恭子乎赵宣子韩献子之类邪恭子美谥也而诗中有风流词翰之称岂独唱而不和者欤疑阙其文以为恭子之恨乃作一章存于编中亦补亡之义也诗云灵质贯轩昊遐年越商周自然失远裔安得怨寡俦我亦小国从歹从胤易名惭见优虽非放旷怀雅奉逍遥游携手桂枝下属词山之幽风雨一以过林麓飒然秋落日倚石壁天寒登古丘荒泉已无夕败叶翳不流乱翠缺月隐衰红清露愁览物性未逸仄为情所囚(仄为情所囚文粹仄作反)异材偶绝境佳藻穷冥搜虚倾寂寞音敢作杂佩詶晁迥游虎丘诗序余罢掌赋东阳归次苏台时故人王士龙饮饯乎阊门且曰虎丘山寺吴中胜槩不越数里可能游乎余沛然惬心诺而偕往(偕往汲古本作谐往)由枝派乘水与啸清风目幽趣棹工丛力叶舟如飞拂白英以半开萦红树以傍出簉诣幽境 (簉诣幽境文粹簉作造)敻无纤尘相与披烟萝凌磴道杳疑天外作为佛宫俯临剑池呀若断岸磊砢崷崒不能形容肆凝览以东周惜颓景之西匿一觞一咏柅兴而还(柅兴而还文粹柅作挹)遂裁八章(遂裁八章文粹作遂裁一律)以表嘉会时淳化四载自序诗云饯别阊门复少留故人邀我浣离愁旋酤美酝乘渔艇急棹斜阳到虎丘千古剑池呀恠石一方金地枕清流归时眷恋情无限不得从容秉烛游王禹偁藓墙围着碧孱颜曾是当年海涌山尽把好峯藏寺里不教幽境落人间剑池草色经冬在石座苔花自古班珍重晋朝吾祖宅一回来此便忘还○游虎丘观白傅旧题因而有作乐天曾守郡酷爱虎丘山一年十二度五马来松关我今方吏隐心在云水间野性群麋鹿忘机狎鸥鹇乘兴即一到兴尽聊自还不知使君贵何似长官闲○徒劳官职在天涯一望家园一泪垂不是虎丘多胜槩拂衣归去已多时○吴王墓 (吴王墓文粹作陈尧祖吴王墓三首)惜哉吴王墓秦帝欲开破应笑埋金玉千年贾余祸不待虎迹销已闻鲍车过又是骊山头炎炎三月火陈尧佐云际楼台树杪轩孤松千尺耸平田危栏远思(远思旧钞本作逸思)微吟好隐隐秋帆半入天○人间灵迹遍曾游秪欠吴门访虎丘今日偶来无限感阖闾坟左剑池头(阖闾坟左剑池头文粹左作在) 丁谓久尘黄合侍威颜忽拥高牙出帝关玉佩乍辞文石陛锦衣重到虎丘山僊焱风时傍潺湲起珍羽多从杳霭还官大宠深难得暇林泉怀旧是偷闲梅询(梅询文粹作丁谓二首)凤池初下陟孱颜虎寺重游启旧关金钺传呼投钓渚宝天辉映读书山卧龙昔日曾三顾辽鹤千年始一还应为苍生须再起草堂萝幄讵容闲范仲淹(范仲淹文粹作梅询)昔见虎耽耽今为佛子岩云寒不出寺剑净未离潭幽步萝垂径高禅雪闭庵吴都十万户烟瓦亘东南蒋堂(蒋堂文粹作范仲淹又注古谓海涌也旧钞本古作山)虎丘何为山鲸波涌而显(古谓海涌也)惟青 (惟青文粹作堆青)镇一隅峙秀状无限遥峰乃众阴四望拱孤巘上有梵王家高压长洲苑游人接踵来千里必重趼奔走趋层巅凌兢陟云栈下瞰洞庭卑傍睨灵岩浅巍乎屹宝阁仰之目睛眩中有明光书丽若日星烜三朝所秘藏百灵共幽赞兹焉真福庭瞻者皆色洒(音铣)敻觉尘世非恍如化成现塔顶拂彤霞山脚环清甽北崖宿雪寒东阜晨曦暖阴森嵒腹空诘屈廊腰转秋磬落云端宵灯耿天半处者病恼蠲来者钝根遣予膺邦寄时所历游屐遍不领旌旗行恐惊禽鹿(禽鹿文粹作禽兽)散扪萝穷邃深据槛望平远寻幽既欢欣访古或兴叹葬金坟已隳淬剑池犹漫冰霰凋古杉(皮陆所咏古杉也)朱丹浮断简(今秋崖下泉涌得竹简数片皆朱书有古年号)珍重讲石存讥评鬼诗诞唐贤留风什遗墨罗粉版险语悉冥搜清景不可逭(李卫公颜鲁公而下篇什俱在)国朝有笔札岩壁刻棱婉刀矟君谟书龙蛇不疑篆(秦书剑池壁篆生公台)二美贲禅扄千古骇人眼于时出世师净住日营缮发缘善侣臻毕力梓工僝绀宇生光辉胜槩如采绚海众咸安栖宗风愈恢阐迦陵觉音清石室惊筹满自惟挂缨归心与纷挐断每来寻香剎常得峩野弁久留莲漏移相接犀谈款露井汲云浆(山有陆鸿渐井)冰甆试芳荈冣怜草树春几爱烟岚晚愿借一庵石于兹修止观○林端 (林端文粹作蒋堂)生色美新晴楼阁依山若画屏石坐最宜人选胜剑池潜想地遗灵僧牎松竹冬尤茂寺路烟霞昼亦冥自媿踰年假麾守一回方得扣禅扃张伯玉东客从来过虎丘橘花渡口维扁舟阖闾宫殿不可见但对古塔寒飕飗忆昔吴王全盛日水犀十万横吴钩楚山既掘荆人冢越岭仍将勾践囚岂谓西施能破国谁知麋鹿上台游惟有吴王在时月夜深闲照剑池秋王绅山头古寺多陈迹故国空余气象雄霸业已随流水去阖闾坟草又西风□□(墨丁汲古本作苏轼)入门无平地石路穿细岭阴风生涧壑古木翳潭井湛卢谁复见秋水光耿耿铁花秀岩壁杀气噤蛙黾幽幽生公堂左右立顽矿当年或未信异类服精猛胡为百岁后僊鬼互驰骋窈然留清诗读者为悲哽东轩有佳致云水丽千顷熙熙览生物春意破凄冷我来属无事暖日相与永喜鹊翻初旦愁鸢蹲落景坐见渔樵还新月溪上影悟彼良自咍归田行可请○和刘孝叔会虎丘白简威犹凛青山兴巳浓鹤闲云作氅駞卧草埋峯跪屐(跪屐文粹作跪履)若可教十邻应更容因公问回老何处定相逢○太常斋未解不肯对纤秾只遣三千履来游十二峯林空荅清唱潭净写襄容归去瑶台路还如月下逢朱长文蒲章诸公唱和诗题辞虎丘之景盖有三绝望山之形不越刚陵而登之者见层峯峭壁势足千仞一绝也近临郛郭矗起原隰旁无连属万景都会西联穹窿北亘海虞震湖沧洲云气出没廓然四顾指掌千里二绝也剑池泓渟彻海浸云不盈不虚终古湛湛三绝也兼是绝景冠以佛宫宝塔精庐重楼飞阁碕礒崚嶒梯岩架壑东南之胜罕出其右故自晋唐至于圣朝儒先文士宗工逸客风什相继皆甞集录(皆甞集录文粹皆作昔)吴郡诗得虎丘之作七十余篇其遗落而失传者又可胜道哉左丞河东蒲公自枕帅郓弭节阊扉一登此山坐小吴会叹赏不已形于咏歌于是枢密豫章章公使君刘公通守王君欣闻嘉制属而和之思与境会情以辞宣高义薄云霞正声合锺律足以为海涌之荣观中吴之美实使颜李大句刘白高风不专美于是矣蒲公又有六咏刻之它石云元佑三年四月苏州州学教授朱长文题蒲宗孟长松遶步水湾环寺据吴王冢墓间瘦石千层开碧玉疏围十里褁青山壁从地上山斩岩起云出门前自在闲零落生公讲台下无人说法但空还○游虎丘因书钱塘旧游失却湖山恨去舟新年无意作春游东风昨夜思龙井晓雨全家入虎丘望见远峯疑石衖南高峯胜处悞寻归路认花楼沙河胜处明朝一出阊门去清梦遥知在两州章子厚阖闾城外小层峦瘦竹寒松数里间并岸逢僧知近寺入门凿石渐登山钝钩(钝钩文粹作纯钩按纯字是)剑化空池在幽独诗成白日闲游客幸无官事束何须斋舫敛昏还○传闻城角舣行舟自拥笙歌选胜游偶为寒江阻潮汐再容清赏属林丘燕回吴苑风和雪梦断钱塘月满楼尽把苏杭好烟景醉吟将去诧东州苏舜钦重事(重事文粹作生事)飘然付一舟吴山萧寺且淹留白云巳有终身约醁酒聊驱万古愁峡束苍渊深贮月岩排红树巧装秋徘徊欲出向城市引领烟萝空自羞杨备阖闾城见古荒丘(阖闾城见古荒丘文粹见作外又金晶文粹晶作精)云里锺声满寺楼白虎金晶人不见昔曾雄踞此山头○剑池三尺龙盘古到今波光凝碧暮云深沉丝不断应无底山脚池心彻海心○试剑石白刃凝霜照水寒当时入匣便回銮岩前片石犹中断切玉如泥也不难○生公讲堂海上名山即虎丘生公遗迹至今留当年说法千人座曾见岩边石点头孙觌冬温阳久亢一雪意颇快乘兴泛扁舟出郭信如迈放棹得虎丘恍然银色界瑶山(瑶山文粹作瑶天又景虚文粹虚作高) 夹细径琼树偃曲盖引步到层楼极目吴城隘飞鸾翔空中千峯羃天外景虚云可凌寒重酒易解群儿庆老翁于此气不惫○多病身如寄长贫气自华只将穷事业便当老生涯泥饮醉生缬挑灯喜见华殷懃香火社问病(问病文粹作间病)到毗耶禅客青鞋软诗翁白帽斜惊回蝶栩栩喜听鹊查查推户风敲竹登床雨散花匆匆一笑许只履上青霞程俱四顾渺平野孤撑见林丘常疑涌地出傥复海所浮上有千人台灵踪(灵踪汲古本踪误纵又无情肯深义校改肯作旨)想前修无情肯深义顽石亦点头下有百尺渊神光干斗牛阴崖不见日草木皆先秋两晋多达士东亭抑其流结庐远车马寄此山之幽一朝施白足弃去如毛輶矧伊桑下宿肯作贾胡留○寻壑复经丘人看李郭舟藤花多背日桐叶最知秋虎去藜藿尽龙归蛙黾愁振衣临石壁未羡习池游何麒平地涌岩壑棱层惊大雄何曾远人世真欲傍天宫(真欲傍天宫文粹真作直)白虎威灵在赤乌缘影空生公能说法音与塔铃同方惟深晋人事高旷所得多奇僻云岩佛子庐曾为二王宅当时盘乐地俯仰成今昔林泉亦余好徘徊相遗迹(徘徊相遗迹汲古本相作想)那知非昔人复作登临客○剑池云崖倚天开苍渊下澄彻世传灵剑飞山石千丈裂神踪去不返今作蛟龙穴是非漭难诘岁久多异说惟当清夜来(惟当清夜来校改来作永)静赏潭上月○千人石生公天人师讲法花雨堕当时听法众片石千人坐山祇常护持山鸟不敢涴野人心茫然傲荡多酒过醉来不肯归石上看云卧方仲荀海涌起平田禅扉古木闲出城先见塔入寺始登山堂静参徒散巢喧乳鹤还祖龙求宝剑曾此凿孱顽 (孱顽汲古本作孱颜)王禹偁剑池铭并序虎丘剑池泉石之奇者也吴地记引秦皇之事以为诡说考诸旧史则无闻焉矧儒家者流不可语恠因为铭以辩之铭曰茂苑之侧震泽之麋湄同岩岩虎丘沉沉剑池峻不可以仰视深不可以下窥我疑乎太极作恠化工好奇水物设险山妭忌危陷其泉也盖取诸坎磔其石也以象乎离艮有止屯蒙无享期(蒙无享期汲古本享作亨)(从从冓)此屯难成乎险巇直恐夏后弗能导之岂惟秦皇而能肇兹盖其始也一气发泄两仪分别争融闘结击搏而裂断壁双揭摩云不彻翠秃青残挫锐而中绝寒流下咽犇山未决雪壅雷收拗怒而曲折蹙束湍濑呀槎洞穴鳅翻成窟龙战有血匪自人力盖从天设谁谓一拳登之惟艰谁谓一勺挹之不竭池实自然剑何妄传我欲涉道如池之渊我欲立节如石之坚位以道取名以节全濡笔池心勒铭山巅破众惑焉言余志焉徐□(徐下作墨丁文粹作徐辅剑池四字)剑去池空一水寒 (一水寒文粹作水自寒)游人到此凭栏干年来是事消磨尽只有青山好静看(西清诗话)】
吴郡志卷第十七
吴郡范成大撰
　桥梁
唐白居易诗云红栏三百九十桥本朝杨备诗亦云画桥四百则吴门桥梁之盛自昔固然今图籍所载者三百五十九桥在郡城者今以正中乐桥为准分而为四达随方叙之门外及外县略附见焉
　　乐桥之东北〔娄门齐门〕
百口桥在长洲县东东汉顾训五世同居族聚百口衣食均等尊卑有序因其所居以名桥俗传子孙多不能辨架上之衣岁朝会集子孙悉坐依次行酒三岁以上者并自知位次不亏其礼故俗又名试饮桥
　　　临顿桥
在长洲县北临顿吴时馆名取之临顿宅者是也又吴地记名吴王亲征夷人顿军憇歇宴设军士因此置桥唐陆鲁望甞居其旁 【皮日休共老林泉忍暂分此生应不识回文几枚竹笥送德曜一乘柴车迎少君举案品多缘涧药承家事少为溪云居然自是幽人事辄莫教他孙寿闻】
　　　苑桥
在报恩光孝寺之西故传阖庐 【阖庐汲古本作阖闾】 有苑囿在其傍定跨桥下长洲县前旧为阖庐 【阖庐汲古本作阖闾】 故迹县前东南故传皆阖庐 【阖庐汲古本作阖闾】 苑囿游憩之地
　　　顾家桥
顾悌仕吴为虎头将军父亡五日绝浆而死郡人感之造桥 【郡人感之造桥汲古本感作为】  【吴地记】
　　　四通桥 【绍兴二十六年建】
　　　定跨桥
吴王阖闾造 【吴地记】
开明桥 　醋坊桥 　金师堂桥 
马黄桥 　管家桥 　红炉子桥 
换马桥 　瓶场桥 　永福寺桥 
北仓桥 　天心桥 　宫桥 
广化寺桥 金师子桥 灵鹫寺西桥 
鹤舞桥 【又吴地记云夫差女胜玉出葬日仙鹤舞引君鸣于市因口桥曰鹤舞或又云春申君所立也】 
中路桥 狄胜桥 华家桥 
跨塘桥 北新桥 蒋家桥 
院子桥 新街桥 吴郎桥 
庙堂桥 任蒋桥 南新桥 
周通桥 县东桥 徐思桥 
顾周桥 双板桥 大郎桥 
众喜桥 雪糕桥 积庆桥 
苏军桥 众安桥 通利桥 
庆历桥 华阳桥 迎春桥 
寺庄桥 奚家桥 富孙桥 
魏家桥 唐家桥 罗家桥 
熙宁桥 庙堂桥 张香桥 
胡家桥 斜路桥 程家桥 
栈桥 　花桥 　东石塘桥 
东章家桥 　钱都衙桥 　兵马使桥 
胡厢使桥 　打急路桥 　北张家桥 
朱马交桥 　南张家桥 　徐鲤鱼桥 
广化寺后桥 北禅寺西桥 北禅寺前桥 
北禅寺东桥 长洲县前桥 天宫寺前桥 
天宫寺西桥 万寿寺东桥 资寿寺西桥 
资寿寺后桥 祥符寺东桥 东周太保桥
　　乐桥之西北〔阊门〕
皋桥在吴县西北阊门内汉议郎皋伯通居此桥侧因名之 【李绅伯鸾憔悴甘飘寓非向嚣尘隐姓名鸿鹄羽毛终有志素丝琴瑟自谐声故桥秌月无家照旧井寒泉见底清犹有余风未磨灭至今乡里重和鸣】 
三太尉桥
都亭桥 【在吴县西北故传吴王寿梦甞于此作都亭以招贤士】 
至德庙桥 【在太伯庙前以庙故名】  　 　 张广桥 
慈悲桥 乌盆桥 邬家桥 
谷市桥 小市桥 小平桥 
普济桥 鱼行桥 柳毅桥 
虎蹲桥 梵门桥 徐胡桥 
刘家桥 寿圣桥 华家桥 
杨家桥 徐家桥 仰家桥 
凤凰桥 高家桥 广书桥 
席家桥 沈家桥 方广桥 
德庆桥 翁家桥 丁家桥 
艇船桥 安民桥 崇利桥 
单家桥 曹使桥 丝行桥 
利市桥 鹅栏桥 鸭舍桥 
济川桥 靸鞋桥 蒲老桥 
六通桥 家桥 卢家桥 
使桥 　钱桥 　红桥 
宫桥 　洞桥 　隆兴桥 【隆兴元年建】 
黄牛坊桥 钱驸马桥 朱明寺桥 
吴县东桥 吴县西桥 黄土塔桥 
西蒋家桥 小莲湖桥 女冠子院桥 
陆侍郎桥 南过军桥 北过军桥 
卢提刑桥卢革自德清退老于吴以通议大夫致仕甞除广南提点刑狱后郡人以提刑名桥子秉为发运使详见人物门
西市门桥 　芝草营桥 　西石塘桥 
周太保桥 　张马步桥 　祥符寺桥 
西章家桥 　雍熙寺西桥 禅兴寺西桥 
龙兴寺西桥 雍熙寺东桥 雍熙寺后桥 
能仁寺东桥 能仁寺后桥 　
　　乐桥之东南〔葑门〕
乘鱼桥在子城之西北昔琴高乘鲤升僊之地事具异闻 【至和元年僧达本重建桥序乘鱼桥当姑苏之要津茂苑之灵迹按吴地志云古者贤士丁法海琴高于此地见大鲤鱼长可丈余有角有足皷二翼而舞琴高见其异遂乘鱼腾飞 【遂乘鱼腾飞文粹鱼作之】 宛转驾空上升因立桥名】 
乌鹊桥在提刑司之南旧传古有乌鹊馆桥因其馆得名 【杨备乌鹊桥上元诗云月满星移水照天南飞乌鹊影翩翩虽然上属牵牛分不为秌河织女填】 
竹隔桥 饮马桥 南仓桥 
带城桥 马津桥 望信桥 
夏侯桥 金母桥 燕家桥 
净河桥 小博桥 【在仓司前】  清道桥 
迎葑桥 船场桥 望门桥 
双红桥 章家桥 曹家桥 
杨家桥 董家桥 朱家桥 
船坊桥 红鸭桥 龙堂桥 
东长桥 西长桥 烧香桥 
唐家桥 望营桥 佐家桥 
烟脂桥 驱鬼桥 沙糕桥 
蒋家桥 白蚬桥 尽市桥 
顾亭桥 游僊桥 平桥 
阎桥 　草桥 甫桥 
洞桥 　祝桥 星桥 
砖桥 　程桥 营桥 
至桥 　尤桥 筱桥 
胡书记桥 　官太尉桥 　吴承议桥 
南胡家桥 　采莲泾桥 　觉报寺西桥 
觉报寺后桥 杨府院子桥 双塔寺前桥 
东禅寺西桥 折桂桥 【绍兴二十七年内建】  　
　　乐桥之西南〔盘门〕
孙老桥在运河上唐白头桥也郡守白居易所建因是名之本朝天圣初郡守孙
冕重修故易今名 【梅挚过白头桥诗云白头桥柰白头何 【是桥唐牧白公建因得名近岁伯纯修之人呼孙老】 旧德如存故老謌不特舆梁起遗爱大都才美服人多】 
西馆桥 太平桥 荐行桥 
市曹桥 白磰桥 娥眉桥 
郭家桥 杉渎桥 明泽桥 
吉利桥 升平桥 剪金桥 
银铤桥 积善桥 胡家桥 
成家桥 渡子桥 赵公桥 
赵婆桥 葛家桥 张师桥 
蔡家桥 诸家桥 杉板桥 
木柴桥 院子桥 仓后桥 
楼西桥 程基桥 果子桥 
草鞋桥 献花桥 望婆桥 
芮家桥 弹子桥 芮桥 
梅桥 　程桥 　新桥 
庙桥 　北张师桥 南张师桥 
西竺寺西桥 开元寺东桥 开元寺后桥 
憩桥吴军憩歇因名之 【吴地记】
　　门外外县桥梁
　　　城门外 【府图】 
行春桥续图经云在横山下越来溪中湖山满目亦为胜处桥甚长跨溪湖之口好事者或名小长桥岁久废阙淳熙十六年县令赵彦真始复修之胜槩为吴中第一
新桥在盘门分为三桥者制度甚宏
吴门桥 绿云桥 【并盘门外】  虹桥 【娄门】  
虹桥 【齐门外】  虹桥 渡僧桥 
山塘桥 彩云桥 【半塘寺前】  便山桥 【虎丘寺前】  
枫桥在阊门外九里道傍自古有名南北客经由未有不憩此桥而题咏者事具枫桥普明院
洞桥 【已上并阊门外】  斜桥 安里桥 【已上并葑门外】  
秀峰桥 颜桥 张墅桥 
新郭桥 藏圆桥 楞伽寺桥 
（言匽）桥 埄桥 短桥 
黄芦桥 何桥 夏驾桥 
虎山桥 灵岩寺桥 胥门桥 
横塘桥 　 　 
越来溪桥久废淳熙中居民薛氏以奁具钱复立之越来溪水自此桥北流过横塘也
练墟新桥 【已上盘门外】 
已上在吴县长洲县管下详见旧经
县桥 驿桥 程桥 
看婆桥 双凤桥 马桥 
泄水桥 通泄桥 富基桥 
徽浦桥 八尺桥 卓基桥 
盛墩桥 安德桥 合路桥 
南醋坊桥 南泄水桥 第一醋坊桥 
已上在吴江县管下详见旧经
安民桥在新泾中　　　利民桥在七里泾
济民桥在吴泾事具续图经
利往桥即吴江长桥也庆历八年县尉王
廷坚所建有亭曰垂虹而世并 【世并二字汲古本缺】 以名桥续图经云东西千余尺前临太湖洞庭三山横跨松江行者晃漾天光水色中 【晃漾天光水色中七字汲古本缺】 海内绝景唯游者自知之 【自知之三字汲古本缺】 不可以笔舌形容也垂虹亭兵火后复创亭前乐轩已不复立　中兴驻驆武林往来憧憧千万承平时此桥方为大 【时此桥方为大六字汲古本缺】 利有议以石柱易木柱者或谓非是然 【或为非是然五字汲古本缺】 亦卒不果易绍兴三十二年虏亮 【三十二年虏亮六字汲古本缺】 犯淮中外戒严或献计枢庭乞行下平江焚长桥时郡守洪遵 【洪遵文粹作洪迈】 持不可而县民已有知之者相与聚哭于圯下矣桥两圯南有汇泽亭北有底定亭余见松江条 【郑獬吴江桥诗云三百栏干锁画桥行人波上踏灵鳌插天螮蝀玉腰阔跨海鲸鲵金背高路直凿开元气白影寒压破大江豪此中自与银河接不必僊槎八月涛(八月涛汲古本涛作潮)□蒋堂鴈翅桥横五湖北翚飞亭屹大江心鱼龙渊薮风月窟若比广寒宫更深】
吴郡志卷第十八
吴郡范成大撰
　川
　　太湖
在吴县西即古具区震泽五湖之处越绝书云太湖周回三万六千顷禹贡之震泽尔雅云吴越之间巨区其湖周回 【周回文粹作周围】 五百里襟带吴兴毗陵诸县界东南水都也古今传记不同者并具辨证门 【白居易泛太湖书事寄元稹烟渚云帆处处通飘然舟似入虚空玉杯浅酌廵初匝金管徐吹曲未终黄夹缬林寒有叶碧琉璃水净无风避旗飞鹭翩翻白惊鼓跳鱼拨刺红涧雪压多松偃蹇岩泉滴久石玲珑书为故事留湖上吟作新诗寄浙东军府威容从道盛江山气色定知同报君一事君应羡五宿澄波皓月中皮日休闻有太湖名十年未曾识今朝得游泛大笑称平昔一舍行胥塘尽日到震泽三万六千顷千顷(千顷一作顷顷)玻瓈色连空淡无颣照野平绝隙好放青翰舟堪弄白玉笛疏岑七十二（山双）（山双）露寸戟(（山双）（山双）露寸戟汲古本（山双）（山双）作双双旧钞本寸作矛)悠然啸傲去天上摇画鹢西风乍猎猎惊波罨涵碧焂忽雪阵吼须臾玉崖拆树动为蜃尾山浮似鳌脊落照射鸿溶清辉荡抛雹(清辉荡抛雹文粹作断抛掷)云轻似可染霞烂如堪摘渐暝无处泊挽帆从所适枕下闻澎汃肌上生瘆瘭(瘆栗文粹栗作朿又邅回文粹作迍邅)讨异足邅回寻幽多阻隔愿风与良便吹入神僊宅甘将一蕴书永事嵩山伯陆龟蒙东南具区雄天水合为一高帆大弓满羿射争箭疾时当暑雨后气象仍郁密乍如开雕笯(音奴笼也)耸翅忽飞出行将十洲近坐觉八极溢耳目骇鸿蒙精神寒佶栗坑来斗呀豁涌处惊嵯崒崄异拔龙湫喧如破蛟室斯须风妥帖若受命平秩微茫识端倪远峤疑格音阁(格下注音阁二字汲古本无又笔文粹作聿)笔巉巉见铜阙(湖中穹崇山有铜阙)左右皆辅弼盘空俨相趍去势犹横逸甞闻咸池气下注作清质至今涵赤霄尚且浴白日(太湖上禀咸池五车之气故一水五名也)又云(从从冓)浮玉宛与昆阆匹肃为灵官家此事难致诘(太湖乃仙家浮玉之北堂)纔迎沙屿好指顾俄已失山川互蔽亏鱼鸟空聱(语彪反)耴(鱼乙反)何当授真检得召天吴术一一问朝宗方应可谭悉杨备渔舠载酒日相随一笛芦花深处吹湖面风收云影散水天交照碧瑠璃苏子美望太湖杳杳波涛阅古今四无边际莫知深润通晓月为清露气入霜天作暝阴笠泽鲈肥人鲙玉洞庭柑熟客分金风烟触目相招引聊为停桡一楚吟梅尧臣东吴临海若看月上青冥河汉微分练星辰淡布萤细烟沉远水重露裛空庭孤坐饶清兴惟将影对形】
　　明月湾
在太湖洞庭山下 【皮日休晓景澹无际孤舟恣回环试问最幽处号为明月湾半岩翡翠巢望见不可攀柳弱下丝网藤深垂花鬘松瘿忽似狖石文或如虥钓坛两三处苔老腥斒班沙雨几处霁水禽相向闲野人波涛上白屋幽深间晓培橘栽出暮作鱼梁还清泉出石砌好树临柴关对此老且死不知忧与患好境无住处好处无境删赧然不自适脉脉当湖山陆龟蒙昔开(昔开文粹开作闻又荒野作荒墅)明月观(在建业故台城)秪伤荒野基今逢明月湾不值三五时择此二明月洞庭看最奇连山忽中断远树分毫厘周回二十里一片澄风漪见说秋半夜净无云物欺兼之星斗藏独有神僊期初闻锵镣铫(音姚)积渐调参差空中卓羽卫波上停龙螭纵舞玉烟节高歌碧霜词清光悄不动万象寒咿咿此会非俗致无由得旁窥但当乘扁舟酒瓮仍相随或彻三弄笛或成数联诗自然莹心骨何用神僊为】
　　练渎
在太湖旧传吴王所开以练兵 【皮日休吴王猒得国所玩终不足一上姑苏台犹自嫌局促艅艎六宫闹艨冲后军肃一阵水麝风空中荡平渌乌困避锦帆龙跧防铁轴流苏惹烟浪羽葆飘岩谷灵境太蹂践因兹塞林屋空阔嫌太湖崎岖开练渎三寻齾石齿数里穿山腹底静似金膏砾碎如丹粟波殿郑妲醉蟾阁西施宿几转含烟舟一唱来云曲(一唱来云曲文粹作彩云曲)不知栏楯上夜有越人镞君王掩面死嫔御不敢哭艳魄逐波涛荒宫飬麋鹿国破沟亦浅(国破沟亦残沟一作渎又白马一作白鸟)代变草空绿白马都不知朝眠还暮浴陆龟蒙越恃君子众大将压全吴越有私卒君子六千人君吴将泒天泽以练舟师徒一镜止千里(一镜止千里汲古本作一境)支流忽然迂苍奁束洪波坐似冯夷躯战舰百万辈浮宫三千余平川盛丁宁绝岛分储胥凤押半鹤膝锦扛杂肥胡香烟与杀气浩浩随风駈弹射尽高鸟杯觥醉潜鱼山灵恐见鞭水府愁为墟兵利德日削反为雠国屠至今钓镞(钓镞旧钞本作钩镞)残尚与泥沙俱照此月倍苦来兹烟亦孤丁魂尚有泪合洒青枫枯】
　　销夏湾
在太湖洞庭西山之趾山十余里绕之旧传吴王避暑处周围 【周围汲古本作周回】 湖水一湾冰色澄彻寒光逼人真可销夏也 【皮日休太湖有曲处其门为两涯 (其门为两涯其门一作其间)当中数十顷别如一天池号为销夏湾此名无所私亦曰(亦曰文粹作赤日当从文粹)莫斜照清风多遥吹沙屿扫粉墨松竹调埙箎山果红靺鞨水苔清（上髟下衣）髵木阴厚若瓦岩磴滑如饴我来此游息夏景方赫曦一坐盘石上肃肃寒生肌小艖或可泛方言云小舸谓之艖短策或可支行惊翠羽起坐见白莲披敛袖弄轻浪解巾(解巾文粹作解襟)敌凉飔但有水云见更余沙禽知京洛往来客暍死绿奔驰此中便可老焉用名利为陆龟蒙霞岛焰难泊云峯奇未收萧条千里湾独自清如秋古岸过新雨高萝荫横流遥风吹蒹葭折处鸣飕飕昔予守圭窦过于回禄囚日为箎笛(箎笛汲古本作蘧筁)从渠曲二音簟之异名分作互裯雠低刀二音并单衣(并单衣旧钞本单作簟又从然文粹作泛然)愿狎寒水恠不封朱毂侯岂知烟浪涯坐可思重裘健若数尺鲤从然双白鸥不识号火井孰问名焦丘我本鱼鸟家尽室营扁舟遗名复避世消夏还消忧】
　　投龙潭
在龟山 【皮日休龟山下最深恶气何洋溢涎木爆龙巢腥风卷蛟室晓来林岑静狞色如怒日气涌扑炱煤波澄扫纯漆下有水君府贝阙光比栉左右列介臣纵横守鳞卒月中珠母见烟际枫人出生犀不敢烧水恠恐摧踤(摧踤旧钞本作摧捽)时有慕道者作彼投龙术端严持碧简斋戒挥紫笔兼以金蜿蜒投之光焌律琴高坐赤鲤何许纵仙逸我愿与之游兹焉托灵质　陆龟蒙名山潭洞中自古多秘邃君将接神物聊用申祀事(祀事文粹作秘事)镕金象牙角尺木无不备亦既奉真官因之徇前志持来展明诰敬以投嘉瑞鳞光焕水容日色(日色汲古本作目色)晓山翠吾皇病秦汉岂独探恠异所贵风雨时民皆受其赐良田为巨浸污泽成赤地掌职一不行精灵又何寄惟贪血食饱但据骊珠睡何必费黄金年年授星使】
    胥口
在木渎西十里出太湖之口也上有胥山舟出口则水光接天洞庭东西山峙银涛中景物胜绝 【皮日休波光杳杳不极霁景澹澹初斜黑蛱蝶粘莲蘂红蜻蜓褭菱花鸳鸯一处两处舴艋三家五家会把酒舡隈荻共君作个生涯拂钓清风细丽飘蓑暑雨霏霺(霏霺汲古本作霏微)湖云欲散未散屿鸟将飞不飞换酒帩头把看载莲艇子撑归斯人到死还乐谁道刚须用机陆龟蒙雨后山容若动天寒树色如消目送回汀隐隐心随挂席摇摇白蒋知秋露裛青枫欲暮烟饶莫问吴趋行乐酒旗竿倚河桥○把钓(把钓汲古本作把钩)丝随浪远采莲衣染香浓绿倒红飘欲尽风斜雨细相逢断岸沉渔（上罒下约）畧(约畧二音鱼网也)邻村送客（舟龙）（舟卬）即是清霜刮野乘闲莫猒裘重 (乘闲莫厌裘重旧钞本裘作来)】
　　松江
在郡南四十五里禹贡三江之一也三江自具辨证门今按松江南与太湖接吴江县在江濆垂虹跨其上天下绝景也 【程俱松江赋鸱夷子皮既弃越相乘扁舟携西子泝东流方将家五湖以长迈屣万锺而不留放若巨鱼纵大壑脱若六骥驰坦道而挟轻辀时则八荒收云千里一碧狂澜不兴远岫凝色目尽意往云天出没引风樯以悲啸趣烟波而不极于是遇亡是叟而问津焉曰三江之凑实为五湖地脉四达衍为松江汹汹浑浑溶溶洋洋孤岑连嶂七十有二眇若散螺黛于微茫五湖之中大曰包山风穴昼瞑霜林夏寒暮烟屯其迭翠冬实累其错丹麟鹤之所憩蛟鼍之所渊山中之人忘世与年条桑缥缈之下采石明月之湾包山有缥缈峯明月湾草衣木茹泊若追羲盘而与还江流之穷是则归墟王百谷于一吸环齐州于一区大鹏奋翅于泱漭烛龙洗光于咸虞由江而下二百余里布帆无恙尚可以朝海门而暮方壶虽然善贾者据其会善抟者扼其吭方趣南则遗北既画圆而失方今子将揽众物之会莫若遐观乎中央惟是江湖之接二洲相望散荒墟于垤块识断岸于毫芒甞试与子至中流而四顾阴霾郁兴不辨云水天高日出万顷在目者五湖也冈岫相属如走如伏溟蒙突兀乍见乍失者包山也拥松江之上流穷海道于一苇时矫首而斯尽固可以访渔樵而种鲂鲤亦优游而卒岁矣吾子以谓何如子皮曰然务外游者有待乐内观者无穷吾方以日月为烛六合为宫参天地以为友从四海之诸公乘云气御飞龙指包山于遗砾揽五湖于一锺松江之胜又安能芥蔕于胷中乎后松江赋程子既为松江赋假鸱夷子皮设(设字汲古本缺)亡是叟以为词是夜梦有夫颀然而长黧色而修髯叩舷而称曰松江之胜吾子之词侈矣然子亦闻吴越之遗事乎唯而荅曰长桥卧波截江之冲飞栏迭架排雾横空万景所会而垂虹屹立乎其中吾甞登垂虹顾二渚尚想夫霸国之争雄方其践忍鸟喙(鸟喙当作乌喙)差耕石田祸起腋下谋悟机先 (谋悟机先汲古本悟作悞又则吴军江北汲古本则作见)则吴军江北越军江南杀气朝合军声夜严衔枚北渡奋　两翼方风驰而雾障顿雷轰而电击吴卒鹿囷溃江流赭赤毕夫椒之世仇偿会稽之胆食于此盖夫子之雄绩乃自太湖过横山乱越来之溪(乱越来之溪校改乱作辞)登姑胥之台吊亡国于游鹿指血化于黄埃挽艅艎以凌江卷旌旗而南归则夫子于此退身行意揖勾践而长辞盖与夫咎犯之贪天子推之独贤歌龙蛇而激愤块然与乔木而偕燔者不可同日而言矣间者五季棼乱钱镠崛兴苏据都会乃淮浙之必争徐约先拔孙儒继焚彼得之不能以岁月守我守之不能以岁月宁则江之两厓 (江之两厓汲古本厓作涯)相为二城镇威武之右境遏淮南之寇兵实用武者之所凭(吴江钱氏时谓之南北两城防遏所)版图入朝置为县治画井疆设群吏皋亩綦别(皋亩綦别汲古本綦作碁)居庐鳞次带以千尺之桥捍以百里之塘舟舆所通楼观相望曾城邑之几时翳乔木之苍苍矣吾甞叹曰一江方东虽逝不流阅世事之万变去莫知其所遁而来莫知其所由今之松江其昔之松江耶抑夜半之藏舟失万世于俯仰(失万世于俯仰文粹作失俯仰于万世)尽贤愚于一丘夫子亦甞吊抉眼之忠魂而访伏剑者之灵游不乎子皮不对顾谓西子援琴而歌歌曰霰雪纷兮云霏霏带长铗而佩宝璐兮子安适而不归岁婉晚而将暮兮路既壅而中迷嗟二子之不返折疏麻而搴杜若羗摇摇其遗谁余音未息蘧然而觉掉头载歌付千古于一笑宋之问夜渡吴松江怀古宿帆震泽口晓渡松江濆棹拨鱼龙气舟冲鸿鴈群信潮(信潮文粹作寒潮又晴浦文粹作暗浦)顿觉满晴浦稍将分气赤海生日光摇湖起云水乡尽天卫叹息为吴君谋士伏剑死至今悲所闻○又渡吴江别王长史倚棹望兹川销魂独黯然乡连江北树云断日南天剑别龙初没书成鴈不传离舟意无限催渡复催年张怀多年幞被玉山岑鬓雪欺人忽满簪惊马虽然贪短豆野麋终是忆长林鲈鱼未得乘归兴鸥鸟唯应信此心见说新桥好风景会须乘月濯烦襟刘长卿洞庭初下叶南客不胜愁明月天涯夜青山江上秋一官成白首万里寄沧洲久被浮名系能无愧海鸥杜牧堠馆人稀夜更长姑苏城远树苍苍江湖潮落高楼迥河汉秋归广殿凉月转碧梧移鹊影露低红草湿荧光文园诗侣应多思莫醉笙歌掩华堂○泊松江清露白云明月天与君齐棹木兰船风波湖雨(风波湖雨校改南湖风雨)一相失夜泊横塘心渺然白居易松江亭携乐观渔震泽平芜岸松江落叶波在官常梦想为客始经过水面排罾网船头簇绮罗朝盘鲙红鲤夜烛舞青娥鴈断知风急潮平见月多繁丝与促管不解和渔歌薛据泊震泽口日落草木阴舟徒泊江汜苍茫万象开合沓闻风水公泊(沿泊一作洄沿)值渔翁穴叫窱逢樵子云开天宇静月明照万里早鴈湖上飞晨锺海边起独坐嗟远游登岸望长洲寥落星欲尽膧胧(膧胧汲古本作膧朦)气渐收行藏空自秉知识仍未周伍胥既伏剑范蠡亦乘流欲竟鼓枻去 (欲竟鼓枻去文粹欲作歌)三江多客愁许浑泊松江渡漠漠故宫地月凉风露幽鸡鸣荒戍晓鴈过古城秋杨柳北归路蒹葭南渡舟去乡今已远更上望京楼皮日休松江早春松陵清净雪消初见底新安恐未如稳凭船舷无一事分明数得鲙残鱼陆龟蒙柳下江飡待好风暂时还得狎鱼翁一生无事烟波足唯有沙边水勃公钱昭度忆具区平生爱具区岛屿夹陂湖竹雨笼鸂勑鸟花烟湿鹧鸪神僊疑有宅鱼鳖自为都何事劳长想机云本是吴梅尧臣送裴如晦宰吴江吴江田有粳粳香春作雪(粳香春作雪文粹春作舂)吴江下有鲈鲈肥脍堪切炊粳调橙虀饱食不为餮月从洞庭来光映寒湖凸长桥坐虹背衣湿霜未结四顾无纤云鱼跳明镜裂谁与子同游去若秋鹰掣○又忆吴松江晚泊念昔西归时晚泊吴江口回堤遡清风淡月生古柳夕鸟独远来(夕阳独远来文粹独作自又渔舟独在后独作犹)渔舟独在后当时谁与同涕忆泉下妇蔡肇除夜宿垂虹亭东南胜处未忘情老去扁舟复此行小邑岁除无市井下田水落见农耕雪消西岭层棱出春到重湖鳞甲生桥下霜蛟贪睡美为槌千鼓作雷声王禹偁中郎亭树据江乡雅称诗翁赋醉章(醉章文粹醉作卒又晚风文粹作晓风)莼菜鲈鱼好时节晚风斜日旧烟光一杯有味功名小万事无心岁月长安得便抛尘网去钓舟闲倚(闲倚文粹作闲泊)画栏傍○二年为吏住江滨重到江头照病身满眼碧波输野鸟一蓑疏雨属渔人随船晓月孤轮白入座晴山数点春张翰精灵应笑我绿袍依旧惹挨尘○又松江亭登临陡觉挹尘埃时有清风飒满怀螮蝀一条连古岸玻璃万顷自天来寒光浩渺轻烟阔绿玉参差远岫排南指闽山犹万里远人归兴正无涯○泛吴松江带蓬疏薄漏斜阳半日孤吟未过江惟有鹭鸶知我意时时翘足对船窻陈尧佐平波渺渺烟苍苍菰蒲纔熟杨柳黄扁舟系岸不忍去秋风斜日鲈鱼乡蒋堂游松江江人见我谓谁何行李无羁野意多六幅青帆趁潮去一罇白酒扣舷歌沙边历历辨云树岛外溅溅弄月波兴尽归来远更喜(兴尽归来远更喜汲古本远作还)舞鸥相送入烟萝○长桥观鱼从日从署光东向欲胧明渔艇纵横映远汀涛面白烟昏落月岭头残晓混疏星鸣桹莫触蛟龙睡举网时闻鱼鳖腥我实宦游无况者拟来随尔带笭箵○中秋新桥对月月晃长江上下同画桥横截冷光中云头艳艳开金饼水面沉沉卧彩红(彩红汲古本作彩虹)佛氏解为银色界僊家多住玉壶中地雄景胜言不尽但欲追随乘晓风苏轼吴越溪山兴未穷强扶衰病过垂虹浮天自古东南水送客今朝西北风绝境自忘千里远胜游难复五人同舟师不会留连意拟看斜阳万顷红○二子缘诗老更穷人间无处吐长虹平生睡足连江雨尽日舟横擘岸风人笑年来三黜惯(人笑年来三黜惯文粹年来作老年)天教我辈一樽同知君欲写长相忆更送银盘尾鬣红杨备长桥渔市花村夹酒楼山光沉碧水光浮松陵雨过舡中望一道青虹两岸头○吴江松陵水国面松江学弄渔竿对酒罁(酒罁文粹作酒缸)惊起鸳鸯是旗鼓背帆飞去一双双章宪松江谒王文孺令宰暑退凉生过雨天凫飞鹭浴暮江前秋风小浪鸭头水斜日轻帆燕尾船青眼却欣逢地主白头相对耸诗肩林塘胜处开尊爼只欠冰轮特地圆○晚泊松江长堤牵百丈舴艋泝清漪山与残霞瞑水将秋色宜江寒征鴈度天远暮帆迟剩欲浮家去烟波学子皮】
    交让渎
在罗城之东北隅 【杨备琴丁结友事耕耘田熟翻如虞芮君彼此持廉为弃物一名交让两难分】
　　女坟湖
在吴县西北昔吴王葬女处事具冢墓门 【皮日休万贵千奢已寂寥可怜幽愤为谁娇须知韩重相思骨直在芙蓉向下消(直在芙蓉向下消消一作梢)陆龟蒙水平波淡遶回塘鹤殉人沉万古伤应是离魂双不得至今沙上少鸳鸯】
　　越来溪
在横山下与石湖连相传越兵入吴时自此来故名溪上有越城雉堞宛然 【杨备临流何必吊前非且说吴宫得意时夹岸桃花烟水绿画舡安稳载西施】
　　箭泾
一名采香径事具往迹门
　　夏驾湖
在吴县西城下吴王寿梦避暑驾游于此故名今城下但存外濠即漕河也河西 【河西文粹作湖西】 悉为民田不复有湖民犹于河之傍种菱甚美谓之夏驾湖菱云 【杨备湖面波光鉴影开绿荷红芰遶楼台可怜风物还依旧曾见吴王六马来】
　　锦帆泾
即城里公城壕也相传吴王锦帆以游今濠故在亦通大舟间为民间所侵有不通处
　　采莲泾
在城内东南隅运河之阳也今可通舟两岸皆民居亦有空旷为蔬圃此种莲旧迹也上有采莲泾桥
吴郡志卷第十九
吴郡范成大撰
　水利上
吴中治水之说多矣丘与权单子发于至和塘及松江百渎皆有记可考而近世郏亶暨其子侨及赵开论议措画之说最详虽罢行当否自有一时去取然亶侨考订地里塘浦所在至为纤悉开之所治至今或有利者其经之营之亦甚详备凡古今兴废之迹江海源委之道皆如指掌恐岁久无所考今得其说取其要者着于后
至和塘旧名昆山塘从古为湖瀼多风涛本朝至道皇佑中甞议兴修不果至和二年始修治成塘遂以年号名塘有昆山主簿丘与权之记甚备今采载之 【丘与权记吴城东闉距昆山县七十里俗谓之昆山塘北纳阳城湖南吐松江由堤防之不立故风波相凭以驰突废民田以潴鱼鳖其民病赋入之侵蟊相从以逋徙奸人缘之以邀刼行旅通塩槚以自利吏莫能禁父老相传自唐至今三百余年欲有营作而弗克也有宋至道二年陈令公之守苏甞与中贵人按行之邑人朱珏父子相继论其事为州县者亦继经度之皆以横绝巨浸费用十数万缗中议而沮皇佑中发运使许公建言苏之田膏腴而地下甞苦水患乞置官司以畎泄之请今舒州通判殿中丞王安石先相视焉朝廷从之王君既至从县吏拏荒梗浮倾沮讯其乡人尽得其利害度长绳短顺其故道施之图绘疏曰请议如许公朝廷未之行也至和初今太守吕公既下车问民所疾苦盖有意于疏导矣明年与权为昆山主簿始陈五利一曰便舟楫二曰辟田畴三曰复租赋四曰止盗贼五曰禁奸商其余所济非可以胜拟愿约古制(愿约古制文粹愿作期)役民以兴作经费寡而售効速若其不成请以身塞责既而令钱君复言之太守甞念所以兴利之计喜其谋之恊从于是列而上闻其副以决于监司乃诫庸力经远迩兴屯舍宿糇薪既成以授有司郡相元君实揔之粤十月甲午治后(治后文粹作治役)先设外防以遏其上流立横埭以限之乃自下流浚而决焉畚锸所至皆于平陆其始戒也猖风号霾迅雷以雨(迅雷以雨以一作骤)乃用牲于神至癸巳夜半雨息逮明休霁以卒其役人皆以为有相之者始计月余盖旬有九日而成深五尺广六十尺用民力纔一十五万六千工费民财三千二百贯米纔四千六百八十石为桥梁五十二莳榆柳五万七千八百其贰河植茭蒲芙蕖称是计其入以为修完料民之余治小虞自严村至于鳗鱼梨瀼治新洋江自朱历至于清港治山塘自山南至于东浚渚泾(渚泾文粹作诸泾)六十四浦四十四塘六于是阳城诸湖若瀼皆道而及江田无洿潴民不病涉矣初治河至唯亭得古闸用柏合抱以为楹盖古渠况今深数尺设闸者以限松江之潮势耳耆旧莫能详之乃知昔无水患由堤防之废则有之呜呼为民者因循而至此乎是役也自城东走二十里曰任浦昆山治其东长洲治其西以俗名非便于是论请更之曰至和识年号也建亭曰乙未纪岁功也太守嘉其有成谓与权实区区于其间其言必详命之为记嘉佑六年十二月立于乙未亭】 
沈氏笔谈云至和塘自昆山县达于娄门凡七十里自古皆积水无陆途民颇病涉久欲为长堤抵郡城泽国无处求土嘉佑中人有献计就水中以籧篨为墙栽两行相去三尺去墙六丈又为一墙亦如此漉水中淤泥实籧篨中候干则以水车畎去两墙间旧水墙间六丈皆留半以为堤脚掘其半为渠取土以为堤每三四里则为一桥以通南北之水不日堤成至今为利 【详沈氏所记盖至和塘既成于至和二年立石其间浚水道已成塘陆涂尚未备至是始备岸未(岸未下有空格二字文粹亦无此二字近志作未及成想亦儗也)　后郏亶谓至和塘所以不踰一二年而坏也盖丘与权塘记虽作于至和二年立石乃嘉佑六年或是新塘成之时也】 
熙宁三年昆山人郏亶自广东机宜上奏以谓天下之利莫大于水田水田之美无过于苏州然自唐末以来经营至今而终未见其利者其失有六今当去六失行六得 【所谓六失者一曰水性就下苏东枕海北接江但东开昆山之张浦茜泾七丫三塘而导诸海北开常熟之许浦白茆二浦而导诸江殊不知此五处者去水皆远百余里近亦三四十里地形颇高高者七八尺方其水盛时决之则或入江海水稍退则向之欲东导于海者反西流欲北导于江者反南下故自景佑以来屡开之而卒无効也二曰苏之厌水以其无堤防也故昆山常熟吴江皆峻其堤岸(皆峻其堤岸汲古本峻作浚误)设官置兵以廵治之是不知塘虽设而水行于堤之两旁何益乎治田故徒有通往来御风涛之小功而无卫民田去水害之大効三曰书云三江既入震泽底定今松江在其南可决水而同归于海昆山之下驾新洋小虞大虞朱塘新渎平乐戴墟等十余浦是也殊不知诸浦虽有决水之道未能使水之必泄于江也何则水方汗漫与江俱平虽大决之而堤防不立适足以通潮势之冲急增风波之汹怒耳四曰苏州之水自常州来古者设望亭堰所以御常之水使入太湖不为苏害谓望亭之堰不当废也殊不知苏聚数郡之水而常居其一常之水数路望亭(常之水数路望亭居其一文粹路下有而字)居其一岂一望亭之水而能为苏之患耶故望亭堰废则常被其利而苏未必有害存之则苏未必利而常先被害矣故治苏州之水不在乎望亭堰之废否也五曰苏水所以不泄者以松江盘曲而决水遟也古之曲其江者所以激之而使深也激之既久其曲愈甚故漕使叶内翰开盘龙汇沈谏议开顾浦谓松江之曲若今槎浦及金灶子等浦皆可决也是说仅为得之但未知苏之水与江齐平决江之曲者足以使江之水疾趋于海而未能使田之水必趋于江也六曰苏本是江海陂湖之地谓之泽国自当漫然容纳数州之水不当尽为田也故国初之税纔十七八万石今乃至于三十四五万石是障陂湖而为田之过也是说最为疏阔殊不知国初之逃民未复今乃尽为编户税所以昔少而今多也借使变湖为田增十七八万为三十四五万乃国之利何过之有且今苏州除太湖外止有四湖常熟有昆承二湖昆山有阳城湖长洲有沙湖是四湖者自有定名而其阔各不过十余里(而其阔各不过十余里文粹各作略)其余若昆山之所谓邪塘(邪塘文粹作斜塘)大泗黄渎夷亭高墟巴城雉城武城夔家江家栢家鳗鱼梨等瀼及常熟之市宅碧宅(碧宅朱笔改毕泽碧宅无考毕泽一作离毕之泽书洪范月经于箕则多风离于毕则多雨又毕为捕鱼具)五衢练塘等村长洲之长荡黄天荡之类皆积水而不耕之田也其水之深不过五尺浅者可二三尺其间尚有古岸隐见水中俗谓之老岸或有古之民家阶甃之遗址在焉故其地或以城或以家或以宅为名甞求其契券以验云皆全税之田也是皆古之良田而今废之耳已上六说者皆执一偏之论而未能通其理也必欲治之固当去其六失行其六得曰辨地形高下之殊求古人蓄泄之迹治田有先后之宜兴役顺贫富之便取浩博之大利舍姑息之小恩也一何谓地形高下之殊曰苏州五县号为水田其实昆山之东接于海之堽陇东西仅百里南北仅二百里其地东高而西下向所谓东导于海而水反西流者是也常熟之北接于北江之涨沙(接于北江之涨沙文粹无北字)南北七八十里东西仅二百里其地皆北高而南下向所谓欲北导于江而水反南下者是也是二处(是二处文粹处下有者字)皆谓之高田而其昆山堽身之西抵于常州之境仅一百五十里常熟之南抵于湖秀之境仅二百里其地低下皆谓之水田高田者常欲水今水乃流而不蓄(今水乃流而不蓄旧钞本乃作方)故常患旱也唯若景佑皇佑嘉佑中则一大熟尔水田者常患水今西南既有太湖数州之水而东北又有昆山常熟二县堽身之流故常患水也唯若康定至和中则一大熟尔但水田多而高田少水田近于城郭为人所见而税复重高田远于城郭人所不见而税复轻故议者唯知治水而不知治旱也二何谓古人蓄泄之迹曰今昆山之东地名太仓俗号堽身堽身之东有一塘焉西彻松江北过常熟(北过常熟文粹过作通)谓之横沥又有小塘或二里或三里贯横沥而东西流者多谓之门若所谓钱门张堽门沙堰门吴堽顾庙堽丁堽李堽门及斗门之类是也夫南北其塘则谓之横沥(则决之而横沥文粹而作入)东西其塘则谓之堽门堰门斗门者是古者堰水于堽身之东灌溉高田而又为堽门者恐水之或壅则决之而横沥所以分其流也故堽身之东其田尚有丘亩经界沟洫之迹在焉是皆古之良田因堽门坏不能蓄水而为旱田耳堽门之坏岂非五代之季民各从其行舟之便而废之耶此治高田之遗迹也若夫水田之遗迹即今昆山之南向所谓下驾小虞等浦者皆决水于松江之道也其浦之旧迹阔者二十余丈狭者十余丈又有横塘以贯其中而棊布之是古者既为纵浦以通于江又为横塘以分其势使水行于外田成于内有圩田之象焉故水虽大而不能为田之害必归于江海而后已以是推之则一州之田可知矣故苏州五门旧皆有堰今俗呼城下为堰下而齐门犹有旧堰之称是则堤防既完则水无所潴容设堰者恐其暴而流入于城也至和二年前知苏州吕侍郎开昆山塘而得古闸于夷亭之侧是古者水不乱行之明验也及夫堤防既坏水乱行于田间而有所潴容故苏州得以废其堰而夷亭亦无所用其闸也为民者因利其浦之阔攘其旁以为田又利其行舟安舟之便决其堤以为泾今昆山诸浦之间有半里或一里二里而为小泾命之为某家泾某家浜者皆破古堤而为之也浦日以攘(浦日以攘文粹攘作坏)故水道陻而流迟泾日以多故田堤坏而不固日隳月坏遂荡然而为陂湖矣此古人之迹也今秀州滨海之地皆有堰以蓄水而海塩一县有堰近百余所湖州皆筑堤于水中以固田而西塘之岸至有高一丈有余者此其遗法也独苏州坏之耳三何谓治田有先后之宜曰地势之高下既如彼古人之遗迹又如此今欲先取昆山之东常熟之北凡所谓高田者一切役堰(一切役堰文粹役作设)潴水以灌溉之又浚其所谓经界沟洫使水周流于其间以浸润之立堽门以防其壅则高田常无枯旱之患而水田亦减数百里流注之势然后取今之凡谓水田者除四湖外一切罢去其某家泾某家浜之类循古今遗迹或五里七里而为一纵浦又七里或十里而为一横塘因塘浦之土以为堤岸使塘浦阔深而堤岸高厚塘浦阔深则水通流而不能为田之害也堤岸高厚则田自固而水可拥而必趋于江也然后择江之曲者若所谓槎浦金灶子浦而决之使水必趋于海又究五堰之遗址而复之使水不入于城是虽有大水不能为苏州之患也如此则高低皆利而无水旱之忧然后仿钱氏遗法收图回之利养撩清之卒更休迭役以浚其高田之沟洫与水田之塘浦则百世之利也四何谓兴役顺贫富之便曰苏州五县之民自五等已上至一等不下十五万户可约古制而户借七日则岁约百万夫矣又自三等已上至一等不下五千户可量其财而取之则足以供万夫之食与其费矣夫借七日之力故不劳量取财于富者故不虐以不劳不虐之役五年而治之何田之不可兴也五何谓取浩博之大利苏州之地四至余三百里若以开方之法而约之尚可方二百余里为田六同有畸三分去一以为沟池城郭陂湖山林其余不下四同之地为三十六万夫之田又以上中下不易再易而去其半当有十八万夫之田常出租税也国朝之法一夫之田为四十亩出米四石则十八万夫之田可出米七十二万石矣今苏州止有三十四五万石借使全熟则常失三四十万石之租又况因水旱而蠲除者岁常不下十余万石而甚者或蠲除三十余万石是则遗利不少矣今或得高低皆利而水旱无忧则三四十万之税必可增也公家之利如此则民间从可知也六何谓舍姑息之小惠曰是议之兴或者必曰向者苏州或治一浦(或治一浦汲古本浦误圃)或调一县而役一月则民劳且怨矣今欲尽一州之境役五县之民五年而治之其工力盖百倍于向时是役未兴而数千百万之民已呶呶矣非养民之道也曰向者之兴役也多兴于大水方盛之际是时公私匮乏疾疠间作故民劳且怨也今或于平岁无事之时借力以成利何劳怨之有传曰使民以时又曰以佚道使民虽劳无怨又曰悦以使民民忘其劳是虽至治之世未甞不役民以使之也唯近世不求所以养之之道使跻于　庶(使跻于□庶墨丁汲古本作富字)但务其姑息之末使至于饥饿而不能相生然后又从而赒之故上乏而下益困(故上乏而下益困文粹乏上有愈字)有可以除数百年未去之患兴数百里无穷之利使公私皆获其利岂可区区计国家五岁之劳惜百姓七日之力耶】 
亶又上治田利害大槩有七一论古人治低田高田之法二论后世废低田高田之法三论自来议者只知决水不知治田四论今来以治田为先决水为后五论乞循古人遗迹治田六论若先往两浙相度则议论难合七论先诣司农寺陈白则利害易明 【一论古人治低田高田之法者昔禹之时 【昔禹之时旧钞本昔作谓】 震泽为患东有堽阜以隔截其流禹乃凿断堽阜流为三江东入于海而震泽始定震泽虽定于环湖之地尚有二百余里可以为田而地皆卑下犹在江水之下与江湖相连民溉不能耕植 【民溉不能耕植文粹溉作既按既字为是】 而水面又复平阔足以容受震泽下流使水势散漫而三江不能疾趋于海其公海之地亦有数百里可以为田而地皆高仰反在江水之上与江湖相远民既不能取水以灌溉而地势又多西流不得蓄聚春夏之雨泽以浸润其地是环湖之地常有水患而公海之地常有旱灾如之何而可以种艺耶古人遂因其地势之高下井之而为田其环湖毕下之地 【毕下之地文粹毕作卑按卑字为是】 则于江之南北为纵浦以通于江又于浦之东西为横塘以分其势而棊布之有圩田之象焉其塘补 【塘补汲古本补作浦又深者二三丈汲古本者作之】 阔者三十余丈狭者不下二十余丈深者二三丈浅者不下一丈且苏州除太湖之外江之南北别无水源而古人使塘深阔若此者 【使塘深阔若此者旧钞本塘下有浦字】 盖欲取土以为堤岸高厚足以御其湍悍之流故塘浦因而阔深水亦因之而流耳非专为阔其塘浦以决积水也故古者堤岸高者须及二丈低者亦不下一丈借令大水之年江湖之水高于民田五七尺而堤岸尚出于塘浦之外三五尺至一丈故虽大水不能入于民田也民田既不容水则塘浦之水自高于江而江之水亦高于海不须决泄而水自湍流矣故三江常浚而水田常熟其堽阜之地亦因江水稍高得以畎引以灌溉此古人浚三江治低田之法也所有公海高仰之地近于江者既因江流稍高可以畎引近于海者又有早晚两潮可以灌溉故亦于公海之地及江之南北或五里七里而为一纵浦又五里七里而为一横塘港之阔狭与低田同而其深往往过之且堽阜之地高于积水之处四五尺至七八尺远于积水之处四五十里至百余里固非决水之道也然古人为塘浦阔深若此者盖欲畎引江海之水周流于堽阜之地虽大旱之岁亦可车畎以溉田而大水之岁积水或从此而流泄耳非专为阔深其塘浦以决低田之积水也至于地势西流之处又设堽门（豆斗）门以潴蓄之是虽大旱之岁堽阜之地皆可耕以为田此古人治高田蓄雨泽之法也故低田常无水患高田常无旱灾而数百里之地常获丰熟此古人治低田旱田 【低田旱田文粹旱作高按高字是】 之法也二论后世废低田高田之法者古人治田高下既皆有法方是时也田各成圩圩必有长每一年或二年率逐圩之人修筑堤防浚治浦港故低田之堤防常固旱田之浦港常通也(古之田虽各成圩然所名不同或谓之叚或谓之围今昆山低田皆况在水中) 【注况在水中朱笔校改况作沈】 (而俗呼之名犹有野鸭叚大泗叚湛叚及和尚围盛熟围之类)至钱氏有国而尚有撩清指挥之名者此其遗法也洎乎年祀绵远古法隳坏其水田之堤防或因田户行舟及安舟之便而破其圩(古者人户各有田舍在田圩之中浸以为家欲其行舟之便乃凿其圩岸以为小泾小浜即臣昨来所陈某家泾某家浜之类是也说者谓浜者安船沟也泾浜既小是岸不高)【是岸不高文粹是作堤又柏家灢汲古本作柏家瀼】(遂至坏却田圩都为白水也今昆山栢家瀼水底之下尚有民家阶甃之遗址此古者民在圩中住居之旧迹也今昆山富户如陈顾辛晏陶沈等田舍皆在田围之中每至大水之年亦是外水高于田舍数尺此今人在田圩中作田舍之验也)或因人户请射下脚而废其堤或因官中开淘而减少丈尺(臣少时见小虞浦及至和塘并阔三二十丈累经开淘之后今小虞浦只阔十余丈至和塘只阔六七丈此目所覩也)或因田主只收租课而不修堤岸或因租户利于易田而故要渰没 【故要渰没文粹要作致】 吴人以一易再易之田谓之白涂田所收倍于常稔之田而所纳租米亦依旧数故租户乐于间年渰没也或因决破古堤张捕鱼虾而渐致破损或因边圩之人不肯出田与众做岸或因一圩虽完傍圩无力而连延隳坏或因贫富同圩而出力不齐或因公私相吝而因循不治故堤防尽坏而低田漫然复在江水之下也每春夏之交天雨未盈尺湖水未涨二三尺而苏州低田一抹尽为白水其间虽有堤岸亦皆狭小沉在水底不能固田唯大旱之岁常润杭秀之田及苏州堽阜之地并皆枯旱其堤岸方始露见而苏州水田幸得一熟耳盖由无堤防为御水之先具也民田既容水故水与江平江与海平而海潮直至苏州之东一二十里之地反与江湖民田之水相接故水不能湍流而三江不浚(臣伏覩昨来议狭汴河者诏汴河阔处水面散漫不至深) 【不至深深下空格汲古本作抉文粹作快】 (决故汴河淤淀今苏州水面动连一二百里而太湖之水又不反黄河之湍迅) 【不反黄河之湍迅汲古本反作及】 (而欲三江不淤不可得也)今二江已塞而一江又浅傥不完复堤岸驱低田之水尽入于松江而使江流湍急但恐数十年之后松江愈塞震泽之患不止于苏州而已也 【不止于苏州而已也汲古本作而已矣】 此低田不治之由也其高田之废始由田法隳坏民不相率以治港浦其港浦既浅地势既高公于海者则海潮不应公于江者又因水田堤防隳坏水得潴聚于民田之间而江水渐低故高田复在江水之上至于西流之处又因人户利于行舟之便坏其堽门而不能蓄水故高田一望尽为旱地每至四五月间春水未退低田尚未能施工而堽阜之田已干枯矣 【已干枯矣汲古本作以干坼矣】 唯大水之岁湖秀二州与苏州之低田渰没净尽则堽阜之田幸得一大熟耳此盖不浚浦港以畎引江海之水不复堽门以蓄聚春夏之雨泽也此高田废之之由也故苏州不有旱灾即有水患但水田多而旱田少水田近于城郭为人之所见而税复重旱田远于城郭人所不见 【人所不见校人上加为字】 而税复轻故议者只论治水而不论治旱也三论自来议者只知决水不知治田盖治田者本也本当在先决水者末也末当在后今乃不治其本而但决其末 【但决其末校改决作攻】 故自景佑以来上至朝廷之搢绅下至农田之匹夫谋议擘画三四十年而苏州之田百未治一二此治水之失也惟嘉佑中两浙转运使王建议谓苏州民间一槩白水至深处不过三尺以上当复修作田位使位位相接以御风涛则自无水患若不修作塍岸纵使决尽河水亦无所济此说最为切当又缘当时建议之时正值两浙连年治水无効不智大叚擘画 【不智大叚擘画汲古本智作知】 令官中逐年调发夫力更互修治及不曾立定逐县治田年额以办不办为赏罚之格而止令逐县令佐槩例劝导逐位植利人户一二十家自作塍岸各高五尺缘民间所鸠工力不多盖不能齐整 【盖不能齐整盖或作益】 借令多出工力则各家所收之利不偿其所费之本兼当时都水监立下官员赏典不重故上下因循未曾并聚公私之力大叚修治臣今欲乞检会王安石所陈利害却将臣下项擘画修筑堤岸以固民田则苏州水灾可计日而取効也议者或谓曩年吴及知华亭县常率逐叚人户各自治田亦不曾烦费官司而人获其利今可举用其法以治苏州水田不须重烦官司也曰苏州水田与华亭不同华亭之田地连堽阜无暴怒之流浚河不过一二尺修岸不过三五尺而田已大稔矣然不踰三五年间尚又堙塞 【尚又堙塞又一作有】 今苏州远接江湖水常暴怒故昆山常熟吴江三县堤岸高者七八尺低者不下五六尺或用石甃或用桩筱或二年一治或年年修葺而风涛洗荡动有隳坏今若以华亭之法而治之或水退之后 【水退之后文粹后作处】 一二年间暂获丰稔盖不可知求其久远之効则不可得也夫以华亭之法而治苏州之高田则可矣若治苏州水田譬之以一家之法而治一国也其规摹法度则近之至于措置施设之方则小大不可同也贴黄自来人所议欲开通诸天浦 【欲开通诸天浦天或作大】 卢沥浦松江诸汇并决水入江阴军等亦皆治水之一说但堤防未立行之无功候堤防既成之后前项诸说又不可不行盖水势湍急却要诸处分减水势故也故曰治田者先也决水者后也臣今究穷得古人治田之本委可施行若令臣先往两浙相度不过订之于诸县官吏考之于诸乡父老而已况诸县官吏乍来焂去固不若臣之生长乡里世为农人而备知利害也父老之智未必过于范仲淹叶清臣况范仲淹叶清臣尚不能窥见古人治田之迹父老安得而知伏望令臣略到司农寺陈白委不至有误 【陈白委不至有误校加曲字于委字下】 朝廷候勑旨四论今来乞以治田为先决水为后田既先成水亦从而可决不过五年而苏州之水患息矣然治田之法若揔而论之则瀚漫而难行析而论之则简约而易治何也今苏州水田之最合行修治处如前项所陈南北不过一百二十余里东西不过一百里今若于上项水田之内循古人之迹五里而为一纵浦七里为一横塘 【五里而为一纵浦七里为一横塘按七里下当有而字】 不过为纵浦二十余条每条长一百二十余里横塘十七条每条长一百余里　计四千余里 【计四千余里计上空一格汲古本作共字】 每里用夫五千人约用二千余万夫(至和中开昆山塘每里用夫二千五百人塘面阔六丈) 【面阔六丈汲古本丈误尺】 (底阔四丈深四尺每里积土计三十万尺分为两岸每岸底只阔一丈四五尺面只阔四五尺高不及六七尺故不踰一二年又至隳坏)故曰揔而言之则瀚漫而难行也今且以二千万夫开河四千里而言之分为五年每年用夫四百万开河八百里苏秀常湖四州之民不下四十万三分去一以为高田之民自治高田外尚有二十七万夫每夫一年借雇半月 【借雇半月汲古本雇作顾】 计得四百余万夫可开河八百里　以上项 【以上项以字上空一格汲古本作却字】 四百余万夫分为十县逐县每年当夫四十万开河八十里以四十万夫分为六个月逐县每月计役六万六千余夫开河十三里有零以六万六千夫分为三十日则逐县每日只役夫二千二百人开河一百三十二步将二千二百人又为两头项只役一千一百人开河六十六步虽县有大小田有广狭民有众寡及逐日所开河沟所役夫数多少不同大率治田多者头项多治田少者头项少虽千百项可以一头项尽也臣故曰析而论之则简约而易治也如此而治之 【如此而治之汲古本如此二字作墨丁】 五年之内苏州与邻州之水田殆亦尽矣塘浦既浚矣堤防既成矣则田之水必高于江江之水亦高于海然后择江之曲者而决之及或开卢沥浦皆有功也何则江水湍流故也故曰治田者先也决水者后也江流既高矣然后又究五堰之遗址而复之 【然后又究五堰之遗址而复之旧钞本又作更】 使水不入于城是虽有大水不能为苏州之患也此治水田之大略也(昔有七堰今复五堰者)【今复五堰者复汲古本作后】 (今只有五门故也苏州设堰固亦旧矣刘　著作甞引唐白居易九日苏州登高诗云酒酣凭槛起四顾七堰八门六十坊是唐之由已有堰矣至端拱二年转运使乔惟岳方始废之盖堤防既坏水得湍容于民田之间水势稍低故可废其堰也)其旱田则乞用上项一分之夫浚治港浦以畎引江海之水及设堽门以潴春夏之雨泽则高低皆治而水旱无虞矣五论乞循古人之遗迹治田者臣昨来所乞苏州水田一节罢去其某家泾某家浜之类五里七里而为一纵浦七里十里而为一横塘因塘浦之土以为堤岸使塘浦阔深而堤岸高厚塘浦阔深则水流通而不能为田之害堤岸高厚则田自固而水可必趋于江 【而水可必趋于江校改可作流】 今具苏州秀州及公江公海水田旱田见存塘浦港沥堽门之数凡臣所能记者揔七项共二百六十五条并臣擘画将来治田大约各附逐项之下谨具下项一具水田塘浦之迹凡四项共一百三十二条一吴松江南岸自北平浦北岸自徐公浦西至吴江口皆是水田约一百二十余里南岸有大浦二十七条北岸有大浦二十八条是古者五里而为一纵浦之迹也其横浦 【横浦文粹浦作塘】 在松江之南者臣不能记其名在松江之北六七里间曰浪市横塘又下北六七里而为至和塘是七里而为一横塘之迹也松江南大浦二十七条北平浦破江浦艾祈浦愧浦顾汇浦养蚕浦大盈浦南解浦梁干浦石臼浦直浦分桑浦内熏浦赵屯浦石浦道褐浦千墩浦锥浦张潭浦陆直浦甫里浦浮高浦涂头浦顺德浦大姚浦破墩浦盏头浦松江北大浦二十八条徐公浦北解浦瓦浦沈浦蒋浦三林浦周浦顾墓浦金城浦木浦蔡浦下驾浦浜浦洛舍浦杨梨浦新洋浦淘仁浦小虞浦大虞浦马仁浦浪市浦尤泾浦下里浦戴墟浦上顾浦青丘浦奉里浦任浦松江北横塘二条浪布横塘至和塘已上松江塘浦五十七条并当松江之上流皆是阔其塘浦高其堤岸以固田也只因久不修治遂至隳坏每遇大水上项塘浦之岸并沉在水底不能固田议者不知此塘浦元有大岸以固田乃谓古人浚此大浦只欲泄水此不知治田之本也臣今擘画并当浚治其浦修成堤岸以御水灾不须远治他处塘浦求决积水而田自成矣一至和塘自昆山西至苏州计六十余里今其南北两岸各有大浦十二条是五里而为一纵浦之迹也其横浦南六七里而有浪市塘是也其北皆为风涛洗刷不见其迹臣前所谓至和塘徒有通往来御风涛之小功而无卫民田去水患之大利者谓至和塘南北纵浦横塘皆废故也谨具下项至和塘南大浦十二条小虞浦大虞浦尤经浦新渎浦平乐浦戴墟浦真义浦朱塘浦界浦凤凰泾任浦蠡塘至和塘北大浦十二条小虞浦大虞浦尤泾浦高墟浦雍里浦诸昌泾界浦任浦上雉渎下雉渎蠡塘官渎横塘在南者白浪市塘 【在南者白浪市塘汲古本白作曰】 已具松江项内更不再出在北者皆废已上至和塘两岸塘浦二十四条在塘北者今犹有其名而或无其迹在塘南者虽存其迹而并皆狭小断续不能固田其间南岸又有朱泾王村泾北岸又有司马泾季泾周泾小萧泾大萧泾归泾吴泾清泾谭泾禇泾杨泾之类皆是民间自开私浜即臣向所谓某家泾某家浜之类是也今并乞废罢只择其浦之大者阔开其塘高筑其岸南修起浪市横塘北则或五里十里为一横塘以固田自近以及远则良田渐多白水渐狭风涛渐小矣一常熟塘自苏州齐门北至常熟县一百余里东岸有泾二十一条西岸有泾十二条是亦七里十里而为一横塘之迹也但目今并皆狭小非大叚塘浦盖古人之横塘隳坏而百姓侵占及擅开私浜相杂于其间即臣所谓某家泾某家浜之类是也谨具目今两岸泾浜之名下项常熟塘东横泾二十一条阙墓泾 【阙墓泾汲古本误阙作阔又湖泾校作北湖泾】 杨泾米泾樊泾蠡泾南湖泾湖泾朱泾永昌泾茅泾薛泾界泾吴塔泾尚泾川泾黄土泾圃泾庙泾卞庄泾新桥泾黄母泾常熟塘西横泾十二条石师泾杨泾王婆泾高姚泾苏宅泾蠡泾皮泾庙泾永昌泾野长泾谭泾墓门泾已上常熟塘两岸横泾三十三条盖记其畧耳今但乞废其小者择其大者深开其塘高修其岸除西岸自擘画为圩外其东岸合与至和塘北及常熟县南新修纵浦交加棊布以为圩自近以及远则良田渐多白水渐狭风涛渐小矣一昆山之东至太仓堽身凡三十五里两岸各有塘浦七八条是五里而为一纵浦之迹也其横塘在塘之南六七里而为朱沥塘张湖塘郭石塘黄姑塘在塘之北为风涛洗刷 【为风涛洗刷校加所字于洗字之上】 与诸湖相连不见其迹谨具下项昆山塘南有塘浦 【南有塘浦文粹塘作横】 七条次里浦新洋江任里浦下驾浦下吴浦上吴浦太仓横沥昆山塘北有塘浦七条娄县上塘娄县下塘新洋江低里浦黄剪泾上吴塘下吴塘横塘四条朱沥塘张湖塘郭石塘黄姑塘已上塘沥十八除新洋江下驾浦曾经开浚余并未甞开浚今河底之土反高于田中每遇天雨稍阙则更不通舟船 【则更不通舟船校改更作便】 天雨未盈尺而田尽渰没今并乞开浚以固田已具下项一具旱田塘浦之迹凡三项一百二十三条一松江南岸自小来浦北岸自北陈浦东至海口并是旱田约长一百余里南有大浦一十八条北有大浦二十条是五里而为一纵浦之迹也其横浦 【横浦校改作横塘】 之在江南者臣不记其名在江北者七八里而为鸡鸣塘练祈塘是七里而为一横塘之迹也谨具下项松江南岸有大浦一十八条小来浦盘龙浦朱市浦松子浦野奴浦张整浦许浦鱼浦上燠浦丁湾浦芦子浦沪渎浦钉钩浦上海浦下海浦南及浦江苎浦烂泥浦松江北岸有大浦二十条北陈浦顾浦桑浦大黄肚浦小黄肚浦章浦樊浦杨林浦上河浦下河浦仙天浦 【仙天浦校改作天仙浦又新华浦文粹华作叶】 镇浦新华浦槎浦秦公浦双浦大场浦唐章浦青州浦商量湾横塘二条鸡鸣浦练祈浦已上塘浦四十条各是畎引江水以灌溉高田只因久不浚治浦底既高而江水又低故逐年常患旱也议者乃谓于此诸浦决泄苏州昆山长洲及秀州之积水是未知古人设浦之意也今当令高田之民治之以备旱灾则高田获其利也一太仓堽身之东至茜泾约四五十里凡有南北大塘八条其横塘南自练祈塘北至许浦共一百二十余里有堽门及塘浜约五十余条臣能记其二十五条旱田而横塘多欲水之周流于其间灌溉之意也 【灌溉之意也旧钞本于灌字上多取字】 今皆浅淤不能引水以灌于田谨具下项南北之塘八条太仓东横沥半泾塘青堽横沥五家堽横沥鸭头塘支泾杨墓子泾茜泾东西之塘及堽门等二十五条方秦塘钱门塘刘塘 【刘塘文粹刘作娄】 张堽门薛市门黄姑塘吉泾塘沙堰门太仓塘包泾古塘吴堽门顾堽门庙堽门岳沥李堽门丁堽门湖川门黄泾杜漕塘双凤塘豆斗门直塘支塘李墓塘以上堽身已东塘浜门沥共三十三条南北者各长一百余里接连大浦并当浚治以灌溉高田东西者横贯三重堽身之田而西通诸湖若深浚之大者则置闸豆斗门或置堰而下为水函遇大旱则可以车畎诸湖之水以灌田大水则可以通放湖水以灌田 【放湖水以灌田文粹灌作泄】 而分减低田之水势于平时则潴聚春夏之雨泽使堽身之水常高于低田不须车畎而民田足用一公海之地自松江下口南连秀州界约一百余里有大浦二十条臣今能记其七条自松江下口北绕昆山常熟之境接江阴界约三百余里有港浦六十余条臣能记其四十九条是五里为一纵浦之迹也其横塘在昆山则为八尺泾花莆泾在常熟则为福山东横塘福山西横塘谨具下项松江口下南连秀州界有大浦七条三林浦杜浦周浦大臼浦恤沥浦戚崇浦罗公浦松江口下北绕苏州昆山常熟县界至江阴军界有港浦四十九条北及浦下田浦堀浦上夹浦下练祈浦桃源浦练祈浦顾泾浦六岳浦采桃浦川沙浦下张浦新漕浦茜泾浦杨林浦七丫浦郎港浦北浦尹公浦甘草浦唐相浦陈泾浦钱泾浦湴湖浦吴泗浦铛脚浦下六河浦黄浜浦沙营浦白茆浦金泾浦高浦许浦坞沟浦千步泾耿泾浦新泾浦崔浦水门浦鳗鱼梨浦吴泾高泾西阳浦新泾陈浦张泾湖泾奚浦黄泗浦横塘四条八尺泾花浦泾福 【花浦泾浦校改作莆】 山东横塘福山西横塘以上公海港浦共六十条各是古人东取海潮北取杨子江水灌田各开入堽阜之地七里十里或十五里间作横塘一条通灌诸浦使水周流于高阜之地以浸润高田非专欲决积水也其间虽有大浦五七条自积水之处直可通海然各远三五十里至一百余里地高四五尺至七八尺积水既被低田堤岸隳坏一时漫流潴聚于低下平阔之地虽开得上项大浦其积水终不肯远从高处而流 【其积水终不肯远从高处而流汲古本肯作行】 入于海唯大水之年决之则暂或东流尔今不拘大浦小浦并皆浅淤自当开浚东引海潮北引江水以灌田臣所擘画治苏州田至易晓也水田则做岸防水以固田高田则浚塘引水以灌田此众人所共知也但自来治水者舍常而求异忽近而求远 【舍常而求异忽近而求远校改作务远】 而反谓做岸固田浚塘引水之说为浅近而不肯留意遂因循至此今欲知苏州水田旱田不治之由观此篇可见其大略以上水田旱田塘浦之迹共七项揔二百六十四条皆是古人因地之高下而治田之法也 【而治田之法也田一作之】 其低田则阔其塘浦高其堤岸以固田其高田则深浚港浦畎引江海以灌田后之人不知古人固田灌田之意乃谓低田高田之所以阔深其塘浦者皆欲决泄积水也更不计量其远近相视其高下一例择其塘浦之尤大者十数条以决水其余差小者更不浚治及兴工役动费国家三五十万贯石而大塘大浦终不能泄水其塘浦之差小者更不曾开浚也而议者犹谓此小塘小浦亦可泄水以致朝廷愈不见信而大小塘浦一例更不浚治积岁累年而水田之堤防尽坏使二三百里肥腴之地槩为白水高田之港浦皆塞而使数百里沃衍潮田尽为荒芜不毛之地深可痛惜臣窃思之上项塘浦既非天生亦非地出又非神化是皆人力所为也然自国朝统御已来百余年间除十数条大者间或浚治外其余塘浦官中则不曾浚治今当不问高低不拘小大亦不问可以决水与不可以决水但系古人遗迹而非私浜者一切并合公私之力更休迭役旋决修治系低田则高作堤岸以防水系高田则深浚港浦以灌田其堽身西流之处又设斗门或堽门或堰闸以潴水如此则高低皆治而水旱无忧矣后二项非要切不录亶之书甚多今独摘其要者录于此亶既累上其说五年九月许诣司农寺陈白寺以其说上闻诏以亶为司农寺丞提领两浙路兴修水利六年亶以其说镂板徧下州县许诸色人考详合议焉 【许诸色人考详合议焉汲古本考作者校改作等】 初亶言苏州水利其书与图大抵以为环湖之地稍低常多水公海之地稍高常多旱故古人治水之迹纵则有浦横则有塘又有门堰泾沥而碁布之亶所能记者緫二百六十余所今欲略循古人之法七里为一纵浦十里为一横塘 【七里为一纵浦十里为一横塘旧钞本于七里十里下均有而字】 又因出土以为堤岸度用十万夫水治高田旱治下泽要以三年而苏之田治矣】 朝廷始得亶书以为可行遂真除司农寺丞令提举兴修亶至苏兴役凡六郡三十四县比户调夫同日举役转运提刑皆受约束民以为扰多逃移会吕惠卿被召言其措置乖方熙宁元年正月一日有旨郏亶修圩未得兴工官吏所见不同各具利害闻奏 【闻奏汲古本作奏闻又十五日汲古本五误三】 人皆驩然十五日庭下方张灯吏民二百余人交入驿庭喧哄斥骂灯悉蹂践驿门亦破亶幞头堕地一小儿在旁亦为人所挈前此方尽遣诸县令出郊标迁圩地至是诸令鸣铙散众遂罢役亶追司农寺丞送吏部流内铨
　水利下
亶既没其子将仕郎侨又嗣缉其说因岁事亦有所建明今亦录其大略 【侨书大畧云浙西昔有营田司自唐至钱氏时其来源去委悉有堤防堰闸之制旁分其支脉之流不使溢聚以为腹内畎亩之患是以钱氏百年间岁多丰稔唯长兴中一遭水耳暨纳土之后至于今日其患方剧盖由端拱中转运使乔维岳不究堤岸堰闸之制与夫沟洫畎浍之利姑务便于转漕舟楫一切毁之初则故道犹存尚可寻绎今则去古既久莫知其利营田之局又谓闲司冗职既已罢废则堤防之法流决之理 【流决之理校改流作疏】 无以考据水害无已至干兴天禧之间朝廷专遣使者兴修水利远来之人不识三吴地势高下与夫水原来历及前人营田之利皆失旧闻受命而来耻于空还不过遽采愚农道路之言以为得计但以目前之见为长久之策指常熟昆山枕江之地为可导诸港而决之江开福山茜泾等十余浦殊不知古人建立堤堰所以防太湖泛溢渰没腹内良田今若就东北诸渚决水入江是导湖水经由腹内之田弥漫盈溢然后入海所以浩渺之势常逆行而潴于苏之长洲常熟昆山常之宜兴武进湖之乌程归安秀之华亭嘉禾民田悉已被害然后方及北江东海之港浦又以水势之方出于港浦复为潮势抑回所以皆聚于太湖四郡之境当潦岁积水而上源不绝弥漫不可治也此足以验开东北诸渚为谬论矣又况太湖盖积十县之水一水自江南诸郡而下出领阪 【出领阪领校改作岭】重复间当其霖潦积贮溪涧奔湍迤逦而至长塘湖又润州之金坛延陵丹阳丹徒诸色皆有山源并会于宜兴以入太湖一水自杭睦宣歙山源与天目等山众流而下杭之临安余杭及湖之安吉武康长兴以入太湖即古所谓震泽也昔禹治水凡以三江决此一湖之水今则二江已绝唯吴松一江存焉疏泄之道既隘于昔又为权豪请占 【又为权豪请占请当作侵】 植以菰蒲芦苇又于吴江之南筑为石塘以障太湖东流之势又于江之中流多置罾断 【多置罾断断校作簖】 以遏水势是致吴江不能吞来源之瀚漫日淤月淀下流浅狭迨元符初遽涨潮沙半为平地积雨滋久十县山源并溢太湖当苏湖常秀之间陂淹浦港 【陂淹浦港淹当作堰】 悉皆弥漫四郡之民惴惴然有为鱼之患凝望广野千里一白少有风势驾浪动辄数尺虽有中高不易之地种已成实顷刻荡尽此吴民畏风甚于畏雨也吴松古江故道深广可敌千浦向之积潦尚或壅滞议者但以开数十浦为策而不知临江滨海 【临江滨海汲古本滨误浜】 地势高仰徒劳无益愚今者所究治水之利必先于江宁治水阳江与银林江等五堰体势故迹决于西江润州治丹阳练湖相视大岗寻究函管水道决于北海常州治宜兴隔湖沙子淹及江阴港浦入北海以望亭堰分属苏州以绝常州轻废之患如此则西北之水不入太湖为害矣又于苏州治诸邑限水之制辟吴江之南石塘多置桥梁以决太湖会于青龙华亭而入海仍开浚吴松江官司以邻郡上户熟田例敷钱粮于农事之隙和雇工役以渐辟之其诸江湖风涛为害之处并筑为石塘及于彭汇与诸湖瀼等处寻究昔有江港自南泾北 【自南泾北旧钞本泾作经】 以渐筑为堤岸所在陂淹筑为水堰秀州治华亭海盐港浦仍体究枯湖淀山湖等处 【仍体究枯湖殿山湖等处文粹于处字下有寻究二字】 向因民户有田高壤障遏水势而疏决不行者并与开通达诸港浦杭州迁长河堰以宣歙杭睦等山源决于浙江如此则东南之水不入太湖为害矣此前所谓旁分其支脉之流不为腹内畎亩之患者此也水为东南患其来久矣献其端者大抵二说一则以导青龙江开三十浦为说一则以使植利户浚泾浜作圩垾为说是二者各得其一偏未容俱是何以言之若止于导江开浦则必无近効若止于浚泾作垾则难以御暴流要当合二者之说相为首尾乃尽其善但施行先后自有次第耳必不得已欲两者兼行以规近効亦有其说若欲决苏州湖州之水莫若先开昆山县之茜泾浦使水东入于大海开昆山之新安浦顾浦使水南入于松江开常熟县之许浦梅里浦使水北入于杨子江复浚常州无锡县界之望亭堰俾苏州管辖谨其开闭以遏常润之水则苏州等水患可渐息而民田可治矣若欲决常州润州之水则莫若决无锡县之五卸堰使水趋于杨子江则常州等水患可渐息而民田可治矣世之言水利者非不知此然开浦未久而污泥寻塞决堰未多而良田被患何也盖虽知置堰闸以防江潮而不知浚流以泄沙涨故有堙塞之患虽知决五卸堰水而不知筑堤以障民田故有飘溺之虞且复一于开浦决堰而不知劝民作圩垾浚泾浜以治田是以不问有水无水之年苏湖常秀之田不治十常五六愚故曰要当合二者之说相为首尾则可尽其善某所乞开昆山常熟县之茜泾等浦必置堰闸者且以茜泾浦在苏州之东南去海止二十里泄水甚径然其地浸高比之苏州及昆山县地形不啻丈余而往年开此浦者但为文具所开不过三四尺一二尺而已又止于以地面为丈尺而不知以水面为丈尺不问高下而匀其浅深欲水之东注不可得也水既不东注兼又浦口不置堰闸赚入潮沙无上流水势可冲遂致浦塞愚故乞开茜泾等浦须置堰闸所以外防潮之涨沙也或闻范参政仲淹叶内翰清臣昔年开茜泾等浦亦皆有闸但无官司管辖而豪强耆保利于所得不时启闭遂致废坏乡人往往能道其事若推究而行之则所开之浦可久而无弊某所乞复常州无锡县界望亭堰闸俾苏州管辖者盖以常润之地比苏州为差高而苏州之东势接海岸其地亦高苏州介于两高之间故每遇大水西则为常润之水所注东则为大海岸道所障其水潴蓄无缘通泄若不令苏州管辖望亭堰闸则无复有防遏之理故愚先乞开茜泾等浦以决水有东流之便次乞谨守望亭闸俾水无西冲之忧既望亭之西自有五卸堰可以决水 【自有五卸堰可以决水文粹无可字】 径入于北江若使常润之水决下此堰则不唯少舒苏州之水势而常润之水亦自可以就近顺流而入于江矣某所乞决常州无锡县界之五卸堰使水北入于杨子江者此堰决水其势甚径往者官吏非不施行然决堰未多而民田已没何也盖止知决堰而不知预筑堰下民田之堤岸以防水势故也五卸地形与民田相去几及丈余平居微雨水即溢堰而过已有浸溺之忧今直欲决去其堰使诸路之水举自此而出又不曾高其民田圩岸以为堤防则决堰未多而民田已没某甞论天下之水以十分率之自淮南而北五分由九河入海书所谓同为逆河入于海是也自淮而南五分由三江入海书所谓三江既入震泽底定是也而三江所决之水其源甚大由宣歙而来至于浙界合常润诸州之水锺于震泽震泽之大几四万顷导其水而入海止三江尔二江已不得见今止松江又复浅污不能通泄且复百姓便于已私于松江古河之　 【于松江古河之□墨丁文粹作外字又故上流□出之水墨丁文粹作日字】多开沟港故上流　出之水不能径入于海支分泒别自三十余浦北入吴郡界内即先父比部水利奏中所谓向欲导诸江者复南而北矣虽于昆山常熟两县开导　浦 【开导□浦空格汲古本作河字】 修筑圩垾然上流不息诸水辐凑或风涛间作或洪雨继至所开浦河 【所开浦河当作河浦又必有冲荡校改有作遭】 必皆壅滞所筑圩垾必有冲荡盖公江北岸三十余浦唯盐铁一塘可直泻水北入杨子江外其余皆连接乎江湖瀼 【皆连接乎江湖瀼汲古本乎作于文粹作皆连接江湖河瀼】 合而为一非徒无益为害大矣今乞措置一面开导河浦即便相度松江诸浦除盐铁塘及大浦开导置闸外其余小河一切并为大堰或设水窦 【或设水窦设汲古本误说】 以防江水即吴松江水径入东海而吴之河浦不为贼水所壅诸县圩垾亦免风波所破某闻钱氏循汉唐法自吴江县松江而东 【自吴江县松江而来松当作沿】 至于海又公海而北至于杨子江又公江而西至于常州江阴界一河一浦皆有堰闸所以贼水不 【所以贼水不下空一字当作入】　久无患害甞考汉晋隋唐以来地理志今之平江乃古吴郡至隋平陈始置苏州汉时封境甚阔隋开皇中始移于横山下唐正观中复徙于阖闾旧城而又湖州乃隋时仁寿中于苏之乌程县分置秀州乃五代晋时吴越王以苏之嘉兴县分置所谓钱塘毗陵在古皆吴之属县以地势卑下公江边海有为堤岸以防遏水势如唐志所载秀州之海盐令李谔开古泾三百有一而又称去县西北六十里有汉塘大和中再开疑即侨今所谓开盐铁塘以泄吴松江水者也又载杭州之余杭令归某筑甬道高广径直百余里以御水患又载杭州盐官县亦有捍海塘堤二百十四里即知古人治平江之水不专于河而筑堤以遏水亦兼行之矣故为今之策莫若先究上源水势而筑吴松两岸塘堤不唯水不北入于苏而南亦不入于秀 【而南亦不入于秀文粹作亦且南不入秀】 两州之田乃可垦治今之言治水者不知根源始谓欲去水患须开吴松江殊不知开吴松江而不筑两岸堤塘则所导上源之水辐凑而来适为两州之患盖江水溢入南北沟浦而不能径趋于海故也傥効汉唐以来堤塘之法修筑吴松江岸则去水之患已十九矣震泽之大纔三万六千余顷而平江五县积水几四万顷然非若太湖之深广弥漫一区也分在五县远接民田亦有高下之异浅深之殊非皆积水不可治也但与田相通极目无际所以风涛一作回环四合无非水者既非全积之水亦有可治之田潴泻之余其浅淤者皆可修治永为良田况五县积水中所谓湖瀼陂淹若湖则有淀山湖练湖阳城湖巴湖昆湖承湖尚湖石湖沙湖瀼则有大泗瀼斜塘瀼江家瀼百家瀼鳗鱼梨瀼荡则有龙墩荡任周荡傀儡荡白坊荡黄天荡鴈长荡淹则有光福淹尹山淹施墟淹赭墩淹金泾淹明社淹仅三十余所虽水势相接略无限隔然其间深者不过三四尺浅者一二尺而已今乞措置深者如练湖大作堤防以匮其水复于堤防四傍设为斗门水濑即大水之年足以潴蓄湖瀼之水使不与外水相通而水田之圩垾无冲激之患大旱之年可以决斗门水濑以浸灌民田而旱田之沟洫有车畎之利其余若斜塘瀼大泗瀼百家瀼之类深不过三四尺浅止一二尺而已本是民田皆可相视分勒人户 【分勒人户分勒一作分劝】 借贷钱粮修筑圩垾开导泾浜即前所谓湖瀼三十余处者往往可治者过半矣某闻江南有万春圩吴有陈满塘皆积水之地今悉治为良田坐收苗赋以助国用郏氏再世有水利之学虽不能为必可行然用心甚专为说甚详故录之以备论议者之参稽焉】 
元佑中宜兴人单谔作阳羡风土记专论单子发荆溪吴中水利其说本专为荆溪横塘百渎之塞以及于松江震泽之水势其略谓荆溪受宣歙芜湖江东数郡之水行四十五里至震泽古人以溪流不足以胜数郡奔注之势复于震泽之口开渎百条各有地分之名而揔谓之百渎又开横塘渎一条绵亘四十里以贯百渎而通濒湖诸乡阡陌之水盖横塘直南北以经之百渎直东西以纬之既分荆溪之流下震泽由震泽入太湖抵松江由江入海是以昔年未甞有水患而震泽亦不为吴中害今荆溪受数郡之水不少减而百渎横塘太半堙塞 【太半堙塞太当作大】 又苏湖常三州之水潴为太湖由松江以入海庆历二年以松江风涛漕运多败官舟遂接续筑松江长堤界于江湖之间堤东则江堤西则湖江之东即大海堤横截江流五六十里震泽受吴中数郡之水乃遏以长堤虽时有桥梁而流势不快又自松江至海浦诸港复多沙泥涨塞茭芦丛生堤傍亦沙涨为田是以三春霖雨则苏湖常秀皆忧弥漫虽增吴江一邑之赋顾三州逋失者不赀今欲泄太湖之水莫若先开江尾茭芦之地迁沙村之民运其涨泥凿吴江堤为木桥千所以通陆行随桥硔开茭芦为港走水仍于下流开白蚬安亭二江使太湖水繇华亭青龙以入海则三州无水患又以阳羡言之临江数里皆民庐墓今皆在风波浩渺中矣风静水澄树根砖石毕见官能于农隙率清泉祠山君山三乡濒湖植利人户寻百渎与横塘旧界牌分力开通遇岁大水则可疏荆溪交合之流顺注震泽若岁大旱则可引百渎及横塘之水灌溉民田虽有水旱岂能侵岁哉谔又有书名荆溪集亦载此说时苏文忠公在翰苑奏其书请行之弗果
政和六年 【政和六年汲古本不提行】 四月　御笔访闻平江府三十六浦自古置闸随潮启闭岁久湮塞遂致积年为患仰庄徽差户曹赵霖具逐浦经久利害破驿券递马赴　尚书省指说徽郡守也 【霖相度之说曰平江逐县地形水势利害各不相侔盖浙西六州之地平江最为低下六州之水注入太湖太湖之水流入松江接青龙江东入于海而平江地势自南直北 【自南直北直汲古本作自】 至常熟县之半自东止昆山县地西南之半水与太湖松江水面相平皆是诸州所聚之水泛滥其中平江之地虽下于诸州而濒海之地特高于他处谓之堽身堽身之西又与常州地形相等东西与北三面势若盘盂积水南入注乎其中所以自古公海环江开凿港浦者藉 【藉下空一格汲古本作此】 疏导积中之水由是以观则开治港浦不可不先也港浦既已浚则必讲经久不堙塞之法今濒海之田惧咸潮之害皆作堰坝 【皆作堰埧作旧钞本作筑又里水不得流文粹流作疏又此昆山诸浦堙塞之由也浦上文粹有港字】 以隔海潮里水不得流外沙日以积此昆山诸浦堙塞之由也堽身之民每阙雨则恐里水之减不给灌溉悉为堰坝以止流水临江之民每遇潮至则于浦身开凿小沟以供已用亦为堰断以留余潮此常熟诸浦堙塞之由也法当置闸然后可以限水之内外可以随潮而启闭浦既已开闸既已置而太湖松江之水与积水为一泒沉没民田者一遇风作则高浪万顷愈泄愈来纵使诸浦泻之泄之涓涓来之浩浩 【泄之涓涓来之浩浩文粹来字上有而字】 当斯之时障之不可疏之不可为之计者莫若顺其性而狭其流乃为上策所谓上策者大筑圩岸高围民田而已如此则积水日削众浦日耗矣大抵三说一曰开治港浦二曰置闸启闭三曰筑圩褁田三者阙一不可又各有先后缓急之序其开浦篇曰高田引以灌溉低田导以决泄者浦也古人大小纵横设为港浦若经纬然按图于旧得九十处或名港浦或名泾浜或谓之塘或谓之漕以询究古迹得其为利之大者三十六浦区为三等上等工大而利愽在前所先也中等工费可减上等三之二下等间于上中之间或自大浦而分枝别泒工料之数又少损焉其置闸篇曰濒海临江之地形势高仰古来港浦尽于地势高处淤淀若一旦顿议开通地里遥远未易施力以拒醎潮今于三十六浦中寻究得古曾置闸者纔四浦惟庆安福山两闸尚存余皆废弃故基尚存古人置闸本图经久但以失之近里未免易堙治水莫急于开浦开浦莫急于置闸置闸莫利于近外若置闸而又近外则有五利焉江海之潮日两涨落潮上灌浦则浦水倒流潮落浦深则浦水湍泻远地积水早潮退定方得徐流几至浦口则晚潮复上元未流入江海又与潮俱还积水与潮相为往来何缘减退今开浦置闸潮上则闭潮退即启外水无自以入里水日得以出一利也外水不入则泥沙不淤于闸内使港浦常得通利免于堙塞二利也濒海之地仰浦水以溉高田每苦醎潮多作堰断若决之使通则害苖稼若筑之使塞则障积水今置闸启闭水有泄而无入闸内之地尽获稼穑之利三利也置闸必近外 【置闸必近外外上一有于字又岁事浚治事一作时】 去江海止可三五里使闸外之浦日有澄沙淤积假令岁事浚治地里不远易为工力四利也港浦既已深阔积水既已通流则泛海浮江货舡木栰或遇风作得以入口住泊或欲住卖得以归市出卸官司遂可以闸为限拘收税课以助岁计 【以助岁计岁一作国】 五利也复有二说昆山诸浦通彻东海沙浓而潮咸当先置闸而后开浦一也闸之侧各开月河以堰为限遇闸闭小舟不阻往来二也筑圩篇曰天下之地膏腴莫美于水田水田利倍莫盛于平江缘平江水田以低为胜昔之赋入多出于低乡今低乡之田为积水漫没 【漫没一作浸没】 十已八九当时田圩未坏水有限隔风不成浪今田圩殆尽水通为一遇东南风则太湖松江与昆山积水尽奔常熟遇西北风则常熟之水东赴者亦然正如盛盂中水随风往来未甞停息甞陟昆山与常熟山之巅四顾水与天接父老皆曰水底十五年前皆良田也今若不筑圩岸围褁民田车畎以取水底之地是弃良田以与水也况平江之地低于诸州唯高大圩岸方能与诸州地形相应昔人筑圩裹田非谓得以播殖也将恃此以狭水之所居耳昆山去城七十里通往来者至和塘也常熟去城一百五里通往来者常熟塘也二塘为风浪冲击塘岸漫灭往来者动辄守风往往有覆舟之虞是皆积水之害今若开浦置闸之后先自南乡大筑圩岸围裹低田使位位相接以御风涛以狭水源治之上也修作至和常熟二塘之岸以限绝东西往来之水治之次也凡积水之田尽令修筑圩岸使水无所容治之终也昨间 【昨间汲古本作昨闻】 熙宁四年大水众田皆没独长洲尤甚昆山陈新顾晏淘湛数家之圩高大了无水患稻麦两熟此亦筑岸之验目今积水之中有力人户间能作小塍岸围褁已田禾稼无虞盖积水本不深而圩岸皆可筑但民频年重困无力为之必官司借贷钱谷集植利之众并工戮力督以必成或十亩或二十亩地之中弃一亩取土为岸所取之田令众户均价偿之其贷借钱谷官为置籍责以三年六限随税输还此治积水成始成终之策若其当开之浦则昆山常熟共三十六浦除常熟之许浦及白茆福山二浦 【许浦及白苑福山二浦二朱笔改三】 见今深阔水势通快不须开治虽三十三浦 【虽三十三浦虽旧钞本作惟】 昆山十有二谓掘浦下张浦七丫浦茜泾浦杨林浦六鹤浦顾径浦川沙浦五岳浦蔡浦琅港浦常熟二十有一谓黄泗浦奚浦西陈浦东陈浦水门溏 【水门塘塘当作浦】 崔浦耿泾浦鱼磹浦邬沟浦瓦浦塘浦高浦金泾浦石撞浦陆河浦北浦甘草浦千步泾司马泾金泾钱泾黄莺漕皆积久不浚当分为三等开修】 霖既上其说是岁九月奉　御笔差赵霖充两浙提举常平前去本路措置兴修积水其开浦置闸工料依元相度检计逐旋开治更不候保明先次施行去农隙月分不远赵霖更不引见上殿疾速发赴新任水患日久 【水患日久日文粹作甚】 占压良田甚多一方受弊应有前后违碍并依今来指挥合用钱米并辟官置司等令赵霖速具画一闻奏奏报 【奏报文粹作章疏】 并入急递于入内内侍省投进仍差童师敏充承受奏报文字 【仍差童师敏充承受奏报文字差一作着】 霖既受任复条具事目以闻悉依　御笔违者以违　御笔论诸路监司州县如有稽慢阙误以违　制论其合用钱米越州鉴湖封桩米支拨十万石借支本路诸州常平本钱十万贯如阙则以常平米及常平封桩钱贴支并降空名度牒二千道出卖 【出卖一作给卖】 承信承节将仕郎官告各伍拾道其命词并以兴修水利为名别立价直将合用工料召有力户备钱米官为募夫监部开修候毕工计实用钱米纽直给告或给空名许令变卖并与免勘会有无违碍书填仍不作进纳出身就平江置局所奏辟官不拘常制直牒指差理为在任月日不许辞免内选人考第举官合格水利职事未毕未得赴部磨勘依方田官法就任改官干当公事文武官各四员准备差遣检踏官共四员所用材料木植专辟使臣三员分往淮南江南路及温处等州收买并辟置监辖造堰闸官俵散钱粮廵视催促检覆 【检覆一作检核】 工料官点检医药饭食官等 【官等一作等官】 员其差辟官属其间有才吏理须旌别以示劝奖特于提举常平司岁举官数外改官从事郎一员县令二员武臣升陟二员积水之地正在昆山常熟两县各权暂添差县丞一员今来开修平江诸浦缘常湖秀等州水势会聚以成积水据所役人夫先于平江府诸县雇募如阙即分那下常湖秀州雇募霖以宣和元年正月二十一日役夫兴工前后修过一江一港四浦五十八渎修筑常熟塘岸一条随岸开塘至宣和二年八月初十日罢华亭县青龙江自白鹤汇开修至艾祁塘口长十三里面阔十五丈底阔九丈深一丈二赤通役六十一万二千八百余工江阴县黄田港自摖拄桥开修至港口闸长二十里有畸面阔六丈五赤底阔三丈深七赤通役六万四千八百工昆山县茜泾浦自太仓塘敛口开修至青堽坊北长三十四里有畸面阔八丈底阔四丈八赤深七赤通役三十一万工堀浦自上源开修接至练祈塘长十二里有畸面阔三丈底阔二丈四赤深三赤五寸通役二万三千五百余工常熟县崔浦自陈家庄开修至雉浦塘口出梅里塘长二十三里有畸面阔八丈底阔四丈八赤深七赤通役二十一万四千七百余工黄泗浦连小山浦开修至湖口长七十里有畸面阔八丈底阔四丈八赤深七尺通役十二万六千九百余工宜兴县开修百渎五十八条长六十二里十七丈面阔二丈五赤止 【止字文粹均作至】 一丈底阔一丈七赤止 【止字文粹均作至】 九赤各深五赤通役十万一千一百余工筑常熟塘岸一条长六十二里有畸其已筑岸一万三百七十五丈通役三十二万九千八百余工未了一千一百五十九丈常熟县界岸长四千七百三十一丈已筑三千五百七十二丈通役三万二百余工未了一千一百五十九丈长洲县界岸长六千八百三丈并已筑了通役十九万九千六百余工随岸开淘府塘一条长九千一百五十丈纽五十里有畸面阔八丈底阔五丈深八尺通役六十四万一千二百余工宣和元年十月四日　御笔访闻平江府常熟县常湖秀州华亭泖并可为田仰赵霖相度措置召租限一季了 【限一季了季当作年】 当具便民利害图籍岁入以闻霖又应诏为之修围常湖通役二十四万七千九百余工修筑钱泾口止藕荡村大岸长五百八十二丈脚阔一丈五赤面阔一丈二赤高六赤开修张墓塘北彻小山浦长五百四十二丈面阔六丈底阔四丈深六赤开修山塘泾自小山浦口止本县市河长二千八十一丈面阔六丈底阔四丈深六赤开修颜家泾彻入小山浦长一千二百七丈面阔三丈底阔一丈五赤深七赤剙造小山浦口启闭泄放水势豆斗门二所又围裹华亭泖通役八万三千七百六十五工杨泖中心开河三条共长九百四十八丈各阔十丈水深三赤随河两畔筑岸高阔六赤顾亭泖心开十字河共长一千五百二十九丈五赤阔七丈水深四赤随河两畔筑岸高阔各六赤止七尺及开陆家港小河长二百丈阔四丈水深三赤筑岸高阔六赤宣和二年八月十一日诏旨罢役勾收人吏送平江府右狱 【右狱一作古狱】 根磨钱物通支钱四十一万五千八百五十三贯九百二十一文系度牒官诰坊场市易抵当等名色十九种焉
吴郡志卷二十
吴郡范成大撰
　人物
　　春秋吴公子庆忌
王僚之子以勇闻于世万人莫当走追奔兽手接飞鸟追之驷马驰而不及射之接矢而不可中僚死出奔阖庐得要离用之为离所刺
　　被离
吴王阖庐之臣楚白喜既入吴伍子胥言于王以为大夫被离问子胥曰何见而信喜子胥曰喜伯州犂之孙吾之怨与喜同子不闻河上歌乎同病相怜同忧相救不爱其所近悲其所思者乎被离曰吾观喜之为人鹰视虎步专功擅杀性不可亲也子胥曰不然竟与共事喜即伯嚭也
　　要离
吴人阖庐惮庆忌在邻国有万人之力恐合诸侯以害吴伍子胥乃进要离曰离虽细人有万人之力尝见其折辱壮士椒丘欣于友人之丧席欣怒须瞑往攻离离至舍诫其妻曰我为勇士椒丘欣于大家之丧余恨蔚恚瞑必来第勿闭吾门至夜椒丘欣果往见其门不闭登其堂不关入其室不守放发僵卧无所惧欣乃手剑捽离曰子有当死之过三子知之乎子辱我于大家之众一死也归不关闭二死也卧不守御三死也子有三死之过欲无得怨要离曰吾无三死之过子有三不肖之愧子知之乎吾辱子于千人之众子无敢报一不肖也入门不咳登堂无声二不肖也前拔子剑手挫捽吾头乃敢大言三不肖也有三不肖而威我岂不鄙哉于是椒丘欣投剑而叹曰天下壮士也臣所闻要离若此吴王见之要离曰臣国东千里之人细小无力迎风则僵负风则伏大王有命臣敢不尽力吴王默然要离即进曰大王患庆忌乎臣能杀之王曰庆忌之勇闻于世今子之力不如也要离曰王有意焉臣能杀之臣诈以负罪出奔愿王戮臣妻子断臣右手庆忌必信臣王曰诺要离乃诈得罪出奔吴王乃取其妻焚弃于市要离乃奔诸侯以无罪闻于天下遂如卫见庆忌曰阖闾 【阖闾可得也闾汲古本误阊】 无道王子所知今戮吾妻子焚之于市无罪见诛吴国之事吾知其情愿因王子之勇阖闾可得也庆忌信其谋练士卒遂之吴将渡江于中流要离力微坐庆忌上风因风势以矛钩其冠顺风而剌庆忌庆忌顾而挥之三捽其头于水中乃加于膝上曰嘻天下之勇士也乃敢加兵于我左右欲杀之庆忌止之曰岂可一日而杀天下勇士二人哉可令还吴以旌其忠于是庆忌死要离渡江愍然不行谓从者曰杀吾妻子以事吾君非仁也为新君而杀故君之子非义也何面目以视天下之士言讫遂投身于江未绝从者出之要离乃自断手足伏剑而死
　　吴太子友
故夫差太子也夫差将伐齐令国中曰敢谏者死太子友知子胥忠而不用太宰嚭佞而专政欲切言之恐罹尤乃讽谏王清且怀 【从九从】 持弹从后园来衣祫履濡王恠问之太子曰适游后园闻秋蜩之声往观之秋蝉登高树饮清露随风撝挠长吟悲鸣自以为安不知螳蜋超枝缘条曳腰耸距而畟其形 【曳腰耸距而畟其形畟汲古本作稷稷同昃义或取此】 螳蜋翕心而进志在有利不知黄雀徘徊枝阴胍咸微进欲啄螳蜋黄雀但知伺螳蜋之有味不知臣挟弹飞从九从而集其背臣但志黄雀不知空塪其旁陷于深井臣故祫体濡履焉大王笑曰天下之愚也但贪前利不覩后患太子曰愚复有甚吴徒知踰境征伐不知越王将选死士出三江之口入五湖之中天下之危莫甚于斯王不听
　　寿越
吴子寿梦臣鲁襄公五年使于晋请听诸侯之好晋人遂为之合诸侯鲁卫皆来会于善道
　　季扎
吴子寿梦子诸樊之弟诸樊既除丧将立季扎辞曰昔曹人不义曹君将立子臧子臧去之君子曰能守节扎虽不才愿附于子臧以无失节固立之弃其家而耕乃舍之扎遂为吴出聘诸侯以通嗣君至鲁说叔孙穆子知其不得死遂请观周乐至齐说晏平仲至郑见子产如旧相识至卫说籧瑗史狗史鳅公子荆公叔发公子朝曰卫多君子未有患也至晋说赵文子韩宣子魏献子曰晋国其萃于三族乎说叔向曰吾子勉之君侈而多良大夫必思自免于难初使过徐君徐君好季扎之剑口弗敢言及还徐君已死解其剑系之冢树由是扎贤名闻天下其卒也孔子书其葬处曰呜呼有吴延陵君子之墓至今传于世
　　蹶由
吴子余祭之弟鲁昭公五年楚伐吴蹶由犒师楚王执之将以衅鼓使问曰女卜来吉乎对曰吉寡君闻君将治兵于敝邑卜之以守龟曰余亟使人犒师请行以观王怒之疾徐而为之备尚克知之龟兆告吉曰克可知也君若驩焉好逆使臣滋敝邑休怠而忘其死亡无日矣今君奋焉震电冯怒虐执使臣将以衅鼓则吴知所备矣且吴社稷是卜岂为一人使臣获衅军鼓而敝邑知备吉孰大焉乃弗杀以蹶由归
　　掩余
吴公子也鲁昭公二十三年吴伐州来楚及诸侯之师救州来吴公子光帅右掩余帅左大败楚及诸侯之师于鸡父公子光弒王僚掩余乃奔徐史记作盖余
　　烛庸
吴公子鲁昭公二十七年吴欲因楚丧而伐之使公子掩余及烛庸帅师围潜吴师不能退公子光遂弒王僚烛庸奔锺吾后与掩余奔楚二人不与阖庐者也
　　夫槩
王阖庐之弟也鲁定公四年吴伐楚楚囊瓦御之二师陈于柏举夫槩王晨请于阖庐曰楚瓦不仁其臣莫有死志先伐之其卒必奔而后大师继之必克弗许夫槩王曰所谓臣义而行不待命者其此之谓也今日我死楚可入也以其属五千先击囊瓦之卒楚师乱吴师大败之吴遂入郢夫槩王后奔楚为堂溪氏
　　子泄
吴王夫差臣鲁哀公八年帅师伐鲁取武城
　　胥门巢王子姑曹展如
皆吴王夫差臣哀公十一年巢将上军姑曹将下军展如将右军战于艾陵大败齐师
　　太子友
夫差子王子地王孙弥庸皆夫差臣鲁哀公十三年越伐吴为二队畴无余讴阳自南方先及郊弥庸见姑蔑之旗曰吾父之旗也不可以见雠而弗杀也太子曰战而不克将亡国请待之弥庸获畴无余地获讴阳越子至复战友与弥庸于姚皆死之
　　言偃
字子游吴人孔子高第在文学之科甞为武城宰孔子过之闻弦歌声笑曰割鸡焉用牛刀子游曰昔者闻诸夫子君子学道则爱人小人学道则易使孔子曰偃之言是也今言偃宅在常熟县西常熟世传一名琴川本弦歌之说故也余见往迹门
　　前汉角里先生 【角里先生汲古本作甪里先生】
吴人史记正义引周树洞历云姓周名术字符道太伯之后汉高帝时与东园公绮里季夏黄公俱出定太子号四皓史记正义角里先生 【角里先生汲古本作甪里先生】 一号霸上先生又云今太湖中洞庭山西南中有禄里村是 【史记正义】
　　严忌
吴人时谓之严夫子尊之如此
　　严助
严夫子子也郡举贤良对策百余人武帝善助对擢为中大夫时征伐四夷开置边郡助与大臣办论 【与大臣办论办汲古本作辨】 中外相应以理义之文任用尤亲助侍燕从容上问居乡时助对为友壻富人所辱上问所欲愿为会稽太守于是拜为会稽太守数年赐书曰君厌承明之庐劳侍从之事怀故土出为郡吏会稽东接海南近诸越北枕大江间者阔焉久不闻问其以春秋对助上书谢复留侍中
　　朱买臣
字翁子家贫好读书不治产业常艾薪樵卖以给食檐束薪行且读书吴妻羞而去 【吴妻羞而去吴汲古本作其按其字是】 买臣后至长安会严助贵幸荐买臣召见说春秋言楚词帝甚说之拜中大夫因言东越可破之策拜会稽太守击破东越征为主爵都尉子山拊官至右扶风
　　后汉沈丰
郡人为郡主簿太守弟五伦母老不能之官伦每至腊节常怀恋垂泣遣丰迎母广陵母见大江畏水不敢渡丰祭神令子孙对母饮酒因醉卧
　　皋伯通
汉贤者居皋桥梁鸿与孟光偕至吴为人赁春伯通异之舍之于家
　　高岱
字孔文郡人性聦达轻财贵义所友皆世伟人太守盛宪以为上计举孝廉许贡来领郡岱将宪避难求救于陶谦岱憔悴泣血水浆不入口谦感其忠壮有申包胥之义许为出军岱还而贡已囚其母吴人皆为危悚岱径往见才辞敏捷好自陈谢贡登时出其母孙策闻其善左传乃自玩读欲与论讲虚已候焉为媢嫉者所中策遽囚之知友时人皆露坐为请策登楼望见数里中填满恶其收众心遂遇害
　　沈友
字子正郡人年十一华歆行风俗见而异之因呼曰沈郎可登车语乎友逡廵曰君子讲好以礼今仁义陵迟圣道渐坏先生衔命将以禆补先王之教整齐风俗而轻脱威仪犹负薪捄火更益其炽歆惭曰自威灵以来虽多英彦未有幼童若此者弱冠博学善属文兼好武事注孙子兵法又辩于口时称其笔舌与刀三者皆妙过绝于人孙权以礼聘之既至极论王霸之略正色立朝清议峻厉为庸臣所谮权亦疑其不为己用害之年二十九
　　陆康
字季宁郡人祖父续在独行传康汉末为庐江太守少笃孝悌勤修操行太守李肃察孝廉肃后坐事伏诛康敛尸送丧还颖川行服礼终举茂才历三郡太守所在有称子绩仕吴 【谢承后汉书】
　　陆纡
字叔盘敏淑有思学守城门校尉子骏
　　陆骏
字季才淳懿信厚为邦族所怀官至九江都尉子逊仕吴 【吴书陆氏世颂】
　　吴陆绩
字公纪汉末庐江太守康之子容貌雄壮博学多识该览历数吴孙权辟为曹掾以直道见惮出为郁林太守罢归无装舟轻不可越海载石为重姑苏陆氏之门有巨石号郁林石世保其居绩虽有军事著述不废作浑天图注易释太元皆传于世豫知亡日为辞以诀自谓有汉志士吴郡陆绩幼勤诗书长玩礼易受命南征罹疾遇厄遭命不幸呜呼 【呜呼呜汲古本作鸣误】 悲隔卒年三十二长子宏会稽南郡都尉次子叡长水校尉
　　陆逊
字伯言孙权为将军时逊年二十一始仕幕府历东西曹代吕蒙为右部督拒关羽进克公安南郡进封华亭侯进封娄侯迁大都督破刘备走曹休积功拜上大将军辅太子董督军国赤乌中代顾雍为丞相时谓伊尹隆汤吕尚翼周内外之任逊实兼之 【逊弟瑁瑁子喜逊子抗抗子景逊族子凯彻凯子祎】
　　陆瑁
字子璋逊之弟好学笃义与英游割少分甘收导孤弱摄养至长乃别嘉禾中拜选曹尚书谏疏端切孙权嘉之子嘉仕晋
　　陆抗
字幼节建衡中为都督诸军事治乐乡忧深虑远数上疏陈时宜破西陵诛步阐貌无矜色谦冲如常得将士欢心与晋羊祜推侨扎之好时以为华元子反复见于今凤凰中拜大司马荆州牧卒子晏嗣晏及弟景（从亠从）机云外领抗兵
　　陆景
字士仁澡身好学著书数十篇以尚公主封毗陵侯
　　陆凯
字敬风逊族子为将数有功封嘉兴侯孙休时领豫州牧虽统兵众手不释书好太 【从从】 论演其意以筮辄验孙皓时为左丞相乃心公家义形于色卒年七十二 【卒年七十二汲古本作七十一】
　　陆（从胤从匕）
字敬宗凯之弟天姿聦（从良从月）才通行洁太子和闻其名待以殊礼坐和下狱楚毒备至终无他辞出为交州剌史安南校尉夷人服其恩信交域肃清就加安南将军永安元年征为西陵督封都亭侯后转左虎书丞华核表荐（从胤从匕）曰（从胤从匕）天姿聦（从良从月）才通行洁昔历选曹在州十余年内无粉黛附珠之妾家无文甲犀象之珍后召为西陵督封都亭侯华核以为宜股肱王室宠以上司则天工修 【则天工修天一作大】 而庶绩熙矣（从胤从匕）卒子式嗣
　　陆祎
孙皓时为将军父凯亡入为太子中庶子右史华核荐曰祎体质方干器干强固 【体质方干器干强固器干当作器宇】 董率之才过于鲁肃在戎果毅临财有节
　　晋陆机
字士衡祖逊父抗已见前条机长七尺声如锺天才秀逸文章冠世闭门勤学非礼不动太康末与弟云俱入洛张华谓伐吴之役利在获二俊遂延誉荐之成都王颖假机后将军河北大都督官人孟玫 【孟玫汲古本作孟玟】 谮机于颖遇害葛洪称机文犹（从亠从）圃积玉无非夜光五河吐流泉源如一其洪丽妍赡英锐漂逸亦一代之绝所著文章三百余篇行于世弟云耽
　　陆云
字士龙机之弟六岁能属文性清正有才理与兄齐名虽文章不及而持论过之号二陆举贤良时年十六吴平入洛周浚谓为当今之颜子补浚仪令后百姓图形配食县社入为中书侍郎为成都王颖所害着文章及新书三百余篇
　　陆耽
云之弟为平东祭酒亦有清誉与云同遇害孙惠与朱诞书曰三陆相携闇朝一旦湮灭国丧隽望悲岂一人其为州里所痛如此
　　陆喜
字恭仲父瑁喜少有声名好学有才思其为自叙略曰感子云之法言而作言道覩贾子之美才而作访论观子政洪范而作古今历览蒋子通万机而作审机读幽通思（从亠从）四愁而作娱宾九思其书近百篇仕吴吏部尚书入晋为散骑常侍子育为尚书郎弋阳太守侄晔
　　陆晔
字士光喜弟之子父英高平相少有雅望以清正著称从兄机称之曰我家世不乏公矣太兴初拜侍中与王导等受顾命遗诏录尚书事谓晔清操公忠历职显允事君如父忧国如家岁寒不凋体自门风焉苏峻之难随帝在石头不以凶威变节峻不敢害后求归乡里拜坟墓卒谥曰穆子谌散骑常侍弟玩
　　陆玩
字士瑶器量淹雅弱冠有美名甞诣王导食酪因而得疾与导笺曰仆虽吴人几为伧鬼其轻易权贵如此诏曰玩体道清纯雅量洪远历位内外风绩显著代王导等为司空翼亮累世以洪重为人主所贵性通雅不以名位格物诱纳后进谦若布衣搢绅皆荫其德宇薨谥曰康子纳
　　陆纳
字祖言少有清操正厉绝俗历职恪勤纯固始终不渝自吴兴太守召拜尚书将应召外白宜装几船临发止有被幞而已余并封以还官时会稽王道子少年专政纳望阙而叹曰好家居纤儿欲撞坏之邪朝士咸服其忠亮卒官开府仪同三司
吴郡志卷第二十一
吴郡范成大撰
　人物二
　　宋陆子真
吴人晋太尉玩之曾孙自玩至子真父万载世为侍中皆有名行子真兄仲元又为侍中子慧晓仕齐有大名时人方之金张二族子真仕宋为海陵太守时中书舍人秋当见幸家在郡子真不与相闻闻者高之王僧达贵公子孙以才傲物为吴郡太守入阊门曰彼有人焉顾琛一公两掾英英门户陆子真五世内侍我之流亚后为中散大夫卒
　　陆徽
字休猷为建康令清平无私除平越中郎将士庶爱咏为益州剌史威惠兼着蜀士安之卒于官家无余财文帝痛惜之谥曰简子 【梁杲煦仕梁】
　　齐陆慧晓
郡人字叔明清介正立不杂交游同郡张绪称之曰江东裴乐也庐江何点常称慧晓心如照镜遇形触物无不了然慧晓与张融邻其间有池池上有二杨柳点叹曰此池便是醴泉此木便是交逊沛国刘琎清介士也行至吴谓人曰吾闻张融与慧晓并宅其间有水此水必有异味命驾往酌饮之曰饮此水则鄙吝之萌尽矣齐武帝为子庐陵王求天下第一人为行事乃使慧晓为长史行事卒官辅国将军南兖州剌史赠太常三子僚任倕并有美名时谓之三陆
　　陆闲
字遐业慧晓兄子有风槩仕齐扬州别驾知难将作乃以疾不预州事剌史始安王遥光作乱尚书令徐孝嗣启闲不预谋未及报徐世摽害之子厥绛襄 【襄仕梁】
　　陆澄
字彦深吴人祖邵临海太守父瑗州从事澄好学博览无所不知永明中领国子博士尚书令王俭自以博闻多识读书过澄集学士何宪等盛自商略澄待俭语毕然后读所遗漏数百千条皆俭所未覩俭乃叹服卒官散骑常侍谥静子澄当世称为硕学多坟籍人所罕见撰地理书及杂传死后乃出
　　陆超之
吴郡人为江州剌史晋安王子懋闻鄱阳随郡二王死欲起兵超之曰事成则宗庙获安不成犹为义鬼宣城公鸾遣裴叔业袭寻阳子懋参军于琳之拔刃入斋害子懋琳之劝超之逃亡超之曰人皆有死此不足惧吾若逃亡非唯孤晋安之眷亦恐田横客笑人端坐俟命超之门生谓杀超之当得赏密自后斩之头坠而身不僵王元邈嘉其节厚加殡敛
　　陆襄
字师卿闲幼子梁昭明太子闻襄美行引与共游处母尝卒患医须三升粟浆时冬月日暮求索无所忽有老父诣门卖浆量如方剂将酬直无何失之时谓孝感所致为鄱阳内史有彭李二家相诬告襄引入内室喻之二人感悔同载而还人歌曰陆君政无怨家鬬既罢雠共车郡人怀襄德化立碑后为度支尚书台城陷还吴举义迎萧宁为盟主为贼将吴子仙所败忧愤卒襄弱冠遭家祸释服犹若居忧终身蔬食布衣不听音乐口不言杀害五十年侯景平追封余干侯又颜氏家训云襄父闲被害襄终身布衣蔬饭虽姜菜有切割者皆不忍食居家惟以搯摘供厨侄云公
　　陆云
公字子龙好学有才思尝制太伯庙碑累迁中书黄门郎太清初卒张缵与云公叔襄书曰非唯贵门丧宝有识同悲其为士流称重如此从兄才子亦有才名位至廷尉子琼仕陈
　　陆杲
字明霞徽孙少好学工书画舅张融有高名杲风韵举止颇类之时称曰无对日下唯舅与甥梁天监中位御史中丞婞直无所顾望号不畏强御为义兴太守宽惠为下所称卒官特进谥质子杲素信佛法持戒甚精着沙门传三十卷
　　陆（从昫从）
杲弟学有思理位太子家令撰晋书未就又着陆史十五卷陆氏骊泉志一卷并行于时
　　陆罩
字洞元杲子少笃学多所该览善属文仕梁太子中庶子以母老求去公卿以下祖道于征虏亭皇太子赐黄金五十斤时人方之疏广终光禄卿
　　陆倕
字佐公慧晓幼子少勤学能文尝借人汉书失五行志四卷暗写还之略无遗脱幼为外祖张岱所异岱常谓诸子曰此儿汝家阳元也与乐安任昉友暨商芸之徒俱号龙门之游梁武帝雅爱倕才敕撰新漏刻及石阙铭仕至太常卿子瓒瓒早慧十岁通经终于童子奉车郎
　　陈陆琼
字伯玉云公子幼聦慧六岁为五言诗有词采年八岁于客前覆碁局号曰神童梁武帝召见风神警亮进退详审帝甚异之侯景乱携母避地于县西乡勤苦读书遂博学善属文仕陈累尚书殿中郎诸大手笔并中敕付琼后迁吏部尚书详练谱牒雅有识监性谦俭不自封殖虽位望日隆而执志愈下室宇不改车服不华禄俸皆散之宗族家无余财暮年知足避权常谢疾母亡后主自制志铭朝野荣之琼哀慕过毁卒有集二十卷
　　陆瑜
字干玉琼之弟少笃学美词藻与兄琰同仕陈晋安王府时人比之二应瑜聦敏强记受庄老于汝南周弘正学成实论于僧（王舀）法师并通大旨卒赠光禄卿
　　陆琰
字温玉琼从父弟父令公梁中军宣城王记室参军琰幼孤好学有志操仕陈累迁直嘉德殿学士文帝以琰博学善占诵引置左右尝使制刀铭援笔即成无加点窜使聘齐年二十余风气韶亮占对闲敏齐人倾心焉卒赠司农卿琰寡嗜欲鲜矜竞游心经籍晏如也所制文笔多不存本后主求其遗文得二卷
　　陆琛
字梁玉琼从父弟临川王长史丘公之子少警敏事后母以孝闻陈后主时坐漏泄禁中语抵罪
　　陆缮
字士繻倕兄子幼有志尚以雅正知名陈文帝时为中庶子缮仪表端丽进退闲雅文帝使太子诸王咸取则焉后拜御史中丞以父终固辞诏易廨宇居之太建中与徐陵等参议政事卒谥曰安子子辩慧辩慧字敬仁年数岁诏入殿内应对进止有父风侄见贤亦方雅位少府卿卒谥平子
　　陆子隆
字兴世郡人祖敞之梁嘉兴令父悛封氏令子隆慷慨有志功名侯景之乱张彪为吴郡太守引为将帅及隋文帝讨彪彪将皆降唯子隆力战文帝义之使领甲仗宿卫迁都督荆州剌史绥集夷夏甚得人和吏诣阙求立碑颂美功绩诏许之卒谥威子弟子才亦有干略从子隆征讨有功封始兴县子
　　陆庆
郡人少好学通五经尤明左氏春秋节操甚高仕梁为娄令陈天嘉中召为散骑侍郎不就永阳王为吴郡太守闻其名欲与相见辞以疾王微服穿壁观之曰陆君风神凝峻殆不可测严君平郑子真何以尚兹庆后筑室屏居以禅诵为事故传经受业者鲜焉
　　陆山才
字孔章吴人祖宝梁尚书水部郎父况中散大夫山才倜傥好尚文史绍泰中历散骑常侍迁西阳武昌二太守卒谥简子
　　隋陆从典
字由仪琼子幼聦敏年八岁读沈约回文研铭援笔拟之便有佳致十二作柳赋词甚美笃学业博涉群书位司徒掾陈亡入隋为著作佐郎诏续司马迁史记迄于隋未就而卒
　　陆诩
郡人隋文帝时以礼学自命 【见儒林郑灼传】 诩少习崔灵恩之礼入梁时百济国表求讲礼博士诏令诩行元嘉中为祠部郎
　　隋陆搢
字士绅吴郡人祖暎 【祖暎汲古本作祖映】 梁侍中父陟咨议参军世有文集搢不坠家声仁寿中召补春宫学士大业中为燕王记室唐正观中授朝散大夫魏王府文学 【大业杂记】
　　唐陆元朗
字德明以字行苏州吴人善名理言以明经仕隋为司业入殿中授经王世元 【王世元校改元作充元字误】 僣号封子（从亠从）恕为汉王以德明为师即其庐行束修礼德明耻之服巴豆巨剂僵偃壁下元恕入拜床前德明对之遗痢不复开口遂移病去太宗为秦王辟为文学馆学士以经授中山王承干迁国子博士封吴县男卒论撰甚多传于世子训信麟德中为左侍极检校右相
　　陆质
吴郡人柳宗元撰其墓表云先生与天水啖助及赵康能光明春秋之学为春秋集注二十篇辩疑七篇微指二篇明章大中发露公器以尧舜为的文武为首周公为翼用是为天子争臣历尚书郎国子博士给事中皇太子侍读永贞年侍东宫明年天子践祚先生终矣门人世儒相与谥曰文通先生
　　陆元方
字希仲吴人陈给事黄门侍郎琛之曾孙举八科皆中累转监察御史使岭外涉海风涛惊壮元方曰吾受命不私神岂害我趣使济而风讫息累迁鸾台侍郎拜平章事元方素清谨每进退群臣武后必先访问外秘莫知临终取奏藁焚之曰吾阴德在人后当有兴者卒赠越州都督子象先景倩景融皆美才知名
　　陆象先
器识沈邃举制科高第累授中书侍郎进同中书门下平章事性恬静寡欲议论高简为时所推不附太平公主元宗曰岁寒然后知松栢之后凋罢为益州大都督府长史政尚仁恕卒赠尚书左丞相谥文贞始象先名景初睿宗曰子能绍先德是谓象贤者乃赐名
　　陆景倩
为扶沟丞按察使覆州县殿最以景倩为真清终监察御史
　　陆景融
美姿质宽中而厚外博学工笔扎政有风绩迁工部尚书景融于象先后母弟也象先被笞景融谏不入则自楚母为损威人多其友
　　陆东之
元方伯父善书名家官太子司议郎
　　陆余庆
元方从父陈卫将军珣孙方雅有祖风闭户诵书三年以博学称举制策甲科累迁太子右庶子封广平郡公既仕好荐藉寒品晚进人有过辄面折退无一言风流敏辨与陈子昂等善时号方外十友武后时虽极贵骤用而戮不反踵余庆以道自将虽仕不赫赫讫无悔尤开元初终太子詹事谥曰庄
　　陆璪
字仲采余庆子举明经仕以清干称除洛阳令摧勒奸豪人不敢犯不阿时宰数忤贵近累徙西河太守封平恩县男属邑多虎前守设槛穽璪至彻之而虎不为暴
　　陆长源
字泳 【旧史作泳之】 余庆孙性刚而赡于学好谈易无威仪而清白自将罢汝州剌史送车二乘曰吾祖罢魏州有车一乘而图书半之吾愧不及先人副董晋为宣武司马以峻法绳骑兵多所裁正军乱遇害朝廷嗟怅赠左仆射
　　陆贽
字敬舆苏州人十八第进士中博学宏辞调郑尉以书判拔萃补渭南尉德宗立遣黜陟使行天下贽说使者请以五术省风俗八计听吏治三科登隽乂四赋经财实六德保罢瘵五要简官术时皆韪其言迁监察御史召为翰林学士迁谏议大夫仍为学士数言窦参罪罢学士以兵部侍郎知贡举参黜乃以中书侍郎同平章事初贽入翰林年尚少以材幸天子常以辈行呼而不名在奉天朝夕进见帝亲倚至解衣衣之虽外有宰相主大议而贽常居中参裁可否时号内相论议数十百篇讥陈时病皆本仁义可为后世法
　　陆南金
字季孙开元初岭南流人卢崇道逃还伪称南金吊客突入其舍而道其情南金匿之俄事觉诏御史捕按南金当重法弟赵壁 【赵壁汲古本作赵璧以南金例作赵璧为是】 自言匿崇道者我也请死南金固言弟自诬不情御史恠之赵壁曰母未葬妹未归兄能办之我生无益不如死御史惊上状元宗皆宥之南金知书史履操谨饬张说陆象先以贤谓之终太子洗马
　　陆希声
景融四世孙博学善属文通易春秋老子论著甚多隐义兴召为右拾遗时憸腐秉权岁数歉上言当谨视盗贼明年王仙芝反昭宗闻其名召为宰相以太子少师罢卒赠左仆射谥曰文
　　陆宾
虞元方六世孙以文名历侍御史
　　陆龟蒙
字鲁望元方七世孙宾虞子举进士一不中往从张搏辟后居松江甫里多所论撰虽幽忧疾痛赀无十日计不少辍有田数百亩 【有田数百亩汲古本作数十亩】 与江通常苦饥躬畚锸之勤嗜茶置园顾渚山下岁取租焉不喜与流俗交虽造门不肯见不乘马升舟设蓬席赍束书茶灶笔床钓具往来时谓江湖散人或号天随子甫里先生自比涪翁渔父江上丈人后以高士召不至李蔚卢檇 【卢携汲古本作卢隽误】 素与善及当国召拜左拾遗诏下而卒光化中韦庄表龟蒙及孟郊等十人皆赠右补阙 【唐书】 龟蒙善为赋绝妙人有收得赋林皆缀缉属对差次比拟凡数首有题而未就其用工如此 【谈苑】 龟蒙与颜荛皮日休罗隐吴融为益友性高洁家贫思禄与张搏为吴兴庐江二郡倅着吴兴实录四十卷松陵集十卷笠泽丛书三卷疾终吴融为作传贻史官韦庄撰文陆希声撰碑文颜荛书 【北梦琐言】
　　陆夸
自右拾遗除司勋郎中弃官隐吴中诏召之既在道欧阳秬遗书诮其出处之遽夸遂还秬詹从子也名亦高
　　陆亘
字景山吴县人中举制科迁太常博士礼史孟真练容典倨横偃蹇亘榜逐之胥曹失色历兖蔡虢苏四州剌史浙东观察使亘文名严重所至以善政称卒赠礼部尚书
　　陆徽之
字彦猷常熟人高才博学邑中推为乡先生建中靖国初有诏求直言徽之进对与雍孝闻等力陈时政阙失唱弟日皆驳放大观末彗星见复收拾孝闻等徽之已卒
吴郡志卷第二十二
吴郡范成大撰
　人物三
　　顾琛
字弘玮吴县人和曾孙祖履之父倓并为司徒左曹掾琛谨确不浮华孝建初为吴郡太守以起义功封永新侯三年竟陵王诞反遣客陆延稔赍书板琛及子弟官琛执其使斩之遣二子送延稔首启闻后复为吴郡太守琛虽贵达吴音不变
　　顾觊之
字伟仁为山阴令御繁以约昼日垂帘门阶闲寂 【门阶闲寂校改闲作阗】 自宋世为山阴务简而事理莫能尚也后为吴郡太守幸臣戴法兴权倾人主觊之未甞低意或嫌其风节过峻觊之曰辛毗有云孙刘不过使吾不为三公耳卒官湖州剌史谥曰简子觊之常谓命有定分非智力所移唯应恭己守道信天任运而闇者不达妄求徼幸徒亏雅道无关得丧乃以其意命侄愿作定命论焉
　　顾欢
字景怡郡人聦敏好学母亡庐墓次遂隐遁不仕开馆聚徒受业者甞近百人　太祖辅政召为扬州主簿遣中使迎欢及践乍乃至欢称山谷臣顾欢上表曰汤武得势师道则祚延秦项忽道任势则身戮夫天门开阖自古有之四气相新絺裘代进今火泽易位三灵改宪天树明德对时育物是以穷谷愚夫敢露蠡管谨删撰老氏献治纲一卷伏愿稽古百王不以蒭荛弃言不以人微废道臣自足云霞不须禄养陛下既远见寻求敢不尽言言既尽矣请从此退武帝永明元年诏征为太学博士同郡顾黯为散骑郎俱不就
　　顾黯
字长孺有隐操与顾欢俱召俱不赴
　　顾子乔
吴人梁武陵王府参军事以儒术知名子烜烜梁临贺王记室亦以儒术知名子野王仕陈
　　顾宪之
字士思觊之孙性尤清直宋元徽中为建康令为政甚得人和故都下饮酒醇旨者 【饮酒醇旨者汲古本醇作淳】 辄号为顾建康言其清且美焉仕齐为衡阳内史出公禄葬疫死者王敻叹曰顾衡阳之化至矣宪之虽累经宰郡资无儋石及归环堵不免饥寒梁天监中卒遗令勿设灵筵朔望祥忌权安小床勿用牲牢设香灯下素馔而已所著文数十篇
　　顾恊
字正礼吴人晋司空和六世孙年数岁外从祖光禄大夫张永甞携之游武丘山问欲何戏恊曰正欲枕石漱流初举秀才沈约览其策叹曰江左以来未有斯作为湘东王记室参军有诏举士湘东王表荐曰恊行称闾里学兼文义服膺坟素雅量邃远安贫专静奉公抗直年几六十室无妻子臣言欲于官人申其屈滞恊苦执静退立志难夺可谓东南之遗宝昔孔愉表韩缵之子庾亮荐翟阳之德臣虽未齿二臣恊实无惭两士 【见文苑英华】 累迁常侍卒官无衾以敛武帝为举哀谥温子恊初为廷尉正冬服单薄寺卿蔡法度欲解襦与之惮其清严不敢发口自丁艰忧终身布衣蔬食少时将娉舅息女 【将娉舅息女汲古本娉作聘】 未成昏而恊母亡免丧后不复娶年六十余此女犹未他适恊义而迎之晚虽判合卒无嗣息博极群书撰异姓苑五卷琐语十卷文集十卷并行于世
　　顾野王
字希冯烜子七岁知五经大指九岁能属文十岁随父之建安作建安地记长则徧观经史精记默识天文地理蓍龟占候虫篆字无所不通又善丹青时人称绝侯景之乱归本郡召募乡党随义军援都体素清羸裁长六尺又居丧过毁殆不胜哀及伏戈被甲陈君臣之义逆顺之理抗辞作色莫不壮之陈天嘉中卒官光禄卿知五礼事野王少以笃学至性知名在物无过辞失色视其容皃似不能言其厉精力行皆人所莫及撰玉篇舆地志符瑞图顾氏谱传分野枢要续洞冥记（从亠从）象表又撰通史要略国史纪传未就而卒
　　顾彪
吴人以春秋左氏授朱子奢名于世
　　顾嗣（从胤从匕）
吴人父览隋秘书学士从胤从匕永徽中修国史撰太宗实录又论次国史有劳封余杭县男终司文郎中子琮武后时拜相
　　顾少连
字夷仲吴人擢第补登封主簿邑有虎孽少连命塞陷穽移文岳神虎不为害德宗幸奉天徒步诣谒授翰林学士中书舍人阅十年以谨密称裴延龄方横无敢忤者少连酒酣挺笏谓曰叚秀实笏击贼臣今吾笏将击奸臣奋且前元友直劝解之改京兆尹东都留守表禁苑及汝闲田募耕以便民阅武力利铠仗号良吏卒封本县男赠右仆射谥曰敬始少连携少子师闵奔行在有诏同止翰林院车驾还授同州参军韦夏卿撰少连神道碑谓顾氏复徙吴会自晋司空和洎梁给事中耀至少连十三代矣又云少连父望慕梁伯鸾于陵仲子安贫履道不辱其身该通六经高贯百氏究天人之际尽性命之端观夏卿所述望盖耆儒隐君子也又云子师闵以拔萃甲科次师安等三人非少子也碑见文苑英华
　　顾禧
字景繁祖沂字归圣知龚州父彦成字子英两浙运使皆有贤名禧虽受世赏不仕居光福山中闭户读诵博极坟典所著书甚富注苏文忠公诗尤详绍兴间郡以遗逸荐闲居五十年不出名重乡里
　　顾襄
字公甫郡人太学上舍生名声籍甚熙宁九年登第召为太学正卒归葬虎丘
　　戴颙
字仲若父逵隐遯有高名颙以父不仕复修其业自桐庐徙居吴吴下士人共为筑室聚石引泉植林开涧少时繁密有若自然乃述庄周大旨着逍遥论礼记中庸篇三吴守将及郡内衣冠要其同游野泽堪行便去不为矫介宋国初建辟召并不就文帝每欲见之甞谓黄门侍郎张敷曰吾东廵之日当宴戴公山下也
　　陈遗
郡人宋初为郡吏母好食铛底饭遗在役常带一囊每煮食辄剥其焦以贻母后孙恩乱聚得数斗恒带自随及败逃窜多有饿死遗因此得活母昼夜泣涕目为失明耳无所闻遗还入户再拜号咽母豁然即明 【南史】
　　何求
字子有其先庐江人何氏过江自司空充并葬吴西山为吴人求除中书郎不拜隐居波若寺足不踰户人莫见其面宋明帝崩出奔国哀除永嘉太守求时寄住南涧寺不肯诣台乞于寺拜受见许一夕忽乘小船逃归吴隐武丘山齐拜太中大夫又不就 【弟点仕梁】
　　杜京产
郡人少恬静闭意荣宦 【闭意荣宦旧钞本闭作无】 郡命主簿州辟从事皆称疾去除奉朝请亦不就永明十年孔稚珪陆澄虞悰沈约等表荐之曰窃见吴郡杜京产洁静为心谦虚成性通和发于天挺敏达表于自然学遍（从亠从）儒博通史子流连文艺沉吟道奥奉初之朝挂冠辞世遁舍家业隐于太平葺宇穷岩采芝幽涧耦耕自足薪歌有余确尔不羣淡然寡欲麻衣藿食二十余载虽古之志士何以加之谓宜释巾幽谷结组登朝则岩谷含欢薜萝起抃矣不报建武初征为员外散骑侍郎京产曰庄生持钓岂为白璧所回辞疾不就
　　陈景尚
吴人善讲诵道释中皆不可及制灵书经大行于世梁邵陵王甚重之 【抱朴子】
　　何点
字子皙求之弟居丧几至灭性真素通美博通群书善谈论无所与屈世以点为孝隐士弟嗣为小隐士士大夫多慕从之兄求卒于武丘点菜食不饮酒三年腰带灭半宋齐之间累诏不就甞患渴累岁不愈后在吴中石佛寺讲所昼寑梦一道人形貌非常授丸一掬梦中服之自此而差时人以为淳德所感弟嗣 【本名犯太祖庙讳】
　　何嗣
字子季仕齐为中书令领临海巴陵王师拜表解职不待报辄去二兄求点并栖隐求先卒至是嗣又隐世号点为大山嗣为小山亦曰东山兄弟号何氏三高嗣家世少寿惟祖尚之至七十二嗣年登祖寿以上世皆葬吴西山乃移还吴至吴居武丘山西寺讲经论学僧复随之东境守宰经途者莫不毕至戒杀有虞人逐鹿鹿径来趋嗣伏而不动又有异鸟如鹤红色集讲堂驯狎如家禽年八十六
　　孙修道
吴人梁中散大夫以雅素知名子玚仕陈
　　皇侃
郡人青州剌史皇象九世孙少好学师事贺玚精力专门尽通其业尤明三礼孝经论语仕梁国子助教召入寿光殿说礼记义武帝善之加员外散骑侍郎侃性至孝日诵孝经二十徧丁母忧还乡卒所撰论语礼记义见重于世
　　孙玚
字德琏吴人父修道玚倜傥好谋略博涉经史仕梁以军功封富阳侯陈初王琳立萧庄于郢召玚都督郢州剌史周将乘虚攻之玚兵不满千人乘城拒守遂尽有中流之地奉表归陈封襄县侯召为领军将军文帝谓曰昔朱买臣愿为本郡卿岂有意乎改吴郡太守给鼓吹一部改镇公安为邻境所惮累迁五兵尚书卒谥曰从木从亘玚事亲以孝闻于诸弟甚笃睦性通泰有财散之亲友家庭穿筑极林泉之致歌锺舞女当世罕俦甞于山斋设讲肆集从亠从儒之士冬夏资奉之处已率易不以名位骄物巧思过人为起部尚书军国器械多所创立后主数幸其宅赋诗述勋德及卒尚书令江緫为之铭志后主又题铭后四十字遣左户尚书蔡征就宅宣敕镌之略曰天长路远岁久灵多功名未勒此意如何时以为荣玚二十子次子训颇知名仕至高唐太守
　　杜之伟
郡人陈武帝命以经授行鱼阳献王昌
　　孙超之全景文
皆郡人微时甞与沈攸之共乘小船出都有人止而相之曰君三人皆当至方伯不验便是相书误耳后超之果为广州剌史景文字弘达齐永明中卒于光禄大夫
　　潘徽
字伯彦郡人性聦敏受礼于郑灼受毛诗于施公受书于张冲讲庄老于张讥并通大义尤精三史善属文能持论秦孝王俊令徽于马上为赋行一驿而成复令为万字文炀帝时为京兆郡博士
　　褚辉
字高明郡人以礼学称于江南炀帝征天下儒士集内史省讲论辉博辩无能屈者擢太学博士撰礼疏百卷
　　徐孝颖
吴人祖驎梁侍中石阳侯父枢陈尚书起部郎孝颖勤学多览善属文性至孝丁母忧三年缞绖不离身经冬不御绵纩形体骨立杖而能起每哭临哀声彻于郡邑闻者亦为陨涕甞在园中昼卧见人盗菜徐转身向里恐盗见之其仁行谦退皆此类也仕炀帝为学士校书郎 【大业杂记】
　　朱子奢
吴人从乡人顾彪授经善文辞正观初持节使海外平高丽百济新罗三国之憾子奢有仪观夷人尊畏之累迁谏议大夫唐初太庙止四室子奢始发七庙之议帝欲观起居记录子奢曰陛下所举无过事虽见无嫌然以此开后世史官之祸可惧也史官全身畏死则悠悠千载尚有闻乎子奢性乐易能剧谈以经谊缘饰每侍宴帝令论难羣臣恩礼甚笃
　　史德义
昆山人咸宁初隐居武丘山以琴书自适或骑牛带瓢出入郊郭东市号为逸人高宗闻其名召赴洛阳寻称疾归公卿皆赋诗饯别德义亦以诗留赠其文甚美天授初江南道宣劳使周兴表荐则天征赴都诏曰苏州隐士史德义志尚虚（从亠从）素履真确谦冲彰于里闬孝友表于闺庭固辞征辟长往严陵之濑多谢簪裾高蹈愚公之谷风操可知启沃攸伫特宜优奖委以谏曹授谏议大夫后放归丘壑
　　朱佐日
郡人两登制科三为御史子承庆年十六登秀才科代济其美天后甞吟诗曰白日依山尽黄河入海流欲穷千里目更上一层楼问是谁作李峤对曰御史朱佐日诗也赐彩百疋转侍御史承庆甞为昭陵挽词入高等由是父子齐名 【翰林盛事】
　　陶岘
昆山人文学自许生知八音通晓不谋宦游富田业择人不欺者悉付之身泛江湖遍游烟水往往数岁不归制三舟一自载一置宾客一贮饮馔与客孟彦深孟云卿焦遂共载逢佳山水必穷其胜开元末名闻朝廷经过郡邑靡不招之岘不肯来自谓麋鹿野人非王公上客亦有不招而自诣者吴越之士号为水僊常慕谢康乐之为人言终当乐死山水浪迹垂三十年后游襄阳西塞归老于吴
　　归崇敬
字正礼吴县人治礼家学多识容典举博通坟典科第一诏举才可宰百里 【举才可宰百里下空一字旧钞本作者】 　复策高等大历初以仓部郎使新罗遇风涛舟几坏众谋易单舸崇敬不肯独济风讫息使还囊橐惟衣服东夷传其清德迁翰林学士左散骑常侍余姚郡公表归上冢宠赐赠帛儒先以为荣卒赠仆射谥曰宣论撰数十篇
　　归登
字冲之崇敬子事继母笃孝举孝廉高第又策贤良性温恕常慕陆象先为人正元初为右拾遗裴延龄得幸右补阙熊轨易疏论之以示登登动容曰愿窜吾名雷霆之下君难独处同列有所谏正辄联名无所回讳转起居舍人凡十五年退然远权势终不以淹晚槩怀顺宗为太子登父子侍读宪宗问政所先知帝睿而果于断劝顺纳谏争内外传为谠言进工部尚书封长洲县男谥曰宪
　　归融
字章之登之子开成初拜御史中丞湖南观察使卢周仁取羡钱亿万进京师劾奏请还所进代贫民租入历兵部尚书封晋陵郡公会昌后儒臣少朝廷礼典多本融议
　　沈既济
吴人经学该明有良史才召拜史馆修撰议则天皇后进非以德请省其纪位礼部员外郎
　　沈传师
字子言既济子材行有余能治春秋工书有楷法举进士礼部侍郎权德舆于门生中推为颜子复登制科累拜尚书右丞湖南江西观察使吏治严明吏不敢罔以廉靖闻入为吏部侍郎卒赠尚书传师性夷粹无竞更二镇十年无书贿入权家初拜官宰相欲以姻私托幕府者传师拒曰诚尔愿罢所授故其僚佐如李景让萧寘杜牧极当时选治家不威严闺门自化兄弟子姓属无亲疏衣服饮食如一问饷姻家故人帑无储钱鬻宅以葬
　　沈询
字诚之传师子能文辞累迁昭义节度使治尚简易人皆便安卒赠兵部尚书左散骑常侍
　　徐岱
字处仁苏州人本农家子于学无不通辨论明锐座人常屈终给事中史馆修撰
　　于公异
吴人进士擢第李晟表为书记破朱泚公异为露布曰臣既肃清宫禁祗奉寑园锺簴不移庙貌如故帝览泣下曰谁为之辞或以公异对帝咨叹一再然仕不振而卒
　　丁公着
字平子吴人幼丧母七岁见邻媪抱子哀感不食请于父绪愿绝粒学老子道稍长父勉敕就学举明经授校书郎不满秩辄去侍养父丧负土作冢貌力癯惙见者忧其死孝观察使表上至行诏剌史存问赐束帛旌表其闾后为皇太子诸王侍读着太子诸王训十篇穆宗立未听政召居禁中条询治理且许以相公着陈逊牢切辞疾求外所至以清静闻终太常卿公着清约守道每进一官辄忧见颜间四十丧妻终身不畜妾及卒天下惜之

吴郡志卷第二十三
吴郡范成大撰
　人物四
　　顾雍
字符叹吴人曾祖奉颖川太守蔡伯喈甞避怨于吴雍从学琴书伯喈叹异之故与伯喈同名而字符叹从宦有治迹累迁领尚书令封侯拜侯还寺而家人不知不饮酒寡言语举动时当为孙权所敬惮代孙邵为相选用文武各随能所任心无适莫访民间及政职所宜辄密以闻若见纳用则归之于上不用终不宣泄相十九年卒子裕袭侯 【雍弟徽雍族人悌雍子邵穆一名裕邵子谭承】
　　顾徽
字子叹雍之弟以才辩为孙权腹心权欲揣曹操意迁徽辅义都尉以往操具问境内消息徽应对婉顺拜巴东太守欲大用之会卒 【吴书】
　　顾悌
字子通雍族人以孝悌廉正闻于乡党孙权时为将军言辞切直朝廷惮之悌父向历四县令年老致仕每得父书洒扫设几筵舒书其上拜跪读之父终饮浆不入口五日以不见父丧常画壁作棺柩象设神座于下对之哭泣服未阕而卒
　　顾邵
字孝则博览书传好乐人伦风声流闻远近称之与舅陆绩齐名为郡守举善以教风化盛行留心下士虽役伍微贱皆拔而友之世称知人 【子谭承】
　　顾穆
宜都太守 【子荣仕晋】
　　顾谭
字子默邵之子弱冠为太子四友清识绝伦独见推重自谢景羊徽之徒悉在谭下赤乌中为左节度每省簿书未甞下筹徒屈指心计尽发疑谬薛综为选曹尚书固让谭曰谭心精体密贯道达微才照人物德允众望孙权待之甚隆遂平尚书事遭谗徙交州着新言二十篇
　　顾承
字子直谭之弟孙权召见之赐丞相雍书曰贵孙子直令闻休休至与相见过于所闻
为君嘉之拜吴郡西部都尉出平山越入为侍中终奋威将军
　　顾禺
字孟着雍诸孙而荣兄子也少有名望为散骑侍郎
　　顾荣
字彦先吴人为南土著姓祖雍父穆荣机神（从月从良）悟弱冠仕吴吴平与陆机兄弟同入洛时号三俊陈敏反南渡江荣起兵攻敏敏率万余人出荣以羽扇麾之皆溃永嘉初召拜侍中祸难方作轻舟而还元帝镇江东以为军司谋画皆谘焉朝野推敬之卒官散骑常侍安东军司嘉兴伯赠侍中骠骑将军开府仪同三司谥曰元荣经德体道谋猷洪远忠正之节在困弥厉族弟众
　　顾众
字长始父秘交州剌史众有文武才干为鄱阳太守王从从享作逆以军期召众声色甚厉众不为动容陆玩曰所谓刚亦不吐柔亦不茹仲山甫何以加之苏峻反众还吴潜图义举吴中人士同时响应与贼战破之以功封鄱阳县伯迁仆射卒谥曰靖弟三子会中军咨议参军时称美士族子和
　　顾和
字君孝众族子曾祖容荆州剌史祖相临海太守和緫角便有清操族叔荣曰此吾家骐驎兴吾宗者王导谓和珪璋特达机警有锋不徒东南之美实为海内之俊累迁中丞仆射多所献纳不阿权臣卒官仪同三司谥曰穆子淳历黄门侍郎左卫将军 【左卫将军汲古本卫误尉】 曾孙琛仕宋
　　张允
吴人轻财重士名显州郡为孙权东曹椽子温字惠恕少修节操容貌奇伟顾雍以为当今无辈孙权闻之曰如是则张允不死矣召见文辞占对观者倾竦权改容加礼甚见信重以辅义中郎将使蜀蜀人甚贵其才权嫌其声名太盛会暨艳谮行遂并幽之骆统表理曰温弘雅之素英秀之德文章之采论议之辨卓跞冠羣炜晔曜世人未有及之者也若忍威烈宥贤才以纯大业固明朝之休光也权终不纳温病卒二弟秪白亦有才名与温俱废
　　张俨
字子节吴人弱冠知名博闻多识拜大鸿胪宝鼎初使于晋磨厉锋锷思不辱命既至晋贾充裴秀荀勉等欲傲以所不知皆不能屈羊祜何（从从贞）并结缟带之好道病卒
　　张训
字叔方德量渊懿清虚淡泊善文辞为海昏令甚有惠化
　　张纯
字符基少厉操行学博才秀拜郎中为广德令有治异绩擢太子辅义都尉又文士传曰纯少有清才与同郡张俨朱异俱童少往见骠骑将军朱据据闻三人才名欲试之曰今三贤屈顾老鄙相闻渴甚矣其为吾各赋一物然后乃坐夫騕褭以迅骤为功鹰隼以轻疾为妙何必积思皆随目立成据大欢悦纯赋席曰席以冬设簟为夏施揖逊而坐君子攸宜俨赋犬曰守则有威出则有获韩卢宋鹊书名竹帛异赋弩曰南岳之干种山之铜应机命中获准高墉 【获准高墉汲古本准作隼按隼字是】
　　张祎
少有孝行恭帝为琅邪王以为郎中令及帝践祚刘裕以祎帝故吏素所亲信封药酒一罂付祎使酖王祎既受命而叹曰鸩君而求生何面目视息世间哉不如死乃自饮之卒子畅仕宋
　　张凭
字长宗郡人有志气为乡闾所称举孝廉刘惔见之清言弥日遂言之于简文帝召与语叹曰张凭勃窣为理窟官至御史中丞
　　张澄
吴人晋光禄大夫当葬父郭璞为占葬地曰葬某处年过百岁位至三司而子孙不蕃某处年减半位止乡校而子孙贵显澄乃葬其劣处位果止光禄年六十四至曾孙裕遂昌子彭祖
　　张彭祖
广州剌史子敞侍御史度支尚书亘元篡位以事忤元敞表献忠款事（从亠从）为吴郡太守一云为吴国内史子裕仕宋敞子孙至宋齐之后益昌为吴大家
　　张翰
字季鹰吴人父俨吴大鸿胪翰有清才善属文而纵任不拘时人号为江东步兵贺循赴命入洛经吴阊门于舡中弹琴翰初不识便同载去齐王囧辟为大司马东曹掾囧时执权翰谓同郡顾荣曰天下纷纷祸难未巳吾本山林间人无望于时子善以明智自防荣执其手曰吾亦与子采南山蕨饮三江水耳翰因见秋风起乃思吴中菰菜莼羹鲈鱼鲙曰人生贵得适志何能羁官数千里以要名爵乎遂命驾归着首丘赋俄而囧败人皆谓之见机翰任心自适不求当世或谓曰卿纵适一时独不为身后名耶荅曰使我有身后名不如实时一杯酒人贵其旷达性至孝遭母忧哀毁过礼年五十七卒
　　沈珩
字仲山郡人少综经艺长春秋内外传有智谋能专对孙权使使魏文帝引珩谈语终日随事响应无所屈还吴以奉使有称封永安乡侯官至少府 【吴书弟峻(吴书弟峻旧钞本弟峻作大字惟吴书二小字注于末)】
　　沈峻
字敬山有名誉而性俭吝张温使蜀与峻别峻入内良久出语温曰向择一端布欲以送卿而无麄者温嘉其无隐又常经太湖岸上使从者取盐水已而恨多敕令还减之寻亦自愧曰此吾天性也 【笑林】
　　朱据
字子范吴人有姿貌膂力又能论难才兼文武孙权以为可继吕蒙张温使领兵屯尚公主拜左将军封云阳侯谦虚接士轻财好施禄赐虽丰常不足用遭二宫交恶据拥护太子义形于色以死守之遂左迁终于新都郡丞孙亮时二子熊损各复领兵熊子宣袭爵尚公主至骠骑将军
　　朱桓 【从木从亘】 
字休穆郡人讨平山贼有功迁濡须督拒魏曹仁众寡不敌亘谓诸将曰胜负在将不在众寡诸君闻曹仁用兵行师孰与亘邪虽曹丕自来尚不足忧部兵进击仁败走拜前将军封侯亘轻财贵义性强识与人一面数十年不忘部曲万口妻子尽识之爱养吏士赡护六亲俸禄产业皆与共分其没也吏士男女无不号慕家无余财官周其丧事 【子异】
　　朱异
字季文以父任除郎累迁至镇南将军大破魏军后假节为大都督救寿春围不解还军为孙琳所枉害
　　卜静
字（从亠从）风与顾邵陆通张训等齐名终剡令
　　暨艳
字子休郡人张温引为选曹尚书性狷厉好为清议是时郎曹混淆多非其人艳臧否区别贤愚异贯遂为浸润所谮
　　韦曜
字弘嗣郡人少好学能属文孙亮时为大史令孙皓时迁中书仆射皓欲为父和作纪曜执以和不登帝位宜名为传由此渐怒皓酒后以嘲弄公卿为欢曜但言论经议为不承诏收曜付狱徙其家零陵
　　徐原
字德渊慷慨有才志忠壮好直言为吕岱所荐为侍御史岱有得失原辄谏诤原死岱哭之甚哀曰德渊岱之益友今不幸岱复于何闻过谈者美之
　　孙拯
郡人为陆机司马孟超直入机麾下夺囚拯劝机杀之不能用及机为成都王颖所害又收其弟云龙及拯皆下狱考掠拯两踝骨见终不变辞吏民知拯义烈谓曰二陆之枉谁不知之君可不爱身乎拯仰天叹曰陆君兄弟世之奇才吾众知爱今既不能救其死忍复从而诬之乎遂同被害拯门人费慈宰意诣狱明拯冤拯譬遣之曰吾义不负二陆死自吾分卿何为尔二人曰君既不负二陆仆又安可负君亦被害
　　吾彦
字士则吴人有文武才干身长八尺手格猛兽膂力绝群陆抗奇其勇略用为建平太守时王浚将伐吴造舡于蜀彦觉之辄为金截琐撗断江路晋师攻之不能克乃退舍礼之吴亡始归晋为交州剌史二十余年清身率下维恩宣着南州宁靖入为大长秋
　　蔡洪
字叔开郡人有才名时王政陵迟官才失实君子多退而穷处洪作孤奋论与王沉释时论同意读者莫不叹息仕为松滋令
　　朱诞
郡人陈敏之乱豪桀多见维絷惟诞与顾循不豫其事
　　吴震
郡人学行清修老而未调华谭荐之为著作佐郎
　　范平
郡人其先铚侯馥避王莽乱适吴因家焉平研览坟素该通百氏诏谥文贞先生三子奭咸泉并以儒学至大官泉子蔚家世好学关内侯蔚子文才亦知名
吴郡志卷第二十四
吴郡范成大撰
　人物五
　　张裕
字茂度敞之子为广州剌史绥静百越岭外安之解职还家征为都官固辞以疾就加金章紫绶茂度内足于财自绝人事经始本县之华山为居止优游野泽如此者七年为会稽太守有吏能职事甚理卒于官守谥曰恭子子演位太子中舍人弟镜永辩岱俱知名时谓张氏五龙
　　张镜
裕之次子少与颜延之邻居延之常谈义饮酒喧呼镜静默无言声后镜与客谈延之从篱边闻之取胡床坐听辞义清深延之心服谓客曰彼有人焉由是不复酣叫仕至新安太守
　　张永
字景云裕之第三子涉猎书史能为文章善隶书骑射杂艺触类兼善又有巧思大为文帝所知纸墨皆自营造上每得永表启辄执玩咨嗟自叹供御者不及授扬威将军都督诸将经略河南后为青冀二州剌史统诸将讨薛安都封孝昌县侯改吴郡太守迁南兖州剌史加都督永少便驱驰志在宣力其为将帅能与士卒同甘苦年虽老志气不衰子瓌仕齐
　　张岱
字景山裕之幼子仕为东迁令殷冲为吴兴太守谓人曰张东迁栖迟下邑名器方显终当大至历临海豫章晋安三王府咨议自谓一心可以事百君我为政端平待物以礼悔吝之事无由而及徙益州剌史益土安其政齐建元初为吴郡太守高帝知岱历任清直至郡未几手敕曰大郡任重未欲回换但緫戎务殷宜须望实今用卿为护军加给事中岱拜竟诏以家为府武帝即位复为吴兴太守更以宽恕著名迁南兖州剌史未拜卒谥贞
　　张邵
字茂宗裕之弟初为晋琅邪内史王诞龙骧府功曹从木从亘（从亠从）徙诞于广州亲故咸离弃之唯邵情礼弥谨流涕追送时寇乱年饥又资馈其妻子武帝以邵勤练忧公补州主簿邵悉心政事精力绝人帝受命以佐命功封临沮伯卒谥曰简遗命祭以菜果苇席为（车需）车诸子从焉子敷
　　张敷
字景胤生而母 【字景胤生而母六字汲古本作大字按此字是后补胤字不避】 亡年数岁问之便有感慕之色求母遗物唯得一扇缄录之每感思辄开笥流涕性整肃风韵甚高好读（从亠从）书兼属文论少有盛名帝见而爱之与高士宗少文谈系象少文曰吾道东矣于是名价日重宋武帝召见奇之曰真千里驹也仕至黄门侍郎后军司徒左长史父亡十余日始进水浆葬毕不进塩菜毁瘠成疾未朞而卒孝武旌其孝追赠侍中名其所居曰孝张里
　　张畅
字少微祎之子少与从兄敷演镜齐名为后进之秀元嘉中累迁安北长史魏太武南侵至彭城畅于城上与魏尚书李孝伯语吐属如流音韵详雅风仪华润魏人相视叹息改为南谯王义宣长史元凶弒逆义宣举兵畅哀容俯仰荫映当时见者皆愿为尽命事平封夷道县侯义宣有异图畅遣门生苟僧宝下都因颜竣陈义宣衅状 【陈义宣衅状汲古本宣误兴】 义宣败畅见原转侍中会稽太守卒谥曰宣
　　张绪
字思曼演之子少知名清简寡欲从伯敷及叔父镜并贵异之镜语人曰此儿今之乐广也谢敷云是我辈人宋明帝每见绪辄叹其清谈袁粲谓有正始遗风出为吴郡太守齐建元初为中书令素望甚重太祖深加敬异王俭尝云北士中觅张绪过江未有人不知陈仲弓黄叔度能过否长于易言精理奥见宗一时吐纳风流听者皆忘饥疲见者肃然如在宗庙虽终日与居莫能测焉益州献蜀柳状若丝缕武帝植之灵和殿前赏玩咨嗟曰此杨柳风流可爱似张绪当年时每朝见世祖目送之谓王俭曰绪以位尊我我以德贵绪其见赏如此绪口不言利有财辄散之清言端坐或竟日无食门生见绪饥为之办飧然未尝求也死之日无宅以殡遗命作芦葭轜车引柩上置杯水香火不设祭焉谥简子子充仕齐
　　张瓌
字逸祖永之子仕宋不欲前兄玮处禄免官不拜遭永丧还吴升明元年刘秉有异图弟遐为吴郡潜相影响齐高帝密令瓌取遐诸张世有豪气瓌与叔恕领兵十八人入郡斩之郡内莫敢动者□□告张冲曰瓌以百口一掷出手得卢□□授吴郡守锡以嘉名封义成县侯郡人顾暠陆闲少年未知名瓌引为纲纪后并立名皆以为知人瓌以既有国秩不取郡俸高帝敕上库别藏其俸以表其清欝林之废朝臣参承明帝瓌托脚疾不至见朝廷多难屡启还吴梁天监中卒弟稷子率并仕梁
　　张冲
字思约敷弟柬之子母戴颙女有仪范张氏内取则焉冲少有至性仕齐为青冀二州剌史冲父初卒遗命曰祭我必以乡土所产无用牲物冲在镇四时还吴取果菜流涕荐焉后迁郢州封定襄侯梁武帝起兵手书喻意又遣辩士说之冲确然不回明年梁兵围之冲固守不出病将死属府僚以诚节言终而卒赠散骑常侍护军将军
　　张融
字思光畅之子弱冠有名神明俊出机辩如流道士同郡陆修静以白鹭羽麈尾扇遗之曰此既异物以奉异人仕宋为封溪令路经嶂崄獠贼执融将杀食之融神色不动方作洛生咏贼异之而不害也融风止诡越见者惊异聚观齐高帝素爱融常笑曰此人不可无一不可有二善草书常自美其能帝曰卿书有骨力但恨无二王法荅曰非恨臣无二王法亦恨二王无臣法义宣之乱官军欲杀融父畅张兴世以袍覆畅而坐之得免兴世卒融着高履负土成坟兴世子欣时坐罪当死融又启竟陵王欲代欣时死王义之建武中病卒遗令建白旐无旒不设祭三千买棺无制新衾有玉海集行于世张氏前有敷演镜畅后有充融卷稷弟宝积
　　张宝积
何点谓为保家之主永元中乘腰舆谒萧颖冑举动自若颖冑问何至之晚荅曰自本朝危乱四海横流既不能为比干之死实未忍为微子之去是以至晚颖冑深善之后仕御史中丞
　　梁张稷
字公乔瓌之弟幼有至性所生母丧常设神坐出告反面如事生州里谓之淳孝父母没庐墓六年性疏率明悟有才略仕齐卫尉卿东昏之难为梁武佐命然常愧之徐道角作乱见害奉禄皆颁亲故家无余财与族兄充融卷并知名时号四张子嵊侄率率弟盾
　　张卷
字令远稷族兄少以和理著称能清言仕至都官尚书
　　张嵊
字四山稷子少笃孝年三十余犹班衣受稷杖方雅有志操能清言感家祸终身蔬食布衣不执刀刃不听音乐仕梁湘东王长史王为之筮得节卦谓嵊曰卿后当东入为郡恐不得终其天年嵊曰贵得其所耳为吴兴太守侯景围建邺遣弟伊率兵赴援贼将刘神茂遣使说嵊嵊斩其使景遣侯子鉴击嵊嵊军败释戎服坐听事贼临以刃不屈执送景将舍之嵊曰速死为幸与子孙同遇害者十余人景欲存其一子嵊曰吾一门已在鬼录不就尔处求恩于是皆死元帝追赠开府仪同三司谥忠贞子弟睪亦知名
　　张率
字士简瓌之子性宽雅十二能属文每日限为文一篇至年十六凡作二千余篇陆少（从亠从）家有书万卷率尽读之齐建武中举秀才沈约目为南金梁武帝时为文德待诏帝见其文曰相如工而不敏枚皋速而不工卿可谓兼二子之全矣又谓曰卿东南物望名家奇才若复以礼律为意便是宰相才秘书丞天下清官东南望冑未有为之者今以相处为卿定名誉寻以为秘书丞出为新安太守率嗜酒于家务尤忘怀自少属文七略及艺文志所载诗赋今亡其文者并补作之所著文衡十五卷文集四十卷行于世
　
　　张盾
字士宣率之弟以谨重称为湘东王记室出监富阳令廓然独处无所用心身死之日家无遗财唯有文集并书千余卷酒米数瓮而已
　　张种
字士苗永从孙祖辩宋大司农父略太子中庶子种少恬静居处雅正傍无造请时人语曰宋称敷演梁则卷充清虚学尚种有其风仕梁始豊令母卒毁瘠过甚又迫凶荒未葬服虽毕居家饮食常若在丧景平初王僧辩以闻起为中从事并为具葬礼葬讫方即吉陈武帝受禅累迁中书令种沈深虚静识量宏博时以为宰相之器卒赠特进谥元子种虽历显位家产屡空终日晏然不以为病　 【脱张棱仕三字汲古本有】 梁种之弟清静有识度位司徒左长史光禄大夫
　　张充
字延符绪之子少好逸游尝臂鹰牵狗吴西郭中年三十便修改多所该通尤明老易能清言与从叔稷俱有令誉仕齐历尚书殿中郎王俭用事方聚亲宾充縠巾葛帔至便求酒言论放逸一坐尽倾迁义兴太守为政清净入为侍中梁武帝兵至建邺东昏遇祸百官集西锺下召充充不至历梁吏部尚书居选以平允称迁尚书仆射顷之为吴郡太守卒谥穆子
　　张绎
字士和郡人学道讲经理致深密词端华辩当时所宗梁武帝雅相钦赏时陶隐居着法检论明释老二教绎往复讨论甚有条理隐居嘉焉专心道法居贫守约善八体书别制云篆作茅山南洞碑甚工 【太平经】
　　张昭
字德明弟干字符明吴人昭幼至孝父熯病消渴嗜鲜鱼昭结网捕鱼以供弟干聦敏好学亦有至性父卒兄弟并不衣绵不食盐醋日食一升麦屑粥每感恸必欧血父服未终母陆氏又卒兄弟毁瘠骨立家贫未得大葬布衣蔬食十有余年衡阳王伯信临郡举干孝廉固辞兄弟因毁成疾昭一目失明干亦中冷苦癖年未五十并终于家嗣息俱绝
　　张仲
字叔（从亠从）郡人仕陈左中郎将好覃思经典撰春秋义略丧服孝经论语义前汉音义官至汉王侍读
　　张后（从胤从彳）
字嗣宗昆山人祖僧绍梁零陵太守父冲陈国子博士入隋为汉王谅并州博士后（从胤从彳）以学行禅其家以经授太宗封新野县公终散骑常侍谥曰康
　　张承休
后嗣孙张说撰其墓志云后嗣之子小师小师生承休承休希言笃行去华崇实非法不由非礼不动精于理物敏于从政历朝议大夫上柱国（从从亘）州剌史说之文曰昌门一分晖我诸侯盖居昌门云
　　张镒
字季权后嗣五世孙父齐丘朔方节度使东都留守谥贞献镒累殿中侍御史将救卢枞死白其母曰枞免而镒贬默则负官 【默则负官校改默作黜按默则负官谓不言则负官也黜字不解】 贬则为太夫人忧母曰儿无累于道吾所安遂执正其罪坐贬抚州司户建中二年拜中书侍郎平章事卢杞忌镒刚直挤之出为凤翔陇右节度使帝幸奉天镒罄家赀将自献行在营将李楚琳尝事朱泚夜率其党作乱遂遇害史臣曰镒暴忠王室为贼奸所乘以殁其身盖福善祸滛之训有时而挠要躬可殒而名与岱崧等矣
　　张从师
郡人张说撰其墓志云河南府法曹参军有唐逸士吴郡张从师冲和纯粹辩博闳达卓荦好古傥荡逸群秀才高第历官五政忘怀乐道如浮云无心野鹤独立上元二年终葬虎丘西原子惟俭惟静弱岁皆精左氏谷梁春秋弟从申时为秘书省正字从师祖损之隋侍御史水部郎损之生浤硕学丽藻名动京师从师之父也从申自有时名书法甚高
　　张旭
吴人草书嗜酒每大醉呼叫狂走乃下笔或以头濡墨而书既醒自视以为神不可复得也世呼张颠初仕为常熟尉有老人陈牒求判宿昔又来旭怒其烦老人曰观公笔迹奇妙欲以藏家尔旭因问所藏尽出其父书旭视之天下奇笔也自是尽其法后人论书欧虞禇陆皆有异论至旭无非短者传其法惟崔邈颜真卿文宗时诏以李白歌诗裴旻剑舞张旭草书为三绝
　　张仅
字几道与里人顾棠字叔思皆客于王荆公公作三经义二人与焉仅至著作佐郎卒方子通作挽诗极哀楚诵者为出涕吴人因目子通为方挽诗 【吴郡声名顾与张龙门当日共升堂青衫始见登华省丹旐俄闻入故乡含泪孤儿生面垢断肠慈母满头霜可怜十载人间事不及南柯一梦长】
吴郡志卷第二十五
吴郡范成大撰
　人物六
　　杨收
字藏之父遗直客死姑苏收七岁而孤遂居吴处丧若成人母长孙亲授经十三通大义善属文所赋辄就吴人号神童里人多造门观赋诗至压败其藩懿宗时以中书侍郎同中书门下平章事子巨散骑常侍鏻户部尚书
　　徐修矩
吴人仕为恩王府记室参军奕世才贤承家介洁守世书万卷优游自适有潮田五万步草屋十数间不复出仕皮日休甞就借书读之与任晦同时日休与陆龟蒙作二游诗谓修矩与晦也 【谓修矩与晦也汲古本晦上有任字】
　　任晦
吴人仕为泾县尉退居里中有深林曲沼危亭幽砌池中又为岛屿修篁嘉木掩映隈奥晦资高放寡合好奇乐异喜文学名理之士得顾辟强旧圃以居云 【松陵集】
　　孙发
吴人举百篇科皮日休赠以诗云百篇空体喧金屋一日官衔下玉除陆龟蒙亦云直应天授与诗情百咏惟消一日成其见推当时如此后未有继之者
　　皮光业
字文通父日休为苏州从事光业生于苏十岁能属文钱武肃王镠辟以为属吴越国建以为相教令仪注多其所定美容仪善谈论若神僊中人 【吴越备史】
　　殷宅
字昌从少负志气博学善属文弱冠游太学籍甚公卿间天宝末知天下将乱乃趣装东归侍母居吴郡吴中士大夫得从之游者乡党以为荣采访使李希言辟为从事奏授试昆山尉不就子侑遂显宦 【冯宿集】
　　吴仁璧
大顺中及第喜属文精星学及黄白术初学于庐山道士数年其师曰能罢卷学僊乎仁璧固陈求名之志道士曰一第取之拾芥耳但它年从宦勿干英雄仁璧既成名钱武肃王待以客礼访以天文固辞非所知欲辟幕职又以诗辞及秦国夫人薨武肃具礼币请为志又不从遂为钱氏所害其女亦善星学仁璧被系女仰瞻而泣曰文星失位大人其不免乎 【备史遗事】
　　温讷
苏州人吴武忠王扬行密时为大将刘威幕客行密卒威为帅府所忌或谮之于徐温温将害之讷说威曰公受谤虽深反本无状若轻舟入觐则嫌疑皆亡矣威从之温果待威甚恭威得远镇讷之力也
　　司马福
郡人始隶吴越王水军淮人围姑苏置栅环城内外阻绝王遣救兵至莫知城中音问福能水中行緫帅因遣入城淮人设网县铜铃金截鳞过之必觉福以巨竹触网淮人闻铃声亟举网网举而得度或浮水上则戴萍荇而行因得入城既而复出凡在水中三日及救兵与城中弓矢相应淮人以为神军中皆服福奇才进官都指挥使吴越王城吴江置军镇命福主之许老于职至国初不绝 【备史遗事】
　　丁偃
苏州进士试迩英延讲艺诗云白虎前芳掩金华旧事轻天心非不寤垂意在苍生有古诗讽谏之体偃是岁奏名甚高　御前下第自是二十年始及第 【温公诗话】
　　郑夷甫
郡人少登科有美才嘉佑中监高邮军税遇一术士能推人死期无不验推夷甫命不过三十五岁感叹叵堪人有劝其读老庄以自广久之润州金山一僧端坐与人谈笑间化去夷甫闻之喟然叹息既不得寿得如此僧复何憾哉乃从佛者授楞严经往还吴中岁余忽有所见曰生死之理我知之矣遂释然放怀无复芥蔕后调封州判官预知死日先期旬日作书与交游亲戚诀及次叙家事备尽至期沐浴更衣公舍外有小园面溪一亭夷甫至其间亲督人洒扫及焚香挥手指画之间屹然立化家人奔出呼已僵立亭亭如植木一手犹作指画之状郡守而下少时皆至士民观者如堵墙明日乃敛高邮崔伯易为墓志略叙其事 【墨客挥犀笔谈】 
　　谢涛
字济之淳化三年进士幼奇敏讲学阳山澄照寺吴令罗处约长洲令王禹偁皆与定交处约谓禹偁曰济之扬搉天人吾曹敌也由此声名益显　真宗即位锐意人物内出涛等二十四人治状会京东强寇起召知曹州历三司判官两浙转运使侍御史直昭文馆知越州权西京留司 【权西京留司宋本补钞作权守旧钞本作权西京留守司】 御史台就拜秘书监朝廷嘉其恬退擢太子宾客其为侍御史清静端介百辟望其风采及分务悉屏去外累不复亲笔砚曰佚我以老日阅旧史一卷以代宾话弟炎有文名与卢植齐名时谓之卢谢
　　谢绛
字希深涛子祥符八年进士召试馆阁校勘上疏言国家当以土德王天下又（言真）宗当配上帝议不合河决滑州又言灾异众多宜深自引咎损膳于朝罢不急之役省无名之敛以休息天下又请罢内降诏令皆由中书枢密院而后施行因进圣治五箴迁知制诰出知邓州卒子景初景温景平景回
　　龚识
给事中真 【正字犯　孝庙嫌名(正字犯孝宗嫌名汲古本于孝宗下多讳字)】 仪之子端拱元年进士大中祥符间翰林学士李宗谔荐擢监察御史迁殿中侍御史兼左廵使　本朝袭唐制御史不专言职至是始择学术醇正操履端方可纲纪朝廷者俾入台言事识始被选后以目疾求退除检校司封郎中平江军节度使　本朝吴士登科者始于识今府学先达题名以识为首识之后有宗元等列于后其家至今居昆山黄姑犹藏其登第时金花榜贴乃用涂金黄帋阔三寸长四寸许大书姓名下有两知举花押又用白帋作大帖如药贴状贮金花贴于中外亦书姓名二字盖以此报其人也自唐以榜帖相传而世少见其制故附于此
　　丁谓
字谓之长洲人少与孙何善由文谒王禹偁大惊重之以为自唐韩愈柳宗元后二百年始有此作世谓之孙丁淳化三年进士甲科累迁夔州路转运使蛮酋为寇谓谕以祸福蛮感泣作誓刻石立境上五年不得代诏举自代者乃入为三司盐铁副使大中祥符五年参知政事九年请外为平江军节度使知升州天禧初复参政改枢密使代寇准拜中书门下平章事加司空晋国公　仁宗即位进司徒侍中为山陵使授太子少保分司西京又贬崖州司户参军在崖五年累徙光州授秘书监致仕卒七十二谓机敏有智谋文字累数千百言经览辄诵善谈笑为诗至图画博奕音律无不洞晓甞建乡郡节钺以至宰相国朝吴人至相位者始于谓　又甞为乡里请于朝特免丁钱乡人至今德之祠于万寿寺
　　许洞
字洞天吴县人父仲容太子洗马洞疏隽幼习弓矢击剌长折节励学精左氏传咸平三年第进士为雄武军推官诣府白事有倅踞坐不起即移书责知州马知节知节怒劾之除名归吴所居常植一竹以表特操吴人至今咏之曰许洞门前一竿竹日以酣饮甞从民坊贳酒大有所负一日忽书壁作酒歌数百言人争往观其酤数倍景德中献所撰虎钤经应筹策科报罢封太山祀汾阴献三大礼赋卒于乌江主簿
　　刘少逸
年十一文辞精敏有老成体其师潘阆携以见长洲令王元之吴县令罗思纯以所作贽二令二令名重当时疑所贽假手未之信因试之与之联句略不淹思思纯曰无风灯焰直少逸曰有月竹阴寒元之曰一回酒渴思吞海少逸曰几度诗狂欲上天凡数十联皆敏妙二公惊异闻于朝赐进士及第官止尚书员外郎 【续归田录】
　　祝庶几
郡人通象纬之学累赴乡举不中第景德中求试所习以为司天灵台郎
　　徐佑
字受天擢第为吏以清白称庆历中屏居吴下日涉园庐以自适终左官员外郎年七十五
　　郑戬
字天休吴人居皋桥九岁而孤长客京师师事杨亿天圣三年进士第三累历龙图阁学士知开封府戬强敏善听决假贷细民绳治豪宗大姓流奸吏冯士元于海岛执政盛度程琳皆坐黜朝议畏其皦核康定元年同知枢密院出知杭州发丁数万开辟西湖民赖之历陜西四路都緫管经略安抚招讨使行边至镇戎军天寒与将佐置酒会塞尘起有报西戎至戬云此必川将按边回耳 【此必川将按边回耳汲古本将作兵】 非贼骑已而果然以资政殿大学士知并州时契丹与元昊交恶边奏互上独戬不以闻上问戬对戎狄相攻中国不足忧　仁宗甞曰戬气质英豪朕欲为相故屡试于外寻为宣徽北使院检校太保奉国军节度使卒年六十三赠太尉谥文肃
　　吴感
字应之以文词知名天圣二年省试第一九年中书判拔萃科仕至殿中丞子纯文行亦高乡人目曰吴先生
　　元绛
字厚之居带城桥天圣五年进士屡典大藩以文章政誉名一时　神宗欲选翰苑之才王荆公曰有真翰林学士恐不能用尔遂自外召入翰林未几参知政事事详在国史后以太子少保致仕还吴中与程公辟诸公为九老会乡人号其居曰衮绣坊卒年七十余有玉堂集三十卷
　　程师孟
字公辟郡人其高祖思为钱氏营田使遂居吴师孟居南园侧号昼锦坊景佑元年举进士累迁判三班院给事中判将作都水监历知楚遂洪福广越青州为政简而严剸烦制剧才刃有余罪非死者不以属有司狱每为空宽猛得中所至人悦性乐易纯质言无隐情喜为诗効白乐天而尤简直至老不改吴语累官光禄大夫致仕年七十八乐圃朱先生伯原少许可言师孟为政则曰虽韦丹治豫章孔戣帅岭南常衮化七闽无以加也天下以为才卿吏师米芾亦云广平公以文学登科以政事跻显以言语出疆以恬退告老足之所及功利蔚起云有诗集二十卷奏议十五卷
　　卢秉
父革本德清人举神童庆历之后累历监司有声请郡自效　神宗嘉其恬退未几告老累进太子宾客官制行累改通议大夫退居于吴年八十二今卢提刑桥因其宅以名其家遂为吴人秉皇佑元年进士元丰中为发运使父革退老于吴秉每岁上计必请还乡省侍后帅泾原恳辞归飬手诏慰勉时以为荣
　　龚宗元
字会之慎仪之孙幼颖悟绝人读书虎丘为乡贡首选天圣五年擢第范文正公谓之曰君器业清修它日必为令器谨勿因人以进宗元后登朝未甞游公卿门文正之教也终都官员外郎宗元始以都官分司南京谢事取白居易诗作中隐堂语在园亭条子程孙况皆继登科
　　龚程
字信民刚正自守不怵于祸福力学排异端家不设佛老像祭祀不焚纸钱读书南峯攻苦食淡遂博极羣书乡人号有脚书厨熙宁六年第进士终桐庐令子况
　　龚况
字浚之崇宁五年进士入馆以学术文章与苏过在朝俱知名时号龚苏用宗元中隐故事自号起隐子终祠部员外郎有起隐集三十卷
　　孙载
字积中昆山人曾祖汉英仕钱氏为苏州昆山镇防遏使遂为县人载治平二年第进士历广东河北淮西使者知海沂婺亳州治务大体时号循吏以甞荐元佑党人遂丐归一日徧谒先垄及甞与往来者呼妻子与诀问日早晏盥手焚香而逝年七十五
　　丁骘
吴人元佑中甞为左言 【甞为左言旧钞本作左正言】 五上章论何正臣治狱残酷巧诋刻深甚于罗织党锢事载国史
　　侍其沔
字国纪上世自高密徙吴学贯穿经传与人交如淡薄遇其急奋义以往不避艰险五举礼部退为乡先生治平三年没门人弟子相与议其治行谥曰夷晦先生滕元发志其墓云士生斯世有进取出力得时行道功烈被于民者有行义修洁退而讲学为一乡之善士者斯二者用舍不同要皆天下之强立君子也善士盖指沔其慕尚之如此
　　秦希甫
字辨之郡人元丰二年进士元符中为陜西转运判官奏王赡王厚取邈川青唐府库物因此致变又言河州至湟州道路险阸往者如赴死所湟州本温溪心故地当求温氏之后立为屏辅皆在可弃崇宁初党论起言者以弃地为罪降官入党籍
　　叶清臣
字道卿长洲人父参甞守郡谢事因居天庆观之东有贤德名 【事具七桧堂条下】 清臣天圣二年举进士第二签书苏州观察判官累迁修起居注三班盐铁院上疏论地震荧惑犯南斗因讼范仲淹余靖以言事被黜天下齚舌行将二年人主当深自咎责详延忠直敢言之士出为两浙运使豪右田据上游水不得泄民不敢争清臣请疏盘龙汇沪渎港入于海民赖其利擢三司使编前后诏勑使吏不敢欺迁历翰林侍读学士历江宁邠澶青永兴河阳诸郡清臣幼敏异好学善属文天资爽迈遇事敢行数上书论天下事其陈九议十要五利皆当世可行者有文集一百六十卷
　　钱象先
字资元郡人中进士高第宰相吕夷简荐其经行为国子监直讲历大理少卿三司判官河北江东转运使天章阁待制龙图阁直学士官尚书刑部侍郎又历知河中河南府许颍陈蔡亳州以吏部侍郎致仕象先长于经术　仁宗留神经蓻象先以古学进侍 【象先以古学进侍汲古本侍作勉】 间有顾问依经以对因以讽论政事时务有启迪献纳之益留侍经筵前后十五年又通刑名之学所尚详平又以犯勑者重犯令者轻请移勑文入于令者甚众又省去许捕之条百余其持法近厚如此修勑成例赐勋爵独赐三品服　仁宗谓辅臣曰象先以孝闻有母八十岁以此慰其母心熙宁九年卒年八十一
　　滕甫
字符发避高鲁王讳以字为名更字达道本东阳人范文正公父之甥教以为文文正为郡安定胡先生翼之亦居郡中甫来从学廷试两为第三孙沔一见曰后当为贤将累迁御史中丞翰林学士历开封真定府郓许秦定青扬邓等州终龙图阁学士谥章敏甫慷慨豪迈不拘小节近世名将无及者葬阳山子孙遂为吴人
　　蒋堂
字希鲁本宜兴人徙于苏祥符五年进士任侍御史论禁中火宜责躬修德不必归咎宫人郭皇后废极论不可出为淮南发运使荐部吏二百员累迁枢密直学士历知应天河中府洪杭益苏州后十二年再守苏遂谢事以礼部侍郎致仕家于灵芝坊 【详见园亭门】 堂为人修洁遇事不少屈好学工文词延誉晚进至老不倦卒年七十五有吴门集二十卷其绝笔诗云归来深隐太湖滨天与扶持百岁身虽是浮云隔双阙丹心爱戴在君亲忠厚之气终始如此
　　陈郢
隐居里中以琴书自乐丁晋公甥也欲荐以官拒之续图经并其弟之奇谓之两高士父殿中丞质亦以德行著称乡里
　　陈之奇
字虞卿曾祖赞明事钱氏为中吴军节度推官所谓丁陈范谢四长者之奇天圣中礼部试第四御试不得第居乡里十年无仕进意母丁晋公之妹晋公欲官之之奇兄弟每力辞而勉使复应举不得已复起得及第李玮尚秦国大长公主诏举经术仁义者为陇西郡王宅教授数月告归即致仕郡留其奏不可时年未五十未几诏赐金钱复起之卒不起终太常博士之奇孝于亲约于身信于朋友笃行好学知道心泊如不为声利所迁其退归与乡人同忧乐赴人之急至于州县无所避州县以之奇至诚亦不为疑平居静默与人言忠孝立身亹亹不倦人莫不以为君子每出乘羸驹里巷小人见之必敛然曰此吾陈君子也四方贤士大夫至吴必问陈君所在争欲一见之王岐公闻其丧曰吾甞与陈君相从于阊门之下观其言出入仁义之际真君子哉乃为志其墓而题曰太常博士致仕陈君子之墓云
　　方惟深
字子通其先自莆阳徙吴为吴下乡先生文学行义与乐圃朱长文同为一世所宗事具程俱所撰墓铭其略曰子通幼有称乡贡为第一试礼部不第即弃去吴下有田一（厂墨）与其弟躬出入耕获间则读书至于黄帝老庄之书养生为寿者之说及西方别传皆得其大指平居视之犹木鸡也及其论议古今道理穷核至到确然莫能移常以雅道自娱一篇出人争传诵王安石以谓精诣警绝元白皮陆有不到处以韦布之士闭关陋巷而孝友清介之风隐然称东南有司举贡籍以年格应补军州助教者就赐勑牒袍笏于其家得兴化军助教拜受唯谨初年四十无子其弟有子以谓吾先人有后足矣即屏居于外预知死期期至不乱丧葬皆有治命云
　　杨懿孺
字彝甫其先自浦城徙长洲以行义隐处与方子通同时号吴中二老事具程俱所撰墓铭略云吴郡有二老焉或仕或不仕皆隐者也居城之东北曰方公居城之东南曰杨公即懿孺也懿孺少孤力学言行相顾朝无夕储读书哦诗泊如也神夷气昌未甞有饥寒忧虽闾里不尽知其贫崇宁二年特奏名后调南昌主簿居一年忽载妻子归吴下且告老以承奉郎致仕平居直心自信不知世间有倾巧事自未仕及老于家不入州县不事乡里请谒间一过所亲厚岁不过数四虽甞出而仕人犹谓隐者
吴郡志卷第二十六
吴郡范成大撰
　人物七
　　范仲淹
字希文事具欧阳文忠公所撰神道碑及国史传其略云皇佑四年五月甲子资政殿学士尚书户部侍郎汝南文正公薨于徐州五代之际世家苏州生二岁而孤母再适长山朱氏仍其姓始名说既长知其世家感泣去之南都入学五年大通六经为文章论说必本仁义举进士礼部选第一中乙科始归迎其母以养少有大节其于富贵贫贱毁誉欢戚不一动其心而慨然有志于天下常自诵曰士当先天下之忧而忧后天下之乐而乐也其事上遇人一以自信不择利害为趍舍天圣中为秘阁校理 【秘阁校理校改阁作合】 以言事忤章献太后旨通判河中府召拜右司谏上疏请还政天子及郭皇后废率谏官御史伏合谏又揖宰相留百官廷争不能得贬知睦州徙苏州州地濒雷泽田多水募游手疏五河导积水入海兴作未就徙明州转运使言仲淹治水有绪愿留以毕其役诏复知苏州召还拜天章阁待制益论时政阙失知开封府治有声取古今治乱安危为上开说又为百官图以献宰相吕夷简怒交论上前落职知饶州徙润越州赵元昊反河西为陜西经略安抚副使又为环庆路经略安抚招讨使兵马都部署为将务持重不急近功小利待将吏必使畏法而爱已所得赐赉皆以上意分赐诸将诸蕃质子纵其出入无一人逝者蕃酋来见召之卧内屏人彻卫与语不疑居二岁士勇边实恩信大洽乃决策谋取横山复灵武而元昊数遣使称臣请和上亦召之归庆历三年为枢密副使数月为参知政事每进见必以太平责之再赐手诏趣使条天下事又开天章阁召见赐坐授以纸笔使疏于前退而条列时所宜先者十数事上之侥幸之人皆不便因相与腾口而嫉之者亦幸外有言喜为之佐佑会边奏有警即请行乃以为河东陜西宣抚使即拜资政殿学士知邠州兼陜西四路安抚使其知政事纔一岁而罢有司悉奏罢前所施行而复其故言者遂以危事中之赖上察其忠不听是时夏人已称臣因以疾请邓州守邓三岁求知杭州又徙青州公益病又求知颍州肩舁至徐遂不起年六十有四赠兵部尚书谥文正　御篆其碑曰褒贤之碑为人外和内刚乐善泛爱丧其母时尚贫终身非宾客食不重肉临财好施意豁如也及退而视其私妻子仅给衣食其为政所至民多立祠画像其行已临事自山林处士里闾田里之人外至夷狄莫不知其名字而乐道其事焉长子纯佑少有大志蚤卒纯仁纯礼纯粹皆名世 【阎灏撰文正公真赞云英英如神屹屹如山仁义道德溢于颜间大忠皋夔元功方召以赞中枢以尊清庙佑我仁祖格于皇天是肃是虔不倾不骞维庆有祠邦民瞻思庆山可夷兹堂巍巍】
　　范纯仁
字尧夫仲淹子第皇佑元年进士父薨始出仕治平中为侍御史议濮王典礼不当命出房闼通判安州由是名震天下后知谏院言王安石骤更法度恐失人心作尚书解以进前后上言以休兵省事节用富民进君子退小人爱人材伸公论为急崇聚敛事苛刻亲谗佞任偏听为戒大则廷论小则疏述反复激切无所讳避复出补外元丰八年召为给事中明年同知枢密院事陈御备西戎之策事俱施行元佑三年拜尚书右仆射自为执政务以博大开上意忠笃革士风救苏轼韩维王觌等极言前世朋党之祸吴处厚笺蔡确诗以闻朝廷欲贬之死地纯仁独曰此路自丁晋公后荆束已七八十年不可自吾辈开之奏乞薄确罪亦出知颖昌府踰年复相于事无所回隐同列病之　哲宗于大臣中独注意纯仁问人材法度悉实以对章子厚用事复出知颖昌累贬永州　徽宗即政即日走中贵人湖南致上及皇太后命劳赐甚宠所启皆国家大体盖将属以重任以中太一宫 【太一宫汲古本作太乙宫按乙字误当作一】 使召以目疾辞上每对辅臣以不见纯仁为恨年七十五薨赐世济忠直四字为墓隧碑首谥曰忠宣纯仁性夷易宽简甞曰吾平生好学得之忠恕二字历事四世无间言自为布衣至宰相廉俭如一
　　范纯礼
字彝叟仲淹子元佑中为给事中凡所封驳正名分立纪纲皆国体之大者论张耒不当不候参告令供职一时耸动知开封府一切以宽革前政刻深之弊中丞苏辙攻右丞王存去将用辙代存纯礼曰苏章不避嫌此必不放过数日徙纯礼刑部侍郎辙方拜元符三年拜右丞以年老力辞上谓安焘曰范纯礼作执政不应引年况精力康强卿等以国家图任老成之意勉之救陈次升以言得罪乞以嘉言用江公望留王觌解上官均邹浩之言为理当从之乞罢京城猪羊圈减山陵盟器之烦费 【减山陵盟器之费汲古本减作解】 曾布榻前云人皆言财用不足天下何忧无钱纯礼进曰天下告窘户部无料钱支藏库空竭无如今日布诳　陛下建中靖国元年知颖昌府寻除端明殿学士崇宁初累责单州年七十六纯礼居二府布衾絁袍不为表襮沽名誉食饮不择其鲜不役婢妾中年即清居端坐全真容物不争而立朝端方乃不可犯人以刘宽卓茂方之
　　范纯粹
字德孺文正公第五子元丰中历鄜延陜西转运判官鄜延都緫管环庆经略安抚使改鄜延又改熙河兰岷路元符中改河东复移鄜延兼知庆州延安太原府户部侍郎知河南府　神宗谓纯粹遇事不苟存心公家旁无顾虑任陜西转运时当五路大举财用匮乏吴居厚为京都转运使上羡余三百万缗上遂以赐纯粹纯粹愀然曰吾部虽窘岂忍取此膏血力辞弗纳绍圣元年言者论弃四寨之地实启戎心司马光文彦博等主之于内纯粹等行之于外后遂入党籍最后贬鄂州久之叙官复徽猷阁待制政和七年卒年七十二
　　范正平
字子夷忠宣公次子绍圣初为开封尉户部尚书蔡京结后戚向氏欲展向氏坟正平争以为民田不可夺京坐赎铜由此恨之忠宣薨小人附会言正平兄弟撰造永州传宣圣语及行状非忠宣意行状实李之仪受忠宣之意次弟之正平遂与之仪俱下御史狱事解犹谪龚州归终身不仕初忠宣薨特添恩泽分官中外诸孙久之追夺例外官正平遽纳其子官全其侄与甥焉方遗表狱作弟正思曰兄是时方当窀穸某实预议正平独身当之其后徐丞相处仁问正平之为人于王寔仲弓仲弓作卓行对一篇大略谓正平力学为文通古今论议出人意表为宰相子有声誉不朋比为进取资不可以势屈不可以利回质之神明而不疑行之屋漏而无愧云 
　　范琪
字希世文正公之从兄天圣五年进士历开封府法曹知鄞县葺堰埭百余决导潴积徙常熟浚金泾鹤渎二浦溉田千顷为公家利其在天府议法必精握节不挠府尹胥安道给事中孙梦得交荐之子师道有贤名蒋堂叙范氏上世谓琪之高祖陏自唐末作丽水丞属乱离遂家于苏曾祖钧祖从谊并在钱忠懿王幙下父昌言归本朝赠国子博士皆葬吴县三让乡之天平山云
　　范师道
字贯之天圣九年进士累知广德县县滛祀岁杀牛以祀神一切禁绝之擢侍御史数以论事忤宰相刘沆出知常州复召为起居舍人同知谏院会百官上尊号乃言灾异数出而崇尚虚文非所以荅天戒又言宫人多迁除恐女宠因缘以害政事上皆嘉纳之又言陈升之不当进用出知福州复入为三司盐铁副使终直龙图阁知明州有奏议二十卷文集五十卷子世京世亮皆登科
　　范世京
字延祖皇佑五年进士历和州历阳令适师道守明州世京弃官侍养曰人子事亲之日少事君之日多宁可旷时失定省父丧扶护归乡垢面跣足昼夜哀号行路为陨涕服除熙宁初官湖北广南名至京师 【名至京师校改名作召】 与时论不合辞归终秘书丞
　　范虑
唐末吴处士有子七岁能吟诗赠隐者云扫叶随风便浇花趁日阴处士方干闻之曰此儿他日必垂名又吟夏日诗云闲云生不雨病叶落非秋干曰惜哉必不享寿果十岁而卒 【延宾佳话唐宋遗史】
　　范周
字无外文正公侄孙赞善纯古之子负才不羁工诗词无意荣达安贫自乐未甞屈折于人所居号范家园所赋诗甚多时出杰句如咏怀云一瓢有道泰山重五鼎不义鸿毛轻其气槩肆兀类如此
　　林虙
字德祖旦之子好古嗜学擢第累迁朝奉郎太学录开封府司录以府尹不之礼移疾告归不复出仕所居在大云坊因自号大云翁屏置朝章不入州县先达称其高有大云集百卷　神宗圣训十卷
　　朱长文
字伯原光禄卿公绰之子公绰居凤凰乡集祥里园亭甚古长文擢弟号其居曰乐圃时俊咸师仰之号乐圃先生米芾撰墓表略云十九岁登乙科病足不肯从吏筑室乐圃有山林趣著书阅古乐尧舜道郡守监司莫不造请谋政所急士大夫过者必奔走乐圃以不见为耻公卿荐以自代者甚众天子贤之起为本郡教授又召为太学愽士秘书省正字符符元年卒乡人立祠于郡庠家徒藏书万卷天子知其清特赐其家绢百疋
　　崇大年
字静之庆历中擢进士第历知青田县民贫无以纳和买大年悉令候冬熟州符督责追杖县吏大年曰年凶民饥若催督必破产虽扙胥吏三五辈尚可宽一邑之民至冬民无不纳足者徙知浦城县旧设两栈民以事追去无轻重悉置栈中大年曰此以牛马吾民悉命撤去有疾丐分司归吴日与程光禄诸公觞咏燕游号吴门十老大年德守淳固志尚夷旷恬于势利不求闻达辞郄荐辟浩然易退吴士自陈君子之奇之后大年继有贤称分司后十三年致仕又十四年卒年八十二乐圃先生朱长文与乡人议谥谓黔娄辞国有余贵辞粟有余富其谥曰康陶渊明隐约就闲其谥曰靖节大年当有道之世秉难进之节韬章蕴能不自表襮仕而知止贫而亡忧 【贫而亡忧汲古本作忘忧】 凛然有古高士之风乃共谥曰康靖先生 【林希逸史朱长文行状】
　　富严
大中祥符四年进士以刑部郎中守乡郡嘉佑中守秘书监致仕未甞一造官府以耆德称所居坊人以德寿目之富氏本出处之青田文忠公弼于严为叔父严之祖始居吴葬焉遂为吴人子临亦有文名曾孙钧洵元衡皆登科
　　郭附
字明仲嘉佑八年进士知洪州新建县俗健讼好持吏短长附至问民疾苦皆以鸷兽暴横为言乃檄旁县尉并力仍以厚赏啖壮士不阅月得鸷兽数十尸诸庭乃号于众曰有悍不率教如此兽者皆杀之无一人敢犯令以朝奉大夫致仕幅巾策杖穷山林诗酒之适十八年东南高士皆愿从游卒年八十四
　　胡稷言
字正思则之侄学古文宋景文公以特奏补官为山阴丞致仕筑圃凿池追陶靖节之风种五柳以名堂清修寡欲延纳后进日晡后不饮食客坐萧然具汤一杯而已年八十余子峄
　　胡峄
字仲连居五柳松窻蓬户人以为隐君子步趋言动皆有尺度宾嘉丧祭率遵古法用杜甫诗名所居曰如村自号如村老人累举命官终不仕卒年七十九诗文简古如其为人子百能
　　胡百能
字少明绍兴十八年进士知江山县有惠爱干道初选教诸王宫向进用矣以年至力请老朝廷嘉之乃以左奉议郎赐绯衣银鱼致其事归筑堂曰宜休相羊里巷锱铢轩冕殆其天性久之乃卒年七十四子耕
　　郭元迈
字英远附之孙愽通经史入太学魁上舍靖康之难募使北虏通问徽钦二圣元迈上表请行诏以为副使行次河朔以尺纸付家云出疆当艰束时难保全生此身已许国矣至虏廷上书虏帅粘罕乞归二圣为虏所留尚书洪皓自虏北归首言王伦及元迈以身徇国弃之不取缓急何以使人
　　章甫
字端叔自建徙居于吴其八世祖本浦城人有西村珠林二族西村之裔多显仕珠林至甫曾祖可法始登科甫熙宁三年进士知寿春县大臣以孟子解义进诏付秘书省除太府寺丞召对称　旨除府界提举常平事崇宁初除都官郎中陛对抗言元佑臣僚削秩投荒皆缘国事非为身谋稍稍内徙道路交庆今复刻名党籍禁锢子孙恐非陛下本意上优容之寻挂冠归吴藏书万卷雠校精密卒年六十二八子宪其一也
　　章宪
字叔度居黄村乐道好德操履高洁行有余力而以学文乡里谓之隐君子其学师事王信伯而与朱子发吕居仁等游尤邃于春秋有复轩集十卷曾文清公几为之序
　　郏亶
字正夫昆山太仓农家子自幼知读书识度不碌碌 【碌碌汲古本误碌石彖】 嘉佑二年进士昆山自国朝来登科者自亶始甞条吴中水利为书上之熙宁间以亶为司农寺丞奉使浙西措置水利民不以为便遂罢 【详见水利门】 终比部郎中子侨子高亦有才乡里推重谓之郏长官有幼成警悟集行于世
　　李璋
居盘门有不羁之才王荆公甚爱之甞有诗送璋应举云湖海青衣二十年尚随乡赋已华颠 【尚随乡赋已华颠随字汲古本作墨丁又赋作试】 又送其下第云学如吾子何忧失命属天公不可猜璋后改名玖以累举补官孙益亦登科绍兴间任监察御史
　　马友直
字伯忠其先本姓司马氏有名球者仕吴越以御史中丞为昆山镇遏使因家焉子孙乐道不仕随乎流俗故止称马氏聚族居于邑之全吴乡六直里以孝义着兄弟六人皆力穑独友直以儒业自奋入京师太学元符二年荐春官与李豸方叔游知友直贤以其兄之子妻之迨宣和水菑全吴之田悉与江通兄弟皆狼狈营妻子友直独迎其亲徙于邑之进贤里僦屋以居躬养菽水母子晏如也建炎二年以累举得官初主湖之武康簿次监潭州南岳庙尚强健即挂冠以宣教郎卒年七十六侍郎唐公辉御史王公葆及我先君少师皆敬爱之孙先觉登绍兴庚辰进士科
　　闾丘孝终
字公显郡人甞守黄州苏文忠公在东坡时与交从甚密公后经从必访孝终赋诗为乐孝终既挂冠与诸名人耆艾为九老会
　　王苹
字信伯事伊川先生视河南高第扬时犹为后进时亦以为后来师门成就者惟苹高宗驻跸平江郡守孙佑荐其学行召见上以为通儒赐进士出身除秘书省正字受诏条具贼退利害苹奏治本三说一曰正心诚意二曰辨君子小人三曰消朋党迁著作佐郎通判常州苹识虑精微议论平易颓然若与世忘不著书既老乃集古今语说为一书未成而卒
　　黄策
字子虚彦之子登科为雍丘主簿元符末诏许中外言事时　昭慈圣献皇后既复位号典册有未尽正者策引古义上书言甚切后以此入党籍羁管登州会赦还乡后除直秘阁自号随缘居士
吴郡志卷第二十七
吴郡范成大撰
　人物八
　　颜孚
字端中长民幼子崇宁间有声太学士行甚羙每试必居前列时人目为颜夫子争愿识其面与兄采相继高科孚擢第未几蚤卒
　　郑景平
字希尹居带城桥刚正不挠所莅官有廉介称甞为大理官每有疑狱中夜拜祷蕲得其情请老家居朝廷以其能诏复起知饶州数月复拂衣归或问故荅曰天子命景平为郡守当以抚字为职乃不得行志今日须金若干明日须粟若干民已枯骨矣捶考不出吾安得不归时朱勔用事挠权从之者甚众独景平终始不见子絪字天和亦能文屡为郡
　　徐奭
字武卿建州建安人大中祥符五年进士第一释褐为将作监丞通判苏州又为两浙转运副使其在苏水潦为沴具区东南毁堤防溺庐舍漂田畴不可胜计奭为周视尽得旧迹请于朝市泾以北赤门之南筑土石堤九十里起桥梁十有八计　七十万舟徒无垫溺之忧堤上下复良田数千顷苏人德之入为翰林学士权知开封府卒故其家后居于苏子师闵年六十余以左中散大夫普宁郡侯致仕居苏为蒋堂蔡襄所知在官自辅臣以下荐之者几百人及退归与元绛程师孟诸人以诗酒相过号十老乡人荣之年八十乃卒葬蒸山
　　徐师回
字望圣师回甞守南康苏文定公辙为作直节堂记黄庭坚明月泉铭谁赏音徐望圣一时名重如此子闳中为吏有能名为吏部郎子林兢
　　徐林
字稚山宣和三年进士少有特操从母之夫王黼柄国用事独不肯附丽宁坎壈卑官绍兴初上书言事召对改官累迁太府少卿出为江西转运副使劾秦丞相桧亲党坐是以沮经界法贬兴化军十三年更化复入为刑部户部侍郎论国用大广宜樽节之隆兴初为吏部侍郎复论符离之役为非计遂以敷文阁直学士奉祠知平江府力辞旋乞致仕再以给事中召再召不起迁龙图阁学士卒年八十余葬灵岩山之西世称贤侍从以林为首少居吴县砚石山下自号砚山居士弟兢字明叔官刑部郎中善篆书次弟德止逊官于从子而学佛　徽宗赐号圆通禅师子蒇亦登科有学行甞为浙东提举常平
　　魏宪
字令则绍圣四年进士累迁国子司业亲丧三年弗嗜酒肉庐于冢次茔域有芝草甘露之祥再为司业以学行见推徧历中外师儒之选兼太子舍人迁中书舍人给事中吏部侍郎归乡名所居曰止庵优游求志十余年终时无疾危坐禅榻取水盥手泊然而逝年七十三
　　潘兑
字说之吴人崇宁三年进士累官至中书舍人左谏议大夫刑礼吏部侍郎终徽猷阁待制路允迪为之铭略曰言语文章一本六经之醇修身则毅然有守终无玷缺云
　　凌哲
字明甫吴人宣和六年进士自明州通判召对　高宗擢为御史数日迁右正言又迁左司谏 【左司谏汲古本谏误监】 吏部侍郎兼侍讲以敷文阁待制知台州遂退归里居澹约自守乡里称其德量挂冠十余年卒年八十六
　　王葆
字彦光昆山人逸野堂僖之侄宣和八年进士昆山自郏亶登科有孙载载后六十年葆始继之邑人以为奇事葆学行俱高潜心古道着春秋集传十五卷春秋备论二卷诱掖后进推诚乐育如亲子弟门下士多成立者号称乡先生初主丽水簿上疏陈十弊事皆人所难言绍兴间历司封郎官监察御史崇政殿说书终浙东提刑王公于人物鉴裁尤精乐巷李侍御史衡布衣流落一见以女弟妻之左丞相周益公必大初第以女妻之知其为国器也成大以蚤孤废业一日呼前喻勉切至加以诘责留之席下程课甚严未几亦忝科第
　　边知
白字公式曾祖珣自陈留官姑苏乐其风土遂世为吴人知白宣和六年进士孝友醇诚蹈绳墨规矩清虚寡欲号为吉人而学佛尤尽诚绍兴中历户部郎官将作监户部吏部侍郎直学士院归乡筑室郡南金狮巷为终焉计卒年六十五赠徽猷阁待制少游庐山梦人告曰君本江南僧终当寻盟去
　　龚明之
字希仲宗元之曾孙祖母李及笄时得寒疾梦神告曰与汝七十七大观中行年适满梦数病革自意必死明之夜祷于天愿减已筭五年以益祖母寿炷香于顶上须臾脑中爆裂有声不为动控恳益切翌日李病已至八十三乃终明之蹭蹬举场以特恩廷试年已八十二法不应出官吴士在朝者列其行义荐之得监南岳庙淳熙五年乞致仕乡人又请之朝迁宣教郎致仕赐五品服居昆山黄姑别墅作期颐堂日饮其间一日感微疾精神萧爽亲友问疾者歌以答之遗令毋设仙释像于柩前供一水一花诵论语孝经足矣年九十二
　　朱良
字良伯吴郡人其先累以进士登第祖公绰光禄卿父季端为郎屡典名郡建炎中良仕秀州海盐县尉金人犯顺　车驾南幸游骑及县境良谓僚友曰今日乃忠臣义士死国难之时也乃被甲执戈集所部百余辈奋厉而前遇金人于境身先赴敌出入行阵毙数虏酋贼众为之披靡众寡莫当竟以死敌其子思蒙恩录用今以朝议大夫守汉阳军
　　胡元质
字长文长洲人父珣治生大穰所亲为之宰负金万数珣焚其书待之如常元质少颖悟年未(寸) 【年未(寸)汲古本作未冠】 游太学绍兴十八年进士高第亦有隐行初旅泊行都闻邻有贫士夜哭问之乃为人责偿鬻其女相与别元质慨然垂橐予之　寿皇即政以荐者入为太学正历秘书省正字校书郎礼部兼兵部迁右司侍经帷直史笔参掌内外制给事黄门知贡举帝眷特厚为书王褒圣主得贤臣颂及亲制论以赐曰得天下之常才易得天下之大才难盖常才智力之有限而大才谋虑之无穷此大才所以为难得也今之朝士大夫当居台谏给舍侍从之时评议朝政十中八九谋王体断国论有优为之者及一旦迁入政府往往识虑详明顿减于前使人得以反议其后谚有旁观者审当局者迷此不特为奕者之论以今日之秉政何翅于当局以昔日之言事何翅于旁观倘能易当局之迷而为旁观之审天下之事有不足办者虽然是岂可与牵文泥古沽名钓利号为俗儒者言之必得器识宏愽奇谋远略卓然为天下之大才者然后可与共非常之功欤出守当涂建业成都皆有政绩旧得程公辟光禄南园故居之址既归杜门郄扫园林池馆日以成趣扁表其堂曰招隐优游自遂奉祠逾六七年以正奉大夫敷文阁学士吴郡侯致其事而卒年六十三赠金紫光禄大夫葬横山平居未甞疾言厉色加人或评人短长及告以人之倾已辄俛首欲寐每自谓于人无怨恶其心休休然好善乐施家赀多推予诸弟未始较人皆义之
　　烈女
　　　吴孙奇妻范姬
年十八配奇一年而奇亡父母以姬少寡无子迎还其家姬不肯归迎者迫之姬操刀割耳及鼻曰父母迎我者不过以我年少色美今已残矣行将焉如于是迎者空反 【烈女传】
　　　张氏三女
吴人皆有节行兄温为孙权所囚姉妹已嫁者皆见录夺其中妹先适同郡顾承官以改嫁丁氏成婚有日饮药而死吴朝嘉叹乡里图画为之赞颂 【吴文安传】
　　　陆郁生绩之女
绩守郁林所生故以名适同郡张温弟白有志节姚信甞表称之曰窃见故郁林太守陆绩女子郁生少履贞特之行幼立匪石之节年始十三适同郡张白侍庙三月妇礼未卒白遭罹家祸迁死异郡郁生抗声昭节义形于色冠盖交横誓而不许奉白姉妹崄巇之中蹈履水火志怀霜雪义心固于金石体信贯于神明送终以礼邦士慕则臣闻昭德以行显行以爵苟非名爵劝善不严乞圣朝斟酌前训褒郁生以义姑之号以厉两髦之节
　　　吕荣
许升妻也升游诞博戏不治操行荣躬勤家业以养其姑劝升学问常垂泪言之荣父恶升欲改嫁之荣曰命之所遭义无离异不肯归升后感悔寻师远学四年乃归遂致名誉为州所辟遇劫被害荣手刃杀升者以首祭升 【列女传】 一说吴郡列女吕荣许升妻也升为贼所杀遂欲干秽荣秉节不听遂遇害是日雷雨晦冥贼惧叩头谢尸葬之后剌史名其里曰义妇坂 【文枢镜要】
　　　晋张林妻徐氏
晋张林妻徐氏者案张林碑曰夫人姓徐吴郡人柔惠清顺中和圣善妇德既备母道亦践志厉冰玉厥德丕显靡靡其操翼翼其仁明景内映从良从刀 【从良从刀当作从良从月】 节外新共媺风迈淑谨其身
　　　张茂妻陆氏
郡人茂为吴郡太守为沈充所害陆倾家产率义部曲讨充充败诣阙上书为茂谢不克之责诏曰茂夫妻忠诚举门义烈宜追赠茂太仆
　　　宋顾琛吴人母孔氏
孙恩乱后东土饥荒孔氏发家粮以赈邑里得活者甚众生子皆以孔为名
　　　张冲张敖母戴颙女
张冲张敖母戴颙女也有仪范张氏内取则焉冲敖皆为名士
　　　宫人韩兰英
郡人有文辞孝武时献中兴赋被赏入宫明帝用为宫中职僚齐武帝以为愽士教六宫书学以其年老多识呼为韩公齐武帝或云前废帝
　　　范法恂 【范法恂汲古本恂作珣】 郡人妻禇氏
勤苦执妇业升明中孙昙瓘谋反禇谓子僧简云孙越州先姑之姉子汝宜收之昙瓘既伏法禇令僧简往敛葬永明中年七十余卒僧简在郡未至禇将殡举尸不起寻而僧简至焉
　　　梁青冀二州剌史郡人张稷女楚媛
适会稽孔氏无子归宗州人徐道角作乱害稷楚媛以身蔽刃同遇祸
　　　后周宣帝四后朱氏小女满月
吴人生静帝后立为皇后班亚杨后静帝立尊为帝太后隋初为尼改名法静 【古今小名录】
　　　长安县君丁氏
晋公之妹陈君子之奇之母也晋公欲官二甥县君固辞俾自以学术进晋公竦然称叹之奇兄弟继登科乡里传县君之贤安定胡先生着丁氏贤惠录苏子美书之
吴郡志卷第二十八
吴郡范成大撰
　进士题名
　　端拱元年程宿牓
龚识
　　淳化三年孙何牓
丁谓 【宰相】 　钱昆 【谏议大夫】 　谢涛 【太子宾客】 　凌咸　陆元圭　龚纬 【识弟】
　　咸平二年孙暨牓
李堪
　　咸平三年陈尧咨牓
郑载　谭应　许式　龚纪 【纬兄】 　胡尧佐　许洞　郑为　龚会元 【识侄】
　　大中祥符元年姚晔牓
唐俨
　　大中祥符四年张师德牓
富严
　　大中祥符五年徐奭牓
林咸德
　　大中祥符八年蔡齐牓
谢绛 【涛子知制诰】 　胡献卿　范仲淹 【参知政事】
　　天禧三年王整牓
郑修 【为子】 　钱象先 【吏部侍郎】
　　天圣二年宋郊牓
叶清臣 【翰林学士】 　郑戬
　　天圣五年王尧臣牓
李瑀 【直讲堪子】 　龚宗元 【识子】
　　天圣八年王拱辰牓
范师道 【仲淹侄】 　元绛 【参知政事】 　郑条 【为子】 　林袭明　　朱公绰　　林茂先 【袭明兄】 　陈之武
　　景佑元年张唐卿牓
程师孟　郑戭 【戬弟刑部侍郎】 　陆景　祝熙载
　　宝元元年吕溱牓
陈之奇 【之武兄】 　郑君平 【修子】 　陆绛　郑戡 【戬弟】 　张诜 【天章阁待制】
　　庆历二年杨寘牓
李瑜 【瑀弟】 　孙规　黄颂　许奇
　　庆历六年贾黯牓
崇大年　　郑方平 【修子】
　　皇佑元年冯京牓
范纯仁 【仲淹子宰相】 　张侨 【士廉侄】 　李川　郎淑
　　皇佑五年郑獬牓
滕甫 【龙图阁学士】 　钱深　郑汝平 【修子】 　支咏　郭鼎臣　范世京 【师道子】
　　嘉佑二年章衡牓
陆元规　郏亶
　　嘉佑四年刘辉牓
朱长文 【公绰子】 　王纯臣　丁偃　李逢原　张询　陈之方
　　嘉佑六年王俊民牓
林呙 【咸德侄】 　程宽 【师孟子】 　陆元长 【元矢见兄】
　　嘉佑八年许将牓
沈括 【翰林学士】 　凌民瞻　　郭附　黄颜
　　治平二年彭汝砺牓
孙载
　　治平四年许安世牓
张敦 【从享从】 　吴纯贶　张仅　李博闻
　　熙宁三年叶祖洽牓
郁澄　徐彦孚　郑安平 【改名景平伸子】 　郑伸　凌民师 【民瞻兄】 　范世亮 【师道子】
　　熙宁六年余中牓
黄汝平　梅灏　林程 【茂先子】 　张颜 【侨子】 　龚程 【宗元子】 　孙冲　黄颉 【颜弟】 　黄彦 【颉兄】
　　熙宁九年徐铎牓
张元素　张元弼　林稙 【茂先子】 　郭际　顾襄 【上舍】
　　元丰二年时彦牓
秦希甫　张谔　林种 【茂先子】 　颜长民
　　元丰五年黄裳牓
严君邻　林师醇　孟醇　黄懿彦
　　元丰八年焦蹈牓
沈彦升　黄从周　周何　章衎之　谢翱　钱兟
　　元佑三年李常宁牓
范敦乐　周沔　丁觏　李博喻　陈杰　孙实　陈序
　　元佑六年马涓牓
林虡　严适　程骞 【师孟侄】 　魏志　陈噩　施远　郑倞 【戬孙】 　黄策 【彦子】
　　绍圣元年毕渐牓
胡浃　程亢　林穥 【茂先子】 　富钧 【严孙】 　胡安平　陈彦和
　　绍圣四年何昌言牓
郁师醇　魏宪 【志弟吏部侍郎】 　林虙 【虡兄】 　富洵 【严孙】
　　元符三年李釜牓
顾植　张公厚　张渐　刘彦敦　方振　陶（从才从广）　徐端行 【上舍】
　　崇宁二年霍端友牓
崔伯乘　潘兑 【礼部侍郎】 　黄正彦　孙陶　黄昌行（鱼崔）百胜　黄昌朝 【昌衡弟】 　禇覃
　　崇宁五年蔡薿牓
程元允 【师孟侄孙】 　李弥大 【尚书】 　边知章　龚况 【程子】 　陶振 【从才从广弟】 　范闻
　　大观三年贾安宅牓
王棠　朱发 【长文子】 　郑圣任　胡思 【浃子】 　胡宽　李弥远 【弥大弟侍郎】 　单师渊　李毗
　　政和二年莫俦牓
陈述　林闶　颜孚　林挚　颜为 【孚兄】 　方纯彦　王闱　麋锴
　　政和五年何木牓
陈起宗　钱观复　张柟　黄伟　王裳 【棠弟】 　叶高节　张敏功 【颜子】 　沈季孙　颜采 【长民子】 　唐辉 【俨孙礼部侍郎】 　钱当时　叶薿
　　政和八年嘉王牓
颜天选　魏贲 【宪弟】 　徐廌　钱仲思　颜安时 【天选叔】 　张德本　李益 【瑀孙】 　郑护　林玙 【茂先孙】
　　宣和三年何涣牓
程元 【元允弟】 　范呙　郑作肃　钱豫　林友
　　宣和六年沈晦牓
范雩　余仔 【达先伯】 李大鼎　林俨 【呙侄】 　王葆　凌哲 【吏部侍郎民师侄】 　何建中　郑时 【戬孙】 　居世英　富元衡 【严孙】 　边知白 【吏部侍郎 【汲古本作户部侍郎】 】 　凌遘 【哲兄改名远】
　　建炎二年李易牓
倪成修　唐烨 【辉弟】 　杨景　凌揆 【哲弟】 　郑扬　章藉　茅锡　胡利宾　孙观　魏志 【上舍附】 　郑大谠 【戭孙】
　　绍兴二年张九成牓
孙雄飞　钱南　周播　尤着
　　绍兴五年汪应辰牓
孙起卿 【观子】 　范成象 【雩侄】 　郏升卿 【亶孙】 　马迥
　　绍兴八年黄公度牓
王履　黄万顷　陈长方　颜唐 【天选侄】 　王嘉彦 【葆侄】 　沈询
　　绍兴十二年陈诚之牓
何俌 【工部侍郎】 　王伯广　许光国　袁鳌　严焕 【君邻侄】
　　绍兴十五年刘章牓
詹左　翁翊臣　李渥　钱佃 【观复子】 　吴旼　祝端表　张世衡　李衡
　　绍兴十八年王佐牓
胡元质 【给事中】 　冷世光　胡百能　麋师旦 【锴子】 　冷世修 【世光弟】 　林光祖 【虡侄】
　　绍兴二十一年赵逵牓
余松　钱俣 【佃兄】 　成端亮　林育　颜发 【唐弟】 　张允恭
　　绍兴二十四年张孝祥牓
陈九思　卫稷　乐备　陈晋卿　杨思济　范成大 【雩子】 　赵思　陈崧卿 【晋卿兄】 　邹嶰
　　绍兴二十七年王十朋牓
郑庶 【作肃侄】 　陈端友　颜度 【发弟平父】 　王万 【葆弟】 　姚愈
　　绍兴三十年梁克家牓
马先觉　吕篆　方思 【纯彦侄】
　　隆兴元年木待问牓
章澥　胡元功 【元质弟】 　唐子寿 【辉子】 　王艺　成钦亮 【端亮弟】 　邹企宗 【邹企宗汲古本企作止】  【嶰弟】 　郁巳廾　袁宗仁 【鳌子】 　姚申之　李廷直　贺三聘　羊光宋
　　干道二年萧国梁牓
薛甫　孙绍先 【雄飞子】 　胡长卿　周建　俞允成
　　干道五年郑侨牓
何淇 【俌侄】 　李卞 【侄起】 　林璞 【玙孙】 　辛机　林琰 【璞弟】 　林廷瑞　陈九德 【九思弟】
　　干道八年黄定牓
范之柔 【仲淹孙】 　郑汝止　王有大 【棠孙】 　吴兢　范藻 【成象子】 　宋光远　曹纬
　　淳熙二年詹骙牓
姚济　钱万顷 【兄万选】 　王毓　钱万选　张舜卿
　　淳熙五年姚颖牓
胡坦　周日严　吴仁杰
　　淳熙八年黄由牓
黄由 【状元】 　王保大 【有大弟裳孙】 　蒋南金
　　淳熙十一年卫泾牓
卫泾 【状元】 　吕伯奋　陈熠　张攀 【敏功孙】 　黄演 【策曾孙】 　顾叔康　吕申　夏允中　翁谦
　　淳熙十四年王容牓
胡林卿　颜叔渊 【度侄】 　赵兴祖　顾端臣　盛章　谢伯常　李应祥 【衡子】 　余达先 【仔侄】 　陈甫　刘大忠　林伯诚
　　绍熙元年余复牓
周南 【上舍】 　蔡以中　朱晞颜　周褎然　李南 【侄公缙】 　李起宗 【应祥兄】 　颜叔玠 【叔渊兄】 　丁悫　任相　陈振　颜叔平 【叔玠弟】 　葛璨
　　绍熙四年陈亮牓
黄泾 【演弟】 　高之问
　　庆元二年邹应龙牓
郑准　叶蒙之　潘梦旗　胡允恭　蒋志行　赵汝官　孔元忠　石宗王
　　庆元五年曾从龙牓
姚宜中 【愈子】 　陈贵谊　汪棐　汪令图 【棐叔】 　麋溧 【师旦子】 　颜叔瑶 【叔平弟】 　潘兴嗣　卫沂 【泾兄】
　　嘉泰二年傅行简牓
曹豳 【漕试】 　赵黔夫　胡荣卿　赵綝　沈诚 【询孙】 　姜京　赵汝璪　赵汝礿　高不倚　宋文英　曹大昌　吴垺 【吴垺汲古本作吴埒】 　方赐复 【弟万里】 　杨昕
　　开禧元年毛自知牓
赵汝淳　郑启　陶永 【叔振】 　周深源 【南子】
　　嘉定元年郑自诚牓
卫洽 【泾弟】 　卫价　孟继显　徐鼎　唐伯楶　赵濇夫　辛忠嗣
博学宏辞一人
陈贵谊 【庆元五年进士】
　　嘉定四年赵建大牓
嵇源 【上舍】 　陈德林 【上舍】 　施振　方万里　赵时譡 【赵时譡当作谠】
　　嘉定七年袁甫牓
卫洙　王尚辅 【保大叔棠侄】 　张震发　颜俨 【长民曾孙为孙】 　黄必大　赵丰亨
　　嘉定十年吴潜牓
赵汝禚 【汝初兄】 　赵希鲁　麋榗 【溧兄】 　赵雷夫　沈有开　王圭 【父迈干道己丑郑牓】 　蔡廉
　　嘉定十三年刘渭牓
黄保大 【必大弟】 　王斗文 【毓侄孙】 　赵沪夫　李公缙 【叔南】 　施秉 【贯温州寓居吴江】 　赵体国　谢郓 【上舍】 　王埜 【从事郎】 　张新 【震发从弟】 　陶瑜 【叔祖永】 　周梦发
　　嘉定十五年上舍释褐
李起 【伯卞】 　王熙载
　　嘉定十六年蒋重珍牓
郑起潜 【上舍甲科】 　赵崇骥 【汝积子】 　朱桧　周申 【内舍南侄深源兄】 　蔡珏 【内舍】 　李任 【通直】 　郁云 【内舍巳廾侄】 　禇南 【右科孜侄孙】 　沈应昌　凌云 【揆侄孙】 　王丙发
　　宝庆二年王会龙牓
盛文昭 【章侄】 　莫子文 【内舍】 　赵磻夫 【黔夫兄】 　赵崇言奇　赵时伸 【潘夫子 【潘夫子潘当作磻】 黔夫侄】 　叶酉发 【蒙之侄】 　徐章 【鼎弟】 　颜楧 【叔瑶妷】 　蒋南金　陶虎 【叔永侄瑜】
　　绍定二年黄朴牓
盛文韶 【章侄文昭兄】 　郁中 【巳廾侄云弟】 　赵佀祖 【兴祖弟】 　王(丬梦)敃
　　武举进士题名 【补注】 
　　　建炎二年徐遂牓
禇孜 【第二人】
　　　干道五年赵鼐牓
朱子美 【第二人】
　　　干道八年林宗臣牓
朱起宗 【推第一人恩例】 　李岳
　　　淳熙二年蒋介牓
沈嗣宗　孟湜
　　　淳熙十一年
林（山票） 【状元】
　　　绍熙元年厉仲详牓
蔡革　李颐
　　　庆元二年
周虎 【状元】
　　　嘉泰二年叶漴牓
觉民　时克复
　　　开禧元年郑公侃牓
吕辙
　　　嘉定四年林汝浃牓
刘以中 【绝伦】
吴郡志卷第二十九
吴郡范成大撰
　土物上
　　干将莫耶二剑
皆吴王阖庐所佩干将吴人与欧冶子同师莫耶干将之妻干将作剑采五山之（金截）精六合之金英候天伺地阴阳同光百神临观天气下降而金（金截）之精不销干将不知其由莫耶曰子以善为剑闻于王王使作剑三月不成其有意乎干将曰吾不知其理也莫耶曰夫神物之化须人而成今夫子作剑得无得其人而后成乎干将曰昔吾师作冶金铁之类不销夫妻俱入冶炉中然后成物后世即山作冶麻绖葌服然后敢铸金于山今吾作剑不变化者其若斯耶莫耶曰师知烁身以成物吾何难哉于是干将妻乃断发翦爪投于炉中使童女童男三百人 【使童女童男三百人汲古本作童男童女】 鼓橐装炭金铁乃濡遂以成剑阳曰干将阴曰莫耶阳作龟文阴作漫理干将匿其阳献其阴阖闾甚重之会鲁使季孙来阖闾使掌剑大夫以莫耶献之季孙拔剑之锷中缺者大如黍米叹曰美哉剑也虽上国之师何能加之夫剑之成也吴霸有缺则亡矣我虽好之其可受乎不受而去干将墓在匠门外东数里承平时人耕其旁忽有青蛇绕足其人惊遽以刀断之其前半跃入草中不复见徐视其余乃折剑一叚至暮欲持归亦忽失之方惟深有诗具载其事 【吴越春秋中吴纪闻】
　　属镂之剑
吴王夫差所以赐伍子胥者 【吴越春秋】
　　吴鸿扈稽二金钩
吴王阖闾所作阖庐既得干将莫耶复命国中作金钩令曰能为善钩者赏百金吴作钩者甚众有人贪王重赏杀其二子以血衅金遂成二钩以献诣宫门求赏王曰为钩者众子独求赏何以异于众夫子之钩乎作钩者曰吾之作钩也贪而杀二子衅成二钩王举众钩示之曰何者是也钩甚多形相类不知其所在钩师向钩呼二子之名曰吴鸿扈稽我在此王不知汝之神也两钩俱飞着父胷吴王大惊赏百金遂服钩不离身 【吴越春秋】
　　太湖石
出洞庭西山以生水中者为贵石在水中岁久为波涛所冲撞皆成嵌空石面鳞鳞作靥名弹窝亦水痕也 【亦水痕也亦校改作实】 没人缒下凿取极不易得石性温润奇巧扣之铿然如锺磬自唐以来贵之其在山上者名旱石亦奇巧枯而不润不甚贵重白居易品牛僧孺家诸石以太湖石为甲宣和五年郡人朱勔造巨舰载太湖石一块入京师以千人舁进是日役夫各赐银椀并官其四仆皆承节郎及金带勔遂为威远军节度使而封石为盘固侯勔诛余小石未献者留郡西河两傍悉归张循王家比年士大夫好石者多山中人始以旱石加斧凿作玲珑意又剜石面赝作弹窝纹衒不识者或得善价其非巧石但青白玉质可作碑碣及甃砌阶戺者则出湖中之鼋山莹洁可鉴坚润如金玉亦为天下之冠程俱所赋者是也 【陈洙太湖石赋并序客有嗜太湖石者图其形示余命为赋其辞曰江之东直走数百里有太湖兮澄其清湖之浪相击几千年有顽石兮丑其形徒观夫风撼根折波流势横神助尔恠天分尔英骇立惊犀低开画屏素烟散而复聚苍苔死兮又生譬夫枯槎浮天黑龙饮水鬼蹲无状云飞乍起稚戏携手兽眠盘尾大若防风之骨穷如比干之心密房万穿 (密房万穿文粹密作蜜又子都之戟落其镦校改镦作（金郭）)秋山半寻子都之戟前其镦韩棱之剑利于鐞若乃湖水无边湖天一色露气晓蒸蟾津夜滴伊尔坚姿峭兮寒碧千恠万状差难得而剖悉)差难得而剖悉校改差作盖)我将吊范蠡于泽畔问伍员于波际原君厥初何缘而异公侯求之如张华之求珠众人献之如卞和之献玉植于庭囿视之不足噫尔形拥肿兮难琢明堂之础尔形中虚兮难刻鸿都之经用汝作砺兮汝顽厥姿攻汝为磬兮汝浊其声亡所用之而时人是宝余独掩口卢胡而笑子之丑程俱太湖采石赋建中靖国元年以修奉景灵西室下吴兴吴郡采太湖石四千六百枚而吴郡实采于包山某获目此瑰奇之产谨为赋云吴吏采石于包山也洞庭乡三老趋而进揖而言曰惟古浑浑物全其天金藏于穴珠安于渊机械既发剖蛘椎矿不翼而飞无胫而骋刳山探海阶世之竞乃若富媪赘瘤则为山岳茂草木于毛肤包崭岩于骨骼与瓦甓其无间何于焉而是索今使者窥复穴荡沉沙搜奇礓于洞脚劂巧势于丘阿呼灵匠以运斤指阳侯使息波竖江山之（山咢）（山咢）续剑阁之峩峩莫不剔山骨拔云根贞女屹立伏虎昼奔督邮攘袂以相睨令史临江而抗尊虽不遭于酰沃岂有恨于苔痕嗟主人之不见佀羊牧之犹存何一拳之足取笑九仞之徒勤既而山户蛾集篙师云屯输万金之重载走千里于通津使山以为骨则土将圯使玉以为璞则山将贫煮粮之客叹终年之无饱谈（从亠从）之老持一法其谁论尝闻不为无益则用之所以足惟土物爱则民之所以淳怪斯取之安用非野夫之乐闻敢请使者吏呼而语曰酰鸡不可与语天蟪蛄不可与论年矧齐侯之读书岂轮人之得言三老曰极治之世樵夫笑不谈王道至圣之门鄙夫问而竭两端野人固愿知之对曰上德光大孝通神明阐原庙之制妥在天之灵以谓物不盛则礼不备意不尽则享不精故金瑰琛琲(金瑰琛琲校改琛作珠)天不秘其宝樟楠楩梓地不爱其生而青州之怪(青州之怪文粹怪上有奇字)犹未足于充庭故于此乎取之且凿太行之石英采谷城之文石以起景阳于芳林者魏明之侈陋也菲衣恶食卑宫室以致美乎祭祀者夏禹之勤俭也上方戒后苑之作缓文思之程示敦朴以正始尽情文而事神此固上德之难名者矣(此固上德之难明者矣校改明作名)抑尝闻之西有未夷之羗北有久骄之虏顾蹀血之未艾乍游魂而送死方将不顿一戈不驰一羽殄丑类于烟埃瞰幽荒于掌股庶黄石之斯在傥素书之可遇抑又闻之三德虽修不遗指佞之章万国虽和犹豢触邪之兽盖邪佞之蛊心犹膏肓之自腠惟属镂之无知顾尚方之奚捄故将铸采石以为剑凛竖毛于佞首若是则在边无汗马之劳在庭无履霜之咎也抑又闻之尧不能无九年之灾汤不能无七年之旱虽阴阳之或盭岂闭纵之可缓故将放鞭石于宜都回雨晹于咳眄抑又闻之扶耒之子有土不毛抱瓮之老有茅不薅富者侈而贫者惰游者逸而居者劳虽齐导之有素奈狡兔而是逃故将取嘉石以列坐平罢民于外郊抑又闻之日不蔽则明川不阏则清听之广者视必远基之固者室不倾方披旒而出黈俾伐鼓而扬旌盖萧墙之戒坐远于千里朽索之驭(朽索之驭汲古本朽误杇)益危于薄冰矧四者之无告尤圣人之所矜故将尽九山之赤石达万禹之穷民三老悚然而兴曰圣化盖至此乎吏曰此犹未也若其造化掌中宇宙胷次弥纶两仪而执天衡燮理二气而袭气母此包牺之妇所以引日星之针缕方将炼五色以补天育万生于一府既无谢于襄城之师又何惊于藐姑之处吾亦与汝(吾亦与汝汲古本亦作其又又何帝力之知哉校改知作有又乃命知之旧钞本命作今)饮阴阳之和而游万物之祖矣又何帝力之知哉三老稽首再拜曰鄙朴之人聋瞽其知鹿豕其游窃亿妄议乃命知之白居易太湖石记古之达人皆有所嗜（从亠从）晏先生嗜书嵇中散嗜琴靖节先生嗜酒今丞相奇章公嗜石石无文无声无臭无味与三物不同而公嗜之何也众皆恠之走独知之昔故友李生名约有云苟适吾意其用则多诚哉是言适意而已公之所嗜可知之矣公为司徒保厘河洛治家无珍产奉身无长物唯东城置一第南郭营一墅精葺宫宇谨择宾客道不苟合居常寡徒游息之时与石为伍石有族聚太湖为甲罗浮天竺之徒次焉今公之所嗜者甲也先是公之寮史多镇守江湖知公之心唯石是好乃钩深致远献瓌纳奇四五年间累累而至公于此物独不廉让东第南墅列而置之富哉石乎厥状非一有盘坳秀出如灵丘仙云者有端俨(端俨一作端严)挺立如真官神人者有缜润削成如珪瓒者有廉棱锐刿如剑戟者又有如虬如凤若跧若动将翔将踊如鬼如兽若行若骤将攫将闘(将攫将斗一本下有者字)风烈雨晦之夕洞穴开（口岂）若欱云歕雷嶷嶷然有可望而畏之者烟霁景丽之旦岩崿霮雨对若拂岚扑黛霭霭然有可狎而翫之者昏晓之交名状不可撮要而言则三山五岳百洞千壑覼缕簇缩尽在其中百仞一拳千里一瞬坐而得之此所以为公适意之用也常与公迫观熟察相顾而言岂造物者有意于其间乎将肧浑凝结偶然成功乎(将肧浑凝结偶然成功乎一本成上有而字)然而自一成不变已来不知几千万年或委海隅或沦湖厎高者仅数仞重者殆千钧一旦不鞭而来无胫而至争奇骋恠为公眼中之物公又待之如宾友亲之如贤哲重之如宝玉爱之如儿孙不知精意有所召耶将尤物有所归耶孰为而来必有以也石大小其数四等(石大小其数四等一本作石有大小文粹数作类)以甲乙丙丁品之每品有上中下各刻于石之阴曰牛氏石甲之上丙之中丁之下噫是石也百千载后散在天壤之内转徒隐见(转徒隐见汲古本作转徙是)谁复知之欲使将来与我同好者覩斯石览斯文知公之嗜石之自会昌三年五月丁丑记牛僧孺题太湖石诗序李苏州遗太湖石奇状绝伦因题二十韵奉呈梦得乐天诗肧浑何时结嵌空此日成掀蹲龙虎闘恢恠鬼神惊带两新冰净轻敲碎玉鸣搀锋刃簇缨络钓彩萦近水摇奇冷依松助澹清通身鳞甲隐透穴洞天明丑凸隆胡准深凹刻兕（角黄）雷风疑欲变阴黑讶将行噤瘆微寒早轮囷数片横地祇愁垫压鳌足困支撑珍重姑苏守相怜懒慢情为探湖底物不怕浪中鲸利涉余千里山河仅百程池堂(池堂文粹作池塘按作塘字为是)初展见金玉自风轻(金玉自风轻旧钞本风作凡)侧眩魂滋悚周观意渐平似逢三益友如对十年兄王(去声)兴添魔力消烦破宿酲媲人当绮皓视秩即公卿南朝(南朝汲古本误南潮)有司空石盖以定石之品流念此园林宝还须别识精诗仙有刘白为汝数逢迎刘禹锡和题姑苏所寄太湖石兼寄李苏州诗震泽生奇石沉潜得地灵初辞水府出犹带龙宫腥发自江湖国来荣卿相庭从风夏云势上汉古查形拂拭鱼鳞见铿锵玉韵聆烟波含宿润苔藓助新青嵌穴胡鶵貌纤铓虫篆铭孱颜傲林薄飞动向雷霆烦热近还散余酲见便醒凡禽不敢息浮（土盍）莫能停静称垂松盖鲜宜映鹤翎忘忧常目击素尚与心冥眇小欺湘燕团圆笑落星徒然想融结安可测年龄采取询乡耋搜求按旧经垂钩入空隙隔浪动晶荧有获人争贺欢谣众共听一州惊阅宝千里远扬舲覩物洛阳陌怀人吴御亭寄言垂天翼早晚起沧溟白居易牛相公宅太湖石诗错落复崔嵬苍然玉一堆峯骈仙掌出罅拆剑门开峭顶高危矣蟠根下壮哉精神欺竹树气色压亭台隐起磷磷状凝成瑟瑟肧廉能(廉能旧钞本作廉棱)露锋刃清越叩琼块岌嶪形将动嵬峩势欲摧奇应潜鬼恠灵合蓄风雷黛润沾新雨班明带古苔未曾栖鸟雀不肯染尘埃尖削琅玕笋深剜马脑罍海神移碣石画障簇天台在此为尤物 (在此为尤物旧钞本作在世)于人负逸才渡江千筏载入洛五丁推出处虽无意升沉亦有媒拔提水府底(拔提水府底一作拔从又终随金碾用碾一作砺)置向相庭隈对称吟诗句看宜把酒杯终随金碾用不学玉山颓疏传心偏爱园公眼屡回共嗟无此分虚管太湖来(虚管太湖来下文粹有居易与梦得俱典姑苏而不获此石十四小字)○又诗云远望老嵯峩近观恠嵚崟纔高八九尺势若千万寻嵌空华阳洞重迭山岑邈矣仙掌迥呀然剑门深形质贯今古气色通晴阴未秋巳瑟瑟欲雨先沉沉天姿信为异时用非所任磨刀不如砺捣帛不如砧何乃主人意重之如万金岂伊造物者独能知我心又诗云烟翠三秋色波涛万古痕削成青玉片截断碧云根风气通岩穴苔文护洞门三峯具体小应是华山孙皮日休诗兹山有石岸抵浪如受屠雪阵千万战藓岩高下刳乃是天诡恠信非人功夫六丁云下取难甚网珊瑚厥状复若何鬼工不可图或拳若虺蜴或蹲如虎貙连络若钩鏁重迭如萼跗或若巨人骼或如天帝符月肛篔筜笋格（石禁）琅玕株 (格（石禁）琅玕株文粹作格磔)断处露海眼移来和沙须求之烦耄倪载之劳舳舻通侯一以眄贵却骊龙珠厚赐以賝赆远去穷京都五侯土山下要尔添岩龉赏玩若称意爵禄行斯须苟有王佐士崛起于太湖试问欲西笑得如兹石无陆龟蒙诗他山岂无石厥状皆可荐端然遇良工坐使天质变或裁基栋宇礧砢成广殿或剖出温瑜精光具华瑱或将破仇敌百炮资苦战或用镜功名万古如会面今之洞庭者一以非此选槎牙真不材反作天下彦所奇者嵌崆所尚者葱蒨旁穿参洞穴内窍均环钏刻削九琳窻玲珑五明扇新琱碧霞叚旋剖秋天片无力置池塘临风只流眄胡宿诗海岱鈆松妄得名洞庭山脚失寒琼漱成一朵孤云势费尽千年白浪声谁向机边逢织女直疑岩下见初平年来赏物多成病日遶苍苔几遍行】
  　石井松江二水
唐张又新品第东南烹茶之水为七等以虎丘石井为第三吴松江为第六今剑池傍经藏之后有大石井面阔丈余嵌岩自然上有石辘轳岁久堙塞今寺僧乃以山后寺中土井为石井甚可笑绍熙三年主僧如壁始淘古石井去淤泥五丈许四傍皆石壁鳞皴天成下连石底渐窄泉出石脉中一宿水满井较之二水味甘冷胜剑池时郡守沈揆虞卿闻之往观大喜为作屋覆之别为亭于井傍以为烹茶宴坐之所自是古迹复出邦人咸喜
　　松江水
在水品第六世传第四桥下水是也桥今名甘泉桥好事者往往以小舟汲之
　　白云泉
在天平山要乳泉也 【白乐天诗天平山上白云泉云自无心水自闲何必奔冲下山去更添波浪向人间范仲淹灵泉在天半狂波不能侵神蛟穴其中渴虎不敢临静照涵秋碧泓然一勺深游润胜云飞散作三日霖天造岂无意神化安可寻挹之如醍醐尽得清凉心闻之异丝竹不含哀乐音月好群籁息(月好群籁息校改好作明)涓涓度前林子晋罢云笙伯牙收玉琴裴回不拟去复发沧浪吟乃云尧汤岁盈盈长若今万里江海源千秋松桂阴兹焉如有价北斗量黄金陈纯臣荐白云泉书前进士陈纯臣谨裁书献于知府司谏合下纯臣闻仁智之性各有所乐盖得之中而后寓之外也在昔仲尼登泰山曾点浴沂水圣贤之于寓亦巳远矣粤自剖判融结其中杰然若高岳巨浸不待摽异固巳耸动人耳目不幸出于穷幽之地必有名世君子发挥善价所以会稽平湖非贺知章不显丹阳旧井非刘伯初不振惟胥台古郡直西不三十里有山曰天平山之中有泉曰白云山高而深泉洁而清傥逍遥中人览寂寞外景忽焉而来洒然忘怀碾北苑之一旗煮并州之新火可以醉陆羽之心激卢仝之思然后知康谷之灵惠山之英不足多尚天宝中白乐天出麾吾乡爱贵清泚尝以小诗咏题后之作者以乐天托讽虽远而有所未尽是使品第泉目者寂寂无闻蒙庄有云重言十七今言而十有七为天下之信非合下而谁欤恭惟合下性得泉之醇才犹泉之浚仁禀泉之勇(仁禀泉之勇校改勇作涌)智体泉之动霭是四雅钟于一德又岂吝阳春之辞以发挥善价纯臣先人松槚寘彼一隅岁时往还尝愧文辞窘涩不足为来今之信傥合下一漱齿牙之末擘笺发咏乐天如在当敛策避道不任拳拳之诚钱藻白云岩静最深隈泉溜泓溶石窦开宿雾不生澄晓月残风轻漾蛰寒雷源从天汉星边落流自聱峯海上回莫谓无心事奔注曾随霖雨下山来】
    憨憨泉
在宝华山寺之东山半极清冽相传为得道僧名憨憨和尚者卓锡所出
　　法雨泉
在穹窿山
　　隐泉
在洞庭西山毛公坛道侧真诰所谓白芝隐泉其水紫色
　　白磰
出阳山凿山为坈深数十百丈始得初如烂泥见风渐坚腻滑精细它处无比者土人亦当白石脂用本草注吴郡贡石脂则知可作石脂用又有一等红紫色者亦以当赤石脂用也
　　彩笺
吴中所造名闻四方以诸色粉和胶刷帋隐以罗纹然后砑花唐皮陆有倡和鱼笺诗云向日乍惊新茧色临风时辨白萍文注鱼子曰白萍此岂用鱼子耶今法不传或者纸纹细如鱼子耳今蜀中作粉笺正用吴法名吴笺
　　五酘 【徒闘反】 酒
白居易守洛时有谢李苏州寄五酘酒诗今里人酿酒曲米与浆水巳入瓮翌日又以米投之有至一再投者谓之酘其酒则清冽异常今谓之五酘是米五投之耶李苏州疑是李绅
    绿头鸭
水禽村人皆养之养者名家鸭野生者名野鸭野鸭多绿头世传陆龟蒙居笠泽有内养使杭州舟出舍下龟蒙家童以小舟驱群鸭出内养弹其一折颈龟蒙遽从舍出大呼云此绿鸭有异善人言适将献状本州岛贡天子今持此死鸭以诣官自言耳 【以诣官自言耳旧钞本自作白】内养甚惊厚祈之龟蒙笑而止因徐问龟蒙曰此鸭何言曰常自呼其名 【谈苑唐李邕闘鸭赋东吴王孙啸傲阊门鱼横玉剑蚁沸金樽宾僚雾进游侠星奔桂舟兮锦缆碧润兮花源尔乃辍轻桡登水阁丝管递进献酬交错云欲起而中留尘将飞而遂落既而酣謌徙座取物为娱征羽毛之好鸟得渤澥之仙凫出笼而振(出笼而振汲古本出误坐)少步而趋唼喋争食离褷带鶵随绿波而澹荡向红藻而敷愉凫之为物也诡类殊种迁延迟重其聚则同而不和其闘则仁而有勇参差赘聚飒沓缤纷其浮蔽水其族如云共公波而弄吭各求匹而为羣绕菰蒲而相逐隔洲渚而相闻于是乎会合纷泊崩奔鼓作集如异国之同盟散若诸侯之背约迭代擒纵更相触搏或离披以折冲或奋振以前却始戮力兮决胜终追飞兮袭弱耸谓惊鸿回疑返鹄逼仄兮掣曳联翩兮踊跃忽惊迸以差池倏沉浮而闪烁号噪兮沸乱倾耳为之无闻超腾兮往来澄潭为之溃濩排锦石蹴琼沙披羽翰簸烟霞避参差之荇菜(避参差之荇菜校改避作乱)隳菡蓞之荷花驻江妃之往棹留海客之归查而乃拥津塞浦旁观如堵空里厂墨訇厉天蛙黾兮失笑龟鱼兮透泉专场之鸡沮气倾市之鹤惭妍其为状也不一其为态也且传(其为态也且传校改且作宜)良戒之而在闘俾闻义而忘筌】
　　鹤媒
吴人射鸟养一驯鹤使行前而以草木叶为盾以自翳挟弩矢以伺之群鸟见鹤以为同类无猜遂为矢所中陆龟蒙有鹤媒歌以讥同类相陷者 【歌云偶系渔舟汀树枝因看射鸟令人悲盘空野鹤忽然下背翳见媒心不疑媒闲静立如无事清唳时时入遥吹徘徊未忍过南塘且应同声就同类梳刷宛若相逢喜秖怕纔来又惊起窥鳞咏藻乍仾昂立定当胷流一矢媒欢舞跃势离披似謟功能邀弩口云飞水宿各自物妬侣害群由尔为而况人间有名利外头笑语中猜忌君不见荒陂野鹤陷良媒同类同声真可畏】
　　鵁鶄
水禽陆龟蒙甞得之于震泽黑襟青胫丹爪噣色 【噣色旧钞本作褐色】 几及项龟蒙哀其野逸而囚录笼槛为赋诗焉 【词赋曾夸鸀(徒角切)鳿(牛欲切)流果为名悞别沧洲虽蒙静置疏笼晚不似闲栖折苇秋自昔稻梁高鸟畏至今珪组野人雠防微避缴无穷事(防微避徼无穷事校改微作徽)好与裁书谢白鸥】
　　灸鱼
吴公子光将杀王僚与专诸谋之专诸曰王好何味光曰好嗜鱼之炙也专诸乃去从太湖学炙鱼三月得其味光飨王僚王僚被棠铁之甲三重专诸置鱼肠炙鱼中以进擘炙鱼推匕首剌王僚贯甲达背焉 【吴越春秋】
　　鱼鲙
吴王闻三师将至治鱼为鲙将到之日过时不至鱼臭须臾子胥至阖闾出鲙而食不知其臭复重为之吴人作鲙自阖闾始也 【吴越春秋】
　　鲙残鱼
吴王孙权江行食鲙有余因弃之中流化而为鱼今有鱼犹名吴余鲙者长数寸大如筯尚类鲙形案此即今之鲙残鱼 【博物志】
　　鲈鱼
生松江尤宜鲙洁白松软又不腥在诸鱼之上江与太湖相接湖中亦有鲈俗传江鱼四鳃湖鱼止三鳃味辄不及秋初鱼出吴中好事者竞买之或有游松江就鲙之者后汉左慈尝在曹操坐操曰今日高会珍羞略备所少吴松鲈鱼 【吴松鲈鱼汲古本作吴江】 耳慈曰此可得也因求铜盘贮水以竹竿铒钩于盘中须臾引一鲈鱼出操曰一鱼不周坐席可更得乎慈乃更饵沉之须臾复引出皆长三赤余生鲜可爱操使鲙之周浃会者鲈鲙为世所珍久矣晋张翰字季膺 【张翰字季膺校改膺作鹰】 为大司马东曹掾因秋风起思鲈鱼鲙菰叶羹遂罢官归金谷园记谓鲈鱼常以仲秋从海入江菰叶南越人以箭笋和为羹甚珍鱼白如玉菜黄如金隋人巳呼为金羹玉鲙大业中吴郡尝献鲈鲙 【甞献鲈鲙下文粹无丝鲙二字】 丝鲙事具鮸鱼条 【陶弼江上鱼者(江上鱼者校改鱼作渔)诗云江上往来人但爱鲈鱼美君看一叶舟出没风波里东坡和文与可洋州金橙径诗云金橙纵复里人知不见鲈鱼价自低须是松江烟雨里小舡烧薤捣香虀】
　　白鱼
出太湖者为胜旧说此鱼于湖侧浅水菰蒲之上产子民得采之随时贡入洛阳吴人以芒种日谓之入梅梅后十五日谓之入时白鱼于是盛出谓之时里白
　　石首鱼
吴地记吴郡鱼城下水中有石首鱼至秋化为凫凫顶中有石吴录又云娄县有石首鱼至秋化为凫凫头中犹有石今惟海中其味绝珍大略如巨蟹之螯为江海鱼中之冠夏初则至吴人甚珍之以练花 【练花汲古本作楝花】 时为候谚曰练子花开石首来笥中被絮舞三台言典卖冬具以买鱼也此时已微热鱼多肉败气臭吴人既习惯嗜之无所简择故又有忍臭吃石首之讥二十年来公海大家始藏冰悉以冰养鱼遂不败然与自鲜好者味终不及以有冰故遂贩至江东金陵以西此亦古之所未闻也海上八月间又有一种石首此时天凉不假冰养而自鲜美谓之回潮石首
　　河豚鱼
世传以为有毒能杀人鱼无颊无鳞与目能开阖及作声者有毒而河豚备此四五者故人畏之此鱼自有二种色淡黑有文点谓之斑子尤毒然人甚贵之吴人春初会客有此鱼则为盛会晨朝烹之羹成候客至率再温之以进云尤美或云其子不可食其子大如一粟浸之经宿则如弹圆又云中其毒者水调炒槐花末 【水调炒槐花末旧钞本末作米】 及龙脑水至宝丹皆可解橄榄子亦解鱼毒故羹中多用之反乌头附子荆芥诸风药服此等药而食河豚及食河豚而后即服药皆致死苏文定公辙尝记吴人丁骘因食河豚而死以为世戒 【明道杂志】
　　针口鱼
口有细骨半寸许其形如针春时群集于松江长桥之下土人捞取以为干饷远味甚腴
　　菰叶羹
晋张翰所思者按菰即茭也菰首吴谓之茭白甘美可羹而叶殊不可噉疑叶衍或误今人作鲈羹乃芼以莼尤有风味
　　大龟
熙宁七年太和宫得大龟径二尺其尾五介甲甚坚人云计数百岁
　　蟹
江湖海浦皆有之松陵倡和有海蟹诗然能发风生疾故皮日休诗云病中无用双螯处陆龟蒙诗云药杯应阻蟹螯香盖吴人所嗜也相传稻之登也率执一穗以朝其魁然后从其所之早夜觱沸指江而奔渔者纬箫承其流而障之曰蟹断得遯者奔纷越轶以入于江则形质浸大矣渔者又断而求之其得遯者遂入于海形质益大海人亦异其称谓矣 【笠泽丛书】
吴郡志卷第三十
吴郡范成大撰
　土物下
　　彭螖
吴人呼为彭越盖语讹也足上无毛堪食吴越间多以盐藏货于市 【岭表录异】
　　白鱼种子
隋大业六年吴郡贡入洛京敕付西苑内海中以万把别迁 【以万把别迁旧钞本万作草为是】 着水十数日即生小鱼取鱼子法候夏至前三五日日暮时白鱼长四五尺者羣集湖畔浅水中有菰蒋处产子着菰蒋上三更产竟散去渔人刈取草之有鱼子着上者曝干为把故洛苑有白鱼 【大业杂记】
　　鮸鱼
出海中鳞细紫色无细骨不腥隋大业六年吴郡献鮸鱼干脍十四瓶浸一瓶可得径尺盘十所又献其作干脍法五六月海中取此鱼缕切晒干盛以瓷瓶密封泥欲食开取以新布褁大盆盛井底浸久出布洒却水则敷然散着盘上帝以示羣臣曰昔术人介象于殿庭钓得海鱼此幻化耳今日之脍乃是东海真鱼亦一时奇味又献鲈鱼干脍六瓶作脍法如鮸鱼 【大业杂记】
　　鮸鱼含肚
隋大业六年亦吴郡献之多至千头六七月取鱼长二尺珍者　皮光彻如黄油　醎有味贤于石首含肚时有口味使大都督会稽人杜济者作此等食法以献炀帝 【大业杂记】
　　海虾子
大业六年吴郡献四十挺挺一尺阔二寸厚寸许先取海中白虾子以小布袋盛末盐封之日晒夜则平板压干则破袋出之包如赤瑠璃 【包如赤瑠璃旧钞本包作色】 美胜鰿子其说又云白虾一石仅约五升暴殄之酷无烈于此今鰿子犹存而虾子则人不忍作矣 【大业杂记】
　　鲤腴（鱼差）
出太湖隋大业十二年吴郡献之纯以鲤腴为之一瓶用鱼四五百头味过鳣鲔 【大业杂记】
　　蜜蟹拥剑
皆大业六年吴郡所献蜜蟹糖蟹之类拥剑即吴都赋所谓乌贼拥剑者自白鱼子而下至蜜蟹等皆炀帝穷侈纵欲之时吴郡以为贡多杀物命以共口腹旋致丧亡之祸续图经言之切矣此等物今不复制作但其事登载未详故重录之并以为世戒
　　红莲稻
自古有之陆龟蒙别墅怀归诗云遥为晚花吟白菊近炊香稻识红莲则唐人已书此米中间绝不种二十年来农家始复种米粒肥而香
　　再熟稻
一岁两熟吴都赋乡贡再熟之稻蒋堂登吴江亭诗云向日草青牛引犊经秋田熟稻生孙注云是年有再熟之稻细考之当在皇佑间今田间丰岁已刈而稻根复蒸苖极易长旋复成实可掠取谓之再撩稻恐古所谓再熟者即此
　　绿桥
出洞庭东西山比常橘特大未霜深绿色脐间一点先黄味已全可噉故名绿橘又有平橘比绿橘差小纯黄方可噉故品稍下而其皮正入药今市卖橘皮多杂以柑皮及永嘉匾橘皮不可不察芝田录云韦苏州寄橘诗云书后欲题三百颗洞庭须待满林霜盖南史有人题书尾曰洞庭霜橘三百颗韦正用此事余按王右军帖亦云奉橘三百枚霜未降不可多得同出于此 【唐可濒瑜(唐可濒瑜文苑作何濒瑜文粹作韦应物)洞庭献新橘赋以湖海清和远人修贡为韵云洞庭之远兮亘全楚而连巨吴路悠悠以穷塞波淼淼而平湖远国之奥壤中华之外区土所宜兮(土所区兮土上应有沃字又珠果所出兮珠校改作珍)四方各异珠果斯出兮诸夏或无至于白谢（从亠从）律改风落遥林寒生穷海枇杷落而将尽荔枝摘而不待然后浮香外散美味中成照斜晖而金色带晓润而霜清(带晓润而霜清文粹带作滴)圆甚垂珠琪树方而向熟味可适口玉果比而全轻在禹贡非它于周制则郍充厥苞于林下发使者于江沲穰橙不得而杂(穰橙不得而杂校改穰作襄)楚柚不得而和所献者皆叹其美所贵者不以其多岁峥嵘而已晚路崎岖而甚远齐方物以坌入离本枝而不返其价可重其味可珍固绿蔕而未变施素锦而犹新若夕发于南国已朝奉于北辰匪雕饰以自媚实羽翼以因人献芹者既非其匹敌献桃者何足以等伦岂比夫江北则枳江陵则洲随樝梨而莫逐备职贡而无由同硕果而已矣望君门兮阻修美哉植物斯多结实者众斯橘也来则备乎淮浦(来则备乎淮浦旧钞本来作土备作隔又第二人赋旧钞本无人字)生则阻乎云梦独擅美于当今及岁时而入贡第二人赋皇帝垂衣裳而制万国舞干戚而来九区苞之橘柚至自江湖岁以为常知方输之必有时而后献表庭实之何无其来则风秋洞庭霜落环海元侯布教下吏旁采碧林冬生大小异名乍去霜蔕初辞绿茎然后盛以潇湘之竹束以江淮之菁背楚寒以西走望秦云而北征上方端想（从亠从）默深居穆清扇鸿钧而不宰张大乐而无声阅彼要荒之贡得斯华实之英乃明四目乃序九歌朱绂方来以彰其道泰硕果可食以表其时和时和在乎务本道泰在乎柔远一果熟知百果之不荒一方来知万方之未晚橘之名也则珍橘之熟也惟新越彼千里献于一人丹其实体南方之正酸其味含木德之纯足以附荔枝于末叶遗槟榔于后尘然以出自荒陬升闻莫由烟波无已岁月空留岂知夫湮沉可达职贡可修辞草泽以孤往入金门而见收物之因人也其则以众人之象物也岂不或中傥草木之可俦希成名于入贡白居易拣贡橘书情洞庭贡橘拣宜精太守勤王请自行珠颗形容随日长琼浆气味得霜成登山敢惜驽骀力望阙难伸蝼蚁诚疏贱无由亲跪献愿凭朱实表丹诚梅挚新橘千头霜熟摘来新包贡虔修望紫宸它日功成许高退杜中还结素封人】
　　真柑
出洞庭东西山柑虽橘类而其品特高芳香超胜为天下第一浙东江西及蜀果州皆有柑香气标格悉出洞庭下土人亦甚珍贵之其木畏霜雪又不宜旱故不能多植及持久 【持久校改作迟久】 方结实时一颗至直百钱犹是常品稍大者倍价并枝叶剪之饤盘时金碧璀璨已可人矣安定郡王以酿酒名洞庭春色苏文忠公为作赋极道包山震泽土风而极于追鸱夷而酌西子其贵珍之至矣 【其贵珍之至矣校改作珍贵】 又有三日手犹香之词则其芳烈又不待言而知 【又不待言而知校于知字上加可字】  【苏轼洞庭春色并引安定郡王以黄柑酿酒名之曰洞庭春色其犹子德麟得之以饷予戏作赋曰吾闻橘中之乐不减山岂霜余之不食而四老人者游戏于其间悟此世于泡幻藏千岁于一班举枣叶之有余纳芥子其何艰宜贤王之达观寄逸想于人寰袅袅兮春风泛天宇兮清闲驾洞庭之白浪涨北渚之苍湾携佳人而往游勤雾鬓与风鬟命黄头之千奴卷震泽而与俱还糅以二米之禾藉以三脊之菅忽云烝而雾解旋珠零而涕潸翠勺银罂紫络青纶随属车之鸱夷款朱门之铜环分帝觞之余沥幸公子之破悭我洗盏而起甞散腰足之痹顽尽三江于一吸吞鱼龙之神奸醉梦纷纭始如髦蛮鼓包山之桂楫如林屋之琼关(如林屋之琼关校改如作扣)卧松风之瑟缩揭春溜之淙潺追范蠡于渺茫吊夫差之惸鳏属此觞于西子洗亡国之愁颜惊罗袜之尘飞失舞袖之弓弯觉而赋之以授公子曰乌乎噫嘻吾言夸矣公子其为我删之】
　　海杏
大杏也范蠡宅在湖中有海杏大如拳今吴下杏犹有如小儿拳大者 【地理志】
　　连根柿
吴令顾修期言县西乡有柿树殊本合条 【义熙起居注】
　　方蒂柿
出常熟蒂正方柿形亦方色如鞓红味极甘松它红柿无能及者近年城中园户亦接其种然味不及常熟
　　韩梨
出常熟韩丘皮褐色肉如玉每岁所生不多价极贵凡梨削皮切片不移时色必变惟韩梨虽经日不变所以独贵
　　顶山栗
出常熟顶山比常栗甚小香味胜绝亦号麝香囊以其香而软也微风干之尤美所出极少土人得数十百枚则以彩囊贮之以相馈遗此栗与朔方易州栗相类但易栗壳多毛顶栗壳莹净耳
　　蜡樱桃
自唐已有吴樱桃之名今之品高者出常熟县色微黄名蜡樱味尤胜朱樱不能尚 【白乐天吴樱桃含桃冣说出东吴香色鲜秾气味殊洽恰举头千万颗婆娑拂面两三株鸟偷飞处衔将火人摘争时踏破珠可惜风吹兼雨打明朝后日即应无】
　　梅谱并序
梅天下尤物无问智愚贤不肖莫敢有议吴下所出而成大得而植于范村者十二种甞为谱之今掇其名状略志于此 【梅谱略云曰江梅遗核野生不经栽接者又名直脚梅或谓之野梅凡山间水滨荒寒清绝之趣(荒寒清绝之趣校改趣作处)皆此本也花稍小而疏瘦有韵香最清实小而硬曰早梅花胜直脚梅吴中春晚二月始烂熳独此品于冬至前已开或重阳后即有花者故得早名曰官城梅吴下圃人以直脚梅择他本花肥实大者接之花遂敷腴实亦佳可入煎造诗人所称官梅止谓在官府园圃中非此官城梅也曰消梅花与江梅官城梅相似其实圆小松脆多液无滓多液则不耐日干故不入煎造亦不宜熟惟堪青噉北梨亦有一种轻松者名消梨与此同意曰古梅枝樛曲万状苍藓鳞皴封满本身又有苔须垂于枝间或长数寸至绿丝飘飘可玩(至绿丝飘飘可玩校改至字作风扬)其自湖之武康所得者则不变曰重叶梅花头甚丰叶重数层盛开如小白莲梅中之奇品花房独出而结实多双尤为瑰异极梅之变化工无余巧矣曰绿萼梅凡梅花跗蒂皆绛紫色惟此纯绿枝梗亦青特为清高好事者比之九华仙人萼绿华京师艮岳有萼绿华堂其下专植此本人间亦不多有为时所贵重吴下又有一种萼亦渐绿四边犹浅绛亦自难得曰百叶缃梅亦名黄香梅亦名千叶香梅花叶至二十余瓣心色渐黄花头差小而繁密别有一种芳香比常梅尤秾美不结实曰红梅粉红色标格犹是梅而繁密则如杏香亦类杏诗人有北人全未识浑作杏花看之句与江梅同开红白相映园林初春绝景也西清诗话云红梅承平时独盛于姑苏晏元献公始移植西岗圃中一日贵游赂园吏得一枝分接由是都下有二本晏甞与客饮花下赋诗曰若更迟开三二月北人应作杏花看客曰公诗固佳待北俗何浅耶晏笑曰伧父安得不然王琪君玉时守郡闻盗花种事以诗遗公曰馆娃宫北旧精神粉瘐琼寒露蘂新园吏无端偷折去凤城从此有双身此花当时罕得如此比来展转移接殆不胜数吴下红梅诗传于世者甚多独方惟深一篇号绝唱梅圣俞认桃无绿叶辨杏有青枝(梅圣俞认桃无绿叶辨杏有青枝校云认桃无绿叶是石曼卿非宛陵诗也)当时以为着题东坡诗老不知梅格在更看绿叶与青枝盖诮其不韵为红梅解嘲云曰鸳鸯梅多叶红梅也花轻盈重叶数层凡双果必并蔕惟此一蔕而结双梅亦尤物曰杏梅花北红梅色微淡结实甚匾有烂斑色全似杏味不及红梅曰（虫葛）梅本非梅类以其与梅同时香又相近色酷似蜜脾故名蜡梅凡三种以子种出不经接花小香淡其品最下俗谓之狗蝇梅经接花疏虽盛开花常半含名磬口梅言似僧磬之口也最先开色深黄如紫檀花香秾名檀香梅此品最佳蜡梅香极清芳殆过梅香初不以形状贵也故难题咏山谷简斋但作五言小诗而已此花多宿叶结实如垂铃尖长寸余又如大桃奴子在其中(奴子在其中校改奴作双)白居易郡圃新栽梅池边新种七株梅欲到花时点检来莫怕长洲桃李妬今年好为使君开方惟深红梅清香皓质世称奇添作轻红也自宜紫府与丹来换骨春风吹酒上凝脂真教腊雪无藏处(真教臈雪无藏处校改真作直应从)只恐朝云有去时溪上野梅何足种(溪上野梅何足种校改梅作桃应从)秦人应独未相知】
　　蜜林檎实
味极甘如蜜虽未大熟亦无酸味本品中第一行都尤贵之他林檎虽硬大且酣红亦有酸味乡人谓之平林檎或曰花红林檎皆在蜜林檎之下
　　金林檎
以花为贵此种绍兴间有南京得接头至行都禁中接成其花丰腴艳美百种皆在下风始时折赐一枝惟贵戚诸王家始得之其后流传至吴中吴之为圃畦者自唐以来则有接花之名今所在园亭皆有此花虽已多而其贵重自若亦须至八九月始熟是时已无夏果人家亦以饤盘
　　莲花
海棠花中之尤也凡海棠虽艳丽然皆单叶独蜀都所产重叶丰腴如小莲花成大自蜀东归以瓦盆漫移数株置船尾纔高二尺许至吴乃皆活数年遂花与少城无异
　　桂
本岭南木吴地不常有之唐时尚有植者白乐天谓苏之东城古吴都城也今为樵牧之场有桂一株生乎城下惜其不得地因赋三绝句以唁之近世乃以木犀为岩桂诗人或指以为桂非是 【白居易子堕本从天竺寺根盘今在阖闾城当时应逐南风落落向人间取次生旧说杭州天竺寺每岁秋中有丹桂子霜雪压多虽不死荆榛长疾欲相埋长忧落在樵人手卖作苏州一束柴○遥知天上桂华孤试问姮娥有更无月宫幸有闲田地何不中央种两株】
　　柳
以垂者为贵吴下士大夫家有得凤州种者其半拂地复堆如尺石湖绮川两傍亦有之【乐天苏州柳金谷园中黄袅娜曲江亭畔碧婆娑老来处处游行徧不似苏州柳冣多絮扑白头条拂面使君无计柰春何(婆娑一作毵娑)】
　　扶芳
初生缠绕它木叶圆而厚夏月取叶火炙香煮以为饮色碧绿而香隋大业五年吴郡贡二百本入洛京植之西苑时尚食直长谢讽造食经具四时饮春有扶芳饮 【大业杂记】
　　牡丹
唐以来止有单叶者本朝洛阳始出多叶千叶遂为花中第一顷时朱勔家圃在阊门内植牡丹数千万本以缯彩为幕弥覆其上每花身饰金为牌记其名勔败官籍其家不数日墟其圃牡丹皆拔而为薪花名牌一枚估直三钱中兴以来人家稍复接种有传洛阳花种至吴中者肉红则观音崇宁寿安王希迭罗等红淡红则风娇 【又名胜西施】 一捻红深红则朝霞红 【又名富一家】 鞓红云叶及茜金球紫中贵牛家黄等不过此十余种姚魏盖不传矣 【王元之长洲种牡丹偶学豪家种牡丹数枝擎露出朱栏晚来低面开檀口似笑穷愁病长官吴县厅前冬日双开牡丹歌君不见年年三月千丛媚紫栏红繁夸胜异(紫栏红繁夸胜异汲古本作紫烂烂字是)寻常人戴满头归醉折狂分不为贵枝闲叶尽根空培(枝闲叶尽根空培汲古本叶误梁)人情皆待明年开化工自有呼魂术霜前唤下琼瑶台王母亲将金粉傅麻姑齐借霞裳来主人盖是神仙才不然此物胡为而来哉二姬劝酒谁引满长洲懒史先举杯多感同年与攀折吟诗欲谢难轻发青宫校书方遁迹代我作歌如锦拆他年吾辈功业成与君共作骑鲸客】
　　菊
所在固有之吴下尤盛城东西卖花者所植弥望人家亦各自种圃者伺春苖尺许时掇去其颠数日则歧出两枝又掇之每掇益歧至秋则一干所出数百千朵婆娑团栾如车盖熏笼矣人力勤土又膏沃花亦为之屡变淳熙丙午岁成大植于范村者正得三十六种甞为谱之今掇其名状之略志于此 【今掇其名状之略志于此文粹无之字】  【范村菊谱略云凡黄花十七种曰胜金黄一名大金黄菊以黄为正此品最为丰缛而加轻盈花叶微尖但条梗纤弱难得团簇作大本须留意扶植乃成曰迭金黄一名明州黄又名小金黄花心极小迭叶秾密状如笑靥花有富贵气开早曰棣棠菊一名金追子花纤秾酷似棣棠色深如赤金它花色皆不及盖奇品也巢株不甚高金陵最多曰迭罗黄状如小金黄花叶尖瘦如剪罗縠三两花自作一高枝出丛上意度潇洒曰麝香黄花心丰腴傍短叶密承之格极高胜亦有白者大略似白佛顶而胜之远甚吴中比年始有曰千叶小金钱略似明州黄花叶中外迭迭整齐心甚大曰太真黄花如小金钱加鲜明曰单叶小金钱花心尤大开最早重阳前已烂熳垂丝菊花蘂深黄茎极柔细随风动摇如垂丝海棠曰鸳鸯菊花常相偶叶深碧曰金铃菊一名荔枝菊举体千叶细瓣簇成小球如小荔枝枝条长茂可以揽结江东人喜种之有结为浮图楼阁高丈余者曰球子菊如金铃而差小二种相去不远其大小名字出于栽培肥瘠之外曰小金铃菊花如金铃而极小无大本夏中开曰藤菊花密条柔以长如藤蔓可编作屏障亦名棚菊种之坡上则垂下袅袅数尺如缨络尤宜池潭之濒曰十样菊一本开花形模各异或多叶或单叶或大或小或如金铃往往有六七色以成数色名之曰十样锦衢严百花黄杭之属邑有白者曰甘菊一名家菊人家种以供蔬茹凡菊叶皆深绿而厚味极苦或有毛惟此叶淡绿叶莹(叶莹校改莹作荥)味微甘咀嚼香味俱胜撷以作羹及泛茶极有风致天随子所赋即此种花差胜野菊野菊旅生田野及水滨花单叶极琐细曰五月菊花心极大每一须皆中空攒成一匾球子细白单叶绕承之每枝只一花径二寸叶似同蒿夏中开近年院体画草虫喜以此菊写生曰金杯玉盘中心黄四傍浅白大叶三数层花头径三寸菊之大者不过此本出江东比年稍移栽吴下此与五月菊二品以其花径寸特大故列之于前曰喜容千叶花初开微黄花心极小花中色深外微晕淡欣然丰艳有喜色甚称其名久则变白尤耐封殖可以引长七八尺至一丈亦可揽结白花中高品也曰御衣黄千叶花初开深鹅黄大略似喜容而差疏瘦久亦变白曰万铃菊中心淡黄追子傍白花叶绕之花端极尖香尤清曰莲花菊如小白莲花多叶而无心花头疏极萧散清绝一枝只一葩叶亦绿甚曰芙蓉菊开就者如小木芙蓉尤秾盛者如楼子芍药但难培植多不结繁曰末利菊花叶繁缛全似末利绿叶亦似之长大而圆净曰本香菊多叶略似御衣黄初开浅鹅黄久则淡白花叶尖薄盛开则微卷芳气最烈一名脑子菊曰酴醾菊细叶稠迭全似酴醾比末利差小而圆曰艾叶菊心小叶单绿叶尖长似蓬艾曰白麝香似麝香黄花差小亦丰腴韵胜曰白荔枝与金铃同但花白耳曰银杏菊淡白时有微红花叶尖绿叶全似银杏叶曰波斯菊花头极大一枝只一葩喜倒垂下久则微卷如发之鬈曰佛顶菊亦名佛头菊中黄心极大四傍白花一层绕之初秋先开白色渐变微红曰桃花菊多叶至四五重粉红色浓淡在桃杏红梅之间未霜即开最为妍丽中秋后便可赏以其质如白之受采故附白花曰燕脂菊类桃花菊深红浅紫比燕脂色尤重比年始有之此品既出桃花菊遂无色盖奇品也姑附白花之后曰紫菊一名孩儿菊花如紫茸丛茁细碎微有菊香或云即择兰也(即择兰也汲古本择作泽泽字是)以其与菊同时又常及重九故附于菊】
　　萱草
一名紫萱又名忘忧草吴中书生呼为疗结花 【王子年拾遗】
　　麝香萱
吴中有之述异记谓香似红蓝而甚芳今吴下所植其花淡黄比常萱差瘦弱香全类末利为可贵也
　　锦带花
又名海仙盖王元之名也 【盖王元之名也校加之字于名字下】 此花虽处处皆有吴中者特香 【吴中者特香校加而字于吴字上】 略如瑞香山矾辈圃中夹路多植之 【梅挚海仙花泥根捧入故吴宫暖力迎随带渐红 【是花(是花汲古本作近花)本名锦带王内相禹偁易今名】 栽近木兰殊有意留连文酒系春风 【旧牧孙冕学士传酿法(传酿法文粹于法字上多酒字)于木兰堂因以名酒】 】
　　石竹花
草花也状如金钱陆龟蒙石竹花咏所谓金钱买春风者 【陆龟蒙曾看南朝画国娃古罗衣上碎明霞而今莫共金钱闘买却春风是此花】
　　鼓子花
野花也皮日休虎丘诗云 【鼓子花明白石岸】
　　金竹
不甚大色如金今多不见蒋堂甞有诗 【百镒先寒一径深(百镒先寒一径深先校改作光)潜疑造化铸成林贪夫或有凭栏者不见修篁但见金】
　　哺鸡竹
叶大多浓阴虽闱径 【闱径汲古本作围径围字是】 难得极大者而至易种其笋蔓延满地若鸡之生子众多故名哺鸡吴人谓鸡鹜伏卯为哺 【伏卯为哺汲古本卯作卵卵字是】
　　桃枝竹
皮日休虎丘泛舟云桃枝竹覆翠岚溪
　　白芷
一名药世传吴白芷以吴中所出者为贵 【陆龟蒙采药赋药白芷也香草美人得以比之君子定情属思聊为赋云日上融冷春归饰荒覩一时之流恨摭万古之遗香问人则不屈不宋说地则非楚非湘搴其荣烟携而动色擢其体雪挺而腾光讽畔牢愁子云于焉华皓吟哀时命曼倩由是摧藏惰思矜年慵情畏晚胡绳系晷以难驻藒车载春而不返陋君折杨柳须为送行陋君采芙蓉仍劳赠远岂知阴晴互出雅艳相迎隈回凤喜怒忿鸿惊待笑者青琴时号顾谓者碧玉为名(待笑者青琹时号顾谓者碧玉为名旧钞本时作作谓作喟)偷襞积竞萦盈目斜柯而水怯鬓迭叶而云争兰在口以时闻娇如连琐黄牵心而不定(黄牵心而不定黄校改作蕙)飘若从县从心旌契叩难申融怡暗许(融怡暗许校改暗作自)石能潜遁以求偶山亦浮来而命侣誓不为岩阿竹冉冉孤生誓不为涧底松亭亭独处于是欺皓本掩湘蕤房红者自破带缥者谁披(带缥者谁披缥校改作绿)望怀沙之浦咏遗襟之词烟分而麝墨犹湿绮断而龙刀合知只言长信长门年年可恨未必倾城倾国个个生悲临阶踯躅以虚徐当户蔷薇兮约弱蜂咋叶而先尽莺踶枝而易落未若北堂公子树芳草忘忧南国佳人佩生香辟恶露茁烟活风条翠(恶露茁烟活风条翠校改烟作胭活作冶)谑不知海傍之期远不信人间之命薄休为上计椽空寻宝钗聊作侍中郎且乘金络别有庐江小吏蜀郡长卿或支离而筑恨或调笑以囊情不同乎禀簪裾而雾悄秉礼义以霜明郑交甫则江边佩解萼绿华则席上诗成彼怡神而致问皆护节而含真竦擢自持虽陈辞而往愬迁延却立终抱恨而难平泪滴堪穿肠回好系虫织怨以成叚酒蠲愁而判剂(虫织怨以成叚酒蠲愁而判剂文粹虫下有丝字酒上有象字)江仆射之孤灯向壁不少凄迷张记室之少妇当炉还应细丽景方骀荡思已低摧波疲于子建为使花困于灵均作媒何庶物之相负痛妍华而未回莫与心伤瑶圃从惊鹈鴂(第佳二音)如防胆怯空屏宜画魁堆(兽名也)剩欲追寻徒嗟缅邈杯形连理而终在扇样合欢而可学若遇刘公伯雅梦亦沉沉如逢王母少黎(如逢王母少黎校改作少儿)书还数数】
　　（木郁）李花
小碎花也繁缛可爱陆龟蒙有（木郁）李花赋云一枝上能万其肤萼一萼中自参其丹白状其实也
　　蔷薇花
有红白杂色陆龟蒙诗所谓倚墙当户一端晴绮者红蔷薇也皮日休泛舟诗所谓浅深还看白蔷薇者则是野蔷薇耳水边富有之红花又有金沙宝相剌红紫玟瑰五色蔷薇等白花又有金樱子佛见笑等皆蔷薇类也又有黄蔷薇一种格韵尤高
　　莼
味香滑尤宜芼鱼羹晋陆机入洛见王济济指羊酪谓机曰吴中何以敌此机云千里莼羹未下盐豉时人以为名对 【晋书】
　　菘菜
唐人有云阔叶吴菘巨根蜀蒻
　　五色瓜
吴威王时会稽生五色瓜梁时吴中亦有五色瓜岁充赋 【述异记】
　　藕
唐苏州进藕最上者名伤荷藕伤荷之名或云叶甘为虫所伤伤其叶则长其根也 【国史补赵嘏秋日吴中观赏藕野艇几西东清泠映碧空褰衣来水上捧玉出泥中叶乱田田绿莲余片片红激波纔入选就日巳生风御洁玲珑饍人怀拔擢功梯山谩多品不与世流同】
　　芰
即菱也今人但言菱诸家草木书亦不分别唯武陵记云四角三角曰芰两角曰菱今苏州折腰菱多两角 【酉阳杂俎】 折腰菱唐甚贵之今名腰菱有野菱家菱二种近世复出馄饨菱最甘香腰菱废矣
吴郡志卷第三十一
吴郡范成大撰
　宫观
在城仙佛之宇皆中兴重建或谓天庆观门廊三清殿能仁报恩大殿比旧加壮云
    天庆观
在长洲县西南即唐开元观也兵火前栋宇最为宏丽绍兴十六年郡守王（日奂）重作两廊画灵宝度人经变相召画史工山林人物楼橹花木各专一技者分任其事极其工致淳熙六年　圣祖殿火提刑赵伯骕摄郡重建三清殿淳熙三年郡守陈岘建初道士募缘　御前亦有所赐始克成就八年
至尊寿皇圣帝赐御书金阙寥阳宝殿六字为殿额 【伯骕跋语上既诏新平江府天庆观三清殿乃亲御翰墨书金阙寥阳宝殿六大字以揭之云藻昭回龙凤翔翥万目耸瞻威颜咫尺猗欤盛哉臣观唐文皇书画居锺王表凡形篇咏赐臣工载在汗简侈为美谭然于明道阐教为生民福者未始有闻恭惟 皇帝陛下天纵多能游艺八法敻出神所奚唐足云矧方玩意昭旷储神穆清观道妙于化原跻斯民于寿域固非下民所能测窥其万分苐自今仰观勾吴之墟奎壁垂光王气所锺奔走百神撝诃护持罔敢或后当与天无极云郡守赵伯骕恭题】 郡人龚颐正作上梁文以进　寿皇嘉焉 【在昔吴都于今汉辅诞惟仙圣之宅有严壮丽之区与日月以蔽亏式表中天之华阙帅云霓而来御蔚为上帝之高居庆基岳峙以当阳琳宇星罗而拱极南端洞达正殿穹崇维时三境之常尊骈集九光之法驾螭蟠万础遗址故存翚飞百楹羣目未覩方重熙累洽之运正远至迩安之时曾是殊庭莫还旧观其何以伫飙游于盻蠁甄灵贶于幅员　皇上睠言不吝有司之费寿宫申祝亶储　二圣之休守臣承睿志以致虔上士不崇朝而乐施至人示化高道勤心占营室于瑶光萃梓材于荆楚莫不霞舒引墨雷动挥斤是度而是宜不震而不竦琼檐绣栱焂若化成金戺玉阶殆非人境伫结绮粲朝暾之采想觚棱宿非烟之祥仰规太紫之圆方俯尽鬼神之情状下锵鸣之玉珥知足称于降临睨帖妥之瑶坛庶永蕃于祠奉考其经始曾不淹辰斯举应龙之修梁可后巨鳌之窃抃敢伸善颂以佐欢谣抛梁东沧海微茫一望中旸谷扶桑朝玉殿郁然和气御灵风抛梁西震泽重湖玉浪低风雨调和时节好不烦香火咏朝隮抛梁南只尺神都汉辅三丙位有星长灿烂两宫天寿与之参抛梁北金榜云房新表出一念通神本圣功八荒有道开皇极抛梁上风马云车来有象上元八景是天宫万岁千秋输景贶抛梁下日夕曾坛隆报谢昭垂干象报丰年开阐坤珍资道化伏愿上梁之后　慈闱康寿宸扆尊隆德教并恢于彤管仁恩长楙于青宫国栋无挠王臣尽忠边圉永消于兵革民编益劭于耕农千里绝扎瘥之盭四民均亭毒之工恊气旁薄而扶舆下九凤五龙于平世高灵偃蹇而姣服肃千乘万骑于浮空来佑太平之极治(来佑太平之极治旧钞本来作永)普臻希静之真风皮日休伤开元顾道士恊晨宫上启金扉诏使先生坐蜕归鹤有一声应是哭丹无余粒恐潜飞烟凄玉笋封云篆(烟栖玉笋封云篆玉笋汲古本作玉笥误)月惨琪花葬羽衣肠断雷平旧游处五芝无影草微微】 观中有金宝牌　真宗所赐永镇于地者兵火独全六朝旧物也殿后通神庵淳熙八年左街道箓李若济奉　命建庵额三字亦　御书先是有何道人者自绍兴初往来提举司或观前真武堂草积中披发颠狂以蓑衣蔽形故号蓑衣道人寒暑不避不与人亲或云时有一语中人灾福　两朝间遣使降香问其安否然庵则未始迁也
　　澄虚观
在永定寺西
　　崇真宫
在能仁寺西宣和中为神霄宫毁于兵门有青石桥扶栏雕刻之工细如丝发为吴中桥栏之最
　　修和观
在盘门外五里旧太和宫政和中改赐今名绍兴间道士朱至仁复建 【王禹偁撰新修太和宫记夫大道无名强其名而彰用至敬无类(至敬无类文粹敬作教)聚其类而诱人得之者同出而异名失之者贱彼而贵我自昔皇纲既紊世教多门虽分之而有三亦统之而为一盖应机以设殊涂而归者矣矧夫伯阳之道宣父所师尚清净以化民体希夷而应物用之理国则绝圣弃智追轩昊之淳风以之修身则抱朴含章异巢由之素隐无欲观妙有感则通邈乎远哉不可得而言矣苏州太和宫者唐毕諴之别业也諴之子师颜及其子宗逸避巢寇之乱徙而家焉先是道士戴省甄者长洲人也幼丧其父随母归于毕氏宗逸无子戴实嗣焉与兄子（从亠从）弃俗入道淮海王之有国也(淮海王之有国也海汲古本误作南)五世其昌三教具举顾毗陵之勍敌建吴门之巨屏利用御寇匪亲不居节度使钱公文奉茅土是分缁黄尤盛乃以子（从亠从）主开元观省甄处洞（从亠从）宫寻属兄也云亡委兹棣萼母兮不造伤彼束心且念出破琴之家继卧瓮之后林乌返哺以无及桑虫受食而有怀思舍田园肇兴宝宇爰以己巳岁申牒而请命焉则神德启运之九年开宝纪号之二祀也钱氏赐额曰太和乃与弟子吴（从亠从）芝主而建焉于是剪蓁芜以树垣墉浚污潦而开池沼伐彼良木鸠于梓人系日以僝功随方以募众亦既无怠斯焉告成倬彼仙乡忽如神化则有上清之殿事天尊也北极之堂列仙官也星坛三级侈祠祀也霜锺万钧警昏旭也绘事尽妙睟容有仪芝盖云骈婉若瑶池之会(婉若瑶池之会校改婉作宛)氷肤雪态依然姑射之人其或民罹札瘥岁有水旱则必祷三官而禳谢修七斋之威仪霜清步虚露冷真箓章醮具失福佑随之实天神之攸凭生民之所怙也尔乃就水以治槛因高而创亭奇花移茂苑之春恠石减洞庭之翠夏笋锦拆秋荷盖圆纤埃不生众卉自茂(众卉自茂自汲古本误是)渔人误入应谓桃源海客遐瞻更迷蓬岛姑苏胜槩此实尽之暨　圣上承干许王入觐随图籍而效贡已在提封考碑篆以无闻(考碑篆以无闻汲古本闻作文)曷虞陵谷禹偁字人多暇访道于兹爰述斯文用垂来裔振弦歌而化俗尚愧子游乘风云而上天焉知老氏谨为铭曰苏台南址震泽东涘其谁居之毕公之里其谁嗣之戴氏之子弃兹浮世依彼（从亠从）门乃兴宫宇肇自田园厥功既辑其教弥尊它山未勒秘宇空存敢书事迹贻于后昆春晚游太和宫诗数里新萍夹岸莎春来乘兴宿烟萝随风胡蝶颠狂甚当路花枝采折多绛节参差抽苦笋翠钿狼籍撒圆荷湖山满眼不休去空羡渔翁雨一蓑】
　　灵佑观
在洞庭山林屋洞傍旧名神景宫唐干符二年建内有林屋洞洞中景物具祥符图经本朝天禧五年诏郡守康孝基重造 【皮日休晓次神景宫夜半幽梦中扁舟似凫跃晓来到何许俄倚包山脚三百六十丈攒空利如削遐瞻但徙倚(遐瞻但徙倚遐校作遥)欲上先矍铄浓露湿莎裳浅泉渐草屩行行未一里节境转寂寞静径侵沉寥仙扉傍岩萼松声正清绝海日方照灼歘临幽墟天(歘临幽墟天墟校作虚)万想皆摆落坛灵有芝菌殿圣无鸟雀琼帏自回旋锦旌空粲错鼎气为龙虎香烟混丹艧凝看出岭云默听语时鹤绿书不可注云笈应无钥晴来鸟思嘉(晴来鸟思嘉汲古本嘉作佳)崦里花光弱天籁如击琴泉声似摐铎清斋洞前院敢负（从亠从）科约空中悉羽章池上皆灵药金醴可酣畅玉豉堪咀嚼存心服燕胎叩齿读龙蹻福地七十二兹焉堪永托在兽乏虎貙于虫不毒若甞闻择骨录仙志非可作绿肠既朱髓青肝复紫络伊余乏此相天与形皃恶每嗟原宪瘇常苦齐侯疟终然合委顿刚亦慕寥廓三茅亦甞仕竟与珪组薄欲问包山神来賖少岩壑陆龟蒙晓帆逗碕岸高步入神京(高步入神京京汲古本作景是)洒洒襟袖清如临蘂珠屏虽然群动息此地常寂静翠涧有寒锵碧花无定影凭轩羽人傲夹户天兽猛稽首朝元君褰衣就虚省砑空雪牙利潄水石齿冷香母未垂婴芝田不论顷遥通河汉口近抚松桂顶饭荐七白蔬杯酾九光杏(杯酾九光杏杏文粹作酩)人间附尘躅固陋真钳颈肯信抃鳌倾犹疑夏虫永（从亠从）津荡琼垄紫汞啼金鼎(紫汞啼金鼎啼文粹作滴)尽出氷霜书期君一披省皮日休三宿神景宫古观岑且寂幽人情自怡一来包山下三宿湖之湄况此深夏夕不逢清月姿玉泉浣衣后金殿添香时客省高且敞客床蟠复奇石枕冷入脑笋席寒侵肌气清寐不着起坐临阶墀松阴忽微照独见萤火芝素鹤警微露白莲明暗池窻棂带乳藓壁缝含云蕤闻磬走魍魉见烛奔羇雌沆瀣欲滴沥芭蕉未离披五更山蝉响觱发如吹箎杉风忽然起飘破步虚词道客巾异样(道客巾异样校改作道安巾屦异)上清朝礼仪明发作此事岂复甘趋驰陆龟蒙灵踪未徧寻不觉溪色暝回头问栖所稍下杉萝径岩居更幽绝涧户相隐映过此即神宫虚堂惬云性四轩尽疏达一榻何清零髣髴闻玉笙敲铿动凉磬风凝古松粒露压修荷柄万籁既无声澄明但心听希微辨真语(希微辨真语校改语作诰又华池漱余净池汲古本作地)若授灵皇命尺宅按来平华池漱余净频窥宿羽丽三吸晨霞盛岂独冷衣襟便堪遗造请徒探物外趣未脱尘中病举手谢灵峯徜徉事归艇】
　　上真宫
在洞庭山上旧上真观梁大同四年置 【元丰中陈于撰上真宫记苏州之南四十里有湖曰太湖即古震泽也又西二十里有山曰洞庭即古包山也山蹲太湖心而形势（山截）（山辟）气象耸秀非人世所宜奄据而传者皆以为神明多宫乎(皆以为神明多宫乎校云多重夕为—夕说文月之半又月之初生又有林屋幽墟之天校加灵府曰三字于有下)此盖山之中有林屋幽墟之天即洞天之第九也又有毛仙公之坛即福地之四十三也又山之西杳渺峰之南(杳渺峯之南汲古本杳作缥)北际湖之阳即梁隐士叶顺昌之宅也大同四年隐士捐宅以资道而奏可其为宫即今之寿圣上真宫也山与尘土隔而宫又当山屏环合之交人亦信其为神仙之别隐也崇冈伏岭云烟之所封而不散邃岩丽谷泉瀑之所漱而不枯舒焉而明莫知其为昼惨焉而晦莫辨其为夜盖山间之朝昏也芳林茂草虎狼之所留而霜雪不能雕岫花野实禽狖之所胜而人力不能攘金石之润不以暑而燋松桂之青不以寒而改盖山间之四时也累朝昏以为月而不眩其速积四时以为岁而不见其久幽人已往而遯者谁肥荒区相仍而来者谁继此其年历愈滋而遗绪易替也天圣八年州怆其如此乃于天庆观选道士叶绍先以主之山林之居其朋以木石其游以鹿豕而间焉不蹊(不蹊校改不葺)则虆蔓荒我室荆束芜我路矣况绵久哉绍先至即诛秽以治庐非特肃神位而已又以晏内处也封土以崇墉非特限坌莽而已又以威外侮也宫室既閟神明既容山蔬圃茹足以食终日道术礼醮足以化众人讫至和改元绍先亡令朱超政代之即其嗣也超政又能谨励其守而光明其传以斋戒摄心之逸不以夷险动也以针药救人之急不以贫富辞也举包山之民无远近无少大皆名其为先生也(皆名其为先生也名校作称)盖昔之所已废至二人而兴昔之所不足至二人而备使数百年之踪粲然复在者岂非人之难能欤余因为之说曰冲虚以生白体静以生明而杳焉其太无者道之真也以心君神以神王气而休焉其无情者道之用也与物非构而仁之以其不忍与我非婴而应之(与我非婴而应之婴校改作撄)以其无对由是而精之则神也由是而神之则仙也术传于秘不传于露用欲其晦不欲其彰全真于太阳所以不轻其升天养形于太阴所以不疑其夜解盖德之阴以与天地合即将以相天地而焉为天地所相行之密以异鬼神通(行之密以异鬼神通异汲古本作与按与字是)即将以役鬼神而焉为鬼神所役出入其独俯仰不齐此古之所谓至人而寂寥千百年间无一人也使吾道之不明于天下者为智者不知乎此而愚者不能用也使吾道之不行于天下者为信者不笃乎此而欺者好行诈也今之名山有如洞庭者固多矣其能奋振吾道以兴坏济物有如二人者亦可谓难见也余所以乐为记其大畧而又为之说如此文林郎守常熟县尉陈于撰皮日休径盘在山肋缭绕穷云端擿菌杖头紫缘崖屐齿刓半日到上真洞宫知造难双户启真景齐心方可观天钧鸣响亮天禄行蹒跚琪树夹一径万条青琅玕两松峙庭际(两松峙庭际旧钞本际作除)恠状吁可叹大螾腾共结修蛇飞相盘(修蛇飞相盘盘校改作蟠) 皮肤坼甲冑枝节擒貙犴鏬处似天裂朽中如井眢襹(止)风声先跁跒地力痑(音摊)根上露钳（金犬）空中狂波澜合时若苍莽阔处如轘辕俨对无霸阵静问严陵滩灵飞一以护山都焉敢干两郭絜寂历(两郭絜寂历郭汲古本作廊)中殿高巑岏静架九色节闲悬十绝幡微风时一吹百宝清阑珊昔有叶道士位当升灵官欲笺紫微志唯食虹景丹(唯食虹景丹虹旧钞本作红)既逐隐龙去道风犹此残犹闻绛目草往往生空坛羽容两三人(羽容两三人容汲古本作客客字是)石上谭泥丸谓我或龙冑粲然与之欢衣巾紫华冷食次白芝寒自觉有真气恐随风力抟明朝若更往必拟隳儒冠陆龟蒙甞闻升三清真有上中下官居乘佩服一一自相亚霄裙或霞粲侍女忽玉奼坐进金碧腴去驰飙歘驾今来上真观怳若心灵讶秖恐暂神游又疑新羽化风余撼朱草云破生瑶榭望极觉波平行虚信烟藉闲开飞龟帙静倚宿凤架俗状既能遗尘冠聊以卸人间方大火此境无朱夏松盖荫日车泉绅施天罅穷幽不知倦复息芝园舍锵佩引凉姿焚香礼遥夜无情走声利有志依闲暇何处好迎僧希将石楼借】
　　希夷观
在灵岩山下 【绍兴十三年四月太傅横海武宁安化军节度使充醴泉观使咸安郡王韩世忠用私钱于平江府灵岩山下修盖道观计屋五十余间乞以希夷为额诏特从之】
　府郭寺
　　能仁禅寺
在长洲县西北二里即梁重（从亠从）寺入国朝为承天寺庭列恠石俗传钱王立前有二土山中有铜无量寿佛像高丈余宣和中禁寺观桥梁名字以天圣皇王等八字改今额 【韦应物登重（从亠从）寺阁时暇陟云（从从冓）晨霄澄景光(晨霄澄景光霄校改作霁)始见吴都大十里欝苍苍山川表明丽湖海吞大荒合沓臻水陆骈阗会四方俗繁节又喧雨顺物亦康禽鱼各翔泳草木遍芬芳于兹省甿俗一用劝农桑诚知虎符忝但恨归路长孙观能仁寺重铸钟铭太平兴国之初平江节度使孙承佑铸大铜锺于能仁寺为楼三成居之后百五十年当建炎庚戌盗入平江能仁大火一夕烬又四年绍兴癸丑寺僧行和者募众力更铸钟成为铜万三千斤晋陵孙觌为之铭曰法音无碍遍满大千际天轶海无量无边众生执迷驰走空聚听蚁为牛梦舂作鼓矫乱颠倒妄认前尘色声交鹜不守其真粤有大士修三摩地出大音声而作佛事燧木革金以燔以镕铸此东序千石之锺蛇以目闻猪以足听水鸟风林更相和应除聋破聩一击而通八方上下地狱天宫一切满中十类四相凡厥声闻俱证无上】
　　永定寺
在吴县西南前梁所置 【韦应物游永定寺北池僧舍密竹行已远子规啼更深绿池芳草气闲斋春树阴晴蝶飘兰径游蜂遶花心不遇君携手谁复此幽寻寓居精舍政拙忻罢守闲居初理生家贫何由往梦想在京城野寺霜露月农兴羇旅情(农兴羇旅情农校改作晨)聊租二顷田方课子弟耕眼暗文字废身闲道心清即与人群远岂谓是非婴永定寺喜辟强夜至子有新岁庆独此苦寒归夜叩竹林寺山行雪满衣深炉正燃火空斋共掩扉还将一樽对无言百事违】
    朱明尼寺
在吴县西北东晋时邑人朱明舍宅为寺旧传朱明富而孝友其弟听妇言坏宅欲避兄离居明以金谷尽与弟唯留空室一夕大风雨悉飘财宝还明宅弟与其妇愧而自缢明乃舍宅为寺 【杨备朱明寺不悌争分不义财旧居金碧照楼台何缘半夜狂风雨暗里却飞钱帛来】
　　广化寺
在长洲县西一十步 【广化寺在长洲县西一十步校改作县学西】 梁干元三年诸葛氏舍宅为之名崇吴禅院　本朝大中祥符元年改赐今额中更兵火夷为煨烬都僧正清立以医药利施一方所得赀不以厚其藏而以建大殿塑三世佛大菩萨斋堂十方佛殿淳熙二年其徒复以余橐剙经楼龚颐正为之记其略如此 【方子通和广化寺午日府宴致仕诸公诗使君潇洒上宾闲金地无尘昼敞关风静箫声来世外日长仙景在人间诗成郢客争挥翰曲罢吴姬一破颜此节东南无此会高名千古映湖山】
　　龙兴寺
在吴县西南梁所置绍兴间于官仓瓦砾中得房管所作寺碑韦夏卿再立者 【唐金紫光禄大夫守吏部尚书同中书门下平章事清河公房管寺碑序秘书省校书郎綦母潜铭厥初道在人和上皇取象以济其畧中古淳薄人散东周出礼以顺其动后代浇极人妄西方流化以复其情夫动与理违静与道遇诗书之义尚乎聦明其终动以乖乘戒之旨反乎视听其终静以适然则先王之作其未尽欤如来之道其无上欤观其数乘方驾愚智各新其业大慈一贯胎化咸遂其情法要扬言佛性可以悬得禅宗阴契菩提可以程至通天上地下之事达前生后身之理历劫必遇其胜因累生固成其圆果轮回拯厄无物不尽非释迦如来孰能至于此乎精宫为归诚之地比丘是觉后之人非明王良臣孰能崇于此乎此宇宙我高祖创集之我烈祖润色之则天皇后中微之孝和皇帝再兴之此龙兴寺则孝和之天下诸州各建同号所以庆王业也虽栋宇已立而装持未严开元十七年天火下焚仅获半存州将皇三从叔无言圣（从胤从匕）帝绪禀受自高发虑存诚与庶品不类于彼无度外之物在我无累己之人广不可寻深难以测政成化传(政成化傅汲古本傅作博文粹作溥是)身逸俗康位居藩牧与天子共理亲则叔父与人主同家护社稷深于他臣视龙兴别于余寺兴言多感举意大成以家率先施钱数万合境僧尼等道会一体物通十方同力来奉佛塔此州是阖庐故国太伯始封习俗尚华人士克让(人士克让汲古本士误云)闻义风偃舍财云集上座戒严长江气雄心朗才杰寺主行虔外想遗形苦心坚行相与戮力营卫受仗州主由是发人取材辇货购匠川流咽塞道路相望体制谘决于公输环巧采奇于众艺(环巧采奇于众萟环汲古本作瓌)程序既定百工齐举素无特起旧有增饰（从胤从匕）正殿之四溜(胤正殿之四溜校改作西溜)蔓长庑之南垂廓开房室增加厩库高阁迭起以下覆三门并建以相挟如少华之承西岳少室之拱维嵩彩翠虹新栾栌云密歘尔已就宛然化成右驿亭左城堞亘望直视一面齐启背倚阛阓俯朝盈夕散之人前枕通庄阅朝京通越之士地富聚落之腹(地富聚落之腹富旧钞本作当)壮为塔庙之首标吴中之巨丽实天下之景福向若众生无缘则佛不出世象教何由及此乎圣祀非长则帝不出震龙兴何以建寺乎州无贤牧则蒸庶不化财力何以得广乎百祥毕备成是宝功足可以光扬前烈孚佑下人也管浮客一过舍舟投体目骇奇功心赏直节轻诸叙事不甚明畅铭而颂之实在能者词曰在昔元命运革唐德大象有归神器载复天人用庆（从亠从）津扇福乃命率土崇之法堂锡名取类栋宇以光善本物持净亦神护发地腾焰莫知其故疏缀烟销回廊烬去半落层（从才从冓）斜通平地烈烈皇叔緫我古城象设不觏风埃咸盈崩残不葺忠孝何并乃广其施诱人助成英英郡贰亦既同声粲粲僧士谁非会情投心雾塞効信泉倾旧制俄满新规更营龙跳透槛虎翼飞甍与国同刼配天作程假词绍美吁其以惊贞元中造寺僧元壹神悟寺主灵俊上座灵琬都维那灵(都淮那灵下墨丁文粹作等字又心广愿成汲古本作心愿广成误)□经营结（从从冓）心广愿成化摄有缘舍施云会取材斩木骤水奔山骛途数千克期以就戊寅岁剌史给事中京兆韦公夏卿言念栋宇修复碑纪起废爰获旧文重此刻立时十四年又十月十五日建东海徐知古书前守扬州高邮县尉沈宁篆额杨备诗高剎长幡敞净居方袍圆笠照通渠龙兴旧额加新榜不见金轮皇帝书】
　　瑞光禅院
在吴县西南旧普济院宣政间朱勔建浮屠十三级靖康焚毁淳熙十三年寺僧重葺稍复旧观
　　报恩寺
在长洲县西北即吴先主母吴夫人舍宅所建通（从亠从）寺基也支硎山亦有报恩寺或云钱氏建移额于此寺有小院五曰文殊曰法华曰泗洲曰水陆曰普贤有塔十一级兵烬后有行者金大圆募众复建仅能九级所费计数十万缗寺有卧佛北人多呼为卧佛寺旧又有不染尘观音像高数丈今复塑者徒存其名云
　　妙湛尼寺
在提举常平司之东寺旧有塔兵烬后王歧公之孙女慈明大师者募众重建
　　开元寺
在吴县西南即后唐同光钱氏所徙寺也寺有晋时浮海来二石像及佛钵兵烬后二像犹存钵亦为一僧藏去得脱今寺中世宝之相传渔人以贮荤茹钵遂破璺视其璺处色采绚烂非玉非石不可名状【梁简文浮海石像铭盖闻轩后之图载浮河洛秦王之璧更涌沧溟昭潭之洲乘清源而西泛蓬莱之岫逐安流而南徙况夫道由慈善应起灵觉是以无方之迹随机示现无缘之力因物成感晋建兴元年癸酉之岁吴郡娄县界松江之下号曰沪渎此处有居人以渔者为业挂此詹纶无甄小（鱼介）布斯九罭常待六鳌遥望海中若二人像朝视沉浮疑诸蜃气夕复显晦乍若潜火于是谓为海神即与巫祝同往祈候七盘圆鼓先奏盛唐之歌百味椒浆屡上东皇之曲遂乃风波骇吐光景晦冥咸起渡河之悲窃有覆舟之惧相顾失色于斯而返又有受持黄老好尚神仙职在三洞身带八景更竭丹欵复共奉迎尊像沉躯没而不见经历旬日遐迩俱闻吴县华里朱膺清信士也独谓大觉大慈将宏化迹乃沭浴清斋要请同志兴东灵寺帛尼及胡伎数十人乘舡至沪渎口顶礼归依歌呗赞德于时微风送棹淑景浮波云舒盖而未移浪开花而不喷虽舟子招招弗能远骛而灵相峩峩渐来就浦仰覩神像嶷然（上雨下只）泛 (嶷然（上雨下只）泛（上雨下只）汲古本作双)非因鹢首讵假龙桥岂藉银连宁须玉轴背各有题一名维卫一名迦叶于是时众踊跃得未曾有复惧金僊之姿非凡所徙试就提捧豁尔胜舟指燕宫而西归望葑门而一息道俗侧塞人祇恊庆膺家住近通元寺乃孙权为乳母陈氏之所立也亦一邦之胜地胥山之神塔乃迁像于此寺武夫数百咸不能胜共恠曰朱膺帛尼二人之力而能捧持不觉为异今人工甚盛确乎不移此必精诚弗能致也乃复竭心同时稽颡然后乃动至自舟中故知据井夜飞实无以异石不能重有觉凭焉后有外国沙门释法开来称彼国众圣所记云东方有二石像及阿育王塔若能恭往礼觐灭无量罪免离三涂礼已而去中大通四年岁在壬子临沙汝灵侯奉敕更造铜光二枚其一高九尺其一高八尺五寸铜迈丹阳耻论刘向之术区选攻金无俟嵇康之鍜既镌既锼是磨是铣晔如光定湛似日轮亦当远照三千普瞻色像遥覩十方俱闻说法岂止惜命小鸟欣入影中重罪众生还逢爱日而已哉吴郡僧正慧法师深修五定净持七支于三宝中尽力宏护立摩尼之胜殿制飞行之宝塔至于庄严妙色实有厥劳昔鲁圣云亡尚追仪于有若楚臣殒世亦托似于优旃放勋之后更图长乐之画文命之君不绝稽命之禩或传诸往牍或布在前言或费述盈耳或寿宫虚置况远追应身近现灵迹不铭不勒何以称扬乃为铭曰巍巍天像(巍巍天象校改天作大)堂堂冣胜慧日独圜无生永证愍此鱼钩伤兹螺孕乍动慈舟时延宝乘留住待缘独有传应传应伊何宝兹灵像履水晨游凌涛夜上七众有凭九垓知仰照此真容开斯俗网千轮足起万字胷书身横五分衣刻三铢嗟尔末俗心王所驱颡浮水沫命役驰驹宜宏希向必尽勤劬覩相尘灭闻声惑祛湛然神迹长处全吴皮日休开元寺佛钵诗并序按释法显传云佛钵本在毗舍离今在干陀卫竟若千百年当复至西月支国若千百年至于阗国若千百年当至屈茨国若千百年当复来汉地晋建兴二年二圣像浮海而至沪渎僧尼辈取之以归今存于开元寺后建兴八年渔者于沪渎沙汭上获之以为臼类乃荤而用焉俄有佛像见于外渔者始以为异意沪渎二圣之遗祥也乃以钵供之迄今尚存余遂观而为之咏因寄天随子帝青石作绿冰姿(佛律云此钵帝青玉石也四天王所献也)曾得金人手自持拘律树边斋散后提罗花下洗来时乳麋味断中天觉麦（麦山）香消大劫知(麦（麦山）香消大劫知（麦山）汲古本作麨)从此共君亲顶戴斜风应不等闲吹陆龟蒙空王初受逞神功四钵须臾现一重(至今钵缘有四重也)持次想添香积饭覆时应带步罗锺光寒好照金毛鹿响静堪降白耳龙从此宝函香里见不烦西去诣灵峯韦应物游开元寺夏衣始轻体游步爱僧居果园新雨后香台照日初绿阴生昼静(一作寂)孤花表春余符竹方为累形迹一来疏李绅开元寺序此寺多太湖石有峯峦奇状者顷年多游寓于此及大和七年往来皆不复到寺中石太半亦无也诗云十层花宇真毫相数仞峯峦閟月扉攒立宝山中色界散周香海小轮围坐隅咫尺窥岩壑窻外高低辨翠微难保尔形终不转莫令偷柳六铢衣皮日休早景即事客省萧条柿叶红楼台如画倚霜空铜池数滴桂上雨金铎一声松杪风鹤静时来珠像侧鸽驯多在宝幡中如何尘外虚为契不得支公此会同陆龟蒙日上罘罳迭影红一声清梵万缘空离从满地贝多雪料峭入楼于阗风水榭初抽寥沉思竹窻犹挂梦魂中灵香散尽禅家接谁共殷源小品同(辨正论亦有九流一曰禅家者流殷浩读小品经下二百签疑义以问支道林)皮日休开笋园(皮日休开笋园校作开元寺笋园)园鏁开声骇鹿群满林鲜箨水犀文森森竞泫林梢雨（山双）（山双）争穿石上云并出亦如鹅管合各生还似犬牙分折烟束露如相遗何从胤从匕明朝不茹荤陆龟蒙春龙争地养檀栾况是双林雨后看迸出似豪当垤（土臬）孤生如恨倚栏竿凌虚势欲齐金剎新赠光宜照玉盘更待锦包零落后(更待锦包零落后包校作苞)粉环高下挶烟寒皮日休陆龟蒙避暑联句烦暑虽难避僧家自有期泉甘于马乳苔滑似龙漦日休任诞襟全散临幽榻旋移松行将雅拜篁阵欲交麾龟蒙望塔青（骨孝）识登楼白鸽知石经森欲动珠像俨将怡筒簟临杉穗纱巾透雨丝静谭蝉噪少凉步鹤随迟日休烟重回蕉扇风轻拂桂帷对碑吴地说开卷梵天词积水鱼梁坏残花病枕欹怀君潇洒处孤梦绕罘罳龟蒙薛能题寺阁一阁见一郡乱流仍乱山未能终日住尤爱暂时闲唱棹吴门去啼林杜宇还高僧不可羡西景掩禅关方子通程公辟留容开元歆(方子通程公辟留容开元歆汲古本作留客开元饮是)二首昼锦新坊路稍西兴来携客就僧扉樽前倒玉清无比笔下铿金妙欲飞篮轝直须乘月去榜歌时听采菱归流传白雪吴城满顿觉炎歊一夕微○仙老论文小往还多才令尹独能攀携觞步入千花界借榻清临一水间笑语不惊沙鸟去襟怀犹过野僧闲城中此地无人爱坐对西南见好山】
    大慈寺
在长洲县北皮陆集云晋戴颙宅也至唐司勋陆郎中居之后以为寺号北禅院 【皮日休陆龟蒙避暑联句歊蒸何处避来入戴颙宅逍遥脱单绞放旷抛轻策爬搔林下风偃仰涧中石(日休)残蝉烟外响野鹤沙中迹到此失烦襟潇然揖禅伯藤悬迭霜蜕桂倚支云锡(龟蒙)清阴竖毛发爽气舒筋脉逐幽随竹书选胜铺苮席鱼跳上紫芡蝶化缘青壁日休心是王莲徒耳为金磬敌(耳为金磬敌校改敌作怿)吾宗昔高尚志在羲皇易岂独断韦编几将刓铁樀(龟蒙)天书既屡降野抱难自适一入承明庐盱衡论今昔流光不容寸斯道甘枉尺(日休)既起谢儒（从亠从）亦翻商羽翼封章帷幄遍梦寐江湖日摆落函谷尘高歌华阳帻(高歌华阳帻汲古本歌作欹欹字是)(龟蒙)诏去云无信归来鹤相识半病夺牛公全慵捕鱼客少微光一点落此芒磔索(日休)释子问池塘门人废幽赜堪悲东序宝忽变西方籍不见步兵诗空怀康乐屐龟蒙高名不可効胜境徒堪惜墨诏转疏芜(墨诏转疏芜诏汲古本作沼是)（从亠从）斋踰阒寂迟迟不能去凉飔满杉栢(日休)日下洲岛清烟生苾蒭碧俱怀出尘想共有吟诗癖终与净名游还来雪山觅龟蒙陆龟蒙同皮日休游北禅连延花蔓映风廊岸帻披襟到竹房居士秖今开梵处先生曾是草（从亠从）堂清樽林下看香印远岫窻中挂钵囊今日有情消未得欲将名理问思光(欲将名理问思光欲汲古本作故又戚历移阴入草堂移汲古本作杉)皮日休戚历移阴入草堂老僧虽见似相忘吟多几转莲花渴(吟多几转莲花渴汲古本渴作漏又雪林校改云林)坐久重焚栢子香鱼惯斋时分净食鸽能闲处傍禅床雪林满眼空羇带欲对弥天却自伤(欲对弥天却自伤校改却作转)陆龟蒙寒夜同皮日休访寂上人月楼风殿静沉沉披拂霜华访道林鸟在寒技栖影动人依古堞坐禅深明时尚阻青云步半夜犹追白石吟自是海边鸥伴侣不劳金偈更降心皮日休院寒青霭正沉沉霜栈干鸣入古林(霜栈干鸣入古林栈汲古本作浅又贝书校作丹书)数叶贝书松火暗一声金磬桧烟深陶潜见社无妨醉殷浩谭经不废吟何事欲攀尘外契除君皆有利名心】
　　报恩光孝
禅寺在长洲县东南即旧天宁万寿禅院也　徽宗时以为祝寿道场后即以为荐严之地改今额 【苏子美寄守坚觉初二僧曾携旧书卷来宿古禅林方外求知性诗中得赏音炉开山夜静门掩雪天阴杌上一寒砚(杌上一寒研杌校作几)灯前三苦吟韵强颜汗落句切鬓丝侵玉就还重琢河穷更远寻穴争探乳虎沙独拣良金字稳天星转篇终海月沉唱酬同纪录得失暗规箴木铎不徇路熏风难和琴半生谁引手中道比分襟分野三吴阔(分野三吴阔吴汲古本作河又情悰张翰鲙悰校作牵)年华二纪深师方传祖印我欲谢朝簪岭外烟岚地湖边云水心情悰张翰鲙梦想陆机禽松下莓苔石何年重访临】
　　觉报寺
在府东南旧名老寿庵王歧公家香火院也靖康狄难此寺贼酋所寓故得不焚 【故得不焚汲古本误不得焚】 吴下古名屋惟此寺耳
　　寿宁万岁院
在长洲县东南旧罗汉院也寺有二塔对峙俗名双塔寺 【绍熙中提举徐谊给常平田记两浙西路常平茶塩使者治平江自行殿驻临安视昔畿内若节诞弥奉觞称寿两宫之庭时为盛典先期环月率其属即府城东隅双塔寿宁万岁禅院建祝　圣道场备极严奉是院肇唐咸通逮　本朝雍熙创造双塔至道初赐以　御书遂更今额干道中始革律焉规模比旧增新四众归仰云水坌集为一大丛林建院之民王氏舍负郭之田五百八十余亩撞锺击鼓食者日倍帅常经营(帅常经营帅校作师)而惧弗赡绍熙二年前太常丞徐公以新安高第就畀使者节　两朝所知德意孚达朞年于此利兴害除会昆山属邑宗王有田七千余亩没入于官一时贵近相先规取牒诉旁午公晓以令甲皆不应得命有司召佃如式而长老德溥因以千亩为请公诿有司给之抑权放势平讼息争不惟法理适宜人无加喙而院之众藉是庶几资以无乏祷祠之地报上义深夫一用至公而二美具非公其孰能之德溥属颐正记本末于是乎书公永嘉人徐谊字子宜学有师承德业宏远固将推之　朝廷见之天下与来世此盖未足云三年上元日具位龚颐正记】
　　定慧寺
在万岁院之西本子院也祥符中改赐今额
　　宝积教院
在黄土塔桥之东旧灵岩山廨院也
　　永福尼院
在长洲县南
　　妙严尼院
在长洲县西北
　　传法尼寺
在长洲县西旧禅兴寺也
　　宁国禅尼院
在天庆观西南
　　灵鹫寺
在长洲县北旧永光院
　　大中祥符尼寺
在长洲县西北旧福田寺
　　仁王尼院
在长洲县东南旧安吴院
　　资寿尼院
在长洲县东南
　　天宫禅院
在长洲县东北旧武平院
　　宝光院
在长洲县东北娄门
　　雍熙寺
在吴县北旧法水寺有方塔毁于兵烬至今未能复
　　景德寺
在黄牛坊桥东寺有废塔未复
　　西笁尼院
在跨街楼后旧保寿院
　　干元寺
唐有之今不知所在据顾况记云晋戴逵宅皮陆集又以北禅寺为戴宅则此即今北禅寺矣 【顾况撰建干元寺记五蕴十二入八界(五蕴十二入八界汲古本八上多十字)此上三科能包万法因缘生为有无自性为空空有融一即中道义虽石舡渡海蚊背负山不为希有事僧法珣与和合众法藏等造干元寺者晋高士戴逵子颙之宅也干元初节度使郑旻之奏云观察使李涵李道昌皆有力大臣求无上道以心无所愿无边受者实与虽空不败有为有灭无为有为之体有为无为之用无生无灭无相无为无名无法说无言语法以无言语说故有相大乘有观法门无相大乘无观法门于法有所得有相大乘义于法无所得无相大乘义所得无所得二俱真一乘之义也为妙因果譬如种子依地而生又如大地能荷群有虚空之体大于天地天地有尽虚空无尽如来之体大于虚空光明虚觉圆寂万亿故于无住本建乎诸法不动真际从亘从沙烦恼莫不断除鱼吞钩虎落穽蛾拂火此众生自取其毒道本平坦树本清凉佛在提摩竭揭国成等正觉诸弟子栖乎茂林藉彼祥草厥后因时设教犹着弊衣行次乞食及往刃利省摩耶夫人优填王铸金刻木始用胶漆泥布佛有像自此始也与佛在时功德无异于是给孤长者造祗洹精舍(祇洹精舍洹汲古本作桓文粹作垣均误又木田汲古本作末田)木田底迦造龙宫精舍竺干法兰造洛阳白马寺佛图澄造邺中九百七十三寺释道安造襄阳一十五寺远法师造庐山东林西林寺度法师造摄山栖霞寺杯渡公师(公师文粹作法师)造南陵隐静寺傅大士造东阳双林寺思大师造衡阳南岳寺智者大师造天台国清玉泉寺三十五寺略也涅盘无前无后般若无新无旧法珣上人重旧德不轻新学门人清玦请况于经藏中抄佛心说永示无极文曰倬哉迷庐宏亘(宏亘校作横亘)大千百亿日月藕丝贯穿蚊背负之飞登梵天尘劳为海般若为舡截生死流是曰希有大哉干元实则不朽和众云臻珣为称首佛告善来宝坊崇哉法雨洒埃慈云徘徊】
    南禅寺
唐有之今不知所在 【白居易南禅寺千佛堂转轮经藏石记千佛堂转轮经藏者先是郡太守居易发心蜀沙门(发心蜀沙门蜀旧钞本作属)清闲矢谟吴僧常敬弘正神益等僝功檀主邓子成等施财院僧法弘等蒇事大和二年秋作开成元年春成堂之费计缗万藏与经之费计缗三千六百堂之中上盖下藏盖之间轮九层佛千龛彩绘金碧以为饰环盖悬镜六十有二藏八面面二门丹漆铜锴以为固环藏敷座六十有四藏之内转以轮止以柅经函二百五十有六经卷五千五十有八藏成经具之明年苏之缁白徒聚谋曰今功德如是谁其尸之宜请有福智僧越之妙喜寺长老元遂禅师为之主宜请初发心人前本郡守白少傅为之记佥曰然遂既来(遂既来遂旧钞本作师又供施连嚫嚫校作衬)教行如流僧至如归供施达嚫随日而集堂有羡食路无饥僧游者学者得以安给惠利饶益不可思量师又日与苾蒭众升堂焚香合十指礼千佛然后启藏发函鸣楗椎唱伽陀授持读讽十二部经经声洋洋充满虚空上下近远(上下近远汲古本作远近)有情识者法音所及无不蒙福法力所摄鲜不归心佻然巽风一变至道所得功德不自觉知繇是而言是堂是藏是经之用盖有以表旌觉路也脂辖法轮也示火宅长者子之便门也开毛道凡夫生之大窦也亶其然乎又明年院之僧徒三诣雒都请予为记夫记者不唯纪年月述作为亦在乎辨兴废示劝诫也我释迦如来有言一切佛及一切法皆从经出然则法依于经经依于藏藏依于堂若堂坏则藏废藏废则经坠经坠则法隐法隐则无上之道几乎息矣呜呼凡我国土宰官支提上首暨摩摩帝辈得不虔奉而护念之乎得不保持而增修之乎经有阙必补藏有隙必葺堂有坏必支若然者真佛弟子得福无量反是者非佛弟子得罪如律开成四年二月一日记】
吴郡志卷第三十二
吴郡范成大撰
　郭外寺一
　　云岩寺
即虎丘山寺晋司徒王珣及弟司空王珉之别业也咸和二年舍以为寺即剑池而分东西今合为一寺之胜闻天下四方游客过吴者未有不访焉余见虎丘山门 【王随记夫元黄判质肇自乎太极融结辨位式分于方域凡锺灵秀之气悉为异胜之壤图志具载言不可已姑苏乃吴会剧郡茂苑名封川涂当闽越之冲分次应斗牛之宿膏田多稼岁储以之流衍云屋比盛(云屋比盛校改盛作居)风俗于焉富庶俯重湖之缥缈烟景何穷睇层城之纡余金剎相望虎丘山者按吴地记云本名海涌山去吴县西九里二百步高一百三十尺周二百一十丈越绝书曰吴王阖闾冢在吴县阊门外名曰虎丘下池广六十步水深一丈五尺铜棺三重澒池六尺玉凫之流扁诸之剑鱼肠三千在焉发卒六十万人治之葬之三日白虎居其上故有兹号又世说云秦皇帝因游海右自沪渎经此山乃欲发坟取宝忽有白虎出而拒之始皇挺剑剌虎虎奔而隐因改为虎丘焉故上有剑池或曰秦皇试剑池亦谓之磨剑池今则长十有三丈阔余三寻其深则莫可测矣古诗云剑池无底浸云根又云沉沉剑池水直上连沧溟后以唐祖庙讳更为武丘云其山又有响师虎泉陆羽茶井真娘墓生公台石壁现其鬼诗林径回其仙驭诡异之迹莫可悉述云岩寺即晋王氏伯仲珣珉舍别业以创焉始于一山中分两寺故颜鲁公诗云不到东西寺于今五十春今则合而为一先是至道中岳牧贰卿魏公庠改为禅剎延清顺尊者演法主之彼美招提实为绝境粉垣回缭外莫覩其崇峦松门郁深中迥藏于嘉致故前贤诗云老僧秖怕山移去日暮先教锁寺门又云宿云侵晓去不待寺门开若乃层轩翼飞上出云霓华殿山屹旁碍星日景物清辉寮宇岑寂千年之鹤多集四照之花竞拆垂组彯缨之彦靡不登临达心了义之人终焉宴息允所谓浙右之壮观天下之灵迹者矣其有古高僧之行乐诸名公之咏题编录尽存羌难备叙禅师用慈道行明洁智怀渊廓自招提宗唱克奉神君屡飞翰于云鸾祈镂文于金石愧先圣之叹辄成章于狂斐斆头陁之碑聊寓言于髣髴云尔时天圣二年岁次甲子六月二十八日翰林侍读学士中散大夫守尚书礼部侍郎同知通进银台司门下封驳事护军琅瑘郡开国侯食邑一千九百户食实封二百户赐紫金鱼袋王随撰叶清臣御书阁碑　真宗文明武定章圣元孝皇帝光宅天下二十有五年武威夷裔文经覆载礼修乐侈刑平政一天地并况震于珍物乃东登泰山降禅社首西奠汾睢南游苦县典章人物辉灼方夏飞升腾实倬越古今天纵将圣典学时敏百斤中程七行俱下详延英俊寖寻经艺披编日仄点翰宵分帝庸赓歌道谐筌宰(道谐筌宰文粹宰作卒卒误筌亦应作荃)圣有谟训义光简册休于万麓留神小学三元秉焕八象流景丞相臣谓臣拯相与文雅侍从之臣发瑶笈披琼蕴编第为集凡三百卷请从刊摹以传永久制曰可　景佑体天法道钦文聦武圣神孝德皇帝缵庆基接神统孝善继志功能昭前思　先皇帝馨德茂烈巍巍郁郁圣言睿藻云章日丽非书之黄素习以文锦检于玉匣藏在石室则何以比隆六籍昭厥万祀于是司空上舆地之志职方辨九山之物(职方辨九方之物辨汲古本作办误)分道遣使咸锡其副则吴郡之虎丘存焉兹山据姑苏之右地负干阳之胜势丛生万石崛起平皋讲席坦乎千人剑泉呀其百尺松篁緫翠烟岚异色宜有神物舍于宝坊前此守土臣寔臣度初基尊奉即山而宇寒暑再离风雨无赖景佑四年冬十月知军事臣堂始大前从才从冓彻故以新(彻故以新彻校作撤)奏取郡民绝籍而财入县官者钱一百七十万以售工材移通判军州事臣宋卿经始虑素程工董役肇日短昴讫于驷见更五甲子阁成无虑费竹木章个八百役夫兵手指二十二万不出帑一金不调里一民民不知役而渠屋弥望凡为巾槴韫覆之物皆称阁而具疏柟密础林理坚致藻楣文梲光彩眩转重檐四回阳景不曜(阳景不曜或作旸景又乔松在下松校作林)飞陛横出乔松在下熏厨凝香而负赑髹奁含辉而庨豁伟哉丽乎兹可以壮龟龙之负载倬云汉之昭明(倬云汉之昭明云汲古本误灵)者已先是永熙宸翰九轴帝书一品垂贲岫幌弥历年所　先朝宝跗入石册六十二分辉奎曲并集为赐今皇帝飞云洒妙墨本三十重光祖武嗣有恩颁至是落成并置其上　三圣继统(三圣继统上旧钞本有惟字)昭明游艺若五辰(五辰校改三辰)二曜珠联璧合虽尧文禹律昌作武述何以过此惟堂以直清通敏行已从政忠而爱君不以远迩惟宋卿方严肃给裕民急吏勤以办事顺成休绩斯书斯阁斯人之赖臣清臣甞为史官记　天子言动持使者符节得按察郡县观圣文临下之赫与守臣严上之恭敢书始事铭于乐石词曰天有文华日星地有文秀昆溟圣有文垂典经粤宋二宗功迈德隆天律有融我　皇定保绳武祖考笔墨精妙大人继明　三后重英仪邻宣精香签宝帙金匮石室四方驰驲吴治长洲上当斗牛其镇武丘茂林修竹龙蟠虎伏其地惟福直有真文乃圣乃神抚临其人守臣推忠(守臣推忠汲古本作惟忠)结宇再重与山比崇猗金简有字韬于委羽惟道家主藏订诸蓬渚亶群玉之山上符册府天为　大宋是则文化成世无极山斯朽石斯泐飞阁秘书时万时亿景佑五年十月七日两浙诸州水陆计度转运副使提点市舶司本路劝农使及管勾茶塩矾税朝奉郎守太常丞直史馆骑都尉赐紫金鱼袋臣叶清臣撰张丞相浚藏记吴郡山水秀丽虎丘号胜处世传阖闾葬此地气腾出秦皇使人求剑虎存其上因以名焉晋王珣与弟珉宅石涧之东西已而舍兴佛剎(舍兴佛剎兴校作为)　本朝至道中革律为禅绍熙八年余谪居零陵住持宗达以书抵余曰我与绍隆同嗣法于圆悟禅师实继洒扫隆常建立转轮大藏效弥勒示现礼制施轴于中负戴其上规摹甚伟僧法叆法清法悟为之劝邦人李方高次弟输财方议卜筑隆适先寂我不敢以胜事难集为解夙夜究力益励精诚再阅寒暑工绩俯就平高益下栋宇翼如琅函贝叶辉灿焜耀信士邹珉目规口叹(目规口叹规校作视)尽捐所有独力庄严于我法中为大缘事敢以请记且当天下无事时当世名儒间以财为病矧兵革迭兴军储或匮勤役费用理容未安然我甞思之夷狄之变其来有事(其来有事旧钞本事作自)因欲生爱因爱生贪因贪生忿欲爱贪忿是谓无明展转交攻激为闘乱怨深祸结殆不偶然我佛以清净立教使人回心归善一念傥正和气自生其于教化似非小补是以有请而无愧余闻佛为一大事因缘故出现于世种种警喻发明空理丁宁反复务息尘劳现大光明饶益照耀妙用神通不可思议古人指擿之意盖病夫不知虚静修已区区致恭以佞之也又病夫落发披缁之徒易浸以溢流宕南亩其教可轻疵哉将见斯藏之成覩相增信由信趋善宿习退转真证圆通孝悌和睦之心油然而起宜勤守护用永其传藏始建于绍兴丁巳春正月至冬十一月告成复授资政殿大学士左宣奉大夫福建路安抚使兼知福州张浚为之记】
　　显亲崇报禅院
在灵岩山顶旧名秀峯寺吴馆娃宫也梁天监中始置寺有智积菩萨旧迹土人奉事甚谨今为韩蕲王功德寺改今名余见灵岩山门 【太平兴国二年平江军节度使孙承佑新建砖塔记吴灵岩山即古吴王夫差之别苑也太湖渺白涵其侧虎丘点翠映其后自余岗阜川渎沃野上田环遶带萦若视诸掌代迁人异倬为佛祠愚守藩之七禩也属丙子岁冬先国妃居共气之亲锺断臂之祸诗人罔极聊可谕其哀素王尚右未足申其制繇是显营鴈塔冥助翟衣于山之椒累砖而就基其岩所以远骞崩之患黜其材所以绝朽蠹之虞不挥郢匠之斤止运陶公之甓(止运陶公之甓止汲古本作自误)自于经始迨尔贺成凡九旬有六日仍以古佛舍利二颗亲书金刚般若一编寘彼珍函藏诸峻级美欤上耸地以千仞塔拔山而九层巍巍下瞰于婆娑杳杳平观于寥泬纔疑涌出或类飞来如日之升无远弗届可以高擎天盖可以久镇地舆实在报先妃之慈荐先妃之福也觉云承足定水澄心拂石仙衣尚为游转无垢佛土终正菩提抽毫直书用备陵谷孙觌智积菩萨殿记梁天监中以吴王馆娃宫故地为灵岩寺寺成有异僧负钵囊以入憇殿庑下长身黧面梵相奇古其徒莫之省也夜半索笔墨自图其像于殿之东北壁而去黎明不知所在众始惊异之居无几有胡僧顾见其画惜曰此西土智积菩萨像也何为在此于是道俗犇走来观稽首归依如师出世唐宰相陆象先吴人也有弟失其名得危疾国医不能疗一日有僧扣门问疾象先引至卧内僧索杯水噀之一噀而病良已象先惊谢出金帛数床弗受顾谓其弟曰我灵岩僧它日还吴来过我遂去不复见其年象先弟入尚书为郎观察桂管道吴中趋灵岩如约问僧所舍无有遍从寺僧求之亦非是方怅然欲还俄见壁间所画像肖焉如言如笑如见师友惊喜亟拜施钱五十万修供作佛事徘徊数日而后去其事载于吴越国沙门智贤之文传于山中父老之口见于大哀经(见于大哀经哀校作乘又灵岩故剎故汲古本作古)菩萨品云惟灵岩故剎更隋唐五代四百余年至　宋兴始改赐秀峯禅院绍兴中诏赐今太傅咸安王韩公荐先福更号显亲崇报而丛林之盛为东南冠智积旧有殿在院之东庑庳迫破露不足以称四方祈向奉事之意长老智讷(长老智讷汲古本讷误衲)饬其徒募众力大之高甍巨桷雄视一方像设中严云披月满极庄严相好之妙人天环遶梵呗之声震动山谷于是讷过余于晋陵求文以为记余曰众生执迷展转六趣出没生死莫觉莫悟惟佛菩萨哀悯一切或示现神通或化出光景天龙负殿山鬼筑垣卓锡而石泉涌挥麈而雨花坠凡所见闻同悼齐喜投体归命斋心悔过厌离五浊如燖鸡出汤欣慕至道如亡子见母如瞽发蒙如迷得路发菩提心修无上道轻财乐施造种种福百世之后陵谷变迁蜕骨所藏传衣所寓在在处处照耀大千一睹遗像心目了了恍如宿昔曾受佛记今双林大士泗州僧迦灵岩智积皆是也讷公出世三十年说法行道化服同异凡所建立人劝成之隆楼桀阁穹堂广宇几徧淮吴岂止智积一殿而已乐天宿灵岩上院高高白月上青林客去僧归独夜深荤血屏除惟对酒歌锺放散只留琴更无俗物当人眼但有泉声洗我心冣爱晓亭东望好太湖烟水绿沉沉○娃宫屧廊寻已倾砚池香径又欲平二三月时但草绿几百年来空月明使君虽老颇多思携觞领妓处处行今愁古恨入丝竹一曲凉州无限情直自当时到今日中间歌吹更无声韦应物始入松路永独忻山寺幽不知临绝槛乃见西江流吴岫分烟景楚甸散林丘方悟关塞眇重轸故园愁闻锺戒归骑憇涧惜良游地疏泉谷狭春深草木稠兹焉赏未极清景(一作澹)期杪秋赵嘏明月溪头寺虫声满橘洲倚栏香径晚移石太湖秋树老云归尽台荒水更流无人见惆怅独上最高楼苏舜钦古来兴废一愁人白发僧归掩寺门越相烟波空去鴈吴王宫阙半啼猿春风似旧花犹笑往事多遗石不言唯有延陵逃遁去清名高节老乾坤(清名高节老乾坤老旧钞本作在)胡宿宿枕依乡馆天机斗觉清一闻山鸟语瞥起野麋情峭木摇霜气疏泉曳玉声简书催俗驾窗日两竿明○夕锺初断海鲸音投宿香园半翠岑氷簟浸床消客梦水帘澄月伴僧吟雄风拂袵清凉极珍树交柯翠翳深一夜汉阴机事息草堂虚论破烦襟李复圭秀峯上方吴王昔日馆娃宫殿阁鳞差轶碧空寂寂香魂招不得(寂寂香魂招不得招汲古本作墨丁)惟余松栢韵天风刘无降晓乘轻舸出江城晚上篮舆却倦行尽日松风响岩谷小窗听作乱泉声胡珵摄身下蓬莱放浪云水迹非无简书畏心赏寄泉石亭亭云间塔胜地闻自昔梯空上青冥(梯空上青冥空校作云)如鸟着两翼化城出天半宝甃坦如席环山划中断裂地开震泽峩峩东西峯观阙倚空碧千寻采香遥(千寻采香遥校改遥作径)剑卧涟漪直当年馆娃宫六月避暑夕琴台延熏风万女曳阿锡牛耳争齐盟鸟喙已荐食百家甬东村托足归无宅焉知陵谷变大厦响千舄矧兹风尘际楼殿踊山脊安隐大火中显允像教力兴予浩劫叹万法本空寂孙觌闻讷老筑堂榜曰五至赋诗云老人昔记观河处白发苍颜只如故湛然不与生灭期始信真心有常住公今忘物兼忘我坎止流行无不可乘下了无三宿恋壁间一坐九年过振履忽逐秋鸿往浮杯又趁春潮上一片孤云自在飞不落人中去来想○后七年过灵岩再赋二诗猊坐诸天绕龙龛百鬼营扪萝穿窈窕柱策上峥嵘雨送秋声入风迎夜气生月肛一鼍吼撇烈两凫惊独诣超神界真游梦化城微吟更有味琢雪闘僧清○老讷僧中龙得度佛三界诛茆制不借剖竹作如意（从彳从山）王心讯空王礼足依梵帝住世无三宿因缘有五至百年杞国忧四大偃师戏应作如是观浮云本无蔕(浮萍本无蔕汲古本蔕作蒂)】
　　天峯院
在吴县西二十五里南峯山亦名支硎山即东晋高僧支遁别庵也　皇朝祥符五年剌史秦羲奏赐今名 【元丰六年龙溪曾旼记吴郡朱长文书阖庐城西二十余里山之巅有禅院祥符诏书赐名天峯考于图记所谓报恩山南峯院者是也记言晋僧支道林因石室林泉置报恩院唐之大中改为支山禅院晋之天福改南峯额予先世松槚在羊肠山之朝阳岁时展省屡过天峯甞访遗诗旧刻求其地之所在以参验之而唐人刘长卿游支硎山寺皮日休陆龟蒙宿报恩寺水阁题支山南峯皆为赋诗宝历以后州剌史白居易刘禹锡亦有报恩寺诗按长卿至德中甞为监察御史日休龟蒙松陵唱和出咸通年又言南峯院额故相国裴休所书也休乃大中宰相于是一时而报恩支山南峯三名并存则知记所载大中天福更名者误也今山下楞伽院有石刻言院即报恩遗址原田中有报恩惠敏律师塔碑言建塔于寺之西南隅当八隅泉池之上中峯兰若之下碑望楞伽正在东北而记所谓石室者亦在楞伽人犹谓之支遁庵自庵前西向登山可数百步林中一径入中峯院自径前南行其登弥高又数百步乃至天峯北僧院其依一山而道周有石盘薄平广泉流其上清泚可爱居易诗云净石堪敷坐清泉可濯巾其谓是也昔庄周言庖丁之刀十九年若新发于硎陆德明释硎磨石也余谓此石其平如砥支硎之名宜取诸此而石文又有如蹄涔者人谓之马迹石故禹锡诗云石文留马迹峯势耸牛头日休龟蒙与穰嵩起南池联句亦曰翠出牛头耸苔深马迹讹又曰支硎辟亦过牛头峯今在天峯之南此其可考者禹锡诗云又有泉眼潜通海之语与夫松陵诗所言承阁南池惠敏碑所言八隅泉池皆已湮没失其故处而裴公书额亦不复见矣若山下石室山半石门天峯之傍有待月岭岭下有碧琳泉又有放鹤亭其址犹在而刘白皮陆之所赋咏皆不及之此又不可考者也昔逸少既谢会稽安石犹卧东山遁乃与之从游自放虚寂之境而有登临之适故时人以为高逸遁之所游多矣维吴之报恩越之沃洲最着沃洲有养马坡放鹤峯故此山亦有马迹石放鹤亭传言遁常畜马纵鹤其说皆有理趣非窘拘于浮屠法者也遁之没已七百余年而事之传于名迹者犹不泯其为世所慕如此近岁僧德兴者始传禅法于天峯继住持者十来人矣德兴之始来茅屋土阶仅御风雨后有文启慧汀赞元维广者大增葺之基土架木上瓦下甓堂殿庖库廊庑寮阁门庭戺街次第完洁东有浴室西有憇庵佛貌经藏无不严具以其治之非一人积之非一日而能终始如一故赖以成就其财费则取之州人非一家也予常以职事获阅书于太史氏因见景德四年有建言者曰民佞佛费财宜加禁止上曰佛教本于修心至于禅学为益滋大于是言者不行盖先王以道治天下使人心化而不自知故其盛时慎独而无思犯礼者非必士民也释氏心法之妙殆不失先王道化之意乃知前圣后圣(前圣后圣前汲古本作先)其揆一也岂虚言哉赟公长老夙受法于明因禅师又深通顺观肇论之旨心地乃达无所底滞予之道友也一日谓予曰天峯自德兴新之且及百年愿有所记予谓沃洲居易为之记矣而报恩寂寥未有纪者因为考论本末书以畀之政和七年叶劝超隐堂记佛子弃亲出家本欲摆脱名利自非上根法器了达根源未有不为名利所缚虽大善知识亦不免于求名而利附焉故必欲开张铺席以求出世至于终老而不返一曰欲以利益众生一曰欲以开导群迷此特自为之辞尔焉有能利益众生开导群迷而不知所以自求安隐以遁其形耶余道友才公则不然虽甞繇万寿首座住天峯禅院纔得旬岁即兴退休之念会余解官南归亦思与之相近因出橐装为营小居能仁精舍(为营小居能仁精舍文粹居下有于字)乃名其所居之堂曰超隐盖佛以清净为本虚无澹泊为宗而垂世立教禅律两行专说法相是真是实即谓之律说有非有说无非无当体不离湛然常住即名为禅自达磨传此心印面壁九年不立文字不假声闻而第一义谛复然流通遍周沙界自尔以来灯灯相传照耀大千启发昏蒙证菩提果超出世间与佛同体得兹道者才公有焉昔绍圣末余掾澧阳谒长老自龄于夹山时会下禅人无虑二百辈而独谈公(而独谈公文粹作而辈辈谈公)不容口繇此始识公于此山之库下形骨清癯标韵高古无异于孤云独鹤然稍稍接之话言莫非善巧柔软议论风起至于亹亹之处如泉窦始开悉自胷中流出所谓深得辨才三昧者见知既已如此之超然矣而又能于兹时出超然拔俗之见以求隐处而退休焉其度越稠人广众卓绝数等矣以是而名兹堂非虚言也堂两楹五架粗完洁不侈不陋真道人所居余不记其土木之工而粗记公超然隐居之意如此叶梦得游南峯寺诗序游南峯寺独登待月岭而还长老才上人云欲作亭岭上以待予再至因以诗赠云泽国锺下流有山独西南标奇借明眠夙昔多穷探腹背眩金碧锺鱼半精篮(锺奂半精篮篮汲古本作蓝蓝字是)支郎放鹤地妙解无余谈高木气未炎绿阴正青酣我懒倦登陟兹行咤犹堪幽寻虽云初佳处默已谙久欲谢尘滓往同弥勒龛平生行九九(平生行九九校改行作术)晚识前三三才也实可人穷年玩烟岚胷中有定水万境潜包含严霜扫頳紫老干余楩柟噉蔗要自佳食茶亦云甘坐断方丈室天花雨毵毵笑我窘世网何殊老眠蚕(何殊老眠蚕殊校作如)我今已解缚真理密自耽但恐爱山意多求尚成贪愿借待月岭重开石头庵偃松久傲兀碧琳故澄涵(碧琳故澄涵故校作放)言寻觉城路更欲从徧参】
　　观音禅院
在报恩山亦曰支硎山寺即古报恩寺基也 【乐天好是清凉地都无系绊身晚晴宜野寺秋景属闲人净石堪敷坐寒泉可濯巾自惭容鬓上(自惭容宾上容一作衰又阴文咸平钱俨碑铭校作钱俨咸平观音禅院碑铭)犹带郡庭尘咸平钱俨碑铭天下之名郡言姑苏古来之名僧言支遁以名郡之地有名僧之踪复表伽蓝绰为胜槩至于传法不泯真风则纪之以文信无愧矣苏州观音禅院即东晋支公道林所建支硎寺也伊昔二众同居舍宇尤广其山有支公马迹及所居石室存焉(及所居石屋存焉汲古本误作及瑞陵初圯存焉)唐景龙中诏更名报恩及瑞陵初圯海内精宇人祗号咽兹寺在圯例献文缵嗣佛日再中旃檀之林枯荑毕秀时太原尹卢公简求方牧是邦与僧清贽相善乃劝舍俸钱复新缔架大中五年请僧洪宪主之宪即豫章希运禅师之法嗣也自咸通甲申岁至于干德甲子岁凡百余年陵谷迭迁香华中辍其年二月有永嘉禅学沙门文谦甞驻锡姑苏永光兰若颇以佛事结诸众缘寻诣天台大寂韶公禅师之法席愿齿入室之列大寂示之曰汝虽越人非越地可居其当化人于吴地耳于是遂如大寂之教复来茂苑会僧正安公以报恩旧地辟而住持是为今观音禅院矣复有本郡都知兵马使赵承遇及司理判官张仁某等同经度之获石铭于殿基承遇已下名氏皆如铭之所记盖宿缘符契也未几谦师徙居上方所度弟子三十余人今之恩公上人盖白眉也亦礼大寂得其宗旨退而阐法席于先师之精庐昭善继也恩公苦行有闻（从亠从）谈尤峻适居放鹤之地雅契安禅之怀早岁师甞入　京师时愚方预常参一得相面今师公前会之邂逅疏本寺之寅缘欲愚为文以纪其事愚以向之所言信无愧者乃纪而铭之云时　大宋咸平六年六月忠果确勇功臣金州管内观察使判和州军州事光禄大夫检校太傅兼御史大夫上柱国彭城郡开国公食邑六千户实食封一千一百户钱俨撰】
吴郡志卷第三十三
吴郡范成大撰
　郭外寺二
　　尧峯院
在吴县横山即唐免水院也院有十景谓清辉轩碧玉沼多境岩宝云井白龙洞观音岩偃盖松妙高峯东斋西隐 【蒋堂新井词并序云尧峯颢暹禅师有道行居常游吾门一日且曰山中凿石造井踰岁仅成既冽而甘大为丛林之利愿得纪述以久其传因作歌云白云莽莽青山头一穴四面飞泉流其初山间旧井涸枯肠燥吻海众羞于时大士宝云者颐指土脉智虑周山灵所感道心爽檀施聿来工力鸠云锸齐下远雷动石火内击飞星稠百尺虚空廓地表(凿井求水出土一尺即有尺)(即有尺校改即百尺)(虚空见内书)一泓清冽呀深幽人疑从天堕月窟或问何处移龙湫次则其徒骇殊胜竞持应器甞甘柔饥狖连臂喜跳掷渴乌引喙鸣钩辀碧甃光中辘轳晓银床侧畔梧桐秋宝方金地互相映□谷鲋次蛙难此留傍睨江形小衣带下窥湖面卑浮沤何兹凿饮有功利一掬入口醍醐优热者濯之昏钝决病者沃之沈痼瘳而我时邀墨客去松涧远挈都篮游净瓶汲引试香荈稚具罗列无腥瓯(茶泾)(茶泾汲古本作茶经二字是)(膻鼎腥瓯非器也)比之玉乳不差别(曲阿有玉乳泉)诮彼炼丹多谬悠(俗传天竺有炼丹井而茶经水记皆不载)今兹泉眼在鲁坞所喜云液邻菟裘(鲁坞乃尧峯地予所居去之一舍)苎翁既往乏鉴者水记未载予将修此山此井永不废此歌其庶传南州又题半峯亭诗云何名半峯亭尧峯路之半游客趋层崖斗上多股战宝云从才从冓兹轩接引心不倦所冀冠盖来少休松石畔雄视金仙居巍乎倚银汉自此更攀缘须臾跻彼岸李弥大云峯何岧峣去天余几丈其下蔚华林幽禅屹相向我游先朝暾海日射巾杖飞盖不须持步步苍松障山僧知我来罗立凫鴈行提携两行人为我谈实相一种勿弦琴三叹无声唱开轩面东南千里入俯仰西登妙高台更欲兹旷望土断泽遶山烟涛渺云浪恐是六鳌连蓬壶堕莽苍又疑鲸入海偃脊起青嶂时方老火炽金石流欲炀须臾变云雨为作雄风壮飜手回凉秋掀舞千林响谁云免水宫自是神龙藏三高如可作吾欲五湖访洗足巨浸心振衣孤峯上寄语夸夺流得饱但相忘长哦可当歌踏月下空旷　僧怀深山居十咏湛湛平湖浸月明渔歌吹断晓风清坏衣蒙顶跏趺坐(坏衣蒙顶跏趺坐汲古本作趺跏坐)不称诗情称道情右清辉轩深静含秋一鉴宽清甘聊酌齿牙寒灵岩自笑穷山骨明月泉悭只欲干右碧玉沼聊向苍藤挂六环满莎嘉致伴幽闲双眸净洗看不厌欲结遮头草一间右多境岩宝云珠草广禅林凿石穷源意亦深长叹甘泉不当路汪汪空有济人心右宝云井古洞深沉莫敢窥森阴草木野云飞白龙何处淹头角天下苍生待汝归右白龙洞笑日野花青嶂下歌春幽鸟白云间宝陀大士全身露懊恼游人空看山右观音岩寒松门底如张盖接引嘉宾眼倍青方丈老人迎送少未应因汝下幽庭右偃盖松下视群山尽子孙孤高直与月轮分善财不用别峯觅只此休时见德云右妙高峯禅板蒲团消永日明窻净几映疏筠一炉香尽六时过转觉山家气味真右东斋匿影长嫌山未深闭门莫放俗尘侵如今满眼事奔走欲向何人话此心右西隐】
　　普明禅院
即枫桥寺也在吴县西十里旧枫桥妙利普明塔院也 【孙觌记平江自唐白公为剌史时即事赋诗已有八门六十坊三百桥十万户为东南之冠诗云茂苑太繁雄是也逮干符光启间大盗逢出争为强雄而武肃王钱镠以破黄巢诛董昌之功尽有淛东西之地五代分裂诸藩据□数州自王(据□数州自王文粹无缺字)独甞顺事中国○有宋受命尽籍土地府库帅其属朝京师遂去其国盖自长庆讫宣和更七代三百年吴人老死不见兵革覆露生飬至四十三万家而吴太伯庙栋犹有唐昭宗时宁海镇东军节度使钱镠姓名书其上可谓盛矣建炎盗起官寺民庐一夕为煨烬而枫桥寺者距州西南六七里枕漕河俯官道南北舟车所从出而岿然独无恙殆有数焉寺无石志按吴郡图经实妙利普明塔院而不着经始之岁月唐人张继张佑甞即其处作诗记游吟诵至今而枫桥寺亦遂知名于天下太平兴国初节度使孙承佑重建浮屠七成峻峙蟠固人天鬼神所共瞻仰至嘉佑中始改赐普明禅院而雄杰伟丽之观滋起(滋起校作兹起)矣属有天幸仅脱于兵火而官军蹂践寺僧逃匿颓檐委地飘瓦中人卧榻之上仰视天日四壁萧然如逃人家绍兴四年长老法迁者会其徒入居之而相其室无不修铢积寸累扶颠补败栋宇一新可支十世寺有水陆院严丽靓深龙象所栖升济幽明屡出灵响尤为殊胜而塔之役冣大更三年而后就一日迁老过余言曰愿有纪也余甞恠天下多故县官财匮力屈○天子减膳羞大臣辞赐金将吏被介冑以死士大夫毁车杀牛而食而吾民则当输家财助边率常睊睊然举首蹙頞疾视其上无慨然乐输之意而佛之徒无尺寸之柄无左右绍介之先瓦盂锡杖率尔至门则倒衣吐哺丽履起迎惟恐后已乃捐金币指囷廪舍所甚爱如执左契(如执左契校改契作券)交手相付无难色此何道也今观迁老积精营作练学苦空弊衣粝食不以一毫私其身日以饰蛊坏起颓仆为急又饬其徒三二辈持钵扣门或持簿乞民间日有获焉惟资以治寺以故一方道俗皆向慕之凡所欲为无不如志故成就如此今吾乡县之长人者(今吾乡县之长人者文粹无吾字)晨拥百吏坐一堂之上赫然如神明之临又阻声威以怛之而后吏得以投其隙吾欲以柔道理之量其力之所堪任而与之为均无急之以期无使吏迫之上下休戚共为一体人人欢然欣戴如驹犊婴儿之慕以尽夫为民父母之道夫以子弟而事父母其于奉佛固无间然矣故着余之所欲言者为记使归刻焉绍兴十六年七月日晋陵孙觌记张佑长洲苑外草萧萧却忆重游岁月遥唯有别时因不忘(唯有别时因不忘因校改今是)暮烟疏雨过枫桥张继晚泊月落乌啼霜满天江枫渔火对愁眠姑苏城外寒山寺半夜锺声到客舡(半夜锺声到客舡汲古本作夜半又拒城七里余拒应作距又斜径校改曲径)张师中吴门多精蓝此寺名尤古拒城七里余冠盖日旁午斜径通采香远岫对栖虎岩扉横野桥塔影落前浦霜楼鸣晓锺夕舸轧双橹方丈中有人学佛洞禅语迹忙心已闲道乐行弥苦不为喧所迁意以静为主何必深山林峯峦遶轩户程师孟门对云山画不如师今一念六年居迩来寺好尤潇洒张继留题内翰书(今禹偁王内翰丁太夫人忧任其亲写是诗故不题名)又游枫桥偶成晚泊桥边寺迎风坐一轩好山平隔岸流水漫过门朱舫朝天路青林近郭村主人头似雪恠我到多番孙觌与温老(孙觌与温老校云目作示枫桥温老)阊阖曾城外寒山古道西若人具眼只与佛拍肩齐白浪喷鹢首黄尘送马蹄憧憧南北路一榻有高栖○又三绝(又三绝校云目作枫桥寺示迁老三绝)白首重来一梦中青山不改旧时容乌啼月落桥边寺欹枕犹闻半夜锺○翠木苍藤一两家门依古柳抱溪斜古城流水参差是不见元都旧日花○三年瘴海卧炎宵梦隔青枫一水遥万里归来悲故物铜駞埋没草齐腰胡珵朝辞海涌千人石暮宿枫桥半夜锺明日馆娃宫里去洞庭呼起一帆风张孝祥四年忽忽两经过古岸依然窣堵波借我绳床销午暑乱蝉鸣处竹阴多郭附师子山云漠漠越来溪水悠悠锺到客舡未晓月和渔火俱愁咫尺横塘古塔连绵芳草长洲一老翛然自在时时来系扁舟】
　　福臻禅院
在吴县西南四十五里穹窿山旧经云梁天监二年置今记中云唐会昌六年建寺有米芾大书诗两壁字画奇逸至今存焉 【杨宿记穹窿禅院者唐会昌六年之所建也先是萧梁下诏取梅梁于兹地致白马之奠感明神之征因谓白马坞即兹院之址也至唐宣宗改元大中重兴梵宇法眷承绍六世于兹事旷缮完迨今百载飞梁朽以虹天(飞梁朽以虹天天校改失失字是)危檐压而翼摧则燥湿之患是生矣大教不泯招来信人天王嗣位之八年粤有当院徒弟奉安发志必葺果得擅那继踵而至自夏侯锺离二氏等一百五十余人咸蠲净缗鼎新大壮殿堂丧垲廊庑轇轕璇题次第以辉鲜金地回环而严洁于戏阿含所云若能补故寺者是谓二梵之福则安师之兴葺能事有是夫诸檀信之慈悲喜舍有是夫魁兹胜事愿勒贞珉聊奋直笔为纪岁时皇宋景德四年五月九日记】
　　宝积寺
在横山下亦名楞迦寺山顶有塔隋人所书塔铭碑石全好字画秀整绝类虞禇大抵隋人书法兼传晋宋间造意甚可珍今录之 【吴郡横山顶舍利灵塔铭窃以至理无言非言无以寄理（从亠从）踪无体非体无以明踪然则八十种好呈应身之妙三十二相表化质之妍至如献土童儿聚沙稚子尚获无穷之报犹成莫尽之因况撒身命重财崇诸圣业者矣(况撒身命重财崇诸圣业者矣矣旧钞本作乎)但树因之冣无过起塔崇福之重讵甚建幢而银青光禄大夫吴郡太守李显者乃华阳杞梓江汉芳兰夙布素诚少（从丅从王）王国吐纳风雷之际出处朱紫之庭縻爵峻于其身隆基茂于往叶温良洽于郡国孝友睦于闺门建节赞治张振化风门虽望族世载公卿安仁乐智之心无违终食谦明惠厚之德造次必存仍共奖劝郡部宫人(郡部宫人宫校改官)奉为　皇帝皇后齐王六宫眷属各舍七珍同崇八福在郡城之西山顶上营造七层之宝塔以九舍利置其中金瓶外重石椁周护留诸弗杇遇劫火而不烧守诸不移漂劫水而不易时有龙华道场比丘法首者岁居龆齓即起踰城之心年将志学仍持航海之操自离亲舍俗三十许年洞识苦空明闲法要诚心内发冥梦外酬时闻此山是古之佛殿(此山是古之佛殿是汲古本作墨丁又含生校改舍生)乃共于此所成斯胜业愿宝铎常摇法轮（从从亘）转含生回向归心上通有顶之天傍及无边之地同离生死之苦俱成涅盘之乐其辞曰相焉是灭法矣非生盖缠虚萃渴爱徒盈不无不有何体何名业风既息法水便清以兹胜地令德来持功施合矩化动成规如云出岫状月临池清流不倦贻铭无疲虔心局体同归共慕施彼七珍崇斯六度下被群品上资天祚万福庄严千灵辅护少宣令问待秀苗聚(待秀苗聚校云聚钱方兄疑当作藂此句是转韵)轮转三有驰流六通独善非德兼济为功俱成法雨用息尘笼大隋大业四年岁次戊辰九月辛未朔八日戊寅立铭吴郡司户严德盛制文司仓魏瑗书】
    智显禅院
在吴县西南三十里宝华山 【孙规新锺记宝华山智显禅院面震泽之洪澜背长洲之故苑左控洞庭之峻右挹灵岩之巅刻蟠之阈相望游麋之墟密迩真三吴之佳地一方之上游先是梁天监中有僧号憨憨者至自梵天营立香界植锡杖之故所化灵源之尚存年祀滋深缔架几圯　国朝祥符乙卯岁故府侯崇仪秦公羲当岿然之未坠思勉矣而可兴其畴尸之必有能者即以今心印师居焉增庳为　　　　　殿(注增庳为下殿字上空五格校作高变陋成丽台六字又旧钞本丽字下有斋堂禅室梵五字)之类岌起金碧垂一纪间精庐克备云云】
　　实相院
在吴县西南七十里古废寺也梁大同十年再兴皇朝大中祥符元年改今名
　　光福寺
在吴县西南七十里旧有铜像观音岁有水旱郡辄具礼迎奉入城祈祷必应淳熙年为人盗去至十四年再得之 【元佑中建安黄公颉铜观音像记光福寺距城六十里有铜像观音其始作者与其岁月予不得知也康定改元六月志里张氏于庙傍之泥中覩焉时久旱弗雨相与言曰观音示现殆有谓乎乃具梵仪祷焉实时雨降以是凡有祷而弗获者州人必请命于剌史而致敬无不得其感报夫道之在天下其废兴有数而出处有命亦惟其时而已盖习俗沉迷之日久矣必将有以熏沐其邪意启迪其善心教令既不足以驱之于是时圣人出而辅世其在吴越则若四明之奉化东阳之双林钱塘之天竺是也或因乎俗之所趋或寓乎物之所感显相示化变出不穷以是因缘不假言说凡见闻者随其愿求各有所得则虽顽嚚抵冒之人亦将有以善其心况根性之厚者乎则其所以辅世者岂小补哉此其佛教行乎中国人之所赖以悔罪祈福者宜乎旷世历年而弗绝也子母葬于寺之西南常过其上僧蕴恭屡求为记予不得辞也因序其事云唐顾在镕题光福上方(唐顾在镕题光福上方校云顾诗已见第九卷忠国师庵此重出)苍岛孤生白浪中倚天高塔势翻空烟凝远岫列寒翠霜染疏林坠碎红溪渚或栖彭泽鴈楼台深贮洞庭风六时金罄落何处偏傍苇丛惊钓翁】
　　澄照寺
在长洲县西北阳山下 【天禧五年陈冣记佛宇之兴其来尚矣自竺干入洛象教归周琅函流贝叶之文宝塔閟玉毫之相莫不图诸爽垲树乃精蓝苟非背山而面林左泉而右石则何以延大千之开士启孤独之名园(启孤独之名园独汲古本作秀误)是故鹫岭雄摽世尊因而说法双林秀拔惠远由是奠居盖人境之两殊亦古今而一致苏州郡城之西北三十五里山曰阳山山之下寺曰澄照先是唐会昌中丁某施白马涧宅为白鹤寺后有龙兴寺僧知乂因游其上纵目周览嗟其年祀寑远名额仅存榛莽靡除基址甚隘于是鸿胪卿左卫大将军曹茂达六代孙（从亠从）祚舍祠堂基以（从从冓）寺不改旧额因而迁之始剙茆茨数十间而已观其岗峦环合岩谷洞呀真佛者之津梁乃道林之形胜灵启其地人兴厥谋决智力而有开获明神之来乂寺中有灵泉潜发莫穷其源决泄盖自于神功疏凿岂因于人力引山渠者数泒溉民田者百塍水旱不更其浅深远迩必沾其润利为国彭城威显公甞而异之因改曰仙泉我宋祥符初始赐今额　干德中乂公既没上足蕴明嗣而续之香火无废道者蕴与亦乂公弟子也勇猛精进出于常伦痛先志之未终发精心而善诱由是智者献谟壮者効用经始勿亟举而新之敞广殿以安睟容饰华龛而庋大藏厨有库香积之供成僧有堂收云之众集(收云之众集收校改如是也)辰昏是警鼓锺于百尺之台水陆致虔设位于五层之阁而又置忏院法华院亭榭高揭房廊缭周耽然巍然不胜其壮观矣(耽然巍然不胜其壮观矣文粹作焕然不胜其壮观矣)开宝中太保韩公承德复舍梳洗楼为塔院详其始末叙厥废兴见征芜辞用纪珍琰饰时(饰时文粹无饰字)天禧五年十一月二十一日记】
　　明因禅院
在吴县西南横山下即荐福山感慈禅院也 【凌民瞻重建方丈记世之为放旷曼衍之言者指宇宙为极矣如来视宇宙犹一沤也甞以大千世界为言斯多矣而未极其广也甞又以殑伽沙世界为言斯广矣而未得为无量也然则无量者非世论所可计矣如来能以如是无量世界置诸虗空而不堕纳诸芥子而不迫掷之方外而无动沃之巨浸而不溺神化无方理绝思议是庄严偈云净土如所欲受用皆现前盖言诸佛如来游戏三昧自在若此虽欲贸梵世于忍土迁内苑于鹫峯固为不难然且徇须达之请而经营舍卫之室忍其虗府库殚智力而后成岂神境妙用不足尚耶呜呼非具大悲者孰能与于此众生差别知见冥钝安以檀施摄其初心由是言之祗园精舍岂一手一足为之哉兹院成于　国初景佑中璇玠师颇易旧宇其间未葺者日益隳圯长老唯广师补漏支欹迨已四稔尺椽寸甓不以强人凡兴斯缘莫非乐施熙宁七年四月二十七日始工后十月而工毕坎高增庳广倍旧址欂栌欀桷(欂栌欀桷汲古本欀作榱)亦攻坚材圬墁斵削皆聚良匠美哉轮奂不日而成如天持来若地涌出物不终否在人而兴僝工之初予甞谓师曰弟子贫不能以财施弱不能以力施它日愿施鄙文赞胜事明年师故遗书来岳阳从索斯记师昔住天峯(师昔住天峰昔校作甞)盖有甚大缘事未甞刻一言今反记此者(今反记此者反校作及)是欲摄我以文施因得记其岁月焉】
　　涌泉院
在吴县西南横山之下旧为程师孟光禄香火院故程公赋诗甚多比年其家不振伐木毁屋以其地卖为刘孝韪侍郎之墓 【程师孟入涌泉道中十三诗○小航时过越溪头当日吴宫事可求西子冶容来作饵伍员忠愤反为雠虽无别馆虹蜺带吴郡赋云寒暑隔阙于邃宇虹蜺回带于云馆但有荒台麋鹿游高望太湖千万顷夕阳依旧水东流○穷冬未见六花飘春意微微动柳梢千丈龙形蟠暮岭一条虹影落溪桥阊门飞跨何清泚茂苑繁雄未寂寥初幸早归频出郭西山隐客不须招○因省先茔到故都不妨闲步问耕夫水云莽苍遥连洞(水云莽苍遥连洞汲古本作苍莽) 田野低洼稍近湖秋熟几家收橘柚日生众口藉菰蒲今朝偶得西华稻僧饭年年出玉腴○道出横塘跨石梁塘南塘北稻花香风吹舴艋轻如駃日照浮图峻若翔远岸渔樵三两两近村鹅鸭一行行回头却指城南路云屋朱楼气郁苍○寒林已见早梅芳尽日临流野兴长门外牛羊人自得篱边鸡犬盗谁防三江夜色沧浪白千里秋香（禾巴）稏黄借问舡中何所有枨虀鲈鲙酒先甞○舟行如叶泛长川解水吴儿力可全风急辄先千浪破岸欹能把一亶牵湖沉日影山头画云漏天光两足悬试向中流东北望城南宝塔在门前○告老清朝分自安从今荣悴不相关有愁方见田家乐无事纔知钓叟闲世故要看终始后人生未免是非间妇坟更在公茔侧一舸夷犹遂往还○谁何不欲蚤忘机今已高年古亦稀翠柳阴中黄鸟过青山影里白鸥飞新春已到无高下故里重过有是非人意不如毛羽意声声犹道不如归】
　　天宫寺
在吴县西南四十里梁武帝天监中 【所营】 唐德宗重加兴饰天圣间重新前进士张汴为之记
　　水月禅院
在洞庭山缥缈峯下梁大同四年建隋大业六年废唐光化中僧志勤因旧址结庐天佑四年剌史曹珪以明月名之皇朝祥符间诏易今名山有无碍泉绍兴间始名 【赞宁寄题水月参差峯岫昼云昏入望交萝浊浪奔震泽涌山来北岸华阳连洞到东门日生树挂红霞脚风起波摇白石根闻有上方僧住处橘花林下采兰荪○积翠湖心迤逦长洞台萧寺两交光鸟行黑点波涛白枫叶红连橘柚黄人我绝时隈树石(人我绝时隈树石隈校作偎)是非来处接帆樯如何遂得追游性摆却营营不急忙庆历七年苏舜钦(苏舜钦汲古本钦误卿)记予乙酉岁夏四月来居吴门始维舟登灵岩之巅以望太湖俯视洞庭山岿然特起云霞采翠浮动于沧波之中实时(实时校作予时)据栏竦首精爽下堕欲乘风跨落景以翱翔乎其间莫可得也自尔平居丐然思于一到惑于险说卒未果行则常若有物偪塞于胷中是岁十月遂招徐陈二君浮轻舟出横金口观其洪川荡潏万顷一色不知天地之大所能并容水程泝洄七十里而远初宿社下踰日乃至入林屋洞陟毛坛(陟毛坛校作毛公坛)宿包山精舍又泛明月湾南望一山上摩苍烟舟人指云此所谓缥缈峯下也即岸步自松间出数里至峯下有佛庙号水月者阁殿甚古像设严焕旁有澄泉洁清甘凉极旱不枯不类他永梁大同四年始建佛寺至隋大业六年遂废不存唐光化中有浮屠志勤者历游四方至此爱而不能去复于旧址结庐诵经后因而屋之至数十百楹天佑四年刺史曹珪以明月名其院勤老且死其徒嗣之迄今七世不绝国朝大中祥符初有诏又易今名予观震泽受三江吞啮四郡之封其中山之名见图志者七十有二唯洞庭称雄其间地占三乡户率三千环四十里民俗真朴历岁未甞有诉讼至于县吏之庭下皆树桑栀柑柚为常产每秋高霜余丹苞朱实与长松茂树参差间于岩壑间望之若图绘金翠之可爱缥缈峯又居山之表民已少事尚有岁时织紃树艺捕采之劳浮屠氏本以清旷远事物已出中国礼法之外复居深远绝胜之地壤断水慑人迹罕至数僧宴坐寂默于泉石之间引而与语殊无纤芥世俗间气韵其视舒舒其行于于岂上世之遗民者邪予生平病閟郁塞至此嚗然破散无余矣反复身世惘然莫知但如蜕解俗骨传之羽翰飞出乎八荒之外吁其快哉后二年其徒惠源(其徒惠源汲古本惠误心)造予乞文识其居之废兴欣其诚请揽笔直述且叙昔游之胜焉汤思退尉吴县时游太月长短句画舡横绝湖波练更上雕鞍穷翠巘霜橘半垂黄征衣尽日香锺声云外听金界将松映何处是华山峯峦杳霭间李弥大无碍泉诗序水月寺东入小青坞至缥缈峯下有泉泓澄莹彻冬夏不涸酌之甘冽异于他泉而未名绍兴二年七月九日无碍居士李似矩静飬居士胡茂老饮而乐之静飬以无碍名泉主僧愿平为煮泉烹水月芽为赋诗云瓯研水月先春焙鼎煮云林无碍泉将谓苏州能太守老僧还解觅诗篇】
　　寿圣院
在吴县西南二十里晋天福五年吴越国中吴军节度使威显公文奉创建以奉其父广陵王元璙墓祀初名吴山院至  本朝治平中改赐今额　崇宁元年威显之孙奉议郎赐绯鱼袋钱公着立石俾承议郎行少府监丞云骑尉强浚明为之记 【元佑八年九月辛巳同郡钱君慎微过余言曰昔我先王既荒吴越维子若孙分建藩屏我高祖广陵宣义王实镇中吴父子再世嗣有节钺逮我皇祖司封始去(始去汲古本作始至)而仕于朝然自广陵而下四世皆葬于苏晋天福辛丑(天福辛丑汲古本作辛酉校云天福辛丑是六年非五年也当参)岁曾祖威显公始建寺于吴山之麓以为熏修之所因其山名之曰吴山院本朝天圣丁卯岁主僧惟久甞迁其寺少南既又迁瓦坞冣后迁宋坞则今所建寺之地也治平中赐今名寿圣院厥初屋纔数十间僧徒甚寡岁久益坏而僧之来者日众先将军为出缗钱二十万俾其徒怀政合众财以新之然后瞻礼有殿讲说有堂井庐庖湢无不完具又俾其徒怀遇即寺之侧相衍沃之地辟田亩百岁更丰凶不资檀施而寺常足食先是法堂独庳陋不称寺僧智来又侈大之以增其旧此寺之兴踰百年更三迁历吾家四世而后大备其成之难如此幸此寺日益新僧之来者日益众则钱氏之兴可知也(钱氏之兴可知也也校作已)恐后来者亡以考也吾子试为我书之余曰唯唯词曰武肃多子大王小侯厥初启宇十有三州分建子弟维藩维屏维时中吴式控外境(式控外境式汲古本作墨丁)广陵受钺开壤千里文穆之兄武肃之子生有其土死即葬之父子孙曾相望累累在晋天福当威显公相方视址爰作佛宫(爰作佛宫汲古本宫误官)(从木从亘从木从亘)将军世济其美百年于兹寺更三徙浮图惟久实繁有徒修敝徙废不忘其初太湖之滨吴山之原断石刻辞敢告后昆】
吴郡志卷第三十四
吴郡范成大撰
　郭外寺三
　　孤园寺
在洞庭山梁散骑常侍吴猛宅也舍而为寺 【皮日休艇子小且兀缘湖荡白芷萦纡泊一碕宛到孤园寺萝岛凝清阴松门湛虗翠寒泉飞碧螭古木鬬苍兕锺梵在水魄楼台入云肆岩边足鸣（上钱下虫）树杪多飞鸓香莎满院落风泛金靃靡静鹤啄栢蠹闲猱弄榲倚小殿熏陆香古经贝多纸老僧方瞑坐见客还强起指兹正险绝何以来到此先言洞壑数次话真如理罄韵醒闲心茶香凝皓齿巾之劫贝布馔以旃檀饵数刻得清净终身欲依止可怜陶侍读身列丹台位雅号曰胜力亦闻师佛氏陶隐居常梦见佛像谓已曰尔当七地大王(尔当七地大王校于当字下加作字)号曰胜力也今日到孤园何妨称弟子陆龟蒙浮屠从西来事者极梁武岩幽与水曲结架无遗土穷山林干尽(穷山林干尽林校改材)竭海珠玑聚况即侍从臣敢爱烟波坞幡条玉龙扣殿角金虬舞释子厌楼台生人露风雨今来四百载像设藏雪浦轻鸽乱驯鸥鸣锺和朝橹庭蕉裂旗旆野蔓差缨组石上解空人窻前听经虎林虚叶如织水净沙堪数徧问得中天归修释迦谱】
　　包山禅院
在吴县西南一百二十里院有旧锺云梁大同二年置为福愿寺天监中再葺唐上元九年改为包山寺高宗赐名显庆寺
本朝靖康间慈受大师怀深居之诏复赐旧名院亦复兴 【玉铚记靖康元年夏五月慈受大士普照禅师怀深住大相国寺慧林禅院之六年力祈还山优诏不许命大丞相喻旨所以留师者靡不尽也师确不可夺拂袖出都徧走江浙所至山川城邑僧俗拥众驩迎瞻顶焚香夹道如佛行化灵岩蒋山虚二禅席以待而两山之人遮道不得行师姑慰其意皆少留而去最后得洞庭包山废院欣然驻锡卷祴为终焉计兹院自六朝之初为胜地梁天监中始再崇葺唐高宗赐名显庆为大丛林庇千僧陆龟蒙皮日休所赋包山精舍是也政和中权豪用事撤以修其坟寺瓦木涤地俱尽　渊圣皇帝诏复其名而旧寺僧法聦为师以请既至山平江府令其弟了初主院事然颓基断址四顾荒寒而富者献财巧者献技壮者献力不数月殿堂门室锺经与楼皆具师平日未甞求施兵烬之后尤不烦人而施者自远而至惟恐弗受于是禅居靓深岿然出云烟之上矣夫洞庭别名震泽又曰松江又曰笠泽又曰具区道家谓一水五名上禀咸池五车之气而包山即林屋洞天下有洞穴水潜行地中无往不达号为神仙天后便合(号为神仙天后便合合校作阙)洞中产白芝紫泉乃仙馔天醴环以七十二峯而明月之湾缥缈之峯毛公之坛尤为尘外净境传称黄帝访道所幸而夏禹治水藏素书于此至吴王阖闾得之以问孔子盖仙圣所宅得名数千年远矣地分东西两山院在西山之巅巨浸回环四绝无地天水相际一碧万顷风涛豪汹旁接沧溟下则鱼龙之所窟宅上则虎豹之所伏藏藤萝胶葛(藤萝胶葛文粹葛作轕)橘柚蔽亏深林森木横生倒植纳天风海日于穷崖绝壑之间所谓烟云生于步武阴晴变于几席猿鸟悲啸画夜清寂而水作限断远与世隔盖江海之外无际之山孤耸于不测之渊无逾此者东南号山之富此又东南百水所锺之地也(此又东南百水所锺之地也汲古本南误西)窃甞论古昔学道之士必游走四方以极天下壮观登高望远广其耳目使万境森然纳于胷中然后见闻深愽道学明备释氏之教亦然自出家祝发则一衲一食水浮陆走匽薄风霜(匽薄风霜匽校作区)以求师问法务见一切世间艰难险阻情伪利害然后心境廓然知无一当留者故于道为近思斯院之成人与地称山川改色来者瞻敬殊不知师所见岂在于此视天宫化城金色世界释帝龙天之居与夫光明藏海毗卢法界皆吾一性之内非远非近无去无来今我行住坐卧莫非西方净土岂厌此乐彼有所分别而更佗境于一念之外哉此师之达观一视如法无彼此不眷眷于一居也然则仆今所言皆师所不取也其如院废兴岁月与师居此本心以待其徒传永远而无穷者亦不可以不记者(亦不可以不记者校改者作也)于是乎书绍兴二年正月戊寅】
　　翠峯禅院
在吴县西南七十里洞庭东山唐将军席温其所舍宅也
　　弥勒禅院
在吴县西南一百里洞庭东山干符年间吴越王建
　　观音院
在洞庭山宋元嘉安禅师所建华山院也隋大业间废唐开成间再建咸通间赐今名 【僧怀深圆通殿记洞庭华山观音院者本在胥湖之北宋元嘉中会稽内史张裕请于朝而立焉初裕甞事应真谨甚感池产千叶莲因名院曰华山隋大业间经毁废暨唐开成四年始迁于此往时浚治得会昌断石刻其略云罗浮常安禅师卜其地即里人进士徐正甫所施也逮咸通十五载奏赐今名再废于会昌至是复兴有屋数十楹视洞庭西峯诸剎冣为胜绝处主僧维照笃志学佛材器足以立事甞语其徒曰兹院虽号观音盖未覩其像名存而实亡矣或问观音安在吾将何辞以对于是发广大心欲令一切睹相闻名悉蒙解脱乃用紫旃檀八百两造菩萨像饰以黄金丹砂珍珠琉璃端严瑞相工妙天下并刻诸天十有六尊庄严毕备为大殿以居之规模雄伟动人心目费钱凡三百万(费钱凡三百万校改凡作几)毫累铢积阅二十年厥功乃就来者作礼叹未曾有弟子维鉴实左右之既而照公欲刻诸石自太湖泛舟登灵岩谒慈受叟怀深求纪其事怀深曰华严经云海上有山多圣贤众宝所成极清净勇猛丈夫观自在为利众生住此山是大宝殿跨起于曾波之中真若鬼工神运所谓补陀洛迦山者岂异此耶余闻菩萨从闻思修入三摩地乃至心精遗闻圆融无碍悲愍群品迷本循声是故不动道场涉入诸国广施无畏饶益众生请试宴坐反听嘿观则风涛澎湃水石相薄林木鸟兽粥鱼斋鼓莫非三十二应身八万四千手眼徧周法界又何止于一方耶虽然不假乎像无以示圆通之快捷方式俾夫见闻者各随根器普皆证入或由此也欤独喜照公能以如幻三昧成就不思议事故乐为之书像造于崇宁五年二月工休于四月殿作于靖康二年之二月落成于建炎改元之七月作记以是冬之十月初八日也孙觌题德云堂千丈银山屹嵩华浪涌云屯天一罅榜舟夜并鼋鼍窟杖藜晓入鸡豚社处处人家橘柚垂竹檐茅屋青黄亚牛羊出没恠石走蛟龙起伏苍藤挂楼殿青红隐半山两腋清风策高驾饥鼠窥灯佛帐寒华鲸吼粥僧趺下世味久谙真嚼蜡老境得闲如噉蔗山灵知我欲归耕一夜筑垣应绕舍胡松年诗序云余罢自平江谋居霅川过洞庭西山暂寓观音院德云堂坐揖湖山胜槩亦足以少洗簿书役矣数年兵火之祸何所不至独此地清凉安稳岂非林屋洞天金庭玉柱为神仙窟宅有物常护持邪余愿挂冠终老此间也诗云小舟乘风飞鸟过万顷云涛纵掀簸此行要是快平生无数青山笑迎我山根隐约见人家槿篱茅屋埋烟霞宛似秦人种桃处川原远近纷香葩杖藜径踏华山去试问莲开今何许路迷绝壑荫松筠身到半山听鱼鼓道人为我开云堂是中境界浑清凉幽磬时和野鸟语飞泉暗泻岩花香文书照眼本吾事鴈鹜着行败人意造物似怜厌世嚣挈置湖山烦一洗何人夜呼隐去来向来得丧真山崖金庭玉柱永不改人间刼火空飞灰葛胜仲弱水无风到海山慈容亲札紫旃檀(慈容亲札紫旃檀札汲古本作礼是也)亭亭宝剎凌云近湛湛清池漱玉寒 (湛湛清池潄玉寒池校作流)橘瘦暗飘红万颗竹迷曾莳绿千竿藕花不是南朝梦真有残香透画栏】
　　观音教院
洞庭西山小湖 【洞庭西山小湖校改小湖作湖中】 观音教院在吴县西南一百五十里即旧小湖院也相传唐干符中有沉香观音像泛太湖而来小湖僧迎得之有草绕像足投之小湖生千叶莲华至今有之 【孙觌灵泉赞良哉大士溢此灵泉世有热恼一酌而痊方池何产三级红莲无实可味有根弗传世纪大士浮海而来携此二物寘之山隈青青之枝其洒此哉蹮蹮之衣其制此哉唯此小湖实补陀山我来稽首瞻仰尊颜挹水啜之清入肺肝尘垢销落身心荡然嗟嗟此土奉事弗笃百尺颓基数椽败屋如泗僧伽习玩成渎对面却迷贵耳贱目惟圣悯狂存乎克念归斯受之匿瑕磨玷弗畀莫求弗施已厌信受之者亦得是瞻(亦得是瞻瞻一作赡)汝心如泉泓然弗迁汝身如莲离垢芳鲜大士可之讵曰舍旃一弹指顷超证无边】
　　护国天王禅院
在吴县西南一百二十里洞庭西山即旧天王院也宣和间改赐今名绍兴初更为十方
　　法海寺
在吴县西七十里洞庭东山隋将军莫厘舍宅所建寺也后梁干化间改秖园皇朝祥符五年改今名
　　半塘法华院
在长洲县西北七里彩云桥西寺有雉儿塔晋道生法师有诵法华经童子死葬此义熙十一年商人谢本夜泊此岸闻诵经声旦寻求见坟上生青莲华郡以闻诏建是塔号法华院绍兴七年重修鸠工之始夜闻塔中诵经声数夕不绝 【魏宪重修塔记半塘寿圣浮屠按旧记云晋义熙十一年名法华塔诏赐国材以建繇晋历唐距○宋兴凡一再改造岁久寖坏先君开府览之慨然若契夙愿实始修焉建炎庚戌之乱塔复废宪不孝顾瞻余烬夕惕于怀曰此吾先君所植德者也畴不敢勉于是倾赀度财载加营缮绍兴七年七月二日工告讫功初道生法师有童子能诵法华经死葬半塘其后过客夜闻诵经声迹之莫见其人旦视童子冢有青莲花塔之建盖权与于此迨今几八百年矣而鸠工之始役夫夜方寑复闻诵经声琅然出塔数夕不绝呜呼异哉僧了勤以其事来告因为之书显谟阁直学士左太中大夫提举江州太平观吴郡开国侯食邑一千二百户食实封一百户魏宪记】
　　大觉院
在长洲县南四十里
　　齐升院
在盘门外高丽亭东一里绍熙元年提举常平张体仁创建拨没官田供院为常住贫民死而家不能津送者则与之棺后焚瘗焉
吴郡志卷第三十五
吴郡范成大撰
　郭外寺四
　　昆山县慧聚寺
在县西北三里昆山一名马鞍山世传殿基乃梁天监中鬼工所造半迭石 【半迭石下文粹多室字】 半为虚阁缥缈如仙府他山佛宇未有其比山上下前后皆择胜为僧舍云窻雾合间见层出不可形容绘画也吴人谓昆山为真山似假山最得其实大略见张祜孟郊诗及盖屿所作图序 【盖屿所作图序校加山字于图字之上】 皇佑中王荆公以舒州倅被旨来相水利夜至寺秉炬登山阅张孟诗一夕和之遂为山中四绝一山中登临胜处古上方为冠月华阁妙峯庵次之山之上下又有留云翠屏翠茂夕秀诸轩及凌峯翠微垂云诸阁不可尽纪淳熙中月华先焚上方次之既而寺灾煨烬无遗自唐以来名贤题咏石刻殿柱雷火篆书及杨惠之所作天王像李后主所书扁榜等一扫无迹今惟山图仅存于收藏之家石亦毁矣山后掘地多得奇石玲珑纤巧好事者甚贵之号昆山石 【唐王洮天王堂记云有释氏子宅于马鞍山下者一日忽扣太原王生洮促足角坐涵意欲泄不能者数四顷乃作曰欲以天王堂事劳笔端谨按释氏书云天王生于阗国作童儿时犹能血镞射妖遂去走天竺遇金僊子授记护阎浮提补多闻王腾云跨汉靸鬼捻魔霞帜雪戟指勾摧泮竟镇妙高北面水精宫中为药官长吁奇恠事孔门弟子惭于语然儒以正直为神今天王能射妖摧魔用壮护世是亦正直也复何惭之哉按马鞍山踊出平原中绝顶晴望他山百余里缘接培塿咸沟穿塍织坦然铺出复多奇石支迭危柱释氏筑室凿倚山半今天王堂实翼西北隅塑状岳耸屹然(屹然汲古本作宛然)拄空金精狞瓌力溢膺腕彘卒象伍作为部落堂宇宏丽四檐飞翚庥灵庇像若膄(若膄校云膄当作鄋长翟国名又非某力能汲古本某误其)瞒被甲担戈立于烟霭洮因劳其费进曰非某力能皆邑民为之塑实成于张弘度堂实成于俞师甫吁大凡力于耕者一人切于获者三人岂偶然于天王哉释氏子姓阙号清建姓赵号良顗时唐大中三年乡贡进士王洮立僧辩端慧聚圣迹记至道二年冬端自杭州止于姑苏(端自杭州止于姑苏止校改至又旧钞本作端自杭州奉式卿琅玡王公归阙路止于姑苏)遂谒郡太守尚书户部员外郎陈公公一见若旧识乃盘（从木从亘）于是邦得游其属邑三年春二月届于昆山县寓慧聚寺未数日会公听理之暇出廵水塘相继而至又得以陪从嘉赏周览古迹且目其孤峦奇秀屹立天际曰马鞍山也群岫相去皆百里而远极顶四视东连溟渤西接洞庭原隰沟塍坦然铺着初至寺升殿寻碑读记厥石断坏其文残阙年月名氏皆蔑然也乃询诸寺人有耆年宿齿者征以旧传乃得唐人愽陵崔子向所纪之文略叙其事先是梁天监十年有帝之门师吴兴沙门释慧向姓怀氏久居内寺一旦归省而至是山有息焉之志因放锡禅坐于山胁石室间以二虎为侍师方运筹思立精舍忽有神人见师之前曰愿施千工以成其事其夜风雷震吼林木号怒近山之人闻朴斵之声翌日而奇石矗迭广阶骈墄其方截如也延袤一十七丈高显一十二尺盖山王之役神工也(盖山王之役神工也文粹作山神之役鬼工也)时宰县者异其事闻剌史奏武帝因造寺焉遂立正殿于其上敕张僧繇绘神于二壁图龙于四柱每云阴天瞑则鳞甲皆润潗潗然及有浮萍者或曰多兴疾雷鼓巨浪于江海间后勑僧繇画锁以制之洎唐武宗会昌中诏毁天下佛宇兹寺甞在毁间(兹寺甞在毁间甞校改当)大中五年宣宗皇帝重阐释门故寺僧清江以其灵迹闻郡守韦公于是奏再兴焉凡今殿阁像设非梁制也唯神砌存尔观其神迹规制皆穷奇极壮造化所成信非人力游者观之莫不虩然心慑而股栗魂惊而魄骇苟非向师至德通于神明又畴克臻于是耶苟非山王灵感昭于有德又胡能成其绩耶又前后曾未有郡牧至此者今陈公博古闻异来而覩之久以嘉叹因谓端曰前记湮灭来者昧其所从请摭其实庶垂于永永(庶垂于永永按当作永久)端虽謏才忝辱厚命故抽毫以书时至道三年孟夏僧辩端记孟郊昨日到上方片霞封石床锡杖莓苔青袈裟松栢香晴磬无短韵昼灯含永光有时乞鹤归还访逍遥场张祜宝殿依山险凌虚势欲吞画檐齐木末香砌压云根远景窻中岫孤烟竹里村凭高聊一望归思隔吴门王安石次孟郊韵僧蹊蟠青苍莓苔上秋床露翰饥更清风蘤远亦香扫石出古色洗松纳空光久游不忍还迫迮冠盖场又次张祜韵峯岭牙出没江湖相吐吞园林浮海角台殿拥山根百里见渔艇万家藏水村地偏来客少幽兴秖桑门朱明之惠聚寺诗序离常熟至昆山泊惠聚寺而诗情犹壮复为二章附于五题盖山鸡自爱其尾亦欲以多为贵也○古寺有远名欲游先梦生飞猿磵底啸灵乌云间鸣影密楼台众香繁草树荣何年照佛火灿灿长光明○石林高月生藓阁疏磬鸣宿鸟梦难就定僧魂更清香风动花影岩瀑飞玉声遥夜坐来短但余天外情】
　　景德寺
在昆山县西南即东晋所置宝马寺 【范浩诸天阁记浮屠氏传西竺一乘流入中国倡天堂地狱祸福报应之说风动世俗波从信向者往往悔恶徙业而归之善其亦有补于教化矣昌黎甞言自其西来四海驰慕结楼架阁上切星汉处处严奉高栋重檐鬬丽夸雄自唐已然虽妙言论如退之亦叹其不可遏止也昆山普贤教院有阁翚飞下俯鳞宇碧棂丹拱隐雾延晖森列诸天势欲浮动使人发立凛凛生肃心每陈供办香氛霭葱欝神若天堕驭风而翔云谛观恍然复疑身之排金阙而簉琼楼也予甞访禅者昙益因见住持讲僧渊问谁为此具言政和癸巳苾蒭义明演经丐钱创兴普贤殿邑人沈饶募缘增堂庑以侑道场今年夏五月沈又感梦率众建阁豪姓辛珍独又画刻诸天十六尊像远迩信向磨肩投礼(磨肩投礼校改礼作体)祷福祈年应不旋踵念此殊胜缘要须书以信诸世因请予记之靖康丙午季冬既望奉议郎新济王康王祁王府记室范浩记】
　　惠严禅院
在昆山县东三百步梁所造昆福院也 【曾旼法堂记昆山县治之东有禅院曰惠严始唐末嗣禅师以佛学名一时故镇遏使刘璠为建院以处之嗣师既去其徒以世及续居者百五十余年屋老而敝徒不能葺熙宁四年主僧惟已请如嗣师故事复以院待学众之来游县以闻州命选于众乃得惠元禅师畀以住持于是四方之士不期而自集一境之民不言而心化因相与视其屋则又皆曰是岂人法之所宜者遂谋新之乡人闻命乐输以助先为法堂寑室凡二十楹始事于元丰元年之秋来岁仲夏二日□毕工师曰不与俗交非兴化为人也则记其事以慰作者之勤其得巳乎而法堂寑室岂特以休耆寿者之身佛之法传乎其中矣非知吾法者不能为也以书属予曰幸为记之予闻释氏之书曰所言法者谓众生心是则摄一切法释氏之言心法如此则吾先圣人所谓天下之至神者是也夫心之为物微妙寂通故用之弥满六虚废之莫知其所不古不今神而无方信乎广大高明超于名迹岂言与书之所能尽哉是以学者欲其深造于道而自得之也当梁之世释氏之教最为盛时然学其法者亦泥于言学其书者亦忘其真天竺之师达磨始自其国来其晓人也直示道心使之研几见独尽豁幽滞则广大高明皆我同有(皆我同有同校作固)岂如老身穷年敝精神于名迹而已者乎于斯时也道之不明久矣闻其风悦之者六通四辟如酰鸡之发其覆而见天地之大全虽中国之士大夫欲息于道者亦从之游故传其法者所居而众至所教而诚服待人之饷而后食待人之衣而后衣或泛求于人而人亦不以为厌也其居之至则崇栋广宇极于壮丽敝则众相与新之而人亦不以为侈也盖闻其道而心化者皆将虚己以游于世则其骄吝之意消而能尊道轻财固不足言也惟此堂室师之居此湛兮渊静廓然朝彻资道之侣沓至而时集显问于堂密叩于室宜其迷者自觉疑者自信神悟心照不知其然堂室虽无与于人法亦人法之所依也则作而新之者其泽岂易竭哉云云元丰二年八月初一日常州团练推官将仕郎试秘书省校书郎前充曹州州学教授曾旼撰】
　　新安尼寺
在昆山县东二百步
　　常熟县明因寺
在县东五十里 【有以一真破一无我本无无今十里有双凤乡有村支塘而之真我自非真因昔甞曰永昌又名再昌至故一无一真为始易今额至熙宁六年遂为西分祖南北异人不更聚而名目之不同者此禅律所由盛尊佛而已佛以一无冒一切徒者以禅受什切妄一切法是有我何使之伐与俗同污其安得有一切法是妄我何使今安得妄一有一妄为有情陈于新改禅寺记东常熟县七无情故此禅律所由判也东寺于其间曰明宗以摄戒名律以见理名禅国朝祥符改元也夫律为渐禅为顿而为之禅寺土不变坏方律传父子因而反戈自时异事异实亦不见僇于世者无几初僧文晓由是与流辈有不平者以事至有司遂攘臂鼓众更律为禅自今日始县为闻府府下僧藉搜可为领导者众荐今禅师绍瞻而府可之师至其徒有不悦者豫空其室以遁其颓垣坏壁萧然如无人之墟师收付遗众缮革故庐(缮革故庐革校作葺)鸣锺击鼓晨唱夕和欣欣如也规范仅举徒众仅安岁辄大凶而水且旱百里芜其八人辄大疫而逋且逃十室虚其九严不转之心奉一实之事根无利钝应病用药其徒以此亲施无厚薄均福田相乡人以此敬八年于今而门之外导长泾以利众长泾之上营石桥以便行堂室龛殿虽未及美而小康矣因师请记之论次如此若夫门未革(门未革革一作华)殿未绀而丈室未敞此必有待于他日余不得而书也元丰四年五月十五日前常熟县尉陈于撰】
　　常熟县胜法寺
在常熟县东三十五里 【叶梦得轮藏记佛法自汉入中国即与其言皆来然未甞若是侈也至晋宋周隋之间鸠罗什之徒(鸠罗什之徒汲古本作鸠摩罗什之徒亦是后挤入)出更相传译转相付授于是其书之至者日以广源流既远往往失其本真梁武帝时始有言心法者　切(切字上空一格汲古本作一字)以廓然无我为宗不立文字佛氏之学遂判为禅律两岐其后更数百年学心法者虽益盛然其书未甞卒废自隋开皇至唐开元正元以来凡列于目者曰大乘小乘曰律曰论剖分甲乙鳞次栉比虽假托疑似谬妄之辞苟不叛其说亦莫不具在其传至于今不绝昔吾儒者之言仅出于中国其道在天下昭然若揭月日而中遭秦火虽六经不得为全书残编断简出于屋壁丘墟之余与一时遗老所诵习虽幸而获存然颠倒错谬固已不胜其弊其它诸子百家各以其蓺自名于时者近数十年远或百年皆已堙灭无闻而佛氏去中国数万里其言率一译而后见(其言率一译而后见汲古本一译下多再译二字亦是后挤入)乃全而有之愈久而益着何也岂其言皆足以示后行远使人欲废而不可欤盖为之学者皆知信其所习而尊其所闻相与谨守严奉手传口诵而不敢慢非有意于借资取便阶梯所欲甞探而忽忘之者然也常熟姑苏别邑梅里镇又在邑之东北海上有寺曰胜法故无藏经崇宁二年长老道渊始募众缘为之渊强力明果学心法者也居胜法二十一年与始至之日无异工既成见余霅上曰并海之民不耕而渔其习以多杀为事而不畏罪与之言吾理则惑教以其书则怠惟转轮藏侈极雕刻彩绘之观以致其庄严之意可使凡徼福悔过者一皆效诚于此吹蠡伐鼓机发轴运象设骇于目而音声接于耳不待发函展卷而其心固已有所向矣然邑民瘠而艰施岁且多潦有欲成吾事者(有欲成吾事者吾校作其)而屈于力其力足以及之者而窘于岁盖竭吾勤而后能成不有记其略无以慰此意也(无以慰此意也意校作志)因请余文至再三不已夫物之盛衰存亡固不可皆以力致然未有不存乎人者服儒衣冠者徧天下不能尽有其传而佛氏独能持久若此是必有当其责者因推其所以然书以遗之非特志渊之勤而已也政和五年六月十日缙云叶梦得记】
　　法轮寺
在常熟县东南一百一十里
　　永庆寺
在常熟西北四十五里 【李湛岩扉开早凉谷鸟分远翔花气湿幽径磬声清上方云生松涧底花落藓池傍致有遗荣意移时坐石床】
　　宝严禅院
在常熟县西一十三里旧名延福天禧中改赐今名 【李湛重修延福禅院记苏州常熟县海隅山旧有延福禅院盖出于梁天监之初自唐会昌废毁存者无几端拱二年今长老惠明大师希辩荷天子荣命归止于斯而乡耋里氓为之舍土木畚锸之功大作广宇峻厦不五岁而告归(不五岁而告归汲古本归作成)于是有隆博而门者有炳焕而亭者有显壮而堂者有邃丽而室者有虚揭危累而塔者有双延相敞而庑者有表门背室遮峭植而垣者抱塔之趾又有围覆瓌架四十而院者(又有围覆瓌架四十而院者瓌校改坏十汲古本作墨丁)居高而顾望周旋自下以相(去声)之翼舒鳞萃辉照可鉴会奇集胜状不能尽即以主者处师俾悉得而专有之师当钱氏列国时从学于天台山既大成而有闻被召入为惠智禅师居普门寺演法暨余杭国除随诏诣阙上御滋福殿引见宣授紫罗命服及内府帛五十疋复赐今师号(复赐今师号校改赐师今号)留之京师天寿寺淳化三年上御制草书急就章一卷逍遥咏一十一卷秘藏铨三十卷太平圣惠方一百册藏焉恐后未谕其来故按其实以录之至道二年冬十月二十四日乡贡进士李湛记陆龟蒙建佛殿记近代儒家流以韩退之辟释老贤与不贤皆欲随而去之未熟思之甚矣夫受天命者莫大于君中国其间哲后僻王治乱兴亡之运接迹而不可胜数至于治而兴者则诸儒必曰非人事也天之数辅治世而兴者也乱而亡者则诸儒亦曰非人事也天之数厌乱德而亡者也夫如是则治乱兴亡之运莫不推之于天韩退之有唐之大儒以尧舜禹汤文武周孔之道不行于当世而释氏之教寖盛于中国故力排之若原道篇佛骨表之类皆着辞深切疾时君奉之太过其所以然者诚欲抑之捄其寖盛未始不为释氏福迨言弗纳而身贬也彼得以益其惑遂有会昌之（呙旡）岂非道隆则污物盛则衰之效欤然会昌废之未数年而大中复之易如走丸疾如反掌得非天未厌其教乎噫大道而有仁义(大道而有仁义有校作言)仁义而尚狙诈金仙氏之说其有不兴乎由是源于汉流于晋宋齐梁间与吾儒老子之教鼎峙于中国若夫本空寂破迷妄以出生入死之说为兴善灭恶之筌蚩蚩之氓从而远罪则如来真意深乎救世者也而时君奉之或多立寺宇以徼福或广度僧尼以崇教上焉者佞之下焉者化之如之何不为后世獘(不为后世獘汲古本獘作敝)盖崇之者反于其道焉耳文中子曰斋戒修而梁国亡非释迦之过此言得之我国家四圣御极灼知化源寺观公旧而无所剙置僧道限年而入必试以行能故天下名山胜槩非道存乎人孰能与此姑苏走百里有邑常熟邑西偏有佛宇曰宝严即梁天监中所建也倚山面湖秀若屏障甞有希辩师者心悟大乘是焉栖处钱氏霸国时以名闻召归余杭(召归余杭召校作后)钱氏献土随诏请见赐紫方袍号曰惠明大师既而厌居京国归隐旧剎钱氏以师人境俱胜复施金五百两造七级浮屠淳化中太宗皇帝诏赐急就章逍遥咏秘藏诠太平圣惠方凡一百四十三卷以旌高风院名旧曰延福天禧中邑尹胡顺之飞章上请改赐今额院佛殿岁久无尺椽明道中武陵顾显邑人李仁寿等捐厚货贸良材经始于景佑之丙子落成于庆历之乙酉壮而不华严而不陋(严而不陋严校作丽)绛里人也偶为兹山之游目击诸公之善以文见托得以直书时庆历六年正月一日记】
吴郡志卷第三十六
吴郡范成大撰
　郭外寺五
    兴福寺
在常熟县西北九里唐寺记云始于齐始兴五年按齐无始兴年号但有延兴中兴二号皆止一年流传之误如此既是唐碑姑存之即常建题诗处 【再修功德记此寺始自齐始兴五年因邑人郴州牧倪德光舍居第置之是为大慈寺至梁大同三年改为兴福寺自为邑为寺历陈隋四代迄于我唐甲辰岁踰三百年会昌末释教中圯僧难聿兴武宗斥去浮屠法兹寺在毁拆数大中践祚再恢释教俾饰伽蓝先是大檀越主吴兴钱公某吴郡顾罕汝南周坦与彼亲友兼募信士助修塑像添建殿堂奂爀垂芳传之不朽以隽侨居是邑废之兴之耳目相接俾书其事有愧斐然时中和四年六月五日记李湛云门十里长殿塔明朝阳半夜风雨至满山松桂香(满山松桂香桂一作柏又胡为语沧浪语一作歌)清猨啸远树好鸟鸣虚廊尘土斯可濯胡为语沧浪常建清晨入古寺初日朗高林(初日朗高林朗一作照)竹径通幽处禅房花木深山光悦鸟性潭影空人心万籁此都寂但余锺磬音僧皎然秋风落叶满空山古殿残灯石壁间昔日经行人去尽寒云夜夜自飞还】
　　寿圣院
在常熟县西十八里梁大同十二年置为顶山禅院治平四年改赐今额 【钱藻顶山瑞石庵记顶山之巅直上绝险恠篁奇木阴森欝翠之中有瑞石峭拔不可穷极而龙母之冢神龙之池环窟其方邑民祷禳水旱曾不告召而千里毕至明道纪元之初浮屠守常者能默诵妙法莲华经邑民陈氏屋其下为庵召守常者持事之自是禳祷必应福在一方守常死庵其下者不得其人则禳祷不効水旱相仍嘉生不遂邑民以为戚迨今治平丙午县大夫向侯因民之欲命僧惠安拯废举坠益广其方以起民人岁时祈祷之诚夫穷岩绝境龙神之窟宅足以为一方之福遇人而兴其信诚之应効盖不可轻已神之为灵甞阴寂无形不可得诘而若依人以为报其能不逆民之心以严香火之地以致诚于阴寂不可诘之间而为民取福善之应盖亦贤于无所用心而欺闇以悖人者之为也丁未春正月承奉郎守尚书祠部员外郎充秘阁校理通判秀州军州兼管内劝农事骑都尉借绯钱藻撰陈于新甃顶山路记常熟居海滨地无大山县依山之阳是为隅山以濒海之隅也又名虞山以昔人虞治于此也山北行九里是为破山以鬬龙破山而为涧也又北行九里为顶山又北行六七里为小山山之南北相距纔三四十里名已不一矣又合而名之或曰乌目山焉县人往还以舟航为安向视道路无不劳苦者自县至破山即有兴福寺又至顶山即有顶山寺其路随山山皆砂石人迹不频则榛卉为之莽云雨暴至则泥潦为之涂昔之僧于兴福者悼其如此(悼其如此悼一作惮)累甓以甃之然自县之北门以至兴福之寺门而已因仍持久未有以动心者(因仍持久未有以动心者持一作迟)今顶山中峯庵主怀素始白破山之双塔甃之以抵顶山之寺门兆于熙宁八年之孟春成于元丰二年之季夏虽以坚为之心感向化之人而必更五年方即成功古之治田浍上有道川上有路而道路不除当责于任事者虽州县之吏时有锐意临之而后或无成亦又有其意而不得自任以为责者今怀素非徒能甃路而已又能建双石塔以镇交衢之冲开四石桥以济往来之阻是能为县官之未为者而以佐县官之不逮吾其可以无书元丰三年三月日文林郎试书省校书郎守县尉陈于记】
　　广安寺在常熟县东一百里直塘旧名宝林寺 【淳化二年晓师苾蒭建】
　　寿圣晏安禅院在常熟县东北六十里许浦镇 【始自陈朝 （从从贞）明元年皇朝治平四年十月勑额为寿圣晏安禅院绍圣二年僧智通始建锺楼次以浴室廊庑阶砌鼎新】
　　永安寺
在常熟县东北七十里 【兴于干元间咸通二年易其幢塔显德中得州符而鼎新之】
　　灵宝寺
在常熟县东南涂菘一百二十里
　　净居禅院
在常熟县西北八十七里旧尊胜禅院也 【始于梁大同二岁唐会昌废大中初诏复天下精舍院复兴广顺中钱氏有土仆射陈蒲悯其隳陋首出已财集群庶同作佛殿其后始获禅子尧锄荒以广其地端径以辟其门　圣宋咸平六纪徧募豪族以重新之李湛游顶破二山净居院诗入门松桂深清气生人心霞影迷窻绮花光照地金微风起层阁初月升高林中夜魂自徤满空锺磬音】
　　净惠禅院
旧仁王禅院旧经无今据碑修入云在西北隅七十里
　　圣像院
在常熟县陆河 【僧仲殊记生民之欲者富与贵而已富贵知道德称为君子君子所居乡党归之是故愽施济众君子之所职也率人为善君子之常分也在西方之教谓之居士长者乃利益及物因以为氏故释迦如来号剎利氏谓利益所及一剎土耳中国有　大圣人作自　太祖皇帝至今天王推原开辟以来未有太平如此之盛也(未有太平如此之盛也汲古本脱也字)化隆侈天下富乐比屋可封余力闲暇人人得以讲性命之宗究死生之本览罪福之要互相劝饬思所以因教而达于道夫三教之用虽趣尚各异要之为善其揆一也佛法之盛莫如姑苏白沙又居其上游附海膏腴地力十倍朱君肱承父业起家称为右族父某天资好善甞游陆河圣像院观大殿摧圯首施家财募众兴功嘉佑八年夏绩用成就熙宁初再造佛像未毕而终君能追诵先志绍圣三年工毕刻石作记以告后来绍圣四年十月霅川空叟僧仲殊记】
　　吴江县双林禅院
在县西一百二十里 【昔倪林里有寺因湖涨圯坏儒林里始兴建招提倪林之人讼于有司时郡将曹公琼以其事上于朝遂谓之双林】
　　报恩禅院
在吴江县东北二十五里 【唐大中年顾文通舍甲第而剙为精舍释迦大殿岁远屋弊庆历间沙门圆寔等重建】
　　法喜寺
在吴江县东九里 【后唐长兴元年统军赵君之倡也始曰崇福　本朝更赐今名】
　　应天禅院
在吴江县西南一百里 【僧昙义记略云唐大中七年岁癸酉里民沈揆舍庄第营之迄干符二年乙未岁剌郡者始以状闻　诏下赐今额周显德二年岁在乙卯始建殿宇始立貌像香炬锺梵蔚为道场(蔚为道场为一作然又年异绵涉校改涉作渺)年禩绵涉名存实亡大宋咸平五年壬寅岁超师进道之外慨然缮葺市木召匠运斤畚土不历数稔壮丽宝坊大中祥符四年辛亥岁重建正殿巍巍大壮屹若山立金碧丹雘焕赫显敞云】
　　无碍院
在吴江县松江之上 【孙觌普贤应梦记云西方有圣人悬隔山海在中州千万里之外累数十驿不能通而学道之士秉心端严不入诸相一念瞥起遂抚四海于俛仰之中矣予甞过松江无碍院兵火凋残寺之入于草莽者十九独有普贤一堂像设中峙丹青轮奂之饰炳然余问其故僧曰邑人宋邲者营筑此堂为公媪追福之地梦一大士戴华冠被珠珞乘白象手执如意而翁媪导其前神清安隐萧散如平生不见留滞冥莫幽阴之态既寤叹曰此普贤菩萨也于是敬信之心日以精进又图其像于家事之益虔道俗咸共瞻仰焉余闻维圣人而后知死生之说鬼神之情状人子念亲属纩之后影向昧昧然不知其所之也归依佛祖涕泪请救援之火宅为清凉山出之苦海为极乐国解六结为解脱门破十习为无上道诸佛赴感示现神通起幽作匿捷逾向报无可疑者荅曰如是请书其末绍兴二十年岁在庚午三月望日晋陵孙觌记】
　　永福院
在吴江县地名八赤 【李抒记　累土画沙童子戏也皆足以成佛况乎运心广愽勤苦功用以是因缘而作佛事利益一切众生则佛之道岂难成哉平望之北六十里有墅焉曰八赤前俯洞庭太湖旁连震泽甫里鱼稻之美商旅舟檝之所趋会居处聚落殆且百家其民淳而乐业日以迁善农夫合耦以相助几于上古之遗风旧有精庐中更煨烬仅存遗址比丘宗润即其所处为接待院延竚四方云水之客若见若闻皆争舍施贫者出力富者出财巧者出技皆舍所爱及诸结集讫用有成三门方丈堂宇庖湢皆易新之严丽洁精具足众妙为往来者骇心动目之观序其实以告具石请记之为书其略云绍兴二十一年八月日右承议郎差权通判秀州军州主管学事李杼记并书】
　　殊胜院
在吴江县地名平望 【草创于崇宁间时丞相蔡京趋朝道由平望因观寺僧书华严经僧以寺额为请蔡问书经至何品僧云至殊胜功德品蔡笑曰当以殊胜为额已而蔡当轴遂得殊胜勑额寺有僧诵金光明经深得三昧日课至百部人窃疑之僧有颂云我诵光明经自得三昧力举起便周圆何用高声觅一日三百部日轮犹未吴见者緫生疑我自心坚实】
吴郡志卷第三十七
吴郡范成大撰
　县记一
　　吴县在府治之西二里廨宇绍兴二年知县蒋结建县门淳熙十二年知县赵善宣重建并书额厅之西有平理堂无倦堂堂之西有延射亭天圣七年知县徐的建亭之南北各有小山山有小亭南曰松桂北曰高荫皆淳熙五年知县赵不忿建吴令壁记二范成大又为续记一世代氏姓犹可考云 【唐大历梁肃撰壁记在春秋时列国各有属邑其主者鲁谓之宰楚谓之尹晋谓之大夫秦时天下始置令长宅一同之内操赏罚之柄有人民焉有社稷焉风俗善败本乎身黎元安否系其政其体大矣自京口南被于淛间望县十数而吴大国家当上元之际中夏多难衣冠南避寓于兹土参编户之一由是人俗舛杂号为难治加以州将有握兵按部之重邑居当水陆交驰之会承上抚下之勤征赋邮传之繁倍百它县伙乎其中不可胜纪大历十一年天官择可以长民者于是范阳卢公繇太原府祁县令为之外宽内明敬事而信政本于仁饰身以文下车三年阖境之人安居乐义而不知安乐之所从来盖平以和也夫君子立身论道之通塞不论位之升降吴县下畿服一等公俯而为之抑选部为官择人而其履道从政所由然也予知者敢录其实书于东序以播其令闻时十四年二月甲子翰林学士梁肃记此记得之类书中若其姓名则不复可考矣郭受记厥今天下经用之所资百货之所植东南其外府也度淮而南济江以东督府且十附城且百而田畴沃衍生齿繁伙则吴实巨擘焉予甞登灵岩之巅俛而四望畎浍脉分原田碁布丘阜之间灌以机械沮洳之滨环以茭楗则舄卤硗确(舄卤硗确旧钞本舄作泻)变为膏泽之野苹藻葭苇垦为秔稻之陆故岁一顺成则粒米狼戾四方取给充然有余出乎胥口以临震泽积水无涯两山对峙桑田翳日(桑田翳日桑田旧钞本作柔桑)木奴连云织纴之功苞苴之利水浮陆转无所不至故其民不耕耨而多富足中家壮子无不贾贩以游者繇是商贾以吴为都会五方毕至狱市杂扰(狱市杂扰狱校改粥又侨民闾里民一作居)搢绅以吴为乐土侨民闾里几亚京雒为政者急之则怨而骇缓之则弛而肆泛然而多容则请谒纷纭几至于骫法毅然而多拒则谤詈丛集必困于游谈宰字之任信难矣右通直郎许君来领是邑直方不挠有肮脏之风简易无苛得调胹之术盖常急于豪猾缓于善柔整其大纲阔其细故为之期年而县告治元佑六年霪雨败稼吴民阻饥君日尉藉而拊循之赈给务均恤隐求实不事虚名而为文具也予以是知君之笃于从政也举兹以旃(举兹以旃旧钞本作奉之以旋)则其于整雕弊而应盘错也何有焉水灾之明年君且代矣乃悉求前为此县者之名氏爵里将书而刻诸石顾其僚郭受曰吾为是俾来者有考焉尔子为我序诸辞不获命因槩叙吴风而毛举君政之一二许君温陵人世为学家甚愽而文异日显用于时当不独以循吏称也元佑七年五月初一日县尉兼河塘沟洫郭受撰干道三年范成大续记(范成大续记上干道三年四字当一律作阴文又今卢某今校改令)吴令壁有记尚矣唐大历己未梁肃为之词者今卢某所立石亡而文传　本朝元佑壬申郭受为之词者令许公辅所立石虽存而中更兵烬缺裂无几后七十有六年晋陵袁君祖忠政成将归始治二石更刻之又断自建炎以下为之续记实干道纪元之三祀岁在丁亥距大历垂四百年而题名三立相望可考吏民以为盛事然吴之为壮县固自昔志之气俗之媺生聚之繁览观之胜着于二碑者自若独官事抢攘日不暇给必出于甚难而后能善治视昔类不同者非特吴为然余行四方所过县邑数十百见大夫皆猒苦其官赍咨太息悔向之来而忧后之不得脱余私恠其说甚哉何至于此及切磋究之使一二其详则曰古吏忧民而已今顾不然蕞尔邑负责犹数巨万昼夜薄遽(昼夜薄遽校改遽作书)唯钱谷之知且不能报期会有如一日姑舍是而用力于民不崇朝百适满矣彼赍咨太息猒苦而欲脱者真有味其言哉今夫急催科则愧政专抚字则愧考兼善之诚难若袁君盖几于无愧者其政先理而后情弛例而举法故吏不能并缘士不敢奸以私民有讼自揣不当胜望寺门心醉郄去直者家居待报曰无庸谒吏明府自辩此坐堂上(此坐堂上此一作比又从容辨给辨一作办)再期人信之如一日至于大官之间须求于不有责课于非时则又从容辨给弗以厉民率常最于他邑呜呼可谓难也已旦莫去此至大官埶益易于为县其所成就何可量按续记所登载无虑三十人而未有显者必将自袁君始傥余言犹信(倘余言犹信犹校作有)来者尚勉之八月十五日左奉议郎主管台州崇道观范成大记并书】
　　延射亭
在县治中天圣中县令广州观察支使梁允成所作自监郡而下皆集而射之极一时宾友之胜观章珉所记足以想见当时州县仕者之宽舒云 【章珉记胥台故封为一都会郡领五邑吴实首之百里之封五品之令曩岁限以常调治付中铨是将赤子奉其吐啮国家精求治本重字人之寄近制铜墨之任阙即以京僚洎朝列或幙宾以补之先是县署占胜逼于阎闾绵历岁祀梁木将坏乃有前宰束寺丞徐君缮完之圩漫(圩漫一作圬墁按墁字是)讫功移符罢去则今南越郡计冯君寔代之也君世袭衣缨练明吏术下车未几政用佳茂乃因听讼之隙周睨廨舍患无清旷之所得奉燕息之娱县之西偏旧有幽圃俯于佛舍并吞仍岁君披图按籍命工粪除迭缭垣以入之繇是砥平其基而岿然为亭云集板筑而岌乎为堋荫以佳木之清畦以杂花之英穿沼以类沧溟筑山以拟蓬瀛五亩之地百步之径而嘉致足矣君众艺毕给爱客忘疲每缿筩绝稀簿领多暇春华烂而在目暑风泠然罢扇秌英坠砌冬霰集楹君赏心乐事击鲜为具召贵介公子同僚诸英注弦筈以引满擫丝管以度曲赛百娇之楛矢争半先之奕路中厨出乎丰馔而千里之莼下豉雕盘荐乎佳实而庭山之橘(庭山之橘一作洞庭之橘)厥苞白日督过醉宾未去烛已见跋主歌未晞虽洛中之季伦山阴之辟疆咸有名园雅好宾侣吾不知其彼为胜此为劣也亭之既成命宾以落之监郡集贤公嘉乃好事随其景趣悉为雅名揭于华牓观者知意此用略诸若君恺悌之政殊尤之绩采风谣者入境可知固不在因亭以敷畅之也(固不在因亭以敷畅之也畅校改扬)下幙不佞甞从事于文墨请书缔结之始谨用春秋之法异时宰是邑者集簪缨于斯豢犬彘于斯惟其图之天圣七年春三月三十有六日吴郡从事试芸台雠书郎武宁张珉(张珉校云张当作章宋刻亦讹石刻作岷珉字亦误)字伯镇记杨修诗高台芜没曲池平十万人家古县城烟水云山屏画里阖闾坟域旧都名】
　　长洲县
在府治之北三里长洲县分自吴县自唐以来为名邑　本朝王禹偁甞为之宰哦咏最多邑望益高县有茂苑岁寒二堂掬月蟠翠二亭 【王禹偁记天下称宰邑之贤者率以宓不齐为称首以弹琴化民民不忍欺谓得致理之要也殊不知行是道者不独系于人亦将系于时矣当时皇室虽微皇经未绝(皇经未绝一作王纲未绝)有周礼在鲁则单父岂曰乱邦有圣人为师则子贱宜乎行道居百里之位得诸侯之权社稷民人自我而已井田车赋得均其轻重刑罚教令得济其宽猛凶荒水旱得专其赈恤农时民力得听其休息然则无私于心克俭于身辩田之腴瘠定赋之上下强暴者刑之以法孝弟者旌之以礼宽其教以诱人峻其令以纳吏时丰则敛之岁饥则赈之农有力而不夺役非时而不行辟之以庠序诲之以礼乐使父子亲兄弟友夫妇和然后祭祀以事鬼神(然后祭祀以祀鬼神校加教字于祭字之上是也)行赉予以睦乡党自然怀土不散熙熙如春弗知其然而然也在上者不鸣琴而何俟哉洎王道云亡霸图孔炽大小相并强弱相攻区区子男宗庙不保故传曰汉南诸姬楚实尽之又曰楚县陈盖县之始也秦并天下画三十六郡则小国皆为县而隶于郡矣国之于郡犹身之有臂也郡之于县犹臂之有指也国取于郡郡取于县县取于民是以臂指抚民而自奉也由是田有暴赋丁有常庸春役而夏不休朝令而夕必具小则惩之以殿最大则慑之以刑法岂惟道不能行亦将身就其辱遂使宰邑者苟禄食免笞骂而已昔人叹徒劳赋归去者为是也向使子贱复生亦将舍琴折腰奔走不暇况行道乎虽欲不顾其时(虽欲不顾其时顾一作顺)不程其力亦犹建一指而扶天柱不其难哉时使之然也长洲之名见吴都赋贞观中分吴县以建之垂二百年宰名氏县志阙焉钱氏享国几一百稔专建属吏莫得而知　皇上嗣位之二载汉南王归于我国家始设官以理焉袁仁鐬首之王禹偁次之其土污潴其俗轻浮地无柔桑野无宿麦餁鱼饭稻衣葛服卉人无廉隅户无储蓄好祀非鬼好滛内典学校之风久废诗书之教未行兼并者僣而骄贫窭者欺而堕田赋且重民力甚虚租调失期流亡继踵或岁一不稔则鞭楚盈庭不能辑事矣至有市男女而塞责者甚可哀也盖隔中夏之政浸小国之风使今圣人求理于上庶官陈力于下斯民之泰其有渐乎禹偁非循良之才莅凋瘵之邑仍以旧贯民安仰哉会到任之明年大有年也先是司漕运者转民岁租更送他郡苦舟檝之役糜堰埭之费者久矣至是始听民以本属郡输之从便宜也亦小康之有萌矣是岁狱讼縻繁赋调中考因鸠敛民瘼干议政体緫而刊之存诸厅事待贤者以举之所谓言而不能行者也时大宋雍熙三年正月九日守大理评事知县事王禹偁记此记兵火不存绍兴十年知县石珵重刻石吴骐隶书米友仁茂苑堂记长洲令尹石珵莹中才高气刚嗜古好雅下车既久政成事简盖牛刀割鸡游刃裕如者邑廨之东有所谓茂苑堂前人取左太冲语带朝夕之浚池佩长洲之茂苑意也考之图经即江为池距县南七十里多历年所高岸为谷无足深恠订之于古莫可得实视栋楹之颠圯乃鸠工而亟新之堂之南荣植以嘉木修竹奇芳蕙草欝葱吐秀而森然敷阴如在丘壑邃深处与堂相直曰百花亭即堂之西为建屋曰尊美堂其北龟首曰维摩丈室北向聚群石如岩谷曰绿野轩又南开竹径曰绿筠庵皆增广而揭以是名琴书雅玩陈列于中客至则阅古赏奇试茗烹饮必与之从容竟日怡然自适曾不少倦后之君子游息乎其上要当勿复剪伐如甘棠之爱顾不懿欤绍兴己未季夏二十日襄阳米友仁元晖记方干题坐看孤峭却劳神还是微吟到日曛松鹤认名呼得下沙鸥飞处听犹闻夜阑亦似深山月雨后唯关满屋云便此逍遥应不易朱衣红旆未容君王禹偁移任长洲诗五首移任长洲县舟中兴有余蓬高犹见月(篷高犹见月犹一作时)棹稳不妨书雨碧芦枝亚霜红蓼穗疏此行纡墨绶不是为鲈鱼○移任长洲县孤帆冒雨行全家随逆旅一夜泊江城身世漂沦极功名早晚成惟当泥尊酒得丧任浮生○移任长洲县穷秌入水乡江涵千顷月船载一蓬霜竹密藏鱼市云疏漏鴈行故园渐迢递烟浪白茫茫○移任长洲县辞亲泪落衣折腰虽未晚搔首欲何归晓月霜华重晴山栗叶飞江头鸥鸟在应怪不忘机○移任长洲县公流渐入吴见碑时下岸逢店自微酤(逢店自微沽微一作征)野庿连荒冢江禽似画图高堂从别后应梦宿菰蒲春日公舍偶题薄（穴臣）苦流离壮年心力衰莺花愁不觉风雨病先知晓月晃竹屋寒苔迭槿篱无人慰幽寂庭柳自低垂长洲遣兴七十浮生已半生徒劳何日见功名折腰米贱堪羞死负郭田荒好力耕庭鹤惯侵孤坐影邻鸡应信夜吟声年来更待贤良诏咫尺松江未濯缨○妻儿莫笑甑中尘只患功名不患贫自觉有文行古道可能无位泰生民烟村旧叶劳归梦雪屋孤灯照病身投老绿袍未休去九重天子用平人杨备太湖东西即长洲(太湖东西即长洲西旧钞本作面是)临水孤城远若浮雨过云收山泼黛管弦歌动酒家楼○花光带露柳凝烟茂苑笙歌已沸天有客寻春弃一醉青楼红粉洞中仙】
　　蟠翠亭
仲并建吕存中重修 【龚颐正记申国吕君宰长洲之明年行受代矣一日公退吏散约客相羊县治之圃时属初夏红紫事休宿雨收霁新绿欝勃林采焕发菳叶左右屏列余花错落如缀珩佩有风徐至芬香袭人乃命酒坐蟠翠亭上君指柱间仲公弥性之诗有云樛枝密叶翠虬蟠者曰名以是为花故也余居此之日久矣率夜漏未尽五刻起视事漏下五六刻犹不得息装怀倥偬于簿书期会间领略于此盖不一二数也适少间拾余材为支其将倾葺其甚弊朽腐则新之败蠹则墁之示不欲以将去而怠其事焉方此佳时一杯相属客盍尽欢于是楚人龚养正使折花侑坐起以酒属君曰夫草木之生其性也遂深山大壄清旷广莫春敷秋陨付荣瘁乎自然亦复何有不幸而名人从而玩之封植矫揉揠助其长而人方以为异而喜要非其性分也士而志于用小而小大而大其得而遂耶达者视之牺象孰先于枫柳蓬艾孰后于兰茞耶抑余闻卭蜀山林中此花如积栾城苏公诗半垂野水弱不堕直上长松勇无敌等语槩可想见君贤者后号有家法周旋州邑老益更事且有用于时顾欲遂其私且不可得若余者其将遂余生乎异时尚记前后二公之诗见此花为一笑君引酒釂(君引酒釂酒一作饮)遂书以记之时淳熙戊戌四月上澣也】
　　企贤堂
在县治淳熙九年知县曾（上卤下木）求王元之像于虎丘绘之堂上其详见于郡人黄由之跋 【长洲为县肇唐万岁通天中至于我朝雍熙元年翰林学士王公讳禹偁字符之济州巨野人寔来为令满秩召为左正言直史馆公自叙其时侍亲而行姑苏名邦号为繁富鱼酒甚美亲年方踰耳顺子孙满前多自乐者形之于诗见之家集至其论榷酒惧遗斯民无穷之害则忧深思远反复陈之为厅壁记则欲激其风俗迟之教化抑兼并而哀流亡所谓鸠敛民瘼评议政体以待后人则其言皆廪然(则其言皆廪然廪一作凛)是知公凡所以为训者其言皆不苟发也惟公首倡斯文济之忠直全名大节见诸国史如庐陵欧阳公眉山苏公豫章黄公皆甞追述为诗(皆甞追述为诗述一作咏)赞极其推尊自是公之言谊风烈在人耳目表表愈伟后公垂二百年今令曾君德宽来亦将终更顾县治之东堂壁间有公之子嘉言所叙题名记继往来之详(继往来之详继一作纪)兴踵武之叹读之慨想因求公像于虎丘寺绘之堂上而扁曰企贤并刻三公之诗赞于石高山景行用志则深异时永阳黄冈之祠冠佩陆离以仪以瞻并媺相望足以使有识歆耸起敬慕矣淳熙九年十月一日邑人黄由记龚颐正书】
　　吴江县
在州南四十里主簿厅在县之西 【李处全曾程堂记余同年友高君炳儒主吴江县簿之二年既请于府县以新治舍又即其西作堂三楹为退食之所规制稳密不痹不隆(不痹不隆痹一作庳又贑川曾公川一作州)榜之曰曾程以礼部尚书贑川曾公楙中书舍人信安程公(信安程公信一作新)俱甞为此官示尊贤也且属余记之余幼侍先君获拜二公席益知其文章议论轩轾一时在京师已崭崭有人望曾公既登华近而程公亦赐第擢馆阁迄为中兴第一流先后典内外制渡江文物追配中原二公有助焉其去此虽远而流风遗迹犹或可考尚友昔人炳儒得之矣炳儒行终更去一帋书入光范门诸公当争挽致之由西垣入北扉丹青帝谟鼓舞群听(鼓舞群（耳壬）群汲古本误郡)则于二公何羡虽然孔子之贤贤孟子之论世其尊德乐道之风可少废邪后之君子将有取于斯文干道三年四月朔日赞皇李处全记范成大新修主簿厅记州县之任古谓之官游岂直以斗升易农而已哉名山大川雄尊奇秀之境从事其间足以窥览观而昌神明古之君子固有乐乎此矣松江太湖水国之胜当天下第一四方好事者想象其处欲至而无繇今行临东南士大夫假道以奏名场与夫商贾百族棹船而逐利者飙颿相摩此其人皆有所期会嘂呼争先乱次以济终夜汹汹有声其埶岂能少留而一寓目是虽日过乎前而与未始至者奚辨余家吴门莽苍在望又无声利火驰之役(又无声利火驰之役火一作奔)宜能数游而躬耕作苦正尔少暇日私念诚得筑室苇间卜邻三高以朝夕于斯吾乐可胜计邪干道丙戌八月既望间从容泛舟垂虹主县簿高君炳儒适新作治所落其成余与观焉盖自始役至是财七十日而闬闳高昭牗户靓深髹缋甓镘皆中度程既聚庐之百须无一可恨而为之读书之齐休坐之堂修竹绕围光景潇然所谓垂虹者乃在其旁数十百步耳夫出有江湖之趣居有清燕之适此固古之君子官游之乐而余素愿朝夕于斯而不可得者炳儒之职会计当而巳无催科敲扑之烦奔命将迎之劳而有可乐者如此于是求文以为识余闻汉高士不为主簿孙子严徙舍而有喜色士未遭随所遇而安其可愧者不立我也(而安其所媿者不立我也立文粹作在是)炳儒有文学行谊而不卑其官又作意而新之视祭灶请比邻有加焉其志固未易量姑为叙其所可乐以告后之贤者使共之明年二月一日顺阳范成大记并书左迪功郎平江府吴江县主簿主管学事四明高文虎建】
吴郡志卷第三十八
吴郡范成大撰
　县记二
　　常熟县
在府北一百五里 【题名记常熟为县其来久矣旧为毗陵郡南沙县至梁改为常熟自梁历唐由唐迄于伪吴几数百年前尹是邑者姓名莫或纪录故不得而考　本朝太平兴国中钱氏以图籍归于京师始于县令蒋文怿至元丰初知县宣德郎刘极(刘极汲古本作刘拯按拯字是)求得其姓名凡四十有二人列之板牓置于厅压角自此来尹者至则书之观其间相继登金门上玉堂仪羽台阁正位枢极盖翩翩焉未见其止余因承乏虑板牓不足以久传于是命土镌之于石立于厅之左阙者补之庶为不朽之传宜观名列以劝方来俾尹斯邑者知夫儒之効恺悌及民福延百里庶几乎刊石而无愧也绍兴二十一年九月鲁国曾 （从从真）记】
　　顺民仓
常熟县仓也建于治平二年记于熙宁元年 【所淑常熟县新建顺民仓记治平二年河内向侯作新仓成常语予其始终曰吾至之初见太守永川陈侯席未暖陈侯曰常熟大县也考其民板之数至四万户岁输之粟至八万石有仓污庳迫窄纔容四分之一滨江之民远者百里水浮陆走稛载而至仓或既盈则累数夕而不得输于州又病其远此一不便职是岁常散蓄于浮屠之居廊庑皆满盖藏弗谨涂暨弗完得无有以诲盗哉此二不便盖迟君之来也久矣君亟图之君退而自惟仓廪(君退而自惟仓廪君一作吾)盖今天下郡县之先务京师兵储禄廪之出入一皆仰给于东南兹又为东南之剧岁入之粟它郡莫加厚焉吾邑虽不腆其敢后其所先务邪矧其弊又如此之甚宜陈侯有以告吾也及吾视事之日见吏民问其所疾苦尤为不便者凡几然而献计者又皆不出吾陈侯之议也于是访县方北得隙地数十亩以营筑焉始召民而谕其所以作之之意民既病此久矣莫不奔走以听命咸愿治材于家请期日合众材以成之既而至期仓遂以成予谓二侯皆能以材名于世所至莫不着见风迹至于兴利去害便民皆其所素畜霈然而有余夫以沛然有余之材相与恊谋治其因民所欲之役其成也宜其不劳而功多其榜曰顺民盖得之矣(其榜曰顺民盖得之矣盖一作义)若夫世之从政者利害较然居前畏谤忌谗諰諰然不肯一日出其力则有诿曰爱民斯不远哉夫爱民莫如古人古之人有为岂天作而地生斯亦出于民而已耳姑视利害之如何岂顾可为而不为乃曰爱民哉此大不然昔者子产甞以其乘舆济人于溱洧孟子谓之惠而不知为政凡以此也向侯亦以予言为然因刻之于石俾来者考焉时熙宁元年三月十一日将仕郎前守沂州临沂县县令所淑记杨备常熟县诗远逼江垠傍海壖落帆多是雨来船(落帆多是雨来船雨文粹作两为正又岁岁家收常熟田家汲古本作多)县廷无讼乡闾富岁岁家收常熟田】 淳熙元年邑令陈映再为记属龚颐正为之文 【上方驻跸临安于时吴门视周畿内汉三辅唐同华我旧京之陈郑也衣冠之所鳞集甲兵之所云萃一都之会五方之聚上腴沃壤(上腴沃壤上一作土)占藉者众虽前代与全盛时犹不可同年语府邑之事宜其倍称况乎府库之出内狱市之浩穰盖不待较而知者环府之邑五而常熟居其望焉时主客以户计者八千九百七十有二而今五万一千一百卅八夏赋金钱为缗二千八百其币帛疋合万二千六百而奇弗详秋租谷粟七万六千余斛乃今折帛为缗者十万二千三百而斛财损其旧二千邑之事其倍称何如哉今其邑从事于民者如是而邑复濒海道直故疆沂密莱全齐在望剌利规恢舟师所宿则实居今日之要害风樯连林夜严震海资粮巨万以日馈给营缮百须以时调度苟有不至责且乏兴若民兵之事又如是重以府所倚集月四大万版籍输委风雨寒暑不渝比为令者材或不济负罪投劾而去者项背相望也则壁记之不列何以自警朝夕庸少惰乎陈映不佞爰来亦既年所(亦既年所旧钞本作既有年所)事定得间始阅次中兴以来为令者至映人名氏授受月而日之镵石壁端以告来者噫令秩比京寺月奉逾二万廪逾四斛岁入圭田真过六百石(岁入圭田真过六百石真一作直)其顾一已之利害去就而不思其责之塞将不特能祸其身千室之邑亦必有受其弊者矣而某其敢堕哉今吾邑之人或知某不敢堕也率以淳厚简孚交相为治傥如是愒日庶乎列名下方其无辱若夫邑之望则有巫咸所止之山太伯所葬之墟言偃所居之里龚景才所表之闾其风俗之美犹或可槩见而邑之升置凡附于府者有职方氏在故不记记其今昔之同异云】
　　昆山县
在府东北七十里 【补注题名记昆山秦疁邑也天下壮哉县五季云扰四方棊于兵吴越虽保有所履然诗书仁义之事（垂夬）焉　国家文经海内始严令守淮海王以版图归时边公仿治吴最首赐　玺书褒徙以来尚旄头紫微间能即学立夫子庙北门王公元记之故比地翕然趋于文至今好学而知礼尚孝而先信乃有昔之流风焉畺岸海江夷旷沃衍者数百里一山巍然恠石错立井井阛阓间又有室屋林壑之胜士大夫自京都来官者乐之观游咏歌未觉身远其歆艳者至合省事赋祖帐之诗繇此以相以辅小却言语侍从之班踵相蹑也而其意依然于是二百年间风流缊藉续续可纪又建炎间虏独不侵荐绅北来乐其土风而居之官游间多胜事(官游间多胜事汲古本作宦游)益号佳邑属岁县计蹙束须入者(束须入者须汲古本作顷)闻其名相与骇汗若蹈甚畏岂先后难易若是不同耶亦才术限量之或异耶不然则今之所谓不足非古所病耶曷其趋违异见如此汉之郎官上应列星出宰百里晋之舍人洗马妙天下选然不更长吏不得为台郎今天子重字民之官褒庸旌善使观瞻者以为荣顾力所底尔因仍规畏其可哉子强至之踰年劳于耳目思虑之外乃喟然而叹信学力之未至则诹诸前人以矩范焉然所传止自崇观间益稽史谍碣识得自雍熙以次五十有六人序而镵之石尚俾来者知前辈优游庶几勉之淳熙丙申六月缙云叶子强记并书】
    嘉定县
在府东北一百四十里嘉定十年置 【补注省札朝请大夫集英殿修撰知平江军府事赵彦橚奉议郎(奉议郎议汲古本作请误)提举两浙西路常平茶塩公事兼权提点刑狱公事王棐奏照对平江府管下五县其境土广袤无如昆山而顽矿难治亦无如昆山详考其故盖昆山为邑一十四乡五十二都东西相距几二百余里县治以迁就马鞍山风水僻在西北故西七乡与官司相接稍稍循理自昆山县治东止练祁七十里自练祁止江湾又七十里通计一百四十里其间止有商量湾杨林两寨又皆不足倚仗故东七乡之民凭恃去县隔绝敢与官司为敌不奉命令不受追呼殴击承差毁弃文引甚而廵尉会合亦敢结集千百挟持器仗以相抗拒自此习成顽俗莫可谁何其害有三争竞闘殴烧劫杀伤罪涉刑名事干人命合行追会不伏赴官至有经年而不可决者此狱讼淹延之害滨江旁海地势僻绝无忌惮之民相率而为寇公肆剽掠退即窝藏殆成渊薮此劫盗出没之害豪民慢令役次难差间有二十余年无保正之都两税官物积年不纳只秋苗一色言之岁常欠四万余古其它类是此赋役扞格之害有此三害昆山遂为难治之邑其来非一日矣盖县方百里而兹邑广袤倍焉以一令临之制驭必有所不能及飬成顽恶亦地势使然昨于嘉定七年准　尚书省行下备白札子陈乞欲于练祁市添置一县本府已甞委长洲县娄主簿吴县丘县丞两到练祁相视利害据各官所申亦以为合置一县但恐有起盖廨宇等费且先添置一尉然东七乡之顽根深蒂固决非邑尉之卑所能耸动察其理势莫若置县之为利便今斟酌事宜欲割昆山西乡之安亭并东乡之春申临江平乐醋塘凡五乡二十八都别为一县就练祁要会之地置立县治以嘉定为名所有东乡惠安新安湖川及西乡朱塘积善全吴甲川武元水安(甲川一作甲川又水安一作永安)凡九乡二十四都仍属之昆山县所有其它张官置吏事件并欲照绍兴府新昌县处州庆元县创置一般体例参酌续次申请施行如蒙　朝廷拖照事祖(拖照事祖一作施照事宜旧钞本作批照事宜)特从今来所乞庶使近畿之邑无不率化之民寇盗可弭赋役可均于公于私皆有利益实郡县幸甚十二月九日奉　圣旨依仍令浙西提刑司平江府条具合施行事宜申仍公共选辟清疆有心力之人充知县一次】
吴郡志卷第三十九
吴郡范成大撰
　冢墓
  　吴太伯墓
吴越春秋云太伯卒葬于梅里平墟梅里今属常熟县又史记正义引括地志太伯冢在吴县北五十里无锡县界西梅里村鸿山上去太伯所居城十里吴地记又云太伯冢在吴县北去城十里未详孰是
　　吴王阖庐墓
在虎丘山剑池下吴越春秋云阖闾葬于国西北虎丘穿土为山积壤为丘发五郡之士十万人共治千里使象摙土凿池四周水深丈余铜椁三重澒水银为池池广六十步黄金珠玉为凫鴈扁诸之剑鱼肠之干在焉葬之三日金精上扬为白虎据坟故曰虎丘越绝书云阖闾冢在阊门外虎丘下池广六十步水深一丈五尺铜棺三重澒池六尺玉凫之流扁诸之剑三千方圆之口三千盘郢鱼肠之剑在焉发卒十余万人 【发卒十余万人汲古本作十万余人】 筑治之葬之三日白虎居其上二说略有同异顾坟丘中事又古今辽绝无所考验今两存之余见云岩寺及往迹冢墓考证等门 【王禹偁诗惜哉吴王墓秦帝常开破应笑埋金玉千年贾为祸(千年贾为祸为校改余)不待虎迹消已闻鲍车过又是骊山头炎炎三月火】
　　吴女墓
在阊门外阖庐女曰滕玉王与夫人及女会食蒸鱼王前甞半而与女女怒曰王食鱼辱我乃自杀阖闾痛之葬于国西阊门外凿池积土文石为椁题凑为中以金鼎玉杯银樽珠襦之宝送女乃舞白鹤于吴市中令民随而观之使男女与鹤俱入羡门因发机以掩之杀生以送死国人非之又取土时其地为湖号女坟湖吴地记曰吴王葬女取土成湖 【皮日休女填湖诗(皮日休女坆湖诗重出)万贵千奢已寂寥可怜忠愤为谁娇须知韩重相思骨直在芙蓉向下消(直在芙蓉向下消旧钞本消作梢)陆龟蒙水平波淡遶回塘鹤殉人沉万古伤应是离云鬼双不得至今沙上少鸳鸯】
　　齐女坟
在虞山吴太子娶齐女女思齐而病将死曰令死者有知必葬我于虞山之巅以望齐国阖闾伤之如其言葬虞山之巅 【吴越春秋】
　　吴王夫差墓
在阳山越绝书谓越王栖夫差于余杭山去吴县五十里即今名阳山越绝又云 【越绝又云又汲古本误文】 夫差冢在犹亭西卑犹之位近太湖越王令干戈人以一（土累） 【力和友】 土葬之 【以一（土累）土葬之（土累）下注力和切汲古本误作力秧切】 吴越春秋云夫差既伏剑越王以礼葬之秦余杭山卑犹宰嚭亦葬其傍史记正义夫差栖于姑苏山转战西北败于干遂 【干遂遂名一作隧】 在苏州西北四十里万安山有遂山
　　夫差义子坟
一十八所在秦余杭山东 【吴地记】
　　巫臣冢
即申公巫臣也郡国志云在匠门西南亦曰巫门
　　干将墓
在匠门外干将与区冶同师 【干将与区冶同师区旧钞本作欧】 妻其曰莫耶吴王使铸剑二干将匿其阴王杀之吴地记曰匠门本名干将门门外有干将墓后语讹呼为匠门余见土物条
　　要离墓
在阊门外金昌亭傍
　　专诸墓
  　吴孙王墓
在盘门外三里政和间村民发墓砖皆作篆隶为万岁永藏之文得金玉瑰异之器甚多有东西银杯初若灿花良久化为腐土又得金搔头十数枚金握臂二皆如新并瓦熏炉一枚与近世陆墓所烧略相似而箱底有灰炭如故父老相传云长沙王墓按长沙王即孙策又恐是其母若妻墓郡守闻之遽命掩塞所得古物尽归朱勔家洪刍香谱亦略载此事郡人杨友夔为诗序其事为详但直指以为坚墓故有高陵之句按史坚自葬曲阿绍熙辛亥提举常平张体仁始加考订以为孙氏疑墓姑从乡人谓之孙王墓又命郡人举贤良方正滕宬记其事复以史考之定为孙策所葬与世俗长沙王之说稍合今皆录之 【杨友夔阖闾城南荒之丘昔谁葬者孙豫州久无过客为下马时有牧童来牧牛居然珍宝出光恠识者夜见踪其由玉环金盌到城市土花不蚀余千秋州家廉问亟封守贼曹掩骼穷奸偷已知其中有可欲亦恐未免无穷忧当时义师奋四海少日已无表与刘英雄异世澟如在暴露无乃为神羞人生浮脆无可料蝼蚁乌鸢从所求高陵劝尔一杯酒自古南山能锢不　滕峸孙王墓记云出盘门三里有高冢或得其冢砖有文在侧曰万岁永藏问其傍老人曰孙王墓也又曰孙氏长沙王也或传其先世之说盗甞发取藏金玉未竟败获有碑已断缺不全止辨有中平年三字复掩之后郡置窑其旁取土为砖埴号官窑后又以授民田牧其上前常平使者剙丛冢建齐升院与孙墓相附近院甫成会徙他官将去职一日始得其事立命其属表之为之表者不暇询考题曰先贤墓今使者以为失事实不可示久远即命吴县主簿刘允武订其事乃具条所得冢旁老人之言以报属宬记之按陈寿志长沙王字伯符始受汉爵为吴侯大皇称帝追封长沙威王而其子绍嗣封于吴此墓当盗伐时有杨友夔舜韶者作诗吊之乃以为孙破虏墓陈寿志破虏薨葬曲阿杨诗固已差谬则所传长沙王者几是按中平元年朱隽表破虏为佐军司马讨张角杨盖据碑有中平年字故定以为破虏而不考其史江表传载破虏为隽佐军留家寿春长沙王方十余岁已能与知名士交周瑜自舒来寿春劝王徙舒则碑之所称或为王也又寿志及裴松所补孙氏自破虏而下皆出所葬地独王不言葬而王之薨其将周瑜吕范皆赴丧于吴至大皇始用张纮计自吴徙秣陵则王之葬当在吴也然碑今既不存欲订而表之其传疑曰孙王墓者从俗称也舜韶序其诗又称盗所得冢中物有东西银杯金搔头金握臂瓦熏炉中灰炭犹存其物皆归朱勔家实政和丙申也前使者姓詹氏名体仁字符善今使者姓徐氏字子宜绍熙三年三月日记(绍熙三年三月日记汲古本干日上多三字)】
　　汉丞相陆烈坟
在余杭山东二里 【吴地记】
　　山阴县令陆寂坟
在陆烈坟东二里 【山阴县令陆寂坆在陆烈坆东二里汲古本陆烈下夺坆字】  【吴地记】
  　皋伯通坟
在胥门外今号伯通墩 【吴地记】
　　梁鸿墓
在金昌亭南皋伯通以要离烈士梁生清高因附葬之吴地记云在太伯庙南与要离坟相并陆龟蒙云伯鸾墓在吴门金昌亭下几一里甞作文以祭焉 【龟蒙词云先生为五噫之歌汉天子闻而病诸南走乎大江之波客皋氏之宇下志沉潜而靡他白吴粲以举臼夫人之勤亦多不怀王于将没(不怀王于将没王一作志)适乎道之无颇比要离之烈魄冢虽夷而不磨嗟余后先生之千祀聊奉奠而来过俯灌地而仰语顾先生之谓何心褊性诞客他之宇下(客他之宇下旧钞本他下有人字)不得故力耕而自获所以法先生之义(所以法先生之义文粹义下有者字)庶五噫之可学】
　　汉陆绩坟
在阊门外太伯庙西 【吴地记】
　　晋顾和冢
荣之侄
　　张翰坟
在横山东五里 【吴地记】
　　门下侍郎陆云公坟
在横山 【吴地记】
　　侍中朱桓坟
在横山 【吴地记】
　　兵部侍郎石崇坟
在吴县西六里 【吴地记】
　　黄门侍郎潘岳坟
在石崇坟之西北 【吴地记】
　　上将军顾荣坟
在吴县东南一十七里 【吴地记】
　　偏将军步骘坟
在吴县西北 【步骘坟在吴县西北西一作东】 三里一百步 【有碑吴地记】
　　将军袁山松坟
在横山二里 【吴地记】
　　江纂墓
江逌子也木渎孙起卿顷于天平山下地名上沙获墓碑乃以大方砖刻之字画俱存与石无异 【起卿为赋诗家有古瑑碑近自田家获藏之五六年未甚见省录古苔侵文理封结殆莫识偶然嗟其穷一一为磨剔始若漫无文细寻适可读文云晋江纂长夜垂兹刻贞石殊不用块然但埏埴合葬无别铭背面书反复一字不涉华本枝记明白二父遂兼书于逌乃宗嫡(志云养父谌本父逌也)考诸晋史篇真是小出入字画亦崄劲然不类镌斵汉魏尚豊碑此独何褊迫岂时丁丧乱不暇如品式于时义熙季岁次实庚戌五胡剖中原典午窜南极苟简理宜尔宁诒不孝责审订既昭然疑去喜自适历年七百余瞥尔驹过隙名节苟不传埃化先瓦石寘兹当眼前用代铭几席】
　　梁顾野王墓
在吴县楞伽山下近越来溪绍兴间其碑石虽皴剥断裂尚巍然植立后为醉人推仆石碎于地今尚有存者又吴地记云在横山别隅平地不起坟
　　唐陆象先墓
在光福山西土人皆能指其处
　　绰堆
在昆山县西数里相传为黄幡绰墓又云村人皆善滑稽未详也堆字本从土从享从文避　御名改焉
　　陆龟蒙墓
颜荛志其墓吴子华为祭文曰触即碎潭下月拭不灭玉上尘 【摭言】
　　吏部尚书姚绍之坟
在吴县南五里一百步 【吴地记】
　　真娘墓
在虎丘寺侧云溪友议云吴门女郎真娘死葬虎丘山时人比之苏小小行客题墓甚多 【唐举子谭铢题云虎丘山下冢累累松栢萧条尽可悲何事世人唯重色真娘墓上独留诗白居易真娘墓虎丘道不识真娘镜中面唯见真娘墓头草霜摧桃李风折莲(霜摧桃李风折莲霜汲古本误风)真娘死时犹少年脂肤荑手不牢固世间尤物难留连难留连易销歇塞北花江南雪李绅诗序云真娘吴之妓人歌舞有名者死葬虎丘寺前吴中少年从其志也墓多花草以蔽其上嘉兴县前亦有吴妓人苏小小墓风雨之夕或闻其上有歌吹之音诗云一株繁艳春城尽双树慈门忍草生愁态自随风烛灭爱心难遂雨花轻黛消波月空蟾影歌息梁尘有梵声还似钱塘苏小小秪应回首是卿卿王禹偁女命在于色士命在于才无才无色者未死如尘灰虎丘真娘墓止是空土堆香块与腻骨销散如黄埃何事千百年一名长在哉吴越多妇人死即藏山隈(死即藏山隈即汲古本误作郎)无色故无名丘冢空崔嵬唯此真娘墓客到情徘徊我是好名士为尔倾一杯我非好色者后人无相咍杨备冰肌玉骨有遗妍粉作娇云黛作烟知有香魂埋不得夜深岩底月中仙】
　　范文正公祖墓
在天平山三让原曾祖梦龄旧名征梦避　皇朝讳改今名事吴越终苏州粮料判官祖赞时童子出身终秘书监父墉从钱俶归朝终武宁节度掌书记天平吴巨镇周遭十里石山而土穴人以为范氏庆源云 【补注】
吴郡志卷第四十
吴郡范成大撰
　仙事一
　　王远
后汉中散大夫王远字方平既得道东欲入括苍山过吴住胥门蔡经家经小民也远以其骨相当仙语经曰汝应得度世然汝少不知道气少肉多当为尸解如从狗窦中过耳告经以要言而去经后忽身发热如火汲水灌之如沃焦石如此三日销耗骨立乃入室以被自覆忽然失之视其被内唯有皮头足具如蝉蜕也去十余年忽还家容色少壮语家人曰七月七日王君当来可多作饮食以供从官至日经家乃借瓮器作饮食百余斛罗列庭中是日王君果来未至先闻金皷箫管人马之声及远至举舍皆见远冠远游冠 【远冠远游冠冠汲古本误作观】 朱衣虎头鞶囊五色绶带剑黄色少髭长短中形人也乘羽车驾五龙各异色前后麾节幡旗导从威仪奕奕如大将军从官皆隐不知所在唯独见远坐尔引见经父母兄弟因遣人召麻姑亦莫知麻姑是何神也言曰王方平敬报久不到民间今来在此想姑能暂来语否须臾信还不见其使但闻其语曰麻姑再拜比不相见忽已五百余年尊卑有序拜敬无阶烦信承来在彼食顷即到先受命当按行蓬莱今便暂往如是当还还便亲觐愿未即去如此两时间麻姑来亦先闻人马声既至从官半于远蔡经亦举家见之是好女子年可十八九许于顶上作髻余发散垂至腰衣有文彩又非锦绮光彩曜日不可名状入拜远远为之起立坐定各进行厨皆金盘玉杯肴膳多是诸花香气达于内外擘脯行之云麟脯也麻姑自说云接侍已来已见东海三为桑田向到蓬莱水又浅于往日会时略半岂将复为陵陆乎远笑曰圣人皆言海中行复扬尘也麻姑引见蔡经母及妇等时经弟妇新产数十日姑见知之曰噫且止勿前即以少许米掷之以祛其秽视其米皆成丹砂远笑曰姑故年少吾老矣不喜复作如此狡狯变化也远语经家人曰吾欲赐汝辈美酒此酒乃出天厨其味醇醲非俗人所宜饮饮之或能烂肠今当以水和之勿怪也乃以斗水合升酒搅之以赐经家人人饮一升许皆醉良久酒尽远遣左右曰不足复还取也以千钱与余杭姥相闻求其酤酒须臾信还得一油囊酒五斗许信传余杭姥荅言恐地上酒不中尊饮耳麻姑手爪似鸟经心中念曰背大痒时得此爪以爬背当佳也远已知经心中所言即使人牵经鞭之谓曰麻姑神人也汝何忽谓其爪可爬背耶但见鞭着经背亦莫见有人持鞭者远告经曰吾鞭不可妄得也经比舍有姓陈者失其名甞罢县尉闻经家有神人乃诣门求见远使引前与语陈便欲随从驱使比于蔡经远令向日而立从后观之曰噫君心邪不正未可教以仙道当授君地上主者之职司以一符并一传着小箱中与陈曰此不能令君度世止能存君本寿自出百岁可以禳灾治病病者命未终及无罪者君以符到其家便愈矣若邪鬼求食作祟祸者便以传勑吏遣其鬼君心中亦当知其轻重临时以意治之陈以此符治病有効寿一百一十岁而死死后子弟行其符不复验矣远去后经家所作饮食数百斛皆尽亦不见有人饮食也经父母私问经曰王君是何神人居何处经曰常在昆仑山往来罗浮括苍等山山上皆有宫室主天曹事一日之中与天上相反复者十数过地上五岳生死之事皆先来告王君王君出或不尽将百官从行唯乘一黄麟将十数侍人每行常见山林在下去地数百丈所到则山海之神皆来迎谒其后数十年经复暂归家远有书与陈尉真书从从郭落大而不工先是人无知方平名远者因此乃知之陈尉家于今世世存录王君手书并符传于小箱中 【神仙传】 又吴地记云经幼学（从亠从）老工方术变水成玉变石成金服水玉得真仙今吴县有蔡仙乡
　　郎宗
字仲绥少仕为吴县令学精道术占候风气后一旦有暴风经窻间占知京师大火烧大夏门遣人往参果尔诸公闻之以博士召宗宗耻以占卜进夜解印绶负笈遯去居华山下服胡麻元得道 【服胡麻元得道元疑九盖宋讳丸而改之】 今在鹿迹山洞 【真诰】
　　李崇
吴郡人少好道林屋仙人王玮（从亠从）授之以流珠丹之法曰子行此道亦可以出身仕官无妨仙举崇遂仕稍至宛陵令虎狼避去蝗不入境累迁汝南太守拔书佐袁安安后位至司徒时人服其识鉴身享重官妻自纺绩明帝奇之加秩中二千石在郡十四年政化为天下冣年七十四玮（从亠从）授以隐解法去入大霍山又受玮（从亠从）遁化泥丸紫户术以度世今在华阳洞中为左理中监准太府长史云玮（从亠从）楚庄王时人也 【真诰】
　　杨羲
晋杨羲者吴人好学沉厚与许先生遁许长史谧结神明之交甞为公府舍人兴宁三年羲年三十六众真降焉自东岳上真司命君等二十三人又自太和灵嫔上真左夫人等女真十五人每旬辄数人同降高谈道微幽指药妙杨及二许史受其词捉笔为书是岁六月十五日夜紫微王夫人与一神女俱来紫微谓羲曰此太虚上真元君金台李夫人之少女紫清上宫九华真妃者也赐姓安成名郁嫔字虚萧 【字虚萧虚一作灵萧汲古本作箫】 真妃又谓羲曰我昔学真于龟台受玉章虎录为上真妃游行玉清非不能访搜紫童友于帝郎也直推几任会应度历数欲求氏族于明君非有邪也君夷质虚闲幽真内焕必 【必字下空二格校作侍晨】 　帝躬高佐四辅理生断死互察阴阳妾当助君综御万神尊制东蕃 【尊制东蕃尊一作专】 君将乘龙驾云白日升天此自元德上挺太极所旌不复用懃学劬劳也今人居风尘间乃多罪之下鬼辄死之朽质君奚必汲汲于人间之贵贱投身荣辱之肆哉且方交兵日会三灾向臻 【三灾向臻向一作尚】 褰衣远逸是其时也自后数日即众真一降所授诗章道要羲及二许所笔授者甚多华阳陶洪景论次为书号曰真诰 【真诰】
　　沈羲
吴郡人学道能消灾治病未甞饵药物也羲与妻贾共载路逢白鹿青龙白虎车各一乘从骑满道问羲曰君是沈羲否羲愕曰是矣骑人曰羲有功于民心不忘道少小以来履行无过今年寿将尽黄老遣仙官下迎侍郎薄延垂乘鹿车者 【侍郎薄延垂乘鹿车者是一作侍郎薄延之乘白鹿车者是】 是度世君司马生乘青龙车者是迎使者徐福乘白虎车者是即有三仙人羽衣持节以白玉简青玉册丹玉字授羲羲不能识遂载羲升天当此时道间鉏芸者皆共见之 【遂载羲升天当此时道间鉏芸者皆共见之汲古本作遂载羲羲升天时道间鉏田者皆共见之】 忽大雾不解失所在惟见羲所乘车牛入田食苗或以告羲家子弟恐羲为邪鬼所魅布人于百里之内徧索不得后四百余年忽还乡里推求 【推求汲古本作惟求】 得数世孙怀喜怀喜曰闻先人说家有仙人今其归邪留数十日具言初升天时不得见帝但见老君东向坐宫殿郁郁如云气侍者数百人多女子庭中有珠玉树众芝丛生龙虎成群游戏其间闻琅琅如铜金截声不知何等四壁熠熠有符书着之老君身形略一丈被发文衣体有光耀须臾数玉女持金盘玉柸来赐羲曰此是神丹饮者不死夫妇各一柸寿万岁又赐枣二枚大如鸡子脯五寸遗羲曰暂还人间治民疾苦欲上来书此符着竿杪吾当迎汝乃以一符及仙方一首赐羲羲奄忽如寐已在地上世多得其符验云 【出神仙传】
　　魏伯阳
吴人本高门之子好道术与弟子三人入山作神丹既成谓其弟子曰丹虽成宜以犬甞试之犬飞则可服乃与白犬犬毙伯阳曰作丹唯恐不成今既成而杀犬恐未当神明之意饵之将复如犬柰何弟子曰先生当饵之否伯阳曰吾背违世路弃家而来今不得仙亦耻复还死生皆当饵之乃服丹入口即死弟子有姓虞者曰吾师非常人服此而死得无意乎复取丹饵之亦死余二人相谓曰所以为丹者欲长生耳今乃辄死将焉用之不服此药自可更得数十岁遂相与出山方为伯阳及死弟子求木以敛二子去后伯阳即起以所服丹内死弟子及白犬口中须臾皆起仙去道逢伐木者乃作手书寄谢乡里人及二弟子伯阳作参同契五行相类凡三卷其说似周易其实假借爻象以论作丹之意而世人者不考丹事每作阴阳释之 【每作阴阳释之释汲古本误失】 殊失其旨
　　负局先生
负局先生者负磨镜局循吴市中得一钱便辄问主人得无有疾苦否若有辄出紫（从九从）药以与之服者皆愈 【列仙传】
　　隋周隐遥
洞庭山道士自云甪里先生之孙山上有其祖甪里村言其世数人得道隐遥学太阴炼形死于崖窟中嘱弟子曰检视我尸勿令他物相干六年后更生当以衣裳迎我弟子守视初甚臭秽虫坏唯五藏不变如言闭护之至期往视身已全起坐弟子备汤沐以新衣迎归发鬒而黑髭麄而直若兽鬣焉十六年又死如前更七年复生如是三度已四十余年且八十岁状貌如三十许人隋炀帝召至东都寻恳还本郡唐正观中召至长安馆于内殿问修习之道对曰臣所修者匹夫之事功不及物帝王一言之利万国蒙福得道之効速于臣人区区所学非万乘所宜问也复求归山诏遂其所适出仙传拾遗 【唐令狐楚周先生住山记云先生姓周氏名隐遥字息元宗其道者相号为太（从亠从）先生汝南人也抱天和冲澹之气含至精洁朗之质玉冷泉润松高鹤闲韬精守道冥得真契谷神既存而长守（从亠从）关无键而不开贞元初游苏州吴县之包山林屋洞秋八月始于洞西得神景观讯其居者曰距此数里世传毛公坞毛公道成罗浮居山三百余岁有弟子七十二人聚石为坛遗趾犹存尔能勤求吾请以导既行而萝筱迷密不知所往先生冥目久之逢一物焉双眸尽碧毛色紫而本白高数尺余随而行之视乃鹿也须臾乃跪止若有所告先生默记之而还至十九年冬刜木鬋茅奠厥攸居得异石一方上有虫篆验之即毛公镇地符也既而凿户牖以为窦有鹤御弄冠裳(有鹤御弄冠裳御一作衔) 戏舞于庭砌后得一井香白滑甘溢为白泉其傍得古池焉深广袤丈阳验阴伏(阳验阴伏验一作愆)湛如也初先生甞息于洞之南门中神化慌惚往往失其所在遇好风日亦来人间将必先之以云鹤(将必先之以云鹤汲古本将下有至字语意较足)其弟子扫洒香室俄而至矣嗟乎先生之体同乎无体矣不以昼夜更动息不以寒暑易纤厚不食而甚力走及奔马全乎气者也虽饮而无漏止如灵龟外乎形者也鹿以导步神柔异物也符以存视道契先躅也井泉去疠昭乎仁也池水不枯齐其虑也仙云灵鹤之验去来髣髴之状其必神行而智知乎子叔服膺先生之门二纪于兹录先生本起见命为记疑神遐想(疑神遐想疑当作凝)直而不遗元和十三年八月华州剌史兼御史中丞令狐楚记】
　　周生
大和中庐于洞庭山以道术济人吴楚敬之后出游广陵佛寺有三四客偕来时八月望霁月澄莹生自言曰某学于师能挈月致之怀袂或疑其诞或喜其奇生命虚一室翳四垣使无纤隙取筯数百呼僮以绳联续架之曰我将此梯取月去乃闭户久之数客步庭中伺焉忽觉天地曛晦闻生呼曰某至开室视之生曰月在某衣中诸君试观举其由出月寸许一室通明寒入肌骨客再拜谢之却闭户其外尚晦食顷如初
　　范村山
范村山者干符中吴人胡六子聚徒海中一旦暴风矴缆断诸舟散失独所乘舟泊一山岛下登岸寻食渐见村落遂戒约徒伴曰风波如此幸不倾没虽数日绝食若见居人只可愽籴粮食辄不得扰人言讫纵步见居人乃问其地其人曰范村也皆礼皃相接人物情义与中国同引上高山十余里花木夹路风景清虚宫室华丽谒见一人侍卫甚众年可八十余号为山长升阶延坐曰余越相范蠡也居此年深子孙相承已数十世山下皆吾子孙子孙生死与世人同独余得道长生以子远来不相惊扰即以回风相送却归中国乃告别下山众人各助以粮食既及舡中便风俄起顷刻归达西岸六子自叹幸独不知范蠡为何人话于有识者方知其仙六子后为高骈六合镇将 【神仙感遇传】
　　于涛
宰相琮之侄随琮南迁途经平望驿维舟方食有叟自门直抵涛所问叟何人对曰曹老耳问其所以来对曰郎君极有好官职此行不用忧问其所能云老无解但见郎君此后官职高显亦叙琮牵复之事涛又问京中家内事可知否叟俛首久曰京宅甚安今日堂前有某夫人尼宾客名字一一详识又云某廊下有小童某牵一铜龟子驰戏□□□ 【末空二字校作时舟二字】 中见一姬者谓叟曰此人如何对曰极好三千里外亦得好官涛谓妇人安得官讶其疏脱意怠不复领略之既去访之莫知所止人或云此即曹的休愽士也的休魏之宗室仕晋为史官齐梁之间或处或显于朝列得神仙之道多游江湖间往往贾贩拯救人以阴功及物多有见之者涛后自泗州防御使歙州剌史佐淮南吴王杨行密为副车琮寻亦北归姬俄以疾终山中无求秘器之所辍一寿棺瘗之装漆金彩颇甚鲜华方验得好棺之说访问京宅是日宾客小童游戏之事一一皆验 【神仙感遇传】
吴郡志卷第四十一
吴郡范成大撰
　仙事二
　　王可交
松江南赵屯村人以耕钓自业 【以耕钓自业汲古本作以钓耕自业】 常取大鱼烹之捣蒜虀大嚼乐之不厌一日掉舟击檝高歌江行数里间歘见采舫荡漾中流中有道士七人皆年少玉冠霞帔服色各异侍者十余人緫角云鬟又四人黄衣棹舡一人呼可交姓名不觉渔舟已近舫侧一道士令緫角引可交上见七人前各有青玉盘酒果之器皆莹彻有光不可识又有女妓十余悉持乐器可交立筵末遍拜七人共视可交一人曰好骨相合仙已灸破矣一人曰与之酒侍者泻酒樽中酒再三泻之不出一人又曰与栗吃一人取二栗付侍者与可交栗色青光如枣长二寸许囓之有皮非人间者比肉脆而甘如饴久之食方尽一人曰王可交已见之矣可令去敕黄衣送上岸寻向所乘渔舟不复见黄衣曰不必舟但瞑目自到于是闭目闻风水林木浩浩之声有顷呼令开眼则失黄衣所在惟见峯岭复重松栢参天坐草中石上望见有大门楼乃在天台山瀑布寺前采樵者并浮图十余人皆来问可交所从来具以前事对又问何日离家曰今日早离家又问今日何日对以三月三日樵与僧大惊曰今九月九日矣且去君乡水陆千余里僧邀可交为具食可交不喜闻食气唯饮水耳寺僧以状白唐兴县 【寺僧以状白唐兴县校改作以状白府与县】 以达台州州以闻越州廉使王沨召见之可交身长七尺余仪貌殊异言语精爽沨叹曰此诚真人又以其同姓益敬之饰以道服而遣人之苏州诘其家具言三月三日可交乘渔舟入江不归家人访得渔舟谓已水死迹其尸不可得已招魂葬之沨具以表闻可交后归乡里与乡人到江上指所逢采舫之处依然自食栗后即绝粒举止若有神助不复耕钓挈妻子入四明山二十余年复出明州卖药酤酒得钱即以施人且言药则壶公所授酒则余杭阿母相传药已疾有验酒亦致佳时皆称王仙人药酒道俗多图其形像后三十余年入四明山今人时有见之者 【续神仙传】
　　单以清
常熟县元阳观道士大历中甞之嘉兴入船闻异香疑有非常人遍目同载唯舡头一人仪趣颇殊单君迁坐与并席香气弥甚因从容问之答曰吾此地人少病大风逃于深山遇一老人哀之令从行有草堂数闲老人曰汝且居此堂一月后自来视汝以药圆一褁令饵之老人遂行更入深山吾入堂饵药不饥渴身日以轻两月老人方来笑曰有心哉故在此疾已差矣至水滨照之鬓眉皆生颜色益少老人曰汝既服吾药可长生人间且勤修道术以二十年为期遂导令却归吾因拜问其姓名老人曰子闻国初卫公李靖乎我是也乃辞出山今年限将及再入山寻师耳 【再入山寻师耳旧钞本再下多当字】 单君因记其事为人道之 【原化记】
　　蒋生
吴郡人好神仙弱岁弃家游四方学炼丹不成后得日者章全素为隶见生几上瓦砚忽曰先生好烹炼之法夫仙丹食之则骨化为金安有不长生耶今先生之丹能化石砚为金乎生心甚惭以他词拒之曰汝佣者岂能知神仙事乎无妄言全素笑而去后月余衣中出小瓢云是中有丹能化土为金顾此砚以刀圭傅之生以为诞妄骂之全素寻卒以箦盛尸将瘗之忽亡其尸徒有巾带衣履存焉药鼎下有美光粲然中探之得石砚其上寸余化为紫金矣 【宣室志】
　　潘裕
本朝绍圣中有潘裕者过吴江游长桥见一翁棹小舟往来叩舷饮酒酣歌自得裕异之乃揖曰视先生气皃固非渔钓流殆高隐士也愿闻绪言其人曰君语不凡能过小舟语乎裕欣然就之谓裕曰吾遯迹于此三十年矣幼喜谈经史百家及释氏书今惟饱食嬉游尔裕曰先生澡身浴德今圣明在上盍出而仕乎翁曰君子之道或出或处吾虽不能隐处岩穴追绮皓之迹窃慕老子人皆求福已独曲全之义与子出处异趣勉之而已裕曰幸闻先生高义敢闻舍所在翁曰吾姓且不欲人知况所居耶饮罢长揖拏舟而去此事高胜故附之仙事 【遯斋闲览】
  　慈悦
隆兴间常熟县海隅山顶有僧慈悦者患水肿病医药弗効一日有客自云姓回怜悦病以指爪划其股腹水溃肿消又授以药且云寿至八十五后两月又有客以画授悦曰吾所画也须臾而去展示 【展示文粹作展视】 乃吕真人像方悟前所姓回者即吕也 【赵彦清吕真人感应记昔阳(赵彦清吕真人感应记下昔阳二字不应作阴文)大明南安名士也孝纯笃出于天性亲丧庐墓而上帝昭鉴遣吕真人赠诗遗药以荅其诚郡守既尝表于朝又刻石传于世予窃谓神仙在渺茫荒忽之间安得与人接始疑而未之信平江之常熟海嵎山北十七里绝顶有僧慈悦结庐于白龙祠之侧向得水肿疾屡投药石弗疗一日有客自云姓回忽至龙祠音容异常徐而入见慈悦甚怜其病遂以指甲划其股腹水即溃而肿消又以药一弹圆教用当陆根煮汤服之且语慈悦寿至八十有五不踰两日其疾遂痊慈悦初不悉其为何人也后两月余有客云来自临安因觐补陁至此以画一轴授慈悦曰吾所画也须臾而去及展视之乃薜荔所覆吕真人之像方悟前日姓回者即吕也慈悦奉龙祠三十年(奉龙祠三十年一本奉下有于字)其不懈如一日凡有祷祈随即感应里人莫不爱重之天使真人来治其病其事亦类于阳君也欤夫人患不诚不信诚可以开金石信可以及豚鱼况于神仙乎余因祷龙祠慈悦以此告余既以释吾之疑而且有感也故刻石以记之】
吴郡志卷第四十二
吴郡范成大撰
　浮屠
　　唐僧印宗
郡人姓印氏精涅盘经咸亨中至京师诏居大敬爱寺辞往蕲春谒忍师遂至广州遇六祖能大师尽悟方外之旨着心要集行于世
　　道钦
昆山人姓朱氏初业儒有元素禅师者为落发授学既别戒之曰汝乘流而行逢径即止钦至临安见东北一山秀出樵子曰此径山也钦遂居之为开山第一代禅宗召至内庭赐号国一禅师辞归山 【传灯录】
　　义师
义师者苏州人状如风狂正元中民起僦屋十余间义师忽运斤坏其檐禁之不可主人素知其神拜曰弟子生活赖此师曰尔惜之耶掷斤于地而去其夜市中火惟所坏檐屋数间独存常止于废寺殿中冬夏常积火坏幡木像悉燔之好烧鲤鱼不具渫而食垢面不颒颒辄雨吴中以为雨候将死饮灰汁数斛念佛坐不饮食郡人日往观之七日而逝盛暑色不变支不摧 【酉阳杂俎】
　　续空
续空者吴人本齐君房也苦贫勤学为冻馁所驱元和初游钱塘至孤山寺西饥甚不能前俄有胡僧顾君房笑曰法师谙旅况否君房曰何哉僧曰子不忆讲法华经于洛中同德寺乎应为饥火所恼不暇忆前事探钵囊出一枣大如拳曰此吾国所产食之者知过去未来事君房食讫甚渴掬泉水饮之急欠伸枕石而寑有顷乃寤思讲经于同德寺如昨日焉乃落发 【纂异记】
　　僧昼
字皎然吴僧也工律诗甞谒韦苏州恐文体不合乃苦思作古体十篇为贽韦殊不称赏昼失望明日写其旧制以献韦吟讽叹味不释手因语昼云师几失声名不以所工见投而猥希老夫之意人各有所得非卒能致昼大服其精鉴
　　鉴师
鉴师者元和初郡人冯生调选长安有老僧自称鉴师诣生曰汝吾甥也相与往来岁余冯得东越尉鉴师负笈告去曰我庐于灵岩寺之西庑久矣游长安忽十年幸与君相遇今将归旧居故来告别然君尉越道出灵岩寺下当一访我后数月冯生道经灵岩即入诣焉询寺僧鉴师庐安在僧曰吾曹无名鉴者生始疑异默计鉴信士岂欺我独游寺庭行至西庑下乃有群僧画像其一状类鉴师生大惊视其题云冯氏子吴郡人年十岁学浮屠氏法以道行闻 【出宣室志】
　　后唐庐山僧绍宗
姑苏人性朴野不群流俗江南 【流俗江南旧钞本俗作客】 李国主造寺居之又躬入山请谒甚加礼重 【传灯录】
　　汉清化师全付
昆山人随父贾贩至豫章闻禅会之盛求出家学成自仰山还故国钱忠献王赐以紫方袍不受改赐衲衣号纯一禅师师曰吾非饰辞恐后人仿吾而逞欲耳开运中坐亡有大风震林木焉 【传灯录】
　　希辩
常熟人听律于楞伽受心印于天台干德初吴越忠懿王以清泰院居之号慧智禅师太平兴国中随王入觐见于滋福殿赐号慧明端拱中乞还故里赐一御书急就章逍遥咏秘藏诠及太平圣惠方凡一百三十卷以宠之
　　毛僧
本朝毛僧日游聚落饮啖无所择轻薄子多狎玩之贵势要之不诣忽谓人曰吾死矣乃危坐诵偈曰毛僧毛僧事事不能死了烧却恰似不曾言卒而化 【墨客挥犀】
　　遇贤
姓林氏东禅院僧饮酒无筭乡人目曰林酒仙口中可容双拳间有异事每出人羣聚观之能自图其形无毫厘不肖好吟诗语虽俗而有理致有云杨子江头浪最深行人到此尽沉吟它时若遇无波处还似有波时用心门前绿树无啼鸟庭下苍苔有落花聊与东风论个事十分春色属谁家心闲增道气忍事敌灾屯谨言终少祸节俭胜求人如此类甚多不具录今其真身塑于院中
　　惠诠
吴僧佯垢污而诗绝清婉甞书西湖一山寺壁曰落日寒蝉鸣独归林下寺柴扉应未掩片月随行屦唯闻犬吠声又入青萝去苏文忠公和于后曰唯闻烟外锺不见烟中寺幽人夜未寑草露湿芒屦唯应山头月夜夜照来去诠遂以诗知名 【冷斋夜话】
　　道潜
吴僧有标致効陶靖节为诗甞自姑苏归西湖经临平作诗云风蒲猎猎弄轻柔欲立蜻蜓不自由五月临平山下路藕花无数满汀洲苏文忠公赴官钱塘得诗大称赏一见如旧识甞有诗曰隔林髣髴闻机杼知有人家住翠微苏公曰此吾师十四字师号也苏公移守东徐潜访之馆逍遥堂士大夫争欲识面馔客罢俱来红妆拥随之遣一妓前乞诗援笔立成曰寄语巫山窈窕娘好将云鬼梦恼襄王禅心已作沾泥絮不逐春风上下狂一坐大惊自是闻名 【冷斋夜话】
　　宗本圆照禅师
穹窿山僧元丰六年相国寺新创慧林智海二寺召本及常緫二僧居之本既至宣见于延和殿赐茶帛赐坐殿上赐茶而退常例当席殿下盖异礼也先是中丞舒亶坐赃勒停税导洛司舟及江淮小航东归太子少保元厚之正议大夫程公辟皆吴人善谑元闻亶事笑曰舒中丞赁客船归乡恨未有对及本被召津发给餐钱许驰驿其徒諠哗矜夸公辟笑谓元公曰本长老乘递马赴阙为公得对矣闻者绝倒 【林希逸史】
　　仲殊
字师利承天寺僧也初为士人甞预乡荐其妻以药毒之遂弃家削发时食蜜以解药毒苏文忠公与之还往甚厚号之曰密殊殊工于诗词有宝月集行于世其长短句间有奇作非世俗诗僧比也后自经于枇杷木下
　　道川
本昆山县弓手翟超以勇力名方被差捕贼宿庙中忽有所得径投山西东斋出家偏游江湖间道遇虎不为动虎亦驯伏其旁一日大书四句云我有一条铁楖（木栗）纵横妙用无人识临行拨转上头关轰起一声春霹雳危坐脱去有注金刚经其徒传诵之
　　法全
昆山陈氏子从道川为僧一日行惠应庙前偶首触柱忽自云有所得旁观其精采烨然全不自觉也后为名僧号无庵
　　文畅
吴人韩文公有送北游诗 【昔在四门馆晨有僧来谒自言本吴人少小学城阙已穷佛根源粗识事輗軏挛拘屈吾真戒辖思远发荐绅秉笔徒声誉耀前阀从求送行诗屡造忍颠蹶今成十余卷浩汗罗斧钺先生閟穷巷未得窥剞劂又闻识大道何路补剠刖出其囊中文满听实清越谓僧当少安草序颇排讦上论古之初所以施赏罚下开迷惑胷窙豁斸株橜僧时不听莹若饮水救暍风尘一出门时日多如发三年窜荒岭守县坐深樾征租聚异物诡制怛巾韈幽穷共谁语思想甚含哕昨来得京官照壁喜见蝎况逢旧亲识无不比鹣蟨长安多门户吊庆少休歇而能勤来过重惠安可揭当今圣政初恩泽完（羽戉）狘胡为不自暇飘戾逐鹯鷢仆射领北门威德压胡羯相公镇幽都竹帛烂勋伐酒场舞闺姝猎骑围边月开张箧中宝自可得津筏从兹富裘马宁复茹藜蕨余期报恩后谢病老耕垈庇身指蓬茅逞志纵猃猲僧还相访来山药煮可掘】
吴郡志卷第四十三
吴郡范成大撰
　方技
　　吴公子光
欲谋杀王僚未有可与议者乃命善相者为吴市吏伍子胥至吴被发佯狂跣足涂面行乞于市市人罔有识者市吏见之曰吾相人多矣未甞见斯人也非异国之亡臣乎遂与俱见王僚 【吴越春秋】
　　吴王夫差
兴九郡之兵将与齐战道出胥门假寐于姑胥之台梦入章明宫见两（金历）蒸而不炊两黑犬嗥以南嗥以北两鋘殖宫墙流水汤汤越其宫堂后房鼓震箧箧有鍜工前园横生梧桐谓太宰嚭曰子为寡人占之嚭曰美哉王之伐齐也章者德锵锵也明者破敌声闻昭明也两（金历）蒸而不炊者大王圣德气有余也两黑犬嗥以南嗥以北者四夷服朝诸侯也 【四夷朝服诸侯也旧钞本作四夷已服朝诸侯也】 两鋘殖宫墙者农夫就成田夫耕也流水汤汤越宫堂者邻国贡献财有余也后房箧箧鼓震有鍜工者宫女悦乐琴瑟和也前园横生梧桐者乐府鼓声也吴王大悦而其心不已复召王孙骆问之骆曰臣鄙浅不能占王梦东掖门亭长长城公弟公孙圣多见博观知鬼神之情状愿王问之王乃遣骆往请公孙圣急诣姑胥之台圣伏地而泣其妻谓圣子何性鄙人主急召乃涕泣如雨乎圣曰悲哉非子所知今日壬午时加南方命属上天不得逃亡非但自哀诚伤吴王吾受道十年隐身辟害欲绍寿命不意率约急召中世自弃故悲与子相离耳遂诣姑胥台吴王曰寡人将北伐齐鲁道出胥门过姑胥之台忽然昼梦子为占之圣曰臣不言身名全言之必死百叚于王前臣闻章者战不胜败走傽偟也明者去昭就冥冥也入门见（金历）蒸而不炊者不得火食也两黑犬嗥以南嗥以北者黑者阴也北者匿也两鋘殖宫墙者越军入吴国伐宗庙 【伐宗庙汲古本伐作代误】 掘社稷也流水汤汤越宫堂者宫室墟也后房鼓震箧箧者坐太息也前园横生梧桐者梧桐心空不为用器但为盲僮与死人俱葬也 【但为盲僮与死人俱葬也盲僮越绝作甬当甬即俑】 愿大王按兵修德遣下吏太宰嚭王孙骆解冠肉袒徒跣稽首谢勾践国可安存身可不死吴王怒曰吾天之所生神之所使顾力士石番以（金截）锤击杀之 【吴越春秋】
　　吴人教鲁班
班作木仙指吴吴大旱吴人以货于班班断其手 【朝野佥载】
　　魏末吴士
魏末有吴士目盲而妙察声丞相嗣渤海王高澄召试之闻刘桃枝声曰当大贵王侯将相死于其手然譬如鹰犬为人所使耳闻赵德声曰亦贵人闻太原公洋声曰当为人主闻澄声无语王曰我家群奴犹当极贵况吾身乎其后诸王大臣赐死者多桃枝所拉杀而澄竟有兰京之祸洋实受禅 【三国典略】
　　梁张僧繇
吴人丹青绝代甞画江陵天皇寺栢堂作卢舍那像及仲尼十哲明帝恠问释寺如何画孔圣僧繇曰后当赖此及废浮图法独此殿有宣尼像得不毁又金陵安乐寺画四龙不点睛云点之即飞去人以为诞固请点之须臾雷电破壁二龙乘云腾上天未点睛者见存又画天竺二胡僧侯景乱后拆为二一僧为唐右常侍陆坚所宝坚疾笃梦胡僧云我有同侣离拆多年今在洛阳李氏若求合之当以法力助君陆以钱帛求于其处果得之刘长卿为之记甚详润州兴国寺苦鸠鸽栖梁上秽污尊像僧繇于东壁画一鹰西壁画一鹞皆侧首向檐外鸠鸽不复敢入画笔通神如此者不可具载 【朝野佥载】 又南史夷貊传张繇吴人丹青之工一时冠绝大同中瓦官寺造诸堂殿穷于轮奂其图诸经变并张繇运手案此人即僧繇也
　　梁颜恊
吴人学书于范怀约艺过其师荆楚碑碣皆恊所书
　　顾生
大历中有吴士顾生者以画山水历抵诸侯之门每画先帧绢数十幅于地多研墨汁及诸彩色各贮一器使人吹角击鼓数十人齐声大噪顾生着锦袄饮酒半酣遶绢帧十余匝取墨汁泻绢上次倾诸色乃以长巾一头覆于所泻之处使人坐压已执巾角而曳之回环既遍然后以墨笔随势开决为峯峦岛屿之状不可言 【封氏见闻录】
　　朱景环
吴越时朱景环筭术神妙贞明中广陵王元璙镇吴景环居盘门驿上书元璙云到任当三十年安宁元璙命烛焚去谓其说尚远未之敬也至天福庚子辛丑间忽记其事召景环问之曰筭数定矣愿公计后事及期果薨
　　颜规
颜规者本吴郡玉工广陵王钱元璙常令于便厅解玉王每召术士朱景环访问筭术遁甲事规性欵悟 【规性欵悟欵汲古本作颖为正】 熟闻其说尽记之一日以所记质于景环景环授以学遂精筭术忠献王甞欲享庙一日规上书言翌日利五鼓之前如用寅时则杜门在南不可出入不听翌日寅时王车出于南门鏁以钥坏久之不能启遂破钥而出由是知名王遂以为军师
　　禇思庄
齐吴郡禇思庄以善奕名世同时琅邪王抗第一品思庄与会稽夏赤松第二品赤松思速善于大行思庄思迟巧于闘棊宋文帝时羊（从亠从）保为会稽帝遣思庄与（从亠从）保戏因制局图还于帝前覆之齐高帝使思庄与王抗对自食时至日暮一局始竟上倦遣还省至五更方决抗睡于局后思庄达旦不寐时云思庄所以品第致高缘其用思深久人不能当二人并至给事中
　　周广
唐开元中吴隐士周广妙于医受诀于同郡纪朋覩人颜色谈笑即知疾深浅召至京师有宫人每日（日则）笑歌啼号若狂疾而足不能及地广曰此必因食饱促力复仆于地而然饮以云母汤令熟寐寐觉失所苦问之乃言太华公主载诞三日宫中大陈歌吹此宫人主讴欲其声清长（食屯）蹄美遂饱当筵歌大曲曲罢觉胷中甚愦戏于砌台乘高而下未及半复为后来者所激因仆地比苏即病狂自是足不能及地又有黄门自交广使回拜舞殿下广曰此人腹中有蛟龙明日当产一子即不可活矣上惊问黄门有疾否对曰臣驰马大庾岭大热而渴于路傍饮野水今腹中坚痞如石周以消石雄黄煮饮之吐出物数寸其大如指鳞甲备具投之水俄顷长数尺遽以苦酒沃之复如故形上惊异礼敬之欲授以官爵固请还吴中水部员外郎刘复为广作传叙述甚备 【明皇杂录】
　　许至雍
许至雍者妻亡感念不已中秋月下帘屏间有嗟吁声良久闻语音乃其亡妻云若欲相见遇赵十四勿惜三贯六百钱至雍惊起问之则无所见自此常志其言数年薄游苏州春时见少年十余辈盛装乘画船将谒吴太伯庙路人曰此州有男巫赵十四言事多中此皆赵生之后辈至雍曰赵生何术曰能致人魂耳至雍默会妻语诣赵具陈恳切赵曰某所能致生魂耳今召死魂又令生人见之某久不为此不知果遂否君有至意又神理已先白某安得辞乃计其所费之直果为钱三贯六百择日于堂内洒扫焚香施床几西壁下檐外结坛场致酒脯呼笑拜舞弹胡琴令至雍处堂东隅赵生于檐外垂帘卧不语至三更庭际有人行声赵问曰非许秀才夫人乎闻吁嗟应云是赵曰以秀才诚意恳切故敢相迎逡廵如有人揭帘见许妻淡服薄妆拜赵徐入堂内东向而坐至雍涕泗呜咽与之语曰君行若此无枉横否妻曰命也安得枉横因问儿女家人及亲旧闾里间事往复数十语至雍又问人间尚佛经谓之功德诚有否妻曰皆然又问冥间何所贵重曰春秋奠享无不得然最重者浆水粥也赵生为致之粥至向口如食收之复如故至雍曰要功德否妻云平生无恶岂有罪乎良久赵生曰夫人可去恐有谴谪妻乃出至雍随而泣曰愿惠一物以为记妻泣曰幽冥唯有泪可传于人代君有衣服可授一事于地 【可授一物于地授当作投】 至雍脱汗衫置地上妻取挂庭树枝 【挂庭树枝四字此本尚可辨汲古本作墨丁】 以汗衫蔽面大哭良久挥手别去至雍取衫视之泪痕皆血也赵生名何苏人皆传其事 【灵异记】
　　昆山慧聚寺
大殿佛像及西偏小殿毗沙门天王像并左右 【左右下侍立十余人五字不可识汲古本作墨丁】 侍立十余人皆凛凛有生气塑工妙绝相传为唐杨惠之所作惠之塑工妙当时或又云张爱儿所作也龙图阁学士徐林甞叹息其妙而 【叹息其妙而五字汲古本作墨丁】 大殿三世佛巳为庸僧妄加涂饰天王像采色亦巳故 【采色亦已故五字汲古本作墨丁】 暗恐不免乃题殿壁以志之云慧聚寺重塑天王予连日观瞻徘徊不能去二彩女尤胜绝绝与顾恺之画相类按此寺成于大中年为 【成于大中年为六字汲古本作墨丁】 此塑者得非杨惠之之流乎今大殿龙象再加彩绘古意巳索然予惧无知者又将以脂泽污圭壁使唐人遗迹扫地将叹恨莫及故书以告之初寺以此像及山半普贤像并涅盘图为山中三绝淳熙十一年寺焚殿阁皆烬惟普贤像一僧背负之而逃得免余悉不存
吴郡志卷第四十四
吴郡范成大撰
　奇事
吴王阖闾伐石治宫室石中得紫文金简之书不能读使使者询仲尼曰吴王间居有赤雀衔书置殿前不知其义故远谘访仲尼视之曰此乃灵宝长生之法禹所服之禹将仙化封之名山石函之中今赤雀衔之殆天授耶 【抱朴子】 
吴孙坚世仕吴母怀姙母梦肠出绕吴阊门寤而惧以告邻母邻母曰安知非吉证也已而坚生又云坚母孕时梦肠出绕腰有一童女负之绕吴阊门三匝天授以芳茅一茎童女语云曰此善祥也必生才雄之子今赐母此茅土王于翼轸之地鼎足于天下不出二百年语毕而觉及旦筮之卜人曰童女太白之精也 【王子年拾遗】 
汉兴平中吴中童谣曰黄金车班兰耳闿昌门出天子昌门吴西郭门其后孙权遂以黄龙元年建吴国
吴天册元年吴郡言掘地得银长一尺广三分刻上有年月字于是大赦改元
宋吴子英者舒乡人善入水捕得赤鲤鱼爱其色好持归不煞养池中饲以米谷一年长丈余生角有翅子英怖拜谢之鱼言我来迎汝上我背与汝俱升天岁来归见其妻子鱼复迎之故吴中门户并作神鱼子英祠 【列仙传】 
将仕郎陈敏功妻家居吴门北邻甞有人梦神人被发持刃部集数十鬼物每经民居即呼其人出各分饮一杯令啜之暨至一刘承议家则曰此家不食牛肉已二十年当与免其后吴门大疫邻巷病亡者比户不遗独刘氏举家无恙 【谈选】 
姑苏四瑞谓白龟甘露合欢芍药双竹也吏部员外郎陈省华守郡四瑞并出省华之子尧咨与张君房各赋诗推官崔端为诗序今见于下 【观察推官承奉郎试大理评事崔端撰苏州四瑞联句诗序云休祥之出必俟乎时感应之证亦系乎政(亦系乎政系汲古本误击)政或未乂物理宁通时既会昌神灵斯格苏台四瑞其殆庶乎而况分连牛斗地控江湖壤赋繁剧里门雄盛郡守之选古难其人昔太宗有命俾我良牧吏部员外郎陈公镇抚之公自下车决政之壅伸民之无告挫猾吏之锋削刑禁之滥靡劳余刃(靡劳余刃旧钞本刃作力又花芳连萼芳一作房)厥功告成嘉瑞荐臻休祥杂沓花芳连萼竹耸双茎白龟见乎昆丘甘露零乎佛庙甘露降瑞光院斯乃我后重离继照有开必先之灵感也历观藩邸未有若斯之昭报焉以进士陈公(名尧咨)与南阳茂才张公(名君房字尹方)诗敌者也丁酉孟夏之夕会宿于郡斋酒酣据席言及四瑞且曰非笔墨无以纪郡政而颂圣德繇是赓唱迭咏终宴为联句律诗自十二韵止二十韵四章凡五百八十言云】 
咸平元年夏四月昆山县有渔妇李氏张山河上得一白龟如钱大其色玉莹朱眸电尾 【朱眸电尾电旧钞本作雪】 宫画粲然妇爱之因授儿为戏又恐为所伤放于河顷之龟复在网如是者三妇虽恠之然复弃去中夜岸有火荧荧往观之白龟在焉因取以归近村王道荣留龟置神像前翌日失之道荣私念此或灵物若虔祷当复见则必献于官府祷之忽自鼠窦出精莹愈于前乃具状献于县令利瓦伊维上之郡时陈省华守苏州之二岁也异而神之曰麟凤龟龙王者之嘉瑞今见于是岂天意俾予尸之以告新骏命耶即具表以闻时张君房客于苏省华以白龟事访之君房曰按孙氏瑞应图云龟千岁巢莲叶之上是龟之质固可巢于莲叶而其出也又将以应于千岁之运乎且其色白白西方也岂其应在西戎乎龟者归也西方其有逆命不廷之虏畏威怀德归我乎哉明年朔方叛帅李继迁贡马请命 【李继迁贡马请命旧钞本贡上有来字】 遂有银夏绥宥四镇之拜君房甞为之颂省华寻徙漳州明年秋赋试进士昆山进白龟诗 【乘异记】 
崇宁间奉议郎许白治第于苏解木中有天下太平四字笔势迈逸许甞以其事闻 【谈选】 
吴郡自隋唐设进士科以来未甞有魁天下者比年父老相传二谶一曰穹窿石移状元来归一曰潮过夷亭出状元淳熙初穹窿山中一夕闻风雨声诘朝视山半有大石自东徙西屹立如植所过草犹偃辛丑科吴县人黄由子由遂状元及第夷亭在昆山县西三十五里昆山虽近江海自古无潮汐绍兴中始有潮至县郭至是潮忽大至遂过夷亭李彦平侍御亲见一道人复诵此谶谓非有邑人应之 【谓非有邑人应之非旧钞本作宜】 乃以告知县叶自强作问潮馆于水滨甲辰科昆山人卫泾清叔亦为状元黄卫相继两举天下传以为奇事 【黄卫相继两举天下传以为奇事两举旧钞本作大魁】
吴郡志卷第四十五
吴郡范成大撰
　异闻一
景平中吴郡太守顾琛为朝请假还东日晚至方山于时商旅数十船悉泊岸侧有一人(从亠从)衣介帻执鞭屏诸船云顾吴郡部伍寻至应泊此岸于是诸船各东西俄有泊向处人云顾吴郡早晚至船人荅无顾吴郡又问何船曰顾朝请耳莫不惊怪琛意窃知为善(从彳从山王)因誓之曰若得郡当于此立庙至是果为吴郡乃立庙方山号白马庙云
隋大业十二年五月癸己大流星陨于吴郡为石占曰有亡国有死王有大战破军杀将其后大军破刘元进于吴郡斩之又感应录载刘元进举兵据吴郡江都郡丞王世充发兵击之有大流星坠于江都未及地而南磨拂竹木皆有光飞至吴郡而堕地元进恶之令掘地入二丈得一石径丈余即此事 【历代纪异感应录】 
唐大历初处士李籝秋夕于震泽舍舻野步望中见烟火意为渔家渐近即朱门粉雉嘉木修林画舟倚白莲中生异其境徘徊未敢前入俄有青衣出曰君非李处士乎愿得少进籝随步而入琐牎洞户中有女郎狭体瓌质衣如云霓揖生曰延竚嘉德积有年矣今夕何夕邂逅相逢命青衣捧方丈酌酒珊瑚锺以劝侍儿数辈执乐女郎倚曲歌玉波冷双莲之曲曰此伤吴宫二队长之辞某非人也生于龙宫好楚词君能受我一篇传于世人乎乃以水晶簪扣盘而诵芷秀药华之词俄闻锺声隔水女郎曰此非清虗之士不得游持素绡送生出门闭扉悄然生徐步清浔朝日已上广陵胡人识其绡曰龙颔小髯所缉也 【树萱录】 
大历中洛阳刘贯词行丐于姑苏逢秀才蔡霞者精彩俊爽便以兄呼贯词又携羊酒来宴曰兄浮游江湖间行丐获几何而止曰十万霞曰霞居洛中以他故避地音问久绝意有所托祈兄为达于是遗钱十万授书一缄且曰霞家渭桥下瞑目叩桥柱当有应者当与家母相见书中亦令小妹出拜使助赠百缗贯词遂还至渭桥叩之忽有一人应视之惟见朱门甲第贯词称来自吴郡郎君有书有顷引入厅中见太夫人谢曰儿子失意远游久绝音耗劳君数千里达书俄有青衣曰小娘子来年可十五六坐母下具馔甚精方对食母忽眼赤直视贯词口角涎下女急掩母口曰兄凭来宜且礼待因曰兄书中处分合与百缗与贯词因命取镇国椀授贯词女曰此罽宾国椀其国以镇灾疠唐人得之固无所用得钱十万即货之与母再拜而入贯词持椀行出回顾碧潭危桥手中器乃一黄铜椀价直三五百耳西市店忽有胡客视之大喜以百缗易之曰此罽宾国镇国椀也在其国大穰既失此椀国大荒兵戈大起吾闻为龙子所窃几四年其君方以国中半年之赋召赎罽宾守龙上许此霞所以避地阴冥吏严不得陈首藉君为邮送之耳殷勤见妹者非固亲也虑其母老嚵或相啖以其妹卫君耳 【续元恮录】 
大历十三年虎丘寺有鬼题诗隐于石壁之上云青松多悲风萧萧声且哀南山接北山幽垄空崔嵬白日空昭昭不照长夜台虽知生者乐魂魄安能回况复念所亲痛哭心肝摧恸哭复何言哀哉复哀哉又曰神仙不可学形化空游魂白日非我朝青松为我门虽复隔幽垄犹知念子孙何以遣悲怨万物归其根寄言世上人莫厌临芳罇庄生问枯骨王乐复虚言 【王乐复虚言王旧钞本作至】 苏州观察使李道昌异其事遂具奏闻勑令致祭道昌祭文曰呜呼万古丘陵化无再出君是何人能闲诗笔何代而亡谁人子侄曾作何官是谁仙室寂寞夜台悲呼白日不向纸上石中隐出桃源三月绿草垂杨黄莺百转猿声断肠不题姓字宁辨贤良呜呼痛哉叹惜先贤空传经史终无再还青松岭上嵯峩碧山大唐政集已记诗言痛复痛兮何处宾悲复悲兮万古坟能作诗兮动天地声哀怨兮泪沾巾感我皇兮列清酌愿当生兮事明君祭后数日石上复隐出诗一绝云幽冥虽异路平昔忝攻文欲知潜寐处山北两孤坟寺山之北有二坟甚高大荆蓁丛蔚询诸耆艾莫知何人所葬至今犹存 【郡阁雅谈及山中碑刻杨备幽独君诗金见书残石壁云(金见书残石壁云见旧钞本作检)一名幽独彼何人春深草没松门路泉下诗犹感鬼神】 
正元中太湖松江之口有渔人为小网数船与其徒十余人下网取鱼无所获惟得一镜纔七八寸渔者恚不得鱼弃镜于水移船下网又得此镜渔者异之取镜自照见其筋骨脏腑历历可怖其人闷绝而仆众大惊共取镜鉴形照者即仆皆呕吐狼籍最后一人不敢照直取投之水中良久扶持仆者始醒明日复往下网所得鱼多于常时数倍其人先有疾者自是皆愈询故老云此镜在江海数百年一出人亦常见 【原化记】 
元和九年有李公佐者访古东吴 【访古东吴古旧钞本作友】 从太守元公锡于洞庭登包山宿道者周焦君庐入灵洞探仙书石穴间得古岳渎经第八卷文字奇古编次蠹蚀公佐与焦君共详读之云禹理水三至桐柏山惊风迅雷石号木鸣五伯拥川天老肃兵不能兴禹怒召集百灵搜命夔龙桐栢千君长稽首请命禹囚鸿蒙氏章氏兜□卢氏犁娄氏乃获淮涡水神名无支祈善应对言语辨江淮浅深源流远近形若猿猴缩鼻高额青躯白首金目雪牙颈伸百尺 【颈伸百尺百旧钞本作一】 力踰九象搏击腾踔蹻疾轻利禹授之童律不能制授之乌木田不能制授之庚辰能制之木魅水灵山妖石怪奔号丛遶以千数颈鏁大索鼻穿金铃徙淮阴之□龟山之足俾淮水安流注海庚辰之后图此形者免淮涛风水之难先是永泰中李汤为楚州剌史有渔人夜钓龟山下其钓为物所掣 【其钓为物所掣钓旧钞本作钩按钩字是】 不复出渔人疾沉可五十丈见大（金截）锁盘绕山足以告于郡汤命善游者数十人取鏁力不胜加以五十牛鏁乃振动稍稍就岸涛惊浪飜观者大骇鏁穷见一兽如青猿白首长鬣 【白首长鬣长一作朱】 雪牙金爪闯然上岸高五丈许蹲踞若猕猴但两目不能开兀若昏醉目鼻水流如泉涎沫腥秽不可近久乃引颈伸头忽开目光彩若电视人欲发狂怒众奔走兽徐徐引鏁并牛入水时楚多知名士皆相传惊愕莫知其何物今考李公佐得岳渎经于洞庭始知李汤所见与经相符 【戎幕闲谈】 
干符中震泽之东稻将熟群鼠夜出啮而僵之信宿食殆尽陆龟蒙作记稻鼠一篇 【笠泽丛书】 
陆龟蒙视获于甫里夜有凫鹥蔽天而下若风雨所当之禾竭穗而去作禽暴篇 【冬十月予视获于甫里旱苗离离年无以搘忧伤于怀夜不能寐往往声类暴雨而疾至者一夕凡数四明讯其甿曰(明讯其甿曰一作明下有日字)凫鹥也其曹蔽天而下盖田所当之禾必竭穗而后去曰得无弋罗者捕而耗之耶对曰江之南不能弋罗常药而得之（米庳）（米斯）（上篦下西）涂枝丛植于陂一中千万胶而不飞是药也出于长沙豫章之涯行卖(卖一作贾)货错岁受于射鸟儿盗兴已来蒙冲塞江其谁敢是药既绝群凫恣翔幸不充乎口腹反侵人之稻粮予曰嘻失驭之民化为盗 (化为盗一作化而为盗)关梁急征不得行江湖小禽亦肆其暴以害民之物乎俾生灵死乎盗死乎饥吾不知安用驭者为】 
中和中有士人苏昌远居苏州属邑有庄去官道十里吴中水乡多荷芰一日见一女郎素衣红脸若神仙中人与苏生相狎以庄为幽会之所生以玉环赠之结系殷懃数槛前白莲花开敷殊异俯而玩之花房中有物细视乃所赠玉环也折之遂绝 【出北梦琐言】 
文德中京官张氏子寓苏台时往来丈人陆评事院为一美人所悦久而心疑之又病瘠遇开元观道士吴守元云有不祥之气授以一符果一明器婢子背书红英字 【背书红英字汲古本作背书红英二字】 在空舍桂穴中焚之乃绝 【出北梦琐言】
吴郡志卷第四十六
吴郡范成大撰
　异闻二
昆山临江乡有南翔寺初掘地得石径丈余常有二鹤飞集其上僧有齐法师者即此地作精舍聚徒居之鹤飞来无定方随飞来处其方必有人来施财作供无一日不验久之鹤去不返僧为之号泣石上忽有题一诗云白鹤南翔去不归惟留空迹在名基可怜后代空王子不绝熏修享二时因名寺曰南翔寺之西有村曰白鹤
申徒有涯方外之士甞携一白甆瓶自阳羡游吴中大风雪中脱衣赁舟沽酒斗余饮毕大吐同载者恶之榜舟者逐之有涯挈瓶登岸 【有涯挈瓶登岸瓶汲古本误作壶】 倚树高吟曰仲尼非不贤为世所不容嗤嗤同舟子不识人中龙溪雪戴落梅寒声激长松狂来但清啸一壶隐尘踪吟讫跳身入瓶悄然无迹榜舟者大骇举瓶碎之无见也它日同济者见有涯携杖于虎丘剑池侧箕踞而坐知其异人不敢逼问 【不敢逼问逼文粹作通】  【树萱录】 
庆历中李元者管城人泛舟过吴江岸傍见小朱蛇长尺余为牧童所困元以百钱售得洗去伤血放茂草中明年复经吴江纵步长桥有展剌来谒者称进士朱浚少年风骨清耸趋进可观曰大人愿见君子年老久不出敢尔坐邀所居去桥数百步耳元拒不获已乃相从过桥已有彩舫舣岸浚拉元登舟去如飞俄至一山数十吏立竢水滨乘元以肩舆欻至其处朱扉侍卫甚严殿阁凌空王侯之居莫及也一人高冠道服立殿上侍立皆美人吏曰此吾王也浚引元升殿再拜王荅拜曰小子闲游江岸不幸为顽童所辱几死其手赖君子以仁存心救此微命不然化为江滨土矣元方记救蛇事王顾浚令百拜且持元坐受其礼曰此不足报厚德乃置酒高会元从容谓王曰愿闻王所以居此王曰吾南海鳞长有薄功于世上帝命为安流王且使居此江湖清深易作膏泽水甘泉洁足以养老又曰吾欲少报君有女童年未笄君若纳之当得其助又以白金百斤遗元曰珠玑之类非敢吝白金易售也乃别去与女升舟诸吏送之少选至长桥别去女童自言小字云姐年十三矣言笑惠敏元甚爱之后二年科诏下明日当试女童曰我为君入礼闱窃所试题出门不久复还探怀出题元检阅宿备明日入试果脗合既捷荐名遂登科调丹徒簿女童之来至是六年矣忽辞去留之不可离席苒苒不复见 【朱蛇记】 
皇佑中苏州民家一夜有人以白垩书其墙壁悉似在字一夕之间数万家无一遗者至卧内深隐之处无不到者莫知其然后亦无他
熙寍六年六月龙见于郡东方黑龙二北方白龙二云气盛作而不雨独承天寺前雨二寸
元丰元年七月四日夜苏州大风雨潮高二丈余漂荡尹山至吴江塘岸洗涤桥梁沙土皆尽惟石仅存昆山张浦沙保有六百户悉漂尽惟余五户空屋人亦不存
元丰四年七月苏州大水西风驾湖水浸没民居凡边湖者皆荡尽或举家不知所在松江长桥亦推去其半桥南至平望皆如扫内外死者万余人翌日水退村人渐获流尸苏匠为棺一日尽售无以继之人云吴江以北民露地而哭平望以南刈禾而歌
宣和间盛章守郡谯楼火有得一木于煨烬之余析而为薪中有大吉字遂献诸朝时郡学立石一株中夜有光发石上教官作瑞石放光颂亦以上闻又一日雷震大成殿柱火光满庭东壁楣上遗一四带青布巾大可贮五斗粟教官命以香案置庭中夜半失之
宣和间杨崈字之损为吴江丞治所枕太湖云涛汹涌震动窻户厅西有湖山堂堂设石棊局及石墪二一日薄暮闻下子声小吏走观见青巾二人对奕闻人来即起凌波而去视局上已五十许子崈案为图以视善奕者叹其妙而莫能殚其意父老相传以为奇事图甞板行今逸之堂亦更为厅事矣 【丞郭某所记】 
慧聚寺大殿二柱有天书如今之大篆非刊刻者一绩溪火三字一蜿蜒蟠结若符篆不可晓在柱里向人所不见字大小近二尺许好事者或模印之 【通鉴本末】 
松陵陈益年少俊迈甞冠乡举甞梦一人衣道服促左右于巾笥中取绿衣靴笏与益衣之益询左右则曰杨文公也益穿袍亟觉毛骨寒凛似不能胜道服者乃叹曰惜乎有此才而无此缘即命褫去益后语其事于人不一年遂卒 【谈选】 
嘉佑中昆山县海上有一船桅折风飘泊岸船中三十余人衣冠如唐人系红鞓角带短皂布衫见人皆恸哭语言不可晓试令书字亦不可读行则相缀如鴈行久之自出一书示人乃唐天佑中告授屯罗岛首领陪戎副尉制又有一书乃是上高丽表亦称屯罗岛皆用汉字盖东夷之臣属高丽者时赞善大夫韩正彦为县令召其人犒以酒食罢食以手捧首而（马展）意若欢感者正彦使人为其治桅桅旧植船木上不可动工人为之造转轴教其起倒之法其人又喜而（马展）船中有诸谷惟麻子大如莲的苏人种之初岁亦如莲的次年渐小数年后只如中国麻子
治平中钱忠道过吴中爱其风物留恋不能去终日讽咏游赏遥见好女子小舟独棹烟波间忠悦之作诗赠之有句云满目生涯千顷浪全家衣食一轮竿女得诗携归呈其父盖隐沦客也嘉忠其诗遂以女妻忠泛舟同入烟波不知所往 【清隐集】
吴郡志卷第四十七
吴郡范成大撰
　异闻三
吴王阖庐得鱼肠盘郢湛卢三宝剑于越传记纪剑事颇怪吴越春秋云阖庐失道湛卢去而水行以如楚楚昭王卧而寤得剑于床召风湖子问焉风湖子曰此谓湛卢之剑吴王得越所献三宝剑一曰鱼肠二曰盘郢三曰湛卢鱼肠已用杀吴王僚盘郢以送其死女今湛卢则入楚也昔越王元常使欧冶子造剑五枚以示薛烛烛曰鱼肠剑逆理不顺不可服故阖闾以杀王僚盘郢亦豪曹不法之物无益于人故以送死湛卢五金之英太阳之精寄气托灵出之有神伏之有威可以折冲然人君有逆理之谋其剑则出故去无道以就有道也越绝书亦云越王勾践令欧冶子造剑五枚大形一曰纯钧二曰湛卢三曰镆邪四曰鱼肠五曰距阙吴王阖闾得其镆邪鱼肠湛卢阖闾无道女死杀生以送湛卢乃如楚史记正义亦引越绝所记二说剑号不同而俱记湛卢之如楚宜编之异闻 【吴越春秋越绝书史记正义】 
吴王夫差时有双鹭飞出皷中而去 【古今乐录】 
吴王夫差小女曰玉年十八岁童子韩重年十九玉悦之私交信问许为之妻重学于齐鲁属其父母使求婚王怒不与玉结气死葬阊门外三年重归问其父母父母曰王怒玉结气死已葬矣重哭泣哀恸具牲币往吊玉于墓侧形见谓重曰昔尔行之后令二亲从王相求谓必从愿不图别后遭命柰何玉左顾延颈而歌曰南山有鸟北山张罗鸟既高飞罗将柰何志愿从君谗言孔多悲怨生疾没命黄墟 【没命黄墟汲古本墟作垆】 命之不造冤如之何羽族之长名为凤凰一日失雄 【一日失雄旧钞本作失配】 三年感伤虽有众鸟不为匹双故见鄙姿逢君辉光身远心近 【身远心近文粹近作迩】 何当暂忘歌毕歔欷流涕不能自胜要重还冢重曰死生异道不敢承命玉曰死生异路吾亦知之然一别永无后朝子将畏我为鬼而祸子乎欵诚所奉寍不相信重感其言送之还冢留三日三夜临出取径寸明珠遗重曰既毁其名又绝其愿复何言哉时节自爱若至吾家致敬大王重既出遂诣王自说其事王大怒曰吾女既死而重造讹言玷秽亡灵此不过发冢取物托以鬼神趋收重重脱走至玉墓所诉玉玉曰无忧今归白王玉妆梳忽见王 【玉妆梳忽见王当作王妆梳忽见玉】 惊愕悲喜问曰尔缘何生玉跪而言曰韩重来求玉大王不许令名毁义绝自致身亡重从远还闻玉已死故赍牲币诣冢吊唁感其笃终辄与相见因以珠遗之不为发冢愿勿推治夫人闻之出而抱之正如烟然 【录异传】 又一说此女名紫珪魂出冢傍见重流涕遂邀重入冢三日三夜重请还紫珪以径寸珠并玉壶赠之重赍二物诣夫差夫差大怒紫珪梦见于父以明重之事夫差异之悲咽流涕因舍重 【因舍重舍文粹作赦】 以子（上巩下耳）之礼待之 【搜神记】 
吴王夫差坐殿上独见四人向庭相背而倚王怪问群臣吾见四人相背而倚闻人言则四分走矣伍子胥曰如王言将失众矣吴王怒曰言不祥子胥曰非唯不祥王亦亡矣后五日王复坐殿上望见两人相对北向人杀南向人王问群臣见乎曰无后见子胥曰四人走叛也北向杀南向臣杀君也王不应 【吴越春秋】 
后汉时姑苏忽有男子衣白冠神峯瓌伟从者六七人遍扰居民家人欲掩害即有风雨郡兵亦不能擒术士赵晃闻之泛舟遽来登岸步至姑苏台即往谓郡守曰不欲见此妖乎乃净水焚香长啸一声大风应至闻空中数十人应响晃怒掷手中符如风少顷见此妖似有人持至者晃曰何敢幻惑如此焂有旋风拥去晃谓守曰可视之使者出门人已报云去此百步有大白蛇长三丈断首路傍其六七从者皆身异处 【皆身异处按身下当有首字】 亦鼋鼍之属 【三吴记稽神异苑】 
晋元康中吴郡娄县怀瑶家忽闻地中有犬声视声所自发有小穿大如螾穴瑶以杖夹之入数尺觉有物掘视得犬子雌雄各一目犹未开形大于常犬哺之而食长老或云此名犀犬得之者富昌当养之以目未开还置穿中覆以磨砻宿昔发视失所在矣瑶家亦无他太兴中吴郡府舍中又得二枚物如初其后太守张茂为吴兴兵所害尸子曰地中有犬名曰地狼夏鼎志曰掘地得狗名曰贾盖此类也 【法苑珠林搜神记】 
西晋永嘉元年吴县万详婢生子鸟头两足马蹄一手无毛尾黄色大如椀 【晋书五行志历代神异感应录】 
永嘉中吴郡赵文昭宅在清溪桥与吏部尚书文叔卿宅相近秋夜对月临溪唱乌栖之词音旨凄然忽有一女子从女婢来姿态端丽云是文尚书家人比去解金缨留赠 【文昭】 荅以琉璃杯后游清溪庙忽见琉璃杯在神女前又顾其壁画侍女并是偕来者 【续博物志】 
东晋太兴中吴民华隆养一快犬号的尾常将自随隆后至江边伐荻为大蛇围绕周身犬便咋蛇蛇死隆僵仆无知犬彷徨涕泣走还船复反草中徒伴恠随往见隆闷绝将归家犬为不食比隆复苏始食隆愈爱惜同于亲戚
太兴二年吴郡米庑 【米庑旧钞本作米廪】 无故自坏是岁大饥 【晋书五行志】 
成帝时三吴女子簪白花望之如素（木奈）传言天公织女死为之着服俄太后杜氏崩 【苑木录】 
隆安初吴郡治下狗常夜吠聚高桥上 【聚高桥上旧钞本高作皋】 人家狗有限而吠声甚众或有夜觇视之一狗有两三头皆前向乱吠无几孙恩乱 【历代神异感应录】 
谢邈之为吴兴郡帐下给使邹览乘樵船至平望亭夜风雨露船无所庇宿顾见塘下有灯火往投之得茅屋中有一男子年可五十方织薄别床有小儿年十岁许览求寄宿欣然相许小儿啼泣歔欷此人喻止之不止啼遂至晓览问何意曰是仆儿以其母当嫁悲恋故啼耳将晓览去回视不见向屋唯有两冢榛莽甚深行逢一女子乘船谓览曰此间非人所行君何故从中出览具以昨夜所见事告之女子曰此是我儿实欲改适故来辞墓因哽噎至冢号咷不复嫁 【出录异记】 
吴人费季客游数年时道路多寇妻常忧之季与同辈旅庐山下各相问去家几时季曰吾去家数年临来与妻别就求金钗以行欲观其志当与吾否耳得钗仍以着户楣上临发忘道此钗故当在户上也尔夕妻梦季曰吾行遇盗死已二年若不信向吾取汝钗遂不以行留在户楣上可往取之妻觉揣钗得之家遂发丧后一年余季□来归还 【季□来归还旧钞本无脱字】  【搜神记】 
王敬伯年十八仕为东宫扶侍赴假还都行至吴通波亭维舟中流月夜理琴有一美人从二小女披帏而入施锦席于东床设银铛杂果命绾发者酌酒相献酬令小婢取箜篌作宛转歌婢甚羞低回殊久乃解裙中出黄带长二尺许以挂箜篌弹弦作歌女脱金钗扣琴和之歌曰月既明西轩琴复清寸心斗酒事芳夜千秋万岁同一情歌宛转妍以哀 【一情歌宛转妍以哀旧钞本作一情歌宛转宛转妍以哀是也】 愿为星与汉光景共徘徊又曰悲且伤参差泪成行低红掩翠方无色金徽玉轸为谁锵歌宛转清复悲愿为烟与雾氤氲共容姿天明分别女留锦四端卧具绣枕腕囊并佩各一双赠敬伯生以牙火笼玉琴爪荅之来日闻吴令刘惠时妾船中失锦及卧具等检括诸同行至敬伯船获之敬伯具夜来事及与从者女仪妆并所赠荅物令使检之于帐后得牙火笼巾箱内奁中得玉琴爪令乃以壻礼敬伯厚加赠遗而别敬伯访部伍人云女郎年十六字丽华去年遇病逝未亡之前有婢名春条年二十许一婢名桃枝年十五皆能弹箜篌又善婉转歌相继而死
虎丘山寺立塔掘基得一舍利空中天乐众皆闻之井吼三日 【法苑珠林】 
宋刘元字幼祖少好云水与刘裕善而轻何无忌遂不相得乃去裕游吴郡虎丘山心欲留焉夜临风长啸望月鼓琴于剑池上忽闻环佩音一女子衣紫罗之衣垂钿带拜谓元曰吴王爱女愿来相访元曰吴王爱女岂非韩重妻紫珪耶少顷紫珪至便与元同行恍惚间及一门约去虎丘二三里虽见宫阙唯闻风声女谓元曰闻君与刘裕相得裕是王者然与何无忌不美此人恐为君患若北还仕魏朝官亦不减牧伯晓忽不见乃在一大陵松栢下元乃北归后仕魏累青州剌史 【稽神异苑】 
虎丘山寺有月支僧支昙钥特赋妙声善呗弄甞梦天神授其声法觉因裁制新梵清响妙绝宋孝武勑请至郡从受五戒 【法苑珠林】 
楞迦山有唐侍郎辉祖墓凡十七世绍兴间产紫芝数本未几侍郎之子登进士第至今衣冠不绝
吴郡志卷第四十八
吴郡范成大撰
　考证
勾吴太伯之奔荆蛮义而从者千余家号曰勾吴史记注曰勾吴大吴也 【勾吴大吴也汲古本作太吴也】 史记正义引宋忠世本注云勾吴太伯始所居地名也许慎注淮南子云勾吴吴人语不正言吴而加以勾颜师古曰勾夷俗之发声也亦犹越谓之于越也史记正义又云去梅里东南六十里十九世寿梦居之始号勾吴与史记太伯时已号勾吴不同疑正义误太伯旧城史记正义云太伯居梅里属今常州无锡去此东南六十里十九世孙寿梦居之二十一代孙光使子齐筑阖闾城都之今苏州是也世本又云诸樊徙吴安即今苏州二说不同大抵泰伯之后吴自梅里凡三徙而定居于今之郡城中间迁徙不出数十里之内也梅里属吴县史记正义唐张守节所撰是时或属无锡尔
太伯古公长子韦昭云武王革商追封为侯伯故曰太伯范寗曰太者善大之称伯者长也案此恐只是伯之旧名韦说似迃
仲雍太伯弟与其兄同奔吴世本云吴熟哉始居蕃离宋忠注云熟哉仲雍字也案雍是熟食故名仲雍字熟哉括地志云仲雍冢在常熟县西北三里海禺山上蕃离今吴余暨县世本所载仲雍名字似凿然不敢没其说姑寓于此余暨前汉地理志云萧山潘水所出东入海应劭曰吴王阖庐弟夫槩之所邑师古曰暨音既
泰伯三让今吴县有三让乡孔子曰泰伯其可谓至德也已三以天下让民无得而称焉史记正义引江熙云太伯少弟季历生文王昌有圣德太伯知其必有天下故欲传国于季历以太王病托采药于吴越不及 【托采药于吴越不及汲古本及作反按反字是】 太王薨而季历立一让也季历薨而文王立二让也文王薨而武王立遂有天下三让也又释云太王病而托采药生不事以礼一让也太王薨而不及 【太王薨而不及汲古本及作反】 使季历主丧不葬之以礼二让也断发文身示不可用使历主祭 【使历主祭按历字上当有季字】 祀不祭以礼三让也
虞仲史记武王封周章弟虞仲于周之北故夏墟是为虞仲史记正义引周本纪云古公有长子曰太伯次曰虞仲左传云太伯虞仲文王之昭按周章弟亦称虞仲当是周章弟名仲初封于虞号曰虞仲然太伯弟仲雍又称虞仲者当是周章弟封于虞仲雍是其妃祖 【仲雍是其妃祖妃汲古本作始按始字是】 后代人以国配仲故又号始祖为虞仲
吴王寿梦书传名称不同史记正义解梦莫公反当周简王元年左传云吴子乘卒杜预云寿梦也左传及世本又云吴孰姑寿梦也世谓孰梦诸也春秋传寿作孰音相近姑之言诸也毛诗传云旧读月诸为姑是以姑为诸则知孰姑寿梦一人耳又名乘
吴王阖闾十九年伐越越王勾践迎击之吴败于檇李 【吴败于檇李檇汲古本误作儁】 左传谓阖庐伤将指卒于陉史记乃谓败之姑苏姑苏自是夫差败处史记正义谓姑苏檇李相去二百里疑太史公误又吴王夫差二年悉兵伐越败之夫椒报姑苏也此语亦误当云报檇李尔
吴王阖庐史记作此庐字它传记又用此闾字不能坚知其的今据所出处两存之
三吴之说世未有定论十道四番志以吴郡及丹阳吴兴为三吴又以义兴吴兴及吴为三吴郡国志谓吴兴义兴吴郡为三吴又云丹阳亦曰三吴元和郡国图志亦曰与吴兴丹阳为三吴郦元注水经云建中阳羡周嘉上书以县远赴会至难求得分置遂以浙口西为吴东为会稽后分为三号三吴吴兴吴郡会稽其一焉按晋书成帝咸和三年苏峻反吴兴太守虞潭与庾冰王舒等起义兵于三吴时冰为吴郡太守舒为会稽太守则是吴郡吴兴会稽为三吴又孙恩攻陷会稽刘牢之遣将亘宝率师救三吴并陶回为吴兴太守时大饥谷贵三吴尤甚回开仓赈之不待诏及割府库军资以救乏绝一境获全诏会稽吴郡依回赈恤据此则吴郡与吴兴会稽三郡为三吴甚明又虞谭传苏峻反谭为吴兴太守诏加谭督三吴晋陵宣城义兴五郡事又寍康二年太后诏曰三吴奥壤水旱并臻宜时拯恤三吴义兴晋陵及会稽遭水之县全除一年租据此两处则义兴固在三吴之外而太后之诏会稽亦复在三吴之外岂一时称谓未有一定之说抑史又自有详简差互耶或云虞谭所督三吴晋陵宣城义兴计六郡而称五郡谭自为吴兴太守矣增督五郡盖丹阳其一也又以太后诏考之则会稽决不在三吴之数亘宝救三吴者以孙恩既陷会稽遂逼吴中故云今当以十道四蕃志及郡国志别说为正
吴会世多称吴门为吴会意谓吴为东南一都会也自唐以来已然此殊未稳今客馆有吴会亭尤误天下都会之处多矣未有以其地名冠于会之一字而称之者吴本秦会稽郡后汉分为吴会稽二郡后世指二淛之地通称吴会谓吴与会稽也诸葛亮曰荆州北据汉沔西通巴蜀南连吴会谓北则汉与沔西则巴与蜀南则吴与会皆指两地为说南连吴会通言二淛江南形势岂谓荆州独连吴门一郡乎庄子释文淛江注云浙江今在余杭郡后汉以为吴会分界今在会稽钱塘其云分界则言两地尤明禇伯玉吴郡钱塘人隐居剡山齐太祖即位手诏吴会二郡以礼迎遣此证尤切六朝时亦有下吴会两郡各造船若干者如此类甚多或谓会稽二字可以单称会乎按宋元嘉时以杨州浙西属司隶校尉而以浙东五郡立会州以隋王诞为剌史此单称会之证也
三江按司马相如上林赋叙上林诸水曰丹水紫渊灞浐泾渭八川分流相背而异态灏溔潢漾东注太湖八川自入大河去太湖数千里外中隔大山及淮济大江何缘与太湖相涉郭璞江赋云注五湖以漫漭灌三江而漰沛墨子曰禹治天下南为江汉淮汝东流注之五湖孔安国曰彭蠡江分为三入于震泽后为北江而入于海此皆未甞详考地理江汉至五湖自隔大山其末乃遶出五湖之下流径入于海何缘入于五湖淮汝自从徐州入海全无交涉禹贡云彭蠡既潴阳鸟攸居三江既入震泽底定以对文言之则彭蠡水之所潴三江水之所入未必谓入于震泽也震泽之源皆山环之了无大川震泽之委乃多大川今三江故道古今变迁已不可坚定然禹贡之说谓三江之水无所入则震泽壅而为害三江之水有所入然后震泽底定亦水之理也水经云中江在丹阳芜湖县南东至会稽阳羡县入于海震泽在吴县南五十里北江在毗陵北界东入于海据此则水经亦谓中江北江皆在震泽傍近但其迹不可考耳与孔安国谓彭蠡江分为三入震泽为北江以入海远近绝不同史记正义解三江既入震泽底定云三江者在苏州东南三十里名三江口一江西南上七十里至太湖名曰松江古笠泽江一江东南上七十里白蚬湖名曰上江亦曰东江一江东北下三百余里入海名曰下江亦曰娄江于其分处号曰三江口又引顾夷吴地记云松江东北行七十里得三江口东北入海为娄江东南入海为东江并松江为三江是也言理三江入海非入震泽也按太湖西南湖州诸溪从天目山下西北宣州诸山有溪并下太湖太湖东北流各至三江口入海其湖无通彭蠡湖及太湖处并阻山陆诸儒及地志等解三江既入皆非也周礼职方氏云杨州薮曰具区川曰三江按五湖三江者韦昭注非也其源俱不通太湖引解三江既入失之远矣郡国志引禹贡三江既入震泽底定韦昭曰三江为吴郡南松江钱塘江浦阳江水经亦载韦昭以松江浙江浦阳江为三江虞氏志林云江于彭蠡分为三又云江自太湖出于海屈曲七百里世遂以韦昭为谬谓钱塘浦阳元不与震泽相关也水经谓浦阳一名潘水在会稽界而彭蠡乃宫亭湖去震泽更远虞氏之说尤荒唐今松江之傍有小村落名三江口郦善长云松江自湖东北径七十里至江水分流谓之三江口吴越春秋云范蠡去越乘舟出三江之口入五湖之中皆谓此地史记春申君传云还为越王禽三渚之浦正义引战国策三江之浦即此是案三江口异名者三姑备录之
五湖即太湖也风俗通云湖都也周官杨州其浸五湖张勃吴录五湖者太湖之别名以其周行五百余里故以五湖为名虞翻又云太湖有五道口则谓之五湖史记正义越败吴于夫椒引杜预曰太湖中山也又引贺循会稽记云勾践逆吴战于五湖中大败而退今夫椒山在太湖中洞庭山西北案此吴越战于五湖直在笠泽一湖战耳史记正义及顾夷吴地记又云五湖者菱湖游湖莫湖贡湖胥湖皆太湖东岸五湾为五湖盖古时应别今并相连菱湖在莫里山东周回三十余里西口阔二里其口南则莫里山北则徐侯山西与莫湖连莫湖在莫里山西及北北与胥湖连胥湖在山西南与莫湖连各周回五六十里西连太湖游湖在北二十里在长山东湖西口阔二里其口东南岸树里山西北岸长山湖周回五六十里贡湖在长山西其口阔四五里口东南长山山南即山阳村西北连常州无锡县老岸湖周回一百九十里已上湖身向东北长七十余里两湖西亦连太湖又解五宗世家五湖之间云五湖谓具区洮滆彭蠡青草也又云游莫贡陵为五湖盖太湖东岸 【盖太湖东岸盖汲古本作并】 今连太湖盖后五湖当是也今案史记正义及顾夷所记五湖今并相连五宗世家解又以后五湖之说为是则五湖为太湖一湖甚明越绝书云太湖阔三万六千顷则一湖所占广矣史记正义又引吴地记云笠泽江松江之别名又云笠泽即太湖则江湖通为笠泽矣杨州记曰太湖一名震泽一名笠泽一名洞庭史记三苗国左洞庭右彭蠡裴骃注云今太湖中包山有石穴其深洞无知其极者名洞庭此洞庭非与彭蠡为对者但通呼洞庭耳彭蠡即宫亭湖尔裴说殊为不审又水经孙皓天玺元年临平湖开又于湖边得小石上刻皇帝字于是改天册为天玺元年孙盛以为元皇中兴之符证五湖之石瑞也以此见古人通名浙西泽数谓之五湖又晋杨泉五湖赋止为太湖而作此一证也陆龟蒙云太湖上禀咸池五车之气故一水五名或又以太湖射贵湖洮湖 【一名长塘湖在义兴】 上湖与隔湖为五湖九缪 【九谬汲古本作尤谬尤字是】
葑门续图经谓作封门取封禺山以为名封禺今属具兴 【今属具兴具汲古本作吴按吴字是】 亦未有据按史记正义吴世家吴东门解云阖闾城无东门引吴俗传越伐吴伍子胥见梦越军令从东南入越王乃回向三江口岸筑坛祭子胥乃开渠自罗城东开门入吴至今犹名示浦门曰鱄 【晋孚切】 （鱼孚） 【音浮】 又伍子胥传吴东门解亦云东门鱄门谓（鱼孚）门也今名葑门越 【越字下空一格汲古本作军字】 □开示浦子胥以涛荡罗城开此门有鱄（鱼孚）随涛入故以名门顾野王云鱄鱼又名江豚欲风则涌据此葑门乃有别意葑鱄音相近云
洞庭东西两山在吴松江南太湖之中韦苏州谓皮陆唱和之所近时苏子美诗云笠泽鱼肥人脍玉洞庭柑熟客分金即吴松江也今岳州之南所谓洞庭湖者即郦善长注水经云洞庭波乃湖水非江也盖斥此湖尔比见岳州集古今题咏刻石龛于岳阳楼上如苏州皮陆及子美之诗皆在焉乃知地志不可不考
胥山在太湖口上有伍子胥庙舟行自此入太湖故名胥口或曰吴王既杀子胥盛以鸱夷投诸江史记谓吴人为立祠于江上号曰胥山今自吴故城至胥山四十里之近杀而投之湖中容有此理后世乃以子胥为涛神谓浙江之涛子胥所作又以杭之吴山为子胥祠或亦曰胥山然吴故城去浙江乃三百八十里不应投弃如许之远以事理论之吴之胥山为近吴录又云胥山在太湖边去江不百里故曰江上今胥山去浙江何止百里吴录所指或指松江耶今具存其说云古今庙宇迁移固不定而张守节作史记正义解言祠江上名曰胥山谓太史公之说非是引吴地记云越军于苏州东南三十里三江口又向下三里临江北岸立坛杀白马祭子胥杯动酒尽因立庙于此江上今其侧有浦名上坛浦至会稽太守麋豹移庙于吴郭东门外道南顾夷作吴地记时其庙尚在案此即始庙不在胥山太史公乃云因命曰胥山正义又引吴地记云胥山太湖遶胥湖东岸山西临胥湖有古子胥二王庙张守节按此庙不干子胥事太史公误矣据此则史记所云尚又疑 【据此则史记所云尚又疑旧钞本又作可】 干道中胥山庙久废乡人复修之姑据史记所说以祠子胥有周路分者善书题其庙额而盘门内亦有庙焉王充论衡亦论涛神之诬曰儒书言夫差杀子胥煮之于镬盛以囊投之于江子胥恚恨临水为涛溺杀人夫言吴王杀伍子胥投之于江实也言其恚恨临水为涛者虚也卫葅子路汉烹彭越子胥勇猛不过子路彭越然二士不能发怒于鼎镬之中子胥亦自先入鼎镬后乃入江在镬之时其神岂怯而勇于江水哉何其怒气前后不相副也
城隍庙其初春申君也唐碑具在按史记春申君于楚请封于江东因城吴故墟以为都邑越绝书吴伐楚封春申君于吴吴地记春申君甞造虵门以御越军其说不同宜以史记为正
娄县在昆山县东北三里一村落也盖昆山旧治或云在汉为疁县后避钱镠讳改昆山案吴志张昭拜辅吴将军封娄侯则县之为娄旧矣汉书云改于王莽时
信义古县名萧梁时分娄县置信义县属信义郡大同初废复分信义属昆山今县西二十里有村曰信义疑此古县地也土人或讹为镇义
韦苏州唐史不为立传按其行事颇逸按白乐天吴郡诗石记云贞元初韦应物为苏州剌史后三十七年乐天亦佩苏印实宝历元年记中目应物为硕人则在当时已有重名应物诗清深妍丽有六朝风致其自叙乃谓少时以三卫郎事元宗豪纵不羁元宗崩始折节读书然观其人赋性高洁鲜食寡欲所居扫地焚香而坐而诗格高洁不似晚节把笔学为文者岂其自序之过与然天宝间不闻苏州诗则其诗晚乃工耳宋景文作唐书文艺传举唐之能文者皆在至于苏州集中亦足考其履历乃以为史家轶其行事故不书惜哉刘禹锡集又有大和六年举自代一状然应物温泉行云北风惨惨投温泉忽忆先皇廵幸年身骑厩马引天仗直至华清列御前又有出身天宝今几年之语则常逮事天宝间矣又燕李录事诗云与君十五侍皇闱晓拂炉烟上玉墀以编年通载考之天宝元年至大和六年计九十一年应物于天宝间已年十五不应能至大和间也说者谓禹锡与白居易同时视应物辈行迥不同禹锡所举或别是一人也 【韩驹蔡宽大等诗话】 
半夜锺按唐张继枫桥诗云姑苏城下寒山寺半夜锺声到客船在阊门外七里欧阳文忠公云句虽佳其柰三更非撞锺时欧公盖未甞至吴中今吴中僧寺实半夜鸣锺或谓之定夜锺不足以病继也南史丘仲孚吴兴人好学读书常以中宵锺鸣为恨 【常以中宵钟声为恨恨一作限】 阮景仲为吴兴守诗云半夜锺声后白乐天亦云新秋松影下半夜听锺声吴中半夜锺其来久矣又于鹄送官人入道诗定知别后宫中伴遥听缑山半夜锺温庭筠诗亦云悠然旅榜频回首无复松窻半夜锺何独于继而疑之 【王直方石林二诗话诗眼学林新编(学林新编汲古本编作篇)】 
响大师昆山惠聚寺石像也寺创于梁天监中开山僧乃惠向 【惠向汲古本向作响七行同】 今有古石像在灵山院小洞中俗人扣之铿然有声遂呼响大师以为山中奇事甚可笑向后驻锡杨子江心虾蟆山于此入灭山上僧院有碑刻载昆山创寺本末颇详
昆山古上方有孟郊张祜留题诗或云郊随父任昆山尉因有篇什按韩文公郊墓志云父庭玢娶裴氏女而选为昆山尉生郊及二季酆郢而卒考此语是郊时方幼稚本传亦不言其幼稚能诗上方留题或者疑乃其父庭玢所作不可知或又云郊后长大问其母身所生之地母云父任昆山尉时郊遂游吴至昆山乃留题事无考证不敢信摭言载白乐天出守苏州科场将开方干来求解头而张祜适至无何二人言语喧争于席上由是二人俱不得解头而去祜之留题必是乐天守苏时也
太和宫在盘门外续图经云唐相毕瑊之别业按毕瑊未甞相相者毕諴也
外冈青冈五家冈蒲冈涂菘冈徘徊冈福山冈旧图经云并在吴县界今次第考之上之四冈属昆山下三冈属常熟言其地则与吴县大相辽绝
织里桥今讹为吉利桥
带城桥今讹为戴城桥
交让巷今讹为甘浆巷
吴郡志卷第四十九
吴郡范成大撰
　杂咏
吴中风物之美骚人墨客凡所赋咏皆以类见无所附丽者则萃于此其目有八
　　一曰纪咏 
【白居易吴中好风景诗二首吴中好风景八月如三月水荇叶仍香木莲花未歇海天微雨散江郭纤埃灭(江国纤埃灭汲古本埃作尘)暑退衣服干潮生船舫活两衙渐多暇亭午初无热骑吏语使君正是游时节○吴中好风景风景无朝暮晚色万家烟(晚色万家烟晚旧钞本作晓)秋声八月树舟移弦管动桥拥旌旗驻改号齐云楼重开武丘路况当丰熟岁好是欢游处州民劝使君且莫抛官去崔融次韵洛渚问吴潮吴门想洛桥夕烟杨柳岸春水木兰桡城邑南楼近星辰北斗遥无因生羽翼轻举托还飙苏子美过苏州东出盘门刮眼明萧萧疏雨更阴晴绿杨白鹭俱自得近水远山皆有情(近水远山皆有情山一作村)万物盛衰天意在一身羁苦俗人轻无穷好景无缘住旅棹区区暮亦行杜牧经阖闾城遗踪委衰草行客思悠悠昔日何人处(昔日何人处何人当作人何)终年水自流孤烟村戍远乱雨海门秋吟罢独归去烟云尽惨愁刘禹锡忆春草馆娃宫外姑苏台郁郁芊芊拨不开无风自偃君知否西子裙裾曾拂来】
　　二曰游览 
【苏子美游山上春游南峯出自阊扉西崎岖缘田塍时又涉狭磎午初至峯下先读烂石碑僧庐颇新鲜丹青晃朝曦○云昔支公居石迹有马蹄踰岭到天平上观石屋危苍壁泻白泉对之已忘疲西岩列窻户玲珑透斜晖嵚然似饤饾(嵚然似饤饾嵚一作嵌)人力安可施朝飡下木渎市物俗所宜琴台昔甞游回首忆旧题南向又渡岭盘屈麋鹿蹊折身趋宝华未到闻法鼙松涧见广路(松涧见广路旧钞本涧作间)平如隐金锤寺压两山脚三面张屏帏夜阑宿虚堂清甚无梦思西南登尧峯俗云尧所基洪川不能没上有万众栖中道舍蓝舆从者亦汗衣关陆巧步趋徤马莫可追自伤干躯头两股酸不随岩雨洒磴滑惟赖枯笻枝(惟赖枯笻枝文粹枝作搘)四顾物象殊虽困强自持竹木互支撑小阁架险梯凌晨过横山蹴踏云霞低身如插翅翼下见鸿鹄卑却视众壑林(却视众壑林一作林壑)密若荠麦齐是皆樗枥材春登绿翠姿(春登绿翠姿旧钞本登作发)一方绀碧瓦楼殿贴地飞右顾万顷湖东与天相迷日灸白烟开风驱银山移旁过折腰塔铁轮尽颠隳近为震霆拔火烈瓦甓麋未知天之意摧此将何为迤逦瞰荐福爱此路侧池清无一点尘虾鱼潜瑠璃宝积仰修行(宝积仰修行汲古本行作竹)整如翠羽旗楞伽屋老朽是亦传者非北渡千丈桥柱袅栏倾欹揽衣俯而趋愁为溪风吹遇胜辄自留仰啸中屡遗永言嘉谑浪把酒先嘻嘻予履阅奇怪(予履阅奇怪旧钞本予作杖又自疑身被留汲古本被作彼)瞪睨惟嗟咨及还城中居城人殊未知自疑身被留蹔此梦寐归纷然着鄙事奔走争自私向者却是梦反复又自疑神明日夜往内顾行者尸何由罢尘坌荣辱两莫期清泉与白云终老得自怡苏轼和太守王规父侍太夫人观灯二首(苏轼和太守王规父侍太夫人观灯二首元目作和苏州太守王规父观灯之什余时以刘道原见访不及赴此会二首又不觉朱轮辗后尘朱一作香)不觉朱轮辗后尘争看绣幰锦缠轮洛滨侍从三人贵京兆平反一笑春但逐东山携妓女那知后阁走穷宾滞留不见荣华事空作赓诗第七人○翻翻缇骑走香尘激激飞涛射火轮美酒留连三夜月丰年倾倒五湖春安排诗律追强对蹭蹬归期为恶宾堕珥遗簪想无限华胥犹见梦回人　胡宿彭山赠贯之彭山隔重湖落日见孤塔扬舲入空旷烟树散鹅鸭山中老癯僊万顷纤芥纳乘风落珠唾暝色远相荅平生尔汝分磁（金截）契已狎万缘一笑空个处无剩法(个处无剩法个一作是)方舟过谷隐风雨寒霎霎黎明带星归尚及斋鼓踏临岐戒后会梅熟新秧插期我散缣楮莫忘鸥盟歃】
  　三曰书事 
【李绅过吴门烟水吴都郭阊门架碧流绿杨浅深巷(绿杨浅深巷浅深当作深浅)青翰往来舟朱户千家室丹楹百处楼水光摇极浦草色辨长洲忆作麻衣□(忆作麻衣□汲古本作翠旧钞本作士按士字为正)曾为旅棹游放歌随楚老清宴奉诸侯(贞元中余以布衣多游吴中韦夏卿首为知遇常陪宴席叚平仲李季何刘从周棊毋咸十余辈日同□酒及余以太和七年领镇会稽则当时宾客郡吏乐徒寺僧里客无一人在者至于)(至于汲古本于作以误又桥转攒红饮红汲古本作虹是)(韦公子弟凋丧畧尽)花寺听莺入春湖看鴈留里吟传绮唱乡语认歈讴桥转攒红饮波通闘鹢浮竹扉梅圃静水槛橘园幽(水槛橘园幽槛一作巷)绝堵荒麋苑穿岩破虎丘旧风犹越鼓余俗尚吴钩故馆曾闲访遗基亦徧搜吹台山木尽(吹台山木尽吹文粹作琴)香径佛宫秋帐殿菰蒲掩云房雾露收苎罗妖废灭荆束鬼包羞风月俄黄绶经过半白头(元和七年余以校书郎从后)(从后一作从役是又问客一作门客)(再至苏州时范十五傅正为郡而贞元中宾客散落半已殖谢及宴而伶人酒徒悉无往日者□客惟令起二人已疾)重来冠盖客非复别离愁(太和七年余赴镇会稽刘禹锡为郡则元和中苏州相识知与不知索然皆尽河柳□谢邑居更易乃甚令威之叹也)候火分通陌前旌驻外邮水风摇彩旆堤柳引鸣驺问吏儿孙隔呼名礼敬修顾占殊宿昔(顾占殊宿昔占一作赡)语默过悲忧义感心空在容衰日易偷还持沧海诏从此布皇猷韦应物军中冬燕沧海已云晏皇恩犹念勤式燕徧恒秩柔远及斯人兹邦实大藩伐皷军乐陈是时冬服成戎士气益振虎竹谬朝寄英贤降上宾旋罄周旋礼(旋罄周旋礼旋罄文粹作拟罄又庭中丸剑阑阑一作斗)媿无海陆珍庭中丸剑阑堂上歌吹新光景不知晚觥酌岂言频单醪昔所感大醵况同忻顾谓军中士报荅何由申曹松春日自吴门之阳羡道中书事胜异恣游应未遍路歧犹去几时还浪花湖阔虹蜺断柳线村深鸟雀闲千室绮罗浮画檝两州丝竹会茶山眼前便是神僊事何必须言洞府间王元之尽怪吴苏地琼花冷不销时贤临水国天气似中朝密逐江云堕轻随海吹飘影沉松坞乱片响苇蓬焦粉拂龙头舫缯铺鴈齿桥煮茶收岁计宜稻采民谣拔笋芽先出欺梅蘂自凋谁言未盈尺犹称不封条郡守齐黄霸明君迈帝尧(明君迈帝尧君文粹作皇)县官惜歌咏翻恐笑渔樵李嘉佑自苏台至望亭驿人家尽空春物增思怅然有作因寄从弟纾○南浦菰蒋覆白苹(南浦菰蒋覆白苹蒋一作蒲)东吴黎庶逐黄巾野棠自发空流水江燕初归不见人远树(一作□)依依如送客平田渺渺独伤春那堪回首长洲苑烽火年年报虏尘梅挚五日公宴虎符新合晚芳天(虎符新合晚芳天新一作初)良会难并乐与贤心愧白公求治切下车三月始开筵(白公旬宴诗)(白公旬宴诗旬一作公又阴文汪君汲古本误注君一作江君)(云下车已三月开筵)苏轼阔丘汪君二家两中饮酒二首小圃阴阴遍洒尘方塘滟滟欲生纹已烦僊袂来行□莫遣歌声便驻云肯对绮罗辞白酒试将文字恼红裙今宵记取醒时节点滴空阶独自闻○五纪归来鬓未霜十眉环列坐生光唤舩渡口迎秋女驻马桥边问泰娘曾把四弦娱白傅敢将百草闘吴王从今却笑风流守画戟空凝燕寝香皮日休吴中言情寄鲁望古来伧父爱吴乡一上胥台不可忘爱酒有情如手足除诗无计作膏肓(除诗无计作膏肓作文粹作似)宴时不辍琅书味斋日难判玉鲙香为说松江堪老处满船烟月湿莎裳陆龟蒙菰烟芦雪是侬乡钓线随身好坐忘徒爱右军为点画闲披左氏得膏肓无因月殿闲移屧秪有风汀去采香莫问江边鱼艇子玉皇看赐羽衣裳苏子美九月五日夜出盘门书呈黄尉绀紬幕见黄金钩珠玑磊落澄(一作冷)不灭纷纷媚景动波上的的远势生(一作横)沙头前山渐昏渔唱息唯有疏苇吟穷秋予方弭檝对此景时欲乘兴长城游青娥荡桨忽远至虽有雅约犹嚬羞彩舟鲜明四窻辟兰酎辛滑佳宾留歌余清洌贯众耳笑动姿采生香（巾冓）玉盘鲙鲈光一色饾簇肴核随所搜河斜参倒气愈浩我起饮子子必酬共知此会不易得邂逅得此难再求区区才知自劳役扰扰尘俗多悲忧已谇更歌更起舞明日分散空离愁苏子美邂逅刘公尤于平望之西联舟夜语走笔叙意昔别苹初生离讴发清契阔几何时遗啭犹在梁我亦游宦者吴会非我乡三考一瞬息扁舟此徜徉邂逅通夕语弭棹水中央淡影月照户遥音鴈南翔摅意艮未尽讵及罗酒浆子去尚千里道路阻且长嵚崎慎所历无令马（从亠从）黄林歆寒食家家踏晓晴好风吹我出重城几湾野水迎人白薮点家山刮眼明已有鸰原联乘乐何须鹢尾并桡行山前父老应相笑为我频来学送迎林希初至吴门示诸弟兼呈伯原教授梦寐家山忽五春君恩乞与守符新便推白傅为前政更得梁鸿作部民入境喜逢余秉穗举杯无复叹鲈莼左司西掖诚非据尤是诗情愧昔人(梦得与乐天诗云苏州剌史例能诗西掖今来替左司余从西省故偶及之)】
　　四曰怀古
 【许浑宫馆余基辍棹过(宫馆余基辍棹过辍文粹作倚)黍苗无恨独悲歌荒台麋鹿争新草空苑凫鹥占浅莎江上雨来虚槛冷海边风起远帆多可怜国破忠臣死日月东流生白波陆龟蒙迭韵吴宫词二首肤愉吴都姝眷恋便殿宴逡廵新春人转面见战箭○红栊通东风翠珥醉易坠平明兵盈城弃置遂至地皮日休浸深寻（山敛）岑(浸深寻（山敛）岑深一作淫（山敛）汲古本作嵚又□指替制曳□汲古本作枍旧钞本作厉揭替掣曳)势厉卫睥睨荒王将乡亡细丽蔽袂逝○指替制曳康庄伤荒凉主虏部伍苦嫱亡房廊香杜牧(杜牧文粹下有吴宫词二首五字)越兵驱绮罗越女唱吴歌宫尽花声少台荒麋迹多茱萸垂晓露菡蓞落秋波无遣君王醉满城嚬翠娥○香径遶吴宫千帆落照中鹤鸣山苦雨鱼跃水多风城带晚莎绿池连秋蓼红当年国门外谁信伍员忠刘怀古送李秀才不第归江南姑苏台枕吴江水层级鳞差向天倚秋明云白万林空(秋明白云万林空明文粹作高)低望吴田三百里当时雄盛何如此千仞无根立平地(千仞无根立平地根当作垠)台前夹月吹玉鸾台上迎凉撼金翠银河倒泻君王醉滟酒峨冠眄西子宫娃酣态舞娉婷香飙四飒真珠坠伍员结舌长歔欷忠谏无因能到耳(忠谏无因能到耳文粹作到君耳)城乌啼昼海霞销深掩金屏日高睡王道潜随伍员死河斗中间瞻王气会稽勾践拥长矛万里马蹄扫空垒(万里马蹄扫空垒一作万马鸣虒)瓦解冰消真可耻凝艳妖芳安足恃可怜荒苑雨冥蒙麋鹿呦呦遶遗趾君怀逸气还东吴狂吟日日游姑苏兴来下笔倒奇景瑶盘迸洒蛟人珠大鹏矫翼翻云劲危峯霁后凌天孤海潮秋打罗剎石月魄夜当彭蠡湖有时凝思万虑无霓幢髣髴游仙都琳琅暗戞玉华殿天香静袅金芙蕖君声日下闻来久清瞻何人堪敌手我逃名迹遁西林不得灞陵倾别酒莫便五湖为隐沦年年三十升僊人】
　　五曰题赠 
【苏舜钦答章传废官旅吴门迹与世俗扫（从从冓）亭沧波间筑室乔树杪穷经交圣贤放意狎鱼鸟志气内自充藜藿日亦饱不图名利场有士同所好南闽章其氏传名字传道清晨闯予门疏爽见姿表大篇随自出烂熳风力老安敢当所褒读之欲惊倒开轩延与语指亦有深到平生踏京尘识子恨不早扶疏珊瑚枝本不自雕巧当珍玉府中何故委衰草秋风还故乡无或叹枯槁贵富乌足论令名当自保王元之赠草庵禅师阳山山下草庵深(阳山亦名余杭)寂寂香灯对远岑莫恠相看緫无语坐禅为政一般心梅掣(梅掣汲古本掣作制旧钞本作挚按挚字是)酬张无梦一梦浮生无梦身先生真是古之真庄子曰古之真人其寝不梦其觉无忧蘂函裁得瑶章秘还寄吴门吏隐人天禧初先生甞有诗寄前牧宗人学士石□今存厅右相去三十年予领郡复承佳惠有以见先生之长年恤南昌之远派乎(恤南昌之远派乎恤汲古本作即)】
　　六曰寄赠 
【乐天重荅刘和州(来篇云苏州剌史例能诗西掖今来替左司又云若共吴王闘百草不知谁作)(一作惟汲古本惟作应)(是欠西施)分无佳丽敌西施敢有文章替左司随分笙歌聊自乐等闲篇咏被人知花边妓引寻香径月下僧留宿剑池可惜当时好风景吴王应不解吟诗(采香径花临娃)(采香径花临娃汲古本作采香径临馆姓旧钞本文粹并删此注)张籍寄百二十二使君诗三朝出入紫微臣头白金章未老身登第早年同坐主题书今日是州人(题书今日是州人是一作异)阊门柳色烟中远茂苑莺声雨后新此处吟诗向山寺知君忘却曲江春皮日休吴中书事寄汉南裴尚书万家无事鏁兰桡乡味腥多猒紫虈(江文通集云紫虈石剑也)(石剑也剑汲古本误劫)水似碁文交度郭柳如行障俨遮桥青梅蔕重初迎雨白鸟群高欲避潮唯望旧知怜此意得为伧鬼也逍遥陆龟蒙风清地古带前朝遗事纷纷老寂寥(遗事纷纷老寂寥老一作未)三茆凉波渔蕝动(远祖士衡对晋武帝以三苑冬温夏凉)五茸春草雉媒娇(五茸吴王猎所茸各有名)云藏野寺分金剎月在江楼倚玉萧 (玉萧汲古本萧作箫是又阴文隐旧游文粹隐作忆)不用怀归忘此景吴王看即奉弓招王禹偁隐旧游寄致仕了倩寺丞桥映家家柳泾通处处莲海山微出地湖水远同天草没潮泥上沙明蟹火然应随白太守十只洞庭船苏子美赠则晖求诗(苏子美赠则晖求诗则汲古本作荆旧钞本文粹俱作刘)全吴气象豪诗思合翘翘风雅久零落江山应寂寥会将趋古淡先可镇浮嚣好是长吟处霜天看怒潮王禹偁除夜寄罗评事同年岁暮洞庭山知君思浩然年侵晓色尽人枕夜涛眠移棹灯摇浪开牎雪满天无因一乘兴同醉太湖船胡宿寄苏州知府蒋密学清德临藩第二回东南时望滞盐梅武林间岁移星座温树多年直斗魁楚客江山供逸思吴王风月属高才空传宴寝凝香句(公吴中前后题咏好事者多摘佳句传诵都下)文酒无因得仰陪又寄子美学士皋桥羁旅有梁鸿洛下嘤嘤信未通金谷经为年少客沧浪翻作主人翁山川胜气生吟次风月高情寄饮中身外不须论得丧傥来轩冕古今同蒋之奇贺兄之翰宠换苏印二首久次含香厌粉闱恳求茂苑得州麾却寻旧日池台胜(苏台有池阁之胜之奇与太尉日游此)犹忆当年几杖随入里下车修敬日过家上冢致哀时应怜二弟犹羁绊万里边沙远帅熙(之奇两乞东南一麾以遂拜扫皆不允)○早同侍官向长洲今拥旌麾访旧游自古风流诗酒地韦苏州后蒋苏州蒋之翰耻向承平便拂衣乡邦还得拥旌麾昔年曾预儿孙列投老犹疑笔砚随(伯考太尉凡有撰述翰与颖叔必预检阅或口授书之)忠义一门均许国箕裘万石亦遭时(太尉之后帅边典郡者五人矣)朝廷虚日方图任功业当看帝载熙(谓颖叔也)○从来疏拙懒身谋揽辔登车已倦游幸有醉乡为乐地何妨吟啸老东州刘禹锡报白君报白君别来已度江南春(别来已度江南春已一作几又燕子双飞故宫道宫汲古本作官)江南春色何处好燕子双飞故宫道春城三百七十桥夹岸朱楼隔柳条了头小儿荡画桨长袂女郎簪翠翘郡斋北轩卷罗幕碧池逶迤遶华阁池边绿竹桃李花花下舞筵铺彩霞吴娃足情言语黠越客有酒巾冠斜坐中皆言白太守不负风光向杯酒酒酣襞笺飞逸韵至今传在人人口报白君相思空望嵩丘云其柰钱塘苏小小忆君泪黯石榴帬(忆君泪黯石榴裙黯一作点)(白君有妓近自洛归钱塘)刘禹锡白舍人曹长寄新诗有游宴之盛因以酬戏苏州剌史例能诗西掖今来替左司二八城门开道路五千兵马引旌旗水通山寺笙歌去骑过虹桥剑戟随若共吴王闘百草不知应一作惟是欠西施】
　　七曰留别 
【白居易别苏州浩浩姑苏民郁郁长洲城来惭荷宠命去愧无能名青紫行将吏班白列黎甿一时临水拜十里随舟行饯筵犹未收征棹不可停稍隔烟树色尚闻丝竹声怅望武丘路沉吟浒水亭还乡信有兴去郡能无情崔璞蒙恩除替两载求人瘼三春受代归务繁多簿籍才短乏恩威共理乖天奖(共理乖天奖理汲古本作里又注未及三年三汲古本作二)分忧值岁饥遽蒙交郡绂(到郡十二个月除替未及三年)安敢整朝衣作牧惭为政思乡念式微傥容还故里高卧掩柴扉贾马赴南□留□苏台知己人过梅岭上岁岁北风寒落日孤舟去青山万里看辕声湘水静草色洞庭宽已料生涯事只应持钓竿○贺力牧别苏州人徘徊睇阊阖怅望极姑苏慨矣嗟荒运悲哉惜霸图子常终覆郢宰嚭遂亡吴宫毁无巢燕城空有乐乌兹邦号端委多士自相趋照庑同燕石光车等魏珠言离已惆怅念别更踟蹰(念别更踟蹰念汲古本作急)若访任公子求鱼东海隅林希(林希下应有初字)将之宣城吴门効白乐天体被诏守东吴夜渡杨子津拭自迎家山洗我京洛尘此邦多贤豪况复平生亲初欲循故事公宴月三旬庶以叙契阔岂徒乐吾身临州未阅月吏牍方纷纭避嫌俄得请主地飜为宾樽酒未重持行乐知何因物理可胜叹俯仰迹已陈趣整震泽帆遥挹敬亭春五月而报政速哉彼齐人今我若置邮何德于吴民举手谢吴民自笑行役频使君不能诗烦如迎送勤(烦如迎送勤如文粹作汝)来惭白太守去媿谢宣城迭嶂楼有怀吴门朱伯原(迭嶂楼有怀吴门朱伯原校改作朱伯原迭嶂楼有怀吴门)虎丘换得敬亭山句水松陵数舍间天下难如两州好君恩乞与一身闲渐无牒诉烦敲朴喜有林泉数往还犹想朋云隐君子思归时见鬓毛班】
　　八曰赠别 
【独孤及送长洲刘少府贬南巴使牒留洪州序曩子之尉于是邦也傲其迹而峻其政能使纲不紊吏不欺夫迹傲则合不苟政峻则物忤故绩未书也而谤及之臧仓之徒得骋其媒孽子于是竟谪为南巴尉而吾子直为子已仕愠不见色于其胷臆未甞蔕芥会同谴有叫阍者天子命宪府杂鞫且廷辨其滥故有后命俾除馆豫章俟条奏也是月也舣船吴门将泝江而西夫行止者时得丧者机飞不搏不高矢不激不远何知去南巴之不为大来之机括乎由图南而致九万吾唯子之望但春水方生孤舟鸟逝青山芳草柰远别何同乎道者盍偕赋诗以贶吾子欧阳詹送许少府之任序始入仕一有县尉或中或上或紧铨衡评才若地而命之至于紧无得幸而处而紧中之美者(而紧中之美者文粹而字下有于字)尤难其人今年孝廉郎高阳许君授常熟尉者实紧中之美君十三举明经十六登第后三举进士皆屈于命去冬以前明经从常调荫资贵中之乙判居等外之甲既才且地擢以是官夏四月随牒之官玉貌青春芬芳有蒨望棠阴而委质郁兰陔以辞亲征车辚辚所往在目异时九仞由兹一篑在邦由家不出于忠信许君常以为已任夫何恤哉(夫何恤哉恤文粹作愠)士之生怀四方之志轸念于离别非所以为士也行乎权德舆送从兄立赴昆山主簿序士君子筮仕之门有以代德庥荫而奉清庙斋祠者及夫试吏就禄与秀才孝廉郎等盖以旧服流庆后昆宜之其于奖人为善之义深矣从兄承舄奕簪缨之后荷葳蕤文谊之训敏于学行而薄于宦名乃今调于天官署昆山主簿以姑胥之通邑士衡之佳句侨旧耕植多依是间上有良二千石为东诸侯表率其饬躬敬事夙夜勤敏椎轮积水或在兹乎从弟中书舍人德舆序其所繇俾群从偕赋刘禹锡(刘禹锡下文粹有赠别二字)三载为吴郡临岐祖帐开虽非谢桀黠且为一徘徊○流水阊门外秋风吹柳条从来送客处今日自魂销白乐天代诸妓赠送周判官妓筵今夜别姑苏客棹明朝向镜湖莫泛扁舟寻范蠡且随五马觅罗敷兰亭月破能回否娃馆秋凉却到无好与使君为老伴归来休染白髭（上须下皮）日休和崔谏议归以六韵赐示因伫酬献(因伫酬献伫一作行)欲下持衡诏先容解印归露浓春后泽霜薄霁来威旧化堪治疾余思可疗饥隔花攀去棹穿柳晚行衣佐理能无取酬知力甚微空将千感泪异日拜黄扉陆龟蒙谨和谏议罢郡叙怀六韵已报东吴政初捐左契归天应酬苦节人不犯寒威江上思重借朝端望载饥紫泥封夜诏金殿赐春衣对酒情何远裁诗思极微待升镕造日江海问渔扉李白送客归吴江村秋雨歇酒尽一帆飞路历波涛去家唯坐卧归岛花开灼灼汀柳细依依别后无余事还应扫钓矶张众甫送李司直使吴使臣方拥传王事远辞家震泽逢残雨新丰过落花水萍千叶散风柳万条斜何处有离恨春江无限沙杜牧送沈处士赴苏州李中丞招以诗赠行山城树叶红下有碧溪水溪桥向吴路酒旗夸酒美下马此送君高謌为君醉念君苞材能百工在城垒(念君苞材能百工在城垒苞一作抱工一作二)空山三十年鹿裘挂牎睡自言陇西公飘然我知己举酒属吴门今朝为君起悬弓三百斤囊书数万纸战贼即战贼为吏即为吏尽我所有无惟公之指使予曰陇西公滔滔大君子当思抡羣材一为国家治譬如匠见木碍眼皆不弃大者麤十围小者细一指榍橛与栋梁施之皆有位忽然竖明堂一挥立能致予亦何为者亦受公恩纪处士常有言残虏为犬豕(残虏为犬豕犬汲古本作大误)常恨两手空不得一马棰今依陇西公如虎傅两翅公非剌史材当坐岩廊地处士魁奇姿必展平生志东吴饶风光翠巘多名寺疏烟亹亹秋独酌平生思因书问故人能忘批纸尾公或忆姓名为说都憔悴杜牧怀吴中冯秀才长洲苑外草萧萧却筭游程岁月遥惟有别时今不忘暮烟秋雨过枫桥(暮烟秋雨过枫桥秋一作疏)许浑送张尊师归洞庭能琴道士洞庭归(能琴道士洞庭归归一作西)风满归帆路不迷对岸水花霜后浅傍檐山果雨来低杉松近晚移花崦岩谷初寒盖药畦他日相思两行字谁人知处武陵溪又送元昼上人归苏州三年无事客吴乡南宅春深碧草长(南宅春深碧草长宅旧钞本作陌)共醉八门回画舸独还三径掩书堂前山雨过池塘满小院秋归枕簟凉经岁别离心尽苦(经岁别离心尽苦尽一作更又阴文李顽送顾朝赐还吴汲古本顽作颀赐作阳均是)何堪红叶下清漳李顽送顾朝赐还吴寂寞俱不偶褁粮空入秦宦途已可识归卧包山春旧国指飞鸟沧波愁旅人开樽洛水上怨别柳花新顾非熊送僧归洞庭江山万万里(江山万万里文粹里作重)归去指何峰未入连云寺先斋越浪锺风香回栈橘秋色出庵松若救吴人病须降震泽龙殷尧藩送客还吴吴国水中央波涛白渺茫衣逢梅雨渍船入稻花香海底通盐灶山村带蜜房欲知苏小小(欲知苏小小知汲古本作如)君始到钱塘李频送刘上人归洞庭去意无人命唯应道是从(李频送刘山人归洞庭诗去意无人命唯应道是从旧钞本作却共孤云去高眠最上峯又当时将隐者分得几株松旧钞本作平生心未已不得更相从)半湖乘早月中路入疏锺秋尽户蛩急夜深山雨重当时将隐者分得几株松即席送许制之曹南省兄梅烂荷圆六月天归帆高背虎丘烟到时自见成行鴈别处休听满树蝉卖剑为賖吴市酒携家犹借洞庭船待看春榜来江外( 待看春榜来江外外一作上又阴文苏州文粹作吴中)名占蓬莱第几僊苏州寒食日送人归观江城寒食下花木惨离魂几宿投山寺孤帆过海门蓬声泼火雨柳色禁烟村定看高堂后(定看高堂后看当作省)班衣减泪痕送罗著作两浙按狱著作常宰苏州吴县使印星车适旧游陶潜今日在瀛洲科条尽晓三千罪(科条尽晓三千罪晓当作脱又莫忘题名向虎丘忘汲古本作妄误)囹圄应空十二州蒨绶有香笼驿马皇华无暇狎沙鸥归来重过姑苏郡莫忘题名向虎丘苏子美送人还吴江云春重雨垂垂索寞情怀送客归不惯东流促回棹美他双燕逆风飞(羡他双燕逆风飞逆一作逐)胡宿送杨中允宰常熟丹舸傍江浔呕哑远橹音新科持片玉能政引孤琴美进宫坊秩荣归里闬心名参天下隽歌着邑中黔地志连香径家园带武林吴山几屏秀楚水一篙深晚鼓停余迭秋帆卧半阴平时按方骥后夜望横参陶菊何妨醉江毫且剩吟悠悠河上别千里郁朋簪胡宿送显忠上人归吴郡秋风随处起(秋风随处起随文粹作何)振锡不留行却背嵩云去迎看淮月生禅通少林默诗得苎山清几夕岩窻下忘眤听瀑声梅尧臣送唐紫微知苏台洞庭五月水生寒卢橘杨梅已满盘泰伯庙前看走马阖闾城下见骖鸾吴娃结束迎新守府吏趋蹡拜上官曾过杨州能惯否刘郎盏底劝须宽梅尧臣送裴如晦宰吴江(梅尧臣送裴如晦宰吴江诗已见松江门此又重出旧钞本删去之)吴江田有粳粳香春作雪吴江下有鲈鲈肥脍堪切炊粳调橙虀饱食不为餮月从洞庭来光映寒湖凸长桥坐虹背衣湿霜未结四顾无纤云鱼跃明镜裂谁能与子同去(若秋)鹰掣黄鉴送李殿省赴任常熟(即都尉元昆)吴山紫翠倚晴空潘令风流向此中雨饱公田方稼稔春生香径杂葩红彩舻衔尾凌波驶頳鲤骈头荐爼豊王季情深重睽索(王季情深重睽索王一作玉)南云延脰极飞鸿(南云延脰极飞鸿脰一作胫)郭祥正姑苏行送胡唐臣入幕(入幕下登姑苏望五湖六字当一并作阴文)登姑苏望五湖范蠡扁舟竟何在吴王宫殿惟荒墟使君谁何好平恕宽则脂韦猛则虎只今卧治闻黄公更得高才归幙府愿令里巷歌召南风化流行成乐土昔年引对大明殿国论轩轩动人主往持使节临朔方威霁秋霜爱春雨玉上青蝇谁强指皋端有垩宁伤斧升沉偶尔非吾嗟不用东方且为鼠岂闻绝代无佳人何必西施妙歌舞盛倾绿酒鲙肥鲈承诏还从大梁去又送朱伯原秘校冷冷皖溪水(冷冷皖溪水冷冷汲古本作泠泠)悠悠天柱云(悠悠天柱云柱文粹作际)云行水光动水洗云影分幽人坐卧吟孤绝迥出群资彼云水秀(资彼云水秀汲古本秀误香)释此尘垢纷胡为焂言别扁舟连夜发往登姑苏台而望太湖月却寻史迁迹但见苍烟灭览古竟论今治吴校工拙(治吴校工拙吴文粹作具)有才不得施著书贻后世何必琄黄金自享千载贵(自享千载贵载一作锺)鲈鱼秋正熟云泉味尤美若逢吴市门更访长生理胡宿送太守晏大夫画角城头向晚悲邓侯归旆已临岐西郊祖帐倾簪绂南国离声动管丝千里去思歌邵父(邵父一作召父)二年遗爱泣吴儿甘棠寂寞江边路正是清阴蔽芾时程俱送叶善卷致仕归吴卫尉新除盖次公便抛簪绂向江东秋鲈正与莼丝美夜鹤休惊蕙帐空满腹诗书元未试会心林壑与谁同自怜华发无归处惭愧冥冥物外鸿许浑吴门送客吴歌咽深思楚客怨归程寺晓楼台迥(一作锺声远)江秋管吹清早潮低水槛(早潮低水槛早文粹作平)残月下山城惆怅回舟日湘南春草生刘攽送裴二知苏州著书（从亠从）尚白送客鬼揶揄积水望江海秋风吹轴轳贵人千骑长紫绶左鱼符遗爱明南国驩声接旧吴晓霜繁橘柚过雨熟菰蒲安得如吾子从君飞只凫蔡肇送钱齐明倅苏州一尉东南屈指中雍容车骑旧儿童郎君扇枕家山晚侍史焚香省户空十里浮梁晴卧蝀一江春水净磨铜三年官满东吴去为具扁舟破浪风○洞庭飞雨打湘弦燕寝凝香思窈然四者难并知我老七言俱赋为君妍杂花绕径迎篮轝(杂花绕径迎篮轝篮文粹作香)春鸟喧洲起画船闻道山公方启事重看一鹗在秋天】
吴郡志卷第五十
吴郡范成大撰
　杂志
吴王僚时吴边邑处女与楚之边邑脾梁之女蚕争界上之桑二家相攻吴不胜更相伐灭吴之边邑吴王僚怒使公子光伐楚取居巢锺离
公子光伏甲士于窟室中具酒请王僚僚白其母曰公子光为我具酒期无变乎 【期无变乎期旧钞本作其】 母曰光心气怏怏常有愧恨之色不可不防王僚乃被棠铁之甲三重使兵卫阵于道自宫门至于光之门阶席左右皆王僚亲戚使坐立侍皆操长戟交轵酒酣光佯为足疾入窟室使专诸置鱼肠剑炙鱼中进之既至王僚前专诸擘炙鱼因推匕首立戟交轵倚专诸胷断臆开匕首如故以剌王僚贯甲达背王僚既死左右共杀专诸众士扰动光伏甲士攻僚众尽灭之遂自立是为吴王阖闾以位逊季扎季札曰苟先君无废祀社稷有奉乃吾君也吾谁怨乎哀死事生以俟天命非我生乱立者从之是前人之道复命哭僚墓复位 【是前人之道复命哭僚墓复位旧钞本道复作遗命】 而公子盖余烛庸二人将兵遇围于楚者闻光杀王僚自立乃以兵降楚楚封之于舒 【吴越春秋】 
越王勾践既以西施郑旦献夫差又饰美女八人纳太宰嚭曰子苟能放越之罪 【子苟能放越之罪放旧钞本作赦】 又有美于此者将进之案此夫差君臣皆为美色所蛊以致破国亡身焉
吴王夫差既为越王勾践所逼将死曰以三寸帛幎吾两目使死者有知吾惭见伍子胥公孙圣越王则解绶以幎其目史记正义曰今之面衣是其遗象顾野王曰大巾覆也
晋安北将军范汪 【范汪旧钞本作范安下同】 为亘温所免朝廷惮温不敢执谈者为叹恨汪屏居吴郡从容讲肄不言枉直
咸安二年亘温矫太后诏令废帝为海西公徙居吴县西七里勑吴国内史刁彝防卫帝深虑横祸乃杜塞聦明终日酣畅太元十一年殂于吴与庾后合葬吴陵
隆安三年孙恩作乱吴会承平日久人不习战所在多破亡吴国内史亘谦出奔无锡内史袁山松筑扈渎垒缘海备恩明年恩复入陜口转寇扈渎害山松浮海而北刘裕等并军蹑之复公海还南裕复大破恩于扈渎恩遂远遁赴海自沉
咸和三年苏峻反虞潭自吴兴太守加督三吴晋陵宣城义兴五郡军事遣将距管商于吴县为商所败峻平转镇军将军吴国内史
苏峻之乱郡人顾众为扬威将军义兴太守还吴潜图义举时吴国内史庾冰奔会稽峻以蔡谟代之将军张悊为峻收兵于吴众遣人谕悊悊从之众遣告谟曰众已潜合家兵待时而奋谟乃檄众为本国督护众从弟护军参军扬为前锋督护吴中人士同时响应峻遣将弘徽鼓行而前众与扬悊要击战于高莋大破之谟以庾冰还任便去郡众遣扬率诸军屯无锡恐贼从海虞道入众自往备之贼帅张健马流攻无锡扬等大败冰亦失守健等遂据吴城众自海虞由娄县东仓与贼战破之义军又集进屯乌苞会稽内史王舒吴兴内史虞潭并檄众为五郡大督护潭前锋战没众还守紫壁贼党方锐义军沮退人咸劝众率众过浙江众曰不然今守固紫壁可得全钱唐以南五县若越它境便为寓军控引无所非长计也临平人范明谓众曰此地险要可以制寇众乃以明为参军合诸军复进讨健健退于曲阿留钱弘为吴令众军至路丘即斩弘首众进住吴城遣督护朱祈等九军攻贼大破之峻平论功众以承檄奋义推功蔡谟谟以众倡谋非已之力俱表相逊论者美之封鄱阳县伯
苏峻之役王导潜与张闿谋密宣太后诏于三吴速起义军闿遣吴郡度支运四部榖以给军又与吴郡内史蔡谟等招集义兵讨峻
苏峻反遣其徒管等攻吴郡焚吴县海盐嘉兴败诸义军峻败后其将刘征又率众数千浮海入娄县诏以郗鉴都督诸军事讨平之
亘元太元末补义兴太守郁郁不得志甞登高望震泽叹曰父为九州岛伯儿为五湖长弃官归国
王廞以母丧居吴王恭举兵假廞建武将军吴国内史令起军为声援廞即墨绖合众诛杀异已仍遣前吴国内史虞肃父入吴兴义兴聚兵众溃奔走不知所在
慕容皝僣位于燕以吴人为吴县隶燕国
符坚将寇晋引群臣会议太子左卫率石越对曰今岁镇星守牛斗福德在吴悬象无差未可犯也
宋江夏文献王义恭善骑马好游行或二三百里孝武帝听其所之东至吴郡登虎丘山又登无锡乌山以望太湖
王僧达为吴郡太守以屡迁失意吴郭西台寺多富沙门僧达求须不满欲遣主簿顾旷率门义劫寺中沙门竺法瑶财数百万又立宅于吴多役工力坐免官
唐光启初剧贼剽昆山招讨使周宝遣将张郁戍海上郁叛剌史王蕴谓将兵还休不设备郁遂大掠蕴婴城守宝遣兵讨郁郁保常熟遂走海陵
杨茂实为苏州剌史南面招讨使周宝之壻也重敛人不聊生田令孜以赵载代之茂实不受命宝表留不听乃残郛署污垣墉而去
淮将杨行密寇姑苏别将秦裴屯昆山吴越将顾全武击裴围之于昆山甚急裴援绝不降颇杀伤士卒全武为长檄谕之裴乃纳欵
光启中六合镇将徐约攻陷苏州逐剌史杨茂实扰其地劫吴越贡赋钱镠遣其弟銶率兵破约约窜入海中劫剽中箭死镠以海昌镇将沈璨权知州事
龙纪中钱镠既破走徐约诏给事中杜孺休为剌史大顺元年李裕陷苏州制置指挥使沈璨害孺休及其兄延休而奔钱镠镠将诛之遂奔孙儒儒复以璨为苏州制置使孺休延休异母弟同日生至是同日死人咸异之
景福元年钱镠既平孙儒命从弟銶为苏州招缉使干宁五年平台蒙又命曹圭为苏州制置使皆镠私官也
后梁开平中杨行密围姑苏钱镠命其弟锯镖帅江海游奕都虞候何逢内外夹攻生擒淮将何 【从良从月】 闾丘真等三千余人获兵甲生口三十万战船二百余艘镠遂亲廵姑苏淮人围姑苏城中军将孙琰号孙百计 【号孙百计汲古本计作万】 专制守御之具淮人以洞屋攻城琰设高竿竿上着大轮盘载大（金截）渴乌引半绳运出城外而反其洞屋鼓噪而揭去之贼兵尽露因加矢石淮人退舍寻复纵巨石击城声如雷城中大惧琰乃尽取公私绳结网用巨木张之蔽于城屋石之坠者悉着网中贼计遂沮 【备史遗事】 
梁侯景遣中军侯子鉴入吴郡以厢公苏单于为吴郡太守吴兴太守张嵊举兵讨景嵊稷之子也景号令所行唯吴郡以西南陵以北而已吴盗陆缉等起兵袭吴郡杀苏单于推前淮南太守文成侯宁为主
侯景败至晋陵得田迁余兵因驱掠居民东趋吴郡侯瑱追及景于松江景犹有船二百艘众数千人瑱进击败之景与腹心数十人单舸走推堕二子于水遂入海
陈吴州剌史萧瓛能得物情三吴父老曰吾君之子也陈亡吴人推瓛为主与萧岩同据东吴之地隋使宇文述讨之瓛立栅于晋陵城东留兵拒述遣其将王褒守吴州自义兴入太湖欲掩述后述进破其栅回兵击瓛大破之又遣兵别道袭吴州王褒衣道士服弃城走瓛以余众保包山隋将燕荣击破之瓛匿民家为人所执送长安斩之吴会悉平 【本传】 
隋大业九年刘元进举兵应杨（从亠从）感将渡江而（从亠从）感败吴郡朱爕晋陵管崇亦举兵共迎元进据吴郡众至十万爕还俗道人长不满七尺涉猎经史微知兵略时为昆山博士知天下将乱谋于学而起兵赴者如归自东阳至京口千余里并受爕节度崇隐居常熟美姿容少不藉长七尺三寸推崇为主炀帝将吐万绪进军逼之相持百余日为绪所败保于黄山绪复破之爕战死帝令江都郡丞王世充发淮南兵击之世充既渡江元进与崇俱为世充所杀劫魁帅先降世充于通圣寺佛像前烧香为誓誓不诛杀吴人闻世充有信誓一旬之间归首略尽世充贪而无信利在子女资财并坑斩首八千余人于黄山之下时以为负誓杀降不祥武德之际果遂歼夷
唐武德三年李子通度江攻沈灋兴灋兴弃毗陵犇吴杜伏威遣辅公祏攻子通子通大败东走太湖收合亡散得二万人袭灋兴于吴郡大破之法兴帅左右数百人弃城走吴郡贼帅闻人遂安遣其将叶孝辩迎之灋兴中涂而悔欲杀孝辩更向会稽孝辩觉之灋兴窘迫赴江溺死子通军势复振帅其羣臣徙都余杭尽收灋兴之地北自太湖南至岭东包会稽西距宣城皆有之伏威将王雄诞击子通子通降闻人遂安据昆山无所属伏威使雄诞击之以昆山险隘难以力胜乃单骑造其城下陈国威灵示以祸福遂安感悦帅诸将出降于是伏威尽有淮南江东之地
上元元年刘展反江淮都统李峘自润州犇宣城副使李庄用曰以数十州之兵食三江五湖之险固不发一矢而弃之非勇也收散卒得七百人东至苏州募壮士得三千人立栅以拒展与展将张景超战于郁墅兵败景超遂据苏州展以其将杨持璧为苏州剌史明年展败余党悉平展骁将王恒引兵东走至常熟而降
永贞二年李锜跋扈于浙西朝廷以杜兼为苏州剌史兼辞行上书称锜且反必奏族臣上然之留为吏部郎中元和二年锜果反以其腹心姚志安处苏州苏州剌史李素为志安所虏锜败乃免
白居易自杭徙苏首尾五年自云两地江山游得遍五年风月咏将残可谓极宦游之适矣其在苏夜游西武丘诗云领郡时将久游山数几何一年十二度非少亦非多盖一月一游武丘矣此诗中又识侍行容满蝉态十妓姓名殊不以为嫌又因黄橘夜泛太湖其诗云十只画船何处宿洞庭山脚太湖心又自太湖寄元稹诗云报君一事君应羡五宿澄波皓月中则是连五日夜在湖心泛舟 【在湖心泛舟湖心汲古本作洞庭】 虽白公风格高迈好事不窘束亦当时文法网疏不以为怪古今时异事异有如此者其后刘禹锡守苏白为河南尹又作忆旧游诗寄禹锡又有梦苏州寄冯侍御诗眷眷此邦甚厚则知吴在当时为名邦乐国能使贤者思之而不忘今录其诗以见一时人情物态之大略 【白居易忆旧游忆旧游旧游安在哉旧游之人半白首旧游之地多苍苔江南旧游凡几处就中最忆吴江隈长洲苑绿柳万树齐云楼春酒一杯阊门晓严旗鼓出皋桥夕闹船舫回修娥慢脸灯下醉急管繁弦头上催六七年前狂烂熳三千里外思徘徊李娟张态一春梦周五殷三归夜台虎丘月色为谁好娃宫花枝应夜开赖得刘郎解吟咏江山气色合归来(娟态苏州妓名周殷苏州从事)又梦苏州水阁寄冯侍御杨州驿里梦苏州梦到花桥水阁头觉后不知冯侍御此中昨夜共谁游】 
咸通中崔璞守吴郡时皮日休为部从事与处士陆龟蒙为文会之友风雨晦冥蓬蒿翳荟未甞不作诗璞间为诗亦令两人属和吴中名士亦多与焉一年间所作盈积龟蒙裒为十通日休名之曰松陵集
干德丙寅平望村王氏女病起言语倒乱多言灾异有成都卒杨恭者助之号天僊二娘子苏帅闻之召入城居古宅中施符水旁郡人云集其后虚妄之事发此女迯入人家踰年乃获杖之勒令嫁人收其金帛入于道宫
谚曰天上天堂地下苏杭又曰苏湖熟天下足湖固不逮苏杭为会府谚犹先苏后杭说者疑之白居易诗云霅川殊冷僻 【霅川殊冷僻霅一作苕】 茂苑太繁雄惟有钱塘郡闲忙正适中则在唐时苏之繁雄固为浙右第一矣
杨备郎中天圣中为长溪令忽梦作诗云月俸蚨钱数甚微不知从宦几时归东吴一片轻波在欲问何人买钓矶意甚异之明道初为华亭令丁内艰遂家吴中乐其土风安之因悟梦中语甞效白乐天作我爱姑苏好十章又作姑苏百题诗行于世
吴郡解额自祥符间定制秋举以四人为率庆历中应举者止二百人范贯之龙图送钱正叔赴举序已言四人之额视它藩为最寡熙丰间举人渐多增至六人三舍法行罢科举法岁贡四人舍法罢合三年之数为十二人绍兴丙子增流寓一名今终场之士二千犹为额窄也
大观中章庄敏公质夫之子綖为时相诬以盗铸诏开封尹李孝寿来置狱连逮千余人屯甲士围其家钲鼓声彻昼夜郡人震骇狱不成又遣御史沈畸萧服姚某 【姚某汲古本作姚其】 来重鞠之甚至州人多闭户或自门隙中窥观不敢正视识者知其非太平气象其后遂有建炎金狄之祸方章氏事前城中小儿所在羣聚而唱云沈逍遥沈逍遥莫知其由已而三御史至
丁晋公儿童时甞从老郁先生学郁居光荡巷淳化中公自参知政事拜平江军节度使知升州以本镇节旄还家首诣郁居拜之堂下郁呼曰拜杀老夫矣话旧款密且云谓少年狭劣先生教诲痛加榎楚使得成立皆先生赐也郁没公遣吏治后事甚严
本朝陈文惠公 【尧佐】 能为诗世称其吴江诗云平波渺渺烟苍苍菰蒲纔熟杨柳黄扁舟系岸不忍去秋风斜日鲈鱼乡今吴江口有鲈乡亭盖取公句
江邻几善为诗清淡有古风 【清淡有古风淡汲古本作谈误】 苏子美坐进奏院事谪官后死吴中江作诗云郡邸狱冤谁与辨皋桥客死世同悲用事甚精当 【刘贡父诗话】 
南北章本建安人郇公得象之裔后徙居吴两族申公子厚家州南庄敏公质夫家州北两第屹然相望甲于郡城人号为南北章今其两族子孙仕者不绝
贺铸字方回本越人后徙居吴之醋坊桥作吴趋曲甚能道吴中古今景物方回有小筑在盘门外十里横塘常扁舟往来作青玉案词黄太史所谓解道江南断肠句如今只有贺方回即此词也
王明之岐公之子在姑苏有所爱比至京师为公强留之逾时作诗云黄金零落大刀头玉筯归期画到秋红锦寄鱼风逆浪碧箫吹凤月当楼伯劳知我经春别香蜡窥人一夜愁 【香（火葛）窥人一夜愁一文粹作彻】 好去渡江千里梦满天梅雨是苏州句甚工【石林诗话】 
叶左丞梦得居吴下一日出阊门至小寺中壁间有题诗一绝云黄叶西陂水漫流籧篨风急送扁舟夕阳瞑色来千里人语鸡声共一丘意极嘉之而不书名氏寺僧云吴县主簿寇国宝所作也国宝徐州人从陈无已学云 【石林诗话】 
朱冲本以常卖为业常卖者收拾毁弃及破缺畸残器物公门贩鬻者以过犯再杖脊而徒后乃变业卖药家浸温能以钱米衣药 【钱米衣药汲古本衣字作空格】 赒给饥寒老病者宣政间其子勔因中贵人遂以花石得幸人家园馆及坟墓有一花一木之佳者悉用黄封径取之并凿太湖石同载以进奉京师谓之花石纲所过桥梁碍纲者毁拆以过发运司纲舟悉拨充花石纲父子俱建节钺即其家作双节堂又画　徽庙御容立御容殿于家监司郡守就朝朔望日勔甞预曲宴上亲握其臂遂以黄帛缠之与人揖不举此臂弟侄联姻帝族园丁悉赐金紫靖康初元勔伏诛窜其家海上其门下人得告身者尽禠之今其地为张循王宅
阖闾十年国东有夷人侵逼吴境吴王大惊令所司点军王乃宴会亲行平明出城十里顿军憩歇今憩桥是也王曰进军所司又奏食时已至令临顿吴军宴设之处今临顿是也夷人闻王亲征不敢敌收军入海据东洲沙上吴亦入海逐之据沙洲上相守一月属时风涛粮不得度王焚香祷天言讫东风大震水上见金色逼海而来遶吴王沙洲百匝所司捞漉得鱼食之美三军踊跃夷人一鱼不获遂献宝物送降欵吴王亦以礼报之仍将鱼腹肠肚以咸水淹之送与夷人因号逐夷夷亭之名昉此吴王回军会群臣思海中所食鱼问所余何在所司奏云并曝干吴王索之其味美因书美下着鱼是为飬字今从失非也鱼出海中作金色不知其名吴王见脑中有骨如白石号为石首鱼 【吴地记】
校记跋
吴郡志五十卷宋范成大致能撰致能又号石湖居士吴郡人绍兴二十四年进士孝宗时累官权吏部尚书参知政事进资政殿学士提举洞霄宫卒谥文穆事迹具宋史本传此书为石湖晚年所作吴郡旧有吴地记吴郡图经续记石湖汇集旧书翦裁新事凡分三十九门征引浩博叙述简核遂为地志中之善本郡人龚颐正滕茂周南相与赞成之时有求附于籍不得者会石湖殁乃腾谤谓不出于其手遂寝不行至绍定初广德李寿朋始为锓版赵汝谈为之序以周平园所撰石湖墓志定是书实所自为并申明龚滕三人者甞为石湖搜访故谤有自来其论乃定寿朋又以是书止绍兴三年其后诸大建置如百万仓嘉定新邑许浦水军顾泾移屯皆未及载复令校官汪泰亨补之而不别行亦为提要所讥此本犹为绍定椠本每半叶九行行十八字大小字同高七寸广五寸半白口单边古香蔼然内第十五第二十一第二十二第三十之前九叶原缺皆前人据旧本钞配摸印惟肖以惠后学向有汲古阁单行本守山阁丛书本然翻刻一次多错一次未能以后证前而宋本亦有误字又得黄荛圃临宋宾王校宋本及旧钞本并吴都文粹宾王校本互勘撰校勘记一卷宋本之误字订之汲古之误字亦订之因汲古虽非影宋而行款相同亦是佳帙也岁在阏逢摄提格乌程张钧衡跋


