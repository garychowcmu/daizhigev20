齐乘　　(元)于钦纂修   (元)于潜释音　(清)周嘉猷考证　



目录
　　元序
　　旧刻序
　　释音
　　　卷一 
　　　卷二 
　　　卷三 
　　　卷四 
　　　卷五 
　　　卷六 
　　　后序  
　　跋尾
　　卷一
　　　沿革 
　　　分野 
　　　山川〔一〕
　　　　益都山
　　　　　沂山 
　　　　　大岘山 
　　　　　仰天山 
　　　　　逢山 
　　　　　灵山 
　　　　　凡山 
　　　　　云门山 
　　　　　尧山 
　　　　　（山其）山 
　　　　　牛山 
　　　　　峱山 
　　　　　稷山 
　　　　　愚山 
　　　　　商山 
　　　　　孤山 
　　　　　陆山 
　　　　　浮来山 
　　　　　焦原山 
　　　　　雹山 
　　　　　高柘山 
　　　　　望仙山 
　　　　　蒙阴山 
　　　　　龟蒙二山 
　　　　　羽山 
　　　　　艾山 
　　　　　君山 
　　　　　鲁卿山 
　　　　　夹山 
　　　　　尼邱山 
　　　　　凫山 
　　　　　峄山 
　　　　　桃山 
　　　　　牟娄山 
　　　　　常山 
　　　　　卢山 
　　　　　马耳山 
　　　　　九仙山 
　　　　　琅邪山 
　　　　　大朱山 
　　　　　大小二劳山 
　　　　　阴山 
　　　　　不期山 
　　　　　天井山 
　　　　　女姑山 
　　　　　田横岛  
　　　　宁海山
　　　　　大昆嵛山 
　　　　　卢山 
　　　　　文登山 
　　　　　斥山 
　　　　　之罘山 
　　　　　召石山 
　　　　　成山 
　　　　　铁官山 
　　　　　五垒山 
　　　　　白鹿山 
　　　　　昌山  
　　　　般阳山
　　　　　九目山 
　　　　　沙门岛〔海市附〕 
　　　　　金山 
　　　　　艾山 
　　　　　莱山 
　　　　　蹲狗山 
　　　　　芦山 
　　　　　三山 
　　　　　浮游岛 
　　　　　福禄山 
　　　　　万里沙 
　　　　　大基山 
　　　　　七子山 
　　　　　五龙山 
　　　　　高丽山 
　　　　　火山 
　　　　　大豁山 
　　　　　嵖岈山 
　　　　　明堂山 
　　　　　墨山 
　　　　　金泉山 
　　　　　凤喙山 
　　　　　梓桐山 
　　　　　原山 
　　　　　甲山 
　　　　　黉山 
　　　　　长白山  
　　　　济南山 
　　　　　历山 
　　　　　庙山 
　　　　　函山 
　　　　　奎山 
　　　　　华不注山 
　　　　　鹊山 
　　　　　黄山 
　　　　　西龙洞山 
　　　　　东龙洞山 
　　　　　龙盘山 
　　　　　乐盘山 
　　　　　东陵山 
　　　　　危山 
　　　　　女郎山 
　　　　　鸡山 
　　　　　湖山 
　　　　　亭山 
　　　　　哑妇山 
　　　　　大山 
　　　　　小山 
　　　　　平原岭 
　　卷二
　　　山川〔二〕
　　　　益都水 
　　　　　潍水 
　　　　　淄水 
　　　　　时水 
　　　　　渑水 
　　　　　巨洋水 
　　　　　南阳水 
　　　　　北阳水 
　　　　　天齐渊 
　　　　　女水 
　　　　　汶水 
　　　　　丹水 
　　　　　白狼水 
　　　　　巨淀马车渎 
　　　　　胶水 
　　　　　姑尤水 
　　　　　沂水 
　　　　　沭水 
　　　　　泇水 
　　　　　承水 
　　　　　南梁水 
　　　　般阳水 
　　　　　笼水 
　　　　济南水
　　　　　泺水 
　　　　　大明湖 
　　　　　百脉水 
　　　　　巨合水 
　　　　　大清河 
　　　　　古河 
　　　　　海  
　　卷三
　　　郡邑
　　　　益都路
　　　　　录事司 
　　　　　益都县〔中〕
　　　　　临淄县〔下〕
　　　　　临胊县〔下〕
　　　　　高苑县〔下〕
　　　　　乐安县〔下〕
　　　　　寿光县〔下〕
　　　　　博兴州〔下〕
　　　　　潍州〔下〕
　　　　　北海县〔下〕
　　　　　昌邑县〔下〕
　　　　　密州〔下〕
　　　　　诸城县〔下〕
　　　　　安邱县〔下〕
　　　　　胶州〔下〕
　　　　　胶西县〔中〕
　　　　　高密县〔下〕
　　　　　即墨县〔下〕
　　　　　莒州〔下〕
　　　　　莒县〔下〕
　　　　　沂水县〔下〕
　　　　　日照县〔下〕
　　　　　蒙阴县〔下〕
　　　　　沂州〔下〕
　　　　　临沂县〔中〕
　　　　　费县〔下〕
　　　　　峄州〔下〕
　　　　　滕州〔下〕
　　　　　滕县〔下〕
　　　　　邹县〔下〕
　　　　般阳府路
　　　　　录事司
　　　　　淄川县〔中〕
　　　　　长山县〔中〕
　　　　　蒲台县〔中〕
　　　　　新城县〔中〕
　　　　　莱州〔中〕
　　　　　掖县〔中〕
　　　　　胶水县〔下〕
　　　　　招远县〔下〕
　　　　　莱阳县〔下〕
　　　　　登州〔下〕
　　　　　蓬莱县〔下〕
　　　　　黄县〔下〕
　　　　　福山县〔下〕
　　　　　栖霞县〔下〕
　　　　宁海州〔下〕
　　　　　牟平县〔中〕
　　　　　文登县〔下〕
　　　　济南路〔上〕
　　　　　录事司 
　　　　　历城县〔中〕
　　　　　章邱县〔上〕
　　　　　邹平县〔上〕
　　　　　济阳县〔中〕
　　　　棣州〔上〕
　　　　　厌次县〔中〕
　　　　　阳信县〔中〕
　　　　　商河县〔中〕
　　　　　无棣县〔下〕
　　　　滨州〔中〕
　　　　　渤海县〔中〕
　　　　　利津县〔下〕 
　　　　　沾化县〔下〕 
　　　　德州
　　　　　安德县〔中〕 
　　　　　平原县〔中〕
　　　　　齐河县〔中〕
　　　　　清平县〔中〕
　　　　　德平县〔下〕
　　　　齐邑外属
　　　　　高唐州之高唐县 
　　　　　曹州之禹城县 
　　　　　泰安州之长清县 
　　　　　东昌路之聊城县 
　　　　　东平路之东阿县 
　　　　　河闲路之临邑县    
　　卷四 
　　　古迹一 
　　　　城郭
　　　　　广县城 
　　　　　广固城 
　　　　　临淄古城 
　　　　　石槽城 
　　　　　西安城 
　　　　　索头城 
　　　　　朱虚城 
　　　　　斟灌城 
　　　　　纪城 
　　　　　王胡城 
　　　　　益城 
　　　　　丰城 
　　　　　乐望城 
　　　　　延乡城 
　　　　　千乘城 
　　　　　被阳城 
　　　　　废济阳城 
　　　　　薄姑城 
　　　　　博昌古城 
　　　　　利城 
　　　　　平寿城 
　　　　　废昌乐城 
　　　　　訾城 
　　　　　营城 
　　　　　古诸城 
　　　　　姑幕城 
　　　　　昌安城 
　　　　　平昌故城 
　　　　　郚城 
　　　　　淳于城 
　　　　　城阳城 
　　　　　缾城 
　　　　　计斤城 
　　　　　祓城 
　　　　　黔陬城 
　　　　　龙且城 
　　　　　夷安城 
　　　　　高阳城 
　　　　　稻城 
　　　　　拒城 
　　　　　古胶西城 
　　　　　不期城 
　　　　　皋虞城 
　　　　　壮武城 
　　　　　莒城 
　　　　　海曲城 
　　　　　曹公城 
　　　　　高乡城 
　　　　　箕城 
　　　　　折泉城 
　　　　　团城 
　　　　　葢城 
　　　　　向城 
　　　　　郈城 
　　　　　即邱城 
　　　　　开阳城 
　　　　　郯城 
　　　　　王僧辩城 
　　　　　锺离城 
　　　　　襄贲城 
　　　　　古费城 
　　　　　古武城 
　　　　　南成城 
　　　　　祊城 
　　　　　古承县城 
　　　　　古鄫城 
　　　　　郳城 
　　　　　兰陵城 
　　　　　偪阳城 
　　　　　古嶭城 
　　　　　仲虺城 
　　　　　滕城 
　　　　　滥城 
　　　　　古邾城 
　　　　　邹城 
　　　　　逢陵城 
　　　　　反踪城 
　　　　　莱芜城 
　　　　　于陵城 
　　　　　高苑故城 
　　　　　古济南郡城 
　　　　　曲成城 
　　　　　当利城 
　　　　　临胊城 
　　　　　沙邱城 
　　　　　挺城 
　　　　　废昌阳城 
　　　　　长广城 
　　　　　古即墨城 
　　　　　平度城 
　　　　　鲧城 
　　　　　乌湖戍 
　　　　　大谢戍 
　　　　　故牟平城 
　　　　　古莱子城 
　　　　　大人城 
　　　　　徐乡城 
　　　　　士乡城 
　　　　　（巾弦）城 
　　　　　腄城
　　　　　育犂城
　　　　　东牟城
　　　　　不夜城
　　　　　东平陵城
　　　　　鲍城
　　　　　台城
　　　　　营平城
　　　　　巨合城
　　　　　祝柯城
　　　　　阳邱城
　　　　　寗戚城
　　　　　朝阳城
　　　　　乐安城
　　　　　亭山城
　　　　　菅城
　　　　　邹平故城
　　　　　隋济南城
　　　　　梁邹城
　　　　　丰齐城
　　　　　济北城
　　　　　卢城
　　　　　旧州城
　　　　　富平城
　　　　　阳信古城
　　　　　马岭城
　　　　　大营城
　　　　　榷盐务
　　　　　鬲城
　　　　　鄃城
　　　　　重平城
　　　　　绎幕城
　　　　　般城
      　　厌次古城
　　　　　韩信营  
　　　　亭馆〔上〕
　　　　　益都宣圣庙 
　　　　　龙兴寺 
　　　　　城隍庙 
　　　　　普照寺 
　　　　　太虚宫
　　　　　海岱楼 
　　　　　范公亭 
　　　　　表海亭 
　　　　　富相亭 
　　　　　武成王庙 
　　　　　碑亭 
　　　　　国王庙 
　　　　　郭大夫庙 
　　　　　三元阁 
　　　　　罗汉洞 
　　　　　常将军庙 
　　　　　冶官祠 
　　　　　阿育王塔 
　　　　　古天齐观 
　　　　　吕仙翁祠 
　　　　　锦秋亭 
　　　　　孔北海祠 
　　　　　玉清宫 
　　　　　寒亭 
　　　　　斟亭 
　　　　　信公祠 
　　　　　葢公堂 
　　　　　超然台 
　　　　　城阳景王庙 
　　　　　马鬐山神祠 
　　　　　夷吾亭 
　　　　　庸生庙 
　　　　　石臼岛龙祠 
　　　　　静治堂 
　　　　　普照寺 
　　　　　柳毅庙 
　　　　　酺神庙 
　　　　　苍山庙 
　　　　　昭济王庙 
　　　　　颜鲁公祠 
　　　　　二疏宅 
　　　　　弦歌堂 
　　　　　性善书院 
　　　　　伏羲庙 
　　　　　陶朱公庙 
　　　　　赵盾祠 
　　　　　子思书院 
　　　　　邹国公庙 
　　　　　灵贶庙  
　　卷五
　　　古迹二
　　　　亭馆〔下〕
　　　　　开元寺 
　　　　　怀范楼 
　　　　　范公祠 
　　　　　李绩庙 
　　　　　东海渊圣广德王庙 
　　　　　四知庙 
　　　　　无讼堂 
　　　　　刘将军庙 
　　　　　幸台 
　　　　　燕台 
　　　　　六龙湾龙祠 
　　　　　三山亭 
　　　　　僊台 
　　　　　游仙宫 
　　　　　宾日楼 
　　　　　蓬莱阁 
　　　　　滨都观 
　　　　　秦宫 
　　　　　朝阳亭 
　　　　　舜庙 
　　　　　娥英庙 
　　　　　宣圣庙 
　　　　　历下亭 
　　　　　鹊山亭 
　　　　　北渚亭 
　　　　　仁风厅 
　　　　　历山堂 
　　　　　百花桥 
　　　　　郦食其庙 
　　　　　开元寺 
　　　　　佑德观 
　　　　　灵岩寺 
　　　　　天齐山庙 
　　　　　高唐亭 
　　　　　谢恩台 
　　　　　廉颇相如祠 
　　　　　李牧祠 
　　　　　秦台 
　　　　　真佑庙 
　　　　　段子明祠 
　　　　　德风堂 
　　　　　鬲津堂 
　　　　　颜鲁公庙 
　　　　　管辂祠 
　　　　　唐明宗庙 
　　　　　龙泉寺  
　　　　邱垄
　　　　　苏秦冢 
　　　　　营邱 
　　　　　桓公祠墓 
　　　　　三士冢 
　　　　　田和冢 
　　　　　五公冢 
　　　　　高敬仲墓 
　　　　　杞梁冢 
　　　　　黔敖冢 
　　　　　蒯彻墓 
　　　　　逢萌冢 
　　　　　葵邱 
　　　　　管仲墓 
　　　　　晏子墓 
　　　　　辟闾浑墓 
　　　　　臧台 
　　　　　熙熙台 
　　　　　凤凰台 
　　　　　苍颉台 
　　　　　过宋台 
　　　　　官台 
　　　　　任光冢 
　　　　　贝邱 
　　　　　董永墓 
　　　　　青邱 
　　　　　伯氏冢 
　　　　　麓台 
　　　　　王裒墓 
　　　　　徐干墓 
　　　　　伯牛阜 
　　　　　逢丑父坟 
　　　　　渠邱 
　　　　　柴阜 
　　　　　慈阜 
　　　　　管宁墓 
　　　　　王章墓 
　　　　　孙嵩墓 
　　　　　康成祠墓 
　　　　　古冢 
　　　　　双女冢 
　　　　　曹嵩墓 
　　　　　王祥墓 
　　　　　鲧墓 
　　　　　奚公冢 
　　　　　韦贤墓 
　　　　　左邱明墓 
　　　　　王肃墓 
　　　　　刘灵墓 
　　　　　淳于髠墓 
　　　　　蔡相冢 
　　　　　闵子祠墓 
　　　　　阳货墓 
　　　　　房彦谦墓 
　　　　　邹衍墓 
　　　　　燕军冢 
　　　　　班超冢 
　　　　　赫胥氏墓 
　　　　　刘豫墓 
　　　　　娄敬祠墓 
　　　　　东方朔祠墓 
　　　　　张骞墓  
　　　风土
　　　　前汉地理志 
　　　　隋志 
　　　　洛阳伽蓝记 
　　　　王曾沂公言行录   
　　卷六
　　　人物 
　　　　太公 
　　　　桓公 
　　　　仲山甫 
　　　　管仲 
　　　　晏平仲 
　　　　成覸 
　　　　鲍叔　寗戚　隰朋　东郭牙　弦宁　王子成甫 
　　　　麦邱邑人 
　　　　郭墟野人 
　　　　小臣稷 
　　　　石他人 
　　　　国成子高 
　　　　陈文子 
　　　　齐太史 
　　　　徒人费 
　　　　高柴 
　　　　公冶长 
　　　　樊迟 
　　　　陈亢 
　　　　梁鳣 
　　　　步叔乘 
　　　　公哲哀 
　　　　后处 
　　　　公孙丑 
　　　　万章 
　　　　滕文公 
　　　　蚳鼃 
　　　　匡章 
　　　　檀子　盼子　黔夫　种首 
　　　　淳于髠 
　　　　闾丘卬 
　　　　香居 
　　　　王斗 
　　　　黔娄子 
　　　　王蠋 
　　　　王孙贾 
　　　　田单 
　　　　孙武子 
　　　　司马穰苴 
　　　　颜蠋 
　　　　子奇 
　　　　无盐女 
　　　　宿瘤女 
　　　　贯珠人 
　　　　太史敫 
　　　　雍门司马 
　　　　荀卿 
　　　　田文 
　　　　田横 
　　　　鲁仲连 
　　　　安期生　东郭先生　梁石君 
　　　　秦淳于越 
　　　　茅焦 
　　　　汉四皓夏黄公 
　　　　葢公 
　　　　娄敬 
　　　　叔孙通 
　　　　伏生 
　　　　东方朔 
　　　　邹阳 
　　　　辕固 
　　　　邹长倩 
　　　　公孙宏 
　　　　儿宽 
　　　　严安 
　　　　终军 
　　　　王欣 
　　　　淳于意女缇萦 
　　　　疏广疏受 
　　　　于公 
　　　　匡衡 
　　　　萧望之 
　　　　王吉 
　　　　诸葛丰 
　　　　田何 
　　　　儒林传 
　　　　郑崇 
　　　　眭宏 
　　　　颜安乐 
　　　　毌将隆 
　　　　鲍宣 
　　　　栗融　禽庆　苏章　嶭方 
　　　　逢萌 
　　　　伏湛 
　　　　王良 
　　　　卫宏 
　　　　吴良 
　　　　江革 
　　　　刘宠 
　　　　曹褎 
　　　　寒朗 
　　　　侯史光 
　　　　赵彦 
　　　　郑康成 
　　　　滕抚 
　　　　王望 
　　　　淳于恭 
　　　　童恢 
　　　　周璆
　　　　公沙穆
  　　　承宫
　　　　司马均
　　　　牟融
　　　　周泽　甄宇
　　　　孙嵩
　　　　徐苗
　　　　诸葛武侯
　　　　孙干
　　　　祢衡
　　　　魏征士管幼安
　　　　邴原
　　　　王烈
　　　　国渊　任嘏
　　　　王修
　　　　任旐
　　　　王基
　　　　诸葛诞
　　　　吴太史慈
　　　　诸葛瑾
　　　　徐盛
　　　　是仪
　　　　滕允
　　　　晋羊祜
　　　　司徒王导
　　　　刘毅
　　　　任恺
　　　　光逸
　　　　解系
　　　　伏滔
　　　　缪播
　　　　王尼
　　　　刘允
　　　　王羲之
　　　　刘超
　　　　颜含
　　　　刘敏元
　　　　徐邈
　　　　左思
　　　　石坦
　　　　秦王猛
　　　　南燕晏谟
　　　　元魏贾思伯
　　　　唐永
　　　　王宏
　　　　王素
　　　　齐任昉
　　　　明僧绍
　　　　孟喜
　　　　臧荣绪
　　　　颜见远
　　　　诸葛璩
　　　　梁孙谦
　　　　刘勰
　　　　伏曼容
　　　　隋隐士徐则
　　　　杜松赟
　　　　张轨
　　　　张买奴
　　　　孙益德 
　　　　苟金龙妻刘氏 
　　　　宋刘穆之
　　　　臧焘
　　　　徐广
　　　　颜延之
　　　　段文振
　　　　唐房元龄
　　　　秦叔宝
　　　　罗士信
　　　　段志元
　　　　马周
　　　　杜伏威
　　　　任敬臣
　　　　员半千
　　　　颜鲁公
　　　　刺史蒋钦绪
　　　　崔融
　　　　符令奇
　　　　张允济
　　　　颜师古
　　　　王仲邱
　　　　王希夷
　　　　郭虔瓘
　　　　王无竞
　　　　高适
　　　　高沐
　　　　卢惟清妻徐氏
　　　　崔信明
　　　　五代王凝妻李氏
　　　　石昂
　　　　边凤
　　　　王师范
　　　　南唐韩熙载
　　　　孙晟
　　　　宋傅霖
　　　　王曾
　　　　蔡齐
　　　　吕夷简
　　　　王从善
　　　　李之才
　　　　麻希梦
　　　　贾先
　　　　王樵
　　　　刘孟节
　　　　张荷
　　　　苏丕
　　　　周起
　　　　刘庭式
　　　　姜遵
　　　　明镐
　　　　李常
　　　　燕肃
　　　　赵师民
　　　　李觉
　　　　贺元
　　　　雪窦禅
　　　　周沆
　　　　异人徐问真
　　　　于焘
　　　　张蕴
　　　　吕颐浩
　　　　内翰綦崈礼
　　　　辛幼安
　　　　金刘迎
　　　　周驰
　　　　张行简
　　　　李国维
　　　　杨宏道



元序
齐乘六卷故兵部侍郎于公志齐之山川风土郡邑城郭亭馆邱垄人物而作也古者郡各有志中土多兵难书弗克存我国家大德初始从集贤待制赵忭之请作大一统志葢欲尽述天下都邑之盛书成藏之秘府世莫得而见焉于公生于齐官于齐考订古今质以见闻岁久始克成编辞约而事核公在中朝为御史宪台都事左司员外郎终益都田赋总管以文雅擅名当时既卒其家萧然独遗是书于其子潜余官维扬始得阅之呜呼齐地之强民物之伙自古然也桓公任管仲以成霸业圣人尝称其功谓一变能至于鲁后世去古虽远山川郡邑犹存革其俗以化其民独不在夫上之人乎当汉之始兵戈甫定曹参为齐相师礼葢公以清静化民齐乃大治兹非其效欤今齐为山东重镇所统郡县五十有九宦游于齐者获是书观之宁无益乎予于于公之言重有感焉谓三代两汉人材本乎学校之教养谓风俗自汉晋以降愈变而愈下美昔人之赈饥有道叹近世之采金病民以稷下学术流于异端以海上求僊惑于神异斯亦足以槩公之志矣夫公讳钦字思容益都人潜擢南行台掾云
至元五年己卯冬十月丙戌朔嘉议大夫江北淮东道肃政廉访使苏天爵序
旧刻序
于思容氏齐乘凡六卷曰沿革曰郡邑曰古迹曰亭馆曰土俗曰人物系全齐者葢略备矣青州故齐都也二百年来顾独无志岁在甲子搜罗图籍期勒成编而乘出敝簏中郡志之作大都本此余窃思唐世柳史烬于兵燹刘煦继修遂成一代之典欧宋更之号称新史而煦史遂废论者谓新旧二史互有得失煦史近芜事词稍备欧宋简洁刻削甚矣至于骊山命相问答委备中兴神采炳若丹青较之欧宋似或胜之而乃并此废焉是可惜也况思容氏采辑参究上下数千余年离合同异各有义意其尤得者黜齐奴退少翁表辕邹辨王贡贳师范罪张宾订九河之未没远迈蔡沈谓佛说之乘虚独宗孟氏虽其纷如孟阳去取稍谬营邱缘陵牵合竟迷然余尝谓其志山水似景纯述人物似靖节亦近世之良史欤余固不忍以世之废煦者废乘也
嘉靖甲子仲冬长至赐进士第中宪大夫青州府知府四明杜思子睿撰
释音 【释音多遗漏不可胜补今但举正其误】 
男潜述
　卷一
沿 【音缘】 喾 【音酷】 析 【音锡】 括 【古活切】 萴 【实侧切虞夏诸侯也】 岘 【胡典切山小而险又曰岭上平与现同】 莞 【古桓切又胡官切草可作席 【莞古桓切又胡官切草可作席○按沿革下言晋东莞郡属徐州当云古桓切汉有东莞县晋为郡乃泛训作草殊可笑也】 】 辟 【音璧】 要 【去声】 干宝 【搜神记是其撰作于非】 分 【去声】 殖 【音实】 沭 【音述水名】 菑 【音缁】 溡 【音时】 貕 【音奚】 胊 【音劬】 郦道元 【音历注水经者】 公玉带 【济南人公玉姓带名玉一音璛】 门儿 【馨激切讼也】 頟 【音额】 荤粥 【与獯鬻同】 蚌 【步项切】 沐载 【沐音木姓也】 剧 【巨戟切】 鸑鷟 【音岳濯】 峱 【奴刀切山名】 鬐 【音耆】 衖 【音巷】 山包 【音包】 黄能 【奈平声三足鳖也或作熊】 璮 【音坦李全之子也】 不期 【音基】 韧 【音仞】 斥 【充夜切】 罘 【音浮】 蜃 【音慎】 艘 【音骚】 鹾 【才何切盐也】 峆山卢 【音合闾】 蹲 【音存】 洼 【音蛙】 渑 【音绳】 窖 【音教】 趵 【音豹】 突宊 【他骨切方言江湘谓卒相见曰突一曰出貌】  【突宊○按黄山下言渴马崖水伏流为趵突泉止存突字云他骨切足矣不必旁征义训兼载古文也○又按陆氏经典释文先后悉顺本书次第便于检寻而齐乘释音率多倒乱失序为不可解】  【说文不顺忽出也从到子易云突如其来如孝子突出不容于内也或从到古文子即易突字也今俗书作流非】 驶 【使去声疾也】
　卷二
龙且 【子余切项羽将也】 淀 【音甸】 耏 【音而】 澅 【胡卦切水名】 禅 【去声】 黔陬 【音钳邹】 洱 【音米】 直固 【当作沽】 汇 【音溃】 渐 【平声】 祊 【音崩】  【祊音崩○祊在庚部崩在登部不得借音当作补盲切】 涑 【速搜二音】  【涑速搜二音○水名止应音速又按涑有先侯切之音而搜音以所鸠切为正亦恐混入正齿】 土已 【音移桥也】 承 【音澄又去声】 般 【音盘】 泺 【音粕】 弇 【音掩】 茌 【仕之切】 杀 【去声】
　卷三
嶷 【岳力切小见有知也】 并 【去声】 杼 【音伫】 颿 【与帆同】 郓 【音运】 员 【音运】 伷 【音宙】 睿 【音锐】 费 【音秘】 峄 【音亦】 鄫 【慈陵切】 侨 【音桥】 鬲 【音隔】 郳 【音倪】 蕤 【儒锥切】 浞 【仕角切】 奡 【音傲】 疃 【吐管切】 挽 【音晚】 嵎 【音愚】 食其 【音异基人名】 商 【音滴今作商】  【商音滳今作商○按商河隋唐书皆从水作滳音义与商同刻本或误作滴小于遂读商为滴谬矣】 蓨 【音挑 【蓨音挑○按蓨与条通当音徒聊切】 县名周亚夫所封】 漯 【音塔】 卬 【音昂】 昐 【音分】  【盼音分○按高唐县下言齐威王使盼子所治盼音匹苋切其字从目今小于改从日音分则史记本无作盼者且与第六卷盻子之音自相矛盾矣 【卷六盼从目匹谏切】 】 瑗 【音院】 圮 【音披上声 【土已音披上声○当作部鄙切】 坏也】 沤 【于候切】 蓍 【音诗】
　卷四
元文 【元姓文名】 髠 【音坤人名】 骈 【音便平声人名】 奭 【音释人名】 慎到 【慎姓到名】 环渊 【环姓渊名】 酅 【音携】 斟灌 【斟姓灌名】  【斟灌斟姓灌名○按杜解左传斟灌斟寻二国夏同姓诸侯则二斟皆姒姓国此云斟姓灌名非是】 羿 【音义 【羿音义○当音诣】 】 浇 【倪吊切浞之子即奡也】 璠 【音繁】 瓒 【才赞切】 赣 【古暗切】 骖 【音参】 郱 【蒲经切】 鄑 【音进 【鄑音进○释文子斯反集韵乃有晋音】 】 郚 【午姑切】 郯 【音谈】 虺 【音毁 【虺音毁○当音卉】 蝮蛇也又人名】 沓 【达合切】 鲧 【音昆上声】 殛 【音棘】 炔 【音桂人名】 惤 【音弦莱州布名 【巾弦音弦莱州布名○按说文巾弦布出东莱汉志东莱有巾弦县或县以布得名或布以地着号皆不可知而齐乘之载巾弦城则于布名无涉也当改云东莱县名】 】 唁 【音砚 【唁音砚○砚四等字当音彦乃同居三等】 】 磾 【音低】 榷 【音角】 舋 【许慎切】 闲 【去声】 斮 【音酌】 胙 【音助 【斮音酌○当作侧略切酌三等字斮二等也】 】 葢 【音阖 【葢音阖○当音合】 】 殪 【于计切死也】 苛 【音何】 酺 【音蒲】 蝝 【音缘蝗虫子也】 颛臾 【音专俞】 皡 【音昊】 盾 【音遁 【盾音遁○当作徒损切遁字亦有上声而以去声为正恐滋疑泥】 】 韪 【音韦上声】 贶 【音况】
　卷五
楷 【口骇切楷书也木名又音皆】 毅 【音义 【毅音义○当作鱼既切】 】 绩 【音积】 甍 【音盲】 隳 【音辉 【隳音辉○当作许规切】 废也】 辂 【音路】 琛 【丑林切】 搏 【音博】 猸 【音眉】 祢 【音宜上声 【祢音宜上声○当作泥上声】 】 叵 【音颇】 蒯 【苦怪切】 衅 【许慎切】 说 【音税】 嗾 【音腠使犬声也】 逄 【音庞 【逄音庞○当作逢逄俗别字不见说文】 】 湫 【音啾 【湫音啾○按湫隘之湫当音剿】 】 郠 【音梗】 颉 【胡结切】 迭 【徒结切】 隗 【五罪切】 鬻 【音育】 嵩 【音崧】 闿 【音凯】 仆 【音付 【仆音付○当音赴敷□字音付则入非位下矣】 】 徼 【音邀 【徼音邀○当作古尧切音叫平声】 】 狙 【千余切】 羖羊历 【音古力 【羖羊历音古力○力当作历】 】 舄 【音昔】 夸 【音夸】 隽 【徂兖切】 考 【音考】 渍 【音恣】 跕 【都牒切 【跍都牒切○当作他协切训为堕落者乃音都牒切】 跕屧也】 丽 【所倚切舞履也】 辐 【音福】 凑 【千候切】 贾 【音古】 恡 【与吝同】 聃 【他甘切】 珥 【音耳】
　卷六
俑 【音勇】 谬 【米幼切】 纂 【作管切集也】 胜 【平声】 锢 【音固】 镐 【音浩】 颍 【庾顷切】 覸 【音闲去声】 隰 【音习人姓】 辟 【音避】 鳣 【张连切】 蚳鼃 【音池蛙】 盼 【匹谏切】 鞅 【音央上声】 诅 【音与咀同 【诅音与阻同○当作庄助切】 】 怵 【音出 【怵音出○当音黜】 】 炽 【昌志切】 诎 【音屈】 蠋 【音烛】 贾 【音假】 淖 【音闹】 膑 【音宾去声】 穰 【音常 【穰音常○当作汝阳切让平声音常大谬】 】 苴 【七余切】 敫 【音皎】 衷 【音中又音众】 啬 【音塞 【啬音塞○当音色】 】 绌 【音出】 蹙 【音促】 倩 【七性切 【倩七性切○当作仓甸切】 】 刍 【音枢 【刍音枢○当作窗隅切枢三等字不得借音】 】 扑 【普木切】 禭 【音遂】 聂 【音聂】 緎 【音域】  【七公切】 窍 【诘吊切】 缇 【音提】 萦 【娟营切】 舍 【上声】 眭 【音绥】 侩 【音桧】 裒 【音褒 【裒音褒○裒褒字之讹褒即褒之俗别字也当改正】 】 邴 【音丙】 嘏 【音假】 旐 【音兆】 弘 【音与宏同 【弘音与宏同○按字书无弘字今于王导下已改作宏】 】 昙 【音潭】 瞩 【音祝 【瞩音祝○当音烛】 】 璩 【音渠】 思劦 【音协】 赟 【纡伦切】 绞 【音交上声】 爨 【音窜】 抔 【蒲侯切】 褒 【博毛切】 墅 【音聚 【墅音聚○当音署上声】 】 赘 【音缀】 种 【音虫】 谳 【音言上声】 当 【去声】 谖 【音萱】 綦崈 【音其崇】 伧 【鉏庚切】 琪 【音其】
　后序
冶 【音野】 调 【去声】 撙 【音尊上声】 奉 【与俸同】 禀 【与廪同】 镂 【音漏】
跋尾
昔我先人为国子助教每谓潜曰吾日与诸生讲习所业暇则又与翰苑诸名公唱和诗章诗乃陶冶性情而已若夫有关于当世有益于后人者宜著述以彰显焉吾生长于齐齐之山川分野城邑地土之宜人物之秀此疆彼界不可不纂而纪之也迨任中书兵部侍郎奉命山东于是周览原隰询诸乡老考之水经地记历代沿革门分类别为书凡六卷名之曰齐乘藏于家属潜曰吾或身先朝露汝其刻之先人既卒常切切在念第以选调南台又入西广匆匆未遑遂志兹幸居官两浙始克撙节奉禀命工镂板以广其传以光先德参政伯修先生已详序于前矣有仕于齐者愿一览焉至正十一年辛卯秋七月奉训大夫两浙都转运盐使司副使男潜泣血谨识
先君子自早岁研究史书尤留意于志表凡职官氏族地理之学靡不该贯知益都十年尝叹县志疏陋未遑改修闲语同志以为齐之地记自伏琛晏谟而下传者葢寡于思容齐乘六卷多采用太平寰宇记虽有讹脱差为近古适欲校授梓人而桂林胡公移守登州议以克合乃取旧刻其加雠勘别为考证附于每卷之后草创未就而先君子疾革以属门下士杨君书岩峒参订卒业胡公寓书商确往复踰时而后成公既序其首简矣庆承谨述先君子遗指缀于卷末且以志公之表章往籍成人之美古谊为可感也乾隆辛丑暮秋棘人周庆承泣书
齐乘卷之一
益都于钦思容纂
临桂胡德琳书巢校
　沿革 【商制九有以青为徐○按尔雅释地齐曰营州郭注云自岱东至海此葢殷制邢疏云此营州则青州之地也是商之九州岛以青为营于氏以济东之徐当之误】 
帝喾九州岛之制青州初履海岱禹贡九州岛曰海岱惟青州谓东北跨海西南距岱少阳之方其色为青故以名也舜肇十二州以青越海析辽东为营商制九有以青为徐周官职方以徐为青其东北为幽州齐则囊括青州襟带徐兖幽营非所兼也古之国于此者少昊之世有爽鸠氏虞夏有季萴商有逢公柏陵薄姑氏皆为诸侯周武王克商封太公吕尚于齐未得薄姑之地成王时薄姑与四国作乱成王灭之益封太公遂有全齐汉志曰齐所以为齐以天齐也葢临淄有天齐渊以此建国命名耳管仲曰昔召康公命我先君太公曰五侯九伯汝实征之以夹辅周室赐我先君履东至于海西至于河南至于穆陵北至于无棣 【穆陵即大岘山或以为泰山南龟山北之穆陵山非也或又以为光州固始县南之穆陵关不应如是之远元和志云齐陈二境置此关以为防禁隋平陈始废然则南北朝之关塞耳以为古齐履可乎】 苏秦曰齐南有泰山东有琅邪西有清河北有渤海四塞之国地方二千里此其疆域也太公后二十九世强臣田和篡齐自立五世为秦所灭始皇郡　县天下始置齐郡又析置琅邪 【沂密】 秦亡齐分为三齐王田都据临淄济北王安据博阳胶东王巿据即墨故号三齐 【刘贡父云益都为天齐济南为中齐沂海为南齐非是】 汉高初假韩信继封子肥为齐王有齐七十余城后置青州刺史部领齐郡北海千乘济南平原东莱胶东高密淄川郡国凡九而不常所理琅邪东海则为徐州之郡辽东边郡尝来属焉 【光武十三年以辽东属青州二十四年还属幽州】 三国时齐为魏有晋置青州刺史领齐国济南乐安城阳东莱五郡而理临淄琅邪东莞亦为徐郡永嘉之乱青及徐州之半陷于刘曜石勒厥后慕容燕苻秦迭据其地秦败苻朗以青州降晋改置幽州以辟闾浑为刺史镇广固隆安四年为慕容德所陷德称南燕定都广固二世为刘裕所灭西济东海复为晋土而祚移于刘氏矣刘宋置青冀二州青理临淄冀理历城至明帝时二州及琅邪之地并没于元魏魏置青齐胶光北徐州宇文周置齐郡乐安北海郡隋开皇初郡废复为州大业初州废复为北海高密齐郡琅邪东莱五郡唐武德初郡废为青齐淄潍牟密登莱沂等州青齐置二总管府后罢总管为都督府贞观初罢都督天宝初复为北海高密济南淄川东牟东莱琅邪郡属河南道青州又升平卢节度石晋青州仍为平卢节度齐密二州则为防御宋置青密齐沂登莱潍淄八州属京东东路升青州为镇海军密州安化军齐州兴德军元佑三年安化改临海军政和元年镇海军复为齐郡六年以齐州为英宗赐履之地升为济南府建炎元年京东路青州为帅府济南为要郡登莱沂密为次要郡 【从李纲所请京辅之外建十六帅府时天下之势已去干宝所谓非命世雄才不能复取纲策虽善岂高宗能办哉】 金人初入中原诡立宋济南知府刘豫为齐帝兼八州之地八年废之置益都济南二府立山东东路统军司于益都辖十三州焉 【潍淄密莒宁海登莱沂海滨棣清沧】 国初以济南益都立二帅府益都仍行省事后并废置益都济南般阳三路总管府割德州宁海为隶省之州四分齐境立宣慰司于益都以镇之廉访司于济南以按治之属山东东西道皆古全齐之地也其详则各随郡县以载焉其旧属齐邑今割入他郡者亦别附见云
　分野 【唐一行山河两界图○新唐书天文志引作两戒古字通用】 
地志曰虚危为齐分星曰元枵宫曰宝缾时曰子州曰青魏陈卓分郡国所入宿度齐国入虚六度北海入虚九度济南入危一度乐安入危四度东莱入危九度平原入危十一度淄川入危十四度鲁分徐州属齐者东海入奎一度琅邪入奎六度高密入娄一度城阳入娄九度胶东入胃一度又唐一行山河两界图曰河为北河江为南河自北河下流南距岱山为三齐自南河下流北距岱山为邹鲁皆负海之国货殖之所阜也观两河之象与云汉之所终始而分野可知矣春秋运斗枢曰虚危之精流为青州分为齐国立为莱山其川淮泗其浸沂沭 【音述又作术】 其利蒲鱼兖之浸曰卢维幽之浸曰菑溡薮曰貕养
　山川
禹贡青州曰嵎夷既略潍淄其道徐州曰淮沂其乂蒙羽其艺峄阳孤桐皆今齐境山川也取法于经则沂山见周礼为青州之镇故冠诸山潍淄二水青之大川故为众水之长次则经传图志所载与夫古志或遗而高大可称者皆在所书其余则略祠宇古迹之类因山川而互见者不复重出云
　　益都山
　　　沂山 【郦道元水经曰大弁山与东泰山连麓沭水出焉○当作水经注后凡引郦注直称水经者放此】 
○临胊县南百里周礼职方氏青州其山镇曰沂山注曰沂水所出乃取名也汉志朱虚县东泰山汶水所出郦道元水经曰大弁山与东泰山连麓沭水出焉以二水证之即公玉带 【公玉带济南人公玉姓带名玉一音肃见史记武帝纪注】 请汉武所封之东泰山也然汉志谓卑小不称其声者葢沂山远望之则高压羣山缘坡麓方衍八九十里以渐而升逮至其颠则失其峻极耳又左思齐都赋云神岳造天惟此由可以当之疑亦因东秦山而得岳名山顶有二冢相传周穆王葬宫嫔于此故大岘关因号穆陵云按周初封太公已有南至穆陵之履岂由穆妃而得名乎葢二冢不知谁氏之葬反因穆陵而附会也山半有东镇东安王庙石刻神像俗传赵太祖微时阋韩通于此弃衣而石翁媪收之神像犹作臂衣之形故又云翁婆庙本即沂山之神历代封祀有典碑志具存而俚俗诞妄如此不经甚矣
　　　大岘山
○即穆陵关也沂山东南曰大弁山大弁今人讹作大屏字相类而误唐沈亚之沂水杂记又讹作太平山因顶平八九十里故云当从水经作大弁者是大弁东南即大岘也其山峻狭仅容一轨故为齐南天险刘裕伐南燕兵过大岘指天而喜曰虏已入吾掌中即此山也山北数里有裕祭天五坛
　　　仰天山 【崇宁五年封济侯○按山川神祠封号鲜有用一字者据临朐县志作丰济侯】 
○临胊南七十里有黑龙洞县邑祷雨辄应宋碑云元符三年敕额灵泽庙崇宁五年封济侯
　　　逢山
○临胊西十里按路史逢伯陵姜姓炎帝后太姜所出始封于逢在开封逢泽后改封于齐犹称逢公山因名焉有逢公祠汉志云祠逢山石社石鼓于临胊山旧有石鼓或击而有声则齐乱今不存矣其山四面斗绝惟一径可登且有泉金末避兵于此者多获免
　　　灵山
○临胊东北廿里晏子春秋云齐大旱景公曰卜祟在高山广泽寡人欲祀灵山可乎晏子曰灵山以石为身草木为毛发天久不雨发将焦枯身将爇独不欲雨乎祀之何益葢此山也
　　　凡山
○临胊东北三十里大纪云轩辕践位天下有不道者从而征之凡五十三征而奄有中区东至于海登凡山及岱宗西至崆峒登鸡头南至于江登熊湘北逐荤粥合符釜山竹书云尧放丹朱于丹水朱虚县有丹山一名凡山黄帝所禅又名尧山下带长阪曰破车岘东西二丹水出焉此山西接灵山东连方山遥见穹崇近则卑小岂上古之时为濒海之山后渐去海远耳俗名几山葢凡字讹也
　　　云门山
○府城南五里上方号大云顶有通穴如门可容百余人远望如悬镜泉极甘冽崖壁上衔蚌壳结石相传海田所变如沈存中笔谈载太行山崖螺蚌石子横亘如带之类齐地尤多又有碎石子或闲瓦砾凝结作石殆不可晓葢蚌石杂沙土凝者水所渍也石子自凝成石者气所化也岂天地之终万物皆碎为尘及其开辟渐复凝聚元气查滓中融化未尽者犹有其质邪以理逆之无足怪者云门之东曰劈山山峯分裂如劈古名劈头山西则驼山三山联翠障城如画宋熙宁闲知青州卢士宗山路记云营丘东秦旧服周环众山云门为之冠然此山实不闻于天下其磨崖题刻有宋庆历八年富文忠公题名七人熙宁二年欧阳文忠公六人四年赵清献公二人吴文肃公奎十一人政和五年安抚使梁子美十七人金泰和闲亦有益都少尹来谷璋十一人然则云门绝景前贤题品尚矣图经散逸之后乃不得与龙山虎丘角雄天下为可惜也故特表而出之云
　　　尧山
○三齐略云在广固城西十里尧巡狩所登遂以为名山顶有祠祠边有柏树枯而复生不知年代此山正临广固废城才二三里去今府城乃十里耳唐开元三年青州刺史王昕碑亦云尧山者齐记谓尧巡狩所登大历八年平卢淄青节度使李正己碑云魏神龟三年青州牧臣沐载建祠及李干晖碑阴疏栋宇甚盛今皆不存中统初益都同知刘仁杰始立庙设像纪石又有宋熙宁小碣凡五碑余按尧狩此山殊不经见府东角崩山与方山相连伏琛齐记亦名尧山水名尧水地名尧沟以尧名者不一郑康成云尧游城阳而死葬焉大纪云尧葬城阳邱垄小葬具微前志谓济阴城阳有尧冢然齐有丹山朱虚丹朱所封而齐之城阳比济阴尤显岂尧老而游者齐莒之城阳欤邱垄微小不存而山川犹表其称欤
　　　（山其）山 【元和志作箕山○按太平寰宇记作箕山非元和志】 
○府城东五十里水经云康浪水出（山其）山尧水径（山其）山东山在剧县西南无事树木圆峭孤特左思赋（山其）镇其左是也按齐城山势俱带西南东郊平原百余里有香山者童然孤峙康浪发其南尧水径其东即（山其）山也元和志作箕山纪侯冢在山阴宋书云焦恭祭冢得玉硙焉别见巨洋水条下山西南十里有龙女泉辛酉夏旱钦祷此泉投文水中即日雨沾足明年复祷亦如之尝率村甿欲碑其事甿诺而不集因附此以垂不朽云
　　　牛山
○临淄南十里孟子曰牛山之木尝美矣齐景公登牛山北顾其国而流涕为晏子所笑即此山也又白渊之齐道记曰黄邱北十里有鸑鷟岘下带长涧东北流经牛山山去此水八十余里号曰牛头水是齐景公所登而叹处葢言为山浊水耳
　　　峱山
○临淄南十五里齐风曰子之还兮遭我乎峱之闲兮即此山也汉书作嶩亦作（山夔）与峱通
　　　稷山
○临淄西南十三里隋志曰临淄有稷山齐记补曰山旧有后稷祠故名又齐宣王尝立孔子庙亦名孔父山也
　　　愚山 【桑钦云山东有愚公冢山北有愚公谷○按水经注时水西北径黄山东又北历愚山东有愚公冢时水又屈而径杜山北有愚公谷于氏割山东山北属下句失其读矣且此郦道元之言不关桑钦也○水经三国时人作非桑钦钦西汉末人班　地理志引钦说者七不言其有水经也自唐艺文志以水经为钦作后人多承其误惟此条以郦注属之桑钦尤堪诧异耳】 
○临淄西二十里桑钦云山东有愚公冢山北有愚公谷按韩非子云桓公逐鹿入谷问一老父此何名愚公谷对曰臣畜牸牛生犊卖之而买驹少年谓牛不能生马遂持驹去傍邻闻之以臣为愚故名愚公谷后人因为立庙宋元丰闲祷澍有感封隐利侯南曰杜山与愚山连阜水经云时水屈而西南有杜山高士传齐宣王猎于杜山闾邱先生长老十三人相与劳王王赐父老不租父老皆谢先生独不拜复赐无徭役又不拜曰望得寿富贵于王王曰死生有命非寡人也仓廪备灾无以富先生大官无阙无以贵先生闾邱曰非也选良吏平法度臣得寿矣赈乏以时臣得富矣令少敬长臣得贵矣山有白龙湾神祠宋政和赐额显贶
　　　商山 【崔琰述征赋云云即此山也寰宇记以为密州之铁山者非是○按太平寰宇记临淄县铁山引崔琰述征赋云涉淄水过相都(相都谓斟灌国故城在寿光县东)登铁山望齐密即此山又于安邱县铁山下别引崔琰述初赋序云琰闻比郑征君者名儒善训遂往造焉涉淄水历（木巳）焉过（木巳）都之津登铁山以望高密两赋题目不同而皆有铁山之名封演闻见记云汉末崔琰于高密从郑元学遇黄巾之乱泛海而南作述初赋则其为密州之铁山明矣(（木巳）都之津谓安邱淳于城东北潍汶两川所会也)述征赋或别指临淄铁山而言然其文在相都之下亦于道里不合于氏以在青者为是在密者为非未详考也】 
○临淄西三十里今隶高苑齐记补云南燕建平三年立冶逮今鼓铸不绝崔琰述征赋云涉淄水过相都登铁山望齐密即此山也寰宇记以为密州之铁山者非是
　　　孤山
○潍州西四十里有穴曰龙洞祷焉云出即雨宋封山神曰广灵侯又以孟子言伯夷避纣居此北海之滨因立庙封伯夷清惠侯叔齐仁惠侯崇宁大观碑刻存焉国朝至元十八年加封山神曰孚泽广灵侯伯夷昭义清惠公叔齐崇让仁惠公 【路史伯夷名允字公信叔齐名致字公远夷齐谥也此说恐未必然】 山东曰麓台俗传公孙宏读书处元和志以为宏墓
　　　陆山
○昌邑县南四十里潍水东岸汉封霍光为博陆侯食邑北海河东师古曰葢乡聚之名非县也此博陆聚之山耳故名陆山天宝六年敕改霍侯山南有岞山又南峡山皆濒潍水
　　　浮来山
○莒州西三十里春秋公及莒人盟于浮来即此也俗讹作浮丘山山半有莒子陵又东南马鬐山又东屋漏山浮来之北则洛山黄华水发源于此合浮来众水潴为莒之西湖湖西复有定林山山有定林寺亦名剎也
　　　焦原山
○莒州南四十里记云莒有焦原临百仞之溪人莫敢近莒勇士登焉庄子伯昏瞀人射临百仞之渊即此汉志谓之峥嵘谷俗曰青泥衖两峡峻立如衖故云
　　　雹山
○沂水县西北三十里寰宇记山出紫石英好者暎彻如雹故名亦作（山包）山今曰（山包）突固又东北螳蜋山与大小二鲁山相连有穴如门直入二十里真仙境也县西四十里有磨石岘长二十余里极险峻岘下即堂阜鲍叔解管仲囚处俗讹作惮阜
　　　高柘山
○沂水东北百里汉志灵门有高柘山浯水所出东入潍又名巨平山俗曰台头山
　　　望仙山
○沂水西南百里县中有望仙桥以为王乔飞舄之地未详 【按列仙传仙人王乔同姓名者有三人吹笙王子晋一名王乔在周飞舄王乔在叶县食肉芝王乔在益州北平山在齐地琅邪者无之俗附会耳】
　　　望仙山
○沂水西南百里县中有望仙桥以为王乔飞舄之地未详 【按列仙传仙人王乔同姓名者有三人吹笙王子晋一名王乔在周飞舄王乔在叶县食肉芝王乔在益州北平山在齐地琅邪者无之俗附会耳】
　　　龟蒙二山
○鲁颂閟宫曰奄有龟蒙遂荒大东传曰龟蒙鲁国二山也龟山近鲁在今费县西北七十里后人指为蒙山者山顶宛如龟形名不虚得夫子龟山操曰余欲望鲁兮龟山蔽之韩退之拟曰龟之大兮祇以奄鲁则龟为鲁之大山明矣蒙山者在龟山东二山连属长八十里禹贡之蒙羽论语之东蒙此正蒙山也邢昺曰先王封颛臾为附庸之君使主祭蒙山蒙山在东故曰东蒙后人疑于东蒙之说遂误以龟山当蒙山蒙山为东蒙而隐没龟山之本名夫鲁人颂其本国之山川辞必审矣故今定蒙山为龟山东蒙为蒙山以复古焉 【帝王世纪少昊自穷桑都曲阜注谓穷桑在东蒙山属鲁地然未知果是否】 龟山下有古颛臾城山前玉虚宫唐仙人贾神翁所建有英烈昭济惠民王祠即颛臾也山西南十余里有漏泽泽有五穴春夏积水秋冬漏竭将漏之时先有声居人扈穴取鱼随种麦比水至麦已收矣 【费县廨有唐大中闲校书郎李潜漏泽赋并序石刻宋至和闲出于泥中今断裂为二在醉翁亭记碑傍醉翁碑者欧公同时人苏唐卿为费县宰篆记文刻石立于此并刻欧公往复手帖皆精】 蒙山前阳口村有玉皇庙相传老莱子故宅也阳口亦山名后魏费县理此高士传老莱子隐蒙山著书十五篇言道家之用楚王尝至其门其妻挟薪而至怪车马迹之多曰可食以酒肉者可加以鞭捶可授以官禄者可随以鈇钺先生受人官禄为人所制妾不能为人所制也夫妇遂相与逃去 【路史又云老莱子即老子邑于苦之赖赖乃莱也孔子至楚见老莱子时已二百余岁斑衣戏母侧所问答皆礼事知非二人未知是否】
　　　羽山
○地记旧在胊山县西北九十里今属沂州东南百二十里殛鲧山也前有羽潭一名羽池左传鲧化为黄能入于羽渊即此渊傍生细柳野兽不敢践郡国志又云锺离昧城南有羽泉亦殛鲧处其水恒清牛羊不饮
　　　艾山
○左传隐六年公会齐侯盟于艾杜注泰山牟县东南有艾山在今沂州城西三十里与大小凤凰山相近官沟水自小沂分流经艾山西注山前灵镇侯庙山东汉厚邱县古城城西有酺神庙详见祠宇
　　　君山
○一名抱犊山峄州北六十里述征记曰承县君山有抱犊固壁立千仞去海三百里天气澄明宛然在目山上有池深纔数尺水旱不增减平田数顷昔有隐者王老抱一犊于上耕种后遇异人仙去故以名焉汉曰楼山魏号仙台其高九里周四十五里然今峄州城北三里别有仙坛山亦奇秀岂即仙台而误为君山所掩邪
　　　鲁卿山
○峄州东北七十里国语季文子相宣成二君妾不衣帛马不食粟鲁人思其遗惠为之立庙亦名季山俗作神峯山
　　　夹山
○峄州北七十里通典东海怀仁县有夹山春秋之夹谷也左传定十年公会齐侯于祝其实夹谷孔子相汉有祝其县禹贡别州以山川定经界秦汉以降建置虽不常亦不敢失山川之限焉按抱犊鲁卿诸山古图经皆属峄州今则并属沂州访之耆旧云李璮据齐以其姻亲胡某者知沂州实张威福峄州畏其逼尽割州东二十里外境与之逮今不改呜呼璮贼据弹丸之地为政不平如此固不足责职方氏因之岂蒙不知邪
　　　尼邱山
○滕州邹县东北六十里有坤灵洞宣圣庙其东颜母山水经谓之防山防墓崩即此有颜母庙南有昌平山夫子所生之乡又南马鞍山有孟母墓又南唐口山有孟子墓
　　　凫山
○邹县西南五十里閟宫曰保有凫峄遂荒徐宅传曰凫峄二山名也古有伏羲庙今云有伏羲墓按左传颛臾风姓伏羲之后实司太昊之祀邹鲁有庙是也伏羲都陈有墓非也今讹作爷娘山
　　　峄山
○邹县东南二十里京相璠曰峄山在邹县绎邑之所依山东西二十里高秀独出积石相临殆无土壤石闲孔穴洞达相通有如数闲屋者俗谓之峄孔避乱入峄外寇虽众无所施害永嘉之乱太尉郗鉴将乡曲千余家逃此今山南有大峄名郗公峄亦有古城遗迹史记始皇二十八年东行郡县上邹峄山刻石颂德三代地理书曰始皇乘羊车登峄山刻石处名曰书门
　　　桃山 【御览云即华采山也○太平寰宇记作华菜山御览同】 
○滕州南五十里御览云即华采山也又名义珠山山上有井不可窥窥者不盈岁辄死有鸟巢井上金喙黑色见则大水今讹作陶山谓有陶朱墓西微山谓有微子墓皆谬惟奚公山奚仲造车处上山轨辙犹存见地记云
　　　牟娄山
○密州安邱南二十里路史云古有巢氏治石楼山即牟娄也本牟夷国密之诸城有娄乡隋因置牟山县今讹作朦胧按字书云牟娄微视也义或缘此
　　　常山
○密州南二十里东坡雩泉记曰祷雨未尝不应葢有常德者故谓之常山庙西南十余步有泉古者谓吁嗟而求雨曰雩名之曰雩泉宣和闲封山神灵济昭应王
　　　卢山
○密州东南四十五里东坡诗注卢敖秦博士避难此山遂得道有卢敖洞饮酒台圣灯岩障日峯三泉
　　　马耳山
○密州西南六十里东坡诗试扫北台看马耳未随埋没有双尖 【北台谓超然台也】
　　　九仙山
○密州东南百二十里坡云九仙在东武奇秀不减鴈荡所谓九仙今已压京东是也 【汉琅邪郡有太一仙人祠九所岂以此得名邪】
　　　琅邪山
○密州东南百五十里齐景公放于琅邪即此吴越春秋越王句践徙琅邪立观台以望东海秦始皇廿八年南登琅邪大乐之留三月徙黔首三万户于台下立石颂德御览云碑有六百字可读台侧有四时祠台上有神泉人或污之即竭汉于此置琅邪县武帝亦尝登焉隋开皇十六年于此置丰泉县大业初复为琅邪唐省之今山下井邑遗迹犹存登山石道如故土人名曰御路
　　　大朱山
○胶州西南百二十里岸海名山也通典高密诸城县有古齐长城自大朱山起葢古齐长城起自齐西防门东逾泰山穆陵至大朱出海滨而绝非起自大朱也大朱山有石室晋永嘉中陈仲举隐此得道仙去旁有小朱山错水所出又东徐山方士徐福将童男女二千人会此入海采药不返又东白猊山风水所出 【错水风水俱东入海】
　　　大小二劳山 【又名劳盛山○顾氏曰寰宇记秦始皇至劳盛山望蓬莱后人因谓此山一名劳盛误也劳盛二山名劳即劳山盛即成山史记封禅书七曰日主祠成山成山斗入海汉书作盛山古字通用齐之东偏环以大海海岸之山莫大于劳成二山故始皇登之古人立言尚简南劳而北盛则尽乎齐东境矣】  【齐记云泰山自言高不如东海劳○元和郡县志引作太白自言高】 
○即墨东南六十里岸海名山也又名劳盛山四极明科云轩皇一登劳盛山是也齐记云泰山自言高不如东海劳吴王夫差登之得灵宝度人经神仙传乐子长遇仙人授以巨胜赤散方曰蛇服此药化为龙人服此药老成童子长服之年百八十岁颜如少女登劳山仙去山高十五里周八十里此大劳也与小劳山华楼山 【疑即阴山】 鼎足相联大劳山有上清宫五代末华葢仙人识赵太祖于侧微宋人为建此宫近世有刘使臣者弃金符遯此山其徒建碧落宫
　　　阴山
○即墨东南八十里上有小池深不盈尺水旱不增减池傍有石人并石马蹄迹寰宇记云秦始皇至牢盛山望蓬莱立马此山遣石人驱牢山不动因立于此石人今海滨山上往往有之 【葢劳山之高以其登陟之难则名劳驱之不动又名牢也】
　　　不期山
○即墨东南四十里又名训虎山后汉童恢为不期令有虎食人恢槛获二虎训之曰王法杀人者死虎敢食人一虎垂头服罪一虎吼跃不服服者杀之跃者纵之三齐记云郑元教授此山草生如一贝又韭长尺余坚韧异常号康成书带余按劳山不期皆康成讲学之地文泽涵濡草木为之秀异千载之下茅塞焉深可叹已
　　　天井山
○即墨东十余里上有一井极甘因号天井北二十余里平地三穴汤泉出焉若有风从西北来则汤极热不可入
　　　女姑山
○即墨西南三十里山北旧有基汉志不期太一仙人祠九所及明堂武帝所起不期城西南有七神号曰女姑即此又东有中祠山亦九祠之一又天室山亦祠所并见寰宇记
　　　田横岛
○即墨东北百里横众五百人死此四面环海去岸二十五里可居千余处葢有竹岛塔沙福岛谷积车牛皆海中岛名然登州蓬莱阁西复有田横岛在岸不在水非是
　　宁海山
　　　大昆嵛山
○州东南四十里嵎夷岸海名山也秀拔为羣山之冠仙经云姑余山麻姑于此修道上升余趾犹存因名姑余后世以姑余昆嵛声相类而讹为昆嵛然今东夷人止名昆嵛又有小昆嵛与之相连宋政和六年封仙姑虚妙真人重和元年赐号显异观元遗山续夷坚志昆嵛山石落村刘氏尝于海滨得百丈巨鱼取骨为梁构屋曰鲤堂堂前一槐荫蔽数亩忽梦女冠自称麻姑乞此树修庙刘漫许之后数日风雷大作昏晦如夜失槐所在相与求之麻姑庙中树已卧庙前矣山有东牟侯神祠又金大定闲关西王祖师访山前大姓于氏曰我前生修炼此山山有烟霞洞盍往登焉于氏以为我世居此未闻有洞相与登山求之果见洞口有烟霞字迹大为神异建祠纪石焉
　　　卢山
○州东二十里与大岘山东牟山相连北至海百里上有望海台岘山有东牟侯祠又东系马山始皇于此系马草生犹作系结之状俗云系马（石出）州西南六十里两攲山两峯攲侧相倚并见寰宇记
　　　文登山
○文登县东二里寰宇记始皇东巡召集文人登此山论功颂德故名又东有鸺鹠山常有鸺鹠栖其上
　　　斥山
○文登东南六十里尔雅云东北之美有斥山之文皮焉葢以海滨广斥得名高门之族居此有千余家东齐于氏皆斥山望也钦之曾大父端叔府君自斥山徙昌阳大父君瑞府君其仲子也又自昌阳徙益都先考礼部公尝命钦考斥山于氏所出钦对曰按氏族略于氏本周武王子邘叔所封之国在河内邘城子孙以国为氏去邑为于后魏时有自东海随拓拔徙代改为万纽于孝文复为于氏又有淳于姜姓之后唐避宪宗嫌名亦为于氏此郑氏之说也然史记文王伐邘 【在野王县西北】 书大传正作于于葢古诸侯之国非始于邘叔也又夏相时于夷来宾子欲居九夷于夷其一也或即嵎夷之转或于国之裔有奔海滨而君长东夷者何其族之蕃而世之衍也斥山之于祖此为的先君颔之
　　　之罘山
○州西北五十里海滨史记秦始皇廿九年登之罘刊石纪功三十七年又自琅邪使徐福采药福言苦大鱼为患于是连舟下海登之罘射巨鱼郊祀志齐有八祠之罘为阳主山有阳主庙武帝太始三年幸琅邪礼日成山登之罘称万岁子虚赋又云射乎之罘其山入海中有垒石相传武帝造桥两石铭犹存山高九里周五十里西南至福山县长三十余里
　　　召石山 【不言去县里数寰宇记云在县东八十五里】【二齐略云始皇造石桥渡海观日出处有神人召石下城阳一山石岌岌相随而行石去不驶神人鞭之见血今召石山石色皆赤○按艺文类聚引三齐略记曰始皇作石桥欲过海观日出处于时有神人能驱石下海城阳一山石尽起立嶷嶷东倾状似相随而行石去不速神人辄鞭之尽流血石莫不悉赤至今亦尔今于氏引此文城阳上失一海字语意不明又按寰宇记作下城阳一十三石遣东下岌岌相随如行状城阳山石岂有定数恐亦误也】 
○文登之东三齐略云始皇造石桥渡海观日出处有神人召石下城阳一山石岌岌相随而行石去不驶神人鞭之见血今召石山石色皆赤伏琛齐记曰始皇造桥观日海神为之驱石竖柱始皇感其惠求与相见神曰我丑莫图我形当与帝会始皇从桥入海四十里与神相见左右有巧者潜以足画神形神怒曰帝负约可速去始皇转马前脚纔立后脚随崩仅得登岸今验成山东入海道水中有竖石往往相望似桥柱之状又有柱石二乍出乍没琛云始皇渡海立此石标之以为记山下有海神庙望海台始皇庙
　　　成山
○文登东北百五十里古不夜城侧汉志亦作盛山主祠日盛山斗入海最居齐东北阳以迎日出武帝太始三年幸东海作朱鴈之歌礼日此山还而下恤鳏寡今按召石与成山相近因始皇会海神故后世遂呼成山曰神山山斗入海旁多椒岛海艘经此失风多覆海道极险处也
　　　铁官山
○文登西百四十里去牟平城百里汉置铁官冶铸遗迹尚存
　　　五垒山
○交登南五十里南北成行入海如垒又南石门山两石耸立如门今按文登正南有铁查山东连斥山甚奇秀图经弗载岂古与斥山为一或即五垒石门之异称欤
　　　白鹿山
○文登北四十里唐神龙三年刺史毕元恺于此获白鹿进之故名又东北海边有鸡鸣岛北海中有海牛岛郡国志云海牛无角长丈余紫色足似龟尾若鲇鱼性捷疾见人则飞赴水皮堪弓鞬脂可然灯与海驴岛相近海驴常以八九月上岛产乳其皮水不能润可以御雨并见寰宇记海驴皮今有获之者浅毛灰白作鲈鱼斑又有海狸亦上牛岛产乳见齐记
　　　昌山
○文登西南四十里有巨神岛龙祠昌水出此山因氏焉南合黑水北纳昌阳汤通名昌水西南过莱阳会五龙水南入于海昌阳汤极清温在文登西七里名如意汤图记文登有温泉七所此为最
　　般阳山
　　　九目山
○登州东南七十里齐记云山有九窍故名北二十里有龙山又北羽山之罘水所出东北流合石门水入海寰宇记亦谓此为殛鲧之山非也东海既有羽山鲧庙矣此偶同名耳又有朱高密神隐邱历堂等山图志弗载不可备述
　　　沙门岛〔海市附〕
○登州北海中九十里上置巡检司海艘南来转帆入渤海者皆望此岛以为表志其相联属则有鼍矶岛牵牛岛大竹岛小竹岛历历海中苍秀如画海市现灭常在五岛之上海市之名始见江邻几杂志东坡诗序或谓类南海蜃楼蛟蜃嘘气所成殆不然钦尝至登州海上访之葢海市常以春夏晴和之时杲日初升东风微作云脚齐敷于海岛之上海市必现现则山林城阙楼观旌幢毡车驼马衣冠人物凡世闲所有象类万殊或小或大或蹔或久或变现终日或际海皆满其为灵怪赫奕岂蜃楼可拟哉葢沧溟与元气呼吸神龙变化浩不可测如佛经所谓龙王能兴种种雷电云雨居于本宫不动不摇山海幽深容有此理钦以中秋后至海滨大已微寒知州事李述之诗人也亦相与祷于广德王之祠越二日忽报云今晨风色云气海市当现同登宾日楼候之日初出大竹岛上横一巨艘长余百寻述之指以示余余曰此海舟耳述之曰谛观之何故不动须臾前后曳数旗剑戟纷纭忽不见惟有空舟渐变如长廊而灭述之曰风稍急而寒不然现未巳也呜呼神哉然则史汉所称三神山蓬莱方丈瀛洲望之如云未能至者殆此类耳且秦汉入海方士仅能往来于矶岛之闲偶见此异慕之为仙亦不为过非若今人航海远泛黑水洋外或飘荡岁月而后返果有蓬莱仙山何不闻也斯言足破千古之惑矣
　　　金山 【黄银坑○按山海经注黄银出蜀中与金无异但上石则色白新唐书地理志昌阳县东百四十里有黄银坑贞观初得之房杜列传帝尝赐元龄黄银带曰如晦与公同辅朕今独见公泫然流泪曰世传黄银鬼神畏之更取金带遣元龄送其家是黄银乃银之别种非黄金也以金为通名则可耳元史世祖本纪至元五年闰月令益都漏籍户四千淘金登州栖霞县每户输金岁四钱此于氏所谓岁定金额者也】 
○亦名岠嵎山栖霞县东北二十里以产金得名即地记莱阳县之黄银坑也隋开皇十八年牟州刺史辛公义于此坑冶铸得黄银献之山寺有隋碑淘金者所祖然隋唐以来皆守土官采以充贡为数不多未见其害今则编户置官岁定金额有增无减三时沙汰仅得分毫名曰淘金实则买金铸纳户渐逃亡官复侵剥大约金户一家之赋当他户三倍之多而户不胜其苦矣又指以金苗凿地人家居宅坟垄皆所不免而民不胜扰矣其害视鹾灶有加夫宏羊之罪良史已书辛公义作俑此毒可无诛乎故论及之土俗讹传隋开皇中岠嵎山出黄金九屋俗儒便纪之于石为可笑也
　　　艾山
○栖霞西北三十里山前温泉可浴按栖霞县本以山得名曰百涧北曲方岭唐山灵峯覆甑积金芝阳公山棊山磁山峆（山卢）山【峆（山卢）在福山县南】 不能具述大抵环县皆山耳宋李常云吾州有重岩迭嶂不可名状信然
　　　莱山
○黄县西南五十里封禅书云齐八祠莱山为月主山有月主真君祠一云莱阴山多仙圣所居
　　　蹲狗山
○黄县西南三十里上有石如狗蹲伏氏云山
极灵刘宠微时途经此石犬吠之后为太尉俗名狗儿山
　　　芦山
○黄县南四十里山下有真君宫金县尹陈公碑云芦童子晋时人九岁居此山食茯苓升仙唐封冲禧真君
　　　三山
○莱州北二十里汉志秦祠八神四曰阴主祠三山寰宇记云在掖县北海之南岸颜监谓即三神山者非也汉志曰蓬莱方丈瀛洲此三神山者其传在渤海中则三神乃蓬莱方丈瀛洲之总称岂海岸之三山也详见海市论
　　　浮游岛
○莱州北海中望若浮游然俗讹曰芙蓉
　　　福禄山
○莱州西五里出温石可为器又有金山马鞍优游雄山土山君山皆县境内
　　　万里沙 【洼樽○太平寰宇记作污樽音义与洼同】 
○莱州北三十里夹万岁水两岸沙长三百里路史云云阳氏阳帝处于沙掖有万里沙祠秦皇汉武皆祷于此又北十余里临海有盏石方圆五步上有洼樽古老相传始皇凿此盛酒以祭百神
　　　大基山
○莱州东十里金明昌闲刘国枢记云大基山道士谷后魏郑文公修道之地流泉花竹地占高敞略无纤尘郡之甲胜
　　　七子山
○莱阳县东南九十里山有八峯大峯居中余若子然故曰七子
　　　五龙山 【西有荆山寰宇记作韮山尔雅蒮山韮者是也○按寰宇记韮山多蒮菜尔雅云蒮山韮也今于氏不言山多蒮菜而但引尔雅释草之文非寰宇记本义矣 【蒮音育本或作蒮传写之讹】 】 
○莱阳南二十里四水自西北昌水自东北皆南流至山前五水相合名曰五龙南入于海山因名焉西有荆山寰宇记作韮山尔雅蒮山韮者是也
　　　高丽山
○莱阳西南九十里司马懿征辽东置戍于此以高丽为名俗讹作嵳峩山
　　　火山
○莱阳北三十里山多赤石故以火名已上并见寰宇记又有仓山林寺福阜三山 【林寺福阜淘金之地】 又有狮子峯俗传金人诗俚甚今不取
　　　大豁山
○胶水县西北二十里伏琛云卢乡城东南有豁口曰大豁山北又有小豁山
　　　嵖岈山
○胶水北三十里寰宇记云山形嵖岈故名北与蹲狗山相接天柱大泽皆一带山也
　　　明堂山
○胶水东北四十余里齐记云卢乡城东三十里有明堂山与巨青山连出乌头天雄又云药石水出此合石渎水北入于海
　　　墨山
○胶水东北六十里石色如墨故名水出兹山亦名墨水
　　　金泉山
○胶水东南四十里记云出桔梗防风
　　　凤喙山
○招远县北三十里本名牛心至元六年陈节斋按部过之以其名俚故易之有诗石刻在县治县北五里有汤泉阜泉出阜南极热东流合冷泉入池始可浴凤喙山东有山中空俗曰虚空山又有齐山望见亦皆鄙俚自图经散逸齐地山川例蒙俗恶之称惟密州境内一山一水名存古雅葢得坡仙手涤凡陋千载有光信贤人之泽远矣
　　　梓桐山
○般阳府城东十余里后有石垒圜洞古老相传鬼谷子隐居名鬼谷洞 【典略鬼谷弟子苏秦张仪辈五百余人鬼谷为作窟深二丈曰有能在窟中说使泣者则能分人主之地矣秦下说之鬼谷泣下即此洞】 亦有郑康成庙金末毁于兵乙卯岁淄川令张孚重修渑水燕谈云处士王樵隐此山详见人物论梓桐东曰吉磨山出磨石有石碌井
　　　原山
○府东南七十里地志云原山淄水所出今名岳阳山淄出其阴汶出其阳非止一水也山亦跨淄川益都两县界云
　　　甲山 【水经注萌水出般阳西南甲山东北入泷水○泷今本作陇朱谋土韦笺云疑当作泷水有笼双二音按水经注近世绝少善本于氏所见葢与今本不同第二卷笼水条下放此】 
○府西南三十里水经注萌水出般阳西南甲山东北入泷水今讹作夹谷山谓是齐鲁会盟之地非也当从水经
　　　黉山
○府北十里三齐略云郑元刊注诗书栖迟此山上有古井独生细草叶似薤俗谓郑公书带即今黉堂岭与长白山相连元遗山济南行记谓因范文正公学舍在焉故谓之黉堂葢未见古图经耳
　　　长白山
○长山县南三十里太平御览云长白山者因此山云雨长白故名之西南又有大湖山二山并有石室败漆船上有记皆谓尧时物元和志云于陵城西长白山高二千九百丈周六十里昔陈仲子夫妻隐此山阿有醴泉寺相传志公卓锡之地宋范文正公读书寺中日惟一粥偶见窖银覆之而不取后为西帅僧人求为修寺公使发之取窖中银适周于用此与还术者子白银相类世或未之闻也上下二书堂在黉堂岭会仙峯下皆宋代所建遗迹尚存今即寺内有范公祠旧说公母嫁齐居秋口公读书此山相去百里往来省亲劬甚后知青州悲思不自胜秋口在今颜神镇土人亦名其处为范公书堂按南岱东沂 【小泰山】 之外沂之蒙山密之九仙即墨之大小劳宁海之姑余般阳之长白皆三齐高大名山也余不得并列
　　济南山
　　　历山
○府南五里一名舜耕山古有舜祠曾南丰齐二堂记云舜耕历山渔雷泽陶河滨作仕器于寿邱就时于负夏郑康成释历山在河东雷泽在济阴负夏在卫地皇甫谧释寿邱在鲁东门之北河滨在济阴定陶西南陶邱亭是也以余考之耕稼陶渔皆舜之初宜同时则其地不宜相远孟子又谓舜东夷之人二家所释雷泽河滨寿邱负夏皆在鲁卫之闲东方之地历山不宜独在河东在齐者是也世因河东雷首山一号历山沩水所出舜娶尧女所居迁就附益谓历山为雷首之别号不考其实由是言之则图记皆谓齐之南山为历山舜所耕处故其城名历城为信然也或者不此之论乃备载陆鲁望象耕鸟耘之辩可见其赘 【龟蒙曰世谓舜田历山象为之耕鸟为之耘圣德感召非也葢耕者行端而履深似象步耘者举疾而畏晚如鸟喙】 通典云山有太甲冢未详历山南属泰山东连琅邪崇冈迭嶂脊脉不断钦尝有诗云济南山水天下无靖云晓日开画图羣山尾岱东走 【音奏】 海鹊华落星青照湖此济南山势也
　　　庙山
○府城东南十里三齐记云因舜庙得名遗山济南行记作妙山非是
　　　函山
○府南二十里按酉阳杂俎云齐郡函山有鸟名王母使者汉武登此山得玉函帝下山玉函化为白鸟飞去世传山上有王母药函鸟常守之因号函山有九十谷又名卧佛山
　　　奎山
○府城西南十五里三齐记奎山公神似猪头戴珠冠殷时有道士隐此野火四发道士祈天即雨今人遇旱烧山祷雨多应又北有匡山世传太白读书于此又北曰粟山曰药山山出阳起石极佳故名
　　　华不注山 【左传从齐师至于靡笄之下则此山亦名靡笄○顾氏曰齐乘华不注亦名靡笄山非也左传云从齐师于莘云六月壬申师至于靡笄之下云癸酉师陈于鞍曰逐之三周华不注曰丑父使公下如华泉取饮其文自有次第鞍在华不注之西而靡笄又在其西可知金史长清县有劘笄山○又按史记晋世家晋伐齐战靡下徐广曰靡一作历故或以历山为即靡笄山要之非华不注之异名也】
○府东北十五里左传成公二年鲁季孙行父帅师会晋郄克及齐顷公战于鞍齐师败绩逐之三周华不注又云从齐师至于靡笄之下逢丑父与公易位使公下如华泉取饮则此山亦名靡笄 【靡与摩同】 地记又名金舆道元谓单椒秀泽不连邱陵以自高虎牙杰立孤峯特拔以剌天青崖翠发望同点黛信然山前道院中有石刻太白诸贤诗院前即华泉水与小清合流
　　　鹊山
○府北二十里王绘太白诗注云扁鹊炼丹于此俗又谓每岁七八月乌鹊翔集故名按扁鹊卢人近在今长清县地炼丹此山者是 【古有鹊山院见陈后山诗】
　　　黄山
○府西南六十里山周如城岱阴诸谷之水奔流至山西汇为池围数亩不溢而伏山即渴马崖也伏流至府城之西而出即趵突泉也
　　　西龙洞山
○府南六十里道元云苻秦时有竺僧朗事佛图澄硕学渊通与隐士张巨和居此因号朗公谷今有朗公寺亦三齐名剎历代有碑谷有琨瑞溪水过玉符山又名玉水至祝阿入济今溪水东西分流山中人云西发趵突东发百脉验之信然谓径入济者误也龙洞西南有方山 【长清县界】 疑即水经之玉符山又西隔马山 【长清东南】 左传襄公十八年晋伐齐齐侯御诸平阴壍防门而守之广里齐师惧夜遁夙沙卫连大车以塞隧而殿殖绰郭最曰子殿国师齐之辱也子姑先乎乃代之殿卫怨二子遂杀马于隘以塞道欲使晋师得之即此后人呼为隔马山山东北曰神林有隔马神君祠祠南有一潭清澈见毫发岁旱邑人祈圣水祷雨辄应唐宋碑刻存焉又南青崖山金乱严侯率义兵堡此 【皆古齐山今属泰安】
　　　东龙洞山 【宋封灵虚公○按宋元丰二年封龙洞神为顺应侯敕牒碑今尚存岂元丰后又加封公号与】 
○府东南三十里山如重甗 【音言甑也尔雅重甗隒此山类之】 西洞透深一里许秉火可入东洞在万仞绝壁之上洞口釜鬲尚存烟火之迹如墨葢昔人避兵引絙以上中必有泉不知其深几许耳有翠屏岩独秀峯三秀峯峯侧龙祠郡邑祷雨极应宋封灵虚公九域志又云禹登山谓禹治水尝登
　　　龙盘山
○章邱县南二十八里齐记云周初有神龙潜此山遂名有神迹祠姜嫄所履伏琛云宋济南太守萧承之立祠山上其妻亦学履而产齐帝按姜嫄炎帝后有骀氏之女高辛世妃后稷母也骀舜封稷作邰元和志邰在京兆武功县路史骀在费县南远者去此数千里近亦五百余里姜嫄未嫁不应至此既嫁则高辛都亳河南偃师地岂在齐乎伏琛之论尤觉诞妄
　　　乐盘山
○章邱南二十七里齐记云下有乐盘城即平陵王与章邱侯饯送之地
　　　东陵山
○章邱南二十八里龙盘山相连寰宇记云盗跖死处山南有盗跖冢
　　　危山
○章邱东北五里寰宇记云汉文帝十六年封齐悼惠王子为齐孝王景帝三年孝王与吴楚通谋自杀葬于此墓在山椒
　　　女郎山
○章邱东南七里又号小田山齐记云章亥有三女溺死葬此有三阳洞俗云有子张墓即章女冢所谓章邱者耳
　　　鸡山
○章邱西南四十里齐记云有神鸡晨鸣于此候之获一石洁白如玉因以名焉巨合水出此山下俗名双女泉
　　　湖山
○章邱正南五十里明秀乡相传古有仙翁仙婆修道此山皆得寿考今有公婆庙遇旱祷雨即应
　　　亭山 【桀死处○按尚书正义曰周书序有巢伯来朝郑元云南方之国桀之所奔葢彼国也以其国在南故称南耳是则桀奔巢国加南字以别于北方之巢(有巢氏都或云在琅邪或云在隰州)其不在齐地明矣于氏多附会此尤其显然者】 
○章邱西南六十里桀死处汤放桀于南巢书传皆谓今庐江巢县独尸子云放之历山岂古有巢氏治琅邪之石娄山齐地亦有南巢邪又桀死后其子淳维妻其众妾遁于北野随畜转徙号曰荤育若桀死南方其子岂能北遁自齐奔漠则易矣隋唐有亭山县见古迹
　　　哑妇山
○邹平县西十三里俗呼哑妇山谓夫子去齐道此山妇人阳瘖以灭迹葢因孔子去鲁之歌曰彼妇之口可以出走而附会此名直野语耳
　　　大山
○无棣县东北八十里
　　　小山
○无棣西北一百二十里二山图经弗载然滨棣濒海广斥无高峻之山故志
　　　平原岭
○德州东南七十里有望远台寿公庵岭上鹿角关
齐乘卷之二
益都于钦思容纂
钱唐周嘉猷两塍校
　山川〔二〕　　
　　益都水
　　　潍水 【折泉水入焉○汉书地理志王子侯表并作折泉水经注及太平寰宇记作析泉第四卷折泉城放此】  【汉志潍或作淮故俗亦名淮河○顾氏曰潍水土人名为淮河齐乘诸城志云云并误(诸城志谓水从怀根出故以音同呼为淮河)愚按古人省文潍字或作维或作淮总一字也汉书或作淮者从水从鸟佳之佳即潍字而省其中系耳今呼为淮则竟为江淮之淮从水从佳人之佳差之毫厘失之千里矣○地理志琅邪郡朱虚下箕下作维灵门下横下折泉下作淮序文引禹贡惟甾其道又作惟一卷之中异文三见其旁并从鸟隹之隹则一尔】 
○水经云出琅邪箕县潍山许慎吕忱云箕屋山淮南子云覆舟山广异名耳实一山也 【今清风山】 在莒州莒县北百里汉箕侯国地东北流径仲固山折泉水入焉折泉出松山汉有折泉县又东北径密州城西折而北涓水合扶淇水入焉涓水出马耳山扶淇出常山并见水经今名孛齐河又北卢水入焉卢一名久台 【音怡】 水出卢山汉横县之故山也 【道元谓卢水侧有不灰木野火烧死炭不灭】 又东北至巴山密水入焉密又名百尺有二源一出障日山东坡所谓小峨嵋者一出五弩山 【今作卤山】 又东北浯水入焉浯出高柘山 【高柘山今名台头浯水今名南清河】 东北纳荆水 【三齐记昔人堰浯入荆溉稻田万顷】 荆水出荆山径平昌故城台下合雹泉入浯 【道元谓潍水过平昌台下有井与荆水通有龙出入其中土人谓其城曰城阳城台曰城阳台雹泉者泉涌如雹有龙祠宋封灵霈侯疑即古龙井】 又北径龙且冢 【冢在潍水东岸五里】 淮阴囊沙处也道元谓高密碑产山西古人堰潍水以溉田散流入夷安潭亦此地 【今高密西有古堤南起岑冢北亘蔡冢长三十余里谓是岑彭与蔡伯喈冢非也正古堰遗迹土人名曰赵贞女防夷安潭今名都泺古奚养泽也】 又北径城阴故城西又北至安邱东北古淳于城侧汶水入焉又东北过昌邑又东北入于海 【汉志潍或作淮故俗亦名淮河】
　　　淄水
○书传曰出泰山郡莱芜县原山之阴东至博昌入海按地志水黑为淄 【元和志云俗传禹理水功毕土石黑数里之中波流皆黑故谓之淄水也】 出今益都县颜神镇东南二十五里岳阳山东麓地名泉河古莱芜地岳阳即原山也东北流径莱芜谷又北径马陵俗名长峪道 【按此即晋郄克追齐至马陉贾逵曰一作马陵俗以为庞涓之马陵非是】 出峪东流圣水入焉圣水出家桑谷又曰神泉列仙传鹿皮公所饮者见水经又东北径牛山折而北天齐渊水入焉又北渐 【平声】 临淄东城又东北径安平故城北又东北径乐安县东古广饶地又北入巨淀 【今清水泊】 又北出注马车渎 【今高家港】 合时水入海淄多伏流俗谓上下有十八漏按通志略曰杜预谓淄入汶班固谓淄入济桑钦谓淄入海考其形势当以杜为正岂其然乎诸说惟桑氏为有据不特此耳宜其以水名家也
　　　时水 【道元曰时水出齐城西南二十五里○近刻水经注作西南北二十五里(衍北字)戴东原订本作西北误】  【石羊堰○今水经注本作石洋】 
○通志略曰一名耏襄三年齐晋盟于耏是也其源岐浅多涸竭又名干时庄九年公与齐侯战于干时是也道元曰时水出齐城西南廿五里平地出泉即如水也水色黑又名黑水今按时水之原南近淄水详其地形水脉葢伏淄所发土人名曰乌河西北径黄山又北径愚山又屈而径杜山澅水入焉澅出临淄西南十八里所谓澅中孟子去齐三宿出画故又名宿留水俗谓之泥河又北径临淄城北系水入焉系出临淄城西申门即申池水也门侧小阜曰包山俗又名包河并城北流分为二俱入时一支径梧台前西入者口系水一支远至博兴东南李监桥入者曰渑水详见渑水条时水又北至般阳新城县东南索镇口下可通舟檝又北至博兴南地名湾头泺水会焉 【泺即小清河】 又东径利县故城 【在乐安西】 又东径乐安县北又东北由马车渎入海水经谓时水自西安城南石羊堰分为二支津西北合黄山之德会水黄阜之南五里泉至梁邹入济旱则涸竭此干时也今不通矣钦尝自济南护先妣丧山小清泛舟东下至博兴泝时水南上至索镇而登陆去益都仅九十里耳益都众水惟此通舟未尝浅涸焉
　　　渑水
○水经注渑水出临淄县北世谓之汉溱水径博兴县南贝邱齐侯田见公子彭生处又西北入时水昔晋侯与齐侯宴曰有酒如渑指喻此水也即今临淄西门申池水北流者势极屈曲俗称九里十八湾过梧台北小泥河入焉泥河出梧台下又北至博兴李监桥入时水此正渑水也鲁仲连谓田单黄金横带骋乎淄渑之间此水与淄东西并流临淄介其闲故齐侯有洒之喻田单驰骋之地淮南子谓淄渑合流易牙尝而别之者皆指此水也古谚谓瘦马不渡渑南燕李宣谓渑水不冰良由逼带京城者乃浊水耳详见浊水条
　　　巨洋水 【王韶以为巨蔑○当作王韶之】 
○水经云出朱虚县东泰山国语谓之具水袁宏谓之巨昧王韶以为巨蔑或曰胊弥或曰沬实一水也今谓之洱河出沂山西麓即东泰山也东北流至临胊县东南熏冶泉入焉熏冶出县南西溪又北沙河出东阜下北来入焉又北至临胊城东径覆釜山又北径委粟山 【水经云孤阜秀出形如委粟今名粟山】 又东北石沟水 【石沟水水经名北洋○按水经注以石沟为汉志之洋水无北洋之名道元谓巨洋又东北洋水注之自以东北二字相属为文非云北洋也于氏葢缘此致误耳】 入焉石沟出逢山东北石涧中 【山即石膏山麓三成】 水经名北洋葢因巨洋在南也又东北龙冈水出临胊东北窑山东来入焉又北过益都府城东北建德水合南阳水入焉建德水出府南七里涧俗名七里河水东犹有建德村 【道元云建德出逢山邳泉出平地今按平地之邳泉在建德水源之东北入建德非入巨洋也】 南阳水见后条又东北康浪水入焉道元云康浪出剧县西南山其山西流入巨洋即今香山南狗王河 【三齐略曰康浪水在齐城西南十五里康衢侧寗戚扣牛角歌于此今临淄西南泥河澅水皆微细且歌云中有鲤鱼长尺半此水岂足当之寰宇记又谓康浪水在淄州皆不可信当从水经云】 又北径巨昧店耿弇追张步处又东北径辟闾浑墓俗名钓鱼台又东北径故益县城古别出一支为百尺沟 【道元谓西北入巨淀者此沟也今废】 又北径寿光县东北水经云旧有孔子问经石室即苍颉墓也尧水 【尧水一名蕤又名青○按水经注尧水即蕤水北径山其山东俗亦名之为青水矣青水馆本据永乐大典作青山则是山其山之异名非尧水之别号矣】 入焉尧一名蕤又名青出府东南七十里角崩山又东北由黑冢泊入海 【黑冢泊述征记谓之乌常泛齐人名湖为泛冢即秦皇望海台也】 余按汉志石膏山洋水所出东北至广饶入巨淀即此水也但因北洋而误其源因支津别出而误云入巨淀曾肇南洋桥记乃以洋为南阳非也洋为齐之大川故以巨名道元所谓羣书盛言孟坚不应舍大而志小
　　　南阳水
○水经注长沙水出逢山北阜世谓之阳水北注浊水通名为阳而有南阳北阳之论 【又云逢山即石膏山麓三成壁立直上】 余按南阳水出府城西南二十五里石膏山即逢山之西麓也东北径广县故城西又东北石井水 【石井水出劈头山北流注井积石高深瀑布而下故曰石井郎今之瀑水涧也○按石井水有二源其东源出李堡峪在劈头山之阳峪南山俗名李僊山或云醴泉之讹也李僊山西阜之西为黄峪西源所发也两峪皆有石井窟穴深透村人略加椎凿以通繘瓶而西源特盛当夏秋霖潦之时水溢出井西北流径故广县城东为瀑水涧古名石井水者目其源也自水经注误以积石瀑布为井于氏因之非穴地出水之义矣】 注之水出劈头山北流注井积石高深瀑布而下故曰石井亦谓之石子涧即今之瀑水涧也时有通塞南阳水又北而东贯益都南北两城闲西径表海亭东径故城阳王庙基古人自庙东堨断使北注浊水今复东流十五里合建德水入巨洋
　　　北阳水
○汉志曰为山浊水所出东北至广饶入巨淀水经谓之北阳亦谓之渑水出府城西南三十里九回山 【俗名九扈】 古广县为山也东北径五龙口又北径广固废城行于绝涧之底水激而岸峻古谚谓瘦马不渡李宣谓逼带京城皆指此也又北径尧山东至东阳城北又东北径石槽城又东北径臧台又北至乐安东北獾河口合女水 【女水后条】 又东北入巨淀○曾肇南洋桥记曰俗呼洋水有二曰南洋河今桥所在是也曰北洋河距城北二里者是也北洋传记无文今出九回山入淄水 【此水不入淄】 在齐记谓之渑水道元则曰羣书盛言洋水出临胊阳水导源广县两县虽邻川土不同于事疑焉然则洋分南北当后魏时已不能知况后世哉今辨之曰羣书盛言出临胊者此巨洋也汉志失其源委耳南阳自为长沙水北阳自为浊水导源广县者是也曾氏乃因汉志石膏山之洋水而以阳为洋误矣葢石膏山与逢山连麓长沙水 【即南阳水】 出其西石沟水 【即北洋水】 出其东洋水自出临胊沂山汉志读如详与蜀之洋州同音故水经称洋水则有巨洋北洋称阳水则有南阳北阳称南洋者无之俗所误矣四水虽以音同致疑源流可考惜乎曾氏之不察也
　　　天齐渊
○汉志曰齐所以为齐以天齐也秦祠八神一曰天主祠天齐天齐渊居临淄南郊山下五泉并出南郊山即牛山也按此渊在临淄东南八里淄水之东女水之西平地出泉广可半亩士人名曰龙池西南流入淄水牛山在淄水南遥以为志耳苏林注曰当天中央齐也颜监曰谓其众神异如天之腹齐齐记补引晏子曰吾闻江深五里海深十里此渊与天齐渊中浮出瓦有天齐字魏永平中水溃出木五北齐天保中又出木四皆五采类松柏而香构亭水上临淄俗上已祓禊于此有神祠曰休应之庙余按六书故齐本作□亦作□象禾谷之秀齐也引之为整齐齐一又为国名借为人之腹齐庄子达生篇曰与齐俱入与汨俱出齐者水之旋纹今人谓之旋窠状类腹齐岂渊泉并出旋流如齐以其祠天称曰天齐邪抑天然渊水犹曰齐之天渊云耳 【抑天然渊水犹曰齐之天渊云耳○按此条及沿革下并引汉志曰齐所以为齐以天齐也若云齐之天渊则是以国名水非以水名国矣此可见著书不自抵牾之难也】 且临淄非天地之中何谓天之腹齐深与天齐尤觉诞妄
　　　女水
○水经云出东安平县蛇头山又名鼎足山 【出蛇头山又名鼎足山○元和郡县志作鼎定山或传写之误】 今临淄东南十五里俗呼二王冢者因山两坟谓是桓公与其女之冢水出冢侧因以名焉然此水通塞不常出则径石槽城东北入北阳水水经云女水至安平城南伏流十五里然后更注阳水今石槽城 【古安平】 东北平地出泉俗名马台河至乐安东北獾河口合北阳水入巨淀土人云此即二王冢水伏流者未知是否齐记补引黄石公记云东海龙女隐于此石室尚存将还作此水甚有神焉化隆则水生政薄则津竭述征记亦有此说恐未必然通鉴作汝水 【通鉴作汝水○按女水无汝名通鉴文误辨见胡身之注】 南燕汝水竭即此水也
　　　汶水
○水经出朱虚县小泰山今沂山绝顶穆妃陵侧有瀑布泉悬百丈崖而下即汶水也东流循凤凰岭折而北径大岘山阴岘水入焉 【穆陵关北之水】 又北径蒋峪口有水出峪中西来入焉 【水经有峿山水以为汶源疑即此水】 又北径龟山阴 【山形如龟临水】 乃折而东径柴阜 【水经注阜南管宁冢阜北邴原冢】  【折而东径柴阜水经注阜南管宁冢阜北邴原冢○据水经注当云柴阜西南有管宁冢东有邴原冢】 又东北径安邱南牟山 【水经注山西孙嵩冢】 又东北径安邱城西又东北入于潍 【水经注古淳于县潍汶交会处是也】 颜监曰前言汶水出莱芜入济今此又言出朱虚入潍将桑钦所说有异或者有二汶乎余按入济之汶见禹贡论语之汶上书传谓之北汶即今大清河 【入济之汶见禹贡书传谓之北汶即今大清河○此未尽然辨见大清河条下】 入潍之汶见汉书入沂之汶见水经 【入沂之汶见水经○汶非径入沂此误读水经注也见沂水条下】 齐有三汶清河为大 【述征记泰山郡水皆名汶有北汶嬴汶柴汶牟汶皆源别流同又在三汶之外】
　　　丹水
○竹书云尧放丹朱于丹水朱虚县有丹山一名凡山黄帝所禅又名尧山下带长阪曰破车岘东西二丹水出焉记谓丹朱弄兵之所今按西丹出丹山在临胊县东北三十里东丹出方山在丹山东北 【寰宇记丹山角崩方山远望正方 【寰宇记丹山角崩方山远望正方○按寰宇记引晏谟齐记云剧城东南有方山远望正方无丹山角崩之文】 】 二水皆北流至昌乐废城西北乃相合通名为丹河北入于海 【寰宇记丹水入昌乐县界引以溉田今按齐地众水可引溉者极多古人陂渠遗迹犹有存者自金人入中原民俗偷惰为政者何虑及此然则史令所讥岂特西门豹也哉】
　　　白狼水
○水经注出丹山径北海郡城东入别画湖亦曰朕怀湖东北入海余按白狼有二源一出丹山 【隋志作白狼山】 一出北海县南小王庄平地泉涌如轮上源合此始大径潍州东门外古有石梁金泰和间僧普济所修遗迹尚存又东北过寒亭合溉水入湖由湖入海溉水出塔山 【寰宇记云山形如塔又名溉源山】 即今东虞河以州西有西虞河故此云东西虞出黄山又有朱流河出方山七里河出蒙姑出三水皆在州西北流入海
　　　巨淀马车渎
○汉志曰为山浊水所出东北至广饶入巨定又曰马车渎首受巨定东北至琅槐入海定作淀水泽名县因氏焉即今乐安东北清水泊也北出为马车渎今高家港也淄水浊水入巨淀时水入马车渎同归于海南洋桥记乃以巨定为巨洱河今巨洱自寿光东北入黑冢泊巨淀马车在寿光西北相去六十余里不合汉书首受巨定之文浊水亦无入巨洱之理曾子开误矣 【沟洫志东海引巨定溉田巨定泽名东海无此泽寰宇记胶水南定渚渠即汉武所耕处非东海地】
　　　胶水
○水经云出黔陬胶山今胶州胶西县西南铁橛山也北径密州东北卤山古名五弩山卤水入焉 【寰宇记胶水出密州诸城县东山卷山或亦日胶水出卤山皆非是】 又北径高密县东北入都泺都泺者水经谓之夷安潭秦地图谓之剧清池即古貕养泽也张奴水出高密东阜下亦注此泽自泽北出注新河 【张奴水一名墨水水侧有张奴店】 由河北入于海其东北入海者胶水之故道差浅而新河为经流新河者至元初莱人姚演建言首起胶西县东陈村海口自东南趍西北凿陆地数百里欲通漕直固海口 【直固海口○郎直沽已见释音】 数年而罢余尝乘传过之询土人云此河为海沙所壅又水潦积淤终不能通徒残人耳演真郑国之罪人也
　　　姑尤水
○左传昭二十年姑尤以西注齐东界姑水尤水皆在城阳郡东南入海今按沽水有二曰大沽河出黄县南蹲狗山 【俗名狗儿山】 曰小沽河出莱州南马鞍山二水俱南流径胶水县东南朱毛城东 【朱毛即古即墨城】 乃相合通名为沽河至胶州东南入海沽水起北海至南海行三百余里绝齐东界故曰姑尤以西尤即小沽河耳
　　　沂水
○郑康成云沂水出沂山水经云出葢县艾山 【寰宇记艾山一名临乐山在新泰县东北三十里】 道元则曰沂有二源一出祚泉山一出鱼穷山 【道元曰沂有二源一出祚泉山一出鱼穷山○按水经注云沂水有二源南源所导世谓之柞泉北水所发俗谓之鱼穷泉俱东南流合成一川则柞与鱼穷皆泉名非山也柞书作祚亦误】 余按今蒙阴县东北地名南河川小阜之下有曰狗泉 【泉傍神祠塑黑狗不知何据疑此则临乐山也】 此沂源也东南径马头固山有泉东流与之合北望沂山五十里殊无别源据周礼沂山因沂水得名康成又齐之大儒不应有误疑沂山水源古流今竭耳沂水过马头固南流径葢县故城又南至沂水县城西又南至河阳村桑泉水西来入焉道元云桑泉出五女山南流纳堂阜水即今蒙阴东北惮阜大小二河也又南合蒙阴水通名为汶河东注沂 【水经桑泉亦称汶故今云】  【桑泉水出五女山南流纳堂阜水又南合蒙阴水通名为汶河东注沂○按水经注桑泉水又东南与山叟崮水合水有二源双会东导一川俗谓之汶水也东径蒙阴县注桑泉水是郦注云俗名汶水者乃山叟崮水入于桑泉桑泉自入沂水今于氏以桑泉水为汶故前汶水条下云入沂之汶见水经误矣】 沂水又南径诸葛城又南径王祥墓孝感水入焉其水出墓西戚沟湖剖冰跃鲤之地又南至沂州城东小沂水西来入焉小沂出蒙山西东过费县神山纳祊水祊出县南关阳川至沂州西又分为涑水凁自州城西小沂自城北俱入沂宋庆历闲沂州修城碑云大小二沂环流外转而小沂尤湍于西北平日波如簟纹清浅可爱及山雨水至如百万阵马摩垒而来谓此水也沂水又南分流入三十六穴湖东通沭水详见沭水条又南径古郯城又南至下邳入泗下邳古城在今邳州南道元云沂水至下邳分为二一自城北趍西南入泗一自城之东南入泗东沂水上有桥 【郡国志谓之长利池】 徐泗闲呼为圯 【音怡桥也】 子房遇黄石公进履处今入泗者西沂耳
　　　沭水
○水经注大弁山与小泰山连麓沭水出焉 【大弁今讹作大屏】 汉志谓之术水元和志云俗名涟水出沂山东麓径大岘山岘水入焉 【穆陵关南人沭之水】 又南至老牛岭 【岭长二十五里】 折而东径山其山山其水入焉 【径山其山山其水入焉○山其当依水经注作箕】 山其水出山其山水经谓之箕水又南至洛山洛水西来入焉洛水出坛头山又南径莒州城东又南沙河水西来入焉沙河首受西湖水湖受黄华诸水皆莒城西北羣山泉潴为湖又南温泉西来入焉 【泉出沂州东北汤山古名温水阪 【温泉出沂州东北汤山古名温水阪○温水阪水经注作温泉陂】 鼎足三穴沸如汤道元谓西入沂非也】 又东径仓山 【道元云山上有盐官城即汉封刘钉之利城武阳沟水出此东入沭 【武阳沟水东入沭○据水经注当云西入沭】 今属赣榆县】 马岭羽山 【殛鲧山也元和志在临沂县东南百十里是也 【羽山元和志在临沂县东南百十里○按元和郡县志羽山在胊山县西北一百里太平寰宇记两载于胊山临沂县下一云在胊山县西北九十里一云在临沂县东南一百一十里于氏误引作元和志耳】 】 由吾 【寰宇记巨平山南有由吾庙隋文帝征道士由吾拜谏议大夫卒葬此山水经又云沭水径司吾山东疑即巨平山也汉有司吾县】 羣山联络沭东沂西夹山而行山峡之闲有山口池者俗云禹凿沂水由三十六穴湖贯此峡口与沭相通 【道元谓辟阳水首受葛陂水入沭者葢此水也今沂州东北有葛沟也】 又南至沭阳县入桑塸湖 【乌侯切道元谓桑塸水出襄贲东入沭 【道元谓桑塸水出襄贲东入沭○今水经注本作桑堰水】 湖因此名元和志云硕濩湖在沭阳县东八十里与胊山涟水三分湖为界今讹作桑口湖】 由湖东出入于海沭水至此正名涟水故县氏焉道元又谓沭水下流古分为二 【今名南涟北涟】 魏正元中齐王镇徐州 【魏正元中齐王镇徐州○正元当作正光此沿水经注误本而讹】 立大堰遏水西流两渎之会置城防之名曰曲沭戊其流西入淮阳由下邳入泗余按宋金相拒宋人亦堰此水乃防北敌遗迹在今海宁沭阳界中
　　　泇水
○ 【音加俗作去声读】 泇水有二东泇出沂州西北其山 【城内普照寺有金僧居山颂碑作其山】 南流至卞庄站 【国初立站今废】 东分一支入芙蓉湖溉田数千顷湖在沂州东南芙蓉山下香粳锺亩古称琅邪之稻即此西泇出峄州东北抱犊山东南流至三合村与东泇合 【又有鱼沟水出浮邱山合于此故名三合】 南贯四湖溉田倍芙蓉又南合武河入于泗谓之泇口淮泗舟楫通焉元和志云承县界有陂十三所皆贞观以来修立以溉田者今沂峄二州仰泇承二水溉田青徐水利莫与为匹皆十三陂之遗迹也武河者疑即汉志冠石山之武水 【武河疑即汉志冠石山之武木○汉书地理志泰山郡南武阳下云冠石山治水所出南至下邳入泗应劭地理风俗记乃云武水所出水经注谓之异名也】 水经亦谓之小沂上流有故渠俗名文河土人云浚此渠六十里使武河通沛可避吕梁徐洪之险而径达新济矣徐邳人恐徙河无业每沮之
　　　承水
○ 【音澄汉县名】 元和志云承县以西北承水得名寰宇记云承治水出县西北方山王莽改承县为承治故水有此名今又讹为承冶本出峄州北六十里花盘山之车梢峪源曰沧浪渊渊旁有龙祠宋政和闲赐頟霖泽庙其水南流合许池泉今沧浪渊水微细不及独许池为正源矣承水又南径州城西门又南纳金注河又东会武河南入于泗承水溉田千余顷旁多美竹人赖其利
　　　南梁水
○后汉志鲁郡蕃县 【蕃音皮】 有南梁水 【后汉志鲁郡蕃县有南梁水○郡当作国又按汉书地理志鲁国蕃县下云南梁水西至湖陵入沛渠 【济渠之讹】 不应舍前书引后志也○范书无志刘昭取司马彪续汉书志补之此条后汉志亦当作续汉书志】 道元曰蕃县东北平泽泉若轮焉南邻于漷亦谓之西漷水首受蕃县西注山阳湖陆二水皆由沛入泗 【二水皆由沛入泗○沛当作济字本作故汉书地理志及水经注并讹作沛以字形相似而误】 今按南梁水出滕县荆沟村西南流至滕州东门外折而过城北又西入山阳湖山阳俗曰刁阳由湖南出注于泗南有嶭水即古漷水出州东高山春秋鲁取邾田自漷水杜注水出东海合乡县西南经鲁国至高平湖陆县入泗葢此水也又有沙河水出邹峄山皆西南流至山阳湖与南梁相合同入于泗名三河口
　　般阳水
　　　笼水
○水经注作泷水南出长城中寰宇记云古名孝水齐有孝妇颜文姜事姑孝养远道取水不以寒暑易心感得灵泉生于室内文姜常以缉笼葢之姑怪其须水即得值姜不在入室发笼观之水即喷涌坏其居宅故俗呼为笼水今孝妇河也出益都县颜神镇孝妇祠下 【古齐长城踰泰山东亘于此】 西径莱芜山阴北注般阳城西般水入焉般亦名左阜水出淄川县东南龙山龙湾洞俗名头河西北流至般阳城东分为二一支径城南一支环城西北俱入笼故水经云般阳县在般水之阳也笼水又北径长山县西又北径邹平县东蒙河水入焉蒙水俗名沙河出长白山葫芦峪水经谓之鱼子沟又北径新城县西又北入小清河
　　济南水
　　　泺水
○ 【源曰趵突流曰泺东导曰小清】 曾南丰齐二堂记曰泰山北与齐东南诸谷之水西北汇于黑水之湾又西北汇于柏崖之湾而至于渴马之崖则泊然而止 【今黄山下】 自崖以北至于历城之西葢五十里有泉涌出高或致数尺名曰趵突之泉齐人谓尝有弃糠于黑水湾者见之于此其注而北则谓之泺水春秋桓公十八年会齐侯于泺是也今府城西平地泉源觱涌雪涛数尺声如隐雷旁合马跑金线诸泉周可数亩北出又合蜜脂五龙众泉并城北流屈而东至城北水门大明湖水出而注之东北至华不注山合华泉 【即齐顷公下如华泉取饮者三齐记云历山下有无底井与此泉通 【三齐记云历山下有无底井与此泉通○太平寰宇记引作续述征记非三齐记也】 】 山之西南引水溉田水经谓之历水陂余波西注大清曰听水即今之响河 【华不注山之西南引水溉田水经谓之历水陂余波西注大清曰听水即今之响河○胡书巢历城县志曰按水经注云陂水上承东城历祀下泉 【陂本作湖并脱一泉字今依馆本据永乐大典改正】 泉源竞发其水北流径历城东葢是时历城县故城甚小在今县治西南偏不过今城三分之一所云左水西径历城北西北为陂此则宋以后所称为大明湖者下方云谓之历水与泺水会则二水皆在当日之城外明矣又云又北听水出焉听水自注巨合水入济水经注甚明齐乘以泺之下流名曰响河者当之非也】 古泺水自华不注山东北入大清河伪齐刘豫乃导之东行为小清河自历城东径章邱邹平又东径般阳之长山新城又东径高苑至博兴合时水东北至马车渎入海曲行几五百里故自济南东傅博兴南源众水古入济者今并入小清焉○小清为运盐河初行高苑县北金皇统闲县令高通改由县南长沙沟然此水迂曲上流岐浅盐舟多梗议者欲引孝妇水西注上流非计也葢小清舟不过欲达大清耳若自博兴引渠至蒲台立堰平原仅五十里径达大清矣
　　　大明湖
○水经注 【水经注云云○按水经注云泺水北为大明湖湖水引渎东入西郭东至历城西而侧城北注此言泺水汇为大明湖又东北流也又云陂水上承东城历祀下泉泉源竞发其水北流径历城东又北引水为流杯池分为二水右水北出左水西径历城北西北为陂谓之历水与泺水会此言历水受东城众泉会于泺水也又云又北历水枝津 【此六字今本误】 首受历水于历城东东北径东城西而北出郭又北注泺水此言历水枝津入泺水即上文所云右水北出者也叙次致为明析而于氏此条所引于侧城北注下径接云又上承东城历下泉源竞发北流出郭注泺水是殆混大明湖与历水陂而一之矣葢思容知大明湖为泺水所汇而不知今湖所在实古历水陂与水经注之明湖无涉故其说迁就附会不能了了耳 【陂水上承东城历祀下泉今本讹作湖水故于氏误以为承上文湖水引渎东入西郭而言也】 】 泺水北为大明湖西有大明寺水成净池池上有亭湖水引渎东入西郭而侧城北注又上承东城历下泉源竞发北流出郭注泺水详此则大明湖亦源于泺城西五龙潭侧古有北渚亭岂池亭遗迹邪湖今在府城内 【湖今在府城内○历城县志曰水经注云泺水北为大明湖则大明湖自在城西南葢泺源左右前后发地皆泉其潴为湖即去泺源泉不远今此地半为衢肆葢后人筑土水中为之耳求其地而不得乃以今城内之湖当之其误葢自金元以前矣】 周十余里即历下泉源竞发北流出郭者也历下名泉有曰金线 【趵突东】 曰皇华曰柳絮曰卧牛 【金线东】 曰东高曰漱玉 【金线南】 曰无忧曰石湾 【趵突南】 曰酒泉曰湛露 【无忧西】 曰满井曰北煮糠 【趵突北】 曰北珍珠 【白云楼前】 曰散水曰溪亭 【北珍珠东】 曰濯缨 【北珍珠西】 曰灰泉 【濯缨西北】 曰知鱼 【灰泉东南】 曰朱砂 【灰泉西府城内灰泉最大自北珍珠以下皆汇于此周回广数亩当是大明湖之源也】 曰刘氏 【北珍珠西北】 曰云楼 【刘氏南】 曰登州曰望水 【万竹园内】 曰洗钵 【登州东北】 曰浅井曰马跑 【洗钵西南】 曰舜泉 【舜祠下】 曰香泉 【舜泉西】 曰鉴泉 【舜泉南】 曰杜康 【南舜庙】 曰金虎曰黑虎 【李承务巷】 曰东蜜脂 【金虎西南】 曰西蜜脂 【东蜜脂西】 曰孝感 【孝感坊内】 曰玉环 【同知巷前今宪衙街】 曰罗姑 【塌行街东】 曰混沙曰灰池 【城西南角场下】 曰南珍珠 【铁佛巷东】 曰芙蓉 【姜家亭前】 曰滴水 【又名清泉西务北】 曰灰湾曰悬清 【城西五龙堂东】 曰双桃 【城西丁字街北】 曰温泉 【城西石桥北城下】 曰汝泉 【神童寺内】 曰龙门 【一名龙泉神童寺东】 曰染池 【龙门东】 曰悬泉 【中宫东】 曰都泉 【中宫东南】 曰柳泉曰车泉 【中宫东远东庄】 曰煮糟 【四里山南】 曰炉泉 【南山下】 曰白虎曰甘露 【大佛山】 曰林汲 【佛峪内】 曰白泉 【王舍店北】 曰金沙曰白龙 【龙洞山中】 曰花泉 【张马洎】 曰独孤 【灵岩寺】 曰醴泉 【黉堂岭北】 曰浆水 【盘水镇东南】 曰南煮糠 【虫葛山窝北】 曰苦苣 【柳铺东】 曰熨斗 【黎峪门家庄】 曰鹿泉 【石固寨】 曰龙居 【长城岭西】 合趵突百脉总七十二见名泉碑然远至中宫灵岩诸泉具载而华不注之华泉明水镇之净明泉皆失不取况其名亦未甚雅称葢残金俗笔钦尝拟会波楼记略云济南山水甲齐鲁泉甲天下葢他郡有泉一二数此独以百计涛喷珠跃金霏碧渟韵琴筑而味肪醴不殚品状在邑者潴市之半在郭者环城之三棊布星流走城北陬汇于水门东流为泺并于汶过于时入于海可槩见矣
　　　百脉水
○水经出土鼓县故城公元和志出亭山县东北 【亭山在府城东南九十里】 源方百步百泉俱发故曰百脉即绣江源也郡国志云十二斤沟俗名麻湾出章邱县南明水驿明水一名净明泉出百脉西北石桥边其泉至洁纤尘不留土人以洗目退昏翳与西麻湾水合流三里余入绣江乃东北流径东陵山渐章邱东城又北入小清河县东七里有杨绪水 【杨绪水○今水经注作杨渚沟水按太平寰宇记及金史并作杨绪或古今本有不同第四卷宁戚城条下放此】 一名獭河水经云出逢陵故城西南径章邱城北入济水今按獭河出长白山之王村峪径章邱东北入小清河○曾南丰齐二堂记云泰山之北与齐东南诸谷之水西北汇于黑水之湾又西北汇于柏崖之湾而至于渴马之厓泊然而止至历城西涌出趵突之泉尝有弃糠于黑水湾者见之于此其注而北谓之泺水齐多甘泉显名者十数而色味皆同皆泺水之旁出者蔡氏援此以证济水之伏破程氏之论当矣又取沈存中笔谈谓历下发地皆泉济水经过其下自相矛盾何邪且古济行清河如在井底南仰泉源遥在山麓岂能相及今黄山渴马厓水伏而可证又龙洞山中朗公谷诸水东西伏流土人云西发趵突东发百脉验之信然葢历下众泉皆岱阴伏流所发西则趵突为魁东则百脉为冠地势使然何关于济存中得之传闻九峯按图索骏容有疑误近官济南者遂定以泺为济建济渎庙于泉上谬矣
　　　巨合水
○水经注巨合水南出鸡山北径巨里故城耿弇讨费敢处又北合武原水入济按巨里在历城东七十里自宋为龙山镇巨合水出镇南五十里曰榆科泉径巨里西武原水出镇南十余里曰江水泉径巨里东俗讹为东西巨冶河俱北流五里余乃相合北入小清河巨合之得名以此道元云巨里三而有城西有深坑坑西即耿弇营葢二水环绕因崖以城为险固也
　　　大清河
○ 【古济今汶{古济今汶○阎百诗曰自汉至隋唐惟有济水杜佑始有清河之名宋南渡后始有大小清河之分齐乘以大清为古济水而以小清为刘豫所导后人皆沿其说其实非也(禹贡锥指云清河东流既微故刘豫堰泺水使东以益之)以水经注元和志寰宇记诸书考之济水最南漯水在中河水最北今者小清所经自历城以东如章邱邹平长山新城高苑博兴乐安诸县皆古济水所行而大清所经自历城以上至东阿固皆济水故道而自历城东北如济阳齐东青城诸县则皆古漯水所行蒲台以北则古河水所经(此东汉以后之河至利津县古千乘海口入海者也)葢唐宋时河行漯川其后大清兼行河漯二川其小清所行则断为济水故道也○按汶水旧于东平州西南安民山入济则由东阿而北东至博兴入海者皆济水矣济水故渎自寿张以上不可复寻水经注所谓枯渠注巨泽北则清口者今其地已为会通河所横绝而汶水不复入济会通河者元世祖至元二十年自济宁开河至安民山导汶水入洸与泗沂会二十六年又自安民山开河至临清分汶水属之漳御以达天津通谓之会通河是时汶水既南北分流以资运道而济水故渎之东北出者所受汶水乃其余波葢大清河虽首受运渠实合东阿山中西流白鴈诸泉及济南诸泉峪之水以成巨川未可竟以汶水目之自杜佑通典谓清河为菏泽汶水合流非本济水于氏因之直云北汶即大清河矣夫汶水自泰安至东平堰入运河自有经流而东阿胶井历下泺源等泉昔人咸以为济水之伏则清河虽非荥泽陶邱之旧亦他水之所不得而乱也明永乐九年筑戴村坝于东平尽遏汶水出南旺湖南流合泗沂者十之四北流合漳卫者十之六其由减水闸以被于大清者涓流殆绝而岁旱运河乏水之时大清亦不闻涸竭岂可专汶之名哉}】 
水经注济枯渠注巨野泽泽北则清水巨野今梁山泊也北出为清河古自寿张县安民亭 【亭北对安民山今曰安山】 合汶水汶出泰安莱芜县原山之阳水经谓之北汶 【水经谓之北汶○按水经注汶水又南右合北汶水水出分水溪所谓北汶者汶之别源非通名出莱芜入济者为北汶也蔡氏书集传始有北汶之目于氏误举耳】 西南径徂徕山阴又西径泰山之阳汉武明堂遗迹临水谓之石汶又西径汶上县北又西径东平城南其西即安山闸闸下泥河口有亭子店古安民亭遗趾清济与汶合处今闸清水南导任城则清济不入汶汶自行古清河矣汶水又北径渔山东 【汶水又北径渔山东○当作鱼山从水误】 即瓠子歌之吾山在安山东有汉堤遗迹自西而东属之麓山西曹子建冢山东汉黄河故渠又北径阳谷县西流水合狼水入焉又东北径东阿县道元云县东北有清亭春秋隐四年遇于清以河得名也又东北径平阴县广里保古齐长城防门河道所由春秋齐侯堑防是也广里见水经又名光里又北径巫山齐侯登以望晋师者俗讹作无儿山山上有石室水经谓之孝子堂今曰郭巨庙清水过此古为湄湖又东北径齐河县县南门外有梁跨水古朝阳桥遗迹耿弇渡处 【齐河县在宋为耿济镇】 沙沟水出山茌县南来入焉 【今肥城县东南有沙沟镇以水得名】 又北径上泺桥北泺水分响河入焉 【古名听水】 又东北径华不注山阴又东径下泺堰泺水旧入济处堰南即小清河又北径临邑县 【又北径临邑县○按大清河至历城东北即入济阳县界不径临邑葢临邑汉漯阴县地大清所行为漯水故道则临邑本其所经自金初置济阳县分临邑疆域之半而邑境无清河矣】 又东北径 【济阳】 县又北径齐东县 【河闲路属县古东邹】 又东北径蒲台县又东北径高苑县北又北径利津县城东又东北入于海 【水经云济至古平安为渊渚谓之平州沉 【水经云济至古平安为渊渚谓之平州沉○今本无沉字戴本作坈乳勇切】 又东北至琅槐乡有古黄河通济枯渠谓之漯河又东北入海元和志谓海浦浦旁有一沙阜高丈余俗呼鬬口淀济水入海与海潮相鬬故名淀上有井极甘海潮不能没】 朱子韩文考异曰 【朱子韩文考异云云○此条所引多误以朱子原文校之凡数事一原文引水经河水东北流四渎津下接注云二字谓郦善长注文也今改作灌注之三字而删其释四渎之名者一原文孔子歌曰归来归来胡为斯今误作胡为期一原文是济所径得其通称也下接又云济水径临济县南九字今删去一原文然此皆济也今误作皆齐地按孔子时大河过东昌堂邑县西不径茌平水经注以四渎津为孔子临河不济之地固非而其引临济故名狄县则以见狄为济水所径之通称与所云济水又东北过临济县南者无涉而韩文考异乃云过临济而为狄水此朱子之误然云今在济郓之闲是朱子葢误以临济在四渎津侧非指千乘之狄县而言其所疑者特以卫都濮阳为今开州地四渎津今属长清远在卫东孔子自卫适晋不应出此耳今于氏改济也为齐地则济郓并不属齐汉唐之临济县一属乐安国一属济南郡在宋为淄齐二州地非济郓之闲也云文公葢疑于此失其指归矣○又按自卫都适晋当由戚邑西渡河 【戚卫河上邑左传襄公廿九年吴公子札自卫如晋将宿于戚是也故城在今开州水经注河故渎东北径戚城西】 非济水所径也于氏以为汉陈留郡之平邱在今陈留县北九十里 【汉县至晋废】 水经济水又东过平邱县南注云故卫地也平邱之西北为延津 【郑廪延地】 自延津渡河而北即晋朝歌矣孔子尝过匡又过蒲皆在今长垣县又尝至仪在今兰阳县则夫子或由卫西南境北至延津未可知也但于氏谓平邱有临济亭故狄也按平邱未尝名狄续汉志注封邱有狄沟即败狄于长邱是也 【左传文公十一年杜云宋地】 今封邱县东有长邱亭与平邱接壤若取狄沟之名则不必云济水所径之通称矣 【封邱亦济水所径水经又东过封邱县北是也】 于氏泥郦注临济故狄之文因展转致误如此】 按水经河水至东阿茌平等县东北流四渎津灌注之河水东分济水受河葢荥口水断不通始自是出与清水合昔赵杀鸣犊孔子临河而叹作歌曰狄之水兮风扬波舟檝颠倒更相加归来归来胡为期按临济故狄也是济所经得其通称详此则是济水自荥泽之下潜流至此四渎津口而复出河又东分一支与之合流以过临济而为狄水然此皆齐地在今济郓之闲史记以为孔子自卫将西见赵简子则其道不当出此此又不可晓者今姑阙之以俟深于地理者考焉钦按汉陈留郡平邱县有临济亭故狄也葢济水出陶邱北南渎被孟猪北渎注巨野亭临此渎故曰临济春秋时狄人据此因以名焉此水夫子所歌至王莽时枯竭水经所谓济枯渠注巨野者也其自巨野北出至四渎津与河合流者乃齐之清河水经所谓得其通称者是也汉千乘别有狄县安帝更名临济唐又别以汉东朝阳为临济今章邱之临济镇也文公葢疑于此云
　　　古河
○朱文公九歌注曰禹治河至兖州分为九道以杀其溢其闲相去二百余里徒骇最北鬲津最南徒骇是河之本道东出分为八枝也胡氏大记曰大陆泽北九河之地平延漫流易淤故禹多与之地使下流通旷齐桓擅一时之利适河行徒骇因以八河之地充树艺立城邑下流始迫溢为患钦按河过大陆趋海势大土平迁徙不常自播为九禹因而疏之非河独行经流禹于旁近支凿以杀其溢也禹后历三代至齐桓时千五百余年矣支流渐绝经流独行亦理势如此非齐桓冒曲防之禁故塞九河实九河自为平陆可树艺耳至定王五年河遂南徙砱砾 【至定王五年河遂南徙砱砾○按此沿蔡传之误以砱砾为地名不知何据汉书沟洫志贾让奏言荥阳漕渠足以卜之如淳曰今砾溪口是也水经济水又东至砾溪南郦注云世谓之砾石涧初无砱砾之目葢汉书误本今讹作令遂加石作砱以配砾字为地名耳实则砾溪口亦非春秋时河徙之地也】 汉世渐决而南元帝永光中决于清河分流入博州后又决于平原乃东入青齐二州之境遂由漯川与济并行入海宋绍熙以后乃南连大野并泗入淮金初又改由涡近岁复由泗入淮河浊淮泗俱清清淮势大可以吞伏故下流无淤塞之患惟汴宋之郊盘屈平壤溃决如故自定王以来又千五百余年河自北而南徙千余里今按桑田之地讲求变迁之陵谷欲尽合古书难矣汉世去古未远河堤都尉许商言九河故道谓徒骇在成平 【金献州乐寿县景城镇古有成平城】 胡苏在东光【今景州东光县东连沧州古有胡苏亭】 鬲津在鬲县 【德州有鬲县城】 曰太史曰马颊曰覆釜在东光之北成平之南曰简曰洁 【曰简曰洁○洁尔雅释水木作絜朱子孟子集注始加水作洁蔡氏书传因之非也】 曰钩盘在东光之南鬲县之北斯言简而近实后世图志虽详反见淆乱钦尝往来燕齐西道河闲东履清沧熟访九河故道葢昔北流衡漳注之 【今之御河汉初犹入河汉魏时名漳水隋唐以来名御河】 河既东徙漳自入海安知北流之漳非古徒骇河欤 【宋会要神宗熙宁三年议开御河臣寮奏云可于恩州武城县开约二十余里入黄河北流故道下五股河详此则御河入黄河北流故道无疑也】 踰漳而南清沧二州之闲有古河堤岸数重地皆沮洳沙卤太史等河当在其地沧州之南有大连淀 【今口大梁五龙堂宋碑作大连疑即隋末羣盗所据之豆子卤亢也】 西踰东光东至海此非胡苏河欤淀南至西无棣县百余里闲有曰大河曰沙河皆濒古堤县北地名八会口 【土人云因河会得名】 县城南枕无棣沟兹非简洁等河欤 【无棣沟通海隋末废塞唐嶭元鼎开之百姓歌曰新河得通舟楫利直达沧海鱼盐至昔日徒行今骋驷美哉嶭公德滂被凡此沟淀今皆为盐司堰塞平时潴水不通纔遇霪雨水即溃溢故河闲清沧之地常被水害无有宁岁吾友伯答尔都水尝言废丁河数场鹾课与山东运司带辨废堰泄水则河闲永无患矣执政无识竟沮之良可叹矣】 东无棣县北有陷河阔数里西通德棣东至海兹非所谓钩盘河欤 【德州有盘河镇】 滨州北有士伤河西踰德棣东至海兹非鬲津河欤士伤河最南比他河差狭是为鬲津无疑也 【所谓士伤者土人云昔日战场因伤贤人故云按水经汉安帝时剧县贼毕豪等乘船寇平原县令刘雄门下小吏所辅浮舟追至厌次津战败为贼所擒辅求代雄豪纵雄杀辅于此津葢此河也】 蔡氏书传乃曰自汉以来讲求九河皆无依据祖王横之言引碣石为证谓九河已沦于海钦按禹贡文北过洚水至于大陆又北播为九河同为逆河入于海大陆在邢赵深三州之地尔雅之广河泽也去海岸已数百里 【大陆又曰巨鹿吕氏春秋曰巨鹿之北遂分为九河路史云九河始元城大名县西三里有故渎郑夹漈谓大陆非赵地之广河泽乃汲郡之吴泽也如此则又远之矣】 又东至海中始叙九河则大陆与九河相离千里如是之远而绝无表志不合禹贡之文其不可信一也王横谓海溢出浸数百里而青兖营平郡邑不闻有漂没之处而独浸九河其不可信二也今平原迤北清沧之闲虽为树艺城邑相望而地形河势高隐曲折往往可寻但禹初为九厥后或三或五迁变多寡不同必欲按名而索故致后儒纷纷之论不得不辨
　　　海
○海岱惟青州谓东北跨海西南距岱跨小海也本名渤海亦谓之渤澥海别枝名也葢太行恒岳北徼之山循塞东入朝鲜 【今高丽】 海限塞山有此一曲北自平州碣石南至登州沙门岛是谓渤海之口阔五百里西入直沽几千里焉汉王横乃谓九河之地沦为小海然则唐虞之时青州跨海者跨何海邪且海溢出浸数百里河自秦汉以来青兖营平郡县不闻有漂没之者足证横失海溢者有之横言之过也近世蔡氏书传金履祥通鉴前编皆祖横说又谓小海所沦青兖北境悉非全壤岂二州北境有荒漠弃地为海所渐而历代信史不之书邪无是理也葢因委九河于海中指碣石在海外遂有此论今青境无缺兹不必辨古兖之地自今济南以西北包滨棣沧瀛带雄鄚西襟深冀南遶曹濮东括鲁郓四至亦不狭矣在春秋战国其地瓜分后世从而小之未详考也金氏又云碣石有二在高丽者曰左碣石在平州者正禹贡之右碣石也乃今沙门岛对岸之铁山正当渤海之口果为右碣石则唐虞之时青兖东北直岸大海无渤海矣此又可信邪今齐境东南则日照即墨胶州正东则宁海登州皆岸大海东北则莱潍昌邑正北则博兴寿光西北则滨棣二州皆岸渤海云
齐乘卷之三
益都于钦思容纂
余杭葛昊容斋校
　郡邑
禹贡别州以山川定经界后世地理家宗之汉志主于郡国凡山川事迹附于州县之内世史宗之齐乘者地理之书也其于山川则法禹贡导之而未尽者依史例亦附见于郡邑之下云
　　益都路 【路下应旁注上字】 
○禹贡青徐二州之域春秋战国之齐及鲁东楚北之境秦齐郡琅邪之地汉初子肥王齐有七十二城都于临淄后置青州刺史领郡国有九此为齐郡北海千乘及徐之琅邪东海郡地武帝封子闳为齐王策曰呜呼小子闳受兹青社葢古者以太社五色土随方封国使立社故齐有青社之称后汉魏晋又为齐国乐安高密城阳郡地而青州刺史并理临淄永嘉之乱刺史苟晞弃青州汉将曹嶷据之以临淄平夷难以御敌乃于尧山南筑广固城以居降于东晋寻为石勒所陷后为段龛所据自称齐王慕容恪灭赵克青州苻坚并燕尽有齐地坚败苻朗以州降晋改置幽州以辟间浑为刺史镇广固隆安四年为慕容德所陷德都广固称南燕至子超为刘裕所灭裕留羊穆之为刺史夷广固城而归穆之乃筑东阳城为青州宋置青州初理历城后理东阳又移理临淄后并冀州琅邪皆没于元魏魏置青州及北徐州高齐因之宇文周并齐置齐郡乐安北海改北徐为沂州隋并废之大业初复为北海高密琅邪三郡之地唐武德二年置青州总管府 【唐武德二年置青州总管府○按旧唐书青州总管府武德四年置】 领州八此为青密沂三州属河南道七年改为都督府天宝元年罢都督府 【天宝元年罢都督府○按旧唐书及太平寰宇记并云贞观元年罢都督府】 改为北海郡干元元年复为青州置平卢淄青节度石晋开运初为防御州天福十二年复为平卢节度 【石晋开运初为防御州天福十二年复为平卢节度○按汉主知远即位之元年复称晋天福十二年不当槩以石晋冠之】 宋为青密潍沂四州属京东东路淳化五年改青州为镇海军 【按会要太宗命曹彬为青州节度使中书奏云唐干元中侯希逸为平卢节度本平州之地屡为贼所迫希逸率将士破贼又为奚虏所侵乃拔其军二万余人且战且行达青州诏就加希逸为平卢淄青节度使自是迄今淄青节镇皆带平卢之名今青州颇为重地请以镇海为额从之诏曰眷彼营邱控于东夏太公开四履之地小白举九合之师忠烈犹存风流可尚宜改总戎之号用旌表海之邦青州平卢军改为镇海军】 开宝五年升密州为安化军节度元佑三年改安化为临海军政和元年以青州为齐郡金初属伪齐后升为益都府大抵魏晋已前青州总治全齐为方牧之寄隋唐以降止同列郡故金太常卿范拱中和堂记云汉兴田肯陈东秦形胜高祖纳之大封同姓逮至有唐分天下为十道以青隶河南止称北海郡举全齐之都会委之庶僚不择重臣以为方伯此规画之失也宋惩唐失升为帅藩总治八州由是益都复为重镇然不升府号尚处济南东平之下亦未为得也金于是始建府名立东路总管以十三州隶焉愚按此说非是汉祖初定天下三齐之地与关中悬隔千里非亲子弟勿王惩信布也然封三庶孼分天下半亦足致乱汉初制度未必尽善唐之十道先儒谓远不畔古近不违今其后祸乱犹阶藩镇唐制岂短于宋乎国初沿金制以东齐业李全父子遂致跋扈择重臣为方伯岂长策乎今益都以东傅海皆割入宁海般阳南则益以滕峄东西不数百里南北仅千里焉此亦犬牙之势也元领散府一州十三县三十六司候录事司各四癸丑年废各州录事司候入倚郭县丁巳年行长山县废入高苑县至元二年割登莱二州八县入般阳废行淄州淄川县入益都县行泰安州泰安县入沂水县兰陵县入峄州三年废益都散府入本路昌乐县入北海县九年割出宁海州及牟平文登二县延佑三年增置蒙阴县今领州八录事司一县二十一隶府者六隶州者十有五○东至即墨五百七十里西至般阳路一百四十里南至邳州七百八十里北至滨州利津县二百一十里东南到淮安路海宁州六百四十里东北到海二百一十里西南到济宁路八百里西北到河闲路六百五十里到大都驿程一千三百五十里径九百里○府城五门周二十里俗称南阳城北城为东阳城东西长而南北狭两城相对抱阳如偃月因阳以为隍因其崖以为壁葢古者合为一城或皆羊穆之所筑或后人增葺未可知也 【府城俗称南阳城北城为东阳城两城相对抱阳如偃月葢古者合为一城或皆羊穆之所筑或后人增葺未可知也○按水经注阳水又东径东阳城东南义熙中晋青州刺史羊穆之筑此以在阳水之阳即谓之东阳城世以浊水为西阳水故也葢浊水与长沙水自西南而东北故亦通称东西东阳即南阳不得更以为南城之号而阳水径东阳城南则今府城非羊穆之筑审矣王辟之渑水燕谈曰青州城西南皆山中贯阳水限为二城王北宋人当时形势如此则于氏谓古昔全盛之时合为一城者误也特南城建置之始已不可考耳】 舆地记曰北齐移益都县入青州以城北门外为治所 【舆地记曰北齐移益都县入青州以城北门外为治所○按寰宇记云北齐天保七年移于郡城之北门外今县理也】 唐通典曰今之青州理在益都县欧阳公表海亭诗注曰南洋北洋河一在州中一在城外曾肇南洋桥记曰东阳城府治之北城也由此推之明是一城古昔全盛之时初无弃地靖康兵烬之余金人止据北城立府后徙南城遂为瓦砾之区耳齐记补曰天会中北城颓废移州治南阳城为益都府愚按南阳郦道元通为水名北齐尝为龙兴寺名其为城名不知所据 【天会金太宗之年齐记补谓是章宗时临淄李余庆之笔余庆爵至开国编书如此则女直之文献可知已或云后人托名以传未必然也】
　　　录事司
○司府城内户役初本路及沂密二州皆设录事司潍胶莒滕四州皆设司候司癸丑年并废入倚郭县惟随路置焉
　　　益都县〔中〕
○倚郭本汉侯国武帝封菑川王子胡为益都侯故城在寿光县南今县境乃两汉广县地属齐郡晋废广县曹嶷筑广固羊穆之筑东阳皆其地元魏于寿光益城置益都县 【故城在寿光县南元魏于寿光益城置益都县○按益都汉封刘胡为侯国本乡聚之名非县也魏始干今寿光北二十里故益都城置县宋及元魏因之北齐移入东阳城为青州治与今寿光县南之益城无涉(益汉县属北海郡后汉属乐安国)水经注云巨洋水又东北径益县故城东又东北积而为潭西北流径北益都城益县当时已废则称故城益都见设为县则否一南一北叙次明析如此元和志及寰宇记并云魏于今寿光县南十里益都城置县或误以益城当之而所谓魏置者皆指曹氏而言今于氏改为元魏转益舛误又与第四卷王胡城及益城条下自相矛盾矣】 高齐移入青州城北门外为治所隋之北海郡唐宋之青州并理此宋以前止为县名金因升为府号仍置县属焉国朝因之至元二年废临淄临胊二县并颜神镇之行淄川县入此县后复置临淄临胊二县颜神镇止设廵检而来隶焉初以北门外为治所后移府城
　　　临淄县〔下〕
○府北五十里古营邱齐都也晏子曰先君太公筑营之邱谓筑邑此地汉初齐悼惠王都此后置齐郡后汉魏晋为齐国青州理此元魏为齐郡高齐废入益都县隋开皇十六年移高阳县理此改为临淄县属北海郡唐宋并属青州金属益都府国朝至元二年废入益都县十五年复置 【元和志云县理即临淄古城然则唐县在古城今县理小城相去仅十里疑亦金乱所徙】
　　　临胊县〔下〕
○府南四十五里古伯氏骈邑县北七里有伯氏冢通典云古东阳城一名凡城左传晏弱城东阳者是也汉置临胊县属齐郡以县东胊山取名晋省入昌国县隋开皇六年改为逢山县大业初改曰临胊属北海郡唐宋并属青州金属益都府国朝至元二年废入益都县十五年复
　　　高苑县〔下〕
○府西北百六十里汉初封丙倩为高宛侯后为县属千乘郡后汉晋属乐安国高齐改曰长乐隋开皇十八年改曰会城大业初复曰高苑属齐郡取高宛故城为名唐宋并属淄州宋景德三年以县置宣化军熙宁三年军废县复来隶即县置宣化军使金亦属淄州国初属行淄州至元二年行淄州废始来隶通典有汉被阳城又为狄县地田儋兄弟杀狄令起此安帝永初二年改狄为临济其后省入高苑故城在县南
　　　乐安县〔下〕
○府北九十里汉千乘郡乐安县元帝封丞相匡衡乐安侯 【元帝封丞相匡衡乐安侯○按汉书衡本传封僮之乐安乡属临淮郡非千乘属县也于氏误引】 后汉属乐安国晋属乐安郡 【晋属乐安郡○按晋书地理志乐安国统县八无乐安】 隋省八千乘县 【隋省八千乘县○按隋书地理志博昌旧曰乐安闲皇十六年改焉新唐书博昌武德八年省乐安安平二县入焉是隋以乐安入博昌县唐武德初复置寻又省入博昌也葢隋以前之乐安非即今县而今之乐安乃隋唐及宋之千乘县耳水经注乐安县故城在博昌城西北五十里元和志千乘故城在高苑县北二十五里自隋移千乘县于广饶金改为乐安皆非汉县矣于氏谓隋省乐安入千乘县出于臆揣不足信】 开皇三年移于广饶城属青州今县理也唐武德二年于此置乘州八年废之县仍属青州宋因之金改曰乐安属益都
　　　寿光县〔下〕
○府东北七十里应劭曰古斟灌国禹后也 【古城在县东详见古迹】 汉为寿光县属北海郡文帝十八年置菑川国后汉并入北海菑川故城在县西 【文帝十八年置菑川国后汉并入北海菑川故城在县西○按汉菑川国治剧县故城在今寿光县南三十里非县西又按续汉志寿光改属乐安国于氏不此之叙而但云并菑川入北海疏矣】 隋开皇六年于县北十里博昌故城置寿光县 【隋开皇六年于县北十里博昌故城置寿光县○十里元和志及寰宇记并作一里按汉博昌县故城在今博兴南二十里水经注渑水西径乐安博昌县故城南时水东北径博昌城北是也金史博兴县有博昌镇即故城所在去寿光颇远而李志乐记与旧唐书地理志皆谓隋置寿光于博昌县未详何代所立按后魏书地形志青州乐陵郡故千乘地刘义隆 【宋文帝名】 置魏因之领阳信乐陵厌次新乐湿沃五县阳信下云有千乘城博昌城乐陵下云有薄姑城而乐安郡别有博昌县宋书州郡志同唯乐陵郡属冀州为异 【宋无冀州分青州侨置魏则沧州自有乐陵郡故此属青州】 葢故博昌地既侨立乐陵则乐安郡之博昌其为移置寿光地无疑晋□乐安国有寿光县宋书无之故知废为博昌至隋□复置也元和志所谓故城者宋魏之县耳】 唐初属乘州后属青州宋因之金属益都
　　　博兴州〔下〕
○府西北百四十里古薄姑地东南有薄姑城与汉博昌城相近 【东南有薄姑城与汉博昌城相近○按尚书正义引杜预云乐安博昌县北有蒲姑城 【今左传昭二十年无此注】 史记正义引括地志云薄姑故城在青州博昌县东北六十里元和志同于氏于第四卷古迹亦云在博兴东北而郡邑条下又作东南岂以博昌城俗或呼为薄姑因致舛误与】 十三州记云昌水其势平博汉置博昌县属乐安国 【汉置博昌县属乐安国○前汉属千乘郡后汉始改为乐安】 高齐省之移乐陵县理此 【寰宇记乐陵故城在县东十二里】  【高齐省之移乐陵县理此○元和郡县志太平寰宇记并云高齐自今县东十二里乐陵故城移乐陵县理此属乐安郡隋开皇三年罢郡乐陵县属青州十六年改为博昌按隋书博昌旧曰乐安旧唐书亦云乐安隋县疑高齐废乐陵移治城西为乐安县否则隋初所改后复改乐安为博昌也于氏据寰宇记谓乐陵改为博昌与隋志不合 【乐陵刘宋置元魏因之即故博昌地非隋志渤海郡之乐陵也】 】 隋开皇十六年复为博昌属北海唐属青州五代唐避李国昌讳改曰博兴宋金因之历代止为县国朝升为州
　　　潍州〔下〕
○府东百三十里春秋战国皆属齐秦属齐郡汉平寿县及下密桑犊地属北海郡后汉省桑犊余属北海国晋为济南郡 【舆地记曰晋济南郡领平寿下密胶东即墨祝阿五县而以平寿为郡治 【晋为济南郡舆地记曰晋济南以平寿为郡治○晋书地理志济南郡统平寿下密胶东即墨祝阿五县而续汉书郡国志济南郡十城唯梁邹东朝阳晋属乐安国 【梁邹今本作邹宋书五行志晋太康六年三月乐安梁邹等八县陨霜伤桑麦以此知脱一梁字】 其余东平陵着于陵台菅土鼓邹平历城等八县皆不见于晋志显有遗脱按后魏书地形志北海郡之下密平寿胶东并云晋属齐郡长广郡之即墨云晋属 【晋志长广郡无即墨疑本属齐国后改隶长广也】 唯太原郡之祝阿云晋属济南又济南郡历城着平陵并云晋属士鼓云晋罢宋书州郡志永初郡国济南有于陵县 【永初宋高祖时葢承晋代之旧】 太平寰宇记邹平汉属济南郡后汉及晋并不改是未详有无者独台菅二县耳葢晋志齐国济南郡文相次比故传写之失误以齐国平寿等四县入济南下而脱去济南东平陵历城等县剩一祝阿后人据此遂谓晋济南郡治平寿不知晋济南先治东平陵后治历城元和志有明文平寿并不属济南无论非治也当改曰晋属齐国】 考其属邑乃汉北海平原胶东地非济南地也】 元魏复北海郡 【元魏复北海郡○复下当有为字】 高齐改高阳郡隋开皇十六年置潍州大业末年因贼陷俱废唐武德二年复置潍州领北海涟水平寿华池成都下密东阳寒亭潍水汶阳胶东营邱华苑昌安都昌城平十七县 【唐武德二年复置潍州领北海涟水平寿华池成都下密东阳寒亭潍水汶阳胶东营邱华苑昌安都昌城平十七县○按唐新旧两书涟水作连水成都作城都华苑作华宛又寒亭本寒水訾亭二县各脱去一字混并为一尤不合十七县之数】 后六年唯存北海营邱下密三县余并废八年州与营邱下密二县亦废惟以北海县属青州宋建隆三年置北海军干德三年升为潍州政和元年又改为北海军金复置潍州属益都元领县三昌乐废领县二曰北海曰昌邑以北海为治所
　　　北海县〔下〕
○倚郭应劭曰古斟寻国禹后也汉为平寿县属北海郡又有斟县后汉属北海国晋以平寿置济南郡元魏复以为北海郡高齐改曰高阳隋初罢郡置下密县于废郡城开皇十六年于县置潍州大业末州废移下密于此置北海县 【大业末州废移下密于此置北海县○按隋书改下密为北海县非移置旦潍州之废在大业二年(见元和志)未亦当作初】 唐武德二年以县置潍州八年州废省下密入北海属青州宋初属北海军后属潍州金因之国朝至元三年废昌乐县入焉按昌乐即汉之营陵县废城在县公元魏时尝曰营邱非临淄之营邱也
　　　昌邑县〔下〕
○州东七十五里古鄑城左传庄公元年齐迁纪之鄑城汉志云在都昌西 【鄑城汉志云在都昌西○按续汉志刘昭注有此文非汉志】 此汉都昌县属北海郡高祖六年封朱轸为都昌侯后汉属北海国 【古城在县南寰宇记曰都昌古城齐顷公封逢丑父食邑汉魏晋为县后废今为昌邑县又云都昌汉更立昌邑县魏晋因之按汉志武帝天汉四年更山阳为昌邑国杨震传昌邑故城在兖州金乡县西北不应在此何故自相矛盾故俚俗因此误以为昌邑令王密怀金之地】 隋曰昌都 【隋曰昌都○按隋书仍作都昌未详于氏何据】 唐废入北海县宋干德闲即唐安乡建昌邑县 【宋干德闲即唐安乡建昌邑县○按宋史地理志昌邑建隆三年置】 属潍州金皇统题名碑云县邑拒海五十里潍水之下流也韩信传又曰台昌 【韩信传又曰台昌○按台昌见师古注非汉书本文】 汉末孔北海为黄巾贼管亥所围太史慈约昭烈救之于此
　　　密州〔下〕
○府东南二百八十里战国齐地秦为琅邪郡汉为琅邪高密城阳三郡地 【汉为琅邪高密城阳三郡地○按安邱前汉已属北海郡而莒高密胶西三县元时皆别属于氏云高密城阳郡地不数北海何也】 后汉属琅邪北海国晋属城阳郡 【晋属城阳郡○按晋志唯东武属城阳安邱则属东莞郡】 元魏属高密永安二年改置胶州 【元魏属高密永安二年改置胶州○按后魏书安邱属平昌郡东武自属高密并隶胶州非以高密改置也】 隋开皇五年改为密州大业初州废复为高密郡五代汉为防御州宋因之开宝五年升安化军节庆元佑三年改临海军领县五金割莒县置莒州领县四国朝以胶西高密二县置胶州领县二曰诸城曰安邱以诸城为治所 【州理有中外二城外城汉东武城也其中城后魏筑以置胶州隋改密州并理此城】
　　　诸城县〔下〕
○倚郭左传庄公二十九年城诸古城在县西汉为东武琅邪之郡治后汉属琅邪国晋属东莞郡 【晋属东莞郡○按东武晋属城阳郡前并安邱入城阳此以诸城隶东莞寸楮之闲抵牾如此(此因寰宇记而误)】 元魏属高密郡隋开皇三年罢郡属胶州五年改胶州为密州县仍属焉十八年改东武为诸城县大业初复属高密郡唐属密州宋金皆因之
　　　安邱县〔下〕
○州西百二十里古根牟国汉高初封张说为安邱侯 【汉高初封张说为安邱侯○按汉志琅邪之安邱为侯国据水经注则说所封当在北海功臣表无明文】 后置县有两安邱一在北海一在琅邪后汉止在北海曰古渠邱今县邻北海非琅邪之安邱矣晋属东莞郡宋属南平昌 【宋属南平昌○按宋书安邱属青州平昌郡别有南平昌属南徐州乃侨立之郡耳此误加南字沿寰宇记之谬也】 元魏属胶州 【元魏属胶州○按后魏书胶州领郡三而安邱隶平昌泛言属胶州非是当云宋魏俱属平昌郡其唐以后即州为郡者乃可言属某州耳】 高齐天保七年省隋开皇十六年分昌安县于牟乡城置牟山县牟乡古根牟国也大业二年省昌安改牟山为安邱县三年移于汉平昌城唐武德六年移今理干元二年以安禄山乱改名辅唐五代梁开平二年复为安邱后唐又名辅唐石晋避讳改曰胶西宋开宝四年复曰安邱金因之并属密州
　　　胶州〔下〕
○府东三百五十里本汉琅邪郡黔陬高密不其县地后汉属北海国 【本汉琅邪郡黔陬高密不其县地后汉属北海国○按汉书唯不其黔陬属琅邪郡高密自属高密国后汉高密属北海国黔陬不期自属东莱郡文有舛漏】 晋属城阳 【晋属城阳○按晋书高密黔陬俱属城阳唯不其属长广郡】 元魏置胶州于高密郡隋开皇初改胶州为密州并理诸城十六年置胶西县属高密郡唐武德六年省胶西入高密以其地为板桥镇宋元佑三年复置胶西县移临海军理此金亦为胶西县属密州国朝至元廿四年以县置胶州以高密即墨来隶
　　　胶西县〔中〕
○倚郭古介葛卢国左传襄公廿四年齐崔杼伐莒侵介根杜注云黔陬东北计基城号介国汉文帝分齐立胶西国封悼惠子卬为胶西王都高密此汉黔陬县地晋属城阳元魏属高密后属平昌郡隋置胶西县大业初省黔陬入焉唐省入高密以其地为板桥镇宋元佑三年复置属密州又移临海军理此金因之大德年闲东岳庙碑云临海军治胶西为东武剧邑葢控东南海道风颿信宿可至吴楚
　　　高密县〔下〕
○州西北五十里禹初封国春秋莱之夷维邑也 【即汉夷安城】 汉文帝十六年置胶西国宣帝本始元年更名高密光武封邓禹为高密侯地属北海宋孝武并北海 【宋孝武并北海○按宋书晋惠帝分北海立城阳宋孝武并北海今不言分城阳则并字上无所承矣】 后属高密高齐省之 【高齐省之○按隋书后齐废淳于县入高密而元和志及寰宇记误云高齐文宣帝省高密县于氏因之与下文淳于省入高密之语不相矛盾乎】 隋复置属密州大业初罢州复属高密郡唐武德六年移高密治夷安城亦属密州宋金因之汉淳于县本春秋之州国高齐省入高密曹参传又为假密潍水所经信参击龙且地
　　　即墨县〔下〕
○州东北百二十里战国田单所守城临墨水故名汉即墨县属胶东国后汉即墨国属北海郡 【后汉即墨国属北海郡○当云即墨侯国属北海国】 晋属济南郡 【晋属济南郡○当云晋属齐国后属长广郡】 高齐省之隋开皇十六年于古不期城东北二十里置今县 【隋于不期城东北二十里置今县○太平寰宇记作二十七里第四卷不期城下与乐记同此脱一字】 属莱州 【古即墨城在今县西朱毛城是】 唐宋金因之
　　　莒州〔下〕
○府东南三百二十里本汉琅邪东莞东安地 【本汉琅邪东莞东安地○按汉书有两东安一属东海郡为侯国寰宇记东安故城在海州西八十三里汉县后汉省是也一属城阳国水经注沂水南径东安县故城东叙次在东莞县南是也 【水经注以此为侯国误】 后汉东莞东安俱隶琅邪前汉唯东莞属焉】 晋改东安为沂水县又为南青州 【晋改东安为沂水县又为南青州○按晋志东安属琅邪国东莞属东莞郡无改县名之事于氏盖误以隋为晋耳又按晋南青州治广陵在今江都县宋南青州治郁洲在今海州东北后魏太和二十二年始于东安郡置南青州治团城后周改为莒州于氏不言元魏立南青州而直承晋改为文亦误】 宇文周改曰莒州皆在沂水县隋大业初废之唐武德五年置莒州贞观八年废以莒县属密州沂水属沂州宋因之金升莒县为莒州属益都府改日照镇为县并沂水来隶国朝因之又析沂水置蒙阴领县四曰莒曰沂水曰日照曰蒙阴以莒为治所
　　　莒县〔下〕
○倚郭古莒国地志曰周武王封少昊之裔兹舆于莒始都计 【胶州南计斤城】 春秋隐二年莒人入向向莒县也传三十世至子朱号渠邱公为楚简王所灭地入于齐燕乐毅破齐惟聊莒即墨三城不下 【燕乐毅破齐惟聊莒即墨三城不下○按史记乐毅传云唯独莒即墨未服田单传云唯独莒即墨不下皆谓燕攻齐不下者有二城也至鲁仲连传云燕将守聊城田单攻岁余不下鲁连为书遗之燕将自杀此乃齐攻燕不下耳寰宇记误作三城于氏因之失考】 汉莒县属城阳国文帝封朱虚侯章为城阳王都莒光武并入琅邪魏城阳郡徙治东武莒仍属焉晋太康十年割莒县属东莞惠帝徙东莞郡理莒城南燕桓遵为徐州刺史镇莒刘裕北伐遵举城降元魏亦以莒属东莞高齐罢东莞郡以莒东莞二县属东安隋开皇初属莒州大业初属琅邪郡唐武德五年属莒州贞观八年属密州宋因之至金置莒州以县属
　　　沂水县〔下〕
○本春秋莒鲁所争之郓邑十三州记曰鲁昭公所居为西郓在东平莒鲁所争为东郓在此杜预亦云城阳姑幕县南有员亭俗变其字即郓也汉为东莞县即今县城南燕于此置县 【南燕于此置县○寰宇记南燕于此置团城镇不言置县按水经注东莞县故城东燕录谓之团城即谓此也】 元魏孝文改为新泰隋开皇四年改曰东安十六年于古葢城别置东安以此为沂水县属琅邪郡唐宋并属沂州金属莒州国朝至元二年废行新泰县入此延佑三年复析置蒙阴 【州西北七十里】
　　　日照县〔下〕
○州东南百五十里海滨十里葢汉海曲之地宋元佑二年置日照镇属密州金升为县属莒州南接淮安赣榆县界有孤奎石驼山
　　　蒙阴县〔下〕
○州西北二百二十里蒙山北二十五里汉属泰山郡后汉省之晋复置属琅邪高齐省入新泰县唐初置属泰山后亦废入新泰 【唐初置属泰山后亦废入新泰○按唐书无泰山郡武德五年于博城县置东泰州亦未尝有蒙阴县通典沂州新泰下云汉蒙阴县故城在今县东南当云高齐省入新泰县自隋至金皆因之可也】 宋金因之国朝至元二年废行新泰县延佑三年析沂水之新寨镇置此县
　　　沂州〔下〕
○府南五百里春秋齐鲁二国之境秦汉琅邪东海郡地初吕后封刘泽为琅邪王文帝徙泽王燕以琅邪为郡领县五十一后汉复为国封皇子京为琅邪王自诸城徙都开阳故城 【后汉封子京为琅邪王自诸城徙都开阳故城○按后汉书光武十王传京都莒好修宫室国中有城阳景王祠吏人奉祠神数下言宫中多不便利京上书愿徙宫开阳肃宗许之是孝王自莒徙开阳本未尝都诸城于氏见前汉琅邪郡首东武故有此误不知前汉郡国下第一县不必皆治阎百诗释地余论据水经注云西汉琅邪郡治琅邪县也】 是也晋武咸宁三年改封东莞王伷王琅邪薨子觐嗣薨子睿嗣是为东晋元帝即位于江东于琅邪郡城东北置发干戍以南军镇之后为石勒所陷乃于丹阳江乘县别立南琅邪郡元魏庄帝置北徐州即今州理城也宇文周改为沂州隋改为琅邪郡大业末为徐圆朗所据唐武德四年平圆朗置沂州天宝元年复为琅邪郡宋金并为沂州沂水经其东南淮泗舟楫通焉领县二曰临沂曰费以临沂为治所
　　　临沂县〔中〕
○倚郭本鲁地春秋城中邱在县东北汉属东海郡后汉及晋属琅邪国元魏改属郯郡高齐省隋开皇十六年置临沂县于古郈城 【在今县东二十六里】 大业二年移县于州理唐属沂州宋金因之
　　　费县〔下〕
○州西北九十里鲁季氏之邑汉为县属东海后汉为国属泰山晋属琅邪国自宋至隋并属琅邪郡大业末为贼所破唐武德四年重置属沂州寰宇记曰汉费县理祊城元魏太和闲自祊城移县理阳口山隋开皇三年复移入祊城今县理是也
　　　峄州〔下〕
○府西南七百五十里古鄫国通志曰鄫亦作缯姒姓子爵夏少康封其少子曲烈于鄫传国至春秋襄公五年莒灭之 【襄公五年莒灭之○当作六年】 鄫太子巫仕鲁去邑为曾曾皙曾参其后也古鄫城在州东八十里此汉承县地也 【胡氏大纪曰莒女为鄫夫人取莒公子为后与黄歇进李园之妹于楚王吕不韦献邯郸之姬于秦公子其事虽殊其欲灭人之祀而有其国则一也故书莒灭鄫】 汉承县属东海郡 【承时证切】 晋惠帝分东海郡之兰陵承戚合乡昌虑五县置兰陵郡理承县隋开皇三年罢郡以承县属徐州十六年以县置鄫州大业二年省鄫州及承县移兰陵置于废鄫州城属徐州后为山贼左君衡所破唐武德四年复置鄫州又改兰陵为承县贞观六年废鄫州以县属沂州宋因之 【唐承县仍理鄫州城至宋移理今县 【至宋移理今县○按金史地理志兰陵贞佑四年徙治土娄村元峄州当与金同治云宋移今理恐误】 】 金改曰兰陵属邳州国朝升峄州初以兰陵为倚郭县至元二年省
　　　滕州〔下〕
○府西南八百里汉晋蕃 【音皮】 邹二县地属鲁国唐宋则徐兖二州之县金始置滕州属东平府元领县三至元初割沛县八济宁路领县二曰滕曰邹以滕为治所
　　　滕县〔下〕
○倚郭古滕国小邾左传曰郜雍曹滕文之昭也文王子错叔绣所封三十二世为齐所灭 【三十二世为齐所灭○汉书地理志作三十一世】 汉初夏侯婴为滕令号滕公因秦县也后置蕃县属鲁国至武帝移置公邱 【至武帝移置公邱○当删去移字】 属沛郡晋废公丘入蕃还属鲁国 【晋废公邱入蕃还属鲁国○按晋志蕃公邱俱属鲁郡无废入之事鲁亦不为国】 又置蕃郡 【又置蕃郡○蕃郡后魏孝昌三年置蒙晋为文误】 高齐废之隋以其为滕旧都故改蕃为滕县属彭城唐属徐州宋属郓州 【宋属郓州○宋滕县亦属徐州当改云宋因之】 金以县置滕州
　　　邹县〔下〕
○州北百里古邾国通志云颛须帝元孙陆终氏第五子晏安赐姓曹封于邾子孙以邾为姓 【子孙以邾为姓○姓当作氏】 周武王封晏安之裔邾挟为附庸自挟至仪父十二世始见春秋仪父附从齐桓定霸有功进爵称子十四世邾文公迁于绎改称邹赵台卿曰至孟子时改曰邹矣此说非也按六书故邾邹同声之转也春秋时邾莒用夷故邾谓之邾娄娄有二音合闾音为邾合楼音为邹此本邾国耳后为楚宣王所灭迁之江夏故黄州黄冈县有邾城古邹国则别见济南此县两汉属鲁国晋废南平阳入此县 【晋废南平阳入此县○按晋志高平国晋初分山阳置其第七县曰南平阳侯国有漆亭即左传襄二十一年邾庶其以漆闾邱来奔是也于氏谓晋废入邹县葢出臆造通典兖州邹下云汉旧县地又曰南平阳县据此文或省并于隋氏矣】 属鲁郡隋因之唐属兖州宋属袭庆府金属东平府
　　　般阳府路 【路下应旁注下字】
○禹贡青州之域莱夷作牧之地周礼职方之幽州春秋战国之齐秦属齐郡汉晋则为济南乐安东莱郡地元魏高齐为东清河郡及光州东牟之境 【光州东牟之境○当云光州之境则东牟在其中矣】 隋属齐郡及淄莱二州大业初淄州并入齐郡莱州为东莱郡唐武德元年置淄州四年置莱登二州天宝元年废淄州为淄川县 【天宝元年废淄州为淄川县○按唐代即州为郡其先止称州天宝元年改为郡厥后州郡兼称故通典云某州或为某郡旧唐书云某州改为某郡也此条当云改为淄川郡而误作废州为县大谬】 改莱州为东莱郡登州为东牟郡并属河南道宋置淄莱登三州属京东东路金属益都国初淄州属济南登莱属益都中统五年置淄州路登莱二州来隶至元二年改为淄莱路廿四年改为般阳府路元领县六至元初割邹平属济南高苑属益都二州带入八县今领州二领录事司一县十二隶府者四隶州者八○东到益都路 【东到益都路云云○按通典书八到之例四正曰至四隅曰到此及宁海济南德州皆谓之到与前益都路下不合】 百四十里西到济南路二百二十里南到莱芜县百六十里北到高苑县百三十里东北到临淄县九十里东南到沂水县二百五十里西南到泰安州二百六十里西北到青城县百五十五里到大都驿程千二百一十里
　　般阳府路
　　　录事司
○沿革与益都路同
　　　淄川县〔中〕
○倚郭本汉般阳县在般水之阳属济南郡后汉属齐国晋省之宋元嘉五年改贝邱县于县置清河郡高齐废郡以贝邱属齐州隋开皇十六年以县置淄州十八年改贝邱为淄川县大业初州废县属齐州唐武德元年复置淄州县属焉又析置长白县六年省宋金并因之
　　　长山县〔中〕
○府北六十五里古于陵地 【按史记索隐曰孟子云陈仲子兄为齐卿仲子以为不义乃适楚居于陵楚王聘以为相仲子逃去为人灌园然则于陵又在楚地何也】 汉置于陵县属济南郡故城在县南魏晋因之宋武于此侨立广川郡改为武强县高齐改广川为平原郡隋开皇三年废平原郡移武强县入废城属冀州十六年分置淄州县仍属焉十八年改武强为长山县以县南长白山名大业初废淄州以县隶齐州唐武德元年置邹州县又属焉八年邹州废仍属淄州宋金并因之
　　　蒲台县〔中〕
○府东北二百里古有鬲氏国羿弒夏王相其臣靡奔有鬲后与鬲君灭浞立少康汉千乘郡湿沃县后汉为鬲侯国属平原 【古有鬲氏国汉千乘郡湿沃县后汉为鬲侯国属平原○按鬲县故城在今德平县东一里去蒲台甚远而于氏谓后汉以湿沃为鬲县葢续汉志无湿沃故据刘昭注引三齐记鬲城东南有蒲台也 【今本脱东字】 按水经注商河南水谓之长丛沟沟南海侧有蒲台东去海三十里今为滨州地后汉时中隔厌次湿阴乐陵般县不当与鬲城接壤而蒲台县又在其南四十里岂得为有鬲氏之国乎伏琛作记或缘鬲为平原近县故以表识方向犹言郡之东南境耳 【又按后魏书厌次有富城即富平之省文郦注叙商河南北二水承东北径富平县故城之下亦疑富讹作鬲也】 】 三齐记曰秦始皇东游于台下萦蒲系马今蒲生犹有萦者台在滨州东去此四十里名曰秦台隋开皇十六年置蒲台县属渤海唐属淄州景龙元年属棣州五代周世宗复属滨州 【五代周世宗复属滨州○按滨州周始置当云改属】 宋大中祥符五年省入渤海以其地为蒲台镇金复置县属滨州国初因之中统五年来隶
　　　新城县〔中〕
○府北八十里本长山县之驿台镇国朝戊子年以人民蕃聚置为县以田索二镇隶之
　　　莱州〔中〕
○府东北五百里禹贡莱夷之地周职方幽州之域史记周武王封太公于营邱莱侯闻之与太公争营邱则莱为殷时侯国也春秋时齐侯伐莱莱共公浮柔奔棠晏弱围棠灭之迁莱于郳 【棠在即墨郳在昌虑】 秦属齐郡汉高四年以韩信虏齐王广分齐置东莱郡属青州莱在齐之东垂也初理掖后理黄魏因之晋武太康四年徙辽东王蕤王东莱复理掖至宋改理曲城元魏皇兴四年分青州置光州 【取界内光水名】 仍领东莱郡州与郡同理在掖县高齐宇文周并因之隋开皇初罢郡改光州为莱州大业初复为东莱郡唐武德初改为莱州天宝元年曰东莱郡干元元年曰莱州 【干元元年曰莱州○曰上当增一复字】 隶河南道宋为防御州属京东东路金升州为定海军节度属山东东路国初属益都中统五年来隶至元廿四年割即墨县入胶州领县四曰掖曰胶水曰招远曰莱阳以掖为治所
　　　掖县〔中〕
○倚郭古过国 【平声】 寒浞封子奡之地汉志掖侯国有过乡春秋类传亦以有过在掖县战国策又云田单封夜邑即掖省文未知是否掖水出县东南寒同山故以氏焉自汉以来属东莱唐宋并属莱州
　　　胶水县〔下〕
○州南百三里本汉胶东国汉以即墨置胶东国古城在县南后汉省为县属北海国晋属长广郡 【晋属长广郡○按后魏书胶东晋属齐国即墨晋属长广郡】 元魏属北海郡 【元魏属北海郡○按后魏书胶东属北海然考之隋志乃下密县地耳即墨魏为长广郡治属下别置长广县注云有即墨城皆汉胶东之地后齐废即墨为长广仁寿初改名胶水故隋志谓胶水旧曰长广也此云魏属北海沿寰宇记之误 【元和志同皆循名而不核实之过】 不言齐为长广县亦疏】 隋仁寿元年改曰胶水属莱州唐宋金并因之
　　　招远县〔下〕
○州东北 【州东北○当作州东】 百二十里本掖县地有罗山金人初置罗峯镇后升招远县属莱州西北至海五十里海道东山河口至朱王海口仓百三十里
　　　莱阳县〔下〕
○州东北 【州东北○当作东南】 百八十里汉县 【汉县○当云汉昌阳县下文乃有所承】 属东莱郡在昌水之阳故名古城在文登县西南三十里晋初无此县元康八年复立昌阳县属长广郡今理是也高齐天保七年废长广 【高齐废长广○寰宇记云废长广郡省去郡字无别于县矣又按记云高齐天保七年移长广郡自胶东城入中郎城 【胶东城即后魏即墨县城中郎城在黄县东】 复移长广县于胶东城隋志黄县下云后齐废东牟郡入长广郡即谓此也则尔时长广郡移置黄县所废者治即墨之郡耳】 以昌阳属东莱郡隋开皇三年罢郡以县属莱州唐因之五代唐庄宗避国讳改为莱阳宋金因之
　　　登州〔下〕
○府东北七百五十里北至海三里禹贡嵎夷之地春秋莱子国战国属齐秦属齐郡汉属东莱郡元魏属东牟郡高齐属长广郡隋开皇初属牟州大业三年废唐武德四年复置牟州后因文登县人不从贼党遂于县理置登州贞观元年牟登二州俱废如意元年又于牟平县置登州神龙三年自牟平徙登州于蓬莱镇析黄县置蓬莱县今州理是也天宝元年为东牟郡干元元年复为登州宋因之属京东东路领县四金初析牟平文登两县置宁海军以两水镇为福山县杨疃镇为栖霞县还登州国初属益都中统五年来隶领县四曰蓬莱曰黄曰福山曰栖霞以蓬莱为治所
　　　蓬莱县〔下〕
○倚郭本黄县地汉武于此望海中蓬莱山因筑城以为名唐贞观八年于此置蓬莱镇神龙三年析黄县置蓬莱县宋金因之
　　　黄县〔下〕
○州西南百三十里 【州西南百三十里○按今黄县至登州六十里寰宇记九域志俱作五十三里唯元和志作九十里此云百三十里恐误】 古莱子都此故城在县东南二十五里汉黄县属东莱郡高齐天保七年移今理唐初属牟州神龙三年属登州宋金因之汉志秦欲伐匈奴使天下飞刍挽粟起于黄腄 【直瑞切】 琅邪负海之郡腄即文登黄即此县
　　　福山县〔下〕
○州东南二百八十五里 【州东南二百八十五里○今福山县至登州一百三十里】 本汉腄县地旧为两水镇属登州金伪齐阜昌二年置福山县属登州
　　　栖霞县〔下〕
○州南 【州南○当云东南】 百五十四里腄县地旧为杨疃镇亦伪齐所置
　　宁海州〔下〕
○禹贡嵎夷周礼幽州域春秋莱国秦齐郡之东腄汉东牟不夜县地后汉为牟平侯国 【后汉为牟平侯国○按续汉志牟平非侯国侯国乃东牟耳】 并属东莱郡魏晋止为县 【魏晋止为县○按晋志东莱国无牟平县后魏书云晋罢】 高齐天统四年分置文登县属长广郡隋开皇三年改长广为牟州以文登县属莱州大业二年亦废牟州入莱州唐武德四年又于黄县东中郎城置牟州 【唐武德四年又于黄县东中郎城置牟州○按后魏东牟郡即治中郎城后齐废东牟郡移长广郡入焉隋改为牟州大业初废唐初又置皆此城也 【元和志中郎故城在黄县东一百步】 而隋志云开皇十六年分观阳置牟州观阳在今莱阳县界疑文帝尝自黄县移牟州治此寰宇记顾未之及而特言武德初又于中郎城置则先曾改移可知矣】 文登县置登州领文登观 【音贯】 阳二县六年以观阳属牟州又置清阳廓定二县属登州贞观元年二州三县俱废入文登 【二州三县俱废入文登○按牟州乃观阳县未尝废入文登入文登者清阳廓定二县耳衍入文登三字】 如意元年复登州神龙三年登州徙置蓬莱镇麟德二年复置牟平属登州 【如意元年复登州麟德二年复置牟平属登州○复登州当云复置登州又按旧唐书麟德二年分文登置牟平县属莱州如意元年置登州治牟平葢贞观初废登州及牟平县故高宗置牟平属莱州武后乃于县置登州也如意后于麟德二十八年而叙次倒置如此为不可解】 宋因之金初伪齐刘豫以两县置宁海军大定廿二年升为州属山东东路国初属益都至元九年直隶省部领县二曰牟平曰文登以牟平为治所○东到海二百六十里西到福山县七十五里南到乳山海口百六十里北到营岛海口十里东北到双岛海口六十里东南到远岛海口百八十里西南到莱阳县二百四十里西北到清泉海口六十里到大都二千三百里由海道千九百里
　　　牟平县〔中〕
○倚郭古牟子国 【祝融后】 汉牟平县 【在牟山阳其地坦夷故曰牟平】 属东莱郡武帝元朔三年 【元朔三年○当作四年】 封齐孝王子渫 【先列切】 为牟平侯传七世至莽篡国除故城在县西北百里 【故城在县西北百里○按寰宇记牟平故城在蓬莱县东南九十里去宁海州恐不止百里】 高齐天保七年自牟故城移黄县东北 【自牟故城移黄县东北○牟平故城脱一平字】 改属长广郡隋开皇三年改长广为牟州县属焉大业二年牟州废县属莱州唐武德四年又属牟州贞观二年 【贞观二年○当作元年】 废入文登麟德二年复置属登州宋因之金属宁海州
　　　文登县〔下〕
○州东百十五里本汉牟平不夜县地高齐天统四年分牟平置文登县属长广以地有文山始皇召集文人登之号曰文登隋开皇三年属莱州唐武德四年于县置登州贞观元年废登州并废清阳廓定二县入此县神龙三年徙置登州于蓬莱镇县仍属焉宋因之金属宁海州
　　济南路〔上〕
○禹贡青西兖北之地齐履岱阴无棣之境春秋战国皆属齐秦属齐郡汉为济南郡兼千乘平原地文帝又分济南国 【文帝又分济南国○按文帝分齐郡立济南国景帝二年为郡上既云汉为济南郡地此乃云又分为国叙次倒乱】 封齐悼王子扐侯辟光为济南王景帝二年国除后汉复为济南国并属青州魏建安中分置乐陵郡 【魏建安中分置乐陵郡○衍建安中三字 【曹魏有乐陵郡见元和志】 】 晋为济岷郡 【晋为济岷郡○按晋书魏平蜀徙其豪将家于济河北为济岷郡葢以今济南北境侨置故宋书云义熙中土断并济南否则济南历城东平陵等县初不在济河北而宋书亦当云改为济南不当言并矣后人不知晋书济南郡下有脱误而猥以不见地志之济岷郡当之非也晋济南不治平寿说见潍州条下】 及乐陵国 【舆地记曰晋济南郡领下密胶东即墨祝阿平寿五县以平寿为郡治考其属邑乃汉北海平原胶东地非济南地也或云魏平蜀徙其豪将家于济河北改为济岷郡而太康地志无此郡名岂永嘉丧乱简编散落故失其传乎寰宇记云永嘉末济南郡自东平陵移理历城后为石勒所据非济南属邑当从舆地记改曰济岷】 永嘉乱陷没东晋义熙五年刘裕灭南燕复有其地宋元嘉九年割青州西部于此侨立冀州元魏改为齐州兼置济南乐陵二郡 【元魏改为齐州兼置济南乐陵二郡○衍乐陵二三字魏齐州治历城领东魏东平原东清河广川济南太原六郡乐陵则别属沧州也】 隋开皇三年废郡复为齐州十七年又于阳信县置棣州 【开皇十七年于阳信置棣州○棣州隋志开皇六年置元和志作十六年又作十七年未详】 大业初州废又改为齐郡唐武德元年复为齐州二年置总管府管齐邹东泰谭淄济六州四年于厌次置棣州 【武德四年于厌次置棣州○按唐初棣州亦治阳信】 七年改总管为都督府贞观元年废之七年复置督府管齐青淄莱密五州天宝元年齐州改临淄郡棣州改乐安郡五载临淄郡改济南郡干元元年复为齐州乐安郡复为棣州并属河南道五代周显德三年又分隶置滨州宋治平二年升齐州为兴德军节度政和六年以齐州为英宗赐履之地升为济南府金人初入中原知府刘豫以城叛降立豫为齐帝改元阜昌兼八州之地都于汴梁以子麟知济南府八年废之仍为散府按察置司焉国朝置济南路总管府属山东东路 【属山东东路○当云山东东西道】 元领淄陵二州至元二年淄州自为淄莱路陵州并临邑县入河闲路长清县入泰安州禹城县入曹州齐河县入德州以滨棣二州及邹平县来隶今领州二录事司一县十一隶府者四隶州者七长官司一○东到般阳路二百二十里西到齐河县五十里南到泰安州百八十里北到无棣县三百二十里东南到莱芜县二百五十里东北到滨州海口四百七十里西南到长清县七十里西北到禹城县百二十里到大都千里
　　　录事司
○沿革同前
　　　历城县〔中〕
○倚郭古齐历下城在历山之阴史记晋平公伐齐战于历下郦食其说齐王广罢历下兵守韩信袭破之皆其地自汉为历城县属济南郡晋属济岷郡刘宋尝于此侨立冀州隋开皇三年属齐州大业初属齐郡唐武德三年属齐州 【唐武德三年属齐州○当作元年】 隋唐州郡并理东平陵后改全节县 【隋唐州郡并理东平陵后改全节县○按汉济南郡治东平陵晋永嘉之后即移治历城 【见元和志】 宋魏郡 【侨置后魏加东字】 后魏济南郡隋齐郡唐齐州皆以历城为治于氏谓元和后始治历城误矣○又按寰宇记废全节县在故东平陵西北十五里是全节非东平陵唐书所谓改平陵为全节者乃武德初即李满所据堡置谭州及平陵县贞观中更名全节耳此平陵唐初为谭州治齐州未尝理此也】 元和后省全节入历城始为郡治焉宋初属兴德军政和六年属济南府金因之按述征记历城到营城三十里自城已东水弥漫数十里闲南则迫山实为险固逮金乱土人因阻水立邑号曰水寨归附后始移置今县
　　　章邱县〔上〕
○府东北百一十里本汉阳邱县属济南郡高齐天保七年以废禹城县西有古高唐城移置高唐县于此即古黄巾城也隋开皇十八年以博州亦有高唐改此为章邱取县南章邱为名尔雅上平曰章邱 【上平曰章邱○尔雅本作上正】 亦章亥葬女之山名女郎山者唐武德二年属谭州贞观元年属齐州宋景德三年移县北置清平军以县属焉熙宁三年复移军使于县城 【熙宁三年复移军使于县城○宋史作二年】 金废军县属济南
　　　邹平县〔上〕
○府东北百八十里汉济南郡有邹县 【古邹侯国】 有梁邹后汉以邹为邹平属济南国晋省梁邹入邹县属乐安国 【汉济南郡有邹县有梁邹后汉以邹为邹平属济南国晋省梁邹人邹县属乐安国○顾氏曰汉书济南郡之县十四一曰东平陵二曰邹平三曰台四曰梁邹后汉书济南国十城一曰东平陵四曰台七曰梁邹八曰邹平后人读汉书误从邹字绝句因以邹为一县平台为一县齐乘遂谓汉济南郡有邹县后汉改为邹平又以台平台为二县 【见古迹】 此不得其句读而妄为之说也○晋时县名多沿汉旧按何曾传曾孙机为邹平令是有邹平矣解案传父修封梁邹侯是有梁邹矣宋书亦言晋太康六年三月乐安梁邹等八县陨霜伤桑麦不知何故晋书地理志于乐安国下单书一邹字此史之阙文而齐乘乃云晋省梁邹入邹县夫晋以前此地本无邹县而何从入之乎】 永嘉后邹亦废高齐天保七年移平原县置梁邹城隋开皇三年移入邹平城十八年复为邹平县属淄州大业三年属齐州唐武德元年于临济县置邹州以县属八年邹州废属谭州贞观元年谭州废属淄州宋因之景德初徙治广阳城 【景德初徙治广阳城○按广阳淄齐州无此城名宋史地理志邹平景德元年移治济阳废县葢即元和志云景龙元年于汉梁邹城置济阳县是也寰宇记废济阳县在淄州西北九十四里 【按水经济水过梁邹县北而济阳以在济水北得名恐水有迁改也说见古迹】 】 金属淄州
　　　济阳县〔中〕
○府东北九十里唐景龙元年析高苑置济阳县属淄州元和郡国志云济水在县南又南有八会津水陆所凑其路有八故名八会县废城在淄州北今县本汉朝阳唐宋之临邑章邱地金初刘豫割章邱之摽竿镇及临邑封圻之半置济阳县属济南大定六年避金主允济讳改曰清阳允济遇弒复旧名○新市镇旧属临邑至元二年并入济阳拨户于二百四十六置长官司管投下差税直隶济南路
　　棣州〔上〕
○府东北二百四十里禹贡青兖之交周封齐履之北境秦属齐郡汉兼平原渤海千乘郡邑魏建安中 【魏建安中○衍建安中三字】 分为乐陵郡元魏又析乐陵为二隋开皇十年以郡置厌次县 【隋开皇十年置厌次县○按隋志十六年置】 属渤海十七年以阳信县置棣州大业二年废棣州自饶安县徙沧州于阳信唐武德四年析沧州之阳信滳河乐陵厌次置棣州八年又废入沧州贞观十七年复于乐陵置棣州其后以乐陵还沧州割淄州之蒲台来隶徙州治厌次 【故城在州东北四十余里 【故城在州东北四十余里○当作东南】 土人名曰北旧城】 天宝元年改为乐安郡属河南道干元元年复为棣州五代梁刺史华温琪以河水为患徙州于厌次东南 【州东南五十三里土人名曰南旧城】 宋建隆二年为团练干德三年升为防御州大中祥符四年清河水溢坏州城以厌次与阳信互易其地 【大中祥符四年以厌次与阳信互易其地○宋史作八年】 徙州治厌次金因之国初滨棣自为一道中统三年置滨棣路安抚司至元二年隶济南路领县四曰厌次曰阳信曰商河曰无棣以厌次为治所
　　　厌次县〔中〕
○倚郭汉高祖初封爰类为厌次侯至文帝国除明帝永平五年更富平为厌次县属平原郡相传秦始皇东游厌气次舍于此故名魏晋属乐陵元魏时徙县治马岭城 【今阳信县东马岭城是】 高齐省之隋开皇十三年复置于乐陵 【隋开皇十三年复置于乐陵○十三年当作十六年】 属渤海十七年属沧州 【十七年属沧州○按厌次开皇十六年置其时应属棣州大业二年并入沧州州废始为渤海郡今于氏谓十三年置属渤海十七年属沧州皆臆撰也】 大业初属渤海郡唐武德四年属棣州贞观后徙州治此邑五代梁徙州东南县随之宋大中祥符闲与阳信县互易仍为州理 【水经阚骃注曰 【水经阚骃注曰○当作水经注阚骃曰此郦氏引十三州志也字句亦与水经注小异】 厌次县富平侯张安世封邑按本传昭帝元凤六年封安世富平侯薨子延寿嗣国在陈留别邑在魏郡租入岁千余万延寿自以身无功德何能入堪先人大国上书让减户邑天子以为有让徙封平原并一国户邑如故而税减半然则陈留之富平乃安世始封平原之富平延寿之徙封也汉功臣之世保国长久未有若富平者岂非安世父子谦抑之所致可为后法也】
　　　阳信县〔中〕
○州东北四十五里本汉县属渤海郡高祖初封吕青为阳信侯文帝复以封刘揭王莽省之后汉延光元年复置魏晋皆属乐陵元魏因之至高齐废 【至高齐废○按隋志后齐废厌次无废阳信之文于氏殆以阳信与厌次互易而误】 隋开皇初复置属沧州十七年属棣州大业初又属沧州唐武德四年以县置棣州六年州废 【武德六年州废○新唐书作八年此与旧书合】 县属沧州贞观十七年还属棣州宋因之大中祥符闲与厌次县互易其地今因之 【大统志晋东海王越斩汲桑于此按通鉴苟晞破汲桑桑奔马牧为人所杀何用录此】  【大统志云云何用录此○按水经注马岭城在河曲之中东海王越斩汲桑于是城此正阳信地后魏尝为厌次治且非大一统志之创文也于氏以为不必录疏矣】
　　　商河县〔中〕
○州西南九十里本汉平原朸 【音力】 县地武帝封城阳王子让为侯晋置漯沃县 【音它合反】  【晋置漯沃县○按隋志滳河有后魏湿沃县后齐废其为晋县与否不能详也湿俗省作漯 【水经注引应劭曰千乘县西北五十里有大河河北有湿沃城是汉湿沃县在今高苑县西北七十余里也】 】 隋开皇初 【隋开皇初○滳河开皇十六年置初当作中】 于汉朸县故城置滳河县取县南商河汉河堤都尉许商疏凿后人加水为滳以为名也初属沧州后属棣州大业初属渤海唐贞观元年割属德州十七年还属棣州宋因之前此皆称滳河至宋去偏傍为商河岂以绍圣闲河决坏城大观修复之后字从改邪然不可考矣金因之
　　　无棣县〔下〕
○齐履北境汉阳信地 【阳信故城在县东南三十里】 隋开皇六年置县取县南无棣沟为名唐贞观初省入阳信八年复置属沧州太和二年属棣州寻属沧州五代周显德五年改为保顺军宋复为无棣县属沧州金因之国朝割无棣县半入沧州以县领三乡来属而沧州亦有无棣故此又称东无棣云
　　滨州〔中〕
○府东北三百五十里汉渤海郡地沿革同棣州五代之际置榷盐务于海滨因立赡国军周显德三年始割棣州之渤海蒲台两县置滨州宋因之初省蒲台入渤海庆历三年又析置招安县金复置蒲台县大定十三年于此立盐使司后又析置利津县改招安曰沾化国初滨棣自为一道中统三年置滨棣路安抚司中统五年割蒲台县入淄州至元二年隶济南路领县三曰渤海曰利津曰沾化以渤海为治所
　　　渤海县〔中〕
○倚郭唐垂拱四年析蒲台置 【析蒲台置○按唐书析蒲台厌次置】 渤海县天宝五年以地斥卤西徙四十里李邱村县焉周显德三年以县置滨州宋金并因之
　　　利津县〔下〕
○州东六十里本渤海县之永利镇金明昌三年置为县
　　　沾化县〔下〕
○州北六十里宋庆历三年招抚海寇得安即其地置招安县熙宁六年省为镇元丰二年复为县金明昌四年改曰沾化 【金明昌四年改曰沾化○金史作六年】 取龚遂为渤海太守海滨之民复沾圣化立名
　　德州
○禹贡兖州之域春秋战国齐之北境秦属齐郡汉高祖分齐置平原郡后汉及魏晋以为宗王封国元魏复为郡孝文太和中移郡于安德故城改为安德郡隋开皇元年废郡入冀州 【隋开皇元年废郡入冀州○按寰宇记当作三年】 九年以郡置德州大业三年州废复为平原郡唐武德四年平窦建德复置德州又置总管府领博德棣观四州七年改属都督府贞观二年废督府 【贞观二年废督府○按旧唐书当作元年】 割沧州之滳河厌次二县来属十七年二县还属棣州以废观州之蓨县安陵来隶天宝元年改为平原郡十四年安禄山反平原太守颜真卿据郡讨贼 【初明皇闻河北郡县皆从贼叹曰二十四郡曾无一人义士耶及真卿报至大喜曰朕不识颜真卿作何状乃能如是钦按三代之后天下承平富庶莫如明皇始祸致乱毒流后代亦莫如明皇葢其初政识姚宋晚年识李杨斯二人者天下皆识其心术明皇但识其形状故能败乱天下至于真卿兄弟巡远诸贤皆所不识而竭忠许国乃能如是自古识者不贤贤者不识信者不忠忠者不信岂特明皇而已哉此祸乱所以相寻也】 干元元年复为德州属河北道五代晋天福闲移州理长河县宋复还安德展其城 【景德三年刺史江日新展筑】 亦属河北金属山东东路 【金属山东东路○按金史当作西路】 国初属东平路至元五年直隶省部仍割大名之清平济南之齐河两县来隶领县五曰安德曰平原曰齐河曰清平曰德平以安德为治所○东到商河县百八十里西到陵州七十里南到高唐州百四十里北到吴桥县七十里到大都八百里东北到宁津县百里东南到禹城县百一十里西南到恩州百一十里西北到景州二百里
　　　安德县〔中〕
○倚郭汉为县后汉为国皆属平原元魏以县置安德郡隋开皇初复为县属冀州九年于县置德州五代石晋徙州理长河以县为属邑宋嘉佑中复为州理金因之
　　　平原县〔中〕
○州西南五十里汉平原郡平原县有笃马河东北入海五百余里 【今枯河犹存】 韩信夜渡平原袭齐历下军渡此河也高齐并鄃县入此 【古城在县西光武封马武此邑】 元魏置东青州寻废属安德郡隋开皇初郡废属冀州九年改属德州唐太和二年属齐州寻复属德州宋金因之
　　　齐河县〔中〕
○本宋济南之耿济镇汉耿弇讨张步自朝阳济河即此地金刘豫家此镇僭位后置为县属济南大定八年始城之国朝至元二年来隶
　　　清平县〔中〕
○州东 【州东○当作州西】 百八十里本汉清河郡之清阳县隋开皇初徙贝邱县置此十六年改曰清平属博州大业二年属贝州唐武德四年属博州宋属大名府旧邑在县西四十里清平镇元丰闲漯河决坏城徙置博平县之明灵寨今理是也金因之国朝至元二年来隶
　　　德平县〔下〕
○州东八十五里本汉平原郡平昌县汉文四年封齐悼王子卬为平昌侯 【汉文四年封齐悼王子卬为平昌侯○按水经注潍水径平昌县故城东汉文帝封齐悼惠王肥子卬为侯国则卬所封乃琅邪之平昌也又按汉书卬以平昌侯立为胶西王胶西今高密亦于东平昌为近特王子侯表失其郡名耳于氏引入平原误】 故城在县西南或云西平昌以琅邪亦有平昌故称公元魏永熙二年移县理古城高齐天保七年复移今理隋开皇十三年属沧州十六年还属德州 【隋开皇十三年属沧州十六年还属德州○按十三年当作三年隋书开皇三年废诸郡故属沧州也又按德州开皇九年始置还属亦当作改属】 唐因之五代唐避讳改曰德平宋熙宁六年省为镇元符二年复置属德州金因之
　　齐邑外属
　　　高唐州之高唐县
○本汉平原郡之高唐县非古齐高唐也 【汉县非古齐高唐也○寰宇记古高唐城在禹城县南五十里禹城西南境与高唐州接壤春秋时齐地西至聊摄则今高唐为齐履无疑不必以其非古高唐所在而外之也】 杜征南云高唐在祝阿西北古齐邑齐威王使盼子所治汉书地理志平原郡有高唐则汉县也今人皆以此为齐邑故略具同异云
　　　曹州之禹城县
○济南西五十里 【济南西五十里○按今禹城至济南一百里】 古祝国黄帝之后杜征南释地曰济南祝阿县西北有瑗城有高唐城春秋时齐邑汉祝阿县属平原郡隋属齐州唐天宝元年改曰禹城取县南禹息古城为名安史之乱义营防遏将军李铣决河水以限贼县为水坏乃北徙八十里移县置迁善村为今理 【故禹城在丰齐之北】 宋金并属济南国初乙未年属曹州 【有阿阳城汉县也在废禹城西北隋开皇初此城侧得古冢石铭云阿县令李君墓龙额城亦汉县在废禹城东南古高唐城在南五十里瑗城在南百里春秋晋赵鞅伐齐取犂及辕杜云犂一名隰辕即瑗也源阳城唐县亦在南百里废禹城在南八十里】
　　　泰安州之长清县
○济南西南七十里本卢地齐公子傒食采于卢 【齐公子傒食采于卢○按高傒以王父字为氏非公子】 汉为县属泰山郡元魏孝昌二年自山茌故城移东太原郡置此后废隋开皇五年置长清镇取清水为名十四年改为县属济州唐贞观十七年属齐州宋因之至道二年徙治刺榆店今县理金亦属济南国初乙未年属泰安
　　　东昌路之聊城县
○济南西三百里齐西鄙之邑水经注云聊城县东北三十里有故摄城左传所谓聊摄以东是也战国时燕将保聊城田单攻之不下鲁仲连为书约之矢射城中燕将见书自杀两汉属东郡魏晋属平原因为郡治焉 【魏晋属平原因为郡治焉○后魏书平原郡治聊城县王城见水经注寰宇记云理畔城非也此蒙魏晋为文误】 隋初属博州大业中属武阳郡唐宋并属博州国朝属东昌路倚郭按汉志千乘郡别有蓼城县后汉为蓼侯国注云东北有摄城此古齐聊摄也 【汉志千乘郡别有蓼城县后汉为蓼侯国注云东北有摄城此古齐聊摄也○按汉书地理志曰蓼城都尉治续汉书郡国志曰蓼城侯国注云杜预曰县东北有摄城今考杜解左传曰平原聊城县东北有摄城初未言在蓼城也又按续汉志曰聊城有聂戚注云左传曰聊摄以东是则刘昭因聊蓼字音之近误引杜解并忘其自相抵牾矣于氏但据刘注而迷其所出复不见续汉书于东郡之聊城本有聂戚之文而注已引左传为证遂别指蓼城为古齐聊摄此其疏也蓼城后汉属乐安国今虽未详所在要是齐北之地不得以为西界蓼侯国亦脱一城字】 今人皆以东昌之聊城当之故略具同异云○茌平县聊城县东北七十里左传哀八年齐取阐杜注云汉东郡茌平县北有阐乡 【左传哀八年齐取阐杜注云汉东郡茌平县北有阐乡○按杜氏哀八年齐人取讙及阐解曰阐在东平刚县北今兖州府宁阳县东北有刚城故县也应劭所谓阐亭当在其北前汉属泰山郡后汉属济北国晋属东平国后改曰刚平杜晋人故云东平无追举汉郡之理而于氏以为在茌平北且以汉东郡系之考其致误之由葢续汉志济北国五城四曰茌平五曰刚文相连接茌平下云本属东郡此司马彪原注本细字升为大书而刚下则刘昭细字注云左传哀八年齐取阐杜预曰在县北有阐乡刻本或灭去阐字故于氏误以刘注承茌平本属东郡而言其实未尝检左传注也】 茌平至晋末圮于河后魏废入聊城 【后魏废入聊城○按茌平后魏属平原郡未尝废隋志清河郡茌平下云后齐废非魏也崩于河者碻磝城之西南隅魏茌平自治鼓城见魏收书 【鼓城寰宇记作布鼓城】 】 唐武德初以聊城之兴利镇复置贞观八年又废 【贞观八年又废○唐书作元年】 至金刘豫始复属博州国初拨属东昌石勒卖为师讙奴耕田闻鼓鞞之声县西南地名牛丛块相传是其旧耕之地李阳争沤麻池今有大李庄阳讙之裔犹存未知是否淳于髠墓在县西又唐马周五代葛从周皆有墓土人名曰葛块
　　　东平路之东阿县
○济南西百二十里齐之柯邑春秋庄公十三年会齐侯盟于柯曹沬劫盟于此汉为东阿县 【两汉有阿阳无东阿记误 【两汉有阿阳无东阿记误○上云汉为东阿县葢于氏引寰宇记文故此言其误也按东阿两汉俱属东郡而前汉平原别有阿阳后汉省废城在今禹城县界是阿阳既非东阿且不得云两汉有矣】 】 魏封曹植地晋属济北国隋属济北郡唐初属济州天宝十三载属郓州金宋并属东平 【有阿井贡胶井今在闸河之西】 ○阳谷县东阿西南百里春秋僖三年齐侯宋公江人黄人会于阳谷隋开皇十六年始置阳谷县属济北郡唐初属济州天宝十三载属郓州宋开宝六年县城圯于河太平兴国四年徙置上巡镇金因之国朝属东平阿井在县东北金天眷闲重修有碑存今复废县东北安乐镇相传周世宗养疾于此
　　　河闲路之临邑县
○济南北百里汉临邑县 【汉临邑县○按汉临邑故城在今长清县西南水经济水又北过临邑县东注云水有石门是也 【京相璠曰卢县故城西南六十里有故石门寰宇记卢城在长清县南五十里】 自宋于今济南侨置魏郡而后魏书遂有两临邑一属齐州东魏郡即宋县侨置者也一属济州济北郡即汉县属东郡者也隋志济北无临邑县唯齐郡有之于是侨立之县相沿至今而汉县遂废】 属东郡宋孝武孝建二年立东魏郡理台城以临邑县属焉隋开皇三年罢郡属齐州唐初属谭州后属齐州宋因之建隆初以河决坏城徙治耿镇 【建隆初徙治耿镇○宋史作孙耿镇】 此亦汉济南着县平原隰阴县地 【隰阴县地○汉书作湿阴杜解左传后魏书寰宇记皆作隰阴按说文湿水出东郡东武阳入海隰阪下湿也二字本不通用湿阴以在湿水南得名师古音它合反而诸书或作隰故集韵湿亦音习与隰通非古义矣○又按杜氏云济南有隰阴县是湿阴晋属济南与祝阿皆自平原来隶也可补晋志济南郡之阙】 隰阴齐桓封公子廖之地汉为县古城近在县西十里又名犂邱着城在县东南五十里古相传地贡神蓍 【按师古曰着竹庶反韦昭误以为蓍龟之蓍失之远矣后人缘此有贡蓍之论】 ○齐东县旧赵岩口金为齐东镇 【见金须知】 刘豫置夹河巡检司 【以濒大清河故名夹河】 金乱天兵南下城之壬子年因置齐东县属河闲路癸丑年割属济南至元二年还属河闲 【县管窵户郭外皆章丘邹平地属济南故附见云】
齐乘卷之四
益都于钦思容纂
益都李文涛秋水校
　古迹一
类例有四各以类书近而相证者则联书不拘以类一曰城郭记古井邑二曰亭馆该乎栋宇三曰邱垄邱陵坟衍系焉四曰志闻碑铭诗说终焉 【四曰志闻碑铭诗说终焉○按于氏所云志闻亦如近世府县志有艺文一类而今本止存城郭亭馆邱垄三类并无碑铭诗说等文是此编特草创之本未为完书故舛误有所不免也第四卷风土有风俗而无土产亦仅见于总序云】 凡此皆古人之迹也迹于书者人存其政举迹于地者人亡其处在过黍离而兴悲临广武而有叹旷千载而相感者其在兹欤
　　城郭
　　　广县城
○益都府南瀑水涧侧汉广县故城元魏尝以置青州 【元魏尝以置奇州○按水经注阳水东北流径广县故城西旧青州刺史治亦曰青州城此谓西汉刺史治东汉则郡国志曰临菑刺史治矣晋初治临淄沿后汉之旧义熙中自广固移治东阳城后魏书曰青州司马德宗治东阳魏因之是也于氏于沿革云汉置青州刺史不常所理此又云元魏以广县置青州不知元魏青州治东阳史有明文广县晋初已废岂得更为刺史治乎郦注所言故城旧治皆汉代遗迹太守理临淄刺史治广县则不可谓无常理也】 遗址犹存土人目为古青州
　　　广固城
○府西北尧山下齐记云晋永嘉五年刺史曹嶷所筑有大涧甚广因之为固故曰广固初南燕慕容德议所都潘聪曰青齐沃壤号曰东秦地方二千户余十万四塞之固负海之饶可谓用武之国广固者曹嶷所营山川阻险为帝王之都德从之及刘裕围慕容超城侧有五龙口险阻难攻兵力疲乏河闲人元文说裕曰昔赵攻曹嶷望气者谓渑水带城未易攻拔若塞五龙口城当自破石季龙塞之嶷果请降后五日雷雨震开之慕容恪攻段龛亦塞五龙口龛遂降今旧迹犹存宜试修塞裕从之超城中男女皆患脚弱病者大半遂出奔为裕所擒此缘城闭日久气郁不通自然生病自古兵革闲多有之裕不学故为元文所诳耳其城为裕所夷无复遗迹 
　　　临淄古城
○临淄县北雉堞犹存齐记补谓齐古城周五十里高四丈十三门其西雍门韩娥鬻歌之地又有稷门下立学舍所谓稷下学齐宣王聚文学游说之士邹衍淳于髠田骈驺奭接子慎到环渊之徒皆赐列第为上大夫 【县北有大夫店由此取名】 不治而议号稷下学士荀卿尝为稷下祭酒又郑康成云齐田氏时学舍所会号棘下棘稷音相近即稷下也亦鲁城地名左传阳虎劫公伐孟氏入自东门战于棘下西南有申门门外申池左太冲赋谓之照华池郡国志谓之左右池即系水原也北曰章华门史记苏代自燕入齐见于章华门者是也城东北五里余有雪宫遗址 【见寰宇记】 又西北系水之侧有梧台水经注楚使聘齐齐王飨之梧宫台台甚层秀东西百步亦宋愚人得燕石之处有汉熹平五年碑题云梧台里又南歇马台土人以为晏子作歌之台或又以为简公之檀台皆不可考齐城在战国时苏秦谓城中七万户汉高又溺爱外妇子以齐言者皆封之故齐地惟此城独大意其全盛之时车毂击人肩摩连衽成帷举袂成幕挥汗成雨者信不诬矣
　　　石槽城
○临淄东十里即古安平城因城内有石槽故名鲁庄公三年纪季以酅入于齐杜注齐国东安平县有纪季墓 【北有冢土人云敝无存冢疑即季墓】  【杜注齐国东安平县有纪季墓○按杜云酅纪邑在齐国东安平县不言有季墓】 田单封安平君即此
　　　西安城
○临淄西三十里耿弇讨张步谓西安小而坚即此东有画邑城王蠋乡也弇进军画中居两城之闲 【路史云风俗通有齐大夫昼氏邑孟子宿昼昼在临淄画在西安今即画水号宿留小昼乃画之讹不应有二】
　　　索头城
○临淄东南二十里女水之南后魏慕容白曜围沈文秀于青州筑此城因有索头村
　　　朱虚城
○记云 【记云○当作寰宇记】 临胊东六十里孔融为黄巾贼所败曾保此城葢融保都昌与此相近又有东阳城亦曰凡城左氏曰晏弱城东阳又有校 【音效】 城武帝封城阳王子云为侯临原城封菑川王子始昌为侯皆在临朐东见寰宇记
　　　斟灌城
○寿光东四十里寰宇记云斟灌城亦名东寿光 【自金为斟灌店】 按有穷后羿拒太康代夏政仲康子相立依同姓诸侯斟灌斟寻氏羿相寒浞杀羿使其子浇 【即奡也】 杀斟灌以伐斟寻灭夏后相后缗方娠逃出自窦归于有仍生少康焉杜征南谓寿光县东南有灌亭汉北海郡有斟县应劭谓平寿为古斟寻东南有斟亭京相璠曰斟寻去斟亭七里然则斟国在齐明矣皇甫谧乃谓斟灌在卫臣瓒谓斟寻在河南引夏都为证颜监曰应氏止云斟寻本是禹后何预夏国之都乎瓒说非是
　　　纪城
○寿光南三十里春秋之纪国通志曰纪本在东海赣榆后迁剧亦称纪城内有台高九尺俗曰纪台城旁有剧南城汉剧县也尔雅云七达谓之剧骖北海剧县有此路
　　　王胡城
○寿光北二十里古益都城也汉武元朔元年封菑川懿王子胡为益都侯 【元朔元年封菑川王子胡为益都侯○按汉书王子侯表胡以元朔二年封】 薨子广嗣广薨子嘉嗣元凤三年坐非广子免
　　　益城
○寿光南十里汉益县城寰宇记以为益都城云魏始于此立县非是土人称王子胡者正益都城耳
　　　丰城
○寿光西二十里舆地记本汉菑川国城 【舆地记本汉菑川国城○按水经注益县故城即南丰城又寿光南三十里之剧城为菑川国治安得别有丰城本汉菑川国乎于氏说误】 司马懿伐公孙渊北徙丰人住此改曰南丰城
　　　乐望城
○寿光东二十里汉宣帝封胶东戴王子先为乐望侯 【汉宣帝封胶东王子先为乐望侯○先汉书作光】 今曰王望店王望北十余里又有古城土人名曰女直营金人屯兵之所
　　　延乡城
○水经注千乘有延乡城世谓之从城延从字相似野沟水出此 【野沟水出此○水经注作葢野沟】 西北入时水今乐安西北有此城汉元帝封李谭延乡侯 【汉元帝封李谭延乡侯○按汉书功臣表谭以成帝永始四年封】 俗又云会城
　　　千乘城
○郡国志高苑县北二十五里古千乘县以齐景公有马千驷畋于青邱得名县北有青邱泺即今清水泊也又子虚赋注曰青邱山名出九尾狐在海外葢濒海耳汉高置为郡和帝更名乐安国千乘县并属焉至隋开皇初移县置广饶此城遂废其东复有汉利县古城云
　　　被阳城
○寰宇记高苑县西南汉武封齐孝王子燕为被阳侯
　　　废济阳城
○唐景龙元年析高苑置在济水之北寻废故城在县北九十余里 【故城在县北九十余里(谓高苑县北)○按济阳废县即今之邹平县治乐氏寰宇记云在州北九十四里者谓淄州淄川县之北据元和志亦当作西北也于氏误以为在高苑北九十余里则其夫济水远矣 (今小清河为济水故道)】
　　　薄姑城
○元和志在博昌东北六十里即殷末薄姑氏旧都今博兴东北俗呼为嫌城者是又书序成王伐奄迁奄君于薄姑奄在鲁不知薄姑又是何地
　　　博昌古城
○博兴南二十里汉博昌县城 【金须知博昌镇】 或亦呼为薄姑城非是西对古城即延乡也 【西对古城即延乡也○按于氏前云延乡在乐安西北则处博昌之东矣此又云西对古城为延乡皆臆揣也】
　　　利城
○乐安西北二十里 【乐安西北二十里○按水经河济下流皆过利县又东北入海故城在今博兴县东南四十里 【地名利城镇】 元代当属乐安县境也】 汉齐郡利县
　　　平寿城
○潍州西南三十里汉县古城又有废下密城在州西三里隋开皇中于北海县置潍州移下密县于此大业二年并入北海此谓西下密东四十五里有东下密隋开皇中分下密东界为胶东县唐武德初废此城今在昌邑东南俗呼密城距州不止四十五里又东南有后魏皇兴初所置胶东县城州东南三十里有汉桑犊城并见寰宇记白狼水出小王庄正桑犊地
　　　废昌乐城
○潍州西五十里古缘陵春秋淮夷病杞诸侯城缘陵而迁杞齐侯与之车百乘甲一千此城东南十余里有营陵城又南安邱北海界上有起城营陵即缘陵 【见汉书注】 起即杞耳在汉曰营陵县元魏又曰营邱 【谓即太公所封者非是】 唐初权置杞州后为县宋改曰安仁寻又改曰昌乐国朝至元三年废入北海今废城内有玉华宫旧名神游观宋宗室淄王瑞华堂碑刻在焉
　　　訾城
○昌邑县西北海滨春秋齐师迁纪郱鄑郚杜注北海都昌西有訾城则鄑地俗呼为瓦城半为水渐城南有孙武庙
　　　营城
○昌邑南五里有大营城北五里有小营城南城即古都昌不知何故谓之营城岂孔北海与黄巾相拒屯兵遗迹邪
　　　古诸城
○密州西南三十里春秋时鲁邑季孙行父城诸及郓
　　　姑幕城
○商侯国汉晋为县郡国志引博物记曰城东南五里有公冶长墓寰宇记则谓长墓在密州西北五十里姑幕在莒县东北百六十里详此则姑幕城当在密州
　　　昌安城
○安邱县之外城汉石泉城后汉并入昌安在县西南十里寰宇记谓之安昌城今按张禹封安昌侯乃汝南之县又云西南十二里有安邱城实一城耳 【安邱县之外城汉石泉城后汉并入昌安在县西南十里寰宇记谓之安昌城又云西南十二里有安邱城实一城耳○按寰宇记石泉故城在安邱县西南六十里汉安邱县城在县西南二十里与于氏所引里数不合又按水经注云潍水又北径石泉县故城西又北径平昌县故城东潍水过安邱东界故安邱县志谓汉平昌在今诸城安邱之交地名柴沟则石泉非县西南亦不止十里可知(当作东南六十里)水经注又云潍水又北昔韩信与龙且阵于此水西有厉阜又北径昌安县故城东厉阜在今安邱东五十里昌安县在其北则不得为县之外城矣(唐辅唐县治昌安城非今县理于氏误引寰宇记耳)水经注又云汶水又东径安邱县故城北城对牟山牟山在今安邱西南十五里则汉安邱城自在今县西南石泉城在东南昌安城在东各不相涉于氏以为一城殊混】 记皆误
　　　平昌故城
○安邱南六十里汉平昌县属琅邪 【汉平昌县属琅邪○按安邱县志汉平昌城在柴沟为诸城界又引隋志云郚城旧置平昌郡后齐废郡置琅邪县大业初改名郚城即汉之梧成县非平昌也则此条所谓平昌故城乃后魏之平昌郡下云郚城在安邱西南六十里者实一城也以为汉平昌县误矣】 亦为侯国文帝封齐悼王子卬为平昌侯后徙封胶西王
　　　郚城
○安邱西南六十里春秋齐迁纪郱鄑郚杜注朱虚县东南郚城汉为梧成县后魏于此置平昌郡高齐改为琅邪县隋改曰郚城大业末废
　　　淳于城
○安邱东北潍汶二水交处古有此城按通志武王封禹后东楼公于杞 【汴梁杞县】 九世成公迁于缘陵 【潍州昌乐】 至文公又迁居淳于号州公春秋州公淳于如曹是也 【至文公又迁居淳于号州公春秋州公淳于如曹是也○按左传正义引世本云州国姜姓春秋经书州公传言淳于公杜解云淳于州国所都是也（木巳）并淳于在州公不复之后非木巳伯别号州公而又妄造州公淳于之称亦为不通矣】 后为杞所并迁江南杞东楼之孙周亦封于牟娄 【周亦封于牟娄○按春秋莒人伐（木巳）取牟娄杜解但云木巳邑葢（木巳）之初封本在开封府（木巳）县牟娄非其都也于氏谓周封（木巳）于此误】 隐四年莒人伐杞取牟娄今诸城北有娄乡安邱南有牟娄山俗讹作朦胧山即其地
　　　城阳城
○安邱南八十里汉城阳国亦曰龙台城 【汉城阳国亦曰龙台城○按水经注平昌县故城东南角有台台下有井与荆水通昔尝有龙出入其中故世亦谓之龙台城是龙台城即平昌故城矣汉城阳国都莒即今莒州与龙台城初不相涉而牵合为一可怪也】 城内有台高六丈台下有井与荆水通失物于井或于荆水得之有神龙出入其中故曰龙台
　　　缾城
○安邱南与郚城相近汉武封菑川靖王子成为缾侯
　　　计斤城
○胶州南五里春秋之介根汉计斤县语音有轻重耳莒子初都此后徙莒今有两塔对立曰东西计斤
　　　祓城 【音废】 
○胶州西南七十里汉祓侯国属琅邪俗曰肥城废音之转也记谓祓城无迹可考当在临胊者非是
　　　黔陬城
○高密县西六十里 【高密县西六十里○按今胶州故黔陬地而高密在其西北此云黔陬在西误矣水经胶水北过黔陬县西又北过夷安县东夷安今高密则黔陬当在县之东南郡国县道记所谓在今郡东北百一十里者指诸城言耳(今胶州在唐及宋初为高密之板桥镇元佑三年始置胶西县故寰宇记云黔陬城在诸城东北计斤城在高密东南也于氏当元世已立胶州则黔陬自应云在州南而仍以高密系之非是)】 两城夹胶水而立县道记曰黔陬秦所置在高密郡东北古介葛卢国也后移县于胶水西相去三十里谓之东西二城高齐天保闲废介葛卢墓在东城侧
　　　龙且城
○高密西南四十里 【高密西南四十里○寰宇记作五十里】 潍水之东楚将龙且所筑水西即且冢冢南曰梁台韩信囊沙壅水之地亦曰城阴城
　　　夷安城
○路史云夷安古维国 【古维国○当作古夷国】 有维水寰宇记谓今高密县理东南外城即夷安城晏子莱之夷维人汉为县属高密国详此则今县理正古夷安城西北旧城乃宋县耳
　　　高阳城 【寰宇记高密县西北三十四里】 
○高密西北三十里汉成帝封淮阳王孙并为侯一名胶阳亭 【汉成帝封淮阳王孙并为侯一名胶阳亭○按汉书地理志胶阳侯国属北海郡高阳则别属琅邪王子侯表胶阳侯恁高密顷王子以成帝建始二年封三十九年至王莽篡免侯而高阳侯并封于平帝元始元年时高密王子恁正侯胶阳其不得为一国明甚水经注胶水又北径胶阳县东又东北会张奴水按其地适在高密之北则此城为胶阳故县无疑流俗以胶音近高因讹其读而寰宇记遂附会侯并封国又以平帝为成帝于氏承之其误宜矣】 大业末废今有高阳村
　　　稻城
○高密西南潍水堰侧土人呼堰为赵贞女防南有高堤谓是岑彭冢皆谬此即稻城遗迹春秋称琅邪之稻自汉有塘堰蓄潍水以溉稻因名其城武帝封齐孝王子定为稻侯郡国志亦谓之郑城康成故宅在此旁有稻田万顷断水造鱼梁岁收亿万号万疋梁今其遗迹鞠为榛莽矣
　　　拒城
○高密南三十里汉县根艾水出此东入海今曰拒城河
　　　古胶西城
○高密东南二十五里胶墨二水之闲隋置胶西县在此大业末废于贼土人呼为诸晏城以前有晏子冢故也
　　　不期城
○即墨西南二十七里汉琅邪郡不其县有太乙仙人祠及明堂武帝所起寰宇记云古城约周十余里后汉改属东莱晋于此置长广郡高齐废之隋开皇十六年于此城东北二十七里置即墨县今故城在县西南
　　　皋虞城
○即墨东 【即墨东○寰宇记作东北】 五十里汉武帝封胶东康王子建为侯以旁有王吉庙亦曰琅邪城又西有祝兹城 【又西有祝兹城○按水经注胶水出胶山北径祝兹城东恐不应在即墨境内】 汉初徐厉及康王子延年皆封祝兹侯而两汉无此县葢是乡聚之名取为国号耳公孙宏封平津霍光封博陆之类是也
　　　壮武城
○地记即墨西六十里古夷国 【古夷国○按杜解左传夷国在城阳庄武县(即壮武)通志则云夷都夷安考夹漈自注葢谓晋壮武治夷安城也】 汉壮武县属胶东国晋封张华为壮武侯今华庙在胶州西南即壮武地
　　　莒城
○莒州治外郭周四十余里内城周二十里子城周十二里寰宇记曰县理在故城城三重皆崇峻惟南开一门无知之难小白奔焉乐毅攻齐守崄全国列女传齐人杞梁殖袭莒战死其妻哭于城下七日而城崩 【琴操一说殖死妻援琴悲歌曰乐莫乐兮新相知悲莫悲兮生别离哀哉皇天城为之崩一说妻泣曰上则无父中则无夫下则无子人生之苦至矣乃放声长号杞城为之颓遂投水而死其妹朝日悲之为作是歌皆后来追述后说近是】
　　　海曲城
○莒州东百六十里地有东吕乡太公望所出后汉纪琅邪吕母结众为子报仇杀县长起此赤眉皆其党今有吕母固
　　　曹公城
○莒州南二十里魏武征陶谦所筑今曰五花营
　　　高乡城
○莒州东南七十余里汉侯国宣帝封城阳惠王子休为侯晋永嘉后城废疑即今十字路城 【又有高广新山昆山皆汉侯国并在州南无迹可考】
　　　箕城
○莒州东北百里箕屋山下潍水出此汉宣封城阳荒王子文为侯
　　　折泉城
○汉侯国记附密州亦云失其所在然水经折泉水出松山今曰分流山在马耳山西城当属此地
　　　团城
○沂水东北三十里城正圆因名团城隋开皇十六年尝于此置沂水县后废为镇 【沂水东北三十里隋于此置沂水县后废为镇○按水经注沂水又东南径东莞县故城西东燕录谓之团城魏南青州治寰宇记云县理城本汉东莞县城也南燕于此置团城镇隋开皇十六年于此置沂水县是团城即汉东莞县城且为今沂水治矣于氏于郡邑既云汉东莞县即今县城而此条又云团城在沂水东北三十里岂以水经注郓亭在团城东北四十里因误指郓亭为团城与南燕团城镇前于开皇之置县二百年而谓隋县后废为镇亦误】
　　　葢城
○沂水西 【沂水西○寰宇记作西北】 八十里葢公先国陈仲子兄戴葢禄万锺即此汉为县景帝封王皇后兄信为侯隋开皇中于此城置东安县后废入沂水
　　　向城
○沂水西南 【沂水西南○当作沂州西南】 春秋隐二年莒人入向通志云沂州有古向城寰宇记云夜头水一名向水经汉椑城南入海向城在莒县南葢今沂州之向城镇是也
　　　郈城
○沂州东三十六里左传定公十年叔孙州仇帅师围郈隋开皇十六年于此置临沂县大业二年移县于今州理此城遂废通志郈邑又在郓州须城非是
　　　即邱城
○沂州南五十里路史云祝邱祝融氏之后临沂东南五十里即邱城是也桓五年城祝邱齐鲁之音祝即相近汉为即邱县至高齐废今州西三十里乃汉厚邱城土人以为即邱州南即邱为新城皆误
　　　开阳城
○ 【今曰鄅城】 沂州北十五里古鄅国祝融之后风姓 【鄅国风姓○当作妘姓】 又云夏禹之后昭公十八年邾人入鄅杜注谓琅邪开阳开本作启叔孙州仇城启阳是也汉避景帝讳改为开汉官仪曰洛阳城南东第一门始成夜有一柱止楼上开阳县上言南门一柱飞去即洛城门柱也光武建武四年封子京伪琅邪王 【光武建武四年封子京为琅邪王○按后汉书京以建武十五年封琅邪公十七年进爵为王此云四年封误】 初都莒莒有城阳景王祠神数下言宫中多不利京上书愿徙开阳肃宗许之今城侧有京冢庙
　　　郯城
○沂州东南百廿里通志曰郯祁姓子爵或曰嬴姓少昊之后春秋时郯子朝鲁能辨古官仲尼师之城内郯子宣圣共庙后汉志郯有勇士亭古勇士万邱欣也
　　　王僧辩城
○沂州东北四十里梁将王僧辩所筑土人目为诸葛城不知所据又州城东北有小营城晋元帝之发于戍营也
　　　锺离城
○沂州西南百余里路史云锺离徐之别封今沂之锺离城乃晋吴会处其后徙九江吴灭之郡国志谓此城楚将锺离昧所筑按韩信传昧家在伊卢东海戚胊有此邑 【东海戚胊有此邑○按汉书注刘德曰东海胊南有此邑戚别为县不当与朐连文】 城或于其乡邑耳昧素与信善羽败昧亡归信信时为楚王及高祖伪游云梦信恐见禽或说信斩昧谒上必喜亡患昧曰汉所不取楚以昧在公若捕我以自媚吾死公随手矣 【昧曰吾死公随手矣○按史记曰吾今日死公亦随手亡矣汉书曰吾今死公随手亡矣脱一亡字似不可通(汉所不取楚所下亦脱以字)】 乃骂信曰公非长者卒自刭信持其首谒陈为高祖所擒先儒谓李广之不侯以斩灞陵尉钦亦谓信之不终以负锺离昧且樊于期以穷归燕太子丹犹不忍负况昧楚之忠臣已之良友以穷来归乃始容而后负之可乎以信之智独不能如鲁朱家为季布地乎信罪大矣
　　　襄贲 【音肥】 城
○锺离城相对汉末刘虞初封容邱侯进封襄贲侯虞郯人也故封乡国俗讹作凿城
　　　古费城
○费县西北二十里古费伯国 【古费伯国○左传隐元年费伯帅师城郎杜云费伯鲁大夫二年司空无骇入极费庈父胜之杜云庈父费伯也则费为庈父采邑非国也自寰宇记以为费伯国误】 姬姓懿公之孙后为季氏邑颛臾城在北所谓固而近于费
　　　古武城
○费西滕东两县之闲子游弦歌旧邑
　　　南成城
○费县南百余里齐檀子所守汉侯国属东海因南成山而名汉末黄巾之乱郑康成避难此山有注经石室
　　　祊城
○ 【本阳口城】 左传隐公八年郑伯请释泰山之祀而祀周公以泰山之祊易许田许在郑地祊即此城寰宇记云自汉费县移理祊城后魏太和闲自祊城移县于阳口山隋开皇三年复自阳口移入祊城即今县理也土人乃以阳口城为祊城又呼为许田城皆误
　　　古承县城
○峄州城西北小城寰宇记曰前承县理今县西一里汉承县古城也晋已后兰陵郡或理今州城或理鄫此城自为承县宋始移焉
　　　古鄫城
○峄州东八十里夏少康封少子曲烈于鄫传国至春秋襄公六年莒灭之后属楚汉晋并为缯县其后省入兰陵隋初鄫州理承县城大业二年始移兰陵郡理此 【大业二年移兰陵郡理此○按隋志兰陵郡开皇初废大业初改承县为兰陵县无置郡之文于氏说误】 后为山贼左君衡所据唐武德初平贼复置鄫州理此城
　　　郳城
○鄫城南 【鄫城南○兖州府志在滕县东一里】 邾夷父颜有功于周次子友父别封小邾为鲁附庸居于郳乐史云郳城在承县土人曰小灰城小邾之讹也
　　　兰陵城
○州东南六十里古鲁之次室邑列女传鲁次室女倚柱而叹曰君老太子幼诸女笑之次室女曰君老必愚太子幼必悖愚悖之间其乱必生竟如其言次室邑后为楚地改曰兰陵春申君封荀卿为兰陵令城南有荀卿墓城北有萧望之墓钦按君老子幼不得伊周之付托必乱然未乱而先见者少矣以荀卿之智尚不鉴黄歇之败次室女其贤乎
　　　偪 【音福】 阳城
○州南五十里古妘姓之国祝融之孙陆终第四子求言封于偪阳后为晋所灭后汉为傅阳县属彭城 【后汉为傅阳县属彭城○按汉书地理志楚国有傅阳故偪阳国不必后汉始有】
　　　古嶭城
○滕州东南五十里嶭任姓颛顼少子阳封于任十二世孙奚仲为夏车正禹封为嶭侯迁于邳至孙仲虺为汤左相复居嶭六十四世至愍侯洪为齐所灭 【奚仲庙在城中墓在城南】 齐封靖郭君田婴于此郡国志孟尝君时嶭城中六万家其城高厚无比以抗楚魏也至今多英杰子弟葢有文之遗风文父子墓并在焉水经注云冢结石为郭作制严固莹丽可寻今墓已开发内如宫室以铜铁铸壁扣之有声坚不可动
　　　仲虺城
○ 【俗曰斗城】 嶭城西三十里晋太康地记曰奚仲迁于邳其后仲虺复居此漷水经城北西入于泗
　　　滕城
○州西南十五里古滕国城秦县之汉初夏侯婴初为滕令号滕公因秦旧孝武改为公邱故地志以为公邱城
　　　滥城
○州东南六十里左传邾黑肱以滥来奔又名昌虑城后汉建安中曾于此立昌虑县 【后汉建安中曾于此立昌虑县○按三国志建安三年分□□为昌虑郡此葢误以郡为县也】 有蓝乡即此邑或又名戚城汉戚胊县亦属东海 【或又名戚城汉戚胊县亦属东海○按兖州府志汉戚县故城在滕县南七十里周回四里非即东南之滥城也又按汉志东海郡有戚有胊胊县故城在今海州西南于氏合戚胊为一县误】
　　　古邾城
○邹县南周武王封祝融安期之裔挟于邾为鲁附庸十二世至仪父始见春秋齐桓兴霸仪父附从进爵称子又十四世至邾文公 【又十四世至邾文公○衍又字】 乃迁于绎绎本邹山故亦称邹此城葢其始封之邑也汉尝以为南平阳
　　　邹城
○峄山南二里 【峄山南二里○疑即邾城于氏误分为二据寰宇记则汉以邹城为南平阳者乃孔子父叔梁公所治之邑后魏地形志邹县有叔梁纥城即乐记之邹城矣】 邾迁于绎依绎山以为邑汉志曰城东门外有韦贤墓今此山前古城犹存石表大刻曰汉丞相韦贤之墓此亦汉县也
　　　逢陵城
○般阳府东北四十里逢伯陵商之诸侯封于齐薄姑氏代之后太公又代之逢蒙逢丑父 【逢伯陵逢蒙逢丑父○按逢字左传释文无音杜氏通兴逢伯陵音蒲江反孙氏孟子音义逢蒙音薄江切字并从不从夆然考说文无逄字则姓氏亦当作逢葢江韵本与东冬锺为一部薄江之切古音即薄工切也当以从夆音蓬者为正矣】 皆其后或曰此即丑父之邑也
　　　反踪城
○般阳北记谓齐景公失马寻踪遂得于此舆地记云魏明帝景初二年 【魏景初二年○寰宇记作三年】 以辽东新沓民渡海来归于此置新沓县以居之
　　　莱芜城
○般阳东南六十里齐灵公灭莱莱人播迁于此邑落荒芜故称莱芜后汉范史云为莱芜长清俭守节百姓歌之曰甑生尘范史云釜生鱼范莱芜即此邑城西有韶山出铁代置铁官 【范史云名丹】
　　　于陵城
○长山县南二十五里风俗通曰陈仲子齐世家辞爵灌园居于于陵史记谓于陵在楚路史谓于陵商世侯国在淄之长山者是余按仲子亦高洁矣孟子但讥其避兄离母或至败伦乱俗后世亦曷常有斯人哉正足以励衰俗耳
　　　高苑故城
○长山北二十里苑城店因此名
　　　古济南郡城
○长山西北葢汉济南郡理 【长山西北汉济南郡理○按通典及寰宇记皆有此城历城县志以为由济南都尉治于陵而误然于陵故城既在长山县南岂容西北别有都尉治所则非由此致误也葢隋志长山下之济南县今虽为邹平地而旧属长山故讹县为郡因附会汉代耳此条当删去并入隋济南城】 也
　　　曲成城
○莱州东北六十里海边汉曲成县三山万里沙皆在此晋改为曲城隋末废 【隋末废○当云后齐废隋志掖县后齐并曲城当利二县入焉】 唐武德四年复六年又废
　　　当利城
○莱州西南四十里 【莱州西南四十里○寰宇记作三十六里】 汉当利县至高齐废又有阳乐城在当利北 【阳乐城在当利北○寰宇记引十三州志云在当利县东北二十里】 阳石城即陵石侯国在当利南 【阳石城在当利南○按寰宇记在掖县南当利故城东于氏葢误以掖为当利】 皆汉县也见十三州记
　　　临胊城
○莱州北二十余里汉县颜监曰齐郡已有临胊而东莱又有此县各以所近为名县道记城在海水祠北约五六里去海二十里然今海庙宋初所建去海才二三里与古不同矣
　　　沙邱城
○莱州北相传商纣所筑始皇崩处按史汉皆云沙邱在巨鹿县此后人附会
　　　挺城 【徒鼎反】 
○莱阳县南七里汉挺县属胶东国
　　　废昌阳城
○莱阳东南二十余里隋大业闲筑 【隋大业闲筑○按寰宇记汉昌阳县故城在文登县西南三十里旧唐书以隋县为汉古城误】 唐永徽初为水坏
　　　长广城
○莱阳东五十里貕养泽在西汉县属琅邪后汉属东莱高齐置长广郡于中郎城后移郡于胶东此城遂废此即中郎故城耳 【高齐置长广郡于中郎城后移郡于胶东此城遂废此即中郎故城耳○按元和志中郎故城在黄县东一百步后魏于此置东牟郡而长广郡自治胶东□□今平度州东南(元胶水县)后齐天保七年废东牟郡自胶东城移长广郡入中郎城又移长广县于胶东城并即墨入焉后魏地形志长广县有即墨城康王山祠金泉山皆在今平度州东是魏分即墨东境置长广县故后齐与即墨省并为一通名长广也(隋改为胶水)夫长广郡治中郎城终高齐之世既未尝改移而胶东城自为长广县亦非郡治况所移乃后魏之县与此条长广故城为汉县者无干于氏不察误以后齐之长广郡为汉县而以其县为郡于是黄县东一百步之中郎城与莱阳县东五十里之长广城遂混而一之矣】 郡国志石勒遣中郎将石同筑此以防海故名中郎城
      古即墨城
○胶水县东南六十里正田单火牛城也汉胶东国领八县理此俗曰朱毛城北数里有乐毅城毅围即墨时所筑
　　　平度城
○胶水县西北六十里 【胶水县西北六十里○寰宇记作六十七里】 汉县胶水经此城北入海又卢乡亦汉县高齐并入胶东故城在平度南十余里
　　　鲧城
○登州南十五里此亦有羽山相传是魏将田预所筑城近羽山取殛鲧为名
　　　乌湖戍
○登州北海中二百六十五里
　　　大谢戍
○北海中三十里二戍皆唐太宗征高丽所置后遂为镇永徽始废
　　　故牟平城
○州东南九十里汉县城高齐天保七年移县置马岭山 【高齐移县置马岭山○寰宇记高齐移牟平县于今黄县东七十三里马岭山南置】 此遂废
　　　古莱子城 【当作古黄县城汉县城也】 
○黄县东南二十五里古莱子国都地名龙门山峡之闲凿石通道极为险隘土人曰莱子关路史谓即莱朱国
　　　大人城
○黄县东北二十里司马懿伐公孙渊筑此城以运军储
　　　徐乡城
○汉县葢以徐福求仙为名成帝封胶东恭王子炔为侯 【成帝封胶东恭王子炔为侯○恭汉书作其又按王子侯表徐乡下有齐字当属齐郡恐是乡聚之名非东莱属县也】
　　　士乡城
○郑康成谓 【郑康成谓云云○康成下当有传字此孔北海告高密县教非康成之言】 越有君子军齐有士乡城图记皆云在黄县按管仲制国为二十一乡工商之乡六士乡十五岂一城邪
　　　（巾弦）城○黄县西南二十五里汉县有百支莱王祠高齐天保闲废
　　　腄 【音缒】 城
○宁海州东三十里秦汉负海县后并入牟平唐初置清阳县后废入文登城对之罘山临清阳水故名清阳城清阳汉志作声洋丹水所出东北入海
　　　育犂城
○宁海州西北八十里汉县后汉省入牟平在厥港水侧其地良沃故名育犂
　　　东牟城
○宁海州文登县西北十里 【文登县西北十里○元和志作一百十里寰宇记脱去百字】 汉县高后封齐悼王子兴居为东牟侯
　　　不夜城
○文登东北八十里 【文登东北八十里○元和志作八十五里】 海滨汉志云古有日夜出见于东莱莱子立此城有成山日祠鸡鸣岛解道虎云不夜在阳庭城东南阳庭有青城山始皇射鱼处今按青城山即之罘山也因腄名清阳城故之罘号青城山阳庭即腄城是
　　　东平陵城
○济南东七十五里春秋谭国齐桓灭之古城在西南龙山镇相对 【史记齐世家作郯杜征南谓谭在济南平陵郯乃东海郯县从春秋则当作谭以桓公奔莒过郯郯莒相近则当作郯】 汉为东平陵县右扶风有平陵故此加东文帝封齐悼王子辟光为济南王都此东晋时此城北石虎一夕移于城南有狼狐千余随之迹皆成蹊赵王石虎遂起南寇之计历代皆为县宇文周始废隋乱土豪李蒲据城归唐 【隋乱土豪李蒲据城归唐○元和志作李满新旧唐书俱作李义满唯寰宇记作蒲盖传写之误】 武德二年置谭州平陵县以蒲为总管贞观中州县相继俱废都督齐王佑反土人李君求 【李君求○旧唐书作君球义满之子通典寰宇记作求】 房继伯等据县不从抗表以闻太宗嘉之敕曰齐州平陵百姓自隋末至今常怀忠诚不从寇乱宜加优奖以旌义烈县依旧置改名全节其后废入历城此城汉为王都唐为州治 【此城唐为州治○全节非东平陵于氏以为一城误辨见郡邑】 故周二十余里雉堞高峻三齐记以为殷帝乙之都按书序自契至汤八迁自汤至盘庚五迁并无都齐者况帝乙乃武乙之子 【帝乙乃武乙之子○按史记帝乙乃太丁子武乙孙】 纣之父也武乙帝乙皆居朝歌逮纣而亡岂在此地城西北有阴地数亩天色澄霁亦若云阴迫视则无记谓青州有地镜水影葢亦此类 【平陵西北十五里有废奉先县城】  【平陵西北十五里有废奉先县城○按奉先无此县名历城县志以为全节之讹是也】
　　　鲍城
○济南东三十里 【济南东三十里○寰宇记作三十四里】 鲍山下禹裔有鲍叔仕齐食采于鲍因以为氏鲍叔生叔牙进管仲于齐桓其后世为齐卿鲍城见三齐记山因城名遗山济南行记作山包山误也
　　　台城
○济南东北十三里 【济南东北十三里○历城县志曰水经济水又东径华不注山又东北过台县北华不注山已去今县城十五里齐乘乃谓台城在东北十三里详求其故葢不知寰宇记所谓台城在县北一十三里乃蒙上废全节县而言也以此求之则与水经通典合矣 (通典全节县下云汉台县故城在今县北)】 汉高初封戴野为台侯又有平台城汉县也在台城北五十余里 【又有平台城汉县也在台城北五十余里○按汉志济南郡无平台县刻本或以邹平县之平字属下台字而邹下误空一格故于氏分台与平台为二说见郡邑邹平县下历城县志曰寰宇记误以台为平台齐乘遂竟分为二其误不自齐乘始也】 俗曰故军城
　　　营平城
○济南东三十里 【济南东三十里○寰宇记引三齐记作四十里此从述征记又按历城县志以营城为隋县非汉营平谓一统志以营平在今县城西是为近之而未详所本今考一统志所云营城在县西二十七里即营平邑者乃引寰宇记之文亦蒙上废全节县而言非今县城西也营城县隋开皇十六年置三齐记述征记二书皆前乎此而已有营城之名则其为营平之省文无疑义矣】 汉县宣帝封赵充国为营平侯隋唐皆置营城县后废入平陵余见郡邑
　　　巨合城
○济南东七十五里水经云巨合水南出鸡山北径巨合城耿弇讨张步进兵先胁巨里即此自宋为龙山镇
　　　祝柯城
○济南丰齐镇东北二里周武王封黄帝之后于祝春秋祝柯齐邑汉为祝阿县唐以县南有废禹息城改曰禹城禹城移理迁善村此即祝城也西北有野井亭 【西北有野井亭○杜解左传野井亭在祝阿县东】 郡国志云即齐侯唁公于野井 【高唐城见亭馆】
　　　阳邱城
○章邱东南十里汉县文帝封齐悼王子安为阳邱侯后汉省至高齐乃以黄巾城立章邱县
　　　寗戚城
○章邱东北三十里水经注杨绪水经寗戚城亦汉孝武封鲁恭王子恬为宁陵侯之邑 【汉武封鲁恭王子恬为宁陵侯之邑○恭汉书作共宁陵作宁阳】
　　　朝阳城
○章邱北二十五里汉初封华寄为朝阳侯高齐废入章邱隋复置改曰临济唐属齐州宋咸平四年复省入章邱以其地为临济镇古城在镇东 【杜预云西北有崔氏城丁公邑】
　　　乐安城
○章邱临济镇东北八十里地志以为汉千乘郡后更为乐安国乃在高苑此葢汉元帝封匡衡侯国 【此葢汉元帝封匡衡侯国○按水经注临济县故狄邑也地理风俗记云乐安太守治葢西汉千乘郡治千乘故城在今高苑北东汉乐安国治临济则寰宇记云故乐安城在临济县东北八十里是也唐宋济南郡之临济在章邱北为汉东朝阳县地而临济故城在其东境故隋改朝阳为临济取汉旧名也于氏不知乐安城即故临济而猥以匡衡所封当之衡所封为临淮僮县之乐安乡与千乘济南何涉乎】 耳
　　　亭山城
○章邱西南六十里 【章邱西南六十里○济南府志作四十里】 宋元嘉中于此置济南县属顿邱 【宋元嘉中于此置济南县属顿邱○按宋书州郡志无济南县元和志云宋于此置卫国县属顿邱郡开皇六年改为亭山县隋书地理志云亭山旧曰卫国葢顿邱卫国皆侨立郡县后人不察遂讹其名矣 【济南府志亦云宋置济南县】 】 隋开皇初改曰亭山唐元和中省入章邱
　　　菅城
○章邱临济镇北记引晋太康志以管叔之后封于此齐灭管故其子孙仕齐愚按书称致辟管叔古史谓管叔鲜罪大无后管夷吾出自周穆王至夷吾始显岂管叔之后邪郑州管城乃管叔所封鲁有管邑大夫采地惟齐无管城此即汉之菅城而传写致误
　　　邹平故城
○邹平西南二十里俗曰赵台城唐武德初置县于此后移理今县城遂废
　　　隋济南城
○邹平东北十五里隋开皇中于此置济南县大业初废入长山
　　　梁邹城
○邹平东南三十五里汉梁邹县 【邹平东南三十五里汉梁邹县○此据寰宇记按元和志景龙元年于汉梁邹城置济阳县而宋史地理志云景德元年移邹平治济阳废县故胡朏明禹贡锥指谓今之邹平县治即汉梁邹故城唐置济阳县者也寰宇记作于太平兴国中邹平县尚沿唐旧治今县之西北为齐东县界则谓梁邹城在东南三十五里者据唐县而言耳宋景德后徙邹平治唐济阳废县金元以来皆因之齐乘于郡邑当云今邹平县治即汉梁邹故城乃误于古迹别存梁邹城以唐县相距里数移指今治疏矣前邹平故城下言在今县西南二十里为唐武德初置者亦同此失○济阳在济水北与水经过梁邹北不合葢川渎流移耳】 高齐天保闲自长山界内济南故城移平原县于此城隋开皇初自此移县入邹平
　　　丰齐城
○济南丰齐镇南汉茌县唐天宝元年改为丰齐元和十五年废入长清地产半夏极佳
　　　济北城
○长清县西三十里 【长清县西三十里○此隋志济北县城卢县城乃为济北郡治城上当加县字以别于郡国】
　　　卢城
○长清县南五十里隐三年齐郑盟于石门寻卢之盟杜注云卢盟在春秋前莫知年代卢即齐地济北卢县故城是也
　　　旧州城
○北旧州城棣州南四十里唐棣州理此城五代梁刺史华温琪以河水为害又南徙十余里土人谓之南旧州城至宋大中祥符四年清河水复犯此城乃移州北置今理
　　　富平城
○阳信东南十余里张安世子延寿徙封之邑亦名邵城西晋末邵续与段匹磾弟文鸯合兵攻石勒屯此城元帝以续为平原守后为石季龙所破
　　　阳信古城
○本县西南七里俗呼城子务
　　　马岭城
○阳信东十里后魏移厌次理此
　　　大营城
○滨州西二十五里金人屯兵所筑故丁河口金号铁门关
　　　榷盐务
○州北门外五代之际所置遗迹尚存
　　　鬲城
○德州西北 【德州西北○按元德州即今陵县鬲城德平志云在县东则西南距陵县八十里也】 古有鬲国汉县
　　　鄃城 【音输】 
○平原西南三十里汉县属清河后汉封马武为鄃侯即今夏津县
　　　重平城
○德平西北三十里汉渤海重平县后魏大明闲亦置高齐废入平昌
　　　绎幕城
○平原西北二十里汉县属清河高齐省入平原
　　　般城 【寰宇记在德平县东北二十五里济南府志云三十里】 
○钩般河得名郭璞曰水曲如钩流盘桓也汉县高齐废后为水毁
      厌次古城
○德州东北二十里本汉富平县明帝更名厌次 【德州东北二十里本汉富平县明帝更名厌次○按水经注叙商河所径自平原安德下历平昌般县乐陵朸县马岭城始径富平县故城北引应劭曰明帝更名厌次又云史记高祖功臣侯者年表高帝六年封元顷为侯国徐广曰汉书作爰类是知厌次旧名非始明帝葢复故耳据此则富平县在马岭城东即厌次故城不容于安德(今陵县)东北别有厌次而齐乘云云葢因寰宇记安德县东四十里有东方朔祠以朔为厌次人故有此附会济南府志遂以在陵县神头镇者为西汉之厌次明帝更富平为厌次县者乃东汉之厌次其意似谓西汉富平县非即厌次不知水经注云富平县西有东方朔冢冢侧有祠是则厌次富平名有更易地无迁改陵县故安德曾为平原郡治以曼倩平原人故郡治亦有祠庙何预厌次之城乎】 元魏时县东徙马岭此其古城
　　　韩信营
○平原县相传信渡平原袭齐营于此
　　亭馆上
　　　益都宣圣庙
○府城西北隅有摹峄山秦碑极精制旁刻云峄山秦刻磨灭久矣宋初惟江南徐铉有摹本赞皇李建中传写得之遗余曾祖金紫公传子孙四世踰百年靖康建炎兵火相寻旧藏文籍散落殆尽独此刻仅存命善工勒于青社郡舍阜昌甲寅河南李仲坦志下刻云盗发文箧褫去皇帝立国惟初六字不复敢补上下刻志五节不能备载石虽舋校邹峄摹本有闲矣有崇宁经史阁碑 【州县庙学不烦载有古金石则书】
　　　龙兴寺
○府城西北隅修身仿宋碑云寺即田文宅葢本唐封演见闻记云青州南城佛寺旧传孟尝君宅 【唐封演见闻记云青州南城佛寺旧传孟尝君宅○见闻记当作闻见记南城封氏本书作城南】 有二大镬造食供客大者容四十石小者容三十石李伾毁为兵器详考图志实非孟尝君宅乃南史刘善明宅耳碑阴金人刻曰宋元嘉二年但呼佛堂北齐武平四年赐额南阳寺隋开皇元年改曰长乐又曰道藏则天天授二年改名大云元宗开元十八年始号龙兴今寺内有饭客鼓架寺东淘米涧南史刘善明仕宋为北海太守元嘉中青州饥人相食善明家有积粟自作饘粥开仓赈救乡里皆获全济百姓呼其家为续命田图志相传刘善明宅饭客鼓淘米涧皆当时事岂善明亦尝事佛故在宋止呼佛堂后因舍以为寺且青州城晋羊穆之始筑战国时未有此城田文何故宅于旷野葢后人止慕其名谓能饭客者必斯人而隐没善明之高义不得不辨寺有北齐八分碑制刻精妙碑阴大刻四字曰龙兴之寺葢唐人续刻者 【寺有北齐八分碑碑阴大刻四字曰龙兴之寺葢唐人续刻者○按此四字本李北海书龙兴寺额金皇统中摹刻于娄定远像碑之阴左方有济南孙悫题跋于氏偶未见耳】 寺后天宫院古老柏院也有石刻布衣张在诗 【石刻布衣张在诗○按归潜志孙铎再授户部尚书于听事壁闲书唐人诗云云即此诗也唯次句又字作未而误以宋为唐金史则云对贺客诵古人诗葢知其非唐人而不能的指其为宋也第三句君家金史作庭前(渑水燕谈录载此诗次句自年少寻芳日几回教授毕仲愈作毕仲甫)】 云南邻北舍牡丹开年少寻芳去又回惟有君家老柏树春风来似不曾来旁刻云青州教授毕仲愈元丰六年至洛谒太尉文公公曰昔范讽补之好论诗尝曰青州富庶地宜牡丹春时游乐之盛不减洛阳古今人作诗者甚多而布衣张在一绝最为可爱补之为余诵之诚有意思皇佑中余为青守大书于西庑之壁今三十年矣子归试往观之仲愈还至老柏院其壁已坏因题于天宫院之石柱俾匠者刻之张生之诗既为四方所传而诗之所自不可不知也故具书公语而刻于左
　　　城隍庙
○龙兴寺东耆旧相传金正大闲益都有潘府尹者暮见城隍来谒曰公昔典漕枉杀二人今以相付即有二鬼相随驱之不去逾年尹死今上清宫潘尹故宅也柱上犹有斮鬼刀痕事极可怪如近岁济南宪司有徐好古佥事由分司归常郁郁不语一夕家人熟寐好古忽起抽刀先杀其妻又杀其长子婢媵死者数人惟幼子突窻闲得逸徐乃自屠出肠而死竟不知其故其居宅后弃为照磨厅事愚到官始毁之而建架阁库焉此事众所目击四方共闻潘尹事亦不诬矣虑刑者可不戒哉○庙亦随郡皆有亦不烦载余如东岳行祠府君三陵诸祠皆然
　　　普照寺
○府东北隅美政坊古名皇化寺伪齐刘豫改名普照相传南燕主慕容行宫金大定碑刻存焉寺后东阳陵慕容德虚葬之冢近岁始为人所夷
　　　太虚宫
○普照寺南初金季有全真道士邱长春自栖霞西入关过益都知府事徐君馆之长春相其宅曰此福地也徐即施与之遂卜筑焉井卤不食使弟子诅茶投之即成甘泉
　　　海岱楼
○府城内其西宣慰司公署皆金统军司衙也金人有荣镇中和二堂
　　　范公亭
○府西门外文正公知青州有惠政阳溪侧出醴泉公构亭泉上民感公德皆以范公目之燕谈云环泉古木蒙密尘迹不到去廛市数百步如在深山中幽人逋客往往琴诗试茗于其闲真如物外之游也最为营邱佳处欧阳文忠公刘贡又张禹功苏唐卿诸贤多赋诗刻石置亭中其后金人亦有醴泉碑兵后俱亡
　　　表海亭
○府城北南阳桥北惟古台存焉取左传世胙太公以表东海为名不知创于何代自欧阳文忠公知青州已有诗近代任君谟诗有石刻兵后不存有录之者并载于后 【自欧阳文忠公知青州已有诗近代任君谟诗有石刻兵后不存有录之者并载于后○按此云并载于后即总序所谓志闻也今本无】
　　　富相亭
○府南瀑水涧测富文忠公知青州所建欧公游石子涧诗谓富相公创亭后人又建冰帘堂皆废微醉翁笔先贤遗迹殆将泯焉
　　　武成王庙
○府北旧城内有宋大中祥符元年真宗御赞碑存焉
　　　碑亭
○旧城北世祖皇帝平李璮后赈恤青人民立圣德碑翰林阎复子静文
　　　国王庙
○旧城北王名木华里 【王名木华里○元史作木华黎】 招降李全有德于青人故立庙
　　　郭大夫庙
○齐记补曰刘裕既夷广固城齐人郭大夫相水土劝羊穆之筑东阳城为青州后人为大夫立庙于云门山前或云益都城在山阴其云门劈山皆始城者疏凿以宣风气审尔岂大夫所为乎府东五十里洱水东岸有郭朴墓碑土人以为即大夫之茔也
　　　三元阁
○旧府城内寇莱公典郡日所建今废
　　　罗汉洞
○府西山中疑即齐记补所载七级禅寺 【府西山中疑即齐记补所载七级禅寺○按水经注阳水径七级寺禅房南叙于石井水北注阳水之下不应在山中岂齐记补别有七级寺但取旧名与】
　　　常将军庙
○临胊穆陵关上齐记补曰将军秦昭宣帝时为大岘戍主建元中战没后人立庙此山皆石为之按通鉴晋孝武太元九年谢元乘秦乱遣兵攻青州降之时苻坚建元二十年也将军葢与元战死唐沈亚之沂水杂记又云沂水北一百里有将军岘甚灵民置祠路左将军曾为五郡牧姓常名元通因筑城失主将意斩之其尸数日不仆有台曰立尸台台西南曰鞍山山北有关曰穆陵关李师古不臣作镇于此元和初罢之南有沂山山有庙即东安公也沂州刺史每春月祷于是山山有谷九十九所河分八大曰沂曰汶汶东注潍沂南流入清 【沈亚之沂水杂记云沂南流入清○按宋史谓泗水为南清河据此则唐人已有是称】 沂山东南有山曰太平山顶平可八九十里顷岁有寇曾居之山北十余里有树五坛此亚之记所说常将军事迹与齐记补不同而齐记补近是今两存之五坛者刘裕伐南燕兵过大岘而喜曰兵已过险士有必死之志余粮栖亩人无匮乏之忧虏已入吾掌中矣遂设祭天五坛遗址尚存
　　　冶官祠
○临胊南冶原郦道元曰熏冶水出西溪溪上有冶官祠广雅云金神谓之清明葢古冶官故取称焉水色澄清特异中有古坛邃岸凌空疏木交合先公太和中作镇海岱余总角之年侍节东州此实栖游胜地渑水燕谈曰青之南有冶原昔欧冶子铸剑之地山奇水清旁无人烟丛筠古木气象幽绝富韩公之镇青也闻刘孟节先生累官不起欲隐此地乃为筑室泉上为诗以赠曰先生已归隐山东人物空古碑犹存而境物因人之胜则荡然矣
　　　阿育王塔
○临淄城西高僧传石虎于临漳修治旧塔少承露盘佛图澄曰临淄阿育王塔地中有佛像承露盘虎掘得之齐记补云唐太和中建寺五代无棣僧道圆居之与宋太祖有旧加号葢国大师增塔为十二级祥符中更名广化寺又载黄康弼诗云齐野非吴渚支郎是子陵钓台千古月宝塔万年灯又临淄东南天齐渊侧有石佛三尊各长丈有八尺不知年代
　　　古天齐观
○临淄城内金大定闲道士杨善渊卜此地建三清观掘得古砖志云大齐丙戌二年南郭石羊巷杨道圆施花砖三千在天齐观因知此地高齐时天齐观故基也今南郭石羊犹存
　　　吕仙翁祠
○博兴城内祠即韩氏酒垆仙翁尝饮于此书屋壁云吕嵓独酌洞滨宣和壬寅六月书凡十三字后盗焚民居殆尽惟韩氏室完土人因名为辟火符靖康闲邑人乃于社稷坛碑阴模勒仙书立于祠前社坛碑亦宣和闲物图志考订极为精妙可为后法愚按仙翁游人间多称回道人如沈东老诗类是也惟此显书姓名宾字复加水岂以辟火而然邪州北三十里居民张氏家亦有祠捣衣石上隐然飞剑形影
　　　锦秋亭
○博兴东南城上中统闲邑人所建取坡诗命名葢齐地菑时般泺众水潴为马车渎以入海博兴宛在水中舟檝交通鱼稻成巿昔常过之爱其风景绝类江南赋诗亭上云霜风收绿锦万顷水云秋海气朝成巿山光晚对楼舟车通北阙图画入南州且食鲈鱼美吾盟在白鸥其鲈虽小亦四腮不减松江有莼菜齐人皆不识目鲈为豸鱼云
　　　孔北海祠
○潍州公署后北城上宋政和四年太守安阳韩公建 【宋太守安阳韩公建○韩公名浩见莱州府志】 又有论古堂亦韩所构今皆废论古堂碑略云学术如逢纷庸谭郎宗郑康成甄宇徐房徐干孝友如淳于恭王裒王闾吕元简节义如禽庆王修杜松赟正直如牟融周泽王仪是仪韩 【熙载】 操尚如公沙穆邴原王昕隐德如逢萌管宁知人如郎顗高构高义如孙嵩刘敏元政事如滕抚张允济皆足以振扬英声扶持风教接邦人于道裒其像而绘之名其堂曰论古掖县簿刘杲卿文与祠堂碑金人修城记三碑并立于城上州署扁曰靖恭亦有政和石记存焉
　　　玉清宫
○潍州城北邱长春弟子尹清和建长春在漠北还书诫清和曰勿化小末人出家葢道非薄质可受亦名言也书有石刻存焉
　　　寒亭
○潍州东二十五里夏诸侯寒伯明之国寒浞者伯明之谗子也伯明弃之有穷后羿收之以为已相浞遂杀羿因羿室生浇及豷使浇杀斟灌以伐斟寻灭夏后相后缗逃归有仍生少康焉有田一成有众一旅能布德兆谋以收夏众卒灭寒浞复禹之绩此寒国也自古图志皆载寒亭而俚俗之谈极陋以齐无志书故也
　　　斟亭
○通志云潍州东南五十里古斟寻国汉北海郡亦有斟县京相璠曰斟寻去斟亭七里杜征南云寿光县东南亦有灌亭今按惟寿光之灌城潍州之寒亭在焉余皆废葢古人图志详明故国废城皆立亭以为表志后世荡析不存为可惜也
　　　信公祠
○渑水燕谈云萧榔字大珍后梁宗室为青州刺史有惠爱笃信于民及死民为立祠千乘县西谥曰信公嘉佑中祠废重修今有信家庄
　　　葢公堂
○密州城内东坡建记以医为喻意在介甫比闻为势家所夺碑记恐不存矣钦按曹参百战余勇宜其刚锐自视无前及为齐相乃能宾师葢公以清静化民称为贤相后世武夫健将能若是乎此古人所以不可及也
　　　超然台
○密州北城上坡记曰城之北因城以为台旧矣稍葺而新之余弟子由适在济南闻而赋之且名其台曰超然石刻具存
　　　城阳景王庙
○莒州城内祀汉朱虚侯刘章章齐悼惠王子诛吕有功文帝封为城阳王汉时惟高庙有神灵王莽畏而毁之城阳庙亦灵异琅邪王京迁都避去赤眉军中犹鼓舞之葢其英烈之气有乃祖之风庙久废州署内有古槐半体如枯槎而根叶敷茂相传是章手植益都旧城北南阳水上古亦有庙遗址尚存
　　　马鬐山神祠
○莒州南马鬐山宋政和四年敕额惠感庙
　　　夷吾亭
○蒙阴西北堂阜鲍叔解管仲缚于此今名惮阜音转也
　　　庸生庙
○胶州城西门外冢在庙旁而地记又云庸生宅在掖县非是
　　　石臼岛龙祠
○胶州海边宋绍兴三十一年封佑顺侯赐 【额威】 济庙完颜亮南侵遣舟师由海道趋两浙宋将李宝遇于胶西海口祷于神祠得风助顺遂殪金师故加封
　　　静治堂
○沂州公署后堂宋人建有元佑六年新刱莲花漏碑云刻漏之法莫如燕公潼川之制访求得之于营邱之白门葢欧阳文忠公因燕公之旧而新之者又参取翰林苏公子瞻所为彭门记者而制焉静治堂后旧有香林馆思贤堂雨声轩三休亭平野亭惟静治平野三休在焉至元初碑云宋时郡治堂宇壮丽耆旧犹能道之兵后焚毁无遗仅存而可考者惟金防御使郑景纯一碑而已景纯有南柯子十爱词石刻王黄华雨声轩碑亦存
　　　普照寺
○沂州城西金皇统四年仲汝尚碑云当子城西南有古台台西有废池耆旧相传台曰晒书池曰泽笔东晋王右军故宅也往岁得断碑于土中谓招提复兴于后魏唐赐额开元宋崇宁初诏改为天宁万寿禅寺逮废齐居摄专用苛政理国知众不附尤狭中多忌凡浮屠老子之居一切废革遂易天宁为普照云按寰宇记此名永嘉台琅邪王睿所筑与此不同记又云沂州东北三十八里故临沂城南有王导故宅亦无迹可考
　　　柳毅庙
○沂州艾山宋元丰二年封灵镇侯政和五年赐额昭应
　　　酺神庙
○艾山东厚邱城侧周礼族长祭酺酺灾害神主生蝝螟故祭之因合众饮酒后世遂有酺赐
　　　苍山庙
○沂州南苍山 【沂州南苍山○水经注作仓山第二卷沭水条下从水经注】 宋元丰三年封丰德侯政和六年赐额灵丰
　　　昭济王庙
○费县蒙山神宗熙宁八年赐额灵显庙封潜应侯元佑七年进封公大观二年封昭济王政和五年封昭济惠民王
　　　颜鲁公祠
○费县东门外宋职方员外郎曹辅碑云公有庙在费东五十里诸满村元佑六年杨元永为邑建新庙于此定海主簿秘书省校对黄本书籍秦观书丹碑阴复刻米芾书云公之使贼也谓饯者曰吾昔江南遇道士陶八八得刀圭碧霞饵之自此不衰尝云七十后有大厄当会我于罗浮山此行几是后公死于贼归葬偃师北山有贾人至罗浮山观道士奕托书至偃师北小颜家及往访之则茔也守冢苍头识公书大惊家人卜日开圹棺已空矣元佑二年九月余游吴兴适覩邦人新公之祠因得谒拜公像尝阅洛中纪异载公前事刻于碑阴以贻续仙传者云又王仁裕玉堂闲话载公遭难后十余年家仆于洛京见公衣白衫张葢归城隅菜园有破屋数闲仆随入拜之公出怀中金十两以寄其家戒仆勿与人言公之子亟至但见满目榛芜而已时人皆云鲁公尸解得道然此或即一事而记有异同公英烈之气在天地间非仙即神则无足疑者
　　　二疏宅
○峄州东四十里罗滕城墓亦在焉城周五六里土人指以为宅按二疏归乡里顾有旧田庐娱乐终身不为子孙增益产业宁有如是之宅乎即城内古寺其故基也海州有景疏楼
　　　弦歌堂
○滕州公署后子游之武城近在州东故取名 【宋人有邹堂以山谷邹操取名又有公堂见坡记今并废】
　　　性善书院
○滕州城内
　　　伏羲庙
○滕州染山愚按颛臾风姓实司太皡之祀邹鲁有庙是也伏羲都陈谓州东凫山有墓则非也
　　　陶朱公庙
○滕州陶山按陶本作桃即古之华采山也后人因陶之讹遂以祠陶朱
　　　赵盾祠
○滕州高山唐元和志盾祠在绛州太平县宋会要在府州府谷县皆晋地今此有祠何也且宣子固晋之贤大夫董狐以其亡不出境还不讨贼为法受恶书曰弒君孔子韪之所以戒万世乱臣贼子之党也后世乃庙而祝之贼党何所惧乎盾祠当毁 【又寰宇记长清县东北有盾墓亦后人附会自宋有天下谱系赵孤祠墓之衍葢山此也】
　　　子思书院
○邹县城内
　　　邹国公庙
○邹县城内地名因利沟谓即孟子故宅宋元丰五年封政和五年诏孟子庙以乐正子配享公孙丑以下从祀其封爵乐正子克利国侯公孙丑寿光伯万章博兴伯浩生不害东阿伯 【浩生不害东阿伯○宋史礼志作告子不害】 孟仲子新泰伯陈臻蓬莱伯充虞昌乐伯屋庐连奉符伯徐辟仙源伯陈代沂水伯彭更雷泽伯公都子平阴伯咸丘蒙须城伯高子泗水伯桃应胶水伯盆成括莱阳伯季孙丰城伯子叔承阳伯
　　　灵贶庙
○邹县峄山神祠宋大中祥符元年封灵岩侯崇宁四年赐额
齐乘卷之五
益都于钦思容纂
益都段松苓赤亭校
　古迹二
　　亭馆〔下〕
　　　开元寺
○般阳城内通志唐李邕书开元寺碑在淄州今寺内无邕碑而晋人小楷乐毅论石刻在焉盖淄川东有乐毅庙 【东十八里地名乐店】 石移寺中子昂公尝属余打数本每以印手不高为恨土人亦不知为贵
　　　怀范楼
○长山县金人所建有泰和碑刻
　　　范公祠
○长山县宋治平二年尚书祠部员外郎知长山县事韩泽建
　　　李绩庙
○般阳北廿五里
　　　东海渊圣广德王庙
○莱州西北二十里汉以来古庙宋开宝六年敕建参知政事贾黄中碑
　　　四知庙
○莱州东门内祀汉东莱太守杨震
　　　无讼堂
○莱州公署后宋政和闲建
　　　刘将军庙
○莱州城内晋东莱太守有德于莱人故祀之
　　　幸台
○莱州城内相传汉武帝东游访安期生所筑有碑字灭不可考
　　　燕台
○莱州城北慕容德以掖为青州筑此台观
　　　六龙湾龙祠
○莱州北前有轮井石口如车轮号曰天井能兴云雨金泰和闲祷澍有感碑记存焉
　　　三山亭
○莱州城北东坡有诗
　　　僊台
○胶水县东北五十里青山下列仙传公沙宿饮白鹤泉得仙尝止此台之上台极峻绝今不可登
　　　游仙宫
○莱阳县南马丹阳得道之地
　　　宾日楼
○登州公署后东坡志林云东坡居士移守文登五日而去眷恋山海之胜与同僚饮酒宾日楼酒酣作木石一纸投笔而叹自谓此来之绝河内史全叔取而藏之楼侧旧有纳川亭东有颂德堂
　　　蓬莱阁
○登州北三里海滨田横寨相对本海神庙基宋治平中郡守朱处约以其地太高峻移庙西置平地于此建阁实为山海登临胜槩阁下有狮子洞洞前有泠然泉古称浪井潮生浪起则没水退则甘冽如故旧有甘泉亭阁下碎石为海浪淘激岁久圆滑土人谓之弹子涡黑白者可以奕坡公尝收数百枚养石菖蒲作诗遗垂慈堂老 【坡公作诗遗垂慈堂老○据苏集作垂慈堂老人此脱去人字】 阁上古今题咏甚多而宋人秦楼月一词颇飘逸词云烟漠漠水天摇荡蓬莱阁蓬莱阁朱薨碧瓦半浸寥廓三山谩有长生药茫茫云海风涛恶风涛恶仙槎不见暮沙潮落登人皆歌之
　　　滨都观
○栖霞县北五里邱长春祖宫遗山云邱赴龙庭之召亿兆之命悬于好生恶杀之一言诚有之则虽冯瀛王之对辽主不是过自是黄冠之人十分天下之二予有感焉 【清真观记】
　　　秦宫
○宁海州文登县东北百八十里古老相传始皇所筑东南临海县有七井 【东南临海县有七井○按寰宇记云东南西面临海南有七井水于氏文误】 后人因立祖龙庙
　　　朝阳亭
○文登县宋庆历闲建
　　　舜庙
○济南府城第二坊按图经古舜祠在庙山舜井在此今庙在井傍有宋碑城外古舜坊即庙山故道
　　　娥英庙
○趵突泉侧祀娥皇女英今废
　　　宣圣庙
○宪府东大明湖上有宋崇宁赐辟雍诏大观御制政和手诏三碑在焉
　　　历下亭
○府城驿邸内历山台上 【府城驿邸内历山台上○按历城县志此宋以后之历下亭杜诗所谓海右此亭古即水经注之池上客亭也据此则唐历下亭当在城西面今亭本艾氏宅见李兴祖记又非宋元之旧矣】 面山背湖实为胜绝少陵有陪李北海宴历下亭诗
　　　鹊山亭
○城北鹊山湖上少陵诗序登历下员外新亭亭对鹊山湖者是也 【城北鹊山湖上少陵诗登历下员外新亭是也○按李杜诗题皆云登历下古城员外新亭则历城县志谓新亭在城上者是也鹊山湖亭自在城北于氏与新亭混为一误】 今废
　　　北渚亭
○水经注泺水北为大明湖西有大明寺水成净池池上有亭即北渚也池今名五龙潭潭上有五龙庙亭则废矣 【水经注泺水北为大明湖西有大明寺水成净池池上有亭即北渚也池今名五龙潭亭则废矣○按晁无咎北渚亭赋序亭为曾子固守齐所作取杜诗名之苏子由北渚亭诗云西湖已过百花汀末厌相携土古城是亭在北城上矣于氏引水经注云云似以北渚亭为唐历下亭而下云湖上旧有水西环波亭则仍指城内之湖而言与池名五龙潭自相抵牾也】 湖上旧有水西亭环波亭并见南丰子由诸贤诗今废
　　　仁风厅
○旧府治即今宪司前衙也其后静化堂禹功堂芙蓉堂名士轩竹斋凝香斋水香亭 【其后水香亭○按陆釴山东通志水香亭在历下亭旁历城县志亦云疑在湖上】 采香亭芍药厅并见苏曾诸公诗今即后堂有宋元佑名士轩碑厅西古竹犹存芍药尚余数本
　　　历山堂
○泺源堂○旧在趵突泉上北堂曰历山南堂曰泺源南丰知齐州日建此以馆客有齐二堂记城内又有阅武堂亦见公诗又有望湖楼李师中所建皆废泉西金人建胜槩楼亦壮丽近亦为水所坏
　　　百花桥
○今曰鹊华大明湖南岸桥南百花洲洲上百花台环湖有七桥曰芙蓉曰水西曰湖西曰北池之类是也南丰诗云莫问台前花远近试看何似武陵游又云从此七桥风与月梦魂长到木兰舟槩可想见今皆废矣惟百花桥与泺源石桥仅存泺源桥在城西子由作记钦按济南东藩名郡自唐李北海杜子美宋曾南丰东坡兄弟相与登临歌咏于湖山之上当时政治风流犹可想见而亭馆隳废百无一二今人亦那复知之方且戚戚于矫饰汲汲于资级以此驰骛一世反有窃笑古人者矣
　　　郦食其庙
○府城内今废章邱临济镇南有郦商冢者即食其冢也食其为田广所烹故齐有墓弟商不应葬此
　　　开元寺
○府城内建于唐
　　　佑德观
○府城内唐碑云瑞气观宋曰天庆金改佑德观内古有扁鹊祠金人因创神农庙碑记存焉
　　　灵岩寺
○府南八十里灵岩山中其山与方山相连南接泰山北带龙洞极为深秀疑即水经之玉符山也 【灵岩山疑即水经之玉符山也○按第一卷西龙洞山下云龙洞西南有方山疑即水经之玉符山此又以灵岩当之非是历城县志曰齐乘云灵岩山与方山相连疑即玉符山后人遂以灵岩为玉符不知灵岩山前后之水源流皆与朗公谷水无与其非玉符不待辨也】 寺乃佛图澄卓锡之地有立鹤泉佛日岩辟支塔自山麓至寺门十余里古松参天亦谓之十里松历代碑志具存
　　　天齐山庙
○府城内按汉志济南国治东平陵有天山郡南山也以其在齐因曰天齐山犹临淄渊曰天齐渊者是也俚俗乃云山高与天齐不经甚矣
　　　高唐亭
○济南丰齐北古高唐地有此亭
　　　谢恩台
○棣州北亡金赈饥所立有金碑
　　　廉颇相如祠
○棣州阳信县
　　　李牧祠
○阳信县按赵将相有祠在此岂西北界赵廉蔺亦尝与齐战齐人慕其贤而祀之云有墓者非是
　　　秦台
○滨州东十三里高八丈周二百步相传秦始皇东游萦蒲系马之处亦名蒲台般阳之蒲台县以此氏焉
　　　真佑庙
○滨州城内祀齐客茅焦兄弟宋大观三年赐额真佑庙政和六年兄封允济侯弟强济侯金末祠废土人呼为茅神台
　　　段子明祠
○子明齐将有墓在蒲台宋元符三年赐额善应庙建中靖国元年封善应侯俗云段干木者非是
　　　德风堂
○德州公署旧堂
　　　鬲津堂
○旧在德州
　　　颜鲁公庙
○德州城内毁于兵至元廿三年即故基重建
　　　管辂祠
○平原城内
　　　唐明宗庙
○五代唐庄宗拔德州以李嗣源守之庄宗败嗣源入大梁是为明宗民号其屯兵之地为明灵寨 【即今清平县也】 立庙祀焉
　　　龙泉寺
○平阴东南四十里齐天统中建下寺有石刻刘豫阜昌三年皇子皇弟符改甲乙院亦有碑又阜昌中题名最多佛像古雅皆数百年物上方大佛与龙泉观音非晚唐人不能造
　　邱垄
　　　苏秦冢
○益都府东二十五里秦自燕奔齐齐大夫与秦争宠使人刺秦不死殊而走齐王求贼不得秦谓齐王曰臣即死车裂臣以徇于市曰苏秦为燕作乱于齐如此贼必得矣齐王如其言杀秦者果出王因而诛之秦死犹诈也裂其躯而不恤哀哉般阳西又有秦冢与此为二岂葬而复诈乎尝论战国之士以诈功耀天下者秦仪也秦洛阳人仪魏人乃曰齐人多诈置二子于何地乎
　　　营邱
○临淄西二里塔寺后尔雅云水出其左曰营邱淄萦其东南故以名也晏子曰先君太公筑营之邱谓太公筑邑此地通志云营邱即今临淄县或云在潍州昌乐其地本颛帝之墟爽鸠始居其后季萴伯陵因之太公又因之按颛帝都于濮阳少昊时爽鸠已居营丘又为颛帝之墟何耶在昌乐者乃营陵城元魏误以为营丘而县焉营丘之上自唐长庆闲立太公桓公庙今惟宋景佑三年碑存
　　　桓公祠墓
○临淄东南十里 【临淄东南十里○第二卷女水条下云临淄东南十五里】 水经注云女水西有桓公冢甚高大一墓二坟晏谟曰依陵记非葬礼如承世故与其母同墓而异坟伏琛所不详也冢东女水原有桓公祠侍其衡奏魏武帝所立衡曰近日路次齐郊赡望桓公坟垄在南山之阿请为立祠为块然之主然则俗谓二王冢又云公与女之冢皆非也唐贞观十年太宗诏禁樵采 【唐贞观十年太宗诏禁樵采○按元和志当作十一年】
　　　三士冢
○临淄南一里一基三坟诸葛武侯梁父吟步出齐城门遥望荡阴里里中有三坟累累正相似借问谁家坟田疆古冶子力能排南山文能绝地纪一朝被谗言二桃杀三士谁能为此谋相国齐晏子注引晏子春秋曰公孙接田开疆古冶子事景公勇而无礼晏子言于公馈之二桃令三子计功而食公孙接曰吾一搏特猸再搏乳虎功可以食援桃而起田开疆曰吾仗兵而却三军者再功可以食援桃而起古冶子曰冶尝从君济河鼋衔左骖冶潜行水底逆流百步顺流九里得鼋而杀之左操马尾右挈鼋头跃而出功可以食二子曰吾勇不若子功不逮子取桃不让是贪也然而不死是无勇也刎颈而死冶曰二子死之冶独不逮又刎颈而死或曰晏婴贤相岂有杀士之名葢曹操既杀孔融杨修又送祢衡荆州假手黄祖三子者天下之望也武侯梁父吟殆为此设 【曹操既杀孔融杨修又送祢衡荆州假手黄祖三子者天下之望也武侯梁父吟殆为此设○按后汉书及三国志注操送祢衡荆州事在建安初孔融之死在建安十三年杨修之死在二十四年武侯于降中已为梁父吟而建安十二年即出应昭烈之聘则岂为三子作邪且其文曰既杀融修又送祢衡反似二子先衡而死者乖谬甚矣】 然则晏子春秋反因梁父吟而附会如山海经之于天问耳
　　　田和冢
○府北二十里普通店和为田齐之太公皇览作太公吕尚冢按檀弓云太公封于营邱比及五世皆反葬于周此不应有冢皇览最叵信如云济南历山上有太甲冢皆此类东南者谓是齐胡公冢胡公献公父亦反葬于周 【东南者谓是齐胡公冢胡公献公父亦反葬于周○按史记齐太公世家太公卒子丁公吕伋立丁公卒子乙公得立乙公卒子癸公慈母立癸公卒子哀公不辰立自太公至哀公凡五世哀公之弟静为胡公山为献公恐不在五世反葬之数胡公与献公为兄弟亦非其父也水经注尧山西望胡公陵孙畅之所云青州刺史傅宏仁言得铜棺隶书处则胡公冢在齐明矣】
　　　五公冢
○临淄东南十里齐昭公灵公惠公顷公孝公五坟相近
　　　高敬仲墓
○临淄东北二十里又名白兔冢左传庄九年鲍叔曰管夷吾治于高傒即敬仲也
　　　杞梁冢
○临淄东三里齐庄公袭莒杞梁死焉其妻迎其柩而哭之详见檀弓左传
　　　黔敖冢
○临淄东九里齐饥黔敖设食于路以待饿者
　　　蒯彻墓
○临淄东二里汉书彻范阳人高祖曰彻齐辩士故卒葬此胡氏管见曰韩信功齿三杰不可忘也迎陈之礼可赎自王之衅拒彻之意可免失期之罪未有反计则当侯以次国逆谋既露犹当宥其子孙愚谓韩信失职怨望者有之逆谋既露则无也以信之智料事成败审矣背水之阵计曰信非得素抚循士大夫也所谓驱巿人而战非置之死地则走耳宁得用乎夫以大将握兵犹臂使指尚虑及此失职之后乃谋诈赦诸官徒奴欲以集事此鼠窃之虑耳连百万之众据三齐之胜制天下之权武涉蒯彻游说百端利害切至尚不肯变乃与陈豨挈手步庭令豨举兵吾从中起天下可图此又臧获之见也信谋果尔何前智而后愚哉信非萧何不留及其失职怨何必深何嗾吕后杀信遂诬信反千载之下尚不觉悟信其冤哉
　　　逢萌冢
○郡志在潍州营陵古城中记在益都县云高士冢 【郡志在潍州营陵古城中记在益都县云高士冢○按于氏引郡志不知何书记谓寰宇记也其它引书多类此水经注云潍水又东北径下密县故城西又东北径逢萌墓又北径都昌县故城东是子庆墓在都昌故城南乐记入益都县下误矣(后魏书地形志胶东有逢萌墓魏胶东县故下密地与郦注叙逢萌墓于下密城北者合则谓在营陵城中亦误)】
　　　葵邱
○临淄西三十里古齐邑左传庄八年齐侯使连称管至父戍葵邱瓜时而往及瓜而代杜注在临淄即此地齐桓公葵邱之会则在陈留
　　　管仲墓
○临淄东南二十三里
　　　晏子墓
○临淄古城北三里唐贞观中禁十五步内不得樵采高密平原又各有墓与此为三钦按晋载记曰慕容德登营邱望晏婴冢顾谓左右曰礼大夫不逼城而葬平仲古之贤人达礼者也而生居近巿死葬近城岂有意乎青州秀才晏谟对曰孔子称臣先人之贤岂不知高其梁丰其礼葢政在家门故俭以矫世存居湫隘卒岂择地而葬乎所以不远门者冀悟平生意也以谟考之临淄墓为真
　　　辟闾浑墓
○寿光西南三十里俗呼钓鱼台浑晋幽州刺史慕容德陷广固杀之浑子道秀诣德请与父俱死德曰孝子特原之
　　　臧台
○寿光西四十里旧有宋碑云是臧武仲之墓愚按左传襄公二十三年臧纥致防而奔齐至昭公十年平子伐莒取郠献俘始用人于亳社臧武仲在齐闻之曰周公其不飨鲁祭乎是时武仲客齐已十八年其终不归鲁而卒葬于齐乎又西五里有马陵台水经注云不知是谁之冢世谓马陵台
　　　熙熙台
○寿光北城上葢取老子众人熙熙如登春台立名不知剙于何代
　　　凤凰台
○寿光西北三十里宋天圣闲凤凰下此因筑台有宋碑北有南皮台前有东岳南岳行祠金永安二年碑刻在焉 【金永安二年碑刻在焉○按金史无永安年号疑当作承安章宗时也】 疑即古平望亭也平望亦汉县见伏琛齐记
　　　苍颉台
○寿光西北洱水所经水经注谓孔子问经石室非也通志云苍颉石室记二十八字在苍颉北海墓中土人呼为藏书室周时自无人识逮秦李斯始识八字曰上天作命皇辟迭王汉叔孙识十三字岂孔子至齐亦尝访焉故有问经之目
　　　过宋台
○寿光南二十五里
　　　官台
○寿光北七十里有盐官寿光古有灌亭岂灌转为官亭废为台耶俗谓县周回有十台九城信然如熙熙过宋官台之类皆不可考
　　　任光冢
○乐安城西二里 【乐安城西二里○按水经注济水又东北径乐安县故城南城西三里有任光等冢乐安故城在博昌城西北济水流径其南去今乐安县城尚远则光冢自应在博兴县界而于氏直云乐安城西二里以古律今殆失之矣】 俗传任光冢按光南阳宛人更始初为信都太守从光武破王郎封阿陵侯卒子隗嗣隗仕至司空又传三世至孙世徙封北乡侯北乡始为齐地自北乡上官封无至齐者光何缘有墓在此岂北乡侯冢耶
　　　贝邱
○博兴南五里 【博兴南五里○按水经注渑水又西径乐安博昌县故城南西历贝邱博昌故城在今博兴县南二十里则贝邱距县当不止五里】 左传齐侯田于贝邱见彘射之彘人立而啼乃公子彭生也即此地亦曰贝中聚
　　　董永墓
○博兴南三十五里世说永东汉人鬻身以葬亲般阳长山南又有冢庙皆出野语
　　　青邱
○乐安北清水泊葢以青邱得名齐景公有马千驷田于青邱与晏子游于少海皆此地少海谓渤海也
　　　伯氏冢
○临胊古骈邑伯氏所食后为管仲所夺伯氏没齿无怨言故城西有其冢 【路史齐迁纪郱鄑郚郱本纪邑故城在临胊东南】
　　　麓台
○潍州西孤山之麓一小阜下名麓台村寰宇记云州西二十里高二丈三尺是宏墓也 【寰宇记云是宏墓也○按寰宇记作公孙宏坟今于氏题作麓台而引记云是宏墓省公孙二字不成文义矣】 墓后有泉号曰补生泉九域志云公孙宏读书处 【九域志云公孙宏读书处○按九域志无此文】
　　　王裒墓
○潍州南三十里
　　　徐干墓
○潍州东五十里俗呼为博士冢干建安七子魏志云北海剧人卒葬此
　　　伯牛阜
○昌邑西北十里又东子骞阜古有闵子祠今名三阜南有子游池并见寰宇记今曰莲花陂三阜者葢亦三贤之意但未详所始
　　　逢丑父坟
○昌邑南五里记谓丑父食邑都昌故坟在此然则般阳逢陵非其邑也
　　　渠邱
○密州安邱自汉有渠邱亭周武王封少昊之裔兹舆于莒初都计春秋时迁莒至莒子朱居渠邱成八年晋使申公巫臣如吴假道于莒与渠邱公立于池上
　　　柴阜
○密州安邱西五十里 【密州安邱西五十里○安邱县志作四十里】 邴原之墓在焉
　　　慈阜
○柴阜之东齐记云营陵南今潍州昌乐四十里有慈阜 【齐记云营陵南今潍州昌乐四十里有慈阜○按寰宇记引晏氏齐记云营陵城南四十里有慈阜今潍州昌乐五字疑本于氏注文误升为大字 【寰宇记又云王修墓在安邱县西四十七里】 】 魏奉常王修葬此俗以修至孝故此邱以慈表称 【修母以社日亡每社设祭悲泣邻里为之罢社】
　　　管宁墓
○柴阜东十余里 【柴阜东十余里○按水经注幼安墓在柴阜西南此云在东误】 葢与原墓相近
　　　王章墓
○寰宇记云安邱县西南四十里 【寰宇记云安邱县西南四十里○按寰宇记作六十里】 通志金石略云章碑在密州章仕至京兆尹日蚀上封事劾大将军王凤为凤所陷下狱死初章为诸生学长安病卧牛衣中泣与妻诀妻怒曰朝廷尊贵谁如仲卿者病困不自激昂涕泣何也后章至京兆尹上封事妻又止之曰人当知足独不念牛衣中涕泣时邪章不听果死狱中妻子徙合浦凤死始得还其妻亦贤矣哉因表而出之然章泰山巨平人何缘葬此惜其碑断毁不可考也
　　　孙嵩墓
○安邱南四十里 【安邱南四十里○此据寰宇记按水经注牟山之西南有孙宾硕兄弟墓碑志并在(安邱县志云在牟山金沟河西南)牟山东北去安邱十五里则云孙墓在县南四十里者非也】 钦尝寓宿太虚宫梦有赵先生者入谒谓钦曰闻君修齐志仆有良友葬安邱其人节义高天下今世所无也请载之以励衰俗钦觉而语梅仲升以为乡人赵伯善共访之伯善愕然及阅赵岐传始悟为孙宾石也呜呼邠卿处复壁中著书以名世固奇士非宾石之高义则志弗克伸矣伟哉若人尤奇者斯梦也故识之
　　　康成祠墓
○胶州高密县西北五十里刘宗山下山产磨石古砺阜也水经亦谓之碑产山高士传云袁绍屯官渡逼元随军不得已载病至元城卒葬于剧东后因墓坏归葬砺阜墓前有庙庙之南有唐开元碑县西有郑公乡孔北海告高密县所立者剧东旧葬地即今益都府东五十里郑墓店是也因高密有郑公乡土人讹为郑母云
　　　古冢
○郡国志云即墨城北有古冢或发之有黄牛从埏门出犯之即吼不可动又云县有徐诞弟子夏侯皋墓皋死后有人遇皋以手巾寄信与诞乃棺中物也
　　　双女冢
○胶州计斤城南耆旧相传宋靖康闲临海王氏姊妹与姑避难为虏所得王氏谓曰汝放姑还者当从汝也虏纵姑去王氏姊妹骂曰我阀阅家岂为贼污即投海而死居人得其尸而葬焉此与唐奉天窦氏二女无异惜乎不得其家世之详
　　　曹嵩墓
○沂水县南百二十里嵩操之父也避难琅邪操使迎之辎重百余两陶谦别将张闿袭杀嵩于华费闲取其财物因奔淮南操引兵攻谦拔十余城坑杀男女十余万口鸡犬亦尽吁嵩居乱负乘操复雠滥杀闿贪财煽祸一事而作戒数端此之谓也
　　　王祥墓
○沂州北廿五里 【沂州北二十五里○寰宇记晋王祥墓在临沂县东北五十里】 墓西戚沟湖孝感泉剖冰跃鲤之地传云求忠臣于孝子之门祥至孝晚乃失节事晋郝陵川续后汉书列之篡臣惜哉余故表而出之为昏耄持禄者之戒
　　　鲧墓
○沂州东南百里羽山之下
　　　奚公冢 【寰宇记作奚仲墓】 
○滕州东南青邱村奚山下古奚邑 【奚山下古奚邑○当作奚公山下古奚仲邑】
　　　韦贤墓
○邹县峄山之阳石表大刻曰汉丞相韦贤墓
　　　左邱明墓
○峄州东北七十里元和志东平平阴县东南复有邱明墓
　　　王肃墓
○峄州东南二十五里
　　　刘灵墓
○峄州东北二十里已上并见寰宇记 【灵墓所今名刘曜村】
　　　淳于髠墓
○般阳东六十七里史记 【般阳东六十七里史记○史记二字下有阙文按寰宇记于六十七里下引史记曰齐宣王好士髡等谈说之士七十余人并食上大夫禄髡滑稽多智时人号曰炙輠髡(炙下脱毂字)死诸弟子三千人为衰绖于氏书多引用寰宇记此条史记下凡脱去四十四字】
　　　蔡相冢
○莱州胶水西北金尚书右丞相蔡松年墓也松年自号萧闲老人子珪亦好学博古第进士仕至礼部郎中出守潍州卒 【莱州胶水西北金尚书右丞相蔡松年墓也松年子珪亦好学博古仕至礼部郎中出守潍州卒○按金史□□传蔡松年正定人拜右丞相正隆四年薨海陵遣待制萧吁送其丧归葬正定今平度州何缘有墓其子珪虽除潍州刺史然已得风疾不能入谢致仕寻卒亦无出守之事尝以莱州府志考之乃宋参知政事蔡齐墓耳宋史齐本传其先洛阳人曾祖绾为莱州胶水令因家焉齐卒于颍州范文正公为作墓志云葬许州阳翟莱州府志以为此归葬地理或有之而又别存蔡相冢曰松年墓与蔡文忠公墓分为二则仍沿齐乘之误也至云县南有蔡邕冢尤齐东野人之语矣】 县南复有蔡邕冢伯喈陈留圉人未尝历齐岂亦松年族人之墓遥祖伯喈邪
　　　闵子祠墓
○济南府城东门外五里宋熙宁七年济南太守李肃之即墓前置祠立碑苏子由作记东坡书又潍州昌邑西北子骞阜上古亦有庙濮州范县又云有墓未详
　　　阳货墓
○章邱西北十里高丈余货尝奔齐又适晋赵未知死葬何地云此有墓未详
　　　房彦谦墓
○章邱西南三十里唐刺史追封临淄公元龄父也墓有碑李百药文欧阳率更书极精近闻村人以打碑之扰毁仆之良可叹已
　　　邹衍墓
○章邱东十里
　　　燕军冢
○长清县南十五里寰宇记云谓是燕昭王者后人误也恐是燕军之冢耳
　　　班超冢
○寰宇记云在长清东北二十五里定远扶风平陵人以和帝永元十四年八月征还洛阳九月卒齐地何为有墓岂以齐有东平陵而附会之邪
　　　赫胥氏墓
○章邱临济镇东故朝阳城内
　　　刘豫墓
○济南城西鹊山下 【济南城西鹊山下○按宋史判臣传豫徙临潢卒济南不应有墓此后人附会】 墓中产蝎按宇文懋昭刘豫录云豫景州阜城人宋元符中登第累官至殿中侍御史被劾出为两浙察访至真州丁父忧居焉金兵陷河南高宗过维扬起复豫知济南豫到郡金人利诱之百姓遮豫愿以死守豫竟出降金人徙豫知东平节制河南兵马及张邦昌废豫使子麟以重赂结黏罕及其腹心高庆裔辈求僭号黏罕假以百姓推戴请于金主立豫为帝国号大齐改元阜昌初据东平继迁于汴佥发乡兵三十余万付子麟侄猊领之分道寇宋大败而归豫犹请战不已金主下诏废为蜀王父子并徙上京豫僭位凡八年至上京改封曹王而死初豫僭立有醉民骂豫曰你是何人要作官家大宋何负于你进士邢希载等亦劝豫归宋豫皆杀之豫父子严刑暴敛取快一时见兵士卖陵中玉椀即置淘沙官再发河南山陵及发民闲无主坟墓行五等税法民鬻子者皆税百钱下至倡优日有纳课臣子纳女献妻者皆得迁官贳罪去汴之日金帛粮斛山积父子姬妾各百余人贪淫不道有如此者金皇统闲沂州普照寺碑亦谓豫专以苛政理国知众不附尤狭中多忌者足证其暴云或问钦曰契丹入汴梁而民惊散女直入中原而民不服其势一也契丹则以南帝啖赵延寿父子而终不肯立女直则始帝张邦昌又帝刘豫何也应之曰尝闻萧太后责延寿父德钧曰汝为人臣既负其主不能却敌又欲乘乱徼利所为如此何面目以求生其论甚正抑知帝王大器须英雄之人始克负荷岂叛降奴虏所能堪邪女直则不然乘高宗之懦且胁且和狙诈百出无复契丹之正矣至如刘豫直以赂结权贵而得立其为卑猥又邦昌之所羞使高宗若稍有雄才擒之如猎狐兔元遗山取豫而黜石勒不知其何说也豫尝游平阴龙泉寺有留题来者讪笑遗山复为解嘲云河边羖（羊历）尚能飞无角无麟自一齐甲子纷纷等儿戏壁闲休笑阜昌题然则豫在当时自有定论遗山何故曲为之说党恶如此岂不为断腕后所笑邪自古经生文士学博才高而性癖识陋害理者不少如遗山之流可不戒哉
　　　娄敬祠墓
○德州德平东南二十里祠在墓侧五代周显德闲建胶州复有奉春墓未详
　　　东方朔祠墓
○德州东四十里古厌次城北祠在墓南 【德州东四十里古厌次城北祠在墓南○按寰宇记东方朔祠在安德县东四十里不言有墓隶州邵城之墓则与水经注合矣德州无厌次城亦因曼倩祠附会辨详第四卷厌次古城下】 宋元符闲封智辩侯颜鲁公守平原书先生像赞立碑祠下今碑移州署内棣州阳信县古邵城又云有墓益都寿光县东方村又有庙先儒谓非高祖用子房乃子房用高祖钦亦谓曼倩非汉武所得御曼倩以智御汉武耳比子房赤松之游其迹尤晦汉延爵禄惟此辈人不为所縻呜呼高哉钦尝过其庙有诗云甲乙不焚珠璧帐百钱囊粟且婆娑殿前怒擗黄金戟天上偷将紫玉珂班固有评真率尔子云禄隐果如何汉初除却椎秦手只许先生逸网罗
　　　张骞墓
○平原县东北骞尝穷河源平原河所经因附会耳
　风土
唐虞三代风化尚矣春秋以降列国殊俗去古未远自秦汉以后千八百年总天下风俗五变愈下葢自汉至西晋一变五胡南北至陈隋一变隋唐至安史之乱一变五代一变宋金之交又一变安史灭君臣之义未尽至五代则几矣五胡南北华统未断迨金宋则绝矣是皆关天地之大运非若春秋战国异政殊俗专可以人事论也故今天下四海九州岛特山川所隔有声音之殊土地所生有饮食之异小小习尚不同谓之土俗可也其大好恶大趣向则系乎一气之运一代之治不得以异俗书也然自汉史以来代存列郡之俗亦不得不考古以验今至于土产亦略具前式以相证云 【至于土产亦略具前式以相证云○今本无】
　　前汉地理志
曰齐地虚危之分野也东有淄川东莱琅邪高密胶东南有泰山城阳北有千乘清河以南渤海之高乐高城重合阳信西有济南平原皆齐分也少昊之世有爽鸠氏虞夏时有季萴汤时有逢公柏陵殷末有薄姑氏皆为诸侯国此地至周成王时薄姑氏与四国共作乱成王灭之封师尚父是为太公诗风齐国是也临淄名营邱故齐诗曰子之营兮 【师古曰毛诗作还齐诗作营】 遭我乎嶩之间兮又曰俟我于着乎而此亦舒缓之体也 【诗记曰 【诗记曰○当作读诗记】 前汉地理志载齐风俗俟我于着乎而此亦舒缓之体虽非此篇所主然广谷大川异制民生其闲异俗刚柔轻重迟速异齐皆学者所当观也诗可以观其此类与余按汉世去古未远声诗犹传得其声而味之则知其为舒缓之体若以训诂词义求之远矣】 吴季札闻齐之歌曰泱泱乎大风也哉其太公乎国未可量 【国未可量○量下脱也字不复成文】 古有分土亡分民太公以齐地负海舄卤少五谷而人民寡乃劝以女工之业通鱼盐之利而人物辐凑后十四世桓公用管仲设轻重以富国合诸侯成伯功身在陪臣而取三归故其俗弥侈织作冰纨绮绣纯丽之物号为冠带衣履天下初太公治齐修道术尊贤智赏有功故至今其土多好经术矜功名舒缓阔达而足智其失夸奢朋党言与行缪虚诈不情急之则离散缓之则放纵始桓公兄襄公淫乱姑姊妹不嫁于是合国中民家长女不得嫁名曰巫儿为家主祠嫁者不利其家民至今以为俗痛乎道民之道可不慎哉 【余按平阴广里有巫儿山岂以主祠女得名邪襄公鸟兽之行南山之诗刺之是已然近代齐俗归女北之他郡容饰朴野淫风几熄钦十五六岁在乡里时巿井不闻猥言妇女亦简出入三十年来俗为大变巿有葫荽语邑杂倡妓居渐与燕郑同风矣是诚可忧也】 昔太公始封周公问何以治齐太公曰举贤而上功周公曰后世必有篡杀之臣其后二十九世为强臣田和所灭而和自立为齐侯初和之先陈公子完有罪来奔齐齐桓公以为大夫更称田氏九世至和而篡齐至孙威王而称王五世为秦所灭临淄海岱间一都会也其中具五民云
钦按论语曰齐一变至于鲁鲁一变至于道说者曰夫子之时齐强鲁弱然鲁犹存周公之法制齐由桓公之霸为从简尚功之治太公之遗法变易尽矣故齐俗急功利喜夸诈乃霸政之余习所谓夸诈亦霸者假仁义之称耳汉史直谓其失夸奢言与行缪虚诈不情此汲黯诘公孙宏之言也宏为宰相不能面折庭争常背公卿正议阿顺上指黯目之曰诈当矣诈者宏也齐人岂尽然欤且如娄敬亦纵横人也求见言事虞将军欲与鲜衣敬曰臣衣帛衣帛见衣褐衣褐见则其所守可知况过于敬者可以诈槩其俗乎夫自战国以来天下并争惟齐鲁之闲学者弗废汉兴言易自淄川由何言书自济南伏生鲁诗则浮邱伯齐诗则辕固生春秋则齐胡母生论语则琅邪王卿胶东庸生遭秦灭学传经淑后多是齐人故史于齐鲁之俗独曰好经术尚礼义他国则否亦可见其俗之美也先王之化流风善政为世移易岂能无弊齐俗之弊始于管晏较之王政为少差耳故经秦历汉敦经重义风俗不薄逆乱不萌汉武帝以燕王旦上书欲图为嗣怒曰生子当置齐鲁礼义之乡乃置于燕果有争心旦后欲反刘泽谋以临淄应之寻为隽不疑所诛先是七国作难齐亦不与唐世藩镇自河北淮蔡以至川蜀无不叛乱惟淄青一镇未尝拏兵暨朱温围昭宗于凤翔诏征诸道兵莫有应者独平卢节度使王师范奉诏感泣奋兵讨温事虽无成足表忠赤载诸史策斑斑可考由此言之忠义之风齐俗为多不幸残金之乱李全父子盗据此方户编为兵人教之战父叛于南子叛于北衣冠之族变为卒伍忠义之俗染以恶名全起羣盗的不知何人 【维扬志云潍州人齐东野语淄州人或又云莱州人未知孰是】 养子璮本徐希稷之子又出异类 【齐东野语云全养子璮本徐希稷之子贾涉镇维扬日璮与涉诸子同学其后全无子屡托涉祝之涉以希稷旧与全稔遂命与之详见后论】 非齐氏族客乱山东劫民为逆自速诛夷然败俗污善不可不辨或曰然则王着何如曰着盗杀权臣葢刺客聂政之流恶则恶矣岂璮畔逆之比哉钦惟忠孝之道礼义之俗本诸人心况去古未远流风可寻非缘祸乱可得而泯也故愚谓齐本诗书之国忠义之邦考证史实非泛言者
呜呼司马温公有言上行下效之谓风熏陶渐渍之谓化沦胥委靡之谓流民心安定之谓俗夫教化熏陶固系于上不沦胥于弊陋不委靡于颓波安乎忠孝定乎礼义俾俗不愧古此亦乡贤之责也
　　隋志
曰齐郡旧曰济南其俗好教饰子女淫哇之音能使骨腾肉飞倾诡人目俗云齐倡本出此也祝阿县俗宾婚大会肴馔虽丰至于蒸脍尝之而已多则谓之不敬共相诮责此其异也大抵数郡风俗与古不殊男子多务农桑崇尚学业其归于俭约则颇变旧风东莱人尤朴鲁故特少文艺
愚按汉志赵女弹弦跕丽徧诸侯之后宫至隋则济南多倡岂亦高洋之遗风欤今齐俗比燕赵诸郡号为朴野东方尤甚惟济南水陆辐凑商贾所通倡优游食颇多皆非土人钦佐廉察日朔望行香三皇庙庙旁见倡家立命逐之逮今城中无此辈上官贤牧存心风化此亦易事云
　　洛阳伽蓝记【后魏杨衔之撰】【洛阳伽蓝记云云○字句多与本书不同末数语于氏所窜入尤失引书之体□本书此段之末载崔孝忠语亦不可删也】 
后魏太傅李延实者庄帝舅也永安中除青州刺史将行奉辞帝谓实曰怀砖之俗世号难治舅宜好用心副朝廷所委实答曰臣年迫桑榆气同朝露人闲稍远日近松邱臣已久乞闲退陛下渭阳兴念宠及老臣使夜行罪人裁锦万里谨奉明敕不敢失坠时黄门侍郎杨宽在帝侧不晓怀砖之义私问舍人温子升子升曰吾闻至尊兄彭城王作青州刺史闻其宾客从至青州者云齐土之民风俗浅薄虚论高谈专在荣利太守初欲入境百姓皆怀砖叩头以美其意及其代下还复以砖击之言其向背速于反掌是以京师谣语曰狱中无系囚舍内无青州假令家道恶肠中不怀愁怀砖之义起在于此也颖川荀济风流名士高鉴妙识独出当世清河崔叔仁称齐士大夫曰齐人者外矫庶几内怀鄙恡轻同毛羽利等锥刀好驰虚誉阿附成名威势所在促共归之苟无所资随即舍去言嚣薄之甚也
钦按此亦五胡南北乱离之际青有此俗葢牧守有贤否民心有好恶上之黜陟赏罚不足以厌其心激之使然也甚则至于孙恩之醢县令黄巢之杀官吏岂特怀砖而已书云予视天下愚夫愚妇一能胜予圣人之畏民如此宁有怒上之俗哉金末内翰郑子聃知沂州作十爱词有云我爱沂阳好民淳讼自稀谁言珥笔混莱夷行见离离秋草鞠圜屝俗有登莱沂密脑后插笔之语子聃治沂民淳讼简可比山谷江西道院之论故云后之为牧疾民讼而无德化专恃刑罚欲胜民者能无愧乎
　　王曾沂公言行录
云沂公青州人宋真宗问曰卿乡里谚云井深槐树麤街阔人义疏何也曾对曰井深槐树麤土厚水深也街阔人义疏家给人足也真宗善其对
余按古谚鄙齐俗之薄于义也齐自孟尝任侠过义后世反败其俗至于近代不惟乡义疏薄骨肉之恩亦亏丧矣葢因金乱疮痍之余重以李璮之困民有跬地铢产必分膝下婴孺亦于昆仲有彼已之辨风俗大坏且五代干戈之际民有累世同居旌表者在在纪之岂有承平百年风俗乃薄恶如此可胜叹哉汉志曰南阳好商贾召父富以本业颖川好争讼分异黄霸化以笃厚君子之德风也然则齐俗之弊果不可变邪
齐乘卷之六
益都于钦思容纂
益都杨□书严校　　
　人物
齐记补载汉少翁晋石崇云崇父苞为青州刺史生崇于临淄小字齐奴夫崇贪财贾祸至死不悟今流俗之弊正坐此失苟得而不顾义务积而不务用财之所在骨肉以之而离良心由是而死崇葢守钱虏之作俑者齐自太公之后管晏诸贤圣门高弟与夫汉世大儒郑康成诸公三国人才之冠琅邪诸葛高节葢世北海管宁此而不书顾彼之取何其谬哉至于神仙高尚之流鲁连安期岂不伟欤少翁之徒罔上被诛何足算也故曰人物非贤才不书此之谓也抑尝论之人才之多寡系于教养之当否三代以学校养士迨乎春秋战国之际贤俊不可胜用皆周之遗才也汉尚经术光武明章益崇儒学几复三代故汉世人才之多独不愧古翦于党锢裂于三国名节愈厉英豪迭出皆汉之遗才也降及隋唐始以词章取士教养之道劣于古昔人才浸微唐初惟齐州房元龄宋惟益都王曾为齐士称首较于两汉则不及矣以此卜之则知教养之道不可不当其余则各订于后云
　　太公
○后汉志琅邪西海县太公吕望所出有东吕乡 【后汉志琅邪西海县太公吕望所出有东吕乡○按续汉志无此文乃刘昭注引博物记耳】 庙旧在临淄西营邱宋碑存焉冢在县南十里与顷公冢相近愚按檀弓曰太公封于营邱比及五世皆反葬于周注谓太公受封留为太师死葬镐京五世献公以上皆从葬焉则齐无太公之墓或曰齐人思其德葬其衣冠云 【路史云名涓字子牙汲人】
　　桓公
○旧与太公同庙齐自太公为世胙之祖桓公为五伯之宗威王亦战国贤主然以篡立义不敢取余无可称者
　　仲山甫
○太公之后 【太公之后○按通志氏族略樊氏姬姓周太王之子虞仲支孙仲山甫为周宣王卿士食采于樊曰樊侯因邑命氏则仲山甫非齐人今于氏误作太公之后岂以大雅烝民有王命徂齐之事因附会尚父苗裔邪当削去不载】 为宣王冢宰兼太保王命筑城于齐尹吉甫作烝民诗以送之
　　管仲
○本颍上人齐相墓在临淄南牛山之阿 【见史记正义】
　　晏平仲
○莱之夷维人故宅在临淄小城北门即左传近巿宅也墓亦在焉
　　成覸
○齐人谓景公曰彼丈夫也我丈夫也吾何畏彼哉可谓志士
　　鲍叔
○墓在滕州北十五里　寗戚○墓在胶水县西隰朋　东郭牙　弦宁　王子成甫○新序曰管仲请于桓公以寗戚为田官隰朋为大行东郭牙为谏臣王子成甫为大司马曰君欲治国强兵此五子足矣 【新序曰管仲请于桓公以宁戚为田官隰朋为大行东郭牙为谏臣王子成甫为大司马曰君欲治国强兵此五子足矣○按新序管仲曰决狱折中不诬无罪不杀无辜则臣不若弦宁请置以为大理谏臣下脱去弦宁为大理一句不符五子之数(韩非子作弦商说苑又作弦章)】 如欲伯王则夷吾在有司请吏公曰以告仲父又请公曰以告仲父如是者三在侧曰一则仲父二则仲父易哉为君公曰未得仲父则难已得仲父何为不易桓公与羣臣饮酒谓鲍叔曰姑祝寡人鲍叔奉酒起而祝曰君无忘其在莒也管仲无忘束缚从鲁也寗戚无忘饭牛车下也桓公避席拜曰寡人与大夫皆无忘夫子之言社稷必不废矣
　　麦邱邑人
○祝桓公无得罪于羣臣百姓者
　　郭墟野人
○谓郭公善善不能用恶恶不能去所以亡者桓公赏焉
　　小臣稷
○桓公曰士敖爵禄者轻其主主敖霸王者轻其士吾敢敖霸王乎五往始得见稷
　　石他人
○陈恒弒简公不肯盟而自杀又有子渊栖者恒以勇士劫之亦不从二人并见新序
　　国成子高
○齐大夫择不食之地而葬见檀弓又有国昭子春秋有国书国佐皆其族也
　　陈文子
○名须无齐大夫
　　齐太史
○昆弟三人书崔杼弒君者左氏逸其姓名惜哉
　　徒人费
○死襄公之难又有石之纷如孟阳皆襄公小臣亦死节
　　高柴
○史记作郑人 【史记作郑人○按史记仲尼弟子传不言子羔何许人集解引郑康成口卫人此云郑人误(隋书经籍志有郑氏论语孔子弟子目录一卷)】 家语曰齐人高氏之别族墓在沂州向子城侧
　　公冶长
○家语鲁人史记齐人集注两存之
　　樊迟
○家语鲁人史记齐人 【史记齐人○郑康成曰齐人误作史记】
　　陈亢
○家语作陈人愚按檀弓亢乃齐大夫陈子车之弟疑是齐人
　　梁鳣
○家语齐人
　　步叔乘
○史记齐人 【史记齐人○亦郑康成云后处下放此○广韵作少叔乘】
　　公哲哀
○家语齐人鄙天下多仕于大夫家者故未尝屈节其亦汶上之亚欤墓在般阳城北
　　后处
○史记齐人
右八人圣门弟子
　　公孙丑
○滕州北公村有墓
　　万章
○滕州南万村有墓
右皆齐人孟子弟子余见邹庙从祀
　　滕文公
○滕州有庙
　　蚳鼃
○齐士师以孟子言谏齐王不用而去
　　匡章
○齐人孟子礼貌之必有所取故集注云众恶必察可见圣贤至公至仁之心
　　檀子　盼子　黔夫　种首
威王臣四子将照千里见通鉴 【威王臣四子见通鉴○按此见史记田齐世家而近引通鉴非是(韩诗外传亦载此事作齐宣王)】
　　淳于髠
○齐稷下学士髠衍辈七十余人余不取者大学衍义曰孔子没异端遂作邹衍淳于髠田骈之徒各著书以干世主不可胜纪申不害商鞅其害尤甚孟子所深距者惟杨墨二氏程子所谓杨墨之害甚于申韩佛老之害甚于杨墨然则衍辈亦异端之流髠独知尊孟子称之曰夫子又一日而见七人于宣王差贤于诸子故取之或曰均异端也申韩则不辟而废杨墨距之而熄佛老则辟而愈炽何邪葢异端至佛老而极道至后世而晦如人元气既衰痼疾可得疗乎然辟之而不廓者其说有二夫鬼神祭祀之礼圣人所先制缘人情理明仪备迨战国以降盟诅相持鬼神之理不明事鬼之情愈切佛氏乘之怖以死生诱以祸福凡古人之敬事鬼神斋戒祷祠报本祈福之意一归于佛广大包罗驱世有情信之事之此虽麤迹而势不可廓圣贤有不动心之学世儒多务外驰于利害怵迫之余见佛氏之坚定则洒然心服谓道在顿省之闲不知吾道自有此理体用尤精舍已耘人往往皆是此为精微其理亦不易辨麤以笼愚精以钓贤非复三代之治而欲决此疾犹以杯水救舆薪之火也其炽宜矣
　　闾丘卬
○年十八求仕于宣王王曰士亦华发堕颠而后可用子年稚未可也卬曰尺有所短寸有所长华发堕颠与臣何异宣王用焉
　　香居 【吕氏春秋作春居】 
○谏宣王为大室者
　　王斗
○皇甫士安高士传齐隐士 【皇甫士安高士传齐隐士○按王斗见战国策】
　　黔娄子
○齐隐士守道不诎威王师之
　　王蠋 【说苑作歜水经注同】 
○临淄画邑人墓在愚山西
　　王孙贾
○齐大夫奉母训诛淖齿者
　　田单
○临淄人
愚按蠋以布衣死节贾以一夫讨贼单之功伟矣所以励齐人之气未必非二子也故先之
　　孙武子
○潍州昌邑县北海滨有庙武孙膑齐军师
　　司马穰苴
○并齐人
　　颜蠋 【战国策作斶或作歜】 
○齐人晚食以当肉东坡所谓巧于贫者
　　子奇
○齐人十八为阿邑宰出仓廪以赈贫乏邑内大化见说苑
　　无盐女 【按人物一门自宜稍加条别男女错列殊觉非体】 
○齐人姓锺离名春宣王后
　　宿瘤女 【按人物一门自宜稍加条别男女错列殊觉非体】 
○齐东郭采桑女闵王后并列女传
　　贯珠人
○谏齐王怒田单者
　　太史敫
○莒人君王后父敫曰女不取媒自嫁污吾世终身不见余谓后世外戚如杨国忠之流求通房闼不遗余力敫真有守哉
　　雍门司马
○谏王建者惜逸其姓名
　　荀卿
○少游学于齐三为稷下祭酒避谗适楚春申君以为兰陵令
　　田文
○齐靖郭君田婴子
　　田横
○元和志海州东海县北五十七里有田横国即田横岛
　　鲁仲连
○齐人
　　安期生 【见蒯通传○按蒯通传作安其生】 　东郭先生　梁石君
右三人皆齐处士见蒯通传安期又见列仙传云琅邪阜乡人卖药海边人言千岁翁始皇赐金璧弃去不受留书报曰后千岁求我蓬莱山下 【后千岁求我蓬莱山下○按列仙传云后数年求我于蓬莱山】 ○钦按神仙之说六经所无原于老子元牝抱一之论秦汉闲怪迂之士设为夸大之言以徼当世多欲之君至有封侯尚主贵震天下如文成五利之徒终以诈诛故后世谈仙者率归诞妄至紫阳朱夫子以明理尽性之学会古今诸家而折衷之以为仙者匪难但偷生为不可见于感兴之诗又隐名而校参同至取远游王子之言以为长生久视之要诀何也葢仙者必有大贤明睿之资精察造化纯一不离如释氏之慧定又得明师诀其火药毫厘不差根气清厚福如王者庶几有成也 【成谓能长久虽与天地同弊亦不能不散也】 观安期之策撼项羽鲁连之轻世肆志陈希夷之不帝而隐槩乎其人下此则山林枯槁之徒啬气葆精差可少病以待天年冀其窃化机以出宇宙万无一焉虽使紫阳复生亦必道还汝具一只眼也
　　秦淳于越
○齐人谏始皇曰今陛下有海内而子弟为匹夫卒有田常六卿之患何以相救事不师古而能长久者非所闻也始皇下其议为李斯所绌
　　茅焦
○齐人谏始皇迁母者司马温公有言风俗天下之大事也于茅焦亦见之矣自三代有杀身成仁之教至于战国习以成风义之所在蹈死如归秦起而力禁之诽谤者族偶语者弃市至戮谏者二十七人而茅焦犹谏葢由当时风俗驱之见义而不见死故也秦能因俗以治三代可及必欲峻刑变俗以自蹙亡至于后世伤一谏臣沮一言者则天下从风而靡亦薄俗使然也
　　汉四皓夏黄公
○留侯世家注云 【留侯世家注云云○按此见司马贞索隐】 夏黄公姓崔名广字少通齐人
　　葢公
○胶西人
　　娄敬
○齐人通典曰齐俗人情变诈故高帝詈娄敬曰齐虏以舌得官夫敬料匈奴匿兵争利智也劝帝勿击忠也高祖不从致有白登之困高祖失言敬何诈之有
　　叔孙通
○嶭人
　　伏生
名胜 【名胜二字当在圈下】○济南人墓在朝阳故城东五里 【墓在朝阳故城东五里○此据寰宇记邹平志云伏生墓在县东北十八里按水经注漯水又东北径东朝阳县故城南又东径汉征君伏生墓南又东径邹平县故城北又东北径东邹城北是伏生墓在朝阳城东邹平城西汉东朝阳故城在今章邱县北而邹平城元和志寰宇记诸书皆不言所在齐乘第四卷邹平故城在今县西南乃唐初置县之地本寰宇记非汉县城也今考邹平县志汉梁邹城在县北四十里孙家镇接齐东县界 【济南府志同】 又济南府志齐东县东南有梁邹乡汉梁邹城地葢即邹平之误耳后魏书地形志东平原郡临济下有邹平城建信 【今本误作新】 城建信亦水经注漯水所径废县在高苑故狄城西北五十里而东邹在今青城县界则邹平城在齐东县境无疑伏生墓郦注叙于邹平故城西而今墓处其东南非古漯水所径矣原其致误之由葢以伏生济南人今墓西隋开皇中尝置济南县因附会征君邱垄不知其与水经注违异也当以寰宇记在朝阳城东五里者为是】 见水经
　　东方朔
○平原人
　　邹阳
○齐人传有王先生公孙玃皆齐之智士故阳曰邹鲁守经学齐楚多辩智韩魏时有奇节而辩智者流于诈也
　　辕固
○齐人汉武始好儒迂仲舒疾辕固公孙达于前张禹孔光显于后西汉风俗不美良有以夫
　　邹长倩
○菑川人遗宏书 【遗公孙宏书○按此见西京杂记字句小异者倍□而为纪倍纪而为倍而为禭本书无而字猗欤盛哉本书作猗嗟盛欤】 曰公孙宏以元光五年为国士所推上为贤良国人邹长倩以其家贫少自资致乃解衣裳以衣之释所著冠履以与之又赠以刍一束素丝一禭扑满一枚书题遗之曰夫人无幽显道在则尊虽生刍之贱也不能脱落君子故赠君生刍一束诗人所谓生刍一束其人如玉五丝为（纟聂）倍（纟聂）为升倍升为緎倍緎而为纪倍纪而为倍而为禭此自少至多自微至着士之立功勋効名节亦复如之勿以小善不足修而不为也故赠君素丝一禭扑满者以土为器以蓄钱贝其有入窍而无出窍满则扑之土麤物也钱重货也入而不出积而不散故扑之士有聚敛而不能散者将有扑满之败可不诫欤故赠君扑满一枚猗欤盛哉山川阻修加以风露次卿足下勉作功名窃在下风以俟嘉誉钦纂齐乘凡书传所通习如景公登牛山（木巳）梁黔敖之类则不详载如此篇者葢西汉奇文世所罕见且其积丝之喻扑满之戒实古今之格言最有益于学者故备载焉宏开馆延贤乡有二奇士皆不知引之则所延者果何人哉此其有以为诈人也 【扑满吴人名曰藏瓶次卿宏字汉书弗载(次卿宏字汉书弗载○按史记公孙宏字季)】
　　公孙宏
○菑川人开东合以延贤人亦足以为百世宰相之师故载 【路史淄州南四十里大嶭山宏生处{菑川人路史淄州南四十里大嶭山宏生处○史记平津侯传公孙宏齐菑川国嶭县人也汉书删去齐字云菑川嶭人也今按地理志菑川国故齐文帝十八年别为国县三剧东安平楼乡而嶭县自属鲁国中□泰山济南齐郡不与菑川接壤平津传云宏少时为嶭狱吏又云菑川国复推上宏二者必有一误儒林传调嶭人公孙宏亦征则宏实非菑川人矣(集解引徐广曰嶭县在菑川误)战国时嶭为齐地故汲黯以宏为齐人而汉初县属鲁国故叔孙通嶭人请征鲁诸生弟子其起朝仪也路史以淄州大嶭山为宏生处不知宋淄州所治之淄川县隋开皇十八年改名(隋志旧曰贝邱)本汉般阳县属济南郡与菑川国治剧县者无涉而妄以大嶭山附会平津之为薛人岂非踵史汉之误而转益失之哉}】
  　儿宽
○千乘人御史大夫
  　严安
○临淄人骑马令
　　终军
○济南人谏大夫墓在临淄南牛山之西地名终村又历城南九十里有终军村
　　王欣
○济南人代田千秋为丞相封宜春侯
　　淳于意女缇萦
○临淄人
　　疏广疏受
○兰陵人
　　于公 【于公东海郯人圈下应增入四字】 
○子定国丞相西平侯
　　匡衡
○东海承人御史大夫 【御史大夫○衡官至丞相封乐安侯非终于御史大夫者】
　　萧望之
○兰陵人关内侯
　　王吉
○字子阳琅邪皋虞人贡禹同乡史称王阳在位贡禹弹冠言其取舍同也然吉为宣帝言曰欲治之主不世出公卿遭遇其时未有建万世之长策举明主于三代之隆者也其务在于期会簿书断狱听讼而已此非太平之基也甚欲有所匡建与贾谊仲舒之意同宣帝乃以为迂禹为元帝言曰厩马万匹宫女数千园陵郡国庙皆当灭毁务遵俭约 【贡禹为元帝言曰厩马万匹宫女数千园陵郡国庙皆当灭毁务遵俭约○按汉书贡禹传载禹奏大略请减乘舆服御器物悉遣后宫及诸陵园女亡子者损厩马废苑囿及请宽口赋罢铸钱省卫卒免奴婢禁近臣私贩卖除犯法赎罪入谷补吏之法其指归于俭约至欲罢郡国庙定汉宗庙迭毁之礼则韦元成传明以为不应古礼宜正定非敢以省费议宗庙也此条与禹前奏混而一之又以灭毁为文岂当时所宜言乎】 元帝悉纳用其言葢图远大者难为功举细务者俗易从二人所见如此恶在其为取舍同也善乎司马温公论曰孝元优游不断谗佞用权当时之大患禹不以为言恭谨节俭孝元之素志禹孜孜言之何哉使禹之智不足知恶得为贤知而不言其罪大矣余故黜禹以为人臣泛言塞责者之戒
　　诸葛丰
○琅邪人司隶校尉孔明祖
　　田何
○齐人以诸田徙杜 【以诸田徙杜○杜下汉书有陵字】 故号杜田生守道不仕惠帝幸其庐以受业为易者宗见高士传
　　儒林传
○易自田何后有琅邪人鲁伯邴丹王横 【琅邪人王横○汉书作璜此从后汉书○按儒林传所载齐经师殊不止此于氏自云已载前论者不复出而漏略实多今为补之于左传易者东武孙虞王同淄川杨何齐服生即墨成衡咸莒衡胡兰陵□将永东海白光殷嘉(齐乘有沂峄二州汉东海郡治郯□故称郡人者亦当载入从于公定国之例)传书者济南张生琅邪殷崇齐炔钦胶东庸生传诗者鲁诗有兰陵缪生齐诗有琅邪伏理韩诗有□海发福传礼者郯后苍传公羊春秋者兰陵褚大□汉书儒林传书有千乘欧阳歙(欧阳生和伯七世孙)临济牟长济南徐巡诗有平原高诩皆于氏所不载也】 诸县人梁邱贺父子东莱人费直○书自伏胜后有千乘人欧阳生子孙世学儿宽师也济南人林尊齐人周堪○鲁诗自浮邱伯后有琅邪王扶○齐诗自辕固后有琅邪人大司马师丹皮容○韩婴诗有淄川人长孙顺三诗后世皆亡毛苌诗又得郑康成笺行于世○大戴礼琅邪人徐良○公羊胡母生之后有琅邪人王中公孙文东门云筦路左咸淄川任公○谷梁有不其人房凤皆齐人明经而伏生诸儒已载前论不复出焉
　　郑崇
○高密大族哀帝擢为尚书仆射纳用其言每见喜曰我识郑尚书履声谏宠董贤浸疏之责崇曰君门如市何以禁切主上崇对曰臣门如市臣心如水上怒下狱死
　　眭宏
○蕃人以明经为议郎至符节令元凤三年上书被杀孝昭征其子孟为郎 【孝昭征其子孟为郎○按汉书眭宏字孟孝宣帝即位征孟子为郎今于氏以孟为其子之名又讹宣作昭乖舛甚矣】
　　颜安乐
○嶭人眭孟姊子积学至齐郡丞
　　毌将隆
○兰陵人京兆尹执金吾王莽秉政以隆少时不肯与交诬以罪免官徙合浦
　　鲍宣
○渤海人司隶以忠直为王莽所杀妻桓少君
　　栗融○禽庆○苏章○嶭方
四人皆齐隐士去官不仕王莽见鲍宣传
　　逢萌
○都昌人学长安王莽杀子宇萌曰三纲绝矣不去祸将及人即解冠挂东都门隐劳山光武征不起又有同郡徐房王君公 【同郡徐房王君公○按后汉书逸民传君公平原人】 与萌友善亦隐遯不仕君公侩牛自晦时人语曰避世墙东王君公或曰两汉人才首葢公与逢萌岂有意乎应之曰先辈有言能令汉家重九鼎桐江波上一丝风又曰世祖功臣三十六云台争似钓台高此之谓也萌墓在北海县西南营陵城中
　　伏湛
○琅邪东武人伏生九世孙传经学仕至司徒 【仕至司徒○当作大司徒按续汉书百官志建武二十七年去大湛为大司徒在三年】 清静无竞东州号曰伏不鬬子隆死节兄子恭传齐诗
　　王良
○兰陵人王莽时寝疾不仕光武征拜大司徒司直 【光武征拜大司徒司直○按良本传建武三年征拜谏议大夫六年代宣秉为大司徒司直司直非初征官也又按良习小夏侯尚书见儒林传于氏不言亦疏】 在位恭俭布被瓦器
　　卫宏
○临沂人 【临沂人○后汉书云东海人不言何县】 序毛诗训古文尚书光武拜议郎作汉旧仪载西京杂事传于世
　　吴良
○议郎
　　江革
○世称江巨孝并临淄人
　　刘宠
○东莱人号一钱太守侄刘繇汉末扬州刺史 【侄刘繇汉末扬州刺史○按侄者对姑之称不得施于世叔父当改作弟子】
　　曹褎
○嶭人明庆氏礼博物识古为儒者宗
　　寒朗
○嶭人为明帝辩楚狱者
　　侯史光 【按光晋武帝时人当在刘毅任恺之次而杂入汉代非是】 
○掖县人散骑常侍与皇甫陶等持节循省风俗还奏事称旨迁少府卒家贫赐钱以葬
　　赵彦
○琅邪人劝宗资发五阳郡兵从孤虚 【从孤虚○后汉书方术传作从孤击虚此脱去击字】 推遁甲破徐兖羣盗
　　郑康成
○大司农高密人宋封高密伯
　　滕抚
○北海剧人涿令破东南羣盗者 【涿令破东南羣盗者○按后汉书抚破羣盗时为九江都尉拜中郎将历官终左冯翊今于氏但云为涿令何也】
　　王望
○琅邪人青州刺史擅发廪赈饥者
　　淳于恭
○北海淳于人以孝义征为郎
　　童恢
○琅邪姑幕人循吏
　　周璆
○乐安人 【陈蕃传】
　　公沙穆
○胶东人明经举孝廉迁鄫相 【明经举孝廉迁鄫相○按后汉书方术传穆举孝廉以高第为主事迁缯相今不言为主事则迁字上无所承矣又按本传穆官至辽东属国都尉亦非终于缯相也(鄫两汉书并作缯)】
  　承宫
○琅邪姑幕人中郎将明春秋
　　司马均
○东莱人隐居教授诚信行乎乡里争曲直者辄曰敢祝少宾乎心不直者终不敢少宾均字祝诅也
　　牟融 【融习大夏侯尚书见儒林传】
○太尉　郎顗○明京房易
　　周泽　甄宇
○二人皆博士明公羊传
　　孙嵩
○五人并安丘人嵩安丘有墓
　　徐苗 【按苗见晋书儒林传不当次孙嵩后】 
○淳于人累世相承皆以博士为郡守
　　诸葛武侯
○琅邪人
　　孙干
○北海人事昭烈为秉忠将军
　　祢衡
○平原人文士才辩性多傲忽傲其侪辈而已衡敢骂辱曹操有威武不挫之志文人相轻者愧衡多矣
　　魏征士管幼安
○北海朱虚人
　　邴原
○幼安同郡人魏丞相征事
　　王烈
○亦北海人 【亦北海人○按后汉书独行传烈太原人】 汉末三人皆适辽东依公孙度以避乱度安其贤民化其德
　　国渊　任嘏
○并乐安人康成弟子俱仕魏
　　王修
○北海营陵人魏青州别驾 【魏青州别驾○按三国志修为青州别驾乃袁氏所辟不当以魏系之】 母社日亡悲感邻里为罢社
　　任旐
○乐安博昌人黄巾贼到博昌闻旐姓名曰夙闻任子旟天下贤士那可入其乡
　　王基
○东莱曲城人魏征南将军
　　诸葛诞
○琅邪人扬州督起兵讨司马昭不克而死
　　吴太史慈
○东莱黄人建昌都尉孙策曰闻君为太守劫州章赴文举诣元德皆有义烈天下智士也
　　诸葛瑾
○琅邪阳都人吴豫州牧孔明族弟 【孔明族弟○按子瑜武侯之兄而以为弟误甚又瑾之于亮非诸葛诞之比亦不得称族也】 吴志曰葛氏本诸人徙阳都阳都先有姓葛者故时人谓之诸葛
　　徐盛
○莒人吴安东将军
　　是仪
○营陵人吴尚书仆射
　　滕允
○剧人吴都亭侯 【吴都亭侯○按三国志允官至太常加卫将军】
　　晋羊祜
○泰山南城人南城久废地属费县祜费县人也上征吴策唐彬乃邹人
　　司徒王导
○临沂人 【南史宏融昙首俭僧虔泰志筠彬皆导族】
　　刘毅
○东莱人尚书仆射谓晋武为桓灵者
　　任恺
○博昌人侍中
　　光逸
○乐安人八达
　　解系
○济南人守正不阿为赵王伦所杀
　　伏滔
○安邱人 【安邱人○按世说新语王中郎令伏元度习凿齿论青楚人物刘孝标注引滔集载其论略曰滔以春秋时鲍叔管仲隰朋召忽轮扁宁戚麦邱人逢丑父晏婴涓子战国时公羊高孟子邹衍田单荀卿邹奭莒大夫田子方檀子鲁连淳于髡盼子田光颜歜黔子于陵仲子王叔即墨大夫前汉时伏征君终军东郭先生叔孙通万石君东方朔安期先生后汉时大司徒伏三老江革逢萌禽庆承幼子徐防嶭方郑康成周孟玉刘祖荣临孝存侍其元炬孙宾硕刘仲谋刘公山王仪伯郎宗祢正平刘成国魏时管幼安邴根矩华子鱼徐伟长任昭先伏高阳此皆青士有才德者也元度此文有关齐地人物故具载之以裨于氏之阙】 大元中拜著作郎专掌国史领本州岛大中正子系之亦有文名
　　缪播
○兰陵人晋怀帝中书令掌诏命尽忠为国为东海王越所害朝野愤惋曰善人国之纪也而加害焉其能终乎越死赠卫尉
　　王尼
○城阳人不拜东海王越越问之对曰公无宰相之能是以不拜
　　刘允
○掖县人避乱依冀州刺史邵续续欲降石勒允劝续归晋元帝以允为丞相参军仕至江州刺史
　　王羲之
○司徒导从子余按晋室清谈王谢不能免羲之独不为流俗所移观其止殷浩北伐之书对谢安登冶城语真豪杰之士哉使其得君王谢不足多后世徒以书札掩其器识故朱子惜之
　　刘超
○琅邪人苏峻迁帝于石头犹启帝受经者
　　颜含
○琅邪人
　　刘敏元
○北海人忠义传
　　徐邈
○姑幕人儒林传
　　左思
○临淄人作齐都及三都赋
　　石坦
○剧人无居业不娶妻吊丧会葬同日共时处处见之姚苌之乱莫知所终葢异人也 【王隐晋书(王隐晋书○按隐书久亡于氏何从引之若见他书亦当言某书引也今晋书隐逸传作石垣)】
　　秦王猛
○剧人孙镇恶宋史有传 【孙镇恶宋史有传○当作宋书】 孙宪后魏并州刺史北海公清身率下北史有传九子世号九龙子晞曰非不爱作热官但思之烂熟耳亦名言也 【孙宪北史有传九子世号九龙子晞曰非不爱作热官但思之烂熟耳亦名言也○按北史王宪传宪孙云有九子晞其一也于氏以曾孙为子误矣又按孝昭之篡晞实预谋此二语者宁足我乎】 或曰先儒谓孟子以后人物惟有子房孔明魏晋以降张宾崔浩皆比子房王景略则谓如诸葛数子优劣果何如也愚曰孟子王佐之才使值炎刘之奋未必屑汉庭功业诸公皆功名士也故以才智相方不大相远就其出处进退观之则有闲矣浩事暴君以杀身宾赞羯勒以倾晋景略视二子为优比之诸葛则不能无愧呜呼天下英才不遇者多矣幸而成功不一二数也景略之俦容可弃乎
　　南燕晏谟
○临淄人撰齐记晋载记曰南燕主慕容德登营邱问谟以齐之山川邱陵贤哲旧事谟历对详辨画地成图德深嘉之拜尚书郎德又因飨宴乘高远瞩顾尚书鲁邃曰齐鲁固多君子当昔接慎巴生淳于邹田之徒荫修檐临清沼驰朱轮佩长剑恣非马之雄辞奋谈天之逸辩指麾则红紫成章俛仰则邱陵生韵至于今日荒草颓坟气消烟灭永言千载能不依然
　　元魏贾思伯
○益都人弟思同俱好经史思伯仕至都官尚书谦恭下士人曰公今贵重宁能不骄思伯曰哀至便骄何常之有世以为雅言思同仕至侍中今寿光南有墓碑 【益都人弟思同今寿光南有墓碑○按元魏益都县冶今寿光北王胡城后齐始移冶东阳思同魏之益都人故寿光南有墓金石录曰思同与其兄思伯后魏书皆有传云青州(当作齐郡)益都人今其墓乃在寿光县德夫葢未达于此也】
　　唐永
○北海平寿人后魏北地良将性清廉无蓄积妻子不免饥寒二子陵瑾皆儒雅知名次子瑾字文周赐姓万纽于氏
　　王宏
○临沂人 【临沂人○宋书隐逸传作王宏之】 隐会稽钓鱼采药谢灵运颜延之并相钦重 【沈约宋书】
　　王素
○琅邪人 【琅邪人○按素与王宏之并琅邪临沂人而于氏一书县一书郡他类此者非一皆其体例之参差也】 隐东阳山山中有蚿虫声清而形丑作赋以自况
　　齐任昉 【按昉历仕齐梁不得专以齐目之】 
○博昌人博学能文
　　明僧绍
○平原人初隐劳山 【初隐劳山○齐书高逸传作崂山南史同】 弟庆符以青州刺史罢任随归隐江东 【弟庆符以青州刺史罢任随归隐江东○齐书及南史并云随归住江乘摄山】 齐太祖称为外臣
　　孟喜
○兰陵人父孟卿 【父孟卿○按孟卿父子西汉经师应次田何之后而杂入南北朝舛矣于氏纪人物既非论时世又不分郡县故纷错如此】 父子并传礼易
　　臧荣绪
○莒人撰东西晋纪 【撰东西晋纪○当作晋书】 与关康之俱隐京口时号二隐
　　颜见远
○琅邪人南齐御史中丞萧衍杀齐主见远死之子协孙之推皆知名
　
　　诸葛璩
○琅邪人齐梁征辟皆不就隐居教授妻子不见喜愠之容
　　梁孙谦
○东莞人循吏
　　刘勰
○东莞人撰文心雕龙
　　伏曼容
○密州人临海武昌太守 【密州人临海武昌太守○按梁书儒林传曼容平昌安邱人时无密州之名(密州旧曰胶州隋开皇五年改名)又按本传曼容历仕宋齐梁为南海武昌临海三郡太守】 解易诗论语老庄
　　隋隐士徐则
○郯人隐缙云山绝粒养性
　　杜松赟
○北海人大业末贼攻北海执松赟使谕城降松赟骂贼而死
　　张轨
○临邑人与乐安孙树仁为莫逆交每易衣而出以此见称西魏恭帝时除陇右府长史卒家无余财惟有书数百卷
　　张买奴
○平原人高齐太常博士 【高齐太常博士○按后齐书及北史并作太学博士】 北史儒林传云买奴经义该博门徒千余人诸儒咸推重之尤精服氏春秋又云自晋杜预注左氏预元孙坦坦弟骥在宋并为青州刺史传其家业故齐地多习之
　　孙益德
○乐安人其母为人所害益德童幼复仇不避魏孝文后特免之 【魏孝文后特免之○按北史孝行传云孝文文明太后以其幼而孝决又不逃罪特免之葢孝文时祖母冯太后称制也于氏妄省其文曰孝文后不可通矣】 见北史孝行传 【又北海王闾数世同居有百口见节义传】
　　苟金龙妻刘氏
○平原人苟为梓潼太守疾病贼围城刘氏代帅将士拒战贼夺水城中渴甚刘仰天号诉得雨以衣服悬枝取水卒完城北史烈女传
　　宋刘穆之
○东莞人左仆射
　　臧焘
○莒人兄子质 【兄子质○按质焘弟子】 守盱眙拒魏太武者
　　徐广
○东莞人 【东莞人○按广兄子豁在宋书良吏传姊子何承天东海郯人于氏皆失载齐乘人物一门遗漏甚多不可胜补姑举一隅以证其疏云○刘穆之臧焘徐广颜延之四人皆在晋宋闲而杂入隋代非是】 撰晋纪
　　颜延之
○琅邪人作五君咏
　　段文振
○北海人谏炀帝宠突厥者
　　唐房元龄
○齐州人墓在济南东南采石山
　　秦叔宝
　　罗士信
○并历城人济南府城中有罗姑井相传士信故宅
　　段志元
○临淄人房秦段皆凌烟功臣志元孙文昌仕至太尉文昌子成式太常少卿并有才名
　　马周
○茌平人
　　杜伏威
○章邱人大业末据淮南归唐封太子太保兼行台尚书令
　　任敬臣
○棣州人五岁丧母哀毁天至问父曰何以报母 【五岁丧母哀毁天至问父曰何以报母○按新唐书孝友传问父上有七岁二字不可删葢五岁儿纔知哀慕未必解图报也】 父曰扬名显亲可也乃刻志从学举孝廉虞世南器其人荐为宏文馆学士终太子舍人
　　员半千
○齐州全节人武陟尉岁旱劝令发粟赈民令不从及令谒州半千悉发之下赖以济刺史怒囚半千于狱会嶭元超持节度河责刺史曰君有民不能恤使惠出一尉尚何罪释之后仕至太子谕德封平原郡公
或问先贤行迹例多不载惟赈恤一事自子奇王望半千三人皆详书之何也对曰钦闻富郑公不言使辽之功至知青州活饥民五十余万自谓贤于中书二十四考此岂细务哉延佑六年己未齐地大饥父子相食钦衔命赈恤济南六县洎鹾灶饥民尝以劝率富民出粟太多赈济太广见责千宪府时官僚有幸此凶岁捐斗升以鬻子女举曰过房悉辇以北钦则访鬻子者为赎还之乃怒曰是违例徼誉也钦愤郁久矣无从发之故于三子之事不自知其笔之渎也呜呼董煟有言人微无肯信其言官小莫能行其志微子墨卿吾谁与言欤
　　颜鲁公
○兄杲卿 【兄杲卿○按杲卿与鲁公同五世祖但曰兄则无以别于同父者矣且人物例皆书名而诸葛武侯颜鲁公之类忽称爵谥亦一异也】 并琅邪人
　　刺史蒋钦绪
○莱州人与沂州萧至忠姻家戒至忠曰君材不患不见用患非分而求耳至忠果附太平公主预祸
　　崔融
○齐州人凤阁舍人诸孙多显宦
　　符令奇
○临沂人田悦反死节
　　张允济
○北海人循吏
　　颜师古
○临沂人注汉书其叙例诸家名氏有琅邪伏俨北海刘德皆汉末注班书者因附见云
　　王仲邱
○琅邪人明礼
　　王希夷
○滕人为人牧羊取佣以葬亲隐徂徕山元宗访以道义授朝散大夫 【授朝散大夫○新唐书云拜国子博士】 听还山
　　郭虔瓘
○历城人右骁卫将军兼北庭都护战功甚多
　　王无竞
○东莱人监察御史临朝斥宰相宗楚客偶语左迁太子舍人
　　高适
○渤海人谏议大夫忤欢近出刺蜀 【谏议大夫出刺蜀○按适官至西川节度使终刑部侍郎】 年五十始为诗即工
　　高沐
○渤海人贞元中进士李师古辟署判官师道叛沐以诚款结天子为师道所杀
　　卢惟清妻徐氏
○淄州人惟清贬播州会赦徐迎惟清至荆州闻惟清死二奴将劫徐归下江徐数其罪奴不敢逼徐倍道至播州得惟清尸还葬齐澣高其节作诗颂之
　　崔信明
○益都人秦川令吟枫落吴江冷者
　　五代王凝妻李氏
○青州人断臂者
　　石昂
○临淄人昂读书好学不求仕进节度使符习高其行召为临淄令八朝以公事谒监军杨彦朗 【节度使符习高其行召为临淄令入朝以公事谒监军杨彦朗○按五代史记一行传昂仕晋至宗正少卿又按本传云习入朝京师监军杨彦朗知留后事昂以公事至府上谒葢昂为临淄令有事当诣平卢节度而符习入朝杨以监军为留后故至府谒彦朗也今于入朝上省一习字又不言彦朗知留后事则是昂自入朝谒监军于京师非事理矣】 赞者以彦朗家讳石更其姓曰右昂昂责彦朗曰内侍奈何以私害公昂姓石非右也彦朗大怒昂即解官去语其子曰吾本不欲仕乱世果为刑人所辱
　　边凤
○滨州人五世同居无异爨天子旌其门复其家 【又王陶密州人数世同居五代史孝友传】
　　王师范
○青州人
欧阳子曰孟子谓春秋无义战予谓五代无全臣其仕不二代者以国系仕非一代者作杂传夫入于杂诚君子之所羞而一代之臣未必皆可贵钦按五代名节李氏尚矣青州五臣惟石昂有孝节称疾辞禄及节度使王师范为可取其余皆不足贵也史称师范好学以忠义自许为治有声绩朱温围凤翔师范见诏书泣曰吾属为帝室藩屏岂得坐视天子困辱虽力不足当死生以之遂起兵讨温求助于杨行密斩朱友宁于青州及淮南兵归力不能支遂降温为其所族呜呼师范欠兵败一死耳原其本心非朝梁而暮晋者故纲目特书曰平卢节度使王师范发兵讨朱全忠又曰王师范以淮南兵击朱友宁斩之曰讨曰斩则与之之意可见矣况其处死不乱又毅然丈夫哉汨之杂传则其志亦可哀也已故特表而出之
　　南唐韩熙载
○青社人 【青社人○按宋史南唐世家熙载潍州北海人唐末北海县犹属青州(潍州宋干德三年置)而于氏文其名曰青社则当时州县皆无此称以史法论之为失体矣(宋史李之才传亦曰青社人非史例也)】 五代之乱熙载投南唐累官至中书侍郎多置妓妾昼夜歌舞谓僧德明曰吾为此行正欲避国家八相之命僧问其故熙载曰中原常虎视于此一旦真主出弃甲不暇吾不能为千古笑端初熙载之走江南也李谷送别各言所志熙载曰江南果相我当以长驱定中原谷曰中原若相我下江南如探囊中物谷后相周世宗定江南而熙载之言不验胡氏以为熙载文士高谈非谷沈毅有智略之比是故然已使世宗唐主易地而君熙载岂无能为者知时不可为而能沈晦以免祸其智亦足称也繁钦于刘表数欲见奇杜袭喻之而止李骧为刘崇所杀至有吾负经济之才乃为愚人谋事死固有甘心之叹然则熙载其贤乎
　　孙晟
○密州人南唐宰相周世宗征淮南唐遣晟使周晟谓其副曰吾行必不免然终不负永陵一抔土后为世宗所杀正其衣冠南望拜曰臣以死报国乃就刑
　　宋傅霖
○青州逸人乖崖称曰傅先生天下士
　　王曾
○益都人状元丞相文正公弟皡字子融直集贤院 【弟皡字子融直集贤院○按子融后因元昊反以字为名更字熙仲官至兵部侍郎】 初新旧五代史皆不与韩通立传识者笑之皡着唐余录有纪志传又博采诸家说效裴松之三国志附注于下表韩通于忠义传冠以宋初褒赠之典新旧史皆所不及文正尝言曾平生之志不在温饱皡器识若此可谓难兄难弟矣
　　蔡齐
○莱州人状元参政文忠公
　　吕夷简
○莱州人丞相文靖公六世孙伯恭号东莱先生 【宋会要滨州有夷简祠公通判滨州奏不税农器王曾知其有相业】
　　王从善
○青州人太宗雍熙二年始踰冠九经及第见长编
　　李之才
○青州人师穆伯长传陈希夷先天易尝谓邵康节曰科举之外有义理学义理之外有物理学物理之外有性命学康节曰愿受教遂传易学
　　麻希梦
○前青州录事参军年九十余居临淄太宗以高年诏至阙询及人闲利害敷对详明访以养生之理对曰臣无他术惟寡情欲节声色薄滋味诏以尚书工部郎中致仕赐金紫子景孙兴国中登进士甲科孙温其温舒祥符中相继第三人及第衣冠以为盛事天下称麻氏教子有法　孙仲英○幼有俊才七岁能诗以亲亡禄不及养不复肯仕退居临淄七里别墅 【孙仲英退居临淄七里别墅○按王圣涂渑水燕谈录仲英退居临淄辨士里别墅刻本士或讹作七于氏遂云七里别墅误矣】 博学高行乡党化服虽凶年盗不入其家富韩公文潞公庞庄公相继镇青 【富韩公文潞公庞庄公相继镇青○按潞公未尝镇青此因与富庞连文而误(燕谈录云富韩公文潞公皆尝致书币庞庄公出镇遣其子奉书召至府中礼之极厚荐其行义于朝)】 皆致书币荐其行义诏以为国子四门助教州学教授东方学者咸师之亦年九十余卒
　　贾先
○临淄人登进士真宗赐名同改字希德 【真宗赐名同改字希德○按宋史儒林传贾同初名罔字公疏真宗命改今名是同未尝名先于氏葢因燕谈录称临淄贾先生疏未及卒读遽以先为同初名耳前辈言隆万闲人读书不看首尾殆如此类希德宋史作希得】 以扶道著书为己任着山东野录七篇颇类孟子奏疏言丁谓造作符瑞以诬皇天以欺先帝今幸谓奸发窜逐请明告天下还寇莱公以明忠邪终以孤直不偶官止殿中丞卒门人谥曰存道先生
　　王樵
○字肩望淄川人性超逸深于老易善击剑有槩世之志庐梓桐山下不交尘俗山东贾同李冠皆尊仰之咸平中契丹内寇举族北俘累年乃归刻木为亲葬奂山东立祠奉侍终身太守刘通诣樵踰垣遁去其后高弁知州事范讽为通判相与就见之李冠以诗寄之曰霜台御史新为郡棘寺廷评继下车首谒梓桐王处士教风从此重诗书晚自号赘世翁豫卜地垒石名茧室刻铭其上曰生前杀躯以虞不备没后寄魂以备不虞后感疾即入茧室中自掩户乃卒命以古剑殉葬着游边集二卷安边三策说史十篇济南李芝为赘世先生传治平中淄川诗僧文幼即其地起祠祠樵其为世景慕如此
　　刘孟节 【按渑水燕谈录孟节名槩于氏不着其名非是】 
○寿光人少师种放天姿绝俗笃古好学酷嗜山水青之南有冶原欧冶子铸剑之地山奇水清丛筠古木气象幽绝孟节欲隐其闲富韩公为筑室泉上诗以饯之曰先生已归隐山东人物空其后范文正公文潞公皆优礼之欲荐之朝孟节恳辞少时尝寓龙兴僧舍往往凭栏独立怀世事手拍栏干吁唏太息有诗曰读书悞我四十年几回醉把栏干拍见司马温公诗话
　　张荷
○寿光人师事种放与吴遁魏野杨朴宋澥为友性高洁为文奇涩着过非九篇放谓隋唐以来缀文之士罕能及之终以连蹇不遇卒有诗文三卷见渑水燕谈
　　苏丕
○青州人祖德祥建隆四年状元丕有高行少时一试礼部不中拂衣去居洱水之滨五十年不践城市欧阳文忠公镇青言于朝赐号冲退处士年八十余卒
　　周起
○邹平人母感吉梦而生父异之谓必大其门因名曰起第进士通判齐州召直史馆真宗东封羣臣多献文颂起独上书言天下之势患于安逸而忽于兢业真宗嘉之拜谏议大夫终枢密副使
　　刘庭式
○齐州人苏轼知寗州庭式为通判初庭式未遇时约取乡人之女及第后女丧明庭式卒娶之女死丧之踰年而哀不哀因不复娶轼问曰哀生爱爱生色君爱何从生哀何从出庭式曰吾知丧吾妻而已若缘色生爱缘爱生哀色衰爱弛吾哀亦忘则凡扬袂倚市目挑而心招者皆可以为妻邪轼深感其言庭式后监太平观老于庐山绝粒不食而面目奕奕有光步峻坂如飞以寿终
　　姜遵
○淄川人 【淄川人○按宋史遵淄州长山人川葢州字之误遵酷吏尝毁汉唐碑营浮屠此第一杀风景事其人无足取也】 初举进士为蓬莱尉以击搏知名天圣七年拜枢密副使 【天圣七年拜枢密副使○按宰辅表在天圣六年三月】 卒赠吏部侍郎
　　明镐
○密州人参知政事与文彦博同时
　　李常
○字公择登州人 【字公择登州人○宋史李公择南康建昌人即苏子瞻为作李氏山房藏书记者非登州人而于氏谓与富公客李常为一人按苏集遗直坊诗有云岁月曾几何客主皆九原是当时李常已亡而子瞻自常州赴登过广陵公择送之竹西亭下则其非一人审矣查慎行曰同时有两李常一字公择建昌人一则登州人欧阳公集有读张李二生文赠石先生诗云先生三十年居鲁能使鲁人皆好学其闲张续与李常剖琢珉石得天璞则李常不独为富公客亦徂徕之高弟也今按登州人不得称鲁欧公或槩言之否则又一李常亦不可知】 知齐州齐多盗常得黠盗刺为兵置麾下询知弭盗之术奸无所容尝为富郑公客李师中榜其闾曰遗直坊东坡有诗
　　燕肃
○字穆之青州人龙图阁待制知审刑院请谳诸路冤狱有不当者释其罪自是全活者众肃有巧思尝造指南车记里鼓及敲器莲花漏世服其精
　　赵师民
○字周翰临淄人九岁能文第进士官至龙图阁直学士子彦若哲宗时翰林学士绍圣初章惇以彦若与修神宗实录贬死
　　李觉
○字仲明益都人举九经起家知泗州迁礼记博士
　　贺元
○琅邪人真宗东封谒于道左曰晋水部员外郎贺元再拜东坡记诗云旧闻父老晋郎官已作飞腾变化看闻道东蒙有居处愿供菽水看烧丹葢仙人也
　　雪窦禅
○居琅邪山身被布衫五十年不易向芗林尝为青州雪窦布衫偈云赵州无义汉雪窦老婆禅一川风雨后明月却当天
　　周沆
○字子真益都人累官至枢密直学士安抚使温公铭其墓云光昔通判并州事公于河东铭曰古之君子德盛道尊望之俨然即之也温公正衣冠严不可干施之于政乃仁乃宽吏畏而悛民思弗谖款铭垂美以告后昆碑今在益都城南驼山下
　　异人徐问真
○潍州人与欧阳文忠善一日求去甚力欧公留之不可曰我友罪我与公卿游公使人送之果有铁冠丈夫长八尺余俟子道周以瓢覆酒于掌中以饮提笥童子遣回不知所往童子径发狂亦莫知所终尝教欧公引气愈其足疾东坡试之亦验
　　于焘
○字彭年寿光人 【寿光人○按燕谈录焘以富弼丁度荐为武学教授故吕相召与计事今于氏不言为何官非是(焘官至太子中舍人)】 博学能文颇喜言兵庆历中元昊数寇边北虏乘衅聚兵求关南地丞相吕文靖公召彭年计之彭年云宜治西北行宫若将亲征者以压其谋乃以大名府为北都二虏果请盟仁宗春秋高皇嗣未立登州岠嵎山数震彭年上疏曰岠嵎极东方殆东朝未建人心摇动之象宜早定储以安天下齐宜为节度逮英宗入继乃由齐邸人以先识称之 【逮英宗入继乃由齐邸人以先识称之○按燕谈录齐邸下云遂为兴德军此见齐为节度之言验也不当删去】
　　张蕴
○淄川人 【淄川人○按宋史张掞传齐州历城人父蕴咸平初监淄州兵掞兄揆传云其先范阳人后徙齐州是蕴历城人官于淄州于氏以为淄川人误】 咸平中契丹入寇淄川城垒不完刺史欲弃城奔南山蕴时为郡兵马监押按剑曰刺史若出吾当斩以徇卒完城后为环州马岭镇监押虽处穷塞犹建孔子祠刻石为记范文正公书其碑阴以美之其后子孙皆以文学才行登侍从云 【其后子孙皆以文学才行登侍从云○按燕谈录云其子揆掞以文学才行有名于世皆登侍从葢贯之兄弟并为龙图阁直学士也(揆字贯之掞字文裕)今没其二子之名而泛言其后子孙则未闻蕴孙有登侍从者于氏引书删改失当多类此】 
　　吕颐浩
○齐州人南渡丞相忠穆公
　　内翰綦崈礼
○高密人徙潍州北海故人称北海先生崈礼随高宗南渡掌王言凡下诏旨读者感动时议以为中兴之功非特将士宣力诏令亦有助焉如陆宣公之在奉天也见重如此以忤秦桧位不进 【以忤秦桧位不进○按崈礼以草秦桧罢相词为所憾及桧再相崈礼已卒于台州此云忤桧故位不进未得其实】  【翰林侍读袁伯长云北海子孙见寓四明为衣冠名族】
　　辛幼安
○济南人宋名臣言行录黜稼轩不取朱文公称曰稼轩帅湖南赈济榜祇用八字虽只麤法便见他有才况其忠英之气见于辞翰者不一尝言曰雠虏六十年后必灭虏灭而宋之忧方大其识如此宋人既以伧荒遇之而不柄用中原又止以词人目之为可惜也故识之 【宋实录载幼安赞韩侂冑用兵侂冑败幼安获罪于士论非也稼轩豪杰之士枕戈待旦有志于中原久矣宋人举国听之岂无所成既冑之败正陈同父所谓真虎不用真鼠枉用之所致以此议公可乎】
　　金刘迎
○东莱人太子司经有文集号山林长语章宗诏国学刊行
　　周驰
○济南人在太学以策论魁天下贞佑济南破不肯降携二孙赴井死
　　张行简
○莒州日照人词赋第一人及第仕至翰林学上承旨备于礼文之学典贡举三十年门生遍天下弟行中 【弟行中○按金史张行信先名行忠避庄献太子讳改焉(庄献太子名守忠宣宗长子)今作中或传写之误】 亦进士仕至参知政事言虎贼必反抗权臣高琪为士论所称 【右四人并见中州集】
　　李国维
○淄川人进士历符离叶二县令着清名蚤年邻家有窖银者兵后无人国维掩而不发 【见杨素庵事言补】
　　杨宏道
○字叔能淄川人金末补父荫不就与元遗山刘京叔杨焕然辈皆以诗鸣大为赵闲闲诸公所称避乱走襄汉宋人辟为唐州司户兼文学不久复弃去晚寓益都尝一见李璮议不合为用事者所嫉浮沉闾里以诗文自娱着小亨集事言补等书行于世延佑三年赠文节 【延佑三年赠文节○赠当作谥】 

