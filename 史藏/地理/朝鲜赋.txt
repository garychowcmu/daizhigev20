朝鲜赋　　（明）董越 撰 


　　赋者，敷陈其事而直言之也。予使朝鲜，经行其地者浃月有奇。凡山川、风俗、人情、物态，日有得于周览咨询者，遇夜辄以片楮记之，纳诸巾笥，然得此遗彼者尚多。竣事道途息肩公署者凡七十日。 （「竣事道途息肩公署者凡七十日」，「道途」原作「道辽」，据清四库全书本改。） （以东八站兼程之苦，且欲为从者浣衣故尔。） 乃获参订于同事黄门王君汉英所纪，凡无关使事者悉去之，犹未能底于简约，意盖主于直言敷事，诚不自觉其辞之繁且芜也。赋曰： 
　　睠彼东国，朝家外藩，西限鸭江，东接桑暾。天池殆其南户，靺鞨为其北门。 （其国东南皆际海，西北为建州，正北为毛怜、海西。） 八道星分，京畿独尊。翼以忠清庆尚，黄海江原。义取永安，意在固垣。平安地稍瘠薄，全罗物最殷繁。 （京畿、忠清、庆尚、黄海、江原、永安、平安、全罗，皆道名。平安即古弁韩地，庆尚即古辰韩地，全罗即古马韩地。） 其袤也道里二千，延则加倍。 （其国东西二千里，南北四千里。志书云。） 视古也国封三四，今则独存。 （新罗、百济、躭罗，今皆为所有。） 盖惟不蹈前人之覆辙，所以独蒙昭代之深恩也。诏许建邦，自为声教。 （本朝洪武二年，高丽国王王颛表贺即位。 （「高丽国王王颛表贺即位」，「王颛」原作「王颙」，据清四库全书本改。） 诏许自为声教，赐以龟钮金印。） 曰诗曰书，视庠视校。士穷则辟蠧雕虫，宦达则搏鹏变豹。 （其国奉朝廷正朔，乡试以子、午、卯、酉年，会试、殿试亦辰、戌、丑、未年。） 农勤稼穑，技习工巧。官多仿古，俸则给田。刑不以宫，盗乃荷校。 （阉宦皆非宫刑，惟取幼时伤疾者为之，所以甚少，惟盗贼则不轻贷。此事以询诸三四通事，所言皆合。） 贸迁一以粟布，随居积以为赢。用使尽禁金银，虽锱铢而亦较。 （民间不许储分文金银，以积粟布之多者为富室。其贸迁交易一以此，其国贪官少者亦以此。） 田赋以结代亩，牛耕四日者乃输四斗之租； （尽一牛之力， （「尽一牛之力」，「牛」原作「年」，据清四库全书本改。） 耕四日之地为一结。） 士养以类定员，身寄二斋者皆食二时之稍。 （成均馆常养五百人。每三岁以明经取者谓之「生员」；以诗赋取者谓之「进士」。又自南、中、东、西四学，升者谓之「升学」。四学避北不敢名，尊朝廷也。生员、进士居上斋，升学居下斋。生员、进士须殿试，中者乃谓之。式年乃入官，否则仍养于成均馆。式年每三岁，取三十三人。） 官非三品，绮绣不得文身； （小官皆服紬布，不服纻丝。其布之深青色者亦不常服，燕会时乃用之。） 民受一廛，禾麻则皆穿窖。 （其藏亦如辽人。） 其最可道者，国有八十之老，则男女皆锡宴以覃其恩； （每岁季秋，王燕八十之老人于殿，妃燕八十妇人于宫。） 子有三年之丧，虽奴仆亦许行以成其孝。 （国俗，丧必三年，且尚庐墓。奴仆例许行百日之丧，有愿行三年者亦听。） 王都设归厚之署，储棺椁以济乎贫穷； （其国棺椁多用松，然自一路观之，中材者似少，故王都设署储之。） 乡饮严扬觯之文，秩笾豆以戒其喧闹。 （文与华同，惟改「朝廷」二字为「国家」。） 婚媾谨乎媒妁，子出再醮者虽多学亦不得齿于士流； （俗耻再嫁所生及失行妇女之子，皆不许入士流，登仕版。） 门第最重簪缨，世列两班者或匪彝则皆不为之礼貌。 （以先世尝兼文武官者谓之「两班」，两班子弟止许读书，不习技艺。或所行不善，则国人皆非之。） 至若家不许藏博奕， （棋局双陆之类，民间子弟皆不许习。） 祭则皆立家庙。大夫乃祭三代，士庶则止祖考。此皆自箕子而流其风韵，而亦视中国为之则效也。 （已上，皆见馆伴使、吏曹判书许琮具到风俗帖。） 
　　凡为城郭，皆枕高山；间出冈麓，亦视穹壤。大者则耸飞飞之雉堞，小者亦雄屹屹之豹关。盖自义顺而历宣川， （义顺，馆名，在义州，鸭緑江东岸。江即华夷界限。宣川，郡名，在义州东。） 其间虽有龙虎、 （山名，龙川郡镇山。） 熊骨 （山名，铁山郡镇山。） 之巑岏，惟郭山更凌乎霄汉； （郭山，郡名。其城在山颠。志书名「凌汉城」。） 又自新安 （馆名，在定州，前有楼。） 而渡大定， （江名，在博川郡，即古朱蒙， （「朱蒙」，原作「未蒙」，据明朱当■〈氵眄〉国朝典故本、清四库全书本改。） 南奔至此，鱼鳖成娇处。又接博川江。） 其山虽有天马、 （山名，定州镇山。） 凤头之■〈山上集下〉嶪， （凤头即嘉山郡镇山。自鸭緑东行，惟嘉山岭最高。其岭有曰「晓星」、曰「望海」，皆为使节所经之处。） 而安州又倚乎潺湲。 （安州城下瞰萨水，上有百祥楼，即隋师伐高丽时败绩处，又名清川江。在城内有安兴馆。） 郡肃川而邑顺安，势皆不于原野；楼肃宁 （肃宁馆前有楼。） 而馆安定， （馆名，属顺安县。） 地乃稍就宽闲。惟彼西京，地最夷旷，随势命名，是曰平壤。爰自有国，已高筑临水之维城；曾几何时，又近移北山之迭障也。 （平壤，城最古，箕子初封时已有之。至高句骊，又病其不据险，复就城北增筑大城。东瞰大同江，北接锦绣山。箕子后，传至汉有名准者，为燕人卫满所逐，徙都马韩之地，今无后焉。） 
　　自余诸州，壤多燥赤。间有黄壤，亦杂沙石。惟此近郭，土则黏埴。形存畎浍沟涂， （旧城内，箕子所画井田，形制尚有存者，如直路之类是也。） 树宜禾麻菽麦。厥草乃庑，厥木乃乔。 （至此乃有高柳如中国者。） 叶有鸣蜩，草有秀葽。锦绣峯远接龙山之兀兀， （龙山，一名九龙山，一名鲁阳山，在锦绣山北二十里。山顶有九十九池。） 浮碧楼下瞰浿水之滔滔 （「浮碧楼下瞰浿水之滔滔」，「浮碧楼」原作「浮碧池」，据清四库全书本改。） （大同江即古之浿水。） 麒麟尚余乎石窟， （麒麟石在浮碧楼下。世传东明王乘麒麟马入此窟，后地中出朝天石上升，今马迹尚存。） 驼羊半弃于山腰。 （旧时石马铜驼皆在荆榛。） 殿余故址，松偃危桥。慨往事之莫留，如见晛之聿消。孔庭设像，皆冕而裳；亦有青衿，济济道旁。软罗巾帻，带飘且扬；皮革袜履，底尖而方。候则鞠躬，进则趋跄。 （生徒皆戴软罗巾，垂一带，青襕衫，足穿尖头方底皮鞋，有袜。） 东有箕祠，礼设木主；题曰「朝鲜后代始祖」。盖尊檀君为其建邦启土，宜以箕子为其继世传绪也。 （檀君帝尧，甲辰年开国于此，后入九月山，不知所终。国人世立庙祀之者，以其初开国也。今庙在箕子祠东，有木主，题曰朝鲜始祖檀君位。） 墓在兔山，维城干隅。 （箕子墓在城西北隅之兔山，去城不半里，山势甚高。） 有两翁仲，如唐巾裾。点以斑斓之苔藓，如衣锦绣之文襦。左右列以跪乳之石羊，碑碣驮以昂首之龟趺。为圆亭以设拜位，累乱石以为庭除。此则其报本之意虽隆，而备物之礼亦疏也。 
　　大同既渡，山渐崔嵬。生阳 （馆名） 载临，路更迂回。遗营垒于松阴，若古冢之累累。 （相传为唐时征高丽时营垒，然参差大小无序，绝类冀州者。予初道冀时尝疑焉，询一老卒，云是唐王征东时谎粮堆，谓其下皆着土，上以米覆之，如檀道济唱筹量沙之类。意此地之营垒亦此类也。） 望波涛于海上，识洪量之恢恢。 （地属黄海道，其北皆山，其南际海。） 成佛 （岭名） 雄关，弃石磊磊。北接慈悲， （岭名） 南临渤澥。在前元则画此为界，至国朝乃示以无外也。 （成佛岭北枕山，南枕海。山巅睥睨，高出云表。一关口弃旧时所伐甃城方石数堆。询之一通事，云：其北即慈悲岭，元时画此为界，此即其关口。若然则自鸭緑江东抵平壤皆为内地，而朝鲜所统之八道已去其一道余矣。我圣祖则尽以畀之，宜其恭顺秉礼，视古有闻也。岭属黄州。） 
　　延津 （江名） 剑水， （馆名） 凤山 （州名） 龙泉。 （馆名） 环翠翚飞， （环翠，楼名，在凤山州馆内。） 葱秀云连。 （山壁立，临水，旧名葱秀，予为易今名。尝为作记。） 宝山瑞腾，金岩溜穿。 （宝山、金岩皆馆名，属平山府。） 圣居松岳，天魔朴渊。 （圣居、松岳、天魔皆山名，朴渊山湫名，松岳即其镇山。圣居、天魔来自东北，有五峯，皆插碧其中。三峯如人并座，而中一峯尤高，左右二峯稍却而低，如侍者状。常护烟霞，殊为可爱，予尝有诗。） 开城戾止，留都在焉。有威凤遗基，弃乎北麓。 （威凤，楼名，王建前门。） 有蟠龙旧陇，出乎东阡。 （东有陵墓，即今国王李氏先陇。） 蛰神物于灵湫，挂瀑布于长川。 （山顶有龙湫瀑布。相传王氏都此时遇旱，王自往祷，不应。有道术者檄龙出水面，启王杖之，去其数鳞，仍收其国库中。通事李义，开城人，尝为予道此，且欲启王出鳞予观。予以为无益，遂止之。） 闾阎万井，禾稼百廛。官署亦限堂属之尊卑，庙学亦严像设于圣贤。 （今郡学即王氏时成均馆。圣贤皆塑像，与平壤同。其候馆即王氏时太平馆，所以视他馆为独轩敞雄伟。） 芹浮香于泮水，芸辟蠧于遗编。春风酒斾，夜月管弦。其民物庶蕃，固非诸州之可儗；而风气固密，亦非西京之可肩。盖王氏王此者踰四百年，至瑶昏迷；始权知国事于李氏，而名「高丽」。统此者易三四姓，及旦得国，乃请复旧号于朝鲜也。 （本朝洪武廿五年，高丽国王王瑶昏迷多杀，失众心，国人乃共推门下侍郎李成桂权知国事。遣其国知密直司事赵胖来请命。后成桂更名旦，且以易国号上请。上曰「东夷之号惟『朝鲜』最美且久」，诏改曰「朝鲜」。既得命，遂迁都今汉城府，以此为留都云。） 
　　临津济渡， （临津，江名，属长湍府。） 坡州爰止。遥瞻汉城，高腾佳气。乃经碧蹄， （馆名） 乃蹑弘济。 （楼名） 是为王京，屹立东鄙。奠以三角之嵯峨， （三角山，即王京之镇山，势最高。王宫在其山腰，山巅睥睨，望之■〈山上集下〉嶪如锯齿。） 荫以万松之苍翠。北联千仞，势岂止压千军？西望一关，路止可容一骑。 （自弘济东行不半里， （「自弘济东行不半里」，「弘济」原作「洪楼」，据青四库全书本改。） 天造一关，北接三角，南接南山，中通一骑，险莫加焉。） 山围郭外，矫然翔凤之览辉； （东望诸山，势皆环拱。） 沙积松根，皜乎积雪之初霁。 （自三角至南山，山色皆白而微頳，望之如雪。） 慕华馆设于坤麓，崇礼门正乎离位。 （慕华馆去城八里，中为殿，前为门，凡诏至，王则出迎道左。崇礼，王国南门也。） 一以憩周爰之皇华，一以迓会同之文轨。诏至也王则衮冕郊迎，臣则簪裾鹄侍。巷陌尽为耄倪所拥塞，楼台尽为文绣所衣被。 （街巷人家，皆如颁降礼制，设彩挂画。） 乐声也若缓以啴，虚设也亦华以丽。沈檀喷晓日之烟雾，桃李艳东风之罗绮。骈阗动车马之音，曼衍出鱼龙之戏。 （以下皆书陈百戏迎诏。） 鳌戴山拥蓬瀛海日， （光化门外东西列鳌山二座、高与门等，极其工巧。） 猿抱子饮巫山峡水。 （人两肩立二童子舞。） 翻筋斗不数相国之熊，嘶长风何有盐车之骥？沿百索轻若凌波仙子，蹑独蹻惊见跳梁山鬼。饰狮象尽蒙解剥之马皮，舞鹓鸾更簇参差之雉尾。盖自黄海、西京两见其陈率舞，而皆不若此之善且美也。 （平壤、黄州皆设鳌山棚，陈百戏迎诏，而惟王京为胜。） 
　　太平有馆， （在崇礼门内，中为殿，前为重门，后有楼，东西有廊庑，所以待天使者。） 钟鼓有楼。 （在城内四达之冲，甚高大。） 仡仡国中，言言道周。以宴以息，以遨以游。卧榻则环以八面帏屏， （国俗少挂画，凡公馆四壁皆列以帏屏，上画山水竹石或草书，高二三尺，卧榻亦然。） 疏帘则加以半卷香钩。鸡鸣则候问安之使， （每日早，王遣其国一宰相、一承旨问安。） 骑出则鸣夹道之驺。有缉御以给使令，有楮墨以供唱酬。盖敬主必及乎使，而为礼不得不优也。 
　　宫室之制，与华亦同。其涂皆丹， （国无银，朱以丹代之。桐油亦无。） 其覆皆■〈同瓦〉。 （门庑便殿皆用■〈同瓦〉瓦，如中华公署所覆者。） 门三重则杀杯螺之焜耀， （前门曰「光化」，二门曰「弘礼」，三门曰「勤政」，止用金钉及环。） 殿居中乃有琉璃之青葱。 （惟正殿曰「勤政」者用緑琉璃，余皆不用。） 堂戺严七级之等差， （级皆粗麻，石甃势甚陡，上以席覆之。） 绮疏准八窗之玲珑。 （殿东西壁皆设腰隔子，拜诏时皆以钩悬挂之也。） 或限隔以高山，则别构乎离宫。 （勤政、仁政二殿皆各为门以入，以为山所限隔故也。） 大抵皆不择乎平圹以为基，而惟视气势以为雄也。诏至殿廷，王则伛偻。世子陪臣，左右夹辅。展轩县于阶墀，列障幕于庭宇。 （殿前及墀内皆设白布幕，以色尚白故也。） 仗齐一于干卤盾， （「仗齐一于干卤」，「干卤」原作「于盾」，据清四库全书本改。） 乐作止于柷圉。齐三声于虎拜嵩呼，率两班于凤仪兽舞。虽音声之不可通，而礼仪亦在所取。 （礼一准于华，加三上香、三叩头，山呼时则侍卫皆拱手应。） 阙庭既撤，赐物亦予。乃序东西，乃分宾主。 （宣诏毕，引礼引天使降自中阶，东至幕次，俟王易服，乃引天使由中阶东升殿，引王由中阶西升殿。天使居东，西向；王居西，东向，再拜序坐。王之位对副使，稍下半席。） 方交拜以成礼，遂假译以传语。谓藩垣实小国之所宜，而涣汗辱洪恩之覃溥。罄涓埃而莫报，虽殒越其何补？惟日歌天保之周诗，冀遥祝日升之皇祜。载咏隰桑之喜见，载诵春秋之礼序。谓列国皆先乎王人，矧清光日近乎当宁也邪！ （勤政殿序坐，既歠人参汤一盏。毕，王起身向前，顾译者张有诚、李承旨传言，云：「小国之臣，尊事朝廷礼当，而蒙敕书奖予如此，洪恩难报。」予二人乃答云：「朝廷以东国素秉忠敬，故恩典视他国不同。」又举手加额连称「难报」。语毕，送予二人出弘礼门乘轿，乃退。予二人归至太平馆，诸陪臣以次见毕，王随来设宴。侯于馆门外，立东向不入。执事者报，予二人出迎，乃揖让入。至庭交揖序坐， （「至庭交揖序坐」，「坐」原作「立」，据清四库全书本改。） 举酒献酬。将卒爵，乃颔二译者使言曰：「诗经有云：『隰桑有阿，其叶有那。既见君子，其乐如何？』我得见二位大人，心中欢喜不尽。」予二人亦称其贤，且叙谢其途次燕接之厚。将即席，复与之礼让。乃云：「春秋之礼，王人虽微列于诸侯之上，矧二位大人是何等地位？皆天子近臣。今日远临小邦，岂敢不让？」又微笑谓二译者曰：「汝不晓『近臣』谓何，乃是皇帝跟前行走的。」予二人亦笑答译者云：「素闻王读书好礼，今得见果然。」又拱手连称「惶恐，惶恐」。） 
　　门庑殿庭，皆蹈以席。宾主座分，则加以袭。彼章数则虬并偃而戢鳞，此织文则凤双飞而展翼。 （三席执事恒卷以随，交拜时各设之。） 食器也间用金银铜瓷，品物也率多海陆珍奇。主献宾一以华礼，宾酢主亦用燕仪。罗蜜饵数至五重，絜盘堆大可尺围。每器皆范银铜为阑干而缀以緑珠之络索，其上皆剪罗绮为花叶而舞以彩凤之■〈衤离〉褷。 （其列五重，皆不用果实。以蜜和面，为方圆饼饵，油煎之顿挫。周遭玲珑迭累，高大至尺许。卫以白银或白铜八角阑干，缀以緑珠之纲。其上剪緑罗为四花叶，又剪红罗为四花瓣，每瓣周遭以白铜小钉缀之，如华之珍珠花样。其顶上乃以铜线缠五彩丝，为飞凤、孔雀或飞仙。骞其尾展其翅，首皆俯而向宾。至送折俎则除之。） 豆笾取美观瞻，则以前大后小为序；陈列取宜向背，则以外高内低为差。 （其案一字横列，每案皆然。） 间殽羞以糁食， （亦能为华之米糕、蓼花之类。） 杂酰醢以酱臡。酒则酝酿以秔， （不用秫米。） 虽从事之出青州者殆未能与之优劣；色香溢斝，而督邮之出平原者远则不敢望其藩篱。 （酒味绝类山东之秋露白，色香亦同。） 案排一字，中覆以绡。 （一字横列之案，惟中一案以红绡覆之，上加油纸，于上布器。） 左右翼三，皆陈饩牢。近坐一筵，俟即席王乃自举； （初即席，见所设坐椅离案三尺余，莫晓所以。及见王自举一案而来，乃知其自欲申敬故然。） 充盘诸饩，遇当割臣必亲操。 （饩有牛羊豕鹅四品，皆熟之。最后一案，乃寘大馒头一盘，上以银为盖盖之。一大臣操刀入，割牲毕，剖其大馒头之皮，中皆贮小馒头如胡桃大，殊可口。） 示特杀则牲皆献心，取肥甘则肠三实膋。 （羊皆肉之上贯羊肠三，中实以炙及诸果。） 续献则先同姓封君， （其同宗之贤者皆封君，总谓之「王臣」。其羣臣有武功者亦封君，文职有功者封亦然。 （「文职有功者封亦然」，原作「文职有功封亦者无」，据明朱氏国朝典故本改。） ） 次乃以及政府六曹。 （献时，王必出席，献者升降，王皆随之。） 汤一进必以五碗为数， （王不自进，惟此礼与华不同。） 器累迭不以盈尺为高。 （其食案甚小，燔炙之进既多，则累而迭之。） 几案不容，则彻于蹈籍之席； （肴羞与汤再进则无容处，以几案上者彻置席间之地，此则其国俗然也。） 腥膻既饫，乃进以涧沚之毛。从官皆鹄侍于中外， （执事者进出皆叩头。） 阍译则俯伏于周遭。 （阍者皆为乌纱帽、黑角带，俯伏捧王坐椅之足。通事、承旨则左右俯伏，以伺传言。予二人坐后通事亦伏俯，但无阍者。） 盖三燕太平也，礼皆同而文不杀；一燕仁政也，诚益至而力益劳。 （太平馆初宴为下马燕，再燕为正燕，三燕为上马燕。仁政殿之宴则名私燕也。初疑此礼似未当，欲与议更张，及至，乃知太平、慕华二馆其制皆殿，专为奉迎天诏而设，无事时王则不造及。观其每来设燕，必先于馆门外小殿俟候乃入，乃知不必更张。） 比予竣事东归，遄车言迈；王则先出慕华，列燕以待。语益丁宁而不厌，礼益勤渠而匪懈。荷修爵之无算，辱善言之至再。至诵轲书之重内，缪许予党为皆能。及引老氏之赠言，自慊其才之不逮。意盖将赠予以诗句，惜不为予党所解也。 （「惜不为予党所解也」，「予党」原无，据明朱氏国朝典故本补。） （是日，王以予二人屡却其馈，乃假译者道意云：「自我祖宗来，凡天使远临，皆有微物将意。今看二位大人如此，我惶恐再不敢言矣。但我闻得古人云：『仁者赠人以言，不仁者乃赠人以金。』我即不能为言，徒以微物亵渎，心中甚惶恐。我又曾记得孟子有云：『古之人修其天爵而人爵从之。』二位大人真修天爵者。此回必蒙殊恩，此便是我赠言。」予二人亦以「荷王爱我以德」答之。予饮未釂，乃颔译者：「请尽此一杯，明日盖有天渊之隔矣。」译者乃误以「天渊」为「天远」，予二人解其语音而为之申说。王乃笑，乃送出门，又出酒劝，复有远别千里之言。译者又误传「远别」为「永诀」，盖张有善华语而少读书，李承旨读书而不熟华语。每观其传言至汗发而犹未达，殊可笑。是夜，宿碧蹄馆。闻许吏曹谈王喜作诗，始悟其意。） 
　　乃若山川道里，浃月所经；风物人情，五日所得；虽不具知，亦颇记忆。成均国学，负山枕涯；前后殿堂，左右庭阶。 （圣殿在前，明伦堂在后，四学分东西。） 官有大小司成，徒有上下寄斋。 （生员、进士居者曰「上斋」，升学居者曰「下斋」。生员即三岁以明经取者；进士即以诗赋取者；升学即民间俊秀也，又谓之「寄斋」。） 西京所不能儗，开城所不能偕。则在乎祭不像设以渎乱，徒有进造为朋侪也。畿内之景，汉江为胜；楼高碍云，水碧浮镜；渡有杨花，物亦繁盛。萃八道之运饷，为一国之襟领。最高亭俯瞰长于，百济国接连旧境。予尝为之放舟倚马为一日之游，彼亦自庆其乐事赏心出百年之幸也。达巷通衢，正直无曲。截然檐阿，岿然华屋。百家则出高墙以隔风火，每室皆穿北牗以避炎燠。盖其外皆分授于官，而贫富不得异制；其内乃获由己，而结构惟其所欲也。 （其通衢两边皆官廊，覆以■〈同瓦〉瓦，分授居民，其外莫辨其孰为贫富。至内，其室屋乃有不同者。） 官府之署，制亦不殊。皆有堂寝，皆饬廉隅。楼翼阑楯，梁冒侏儒。馆传壁间，尽涂以水墨不工之画；户牗合处，皆写以混沌初分之图。此则未必尽然，予但据所见而直书也。贫壁编筱，索绹以完。其上则覆以茅茨，其空则塞以泥丸。 （其壁取荆榛之类，直竖而不编，以草绳约之，绳约处如网罟之目，每一目以一泥丸塞之。王都小巷如此，若涂间所见者则全用泥涂。） 有荆棘反出檐端者，有栋宇仅如囷盘者。此比凤凰虽不足千仞之举，而视鹪鹩亦可托一枝之安也。富则陶瓦皆■〈同瓦〉，而庑序之翼东西者栋反耸出于南北；涂塈皆土， （「涂塈皆土」，疑前轶「贫则」二字。） 而堂寝之位前后者脊反低下于中间。 （堂寝皆一间，庑序乃反三间。） 门则皆循东序之栋，设梯以升，必矩步乃可达于堂寝； （其门虽皆南向，然不自中开，皆就东庑之栋南向以开，以基多高，故须梯升。其面东西者亦然。） 地则皆畏下湿之沾，铺板以隔，若趺坐则皆藉以茅菅。 （俗皆席地而坐，人设一四方蒲团，以布帛为一大枕，中塞以草，为坐者所依凭。官府则以满花坐为蒲团。其制亦方，以緑色纻丝蒙草枕。行则人负以随。） 所不可晓者，家不豢豕，蔬不设樊。引重则惟见牛马， （用马驮者为多，用牛者亦少。） 刍牧绝不见羊羱。鲜食则蹄荃山海，蔬茹则采掇江湾。 （自平安至黄海二道所见皆如此。） 有至老村民而不一沾豕味者，有偶沾燕赐而即梦踏菜园者。 （官府乃有羊豕，乡饮时或用之。） 与夫贫则皆葬山椒，贵乃卜宅郊原。 （自平安、黄海，一路望山颠如睥睨，列者皆坟也。贵者乃择形势，有华表、石羊之类，然亦不见树碑。） 此皆出殊方异俗而不必深考细论也。 
　　人露总环，以分贵贱。 （其国总发之网巾皆结以马尾，以环定品级。一品玉，二品金，三品以下银，庶人则骨、角、铜、蚌之类而已。） 童留胎发，不间后先。有甫孩提而发已垂肩者，有岁六七而角总丱然者。揆其留固以遗体当重，欲其露所以戴弁皆前也。民戴草帽，颔皆垂珠。顶或圆方，色皆黑卢。舆皂则穿四叶青衫，顶加插羽；庸人则衣数重麻布，步曳长裾。恶諠哗则衔枚道路，止冲突则曳杖庭除。 （皂隶四叶之衫，惟平安、黄海二道者如此，京畿则不然。曳杖之人皆选其长身者，亦戴大帽，穿黄色土布，员领系绦，但不插羽。） 屦制以皮，虽泥行亦所不恤；袜缚于袴，纵水涉亦所不拘。衣皆素白而布缕多麄，裳则离披而襞积亦疏。背有负则且俯且行有如龟曝， （其俗男子皆任在背。） 尊有命则且蹲且进有若凫趋。 （其俗见人以蹲踞为敬，有召命，亦蹲跪趋进而答之。） 人必三八乃举一舆，行不一舍又易百夫。盖于重皆不能以肩任，宜于此皆以手举扶也。 （一舆前后通用二十四人，扶翼者又在外。其舆如华之交椅而足短，左右夹二长杠亦舆华制同。就座下设一横木，长与座下横木同。欲举时，以红绵布就横木两端绕之，人但以布着肩，以手举扶而行。又于舆之中间，从后至前，直施长绵布二幅，分着人之两肩，如马之驾辕状，取其不偏。出其余令十数人前曳之。） 女鬓掩耳，不见佩珰。首戴白圈，直压眉眶。 （自开成府至王京，夹道所见皆如此。） 富贵者面乃蔽以黑缯， （富贵家女妇，首戴一匡如大帽，檐垂黑缯以蔽其面，虽蔽面亦避人，王京乃有之。） 贫贱者颈不掩于素裳。有位而尊乃许乘舆出入，无位虽富止许约马超骧。 （二句出许吏曹所具风俗帖中。） 袜履布韦，足皆纵而不束； （履，贱者牛皮，贵者鹿皮。袜多用布。三四通事说皆同。） 衣襦布帛，袖则阔而不长。上衣则皆过膝，下裳则皆垂堂。卑见尊亦以蹲踞为礼，贱有事则以首戴为常。有顶盂水而手不扶匡者，有戴斛米而步亦趋跄者。此则自所见而略陈，其未见则莫得而详也。若夫所谓川浴同男，邮役皆孀。始则甚骇于传闻，今则乃知已经更张。岂亦以圣化之所沾濡，有如汉广之不可方也欤？ （予未使其国时，皆传其俗以孀妇供事馆驿，予甚恶其渎。比至，则见凡来供事者皆州县官吏，妇人则执爨于驿外之别室。相传此俗自景泰中其国王瑈袭封以后变之。辽东韩副总兵斌所谈也。 （「辽东韩副总兵斌所谈也」，「斌」原作「副」，据明朱氏国朝典故本改。） 川浴事出旧志，今亦变。） 
　　禽多雉鸠雀鷃，兽多麋鹿麞狍。 （狍如麞，一角，肉甚美。山不产麂。） 错则昆布、海衣、蛎房、车螯， （昆布如棕叶，緑色。海衣如紫菜而大。） 鱼则锦文，鲐项、重唇、八稍。 （锦文似鳜而身圆。鲐项如鲦但见干者，王遣人送牢礼及途间设燕皆有之。重唇如华之赤眼鯶，唇如马鼻，肉甚美。其子如石首鱼子，细而且多。八稍即江浙之望潮，味颇不佳，大者长四五尺。） 鲤鲫随川泽皆可以樔， （清川、大定、临津、汉江诸水皆有之，鲫有长尺余者。） 鹳雀在庭院多见有巢。似蛤厥明，味独甘于海错， （石决明即入药者，其肉外附壳，内附石，一名「鳆鱼」。壳沿边有孔，生海中。） 如拳紫蕨，美独胜于山肴。 （蕨有青紫二色，与华之所出者同。是人不善采，凡采时必以锥掘地去土就根割之。予授许吏曹以采法，喜甚。） 至若异产川陆，分馥兰皋；则有笔管酸浆， （笔管食苗，味滑而甘。未识其叶，或云即黄精苗。酸浆叶尖，茎或青或红，味甘酸。） 紫芹白蒿。 （王都及开城人家，小池皆植芹。） 水蓼之茅，当归之苗；松肤之饵，山参之糕。 （松树去粗皮，取其中之白而嫩者和秔米捣之为糕。山参非入药者，其长如指，状如萝卜，亦取和秔米捣之煎为饼饵。又三月三日取嫩艾叶杂秔米粉蒸为糕，谓之艾糕。其秔米色白而味香。） 皆可为葅，皆以荐醪。果则梨栗枣柿榛松杏桃，柑橘梅李石榴葡萄。 （梨枣榛最多，在在有之。柑橘则全罗道所出。） 皮则虎豹麕鹿，狐貉■〈豸芮〉貂。 （士人名貂为「獤」，■〈豸芮〉皮则不识。） 取以为文茵重裘，矢服弓橐。花则蔷薇踯躅芍药牡丹，酴醿丁香雀眉山矾。二月方中，樱桃尽放；季春未晦，郁李皆残。 （予三月十八日自其国启行时，棠梨花落殆尽。又行数日，过鸭緑江始见有初开者。盖其国渐近东南，地暖故也。） 草多荟蔚蒙茸，树多轮囷屈蟠。 （以山多沙石故也。） 亦有老松，其坚如柏；人取为明，脂亦不滴。 （其松材理最坚，黄色如柏，少脂，在在有之。） 花香者一经春皆采，子结者必来年乃食。 （松有二种，其结子者皮不甚驳皱，枝干上耸，其子之结，必来年乃可取。至京畿道始有之。） 小者尽以驾溪涧之桥，大者乃以柱庙堂之石。 （凡一路有水处皆旋取松架桥，削其枝为阑干，取其叶左右障土。近宝山馆，一溪名曰猪滩，阔二十余丈，亦以是架之。其为梁栋亦罕得直者，若楼柱亦上下二段合为之。） 此则其种类不同而为用亦各有适也。 
　　五金莫究所产，最多者铜； （地产铜最坚而赤。食器匙筯皆以此为之，即华所谓「高丽铜」也。） 五色各随所用，所禁者红。 （以王服御皆红，故禁之。） 五味则酰酱为多，五声则音韵莫通。 （其国音有二样，读书则平声似去，如以「星」为「圣」，以「烟」为「燕」之类。常语则多类女直，甚至以一字作三四字呼者，如以「八」为「也得理」，不知类是也。以一字作二字呼者尤多，如以「父」为「阿必」，「母」为「额婺」之类。） 为志所称者狼尾之笔， （一统志载：「所产有狼尾之笔，其管小如箭苛，须长寸余，锋颕而圆。」询之，乃黄鼠毫所制，非狼尾也。） 为武所尚者桦皮之弓。 （弓比华制稍短，然甚发箭。） 布织以麻，而以苎名者，盖出传闻之误；纸造以楮，而以茧认者，以其捣练之工。 （旧皆传其国所出之纸为茧造，至乃知以楮为之，但制造工耳。予尝以火试之而知其然。） 布之精者以细密如縠，纸所贵者在卷束如筒。傅油则可御雨， （其厚纸有以四幅为一张者， （「其厚纸有以四幅为一张者」，「厚纸」原作「原纸」，据明朱氏国朝典故本改。） 有以八幅为一张者，通谓之「油单」。其自视亦不轻。） 连幅则可障风。 （随处皆以白布为障幕，陆行则以马驮之以随。） 乃若所谓男子巾帻如唐，今则非昔。果下之马，亦无三尺。 （文献通考谓其国人戴折风之巾帻如唐，今男子皆戴大帽，惟王都为王举舆者戴六角皂绢软巾。六角皆缀白绵球，穿紫绢圆领，足蹑尖头皮履，俨如所画骑唐马之奚官，意当时所服必皆如此，故云如唐。又一统志谓：「百济国出『果下马』，其高三尺，果下可乘。」今百济国之境正在杨花渡之南岸，去王京不过二三十里，询之，云久已无产矣。但其国中道路所见驮物之马，虽不止三尺，然比中国之马差小。意者其种类也。姑记以候。） 惟有五叶之参，满花之席。 （五叶参，即本草所谓「新罗人参」也。满花席之草，色黄而柔，虽折不断，比苏州者更佳。） 岁贡阙庭，时供上国。百二十年来，其蒙晋接之骈蕃，虽曰本乎圣明之所锡，而亦由其琛贽之络绎也。 
　　嗟夫！六义有赋，惟取直陈。浃月经行，讵得其真。矧予以袜线之菲才，不异乎沧海之纎鳞。乃能运笔端之造化，写六合之同春。惟不敢厚诬于见闻，或庶几不愧于咨询。 
