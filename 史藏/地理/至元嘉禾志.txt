至元嘉禾志　(元)单庆修　徐硕纂

目录 
　序 
　卷一
　　沿革 
　　星野 
　　道里
　　　嘉兴路 
　　　松江府 
　　　嘉兴县 
　　　海盐县 
　　　崇德县  
　　风俗  
　卷二
　　城社
　　　嘉兴路 
　　　松江府 
　　　嘉兴县 
　　　海盐县 
　　　崇德县  
　　坊巷
　　　录事司 
　　　松江府 
　　　海盐县 
　　　崇德县   
　卷三
　　乡里
　　　录事司 
　　　松江府
　　　嘉兴县  
　　　海盐县 
　　　崇德县  
　　镇市
　　　松江府
　　　嘉兴县  
　　　海盐县 
　　　崇德县  
　卷四
　　山阜
　　　松江府
　　　嘉兴县  
　　　海盐县 
　　　崇德县  
　　江海
　　　松江府  
　　　海盐县   
　　湖泖〔水附〕
　　　录事司 
　　　松江府 
　卷五
　　浦溆
　　　松江府 
　　　海盐县  
　　溪潭〔湫附〕
　　　松江府 
　　　嘉兴县 
　　　海盐县 
　　陂塘
　　　松江府 
　　　嘉兴县 
　　　海盐县 
　　　崇德县  
　　河港〔滨湾附〕
　　　松江府 
　　　嘉兴县 
　　　海盐县 
　　泾沟
　　　松江府 
　　　嘉兴县 
　　　海盐县 
　　　崇德县  
　　堰闸
　　　松江府 
　　　嘉兴县 
　　　海盐县   
　卷六
　　户口 
　　物产 
　　赋税
　　　嘉兴路 
　　　松江府 
　　　嘉兴县 
　　　海盐县 
　　　崇德县  
　　征榷
　　　嘉兴路 
　　　松江府 
　　　嘉兴县 
　　　海盐县 
　　　崇德县   
　卷七
　　学校
　　　嘉兴路 
　　　松江府 
　　　嘉兴县 
　　　海盐县 
　　　崇德县  
　　科举 
　　廨舍
　　　嘉兴路 
　　　松江府 
　　　嘉兴县 
　　　华亭县 
　　　海盐县 
　　　崇德县 
　　　院务局附  
　　仓库 
　　徼巡 
　　官驿 
　　　马驿 
　　　水驿  
　卷八
　　邮置
　　　松江府急递铺一十四处
　　　　西塘七铺 
　　　　东塘七铺  
　　　嘉兴县急递铺一十七处
　　　　东塘六铺 
　　　　西塘五铺 
　　　　南塘三铺 
　　　　北塘三铺  
　　　海盐县急递铺九处 
　　　崇德县急递铺六处  
　　桥梁
　　　录事司 
　　　松江府 
　　　嘉兴县 
　　　海盐县 
　　　崇德县   
　卷九
　　楼阁
　　　录事司 
　　　海盐县 
　　　崇德县  
　　堂馆
　　　录事司 
　　　松江府 
　　　嘉兴县 
　　　海盐县  
　　亭宇〔斋屋附〕
　　　录事司 
　　　松江府 
　　　海盐县 
　　　崇德县 
　卷十
　　寺院〔一〕
　　　录事司
　　　　报恩光孝禅院 
　　　　精严寺 
　　　　招提院 
　　　　兜率寺 
　　　　慈恩院 
　　　　普济院 
　　　　楞严院 
　　　　祥符院 
　　　　资圣院 
　　　　兴圣禅院 
　　　　金明寺 
　　　　宝花尼寺 
　　　　惠安尼寺 
　　　　多宝尼寺 
　　　　报天尼寺  
　　　松江府
　　　　普照寺 
　　　　宝相寺 
　　　　超果寺 
　　　　兴圣院 
　　　　证觉教院 
　　　　演教禅院 
　　　　净居禅院 
　　　　广化漏泽院 
　　　　延庆教院 
　　　　静安寺 
　　　　圆智寺 
　　　　宝云寺 
　　　　金寺 
　　　　空相寺 
　　　　隆平寺 
　　　　胜果寺 
　　　　白莲寺 
　　　　宁国寺 
　　　　大明寺 
　　　　普门院 
　　　　兴塔院 
　　　　崇福院  　 
　　　　方广院 
　　　　法忍院 
　　　　福喜院 
　　　　明行院 
　　　　七宝院 
　　　　明心院 
　　　　海慧院 
　　　　普照教院 
　　　　宣妙院 
　　　　慧日院 
　　　　慈云昭庆禅院 
　　　　普宁慧日院 
　　　　太平兴国禅院 
　　　　宝胜禅院 
　　　　慈济院 
　　　　北延恩院 
　　　　观音慈报禅院 
　　　　永定禅院 
　　　　保安院 
　　　　宝藏护国禅院 
　　　　大圣院 
　　　　报恩院 
　　　　集福保国水陆禅院 
　　　　净士院 
　　　　延恩报德院  
　卷十一
　　寺院〔二〕
　　　嘉兴县
　　　　景德禅院 
　　　　真如院 
　　　　东塔广福教院 
　　　　本觉禅院 
　　　　惠寂院 
　　　　能仁院 
　　　　智觉院 
　　　　净相寺 
　　　　保圣院 
　　　　兴善院 
　　　　净众寺 
　　　　净土寺 
　　　　大圣院 
　　　　慈云寺 
　　　　景德院 
　　　　圆通寺 
　　　　白莲接待院 
　　　　泗州大圣院 
　　　　永兴禅院 
　　　　净因院 
　　　　漏泽院 
　　　　龙华寺  
　　　海盐县
　　　　资圣寺 
　　　　悟空寺 
　　　　德藏寺 
　　　　普明寺 
　　　　法喜寺 
　　　　鹿苑禅院 
　　　　青莲寺 
　　　　祗园寺 
　　　　天宁永祚禅寺 
　　　　福业教院 
　　　　普照院 
　　　　万寿院 
　　　　宁海院 
　　　　禅悦院 
　　　　福臻院 
　　　　南塔院 
　　　　净业院 
　　　　广福教院 
　　　　广惠禅院 
　　　　禅寂院 
　　　　西林院 
　　　　兴福院 
　　　　净福院 
　　　　海宁院  
　　　崇德县
　　　　崇福寺 
　　　　广法寺 
　　　　南广福尼寺 
　　　　北广福尼寺 
　　　　西常乐教寺 
　　　　祗园寺 
　　　　密印寺 
　　　　妙智寺 
　　　　观音资福院 
　　　　净慈接待院 
　　　　崇胜院 
　　　　灵济院 
　　　　福严禅院 
　　　　澄寂院 
　　　　演教院 
　　　　顺庆院 
　　　　胜因尼院 
　　　　径山廨院 
　　　　证圣院 
　　　　广福塔院 
　　　　惠云院 
　　　　宁国院 
　　　　寂照院    
　卷十二
　　宫观〔道院　道观附〕
　　　录事司
　　　　崇道宫 
　　　　天庆观 
　　　　报忠观 
　　　　隐真道院 
　　　　异亲道院 
　　　　万寿道院 
　　　　修真道院  
　　　松江府 
　　　嘉兴县 
　　　海盐县 
　　　崇德县
　　祠庙
　　　录事司 
　　　松江府 
　　　嘉兴县 
　　　海盐县 
　　　崇德县   
　卷十三
　　冢墓
　　　录事司 
　　　松江府 
　　　嘉兴县 
　　　海盐县  
　　人物
　　　嘉兴县
　　　　西汉朱买臣 
　　　　东汉张武吴 
　　　　晋韩绩 
　　　　唐陆贽 
　　　　唐徐岱 
　　　　唐邱为 
　　　　宋陈舜俞 
　　　　宋钱顗 
　　　　宋毛滂 
　　　　宋洪皓 
　　　　宋王希吕 
　　　　宋朱敦儒 
　　　　宋娄机 
　　　　宋方谊 
　　　　宋叶时 
　　　　宋王明清 
　　　　宋陈煜 
　　　　宋李鸣 
　　　　宋李曾伯 
　　　　宋沈炎 
　　　　宋徐闻诗 
　　　　宋李景勉 
　　　　宋吕重庚 
　　　　宋焦炳炎 
　　　　宋焦焕炎 
　　　　宋林子善  
　　　松江府
　　　　东汉陆康 
　　　　吴陆绩 
　　　　吴陆逊 
　　　　吴陆瑁 
　　　　吴陆抗 
　　　　吴陆凯 
　　　　吴陆胤 
　　　　吴陆喜 
　　　　吴陆祎 
　　　　晋陆机 
　　　　晋陆云 
　　　　吴陆宏 
　　　　晋陆晔 
　　　　晋陆玩 
　　　　晋陆纳 
　　　　晋陆监 
　　　　晋陆景文 
　　　　陈顾野王 
　　　　宋卫仲达 
　　　　宋卫肤敏 
　　　　宋钱良臣 
　　　　宋盖经 
　　　　宋卫藻 
　　　　宋卫泾 
　　　　宋卫价  
　　　海盐县
　　　　晋戴咸 
　　　　唐顾况 
　　　　宋常同 
　　　　宋鲁（上山下言） 
　　　　宋鲁宗可 
　　　　宋陆（俊去人改土） 
　　　　宋常浚孙 
　　　　宋赵孟坚 
　　　　宋常楙  
　　　崇德县
　　　　宋江珪 
　　　　宋沈晦 
　　　　宋王升 
　　　　宋莫琮 
　　　　宋木盈 
　　　　宋辅广 
　　　　宋王琮 
　　　　宋莫忭 
　　　　宋赵汝愚 
　　　　宋蔡开 
　　　　宋徐逢 
　　　　宋徐龟年 
　　　　宋陈垲 
　　　　宋陆德舆 
　　　　宋张琥    
　卷十四
　　仙梵
　　　嘉兴路
　　　　宝安禅师 
　　　　尊胜和尚 
　　　　僧文偃 
　　　　楞严大师 
　　　　长水法师  
　　　松江府
　　　　心鉴禅师 
　　　　船子和尚 
　　　　聪道人 
　　　　王可交 
　　　　敬元法师  
　　　崇德县
　　　　无着禅师 
　　　　王衷 
　　　　僧慧梵   
　　古迹
　　　录事司
　　　　灵光井 
　　　　五台山 
　　　　云门井 
　　　　梁朝桧 
　　　　葛仙翁井 
　　　　开元钟  
　　　松江府
　　　　金山城 
　　　　吴王猎场 
　　　　阖闾城 
　　　　三女冈 
　　　　秦始皇驰道 
　　　　柘湖 
　　　　陆机宅 
　　　　陆瑁养鱼池 
　　　　黄耳冢 
　　　　沪渎垒 
　　　　筑耶城 
　　　　袁崧宅 
　　　　烽楼 
　　　　顾亭林 
　　　　陈朝双桧 
　　　　王可交升仙台 
　　　　寒穴泉 
　　　　白龙洞 
　　　　白苎城 
　　　　古冈身 
　　　　孔宅  
　　　嘉兴县
　　　　雪峰井 
　　　　三过堂 
　　　　檇李亭 
　　　　景德泉 
　　　　白龙潭  
　　　海盐县
　　　　教义里 
　　　　晋何后宅 
　　　　马嗥城 
　　　　欤城 
　　　　故邑城 
　　　　龙湫 
　　　　准高僧塔 
　　　　戴将军井 
　　　　黄巢井 
　　　　六里山石刻 
　　　　石屋 
　　　　孟姜女捣衣石 
　　　　淡井 
　　　　柏泉 
　　　　伯牙台 
　　　　顾况宅  
　　　崇德县
　　　　何城 
　　　　晏城 
　　　　萱城 
　　　　纪目坡 
　　　　走马冈洗马池    
　卷十五
　　宋登科题名  
　卷十六
　　碑碣〔一〕
　　　录事司〔一〕
　　　　重建州学记 
　　　　增修府学记 
　　　　增建府学记 
　　　　唐相陆宣公祠堂记 
　　　　府学新创小学记 
　　　　重建观颐堂记 
　　　　府学承置柴荡记 
　　　　府学田记 
　　　　府学重建小学置田记 
　　　　复学田记一 
　　　　复学田记二 
　　　　进士题名序 
　　　　免解升甲记 
　　　　州学古鼎记 
　　　　嘉莲图记 
　卷十七
　　碑碣〔二〕
　　　录事司〔二〕
　　　　天庆观增修圣祖殿记 
　　　　报忠观记 
　　　　报忠观置田记 
　　　　隐真道院记 
　　　　广惠院记 
　　　　修涣堂记 
　　　　月波楼记 
　　　　海头谣 
　卷十八
　　碑碣〔三〕
　　　录事司〔三〕
　　　　精严禅寺记 
　　　　兴圣禅院记 
　　　　兴圣寺记 
　　　　重修兴圣寺记 
　　　　重建慈恩塔院记 
　　　　招提教院置田记 
　　　　惠安禅院记 
　卷十九
　　碑碣〔四〕
　　　松江府〔一〕
　　　　文宣王庙记 
　　　　华亭县学记 
　　　　记县学序拜仪 
　　　　华亭县门箴 
　　　　济民仓记 
　　　　思堂记一 
　　　　思堂记二 
　　　　超果寺天台教院记 
　　　　海惠院经藏记 
　　　　布金院经藏记 
　　　　隆平寺经藏记 
　卷二十
　　碑碣〔五〕
　　　松江府〔二〕
　　　　明行院记 
　　　　明行院结界记 
　　　　福善院铸钟记 
　　　　延恩寺律师行业记 
　　　　白龙潭记 
　　　　重开顾会浦记一 
　　　　重开顾会浦记二 
　　　　华亭县浚河置闸记 
　卷二十一
　　碑碣〔六〕
　　　松江府〔三〕
　　　　南四乡记 
　　　　祭沪渎龙王文 
　　　　吴郡征北将军海盐侯陆府君碑 
　　　　唐朝散大夫护军行黄州司马陆府君墓志铭 
　　　　唐朝散郎贝州宗城县令顾府君墓志铭 
　　　　胜果寺妙悟禅师碑铭 
　　　　寒穴泉铭〔并序〕
　　　　书朱象先画后 
　卷二十二
　　碑碣〔七〕
　　　嘉兴县
　　　　嘉兴县学记 
　　　　真如教院法堂记 
　　　　真如教院华严阁记 
　　　　真如宝塔记 
　　　　东塔广福教院记 
　　　　东塔置田度僧记 
　　　　本觉禅院记 
　　　　本觉禅院三过堂记 
　　　　惠寂院观音记 
　　　　三塔白龙潭记 
　　　　唐中宗皇帝御制华严宗主贤首国师真赞 
　　　　唐文宗皇帝御制华严疏主清凉国师真赞 
　　　　易庵寂照讲师雅公塔记并铭   
　卷二十三
　　碑碣〔八〕
　　　海盐县〔一〕
　　　　县学记 
　　　　修学记 
　　　　重修学记 
　　　　新修学记 
　　　　小学记 
　　　　县学讲堂斋铭 
　　　　法喜寺改十方记 
　　　　资圣寺佛殿记 
　　　　净业院结界记 
　　　　题维摩像 
　卷二十四
　　碑碣〔九〕
　　　海盐县〔二〕
　　　　显济庙记 
　　　　岳庙记 
　　　　修岳庙记 
　　　　金山顺济庙英烈钱侯碑文 
　　　　鲁浦亭记 
　　　　丛冢记 
　　　　秦住山碑 
　　　　唐故陈府君墓志铭〔并叙〕
　　　　义忠佐正匡国功臣故节度左押衙亲卫第三都指挥使静海镇遏使银青光禄大夫检校尚书左仆射御史上柱国朱府君墓志铭〔并序〕
　　　　唐彭城刘府君墓志 
　　　　乡校颂 
　卷二十五
　　碑碣〔十〕
　　　崇德县〔一〕
　　　　县记 
　　　　县楼记 
　　　　新建行衙记 
　　　　主簿厅记 
　　　　县学记 
　　　　县学田记 
　　　　魁星亭记 
　　　　传贻书院记 
　　　　平易堂记 
　　　　椿桂堂记 
　　　　刻漏图铭  
　卷二十六
　　碑碣〔十一〕
　　　崇德县〔二〕
　　　　崇福寺记 
　　　　崇福田记 
　　　　崇福寺经藏记 
　　　　修证院法堂记 
　　　　福严禅院记 
　　　　密印寺钟楼铭 
　　　　怀庵记 
　　　　索度王庙记 
　　　　桥道记  
　卷二十七
　　题咏〔一〕
　　　录事司 
　　　　赠钱端公安道兼寄其弟惠山山人〔苏轼〕
　　　　和钱安道寄惠建茶韵〔苏轼〕
　　　　寄刘秀州〔杨大年〕
　　　　题招提院静照堂〔苏轼〕
　　　　题招提院静照堂〔王安石〕 
　　　　题招提院静照堂〔王珪〕 
　　　　题招提院静照堂〔郑獬〕
　　　　题招提院静照堂〔范镇〕
　　　　题招提院静照堂〔张掞〕
　　　　题招提院静照堂〔韩维〕
　　　　题招提院静照堂〔祖无释〕
　　　　题招提院静照堂〔阎询〕
　　　　题招提院静照堂〔宋敏求〕
　　　　题招提院静照堂〔吴充〕
　　　　题招提院静照堂〔李大临〕
　　　　题招提院静照堂〔林亿〕
　　　　题招提院静照堂〔张刍〕
　　　　题招提院静照堂〔冯浩〕
　　　　题招提院静照堂〔吴申〕
　　　　题招提院静照堂〔王益柔〕 
　　　　题招提院静照堂〔王异〕
　　　　题招提院静照堂〔秦玠〕 
　　　　题招提院静照堂〔丁讽〕 
　　　　题招提院静照堂〔周孟阳〕
　　　　题招提院静照堂〔陆经〕
　　　　题招提院静照堂〔钱藻〕
　　　　题招提院静照堂〔闻人安道〕
　　　　题招提院静照堂〔任恬〕
　　　　题招提院静照堂〔俞希白〕
　　　　题招提院静照堂〔牟景先〕
　　　　题招提院静照堂〔刘邠〕
　　　　题招提院静照堂〔陆伸〕
　　　　题招提院静照堂〔闻人安寿〕
　　　　题招提院静照堂〔李常〕
　　　　题招提院静照堂〔王存〕
　　　　题招提院静照堂〔顾临〕
　　　　题招提院静照堂〔苏辙〕
　　　　题招提院静照堂〔张贲〕
　　　　题招提院静照堂〔吴振〕
　　　　悼静照堂僧〔司马光〕
　　　　月波楼诗〔陈獬〕
　　　　月波楼诗〔张伯玉〕
　　　　月波楼诗〔赵□〕
　　　　月波楼诗〔袁□〕
　　　　满江红〔吴潜〕
　　　　兴圣寺竹院〔吴潜〕
　　　　镜香亭〔林逢子〕
　　　　过嘉兴〔刘僊抡〕
　卷二十八
　　题咏〔二〕
　　　松江府〔一〕
　　　　怀土赋〔陆机〕
　　　　赠从兄车骑〔陆机〕
　　　　和皮日休吴中即事〔陆鲁望〕
　　　　回自音龙呈谢师直〔梅圣俞〕
　　　　逢谢师直〔梅圣俞〕
　　　　过华亭〔梅圣俞〕
　　　　青龙海上观潮〔梅圣俞〕 
　　　　华亭百咏〔许尚〕
　　　　　顾亭林 
　　　　　顾府君宅 
　　　　　东庵异迹 
　　　　　金山 
　　　　　安公像 
　　　　　寒穴泉 
　　　　　苏州洋 
　　　　　华亭谷 
　　　　　八角井 
　　　　　陆机茸 
　　　　　柘湖 
　　　　　秦女祠 
　　　　　唳鹤湖 
　　　　　三女冈 
　　　　　金山城 
　　　　　前京城 
　　　　　昆山 
　　　　　陆机宅 
　　　　　谷水 
　　　　　秦皇驰道 
　　　　　征北将军墓碑 
　　　　　凤皇山 
　　　　　陆宝山 
　　　　　畲山 
　　　　　集贤里 
　　　　　白龙洞 
　　　　　石鱼 
　　　　　秀道者塔 
　　　　　灵峰庵 
　　　　　芥子庵 
　　　　　淀山 
　　　　　三姑庙 
　　　　　莲巢 
　　　　　鬼书 
　　　　　孔宅 
　　　　　袁崧宅 
　　　　　俞塘 
　　　　　鹤坡 
　　　　　沙冈 
　　　　　御史泾 
　　　　　沪渎 
　　　　　东堂 
　　　　　思齐堂 
　　　　　月榭 
　　　　　濯缨亭 
　　　　　石兽 
　　　　　震桥 
　　　　　小隐园 
　　　　　姚将军庙 
　　　　　赵店 
　　　　　望云桥 
　　　　　石幢 
　　　　　普照寺 
　　　　　弥陀阁 
　　　　　罗汉院 
　　　　　丁公桥 
　　　　　云闲馆 
　　　　　福顺庙 
　　　　　东岳行祠 
　　　　　西庵 
　　　　　白龙潭 
　　　　　毗卢庵 
　　　　　西林 
　　　　　陆瑁养鱼池 
　　　　　小湖 
　　　　　湖桥 
　　　　　唳鹤滩 
　　　　　泳波亭 
　　　　　风月堂 
　　　　　湖光亭 
　　　　　道院 
　　　　　异木 
　　　　　显忠庙 
　　　　　东寺 
　　　　　证觉院 
　　　　　栖真庵 
　　　　　柳园 
　　　　　陆四公庙 
　　　　　南庵 
　　　　　姜庵 
　　　　　望仙桥 
　　　　　三洞庵 
　　　　　净居院 
　　　　　冰檗庵 
　　　　　圆珠庵  
　卷二十九
　　题咏〔三〕
　　　松江府〔二〕
　　　　华亭十咏〔并序　唐询〕
　　　　　顾亭林 
　　　　　寒穴 
　　　　　吴王猎场 
　　　　　柘湖 
　　　　　秦始皇驰道 
　　　　　陆瑁养鱼池 
　　　　　华亭谷 
　　　　　陆机宅 
　　　　　昆山 
　　　　　三女冈 
　　　　和华亭十咏一〔王介甫〕
　　　　　顾亭林 
　　　　　寒穴 
　　　　　吴王猎场 
　　　　　柘湖 
　　　　　秦始皇驰道 
　　　　　陆瑁养鱼池 
　　　　　华亭谷 
　　　　　陆机宅 
　　　　　昆山 
　　　　　三女冈 
　　　　和华亭十咏二〔梅圣俞〕
　　　　　顾亭林 
　　　　　寒穴 
　　　　　吴王猎场 
　　　　　柘湖 
　　　　　秦始皇驰道 
　　　　　陆瑁养鱼池 
　　　　　华亭谷 
　　　　　陆机宅 
　　　　　昆山 
　　　　　三女冈 
　　　　次唐彦猷顾亭林韵〔胡松年〕
　　　　次唐彦猷顾亭林韵〔宋辉〕
　　　　次唐彦猷顾亭林韵〔汪思温〕
　　　　次唐彦猷顾亭林韵〔鲁晦之〕
　　　　次唐彦猷顾亭林韵〔李端民〕
　　　　次唐彦猷顾亭林韵〔张尧干〕
　　　　次唐彦猷顾亭林韵〔□□□〕
　　　　题李景元画〔苏轼〕
　　　　醉眠亭〔李行中〕
　　　　醉眠亭寄韩宪仲廷评〔李行中〕
　　　　赵明叔未识醉眠亭先贶佳篇〔李行中〕
　　　　醉眠亭三绝〔苏轼〕 
　　　　醉眠亭〔苏辙〕
　　　　醉眠亭〔李常〕
　　　　醉眠亭〔陈舜俞〕
　　　　醉眠亭〔张先〕
　　　　醉眠亭〔王观〕
　　　　醉眠亭〔秦观〕
　　　　醉眠亭〔张景修〕
　　　　醉眠亭三首〔韩宗文〕
　　　　醉眠亭二首〔苏梲〕
　　　　醉眠亭四首〔晁端佐〕
　　　　醉眠亭〔晁端彦〕
　　　　醉眠亭〔晁端禀〕
　　　　醉眠亭二首〔关景山〕
　　　　醉眠亭三首〔杨蟠〕
　　　　醉眠亭〔僧道潜〕
　卷三十
　　题咏〔四〕
　　　松江府〔三〕
　　　　题千山圆智寺〔沈辽〕
　　　　云闲 
　　　　云闲 
　　　　华亭秋日〔张扩〕
　　　　过淀山湖 
　　　　湖斋〔朱之纯〕
　　　　寄题朱氏谷阳园〔蔡肇〕
　　　　朱氏天和堂〔黄裳〕
　　　　朱氏天和堂〔徐绎〕
　　　　朱氏天和堂〔杨杰〕
　　　　朱氏天和堂〔赵挺之〕
　　　　畲山普照院上方〔朱翌〕
　　　　畲山月轩〔朱伯虎〕
　　　　超果院见远亭〔李景元〕
　　　　超果院亮师假还山〔陈瓘〕
　　　　陆机宅〔胡曾〕
　　　　机云碑〔沈辽〕
　　　　畲山宣妙院上方〔刘正夫〕
　　　　风月堂〔张阐〕
　　　　风月堂〔曾几〕
　　　　湖光亭〔曾几〕
　　　　湖光亭〔陈祖安〕
　　　　华亭峡道中〔司马才叔〕
　　　　朱师实大中燕超堂〔孙觌〕
　　　　题县斋〔并序　朱之纯〕
　　　　　弦歌堂 
　　　　　三山亭 
　　　　　艮阁 
　　　　题思吴堂〔并序　朱之纯〕
　　　　自题三绝〔船子和尚〕
　　　　题松泽西亭三首〔船子和尚〕
　　　　华亭道中〔僧道潜〕
　　　　题三女冈白莲花〔僧惠日〕
　　　　题三女冈白莲花〔赵崇森〕
　　　　题三女冈白莲花〔高子凤〕
　　　　题三女冈白莲花〔僧惠日〕 
　　　　题三女冈白莲花〔僧善月〕
　　　　题三女冈白莲花〔僧居简〕
　卷三十一
　　题咏〔五〕 
　　　嘉兴县 
　　　　嘉禾墩〔张尧同〕
　　　　御儿溪 
　　　　檇李城 
　　　　何城 
　　　　徐家庄 
　　　　马塘堰 
　　　　刘伶墓 
　　　　杨姑庙 
　　　　殳山 
　　　　严夫子墓 
　　　　古战场 
　　　　河内亭 
　　　　福顺庙 
　　　　月壕 
　　　　四城 
　　　　苏小小墓 
　　　　穆河溪 
　　　　天庆观 
　　　　普济院 
　　　　兜率寺 
　　　　高使君庙 
　　　　韭溪 
　　　　射襄城 
　　　　施墓 
　　　　宣公桥 
　　　　霍将军庙 
　　　　卫墓 
　　　　雪峰庵 
　　　　昌武庙 
　　　　杉青堰 
　　　　胥山 
　　　　由拳故城 
　　　　灵光井 
　　　　目纹观音 
　　　　徐偃王庙 
　　　　滮湖 
　　　　朱买臣墓 
　　　　真如寺 
　　　　曹使君庙 
　　　　云门家舍 
　　　　天心湖 
　　　　景德禅院 
　　　　百步桥 
　　　　普济上方 
　　　　周都官墓 
　　　　白龙泽 
　　　　泗洲庵 
　　　　水陆院 
　　　　菩萨桥 
　　　　南坞 
　　　　海棠亭 
　　　　白莲 
　　　　桃花亭 
　　　　红薇径 
　　　　茶溪 
　　　　仙鹤亭 
　　　　芙蓉塘 
　　　　白苎桥 
　　　　渔溆 
　　　　龙舌头 
　　　　月波楼 
　　　　列岫亭 
　　　　怀苏亭 
　　　　跨塘桥 
　　　　赵老园 
　　　　乐郊亭 
　　　　邦药王庵 
　　　　村门口 
　　　　五柳桥 
　　　　三塔 
　　　　竹桥 
　　　　长水乡 
　　　　贤良隐居 
　　　　寥阳殿 
　　　　嘉禾亭 
　　　　徐长者园 
　　　　姜庵 
　　　　符姥瑞竹 
　　　　嘉禾八咏
　　　　　披云阁 
　　　　　月波楼 
　　　　　金鱼池 
　　　　　宣公桥 
　　　　　五柳桥 
　　　　　会景亭 
　　　　　苏小小墓 
　　　　　羞墓  
　　　　和嘉禾八咏
　　　　　披云阁 
　　　　　月波楼 
　　　　　金鱼池 
　　　　　宣公桥 
　　　　　五柳桥 
　　　　　会景亭 
　　　　　苏小小墓 
　　　　　羞墓 
　　　　送人尉嘉兴〔王禹偁〕
　　　　本觉文长老方丈三首〔苏轼〕
　　　　和东坡韵二首〔文及翁〕
　　　　本觉三过堂〔王希吕〕
　　　　通越门外八九里临水多佳木茂林以便风不得停舟一赏怆然为诗〔苏舜钦〕
　　　　城外九里有竹构小桥予十八年前与友人解晦叔饮别于此今过之景物依然而解生已亡悲欢不足复成小诗〔苏舜钦〕
　　　　秀州秋日〔存中〕
　　　　保圣院〔陈舜俞〕
　　　　保圣院〔钱塘契元〕
　　　　城南蒋庄四首〔李长民〕
　　　　赠嘉兴许明府〔方干〕
　　　　真如劝农二首〔吴潜〕
　　　　效东坡作醉翁操〔吴潜〕
　　　　先福寺二首〔朱士麟〕
　　　　烟雨楼〔杨万里〕
　　　　烟雨楼〔方回〕
　　　　烟雨楼〔叶隆礼〕
　　　　烟雨楼〔朱南杰〕
　　　　烟雨楼〔唐天麟〕
　　　　烟雨楼〔吴潜〕
　　　　宣公祠四首〔李曾伯〕
　　　　烟雨楼〔林逢子〕
　　　　烟雨楼〔许棐〕
　卷三十二
　　题咏〔六〕
　　　海盐县
　　　　题南馆〔张佑〕
　　　　横山故居〔顾况〕
　　　　官舍〔刘长卿〕
　　　　南湖送人西上〔刘长卿〕
　　　　过横山顾山人〔刘长卿〕
　　　　答陆沣〔张九龄〕
　　　　寄准上人〔司空曙〕
　　　　寄题寿师塔南轩〔何昌弼〕
　　　　寿公禅老游宴〔何昌弼〕
　　　　寄题慧云大士夜讲堂呈子仁子渐子智昆仲〔何昌弼〕
　　　　寄题慧云大士夜讲堂呈子仁子渐子智昆仲〔何昌弼〕
　　　　海月亭〔李正民〕
　　　　丞厅清节轩〔李正民〕
　　　　县学〔李正民〕
　　　　天寍灵山堂示住山祖仁〔李正民〕
　　　　鹿苑寺一击轩二首〔李正民〕
　　　　鹿苑寺一击轩二首〔李长民〕
　　　　海盐道中〔李长民〕
　　　崇德县
　　　　题椿桂堂〔范成大〕
　　　　题椿桂堂〔叶适〕
　　　　题椿桂堂〔王信〕
　　　　题椿桂堂〔倪思〕
　　　　题椿桂堂〔张伯垓〕
　　　　题椿桂堂〔袁说友〕
　　　　题椿桂堂〔林大中〕
　　　　石门〔黄干〕
　　　　甲子语溪闵雨四首〔黄干〕 
　　　　喜雨用前韵四首〔黄干〕
　　　　蔡氏怡堂 
　　　　题莫寺丞足闲堂〔陆（峻去山改土）〕
　　　　次长官周开祖见寄韵〔苏轼〕
　　　　题清乐亭〔钱师悦〕
　　　　题寍师西阁〔赵善应〕
　　　　闻虏归我河南地喜而作〔赵善应〕
　　　　次韵李长卿〔赵善应〕
　　　　广福西庵夜坐〔陈与义〕
　　　　怀叶天经西庵智老因访之〔陈与义〕
　　　　奉使郊劳船过崇德三首〔杨万里〕
　　　　崇德道中望福严寺〔杨万里〕
　　　　题常乐寺五云堂〔韦谦〕
　　　　题常乐寺五云堂〔姚舜陟〕
　　　　题资福院平绿轩二首〔陈炳〕
　　　　题资福院平绿轩〔蔡开〕
　　　　题资福院平绿轩〔莫若拙〕
　　　　题资福院平绿轩〔辅广〕
　　　　题资福院平绿轩〔王用亨〕
　　　　题资福院平绿轩〔江表祖〕
　　　　题资福院平绿轩〔张掞〕
　　　　题资福院平绿轩〔王益祥〕
　　　　题资福院平绿轩〔曾揆〕
　　　　题资福院平绿轩〔莫柯〕
　　　　题资福院平绿轩〔陆德舆〕
　　　　赵仁父宴邑官平绿见招〔莫若冲〕
　　　　过崇胜院〔莫若冲〕
　　　　题石门张氏园〔莫若冲〕
　　　　丑（上□下木）出邑之东貌虽恶风味绝胜闻尝进御因赋五言〔陆（峻去山改土）〕
　　　　送奚宰二首〔陆（峻去山改土）〕
　　　　和奚宰春风楼即事〔赵汝龙〕
　　　　题崇福寺罗汉阁〔赵汝龙〕
　　　　题梵竺卿蓬居〔钱文〕
　记 



序
图志之书古史笔也成周职方掌天下之图外史掌四方之志事亦重矣嘉禾为志何昉乎犹记袁似衢为郡治中其家富有古书江浙图史无不备独禾兴阙然非阙也禾兴经邑为州才三百载五代至宋初皆倥偬不暇真宗景德四年尝诏诸道修图经仅得海盐一志而已淳熙甲午郡守张元成始延闻人伯纪为郡志此作古也前乎伯纪所谓旧经虽博览之士无所见其简略可知后乎伯纪郡守岳珂尝命乡先辈关表卿重修且遍檄诸邑搜访古迹可谓劳于用力书未成而倦翁改调上而无纪录之册可参次而无老成之士可质又次而无贤子弟可询其家世其欲正伪补阙岂不难哉仰惟皇帝考图数贡自北而南此不容于浸废往者郡经历单君庆因请重修郡博士徐君硕承命属笔搜罗散亡其纲正其篇目加多既完矣而毋邱之板则未也莱山刘公杰来殿是邦路推翟公汝弼启其议诸路官又相其成可谓是书之幸夫图志重事也其存亡夫岂偶然雷次宗非无豫章纪洪驹父求之不得见范石湖非不（艼去丁改汇）吴郡志以妄议而不得刊今嘉禾志阙而全绝而续郡侯其有功矣哉昔窦德元不能对帝邱之问人到于今陋之今郡人得是书可以不为德元矣余故喜为之辞至元戊子孟夏里人郭晦序
郡有志仿九邱遗意也书以志名凡一郡之事皆在所当录岂特土地所生风气所宜而已哉嘉禾在春秋为檇李至吴黄龙三祀以禾生由拳野故名自春秋距今千七百余年其闲有沿有革有废有置世道污隆之故人物盛衰之由与夫山川风景之所以殊郡邑事迹之所以异其可纪者何可胜数而旧志多简略弗载宋嘉定甲戌郡守岳侯珂悼前闻之遗阙尝命乡先辈关表卿 【栻】 任行人子羽之事编（艼去丁改汇）将上而岳侯去乡论惜之越六十三载皇帝抚有江南寸天尺地无一不入板图内乃至元甲申克斋单公庆来佐郡幕公余过从辄清谈竟日每喟然叹曰图志三岁一上法也此邦自总府开藩亦既数年而郡志未备非阙典欤遂创议檄委郡博士徐君硕重加修纂君承命惟谨网罗散失扶剔幽眇考古订今裒集会粹曩之为卷者五今之为卷者三十有二曩之为门者二十有五今之为门者四十有三镳分胪列此志得为全书徐君之用功亦劳矣编成而莱山刘侯杰实来一日哕鸾戾泮路推良佐翟公汝弼以是白侯侯喜退而谂于同列同列亦喜亟命工刻诸梓时与人会事与机投莫不庆是书之遭昔张茂先志博物士歆其才萧相国收图籍史韪其识向非侯有相国之识思以具知户口为急务则此志编而不刊与不编等徐君虽有茂先之才其何以自见是举也侯既能俾创议者不至为岳之中沮又能俾修纂者不至为关之徒劳侯亦贤矣哉侯不鄙属余序奚敢以老钝辞虽然此一郡事也侯赋政于外屡殿名邦入坐庙堂将以均四海为己任他日志舆地志九域必有能纪侯之勋业者侯其勉之至元者雍困敦孟夏朔日里人前进士纳轩叟唐天麟书
嘉禾志卷第一
　沿革
嘉兴路九域志曰上秀州古扬州之境也周时为吴国释名曰吴虞也即太伯避季历之地吴伐越越子御之檇李檇李即今嘉兴也旧有檇李城鲁定公十四年春秋书越败吴于檇李至哀公元年吴王夫差败越于夫椒报檇李也按此则知檇李者吴越之战地也周显王四十六年楚威王伐越破之尽取其地至于浙江之北故此地亦名曰楚杜佑通典云吴灭属越越灭属楚是也又吴录地里曰吴王时此地本名长水故嘉兴亦名长水秦始皇东巡望气者云五百年后江东有天子气始皇至令囚徒十万人掘污其地表以恶名改之曰由拳又按寰宇记云始皇东游至长水闻土人谣曰水巿出天子从此过则人乘舟交易应其谣遂改由拳县又曰故由拳县在今县南五里始皇见其山上有王气使诸囚凿此山囚倦并走因号为囚倦山置囚倦县后人讹为由拳水经云秦始皇改为囚卷亦曰由卷西汉属会稽东汉属吴郡吴黄龙三年由拳野稻自生改为禾兴志瑞也赤乌五年因立太子和改为嘉兴晋宋齐梁因之隋平陈陈置苏州废嘉兴入杭州唐武德七年复置属苏州八年废入吴贞观八年复置属苏州晋天福四年钱元瓘病支郡多阙而右藩强大始更邑为州遂奏以嘉兴为秀州绝其华亭海盐二地同附于州乃以境西义和聚为崇德宋政和七年八月二十二日改秀州为嘉禾郡宁宗庆元元年以是郡为孝宗毓圣之地升嘉兴府嘉定元年十一月因守臣赵希道奏请赐嘉兴军额圣朝至元十三年正月改为嘉兴府安抚司至元十四年三月改为嘉兴路总管府领府一县三司一录事司城以内隶焉宋置南北西三厢圣朝至元十三年废遂置兵马司至元十四年改为录事司
松江府旧华亭县也唐天宝十年置华亭县属苏州治按新史寰宇记以为本嘉兴县地舆地广志以为本昆山县地元和郡国图志云吴郡太守赵居贞奏割昆山嘉兴海盐三县为之今四境与三县接郡国图志为不诬矣唐僖宗入蜀时群盗盘结王腾据华亭其后吴越王钱镠遣顾全武拔之自此地入吴越按通鉴干宁四年钱镠遣顾全武取苏州乙未拔松江戊戌拔无锡辛丑拔常熟华亭是也晋天福五年以嘉兴县为秀州而割华亭隶焉通典寰宇记云地有华亭谷因以为名舆地志云吴大帝以汉建安中封陆逊为华亭侯即以其所居为封谷出佳鱼莼菜又多白鹤清唳故陆机叹曰千里莼羹未下盐豉及临刑叹曰华亭鹤唳不可复闻又按陆逊传云逊初封华亭侯进娄侯次江陆侯汉法十里一亭十亭一乡万户以上或不满万户为县凡封侯视功大小初亭侯次乡县郡侯以逊所封次第考之则华亭汉故亭留宿会之所也昔县有华亭镇印或者遂谓自镇为县不知所谓镇者唐因隋制置镇将副以掌捍防守御之事县之冗职耳祥符图经载镇在西南二百步而元丰九域志则废矣如自镇而为县则新史舆地志诸书不应略而不言也若夫云闲之名则自陆士龙对张茂先所谓云闲陆士龙一语得之也华亭民物稍蕃庶圣朝至元十四年升为华亭府至元十五年改为松江府领县一 【华亭】 
嘉兴县唐史九域志云望嘉兴县舆地广记叙秀州以为春秋时吴越分境于此杜预曰嘉兴县南有檇李城今之嘉兴县境吴之南境也秦为由拳县西汉地理志注云柴辟又云就李水经云辟塞皆旧名也
汉以后中闲沿革详见本路所载矣晋天福五年升嘉兴为秀州寰宇记云嘉兴监者今秀州嘉兴县煎盐之所宋升为监后并为县而隶秀州焉其先三十二乡熙宁中析五乡隶崇德止二十七乡今仍旧
海盐县舆地志云上海盐县唐地理志曰苏州海盐紧九域志曰望海盐秦郡县天下粤二十年甲戌置县属会稽郡汉因之地理志云武原有盐官寰宇记云广斥盐田相望即海盐盐官之地吴王濞置司盐校尉居马嗥城故水经云吴王煮海为盐于此县也王莽时改为展武后陷为湖是为柘湖湖中有山生柘树因名焉今在松江府南七十里金山北移治武原乡为武原县后汉复为海盐顺帝时又陷为湖是为当湖遂移治故邑山为故邑县晋成帝咸康七年复为海盐县又移处故马嗥城至陈武帝割属盐官唐高祖武德七年复属苏州太宗贞观元年省入嘉兴睿宗景云二年复置先天元年废二年百姓以应奉涂远艰于往来又请置明皇开元五年苏州刺史前黄门侍郎张廷珪奏是年五月敕置郡于旧海盐县吴御越城西北立定集而置县今县治也昭宗大顺中割归杭州晋天福五年置秀州县隶焉宋因之今仍旧
崇德县九域志云崇德县古越地也舆地广记叙崇德云有语儿水亦曰御儿越之北境也鲁定公十四年吴伐越越子句践御之陈于檇李 【杜预曰吴郡嘉兴县南有檇李城今御儿接界】 吴越春秋云句践五年入臣于吴群臣祖道至淛江上是淛江之西皆入吴境句践七年既释囚反国厚献吴王夫差夫差悦之赐书增封于是御儿复为越之北境国语曰句践之地西至句无北至御儿 【韦昭注今嘉兴语儿乡是也】 句践之报吴也徒舍至于御儿大夫种曰吾以御儿临之 【韦昭注御儿越北鄙言吴边兵若至吾以御儿之民临敌】 魏明帝时王景渊谏营宫室亦曰句践欲广其御儿之疆馘夫差于姑苏释之者谓御儿吴界边戍地名斯可验矣 【太平寰宇记叙杭州云越国之西境西北至御儿分界在吴郡嘉兴县南乃指斯时也】 句践灭吴传六世为楚威王所并地属楚秦郡县天下总吴越旧地置会稽郡御儿为由拳县之西鄙介于钱唐乌程之闲汉武帝时伐东粤东粤使徇北将军守武林楼船军卒钱唐辕终古斩之元封元年闰四月封语儿侯 【孟康曰越中地也今吴南亭是颜师古曰语或作御其音同】 考之唐干符中所立崇福寺二石经幢一云嘉兴县语儿乡一云语儿巿然则语在唐其名如故黄巢之乱豪杰起义兵保护乡井遂升为义和镇余杭吴公约随董昌御巢于西鄙奏置都额于硖石兼授义和镇遏使后其子重裕袭拜西佳镇遏使兼义和镇事 【见罗隐撰吴公约碑】 吴越有国废镇止称义和巿塘左则语儿巿三朝国史云有语儿亭故地名语儿按水经载万善历曰吴黄武六年正月获彭绮是岁由拳西乡有产儿便能语云天方明河欲清鼎脚折金乃生因诏为语儿乡非也又嘉禾百咏载旧传西施产儿于此至能语方去尤可笑也盖语儿当为御儿晋天福闲始析崇德七乡置县于义和巿因乡以名县五年春三月敕嘉兴县为秀州以崇德县隶焉宋因之熙宁十年又割嘉兴县梧桐永新清风保宁千金五乡以益之总十二乡今仍旧
　星野
周官保章氏以星土辨九州岛之地所封封域皆有分星以观妖祥故志郡邑者必考焉西汉地理志曰吴地斗分野也又曰粤地牵牛婺女之分野也晋天文志曰自南斗十二度至须女七度为星纪于辰为丑吴越之分野属扬州费直起斗十度蔡邕起斗六度又列州郡躔次云丹阳入斗十六度会稽入斗一度
由此观之嘉兴乃斗之分野而崇德处吴越之闲则独在斗牛躔度之交按五代史载豫章人有善术者望牛斗闲有王气语钱唐分也宋建炎初国步艰虞是秋占者望斗牛闲有紫气既而移跸维扬谓其已验暨冬十月戊寅孝宗虹渚之祥实在嘉兴非明验欤故备载之以俟知星者
　道里
　　嘉兴路
东西三百一十八里
南北九十一里
至上都
陆路四千三百八十四里
水路四千一百里自大都登陆路至上都四千九百里
至大都
陆路三千五百八十四里
水路四千一百里
四至
东至大海二百一十里 【旧经云一百九十七里】 
西至杭州路二百一十九里
南至杭州路硖石镇界六十里
北至平江路吴江县界三十里
八到
东南到海九十二里 【旧经云东南到海盐九十里】 
西南到杭州路盐官县界一百里
东北到平江路吴江县界六十里
西北到平江路吴江县界四十二里
陆路
东至松江府一百二十里
西至崇德县九十五里五十步
东南至海盐县九十里 【旧经云八十里一百步】 
西北至平江路吴江县一百十二里一十步
水路
东至青龙镇一百九十五里
西至湖州乌程县界七十里
南至海盐县九十里 【旧经云八十里一百步】 
东北至平江路吴江县一百一十二里一十步
　　松江府
东西一百六十里
南北一百七十三里
四至
东至海八十里
西至平江路长洲县八十里
南至海九十里
北至平江路昆山县界八十里
八到
东南到明州界九十里 【在海中】 
西南到海盐县界六十里 【两县相去一百二十里】 
东北到平江路昆山县界一百二十里 【两县相去一百三十二里】 
西北到平江路昆山县界一百五十里 【两县相去二百里】 
陆路
西南至嘉兴县界六十里
东北至青龙镇五十四里
水路
东北至青龙镇入吴江五十四里
西南至嘉兴县界六十里
西北至吴江六十里
　　嘉兴县
东西七十里
南北八十里
四至
东至松江府华亭县风泾界六十里
西至崇德县官窑铺五十里
南至海盐县莫泾铺四十五里
北至平江路吴江县界二十里
八到
东南到海盐县界四十五里
西南到崇德县界官窑铺五十里
东北到平江路吴江县界七十里
西北到崇德县乌青镇五十四里
陆路
东南至海盐县界莫经铺四十五里
西南至崇德县界官窑铺四十五里 【旧志云至崇德县九十里】 
东北至松江府华亭县界风泾铺六十里 【旧志云至华亭县一百二十里】 
北至平江路吴江县界递铺三十里
水路
与陆路同
　　海盐县
东西一百五十九里 【旧志云一百九里】 
南北一百三十三里 【旧志云一百三十二里】 
四至
东至海五里 【旧志云三里】 
西至杭州路盐官县六十三里
南至杭州路盐官县界四十八里 【两县相去九十五里】 
北至嘉兴县界七十三里
八到
东南到海二里
西南到杭州路盐官县界五十里
东北到华亭县八十九里
西北到嘉兴县界松杨泾四十五里 【旧志云八十里】 
陆路
西南至澉浦三十六里
西北至嘉兴县界四十五里
水路
东北至当湖五十五里又北行至华亭县九十里
西南至澉浦镇三十六里
西至杭州路盐官县六十三里
西北至嘉兴县界四十五里
　　崇德县
东西五十四里
南北三十五里
四至
东至嘉兴县灵宿乡界六十里
西至湖州路德清县金鹅乡界十五里
南至杭州路盐官县昌亭乡界五里
北至湖州乌程县移风乡界三十里
八到
东南到杭州路盐官县元吉乡界一十里
西南到湖州路德清县金鹅乡界二十里
东北到嘉兴县灵宿乡界六十里
西北到湖州路归安县太原乡界三十里
陆路
南至杭州路盐官县界五里
东北至嘉兴县界五十里 【旧志云六十里】 
水路
东北至嘉兴县界南谷湖五十里
西自县西长营泾至德清县界苎里泾一十五里
南至杭州路盐官县界五里
北自县北长营泾至湖州乌程县界三十里
　风俗
旧经云罕习军旅尤慕文学不忧冻馁颇勤农务题名记云惟秀介二大府旁接三江擅湖海渔盐之利号泽国（禾亢）稻之乡土膏沃饶风俗淳秀文贤人物之盛前后相望百二众技与苏杭等 【方舆胜览】 
前汉地理志云江南地广或火耕水耨民食鱼稻以渔猎山伐为业果蓏蠃蛤食物常足故（上此下□）窳偷生而亡积聚 【（上此下□）短也窳弱也言短力弱材不能勤作故朝夕取给而无储偫也（上此下□）音紫窳音庾】 饮食还给不忧冻饿亦亡千金之家信巫鬼重淫祀又曰吴东有海盐章山之铜三江五湖之利江东一都会也海外鳀人岁时来见
叙吴郡志者曰有太伯辞逊之遗风
志会稽郡者曰有夏禹勤俭之余习
嘉禾志卷第二
　城社
　　嘉兴路
路城按旧经云罗城周回一十二里高一丈二尺厚一丈五尺子城周回二里十步高一丈二尺厚一丈二尺宋宣和年闲知州宋昭年尝更筑德佑元年守臣余安裕重修咨议刘汉杰董其役且增筑堡障圣朝至元十三年罗城平子城见存罗城元有四门东门旧曰青龙后改春波西门旧曰永安后改通越南门旧曰广济后改澄海北门旧曰望京后改望云续改望吴而门又分为水旱门门各有楼惟澄海水门楼因徐（王民）作乱遂废圣朝至元十三年后门楼亦闲废
路社坛旧经云子城西北一里八十步今在澄海门内西北一百步
　　松江府
府城旧为县城周回一百六十丈高一丈二尺厚九尺五寸后无之宋绍兴乙亥岁酒务凿土得唐燕冑妻朱氏墓碑以咸通八年窆于华亭县城西一里乡名修竹是唐之置县固有城矣废兴之由莫得而详焉县境内西南称南城亦不可晓
古城在华亭县西六十里按祥符图经所载也今未详所在
府社坛旧为县社在华亭县西北二里
　　嘉兴县
县城按旧经云周回二百二十五步宋淳熙闲仅余一百步今皆无之矣
檇李城在县南四十五里高二丈厚一丈五尺后废按旧经故战场在县南四十五里夹谷中即秦长水县古檇李城也史记载吴王伤指卒于此吴记曰谷中有城故由拳县治也即吴之柴辟亭神异传曰由拳县秦长水县也始皇时县有童谣曰城门当有血城陷没为湖有老妪闻之忧惧且往窥城门门侍欲缚之妪言其故妪去后门侍杀犬以血涂门妪又往见血走去不敢顾忽有大水涨欲没县主簿令吏入白令令见吏曰何忽作鱼吏又曰明府亦作鱼遂乃沦陷为谷矣因目长水城水曰谷水也
射襄城在县东北三十里后废
何城去县一百里吴王所筑后废
东顾西新南于北至四城嘉禾百咏注云吴越战争时所筑后废
县社坛旧在县西南一里一百三十步后移在精严寺前坛宇废圮宋宰李时习修之有旧碑没于眢井中今止存败屋为铺军所据
　　海盐县
县城周回一百七十步高一丈二尺五寸厚一丈后废
古城在县东南五十步
欤城在县西北一十八里周回一里今止有欤城桥城不存
故邑城在县东北三十六里周回半里
县社坛在县西南半里
　　崇德县
县四城在邑境者三 【营城属盐官】 传皆吴王所筑遗址尚存何城在县西二里晏城在县东北二十里萱城在县东三十里张尧同赋何城曰报越心何壮贪齐意已轻忠言殊不听何用筑斯城
县社坛在县西二百步入门而南有斋厅三楹厅之南五坛坛各有三级 【风伯雷雨师】 缭之以墙厅值灾政和闲重修社坛碑记磨灭几不可读大率全备敕牒之语敕牒则尽述江东提举沈延嗣奏请之辞当时按式图镂版行下故式图刻在碑首历年虽久坛制如式
　坊巷
　　录事司
迎年坊在春波门内
名义旧名春波后改是名盖取迎青帝于郊祈福丰年之义
正兴坊在朱巷
名义旧名永兴后改是名盖取经正则庶民兴之义
登春坊在春波门内
名义通春波门故取熙熙然如登春台之义
宜民坊在嘉兴县前
名义通嘉兴县故取岂弟君子宜民宜人之义
流虹坊在兴圣寺西
名义巷有兴圣禅院乃宋孝宗毓圣之地故取华渚流虹女节感而生少昊之义
好德坊在盐仓巷
名义巷有晋歌妓苏小卿之墓故立是名欲使人知有好色不如好德之义
通津坊在府东湾
名义坊近水故立是名
联魁坊在倪家桥
名义旧名褎孝以宋嘉定十一年里人有陈姓第四□者剖心药亲之疾特立此以褎其孝壬寅冬郡守倪祖常改是名
兰锜坊
名义宋于太尉居焉故取吴都赋陈兵而归兰锜内设之义
碧漪坊在嘉兴县西北
名义旧日集贤通天心湖故改是名
集仙坊
名义巷通隐真道院昔仙人刘高尝至此故立是名盖效唐人以集仙名馆之义
青緺坊
名义宋胡安抚居焉安抚名与可子孙皆把麾故取东郭先生传青緺之义
环闉坊
名义在府后门之东偏通回环子城之路诗云出其闉阇注闉曲城也故以此名
旌烈坊在郡治北
名义巷有郡神杨将军庙故立此名以旌将军之休烈
听履坊
名义西河上宋有王尚书 【希吕】 宅故取听履上星辰之句
卿月坊
名义宋有赵少卿宅故取卿士惟月之义
祥鳣坊
名义近郡文学厅故取杨震鹳雀衔三鳣之祥
杏坛坊
名义在路学前故取孔子杏坛弦歌之义
凤池坊
名义宋有娄参政 【机】 府故标中书凤池之荣观
百福坊
名义巷通天庆观故取旱麓受祖申以百福之义
封祝坊
名义巷通祥符寺乃宋时圣节祝圣之所故取华封人祝尧之义
介宁坊
名义俗曰陈婆儿巷婆媪乃妇人高年者之称也故取介尔景福寿考且宁之义
尊耇坊
名义俗曰老人局故立此名盖取尊事黄耇之义
率育坊
名义俗曰杨洗麸巷故立此名盖取毛诗贻我来牟帝命率育之义
斯才坊
名义俗曰马坊巷故立此名盖取駉诗斯马斯才之义
咸中坊
名义俗曰幢子巷乃宋刑人于巿之所故立此
名盖取吕刑咸中有庆之义
聚桂坊
名义旧名神童盖巿心有唐尧臣包时习与弟时中时飞俱中童科后徐闻诗又以童科第进士故也尧臣后人梦符震龙天麟又相继擢第景定庚申请于郡改是名
丰衍坊
名义通慈济仓故以是名
美俗坊
名义通瓦子故立是名欲以美污俗也
灵光坊在驿巷
名义通灵光寺故立是名
移风坊
名义通西瓦子故立是名欲移风易俗也
乡道坊
名义在何道人巷口故以是名
通阓坊
名义在府后桥之西偏通大巿故取吴都赋横阛阓而流溢之义李周翰注曰阛阓乃巿门也
织云坊
名义通蔡织纱巷故立是名盖取天孙巧织云锦裳之义
燕春坊
名义巷通酒库熙春楼故立是名盖取游燕之义
四骐坊
名义宋有马太尉 【定远】 居焉故立是名盖取毛诗方叔率止乘其四骐之义
鸣社坊
名义通社坛李萧远运命论里社鸣而圣人出是郡为宋孝宗毓圣之地故因社以名坊
轻裘坊
名义宋窦安抚居焉窦尝帅襄阳故立是名盖取羊祜轻裘缓带之义
通明坊在醋坊桥
名义旧在顾巿桥后移于此路通南门因取离明之义
爰穑坊
名义俗曰糖巷因取土爰稼穑稼穑作甘之义
劝善坊
名义通咸中坊刑人之所尚书多方云殄戮多罪亦克用劝孔子传曰戮众罪亦能劝善因立此名
暨容坊
名义通南营因取礼记玉藻戎容暨暨之义
天禄坊
名义在石狮子巷天禄辟邪乃狮子之类也故以是名
阅武坊
名义通教场因取春秋大阅之义
归鹤坊
名义旧曰华表后改是名盖取丁令威去家千岁今始归之义
清瑞坊
名义南通澄海门因取五百年海清瑞应之义
格真坊
名义通崇道宫因取感格上真之义
向葵坊在府治前
名义以其东向故取葵花向太阳而开之义
依莲坊
名义通节推厅因取泛绿水依芙蕖之义
望恩坊
名义巷口之西有桥曰望恩故以是名
宝花坊
名义路通宝花寺因以名
皇华坊
名义宋浙西提举任清叟居于此故立是名盖取皇华使臣之义
广平坊
名义通广平桥因以名
拥麾坊
名义宋有陈知军宅故立名
敷润坊
名义在油车巷故以是名
崇梵坊
名义通兜率寺故以是名
钦佑坊
名义通天宁寺钦奉宋徽宗香火是为佑陵故以是名
遗爱坊
名义有普宁王庙古传嘉兴县令有善政天降一铜棺盖自开县令入焉吏挽留之遂折臂故名遗爱
六一坊
名义通天庆观取东坡天庆观赋六壮一（禾犀）之义或谓六一居士后人居焉或谓宋陈贤良舜俞为东坡六客之一虽居白牛因名此以表之
政桴坊
名义在王鞔鼓巷故取善政致和犹桴鼓之义
阜通坊
名义通税务因取周礼商贾阜通货贿之义
金陀坊
名义旧通赵郡王府因取王金印橐陀之义
燕支坊
名义通燕支桥因以名
澄观坊
名义通楞严寺十六观堂因以名
绘麟坊
名义通金山大王庙大王即霍光也因取绘形麟阁之义
东陵坊
名义巷有石井栏象瓜俗曰甜瓜井因取东陵侯种瓜之义
绣衣坊
名义宋延安抚居焉延持使节故立此名以表绣衣之荣
瑞龟坊
名义通精严寺尝获灵龟故立此名
流化坊
名义通水纂桥水乃流动之物故名流化
兴贤坊
名义在贡院前因取宾兴贤能之义后因郑守定重修贡院而去之改立兴贤馆今皆废
　　松江府
显善坊在府东南二百五十步
劝义坊在府西南五百四十步
名义宋有县令杨潜因邑有孝义者特表之以感化里俗云
石狮巷在府东一百二十步
名义巷有石狮故以名
石条巷在府东六十步
仓桥巷在府东一百步
名义旧有米仓在巷北故以名
郭门巷在府东一百七十步
名义巷以西曰坊郭东曰附郭今名杨卖柴巷
盐仓巷在府西一十步
广明桥巷在府西四十步
前巷在府南六十步
后巷在府西八十步
亭桥巷在府西一百三十步
东松路巷在府西二百五十步
西松路巷在府西二百六十步
福顺庙巷在府西三百步
莫家巷在府西三百五十步
竹木巷在府南二十步
城隍庙巷在府南六十步
庙巷在府南六十步
金山忠烈庙巷在府南七十步
石碑巷在府南八十步
纪家巷在府东南一百三十步
球场巷在府东南一百五十步
石幢巷在府西南一百五十步
童家巷在府西南一百八十步
陆家巷在府西南二百三十步
邱家湾在府东北一百八十步
田家湾在府西南三百五十步
　　海盐县
字民坊在县前
名义县令乃字民之官故以名
闻琴坊在县东南
名义取宓子贱单父鸣琴之义
宣化坊在县西
名义前汉董仲舒策云县令所使承流宣化也故以名
定民坊
名义取易履卦辨上下定民志之义
众安坊
熙春坊
迎恩坊在县西栅
名义凡恩需必于此地迓之故以名
起潜坊在福业院前
名义福业院有龙湫因取起潜龙之义
喜雨坊在福业院前
名义福业观音院乃祷雨之所因取春秋喜雨有志乎民之义
甘泉坊
是邑旧有坊十名曰海瑞海仓海晏海康海清海安海丰海熙海润海阜圣朝至元乙酉县尹顾泳改今名
　　崇德县
状元坊在崇福寺西赵家巷今废
名义因状元沈徽学旧居此因以名
五桂坊
名义以莫氏五子登第建又有蔡氏兄弟居是坊故又立桂华里以荣之
袭桂坊
名义宋陆氏兄弟子侄联登第建
荣桂坊在塘之东岸入县庠路今废
嘉禾志卷第三
　乡里
　　录事司
五福乡管里四
罗　　庙巷　望　　广平
嘉禾乡管里四
作儿　朱巷　纸行　华表
由拳乡管里四
甘露　社坛　南宫　秤花
劝善乡管里四
青云　轮王　栖真　东塘
时清乡管里一
甘露
右五乡凡十有二界
 【天庆上界　天庆下界　盐仓上界　盐仓下界　大悲东界　大悲西界　府东界　府西界　韭溪界　薛向界　南宫界　南果子界】
　　松江府
集贤乡在府西北二十里三保五村管里四
集贤　万安　美贤　清德
华亭乡在府东北四十里三保七村管里二
华亭　旗亭
修竹乡在府西九十里三保十二村管里三
濮阳　仪凤　鸥塘
考证旧传云修竹本谷阳乡废易年月未详
胥浦乡在府西南五十里三保九村管里五
胥浦　坛浦　平江　朱泾　治宅
风泾乡在府西南六十里三保八村管里三
风泾　涂缪　养民
新江乡在府北七十里三保十二村管里二
新江　崧宅
北亭乡在府东北八十里四保十六村管里三
崧子　北亭　封林
考证唐顾府君墓志葬北平乡以道里考之北平今北亭也
海隅乡在府西北九十里四保十一村管里二
蕴土　汉成
高昌乡在府东北一百二十里九保十五村管里四
高昌　盘龙　横塘　三林
长人乡在府东九十里六保十二村管里三
长人　将军　高阳
白砂乡在府东南一百二十里三保十村管里三
白砂　九棱　横林
仙山乡在府东南三十里三保六村管里六
仙山　顾亭　新泾　杯湖　少平　临湖
考证唐邱府君墓志葬昌唐乡以道里考之昌唐今仙山也
云闲乡在府东南一百里四保十村管里四
招贤　白苎　云闲　小平
右十三乡乡有五十二保保又分为一百三十三村 【按祥符图经元丰九域志华亭管十三乡寰宇记云旧十乡今十七乡考今之诸乡与旧经九域志同】
　　嘉兴县
德化县在县东二十里管里四
瓜舍　高丰　吴泾　朱泾
胥山乡在县东三十里管里八
石云　葛赵　三捍　□墓　旧庙　当湖　姚塔　钱村
感化乡在县东五十里管里三
秋塔　杜庄　篱林
移风乡在县东五十里管里三
葛澳　汉全　秋澳
履仁乡在县东南五十里管里五
张村　张宅　秋塔　东周　杨汇
新丰乡在县东南四十里管里七
松阳　庄奥　萧墓　莫村　顾墓　岳朴　柳庄
永丰乡在县东南二十里管里四
朱墓　衢林　戴澳　清墓
白苎乡在县南一里管里四
六里　磨塘　南界代　北界代 【赵志六里作鹿里界代作埭】 
大彭乡在县南一十里管里四
朱塔　刁林　陈浦　梅会
长水乡在县南三里管里三
桃花　梨会　落塘
象贤乡在县西三里管里三
至德　深叶　桃花
考证象贤在唐为来苏乡邑仁里宋干道闲村人掘得唐碑一片乃干符五年褚府君墓碑正在象贤二十二都
嘉会乡在县南一十二里管里四
鲁奥　梅会　朱巷　张满
灵宿乡在县西北一十二里管里四
史村　落泾　陈墓　篱会
云泉乡在县西北三十五里管里二
王安　庄塔
柿林乡在县西北三十里管里二
桃庄　宋耆
复礼乡在县北二十里管里二
九里　吴会 【九里赵志作九溪】 
永乐乡在县西北十三里管里二
朱泾　羞墓
思贤乡在县北三十里管里二
吴后　平塔
迁善乡在县东北四十五里管里五
松墩　曹澳　杨澳　江泾　斜塘
麟瑞乡在县东北三十六里管里三
殿林　射城　魏塘
永安乡在县东北五十里管里三
黄港　胡受　巡院
奉贤乡在县东六十里管里三
白牛　屠泾　新城
右二十二乡乡别为四十都
　　海盐县
海盐乡在县东南郭下管里四
长年　东城　闻琴　大周 【赵注东城作连奔】 
考证唐开成闲刘府君墓志云葬县南三里地号乌夜乡名海盐又太和元年杜府君墓志云葬甘泉乡乌夜原二志皆文宗时岁次前以乌夜为海盐乡后以乌夜为甘泉乡抑亦当时乡分有改隶耶乌夜啼古琴曲名县今有闻琴里旧县学在乌夜乡后并为海盐乡
甘泉乡在县西南一十里管里四
永和　瑞井　驯雉　东姜
开济乡在县西一百步管里四
欤城　保寿　合穗　禀化
大易乡在县西北一十五里管里四
新进　淘泾　击壤　萧墓
德政乡在县西南二十里管里五
金牛　延德　檇李　斤林　归仁
长水乡在县西一十八里管里四
横山　徐泾　招贤　甘雨
永宁乡在县西二十里管里四
秀歧　崇教　永昌　崇仁
考证旧为永泰后改是名
武原乡在县北二十里管里四
永福　弦歌　邻鹤　马厩
华亭乡在县北五十五管里五
招贤　新安　鱼圻　溪里　乌社
齐景乡在县北四十里管里五
当湖　惠安　埭隆　下亭　羊墅 【赵志有由义无埭隆】 
考证有齐景公庙在焉或云孟子载齐景公曰吾欲观于转拊朝（仃去丁改舞）遵海而南也以景公尝游于此旧有碑磨灭不可读又唐贞元十四年太子左赞善大夫吴郡陆使君夫人汝南县君周氏墓志铭云祔于嘉兴县东界海盐县齐景乡青墩原西北茔则齐景乡旧有青墩原矣
右十乡乡别为二十三都 【按九域志云海盐十有一乡后为十乡唐德宗贞元十一年八月六日苏州刺史于（由页）奏以所管十乡为十五乡昭宗干宁五年以户口数少并为十乡】
　　崇德县
南津乡在县西郭下管里八
孝义　清化　大义　桂华　嘉福　长营　进安　永丰
语儿乡在县东郭下管里六
堽城　郡林　孝义　南阳　通贤　宣化
考证汉法十里一亭十亭一乡凡封侯则视功大小亭乡县郡各有差或谓语儿在汉为亭辕终古之封止是亭侯乃证以孟康吴南亭之注是盖不然春秋战国时檇李御儿俱望地纵横广袤亦相等秦易檇李名由拳且以为县则御儿为乡无疑武帝锐于赏功终吝于后故袭爵者少纔六年庄侯终古死而国除矣孟康魏人恐于吴地不能订其详吴南亭者特指语儿十亭之一耳
募化乡在县东三十五里管里四
义政　尊贤　永新　清平
千金乡在县东六十里管里四
新政　大麻　得义　睹谷
崇德乡在县东北一里管里六
和义　知和　神墟　上莫　石阙　崇新
千乘乡在县东北一十二里管里九
纪目　羔羊　上蔡　游屯　钱林　令墅　五社　双林　新城
考证吴王夫差养兵放牧于此故名
积善乡在县西北二十里管里八
宣风　仁化　嘉善　生贤　崇政　万年　大通　西河
石门乡在县北二十里管里六
六塔　长濠　通贤　上林　从信　含仁
保宁乡在县北三十里管里四
尊贤　鹊宿　白马　义安
清风乡在县东北四十里管里四
化迁　清和　高田　众安
永新乡在县东北四十九里管里四
集贤　静安　翁林　下塔
梧桐乡在县东北四十九里管里五
梧桐　凤鸣　永泉　邵庄　善众
考证集贤旧经云二乡接境有官窑父老传正吴越分疆之地今有走马岗洗马池在二乡又有平原之野
右十二乡乡别为三十一都都又分为十保 【按古志县元管七乡寰宇记云九乡】
　镇市
　　松江府
青龙镇在府东北五十四里
考证旧为海商辐凑之所镇之得名莫详所自惟朱伯原续吴郡图经云昔孙权造青龙战舰置之此地因以名之宋景佑中置文臣理镇事以右职副之后止文臣一员政和闲改曰通惠高宗朝复为青龙今镇治延袤有学有狱无复海商之往来矣
　　嘉兴县
魏塘镇在县东三十六里
白牛镇在县东北六十里
考证宋贤良陈舜俞居焉自号白牛居士故以名旧为巿圣朝至元十三年立为镇
陶庄巿在县北
新城巿在县西二十七里
永乐巿在县西南二十七里
　　海盐县
宁海镇在县东
考证唐天宝十年太守赵居贞置宋淳化二年移置今废
澉浦镇在县西南三十六里
广陈镇在县东北九十里
当湖巿在县东北四十里
半逻巿在县西北三十五里
鲍郎巿在县西南五里
　　崇德县
青镇巿在县东北五十八里与乌镇巿相对分东西岸东曰青镇属本县西曰乌镇属乌程县民物蕃阜塔庙桥道宅第园池甲他镇戍
语儿巿在县东南隔运河二百步后均为县巿矣县巿即古义和巿也
石门巿在县北二十二里
考证巿有二张居焉乡里称善人笃于教子诸孙悉有文声
皁林巿在县北四十里
凤鸣巿在县东北四十里
考证巿居徐族为多登进士科者相望视他聚落为仅有
洲钱巿在县西北二十七里
考证宋南渡初士大夫来寓者殆二十家赠太师申国赵公不求父子寓踰一纪申公自号守一道人庆公善应字彦远诗翰尤妙丞相福王实生于寺桥南之民舍苏计属师德仁仲吕显谟正已仲发迭主诗盟即祗园精舍为簪盍之所故诗人沈文伯有翠娥环坐忆洲钱之句
嘉禾志卷第四
　山阜
　　松江府
昆山在府西北二十三里高一百五十丈周回八里
考证陆士衡赠从兄士光车骑诗云髣佛谷水阳婉变昆山阴注引陆道瞻吴地记曰海盐县东北二十里有昆山陆氏父祖葬焉舆地广记云昆山陆氏之先葬此后机云兄弟有辞学时人以玉出昆冈因名之征北将军陆祎墓在山巅
机山在府西北二十里
考证因陆机得名山下有村曰平原亦因陆平原名之平原内史即机也干山圆智寺记云所谓机山者往往排峦列岭概为陆氏之家山总而名焉
横云山在府西北二十三里高七十丈周回五里
考证本名横山唐天宝六年易是名与机山相望仅五里许或云因陆云名之有白龙洞在山顶之西南其深不可计山下有祭龙坛
淀山在府北六十里薛淀湖中周回三百五十步高三十丈
考证山形四出如鳌上建浮图下有龙洞屹立湖中亦落星浮玉之类傍有小山初年仅两席许久之寖长寺僧筑亭其上榜曰明极
金山在府东南九十里周回十里高一十七丈
考证吴地记云有平坡可容二十人坐北有寒穴其泉香甘
畲山在府西北二十四里高八十丈周回一十八里
考证旧传有姓畲者居此因名焉按姓苑畲姓出南昌
干山在府西北二十九里高七十丈周回五里
考证旧图经云昔有干氏居此圆智寺记云兹山后皆干氏所有故以为名
薛山在府西北二十四里高九十丈周回七里
考证吴地记云薛约道居此因以为名
城山在府北二十里高八十丈周回五里
考证旧经云山状周环如城因以为名
细林山在府西北十八里高五十丈周回七里
考证本名神山唐天宝六年易是名
土山在府西北二十五里高二十丈周回一里九十步
秦山在府南六十里高二十八丈周回一里九十步
达岸山在府东南一百六十里海水中周回八里高二十五丈
竹屿山在府东南一百八十里海水中周回六里高五十丈
许山在府东南二百五十里海水中周回五里高五十丈
簳山在府北三十里周回三里高五十丈
遮山在府东南七十里周回二里高五十丈
浮山在府东南一百里海水中周回一里一百步高十丈
苏山在府东南一百六十里海水中周回一百五十步高二十丈
严山在府西北二十七里周回四里二十二步高四十丈
凤凰山在府西北二十八里
陆宝山在府西二十五里
考证本陆氏家山
　　嘉兴县
胥山一名张山在县东南三十里高一十五丈周回二里
考证旧经云伍子胥伐越经营于此地故名胥山按史记吴太宰嚭谗子胥吴王赐子胥剑因自刭死吴王闻之取子胥尸盛以鸱夷革浮之江中吴人怜之为立祠于江上因名曰胥山水经所载与此略同吴录曰胥山在太湖边去江不百里故曰江上又曰吴王杀子胥投之于江吴人立祠于江上故名胥山寰宇记曰苏州吴县有胥山在县西四十里吴地记云夫差十二年既杀子胥死后悔之君臣临江作塘设祭奠百姓缘为立祠故张尧同诗云马革浮尸去君王太忽人此山空庙貌何以劝忠臣又唐杭州刺史卢元辅有胥山铭而言子胥庙貌故今杭州之吴山亦名胥山然则胥山非一矣今此山左有石龟凝望泾水自高而下有欲趋赴之态昔风雨中有老农见其行疑其为怪潜命工凿伤一目右有吴王磨剑石长可三四丈直指西下剑痕在焉宋隆兴元年观察李君有请于朝损已俸以营此山因有之后李氏废守臣复有请于朝拨隶郡学而郡学又以荒山皆石无出产利竟为樵牧之地后乡人士陈氏凿石结庐读书于此名胥山书堂游览者多留题今堂犹存
殳山在县西南五十七里高二丈周回七里
考证昔道士殳基隐居学道于此后尸解焉因以名
　　海盐县
故邑山在县东北三十六里高八十丈周回二十里
考证舆地志云山下有城唐志云旧县治汉顺帝二年因县沦陷为湖移置此山下后为故邑巡检司
秦住山在县南一十八里高一百六十丈周回二十里
考证舆地志云秦始皇游登此山因以名之后魏郦道元注水经云县南有秦望山秦始皇所登以望东海故得名焉晋乐资九州岛志曰县有秦径山秦始皇径此美人死葬于山下有美人庙考旧图经则为秦住今会稽则有秦望始皇刻石纪功之所
望虞山在县东南二十二里高九十丈周回一十二里
考证旧经云以隔海望会稽上虞县因名
长墙山在县南三十五里高八十丈周回一十九里
考证按旧经云秦始皇东游登山望海以其孤耸遥望势如堵墙因名
泊橹山在县南三十五里高一百五十丈周回四十里
考证舆地志云秦始皇东游候潮渡海泊橹此山下因名
金粟山在县西南三十五里高九十八丈周回六里
考证一名六里山按吴地志云有石篆书三十八字天册元年刻碑旧在知县厅后废山有广惠禅院
白塔山在县东南二十里海中
考证山上有白塔因名旧有港通鲁浦名曰白塔潭海舟多泊焉浦塞舟皆归澉浦北户录曰唐至德初徐正字嶷于海盐县白塔山沙渚之上得桃核片可容一升则知草木在山海闲有瑰形殊状者多矣宋建炎四年春贼将徐大刀
舣舟山下见林木茂盛有两道人弈碁登岸就之不见遂不扰海邑而去
夹山在县西南三十五里高七十丈周回七里
考证旧图经云山居金牛金粟二山之闲因名
金牛山在县西南五十里高一百三十六丈周回四十里
考证吴地志云昔有牛粪金村民皋伯通与弟随之牛穴此山而入二人凿山欲入山崩兄弟皆死遂名金牛洞寰宇记云亦名会骸山九州岛要记古有金牛入此山皋伯通兄弟入凿此山取牛山颓二人同死穴中因名会骸山
沈山在县西南七十里高三十五丈周回七里
考证旧图经云宋临海南阳二郡太守沈景葬于此因名唐属苏州海盐县昭宗大顺中割归杭州今沈山即盐官县峡石镇之东山
陈山在县东北四十里高八十一丈周回一十五里
考证按旧经云有龙潭显济龙王庙是也百姓祷之随有感应郡中每遇旱暵取水祠之雨即（上雨下滂）霈宋建炎初加封是名
横山在县西南三十里
考证顾况所居唐县令刘长卿有过横山顾山人诗山有寺曰禅寂院
雅山在县东北三十六里高五十丈周回六里
考证山多怪石俗呼为惹山地中得砖记云雅山
紫云山在县南三十二里高八十丈周回九里
丰山在县南一十八里高一百三十丈周回十二里
考证耆老相传云秦始皇屯兵于此山有石屋三所昔有发之者蜂虿蛇虺不敢近
　　崇德县
陈山在县西北三十里高一十三丈周回一里
殳山在县东六十里高一十三丈五尺周回二里
　江海
　　松江府
松江在府北七十里
考证其原始于太湖口而东注于海书曰三江既入震泽厎定韦昭以为三江者松江浙江浦阳江也今浙江浦阳江与震泽不相入韦说非也续吴郡图经据郦善长云松江自湖东北径七十里江水分流谓之三江口吴越春秋云范蠡去越乘舟出三江之口入五湖之中谓此也庾仲初扬都赋注云大湖东注为松江下七十里有水口分流东北入海为娄江东南入海为东江与松江而三今松江自吴江县过甫里径华亭入青龙镇自湖至海凡二百六十里若夫有新江旧江之别者宋嘉佑闲吴中水灾时李兵部复圭为转运使韩殿省正彦宰昆山闻松江之白鹤汇如盘龙之法其后崇宁中漕使郏亶又浚治之遂为民利尝询之父老所以然者松江东注地曲折自白鹤汇极于盘龙浦环曲而为汇不知其几水行迂滞不能径达于海今所开松江自白鹤汇之北直泻震泽之水东注于海略无迂滞处是以吴中得免水患
沪渎江在府东北一百一十里
考证吴郡记松江东泻海曰沪海亦谓之沪渎广韵沪水名也白虎通发源而注海曰渎陆鲁望渔具诗序列竹于海澨曰沪吴之沪渎是也皮日休吴中苦雨诗全吴临巨溟百里到沪渎海物竞骈罗水怪净渗漉即此地也江侧有沪渎垒盖虞潭袁崧防海之处两旁有东西芦浦泻于渎江
海在府东八十里南九十里
考证是郡东南并距海自柘湖（烟去火改）塞遂置堰以御咸潮往来宋政和中提举司官兴修水利欲涸亭林湖为田尽决堤以泄湖水是郡地势东南益高西北益卑大抵自三泖五浦下注松江以入于海虽决去诸堰湖水不可泄咸水竟入为害于是东南四乡为斥卤之地民流徙他郡中闲州县官虽知其害复故堤堰独留新泾塘以通盐运海潮汐冲突塘口至阔三十余丈咸水逆入苏湖境上干道七年八月右正言许公克昌请于朝时太傅邱公（上宗下山）除秀州陛辞之日因奉孝宗圣训亟来相视以运港水势较新泾为稍缓遂移筑新泾堰于运港后堰外随潮沙涨牢不可坏三州之田始得免咸潮浸灌之患
　　海盐县
海在县东五里南纔二里
考证与明越二州相对耆老云深夜籁寂时越土鸡犬之声相闻海濒旧有镇海楼海月亭龙王庙有岗十八条为海潮之限因潮汐漂荡日久今皆为鱼龙之宫无复存矣岗仅存一在县学南五十步南抵澉浦三十六里番舶萃焉东北抵乍浦商舶闲至
　湖泖〔水附〕
　　录事司
天心湖一名天星湖在县东五十步
考证旧经云其池东西二十四丈南北阔五十四丈池口阔五十四丈旧传亦系秦始皇掘地为水之所水草不生亦一异也旧有文宣王庙在其前今已废易
　　松江府
薛淀湖在府西北七十二里
考证湖之中有山湖之西曰小湖南接三泖其东大盈浦其北赵屯浦盖湖所以受三泖及西南诸港之水自二浦以泻于松江也旧图所不载止有小湖在西北六十里周回三里吴郡图经云西北有白蚬马腾谷（王毒）瑁四湖旧图谷湖在县西北五十三里马腾西北六十里白蚬西北七十里今白蚬湖在长洲界所谓马腾谷（王毒）瑁相去五七里闲淀湖周回几二百里茫然一壑不知孰为马腾湖孰为谷湖也此湖古来锺水之地近者如白蚬湖皆成围田湖之四傍亦有筑堤为田者岁有水潦则潴水者益狭矣
锜湖一名洋湖在府西北三十五里周回二十里
考证旧经云湖有陆锜宅因以为名又府东南六十里亦有洋湖经十余里后皆为芦苇之场
莺窦湖在府东三十里周回五里
来苏湖在府南七十里周回一十七里
唳鹤湖在府南四十五里周回五十六里
永兴湖在府南四十里周回三里
考证右三湖载之祥符旧图今未详所在
三泖
考证按广韵泖水名华亭水也陆龟蒙诗云三泖凉波鱼蕝动注曰吾远祖士衡对晋武帝三泖冬温夏凉盖谓此也祥符图经谷泖县西三十五里周回一顷三十九亩半古泖县西四十里周回四顷三十九亩今泖西北抵山泾南自泖桥出东南至广陈又东至当湖又东至捍海塘而止朱伯原续吴郡图经曰湖在华亭境泖有上中下之名泖之狭者犹且八十丈又按海盐之芦沥浦海盐即武原也行二百余里南至于浙江疑此即谷水故道水经以为入海而由浦入江盖支派之异也俗传近山泾为下泖近泖桥为上泖或者其与陆士衡朱伯原之论合按县图又以近山泾泖隘而圆曰团泖近泖桥泖益阔曰大泖自泖而上萦绕百余里曰长泖此三泖之异也或以须顾泖谢家泖为三泖此二者在县之东南一陂泽尔与古所谓三泖者相去五七十里殊不知泖自有上中下之名也
须顾泖在府东南二十里
谢家泖在府东南二十里泖北有泖泾
谷水在府南长一百五十步
考证陆士衡诗髣佛谷水阳婉娈（山昆）山阴陆道瞻吴地记云海盐县东北二百里有长谷昔陆逊陆凯居此谷水东二里有昆山父祖葬焉水北曰阳山北曰阴则此水在昆山之北也寰宇记谷名华亭谷水下通松江祥符图经华亭谷水东有昆山元和郡国图志在县西三十五里朱伯原续吴郡图经本之郦善长云松江东南行七十里入小湖自湖东南出谓之谷水南接三泖陆士衡诗所云即此水也
嘉禾志卷第五
　浦溆
　　松江府
顾会浦在府西北七十里
考证按宋庆历重开顾会浦记直县西北走七十里趋青龙镇浦曰顾会南通漕渠北达松江因簳山之阳地形中阜松江潮至半道辄回簳山之旁沙涂壅积故自庆历辛巳绍兴乙丑干道乙酉一再开通未几辄淤滞绍兴乙丑因浚塘又于北门筑两堤依旧基为闸以时启闭复于浦之东辟治行道石梁四十六以通东乡之渟浸
盘龙浦在府东北四十五里
考证自府东北达于旧江以其委蛇曲折如龙之盘得名续吴郡图经有盘龙汇者介于华亭昆山之闲步其径纔十里许而回穴迂缓逾四十里江流为之阻遏盛夏大雨则泛滥沦稼穑坏屋庐殆无宁岁自宋干兴以来屡经疏决未得其要范文正公守平江尝经度之未遑兴作至元元年太史叶清臣按漕本路遂建议浚为新渠道直流速其患遂弭
崧子浦在府东北五十里
考证按旧图经崧子浦在东北五十里崧子塘在北一十五里分而为二者盖北一十五里崧子浦之口东北五十里者亦下注于旧江口宋庆历开顾会浦记以为崧塘盖此浦与顾会浦同流而异派皆泻水于松江
大盈浦在府西北七十里
考证南接淀山湖自白鹤汇以达松江浦阔三十余丈宋庆历开顾会浦记论华亭浦溆五而大盈居其一王介甫诗云徒嗟大盈北浩浩无春秋即此浦也
赵屯浦在府西八十里
考证南接淀山湖北达于松江浦阔五十余丈即王可交遇仙处
内勋浦在府西七十里
直浦在府西北七十五里
南澥浦在府西北六十八里
梁纥浦在府西北八十里
艾祁浦在府东北六十五里
华潮浦在府东北六十五里
郭港浦在府东北六十五里
小来浦在府东北三十五里
新泾浦在府东北八十里
上澳浦在府东北八十里
西芦浦在府东北八十五里
大芦浦在府东北八十五里
上海浦在府东北九十里
南跄浦在府东北一百里
下沙浦在府东北九十里
考证宋绍兴乙丑通判曹泳开
　　海盐县
澉浦在县南四十五里
考证水经云谷水于县出为澉浦以通巨海元熙元年有毛人三人集于县盖泛于风也今蕃舶皆辐辏焉
横浦在县东二里阔一十二丈
考证东北通故邑西通贲湖南入海
石亭浦在县东北八十里
考证通华亭东一十五里入海
芦沥浦在县东北七十里
考证宋元佑八年本路提刑罗适开地中得古尼寺碑移置松江白牛寺
乍浦在县东北三十五里
蓝田浦一名鲁公浦在县南三里长一十八里
考证浦有蓝田庙宋咸平六年知县鲁肃简公宗道重开特利于农至名桥为思鲁桥其浦为鲁公浦面阔一丈七尺绍熙三年县令李直养重浚又自蓝田庙开浦一十八里南至鲍郎盐场以便盐运以灌农田
　溪潭〔湫附〕
　　松江府
白龙潭在府西北三里
考证世传有龙蟠伏于中岁旱尝祷雨焉
　　嘉兴县
韭溪在县南八里
考证寰宇记载虞仲翔川渎记云太湖东通长洲松江水南通乌程霅溪水西通义兴荆溪水北通晋陵隔湖水东通嘉兴韭溪水凡五通谓之五湖故嘉兴有韭溪焉
穆河溪在县西北三里
考证此水接上谷湖入太湖
白龙潭在县西南五里
考证景德禅院前以白龙穴于此故行舟飘溺居人作塔埋舍利以镇之后遂无害今寺之伽蓝神乃顺德龙王也宋淳熙改元秋大旱知县李时习知龙潭在此遂以太平广记载南中搅龙事请于知州张元成而张又验之苏文忠公徐州起伏龙行雨颍滨先生邢山潭诗听之不疑随车雨滂霈岁果丰稔李作记镌之石搅龙之法无他以长绳系虎头骨投有龙处耳既得雨偶取虎头稍迟雷电绕于郡治听讼之所移时不止张速遣人取旋即晴霁今婺州图经亦载搅龙之事则此法果不诬矣
　　海盐县
秦溪在县南三十六里
考证溪通丰山港接运河法喜寺有碑镌秦溪二字
龙湫在县东北四十里
考证陈山之颠有水极澄清洞见须发大旱不涸大水不溢县有水旱令躬至灵湫请水至县厅祷祈无不感应宋绍熙闲六月县令李直养祈雨得小龙子归既得雨送小龙连四龙子归灵湫径入石罅四龙子亦不见
　陂塘
　　松江府
沈泾塘在府西五里
考证南接运河北接大盈浦盖自檇李城下水流东北则此塘所以泻上流之水也往时岁旱浚之还淖涨则亦可以引松江之水以资灌溉
古浦塘在府西
考证行二十七里以达于泖岁旱亦可引三泖之水以资灌溉
盐铁塘在府东南长三十里
考证世传吴越王于此运盐铁因以为名
旧捍海塘在府东南
考证西南抵海盐界东北抵松江长一百五十里
杜浦塘在府东八十里
　　嘉兴县
广济陂在县南八里南北三十五丈东西一里一百步
运河塘在县西南九十里通崇德县三十里北接吴江县界
汉塘在县东一十五里
考证新唐书地理志海盐注云西北六十里有汉塘大和七年开然此塘自海盐西北直通嘉兴故总为汉塘
华亭塘在县东一十五里
考证通松江府华亭县故名
横塘一名海盐塘在县南五里
考证自南湖转路马塘庙而上南至海盐县谓之横塘故刘文房诗云家住横塘曲是也
章恋塘在县东北七十里东通长泖 【有章姓世居此故名】 
长水塘在县南六里通硖石巿
考证吴录地理曰吴王时此地本名长水故嘉兴亦曰长水又始皇东游至长水闻土人谣曰水巿出天子从此过见人乘舟交易应其谣遂改为由拳县
冬瓜湖塘一名宋郭湖塘在县北三里
　　海盐县
贮水陂在县东南五十里
官塘在县西二里半
考证自天宁寺桥至常丰闸计三十三里二百七十四步宋淳熙九年守臣赵善悉重浚
招宝塘在县西南二十五里
考证宋淳化三年开淳熙九年守臣赵善悉重浚
乌坵塘在县西三里
陶泾塘在县西
考证二塘并宋淳熙九年守臣赵善悉重浚
太平塘旧名捍海塘在县东二里
考证西南至盐官县界东北接华亭县界防海水涨溢故名捍海塘圣朝至元甲申县尹顾泳重修改今名立扁于上
横塘在县北四十里
考证即常丰闸北通南湖详见嘉兴县横塘注
汉塘在县西北六十里
考证唐大和七年开接嘉兴县界
　　崇德县
范蠡坞
考证旧经云坞水陂也在顾村范蠡曾游于此因名旁有洗足滩
运河塘在县东南接盐官县界北接嘉兴县界
　河港〔滨湾附〕
　　松江府
运港在府东
西运港在府东
沸井滨在沪渎
考证东西有芦浦中闲一水相通有数尺许特深如井然水腾涌昼夜不息或云海眼也尝有戏浴于中者二三尺以下其气稍温
　　嘉兴县
运河在县西南通崇德县北接吴江界
考证隋大业六年敕开江南河自京口至余杭八百里面阔一十余丈拟通龙舟乐天诗云平湖七百里沃壤两三洲谓此水也
支河
考证旧经云父老谓支家掘河因名
明河在县北二里
死亭湾在县北
考证寰宇记云朱买臣妻初见夫贫遂弃夫改嫁杉青堰吏买臣为内史衣锦还乡其妻羞死于此故号死亭湾
　　海盐县
清通港在县西五十里
　泾沟
　　松江府
（乌□）泾　黄姑泾　张恋泾　老儿泾　何家泾　善泾　张泾　徐家泾　邵家泾　新开泾　招贤泾　管家泾　戚家泾　丫叉泾　吴塔泾　蒋家泾
　　嘉兴县
车沟在县西七十三里二百步阔六丈深四丈
考证连接乌程县入震泽
　　海盐县
古泾
考证三百一所唐长庆中县令李锷开通小舟
　　崇德县
语儿中泾一名语溪自县东五十里达嘉兴南谷湖
考证御儿之名尚矣左传国语吴越春秋等书皆然史记中独年表字作御逮西汉则易为语而年表又作蓹后人疑之附会其说水经载万善历曰吴黄武六年正月获彭绮是岁由拳西乡有产儿便能语因诏为语儿乡殆枝辞也宋元丰中乐圃朱长文续吴郡图经又举俚俗之言曰范蠡献西子于吴道中生子至此而能语既辨其妄并以语字为讹然朱亦未之思也班孟坚诸君子岂徇俗以言者窃意汉人以其名言之匪顺类曾子回车之嫌故取其音相近者易之耳若或御或蓹亦此意也今俗多称语儿溪
长营泾自县西一十五里达德清及乌程县界
　堰闸
　　松江府
运港大堰阔三十丈深三丈六尺厚二十一丈九尺
乌泾堰阔一十五丈深三丈五尺
黄姑泾堰阔五丈深一丈五尺
张恋泾堰阔一十二丈深三丈
老儿泾堰阔二丈深一丈
何家泾堰阔一十一丈五尺深二丈
善泾堰阔九丈深一丈六尺
张泾堰阔三丈深一丈
徐家泾堰阔九丈深一丈八尺
邵家泾堰阔九丈深一丈八尺
新开泾堰阔九丈深一丈八尺
招贤泾堰阔一十一丈深二丈八尺
管家泾堰阔三丈深一丈四尺
盛家泾堰阔六丈深二丈五尺
丫叉泾堰阔五丈深二丈二尺
吴塔泾堰阔一十丈三尺深二丈六尺
蒋家泾堰阔七丈五尺深一丈六尺
考证旧有堰一十八所宋政和中兴修水利尽决诸堰而巨海咸潮竟入为害于是东南四乡民流徙干道七年守臣太傅邱公（上宗下山）以新泾塘潮势湍急运港距新泾二十里水势稍缓议移新泾堰入运港遂募夫经始于九月二十六日毕工于十二月二十七日堰成并筑堰外港一十六所港之两旁塘岸四十七里二百八十五丈有奇明年正月二十二日上遣监察御史萧之敏相视又蠲四乡民租九年以招复流民又明年正月遣中使宣谕守臣张元成增筑二月特置监堰官一员招土军五十人置司顾亭林巡逻以防盐运私发诸堰之患自是三州之田始得免咸潮之害矣
竹冈堰在府东六十里
砂冈堰在府南七十里
张泾闸在府东南四十八里
考证宋隆兴甲申八月本路漕臣姜诜奏请于张泾堰增庳为高筑月河置闸其上甃巨石两址相距常有四尺深十有八板板尺有一寸以时启闭故咸潮无自而入月河之长三千三百五十有五尺广常有六尺许尧昌为之记
咸塘岸
考证运港东塘岸自运港堰至徐浦塘计二十四里一十七丈西塘岸自运港堰至柘湖二十三里
　　嘉兴县
杉青堰在县北四里
冬瓜湖堰在县北二里
考证旧堰官张祜死后时裴洪庆命其子领之张祜之子守冬瓜湖此事详见于金华子杂记
栅堰在县西北三里
六里堰在县东五里
白苎堰在县东南三里
学秀堰在县西南九里
考证旧传西施学绣于此故名学绣今为学秀讹也姑两存之
马塘堰在县南七里广四丈高二丈五尺长七十步
考证旧经云秦始皇三十七年东巡至此改长水乡为由拳乡遏水为堰以厌水巿之谣其堤既立斩马祭之而去九域志同
杉青闸在县北四里
　　海盐县
张泥堰　新朱堰　钱泾堰　周大堰
许家堰　徐泾堰　落汇堰　朱泾堰
右隶开济乡
二泾堰　钱家堰　丁汇堰　朱泾堰
练浦堰　陶泾堰　白塔堰　孔家堰
右隶永宁乡
徐泾堰　铁城堰　　黄泥堰　　高峰堰
大王堰　小华家堰　大华家堰　东吴巿堰
西吴巿堰
右隶长水乡
北横泾堰　彭村湖堰　八楞庵堰　马家堰
滕家庙堰　倪家堰　　庞家堰　　杨家堰
卫港堰　六里堰　三里堰　孙家堰
汤家堰
右隶德政乡
十八里堰　白马堰　李家堰　孙堰
沈驼堰　　孙三堰　马厩堰
右隶武原乡
玉山堰　　小山泾堰　锺矾堰　　湖口堰
小黄泥堰　代（土夆）堰　　清水墓堰　李塔堰
沈墓堰　　东裴塔堰　西裴塔堰　邱沈堰
马（上扔下木）堰　杨渎堰　东闸堰　　墓（土夆）堰
右隶齐景乡
西闲堰　　祗园堰　　俞家堰　大芒塘堰
麦塔堰　　西黄泥堰　朱洞堰　杨荡堰
俞家堰　　夏角堰　　姚星堰　翁庄堰
沈福庄堰　志公堰　　大孙堰
右隶华亭乡
戴堰　钱家堰　许洞堰
月河堰
右隶大易乡
常丰闸在县北四十里闸口阔一丈三尺两堍各高丈六尺五寸
考证海盐海奠其东水无源流独藉官塘一带以灌十乡之农田十日不雨车戽之声一动则其涸可立而待而又下通大湖松江水倾注而去犹居高屋之上建瓴下也是以堰闸之设视他邑尤为急务自宋嘉佑元年县令李惟几置木为闸及置乡底堰三十余所后亦渐废元佑四年何清源公执中为令恐闸之木不可久遂易以石淳熙九年守臣赵善悉兴修水利增筑乡底堰共八十一所每岁二月筑（土余）九月开通淳熙十五年县令李直养重盖闸屋易闸版自是农被闸堰之利频岁得稔后闲废
嘉禾志卷第六
　户口
嘉兴路总计四十五万九千三百七十七户
儒一千八十八户
僧四千二百二十八户
尼三百三十七户
道一百五十二户
民四十五万三千四百二十九户
急递铺一百四十三户
录事司总计六千五百八十户
儒四百八十三户
僧四百三十四户
尼五十二户
道一百八户
民五千五百四户
松江府总计二十三万四千四百七十户
儒一百九十二户
僧一千三百七十二户
尼七十户
道一十二户
民二十三万二千八百二十三户
此至元十三年报省民数也中更兵难户口减半今实管仅一十二万余户而已
嘉兴县总计一十二万七百四十二户
儒一百五十户
僧九百九十一户
道一十六户
急递铺八十五户
民一十一万九千四百八十户
海盐县总计四万二千二百五户
儒一百五十三户
僧五百三十户
尼四十九户
道一十户
民四万一千四百六十三户
崇德县总计五万五千四百户
儒一百一十户
僧九百一户
尼一百六十六户
道六户
急递铺五十八户
民五万四千一百五十九户
考证按三朝国史户凡五万一千八百六十三按九域志主户凡一十三万九千一百三十七客户无旧经则云主户四万九千八百五十九主丁九万八千三百九十五旧图则云户一十六万三千四百一十五口三十万二千八百八十五今民数已蕃息矣兹非生聚涵育之明效欤
　物产
谷之品
稻　　　（禾亢）　　　糯　　　黍　　　粟
麦　　　麻　　　　　　豆　　　穄　　　稗
油麻
帛之品
丝　　　绵　　　绡　　　绫　　　罗
纱　　　木棉　　克丝　　绸　　　絺
绮绣 【以上多出崇德】 　　绤 【海盐者佳】 　　布 【松江者佳】 
货之品
盐 【出松江海盐】 
药之品
枸杞　　蛇床　　瓜蒌　　牵牛
菊花　　香附子　菖蒲　　瞿麦
薄荷　　薏苡　　车前子　紫苏 【海盐者佳】 
天南星　麦门冬　忍冬藤　荆芥 【松江者佳】 
半夏　　草乌　　泽兰　　良姜
茴香　　艾　　　夏枯草　火炊草
茆香　　葛
果之品
桃　　　李　　　梅　　　杏　　　橘　　　橙
柚　　　枣　　　柿　　　梨　　　枇杷　　林檎
石榴　　莲　　　藕　　　菱　　　芡　　　芋
荸荠　　茨菇　　山药　　葡萄　　甜瓜
菜之品
菘　　　芥　　　葱　　　韭　　　薤　　　蒜
荠　　　芹　　　苋　　　蒿　　　生菜　　甜菜
莴苣　　芦菔　　波菱　　葫芦　　冬瓜　　苦（芹去斤改买）
稍瓜　　茭白　　茄　　　笋　　　胡萝卜
木之品
松　　　柏　　　桧　　　杉　　　杨　　　柳
榆　　　槐　　　椿　　　朴　　　楝　　　桑
楮　　　冬青
草之品
茆　　　茭　　　蒲　　　荻　　　苇　　　蒹葭
竹之品
淡竹　　筀竹　　紫竹　　箸竹　　篾竹　　桃枝竹
笋竹
禽之品
鸡　　　鹅　　　鸭　　　鸿　　　雁　　　鹳
燕　　　雀　　　鸽　　　乌　　　鹊　　　鸠
鹑　　　鸥　　　鹭　　　鹰　　　鹞　　　雉
野凫　　黄雀　　啄木　　鸲鹆　　鸪（打去丁改鸣）　　
兽之品
牛　　　羊　　　猪　　　犬　　　猫
鱼之品
鳜　　　鲫　　　鲤　　　白　　　鲈　　（鱼占）　　　
鲭　　　鲦　　　鳗　　　（鱼单）　　　（鱼酋）　　　（鱼扁）　　　
蟹　　　虾　　　龟　　　银鱼　　黄颡　（上敝下黾）　　　
蚌　　　蚬　　　勒　　　鳖　　　鲳 【此以下出海盐松江路】 　
石首　　海鲈　　海鲻　　蛏　　　蛤　　　梅鱼
蝤蚌　　蛎　　　青虾　　白虾　　黄虾　　蟛（虫月）　　
白蚬　　水母　　白蟹
是郡号为泽国原野衍沃田宜麦禾陆宜麻豆地有资于生民日用者煮水成盐殖芦为薪地饶蔬茹水富鱼蟹而已至若草木禽兽果实药品之类亦他郡所有丝（帛系）绢帛视苕霅则次之
　赋税
　　嘉兴路
额管
粮六十八万一千五百五十二石一斗六升六合一勺
米六十八万一千三百三十五石八斗六合八抄七撮
豆一百三十一石六斗九升五合
小麦八十四石六斗六升五合一勺
岁减公田二分
米七万九千二百六十六石二斗一升六合二勺四抄
实征
粮六十万二千一百八十五石九斗四升九合九勺四抄七撮
米六十万二千六十九石五斗八升九合八勺四抄七撮
豆一百三十一石六斗九升五合
小麦八十四石六斗六升五合一勺
　　松江府
额管
粮二十五万一千九百四十一石七升一合三勺
米三十五万一千七百四十一石一斗五升五合
豆一百一十五石二斗五升一合二勺
小麦八十四石六斗六升五合一勺
岁减公田二分
米四万五千九百二十二石三升一合六勺八抄
实征
粮三十万六千一十九石三升九合六勺二抄
米三十万五千八百一十九石一斗二升三合三勺三抄
豆一百一十五石二斗五升一合二勺
小麦八十四石六斗六升五合一勺
　　嘉兴县
额管
粮一十九万八千七百一十四石八斗六升二合四勺八抄七撮
岁减公田二分
米二万六百六十二石二斗七升五合九勺八抄
实征
米一十七万八千四十八石五斗八升六合五勺七撮
　　海盐县
额管
粮八万一千六百七石八斗三升五合八勺
米八万一千五百九十一石三斗九升二合
豆一十六石四斗四升三合八勺
岁减公田二分
米七千四百一石四斗一升三合五勺四抄
实征
粮七万四千二百六石四斗二升二合二勺六抄
米七万四千一百八十九石九斗七升八合四勺六抄
豆一十六石四斗四升三合八勺
　　崇德县
额管
粮四万九千二百八十八石四斗四合七勺
岁减公田二分
米五千二百七十六石四斗九升五合四抄
实征
米四万四千一十一石九斗九合六勺六抄
　征榷
　　嘉兴路
岁办总计一万五千四百七十七定一两九钱一分四厘
酒课一万一千二百五十八定三十五两
醋课四百九十五定三十二两四钱
税课三千四百八十六定一两一钱
河泊课二百三十六定三十三两四钱一分四厘
本路在城办三千四百二十定三十八两六钱六分
酒司
酒课二千二百六十定
醋课二百五十二定
税司
税课九百二定三十八两六钱六分
河泊课六定
　　松江府
办五千四百四十三定二十四两四钱九分四厘
酒司
酒课一千九百一十定一十三两
醋课一百八十定
税司
税课五百九十七定三十六两四钱八分
河泊课六定九两六钱
大盈务
酒课六百一十八定一十八两
税课八十五定二十六两九钱二分
河泊课二十三定二十二两二钱八分
南桥务
酒课一百四定一十二两
税课五十一定三十四两五钱六分
河泊课二定四十六两四钱
北桥务
酒课一百九十一定四十八两
税课三十四定四十六两三钱六分
亭林务
酒课一百四十三定一两四忽
税课二十四定一十三两三钱五分
河泊课一十四定四十六两四钱
青龙务
酒课七十八定
税课二十五定一十八两二钱
河泊课一定八两八钱二分四厘
蟠龙务
酒课三百三十五定二十六两
税课二十五定四十七两五钱六分
河泊课五定二十七两二钱
上海务
酒课四百七十二定四两
税课一百七十九定二十五两七钱四分
河泊课六定三十四两八钱
风泾三乡
酒课三百二十四定九钱九分九厘九毫九丝九忽
　　嘉兴县
办三千四十七定一十七两四分六厘
风泾白牛务
酒课七百一十八定二十六两
税课二百八十二定二十一两八钱二分四厘
河泊课五十六定一十六两三钱
魏塘务
酒课七百六十七定一十七两
税课一百二十二定一十三两五钱八分
河泊课一十一定一两
新城务
酒课五百一十六定二两
税课四十五定三十四两九钱二分
河泊课一十一定八两
陶庄务
酒课四百三十三定四十八两
税课六十五定三十两七钱二分二厘
河泊课一十六定四十六两七钱
　　海盐县
办一千六百二十一定三两二钱二分
在城务
酒课一百八十定四十两
醋课二十八定四十两
税课一百六定二十二两二钱四分
河泊课一十八定一十六两八钱
澉浦务
酒课五百六十八定四十四两
税课三百一十六定一十两
河泊课二十一定三十四两八钱
当湖务
酒课一百三定二十六两
税课三十五定一十一两五钱四分
河泊课八定二两
广陈务
酒课一百三定二十六两
税课三十二定九两四钱八分
河泊课五定四十一两六钱
乍浦务
酒课六十九定一十六两
税课二十二定一十二两七钱六分
　　崇德县
办一千九百四十四定一十九两四钱九分
在城务
酒课二百四十八定三十两
醋课三十四定四十二两四钱
税课三百八十二定四十八两四钱三分
河泊课一十九定三十八两三钱五分
石门青镇务
酒课八百三十五定三十一两九钱六分
税课一百定一十五两六钱七分六厘
河泊课三十一两三钱六分
沙渚务
酒课二百七十四定四十九两四分
税课四十六定二十二两二钱七分四厘
嘉禾志卷第七
　学校
庙以崇先圣学以明人伦郡邑庙学大备于唐中废于五代宋庆历中始议州县皆立学崇宁闲着为令此州县学废兴之由也唐元和闲衡州李宽于石鼓创书院南唐升元中白鹿洞建学馆宋太祖朝潭守朱洞首于岳麓创书院真宗朝又于应天府创书院号天下四书院此书院创置之由也是邦俗素尚儒斯文至今不坠而州县学书院咸备焉
　　嘉兴路
路学旧在望云门内之西偏宋建炎中因更兵火移于州治之东偏即故宾馆以为之规模湫隘绍兴壬戌二月丁亥诏诸路守臣兴学如故事知州方滋于通越门内二百步立学襄阳张嵲为之记嘉定十三年守臣郑定复以兴学为先务殿宇堂庑廪廥垣墉营创缮修华焕皆逾于昔又辟地于西筑六斋其上宝佑丁巳守臣恕斋谢莹辟大门于庙西偏疏凿黉池增建泮桥刱明德堂于西改观颐堂于东咸淳丙寅守臣星渚赵景纬重建小学于庙之东生徒额三十日课四书月试举子业长升太学惧无以养或置或拨得米一百九十余石骫学职专掌之丙子兵火庙学幸仅存圣朝至元丙戌四明陈绍在分教是邦里人徐硕副之相与谋曰学久废盍撤而新之于是有请于郡郡侯嘉其志闻于省许以学廪葺其废陈绍在徐硕又撙浮费捐薄俸以佐之学有御书阁将压而复整今改名尊经阁之上以贮经籍阁之下则奉安先圣燕居像两旁则祠十先生焉 【濂溪　康节　涑水　明道　伊川　横渠　晦庵　南轩　上蔡　东莱】 学前有一井创亭其上因以育德名盖取蒙泉育德之义岁久亭几废而井亦堙矣悉从而修浚之垣墉涂塈为之一新旧有八斋曰上达立道思诚体仁教睦连茹辅德朋来教睦本以教宗属也已改为正谊矣连茹乃学优而仕之事非学者所宜先因仿紫阳先生改同安邑庠汇征斋之举改连茹为养心盖亦以紫阳先生谕职事诸生养心之说为据月有书季有考朔望三八有讲讲堂名正礼旧矣盖取荀子师者所以正礼之义
宣公书院在今录事司之东宣公唐相陆贽也嘉兴人论谏数百一本仁义城南鸳鸯湖之上旧有三贤堂三贤公居其一也宋郡侯黄大卿始为立祠赵公与心尝拨田土欲建书堂而未遂景定壬戌郡侯谢奕焘始构堂继廪焉落成郡侯率诸生祭菜于宣公曰吾闻圣贤之道率五百岁而后行由唐至于今亦五百余岁矣始克立堂以祠公岂非时乎时至矣道其行矣夫圣朝至元丙子邦人士以堂毁白于郡遂以太初堂为书院里人徐硕职教于此毕力经营而两庑从祀十哲像貌悉皆完美堂曰仁义之堂紫微史大参为之书宣公书院之扁亦紫微笔也斋四曰时习敏求思齐景行皆存旧名至元甲申以小学为阙典请于郡增置一斋曰蒙正以教乡人少俊者
　　松江府
府学在府治东南二百步宋天禧闲有夫子庙而已湫隘卑陋旁不可为斋馆后六十有五年陈侯谧始欲兴学邑人卫公佐公望献县之东南地且自度殿材为买国子监书以资诸生如是数年至今刘鹏始克就绪绍兴以来杨寿亨周楹侍其铨相继修葺之而学舍始整好学廪视他处为厚讲堂旧名进德令杨潜改明伦斋五曰居仁由义隆礼育才养性端平丙申县令杨瑾以学庙卑隘更地旧址之南鼎而新之庙堂廊庑斋舍庖廥一一具备堂改明善斋并为四曰体仁集义志道进德施退翁又改创斋庐作东西序中置咏仁亭今亭不存矣后有观颐堂旧属县学今以升府因为府学焉
燕居书院在今府学教授厅之左即旧县学基而为之今仍旧
　　嘉兴县
县学在县西南三里按旧经县有夫子庙在县西北二百步后废附于州学县学址更为郡社壝宋咸淳五年八月县令张材以县无学为阙典有请于郡侯木心文先生以西城旧驿舍为县学郡侯出帑佐费大尹高墅潜先生闻之喜又拨缗为助殿宇斋序门庑庖舍悉整备令又捐圭租亩百漕郡且相继拨田为继粟地邑民士复争以田租来助而学始成矣堂名明伦堂斋二曰省身尚志今仍旧
　　海盐县
县学在县东南百步按旧志文宣王庙旧在县东二百步宋大平兴国中主簿摄县事石知一建景德二年县令翁纬以旧庙逼农田移就县南重建嘉佑八年县令褚珵以宣圣旧庙久弗葺愿易其地增置学校遂立学于县东南珵自撰记言之详矣绍兴十五年朝廷兴太学州县学复修举县令徐光实一新之堂曰务本斋四曰处仁好义复礼近智干道二年县令刘铨迁学于县之南是岁疫歉仅立宣圣庙及讲堂明年县令魏汝功始盖廊庑庖湢周备易讲堂曰传道李大卞继之绘七十二贤于东西壁增学粮试补诸生淳熙十五年邑丞李直养裒众力一新廊庑绍熙元年李自丞迁令以月得餐钱修大成殿及重装宣圣十哲像立小学置书籍祭服复旧堂名为务本四斋皆用旧名复扁其堂曰明伦年久寖坏圣朝至元乙酉令命学椽鸠佣虑材凝土度木自采芹桥至殿阁廊序悉葺而新之今垣墉涂塈亦苟完矣
　　崇德县
县学在县东南一里半宋元丰八年令吴伯举始创县学为诸邑先沈括存中为之记米芾元章为之书学在县南运河之西岸毁于方腊令黄扬移建县之东南隅规模粗立而未备其后令之贤者相继增广堂曰成德亭曰采芹斋二曰致通育德堂东西序列四先生像 【直院吴舍人　徽学沈给事　忠定赵福王　乡先生辅朝奉】 东北游息之地有亭曰魁星令奚士达建岁久摧圮尚书陈垲捐缗钱重刱令黄元直拨田衍学廪而士有养矣今仍旧
传贻书院在县学之西二十步宋潜庵辅先生广紫阳门人也自祠官归隐语溪题读书堂曰传贻咸淳五年县令家之柄建就扁今名堂一曰本文斋二曰书味师传朱文公亦祠焉
　科举
嘉兴素号多士冠廷对者有人应制举者有人登甲科者亦有人以科举得人视他郡为最三岁大比则群试于贡院贡院在今北门众安桥之西宋宣和五年罢三舍法每科举取八名南渡后有流寓七十五名解一名绍兴丙子皆归土著则解十名矣端平元年守臣赵（上与下心）以是邦为孝宗虹流之地援绍兴例有请于朝增解额为十三名著为定制理宗笃昭祖烈复覃恩霈诸及纪者永免联请者不以年第进士者升一甲特奏名亦升等咸淳三祀郡侯陈肖孙为之记学旧有贡士庄经始于无惰赵端明迄成于菊坡赵都运而退庵吴大参又拨没官田为之助凡贡士之上春官者分送各有差所以佐桂玉之费也今科举之法废而贡院亦坏矣贡士庄仅存
　廨舍
　　嘉兴路
总管府衙在子城内旧府治也谯楼外有旧宣诏班春二亭东西向
镇守万户府衙在郡治东二十步旧府判东厅也
经历司在郡治厅西偏
司狱司在郡治南五十步旧司理院也
录事司在郡治西北二百步旧监仓东厅也
管军镇抚所在郡治西南二十步旧节推厅也
　　松江府
府衙在普照寺东旧华亭县衙也有宣诏班春二亭东西向
镇守万户府衙在府治东旧思齐堂也
浙西盐提举司在府治西南一里半旧买纳盐场也
　　嘉兴县
县衙旧县治也在郡治东北二百步
　　华亭县
县衙在松江府西七十步旧簿厅也
　　海盐县
县衙在县城隍庙北三十步有旧宣诏班春二亭东西向
　　崇德县
县衙在天清宫东北五十步旧县治也有旧宣诏班春二亭东西向
　　院务局附
嘉兴路
赡养院　广惠院　都税务
都酒务　织染局　造作局
漆作局
松江府
在城酒务　在城税务　赡养院
大盈务　　南桥务　　北桥务
青龙务　　蟠龙务　　亭林务
上海务
嘉兴县
风泾白牛务　魏塘务　新城务
陶庄务
海盐县
在城务　澉浦务　当湖务
广陈务　乍浦务
崇德县
在城务　石门青镇务　沙渚务
　仓库
录事司
嘉兴仓　外三仓　平准库　军资库
松江府
在城际留仓　上海太平仓　永丰库
海盐县
际留仓
崇德县
县仓
　徼巡
嘉兴县巡检司七处
新坊　陶庄　魏塘　风泾
白牛　新城　王江泾
华亭县巡检司七处
金山　戚（汀去丁改崇）　杜浦　淀山湖
青龙　上海　邹城
海盐县巡检司三处
故邑　芦沥　澉浦
崇德县巡检司三处
皁林　石门　安邱
　官驿
　　马驿
计马九十匹马户八百三十户
嘉禾驿马五十匹马户四百四十八户
录事司马二匹马户一十九户
松江府马三十二匹马户二百八十户
嘉兴县马一十六匹马户一百四十九户
崇德县马四十匹马户三百八十二户
嘉兴县马四匹马户四十户
海盐县马二十四匹马户二百二十八户
崇德县马一十二匹马户一百一十四户
　　水驿
船八十只船户七百六十户
西水驿船三十只船户三百户
松江府驿船一十只船户八十户
风泾驿船五只船户四十户
上海驿船五只船户四十户
皁林驿船三十只船户三百户
嘉禾志卷第八
　邮置
　　松江府急递铺一十四处
　　　西塘七铺
风泾铺东接泥滑桥铺一十二里
泥滑桥铺东接朱泾铺九里
朱泾铺东接九里庵铺九里
九里庵铺东接李塔汇铺九里
李塔汇铺东接吉阳汇铺九里
吉阳汇铺东接松江府前铺一十五里
松江府前铺东接张泾铺一十八里
　　　东塘七铺
张泾铺东接蟠龙铺一十五里
蟠龙铺东接新坟铺一十七里
新坟铺东接钱坟铺一十七里
钱坟铺东接龙华铺一十八里
龙华铺东接淡井铺九里
淡井铺东接上海铺
上海铺系濒海去处别无相接递铺
　　嘉兴县急递铺一十七处
　　　东塘六铺
马桥铺东接半墩铺九里
半墩铺东接下汇铺九里
下汇铺东接高桥铺九里
高桥铺东接魏塘铺九里
魏塘铺东接张泾汇铺一十二里
张泾汇铺东接松江府风泾铺九里
　　　西塘五铺
通越门铺西接赵家铺一十里
赵家铺西接深叶铺一十里
深叶铺西接马泾铺一十里
马泾铺西接杨梗泾铺一十里
杨梗泾铺西接崇德县官窑铺一十里
　　　南塘三铺
高家湾铺南接许浦女泾铺一十五里
许浦女泾铺南接济川铺一十五里
济川铺南接海盐县莫泾铺一十五里
　　　北塘三铺
施家舍铺北接秋茂铺一十里
秋茂铺北接北界首铺一十里
北界首铺北接平江路吴江县界铺一十里
　　海盐县急递铺九处
莫泾铺南接钱塾铺一十五里东南接澉浦苟城铺一十五里
钱塾铺南接天仙湖铺一十八里
天仙湖铺南至本县一十二里濒海去处并无相接递铺
苟城铺系去澉浦镇路南接蒋塾铺六里
蒋塾铺南接桐村铺六里
桐村铺南接松老桥铺六里
松老桥铺南接大桥铺六里
大桥铺南接石灰桥铺六里
石灰桥铺南接澉浦镇巿六里濒海去处别无相接递铺
　　崇德县急递铺六处
官窑铺西接皁林铺九里
皁林铺西接钱店铺九里
钱店铺西接石门铺九里
石门铺西接羔羊铺九里
羔羊铺西接县北铺九里
县北铺西接杭州路盐官县长安镇七里镇铺九里
　桥梁
　　录事司
赞福桥在春波门西一百步
庆丰桥旧名五柳桥在春波门西一里
猪儿桥在春波门西北一里
蟹行桥在春波门西南半里
南县桥在春波门西南半里
荐桥在春波门西北半里
倪家桥在春波门西南一百步
湖桥在春波门西北一里
望湖桥在春波门西北一里
安禄桥在春波门西北一里半
罗家桥在春波门西北一里半
北营桥在春波门西北一里半
大悲桥在通越门北五十步
万安桥在通越门东北一百步今废
广平桥在通越门东北一里
寺桥在通越门东北一里半
车栏桥在通越门东北一里半
红桥在通越门东北一里一百步
过军桥在通越门东一百步
福顺桥在通越门东北半里
韭溪桥在通越门东一里
兴福桥在通越门东北一里二百步
长生老人桥在通越门东北二百步
顾巿桥在通越门东北一里半
蒋家桥在澄海门东北二百步
娄家桥在澄海门西北二百步
石灰桥在澄海门内
莲花桥在澄海门北半里
营桥在澄海门北一百步
三板桥在澄海门东北一里五十步
斜桥在澄海门东北一里五十步
纸行桥在澄海门东北一里
醋坊桥在澄海门北二百步
砖桥在澄海门西北一里
杨公桥在澄海门西北一里五十步
毛家桥一名熙宁桥在澄海门东北一里
乌盆桥在澄海门东北一里半
蔡十郎桥在澄海门西北一里三十步
履鞋桥在澄海门北一里半
史家桥在澄海门北二百步
丁家桥在澄海门东北一里半
范蠡桥在澄海门内
南石桥在澄海门北二百步
炒麸桥在澄海门西北一百五十步
张公桥在澄海门东北一百步
时家桥在澄海门北二百五十步
竹丝桥在澄海门北一里
端平桥在望吴门北一里
众安桥在望吴门南二十步
孩儿桥在望吴门南一百步
香花桥在望吴门南半里
丁家桥在望吴门东南半里
胭脂桥在望吴门西南一里
采莲桥在望吴门西南一百步
船场桥在望吴门东南一里
通观桥在望吴门西南一里
水纂桥在望吴门南一里
锺家桥在望吴门西南一里
仓桥在望吴门西南半里
菩萨桥在望吴门南二百步
集家桥在望吴门南二百步
陆家桥在望吴门西南一里
北寺桥在望吴门东南三十步
孙师娘桥在望吴门西南一里半
朱锄头桥在望吴门西南一里
时顺桥在望吴门西南一里
府后桥在府后
瑞虹桥在府治前
藕行桥在府治西北二十步
燕餔桥在府治西南三十步
望恩桥在府治西南三十步
驿桥在府治西北二十步
邵浦女桥
戴公桥
广济桥
　　松江府
府桥在府西南一十步旧为县桥
巿桥在府西三十步
旧米仓桥在府东二百二十五步
震桥在府东二百三十五步
考证其上飞字翼然俗呼为东亭桥又名虹桥宋政和闲邑宰姚舜明谓主位颇虚作亭以镇之
郭门桥在府东二百三十步
广明桥在府西二十步
望云桥在府西七十步
大吴桥在府西北二百五十步
妙明桥在府西北二百五十八步
西亭桥在府西巿二百八十步
考证飞阁于上今名丽泽桥
普照寺桥在府西二百八十步
悦安桥在府西四百八十步
考证桥侧镌一佛字稍大俗呼佛字桥
方桥在府西五百九十步
平政桥在府西六百二十步
长寿桥在府西七百五十步
太平桥在府西南五百四十步
合掌桥在府西南四百一十步
德风桥在府西南四百七十步
瑁湖桥在府西南五百步
考证在陆瑁养鱼池西南隅即今之西湖
沙家桥在府西南四百步
丁行桥在府西南二百七十步
三桥在府西南二百五十步
凤凰桥在府西南二百九十步
新桥在府南二百八十步
迎仙桥在府东南四百步
考证邑人旧有沈学谕仙访之而不识后悔无及遂损资造道堂建桥梁而命名焉
米巿桥在府东南三百三十八步
庄老桥在府东南二百五十步
居士桥在府西北三百五十步
东荣桥在府东七百二十五步
张塔桥在府东八百一十步
考证初系姓张人造有小塔于旁故名张塔今塔不存而桥亦崩废架木以涉
明星桥在府东一千一百一十步
永安桥在府西北三百七十步
净土桥在府东南四百一十步
通利桥在府东北五里
考证俗名俞塘桥以下四桥在府城之外
安就桥在府西三里
考证跨古浦塘俗呼跨塘桥
通济桥在府西南四十八里
考证跨古泖谓之泖桥长六百尺广一丈
凤凰桥在府西北二十七里
考证此桥东跨顾会浦西接凤凰山之尾因以为名
古鸣鹤桥在府东北冈身
考证吴越武肃王钱氏造华严院于此今呼为北板桥
中亭桥在望云桥北
　　嘉兴县
宣公桥在县东一里
马桥在县东一里半
吴泾桥在县东七里
吾家桥在县东八里
潘家桥在县东八里
里仁桥在县东八里
俞家桥在县东六里
荣福桥在县东七里
常丰桥在县东九里
西丽桥在县西南二里
浮桥在县西二里
潦波桥在县南四里
米巿桥在县南三里
吴老桥在县南三里
杨家桥在县南三里
澄海桥在县南二里
北丽桥在县北二里
端平桥在县北三里
百步桥在县北五里
金桥在县北一十八里
富庄桥在县北二十八里
黄土桥在县北四里
百星桥在县北一十里
　　海盐县
惠人桥在县西一十步
考证宋绍熙闲县令李直养重建旧名浮藻
思鲁桥在县西南三十步
黄桥在县西南一里
孝悌桥在县西北一里
悦礼桥在县西二百五十步
兴廉桥在县西一百五十步
迁善桥在县西一百五十步
迎泽桥在县西二里半
通海桥在县西二十五步
驷车桥在县西南一里
还珠桥在县东六十步
庆丰桥在县前一十步
安仁桥在县西一里半
崇宁桥在县东北六十步
　　崇德县
万岁桥在县东南一百三十步
考证跨运河俗呼南桥
永安桥在县东北二百步
考证跨运河俗呼北桥
观风亭桥在县南一百二十步后改为望京桥
登仙桥俗呼县南桥在县西南五十步
广济桥在崇福寺前
语溪桥在县南东岸三百步
义和亭桥在县北东岸三百步
包角堰桥在县南一里
通济桥在县东南二里
端平桥在县西二百步
观德桥在端平桥之北
西成桥在县西一里
嘉禾志卷第九
　楼阁
　　录事司
璇星楼在郡治内东偏
近民楼在郡治西旧西通判厅子城上
熙春楼在郡治北五十步今为驿
月波楼在郡治西北二里城上下瞰金鱼池
考证宋元佑甲午知州令狐挺立又一甲午知州毛滂修楼成置酒其上乃为之记云望而见月其大不过如盘盂然无有远近容光必照而秀泽国也水滨之人起居饮食与水波接令狐君乃为此楼而名月波意将揽取二者于一楼之上也建炎兵火废圮干道己丑知州李孟坚重修未落成闲李解绶去知州徐蒇踵成之规模湫隘不及旧日远矣
风月无边楼在子城上东偏旧名披云
葵向阁在郡治东旧东通判厅
　　海盐县
熙熙台在县圃之东
考证旧名站台李直养易是名
　　崇德县
春风楼在县东南三十步
考证宋知县奚士达以观风亭改建历五十余年梁柱朽腐欲压知县黄元直重修楼下濒河之室以备士夫舣舟易衣之地傍街设朱栏以为公家揭示之所
　堂馆
　　录事司
禾兴堂在郡治内
浩然堂在郡圃内西北
考证取沈存中浩然诗意米芾书扁并记
涣堂在郡圃内东北
修齐堂在郡治内
考证旧名同颖宋守俞淅改是名
敬信节爱之堂在郡治公厅后
考证旧名清香堂宋守俞淅改是名
平易堂在旧通判厅之东
坐啸堂在郡圃西偏
同宣堂在旧府判东厅
志隐堂在旧府判西厅今为织造局
顺亲堂在旧府判西厅
静照堂一名寂照堂在招提寺
考证名公有诗见嘉禾百咏
　　松江府
芳兰堂府治之中堂也
考证宋政和中县令姚舜明为之记
思齐堂在府治之东
考证旧曰弦歌堂宋元佑庚午县令彭城刘鹏新其堂后改思齐今为万户府
东堂在府治之东偏
考证旧曰三山堂亭下有三山在水中朱之纯有三山亭诗即此也其后有改曰贻牟者宋绍兴中陈祖安为令温大着革为易是名温有东堂诗鸣琴拂搨此游衍作诗何止夸厘牟即此堂也今为水站
琴堂在府治西偏
考证旧名尽心堂莫详建立年月宋政和闲姚舜明为邑抚摩其民无所不尽尝以元丰元符断狱之制书而揭之狱干道八年令陈明始移置堂之中榜曰尽心盖取吾夫子所谓刑者侀也侀者成也一成而不可变故君子尽心焉之意且自为之记其后叶仲英始改曰琴堂楼钥书
亦足堂在旧造船场
考证宋干道闲孙绍远创并记
思堂在旧丞厅
考证宋章楶建东坡记今废
　　嘉兴县
三过堂在本觉寺
考证宋苏东坡与文长老游三过于此第三诗有曰三过门中老病死一弹指顷去来今因名其堂僧北（石间）为之记
　　海盐县
遗爱堂在县治
考证至元戊寅县尹王泽邱扁
景鲁堂在县治之东
考证宋绍兴辛未县令祝闵建以秦师坦曾肄业于县宇名曰将觉绍兴丙子县令林仰易曰相隐县令李直养以县治已有相隐斋到官方大旱一祷而雨重修名喜雨后易为景鲁
双穟堂在县治
考证邑令史弥迥立扁
含晖堂在金粟山广惠院
秦溪馆
考证宋绍熙元年县令陈祖永修县令李直养名
　亭宇〔斋屋附〕
　　录事司
来月亭在郡治内旧府判东厅
考证旧名花月宋倅张子野创此亭取云破月来花弄影之句
垂芳亭在郡圃内
玉明亭在郡圃内
观德亭在郡圃内
考证旧名射弓亭盖取射以观德之义
平远亭在郡圃内子城上
荷屋在郡圃内
环聚亭在郡圃内
最宜亭在郡圃内
留春亭在郡圃内
京翫亭在子城上
翠凉亭在郡圃内风月无边楼下
水香亭在郡圃瞰荷花池
啸鹤亭在旧东府判厅
碧漪亭在旧西府判厅
雪香亭在旧西府判厅
杯水亭在旧西府判厅
敬简斋在旧东府判厅
秀远斋在郡志内旧名三元
换衣亭在天庆观东三十步今为军铺
镜香亭在慈恩寺南二十步今为营
　　松江府
招鹤亭在府治东偏
考证旧曰艮阁朱之纯有诗曰画阁峨然冠翠峦更瞻艮地特巑岏今曰招鹤未详改易年月
见远亭在府西三里超果寺名公有诗
　　海盐县
深樾亭在县圃
考证占古本作茅亭下瞰清池县令李直养取韩文公诗守县坐深樾为名
　　崇德县
义和亭在县治
光华亭在县南一百步
承流亭在县北二百步
嘉禾志卷第十
　寺院
　　录事司
　　　报恩光孝禅院
在郡治北一里
考证旧施水院也宋治平闲本州岛慕容殿丞请于朝至熙宁元年赐名寿圣院崇宁二年赐名崇宁寺政和六年改名天宁万寿院绍兴七年改名广孝院绍兴十二年改今名
　　　精严寺
在郡治西北一百八十步
考证晋成帝时徐尚书别业 【尚书按旧灵光寺实录名恬今土地记名熙】 因夜井发光遂奏请舍宅为寺赐名灵光钱文穆王时立山门掘地得一小龟介甲分明尾绕身一（上一下巾）遂改为灵龟寺天福四年升县为州时敕本寺应瑞吴越呈祥天下不许改额复名灵光宋祥符中赐今额元有沙门洪敏灵光寺碑记今刻石不存寺之西北有五台山内石经屋一十二闲刻法华维摩等经又有大藏殿东西塔厨混堂净土水陆诸院千佛罗汉大悲天王诸堂自建炎兵火后石经独存余者悉更新之又有木纹观音殿咸通年闲立至今飞禽不立未镌造前其木在水济人遇净即净逢膻即沈人知不凡取为尊像镌制纔毕面目手指皆有纹彩时人称为木纹观音其殿在五台山西南兵火后移于寺之东庑绍兴十一年境内雨旸失时邦人祷之岁以有年于是鸠工度材而重立之凡遇水旱则郡侯必先率同僚请祷焉以为常
　　　招提院
在郡治西二里
考证唐光启四年曹刺史舍宅为院赐名罗汉院宋治平四年改今名寺有静照堂今废
　　　兜率寺
在郡治东北一里
考证旧放生池也唐干元元年置名法空寺钱氏改为轮王寺宋大中祥符元年赐名兜率 【德佑元年废为教场今为北营】
　　　慈恩院
在郡治西北一里楞严寺之西
考证唐开宝六年汉南王时摄刺史丁太尉在任买砖塔一所寻掘塔基得石无量寿佛一石相轮一石香炉一舍利一龛一因立为无量寿塔院宋治平年中赐今名
　　　普济院
在郡治西北一里慈恩寺之西南
考证元名金鱼寺以刺史丁延赞得金鱼于池而池在寺之前故以名宋大中元年赐今名后移往华亭作卫尚书功德院遂废
　　　楞严院
在郡治西北二里三十步慈恩寺之后
考证本受业精严因遗火焚毁元地充米仓有昔许射廨宇宋嘉佑八年百姓钮咸有地在慈恩塔东因舍入本院熙宁年闲有旨一应寺院未有名额有屋及三十闲者并以寿圣为额僧无择已造至三十四闲遂有请于提刑朱明之闻于朝存之后僧永和在院讲楞严经蔡丞相书楞严牌揭诸门遂以楞严为名
　　　祥符院
在郡治西北二里
考证宋干宁元年置为水陆院大中祥符元年赐今名旧为律寺绍兴二十五年守臣林衡奏请改为禅院
　　　资圣院
在郡治西北二里一十步
考证唐会昌五年建当年废大中年闲重置其院在城外干宁三年移入城内有唐宣宗书额尚存
　　　兴圣禅院
在郡治东北二百步
考证旧嘉兴县丞厅挥尘录云宋孝宗诞育于此时有红光烛天嘉定戊辰赐今额理宗御书流虹圣地兴圣之寺八字宝佑年闲因经回禄不存后再造未完
　　　金明寺
在郡治西南三里
考证宋干道八年移请海盐县空闲金明寺额建开禧元年赐今名
　　　宝花尼寺
在郡治西南二百步
考证唐陆宣公宅也大历中因女叔法兴诵法华经感天花乱坠宝雨四下外祖秘书监遂舍宅为寺因名宝花法兴亦为尼
　　　惠安尼寺
在郡治西二百五十步
考证古传萧王舍宅为之唐光化闲名兴善院宋祥符元年改今名
　　　多宝尼寺
在郡治西南一里三十步
考证唐肃宗朝置本名甘露寺宋治平元年赐今名
　　　报天尼寺
考证宋郡守刘汉杰梦观音因得女生数岁不茹荤遂舍宅为寺
　　松江府
　　　普照寺
在府西二百八十步
考证唐干元中建名大明寺宋祥符闲改今额寺有陆将军祠世传地本陆氏园亭因祠焉固未可信嘉禾诗文谓陆机舍宅为寺亦妄矣机死于晋大安二年寺建于唐干元闲岂得为舍宅乎恐子孙舍宅亦未详晋史世说叙录机之子蔚夏同父遇害于洛中又机故宅在华亭谷东昆山下非今邑中也寺有凡方天王祠吴越王加封护国石刻存焉沈存中笔谈载雷震天王寺屋柱倒书曰高洞杨稚一十六人火令章凡一十一字内令章两字特奇劲似唐人书体今石刻尚有即此寺天王堂也寺东北隅有善住教院传贤首宗西北隅有梵修院
　　　宝相寺
在府西南三百步
考证本清禅尼寺唐干符闲造宋大中祥符元年赐今额
　　　超果寺
在府西南三里
考证本名长寿唐咸通十五年心镜禅师造按唐会要洛阳伽蓝记武后以齿发既老造长寿寺于东都改元长寿又高僧传载心镜禅师藏奂苏州华亭人会昌废寺大中复修洛下长寿寺敕奂居焉奂后尝归乡造寺岂此复名长寿寺乎卢仝集访曦上人诗有三入寺曦未来及合曦答诗长寿寺石壁卢仝一首诗之语玉川先生居洛城里则长寿寺固其常游也今乃以仝诗为在华亭则妄矣宋治平闲改今额有观音大士像寺有石刻云本钱武肃王宫中所祈祷者太平兴国中钱氏归国僧庆依得之未知所适一夕梦白衣人告曰吾与若偕之云闲既寤乘舟而来将至县西大士舒祥光下贯超果遂迎以祠焉至今雨旸皆祷之寺有天台教院按芝园集云闲超果十方学校元张湛创建有陈舜俞为之记寺有见远亭名公有诗
　　　兴圣院
在府东南二百步
考证按孤山闲居集载兴圣院结界序汉干佑二年邑人张瑗之子仁舍宅为寺名兴国长寿宋祥符中改觉元院后改今额寺有宋仁宗嘉佑中宣赐藏经
　　　证觉教院
在府西南一百五十步
考证宋太平兴国闲立本无碍浴院大中祥符元年赐今额
　　　演教禅院
在府南二里
考证宋崇宁中头陀张其姓者卜筑于此掘土得木雕住世罗汉十有六躯邑人异之遂为施水庵至绍兴二十九年正月十八日请今名莫涛为之记
　　　净居禅院
在府东北三百步
考证宋绍兴五年请今额
　　　广化漏泽院
在府西南二里一百步
考证宋绍兴三年请今额
　　　延庆教院
在府东南三百步
考证寺址本施家瀁宋隆兴闲僧守祥创茅庐且以众力建十六观堂干道闲始赐今额至开禧闲悉毁开庆己未僧思恭始议修建自庚申迄丁卯殿阁堂庑厨库悉完美又有忠训陈君文煜因感梦得男又舍所住宅移建于寺西荒址为楹百余规模甚整备郡境是剎为最
总持寺在府治西北
马祈寺
清修寺在府治西北
普光寺在府西北七十里薛淀湖
考证寺在湖中山顶宋建炎元年请今额
　　　静安寺
在府东北一百里
考证元沪渎也按寺记吴大帝赤乌中建号沪渎重元寺佛法入中国虽始于汉而吴地未有寺也赤乌十年僧康会入境孙仲谋始为立寺建业曰建初建初者言江东初有佛法也岂沪渎寺相继创建耶景筠石幢记中闲号永泰禅院宋祥符元年改今额释迦方志云晋建兴元年有二石像浮于吴松江口吴人朱膺等迎至沪渎重元寺像背题曰维卫曰迦叶松陵集建兴八年渔者于沪渎沙汭获石砵以为臼类口而用之佛像见于外渔者异之乃以供二圣佛与砵皆在平江府开元寺有毘卢遮那佛吴越王瑜迦道场中像佛五脏皆书钱氏妃嫔名氏又有陈朝桧皮日休陆龟蒙皆有重元寺双桧诗
　　　圆智寺
在府北二十九里千山
考证旧名禅居按宗毅寺记唐大中十三年建于邑西南二里晋天福中水坏寺基始迁于此宋太平兴国中都水使钱绰始建造堂宇有僧喜心蟾入天台韶国师室来住此寺人多归之精舍始完备朝廷赐蟾师号曰崇慧明教治平中赐今额
　　　宝云寺
在府南三十五里
考证初名法云寺在顾亭林巿西北隅唐大中十三年建晋天福五年湖水坏寺基始迁寺南高基即陈顾黄门故宅按亭林法云寺感梦伽蓝神记云开运元年造寺成其夜三更梦二人青衣来云梁朝侍郎至也忽见紫衣金鱼仪容清秀谓曰此吾故宅荒已久矣师今造寺于上请立我像吾当护此寺明日道珍智晖各言所梦其事不异明夜复梦云但寻旧寺基水际古碑文为据二人明旦求之果见碑文字皆破灭独一片分明云寺南高基顾野王曾于此修舆地志二人叹曰此寺当兴冥感如此遂于东偏别选良材建屋立像并二青衣侍卫是年季冬望日也其夜众咸梦神来谢曰吾获其利皆师之故也凡有吉凶无不豫报宋治平中赐今额后废遂请是额于俞塘北为尼寺
　　　金寺
在府西北八十五里地名大盈
考证唐太和二年建本法云禅院宋治平元年易今额绍兴闲复为禅院寺有陈舜俞经藏记
　　　空相寺
在府东北八十里
考证本名龙华寺张仁泰请于钱忠懿王始建宋治平元年改今额西北隅有白莲教院
　　　隆平寺
在府北五十四里青龙镇
考证元名报德寺唐长庆元年造
　　　胜果寺
在府北五十四里青龙镇
考证寺有沈光碑绍圣中吕益柔撰妙悟大师希最塔铭云最学天台教缁林号曰义虎后居胜果寺僧房有鬼物为崇最为讲说于空中得朱书数十字自称汉朝烈士沈光大略悔过谢罪之语事颇近怪故不详载
　　　白莲寺
在府西五十四里
考证宋绍兴二十六年请今额
　　　宁国寺
在府东北四十五里
考证宋干道二年请今额
  　　大明寺
在府西北四十三里
考证宋绍兴三十一年请今额
　　　普门院
在府东五十里地名盘龙
考证唐大中十二年里人陆素建本名观音院宋祥符元年赐今额寺有石天王旧传因大水漂至人多祷之
　　　兴塔院
在府西南五十四里
考证宋绍兴四年请今额
　　　崇福院
在府东南五十四里
考证宋绍兴四年请今额
　　　方广院
在府南八十里柘林
考证唐咸通六年造按寺记蔡侍郎功德院宋建隆中赐额延寿院治平元年改今额寺有蔡侍郎祠蔡氏坟茔在寺之左右有石幢犹蔡氏故物也
　　　法忍院
在府西南三十六里朱泾
考证即船子和尚覆舟处唐咸通十年建本名建兴院宋治平元年赐今额寺有船子和尚夹山会禅师遗像至今祠焉
　　　福喜院
在府西北九十里地名赵屯
考证梁贞明六年僧智道立精舍晋天福二年赐名尊胜院宋大中祥符元年改赐今额
　　　明行院
在府东南五十里南桥
考证晋天福五年里人蒋汉瑊造请于忠懿王始名安和院至宋太平兴国八年改赐今额
　　　七宝院
在府东北七十五里
考证元名福寿禅院宋大中祥符元年赐今额寺有五代时桧今已合抱
　　　明心院
在府北三十五里北桥
考证元名华严院按钱武肃王立寺记都水使者钱绰造武肃王以诵华严经僧居之因以为华严院宋治平二年赐今额
　　　海慧院
在府西六十里白牛镇
考证宋建隆初里人姚廷睿以宅为寺初名兴国福寿院治平元年改今额姚即为伽蓝神
　　　普照教院
在府西北三十六里
考证本畲山东庵宋治平三年赐今额寺本聪道人所居因以为寺有聪道人塔在山顶寺有上方曰月轩众山环列其前盖绝境也
　　　宣妙院
在府西北二十四里
考证本畲山西庵宋治平二年赐今额寺有上方
　　　慧日院
在府西北二十四里
考证本畲山中庵宋雍熙三年立治平二年赐今额
　　　慈云昭庆禅院
在府西北二十里
考证本畲山之灵峰庵有马（山耆）禅师塔其铭曰禅师传云门正派大阐法席建立精舍复古寺额寺有金沙地芥子庵
　　　普宁慧日院
在府西北七十里
考证在孔宅寺有宣圣祠宋元丰闲赐今额旧经云绍兴五年也
　　　太平兴国禅院
在府西南四十五里零
考证宋绍兴二年请今额
　　　宝胜禅院
在府东四里
考证宋绍兴六年请今额
　　　慈济院
在海中金山绝顶
考证宋元丰闲释惠安造绍兴元年请今额
　　　北延恩院
　　　观音慈报禅院
在府北八十里
考证宋崇宁元年请省额淳熙三年参政钱公良臣请赐功德院也
　　　永定禅院
在府东北七十二里周浦
考证宋淳熙十四年请今额
　　　保安院
在府西五十四里泖西
考证宋干道七年请今额
　　　宝藏护国禅院
在府西南五十四里旧经云六十里
考证宋绍兴四年请省额
　　　大圣院
在府东五十四里
考证宋隆兴二年请今额
　　　报恩院
在府西四十五里
考证宋干道二年请今额
　　　集福保国水陆禅院
在府西南六十里白牛镇东
考证宋淳熙九年请今额
　　　净士院
在府东北七十里
考证宋干道八年请今额
　　　延恩报德院
在府西五里
考证宋绍兴甲寅律师元伟即接待旧址为之守臣刘徽制请于朝赐今额
嘉禾志卷第十一
　寺院
　　嘉兴县
　　　景德禅院
在县西五里
考证旧志云元名焚化院宋建炎三年守臣程少卿奏改今额按本院碑记其初寺基下是白龙潭凡遇风涛危难或遇天晴有白光三道其僧行云积土填潭造塔三座于光起之处时人称为三塔湾嘉禾百咏诗注云昔有白毫光高数丈民以为祥乃作寺有白龙潭在寺前龙潭事详见溪潭门兹不复载东坡昔过此画竹于壁题诗云闻说神仙郭恕先醉中狂笔势澜翻百年寥落何人在只有华亭李景元李亦画竹于此以诗和之诗传不全有一联云野人不识天人面知是虞皇第几元李华亭名士也又按本院碑记钱氏赐额为保安院宋景德年闲每州各立景德院遂以保安院改今名宣和年闲毁大观年闲重建
　　　真如院
在县南四里
考证唐至德二年立大中十年裴相休舍宅为寺改为至德院无着大师住持而雪峰和尚住庵庵有雪峰井宋大中祥符元年改今名有蔡元长周开祖范德镇留题小石刻建炎初知州赵叔近龙图以王事死殒于其中因镌赠恤之词于僧房乡人为立祠宣和庚子兵火其寺仅存遗址后析为三南则立为贤首教院淳熙二年僧戒月又建华严阁于其西阁下为十六观堂焉商逸卿为之记庆元三年十月又建宝塔于其北鲍义叔为之记其余基址官立为寨后废丙子兵火贤首教院亦同毁
　　　东塔广福教院
在县东六里
考证旧大圣塔院也宋政和六年因在城寿圣教院改为天宁万寿寺郡闻于朝以寿圣教院名就塔院立之绍兴三十二年改今名按挥尘录孝宗幼时尝登钟楼误行至中闲竟坠于地旁观失色孝宗屹然不动
　　　本觉禅院
在县西二十七里
考证旧名报本宋宣和年改神霄玉清万寿宫建炎元年复旧额此正檇李之地今有檇李亭东坡与文长老往还尝游于此有东坡馆按东坡集有秀州报本禅院乡僧文长老方丈诗曰每逢蜀叟谈终日便觉蛾眉翠埽空洎再过之则文长老以老病而退院复有诗云愁闻巴叟卧荒村来打三更月下门三过之则文长老已卒诗曰三过门中老病死一弹指顷去来今故寺有三过堂
　　　惠寂院
在县东一十八里
考证唐干元闲创会昌闲废咸通六年复立咸道九年为光福院长兴三年有宁海军僧栖法绍光闻于吴越文穆王重立宋治平元年十月赐名惠寂崇奉灵感观音大士香火圣像得于杭人张嵩家藏昔石晋天福闲有僧道翊一夕见天竺山闲光明得奇木命匠者孔仁谦刻观音像吴越忠懿王夜梦白衣仙人求治其居左右曰天竺观音白衣像也乃一新道场此乡耆旧相传惠寂观音大士与天竺同一木既圣像自杭得之则不为无所自矣邦人岁遇潦祈之必应与天竺均此灵感宋庆元丁巳澶渊王补之来牧是邦时适闵旱尝迎请大士入州治未至而雨已沾足继命僧师源写相述记并刊诸石嗣是邦之守臣凡遇雨旸丰凶无不随祷而应远近赖之丙子兵劫一毁无几仅存山门水陆院而已昔之碑刻题咏皆亡近寺僧了悟等模仿雕刻架造殿宇随宜具体规制不古矣
　　　能仁院
在县西北二十七里
考证旧名福业院唐武宗会昌五年废宣宗大中二年给元额五代石少主开运二年改为报国院宋真宗大中祥符元年改承天院徽宗政和七年改今名
　　　智觉院
在县南二十六里
考证旧为营田都务宋开宝八年立为梵剎咸平六年赐太平天寿院治平元年十月二十七日改今名
　　　净相寺
在县东南三十六里
考证梁武帝赐额为梁福寺后废汉南王重立天福七年武肃王重修祥符戊申改今名
　　　保圣院
在县东南二十七里
考证唐至德二年立寺基获石佛四躯因置石佛院宋天圣元年五月赐今名
　　　兴善院
在县东南三十里
考证梁天监二年置周显德五年改报恩院宋治平元年改今名
　　　净众寺
在县东四十里
考证宋干德二年百姓李德荣舍宅为大圣寺治平二年十月改今名
　　　净土寺
在县东三十六里
考证邑人陆求宅基也曾收得唐咸通十二年石幢至清泰元年奏汉南王舍宅为安福寺宋祥符元年赐今名内有亭名碧鲜奇绝闻人郎中安道尝作诗以纪其事云植竹敞虚亭清幽涤襟虑盛暑生凉阴穷冬见苍翠我爱主人贤坚如筠箭美愿师持此心与境长无媿陈贤良亦有诗云潇洒栏干碧玉丛昔来游赏是儿童萦回修竹探繁影刻画新诗遶翠筒十载雪霜林色改几番风月酒尊空子猷老去心长在终拟为邻作醉翁
　　　大圣院
在县东北三十六里魏塘镇
考证宋熙宁八年四月开山元丰二年立绍圣元年有大圣菩萨在寺放光明崇宁二年八月八日省符改是名今废
　　　慈云寺
在县东北三十六里魏塘镇
考证唐大中十一年立名保安寺宋治平元年十一月改今名
　　　景德院
在县东北三十六里魏塘镇
　　　圆通寺
在县东三十六里
考证元有荒废寺基周显德五年百姓茆承翰申汉南王乞于古迹寺基立名宁国寺宋治平元年十一月改今名
　　　白莲接待院
在县东八里
考证郡城南元有白莲寺旧传有知州为士人时过此求汤水寺僧不允后来典是邦遂废此寺后为赵倅隽之锦庄宋绍兴二年郡父老请于朝因以是额立于此
　　　泗州大圣院
在县北四十五里
考证宋熙宁年闲有僧智微在永州兜率寺受业其僧母张氏年九十四岁造庵一所名泗州大圣庵知州吴司文闻于朝得曹太后旨赐老人粟帛僧智微同母将所赐粟帛并衣砵货易造泗州大圣像及佛殿绍兴三年智微从弟奉珍以其状申州转闻于朝准礼部符改今名
　　　永兴禅院
在县东三十里胥山上
考证宋隆兴元年李观察舍俸资为寺以胥山乡永兴禅院旧额请于朝立之
　　　净因院
在县东二里
考证宋建炎兵火此院独存天台宁海尉闻人偲纪其事云湖海浮家二十年重来春色尚依然杏花篱落喷红雾杨柳林塘护绿烟草暖村人出游地鸠鸣刺史劝农天觉场独在三灾外试问支郎第几禅
　　　漏泽院
在县东二里三十步
考证宋崇宁三年置贤良陈舜俞孙舍宅为之
　　　龙华寺
在县西北一十里今废
　　海盐县
　　　资圣寺
在县西五十步
考证旧经云本普明院旧记云晋右将军戴威之宅一日井中发五色光威以为奇遂舍宅为寺司徒王珣建威为伽蓝神得名光兴事见吴郡陆崧塔记干佑中改重光宋祥符中改普明天禧二年改今额
　　　悟空寺
在县西南四十里
考证本永安寺宋治平元年改今额
　　　德藏寺
在县北五十五里当湖巿
考证唐会昌元年立光启初废后唐清泰中乡民邱邵请即故基新之名曰宝兴宋大中祥符闲改今名景佑初复葺之隆兴二年重修廊宇鲁衢为之记
　　　普明寺
在县西南三十里
考证本僧伽院宋治平元年改今名
　　　法喜寺
在县西南三十里
考证本通元寺宋祥符元年改今名绍兴九年改禅寺有准高僧塔其详载古迹门政和闲有村媪舍幡入寺寺僧以无挂幡钱遣去过寺西桥忽遇贫僧问而怜之为入寺引臂挂幡于剎竿随即无踪相传以为罗汉显化
　　　鹿苑禅院
在县西北三十五里今废
考证本金明寺宋治平元年改赐今额寺有一击轩及何源清公应梦罗汉祠景德中鲁简肃公请为禅剎嘉佑八年改今名简肃公讳宗道初宰此邑梦胡僧来迎参政及瞻罗汉像与所梦符合施俸修寺因榜曰应梦尊者后竟参大政以是立祠有无为杨杰留题进士闻人平尝作诗纪其事云郡邑相望路半停屹然香剎耸林垧罢参释子忘情久应供胡僧入梦灵东去无情水缭绕西来有意柏葱青定知俗驾经过少月上松扉不用扃
　　　青莲寺
在县北二十里
考证本石佛寺宋治平元年改赐今额
　　　祗园寺
在县北八十里
考证本建明寺宋治平元年改今额
　　　天宁永祚禅寺
在县西三里
考证本禅悦院宋宣和二年改今名
　　　福业教院
在县西南二里
考证本华严庵焚化院宋绍兴五年改今额
　　　普照院
在县东北九十里
考证本僧伽院宋治平元年改今名
　　　万寿院
在县东北九十里
考证本保国胜剎院宋大中祥符元年改今名
　　　宁海院
在县西二十五里
考证宋绍兴六年改今额
　　　禅悦院
在县西南三十六里
考证本行香庵宋靖康元年改今名
　　　福臻院
在县北四十里
考证宋绍兴六年改今名
　　　南塔院
去县三十五里
考证本观音祈祷去处宋建炎四年三月改今名
　　　净业院
在县西南一里
考证本无碍浴院宋治平元年改今名
　　　广福教院
在县北七十步
考证本施水院宋熙宁元年改寿圣隆兴元年改今额
　　　广惠禅院
在县西三十六里金粟山
考证宋开宝己巳钱武肃王号施茶院祥符元年改今名绍兴二十五年七月内降下御书法帖一十轴于本院奉安
　　　禅寂院
在县西南五十七里横山
考证本兴福院宋治平元年改赐今额祠顾况为伽蓝神况旧居寺侧故也况诗云家住双峰兰若边
　　　西林院
在县北五十里
考证宋绍兴五年改赐今额
　　　兴福院
在县东北四十里陈山
考证宋绍熙四年县令李直养既鼎新龙祠又移废寺额刱立伽蓝以广僧居以祠龙君
　　　净福院
在县西一里
考证本西焚化庵宋绍熙四年移请废额立焉
　　　海宁院
在县西南二十里
考证宋绍兴十四年就法喜寺重建赐是名今废
　　崇德县
　　　崇福寺
在县西八十步
考证梁天监二年名常乐寺唐会昌年废大中十年重立宋大中祥符元年改为悟空院天禧二年六月十五日改今名建炎兵火废后重立有唐无着禅师赞宁碑记师嘉禾御儿人也寺东北隅有九品观堂
　　　广法寺
在县东北三百步运河东
考证唐咸通九年建名修证宋治平元年改今额寺有景佑元丰法堂浴堂碑记碑建炎乙巳之艰兹寺岿然灵光也
　　　南广福尼寺
在县东南二百步运河东
考证本梁朝天监古寺唐开平二年置名宝寿宋治平元年改寿圣绍兴三十二年改今名
　　　北广福尼寺
在县西北二百步
考证本梁朝天监古寺晋天福八年修置名妙善宋治平四年赐名寿圣绍兴以后次第重建壬午上徽号名同者易之淳熙四年改为十方禅剎
　　　西常乐教寺
在县西北三里
考证宋建炎兵火废绍兴五年重建
　　　祗园寺
在县西北三十五里洲钱村
考证旧经云本梁朝天监古寺周广顺三年修置为大善寺宋大中祥符元年改今名殿西南隅有梁朝桧皮剥殆尽坚踰铁石虬枝奋迅若爪距拏攫附根于干倒偃苍盖奇伟特甚朱（面力）之党尝加缄护会腊寇作而止丞相赵福王祠在庑东
　　　密印寺
在县西北六十里青镇
考证梁朝置名贤德寺宋大中祥符元年改今额旧有梁昭明太子祠盖乌镇普静寺本梁相沈休文父墓也当武帝时休文贵盛每岁春一来拜埽其反也帝必遣昭明大子迎之远郊因就筑馆守休文不自安迁葬金陵而舍墓为寺昭明亦以馆为密印寺其后二寺各祀以为护法伽蓝神寺有华严图高一十三丈古有圣僧入定游华岩境界寤笔诸图妙入神品两曾宣入经御览今藏在寺藏经亦异古有士子一十八人忽来愿书经既毕不告而去笔法皆一体
　　　妙智寺
在县东北五十里
考证宋嘉定闲建
　　　观音资福院
在县西南一里
考证西庑有轩瞰流扁曰平绿 【陈炳退庵蔡开畏斋武林莫若拙辅广潜斋王用亨钓台江表祖张掞敬斋长乐王益祥南丰曾揆苕水莫柯陆德舆鲁斋皆有诗】
　　　净慈接待院
在县北一里
　　　崇胜院
在县东南二里
考证晋开运二年吴越陪臣徐頵舍宅为之名法华宋治平元年赐今名
　　　灵济院
在县东北三里
考证元谓之马（山耆）庵宋嘉定移请今额
　　　福严禅院
在县东北一十二里
考证唐干符三年置为千乘院宋大中祥符元年改今名先是真觉禅师志添云游至京师徽宗时在潜邸陈太后病目真觉咒水治疗有功许其指占名山住持真觉乞来此是为本院第八祖所赐金环磨衲袈裟一条上题遂宁郡王陈美人愿福寿延长施真觉道者当来同成佛果二十三字师有草庵歌元佑己巳黄山谷为之书今皆藏在院又真觉请到汀洲定光佛专为祈祷道场雨旸之愆请祷辄应旧有七级浮图久废后重建
　　　澄寂院
在县西北一十二里羔羊村
考证梁天监二年置为静林寺开平二年改为双林院宋祥符元年改今名
　　　演教院
在县东一十八里
考证晋天福八年置为保安院宋治平元年改今名
　　　顺庆院
在县北二十里东田村
考证宋淳佑闲建
　　　胜因尼院
在洲钱南狮子墓
考证宋淳熙闲建
　　　径山廨院
在县北三十里大沐村
考证宋开禧闲建
　　　证圣院
在县北三十里钱林村
考证吴越钱王镠微时有旧馆于此后贵改为祖祠已而道宏师结庵于祠侧王闻其道行孤高干宁二年建寺居之曰宝林方丈后园亭扁清乐亭前有池种千叶莲园多语儿梨千叶无核枣岁献钱王宋大中祥符元年改今名
　　　广福塔院
在县西北七十里青镇
考证宋庆历二年建为多宝佛塔至和中改为接待讲院熙宁元年又改寿圣塔院绍兴壬午改今名参政陈简斋旧肄业于院既贵建阁以读书名之简斋与西庵大圆师洪智镇士叶懋天经友善且命子洪从天经学阁遭郁攸不存
　　　惠云院
在县北四十里凤鸣巿
考证周广顺二年汉南王建名凤鸣院宋治平改今名承平时有东京三藏道法师被旨奉真身佛牙游化因至本院欲求舍利永镇一方爰集缁素虔祷之三日丁夜舍利现人皆奇之雨旸有祷即验
　　　宁国院
在县东北四十里
考证元龙吟寺本淮海王祖祠置为龙翔寺宋大中祥符闲改今名
　　　寂照院
在县东六十里千金乡屠甸村
考证经始不知何代晋天福闲重建名国清报恩院宋治平闲改今名寺有二石佛温润如玉顶冠冕披缦衣制度不凡古传自海浮来类吴中开元迦叶维卫二如来像
嘉禾志卷第十二
　宫观〔道院　道观附〕
　　录事司
　　　崇道宫
在郡治南一里
考证旧在南城外二里续移入城内古万寿宫基上建本名崇福宫宋治平元年赐今额俗呼为南宫宫有一枝堂每大比邦人士用取南宫一枝之谶多会课于此今废止有继秀堂慵斋拙斋而已
　　　天庆观
在郡治西北一里
考证本名同元观梁文明元年立宋雍熙三年改栖真观大中祥符五年置圣祖殿六年赐今额天禧元年降到天尊神化金宝牌子绍兴元年知州邓根因兵火复兴圣祖殿二十六年冉知州奉诏如律而加备焉洛阳朱敦儒为之记嘉禾百咏诗注七贤遗迹一严陵阳焰二蹇子虔水三葛洪书额四吴道子貌真五张僧繇鹰以致殿宇梁栋无燕雀巢六顾虎头神二为巢贼窃去七飞仙失名氏遭兵火后并无存者外有唐开元钟梁朝桧七宝上帝像宋干道中开斋堂掘得二小石刻其一北极殿记知州宋坦以俸金创殿雍熙三年五月二十七日记其二井铭军事推官解九皋拟徐铉茅山许长史井铭为之九皋铉门下士也雍熙四年立
　　　报忠观
在郡治西南二里半
考证宋淳佑九年里人赵朝散汝徘舍宅为观淳佑十二年十月准敕赐今额
　　　隐真道院
在郡治东南六十步
考证宋崇宁闲造建炎兵火岿然独存或谓绍兴初纯阳真人到此故名隐真绍兴丁卯又有仙人刘高尚夜宿于中晨起援笔题云堂柱闲凡四十有三字曰行方便坐方便诸圣察上天见得道安得身健但能晨朝洗面水不得浪渊起盗玉津能显九霄云事刘卞功来仙语隐微众亦莫晓笔画透柱如点漆然郡人有疾者刮其字煎饮之即愈端平改元关拭记其事刘采为之赞李汉为之跋后庸医以新易旧刮墨和药柱因不存
　　　异亲道院
在郡治东北一里半
考证宋大中癸丑闲云游俞世修患风疾其行匍匐其语蹇涩忽有道人丱角美髯青褐大袖颜貌椎古以手重挥两膝其疾顿瘳或谓锺离真人至此也婺州道人毛观记其事
　　　万寿道院
在郡北一里
考证里人徐氏建崇奉梓潼真君香火岁大比邦人士祷焉
　　　修真道院
在郡治西南一里
　　松江府
钱明宫在府东张塔桥侧
仙鹤观在府南二百步
考证东晋时创额宋绍兴三十一年重建
谷水道院在府西南西湖上
真靖道院在府西北普照寺后
考证俗呼道堂
真武道院在府南
太清道院在震桥东
考证里人卫守宗武舍旧宅为之
　　嘉兴县
崇真道院在县东四里
长生道院在县东一里
　　海盐县
栖真观在县西北五十步
考证旧真武庙宋干道二年道士郭宗谅移请废额为之
　　崇德县
天清宫在县西南一百步
考证元系东岳行宫道院道士苏大亨募缘增建宋绍定四年请额开山
崇福宫在县东北五十八里青镇
考证宋绍兴七年道士叶彦球建名奉真庵至二十年始创殿宇请今额
　祠庙
　　录事司
城隍庙在郡治西一里招提寺西
考证元在州楼上之东偏晋天福四年立后移于此地守臣刘炳为之记
五圣庙在州楼上之西
考证又一在广平桥又一在糖巷东北又一在郡圃又一在旧抽木场西
天王堂在州子城西北楼上
考证唐天宝初令州郡于城西北隅置北方毘沙门天王像又置之佛剎旧精严寺亦有此堂
东岳三圣庙
考证在天庆观之东南又崇福宫之西
资善兴福明王庙在郡治北精严寺之西北隅
考证本晋徐尚书宅因舍宅为寺遂祠之朝议大夫行开封府司士曹事徐□为之记
曹史君庙在郡治西北二百五十步
考证按旧经云名信当钱氏霸国时为牧守自临平镇移莅嘉兴慈惠及人卒邑民追慕之相与列状乞立祠宇春秋致享又按吴越备史云曹珪也钱氏忠懿干宁中淮人围嘉禾珪与族人师鲁守之每登楼张乐纵饮矢石交至视之晏如也嘉禾平以功授苏州刺史今庙貌有三人碎碑在庙后磨灭不可读
普宁王庙在郡治北一里
考证俗呼铜棺庙旧传嘉兴知县有善政天降一铜棺盖自开知县入焉盖又自阖其棺飞在常州宜兴县山上今为铜棺山当时有一吏人坚挽知县不可入吏遂折一臂后塑折臂曹司在其侧
金山大王庙在郡治北一里半
考证本汉霍将军光也详见松江府
杨将军庙在郡治北五十步
考证干化元年置
王总管庙在郡治西南通越门内
考证王因高田贼作以身死难故祠之加封旌忠庙
灵济昭烈王庙在郡治西南一里半
考证旧在西门外宋德佑兵火后移于此即故知惠州徐闻诗宅也今西门故址尚存
　　松江府
东岳别庙在府西二里
灵济昭烈王别庙在府西三里
考证神姓张其英□灵迹载相州神祠碑记中盖自汉以来江浙多祀之县之别庙始于宋淳熙之八年
城隍庙在府东南七十步
考证旧在县西宋政和四年迁于此唐李阳冰曰城隍神祀典虽无吴越中多祠之今州县城隍相传祀纪信云
金山忠烈昭应庙其一在海中金山去府治九十里其别庙在府东南八十步
考证庙有吴越王镠祭献文云以报冠军之阴德吴国备史云大将军霍光自汉室既衰旧庙亦毁一日吴王皓染疾甚忽于宫庭附小黄门曰国王封界华亭谷极东南有金山咸塘风激重潮海水为患下民将为鱼鳖所食非人力能防金山北古之海盐县一旦陷没为湖无火神力护也臣汉之功臣霍光也臣部党有力可立庙于咸塘臣当统部属以镇之遂立庙岁以祀之宋宣和二年赐显忠庙五年封忠烈公建炎三年辛道宗领舟师由海道护行在所奏加封忠烈顺济且赐缗钱以新庙貌四年加封昭应按霍去病为冠军将军而霍子孟为大将军今备史以为霍光或者吴越祭文不考也
广卫将军祠在府西普照寺
考证寺有石刻载吴越王祭献文云晋贤陆机之祖按吴志机之祖逊初拜抚边将军又拜镇西将军又拜上大将军吴因汉制虽有杂号将军而考之逊传未尝封广卫之号若机曾祖纡守城门校尉高祖骏九江都尉亦未尝位至将军
陆司空庙在府南三里
考证祥符图经云陆四公未详所出今俗传陆机庙按晋史机未尝为司空为司空者机之从兄弟玩也又原化记云苏州华亭县有陆四官庙元和初有盐船泊于庙前守船者夜于庙侧获光明珠则又以为陆四官矣
筑耶将军祠在府东三十五里
考证筑耶城晋左将军袁崧所筑遗址尚存有筑耶将军祠世传祀袁崧按晋隆安四年崧以吴国内史筑沪渎垒以备孙恩明年恩陷沪渎崧死境内祠之宜也筑耶之义未详
顾侍郎祠在府东南三十五里亭林法云寺
考证感梦伽蓝神记开运元年仲春十有一日寺成僧道中智晖梦二青衣来云陈朝侍郎至也后忽见一人紫衣金鱼仪容清秀曰此地吾之故宅荒已久矣师今于上造佛立寺请立吾形像吾当护此寺也可寻旧寺基水际古碑为据明日二人各言其所梦不异就求之果得古断碑文字破灭云寺南高基顾野王曾于此修舆地志二僧于寺东偏建屋立像至今祠焉
通济龙王祠在府东北沪渎
考证故老相传自钱氏有国已庙食兹土宋景佑五年太史叶清臣为本路漕司因浚盘龙汇祷于故庙神应如响于是复新祠貌有叶太史祭文刻石于庙中
蔡侍郎庙在府南八十里白砂乡
考证据通幽记唐贞元五年在嘉兴监徐浦下场粜盐官场界今诸场亦有蔡庙独未详何神柘林方广寺有蔡侍郎祠按寺记云自古相传蔡侍郎舍宅为寺竟无稽考惟石幢题云唐咸通六年蔡赞造去父母茔九十步去寿茔一十六步三代皆当世文儒按贞元则德宗朝也咸通则懿宗朝也贞元中已有蔡侍郎祠矣虽稗官小说未可尽信不应咸通中蔡始造寿茔也岂寺之所祠与蔡场所祠各不同乎
姚将军祠在府西一十五步
考证初祠于证觉院宋政和四年始迁于此未详何神
福顺延德大王祠在府都酒务西
考证未详何神庙有宋杨景范迁庙石刻云熙宁甲寅到官梦游福顺庙见执簿者臂颓求予治之未几以漕命迁酒税于王故宫之基乃用卜宅于兹土岂神之灵有以先授我耶
三姑祠一在府南七十里柘湖一在府西北七十二里淀山湖
考证按吴地志秦时有女子入湖为神即此祠也柘湖今（烟去火改）塞为芦苇之场神亦弗祠其淀山湖中普光王寺三姑祠灵甚湖旁三数十里田者与往来之舟皆祷焉故老相传秦时人姓邢氏女兄弟三人谓即柘湖所祠也
　　嘉兴县
城隍庙在县治内
考证旧在县西二十步晋天福四年立后移在县治内之东偏知县李时习重修
萧王大祖庙在县西北
考证唐赞云梁萧氏兴江左实有功在民故州县多祠之惠安寺即萧王故宅也
五龙王堂在县南城外三里
考证旧经云在县西南五里宋天圣二年立隆兴元年更刱祠宇服色坐位出于俚俗不复讨论祷而未应州学录夏襄以文选郭景纯游仙诗言五龙事上之州知州姚宪从之遂改正其服位继而响应祠宇之南乃焚化院尝掘得火龙年石佛像当奉安之时光明满室
高王菩萨庙在县北三十六里迁善乡
考证高使君也晋建武中出为监屯校尉领兵三千屯给于此久而镇静使君教兵二千耕稼官田岁遇丰稔公储有余于官于私有功有德使君累迁黄门侍郎司徒在长史并侍中征虏将军授北海信都二郡太守未之镇终于此梁大通年立庙于县北二百步梁步兵校尉刘绩为之记后移其庙于此地名江泾村
高丰庙在县东北一十八里
考证唐屯田之所按文粹有嘉兴屯田政绩记李澣为文其略云浙西有三屯嘉禾为之大乃以大理评事朱自勉主之且扬州在九州岛之地最广全吴在扬州之域最大嘉禾在全吴之壤最腴故嘉禾一穰江淮为之康嘉禾一歉江淮为之俭公首选于众独当其任有白雀集于高丰屯廪盖大穰之征也则高丰之祠亦云旧矣今有雀墓村乃白雀之墓也
昌武庙
考证旧志云不知何代人也吴录异记曰吴士季为吴兴令病痁遣人就昌武庙乞断鬼士季梦一骑缚小鬼去即愈
徐偃王庙在县西二十里
考证偃王逃贼之会稽嘉兴本属会稽人多姓徐王之宗族尝有散在邑者故后世因有思王功德者为之庙以祀焉衢州龙邱亦有庙韩退之衢州庙记甚详唐开元元和中徐氏三人相继作衢州刺史乃王之远孙也
杨姑庙在县西
考证旧图经云昔有杨氏女笃孝躬耕给养父母死后乡里为之立祠
许公庙在县西一百里
考证旧经云许公名安仁晋黄门侍郎也
隋陈司徒庙在县西南五十里
考证唐咸同五年置即隋陈杲仁也唐封忠烈公伪唐册武烈帝常州亦有是庙有碑存焉
马塘庙在县南七里马塘堰侧
嘉禾大王庙在县北望云门外
蒲白庙在县西北五里
考证旧传是徐岱也
灵宿土地庙在县西南二十七里本觉寺之东南
考证父老相传始者里社欲立庙本非今处木植既备一夕自移至此水旱祷之无不响应
灵显侯庙在县北五里
考证土神施府君也宋人讳伯成九岁为神几百余年有祷辄应岁旱涝乡贡进士闻人刚中等祷于祠下随获大雨遂请于朝景定五年九月准敕赐今额今庙之左右皆施族居焉本县太平桥杉青闸等处
　　海盐县
东岳别庙在县西北一百步
考证宋大观四年造建炎四年正月闽将领败兵入海避虏骑过海盐谒东岳庙关羽祠见塑像卒持刀柄离地出旧塑尺许敬畏之不敢为变而去绍熙三年县令李直养重修别建圣母殿于正殿之东张禄为之记
城隍庙在县南五十步
考证庙碑陈文惠公八分书宋干道七年岁旱知县邢铢祷之而雨
广惠别庙在县南一里
考证宋绍熙二年文林郎绍兴府察推蔡与义建淳佑辛亥知县何三寿再建
金山显忠别庙在县东一里
考证汉大将军霍光祠封忠烈顺济昭应公宋宣和闲刱建绍熙甲寅县令李直养修
陈山显济庙在县东北四十里
考证宋大观三年建旧图经云以龙神为大帝典雨曹政和闲县人郭三益为中司以祷祈感应奏请封爵山椒有龙母冢巨石盘陀山半有龙湫水旱不溢不涸崇宁三年诏以显济名其庙宣和五年封龙君为渊灵侯绍熙元年六月旱暵知县李直养因祷于龙君得小龙以归就县厅设醮三日后果雨是岁大稔闻于朝进封龙君为广惠渊灵侯龙母为龙君夫人绍熙二年李直养建新龙君龙母二大殿装龙君像塑侍卫八躯塑龙母四龙王像置供具绘龙于壁自庙门而下皆一新之绍熙五年敕封龙君为广惠渊灵威佑侯龙母为庆善荐福夫人又刱建兴福院于庙之右以广僧居以严香火之奉其详载庙碑
广顺延德大王庙在县西二里半
苏骠骑庙在县西北一百三十步
考证梁大同闲立碑图经云名举字子羽晋骠骑将军封乌程侯葬金牛山北宋高祖尝梦其神因赠平南大将军明帝加使持节都督征北大将军
黄郎中庙在县圃
考证耆老相传以为古之贤令因立此庙后废宋元佑闲何清源公执中重建绍兴二十九年林仰修绍熙五年正月李直养重修
白马庙在县东北一十八里海沙场北
齐景公庙在县东南三十六里
考证耆老云景公遵海而南至此后人怀之故立庙焉
尚胥庙在县西北一十二里尚胥桥之北
考证伍子胥入吴至此后以忠死邦人怜之故并其兄尚祠焉因曰尚胥庙后孟敕封清忠英烈威惠献王
太公吕望庙在县东一百五十步
考证吴地志云太公避纣居东海之滨百姓怀之为立庙今废
秦始皇庙在县南一十八里秦住山上
考证吴地记云秦始皇庙失其立庙年代时日山有碑天监二年八月二十三日树山上有秦住泉
金牛山庙在县西南五十里
武宁威烈王庙在县西一里半
张府君庙在县东二里
　　崇德县
东岳行宫在县西南一百步
考证宋政和闲修庙旧碑磨灭犹可读谓淹没时久感梦兴缮从知建立甚古又云庙屋百楹增修殿宇三所崇兴庭台连东西二所彩饰后嫔供帐与夫百司执事从祀之神靡不备具绎骚之后再创郡志止称圣帝庙后之规模壮丽有加于前
城隍庙在县西南隅语溪馆东
考证邑令臧元士增刱门道两廊开路东出岳王祠附于内
秦王庙在县运河东北二百二十步
考证旧祠于广法院后并祠广德
何律王庙在县西三里
陈王庙在县东一百步
射猎庙在县东南五里
打虎庙在县南七里
通灵王庙在县西北三十里
萧尚书庙在县东三十里
东岳行祠在县北二十二里石门巿
秦王行祠在县北千乘乡
索度明王庙在县东北六十里青镇
考证青镇土地神也宋宣和闲起居舍人周维亨谪莅镇事一夕梦有神人谒之曰子居敝陋幸公惠顾我翌日周访诸丛祠得王像适契梦中所见者遂为修祠宇万珪为之记旧志谓索度王即吴王孙权之子然镇西南隅自有索靖王庙考之唐咸通中朱洪所记索靖王实吴王孙权之仲子也未知孰是
昌武三王庙在县北车口堰地名下庙
嘉禾志卷第十三
　冢墓
　　录事司
严夫子墓在郡治北报恩禅院法堂后
考证西汉严助也
苏小小墓在郡治东一百里
考证晋歌姬也张文潜集及宋百家诗载司马槱事云墓在钱塘寰宇记云墓在嘉兴县然寰宇记为是今墓正在嘉兴县前西南坟高三丈有大牛在其侧旧生双桃于上宋绍兴初衣白以出人多畏之因镇以塔后宋路分行天心法驱除之遂不复见有片石在通判厅云苏小小墓岂非家在钱塘而墓在嘉兴乎
　　松江府
陆康墓在府西北二十里
陆逊墓在府西北二十三里
陆抗墓在府西北二十二里
陆瑁墓在府西北三十二里
陆凯墓在府西北三十二里
陆宏墓在府西北四十里
陆晔墓在府西北四十四里
陆监墓在府西北一十九里
陆景文墓在府西北三里
陆叡墓在府西北一十九里
潘浚墓在府西北二十里
考证按吴志云浚字承明武陵汉寿人也弱冠从宋仲子受学为郡功曹孙权杀关羽并荆土拜为辅军中郎将有功迁奋威将军权即位封刘阳侯迁太常赤乌二年薨
笮融墓在府东北四十里
考证按吴志云融丹阳人初徐州牧陶谦使督广陵漕运曹公攻谦徐土萧条融将男女一百口马三十匹走广陵今北亭乡有笮墓泾泾旁有高垄世称为笮墓云
陆祎墓在府西北二十七里昆山之绝顶
考证旧有征北将军陆祎墓碑今虽断毁不全而龟趺尚存焉
施墓在县东二十里
考证图经云齐长沙王府长史施修琳墓
卫墓在县西南
考证图经云卫大夫宏演墓也卫懿公为狄人所灭食其肉唯肝在地演割己腹而内焉按汉书卫地今在魏郡黎阳是也独未晓演墓在此何也
周都官墓在县西与月波楼相对
考证先老相传旱不加高潦不加役
朱买臣墓在县东三里
羞墓在县北一十八里
考证朱买臣妻羞死之所也今为秋茂讹也
徐偃王墓旧传在县西复礼乡
沈演之墓旧传在县北望云门外二十里
相林墓在县东一十里
　　海盐县
龙母冢在县东北四十里
考证陈山之颠上有盘石遇水旱祷祈以酒酹石辄有暴雨洗坛
九母冢在县南一十八里丰山石屋之东南
考证昔有村人发之蜂虿蛇蜴不可向迩
天女墓在县东北三十五里乍浦村
考证人有侵犯者即有土蜂黑气逼人
皇后冢在县南三里
考证耆老相传以为何皇后冢近地有丧灵浦今塞没矣
田横墓去县一十八里
天子女儿墓在县西南三十五里六里山
考证村人侵犯之即有毒虫出焉
皇象墓在县东北四十七里高一丈周回四十步
考证舆地志云象字休明吴广陵江都人善隶书
干莹墓在县西南四十里高一丈二尺周回四十步
考证旧图经吴干莹字明叔仕吴为立节都尉五行记云晋干宝字令升海盐人父莹有宠婢母甚妒之及莹亡葬之遂生推婢于墓后十余年母丧开墓而婢伏棺如生载还经日乃苏言其父恩情如旧地中亦不恶既而嫁之生子
顾安饶墓在县东北五十里高一丈三尺周回七十步
考证顾安饶陈人也仕至鸿胪卿
沈景墓在县西南六十里
考证沈景宋人也
丛冢在县东南三十六里汤山
考证宋绍熙闲县令李直养以溺海之尸随潮而上遂至沙迹尽为犬乌所啮因置丛冢收瘗焉
　人物
　　嘉兴县
　　　西汉朱买臣
字翁子吴人家贫好读书不治产业卖薪给食严助荐之于武帝拜中大夫后为会稽守上尝谓买臣曰富贵不归故乡如衣锦夜行买臣顿首辞谢遂衣故衣怀其印绶归郡邸
　　　东汉张武吴
由拳人也 【由拳县即今嘉兴县】 父业为郡门下掾送太守妻子还乡里至河内亭盗夜劫之业与贼战死遂亡失尸骸武时年幼不及识父后之大学受业每持父遗剑至亡处泣祭而还太守第五伦嘉其行举孝廉遭母丧过毁及伤父魂灵不返因哀恸绝命
　　　晋韩绩
字兴齐避乱居于吴之嘉兴少好文学不交当世由是东土称荐召拜博士不起卒于家
　　　唐陆贽
字敬舆吴郡嘉兴人年十八第进士中博学宏词调郑尉寿州刺史张镒愿为忘年交饷钱百万曰请为母夫人一日费贽不纳止受茶一串后又中拔萃选补渭南尉迁监察御史德宗召为翰林学士时年尚少以材见幸天子尝以辈行呼而不名从幸奉天日发诏书数百思如涌泉下笔如神皆曲尽事情武夫悍卒闻者无不感泣思奋帝颇亲倚虽外有宰相主大议而公常居中参裁可否时号内相李怀光有异志公请李晟移屯以备徙幸迁谏议大夫还京为中书舍人俄为中书侍郎平章事公在朝论谏数十百篇炳炳丹青一本仁义讥陈时病剀拂帝短或规其太过公对曰吾上不负天子下不负所学皇它恤乎上欲相裴延龄公言延龄僻戾躁妄不可用帝不听俄而延龄奸佞得君天下仇恶无敢言者公又上书苦谏帝不怿竟以太子宾客罢延龄揣帝意薄贽谗短百绪帝怒欲诛贽阳城交章论辨乃贬忠州别驾公既放荒远常阖户人不识其面又避谤不著书顺宗即位召还诏未至而卒时年五十有二进赠兵部尚书谥曰宣公有奏议翰苑文集行于世邦人士至今祠之
　　　唐徐岱
嘉兴人也于学无所不通辨论明锐座人常屈代宗天历闲刘晏表为校书郎观察使李栖筠钦其贤书所居为复礼乡
　　　唐邱为
苏州嘉兴人事继母孝尝有灵芝生堂下官至太子右庶子时年八十余而母无恙给以俸禄之半及居忧观察使韩滉以致仕官给禄所以惠养老臣不可以在丧为异惟罢春秋羊酒初还乡县令谒之为候门磬折令坐乃拜里胥立庭下既出乃敢坐经县治降马而趋年九十六卒
　　　宋陈舜俞
字令举嘉兴人仁宗嘉佑四年应材识茂异贤良方正能直言极谏科擢为第一是时公已登进士乙科矣复中是选故文章声名赫然在人上始授光禄丞佥书寿州判官宰山阴秩未满召试馆职不就会朝廷议行青苗法上书力诋且自劾因忤执政贬监星江酒税公在贬所日与太傅刘凝之跨双犊以穷泉石之胜自号白牛居士公直道自信无所回挠遂绝意仕进得著书立言有都官集三十卷行于世蒋之奇序东坡六客公与焉
　　　宋钱顗
字安道本无锡人英宗治平末为殿中侍御史王安石行新法顗极论其弊贬监衢州税徙秀州家贫母老（句去口改亡）贷亲旧以给朝晡而怡然无谪官之色东坡集有至秀州赠钱端公安道诗云鸳鸯湖边月如水孤舟夜傍鸳鸯起者是也
　　　宋毛滂
字泽民徽宗政和闲守是邦因家焉先是哲宗元佑闲东坡守杭公为法曹秩满解去是夕坡宴客有妓歌惜分飞词坡问谁所作妓以毛法曹对坡语坐客曰郡寮有词人而不及知某之罪也翌日折简追还留连数月公因此得名有东堂集十卷行于世
　　　宋洪皓
字光弼本番阳人尝为秀州录事司徽宗宣和六年秋大水全活饥民九万五千余人州人呼为洪佛子丁父忧奔丧还乡留家于秀高宗建炎三年奉使大金羁留十五年不屈节而归秦桧不容死于南服谥忠宣有忠宣集行于世
　　　宋王希吕
本中原人高宗南渡寓居是邦仕至尚书
　　　宋朱敦儒
字希真号岩壑本中原人以词章擅名天资旷远有神仙风致高宗南渡初寓此尝为樵歌有读书堂在天庆观之西
　　　宋娄机
字彦发幼颖悟日诵数百言长益奋励该经史百家作文直欲以左氏班马韩柳为标的孝宗干道闲中进士第及试邑罢税兴学士民德之入辅元良日陈正言正道随事发明多所裨益年七十丐闲不允擢监察御史又除右正言寻除太常卿兼中书舍人时宰欲开边隙侍御史邓友龙主议甚力公相时度势极口沮之以为必败国事会有旨集议公义形于色略不少变又欲以公宣谕荆襄公昌言曰使慰安人情则可必欲开边启衅有死而已不能从也卒以此去国后遍历省部给舍皆有可纪嘉定改元八月除枢密十月除参知政事公天资忠鲠不畏强御既坐庙堂未尝以辞色假人弥缝协恭裨赞维多三年告老以正议大夫资政殿学士致仕年七十有九
　　　宋方谊
字宾王本桐庐人孝宗干道四年侍父务德侍郎徙居是邦之北门为朱文公门人文公集中有相与问答语家有希贤斋扁亦文公所书也
　　　宋叶时
字秀发孝宗淳熙登进士甲科事四朝历从橐二十年官至开府
　　　宋王明清
字仲言本汝阴人宁宗庆元闲寓居是邦官至朝□郎有史才尝着挥尘录及玉照新志
　　　宋陈煜
字孟华宁宗嘉定闲登进士第仕至金部郎官守南剑弟煃字孟明亦登嘉定甲科仕至宗博皆忠肃了翁后
　　　宋李鸣
号复山本蜀人也寓居是邦之东门理宗朝尝为执政公夬公晋其二子也皆典郡
　　　宋李曾伯
字长孺号可斋本怀州人也丞相邦彦之孙寓居于此自登膴仕早以能称持绣斧督饷运两分漕节七开大阃宦（车敢）几遍天下儒而知兵素有雅量所至得将士欢心远人闻风敬惮戒勿开边隙天才卓绝为一代伟人有可斋类槁行于世以观文殿学士终于家赠少保闻府仪同三司
　　　宋沈炎
字若晦号宝罕理宗宝庆闲登进士第官至参预
　　　宋徐闻诗
字子言资性颖悟八岁通九经理宗朝由童科擢绍定第仕至惠州守
　　　宋李景勉
字懋之号畸翁理宗绍定闲由上庠释褐立朝靖共于边事尤晓畅非但老于文学以太常丞守临江卒
　　　宋吕重庚
字申伯号九山理宗端平闲登进士第官至大理正卿
　　　宋焦炳炎
字济父本宣州人也寓居是邦理宗朝初擢右科进朝请淳佑元年辛丑廷试中进士探花立朝清节挺挺一时尝居言路论奏累数百言无不当帝心时宰主括田之议远近骚动遂痛述其害反复面奏亦无虑千言上虽为之愀然而括田未即寝继进故事辨论愈力时宰语人曰非攻田事是攻我也寻除太常少卿命下随具疏辞免疏上即去国或人遗以诗曰事至谏官言不得身为宰相有何营又自赓故人诗篇有云迹虽无地着心实有天知一禽从不获不敢范驱驰之句后除淮东湖北漕悉不就改吉州太守仍除太常少卿不得已就职后以起居郎右文殿修撰致仕卒
　　　宋焦焕炎
字晦父炳炎弟也以儒传家幼有声场屋理宗宝庆初入西雍绍定闲廷试冠多士尝陛对论奏累数百言皆切中时病生平抱负英略慷慨有大志守边多显效仕至镇江守
　　　宋林子善
字常甫号西河理宗淳佑闲登进士第乡里称纯儒守永州改淮西制参卒
　　松江府
　　　东汉陆康
字季宁吴人少仕郡以义烈称举茂才除高成令以恩信为治寇盗亦息光和元年迁武陵太守转守桂阳乐安二郡所在称之拜庐江太守申明赏罚破贼黄穰等灵帝嘉其功拜康孙尚为郎中
　　　吴陆绩
字公纪康之少子也年六岁谒袁术即世传怀橘堕地者也容貌雄壮博学多识星历算数无不该览孙权辟为奏曹掾以直道见惮出为郁林太守虽有军事著述不废作浑天图注易释元皆传于世
　　　吴陆逊
字伯言少随从祖庐江太守康在官袁术与康有隙欲攻康康遣逊及亲戚还吴吕蒙谓孙权曰陆逊意思深长才堪负重观其规虑终可大任权乃召逊拜偏将军代吕蒙屯陆口后克公安南郡拜抚边将军封华亭侯又进封娄侯黄武元年为大都督大破刘备于夷陵赤乌七年为丞相卒追谥昭侯
　　　吴陆瑁
字子璋逊弟也少好学笃义州郡辟举皆不就嘉禾元年公交车征拜议郎选曹尚书孙权欲亲征公孙渊瑁再上疏谏权嘉其词理端切遂不行赤乌二年卒
　　　吴陆抗
字幼节逊子也建兴元年拜奋威将军建衡二年都督信陵西陵夷道乐乡公安诸军事凤凰元年晋羊祜率师向江陵抗使轻兵蹑之祜引军还抗遂陷西陵东还乐乡貌无矜色谦冲如常故得将士欢心抗尝遗祜酒祜饮之不疑抗疾祜馈之药抗亦推心服之时以为华元子反复见于今日二年拜大司马荆州牧卒子晏景元机云分领抗兵景字士仁拜骑都尉封毘陵侯偏将军澡身好学著书数十篇
　　　吴陆凯
字敬风丞相逊族子也黄武初为永兴诸暨长所在有治迹拜建武都尉领兵虽统军众手不释书五凤二年拜偏将军封都乡侯迁荡魏绥远将军征北将军镇西大将军进封嘉兴侯宝鼎元年迁左丞相乃心公家义形于色表疏皆指事不饰忠恳内发建衡元年卒
　　　吴陆胤
字敬宗凯弟也始为选曹郎太子和闻其名待以殊礼后为交州刺史入界喻以恩信务从招纳加安南将军封都亭侯
　　　吴陆喜
字恭仲瑁子也少有声名好学有才思尝作言道访论审机古今历览娱宾九思等书吴平又作西州清论传于世仕吴为选曹尚书至晋为散骑常侍
　　　吴陆祎
字符容凯子也赤乌六年征宿卫郎中后迁立义都尉五官郎中骑都尉迁黄门侍郎敕封海盐侯加裨将军行丞相镇西大将军事凯卒后入为太子中庶子华核尝表荐祎曰祎体质方刚器干强固董率之才鲁肃不过在戎果毅临财有节初孙皓常衔凯数犯颜忤旨后徙凯家于建安天纪二年与从弟式召还建业复将军侯
　　　晋陆机
字士衡吴郡人也父抗吴大司马机身长七尺其声如钟少有异材文章冠世伏膺儒术非礼不动抗卒领父兵为牙门将后成都王颖讨长沙王乂假机后将军河北大都督为孟玖等谮于颖言其有异志使牵秀密收机秀兵至机释戎服着白祫谓秀曰成都吾以重任辞不获已今日受诛岂非命也因与颖笺词甚凄惋既而叹曰华亭鹤唳岂可复闻乎遂遇害于军中所著文章凡二百余篇并行于世
　　　晋陆云
字士龙机弟也六岁能属文性清正有才理少与兄机齐名虽文章不及机而持论过之号曰二陆幼时吴尚书广陵闵鸿见而奇之曰此儿若非龙驹当是凤雏年十六举贤良吴平入洛补浚仪令到官肃然下不能欺巿无二价后成都王颖表云为清河内史转大将军右司马后因机败亦为孟玖所谮故并为颖所杀
　　　吴陆宏
绩之长子会稽南郡都尉
　　　晋陆晔
字士光吴郡人也晔少有雅望从兄机每称之曰我家世不乏公卿矣元帝镇江左辟为祭酒迁太子詹事时帝以侍中皆北士宜兼用南人晔以清正著称遂拜侍中徙尚书领州大中正明帝即位累迁至录尚书加散骑常侍成帝践祚拜光禄大夫后因归以疾卒赠侍中谥曰穆
　　　晋陆玩
字士瑶晔弟也器量淹雅弱冠有美名尚书左仆射领本州岛大中正及苏峻反遣玩与兄晔俱守宫城玩潜说康术归以功封兴平伯转尚书令又诏授左光禄大夫开府仪同三司加散骑常侍
　　　晋陆纳
字子言玩子也少有清操贞厉绝俗以尚书吏部郎出为吴兴太守至郡不受俸禄顷之征拜左民尚书应召临发止有被（仆去人改巾）余并封以还官谢安尝诣纳纳所设唯茶果而已其兄子俶遂陈盛馔珍羞毕具客罢纳大怒曰汝不能光益叔父乃复秽我素业耶于是杖之
　　　晋陆监
字始明璩之子少而隐静方直抗烈除后将军司马以功封西阳亭侯
　　　晋陆景文
字叔辨初为安吉令迁太守
　　　陈顾野王
字希冯吴郡人七岁读五经略知大指九岁能属文尝制日赋朱异见而奇之十二随父之建安撰建安地记及长遍观经史精记默识天文地理着龟占候虫篆奇字无所不通又善丹青及侯景之乱野王丁父忧归本郡乃召乡党随义军援都又杖戈被甲陈君臣之义逆顺之理抗辞作色见者莫不壮之为临贺王府记室后领著作掌国史以黄门侍郎光禄卿卒赠秘书监右卫将军有玉篇三十卷舆地志三十卷符瑞图十卷顾氏谱传十卷分野枢要一卷续洞冥记一卷玄象表一卷并行于时又撰通史要略一百卷国史纪传一百卷未就而卒
　　　宋卫仲达
字达可元名上达徽宗大观闲登进士第御笔改是名仕至吏部尚书
　　　宋卫肤敏
字商彦徽宗宣和闲上舍释褐仕至谏议大夫礼部侍郎
　　　宋钱良臣
高宗绍兴闲登进士第官至参预
　　　宋盖经
字德常高宗绍兴闲由舍选登甲科官至中大夫户部侍郎
　　　宋卫藻
字德章孝宗淳熙闲登进士第知武冈军卒
　　　宋卫泾
字清叔孝宗淳熙闲廷试魁多士官至政府弟洙宁宗嘉定闲亦登进士第
　　　宋卫价
字蒲叟宁宗嘉定闲登进士第仕至军器监丞知宝庆府
　　海盐县
　　　晋戴咸
仕晋为右将军故宅在县西一十七步恭帝时因井放光舍宅为寺唐昭宗时修寺古碑尚存其字剥落不可读
　　　唐顾况
吴郡海盐人居县西南三十里之横山以诗名尝有诗云家住双峰兰若边数声秋磬发孤烟山连极浦鸟飞尽月上青林人未眠
　　　宋常同
字子正本临邛人徽宗政和八年赐上舍及第高宗南渡初除侍御史有直声寻除御史中丞因忤时宰秦桧意出守湖州郡人有贤明太守之谣后累召不起请祠除提举江州太平观贫无立锥地徙居是邑之精舍凡十年自号虚闲居士绍兴十九年以疾薨累赠少师谥忠毅子祩袗皆典郡有声
　　　宋鲁（上山下言）
字季卿号冷斋高宗绍兴五年登进士第仕至太府卿有注杜诗十八卷行于世
　　　宋鲁宗可
孝宗隆兴闲登进士第中博学宏词科累官至太常卿
　　　宋陆（俊去人改土）
孝宗干道闲登进士第官至尚书
　　　宋常浚孙
同之孙也孝宗干道八年登进士第举博学宏词科尝为福州教授教养有法闽人士德之至今祠于学官至宗簿
　　　宋赵孟坚
字子固号彝齐善书画理宗宝庆闲登进士第官至太守
　　　宋常楙
字长孺自号蒲溪愚叟同之曾孙也理宗淳佑闲由太学魁别省登进士第自跻膴仕所至以廉称尝为监察御史因论天变拂权臣意继论巴陵事复触度宗怒出为浙漕以简御繁权要敛迹寻以宰掾兼刑侍上进故事首论霜雪之变又忤上意丐祠守吴吴人有常侍郎真不要钱之语调帅绍兴复以刑侍召论期赦叙改法与庙堂争可否兼给事中封还隆国侄黄进观察使录黄庙堂传示上旨俾换黄书行公终始不变遂奉祠归里德佑元年除中书继除参预公天性笃实操行端方晚年杜门养痾至饘粥弗给日以经史自娱遇有感发见之赋咏于诗易研覃尤邃中州人士敬慕之欲一见终不可得病革自志其墓殁后家无余赀人益叹服公之真清云
　　崇德县
　　　宋江珪
字伯特徽宗政和闲登进士第历三院为御史吏部侍郎
　　　宋沈晦
字符用号胥山文通孙也公初名杰徽宗朝坐为人假手卷案至佑陵榻前上阅之云名见四公子传此人必不凡可从阔略时方崇道教故也遂降旨止令今后不得入科场公彷徨无所往遂易其名曰晦中漕司首选宣和初魁大廷纔数月即入馆为郎仕至徽猷待制
　　　宋王升
字逸老本京师人草圣奇伟徽宗宣政闲被召入御书补右爵高宗南渡后寓居是邑之羔羊时上留神翰墨近臣有言其能者召对赐札以书玉音褎赏蒙宸眷独步一时官至正使
　　　宋莫琮
字叔方杭州仁和人其先隐德不仕徽宗崇观中三舍法行琮以贡首入京师肄业辟雍复两预荐书屡升优舍高宗建炎初避地于是邑因家焉晚以特科一等入仕历曹娥盐场四明三山幕职南岳祠吏通直郎致仕莅官行己皆有可纪有子五人元忠若晦似之若拙若冲俱登儒科皆袁氏出琮累赠中大夫袁氏封太令人袁氏寿康兄弟无故迎侍禄养缙绅荣之邑宰朱軧即所居立五桂坊家有椿桂堂士大夫多赋诗
　　　宋木盈
字济之本济南人避乱渡淮高宗建炎二年登第于扬州寓居于是邑官至朝议大夫
　　　宋辅广
字汉卿号潜庵父逵本河朔人高宗南渡时居是邑公素不愿仕潜心实学从吕成公游后登朱文公门自祠官归隐以著书为己任有六经注释四书问答通鉴说师训编日新录杂着稿皆藏于家扁其堂曰传贻盖传之先儒以贻后学也邑大夫家之柄为建传贻书院
　　　宋王琮
字伯玉高宗绍兴闲登进士第以孝友称官至左司
　　　宋莫忭
字庆叔世居是邑之青镇孝宗隆兴闲登进士第子泽光宗绍熙闲亦登进士第官至尚书
　　　宋赵汝愚
字子直本鄱阳人孝宗干道闲魁多士寓居是邑之洲钱官至丞相追封福王谥忠定
　　　宋蔡开
字子明孝宗淳熙八年登进士第官至宪漕弟辟字子立宁宗庆元闲亦登进士第官至国子祭酒
　　　宋徐逢
字吉甫家于是邑之凤鸣孝宗淳熙十四年登进士第官至常德守兼湖北仓宪
　　　宋徐龟年
字翔甫号云轩家于是邑之凤鸣孝宗淳熙十四年登进士第官至监察御史
　　　宋陈垲
字子爽号可斋本三山人古灵裔也寓居是邑以清节称官至资政大学士赐谥清毅有读通鉴随笔藏于家至元闲有司请于上表其里曰清节子铸宋宁宗宝庆闲亦登进士第官至都承旨
　　　宋陆德舆
字载之号鲁斋宁宗嘉定闲由童科第进士弱冠有文名历两制知贡举官至吏部尚书从祖（俊去人改土）从父镳相继世科竣仕至秘书
　　　宋张琥
字子严宁宗嘉定闲登进士第宰盐官仁和倅明州守台州所至有惠政
嘉禾志卷第十四
　仙梵
　　嘉兴路
　　　宝安禅师
先住北岳亲运土石于精严寺立五台院师夏氏苏州常熟人寿一百一十八岁不衣丝缕寝卧乱草深明宗旨终后肉身不坏寻遇沙汰遂即阇维空中飞鹤盘旋化毕祥云方散
　　　尊胜和尚
居寺五台一室三径四十载不履寺门先辈名儒咸礼之有颂叹曰毳衣蓝缕形容老顶戴莲经夜行道晓来金地怪无尘四十年来月中埽
　　　僧文偃
嘉禾人俗姓张氏因出外游方遂得道于雪峰禅师至韶州广王赐号康真全葬肉身不坏宋太宗赐号大慈云康真洪明禅师至今云门一宗遂传有云门井在兜率寺中病者饮其水以疗疾
　　　楞严大师
名子璇始以能讲楞严经士人张其姓者邀于精严寺请讲之师自作疏文疏之未作也梦文殊入口既而梦出于口疏成纸为之贵听者云集夏文庄公奏于朝号楞严大师肉身葬于真如寺
　　　长水法师
土人也有道行注华严经八十一卷跏趺而死以两瓮合之葬于真如寺宋建炎兀朮兵至发之见手爪遶身瘗之而去
　　松江府
　　　心鉴禅师
按高僧传藏奂姓朱氏苏州华亭人也母方娠及诞尝闻异香未冠礼道旷禅师出家诣嵩岳受具戒再诣五泄山入灵默大师室参授道要唐大中十二年洛下修长寿寺敕奂居焉明年归姑苏再住明州栖心寺所在禅者云集凡入师室者疑难冰释咸通七年示寂葬于天童山其徒以行状诣阙请谥赐号心鉴塔曰寿相
　　　船子和尚
按传镫录名德诚入药山宏道禅师室大明宗旨与道吾云岩为道契自离药山小舟往来松江朱泾以纶钓度日人号船子和尚时夹山善会禅师住京口鹤林寺道吾知其所得尚浅令往参船子会造朱泾见诚大契宗旨辞行再四回顾诚唤会回立起桡曰汝将谓别有处耶乃覆舟而逝唐咸通十年僧藏晖即其覆舟处建寺焉曾有诗曰千尺丝纶直下垂一波纔动万波随
　　　聪道人
按灵鉴塔铭云姓仰氏名德聪初受具戒于梵天寺参请诸方密契心印宋太平兴国三年结庐于畲山之东峰有二虎名大青小青常以为侍有造之者见挂一书梁闲问之曰此佛经也问尝读否曰如人看家书一遍既知其义何再读为尝曰古人贵行吾何言哉其它问者皆默然不对天禧元年七月趺坐而逝阅月容貌如生
　　　王可交
按续仙传云苏州华亭人也以耕钓为业居松江赵屯村一日棹舟入江方击楫高歌忽见彩舫漾于中流有道士七人中有呼可交者顷之不觉舟近舫侧有呼可交上舫者道士皆视之一人曰好骨相合仙生凡贱闲已炙破矣一人于筵上令侍者倾酒饮之不出与二栗食之甘如饴命黄衣送上岸觅所乘舟不可得但觉风水林木之声开眼峰峦重迭松柏参天乃在天台山瀑布寺前僧迎问之曰今早离家盖三月三日僧言九月九日已半年余矣僧设食可交厌闻食气自后绝谷挈妻子住四明山不复出后人时有见之者
　　　敬元法师
俗姓吴氏华亭县顾亭林人年十七往湖州卞山课观音年二十获观音辨当往京师安国寺受戒于遍空法堂讲次感天花乱坠
　　崇德县
　　　无着禅师
文喜俗姓朱氏语儿人也七岁授礼崇福僧为师参礼大慈山性空禅师送供往台山参礼禅僧光启三年吴越王赐号无着光化二年告众曰三界心尽是涅盘言讫趺坐而逝
　　　王衷
字秉忱崇德人也宋时游太学以上书直言遭贬后隐于杭之孤山修西方净业鸡鸣而起礼诵达旦风雨寒暑未尝一日废也朝廷闻其清行召之不起赐号悟静处士绍兴五年八月十二日夙兴诵经如常久而声渐低已而不闻就视之则端坐逝矣
　　　僧慧梵
字竺卿石门顾氏子也受具羔羊澄寂院持守有严传宗旨于天竺如虎子学诗于石室陆维仲性至孝缚茆庵奉母扁曰蓬居居侧植梅畦水仙不知数暇日写二花真亦极其妙得笔法于梵隆茂宗也寿八十九有蓬居集
　古迹
　　录事司
　　　灵光井
在精严寺寺本晋徐尚书别业也因井中夜发光遂舍宅为寺成帝赐名灵光故井亦曰灵光井
　　　五台山
在精严寺之西北昔宝安禅师住北岳五台亲运土石卓庵居之因名焉
　　　云门井
在兜率寺土僧文偃师雪峰禅师得道遂为云门祖师尝居兜率寺有井在焉因名曰云门井今废
　　　梁朝桧
在天庆观枝柯偃蹇奇怪可观有石刻梁朝桧三字在其下
　　　葛仙翁井
在天庆观宋圣祖殿前嘉禾百咏诗注有葛洪书额因遭兵火其书额不存世传东偏一井岁有丹浮起因名焉今不复见矣
　　　开元钟
在天庆观其声巨洪唐开元时铸今破矣
　　松江府
　　　金山城
在府南八十五里高一丈二尺周回三百步旧图经云昔周康王东游镇大海遂筑此城南接金山因名之
　　　吴王猎场
旧图经云吴王猎场在华亭谷东吴陆逊生此子孙尝所游猎后人呼为陆机茸其地后为桑陆按陆龟蒙吴中书事诗云五茸春草雉媒娇注谓五茸者吴王猎所茸各有名所谓陆机茸岂其一耶
　　　阖闾城
寰宇记云袁崧城东三十里夹江又有二城相对阖闾所筑备越处
　　　三女冈
旧图经云在县东南八十里吴王葬三女于此吴越春秋及录异传云吴王葬女于阊门外皮陆诗吴郡图经则又云阊门外有女坟湖此三女冈未详
　　　秦始皇驰道
在府西北昆山南四里相传有大冈路西通吴城即驰道也舆地志云秦始皇至会稽句章渡海经此按汉贾山至言所谓秦为驰道之利东穷燕齐南极吴楚者非此欤
　　　柘湖
在府南七十里湖中有小山生柘树因以为名吴越春秋元和郡国图志云海盐本秦县汉因之其后县城陷为柘湖移于武原乡后又陷为当湖宋武帝纪云晋隆安五年孙恩北出海盐帝筑城于故海盐恩知城不可下进攻沪渎则帝尝于是筑城矣又吴地记秦时有女子入湖为神湖周回五千一百一十九顷其后（烟去火改）塞皆为芦苇之场今为湖者无几
　　　陆机宅
按陆士衡赠从兄车骑诗髣佛谷水阳李善注引陆道瞻吴地记曰海盐县东北二百里有长谷晋陆逊陆凯居此元和郡国图志云华亭谷在县西三十五里陆抗宅在其侧故逊封华亭侯太平寰宇记云二陆宅在长谷谷在吴县东北二百里谷周回百余里谷水下通松江昔陆凯居此谷吴志云汉庐江太守陆康与袁术有隙使侄逊与其子绩率宗族避难居于是谷旧图经云华亭谷水东有昆山相传即其宅合是数说观之则世传普照寺为二陆宅非也然建康亦有陆机宅建康实录云在县南秦淮之侧李太白题王处士水亭云齐朝南苑是陆机之宅按吴主孙皓徙都建康机云尝分领父兵为牙门将军得非机仕于朝则居建业而华亭乃其里第耶又有八角井按九域志在陆机宅之侧
　　　陆瑁养鱼池
唐彦猷华亭十咏注按旧图在县西今名瑁湖即陆瑁所居相传有宅基存焉而大中祥符图经瑁湖在县西北三十五里周回九里吴尚书陆瑁养鱼池因以为名今府之西南隅有湖广袤三里即瑁湖也中有堂基今为放生池
　　　黄耳冢
按述异记陆机小时颇好猎在吴有家客献快犬曰黄耳机仕洛尝将自随此犬黠慧能解人语机久无家问为书盛以竹筒系犬颈犬回吴到机家得答书复驰还洛后犬死还葬机家村南二百步聚土为坟村人呼为黄耳冢按商芸小说云后分华亭村南为黄耳村以犬冢为号焉独刘贡父诗话疑以黄耳为仆未知何所据也
　　　沪渎垒
旧有东西二城东城广万余步有四门今徙于江中余西南一角西城极小在东城之西北以其两旁有东西芦浦俗遂呼为芦子城按渎之有垒旧矣晋史虞潭传潭为吴国内史成帝时年荒百姓饥馑修沪渎垒以防海寇又通鉴晋隆安四年冬十一月吴国内史袁崧筑沪渎垒以备孙恩明年恩陷沪渎崧被害寰宇记以为袁崧城在县东百里沪渎江边波涛所冲半毁江中
　　　筑耶城
在府东三十五里高七尺周回三百五步旧图经曰晋左将军袁崧所筑遗址尚存
　　　袁崧宅
在府西北三十五里旧图经云昔袁崧居此因以为名按晋史袁崧传崧陈郡阳夏人未尝云居华亭也隆安四年为吴郡太守尝筑沪渎垒以御孙恩明年崧被害于沪渎或者崧之后就居于此乎
　　　烽楼
在顾亭林南按法云寺记载唐隰州司仓支令问妻曹夫人墓志云葬之顾亭林巿南烽楼之侧今亭林南冈阜相望即古者沿边筑台举烽燧之地寰宇记南带海上有烽火楼基吴时望海处遗址尚存世传亭林冈陇顾侍郎墓非也祥符吴郡图经顾侍郎墓在吴县西南三十五里横山东则当以曹氏墓志为据
　　　顾亭林
按旧经顾亭林湖在东南三十五里湖南有顾亭林陈顾野王居此因以为名焉后为宝云寺寺有伽蓝神记云寺南高基野王曾于此修舆地志世传以为顾野王读书墩
　　　陈朝双桧
在沪渎静安寺殿庭之左右陆龟蒙皮日休有重元寺双桧诗即此也宋政和闲朱（面力）图以进有旨遣中使取之时中使欲毁三门而出一夕风雨震电忽碎其一今殿右者尚存叶梦得避暑录以为朱冲画旨取平江白乐天手植桧与华亭悟空禅师塔前桧皆唐时故物石林以为悟空禅师塔前误矣按临安志悟空塔亦有双桧东坡诗所谓当年双桧似双童者乃在盐官也
　　　王可交升仙台
在隆福寺前遗址尚存按续仙传可交初居松江南后入四明山不复出初无上升之事或传为王淡交淡交不事绳检能为诗语多滑稽似傲世者然江上有感行诗石刻云王可交升仙坛则或者之说又未然也
　　　寒穴泉
在金山上山居大海中咸水浸灌泉出山顶独甘冽朝夕流注不竭毛泽民作寒穴泉铭以为与惠山泉不可分等差王介甫唐彦猷梅圣俞皆有诗
　　　白龙洞
在横云山西南绝顶洞口阔三丈其深不可知山之半有祭龙坛方丈许岁旱尝祷焉按朱之纯集云宋皇佑中吴公宰华亭浙西旱蝗苏秀为甚公祷横山之神即致甘雨蝗不入境
　　　白苎城
在府南五十里高一丈周回一万步旧经云地生野苎因以为名俗云白苎汇
　　　古冈身
在府东七十里凡三所南属于海北抵松江长一百里入土数尺皆螺蚌壳世传海中涌三浪而成其地高阜宜种蓺菽麦朱伯原吴郡图经所谓濒海之地冈阜相属俗谓之冈身此天所以限沧溟而全吴人也
　　　孔宅
在府北七十五里海隅乡宋淳熙闲居民浚河得一碑云天宝六年黄池县令朱氏葬于昆山县全具乡孔子宅之西南孔宅之名旧矣其地有夫子庙在慧日院侧淳熙闲院僧疏庙陾渠得宝玉凡六事三璧二环一簪藏之县庠旧图经云昔有姓孔者游吴居此盖吾夫子未尝适吴以阙里谱系考之孔氏二十二代潜后汉太子少傅避地会稽遂为郡人二十九代滔梁海盐令三十二代嗣哲隋吴郡主簿三十四代贞隋苏州长史岂孔氏子孙有侨寓宦游于吴而遂居华亭者耶亦犹建康有孔子巷乃圣亭侯所奉之庙盖子孙即所居立先圣庙耳今庙侧又有梁纥庙其为子孙奉祀之地明矣所瘗璧玉簪佩之属意其孔堂之遗宝得非子孙葬先圣衣冠宝璧于是地乎然其旁有宰我墩颜渊井此则因孔子宅之名而牵合傅会未可知也旧图经又云晋邹湛亦尝居焉亦名邹孔宅按邹湛传南阳新野人湛尝见一人自称甄舒仲乃悟曰吾宅西有积土败瓦其中必有死人检之果然厚加敛葬初不言宅在何地湛未尝仕至吴中姑存此以阙疑
　　嘉兴县
　　　雪峰井
在县南四里真如塔院昔雪峰和尚在此住庵因名焉
　　　三过堂
在县西二十七里本觉寺方丈之东偏宋苏东坡与文长老游三过于此东坡第三诗有曰三过门中老病死一弹指顷去来今故住山古潭元澄作堂名三过僧北（石间）为之记
　　　檇李亭
在本觉寺左传越败吴于檇李即此地也
　　　景德泉
在魏塘镇景德禅院之西偏烹茶无滓世传以为常州惠山泉之次也
　　　白龙潭
在县西南五里景德寺前详见溪潭门白龙潭注
　　海盐县
　　　教义里
在县西十八里吴地志云欤城里人李祥与晋将军袁崧筑垒于沪渎御孙灵芳为贼所害祥突白刃收崧尸归葬因为教义里
　　　晋何后宅
在县南三里舆地志云海盐县南三里乌夜村晋何准寓居焉一夕群乌啼噪乃生女后选入宫他日复夜啼推之乃穆帝立后之日也按晋史穆帝何后讳法倪庐江灊人也以名家应选升平元年册为后元兴二年崩年六十六县南一大冢耆老相传为皇后冢近地有名丧灵浦者堙塞久矣谓穆后归葬开此浦以通舟岂后崩于伪楚之时归葬于此耶
　　　马嗥城
在县东南一百步高一丈二尺周回二里二百二十三步越地记云吴兵至此道逢大风阵败马惊因名今废
　　　欤城
在县西北十八里高一丈周回一里今废
　　　故邑城
在县东北三十五里高一丈周回三里吴地记云海盐县顺帝时陷为湖移于故邑山下
　　　龙湫
在县东北四十里陈山详见溪潭门
　　　准高僧塔
在县西南三十五里法喜禅寺飞鸟不栖时有舍利放光高僧名良准唐司空曙有诗寄之宋宣和四年正月自东廊移就西廊袈裟忽飞去集僧诵楞严衣复归塔有颂刻于塔云宣和年中重移塔舍利乘空暂腾跃众讽楞严咒得归永隆佛日辉无着
　　　戴将军井
在县西十七步资圣寺本东晋右将军戴威之宅一日井中发五色光遂舍宅为寺
　　　黄巢井
在县南三十六里茶院之南有石屋皆巢旧巢穴也
　　　六里山石刻
在县西南三十五里金粟山上刻云天册元年旃蒙协洽之岁孟冬阳月日维壬寅朔石篑神道忽自开发拾得青玉玺符文吴皇帝宫共三十八字唐太和四年闰十二月苏州刺史崔铣帖县取此石摄令程予差人送州今不复存
　　　石屋
在县南十八里丰山耆老相传以为秦始皇屯兵之所
　　　孟姜女捣衣石
在县东南三十六里乍浦
　　　淡井
在县西天宁寺南邑中水多咸惟此水淡故名
　　　柏泉
在尉厅泉上有柏因名
　　　伯牙台
在县东南二十步台基坡陀如在耆老云伯牙鼓琴于此台侧有闻琴村闻琴桥
　　　顾况宅
在县西南五十七里横山禅寂寺寺侧祠况为伽蓝神况尝有诗云家住双峰兰若边是也
　　崇德县
　　　何城
在县西二里张尧同赋何城云报国心何壮贪齐意已轻忠言殊不听何用筑斯城
　　　晏城
在县东北二十里世传晏子所筑
　　　萱城
在县东三十里世传此以上三城皆吴王所筑今闲有遗址
　　　纪目坡
在千乘乡高十丈周回三百步环以水邑士朱天麟幼时见坡侧锺生家运土得旧石碑断阙漫灭大略谓吴王夫差募兵五千人教养于此由是筑之上置亭以候烽火名曰纪目者立纲纪而有条目也此非春秋之文殆后世复营缮于是坡乃追述之辞也
　　　走马冈洗马池
在永新清风接境地名官窑父老相传正吴越分疆之地今为平野
南长营在塘东
烽火楼在塘北
千人坡在千金乡世传此以上三处皆越王宿兵之野今无之
石门在县北一十八里越王垒石为门以为限界之所
梧桐乡凤鸣里故老相传有凤栖梧桐之上因名焉
殳山在县东昔道士殳基尸解于此上有铜棺冢
范蠡坞在顾村世传范蠡曾游于此
嘉禾志卷第十五
　宋登科题名
大中祥符五年徐奭榜
闻人侃 【甲科】 
天禧三年王整榜
闻人建 【甲科】 　吕谔
天圣二年宋庠榜
吕询
景佑元年张唐卿榜
吕评
宝元元年吕溱榜
闻人安道
庆历六年贾黯榜
陈舜俞　　　　　韩泂
皇佑元年冯京榜
沈中复　　　　　王照　　钱长卿
嘉佑二年章衡榜
胡誾　　　　　　吕全
嘉佑六年王俊民榜
朱伯虎 【弟伯熊】 
嘉佑八年许将榜
戴显甫　　　　　朱巩
治平二年彭汝砺榜
潘景纯　　　　　朱伯熊 【兄伯虎】 
郭瑑 【子三益】 
熙宁三年叶祖洽榜
张仲元　　　　　闻人瑮
闻人琳　　　　　吕公美
熙宁六年余中榜
梅贡 【父灏】 　　吕奎
梅灏 【子贡】 
元丰二年时彦榜
钱着　　　　    徐之纯
廖汉卿　　　　　柳庭俊 【弟庭杰】 
章粹
元丰八年焦蹈榜
倪直侯 【探花】 　杜植
崔友直
元佑三年李常宁榜
吕益柔 【榜眼】 　陆周
张徽言　　　　　   郭三益 【父瑑】 
元佑六年马渭榜
朱绂 【榜眼弟纮】 　富开
朱之纯
绍圣元年毕渐榜
柳庭杰 【兄庭俊】 　吕佶
绍圣四年何昌言榜
张天材
元符三年李釜榜
钱随
崇宁二年霍端友榜
朱纮 【兄绂】 　　吴錞
崇宁五年蔡薿榜
王篪　　　　　　张甸
吕少蒙　　　　　鲁詹 【弟（上山下言）（上下言）子可封】 
陈棐忱
大观三年贾安宅榜
柳约 【兄庭俊】 　闻人宏
姚焯　　　　　　   张昭
陆友谅　　　　　   陈之元
周纲　　　　　　   董之邵
周公彦　　　　　   卫上达
黄子服
政和二年莫俦榜
范逊
政和五年何（上□下木）榜
卫开　　　　　　   谢处道
黄锾 【兄镇】 　　黄镇 【弟锾】 
张康朝
重和元年嘉玉榜
董将　　　　　　韩阗
陈确　　　　　　罗彬
赵士坦 【子不愚孙善毅】 
宣和元年王俊乂榜
卫肤敏
宣和二年祖秀实榜
朱炎
宣和三年吴涣榜
闻人颖立 【上舍子符】 　富说
宣和六年沈晦榜
沈晦 【状元】 　　范闳
建炎二年李易榜
黄铨 【甲科】 　　张睿
蔡宿　　　　　　   黄操
绍兴二年张九成榜
孙彦朝
绍兴五年汪应辰榜
任尽言 【甲科兄质言】 　        朱冠卿
樊光远 【省元】 　              任质言 【弟尽言】 
鲁（上山下言） 【子可宗】 　    钱宏 【祖政　侄万中】 
鲁（上办公处下言） 【子可简】 　葛温卿
绍兴八年黄公度榜
陈（王寿）　　　　　　陆之渊 【弟之望】 
董天民
绍兴十二年陈诚之榜
周澄　　　　　　陆之望 【兄之渊】 
潘旦　　　　　　鲁艺
绍兴十五年刘章榜
潘璋 【甲科】 　　        张康
徐珙　　　　　　           陈伯远
鲁可简 【父(上下言)】 　太史洵武
张图南　　　　　           赵师涣
绍兴十八年王佐榜
林公望　　　　　张伟
张然　　　　　　俞光嶷 【子建】 
王允恭　　　　　柳仲永
绍兴二十一年赵逵榜
钱万中　　　　　   鲁（王□木）【弟璠】 
丁三畏　　　　　   张庭筠 【父昭】 
郑闻 【省元】 　　陈骈
绍兴二十四年张孝祥榜
徐浚　　　　　　卫稷
钱良臣　　　　　陈禹锡
张潜　　　　　　杜申
唐铎　　　　　　徐锐
绍兴二十七年王十朋榜
闻人符 【父颖立】 　林宋显
周谨思　　　　　　　 樊抑 【父光远】 
朱佾　　　　　　　　 闻人阜民 【孙仲修】 
陈师正 【子允】 　　赵汝能
赵师文　　　　　     赵彦深
绍兴三十年梁克家榜
许克昌 【以有宫允榜眼】 　　　　　　　　　　盖经 【甲科】 
鲁可封 【父詹叔（上下言）（上山下言）】 　沈揆 【侍从】 
张谏　　　　　　　　　　　　　　　　　　　　 莫若晦
樊广 【父光远】 　　　　　　　　　　　　　　卫博
柳大雅　　　　　　　　　　　　　　　　　　　 王明弼
赵希仁 【弟希杰希仰】 　　　　　　　　　　　赵不愚 【父士坦子善毅善韸】 
钱闻礼　　　　　　　　　　　　　　　　　　　 张伯垓
陈梦鹏　　　　　　　　　　　　　　　　　　　 侯持国
绍兴三十二年 【寿皇登极上舍释褐】 
钱闻诗 【弟闻礼】 
隆兴元年木待问榜
张序　　　　　　陈之方
莫抃　　　　　　赵善洙
赵汝明　　　　　邵褎然
张子泳　　　　　鲁可宗
吕旦
干道二年萧国梁榜
朱绎之 【甲科】 　吴伯凯
徐玠　　　　　　   娄机 【参政】 
孔彰　　　　　　   王静
赵善调　　　　　   周益
陈登　　　　　　   陈师尧
柳梓　　　　　　   徐元英
赵汝愚
干道五年郑侨榜
王观国　　　　　               陆（俊去人改土）
郭峣　　　　　　               林庭瑞
赵希仰 【兄希仁希倧孙孟坚】 　赵彦琇 【弟彦琬】 
鲁璠 【兄（王□木）】 　　叶昉
钱文
干道八年黄定榜
陈允 【父师正】 　  徐纲
常浚孙 【弟衍孙】 　陈伯揆
张橐　　　　　　     赵善绳
任岩叟　　　　　     莫元忠
淳熙二年詹骙榜
卫藻　　　　　　                     丁大举
赵伯（王贵）　　　　　               赵彦珖 【兄彦琇】 
鲁玕 【祖言父可简兄（王玉）】 　丁大声
徐晟　　　　　　                     莫若冲
淳熙五年姚颖榜
赵师栗　　　　　           张之德
赵彦清 【兄彦深弟彦济】 　沈明远
赵彦济 【兄彦清】 
淳熙八年黄由榜
陈之纯 【兄之纲】 　莫若拙 【子秀谦】 
蔡开 【弟辟】 　　  朱端常 【父绎之】 
柳说　　　　　　     陈之纲 【弟之纯】 
闻人纲
淳熙十一年卫泾榜
卫泾 【状元弟洙】 　      叶时 【甲科】 
俞建 【甲科父光嶷兄远】 　俞远
石辰之　　　　　           莫似之
淳熙十四年王容榜
胡林卿 【甲科子琚】 　　　徐逢 【父浚兄远】 
常绪　　　　　　　　　　　 沈伦
赵彦儒 【祖尚之兄彦伸】 　莫及
徐龟年 【父纲】 　　　　　周云
莫光朝
淳熙十六年 【光宗登极上舍释褐】 
林至 【甲科子华】 
绍熙元年余复榜
陆（俊去人改土） 【甲科】 　　林大章 【甲科】 
赵希倧 【兄希仁】 　　　　　　许兴裔
赵汝澄　　　　　　　　　　　　 徐昂
徐迈　　　　　　　　　　　　　 鲁（王玉） 【父可简兄玕】 
赵彦伸　　　　　　　　　　　　 赵彦（王兼） 【兄彦光】 
赵崇尧　　　　　　　　　　　　 赵善毅 【父不愚】 
赵彦沧　　　　　　　　　　　　 李昌宗
绍熙四年陈亮榜
莫泽　　　　　　赵师兟 【父伯（王贵）】 
庆元二年邹应龙榜
姜辉 【甲科上舍】 　钱抚
侯允　　　　　　     陈保中 【内舍】 
孔抡　　　　　　     周曰严 【父云】 
鲍璋 【内舍】 　　  陶大章 【内舍】 
庆元五年曾从龙榜
凌次英　　　　　   鲁秀颖
蔡辟 【兄开】 　　沈棐 【子应高】 
徐俾德
嘉泰二年傅行简榜
徐远 【父浚】 　　张淡
张涣臣
开禧元年毛自知榜
陈之经 【兄之纲】 　徐逢年
赵泛夫　　　　　     唐梦符
陶洪
嘉定元年郑自诚榜
卫洙 【兄泾】 　　娄体仁 【别院省元】 
辅大章　　　　　   陆镳 【子德舆】 
潘振 【子忠恕】 　王用亨
鲁铎　　　　　　   计朋龟
鲁策　　　　　　   刘元晋
嘉定四年赵建大榜
陶大甄　　　　　常衍孙
沈禾
嘉定七年袁甫榜
赵汝郕　　　　　鲁文若 【弟文伯】 
王尚辅　　　　　赵崇璋
嘉定十年吴潜榜
陆德与 【童科尚书】 　赵时倚 【父泛夫】 
陈煜　　　　　　       鲁文伯
赵汝擢　　　　　       赵崇穑 【父汝（王并）】 
杨元绩
嘉定十三年刘渭榜
陈煃 【甲科】 　　  张琥
孙一飞　　　　　     潘忠恕 【省试经魁】 
赵汝擢　　　　　     赵与生 【父希（允）兄与理弟与积】 
赵汝训 【弟汝弼】 　胡琚 【父林卿】 
林华 【父至】 
嘉定十五年庆宝 【上舍释褐】 
王熙载
嘉定十六年蒋重珍榜
平东　　　　　　     沈应元
沈既济　　　　　     鲁之大
赵汝弼 【兄汝训】 　赵希庸
宝庆二年王会龙榜
沈炎 【参政】 　　胡宗儒
陈铸　　　　　　赵与翊
赵时勇　　　　　赵与橡
赵垞夫　　　　　赵孟坚
赵漪夫　　　　　赵瀜夫
赵彦秘　　　　　赵泮夫
赵忞夫　　　　　赵与机
赵孟敏　　　　　赵希桧
赵与时　　　　　赵崇洽
赵善韸　　　　　赵崇（汀去丁改匚夹）
赵崇愈　　　　　赵崇昔
赵汝堂　　　　　赵与曾
赵崇诚　　　　　赵汝耀
赵与善　　　　　赵崇侑
赵窥夫 【兄宛夫】 
绍定二年黄朴榜
赵汝（木间）　　　　　沈元
赵必棣　　　　　俞任檀 【内舍】 
徐闻诗　　　　　黄英发
赵孟握　　　　　赵汝衡
绍定四年庆寿 【上舍释褐】 
李景勉
绍定五年徐元杰榜
赵若炳 【甲科弟若辉】 　莫之御 【上舍】 
赵若辉 【兄若炳】 　莫季谦 【父若拙】 
赵时档　　　　　赵时（木密）
赵时（禾宰）　　　　　赵汝秾
杜从龙　　　　　蔡直方
宋正礼
端平二年吴叔告榜
吴重庚　　　　　赵时柷
赵与理 【弟与生】 　平章
嘉熙二年周坦榜
赵与积 【甲科兄与生与理】 　闻人仲修
赵时（吉吉）　　　　　赵必高
沈应高 【父棐】 　钱宜之
钱廙之　　　　　周光龙
淳佑元年徐俨夫榜
焦炳炎 【探花】 　赵孟议 【上舍】 
蔡广 【上舍】 　　赵时晜 【上舍】 
淳佑四年留梦炎榜
唐震龙　　　　　赵孟圭
淳佑七年张渊微榜
叶隆礼　　　　　常楙 【别院赋魁】 
鲁鼎卿　　　　　林子善
淳佑十年方逢辰榜
陆梦正　　　　　郭晦
朱宗强 【子安国】 　洪应辰
吴君闳 【上舍】 　赵崇筹
陆浚　　　　　　曾森
娄应元
宝佑元年姚勉榜
钱拱之 【上舍】 　郭圭
赵孟逮　　　　　赵必燧 【上舍】 
赵崇穆　　　　　娄应新 【省试经魁】 
吕翊龙　　　　　娄应庚
朱鹏飞　　　　　平昌
潘应大
宝佑二年赐进士出身
李曾伯
宝佑四年文天祥榜
赵若谊 【上舍】 　沈梦龙
唐天麟 【太学】 　吴英发
冯梦桂　　　　　   沈达可
开庆元年周震炎榜
王允之　　　　　金鳌
叶汝舟　　　　　柳正孙
郑拊翼
景定三年方山京榜
钱梦炎 【甲科】 　张汉辅 【太学】 
鲁天麟　　　　　　 闻人（王玉）
咸淳元年阮登炳榜
赵孟葆 【祖希倧】 　　　　赵孟安 【子由漳】 
赵孟华 【兄孟葆】 　　　　赵孟（土匋） 【祖希倧父与曾】 
沈起岩 【太学】 　　　　　赵由漳 【父孟安】 
沈应子 【兄应发】 　　　　朱安国 【父宗强】 
赵必穗　　　　　　　 　　　赵与鼎
赵必（弓弓）　　　　 　　　赵崇毗
赵孟秫 【兄孟（王回）】 　赵崇恁
赵汝悫　　　　　　　 　　　赵时秘
赵若淑　　　　　　　 　　　赵崇嘏
咸淳四年陈文龙榜
徐硕 【甲科】 　　 张伯淳 【父琥】 
沈应发　　　　　　　赵孟（王回） 【原学前廊弟孟秫】 
咸淳七年张镇孙榜
张应明
咸淳十年王龙泽榜
翁自□ 【太学】 　曹应符
赵良（汀去丁改宓） 【宗学】 　赵奭（火忽）
徐梦得
嘉禾志卷第十六
　碑碣〔一〕
　　录事司〔一〕
　　　重建州学记
宋有天下遂以文治至庆历中仁祖始命郡国立学宫圣圣相授逮崇宁初徽宗皇帝因故业而大之学校始遍天下遐方僻郡莫不兴行仁义遵先王之业循前世之轨与中州之士校功争能既更兵火郡县之学率皆堙替不振圣上闵焉乃绍兴壬戌二月丁亥制诏诸路守臣兴学如故事于是右奉议郎直秘阁知州方滋言郡旧有学在望云门之西偏建炎中本郡因仍简陋即州治之东故宾馆以为学规模湫隘不足以赢来学之士前临河渠旁通治所諠嚣混淆大失古人处士于燕闲之义请更诸旧基以诏令从事四月壬午上尚书省礼部以为宜是年壬戌下其事于州乃审面势计闲楹量功庸虑材用练日庀事赋诸任职之吏而时视之取财于兴利之余积赀于经用之外属徒于复作之隶凡百工之用售直于官者皆厚于私家上不谂有司下不烦民力功甚大而人得以食其业役踰时而众无所病其勤作殿于前以奉圣师筑堂于后以讲术业斋宿有所弦诵有舍步栏周垣门庖湢浴莫不备具先是学无书籍乃市书于四方略备贮之以库而谨其出内为屋凡七十有三间高明轮奂无恨厥初以六月乙亥始事以十月庚申告成邦士大夫群儒游士耆稚毕会仰视叹息咸多太守之义曰是能钦天子之诏而承之以敏矣其将以是为风化之原接邦人于道也可不有载乎于是太守重违其意以书具其事来告愿有以记之予辞不能复谓予再寓于秀出入四年其独无情乎因为之记曰夫仁义治化之本礼乐所以文仁义也而学校所以寓礼乐也故大司徒以六德六行教民而终之以六艺则所以文仁义者有其具矣以六礼六乐为教而必肄之于学则所以寓礼乐者有其所矣仁义无以文之则人不知孝弟之可乐礼乐无以寓之则方且藏在有司掌于容官何以习民之视听哉故古者行礼必于学是以乡大夫既登贤能之书退而以乡射之礼五物询众庶曰和曰容曰主皮曰和容曰兴舞说者以为和谓其闺门之内行也容谓其容貌也杜子春以和容为和颂谓其能为乐也盖庶民无射礼独有主皮之射故乡大夫因行乡射之礼而览视之夫既登其贤能而使之有所劝又询之以礼乐而使之有所慕斯民之从之也无难矣然则学校之教岂独逮于学士弟子哉虽庶民亦与也为治者可不务乎今太守既能承天子之诏兴起黉舍以崇乡里之化是当有载也太守字务德世家桐庐贤而有文理其为秀治迹甚众兴学校其一事云绍兴癸亥十月辛酉襄阳张嵲记
　　　增修府学记
禾兴今股肱郡卫翼京阙如古三辅教育英才之宫宜乎屹然宏壮上副朝家 【原阙】 
曰孟子所论三代之学惟以明伦斯其要也秩然有叙之谓伦明伦之外断无他道古之大过人者全尽于此而已释老之徒弃而违之自谓知道不亦诬乎今之乡校亦所□□□□□生居处于斯观省厥躬吾于斯道能无亏乎微有过差痛自砭剂毋以邪思末习蔽其本心则人伦□□□□□□□于诸生者可无以称之哉侯名定吴门人其为政也明于先务余是以伟之嘉定十三年□月朝议大夫宝谟阁待制提举南京鸿庆宫袁燮记
　　　增建府学记
嘉禾今三辅郡奇才秀士辈出四方逢掖远走是邦辐辏鳞集按图牒学自始创三迁屹定兹地然庙学混并出入学宫者咸取路庙门憧杂勿肃而口讲指授之所因陋莫治士心胥郁宝佑丁巳郡守天台谢侯堂与博士周君庭复议广而新之于是捐郡帑为缗钱二万八千有奇米斛六百余属后幕寮张助赵崇谨学职沈梦龙辟大门于庙西偏更造庙门疏凿璜池增刱讲堂又改为观颐堂于东以便都养自始役至毕月凡二栋宇坚完赤白炳明行不嚣湫而貌像翼严居不迫阨而衿佩济跄既成又辍公田若干亩以羡廪计邦之人士咸颂侯德曰不可无述因纪为图授笔于余教思余职也谊不容辞嘉禾自前代郡县置扶舆锺英或以才略显或以词藻称最后而陆宣公以忠言嘉猷康时正主至今芳史牍严祀典皆邦人之所侈谈而乐道也然骛外立功者麤鄙不足以观其内逐末成名者轻衒不足以进其本若夫识谋国大体于谟训寂寥之余持爱君一意于仁义衰歇之后秦汉以来一人而已道非不存也而时自显晦学非有异也而人自离合盖自圣贤不生分裂庞聒为害日甚以浮词诡辩而惑众以俚笺臆说而谈经异端淆乱科举沈溺是心之戕贼无几天右斯文诸儒接踵交阐互明幽探微讨然后知天之予我者浑全而无亏我之事天者奉承而勿失言体必达用致知必力行审轻重于人已之分辨毫芒于理欲之界烛火闇室表木岐路周程数君子金声于前朱夫子玉振于后也盖尝谓孔孟颜曾有圣贤之业而不遭唐虞三代之时荀扬王韩有圣贤之志而不尽得圣门师友之学我国朝垂统以道立国以儒学校之官与法守特异仁义之泽与治体相维此前世所无者而况精粹之有原授受之有宗往训具存景行可仰士生斯时诵其诗读其书不知其人可乎故学而不知统绪非学也言而不关教事非言也寍拙毋巧宁讷毋辩昔贤之所以造道也流必会源华不胜实后儒之所以明理也弃德性之真知以事词藻之末剽儒先之绪论以为利禄之资此近世学者之通患而后作新斯学之意所望于讲论渊源之功也可不勉欤侯丞相鲁王曾孙在郡有善政以选表召今为大司农周君三山人开庆改元六月望日通奉大夫尚书吏部侍郎兼国子祭酒兼直学士院时暂兼权给事中通摄吏部尚书兼同修国史实录院同修撰兼侍读张镇记
　　　唐相陆宣公祠堂记
古者建学先圣先师各因其国之故国无其人然后合他国而释奠焉由汉以来先圣先师之位虽定于一然郡邑先贤亦往往祠于学宫犹古意也唐史载陆宣公贽苏州嘉兴人石晋时吴越王元瓘奏以嘉兴置秀州城东桥以宣公名者先老相传公所生之地郡学故有公祠今郡守直显谟阁东平吕侯正己复葺而新之维秀陪翼行都典治为天下剧侯独置迎将期会之烦表公以风厉多士其知本务矣初公事德宗入翰林为学士方禁旅四出伐叛公深以根本为虑论居重驭轻之势至熟悉也未几泾卒内讧迄如公忧奉天艰难之际虽号亲近而志实不大纾职在书诏因得具着天子悔过罪已之意闻者流涕人心已离而复合以使事抵李怀光于立谈顷拔李晟之军已而平贼泚收长安独晟军是赖官守所及觕见一二已足以再造唐室苟帝以国听焉其所就何如哉起建中历正元垂二十年离合从违之变繁矣确乎其不移温乎其不怼舋舋乎其不厌所积之厚岂世士所易窥邪晚节为相经世之业出之固有次第始建白台省长官各举其属议辄见格然纲条本末载于章奏者尚可复也既贬忠州合户人不识其面专以方药自娱盖畏天命畏大人负罪引慝于幽闇隐约之中其志念深矣虽德宗雄猜忌刻犹劳问有加非公之忠敬有以发之邪彼谓避谤不著书殆知公之细者也秀维公里隽彦林立公之精蕴列于乡论者旧矣故于祠宇之成诵所闻以质其中否焉淳熙四年四月旦日东莱吕祖谦记
　　　府学新创小学记
古者学有等序教不陵节自书计诵舞以往所谓流水盈科草木区别截然不可径诣阙党速成申戒明甚小学之设为是欤后世仕进阶文艺且经传子史浸多必于始学培其基本故训子侄者有戒以潢潦无根勉以月阅一箱等语虽姿赋有利钝惟（禾犀）齿易精通督授以时孰量所到然富窭不齐范师殖学力有弗逮则以公庠代私塾其庶几乎淛右密拱行都在在有小学禾兴独缺前后郡博士有志太息良由郡学褊隘创置无所粮储之赢莫可资焉嘉定庚辰乡同年吴君杜分教初筵亟请于郡广学宫而新之明年学成规图宏壮乃即东后庑之屋五楹葺为小学几席用器略具其秋开补生负遴选职事一人俾主训导同给于郡前驾部郑侯定始之今户部朱侯焕在乐继焉学田旧为豪民及浮屠冒占殆数百亩君极力归复用（食善）朝暮课程详于私塾规式仿于土庠于是邦人翕然愿以子弟入学诵弦洋洋一改群听君之加意士子诚小大毕举矣噫创学以淑童丱师儒之功也遣子以就教养父兄之贤也循蹈规程进修业履以无负于父兄师儒之训其责独不在尔子弟乎若乃挂名籍以尚观美聚嬉戏而亏全功齿日以长后将噬脐是岂先生所望于尔者因书以为戒云又明年甲申文林郎国子正高熙绩记
　　　重建观颐堂记
凡学校养士各就食于其位观颐有堂独檇李为然合意而同不相淆乱此意善矣然地本鹾廪常苦湿蒸屋老而攲势且覆压移食于斋众不谓宜余视事数月亟请于郡侯莫叔益得钱五十万撤而新之工徒既毕旧观复还填然鼓声少长咸集升降坐起礼仪肃庄乃歌曰厦屋崇成昔陋今盈匪伊我居言依于仁斋厨有食昔枵今实匪饱我粒言饱于德余闻而进之曰侯之养士厚矣士亦知所以自养乎观颐则易自求口实则难观颐观其所养也口实观其自养也二三子勉之绍定二年己丑岁十月郡文学黄梦高记
　　　府学承置柴荡记
麟瑞乡柴荡秀学之旧物也淳熙四载显谟吕公典是邦给佃于学以助都养计五百余亩隶嘉兴或樵或租所得尚薄越五六年地力日盛根苗滋益繁延袤数里葱蒨弥望为芦而当钱之百者万束而薪刍不预焉强有力者实租之不得而擅也收缗钱百有二十除三之一以输赋去岁有旨粥官产前守郡大赵公以廪粟不继将在学所有举籍以戒令佐毋得估用是晏如无复经念亡何狡谋发于不虞济以黠胥舞权巧为伺郄当贰车摄事复令官估（田每）钱七百贪民挟多赀志于必得增（田每）钱三千三百一十有一今春朱轓易镇方应酬纷杂乃变租为佃挠法豪敓若士子若走隶无一知者其诡閟如此逮索逋始言售为已业即以其事列于郡于外台都运直阁郎中王公提举秘丞黄公咸察其非传檄沓至太守郎中麋公徐为正之会两年节费剔蠹粮用差有余积规欲葺斋庑补罅漏至是辄以偿直为钱五十万提举颁公帑二十万来助仓使闵学校艰匮谓非足用外有此宽□州郡合体朝廷优恤意既一时失行讵可与齐民争攘比今以官物归官养士止令用元估贾而过纳之数不复请寻召租视昔增三倍有奇岁如是利原无穷矣初荡之失也或劝之以为不必复或沮之以为不可复或哂之以为不能复睥睨其胜负者相半予谓职有常守不为物徇仕而行义不为埶诎苟见善不明用心不刚切切然私虑却顾次且怵缩为后日晋身辟（呙旡）地不惟有负于所学其有负于设官之意多矣吾知守吾职行吾谊它渠皇恤虖竟复之虽然荡则吾荡也固与学俱存毋患再失而租入丰约则视人为高下亦惟后之君子加意焉耳姑志始末用垂不朽绍熙四年九月丁卯日从事郎充州学教授尚朴记
　　　府学田记
嘉禾密拱行都于今为三辅瑞象葱郁流虹绕电盖尝表重华之符则视古丰沛汤沐皇上践祚之初追孝列祖肇新府名越十有三年诛锄奸凶改元更化阖郡士始沾异恩得以名闻春官而上太常第者彬彬焉岂气数之运翕合感会雾滃风烈自应尔耶抑声教所渐涵濡浸灌积久之效有本也郡学自庆历始颁田养士赋调旧矣繇南渡以来距淳熙癸卯凡再卜迁得地于盐仓故址藏修之所蒸卤卑润而衿佩于于日增岁入每以不继病赵侯以秀邸孙袭封分符明于先务甫下车访学宫益求所未备乃捐缗钱六十万米石五十俾虑材口障地之湿又括郡之闲田得百七十亩以助廪廥学子得侯之赐且念民食维艰而士得所养佥谓续食以久惠尤不可以无纪状其事属余叙次欲以诏来者呜呼士必蓄于学而亨于时观时会通气类丕应乡邦已事之验方来而未艾夫固有相之者本其所由致而引之于无穷则非天之所能实人之为也赵侯深长之思将以寿学校之脉而笃皇家之庆则士之报上当何如郡博士陈君光远孜孜劝率方幸于得师矣自求口实不志于求其饱与安思无负其所学责将谁归欤则夫相与扶翼以保其勿坏使风化廪廪乡邹鲁盖士之命也侯之愿也郡博士之职也因时述职以达其义余固不复以鄙陋辞赵侯名希道字君猷嘉定元年十月望日通□郎秘书郎兼吴王益王府教授陆□□
　　　府学重建小学置田记
禾兴为今右辅阜陵雨露酝淬百姓蹈德咏仁思乐泮水鼓昕而袂襜如庑□而诵琅如独小学为阙嘉定庚辰吴君杜典教是邦创学以淑侲子志未漫也继弗赡暴者寒矣旷焉几五十年咸淳丙寅史君贰卿星渚先生赵公以风教为先务请复旧观得没入屋僦直千芝撙浮费益之袤辟厥基朴斲塈涂器席纤巨如式补生徒额三十延教导二员日课四书月试举子业岁而校长升冠者列行两载邦羁贯子愿就学焉校廪悭惧无以裕来者会畬斋先生王公自民部郎来守下车戾頖以大学诏诸生言政必先及化暇日以是白公喜曰教校官事也养郡府事也力劢于成给芝楮万学为贸田董以前序度宜立券至有乐相其事者得四百六拾六亩有畸又拨没官田七亩三分岁敛租米石共一百六十六余提学漕使敷文府卿蒲溪先生常公闻而嘉之拨三十三亩有畸田以助米石二十七有余于是别为之储骫学职几其出入凡小学费办于政教养相资庶几其可久也士相与言禾校前所未有是不可无志岁月属余记之余惟小学古法也塾庠序学之地洒埽进退学之端书记乐诵勺象射御学之序见于曲礼少仪内则弟子职诸篇者学之方毋躐等毋速成范我驰驱安行平锡鸾和铃之闲习与性俱如人之长日益而不自知此小子所以皆成德也世非古校衿挑矣园蔬鞠矣教养阙如成小何然人中爽爽头角崭如髫鬌知廉让驹齿未落受诗易者非无之养成弗至明颖者旷莫失其居椎钝者锢窒擿其涂吁可（口既）已朝家风以诗书化自近始宅儒牧兴庠序盖蜀文而闽衮也教于始者以立小学之本养于终者以成小学之功总角丱兮范师耨学教我育我不啻父母之于子斯游斯息亦盍知所自励否乎此儿荷门基尔勉之十过诵万言尔进之童子舞雩而归尔志之溉根食实它日当有可观是亦先生长者所望于尔若夫纵孩心之走犊聚同队之戏鱼业荒于嬉岁不我与匪惟二三子之羞抑亦教者之忧因记以为之戒云咸淳五年己巳三月望日迪功郎差充嘉兴府府学增差教授方恢记
　　　复学田记一
国家立学遍天下学之制小大不同学士之版众寡不同然莫不有土田以充储廥焉盖迪士以教赡士以养可以两备不可以一阙倘户外之屦孔多廪人之粟不继此亦与教者所宜尽心也官有闲田犹将鳃鳃然谋之我疆我理而不知求可乎惟嘉禾视汉三辅宣德自近始庠声序音日增月蕃非下州遐障等厥田宜与学称岁入乃素啬台郡每捐羡赋以为助检柅不恪渔蠹交病比岁滋以削闻三山萧君（木巳）主教是邦至之日喟然曰教吾职也而士慊一饱徒教不能以自行盍思为续食计旧田尚可考无多求益唯求其无所损直学袁镇学谕沈应时善计会遂命以簿正搜匿抉伏未易枚算其最甚则六和塔院目据之田初院僧诱鹖冠顾氏取其田四百六（田每）虚立贱买券约已而夏姓民称其家质田居十之一僧不应言买诣县请赎令从之因论僧所受顾氏田不如律告之郡郡不私有悉没以予学僧屡讼屡衄特以赎田者非质田子孙有司仅给此田余在学固无恙会郡博士践更僧与胥为市乘罅去籍并已没田揜而有之涉年二十阅儒官六七弗究弗图稔伪成真至是隐状始尽白乃疏于郡于台中及漕协心主盟诘胥之奸仍归之学僧怙嚣又讼之部部亦坐僧非是僧遂诎乃合受田之数而归其半向使潜堕僧计尺田且非我有也穑乃有秋廪食以裕来学云合教是用兴端自萧君发之学之士德君甚愿有以记属予至再三弗倦予虽系官于朝回首泮芹则丁年弦诵之所也记其奚辞尝谓凡天地闲事事物物失于昨复于今者皆可书廉浦之珠零陵穴之锺乳直浅事耳尚侈言之矧学田乎故春秋之书归田曰归我曰来归皆志喜也今兹田逃释归儒不以养游民而养秀民名正言顺亶可书已虽然复田诚士之幸既足以养其口体必将以养其心志抑有复性之说一真之地万善所根成之以学乃存其诚情田易芜学弗加耨外物敓攘失其固有则沿李翱三篇之书进乎大易不远之旨朝讲夕诲俾为士者皆知所以复其性是犹有待于萧君也独复田云乎哉予嘉君之功因以广君之志吾邦之士其相与勉旃能无负师模之作成斯能无负上之人教养之盛意薄言采巳于彼新田庶几不日见之矣嘉定十二年己卯三月既望朝奉郎充枢密院编修官钱抚记
　　　复学田记二
禾兴密拱神皋首善流化垂百年士知尊尚诗书来游頖林学廪寡弱弟子员无何春秋有补冬夏有校前后按成比来者不能容相与太息干道闲六和塔有受施田四顷有司诘不应令归于学寻堕吏奸僧仍久据暨考数故籍得其实已而讼讼而中分僧人抵不法繇部而省不夺不餍殆三数改岁彼居上流之地且有福田利益等语威眩埶要附城倚社谁与挈大社戒诸生物无巨细各有主虞芮非学校事听之可也一日吏持部符至全璧归于我恍然自天而下访知大理司直杨公刑部郎卢公之笔实主张是呜呼以持砵法门务自丰殖又欲包有吾徒齑盐乐道之奉闻□拂膺幸□邦典具遇明有司彼以力争
我以道胜彼以无厌亡我以无心得顾不韪欤杜滥左学事既斋宇改辟规（木无）寖宏日思广明时阿沚之养得是实契初心用增生徒创童学堂屦云委几倍畴曩讵曰一邦盛观培护封殖俾异时成德达材由此其选类不负所学以俪前修者二公之德也可泯而不书欤杨公名若宣城人今守清湘卢公名祖皋永嘉人今直北门诸生请录部符以昭不忘明年七月文林郎充嘉兴府府学教授吴杜谨记
　　　进士题名序
进士题名何始乎始于唐之雁塔而后碑礼闱以纪同年碑郡县学以纪同乡彬彬惟本朝为盛嘉禾行都扶风郡独欿乎以阙事告郡博士吴君春管君寅午相与谋曰国家自开基以来列圣以道统授受诸大儒金声玉振至干道淳熙而大备干淳天子实毓圣是邦千古英灵刚大之气天发地育典章文物之懿溥华夏而施蛮貊是邦有阙事可乎乃属前庑士纂辑书载稽诹散逸胪列而刻之石首岁年次氏名次邑里粲然秩然可挹典刑而追步武也渡江之前与宗冑之贯玉牒者或未详则存位置以俟续补吁是举也昭先登厉后来斯文非小补矣前进士叶隆礼谂诸友作而言曰祖宗以儒立国以科举得儒吾乡举不乏人冠制科者冠廷对者冠礼部试者烨奕相望繇是为宰执大臣为侍从显官无虑数十固有清风峻节一奋不顾攻新法如仇甘贫贱如饴苏玉局公尝惙惙闵惜之然递芳流沃千载下凛有生气盖未可穷达计也其它才品之高下学识之醇驳事业之伟劣权衡而取则之方寸中有灵龟在毋徒曰工程文以拾青紫云乃作题名序咸淳改元九月吉日书
　　　免解升甲记
皇帝嗣登大宝之三载命臣肖孙出守嘉禾郡越明年丁卯有诏宾兴惧无以称上旨郡文学卢恢闲有请曰郡为阜陵震夙之邦士生斯地沐浴皇泽与河南南阳等宠甚腴也愿勒（王民）以〔昜〕景铄恭惟孝宗皇帝衍丰沐浴群材翘薪刈楚公卿皆此途选秀是邦者出而炳招摇躔紫微履文石名彪炳于干淳盛时视他郡为敻绝开厥兆或者王气扶舆所暨尔理考笃昭祖烈嘉淑辅藩溥惠赉而洽多士为腆请及纪者免如监再则不以年第进士超一级虽奏名亦与升等湛恩汪濊士何幸欤锺鼎簪珂宪宪相望用敷遗于后人者无疆惟休然以阜陵惠士之志待穆陵而始广则广穆陵之志盖又于今日有所待于皇圣治柄用元勋作成尔多士者尤至风化酝淬恩纪沕潏英实日蕃以硕非独禾郡之幸亦阜陵之所深望也抑士之自待者盍亦不负所学思以仰答累朝天涵地育之造此则教养之初意若但曰希恩宠邀利达则非所敢知谨拜手稽首而记其实于以对（昜□）王休云咸淳三年六月望日朝散郎权发遣嘉兴军府兼管内劝农事节制澉浦金山水军陈肖孙记
　　　州学古鼎记
父己鬲鬲鼎属也凡铭称父乙父丁父己皆商器然商铭款字绝少未有文多若此者钟鼎帖及赵明诚金石录皆云此商末周初器其说是矣古鬲作（上麻下金）此作与（上麻下金）同案尔雅款作谓之鬲释云款阔也谓鼎足相去疏阔此鬲足大且相去远而中空与尔雅语正合宣和戊戌岁知安州安特图上孝感县民贾卿田中所获六器此鬲在焉中更乱离莫知存亡绍兴中严私铸之禁故家藏器悉上送官遂归秀之公帑干道己丑守徐侯子礼尝出以相示器已穿蚀宝下一字颇漫灭而铜色绀润形制醇古殊可爱去年冬因语前史君郎中陈侯呼吏问器安在则犹无恙也相与摩挲叹玩久之侯曰此非藏器之所命寘之学官使学者目见三代之器稍考识其读以知古人制器崇礼之意嘉兴令黄度文叔因请摹勒于石于此可以观二君之政矣昔汉锺离意为鲁相命孔欣修夫子车身入庙拭几席剑履男子张伯获七璧于土中伯怀其一及发瓮得夫子素书云护吾车拭吾履发吾笥会稽锺离意璧有七张伯藏其一夫修车藏璧微事也夫子尚前知于数百年之远今此鬲转徙于戎马兵火之余廑幸得存而又埋没于帑藏尘埃中一旦遇贤侯拂拭出之荐诸庙学决非偶然者信夫物之显晦固自有时耶若乃守护而谨藏之则岂无望于后之人淳熙己酉中秋日中大夫守国子祭酒兼权中书舍人沈揆题
　　　嘉莲图记
物之自形色于天地闲者岂求知于人哉自连理之木合颖之禾人指为瑞物亦以瑞应之天人相与之机果在是乎柳子厚贺嘉莲有表莲之瑞始着近世以来证为休祥形诸赞咏盖不一二数也岁在癸酉禾兴乡校池莲并蒂子衿动色相庆且图之以需其验予谓此邦实唐宣公父母之国今天光密迩上德熏陶寺丞商公乂以儒术治郡作成教养之余士宜自奋安知无论谏仁义不负所学者继踵而出乎宾兴贤能适时也诸君勉之孟秋既望东阳潘友德书
嘉禾志卷第十七
　碑碣〔二〕
　　录事司〔二〕
　　　天庆观增修圣祖殿记
皇天眷佑圣宋若稽古太祖皇帝启运建极太宗皇帝重华浚哲以道德有天下一海内贻谋真宗皇帝丕承谟烈与天合德上帝昭假圣祖感通确然发挥面稽天若躬受明明之命无传于秦汉不卑于晋唐自我创见超轶振古粤大中祥符元年正月天书降左承天门六月降泰山十月奉天书东封加上上卿九天司命真君宝册五年十月廿四日圣祖降延恩殿语上曰吾赵之始祖也奉帝命下管赵氏于是款延（马炎）驭肃奉灵训叙邃古抚世之隆名告万年有邦之宝历乃大赦天下以其日为降圣节崇上尊号曰圣祖上灵高道九天司命 
【原缺】 
行使君才智高□□于为政既协素□欣然奉诏即日选□史之干敏与道士之精勤者任其事躬行晨夕察慢惰鸠工度材妙出心计帑不伤财民不夺力因旧创初一新轮奂晬容增穆清之光真官俨拱侍之列周廊庑以警卫设重扃以御侮昔未合者皆准帝制以二十七年九月二十七日告成奉安祥云瑞气来格来下帝车□与弭节有裕民大和会罔不欢呼有依有凭如临父母一日本观宿德虚一大师朱子灵与道正施若谦副正徐得宁踵门内谒子灵拱立指施徐而请曰增修圣祖殿既奏功矣二子盖郡所选精勤者实存心夙夜宣劳相成殊庭愿执事为之记敦儒谢老罢不能而勤清不已至于再至于三四因俯伏深思求于古训则商有烈祖祀中宗之颂曰自天降康丰年穰穰来格来飨降福无疆周有雝禘太祖之颂曰燕及皇天克昌厥后绥我眉寿介以繁祉是皆商周臣子举尊祖之盛归美报上而作也矧维圣祖天尊大帝保佑本朝大定万年之业皇帝陛下昭孝事祖钦崇禋祀方龙受光明盛大之福增华灵宇草莽贱臣曷敢不策勤耄纪述熙事以竭臣子之忠乃默默负愧于商周之士哉矍然揖二三子曰诺退而洗心斋戒再拜稽首为之记绍兴二十七年十月一日左朝请即致仕维扬朱敦儒记解九皋
秀州栖真观二井铭
粤彼灵泉　涵□□□　二处方开　一时为盛
松桧影临　江湖脉应　汲之不竭　（帛系）（帛系）永永
　　　报忠观记
古之教者一后之教者三先王盛时人知有儒教而已有党庠遂序而已自二氏以祸福之说怂世浮屠老子之宫遍天下大抵资众而成求其不命而献力不祈而荐货者盖鲜道家者流以清净去羡为本而羽翼其教者亦靳靳焉惟施利之为得凡鸠工度宇其徒率苦心殚力奔走四方万里外转化劝募累岁年始就然而弗克就者亦多矣噫旌阳游帷神工所运未易诘也朱阳紫阳君命所锡不常遇也苏仙简寂玉虚碧落虽因宅之旧直后人所为耳唐以来始有舍宅为观者镜湖贺监尤表表焉虽其事非经要亦达者所见彼其屣脱轩冕芥视名利当时诏旨之（褎去禾改矛）嘉群公祖饯之歌咏清风高致敻绝出尘视世之华一篑侈一室藩篱封畛之自私毫厘锱铢之必计切切为子孙遗者为何如孟子曰好名之人能让千乘之国苟非其人簟食豆羹见于色度量相越如此夫嘉禾赵君汝俳以公族之英承世泽之庆追惟先志图报君恩愿以所居舍作道观公朝可其请敕以报忠名地在郡之五福乡听履坊西门庑殿堂各适其序像设器用咸备其物庀职有员游方有舍拨田十顷及湖寿长春庵隶之斯举也其有得于老氏去羡之旨欤昔余之上世有仕唐为秘书少监者尝以宅为寺郡之宝华是也八貂相辉再世秉轴贞元事业于今有光或者一念之善获报如此君家自是昌乎赵君今官为朝请大夫由农簿怀番阳太守章其住持则太乙宫集虚斋高士戴廷圭云宝佑二年六月甲子宝章阁学士大中大夫新知福州军州事兼管内劝农使充福建路安抚使马步军都总管嘉兴县开国男食邑二百户陆德舆记
　　　报忠观置田记
淳佑己酉南湖赵公谂于朝愿以听履坊居宅改创道观以伸区区报亲忠国之微忱乞锡报忠为额仍拨长春一庵割本家田十顷隶观常住岁收租给道士熏修费并赡其徒中书省下之仪曹仪曹下之郡咸言宜蒙听许越明年堂帖下乃请四明戴廷圭主观事已而入为太乙宫高士义乌宗纯一继之又以选为金庭观去未几公亦蜕尘寰矣二子法曹君崇烈登仕君崇慭克念厥绍匪懈益虔亡何登仕君遽早世法曹君恪遵先志弗渝谓纯一畴昔从公游最久且经始预有劳走介郑重挽致纯一亦幡然以来其再领众也观事加治圭撮无私焉纯一忠简公五世孙予外弟也法曹君于是介纯一属予为之记予观世之仕者以问舍求田遗子孙惟日不足为事轮奂照街衢矣膏腴连阡陌矣尺攘寸取犹未盈厌今公独能捐吾芘风雨之庐以饰老氏之宫辍吾供伏腊之粟以饱方外之侣念头所在切切焉孝于亲忠于君而不暇为子孙谋讵容与徼福者同日语哉抑可书也已道家者流清净自命其高至于拔宅腾霄汉绝粒餐朝霞岂必以口腹累人者然日用饮食何莫非道父子君臣之伦道之大端系焉晨芗夕镫稽首万寿固黄冠师职分当尔上帝之临女毋贰星辰之昭布森列积忱对越一饭不忘惟无愧于是心则亦无愧于公之心矣纯一与其徒盍亦勉旃观之颠末见于文昌陆公所撰记亦详矣若夫租之斛石岁之用度则载诸碑阴皆不复赘公讳汝俳登朝簿正农扈出佩太守符持使者节盖近时麟振之望法曹君今掾北府通敏而谨粹必能昌其家声云咸淳五年秋七月朝散大夫行太常丞枢密院编修官兼权尚右郎官黄梦炎记
　　　隐真道院记
府治之东南相去二百步有道院曰隐真以来四方云游访道之士是院建于崇宁之前岿然独存于建炎兵火之后若有真仙为之护持者院北两坊导其所从入之路东榜集仙西标归鹤或曰绍兴初纯阳真人曾到单满不纳编苇作舍以打坐聚土成炭以御寒自是每岁诞辰有群鹤回翔其上此其所以名隐真也而不知嗣吕公者又有高尚真人焉绍兴岁在丁卯之七月一道友戴青巾披青氅自言姓刘居滨州留数日而去云堂柱闲题四十有三字曰行方便坐方便诸圣察上天见得道安得身健但能晨朝洗面水不得浪渊起盗玉津能显九霄云事刘卞功来仙语隐微众亦莫晓信道不笃者爪剔水湔钩画透柱如点漆然方争先快睹闲若有六字可起沈痾开蒙瞽试之辄效有职医庸而贪以新易旧刮墨和剂竟不复验亦足以见真人不肯专利一家矣干道闲真人复来称其姓氏州里如初时既相后人不复识往望吴门外一画工家自起稿使绘其像留钱市缣绘成复往观喜甚约某日赍钱取去问其姓则曰刘问所寓则曰隐真过期绘工来访则真人已去涉岁寖远工以像鬻于市为伶人王绮所得一夕绮梦真人视像惟肖特身形长大尔叱绮曰汝留吾在此许时如何绮惊寤访诸道院至隐真始知颠末遂归焉道院主人张君伟狭小是院方议改筑稠人中有白衣人出曰此乃神仙经行之所所谓福地或遂迁徙此地却作何用议竟寝止修云堂刱圣殿周以门庑后嗣秀王重为建造良有以也郡人俞元辅初入学馆实邻道院尝言有一老妪丐诸涂腹大若妊非杖不行止则仆地忽遇青衣人叱起予药如芥子使吞之有球自腹中出寻即平复问姓名不答但云在隐真道院其遁身济人类如此淳熙初云水客张寅者道号阳光逸人来自金陵瞻像起敬语及锡山宝文李公谟宦游河朔以职走滨州访真人得制诰绘像石刻为家藏之珍干道闲真人一到其家会宝文觞客弗及接题诗砖壁墨渗彻背即夷坚志所载日转庭槐影渐移重门复屋转呼迟不如拂袖穿云去惟有落花流水知托言小郄实真人诗耳主道院者方尽得其源委真人居滨州之安平镇徽庙朝屡诏不起守臣奉旨写真稿成真人即自赞曰韬光晦迹居环堵闭息凝神事事疏谩许丹青传道貌难将妙笔写真如奏上降敕云朕高古人修真励行道兴于世今乃见之尔趣操不凡萧然一室招聘屡往辞避不回宜锡美名用彰清节虽云冲啬尚克钦承可特授高尚处士时政和六年八月十九日也今道院主人钱道济求余文以记其事故为笔之尝闻高尚自赞其真影曰真中影充饥画饼影中真花稍暮春非影非真是谓上人谓非充饥之画饼则必有济人之实谓非花稍之暮春则必有先天之灵惟其妙隐显以莫测是以与造化而长存道济其心领而意会庶或亲逢于上人端平改元巧夕前三日汲古轩关拭表卿记
　　　广惠院记
按国朝初在京置四福田院收养老疾孤幼无依者列圣相传膏泽下沛如曰鳏寡孤独不能自存者州知通县令佐验实官为养之此元符元年十月八日诏书也如曰自京师至外路皆行居养法犹虑虽非鳏寡孤独而癃老疾废贫乏实不能自存可立条委当职审察诣实许与居养速着文行下此崇宁四年十二月二十八日诏书也如曰诸处有癃老废疾之人可依临安府例令官司养济此绍兴十三年九月十五日诏旨也其在古先帝王则不虐无告不废困穷发政施仁必先斯四者门关之委积以养老孤我祖宗之法制实与唐虞三代仁义道德相为表里大要以民为心尤以民之鳏寡孤独瘖聋跛（足辟）颠连而无告者为心嘉兴为冯扶紧郡户籍繁伙生齿众多则夫鳏寡孤独瘖聋跛（足辟）颠连而无告者宜不能免焉而长民者不知养非所以布宣上德也曩郡守相台岳公珂尝有志于斯矣会去官不克仅储缗钱万以属来者悠悠一纪未有过而问焉而此钱因以转移不复为州家有自潜为州郡别驾已慨然兴恻洎领郡事即经营卜度寸积尺絫或垦闲田或市良田或括公田或民之化于善者乐助田岁余得米二千七百石有奇乃治新材刱屋一区为程六十有五凡门庑直舍仓室厨湢皆备缭以垣墙环以沟洫扁曰广惠聚民之鳏寡孤独瘖聋跛（足辟）颠连而无告者俾居焉额以二百人老者病者月廪米五斗钱千少者月廪米三斗钱半之取米于仓取钱于米于是烈日之昼虐雪之夜风雨之朝昏哀号啼苦乞食道路者不接于耳目矣自念畎亩孤生幼被先人之教既长蒙先帝大恩锡之上第摧颓剥落之余又蒙主上大恩内登馆殿外领麾收当四郊多垒之时不能宣劳疆场致命戎行徒有抚问闾阎蠲除疾苦护养元气共培国脉庶几报称之万一云尔后之君子其与永久之时绍定辛卯七月旦日朝散郎权发遣嘉兴军府兼管内劝农事节制金山水军吴潜记
　　　修涣堂记
郡后圃东偏旧有涣堂绍兴闲太守王公安道所创也方六飞南渡公驱驰兵闲历变履险者数矣其后南北讲解上方乐天保民以生聚教训从事嘉禾去天密近民用和怿公之至于是邦也不自意其生平忧患之余一旦遂有为郡之乐羁怀愤感至是殆若涣然冰释者是虽皇天悔（呙旡）世运推移其极必复而嘉兴牧守辑寍于方国则亦莫非君上赐也盖名堂之意昉此岁月渐老闻见不接后人榜之曰禾兴则又以郡之所以得名者名斯堂也乃嘉熙改元夏四月余实来治延见吏民具宣圣天子德意奉职循理夙夜不敢懈尚何所于游何所于燕居数月爬梳栉理略见端绪上下稍稍相安调度仅不至乏绝闲从公余与客登斯堂顾瞻榱桷毁剥楹（木戈）倾圮若将压焉是不可不葺而新之且复其名曰涣使不废其旧盖是年冬十二月也夫合一郡而言凡园池庭宇皆郡之观也既以名郡虽不以名堂可也惟艰难忧险之备尝而优游佚乐之骤适乃独不敢一日以忘上恩前太守之意则不可以不存也若曰好恶不同去取各异后之视今亦犹今之视昔抑余岂得以预计哉况夫人情事物之终始政如循环之无端合者未有不离涣者未有不聚盈虚消息之变流行于宇宙闲虽智者亦卒无以易此在易涣之六四近君之位也曰涣有邱匪夷所思说者曰邱聚也夷常也当涣散之时而能大致其群聚之功此非平常思虑之所及人必有先天下之忧而忧后天下之乐而乐者在此余以非材试郡蒙被圣恩得不以罪去既幸矣而何敢以及此政也敬书其实以俟来者傥存古之志同庶几相与缉续之俾勿坏朝议大夫焕章阁待制知嘉兴军府事兼管内劝农使节制澉浦金山水军鄞县开国男食邑三百户赐紫金鱼袋四明史宅之记
　　　月波楼记
甲午秋九月秀州修月波楼成假守毛滂置酒其上因语坐上客曰望而见月其大不过如盘盂然无有远近容光必照而秀泽国也水滨之人起居饮食与水波接此二者秀人咸得而有之昔令狐君挺乃为此楼名以月波意将揽取二者于一楼之上谓守得龙为己物时分余光以及宾客顾不见笑于大方之家邪是虽绳枢瓮牖渔樵之舍皆可以得二者之胜宁待登此楼而后得之然茸人升车褰帷裳意当高视远听或者登楼四顾使能明目洗心有如月与波者乎则其治民犹越人之治病岂不尽见五脏之症结邪令狐君之名是楼岂有意于此邪今楼之下池水纔寻丈闲亦聊足浴鸥鹭尔极目野田无三数里远郑毅夫题诗其上乃云野色更无山隔断天光直与水相通毅夫之喜夸也如此虽然天下孰大泰山或为小天下孰小秋毫或为大而大小之相去殆出吾方寸闲盖亦不可以语人矣故此楼目力所及虽不如毅夫言傥以为大则穷日月之出入极江海之泛滥要当一眼吞之是岂不近出眉睫之闲哉楼前翠潋如萦带而高柳横塘远入孤村野花水草微见幽处阑干下瞰烟雨空蒙朝霞暮云凌乱衣袂徘徊徙倚心舒目行盖可以散郁滞而忘吾忧也父老为余言此楼建于致和之甲午规模甚陋亦几圮而仅支今又当甲午一变而壮丽若此独恨登览者有时而老而此楼固突兀百尺与光景蝉连俱在也滂闻而叹曰楼虽壮且丽顾可恃哉壮当有时而倾挠丽当有时而漫灭苍烟白露而荆棘之所丛颓垣断堑而狐狸之所家祇使后人来发悲慨尔今邦人相与出遨而喜甚徒以有此楼改也至其人散酒罢水波月出余独拥鼻微（口金）捋须遐想盖意已超然遗尘埃出云气将不月而明不波而清不楼居而高也吾于此时益得佳处且将以遗来者异时有登临而得余所得者余虽不及见意其若见余也盖初不以此楼属于人政和四年十一月　日记
　　　海头谣
海云弥空海山白砂雨盐烟半阡陌丰年一半了官租稍涉旱干釜甑笮铜柱南边毒草风黯淡吹来声飒飒三声两声落闾巷大家小家愁怨迫使君谈笑埽机牙却把呻吟冒膏泽官租十二十三年中下之逋悉蠲革征商约自元正始直至元夜且勿核追呼旁午转首空悉取鼠辈呼五百满邑欢雷动地来桃李东风春拍拍使君明敏有如此此事他日书之册吾君恳恻仁如尧上相勤劳与天格嗟乎安得太守皆如三辅守四方和会空蛮貊
临安为今行都四方万里欢欣愁叹易于登闻一日仆过其地观者如堵乃得所谓海头谣者讯之则曰是檇李海邑人士为太守郑公作也于戏公何修而得此邪盖邑境滨海土瘠民贫恃渔盐以为生抚字或非其人鲜有不贻害者公嘉惠是邑知民之困于虐取也于是除苛剔蠹考核赋籍积于县帑而溢额者缗钱四万有奇乃蠲来年税租宽关市征商因所积以代输者四之一辍郡计以足其数者四之一而留以广县之经费者四之一有奇且邑有虐政太守去之此贤明刚毅者所能也因县之苛取于民者还以予民又留以佐县之经费非公平廉介而无殖货之心者不能也而况捐郡帑之积以代邑民之输此古人事而公优为之邑人蒙被仁泽手舞足蹈转愁叹为欢欣宜乎形诸歌咏人皆喜闻而乐诵之也虽然此特一邑之言云尔公自下车以来惠孚政治明以察吏奸宽以纾民力征敛不急而帑廪足文法不苛而刑辟省而又增辟黉舍鼎新贡闱凡事关风化者皆次第修举千里士民均受其福涂歌里咏万口一辞又岂止海邑之谣而已哉仆窃谓是谣之作固未足以尽公美而民言之酌要不可壅于上闻咏歌之不足作为小篆以刻之坚（王民）以俟太师采择且为禾兴一段佳话云岁在重光大荒落元年四明楼（汀去丁改）谨书于勿惮改斋
平易之政　务在便民　抑其太甚　惠我邑人
蹙頞嚬呻　化为歌咏　敢告采诗　上澈渊听
清明节楼淳谨书
吏治必有政化术必有教二者并用则无相悖之患余尝叹世之儒者欲行其所学一旦临乎民上力不能以执善而教常背才不能以御事而政常隳苟有一焉则又有偏而不起之处此其故何哉嘉兴郑侯人言其政则吏治可称人言其教则化术有方惜官赋而谨用度守条格而肃奸欺民讼以理邦计以足是谓吏治者类此崇修学校以乐俊游广建试闱以来贡士不徇时趋一切之令而咸安民居不党贪孤百姓之望而代输民税是谓化术者类此余方嘉其所学之不悖是宜海头谣之所由作也作谣者谁其词恕而深美而着所祈于二千石者皆如侯之良焉而其旨愈远陈诗者得是以献于上其知道乎嘉定十四年三月二十五日钱唐于有成题 

嘉禾志卷第十八
　碑碣〔三〕
　　录事司〔三〕
  　　精严禅寺记
佛之道至难学也毁形而苦行割爱而忍辱食以麤粝衣以坏色器以瓦铁诵经礼佛求师问道从众应俗登门望施修斋设供立木营造像设修为之事无一不为至于口腹之欲纷华之欲男女之欲凡人道之不可无者一有犯焉则有司得以治檀越得以弃天下之人莫不起而议之佛道之难学盖如此秀州精严寺旧号灵光即东晋选部尚书徐侯熙所施之宅寺邻于市寺亦为市僧居于市僧亦为市既为而久既久则盛其分房裂户以百数而为之徒者且数百八庞眉皓首畏罪慕善闭门燕坐勤力精进者往往有之而血气方刚闻道未笃六贼所诱一念不固者亦所不免也淳熙四年直宝文阁韩公彦质以黄冈政成圣恩优异付以兹郡公遇事精敏济以公平下车未几奸伏弱直优游抚驭遂以无事推其治理勤厥外护乃请于朝愿以是寺改为十方有旨从之于是籍寺所有得二万余缗招一因师俾主其事因资巽（左惟去隹右耎）不任是责侯即喟曰变律为禅欲药其病变不如初吾且有过乃命黜因乃命诸山选一道行可以经理者众以十六辈谂公公于其末择一永祚师景寿使补其处寿公道学既高世法亦熟年未五十而十王名剎升座之日法音宏畅举扬宗旨合因与果演化道俗复以丛林所立规矩先以律身还以导人瞻听所接内严外敬顽革善入一传百应先信后舍无有龃龉皆顺以附缘法既契乃取因老所用之余计四千缗并举韩使君所施之财与大众之所施者又为数千缗鸠工匠会竹木商瓦甓给雇直凡为秀王祠堂三闲戒坛一所廊庑三十四闲法堂一十一闲僧堂六闲雨花堂五闲前资寮行堂共一十三闲旃檀林后架二十闲为水田二千余亩岁得米一千余石为芦场二千余亩岁得薪五万余束经始于五年之春三月断手于六年之夏四月始师尝曰寺成当求记于王居士既成使其徒师源具以本末来希吕使谓之曰夫应时有缘悟道有性化荆榛为道场辟市井为佛地易土木为像设改喧哄为禅观凡见于有为者是谓缘着一盂粝饭聚四方衲子大开不二门共究无生理凡归于自然者是谓性今师既已奋空拳竭愿力了大事破群疑矣盍亦息乎其所已为而思惟其所未为者自缘而修性由性而悟道以上报国恩而次报佛恩乎师曰诺乃为记之复以偈言终之其辞曰
佛身广大充两仪肉身有坏法者非波旬有请不可违双林佛子涕泪垂六反震动人嗟咨付与迦叶法与衣其余佛法得者谁国王大臣专主之檀那有力同扶持维昔东晋咸安时徐侯家居海之湄夜有光怪经天维迫而视之井所为乃请舍宅为佛祠年来井神不能奇蜂房蚁穴生瑕疵既久而变亦其宜韩侯凛凛百吏师有意外护非己私寿公之来乘始基补僝百弊研毫厘以身率人人相随内严外敬自此推始终一律无可疑一唱百和风声移中堂幻出高巍巍廊庑绳直远近齐方丈寮舍相发挥山田水国日用资自起一念不逾期算计见效如所期虽然佛法非一岐传道应缘实相依灵剎衲子须自知请师开门拈白槌来看兄弟相磨治以篾缚肚捐饱饥说出诸方上下机一洗万劫贪瞋痴佛法到此尤光辉朝散郎试兵部尚书兼给事中兼修玉牒官兼侍读王希吕记
　　　兴圣禅院记
嘉定元年九月权发遣嘉兴府事臣希道言臣所领郡治嘉兴县县丞之厅正寝东室实维孝宗皇帝庆毓之地七纪于今丞转相授与常官舍等无以称神扈人仰之意臣至之日始徙丞居即加泛埽缭以周棂崇护之礼惧未弘也粤庠序生徒闾井耋老（上鹿下木）至谒曰往年秀以列州得名为府近者士不繇贡群试春官亦惟毓圣之地枢电所届昭示渥恩而龙戏之馆赤昭之宫独后表章岂非阙与臣希道窃伏思念忘寝与食爰即故府是诹是稽恭惟艺祖皇帝太宗皇帝赫灵诞圣于汴于洛后即其地咸建佛剎曰应天曰启圣英宗皇帝繇齐州防御入继大统州升节镇是曰兴德潜邸为寺亦沿厥名载在策书可援为比臣希道猥玷属籍系为秀安僖王曾长孙臣祖嗣王臣伯圭尝欲建请未及闻上缵成先志责当在臣况复际遇叨守是邦今而不言死有余罪愿即丞厅改创佛寺且以臣疏下之中台讨论旧章贲以名额仍升军号得偶齐镇上以慰孝宗在天之灵下以表臣民推尊之敬抑为薄海生聚祈贶请福臣希道谨昧死以闻十月甲午诏礼部太常寺拟定礼部尚书臣时侍郎臣奕太常少卿臣燮奏嘉兴府拟升为嘉兴军嘉兴县丞厅宇拟更为兴圣禅院十二月戊辰制曰可秀人闻命驩声如雷郡以制书从事榜揭军名乃遂庀役彻厅创寺斤工墨师劝力子来明年十月寺告成重扉伉壮两庑深靓左右复屋栖钟若经中俨神御前殿后阁列肖诸佛菩萨丈室以居上首闳堂以容缁徒斋寮庖庾凡丛林规（木无）靡一不具为屋大小合二百余闲轮奂神丽为诸剎甲圜观和会拜跪瞻依谓宜有纪昭示无极臣机俟（上自下辛）政府与闻奏请诏报本末禾兴又乡郡也佥谐授简不得而辞乃拜手稽首言曰惟圣笃生膺图受箓天实启之储祥孕灵地实成之浑沦冲漠妙于天者难以智窥扶舆郁积发于地者可以诚考瑶光感颛昴宿标禹传虽不诬验之无眹至若舜之诸冯文之岐周舆图昭然千古在目臣子之于君父也坐见于墙食见于羹精诚所存随寓而着过虚位必趋遭乘车必下因物起敬俨如参前而况地灵所锺圣迹所肇委置堙汨弗虔弗蠲人谓斯何皇上昭兹神武遹追来孝宵衣菲食必勤必俭立政官人克明克谨设施措注动法孝皇至于恢显之章尊崇之典事事物物极其丰备矧三朝成宪炳然如丹宜乎览郡守臣之奏诏亟俞之惟恐后也若夫建明之宜奉行之恪经始之审篑成之速费不害公役不加民则臣希道之绩视公子奚斯为罔愧臣亦既叙次其事俾镵诸石复拜手稽首为之铭曰
于赫孝宗　　　　　绍隆中兴　　　　　武藏不杀
文纬丕平　　　　　作其即位　　　　　二十七载
德参两仪　　　　　仁冒四海　　　　　在厥初生
于胥斯原　　　　　御溪之水　　　　　檇李之城
昔在光武　　　　　济阳载育　　　　　嘉禾九穗
岁应大熟　　　　　昔在高皇　　　　　沛惟帝乡
万岁之后　　　　　魂魄不忘　　　　　惟我烈祖
发祥齐媺　　　　　郡名昭符　　　　　屡协嘉瑞
对越在天　　　　　神无不之　　　　　乃睠于秀
永言怀思　　　　　诏作梵宫　　　　　榜曰兴圣
遹骏三朝　　　　　驾方轨（立立）　　宏址穹隆
高（木阎）飞棘　　揭虔妥灵　　　　　来燕来翼
像卫严饬　　　　　丹雘华新　　　　　徼福金僊
敷锡庶民　　　　　御溪渊渊　　　　　檇李业业
夹辅庆基　　　　　昌于来叶　　　　　檇李业业
御溪渊渊　　　　　匹休宗祊　　　　　于千万年
通奉大夫参知政事兼太子宾客权提举国史院实录院权提举编修国朝会要同提举编修敕令嘉兴郡开国侯食邑一千七百户食实封三百户臣娄机撰
　　　兴圣寺记
天以皇朝世有明德惠洽黎民申眷命于高宗中天立极用再造我区夏孝宗夙自秀邸毓质少海以承尧禅祇若慈训诞保此丕丕基积一执中之传有光往牒维今嘉禾兴圣禅院则上圣载育之地也斗枢绕电而寿邱辑庆赤龙游河而庆都孕灵帝命溥将百神先后父老传颂可考不诬庆元更元州升为府迨嘉定戊辰岁昉因守臣希道之请加赐军额仍即其所规作梵宫扁以今名所以纪长发之祥示四海以有尊也地接县治位置褊浅无以肃视瞻甫及四纪而支倾植仆之不暇守土者何以辞其责今皇帝在位之二十八年郡当择牧上念畿辅股肱烈祖在天之灵不忘顾歆命大臣差择其可寄以赤子者得太府丞臣与（上山下言）于班列即日佩以章绶始至款谒庙廷退而诹之僚吏曰汉制郡国得立祖宗原庙我国朝陪京及车驾尝所临幸咸即寺观刱殿以奉于神神御而洛师之应天启圣则又即诞生而纪瑞也维兹兴圣伯父臣希道实倡之粤四十有五年而臣与（上山下言）嗣领郡寄臣与弼同时持常平使者节按部浙右前此苟有而未全者若有待焉失今不图人谓斯何往复究度旧基之左右乃牙民产倍其直以偿之由殿堂门庑以及庖库皆革其故而取其新不侈不陋十阅月而崇功成捐官庄田地二百七十有七亩合旧田地为一千八百二十有八亩畀寺僧以给斋厨费出于台郡撙节之余不以劳民是役也大宗正嗣秀王臣师弥实主其议拜疏阙下上为援笔大字书流虹圣地兴圣之寺八大字命锓梓涂金揭之新剎龙蟠凤翥日丽星晖耆老聚观感慕洒泣臣师弥被旨袖香奏告道霅川以图示臣公许曰此国家盛美君尝以簪橐陪法从秉铅椠掌内命盍为之记庸诏久远臣固谢不能而竟弗得辞窃惟艺祖以神武膺图肇造继统以太宗而天下宜定高宗以艰勤绍复逊位于孝宗而骏命以凝至公无私与天同运孙谋诒远配天无极册书所纪旷古鲜俪小臣固陋何敢妄以管窥惟是隆干淳熙盛德大业得之面命心传见之躬行实践近接耳目为法可传于天下者蔽一言曰仁曰俭而已惟仁故见善明用心刚爱恶是非得其正惟俭故处己约待人恕刑罚赋敛得其平自陟大位以讫倦勤授禹惟日干干祗畏于民岩中外乂宁风俗淳厚士大夫咸以礼义廉耻自修饬绍熙庆元之际国家赖以扶颠持危者犹昔日所作成之人才此无他仁俭之德积于躬者厚而化于人者深其培养之道感移之机自有不期然而然者盛矣哉若夫笃于尊亲谦以自牧虽震夙之所未尝一语及焉逮宁考御图遹追来孝始克举行旷典道隆德盛而退藏于密业巨事闳而民无能名刻辞丰碑所以侈盛美于无穷示来世以必葺也臣谨拜手稽首而述以颂曰宋受命古帝有十一世笃生孝皇神武哲睿艺祖之孙高宗之嗣毓德青宫揖逊以有帝位丕显丕承克顺克比厥初发祥秀水之涘帝实启之百灵萃止若昔寿邱枢电荐祉庆都河流赤龙纪瑞有开必先古今一轨于赫梵宫作镇星纪昔臣希道以宗室子来宣藩条兹焉经始敝弗之图鲜不心愧臣（上山下言）假守臣弼将指同是肺腑同所出自诹之嗣王典宗正事老臣师弥奏闻九陛皇帝曰吁天命匪易念我烈祖宵旰致理德巨业闳道洽政治积庆有源涵洪演迤施及曾孙式承式继伸纸濡墨为八大字凤舞龙蟠星辉日丽钦伫（风焱）游聿严嗣志皇灵赫奕百神翼卫心法所传仁俭而已矣惟仁足以祈天命惟俭足以承天意于时保之夙夜敢替小臣作颂庸侈休美莫高匪天莫厚匪地于千万年作宋元祀淳佑十一年龙集辛亥仲夏初吉谨记中大夫宝章阁待制新知婺州军州事兼劝农使眉山县开国子食邑五百户赐紫金鱼袋程公许撰
　　　重修兴圣寺记
禹荐益于天至太祖生于汴而后益之子孙始得以有天下太祖荐太宗于天至孝宗生于淛而后太祖之子孙始得以享天下猗欤盛哉天为太祖后生孝宗故为太宗后生高宗高宗生与太祖同丁亥此天心也即位同南京改元建炎同建隆此圣心也而人未之知有臣寅亮慨念汤绪知天心圣心矣而不知虹光照室已应于即位改元之冬嘉禾纪瑞又先如汉中兴时矣三后在天世德作求如编雅当申以下武之述周者天既生孝宗于浙之右以绍中兴之烈复生理宗于浙之左以衍百世之祀初嘉定守臣希道建寺淳佑守臣与（上山下言）乞扁至是奎文枢光交焕河汉中更宝佑乙卯郁攸之灾官军士民卫神御惟谨戊午旨颁祠牒若干道为修复计下之郡从嗣王师弥请也郡未果修明年景定庚申复以元赐命主僧净志任责从嗣王与泽请也申锡无疆及尔斯所如编颂当侪以烈祖之述商者净志当事自方丈法堂以内规以立咸淳己巳特选主首以僧惟实当事期年两庑山门以外工以备癸酉春旨奉安神御又从主祀与泽请也新庙奕奕寝成孔安一如祖宗制安居粒食优游闲暇亦便浮屠教夫孔曼且硕万民是若理之常也乃如之人兮西方之人兮同事释氏同师偃溪今乃能同力以事君惟实尝兴寺洪都谓（口十）唐五百年佛谶今乃前作后述复百二十年潜邸盛典至此知人心之天即天心之天也惟德动天无远弗届如编书正当验之以益赞于禹者谨拜手记本末以俟编之诗书之策朝奉郎添差浙东安抚司主管机宜文字兼福王府教导官周方记
　　　重建慈恩塔院记
余幼肄举子业周游问学诣郡则憩天庆坊刘氏邸弦诵所余暇婆娑金鱼池月波楼下慈恩塔院北池楼侧吴省郎说所题额及护国保民诸天道场扁爱其书画婉丽驻目玩视不能去亦爱金鱼月波一扁篆古而隶雅惜三者轮奂未称景趣耳自余隶东学策末第三任从官旧游梦隔及兹重来慈恩鼎新改观伫立慨嗟有老衲祖辉者揖余曰此院以开宝年斲地得石佛石香炉相轮舍利而建□□□□□佛院也治平改今额建炎□□而隳一塔亭亭独存余悉就圮余二十年竭力起废龛经绘藏昉庚午秋开轩□塔北辛丑岁僧堂重刱大殿庄严丙子至甲申而备库院彻盖钟楼甍飞庚子至癸卯而成洪钟衅治于今春西方建场于嗣岁内外粗具已方图纪刻君周览兴慨龟趺其属笔哉因喟然曰王荆国昔记龙兴寺谓孔氏之道易行非若浮图氏苦身窘形之难也然此每失之而彼得余前未之信也今辉也独能以三十年不怠志力而中兴颓圮旧扁具存典刑不泯而金鱼月波尺椽片瓦莫加焉公饰改题去旧几相什百此失彼得宁不信然其有以□之叹不自□□□□□者得无启于斯言淳佑五年上巳日宣教郎知绍兴府诸暨县主管劝农公事兼弓手寨兵军正赵孟坚记
　　　招提教院置田记
嘉兴招提教院考之纪载则唐刺史曹君之故居也光启四季舍以为寺敕名罗汉院国朝治平初改赐今额规模虽未大然在元佑闲名公巨卿如荆国王公内翰苏公更唱迭和寄题静照篇什盈轴静照即院之一室也能以一室声闻京师盖亦名剎矣中闲一罹建炎之兵火再厄宝庆之震陵殿堂摧（土已）而弗修廊庑倾颓而弗葺绍定壬辰寺邻吴供检焕悯然动心自捐己帑鸠工聚材闻者乐助乡僧怀敞开其端师谊赞其成自山门以至湢室轮奂一新嘉熙己亥继以怀礼启请檀那曰规模视昔固已大矣广其居无以饱其徒可乎于是已施者无倦心未施者皆兴念遂得常屋以为香积卒岁之储由今而始苾（芯去心改刍）之供可以继矣蒲塞之馔当不乏矣怀礼款门求余纪之并欲列檀那名氏书之碑阴余辞不获姑为述其大概既而语之曰师亦知夫一饱之不易得乎夫捐金得土以为尔剎（帛系）远之利檀那不多得也寒耕暑耘以应尔众饘粥之需农夫亦甚艰也师盍归语诸徒曰如来积功累行至现报身于王舍城犹未免持砵乞食今之为比邱者顾何修而受成若是要当审慕因果进其学业谛想其空法窒绝其尘妄以祈福祥以酬施惠庶几可耳毋徒曰我等瞿昙氏之种子也法当受是怀礼曰唯嘉熙庚子暮春既望朝散郎新知雷州军州事兼管内劝农事借紫徐植记
　　　惠安禅院记
昔释迦拈花正眼先付人机大用普遍河沙利及四生功沾九有从穷三际横亘十方万象森罗头头具足自是慧镫继照久而弥芳历代宗师相印兹道同体异用警悟群迷瞬目扬眉拈槌击拂交驰棒喝坐断死生无非得佛心宗悟佛知见呜呼盛哉若乃帝释折草梵宇翚飞贝阙珠宫丹楹刻桷长廊广厦复殿重楼建立于屈伸肘闲成就于剎那顷际变化莫测凡圣难窥呜呼休哉像教肇兴圣君出御宏持正法益使流通得折草神通具拈花妙用兼二德者闲有人焉南徐焦山成之孙汴京妙慧光之子长水惠安立其名者乃常人也有佛子愿力具丈夫身心于游戏中见殊胜事回狂澜于既倒销魔外于已陈体用如一理事无碍遂能鼎新宝社特立丛林斩斩可观得未曾有见者叹仰焉方立之披榛也余适取道于此喜其道力人事为众所归宽猛得中疾徐合度知其必有所就也越三年余守是邦闲从宾客过之昔所谓瓦砾者今楹桷雄丽矣昔所谓荆棘者今金碧辉映矣高堂深邃万瓦参差鸣钟鼓之新音唱宗乘之妙旨立于兹方可谓能矣奋掣电之机虽末山总持岂容专美有超师之作使焦山妙慧不殒余芳于见比邱尼身者岂易得耶一日立偕其徒力请为记岁月余悯其苦志而喜其有成故为书之惠安本星居也其徒以立闻于州剌史王公浚明请于朝始更禅剎命立来主道场实绍兴七年闰十月也合喜法云堂方丈浴室与夫厨库之属靡不周足唯佛殿尚缺焉会见得髓得皮之人共助出力出财之施矣复何忧哉余识成于京口见光于夷门会立于吴兴知之为详故于营建之外为纪本末尤悉主僧名道立号祖鉴锦城人云绍兴甲子四月壬午朝请大夫充秘阁修撰权发遣秀州军州事主管学事兼管内劝农事交安县开国男食邑三百户赐紫金鱼袋信安刘阜民记
嘉禾志卷第十九
　碑碣〔四〕
　　松江府〔一〕
　　　文宣王庙记
至矣哉先儒之称夫子也子贡则喻诸日月孟子则冠于生民通其祀则韩吏部以社稷为非严无其教则杜子美谓夷狄之不若是皆杰出意表垂范将来抉狂简之肺肝判冥顽之耳目肤浅庸鄙又何加乎若乃诵圣籍以知归服儒衣而不变以严师为己任将尊道为士先苟得其人不系乎位华亭县者嘉禾郡之剧邑也当土敝水烦之地属风颓俗杂之余民无坚正之心世尚剽狡之气淫神以邀其福佞佛以逃其祸先王之教咸罔闻知庙貌之灵宜夫委顿自钱氏纳土宋运有开年历寖深邑长相继殊未思政理以五常为本五常由夫子而明必有所宗是宜崇祀率视如弁髦之敝孰能存爱树之心介于梵剎之隅甚矣郑门之困今天子明神所劳禋享聿修典册攸存牲币靡阙而况（褎去禾改矛）成教本位极真王通邑之祠不绝如线非所以副国章之举废俾乡校之知方少傅刘君是以有志于斯也刘君世编官族代传素风养勇久负于一鸣适道无辞于寸禄下车而奸盗屏假印而狱讼清胥吏服从闾里竞劝当其至止首谒圣师拨蟏蛸而入户庭履蔓草而升堂陛致美且惭于黻冕改为奚及于缁衣列像隳残侍座跛倚裴徊瞻睹俛仰咨嗟不易新规曷成大壮爰求隙地得于县东营爽垲之基委诸薙氏度中伐之木命以梓人民忘悦使之劳吏谨不愆之素由是重门秘殿敞大厦以耽耽东序西厢亘文（木□）而翼翼后建殖庭之宇用铺讲艺之筵旅楹既闲陋堵室之非度缩板以载见宫墙之特高而又约奉身之资损计日之俸俨晬容而允穆饰华衮以鲜辉入室之贤侁侁侍坐升堂之众济济负墙置孝爱之一人与配侑而兼列如在之威神备矣致诚之典礼敦焉俎豆尝闻风雨攸除呜呼大道既隐明王不兴儒雅之俦没没无愧矧夫皇猷允塞文令闻扬夫子之英焕焕宜久岂独行于万里长幼之序有伦如能达彼四方齐鲁之风可变执古性惟乐善学媿亲师圣门难言诚甘取诮互乡与进冀许偕行直书内疚于无文不朽幸刊于美石时天禧二年岁次戊午闰四月十有一日陈执古记
　　　华亭县学记
元佑五年夏四月辛丑左宣德郎知秀州华亭县事刘侯初视事越三日癸卯谒先圣庙顾新学有左庑而阙右庑食无庖爨居无什伯之器垣墉不立犬彘得以游处而无虞刘侯恻然环视彷徨归则发政以惠民徐以善言风谕邑内邑内欣喜莫不奔走以承命于是学始缮完又风谕得卫氏子买国子监书以资诸生乃属其佐刘发为之记且曰新学之建吾无与也必为记不忘前人之功力耳已而发解官刘侯又以书见速且曰学始谋于陈侯卒建于陶侯无以吾厕于二人之闲刘侯之意固忠厚矣而事在众人之耳目非可诬也辄广记而备言之华亭大县也旁小县皆有学独华亭无之盖浙西善事佛而华亭尤甚民有羡余率尽以施浮屠故其它有所建置莫易以成就先圣庙故在县治侧湫隘庳陋旁不可以为斋馆自吴侯为宰已尝有意迁易焉而劝导率不就后三十年而陈侯谧复议建学是时邑人卫公佐率先愿献县之东南地且求独建先圣殿归即筑治土木预为户牖加漆饰以须期会期会未定陈侯以事去议又罢久之浮屠氏从公佐乞所治材为佛宇公佐曰此材可使之朽腐必欲移用则不可相继陶侯镕为政而公佐死浮屠氏又从其子弟求其材为公佐祈福其子弟则今买书者也固执如公佐之意于是邑子朱赓朱伯夔周扬许洙白之于陶侯陶侯使之白州郡监司曰州郡监司见从吾无不从者四人者乃率众士人诣郡太守又诣转运使皆得请遂择日鸠工而四人者实董其役邑人素愿尽力者固已各实其言矣而它无助成其事者故积久卒成于□刘侯盖若有待焉夫政治不可不先学校虽庸人孺子皆知之学士大夫方困布衣必以是说应有司之求及其入官则背之果何以哉盖上人之所程督者常在狱讼簿书而考绩不急于教化故也以文盛之时建学校于多士之地或有其意而不能遂其议或遂其议而不能致其事或致其事而不能成其功故发详记其实以为上下之劝使后之观者知成功如此其难无致于废而不治云华亭县佐刘发记
　　　记县学序拜仪
云闲士薮泽璧流道德之化近于礼宜习顾有因陋未遑革者岁元日至相与会拜浮屠之宫虽至不可得而序期而不至者多有开禧二年汪侯来莅兹邑纔累月政成博咨风土之旧或以是告侯慨然曰齿尚于乡伦明于学古也吾家于鄞里人讲是礼于州校虽异爵者率序以齿仿而行可乎于是阳复之翼日荐绅冠带总集黉宇序立大成殿下洁豆笾释菜俾士之高年者主其事礼竟循庑而升布席进德堂相乡而拜少长从其次子弟则列父兄后鱼贯雁行誾誾雅雅侯与僚佐盛服观礼嗣岁之二日亦如之邑子诸生退而合谋曰是其可不书尊师蒇仪敬也示化媺俗仁也贵老顺长义也一举而三善具侯诚知治本欤乃命林卿志岁月诏来者林卿昨典番学闻范文正公出守时政用名教厚俗为先州人慕向久之不变后进于长者修庆朔之拜惟谨彭公器资之言实然侯今小试一邑心惟范公是师诸父兄盍世守之以毋忘邹鲁是邦之意侯名立中故敷学尚书适斋先生之子尝举外台进士官今通朝籍假五品服云胡林卿记
　　　华亭县门箴
政之善出于是不善亦出于是斯民何知维令所置勿谓可欺固亦易制斯言不私是乃可畏朝而辟焉小大必治逮昏而阖以休吾吏治得其平谓我岂弟有或不然为门之媿熙宁十年九月一日钱塘沈辽摄令记
　　　济民仓记
夫事有巨可遗而微可书者抑有民忘其劳犹以大为小者其并见于秀州华亭之县仓乎治平三年五月一日予舣舟仓下会老人植杖而言曰我邑岁输公租一十万有奇入于州户苦之近俾就藏僧寺客亭人忧之借粮贷种数加多无定计夙夜警逻皁勤之素无仓也其谁敢议其仓者今仓成之初筑蔬圃割湖地为廒十八容受十二万民自请号济民仓实济而悦之也翁云自祖父来脱五代汤火沐浴膏泽拭目观太平踰百年为幸民未识官仓今见之益以幸翁顷尝病河之冰船阻而寖矣官督急胥是捽而抶矣此岂仓之屋乃民之身矣仓完身完而已矣民之心一若是如何不曰济之乎翁且不知知县为谁何翁闻嘉佑七年夏迎来次年七月敢议仓请于州州请于外台从其议已而民愿助力者源源不可遏于是远致海木又不半稔而仓立翁在田中与乡人闻之则不信亟闯之赫哉伟乎其可信也迫而察仰而观非人力神而化之也翁怪如是乃询于众众谓我家既力有余也令不吾扰岂弟之恩也诗云岂弟君子民之父母父母有命可违欤仓费大共助之小也令言重分任之轻也费之愈大愈小也言之愈重愈轻也恩酣心而劳忘形也湖亭蔬圃不利人而害人者也谚有之曰责亭葺而游席不理而休责圃滋而育蔬不供而朴今变害为利反谚为颂其颂云仓亦有亭廨亦有圃亭席高广圃蔬蕃庑翁又曰古圣贤兴利在民者以为称职耻名之常也后世兴作游观利在己而反名之是自名其无耻者也今知县其如何人也翁闻仓成之日与诸僚吏落之曰吾不图为仓而至于斯也慰民心而自谓济之也已然则翁知夫知县之志在柱石朝社而不在委积禾黍也宜矣奈何民之言曰事虽巨而无益美若微而有德微犹然况大者乎翁亦曰颂可传莫若刻之石于万斯年子盍记之乎为记之苏士李璋也为书之盐监殿丞徐大方也为立之题之者主簿方泽县尉朱德新也兹二人者实佐佑于知县殿丞袁公成仓者也公名晋材字器之淄人也
　　　思堂记一
建安章质夫筑室于公堂之西名之曰思曰吾将朝夕于是凡吾之所为必思而后行子为我记之嗟夫余天下之无思无虑者也遇事则发不暇思也未发而思之则未至已发而思之则无及以此终身不知所思言发于心而冲于口吐之则逆人茹之则逆余以为宁逆人也故卒吐之君子之于善也如好好色其于不善也如恶恶臭岂复临事而后思计议其美恶而避就之哉是故临义而思利则义必不果临战而思生则战必不力若夫穷达得丧死生祸福则吾有命矣少时遇隐者曰孺子近道少思寡欲曰思与欲若是均乎曰甚于欲庭有二盎以畜水隐者指之曰是有蚁漏是日取一升而空之孰先竭曰必蚁漏者思虑之贼人也微而无闲隐者之言有会于余心余行之且夫不思之乐莫可名也虚而明一而通安而不懈不处而静不饮酒而醉不闭目而睡将以是记思堂不以缪乎虽然言各有当也万物并育而不相害道并行而不相悖以质夫之贤其所谓思者岂世俗营营于思虑者乎易曰无思也无为也我愿学焉诗曰思无邪质夫以之元丰二年正月二十四日眉山苏轼记
　　　思堂记二
吾族章质夫官华亭县之初治其官寺为思堂以居予为述而记之曰君子虑于正小人虑于邪惟邪动罔不凶惟正动罔不吉是宜戒哉戒之者有攸为也君子之于事不勤则不成不思则不得故夜而思之旦而反复之尽日以行积日以为月积月以为年积年以为世为善而无厌然后大善立矣是以君子行务五德而去四失何谓五德道贵有仁貌贵有礼言贵有信心贵有义业贵有学也道贵有仁所以成身也貌贵有礼所以交人也言贵有信所以成物也心贵有义所以制事也业贵有学所以通理也何谓四失非也过也怨也忿也非无容一过无容再怨无容长忿无容口善在我思必有不善在我思必无思之于□□□以少己也古之人有立常由此今之人□□□□□□□□□□□名进士入官而予于世法所宜尊而畏之视处必志于有为乃泝其所趋而为之说章望之记
　　　超果寺天台教院记
善哉天台氏之建化也以观心为法以念佛为宗观心者观有心以至乎无心念佛者念彼佛以证乎我佛或升阶纳陛同践堂奥或顺风乘航横绝苦海真可谓大乘之渊源导师之方便者矣原夫清净本然无有空假因缘忽生万法以起河沙沙门一念而足所以体同寂照神宜乐域邱陵坑坎悉见严净众鸟行树皆出法音用之则然何远乎尔佛陇肇基神化周浃诸方向风缘应如响则夫来四方之珍聚肄六时之旧业栋宇具而神人安钟梵作而齐戒修又可阙乎秀州华亭县超果寺天台教院者乃鹤唳之奥区实龙象之精舍先是界相东南地阙草茂时和年丰民有余施师徒自演广厦斯作讲诵未闻人莫知向法师惟湛台岭之宗实为苗裔言厌游方聿来胥宇既以知见提撕其新学亦用方便诱掖于里俗于是檀供旁午规模备具复即净室作西方弥陀之像其高十有六尺巍然垂臂若将援溺以应经量邦人吴延宥善施乐义乃为之捐金以极涂饰然后居者有以系瞻诵之悫游者以之起师仰之愿揭应运之雄观毕空门之能事矣嗟乎谁为布施为住于相众生不爱顶踵悭贪无厌暗覆真觉集为苦本流转生灭莫知攸止故夫信舍作则执着亡执着亡则空寂见空寂见则佛性具矣谁谓声色不足以见如来今夫金山之聚不辍乎吾目和雅之音不息乎吾耳尘法虽外其心则我苟无闻见则无我佛故夫乐苦空而断因果厌诸相而求解脱未足与语道者也院既大成严像且毕以仆夙体斯道见嘱随喜云时熙宁五年正月辛巳陈舜俞记
　　　海惠院经藏记
秀州檇李之奥壤华亭县唳鹤之名邑白牛村在其西有人烟之富海惠院于其闲为兰若之胜先是赐紫僧奉英智力肤敏杰为主者乃募人书所传之经其函八百其卷五千四十有八而居人吴氏子行义施仁号为长者为之募财僝工作转轮而藏之其屋若干楹载砻载琢饰以金碧以某年某日落成其成也白牛居士陈舜俞叙其义而赞之曰天下之险东有泰华南有衡岷西有昆仑龙门北有太行羊肠此天所以限方域也然而宝货出焉而负重者至草木禽兽生焉而樵苏弋猎者往冯者蹶而伤下者踣而死又生生之大患也圣人为之观转蓬而作车以载之嵯峨决而蹊通（山卒）屼碎而尘飞视千仞以为夷化颠踣以为安其率之为利盖远矣无明之山悭贪之阻瞋恚之冈痴暗之崔巍诈妄之丛棘深林淫乱之坑谷溪（汀去丁改闲）而众生莫之能免也于是教之以法为车以布施为辀以禅定为轸以忍辱为毂以持载为辖以勇猛精进为辐以般若为轮度脱诸险不堕生死始于自载终于载人故此经之轮不为无意也况夫我为法轮致远由己有相虽外发心必内心转轮驶心止轮抳举真如之性海一指而遍尽尘沙之法门有念斯足须弥纳于芥子沧海入于毫端其体道之枢机利物之关键作之可谓妙用施之者不为无穷之利乎若夫山（汀去丁改闲）同平夷险一致驰骋乎无之驾遨游乎无方之机非作非止孰溺孰载吾非斯人之徒其谁与游然殊途同归何远之有陈舜俞记
　　　布金院经藏记
布金院去邑七十里有上人曰清已者其行淳白善护其法所谓慈惠精进者岁既久闾里莫不向焉邑人颜氏子乃首施钱二百万书其凡所藏经又相与营大屋为轮而环积之其后工未就于是人无远近争投以财越二年而告成函以文木袭以绨锦载以华轮瞰以藻阁缭以朱贝负以虬龙覆以隆厦周以广庑方琢圆磨明怪幽巧涂金闲碧严饰杂绘总用钱千万前后施者略数百人焕乎盛哉夫西方之书生灭之极谈也生灭者周流而无穷周流之谓迹无穷之谓性迹有去住性无先后考物见义莫妙乎轮轮之名有二一曰法轮佛之所乘也智慧解脱以动之戒定悲忍以行之小而入乎微尘而有余大而御乎虚空而不能容拟诸形容而莫之能名法轮也其二曰苦轮众生之所乘也动之以烦恼贪着行之以瞋乱罪害上驱乎天中驰乎人下转乎地散而入乎鬼神之都禽兽之乡而莫知其归拟诸形容亦莫之能名苦轮也噫在佛为法在众生为苦存众生乃有佛非佛不能度众生然佛之度众生也未尝脱吾轮而载之盖即其所乘而指其所向故能方轨同辙而出乎无穷之域焉尔然则凡所谓轮者可以摧止诸苦令法流转亦几于佛矣轮之成也上人以予善解其义其文足以申赞叹见属者不远千里云嘉佑丁丑岁十二月壬辰陈舜俞记
　　　隆平寺经藏记
青龙镇瞰松江上据沪渎之口（上鸟下山）夷蛮粤交广之途所自出风樯浪舶朝夕上下富商巨贾豪宗右姓之所会其事佛尤谨方其行者蹈风涛万里之虞怵生死一时之命居者岁时祈禳吉凶荐卫非佛无以自恃也故其重楹复殿观雉相望鼓钟梵呗声不绝顷寺之隶镇者三独隆平藏经未备治平四年邑人陈守通乃始出泉购书而栖经无所沙门道常即法堂旧构合众力植巨轴贯两轮纳匦五百放双林善慧之制藏所谓五千四十八卷者始熙宁五年之季秋成六年之孟春而髹漆绘事所以为庄严者垂十年功不克就元丰四年曾侯永逸王侯景琮之来也悯其垂成仅废因籍藏之所入发其端使其徒行清主之未几城邑区聚由卢远而下凡十人不谋而赴随力之厚薄皆有以相其事规模法象即其画皆相合高下度数按其体皆可考袤二丈有二其崇加三上为诸天宫者八下为铁围山者二承以藻阁覆以重檐八觚竿耸方匦鳞比云盖雨华缤纷蒙蔽法从导卫循绕环匝翼以天神挟以力士栏栱栾楣榱牖扶柱皆雕镂刻琢涂金错采材致其良工尽其巧靡丽侈富言不能既而见者知焉经之费凡三百万材之费者十之二工之费者十之三髹漆之费者十之四涂绘之费者十之五越明年元朔合黑白二众落成之左旋右转声蔽铙鼓观者为之目眩闻者为之耳彻于是人知方等一乘圆宗十地之为可依也始如来以一大事因缘出见于世曲徇根器巧说譬喻最后乃云四十九年未尝以一字与人而秘密法藏独付于灵山拈华之时则知无说无示者是真说法无闻无得者是真听法所立文字假名权实是以尊者迦叶之集四箧大智文殊之结八藏近传五竺远被八荒其感应显异则有若士衡投火而不焦贼徒盗叶而不举其功德博大则有若闻一偈而入佛初地持一经而生天七返盖经典所在则为有佛书之虚空天盖上卫况严持奉事如此之至哉呜呼竭大海水尽妙高山虽笔墨有穷而不能及佛一句少分之义以余之浅陋何足以语此而行清数来请文所愿赞其成也于是乎书元丰五年春正月冯翊陈林记襄阳米芾治事青龙宾老相过出此文爱而书之
嘉禾志卷第二十
　碑碣〔五〕
　　松江府〔二〕
　　　明行院记
华亭图牒载春秋时夫差三女子墓田曰三女冈声诗则播诸唐令尹询并荆公王介甫都官梅圣俞迩冈之剎曰安和石晋天福五年蒋汉瑊环堵中芬陀利花擢于陆聚族而谋曰是八吉祥六殊胜处盍施诸释梵家遂基此剎桢干于是者曰本立病潮啮岸址白汉瑊议徙于此改曰明行用淮海王钱中令归朝所请之额堂宇楼殿金碧辉灿云栖鸳瓴月行璇题具如经说凡所当有罔不具藏乘二千余卷枣柏大士华严合论在焉钟梵压万籁为一方宅心纯想之地迁善远罪者咸知乡方一镫长明四檀委输规矩准绳有条而不紊五季方中水立昼昏真人应期民登衽席圣圣授受几三百年未闻识载固自若也云胡慧日求纪述为日曰故国乔木其大蔽雨其高垂云可无封植日冀茂长风雷之鼓荡雨露之膏沐而至于此也一剎百堵容数千指功倍封植惠戒翦伐人天之所瞻龙象之所覆不啻故国乔木罔知刱业之艰难则将怠乃训盍讲明以诏后世不亦可乎因其说系之以辞辞曰五季中民迍邅沸如糜号无天中令君吴越钱奋一旅图万全玉节劲金城坚王海国遮中原振义声开福田空寂崇经象传幢剎建泉货捐为（山□）幪持危颠誓子孙铭肺肝摛锦绣包山川归有德同永年带如河砺如山与竺干无党偏敕差临安府净慈光孝禅寺住持北（石间）居简记
　　　明行院结界记
余作三女冈明行院记于嘉熙初元越二年结大界相成荐请纪其事其说曰天可陟吾疆不可入地可陷吾疆不可犯不吉祥及诸恶律仪自退舍于广莫之野而之无何有之乡且夫天地之大八荒之广从而无际衡而无朕虽吾庐千柱万础磅礡川谷包络平野眇而视之一饵耳吾身小天地渊乎方寸者心也至微也至幽也出入无时莫知其乡三灾弥纶心为本根不鉏其根滋蔓罔既乃于是中自燔自溺然则界相在此而不在彼曩记钱塘大雄院创建之颠末尝究其说矣今此举行坠绪补有寺以来阙典故申言之且嘉其事法精至而秉法摄僧摄衣摄食唱相羯磨与波罗提木人丝毫不忒皆寺之传教比邱慧日讲明而奏厥功乃策其勋而系之以辞辞曰善乎明行大界相之结也弥满清净于其内他莫我干也噫结固易与尔守难乎哉传曰重门击柝以待暴客备御侮也非击柝戒严于其外则猾窥狡门俞强侵暴陵重门果何恃譬夫倚界相之固不希胜进般乐怠傲习燕安之鸩自以为安室利处忘自求多福则非吾所敢知北（汀去丁改闲）记
　　　福善院铸钟记
昔黄帝命伶伦氏铸十二器盖钟之始也召从律之气扬治世之音上同和于天地下协赞于神人暨西域圣人化寖中国海贮真教星罗梵宫方袍之士佛肆之闲亦建钟焉大者数万斤小者教千斤或谓振丰隆之响鼓铿鍧之声警六和之众息三途之苦天下之人信服斯语悉务蠲施曾无闲然矣福善院属秀州华亭县之西北隅内勋浦之阳伪吴贞明六年之所建旧曰尊胜皇宋大中祥符元年肇锡新额斯院也台殿轮奂廊庑完备像设孔严缁徒云集惟钟阙如院主沙门遇来大师幼脱尘纲素演竺书内行醇明外貌芳润忽一日喟然叹曰凡燕居兰若式远郛郭苟无钟梵之音曷为晨昏之号令耶遂命弟子绍諲与耆宿僧德成历冒风霜编诱檀信陇西董仁厚欣然乐善首施净财三十万繇是近者远者靡不悦随天禧四年冬十月諲乃抵郡荐状乞闻天庭寻诏下许输钱易铜以铸斯器明年值洪水方割下民昏垫亟就兹缘时不我与洎天圣二年岁之丰和俗稍苏息諲复率众聚材载闻郡政乃命青龙镇巡检侍禁太原王公继赟莅而铸之公芳猷兰秘峻节霜明干局有闻从事无旷十二月己巳凫氏设良冶而锻炼焉境邑士女观者如堵铜既山积火亦烟炽洪炉启而祝融奋怒巨橐扇而飞廉借力凝煎沸渭翕赫霄壤俄而烟飞焰歇豁然中度华钟告成厥功斯就揭珍台而弥奂发鲸杵而大鸣激越人天声闻遐迩不柞不郁不摦不窕匪独导我之真侣抑亦聪彼之群聋纵使汉宫千石感崩山而发秀丰岫万钧应严霜而振响岂得同日而语乎谔下制滁阳退居江左承命叙事牢让弗遑谨直书其实云耳时皇宋天圣三年二月十五日吕谔记
　　　延恩寺律师行业记
律师讳元伟俗姓陈建溪官族也世业儒大父朝请考教授皆以明经擢高第母张氏娴于妇道处家有成法二弟元仲元杰俱有俊声皆尝两预荐书师以场屋困踬心形剿瘵伤世缔之益靡悟岁时之易流谓不得于此必得于被乃割爱离亲捐妻弃子遂为浮屠氏之归投华亭超果法师慧道为师即姑苏北禅梵法上人之高弟也受具足戒既务进律修己甚苦日不再食体不衣丝弗澡身者凡三十年蓄虮虱而不杀施水火以净戒昼衣作礼曾不少休至于起居食息之顷细戒密行未易悉数见者甚难师持之如一日也自圆顶以来凡净发堕爪悉聚而归之先陇以见不敢毁伤之意道公谓曰汝持律甚严殊不易得正恐难为尔师胡不舍是而之他律师曰诺敬受命乃如杭习律于灵芝元照律师未几所学甚充别同志曰吾侪小人不蚕而衣不耕而食何为其然是盖仗吾教以取给于人耳诚能推广其心劳苦其力作不赀之利事上不愧于佛祖次无忝于饱食暖衣之施乃于绍兴甲寅即嘉禾之华亭县西访得接待旧址建屋数楹憧憧往来之旅以将以近复经营膏腴地以为糗粮之需俾负者得息苦者得憩宵无所依粮有不给者皆得仰焉霅川思溪王氏以好施名师尝谒之王亦喜闻其戒行且识其营建塔庙悉有条理遂设清净供留连数日就所居旁以缘事属之师云此吾志也欣然领略于是楼阁翚飞丹垩焕烂阅岁而就过者叹仰咸谓龙天化成曾不是过即今圆觉寺及经坊浮图是也向使业履有亏不足服人何所至辄就若是亟耶师行化阐教利物素志既酬一日集众弟子告曰吾祝发越乡井以大事因缘风饕雪虐几遍江湖筋力已倦至于死生去来予照破既久聊为诸君异日佳话遂命设高座升之敷扬宗旨彰明性根句句超诣且谓其弟子法安曰予生固无歉死亦何憾惟冀汝辈协力同心不坠吾志若死当就归予身于此以阅道场之兴盛言讫而逝实绍兴乙亥二月癸未也及其阇维烟所到处殆有异熏袭人道俗无远近悉皆合十指爪以谓平时戒定善果之报俗寿六十五僧腊三十一度弟子十有一人信俗企敬愿执弟子礼者又数人迄今殿宇佛像法器供具无一不备优婆夷塞得度者亦不下三五辈愿力深重神识洞明密有以尸之耶予之生也后不与师接其孙道材裒师戒行远以记请顾予何堪然斯剎之建实大父徽制守禾兴日以师行业为请于朝畀延恩报德为额则于予又安能无情勉为诠次用纪其实非以文为也呜呼人生世闲如露如电沈迷没溺惑于应酬内磷性真外役物欲其能洞烛此理者十亡二三至于舍易趋难百不一二师方勤事菽水日有妻孥兄弟之娱田园温饱之乐矍然摆脱世网于澹泊寂寥地乃尔甘心是皆夙植善根不忘佛授记故能宏大像教所向利益如此今亡矣为其徒者盍勉之哉庆元丁巳人日从事郎前宁国府旌德县尉刘百福记
　　　白龙潭记
华亭在三辅为壮县环邑皆水交错于中其流浊而不深有一水焉独深而洁可瀹可酿于众流之闲者白龙潭也潭以龙名旧矣按图经在县西北三里非若青龙名镇盖以吴尝置青龙战舰而得名然此则实有龙蛰其下岁或旱暵祈淀山下不雨则必来乞灵于此潭随祷辄应应必云雾四集田野晦冥潭水沸涌而甘泽沛然不有神灵安能致是哉由昔迄今龙之功茂乎而古祠不存于祀事为阙典绍兴初有华严道场于潭际诸方之老禅宿师莫不造焉历时滋深地亦变迁荡为民业邑有黄道者自童丱出家天资朴茂梵行精洁久游方外广参知识踰四十年顿释蒙滞尽得其要领而后归每慨江湖禅衲鲜有放包之所且佳其川流傍舍云岫满目胜概如此以为神龙潜跃升腾变化之区是必福地乃超然有拔俗之志遂卓锡诛茅结庐其上息心安禅时说偈言若已得解脱知见出世闲法者然于是邑人尊其德高其行相与捐金助成其志不阅数年而精舍益葺堂庑庄严皆彻而新之嘉定丁丑岁乡闾之乐善学佛者为其落发被伽梨受具足戒法因其名也后因天台僧隆磊云游来此闻龙神感通之异因公筑室之难归语船官吴越钱沆乃故相国成公季子也钱具大信根闻而叹曰凡龙神所居多建佛塔庙而镇安之如北五台南径山是也一日至潭上奉先世所藏佛牙五色舍利分施之凡二百余颗俾作龙供忽青蛇出现众所共睹呜呼异哉尝闻诸释典龙性刚猛有怒有喜怒则为物畜害非但岁功农事而已然其性亦喜佛乘故如来世尊菩萨罗汉因天龙之所敬向调伏其性从而化之归证道果昔北邙上人洞窟有瞿波龙王居焉佛知龙怒乃运神足往彼龙王见佛欢喜怒心遂息佛为说法授以不杀戒自是国王城邑永无忧患由是观之舍利佛牙之所自出特以奉龙云胡不喜则于利泽生民保我穑事夫岂小补哉此舍利之所由施也抑又闻佛灭度后有舍利八斛四斗天龙八部皆兴夺心乃分如来舍利为三而龙神分受其一然则舍利供龙亦尚矣岂独于今为然耶盖一切众生皆有佛性同一法性皆能成佛况于龙乎况尝得佛之舍利乎此所以不宝其所可宝不藏其所可藏而乐施于龙潭也宜矣夫舍利之为物如金刚坚梵云设剎罗今讹而略云舍利不坏之义也自佛入灭三昧火光之余今流布于人闲世者亦不多见非相门未易致如此其富也又焉知不自龙宫海藏而来其来也如是其归也亦如是此物有灵失其故步即返其故步物理则然物将求得其所归虽欲不置诸龙潭之上不可得也因公将营浮图而奉安之上以祝六龙无疆之万寿下以祈一切有情之百福所愿年谷顺成雨旸时若虽使龙君超果此潭扬尘阿僧祇劫如此舍利坚固勿坏塔以永存毋俾五台径山独盛于斯世则华严比邱续佛慧镫于不灭矣其庐名以舍利义盖取此乃实录也洛人范开久客钱门远陪东阁目击胜事因公以记文见嘱又恶得而辞焉姑述见闻之有可书而书焉若夫地之废兴与夫龙之隐见神奇凡耳目所不接而不可诘者皆略而不书君其问诸水滨嘉定己卯夏五既望竹洞翁记
　　　重开顾会浦记一
禾兴郡领邑四号繁剧者华亭居其首唐天宝中析吴郡东境而置焉负海控江土为上腴其鱼盐之饶版图之盛视他邑之不若也国朝重驭民之官宰是者非名通闺籍秩在京寺则未始轻授庆历辛巳岁夏六月彭城钱君以九棘丞来更县章君再调百里□□□□凡积政闲有因仍未遑者□思谂穷之颛于改为如恐不及直县西北走六十里趋青龙镇浦曰顾会南通漕渠下达松江舟艎去来实为冲要平畴芳甸傍罗迤逦灌溉之厚民斯赖焉自簳山之阳地形中阜积淤不决渐与岸等每信潮吐纳射及半道而止者垂三十年康定建元之后愆泽仍岁□无□□榜人其咨舍舟而徒钱君恻然有浚浦便民之志首建□□明年春由青龙睨江澜所来图上其状遂以议白府会府公集仙钱侯莅藩之初锐于振举周览风俗悯时菑凶期于顺成刻意沟渎乐闻斯议深然其请乃籍新江海隅北亭集贤四乡之民得役夫三千五百五十人府教以尉孙君专董其役既授成算乃克济美庀徒之始患谷高民饥又重费官廪募邑之大姓洎濒浦豪居力能捐金钱助庸者意其丰约疏之于牍诱言孔甘喜输丛来凡得钱一百三十六万计粟之直头会而箕敛之繇是揆日戒告标明部分定帜胪呼荷锸云集泽门废不勉之抶东山赋忘劳之诗兴三月辛酉讫四月己丑始于邑郛终于江澨增深四尺概广八丈无虑役工十万二千九百五十畚土平道者不预焉距县半里旧设堰埭壅其上流今则仍贯按图经县管塘浦八而居其最者五顾会其一焉次曰盘龙曰崧塘曰赵屯曰大盈而崧塘首源与顾会合俱支流股引环渍民壤钱君又谕垦田乘农之隙户出丁壮咸至顾会疏导之其或岁苦淫雨水沴且作则败去防庸纵其澶漫自浦而泄汇于大川若骄阳盛怒蕴隆为虐则潴渟潮波分注疆甽由浦而入润溉千顷夫然则阴阳惨舒之权岁时丰穰之候可移于人又何水旱之足虑哉尔其大堤屹起素波盛满烟霞澄灭乎万状奫沦朝夕而两至行商力穑者各适其便挐音壤歌而欢腾其闲于是邑氓之耋老鼓舞聚而言曰兹浦之（烟去火改）为吾侪病久矣曩时字人者虽廉得利害而啬于经营岂物有通否必待其人耶今吾宰以惠和浸人髓以针石去民瘼兴坏起废易于转圜是举也靡残乎私罔耗于公因民所欲而利之则图大垂久之治孰愈于是哉嘻蒲谷之爵风化所系昔人之以最课异绩美在青史者不可胜纪今之为县者虽有通人之才艰于施用而易于韬晦率不过循蹈常辙饬身养望为荣名之渐坐守岁华幸而代去其于建利除害几何哉观是浦也则钱君政治之淑慝从可知矣僝工之辰命僚寀浮舟以落之岘职当载笔宜识其事聊志岁月以示来者云庆历二年岁在壬午四月二十九日章岘记
　　　重开顾会浦记二
三江东注震泽介其闲潦集川溢畎浍皆盈而浙右数被水患苏秀湖三州地形益下故为害滋甚绍兴甲子夏大水吴门以东沃壤之区悉为巨浸部使者饬郡邑询求故道导源决壅以泄水势于是监州曹公以身任责慨然兴叹曰吾尝巡行属邑讲问民瘼亦既有得于此顾未有以发之也观云闲之为县连亘百里弥望皆陂湖沮泽当春农事方兴则桔槔蔽野必尽力于积水而后能种艺是宜地势愈卑当有支渠分导潴水而纳之海乃历览川原考视高下访于父老谋之邑僚得顾会港自县之北门至青龙镇浦凡六十里南接漕渠而下属于松江按上流得故闸基仅存败木是为旱潦潮水蓄泄之限复得庆历二年修河记于县圃而知兹河废兴之岁月与夫浅深广狭之制役徒钱谷之数判然察其惠利之实有在于此矣盖历百有六年河久不浚而沦塞淤淀行为平陆遂以状请于朝籍县之新江海隅北亭集贤四乡食利之民以疏治之官给钱粮而董以县主簿尉公偃冒风霜率先寮属兴工自十月二十有六日役三月而河成起青龙浦及于北门分为十部因形势上下为级十等北门之外增深三尺而下至镇浦极于一丈面横广五丈有奇底通三丈据上流筑两挟堤因旧基为闸而新之复于河之东辟治行道建石梁四十六通诸小泾以分东乡之渟浸不浃旬水落土坟由是簳山东西民田数千顷昔为鱼鳖之藏皆出为膏腴岂不美哉役工二十万用粮以石计七千二百为钱以缗计二万五千若其它凡见于前记者兹不暇录讫工之辰宪台以常平官复视公与邑僚泛舟从游还谓炬当书其实以刻于碑之阴毋事于夸也炬安敢不勉遂识其岁月及其功利而不复为之文绍兴十五年岁次乙丑三月望日扬炬记
　　　华亭县浚河置闸记
皇帝克肖天德刚健精粹高明悠久夙夜于治道日月以照之雷风以动之小大之臣乃震乃肃丕应徯志奔走率职智不敢閟谋勇不敢爱力成顺致利罔不从欲以能大宅天命昭彰光尧之盛烈群生雍雍焉惟苏湖常秀四郡泾渠数百畎浍数千脉络交会旁注侧出更相委输自松江太湖而注于海而所入之道岁久填阏雨少过涯则泛滥弥漫决啮堤防浸灌阡陌乃隆兴甲申秋八月淫雨害稼明年大饥上临朝咨嗟分遣使者结辙于道发廪赋粟以活饿者乃博谋于庭曰维雨旸之不时予敢不懋于德然使水旱之不能灾者宁无人谋或曰巨家嗜利因岁旱干攘水所居以为田则虽以邻为壑而不恤既潴水之地益狭则不得不溢盍尽核所占而凿之以还水故宅庶民病其少瘳乎上曰是固有之然不可悉凿也宁疏水下流而导之会有言苏秀势最下华亭尤近海十八港皆有堰捍潮可一切决之四湖所潴之水宜为斗门以便节减上览而异之亟命两浙转运副使姜诜与令丞行视其宜姜侯开明强济诚爱果达有仲山甫匪懈之节既受旨即驰布德意诹访故老周览川原穷源委度高下审逆顺取冲要尽得其便利以闻曰东南濒海之地视诸港反高虽有神禹不能导水使上也尽开诸堰适能挽潮为害闸湖以潴水可矣将以决泄而下流犹壅则无益也今宜浚通波大港以为建瓴之势又即张泾堰傍增庳为高筑月河置闸其上谨视水旱以时启闭则西北积水顺流以达于江东南咸潮自无从入也上称善即（句去口改亡）以常平之帑赡其役且与守臣郑闻会其事制许焉则相与它徒揆日赋材计功一木一石一夫一工皆穷校研核纤悉周密费而有节既具以授之县令侍其铨侍其亦健吏也始协谋终尽力威以柅奸说以使人一木一石一夫一工必手自赋给不可□匿检程规作弗容苟简乃浚河自簳山达青龙江口二十有七里其深可以负千斛之舟因其土治高岸护青敦土傍故水所败田数万亩还为膏腴为闸于邑东南四十有八里增故土七尺甃巨石两趾相距常有四尺深十有八板板尺有一寸月河之长三千三百五十有五尺广常有六尺凡浚河之工万有一千二百金工石工木工畚筑之工伐取运致之工总其数概七倍于浚河靡钱缗九千三百五十四粟石二千三百有九十始于仲冬之朔凡五十有五日而毕盖敛未尝及民而民亦若不知有是役也于是耕夫野人相与来信曰昔也十日不雨吾侪倚锄而待泽十日而雨吾捧土以增之今四州之人自是知耕敛而已雨旸惟天可也此吾君之泽而二三大夫之力吾侪鄙人也持牛尾抃蹈而歌呜呜言语下俚不可听也盍为我文之克昌窃迹前事郑白之渠成而关中沃野无凶年其民歌之班固志焉于今荡耳目也今天子仁圣勤俭宫中无一椽之营独念稼穑之艰难遇灾而惧食不甘味寝不奠枕务以兴天下之利而忠恪之臣毕智虑展四体迄此成功乃野人之歌不足以被管弦垂汗青傥太史氏又以为主上盛德大业固已不可胜载兹特一方之细故略而不悉则是使四州之大利曾不得齿于关中之二渠垂光万世此承学之罪也乃为歌五章以遗斯民使扣角击壤以极其鼓舞欢愉之情用发扬圣德亦使知自今农为可乐而招之反本云若夫念图功之孔艰嗣美绩于无穷加治于未坏时浚而勿壅尚属诸来者其词曰水横流兮无津涯浩浩洋洋兮谁东之帝不宁兮谋臣来谋臣兮夙夜小滔滔兮迤而下不搴茭兮但耕稼君王智兮如伯禹川后雨师兮莫予敢侮且决且溉兮介我稷黍我受一廛兮终善且有汝行四方兮曾不足以餬其口盍归来兮君王锡汝以万金之亩帝谓兮三臣锡之福兮慰汝勤报吾君兮岁后天施我孙子兮弥丰年干道二年十二月二十五日许克昌记
嘉禾志卷第二十一
　碑碣〔六〕
　　松江府〔三〕
　　　南四乡记
开禧三年钥方挂衣冠又苦（惟去隹改炙）盭之疾卧家待尽孟秋月末郡以邸报来使儿辈诵之有台评论嘉兴府华亭县之四乡利病深切着明为之矍然而起诵之数过仰叹曰皇上勤恤民隐宵旰不遑而耳目之官洞察田里之细微径以彻闻不旋踵而报可古所谓谏行言听膏泽下于民非此之谓邪于是时仲舅汪文昌之子立中为宰恐其有累亟以书问之得其报曰此出于殿中侍御史叶公之奏非特为一邑无穷之利立中与同寮亦与有大幸于斯焉士民方相与为叶公立生祠于县庠因请为记且叙其事始及积弊之实大略邑中岁造煮酝额止四万缗绍兴十八年有邑宰酝过倍增至十三万有奇科抑之害自里正市井道释医卜下至倡优无有免者吏胥以次差等其长岁或至二百万钱赇赂肆行公私交病吏逃民困官曹无以塞责动辍科罚重征倍税日甚一日参政钱公邑人也既登政路尽以告于孝宗皇帝宣谕漕臣韩彦质俾有以宽之先是张泾堰坏海潮大入云闲胥浦仙山白砂四乡荡为巨壑漫及苏湖秀邑不复可耕干道七年朝廷不惮重费大兴修筑海患虽除民力愈竭斥卤未清租税全失至是岁久农民渐归故业可以起赋犹未忍尽复旧贯量估米直使之乐输会计四乡夏税折帛为缗钱二万苗米近三万斛斛三缗合为九万于内以六万五千三百十九贯充一岁月解之数以补酒额分隶发纳尚有增额三万贯有奇皆不可催足之数又尽蠲之自淳熙六年为始四乡之赋既轻而易输三十余年科抑之害一旦洗去感被宽恩阖境为之鼓舞今又将三十年而四乡复成大敝副端旧寓兹邑深知底蕴其论年来曲折如烛照数计之明谓既以补额外之酒钱遂分入月解之额府已均定不容少亏春催夏税夏催秋苗是蚕桑未动而责以折绢铚艾未施而责以折苗殆无此理其尤害者遇有灾伤如今岁既旱而蝗他处皆有蠲减此独不与而征催益急别置牌引名色至不可缕数欲下漕司及本府措置每岁别委官专催四乡二税径解所隶不许邑官干预仍除去板帐中酒钱之数起催输纳并从条限给钞无得稽迟灾伤均与蠲放民赖以宽钱又无欠邑亦易办一举而三利具焉上意开纳旋即施行立中到官固已历究本末无路自达又以四乡所输每岁多不及额邑为补足尤难支吾天假之幸有此际会且蒙俯察其来已久非今日之罪略其前日不得已之过而禁其将来可谓曲当矣官寮吏民交口相贺郡太守程公卓喜斯邑之少宽戒饬上下奉行惟谨立中深恐后人不知其详愿书而登之石叶公名时字秀发尝由甲科入四明幕府其孜孜民事有年矣呜呼求民之瘼推此心而广之下转上闻以时罢行皆能如此斯民其有瘳乎故不以老退为辞而直书之下元日龙图阁直学士通议大夫致仕奉化郡开国侯食邑一千户楼钥记
　　　祭沪渎龙王文
维景佑五年岁次戊寅十一月癸巳朔越五日丁酉两浙诸州水陆计度□运副使兼提点市舶司本路劝农使及管勾茶盐矾税事朝散大夫太常丞直史馆骑都尉赐紫金鱼袋叶清臣谨遣供奉官商量湾巡检刘迪以清酌庶馐之奠致祭于沪渎大王之神清臣滥被朝恩出持使斧观采风俗询究利病上分天子之寄下救斯民之瘼职思其守靡敢怠遑眷惟全吴旧多积水加以夏秋霖潦田畴污没浩浩罔济人无聊生闻诸乡老之言患在盘龙之汇但陵谷迁变枉直倍差水道回遏湖波壅滞自干兴以来屡经疏决未得其要不免为沴苏秀之人皆云神故有庙在江涘钱氏有土祀典惟寅霜星贸移栋宇崩坏官失检校民无尊奉自时厥后岁亦多水且谓神不血食降灾下民清臣躬行按视徇人所欲乘乎农隙酾此江流神果有灵主斯蓄泄敢告无风雪无瘥疠举锸而土溃决渠而水降改昔沮泽化为壤田即当严督郡县修复祠貌春秋致飨苹藻如故若疲吾役夫不能弭患则我躬不阅皇恤于神惟聪明昭格无忽尚飨
　　　吴郡征北将军海盐侯陆府君碑
君讳祎字符容吴郡吴人也昔龟凤启符妫□□袭□□之胤世为诸侯或家于陆乡因氏姓焉显考吴故左丞相□声闻于海内君系远祖之懿绪承洪族之清□嵩岳降其神渊渎协其气是以景灵咸赞奇姿挺杰合九□□性聪苞五□□□叡故能□□大业□经□德指琼雪而□□行瞰云霄而励峻节若夫惇经好古玄□图□则思□□□之□神入幽芒之□□□□而识其机苞万品而□其指也尔乃披褐林□□迟养真值□□求士匪□□□□□□薮沈网绕□□□□□石之□幽泽无散发之□君□敛节降志屈□从时赤乌六年征宿卫郎中□□□□□迁左郎中治书执法□中校尉立义都尉五官郎中骑都尉迁黄门侍郎君克明□宪允亮纳言□□□□□封海盐侯加裨将军行左丞相镇西大将军事于时基辰□御江河与宗皇晋藩平南境有□□□□□□□□君征北□□□□□□□□□□□□□则儒色温□武弁则□气壮尔乃抚戎庙算量敌□□□□□北攻前□□□□□□□□□□□彼场□惮威之□也及其委戈执□入宾皇储若珍衽席讲道论□□□□□□□□□□□□其□□□世俗方昏日月不照鸱枭□□豺狠竞超君耻宁武之详愚厉祖考之烈□□□□□□□以□□□□□□□□□兴遘贝锦疾□合米□受侮以遐迁永肃□于积祀到大康之□□□□□□□栖□□水□□□□鳞君将□□□之蟠奋朝阳之羽□□箕之入周陈洪谟于晋宇享年不永春秋知命□□而□夫□□君德□铭大勋今之通义人道之□事也君元子西曹章安二县令奉车都尉衔仲子□□□□大夫□□掾□□子散骑□郎前将军历阳宣威二郡内史喑仰堂构之遗荫蒙析薪之负荷咏□□□永思感蓼莪□□□□□山以代君命执翰以（褎去禾改矛）德庶同辉于日月垂永照于罔极也乃作颂焉其辞曰
皇纲不□天裂地□煌煌南基敌辉北辰桓桓□□□命作□龙啸江□威响北振运否承泰六合□一帝鉴海岳求其隐逸将弹南冠入亮皇室我翼永辉□□□折何用不德命此执翰镂金作颂亿载不刊泰宁三年岁次乙酉十二月壬戌朔一日壬戌立
　　　唐朝散大夫护军行黄州司马陆府君墓志铭
君讳元感宇达礼吴郡吴人也昔者舜嗣尧历协帝初以辟门曰育姜姓宾王终而有国其后俾侯于陆开锡氏之源作相于吴纂承家之秘玄德之绪莫京于代曾祖庆梁官至娄令入陈三辟通直散骑侍郎皆不就祖士季陈桂阳王府左常侍隋越王府记室皇朝大学博士宏文馆学士父谋道皇朝周王府文学详正殿学士并茂称奕代余庆资身擢慧叶而增芳飞灵波而益浚去官辞辟语默称贤函席曳裾文儒继美君生而敏慧长而温良识聪朗而惟深体矜重而不野宗族爱而加敬乡党狎而愈恭始以资宿卫解褐韩王府参军事以丁忧去职服阕值国讨狄军出定襄戎幕择才君为从事文武吉甫斯之谓欤寻为婺州龙邱丞赞贰有能风俗时变迁睦州建德和州历阳二县令育人去杀训物齐礼子游弦歌武城叹其焉用仲康鸟兽中牟称其仁及寻加朝散大夫除黄州司马到官未几以神龙三年七月二十日遘疾而卒春秋七十有五天不与善神无福谦不其悲哉粤景云二年三月初一日葬于昆山礼也初文学府君以擅班固汉书敕授舒府侍读君少传其学老而无倦此易所谓干父之蛊诗所谓聿修厥德者也嗣子南金等哀号弗及孝思率至卜兆是营封树持永忧陵谷之变托词颂休铭曰
箫韶仪凤观国宾王我祚光兮东有齐土南入吴乡我族昌兮自君嗣业履素含章我誉臧兮内游藩邸外埽戎场我才扬兮为丞与令化洽三方我人康兮天子命我我朱孔扬佐于黄兮美志未极盛图云亡诉穹苍兮硕德休闻地久天长永无疆兮朝议郎行右拾遗靳翰撰
　　　唐朝散郎贝州宗城县令顾府君墓志铭
公讳谦字自修其先吴郡人季历丞相肃公之后也汉魏以降蔚为茂族史谱详载此得略而述焉大王父讳希扬登州军州事衙推王父讳彭饶州司户参军先府君讳行大宣州宁国县丞先太夫人吴郡陆氏公即先府君冢子也公体质魁梧风神朗秀温其圭璧凛若松筠粤在绮纨质性端敏卷舒退进逾于老成早岁举明经三礼二科洞达微言贯穿精义独行不合时流所排晚节以谈笑曳裾历诸侯上客魏帅何公一见若平生交表公高才请宰剧郡由是褐衣拜贝州宗城县令公以我虏之地民俗骄愎非鸣琴可齐实展骥仍乖理张翰之扁舟企陶公之遐躅浙有胜地云闲故乡豹隐鸿冥韬光晦迹其有岩廊彦士山（上鸟下山）逸人每披雾见天开云睹雉莫不高山仰止如不及焉噫人皆知麟凤之为瑞而不知善人为瑞也不使公执政当路于时元龟□□不泯于将来盛德必锺于后嗣诚造物者大误彼苍生之不幸乎呜呼梦感两楹衅生二竖以咸通十三年岁次壬辰六月二十有八日丁卯启手足于苏州华亭县北平乡崧子里之私第享年六十有七先是公于第之南隅列植松楸有公叔□之想焉明年岁在癸巳十一月二十四日乙卯灼龟析蓍姑遂先志窆于兹原礼也夫人弘农杨氏贞顺婉约闺门楷仪精爽抚孤罔不适礼僎滁州全椒县尉先公而逝女一人适明州象山县令张夔男六人长曰寰杭州盐官县尉次曰台常州晋陵县尉次曰占旁州馆驿巡官试左武卫兵曹参军次曰实乡贡明经次曰滔次曰潜皆在婴幼唯实与滔曰公之胤咸能处人接物孝悌治身动惟直方静必温克奉诗礼之明训在邦家而有达是使联荣清途列羽霄汉有后于鲁斯其比欤女二人长适吴郡张聿之经明出身解褐苏州华亭县尉次许嫁吴兴姚安之登童子学究二科再命为东宫舍人率皆礼乐名儒簪缨盛族公之中外姻表辉映当代不可一二而言也嗣子寰欲嗣续之不绝感陵谷之或迁泣血号泣请铭幽石恭为铭曰
恺悌君子兮如珪如璋凤鸟不至兮麟出罹殃彼苍不仁兮曷为其常甘泉倏竭兮风焰摧光孤惸洒血兮行路凄伤青乌告吉兮宁神高冈
　　　胜果寺妙悟禅师碑铭
吕益柔撰
师讳希最俗姓施世为湖州人其母感异梦而生乳中遇相者曰是子骨法异常勿染于俗因舍之出家依郡之广化寺僧宝新为师四岁遇天禧霈恩祝发受具足戒十五岁学天台教于钱塘名师慧才尽传其学悉明奥义慧才善之曰天台教门又得人宗风益不坠矣擢居上首缁流竞名者爱而畏之号曰义虎治平中遂挈经笥来讲秀州青龙镇隆平之塔院师平日不特讲说而已其举动语默必与其法相应而后已名实既符道俗咸向讲塔院者累年一日不得意于镇宰即拂衣去之霅川师既去学徒什伍散矣昔之妙香宝华之所一变而为积尘茂草之场信士过之莫不徜徉重惜师之去也镇宰替师复来则不复主持矣遂买居于胜果寺讲说如初寺僧子云之室夙有崇师乃咒块土掷于怪室中须叟得片纸书曰今被法来遣难舍法力没余当复来于是宁息者累日其后击物扬火变怪大作子云惶怖复请师禳之师至怪所诃之曰汝果何物耶得非未离幽壤之苦将丐慧力以求生者耶何为扰人不已耶汝不闻恼法师者头破七分乎为之讲说轮回因缘仍令众僧声咒以破其罪障俄而空中轰然有声视之得朱书数十字自称有汉烈士沈光大略止悔过谢罪自蒙忏解中夜已生他化矣师谓他化天也呜呼怪哉余尝读高僧传至于法兰精勤经典山中神祗皆来受法人谓德被精灵余窃疑其诞及睹此则知佛慧神通足以斥阴妖之灵响拔重泉之沈魂明暗两涂各获安利夫怪者圣人所不语将为后世好诞者戒也然孔子尝谓敬鬼神而远之又曰幽则有鬼神是岂以鬼神为无哉今沈光变现显显若此则凡包祸心以欺诸幽者得不闻是而惧乎此余所以虽怪而必书也师临终尚说法作偈颂优游坐亡时元佑庚午季秋六日以其年孟冬十八日阇维得舍利数十莹采陆离腊七十三寿七十六其徒宝觉惠圆惠轸用浮屠法散骨于水因求文以贻不朽铭曰
禅律虽殊归则同揆冰泮雪消俱成一水师之持律古佛是拟闻思惟修小不逾咫讲明妙教名流伏膺解破幽障沈魂获升利物既足坐跻上乘慧绩若此宜以铭称
世非无怪也圣人不以语诸人然易曰精气为物游魂为变是圣人固已言之矣胜果寺击石扬火之妖岂非精气为物游魂为变者乎宋之天禧距汉已千百载所谓烈士沈光者精魄犹未化其可信耶其不可信耶抑它有凭附而然耶最公法师以大乘力济幽涂苦使魂气有所之而妖怪不复作是亦不可谓难矣其徒刻之石以大其说以永其传无证修公出以示余且言佛道慈悲其有征验者如此故为之书时至元癸未清明后二日承务郎庆元县尹单庆谨识
　　　寒穴泉铭〔并序〕
守臣毛滂撰
欧阳文忠公为大明水记云山水上江水次之井为下山水乳泉石池漫流者上然余客东都时日从定力院取井水煎茶此井不知有山泉否而味乃与惠山等至衡其轻重则定力之水轻是此井宁肯出山泉下哉至载刘伯刍谓水之宜茶者有七等又载李季卿论水次第有二十种惠山泉盖居其二文忠公以为不然虽余亦不以为然也盖水之在天下者人安能尽知之顾可使不知之水又尽居七等二十等之下乎水之良不过甘也一甘而第为二十差为七等又遂以为天下无水而高之是当欺我秀州华亭县有寒穴泉邑人知之者鲜县令姚君汲以遗余余始知之问此邦人则多不知也取尝甚甘取惠山泉并尝至三四反复尝略不觉有异是就余所知则惠山寒穴相望裁二百余里闲盖有两第二泉矣嗟乎论水者谈何容易景佑中相国舒王有和华亭县令唐询彦猷寒穴泉诗云神皋洌冰霜高穴与云平空山渟千秋不出呜咽声山风吹更寒山月相与清北客不到此如何洗烦酲此泉虽所寄荒寒宜因相国诗闻于时然亦复未闻也余恨前人之论水者既不及知之余欲以告今之善论水者为作铭云
泉之显晦　岂亦有数　生此寒穴　与世不遇
美不见录　为汲者惜　泉独知洌　不计不食
　　　书朱象先画后
松陵人朱君象先能文而不求举善画而不求售曰文以达吾心画以适吾意而已昔阎立本始以文学进身卒蒙画师之耻或者以是为君病余以为不然谢安石欲使王子敬书太极殿榜以韦仲将事讽之子敬曰仲将魏之大臣理必不尔若然者有以知魏德之不长也使立本如子敬之高其谁敢以画师使之阮千里善弹琴无贵贱长幼皆为弹神气冲和不知向人所在内兄潘岳使弹终日达夜无忤色识者知其不可荣辱也使立本如千里之达其谁能以画师辱之今朱君无求于世虽王公贵人其以何道使之遇其解衣盘礡虽余亦得攫攘于其旁也元佑五年九月十八日东坡居士苏轼书
嘉禾志卷第二十二
　碑碣〔七〕
　　嘉兴县
　　　嘉兴县学记
县有学古党庠遗意也礼记曰古之教者家有塾党有庠术有序夫五百家为党党下于遂或者犹后世所谓县乎秦始分郡县至汉县邑有校经师唐上中下县有博士皆是官也我朝县学始于庆历弟子员更定于熙宁主其事者簿若丞官未专置理宗皇帝三十九载始诏天下悉差主学于是薄海内外皆夫子宫墙矣檇李甲右扶风附庸邑曰嘉兴学久废其址更为郡社壝士藏修无所校官至虚设令尹资中张君汴喟然叹曰设庠序以化于邑尚矣今朝以主学命官名具而实泯令独不愧子衿诗乎乃亟请于邦君本心文公公曰兴学吾志也曷敢不如请令乃相攸西城废馆白于郡而址焉邦君命之则出帑佐费鸠僝功大尹高墅潜公闻之喜拨缗为助经始于咸淳五年八月明年正月告成礼殿嶪峨公堂翼严斋序环向门庑庖舍靡不整备其前则河流萦带据浪泄上京之源观光利宾眭步津要多士之藻思盖与桃柳俱新也先是学有田寄诸泮宫未复令曰均之养士夺彼予此非吾志也乃捐邑圭租亩百漕郡又拨鹿苑废寺两次田地凡若干亩为继粟地邑民士复争以田租来助郡侯嘉之悉与蠲赋税免县役菁菁莪沚仁养沛然是可以教思无穷矣呜呼邑以嘉兴名而学之废独久废兴之数天乎哉令守属也而分师帅之责橐钥天理机籁人心盖有兴起之先务焉然而鲜道义之味者不能兴困嚣倥之尘者不暇兴能矣暇矣而为之长者请焉而不听听焉而勿力孰主张是孰隆施是又乌可兴今令君以诗礼名家邦伯以道德文章为时望化民成俗之志节合而桴应几年废阙之大事一旦粲然复兴之天邪人邪抑学兴矣鱼鱼雅雅来游其闲岂徒弄笔以为邀利达计兴仁逊以范其趋兴礼乐以陶其养使嘉鱼之贤由此蒸罩于亨嘉之世则于师帅作兴之初意庶乎其无负矣邑人属记岁月以寓祠石室像益州之心于是乎书宣教郎宗学博士兼福王府教授梅应发记
　　　真如教院法堂记
壬辰岁夏四月有僧清辩踵门来告曰清辩秀州真如草堂僧也真如故有讲堂庳狭不足以休学者清辩与同术惠宗治而新之今高显矣愿得子之文刻诸石以谂来者光谢曰光文不足以辱石刻加平生不习佛书不知所以云者师其请诸他人曰他人清辩所不敢请也故维子之归而子又何辞光固辞不获乃言曰师之为是堂也其志何如曰清辩之为是堂也属堂中之人而告之曰二三子苟能究明吾佛之书为人讲解者吾且南乡坐而师之审或不能则将取于四方之能者皆伏谢不能然后相率抵精严寺迎沙门道欢而师之又属其徒而告之曰凡我二三子肇自今以及于后相与协力同志堂圮则扶之师阙则补之以至于金石可敝山渊可平而讲肄之声不可绝也光曰师之志则美矣抑光虽不习佛书亦尝剽闻佛之为人矣夫佛盖西域之贤者其为人也清俭而寡欲慈惠而爱物故衣敝补之衣食蔬粝之食岩居野处出妻屏子所以自奉甚约而惮于烦人也虽草木虫鱼不敢妄杀盖欲与物并生而不相害也凡此之道皆以涓洁其身不为物累盖中国于陵子仲焦先之徒近之矣夫圣人之德周贤者之德偏周者无不覆而末流之人犹未免弃本而背原况其偏者乎故后世之为佛书者日远而日讹莫不侈大其师之言而附益之以淫怪诬罔之辞以骇俗人而取世资厚自封殖不知厌极故一衣之费或百金不若绮纨之为愈也一饭之直或万钱不若脍炙之为省也高堂巨室以自奉养□佛之志岂如是哉天下事佛者莫不然而吴人为甚师之为是堂将以明佛之道也是必深思于本原而勿放荡于末流则治斯堂之为益也岂其细哉皇佑四年馆阁校勘同知太常礼院司马光记
　　　真如教院华严阁记
嘉兴之南门外数里所有精舍曰真如湖光塔影映带摇荡绝无俗尘合是佛境系船其下登临静深杰阁在巅俯瞰荒忽至其栋宇精密化乐天宫之幻成步履安平坚牢地神之擎载金碧晃耀位置森然晨香夕镫雾横星灿信一方之殊胜也阁距地凡几□□□布丈六金身绘像并其旁之西方圣人者二如悬度然每岁之春有般若社会少长咸集以数千计念诵佛号隐雷盘旋皆兹阁之所覆也匪假神运可想人力戒月之志勤矣予劝农真如所谓戒月者其主僧也面目巉岩宜有强干故人黄君安止交游余二十年昨得之于武昌去载再见于都城今来此则戒月嘱其求予记黄固佳士月亦非庸庸缁徒矣真如为贤首十方教院唐至德时号至德院本朝大中祥符闲改赐今名□偕之言云然寺有题名石刻建中靖国之初郡守领客自资圣禅院过真如烹茶贤首教院则其闲固鼎峙也真如继是当以阁夸传过嘉兴而问僧坊之盛愿梯云者谁不勇往寺自绍兴闲有僧用智者草草重盖于兵火之余号智华严今戒月自淳熙二年为主席遂有意建华严阁心不退转迄臻于成凡五闲阔六丈二尺高六丈五尺深四丈九尺他如庐舍那殿十六观堂及僧之居处一新之至其具体有不可阙者总为屋四十八闲戒月谓未尝持疏登人门特以讲说所得衬施不为己有抟涂塞海始若茫然聚毛成裘久乃见效为费约十万四千余缗寺无常产戒月又办田岁可收米三百斛今之仰食其香积者已百五十余人月不为诳众眼具知予不溢美随喜涉笔嘉定壬申八月旦日朝散郎权知嘉兴军府兼管劝农公事商逸卿记
　　　真如宝塔记
中土自摩腾竺法兰以经来华人固知有经也菩提达摩以法来华人固知有法也阿育王于佛灭度后一日之中造浮图八万四千此西方殊胜事华人未之知也逮吴赤乌二年康僧会拥锡至建业大帝使求佛舍利既得之即为造塔自是浮图始建于中土而吴中特盛焉隋唐以来名山胜地表剎相望赤珠夜明毫光昼现四种八种三意六意瓶沙发愿窣堵正名众生不见心不见身者如闇而迷仰观斗极无感不应无应不神所谓塔庙庄严始遍于四维上下矣檇李为郡实今辅藩皋陆四周平夷洞达宜有标植用镇陬隅雉堞离方真如般若芗云覆地华雨弥空嘉佑壬寅岁有法师自南者尝建仁王护国般若宝塔善导众生修崇梵福宣和庚子逆寇兆乱焚荡无遗仅存地宫冶银塔像佛牙舍利光彩如新历年既多因循废坠今比邱上首智炬夜梦观音大士有所告语于是猛勇精进捐财施力复有长者檀波罗众舍己爱乐无量数计共成佛事鸠工于淳熙十年仲冬二十九日落成于庆元三年孟冬之六日云壁八面绚烂凌空露盘七层巍峨出地东际沧海曶爽光明西瞻都畿佳气葱郁南极于越涛江轰豗北俯吴会太湖汗漫介日月之闲出云雨之上十通大用三界无边统万有于微茫视亿载于晷刻猗欤伟哉诚迦维之妙利群生之指南也作是语已有一居士长跪问言昔闻如来谈法华于鹫峰时有七宝塔涌出现前其中发大音声又休胥国道合尸罗于指端出浮图十层有僧执炉盖旋绕而行以此较彼孰真孰幻夫万法生灭孰非妄幻幻身既妄物物非真作如是观名无为法不取于法无得而修法固无为相有真实现前三昧如邱山高福不唐捐亦复如是如来方便提引众生勤力修行成就幻力空即是色道不虚行出世阶梯故应顶礼是岁阳生后五日奉议郎新知绍兴府上虞县主管劝农公事赐绯鱼袋永嘉鲍义叔记
　　　东塔广福教院记
嘉禾郡之东偏距关五里而遥有广福贤首教院幽阒僻左居无嚣尘仆记少时偕伯仲氏肄业于斯比竹茨草之室不支风雨鱼鼓罢响斋厨弗充并院西南桐界之内仅有废塔二级余悉神林鬼冢蛇虺所孕育污莱不食多历年所仆既长立宦学飘零二十年闲家居官居足迹未始一踵旧游也侧聆里闬士女话谓是院旬岁典剎得人轮奂日新龙象云集强仆往临视之至则寂然法师清雅肃客而入外敞三门金篆高揭天魔镇守万法之要关也门内即塔院露盘匝地风铃韵天群迷之标指也塔院直北建大悲宝阁浮空百尺俯瞰日星清净之目毋陀之臂具足妙相普现声闻正觉之道场也献殿八楹枕阁前轩凿池引流芙蕖自然可以建斋行道烧香散花精于佛寺之宇也阁后飞桥跨空过华严堂高广宏旷金碧璀璨猊座巍峨荃庑周绕敷演圣言之所也堂后辇土为台以建上方燕安身心瓶锡是寄东辟一轩轩外巨竹千挺扶疏昼阴人天尊仰之所也廊庑臂伸斋房指列窗牖虚明巾单整洁诸教比邱体用双修之地也西则有大天龙背负踊起轮藏在焉东则有香积妙供苾（草去早改刍）芬芳库司在焉以至纲统之寮伊蒲之舍澡涤之室溷湢之轩莫不崇深壮丽甲乙于诸山其它小物细故动欲垂示久远未尝苟且仆既周游观览乃慨叹而谓雅曰昔黄太史有毁中民百家之产而成一屋夺农夫十口之饭而饭一僧之语况受供于日中托宿于林下续禅床以断薪绕饥腹以三篾皆师宗门之故事也向者败屋数区不犹愈乎雅炷香合爪言曰毗卢遮那宫殿楼阁光遍十方无所分别一弹指顷三昧现前讵与夫人闲世经纪究度规画主办然后成就者之比哉是剎故基硗埆庳陋狸鼠庭除蜗蚓几席诚不可与一朝夕杂处也况欲阐扬宗风安集徒侣其可耶兹地爽垲高明故命工撤取之凡栋楹梁桷盖瓦级砖之具皆长者自为布金舍已爱乐无所靳惜领徒以来檀信施入悉助其费不铢黍留故能奋其惫于创残摧败之余而无厉民骇众之举适岁旱涝此方贫弱不自存者厚以役直使食其力俱知心竞不敢告劳亦我大雄氏慈悯方便之一也居士以斯言为信其为证明之仆曰有是哉汝佛如来尝示不诳语之戒仆傥未信而言于心有负故摭实以为之记师昆山人也纯直简古于华严宗旨川流电激学者坐夏无虑千指是岂特能缮弊支倾而已哉庆元庚申二月己未日承议郎新佥书江阴军判官厅公事赐绯鱼袋永嘉鲍义叔记
　　　东塔置田度僧记
吾乡州近城有教院曰贤首住持僧曰清雅院久倾圮风披雨沐仅支数椽雅不堪陋捐施金一新之宝殿雕楹绣楣镂楶次舍甲乙步（木阎）周流丛林规（木无）色色差备艰勤经始至矣又念岁入无铢粒寸产僧供不赡苦行相与精进佛事不祝发受戒以繁其徒祖印不传无以善后于是置常住田置度僧局吾乡州人往来习闻其概不审孰何一旦书来乞记反复颠末信其言尤详曰清雅入院更十有八夏极力苦心办缘为钟鱼主省帖旧以嫡枝差次住持不容异派旁睨虽吾祖师浮云太空受十方施主无所执着吾去就非所计第院故贫陋仅苟全非如名山大禅林施厚力丰可易置如传舍院事一失主盟焚修不虔苴漏不补私所有以自膏润轻去迭来则日就沦落故往年尚书郎王使君慨念之复理前语丁宁申晓刻之坚（王民）以为表经先是有持僧牒一道不着姓氏欲以佐工役费清雅不敢私转以受吾徒则施狭院固贫自若因出意合千人各持缗钱千焚香探筹以取之以其为求田根櫱或相继出力助施得租粮以斛计者几四百就以先所有鲍氏诸家田米岁二百余斛归度僧局籍净人氏名鳞以高下持帖为据知事僧掌之给先出局者披度礼本院为师有赢金勿擅支与以济私用不幸有亡殁则以次继承取米十斛为送终费院闲有俭凶或公私百费弗得造为名色耗用现隐不偿设有是许持据与所刊碑鸣之有司以请凡度僧局之赢金储以增田足十年则尽归公以给僧供惟所用此清雅所为规式示山门俾遵守者如此幸为清雅书之机怃然曰自金仙氏入中土老氏与吾儒之教鼎峙吾儒常贬释氏谓其冯虚洸洋无所考诘引绳批根麾使不得近吾于中常持衡焉世变日久浇诡日滋吾圣人语不及怪不以幻异示人而后释氏祸福之说行盖为权以济经之所不及指异而归同要使人迁善远罪而已见不必偏况人居天地闲孰不喜生恶死释氏独以寂灭为乐觉观湛然不种爱根不沦欲海其事为甚难世人重财纤啬倍力为巧市费则争分铢饥丐在侧靳一钱不与而精舍山立棋置备极庄严朱碧焕烂率借资于人以广其费倾郡邑有余赀者不命而献力不祈而荐货轮运辐集色无留难其致此必有道彼释氏纳轻皆其徒致之无一切世闲苦乐爱欲缔欢喜缘宜无毫发固怪心而或者蜗旋茧裹用财自卫一砵一衣之储植丰矜隆甚至割众施利以肥己是谓无远识者清雅则以大慧自奋孤立一意视所居院如世之欲持其家者务使经久悠远囊橐无遗余不顾也岂为释者难之世盖亦鲜矣机与雅相习知自官中都誉言日闻每倾骇浮慕恨不即耸瞻磬折佛龛僧镫一道故旧为笑乐因其有请于是乎书岁次甲子仲夏初吉中奉大夫行秘书省著作郎兼领资善堂小学教授兼权驾部郎官娄机记
　　　本觉禅院记
本觉禅院创自李唐迨今数百载中更兵火岿然如鲁灵光之独存剎以古故尊我朝熙宁闲命蜀僧文长老来此主禅席苏文忠公三过门而三赋诗地以人故胜寺距城西南不一舍平畴迥野一水环抱层楼杰阁渺立于苍烟白苇之中阒然有山林气象亦檇李之奇观也惟廪入素薄岁上熟犹不足以给众率应缘助之嘉熙庚子旱魃为虐有司劝籴几遍国中寺亦竭力以应自是饘粥弗给缁徒星散异时主首数更坐席曾不待暖丛林规矩荡不复存过者惜之淳佑辛亥太监赵公与（上山下言）来守是邦礼请三塔宗远迁住兹山始至相其所旁穿上漏四壁萧然如逃人家远老愿力宏深推所以理三塔者理斯寺爰以明年春稍募众力排蓬藋辇粪壤补垣墙之阙尝为人所径者以杜往来治炀灶铸巨镬敛薪米辟一堂以聚其徒然后庀工鸠材葺重门步廊法堂方丈为屋八十楹盖覆而涂塈之又明年鼎新长生库庐捐衣砵所有以营子本之入始甃荷池复莲界旧观舟楫之敝且漏者补之墁之器具之垢且阙者饰之完之凡斋鼓钟鱼禅床单席靡不毕备又明年展辟僧堂增高加大上架重屋旁建众寮为西庑十与东序称扁其堂曰大圆觉海寮曰妙心于以合群僧之焚诵与行僮之侍使者虚明轩豁若幻成也呜呼难矣哉余尝慨近世大禅剎号称领袖往往视如传舍占一席于偏庑以苟朝夕顾视橐中赀聚足以易善地望丰报而心猿气马已坐驰于南北东西数千里之外以故钟鼓不鸣□□盖障不蔽风雨金仙梵帝楼观丹青之饰尘烟晦蒙脱粟藜苋之供无以继在在皆然也远老攻苦食淡铢积寸累不以一毫私其身勤劳三载起废而一新之凡昔所有者皆具所无者始有之可谓能矣今中产之家谋结一庐斩木陶瓦必数岁经营乃就远老以虚拳自奋举意造事计日而成是必有相之者加以岁月则金碧辉焕照耀大千又岂止为一方之信向云余故勉其进而为之记宝佑己卯中和节朝奉郎前差通判昭信军兼管内劝农事徐闻诗记
　　　本觉禅院三过堂记
或谓东坡因乡里道旧故若逃虚喜跫然为文来游本觉是岂知公者耶公以熙宁五年摄开封府推官乞外适守杭州之明年有事于润道过檇李寻访焉而峨眉翠埽形于声诗抑见文固有以致公者后六年自徐移湖再过焉文病且老又十年自翰林学士累章请郡除龙图阁学士知杭州又过焉文死矣所谓三过门闲老病死于以见其致意于文甚深庆元初蜀僧本觉来住山得公第三诗于礼部尚书杨公汝明家遂集帖字同前二诗登诸贞石尚书西归题字于贤良邓公谏从之左□至今樵竖牧儿能指点诧□行路人而言曰东坡三过此赋诗而去公负刚明劲正之气与奸邪并进爽拔不可干若千崖高秋松桂精神草木凛栗助寡忌众直行径前危机宜施命亦几殆烟江瘴海至辄忘反蛇乡虎落纵浪吟啸不知死生患难为何物然则颉颃翔鸣物莫我婴不足为之荣羁穷窘局动与（呙旡）触不足为之辱泛乎水盈科浩乎云无心至今望之邈在天上住山元澄作堂曰三过补山中阙文而以致其思是记刻舟之迹而语人曰剑在此予又为之记与寻剑何异哉澄行吾法中犹子也号古潭嘉定甲申潼川北（石间）居简记
　　　惠寂院观音记
补之猥以疏庸蒙恩假守到郡之初时适闵雨既视事德薄不能召和遍祈靡应于是恭诣惠寂行道观音致祷焉未及城而雨至优渥沾足农不失时他郡虽接壤亦不及非大士之力而谁归行殿阙典刱而新之以严将迎香火之所涓日奉安已讫厥事虽然祈而必报人事固不敢不尽若智慧无边岂一物所能报哉因命祥符主僧师源恭写瑞相刊诸乐石以广其传不特以祈丰年且将记圆通感格之速以坚后来之信或谓大士与上天竺灵感圣像同出而异体故雨旸之应若出一轨斯言必有自来故并书之使一方知所归向云庆元丁巳闰月望日朝奉大夫知嘉兴军府事澶困王补之书
　　　三塔白龙潭记
漕渠出通越门直西三里斗折以北面其曲为今景德寺前有三塔枕其流流之深倍左右四尺龙之所宅也寺有伽蓝祠号顺德龙王盖尝有德爵莫考其所以始旧俗云风樯雨棹沦溺不测往来者谓险视江湖闲乃相与琢石韫舍利建浮图鼎足镇之所谓三塔者也塔初成灵光夜明险害乃已岂其依佛慧力易暴以仁如华严经所言遂以福德有此珠宫贝阙耶图经亦不载始末元丰己未岁有张君胜者作三塔白龙潭诗其序云尔或云近岁有舣舟河上夜半风雨晦冥迁之数十步棹夫几殆然皆以此非深山大泽且不考知其故意故易之淳熙元年夏五月潭之所大雨雹殆阳不克也克必过过则为旱已而不雨至于秋七月莩者待雨秀发荚者待雨坚好有旨祷于群望最后筑坛刑白鹅坎血以祠蕴隆如故郡刺史毗陵张公元成顾曰将何以拯民忧时习曰岁旱取虎颅骨纳诸有龙湫潭中可以致雨法用长绠系之雨足即出之先大夫尝行诸京口雨旋至请加之于三塔之潭公曰诺献议者疑之夫事既亟矣知之而不能行欲行之而不勇不诚谓吾民何于是（帛系）蕝如法己未公从僚吏出祷小雨随之越三日丁酉祷毕蜿蜒云端不终朝大雨翼日又雨雹绕佛庐震人虩虩然如在其左右不涸不流不萎不苏岁以大熟邦人咸喜嗟夫十日不雨则饥五日不雨则馑今饥馑不作盗贼无有人以为是故然孰知龙之自乃即庙貌宠新之命车命服始追用王仪丕宣厥灵客有过之者为时习言川泽之物莫智于龙上古之世有以龙名官者官修其事则祷雨其艰哉厥后不能纪远乃纪于近近而民事为民师者今或日所不给又乌暇议龙之智矧曰天地阴阳之事其言似有旨故并书之十月九日通直郎知秀州嘉兴县事毘陵李时习书
　　　唐中宗皇帝御制华严宗主贤首国师真赞
宿植明因　　专求正真　　庵园晦迹　　莲界分身
阐扬释教　　拯济迷津　　常流一雨　　恒净六尘
辨圃方开　　言泉广浚　　护持忍辱　　勤修精进
讲集天华　　征符地震　　运斯法力　　殄兹魔阵
爰标十观　　用契四禅　　普断烦恼　　遐祛盖缠
心源鉴彻　　法镜澄悬　　慧筏周运　　慈镫永传
名简紫宸　　声流绀域　　梵众纲纪　　僧徒楷则
镇洽四生　　曾无懈息　　播美三千　　传芳百亿
　　　唐文宗皇帝御制华严疏主清凉国师真赞
朕观法界　　广阒无垠　　应缘成事　　允用虚根
清凉国师　　体象玄门　　奄有法器　　我祖聿尊
教融海岳　　恩廓乾坤　　百新一疏　　拔擢幽昏
闲气斯来　　拱承佛日　　四海光凝　　九州岛庆溢
敞金僊门　　夺古贤席　　大手名曹　　横经请益
仍师巨休　　保余遐历　　爰抒颖毫　　式扬茂实
真空罔尽　　机就而驾　　白月虚秋　　清风适夏
妙有不迁　　缘息元化　　邈尔禹仪　　焕乎精舍
　　　易庵寂照讲师雅公塔记并铭
师讳清雅字少南圜回之法嗣可堂之裔孙也姑苏常熟人家业儒应其姓祝发于昆山之慧聚夏腊五十九世龄七十五嘉定甲申三月二十六日澡沐更衣跏趺坐偈而寂茶毘舍利璀璨其徒启东奉师遗事愿铭塔石师宏圆顿宗了第一义五镇丛席所至一新秀之东塔广福杭之南山慧因起废兴衰殆若游戏故今分其骨于两山者旌厥德也嘉定癸未茂陵两召便殿问法讲华严经赐号易庵寂照讲师并书华严经阁四字以赐之贤首一宗多盛西北奏以崇先光福普明开元四剎悉赐教额圣恩俞允光被泉石宗风大振至今赖焉丞相卫王史公参政忠简先公皆一时朝贵咸乐敬乡知省郑公尤与师契合一见相得如平生欢中外归依佛法增重师色厉而仁行峻而周见处明白宗说演畅平居简素纸衾布褐裕如也素专净业尝效庐山慧远岁建莲社讲下常千人五十年闲景从日广度缁白以万计口授心传者何啻十百镫镫无尽尽未来际拯迷导昏难可度已乌乎休哉铭之曰
皎星月兮圆明印香水兮澄渟月不降兮水不升湛流光兮应群情竟化事兮遐征析金锁兮阁灵纪琬琰兮德之馨绵浩劫兮垂典型
嘉禾志卷第二十三
　碑碣〔八〕
　　海盐县〔一〕
　　　县学记
夫子之道孟子称之曰生民以来一人而已后之碑夫子庙者虽引天地日月山川鬼神为之比考其至未有出于孟子是知圣人之门难乎其言也才非命代宜不复为姑记其事海盐秀之属邑于吴为东鄙地卑下积洿而不注其俗少识者自李唐至于圣宋无登科从政者先有夫子庙在治东二百步属正朔不流藩臣称霸以儒为戏厥制遂亡国家富有寰区勃兴文教太平兴国中主簿石知一权县事始立之知一明经入仕任意卑而不度景德二年京兆翁纬以试校书郎领邑视事三日谒先圣于县东坏屋两楹盖圮像而已即日召民吏可教者喻之曰若所以有亲亲之义长幼之节褒衣束带生养死葬异于禽兽者夫子之教也今日庙貌不支祭祀几废若完居而具食虽曰无罪吾必谓之罪矣遽命新之既而以岁饥乃止明年水潦害稼又明年秋九月嘉谷告登始有成议以旧庙逼民田不得大其制县南隙地形势爽垲四隅相望若有所待者乃表基之于是扬言曰财羡于屋归予以瓦木力余于农输予以土功县尉张用丕实同斯诚既唱而和无翼之声不日而四达憧憧沓沓川流市合畚锸斧斤晨趋夕奔工不戒而自勤物无胫而来臻经之营之越月而告毕广殿云耸袤轩翼回敞修庑而傍引呀重门而前达缭垣屏周巨堑环护初庙南洼下就出土以备用穴之及泉因成方池焉道由中出池之阳作移风亭以临之皆授制于工者广袤有度高下相辉正殿被衮之右偏亚圣在焉闵损以降九人左右行列其余六十二人绘诸屋壁自炎汉而下巨儒硕士别序余堵六代礼乐周旋廊庑崇严秘邃虽无取于天下□与夫江左之邑亦可谓之稀矣矧冠盖赫奕器服辉映窥其墙望其门者不威而可畏不约而自恭是使海隅之民识我儒之大将师其道而奉其教邹鲁之风可期一变也夫民无自化在有位以化之非其人弗克有其教故庙亡仅二百年卒属于我盖张吾道集能事□世之所难乎后之莅县者设不以训民成俗为意目兹壮丽亦将知其难而奉之洁户牖易蠹朽区区勿怠于其闲则能吏也如其不可我亦无媿时大中祥符改元之二月二十九日试校书郎知县翁纬记
　　　修学记
夫子有庙庙有学所以奉春秋祭祀而教民以道艺其规摹制度讲求明备汉唐以来未有如我宋者也故自京师达于郡县莫不饬祠宇聚生徒命官择师以广教育洋洋乎弦诵之声际天接地可谓盛矣今上即位绍休前烈圣才睿断新民耳目万机之暇玩心经史观古治乱盖将激劝群下终始典学同厎于善真圣帝明王之操术也为守令者不宜有以述上德广教化而称其职乎海盐县隶嘉禾郡生聚万计滨海而居鱼盐之利仅以自给士其业者纔数人而已昔之为令若参知政事鲁公宗道而下其修举职业闲有人焉然广学训民之意犹阙如也非诸公之意不及于此盖岁多饥馑民力凋敝拊循拯救日犹不足奚暇治庠序哉虽然后之继者或处可为之时而因恬不虑退让未遑非所以述上德广风化也去年夏四月予始官于此僚佐相与语曰夫富而后教古之道也兹邑地势高而瘠土众若岁差旱则禾尽槁而人食贫矣能备其患然后可以议教于是周视四境凡可以潴水溉田处悉鸠众力以浚之既而境内丰穰民用给足皆迁思回虑靡然有向善之心一日邑之父老造庭而言曰宣圣旧祠坏久弗葺愿易其地增置学校诲吾子弟庶几有立凡一材一物之费悉自营办予从其请乃得胜壤于县之东南隅冬十有二月经始明年夏五月讫工庙像尊严学舍闳邃讲有堂斋有次宾位小学列于西偏（食善）爨澣沐处之东庑祀物什具罔不完备将以延先生硕儒传道授业使学者日见所未见日闻所未闻而业广道充可以俟朝家之选用也邑僚暨诸生既落成咸丐予文以识岁月因为之记时嘉佑八年季冬二十有七日朝奉郎尚书屯田员外郎知县事兼管勾盐场骑都尉赐绯鱼袋褚珵记
　　　重修学记
海盐为邑在州境东南百里而近地形高仰潮汐之至不甚猛悍非有山谷堤防之阻也而人居以安其土黄壤其井泉甘鱼盐之利既薄又沟浍之水不可猪蓄故民皆服田力穑利于早熟市廛编户往往家给人足喜教其子弟以诗书士大夫之裔亦各世守其业地既斗绝一隅舟楫人迹罕至无奇货异产动其耳目故能安习而不迁先是境内民物凋敝学校未修初建庙以祀夫子岁久庙坏邑人愿易其地乃更筑祠宇稍广东西庑以处诸生而庠序之教寖兴焉崇宁改元推三舍法于天下士皆由县升于州弦歌之声洋洋盈耳□□□□□□□□□□□□□□□狼角奋张生徒堕业不习俎豆之事垂二十年矣圣主中兴光济大业文治蔚然复修绍兴癸亥春既建太学为首善之地廷人献言欲郡县士由乡校以进明诏从之守令承流各举其职惟邑之东旧学斯在瓦裂桷腐将就倾圮弗时即功士颇聚议知县事左承议郎徐光实视事之初奉承诏旨靡敢遑暇鸠工度材亲督其役经始于夏五月至秋八月告毕然后堂殿门庑高明宏大职掌有舍肄业有斋土木之功赭垩之色圭洁崇丽焕然一新饩廪器用罔不备具明年春行乡饮酒礼预者百余人又访求中朝画本改设先圣先师十哲及邹国公像仪形克肖可瞻可仰与夫二三子侍侧之容庶得如亲见之丙寅春上丁行释奠礼笾豆静嘉盥荐严谨已事诸生愿有纪述以贻永久窃谓海隅小邦光被盛化得贤令宰夙夜究心修举旧典可谓善矣故为之书绍兴十六年二月十日左朝奉大夫充徽猷阁待制提举临安府洞霄宫平原县开国伯李正民记
　　　新修学记
秀州海盐既修县学掌学官四员职事十员斋生三十员合辞遣介走二千里以来索文具言本末而知县事李侯之功有不可不记谔思己酉夏备数朝籍客有从彼至者已言侯留意于兹况今岁又三易盖侯初来为丞叹学之敝而县有不暇丞欲自任其劳未几诸司以才推择得旨径绾铜章于是经营不愆于素况侯之祖绍兴甲子寓居此邑力赞邑宰奉议徐公光实修之于前且为之记与斋铭矣侯竟述初志夫州县有学非他也为治以教化任守令学所以与多士为求仁之地也有生之初仁固性所有也失其固者有因也众之人不知有以求之为政之人不知有以因其求而导之仁则晦也于是聪明睿智之君倡于上而下自应州县之学所由以建或者怠乎是非怠乎学也怠乎仁也今斯邑也辟雍首善近在咫尺教化当易以举乃有李侯为之鼎新乎求仁之地俾圜冠方履得以藏修乎其中即是以求尧舜禹汤文武为仁之传稷契伊尹周召为仁之佐孔孟为仁之言六经为仁之书五典五教为仁之方自家而国国而天下为仁之序俾居乎学者日之所见升降揖逊无非仁焉弦歌管钥无非仁焉簠簋尊罍无非仁焉殿堂门庑无非仁焉如充栋宇如汗马牛如参于前如倚于衡朝夕寒暑仁必在是颠沛造次仁必在是上之以仁而可以致君下之以仁而可以泽民穷而以仁可以善其身达而以仁可以兼善乎率土之滨仁之妙用可以塞乎天地之闲而不可名经曰为仁由已又曰我欲仁斯仁至矣智者论之求之于举其获则易故学之为效明礼乐移风俗召和气而致太平有不难者若乃雕锼乎文字锼癖乎诵习竞争乎末节缘饰乎虚名是又学之浅者君子之所略焉耳侯资仁而心仁心仁而术仁仁于堂而风如仁于野而春如因乃祖之权舆即是而本之仁其祖矣所以谓学为求仁之地而孜孜焉竟厎其成凡学之文物无一不备以为未也复建小学发其仁之端侯意若曰屋有限员有数必整整焉□□所以领袖百里之内耳目习惯父教其子兄语其弟长老训其后生循循然唯仁之归侯之意岂不广哉若乃侯自捐俸金民不告劳廉而有法政之善也不可不并书侯名直养世家维扬官从事郎乃祖则左朝奉大夫充徽猷阁待制平原县开国伯讳正民今学经始于绍熙元年冬明年三月即工六月告成三年四月壬寅朔焕章阁直学士朝奉大夫提举江州太平兴国宫清江县开国子食邑六百户赐紫金鱼袋谢谔记并书
　　　小学记
三代之学莫盛于周里有序乡有庠序以明教庠以行礼幼童八岁入小学学六甲五方书计之事始知室家长幼之节十五入大学学先圣礼乐而后知朝廷君臣之礼呜呼古之人所以教人者善矣后世小学仅见于辟雍今郡邑非惟不存其实并与其名失之矣海盐为秀支邑维扬李君下车期年既修治学宫罗致一邑之士而教之一日顾谓诸生曰小学之设所以因其良心而训迪之今独无有宜其习俗日薄此无它丧失其良心也诸生奉教日善乃择教谕朱沆主之其始进也或通经或诗赋选吝而公师严而尊于是里巷之闲弦诵之声相接无智与愚皆以子弟入学为美事李君可谓善教人矣小学之兴自李君始棐滥吹主学实与李君相与维持之因摭其闿端之意刊诸石君名直养以佐邑最迁为令宜兹举也贤而法哉绍熙四年六月修职郎监秀州海盐县砂腰催煎场施棐记
　　　县学讲堂斋铭
李正民
仁为道远　行莫能至　究其本原　在孝与悌
孝悌之性　诚矣无伪　扩而充之　为仁甚易
右务本堂
里有仁焉　择之而处　颠沛造次　不离其所
蓬因麻直　丝以染迁　渐摩而化　物我皆然
右处仁斋
质直无邪　所存在义　行而宜之　勿放于利
无适无莫　匪骄匪吝　推之邦家　其达可信
右好义斋
湛然一性　中有觉知　感物而动　私欲害之
约之以礼　勿顺乎非　不远而复　颜氏庶几
右复礼斋
仲尼之圣　颜子之贤　好学不厌　智斯在焉
勉强师之　其德日起　知之而好　斯近智矣
右近智斋
　　　法喜寺改十方记
西竺之教流于震旦其来尚矣摩腾法兰传其经昙摩迦罗演其律罗什而降翻译滋多然后半满之字华竺之言溢于简册储于宝藏缁褐之流诵其文讲其义所谓万善之源府总持之林苑也然善现谈无碍之宗毘邪明不二之旨于一法中阐无量义学者能因教以明心者鲜焉机缘已熟达磨西来直指心源不立文字离名相之端绝能所之迹此教外别传之要典也爰自少室曹溪以来多寓律寺虽居别院然于说法主持未有制度至百丈山大智禅师慨然叹曰吾之祖道欲诞布元化岂当与阿笈摩为随行邪乃创置规式别立禅居宾主问训激扬宗要由是名山胜地列剎相望建方外之丛林萃苾（草去早改刍）之游处历时滋久其流益盛矣圣朝袭前代旧章为佛法外护广设度门崇信般若凡大伽蓝辟律为禅者多矣且着令云应甲乙寺宇其待众有罪听改作十方住持所以澄汰冗流肃清海众者也绍兴九年春秀州海盐县始以法喜旧寺革为禅林埽蝼蚁之封疆荡狐兔之窟穴剖剔藩篱彻除蔀屋开户牖正堂奥变昏暗以为虚明廓狭隘以为广大三门洞启于前正殿磅礡其后凡僧堂丈室钟楼经藏库厨舍寮为屋一百五十楹皆因其故而鼎新之人不知斧斤之劳户不闻版筑之声恍如神施鬼设徒见其变化之速如此金刚为地众宝严饰前日所有荆棘瓦砾坑坎者今则忽然不见观者骇愕莫不合掌赞叹曰呜呼善哉昔未曾有也堂头和尚怀悟深明宝相善说法要不慕虚名晦迹藏用昔于此地曾种善根杖锡而来为第一代凝神宴坐四众归仰于是袭方袍曳草屣者云集于斯信参学之道场矣寺之建立久不可考自梁及唐题榜屡易圣朝祥符中始锡今名增崇像设代不乏人具载于旧碑今特纪其改革之始尚俾来者有考云绍兴十四年二月一日左朝奉大夫充徽猷阁待制提举江州太平观平原县开国伯李正民记
　　　资圣寺佛殿记
昔佛在舍卫国演说正法诲导群生时有给孤独长者为求祗（施去方改）园林欲营精舍请佛居之祗（施去方改）未之许也长者乃顾左右辇取库金侧布于地祗（施去方改）惊喜即以奉施然后精舍立焉按毗奈耶律云西域佛堂曰揵陀俱脂此云香室未有堂殿之称也然佛之阐化或居天上或在人闲四众归依人天毕集有称普光明殿者有称善法堂者盖神通变化梵译所传岂名目可得而拟议哉逮夫像教流通入于震旦白马名于汉建初起于吴历代相承益修斋戒缁流云集列剎相望殿宇之制极于尊崇厌以鸱尾涂以丹雘巍巍乎王者之居无以加矣惟时斥卤之地乃海盐县治所资圣寺当邑之中晋右将军戴威施宅为之历年滋久兴废不常皇朝承平垂二百年其徒日加营缮凡所以为浮屠壮观者靡不备具建炎己酉兵革之难及于海隅屋数百楹一夕煨烬越三载有比邱茂实可舒请于其师履常曰是大伽蓝乃古道场异时过门者莫不瞻礼今为瓦砾荆棘之墟宁能弗恤邪常曰吾虑之久矣顾衰老不能蒇事汝等其勉之于是二比邱奔走四方遍求檀越道俗倾心咸思喜舍乃以绍兴乙卯秋八月丁未初建大殿轩楹前敞基陛隆峻又辟斋堂于其后为屋合五十有四楹命东都孟道一造释迦世尊一绘七像于殿普门大士于堂自刱谋七年而殿成又七年而像设备凡为钱三千一百万有奇由一金一缕之施积累以成其视向之祗园精舍功与齐而力实倍之于是仪相端严栋宇宏丽金碧辉映观者肃然皆叹其落成之速而莫知经营之劳岁月之久也若夫妙证三身圜成四智如水中月应物而现所谓具足诸相不可以见如来也然优陀延王初以旃檀刻佛形像佛告之曰汝今于佛法中刱为轨则未来世中有信之人皆因王故而获利益故如来灭后后五百岁于婆娑世界现千亿身在在处处建阿兰若自非教通幽显道济生死为苦海之舟航揭昏衢之日月则何以人人心悦而归向之哉佛之为教如此其徒又多材智强敏之士咸能勤苦服役忍辱谦下执心坚固不可回夺宜乎所求必获所为必成矣是殿之建始终效力者惟实及舒协心缘化者知白道成法澄师肇善休倾巾砵而助成之者履常也余观兹寺故迹隳废者尚多使其至诚不息迟之以久则复还旧观因缘果满（焱欠）忽变现若化城然何难之有予方侨寓于是邦庶几及见之绍兴十五年十二月辛未朔左朝奉大夫充徽猷阁待制提举江州太平观平原县开国伯李正民记
　　  净业院结界记
深山大泽草木之所依附而鱼龙之所泳游盖天地既付物以生而动殖之所安息在是也若夫毒龙猛兽妖蛇怪蜃杂处其中则山或童而不得茂渊或涸而不得深美玉明珠含泳于其闲则光明精粹之气充溢辉散然后山渊之物得完其生而草木之瑞龙鱼之灵□□□□□□□□□是则水怀珠而川媚石韫玉而山辉者矣佛法之在是世何以异此如来大慈建立三宝欲使其法久住于世在人以持戒为入道之始在处以结界为证道之基建大伽蓝安立比邱念十方法界皆土石瓦砾之所成就不有妙法禁结其地则众魔外道得以乘闲而肆毒故重解重结即秽而净寓其法于四隅而隐妙相于秘密之中夫惟法之所照非特珠之光明辉散也界之所立非特玉之精粹充溢也而魔党破溃非特猛毒妖怪之奔伏逃窜也比邱处其闲苟能精进明悟行道不懈当有神物念念护持然而不能成就圣果者抑未之见也秀州海盐净业院久为僧坊而界相不具元照律师从众请以秉持法事仪范既圆属余为之记于是书以告诸学者云元佑元年五月甲子通直郎知广德军广德县事葛繁记
　　  题维摩像
昔有僧至龙潭问云久向龙潭及到来潭也无龙也不见潭云却是子亲到来余寓海盐闻金粟之名久矣暇日陪二公泛扁舟由支流断港而至乃见此寺在山林闲松桧萧森金碧辉映真伽蓝胜处也周行殿堂欲见如来推求寻觅了不可得退坐丈室冥心息虑瞬息之顷维摩现前复见师子之座乘空而来香积之饭应念即至心生欢喜顿还旧观因问老人曰如来即已见了未审此处金粟之名何自而得答曰经云凡所有相皆是虚妄故三世诸佛皆以假立名字引导众生只据土俗所传乃金玉山也玉与粟声相近语转而然余因念大隐堂中曾命画师作净名像不若将错请此居士来至此山中使游观者瞻仰礼拜发恭敬心一念回光则可入不二法门矣毗耶城中何远之有宫使提学中丞常公提宫太丞陆公偕游时绍兴壬戌十月望日也大隐居士李正民题
嘉禾志卷第二十四
　碑碣〔九〕
　　海盐县〔二〕
　　　显济庙记
秀州海盐县乍浦之陈山有灵湫居山之半水旱不涸不溢山椒有大石盘陀岁三月十有八日吴之阳山及此多云雾晦冥雷雨之变俗传为白龙君以是日生于阳山而归藏其母于是焉故有祠事甚严州邑旱潦致祷必先酹酒石上有物蜿蜒即见崇宁三年部使者以闻诏以显济名其庙宣和五年又以昭苏旱虐始封龙君为渊灵侯绍熙元年四月不雨至于六月睢阳李直养摄华亭邑部使者以才荐畀令事还入境漕河已断流亟利下俄有蜿蜒举体金色见神坐上直养迎挹即循其左臂而上至巾（仆去人改巾）因请归醮祠复循而上如初（匚佥）中四龙子如粟阖邑惊奇见所未见阅三日大雨沾洽沟浍毕通苗槁而兴诞置蜿蜒及（匚佥）子于石顷之俱无所见七月又旱申祷旋应适如其时日是岁进龙君为广惠渊灵侯龙母庆善夫人命既下神报益彰明年三月直养以祠宇败挠弗称夫上命既下神施遂衰众力为建二大殿鼎新像设且列四神像于后以表四龙子之异乃□□□□四月龙见于龙母殿自空而下其大如柱光采夺目观者震悸不敢仰视五月庙僧梦神人告将迎龙淮上有日计海邑之雨可支两旬尔自是开霁复雨之日果再浃也又明年三月直养遣工绘龙于壁至则壁尚湿不可为也念且归其夕梦金冠白衣神人曰令俾尔画龙龙实难画工曰画非难壁湿尔应曰干矣东作行雨自西而归仍有珠乃成龙更语尔令它日谒雨当诵华严袖出经一卷顾其后四神人云此亦尔令所致也工起视壁果已干如戒而龙成有蜿蜒曰正白复见神座睨视壁闲久之跃而入于花壶四月郡守赵不迹以梅雨愆期亲作文以祷其应立至六月直养请于郡徙兴福院刱庙之右以广僧居而严香火直养状如此以属楚国龚颐正纪于丽牲之石夫龙之为神变化无方与天为徒孰能测识上古之世为人豢扰有道之时游其宫沼迨及后来虽渺焉弗觌而乘云御气开合化枢呼吸风雷主持旸雨司民大命克配君德有不可诬者今兹龙君之神应暴着一时声动观听春秋祈报斯民是怙阅千万祀宜无攸斁颐正不敢没其实始檃括比次如右而系之以迎享送神之词云海波渊沦兮海山巃（上山下从）其下潜通兮君之宫时思其母兮来舂容菖叶生兮杏蔕融君之来兮雷隆隆雨我田兮秧芃芃我之怀兮无初终君税驾兮匪阳斯陈鼓钟庙享兮列鼎重茵君之宫兮屯云蕙肴蒸兮芬芬我黍我稌兮抑亦荐其萍芹君明其衷兮无吐芳新吹洞箫兮望极浦君之归兮云在下十风兮五雨佑我海邦兮污莱斥卤君不来兮使我心苦千秋万岁兮为民所怙
　　　岳庙记
五岳各于其方配天作镇灵粹所宅亦各有攸司或主人民死生祸福之事或主鬼神山川水土鸟兽草木之类是于覆戴之闲为最隆最巨者也然自古帝王告成受代升中纪德之盛必于泰山而四海之民朝献祈禬皆不远万里不能至者各随所处建立行宫以为请命之地岂非神灵显赫威德盛大为生民宰制尤可畏而仰哉章圣皇帝东封申严帝号以彰洪德允答元功顺天休命典册具存是于今日尤为尊崇非诸祠庙所得拟议也或者尝谓行宫散处遐僻而有祷辄应如在其上如在其左右其理安在盖不知人之精爽没为贵神则所谓圣而不可知者未始或亡寂然而感不动而通其疾俛仰之闲再抚四海之外犹风行于空招之则来而风实无体犹日丽于天有照则现而日实不来比阳燧取火方诸取水从容掌握之闲引类太清之上患心之不精识之不至尔况以天孙之贵方岳之尊风马云车倏忽万里杳冥之际肸蠁斯在又何疑之有哉昔人有言心即神明发意动念犹如影响固其理也海盐陋在一隅其民谨信而淳乐善而畏神前此岁有朝献之社闲以惮远莫能至者熙宁中邑人相率始筑兹庙迨今三十余载乃克有成自三门两庑前后大殿圣母眷属凡为殿五宫曹司典侍从监卫塑像仪物莫不毕备是为一方尊事瞻向植福依归之境俾善人是赖而愚者不敢为非实非小补又春秋祭祀咸以佛事荐羞惟素茹不宰牲牢而神亦安之岂非所享在诚而不在物耶故首赞神德备论飨答之理以信斯民于不疑之地于千万年无敢怠忘是不可以无纪也时大观四年七月日奉议郎权通判杭州军州管勾学事陆周记
　　　修岳庙记
海盐去岱宗道阻且长里且千计而有岳帝行祠盖经始于熙宁中至大观四年乃克成将历百年瓦腐桷圮至于上雨傍风寖无所盖障尸之者假修崇为私计薄有获而未尝略支倾填漏邑大夫李君为政纔一年又三数月即裒众力葺之殿巨细有五其一妥圣母者圮甚而重创其诸及廊庑之属藩括经夷榱栋梁桷丹碧黯昧或蠹或折貌像多剥不但晦于尘垢者莫不赫然一新自昔何其难而今何其易邪盖神以民为主欲致力于神必成民以先之可也不然虽荐飨亦吐之矧土木之功极劳费神岂乐其若是而相其成也哉李君自丞迁令时县家及州家券外征求悉若子产争承力丐裁减而宽之夏秋税租前改虽有心于仁民者亦迫于板赋预借于民以纡目前未及省限里长已深苦催科之虐困于棰楚糟邱鬻醪纔上栈即强诸胥分受抱输诸司钱终岁追索干没强半徒费鞭挞此等积弊甚于膏肓之疾不可救药乃一切（划去戈改戋）去以召和致祥于是雨旸应祈麻菽麦稻岁存丰稔成斯民若是而后致力于神洋洋然如在其上者安得不乐歆其荐飨方其启□揭虔妥灵之心入其祠致植僵兴仆之力即若有以相之兹其所以易欤一邦士民有不靳其赀力助葺是宫者岂皆澹然无欲荐享于神之心觊幸飨答迹其祈禳之愿若持豚蹄盂酒祝穰穰满家者耶夫山岳渊海之神古唯天子望而祭之诸侯则祭在其境者齐人将有事于泰山必先有事于配林不敢遽也如此季氏旅于泰山宣圣责冉有弗救而有曾谓泰山不如林放之叹不可僭也又如此今士民欲事乎岳帝而（口十）力葺其来假来享之宫若有相之者知繇乎令君成民之政有以动之可也或各自谓吾足以享之欲神之格思岂不难哉世之为不善者薄有荐于神往往不唯觊幸其（上自下辛）即涣若冰释抑又过望乎神降之福殊不知聪明正直之神执福善祸淫之权公而行之无毫厘私而不可夺移凡不应庇贶者虽丰洁其粢盛肥腯其牲牷者且多其酒醴加之以玉帛三日斋七日戒以祭之犹不可觊其略如风马之下况希其转祸为福乎如欲祸之转移迁善可也哉诗不云乎自求多福李君以所葺既新美属予为记予辞不获命乃并欲士民共知之者书之李君名直养其先维扬人大父侍郎绍兴闲尝寓居此邑后徙于苕霅绍兴三年五月既望从政郎新硖州军事推官张禄记并书
　　　金山顺济庙英烈钱侯碑文
夫聪明正直谓曰神灵膺国褒封飨世血食历祀不泯主福主灾赫然炳灵人恒斯畏岂偶然哉克孝克忠为国犯难生昭直节殁助阴灵者也英烈钱侯所以身陪正祀封受显号其以斯乎纪石传芳示垂奕世请从具载宁厌纤委西浙诸州禾兴最为边海华亭县小金山者又在郡东插脚沧溟峻岸截起惊涛四浮吴国备史载汉博陆侯霍公附小黄门谓吴主曰国之疆土东啮海涛亏蚀侵寻臣汉旧辅今当为神驻小金山为御海斥使不冲荡前护国封当为建祠于彼金山示所旌显自时厥后封祀不绝今为忠烈王顺齐庙焉维英烈侯家闽氏钱行位居七航海而商舶帆经从入庙致礼俨观威爽雪浪东来一山若峙岩岩殿宇卓冠山椒地势坤灵轩赫斯称又稔王忠存汉社稷歆生敬慕若曰浮沈罔利胶轕迷涂汨淟尘中何终厎止殁事忠臣愈浪生死猛念倏发幽明洞符玉立庑闲叉手瞠视不敧不倚窅然化归异哉于是惊怪显迹为庙部臣老宿相传几百年矣季夏之月廿一日维侯生辰沿海祭祀在在加谨广陈镇金山祠祀尤严常岁是日盐商海估寨伍亭丁社鼓喧迎香华罗供然前无位号未应国经仗队弓刀遥称太尉殆几野庙殊阙声猷属青齐向化之年残金困兽犹竞东鄙兴师侯能助顺虚无之际神证用彰雾消云飞阴兵千万排空而下旌旗着号华亭钱太尉知识昭明逮及交锋虏势披靡风驱电埽冥助维多主兵上之公朝访寻允合爰如封敕谥以英烈庸答灵休端笏垂绅荣被章服从饰仗卫一变鱼雅孟坚母弟孟淳今嗣秀安僖王曾元孙曩居里日尝谓坚曰英烈侯神灵国勋如是其伟兄志于文盍为纪述其永声闻当备乐石以奉刻词兹以书来石既就砻纪弗可后乙巳上春甲子熏篆涤毫寓诚历叙因作言曰夫所谓聪明正直谓神者岂诬哉忠烈王功存汉祀虽世禄不嗣于当时而庙食乃存于异代盖忠诚勋绩迄莫泯忘英烈侯初焉非衣逢掖道先王者一念向正即隶明祠惟王与侯肸蠁相应如斯至者心公忠耳故侯卒能效顺佐邦却殄小丑使侯居庙堂而职臣事杀身成仁夫岂难能窃禄鄙夫身縻好爵畏事龌龊当言不断口若置箝鼠计自营（耳兮）视同列苟利饮啄缩缩循墙鬼蜮斯靡何有何无若拜侯祠有泚其颡孟坚畴昔之夕嘱祀岳神节仗旋归缤纷肃截壁月当午箫吹撼空文绣儿郎粉黛优竖画烛椽列夹道东行敬拜奉安一无醉懈顾而问曰此婴臼社稷臣也心实歆焉曰有亲在无代言曰人死留名豹死留皮丈夫大节虽死犹生睢阳之忠常山之操平原叱希烈太尉击朱泚读史凛凛恨九原之不作也神之为神其以是夫因述侯事溯颂王忠夙心忠鲠不觉宣露为之铭曰
正直为神维忠维孝国有常经祀典崇报博陆在汉拥昭立宣虽曰世禄不我以延逮及异朝血食庙祀为御堤封叱捍潮水毋使侵啮亏厥疆理至于今世灵畏若存英烈钱侯起身七闽浮舶而商致礼英灵惟公与直志合心倾一诚默孚旋隶部下拱立庙庑杳然冥化东海之滨奉祀毕虔位号封崇若有待然丑虏不竞东鄙兴师维侯助顺若响之随神兵千万阴云拥之虏势旋靡电埽风披昭灵显功褒号英烈服爵仪卫一变（帛系）蕞我兹铭石匪事夸雄寓劝若人知孝而忠为食君禄当勇于事事依违者将焉用彼致忠于君奋不顾身身死不死其名永存史传纪绩庙食荐馨吁嗟鬼蜮狗苟蝇营彝斋赵孟坚记
　　　鲁浦亭记
昔史起决漳以溉遂富河内之民郑庄引渭而漕并肥关中之地故仁人之言也其利溥循吏之爱也其思深令誉焯于无穷丰功流于可久虑事经始岂徒然哉茂苑之东偏禾兴之近鄙邑居之盛海盐在焉先是地非五达之郊物殊一都之会鱼盐攸产聚庸实繁城郭虽存居人无几硗埆之田弗艺富庶之教未孚民将畴依时思俾乂景德初今参政扶风鲁公来莅是邦实绾铜章公琰社稷之器诚谓屈材子游弦歌之声此焉静洽一日询耆旧之说采沟洫之制得白塔古港于县之西南隅层砂堙积灌丛纷翳翦为鼪鼬之径寖沮潮汐之池修利阙如因循孔甚公撊然奋发浚复是图相其方而有初谂其众而胥悦先庚之令既下献力之徒坌集量期令役书以授师曾未越月洪波乃道自海口达邑中凡十有八里而远其清可以流恶其润可以蒙福析之可以导其气潴之可以锺其美浸灌之益嘉禾恶种无不猥大也遵涉之利浩商善贾无不骈集也向之编菅把秆之陋贩脂卖浆之微率有广厦之居闲多阜财之积环邑之内变为丰泰厥后二十年闲公入奉纶恩乃参衮政而负海之甿蒙赖其利蔽棠之野风谣如新遂指其港谓之鲁公浦焉天圣丙寅伍君佑由佐着局为县大夫且嘉其陆社之风爱芍陂之饶衍乘敏政之暇鸠僝工之材作为新亭于浦之上因地而名识其事也观夫华榱镂槛丽丹雘之奇茂林修竹蔚澄凝之趣虽为造适之所实侑清干之机将俾夫登豫章者想孺子之风游鲁山者怀紫芝之化斯亦凛凛庶几仁智之用心矣落成之始监郡集仙李君照诏书状实（句去口改亡）文刊纪勤请之辱叙让弗遑聊摭梗概以附于民谣之末时天圣六年正月日朝奉郎守秘书丞骑都尉黄鉴撰
　　　丛冢记
吾邑东陼巨海每当风涛暴怒多有溺者之尸乘潮而上潮退暴露沙际须臾犬乌啄啮以尽遗骸荡析随亦灭没久矣余闻而哀之昔岁六月人有以所见言于县尹者县尹为之恻然曰噫人孰无死死而不幸至于是余职统一邑其独忍闻此而不为之所可乎哉乃亟按官籍得县治之东北三十六里曰荡山置冢茔焉收瘗之浮屠氏师俊实愿董斯役遂因山势高下夷为三级广轮五亩周以垣墙深其竁穴俾安以固首以其事上属部常平使者张公且请所为瘗埋之费期久行之不以累县计张公慨然从之帖县之常平库凡一尸给钱千置历以稽其付受其它报发文移号集里伍等事悉据条令以行就命师俊专司之自经始逮今未期年凡瘗一百四十六人矣念无以告后来者不可属余书而刻之石嗟夫仁人君子之用心随所寓而见顾今为邑者往往困于牒诉之纷委且瘁心于敛积以应大府之追胥为急务日力常不给其属意于斯者几何人哉然则县尹之贤于人远矣县尹姓李氏名直养字无害维扬人始为丞吾邑用当路荐特改命焉绍熙二年五月既望奉议郎新知建康府江宁县事陆（峻去山改土）记
　　　秦住山碑
梁天监二年八月二十三日树今破碎矣字不知何人作其可考者有云
前览灼灼后圣茂哉始皇承天越受帝命业超上古歼周灭郑七雄靡余六国是并功齐太古道深前王埒炎均昊美冠颛黄通灵七代敬构高堂纵圣凝神将纪百几晻蔼余辉飞声万祀
右刺史敬素立石其碑不存
　　　唐故陈府君墓志铭〔并叙〕
府君讳环颍川人也祖兴父道清并不求宦达君即清公之第一子也幼着才识长闲规矩克言理行乡里所钦何图天不佑善以会昌二年正月二十一日终于私第享年六十有三以当年八月十六日窆于苏州海盐县东二十八里齐景乡雅山南二里祖坟南旧茔礼也君娶吴郡顾氏有子三人长曰遂□次曰师损三曰公甫并至谦至让忠乎孝乎泣血主丧绝浆逾制后恐日月久迈陵谷迁移刊石为志永传不朽铭曰
山作田兮田作海万古存兮谁不改青松新陇晓无年千载唯留铭记在
　　　义忠佐正匡国功臣故节度左押衙亲卫第三都指挥使静海镇遏使银青光禄大夫检校尚书左仆射御史上柱国朱府君墓志铭〔并序〕
谢鹗撰
府君讳行先字蕴之吴郡人也曾祖凭皇不任祖贞皇不仕父敬端皇不仕妣陈留阮氏太夫人扬名立身光于祖宗者惟府君耳府君少亲戎律长习武经有摧锋破敌之坚蕴戡难济时之策臂猿颔燕宛是将材始隶职于建宁郡从高公彦所在征讨累有功绩寻高太傅分符霅渚府君亦随而于治所入守用为心膂或邻境有寇俾总握兵柄仗剑前驱无不望风瓦解减灶之谋投醪之义备尽其妙以是闻于圣听迭被宠荣荐历珥貂累升八座益为霅守所重自渤海公厌世高礼乱行府君奋臂一呼率众归国时天下都元帅吴越国王亲统全师抚宁郡县以有功者宜加爵赏遂封协力勤王功臣寻封佐正匡国功臣加封右仆射仍委之静海剧镇府君之屯细柳也鉏耰荆棘板筑城垒不日而就不恃其宠不劳于民卒众辑睦镇县和同商农工贾不改其业亲载耒耜遍植桑麻以备祗奉使臣供承南北十五年内外无闲言盖恩威并行缓猛得所矣以宝大元年夏四月得疾弗兴至秋七月二十三日终于静海镇之官舍享年七十有二府君娶汝南周氏陇西彭氏清河张氏三夫人皆肃雍和鸣内外婉顺主丧祭者惟彭氏张氏居其右焉有子八人长曰从训耽味云泉不乐仕宦侍膳于周氏之侧次曰智绍在方袍之下次曰元晟节度使正散将为人温恭尤尚儒雅娶诸暨镇遏使楚牧韩章司徒爱女次曰元杲节度正散侍银青光禄大夫检校太子宾客兼监察御史状貌魁伟智略出众识量宏博不拘小节亲友闲咸曰有父风娶闻人氏次曰元升节度下将犷悍好勇真将军之器娶郑氏次曰元宝娶章氏次曰元胜元赟未娶皆堂堂之躯或亲弓马或阅诗书分掌家事无不干济女三人长适颍川氏西都军将都知兵马使明川罗口使陈师靖仆射之子某先府君逝次适清河氏建宁都虞候张全尚书之子次适上亭镇遏使翁锡尚书之孙节度讨击使上亭镇遏将元昉之子继贞弟三人行存行勤行忠初府君之寝疾也殿下遣中使三赞宣赐汤药及启手足命侍臣持祭奠厚加赙赠内外亲戚莫不感泣有以见君亲之道终始两全矣明州郡侯太傅奠赠尤异焉府君世墓在湖州乌程县不克归葬续致桑梓在开元府海盐县以其年岁次甲申十一月乙未朔六日庚子葬于本县德政乡通福里澉墅村之原礼也鹗与府君幸同王事备熟德美洎有葬日令子元晟元杲泣血而拜请余撰铭志坚免不从遂命笔聊纪年代安敢饰词乃摭实而为志铭曰
挺生英特　邈尔奇形　素蕴豹略　能精武经
戈鋋再举　氛祲廓清　从兹勇冠　聿播佳声
盛绩既彰　威名遂振　静守谦敬　动知逆顺
惟此侯王　赏其忠信　不有殊功　那迁剧镇
匡吴志大　佐越功全　一人注意　百辟惟贤
方务剖竹　宜分重权　孰谓梁木　俄随逝川
生作忠臣　殁留遗策　眷彼令嗣　恭承帝泽
丹旐斯引　玄宫已辟　万岁千秋　芳尘永隔
　　　唐彭城刘府君墓志
贡士潘图撰
君讳源字文宗先帝王之苗裔也远祖商汉中书侍郎祖壹唐林泉不仕父兴邱园放居君之孟子也周秦之世晋宋以来徙从吴郡海盐胜邑树德树名不仕朝廷隐居邱壑呜呼以开成元年十一月二十五日卒于私第以其年十二月庚寅朔十五日甲辰葬于海盐县南三里地号乌夜乡名海盐其茔也长松霭日青枫倚天其所也东流沧海西接甘泉南枕秦山之隅北抵武原之地君寿逾七十有二娶河内司徒氏生三子少怦少通少平其子立也虽未阊阖之途有抱皋鱼之孝日月逝矣岁不我留勒石记之用存今古其词曰
野雾苍苍　寒郊茫茫　倚欤芳馨　俄遭夜霜
　　　乡校颂
陆松撰
乡校县大夫能教育人材而成之也　维乡有校示民有知教始预逊迪于训彝惟风化是裨维校在乡示民有防入孝出悌为忠为良斯邦家之光　乡校有基如德弗亏刘侯迁之魏侯新之李侯能成之　其迁者初其新者中肄业传道有师有宗繄李侯之功　乐只君子孰后孰先显有嘉闻于万斯年维大夫之贤
乡校五章章五句
嘉禾志卷第二十五
　碑碣〔十〕
　　崇德县〔一〕
　　　县记
县治自罹建炎兵火鞠为茂草乃寓于邑之广法院所谓囹圄帑藏案籍吏舍纷杂莫辨无庭除以别□□官曹讼辈气息相属每郡吏追呼径造屏闲如是者盖二十有四年扬始至旬日慨然欲迁之方积逋日支俱不给奚能侵于官是岁适涝常赋输且艰其忍裒诸民朝思夕虑鸠工之计藐如也一日院僧如琳等数辈执幅楮却进退若无所措状问之则曰县居寄此久矣斋粥无炊爨之所夏腊废戒律之仪僦诸民居与俗何异愿以殿后重屋之属移为县宇小大余五十闲盖前百年之良材也扬嘉其言而纳之乃涓日相视旧址首度土工缭以垣墙先刱圜扉次立厅事及旁吏舍中门环庑于是粗备豪右助金者一千七百余缗助材者巨细一百七十余事凡佣食之费取诸其闲出纳之数具如案籍有司掌之故兴作而民不知始谋而郡弗沮即其所自则如琳辈之功也扬何力焉来者愿毋扰广法之众使扬无媿于永久幸矣绍兴乙亥六月甲申右文林郎知秀州崇德县主管劝农公事黄扬记
　　　县楼记
环百里而为邑视古子男由唐以前事权之重至得擅生杀本朝约四海于礼制之中一民一物皆听命于上守将之权轻则县令之权尤轻然有人民社稷教化政令之所出狱讼财赋之所系人生安危休戚之所始则权虽轻而任实重故县令之所治不肃则吏民不威凡县邑门皆有楼楼设鼓若刻漏所以授人时耸吏治严昼而警夜者也崇德自晋天福中得七乡为县地褊而版计繁又适当孔道舟车旁午将迎应接之费十倍他邑前后令往往以罢（左车右上而下大）不堪任谴闲号有才力者亦不过埋头于簿书期会仅仅办集善三年去则已矣其出而听政入而安身之所犹得以逆旅传舍视之况斯楼乎宝庆乙酉东阳楼君实来敏而有吏能始至则究极源流疏剔弊蠹发为条教且有绳准粤明年财用沛饶积逋宿负悉上于府则以余赀躬自程度鸠工聚材创楼于县门之上首丙戌孟冬迄丁亥二月落成朱甍云齐画栋山峙雕栏绿楯髹窗垩壁外揭巨扁中立大鼓昼刻宵漏一毫不忒既成复撤新东序面枕河流导堙为通石梁跨河去庳为崇于是邑人之往来者载瞻载观欣如俨如不意父母之邦忽有此新美也夫天下之理公则一私则万殊一则事举而无不宜万殊则欲动而辄碍今君以官事兴役不取之民不敛之吏人知其役而不知其费此非天之生财丰于今而啬于昔也公与私之闲耳邑人嘉君能起数百年之旷阙新一县之耳目属余为纪颠末余应之曰君子莫大乎与人为善余也何敢不扬令之善而慰邑人与善之思乎于是为之记君名演字仲甫襄靖公之曾孙云绍定二年四月望日承议郎行秘书省校书郎吴潜记
　　　新建行衙记
语溪拱天阙百里而近使星次舍无弭节所颇失事上之礼台府幕属临莅寝餗托诸僧舍令佐解龟徯代则或僦或假尤弗称也市南临衢濒河官有败屋数闲丞廨废暂寓之上漏下湿欲压既迁新居令黄君相地之宜差二月己亥之谷兴工改筑为行衙揖客有厅燕息有堂主廊翼室庖湢悉备对门越街缭以短垣又有登舰之亭尉张君思正颛董其事不踰月而落成乃俾岩穴士为之记辞弗获因即而问之吾邦财计素匮号难治去年夏君始来即修学校兴建课会寻访故实汇次图志它如春风一楼欲仆久矣由者疾趋而过颐指而雄壮犹昔皆非空拳可致今兹役作而民不知轮奂而邑壮观其道果何以君笑曰吾以家事为之则易以传舍观之则沮夫一县之岁计仰苗□入日计惟榷酤逋积不支岂可但诿之民醨薄不售先当反之于己戴星□□仓庾几数月概平而乐输是知其良心固存也曲秫泉齐有攸司任专则弊革是以酒政之易举也竭心思以杜奸委僚友以共济上供俱办课息微衍不蓄不献随事力而为之耳愚也闻之矍然而起曰命之矣君名元直字致君会稽人尚书宣献公之孙也平易近民庭无留讼囹圄久虚是皆可书者抑闻之宣献公昔宰嘉兴以最闻遂跻显仕甘棠蔽芾犹在盖其家有县谱云淳佑十一年三月初九日廛下吟隐钱达善记
　　　主簿厅记
山房周先生与余家二父同舍同年余群从多师焉慕元鲤之问对友茂洪他年茂洪属其子孺文于余从兄而事之至于今不替甫踰弱冠主语溪簿凛凛惧弗胜每事问若振策于迈而未知津者迪之寖明而其气亦勇吾兄每称之曰周文卿克充厥知且有志推行之矣质诸事犹信厅廨旧在邑西南毁于宣和闲寄梵宇几百年最后徙就民居嘉定初得之□□□地卑湿滋易败曩廷评卞君涛昉建西厅事余将尽新之未及为而去低檐腐柱岌岌如初端平乙未冬文卿始至勾稽惟谨不敢议也事久乃曰卑官矮屋宜也抑吾有未安者吾奉板舆处沮洳地晨昏惧将压得为孝乎是心慊然明年改元嘉熙时向暑亟捐俸五十万为屋三楹于堂西偏体慈意植萱焉官卑而见弥高屋矮而心甚长自是盖益明习矣职兼竹木务乃稽溢额之无归者铢积之盖三岁无几何复佐以俸与前此市材场工而悉创之以二年戊戌良月己未成端治事厅前敞崇轩夹以修庑东附挟屋后列过道三而隆其中为庭以属之堂过为屋二十一闲谓旧堂犹可支葺之咸增基二尺惟门姑仍其初翼乎栋甍焕乎粉雘其下百具亦至是备精好与屋称未知宣和闲规模若何今之来者无栖枳叹矣既竣役以书属余记余谓屋之成有数存文卿特谐其数耳其尤可钦者仕与学相发以充所性而推之于事也昔孟子言之以能充其类善推所为晓来世其教宏矣知之而不能致其明行之而不能致其勇藉使问而得通津其能有进乎文卿言语恂恂佩服舒舒乃独蚤夜孳孳以策其进见愈晰则为之愈果殆未易量也秩满矣行益显愿益勉之移孝于忠就其远者大者以昌厥先祖父之学非余兄弟之望欤书此复之非记也如欲劖之以诏后人似非无益之谈从政郎行太学正钓台洪扬祖撰
　　　县学记
韩退之为处州孔子庙碑曰自天子而下得通祀而遍天下者惟社稷与孔子然其祀事皆无如孔子之盛所谓生人以来未有如孔子者也此其效与余尝以谓退之失言祀事之盛衰其得失在后世孔子何与焉使孔子无一豚肩之飨于墟墙之闲何损其为圣人以舜禹之巍巍不得有天下至孔子乃待祀事然后尊与其智足以知圣人孟子独称宰我子贡有若如子路亲事孔子而师之然犹有所不说知孔子为难则誉孔子固宜难也治天下国家其上至于无以加下至于匹夫贩妇得有其四体发肤者舍孔子之道不可此天下所共知者圣人之迹也至其卓然有所立虽颜子欲从之而有不能者故先王择天下宿艾舒大之才以为公卿乡老使率其属以兴四方之俊异礼乐法度秋阳江汉以曝濯之犹惧其不能进苟为不至于此而仅循其末迹则道或几乎息矣吴越多山而湖泽渐其下其枝者涯渚之闲不辨牛马崇德居山泽之介孔道四出战国之时阖闾句践常大战于檇李御儿之闲裂其地而守之至今墟垄纲络稻蟹之利转徙数州元丰八年括苍吴君伯举为是邑也始为筑宫庙以祀孔子聚学者择经师而教之以义理行能不苟使之为文章诵习务中有司之程而已倍高为堂燕有二室缭以环庐丰约称事四方士闻令贤皆来学惟恐在后崇德为远邑县令为小官兴材赋工动触吏禁非笃诚自信强有才者不能任也此其成就之难又未若持之之难也偾犀象决鸿鹄之器非深山大谷则无以养其材执规矩而求之者不视其材视所养则耽耽之室执规矩者所视也养之以先王之所待以兴者而不徒循其末迹则其为役也不为苟美矣朝散郎守光禄少卿分司南京骑都尉沈括撰
　　　县学田记
天下事无不可为利不至于己则虑之必精处之必当行之必力苟反是则目睫之不见遑恤其它惟志于得宁论非据顾护征营首鼠弗确事之小者犹不可为而况望其可以为大乎甚矣利心之不可有也一国一家一身皆不可以利言自其贪欲熏灼患福相□则前日之所谓利者皆害之藏也为士者修身厉行以为常隆师亲友以求益朝廷为之设郡县之学为人上者必将思其廪给使之不以口腹之念分其理义之营此所以学必有田不可废阙田以养士而士之有位于学者能尽心焉则千岁之日犹一时也辅公广为崇德县主学以其躬行君子者倡率其徒以其师友渊源者出而浸灌之谓学田之稽其隐漏诚不可以已然亦不可近于擿伏非学之政盖虑田之仅存者久复满谰当籍其数以防欺又将有恶其害已而去其籍遂复勒之石以期不渝公可谓知所处而勇于行矣呜呼公能私淑一邑之士俾其深知理义则斯石其可久否虽丰碑插栋疾视在旁乘罅排根不去不止恨不得驾十牛而仆之亟耳是区区之寻尺者果足恃乎赡学旧凡八百斛司存为蠹邑改以隶其庾氏辗转支谩益漫漶不可考庆元四年有主学木君昙白之县遣簿曹行根括之令所存仅八之一士无以养何责挑达其时邑之由进士选者莫公元忠号先达与今知昭武蔡公开知历阳陆公（峻去山改土）合辞媲力从漕仓两司乞拨没官田若干学又自置民产若干今悉刊其亩步之所至斗斛之所入与租户若而人诗不云乎我心匪石不可转也后之人能知辅公之用心斯其行也远矣嘉定六年五月初一日朝散郎权知嘉兴军府兼管内劝农事商逸卿记
　　　魁星亭记
国朝自崇宁行三舍州县岁贡辟廱逮宣和甲辰贡进士复合试于科举诏春官增省额其得以名彻奏篇寘之科甲者八百有八人徽学沈公由秀之崇德充赋京师为天下第一进士之选莫盛于是公之居室旧寓广福精舍南抵通衢尝以状元目其坊中更乱离故实湮废里居之士每相与叹息虑其久而易泯也宣城奚君以儒学长斯邑垂意乡校行且报政振其余力营东西二斋以渐恢教养之规佥谓先贤骏迹郁而未彰殆无以起人心而助风化于是搜旧闻访遗像朋盍而请于县置祠序室仍卜地于东北隅培土岿然建亭其上命之曰魁星爽垲翚飞面势轩敞前抚平畴万耦分塍旁瞰漕渠千艘顺（舟风）吾邑胜概恍然皆会于楹槛几席之闲一旦与伦魁之耀发越呈露开豁心目其殆数使然欤夫一气浮乎大虚辉粲森列在朝象官在人象事昭昭不诬也昔陈太邱偕子侄造荀氏英隽参会精发于天德星有亭犹见图志况地灵人杰裒然特起其上动躔纬正如左角之于贤者少微之于处士东壁之于君子揭名斯亭以表显应岂非桑梓之伟事哉观公奉对于大廷（打去丁改筮）之以策絣之以象参伍错综穷极窈眇而终始乎体道用数之说越三举而得张公九成再得汪公应辰虽纾词阐义自出机轴而条贯本末举会于一者盖自公指授之故横浦谓公呼玉山为嫡孙诗不云乎以似以续续古之人今吾邑里冠盖相望或以名第奋或繇阀阅显至于父子继科兄弟同榜未易一二数而莫氏五桂华萼连枝世尤鲜俪诗书礼乐相辉相扶里之秀民家之良子弟无不风厉于学高山景行勉企前修联镳利宾必有嗣公之嫡者斯固邑大夫与乡先达祈望士友之意也公讳晦字符用皇佑初大父尝策廷魁以郊社斋郎遂为冯京之亚公又自礼闱前列（月虑）传龙首大其家声见于褒綍官簿履历登载国史若立朝大节则横浦祭公之文为详今读之凛凛生气其表见于世而托诸不朽者又不止于科名云庆元戊午上元日文林郎新滁州州学教授陆（峻去山改土）记
　　　传贻书院记
有宋受命肇基立极艺祖皇帝一日洞开诸门曰此如我心少有私曲人皆见之识者谓得三圣传心之妙又一日问世闲何物最大时元臣对以道理最大识者谓开万世理学之原猗欤盛哉自时厥后天下凡四书院通今学古之士彬彬辈出庆历闲诏州县皆立学道化大明儒风丕振至濂溪周子建图著书微显阐幽明道伊川二程子实得其传程门高弟如杨如游如尹如谢皆天下英才中原板荡载道而南杨游尹谢数子实大有力焉龟山杨文靖公一传而罗仲素再传而季延平朱文公受学于延平见之师友问答可考也文公门人遍天下中更伪禁岁寒松柏疾风劲草磨涅而不磷缁者绝无而仅有于时潜庵辅公独立不惧遯世无闷自祠官报罢归隐语溪题读书之堂曰传贻盖将以传之先儒贻之后学为已任著书满家易书诗春秋礼记有注释大学论语孟子中庸有问答通鉴有说师训有编日新有录杂着有汇袭藏于家至今语溪之人熏其德而善良不知其几祠而奉之尸而祝之宜也尝谓太极一而阴阳分有阳则有阴有善则有恶有君子则有小人以孔孟大圣大贤不免叔孙臧仓之毁元佑诸贤而指为奸元符上书而指为邪庆元道学而指为伪呜呼此未定之天也乃天者定人者泯元佑诸贤元符上书庆元道学至今光明硕大照耀汗青一时憸壬万世遗臭剥烂复反否极泰亨君子小人之界限事久论定此潜庵褒赠之典日星垂而河汉流也崇德县大夫家之柄以元佑同门元符上书故家习闻诗礼及见典刑洋洋舆颂挺挺祖风于簿书期会整暇之余思所以彰善瘅恶表厥宅里树之风声此传贻书堂所繇建也堂成移书谒记敢拜手稽首对扬我朝道学源流之盛以谂同志庶学者于善恶之几正邪之别义利之判人心道心之危微天理人欲之消长知决择而定趋向焉不至为君子之弃小人之归其于国家化民成俗之意岂曰小补之哉若夫讲习堂规书粮工筑刱造岁月详纪备载则有司存春秋之法常事不书贤者识其大者而己咸淳五年阳生十日朝请郎直华文阁权知嘉兴军府兼管内劝农事节制澉浦金山水军文及翁记
　　　平易堂记
申闻古人有言曰天下本无事庸人自扰之窃以为知此则知为治之道无他术焉不扰而已抚民若烹小鲜扰之则溃御众若牧群羊扰之则乱此理较然可见矣且治出于郡守县令令之职与民最亲岂不知岂弟之化原于此乎然世有能吏有良吏虽为政不同同期于治而优劣有闲矣或者擅聪明而变故常任术数而尚察慧立威名而峻刑罚务在出奇立异以睎旦慕之功能则能矣又安知良吏之用心耶世之人徒见其在位典职为无为事无事酬酢应接漫不介意及其功成效立然后知其不求显显之名志于善俗安民故也夫以简册所载参订所为有可得而言者大率裁次有余裕不必戴星以出也俛仰无愧怍不必祝嘏以祷也罚当其罪不必伏腊放囚也事总其要不必米盐是务也以至迁善远罪之民化何在于路不拾遗安居乐业之俗成何在于市令作屋彼皆饰虚文此则收实效孰优耶孰劣耶崇德为邑淛水上游公舍有堂名之曰平易盖知治道所以然也干道二年秋八月右从政郎青阳葛公捧檄抵官刓去圭角豁除崖岸以乐易处心以儒雅饰吏略烦碎而举其大纲示敦笃而镇以至静未旬岁闲民不骇政俗皆安堵銗筩牒寡圜扉草生市无喧鹊之警野有驯雉之异绰然得循良之称而平易之政固行矣噫观人者见其所已为信其所未为昔陈平宰社知有宰天下之心谢幼度履屐得其位知有将三军之略公岂直百里之才而已耶匡时善政闻于四远达于九阍擢居台郎给舍之联推简易之理茂昭贤人之德业左右圣主恢张治具不必舍盖公于堂而清净之化可以覃及海隅矣曹参在齐而国乂安在汉而民宁壹用此道也公其有之公讳邠字用光明年正月壬寅初八日丁未左文林郎杜申记
　　　椿桂堂记
范文正公叙燕山窦氏中有一椿五桂之句自后继之者未易唯今秀州崇德县莫氏可俪其美盖通直郎致仕累赠中大夫以儒行起家试集英殿名列官簿其嘉耦临安县袁氏累封太令人康宁在堂年方八十一亲生五子俱登进士科长曰元忠字子直壬辰黄榜见待次池州通判次曰若晦字子明庚辰梁榜见知袁州次曰似之字子钦甲辰卫榜见任丹徒尉次曰若拙字子才辛丑上舍黄榜见任真州教授次曰若冲字子谦乙未詹榜见待次湖州安吉知县大抵为人所不能为贤罕见为奇寿高为福莫氏兄弟奉亲力学光大其门非贤欤同气联荣以至于五世所罕见矣先中大夫既权舆于前俾在后者无忝而北堂慈颜椿干日茂福为如何顷子直贰令于舒舒之使君监丞周公必正为之榜其堂曰椿桂且赋两诗邑宰朱君轼又即所居立五桂坊由是大篇短章铿锵满编凡缙绅士夫与镫窗诸生率皆慕□□□用相与磨琢不敢不力袁州使君迎侍安舆黄堂戏彩壮观江右比以书来索诗因为录次庶以劝学谔昨以丁丑王榜侥幸乙未备员袁之分宜铜章舍弟谘叨科与安吉宰同年喜信到时二亲无恙况新淦族长元丰焦榜联名时号四谢乡人集贤校理孔公仲武率众赋诗赠归著作郎刘弇伟明实为之序具载刘集所谓宜春簿懋江夏令岐吉州司法举廉奉新尉世充是也然以比之椿桂堂安可同日而语感使君之意念安吉宰之契有不容默虽然积善余庆有志竟成今既如昔后当胜今冀望之子又孙孙又子勉之他时必有不一书者中大夫讳琮字叔方其家自钱塘迁于秀五桂坊女兄归于陈氏有两甥之纲字仲宏待次海陵邑宰之纯字仲诚待次江东帐干皆与子才辛丑同年登科兹亦当牵联书之绍熙三年三月朔焕章阁直学士朝奉大夫提举江州太平兴国宫清河县开国男食邑三百户赐紫金鱼袋谢谔记
　　　刻漏图铭
御溪复邑治自绍兴己亥岁于今六十年而无刻漏以别昏旦为令者率以赋讼轇轕于怀未暇及也仆偶承檄摄事辄按邵阳规式命工制造锡壶寘之厅事之左谨列其名物于上使来者有所考焉复为之铭曰
水有常度　昼夜不忒　政有常经　吏民不惑
朝听夕修　君子是则　念兹在兹　惟谨厥德
嘉定八年五月望日嘉兴府司户参军权知县事赵与衮书
嘉禾志卷第二十六
　碑碣〔十一〕
　　崇德县〔二〕
　　　崇福寺记
古之出家作沙门一瓶一砵昼则循方乞食暮乃归宿于冢闲林下三衣之外分寸不蓄而得道者不可胜数其后始为屋以居之（帛系）历世祀画栋修梁崇楼广厦日益宏侈殆有过于贵公卿豪长者之家其安隐顺适初无曩时冢闲林下之辛苦暴露而悟明心地虽不乏人而其盛未有以过于前或不及焉为比邱者固当思之也然像设栋宇之阙漏有能誓心奋力补葺而增益之以振起其教安集其徒是亦未易多得乌可皆律以佛法之初而泯其可录之长乎崇福之为僧寺久矣始所以立已不可考其可得而言者在梁天监二年曰长乐唐会昌闲废大中十年而复本朝祥符初易其号曰悟空天禧戊午乃赐今额建炎俶扰遂罹焚如之厄已而僧徒复集竹椽茅舍仅蔽风雨绍兴十二年慧照大师净珂始募缘建大佛殿又十六年而有僧堂慈辩大师清睿之为也又四年而有三门普闻无净大师清现之建也至干道中则有真济大师法印为无量寿阁雕三圣尊像塑五百大阿罗汉淳熙庚子有书记僧修玩重建法轮宝藏且为殿以居之下及庖库悉就宏壮是岁钟楼架于法逢观音阁建于思仰期忏堂刱于法标而浴院本密行大师生公所营中更火灾能复之者嗣金处仁二比邱也大抵前后五十余年而寺之所以为寺者始备雄丽伉壮甲于一邑其成之可谓难矣夫成之既难其为屋不过丹青铜铁木植砖瓦之所为非如诸佛所居堂殿楼阁栏槛阶陛之属皆珊瑚琉璃珠玉琥珀异珍奇宝之所就常有无量百千众宝光明以自庄严此乃亿劫修持功行圆满有以感格自然发现不假人力者也向之所营则时葺而每新之俾前劳不废岂非后来者之责而衣服饮食其闲克勤道业使他人不得以末法比邱相靳此又自今以后凡居于此者所当思而觉支所以买石求记于余之意也唐无着禅师亦此寺僧也诸人勉之毋俾专美于前嘉定十三年十一月望棘庵沙门妙寍记
　　　崇福田记
佛教自西域入中国距今千一百九十年其流之渐于东南尤盛盖尝考之会要方天禧承平合僧尼几四十万闽浙占籍过半焉况浙水为今行畿崇德去都为最近数十年来户口充斥人物繁伙凡曩者宜桑麻长鸡豚可以践牛羊之地今皆列屋生聚于其中故虽蕞尔子男之邦佛祠之额十有六崇福其大剎也或比而房或散而庵僧数且二百余夫以十农养一僧则是劳苦耕作以奉之者大要已二千人矣其闲有力未能祝发而弃家捐亲效使令者无虑一倍以二乘之则是四千生齿之力供一兰若之众而不足也寺之掌计者又封籍其廪廥之余每冬春之交鱼鼓不鸣僧各分爨而自给者几三月夫不给于公而使之自营于其私彼非能抚耒耜亲杵臼而得食也有僧法标者就其新旧不相续之际度食用若干田租若干自一亩以上募诸邑人且率其徒捐衣砵求田以为之倡其数则附于公帑之外如社仓义廪以补常岁糗粮之所不足经营数年仅克就绪前双林老善猷寺之宗师也实劝相是举一日偕寺僧数辈请记于余余告之曰子之徒自为谋则周矣盍推原其所从出乎古者地方一同提封万井计口而授之田财足百里之食厥今生齿遍聚吾邑无尺地寸壤之不耕矣春和景明登东皋而望绮纷龙鳞决渠荷锸非王公贵人之膏腴即富家豪民之所兼并也民田之存已无几狭乡一二亩官或困以役民寍鬻产贸迁其折阅若饥馑转而庸奴末作穷日夜之力腹不得饱而释氏之占田不惟参错于贵势豪右乡社追胥至可幸免今又从而募田续食使之安坐终岁炊玉洁羞夫岂一手足所能供此衎衎施施升堂持砵亦尝量彼而忖已乎抑止求其餍足而已也且夫农商工贾必通功易事而后足以相养至戚施籧篨侏儒蒙瞍古亦不以疾废各因其器食之世固未有无事而食者也浮屠受人之施享人之力则将若之何勤修其所谓教谨守其所谓律不至于食焉而怠其事庶乎无愧云尔猷乐闻余说于是请书以诲其徒若租赋之多寡自有献田者之书致与其姓名镵诸碑阴兹不复载庆元三年十月旦文林郎新滁州州学教授陆（峻去山改土）记
　　　崇福寺经藏记
御溪吾土也自顷六龙南渡驻跸钱塘遂为要冲生齿户口视昔蕃衍衣冠甲族彬彬日盛以至井里街邮精庐祠寺之制大率类是岁在庚午夏崇福经藏成岿然峻峙尤足以增兹邑之壮观过者罔不歆叹先是寺有藏在西建于政和之岁中更兵火燎焉弗存已而因陋就简成小转轮为邑人祈禳之地岂惟土木华严之弗备而气象萎苶重为法教羞比邱修玩一日慨然发心勇猛以兴是役为己任倾倒砵囊得钱五千缗手自区画克日鸠工于是远近见闻忻喜赞相时则有昭庆军节度使刘懋首出巨木以建藏心保义郎沈才施钱三千缗以助工费未几布金毕集不待劝募随念响应规（木无）既定乃辟故基而作新之藏方八面面各九尺高广合度外为大殿壮丽宏敞与藏相称梵宫法界星罗云拱秘函宝帙鳞次栉比黄金丹碧之饰珠贝旃檀之像巧侔造化光媲日月有大天龙背涌鲸海诸天善神环绕镇护壁闲绘善财童与五十三参相皆假庄严之妙以彰变幻之机胜利崇因视东南诸剎盖不多见总费二万缗有奇积日三期役工万有八千噫兹事体大非有愿力者孰能成之如此其易余自少时即识修玩师既壮与之游相知愈深其平居麤衣粝饭戒行孤高了不退转故人敬爱之乐为供施而师无悭心悉捐所有遂能兴起众缘于一弹指之顷鼎新盛事于六十年颓圮之后是亦可嘉也已余闻禅宗西来教外传心初无以文字为也然释迦文佛有不可说佛剎微尘数正真大教流入中华为经为论为律凡五千四十八卷双林大士刱造法轮藏秘典传袭至今作大利益夫岂规规然斡转机轴裒取檀施而已哉所谓实际理地不受一尘佛事门中不舍一法师之功用可胜既耶师本邑人年十二为僧遍历丛林得正法眼藏不喜住山不求师号自名纳碧老人以辛亥岁六月四日书偈归寂年七十有四后六年其弟前双林老善猷率其徒可瑛怀璞智端妙芬请于余愿有以纪其事开既知其颠末不得辞于是乎书庆元三年十一月日从政郎新隆兴府录事参军蔡开记
　　　修证院法堂记
夫世尚钦奉人攸归向者妙觉王之教也闻诸柱史之说谓乎竺干之书肇自金方流于震旦是故显如来之出世昭万德之庄严度众生之无边彰十号之具足拯三恶而超四谛开方便门空五蕴而净六根示真实相道斯行也其至矣乎檇李古邦义和旧市厥赋饶溢厥民淳庞货殖之利兴焉生齿之数繁焉有祈福而怖祸者则倚我法门睹相而生善者则翳我佛事或遵报应之说悉坚信施之心祛彼奸回趣其正觉易所云神而化之者其斯之谓欤邑之东北隅有佛庙曰修证殿宇轮奂铭□□□□□□□□□□耆宿即云唐咸通年之所建也繇是徒众迭居堂宇斯备香火于焉靡绝钟呗以之相闻蔚为道场（帛系）历岁纪洎国家庆缵三叶富有万（室去至改禹）革乃旧制条以新规审天下精舍未善其称者咸易其额惟兹院得存其古顾兹妙域居然净方虽众室四周而法堂中阙本院僧绍寍救众生苦为大医王聿具慈心蒇斯盛事询其徒侣捐乃缁囊得钱三十万始佥诣于缁众爰咨议于党人粤有信士徐咸宾夙缔善根素崇良愿舍所难舍为檀施之首焉繇是遐迩率从士民景附感泉宝之异集致土木之荐臻云云物役告终形势俱集欲剡（王民）而纪事冀历祀之垂休见托摛文固难牢逊景佑乙亥季冬十三日宣德郎守崇德县令李嵩叟记
　　　福严禅院记
佛无二道末有禅律道异徒别而居亦判矣崇扉闯然钟倡鼓和圆顶大袖涂人如归环食剑处不问疏亲者谓之十方人阖一户室居而家食更相为子弟者谓之甲乙甲乙非道之当也朝廷之法缘人情而治人大约不欲扰动而卒要之以公故制曰其徒愿为十方居者官听之近世稍稍有请者公道之胜而徒之相向也崇德介余杭嘉兴之两闲邑东北十里林木蔚然而美者福严院在其下院始五代干符之乙未邑人锺离裴置之地有千乘因名焉圣箓重熙号命丕冒祥符始年改赐今额历年虽多有徒居之独廪宇自皇佑庚寅岁主者志洪率其属僧愿为十方县为之告于郡郡谨用朝廷之法即许之其年七月县令命僧曰处成主之成未几弃去而县亦新令尹矣又择主曰继式成式禅者而皆出于十方居中论议招纳皆不戾公道而其徒归之人睨其道之胜而徒之归如是而众亦向钟鼓而食斧斤而居求于人皆乐然与之惟恐不及予居嘉兴小舟及其门不远二舍尝游于院之甲乙时若像而殿若聚而堂苔沿甓陨（土已）阽不支后三年游于式之时前之草莱则兰若矣前之瓦砾则金碧矣地非特胜也人非始尚也道之公而主之者亦才也噫天下之事不独是废兴之由未有不系于公不公才不才公道未尝亡才固不少顾择之举之之道如何耳始成之来乃见命以记作而未及成文后会式式复以请院之废兴则所目击从且兴感以及人事遂不愧而为之辞时至和二年八月一日宣德郎试大理评事权雄州防御推官陈舜俞记
　　　密印寺钟楼铭
菩萨三摩地多自闻中入因声始有闻因器方发声声尘投耳根显出能闻性因闻得见性见性即遣闻根尘二俱遗自性无生灭生灭既尽已三味当现前是故圆通门观音为第一而此阎浮界教体在音闻十方净伽蓝以声为佛事钟鼓以为器撞击出音声要以声发机警众令开悟器大声乃普声普闻亦周堪以觉群迷俾到菩提岸我闻秀外邑巨镇号青墩中有古焚宫敕名密印寺寺安六百众钟不满千斤其声虽远闻与众未相称比邱行昭者自发广大心愿增铸万斤晨昏发蒙昧亦以除恶念亦以度苦轮庶几获听闻咸悟真常性寻诱三同志共结此良缘大事不易成三铸三不遂最后修忏法上祷诸天神金将跃冶中天地忽震动密云垂堕雨复恐事不谐万口恳观音开模已成就须臾大雨作匠者悉欢呼得雨火力衰钟声必清亮巨钟已成就复患无巍楼不能递远音开觉未为广复欲创大厦不敢化邑人鬻屋以为资借贷市珍货泛海易香药往返数十年寇难凡七遭秋毫无所损遂足楼所费今复次第成我念结净缘凭仗佛威力及以自愿力无一不遂者谛观行昭意竭力铸巨钟架楼以奉安非徒为观美要使一切众皆由观音门获悟真圆通方满殊胜愿泸帅冯楫撰
　　　怀庵记
子思子曰天命之谓性率性之谓道修道之谓教教不必专任于上之人也一乡一国之士随其所志因其所居而施之皆足以开民彝而阐教事兄弟民彝之大者而叔末不竞习俗靡薄尺缯斗粟之讥为人上者且犹不免而又何责于穷阎之细氓哉吾每惟是惧然不敢谓天下皆若人也一日富春陆主簿镳来访曰吾之家君与吾之季父友爱惟笃平时展省先阡必指旁麓而言曰异时获首邱当营于是以附松槚不幸季父无禄家君志其生平为之筑室墓傍名之曰怀盖取孔怀之义也幸丐二字扁之余感其言既为书矣则又曰义不可以不章也愿终赐之嘻是固平昔之所惓惓者而又可辞乎昔闻之友朋谓大陆君淳厚有贤称于里（尚□）教子以学卒收儒科今富春簿其子也小陆君英茂早登进士第入任蓬省出分州符有惠利及民今其弟云亡而其兄怀之若是噫若君之兄弟其不足为薄俗指南耶其不足助大君扶持世教耶君家之若子若孙若云仍其可不知家法所传耶推之一国达之天下而又放之四海诏之后世而以陆氏为义门者君家子孙其勉之天下有兄弟者其则效之观风四方与夫载笔史官者其将必有以取之然语溪陆氏素以孝友闻其渐源远矣大陆君名埙小陆君名（峻去山改土）嘉定丙子岁腊九日朝奉郎秘书丞兼权右司郎官程珌谨记
　　索度王庙记
秀之青墩与湖之乌墩二市相抵为一会镇青墩有土地神庙居密印寺之东号曰索度明王世祠兹土左有东平王像右有丁晋公像（立立）着厥称独索度王名位世次不见于载述使后无所考盖镇人之奉王祠也饮食必祭水旱疫疠必祷咸若有答国朝宣和闲起居舍人周离亨谪莅镇事一夕梦有神人谒之曰予居敝陋幸公惠顾我翼日周访诸丛祠得王之像适契梦中所见者因为修祠宇创帏幄饰貌像自是人之奉事益勤而王之灵益显独恨其役不为记文以传于后今考诸镇西南隅有古山庙神曰索靖唐咸通中宋洪所记索靖王者寔三国吴王孙权之仲子也是为文皇帝谨按吴书孙氏世居吴郡汉末封坚为乌程侯坚子权始都建业权少子亮第六子休皆嗣位长子登蚤卒虑封建昌王和为太子后逊位为南阳王谥文皇帝霸及奋其封不一则吴主之子凡七人本传所称文皇帝乃吴主第三子也而洪以为仲子不知何所据而云今父老所传或言王与古山庙神棣萼也岂名随时显因着今号而昔名不复见耶或言王即索靖王是也观春秋之时晋有士会又谓士季又谓随会又谓随武子鲁有公子友又谓季子又谓季友又谓成季此皆一人而称道有异又安知索度之不即为索靖也进士莫若震张松募坚（王民）将以揭神之休于永久访珪为之记属来游是邦有年矣幸窃赖神之庇因其有请姑为叙其大概以俟后之博识君子而审订焉皇宋淳熙三年丙申六月乙亥迪功郎新荆门军当阳县尉兼主簿主管学事万珪记
　　　桥道记
昔在成周有司险之官以周知山林川泽之阻而达其道路释者云山林之阻则开凿之川泽之阻则桥梁之圣人设官分职以董其事所以利天下后世其来尚矣近世建桥除道者固不一或取办于公上或募缘于众力其利一也崇德密拱行都四达之邑也涂虽曲而通诸夏凡所由之涂一有荒秽皆当整治况通衢乎自邑东至沙渚二十七里自南营语溪桥东至张泾皆民居也其路坎窊越突行者患之张泾虽有石桥阔仅三尺余贷金为众倡嘉定癸酉三月甓南营之街过张泾以东百丈皆坦夷之乙亥仲春重建张泾桥可通车马名曰通济近邑有包角堰桥塘西东水出入其下连雨则湍急址为之荡啮屡敧而屡修有青坡道民余智超姚富率其徒金辇石易以卷篷之势可久而不坏成于庚辰冬十月先是季夏漕渠南桥一夜忽倾隤时堰桥之役未就县家就委智超干造官帑不足继之募缘越明年三月成余所居西俯张泾南瞰语溪从东旧有木桥曰东兴狭陋殆类略彴于是因其名以石易之壬午春庀工预治石九月初吉兴筑十月上澣讫工跨南北若横霓然通济东兴翼乎其左右而溪光野色尽在拱揖中矣自东兴以东至沙渚徒步挽舟皆田（左土右卷去已改土）路风雨之晨冰雪之夕陷淖蹶块相属于道有演教僧思齐蕴常者自演教西先已布石三里余谓有志者事竟成其二十余里当任其责乃请崇胜僧道琛文达招致道民张智圆富道（上宗下山）余智超论之为首同干造涓日之良就崇胜会干造及寺僧房各一人邑老宿吕琛沈道珍偕道侣蔡道政沈智成朱圆照钱道（上宗下山）陈智遇褚德许圆修等三十余人设伊蒲之馔随力题疏分遣缘化僦舟运石不惮劳勚始作癸未暮冬成于宝庆丙戌之季春望之砥平行者无不赞叹是役也费甚大通思齐所造总用石四千五百五十丈为钱六千三百五十缗皆善类闻风而喜拾非强之也余自壬申去国不复有仕进意今十五载矣每视岁之所入除伏腊外于利人事量所余以施东兴余一力为之其四役亦蠲已财以助之道琛等合辞而请曰四役劝缘疏皆寺丞所作愿为之记因纪其岁月之先后勒之坚（王民）立于崇胜以示来者昔有殿直范延贵者押兵过金陵张忠定公为守因问沿路曾见好官员否延贵曰比过萍乡邑宰张希颜虽不识之自入邑境驿传桥道皆全葺此好官员也公笑曰希颜固善矣天使亦好官员也遂荐于朝俱显擢又大观中有士人于京师见其亡父拜问之父曰尔可学镇江葛蘩遂造蘩问何以见重幽冥答云予始日行一利人事其次行二三事或至十事今四十余年未尝少废人问何以为利人事蘩指坐闲蹋子曰此物置之不正则蹙人足予为正之若人渴予一杯水皆利人事也但随其事而利之惟在乎常久不已后有异僧见蘩在净明域中阴德之报若此余故举此二事俾为政者知所慕为善者知所劝云宝庆二年四月望朝奉大夫致仕赐紫金鱼袋莫若冲记
嘉禾志卷第二十七
　题咏一
    录事司
　　　赠钱端公安道兼寄其弟惠山山人 【时钱以台官为秀州监税】 
苏文忠公轼
鸳鸯湖边月如水孤舟夜傍鸳鸯起平明系缆石桥亭惭愧冒寒髯御史结交最晚情独厚论心无数今有几寂寞抱关叹萧生耆老执戟哀扬子怪君颜采却秀发无乃迁谪反更美天公欲困无奈何世人共抑真疏矣毗陵高山锡为骨陆子遗味泉冰齿贤哉仲氏早拂衣占断此山长洗耳山头望湖光泼眼山下濯足波生指傥容逸少问金堂记与稽康留石髓
　　　和钱安道寄惠建茶韵
苏文忠公轼
我官于南今几时尝尽溪茶与山茗胸中似记故人面口不能言心自省为君细说我未暇试评其略差可听建溪所产虽不同一一天与君子性森然可爱不可慢骨清肉腻和且正雪花两脚何足道啜过始知真味永纵复苦硬终可录汲黯少戆宽饶猛草茶无赖宽有名高者妖邪次顽犷体轻虽复强浮泛性滞偏工呕酸冷其闲纪品岂不佳张禹纵贤非骨鲠葵花玉（革夸）不易致道路幽崄隔云岭谁知使者来自西开缄磊落收百饼嗅香嚼味本非别透纸自觉光炯炯（米比）糠团凤友小龙奴隶日铸臣双井收藏爱惜待佳客不敢包裹钻权幸此诗有味君勿传空使时人怒生瘿
　　　寄刘秀州
杨大年
骑置迢迢阻玉音鲈鱼江海遂初心朱弦道直消浮谤春草才多动苦吟震泽折酲千树橘华亭惊梦九皋禽郡楼晴日东西望几处甘棠接翠阴
　　　题招提院静照堂
苏轼
鸟困不忘飞马系常念驰静中不自胜不若听所之君看厌事人无事乃更悲贫贱苦形劳富贵嗟神疲作堂名静照此语予谓谁江湖隐沦士岂无适时资老死不自惜扁舟自娱嬉从之恐莫见况肯从我为
　　　题招提院静照堂
王安石
任公蹲会稽海上得招提净照堂新构幽栖客屡携飞檐出风雨洒翰落虹蜺投老黄尘陌东风路恐迷
　　　题招提院静照堂
王珪
身居在城邑趣不落人闲门外尘埃满庭中日月闲潮随朝梵响雨入定衣班几欲携笻去松阴一叩关
　　　题招提院静照堂
郑獬
招提去山远还似在山家晚日惟归鸟春风自落花空谈销劫火醉墨洒天葩又欲拏舟去清溪月正华
　　　题招提院静照堂
范镇
堂构虚闲处师心静照中当门是流水满院故清风趺坐通禅观高谈说性空那知人世上日日有樊笼
　　　题招提院静照堂
张掞
牛斗光芒下江山形胜中招提万法本静照一堂空花本含春意门庭语古风支郎丐诗什愧匪二南工
　　　题招提院静照堂
韩维
道人幽栖地潇洒临江湖江湖置外物妙观造无余匆匆从世役没没已为愚何况毫发闲计划穷万殊槛外薝卜林几前沈水炉世人欲问道指象聊踌躇
　　　题招提院静照堂
祖无释
院静远嚣尘虚堂缔构新几招台岭客共话沃州春想象山中乐优游物外身公卿诗满壁雅正日相亲
　　　题招提院静照堂
阎询
浙右僧居盛虚堂葺有功迷来随万化净后照三空夜永松轩月秋深竹岸风我心闲已久梦到水乡中
　　　题招提院静照堂
宋敏求
丛林起新构燕坐水云乡本自禅心静能令世累忘幡花围昼永钟梵度宵长归祴新篇富笼纱映宝坊
　　　题招提院静照堂
吴充
人说招提好师从静照来亲携玉堂句徐叩荜门开好事能如此题诗岂易哉明年得东守系舸一裴徊
　　　题招提院静照堂
李大临
地胜堂新构僧闲昼杜门山林谁乐静城市亦非喧客到空弹指风来不动幡祗应常宴坐对镜一无言
　　　题招提院静照堂
林亿
檇李湖山外招提烟霭中静由诸累尽照觉万缘空马祖传怀海牛头住法融谁来访宗旨现定即家风
　　　题招提院静照堂
张刍
檇李旧禅扉丛林自翠微寺居天外静僧向日边归野水涵斋几闲云宿钓矶庭前祖来意谁为柏依依
　　　题招提院静照堂
冯浩
宝坊新构断尘飞宴坐朝朝内外宜一自觉来无相见久忘言后少人知天中月满云收夜海底珠明浪静时顿向此闲超十地愿将安定证群疑
　　　题招提院静照堂
吴申
高檐飞远发晖光向此心源默坐忘岂忆布金抛旧地便随飞锡起新堂竹闲野鸽听斋鼓湖上游人系夜航却懊未能攀胜境东南云下欲腾翔
　　　题招提院静照堂
王益柔
构堂幽僻断尘踪静照为名我所通一室可知天下事十方齐见定光中清朝云散层峰出后夜潮回涨海空檇李御儿多旧迹几时烟舸访支公
　　　题招提院静照堂
王异
珍重慧空营妙隐标题静照作佳名新堂复胜牛车乐旧阁如抛火宅萦 【慧空旧主精严寺居安隐阁经嘉佑丁酉火鞠为煨烬今住招提院复创此堂故有是句】 万虑根源尘外息一轩景物鉴中明夜深宴坐心虚寂檀蕙烟微风月清
　　　题招提院静照堂
秦玠
物外物何有物心须尽除始能为静照得到便空虚性理自澄寂世缘终臭帤飘然飞锡去持此保安居
　　　题招提院静照堂
丁讽
静本天之性心因识始明构堂来善众传法立佳名坐见灵禽集闲思止水平我缘簪绂累未得叩禅闳
　　　题招提院静照堂
周孟阳
羡师遗世纲旧隐敞新堂月白秋庭小风清昼榻凉倦游轻势利归梦在沧浪满箧朝贤句孤云出帝乡
　　　题招提院静照堂
陆经
选胜构窗扉朝岚更夕晖无人清磬度有伴白云飞洗砵江鸥下开帘野鹤归谁能了方寸来此共忘机
　　　题招提院静照堂
钱藻
去年秀水拍桥深闻说幽堂绿水临自愧尘埃逢泽上空思潇洒太湖阴经台罢讲龛红□斋砵留生下翠禽应是禅机终息处不须此外觅双林
　　　题招提院静照堂
闻人安道
清虚结宇卜居新寂静标名欲性纯直向万缘无断处应为一念不生人风幡震动殊非闹水月澄明未是真宴坐经行惟此地个中消息与谁亲
　　　题招提院静照堂
任恬
门掩世喧外幽栖向此堂一心能自尽万事即都忘尘冷孤蟾白庭空异草香何须隐林壑处处可韬光
　　　题招提院静照堂
俞希白
檇李招提好新堂向静开因名求定慧对镜悟西来夜席常留月寒阶暗落梅师归得真趣无复顾尘埃
　　　题招提院静照堂
牟景先
金色成千界毫光独万缘堂名斯拟象法眼示通圆座踞轩楹内明观善恶前吾当除滞见清信奉周旋
　　　题招提院静照堂
刘邠
千金买境欲辞喧长日观心复照昏多少胜绿从静起为师无意入都门
　　　题招提院静照堂
陆伸
闲房增缔构宴座隔嚣埃屋木不加饰庭花时自开虚名殊止水寂绝等寒灰斋外无余事欣逢高士来
　　　题招提院静照堂
闻人安寿
名蓝幽隐惬高情雅构堂深豁眼明万虑已平心可鉴一轩安处道由生花萦宝砌当春盛香馥金炉满座清复有簪绅乘兴赏留题佳句遍雕甍
　　　题招提院静照堂
李常
藻户面通漕飞甍出重城堂成未遑息复作千里行尘埃袖短褐蒙暑蹋寒冰其求异求食志欲诗编盈寍辞阍吏慢聊为一堂荣都城竞名利日出车马声诗云方外士奔走亦有营惟静制众动自照中乃明胡为挠山水风急帆更轻岁阑归勿缓恐负新堂名
　　　题招提院静照堂
王存
曾过檇李古禅关十五年来梦想闲闻说新堂增胜概可怜游客变衰颜香檀印篆消晨暮题墨笼纱记往还能了一心随处静少须辛苦远人寰
　　　题招提院静照堂
顾临
蹋暑夏日长履霜冬日短乞诗贲新堂经年不辞缓虚室莓苔青客衣尘土满自矜非俗求容色长衎衎盈箧宝珠玑东归春正暖静照名已传主人宜亦反
　　　　又
师以慧空号堂标静照名如能得常乐方喜证无生司马冥虚妙 【司马子綦日常冥虚心不冥有心常灭动心不灭照心】 维摩默对精 【维摩经立诸菩萨各入不二法门维摩默然】 我来闲肆日弹指一忘情
　　　题招提院静照堂
苏辙
有僧访我携诗卷自说初成静照堂求得诗篇书壁素不论尘土渍衣黄故山别后成新岁归梦春来遶旧房看取盈编定何益客来无语但循墙
　　　题招提院静照堂
张贲
缾锡为生久门阑过客疏于闲见真寂燕坐此清虚事事皆身外悠悠度岁余如何繁草木还长旧庭除
　　　题招提院静照堂
吴振
古剎深沈一水边清虚疑似翠微闲门前滚滚红尘闹堂上翛翛白日闲燕坐不知增夏腊冥心安在更云山静中别有真消息于此谁何合往还
　　　悼静照堂僧
司马光
宝阁灰寒净照新马蹄从此蹋京尘金门乞得诗千首萧寺归来老一身弟子去来浑领袖交朋存没半簪绅西风又翦梧桐叶不见蒲团旧主人
　　　月波楼诗
陈獬
古壕凿出明月具楼阁飞来兔影中野色更无山隔断天光直与水相通溪藏画舫清纹接人在荷花碧玉丛欲解金鱼避炎暑晚云深处待归风
　　　月波楼诗 【守越假道赠令狐使君】 
张伯玉
美君席上碧云句吟尽江南烟水春岂惜笙歌连夜醉且看风物逐年新花开花落何时尽闲是闲非愁杀人何似阳云台畔曲细声拂拂下梁尘
　　　　又
张伯玉
令狐太守好权奇画楼新建月波辉风光似逐水仙去物色如从云汉归春澹汀洲曲涛惊渤澥起天围从今便作月波唱醉拍姮娥金缕衣
　　　月波楼诗
赵□ 【郡守】 
□城昔有山登临倚空阔震凌谁负舟荆榛披雉堞朅来亦期年每每念陈迹虽当补苴时忍使胜览绝度材仿飞翚开径通游辙盍簪领嘉宾举酬及良夕风清无规尘夜寒听伊笛茫渺挹天根淡荡浮月魄景色逐时新诗联怀古刻楼成且志喜平畴剩秋穑
　　　月波楼诗
袁□ 【郡倅】 
绣节移华屋下照鸳湖阔飞梯架秋旻杰观压云堞铢积日用闲经营妙无迹图画划天开景物劖地绝简静还乐邦登览追逸辙彩舫回波心芳樽浮月夕清吟开酣饮长啸杂横笛新诗纪游情□酒惊醉魄传看大轴盈准拟坚（王民）刻□□望其成抑以观稼穑
　　　满江红
吴潜 【汀郡守】 
□□□□□日薄寒空正泽国一□霜叶万里西□风塞雁数声哀咽耿耿有怀天可讯悠悠此恨谁能说倚阑千老泪落关山平芜隔　提短剑腰长铗昔壮志今华发有江湖征棹水云深阔要斩鼪鼯埋九地可怜乌兔驰双辙羡渠侬健笔扫摩崖文章别
　　　兴圣寺竹院
前人
此竹非凡竹流虹地上根平安不须问千亿长龙孙
　　　镜香亭
林逢子
绿杨深处两三家几度凭阑听吠蛙云锦已空烟水阔空教人忆旧时花
　　　过嘉兴
刘僊抡
惆怅嘉兴路三年几度经云帆连夜发更鼓隔城听落月低烟树秋风冷露萤客怀容易感宜醉不宜醒
嘉禾志卷第二十八
　题咏〔二〕
　　松江府〔一〕
　　　怀土赋
陆机
余去家渐久怀土弥笃方思之殷何物不感曲街委巷罔不兴咏水泉草木咸足悲焉故述斯赋
背故都之沃衍适新邑之邱墟遵黄川以葺宇被苍林而卜居悼孤生之已晏恨亲殁之何速排虚房而永念想遗尘其如玉眇（帛系）邈而莫觏徒伫立其焉属感亡景于存没惋颓年于拱木悲顾盼而有余思俯仰而自足留兹情于江介寄瘁貌于湘曲玩通川以悠想抚征辔而踯躅伊命驾之徒勤惨归途之良难愍栖鸟于南枝吊离禽于别山念庭树以悟怀忆路草以解颜甘堇荼于饴比纬萧艾其如兰神何寝而不梦形何兴而不言
　　　赠从兄车骑 【李善注日陆士光】 
陆机
孤禽思故薮离鸟悲旧林翩翩游宦子辛苦谁为心髣佛谷水阳婉娈昆山阴营魄怀兹土精爽若飞沈寤寐靡安豫愿言思所钦感彼归涂艰使我怨慕深安得忘归草言树背与襟斯言岂虚作思焉有悲音
　　　和皮日休吴中即事
陆鲁望
风清地古带前朝遗事纷纷未寂寥三泖凉波鱼蕝动 【远祖士衡对晋武帝以三泖冬温夏凉】 五茸春草雉媒娇 【五茸吴王猎处茸各有名】 云藏野寺分金剎月在江楼倚玉箫不用怀归忘此景吴王看即奉弓招
　　　回自音龙呈谢师直
梅圣俞
共君相别三四年岩岩瘐骨还依然唯髭比旧多且黑学术久已不可肩嗟余老大无所用白发冉冉将侵颠文章自是与时背妻饿儿啼无一钱幸得诗书消白日岂愿富贵摩青天而今饮酒亦复少未及再酌肠如煎前夕舆君欢且饮饮纔数杯我已眠鸡鸣犬吠似聒耳举头屋室皆左旋起来整巾不称意挂帆直走沧海边便欲骑鲸去万里列缺不借霹雳鞭气沮心衰斗欲睡梦想先到苹洲前愿君无复更酌我醉死谁能如谪仙
　　　逢谢师直
梅圣俞
昔岁南阳道中别今向华亭水上逢把酒语君悲且喜流光冉冉去无踪
　　　过华亭
梅圣俞
摩云唳鹤几千只隔水野梅三四株欲问陆机当日宅而今何处不荒芜
　　　青龙海上观潮
梅圣俞
百川倒蹙水欲立不久却回如鼻吸老鱼无守随上下阁向沧洲空怨泣摧鳞伐肉走千艘骨节专车无大及几年养此膏血躯一旦翻为渔者给无情之水谁可凭将作寻常自轻入何时更看弄潮儿头戴火盆来就湿
　　　华亭百咏
许尚
　　　　顾亭林
旦暮潮流急东西径路钭无从质疑字共属野王家
　　　　顾府君宅 【即顾亭林云寺祠堂】 
萧萧兰若地知是府君居祠事今谁奉吾来一叹吁
　　　　东庵异迹 【在顾亭林庵中有忠烈公像近岁忽地裂数尺中有风涛声以物探之则应手火起】 
地胜风雷吼人疑涌海潮将军英爽在何物敢兴妖
　　　　金山
激浪闻澎湃山神阴力多风涛归指顾海若敢谁何
　　　　安公像 【昔有僧沈海而死肉身尚存】 
浮砵来沧海幡然厌世尘补（施去方改）崖畔月长照定中身
　　　　寒穴泉
濆涌悬崖下泠泠注不穷将期挹甘冷弱水渐难通
　　　　苏州洋 【又名畲山洋南舶欲入华亭者必放苏州洋盖此处旧属苏州】 
已出天池外狂澜尚尔高蛮商识吴路岁入几千艘
　　　　华亭谷 【府南三里入松江】 
弥漫达迥野潮汐往来频惯识松陵路重来不问津
　　　　八角井
浚极疑无底丰棱定有因沉沉中夜月照影属何人
　　　　陆机茸 【在谷东吴陆逊生二孙常于此游猎今为桑陆又名吴王猎场】 
二陆为童日驱驰屡忘归至今桑柘响禽鸟尚惊飞
　　　　柘湖
展武沈沦后波澄一鉴明桑田复更变触目总柴荆
　　　　秦女祠
狼秦崇苛政有女亦蒙冤欲吊兴亡事神应耻重论
　　　　唳鹤湖
洸荡云闲路奫沦一水深月光涵露重遥听九皋音
　　　　三女冈
玉殓知无有香魂计已销频来吟楚些岁久若为招
　　　　金山城 【府南八十五里旧经云昔周康王东游镇大海故筑此城】 
治盛周康世东游岂信然城闉亦隳废门堞漫相传
　　　　前京城 【府南八十五里舆地志云本海盐县以地近京浦故以为名】 
庐落皆无有依稀古堞存登临认道迹日暮烟昏
　　　　昆山
岁久阡原变平时草木深英才没黄壤旧事不堪寻
　　　　陆机宅 【在昆山】 
华亭今何在千年谩有名披榛问遗裔寂寞一伤情
　　　　谷水
短棹经由处风披藻荇香中宵孤鹤唳片月映沧浪
　　　　秦皇驰道
叹昔秦皇帝何年此逸游迢迢大堽路千古为嗟羞
　　　　征北将军墓碑 【即陆伟墓在昆山有碑村人疲于官吏征索遂碎其半】 
崎岖寻古隧衰草隐寒原欲读将军事丰碑祇半存
　　　　凤皇山
览德来何代慵归丹穴藏甘心化为石万岁瑞吾皇
　　　　陆宝山 【府北二十五里】 
秘宝封坚石山灵谨护藏欲为中帑助时复露辉光
　　　　畲山 【相传旧有畲氏墓道于此因名焉】 
人与室俱化阴森松竹寒时时见孤鹤疑此守神丹
　　　　集贤里 【父老云昔陈陆诸公居此因以为名】 
冠盖游从日欣然萃一乡田原总如昨谁复嗣余芳
　　　　白龙洞 【在横云山顶下通淀山湖每风雨夜有龙出入洞中】 
呼吸湖中水山椒寄此身洞门风雨夜电火逐霜鳞
　　　　石鱼
双鲤何年刻悠然鬐鬣全登临忽怀远尺素若为传
　　　　秀道者塔 【在畲山秀道者昔庐此山有二虎侍之后自建塔于山建毕遂积薪自焚止存碑铭】 
辛勤成鴈塔俄赴积薪焚静夜耽耽影疑来护刻文
　　　　灵峰庵 【在畲山地皆金沙后为昭庆禅院】 
路涌金沙地高人此筑庵为询林下客妙语与谁参
　　　　芥子庵
林外三椽建常思愒息时莫教嫌迫窄中有五须弥
　　　　淀山 【在府北七十里淀湖之中】 
殿阁辉金碧遐观足画图维舟一登览误涉小方壶
　　　　三姑庙 【在华亭县北淀山湖中群蛟竞水为沸腾独不入庙中】 
神居阴物护臬阈捍洪波莫虑蛟龙怒年来畏叱诃
　　　　莲巢 【在青龙陈氏疏池种莲为休息之地今已湮废】 
记得荷香里蛾眉唱采莲千年龟欲总不见叶田田
　　　　鬼书 【在圣果寺昔尝显异于寺僧自称东汉烈士沈光有书石刻】 
壮士为儒耻捐躯志所甘无名豫青史幽愤亦何堪
　　　　孔宅 【在府北七十五里昔有孔氏者游吴居此因名焉又云昔夫子所居忽有先圣庙一碑额曰孔村人怪而碎之】 
庙貌逾千祀泥封古碣昏传云素王宅真赝与谁论
　　　　袁崧宅 【在府西三十五里昔晋将军袁崧居此因名焉】 
疆场功成后归来卜一邱当时应种德名字播千秋
　　　　俞塘 【在府东五里往来之舟皆可扬帆谚有云虽得珠千斛不卖俞塘北】 
延袤三乡外东流与海通河神屡加惠颿借往来风
　　　　鹤坡 【在府东七十里此地出鹤俗呼鹤窠者是也】 
索寞东郊远仙禽尽此藏梦回明月夜林杪响圆吭
　　　　沙冈 【在府东三十五里南属海北属江入土一丈皆螺蚌壳如是者三所相传海中涌三浪而成岂诚然欤】 
千里平沙地联通江海湄谩传因激浪疑是蚌成基
　　　　御史泾 【在府东】 
疏凿人何在流功几世余农氓诵名氏不数郑公渠
　　　　沪渎 【在府西八十三里即松陵江水源出太湖松江之民资灌溉之利】 
泛泛松江水迢迢笠泽通万年知禹力灌溉有余功
　　　　东堂 【以下三咏并在府治厅事之侧】 
厅左清闲处金猊罩宝香令君今学道来此吸朝阳
　　　　思齐堂
伊昔弦歌治能声着海隅升堂想遗迹励志欲齐驱
　　　　月榭
檐角衔墙固明疏护翠罗公余秉谈尘竟夕对金波
　　　　濯缨亭 【府前官亭】 
舆梁斜倚处檐影坠清流往往抽簪者常为孺子羞
　　　　石兽 【相传昔常为怪夜则环市而走遂断其一足以下二咏并在府东】 
刻凿知何谓弥年亦有神宵行无足怪一吼已惊人
　　　　震桥 【昔姚庭辉宰此邑谓主位颇虚多宜客人作亭以镇之又名虹桥虹音降】 
瓦木明丹垩初期镇此方石梁今欲（土已）尤益富蛮商
　　　　小隐园
妆点林泉趣销除市井心平生跧伏计到此意遍深
　　　　姚将军庙 【本在府西南宰谓庙门面北不宜土人遂移至县西南乡以下二十八咏并在府之西】 
阴功周邑境南面固宜然毋复论民事神今惮改迁
　　　　赵店 【昔未邑之日市东名赵店今有神祠谓之赵店土地】 
日日黄尘路喧豗涨市声神灵自安此不欲变名称
　　　　望云桥 【父老云立桥日适有瑞云见因以为名】 
忆昨登临日卿云正四翔重来穷目力天末起祥光
　　　　石幢 【望云桥南此地昔有涌泉云是海眼立幢于上以镇之】 
矻立应千载传因海眼成蓬莱水清浅曾不见攲倾
　　　　普照寺 【晋陆机宅舍为寺】 
高门收画戟即此建精蓝施予恩虽在缁流绝不谈
　　　　弥陀阁
拄策徐徐上回环佛顶游九山俱在望目断暮烟浮
　　　　罗汉院
邃宇中何有台山五百尊云何困人力金像总尘昏
　　　　丁公桥 【相传令威由此仙去又名下行稿】 
令威仙去后遗迹叹成非华表成乌有何年见鹤归
　　　　云闲馆
邮亭临爽垲杗廇架修虹我亦轮蹄客心期访士龙
　　　　福顺庙 【殿宇之上鸟雀不栖】 
门垣虽蠹坏古屋尚深沈鸟雀犹知避斯民盍致钦
　　　　东岳行祠
明主东封后龟蒙望益尊巍然此行宇时许荐苹蘩
　　　　西庵 【陈律师庵律师尝习儒业】 
蚤为儒冠误齐心学竺干而今林下塔夜夜戒光圆
　　　　白龙潭
神物幽潜地沧沧水接空不缘尝应祷谁识有殊功
　　　　毗卢庵 【勾氏香火中有御书阁】 
扪萝通一径修竹蔽中篱只有奎章在龙神暗护持
　　　　西林
林外初晴后斜阳满芰荷频来指灵鹫此去路无多
　　　　陆瑁养鱼池 【即西湖也今为放生池】 
谁得陶朱术修池一水宽皇恩浃鱼鳖不复敢垂竿
　　　　小湖 【西湖之北湾名小湖】 
猎猎风蒲外渊渊明月秋诗翁浮短艇弭棹看浮鯈
　　　　湖桥
潋滟湖光好荷风六月凉倚栏吟不倦鱼鸟亦相忘
　　　　唳鹤滩 【湖之东南隅】 
养鹤人何在湖边水尚清唤回中夜梦滩上戛然声
　　　　泳波亭 【湖中】 
吕梁观已远沂水浴应难却倚亭前柳时时照影寒
　　　　风月堂 【旧市舶司吴使所建】 
夜静蒲萄皱云舒玉鉴凉筑堂人不见樽酒暗相望
　　　　湖光亭 【风月堂之西】 
日暮虾须卷亭中雅燕开微风起苹末波影动樽罍
　　　　道院 【西湖之西后为延氏疏园】 
净观今何在唯余柏色新凄凄抱瓮者不是炼丹人
　　　　异木 【旧传商人尝夜梦有人自云吾土地神也能祭我令汝宜商每岁商人夜半祭之往往获其阴助】 
蟠根知永远曲干耸蛟虬闽贾蒙私庇年年此荐羞
　　　　显忠庙 【以下十咏并在府西南】 
俯拜祠堂下遥思弼汉功吁嗟孝宣帝忘德太匆匆
　　　　东寺 【世传水陆池有龟数枚闻讲经声则缘岸而上罢则复去】 
爱此楞伽士勤修戒行成文龟亦知善来听讲经声
　　　　证觉院 【旧为无碍浴院】 
有人明七净蠠没缔良因叹惜流风替谁为无垢人
　　　　栖真庵
仙路多官府真人未上升松窗霜月白相对诵黄庭
　　　　柳园
方草池塘暖东风桃杏繁春归人亦散寂寞锁园门
　　　　陆四公庙 【又名陆司空】 
晋杰云亡久嘉名未遽湮严祠坐遗像犹解福吴民
　　　　南庵 【堂壁有六祖画像】 
施水功成后耽耽梵宇深升堂瞻貌象默会祖师心
　　　　姜庵
阴曀楸梧里鸟鸣落日中九原人不作明赞亦何功
　　　　望仙桥
鹤驾乘风去千年竟不归石梁凭望处空复白云飞
　　　　三洞庵
勾曲山头客遨游到市尘星冠顶霜月夜半正朝真
　　　　净居院 【昔马耆法寍住此院故俗又呼为马耆庵后法寍弟子亦住此庵】 
明眼知何在山门久寂然宗风未沦替还喜一镫传
　　　　冰檗庵 【王道所居】 
凫舄栖迟地池流一径斜先生久清苦不肯竞纷华
　　　　圆珠庵
定回人寂静绕鼻碧莲香却认循檐月摩尼发夜光
嘉禾志卷第二十九
　题咏〔三〕
　　松江府〔二〕
　　　华亭十咏〔并序〕
唐询
华亭本吴之故地昔附于姑苏佩带江湖南濒大海极观望之美焉历吴晋闲名卿继出风流文物相传不泯闾里所记遂为故事景佑初元八月予被诏为县至部且一年而囹圄多囚系簿书期会蠠没朝夕精疲意殆凡山川风物在境内者未尝一日不讲求焉粤今秋邑人有讼古泖湖者持旧图经诣庭以自直因得而究之凡经所记土地人物神祠坟垄所书甚详行部之余辄至其地因里人而咨焉多得其真代异时移喟然兴叹即采其尤着为十咏皆因事记实按图可见将以志昔人之不朽存旧俗之所传云尔
　　　　顾亭林 【顾亭林湖在府东南三十五里湖南又有顾亭林相传陈顾野王居此因以为名焉】 
华林标大道曾是野王居旧里风烟变荒原草树疏湖波空上下里闬已邱墟往事将谁语凄凉六代余
　　　　寒穴 【金山北有寒穴清泉出焉其味甘香】 
绝顶干云峻寒泉与穴平还同帝台味不学垄头声夜雨遥源涨秋风颢气清谁云蔗浆美纔可析朝酲
　　　　吴王猎场 【在华亭谷东吴陆逊生此子孙尝所游猎后人呼为陆机茸今其地为桑陆】 
昔在全吴日从禽耀甲戈百车尝载羽一目旧张罗地变柔桑在原荒蔓草多思人无复见落月下山坡
　　　　柘湖 【在府南七十里湖中有小山生柘树因以为名吴越春秋海盐县沦没为柘湖吴地记秦时有女入湖为神因祀之】 
世历亡秦远湖连大海滨柘山标观望玉女见威神渺渺旁无地滔滔孰问津何年化鱼鳖髣佛历阳人
　　　　秦始皇驰道 【在府西北昆山南四里相传有大堽路西通吴城即驰道也】 
秦德衰千祀江滨道不修相传大堤在曾是翠华游玉趾如将见金椎岂复留怅然寻旧迹蔓草蔽郊邱
　　　　陆瑁养鱼池 【在府西今名瑁湖或云即瑁所居相传有宅基存焉】 
代异人亡久滮池即旧居未移当日地无复故时鱼蒲藻依稀在风波浩荡余水滨如可问一为访庭除
　　　　华亭谷 【在府南潆纾三百里入松江】 
深谷弥千里松陵北合流岸平迷画野人至竞方舟照月方诸泣迎风弱荇浮平波无限远极目涨清秋
　　　　陆机宅 【华亭谷水东有昆山相传即其宅陆机诗云髣佛谷水阳婉娈昆山阴今其地尚存】 
旧牒传遗趾悠然历祀深人无令威至门异下邽箴谷水当年溜昆山昔日阴鲁堂那复见丝竹若为寻
　　　　昆山 【华亭谷东二里有昆山陆机祖葬于此因生机云时人以昆山出玉因名此山以美机云焉】 
昔有人如玉兹山得美名岩扃销积翠谷水断余声乔水今无在高台久已倾如何嵩岳什独咏甫侯生
　　　　三女冈 【在府东南八十里相传吴王葬女于此冈一作址】 
淑女云亡久裒邱尚著名九原谁可作千载或如生青骨何时化荒榛此地平空余图牒在不复启佳城
　　　和华亭十咏一
王介甫
　　　　顾亭林
寥寥湖上亭不见野王居平林岂旧物岁晚空扶疏自古圣贤人邑国皆邱墟不朽在名德千秋想其余
　　　　寒穴
神泉冽冰霜高穴与云平空山渟千秋不出呜咽声山风吹更寒山月相与清北客不到此如何洗烦酲
　　　　吴王猎场
吴王好射虎但射不操戈匹马猎广场万兵助遮罗时平事非昔此地桑麻多猛兽亦已尽牛羊在田坡
　　　　柘湖
柘林着湖山菱叶蔓湖滨秦女亦何事能为此湖神年年赛鸡豚渔子自知津幽妖窟险阻祸福易欺人
　　　　秦始皇驰道
穆王得八骏万事得其修茫茫千载闲复此好远游车轮与马迹此地亦常留想当治道时劳者尸如邱
　　　　陆瑁养鱼池
野人非昔人亦复水上居纷纷水中游岂是昔时鱼吹波浮还没竞食糟糠余吞舟不可见守此岁月除
　　　　华亭谷
巨川非一源源亦在众流此谷乃清浅松江能覆舟虫鱼何所知上下相沈浮徒嗟大盈北浩浩无春秋
　　　　陆机宅
故物一已尽嗟此岁年深野桃自着花荒棘徒生箴芊芊谷水阳郁郁昆山阴俛仰但如昨游者不可寻
　　　　昆山
玉人生此山山亦传此名崖风与穴水清越有余声悲哉世所珍一出受敧倾不如鹤与猿栖息尚全生
　　　　三女冈
自古世上雄慷慨擅功名当时岂有力能使死者生三女共一邱此憾亦难平音容若有作无乃倾人城
　　　和华亭十咏二
梅圣俞
　　　　顾亭林
乡村空林木不见古人居犹寻古人迹更与古人疏昔为贤豪里今作芦苇墟湖边夜夜月光彩波上余
　　　　寒穴
山头寒泉穴净若镜面平熨齿敲冰冷贮缾激玉声傍有野鹿迹上啼林鸟清何由一往挹况复方病酲
　　　　吴王猎场
孙氏有吴国四海未息戈猎以耀威武平野万绮罗英雄魏与蜀貔虎一何多世事异莫究但见桑麻坡
　　　　柘湖
柘湖久陷没千岁嗟水滨不复吴盐邑空有秦女神浩荡吞海日旷漭远天津扁舟谁能往旦暮逢鱼人
　　　　秦始皇驰道
秦帝观沧海劳人何得修石桥虹霓断驰道麋鹿游车辙久已没马迹亦无留骊山宝衣尽万古空冢邱
　　　　陆瑁养鱼池
来观瑁湖水乃是陆生居春塘草几变谁脍此中鱼莫容科斗应亦有鲁王余不随蛟龙飞神（上敝下黾）未可除
　　　　华亭谷
断岸三百里萦带松江流深非桃花源自有渔者舟闲意见水鸟日共泛觥筹何当骑鲸鱼一去几千秋
　　　　陆机宅
我思陆平原废宅荒草深才高乃速祸事往不可箴饥乌噪树颠野鼠窟庭阴黄耳亦已死家书无复寻
　　　　昆山
陆氏几世祖葬此生令名犹如产美璞遂尔传嘉声寒岩畜奇秀源水日东倾何言千载闲二子不更生
　　　　三女冈
吴王葬三女因留此冈名已化彼粲质合有兰蕙生婵娟夜月照晻蔼朝雾平古魂如未泯不远阖闾城
　　　次唐彦猷顾亭林韵
胡松年
海山荡佳气千载传古居平生读书地竹柏静以疏忠义贯白日名不埋幽墟苗裔今几何谁能补其余
　　　次唐彦猷顾亭林韵
宋辉【四明】 
昔年高士宅今日梵王居树影衔山远钟声隔岸疏风流嗟往事精爽閟遗墟回首乌衣巷凋零兵火余
　　　次唐彦猷顾亭林韵
汪思温【四明】 
云闲更深处独见古人居想象风猷远荒寒景物疏书成千卷帙往事一邱墟唯有清名在流行百岁余
　　　次唐彦猷顾亭林韵
鲁晦之【南丰】 
烟雨三家市黄门卜此居著书千纸在祠宇几椽疏潮汐成今古牛羊有里墟举兵鉏逆节风烈照无余
　　　次唐彦猷顾亭林韵
李端民
当时读书地夷陋亦安居问字人谁到观澜兴不疏古今如梦寐城邑变郊墟偶此同弥勒圆龛自像余
　　　次唐彦猷顾亭林韵
张尧干
兰若王家像相望博陆居衣冠尘易暗箫鼓祭全疏草色侵花径潮声过夕墟遗风犹可想吊古一觞余
　　　次唐彦猷顾亭林韵
□□□
水村有亭林黄门旧曾居海山凝远翠草木自萧疏岂见读书处遗迹但荒墟独留名不朽传之千载余
　　　题李景元画
苏轼
景元名甲本儒家子落魄诗酒闲尤善墨戏米元章画史尝及之往来松江上不知其所终
闻说神仙郭恕先醉中狂笔势澜翻百年寥落何人在只有华亭李景元
　　　醉眠亭
李行中
行中字无晦筑亭青龙江上东城名之曰醉眠诸公皆有诗
檐低槛曲莫言陋地僻草深宜昼眠代枕莫凭溪畔石当帘时借屋头烟倦游拂壁书山径贪醉解衣还酒钱一水近通西浦路客来犹可掉渔船
　　　醉眠亭寄韩宪仲廷评
李行中
野径荒亭草没腰一眠聊以永今朝放怀不管人闲事破梦时闻夜半潮玉柱刘叉诗未献金龟太白酒难招知君有意寻安道咫尺何时动画桡
　　　赵明叔未识醉眠亭先贶佳篇
李行中
要识荒亭路不赊浦西桥北对渔家窗嫌日曝新栽竹蔬占畦长未种花壁上客来堆醉墨篱根潮过积寒沙被人误号陶彭泽也学门前五柳遮
　　　醉眠亭三绝
苏轼
已向闲中作地仙更于酒里得天全从教世路风波恶贺监偏工水底眠
君且归休我欲眠人言此语出天然醉中对客眠何害须信陶潜未若贤
孝先风味也堪怜肯为周公尽日眠枕曲先生犹笑汝枉将空腹贮遗编
　　　醉眠亭
苏辙
是非一醉了无余惟有胸中万卷书已把人生比蘧传更将江浦作阶除欲眠宾客从教去倒卧氍毹岂暇舒京洛旧游真梦里秋风无复忆鲈鱼
　　　醉眠亭
李常
陶公醉眠野中石君醉辄眠舍后亭人知醉眠尽以酒不知身醉心长醒众人清晨未尝饮已若醉梦心冥冥淫名嗜利到穷老有耳亦不闻雷霆醉石虽顽委山侧苔昏剥蚀谁与扃牧童樵叟亦能指卒以陶令垂千龄危檐弱栋倚荒渚海雾江雨穿疏棂勿谓幽亭易摧折勉事伟节同明星
　　　醉眠亭
陈舜俞
酒胆长轻六印腰醉中一枕敌千朝兴亡藐比荣枯柳聚散看同旦暮潮酣法本应尘外有醒魂徒向水边招已闻佳士过从约不似东风泛去桡
　　　醉眠亭
张先
醉翁家有醉眠亭为爱江头乱草青不听耳边啼鸟唤任教风外杂花零饮酣未必过□舍乐甚应宜造大庭五柳北窗知此趣三闾南楚谩孤醒
　　　醉眠亭
王观
松陵江畔客筑室从何年世俗徒纷纷不知季子贤在彼既不知不如醉且眠声名衮衮谁知命醉非爱酒眠非病长江浑浑无古今群山回合来相映呼奴沽酒不可迟买鱼斫鲙烦老妻何必纫绳系飞兔百年长短空自知直将裈虱视天地冥冥支枕穷四时九衢足尘土朱门多是非秋风老莼鲈扁舟何日归
　　　醉眠亭
秦观
醉来丰悴同眠去身世失二乐擅一亭天子信超逸杯行徂老春肱枕颓外日壮志未及伸幽愿良自毕
　　　醉眠亭
张景修
樽前从客笑梦里任花飞野鸟唤不醒家童扶未归有荣还有辱无是即无非万事藏于酒先生亦见几
　　　醉眠亭三首
韩宗文
万虑中来搅不眠醉时一觉自陶然冥冥固已忘天地岂向林中觅圣贤
得酒休论饮得仙醉中遗物为神全世闲反复无穷事吏部难忘抱瓮眠
昔有遗贤世所怜沧浪亭下醉时眠松江变酒难终待却对残镫理短编
　　　醉眠亭二首
苏梲
疲人思向醉中眠物我翛然万虑闲渴饮蔗浆劳隐凡吾身自足草莱闲
楚阳渴鹿背清泉之子名亭取性便适意中闲却无事期君忘醉亦忘眠
　　　醉眠亭四首
晁端佐
潇洒松陵江上亭醉来一梦傲云屏生前笑语君须惜世事纷纷不用醒
盘石幽亭乐未央是非穷达两相忘尘寰下望如何许烂醉高眠自有乡
尘埃收得一身闲饮尽春瓶曝背眠醉耳犹嫌山鸟聒梦魂终日上高天
一枕双壶意浩然狂歌酒尽即高眠吾生久与时相弃好逐君归作二仙
　　　醉眠亭
晁端彦
人生有出处两事固希全达则都廊庙致君尧舜前声名喧宇宙指顾生云烟不然早晦隐纵意乐当年第一莫如醉第二莫如眠无晦水乡士子瞻称其贤埋照不千世作亭临清泉欢来即痛饮酣谑竟长筵陶陶非假寐泯绝平生缘尽得杯中趣当为枕上仙影从明月照名任清风传愿君遂此意其乐更相先醉无三日醒饮尽百斛船境界如古莽魂梦游钧天莫学不佞者徇禄遭缠牵进无济世志退无负郭田独醒少意绪寡睡多烦煎风波惊性命鞍马积胝胼未得立篱下应难卧瓮边区区为贫仕短咏媿非妍
　　　醉眠亭
晁端禀
吏部瓮闲眠先生窗下卧夜偷绿醑饮昼喜清风过人为清风快于酒摆落烦襟洗尘垢我知醉寝胜闲睡可以寄天真兮忘世累沟渎超江汉幕席视天地蝴蝶不知缘变化黄粱未熟虚营利从来闲处得闲乐何者功成与名遂陇西夫子称世贤世家自是酒中仙作亭占得松陵地东坡名之为醉眠醉复眠兮眠复醉颐养邹轲浩然气贤人为浊圣人清昏昏梦寐俱忘形花影满身犹未觉竹风吹面不知醒忆昔乐天贪醉吟吟哦未免劳其心不如醉睡了无事其乐陶陶得趣深我身走尘埃羁鞅殊未息有所思兮在高轩欲往从之路艰塞无缘一榻同醉眠空秃千毫挥醉笔
　　　醉眠亭二首
关景山
杜老颠狂寻酒伴经旬出走只空床输君纵饮还高卧长有生涯作醉乡
贫饶北海樽中物静胜长安市上眠乱地春风吹不醒功成合与酒为仙
　　　醉眠亭三首
杨蟠
江花可醉草堪眠细想人闲底处便客散樽空欲归去此身还被月留连
江上聊游我未能羡君长醉卧高亭不因鹤唳破残梦还有凉风吹酒醒
清簟疏帘一醉身寂寥不称咏诗人春风亦有怜才意故摆残花作绣茵
　　　醉眠亭
僧道潜
常闻李谪仙饮酒兴无尽醉来卧空山天地即衾枕当时放迹奇流俗不可近君今外形骸与世不拘窘寸心合虚旷万事一以泯开亭向幽圃朝夕事醉寝茅檐落日欲醒时起对婵娟拂瑶轸
嘉禾志卷第三十
　题咏〔四〕
　　松江府〔三〕
　　　题千山圆智寺
沈辽
海天寥寥禾黍秋人籁已息烟雾收数声鹤唳草堂静何苦更向咸阳游
　　　云闲
野天茫茫秋水清生尽蒲蔍无人耕不知三吴地力壮老鹤空向烟中鸣
　　　云闲
前人
蜡屐去阳羡乘桴望云闲腰垂陶令印意在庄生环斯民久困敝何用惠孤瘝于心傥有愧拂衣归故山
　　　华亭秋日
张扩
阴云薄薄漏秋辉晓露含光湿翠微旁舍系牛尝社酒荒城捣练给征衣净如扫迹蚊无几多不论钱蟹正肥定是水乡差可乐不应潦倒未成归
　　　过淀山湖
昨日过湖风打头苇蒲深处泊官舟近人乌鸟语声碎濒海风烟日夜浮午（□卞）腥咸半鲑菜客床颠倒一皮裘平生浪说在家好晚向风波未肯休
　　　湖斋
朱之纯
平湖千顷水汪洋得意茅斋且屈藏园种小桃今结子池栽翠芰更闻香六龟已兆千年古 【予在西湖上治圃于桃根获古龟六枚其小如钱】 双鹤看呈八月祥 【昔时云闲有红仙鹤观每中秋月夜有仙鹤下人往往见之得名以此今年治谷水邻其地也】 居此翛然忘世味此心尤懒去龙阳
　　　寄题朱氏谷阳园
蔡肇
陆机异时宅故物无复迹悠悠谷水阳野水凄余碧我观豪士赋文字岂不白一为功名误末路真可惜至今风雨夜哀鹤鸣不息千秋得吾人净眼照阡陌结茅风烟际一悟世网窄古今一邱貉贵贱百年客闭门橙橘香隐几冰冻释我惭升斗禄矫首望八极人生劳佚闲此殆天所激鹤翔赤霄动鲸喷碧海拆为尔具扁舟送此齿发迫
　　　朱氏天和堂 【朱氏讳朴自号天和子】 
黄裳
谷水悠悠水天阔绿竹漪漪玉龙活天和堂在翠微中堂上谁夸青琐闼二俊昔为才所驱未识危邦何太愚轻抱雄文走西洛漫劳黄耳寻中吴岂谓七百有余载乃获夫子营吾庐能向平时脱羁络为悟浮云此生错通道益深醉隐亭载鹏风厚逍遥阁万累纷纷无处寻须信天和有斯乐彼哉二俊胡不归空叹华亭数声鹤
　　　朱氏天和堂
徐绎 【一作鹗】 
先生晦迹谷水东志趣不与晋贤同遥听鹤唳笑二陆巢倾穴碎非为工浩然养素远声利脱去羁束离樊笼醉隐亭中三十载桃红李白摇春风感时啸咏聊自适谁知富贵为穷通羡君高操超流俗直疑变姓称朱公
　　　朱氏天和堂
杨杰
闻说隐君子天和长自如卮言庄叟意谷水士衡居穷达命已定利名心本疏绣溪归未得吾亦爱吾庐
　　　朱氏天和堂
赵挺之
华亭山水佳秀色宛如画前贤有遗迹卜筑俟来者高人养天和放浪寄林野安知岁月徂但喜名利舍传家得之子流辈推博雅春风振客衣逸棹东南下赋诗台阁彦落笔珠玑泻持觞拜亲膝喜色动乡社都城十二衢尘土翳车马一梦逐君行兹怀已潇洒
　　　畲山普照院上方
朱翌
蒻笠莎衣一钓舟东风吹我此山游洋洋盈耳松声乱咄咄逼人山气浮讲罢旧闻花雨坠心清闲与妙香投道人居士忘机久独抱关山兴未休
　　　畲山月轩
朱伯虎
爱月开轩绝顶闲屹然危（□刃）压层峦翦除群卉当檐尽添得清光满槛看乱石云堆秋色冷老松风入夜声寒十年梦寐江乡景杖履终期日倚栏
　　　超果院见远亭
李景元
高僧欲纵目桥上构横亭野水茫茫白群山点点青客帆风送叶渔火夜移星看尽朝昏景天涯一画屏
　　　超果院亮师假还山
陈瓘
路左浆先馈门前屦几重勇归尘事掷恬处道心浓弄水知幽谷观云想妙峰夜深孤鹤唳清露滴高松
　　　陆机宅
胡曾
陆机西没洛阳城吴国春风草又生惆怅月中千岁鹤夜来犹为唳华亭
　　　机云碑
沈辽
朝日欲出已复西人闲兴废那可知昆山陵谷久已变水旁惟有将军碑
　　　畲山宣妙院上方
刘正夫
水定浮春岫鸦盘落远空上方钟送夕□□□□□□□□□□□□□□□□□□□□□□□□□怪石巧玲珑嵯峨迭数峰夺将千里秀移向一庭中水色周回绿花枝相映红何须游泰华寓意本来同
　　　风月堂 【在旧提舶司】 
张阐
时张提举两浙路市舶就任除御史台检法临行留题
金珠御史得能清风月栏干□眼明两载龟鱼似相识临行出没岂无情
　　　风月堂二首
曾几
西湖地僻少人知隐吏官曹占作池浩荡芙蕖风过夜扶疏杨柳月明时虽多不用一钱买纵少足供千首诗但使樽中深贮此卮刀细薄可无饥
青罗熨贴镜揩磨上有虚堂发兴多大热端能排酷吏广寒只合住嫦娥又成丹舫朱帘去可奈红妆翠盖何纵使曲肱无别梦一尊风月弄婆娑
　　　湖光亭 【在旧提舶司】 
曾几
碧瓦朱棂傍钓沙湖光潋滟属诗家一天倒影澄秋色万顷浮波浸月华隐映机山连鴈字萦回谷水带芦花夜来湖上增豪兴宜趁西风泛客槎
　　　湖光亭 【如梦令】 
陈祖安
月直金波（汀去丁改钦）滟此去水仙不远霜重夜风清骨冷□□□□谁见谁见醉眼参横斗转
　　　华亭峡道中
司马才叔
山似九折（土反）河非八节滩跻攀复揭厉奈此行路难
　　　朱师实大中燕超堂
孙觌
海禺纳万艘市区沸百贾黄尘翳白日千骑腾一鼓蚊巢十字路四顾尽旷土蜗角两大国一怒有漂杵争名眩多卢聚讼分众楚昏昏气成雾濯濯汗浃雨朱公误涉世吏隐寄圭组俗缘堕人境大度接天宇搴芳采莲舟撷秀蓺药圃山寒石棱秀树老松（上髟下□）古风牵碧萝卷雨压翠纛舞寍须鸟催酤自有花解语观鱼乐洋洋梦蝶飞栩栩坐令游侠窟化作仙佛土高卧水国秋静憩月庭午不假壶公龙天上有官府
　　　题县斋〔并序〕
朱之纯
　　　　弦歌堂
彭城刘侯元佑庚午来宰云闲下车一日先修庠序次立教诫下至簿书期会各有条理今未十旬一境告治讼庭清明几致刑措于是即县斋之东新其一堂一亭一阁堂曰弦歌亭曰三山阁曰艮阁与士之贤者讲论歌咏于其中盖将有志于美风俗也然予尝思之自浙右为邑未有繁剧过此者其境东南滨海西北负江带湖方二百余里其户口除浮寄浪居而占籍者亦不下数十万比嘉佑初大常丞吴公所治往往三倍其数故生齿白众情伪滋多而狱讼少有衰息厥后欲镇以宽者失之慢矫以猛者伤于刻闲有慨然将勤以济之者虽戴星出入日昃不食力愈劳神愈耗而奸宄斗很终不能胜是何耶岂其操术本末之倒置欤将意其难治而作聪明之过欤抑亦不能平易而以百姓之心为心欤不然何四十年闲民用不静而刘侯之来未几而风移俗易之疾耶诗曰岂弟君子民之父母夫岂弟之道凡为政者岂不念此然行之而民不心服者以其作于人为而好恶之私胜之耳使夫岂弟发于天资平心如鉴之应形接物如钟之待扣虽天之高地之厚鬼神之无形金石之无情犹且应之况利其仁而乐其义者乎此固为民父母之道也得所以为民父母之道则其子从之之疾又何怪焉宜其游心三山鸣琴一堂登高而赋之使人知仁义礼乐之意也予圃隐湖西北有客见过因问邑之治否诵公岂弟出于自然且曰方周盛时齐人五月报政文公犹惊其速况处今之世教化未明而刘君治江海僻陋之地曾未十旬了无可治则是古道复行岂不贤哉噫以客之所言证予之所闻则君坐斯堂宴斯亭登斯阁也宜无愧于古人矣客退因序其所闻而为之诗
洋洋百里起讴吟惠化熏陶谷水阴明月诗涵三（上鸟下山）秀清风曲奏一堂深武城浪说言游道单父休夸子贱音政敏谁知过齐国想君真得古人心
右弦歌堂
　　　　三山亭
俗易风移古道还县斋迭石作三山因怜席上红尘少赢得壶中白日闲想见六鳌擎水下坐看双鹤落云闲何须更扣黄金阙只此幽亭是玉关
右三山亭
　　　　艮阁
画阁峨然冠翠峦更占艮地特巑岏晓窗高挹东风暖夜幕低垂北斗寒突兀状惊青蜃吐徘徊势若老龙蟠嗟予劲节非徐子那得陈侯一榻看
右艮阁
　　　题思吴堂 【并序】 
朱之纯
思吴堂者初名环碧亭嘉佑中太常丞吴公几道所作也公有惠政四十余年民颂不绝今彭城刘侯来宰云闲采民所誉因至其地见其颓毁喟然叹曰昔人思召公爱及甘棠戒之曰勿翦勿伐况此亭中冠一湖吴公岁时与民所共乐者最为胜概当秋分之月夜涌出金波遇春暮之花时变为锦水若乃火云燀空揖清风而愠解冻云凝地睹白雪以神清有此佳丽荒而不修良可惜也于是增大基址飞出轩宇环以虹梁徘徊烟波之中浩浩乎诚可乐者乃辟其亭为堂易其旧名曰思吴所以从民望也吴公之来予生方七岁其教条治目更历异政不得其详然犹彷佛记其去时父老悲啼攀辕不与前进以至空一邑随之及予壮岁疑其得民如此乃问乡人长者因语其施设大略盖有恻怛之诚感动冥默者二三事焉如浙右旱蝗苏秀为甚公方下车克自痛责遂祷横山之神而致甘雨亡亦避境不食其稼至秋大稔乃出教条命民预修水利以待淫潦或渟或注达于江海已而大水暴至阡陌坚完沟洫既浚复稔如初比及三年风俗既厚人无札瘥地无旱潦家给人足歌诵满路噫此古之所谓遗爱者宜乎去之久而思之深也今刘侯为政岂弟又且孜孜寻访吴之治迹欲举而必行之惟恐后时则名斯堂也岂惟从民之望抑亦见其乐取人以为善也然人有疑其名者告予曰诗人思古皆伤今之不然也以刘侯之仁民胥乐之又何思吴之有予应之曰人固有遭其虐政而思昔人之贤以哀今之不见者又有遇其善政而思昔人之贤以幸今之复见者则思古之说岂一端哉当其男以田功之毕女以织事之休内无饥寒之戚外无赋役之劳思以斗酒共相娱乐令于此时为之命僚佐临清流设玉斝金鼓喧阗于波闲管弦嘈囋于堂下歌者舞者形和声和以观游人士女或三或五溶溶泄泄如鸥鸟之浮川儵鱼之戏藻是人之乐也皆相庆曰吴之复来矣若夫政不出此则人之不乐生令于此时精耗簿书之冗力疲狱讼之繁事既无穷应亦不暇又何能俯清泠之渊笑谈终日与之偕乐耶设有勉强为之虽撞钟击鼓人闻其声将蹙頞而相告曰欲见吴之莫得也然则此堂之作一游一豫足以为政之劝沮而刘侯之虑有出于此其深得思吴之乐欤荀卿曰欲观千岁今日是也以刘侯之贤其乐显前人之善如此则异时此堂复修予将期后民之所思有甚于今日矣堂成刘侯就予索诗予是以序其所闻而赋之诗云
画堂重构一湖中更述民思渤海公自昔三年留惠政至今百里诵清风波闲陡觉欢声别陌上新传乐事同从此邦人转怀德悠悠谷水几时穷
　　　自题三绝
船子和尚
十尺丝纶直下垂一波纔动万波随夜静水寒鱼不食满船空载月明归
二十余年江上游水清鱼见不吞钩钓竿斫尽重栽竹不计工程得便休
二十余年坐钓台钓头往往得黄能锦鳞不遇虚劳力收取纶竿归去来
　　　题松泽西亭三首
船子和尚
一叶虚舟一副竿了然无事坐烟滩忘得丧任悲欢却教人唤有多般
一任孤舟正又斜乾坤何路指生涯抛岁月卧烟霞在处江山便是家
愚人未识主人公终日孜孜恨不同到彼岸出樊笼元来只是旧时翁
　　　华亭道中
僧道潜
白水茫茫天四空黄昏小雨湿春风五更百舌摧残梦月到官河柳影中
　　　题三女冈白莲花
僧惠日
神佛何由恻芬（施去方改）陆地兴素芳呈玉雪梵剎肇邱陵换额从偏霸悬碑自老僧殷懃劝来者期使续千灯
　　　题三女冈白莲花
赵崇森
旧趾来从晋中更几废兴一莲开陆地三女卧冈陵题咏夸先辈流传得主僧林深钟梵寂长夜一明灯
　　　题三女冈白莲花
高子凤
地产枝莲异莲宫自此兴殊祥天不靳奇艳雪堪陵魄化疑吴女碑传有蜀僧何当寻胜概吟断佛前灯
　　　题三女冈白莲花
僧惠日
白羽芬葩陆地莲可曾摇曳水中天肯于素滟分新洁不与红酣闲碧鲜玉井无因期摘实金园有兆必开先应知瑞与优昙并一朵腾芳万古传
　　　题三女冈白莲花
僧善月
天开地辟讵云（贝余）异艹灵苗特一家不有冈头三女粲争敷处子六郎花□□有种凛生气白玉微根不受瑕他时若补芬陀传端与优昙定等差
　　　题三女冈白莲花
僧居简
三女冈边寺楼台竞郁峨近郊闻梵放陆地出芬陀天福虽营利中原尚枕戈烟尘绝淮海熨帖看鲸波
嘉禾志卷第三十一
　题咏〔五〕 
　　嘉兴县 【嘉禾百咏及八咏旧志所载也郡县风物咸备焉难以强（打去丁改片）并附于此】 
　　　嘉禾墩 【此以下名嘉禾百咏】 
张尧同
寂寞黄龙浚纷然陇上碑废兴无处问空咏草离离
　　　御儿溪
用此临吴战何人为越谋夫差终不悟亡国始知羞
　　　檇李城
螳螂方捕楚黄雀遽乘吴交怨终亡国君王到死愚
　　　何城
报越心虽壮贪齐计已轻忠言殊不听何用筑斯城
　　　徐家庄
节义穷方见高名荐玉京一封天子敕千载故乡荣
　　　马塘堰
疑着风波恶民谣亦畏人筑塘成堰后斩马祭河神
　　　刘伶墓
荷锸从吾后叮咛死便埋人皆讥嗜酒我独爱忘怀
　　　杨姑庙
孝德裒陵久天然与众殊生男不能养应合愧杨姑
　　　殳山
丹灶功成后寥寥掩石扉但闻蝉已蜕不见鹤来归
　　　严夫子墓
有子如君少终缘叛国亡冢前无后嗣切勿怨张汤
　　　古战场
自昔干戈地城空草自荒渔樵怀旧事何敢议兴亡
　　　河内亭
掾死缘非命儿来哭未休旧时亭下泪疑与水长流
　　　福顺庙
老屋无丹雘空阶只翠苔遶檐看箭镞谁记赤眉来
　　　月壕
入径深于坞沧波近马蹄每寻莲社友咫尺走东西
　　　四城
吴越争雄日区区在用兵空余战争地无处不高城
　　　苏小小墓
泉下骨应朽幽魂独未销几番清夜月孤影度南桥
　　　穆河溪
静练明田外源流笠泽通不因逢旱岁谁识济时功
　　　天庆观
寥阳龙已化华表鹤空悲欲问梁朝事惟应老桧知
　　　普济院
祇因曾布地往往化为鱼一过丁千骑禅人便结庐
　　　兜率寺
昔年池满地今见屋耽耽不结莲花界龟鱼死未甘
　　　高使君庙
一瞑移藩日邦人昔被恩步兵碑在不功业敢轻论
　　　韭溪
终与双溪接分流入郭来市桥人影合不解洗尘埃
　　　射襄城
此地连江海曾经古战争干戈今不见空有射襄名
　　　施墓
苍苔侵坏道晚雀散空林莫问人贤否浮生一古今
　　　宣公桥
祇因裴少保功业败垂成往往桥边客今犹恨未平
　　　霍将军庙
弼汉功非浅谗夫可奈何海神今亦畏安敢布风波
　　　卫墓
惆怅黎阳客飘流淛水滨定忘空腹恨知是赤心人
　　　雪峰庵
一语合头悟师承岂在身戏言庐墓客未是报恩人
　　　昌武庙
祇因吴士季千载仰公神欲借驱痁术来临刻木人
　　　杉青堰
旧吏家何在空寻古柳堤世情今亦尔莫笑买臣妻
　　　胥山
马革浮尸去君王太忍人此山空庙貌何以劝忠臣
　　　由拳故城
故城人不见击剑泪空沾一绝悲声远今犹说孝廉
　　　灵光井
玉甃祥光发难藏世上名定多神佛护一饮百痾轻
　　　目纹观音 【目一作木】 
双瞳分日月眉际一星悬照见人闲苦三辰不在天
　　　徐偃王庙
王有岐夷德千年貌亦存我怀三刺史谁是后来孙
　　　滮湖
四境田相接烟澜自渺弥客来吟此景无或比滮池
　　　朱买臣墓
世事春风转荣枯一梦闲（□秀）衣人不见孤冢旧家山
　　　真如寺
家田轻脱屣聊结净人缘影外香灯寂清风百世传
　　　曹使君庙
一笑淮兵却功成未易论岂惭颜刺史诗酒在平原
　　　云门家舍
满箧藏锋句家传世几何远孙无悟解却笑葛藤多
　　　天心湖
拍岸浮春绿菰蒲四远生网罗人不到鱼鸟亦忘情
　　　景德禅院
白毫光未灭胜事百年中好是传灯地林泉有古风
　　　百步桥
旧趾依然在荒墟未百年还分一桥水流入几家田
　　　普济上方
古屋深于洞门前种白莲好寻当日社重结此生缘
　　　周都官墓
不识君名字应难问子孙一邱浮水际神怪欲谁论
　　　白龙泽
呼吸风云合飞潜自有时只愁潭水浅头角被人窥
　　　泗洲庵 【宋元丰初有拂臂道者来建塔于地中得一石佛上题报国禅院不知何代六里堰东有报国桥乃知此处有寺】 
旧寺邱墟后重兴岁月（贝余）莫将闲祸福容易托僧伽
　　　水陆院
白昼重门寂苍苔古殿深老僧香火罢松柏夜森森
　　　菩萨桥
片云初出岫南北自飞扬旧日桥边路犹闻舄履香
　　　南坞 【此下十首题会景亭】 
岸回波曲曲城转草层层忽见桃花落还如到武陵
　　　海棠亭
藓砌迎烟渚花开忽满株春风吹烂熳如展蜀川图
　　　白莲
沧波围四面滟滟玉开花自可除帘幕清香不用遮
　　　桃花亭
不待东风折池塘已自春试看源上客犹恐是秦人
　　　红薇径
渐放秋风晚花无烂熳香浅深红似锦散影在沧浪
　　　茶溪
茶林那复有零落付樵人旧日溪边叟空悲二月春
　　　仙鹤亭
杳杳云闲路重重隔翠林数声清夜后来伴月边吟
　　　芙蓉塘
一发连千丈红云出素波秋风吹欲老无奈落花何
　　　白苎桥
遍垄敷青绿桑麻共几家满城罗绮子应笑不栽花
　　　渔溆
野水连天阔沧波引钓（□昏）寄言溪上叟莫学直钩人
　　　龙舌头
一吸长川静烟云忽有无谁看颔底月误欲探骊珠
　　　月波楼
天阔冰壶净溪平玉鉴寒卷帘看晚色鸥鸟傍栏干
　　　列岫亭
吾州风物好唯是欠青山忽有洞庭色来从一笑闲
　　　怀苏亭
犹使樽前客长怀没后名好风吹远籁如有笑歌声
　　　跨塘桥
路接张泾近塘连谷水长一声清鹤唳片月在沧浪
　　　赵老园 【公讳衮字希甫以殿丞致仕藏书万卷归隐此园在景德禅院方丈后故贤良陈公名之】 
藏书几万卷归老此林泉不为寻莼脍于公亦自贤
　　　乐郊亭
竹下清风好时来挂幅巾待逢田叟问谁是乐郊人
　　　邦药王庵
父老怀遗爱谁传肘后方药囊同曰葬空忆紫元香
　　　村门口
昔日荒闲地今闻市井喧人情看促迫无复似当年
　　　五柳桥
为怀陶靖节无复见其人谁种桥边柳犹含旧日春
　　　三塔
石匮埋神物灵光照夜多龙归天上后无复更风波
　　　竹桥
腰枕岐亭北横斜古渡头风吹双泪落恨逐水东流
　　　长水乡 【古乡也故楞严大师子璇作楞严疏文谓之长水乡疏】 
古来名未灭人好水还清一读高僧疏尘劳悟此生
　　　贤良隐居 【陈令举也】 
发策名犹在回头事已非池塘春草绿空忆谢公归
　　　寥阳殿 【葛洪所书额后为郡幕解九皋取去】 
人归天上去空识旧元冠秘箓藏金匮清风满殿寒
　　　嘉禾亭
五马来何暮经营指一弹石碑书近事留与后人看
　　　徐长者园 【长者通佛学少好术年入十治圃栽花休老于此】 
丹砂殊未就白发忽成翁却有怜春意栽花向此中
　　　姜庵
不入红尘市安居三十年至今庵下路芳草碧芊芊
　　　符姥瑞竹 【姥修梵行一日观音灯上有竹一枝宛如生出故人以瑞竹名之】 
一幅霜缣外青青出自然天机何敢议珍重白衣仙
　　　嘉禾八咏
陆蒙老 【邑宰】 
　　　　披云阁
城角巍栏见海涯春风帘幕暖飘花云烟断处沧江阔一簇楼台十万家
　　　　月波楼
月疑宫阙下银潢碧转栏干万顷光我是水晶宫里客倚楼犹自羡沧浪
　　　　金鱼池
池上春风动白苹池边清浅见金鳞新波已纵游鱼乐调笑江头结网人
　　　　宣公桥
当时仓卒倚鸿筹清白堪封万户侯陵谷已非家世远画桥依旧水东流
　　　　五柳桥
五柳先生倦折腰孤眠千载仰风标青衫令尹头如雪不厌朝昏过此桥
　　　　会景亭
清入栏干酒易醒春风杨柳几沙汀平波抵得潇湘阔祇欠螺?数点青
　　　　苏小小墓
瑶台归去鹤空还一曲霓裳落世闲秋雨几番黄叶落朝云应欠到香山
　　　　羞墓
玉颜羞见锦衣侯草木烟封雨锁愁不似田文门下客一贫一富不知羞
　　　和嘉禾八咏
周邠【郡守】 
　　　　披云阁
曲栏高枕子城涯云雾披开眼界花几处桥横流水巷朱楼画阁几人家
　　　　月波楼
金波横浸绛桥潢百尺楼涵午夜光徙倚阑干清刮目濯缨何必俯沧浪
　　　　金鱼池
休问汀洲采白苹观鱼且钓谢池春月壕咫尺无多地一簇烟波属野人
　　　　宣公桥
几从行处借前筹莫叹功成广不侯自惜归题桥柱后年华冉冉水东流
　　　　五柳桥
岁岁春风弄柳腰空怀靖节想清标移栽应自陶彭泽从此人称五柳桥
　　　　会景亭
亭上骚人醉复醒行吟步尽白苹汀水天千顷琉璃地远有殳山一段青
　　　　苏小小墓
小小僊踪去不还空标遗冢落人闲钱塘门地家何在回首临平隔断山
　　　　羞墓
当年一弃会稽侯大幕烟芜锁别愁惆怅不逢郎衣锦至今粉骨尚含羞
　　　送人尉嘉兴
王禹偁
县前苏小旧荒坟应作行云入梦频犹胜白公尉盩厔庭花刚唤作夫人
　　　本觉文长老方丈三首
苏轼
万里家山一梦中吴音渐已变儿童每逢蜀叟谈终日便觉峨眉翠埽空师已忘言真有道我除搜句百无功明年采药天台去更欲题诗满浙东
　　　　又
愁闻巴叟卧荒村来打三更月下门往事过年如昨日此身未死得重论老非怀土情相得病不开堂道益尊惟有孤栖旧时鹤举头见客似长言
　　　　又
初惊鹤瘦不可识渐作云归无处寻三过门闲老病死一弹指顷去来今存亡见惯浑无泪乡曲难忘尚有心欲向钱塘吊圆泽葛洪川畔待秋深
　　　和东坡韵二首
文及翁
万寿山藏不二中九峰峰下善财童敲门问竹机锋触倚槛看花色界空汝坐蒲团曾有梦我来刍牧媿无功吴天蜀地元来近月照峨眉日又东
　　　又
身满华严法界中香厨底事感天童那知本觉从何觉纔悟真空自不空若有相时元说梦到无言处却收功一钩月上星三点汝向西床我向东
　　　本觉三过堂
王希吕
门外惊风吹细沙入门水气湛清华呼童试向林闲看岩桂应开第二花
　　　通越门外八九里临水多佳木茂林以便风不得停舟一赏怆然为诗
苏舜钦
密树重篱覆水光珍禽无数语琅琅惊帆瞥过如飞鸟回首风烟空断肠
　　　城外九里有竹构小桥予十八年前与友人解晦叔饮别于此今过之景物依然而解生已亡悲欢不足复成小诗
苏舜钦
当年共醉此桥边道旧狂歌至暮天得句旋题新竹上移舟还傍乱花前君埋尘土骨应化我逐风波心欲燃落日长号感人事沙头寂寞上渔船
　　　秀州秋日
沈括 【存中】 
草满池塘霜满默林疏野色近楼台天围故越侵云尽潮上孤城带月回客梦冷随风叶断秋心低逐雁声来流年又喜经重九可意黄花是处开
　　　保圣院
陈舜俞【贤良】 
门深锁苍苔地灵育嘉树寂然烟云宅不接市朝路苟能灰心居即是古乐处
　　　保圣院
钱塘契元
院僻标幽胜清虚绝四邻门开临碧沼路断息红尘客到应忘虑僧居称养真杉柽凉退暑花叶暗生春讲席人□□□台鸟下频经窗蒙雨润诗板待云新钟韵沈银汉茶烟出绿筠我来寻旧友吟赏勿因循
　　　城南蒋庄四首 【旧为游赏之地今废】 
李长民
愁卧邱亭上兰时忍过中幽人倦赏物青帝谩施功柳眼依依碧桃梢冉冉红直须千酿酒一醉百花丛
郊居人事绝倦暑每晨兴莲奉池中佛笋供林下僧吟余厌蝉噪望远喜禾登朝市忘怀久何劳羡赐冰
今早商飙起肃然云气秋稚蛩工促织老蔓拟牵牛莫赋潘安阁聊登王粲楼家园归未得孤梦绕松楸
寒来惟喜睡忽忽又朝暾地迥霜逾白庭空雀倍喧甑窐烟半吐盏面酒微温莫问乌银价晴檐好负暄
　　　赠嘉兴许明府
方干
檇李传闻风俗好重门夜不上重关腰悬墨绶三年外身去青云一步闲勤苦字人酬帝力从容对客问家山升沈路别情犹在不恋乡中旧往还
　　　真如劝农二首
吴潜
圣主垂衣坐九重不才假守劝农功周家永命由忠厚汤后存心在困穷安得田租成岁减且将人事兆年丰守宰监州民最近相期清白绍家风
百尺高桥镇古邱乘闲莫惜小夷犹新杨受日春无际宿麦翻云岁有瘳鹰隼图南天外意江山遶北望中愁世事难知人易老一杯聊复寄沈浮
　　　效东坡作醉翁操
吴潜
予甥法真禅师以子瞻内相所作醉翁操见寄予以为未工也倚其声作之写呈法真知可意否谢山醉吟先生书
冷冷潺潺寒泉泻云闲如弹醉翁洗心逃区寰自期猿鹤俱闲情未阑日暮造深原异芳谁与搴忘还 【泛声同】 琼楼玉阙归去何年遗风余思犹有猿吟鹤怨花落溪边萧然莺语林中清圆空山春又残客怀文章仙度曲响涓涓清商回征星斗寒
　　　先福寺二首
朱士麟 【郡侯】 
不辞暑汗透冠裳亟拜灵祠为亢阳与佛有缘凭佛力于心无愧爇心香崇朝雨滂霈施霖雨千里欢欣饱稻粱老吏两年蒙润泽诗成借笔记僧房
乍和便觉怯衣裳且驻归舟傍夕阳连日雨花多听雨今晨香积又炊香幸凭佛力成因果消得诗人咏稻粱殽核已无樽有酒就溪带水擘莲房
　　　烟雨楼
杨万里
轻烟漠漠雨疏疏碧瓦朱甍照水隅幸有园林依燕第不妨蓑笠钓鸳湖渔歌欸乃声高下远树冥蒙色有无徙倚栏干衫袖冷令人归兴忆莼鲈
　　　烟雨楼
方回
楼压重湖壮矣哉楼前图画若天开鸥从沙际冲烟去燕在花边卷雨来傍柳一桥相掩映隔林双塔共崔嵬栏干倚尽诗无尽晴日须来三四回
　　　烟雨楼
叶隆礼 【渔村】 
傍家亭馆占湖东寂寞为邻祇陆公竹树一堤如有碍乾坤万象自无穷棹歌远入秋波绿塔影中分晚照红樽酒待游烟雨景画图看我笠蓑翁
　　　烟雨楼
朱南杰
锦绣囊开城角东规模（帛系）亘境相通一亭旧占梅边月两径新添竹外风山色有无烟变态湖光浓淡雨收功凭栏正好催归去横笛数声芦苇中
　　　烟雨楼
唐天麟
百尺楼高足赏心我来犹记旧登临四时天色有晴雨一片湖光无古今远塔连云知寺隐小舟穿柳觉村深凭栏多少斜阳景分付渔歌替晚吟
　　　烟雨楼 【水调歌头】 
吴潜 【履斋】 
有客抱幽独高立万人头东湖千顷烟雨占断几春秋自有茂林修竹不用买花沽酒此乐若为酬秋到天空阔浩气与云浮　叹吾曹缘五斗尚迟留练江亭下长忆闲了钓渔舟矧更飘摇身世又更奔腾岁月辛苦复何求咫尺桃源隔它日拟重游
　　　宣公祠四首
李曾伯 【可斋】 
凛凛清规百世师功名仅见奉天时忠谋任起奸谀忌感涕寍无士卒思落日桑榆存旧迹西风芦苇护荒祠忠南流落何遗恨留得良方遗后医
公不生唐世贞元事若何主恩思报切臣罪忤时多佞舌攻何忍刚肠死不磨倚栏疑（立宁）久一鹭点沧波相唐德业复兴隆仁义条陈百奏中正欲谏君今别驾延龄更不念孤忠
双湖真泽国千载相公祠中有钓鱼者问之俱不知
　　　烟雨楼二首
林逢子
仁义百篇唐孟子排奸劲节凛秋霜人生一死固不免死落忠州骨也香
千年往事随流水一缕香烟吊蜀魂门掩落花人不到野风邀月照黄昏
　　　烟雨楼
许棐 【梅屋】 
一编奏议从头读字字冰联玉缀成不是德宗嫌切直自缘唐室未升平谄魂尽逐残星灭义魄长随霁月明我亦爱君忧国者年年来一拜先生
嘉禾志卷第三十二
　题咏〔六〕
　　海盐县
　　　题南馆
张佑
故人营此地台馆尚依依黑夜山魈语黄昏海燕归旧阴杨叶在残雨槿花稀无复南亭赏高檐红烛辉
　　　横山故居
顾况
家住双峰兰若边数声秋磬发孤烟山连极浦鸟飞尽月上青林人未眠
　　　官舍
刘长卿
小邑沧洲吏新年白首翁一官如远客万事转飘蓬柳色孤城里莺声细雨中羇心早已乱何事更春风
　　　南湖送人西上
刘长卿
家在横塘曲那堪万里违门临秋水掩帆带夕阳飞傲俗宜纱帽干时倚布衣独将湖上月相逐去还归
　　　过横山顾山人 【即况也】 
刘长卿
祇见山相掩谁言路尚通人来千嶂外犬吠百花中细草香带雨垂杨闲自风却寻樵径去惆怅绿溪东
　　　答陆沣
张九龄
松叶堪为酒春来酿几多不辞山路远蹋雪也相过
　　　寄准上人
司空曙
昨闻归旧寺暂别欲成年樵客应同出邻僧寂伴禅峻峰秋有雪远（汀去丁改闲）夜鸣泉岂藉公卿论人闲自共传
　　　寄题寿师塔南轩
何昌弼
焚修七十载内外已圆成教相论因果冥心契死生纸窗应自白花砌本无情燕坐观浮世谁非走利名
　　　寿公禅老游宴
何昌弼
不学参禅不学文百年和乐任天真曾闻神定踰三日疑是今生再世人
　　　寄题慧云大士夜讲堂呈子仁子渐子智昆仲
何昌弼
师子声音震海涯□□□列听无哗低笼蜡相娑婆叶轻拂蟾光舍利花□□□谁窥阃阈至言曾为格魔邪千人香火传消息□□生公是世家
门下侍即何公尝宰斯邑奖善疾恶斥去淫祠刚正不回而鬼或见崇慧云才师得大总持祝以密语应即除灭故是诗有格魔邪之句公学通内外（甚少）许可观此诗奖予之意不特人境俱优而直以生公见方则师之道行不独振此一隅当与金石传无穷大观戊子仲夏门人陆周谨识其末
　　　寄题慧云大士夜讲堂呈子仁子渐子智昆仲
何昌弼
生公讲经名见性才师说法邪归正古今虽殊事不殊门下何公曾作证嗟嗟生公不可还当时独苦无能听才师夜讲三十年普为幽明指迷径一龛灯火一函经鬼神静听形声应坐中往往雨香花天上人闲悉恭敬护持成律摩尼珠利溢神天大圆镜师今岂用身后名势利纷纷非所竞何公昔尝留赠言千载无人敢讥评媿此悠悠谩续貂珍重才师慧生定
　　　　又
何昌弼
老师碧眼照山谷夜倚蒲团说大乘无碍舌端胜甘露不欺心地烛明灯为除冥士多生障真似医工九折肱更看暮年三昧力雨花天女自飞腾
　　　海月亭
李正民
新亭注目极无边脱屣尘寰思杳然万顷秋涛翻浩渺一轮夜月对灵圆光生云汉疑无地望断蓬莱别有天赤水枣花君莫问新诗赓唱似朱弦
　　　丞厅清节轩
李正民
新种修篁翠叶稠凛然清节坐惊秋官曹政类崔斯立风味仍同王子猷暂却鹜行容退食它时鸾凤小迟留吟哦自是君家事我亦身闲媿食浮
　　　县学
李正民
碧瓦鳞差接近郊青青衿佩得同袍欣闻庠序儒风盛不见桑榆太白高鲁国已观沂上舞汉朝应货蜀中刀献酬济济升平事泮水从今有弁髦
　　　天寍灵山堂示住山祖仁
李正民
宴坐灵山十二年海云已契旧因缘我来试问安心法翠竹成阴老树圆
　　　鹿苑寺一击轩二首
李正民
本来无物可修治一击当年何所知拱手问师都不语等闲拈起布毛吹
列戟排鎗几百竿森森直节逼人寒从初一击心方悟筛月吟风尽可观
　　　同前二首
李长民
我听风篁是梵音如何俗耳等闲闻自来击处无人会千古知心只此君
密密堂堂悟有时躁求那便契精微凭谁举似圆居士好助香岩证上机 【圆大师本以居士说禅今虽舍格鹿苑坚老招之未至也】
　　　海盐道中
李长民
一舸凌风去萦纡度几村水清鱼视子地美稻生孙
山近尘埃远秋晴枕席温悠悠向何所疑入武陵源
　　崇德县
　　　题椿桂堂
范成大 【石湖】 
君不见衣冠盛事今犹昔前说燕山后崇德联翩五组带天香世上（上竹下嬴）金贱如砾他年诗礼到云来日日高堂称寿杯桂长孙枝椿不老却比窦家应更好
　　　题椿桂堂
叶适 【水心】 
九官八士古之良灵椿丹桂复腾芳冯公诗意虽短陋闾里传诵终难忘君家同生五兄弟短檠伴夜东方启黄旗两纪张庆闱纻袍五褫趋文陛辞华标角人力能科名均齐天所兴作堂不须栋梁好但种此木高千层透日垂阴香未歇满庭车骑同时列更将磊砢替团圆留与北风观壮节
　　　题椿桂堂
王信 【括苍】 
乡与子直游胶庠是时子明居侍旁友于学问相激昂声华日驰翰墨场仲氏一第如探囊伯氏随即凌云翔已快鴈塔书雁行君家余庆未易量二龙三凤同呈祥一门竞爽如圭璋前后继踵名相望伙为十佛经中光联翩不羡金华堂会稽何独夸诸黄世言燕山窦十郎一枝椿老五桂芳君今取此名其堂荐绅荣之富篇章几与窦氏争颉颃吾家亦颇推吾乡自从仲父闿天荒五登科第于太常枝分派别各一房敢与君家相比方夫人更喜寿且康岁时罗列称寿觞彩衣青紫交焜煌人生至乐见未尝源深允矣流必长孙枝更接秋风香
　　　题椿桂堂
倪思
早从孟母受诗书晚见飞腾五丈夫桂籍联名看衮衮兰陔戏彩极愉愉已酬锺釜当年志合入衣冠盛事图教子荣亲谁不羡堂成燕雀亦欢呼
　　　题椿桂堂
张伯垓
进士从来荣一第至此梯云仰攀桂弟兄罕见五枝芳昔说窦郎今莫氏莫氏一门真可荣二难三秀众美并见闲叹羡不易及往往笞儿亲短檠堂下荷衣戏成伍堂上椿龄奉慈母母夫人是月中娥种得森森桂如许飞腾从此上天衢岂但森森月桂如更看勋名相照耀连珠光采夺星榆
　　　题椿桂堂
袁说友
檇李千门伯仲佳声名藉藉到天涯一经早已传韦氏五桂今重说窦家满眼衣冠真盛事几年棠棣看联华兰台盍与编青史要使文风万世夸
　　　题椿桂堂
林大中
诗礼栽培岁月深流芳到此见天心桂枝竞秀椿难老宽占堂前十亩阴 【十州记仙家有洪桂每一株占二亩广】
　　　石门 【一作监石门酒务】 
黄干
吴越天下富京畿游侠乡陇亩尽膏腴第宅皆侯王世言苏湖熟沾丐及四方自我来石门触目何凄凉清晨开务门有酒谁复尝累累挈妻子汲汲求糟糠父老称近年十载常九荒聚落成邱墟少壮争逃亡
　　　甲子语溪闵雨四首
黄干
樯头五雨摇空飞船头百丈牵何迟数篙塘水清可涉故乡千里归何时
塘中龙骨高数层龟坼田中纵复横青裙箬笠倚东卧但有空车无水声
牛女盈盈河汉傍清风肃肃吹罗裳朱门达旦听歌曲莫遣浓阴蔽夜凉
老夫年老百不悲夜听群儿声吾伊呼童握手长太息不是侬家数口饥
　　　喜雨用前韵四首
黄干
莫愁尘土厌天飞六月栽禾未是迟待得麦麻收拾后通宵好雨定知时
云霓天外起层层毕月相随彻夜横费得天公能几力数州愁苦变歌声
睡觉歌声古道傍有人中夜揽衣裳床头斗酒聊自酌不为书窗一夜凉
山中书生休浪悲燮调自有皋与伊清香一瓣来天竺更把民饥作己饥
　　　蔡氏怡堂
□□
买邻千万幸绸缪和气胚胎审所由最□恩勤均娣姒更令分义肃衾裯床书鱼蠹呼儿拂斗酒鹅黄待客篘内外绿杨莺语好可无难字到觥筹
　　　题莫寺丞足闲堂
陆（峻去山改土） 【益斋】 
吾生固有涯寸心与天宽万境纷相求大智斯闲闲枵复属厌耳渴饮饥即餐百年付攲枕炎凉自回环鸣珂御儿东宴坐古道还爽垲得郊墅盘盘谢家安觞咏日寻胜百金笑渠悭朝驺杳不闻春梦过天关下视蚁旋忙锱铢哄廛阛襟期傥印可容我造其闲
　　　次长官周开祖见寄韵 【周时令崇德】 
苏轼
俯仰东西阅数州老于岐路岂伶优初闻父老推谢令旋见儿童迎细侯政拙年年祈水旱民劳处处避嘲讴河吞巨野那容塞盗入蒙山不易搜仕道固应惭孔孟扶颠未可贵求由渐谋田舍犹怀禄未脱风涛且傍洲罔罔可怜真丧狗时时相触是虚舟朅来震泽都如梦只有苕溪可倚楼斋酿酸甜如蜜水乐工零落似风鸥远思颜郑井诸谢近忆张 【子野】 陈 【令举】 与老刘 【季叔】 风定轩窗飞豹脚雨余栏槛上蜗牛旧游到处皆苍藓同甲惟君尚黑头忆昔湖山共寻胜相逢杯酒两忘忧醉看梅雪清香过夜掉风船骇汗流百首共成山上集三人俱作月中游海南未起垂天翼（汀去丁改闲）底仍依径寸庥已许秋风归过我预忧诗笔老难酬此生岁月行飘忽晚节功名亦谬悠犀首正缘无事饮冯驩应为有鱼留从今便蹋青州曲薄酒知君笑督邮
　　　题清乐亭
 【少卿】 钱师悦 【五代时人】 
林亭虚敞依金地终待休官此结庐因共支公话空理人中清乐更无如
　　　题寍师西阁
赵善应 【古汴】 
飘泊南来几岁寒追谭往事谩心酸云烟暮隔中原望归折梅花忍泪看
　　　闻虏归我河南地喜而作
赵善应
几年流落在天涯忽报邮音豁两眉神武赫临无血刃腥臊涤尽抚创痍 【季布传创痍未瘳痍伤也】 遗黎每恨平燕策今日还欣见汉仪更展白沟归旧界皇家重建太平基
　　　次韵李长卿
赵善应
一别芳洲不计年旧时攀折柳依然故人似欲撩诗兴剩折梅花向酒边
　　　广福西庵夜坐
陈与义 【简斋】 
残年不复徙他邦长伴西禅同夜缸坐到更深都寂寂雪花无数落天窗
　　　怀叶天经西庵智老因访之
陈与义
今年二月冻初融睡起苕溪绿向东客子光阴诗卷里杏花消息雨声中西庵禅伯还多病北栅儒先只固穷忽忆扁舟寻二子纶巾鹤氅试春风
　　　奉使郊劳船过崇德三首
杨万里 【诚斋】 
北关落日送船行欲到嘉兴天已明睡起一河冰片满搥琼摐玉梦中声
水面光浮赤玉盘也应知我牵夫寒满河圭璧无人要吹入诗翁冻笔端
岸树低敧一雪余枝头半叶已全无油窗过尽千梢影浓处还浓枯处枯
　　　崇德道中望福严寺
杨万里
一径青松路三门白水烟殿横林外脊塔漏隙中天地旷近先见村移晚更妍客程坐行役不得泊春船
　　　题常乐寺五云堂
韦谦 【节度】 
吾匠慕先哲至理皆融通一法果有至五云凝在空讲香侵棐几夜月锁帘栊弋者何须预冥冥出塞鸿
　　　题常乐寺五云堂
姚舜陟
虚空本无云一气谁所主云空两无碍起灭自散聚我闻心归源空殒亦无所应知不空者物感自如雨君看贤首师自视木与土与云亦奚期况问色有五云何坐说法瑞应乃如许休疑诸天集未必众龙吐云空法如是我说无说故堂中嫡孙在客至当问取
　　　题资福院平绿轩二首
陈炳 【退庵】 
水屋围春绿云岑送晓青无心向朝市信步到禅扃野意连天远疏钟隔岸听林行莫辞醉檐月笑人醒白发流年迅青春尽日闲烟消渔舍出风约橹声还往事空搔首微官祇强颜漂零那对此归梦遶云山
　　　题资福院平绿轩
蔡开 【畏斋】 
瞰水地仍敞开窗望不迷良畴连远近秀野混高低晓起烟千树春耕雨一犁道人深乐此坏衲且幽栖
　　　题资福院平绿轩
莫若拙 【武林】 
结屋地犹浅钩帘景尽还岚光烟树外野色酒杯闲别墅从渠乐清吟属我闲狎鸥时点白几事不相关
　　　题资福院平绿轩
辅广 【潜斋】 
名区与利垄羊肠竞攀跻谁能为芳草四旷成幽栖春风一凭栏秀色无高低山遥不作障水近何妨堤只恐金气寒黄枯变碧萋坐令群目惊有似七圣迷八心无天游六凿相攘挤但于平处观众有何端倪日月互宾送景物随乖暌彼昏如执着惟君试金篦
　　　题资福院平绿轩
王用亨 【浚仪】 
尘嚣胸次常苦隘谁谓一隅天地宽野色供餐来几上山光极目在林端（上□下牛）耕宿雨春风暖舟撼清流夜月寒却笑贺湖临水寺闭门不借俗人看
　　　题资福院平绿轩
江表祖 【钓台】 
碧瓦丹棱转盼成一亭聊复寄闲情人如水墨画中立山向烟芜尽处横舟入柳阴冲鹭去檐依波面荫鱼行题诗每媿临流意吟苦那知白发生
　　　题资福院平绿轩
张掞 【敬斋】 
禅窗虚敞瞰西南野色溪光接画檐云去碧天无闲断一眉依约见山尖
　　　题资福院平绿轩
王益祥 【长乐】 
丈室无余地生涯小有天推窗成旷阔俯槛遶清涟载酒日边客闻歌柳外船隔墙人易与剩着买山钱
　　　题资福院平绿轩
曾揆 【南丰】 
终日勤劳雁鹜行偶然来访赞公房扶疏草木四围合萦绕溪流一带长倚槛岂能成杰句把杯多是说名方问师乞取安心法宴坐蒲团对佛香
　　　题资福院平绿轩
莫柯 【苕水】 
深林閟嘉趣门径惬幽居野色通荒阜津梁动碧虚日边山隐隐烟外竹疏疏徙倚招双目白云知故庐世累苦萦束官闲得自便未赓三隐句聊叩二乘禅壮志羞朋旧长歌且圣贤每因休沐地思办买小钱
　　　题资福院平绿轩
陆德舆 【鲁斋】 
带市人烟远连村野色幽山从天际出水向槛前流茆屋无端碍松醪有意留因怀陵谷感无语对归鸥
　　　赵仁父宴邑官平绿见招
莫若冲 【足闲】 
平绿题诗四十年寻幽不厌水云边一牛还又耕春后三白曾来醉腊前自笑挂冠林下客获陪挥尘坐中贤绝嫌幻色撩人思快睹晴川远接天
　　　过崇胜院
莫若冲
百岁融春卜有秋晓行犹自索貂裘身闲暂脱微官缚市隐何如此地幽一水相望三里近十年重到片时留买田拟作终焉计真是飘然不系舟
　　　题石门张氏园
莫若冲
为米徒劳束带难当时彭泽便休官高情曾赋归来句尽入名园扁署看
　　　丑（上□下木）出邑之东貌虽恶风味绝胜闻尝进御因赋五言
陆（峻去山改土）【益斋】 
灰貌疑清古霜津溢（月色）甜面嫌汤后白心慰邑中黔美实锺寒谷珍尝近御（匚佥）彼妹徒冠玉争得似无盐
　　　送奚宰二首
陆（峻去山改土）
茂宰慈祥意三年只似初折腰寍为米掣肘固难书机静波浮鸟刑疏网漏鱼终然清议在衮字到公交车失学儿俱懒师资点化开砭针瘳痼疾膏腹起枯荄授□方知绪从游奈溯洄武城门下士应许厕澹台
　　　和奚宰春风楼即事
赵汝龙 【云谷】 
恍然楹桷架虚空意象经营九仞功三载笑谈杯酒里一时人物画图中金兰托契从今始玉烛迎和与众同却笑楚台雕篆客琼森分别诧雄风
　
　　　题崇福寺罗汉阁
赵汝龙
阁上殊因子细看幻成罗汉几多般休惊五百神通异自是三千世界宽粉壁龙蛇浑欲动石桥云水亦生寒香消日晚僧归去无限奇光发夜阑
　　　题梵竺卿蓬居
钱文 【恕斋】 
梅遶蓬居不计株水仙数畹斗芳腴竺卿白业二香妙世界红尘一点无可比远公莲社胜应嗟陶令菊园芜炉熏清鼻茗浇舌月浸松窗对结趺
记
至元嘉禾志刊本流传绝少近日钞藏者脱误甚多张丈叔未钱丈味根假戴氏章氏沈氏诸本互为补校已称善本甲午秋学师钱深庐夫子属为校临阅三月而竣今年客生沐茂才别下斋中偶读藏书凡古志专集中于是书有所补益者复得数千条因注明原书以正诸本所未及并为生沐月校一本以待付梓然其中尚多缺误是非明眼者莫能厘定焉始信校书之非易云时道光己亥十二月既望海昌管庭参芷湘氏记
是书丙辰秋日端甫茂才得之吾禾书友者脱讹几不可读丁巳正月假硖蒋氏别下斋藏本属为传录校正诸条两本审对复得异同数百字二月十二读毕因并录管君芷湘原跋于卷末梅会里实盦李文杏志于海昌陈氏之双清草堂
