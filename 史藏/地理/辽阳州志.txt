辽阳州志　　（清）杨镳、施鸿 纂修 

　　●目录 

　　叙 
　　纂修姓氏 
　　凡例 
　　东京城图 
　　辽阳州城图 
　　辽阳州图 
　　卷一 
　　卷二 
　　卷三 
　　卷四 
　　卷五 
　　卷六 
　　卷七 
　　卷八 
　　卷九 
　　卷十 
　　卷十一 
　　卷十二 
　　卷十三 
　　卷十四 
　　卷十五 
　　卷十六 
　　卷十七 
　　卷十八 
　　卷十九 
　　卷二十 
　　卷二十一 
　　卷二十二 
　　卷二十三 
　　卷二十四 
　　卷二十五 
　　卷二十六 
　　卷二十七 
　　卷二十八 
　　跋 

　　●叙 

　　辽阳州志叙一 
　　辽阳州志叙二 

　　○辽阳州志叙一 

　　今天下车书大同圣天子嘉意文治诏天下郡县修志匪夸文事兴吏治也夫天下大矣广谷大川异势民生其间者异俗前人之治后人取而神明之阜民善俗之道也师心自用恐无成效予以康熙十八年仲秋奉命来辽目击心怆平原旷野可井而赋可沟而涂今一望苍莽风烈气肃树木少植三春罕间关之和炎夏无荫庇之影百里村落茅茨石垒瓮牖绳枢男妇百结予口商心计所以为治者索前人之政迹不可得仅得一二于故老遗民多鼎革流离之事少知前人招徕拊循之术甚以为憾夫大创之后非有善政良法不能有济稽自古循良之吏必招集流散劝之树艺蠲其租税而后桑麻郁然野无旷土窃意今之辽阳必得循良之材抚字教训则户口滋多赋税自广裕国裕民予有志焉而未逮也窃不自量政事之余讲求前人旧治参以今日时事与绅士耆老商榷何者当因何者当革何者当兴若何而招集若何而劝抚故土荒丘若何而垦辟城郭若何而修理仓库若何而积蓄使数十年间盗窃不生凶荒有备民嬉于耕稼士习于诗书体前人之意而变通之于以答圣天子嘉意文治之意庶可告无罪乎会奉天经厅施君告休闲退请之共事以成此志也谨叙 
　　时康熙二十年岁次辛酉辽阳州知州杨镳撰 

　　○辽阳州志叙二 

　　志者记也所以记善恶昭鉴诫也史类也或曰志与史异史记善恶志记善而已然则非胸有明识笔有断制者能乎哉辽阳今为属州我太祖肇基之后良法善政缺焉未述太史公曰主上圣明而德不布闻有司之过也功臣世家贤大夫之业不述罪莫大焉杨公莲峯镳者为州一年余士习民安百废修举乃汲汲谋所以志者然簿书期会强半车尘马足间重视其事欲以属予予曰嘻有是哉怀珠而求蚌乎杨君曰谈何容易昔司马迁作史记父子世其官班固以戚属家有赐书多宾客故能成汉书予今者日从事于车尘马足间又安能今子见闻广阅历老谋而益壮又以足疾闲休不出心专力暇莫宜于子矣予曰然然否否阅历见闻予则安能老疾不出则诚有之又安辞于是发箧取其所采录者有疑则质诸杨君以博访于父老绅士之遗逸者而登之凡旬余日而成不敢云以记善恶昭鉴诫亦惟纪载以备将来之采择云抑予有请于杨君者昔宋仁宗以刘煦所撰唐书卑弱浅陋命欧阳永叔宋子京刊修之欧宋删繁举要事增于前文省于旧十七年而成二百二十五卷今辽阳事迹既经杨君采录不患不详予特核其详而实简而备者以为鉴至讨论润色则端赖于杨君予两人者各竭其长而成之不知于永叔子京何如也付之剞劂有识之士必有以教之康熙二十年吉旦奉天府经历施鸿则威叙 

　　●纂修姓氏 

　　奉天府辽阳州知州杨镳 
　　奉天府经历司经历施鸿 
　　校正 
　　王如天 
　　郑鸿儒 
　　赵祖襄 
　　茅芝芳 
　　宋征熙 
　　李模 
　　王家辅 
　　卢樊文 

　　●辽阳州志凡例 

　　一志必首建置沿革今辽阳有东京城与他州县不同宜以京城首列之 
　　一不志天文者无象纬之学阙疑也且天道远人道迩至因天变以省人事则不可畧故详于祥异而星野之说亦沿习旧闻耳 
　　一名宦人物志表彰不敢遗匪惟夸才盛亦以劝后人善善长而恶恶短窃有志焉 
　　一事不重出如已见于行实或再见于碑记今只存其一惟详畧互异者两存之 
　　一本州岛所产不必详乡贯楚才晋用者亦只注其州邑不赘省郡 
　　一文必采其实所可传者不敢遗至我朝诏敕凡颁及者毕垂于奕世 
　　一时事山川地名必考实于乡产父老然后登载 

　　●东京城图 

　　见图 

　　●辽阳州城图 

　　见图 

　　●辽阳州图 

　　见图 

　　●辽阳州志卷一 

　　京城志 

　　○京城 

　　京师为建极之本陪京尤发祥之基我太祖皇帝龙飞兴京及取辽阳遂城东京而大业聿成焉其即高山天作之休欤旧以京名重始创也宜首志之作京城志 
　　东京城在太子河东离辽阳城八里天命六年建城周围六里零十步高三丈五尺东西广二百八十丈南北袤二百六十二丈五尺城门八东门二一曰抚近一曰内治西门二一曰怀远一曰外攘南门二一曰德胜一曰天佑北门二一曰福胜一曰地载号曰东京天命十年迁沈阳是为盛京遂于东京设城守章京康熙二十年城守移驻金州 

　　辽阳州志卷一 

　　●辽阳州志卷二 

　　宫殿志 

　　○宫殿 

　　辰居星拱所以居重而驭轻也况国家肇基之地虽一时始创而规模弘远仰思圣祖乘干作覩之时敢或畧欤作宫殿志 
　　东京宫殿国初建在城内今管理驿站章京守护 
　　白虎殿在千山今存基址 

　　辽阳州志卷二 

　　●辽阳州志卷三 

　　苑囿志 

　　○苑囿 【 各庄附】 

　　盛世休风动植飞潜咸被之故麟趾驺虞咏歌不废太和宇宙未尝不在灵沼灵囿中也辽阳虽未设禁苑但佳菓供上惟园是出而各庄山泽之利何莫非天子之洪休欤作苑囿志 
　　州内梨园系盛京礼部司之 
　　州内菓园系盛京内务府司之 
　　州内各庄系盛京内务府司之 

　　辽阳州志卷三 

　　●辽阳州志卷四 

　　建置沿革志 

　　○建置沿革 

　　我朝车书一统星罗碁布畿辅省郡以及州县固绣壤相错也独辽阳自秦汉以迄于今建置不一而沿革不同自奉庙谟改州奠民居以恤边隅更宏远矣作建置沿革志 
　　粤稽辽阳周武王时封箕子于朝鲜为朝鲜界战国属燕秦属辽东郡汉置辽东郡领襄平辽阳等十八县东汉改辽阳县属玄菟郡魏属辽东郡晋改辽东郡为国省辽阳入襄平隋为高句丽地唐平高丽置辽阳属安东都护渤海改属东平郡辽即辽阳故城建东平郡号南京后改为东京辽阳府辖辽阳仙乡等九县金仍为东京领辽阳鹤野等四县元改辽阳等处行中书省辖七路一府十二州十县辽阳路领辽阳一县盖懿二州明置辽东都指挥使司领卫二十五州二都司所治为定辽左右前后四卫东宁卫自在州中中左二千户所左右前后四千户所皇清顺治十年设辽阳府辖辽阳海城二县十四年裁府康熙四年改辽阳县为辽阳州属于奉天府 

　　辽阳州志卷四 

　　●辽阳州志卷五 

　　星野志 

　　○星野 【 祥异附】 

　　九州岛各有星野以躔度分配五行灾祥之说起焉虽辽阳文献无征但九州岛载籍具存得以参考敢或阙欤作星野志 
　　稽春秋元命苞箕尾散为幽州分为燕国天官书云尾箕幽州唐书天文志箕与南斗相近为辽水之阳尔雅幽州为析木之次 

　　祥异 

　　汉 
　　三国 
　　晋 
　　辽 
　　金 
　　元 
　　明 
　　皇清 

　　祥异 

　　汉 

　　建元六年春二月辽东高庙灾 
　　元封中星孛于河戍 
　　元凤五年四月烛星见奎娄间 

　　三国 

　　魏明帝景初二年八月大流星坠襄平城东南九月司马懿破公孙渊　公孙渊据辽东时有犬冠帻绛衣上屋炊有小儿蒸死甑中襄平北市生肉长圆各数尺有眼目口喙无手足而动摇 

　　晋 

　　太庆元年辽东马生角在两耳下长三寸 

　　辽 

　　统和九年八月东京甘露降壬午进三足鸟 

　　金 

　　天德六年黄龙见东京世宗在辽阳方寝有红光照其室及黄龙见于屋上夜有大流星入其鸱八月复有云气自西来黄龙见其中是时临潢府闻空中车马声仰视见风云相霭神鬼兵甲蔽天自北而南未几诏南下 
　　正隆六年十月丙午庆云见东京 

　　元 

　　至元二年四月饥 
　　十八年大水 
　　二十四年九月大水 
　　二十六年四月饥 
　　二十九年闰六月雨雹 
　　三十一年十月大水 
　　元贞元年七月大水 
　　二年十二月旱 
　　大德元年十一月打雁字兰奚户怀妻和里迷一产四男 
　　五年七月大水 
　　七年六月大雨水坏田庐男女有死者 
　　延佑三年四月饥 
　　四年四月雨水害稼 
　　六年六月大水 
　　泰定三年十二月大水坏民田庐舍溺死男妇百余人 
　　四年正月饥 
　　天历二年七月蝗 

　　明 

　　正德元年秋七月大水平地水深丈余 
　　嘉靖二年夏四月大风连日不止损禾苗大半 
　　己卯至壬午大雨河水泛涨冲没田禾男女漂溺一百四十名口牛马等畜四百五十有余倾倒城垣公馆民舍甚多是岁免田租之半 
　　四年春正月一日黄雾四塞 
　　夏五月地震者三 
　　冬大雪深丈余人畜有冻死者 

　　皇清 

　　顺治七年大水太子河溢庐舍有漂溺者 
　　顺治十一年十一月大雪深盈丈雉兔竟避入人家 
　　康熙十八年七月地震 
　　康熙十九年大有年 

　　辽阳州志卷五 

　　●辽阳州志卷六 

　　疆域志 

　　○疆域 【 形胜附】 

　　画疆分域所以各守其土各固其封也况辽阳列在边隅又为根本之重地乎则正经界以培养斯民是司牧之攸责矣作疆域志 
　　自州署东至官马山七十五里 【 此外凤凰城城守专辖】 
　　西至烟狼塞 【 塞：寨】 
　　五十里 【 此外牛庄城守专辖】 
　　南至黑峪八十里 【 海城县界】 
　　北至杨家湾六十里 【 此外系奉天将军所辖】 
　　东南至浪子山站六十里 【 此外凤凰城城守专辖】 
　　西南至鞍山驿六十里 【 此外牛庄城守专辖】 
　　东北至十里河六十里 【 承德县外】 
　　西北至船城六十里 【 此外系奉天将军所辖】 
　　北至盛京城一百二十里 

　　形胜 

　　形胜 

　　披山带河沃野之地 

　　辽阳州志卷六 

　　●辽阳州志卷七 

　　山川志 

　　○山川 

　　川岳锺灵所以发天地之瑞气也我国家开基缔造自长白巫闾混同渤海锺源独茂而辽阳山本长白川接渤海带砺之休与夫灵秀之气宜并萃焉作山川志 
　　老大台山 【 城东二十五里】 
　　华表山 【 城东六十里明一统志云在都司城东六十里丁令威化鹤得名俗呼一担山又呼横山】 
　　寒坡岭 【 城东六十里】 
　　官马山 【 城东七十里】 
　　张家冈 【 城东南二十里】 
　　高丽冲 【 城东南二十五里】 
　　灰岭 【 城东南三十里】 
　　大石门岭 【 城东南三十五里下有漱石泉】 
　　王油匠沟 【 城东南三十五里】 
　　小石门岭 【 城东南四十里】 
　　关爷岭 【 城东南四十三里】 
　　詹家台 【 城东南四十三里】 
　　琵琶岭 【 城东南五十里】 
　　日良甲山 【 城东南五十五里】 
　　马蹏峪 【 城东南五十五里】 
　　千户岭 【 城东南五十五里】 
　　高峯寺山 【 城东南六十里】 
　　浪子山 【 城东南六十里】 
　　香山 【 城东南六十里】 
　　峆崉寺山 【 城东南六十二里】 
　　报恩寺山 【 城东南七十里】 
　　荅喇河山 【 城东南八十里】 
　　麻山呙山 【 城东南八十里】 
　　向阳寺山 【 城南二十里】 
　　石灰岭 【 城南二十七里】 
　　豆腐浆岭 【 城南二十七里】 
　　梨花峪 【 城南三十七里】 
　　石门山 【 城南四十里】 
　　牛儿岭 【 城南四十三里】 
　　七岭 【 城南四十五里】 
　　平安寺山 【 城南四十六里】 
　　凤凰山 【 城南五十里】 
　　关门山 【 城南五十里】 
　　鼓手峪 【 城南五十五里】 
　　千山 【 城南六十里奇峯迭耸峭壁嵯峨上有祖越龙泉香岩中会大安五寺莲花月芽狮子弥勒净瓶钵盂海螺卧象献宝□鸽三台潄琼松台上夹下夹笔架等峯太极炼魔鹦哥鸟三石石佛片石花岩三岩振衣冈松石屏罗汉洞石洞玉皇阁万佛阁濯璎泉松门双井西湖井歇凉台仙人台仙人弈碁石枰诸胜迹沙河发源于此国初上有白虎殿】 
　　八盘岭 【 城南六十里】 
　　通明山 【 城南七十里上有洞】 
　　响山 【 城南三十五里】 
　　莫峪 【 城南七十五里】 
　　黑峪 【 城南八十里】 
　　八谷寨山 【 城南八十五里】 
　　铁岭 【 城南一百六十里】 
　　歪山岭 【 城南一百六十五里】 
　　蛮子岭 【 城南一百七十五里自铁岭至此系牛庄章京管界】 
　　首山 【 城西南十五里一作手山山顶石上有掌指状泉出其中挹之不竭晋司马懿围公孙渊于襄平有星坠首山即此唐太宗征高丽驻跸于上数日勒石纪功改为驻跸山上有清风寺】 
　　麦山 【 城西南二十五里】 
　　小陵山 【 城西南三十里】 
　　山栗山 【 城西南四十里】 
　　瞭高山 【 城西南六十里即辽郊山俗呼了角山】 
　　土门山 【 城西南六十里】 
　　石嘴寺山 【 城东北十里】 
　　韩家石山 【 城东北五十里】 
　　黑鹰台山 【 城东北五十一里】 
　　石城山 【 城东北五十七里上有古石城本高丽白崖城唐置岩州今犹呼岩州城详见古迹】 
　　关门山 【 城东北六十里】 
　　庙儿岭 【 城东北六十里十里河发源于此】 
　　石灰窑山 【 城东北六十里】 
　　摩旗山 【 城东北七十里】 
　　半石山 【 城东北七十八里】 
　　曹千户岭 【 城东北八十里柳河发源于此】 
　　鸡冠山 【 城东北八十五里】 
　　汤河 【 城东南五十二里源出分水岭流至高城子北入太子河】 
　　荅喇河 【 城东南八十里源出海城黑山流 【 脱至字】 马蹄峪西入汤河】 
　　沙河 【 城南三十里源出千山流至船城南入太子河】 
　　太子河 【 城北十五里源出边外撒木禅山自苇子峪东入边西南流汇浑河辽河为三汶河】 
　　十里河 【 城北六十里源出庙儿岭流至杨家湾合沙河入浑河旧名倜柳河河北为承德县界】 
　　柳河 【 城东北六十里源出曹千户岭经石子山红宝山南入十里河】 
　　龙潭 【 城外东北隅有龙潭水深不可测相传有人曳橹于此即龙王也】 

　　辽阳州志卷七 

　　●辽阳州志卷八 

　　城池志 

　　○城池 

　　古者建国必相阴阳之宜土泉之利营立城邑所以聚民居而固金汤也辽阳自秦汉以来为郡为县为京为州历古不废我国家发祥重地辽阳首焉遗闉故垒未雨绸缪可不详欤作城池志 
　　辽阳即明辽东都司城也洪武壬子都指挥马云叶旺因元遗址修筑都指挥潘敬开扩东城迤北土城永乐丙申都指挥王真包砌合南城周围二十二里二百九十五步高三丈三尺池深一丈五尺周围二十四里二百八十五步门九南二西一东二东北一外东西北各一今俱毁旧门名亦无考今内城称大东门小东门大南门小南门大西门里北门外城称高丽门小西门外北门池亦淤按旧址周围二十四里八十五步 
　　八里庄堡 【 城西南八里周围一里一百四十步一门】 
　　首山堡 【 城西南十五里周围三百五十二步　门】 
　　沙河铺城 【 城西南三十里周围一里五十六步南北二门】 
　　长店铺城 【 城西南五十里系土堡周围三百二十步南一门】 
　　唐马寨城 【 城西南七十里周围二里四十步南一门】 
　　黄泥洼城 【 城西五十五里周围二里一门】 
　　船城 【 城西六十里系土堡周围一里二百八十步南一门】 
　　烂泥铺城 【 城北三十五里周围六十四步一门】 
　　岩州城 【 城东北五十七里石城山上周围四里一门详见古迹】 

　　辽阳州志卷八 

　　●辽阳州志卷九 

　　关梁志 

　　○关梁 【 船舰附】 

　　立关成梁所以讥非常而通行旅固甚亟也至济川之具资利涉焉经画者俱当留意作关梁志 
　　西关 【 在西门外】 
　　镇远桥 【 大西门外】 
　　升平桥 【 大西门外】 
　　升仙桥 【 大东门外】 
　　安定桥 【 在南门外今废】 
　　梁水桥 【 城东北三里】 

　　船舰 

　　船舰 

　　太子河渡船二只 【 在州城东额设水手二十名】 

　　辽阳州志卷九 

　　●辽阳州志卷 

　　驿站志 

　　○驿站 【 铺递附】 

　　皇华税止四牡星驰惟驿站是赖辽阳旧有驿馆久巳湮废我朝改设以来改立站铺足通星轺行旅矣作驿站志 
　　宁水寺站 
　　浪子山站 
　　甜水站 
　　连山关站 
　　通远堡站 
　　雪里站 
　　凤凰城站 
　　以上俱新设站道系旗下章京管理应差俱系壮丁 

　　铺递 

　　铺递 【 共设铺兵八名】 

　　北路在城铺 【 一名】 
　　三十五里烂泥铺 【 二名】 
　　二十五里十里河铺 【 与承德县各设一名】 
　　南路在城铺 【 一名】 
　　三十里沙河铺 【 二名】 
　　三十里鞍山驿铺 【 二名】 
　　以上自设州即设铺兵州内共设铺兵八名每名工食银六两凡往来公文俱由铺兵传递 
　　旧志 
　　辽阳在城驿 
　　朝鲜馆 
　　递运所 
　　鞍山驿 
　　虎皮营城驿 
　　以上俱古名今废已久姑存其名以备参考并列于末 

　　辽阳州志卷十 

　　●辽阳州志卷十一 

　　公署志 

　　○公署 

　　公署之设为临民报政地也辽阳州新设以来虽仅构数椽亦足以蔽风雨听公事矣况民居落落绳枢草舍几免露处司牧者敢自逸乎召伯听甘棠后人颂之正不在公署之崇高耳作公署志 
　　察院行台 【 城内西偏旧辽阳府治知州杨镳增建考房六间今学政按临即为文场】 
　　知州公署 【 在城内西偏顺治十八年知县陈达德建大堂三间内宅五间书吏房东西六间仪门一座大门一间】 
　　仓 【 未设】 　库 【 堂之正二间】 　牢 【 在吏目公署之后三间】 
　　吏目公署 【 在州署大门外南街】 
　　儒学公署 【 未设】 

　　辽阳州志卷十一 

　　●辽阳州志卷十二 

　　职官志 

　　○职官 

　　辽阳昔为边镇今则京兆之冯翊扶风也故设官止司牧印捕二员武职不与焉然官不论多寡以尽职为贵靖共无翼可不勖欤作职官志 
　　知州一员 【 康熙三年四月设】 
　　吏目一员 【 康熙三年四月设】 
　　按辽阳于顺治二年为府设知府一员领辽阳一县设知县一员府设教授一员训导一员顺治十三年府添设经历一员县添设典史一员顺治十四年裁辽阳府设奉天府辽阳仍设知县一员典史一员康熙三年改辽阳县为辽阳州设知州一员吏目一员 
　　辽阳府 
　　知府 
　　张尚贤 【 辽东人国学生顺治十一年任十四年改升奉天府府尹】 
　　以上知府顺治十一年设十四年奉旨特改奉天府府尹 
　　辽阳府 
　　教授 
　　魏之璠 【 直隶抚宁县人岁贡顺治十一年任十四年改奉天府教授】 
　　以上教授顺治十一年设十四年奉旨改奉天府教授 
　　辽阳府 
　　经历 
　　刘甲绩 【 山西河曲人恩贡顺治十三年任十四年改奉天府经历】 
　　以上经历顺治十三年设十四年奉旨改奉天府经历 
　　辽阳县 
　　知县 
　　陈瞻远 【 浙江义乌人生员顺治十一年任】 
　　张世经 【 江西南昌人贡生顺治十八年任】 
　　以上知县顺治十一年设康熙四年改为州奉裁 
　　按顺治十一年浙江人陈达德招徕民户一百四十家以功署辽阳县事到任二月故奉旨着其子瞻远知县事寻改府后改州 
　　辽阳县 
　　典史 
　　潘宗汉 【 浙江上虞人吏员顺治十三年任】 
　　潘澄贤 【 浙江山阴人吏员康熙元年任】 
　　以上典史顺治十三年设康熙四年改为州奉裁 
　　辽阳州 
　　知州 
　　王之仕 【 辽东广宁人荫生康熙三年任】 
　　王葵锡 【 浙江建德人拔贡康熙八年任】 
　　李光纶 【 湖广宜都人岁贡康熙九年任】 
　　吴承基 【 辽东宁远人荫生康熙十年任】 
　　王应聘 【 辽东人康熙十三年任】 
　　杨　镳 【 河南洛阳人举人康熙十八年任】 
　　吏目 
　　楼国敏 【 浙江义乌人吏员康熙三年任】 
　　宋文元 【 浙江山阴人吏员康熙十二年任】 
　　杨　芳 【 浙江山阴人监生康熙二十年任】 

　　辽阳州志卷十二 

　　●辽阳州志卷十三 

　　学校志 

　　○学校 

　　民生不教则礼乐不兴况禀气之秀者非董率之可乎此学校之所由设也我国家重道崇儒文风甲于前代虽辽州创立甫集哀鸿士子不若关以内之盛使从兹而甄陶之安在人文不蔚起哉至于文庙仅建一殿而余尚有待焉是在司牧师儒共留之意耳作学校志 
　　文庙 【 在城东门内古儒学旧基也】 
　　圣殿三间 【 康熙十二年知州吴承基建】 
　　按辽阳自元有儒学旧基在旧都司后明洪武中改建城东门内都指挥潘敬叶旺建 
　　文庙学舍永乐壬辰都指挥巫凯塑 
　　先师及诸贤像正统丙寅都督王祥重修景泰癸酉御史谢燫建尊经阁成化辛卯副总兵韩斌重修乙未御史潘宣置祭器弘治壬子御史宋鉴建四斋东西号房癸丑凿泮池戊午御史罗贤改建棂星门辛酉御史车梁建尊经阁正德乙亥御史刘成德修庑像设雅乐嘉靖乙丑御史王重贤拓其南方垒石为山凿泮池丁酉御史史褒善重修殿庑堂斋泮池三面坊牌又有乡贤祠一正德间辽阳巡按高钺建名宦祠一嘉靖御史胡文举建辽左书院一习武书院一社学六后皆废国朝康熙十二年知州吴承基请给旧基重建其启圣祠两庑戟门棂星门泮池名宦乡贤祠俱未建 

　　辽阳州志卷十三 

　　●辽阳州志卷十四 

　　选举志 

　　○选举 

　　取士之法古不一途自科目设而士之进取不杂矣但伊皐事业往往奋自山泽者得之至罝兔野人为干城腹心之寄选举固可一辙论乎作选举志 

　　荐辟 
　　进士 
　　举人 
　　岁贡 
　　武科 

　　荐辟 

　　明 

　　毕恭有文武才都御史王翱疏荐多宦迹 

　　进士 

　　辽 

　　太 【 太：大】 公鼎咸雍中登第累官兴国军节度副使 

　　金 

　　张浩天会八年登第官至太师封南阳王 
　　张汝霖浩子贞元二年登第历官平章政事封芮国公 
　　高宪衍 【 衍：衎】 之孙泰和三年登第为博州防御判官 
　　蔡珪登第仕至潍州刺史 

　　明 

　　顾能官至户部员外郎 
　　周正历云南布政 
　　丘霁任刑部主事 
　　邵奎任知县 
　　胡深历官监察御史 
　　李恭仕至太仆寺丞 
　　毕用官怀庆知府 
　　高升官邓州知州 
　　修珍官福建布政司参政 
　　鲁义官金坛知县 
　　孙盘历任按察司佥事 
　　崔哲仕至监察御史 
　　王鋐户部主事 
　　王锴仕至按察司佥事 
　　高文豸 
　　徐景嵩仕至按察司副使 
　　鲁纶仕至江南按察司 
　　佟应龙历凤翔知府 
　　刘悌工部郎中 

　　举人 

　　明 

　　张升 
　　李深任沭阳县知县 
　　孙达 
　　潘铨任赞皇县教谕 
　　袁寿 
　　陈昂任宁晋知县 
　　孙义任迁安知县 
　　朱全任顺义知县 
　　韦恭 
　　耿福 
　　翟达 
　　崔鉴任凤阳府学教授 
　　王铎仕至扬州知府 
　　王渊任固安知县 
　　刘澄任国子监学录 
　　韩辙任至建昌知府 
　　王玺任沙河知县 
　　程福任至永平府知府 
　　顾正仕至南昌府同知 
　　宜镇任三河县教谕 
　　李文绣 
　　李遇春官唐府纪善 
　　完光岳任定兴县训导 
　　李兰任藁城县学训导 
　　毕麟 
　　盛时雍历官荆州府知府 
　　王鼎任隆平知县 
　　张世禄任庆都知县 
　　陈羡 
　　蔡春 
　　何镔 

　　皇清 

　　顺治庚子科 
　　袁汝显 
　　朱尔怡任任丘县学教谕 
　　康熙己酉科 
　　王观政任平谷县教谕 
　　王如天 
　　康熙壬子科 
　　王士锦观政子 
　　康熙戊午科 
　　宋征烈 

　　岁贡 

　　按前代岁贡姓名无考今将皇清岁贡姓名开后 
　　赵象干 
　　郭重光 
　　毛仲文 
　　刘善继 
　　侯三奇 
　　侯国瑞 
　　赵祖襄 
　　耿名心 
　　刘广志 
　　刘芳桂 
　　高进 
　　郑乘龙 
　　郭重辉任山东掖县县丞 
　　孙韶 
　　茅芝芳 
　　宋征熙 

　　武科 

　　明 

　　庄椿升署都指挥漕运参将 
　　韩玺历升都督 
　　崔贤历升都指挥佥事 
　　刘骞 
　　邹儒 
　　王汝臣 
　　徐振授指挥使 
　　徐载 
　　黄翰 
　　侯弼 
　　崔世武升署指挥同知 
　　沈世禄 
　　王朝用升都指挥佥事 
　　闫振升署都指挥佥事 
　　李师皐 
　　韩承庆 
　　王国贤 
　　李希贤 
　　徐佐 
　　张文质 
　　段朝宗 
　　李景良升署都指挥佥事 
　　边翰升都指挥佥事 
　　周銮 
　　韩承恩升署都指挥佥事 
　　瓢守清 
　　武堂升署指挥佥事 
　　王沛 
　　武勋升署 【 署：都】 指挥同知 
　　白锐升署指挥佥事 
　　卢景阳 
　　刘大章升署督 【 督：都】 指挥使 
　　张凤鸣 
　　刘拱极 
　　徐芳升署指挥使 
　　佟溏升指挥使 
　　许策升指挥佥事 
　　郭世勋升指挥使 
　　罗绣 
　　杨棋 
　　陈尚礼 
　　刘振武 
　　李惟一 
　　王宠升指挥使 
　　高延龄 
　　马次坤 
　　佟佩升都指挥佥事 
　　刘孝应 
　　刘一鸣 
　　李卫民 
　　锺气完 
　　杨志义 
　　郑继儒 
　　佟登升参将 
　　王三接升都指挥佥事 
　　王应干 
　　杨四畏 
　　张瀛 
　　李尚元 
　　刘应奎 
　　王瀹 
　　高云衢 
　　刘登 

　　皇清 

　　康熙丙午科武举人 
　　艾天奇 
　　杨国雄 
　　康熙己酉科武举人 
　　郑弘儒 
　　康熙壬子科武举人 
　　吕从政 

　　辽阳州志卷十四 

　　●辽阳州志卷十五 

　　户口志 

　　○户口 【 里社附】 

　　民者国之本也古曰司徒献民数于王拜而登之天府何其重欤孔子式负版亦重民数之义也辽阳蒙我国家招徕户口抚循安集生齿渐繁若再加以生聚教训何难跻总总皡皡之风哉作户口志 
　　州属户口俱系招徕三年起科其从前徙民于康熙七年归并承德开原铁岭而所存招民人丁编审数目及丁银开列于后 
　　原额人丁叁千叁百叁十五丁 
　　新增丁五拾八丁 
　　实在人丁叁千叁百玖拾叁丁每丁征银一钱五分 
　　共征银五百零八两九钱五分 
　　社分共二十七里 
　　丰乐社 昌平社 
　　白塔社 南庄社 
　　韩家社 锦文社 
　　兴盛社 安乐社 
　　首山社 河北社 
　　河南社 永平社 
　　蛾眉社 纸房社 
　　河工社 黄屯社 
　　乘山社 丰盛社 
　　永盛社 开张社 
　　向化社 兴宁社 
　　德邻社 太平社 
　　里仁社 亲睦社 

　　辽阳州志卷十五 

　　●辽阳州志卷十六 

　　田赋志 

　　○田赋 【 税课附】 

　　古之制赋者各以其地之所出而供公上在壤之志于禹贡详矣辽阳土广人稀赋税无多虽招徕之檄日悬但以甫集之哀鸿非时劝农桑何以臻盈宁而奏上上乎作田赋志 
　　州属向无地亩原额俱系新垦荒地康熙十年以前系三年后起科十一年以来十年起科十五年以后仍旧三年起科十八年以后定为六年起科不分等则每亩征银三分不加闰今将地亩征银数目开列于后 
　　原额地贰万八千八百二十八亩九分八厘八毫三丝三忽 
　　新增地一千一百零七亩 
　　实在共地二万九千九百三十五亩九分八厘八毫三丝三忽每亩征银三分共征银八百九十八两零七分九厘六毫四丝九忽九微 

　　税课 
税课 

　　辽阳诸税无定额随征计数按季以解夫亦以招民新集恒恐逐末多而务本少也理财在于养民其此志欤 
　　顺治元年凡贸易牛羊马骡驴猪羊 【 羊：衍文】 等税税课司每两银三分原无定额 
　　顺治十五年奉户部文牲畜牙行等税以十七年为始照例每两三分征收原无定额 
　　康熙四年奉户部 【 脱文字】 牙帖税银责成通判将收过税银造册报簿 【 簿：部】 牙帖多寡亦无定数每年每张征银一两二钱 
　　康熙十九年奉户部文各城杂税归于驻防城守征收除承辽铁三处无驻防城守者仍归奉天府通判督征 
　　康熙十九年奉户部文征收烟税每觔二厘二十二年十一月奉文停止历年当税俱系盛京户部征收 
　　辽阳州志卷十六 

　　●辽阳州志卷十七 

　　风俗志 

　　○风俗 

　　民风土俗关乎气运虽风俗淳漓由乎人心为之然转移化导尤有权也辽阳自设州以来民贫于旧而未必朴于前缘以招集穷民四方杂处实有赖于富而教之云作风俗志 
　　旧志 
　　其地沙碛肥硗不齐早寒七月陨霜清明前后种麦黍高粱风气凛溧草木开发较迟而结实颇繁士习谨愿城市乡曲子弟习于贸易衣食尚鲜美信鬼好师巫祈祷四时八节庆贺酒食之类与关西大畧相同人民勇悍喜骑射淳朴务农桑粗习礼文有内地之风 

　　辽阳州志卷十七 

　　●辽阳州志卷十八 

　　祠祀志 

　　○祠祀 

　　祠典之设为神乎为民也先王先成民而后致力于神取其能御灾捍患而崇德报功之意欤但祈谷报赛诗有成歌州内民事为重可无酬乎若言神道设教则梵宫碧观亦未可泯没不传作祠祀志 
　　社稷坛 【 旧在南关外后废今春秋设台望祭】 
　　风云雷雨山川坛 【 旧在南关外后废今春秋设台望祭】 
　　八蜡庙 【 旧在南关外后废今春秋设台望祭】 
　　厉坛 【 旧在北门外久废今在西关外望祭】 
　　城隍庙 【 在城西北隅顺治十四年重建】 
　　旗纛庙 【 旧在教场后废今在关外望祭】 
　　关帝庙 【 在西门外庙甚古不知剏自何年】 
　　邓将军庙 【 在钟楼东明弘治间为都指挥使邓佐建】 
　　嘉惠祠 【 在城西明嘉靖间为巡按御史鲁铣建】 
　　褒功祠 【 在城南三里庄明正德中为总兵韩斌建】 
　　太山娘娘行宫 【 在城西北隅城隍庙之右】 
　　火神庙 【 在城西北隅城隍庙之右】 
　　广佑寺 【 在西门外有白塔俗呼白塔寺天聪九年奉敕重修内有碑记谓此寺创于汉时唐尉迟恭重修盖古剎也内有自来佛一尊相传前代有一乡民往广宁贸易路遇一童子曰我欲往广佑寺能负我往以银布相酬其人诺之数百里不终朝面至抵寺则一金身佛像也数人舆之不动寺僧异之酬以银布康熙二十一年四月圣驾幸寺赐袈裟寺周可二三里门对下山亦州之胜迹也】 
　　西会寺 【 在西门外相传亦唐时建】 
　　东会寺 【 在东门外】 
　　天王寺 【 在旧定辽左卫治西】 
　　地藏寺 【 在旧定辽后卫治西北】 
　　龙泉寺 【 在城南六十里千山上崇德五年拨僧人九名给衣粮】 
　　大安寺 【 在龙泉寺南八九里崇德元年拨僧十人给衣粮】 
　　栖云寺 【 在城东三十里】 
　　向阳寺 【 在城西南十五里】 
　　祖越寺 【 在龙泉寺东】 
　　中会寺 【 在祖越寺南十里】 
　　香岩寺 【 在龙泉寺南有仙人台】 
　　东岳庙 【 在城东隅旧垂兴寺后改】 
　　长春观 【 在辽阳城东南】 
　　朝阳观 【 在城东南十五里汤河】 

　　辽阳州志卷十八 

　　●辽阳州志卷十九 

　　物产志 

　　○物产 

　　禹贡志方物乃九州岛之大畧耳然地宝所产无处无之况辽阳又锺灵之区乎谷以养民菜实佐之木作器用药以疗疾山珍水错货财所殖皆以资民用也至花草亦地气之秀丽足供文人吟咏可或阙欤作物产志 

　　谷之属 
　　黍　稷　稻　粱　糜　粟　稗　黄豆　菉豆　豌豆　黑　豆　豇豆　小豆　大麦　小麦　荞麦　芝麻　苏子　扁　豆　高粱 
　　菜之属 
　　葱　韭　蒜　茄　苋　芹　蕨　白菜　芥　蔓青　莴苣　波棱　茼蒿　胡荽　莙荙　蓼芽　木耳　龙芽　萝卜　胡萝卜　苦麻　山萝卜　黄花菜　芸苔　蘑菇　茴香　薄荷　葵　小蒜　萎蒿　明叶菜　野鸡尾 
　　瓜之属 
　　王瓜　冬瓜　瓠子　葫芦　西瓜　甛瓜　香瓜　菜瓜　苦瓜 
　　菓之属 
　　榛　松　桃　李　杏　楸　梨　菱　芡　枣　栗　樱桃　莲子　杜李　软枣　卜萄　山核桃　山梨红　山钉儿　棠　梨　石榴　白菓 【 出金州】 　花红　无花果　藕 
　　木之属 
　　松　柏　榆　楸　栎　椴　桦　槐　桑　柳　暖木　柞　白杨　苦栗　椿　直栗　柽　青杨 
　　花之属 
　　芍药　丁香　蔷薇　金盏　金凤　莺粟　石竹　山丹　滴滴金　水红花　粉团　牵牛花　卷丹　菊　蜀葵　牡丹　玉簪　小桃红　珍珠花　石榴花　鸡冠花　莲花　水仙花　夜落金钱 
　　草之属 
　　萍　艾　苹　藻　芦　苇　荻　茅　蒲　萱　檐葍　箭草　莎　菖蒲　茜草　蒿　龙须 
　　药之属 
　　人参　五味　细辛　杏仁　芍药　黄芩　柴胡　桔梗　防风　升麻　苍朮　荆芥　枸杞子　泽泻　苦参　独活　苍耳　紫苏　牵牛　知母　三梭　瞿麦　草乌　藁本　远志　黄柏　白蘝　狼毒　玄参　葶苈　百合　沙参　斑猫　地龙　金银花　萹蓄　黄精　木通　半夏　麻黄　干葛　蒲黄　木贼　地黄　秦艽　白附子　蛇床子　天　仙子　草龙胆　牛旁子　车前子　天南星　威灵仙　薏　苡仁　紫沙草　地骨皮　桑白皮　草决明　荜麻子　马　兜铃　白藓皮　桑寄生　芜荑　王不留行　茵陈　马蔺　茅根　紫草　前胡　艾叶　地榆　乌头　大黄　藜芦　赤敛　商陆　茯苓　瓜蒌　川芎　地椒　甘草　皂荚　朴硝　滑石　虎掌　熊胆　麝香　牛黄　虫牡蛎　鳖甲　鹿茸　蜗牛　蛇退　天花粉　青木香　地肤子　百部根　京三棱　苍棱香　五加皮　大麻子　香附子　光明子　透骨草　益母草　浮萍　苦瓜蒂　血见愁　黄葵花　定风草　旱连子　土檀香　石锺乳　自然铜　秀金丁　海螵蛸　鹿角胶　柏子仁　山茄子花　胡麻　鹿角霜　腽肭脐　虎骨 
　　禽之属 
　　鹅　鸡　鸭　鴈　凫　鸽　莺　燕　乌　鹊　雀　鸥　鹭　鹳　鹞　鸦鹊　兔鹘　青庄鸟　鸳鸯　翡翠　鹤　鸠　鸂浃鸟　布谷　鹡鸰　铜嘴　啄木　麻雀　鹯　鹚老鸟　野　鸡　练鹊　鹪鹩　白头翁　鸱鸮　皂鵰　鸨　天鹅　鹜 
　　兽之属 
　　马　牛　驴　骡　猪　羊　猫　犬　虎　豹　豺　狼　熊　貛　獐　狍　鹿　兔　狐　貉　水獭　刺猬　野猪　黄羊　野马　野羊　海豹　鼠 
　　水族之属 
　　鲫　鮕　鲤　鳙　鲢　鲟　鱼梭　鯮　鳝　鳗　鲚　鳅　鳖　虾　蠏　银鱼　蚌　螺　鲂　乌鱼　重唇　黄骨　沙鱼　蝮鱼　白鱼　蛏　海鲫　河豚　鳓鱼　石首　邵阳　青鱼　蛤蜊　海蛰　八稍　蛎黄　蚬子　海猫 
　　虫之属 
　　蛇　蛙　蝉　蚕　蜜蜂　蛾　蜾蠃　蚁　蚯蚓　蜻蜓　蝶　蟋蟀　螳螂　蛟　蛇师 
　　货之属 
　　铁　白麻　蜜　黄蜡　绵花　红花　靛 

　　辽阳州志卷十九 

　　●辽阳州志卷二十 

　　古迹志 

　　○古迹 

　　山川景物之胜学士大夫所以凭眺而资赋咏也况历来建置遗名仅存荒堙故原昔之胜迹尤稽古者之所必及乎作古迹志 
　　古辽东郡 【 汉置魏晋因之唐破高丽改为辽州而郡废按唐书太宗围辽东城驻跸首山则郡城即今州城之地】 
　　古襄平县 【 汉置魏晋因之后入高丽而县名遂废相传城西北隅明左右后三卫治即其地】 
　　古辽阳县 【 西汉置属辽东郡东汉改属元菟郡晋省入襄平辽以辽东故城为东京复设辽阳县金元因之明废属卫其旧址无考大抵在今州界内地】 
　　古平州 【 按晋书后汉公孙度自称平州牧魏克公孙渊遂置平州晋因之后魏废仍称辽东郡今州城东四十五里有土堡俗犹呼平州】 
　　古安平县 【 按晋书有安平县隶辽东郡后入高丽更置州郡遂废今城东六十里有屯名安平】 
　　高丽城 【 高丽据辽东时建亦名辽东城相传今州城东南隅明定辽中卫治俗称高丽营是其故址也】 
　　古辽州 【 唐平高丽以其地为辽州与辽所建在广宁者不同】 
　　古渤海城 【 唐时渤海大氏建在今州城东北隅辽改扩东京遂废】 
　　辽东京 【 按辽志辽神册四年葺辽东故城为东平郡天显三年升为南京城高三丈有楼橹幅员三十里八门东曰迎阳东南曰韶阳南曰龙原西南曰显德西曰大顺西北曰大辽北曰怀远东北曰安远天显十三年改为东京辽阳府金因之置留守司末年兵乱皆废】 
　　辽宫殿 【 宫城在东北隅高三丈南为三门壮以楼观四隅有角楼相去各二里宫北有让国皇帝御容殿大内建二殿末年废按其地即在今州城之东北】 
　　金宫殿 【 按金志皇统四年立东京新宫寝殿曰保宁宴殿曰嘉惠前后正门曰天华干贞十月建宗庙有孝宁宫七年建御容殿末年兵乱皆废按其地在今州城之北】 
　　古鹤野县 【 本汉居就县地唐渤海置鸡山县辽改鹤野以丁令威化鹤名也金因之元并入辽阳县按明一统志在今州城西八十里】 
　　古衍州 【 辽置衍州安广军领宜丰一县金并州入县在今州城西南】 
　　古宜丰县 【 辽置衍州附郭县金改州为县元省入辽阳按辽史近东梁河其地应在今州城西太子河之傍】 
　　古岩州 【 本高丽白崖城唐太宗攻拔之以其地为岩州辽改岩州白崖军隶渖州金初改属东京之石城县兴定三年以石城县之灵岩寺为岩州元废今按州城东五十七里石城山上古石垒犹存土人相传为岩州是也】 
　　古石城县 【 金初分岩州地为石城县元废今按其地在州城东石城山之下】 
　　古东安县 【 金置元废按金志岩州倚郭县曰东安应在山上石城之内】 
　　古白岩县 【 渤海置辽因之属岩州金废旧址无考】 
　　蝎台 【 按明一统志在今城外东北隅金大定中修城役夫毁台取土及半得石亟 【 亟：函】 启之中有块石圆滑天成摇撼作声破之二大蝎尾稍相钩见风乃死今旧址无考】 
　　景迁堂 【 按明一统志在今州城内元权辽阳府事洪革所建革有志于学慕慈母三迁之教故名今堂址无考】 
　　华表仙庄 【 丁令威学道仙去事见仙释城内旧有石柱道观后为仓】 
　　钓鱼台 【 在城南三十里相传渤海大氏游观之所】 
　　仙人台 【 在千山香岩寺仙人对弈之所石枰遗迹犹存】 
　　雪庵塔 【 元僧雪庵殁有舍利塔在千山香岩寺塔有石臼露出注水四时不竭】 
　　废都司 【 明洪武四年置定辽郡卫八年改辽东都指挥使司在城内今废】 
　　废定辽中卫 【 明洪武十七年置在城内今废】 
　　废定辽左卫 【 明洪武四年置为千户所十年升为卫在城内今废】 
　　废定辽右卫 【 明洪武四年置为千户所十年升为卫在城内今废】 
　　废定辽前卫 【 明洪武四年置为千户所十年升为卫在城内今废】 
　　废定辽后卫 【 明洪武四年置卫治于得利嬴城八年改城内今废】 
　　废东宁卫 【 明洪武十九年置辖六千户所俱在城内今废】 
　　废行太仆寺 【 明洪武十三年建在都司治西南今废】 
　　废苑马寺 【 明永乐五年建在都司治西今废】 
　　废自在州 【 永乐七年置开原城内后徙都司城内今废】 

　　辽阳州志卷二十 

　　●辽阳州志卷二十一 

　　名宦志 

　　○名宦 

　　士人学古入官功在社稷泽及苍生庶不负尊闻行知之志即分守分牧惠爱一方父老子弟亦乐从而俎豆之故崇祀之典所不废也报先哲而风来兹厥有赖焉作名宦志 

　　周 
　　汉 
　　三国 
　　晋 
　　唐 
　　辽 
　　金 
　　元 
　　明 

　　周 

　　箕子 
　　纣诸父佯狂为奴纣亡周武王释其囚封之于朝鲜至则教民礼义田蚕织作其俗化之夜户不闭妇人贞信 

　　汉 

　　杨仆 
　　武帝时人为楼船将军从齐浮渤海出辽东讨卫满孙右渠遂定其地 
　　荀彘 
　　与杨仆同时为左将军功亦同之 
　　甘延寿 
　　字君况北地郡人少以良家子弟善骑射尝拔 【 拔：超】 距将 【 将：衍文】 踰羽林亭楼由是迁为郎以材力迁至辽东太守免官车骑超 【 超：将】 军许嘉荐为中谏大夫使西域都护骑都尉与副校尉陈汤诛郅支单于有功进封义成侯 
　　祭彤 
　　光武时任辽东太守为人质直厚重抚人以信曾以数千人破鲜卑万余骑后没明帝方欲任用闻之大惊民为立祠四时奉祭 
　　范明友 
　　为度辽将军将二万骑出辽东击敌斩首六千余级获三王首而还 
　　陈禅 
　　巴郡人为辽东太守居官说道义以化人后为车骑将军迁司隶校尉 
　　庞参 
　　缑氏人初举孝廉拜左校令樊准以为鸷鸟累百不如一鹗荐参为辽东太守迁度辽将军有功复入为尚书仆射 
　　耿夔 
　　少负气敢为授车骑将军迁辽东太守累建功业 
　　公沙穆 
　　胶东人家贫少不好弄长习韩诗公羊春秋尤锐志河洛推步之术居建威山中独宿时值暴风疾雷有呼穆于户外者穆不应遂自牖而入状容甚怪穆读书自若终亦无他有 
　　李膺 
　　襄城人性简约无所交接以同郡荀淑陈实为师友桓帝时为度辽将军所至皆有功 
　　公孙瓒 
　　辽西令支人也少为小吏美姿貌大音声从涿郡卢植学于缑氏山中后举孝廉除辽东属国长史好乘白马边人相告语曰避白马长史威名大震拜奋武将军 
　　种暠 
　　洛阳人辽东太守有政声迁南郡太守入为尚书桓帝擢为度辽将军后复入为司农 
　　段颎 
　　姑臧人国 【 国：少】 尚游侠举孝廉迁辽东属少 【 少：国】 都尉所至有功 

　　三国 

　　司马懿 
　　魏景初间公孙渊自立为燕王魏遣懿征之累战皆捷进围襄平起土山射入城中渊窘急突围而走懿追斩之辽东悉平 

　　晋 

　　张华 
　　范阳人都督幽州军事抚纳三韩诸国依山带海四千余里向未归附者咸来朝献 
　　慕容廆 
　　棘城人建武初遣使劝进元帝拜廆盈平州诸军事安北将军进封辽东郡公食邑万户 

　　唐 

　　李世绩 
　　太宗征高丽绩以辽东道行军大总管拔盖牟城进攻辽东克之 
　　薛仁贵 
　　龙门人少贫贱太宗征辽求猛将仁贵应募会郎将刘君昂被围仁贵驰救斩敌将首系马鞍由是知名王师攻安市高丽率兵二十万拒战仁贵欲立奇功乃着白衣持戟呼突所向披靡帝尝试其射一发洞贯五甲尝破数十余万发三矢辄杀三人军人唱曰将军三箭定天山战士长歌入汉关威振辽海诏率兵二万镇平壤拜安东都护 
　　苏定方 
　　武邑人以中郎将出为熊津道大总管率师讨百济兵入其郛王义慈及太子隆等北走定方登城建唐帜百济平拜辽东大总管破高丽于浿江后赠大将军 

　　辽 

　　萧孝穆 
　　东京留守治辽阳为政宽简抚纳流徙民安之 

　　金 

　　李晏 
　　高平人为辽阳府推官累升翰林学士文章政事时称独步 
　　完颜阿里不孙 
　　明昌进士累官御史中丞参知辽东行省事为人宽厚敏于吏事能治剧要后为伯德胡土所害识者以为未尽其用云 
　　纳坦谋嘉 
　　上京路人初为东京教授累官翰林待制以廉能称仕至兵部侍郎同修国史 
　　杨云翼 
　　天资颖异初学语辄画地作字日诵数千言登进士累官上京东京等路按察使翰林承旨张行简荐其才术召授提点司天台迁翰林侍讲兼修国史 
　　移剌按答 
　　熙宗初除安州刺史累官东京留守参知政事完颜守道经畧北方摄咸平路屯军都统骑射绝伦善相马阅良马于市虽羸瘦辄与善价他日视之果良 
　　高松 
　　年十九充军有力善战宗弼闻其名置之左右世宗即位克东京路渤海万户从征有功迁咸平少尹崇义军节度使 

　　元 

　　王伯胜 
　　辽阳行省平章政事历知懿州州僻陋民不知学伯胜乃增弟子员选师教之度闲田百顷募民耕种以廪饩之岁旱斋戒祷雨祷毕即应人谓之平章雨 
　　木华黎 
　　封忠武王经畧辽东人皆戴之 
　　廉希宪 
　　字善甫幼魁伟举止异常官辽东中书省平章政事治迹着闻卒封魏国公谥文正 
　　刘敏中 
　　字端甫章立人由中书椽擢兵部主事拜监察御史宣抚辽东尝以法绳贵幸发廪账灾除东平路总管官至翰林学士承旨生平进退不苟匡救实多心忧时事则泪湿枕席有中庵集二十五卷行世卒追封齐国公 
　　塔出 
　　蒙古札剌氏以勋臣子授昭勇大将军改东京等路行中书右丞复授辽东道宣慰使有军功为辽阳行省平章政事民尝德之曰非宣慰公吾属无遗矣 
　　贺惟一 
　　辽阳行省左丞甚 【 甚：相】 籴粟以给京师处置有法所致相 【 相：甚】 多民不见扰 
　　王忱 
　　性明敏有才识授山北辽东道提刑按察司副使驸马伯忽里数驰猎蹂民田忱以法绳之宪吏耿熙言征北京宣慰司逋负计可得钞二十万帝遣使核实熙惧事露擅增制语有并打算大小一切诸衙门等事十二字追系官吏至数百人忱验周知其诈熙乃输服 
　　答里麻 
　　高昌人累官刑部尚书元统初升辽阳行省参知政事高丽使朝京过辽阳谒省官奉布其书用征东省印封之里麻诘曰印以署公牍何为奉私书乃掷还之迁陕西行台中丞致仕 
　　也速 
　　蒙古人倜傥有能声拜中书平章政事淮南贼陷大事诏也速讨之遂拔大宁进阶金紫光禄大夫知枢密院事既而雷帖木儿不花程思忠等陷永平诏也速出师遂复栾州迁安贼窃入永平增土筑城因河为堑坚守不下也速擒雷帖木儿不花送南京程思忠弃城遁去追至瑞州杀获万计诏还京师拜辽阳行省左丞相知枢密院事 
　　王结 
　　定兴人性聪敏读书数行俱下终身不忘宪副王仁见之曰公辅器也迁侍读学士大定中转辽阳行省参政岁大水谷价腾贵结请发粟万石账之 
　　尉迟德诚 
　　绛州人拜辽东道肃政廉访使上疏言劳诸王以怀其心防出入以严宫禁及立谏官崇科举置常平惩奢侈禁钞法汰冗员等论皆中时宜 
　　唐仁祖 
　　畏兀人授翰林学士承旨辽阳饥奉旨往赈同事者欲如户口大小给之仁祖不可曰昔籍小口今已长矣皆以大口给之民赖活者无数卒谥文贞 
　　洪俊奇 
　　福源第二子管领归附高丽军民总管高丽权臣林衍叛奇讨平之历辽阳尚书省右丞 
　　洪君祥 
　　福源第五子辽阳行省右丞请于朝宜新省治增巡兵设儒学提举官都镇抚等员以兴文化修武备武宗即位征为同知枢密院事历辽阳行省平章政事 

　　明 


　　王翱 
　　盐山人永乐乙未进士正统七年提督辽东军务三军无不用命经略屯堡简阅行伍更老弱账贫穷婚配鳏寡宽法律凡询讼量情以布粟赎罪军民便焉 
　　程信 
　　休宁人正统壬戌进士历升辽东左参政以仓官盗粮事能平反以忧去后又升佥都御史巡抚辽东造战车剏义仓峙刍粟稽侵渔察奸细号令一新寻升刑部侍郎南京兵部尚书致仕 
　　藤昭 
　　汝阳人气岸魁伟文学该博成化初巡抚辽东经略要害申饬将卒完城郭缮甲兵加意学校推诚待物广询民瘼痛革奸贪以故还朝之日攀留遮道无不洒涕 
　　马文升 
　　河南人景泰辛末进士授监察御史以诸谏戎务三升辽东皆树伟绩 
　　周斯盛 
　　西宁人嘉靖癸丑进士丁巳巡按辽东是年夏霪雨数月禾尽湮没所在城堡倾倒军民饥甚亟开仓赈给不足复索之库得赎金并可贷者万余两分命官属访素有积贮者量其所蓄予之金俾出谷平籴米 【 米：与】 民犹不足上疏求赈言甚切至特差御史运米发帑金救恤军民全活甚众论者谓是时非斯盛竭心尽力曲处详虑地方几弗靖有安定之功焉 
　　强珍 
　　沧州人成化丙戌进士授监察御史巡按辽东精敏果毅敢于搏击豪右边境大安太监汪直监督辽东军事黩货杀人珍论劾之直反诬珍槛车诏狱许襄毅公进为御史疏其冤除籍戍铁岭直败复珍官累迁南京通政 
　　王嵩 
　　汲县人成化乙未进士成化间巡按辽东举行朱文公冠婚丧祭礼痛革佛事遂至成俗云 
　　李善 
　　陇州人成化戊戌进士授行人拜监察御史按辽东时总兵官罗雄武备废弛太监韦朗侵渔兵饷纵舍人夺人妻孥闻善至遂屏息论劾都督王错孙贵罢去威镇辽东豪右敛迹 
　　罗绮 
　　磁州人宣德庚戌进士授监察御史巡按辽东沈谋多识风纪振肃累升户部侍郎 
　　刘大谟 
　　仪封人由进士历监察御史巡按辽东严明端正剔蠹除奸时镇守太监贪残无厌大谟收其左右痛绳以法乃赂近侍诏奏他事逮诏狱辽士民奔走哭泣自辽阳抵山海遮道不绝谪隆德典史寻历迁都察院右佥都御史巡抚山西所在政迹着闻 
　　刘成德 
　　蒲州人正德辛未进士拜监察御史按辽东修举废坠奏开儒学岁贡置雅乐射礼塑两庑贤像亲书圣贤牌位重修学宫建察院其政迹甚着一时 
　　张文明 
　　阳曲人正德辛未进士正德时巡按辽东政尚大体宽恤小民自镇副等官以下皆疏其弊以劾之时有内宦恃权放纵文明绳其左右吏畏其威民怀其惠 
　　曾铣 
　　江都人嘉靖己丑进士拜监察御史巡按辽东乙未春巡抚都御史吕经北巡至自开原如辽阳行政过激拂士卒心三月己丑据城叛时铣按部至复州闻变亟旋四月丙申入城开谕祸福以安辑之经归叛卒门焉铣乃抶数人以徇启门出是月丙申广宁兵变又抚顺军缚备御刼其家铣各出檄阳示抚安阴图方畧七月甲子铣行射礼文武毕至忽出袖中姓名首乱者死胁从罔治分令官卒授以意逾时缚八人至明日抚顺擒七人阴使人计杀广宁贼首擒十二人不假兵革三城肃清辽人建祠祀之有记 
　　许进 
　　灵宝人丙辰进士授监察御史分巡辽东威名震慑中贵屏息寻擢都察院右佥都御史巡抚大同以一身系天下安危善类赖之卒赠太子太保谥襄毅 
　　叶旺 
　　六安人洪武间以雄武卫指挥同马云镇守辽东有军功升后军都督仍镇辽东 
　　马云 
　　合肥人勇敢有谋授龙虎将军都指挥使与叶旺由登莱渡海屯兵金州同心协力设方畧厉士卒远近翕然后以军功升中军都督府都督仍镇辽东 
　　刘江 
　　宿迁人姿貌丰伟知识过人永乐间官左都督镇守辽东以金州海寇窃发调度追击斩获甚多海寇遂绝事闻褒美封广宁伯给券世袭 
　　曹义 
　　仪真人少好学袭父燕山左卫指挥永乐间召从征居前锋克着奇绩寻平茶陵梅花洞蛮升中军都督佥事镇守辽东开扩边疆累功进位左军都督加封丰润伯食禄一千二百石给券世袭 
　　巫凯 
　　句容人幼颖异七岁赋牡丹诗人咸异之十九代父百户职累功升辽东都指挥使宣德间升左军都督佥事展扩广宁城奏设宁远卫寻升都督同知 
　　王祥 
　　固始人由燕山卫指挥使总神机营后升都指挥佥事往广宁开原操备修筑宁远蒲河等城掌辽东都司事恤下兴学颇多善政 
　　周鹗 
　　怀远人以功升西安卫都指挥佥事后调定辽右卫马云叶旺闻其勇遂致之幕下凡有攻伐必委任之屡有劳绩及卒赐祭于其家 
　　以上名宦止稽所闻尚恐缺略以俟博闻君子正之 

　　辽阳州志卷二十一 

　　●辽阳州志卷二十二 

　　人物志 

　　○人物 

　　语云人杰地灵然山川之秀蔚乎森森而禀秀锺灵惟人耳况出其才智以经纶万物谓非方域之所产欤作人物志 

　　汉 
　　魏 
　　晋 
　　南北朝 
　　隋 
　　唐 
　　辽 
　　金 
　　元 
　　明 

　　汉 

　　公孙度 
　　襄平人初为玄菟吏后举有道累官辽东太守东伐高丽西击乌桓南越海取东莱诸县威行海外曹操表为永康乡侯度曰我王辽东何永康耶藏印绶于武库子康嗣魏封为襄平侯 
　　李敏 
　　襄平人初为河内太守去官还乡里公孙度欲强起之敏乘舟浮海莫知所终子信戟孝义胤即其孙也 

　　魏 

　　公孙恭 
　　度之弟为辽东太守魏文帝拜为车骑将军寻封为平郭侯 

　　晋 

　　李胤 
　　襄平人幼孤有识后以祖敏浮海不知所终设木主祀之以孝闻容貌质素颓然若不足者参镇北军事迁乐平侯相政尚清简入为吏部郎铨综廉平赐爵关内侯咸宁初拜侍中加特进俄迁尚书令家贫病无以药帝闻赐钱十万太康中薨谥曰□ 

　　南北朝 

　　安同 
　　辽东人祖世高汉时以安息王侍子入洛历魏至晋避乱辽东家焉魏道武征兵于慕容垂同从征有功赐爵北新侯文 【 文：又】 诏持节循察并定二州郡国肃然魏太武监国以同为左辅及即位进爵高阳公 
　　高谦之 
　　辽东人少事后母以孝闻精于文艺为河阴县令有囊瓦砾诈市人马者逸去谦之伪枷一囚于市宣言是诈马者遣腹心察之有一人以无复后忧为幸遂执之悉获其党修凉书十卷行于世 
　　高恭之 
　　谦之弟少聪敏除洛阳令为政清谨刚断正光中为御史纠相州刺史李世哲后世哲弟神轨为灵太后宠任收恭之于狱寻赐死士人哀之有文集行世赠雍州刺史 

　　隋 

　　李衍 
　　襄平人父弼为周太师衍少专武艺慷慨有志略仕隋以行军总管讨蛮叛进位柱国 

　　唐 

　　李澄 
　　襄平人蒲山公宽远冑勇悍隶江淮都统李垣府又从永平节度李勉军勉帅汴表澄滑州刺史兴元中澄遣卢融间道奉表诣行在德宗嘉之署帛诏纳蜡丸授澄刑部尚书汴滑节度使澄未即宣乃先勒训士马李希烈疑以养子六百戍之贼攻宁陵养子辈乘机剽掠澄尽斩之封武威郡王贞元初迁检校尚书左仆射义成军节度使 

　　辽 

　　耶律突欲 
　　太祖长子东丹王居辽东好学博览外宽内恕太祖问事天敬神孰先众莫对欲答曰孔子万世所尊太祖悦命立孔子庙太祖薨以位让弟德光景宗追谥为文献钦义让皇帝其后子孙系 【 系：繁】 衍焉欲初市书万卷藏于医巫闾山望海堂通阴阳音律岐黄之术善画人物译阴符经皆入宋秘府 
　　高模翰 
　　渤海人有膂力善骑射好谭兵略初太祖平渤海模翰避地高丽高丽妻以女因罪亡归后晋叛盟模翰为统军副使下关南城邑数十与赵延寿同行忽有光自模翰目中出萦绕旗矛焰焰如流星模翰曰此天赞之祥也遂进兵杀护 【 护：获】 甚众后复屡胜诏加特进大 【 大：太】 师封开国公 
　　大公鼎 
　　辽阳人幼庄愿好学登咸雍中进士调渖州观察判官时辽东滛雨伤禾稼大发濒河丁壮修堤防鼎曰潦涨甫宁大兴工役非利国便民之道上书乞罢后为东乡令省徭役务农桑建孔子庙民咸化之迁大理卿多所平反授南京副留守时盗杀留守萧保先因而倡乱鼎单骑行郡陈以祸福众皆听命安辑如故 

　　金 

　　张浩 
　　辽阳人博通经史尤长于诗以策谒太祖即命承应御前文字官至太师尚书令有言罢科举者上曰自古帝王有不用文字者乎浩对曰秦始皇上顾左右曰岂可使朕为秦始皇事遂寝浩好贤乐善所著有华表山人集五子皆贵显浩封南阳郡王 
　　高衎 
　　辽阳人敏而好学自少能作赋登进士调补漷阴丞世宗时为吏部尚书铨事修理选人便焉 
　　李献可 
　　辽东人父石辽末状元官至太师封金源郡王献可大定间举进士官至山东东西路提刑使赠特进道国公 
　　高桢 
　　辽阳人少好学虽甚暑未尝解带对妻拏如宾友以尚书左仆射判广宁尹加太子太傅在镇八年政令肃清吏畏民怀入为御史大夫以刚明自任官至太子太师 
　　李英 
　　辽阳人由进士调通远令历监察御史乃上书高琪曰中都之有居庸犹秦之崤函蜀之剑阁也迩者撤居庸兵我势孤矣琪奏其书即充宣差都提控居庸等关隘悉隶焉夜与壮丁李雄等四百人缘西山至佛岩寺招募军民万余人召还迁翰林待制因献十策颇施行之 
　　高竑 
　　渤海人以荫补官调贵德县尉累迁安州刺史知河南府充安抚使同知大名府所至有政绩后为河北西路按察转运使 
　　高德基 
　　渤海人皇统二年进士为尚书省令史海陵为相刚愎自用德基每与详辨及篡都燕京命德基摄行台省都事迁刑部侍郎有犯死者宰相欲从未减德基不从及奏上曰刑部议是也因召谕之曰自朕即位以来与宰相争是非者德基一人而已后改户部尚书德基上疏乞免军需房税农税盐酒等课不报 
　　孟奎 
　　辽阳人大定间进士调黎阳主簿改中都警巡使时完颜守贞礼接士人门有十俊奎其一也累迁曹州刺史同知中都路转运使值旱诏审录冤狱多所平反大安初除博州防御使凡属县事应赴州者不得泊于逆旅以防吏奸迁北京临潢等路按察转运使劾奏监军完颜讹出虚造功状人咸惮之 
　　大怀贞 
　　辽阳人皇统五年除阁门祗候累官彰国安武军节度使县尉获盗得一旗诘之有叛状株 【 株：诛】 连万人怀贞请株首乱者十八人余俱释尝饭数僧一僧异常怀贞曰汝何许人对曰山西人复问曾为盗杀人否曰无有后三日诘盗果引此僧人服其明察改兴中尹锦州富民萧鹤寿途中杀人匿府少尹家有司不能捕怀贞计取之寘之于法改彰德军节度使 
　　裴满亨 
　　辽海人大定间擢监察御史内侍梁道儿甚骄横朝士侧目满亨劾奏后迁同知大名府事先是豪猾纵肆莫能制者亨宣明约束阖境肃然改武安军节度使岁大雪民多冻馁捐俸账恤又劝僚属大姓同心济之转河东北路按察司卒赠嘉议大夫 
　　高德裔 
　　辽阳鹤野人才高学博弱冠登进士第官至西京转运使 
　　高宪 
　　辽东人衎孙天资颖悟博学强记乙科登第为博州防御判官 

　　元 

　　高宣 
　　辽阳人太宗时以元帅从睿宗攻大名宣进曰今来吊伐愿勿嗜杀人从之及城破兵不血刃民心悦服又从破金兵三峯山降宣者二千余人以宣为都总管赐金符令世其职 
　　高天锡 
　　宣子世宗潜邸甚见亲幸授父官寻改燕京诸路总管按察司副使天锡与丞相言曰农桑衣食之本不务本则衣食不给教化不兴丞相上闻遂命立司农司以天锡为中都北道巡行劝农使迁司农少卿兵部尚书 
　　刘世英 
　　辽东人时金元争河朔民物空竭世英言于木华黎曰建国以民为本今杀掠殆尽异日孰给转饷收恤存亡此其时也遂授以绛州节度使 

　　明 

　　顾能 
　　定辽前卫人性刚直与人寡合由进士授户部主事有清操一生不受人一钱天顺间通州收粮尽革诸弊淮安收钱一年钱抵九年遂升本部员外郎成化初天下清官四员能居都御史杨继宗之次刻名于便殿金柱上 
　　胡深 
　　定辽后卫人早丧父赖伯鞠育登天顺进士官至监察御史刚正嫉邪不避权幸成化间陈弭灾四事上嘉纳之劾大学士商辂之失节大理卿程信之刚暴礼部尚书姚夔之黩货疏再上为忌者所中谪湖广黔阳县丞后升广西郁林知州卒于官祀乡贤祠 
　　孙盘 
　　定辽右卫人性刚方有气节弘治丙辰进士初试政即上疏乞考察两京科道官升吏部主事上罢各镇中官监军疏时逆瑾专政深嫉之遂免官寻起升河南按察司佥事值流贼猖獗抚臣知盘娴于兵略令给军饷铠仗以至保障留都遏贼东殄盘之筹划居多 
　　张升 
　　定辽中卫人聪明有隽才先是辽人未入乡举升谒抚臣试命题立就辞气滂沛抚臣大惊举正统丁卯乡荐任本学训导后以诬谪当道重其学术荐万全都司儒学训导学宫旧有井不甘升疏之洌甚王 【 王：士】 人呼曰张先生井所著有裔庵稿行于世没则崇祀乡贤 
　　徐景嵩 
　　定辽中卫人正德间进士尹咸宁升户科给事中居谏垣不避权贵历河间知府山西按察副使刚方寡合不为俗容人咸惜之 
　　耿贤 
　　定辽前卫人由指挥升都指挥佥事掌都司印备御金复铁岭寻守备宁远随转右参将分守开原善抚士卒不妄交际致仕归所属悯其清苦各出己意馈金不赀贤悉分之军士后卒葬城东杏林山与其师顾能墓相近时人作诗吊之并及其师以为师弟双清云 

　　以上人物据旧闻所及志之或多阙略以俟博闻君子 

　　辽阳州志卷二十二 

　　●辽阳州志卷二十三 

　　孝义志 

　　○孝义 

　　夫士先行而后文则行固重于文矣况孝义又为百行之先乎往往虚名文雅而贻愧家庭者乡党鄙之然则孝义可不举以风世欤作孝义志 

　　晋 
　　南北朝 
　　金 
　　元 
　　明 

　　晋 

　　李信 
　　【 襄平人父敏河内太守去官还乡里公孙度欲用之敏乘轻舟浮海莫知所终信浮海出塞追求积年无所见欲行丧礼制服则疑父尚存情若居丧而不聘娶州里以不孝莫数 【 数：大】 无后劝使娶妻既生子胤遂绝房室如居丧礼不堪其忧大 【 大：数】 年而卒】 

　　南北朝 

　　晁清 
　　【 辽东人祖晖魏济州刺史颖川公清袭爵例降为伯为梁城戍将梁师攻围粮尽城陷清仗节不屈为贼所杀宣武褒赠乐陵太守谥曰忠】 

　　金 

　　高守约 
　　【 辽阳人由进士累官观州刺史元兵徇地河朔郭邦献已顺从至城下呼守约曰当计全家室约弗顾至再三守约厉声曰吾不汝识也城破被执不屈死诏赠崇义军节度使】 

　　元 

　　郭全 
　　【 辽阳人幼丧母哀戚如成人及壮父卒居庐三载事继母唐古氏尽孝唐古氏生四子皆幼全躬耕以奉养四子继长各求分析全不能止凡田庐器物皆取其浇敝者唐古氏卒全六十余哀痛毁瘠庐墓三年诏旌其闾】 

　　明 

　　刘鼎 
　　【 辽阳人成化中任鸿胪寺序班幼丧生母嫡母姚氏抚之姚殁鼎在京邸闻讣奔丧至则母已葬矣乃即坟所悲哀结庐负土筑坟守臣上其事旌表其门】 
　　刘定 
　　【 辽阳人父玉任正千户以疾卒定庐于墓侧朝夕悲哀负土为坟所司上其事旌表之】 
　　李光祖 
　　【 辽阳人父敏以学行称正德间敏以疾卒光祖三日不食哀毁踰节比葬庐墓三年乡里称之】 

　　以上孝义旧志草本无据亦仅稽所闻以待折衷云 

　　辽阳州志卷二十三 

　　●辽阳州志卷二十四 

　　列女志 

　　○列女 

　　天地间阴阳之气惟得其正者可与日星同灿岂独在男子哉即闺阃节烈冰操松筠凛乎刚 【 刚：纲】 常名教彤管流芳焉兹得于父老传闻与稗编记述者可泯没欤作列女志 

　　元 
　　明 

　　元 

　　王氏 
　　【 辽阳人李君进妻君进卒将发引亲邻咸会氏谓众曰夫妇同穴义也因抚棺恸哭呕血升余而死众殓之与夫连柩而葬送者数百人无不洒泪】 
　　白氏 
　　【 辽阳行省丞文宗信妾宗信病笃白氏昏旦潜祷于神至忘寝食宗信语之曰汝年方二十我死汝将奈何氏应曰妾不独生宗信死迨殓氏尽出箱箧分给亲戚沐浴告别主母自缢而死亲戚义之与夫同葬】 

　　明 

　　高门五节妇 
　　【 刘氏光州固始人夫高希凤江宁人戍辽东为乱军所掠拒而不服军怒断其腕而刘为所夺骂不绝口遂被杀希凤有弟药师奴妻李氏早寡因乱携子侄避难始终保全后归江宁守夫墓誓不再适希凤季弟伯颜卜花为仇家所杀妻郭氏即自缢于马枥希凤从子墖失丁为父雠讼陷而死妻金氏与姑邢氏俱自缢一门五节事闻旌表迄今人艳称之】 
　　张氏 
　　【 辽阳指挥同知耿秩妻秩以战死氏年十九仰天号痛即欲自尽姑与母防之严乃劝曰汝不二志节也何忍舍父母与姑乎氏遵命守节四十年清白无玷所司上其事旌之】 
　　许氏 
　　【 军余钱海妻夫故守节清白所司上其事旌表其门】 
　　金氏 
　　【 辽阳人高原昌妻昌素疾娶未逾月病笃母慰氏曰善视汤药莫辞劳苦汝年少无出自有名门择配氏泣曰夫死不嫁礼也何出此言原昌卒氏哭累日自缢死所司上其事旌表其门】 
　　张氏 
　　【 辽阳人邵伦妻伦故氏年二十一哀号不绝寝食俱忘遂自缢而死与夫同葬人争称之】 
　　刘氏 
　　【 辽阳人董钦妻夫故氏抚尸痛哭家人知有同死之志防之严 【 岩：严】 刘绐曰死者已死我当守节防少懈遂自缢】 
　　吕氏 
　　【 辽阳人夫韩迪家贫为大姓佣工氏内助克善孝奉舅姑迪有疾将死氏知不起遂先夫自缢与同葬焉】 
　　宁氏 
　　【 辽阳人武生马汝邻妻夫故氏抱尸痛哭三日不食自缢而死焉】 

　　辽阳州志卷二十四 

　　●辽阳州志卷二十五 

　　隐逸志 

　　○隐逸 

　　自古盛世熙时必有山林高蹈之士或渔或钓各行其志耳况老成典型虽薮泽之中亦足以备顾问其可略欤兹辽阳有所传者不敢泯焉作隐逸志 

　　晋 
　　金 

　　晋 

　　公孙永 
　　【 字子阳襄平人幼而好学隐于平郭不娶非身垦殖不食年九十余操尚如一幕容暐征之不拜岁余诈狂暐送归平郭苻坚亦以礼征之因其年老道远遣使致问未至而卒坚深悼之谥曰祟虚先生】 

　　金 

　　高仲振 
　　【 辽阳人博极羣书尤深于易及皇极经世诸书隐居嵩山足不涉城市山野小人亦知敬之尝终日燕坐所谈皆世外事有叩之者辄不复语】 

　　辽阳州志卷二十五 

　　●辽阳州志卷二十六 

　　流寓志 

　　○流寓 

　　学士大夫周流四方斯亦不得已之思也然肥遯与避地又异事同心千百载下尚能遐想遗风景慕不置云其敢没欤作流寓志 

　　 汉 
　　 三国 
　　 晋 
　　 元 
　　 明 

　　汉 

　　王烈 
　　【 字彦方平原人通识达道秉义不回以陈太丘为师与邴原为友颍川荀慈明见之遂相友善英名着于海内举孝廉三府并辟皆不就会董卓乱避地辽海躬秉农器布衣疏食不改其乐辽人化之强不凌弱众不暴寡市不二价丞相曹操累征不起年七十八而终】 
　　邴原 
　　【 字根矩北海朱虚人少与管宁俱以高尚称黄巾起原将家属浮海居郁州山时孔融为北海相举原有道不受移住辽东后欲归乡里至十三山闻乱未已复返辽东】 
　　逄萌 
　　【 字子庆北海都昌人西汉末挂冠东都门将家属浮海客于辽东萌素明阴阳知王莽将败首戴瓦盎哭于市曰新乎新乎因遂潜藏及光武即位乃之琅邪劳山养志修道人皆化其德】 
　　管宁 
　　【 字幼安北海朱虚人身长八尺美须眉少与华歆为友尝共锄菜见地有金宁挥锄不顾歆捉而掷之人以是知其优劣闻公孙度令行海外遂与邴原王烈避地辽东度虚馆以待既见与度语惟谈经典不及世事避难者来就之旬日成邑讲诗书陈俎豆饬礼让非学者不见民化其德时所居少井男女争汲宁乃鬻器分置井傍以待之乡人交相诫不复争有牛暴宁田宁置牛于凉处食之牛主大惭由是礼让行于海表后将家属浮海还里年八十四而卒】 
　　国渊 
　　【 字子尼乐安人师事郑康成康成称为美才后与邴原管宁等避乱辽东渊笃学好古讲学山中士人多推崇之既还魏王曹操辟为司空累迁太仆】 

　　三国 

　　太史慈 
　　【 字子羡黄县人猿臂善射弦不虚发少好学为仇家所嫉避之辽东孔融闻其名因子馈问其母及融为黄巾所围慈说刘备求援兵以解围孙策东渡以慈为建昌都尉】 

　　晋 

　　高瞻 
　　【 字子前渤海蓚人有俊才光熙中调补尚书郎永嘉之乱率数千家北居辽东】 

　　元 

　　月合乃 
　　【 其先本雍古部徒临洮迁辽东居静州之天山】 

　　明 

　　王俨 
　　【 湖广人由进士历升侍郎廉静谨恪正德间忤刘瑾谪戍辽东侨居辽阳大王寺后恩宥还家】 

　　辽阳州志卷二十六 

　　●辽阳州志卷二十七 

　　仙释志 

　　○仙释 

　　遵夫子之教者概不道仙释此语常不语怪之意也但丹经梵语久徧宇内而稗乘所传尤啧啧耳目是仙释之未可竟略也况辽州旧有传闻乎作仙释志 

　　仙 

　　前代 
　　丁令威 
　　【 时代无考学道于太平府灵波山后化鹤来集于辽阳华表柱歌曰有乌有鸟丁令威去家千载今始归城郭如故人民非何不学仙冢累累迄今人知有丁仙云】 

　　释 

　　元 
　　雪庵 
　　【 居千山香岩寺生有异质殁有舍利人敬礼之】 
　　明 
　　行荣 
　　【 经史子集无不究览尤深诗律编注大藏释音宝镜凡十卷广搜远引咸有根据辛勤三十年而始成】 

　　辽阳州志卷二十七 

　　●辽阳州志卷二十八 

　　艺文志 

　　○艺文 

　　天地精华之气萃于颖敏之姿即集之为艺发之为文然止就学士大夫言之也若夫帝王之制作尤为得精华之大且备者乎我朝纶綍所播灿然蔚然典谟誓诰庶媲美焉即他登高遇物之咏赋亦文人词藻之卓越者敢或畧欤作艺文志 

　　 皇清御制 
　　 历代御制 
　　 疏 
　　 记 
　　 诗 

　　皇清御制 

　　诏 

　　今上登极诏 【 顺治十八年】 

　　奉天承运皇帝诏曰惟我国家受天眷命祖功宗德肇造丕基我皇考大行皇帝盛德至仁英资大度缵承历数统一寰区恩泽洽于多方政教臻于上理方期邦国永底雍熙不幸奄弃臣民遽升龙驭顾以大宝属于藐躬朕茕茕在疚本不忍闻而诸王贝勒大臣文武官员人等佥谓神器既已攸归天位不宜久旷坚请再三朕是以俯徇舆志勉抑哀衷于是月初九日祗告天地宗庙社稷即皇帝位仰惟上天眷佑之笃祖宗付托之隆凉德冲龄膺兹重寄敬图觐光扬烈用绍无疆之休其以明年为康熙元年与天下更始式衍旧恩聿弘新化所有合行事宜开列于后 

　　今上亲政诏 【 康熙六年】 

　　奉天承运皇帝诏曰朕以冲龄嗣登大宝辅政臣索尼苏克萨哈遏必隆鳌拜谨遵皇考世祖章皇帝遗诏辅理政务殚心効力七年于兹今屡次奏请朕承太皇太后之命躬理万几深惟天地祖宗付托甚重海内臣庶望治方殷朕以凉德夙夜祗惧天下至大政务至繁非朕躬所能独理宣力分猷仍惟辅政臣诸王贝勒内外文武大小各官是赖务各殚忠尽职洁己爱民任怨任劳不得辞避天下利弊必以上闻朝廷德意期于下究庶政举民安早臻平治凡我军民宜仰体朕心务本兴行乐业安生以迓休宁之庆合行恩赦事宜条列于后 

　　册立皇太子诏 【 康熙十四年】 

　　奉天承运皇帝诏曰自古帝王继天立极抚御寰区必建立元储懋隆国本以绵宗社无疆之休朕缵膺鸿绪夙夜兢兢仰惟祖宗谟烈昭垂付托至重承祧衍庆端在元良嫡子胤礽日表英奇天资粹美兹恪遵太皇太后皇太后慈命载稽典礼俯顺舆情谨告天地宗庙社稷于康熙十四年十二月十三日授胤礽以册宝立为皇太子正位东宫以重万年之统以系四海之心大典告成洪恩宜霈所有合行事宜开列于后 

　　册立皇太子上徽号诏 【 康熙十五年】 

　　奉天承运皇帝诏曰朕维帝王绥理万方首崇孝治遵亲之典因事加隆至建立元储懋敦国本尤必推原懿德上晋徽称此历代不易之盛轨也钦惟我圣母祖昭圣慈寿恭简安懿章庆敦惠温庄康和太皇太后佐皇祖太宗文皇帝肇造丕基启皇考世祖章皇帝恢弘大业圣母仁宪恪顺诚惠皇太后母仪茂着克嗣徽音朕奉事慈闱并承训育绍基图治宵旰靡宁兹者祇遵懿命册立皇太子礼成仰惟垂裕之仁式举显扬之典谨告天地宗庙社稷于康熙十五年正月十一日率诸王贝勒文武羣臣恭奉册宝加上圣祖母昭圣慈寿恭简安懿章庆敦惠温庄康和太皇太后徽号曰昭圣慈寿恭简安懿章庆敦惠温庄康和仁宣太皇太后圣母仁宪恪顺诚惠皇太后徽号曰仁宪恪顺诚惠纯淑皇太后庆礼告成恩纶宜霈所有应行事宜开列于后 

　　平定云南诏 【 康熙二十年】 

　　奉天承运皇帝诏曰朕缵承丕绪统御寰区仰惟天地眷佑之庥祖宗付托之重圣祖母太皇太后慈训之殷蚤夜孜孜勤求化理期于兵革寝息海寓乂安不意逆贼吴三桂负国深恩倡为变乱阴结奸党固恶相援抗违诏令窃据疆土滇黔闽浙楚蜀关陇两粤豫章之间所在驿骚肆骋痡毒三桂僣称伪号逆焰弥滋负罪尤甚朕躬行天讨分命六师剿抚并施德威互济或系颈于阙下或骈戮于师中擒捕诛锄以次收服乃三桂既膺神殛逆孙世璠犹复鸱张踞六诏之一隅延残喘以拒命朕惟贼患一日不除则民生一日不靖策励将士屡趣师期于是虎旅协心进逼城下贼众计穷势蹙通款军门约日献城凶渠授首师克之日市肆不扰边境晏如捷书既至上慰郊庙社稷之灵下抒中外臣民之愤神人胥悦遐迩腾欢念自变乱以来军民荼苦如在水火披坚执锐卒岁靡宁行赍居送千里相望被兵之地既罹于锋刃供亿之众复困于征输朕悯恤民艰不忍辄加额赋间施权宜之令用济征缮之需意在除残是非获已而身处宫寝之内廑怀闾阎之依中夜屡兴旰食不暇惄焉思治八载于兹今羣逆削平疆圉底定悉剪历年之蟊贼永消异日之隐忧用是荡涤烦苛维新庶政大沛宽和之泽冀臻熙皡之风所有事宜开列于后 

　　平云南上徽号诏 【 康熙二十年】 

　　奉天承运皇帝诏曰朕惟帝王缵承鸿绪首重尊亲显号荐加彝章具在矧式遏祸乱耆定厥功实禀诲育之恩应极尊崇之典比者逆贼吴三桂反叛煽动多方朕夙夜靡宁肆张天讨仰承圣祖母昭圣慈寿恭简安懿章庆敦惠温庄康和仁宣太皇太后圣母仁宪恪顺诚惠纯淑皇太后懿训次第剪灭克奏荡平上慰宗庙之灵下拯生民之厄非藉慈庇曷克臻兹用晋休称载扬盛德谨告天地宗庙社稷于康熙二十年十二月二十四日率诸王贝勒文武羣臣恭奉册宝加上圣祖母昭圣慈寿恭简安懿章庆敦惠温庄康和仁宣太皇太后徽号曰昭圣慈寿恭简安懿章庆敦惠温庄康和仁宣弘靖太皇太后圣母仁宪恪顺诚惠纯淑皇太后徽号曰仁宪恪顺诚惠纯淑端禧皇太后礼既备于两宫泽宜敷于四海所有应行事宜开列于后 

　　历代御制 

　　诏 

　　金 

　　太祖谕东京诸路诏 

　　顷因兵事未息诸路关津绝其往来今天下一家若仍弃之非所以便民也自今显咸东京等路往来从其便其间被略及鬻身者并许自赎为良仍令驰驿布告 

　　疏 

　　明 

　　御史曾铣戡定三城疏 

　　顷者广宁辽阳二城军士变乱其根因情状前疏已言其略矣臣参议辽阳军变事因有激心实无他又该兵部覆题地方事情止遣大臣查戡凡诸进言兴兵征剿之策一切不用是于民心惶惧之秋为平定安戢之道诚宜如此不然则沮胁从者自新之路矣况兵凶战危未可轻试观诸往者大同之祸起于制帅之喜事成于用兵之寡谋遂致智勇俱废卒无成功得失昭然监戒不远奈何逆军无忌自弃生成一闻大臣将来互相鼓扇既约闭二镇之城以要赦又欲援大同之例以需赏假洗城之说为聚众之谋布妖言以惑人心攀重囚以为谋主是数逆军者其始也因激而倡乱虽无素谋其既也负罪而逞凶渐成不轨臣窃思之一成而不可假者国之法也难制而易于纵者人之情也苟上有假借之法则下多放纵之情往者陕西之军变未几而复有大同之变说者曰大同之变所以处陕西之变者启之也大同杀参将杀巡抚未几而又有杀总兵之变说者曰李瑾之变所以处张文锦之变者启之也盖惠竭矣而威或不伸威行矣而法或未尽蠢兹小丑习于耳目所以抚臣一旦乖方而军士之骚动肆起凡以法不足以慑服而人情日流于骄悍故也今者仰赖处置得宜开谕明切故首恶就擒边境之危殆者已安人心之动摇者咸定此诚诸镇观望之候也臣愚以为祖宗立法所以詟服奸凶今诸镇之军不数年而乱者屡起此岂法之不善哉抑亦议法者之未尽尔夫明罚敕法者先王之道也小惩大诫者小人之福也伏望皇上烛后虑远拔本塞源重春秋无将之义严臣子大乱之防乞将臣言议行惟据凶逆之原情以尽律例之长法至于应参职官悉从重究则威行于恩外威震而恩益深仁尽于义中义明而仁益笃动切事几之会潜消奸宄之萌地方永保无虞矣 

　　御史周斯盛发帑救荒疏 

　　臣照得辽东地方三面距边一面濒海商贾舟楫未通往岁秋成粒米丰稔既无外省之移足充本镇之用故地方号为富庶而人家不事储蓄间有一二灾伤尚可自活自嘉靖三十六年大水以后一望成湖子粒未获远近居民家家缺食鬻妻弃子流离载道入冬以来日甚一日斗米值银五钱且数日市无贩籴民愈窘迫始则掘食土面继而遂至相食壮者肆行刼掠无所顾忌法禁不能止积莩狼藉不忍见闻臣叨巡兹土寝食靡遑尽括公贮平籴谷粟煮粥施赈但边方库藏素无蓄积所济不足以当百分之一今东作之时阡陌萧然既鲜牛力又乏子种生全之望已属无期况屯粮力役之征帮军买马之费追并严急竟使枵复待毙情甚可怜本镇兵马素称可用近因粮赏久欠调征频烦已有积弱之渐加以岁之饥馑供应不敷死亡逃窜无日无之计一营不及原额之半而马更少沿边戍守十存一二使之奔走服役亦不能前而况资之以为战守哉昨该臣等题请加添月粮折色荷蒙皇上俯赐允给全辽军民不胜感戴但饥馁至极给发未多一军所领不足以为旬日之资嗷嗷之众日见仓皇号令为之不行夫军所恃以为生者应得之粮赏户丁之供帮耳今上不能仰给于公下无所资助于户相继逃亡势所必至屯妨耕种之期路有刼夺之梗缓急之际谁复为用况此地寒不生麦夏初始种秋半始获若谷则更晚矣计其餬口之日尚远若非破格拯救恐未能有济也且天下之事图之于未形则力易而费省救之于已着则费滋而力难以是孤绝无援之地释今不为之处使饥馁填乎沟壑逃亡尽乎什伍乃从而招募为费何如收之于既涣扶之于既颓为力何如矧外患炽于凭陵内祸起于急迫尤有不可言者则将何以处之臣极知帑藏空虚委难处办但前项重情势在燃眉诚有不能已者伏望皇上轸念全辽为畿甸左翊关系甚重边方赤子困苦已极时日难待敕下该部从长计议速发帑银五六万两星夜差官解运前来听臣等酌量分发赈济以救倒悬之急仍将军士历过粮赏查数给发庶几生全有望战守可资人心恃以相安重镇赖以永固矣叙 【 叙：应顶格独占一行】 

　　御史程启充定三城叙 

　　功名之际人之所开也残慢之习政之所激也迟速之宜几之所投也是以君子致览焉石塘曾子举进士拜县令擢御史来按辽东当是时吕九州岛为巡抚乙未春御史南巡都御史北巡会于海州相得甚欢也已乃御史行而南都御史行而北北抵开原而返辽阳又两日而难作时御史尚在熊岳报至趋归驰檄往谕门启檄入张檄众号檄下仆旗息鼓坐甲解囊鞬释官吏缚奉吕中丞入居都司众惊曰御史至矣登陴走集日四五起远近风靡列城响应御史兼程至官属父老走逆入院诸叛卒呶呶待命军民啼泣陈说御史慰劳父老问所便宜更张之人人自喜曰御史爱我也往唁吕中丞移之行台上言曰臣待罪边圉边人弗靖敢干制使罪惟在臣愚民不足诛惟圣明矜宥诏勿问诸台谏请用师遣工部侍郎林公来按是月丙辰广宁再变其夜抚顺刼辱主帅御史复上状朝野汹汹司马忧益剧御史日事拊循涣其羣佯莫与较物色大憝稽其所往来谋稍解七月甲子晨集将校官属下令曰三城干纪罔治胁从首乱者死其捕之国宪毋登叛人左右相顾乔元舌御史出袖中姓名分配校卒即走西城指授未移晷面缚八人明日抚顺擒七人来献又明日计杀陈羊儿陈羊儿者倡乱广宁者也骁悍难敌故先事收之丁卯再擒十有二人后先迟速悉仰成算地方底绥反侧震悚御史复上言曰辽东三变臣不佞见大同失画屠戮惨毒臣欲以计灭贼故请勿问臣愤恨不敢忘已讨擒元恶二十七人杀一人取其首赖陛下神灵军民帖服惟臣死罪死罪天子览之喜诏司寇议辟诏冢宰陟御史大僚诏司马论功赏诏使者还别遣御史勘奏敕至辽人呼曰微公吾为大同矣我东人曷以报公诸父老请建生祠御史不许请肖像俎豆之又不可请为文纪实御史又谢乃守台下不去御史曰父老且休予方辞功请罪未遑也诸父老乃以李张二生来蒲河谒予以状启充受状太息曰嗟乎事几之不可失也边兵构患始宁夏而甘肃而大同当其时非无抚按也特以处置失宜玩兵激寇损师累月费数十万杀伤数万俾朝廷旰食可慨也唯辽变起三城五路震撼先是御史请勿问悉解关钥予心窃疑之比寓书于予曰兹举终当别图先生幸教我也予固谢未省也及其赫然决策不假兵革羣凶就系弭兵裕民万全无害虽古管葛岂其过之孔子不云乎必也临事而惧好谋而成者也乃知诸镇之变惟无人焉当患而谋以致丧师靡 【 靡：糜】 财祸乱荐作絜此相度弘济孰多父老俎豆之朝廷爵赏之不亦宜乎 

　　记 

　　明 

　　御史程启充游千山记 

　　千山在辽阳城南六十里秀峰迭嶂绵亘数百里东引瓯脱南抱辽阳山截嶫蓊郁时有佳气如海蜃然嘉靖丁亥予戍抚顺丙申迁盖州道出辽阳乃与同志徐刘二子游焉出南门过八里庄石门钓鱼台台盖屯戍旧址也东北有温泉莹洁可鉴南折入山数里抵祖越寺路颇峻稍憩于寺之禅堂乃登万佛阁阁在山半缘崖旋转越飞梁而入凭栏四望天风泠然因宿于寺时戊子日也循东山望螺峯附太极石入岩涧高不满丈深倍之广半俯看万佛阁已在下方矣前有亭曰一览自一览亭迤西而北入龙泉寺晡时往香岩乱溪而东岩壑窈窕僧房半出云间扶杖登之明晨己丑寺僧设斋乃行憩大树下人境空寂翛然有遗世之想东峰危险徐刘二子浮白引满其间适有吹笳者声振林樾闻之愀然由此至大安自东而北自龙泉至此约二十余里陡绝污陷悬崖怪石后先相倚抚孤峯瞰深壑奇花异卉错杂如绣行复数里隍堂中开诸山罗列高爽清旷视三寺为最西峯空洞依天徐子题曰通明天是夕有雨意翌日庚寅晴霁登中峯顾瞻京国远眺荒徼山海混茫无际东有罗汉洞高寒袭人又数息至双井一在树下一在乱石间泉甚甘冽又数息抵仙人台峭壁断崖北隅以木梯登望之股栗健者匍匐而上有石枰九仙环奕焉自仙人台寻中会寺入溪穿石荆棘塞路不可杖径仅容双趾以疋布缚胸使人从后挽之扶藤侧足盘跚而步危甚刘子先之徐子与余相去数武摘山花以诗赠余余亦倚声和之趺坐石上一老进麦饼直饥食之厌问其姓氏笑而不答乃至寺自大安山行几二十里困惫坐僧房久之起视山冈两浮屠相向争耸乃自中会返祖越从者病取道石桥宿南村农家回望诸峯如在天上矣兹山之胜弘润秀丽磅礴盘结不可殚述使在中州当与五岳等僻在东隅高人游士罕至焉物理之幸不幸何如也昔柳州山水以子厚显予之劣陋弗克传其胜姑撮其大概如此 

　　浮梁卢琼石塘曾公生祠记 

　　君子之道有三正志定略仁及众也书曰艰大考翼不可征定乱难也而况仓卒之变乎维忠以正志耳又曰倚乃身迂乃心安民难也而况远迩一致乎维智以定畧耳又曰式敷民德永肩一心民怀难也而况久思乎维仁以及众耳三者有一焉皆足以树勋建名而况兼之乎此辽之人所以生祀曾公也公代巡兹土辽阳戍卒以抚臣革之贞厉穷凶者猬集为乱登陴闭门涣无统纪公时自南卫闻变单骑入城谕之祸福众心以定盖示包荒用凭河缓穷追之噬散吠声之党焉耳乃上疏曰羣凶干纪保无他志愿宽斧钺以开其悔制曰可既而广宁抚顺相继以逞公密布而阴侦之无测识者三城首恶同日而俘盖释壮頄受濡愠将欲刑故宥过始终无咎焉耳复上疏曰倡为乱畧止此数夫愿宥其余以安反侧制曰可夫以数百里之乱起于一旦声色不动而东顾之忧以舒非忠以正志乎先是羽檄旁午朝议咸咈或谓此而不讨恐酿藩镇之乱公曰否非淮西泽潞比也或谓遣使招安且觇竞絿公曰否非淳化西州比也以是锋镝之祸息而疆境赖以全活者不啻千万计供亿之费省而公私赖以不困者亦不啻千万计以东人震惊仰望之私谈笑而挥之使背帖于席非智以定畧乎宁远辽之咽喉东西络绎昼夜不息苟 【 脱举字】 错一失受祸比他卫尤剧征讨则有毁体裂肢逃山逾海之患遣使则有负曳鞭挞鬻产市婴之忧今耕而食者曰公食之也织而衣者曰公衣之也父指其子祖指其孙曰公活之也非仁以及众乎其师生父老相率而吁于守备陆继宗备御袁东旸鸠木砻石立祠于学宫之西偏貌公之像而征文于琼或问曰生祠古与曰古也礼也义也公悯无辜之民横罹斮斫不计生死祸福以身任之力请于朝而得免议民受公之恩非直欲旦暮见公之容而又欲使其子若孙皆知所自礼以义起古之道也晋文潞公泽及天下洛人生祀于资圣院张文定弭盗一方蜀人图像于益辽之祸起于仓卒深浅成败不可测而文定自外入又得伸缩自由公视之大难也而公才望日隆安知不为潞公乎公讳铣扬州人石塘其号也 

　　诗 

　　唐 

　　太宗辽城望月 

　　玄菟月初明澄辉照辽碣映云光暂隐隔树光如缀魄满桂枝圆轮亏镜彩缺临城郄影散带晕重围结驻跸俯丸都伫覩妖氛灭 

　　明 

　　卢琼曾公祠 

　　维帝御极柔远能迩一夫不获痌瘝是似蠢兹辽人不戢自焚公悯冥顽任祸于身敷奏祈宥胁从罔究帝曰俞哉铣拜稽首渠魁以歼众蹙以佑保兹东土如翼如覆帝曰都哉陟兹功懋铣拜稽首天子万寿农不易业市不易肆以生以育维公之赐维冈有栢维麓有砥绳之凿之维公之祠公惟信宿留公之似我其夙夜冈 【 冈：罔】 不敬止匪我思之子子孙孙匪民私之既浃且沦匪公之惠惟帝之仁辽其奠安于万斯春 

　　御史程启充由祖越过龙泉 

　　一径何盘曲东西亦委蛇危岩嵌兰若疲马安能驰岂不惮峻险薄言恣探奇清泉濯长缨聊与性命期雅有杯中物可以乐我私 

　　修撰龚用卿游中会寺 【 二首】 

　　寺远山僧少丛林草径深悬崖盘石磴古殿度云岑枝密回流合岩幽向日阴欲将金印解潇洒定禅心 
　　蛇山盘古折线路绕千寻万里风云壮诸天岁月深花香浮塔院霞影落丘岑杳杳钟声动遥峰拥碧林 

　　少卿徐文华游祖越寺 

　　云烟回合水潺湲路转陂陀百折还上界钟声霄汉杳前山塔影夕阳间松涛涨壑千岩响花雨浮空满地斑坐久虚堂疑误入恍然身世出人寰 

　　辽阳州志卷二十八 

　　●志后跋 

　　夫志即史也在朝廷为史在郡州县为志虽体裁不同所以昭往迹垂来兹无不同也志以垂后自宜乘时而志之则事不至于遗文不至于阙其山川土地之宜城郭险易之制物力民生之丰耗官帅人物之良否士气民风之淳漓展志可知以施补救诚有司者之责也辽阳昔为三韩总会之区岂可无志但文献无存疑难莫稽镳承乏此地愧无史材矧甫任伊始有应为而尚未能为者如城池倾颓学宫茂草官舍倒坏辽民稀少田土荒芜新募之殊情风化之难一此其大者至一切当行之事务又难指数是何能分念于志乎虽然亦未敢忘也每与州之绅士议之而州之绅士又多关西招徕者虽其中固多博雅然皆听闻总非实据然终不敢忘也会京兆高大宪台加意文献雅重志纪面谕修辑用促厥成镳即欲勉虑窥测究不敢轻下一笔幸值奉天府经厅施君博学弘才告休未回来辽相商慨然搦管考古证今旁搜博采讹者正之新者续之记述诚详去取诚当甫月而纂修成帙森然大备灿如指掌庶览者知残羸之由必务所以休养滋息劳来安全之然后流亡日集生聚日众野无旷土百堵皆作仪礼日兴人才蔚起诸未能为者可次第为之矣镳间有所见附于简未 【 未：末】 详略失当论议未协是有望于后之君子嗣而正之康熙贰拾年莲峯氏杨镳再跋
