海语　　（明）黄衷 撰

　　钦定四库全书

　　史部十一

　　海语

　　地理类十

　　外纪之属

　　提要

　　臣等谨案海语三卷明黄衷撰衷字子和上海人弘治丙辰进士官至兵部右侍郎是书乃其晩年致政家居就海洋畨舶询悉其山川风土裒録成编自序称铁桥病叟者其别号也广东通志载是书作一卷此本实三卷分为四类曰风俗凡二目曰物产凡二十九目曰畏途凡五目曰物怪凡八目所述海中荒忽竒谲之状极为详备然皆出舟师舵卒所亲见非山海经神异经等纯构虚词诞幻不经者比每条下间附论断词致并髙简时寓劝戒亦颇有可观书中别有附注乃其族子学准増加原本所载今并存焉案明史满剌加传称正嘉间为佛郎机所灭而此书则称佛郎机破其国王退依陂堤里佛郎机整众而去王乃复所云云与史稍有不同此书成于嘉靖初海贾所传见闻较近似当不失其实是尤可订史传之异不仅博物之资矣

　　乾隆四十六年十二月恭校上

　　总纂官 （臣）纪昀 （臣）陆锡熊 （臣）孙士毅

　　总校官 （臣）陆费墀

　　●钦定四库全书

　　海语卷上

　　（明）黄衷 撰

　　○风俗

　　暹罗【按暹罗国乃暹与罗斛二国在占城南】

　　暹罗国在南海中自东筦之南亭门放洋南至乌潴独潴七洲【三洋名】星■〈船上皿下〉坤未针【海天无际舶行莫知方位惟以星■〈船上皿下〉针定子午而赴之】至外罗坤申针四十五程至占城【本古越裳氏之界】旧港经大佛灵山其上烽墩则交趾【即安南】属也又未针至昆■〈山屯〉山又坤未针至玳瑁洲玳瑁额及于龟山酉针入暹罗港水中长洲隐隆如坝舶出入如中国车坝然亦国之一控扼也少进为一闗守以夷酋又少进为二闗即国都也其地沮洳无城郭王居据大屿稍如中国殿宇之制覆以锡版辟东壁为巨扉是为王门治内分十二塘坝酋长主焉犹华之有衙府也其要害为龟山为陆昆主以阿昆猛斋犹华言总兵甲兵属焉有奶街为华人流寓者之居土夷乃散处水棚板阁荫以茭草无陶瓦也其国右僧谓僧作佛佛乃作王其贵僧亦称僧王国有号令决焉凡国人谒王必合掌跽而扪王之足者三自扪其首者三谓之顶礼敬之至也凡王子始长习梵字梵礼若术数之类皆从贵僧是故贵僧之权侔于王也国无姓氏华人流寓者始从本姓一再传亦亾矣人皆髠首耻为盗窃凡犯盗及私市者罪之其犴狱则穴地为重楼三级谓之三牢轻罪置上级差重置中级殊死者乃置下级轻刑以皮鞭差重断足十趾差重断手十指罪至殊死者腰斩或以象蹂之贵僧为请于王王乃宥之没为僧奴谓之奴囝赋役省薄惟给象为最重故殊死获免者不为奴囝则以给象终身焉国无占候凡日薄蚀国人见者则奔告于王首至者赏建寅之月王乃命巫占方命力者由胜方所向掠人而剔其胆杂诸药为汤王濡足象濡首以作猛气凡用胆华人为上僧不剔孕妇不剔疮痏不剔是故用胆视岁甲子为多寡也建辰之月是为岁首建巳之月始作农事建午之月潦始涨建酉之月潦退王乃御龙舟乃祀土榖禾乃登始获凡稼之长茂视潦之浅深秆长丈有三尺穟八寸有只稻三盈寸田畆赡数口少歉岁也凡男女先私媾而后聘婚既嫁而外私者犯则出货以赎然犹蔽罪于男谓其为乱首也凡妇多慧巧刺绣织纴工于中国尤善酝酿故暹酒甲于诸夷妇餙必以诸香泽其体髪日夕三四浴戏押不禁虽王之妻妾皆盛餙倚市与汉儿贸易不讶亦不敢乱居父母若夫之丧则削髪如比丘尼经旬乃蓄鬒如旧凡死丧富夷火尸而塟贫者举尸筏而浮诸海丧属跽伏于海滨迎僧而呪羣大鸟啄而食之顷之而尽谓之鸟塟凡鳄患夷众则奔赴于王王诏贵僧呪饭而投诸鳄所乃以贝多叶书数符佩以奴囝没水牵数鳄出贵僧稽其孽迹多者戮之刳其腹有得铅珠二升者迹少乃黥符其背呪而纵之国人凡有雠怨皆谒僧求呪其呪土夷遭者非死即疾苦施诸华人则不能害也尺饭僧必具十品食也屑糯若秔也牛也羊也豕也翰音也舒鴈也家鹜若鱼也皆熟而荐之僧呪而后举举必尽数器不足十品不以供也其产多苏方木槟榔椰子波罗蜜片脑诸香杂菓象齿犀角金寳玳瑁之属贸易用■〈贝巴〉故其民饶富豪酋各据别岛而居奴囝数百口蓄赀多至数十巨万不盖藏不虞冦西洋诸国异产竒货辐辏其地匠艺工致嵌寳指环时至中国一枚值数十金地广而兵强尝并有占腊【本扶南属国】而私其贡赋以不系中国利害置不问也
　　【洪武四年暹罗国王参烈昭毘牙遣使臣柰思俚侪剌识悉替等来朝贡进金叶表其物有象牙有犀角孔雀尾翠羽龟筒六足龟寳石珊瑚金界指片脑米脑脑油脑柴檀香速香安息香黄熟香降真香罗斛香乳香树香木香丁香阿魏蔷薇水丁皮琬石紫梗藤竭藤黄硫黄没药乌爹泥肉荳蔲胡椒白荳蔻荜茇苏木乌木大枫子苾布油红布白纒头布红撒哈剌布红地绞节知布暗花红细棋子花布织人象花文打布西洋布织花红丝打布剪绒丝杂色红花被面织杂色红文丝缦使回令于广东布政司管待】

　　满剌加【按满剌加国在占城南前代不通中国】

　　满剌加在南海中始为暹罗属域厥后守土酋长判其主而自立开国无可考矣自东筦县南亭门放洋星盘与暹罗同道至昆■〈山屯〉洋直子午収龙牙门港二日程至其国为诸夷辐辏之地亦海上一小都会也王居前屋用瓦乃永乐中太监郑和所遣者余屋皆僣拟殿宇以锡箔为餙遇制使若列国互市王即盛陈仪卫以自儆备其民皆土室而居其尊官称姑郎伽■〈口邪〉巨室称南和达民多饶裕南和达一家胡椒有至数千斛象牙犀角西洋布珠具香品若他止蓄无筭俗不尚鬼男子鸡鸣而起仰天呦呦而呼哈喇葢哈喇者天地父母之通谓也文字皆梵书贸易以锡行大都锡三斤当银一钱耳牙侩交易搦指节以示数千金贸易不立文字指天为约卒母敢负者不产五榖米稻皆暹罗崛巄陂堤里所货鬻俗禁食豕肉华人流寓或有食者輙恶之谓厌其秽也其地多酥酪富夷以和饭而啖鸡犬鹅鹜常仰贩于他国故一物之价五倍于华也民性犷暴而重然诺钯镴【刄类也】不离顷刻生男二岁即造小钯镴而佩之一语不合便剸刄其胷死即刄者輙逃匿山谷踰时乃出死者之家不复寻雠姑郎伽■〈口邪〉亦不复追论矣交会则交扪其心以为礼误扪其手则勃然忿争贫民颇事剽掠遇独客輙杀而夺其赀舶商假馆主者必遣女奴以服役犹日夕馈食饮少不知戒即腰纒皆为所掩取矣婚嫁尤论财男聘以十四而责女之奁资尝数倍陪送奴囝有五六房者市井骂詈止于其身虽甚辱不大较若骂子孙而及父祖骂奴而及家长輙以死鬬故佣奴以土著为上谓其能扞主也妇女以夜为市禁以二鼓为罢脱有过禁者遇巡徼姑郎伽■〈口邪〉即执而戮之王亦不诘也轻刑鞭挞罪至死者断木为髙桩而鋭其末入土二尺许以囚大孔贯锐端辗转哀噭顷之洞腹而死丧事贫者举尸而焚冨人则以樟脑实棺中而后焚之诘旦而视骨为扬灰矣其地多崇山大谷陆行可达暹罗尝并有瓜哇之国【本婆古阇国】然瓜哇之夷素号凶狡凡受佣其地而戕害其主者十八九惟善制药筒中其矢者无不立死正徳间佛郎机【佛郎机不知何种素不通中国正徳丁丑假作贡献来至近广恃火鋭设栅自固掳婴儿烹食之守臣率来军攻杀之遁去】之舶互市争利而閧夷王执其哪哒而囚之佛郎机人归愬于其主议必报之乃治大舶八艘精兵及万乗风突至时已逾年国中少备大被杀掠佛郎机夷酋进据其宫满剌加王退依陂堤里老幼存者复多散逸佛郎机将以其地索赂于暹罗而归之暹罗辞焉佛郎机整众满载而去王乃复所
　　【永乐三年满剌加国王西剌八儿速剌遣使奉金叶表来朝贡其物有畨小厮犀角象牙玳瑁玛瑙鹦鹉黒猿黒熊白麂锁袱金毋鹤顶珍珠珊瑚撒哈剌白苾布姜黄布撒都细布西洋布片脑栀子花蔷薇露沉香乳香速香金银吉降真香檀香丁香乌木苏木大枫子畨锡畨盐使回令于广东布政司管待正统间复来朝贡】

　　●钦定四库全书

　　海语卷中

　　（明）黄衷 撰

　　○物产

　　□【音宠】

　　□人属出于暹罗之崛巄短小精悍圆目而黄睛性絶专悫不识金帛木石如猿猱古樾蒙宻者率数十巢盖举族所聚也语咿嘤不可辩山居夷獠毎谙其性常驯扰以备驱使蒙以敝絮食以■〈鱼亚〉【音鸦】鲏【音具夷言小醎鱼可治痢病十颗粒即愈服之忌醋犯则絶肠矣】饮以漓酒即跃然喜似谓得所主者举族受役至死不避虽歴世不更他姓尝役以采片脑鹤顶皆如期而获其山多犀象主者利其齿角授以毒镖□挟以归遇犀或象輙往刺之升木而匿犀或象怒且索毋得也移刻毒发而殪□乃羣聚呌啸若夸其捷者相戒聚以守经月犀象且腐所遗如牙如角齿则负以数□角乃一□肩之以输其主遇夺他姓亦至死弗畀也舶人编竹为笼纡深其制置所必由之径机而取之以献于夷王王大爱玩酬以苏合油至数千斤犹衣□以番锦饲以嘉实置之爽垲□以非其主终不附也然稍近烟火泪目即死
　　铁桥子曰予观□有三善焉格犀若象以小制大近勇不安华构不甘嘉养近廉不遗旧主近忠吁若□可为臣监矣乎

　　象

　　象嗜稼凡引类于田必次亩而食不乱蹂也未旬即数顷尽矣岛夷以孤豚縳笼中悬诸深树孤豚被縳喔喔不絶声象闻而怖又引类而遁不敢近稼矣夫体巨而力强者物莫象若佛书言菩萨之力譬如龙象是匹龙也孤豚之声乃怖而遁之岛夷之术竒矣抑何所受耶噫世之屛目任耳而自致疑惧者独象也乎哉【象足骨直无屈曲处胆随四时周流四腿鼻端有爪可拾针耳后有穴薄如皷皮一刺而毙认其子之皮则泣惟牙最贵重然亦不切于服食器用也番夷歳贡驿递疲于供需明王谨严好尚此物置之无用之地惟以有齿焚身作吏戒耳】

　　海犀

　　海犀间出海上类野兕而额鼻有角与陆犀同所游止处水为分裂夜则渊面白光荧荧此其异也岛夷以是候之然竟无获者遂为希世之物矣旧说温峤燃犀照水神怪莫遯【晋书温峤还武昌至牛渚矶水深不可测世云其下多怪物峤遂毁犀角而照之须臾见水族覆火竒形异状或乘马车着赤衣者峤其夜梦入谓己曰与君幽明道别何意相照也意甚恶之后以齿疾终】即其角也钱呉寳库有水犀带一具国亡流落人间不知所终云又野犀有名通天者角表夜光如炬亦竒物也【夷坚续志凡犀角遇山川日月草木随寓成影月与鱼等皆是常有独宋韩魏公犀带中央一片乃鹿衔花已是絶竒宋孝宗居徳寿宫光宗上寿以万缗赂海商得犀角一片是南极老人星像所扶杖稍短类泣杖或以为不祥之物遂却之今具星像者絶不可见鹿衔花则贵家间有之又广州志犀角有乌犀花犀通天犀复通犀花犀者白地黒花通天犀黑地白花复通犀则通天犀白花中复有黑花此皆希世之寳也考之宋仁宗以通天犀带赐冦莱公莱公竟待以瞑日不为不重矣其辟寒犀骇鸡犀则传闻亦罕开元天寳遗事开元二年冬至交趾国进犀一株色黄如金使者请以金盘置于殿中温温然有暖气袭人上问其故使者曰此辟寒犀也上甚悦厚赐之】

　　海马

　　海马色赤黄髙者八九尺逸如飞龙山食而宅海盖龙种也东南岛夷老于泛海者间一见云昔人有巨兽骨者以问沙门赞宁【赞宁宋初僧为寺主太祖至寺行香问曰朕见佛拜是不拜是曰见在佛不拜过去佛大合帝意遂为定礼】赞宁曰是为海马骨水火俱不能毁惟沤以糟腐即烂矣试之果然前代缁流博雅乃尔则名为大儒者其可及哉【外一种海药亦名海马异物志云生西海大小如守宫虫形似马以予所见乃石形似马者窃恐初为生物遇泥沙冲渍久渐成石如石蟹本生蟹所成耳以海马有二名故着之】

　　海驴

　　海驴多出东海状如驴舶估有得其皮者毛长二寸许睛则毵毵下垂阴则■〈牦，去厂〉■〈糹来〉整也或以制卧裀善人御之竟夕安寝不善人枕籍魂乃数惊矣岛夷诧其灵不敢蓄也
　　铁桥子曰獬豸触邪【獬豸神兽能触邪今以为法司服色取此义】神草指佞【即屈轶草生尧时】皆出于圣人之世盖希代之瑞也海驴产于荒裔洪涛之中而其遗革犹辩淑慝以效其灵如其非诞亦足异矣吁孰谓灵具五常而智反敝革下邪

　　海狗

　　海狗纯黄形如狗大乃如猫尝羣游背风沙中遥见船行则没海渔以技获之盖利其肾也【方书或谓骇狗肾谓以此物置之卧犬之侧则惊骇而奔】医工以为即腽肭脐云按本草腽肭出西戎豕首鱼尾而二足图经云黄毛三茎一窍别种也

　　獴■〈犭贵〉

　　獴■〈犭贵〉【或作俱】有白有黒有黄有狸状酷类猫而大亦髙足而结尾捕鼠捷于猫也诸国皆产惟暹罗者良舶佑挟至广州常猫见而避之豪家每十金易一云

　　海鼠

　　海鼠大如豕重亦百觔目正赤然犹畏猫或献于夷犹畜之别囿遇獴■〈犭贵〉啮其目死焉【海鲇鱼每涉沙际佯不动海鼠以为彼失水且死啮其尾鲇转首嘬之从水云】

　　海鸥

　　海鸥似鹅而大不识人舶过尝集人肩顶人輙捕而烹之【列子海上之人有好鸥鸟者每旦从鸥游至者百数其父曰取来吾玩明日之海上鸥舞而不下此似寓言之意也又晋书张华传人有得巨鸟毛长三丈者问之华华愀然曰此海凫毛也出则世将乱予以鸥鳬类近附之】

　　海鸡

　　海鸡毛色如家鸡惟双足鳖类尔【海濵居民鸡栖于野每与异种交接伏雏多有异状者】

　　海鹤

　　海鹤大者修项五尺许趐足称是吞常鸟如餤鱼鳝成化间有至漳州者漳人射杀之复有以顶货者类淘河而鋭咮【淘河即鹈鹕亦名逃河诗云维鹈在梁不濡其咮是也】雄大雌乃略小昼啄于海暮宿岩谷间岛夷豫以小镖付□月夕则伏于鹤常宿所择其大者而刺之平旦有获五六头者岛夷乃剥其顶售于舶估比至闽广价等金玉予尝见广中善宦有以鹤顶制饮器数百事【海鹤顶亦可制带真者极贵重但伪售者多甚难辩耳记云海上之鹤千歳为玄或云鹤有玄黄白苍不等而白者最良堪入药穆天子传云天子至巨捜二氏献白鹤之血以饮天子注云血益人气力葢不特可充玩好而已】首餙金寳饷诸贵珰朝右以希显柄然卒止方岳岂数然邪抑公道可慿邪海鹦哥

　　海鹦哥

　　黒啄羽足亦鳖也【若禽类则亦有真鹦鹉具五色者闻以充贡】

　　海燕

　　海燕大如鸠春回巢于古岩危壁葺垒乃白海菜也岛夷伺其秋去以修竿接铲取而鬻之谓之海燕窝随舶至广贵家宴品珍之其价翔矣【海旁俱沙碛无淤泥海菜脂莹软腻燕以营巢绸缪日乆味加于本菜洗濯时尚有燕毛粘着其上也】

　　火鸡山鳯

　　火鸡出满刺加山谷大如鹳多紫赤色能食火【泽州英鸡能食碎石子西夷驼鸟能食生铁物性之异如此】吐气亦烟焰也【凡鸡类多能吐气记云锦鸡吐绶予于友人家亲见之五彩成云烂然可爱■〈日息〉■〈日受〉渐収入口矣】子如鹅胎殻厚踰重钱或班或白岛夷采为饮盏见者多珍竒之山鳯喙首如鹤顶足率七八尺趐翮过之能吞众鸟敌人而啄其脑若刀斧然子大如椰瓯【予尝怪杂记汉时贡续弦膏云外国煎鳯髓所造又云诸天国食鳯卵如土人食鸡卵按鳯灵鸟也应期而生传称翔于千仞览徳辉而下之夫见且不得而其髓与卵乃充日用理亦希矣予意必有物如山鳯者之类耳贾谊赋曰使麒麟可系而羁兮何异于犬羊予亦曰使鳯凰可烹而糜兮夫何异于鸡鹜】近时暹罗哪哒挟一以饷盘检悦之倩巧匠裁为酤瓴市井夸谓仅见也夫明王之世不贵异物而杜滛巧此何为哉

　　海鲨

　　鲨有二种鱼鲡之鲨盖闽广江汉之常产海鲨虎头鲨体黒纹鳖足巨者余二百斤尝以春晦陟于海山之麓旬日而化为虎惟四足难化经月乃化矣或曰虎纹直疎且长者鲨化也炳炳成章者常虎也【本草云沙鱼出南海形如鳖无足而有尾山海经云可以餙剑广中亦有沙鱼其皮可以磨噐及作剑室如叔所记当为别种传云鱼虎背有刺皮如猬头如虎生南海亦有变为虎者此疑同类异名但不云有足草木子曰鳞虫皆卵生独海鲨胎生故为鱼也最巨】

　　海龟

　　海龟鹰首鹰吻大者方径丈余春夏之交游卵于沙际岛夷遇而捕之輙垂泪歔气如人遭困厄然或谕之曰汝再垂泪歔气当觧汝縳龟便应声潜然鸣若哀牛岛夷舁至海濵释之龟比入水引颈三跃若感谢状而逝【晋书毛寳传寳在武昌军人冇于市买得一白龟长四五寸养之渐大放诸江中邾城之败养龟人被铠持矛自投于水中如觉堕一石上视之乃先所养白龟长五六尺送至东岸遂得免焉富春志孙权时永康樵人入山得大龟名元绪将献之呉王夜泊舟于越石里桑木下中夜闻木呼曰劳乎元绪何事乃尔龟曰游不择时为人拘系木曰将就烹耶龟曰虽尽南山之木不能烂我木曰诸葛元逊博物之士也尔至则祸必至我王既得龟烹之积薪万束莫能烂诸葛元逊果入曰宜用老桑木煑之樵人因言越石所闻之语王伐木煑之立烂云江湖纪闻景定癸亥荆门军黄叔子处京学病函报其子未至十数里宿田舍继有扣门报宿者与黄各通姓名谈论古今亹亹可听因问黄来故曰尊君得非黄叔子乎黄曰然何故相识其人曰予死尊君实生之近闻其病乃多食生鱼胷中积冷误服凉药今但服姜附汤可愈今既相遇予可无行言讫不见黄到京乃知其父因上膈热多服凉药与冷积相并遂収效姜附焉叔子平生未尝活人但同斋曽获一龟将脱其殻黄怜而纵之意此报也又夷坚续志杨安抚炎正与其弟梦信皆以世科官至安抚家蓄一龟大二尺余作龟室于堂奥每日饷以饭或饼饵之属二扬偶有除擢或冇他喜则跳跃而出若有凶事则出而泪下夫载籍所记龟者多矣即此数事其性之超悞特为夐絶盖非独海龟为然也记曰麟鳯龟龙谓之四灵又曰守以灵龟是故龟不物矣】

　　海鳇

　　鳇有二种常鳇类鲥鱼而小河海皆产也海鳇身首差短歳二八月羣至数百腾于沙屿移时化为鸟俗呼火鸠是也海濵居民候其上也噪而惊之化者纔十五鳞鬛全不开者不全化矣居人羞者市者濒海皆足余少时尝见广海人有以糟鳇饷先大夫者比发瓿鸟首而鱼身者二先大夫愀然不怿曰是欲化而不可得者也无乃人离造化之情邪尚忍食哉命覆之【即所谓鹰化为鸠雀入大水为蛤者也大抵造物变化无穷厯不尽载矣晋书张华传武库雉雊旁有蛇蜕宋杨文公谈苑都下盛卖鹑是月絶无蛙声凡此类也惟段成式所记补阙张周见壁上瓜子化为白鱼徐闻司训陈君尝为予言见一榕叶坠地转动不已拾之半化为蜻蜓此颇为异耳其余古今所受不可殚述矣虽然极其变而观之沧海尚亦为桑田六合人物终尽而更始天地且不能违而琐琐者又何烦叙论乎】

　　海鳅

　　海鳅长者亘百余里牡蛎聚族其背旷歳之积崇十许丈鳅负以游鳅背平水即牡蛎峍屼水面如山矣舶猝遇之如当其首輙震以铳炮鳅惊徐徐而没犹漩涡数里舶颠顿久之乃定人始有更生之贺盖观甚竒而灾甚切也【琼州旧志赵公简公鼎谪吉阳军即今崕州雷州守臣走使泛海通问使者晨望极逺处隠隠如十里红旗出没疑为番冦指示舟子舟子揺手戒勿语乃披髪持刀割舌血滴水中食顷方不见问之曰此海鳅也无数红旗者背趐耳此舟几为所坏裂乃举酒相庆吁水物之害冇如是乎披髪裂舌盖厌禳之志云此鱼长或千里】

　　鳗鲡

　　鳗鲡大者身径如磨盘长丈六七尺鎗嘴锯齿遇人輙斗数十为队常随盛潮陟山而草食所经之路渐如沟涧夜则咸涎发光舶人以是知为鳗鲡所集也燃灰厚布所开路执镖戟诸器羣噪而前鳗鲡循路而递遇灰体涩不可窜移时乃困舶人恣杀之皮厚近食之美于肉也【图经云鳗鲡似蝉是蛟蜃之类海鳗最大予尝见钓获者形甚可怪亦堪入药如稽神録所载活痨疾妇人功用非小犹不及歙州五色者为上品耳】

　　印鱼

　　印鱼出南海中似青鱼而修广过之头骨中折如觧颅之婴脑后垂皮方径三寸许若道巾之披余然上有黒文俨如篆籀岛夷间有获者必珍藏之不知其何谓也

　　河豚

　　河豚出于江河者皆不盈尺海中大者如豕服杂红黄文彩可玩常鱼率水而游此则旋回戱跃喷沬之声乌乌如训狐【服鸟也似鹤贾谊在长沙作服赋狐或作胡服或作鵩】舶人闻其声知其下有河豚也以小絙系义镖掷而获之有重数十斤者云【此河豚背有红黄圏文腹胀者烹餁失节能杀人梅圣俞时所谓入口生镆鎁者也其江豚如豕形随水上下鼻中有声能喷水舟人以占风雨今扬子江多有之许浑诗所谓江豚吹浪夜还风是也海亦多此种其刑更大味如水牛而腥本草谓为江■〈犭屯〉海■〈犭屯〉即此也】

　　蜘蛛

　　海蜘蛛巨若丈二车轮文具五色非大山深谷不伏也游丝隘中牢若絙缆晨辉照耀光焰烨如虎豹■〈鹿上米下〉鹿间触其网蜘蛛益吐丝如缟霞纒紏卒不可脱俟其毙腐乃就食之舶人欲樵苏者率百十其徒束炬而往遇丝輙燃红遍山谷如设庭燎蛛潜愈邃宻惟恐其及也或云取其皮为履不航而涉岂其然欤【陶隠居云蜘蛛有数十种今观尔雅所载七八种耳皆无所谓海内俱有之但不及海外为极大耳世称蜘蛛善巧埤雅曰知诛义者也然则海蜘蛛其专大巧而窃物权者乎】

　　猛火

　　油猛火油树津也一名泥油出佛打泥国大类樟脑苐能腐人肌肉燃置水中光焰愈炽蛮夷以制火器其烽甚烈帆樯楼橹连延不止虽鱼鳖遇者无不燋烁也一云出髙丽之东盛夏日初出时烘日极热则液出他物遇之即为火此未必然恐出树津者是也

　　酴醿露

　　酴醿海国所产为盛出大西洋国者花如中州之牡丹蛮中遇天气凄寒零露凝结着他草木乃氷澌木稼殊无香韵惟酴醿花上琼瑶晶莹芬芳袭人若甘露焉夷女以泽体髪腻香经月不灭国人贮以铅瓶行贩他国暹罗尤特爱重竞买略不论直随船至广价亦腾贵大抵用资香奁之餙耳五代时与猛火油俱充贡谓蔷薇水云【晋书贾谧传外国贡异香着人则经月不歇武帝甚贵之惟以赐侍中贾充及大司农陈骞海外诸香木虽芬烈然不甚着人亦不经久据所云知即此香也】

　　片脑

　　片脑产暹罗诸国惟佛打泥者为上其树髙者三二丈叶如槐而小皮理类沙柳脑则其皮间凝液也好生穷谷岛夷以锯付□就谷中尺断而出剥而采之有大如指厚如二青钱者香味清烈莹洁可爱谓之梅花片鬻至中国擅翔价焉复有数种亦堪入药乃其次耳【按本草有龙脑医家专云片脑皆以为眼科之药盖即一也图经云龙脑香出婆律国今惟南海番舶贾客货之相传云其木髙七八丈大可六七围如积年杉木状旁生枝叶正圆而背白结实如荳蔻酉阳杂俎云此木有肥瘦者出龙脑香其香在木心波斯断其木剪取之肥者出婆律膏其膏于木端流出斫木作坎而承之或云南海山中亦冇此木唐天寳中交趾贡龙脑皆如蝉蚕之形此老木中根节方冇之极为难得也今海南龙脑多用火煏成片中亦有杂伪入药惟贵生者状若梅花瓣甚佳也详观所记与图经大同小异虽出之处不同意海外之国俱有之总则谓之龙脑其成片如梅花者则谓片脑耳】

　　石蜜

　　九海山岩穴野蜂窠焉酿实无収采者草间石鏬在在泛溢抛露日久必宿蛇虺之毒船人遭难入山者虽草木鱼蠏之属糁以胡椒熟而食之无害也脱遇石蜜以为甘而过食必大霍乱而死可不慎诸【桐郷摘集海外四月槟榔花盛开蜂采之率多醉死惟此时少衰余月皆盛予窃禄朱崕百况俱恶惟海味与石蜜得饱啖耳石蜜即岩蜜苏恭以为非者误也方书云远方山郡幽僻处出蜜所著巉岩石壁非攀縁所及惟于山顶蓝轝自悬挂下遂得采取蜂去余蜜着石鸟雀羣飞来啄之尽至春蜂归如故海上山岩万岫四时和暖百花盛开故蜂蜜胜于他境自入楚以来所啖宻味作微酸蜂多类木■〈亡上虫下〉耳禹锡以苏恭荆襄人地无岩险应未博闻是矣】

　　伽南香

　　香品杂出海上诸山盖香木枝柯窍露者木立死而本存者气性皆温故为大蚁所穴蚁食石蜜归而遗于香中歳久渐渍木受蜜气结而坚润则香成矣其香本未死蜜气复老者谓之生结上也木死本存蜜气凝于枯根润若饧片谓之糖结次也其称虎班结金丝结者歳月既浅木蜜之气尚未融化木性多而香味少斯为下耳诸香惟此种不堪入药故本草不录【广州志云沉香有黄沉黒至贵者蜡沉削之则卷嚼之则柔皆树枯其根所结伽南木乃沉之生结者大抵诸香无异种但分生死结久近粗细耳如青桂香马啼香栈香速香之类各有次第而伽南为上沉次之余再次之丁谓在海南作天香传谓四十二状同出一本尽之矣夫沉附种子伽南而亚之沉既入药伽南乃参置不录何耶窃恐名谓既殊气味功効亦当稍别不然本草其真蔽贤哉】近世士夫以制带銙率多凑合若天成纯全者难得耳

　　辟珠

　　辟珠大者如指顶次如善提子次如黍粟质理坚重如贝辟铜铁者铜铁不能损辟竹木者竹木不能损犯似他物即毁矣常附胎于椰子槟榔果谷之实之内通谓之圣铁【一名蕤宾铁人有善鼓琴于月夜者铁自池荷中跃出其前名为圣铁无忝也】岛夷能辩之故以为竒寳也夫威喜辟兵【威喜未详尝记小说云昔一人藏物于身兵刃所施物自应之纎毫不损恐或指此】舍利拒火【僧有舍利云血气精华之所凝结大化之后炳然独存天竺沙门僧康会对孙权曰舍利威神岂有光相而已此乃刼烧之火所不能焚金刚之杵所不能碎】而此珠出于草木乃能制犀利之物无亦庶类精华之所融结邪然皆中国未之或见也所谓锺于物而不锺于人者兹亦一佐邪

　　蓬荙柰

　　蓬荙奈华言破肚子盖果实也产于暹罗之■〈山屋〉巄如大枣而青岛夷日干以附远渍以沸汁其皮自脱圆脱如大李肉润腻如红酥甘美可餤亦珍味云【南方草木状所载广南菓食精美偹矣海外所传如波罗蜜石栗海梧海松子蓬荙柰虽称珍竒要之皆在枝圆橘柚之下惟海松子入药近奉旨求之极难得颇为累耳波罗蜜按隋书四夷传百济有异树名波罗波酉阳杂俎唐段成式着异木篇云婆罗婆树其实大如瓮又云出波斯国呼为阿善亸树长五六丈皮色青丝叶极光净冬夏不凋无花结实从树茎出有壳裹之殻上有刺瓤至甘甜可食核大如枣一殻裹中有数百枚核味如栗炒黄食甚美予至崕州凡家园皆有之味甜而颇腥气不甚可口仁颇甘不如栗名独盛矣○石栗树与栗同但生于山石罅中花开三年方结实其壳厚而肉少其味似胡桃仁熟时或为羣鹦鹉至啄食略尽故彼人极珍贵之出安南○海梧子树似梧桐色白叶似青桐有子如大栗肥甘可食出林邑○海松子与中国松同但结实絶大形如小栗三角肥甘香美出林邑新罗】

　　海语卷中

　　●钦定四库全书

　　海语卷下

　　（明）黄衷 撰

　　○畏途

　　昆■〈山屯〉山

　　山在大佛灵南凡七屿七港是谓七门【唐书广州东南海行三百里至屯门山或疑即此山计之道里不同恐非也】其旁洲屿皆翼然环列适诸国者此其标也其山多兕犀野马巨麕异蛇大木复平川沃壤数百顷椰树骈生堕实弥谷冬瓜延蔓苍藤径寸实长三四尺大踰一围【海上无人之境产物皆硕大予客朱崖令人采取何首乌天南星二药皆三倍于常品气味自别周知有枣如瓜非诞语也】糜腐若泥淖然舶欲樵苏非百人不敢即往老估尝镵崖壁识崄以示防云

　　分水

　　分水在占城之外罗海中沙屿隐隐如门限延绵横亘不知其几百里巨浪拍天异于常海由马鞍山扺旧港东注为诸畨之路西注为朱崖【即今琼州府所属大约緫称朱崖】儋耳【即今儋州】之路天地设险以域华夷者也【予尝循朱崖儋耳之境緃观于海则见洪涛骇浪势如沸鼎色类蓝靛遥望不极问于居民此外当为何所笑而不荅尝闻崖州老客云毎取鱼逺出界夜半畧闻鸡声此为占城国而岛夷志又闻占城至崖州七日程盖海直抵天际朱崖与诸畨皆在海中如浮巵然地理图所载是也惟朱崖聨属雷亷汉贾捐之建议弃之歴代皆入版图声名文物盖十倍交趾者也】由外罗歴大佛灵以至昆■〈山屯〉山自朔至望潮东旋而西既望至晦即西旋而东此又海中潮汐之变也惟老于操舟者乃能察而慎之【予幼为弟子员时督学四明余子华老先生讲正蒙及潮汐以余忠襄海潮图为是盖主月之所临潮必从之之说及逰朱崖读王桐郷樀集又以长短星为验再检岭外録云江浙之潮自冇定候钦亷之潮则朔望大琼海之潮半月东流半月西流潮之大小随长短星不系月之盛衰始知王之说盖祖此】

　　万里石塘

　　万里石塘在鸟潴二洋之东阴风晦景不类人世其产多■〈王车〉璖【蛤蚌之属海南人以锯解之磨砻为砚极可珍玩本草以为玉石类者非也】其鸟多鬼车九首者四三首者【鬼车晦冥则飞鸣能入人室收人魂魄一名鬼鸟此鸟昔有十首一首为犬所噬今犹余九首其一常下血滴人家则凶夜闻其飞鸣则捩狗耳犹言其畏狗也亦名九头鸟荆楚岁时记闻姑获夜鸣闻则捩狗二鸟相似故有此同周礼庭氏以救日之弓救月之矢射之是也】漫散海际悲号之音聒聒闻数里虽愚夫悍卒靡不惨颜沾襟者舵师脱小失势误落石■〈氵义〉数百躯皆鬼録矣

　　万里长沙

　　万里长沙在万里石塘东南即西南夷之流沙河也弱水出其南风沙猎猎晴日望之如盛雪舶误冲其际即胶不可脱必幸东南风劲乃免陷溺

　　鐡板沙

　　成化二十一年乙巳宪庙遣给事中林荣行人黄干亨备封册之礼以如占城官治大舶一艘凡大舶之行用小艚船一选熟于洋道者数十人驾而前谓之头领大舶之后系二小船以便樵汲且以防虞谓之快马亦谓脚艇是役也军民之在行者千人物货太重而火长又昧于经路次交趾之占壁啰误触鐡板沙舶坏二使溺焉军民死者十九予里中有麦福者同七十余人夺一脚艇棹至崖侧巨浪■〈欺〉荡众惧舍舟而登山回望大舶覆处近如席前洪涛澜汗惟败箧破甑出没于其间数百人者沤灭无迹众皆长恸于是昼行夜伏捕蛇鼠拾草木之实而啖风雨晦冥石妖木魅千竒万怪来侮来狎悉难名状且已忘甲子惟视月弦望以验时日曽未浃旬死者强半存者二十四人复已缺食二日蹒跚冥行伥入空谷谷中石窟寛坦如堂有草叶如广之水蕉掘之根类蹲■〈氏鸟〉而大竞取以食喉间微觉苦涩余味如葛识者曰此非恶草也第未经风日水土气作苦涩味耳乃曝之日中众亦偃息石窟已皆酣寝比寤晓星煌煌矣迟明敲火燃草取所曝日中者煨而食之味转香滑晨进一枚饥渇俱弭相率肆力而采顷之根裔都尽窟居二日体力完健乃各负数枚复沿水际而行俄闻溪中人语至见岛夷数軰乗三小船循溪搜捞段帛诸物有谙夷语者询之乃交趾占城二国之交徼廵船也二船酋长闻是覆溺之余为之隐恻各取十二人共载以归二国夷王谓天朝人民馆榖如礼于是占城遣人以二使来讣广中始知大舶汩没守臣以闻二使均荷恤荫【二使以死勤事闻其孙子甲科世盛朱紫相袭天之右功不为踈矣予荐主绍兴毛鸣岗老先生题其家挽册有白骨已沉恩似海锦衣可奈夜如年之句】又踰年二国始具海舟资送诸人以还盖同日逹广也逆计阽危之日至是已二年矣麦福自言向在占城旅次月夕夣还其家见三道士设水陆醮闻其妻哭声而寤福于枕上亦哭同寝诘之语之夣无不酸鼻者次年抵家见其妻髽而麻衣筵几俨然夫妇相持悲喜交集询其妻云凶问至时为丙午六月晦初犹未信既而审然七月望始倩道流招魂而葬月夕之夣无乃是乎吁人之逰魂夕数千里不既神乎
　　鐡桥子曰甚哉利之戕贼也穷荒絶徼无不竞焉二使衔命逺适异域不幸而溺厥职固在诸众人者何为者哉縁刀锥之末蹈不测之渊以饱鲸鳄非溺海也利溺焉耳予故纪之以为犯险侔利者鍳之【予窃禄海外每见叔此语輙愧恨不已携家生还不为不幸也大扺海舟深底入水数尺纵风浪汹涌舟极颠沛可保无恙惟遇沙浅并石浪势相撞则破坏必矣嘉靖丁酉琼府诸生下第者自省由海而归至碙州而下失道遇浅数舟皆折崖州所溺凢八生焉次年予适至崖为之陨涕作哀八生文文拙且冗不复録也】其称状类蹲■〈氏鸟〉者不知其为何草也俾托根于通都名峤得岐黄为之品第功岂下于重楼三秀者哉兹乃沦没裔夷广莫之野获济者仅二十四人才而不效呜呼惜也虽然幽人空谷古盖有之

　　○物怪

　　海和尚

　　海和尚人首鳖身足差长而无甲舟行遇者率虞不利弘治初吾广督学大佥淮阳韦彦质先生将视学琼州陆至徐闻方登海舟此物升鹢首而蹲举舟皆泣谓有鱼腹之忧议将禳之先生方严人不敢白也诘旦抵琼留十许日试士都毕泛海而还若履平地后迁福建宪都考终于家语曰妖不胜徳【草木子邵子曰陆生之物水中必具计必有海人尝闻之海贾云有海人出形如僧人颇小登舟而坐至则戒舟人寂然不动少顷复沉水否则大风翻舟以予观之必水族之异形者也遇物而升值之恐非祸福所系率以为怪是谓生于罕乎】

　　海神

　　风柔浪恬岛屿晴媚倐然红旗整整拥浪而驰迅若徼电火长即焚香长跪率众而拜曰此海神逰也整整红旗者夜义队也遇者吉矣【南海最灵验勅赐庙宇春秋二祭国有大事天子为遣使进香庙旧有波罗树一本海中大暨鱼一岁间岁来朝民间舟中所事海神不一广琼有天妃祠亦受勅封王祭昌化有峻灵王祠苏子胆谪海南为作碑记余不尽録予携家浮海还横巨浪几不能济舟人呼神而共祷之顷刻顺风入港矣】

　　鬼舶

　　海舶相遇火长必举火以相物色日影向西或三或两帆樯楼舵首尾间缺下上欹侧掠浪冲突此举火而彼不应者知鬼舶也巫乃披髪掷米抛纸而厌胜之【游魂为变则覆溺亡者似为鬼矣所操之舶果何所化耶未可知也】

　　飞头蛮

　　飞头蛮亦海山中鬼物也居处嗜好与人无别夜则其首飞去頥实秽物归则身首属而咽之惟颔下微痕红线耳暹罗岛夷有娶妇得此者其夫恶之或教以俟其首去置身于地以小刀喇喉颈间顷之首归不合宛转而死夷僧云是必素遗誓约鬼罚乃尔然予偶记小说云某人家生一子自然无首则飞头者岂亦沴气适然所锺邪【予僚友尝言海外竒事乡间有纳妇者妇每夜从床前入地去饱食鱼蠏而返衣犹沾湿其夫欲逐之不果后生子如常亦无他异此与予叔所记皆令人骇不置信者乡伯祭酒泰泉黄公志云亲见香山县深林中有物如婴孩而躶自藤萝中携手鱼贯而下相挽不断见人輙笑至地而灭土人谓之赤虾亦无所怖及阅双槐集所载亦与此合又盐商髙氏言代薪青逺县山中见一小孩奔走众逐入枯树中以火熨之出走死视之俨如人形惟胁下多两趐耳二县广州属邑已希异如此是知六合之中无所不有而海外神怪为多故曰视听之表圣贤有不言者也】

　　人鱼

　　人鱼长四尺许体髪牝牡人也惟背有短鬛微红耳间出沙汭亦能媚人舶行遇者必作法禳厌恶其为祟故也昔人有使髙丽者偶泊一港适见妇人仰卧水际颅髪蓬短手足蠕动使者识之谓左右曰此人鱼也【山海经姑射国在海中属列姑射西南有陵鱼人面手足鱼身在海中】慎毋伤之今以楫扶置水中噀波而逝

　　蛇异

　　弘治间有舶欲贩于占城者舶中二十人将即山而薪是夜舶主夣神语之曰明日斫山湏多裹盐也寤而异焉以语诸薪者或笑或不信舶主曰第人负十许斤何碍众从之乃乗二快马即三山麓石潭深不可测二十人者分朋而攻日影西下山声殷殷如雷众谓天日髙晴何以有此是必有异升木而伺俄有巨蛇蜿蜒几五丈其色正黒两目如炬山巅奋迅而下没于潭如雷者乃触石崩陨之声也有蜈蚣长可七尺腾跃而逐之旋潭踥踥尾端毒沫时时射潭内水色变如油抵暮潭面火焰髙尺许舶人熟视乃自蜈蚣甲间出夜分循山而去光烨烨烛山谷迟明下山观之蛇蜷局死潭间众方惊喜曰裹盐之夣实神贶也乃以藤缆聨巨鐡钩引蛇出平野剥其皮厚如黄牛之革骨节中韲臼腌其肉殆满船腹众乃辍薪载蛇以回舶岛夷之船或过而见其皮问何从得之为价几何舶主绐曰五十金岛夷付之不较复问肉价几何曰百金又付之不较易载将发舶主谓岛夷曰若何急此为也岛夷笑曰汉儿不识寳耳是乃龙也其皮鞔鼓声闻二十里【龙皮亦可制扇开元天寳遗事元寳家有一皮扇子制作其质毎暑月宴客即以此扇子置于坐前使新水洒之则飒然风生廵酒之间客有寒色遂命撤去明皇亦曽差中使去取爱而不受帝曰此龙皮扇也】此皮中七鼓一鼓即偿今值易易也肉以为鲊货于国中且不知值又几倍矣舶主懊恨自谓其不善贾也鐡桥子曰物遇乃贵是何足叹哉语云螣【或作腾】蛇游雾而殆于即且【或作蝍蛆见淮南子】气固有相制夫【予村居时见小蜈蚣逐尺余小蛇于池塘蛇惧没水蜈蚣于水面布毒沫蛇不禁自浮出蜈蚣乃啮杀之并去其両日郷人云蜈蚣寄种于蛇目是以毒也凢蜈蚣极大则有寳珠雷毎击之或云恶其善伤龙也又沈存中筚谈云见一蜘蛛逐蜈蚣蜈蚣循篱竹裂隙而入蜘蛛以腹磨隙再三而去少顷破竹视之则蜈蚣断烂不属矣盖蜘蛛布溺以杀之也物之以小制大理实运之耶】

　　龙变

　　冈濒海洲也环海皆崇山其氓多以樵采为业昔有樵者三十余軰驾二白艚渉海而斮薪午将及岸遥望巨物青黒如蛇垂首山脊其角■〈角戢〉■〈角戢〉也诸众人惊相召曰蚺蛇吞鹿矣【蚺蛇长数丈大亦数围善吞鹿惟角难进乃伏水中俟其将腐变登木自绞则角脱骨尽出矣楚词辩证疑巴蛇食鹿出骨事似迂诞而蚺蛇已有然者胆入药最良本草以为产于髙雷而海外尤盛】彼利得鹿吾属利得蚺耳棹歌踊跃而前维舟山麓以梃与刃噪而争先比至山半阴云四合雷电大作雨雹石注樵者怖散莫知所之顷之天日开霁崩崖拔木弥溢山谷樵人血额裂趾者累累而集顾见二白艚阁置树杪攀木而升则雨电满载惟米盐衣被略无所损乃取米若釜为糜而食越数日别艚踵至众乃得归鐡桥子曰事固有似利而实害者樵也乌足以知之然鬼神戏人类是多矣【此或龙运天变之期也濒海居民毎直龙运则屋宇人畜顷刻半空无论舟楫也易曰龙战于野邹阳疏曰神龙骧首奋翼则浮云出流斯际也天地且易位人孰得而撄之○深山大泽神物所居切不可触犯续搜神记云昔有三人共在山中伐木忽见石窠中有二卵大如升取煮之始汤热便闻林中如风雨声须叟有一蛇大十围长四五丈径来于汤中衔卵去三人无几皆死予尝过昌化大村驿旁有神庙前土隆然或有动其土石者輙死人皆为庙神呵护之予闻登其上戒僮仆勿使犯意古有息壤或此类也】

　　石妖

　　妖出昆■〈山屯〉山疑亦阴精也昔漳人有贩舶者偕伴数十薪于山中崖间石壁可鉴漳人祖负石立俄有妇从石隙出姿态姝丽殊非蛮岛所有漳人与语媚之迷惑忘返遂伉俪焉妇日献草木实殊形异色味皆甘脆遂已饥渇乃导漳人葺茅以居绕舍莳美竹踰时即长林鬰鬰无复寒暑漳人时从妇陟巘求食毎遭猛兽鬼物妇身为蔽翼习见毋怪亦毋恐也妇又教之验草木荣落以记时岁漳人安之是生二子不自知其流落海屿间也所阅草木凡五荣落妇或他出漳人独居忽伐竹声往视乃舶樵也中有旧侣二軰即乡思油然向舶人道所以请共载以归旧侣乃匿之舟中妇挟二雏追至沙溆侏■〈亻离〉之声如怨如詈掷二雏于水号噭而去漳人登舶竟瘖不能语【夷坚续志广州有商人与同伴泛海往诸国经纪偶中流得病力别同伴登岸歇泊至一洲间结茅居止遂相与约云若回舟如见竹竿标记衣物可来相接若无标记即已不讳不必泊船恐阻风利也越半年舟经前地则竹竿衣物并无矣众相望欷歔暨回广州访其家人歴道其所以全家痛哭即命道士建九幽斋醮祭炼天下孤魂至夜三更召请之时忽闻屋上有人连呼曰我在此急用梯扶下乃所度之人未尝死也即救以汤粥方省人事云昨浮海得病止于洲渚止忽有二妇人挟至山中石崖内每日亦有饭食但自不知此身为生死已近年余一日闻二妇相语曰有符使持公文至水府称广州某人作商死于海岛今祭炼天下鬼神宜留此人我尔自去赴会既宻闻之力扣二妇口望帯去一观一妇曰不可一妇曰不妨遂挟至其建功徳所约曰今藏你在屋上戒勿作声二妇遂往坛前享食适闻道士出门召请我名姓又是本家作醮主且晓我家人哭泣之声是以呌呼二妇方知骂云始不欲帯彼来今事泄矣飞走而去其人归虽得再生但饮食甚少越两月死盖为鬼气所侵不可救药但得终于正寝而已以此见祭炼之有功也○又昔有富商漂海舟折抱一板至岸得熊毋挽之而上登石窍甚深窈其中以草芥毛羽为巢颇温暖菓木具设商安焉与熊合而生子后有贾舟经其下商抱子登舟有珠数颗极为珍美熊见商去亟縁崖而下攀附不可投水死商携子归本姓之子不容遂养于别所长分以财帛俾店于公安而姓之曰熊今其遗种犹大似猴耳以上三事与所记相类故附着于后然揆之会通于理则窒读者辨之】

　　海语卷下
