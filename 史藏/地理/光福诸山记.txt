光福诸山记
张郁文
山水
    邓尉山，在吴县西五十里光福乡。汉有邓尉者隐此，故名。山巅曰妙高峰，东下有七宝泉，至理街迤北逾寺崦岭曰凤冈，光福镇在焉。岭右费家河有徐大司寇墓，迤西南与铜井、青芝、玄墓诸山相连，故四周皆蒙邓尉之名。自宋淳祐间高士查莘休宁人居山坞植梅，土人效之，至今山中皆以圃为业。梅花开时，一望如雪，行数十里香风不绝，为吴中绝景云。
    光福山，在邓尉西北。一曰龟山，有光福塔及寺，梁九真太守顾氏舍宅建。山不甚高，市廛环绕之，盖山以寺得名，镇又以山得名也。西北为虎山，中通一溪，跨以石梁，连东西二崦，风景绝胜。唐顾在镕有光福上方诗，见后。宋范成大《过光福诗》：指点炊烟隔莽苍，午飧应可寄前庄。鸡声人语小家乐，木叶花草深巷香。春去已空衣上絮，雨来何晚稻初芒。只今农事村村急，第一先陂贮水塘。  清汪琬《光福诗》：春寒布谷啼，散步向村堤。雨过泉声急，烟凝柳色低。湖鱼论斗换，野蕈满筐提。稍待杨梅熟，拿舟入崦西。  吴荀鹤《光福山居杂咏》：王气钟何有，东西两崦穿。华宗千指散，荒政一堤蠲。夹岸繁花映，中央画舫联。而今陈迹杳，谁刺采莲船。西去铜坑近，游湖抗上流。渡桥三洞敝，野庙一墩浮。细柳今公廨，荒苔旧戍楼。萑蒲谁告警，唱晚泊渔舟。方塔龟峰顶，晴云护赤阑。挂帆双崦隐，晒席半山摊。闹市鱼虾贱，赍粮斗斛宽。昔年光福酒，谋醉重词坛。
    玄墓山，在邓尉西南六里，相连不断，实一山也。相传晋青州刺史郁泰玄葬此，故名。明初，万峰和尚居之，又名万峰山。袁袠《游记》云：吴之山，惟玄墓最僻，亦最奇，面湖而险隩，丹霞翠阁，望之如屏，背邓尉而来，法华障其前，铜井、青芝迤逦其右，游龙界其左，妙在绝顶，一登则洞庭诸山悉陷伏于湖，而湖波遂混，茫荡为一色。山有圣恩寺，即万峰道场，寺有喝石，相传穿井有巨石下坠，万峰喝止之，故名。西南有八德泉，水如沸珠，又名沸珠泉，今乡人取以缫丝，色更光洁。寺后奇石，俗谓之真假山，嵌空玲珑，巧若天成。卢雍题：神狮出岫、海涌门、汲砚泉、涵辉洞、峭壁岩、螺髻峰、流云洞、凌空桥八景。寺门外，左有钟楼，御道直接苏州。清圣祖、高宗驾幸山寺所筑。山前为钱家砌今称坎上。东南逾柴庄岭为米堆山。王士祯《登玄墓由米堆山下行至上阳村钱家磡，遥望渔洋法华诸山诗》：杖策信忘疲，行行画图里。崎岖下云壑，苍茫望烟水。石径何盘纡，疏篱照梅蕊。寥落重湖滨，柴门数家市。居人太古风，但解数鸡豕。语我种植法，敦朴有奇理。虽非甪里俦，颇谓桃源比。逶迤到湖滨，浩渺叹观止。震泽控三江，波澜此方始。法华表东陲，渔洋正相似。烟雨春空濛，峰峦暮俶诡。昨朝梵天阁，远眺如隐几。岂知方丈山，忽落芒鞋底。欲乞五湖长，垂钓将已矣。  释德元《玄墓探梅》：石墙茅屋老梅丛，仄径危崖处处通。半岭人烟香雪里，下方鸡犬白云中。溪边杨柳萌新绿，谷口樱桃缀小红。还拟放舟明月夜，虎山桥北太湖东。
  青芝山，存邓尉西，漫山多松柏，而春梅秋桂各擅胜景。袁宏道《记》谓：“山间松万本，参云翳日，碧栏红树与白波翠巘相映发”者是也。北为珍珠坞，董份、徐枋墓俱在山中。两北麓有地名天井，多红梅，盆景最盛。居民皆黄姓，宋学士黄策后也。有张京堂祠，西接弹山，南逾长岐岭为竹山，突入太湖矣。沈颢《青芝坞诗》：山中花市在中秋，日夜提筐采未休。卖与维扬商客去，香油都上美人头。董家坟上桂连冈，采去花行动斗量。才到开时旋摘尽，不留枝上有余香。
    弹山或作潭山，在玄墓、两碛中间，绵亘六七里，北接青芝，南拥石楼精舍，赵宦光题字，篆书。前有万峰台，所据极胜。钮树玉隶书题石。滨湖有七十二峰阁，顾氏所筑，今废。石楼多荡竹，巨者三四围，而山径高高下下，触处皆梅，看梅最盛处也。陈炳有石楼诗。稍两南为聚坞，有潭山神庙及顾文康公墓。别有小阜峙湖边曰查山。俗作茶山，一名绣球山，又曰小鸡山，见《笠泽丛书》，土多石寡，无大林木。以宋高士查莘隐此得名，莘筑有梅隐庵，又题“梅花潭”三字，后乃有潭东西之称。查山南去太湖不百步，俯瞰湖中，六浮小峰若杯楪在案间。明万历间，李流芳拟建六浮阁，未果。康熙中，张氏始建成之。今亦废。缪应让《潭山至顾墓登七十二峰阁诗》：花似仙姝山似屏，山光叠翠护娉婷。荒祠神降灵风满，远浦龙过水气腥。墓上石麟今卧草，楼边沙鸟自梳翎。年华一似湖流疾，七十二峰依旧青。
    蟠螭山，俗呼为南山，在弹山两南斗入湖中，作蜿蜒状，以此得名，亦称石壁。《太湖备考》：石碑山有若穹碑立者，太湖七十二峰之一也。《县志》：其阴多桃花，春日望之，如锦步幛，陟其岭，则琉璃万顷横陈于前，想阳侯怒时，兹山当岑岑欲动也。山顶有坞，大可数亩，奇峭崭嶻如削。又有蜂腰右、龙泉诸胜。明尊生斋主人王稚登题额，今沿称石壁精舍。姜埰《石壁庵诗》：六朝遗迹倚崔嵬，欲削芙蓉护讲台。山色晴空还易雨，人家桑柘更宜梅。佛香入院双林净，湖水遥天百道回。几度登临看不尽，晴川华薄又相催。
    铜井山，在邓尉西，去青芝仅半里，一山两名：北曰铜坑，相传晋宋间凿坑取沙土煎之成铜，故名。王世贞有《铜坑看梅诗》。南曰铜井山，顶有岩洞，其悬溜汇而为池，名曰铜泉，亦有庵。张羽、徐贲有《游铜井诗》。山之西为孙家岭，有堰。今名涧里。东为马驾山，汪琬有记。略云：马驾山在光福镇西，与铜井并峙。山中人率树梅、艺茶、条桑为业，梅五之，茶三之，桑视茶而又减其一，号为光福幽丽奇绝处也。俗称吾家山，不甚高而四面皆树梅。康熙中，巡抚宋荦题“香雪海”三字于崖壁。圣祖、高宗南巡皆临幸驻跸，旧有亭及御碑，今亭圮。下即司徒庙及涧上村。北为观山，在铜坑、铜井两山中凹处，名官山村。朝士坞，又北为乌龙山。
    西碛山，在铜井西、弹山西北方，广五六里，其巅有划船石，西麓怪石巉岩，有泉注出曰夹石泉，味浓厚。吴宽有《游西碛诸山诗》。山北麓为窑上村，旧有内窑、外窑。多果木，枇杷尤夥，居民百余家，有小丘曰熨斗柄，长百余丈，斗入湖中，唐寅为绘图，题曰“黄茅小景”，并系以诗，文徵明、祝允明、张灵诸人皆有和作。唐寅《为邱舜咨画熨斗柄图诗》：震泽东南称巨浸，吴郡繁华天下胜。衣食肉帛百万户，樵山汲水投其剩。我生何幸厕其间，短笠扁舟水共山。黄茅石壁一百丈，熨斗湖水三十湾。北风烈烈耳欲堕，十里梅花雪如磨。地炉通红瓶酒热，日日蒲团对僧坐。四月清和雨乍晴，杨梅满树火珠明。岸巾高屐携小伎，低唱并州第四声。人生谁得常如此，此味惟君曾染指。若还说与未游人，生盲却把东西指。山之西南曰迪山，有程氏逸同，下即潭西村。清高宗尝临幸其地。东南为铁山。石色如铁，故名。
    安山，在铜坑隔岸，西北近游湖，东麓居民多种杨梅，有钱武肃王庙，子孙世守其祀。附近有岰里、葛沙二小山。
    竹山，在青芝山南，上有缪状元彤墓。
    米堆山，自玄墓东麓过柴庄岭，别为米堆山，以形似得名。山半有五云洞，至种福庵前与穹窿山脉分界，亦滨太湖，迤南有和合山坞。属香山区。又东南为吕山，俗所谓山西湾也。
    渔洋山，在吕山西南，属香山区，与法华相连，上有董文敏公墓。清初王士祯登玄墓遥望，爱其幽胜，因自号渔洋山人。
    法华山，又在渔洋西，一名乌钵山。以上有法华寺，更名二山，西南北三面皆在湖中，峰坞幽阒，游者鲜至，而自玄墓遥望，若翠屏横列于前，天然图画也。渔洋东南小黄山麓有教场，相传伍子胥练水军所筑，亦曰教场山。或谓孙武教吴宫美人战地者，误也。
    太湖包光福区西境，铜坑口为之锁钥，有巨桥，西受太湖水，过东西二崦为光福塘。旧设铜坑汛，今废。
    东西二崦，亦称上崦、下崦，在虎山桥左右，旧传此地有王气，沈氏居焉，伪吴张士诚凿分二崦而族人散。王世贞《虎山桥诗注》。唐寅题光福图有“东崦荷花西崦菱”之句。乌程董氏筑堤栽柳，益称胜景。袁宏道记述：长堤一带桃柳相间，每三月时，灿缦如万丈锦，妖童丽人，歌板相属，不减西湖。僧为予言，董氏创此堤，费不赀，时年饥甚，民无所得粟，董氏令载土一舟易米数斗，数日之间遂成大堤。    《吴门表隐》：撄鸭墩，在光福上崦内，有古僧万祖■塔，浮庙墩，在下崦内，明董氏所筑。
    虎山桥，跨虎山峡，宋嘉泰中建，元改三洞，明申文定公时行重建。徐枋《记略》：凡游邓尉者，必游虎山桥，虎山固邓尉诸山之始也。其地四面皆山，中汇二堰以受诸山之水，回环上下约二十余里，有石梁在乱山中，雄跨二堰间，层峦映带，波光极目，如长虹夭矫，横亘碧落。予避世土室，尺[足]不窥户，惟春秋一出，展先文靖公之墓，而独以酷爱邓尉山水之胜，不得不破土室之戒。一岁中，尝三四过之，每至虎山桥，辄徘徊不能去也。  吴宽《虎山桥诗》：南人相见诧杭州，自料西湖让一筹。天为渔家开下崦，晚宜画舫驻中流。新诗已判纵横写，佳景从教次第游。孺子歌声何处起，落霞孤鹜水悠悠。  王鏊诗：湖上仙山翠巘重，画阑面面对芙蓉。人家斜日东西崦，野寺浮岚远近钟。我欲濯缨来此处，谁能筑室傍前峰。放舟又过溪桥去，恐有桃源此际逢。  王世贞诗，桥外天空自爽然，青山面面吐青烟。千花映水霞争发，双崦分流月对悬。踞石醉呼光福酒，隔林歌起太湖船。不须指点论王气，麋鹿苏台更可怜。汪琬诗：新柳条垂[垂条]着水齐，画桥[船]行傍虎山堤。卷帘渐觉香风入，一路看梅到崦西。  张尔泓诗：湖绕青山山映湖，绿杨隐隐下飞凫。桥边一望僧归路，欲带残钟入画图。
    光福塘，自上崦分流，东过福利、张墅官二桥，计十四里而达善人桥。又东十三里为香山溪，通木渎斜桥为南塘。东渚塘，自下崦分流，东北行至东渚龙塘桥。又东北流达浒墅关为北塘，其支渠通篁村。
寺院
    光福讲寺，在光福下街。梁九真太守顾氏之家山也。大同中建寺及舍利塔七成。唐咸通间重建。宋获铜观音像。康定元年，居民于庙旁泥中得之。祷雨辄应。明万历时董份重修。清乾隆中，里人徐坚募资修塔。道光十二年，苏抚林则徐迎入城祷雨后，奏请重建。敕赐“慈云护祐”匾额。光绪间再赐“香雪慈云沛泽流慈”额。寺中碑刻有梁天监石幢，唐大中五年、六年尊胜陀罗尼经两石幢，在门首左右对列“，崔鹏《舍利塔记>。进士顾在鎔诗石，宋黄公颉《铜观音像记》，元祐二年正书，紫端石断碑，绍定二年，免役公牒，宝祐六年，元明诸刻尤多。左侧有顾野王祠及墨沼。顾在镕《题光福上方诗》：苍岛孤生白浪中，倚天高塔势翻空。烟凝远岫列寒翠，霜染疏林坠碎红。溪渚或栖彭泽雁，楼台深贮洞庭风。六朝全碧落何处？偏傍苇丛惊钓翁。
    圣恩禅寺，在玄墓山。梁僧惠济始居此。唐天宝间建天寿禅寺，宋宝祐间又建圣恩禅院，为上下道场。元季寺毁庵存，僧时蔚万峰禅师说法开山。明太祖赐御制《居山图诗文》一轴。洪武九年，大殿成，并铸巨钟。上镂《法华经》全部六万字。明季僧法藏重修，即汉月禅师。《县志》：崇祯元年，吴江知县熊开元延三峰法藏主席，为中兴第一代祖，其弟子弘壁、剖石继之，剖弟子济石迎清圣祖驾称旨，即吼崖和尚也。像设庄岩[严]，湖山灵秀，为丛席冠。清圣祖南巡临幸，宿四宜堂，御书“松风水月”四字额以赐。宸翰旁有侍臣缪彤、陆肯堂、归允肃及沈德潜、钱襄诸人诗刻。高宗复六次临幸，赐额。同治十年，僧真照月岩和尚重修。今寺内有梵天阁、藏经阁、还元阁、碧照轩、松风水月轩诸胜，都三百余间，真假山及郁泰玄墓在寺后。珍藏古物有周邾公牼钟，古色斑烂，钟带间三十六乳，铭文为籀篆，诚镇山之宝也。邾牼钟释文曰：隹王正月初，吉辰在乙亥，邾公牼葬，乃吉金玄镠。昔吕自作和钟曰：余畏龚威忌，鬻辞和钟，以乐其且，以安大夫，以喜者士，至于万年，分器是寺。有拓本长卷，题跋甚多。潘祖荫跋谓：大江以南，无专鼎在焦山，王子吴鼎在虎丘已失，与此鼎峙而三矣。别有明人叶璠绘《文殊指南图》，道光中胡锡硅为觉阿师绘《一蒲团外万梅花图》诸手卷，山僧皆珍重之。宣统三年春，延谛闲讲经，时陆太傅润庠偕程中丞德全、左方伯孝同等俱至听讲，极一时之盛，不独“杖底梅花蹋万峰”，王渔洋《送汪苕文》句，为吴中幽绝处也。释时蔚《邓尉山偈》：元高向午面朝湖，三凤三龙天下无。左右环盘前后阔，此山真好立禅徒。  王越《登寺》：万峰形势出尘埃，中有名僧慧远才。佛法早从三藏得，圣恩新自九天来。莲花刻漏金壶滴，贝叶翻经宝殿开。到此窈同庐岳景，诸山空说旧香台。  王士祯《雨夜宿圣恩寺》：梅树初花石涧流，满山香雪送行舟。三更萧瑟湖边雨，百尺高寒水上楼。师子窟中岚翠合，法华山外暝烟收。霜天欲晓鲸音起，万壑声从何处求。  尤侗《过圣恩寺古法堂》：朅来寻古寺，满径湿云封。丈室依双树，孤烟对万峰。湖山春载酒，风雨夜闻钟。招取梅花片，为君剖五宗。
    石楼精舍，在弹山南。明赵宦光篆书“石楼”二字，前为万峰台，旧有七十二峰阁，登临极胜。见徐枋《吴山名胜十二图》，今已废。然春梅夏笋、秋桂冬茶，茶花惟此间最盛，独占四时佳景焉。
    石壁精舍，在蟠螭山。明嘉靖中建，王稚登题额。清道光中修，有吴慈鹤《记》、韩崇等题名。翠屏百仞，天然森削。又有修竹数百竿周绕佛殿，为山中最胜处。春秋游履所萃。同治八年重修。
    司徒庙，在青芝山北，相传祀汉邓禹，亦曰柏因社，庙中古柏数株，势极蟠屈，最著名者名“清奇古怪”。一纹成左纽，一颔吐孙枝，一作蛟龙腾跃，架空为桥，一经雷火焚余，倒地复蘖，皆千年物也。近患游人攀折枝条，刮取柏香，以铁阑护之。旁有槐星阁，则郡绅潘霨所筑。少西北即香雪海矣。许玉瑑《司徒庙古柏行》：奇士苦无偶，泛交持难久。异哉一亩间，四柏宛四友。虬髯驼背皆成翁，五岳位置视三公。或坐或卧或僵立，或生或枯或戢孴。各有千秋不坏身，未肯苟同貌相袭。有如古直臣，强项不屈柴立身，袍笏怒卷趋紫震；有如老将健，解衣盘礴来，酣战力尽犹持枪。半假树人树木天，无私豪杰际会良有时，萧曹佐命出同闬，绮季偕隐还采芝，此柏托牛亦如之。吁嗟乎！需才世已久，谋野转有获。安得挺生如此树，岩廊顿变风云色。  陆润庠《司徒庙古柏用杜工部古柏行韵》：我生爱梅兼爱柏，嗜癖不数米颠石。梅花点雪几万株，柏树干霄数千尺。春来会作邓尉游，梅未全开殊可惜。憩足司徒古庙前，四柏参天压云白。虬枝兀立西复东，森然雷雨腾蚊宫。一如饿虎奋爪踞隙地，一如苍龙斗险凌长空。其间两株鳞鬣互纠葛，但见纵横剑戟摇天风。培根抉土想当日，栽植疑有神鬼功。我思此本明堂栋，遗泽长流倍珍重。如何埋没空山坳，不同杷梓相输送。即今风雪伴梅花，高冈常得栖鸾凤。和羹他日会调盐，此材柱石宜为用。
    奉慈庵，在邓尉西蔡家场，宋靖国元年，僧明昕建。今讹凤市。自光福至玄墓中间必由之道也。旁为小虎丘，隐士莫怡所筑。徐汧弟子，明亡，励节终身者。
    五云洞，在米堆山腰。明顾封公天叙所辟，累石为楼。后改僧庵，俗名老虎洞。明季有虎伏于内。中卧巨石，若叠床横艖，可惊可喜。别有泉侧出通前井。
    七宝泉，在邓尉山左麓梓里上，盖乳泉也，甘冽异常。元延祐间，僧性颐建庵，今废。明蔡羽、王宠、卢雍皆有七宝泉诗。
    朗吟谷，在邓尉山妙峰庵内。清初辟谷道人吕毖建，凿石架木，构一阁以供斗姆，取吕洞宾“朗吟飞过洞庭湖”句，故名。毖后住灵岩山下小桃源而化。今废。
    小狮林寺，在吴家村北凤皇山下。穹窿支脉，亦曰峧里西山。大士殿左右两壁遍刻《楞严经》入石，计六十余块。二层至五层不等。游人须秉烛缘梯上下而读之，盖明季嘉定侯峒曾、昆山归昌世、顾锡畴、太仓王树敏等楷书也。
名迹
    香雪海，在吾家山腰。清康熙中，巡抚宋荦摩崖题“香雪海”三字。圣祖南巡，驻跸观梅。高宗六次临幸，俱有题咏。旧建御碑亭，兵燹被毁。亭为五角形柱石，亦作梅瓣，前有剧台，极宽广。好事者往往携杯榼登临。今碑存而亭圯，方谋重建，犹未兴工也。
    瞻云阁，在天井聚坞张京堂祠内，沈荃题额。张公名孟球，字夔石，郡人，康熙乙丑进士，累官河南按察使，护抚篆内，升京堂，年八十卒。子学庠、绍贤，并己丑进士；应造，乙未进士；企龄，戊子举人；景祁，癸卯举人。五子并登科甲，吴中称盛事云。
    逸园，在西碛山下，即九峰草庐。清初孝子程文焕庐墓之所。其后人钟葺为逸园，移家其中，有清晖阁、寒香堂、钓雪槎、藻渌亭、腾啸台诸胜。乾隆庚子南巡，临幸其地，后废。钟字在山，枫桥诸生，工吟咏。妻顾氏名信芳，亦能诗，有《生香阁诗稿》。
山中名迹，旧有吟香阁，在铜坑，宋高士顾凤建，后王文恪、顾文康重修。晚香林，在邓尉山麓，明昆山顾天叙构。沉[泛]香居，在吾家山下，里人陈王廷建，窗楞阑槛制同湖舫，汪琬题曰“云壑藏舟”。七十二峰阁，六浮阁，见前弹山下，今大半泯灭，惟瞻云阁及此尚有遗迹耳。
    韡园，在涧上，即陈氏泛香居旧址，同治间，郡绅潘霨得之，辑为家祠，亭轩池馆，别饶幽韵，彭宫保玉麟为画梅壁上，并题七古一首，“中间五丁六甲”等句，不啻为己身写照，而园林得此，亦足与刚直公手笔并传不朽矣。彭玉麟诗，铧园粉壁净于雪，令我狂醉污泼墨。乱写梅花纵复横，千株万株虬如铁。纵有五丁六甲来，费尽神力不能折。任他美人月下看，任他高士山中歇，浮罗仙子竟欢颜，姑射神人开笑靥。繁华最厌软红尘，清芬压倒众香国。记得当年顾虎头，满壁沧洲[州]画妙绝。我今泼墨画梅花，写与邓尉荣阳宅。道子传神笔已枯，疏影暗香写不得。主人有鹤守天寒，冰雪心肠有谁识。世事原如壁上观，何必定须分黑白。留将清气在乾坤，十二万年不许灭。
    邓尉山庄，在光福西崦畔，旧为耕渔轩，明初高士徐达左良甫所居也。良甫有文学，所交皆知名士。倪瓒写图并题，杨维桢、高启、张羽、徐贲诸人题咏甚多，辑为《金兰集》行世。轩久废圮，清嘉庆间，海宁查世倓购得而扩治之，中有御书楼、思贻堂、小绉云、塔影岚光阁等二十四景，张问陶为之记。未几，查氏返浙辇材去。里人徐坚、许兆熊、倪昇诸人尝集文社于此。兵燹后，郡绅冯桂芬就建一仁堂，有《耕渔轩记》勒石。近年附设国民学校，即湖上读书处也。  崦西小筑，在耕渔轩侧，亦曰小云台。相传为石陼庵下院，有水阁三楹，擅湖山之胜。
