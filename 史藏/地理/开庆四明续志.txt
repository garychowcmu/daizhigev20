开庆四明续志　(宋)吴潜修　(宋)梅应发　刘锡纂　

目录
　序 
　卷一
　　庆元府额 
　　增秩因任 
　　学校 
　　讲义
　　　生祠记 
　　　赡学砂岸 
　　　增拨养士田产  
　　科举 
　　城郭
　　　西子城门楼  
　　坊巷
　　　东南厢 
　　　东北厢 
　　　西南厢 
　　　西北厢 
　　刊误 
　　新校  
　卷二
　　郡圃
　　　新桃源 
　　　老香堂 
　　　苍云堂 
　　　生明轩 
　　　占春亭 
　　　四明窗
　　　双桧泉 
　　　自远 
　　　翕芳亭 
　　　清莹亭 
　　　春华亭 
　　　秋思亭 
　　　净凉  
　　驿亭桥路〔寺庙附〕
　　　知津驿 
　　　庆丰驿 
　　　广利桥
　　　　记  
　　　王家桥 
　　　慈溪新路 
　　　修砌西塘路 
　　　逸老堂
　　　　记
　　　　逸老堂贺秘监像赞 
　　　时亭 
　　　高桥
　　　　记 
　　　高桥寺〔循王庙附〕
　　　灵应庙 
　　　大人堂 
　　　青莲阁 
　　　瑰富亭 
　　　惠民药局
　　　　药货钱会本息 
　　　　子局 
　　　　每岁散药  
　　　新校  
　卷三
　　水利
　　　平桥水则记 
　　　洪水湾 
　　　茅针（石契） 
　　　练木（石契）
　　　黄泥埭 
　　　新堰 
　　　西渡堰 
　　　北津堰 
　　　林家堰 
　　　黄家堰 
　　　支浦闸 
　　　江东道头 
　　　永丰（石契）
　　　开庆（石契） 
　　　郑家堰 
　　　管山河 
　　　诸县浚河
　　　　慈溪县德门乡 
　　　　慈溪县西屿乡 
　　　　定海县清泉乡 
　　　　定海县太丘乡  
　　　双河堰  
　　刊误 
　　新校  
　卷四
　　兴复省并酒库
　　　醅酒库 
　　　犒赏库 
　　　城外香泉库 
　　　江东慈福库 
　　　江东赡军库 
　　　定海县乌崎头库 
　　　林村库 
　　　宝溪子库 
　　　小溪子库 
　　　奉化县鲒埼库 
　　　东门库 
　　　下庄务  
　　经总制司 
　　兴复经总制诸酒务坊场〔渡附〕
　　广惠院
　　　记 
　　　规式 
　　　田租总数 
　　　钱总数 
　　　租麻皮总数 
　　　租麦总数  
　　两狱
　　　厢院 
　　　兵马司  
　　架阁库楼 
　　新校  
　卷五
　　新建诸寨
　　　夜飞山永平寨 
　　　向头寨 
　　　营寨酒库屋 
　　　营寨基地  
　　九寨巡检
　　　省札  
　　烽燧
　　　指挥本末 
　　　申省状  
　　探望 
　　新校  
　卷六
　　三郡隘船 
　　出戍 
　　水阅 
　　作院 
　　武藏 
　　小教场 
　　帐前拨发壕寨官舍
　　　东廊 
　　　西廊  
　　新校  
　卷七
　　排役
　　　行移始末  
　　楼店务地
　　　第一等地 
　　　第二等地 
　　　第三等地  
　　府仓斗斛 
　　蠲放官赋
　　　奏状
　　　褒诏 
　　刊误  
　卷八
　　蠲放砂岸
　　　乞蠲砂租奏请 
　　　榜  
　　蠲免抽博倭金
　　　奏状 
　　　申状 
　　　再申 
　　　省札 
　　　收养丽人 
　　　收刺丽国送还人  
　　赈济 
　　祈祷〔龙见附〕
　　瑞麦 
　　新校  
　卷九
　　吟稿上
　　　登镇海楼 
　　　对黄花 
　　　呈萧山知县 
　　　分定 
　　　自叹 
　　　晓儿辈 
　　　阅城壁 
　　　岁晏无聊收叔氏讯 
　　　朝谒归省文书 
　　　喜雪 
　　　再赋喜雪 
　　　喜雨 
　　　再用前韵 
　　　再用前韵各赋三解 
　　　喜雨 
　　　再用喜雨韵 
　　　三用喜雨韵 
　　　四用喜雨韵 
　　　五用喜雨韵 
　　　六用喜雨韵 
　　　七用喜雨韵 
　　　八用喜雨韵 
　　　九用喜雨韵 
　　　十用喜雨韵 
　　　劭农 
　　　出郊用劭农韵 
　　　闻同官会碧沚用出郊韵 
　　　出郊再用韵赋三解 
　　　再用出郊韵似延庆老 
　　　登延庆佛阁用出郊韵 
　　　再用出郊韵 
　　　三用出郊韵 
　　　四用出郊韵 
　　　五用出郊韵 
　　　劭农翠山赋唐律二首 
　　　梅花小吟 
　　　占春亭即事 
　　　乡举鹿鸣劝驾 
　　　诸路发解劝驾 
　　　和景回胡计院数字韵就送其行 
　　　窥园 
　　　小至三诗呈景回制干并简同官 
　　　喜雪用禁物体 
　　　再用前韵 
　　　三用喜雪韵呈同官诸丈不敢辍禁物之令也 
　　　四五用喜雪韵 
　　　六用喜雪韵 
　　　七八用喜雪韵 
　　　九十用喜雪韵 
　　　十一二用喜雪韵 
　　　十三四用喜雪韵 
　　　和史司直韵  
　　新校  
　卷十
　　吟稿下
　　　和袁尚书韵 
　　　和袁尚书韵 
　　　和赵知录韵 
　　　再和赵知录韵 
　　　饯赵物斛 
　　　喜雨和赵右司 
　　　喜雨和史司直 
　　　秋思一首寄方君遇 
　　　寄丁丞相 
　　　喜雨预卜淮寇之遁口占小诗呈同官 
　　　景回兄和篇甚佳信笔再用韵 
　　　昨日连昼夜之雨尤可喜再用前韵 
　　　和丁丞相 
　　　和惠检阅送胡计院韵 
　　　行小圃偶成唐律呈直翁自昭叔夏 
　　　和刘右司见寄六绝一律 
　　　送十二知军领郡澄江 
　　　古风一首送常明仲还里社 
　　　明仲小侄归江浙饯之西渡有感 
　　　饯郑宗丞 
　　　天宁长老新斋堂请转语 
　　　因藏主持此稽首诸山如有小小寺院保明出世 
　　　代为大川重说偈言 
　　　僧若珪求短偈 
　　　山偈寄无声老师 
　　　又山偈就寄善知识 
　　　题暗香疏影词后用潘德久赠姜白石韵 
　　　苦雨吟十首呈同官诸丈 
　　　久雨喜晴检阅计院纪以春容之篇敬用韵为谢 
　　　赓刘自昭出郊佳什 
　　　出郊偶赋 
　　　高桥舟中 
　　　水云乡和制机刘自昭韵 
　　　和谢惠计院 
　　　寄樗寮张寺丞 
　　　舟檥娥祠敬留二绝 
　　　口占詶翁处静 
　　　君异郑兄出示旧诗盖绍定初所信笔也俛仰三十年矣戏成口占复归之 
　　　和翁处静赋木香 
　　　喜雨二解 
　　　中秋无月和曾仪吉制干 
　　　赋惠计院允堂 
　　　谢惠计院分饷新茶  
　　新校  
　卷十一
　　诗余上
　　　沁园春〔丙辰十月十日〕
　　　沁园春〔戊午自寿〕
　　　沁园春〔己未翠山劝农〕
　　　宝鼎现〔和韵己未元夕〕
　　　昼锦堂〔己未元夕〕
　　　贺新凉〔丁巳岁寿叔氏〕
　　　贺新凉〔和翁处静桃源洞韵〕
　　　贺新凉〔再和〕
　　　贺新凉〔三和〕
　　　贺新凉〔和赵丞相见寿〕
　　　贺新凉〔夜来梦游一所园林台榭甚饰数羽流在焉余与语相酬酢有言诗者有言词者须臾以酒见酌中有一人举令云各和古词一首且目余云相公和叶石林睡起流莺语余素熟此词成诵遂援笔赓之掷笔而寤枕上记忆不遗一字亦异矣以词意详之余三上丏归之疏君父其从欲乎因录呈同官诸丈恐可为他时一段佳话云〕
　　　贺新凉〔因梦中和石林贺新凉并戏和东坡乳燕飞华屋〕
　　　贺新凉〔和刘自昭俾寿之词〕
　　　暗香〔犹记己卯庚辰之闲初识尧章于维扬至己丑嘉兴再会自此契阔闻尧章死西湖尝助诸丈为殡之今又不知几年矣自昭忽录示尧章暗香疏影二词因信手酬酢并赓潘德久之诗云〕
　　　疏影 
　　　暗香〔再和〕
　　　疏影 
　　　暗香〔仪真去城三数里东园梅花之盛甲天下嘉定庚辰辛巳之交余犹及歌酒其下今荒矣园乃欧公记君谟书古今称二绝犹忆其词云高甍巨桷水光日影动摇而下上其宽闲深靓可以答远响而生清风此前日之颓垣断堑而荒墟也嘉时令节州人士女啸歌而管弦此前日之晦冥风雨鼪鼯鸟兽之（口皋）音也令人慨然〕 
　　　疏影 
　　　暗香〔用韵赋雪〕
　　　疏影 
　　　木龙吟〔戊午元夕〕
　　　永遇乐〔己未元夕〕
　　　永遇乐〔再和〕
　　　永遇乐〔三和〕
　　　隔浦莲〔和叶编修士则韵〕
　　　隔浦莲〔会老香堂和美成〕
　　　水调歌头〔出郊翫水〕
　　　水调歌头〔小憩袁氏园用前韵〕
　　　水调歌头〔夜来月佳甚呈景回自昭二兄戊午八月十八日〕
　　　水调歌头〔戊子九月偕同官延庆阁过碧沚〕
　　　水调歌头〔再用前韵〕
　　　水调歌头〔喜晴赋〕
　　　二郎神〔己未自寿〕
　　　二郎神〔再和〕
　　　传言玉女〔己未元夕〕
　　　满江红〔戊午二月十七日四明窗赋〕
　　　满江红〔再和〕
　　　满江红〔戊午二月二十四日会碧沚〕
　　　满江红〔碧沚月湖四用韵〕
　　　满江红〔二园花卉仅有海棠未谢五用韵〕
　　　满江红〔景回计院行有日约同官数公酌酒于西园取吕居仁满江红词对一川平野数闲茅屋九字分韵以饯行色盖反骚也余得对字就赋〕
　　　满江红〔苍云堂后有桂树为冬青遮蔽低垂将陨矣戊午八月呼梓人为伐而去之赋〕
　　　满江红〔戊午秋半偕胡景回刘自昭二兄小饮待月〕
　　　满江红〔戊午八月二十七日进思堂赏第二木犀〕
　　　满江红〔戊午九月七日碧沚和制几韵〕
　　　满江红〔郑园看梅〕
　　　满江红〔再用韵怀安晚〕
　　　满江红〔戊午十二月八日赋后圃早梅〕
　　　满江红〔上巳后日即事〕
　　　满江红〔己未四月九日会四明窗〕
　　　满江红〔己未赓李制参直翁俾寿之词〕
　　　满江红 
　　　满江红〔和刘右司长翁俾寿之词〕
　　　念奴娇〔咏白莲用宝月韵〕
　　　念奴娇〔再和〕
　　　念奴娇〔三和〕
　　　念奴娇〔四和〕
　　　念奴娇〔戏和仲殊己未四月二十七日〕
　　　八声甘州〔赓叶编修俾寿之词〕
　　　感皇恩〔和广德知军韵〕
　　　谒金门〔枕上闻鹃赋〕
　　　谒金门〔和赵参谋〕
　　　谒金门〔和刘制几〕
　　　谒金门〔和自昭木香〕
　卷十二 
　　诗余下
　　　浣溪沙〔己未元夕〕
　　　浣溪沙〔和谦山〕
　　　浣溪沙〔再用韵〕
　　　浣溪沙〔三用韵〕
　　　浣溪沙〔四用韵〕
　　　浣溪沙〔己未三月二十五日赏荼（艼去丁改縻）〕
　　　浣溪沙〔再赋〕
　　　海棠春〔己未清明对海棠有赋〕
　　　海棠春〔再用韵〕
　　　海棠春〔三用韵〕
　　　霜天晓角〔和叶检阅仁叔韵〕 
　　　霜天晓角 
　　　霜天晓角〔和刘架阁自昭韵〕
　　　霜天晓角 
　　　霜天晓角〔和赵教授韵〕
　　　霜天晓角 
　　　霜天晓角〔戊午十二月望安晚园赋梅上银烛〕
　　　霜天晓角〔己未五月九日老香堂送监簿侄归和自昭韵〕
　　　霜天晓角〔再和〕
　　　蝶恋花〔和处静木香〕
　　　朝中措〔和自昭韵〕
　　　朝中措〔再用韵〕
　　　朝中措〔三用韵〕
　　　朝中措〔四用韵〕
　　　朝中措〔五用韵戏呈〕
　　　朝中措〔老香堂和刘自昭韵〕
　　　虞美人〔和刘制几舟中送监簿韵〕
　　　秋霁〔己未六月九日雨后赋〕
　　　秋霁〔再和〕
　　　秋霁〔三用韵〕
　　　小重山〔己未六月十四日老香堂前站台翫月〕
　　　醉桃源 
　　　青玉案〔己未三月末澣木香亭赋〕
　　　点绛唇〔己未三月六日四明窗会客〕
　　　清平乐〔和刘制几〕
　　　渔家傲〔和刘制几〕
　　　渔家傲〔再用前韵〕
　　　柳梢青〔戊午十二月十五日安晚园和刘自昭〕
　　　柳梢青〔己未元夕〕
　　　贺圣朝〔己未三月六日〕
　　　浪淘沙〔戊午中秋和自昭〕
　　　贺新凉〔翫月〕
　　　贺新凉 
　　　鹊桥仙〔己未七夕〕
　　　鹊桥仙 
　　　秋夜雨〔和韵刘制几立秋夜观月喜雨〕
　　　秋夜雨〔客有道秋夜雨古词因用其韵而不知角之为阁也并付一笑〕
　　　秋夜雨〔再和〕
　　　秋夜雨〔己未八月二日新桃源和韵〕
　　　秋夜雨 
　　　秋夜雨 
　　　生查子〔己未八月二日四明窗和韵〕 
　　　生查子 
　　　西河〔和旧韵〕
　　　桂枝香 
　　　南乡子〔和韵己未八月十日郊行〕
　　　南乡子 
　　　行香子〔开庆己未八月十夜同官小饮逸老堂李直翁制参出示东坡题钓台行香子走笔和韵〕
　　　秋夜雨〔依韵戏赋傀儡〕
　　　糖多令〔答和梅府教〕
　　　南乡子〔答和惠计院〕
　　　诉衷情〔和韵〕
　　　水调歌头〔己未中秋无月〕
　　　水调歌头〔和晦翁韵预赋山中乐己未中秋中澣书于老香堂〕
　　　水调歌头 
　　　水调歌头 
　　　水调歌头 
　　　水调歌头 
　　　浣溪沙〔和桃源韵〕
　　　谒金门〔老香堂和韵〕
　　　谒金门〔和韵赋茶〕
　　　谒金门 
　　　水调歌头〔开庆己未秋社维舟逸老堂口占〕
　　　水调歌头〔奉别诸同官〕
　　　贺新凉〔和惠检阅惜别〕
　　新校 



四明续志序
四明志作于干道述于宝庆详矣然则何续乎所以志大使丞相履斋先生吴公三年治鄞民政兵防士习军食兴革补废大纲小纪也其已作而述者不复志昔人谓旧相出镇者多不以民事为意惟向文简大耐官职勤于政事所至著称公不均其逸而先其难过于文简数等矣又谓寇莱公所至多游宴张文定倘荡任情获盗纵遣公慨念海道东达青齐御侮弭盗之方周防曲至世人未必尽知也若夫切切畎亩盼盼雨晴一游一咏可以观焉故并载之于后以诏来者盖公之学达于体用自身而家家而国国而天下有本者固如是也岂规规然求度越于寇张二公哉虽然鄞犹故鄞也昔何为而匮今何为而丰昔何为而荡无纪纲今何为而粗知理法览者必有得于是编之外开庆元年中秋日门生迪功郎庆元府府学教授梅(应发)奉议郎添差沿海制置大使司主管几宜文字新添差通判镇江府刘(锡)百拜谨书
四明续志卷第一
宋元四明六志弟三十四
宋　梅应发　等　撰
　庆元府额
宁宗皇帝登大宝以明为龙藩升庆元府自参政何公立扁后至宝佑二年中更水火屡撤去久而未立四年九月大使丞相吴公出镇兴废补阙至五年四月始援笔书之八法端严九鼎镇重自是郡境清谧无复曩岁非时之警邦人朝莫瞻戴殆与四明山川辉映无极云 【上牌致语附见于左】 
宁皇惠朱邸以演纶久升表揭元辅福苍生而运笔重为扁题三大字郁郁蛟缠四明窗停停虹贯旄倪观改鼓角声和恭惟大使判府大观文丞相枢使国公辟学海以朝九流厉词锋而挫万物虎榜首登凤池身到既符作者之七人鳌顶峰戴（鱼酋）穴水浮来挟飞仙于三岛以大臣而尽民事勤小物而穆师言牛陇春酣是处无襦而有裤鲸洋风定何人佩剑而带刀百废具兴一日必葺念昔被茂陵之亲擢优为嘉定之抡魁于今领潜藩以保厘忍视庆元之虚额拈尖头而点染举大手而特书秀杰摩云河海尽归于弹压精华冲斗鬼神俱耸于观瞻天閟方随机而拓开地灵已如响而发达岂止笃生乡彦嗣十人宰相状元便当速肖邦君添几人状元宰相民生视阜郡望增雄万斛力一挥尽拭目鲒亭之气象中书君未老更倾心鸱阁之经纶 【胡显】 等既忝齐优敢呈巴俚庆元天子旧名藩宝佑元戎新榜颜郁郁蛟缠三大字停停虹贯四明山百年老稚驩声沸千古山河旺气还便挟岛仙天上去再提此笔福人闲
　增秩因任
宝佑五年正月六日御笔吴潜特与转一官职任依旧制
门下朕修我有夏以诞保受民每岁孟春则大计群吏矧臣作股肱耳目之旧而时若州牧侯伯之贤是有衮衣越在外服对三阳之泰长敷大号以涣（昜□）观文殿大学士宣奉大夫沿海制置大使判庆元军府事兼管内劝农使金陵郡开国公食邑五千四百户食实封壹阡伍伯户 【[按曰]宋刻本食邑作一二三四千百食实封则作壹贰三肆阡伯虽无关宏旨然当时官书式固如此此叶误刊重行另刻依改余篇不复羼削附识于此】 吴潜方厚秉彝中和迪行漱六艺之芳润则资之深诩万物而发扬其德可大顷焉相朕咨以奋庸若盐梅之和羹期于予治以熏莸之共器不溃于成敛而经济之谋重我蕃宣之寄鄮山嵂嵂欣草木之向荣沧海洋洋妥波涛而不□当治象甫颁之日正士夫更始之初膺贡受图曩侍春王三朝之会承流宣化今为东方诸侯之先时而扬之民之表也虽玺书增秩非所以待大臣而民功曰庸其可无于懋赏爰峻禄臣之品申陪井邑之封于戏王职如岁兼四时朕方体元工之运冢宰阜民倡九牧尔尚新治理之功益懋乃犹祗若予训可特授光禄大夫依前观文殿大学士沿海制置大使判庆元军府事兼管内劝农使金陵郡开国公食邑五千四百户食实封一千五百户主者施行
宝佑六年九月初五日御笔吴潜分阃四明己书再考郡纲振饬海道肃清特与转行一官令再任学士院日下降制制
敕门下命颛征而赐履夙嘉表海之风考成绩以陟明式循咨岳之典睠予良弼久镇辅藩进律以旌显庸勉留而仍旧服肆加宠数诞布恩言观文殿大学士光禄大夫沿海制置大使判庆元军府事兼管内劝农使金陵郡开国公食邑五千四百户食实封一千五百户吴潜敬义不孤忠忱合一以格物之明而行之以絜矩之恕以冯河之毅而恢之以包荒之宏其在庙堂而忧惟以社稷为悦邪嫉九龄之正佞憎陆贽之贤绿竹猗猗居有琢磨之益赤舄几几不改硕肤之常比烦戎乘之行肯为苍生而起弼廪青社犹在中书琦典相州克勤民事廉顽立懦抑虣鉏骄吏士畏若神明旄倪爱如父母风行海道福流京师固当渴想于仪刑亦既深知其治行惟长吏数易则政斁而百姓熟习则教孚遮道而留寇恂盍从群望增秩而褒黄霸昭示懋功频烦玺书之荣赫弈银青之位益食多邑陪赋真畬于戏公着起尹河南雅得均出处之谊王曾再莅全魏谅能服中外之心以上宰任方伯见谓优为以真儒用天下常怀未尽式敬有土益远乃猷可特授银青光禄大夫依前观文殿大学士沿海制置大使判庆元军府事兼管内劝农使金陵郡开国公加食邑五百户主者施行
开庆元年八月十七日再疏乞归田里奉御笔吴潜三年海阃备竭勤劳屡疏丐归高节可尚依旧观文殿大学士判宁国府特进封崇国公令学士院日下降制制
门下朕仪图魁德易镇价藩公师而表海邦久颛鈇钺之寄将相而典乡国式华衮绣之行肆申锡于恩徽以懋奖其风节敷时制綍谂我廷绅观文殿大学士银青光禄大夫沿海制置大使判庆元军府事兼管内劝农使金陵郡开国公食邑五千九百户食实封一千七百户吴潜识诣几深气涵刚大实地践履得家庭学问之醇平生经纶发圣贤事业之懿宁皇之所敷遗眇躬之所倚毘端委庙堂纳君于道燕居乡党垂世以书顷往保厘重烦夹辅独尽心于政廪有勤民之风不动色而威雅得驭军之体以格物之明听讼以絜矩之道生财溟渤澄波京师蒙润闵劳三载正惓惓归士之情勤施四方顾恳恳明农之请夫元老之出处甚重乃群工之视听攸关卿犹尽瘁以鞠躬谁不闻风而展力爰从古鄮就田廾宛陵若王曾以厚德守青莫涯其量若蒙正以重望尹洛未尽其才用疏崇国之封加峻上公之爵仍冠邃职并衍真畬于戏国家大经莫重君臣之谊贤哲高致每怀父母之邦天之未坠于斯文儒者不忘于当世体予睠注远乃猷为可依前观文殿大学士银青光禄大夫判宁国府特进封崇国公加食邑五百户食实封二百户主者施行
　学校
世之言郡泮者必曰一漳二明盖漳以财计之丰裕言明以舍馆之宏伟言也巍堂修庑广序环庐槐竹森森气象严整旧额生徒一百八十人其后比屋诗礼冠带云如春秋鼓箧者率三数千童丱执经者亦以百计著录浸倍而帑庾则不差多于昔大使丞相吴公加惠序庠笃意教养正讲席以阐理学新仪门以肃宫墙且谓学供日繁庖膳不足始自宝佑五年四月十五日除本府元日拨一百贯外更于大府每日增给钱一百二十贯以助公厨之费六年秋公又欲革并缘弊复俾分斋造食官给天平秤俾八斋仆隶各以时直取于巿而贩者益相安矣又尝出所辑孔孟格言及钧制存悔斋箴凡二百余轴遍惠前庑以下鸾旗戾止匪怒伊教一话一言闻者书绅凡学计不续支移那辍有请必俞诸生感公之德于是相与肖公之象为石室之祠云
　讲义
王子垫问曰士何事孟子曰尚志曰何谓尚志曰仁义而已矣
记礼者曰在官言官在府言府在朝言朝其在学校则与士友言所以为士何如夫灵于物而为人秀于人而为士则士之所以得名者非徒曰儒其衣冠而已士必有事尚志为先志必有尚仁义为先何谓事如农工商之各专一业也何谓尚如尚德尚贤主乎此而不变也何谓志如水之注东马之首燕必求其至也何谓仁义如木之有根根之有干培之则生戕之则死也故仁之为义固宏阔矣而切近而言则无一念之非为仁圣贤之所谓钦止所谓存忱所谓谨独皆所以全仁之本体而为心之则也义之为义亦固宏阔矣而切近而言则无一动之非为义圣贤之所谓制事所谓方外所谓处物皆所以彰义之大用而为身之则也自其无一念之非而心纯乎仁则仁熟矣推而不可胜用则熏陶万化生育万物皆仁之积也自其无一动之非而身纯乎义则义集矣推而至于不可胜用则裁制万化轨范万物皆义之积也仁曰居则入乎此而无它出也义曰由则出乎此而无它入也然仁莫难于居以心之难收也夫人试反之于心终日思虑能为易之藏乎能为书之闲乎能为鲁论之省乎能为轲书之收乎若其未然则憧憧往来莫知其乡必有贼仁者矣是必戒惧于不睹不闻之际存养于夜气旦气之闲微觉过差旋则悔悟如去症痞而后元气无壅塞也如翦荆棘而后嘉禾可茂长也由一念之正而为百念之皆正斯谓之志于仁矣孟子曰仁人心也孔子曰君子无终日之闲违仁造次必于是颠沛必于是此之谓也义莫难于由以身之难检也夫人试反之于身平日践履能为原宪之藜藿穷阎而不处非道之宫室乎能为子路之衣敝缊袍而不被非道之文绣乎能为颜子之箪食瓢饮而不食非道之膏粱乎能为澹台灭明之行不由径而不践非道之户阈乎若其未也则颠倒冥行莫知所届必有贼义者矣是必决择于取舍疑似之际精审于利善毫厘之闲少有过差旋即修治如乘安车惟恐其陟险峻也如驭良驷惟恐其趋狭邪也自一动之谨而为凡动之皆谨斯谓之志于义矣孟子曰义人路也孔子曰无适也无莫也义之与比此之谓也(潜)尝因是而观之孔子矣吾十有五而志于学此孔子立志之关键也故三十而立则其理凝四十而不惑则其理通五十而知天命则其理贯六十而耳顺则其理彻七十而从心所欲不踰矩则其理化陟降上下与天为徒此夫子之始于为士终于为圣人也愿闻子之志此夫子行志之规模也故老者安之则凡天下之人其生先乎我者皆父兄之类朋友信之则凡天下之人其生齐乎我者皆交游之类少者怀之则凡天下之人其生后乎我者皆子弟之类痒痾疾痛与人为徒此夫子之始乎为士终乎为大人也又尝因是而观之诸子矣乘肥马衣轻裘与朋友共之而无憾千乘之国摄乎大国之闲加之以师旅因之以饥馑由也为之比及三年可使有勇且知方也子路之志也方六七十如五六十求也为之比及三年可使足民冉求之志也宗庙之事如会同端章甫愿为小相焉公西赤之志也三子之志决非常人之志矣犹有待于外者也有待于外不可自必也暮春者春服既成冠者五六人童子六七人浴乎沂风乎舞雩咏而归曾点之志也无伐善无施劳颜子之志也无所待于外者也无所待于外可以自必也故从而为之说曰天生四民虽各有事然农有俭丰工有售否商有通滞皆有制于天与人者惟士之所事则求之我而已天与人不能制也求之我而天与人不能制未有不获者也而曾农工商之不若何哉其患在于无志而己志苟至焉非仁不处也举而措之即义之不违则也非义不蹈也溯而穷之即仁之不违则也强毅肃括人以为义而不知其为仁之刚温良慈让人以为仁而不知其为义之和仁义道合二五妙凝包四端总百行之人也用之乡党则乡党化用之邦国则邦国化用之天下则天下化岂不尊荣贵美而不负其所谓灵于物而秀于人之责哉今当至日方阳明用事之始在复之初爻为克己复礼之候二爻为取友辅仁之端皆有切于学者进修之实敢以是为诸友勉抑夫子于复而赞颜氏子曰有不善未尝不知知之未尝复行未尝不知仁也未尝复行义也并以是为诸友证传曰昂昂若千里之驹乎若水中之凫与波上下偷以全其躯乎立志与不立志之譬也惟诸友所从
或曰孟子既以安宅正路喻仁义矣而又曰仁之实事亲是也义之实从兄是也何欤盖仁有爱之理而事亲爱之本也孩提之童无不知爱其亲者此即是赤子之心赤子之心即本体之心本体之心不失未有不仁者也安宅孰大于是义有敬之理而从兄敬之本也传曰敬德之聚也能敬其兄未有不能敬其身能敬其身而陷溺其身于不义者未之有也正路孰大于是或又曰孟子既以安宅正路喻仁义矣而又曰杀一不辜非仁也非其有而取之非义也何欤盖仁之至者蝼蚁不践而不仁者至于嗜杀而不厌由自贼其心始义之至者一介不取而不义之至虽乞墦之不羞由自贼其身始惟忍贼仁最甚惟贪贼义最甚孟子精微之旨又当以是求之惟是潜困不知学老已至矣幸守是邦是邦多先觉之贤诸友耳濡目染声感气应必自有得于天爵之贵潜之木舌何能发明特以郡文学与庠序之士不鄙其固陋俾暂尸鸣道之席敬诵所闻以求是正虽其闲不敢背先儒之说亦不敢尽袭先儒之说往来诘难不无望于同志云
考亭夫子以师道淑天下所到之郡必为诸生讲说义理所以开人心而扶世教者宏矣履斋先生绍家学之亲传续考亭之正脉载道而来师表东海乃者阳复之旦从诸生请下临泮宫讲孟子士尚志一章以惠后学推本仁义理明意彻环堂而听者以千计前乎未有之盛事也(用存)分教是邦何幸领衿佩而亲炙焉退而思之孔子曰士志于道孟子曰士尚志履斋先生曰士必有事尚志为先志必有尚仁义为先孟子所以发明孔子之格言履斋所以推原孟子之奥旨圣贤先后卫道之心千载犹一日也盍亦锓梓于学以寿其传谂于众曰唯文宝佑丙辰长至日门生迪功郎特改差充庆元府府学教授胡(用存)谨书
　　生祠记
鄞股肱郡北直登莱东极岛卉湍鲸大浸斯襟斯吭卓为吾国天险麾钺右诸阃匪硕臣曷称厥选宝佑丙辰秋圣天子诏相国履斋先生吴公起命眷赐封履使以大称昉于兹曰判府事则自魏王后未之有也公至镇之日簿书丝如吏胥糜如民萎盗纷官眊士肆垢翫秕蠹非甚有纪公曰嘻剔抉苏醒是不难盍亦知所先后政不教徒政耳化民成俗其必由学乎龙象第一义下车序庠茷茷其旗几几其舄登国人子弟于堂首诲之以孟轲氏士尚志之旨反复数百言谓士必以尚志为事志必以明仁义为先盖以履诸身者淑诸人也华颠稚齿圜頖林者几千人殆犹过洞庭而聆咸池虚往实归家诵人习不惟峨冠襜裙者知所以策厉孟晋虽乔朴之民亦与知公忘势下士一利病必咨于学一然否必占于学凡可以惠元元者以次寖行之削斛入之取盈者廪穷民之颠连者撙费补解蠲数百万王赋之积逋者摧强植弱濯痍熙寒期月闲恩溶泽濊菞庶凫藻至（口禾）洋溢熏为丰年巷歌涂谣皆知公仁谊既效先是学庖靡盈捽茹其臞廉取之巿公于是岁增助膳缗四万三千有奇且复砂租缗余三万肇利鬯美垂百世不朽至于捐万八千楮继粟周急又不与焉游于校者不特饱仁义且饱膏粱矣诸生（口十）谋诹吉绘傅象峙狄碑作新祠于东荣所以洁心香示皈敬也事竣郡文学(应发)进诸生而告之曰吾道一脉邹鲁其源千载而下星奎水洛至考亭而日以演迤先生之学受之正肃公正肃公之学得之考亭四书其是学之根柢仁义其四书之纲领乎先生以此学魁天下相天子航世于安流栋国于乔岳奚止忠献一部论语（上止下舟）日之金声玉振诸生亦既闻之矣继自今昕稷嚅哜辰刻体践以身心而不以口耳则不负仁义不负先生不负孔孟考亭矣先生行且归政事堂诸生趋锵寿祠下参倚之见岂徒衮绣冕佩而已哉佥曰唯请劖诸石龙集丁巳仲秋朔门生迪功郎庆元府府学教授梅(应发)记并书
　　赡学砂岸
皇子魏王判四明日尝拨砂岸入学养士淳佑闲尝蠲之就本府支钱代偿宝佑五年正月大使丞相吴公奏请复归于学继而争佃之讼纷如准制札仍拨归制司却于砂岸局照元额发钱养士六年五月以砂岸烦扰复奏请弛以予民却于翁山十五酒坊岁趁到酒息钱内拨还府学具见奏篇 【在本府砂岸门】 
石衕山年纳二万六千七百八十六贯文
秀山年纳二千五百贯文
虾（□束）年纳一千一百贯文
大嵩年纳一千七百八十五贯七百文
双岙年纳八百单三贯五百文
淫口年纳七百贯文
石坛年纳一千五百贯文
沙角头年纳一千贯文
鲎涂年纳三百单三贯五百五十文
穿山团局年纳一千贯文
　　增拨养士田产
大使丞相既日增缗钱以丰庖膳矣且复拨没官田产
归之学益以广乐育之盛心焉增拨数目疏于后
宝佑五年十二月钧札拨下朱莹男朱佑没官田
昌国县蓬莱乡一都二都水田一十五亩地一十五亩 【并客屋在上】 
开庆元年八月钧札拨下汪登道没官田产
昌国县宜山
山田地共九千七百三十一亩
山熟地二千一百九十二亩
山坑田四亩三角三十步
石山七千五百三十四亩四十五步
涂田共六百八十亩三角二十三步
已耕种田五十五亩
已开垦未种田五十二亩
未开垦田二百七十三亩三角二十三步
未曾（土柰）就海涂田三百亩
水田四亩三角
八月钧札又拨下县吏郑新鄞县老界乡没官水田
二甲田三亩三角七步半
三甲田六亩三十五步
八月钧札又拨下鄞县邵宗武诡寄董垕陈八一没官田
董垕水田七亩一角六步
陈八一水田三亩二角
八月钧札又拨下卫源卫溥没官田
定海县灵岩乡田共三十一亩
　科举
神皋之东鄞为节府融深结秀锺灵孕杰前修辈出遗风曼衍巍科舄弈史不绝书大比贡英实符云台四七之数宝佑六年下宾兴诏大使丞相吴公以龙首黄扉之贵身劝为之驾七月二十四日钧判唐人有所谓泥金帖子乃士人中第归报其家者也蜀郡有髣而用之于秋赋者号曰金花榜子视领荐人数预行制造遇举送官下院拆号即携以自随仍带捷子甲头入院遇拆一名则旋书填户贯三代姓名于金花榜子之上授之甲头甲头即就贡院合口授之捷子之徒方许鸣铃走报遇金花榜子到日方为正报纵有漏泄预报之人其领荐人不请收接本府今为二浙衣冠人物最盛之地当效而行之一可以还前古之风流二可以为乡党之美观三可以杜捷子之纷扰仍从本府于当时每请举人一员特送三百贯以助犒捷之费其钱先令项桩留公使库或当使以二考替移则后来者不妨成此一段美事其金花榜子以木为之高一尺五寸阔六寸以绿为质遍地以金花围饰样具于后以今日吉辰批出以八月初三日吉辰制造以九月十一日吉辰妆饰又一项举送之时于常例外制司酒息钱内各特送五百券以助观光之行所以敬贤书而尊国体也是岁增葺贡闱焕然翚跂凡数四迂赤舄点视之有司职考艺者馆谷有礼其至如归列郡鲜及晓揭之日搀泄者绝迹敓攘者革心分报诸邑道路无壅金花之榜甫前犒捷之馈踵至未几谨考核以旌实才隆饯赆以将厚意情文醲郁士气振扬佥曰魁下三能为东道主此吾邦独有之天也郡人莫不以为荣焉
　城郭
明濒海为州罗城周回凡二千五百二十七丈四面阻水其东北则会三江之险以达于海重门击柝之防视他郡宜尤密比岁纪纲不饬郡人有凭城而楼观者巡徼之途塞焉甚而败阙不理跬步可越诸门倾欹穿漏凛凛欲压大使丞相吴公之分镇也请于上得密旨俾以法令从事芟夷荆榛复仍城壁旧贯阙者补圮者植低者薄者崇且益乃刱巡铺寘卒以逻三年修筑之役共费钱六万九千六百二十贯米一百七十硕一斗七升而雉堞焕如矣开庆元年夏遂鼎创望京郑堰下卸三门城楼棼楣壮伟榱桷业峨以至甬水灵桥东渡三门悉缮治之楼橹粲然万目易视凡工役土木之费复为钱九万九千八百贯米三百六十七硕北门曰下卸以鹾舟卸载于此命名甚鄙且在仓后迂僻今迁近东造袋局之侧比昔疏通轩豁乃更新扁曰和义西北郑堰门名亦浅俗大使丞相既于门外新立永丰（石契）而是门适成因名曰永丰门西门旧曰望京今亦更为朝京云
　　西子城门楼
郡自谯楼入子城其重门曰庆元府楼前有街横出是为府东西门其上两楼对峙巍巍翼翼西楼久不葺且坏宝佑五年四月大使丞相亟命船场赵与陛易新之盖级之故阙者赤白之漫漶者治之则已无侈前人无废后观
　坊巷
鄞郡甲东浙生齿浩繁阛阓填溢坊有扁所以植表旗也岁久漫弗治宝佑六年冬大使丞相吴公撤而新之凡四十五所为费一万五百七十二贯它如释褐状元锦勋锦乐昼锦朝桂符桂诸坊丹雘尚新者不复改作贯桥居巿中设四楹于桥隅且上刻华表鹤云
　　东南厢
吉祥坊 【破石桥南】 　康乐坊 【皂角巷】 
迪教坊 【车桥】 　　　积善坊 【小江桥】 
进贤坊 【洗马桥】 　　握兰坊 【新桥下】 
兴廉坊 【洗马桥下】 　余庆坊 【捧花桥】 
连桂坊 【施家巷口】 　清润坊 【新桥头】
　　东北厢
拱星坊 【郑府东】 　　　　　　阜财坊 【小梁街】 
开明坊 【鄞县前】 　　　　　　千岁坊 【南湖头】 
安平坊 【天庆观前】 　　　　　宣化坊 【魏家巷口】 
泰和坊 【县河下】 　　　　　　重桂坊 【天庆观前】 
广慧坊 【今改万寿坊大梁街】 　富荣坊 【能仁寺巷口】
　　西南厢
顺城坊 【仓桥下】 　　众乐坊 【君奢桥西】 
行春坊 【宝云寺西】 　缓带坊 【崇教寺后】 
惠政坊 【天宁寺南】 　衮绣坊 【湖西史府前】 
史君坊 【史府前】 　　振名坊 【仓桥下】 
问俗坊 【史府前】 　　纯孝坊 【府前】 
灵应坊 【宣府前】 　　迎凤坊 【四明桥东】 
美禄坊 【四明桥北续改为衮绣坊以达于湖西】
　　西北厢
宜秋坊 【应家巷口】 　　寿宁坊 【虹桥北】 
影泉坊 【蔡家巷口】 　　修文坊 【孝文巷】 
崇孝坊 【西桥下】 　　　永济坊 【府前】 
广仁坊 【白衣寺巷口】 　朝士坊 【戴家巷口】 
儒行坊 【鉴桥下】 　　　恤仁坊 【今改施仁坊佛阁下】
衍庆坊 【后庵前】  　　 阅武坊 【贡院桥下旧道新辟】
　刊误
 【[增秩因任]】 　正月六日 【宋本六上有初字】 
 【[学校]】 [讲义]　与朋友共之而无憾 【宋本之字上有敝字】 　若水中之凫乎 【若上宋有泛泛二字】 　而不义之至 【至下宋有者字】 
[生祠记]　志必以明仁义 【原无仁字以意加今宋本有仁无明】 　亦与知 【知下宋有焉字】 　闻之矣 【宋无矣字】 
 【[城郭]】 　以鹾舟 【以上宋有旧字】
　新校
 【[增秩因任]】 [开庆元年]　依旧观文殿大学士 【依上宋有可字】 
 【[学校]】 [讲义书后]　杀一不辜 【不辜宋作无罪】 
 【[科举]】 　谨考核 【核宋作覆】 
 【前余以抱经楼所藏宋本校新刻本既多是正乱后版阙复属袁襄臣士杰周可表宗坊董觉轩沛刘艺兰凤章诸君往卢氏借校一过前校时日匆迫未免遗漏今以重校之灼为新刻脱误而未载卷后刊误与校勘记中者录存卷末题新校二字别之然如右所录三则惟可字必系误脱若无罪考覆二则未必宋本不误录之以存旧本其字有异同者庆元府额（禾犀）作（禾犀）学校作丱生祠记往作（逛去狂改山王）周急急作亟纲领乎乎作虖无关宏旨不必特书姑附记之又于于字全书彼此无定例文中作者名及文后题名皆居中不旁写但略小耳至如讲义中心之难收收作牧似当为宋误矣陈子相覆校云讲义而不义之至者虽乞墦之不羞例上不仁句当作而不义者至虽乞墦之不羞按宋本实同今本新刻但脱去者字而之字实非衍文义甚通顺似不必定与前文字字相对也】
四明续志卷第二
宋元四明六志弟三十五
宋　梅应发　等　撰
　郡圃
    新桃源
郡圃旧总名桃源洞求其义桃源鄞乡名也凿子城通隙地故以洞名之耳今既合郡圃于堂后又不欲尽捐旧额遂以新桃源榜之
　　老香堂
在府堂后面北前植百桂取山头老桂吹古香之句以名先是燕居之地多隘塞自敞斯堂大使丞相日坐其闲静观万物俯仰夷犹前筑一坛名月地可坐三十客月天露席若将忘世而堂扁则丞相自题
　　苍云堂
直郡圃之北自老香堂为步廊数十闲周回而至堂后为牖临小教场前有古桧数本奇甚旧守迭山佐之倾圮不治而后之来者不知苍云取义于此易以它名大使丞相既辇石增旧观择空地以桧补之插苍云旧扁犹在前守章大醇建而历阳张即之书
　　生明轩
在苍云堂之右面西下阚方池前目无际大使丞相晚步多憩此以观新月名轩之义不但取公生明也书曰厥四月哉生明义又取此
　　占春亭
亭因其旧而加敞焉亭前旧有数梅大使丞相增植至百本尝戏赋小吟题屏闲云难唤林逋伴客游占春亭畔独夷犹一花两蕊意方远三岛十洲香已浮清晓园林霜似练黄昏栏槛月如钩若还说着和羹事只恐渠侬笑不休孟夏梅既实绿阴如涨公常独坐或领客其下有和坡仙碧沼横梅屋之词为时传咏
　　四明窗
公既增浚旧池跨两虹其上而辟虚堂于中客请名之公谓四明洞天为石窗此堂作新窗户玲珑四达遂亲题斯扁
　　双桧泉
泉在四明窗之西南其东则木香台而北则武藏也二桧虬拳古挺湮没墙隈不知几年公既建武藏日徘徊其旁摩挲双桧一日忽闻桧下泉声涓涓然亟疏凿之泉流如注遂取桧闲甃为圆池因营折廊五闲左右二桧为憩息之所环以桧屏翳然有濠濮闲想公亲题双桧泉三字于池上
　　自远
自远即木香台也台高三尺植花如屏绕台为廊屋二十闲就设栏槛中虚二丈植花如棋局而行吟于其旁韩子苍诗无风香自远
　　翕芳亭
在老香堂之左亭前植杏三面植月丹
　　清莹亭
在东桥之南前植以李清莹出韩诗
　　春华亭
在桧山之东环植以桃立秋千其外
　　秋思亭
在桧山之西枨菊芙蓉相为掩映与四明窗隔池
　　净凉
在生明轩之右跨池面南为纳凉佳趣
　驿亭桥路〔寺庙附〕
昔范延贵尝诣张忠定公谓过萍乡见驿传桥道皆葺知其为好官员忠定称之鄞去京近道路无壅前此率视如传舍皇恤路人大使丞相吴公欲人皆履康庄而所至如归故于此尤尽心焉
　　知津驿
知津驿在鄞县西渡之上曩名知教驿无所取义且屋老不支宝佑五年五月五日大使丞相改名知津亲题其扁为易厅屋三间前敞为轩绕以垣墙外植大门自鄞至此为初程故名
　　庆丰驿
庆丰驿在广利桥之北先是新堰广利桥成又重甃石路于桥之东北居民王姓者遽作屋以罔利反俾官买西南僻隘地以置驿众有词大使丞相下之本县图上始命以元钱给王姓者别买地而以此地建驿公私便之驿屋洁壮爽垲于知津宝佑五年五月五日建大使丞相题扁
　　广利桥
丹广利桥在慈溪县德门乡新堰之上往年有小木桥名新堰遇潮涨满挽船过堰率冲桥磡甚而桥柱为之折宝佑五年八月新堰成议就两岸石磡填筑至所立桥柱之地跨栅铺板状如一字盖就柱填磡既可藉以障水且免挽船损柱之患遂以广利桥名之为费甚巨盖创建也
　　　记
大丞相吴公之表海也人知于一郡有高桥之役光前而不知又于一邑有广利桥之役刱始者焉慈溪为邑有小江贯而中出舟自西徂东者或过之经剎子港达西渡堰此故道也往年颜公作牧相其阴阳坝剎子港口纡其途为今新堰新堰之未底绩也寂寥一村通以小径闲以冷水渡以略彴夫联木比竹为渔樵一二所蹊牛羊三五所迹可也厥或当憧憧往来将必压况新堰成而峻峙其上彼略彴者旁立下流以受万鹢日夕舂撞之厄且有曳曳于牵江色者争如簇也是则假以利涉反以病涉矣公闻蹙名清闲曰四履申画不敢一日怠肆百堵励翼慭使一物失所于是谋易以石且惧鸠工之办于拾渖也能毋贾赢嚣乎时乃就郡给公帑米若干楮若干毋或丐夺又惧鹜行之添一长厩也迪惟董振择之时乃就邑咨善士王君与可莫君禋惟其陈修二人皆能体公意以经之营之证巿价来群材拓基址致板干鼓辇运精砻错饫糇粮抚劳勚于是岁十一月徒杠成十二月舆梁成矣不只此也邑之陆行入闉阇者其道必由王家店桥浸趋于老咸与维新万目盱衡诧两虹对饮大川之壖厥攸作人见其功之就而不震于虑始人见其乘之安而不知其烦我此公意谕色授所及也二人又能推公意以衍而伸之护新堰之步以亢涛浪平新堰之溜以缓奔泻辟新堰之驿以待潮汐凡可易撼摵而使踏实地争先致佐助而罔有吝封此公以所感为所应也忽夜观天象台躔逼新堰越翌日亭午果有报公一舸按视不以夹道疾驰骇民而绝共亿于不及不以高牙大纛临民而通稚耋于纵观符采攸烛山川生辉有桥落成无此炳耀邑之人乃言曰野水无人渡孤舟尽日横何如公之寓政于桥欤叔子独千载名与汉江流何如公之寓目于桥欤况因桥有驿立名庆丰亲洒钧翰高揭户颜此又公不特以人者利民而直欲以天者利民愿为之记锡孙曰我大丞相之敛惠此邦苟利于民知无不为大莫大于津梁有众高桥其一也袁公可斋尝书而刻诸石广利桥之役虽什一于高桥然无小不举者乃无大不周也保厘东郊而先嘉其克勤小物此三代相业公独得之岂以大小计哉其闲如吴洞桥之整以崇低垂管山河之开以导壅底茅砧（石契）之治以通提阏黄泥埭之筑以砥横溃蜀山铺之置以靖萑苻此公以舟楫四海者而泽一邑也六龙渡江海若唅呀以壮形势谋臣策士献议设险于向头者不知几人且几年矣朝廷未皇公来严备列寨骋望溟渤尽在目中虽一飞鸟不能遗此公以谨固一邑者而康四海也广利一桥云乎哉虽然易言利涉大川十有四而以未济终焉未济之濡而言利涉此易之为道也公以利涉建桥而以广利名桥不言所利大矣哉此公之为易也猗欤宝佑六年七月初吉朝奉郎桂(锡孙)记朝奉郎新通判平江军府兼管内劝农事孙(渊)书朝请大夫新知瑞州军州事兼管内劝农营田事程(士龙)篆盖通直郎知庆元府慈溪县主管劝农公事兼主管鸣鹤盐场兼弓手寨兵军正周(栋)立石
　　王家桥
王家店桥在广利桥之东自慈溪至西渡陆行者必由此桥舟行者必由广利桥作舟本所以行水惟牵挽至堰者非桥不通故广利桥前此无念之者桥虽元有石板岁久圮坏至宝佑五年新堰庆丰驿广利桥成大使丞相始捐钱重修费居广利桥之七八云
　　慈溪新路
慈溪新路自慈溪县东郭夹田桥东取谢家隘王家店桥至朱家衕西渡头驿路跨十五里计二千三百一十六丈刱用石板筑砌路阔七尺命县佐及乡官董之役始于宝佑六年十二月毕于开庆元年三月东西置石牌门旧令欲榜以相公路三字大使丞相止令以新路扁之 【乡人复请于张寺丞即之题曰相公衢】
　　修砌西塘路
郡自望京门以西繇慈溪接姚虞经稽阴趋钱塘近数百里行李舟车鳞集辐凑门之外自水仙庙望春桥至高桥西渡塘堤坏过者危之一日大使丞相出郊访问水利有得于躬行历览者命将佐措置修砌西塘路共三千六百六十丈桥二十二座水沟五所为费伙甚于是易沮洳而坚高更崎岖而夷坦周道如砥君子所履涂之人皆歌颂之 【乡人榜曰吴公塘亦张寺丞之笔也】
　　逸老堂
堂居众乐亭之南绍兴郡守莫将建逸老李白所称四明贺知章也岁久尽圮开庆元年四月大使丞相撤而新之复访求知章像于山阴绘而祠焉规模视昔增壮取众乐亭涵虚馆东西两桥并修之
　　　记
逸老堂者绍兴十四年郡守莫侯将所创并为文以记之者也其义盖摘李太白所云四明逸老贺知章之语按贺公字季真唐开元十三年为礼部侍郎集贤院学士肃宗升储副授秘书监太子宾客天宝初移疾请为道士还乡里诏赐剡川居焉剡隶越鄞故越封部公亦自号四明狂客故侯缔堂妥灵于是邦之月湖且合太白而纪之谓二公皆抱气识之全者也然以予观之太白初见明皇倨傲鲜腆待高力士辈若奴仆其气真可以挥斥八极驱役群动而其末也乃陷于永王璘之党毋亦气有余而识未足耶季真遭时遇主弹指可都显位忽飘然引去人知其为高而不知其所以高也于是肃宗之人品了然于季真胸中矣使与相终始则灵武之事犯父子之大伦季真亦将不能逃万世之责易曰知几其神乎季真有焉又岂止于蠛蠓富贵涕唾卿相而已哉此之谓真识而非徒气之所能为也是堂之建迨今一百十五年矣屋老圯坏屡葺屡颓片瓦尺椽几无存者予领郡之三年始克鼎新之规模宏敞视昔稍异因求季真之像于越绘而龛之且诔以词述以赞用诏永久俾邦之人士景清风而企芳躅或少裨于风教云尔呜呼自有天地以来上下数千百年其闲据权位擅势利呼吸福祸顾盼荣辱以狂走盲趋一世之人者不知其几矣未几声消迹灭影响无闻甚者流腥遗臭有孝子慈孙百世莫之能改乃若孤标劲节之士身没而名愈彰千载之下虽渔人樵子亦为之兴起不以时迁世换而二其心也为士者宜知所择矣堂既成面对涵虚馆表里及东西两桥并缮治之轮奂丹雘皆粲然华美要不可无以叙岁月于是乎书开庆元年秋七月癸卯朔观文殿大学士银青光禄大夫沿海制置大使判庆元军府事兼管内劝农使金陵郡开国公食邑五千九百户食实封一千七百户吴(潜)撰中散大夫直秘阁致仕张(即之)书朝散大夫直宝章阁赵(汝梅)题蓝
　　　逸老堂贺秘监像赞
山林之士去不可挽巿朝之士出不知返矫矫先生高盼远视可仕则仕可止则止粤惟二疏辅导汉元作其即位旋以飘然粤惟先生师傅唐肃太阳未升去之已速前疏后贺夫岂不情知几识微以全令名狂非真狂醉非真醉诗侣酒徒亦复尔尔四明之阳月白山空平湖万顷今古清风
　　时亭
时亭者郡之上船亭也亭曷为以时名行水者必舟问舟者必津舟之去来因乎人人之行止因乎时也时止时行亭之所以名欤然则亭之名何昉乎曰昉乎大使丞相吴公也名昉乎此亭之作亦昉乎此异时维舟之地在红莲阁南后为巨室并无有矣夫明巨邦也望长安而西笑者此乎始指海滨而东归者此乎息其闲题柱而出衣锦而旋者且憧憧焉可以无址而遂无亭乎公莅是邦一日必葺补码百年之阙择冲要得地于平桥右以宝佑五年十月筑新址作新亭昔无而今有此一时彼一时也吁观人之行止可以观时观亭之有无抑可以观时矣登斯亭者盍亦知时之义哉桐川梅(应发)记永嘉刘(锡)书
　　高桥
建炎再造诸将戮力王室战功凡十有三而高桥为第一桥在道傍至今过者莫不指曰忠烈循王尝鏖虏于斯也英风义气百岁不磨桥久圮名迹将遂湮芜莫有访古而作之者大使丞相吴公报政于鄞百废具举周行经览谓是桥载在国史不新之则无以旌忠烈乃洞石为之曾不以役巨费伙靳桥成民不病涉而识者亦义公之存古既又作庙于桥之西作寺于桥之东规模宏大揭虔妥灵而循王之功益表表矣建桥之岁月工费具见文昌袁公所记兹不书
　　　记
恭惟我高宗皇帝聪明神武诞受命中兴乃建炎之三年金虏犯明州大将张俊帅诸将鏖战于高桥虏衄而遁繇是六龙驻跸钱塘用再造我区夏桥虽更绍兴重建然年深木腐石泐坏辄修修辄坏民不惟病涉亦病修宝佑四年九月大观文右丞相枢使履斋吴公以大制使判府事吐握待士如周公克勤小物如毕公躬决细务如诸葛公不以上宰鄙夷吾州一政一事靡不经意期年之闲鲸波晏融风息缿筩昼静桴鼓夜闲官府肃而田瑞安翕翕然舆诵兴矣公犹以为未也暇之日周览廛野指是桥而叹曰中兴诸将战功凡十有三实自此桥一捷始今圮不可支非所以识旧也公帑纵未纾不当于此乎靳乃捐金召工撤而新之结洞为桥纯以石始于冬十二月成于夏六月方工之未竟也会天不雨农方事桔（木皋）乏丁壮公延大士若土神于府治为民请命忱意恳切至于泪堕时亭午日如焚俄阴云族有黑龙腾于西南蜿蜒当空万目共观莫不叹异须臾雷作雨沛然下继是甘澍不断岁大熟荷锄相杵者弗待呼而集官复厚其募直不戒而成雄峻坚密城内外诸桥可俯而视之矣既落邦之人士属(商)为之记(商)窃谓桥梁之设所以便民也造舟为梁既昉于周至郑以乘舆济而君子不以政予之则夫善牧民者殆不可以细故忽也秦以前未闻梁石近代以来名都要会闲用之如吴之垂虹闽之万安不过枕烟水梁海波皆无与乎政之激劝斯举也可以昭中兴之圣烈可以旌江表之虎臣其感人心也有义其用民力也有仁盖将风厉乎天下匪直私惠乎鄞人信贤相之作牧发于心见于事知所先务敻不与它人均鄞之人因是得以觇公之经纶矣公将以衮衣归其充广此念相我天子以续思陵大复古之勋夫如是则是桥也将同召公之茇舍历千万载而不泯乃若通水利以济乡遂之农开河步以便阛阓之民创田庐以养困穷数十百辈蠲租赋以宽贫弱数百万缗代输积逋而系者释立决滞讼而屈者伸莫重于学校则益膳羞以惠藏修之士莫严于海道则增券廪以给巡徼之军凡政之本于仁义者不可殚纪兹故略述云吾邦唐武德中为鄞州开元中易明州今升庆元府桥去西门外十五里高三丈三尺五寸长九丈八尺上下凡六十六级洞阔三丈八尺糜缗钱十五万八千有奇自寓橐余公晦暨士庶共乐助三万外余皆公帑所出粟二百斛石工军工共九千四百民工一万三百各有奇俊后积功至王爵桥侧有小祠纵广不盈丈公复度地建庙闳敞视昔十倍其费不书董是役者大制置使司准遣李迪功自强五年七月既望宝谟阁直学士正议大夫提举江州太平兴国宫袁(商)撰朝散大夫赵(隆孙)书朝奉大夫主管建康府崇禧观丰芑篆盖
　　高桥寺〔循王庙附〕
高桥成公于其西作新庙肖循王像而祠焉貂冠朱裳俨然如在见者起敬岁时秩祀着为常典旌忠义也西渡至桥所凡五里舟车往来莫不停桡驻轸拭目奇观登临访古络绎不绝而或者犹以无所憩止为病桥东旧有施水亭檐矮壁败其后僧若瑱明远稍葺为庵人目以接待院而实弗称也于是公慨然有鼎创之志矣拨其侧膏腴田余十三亩以益旧址旁地之相接者又为买田以贸之而寺基益恢拓乃委计议官洪易简董其事凡创屋六十余楹崇门峥嵘修廊深广殿堂层出庖库区分轩祠寮舍无一不具外周以墙一百余丈钟台屹立且实以废寺巨铜钟一一井井规模悉如甲剎寺前刱施水亭夜则彻明炷灯以烛水陆之暗凡费钱一十万八千八百六十二贯米二百九十九硕八斗二升既成移景德废院额名之并益以沙觜庄租田刘泳没官田共二十九亩是役也工费不及民而不日之成速于变幻非事力裕精力周愿力固未易集也继今飞锡者可以驻足行李者可以息肩炎暑则济道路之暍暮夜则弭蒲苇之奸盖一举而数利具非直为观美云
　　灵应庙
灵应庙鄮人鲍君祠也君生于汉殁而为神梁武帝时贼号奴抄者掠及境神夺其魄贼如醉卒擒之由是名益着至本朝絫封至八字曰忠嘉神圣惠济广灵王今雨旸祷必应民有疾苦急难则呼吁之歉岁贵籴神能在海中招客舟使之来功在鄞不可殚纪大使丞相判是邦也剖决曲直尝提一笔以祝曰此心惟鲍君知我盖质诸鬼神而无疑者庙自嘉定再建规模苟就而偶像犹未备庙史有以门之左右神马及侍从执事请者公即为补其阙且择画史之精者图王之出处事迹于殿壁若仪从若兵马又绘于门之内外焉以至廊之屏蔽门之丹雘显设藩饰粲然毕备始于宝佑六年之二月毕于开庆元年之六月凡费钱一万六千余缗公盖因民之敬以敬神非私以徼福也
　　大人堂
大人堂旧在射亭西偪仄开庆元年正月徙出九经堂从西向爽垲洁肃邦人祷祈便之大人者俗呼阚相公今幡幢所题皆曰中书令阚相公可验也旧志直指为钱亿祠实取高闶记续志推以为阚燔因考题名五代末阚燔钱亿相继守郡阚姓似有证今姑两存之
　　青莲阁
青莲阁在郡治东白衣广仁教院为圜通大士道场阁始建于政和闲距今岁月老矣大使丞相雨旸祷于大士如响斯答既给钱餐赡其众闻院僧师文者将再建阁又捐金助之宝佑四年冬鸠工迄六年十月凡费二十七万余缗
　　瑰富亭
都税务旧有亭在东渡门外商旅出于其涂则官若吏即是而讥征焉亭岁久不存宝佑五年四月大使丞相命税官重建并甃石道头一所费万缗有奇亭名瑰富盖取孙兴公天台赋以表山海之利云
知津驿支钱八千六百九十四贯四百六十文米九硕六斗
庆丰驿支钱二千贯文
广利桥王家桥共支钱八千四百贯文米四十硕
慈溪新路支钱二十七万七千九百二十贯文
西塘路支钱四十四万八千六百三十贯文
逸老堂支钱一万八千八百一十九贯九百文米九十七硕一斗八升八合
时亭支钱一万二千八百九十五贯二十五文米二十硕二斗五升八合绢一匹酒一十瓶
高桥支钱一十五万八千贯文米二百硕
高桥寺支钱一十万八千八百六十二贯文米二百九十七硕八斗二升
循王庙支钱一万五千八百七十八贯文
天童寺
灵应庙支钱一万六千贯文
大人堂支钱五千九百七十九贯二百文米一十九硕三斗一升
青莲阁支钱二十七万贯文
瑰富亭
　　惠民药局
圣天子以天地日生之德访民疾苦宝佑五年冬十一月御批申饬军民五事官药局其一也令台阃严督所部恪共奉行剂料必真修合必精使民被实惠仍揭黄榜于诸州军大哉王言民其有瘳乎大使丞相吴公吾胞吾与之心与上符契祗若明命匪懈益虔惟鄞有局宝庆三年所创也在郡圃射垛西地逼隘匪便且药工出入旃辕不肃岁久屋尤老亟谋爽垲而更之先是犒赏库有楼曰海晏为屋凡十余楹后改为参议官舍高明阚室居者弃焉公谓是宽闲者可以济吾用矣乃即楼而局上以处熟剂成料而梅润不及物帑作局昈列其下众工盘礡者得其所前则增门屋三后则增翼屋五浚汲清之池新煅丹之鼎焙室烹釜莫不毕备井井规模于是非前日比若夫遴监临之选严修制之防品剂既真巿者旁午若郡若邑若军凡增置子铺一十四所岁春夏数施药饵无闲城内外君相济众之仁博矣因附录其目如左
　　药货钱会本息
截止开庆元年四月终管在钱药共计四十四万七千一百三十九贯一百一十一文 【比创时增四十三万三千一百三十九贯一百一十一文比本任交割时增二万五千九百八十九贯八百九十七文】
　　子局
府班春亭都局 【以后四铺系本局差人前去发卖】 
日报卖钱一千贯或八百贯
上马亭铺
日报卖钱九十贯或八十贯
南门里大庙前铺
日报卖钱四十贯或三十贯
及瓜亭铺
日报卖钱六十贯或四十贯
灵桥门铺 【以后照例赍钱到铺取赎以加一五分饶润】 
月取一千贯或一月半一千贯
江东门外铺
月取二千贯
慈溪县铺
或一月取五百贯或两月取五百贯
东步铺
或两月取五百贯或三月取五百贯
奉化县铺
或一月取一千贯或五十日取一千贯
昌国县铺
或一月取七百贯或两月取七百贯
象山县铺
或一月取三百贯或一月半取三百贯
余姚县铺
或一月取八百贯或两月取一千贯
上虞县铺
或两月取五百贯
东门水军
或一月取一千贯或取二千贯
　　每岁散药
宝佑五年
散药二千八百三十五贴
宝佑六年
 【[按曰]此行原脱】 
开庆元年
散药二千四百九十三贴
　新校 【此卷本有刊误乱后板阙今重校补之】 
 【[郡圃]】 [苍云堂]　前守章大猷 【前上宋有盖字】 
 【[驿亭桥路]】 [广利桥]　名新堰 【堰下宋有桥字】 
[王家桥]　至宝佑五年 【年下宋有八月二字】 
[高桥记]　相我天子 【天上宋有圣字】 　则益膳羞 【膳羞各本作缮修依宋改按之前卷学校膳羞是也】 
 【其字画异同者广利桥创作刱又记纡作（纟□）阇作都翌作翼洒作洒王家桥非桥非作匪贺秘监赞二疏疏作（疋束）高桥寺沙觜庄庄作（病去丙改土）至逸老堂记瞭从日盼从兮皆误又按盼字宋本无不误从兮者前札记但校出于吟稿卷中】 
 【陈子相覆校云灵应庙显设藩饰藩疑藻之误按藩字似承上屏蔽饰字似承上丹雘疑不误也】
四明续志卷第三
宋元四明六志弟三十六
宋　梅应发　等　撰
　水利
郡计莫难于鄞水利尤莫急于鄞盖他郡苗米多拨解总所鄞独留以赡定海水军总所者遇歉岁蠲减可毋解惟本府自催自给民赋可蠲而军饷不可阙岁侵则官病而民亦病必常稔而后可然郡阻山控海山之淫潦海之咸潮时之旱干皆能害稼故资水以为利者于鄞尤急大使丞相吴公治鄞三年寤寐民事凡（石契）闸堰埭某所当创某所当修某所当移见于钧笔批判者皆若身履目击每一令下民未尝不感公博济之仁周知之智也郑白召杜不足数矣公又于郡城平桥南立水则书平字于石视字之出没为启闭开庆夏久雨公委官遍启诸闸决堤泄水禾勃然兴至是民益德之
　　平桥水则记 【开庆元年春三月戊辰】 
四明郡阻山控海海派于江其势卑山达于湖其势高水自高而卑复纳于海则田无所乎灌注于是限以（石契）闸水溢则启涸则闭是故（石契）闸者四明水利之命脉而时其启闭者四明（石契）闸之精神异时加意于（石契）者至今犹有遗论此未暇问也而考其为启闭之则曰平水尺往往以入水三尺为平夫地形在水之下者不能皆平水面在地之上者未尝不平执三尺以平水嗟乎异哉余三年积劳于诸（石契）至洪水湾一役大略尽矣已未劭农翠山自林村由西门泛舟以归暇日又自月湖沿竹洲舣城南遍度水势其平于田塍下者刻篙志之归而验诸平桥下伐石为准榜曰水则而大书平字于下方暴雨急涨水没平字戒吏卒请于郡亟启钥若四泽适均水露平字钥如故平桥距郡治巷语可达也都鄙旱涝之宜求其平于此而已矣余数祈归老行且得请然于此郡之丰歉不能忘故置水则于平桥下而以平字准之后之来者勿替兹哉
　　洪水湾
它山堰唐大和中鄮令王元暐所创也溪流派四明山而入于江潮逆上卤不可灌限以石堰上溪下江溪流入河分注鄞西七乡贯于城之日月湖以饮以溉利民博矣然越里余至洪水湾河流罅而外泄江潮溢而内攻溪江合湾之左右漫为壑而它山之水始不得东注民久病之淳佑闲尝立石塘以障已而水穴其傍堤溃如昔大使丞相吴公一日出钧批谓境内（石契）闸措置略遍惟它山洪水湾岸坍水泄关系匪轻委官下都保议于是即其地为坝三一濒江以御狂澜一濒河以防罅漏一则介其闲为表里之拓佥谓江之东南有何氏竹木园当水之冲激其势而北欲撤其蔽而疏通之官为给钱巿其业浚地为江因畚沙以实二坝之北河堤坚密江水安流矣异时挟日不雨城内外涸可立待今春夏所至演迤谓非坝之力可乎役始于宝佑六年十二月十三日毕于开庆元年二月十五日凡为费二万一千六百贯有奇监造都吏王松正将郑琼莅其事者鄞县簿李言似
买何仪曾园地三十二亩一角二十六步
 【内一契何津之买赵念一省元地一片计二十三亩二角四十九步价钱六十贯足内一契林千十一娘男何津买葛子升户下千十地八亩二角三十七步价钱三十贯文九十八陌钱会各半共纽计一千三百四十贯四百五十五文】 
木桩一千五百口计钱一万五百贯
搭脑八十条计钱一千六百贯
筱二百把计钱三百贯
下桩搭脑七百九十工计钱二千六百七十五贯
监宫人从口券二千八百八十贯
监官主簿特送三百贯
正将郑琼都吏王松犒二千贯酒二十瓶
　　茅针（石契） 【一名茅州一名茅砧】 
茅针（石契）在慈溪县德门乡沾其利者凡鄞慈定三邑水源有二一自慈溪小江一自余姚分水先是（石契）西五里外有赵氏地横截其前分水江之流不得通宝佑五年大使丞相吴公巿其地浚为管山河于是西江二百余里之水悉汇于（石契）之上（石契）旧有闸启闭以时闸废更为堰水源中隔而水之利又不得达于（石契）之下乡民列词于郡亟遣吏相度遂于旧闸基之傍别为新闸凡阔三丈四尺立五柱分四眼眼阔七尺六寸视旧增九尺臂石二十层凡费钱四万二千七百一十七贯米二百一十三石工始于八月二十七日毕于十二月五日役成而民不知提督司法赵良坦监造都吏王松将校林枝竣事特犒王松一千贯林枝五百贯
续据王松申（石契）子周亚七虽年老风病尚能言及源流始末称此（石契）自干道年闲前政判府赵阁学以每亩均钱六十文足委慈溪乡官率亩头钱买办物料欲援旧比以行当准钧判本府既为民闲办此一事钱不须科之都保本府一切自办以了一方悠久无穷之利工役之人不若只用军兵日增支钱一贯五百文米三升庶可钤束
　　练木（石契） 【一作槤木】 
鄞塘乡之田多滨江畎浍惟江流是仰练木（石契）东接它山南通大江岁久（石契）坏乡人尝亩率斗谷简蕝为坝迄弗及（石契）宝佑五年六月民户阖词乞谕里中王其姓者倡斯役大使丞相吴公遂下之水利官劝谕首以千券十斛助费已而乡民见义不勇讼牒纷如助者仅五千余缗力绵而役大委之民曷溃于成公乃一力捐金谷为之以明年正月二十八日经始（石契）当江湖之冲虑其损（石契）臂也增新（石契）为四眼杀其势阅三月而（石契）成凡给钱四万四千六百二十八贯九百文米一百六十八石五斗四升力役于伍籍费取于公帑民无毫发扰持羊酒以劳役夫者日络绎于道也
　　黄泥埭
埭在慈溪县鸣鹤乡与越之余姚上林诸乡邻潦则上林诸水注而成壑有埭所以泄水于海也然决易而塞难乡人欲立石闸以便启闭率以费巨辍浙东提举季镛捐二千缗助乡民为之涉岁弗绩宝佑五年秋大使丞相吴公委县丞罗镇竟其役丞欲援例计亩敷于民钧判一堰所费不知几何若科亩头钱必因而骚扰送县丞限一日具所费申及申到数目特拨助五千贯仍趣岁前毕工不许科之下户兹闸迁延数年一旦办集成终之功大矣
　　新堰
慈溪县之东德门乡有新堰捍江潮而护河流者也堰以圯告宝佑五年八月大使丞相吴公给钱下县鼎新修筑辇石以甃江岸二十余丈水步一所址益丰而堤益壮水自此东达慈溪定海两邑之田无斥卤浸淫之害风帆浪楫往来下上者胥利焉合桥亭江道头之费共为钱二万三千六百一十贯八百文米一百一十三石四斗桥亭见于别目所谓江道头者在堰之东异时堰无道头步啮而堰溃于穴今重甃以石而堰复藉道头以完固盖两便之
　　西渡堰
堰东距望京门二十里西入慈溪江舳舻相衔下上堰无虚日盖明越往来者必经由之地淳佑闲稍加葺治未几堰复坏宝佑六年八月大使丞相吴公给钱五千七百三十九贯五百文委司法赵良坦同副吏许枢监莅修筑伐石辇材费一出于公所济博矣
　　北津堰
北津堰旧图经曰北清在鄞县西北二里堰多历年所外受江潮之冲木者朽而石者颓土之穹然高者今洼然下矣秋潦至则卤灌于河农以为惧舟楫之往来者亦病之宝佑六年二月大使丞相吴公命司法赵良坦同副吏许枢相视兴工因其旧而增高焉内分两傍各甃砌堰臂七层鼎新造车屋四闲又堰之东有小径由郑公渡之江北可达定海澥浦里溪文溪等处崎岖不便于行者辇石并修治之遂为坦途盖一举而兼水陆之利云凡为费一万五百四十一贯文
　　林家堰
鄞县东五里手界乡曰林家堰者十余年闲补苴罅漏不足以为江湖之蔽障每巨涛澎湃则斥卤浸淫积潦久之则又渗漏于外不独为民田害抑亦不利于舟楫先是提举常平尝捐三千券下之邑俾议修筑官若吏惮费伙弗祗服厥事大使丞相吴公因民之请更以石为之培其高浚其深视旧址舒以长添甃石墈重修车屋补筑土塘自是民田有灌溉之益舟楫无险阻之虞里之任役者亦免岁时修治筑塞之劳以宝佑五年十二月给钱三万四千一十七贯七百文命司法赵良坦都吏王松监视□□年□月毕工
　　黄家堰
黄家堰在慈溪县德门乡西屿先是本府浚青林河乡民有请以为河在堰头淘浚深广至徐家港接颜公渠并新浚监堰河里溪横港及定海鸬鹚澥浦香山杜郭德门西屿茅针闸周围三四百里脉络贯通请以颜家堰南岸置堰庶几不候潮汛径取城西北两门而往来免风涛盗贼之虞既而夷考此地元名黄家旧堰司法赵良坦亲莅其事广诹众议遂于旧堰兴筑与里溪堰对峙北郭西门通济无碍势若曹娥梁湖往来便之董役者正将郑琼僧祖伦吏王松始宝佑五年冬十二月不一月竣事费止二千缗利博矣
　　支浦闸
开庆元年五月二十六日大使丞相钧判近日雨水过多低田可虑内慈溪县已差统领吴雄前去开放倪家刁家两堰通泄积水因访利病本县惟东乡一带和尚庄清水湖赵家洋颜家庄等处两堰之利不若建闸一所惟支浦最为利便可差林枝前往抱子闸移拆无用旧闸前去支浦江岸创（石契）闸一座庶几东乡阔远田地永无水患之虞仍委权县提督务在速办既而因公札之请复委司法躬亲契勘的实利病既得其详则以七月十一日兴工里人沈国谕乐助米三十石陆日宣乐助五千贯公虽不之拒然谓当使抵郡以来凡为民闲兴利之事皆系本府自办钱米今除此二项外不可更类科配以失自来美意若尚阙用更当添拨闸分三眼址坚势固一方自此蒙利矣凡费钱一万五千六百贯米六十石
　　江东道头
灵桥门之东大江横截于是造舟为梁民赖以济卒遇大风雨舟坏则往来病涉不得已于其侧撑舟以渡行者走泥淖中褰裳就舟则沾体涂足尤非便大使丞相一日出钧旨命裨校于东西岸置木迭石立两道头以便绝江登舟者因扁曰济川焉浮梁以济舟楫之所不及渡头又以济浮梁之所不及万口诵之
　　永丰（石契）
它山林村之水南来数十里而入郡郛萦纡回环由北隅出而始注诸江霖潦泄弗及城西偏皆冒没淳佑闲立保丰（石契）俾由城西径入江当时诧以为水利之大者然人力不至闸不过两眼广不过丈余隘而溢始益病开庆元年夏大使丞相爰究爰度得水势径直之地于其右创为永丰（石契）五柱四门阔三丈六尺深四尺余坚密雄伟虽湍流至此亦不见其为搏跃也役成民始知公之规模迥异矣凡费钱四万七千九百一十六贯米一百三十七石四斗
　　开庆（石契）
（石契）旧名鹊巢在鄞县手界乡镇甲旧志所书已废为田开庆元年夏大使丞相兴水利者遍乎四境因思是（石契）滨江不复则曷其福江以东之民乃拨钱四万五千八百贯米一百二十四石委官创为之既成河流不复渗江潮不复入矣遂名曰开庆（石契）公之命是名也意盖不止斯役而已东钱湖八十里而茭葑半塞焉宝庆闲史卫王当国以僧牒米斛助浚之人服王之不私豪右也今不浚者又三十年公方将有事于东方则斯役特其发轫耳因并及公之心云
　　郑家堰
郑家堰即俗呼郑十八郎堰也在城南半里江行欲入河者舟自堰而上或由甬水门入城或道城西南诸乡皆喉襟乎此坏久无葺之者公命统领吴雄督工重造桩石支役之费为钱二万五千缗米一百石皆成于开庆改元之七月
　　管山河
大江由丈亭分派四十五里至慈溪之夹田桥桥南五里民田阻之江流不得直达乃迂出其旁旱岁无沾丐利潦则泛滥墟落苦之宝佑五年七月大使丞相以钱一千五百三十一贯四百一十五文巿民田垦河五里长七百丈有奇阔三丈六尺深一丈六尺凡支军兵日券六千四百九十贯水由是达茅针（石契）慈定鄞三邑皆蒙利焉
　　诸县浚河
大使丞相宝佑五年冬以水利局命法曹掾赵良坦董其事是岁诸邑淤河浅港悉浚深之昔之涸可待者今维水泱泱矣因条于左
　　　慈溪县德门乡
四都自李溪横港取马径港二千七十丈
五都自监河取朴木庙八百八十丈
自宝庆寺后至张家港六百五十丈
自李溪闸河五百二十丈
六都自徐家港取监桥河一千四百八十丈
自徐家港取青林大河取颜家堰河二千六百一十丈
自徐洋闸至（鱼孱）浦颜家堰河三千一百丈
　　　慈溪县西屿乡
七都自东河下南堰至王家漕五百四十丈
八都自斗门河五百丈
　　　定海县清泉乡
四都邢家港三百五十丈
周家港至半练村河三百七十八丈
倪家港二百一十丈
华家港一百四十丈
杜礼港五百八丈
楼下港三百二十丈
上河港二百五十丈
徐家港二百五十丈
夏家港二百五十丈
李家庄港三百三十丈
中河新港一千三百八十五丈
蒋家（鱼毚）港二百九十一丈
周家港一百八十三丈
程家港二百五十丈
短凳港二百八十丈
黄剡港二百二十二丈
虞家港四百五丈
三石桥后港五百五十丈
曾家港七百四十八丈
陆家港二百二十丈
傅家港一百九十丈
鸬鹚港二百五十丈
赵家港三百丈
桂思桥港二百五十丈
五都半练村港五百五十八丈
沈堰北村一千九百三十八丈
沈堰南村一千一百八十五丈
古塘北村一千八百九十八丈
古塘南村一千三百五十丈
感孝村八百二丈
压塞东村一千七十九丈五尺
压塞西村七百五十八丈
漏兴村一千四十二丈
定海县灵岩乡
一都自育王岭下至石湫顶耳桥一千八百六十丈
二都自石湫巿至槎浦（石契）一千一十二丈自水径头取方家桥二千五十丈
　　　定海县太丘乡
一都自十字港至黄山头六百五十丈
坉埭堰河八十丈
二都自黄公漕至清水桥一千四百一十丈
三都自下河杨木桥堰至施店一千八百丈
自上河杨木桥堰至宝云庙三千丈
　　双河堰
双河旧有（石契）闸在慈溪之鸣鹤与越之余姚上林乡接境上林居西而地势高鸣鹤居东而地势下久雨上林之水东注邻壤为壑置闸以限之然舟行则闸启而水之患如故近岁乡人曹氏于闸之左为双河堰以便车船意亦善矣而舍堰而趋闸者则不可遏也乡人病之开庆元年五月请于郡大使丞相委制干赵若（左土右上□下牛）莅其事俾塞双河闸为实地给钱一千贯文于双河堰之傍立屋两闲四挟择巨木为车柱埋石备缆悉如诸大堰之制已塞闸基之上则为屋三闲以处堰丁曹进士且措置拨租余五十石以供打造索缆之费焉规模一定自此永无侵冒之祸矣
　刊误
 【[水利]】 　周知之智也 【周上宋有服公二字】 
[洪水湾]　谓境内（石契）闸 【闸下宋有河道二字】 
[新堰]　水步一所 【水上宋有堰下二字至正志引亦有】 
[林家堰]　重修车屋 【重修二字原倒旧依林郑本乙今宋本实作修盖】 
[黄家堰]　在慈溪县德门乡西屿 【按德门西屿皆慈溪乡名今德门下既有乡字则西屿下亦应有之至正志引俱无乡字是也宋本同】 　监堰河 【按浚河条但称监河至正志引此条亦无堰字是也宋本同衍】 
[郑家堰]　之七月 【月下宋有六字盖六下脱去日字】 
[管山河]　慈定鄞 【宋作鄞慈定至正志引同】 
[诸县浚河]　定海县大丘乡一都自十字港 【港下宋有桥字】 
又新校一叶
　新校
 【[水利]】 [新堰]　步啮 【啮上宋有行者二字】 
[永丰（石契）]　由北隅 【北上宋有西字】 
[郑家堰]　舟自堰而上 【舟下宋有必字】 
[双河堰]　一千贯文 【宋无文字】 
 【其字画异同者水则记势皆作埶洪水湾坝皆作（土贝）至新堰条水自此东达此作比江东道头条卒遇大风雨雨作两则宋本必误也】
四明续志卷第四
宋元四明六志弟三十七
宋　梅应发　等　撰
　兴复省并酒库
周官设酒正掌酒之政令以式法授酒材逮汉则令官作酒以二千五百石为一均率开一卢以卖榷酤之利国实赖焉鄞为郡瘠赋之入者约费之出者广于是操其赢以济其乏酤之赖维多甚非其得已也城内外诸县库务坊场曰醅酒东库曰香泉八库曰江东慈福库曰下庄务则旧管者也曰醅酒西库曰江东赡军库曰鲒埼库曰东门库曰宝溪子库则大使丞相吴公新创者也曰林村库曰小溪子库则昔败阙而今兴复者也曰省务曰犒赏库曰江东库则又今废罢者也或官给本钱或听民抱息或官吏监临或军将措置或兼令外库管绍趁办或以所废库本钱并归他库拘解日额凡皆酌地里之均计公私之便究兴废之宜以为分合酌重轻之则以课盈亏公之处此鉴焉其明衡焉其平官有所裨益而民亦安之外有五乡（石契）奉化慈溪象山江口南渡东溪东吴大小榭郭宅澥浦松林翁山大嵩等务场隶经总制司具在别目
　　醅酒库
元管东库一所本钱三十万贯年收息钱献钱缸头钱四十九万六千一百七十七贯五百六十文会一万二千八百七十二贯八百五十六文省宝佑四年十月并省务公使库犒赏库为一库添创西库以补公库之亏令给本二十万贯作东西库分抱息钱年收九十四万九千二百七十九贯一十四文会一万二千八百七十二贯八百五十六文省东库职级李柟西库楼址措置管干比旧额增收息钱四十五万三千一百二十一贯四百五十四文十七界
冷月以四月至八月终除小尽三日东西库各日发一千一百六十贯五百六十八文会一十八贯一百八十二文省
　　犒赏库
宝佑四年十月住既以海晏楼日额本钱四万一千五百八十八贯文拨付醅库趁办日拘息钱六十六贯纳犒赏钱库六年拘回元本零钱一千五百八十贯净本四万贯拨归庆元府理为实桩日纳息钱改赴公使库交收
　　城外香泉库
元管八库本钱五万贯文年收息钱缸头钱贴买瓶钱五十一万三千七百六十七贯四百八十文会一万四千九百四十二贯三百四十文省宝佑四年十一月以数内江东一库改为赡军库收上元本一万贯今七库本止存四万贯年收息钱四十四万六千六百六十五贯八百文会一万九百二贯一百八十八文省士产户陈晖等七名分抱
旺月以九月至三月终除小尽三日日发一千三百五十五贯二百文会三十三贯六百二十二文省
冷月以四月至八月终除小尽三日日发一千一百三十贯二百文会其省钱如旺月之数
　　江东慈福库
元系香泉子库不给官本年收息钱一万八千一百四十八贯三百八十文会日发五十一贯二百七十文会除小尽六日内九千四百三十九贯九百八十文系夏子仁柳成之抱认余八千七百八贯四百文香泉七库贴纳
　　江东赡军库
见坐本钱八万贯文年拘息钱缸头钱贴买瓶钱一十五万八千八百三十九贯六百八十文会三千四十贯一百五十二文省提督官统领吴雄措置正将郑琼讥察副将童寅
旺月以九月至三月终除小尽三日日发四百八十一贯九百二十文会八贯五百八十八文省
冷月以四月至八月终除小尽三日日发四百一贯九百二十一文会其省钱如旺月之数
　　定海县乌崎头库
宝佑五年七月据吴龢卿乞不支官本管抱息钱年纳一千贯文会
　　林村库
宝佑五年二月给本钱二万贯文日拘息钱二百七十贯文会续减为一百五十贯再减为一百三十贯四百六十文岁纳四万五千四百贯八十文会每月合解拍户版帐钱二千一十二贯七百八十九文会于内分拨经总制司一百四十一贯四百八十文籴本司二十六贯七百二十四文常平司九十二贯七百四十八文庆元府一千七百五十一贯八百三文
　　宝溪子库
宝佑五年十月据黄迪功澄乞抱纳日息钱六十贯文会六年别召募厉进之管绍趁办借本钱一万贯文会岁抱息钱二万一千二百四十贯文
　　小溪子库
宝佑六年正月据黄迪功澄乞抱纳月息钱四百八十四贯三百五十文会官不给本钱岁纳五千八百一十二贯二百文会
　　奉化县鲒埼库
宝佑四年十一月契勘到有无败阙因依据监鲒埼镇权巡检薛迪功申元纳通判东厅常平籴本司月息钱会三十贯四十五文庆元府钱会二十五贯一百七十文遂具申朝廷差黄澄迪功监鲒埼库将已废罢省务铜朱记一颗发下库收管给本钱四万贯置库基屋宇又一万贯籴麦纳欠八千贯口拘本府息钱五百贯六年十二月黄迪功再借三万贯往平江府收籴米麦寻委制司准使张锷前去点检就行提督仍关三万贯前去措置却行拘回黄迪功元关钱拘上胡珙王继善文帖监纳元亏息钱三万四千贯续据黄迪功解纳一万四千六十贯少欠四万八千贯文其张锷界内自十二月以后日拘息钱每半月一次解发七千五百贯文会
　　东门库
宝佑四年十一月先拨本钱一十万贯文差都吏王垚将校翁禧措置年拘息钱十八万五年二月巿户李珏张从龙乞照王垚例开抱以息钱对拨支散水军十月水军申本库两旬无发到钱数遂委本军交并酒库就行任责措置十二月本军申乞止存留本钱五万贯自六年正月始不以冷旺月月纳息钱一万贯纽作见钱五百五十贯足抵充军券续监张从龙李珏回纳一半本钱五万贯销落实桩之数六年五月郑迪功增岁额为一十三万开庆元年正月郑迪功又乞量减日息遂成年通减五千贯实管年额一十二万五千贯三月管库僧了生与水军统领连忠交争仍拨付军中抱认开酤所存官本年拘息钱并如旧
　　下庄务
旧例每年于在城都税院定海税场大嵩等盐场各差合千人充本务专知趁办官课开庆元年二月据大嵩等盐场申乞免差人充重难岁抱七万二千贯文作四季解发内以六万四千三百九十五贯约桩公使库一年专知合陪贴之数三千一百五贯于经总制司令项酒息内添拨八千六百贯揍作本务合解诸司钱及据两税务贴助三万五千贯以一万五千贯发下广惠院二万贯公使库收附
　经总制司
范蜀公尝言密院主兵三司主财则有各不相知之弊至和闲遂请密院三司通知兵财制为国用盖欲兵财脉络贯通也上而朝廷次而制阃同一理耳军饷之权容可贰乎沿海新旧水军凡六千人若衣若粮皆给于府独券钱府给二千人余四千则通判东厅以经总制司钱给之岁久而弊倅厅官若吏开以饷军之钱资泛用丰私橐而军额率亏数苟且循习非一日吁兵统于制阃而财给于郡佐事权不一宜其弊至此也大使丞相吴公熟钱谷甲兵之问于庙堂久矣宝佑四年来开大阃报政之五月数军实考货源亟请于朝以经总制司归之制府自催自给且得旨创大使司物斛官一员拘确之理顺势便故招刺皆骁勇而尺籍不至空虚给饷易办集而朝廷不烦科降今以未拨归制司以前考之宝佑四年十月分月帮水军官兵券三千三百六十五人钱会纽计十七界一十六万一十六贯二百四十文米计二千八百六十五石三斗一升自拨归制府后开庆元年四月分月帮军兵券三千八百六十五人钱计十七界一十七万七千八百八十一贯五百七文米计三千三百七十六石九斗五升二合五酌以今比昔则添刺军兵五百人一岁增帮钱二十一万四千三百八十三贯四百文增帮米六千一百三十九石七斗一升及添造五百人七事军装通支钱一万二千一百八十四贯六百二十文军政修明兵食充裕成效昭然视在倅厅时大有闲矣申请次第及修复经总制坊场条列于左
省札
宝佑四年十二月二十八日准省札备据沿海制置大使司状照对本司近曾具申朝廷乞将庆元府通判厅给遣定海水军四千人窠名钱物拨归本府就行拘催并饷新旧两军恭准省札坐下照得通判厅有起解农寺与夫诸府俸料并主管官茶汤钱及其它公费皆仰于此今若尽归本府亦合先与区处使解发者有所指拟仰给者不至乏绝庶几平允否则通判自此别无职事而厅分可废矣此其为通判之虑甚悉然事体实有委折只得详细禀控盖本厅之供饷水军不过经总制司缘倅厅权轻诸县多有拖欠其闲又有簠簋不饬之人虚支妄用有若泥沙所以旧军四千人系通判厅之所给饷者额常阙数百人木司虽欲尽行招剌亦忱恐倅厅事力不给或至它虞故亦不敢放手今连准密札措置海道招剌阙额今四千人之额将阙千人矣本府何幸可省千人之月米然非所以为公家计也所以欲得将通判厅给饷水军钱物径从本府拘催庶几钱钱字字皆有着落而千人阙额亦可填补此区区申请之本旨也若曰诸府使臣俸料岁不过二三千缗旧例所在本府自应接续帮支无缘复以强之倅厅若又曰通判厅别无职事则却非所虑盖通判厅除经总制司之外其所管者又有常平司则所催者坊场河渡正名钱五分及六县役钱以奉内藏库等处之经常者也又有籴本司则催诸县酒税分隶钱及坊店户四分钱而奉农寺之经常者也既有窠名则有催理其职未尝废也况给遣之钱除经总制司合收之数又多系本府应副贴助则归之本府自催自给似合事宜兼(潜)忝以旧弼旬宣通判固在按察之内而财赋支遣多与本府相关自从制司拘上催理在通判厅亦所不靳缘(潜)尝服韩魏公之言曰琦昔为宰臣惟有奉行朝廷命令每事禀命朝廷故虽此细故亦必申闻朝廷取指挥者正前修之遗意亦将以为今日诸道岳牧之倡也然可否忱不敢自必但若以体统而言水军六千人衣取给于本府米取给于本府内二千人券钱亦取给于本府独四千人券钱取给于倅厅于理势自是不顺欲望朝廷更赐详酌施行伏候指挥奉圣旨依右札送庆元府本司将拘到钱每年起发降本钱三万四千四百贯文十八界见作六纲起解赴行在省仓和籴场交纳及起发六文煮酒钱四千五百贯文十八界作一纲起发赴行在封桩下库交纳外及每月中下两旬支散沿海制置大使司水军官兵券食等钱及诸府第香火官亲兵衣料钱次年攒具总收支细帐申省部摆算理豁续宝佑五年十二月空日准尚书省札子节文沿海制置大使司申云云今本司见搜补卒乘招填定海积年阙额水军所急者钱粮拟照沿江诸阃例创置物斛官一员小贴子(潜)又照对定海水军为额六千人旧例四千人系通判经总制司给饷二千人系庆元府给饷缘通判厅专以饷军之钱为非泛之用其贪者则卷为囊橐大约通判一任入己之钱不下三四十万缗因此四千人军额常阙数百人上下蒙蔽所谓制臣亦未尝过而问焉天下之弊其可为哀痛类此久知此蠹去冬即具申朝廷乞将通判厅经总制一司钱物就本司自行拘确招填阙额近己收刺将及四百人皆沿海亡命之徒人人拳勇可用给等下钱百千七事件衣装一副每副该三十贯五十五文一卒之费共一百三十贯五十五文皆取之于经总制一司上不费朝廷科降下不费州郡那移虽月粮及春冬衣赐取之庆元府本府所不敢靳然经总制司钱物尚有赢余可以通融补助月粮衣赐之费但通判厅官吏昔奢今俭昔污今清未免仇视本司今来本司所以乞照沿江诸阃例创置物斛官一员者正欲专一招确上项钱物永为定海一军随阙随拘之用其于海道防拓关系非小欲望朝廷再赐札下本司永为遵守其庆元府及通判厅更不许干预实为悠久利便乞照会十二月十九日奉圣旨并特依
一每年申省部出豁高额钱朝省以绍兴二十九年为额岁拘四十一万贯以后止趁到二十三四万有奇递年以省部印下书填收支季帐及户部截拨收支旁帖具申出豁
一诸县窠名
鄞县
户长役钱夏秋两料每料九千四百四十三贯六百八十二文钱会
小溪酒坊生煮酒钱年管一千五百一十二贯五百四文钱会
一半元系本坊解发宝佑六年正月鲒埼酒务申请作子店年解七千四十一贯六百文十七界
一半系建岙坊店户送纳
林村酒务旧额月取六十贯钱会今月拨一百四十一贯四百八十文十七界
下庄酒务年管四百五十五贯七百文钱会元系财赋司拘纳今拨归经总制司却于诸项酒息钱内年拨八千六百贯文十七界
本县丰乐乡头子钱夏秋两料各一十四贯一百四十四文
丞厅武康乡头子钱夏秋两料各一十六贯九百一十三文钱会
簿厅武康乡头子钱夏秋两料各七贯五百六十文
尉司手界乡头子钱年管三百六十贯钱会
奉化县
丞厅户长免役钱共管七千八百六十七贯四十文钱会
税场钱年管四百三十四贯二百二十八文钱会月分解发不等
慈溪县
本县户长钱四千八百贯文钱会
税场钱年管七百二十贯文钱会
象山县
簿厅户长免役钱年管二千一百七十一贯三百二十八文钱会
酒务
生酒钱三百一十贯一百四十文钱会
煮酒钱三百七十五贯三百四十六文钱会
昌国县
本县省司钱年管一百二十二贯三百四十文钱会
丞厅
户长钱年管一百三十一贯四百六十四文钱会
免役钱年管七百七十二贯八百二十四文钱会
定海县
本县房廊钱月取一百二十文
林村六分钱月取九百二十文
丞厅户长钱二千三百五十七贯九百一十四文
税场钱年管一万三千七十七贯六百二十四文钱会
一诸县合发本司随母头子钱各照则例随解发多寡计算在府仓库每月分拨钱亦同
一每年本府科拨钱
生酒钱一万六千一百六十九贯五百六十二文十八界
煮酒钱一万三千二百贯文十八界
省务本色煮酒三千三百九十五瓶各三升照对时价计钱二千七百一十六贯五百四十文十八界
助军钱三万贯文十七界
巿舶务对兑钱 【旧支军券多阙见钱巿舶务高丽日本及蕃南贩舶遇抽解拘到一半五分见钱内许本司将十八界会子对兑见钱五分之二系用一贯新会兑一贯见钱凑散军券自经总制司拨归制司未曾对兑奉钧判照旧例对兑一半】 
一每年令项科截绢六千二百疋绵一万三百五两四钱转变价钱凑发纲运军券支遣
鄞县绢一千五百疋绵一千四百两
定海县绢九百疋绵七百五两四钱
昌国县绢一千八百疋绵五千二百两
慈溪县绢七百疋绵五百两
奉化县绢一千三百疋绵二千五百两
象山县不曾科
　兴复经总制诸酒务坊场〔渡附〕
一奉化酒务元系本府给米曲本于内岁解经总制司额钱后改为万户径取净息生煮酒年取二千三百贯有奇宝佑六年六月以白札子陈请酒司与行头均敷酒息重为民扰乞仍旧贯立官务遂给八千贯起造务屋仍拨本钱四万贯并造曲用夫工饭米三十硕兴复措置每月发钱二百三十贯九百八十文十八界
一慈溪酒务元系本府给本于内岁解经总制司生煮酒额钱二千二百贯有奇嘉熙闲风水之变务屋颓毁遂令拍户抱卖取净息久而私酤行额失其半拍户屡词乞复旧务遂重建务屋给本九千贯十八界自淳佑五年九月为始月取息二百一十六贯六百八十文十八界
一象山酒务宝佑五年三月据象山知县札子乞本府差官措置本县酒政遂拨钱二万贯委官下县措置全年息钱七万贯候解到年拨二万贯下广惠院
一翁山酒坊管下子坊一十五所元系民户抱纳通判东厅额钱嘉熙四年因府第攘夺白泉子坊遂改坊为万户任从民闲酝造却将额钱摊抑一县有物力之家续额钱无归民户被害遂有坊场改万户贫富齐受苦之谣词讼纷纷制司曾申户部久而未复宝佑四年沈修武等曾进状乞抱坊备本酤卖续又经制府陈乞借本兴复年纳净息三十万贯蒙大使丞相吴公申省照应仍于经总制司借拨十万贯其所抱三十万贯与减六万贯分作十二个月起解五年四月申省奉圣旨特依续将收到息钱每年支拨下郡庠充养士厨食钱水军制领将佐供给钱新创诸屯水军及出海巡逴探望把港军士生券本府六局衙番盐菜钱数见砂岸奏札
翁山坊月纳三千一百二十四贯七百三十六文
翁浦坊月纳五百三十二贯五百一十二文
黄公坊月纳一百七十七贯五百四文
厉岙坊月纳七百一十贯一十六文
岑江坊月纳一千六十五贯二十四文
大芦坊月纳七百一十贯一十六文
册子坊月纳二百六十六贯二百五十六文
北界坊月纳一千一百五十三贯七百七十六文
昆斗坊月纳一百七十七贯五百四文
岱山坊月纳六百二十一贯二百六十四文
白泉坊月纳三百一十贯六百三十二文
马秦坊月纳三百五十五贯八文
小砂坊月纳四百八十八贯一百三十六文
防海坊月纳七百一十贯一十六文
大小榭酒坊宝佑六年拨钱二万贯差人措置开酤月解息钱无定额
定海县澥浦坊宝佑六年十月据蒋副尉状乞就府库关本钱一万贯措置开酤年解净息二万贯其常平籴本司钱自经通判厅送纳本司遂就经总制司库拨本钱二千贯十八界月拘息一千六百七十贯十七界
五乡（石契）酒库旧来冷月解息五千一百贯小尽减一日热月七千八百贯宝佑六年十二月札郑议事措置月解四千贯仍给本一万贯元年正月又于莆陈石湫各置子库一所每库请本钱五百贯月增解息钱五百贯
大嵩等八坊宝佑六年十月通判卢奉议申任轻职薄县道不相体察上台络绎追逮官吏乞索上常平司坊场就制司并行措置遂委薛修武措置关请官本二万贯下大嵩坊外自余七坊不愿请本仍抱纳息钱
大嵩坊年纳息钱三万贯
韩岭坊年纳息钱九千三百九十一贯六百八十文
馆江坊年纳息钱一万七千贯
富浦坊年纳息钱一万六千贯
慈岙坊年纳息钱一万六千五百贯
下水坊年纳息钱一万七千贯
盐场坊年纳息钱一万八千贯
东宿坊年纳息钱四万三千贯常平司并本府版帐钱在内
已上八坊常平司正名五分籴本司四分钱本府六分版帐钱并在内
象山县东溪坊元本府额钱七十五贯汪湘增作二十九贯六百文钱会抱扑当年续据厉必达于本府额钱增作四十贯六百文又增抱每年息钱作六千贯搀抱及给榜历后更无分文交纳汪湘陈乞仍旧抱扑财赋官书拟息钱照厉必达增抱数其本府六分钱仍旧作二十九贯六百文奉钧判照行仍将六千贯与减二千贯少惩厉必达之妄
奉化县江口南渡坊开庆元年三月汪筹抱扑除常平司正名钱外年解息钱二万贯
慈溪县郭宅坊久废仅存坊基村民布麦其上坊户拖欠每年止纳常平正名四五分钱年管一百五十二贯五百八十文钱会月纳大使府钱三十九贯九百六十文钱会率是拖欠开庆元年三月本县申乞并入县务止就坊界内创两都店年解息钱 【[按曰]钱下原有若干文三字宋本无但留墨板半行】 蠲放一分酒钱
开庆元年五月廿二日奉钧判批银牌两司见行祈晴今有宽恤事件数内制司兴复常平酒坊应人户抱纳额钱成年课利并与十分减免一分其抱坊人亦合于拍户递减以示优恤今具诸坊减免数目下项
翁山坊减免三千二百一十三贯一百文
翁浦坊减免一千五百二十贯九百八十文
黄公坊减免五百六贯九百九十五文
厉岙坊减免二千二十七贯九百八十文
岑江坊减免三千四十一贯九百七十文
大芦坊减免二千二十七贯九百八十文
册子坊减免七百六十贯四百九十二文
北界坊减免三千二百九十五贯四百六十八文
昆斗坊减免五百六贯九百九十五文
岱山坊减免一千七百七十四贯四百八十文
白泉坊减免八百八十七贯二百四十一文
马秦坊减免一千一十三贯九百九文
小砂坊减免一千三百九十四贯二百一十六文
防海坊减免二千二十七贯四百八十文
烈港坊减免四千四百三贯五百九十二文
大嵩坊减免三千贯文
韩岭坊减免一千二百贯文
馆江坊减免一千七百贯文
慈岙坊减免一千六百五十贯文
富浦坊减免一千七百贯文
下水坊减免二千七百贯文
盐场坊减免一千八百贯文
东宿坊减免四千三百贯文
江口南渡坊减免二千贯文
澥浦坊减免二千贯文
东溪坊减免四百贯文
东洖坊减免一千八十贯文
大小榭酒库无定额
　广惠院
皇朝以仁立国凡惸独废疾皆有养大使丞相吴公九更藩阃所至必创广惠院以活穷民宝佑四年秋九月繇旧弼来判军府事越明年春正月即省务旧址创院屋一百五闲合城内外六厢瘝寡孤独瘖聋跛（足辟）者廪于斯额以三百人视年之老稚为给之多寡请于朝拨淘湖米千硕郡又增置田租且岁拨钱四万缗充费钱为缗余七万八千米为斛余二千二百若枲若牟悉具此岁所入之凡也于纲解常赋无与是岁冬十一月准省札奉御批令天下诸州建慈幼局必使道路无啼饥之童务要民被实惠公前所行盖与圣心默契矣规式井然载诸碣石可考
　　记
恭惟本朝圣圣相承深仁厚泽渗漉宇宙肆我主上嗣无疆大历服仁培而愈厚泽浚而愈深用能延洪有宋亿万年之基虽遭时之难三边用兵久不解甲而本根不摇其所扶持凭借远矣(潜)服劳中外岁垂三纪事主上最久熟知德意志虑无宵旰不在赤子故鞠躬受任符节者十二三惟以抚摩爱养为主忱不敢鄙夷其民而于穷苦废疾者尤不敢忽也且自古言治莫盛于帝王其在尧舜则曰不虐无告不废困穷在禹则曰予视天下愚夫愚妇一能胜予在汤则曰子惠困穷在文王则曰怀保小民惠鲜鳏寡在武王则曰无虐茕独在成王则曰其丕能諴于小民又曰以小民受天永命帝王治法之纲领盖具于此而岂高明威富云乎哉四明为淛左大都会城邑井巿人物阜繁则夫鳏寡孤独与瘖聋跛躄之民宜不能免焉自强大之家豪奴黠隶极智术以牟利而齐民之生理日迫蹙以至于竭齐民困则穷民益困于是鳏寡孤独瘖聋跛躄之民得其生者鲜矣自淳佑初柄国者立为厉禁常平义廪之储有司不得擅发凡穷民遇岁晏始一济所济者狭而受济者寡于是鳏寡孤独瘖聋跛躄之民得其养者又鲜矣此固长民之官所当视犹饥渴者也属初莅郡偏核浮淫之蠹并省酒务得弊屋一区亟加缮葺且增创新楹合前后共一百五闲聚城内外鳏寡孤独瘖聋跛躄之将沟壑者使居焉以三百人为额大口月给米六斗钱十千中口四斗七千小口三斗五千所费皆不取于郡之经常庶几其可以久也前辈有言士大夫苟有意于及物由一命以上皆可行志天下安有不可为之郡哉为之者疾用之者舒正辞明义禁民为非毋以宠赂相尚毋以脂膏自肥而又能窒罅漏而杜蔽欺则财常足矣以余财而及民物讵非行志中之一乐哉或曰城邑市井之民固幸矣如田里何乃复捐羡钱一百四十七万三千八百五十五贯文预为六县人户代输宝佑六年折帛以宽布缕之征仿补助之义焉若本院田亩之数金谷之入规画之详具刻左方后之君子其相与附益之以克广圣天子德意志虑于无穷云宝佑五年良月朔观文殿大学士光禄大夫沿海制置大使判庆元军府事兼管内劝农使金陵郡开国公食邑五千八百户食实封一千六百户吴(潜)记
　　规式
照得诸路州郡皆有养济院以处鳏寡孤独瘖聋跛躄无所依倚之人虽常平法有养济钱米自朝廷拘确义仓州县不许擅行支移而鳏寡孤独瘖聋跛躄之人每隆冬盛寒止支给三月而已然亦不能遍及此郡乃浙左雄邦人民繁庶有余之家率务豊殖于是富者日富贫者日贫而所谓鳏寡孤独瘖聋跛躄之人益无生活之路按图志郡旧有养济院一区特不过矮屋三数闲今转为马厩不惟实亡名亦亡矣昨以省务酒额并归公库屋宇空闲遂行修葺改为广惠院存留此等无归着不能自存之人仍拨田亩以充养赡专委官提督欲使寒不致冻饥不致馁老者以待其尽少者以俟其长庶几寿夭不致横亡其闲宁无狠暴不可禁止者每五十人置一甲头且以三百人为率总为六甲专募一行者以供洒埽之职仍总以六甲之权今条划约束如后
一凡有艺业自能手趁曾经过犯不律之人并不许存留如觉察得知一例坐罪
一或有不思冻馁之无归一时饱暖恃长凌幼恃强凌弱搅众败群者仰管院行者指名从公申举轻则从提督官戒约重则解府逐出永不存留
一每一大口月给米六斗钱一十贯一小口五岁以上月给米四斗钱七贯十五岁以上从大口给
一每甲择稍强壮者充火头量增日给如或偷窃减克实时申举从提督官解府断逐仰甲头行者严行监董
一监董行者能自勤谨仰提督官会计度牒之直以三年为限每月于见管钱内令项拨桩若干待及三年收买度牒付其披剃披剃后愿留则留不愿留则别踏逐人管干所有度牒钱亦照前例拨桩庶可责其公心干置
一甲头责其钤束火头责其造办饭食于日给之外每名贴支钱五百文
一所给之钱专充收买薪菜盐酱之属冬月不许各人偷爬炭火有妨造办每日酉牌打灭厨下火种不许存留引惹风烛
一粪土仰甲头五日一次出卖候卖到钱均给诸房油火有余则桩积一处逐旋收买布草夏则造为罩子冬则添买绵絮造为布被或买纸被计口分给其有故不爱惜争夺损坏者量拘日给之钱修整
一管院行者月支食米一硕盐菜钱十五贯文
　　田租总数
一每岁管收租米二千三百三十六硕五斗二升七合
水田一千七百三十九亩二角四步三尺四寸五分收租米二千一百六十六硕五斗八合
湖田一百七十八亩二角六步收租米九十七硕一一升九合
涂田六十九亩三角四十二步收租米七十二硕九斗
鄞县
水田三百六十九亩一角五十三步 【内连地三十六亩二角五十九步半】 收租米四百八十硕五斗一升八合五勺
湖田一百七十八亩二角六步收租米九十七硕一斗一升九合
淘湖田八百五十二亩四十四步收租米一千硕
定海县
水田二百九十二亩二角四十八步一尺七寸 【内连地一角二十步】 收租米三百六十四硕七斗八升三合
慈溪县
水田七十一亩二十步半收租米九十七硕七斗九升
奉化县
水田一百一十五亩一角四十步收租米一百五十五硕四斗三升六合五勺
涂田六十九亩三角四十二步收租米七十二硕九斗
象山县
水田一十四亩三角三步半一尺七寸五分收租米一十六硕三斗三升
昌国县
水田二十三亩三角一十五步并岑江寨基收租米五十硕六斗五升
　　钱总数
一每岁管收官会七万六千四百五贯一百四十二文十七界
见钱九十六贯二百文足
省钱三贯一百一十文并一贯文钱会
拘到山田地屋宇共收租钱
地六十二亩一十一步二尺四寸收租钱五十八贯七百文足 【阎安国租钱在内】 官会六百五十五贯文十七界并钱会一贯文
山七十七亩一十步 【内连地二角】 收租钱一十贯一百五十文足官会一百五十贯文十七界
田一千三百六十二亩三十一步收租钱一万七千四百八十二贯三百四十二文十七界
屋及地基一十二所收租赁钱一十四贯五百文
足官会二千三百八十二贯八百文十七界省钱三贯一百一十文
象山县抱解沃希崇道士租课钱一十二贯八百五十文足官会七百三十五贯文十七界
都税院合干人纳免专知重难钱一万五千贯文十七界
本府支拨钱四万贯文十七界 【象山酒务二万贯文东门酒库二万贯文】
　　租麻皮总数
地三十四亩二十六步 【内连田一亩一角三十九步】 收租麻皮四百一十二斤九两足秤
　　租麦总数
地一十四亩二十三步一尺五寸收租麦七硕百合斗
鄞县
朱明田六亩三角一十四步租米一十硕
薛德广田一十二亩三角二十七步租米一十五硕四斗
朱氏田一十二亩一十一步地一角二十一步租米一十七硕四斗四升
王逢龙田二十一亩一角五十一步租米三十硕七斗
李之秀田一十亩二十八步半租米一十三硕七斗六升八合
钱王两宅田六十七亩一角租米九十二硕一斗七升八合七勺
缪良田五亩三角二十四步租米五硕八斗五升
昝大猷田一亩八步地一片计一亩三角五十一步租米四硕九斗五升
汤汝敬田四十三亩三角七步地三角四步租米六十五硕
僧行端田九亩一角五十一步半租米一十二硕三斗五升
僧行林田一亩一角一十三步租米六斗五升
史县丞田一十一亩三角一十七步租米一十三硕九斗二升七合八勺
马式田一十亩一角五十九步租米一十三硕四斗五升五合
陈萃田一百九十五亩二角四十七步半共上正租并花利租米一百二十七硕六斗五升七合八勺
水田五十三亩三角八步半租米六十一硕四斗一升一合八勺
湖田一百四十一亩三角三十九步租米六十六硕二斗四升六合
潘得六田一十四亩一角四十五步半地一亩三角一十三步半租米二十二硕三斗一升七合五勺
王英田一十三亩二十四步及地一角四十步租米一十三硕七斗六合
蒋乡贡田五亩二角租米六硕二斗四升
陈安国湖田七亩正租并花租共八硕五斗六升
汤耜湖田一十一亩二角六步花租米五硕三斗一升三合
陈子諲湖田一十八亩二十一步租米一十七硕
僧善皎田二十一亩三角五十七步半租米三十硕二斗二升九合四勺
徐渭老虞埏田七亩一十七步租米九硕七斗二升
周氏田三亩三角三十九步租米六硕六斗二升二合
张庆三田二十八亩二角五十二步地一亩一角二十九步又地一片租米三十五硕六斗二合三勺
史厉两宅分租砂地一十七亩一角五十六步一寸五分系史通判干人沈文两名分租共纳租钱三百五十贯文十七界
八字桥接待庵基三角租钱四贯五百文足
李（火龙）地五亩一角二十八步租钱一十二贯文足
张庆三地三亩五十五步租钱四贯八百文足
赵永租地一片计一角五十六步租钱六百贯文十七界
赵端租地一片横阔一丈二尺深六丈年纳租钱三贯一百一十文七十七陌
郑文租地一片计一角一十一步二尺六寸日纳赁钱三贯二百文十七界年纳一千一百三十二贯八百文十七界
朱谅租赁本院前水步东楼屋一闲租赁钱一百贯文十七界
陈青租赁本院前水步上楼一闲租赁钱一百贯文十七界
黄辉租赁本院西挟屋一闲租赁钱一百五十贯文十七界
张松租赁屋二闲租赁钱一百五十贯文十七界
阿顾租赁本院浴院后屋一闲租赁钱一百五十贯文十七界
林巡检屋一闲直叉旧屋二闲并道头安船淤坑厕两眼连地屋柱为界东西量计五丈南北量计一十丈租赁钱九贯文足
周复孙砂地二十六亩一角四十八步租麻皮二百九十八斤九两足秤
任允详砂地一十一亩九步其地被水冲作溪滩实有地三亩租麻皮四十八斤足秤
僧行林田一亩一角三十九步地一亩三角二十一步租麻皮四十三斤足秤
张庆三地一角四十三步租麻皮八斤
定海县
僧姚元聪田一十亩二十八步租米一十一硕
李氏田三亩地一角二十步租米三硕五斗
龚明田五十六亩三角四十七步租米七十二硕五斗一升五合
黄荣田六亩三角五十四步租米六硕五斗
灵岩义役庄田三十五亩三十九步半租米四十九硕五斗六升
楼圭田五亩三角零租米八硕五斗八升
张一飞田四亩一角四十六步租米六硕六斗九升五合
求焕田五亩一角四十六步半租米四硕六斗八升
林暐田五十二亩三角租米六十三硕六斗六升
吴宗田一亩三角租米一硕八升
韩文才田一十二亩三角二十七步租米一十一硕五斗八升三合
阿卢田一亩半租米一硕三斗
王珏田六亩二角租米一十硕七斗五升
僧祖净崇玟田二十七亩一角二十七步半租米三十七硕八斗七升五合
王佑田二十二亩一角五十九步半一尺七寸租米二十九硕五升五合
王与直田一十三亩二角租米一十七硕五斗五升
滕锴田二十五亩三角一十三步租米二十七硕九斗
方安瑀山一片计三十九亩租钱七贯五百文足
黄荣地一亩二角三十三步租钱一贯七百文足又五贯文十七界
定海淘湖田计二十六亩三角一步租米五十三硕二斗五升六合四勺五抄每硕折钱五十贯文十七界计二千六百六十二贯八百二十二文十七界系定海县抱催起解
定海旧海塘田一千九十亩一角每亩元纳米三斗新海塘田二百四十五亩三十步每亩元纳米二斗两项共计一千三百三十五亩一角三十步奉钧判合纳三斗者减免五升只纳二斗五升合纳二斗者减免五升只纳一斗五升续奉钧判每硕折钱四十八贯文仍以为定例米计三百八硕七斗四升共折钱一万四千八百一十九贯五百二十文十七界
奉化县
王钢田一亩三角三十步租米二硕九斗二升五合
卢上舍田八亩三角一十三步半租米七硕一斗五升
张（木敬）之田五亩五十三步半租米六硕五斗
常浦（石契）田三十二亩并竹塘地基租米四十三硕一斗二升五合
僧善皎田七亩三角三十四步租米一十三硕九斗三升七合
蒋文仲田二十二亩二角四十七步租米三十五硕二斗三升
张汝弼涂田三十亩租米三十三硕
张庆三田三十六亩三角四十二步租米四十六硕五斗六升九合五勺
周大伦涂田三十九亩三角四十二步租米三十九硕九斗
阎安国园地上有竹木等并内有油车屋三闲木椽瓦盖租钱五贯文足
袁起岩山五亩租钱一贯四百文足
应思鈜苔地一十八亩三角一十八步租钱一贯文足
锺秀实侵占奉化酒坊基二十六步租钱三百贯文十七界
僧善皎地并新开田共七亩二十一步半租钱二十四贯二百文足
张庆三地二亩一步租钱一贯文钱会
张庆三地三角五十五步租麻皮一十五斤足秤
僧善皎山三角租钱五百文足
慈溪县
方怡田二亩二角四十四步租米三硕七斗七升
顾友十九田五亩二步半租米六硕五斗
张铎田八亩三角七步租米一十硕四斗红白米各半
陈允琎田一十一亩三角三十步租米一十六硕五斗五升
许千三田二十三亩三角五步租米三十一硕五斗九升
璩闰三等租佃陈萃田六亩二角三十四步租米七硕四斗
孙伯恭田九亩三角四十三步租米一十七硕一斗六升
张氏儿田二亩一角三十五步租米四硕四斗二升
罗濂地一亩二角租钱三贯五百文足
阿陈桐竹山二十八亩系二片及地二角上有草屋二闲一舍租钱一百五十贯文十七界
罗辛一等屋二闲并基地半片计一角三十步租钱二贯文足
象山县
谢元五等租佃谢宗五等田四亩三角四十步一尺七寸五分租米五硕三斗三升
朱荣伯田七亩三十二步租米六硕五斗
僧子皋田二亩二角五十一步半租米四硕五斗
沃希崇道士田二十六小坵并地一小坵租谷二十九硕四斗及山地二十九项租钱一十二贯八百五十文足不该亩步系象山县抱催起解内租谷每硕发钱二十五步计七百三十贯文十七界
谢元五等地六亩十二步半二尺二寸五分租钱一贯五百文足
谢元五屋一所计三闲七架并系木椽瓦盖并地基计三角四尺四步租钱三贯文足
谢得六屋一闲一挟木椽瓦盖地基计一角三十四步五尺租钱五百文足
谢元五地四亩三角四十八步一尺五寸租小麦二硕百合斗
谢元五等山三亩三角一十步租钱七百五十文足
昌国县
陈合田六亩八步租米六硕五斗
赵时举田八亩五十二步租米八硕四斗五升
朱千十一娘田四亩一十五步租米四硕五斗五升
应璩孙田五亩二角租米七硕一斗五升
岑江寨基租米二十四硕
陈合地九亩三十五步租小麦五硕百合斗
　两狱
大使丞相判是邦也古镜烛天奸宄削迹庭无留讼狱无滞囚故囹圄时空虚然闻左右院不葺者数十年厅户老朽颓仆开庆元年六月亟命修之易其老且朽者植其颓且仆者疏湫闭补罅漏俾缧绁者可免疾疫矣两院总费钱一万八千四百八十九贯一百五十文米四十四硕六斗九升七月七日司理陈利用浚井于狱廊得石碑一乃绍兴二十九年六月僧智亨可久镌梵咒以纳于井泉本寒洌自出此碑井遽不可汲复投之泉甘如初亦怪矣哉因附书之
　　厢院
本府旧无厢院附之牢城然牢城古之圜土囚有滨死而获宥者则絷于是不得与齐民齿齐民有讼于有司两造未备无亲若故可保识则寄之厢以防窜逸乃与城旦之囚伍杂处秽污闲毙于疫岂国家爱民意哉宝佑四年九月大使丞相吴公始至恻然矜之委僚吏即醋库旧址刱建厢院为屋凡□□楹外植垣墙内列户牖男女异室如民居然且择老成吏卒廪以粟俾几其出入云
　　兵马司
开庆元年七月大使丞相既修两狱因念牢城损圯尤甚乃拨钱四千五百七十五贯二百文米八硕六斗八升并为葺治囚者便焉
　架阁库楼
楼在设厅之东西庑案牍充栋山积岁久弗葺淋炙日甚大使丞相谓两司文书官藉以考旧比委之颓檐败阁以便去籍者之奸可乎开庆元年七月更而新之总二十有六闲其择材巨其用工精书庋上分吏舍下列自今插架整整图籍之储得其所矣凡费钱三万一百一十一贯三百文米七十硕一斗
 【[按曰]此卷所载田租钱数传写最易错误而宋时算法今已不同如田亩中有云二角四十八步以细目核较总数知十步为一角然何以不称六角八步或六十八步而必云二角四十八步即此已不能晓又宝庆志及此志凡遇钱数多云十七界考宋史五行志有云贾似道恶十九界解者谓此乃宋时质剂之法一交一缗以三年为一界而换六十五年为一十二界谓之交子云云核之此志所云钱若干十七界者亦不甚了了又或称省称足或称七十七陌皆非今法所有又其所列数目以子核母往往不符必有谬误无从是正以无关宏旨姑仍旧文闲有贡疑别详札记】 
又新校二叶
　新校 【原有刊误补遗板阙今新补】 
 【[兴复省并酒库]】 [犒赏库]　八十八贯文 【宋无下八字核下文是也】 
[奉化县鲒埼库]　置库基屋宇 【置下宋有买字】 
 【[经总制司]】 [省札]　以奉内藏库等处 【库下宋又有左藏库三字】 　乞照会 【乞上宋有并字】 
[象山县酒务]　煮酒钱三百 【宋作二百】 
[省务本色煮酒]　照对时价 【宋无对字】 
 【[兴复酒务坊场]】 　大嵩坊年纳息钱三万贯 【自此至东宿共八坊皆蒙上文大嵩等八坊条分数之宋本此八坊较他坊更低一字是也】 
补象山县姜屿渡年纳官钱二百贯文钱会系开庆元年三月增抱
东洖坊八十八户抱店庾富总纳每月息钱一千五百贯 【以上二坊在慈溪县郭宅坊之后每坊亦低二字转行亦低三字凡四行四十七字此四行各本俱有原刻以第十九叶中已上八坊云云二行误作双行小字注于版帐钱在内之下又以象山县东溪坊以下五坊皆误顶格转行亦仅低一字及校宋本始知所据各本之误因重刻十九二十两叶改正行款而行数既伸不敷四行不得已将象山姜屿渡以下四行刊入卷后补遗中实因此后尚有二十余叶已刻不忍尽弃惜费作此狡狯也今刊误补遗元板既失亦以成功莫毁之义悉仍旧贯仍补此四行于新校中而不欲自匿其过故缕述之如此】 
 【[广惠院]】 [规式]　补月给米三斗钱五贯十岁以上 【此十二字宋在一小口五岁以上之下月给米四斗之上按如此始与前记文合又按宋本五岁以上之下共三十三字尽以小字双行夹注于一小口之下核其文义并非注语此必复位规式羼改元板字数较多不得已作小注耳】 
[田租总数]　九十七硕一一升 【上一字下误脱斗字】 　四百八十硕 【十下宋有一字】 
[租麦总数]　 【象山】 谢元五等地六亩十二步半 【十上宋有一字】 
 【[两狱]】 　遽不可汲 【遽下宋有苦字】  【其字画异同者兴复省并酒库式法依周礼作式（左汀去丁右上廌下去）兴复酒务曲皆作（麦曲）至如江东赡军库讥察作机察郑文租地年纳作年约林巡检屋直叉作直乂则皆宋误无疑】
四明续志卷第五
宋元四明六志弟三十八
宋　梅应发　等　撰
　新建诸寨
　　夜飞山永平寨
介明越之闲有山曰夜飞东距慈溪西接余姚舟行之冲也大江派分一支繇慈溪至丈亭四十五里江面狭而居民稠丈亭十五里而蜀山又五里而夜飞山又十里而咸池则阒无聚落蒲苇之俦于焉出没辅以逋薮过者病焉先是乡民告于郡欲自大江之北慈溪西亭浚横泾运河迂道夜飞山后出余姚之桐下湖以避江行大府俾制幕赵若（左土右上□下牛）莅其事且咨之里父老相厥宜以度土功至则淤沙断港知必为畚锸费且曲折迂回亦匪利涉既而得淳熙闲慈溪尉赵汝明墨刻载制帅参政范公成大尝于其地置逻舍十所籍丁壮四百舟六十舍以三人直夜逻然更迭烦扰久竟废于是制置大使丞相吴公精思熟筹惟民是便巿地创寨为屋二十余楹遣戍置屯为军五十辈统以偏校饷以生券给以军舰渔户之濒江者有籍渔舟之助巡者有番守卫专而行旅无敓攘之虞规模定而里社无烦苛之扰一洗前人简陋之弊可以为悠久无穷之利矣
一寨基
买徐再七徐再二元买应以敬应宥（沈去水改言）水田二亩一角二十七步
一寨屋
门三闲　　　厅三闲　　　堂三闲
中亭一闲　　廊房十二闲　厨屋四闲
制府拨钱三千贯令两都义役主事起造毫发不许科扰仍支钱二百五十贯做造床榻什物以开庆元年三月十七日入寨寨以永平为名
一军兵
定海水军每季轮差五十名仍拨为光化字号战船三只以将佐一员辖之
一军兵生券
每名月添支米七斗五升钱一十贯岁计米四百五十石钱六千贯文并系制府创支
一巡船
八都共团结渔户船四百二十八只每夜轮五船巡逻置牌五面就丈亭咸池两处置局夜潮生则自丈亭局请牌发船次早纳牌于咸池局夜潮落则自咸池局请牌次早纳牌于丈亭局仍免官司诸色差科大概一季仅当一夜巡警之劳却可免州县不时之役
　　向头寨
中兴驻驆钱塘恃险为卫然所以为卫者不于天于其人于是平江有许浦水军嘉兴有澉浦水军庆元有定海水军皆创自先朝者也大使丞相吴公守嘉兴日又创金山水军为澉浦外拓今以旧弼建大阃于鄞绸缪牖户益既乃心谓定海水军防制倭丽则有余屏蔽京师则不足周爰咨询有地曰向头近在定海之里其面势与金山相直南抵钱塘东接温台西通苏秀北达青齐海舟胥此焉出闻于上即其地置屯又谓鸣鹤巡检司距海二十里于警捕非宜并移戍其傍联络声援京师左右前后之卫始益密矣乃委本司属官赵若（左土右上□下牛）水军统制邢子政踏逐地段起造两寨共三百三十六闲经始于宝佑六年之二月竣事于八月续因军民之请以向头三面鲸波有泥涂二三里南与渭河接自渭河三四里始通外河居焉者陆运薪米以给日用劳且费今新寨成生聚益众不宜使之负戴于道路复札统领吴雄浚新河八百九十九丈筑东西海塘自石人头山至瓜誓山九百七十四丈自赡军库至龙尾山四百八十丈偃猪有规原防有町舟楫流通咸便之凡一竹木之直一夫役之费尺地寸土之巿易连营列灶之迁移官给钱各有差工匠杂色钱六万二千五百六十二贯七百八十文米四百一十石五斗九升二合五勺雇夫辇运竹木钱七千贯水军寨兵般家钱一万五百一十贯两寨基地交易钱一千三百一十贯浚河筑塘钱九千八百贯
　　奏状
臣闻防江海之险与防平陆之险不同防平陆之险专以人力防江海之险专以人谋盖贼虽有千艘万（舟啬）纔一开岸则为风水所使散漫四出决不能成（舟宗）合伴并力于我我但得精卒三千人坚好之舟三十只屯泊于贼所必经之地一舟过则杀一舟自可使之无复遗类此机六韬三略之所不载而前史往牒之所未详也臣窃维自中兴南渡立国钱塘所以创许浦水军于平江创澉浦水军于嘉兴创定海水军于庆元无非为京师左右前后门户之防但许浦枕扬子江而置司去京师为远惟澉浦去京师为近而不知澉浦之外又有所谓金山乃应干舟楫所必经从梢泊之地臣二纪之前假守嘉兴适逆全有窥海之意臣遂具申朝廷创招水军千人于金山又为澉浦之外拓至今人以为宜今定海水军虽得控扼之地然于防制倭丽则有余而于遮护京师则不足若曰山东之贼欲送死鲸波则自胶西放洋遶淮东料角诸沙之外自有径截洪道直达前所谓嘉兴之金山不必更放大洋不测之渊而至定海也故曰定海之屯于防制倭丽则有余而于遮护京师则不足臣今体访定海之里有地曰向头至钱塘江只一潮汛乃应干舟楫所必经从上潬之处与嘉兴之金山亡以异而形势则过之且有地可以建寨有山可以藏舟臣所招刺阙额水军五百人人人皆选士就彼屯驻设有缓急则增兵占守可以万举万全而京师有金汤之固矣昔高庙朝御史中丞沈与求尝奏云议者皆欲于向头置屯使贼至此已是入吾腹心之地盖是时登莱海密尚与本朝相闻而高丽亦羁縻未绝故或者犹有不肯宴安江沱之意而与求之论所以欲向外下工夫今时异事殊臣所以举此一节者欲乞证向头置屯先朝诸臣固尝言之非臣之苟言也
　　营寨酒库屋
一水军分戍营共二百一闲定海水军分拨一百五十名在下居止
门屋三闲　天王堂三闲　将官廨舍厅堂轩屋等二十三闲　寨后门屋一闲　教场亭三闲　军房一百六十八闲计二十八号每号六闲
一土军移戍寨共一百二十九闲鸣鹤巡检司移屯九十七名在下居止
门屋三闲　天王堂三闲　巡检廨舍厅轩堂屋等一十九闲　寨后门屋一闲　教场亭三闲　军房一百闲计二十六号内二十二号各四闲四号各三闲
一赡军酒屋六闲
　　营寨基地
赵万二住草屋两闲两厦及种麦四片三亩二角其地系官涂草荡支般移钱五十贯种子钱三十贯
翁再十七六亩二角二十步支钱三百二十九贯一百七十文住瓦屋三闲一厦支般移钱五十贯
翁再十四三亩二角四十八步支钱一百八十五贯
住瓦屋五闲一厦支般移钱五十贯
陈大琳二亩三十步支钱一百六贯二百五十文
方千三一亩三角二十步支钱九十一贯六百七十文
戎九四一亩一角一十二步支钱六十五贯
虞四乙一亩三角支钱八十七贯五百文
姜万五一亩一角二十步支钱六十六贯六百七十二文
翁左三三角支钱三十七贯五百文
虞从一一亩支钱五十贯
翁晋卿二角支钱二十五贯
翁千六官人翁千六三官人三亩一角支钱一百六十二贯五百文
翁三十官人二亩支钱一百贯
　　九寨巡检
沿海九寨曰鲒埼大嵩管界海内白峰岱山三姑岑江螺头寨官旧差军班部吏任子军无政直棘门霸上之儿戏耳脱有缓急俾壮声援可乎宝佑五年七月大使丞相请于朝以九寨隶制司许从选辟纪律整严脉络融贯实军政之一助 【详具奏篇】
　　　省札
照对本司恭准枢密院札子备奉宣谕指挥令本司条具海道事宜务在整龊舟师训习水军缮治器械凡有紧切冲要去处作急措置严为关防务要上下接连声势联络常切探望往来巡逴以防出没冲突无或玩愒时日以致稍有疏虞本司恭禀继即行下定海水军详度利害逐一条具以凭施行今据本军申到事理粗为详悉谨备录在前但其闲尚有开析未尽及合区处项目本司谨具件划奏申如后数内一项此邦沿海凡九寨曰鲒埼大嵩管界海内白峰岱山三姑岑江螺头计土军一千四百八十三人朝廷刱立本欲与定海水军相为犄角肃清海道承平既久寨无可用之卒卒无可用之舟半是买闲半是占借教练不习击刺不闲兼九寨巡检多系军班部吏任子并不谙所谓海道事宜目不曾接风涛足未尝履海岸惟循常袭故掊克自肥而已故此一千四百余人之土军徒费国家钱粮衣赐无具甚矣区区欲望朝廷将九寨巡检向去遇有满替之人许从制司选辟曾从军伍谙熟海道惯会船水之人充巡捡职事庶几头目之人以渐更易众听不惊而寨卒亦渐可训齐教习以无用为有用仍遇有盗贼许令定海水军主兵官会合调遣一应功赏并与水军一体施行实为海道悠久利便右七月二十四日奉圣旨依所乞将九寨巡检遇满替日本司自行选辟惯习海道曾经管军人其土军仍听节制教阅札送沿海制置大使司关牒施行
　　烽燧
烽燧列于荆淮百年矣义士目击而痛心焉浙左股肱　郡耳不金革烽燧奚为哉论者固为海道之防尔
　　　指挥本末
宝佑六年秋九月准枢密院札子勘会边声日急贼谋窥伺海道意向叵测所合严行措置已火速札谙练海道主兵官相视险要把截水路严密关防并札许浦澉浦金山于本军地分昼夜往来巡逴仍自金山以至徘徊头刱立烽燧接连澉浦声势并札本司行下定海水军一体措置联络声援遂专委官同统制按视险要均布地界置立烽燧分为三路皆发轫于招宝山其在海洋者自招宝山至海道壁下山共十二铺其抵向头者自招宝山至沿海向头寨共九铺其达府城者自招宝山至沿江本府看教亭共五铺铺用兵五名合干人一名往来照管巡辖及招宝山一铺增差合干人一名沿海以至向头沿江以至府城亦如之铺兵口券每半月一番支给每夜发更时自看教亭赍号火平安牌至帐前传入押教报覆盖法当于奉国军楼置立一铺相映以内郡耳目易骇遂从看教亭密传一牌竟达辕帐而沿江沿海号火疾驰观者竦慑惟海洋十二铺脱遇云雾四塞日不堪举旗夜不堪举火则以响炮为号具见申省状中兹不尽载云
一海洋自招宝山至石衕壁下山共十二铺
招宝山至烈港山一铺 【一名猎港】 
招宝山带东北取烈港山约一潮可到傍近虽有七里屿铁杵山俱是小山每有风潮海浪皆冲激而上不置立烽燧若天气清明烟旗火号仅可相应或遇海气冥蒙雾露遮蔽风雨晦暝皆难应号
烈港山至五屿山一铺
烈港山有人烟西北取五屿山约一潮可到傍近别无以次山屿若天气清明烟旗火号仅可相应或遇海气冥蒙雾露遮蔽风雨晦冥皆难应号
五屿山至宜山一铺
五屿山无人烟东北取宜山约一潮可到傍近别无以次山屿若天气清明烟旗火号仅可相应或遇海气溟蒙雾露遮蔽风雨晦冥皆难应号
宜山至三姑山一铺
宜山有人烟西北取三姑山约两潮可到傍近别无以次山屿缘相隔稍远不问晴明阴晦烟旗火号皆难相应
三姑山至下干山一铺
三姑山有人烟东北取下干山水路约一十五里若天气清明烟旗火号皆可相应或遇海气冥蒙雾露遮蔽风雨晦暝皆难应号
下干山至徐公山一铺
下干山无人烟东北取徐公山约一潮可到傍近别无以次山屿若天气清明烟旗火号仅可相应或遇海气冥蒙雾露遮蔽风雨晦暝皆难应号
徐公山至鸡鸣山一铺
徐公山有人烟带西北取鸡鸣山约四潮可到傍近别无以次山屿缘相去隔远不问晴明阴晦烟旗火号皆难相应
鸡鸣山至北沙山一铺
鸡鸣山有人烟直东取北砂山隔一港烟旗火号皆可相应
北砂山至络华山一铺
北砂山有人烟直北取络华山约一潮可到傍近别无以次山屿若天气清明烟旗火号仅可相应或遇海气冥蒙雾露遮蔽风雨晦冥皆难应号
络华山至石衕山一铺
络华山东北取壁下山直西取石衕山皆有入烟风水顺便半潮可到风水稍逆便用一潮傍近别无以次山屿若天气清明烟旗火号仅可相应或遇海气冥蒙雾露遮蔽风雨晦冥皆难应号
石衕山至壁下山一铺
自石衕山东北以至西北别无山屿皆是深洋大海浩浩无垠壁下山一铺
一沿海自招宝山至向头共九铺
招宝山二十里至陶家酒店一铺
陶家店约十八里至贝千念五家前一铺
贝千念五家前约二十余里至澥浦山正觉寺前一铺
澥浦山头约一十五里至沙角头陈亚三家前一铺
沙角山头约一十余里至伏龙山尾徐亚三家前一铺
伏龙山尾约一十五里至施公山王友二家前一铺
施公山约一十八里至周家塘盐场周太家前一铺
周家塘盐场约二十里至下泽山头林太家前一铺
下泽山头约一十余里至向头山分戍营外翁太家前一铺
向头山分戍营一铺
一沿江自招宝山至府城共五铺
招宝山约一十五里至石桥渡沈季二大家前一铺
石桥渡约一十五里至马阻汇徐盐户家前一铺
马阻汇约一十里至路林杨再八太家前一铺
路林约一十二里至白沙王太家前一铺
白沙约八里至本府看教亭一铺
本府看教亭一铺
　　　申省状
照对本司连准密札备奉宣谕据白札子内所陈海道事宜分为上中下三屯将台温明越四郡民船屯泊于岱山岑江三姑山烈港四处仍发定海水军岑江三姑巡检司土军能弓弩手者敷摊逐处民船置烽燧水递互相应援等事潜除已分委官属亲往各州同守臣乡官从公集议将去岁已行义船规约并将应干海舟团结外窃照潜素于四方山川江海水陆险要颇知大略二年备数瀛阃尤得其详凡海道当行事宜固己一一粗举今者边遽之急适当因任之初潜朝夕思维几忘寝食尤不敢以纸上具文塞责所有烽燧一事已檄上定海水军统制指授图册令其将带拨发壕寨合干人等亲涉海岛相度地势日举烟旗夜举火号审试的实排比次第共烽燧二十六铺自定海水军招宝山至烈港山自烈港山至五屿山自五屿山至宜山自宜山至三姑山自三姑山至下干山自下干山至徐公山自徐公山至鸡鸣山自鸡鸣山至北砂山自北砂山至络华山自络华山至石衕山自石衕山至壁下山此大海洋之中十二铺也又自招宝山至陶家店自陶家店至贝念五家前自贝念五家前至澥浦山头自澥浦山头至沙角山头自沙角山头至伏龙山尾自伏龙山尾至施公山自施公山至周家塘自周家塘至下泽山头自下泽山头至新建向头山水军土军两寨此自定海水军至向头山之九铺也自招宝山至石桥渡自石桥渡至马阻汇自马阻汇至路林自路林至白沙自白沙至本府看教亭此自定海水军至庆元府城下之五铺也巳一面造办铺屋分差铺兵悉用边淮规模措置经理矣所有分屯一事已照密札差委本司添差制干刘锡前往撞点各于戍所批历为照专俟三郡团结公定番次舟只南自乌崎头北自石衕中自三姑山至大七小七与夫神前礁岙马迹胊山长涂岑江岱山烈港及近准行下洋山等处分布摆泊矣但烽燧虽当置而立烽燧于海洋之中者不容不虑分屯虽当备而求分屯于海洋之外者尤所当忧且长淮烽燧相隔十里此举彼应速于置邮今前所谓海洋十二铺如石衕壁下者孤立海中四无畔岸云气昏塞风雨晦暝觌面之闲犹无所睹而何以责其号火之相应兼海寇切齿水军今以数人置之孤屿脱有盗至直机上肉又往来经商之舟常与贼舟混殽遇夜停泊亦是举火今杂然无别何以取证潜已为之区处遇旗烟号火不可睹望之时则以举炮为号是云气昏塞不足以隔我之应号也至于每夜举火为号必以五起五落为准待彼相应方始住火是商舟举火不足以乱我之应号也它如孤屿数兵虑遭贼手则于海山诸处增其人数选其膂力授之兵器使之可以相卫是盗贼之患亦可无虑所谓立烽燧于海洋之中潜固已悉为之处矣然置烽立屯规模措置与近日密札坐下澉浦所置烽燧之处及许浦所申堤防捍御之处皆不过在吾境数百里海洋之闲而已乃若巨浸滔天茫茫无际目力之所不接兵力之所不及固当防之于藩篱之外如待其入吾腹心而图之则晚矣且以贼人自新旧海州入海言之则其所经由者有三路所谓三路者贼欲侵扰淮东则自旧海发舟直入赣口羊家寨迤逦转料至青龙江扬子江此里洋也若欲送死浙江则自旧海发舟直出海际缘赣口之东杜苗沙野沙外沙姚刘诸沙以至徘徊头金山澉浦此外洋也若欲送死四明则外洋之外自旧海放舟由新海界分东陬山之表望东行使复转而南直达昌国县之石衕关岙然后经岱山岑江三姑以至定海此大洋也凡此三洋其源头皆自新海东西陬山之表里所谓防之于藩篱之外者或其在此上下乎惟是潜职分所在责在大洋所以摆布悉从定海而始但目今军分出戍既多在寨无几又前此主兵官不得其人如军器之类无一旗一矢之藏方此两年旋为之备一番调遣又觉单虚(潜)自当极力趱补不敢缕陈私复惟念贼若不由大洋以窥定海则或转料从里洋而窥扬子江否则由外洋径窥浙江其由转料从里洋而窥扬子江则有许浦水军其由外洋而窥浙江则有澉浦金山水军但转料一说恐非敌人行军之径路盖海商乘使巨艘满载财本虑有大洋外洋风涛不测之危所以缘趁西北大岸寻觅洪道而行每于五六月闲南风潮长四分行船至潮长九分即便抛泊留此一分长潮以避砂浅此路每日止可行半潮期程以为保全财货之计若贼舟窥伺叵测岂肯旷日持久迂回缓行使人知而避之此转料从里洋入扬子江一路(潜)以为决不出此然则稍减料角一带之备而趱出三两层增加东西陬上下一带之备以遏其源头夫亦可为愚者千虑之一乎若论二洋形势则外洋尤紧此(潜)所以新置向头一寨与金山澉浦相接实为行朝密布第二重门户盖己在边遽未急之先矣并陈梗概须至申者
　　探望
定海水军旧例月差军兵出洋其目有三曰三洋巡逴曰北事探望曰港口守把异时差卒不多率应故事不支口券俾就食本身月请居者需赡给行者仰资粮皇皇无所愬诿曰港口守把者去寨近更番归哺不过劳勚而已若巡逴则自烈港转苏州大洋远至许浦若探望则自神前等处远至海驴礁脱阻风回程不可期粮且乏绝何暇悉心国事大使丞相分阃以来各项差兵倍拨人数且不问远迩每兵令项月给生券钱七贯米七斗三项凡三百七十六人岁支钱三万一千五百八十四贯文米三千一百五十八石四斗皆于措置酒息钱及外郡籴到米内支拨士饱而歌人百其勇竭劳巡核奸慝汛清三年之闲沧溟晏然蒲苇不惊其利宏矣
　新校 【元有刊误板失今并入新校】 
 【[新建诸寨]】 [永平寨]　以度土功 【各本作上功陈子相改土功董觉轩谓指上项功费也不必改亦通】 
[向头寨]　 【奏状】 有地曰向头 【曰上宋有名字　营寨酒库屋】 寨后门屋一闲 【宋无屋字】 
 【[九寨巡检]】 [省札]　故此一千四百余人 【四百下宋有八十二字】 
 【[烽燧]】 [指挥本末]　不置立烽燧 【不下宋有可字】 　伏龙山尾约一十五里 【宋本五下有余字疑误衍】 
 【其字画异同者夜飞山永平寨幕作幙畚作（上中大下甾）（丬木）作床向头寨踏作（足呇）猪作（者）羁作（四革马）九寨巡检隶作（左上木下示右肃）烽燧申省状（石驳）作炮赣作（章贡）】
四明续志卷第六
宋元四明六志弟三十九
宋　梅应发　等　撰
　三郡隘船
明为左冯翊而州濒于海（左鱼右强去弓）波吐吞渺无津涯商舶之往来于日本高丽虏舟之出没于山东淮北撑表拓里此为重镇嘉熙间制置使司调明温台三郡民船防定海戍淮东京口岁以为常而船之在籍者垂二十年或为风涛所坏或为盗贼所得名存实亡每按籍科调吏并缘不恤有无民苦之宝佑五年七月大使丞相吴公慨然曰人心固则天险固根本动摇奚恃无恐乃立为义船法白于朝下之三郡令所部县邑各选乡之有材力者以主团结如一都岁调三舟而有舟者五六十家则众办六舟半以应命半以自食其利有余赀俾蓄以备来岁用凡丈尺有则印烙有文调用有时井然着为成式且添置干办公事三员分莅其事三郡之民无科抑不均之害忻然以从船自一丈以上共三千八百三十三只以下一万五千四百五十四只又下而不堪充军需者或谓飘忽去来于沧溟汗漫之中呼俦啸侣亦得以贻吾忧并为之印籍阴寓防闲公先事而虑销患未形至是无遗算矣
省札
本司自嘉熙闲准朝廷指挥团结温台庆元三郡民船数千只分为十番岁起船三百余只前来定海把隘及分拨前去淮东镇江戍守夫以百姓营生之舟而拘之使从征役已非人情之所乐使行之以公加之以不扰则民犹未为大害柰何所在邑宰非贪即昏受成吏手各县有所谓海船案者恣行卖弄其家地富厚真有巨艘者非以赂嘱胥吏隐免则假借形势之家拘占惟贫而无力者则被科调其二十年前已籍之船或以遭风而损失或以被盗而陷没或以无力修葺而低沈或以全身老朽而弊坏往往不与销籍岁岁追呼以致典田卖产货妻鬻子以应官司之命甚则弃捐乡井而逃自经沟渎而死其无赖者则流为海寇每岁遇夏初则海船案已行检举不论大船小船有船无船并行根括一次文移遍于村落乞取竭于鸡犬环三郡二三千里之海隅民不堪命日不聊生待至起到舟只则大抵旧弊破漏不及丈尺贡具则疏略梢火则脆弱亦姑以具文塞责而已民被实扰官亏实用且天险之防以人心为本而先使百姓憔悴根本摇动脱有缓急何恃而亡恐臣已结为义船法谓如一都每岁合发三舟而有船者五六十家则令五六十家自以事力厚薄办船六只船身必坚耐贡具必齐整梢火必强壮岁发三舟而以三舟在家营生一岁所得之息则以充次年修船办贡具招梢火之用立以程限守以信必每岁遇当把隘之日则如期驾发以至军港听候调遣于是有船者无幸免之理无船者无科抑之患永绝奸胥猾吏卖弄乞觅之苦永销滨海居民破家荡产之忧人心固则天险固三郡边海之人莫不欣然听从行将就绪实为海道无穷之利朝廷照得义船结约若果民户乐从则速与行下但船久则有损弊民户他日宁无贫富不齐须与入细立为经久不废之规使官司民户两便方可行圣旨依札送沿海制置大使司关牒施行
庆元府六县共管船七千九百一十六只
 【一丈以上一千七百二十八只】 
 【一丈以下六千一百八十八只】 
鄞县六百二十四只
一丈以上一百四十只
一丈以下四百八十四只
定海县一千一百九十一只
一丈以上三百八十七只
一丈以下八百单四只
象山县七百九十六只
一丈以上一百二十八只
一丈以下六百六十八只
奉化县一千六百九十九只
一丈以上四百一十一只
一丈以下一千二百八十八只
慈溪县二百八十二只
一丈以上六十五只
一丈以下二百一十七只
昌国县三千三百二十四只
一丈以上五百九十七只
一丈以下二千七百三十七只
温州四县共管船五千八十三只
 【一丈以上一千九十九只一丈以下三千九百八十四只】 
永嘉县一千六百单六只
一丈以上二百五十九只
一丈以下一千三百四十七只
平阳县八百单九只
一丈以上三百只
一丈以下五百单九只
乐清县一千六百八十六只
一丈以上三百七十一只
一丈以下一千三百一十五只
瑞安县九百八十二只
一丈以上一百六十九只
一丈以下八百一十三只
台州三县共管船六千二百八十八只
 【一丈以上一千单六只　一丈以下五千二百八十二只】 
宁海县二千八百单九只
一丈以上二百八十八只
一丈以下二千五百二十一只
临海县一千九百七十四只
一丈以上五百五十二只
一丈以下一千四百二十二只
黄岩县一千五百单五只
一丈以上一百六十六只
一丈以下一千三百三十九只
　出戍
祖宗时内而三衙外而诸指挥皆禁旅也南渡初新置江上诸都统内不充三衙之数外不损诸指挥之额于是禁军之在诸郡豢养骄侈坐縻厚稍而三衙乃闲有出戍者大使丞相吴公深病之故凡出镇藩阃每欲昭明此意及制置沿海三年无日不申儆之至宝佑六年密院调遣之初诸郡至有相顾（目咢）眙者独庆元曾不移时如汉合节翕然报应了无稽违迨其还归终始就律遂为诸郡之冠盖公信义素着恩威兼行固有不疾而速不行而至者于今边戍未撤甲兵之问日至庙堂是不可不详纪以诏来者
宝佑六年八月准密札节文勘会近京湖沿江副制司之兵节次遣调戍广戍蜀戍沅靖动数万计窃恐沿江防守单弱权宜于内地禁军量摘内庆元府选拣五百人时内郡纪纲积弛尺籍积骄弓矢干戈积废不治独庆元自大使丞相吴公开藩以来抚御阅习纪律素严淬砺缮修器甲素备命下不两日点集遣发军容整肃命计议洪易简部之自越而升 【[按曰]前不解升字妄以形近改吴语在札记今按升即出戍地唐曰升州是时曰建康府重刻改还其旧】 见者莫不起色若军装则队身衣甲五百副红布衲袄五百领皮束带五百条抓角头巾五百顶雨伞五百柄（革翁）鞋五百（革两）若军器则滴油箭一万二千只长枪一百二十八条腰刀一百七十柄弩二百枝腰斧三百柄短鎗三十条麻札刀一十柄箭葫芦一百二十个油绢弩袋一百二十个小阵鼓一十二面锣四面梆子四条若旗帜则庆元府将兵旗一面转光旗三十面长鎗旗一百八十面拦前后旗二面拥队押队旗二十四面额外管押训练肃静旗三面令牌二面队教头旗一十面若火队器具则铁锅六口水桶一十二只桶一十二只饭箩一十二只饭升六只爪篱木杓一十二副饭栲栳二百九十八个捞米箕二十只锄头一十二柄锹一十二柄盛米布袋四十只匾担六十条麻弹索四十条此役也总辖官刘永犒三百贯拦前后将官二员各一百贯本部将官二员每员各八十贯拨发训练官五员每员各七十贯合干人七十七人每名各六十贯队身官兵四百二十七名各五十贯外科军医一名一百贯方脉医人一百贯扛令牌军兵四名白直二名各二十贯带行白直一十二名每名各一十五贯遣发次再奉钧旨出戍军兵恐或病患支二千贯专充收赎药饵 【续又发一千贯赍赴戍所】 差雇乌头船二十只乘载官兵衣甲军器钱粮等物至西兴每只照例支雇钱一百五十贯共三千贯又自北关门雇大航船二十只至镇江府每只照例支雇钱五百贯共一万贯其闲出戍死亡之人奉钧判各家优支家粮五月并给春衣更支一百贯追荐津送续戍兵已满一季又复存留再奉钧旨等第支犒共官会一万三千九百三十五贯赍赴戍所至仲冬严寒大使丞相深念采薇之戍必动乡莼之思专差将校赍官会五千五百四十五贯江（雀戈虫）一千四十九个郎君鱼五百六十五斤石首鲞五百六十五斤分犒戍所官兵总辖官刘永三百贯部辖将佐二员各五十贯江（雀戈虫）二个半石首鲞二斤郎君鱼二斤拨发官一员一十五贯江（雀戈虫）二个半石首鲞二斤郎君鱼二斤训练官一十员各一十五贯江（雀戈虫）二个半石首鲞二斤郎君鱼二斤押队拥队壕寨官至诸项职掌人共三十九名各一十三贯江（雀戈虫）二个半石首鲞二斤郎君鱼二斤官兵四百五十九人各一十贯江（雀戈虫）二个石首鲞一斤郎君鱼一斤职医二人两相交替共三贯江（雀戈虫）一个石首鲞二斤郎君鱼二斤兵士激烈恩遇以至感泣盖说以使之忘其死矣开庆元年四月二十日刘永自邺回戍犒一千贯酒一十瓶副部官董伟犒一百贯酒四瓶拨发壕寨司属训练官拥押队四十人各犒六十贯酒六升钱粮火队司押教诸色教头二十三人各犒五十贯酒五升队教头旗头队司五十人各犒四十五贯酒三升队身官兵三百八十二人各支四十贯酒二升共计支钱二万三千六百八十贯酒四百三十七瓶
　水阅
舟师东南长技自绍兴二年沿海置司以来搜练之术甚疏然用之慑伏海盗尚足为当道之老熊也淳佑闲始遣戍上流而兵备分是委楼艓艘艎废而不理而主兵者方日以掊克苞苴为事大使丞相加意团结濒海诸郡既藉以增壮遂于三江合兵民船共阅之蛟龙在渊网罟不施东尽辽海一目无际公之意远矣
□□ 【[按曰]原本当有子目】 
宝佑六年十月十二日奉大使判府大观文丞相枢使国公批牌钧判朝廷日严海道之防但调遣兵船犹不暇给内地岂容空虚又准朝旨一面团结温台明越巨舟以助官司之所不及今差人抄札到自来商贩上户之家出等大船二十二只送专行司只今差官拘点每船以五十人为率每名本府月支钱五十贯米一石二斗上项船专留江下不时轮番下海巡逴以镇压鼠狗之盗限一日条具合行事件申未及奉行而船户莫不响应各以保护乡井为心竞出大舟分泊府岸于是得大料船共二十四只分为两部又招募到驾船水手一千二百人给口券养之自十月朔为始至明年三月晦终焉首尾五月总支钱二十五万贯文自团结以至放散其闲不时激犒约十万贯共享钱三十五万贯文米六千石其钱本司自行撙节措办惟米无所从出窃考前权郡余通判元借朝廷义仓米七千石见行拘监填补遂申尚书省乞就以此米应副水手支用十月二十九日三省同奉圣旨特依遂差本司计议官洪易简充提督帐前水军统领充钱粮官并各支拨官钱鼎造军器旗号及水手军装亦用钱十余万缗继檄定海统制邢子政选驾军船一十只并赴府港赤马白鹞在焉以十二月三日大使丞相就下卸门外江馆按视教阅先一日雨彻旦翌晓晴霁迨午风起云扬潮势增壮舟船上下旗帜精明炮击樯冲观者如堵以为自有沿海制司所未见也复就委邢统制统率上项军民船于次日出海上至澉浦下至神前石衕迤逦出放大洋巡逴至二十三日自海回府仍摆府岸环海闻之肃慑已申密院照会续以边报未靖至四月中方行放散水手头目以下等第支犒约三万缗其民船二十三只并令从便惟王绍祖一船面阔三丈五尺元系献助防海尝申朝廷奉省札行下拘桩本司听候圣旨差拨
　作院
除戎器戒不虞聚而有防也大使丞相吴公既建武藏以藏兵敹乃甲冑敿乃于无敢不吊遂以庆元府甲仗库帐前库应管军器并改隶制置大使司院十有三作曰大炉作曰小炉作曰穿联作曰磨（金呈）作曰磨擦结裹作曰头魁作曰熟皮作曰头魁衣子作曰弓弩作曰箭作曰漆作曰水弩桩作曰木枪作日役军民匠□□□人军匠日支钱三百文米二升酒一升民匠一贯五百文诸军子弟匠五百文米酒视军匠之数以民匠劳逸不均则下定海鄞县奉化照籍轮差每四十日一替起程钱各五贯回程十贯由是人皆乐赴其役军需物料官给直无取于民院有受给库而又有子库以受日造之物凡创造到诸色军器衣装等物总十一万九千五百件缮修者不与焉鹤膝犀渠武库森列盖百年之所未见孟明之言曰郑有备矣其斯之谓与训工程作于宝佑六年之十月迄开庆元年五月支过钱 【[下阙]】 
铁甲头魁披膊一千五百单四副
红枪三千六百三十七条
红衲袄并腿裙一千副计二千件
黄布衫九百领
黄布软缠五百四十五领
红布衫七百四十二领
皮条一千一百六十四条
头巾五百单五枚
吞项一百四十四个
杂色旗帜六百八十八面
朱红笠头五百四十九顶
黑漆筋角弩一百枚弦索全
黑漆筋角弓二百张弓丝弦一百条
木弓一百张并弦
木弩三百枚弦索全
弓箭三千只
白皮箭（革叉）五百九十五个
滴油箭二万一千三百只
滴油箭盝四百八十九个
遮箭牌三十面
杂色叉四百二十管
杂色鎗一百七十七条
梭木棒三百四十三条
刀鞘八百八十九个
弩桩四百二十一口
腰刀一千四百三十九柄
斧头四百五十二柄
杂色弓弩箭头七万五千六百五十只
划车弩桩五十八口
木枪杆三百四十九条
鎗钻头一百八十二管
战鼓一十四面
阵鼓二十面
锣一十四面
皮马甲一副
黑漆光羹桶五十副
红油水桶五十只
红油吊水桶二十五只
铁锅五十口
红油饭（上竹下差）五十只
米斗二十只
米升二十只
饭升篦二十只
爪篱三十个
船橹一十五条
雨伞一百四十五顶
隔箭布条四片
　武藏
武藏即甲仗库也先是置于设厅前二庑之阁上下视为文具历三十年无一器一甲之增暇日阅之矢无镞鎗无铓鼠穴虫蠹积尘几尺盖作院之政不修悠悠汨汨狃于宴安其号为修治者又不过困于科敛兵食诿其事于水军而已大使丞相九开藩阃所至缮甲治兵其来鄞也日讨而申儆之未几所积既富日赡月衍遂度地酒库之北教场之南东阻郡圃西抵子城为楼屋二十四闲大门七闲随廊十闲并栈之以阁棂窗疏明半板半簟风日迥透而蒸醭不侵分为六库库各有目榜之曰武藏藏之为言藏也盖公以文事必有武备又不欲暴之群目睽睽之所故欲人不得其门而入而藏诸此且世之玩愒时日懵不知修车马备器械者固不足道至有经意于此者率皆表襮夸诩视古人藏武不用者则又有径庭公之备也豫而公之藏也密吁旨哉武藏大扁乃公所自题而所藏兵器旧既无管今具载作院新造之目云
　小教场
小教场旧志书射亭在九经堂后而限桃源洞于北每习射无以遏憧憧往来开庆改元春庶政咸理乃迁旧圃于府堂后而取苍云堂之北为小教场然后自府堂而郡圃自郡圃而教场各适其便教场门不易旧而取径以达则大人堂门在径之东新桃源门在径之西自大人堂接阅武厅为屋十三闲以处士卒而前为廊庑名类箭所教场之内东为阅武厅二闲轩峙其下后居以室屏刻师卦西为霸王台前栖鹄焉武藏之门实居其南教场东西相距五十五丈墙高一丈九尺视旧观开广明敞矣时帐前多江淮将校步骤其中意若矜壮焉
　帐前拨发壕寨官舍
拨发以授师律壕寨以饬顿舍所在制府必先之盖所以重元戎也沿海设垣左冯承平时议不及兵凡军政皆相安简陋而已大使丞相建阃以来中权振厉武备修明部曲秩然分隶戏下乃即仪门外之东西创添拨发壕寨以次官舍十有八闲凡器具无一不备于是油幢气象益严肃焉
　　东廊
都拨发官房三闲轩屋一闲
拨发官房一闲
拨发司房一闲
押教房一闲
教头房一闲
金鼓教头房一闲
杂职房一闲
　　西廊
都壕寨官房三闲轩屋一闲
壕寨官房一闲
壕寨司房一闲
制司将佐房一闲
局兵房一闲
　新校 【元有刊误板失今补】 
 【[出戍]】 　箭葫芦一百二十个 【个宋作筒似误】 　水桶一十二只桶一十二只 【下桶字上宋有羹字】 　白直二名各二十贯 【各上宋有每名二字】 
 【[水阅]】 　是委楼艓 【是上宋有于字】 　自来商贩上户之家出等大船二十二只送专行司 【嘉靖志引此户下无之字等上有上字送专作专送文意较此为顺然宋本实同今本疑嘉靖自以意增加删乙之耳附记于此】 
 【[作院]】 　则下定海鄞县奉化 【奉化宋在鄞县之上】 
 【[帐前拨发壕寨官舍]】 　壕寨官房一闲 【宋无官字又下壕寨司房一闲宋无房字已见札记按例上拨发官房拨发司房则官字房字似俱不可省宋本误脱也】 
 【其字画异同者三郡隘船算作筭又省札（月色）作脆○此卷第三第五第六三叶板阙依宋本补刊而五六两叶仅得三十九行元刻或有按语底本已亡不能记忆今于第六叶中加入新按一行恐见者疑行数有定何以补刻得加新按附识其故于此】
四明续志卷第七
宋元四明六志弟四十
宋　梅应发　等　撰
　排役
差役法肇于唐武德本朝因之以九等定役上四等则充下五等则免祖宗优恤下户之意概可见矣自义役创于处之松阳天下多仿行之初意甚善岁久弊滋富民因以售利己害人之奸此朱文公四弊之奏亦归之役首收田租排名次之不公也大使丞相吴公入相出藩凡田闾利病民情隐微不啻烛照龟卜判庆元之明年目击六邑义役之弊其闲有使细民执充一日半日而田连阡陌者反得免公谓非祖宗意昭揭晓示分委僚属核物力之高下定征役之远近或置庄率田或裒金鸠谷或雇募代役或随月轮充一界七年周而复始守之坚如金石行之信如四时富者不得以不义害弱者遂为邦民悠久无穷之利役籍藏于郡邑详且明此不复书 
　　行移始末
宝佑五年十二月初三日奉钧判照对国家差役之法最为明备缘世降俗末人情好狡诡计横生于是义役之说兴焉本所以救差役之弊不知义役乃所以大不义细民受害更重于差役此天下之通患而其患未有甚于庆元者大抵义役必有役首非各甲上户不能主役柰何只知利己更不恤人谓如一甲之中有上户二十家律以正差役法及倍法自合轮流充应却与此二十家结为一党派及下户有勒充一月者半月者十日者甚至有三日一日半日八分四分者不知出何条令县官惟胥吏之听胥吏惟上户之听私立甲簿视同官司文书小民只得俛首听命闲有经官陈诉者则上户率钱贿吏吏颐指县官或讯或杖或监廊或系狱必使下民依应而后已不幸适有杀伤烟火盗贼及一切不测追捕之事役首又操纵其闲随役户之嘱托事在昨日或移在今日事在上半日或移在下半日使当役细民应办官司支吾巡尉数亩之田不了货卖结拆数口之家不了抛离分散官吏肥上户肥而细民则日就穷困灭绝其强壮则流而为盗贼故所谓义役者特专为上户亸避差使之地而已不义孰甚焉且官司与上户所恃者民耳民困则上户亦岂能自立官司亦岂能自存胥吏正犹豺狼只欲藉此吞噬固难责办如上户多是衣冠读书赴举仕族亦但知目前我有田园我有赀财可以计会胥吏可以嘱托官员细民何异蝼蚁不妨尽尽欺凌实是不曾思量到底若见本府开说许多道理亦必省悟今本府痛察细民之苦合与扶持一番应民役义役各县委官重与整顿各仰先备榜晓示如民户无词即仍其旧如有不公不平去处即照本府约束将乡司寄收县狱责决配截手罪状从公开具各都各甲的实当充上户凡民役义役各与排定七年自新年为始上户照条充应一年其以次人户许两户或三户共充一年庶使七年之闲细民得以安居田瑞安养生息其于国家根本关系不小各县风土事宜本府亦有未能尽知者仰条具申闻务归于当以便百姓仍委各县知县提督并备榜府前巿曹各县晓示续改委专官下县置局排结诸乡各都攒造籍册每都三本取押用印一留府一留县一留都以七年为一界役册则委司法厅掌之 【[按曰]重与整顿下原注云有阙文二行今按敬止录载此不言脱佚而文义亦复联贯故刊落原注附识于此】
　楼店务地
绍兴经界内该载楼店务地计二万九千九百三十丈二尺五寸及分等则今略具如后
　　第一等地
上则东安乡自府前街两岸取四明桥自能仁寺前巿廊西街北岸至贯前巷口自贯前巷口巿廊南北岸止永济桥
上则武康乡自能仁寺巷口巿廊取东渡门南北岸及自税务桥阿满门首取鲞团内归西止团桥林保门前住并灵桥门直取宋端仁旧食店今施崇住及自车桥北巷口入两岸取郑允客店今吴献可住
中则东安乡自贯前南西两岸取巿心桥自南湖头西取旧酒务桥自四明桥南取行衙前至君奢桥并旧瓦子内自永济西街南北两岸直取朝京门住
中则武康乡自贯桥南东岸一带直取巿心桥复回东向南北两岸至广惠寺桥曹承富门前住对南岸自周孚门首并自县南街东西两岸至大梁街巷口西岸系史武翼赁屋门前东岸街止天庆观桥及自丘家桥北至车桥南赵漳门前并自宋端仁旧食店门前取新排桥
下则东安乡自君奢桥南取仓桥自甬水门取威果营前细湖头至奉化桥自花行至饭行五通巷新瓦子自太保衙前宝云寺前至新排桥自贯前巷北法场东西岸至能仁寺西巷以王彦升门前直至寺前西岸西至东佥判衙前庙住
下则武康乡自贯桥取东河下南北两岸直至盐蛤桥曲转取咸塘街东西两岸东至吴献可客店元系郑允屋并自萧家桥南街东西两岸直取广惠桥下曹承富门前复转曲西取县学前南北两岸至巷林岳赁屋及林家小巷县西河下并自新排桥东取景福巷口
　　第二等地
上则东安乡自奉化桥北西岸至巿心桥自旧酒务西曲取天宁寺桥自添差佥判厅鉴街西岸至鉴桥自渡母桥东岸北巷沿河东西两岸直至广仁巷口南岸住
上则武康乡自后团翁仲门前归东取南直至巿舶司后桥住并自清水（石契）西取盖家桥曲北两岸至盐蛤桥西岸河下住油车巷及自巿廊能仁寺巷陈康时门前东岸取北曲东西两岸直冲魏家巷肚并自巿心桥南取新桥南王居隐赁屋及自塔下桥方安仁门前大梁街巷口方安仁赁屋
中则东安乡自四明桥下取竹行河下至章耆巷口曾家汇一带自蒋家带取福明桥及仓桥头自永济桥西岸北沿河下东西两岸直至东上桥自河利桥西岸北街两岸至方家桥自天宁寺后巷南北两岸方家桥至李明桥住
中则武康乡自广惠桥南戴述门前取东西两岸直至天庆观前止棺材巷并自广惠寺后桥蔡泾门前入小梁巷两岸至边太丞屋后住及自陆博桥取东北两岸至新河头小洞桥住并隐仙桥下及天庆观后街取纪锐香店后住孔家巷口牢城营巷内许家小屋并新桥南杨从政赁屋前取楼宗博宅前并取塔下西岸黄卿赁屋及泥桥下取新河头戚新门前住
下则东安乡自章耆巷醋坊巷新桥南河下褚家巷自西岸自甬水门里河下北岸直取河一带止四明岭后自旧酒务西南街取保圣桥自广福巷取不隶将营后取君奢桥能仁寺前巷东取西曲北取阮家桥并添差佥判厅后巷方家桥至西上桥孝文巷直至西河头南北两岸虹桥五通巷东西两岸取壮城营王通判宅前周真家后天宁寺桥下南岸沿河取王参政府后曲南取州社坛并朝京水门
下则武康乡自姚家巷穿庵庙巷并自新桥南蒋琏廨宇屋头小巷屋底及自新桥南西寿昌寺巷入王中大廨宇屋自福明桥下直取楼宗博宅后巷自祥符寺前取景福寺鄞江门止丘家桥自戚喜门前止南寺后门周信门前自车桥下北取杨安常库前小桥下巷取全捷营前
　　第三等地
上则东安乡自福明桥西取普照院巷至戒香寺县社坛自保圣桥取湖桥头自韩家桥里铸冶巷劳家桥自小头湖取水月桥自鉴桥东巷口取石（石契）头毛庆家住自鉴桥西至桃源洞后并州学西西河头林迪功宅西四家元系第二等下则无出入路降入此等
上则武康乡自魏家巷口入本巷西岸至巷底祝昉门前住自洗马桥东取北双营前桥下取新寺后门巷口直取西巷口自廿八营前入缸井巷止南寺后门河头转取张童巷
中则东安乡自崇教寺巷口一带鉴桥北巷并州学河东岸直至盐仓桥能仁寺东巷街西岸直至石（石契）头桥槐阴巷并河岸土地桥石版巷西曲取兴圣院东小路及曲取孝文巷取白塔巷西曲南至西河头两岸
中则武康乡自后巿边家客店前西取县后至石（石契）姚振门前取南至能仁寺巷东住廊头草营巷自景清寺前东取兴教寺巷口西取景德寺后街巷口转取小巷魏璇门前北取泥桥下自波斯团止酒务营前转取丘家桥直取石版巷取白塔下朱惠屋后取程房门前取郁家巷
下则东安乡自保圣寺西河下取王参政府西取州社坛自圣功寺前取桥头西畔取袁登仕宅前自盐仓门西取达信门转取雄节营前曲取教场东巷至州后汇头自白塔巷西巷口北岸取郑堰门头东取旧法场威胜营前取东村富家后自杠桥北岸巷曲西小五通巷曲取应家巷宜秋巷自兴圣院东并院子后沿墙下直取郑堰门头
下则武康乡自陆家巷夏家巷张秀才巷并狮子桥取秋家巷后周信屋后转取奉圣院前曲取开元寺后
末则东安乡自观音寺前取鲍知府宅前自甬东门墙下延庆寺前自达信门里西沿墙取北郭旧法场自大教场后至此墙下自兴圣院前福田院直取应家巷宜秋巷头毛庆家至蜃池头曲取盐仓桥
末则武康乡自石（石契）头取蜃池头资圣院园地曲东小路官城脚下自阴沟巷入取范（王全）屋后自延庆寺水月桥南河城下取东曲转北
宝佑六年十二月有告于郡者以为本府楼店务地自来有租赁官司地段全不纳官钱而私以转赁于人白收赁钱者有止纳些少赁钱而影射者有十余丈地而岁纳官钱不能十数文者有坐据要闹之地三数十丈而分文不纳者有连甍接栋跨巷涉里号为府第之地而不敢过而问者遂使贫者日偿赁钱而富者白享厚利遂□监楼店务吏取索自来纳钱底籍及所管等则并无稽考不得已行下诸厢抄具及会绍兴府例给由发下府西甬东两厢挨究总计二万四千四百六十四丈六尺一分四厘比绍兴经界实亏五千四百六十五丈六尺四寸八分六厘然绍兴经界初不具府西甬东二厢也今除府西甬东所得之数比绍兴经界实亏一万三千二百十七丈一尺二寸九分六厘形势之家隐瞒胥吏相为芘匿百年之闲亏折如许方欲行之见底则谤议所积如山经曰普天之下莫非王土又曰有土此有财有财此有用既居王土必输王赋此法也亦理也为有司者不过奉法循理而已今天下州郡王土有二一曰税地税地有和买役钱有本色折变有科敷差役一曰楼店务地并不输纳诸色官物亦无差科敷役等事止纳一项官地钱而已比之税地实为优轻若又隐匿规避则不复有人心矣大使丞相深烛其奸复宽其事大要欲使人知居王土则当输王赋非藉是以图增衍也今据抄到地数较之绍兴年闲亏折甚矣姑以邻郡等则给由输租每年共得钱一万三千七百三十八贯九百一十一文元系省钱续准钧判节文窃恐人户欺官匿赋之久不以本府为奉法循理而以为加赋苛征特从优恤自上等以至末等其合纳官省钱并与作十八界输官以官会而代输见钱公之仁心仁闻至矣民始信公非欲增课羡直欲正纪纲耳见钱折纳官会于官实亏十二万二百一十五贯四百九文十七界今具地段钱数于后
东南厢
总地三千五十三丈五尺六寸六分
年纳官钱一千九百四贯六百八十五文十八界
东北厢
总地六千一百八十丈四尺六寸三分
年纳官钱三千九百七十八贯三百九十三文十八界
西南厢
总地三千七百二十七丈九尺七寸三分
年纳官钱二千五百二十二贯八百九十九文十八界
西北厢
总地三千七百五十一丈一尺一寸八分四厘
年纳官钱二千二百六十二贯八百八十文十八界
府西厢
总地二千六百六十五丈四尺二寸三分
年纳官钱一千五十五贯九百五十四文十八界
甬东厢
总地五千八十六丈五寸八分
年纳官钱二千十四贯一百文十八界
　府仓斗斛
按周礼（上□下木）氏为量必先改煎金锡不耗然后权之准之量之以为（融去虫改甫）郑康成注谓四升曰豆四豆曰区四区曰（融去虫改甫）（融去虫改甫）六斗四升也郑盖祖晏子论陈氏豆区釜锺之说耳至班孟坚始有十龠为合十合为升十升为斗十斗为斛然则斛即（融去虫改甫）也一谓六斗四升一谓十斗或者今世所谓省斗足斗之异欤然嘉量之铭曰时文思索允臻其极盖谓为民立法者作以至于道之中也后世所在郡国取盈斛面虽曰听民自概而加耗之数率是斗级簸弄手法以求羡余嘉量之意不复有存矣大使丞相吴公平昔践履大学絜矩均齐平一之义严揭榜示悉蠲仓廒苛取之弊不仰出剩不许兜撮如罚筹加点旧例一切禁截因旧斛脱坏不可用俾都吏揽户军头同共监造新斛□□只一依文思旧制且令人户自行概荡斗级等不得高下其手至如职田一项于晚增米内每石蠲减一斗仍便不别添下数抹单钱九百文亦与除减四百此则宝佑四年十月之榜也｛注：（融去虫改甫）即釜字也｝
　蠲放官赋
按四明志曰正税曰和买曰折帛曰折麦折盐实催绢四万四千七十九匹紬五千六百五十九匹绵七万六千六百九十三两各有奇曰苗米曰折糯曰折盐实催九万八千余石先是郡计不赡莫有宽之一分者大使丞相吴公建阃于宝佑四年之九月吏以元年后八料税色呈催公曰嘻岂以是朘吾民也哉乃首蠲鄞定象奉慈五县元年二料二年夏料共五十八万七千七百三十二贯四百八十三文明年以季商肆眚有日除二年秋料三年折帛已陆续放免又先期住催六县三年夏秋绵绢役钱苗米湖田职田诸色价钱共四十万九千六百七十六贯五百一十二文九月以本任趱剩到一百四十七万三千八百五十五贯文为六县官民预期代输六年折帛明年复住催五县四年二税等钱二十四万六千六百八十四贯四百一十九文开庆元年四县欠五年夏税钱八万五千七百八十二贯九百四十四文并从倚阁盖自公来镇于鄞弛以予民者无虚岁家至户到靡不被其泽益之彖曰损上益下民说无疆吴公有焉奏上玺书褒嘉恭录于左
宝佑四年九月十二日住催元年夏秋二料二年夏料
鄞县三十二万八千二百三十三贯一百八十四文
元年一十七万一千九百一十贯四百七十七文
二年一十五万六千三百二十二贯七百七文
定海县六万五千五百九十五贯三十一文
元年一万六千八百九十七贯五百六文
二年四万八千六百九十七贯五百二十五文
象山县五万三百一十贯七百五十三文
元年二万七千五百三十三贯二十五文
二年二万二千七百七十七贯七百二十八文
奉化县六万九千六百四十八贯五百七十三文
元年一万九千一百五十五贯六百五十六文
二年五万四百九十二贯九百一十七文
慈溪县七万三千九百四十四贯九百四十二文
元年二万八千八百八十二贯四百四十四文
二年四万五千六十二贯四百九十八文
宝佑五年七月十二日于明堂赦前两月先住催三年夏秋绵绢役钱苗米湖田职田等钱
鄞县一十八万八千六百八十九贯一百一十二文
定海县七万一千四十七贯一百三十八文
象山县一万九千二百四贯二百四十五文
奉化县五万三千六百三十三贯六百一十五文
慈溪县七万七千八十二贯四百二文
昌国县二十贯文
宝佑五年九月十五日将本任内趱到钱代为人户积纳六年折帛
鄞县六万二千二百九十九贯文
定海县二万六千一百三贯五百文
奉化县四万二千二百三十五贯三百文
慈溪县二万九千九百贯三十五文
象山县七千九百七十八贯八百文
昌国县一千一百七十八贯四百文
宝佑六年五月十日住催四年夏秋绵绢折帛苗米湖田职田折价等钱
鄞县一十三万一千四十四贯六百三十四文
定海县四万五千一百九十九贯四文
象山县七千二百二十三贯七百三十一文
奉化县二万六千九百九十四贯七百文
慈溪县三万六千二百二十三贯四十三文
开庆元年四月五日住催五年夏秋绵绢苗米湖田职田折价等钱
鄞县六万五千一百四十八贯一百四十六文
定海县八千七百八十八贯七百七十四文
慈溪县九千三贯四百四十五文
象山县二千一百四十二贯五百七十九文
　　奏状
证对臣一介庸陋夙误柬知自馆职而至宰辅尔来三十余年矣惟其事陛下最久故熟知陛下德意志虑念念在民是以臣屡分藩阃所至必以抚摩培植为第一义无所不推陛下德意志虑而致之民也岁晏力疲复被亲擢俾牧东藩感畏恩威罔敢辞避领郡之初即将宝佑元年二年四年四料苗税及三年折帛钱并与倚阁近又于明禋三月之前将三年苗税悉行蠲放以至存养鳏寡孤独扶持无告穷困亦曰不负所学以不负陛下而已然州县之弊日深吏胥揽户之奸滋炽前后所弛征赋虽几六百万犹恐任猾吏顽揽之家者多而及民者少若非将向去未起催官物预行宽恤则实惠岂能周遍田里臣祗役踰年苦身节用幸有余积契勘所管六县折帛钱一项以宝佑三年催到数目计之见钱十八界会子各计七万八千六百单五贯六十文共纽计十七界一百四十七万三千八百五十五贯文臣见将本任内趱到钱物拨出上项钱令桩库眼代为六县百姓输纳宝佑六年折帛钱一项庶几少副圣主惠养黎元之意而臣粗逃刍牧之责除已镂榜下六县晓示人户外谨录奏闻伏候敕旨
　　褒诏
粤从分牧恪奉宽条既屡蠲往岁之逋租复代纳来年之常赋廉然后能无取公尔可见忘私良用嘉叹所请宜允
　刊误
 【[排役]】 [行移始末]　重与整顿 【此处前疑无阙今按宋本顿字下留墨板三十六字而三十六字中第一第二有鄞县二字第五第六有县佐二字第十三有之字皆隐隐在行闲划而未（划去戈改戋）盖即数各县所委之整顿官耳】 
 【[楼店务地]】 　二尺 【宋本尺或作赤按尺牍或作赤牍二字本可通用此作赤者盖丈尺形近以防改换故耳今不复（划去戈改戋）改附记于此】 
 【[府仓斗斛]】 　作以至于道之中也 【作下宋有此字】 
 【[蠲放官赋]】 　四千七十九匹 【千下宋有三百二字　宝佑五年九月慈溪县】 九百贯 【宋无贯字】 
[奏状]　无所不推陛下德意 【无所不三字宋作无非二字德下有之字其字画异同者排役行移奸狡作奸狡亸避作（身单）避至楼店务第二等地上则武康乡条取北曲北作比则必宋误矣】
四明续志卷第八
宋元四明六志弟四十一
宋　梅应发　等　撰
　蠲放砂岸
砂岸者濒海细民业渔之地也浦屿穷民无常产操网罟资以卒岁巨室输租于官官则即其地龙断而征之或兴或废宝佑四年秋大使丞相吴公之开阃也人谓砂岸废而民无统寇职以肆公因民之欲而奏复之越一年人又谓主砂者砂者苛征而相吞噬者则滋讼公知其扰民也亟奏寝之或止或行悉因民欲民亦知公之心无他也旧所收砂租钱初以供郡庠养士贴厨水军将佐供给新创诸屯及出海巡逴探望把港军士生券本府六局衙番盐菜钱之费今砂租钱补之 【[按曰]砂租下钱字上必有阙文依文义当云今砂租已罢将翁山十五坊及慈溪县酒务岁收息钱补之】
　　乞蠲砂租奏请
臣前岁之秋冒膺瀛阃上事之日适当海寇披猖之余遂行考究本末多谓因沿海砂岸之罢海民无大家以为之据依因澥浦胡家渡税场之罢盗贼无官司以为纂节夺攘矫虔因得自恣臣遂具奏闻乞行兴复就以砂岸税场所入岁计二十二万九千六十五贯八百单五文为庆元府帮支郡庠养士厨食钱十三万六千二百贯文为定海帐前水军帮支久阁制领将佐每岁供给钱九万二千五百贯为定海水军创支驾船出海巡逴探望把港军士生券钱四万一千贯文为庆元府六局衙番帮支久阁每岁盐菜钱一万五千贯文为慈溪县管下新创夜飞山防遏寇盗屯戍水军岁支钱米五万六千六百贯文为象山县管下边海陈山东宿渡新创军船载渡民旅防遏寇盗水军岁支钱米二万一千一百二十贯文为定海县管下新创浃港防遏寇盗屯戍水军岁支钱米六千二百八十贯文已上共计三十六万八千七百贯文前所谓砂岸税场之入不足以当其半则以庆元府经常钱补之亦既踰年于此矣但臣始者之兴复砂岸税场不过欲为清海道绝寇攘之计今已将应干砂岸诸岙并行团结具有规绳本土之盗不可藏往来之盗则可捕又浃港既有戍卒则胡家渡澥浦一带不至空旷防闲备御粗为周密于是昨来兴复砂岸税场所入之课利仍可尽弛以予民矣但前来养士饷军之费一孔以上皆不可阙则臣见照常平条法召募土著上户措置系额坊翁山等十五所岁入二十八万四千贯文又措置慈溪县系省官酒务岁收息钱七万三千贯文总两项为钱三十五万七千贯文以抵前诸项之费尚欠一万一千七百贯文则就本府醅酒库息钱内支拨庶几利之弛于民者可以遍及海陬而养士饷军之需又不至于违误而为庆元一郡经久之计臣除已一面备榜将砂岸及胡家渡澥浦税务照端平淳佑年闲已降指挥并行住罢仍札庆元府将翁山等坊慈溪酒务每岁息钱专充前项养士饷军经常支遣外欲望圣慈降付尚书省给降省札付本司庆元府逐一遵守施行不许违戾谨录奏闻伏候敕旨右札送沿海制置大使司照应宝佑六年五月空日
　　榜
当使前岁领郡之初人或谓近年海寇披猖如三山小榭等处有登岸焚劫之事皆起于罢砂岸而砂民无所统率之故遂具申奏乞行兴复既复之后虽藉所收钱物以助养士恤军等费然或又谓大家上户不能不因此掊克沿海细民又且词诉迭兴更相吞并殊失本司兴复之初意又胡家渡澥浦二税场人亦谓住罢之后官司更无纂节因此数十里之内莽为盗贼出没之区亦遂具申奏乞行兴复继而议者又谓于公家利益甚少而税场为民害者不赀徐而察访言亦非虚当使于是复思变通之术将见措置翁山十五坊及慈溪县酒务岁收息钱抵偃所收砂岸钱及胡家渡澥浦两税场之入又将砂岸诸岙差官团结使本境之盗无所容外境之盗不可入则前所谓砂民无所统率而盗贼纵横之事不必虑矣又于浃港置立小屯则前所谓数十里之内官司并无纂节而莽为盗贼出没之区者不必虑矣遂行具奏乞将砂岸两税场仍旧住罢庶几除害而弛利可以为此郡悠久之计今春（上竹下甫）夏网已行了毕砂岸之家已收一年之利住罢正当其时其详备载之省札但岁支养士及诸屯券食并将校添给兵番盐菜等钱计三十六万八千七百贯文一孔以上不可违欠全藉翁山十五坊及慈溪酒务所入制司所当常加意点检使所入常足以支所出方无阙误案备榜府前巿曹有砂岸县分及翁山诸坊慈溪县酒务张挂晓示
　蠲免抽博倭金 【收养飘泛倭人丽人附】 
倭人冒鲸波之险舳舻相衔以其物来售巿舶务实司之然藉抽博之入以裨国计硫黄板木而已金非所利也倭金怀袖所携铢两几何而官吏之虐取牙侩之控扼卒使之干没焉非朝廷怀远意大使丞相吴公力陈于上请弛其禁勿征愿代输之上可其奏取岁额之酌中者为准制司岁抱解三万六百五十六贯文于岁收巿舶回税钱内支拨就牒赴巿舶司交管起发自宝佑六年始公又念倭人之流离于海上者多阻饥并请就本司人各日给米二升舶司日支钱一贯五百文候次年归国日止朝廷从之世未必有知公用意之深者
　　奏状
臣窃见朝廷行下仍放倭商赴巿舶务抽博深得时措之宜但有一事于朝廷岁不过捐十七界一万余缗之楮而可以深得远人之心者不敢不以上闻照得倭商每岁大项博易惟是倭板硫黄颇为国计之助外此则有倭金商人携带各不能数两未免深藏密匿求售于人盖其所贩倭板硫黄之属多其国主贵臣之物独此乃倭商自己之物殊为可念缘舶司例合抽解多为此闲牙人啜诱谓官司有厉禁当为汝密行货卖远人不察其伪多以付之奸牙辄为所匿且胁以本朝法令之严倭商竟不敢吐气常怀憾而去臣叩之舶务四年博买之利所收止八千余缗五年博买之利所收止一万余缗朝廷以万余缗十七界之利而失远人向化之心必所不肯特前后官司未有以上达者尔臣除已关报巿舶司今次倭船到岸免抽博金子如岁额不可阙则当以最高年分所抽博之数本司代为偿纳伏望圣慈即赐睿旨行下舶务免将倭商金子抽博施行所损无毫厘而所益何翅丘山伏候敕旨
　　申状
本司照得每岁舶务抽博倭金之利多者不过二三万缗旧楮而罗织漏舶之金极不过十数两惟宝佑五年分前官叶捡阅体国生财之意太重比之常年检察倭商漏舶之金为数独多遂有六万七千二百余贯无艺之入然在朝廷何翅万牛之一毛而使倭人怨之丽人传之其在四方承平之时尚可其在海道多虞之时则断断乎其不可也欲望朝廷特赐详察施照前申罢倭人抽博之微息弛倭人漏舶之厉禁以示朝廷怀远之恩其所关系实为不细仍乞速赐行下舶务及本司照应如朝廷未以为然即乞就其中择抽博利息最高年分容本司抱解施行伏候指挥
　　再申
照对本司近具奏申乞将倭人之偶为风水飘流者本司日给白米二升巿舶司日给十七界一贯五百文候次年归国日住支已蒙朝廷从申札下又一项乞免将倭金抽博以宽其一线营生之路以免其数十年为官吏牙侩欺骗之害朝廷岁失课利不过十七界一二万缗而可以收远人之心未准朝廷竟行从申潜实非好异以损舶司课利盖缘倭与丽为邻已服属于鞑贼万一贼谋奸狡谋我者无所不至风声扇诱转而至于倭则中国之忧实未可量所以小小羁縻微微存恤使知朝廷之仁心仁闻则远人愈将向慕中国此正潜区区之微机也今准省札备坐提领所申每岁抽博倭金数目大率增抬且以舶务每岁官吏牙侩罗织倭人指为漏舶白行罚纳之金衮为岁课此正失倭人心之大者官吏不知大体积以为能特未有以告之朝廷者潜忝预旧弼况当海道警备之时而隐情不言其罪大矣况每岁正抽博之金实不过一二万缗课利而所谓骗取漏舶之金亦极不满一二万缗此何翅千万牛之一毛哉谨别具状开申欲望朝廷详察事体亟赐行下本务免行抽博永以为例庶几海道密享怀远之益忱非小补
　　省札
巿舶所申准都省送下沿海制置大使司申云云奉钧判送所区处申本所契勘各年抽博漏舶实解到金分两价直并抽博净息钱数本所主管文字赵与毗拟照得庆元舶司每岁所收倭金除漏舶外抽博之数固自不多吴观文申乞免抽博就其中择抽博年分抱解欲照所申具申朝廷乞札下制司每岁倭船到舶照酌中年分宝佑五年抽博息钱从本司抱解三万六百五十六贯十七界令项解发施行札送沿海制置大使司从巿舶所点对事理施行
　　收养丽人
公既请于朝收养倭人之流离者矣宝佑六年十一月水军申石衕山有丽船一只丽人六名飘流海岸公命帐前将校取之来诘其所以张小斤三则丽之李枢密藏用家奴也金光正金安成金万甫卢善才则丽之万户土军也金惠和则丽之还俗僧也各因本国迁发把隘驾船往白陵县收买木植是年十月十三日在海遭风不知所向飘流至石衕山具言自癸巳岁丽主避鞑徙居海岛之江华县岛阔三百余里其去陆岸之程亦三百里仅存南计北计十七州鞑岁一哨则事之以宝货闲遣使至新都延之承天馆馈遗丰甚自戊申后鞑使不屑渡海丽主躬帅其属往承天府礼逆之祈免侵掠彼必欲丽主复归旧都此惧其绐己卒不从鞑于是连年围海岸逼新都境土就荒米价翔踊银瓶一斤易粟三苫 【准中国一石】 民殍死者众鞑退丽人始还旧巢采栗以充饥取松实以售商贾有崔令公世积金谷今年四月八日令公出礼佛丽主遣人乘闲诛之尽发所藏赈军民国粗定又言有向上头目人洪服良因在边背丽归鞑今丽有贡必遣往服良所因以转致于鞑自江华至服良所约七日自服良所至鞑远近则不可知也丽有三窟曰早窟曰山水窟曰袈裟窟俱为鞑蹂躏兵弱昼不敢与鞑战夜仅能偷劫势终弗支今兵船之在海岸者号三十九领领二只又都兵马大船十二只大船面阔三丈长亦如之状如箕织席为帆便于正顺风而已公以其事上闻且从本司日支六名米各二升钱各一贯及归国则又给回程钱六百贯米一十二硕公于怀远御外周且密矣
　　收刺丽国送还人
开庆元年四月纲首范彦华至自高丽赍其国礼宾省牒发遣被虏人升甫马儿智就三名回国制司引问马儿者年二十六扬州湾头岸北里解三也十二岁随父业农秋时为鞑掠去至鞑酋蒙哥叔宴耻达大王所拨隶鹘辣海部下牧马剃作三搭发取名马儿年十五时又见虏至一人即今升甫也升甫年二十四本姓冯名时临安府人生七岁父以庄田在淮安州盐城往居焉淳佑九年为鞑所掠亦隶鹘辣海智就者年三十八德安府人黄二也家巿缣帛有庄在城外之西罗村十四岁金国投拜人杨太尉仕于德安阴结李全妻小姐姐贰于鞑以叛黄遂为鞑所虏鞑主第三兄使往沙沱河牧羊凡三年冀州种田凡十二年咸平府运粮凡六年宝佑五年七月头目人车辣大领二万人出军冯时解三皆以牧马从凡两月至丽界首东路屯于和尚城丽师不出及十一月久雨马多冻死人且馁冯解谋逸归本朝匿深山中师退丽人取以归寘岛上六年正月入丽京拜国主月给米养之旬余黄二亦至皆在汉语都监所宿食三月发入范彦华船又逾年三月船始归制司即备申朝廷以各人本贯并无亲属欲收刺厢军续准省札从所申收刺解三取名解福冯时取名冯德黄二取名黄恩并收刺崇节指挥专充看养省马着役 【丽国省牒附见于后】 
高丽国礼宾省牒上大宋国庆元府当省准贵国人升甫马儿智就等三人久被狄人捉拏越前年正月分逃闪入来勤加馆养今于纲首范彦华俞昶等合纲船放洋还国仍给程粮三硕付与送还请照悉具如前事须牒大宋国庆元府照会施行谨牒己未三月□日谨牒　注簿文林郎金之用　注簿文林郎李孝悌　丞文林郎金光远　丞文林郎潘吉儒　试少卿入内侍文林郎李轼　卿朝议大夫任柱　判事入内侍通议大夫三司使太子右庶子罗国维　判事正议大夫监门卫摄上将军奉君用
　赈济
富韩公镇青州廪民之老弱病瘠者活五十余万人人到于今称之大使丞相以韩公之心为心凡鳏寡孤独困穷振贷无倦色宝佑四年九月至镇十月济一万七千六百九口支钱四万七千五百四十五贯米一千四百九十六硕八斗五年十二月济二万三十四口支钱三万四千二百六十二贯文米一千七百一十三硕一斗六年二月济粜一万七千六百五十口支米二千二百一十三硕开庆元年四月济二万四百三十九口支钱七万二千五百五十八贯文米一千六百五十九硕九斗公有实德于鄞歌之者曰膏雨吾土襦裤吾人其惟吴公乎
宝佑四年十月济惠字号人户
东南厢
大人二千五百八十一口每口钱三贯文米一斗
小儿一千二百四十口每口钱二贯文米五升
东北厢
大人二千九十一口每口钱三贯文米一斗
小儿八百二十一口每口钱二贯文米五升
西南厢
大人三千三百一十三口每口钱三贯文米一斗
小儿一千五百一十八口每口钱二贯文米五升
西北厢
大人三千一百三十七口每口钱三贯文米一斗
小儿一千一百七口每口钱二贯文米五升
甬东厢
大人五百六十二口每口钱三贯文米一斗
小儿二百五十八口每口钱二贯文米五升
府西厢
大人六百四十三口每口钱三贯文米一斗
小儿三百三十八口每口钱二贯文米五升
宝佑五年十二月济惠字号人户
东南厢
大人二千四百八口每口钱二贯文米一斗
小儿一千二百七口每口钱一贯文米五升
东北厢
大人一千三百四十六口每口钱二贯文米一斗
小儿一千二十八口每口钱一贯文米五升
西南厢
大人三千九百六十六口每口钱二贯文米一斗
小儿二千二十九口每口钱一贯文米五升
西北厢
大人二千七百三十三口每口钱二贯文米一斗
小儿四百七十六口每口钱一贯文米五升
甬东厢
大人二千一百七十八口每口钱二贯文米一斗
小儿七百四十口每口钱一贯文米五升
府西厢
大人五百九十七口每口钱二贯文米一斗
小儿三百二十六口每口钱一贯文米五升
宝佑六年二月济粜敏字号人户
东南厢
大人一千五百二十九口每口米二斗
小儿六百三十口每口米一斗
东北厢
大人一千八百九十三口每口米二斗
小儿七百二十八口每口米一斗
西南厢
大人二千二百六十七口每口米二斗
小儿一千四口每口米一斗
西北厢
大人一千七十二口每口米二斗
小儿三百五十六口每口米一斗
甬东厢
大人四千七十三口每口米二斗
小儿一千四百六十四口每口米一斗
府西厢
大人一千六百八十六口每口米二斗
小儿九百四十九口每口米一斗
开庆元年四月济惠字号人户
东南厢
大人二千二百六十口每口钱四贯文米一斗
小儿一千二百二十五口每口钱三贯文米五升
东北厢
大人二千三百口每口钱四贯文米一斗
小儿一千二十八口每口钱三贯文米五升
西南厢
大人四千九十七口每口钱四贯文米一斗
小儿一千九百二口每口钱三贯文米五升
西北厢
大人三千二百三十二口每口钱四贯文米一斗
小儿九百七十七口每口钱三贯文米五升
甬东厢
大人九百七十八口每口钱四贯文米一斗
小儿五百三十八口每口钱三贯文米五升
府西厢
大人六百四十四口每口钱四贯文米一斗
小儿四百八十九口每口钱三贯文米五升
　祈祷〔龙见附〕
宝佑五年夏六月不雨大使丞相焦劳请祷靡所不至乃延广仁院白衣大士若灵应庙神祠山城隍诸像列公堂而祈焉一日亭午骄阳如焚公方露香祷于庭俄密云起南方有黑龙见蜿蜒飞动万目骇视雨随下如注四郊沾足岁事独稔于旁郡六年三月种未入土弥月旱亢人情皇皇公斋心祷祈如前望日迎天井山蜥蜴神虽闲（上雨下脉）霂卒未大应公谓民命近止雨少缓则不及事即斋宿真隐观设碧玉醮以告于帝时夜半焚章雷雨沛然彻旦未休黎明公还府夹道呼相公雨欢声如雷河流洋溢农皆荷锸乃亦有秋民不乏绝者公之力也开庆元年五月苦淫潦不止低田凡三莳秧渰没而偃民抟手无策祷禳无所不用其极公曰虚文非所以格天也乃命僚佐决府县三狱讼出系囚尽蠲五年以上苗税减放诸酒库一分息着为额令下百姓鼓舞阴云解驳天日清明公又虑积水之害禾也委官周行田野遍启诸闸有（石契）堰所不能泄者则决之水既疏苗之仆者兴焉越两月雨复愆期公祷辄霁岁卒大熟盖三年之闲常旸苦雨无岁无之公一忱所格如响斯应民虽至迫切亦恃公以无恐公诗有云数茎半黑半丝发一片忧晴忧雨心念虑未尝不在畎亩闲也传曰闵雨者有志乎民者也喜雨者有志乎民者也其公之谓乎天井山蜥蜴神公为请于朝元年七月已侯封者加二字未封者悉侯之盖以旌龙见之灵云
　瑞麦
淳熙三年皇子魏王判明州时象山县麦穗两岐王闻于上刻石鄮山堂可考大使吴公以旧弼判庆元府开庆改元四月奉化县圣姑亭山产三穗麦视昔过之异瑞休符惊耀群目意者视饥由己天以是答今之后稷欤公虽偃藩每以四方水旱盗贼为隐忧不言祥瑞盖古大臣用心云
(见图)
　新校 【元有刊误补遗板失今补】 
 【[蠲放砂岸]】 　巨室输租于官官则即其地龙断而征之 【次句宋无官字按文谓巨室纳少税于官而遂借口以苛敛穷民是征之者巨室而非官也前所据本各重官字必传钞者妄加之当删】 　人又谓主砂者砂者 【误重砂者二字宋无】 
补今砂租既蠲则以兴复翁山十五酒坊所收息钱补之 【既至息十五字各本俱脱前固疑之有按语见本条今依宋补】 
 【[蠲免抽博倭金]】 　于岁收巿舶回税钱内支拨 【舶下宋有司字】 
[再申]　盖缘倭与丽为邻 【丽上宋有高字】 
[省札]　点对 【各本同前以意改照对见札记今按盖检点之义重刻此叶仍作点】 
 【其字画异同者乞蠲砂岸奏请规绳规作（旡见）土著著作（羞去丑改目）蠲免抽博倭金所携携作（左打去丁右上佳下乃）收刺丽国送还人鹘辣车辣（束辛）并作辣沙沱河沱作（左汀去丁右施去方）至蠲免抽博倭金申状末处抽博作抽剥则必误也】
四明续志卷第九
宋元四明六志弟四十二
宋　梅应发　等　撰
　吟稿上
金陵吴潜毅夫
　　登镇海楼
鄮山深处古明州新有江南客倚楼凤阙天连便望日蛟门海晏不惊秋头颅已迫残年景身口聊为卒岁谋萧飒西风吹败叶满眶清泪自难收
　　对黄花
当年脱却戏衫回又被官差唤出来疾恶念轻缘练历好名心懒为衰摧莫愁白发家千里且对黄花酒一杯信美江山非我土倚空凝伫更徘徊
　　呈萧山知县 【丙辰九月旦日绝江抵萧山老怀万感偶成唐律一首呈邑大夫】 
八年两唤浙江船吴越青山相对妍长媿主恩难报答不知人事几推迁香浮菊桂秋将暮景迫桑榆岁可怜荒县今宵孤馆梦四千里外楚云边
　　分定
丁年曾授此东州恳恳笺天得罢休七上八下忽九闰十洲三岛终一游人言官贵体当重自笑儿痴病未瘳只为君恩深莫报明年春尽得归不
　　自叹
门槌拍板久收藏又向棚头弄一场束缚冠裳新上舍经营粥饭旧街方乱鸦啼处客回首落鴈声边人断肠堆案文书销永日谁云燕寝凝清香
　　晓儿辈
诸儿怜我太焦熬我把真机告汝曹外白内黄常抱守出朱入墨任纷挠治齐固有曹参逸理蜀宁无诸葛劳毕竟食焉而怠事天刑人祸恐难逃
　　阅城壁
内江外海四周围正是绸缪户牖时北瞰登莱山不碍东渐倭丽汛难期未须鹞鹢增威势已觉狌鼯受指麾敢谓虚名弹压得多应一念老天知
　　岁晏无聊收叔氏讯
豢成凋郡力难任雪上加霜两鬓侵四五更头猿鹤梦数千里外鹡鸰心老来倍觉光阴促休去方知意味深 【休去禅家话】 陶白邵诗消遣具晚窗无事且微吟
　　朝谒归省文书
面拥旌旗鼓乐随谁知锦被裹疮痍吏那秋敛充春赋兵待朝输作暮炊缩手判支穷措大攒眉书准老沙弥此是履翁新活计雁书多报故人知
　　喜雪
黄竹歌中百姓欢去天近处雪花干蔡洄事业方归度剡曲风流欲访安便觉光辉生万里定知润泽被三韩衰颓老守煨残芋白战犹堪上将坛
元冥去岁失其官今岁谁云补过难谢院撒盐飞琐琐隋堤翦帛散戋戋檐储宿肉喧山鹊路没遗踪走野豻管取明年书大有饱抄云子饭加餐
　　再赋喜雪
黑风翦水作瑰琦散落人闲贱似泥万象直教还朴素千岐何幸尽平夷征人奔路昏投店戍士乘城夜守陴不识艰难惟党二销金帐底饮羔儿
夜深如水泼衣衾晓看皑皑冒碧岑以洁藏污窥物理由仁行义见天心但教南亩多呈瑞何必东夷屡献琛麦熟吾时归印绶不能者止念周任
　　喜雨
雷使巡行遍五方夹秋不怕旱为殃人闲祥瑞三伏雨枕上吟哦终夕凉已卜晚青催出穗且将早赤急舂粮有司不损应言损随分蠲租助盖藏
莫嫌暴涷势如歕此是家家老饭盆雨足蛟龙应得谢秋登鸡犬亦蒙恩频年已喜稼无贼今岁尤欣禾有孙回首江南田谷口西风飒飒倍消魂
　　再用前韵
行雨龙公屡易方魃妖谁敢扇余殃田畴接得三年熟枕簟供来几夜凉更喜征夫无减灶定应行旅不赍粮寄声鄞土黄承事有粟何须更窖藏
不假焦仙把酒歕须臾澍雨若翻盆官应可了劭农事天岂终悭及物恩无复绝粮忧鲁叟何须进食念王孙只愁撩得秋声动老客他乡易断魂
　　再用前韵各赋三解
九天膏泽沛群方尽扫螟蝗蝥蟘殃即刻焦烦成爽垲何时繁富换荒凉涤场定是多遗秉栖亩爰知有剩粮却笑荜门穷措大瓶罂脱粟正深藏
神虬卷水向空歕沟浍充盈到盎盆天上只消些少力人闲知受几多恩江沱乐意鱼夫妇淇澳生涯龙子孙无限槁枯皆被泽阿香一击尚惊魂
密云能雨自西方不假巫□解息殃地产固应滋物产天凉那更挟心凉未忧悬釜供苏爨何事量沙作糗粮临得颜公乞米帖从今岁岁只珍藏
赤米炊香两鼻歕白盐不用置牢盆家家已了收藏计物物何知造化恩衣褐宽来姑唤妇垣墉补处祖将孙江乡此际鸡豚社俚舞村歌入梦魂
先生粗有辟邪方不怕鱄鱼解降殃今雨收功真溥博早秋得势已凄凉豳场栗栗方登谷汉甬陈陈可峙粮此是边筹居第一贾生表饵且韬藏
床头酒熟气烝歕嘉饭何妨置瓦盆醉饱不知身世事思量难报后皇恩垂髫牧子行牵父戴白山翁坐拥孙却笑东征西讨客龙堆万里欲飞魂
　　喜雨
古佛炉前一炷香神龙夭矫挂空苍人闲祥瑞六月雨枕上吟哦终夕凉不待白渠纷畚锸俄惊赤卤屹仓箱自惭太守无功德帝力惟知荷圣皇
西抹东涂老不禁芙蓉洲畔更浮沈数茎半黑半丝发一寸忧晴忧雨心乌（米散）且欣将淅玉红莲何翅己抽簪小臣献谷秋尝了深密山林可访寻
晚上危楼望碧岑云烟开阖弄晴阴见前鸥鹭移心法何处鸱枭过耳音好雨十分催暑驾凉风一宿动秋砧谁怜老子思乡泪滴向鄞江未是深
　　再用喜雨韵
古说云香雨亦香天工岂是色苍苍寸瓢假手何烦靖斗酒开眉不换凉（禾畾）（禾散）已欣登杵臼绤絺渐可纳巾箱拟赓周雅鱼丽什堆案文书未暇皇
热恼烦蒸正不禁火轮忽向半空沈屯中信有云雷象复处方知天地心便拟新秋先上印何须晚岁始投簪江山信美非吾土栗里时从蝶梦寻
雨脚如奔冒远岑须臾六合变层阴坐回物物昭苏意想见村村喜笑音翁诧稻粱营米栈妇思裘褐拂衣砧定知一熟酬诸愿击壤歌中此感深
　　三用喜雨韵
雨缶云瓶剖阿香弥漫何处辨□苍衰翁憔悴忧三伏古佛慈悲赐一凉但愿有缘乘款段岂应无梦驾偏箱西风谷口秋田熟休问奇章与赞皇
虬龙未必要呵禁久暍无缘便陆沈未遂明农归老计且宽忧国愿丰心披襟雅称琉璃簟散发何销玳瑁簪只怕门前多褦襶文书衔袖苦相寻
电掣金蛇跨列岑秋阳翕忽转秋阴俄惊石鼓无停响坐听檐花不断音玉秫已堪供瓮酿紫螯渐可付庖砧一年好处相将近分外乡情此际深
　　四用喜雨韵
园林过雨宿荷香犹挂轻练佩水苍老去只应休去好秋来方是晚来凉倦翎网已离三面病颡车难服两箱多幸时和岁丰美只将心念报虚皇
背人岁月苦难禁乌兔相追互起沈点检平生如梦事保全晚节是真心围腰减削那胜带种发萧疏不上簪久悟盈虚消息理香山莲社拟追寻
北岑飞雨过南岑远嶂晴明近嶂阴老桧婆娑方午色孤桐摇落忽秋音庭稀雁鹜飞符檄海绝鲸鲵伏斧砧此是老臣聊报国仁声敢谓入人深
　　五用喜雨韵
暗云泼雨土生香不假琮黄与璧苍天道从来关感应人闲此际换炎凉青灯可近聊凭案缃帙堪翻谩启箱窗外侯虫声更急坐看斜月照堂皇
痴风盲雨骤难禁撼壁掀窗夜向沈百种已灰当世念一团都是故乡心伏鴽扑堕床头幔饥鼠衔翻镜上簪闲打无为坐空寂谯楼五鼓已侵寻
家家获稻积如岑不问山椒与谷阴沽去村醪醽醁味吹来陇笛筦弦音餔儿喜笑迎郎罢馌妇讙欣就稿砧雨玉雨珠无此景须知造物用情深
　　六用喜雨韵
午窗随分理残香扫地关门付小苍连夜月无昨夜色今朝雨有几朝凉白头凝望家千里黄耳寄归书一箱遍问西畴全熟否还乡百口免忧皇
毋烦符祝不祥禁并遣商羊旱魃沈自诡何关太守力谁知最切老婆心苦身见说汤诛发沾体曾闻禹堕簪干溢两无年大有君王德泽海千寻
云霾几日障危岑户牖绸缪要背阴又是撩空孤雁唳那堪穴壁乱蛩音潘郎寂寞嗟轻箑楚女凄凉起断砧大抵人生嫌老大一回秋思一回深
　　七用喜雨韵
鼻观初闻九里香小山幽桂老尤苍纵然有少残零热自是无缘顿段凉似觉衣襦嫌楚葛便教床榻卷巴箱虬龙雨足当休谢谁与飞笺叩玉皇
颓年寒暑不能禁休较□枵与实沈自古难销儿辈口从来幸契老天心农登稼穑多储宝盗息萑蒲罕窃簪持此效君强曝背庶几三径许归寻
阑干小倚望遥岑晓霁朝朝换午阴越鹜已收天外影吴鸠尚带雨中音海濒客子秋衔袖塞上征人夜拊砧都是一般无意绪闵劳争柰主恩深
　　八用喜雨韵
饭抄云子得能香秋赛村村答上苍雀集田畴营宿饱牛闲篱落卧薪凉栖栖底用干邻粟翼翼惟应咏我箱一稔居然宽百虑不须禹稷更皇皇
残暑如烝尚不禁坐邻三鼓斗杓沈雨调可是月离毕时熟元来岁在心筋力不堪凭几案头颅惟便卸冠簪呼童火燎焦冥种投隙藏虚未易寻
砾石何分埠与岑神功且幸景多阴愿闻庆义空中语喜听子期岩下音南圃壁悬居士杖西邻床撼女郎砧消磨乡思凭杯酒力不能任莫放深
　　九用喜雨韵
何消黍稷荐馨香三尺抬头即昊苍雨缶决来如此溢风车输与自然凉问他金玉堆成坞更使珠玑积在箱逢却年饥堪煮否移民移粟定旁皇
倒瓮翻盆势莫禁旱滩焦碛尽低沈定知此喜非常喜只是将心去比心人乐和丰方卖剑谁贪遗滞忽亡簪村翁曳杖前山去丁祝孙来酒户寻
家乡千里隔千岑想见飞鸣鹤在阴留滞又烦山寄檄平安且幸竹传音谩夸斋静香凝寝但觉檐高响发砧若把悲愁情绪较蚤秋不似暮秋深
　　十用喜雨韵
江南九月菊花香猎子牵黄与臂苍岁幸丰登连楚越地非硗薄比渠凉雨收甘泽归三印雷敛神功入五箱作解工夫都了毕不须赤子更回皇
喜极夫何恨不禁五更霜角夜声沈滴残塞北征夫泪点碎江南游子心久客情怀愁似织休官时候梦非簪宝陀老子相怜否苦海应援绠万寻
览辉仪凤下高岑有道朝廷夬决阴宣室礼成熙洽象明堂乐奏治安音嘉祥已庆连金颖盛事还祈献石砧只道太平无以报谁知尧德舜功深
　　劭农
朝廷差下劝农官同向郊原点检看场圃事兴杷扒冗田畴功毕桔槔残上租郎主坵坵定输米官司粒粒干虽是太平今有象愿陈七月述艰难
因见他乡黍稷收令人乡思转悠悠新篘白酒鸡豚社旋摘丝莼鲈雁洲好处光阴长是客老来情绪更逢秋尧夫六十三休致前辈风流可继不
名园乘兴小留连洛社风光在眼前突兀楼台多占水阴翳花竹小窥天建封已去悲春燕樊素何之咽暮蝉人事废兴浑若此凭栏对景一凄然
　　出郊用劭农韵
连樯载米去输官只得将为乐土看饷互豚蹄秋愿了饱均鸡犬午舂残门前埽刮犁锄净屋上铺添槁秸干识字田夫充长吏了知图易在思难
水光山色尽兜收老子穿林兴尚悠眼底有诗皆锦野心头无事即瀛洲鷃鸠岂较物和我蟪蛄何知春与秋所谓人生行乐耳如斯逝者可追不
怕见书空雁字连可堪清泪落尊前谩因上澣休闲日出见初秋莹净天人正慕膻争似蚁谁能换骨蜕如蝉细思回客吾徒尔而我何为独不然
　　闻同官会碧沚用出郊韵
碧沚堂前瞰水官只应唤作玉壶看颇闻秩秩玳筵展莫遣匆匆银烛残酒付别肠宁怕窄诗由广舌不忧干老夫孤坐三更月欲往从之良独难
万顷蟾光浩不收花汀竹屿思悠悠黄公所隐知何地贺监宜归乞此洲良夜最佳惟午夜今秋偏好是中秋举杯酒露月同吸仰面青天可问不
暝色偏宜水色连横陈好景向尊前是人享用无遮月谁子装褫不染天细阅人生幻泡影了知世事雀螗蝉赏心乐事休空掷邂逅相逢不偶然
　　出郊再用韵赋三解
此时尉候迭专官木落郊空最好看海桧不为时节改岩花未觉色香残明堂柱下捐樗散清庙笾中荐豆干天地无私能物物飞蚊终是负山难
山朋水友讯频收怪我明农事转悠南墅麋猿专一壑东溪凫鹜据三洲人闲颠倒舟移夜客里凄凉坐阅秋六十余翁何所恋金鸡赦了可归不
见说蓬瀛上界连谁知只在眼睛前但须牢踏脚根地更要放开心里天世事可怜旋磨蚁人情争慕集冠蝉若教禁脔曾知味不似鱼羹饭泰然
平生惯作牧民官不作朱幡画戟看惟有寸心存恻隐谁怜只手补创残树蔬人要畦畦润种麦农便陇陇干乍雨乍晴都恰好老天谁道叫呼难
空绡图画几曾收楼外苍林远更悠日莫群乌投栎社天长数雁落芦洲为谙世上空花景最喜山中落叶秋官事渐稀农事了携壶挈榼可容不
水聚山环旺气连荣华富贵各搀前劫从无始认为我数到有终还是天晓月园林空唳鹤晚风亭树谩鸣蝉寄言世上耽迷者所美当知非美然
老大头皮捉出官转头重九又看看莫愁客里黄花负只恐尊前白日残喜得赐封天燧息愿他入塞帝巴干 【闻鞑酋有送死淮堧之报故云】 丰年喜色眉尖上一笑相携肯作难
午香一缕篆烟收欹枕方床此景悠便觉梦寻桃叶渡不知身在菊花洲簿书堆里挨排日砧杵声中断送秋坏户蛰虫犹识候人生知觉似渠不
窗草池莲乐意连一帆直到太虚前拈来瓦砾无非道触处鸢鱼共此天鹑固珍羞元是鼠蜣虽秽物却为蝉神奇臭腐相更禅妙理谁知所以然
　　再用出郊韵似延庆老
菩提只在摄心官日观元同月观看万种因缘都是结一花根蒂几曾残祖师曾誓疮脓坏讲主能参屎橛干百硕麻油摊树上得来元不见难难
工夫全在放时收鹞过新罗路太悠世网爱河千渤泡人寰苦海一浮洲要知坐卧并行住只在春冬与夏秋昨日亭前柏树子分明说法听闻不
普殊难叶一钩连勘到释迦文佛前口里巴巴缘十地眼中盼盼是诸天泥涂烂处藏头鳖高树梢头脱□蝉各自身躯各自性谁知各自本同然
　　登延庆佛阁用出郊韵
东西南北幸同官休作班荆解后看一笑喜逢粳秫贱相攀莫待菊茱残沙鸥点点投波没檐鹊声声带日干美景良辰同赏乐四并谁道古来难
高阁都将万象收凭栏睇望兴何悠张郎遯世谁家谷孙子成仙何处洲风雨喜无临九日江山幸有答三秋年丰市井多欢笑老子婆婆亦可不
远峰近嶂似环连拥翠排青到面前可圣可贤桑落酒不寒不暖菊花天吐吞湖海酎金兕批判烟云挥玉蝉此客坐中应不欠逢场何惜一跫然
　　再用出郊韵
父老休惊作长官只将田畯一般看汝应西墅功将毕我亦南柯梦向残夕照拖云枫影乱秋风埽地叶声干瀛仙岛客知何处策杖相从正不难
远山空处断云收一段秋光野思悠鹰隼不妨侵碧落鱼凫自觉得沧洲桑榆晚景能多日桂菊他乡又一秋聊把清尊浇眊矂兹游还可再寻不
屈曲蜂房蚁户连秦筝羯鼓绿窗前尽教迫窄无余地谁道虚空有剩天是处画堂余燕雀几家高屋画貂蝉闲阶细草蛩声急极目烟波正渺然
　　三用出郊韵
从来此地出高官绮屋连云画里看十里湖光多样好百年人事几回残菰蒲带露枝犹湿（禾罢）（禾亚）逢晴把便干乐岁何妨歌乐职簿书缠缚敢辞难
高桥第一战功收从此江沱岁月悠顾我壮怀成槁木令人老泪落荒洲西风何处鸡豚社东里此时鱼蟹秋一笑回头便今古赏心乐事可重不
金屋无人唤阿连碧桐依旧绿阶前境瞒眼处非关物事换头时即是天秋水岸边凝鹊鹭晚风枝上沸蜩蝉静中阅动浑如此描画何须倩巨然
　　四用出郊韵
惭愧曾尸一品官如今已作倒盆看但干驰逐心都歇只有登临兴未残欲埽云烟忧笔秃拟浇尘土怕壶干傍人莫把衰翁笑追趁跻攀尚不难
四望青山宿雾收白鸥浩荡意悠悠红旗不用穿三巿画舸何妨访十洲台榭装成多样景水云占却几分秋洛阳耆旧名园记般入明州志可不
一望平湖万顷连恍如身在鹫峰前筑涂成宅能移地迭石为山欲夺天绿萼枝方停晓凤白杨树已咽寒蝉达人大观缘如此万事都来付且然
　　五用出郊韵
寄语头衔水利官堤防莫作等闲看田畴虽幸收成早沟浍犹疑灌溉残劝课农桑心独苦丁宁父老吻应干米从布袋痴儿事我辈须知稼穑难
看他南亩十分收归去来兮事尚悠梦里便寻青栎社生来几过白苹洲向前七袟无多岁更后三朝即半秋如电如阴如幻境还知生熟路头不
冥鸿本拟与鸡连一笑西风沆瀣前放步退来元有地从头算去莫非天可怜高举抟风翮争似低飞饮露蝉若使危机能彻底盈虚消息岂其然
　　劭农翠山赋唐律二首 【己未】 
小队旌旗上翠岩松风十里锁禅关水深水浅高低涧春淡春浓远近山乡思猛随苍鸟去客心暂与白云闲天公已是多情杀 【去声】 特把淋头雨放悭
老守忧民若已伤三回奉诏劝耕桑周家绵远农开国汉室兴隆谷腐仓麦缘少地锄山种水怕多流絫石防田里熙熙知乐土更祈四表共平康
　　梅花小吟
难唤林逋伴客游占春亭畔独夷犹一花两蕊意方远三岛十洲香已浮清晓园林霜似练黄昏栏槛月如钩若还说着和羹事只恐渠侬笑不休
　　占春亭即事
桃花几片隔墙飞独自危楼徙倚时目送断鸿云外没东风吹泪落天涯
见他门户插垂杨懊恨江南客子肠春梦谁云无准托连宵合眼是家乡
薄雾轻烟柳际浮阶前细草绿初抽年年春事年年恨一担担来是白头
　　乡举鹿鸣劝驾 【戊午】 
上苑春光已探来诸公逸驾莫迟回点头定有文惊坐烧尾何妨酒吸杯自是功名难躲避须知气节要壅培老夫亲手传衣砵来岁图经用再开
　　诸路发解劝驾
东郡衣冠盛南宫牓帖新诸科唐取士数路汉得人鸣鹿殷勤意攀龙变化身若为明主献忠谠要披陈
　　和景回胡计院数字韵就送其行
与君托乡闾东野连西墅谁知俯仰闲各各岁年暮当时同队鱼十已九捐故君抱珪璧姿方获展寸步梁栋须群材榱桷共支拄生从匠石园一一居王所何必效鸥凫江湖任来去但须饱读易细翫奇耦数问之何将迎终然抱璞素砥柱三门津波澜自流注
　　窥园
后园梅树老槎牙初放枝头一两花便是春光先漏泄其如暮景已横斜西湖处士吟情在东里先生心事赊清足亭前无限好五更魂梦定还家
　　小至三诗呈景回制干并简同官
六十三余七十翁颇从静里得些工阴阳理向尘尘见天地心于物物同荔挺生来元不死葭灰塞处自能通古今宇宙浑如此康节何烦企下风
莫嫌一点稚阳微化育工夫自此推履袜已无亲可献黍羔犹与俗相宜数千里外萦心事四五更头欹枕时恳恳对天香一炷定知人愿必天随
劝君莫望楚云飞一片云飞两泪垂去岁尚传鸿雁信今年空念鶄鸰诗大刀折处心尤苦半臂添来体更羸鼓笛谩将厅事聒谁知里面有人悲
　　喜雪用禁物体 【丁巳十二月六日】 
傍海风痴翦水难偷他瑞叶散云端可须滕巽同宣力坐使颛冥不旷官衣 【去声】 被麦苗搀腊到装褫花树借春看明年定赛今年熟野老心腴更体胖
一帐谁将罩太虚但怜雁字不堪书江山尽在光华里宇宙真成浑沌初险地岂容呈坎壈荒林无复露空疏休将入蔡功名诧思播新闻却众狙
　　再用前韵
翦水工夫入细难筛尘屑末粲豪端司寒便合修年谱凌室何妨践世官惠可立时师受记焦先卧处众争看只缘一窍丹成熟四体那拘瘠与胖
中夜怀归梦趁虚柰无黄耳寄家书高人不问闭门后征士应思遣戍初压栋排檐能拉朽穿帘入隙解乘疏遥知山谷皆封路食绝肠饥有怒狙
　　三用喜雪韵呈同官诸丈不敢辍禁物之令也
不用忧他道路难浑沦宇宙杳无端齐腰若未能逃佛灭迹何妨且弃官节士挺身松柏比田翁满眼稻粱看明年饱吃宣州饭管取便便此腹胖
光浮暗室不因虚冻笔难呵且罢书可是羞明宜夜后何妨等伴到春初累茵合念闾阎苦返棹非于故旧疏堪笑老禅功用狭但能分食饲猿狙
　　四五用喜雪韵
不数□真与木难也休翦彩缀林端五车自有神朝阙万宝非因贾送官老大已残洄曲梦推敲且作灞陵看忍寒袖手青灯畔解字闲书胖 【去声】 与胖
富贵家家遣五虚不须乞米效颜书垢除与物重更始朴散于今暂复初狡兔迷藏罝谩设游鱼潜伏网应疏此恩个个当沾被莫逐林闲窃芋狙
战退妖狐是不难飞毛散羽息争端瓮眠但愿为逋客靴没何须慕大官化化形形随物付平平坦坦与人看闭门独有袁夫子穷饿难磨气象胖
覆盖无分实与虚太平有象史官书园林底用夸末至山水惟应访遂初润到青蔬尤（月色）美老添苍桧更扶疏是中广莫天同大□□何妨有傲狙
　　六用喜雪韵
白战从来号令难不知此令孰抽端开仓自有齐相国排户何烦汉县官坐觉阎浮尘世隔便同佛度化成看遥思苏武囚深窖气力虽微志自胖
梵宫楼阁正横虚俯瞰平畴一幅书宿鸟投林迷所自野獾寻穴失其初茅柴熟处功非细榾柮烧来计未疏回首少年观校猎忽飞一骑射山狙
　　七八用喜雪韵
不持寸铁事应难何止空空竭两端远麓遮藏山被檄轻冰裁翦水能官将梁兔苑瀛洲比把蔡鹜池台阁看独羡当年灰袋客雪埋气宇更充胖
鏖战邪川正瞰虚庚牌裹雪发军书光摇阙角更传后色眩觚棱月上初大抵衣袽须早戒莫教户牖有时疏喜闻庸蜀群尨吠辟易何分玃与狙
也知天女散花难东帛戋戋几疋端富贵何妨还白屋繁华亦欲傲苍官梁山操里声愁听湘水图中景喜看争似寒炉煨芋者身心何处不休胖
有年呈瑞厌 【入声】 孤虚不用东封更献书雁背严凝能备预鹊搜储蓄善谋初并衣左伯情何厚穿履东方计莫疏闻说山林皆冻合遍狙无处觅雄狙
　　九十用喜雪韵
不用韩非骋说难异同坚白谩多端恍迷千界现梵国骈集万妃驱女官要得彘生将罟没恐他鼍怪作城看道人宴坐蒲团上外景常如内景胖
腊中三白瑞非虚不虑无冰鲁史书薹长新蔬蒙赐后根舒宿麦受恩初凭陵败絮寒能重扑蔌斜窗晓渐疏林杪穷猿应禁口猢孙乞食向公狙
今岁鏖寒亦大难裁裘制褐费无端旋添酒兴嫌工正旁索诗材喜稗官见晛未消亭午待加霜更洁翌朝看遥怜扫巷欢娱辈大体何知小体胖
陈年古屋瓦浮虚穿漏时将被覆书集谢曾陪上相后映孙难忘秀才初砖花似镂多奇异檐柱如排少阔疏吏卒报衙天未晓老身牵强类冠狙
　　十一二用喜雪韵
水泼衾裘夜卧难也休暖足唤端端平生自是冰为氏此际何妨火纪官无色图从天地展有声画与古今看忽思十万边兵冷肤体相关岂独胖
片片穿帷解捣虚夜明细字亦堪书五车现瑞从今后一尺呈祥复古初暖室温轩人起晏远坊穷巷客来疏茅山见说黄精熟山友迷踪餍黠狙
长安贫者再炊难臛肉苍头饫舌端食雪自应还猛将饮冰只合付清官尚兴塞外鸣弦想剩欲江头把钓看只恐逢他吹铁笛骨寒股战失吾胖
只堪闭户着潜虚欲作遨头畏简书乍密乍稀云冻后半融半落雨收初封条正恐观梅错渍谷犹疑学稼疏却喜明朝春税驾气苏（灾去火改禺）（灾去火改禺）与狙狙 【（灾去火改禺）音翡】
　　十三四用喜雪韵
安西都护肯辞难不怕亡胡起怨端节义士知堪作使神仙人岂恋为官寒肩此际如楼耸眩眼当年似席看百丈山中谁筑室是中非隘亦非胖
瑞气应缠牛女虚坐令三白历家书竹寒不用歌周末粟腐行将纪汉初蟠际混同能广大方圆成就更通疏狐猿夜半疑天晓叫起攀林挂树狙
普博谁云仁道难翦裁妙巧智之端都将凡物换英物尽欲热官成冷官色即是空随手灭恩生于害转头看大千界里毫光彻稽首惟应礼屈胖
雪边好景说涵虚欲往从之掣簿书王道平平须有象皇风浩浩恐无初举遮正恐渠难耐罢扫缘忧彼作疏翠浪黄云来岁事已应痴望到毚狙
　　和史司直韵
南方一佛放圆光散作阎浮薝卜香便把此花为赞祝更将何物献休祥建中圣主平平荡锡福明王简简穰共喜太平今有象新年好上万年觞
疑怪虚窗彻夜明晓看积雪与阶平虽知乐岁无捐瘠尚恐祁寒有怨情天地浑沦方返朴国家霈泽正哀惸 【近方刱慈幼院】 区区甚愿祈三白只怕人闲忌满盈
滕翁只道老非才不料穷冬雪壮哉拟拨寒蔬寻早韭试寻玉树索寒梅孤汀错认鹚为鹭四野偏宜牟与来闻说广鞮西北走将军已自播州回
空中万鹤舞盘旋飞向西天祗树园一幅缯绡包宇宙连城珪璧委郊原冰笳莫弄两三曲铁甲犹联百万屯痛痒不知惟党二至今浪有姓名存
世闲传假不传真丞相可曾城换银巷扫他家难敌富氅披之子未为贫也知东郡行春守便作南溪钓雪人指碔为瑶惭兴寄恨无一缕引千钧
　新校
[十一二用喜雪韵之四]　（灾去火改禺）音翡 【宋本无（灾去火改禺）字而音翡二字注在诗中（灾去火改禺）字之下】 
[和史司直韵之二]　祁寒 【祁原作祈祈祁虽通然与第七句复今依宋改】 　只怕 【原作只恐与第四句复依宋改○此二条与札记不符故重记于此】 
 【其字画异同者喜雨之二秋作（禾龟）五用韵之一暗作黯窗作（左片右上匆下心）虫作虫八用韵之一闲作闲十用韵之二陀作（施去方改）出郊再用韵之四幡作轓似延庆老之三壳作壳登延庆佛阁之二遯作遁三用出郊韵之一辞作（受辛）四用出郊韵之一趁作（左走右你去人）和景回俯作俛喜雪之一翦作剪其二却作（却去谷改去）和史司直之四祇作秖以上甚有不必记者以近时极重宋本故缕述之至六用喜雪韵横虚作横空宋误显然前札记失校并附于此】 
 【陈子相覆校云岁晏无聊陶白邵诗白疑当作句按谓靖节香山康节三人诗也似不误】
四明续志卷第十
宋元四明六志第四十三
宋　梅应发　等　撰
　吟稿下
金陵吴潜毅夫
　　和袁尚书韵
珠琲无烦费斗量家家泼撒不珍藏浑疑入腊梅花放已卜来年稻颗香万感固知由气类一根元只自心秧天怜老子忧民切将变荒州作富穰
　　和袁尚书韵 【蒙需黄芽且拜名制馈药次韵不敢偏废也】 
寂喧相去几由旬禽戏何妨小屈伸退步自应行步稳识心安用捧心颦又看桃板迎新岁定是蒲轮访旧人粒粒金丹分二百祝公丈六现金身
　　和赵知录韵
黑风吹海屑银涛莫辨秦瑰与楚瑶煮水煎茶还我辈灶烟文武火须调
甫能乞得六花飞又要忧它褐与衣争似烟江渔钓侣卖鱼沽酒唱歌归
造物从来害是恩由他珪璧委千门梅梢已露春消息小向涵虚驻客轩
　　再和赵知录韵
妖蜃吹城匝海涛也疑瀛岛产琨瑶老滕解把真成妄郢曲如今始再调
只道梅花已乱飞何须点缀谢庄衣独欣冻死安西虏载取狐巴马上归
何烦洛令市私恩有客甘贫自闭门恰似明州前录事清高直可傲羲轩
　　饯赵物斛 【戊午五月十七日】 
九折羊肠路险巇险巇过了始平夷风霜雨露无非教菌槿椒兰各有时退步元来天地阔扪心自是鬼神知莫嫌载月舟如洗赢得凊名满海涯
同寅两载意何倾不是人闲儿女情嫉恶吾方欠隐忍鉏奸君亦太分明是非烈日秋霜劲利害浮埃抹电轻临别一言何所赠做人须做十分成
精义无穷在邺签更须于易倍深拈阳奇阴偶机难测往屈来伸理可占有谓宣尼夫乃佞或云仲子乌能廉圣贤言行多参考美疢犹应用石砭
　　喜雨和赵右司
车水耕田正闵农夜来好雨一犁通相近可是须群望陟降元来即上穹击壤何曾知帝力观风谁与达天聪见他东作思南墅愁杀江南桑苎翁 【相近读作禳祈】
　　喜雨和史司直
六丁海面揭封回天上屯云撮得来连月不曾听澍雨今年方始见轰雷定知水畎移秧插底用泥涂把谷栽闻说君王勤露祷固应妖魃不能灾
檐溜终宵稍慰心更须三日始为霖云雷尚觉经纶狭暑雨犹疑咨怨深不假溟鲲能激水何须垤鹳解知阴回头谷口耕樵侣辜负盟言愧断金
　　秋思一首寄方君遇
西风黄叶堕阶前秋思撩人已可怜身渐衰来非一日心都懒处是今年爱憎毁誉何关我消息盈虚要识天六十四翁凡百足只祈君相放归田
　　寄丁丞相
今年快活好重阳君相都俞尽主张飞语不容轻点污细书那更极揄扬无风无雨稻粱熟有酒有螯枨橘香只待防冬平静了来春衣锦又还乡
　　喜雨预卜淮寇之遁口占小诗呈同官 【下元节】 
丑虏逋诛尚不庭敢驱羊犬瞰边城滂沱无此十月雨攘却过如百万兵徇帐纵毡淋易透马蹄虽涩滑难行只愿皇天相佑助皇天佑助岂人情
　　景回兄和篇甚佳信笔再用韵
犁扫终当尽穴庭将军夫岂但婴城何妨水潦威曹贼应以风声慑晋兵中立运筹飞凯奏昌黎吮笔草歌行开年东作吾何在野老相携话故情
　　昨日连昼夜之雨尤可喜再用前韵
佛狸索死离龙庭堪笑披猖欲背城釜为水悬忧后爨弓因雨弱失长兵突三千人如电扫诛两万户若风行又报广南腾露布太平从此慰皇情
　　和丁丞相
夷狄为阴中国阳岂容羊犬更鸱张捷书一纸来从广凯奏连旗至自扬尽瘁元臣食放箸偷安老守寝凝香但怜此土非吾土岁晚天寒忆故乡
　　和惠检阅送胡计院韵
小借园林一饷闲相携送客上天关颓龄晚岁凄凉里今日明朝聚散闲极目烟云方渺渺满蹊桃李正斑斑老来尚被冠裳缚坐对渔舟亦厚颜
　　行小圃偶成唐律呈直翁自昭叔夏 【己未二月二十六日】 
今年花信己成空白白红红苦雨中老境摧颓春更好愁城高耸酒难攻一生当号知非子万事都归亡是公巴得新晴天亦笑东风吹梦过江东
　　和刘右司 【震孙】 见寄六绝一律
老子谁知密度关却支笻杖访荒园故应我辈钟情别佳话真堪诏子孙
撩我归心更欲归绿英已是换红菲分明不似高空鸟无弋无矰到处飞
鹊绊晴丝柳絮干金沙玉李斗开颜此时此景此中意付与仙翁一饷闲
酴醾万玉吐幽香芍药千红护绿裳好景只供人借看寻思百计是归强
小儿亦解挽公留知有人闲第一流老我相思无尽藏临风一日几搔头
愁来只是向无何浮圣沈贤共一波若见江南烟钓侣寄言好与晒渔蓑
我家碧云畔中有最高亭阅世已头白看山犹眼青谁能环北辙那更徙南溟归计天须许烦占处士星
　　送十二知军领郡澄江
门户喜方兴送儿五马行君恩天样大家法水能清但务平平政何须赫赫名也休扳汝父皁白太分明
老父如汝年监州尚折旋后生何闻望小郡亦藩宣申浦秋潮落君山暮霭连菊时吾去此访汝击群鲜
　　古风一首送常明仲还里社
韪轩吾石友相从三十年舌本多文献胸笥皆简编脊梁硬于铁虽贫不言钱古井波愈静老干骨尤坚贬眼七十翁酡颜映银髯辞我归旧隐从此将终焉我怀虽恻楚君意难弃捐顾我亦岁徂华发蒙其颠君王念帷盖高车会当悬尔汝一蘧庐日月双弹圆合离与聚散暮景必复然以兹强排遣送君鄞水边空江涨夏潦远山生夕烟野鸟投林飞渔舟冲浦还万物各有适人生且随缘江东企西浙道里无半于幸及身强健尚可相周旋所愧韩魏公不能官老泉
　　明仲小侄归江浙饯之西渡有感
韪轩从此入山深阿阮同途反奋岑老大分携朋友意死生契阔弟兄心碧云怅望家千里白发飘零酒一斟岁晚情怀易感触不堪衰泪忽沾襟
宿秧青碧稚秧黄长叶抽苗势已张田就再耘秋有准水收积潦旱无伤老牛引犊挨篱卧新燕将雏贴水翔一壑一邱吾亦有谁怜留滞尚他乡
　　饯郑宗丞
烟霭晚将合湖山景致嘉谁为千里别客负一年花心事违春事年华上鬓华扁舟何日发回首水云赊
　　天宁长老新斋堂请转语
慧公幻出一斋堂巨栋危梁压十方更有心堂无量阔阔中别有好思量
　　因藏主持此稽首诸山如有小小寺院保明出世
牛背牵来一牧儿要从古道去扬辉莫学当年只履客无人秋采却西归
　　代为大川重说偈言
无流无派亦无源粝食充饥衲御寒直下承当直下了有何佛祖有何传
　　僧若珪求短偈
黄连甜兮甘草苦这些滋味许谁知宰官具足端严相毕竟元无病可医
　　山偈寄无声老师
闻师遭遇善知识布衲时闻罗绮香照管为他眼景转投胎托舍没思量 【前辈老古锥多有此等事醒醒着】
　　又山偈就寄善知识
传语当年白侍郎住行坐卧只寻常须弥山子才翻却便是人天大法王
　　题暗香疏影词后用潘德久赠姜白石韵
人生浮（月色）若菰蒲四十年前此丈夫拟向西湖酹孤魄想应风月易招呼
　　苦雨吟十首呈同官诸丈 【己未五月二十七日】 
旧雨连今雨南鸠唤北鸠声声肠寸断点点泪交流历耳风来处凝眸天尽头衷情如此苦造物亦怜不
自春爰及夏多雨少曾晴积压兼旬潦弥漫四泽盈稚苗忧冒没矮岸恐颓倾急遣洪宾佐代余省尔氓
洪穴堤凡九泄水注之江荷锸来如织奔湍去若撞雨声虽断续潦势已宾降想见鱼秧泛沙汀白鸟双
早晚遣长须行田西北隅稻禾都旺否庐舍莫渰无高仰为何（石契）低澍是某都水痕如退落分寸要相符
正直三神列慈悲一佛尊须知真实念是谓吉祥门巨浸旋归壑顽云渐散屯更凭驱日驭挥霍照乾坤
田官决水归喜若溃重围晚种禾头出新耘稻本肥已如云气勃只恨日光稀安得驱夸父搪开万里辉
海乡多下田潢潦易缠绵云脚晚希露天心朝望穿壤蚯方恶出穴蚁又忧迁翻覆阴晴证愁肠日几旋
连朝雨水淹燕寝似穷阎无处可就燥何时得附炎频占季主卦屡乞鲍君签千里人知否心香日夜添
五鼓立中庭疏星一二明转头云复合移步雨还倾感召虽人事怨咨柰物情号空犹未应隐痛痛无声
老守最忧农往来思虑忡半时半刻里一饭一茶中饥溺真犹已恫瘝在厥躬天高元听下一念岂难通
　　久雨喜晴检阅计院纪以春容之篇敬用韵为谢 【夜来坐客有蜀人邓君莘起勉余为全晚节计故末句云然】 
乐天何爱咏尧夫非好吟愧乏康济术粗怀饥溺心弥旬雨翻屋耄倪泣苍（左上民下日右页）微臣职刍牧痒痛入肌深行若负刺芒坐如隐毡针再拜告 【入声】 神明寸心秉坚金蠲租还已债议狱并弛刑但求讲实政何暇竞虚名天威咫尺临昏翳忽开明宿苗既丰硕稚秧靡飘淫阿香亦效灵排阴吐洪音推出太阳辉天外旋收声老守宽近忧浊醪呼客斟客有劝翁归前身岂傅霖
　　赓刘自昭出郊佳什 【己未六月十七日西郊观稼】 
倦听衙官报两衙出门山水即吾家浅深碧绿湖田稻浓淡红黄野岸花草草人生知有限悠悠客恨自无涯凉飔特为驱袢暑白鸟青天万里赊
　　出郊偶赋 【己未六月十七日】 
聊驱小队出郊圻天遣凉风却午曦雨脚似披千疋练山容如障数层帷并岸低畴苗颔长近坡高陇稻头垂因他景物思吾土还是黄鸡白酒时
　　高桥舟中 【己未四月初六日】 
小队旌旗西郭头笋舆缓步看农畴十分田有九分辟今岁人无去岁忧贴水新秧头欲起连云宿麦颔都收天怜老子勤民瘼赐与丰年不待求
小麦青青大麦黄海乡风物亦江乡篮铺蚕种提归急肩夯牛犁出去忙春涨半篙波潋滟晓山一带色微茫东风客子思归切不待啼鹃也断肠
　　水云乡和制机刘自昭韵 【己未四月六日】 
不禁归梦五更长出见宽闲若故乡天外惨舒云黑白陇头大小麦青黄水虽四泽无芦苇地不多山少柘桑却有一般堪爱赏虬髯老桧郁苍苍
问君身世欲如何付与渔翁欸乃歌未酩酊时须酩酊得磨驼处且磨驼声名草木知谁是功业旗常在古多百尺危楼聊吊往熏风首夏正清和
水高只合泛归舟老大何须说壮猷乐事尚堪葵麦候丰年已兆黍禾秋西曹久负平平考东郡今称上上州不待子规相劝督衰翁何止四宜休
　　和谢惠计院
插种如云四月头代他田畯阅耕畴意行不敢烦君重诗到偏能写我忧占谷喜看连岁熟丽琛闻说十分收各家官事随宜了尊酒相过莫外求
千林新绿褪萎黄人在它乡某水乡白鸟闲闲疑冷看苍鹰扰扰正干忙阿婆涂抹情何在老子瞢腾视已茫二顷良田元不欠一声布谷断人肠
　　寄樗寮张寺丞
春来物物搅愁肠排遣惟应闯醉乡无柰督邮风味恶桃花流水愿分尝
　　舟檥娥祠敬留二绝 【宝佑丁巳夏五中澣前一日】 
孝娥何意要垂名重在天伦一命轻若订汉家彤史传淳于公女尚偷生
虽然墟墓一拳土泰华衡常未必侔感动行人忠孝泪沧江不断水东流
　　口占詶翁处静
年来户外故人疏惭愧新词解起予贺监本家明与越扁舟来访问何如
　　君异郑兄出示旧诗盖绍定初所信笔也俛仰三十年矣戏成口占复归之
弹指江湖三十年淋漓旧墨尚依然人生未必坚如纸心事凄凉雪满颠
　　和翁处静赋木香 【己未三月二十日四明堂】 
黄蕊檀心衬绿衣细成碁架四方齐只缘鼻孔撩天去特遣清香起自低
　　喜雨二解 【呈检阅同官诸丈己未七月】 
乌（禾散）新春玉粒堆齐头（禾畾）（禾散）又相催高田犹怕来秋旱上界俄闻发水雷几日云车停野外今宵雨旆入城来须臾檐溜如奔峡枕上吟哦一快哉
须知造化自心生风雨云雷特践形人在两闲元有事天于万类岂无情焦枯蒙润物苏醒昏 【去声】 闷得凉身泰平昨夜桃笙时便背定应收卷向金茎
　　中秋无月和曾仪吉制干
见说琼楼忒煞寒云衣特地护霄端也应齿发十分老自是嫦娥一笑难此夜不妨留客醉明年未卜共谁看归与丘壑无穷趣何惜相从乐且盘
　　赋惠计院允堂
荆溪惠子鬓鬅鬙义理钻研到粹精允以名堂由意实漫云从仕但心亨一窗春草无穷意四壁秋蛩不断声若向此中能领会始知持敬造存诚
　　谢惠计院分饷新茶
乾坤正气清且劲长挟春风作襟韵不惟散满诗人脾还入灵根茁苕颖顾山仙人昙滞家带春搜摘黄金芽捣碎云英琢苍璧旋泻玉瓷浮白花半瓯和露沾喉吻甘润遶肌香贯顶孔光贤处不脂韦长孺直时无苦梗平生腐儒汤饼肠不堪入饼分头纲多君乡味裹将送谓我诗情应得尝分无蛾眉捧玉碗亦乏撑肠五千卷活火新泉点啜来俨若少阳人觌面饮散登台嗅老香却忆家山菊径荒明朝便作玉川子两腋乘风归故乡
　新校
[再和赵知录之三]　直可 【原作真可依宋改】 
[水云乡之三]　泛归舟 【泛原作放依宋改】 
 【其字画异同者和赵知录之三他作它再和之一（上一下巾）作匝短偈（甘舌）作甜又山偈翻作（番飞）苦雨吟之二（禾犀）作稚又之十最作（室去至改取）久雨喜晴针作针水云乡之二吊作吊喜雨二解之一旆作（旗去其改巾）允堂窗作（上穴中匆下心）谢新茶裹作褁至久雨喜晴傅霖各本作传霖以意改而宋亦作传赓刘自昭出郊袢暑宋作袢暑按诗绁袢传云当暑袢延之服此诗正用诗传（人人）示误又谢新茶蛾眉作娥眉亦误】
四明续志卷第十一
宋元四明六志第四十四
宋　梅应发　等　撰
　诗余上
金陵吴潜毅夫
　　沁园春〔丙辰十月十日〕
夜雨三更有人欹枕晓檐报晴算顽云痴雾不难扫荡青天白日元自分明权植油幢聊张皁纛坐听前驺鼓角鸣君休诧岂宣申南翰成旦东征　鸿冥哽噎秋声正万里榆关未罢兵幸扬州上督为吾石友荆州元帅是我梅兄约束鲸鲵奠安鼪鼠更使嵎夷海晏清连宵看怕天狼隐耀太白沈枪
　　沁园春〔戊午自寿〕
笑指颓龄循环雌甲卦数己圆叹蜀公高洁休官去岁温公耆旧入社今年底事崎岖苍颜白发犹拥貔貅护海堧君恩重算何能报国未许归田　遥怜宛句山前正水涨溪肥系钓船纵葵榴花闹菖蒲酒美都成客里争似家边寄语儿曹若为翁寿只把鸥盟更要坚翁还祝愿欃枪日静（禾罢）（禾亚）云连
　　沁园春〔己未翠山劝农〕
二十年前君王东顾诏牧此州念昔时豪杰犹难辟阖如今老大却更迟留四载相望 【平声】 三春又半邂逅劭 【音翘】 农得纵游田畴事是桑条正长麦含 【音汗】 初抽　悠悠身世何求算七十迎头合罢 【音败】 休谩绕堤旌纛牵连鹢罹喧天鼓吹断送龙舟翠巘层边碧云堆处一担担来天外愁如何好且同斟绿醑自课清讴
　　宝鼎现〔和韵己未元夕〕
晚风微动净扫天际云裾霞绮将海外银蟾推上相映华灯辉万砌看舞队向梅梢燃尽丹焰玲珑玉蕊渐陆地金莲吐遍恰似楼台临水　老子欢意随人意引红裙钗宝钿翠穿夜巿珠筵玳席多少吴讴联越吹绣幕卷散缤纷香雾笼定团圆锦里认一点星球挂也士女桃源洞里　闻说旧日京华般百戏灯棚如履待端门排宴三五传宣禁侍愿乐事这回重见喜庆新开起瞻圣主齐寿南山势拱东南百二
　　昼锦堂〔己未元夕〕
绮縠团成珠玑搦就极目灯火楼台七子八仙三教耎队相挨管箫笙簧相闲斗远如声韵碧霄来环千炬宝珊绛纱云球雾衮交加　千里人笑乐游妓合脂尘香霭笼街尽道今宵节物天与安排晚来风阵全收了夜阑还放月儿些休辞醉长愿每年时候一样情怀
　　贺新凉〔丁巳岁寿叔氏〕
未是全衰暮但相思昭亭数曲水村烟墅只比儿儿额上寿尚有时光如许况坎子常交离午须信火龙能陆战更驱他水虎蟠沧浦昆仑顶时飞度　东皇蓦向昆仑遇道如今金阶玉陛待卿阔步犹恐荆人攀恋切未放征帆高举怕公去狐狸（口皋）舞江汉一诗谁作者想声声赞祝明良聚天下久望霖雨
　　贺新凉〔和翁处静桃源洞韵〕
拍手阑干外想回头人非物是不知何世万事情知都是梦聊复推迁梦里也幻出云山烟水白白红红虽褪尽尽昌条浪蕊皆春意时可醉醉扶起　瀛洲旧说神仙地柰江南猿啼鹤唳怨怀如此三五阿婆涂抹遍多少残樱剩李又过雨亭皋初霁惭愧故人相问讯但一回一见苍颜耳谁念我鹪鹩志
　　贺新凉〔再和〕
宇宙元无外问当年渠缘底事强逃人世争似刘郎栽种后长恁元都观里何用羡武陵溪水一见桃花还一笑领春工千古无穷意儿女恨且收起　洞中空 【去声】 阔多闲地但人闲羊肠九折未能知此我已衰翁君渐老那复颠张醉李看翻覆雨阴风霁睚得清和时候了舣扁舟只待归来耳惟处静解吾志
　　贺新凉〔三和〕
了却儿痴外撰园林亭台馆榭谩当吾世红楯朱桥相映带人在百花丛里更依约垂杨衬水桧柏芙蓉枨桂菊也还须收拾秋冬意闲坐久忽惊起　繁华寂寞千年地便渊明桃源记在几人知此双手上还银菟印趁得东风行李看鄮岭鄞江澄霁从此归欤无一欠但君恩天大难酬耳嗟倦鸟投林志
　　贺新凉〔和赵丞相见寿〕
雪鬓难重绿但翛然黄庭境界抱藏六也向无何乡里去白堕舟边漾渌算种种尘缘都足争那名缰犹系绊尽辜它猿鹤双溪曲时又夏暑将溽　虚舟飘瓦何烦歜柰羊肠千歧万折近来纯熟怅望老仙烟水外惟把江云送目想裴墅碧梧金竹安得结庐相近傍买闲田数亩躬耕筑已梦断大槐国
　　贺新凉〔夜来梦游一所园林台榭甚饰数羽流在焉余与语相酬酢有言诗者有言词者须臾以酒见酌中有一人举令云各和古词一首且目余云相公和叶石林睡起流莺语余素熟此词成诵遂援笔赓之掷笔而寤枕上记忆不遗一字亦异矣以词意详之余三上丏归之疏君父其从欲乎因录呈同官诸丈恐可为他时一段佳话云〕
燕子呢喃语小园林残红剩紫已无三数绿叶青枝成步障空有蜂旋蝶舞又宝扇轻摇初暑芳沼拳荷舒展尽便回头乱拥宫妆女惊岁月能多许　家山占断凫鸥渚最相宜岚烟水月雾云霏雨三岛十洲虽铁铸难把归舟系取且放我渔樵为与从此细斟昌歜酒况神仙洞府无邀阻何待结长生缕
　　贺新凉〔因梦中和石林贺新凉并戏和东坡乳燕飞华屋〕
碧沼横梅屋水平堤双双翠羽引雏偷浴倚户无人深院静犹忆碁敲嫩玉还又是朱樱初熟手（打去丁改官）提炉香一炷黯销魂伫立阑干曲闲转步数修竹　新来有个眉峰蹙自王姚后魏都褪只成愁独凤带鸾钗宫样巧争奈腰圈倦束谩困倚云鬟堆绿淡月帘栊黄昏后把灯花印约休轻触花烬落泪珠簌
　　贺新凉〔和刘自昭俾寿之词〕
宝扇驱纤暑又凄凉蒲觞菰黍异乡重午巧索从来无人系惟对榴花自语也何用讴秦舞楚生愧孟尝搀一日叹三千客汗挥成雨如伯始谩台傅　循环浩劫无终古但坤牛干马抽换是长生谱安得笺天天便许归炼金翁木父问海运争如穴处一笑流行还坎止算陈陈往事俱灰土南墅鹤想思主 【田文胡广皆生于五日】
　　暗香〔犹记己卯庚辰之闲初识尧章于维扬至己丑嘉兴再会自此契阔闻尧章死西湖尝助诸丈为殡之今又不知几年矣自昭忽录示尧章暗香疏影二词因信手酬酢并赓潘德久之诗云〕 
晓霜一色正恁时陇上征人横笛驿使不来借问孤芳为谁折休说和羹未晚都付与逋仙吟笔算只是野店疏篱樵子共争席　寒圃众籁寂想暗里度香万斛堆积恼他鼻观巡索还无最堪忆萼绿堂前一笑封老干苔青莓碧春漏也应念我要归未得
　　疏影
佳人步玉待月来弄影天挂参宿冷透屏帏清入肌肤风敲又听檐竹前村不管深雪闭犹自绕枝南枝北算平生此段幽奇占压百花曾独　闲想罗浮旧恨有人正醉里姝翠娥绿梦断魂惊几许凄凉却是千林梅屋鸡声野渡溪桥滑又角引戍楼悲曲怎得知清足亭边自在杖藜巾幅 【梅圣俞诗云十分清意足余别墅有梅亭扁曰清足】
　　暗香〔再和〕
雪来比色对淡然一笑休喧笙笛莫怪广平铁石心肠为伊折偏是三花两蕊消万古才人骚笔尚记得醉卧东园天幕地为席　回首往事寂正雨暗雾昏万种愁积锦江路悄媒聘音沈两空忆终是茅檐竹户难指望凌烟全碧憔悴了羌管里怨谁始得
　　疏影
寒梢砌玉把胆瓶顿了相伴孤宿寂寞幽窗筛影横斜宜松更自宜竹残更蝶梦知何处□只在昭亭山北问平生雪压霜欺得似老枝擎独　何事燕脂点染认桃与辨杏枝叶青绿莫是冰姿改换红妆要近金门朱屋繁华艳丽如飞电但宛转断歌零曲且不如藏白收香旋学世闲边幅
　　暗香〔仪真去城三数里东园梅花之盛甲天下嘉定庚辰辛巳之交余犹及歌酒其下今荒矣园乃欧公记君谟书古今称二绝犹忆其词云高甍巨桷水光日影动摇而下上其宽闲深靓可以答远响而生清风此前日之颓垣断堑而荒墟也嘉时令节州人士女啸歌而管弦此前日之晦冥风雨鼪鼯鸟兽之（口皋）音也令人慨然〕 
淡然绝色记故园月下吹残龙笛怅望楚云日日归心大刀折犹怕冰条冷蕊轻点污丹青凡笔可怪底屈子离骚兰蕙独前席　深院宇更寂正月断古邗暮霭凝积何郎旧梦四十余年尚能忆须索梅兄一笑但矫首层霄空碧春在手人在远倩谁寄得 【末段怀故人】
　　疏影
嗤琼笑玉向画堂可肯风露边宿耐冻禁寒便瘦宜枯前身莫是孤竹从来不上春工谱梦不到沈香亭北算只消淡影疏香伴个幽栖人独　莫待痴蜂騃蝶倩青女捺住多少红绿落雁寒芦翠鸟冰枝近傍三闲茅屋□□□□□□□□□□□□□□想这般夷旷襟怀眇视干员坤幅
　　暗香〔用韵赋雪〕
九垓共色想洛滨剑客吹呼长笛狰豸老松别树平欺烂柯折应是千官鹤舞腾贺表谁家椽笔赐宴也内劝宣来真个是瑶席　休怪巷陌寂有一种可人扫了还积悲饥闭户僵卧袁安我偏忆凝望天童列嶂谁大胆偷藏遥碧待问信清友看怕难认得
　　疏影
千门委玉是个人富贵才隔今宿冒栋摧檐都未商量呼童且伴庭竹千蹊万径行踪灭杳不认溪南溪北问白鸥此际谁来短艇钓渔翁独　偏爱山茶雪里放红艳数朵衣素裳绿兽炭金炉羔酒金锺正好笙歌华屋敲冰煮茗风流衬念不到有人洄曲但老农欢笑相呼麦被喜添全幅
　　木龙吟〔戊午元夕〕
十洲三岛蓬壶是花锦一团装就轻车细辇绮罗香里夜光如昼朱户笙箫画楼帘幙有人回首想金莲灿烂星球缥缈那风景年时旧　应念白头太守怎红旗六街穿透铺排玳席追陪珠履且酾春酎楚舞秦讴半慵莺舌迭翻鸳袖把千门喜色万家和气祝君王寿
　　永遇乐〔己未元夕〕
和气熏来这般光景管无风雨画栋朱甍锦坊绣巷娘子将嫫母星球高挂灯楼趱出良夜正消增五遨头事牙旗铁马且还那时鄞府　甘泉见说捷书频奏渐次不烦鼙鼓双凤云闲六鳌海上祝赞齐手舞三呼声里君王万寿岁岁传柑笑语便都把升平旧曲腔儿旋补
　　永遇乐〔再和〕
天上人闲这般光景管无风雨绣户珠帘锦坊花巷戏队将嫫母月扇团圆星球粲烂路遍巿三街五升平事牙旗铁马且还旧家藩府　三陲见说凯歌频奏渐次不烦鼙鼓双凤云闲六鳌尘外想见都人欢舞火城春近金莲地匝消夜果边曾语 【元宵宰执赐消夜果】 如今但梅花纸帐睡魔欠补
　　永遇乐〔三和〕
祝告天公放灯时节且收今雨万户千门六街三巿绽水晶云母香车宝马珠帘翠幙不怕禁更敲五霓裳曲惊回好梦误游紫宫朱府　沈思旧日京华风景逗晓犹听戏鼓分镜圆时断钗合处倩笑歌与舞如今闲院蜂残蛾褪消夜果边自语亏人杀 【去声】 梅花纸帐权将睡补
　　隔浦莲〔和叶编修士则韵〕
兰桡环城数迭雾雨侵帘箔翠竹交加苍树幽鸟声声如答苇岸游绿鸭暮山合天际浓云罨水周匝　提携一醉浊贤清圣欢洽瀛洲美景尽道东南都压今日愁颜回笑颊飞屧且将萱草归插
　　隔浦莲〔会老香堂和美成〕
扇荷偷换羽葆院宇人声窈独步亭皋下阑干并栖幽鸟新雨抽嫩草檐花闹一片萍铺沼燕雏小　书空底事那堪手版持倒今来古往几见北邙人晓乡号亡何但日到休觉陶然身世尘表
　　水调歌头〔出郊翫水〕
小队旌旗出画鹢倚篙行青秧白水无际中有一犁耕听得田翁相语今岁时年恰好眨眼是秋成老守何能解持此报皇明　望家山千里外楚云平良田二顷非村非郭枕柴扃况有薝林香透更有杨堤阴合魂梦每宵征巴得西风起吾亦问前程
　　水调歌头〔小憩袁氏园用前韵〕
老圃无关锁放客意中行颇欣天地开阔烟钓与云耕荷长亭亭翠盖竹长森森翠葆景致闹装成几树榴花发映水色偏明　绮楼空金屋静恨难平鼓笙箫笛谁怜冷落暗尘扃回首百年人事转眼几番今古日迈月俱征且尽一杯酒退步是前程
　　水调歌头〔夜来月佳甚呈景回自昭二兄戊午八月十八日〕
过了中秋后今夜月方佳看来前夜圆满才自阙些些扫尽乌云黑雾放出青霄碧落恰似我情怀把酒自斟酌脱略到形骸　问渠侬分玉镜断金钗少年心事不知容易鬓边华千古天同此月千古人同此兴不是旋安排安得高飞去长以月为家
　　水调歌头〔戊子九月偕同官延庆阁过碧沚〕
重九先 【去声】 三日领客上危楼满城风雨都住天亦相遨头右手持杯满泛左手持螯大嚼萸菊互相酬徙倚阑干角一笑与云浮　望平畴千万顷稻粱收江澄海晏无事赢得小迟留但恨流光抹电假使年华七十只有六番秋戏马台休问破帽已飕飕
　　水调歌头〔再用前韵〕
天宇正高爽更蹑最高楼长风为我驱驾极目海山头不用牛山孟浩不用齐山杜牧人景自堪酬举酒酹空阔汗漫与为游　捻黄花怜白首恨难收颓龄使汝能制何待更封留眼底朱甍画栋往往人非物是蟋蟀自鸣秋万里一搔首无处着萧飕
　　水调歌头〔喜晴赋〕
屯结海云阵奋击藉雷公忽然天宇轩豁杲日正当空照出榴花丹艳映出栀花玉色生意与人同闭纵一翻手造化不言功　想平畴禾穟穟黍芃芃老农拍手相问相劳 【去声】 笑声中办取黄鸡白酒演了山歌村舞等得庆年丰此际莼鲈客倚楫待西风
　　二郎神〔己未自寿〕
古希近也是六十五翁生日恰就得端阳艾人当户朱笔书符大吉卦气周来重新起怕白发苍颜难必随见定信缘餐饥眠困喜无啾唧　盈溢书生做到能高官秩况碌碌儿曹望郎名郡叨冒差除不一积世主恩满家天禄婚嫁近来将毕还自祝愿早悬车里社始为收拾
　　二郎神〔再和〕
近时厌雨喜午日放开天日不用辟兵符从今去也管定千祥万吉已报甘泉新捷到况更是丰年堪必任景物换来蛙鸣蝉噪耳边（口煎）唧　阳溢尽教愿乞兵厨闲秩看恰好园池随宜亭榭人道瀛洲压一且恁浮沈柰何衰悴惟怕牧之名毕安得去占却三神绝顶瑞芝同拾
　　传言玉女〔己未元夕〕
众乐亭前都是郁葱佳气越姬吴媛粲珠钿翠珥红销粉褪几许麤桃凡李连珠宝炬两行缇骑　自笑衰翁又行春锦绣里禁肴宫酝记当年宣赐休嫌驼逗且向画堂频醉从今开庆万欢千喜
　　满江红〔戊午二月十七日四明窗赋〕
芳景无多又还是乱红飞坠空怅望昭亭深处家山桃李柳眼花心都脱换蜂须蝶翅难沾缀谩相携一笑竞良辰春醪美　金兽爇香风细金凤拍歌云腻尽秦箫燕管但逢场尔只恐思乡情味恶怎禁寒食清明里问此翁不止四宜休翁归未
　　满江红〔再和〕
聊把芳樽殷勤劝斜阳休坠吾老矣难从仙客采丹丘李且趁风光一百五园林尚有残红缀更忉忉百舌对般春声能美　鸾钗绊游丝细鸳袖惹香尘腻想吴姬越女踏青纔尔争似江南樗枥社俚歌声拂行云里又枝头梅子正酸时莺知未
　　满江红〔戊午二月二十四日会碧沚〕
楼观峥嵘浑疑是天风吹坠金屋窈几时曾贮麤桃凡李镜断钗分人去后画栏文砌苍苔缀想当年日日醉芳丛侯鲭美　春水涨鳞鳞细春草暗茸茸腻算留连光景古犹今尔椿菌鸠鹏休较计倚空一笑东风里喜知时好雨夜来稠秧青未
　　满江红〔碧沚月湖四用韵〕
一笑相携且休管兔升乌坠那更是可人宾客未饶崔李金叵罗中醽醁莹玉玲珑畔歌珠缀望湖光一片浸韶光真双美　云絮襞能纤细云彩聚能黏腻料出山归岫等闲闲尔碧沚风流人去后石窗景物春深里算邯郸客梦几惊残炊犹未
　　满江红〔二园花卉仅有海棠未谢五用韵〕
问海棠花谁留恋未教飘坠真个好一般标格娉梅奴李怯冷拟将苏幕护怕惊莫把金铃缀望铜梁玉垒正春深花空美　非粉饰肌肤细非涂泽臙脂腻恐人闲天上少其伦尔西子颦收初雨后太真浴罢微暄里又明朝杨柳插清明鹃归未
　　满江红〔景回计院行有日约同官数公酌酒于西园取吕居仁满江红词对一川平野数闲茅屋九字分韵以饯行色盖反骚也余得对字就赋〕
把手西园有山色波光相对金马客明朝飞棹水肥帆驶问我年华句并七异乡时景春巴二最堪怜游子送行人垂杨外　聊小小旌旗队聊且且笙歌载正冥蒙烟雨许多情态南北枝头犹点缀东西玉畔休辞避待莼鲈归思动西风相携未
　　满江红〔苍云堂后有桂树为冬青遮蔽低垂将陨矣戊午八月呼梓人为伐而去之赋〕
斫却凡柯放岩桂出些头地从此去引风披露畅条昌蕊待得清香千万斛且饶老子为知己趁今宵新月驾空来浮觞里　刘安笑淹留耳吴猛约何时是想故山深处翠垂金缀须信人生归去好它乡未必江山美问钗头十二意何如非吾事
　　满江红〔戊午秋半偕胡景回刘自昭二兄小饮待月〕
试问平生几番见中秋明月今老矣一年紧似一年时节底事层阴生障碍不教玉界冰壶彻莫姮娥嫌此白头翁心肠别　风动处浮云揭云绽处清光泄倩何人扫荡大家澄澈且掉悲欢离合事相逢只怕尊中竭放儿曹今夜上青霄探蟾穴
　　满江红〔戊午八月二十七日进思堂赏第二木犀〕
丹桂重开向此际十分香足最好处云为幕护雨为膏沐树杪层层如宝盖枝头点点犹金粟算人闲天上更无花风流独　玉坛畔仙娥簇玉梁上仙翁掬叹吾今老矣两难追逐休把淹留成感慨时闲赏翫时闲福怕今宵芳景便凋零高烧烛
　　满江红〔戊午九月七日碧沚和制几韵〕
岁岁重阳何曾是两般时景人自有悲欢离合晦明朝暝日月湖边来往艇楼台水底参差影又何妨时暂狎沧波轻鸥并　闲顿放朱门静新结裹朱帘整尽百年人事移场换境欲插黄花身已老强倾绿醑心先醒羡游鱼有钓不能收钩空饼
　　满江红〔郑园看梅〕
安晚堂前梅开尽都无留萼依旧是铁心老子故情堪托长恐寿阳脂粉污肯教摩诘丹青摸纵沈香为榭彩为园难安着　高节耸清名邈繁李俗麤桃恶但山矾行辈可来参错六出不妨添羽翼百花岂愿当头角尽暗香疏影了平生何其乐
　　满江红〔再用韵怀安晚〕
犹记长安共攀折琼林仙萼人已去年年梅放怨怀谁托和靖吟魂应未醒补之画手何能摸更堪怜老子此时来愁难着　云昼晚烟宵邈春欲近风偏恶早阑干片片飘零相错邂逅聊拌花底醉迟留莫管城头角且起居魏卫国夫人闻安乐
　　满江红〔戊午十二月八日赋后圃早梅〕
问讯江梅渐推出红苞绿萼堪爱处平生怀抱岁寒为托瘦骨皱皮犹老硬孤标独韵难描摸怕东君压住等春来鞭先着　止渴事风烟邈和羹事风波恶想翠禽啁哳笑它都错争似花开颓醉玉月天更引霜天角便一年强作十年人山中乐
　　满江红〔上巳后日即事〕
寒食清明叹人在天涯海角饶锦绣十洲装就只成离索岁去已空莺燕侣年来尽负鸥凫约想南溪溪水一篙深孤舟泊　天向晚东风恶春向晚花容薄又酴醾架底绿阴成幄舴艋也闻钲鼓闹秋千半当笙歌乐问山公倒载接（上□下离）无都休却
　　满江红〔己未四月九日会四明窗〕
饤斗残花也随分红红白白缘底事春纔好处又成轻别芳草萋迷归路远子规更叫黄昏月倚阑干触处是浓愁凭谁说　我不厌樽罍挈君莫放笙歌彻自河南丞相有兹宾客一笑何曾千古换半醺便觉乾坤窄怕转头天际望归舟江山隔
　　满江红〔己未赓李制参直翁俾寿之词〕
午枕神游晓鸡唱城关偷度俄顷里笋舆伊轧征夫前路路入江南天地阔黄云翠浪千千亩有皤翁三五喜相迎邻田父　旋策杖寻幽圃旋挈榼陈高俎疑此身归去朱陵丹府布谷数声惊梦断纱窗小阵梅黄雨把人闲万事一般看投芳醑
　　满江红
拟卜三椽问何处水回山曲朝莫景清风当户白云藏屋更得四时瓶贮酒未输一品腰围玉待千章手种木成阴周遮绿　且休殢陶令菊也休羡子猷竹算百年一梦谁荣谁辱唤客烹茶闲话了呼童取枕闲眠足但晨香一炷谢天公时丰熟
　　满江红〔和刘右司长翁俾寿之词〕
回首家园竹多屋水还多竹那更是千峰凝翠一溪凝绿多谢故人相问讯奚奴步步收珠玉叹暮林飞鸟也知还寻归宿　遍历了岳与牧享过了官与禄算平生万事尽无不足争柰乞身犹未可只缘欠种清闲福想瞿硎仙子亦相思山之奥
　　念奴娇〔咏白莲用宝月韵〕
一般妙质笑乐天夸诧小蛮樊素万柄参差罗翠扇金队西方靓女不假施朱也非涂碧所乐 【去声】 惟幽浦神仙姑射算来合共游处　一任冶妓秾姬采莲歌里尽是相思苦花气荷馨清入骨长傍银河东注月淡风轻雾晞烟细忽洒霏微雨此时心事美人泽畔停伫
　　念奴娇〔再和〕
为嫌涂抹向万红丛里澹然凝素非粉非酥能样别只是凌波仙女隋沼浓妆汉池冶态争似沧浪浦净鸥洁鹭有时飞到佳处　梦绕太华峰巅与天一笑不觉跻攀苦十丈藕船游汗漫何惜浮生孤注午鼓惊回依然尘世扑簌疏窗雨起来寂寞倚栏一饷愁伫
　　念奴娇〔三和〕
白苹影里向何人可话平生心素月魄冰魂凝结就犹薄湘妃洛女吴沼芙蓉陈陂菡萏散入□珠浦采花蜂蝶雾深都忘 【去声】 归处　堪笑并蔕霞冠双头酡脸只为多情苦空遣隔江游冶子撩乱心飞目注同出泥涂独标玉质不是曼陀雨风清露冷有人长自迟伫
　　念奴娇〔四和〕
天然皜质想当年此种来从太素一点红尘都不染罗列蟾宫玉女色压薝林香欺兰畹肯向闻筝浦灵龟千岁有时游漾其处　应念社结庐山翻嗤靖节底事攒眉苦纽叶为盘花当盏有酒何妨频注太液波边昆明池上岂必沾金雨从教同辈为它皦皦凝伫 【太素国名出荷花】
　　念奴娇〔戏和仲殊己未四月二十七日〕
午飙褪暑向绿阴深处引杯孤酌啼鸟一声庭院悄日影偷移朱箔杏落金丸荷抽碧筩景物挨排却虚檐长啸世缘菌蕈篔箨　休问雪藕丝蒲佩兰钿艾旧梦都高阁惟有流莺当此际舌弄笙簧如约短棹双溪锄三径归计犹难托料应猿鹤近来多怨离索
　　八声甘州〔赓叶编修俾寿之词〕
向鄞江面熟是熏风吹燕麦凫葵赖君王洪福河清海晏物阜人熙想见搴帷使者随处采声诗羡高禽矰弋离 【去声】 贴天飞　飞到苍云深处便敛收毛羽望暮林归可以人不若铲地挂征衣且招呼曲生为友对槐阴时唱两三卮今宵好如钩佳月放出光辉
　　感皇恩〔和广德知军韵〕
老去最难禁流光如水甲子从头试□指年年生日怕被傍人拈起若攀儿额颓龄犹未　方丈瀛洲蓝溪碧沚转眼鲈莼便秋意君王定许整顿江头行李角巾归去也休里第
　　谒金门〔枕上闻鹃赋〕
纱窗晓杜宇数声声悄真个不如归去好天涯人已老　欹枕欲眠还觉犹有青灯残照谩道惜花春起早家山千里杳
　　谒金门〔和赵参谋〕
停画鹢天外水澄烟碧莫看遨头人似织今年都老色　最苦今朝离夕未卜今年归日生怕晚风销酒力愁城难借一
　　谒金门〔和刘制几〕
山客野新把朝衔书写应想江南樗枥下踏歌鸡黍社　休问坤牛干马大率人生且且聊唤玉人斟玉斝莫辞沈醉也
　　谒金门〔和自昭木香〕
风韵彻满架平平铺雪贾女何郎盟共结睡浓香更洌　春去情怀怎说却喜不闻啼鴃月夜时来闲蹀屧故园三载别
四明续志卷第十二
宋元四明六志第四十五
宋　梅应发　等　撰
　诗余下
金陵吴潜毅夫
　　浣溪沙〔己未元夕〕
庆赏元宵只愿晴天公每事秤能平管教檐溜便收声　三巿海巡那惜夜九街社火亦争名权将歌酒作工程
　　浣溪沙〔和谦山〕
春岸春风荻已芽推排春事到芦花只应推上鬓边华　投老未归真左计久阴得霁且舒怀红红白白有残葩
　　浣溪沙〔再用韵〕
海棠已绽牡丹芽犹有东君向上花不须惆怅怨春华　装缀园林新景物推敲风月旧情怀也饶浪蕊与浮葩
　　浣溪沙〔三用韵〕
正好江乡笋蕨芽他乡却看担头花只将蝶梦付南华　万事纷纭都入幻一杯邂逅且忘怀年年秋卉与春葩
　　浣溪沙〔四用韵〕
雨过池塘水长芽放开晴日正宜花十洲三岛撰繁华　水畔丽人唐客恨山阴佳客晋人怀可怜云蕊与风葩
　　浣溪沙〔己未三月二十五日赏荼（艼去丁改縻）〕
最好荼（艼去丁改縻）白闲黄消他蜂蝶采花忙春残红粉厌梳妆　毕卓正思身夜瓮刘章底用令秋霜今宵帏枕十分香
　　浣溪沙〔再赋〕
宫额新涂一半黄蔷薇空自效颦忙澹然风韵道家妆　可惜今宵无皓月尚怜向晓有繁霜何妨手捻一枝香
　　海棠春〔己未清明对海棠有赋〕
海棠亭午沾疏雨便一饷胭脂尽吐老去惜花心相对花无语　羽书万里飞来处报扫荡狐（口皋）兔舞濯锦古江头飞景还如许
　　海棠春〔再用韵〕
嫩晴还更宜轻雨最好处欲开未吐一点聘梅心千古凭谁语　脸霞晕锦娇人处肯浪逐红围翠舞银烛莫高烧春梦无多许
　　海棠春〔三用韵〕
苍龙夭矫停今雨正不待云吞雾吐绝笑大夫松今古闲言语　清光冷艳侵人处漏月影婆娑自舞拟作岁寒人此愿天应许
　　霜天晓角〔和叶检阅仁叔韵〕
倚花傍月花底歌声彻最好月筛花影花月浸香奇绝　双溪秋月洁桂棹何时发客里明朝送客多少事且休说
 
　　霜天晓角
此花此月一段风流彻更好参横斗转更漏断人声绝　有谁秋共洁篱菊相将发留取岁寒心事待此际向君说
 
　　霜天晓角〔和刘架阁自昭韵〕
杯中吸月桂树飞琼屑莫道胡床老子怕风露向凄冽　回首云蛾折老大成痴绝且醉今宵光景莫容易向人说
　　霜天晓角 
为花问月谁把金瑰屑犹有残英剩蕊秋向老香逾冽　且莫都攀折有个人愁绝纵使姮娥念旧星星鬓如何说
　　霜天晓角〔和赵教授韵〕
新词唱彻字字珠玑屑更有张颠草圣何止是成双绝　金粟如蜚雪扫地为芳席且领诸公一笑怕明夜无此月
　　霜天晓角
小山幽彻遍地堆香屑只恐今宵入梦梦到处魂孤绝　入公头已雪淮南分半席莫道淹留何事且长啸对佳月
 
　　霜天晓角〔戊午十二月望安晚园赋梅上银烛〕
梅花一簇花上千枝烛照出靓妆姿态看不足咏不足　便欲和花宿却被官身局借问江南归未今夜梦难拘束
　　霜天晓角〔己未五月九日老香堂送监簿侄归和自昭韵〕
夜凉佳月扫尽轻衫热便欲乘风归去冰玉界琼林阙　不须持寸铁孤吟风惜别且唱东坡水调清露下满襟雪
　　霜天晓角〔再和〕
举杯吸月一洗烦襟热想见摩诃池上星斗转挂银阙　金吾传漏铁此时滋味别阶砌寒蛩声细携手处人如雪
　　蝶恋花〔和处静木香〕
澹白轻黄纯雅素一段风流敧枕疏窗户夜半香魂飞欲去伴它月里霓裳舞　消得留春春且住不比杨花轻作沾泥絮况是环阴成幄处不愁更被红妆妒
　　朝中措〔和自昭韵〕
春空一鸟落云干只遣客心酸芍药牡丹时候午窗轻暖轻寒　流光冉冉清樽易倒清镜难看谩道华堂深院谁怜凤只鹓单
　　朝中措〔再用韵〕
可人想见倚庭干嚼句有甘酸休问沈腰潘鬓何妨岛瘦郊寒　时光转眼兔葵燕麦又是看看谁念衰翁衰处春衫晚际尤单
　　朝中措〔三用韵〕
杨花撩乱与云干春事可悲酸况是雨荒院落江南但有春寒　莺残燕懒蜂慵蝶褪谩等闲看不是无情描藐奚奴且放安单
　　朝中措〔四用韵〕
夜来梦绕宛溪干啼鴃梦中酸过了他乡寒食白鸥铲地盟寒　云溪雨壑站台风榭借与人看得似野僧无系孤藤杖底挑单
　　朝中措〔五用韵戏呈〕
兰皋彻夜树旄干战渴望梅酸想有歌姬半臂更深自可鏖寒　敲门寄曲惊回蝶梦旋篝 【去声】 灯看坛下已收降将火牛不用田单
　　朝中措〔老香堂和刘自昭韵〕
衰翁老大脚犹轻行到净凉亭近日方忧多雨连朝且喜长晴　谩寻欢笑翠涛杯满金缕歌清况有兰朋竹友柳词贺句争鸣
　　虞美人〔和刘制几舟中送监簿韵〕
东风催客呼前渡宿鸟投林暮欲归人送得归人万迭青山罗列是愁城　谁家台榭当年筑芳草垂杨绿云深雾暗不须悲只缘盈虚消息少人知
　　秋霁〔己未六月九日雨后赋〕
阶砌吟蛩正竹外萧萧雨骤风驶凉浸桃笙暑销葵扇借伊一些秋意枕边茉莉漏尘奁贮香能腻也不用玉骨冰肌人伴佳眠尔　谁信此境渐入华胥旷然不知庄蝶谁是笑邯郸羇魂客梦贪它荣贵暂时里飞鼠扑灯还自坠展转惊寤纔听 【平声】 禁鼓三敲夜声寥阒又般滋味
　　秋霁〔再和〕【○[按曰]旧校云以下原阙一纸】 
 【上阙】 深碎蕊残萼都收归簟枕谁道栀橐敢就　月边偏爱惜冰玉肌肤应对姮娥共搔首疑怪得中原讹道天花胡尘后可堪怀旧且海国浮沈醉花心喜近日烽烟渐消亭候 【[按曰]此调系洞仙歌上阙十八字】
　　秋霁〔三用韵〕
冠儿遍簇那时人销瘦玉斝琼卮劝君酒是清凉境界露湿烟凝香更重非是沈檀合就　四窗花满砌争似家山枨蟹将肥重回首花亦为君怜草木禽鱼相思处莫如乡旧更西风溪莼与江鲈想别墅樵渔费它侦候
　　小重山〔己未六月十四日老香堂前站台翫月〕
碧霄如水月如钲今宵知为我特分明冰壶玉界两三星清露下渐觉湿衣轻　高树点流萤秋声还又动客心惊吾家水月寄昭亭归去也天岂太无情
　　醉桃源 
东风栏槛两三亭游人步晚晴蜂回蝶转得能轻忽然春意生　花未老酒须倾劝君休独醒古来我辈最钟情举头百舌声
　　青玉案〔己未三月末澣木香亭赋〕
流芳只怕春无几拌夜饮更纔二不用追它欢乐事绮窗朱户燕帷莺馆多少人憔悴　踏歌梦想江南巿管春尽扁舟放行李寒食休倾游子泪归去来兮不如归去铁定知今是
　　点绛唇〔己未三月六日四明窗会客〕
岸舣扁舟江南有个人归老簇新亭沼分付还它了凝伫晴空一抹天边鸟嗟潦倒去多来少莫问钟昏晓
　　清平乐〔和刘制几〕
轻轻却暑只是些儿雨喜看新抽麻与苎它家烟水墅　晚山放出青青是谁簸弄阴晴老子何时去也祗应露湿金茎
　　渔家傲〔和刘制几〕
每日困慵当午昼出来便解双眉皱一带朦胧烟雨岫山翁瘦林泉纵好它园囿　一见此君如话旧玉版老师呼唤候万立琅玕争劝酒踌躇久清风收拾归怀袖
　　渔家傲〔再用前韵〕
遍阅芳园闲半昼残花尚有榴裙皱倦鸟投林云返岫人影瘦可怜身世为它囿　燕子飞来还忆旧回头又是梅黄候且尽一杯昌歜酒凝睇久晚风细雨沾衫袖
　　柳梢青〔戊午十二月十五日安晚园和刘自昭〕
绿野平泉古来人事空里飞花月榭风亭荷漪藓石说郑公家　老梅傍水茶牙人那 【去声】 得光阴似它万种思量百年倒断付与残霞
　　柳梢青〔己未元夕〕
好把元宵良辰美景暮暮朝朝万盏华灯一轮明月燕管秦箫　何人帕坠鲛绡有玉凤金鸾绣字雕目下欢娱眼前烦恼只在今宵
　　贺圣朝〔己未三月六日〕
捷书夜半甘泉去报天骄膏斧摩空铜垒闸流瞿滟扫清云雾　楼兰飞馘焉耆授首谩夸称前古须知开庆太平千载方从今数
　　浪淘沙〔戊午中秋和自昭〕
望月眼穿东云幕千重有时推出赖它风恰似玉环犹未窦得恁玲珑　谁在华山峰一半天中君逾五十我成翁未必明年如此夜笑口难逢
　　贺新凉〔翫月〕
汲水驱炎热晚些儿披衣露坐待它凉月俄顷银盘从海际推上璇霄璧阙尽散作满怀冰雪万里河潢收卷去掩长庚弧矢光都灭一大 【音驮】 片琉璃揭　玉兔捣药何时歇几千年阴晴隐现团圆亏缺月缺还圆人但老重换朱颜无诀想旧日嫦娥心别且吸琼浆斟北斗尽今来古往俱休说香茉莉正清绝
　　贺新凉 
月绽浮云里未须臾长风扫荡碧空如水谁在冰壶玉界上眇视征蛮战蚁便弃掷尘寰脱屣絺葛清泠襟袖冷露华浓暗袭人肌理和酷暑争些气　谯楼漏转三更二夜沉沉经星纬宿 【音秀】 换垣移巿万籁渐生秋意思时节那堪屈指柰投老未酬归计矫首高天天不（上雁下言）忽林梢睡鹊惊飞起同一梦我与尔
　　鹊桥仙〔己未七夕〕
银河半隐玉蟾高挂已觉炎光向后穿针楼上未眠人应自把荷花挼揉　双星缥缈霎时聚散肯向鹊桥回首元来一岁一番期却睚得天长地久
　　鹊桥仙
馨香饼饵新鲜瓜果乞巧千门万户到头人事控抟难与拙底无多来去　痴儿妄想夜看银汉要待云车飞度谁知牛女已尊年又那得欢娱意绪
 
　　秋夜雨〔和韵刘制几立秋夜观月喜雨〕
不嫌天上云遮月雨来正是双绝雷公驱电母尽收卷十分袢热　三更又报初秋了少待他西风凄洌灵悟话头莫说且唱饮刘郎一阕 【灵悟四明日者自号众推其术】
　　秋夜雨〔客有道秋夜雨古词因用其韵而不知角之为阁也并付一笑〕
云头电掣如金索须臾天尽帏幙一凉恩到骨正骤雨盆倾檐角　桃笙今夜难禁也赖醉乡情分非薄清梦何处托又只是故园篱落
　　秋夜雨〔再和〕
单于系颈须长索捷书新上油幙尽沈边柝也更底问悲笳哀角　衰翁七十迎头了先 【去声】 自来声利都薄归计犹未托又一叶西风吹落
　　秋夜雨〔己未八月二日新桃源和韵〕
吴翁里第还巾角不妨天地席幙家僮归报道快酿酒休教醨薄　相逢聚散应搔首且趁时一笑为乐人世大都濩落更莫问是非今昨
　　秋夜雨 
西风半入孤城角人生归燕巢幙倦翁衰甚也又不是官卑禄薄　收绳卷索今番稳尽一邱一壑足乐还是远空雁落报宛句溪光犹昨
　　秋夜雨
晚来小雨鸣檐角又还烟障云幙四明窗透荡渐夜永练衫轻薄　候虫但要吟教苦不管人老欠欢乐闲看烛花烬落浮世事转头成昨
 
　　生查子〔己未八月二日四明窗和韵〕
坐临芳沼边荷气侵衣湿唧唧暗蛩鸣点点流萤入人生歧路中底用杨朱泣一笑倚阑干颓玉当风立
 
　　生查子 
夜来云气浮带得香烟湿万籁本无情一一秋声入须臾离合闲应笑儿曹泣新雨涨鄞江明日桅樯立
　　西河〔和旧韵〕
都会地东南盛府堪记蓬莱缥缈十洲中雉城拥起凭高一盼大江横遥连沧海无际　壁衕众山翠倚赤龙白鹞争系风帆指顾便青齐势雄万垒越栖吴沼古难凭兴亡都付流水　画堂绮屋锦绣巿是洛阳耆旧州里富贵荣华当世问昔年贺老疏狂何事轻寄平生烟波里
　　桂枝香
三年海国又荏苒素秋天净如沐凄砌寒蛩暗语杵声相续梧桐一叶西风里对斜阳好个图簇老香堂畔苍然古桧无限心曲　叹石室棋方半局便时换人非光景能蹙千古鸱夷尚恐欠些归宿倚空笑把轮云事付坤牛干马征逐且巴重九昭亭句溪杖藜巾幅
 
　　南乡子〔和韵己未八月十日郊行〕
野思浩难收坐看渔舟度远洲芦苇已凋荷已败风飕桂子飘香八月头　归计这回酬犹及家山一半秋虽则家山元是客浮休有底欢娱有底愁
　　南乡子 
野景有谁收只在苍鸥白鹭洲风树飘摇云树暗衣飕目断青天天际头　壮志世难酬丹桂红渠又晚秋多少心情多少事都休载取江湖一片愁
　　行香子〔开庆己未八月十夜同官小饮逸老堂李直翁制参出示东坡题钓台行香子走笔和韵〕
世事尘轻宠辱何惊不须更问君平一帆客棹几曲渔汀正年华晚露华澹月华明　休论烟阁莫说云屏笕惟堪瓜种东陵驹阴短景蜗角浮名但岁难留身难健鬓难青
　　秋夜雨〔依韵戏赋傀儡〕
腰棚傀儡曾悬索粗瞒凭一层幙施呈精妙处解幻出蛟龙头角　谁知鲍老从傍笑更郭郎摇手消薄歧路难准托田稻熟只宜村落
　　糖多令〔答和梅府教〕
鸥鹭水中洲夕阳天际流倚西风底处危楼若使中秋无好月虚过了一年秋　举眼望云头蟾光一线不想孀娥自古多愁安得仙师呼鹤驾将我去广寒游
　　南乡子〔答和惠计院〕
黄耳讯初收为说鸥汀与鹭洲争问主人归近远飕飕定是登高九月头　有酒且相酬莫管西风满鬓秋今日是今明日古休休转首鄞江摠别愁
　　诉衷情〔和韵〕
今宵分破鹘论秋孤客兴何悠要向云中邀月真个是呆头　风阵紧电光流雨声飕嫦娥应道未卜明年是乐还愁
　　水调歌头〔己未中秋无月〕
今岁月和桂不肯作中秋一年惟此佳节底事白教休我已侵寻七袟况复轮囷万感合恨更分愁先自无聊赖雨意得能稠　天柱峰知何处老难游痴云如妒不知弦管可吹不安得风姨扫荡推出团圆月姊便遣桂香浮世事十常九不使展眉头
　　水调歌头〔和晦翁韵预赋山中乐己未中秋中澣书于老香堂〕
已是三堪乐更是百无忧山朋溪友呼酒互劝复争酬钓水肥鲜（鱼扁）鳜采树甘鲜梨栗（禾罢）（禾亚）一齐收树底飞轻盖溪上放轻舟　笑鸱夷名已谢利还谋蜗蝇些小头角何事被渠钩春际鹭翻蝶舞秋际猿啼鹤唳物我共悠悠倚棹明当发归梦落三洲
　　水调歌头
老子百般足无事可闲忧几年思返林壑今日愿方酬潦倒戏衫舞袖郎讲门槌拍板端的这回收日月两浮毂身世一虚舟　想鹪鹩与鸿鹄不相谋惊鳞万里深逝谁肯更吞钩醉则北窗高卧醒则南园行乐莫莫更悠悠云在山中谷月在水中洲
 
　　水调歌头
若说故园景何止可消忧买邻谁欲来住须把万金酬屋外泓澄是水水外阴森是竹风月尽兜收柳径荷漪畔灯火系渔舟　且东皋田二顷稻粱谋竹篱茅舍窗户不用玉为钩新擘黄鸡肉嫩新斫紫螯膏美一醉自悠悠巴得春来到芦笋长沙洲
 
　　水调歌头 
且尽一杯酒莫问百年忧胸中多少磊块老去已难酬见说旄头星落半夜天骄陨坠玉垒阵云收世运回如此稳泛辋川舟　鸥鹭侣猿鹤伴为吾谋主人归也正是重九月如钩便把三程为两更趱两程为一尚恐是悠悠傍有渔翁道肯负白苹洲
　　水调歌头
处处羊肠路归路是安便从头点检身世今日岂非天未论分封邦国未论分符乡国晚节且圆全但觉君恩重老泪忽潸然　谢东山裴绿野李平泉从今许我攀附诸老与齐肩更得十年安乐便了百年光景不是谩归田谨勿伤离别聊共醉觥船
 
　　浣溪沙〔和桃源韵〕
半饷西风暖换凉岩花月魄衬云裳一杯旋擘翠橙香　旧酝不妨排日醉新篘尚可去时尝无何乡里是吾乡
　　谒金门〔老香堂和韵〕
秋已老又是败荷衰艹客子安排归棹了回头烟树渺　檀板休教歌杳金兽且教香绕一醉秋堂秋夜悄从他霜漏晓
　　谒金门〔和韵赋茶〕
汤怕老缓煮龙芽凤草七碗徐徐撑腹了卢家诗兴渺　君岂荆溪路杳我已泾川梦绕酒与茶酣人语悄莫教鸡聒晓
　　谒金门 
休怨老更替北邙荒艹勘破人生都已了江湖归兴渺　盘谷深深杳杳曲水弯弯绕绕啼鸟空山山更悄钟昏钟又晓
　　水调歌头〔开庆己未秋社维舟逸老堂口占〕
倚柂秋江浒明日片帆轻从头点检身世百事已圆成及第曾攀龙首仕宦曾居鸱阁衣锦更光荣若又不知止天道恐亏盈　借称呼遮俗眼便归耕但余心愿朝暮香火告神明一愿君王万寿次愿干戈永息三愿岁丰登四愿老安乐疾病免相萦
　　水调歌头〔奉别诸同官〕
便作阳关别烟雨暗孤汀浮屠三宿桑下犹自不忘情何况情锺我辈聚散匆匆艹艹真个是云萍上下四方客后会渺难凭　愿诸公皆衮衮喜通津老夫从此归隐耕钓了余生若见江南苍（鸟可）更遇江东黄耳莫惜寄音声强阁儿女泪有酒且频倾
　　贺新凉〔和惠检阅惜别〕
晚打西江渡便抬头严城鼓角乱烟深处无限珠玑双手接颇觉奚囊暴富强载月空舟回去劝子不须忧百艹四周维自着灵鳌柱亘今古只如许　杭州直北还乡路想山中猿呼鹿啸鹭翔鸥舞尽道翁归真个也只怕颜容非故愿从此耕云钓雨盘谷幽深空谷杳但书来时寄相思句千里外镇延伫 【[按曰]后阕山字翁归真个也五字谷幽深空谷杳六字外镇延伫四字各本脱校之卢藏宋本纸损十六字各本皆出此本故脱字尽同乱后董菁沚广文坊得萧山王氏残本仅九至十二四卷此词居然完好藉以补足重刊亦快事也王本有晚闻居士跋云嘉庆己未从宋本写出丁卯八月借得镇海胡簪山家藏本对勘按晚闻不言宋本所自即卢本耶卢藏在乾隆闲余所见本有钞自归卢之前者十六字已脱不应王钞反见全词别一宋本耶卢本此卷阙第七叶而王本亦无不应两宋本并脱此叶是可怪已晚闻名宗炎簪山名钧后更号竹安皆浙中好古多储藏者】
　新校
[朝中措][和自昭韵] 【和下宋有刘字】 
[浪淘沙][戊午中秋和自昭] 【和下宋有刘字】 
 【其字画异同者卷十一沁园春丙辰友作犮又戊午洁作洁昼锦堂（外斗内斲）作（外斗内｛豆寸｝）贺新凉丁巳衰作衰况作（冱去互改兄）又和翁处静世作（上卅下一）皋作又三和柏作（木百）鄮作鄮又和赵丞相亩作（亩去久改人）又夜来梦游妆作妆又和东坡堤作堤魂作（上云下鬼）暗香再和（火因）作烟羌作（左羌右弘去弓）又仪真题中影作景隔浦莲和叶编修答作荅水调歌头小（上甜下心）憩作（上甜下心）又喜晴艳作艳（番飞）作翻传言玉女葱作（廾匆心）满江红怀安晚拌作（打去丁改亢去几改弁）念奴娇四和太素作大素注同又和仲殊飙作（风焱）至贺新凉和刘自昭台傅作台传疏影娥绿作蛾绿水调歌头戊子九月赢得作嬴得皆当为宋误又暗香仪真古邗宋作古（千）按古邗即左传所谓吴城邗沟者邗水名从干其从千者音千地名与邗异又水调歌头戊子九月宋作九日按本词明云重九先三日不得题作九日也亦皆宋误卷十二海棠春对海棠胭作（火因）又再用韵（女耎）作嫩朝中措三用韵莺作（婴去女改鸟）又四用韵壑作□秋霁己未（匚佥）作奁羇作（上四下｛革马｝）洞仙歌三用韵湿作湿又侦字缺末点小重山壶作壶点绛唇钟作锺贺新凉之二弃作（亢去几改弁）秋夜雨己未笑作（朕去月改口）西河绣作（纟秀）南乡子和韵凋作雕又之二渠作蕖秋夜雨赋傀儡傍作旁南乡子和惠计院酬作（酉寿）摠作（打去丁改上匆下心）水调歌头之二今本同前二字宋作水调歌头四字词中树作（梪寸）又之四邻作（磷去火改）笋作（上竹下尹）又之五块作磈谒金门老香堂艹作草水调歌头逸老堂阁作合又别同官同作仝词中（鸟可）作（可鸟）凡字画异同惟诗余二卷最多已见前卷与札记者尚不重出也第十一卷无错脱新校故并附异同于第十二卷之后】 
 【陈子相覆校云卷十一满江红再和声拂拂当作沸按拂字尽通又己未四月四明窗浓愁子相改侬愁按浓字亦通皆不必改又贺新凉再和处静之睚得与卷十二鹊桥仙之睚得子相云睚皆捱之误按睚眦之睚无通捱者当系伪字然宋本两处并从目恐别有所本各仍之而存疑于此】
