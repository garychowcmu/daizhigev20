东三省舆地图说　　（清）曹廷杰 撰 

　　●目录 

　　序 
　　卷首 
　　国初征服吉江二省各部考 
　　中俄东边界段说 
　　吉江二省旧地现属俄国东海滨省各处屯站数目 
　　窝稽说 
　　二圣墓说 
　　长白山说 
　　冷山考 
　　挹娄国越喜国考 
　　黑水部考 
　　开元开原辨 
　　怀德县即信州考 
　　八面城即韩州考 
　　石碑岭说 
　　扶余府黄龙府夫余路扶余国考 
　　得胜陀碑说 
　　得胜陀瘗碑记 
　　金会宁府考海古勒白城附 
　　渤海建国地方考 
　　肃慎国考 
　　阿卜湖考 
　　牡丹江考 
　　五国城考 
　　伯利考 
　　率宾国即绥芬河双城子地方考 
　　穆棱河即慕棱水说 
　　断牛说 
　　嫩江陀喇河喀鲁伦河黑龙江考 
　　赏乌绫说 
　　使犬部说 
　　赫哲喀喇说 
　　额登喀喇说 
　　贡貂诸部说 
　　传达里济喇敏说 
　　济勒弥说 
　　特林碑说 
　　库叶岛说 
　　虾夷岛说 
　　库叶岛考 
　　对马岛说 
　　济州岛说 
　　郁陵岛说 
　　鸭绿江佟佳江高句丽高丽考建国地方附 
　　辽水考 
　　附录 

　　●东三省舆地图说序 

　　题补注图说后 
　　图说正讹 

　　○题补注图说后 

　　光绪癸未莅吉林明年督办边务又明年奉命派员游历俄界曹令廷杰捧檄前往于吉江两省与俄交界地方悉心查访往返七阅月周历二万里归来时饬作简明图说随折进呈形势险要固己了如指掌然于古今沿革山川驿路各名未及详注也今朝廷轸念东陲布置经营至周且备凡属臣民莫不思殚竭愚忱上慰宵旰顾三省地舆向无合图亦少善本筹边聚米非可臆谭爰嘱曹令将前图补注付之剞劂俾留心时务者知所依据焉旹光绪十三年月日古开平希元赞臣氏识于吉林节署 

　　○图说正讹 

　　曹令补注图说既成细加察核山川城池俱准经纬度数古今沿革考据详明颇称善本惟自安巴格尔必齐河至黑河口黑龙江以北以东水道从咸丰十一年俄官吉成克所绘地图录出较直省地图水道为多因不识俄文未能悉注又阿卜湖穆棱河源绥芬河源各宜移向北半度海参崴图们江口岩楚河以纸幅太隘形势未能脗合另有分图可据江省墨尔根呼兰绥化巴彦苏苏四处道里稍有未符容饬考订更正识者鉴之希元又识 

　　●卷首 

　　补注图说 
　　考定里数 
　　图例 

　　○补注图说 

　　舆地之学非图不明非说不显非准之经纬度数则方隅里到必多不合湖北书局所刻东三省舆图于奉吉二省交界之威远堡门外一带吉江二省交界之松花江一带皆鉏铻不相接且松花江水道自格林河以下径向东北入海无折向北流又西北流再折而东南之势俄人所绘东海滨省图又皆详于彼界而于我东三省地方则俱从略廷杰此图盖取齐氏水道提纲何氏朔方备乘张氏翠微山房所载测定各处经纬度数列为大纲然后参合各图所绘山水作为细目似较中俄两图为胜顾于未经测定度数之处不免稍有参差补注既成以呈赞臣爵督将军幸蒙政其纰缪爰亟考订里数附录于左以便重刻更正焉至图中各处地方沿革险要因纸幅太隘不能徧为之说容俟续刊用公同好楚北曹廷杰谨识 

　　○考定里数 

　　由宁古塔向东偏南行四百八十里至三岔口中间过穆棱河又过小绥芬河然后抵瑚布图河口即三岔口也　由宁古塔西行八十里至沙兰站东南三十里为东京城正南三十里为阿卜湖　由吉林东北行四百八十里至双城堡偏北为多　由吉林东北行四百九十里至阿什河偏东为多　双城堡正东距阿什河一百三十里　呼兰厅西北距卜魁六百余里西南距双城堡一百八十里东南距阿什河一百六十里　绥化厅在呼兰东北一百六十里　巴彦苏苏在绥化厅丙方一百二十里西距呼兰一百六十里　由卜魁东北行七站四百三十里至墨尔根由墨尔根东北行五站三百四十九里至黑龙江站　由伯都讷正北偏东五百余里至卜魁由伯都讷正东偏北行一百六十里至得胜陀距拉林河口四十里由得胜陀正东偏南一百二十里至双城堡　松花江自三岔口东北流二百五十余里南岸为拉林河口又二百里北岸为呼兰河口又东北五十里南岸为阿什河口又四百余里为玛延河又一百余里为牡丹江三姓城在焉以上考订里数再按宁古塔吉林伯都讷三处列入经纬度为纲山水为目庶几图与地合不致贻笑方家云廷杰又识 

　　○图例 

　　图中省城作□府作□直隶厅作□厅作□州作◇县作○驿站作△蒙古部落作□古城作●俄屯作□作界线作□□电线道兼驿路作□驿路作︱边疆要害无论中外作? 

　　◇东三省舆地图说◇ 

　　楚北曹廷杰撰 

　　●国初征服吉江二省各部考 

　　恭查我朝天女发祥在今敦化县东鄂多哩城舆图作额多力城今通呼敖东城亦作阿克敦城地方国号满洲为开基之始至太祖高皇帝居瓜尔佳城旧名赫图阿拉在今奉天苏克素护河嘉哈河之间其时满洲国五部曰苏克素护河曰浑河曰栋鄂曰完颜曰哲陈皆相距不远天命天聪崇德年间以次削平各部如长白山国扈伦国东海渥集部卦勒察部萨哈连部索伦部皆圣功神武足以震耀千古者考长白山国二部曰鸭绿江部居鸭绿江两岸曰讷殷部有珠舍里即松花江上源额赫额因三音额因地方额因一作讷延即讷殷之转珠舍里即乌苏城也扈伦国四部曰哈达即今奉天海龙厅哈达城其威远堡门外哈达城今称南城子地方乃明之南关哈达也曰叶赫即叶赫站曰辉发即辉发河源之辉发城曰乌拉即乌拉城三部皆在吉林境内东海渥集部曰虎尔喀即今牡丹江两岸及三姓下数百里松花江南岸地方曰瓦尔喀其地自图们江源抵图们江口自乌苏里江源抵乌苏里江口皆隶焉盖二部皆属东海渥集非此外别有渥集部也魏氏源谓东海国部三有渥集部误矣至谓瓦尔喀河入鸭绿江滨海两岸皆瓦尔喀部尤属支离 【 说详东北边防辑要】 东海卦勒察部在今伯都讷境东海萨哈连部即今黑龙江爱珲城以下至黑河口两岸及自三姓音达穆河以下至乌苏里江口松花江南岸各地方也索伦部则今黑龙江两岸及齐齐哈尔全境是 

　　●中俄东边界段说 

　　康熙二十八年与俄罗斯分界自安巴格尔必齐河口泝源至外兴安岭东抵索伦河海口其南皆属中国其北皆属俄罗斯所立界碑在安巴格尔必齐河东及额尔古讷河西其顺黑龙江抵黑河口复由黑河口顺松花江至东北海口凡江以北地方属俄罗斯此咸丰八年爱珲约也其由乌苏里江口溯流入松阿察河过兴凯湖由白棱河口至瑚布图河口再抵图们江口其东属俄罗斯其西属中国此咸丰十年北京约也至于图们江口内去海滨三十里之处立土字界碑其南属俄罗斯其西俄与朝鲜接壤其北属中国则光绪十二年始定 

　　●吉江二省旧地现属俄国东海滨省各处屯站数目 

　　自伯利顺松花江至庙尔共五十三自伯利入乌苏里江过穆棱河口入兴凯湖至红土崖共三十六自红土崖顺电线道至海参崴西南与宁珲交界抵图们江合红土崖北一屯共二十六自双城子北第一站以东兴凯湖入乌苏里江处以南尽海滨阿勒干诸地共三十六七自伯利西溯松花江北岸至黑河口即溯黑河东岸北岸至额尔古纳河入黑龙江共七十二自外兴安岭东索伦河口向东南抵恒滚河尽恒滚河口共十二自庙尔出海顺海沿南至因拔纳斯克地方及隔海库叶岛共十余通共大小屯站二百四十有奇此光绪乙酉廷杰游历时案俄图访得之数此后新屯不与焉 

　　●窝稽说 

　　今辽水东北尽海滨诸地凡林木丛杂夏多哈汤人马难以通行之处皆称窝稽亦曰乌稽亦曰阿集知两汉之沃沮南北朝之勿吉隋唐之靺鞨皆指此也查两汉沃沮有南北之分当以长白山为限在山南者为南沃沮在山北者为北沃沮谓尽在高丽者非也北史勿吉粟末部与高丽接伯咄在粟末北安车骨在伯咄东北拂涅在伯咄东号室在拂涅东白山在粟末东南以地里考之粟末部即今吉林乌拉一带缘松花江旧名粟末水也白山部即长白山伯咄部即今伯都讷金史作部渚泺皆伯咄之转也拂涅部即今宁古塔西南八十里古城俗称东京城亦称佛讷和城按辽史东京辽州始平军本拂涅国城明时有佛讷赫卫皆指此也安车骨部即安楚拉库路据通志在阿勒楚拉之西号室部应在今绥芬河以东一带又有黑水部在安车骨北即今黑龙江地也隋唐靺鞨各部与勿吉同唐之渤海大氏本粟末靺鞨附高丽者先天中为渤海郡王始去靺鞨号已尽得靺鞨各部地天宝末徙上京直旧国三百里都呼尔罕海之东临忽汗河此为肃慎故地曰上京龙泉府亦即拂涅部地故至今吉林各古城土人通呼曰高丽城盖因渤海曾附高丽非高丽实有吉林地也 

　　●二圣墓说 

　　宁古塔西南沙兰站驿路旁有大冢俗呼二圣墓廷杰向疑为即宋二圣所葬之处然考宋史建炎元年四月金人以二帝北去由滑州至燕山馆于延寿寺十一月迁于霫部二年八月命二帝赴上京见金主于干元殿徙之韩州四年七月徙二帝于五国城踰月太上皇后郑氏崩绍兴五年上皇卒于五国城年五十四遗言欲归葬内地金主亶不许九年七月皇后邢氏崩于五国城十二年春二月金主以何铸曹勋之讲许归徽宗及郑后邢后之丧与帝母韦氏 【 脱丧字】 八月至临安十月攒三丧于会稽永固陵二十六年六月靖康帝卒于金干道七年三月金葬钦宗于巩洛之原是徽宗之丧明已归宋惟钦宗葬金巩洛之原不知何地故未敢断光绪甲午廷杰奉讳旋里检图书集成坤与典第一百三十二陵寝纪事辍耕录载至元二十二年乙酉八月杨髠发寝之事十一月复发徽钦高孝光五帝陵初徽钦葬五国城数遣使乞请于金人欲归梓宫凡六七年而后许以梓宫还行在高宗亲至临平奉迎礼官请用安陵故事梓宫入境即承之以椁仍纳衮冕翠衣于椁中不改敛从之至此被发掘徽钦二陵皆空无一物徽陵有朽木一段钦陵有木灯檠一枚而已二帝遗骸浮沈沙漠初未尝还也乃知向疑二圣墓即二圣所葬之处者可以征信不疑廷杰光绪十一年游俄界由珲春至吉林道经张广材岭即塞齐窝稽岭东极峻有道盘旋而上宽约二丈余驮夫告杰曰此道开辟最久相传金人令宋人修治以奔丧者杰详视形迹默识于心以宋史二圣既已南归又有此道为奔丧之路则沙兰道旁之二圣墓岂当日厝葬之处相沿而传至于今与兹阅辍耕录载发陵之事则二圣墓实即徽钦二圣之葬处其当日所归之榇盖空榇耳然则沙兰二圣墓亦当即巩洛之原其处距鄂多哩城不过四五百里实隶我朝发祥地界之内特识于此以俟博雅君子考订焉戊戌春仲偶识 

　　●长白山说 

　　长白山在吉林城东南六百里国语称果勒敏珊延阿林朝鲜呼白头山顶有潭曰他们泡为鸭绿混同图们三江之源古名不咸山山海经大荒之中有山名不咸有肃慎氏之国晋书肃慎氏在不咸山北是也又名徒太山魏书勿吉国有徒太山是也又名太白山唐书粟水源于太白山是也 

　　●冷山考 

　　宋史洪皓使金金人流递冷山十五年方舆纪要谓山在故黄龙府北松漠纪闻宁江州去冷山百七十里又有谓冷山距会宁二百里者以地望诊之黄龙为今之农安城宁江州为今之乌拉城会宁府为今之阿什河白城则冷山应在今五常厅山河屯巡检地方界内北至白城约二百里西南至乌拉城约百七八十里又西南则农安城也庚寅正月识 

　　●挹娄国越喜国考 

　　铁岭县南六十里懿路河一作奥娄河通志谓即挹娄国秦汉时尽有肃慎氏诸地六朝及隋自立为越喜国唐归渤海为兴州今设懿路站 

　　●黑水部考 

　　寰宇记勿吉国后魏通焉亦谓之靺鞨在高句丽北亦古肃慎国地凡七种六曰黑水部在安车骨西北黑水全盛时分为十六部落又以南北为棡地开元十三年安东都护薛泰请于黑水靺鞨内置黑水军续更以最大部落为黑水府仍以首领为都督诸部刺史隶属焉中国置长史就其部落监领之十六年赐其部落都督姓李氏名献诚授云麾将军兼黑水经略使其界南至渤海国德理府北至小海东至大海西至室韦南北约二千里东西约一千里廷杰按今爱珲城以西为古室韦地则自今黑龙江以东俄界海兰泡东至庙尔地方凡混同江之南北两岸皆古黑水部落惟东西地约径三千里不止一千里也庚寅正月识 

　　●开元开原辨 

　　元史开元路古肃慎之地隋唐曰黑水靺鞨唐初渠长阿固郎始来朝后乃臣服以其地为燕州置黑水府其后渤海盛靺鞨皆役属之又其后渤海浸弱为契丹所攻黑水复擅其地东滨海南界高丽西北与契丹接元一统志南镇长白之山北浸鲸川之海三京故国五国旧城亦东北一都会也开元劲捷善战习尚射猎有狗车木马轻捷利便木马形如弹弓长四尺阔五寸一左一右系于两足激而行之雪中冰上可及奔马狗车以木为之其制轻简形如船长一丈阔二尺以数狗曳之二者皆行于冰雪中据地理志开元路即唐黑水府是开元在今黑龙江地面据一统志三京五国狗车木马云云则由长白山至黑龙江凡东北滨海诸地皆隶开元路也狗车木马今自三姓以下尚仍旧俗又按元初乙未岁立南京万户府治黄龙府至元四年更辽东路总管府二十三年改为开元路是移开元于今农安城己非黑水之旧厥后徙治开元盖因辽河以东早已割隶开元路藉为辽东保障明洪武中改元为原于此设开原卫今为开原县读史者每以今之开原视元之开元则失之远矣 

　　●怀德县即信州考 

　　全辽志开原东北至信州三百十里今有城周一里门八土人犹呼为信州城松漠纪闻由济州一百八十里至信州北蒙古游牧记信州故城在科尔沁左翼中旗东南三百八十里据此是今怀德县治即故信州城也一统志据辽史信州自是古越喜地在今开原南转驳全辽志非是误矣怀德县土人通呼买卖街 

　　●八面城即韩州考 

　　蒙古游牧记科尔沁左翼中旗东南四百七十里有阿拉马图城周六里三百步有奇门四一统志谓此城近开原边外疑即旧韩州城 【 穆】 案旧盛京通志韩州本藁离国旧治柳河县高丽置莫?页颉府领莫?页颉二州渤海因之辽太宗置三河榆河二州圣宗并二州置韩州东平军领柳河一县金因之领临津柳河二县元废明于此置站在开原县城之西北又按金史辽以河为名有杞河柳河今考其河即县界之内辽河外辽河也辽河至此分为二故有杞河柳河之称南流近承德县界合为一今无杞河柳河惟称巨流河廷杰案道光元年吉林将军富俊赴昌图厅八面城查办地亩案件得一出土铜镜周篆内清斯外昭明光辉象夫日月心忽扬而顾照虽塞而不泄长毋相忘见日之光三十一字背面铸楷书韩州刺史四字是八面城即金之韩州无疑 

　　●石碑岭说 

　　石碑岭在吉林城西二百十余里伊通边门内金娄室墓碑也碑有葬于济州之东南奥吉里一语查济州为黄龙府即农安城今由石碑岭向北偏西行一百六十里至农安是与碑文相符也杨氏柳边纪略载其墓在船厂西二百里之薄屯山道里尚不甚悬殊乃谓黄龙府治应在今石头河双杨河之间则失之远矣说详黄龙府考及得胜陀瘗碑记内 

　　●扶余府黄龙府夫余路扶余国考 

　　后汉书扶余国在元菟北千里南与高句丽东与挹娄接三国魏志扶余去汉元菟郡千里南与高句丽东与挹娄西与鲜卑接北有弱水方可二千里新唐书扶余契丹道也扶余故地为扶余府辽史东京龙州黄龙府太祖平渤海次扶余城有黄龙见于城上更名黄龙府金史收国元年正月太祖自将亲攻黄龙府八月次混同江无舟乘马径涉遂克黄龙天眷二年改济州利涉军以太祖涉济故也大定二十九年改隆州利涉军贞佑初升为隆安府明一统志龙安一秃河在三万卫西北金山全辽志龙安城在一秃河西金山东册说城周七里门四址尚存旁有塔亦名农安今吉林省西北二百八十里农安城在伊通河西二里城基与册说合西门外半里有农安塔知农安龙安皆沿隆安而易其字者也是扶余府黄龙府即今农安城无疑至金之扶余路当在今齐齐哈尔城东呼兰迤北一带金史夫余路南至上京六百七十里东至瑚尔瑚路一千四百里是也 

　　●得胜陀碑说 

　　得胜陀金太祖誓师之地也考金起混同江按出水即今阿勒楚喀地方金史太祖十三年始起兵攻辽先次寥晦城诸路军皆会于拉林水进军宁江州十月朔克其城明年收国元年克黄龙府遂平渤海辽阳等五十四州此碑盖大定二十五年追述太祖会军拉林水时誓师之事一面刻汉文一面刻缺笔汉字不可识当系女真字在拉林河西岸距入松花处四十里亦名额特胜噶珊今呼石碑崴子另有记 

　　●得胜陀瘗碑记 

　　得胜陀金太祖誓师之地也大定二十五年立石考金史本纪金之先居肃慎地有混同江长白山 【 按辽人久灭渤海据扶余府宁江州诸地金之先应居今吉林城东南长白山以北为古肃慎地也】 始祖居完颜部布尔噶水之涯 【 布尔噶水应即今宁古塔至三姓之江古称瑚尔哈河瑚亦作库一作呼一作虎哈亦作喀瑚布哈噶音固相近吉林舆图旧宁古塔城西有布尔哈城疑即金始祖所居按布尔噶原作仆斡斡音筦仆斡与忽汗音近唐书渤海王都临忽汗河魏氏源以为虎喀即忽汗之音转廷杰则以为今称牡丹江牡丹亦即忽汗仆斡之音转也】 弟博和哩居札兰 【 考金史昭祖耀武于率宾札兰之地所至克捷太宗天会二年命徙札兰路都贝勒完颜忠于率宾水世宗大定十一年以札兰率宾相去千里既居率宾不可忘本遂命亲管明安名曰札兰明安按率宾水即今绥芬河率宾原作恤品又作速频与绥芬皆对音字知率宾国故址即绥芬河双城子地方是也既去札兰千里又据景祖本纪札兰在阿勒楚喀东南是札兰应在今宁古塔珲春界内】 迨献祖徙海古勒地 【 近阿勒楚喀】 定居于阿勒楚喀 【 按阿勒楚喀即按出虎之对音今呼阿实河与按出虎音犹近金太祖所谓居按出虎水之上是也】 之侧 【 即今阿勒楚喀城西南八里古城旧址国语呼珊延和屯今通呼白城通志作翁鄂洛城金之上京会宁府也城周二十里内有子城周四里宫殿遗迹宛然可见按翁鄂洛译言河湾也】 昭祖耀武至于青岭白山景祖稍属役诸部自白山 【 即长白山】 叶赫 【 即今叶赫站古叶赫国也】 图们 【 即图们江】 札兰托卜古伦 【 三地应在今吉林东南宁古塔西南金史所谓东南至于伊勒呼海□札兰托卜古伦是也】 之属以至五国之长 【 按五国博和哩国博诺国鄂罗穆国伊勒图国伊勒希国也今三姓为五国头城自三姓下至乌苏里江入松花江处尚多古城旧址其四国当不外是】 皆听命是时辽之边民有逃而归者铁骊 【 骊一作利铁利国应在今铁岭县境元一统志蒲河在沈阳路源出铁利国蒲谷是也契丹盛时浮其国人处于黄龙府东北辽史祥州瑞盈军节度兴宗以铁骊户置兵事隶黄龙府都部署司指此】 乌舍 【 许亢宗奉使行程录古乌舍寨在黄龙府东二百一十里契丹盛时徙其民人于托色贝勒寨北辽史所谓迁乌舍于宾州也按行程录谓乌舍寨枕混同江以地理考之应在今伊通河入松花江处红石砑高楼上地方托色贝勒寨应在今农安城东六十里万金塔地方】 之民亦逃而来归前后愿附者众鄂敏水富察部 【 按奉天永清边门东额尔敏河即鄂敏水其地为富察之野】 图们水温特赫部 【 近图们江】 特克伸特布水完颜部舍音水完颜部 【 二部应在今吉林宁古塔境内疑舍音水即舆图宁古塔对岸之商音水也】 皆相继来附至太祖十三年 【 宋政和四年辽天庆四年是时金未称号明年始建号牧国】 始起兵攻辽先次寥晦城诸路兵皆会于拉林水 【 即得胜陀太祖誓师当在此时】 进军宁江州 【 即今乌拉城】 辽萧乌纳高仙寿战败十月朔克其城铁骊部来送款辽再遣萧嗣先屯兵珠赫店 【 一名出河店即今逊札堡站东北十余里珠赫城俗呼珠家城子金之肇州也】 临白江 【 即混同江】 与金兵对垒太祖乘辽兵方坏凌道潜渡混同江掩击之嗣先兵溃遂率众进登岸 【 天会八年以太祖肇基王迹于此建为州曰肇州】 是时太祖命布呼等攻拔宾州 【 按元一统志会宁府之西曰宾州又西曰黄龙府松漠纪闻自会宁府西行二百五十五里至宾州界行程录由黄龙府东行六十里至托色贝勒寨又九十里至曼济勒噶贝勒寨道旁有契丹旧益州宾州空城以地望诊之曼济勒噶贝勒寨应在今伊尔门河会伊通河处之靠山屯西查自万金塔东行二十余里道旁有古城基二相距数里曰西小城子东小城子知即益州宾州空城又东六十里至靠山屯西又六十里至红石砑高楼上地方临混同江与诸书方隅里到均合】 辽将彻格尔战败乌舍楚古尔苏来降铁骊王亦以所部降乌达布复败彻格尔萧伊苏于祥州东 【 元一统志废祥州在宾州西南辽祥州瑞圣军统怀德县属黄龙府】 斡浑等两路降明年收国元年正月太祖自将亲攻黄龙府取威祥二州 【 祥州见上元一统志废威州在宾州南辽置亦曰武宁军属黄龙府查今东小城子西南四十里有古城基曰孟家城子应即祥州旧址东小城子正南二十余里有古城基曰小城子应即威州旧址盖东小城子古宾州城也】 进薄益州 【 见上西小城子即古益州城】 州人走保黄龙取其余民以归留罗索 【 原作娄室葬吉林城西北二百余里博屯山上碑有归葬济州之东南隩一语】 尼楚赫守黄龙上自率兵趋达噜噶城 【 城近挞鲁河即今陀喇河之他虎城在郭尔罗斯前旗西北界内辽圣宗太平四年春正月如鸭子河二月己未猎挞鲁河诏改鸭子河曰混同江挞鲁河曰长春河是也】 八月次混同江无舟太祖使一骑前导乘赭白马径涉曰视吾鞭所指而行诸军随之以济 【 相传即今逊札堡站渡松花江处其处西南至农安城一百六十里东北至阿实河三百七十里】 遂克黄龙府 【 按黄龙府为古扶余国唐渤海大氏改为扶余府辽太祖平渤海次扶余城有黄龙见于城上更名黄龙府】 天眷三年改辽黄龙府为济州利涉军以太祖涉济故也大定二十九年更为隆州利涉军贞佑初升为隆安府 【 全辽志龙安城在一秃河西金山东龙安即隆安之讹一秃河今称伊通河城在河西二里】 城周七里门四今其址尚存名农安城旁有塔亦名农安 【 农安旧作龙安明一统志龙安一秃河在三万卫西北金山外元将纳哈出分兵为三营一曰榆井深处一曰养鹅庄一曰龙安一秃河及大将军冯胜征纳哈出兵驻金山遣副将于此受其降我朝天命九年布木巴率属来归会察哈尔林丹汗掠科尔沁贝勒阿巴泰率师由郭尔罗斯境往援至龙安塔林丹汗仓皇夜遁不敢复犯科尔沁郭尔罗斯诸部即此处也】 设分防农安照磨一员隶长春厅抚民通判然则农安城之即古黄龙府盖卓卓可据何自来史论家未能实指其地又或谓在开原县境 【 通志】 或谓在石头河双阳河之间 【 杨宾柳边纪略】 或谓在今柳条边外昌图厅西北赫尔苏河之北岸 【 张穆蒙古游牧记】 竟于著名之区各执一词耶今因此碑引而伸之庶几读史之一助云时光绪十三年夏展设黑龙江电线奉 【 奉：在第二十字杰下】 廷杰差至伯都讷 【 即金史部渚泺蒙古呼那勒亭】 因渡江游历郭尔罗斯前旗及农安城万金塔诸处复由青山口过江至逊札堡站 【 通志作逊札布舆图作孙查包今呼五家子站】 北行百二十里至此见断碣卧荆棘中其文被风霜剥蚀不及道光三年吉林堂主事萨英额所录之全爰手搨数分 【 七月丙辰朔午正日食未初食既炅见未正三刻十分复圆】 将断石??侧瘗于赑厂?赑南使与地平仍置原额于上以表之俟后之君子取证焉楚北曹廷杰彝卿氏记 

　　●金会宁府考海古勒白城附 

　　金之上京会宁府据金史及松漠纪闻北盟会编许亢宗奉使行程录所载道里考之本即今阿勒楚喀城南四里白城故址通志谓在宁古塔城西南其说实本于明一统志金灭辽设都于渤海上京高士奇扈从录沙林东南十五里曰火茸城金之上京会宁府此皆误也志又谓当在塞齐窝集左右塞齐窝集岭上有故城址相传为金时阙门今张广才巅 【 巅：岭】 即塞齐窝集绵亘数百里岭城并无城址则其说尤不足据案金史会宁府初为会宁州太宗以建都升为府天眷元年置上京留守带本府尹兼本路兵马都总管东至瑚尔喀路六百二十里西至肇州五百五十里北至夫余路七百里东南至率宾路一千六百里南至海兰路一千八百里松漠纪闻自上京至燕二千七百五十里三十里至会宁头铺四十里至第二铺三十五里至阿萨尔铺四十里至拉林河北盟会编出榆关以东第三十八程至拉林河终日之内山无寸木地不产泉又五里至矩古贝勒寨尽女真人第三十九程至馆去上京尚十里许亢宗奉使行程录过混同江四十里宿呼勒希寨三十六程自呼勒希寨东行五里契丹南女真旧界也八十里至拉林河行终日无寸木地不产泉人携水以行渡河五里至矩古贝勒寨第三十七程自矩古贝勒寨七十里至达河寨第三十八程自布达寨行二十里至乌舍郎君宅又三十里至馆北去北庭尚十里查金史所谓瑚尔喀路即今三姓南一百七十里小巴彦苏苏地方牡丹江西沿古城肇州即今逊札堡站东北珠赫城率宾路即今绥芬河双城子地方海兰路即今图们江北海兰河海兰城自白城按之道里皆合松漠纪闻由白城西行渡拉林河北盟会编行程录由拉林河东行至白城所记道里皆百四十余今由白城西行十里有土城名点将台又三十里有土城名小城子又三十余里有双城子又十里单城子又十里金钱屯又三十里乌金屯又十里花园地方有旧土围又五里拉林河亦约百四十里路皆平坦犹见甬道形迹知花园地方即矩古贝勒寨金钱屯即阿萨尔铺双城子即达河寨亦即布达寨小城子即会宁头铺亦即乌舍郎君宅所在点将台即当日馆客之所再东行十里至白城西门门外偏北有大土阜今呼斩将台查北盟会编第三十九程至馆去京尚十余里翌日马行可五七里一望平原旷野又一二里云近阙去伞盖复北百余步有阜当指此斩将台也白城西面南面各十里东北隅缩进五里作□形由缩进之隅至西城适中之处复有横城一道横城南有子城方约二里南面有二土阜对峙各高二丈余周二十余丈由阜间北行有高阜七层高各四五尺长均二十余丈即宫殿基也两旁均有高阜南北直向即围郎基也外又各有横亘高阜数层皆在子城内北盟会编宿围绕高丈余皇城也至门就龙台下马行入宿围朝见即捧国书自山棚东入山棚左曰桃源洞右曰紫极洞中作大牌题曰翠微宫高五七尺以五彩间结山石及仙佛龙象之形殿七间甚壮额曰干元殿高四尺许阶前作坛方数丈名龙墀据此知子城即所谓宿围南面二阜即所谓桃源洞紫极洞中间即翠微宫北行即干元殿也又金史至献祖徙居海古勒水始有栋宇之制遂定居于阿勒楚喀之侧今阿勒楚喀城东北二十余里有海古水即海古勒也俗呼大海沟小海沟合流入阿勒楚喀河至白城之称虽史无明文然据金太祖实录云辽以镔铁为号取其坚也镔铁虽坚终有损坏惟金一色最为真宝金之色白完颜色尚白况所居按出虎水之上于是国号金盖因建号之初色尚白故呼此城为白城其时本为会宁州至太宗始以建都升为府天眷元年始号上京金史地理志上京路即海古勒之地此皆可见矣按白城国语呼珊延和屯通志作翁鄂洛城谓不知何代所筑张氏蒙古游牧记又谓即肇州遗址此与明一统志高氏扈从录皆不足置辨者也 

　　●渤海建国地方考 

　　新唐书渤海本粟末靺鞨附高丽者姓大氏高丽灭率众保挹娄之东牟山万岁通天中契丹尽忠反有舍利齐齐克仲象者渡辽水保太白山之东北阻鄂抡河自固武后封为镇国公其子祚荣建国自号震国王地方五千里尽得扶余沃沮弁韩朝鲜海北诸国先天中为渤海郡王以所统为呼尔罕州自是始去靺鞨号专称渤海子武义直大图宇私改年号天宝末徙上京直旧国三百里呼尔罕海之东建五京十五府六十二州此为肃慎故地曰上京龙泉府贾耽曰自安东都护府东北经古盖弁新城又经渤海王城城临呼尔罕海其西南三十里有古肃慎城其北经德里镇至南黑水靺鞨千里按今乌拉城西北数里有土城土人呼曰高丽城方里余当即粟末靺鞨旧地又案唐有涑州亦当在此新唐书涑州为独奏州犹言直隶州不辖于府事得专达也通考涑州以其地近涑沫江得名盖所谓粟末水也辽史地志东京涑州渤海置此可见矣高丽灭率众保挹娄之东牟山则徙至旧挹娄国境内在今奉天界盖其时高丽盖苏文为乱唐太宗亲征不克高宗遣李绩平之故粟末得以南徙也自万岁通天丙申至先天壬子共十七年舍利齐齐克仲象父子渡辽水辟地五千里以所统为呼尔罕州应由今奉天渡东辽水至吉林鄂多哩城建国查鄂多哩城在今牡丹江源西岸牡丹即仆斡忽汗之转忽汗即呼尔罕之转则所谓鄂抡河者乃忽汗河之本名因先天中赐名呼尔罕州始有忽汗河之称又以呼尔罕海为众水所归故称海以别之武义徙上京龙泉府本拂捏国故城今称东京城亦称佛讷和城自鄂多哩城至东京城实三百里故曰直旧国三百里呼尔罕海之东也遍考此外距东京城三百里者别无城基可当查武义于开元七年称大武艺始僭号仁安不用唐室正朔故曰私改年号自僭号至天宝末徙上京已三十七年其先曾由旧国徙居显德府亦曰显州即今长白山西北那丹佛勒城地方新唐书渤海传上京南为中京曰显德府领显卢铁汤兴荣六州地理志自鸭绿江口舟行百余里乃小舫二百里至神州又陆行四百里至显州天宝中王所都又正北如东六百里至渤海王城今由鸭绿江口舟行三百余里又陆行四百里即至那丹佛勒城再由此东北行六百里即至东京城武义于天宝年间徙居显州不久复徙上京故曰天宝中王所都又东北六百里为渤海王城也按今土人呼鄂多里城为敖东城其音亦近于鄂抡城又呼阿克敦城似皆鄂抡之转也 

　　●肃慎国考 

　　据山海经及晋书肃慎国在不咸山北贾耽谓渤海王城临呼尔罕海其西南三十里有古肃慎城今东京城西南三十里有古城基当即肃慎国也唐虞曰息慎周曰肃慎两汉时属挹娄南北朝属勿吉隋唐属靺鞨后归渤海辽属女真地方数千里 

　　●阿卜湖考 

　　阿卜湖唐称呼尔海金称阿卜萨湖明志作镜泊湖国语呼毕尔腾湖今仍通呼镜泊湖通志谓兴凯湖即镜泊非也 

　　●牡丹江考 

　　牡丹江唐作忽汗河金称瑚尔喀又讹和罗噶胡里改通志谓乌苏江即和罗噶江非也又称布尔噶原作仆斡国初称虎尔喀又作瑚尔喀呼尔喀库尔喀今称牡丹江皆音之转也 

　　●五国城考 

　　按五国之说不一或谓宁古塔东松花黑龙二江合流之处有土城焉或以为在朝鲜北境近宁古塔有故城在山上或以为去燕京三千八百里西至黄龙府二千一百里或谓宁古塔相近抢头街有旧城址五疑即是也此皆影响之谈毫无实据查辽史营卫部族志五国部博和哩国博诺国鄂罗穆国伊勒图国伊勒希国是五国自当分居五地必非一处可知今自三姓至乌苏里江口松花江两岸共有城基九处一三姓附郭旧城一三姓下八十余里北岸吞河固木讷城一三姓下三百五十余里南岸瓦里和屯即通志斡里城一斡里城下四十余里南岸希尔哈城一希尔哈城下约百里北岸有大古城一希尔哈城下百六十里南岸富克锦地方有大古城一富克锦下约百里南岸图斯科地方有大古城一图斯科下一百八十余里南岸额图地方有古城一额图下约五十余里南岸青得林即喜鲁林地方有古城基考辽史五国于圣宗时来附令居本土以镇东北境属黄龙府都部署司契丹国志女真东北与五国为邻五国之东接大海出名鹰自东海来者谓之海东青辽人酷爱岁岁求之女真至五国战鬬而后得不胜其扰北盟会编五国之东接大海出海东青女真每发甲马千余人入五国界接东海巢穴取之与五国战鬬而后得金史本纪景祖时五国博诺部节度使叛辽鹰路不通景祖袭擒之又辽咸雍八年五国穆延部舍音贝勒叛辽鹰路不通景祖伐之舍音败走元一统志开元路三京故国五国旧城东北一都会也又云混同江发源长白山经渤海建州西五十里会诸水东北流上京下达五国头城又东北注于海明一统志五国头城在万里卫北一千里自此而东分为五国旧传宋徽宗葬于此合诸书观之是五国故址不外三姓下九城也考宋史建炎二年金徙二帝于韩州去燕京一千五百里四年金将立刘豫乃徙二帝于五国城去上京东北千里查韩州为今八面城去燕京实一千五百里上京为今白城东北至三姓五百五十余里由三姓东北四百余里至希尔哈城云去上京东北千里似即徙于希尔哈城也然据大金国志宋二帝自韩州徙五国城五国城者在西楼东北千里查西楼为临潢府即今锡伯城云在西楼东北千里实即三姓城与明一统志所指为五国头城者相合总之三姓当为五国头城自此而东乃四国分据也又按五国城辽隶黄龙府都部署司金则改隶瑚尔哈路金史地理志瑚尔哈路西至上京六百三十里天会六年徙昏德公重昏侯于韩州八年徙瑚尔哈路是也 

　　●伯利考 

　　按唐征高丽绝沃沮千里至颇黎辽五国部有博和哩国颇黎博和哩音同字异也今华人称伯利二字皆呼波力是与唐辽音同则俄之克薄诺甫克即颇黎博和哩似属可据 【 庚寅正月十六日识】 

　　●率宾国即绥芬河双城子地方考 

　　新唐书率宾故地为率宾府领华益建三州辽史东京率宾府刺史故率宾国地金史上京率宾路辽时为率宾府西北至上京一千五百七十里东北至瑚尔哈一千一百里西南至海兰路一千二百里金史又有苏滨水一作恤品明一统志作恤品河在建州东南千余里又讹速平江又倒讹为速江平以地望诊之率宾苏滨恤品即今绥芬河也其府路故基即今双城子地方无疑 

　　●穆棱河即慕棱水说 

　　金史拉必据慕棱水保固险阻慕棱水即穆棱河 

　　●断牛说 

　　奇雅喀喇为牛皋王贵之后爱珲下窦家屯为窦尔东之后已列于游俄笔记中矣世传金圣叹有断牛之谶其子孙流窜宁古塔东北二十余里今称金家窝棚 【 今东省称住处曰窝棚亦曰窝铺盖沃沮窝稽转为窝处也】 有金姓人数家称系圣叹之后相传其先到此时有一断碣祇刻一牛字盖符断牛之谶云 【 光绪甲午廷杰偶识】 

　　●嫩江陀喇河喀鲁伦河黑龙江考 【 附临潢府考　长春州考】 

　　嫩江一作妹江又名诺尼江古名难水亦曰那河明人谓之脑温江又曰忽剌温江龙沙纪略蒙古谓脑温为碧诺尼意同发源内兴安岭之宜呼尔山南流一千四百里入松花江陀喇河旧作陀罗河亦曰洮儿河有二源北源即陀喇河古名崛越河发源乌珠穆沁右翼旗东北之索岳尔济山东南流数百里会归喇里河入嫩江太平寰宇记东室韦部落在崛越河之北其水东南流与那河合是也南源曰归喇里河古名完水发源乌珠穆沁右翼旗东之瑚苏图山东北流数百里会陀喇河入嫩江寰宇记完水在乌洛侯国西南其水东北流合于难水蕃中记云完水即乌桓水是也查乌桓本据今西辽河两岸及归喇里河西南地方归喇里河出其境内故称乌桓水又称完水自来史论家俱指黑水为完水又指敖嫩河为室建河殊觉梦梦考室建河之名始于隋唐其时大车室韦部落傍河建室而居故以为名寰宇记谓其河源出突厥东北界俱轮泊屈曲东流经西室韦界又东经犬室韦又东经蒙瓦部落之北落怛室韦之南又东流与那河忽汗河合又东经南黑水靺鞨之北北黑水靺鞨之南东流注于海按俱轮泊即今呼伦池云室建河源出于此是明明指今之喀鲁伦河为室建河自发源东流经西室韦大室韦蒙瓦部落怛室韦入俱轮泊又东北流入今黑龙江又东流东南流入今黑河口皆称室建河始与那河忽汗河下流之水相会又东经南北黑水靺鞨东北注于海记盖未能详述耳按黑龙江本有二源俱发源于库伦东之肯特山喀鲁伦河出山之东南所谓室建河胪胊河是也敖嫩河出山之正东一作鄂伦河金元时谓之斡难河是也二河相会之后自古通称黑水或名室建河今呼黑龙江国语称萨哈连乌喇俄称阿穆尔知此则元魏之乌罗护地豆干唐之室韦二十余部及蒙瓦部凡附此水南北居者皆可按图而得矣查喀鲁伦河又名胪胊河辽之北境极于此盛京通志乃谓上京临潢府当在今呼伦布雨尔车臣汗之间又谓乌尔伞河即涞流河诸家多从之是临潢府反在边外不待辨而自明者也张氏蒙古游牧记又谓今巴林东北一百四十里当乌尔图绰农河会和戈图绰农河之处有波罗城址周二十里内有三塔久毁疑即古之临潢府又以史云涞流河绕京三面疑古城当在和戈图绰农之东岸巴林与阿噜科尔沁接界处不知辽史言涞流河绕京三面东入曲江其北东流为按出河所谓曲江即今伯都讷松花江屈曲之处按出河即阿勒楚喀河古称按出水是涞流入今松花江可知若在巴林地界则入西辽河于史文不通矣考辽史地理志上京临潢府本汉辽东郡西安平之地太祖取天梯博罗等三山之势于苇甸射金龊箭以识之谓之龙眉宫神册三年城之名曰皇都天显十三年更名上京府曰临潢又祖州天成军太祖秋猎多于此始置西楼后因建城幅员九里门四西北隅有内城金史地理志临潢总管府地名西楼辽为上京国初因之天眷元年改为北京天德二年改北京为临潢府路贞元元年以大定府为北京置临潢路辽志临潢府有涞流河自西北南流绕京三面东入曲江其北东流为按出河今科尔沁右翼前旗东南五十里有西伯城亦作锡伯城又作席百席北在陀喇河归喇里河相会之南岸亦周九里门四西北隅亦有内城陀喇河亦自西北南流绕城三面东入松花江正当屈曲之处是锡伯城即临潢府陀喇河即涞流河可知已杨宾柳边纪略席百城在船厂边门外西南五百余里凡自船厂往墨尔根爱浑黑龙江者由此按今由吉林伊通边门赫尔苏边门向西北往锡伯城均五百余里里数尚合而所云西南则非又自直隶喜峰口奉天法库门等处往黑龙江省则由锡伯过若自船厂往者断不出此杨氏亲历吉林黑龙江境乃至错讹若斯宜乎闭户著书者于临潢黄龙会宁各著名之区皆影响游移迄无实据也锡伯城东约四百里为郭尔罗斯前旗界当陀喇河入嫩江之处有他虎城周八里有奇门四蒙古游牧记谓建置无考查辽史上京有他鲁河金史长春县有挞鲁古河辽圣宗四年春正月如鸭子河二月己未猎挞鲁河诏改鸭子河曰混同江挞鲁河曰长春河又辽史地理志长春州韶阳军本鸭子河春猎之地兴宗重熙八年置统县一长春县金史地理志泰州昌德军本契丹二十部族牧地大定二十五年罢承安二年复置于长春县北至边四百里南至懿州八百里东至肇州三百五十里县一曰长春即辽长春州金史收国元年正月太祖自将亲攻黄龙府进临益州州人走保黄龙留罗索尼楚赫守黄龙上自率兵趋挞鲁噶城时辽天祚帝率藩汉兵十余万出长春路分五部北出骆驼口太祖乘其未阵三面击之天祚大败退保长春太祖乘胜遂克黄龙平渤海辽阳等五十四州谨按以上诸说是陀喇河即他鲁河亦即挞鲁古河他虎城即挞鲁噶城亦即辽之长春州韶阳军治金复置之泰州昌德军长春县治所在也盖按北至边四百里推之是金之北边与辽至胪胊河正同由东至肇州三百五十里推之今自他虎城东至逊札堡站东北之珠赫城道里亦符且陀喇河归喇里河合流之后东南流数十里即分为二派一南流西岸锡伯城在焉一东南流十余里又分一支先合南派又东南流二百里至喀沙图站之东南复合而东流百余里又折东北经科尔沁右翼后旗南界又东至札赉特旗南汇为纳喇萨喇池犹华言日月池也池西南他虎城在焉为郭尔罗斯前旗地又东流入嫩江又东南入松花江查纳喇萨喇池在他虎城东北数十里今通呼月亮泡与营卫志所载鸭子河泺东西二十里南北三十里在长长春县东北三十五里适相符合故曰陀喇河即挞鲁河他虎城即长春州也或问于锡伯城则证陀喇河为涞流河于他虎城则证陀喇河为挞鲁河一水二名于古今亦有征否曰今之西辽河古人于上流则曰潢河于下流则曰辽河古之普述水今人于上流则曰叶赫河于下流则曰开原河山水随地易名古今未可枚举何足异乎按寰宇记完水在乌洛侯国西北本北史乌洛侯国西北有完水此皆误也宜作西南始合另有辨 
　　光绪十五年廷杰官山右和顺县时李太史子丹 【 桂林】 修吉林志函谓临潢府当以游牧记所指巴林波罗城为是廷杰覆函谓据薛映记从广宁一百三十里渡湟水又五十里渡黑水又一百二十里过祖州又四十里至临潢府考之广宁即今之广宁县从广宁三百四十里至临潢府则波罗城实临潢故址无疑廷杰初成图说时以通志谓临潢当在呼伦贝尔车臣汗之间何氏朔方备乘及诸家多从之是临潢反在当日边界之外故据涞流河东入曲江其北东流为按出河等语以锡伯城为临潢府以驳诸家之误其实薛记系当日亲历其地与游牧记符合本为临潢定地又考按出者译言耳环也按出河谓河象耳环形查舆图巴林之水泊亦有耳环形故知临潢以巴林为是廷杰前据按出指为阿勒楚喀河误也己丑十月二十四日识 

　　●赏乌绫说 

　　咸丰以前伯利东北黑斤费雅喀俄伦春济勒弥奇勒尔库叶奇雅喀喇贡貂诸部岁时于此处贡貂由三姓派员往受赏以乌绫 

　　●使犬部说 

　　自音达木河顺松花江两岸东尽海中库叶岛各部俱用狗车所谓使犬部也 

　　●赫哲喀喇说 

　　自伯利下至阿吉大山曲折约一千二百余里沿江两岸居者皆剃发黑斤即赫哲喀喇也 

　　●额登喀喇说 

　　自阿吉大山下至黑勒尔约八百余里沿江两岸居者称不剃发黑斤亦曰长毛子即额登喀喇也 

　　●贡貂诸部说 

　　吉江二省旧界贡貂诸部落若木抡居乌苏里江两岸若奇雅喀喇居尼满河源赫哲喀喇居乌苏里江口下混同江两岸即今剃发黑斤若额登喀喇居赫哲喀喇下混同江两岸即今不剃发黑斤若飞牙喀居额登喀喇东北七八百里若奇勒尔居宁古塔东北三千里又有使鹿鄂伦春使马鄂伦春二部又索伦毕喇尔都喇尔打狐狸各部皆分见于官书图说特部落远近未尽翔实至混同江口之济勒弥及库叶岛中之库页雅丹嵩阔洛社瓦狼五部则从未见诸记载前年游历该处闻之颇为诧异因恐于古无征未敢笔之记内嗣考金史济喇敏元史帖烈灭皆在东北海滨实即今济勒弥地方则库页雅丹嵩阔洛社瓦狼各部亦必有可考者因按各部所处地方图之以俟博雅君子取证焉按毕喇尔都喇尔今通称索伦打狐狸即达呼儿 

　　●传达里济喇敏说 

　　传达里河即乌达哩金史金之壤地封疆东极济喇敏乌达哩诸野人之境应指此也 

　　●济勒弥说 

　　自黑勒尔顺江至海滨约六百余里沿江两岸居者通称济勒弥即济喇敏也亦杂费雅喀奇勒尔二部人 

　　●特林碑说 

　　按通志载宁古塔东北二千七百二十里殿山又称殿山嘴上有二碑杨宾柳边纪略载康熙庚午与俄罗斯分界固山额真巴海等分三道至威伊克阿林一从亨乌喇入一从格林必拉入一从北海绕入遂立碑于山上碑刻满洲俄罗斯喀尔喀文今特林二碑一刻永宁寺记一刻宣德六年重建永宁寺记皆述明太监亦失哈征服奴儿干海及东海苦夷事其小碑之阴有二体字两旁又各有四体字或即巴海等分界时所刻也 

　　●库叶岛说 

　　按唐书流鬼国南邻莫曳部明开原志苦兀在奴儿干海东明一统图东北夷有兀列部特林碑有东海苦夷之语吉林舆图作库叶岛一作库页岛莫曳苦兀兀列苦夷库叶库页皆同音字也 

　　●虾夷岛说 

　　虾夷岛即虾夷国寰宇记虾夷海岛中小国也其人须长四尺尤喜弓矢插箭于首令人戴瓠而立数十步射之无不中者唐显庆四年十月随倭国使人入贡前年游历时传闻此岛于康熙年间屡随库叶岛人至三姓下松花江南岸贡貂受赏乌绫今入日本 

　　●库叶岛考 

　　后汉书北沃沮海中有女国唐书日本东北限大山外即毛人国明开原志苦兀在奴儿干海东人身多毛其邻吉里迷即济勒弥日本万国史记序阿波冈本监辅单身航北海历览唐太全岛皆即此库叶岛也 

　　●对马岛说 

　　东藩纪要由朝鲜庆尚道东莱至日本对马岛水程四百七十里康乾之间岛中日人至釜山浦互市其先代日高连兵皆缘此岛太近之故 

　　●济州岛说 

　　东藩纪要全罗道南悬一岛设济州治之幅员四百余里初有高梁夫三姓人分处其地新罗法兴王赐国号耽罗后服事百济再事新罗后属于元复还高丽明末为李氏增置旌义大静二县西北为黑山岛宋史由浙江定海县入洋顺风五日可抵黑山案济州岛距海南县海程约二百余里 

　　●郁陵岛说 

　　按郁陵岛即古于山国东藩纪要于山国在溟州正东海岛或名郁陵岛舆地胜览郁陵岛地方百里土地饶沃一名武陵又名羽陵在蔚珍县正东海中又纪要舆地说江原道下郁陵岛本于山国都后属新罗东附于山石不戴山民不堪耕其南有蔚山岛有明经略杨镐败倭于此境之北按由蔚珍县东十里虚坮口地方向东舟行百里至郁陵岛其岛东西六十余里南北四十余里 

　　●鸭绿江佟佳江高句丽高丽考建国地方附 

　　鸭绿江旧名马訾水佟佳江旧名盐难水太平寰宇记高句丽下马訾水一名鸭绿水源出东北靺鞨白山水色似鸭头故俗名之去辽东五百里经国内城南又西与一水合即盐难水也二水合流西南至安平城入高丽之地以此水最大波澜清澈所经津济皆贮大船其国恃此以为天壍其水凡阔三百步在平壤城西北四百五十里辽水东南四百八十里按高句丽本出于夫余其先祖朱蒙弃扶余东走渡普述水至纥升骨城遂居之号曰高句丽国因以高为氏查扶余国在今奉化县界内云弃而东走知普述水即开原河纥升骨城即明时哈达城今为海龙厅城土人犹通呼曰高句丽城也其国于汉魏时据有东辽河以南浑河以北鸭绿江东西各地魏正始初句丽王位宫寇西安平毋邱俭将万人出玄菟讨之战于沸流在今朝鲜平安道成川地方六年俭复讨之位宫奔沃沮俭使王颀绝沃沮千余里到肃慎南界刻石纪功又刊九都山铭不耐城而还位宫五世孙钊与慕容皝战大败仅以身免皝乘胜追至九都焚其宫室旋徙都国内城其后慕容宝以句丽王安为卑州牧封辽东带方二国王遂略有辽东郡晋安帝义熙中安之孙高琏遣长史高翼献赭白马以琏为都督营州诸军事高丽王乐浪郡公自是始有高丽之称已并汉之辽东玄菟乐浪三郡为高丽境土东晋以后王居平壤城亦曰长安城其城随山屈曲南临浿水在辽东东南千余里今属平安道此外国内城汉城皆为别都隋唐时靺鞨附之东西六千里盖并靺鞨而言非高丽果有六千里之地也今通化县东鸭绿江西岸有大城基盛京舆图作破城子应即国内城宽甸县南九连城一带应有安平城故址知此则寰宇记谓鸭绿水出高句丽东北靺鞨白山经国内城南又西合盐难水西南流至安平城入高丽之地皆可通矣 

　　辽水考 

　　考辽水有大辽小辽之名大辽水即今东辽河其源为赫尔苏河出围场岱扬阿登山小辽水即今浑河其源为苏克素护河出英额边门外西南流过奉天府南会太子河八巨流河太子河即古大梁水太平寰宇记高句丽下大辽水源出靺鞨国西南山南流至安市小辽水源出辽山西南流又有大梁水在国西出塞外西南流注小辽水是知今赫尔苏河发源之岱扬阿登山即靺鞨国之西南山东辽河与西辽河相会之处旧为安市城苏克素护河发源之戈尔敏珠墩岭旧名辽山太子河源之东鸭绿江西岸破城子即高句丽国绿句丽旧都纥升骨城被慕容皝焚毁徙都国内城记故指此为高句丽国谓大梁水在国西也说详鸭绿江佳佟江考内柳条边塞始自秦时大梁水源本出塞内因自高句丽国而言故曰出塞外也 

　　东三省舆地图说 

　　●附录 

　　条陈十六事 

　　○条陈十六事 

　　光绪十二年廷杰蒙吉林将军侯希以游俄微劳会同珲春副都统依保奏给咨送部引见时饬令晋谒政府面陈俄情庆邸谕令抒呈管见因妄拟此十六条第一条当经呈阅咨行分界大臣查照其余十五条电请希侯帅示谕带回吉省陆续奏办内有已经奏明者亦有未及即行者今复按之惟机器局造船各节尚难猝办合并陈明光绪丙申三月曹廷杰敬识 
　　谨将管见各条录呈 

　　计开 

　　一图们江口地属要害宜据约划归中国也查咸丰十年十月初二日中俄续增条约第一条内议定两国东界其由什勒喀额尔古纳两河会处以至自白棱河口顺山岭至瑚布图河口 【 白棱河即舆图兴凯湖西北之乌札瑚河瑚布图河口即今之三岔口在双城子西】 两国划界本自分明按图辨方亦无疑义惟云再由瑚布图河口顺珲春河及海中间之岭至图们江口则考之山川无此形势当日条约必有舛讹盖瑚布图河与珲春河中隔大岭南北分流距数百里何能由瑚布图河口即顺珲春河乎况上文以白棱河与瑚布图河中隔山岭既明云自白棱河口顺山岭至瑚布图河口则此处如果指珲春河亦当云由瑚布图河口顺山岭至珲春河万不宜云由瑚布图河口顺珲春河也且接云及海中间之岭至图们江口今由珲春河至图们江口江流一线陆路歧出固无所谓海图们江口外亦无所谓海中间之岭则云由瑚布图河口顺珲春河及海中间之岭至图们江口者殆子虚之言耳窃以为条约珲春河应即绥芬河之讹若云由瑚布图河口顺绥芬河及海中间之岭至图们江口其东皆属俄罗斯国其西皆属中国不但文义通顺且山川形势历历可指所谓顺绥芬河及海中间之岭至图们江口者皆有实据则俄人现在占踞之蒙古街阿济密岩杵河摩阔崴等处重镇均宜归还中国中国即于其处设镇屯兵以固根本而护朝鲜庶几东北边防固于金汤万一俄人狡逞不以绥芬为界则宜划图们江口以东二十里之地为中国界盖条约云两国交界与图们江之会处及该江口相距不过二十里是明明言中国于图们江口尚有二十里之地证以上文及海中间之岭至图们江口其东皆属俄罗斯国其西皆属中国数语知当日立约时原以图们江口属中国图们江口以东尚有中国二十里之地故云其西皆属中国若依俄人以图们江口数十里之地尽归俄有是东皆属俄罗斯国西皆属朝鲜国和约之所谓其西皆属中国者竟无寸土可指有是情乎总之俄人之意因西洋之波罗的海地中海红海南洋之印度海均被泰西诸国禁阻该国师船不能出口难于海上争雄故经营东方得海参崴码头较之该国各处海口冰冻期少可以通行海面故有宁弃该国京城不弃海参崴之语然每年犹有冰冻三月不能出入自如是以垂涎高丽冀由旱道直通再扩海岸然后修铁路以速转运置铁甲以重海防设使任其所欲则东三省之地不能一朝居即旅顺烟台大沽各口亦难以长策胜朝廷大局曷堪设想今惟于图们江口决计照约划归中国彼如许我我则移置水师铁甲辅以陆军隔断朝鲜绝其狡谋庶乎东三省可守即旅顺烟台大沽各口亦无旦夕之惊彼不许我不如及此一战尚可操必胜之权语云地有必争我得之则为要彼得之则为害者其此之谓乎 
　　一高丽不能自存宜加意保护以免首鼠两端也天下有道守在四彝琉球安南缅甸虽皆屏藩之邦然或孤悬海中或远处儌外欲言保护必劳师力故弃而不问实省兵节饷之善策若高丽辅车相依远为畿辅门户近属三陵肘腋必令恪守藩封方足资其捍卫乃自琉球一弃日人遂又窥伺于东安缅再分俄人不免觊觎于北蕞尔小国焉能自安故敬共币帛以冀天朝之卵翼复潜遣使臣以结强邻之欢心若不设法保护将首鼠两端势必为我致寇万一再若安缅之变恐畿辅不免摇荡三陵亦将震惊固不第有唇亡齿寒之虑也保护之法惟有密助该国急修内政更划还图们江界址隔断俄人陆路否则及时一战先发制俄俄败而日人恐日恐而高丽安矣至于朝人越图们江定界私恳 【 恳：垦】 地亩该国往返照会语多狡赖此其疑贰之心已可显见若保护得法则此越垦之人或收入版图或驱回该国有不唯命是听者哉 
　　一俄夷东海滨省地布置尚未尽善可及时一战恢复旧境也查俄人占据吉江二省旧地合海中库叶岛计之纵横共得一百四十度有奇以每度二百五十里计之实占地八百七十五万方里有奇较之东三省现在之地尚觉有余然而核其兵数不过一万五千余名观其布置大势惟趋重海参崴图们江一带盖自兴凯湖以南屯兵几及万名而黑龙江数千里之地为彼后路屯兵仅止千余是其狡逞之心固可共见即其不臧之谋亦难自掩今若趁其旱道之铁路未修水师之铁甲未置以东三省之额兵固守各城要隘再以奇兵数支分道并进或伐木塞黑龙松花乌苏哩三江以断水道令冬夏不能通行或直抵双城子以北深沟高垒以断旱道令南北不相接济并先将该省各处电线约期截断使其声息不通俄人自必望风鼠窜可以恢复旧境矣语云兵贵神速又云兵不厌诈去岁俄与英战于阿富汗英人分兵占高丽之巨文岛为攻取海参崴之势俄遂俯首求和此先发制人之术可为明鉴若再迟数年待其火车道既修铁甲船既置不但东三省不能言战即畿辅重地亦难言守此曲突徙薪所以有先事之虑也然使现在分界能于图们江口之地划归中国则此议可置诸不论已 
　　一东三省流民甚众可招集编伍以备冲锋出奇之用也东三省人心俭朴风俗敦庞甲于天下自昔所称故有谓其地道不拾遗夜不闭户适千里不裹粮马行不购刍秫者自苗捻猖狂山东之民避乱来此于是金场开而流民众每场之人聚至数千数万或数十万不等地方官不知因势利导收税裕国反加以金匪之目而有封禁之请遂使流民无归甘心为匪白昼行劫肆无顾忌捕治太急则窜入深山逃入俄界而莫可谁何于此而不为之所良民终无安枕之期奸民将有勾结之患贻害伊于胡厎诚仿虞诩朝歌之法招集亡命编为队伍慎选廉明公正深沈干练之员为之统帅设一旦有事则以正兵专督此辈出奇冲锋道路既熟言语亦通明可以备策应暗可以得消息或亦兵家所不可少欤且此辈具有血心可格以精诚而不可迫以势力如前官文督湖广收曹立全而江盗清彭玉麟筹浙闽收黄金满而海寇靖铭安任吉林收韩效忠而该处之人皆成良善其明征也果其勤加训练使此辈为我腹心爪牙将一夫拚命万夫莫当况合数百数千敢死之士有不收效神速者哉昔谭纶戚继光不募金华义乌之兵教以阵法击刺战船火器则不能入闽平倭刘铤李成梁父子非募练家丁则不能立功辽左其余杨洪王越沈希仪马永马芳梁震满桂侯世禄侯良柱赵率教金国凤亦皆蓄帐下亲兵健儿着功明史且四路出师之役刘铤必得川兵蓟门设镇之初戚继光必用浙兵俱以素蓄亡命建立奇勋故知驱市人与之战古今惟淮阴侯能之下此则莫若厚养死士可以神一心运用之妙也 
　　一东省练兵足壮声威宜厘剔弊端兼筹久远也八旗劲旅天下无敌此诚通论然窃观往事五代契丹兵无敌中夏而天祚以数十万众败于混同江之金人者即前日辽兵也女真满万不可敌而兴定元光中百战百挫于蒙古者即前日金兵也元起朔漠灭国四十以有中原遂乃涉流沙踰葱岭西洋西竺尽建藩封为开辟以来版图所未有及至正末年蒙古四十万众歼于中原仅漏网六万归塞外者即前之蒙古兵也顾金兵衄折于元代而完颜陈和尚独以四百骑败蒙古八千之众宋兵风靡于金源而刘岳韩吴屡以东南兵摧兀朮冯陵之师同时同事胜败大殊傥所谓无常胜之兵有必胜之将非耶今朝廷笃念根本特命将军穆会同东三省将军督办练兵事宜而东三省又各有额兵练军或防军客军合计兵数不下十万核计饷项不下五六百万整军经武诚足以御强邻而壮声威顾窃考国初兵制每人月饷率银二两自发捻倡乱以额兵不足恃改而募勇步队每人月至四两或五六两马队每人月至七八两于是重赏之下果得勇夫中兴大业遂基于此而平定之后额兵未裁勇难尽散于是竭天下之财赋养兵犹若不足其骄贪之将步队五百或止二三百人马队二百五十或止百余人浮冒欺蒙势成中饱向所谓一勇可当十兵之用者遂至十勇转无五兵之实此积久弊生可为长叹息者也今旗营练军饷项皆如勇制按挡挑选不能逃逸缺额之弊或可少免然有身当额兵而兼充练军者是以一兵冒两饷也有名在营中身处家内者是以虚名罔上司也今拟请有额兵充练军者则扣留额兵之饷止给练饷有练军归额兵者则扣留练军之饷止给额饷如是而浮冒之弊除矣有不请假而私自回家或请假而期满不到者立即革除另补如是而欺蒙之弊除矣加以信赏必罚甘苦与共情面不徇保举不滥以预绝其贵极富溢仅求自保不肯出力之私心如有显违军令者许以军法从事穰苴斩贵臣以肃骄军孙武斩宠姬以厉女戎皆以不测之威肃万人之令大将必胜之权其操之此乎至筹久远之法则莫若屯垦采金以防饷匮是又当务之急也 
　　一吉江二省旷土甚多宜分界屯垦以实边御夷也自来防边之策莫善于屯垦屯田则责在大将而兵不饥招垦则职在有司而民以聚二者相辅而行斯边圉巩固而敌人不敢生心矣今吉江二省与俄毘连计旷土之在吉林者不止十之四五其在黑龙江者更不止十之六七正宜实兴屯垦以免俄人之觊觎乃论者动以有碍风水或以易聚奸民流弊滋多更或以根本之地不宜开辟为词诚使今日东北边界犹是国初则外兴安岭以南俄人之足迹不至即持此论以听其荒芜尚无慢藏诲盗之虞岂知疆域已殊时势不同我苟弃之而不顾俄将取之而不辞咸丰时乘我东南多事两次进侵皆因无兵以为之备无民以为之防耳今谓有碍风水者试问有碍陵寝乎抑碍京师乎相距数百数千里究于风水何关且盛京三陵东西二陵数里之外不少耕夫京师之野亦皆农民此尤不辨而自明者也若谓易聚奸民流弊滋多则普天之下皆王土率土之滨皆王臣我朝二百余年深仁厚泽深入民心举内地十八省之输将莫非恃耕田凿井为财赋之源何独至一隅开辟良民遂聚而为奸即变奸以滋流弊亦膺其责者未知治法耳人存政举自古安有难治之民哉至谓根本之地不宜开辟则其说尤属无稽我朝龙兴原在兴京之南其地与鸭绿江相近即朱果发祥亦在长白山之东鄂多哩城此实根本所在其吉江二省不过国初收服诸部落地不尽满洲派亦非天潢乃兴京之南现已改设安东宽甸诸县鄂多哩城现亦改设敦化县土地可以养民赋税可以裕国有利无害成效堪征而二省之旷土独谓不宜开辟岂实在根本之区地利可尽而附近根本者必欲弃同瓯脱乎我不介意俄将垂涎去岁廷杰侦探俄界时俄人问吉江边荒何以无人垦种廷杰虽权词以对恐无以终戢其心况俄人探闻前将军铭招民实边之策已隐师其意于黑龙江乌苏哩江及双城子彦楚河一带悉力经营迁民垦地而我独有名无实设再旷数年安保其不越界侵估乎且奉天一省开辟几尽每年出财赋一百数十万可以本地所入供本地所用而二省之地大于奉省数倍竟令长林丰草荒秽百产之菁华入数不及八十万出数几及四百万合数十年计之恐饷源有难乎为继者一遇水旱偏灾部库告匮二省之兵不但无财而且无食将奈之何拟请以旗地归旗按口授田责令耕种其有余之地则以招募民兵前往开垦皆令夏秋归农冬春归营果有实力奉行者即从优奖励有稍涉废弛者即严予参处如此数年后始轻征其应纳之赋而不减其饷或量减其应得之饷而不征其赋足食足兵可资久远此所谓责在大将者也至于旗地之外有无人承认若三姓下至通江地方千余里虽有田陇旧迹皆归大荒则宜设官招民轻收荒价按年升科使华人之在俄界者奋然思返作边疆众志之城缘此辈皆内地贫民轻去其乡非不知荒地无主可以谋生祇以察边令严偶或私垦则必火其庐舍竭其脂膏故不如栖身异域犹可相安无事今俄人逐渐欺凌毫无顾忌此辈在彼实有朝不保夕之势然欲返故土则无家可归欲入边地则禁令未除惟设官以招徕之斯归之如流水矣不然华人之在俄界者不下数万而边地反寂无人焉其故果安在哉夫设官非专以民人为官之谓也谓如奉天之改设州县但不以本地之人治本地之事而缺之或选或补满汉均得例用庶几考成严而民心附故曰职在有司也 
　　一吉江二省金矿甚多宜设法开采贱入贵出以富国强兵也洪范八政食货为先食资屯垦庚癸不呼货资采金匮乏无虑自唐以前开采不详于史书然唐初置陕宣润饶衢经诸州银冶五十八而宪宗元和中特申重铜轻银封闭坑穴之令于是天下银冶废者数十岁采银仅万二千两宣宗增银冶二亦止岁采银二万五千两则其事尚微不足比数计坑冶之盛实始于宋代各道置金冶十有一银冶八十有四自至道至元丰初大约天下岁课金万余两银二十万余两惟天禧末岁入银八十八万三千余两其时各路坑冶皆官主之故江淮荆湖新发之矿漕司虑发本钱往往停闭至建炎七年工部乞依熙宁法以金银坑冶召百姓采取自备物料烹炼官收十分之二其法始一变金世宗大定三年金银坑冶许民开采二十分取一为税此开采最善之法明代又变民采为官开陕西商县银坑八所福建尤溪县炉冶四十二座浙江温处丽水平阳等县各设银场局永乐中分遣官赴湖广贵州采办金银课又开福建埔城县贵州太平溪交址云南大理银冶而福建岁额增至三万余浙江增至八万余宣宗颇减福建课其后增至四万余浙江增至九万余英宗初下诏封坑穴撤闸办官而奸民私开坑穴相杀严禁不能止遂封其所不当封其后言者请复开银场使利归于上而盗无所容乃命侍郎王质往经理分遣御史提督而奉行不善供亿过于公费开之又不得其法由是观之官开则有弊无利民开而官税之则有利无弊古有明征所以我朝列圣相承皆以民开为便伏读康熙五十二年圣祖仁皇帝谕曰天地自然之利当与民共之不当以无用弃之乾隆三年八月高宗纯皇帝则有谕两广总督鄂弥达开矿并无聚众难散之事矣四年六月则有谕两广总督马尔泰银矿毋庸封禁之事矣四十一年二月则谕大小金川地产金沙可采为设镇安营之费矣嘉庆元年六月仁宗睿皇帝则有塔尔巴哈台金矿穷民偷挖之不可严办之谕矣煌煌圣训后先同揆诚以官开则制器设局派员雇工费先不赀偶有所获尽归中饱朝廷每得不偿失甚至激而为乱民开则矿旺人众矿衰人稀矿绝人散有利则赴无利则逝不俟官为散遣并无聚而难散之虞且场中头目令严制肃万夫无哗故雍正乾隆中腾越边外有桂家银场为缅夷所惮永昌边外有茂隆银场为猓夷所惮及桂家场之宫里鴈为边吏诱杀茂隆场之吴尚贤献场于朝反为官所捕治于是两场之练勇皆溃散缅夷遂猖狂不可治乾隆末威远厅同知傅鼐结矿场之练勇以御猓夷斩馘数百亦称奇捷同治时海参崴南青岛金场华民驱逐俄人已由海参崴追至双城子一带因火药已尽求济于边吏不许遂溃败而俄人仍复故地是则有矿之处不惟利足以实边储抑力足以御外侮何反畏其生内患乎今天下产矿之区更仆难数独吉江二省金矿甚多又皆逼近俄界倘不设法开采或俄人动心或奸民勾结是又藉寇兵而赍盗粮也去岁俄人遣散墨河金匪者以其时与英构衅恐英人约我合攻故俯首听命且所占混同江北七处金场金苗尚旺不忍舍而他图恐久后难免不垂涎耳今诚听民开采择廉洁无私之员督防军以守卫焉如民采金一两官以银八两或十两或部造中钱票帖三十余串易之严立章程禁绝偷漏即以所易之金铸为每钱一圆之小金钱或每圆壹两之大金饼定为每两十四五换或十六换以给内地旗营绿营及练勇海防各军之军饷其部颁之票务须制造极精严定假冒之令准其通行各省作正解库如此转移则民皆乐从官无浪费货不弃地敌不生心或亦自富自强之术欤若夫杜弊之法拟请造连四票根一存部一存省一给收金之员一给采金之民每日每人挖金若干由收金之员给票壹纸榜示通场按月报省咨部民有匿金者杀吏有作奸者杀又不时派委操守极坚之员往查利弊许在场之人皆得举发弊端按实立诛知情不举者连坐庶几弊绝风清奸人无从措手矣至议奉天开矿实于风水有关自宜永远封禁以护神皋而培龙脉也 
　　一华人贸易俄地宜免税以广商路也内地华人由三姓各处贸易下江始自嘉道之际盛于咸丰之初自贡貂诸部划归俄界于是出境之禁甚严有前往贸易者各城胥吏即恐以私通外夷之罪不竭其赀本不止而三姓为尤盛然其时斗米尺布易貂一头故冒险争利岁不乏人嗣因俄商日多貂皮日贵华人携赀而往不过较及锱铢以为生计而幸逃胥吏之手者实无十之一二前将军铭厘剔弊端因弛禁听民自往诚以俄不我禁而我自禁之于事已属不合且令华商通行各处可以时觇消息用意尤为微至惟每人给照有费而又按货以抽税厘商人之心殊多不愿盖俄人止取俄税于华商向无征收去岁东海滨省屡请出示创收经吉林将军严词驳回议遂中止是俄人尚缓此税而我又何必亟亟乎诚使入款甚巨亦于饷项有补乃核计每年不过千金涓滴之水何益江河拟请于吉江二省边俄之区凡有华商出入一律免税但于边出时人给护照一纸仍照前例取中钱百文或二百文以作办公费用不准勒索加增庶几商路日广俄情常通似于边防尚有裨益又况贡貂诸部入俄多年至今眷念中国不改俄装皆赖华商维持则有事时亦尚堪使用耳 
　　一三姓贡貂各族有名无实宜停赏乌绫以节靡费也国初收服东海诸部若赫哲喀喇若额登喀喇在混同江左右若木抡在乌苏哩江左右若奇雅喀喇在尼满河源左右皆令每年至宁古塔人贡貂皮一张或三年一贡又有远在混同江海口之飞牙喀奇勒尔二部及远在海中之库叶一部不能以时至宁古塔则以六月期集于宁古塔东北三千里外之普禄乡章京舟行如期往受雍正七年设三姓副都统遂归三姓办理定例岁贡者宴一次三年一贡者宴三次皆赐衣冠什器名曰赏乌绫自诸部言之则曰穿官约得貂皮一张须费银十余两皇恩浩荡原所以羁縻诸部固我边陲也自俄人犯境诸部俱入俄界于是贡道阻绝彼不能来我不能往贡貂之典已属虚文即间有数十人或百余人至三姓穿官者亦皆随华商入境藉以自置货物貂皮均由华商垫出非真本人之贡每人受赏多不过一金其不足额貂皆在本地购买如数解京是所费之数较之原赏则甚微而每年春季自盛京解往之乌绫等件车载马运络绎于途非数万金不能办此循名核实甚属无谓惟三姓下至乌苏哩江口旧有奇勒尔人等贡道未绝然现已隶富克锦城编伍当差无貂皮之贡即无乌绫之赏今请将赏乌绫之典暂行停止有随华商入贡者造册报部按名颁赏其余无用之乌绫则于奉天变价买貂以供御用再有余费则迁贫苦旗丁于吉江二省按给牛具籽种责令垦地或即招俄界华民与贡貂各部授以三姓闲荒均令成熟升科约每年可迁数十百家合数十年计之旷土渐少田赋渐多以视乌绫之虚糜巨款尚亦有利哉 
　　一吉江二省制钱阙少可铸银钱以便民用也中国铜钱西北行至哈密而止西南行至打箭炉而止自哈密以西则行回部红铜普尔钱打箭炉以西则行西藏银钱自乾隆平定新疆西藏后命于天山南北各城设局鼓铸普尔钱文曰乾隆通宝皆镌地名用国书回字又命驻藏大臣监造大小银钱面文乾隆宝藏汉字背用唐古特字并于边廓铸造年分如廓尔喀之式是皆以天朝货币仿铸西洋银钱诚以边地辽远有不如是而不能便民者今东省使用制钱奉天已不如内地之多至吉江二省制钱阙少通用楮币甚至楮币亦无而有抹兑之名买卖交易展转过账终无一钱到手因之贫民生计日益艰难饥寒交迫从贼如归此响马大盗所以捕治不尽之源也去岁吉林将军体察情形奏请仿制钱式样鼓铸大小银钱原为因地制宜隐消祸萌起见亦与新疆西藏成例相符而部臣未及深察遂格于议而不行夫二省之地方数千里人烟即少亦不下数十万户祇以银钱不能流通盗贼遂致蠭起若照吉林将军所请鼓铸银钱实为正本清源之治查二省兵饷每年将及三百万但能拨三分之一或十分之一铸钱放饷合十年计之银钱自可流通倘虑奸商梗阻或私行毁化皆须明定章程先行晓谕否则置诸重典盖银钱铸有定分商人虽少压平之息而价值高低仍可任意为消长此奸商梗阻不足虑也至私毁之禁律有明文揭出而布告之谁肯轻身试法者万一恐若部议流弊滋多则请部库于二省之饷每年搭放二成制钱是亦变通之一策也然而为政在力行果以实心行实政利且无穷弊安从生哉 
　　一吉林机器局经费太少宜筹款以广制造俾利三省军械也自泰西诸国竞尚火器刀矛弓矢难与争锋于是机器局之设万不容已盖风会所趋有不如是而不能自立者吉林毘连俄界防务最严前曾奏设机器局专造子母枪弹嗣又添造火药拉火局中之人日夜辛勤数年于兹本已着有成效顾每年经费不及十万本省运用尚觉不敷今朝廷轸念边防而奉天黑龙江之军械火药仍多购自外洋或取诸关内赀本既重转运亦艰苟有动静必多周章拟请合计三省之兵每年共须军火子母若干共费若干即以此费拨归吉林机器局添备机器如数制造以备三省之用兼储有事之需更于奉江二省分设修理军械局庶几赀本可省转运不劳即缓急亦皆足恃设以余费再造新式枪炮多制各种火药则尤有备无患之长策也 
　　一松花江可试造轮船以利转运也陆行莫捷于火车水行莫捷于火船有无懋迁可争大利征师转饷可速大功泰西诸国各为雄长者端不外此廷杰去岁侦探俄界查黑龙江松花乌苏哩三江俄人共有火轮船三十五艘每艘可带载货大船自二三支至六七支不等每年四月开行九月停止每艘可获水脚银三四万两即俄帖十余万张询其造船之费大者不过万余金小者不过数千金盖船皆木质头包铁叶中烧柴火故本轻而利重今吉林多大木机器局工匠亦知轮船制造之法若以数千金令其试造平底小轮船一只由吉林通行白都讷巴彦苏苏及阿勒楚喀三姓各处以利商人转运如果有益然后裁吉江二省水师营运粮船岁造岁修之费再造大轮仍令水师营管驾通行黑龙松花乌苏哩三江盖三江中俄所共俄人不能独有惟自伯利至东北海口专属俄夷须咨照该国而后可入诚如是也无事则利商利民并可利国有事则征兵转饷无误事机以视运粮船之徒为虚设其得失固自昭然也 
　　一黑龙江将军宜移驻爱珲也我朝平定罗剎始设黑龙江将军原驻黑龙江即今爱珲城地既适中亦居险要本足捍御中外通志载康熙二十二年于黑龙江设将军副都统二十三年于黑龙江岸筑爱珲城是也自后官斯土者苦于地远天寒遂于康熙二十九年移黑龙江将军驻墨尔根三十二年移黑龙江副都统亦驻墨尔根三十八年黑龙江将军副都统皆自墨尔根城移驻齐齐哈尔四十九年始于墨尔根设副都统雍正八年又于黑龙江设副都统虽皆奉命移驻实由逐渐奏请去岁七月廷杰至大黑河屯土人谓黑龙江将军本驻爱珲其后两次移至齐齐哈尔朝廷谓若再议移徙不如迁居京师虽属传闻似非无因可知黑龙江将军即无俄人侵越亦当以爱珲为驻札之所今黑龙江对岸沿江上下皆为俄有彼之阿穆尔省与我之爱珲城仅隔一江相距七十里驻有重酋而我之爱珲副都统有事不能专决必先咨行将军衙门然后定夺往返须时恐误事机咸丰四年俄酋摩力摇付以数百人犯境爱珲协领托克托布力劝副都统攻之可以逐出境外因必欲咨行将军反张大其词仓皇入奏遂成燎原弊正坐此惟移黑龙江将军仍驻爱珲不但与俄之重酋旗鼓相当且强弱虚实近在目中任大责专指挥较易俄人或有惧心乎 
　　一吉林将军宜移驻宁古塔或移驻阿勒楚喀也顺治十年于宁古塔设昂邦章京副都统镇守之康熙元年改宁古塔昂邦章京为镇守宁古塔等处将军十五年移宁古塔将军驻吉林乌拉此吉林将军建置始末也今谓宜移驻宁古塔者该处地近俄界亦与黑龙江将军之移驻爱珲城情形相同且以现在地势计之东北荒地纵横尚千余里不等中产金矿约数十处若将军驻此则顾虑周详防守易施屯垦采金不妨并举是亦因时制宜之一策其或不驻宁古塔而移驻阿勒楚喀则以吉林将军行总督事改阿勒楚喀副都统为府尹如奉天府尹之通管奉天民事再以黑龙江将军行巡抚事令其小事专决大事会办如此则边防事宜呼应灵通无此推彼诿之嫌盖合观二省地势此处实居适中且附近白城即金人发祥之上京会宁府气象阔大足以控制东北故敬献刍荛用备采择焉 
　　一台尼堪可复也国语呼汉人曰尼堪台尼堪者今称站丁原徙三藩余党充当苦差固已德洽好生恩施法外矣惟是罚弗及嗣载在虞书咸与惟新传之商代我朝戡定大乱往往歼厥渠魁胁从罔治子惠愚民远超前古今该站丁等以先人无知之过没后世有用之材纵聪明出众不得以科甲荣身即膂力过人亦难以干城备用罪非自取情实堪怜倘蒙哀矜不辜除其册籍或使归旗而编甲当差或使归民而择术自效将忠义愤发图报必有可观人材迭兴栽培尤觉罔外矣 
　　一西山灰窑有碍风水宜筹费令徙他处也窃惟风水之书儒家弗道而山川之美古来共谈涧东瀍西屡卜乃定圣若周公且费经营今京师祖太行池渤海旅顺朝鲜护其左之罘泰岱峙其右宅中图大诚亘古所未有独由碧云寺西踰山岭为龙脉入首束气之处左水归沙河右水入永定河脉络分明最关紧要乃有灰窑多处挖掘煅烧损伤龙神拟请筹费买回窑基令业户徙于产煤处所另立新窑然后分段派兵将旧窑一律填补永远封禁庶几无损于闾阎而有益于国家矣 

　　查看俄员勘办铁路禀 

　　敬禀者窃卑职于光绪二十一年九月初三日奉札内开游历俄士陆续入境饬令卑职率带员司通事绘图翻译弁兵等分道前往一面与之款接一面查勘山川道里为自行修路之计事关重大务须详细记载绘具图说禀请核咨各等因蒙此当即俶装起程酌派委员依林保汪泽溥书识萧海鹏绘图委员刘元恺翻译荣升分往三岔口宁古塔等处跟寻俄人踪迹绘画路图翻译标记俄字卑职带同委员王荣昌梁翰通事官贵禄司事孟骧书识永文探途迎见遵札款接自十月初七日在蚂蜒河街基地方接见俄员格鲁利结为持等起至十一月初二日送至松花江南沿满井地方出吉林境止中间到宾到阿所有款接情形均经随时禀呈宪鉴在案卑职等于十一月十二十六两日先后回省业将因公领借款项及各员名等原领薪水车价沿途嚼用无余并留员办事请发薪水各情分晰开具清折禀恳鉴核亦在案兹据绘图委员刘元恺将跟踪绘画路图翻译荣升将标记俄字译汉各备二分以便禀请存案核咨前来卑职据查俄人所立标记从三岔口西北南天门至蚂蜒河东阎家窝棚一带经荣升查明译汉者一百二十四号均系书写号头记明里数已饬刘元恺按地列入图内自三岔口由东向西编明次序以便按照译册查对其有立标僻处又或被人涂抹之记无从查译不在此数由蚂蜒河至满井卑职躬亲履勘并无标记至刘元恺所绘之图开方计里尚为详细然止此一路不但于东三省大局不能了如指掌即宁姓阿三城山川形势亦难于路外查知卑职因集中外各图详核经纬度数即地球之东半球截取赤道以北亚欧阿三州地面绘一总图将中俄京省各城及俄国已成未成各铁路并此次俄人分起查勘东三省道路分别列入以便查考余皆从略恐稽时日致悞事机也卑职伏查俄人贪狡成风往往乘人之危攘地窃踞虽与中国通好最久然康熙初年伺三藩之变用兵南服彼遂侵及雅克萨受我尼布楚自安巴格尔必齐河口溯源循大兴安岭直抵东海为界道光咸丰之际英人外扰发捻内讧北兵南征边堠虚戍彼又观衅而动任意欺蒙一再易约先顺黑龙江入松花江即顺松花江入东海将北岸数千里之地划归彼界后又从乌苏里江入松花江处溯乌苏里江南入松阿察河踰兴凯湖直至白棱河口顺山岭至瑚布图河口再由瑚布图河口顺绥芬河及海中间之岭至图们江口将东岸数千里之地踞为彼有同治时彼乘回匪倡乱窃居伊犁因我大兵方席全胜之势诡云代守但求偿赀返地仍复恣情割裂嗣闻法人据越南英人据缅甸则又怦然心动垂涎朝鲜窥我根本重地其时英人与彼战于阿富汗移兵巨文岛作去火抽薪之计彼始稍戢统观俄人行事无非乘隙蹈瑕以见可而进知难而退操必胜之权耳至欲争雄海上北限冰洋西被各国禁阻始决意东图就所占海参崴为停泊兵轮整顿商务重地然每年冰冻三月未能纵横如意于是觊觎辽东思得朝鲜旅顺以逞逐逐之欲不但非中国之利而亦英法德奥诸国所唯恐其或成者也光绪十一年卑职游历俄界与各处官商不时聚谭稔闻该国有借地修道之意十三年英之游历于俄者以策赠我出使大臣言俄人将辟铁路至海参崴其志在朝鲜及东三省并豫计他日进兵之路缪佑孙游俄汇编载入日记是其蓄谋已久而不敢骤发者一则道途绵阻铁路未达东方主客逸劳胜负难必兵食器械转运维艰一则华兵精强专阃尚多夙将荡寇靖乱久壮声威主战排和足资震慑故该国徘徊观望犹抱回翔审度之情今战将大半凋零彼之东方铁路环绕中国西北东三面明年均可告成西则窥伺卫藏与英人同藏祸心形势已露东则冀得渤海悉力经营查由义尔古斯克经赤塔城聂尔琛斯克即尼布楚阿勒巴金即雅克萨布拉郭悦式廑□克即海兰泡至哈巴诺甫克即伯力计俄里二千五百已将勘办铁路绘入舆图祇以高山峻岭层迭相连不可胜数大小江河共二十余道修理经费较之各处每里加倍尚难成功由哈巴诺甫克至务拉的倭斯托克即海参崴俄里又六百八十共计三千一百八十俄利兹由义尔古斯克至粗鲁海图俄里一千三百由粗鲁海图经齐齐哈尔呼兰宾州宁古塔三岔口诸处至尼果立斯克即双城子俄里一千一百七十共计二千四百七十俄里计江省止有大岭一即大旱冈岭吉省由西向东止有大岭十二经刘元恺绘入图内一庙岭二老岭三大亮子岭四陡嘴子岭五蚂蜒岭六小亮子岭七赶面石岭八腰岭子九狐狸谜岭十空杨树岭十一十二即对头石??子与万鹿沟岭此二处极为险峻徐牙金尼先由该处查勘回双城子去后莫新毕凌科二人复入境分道重查系为避此二处起见已于图内分绘两线又江省止嫩江一道其余小河可以撇在路之左右吉江交界止松花江一道吉省止牡丹江一道此外小河小沟宽不过寻丈深不及一二尺较之原查伯力以西铁路里数既少施功亦易省费尤觉无穷且从尼布楚至海参崴长驱直达不必北绕是舍弧而求弦也至由齐齐哈尔分途经伯都讷西长春府北直抵辽东海即指营口计俄里七百五十系安得罗尼国夫所勘之路观其举动似以日本甫和回寇又起故急思狡逞若有迫不及待之势去岁九月俄官士帖烈毕斯克带兵八名由库伦走蒙古草地至齐齐哈尔经伯都讷农安县长春府至吉林省城出宁古塔沿途画图今年六月该俄官又带俄兵由珲春赴长白山入奉天界足踏手绘夏秋之交先驶轮船过伯都讷七十里因水浅折回旋换浅水轮船行至该处仍然搁浅遂入嫩江探测水道虽以运货为名而所过均不纳税其为豫查兵轮水程亦可想见今四起游历人士又明目张胆宣言勘办铁路格鲁利结为持等复谓安得罗尼国夫等三起均经查毕止俟伊等图到布是实尼国夫即至北京与中国朝廷商办是其意在必行尤不待言但地属中华本非彼有若许修呼兰宁古塔一路除呼伦贝尔孤悬道南外凡江省东境三姓属地均在路北五金矿产不下数十处设因许路而再求割地遂先开矿而即利修路不几藉寇兵而赍盗粮乎若许分修江省至营口一路则三省大局尽入囊中旗汉生灵数千百万遭其荼毒无所逃避者犹可委之气数祖宗基业任其侵占三陵重地隔越山川者断难听之适然然于此不许则以彼贪得无厌之心值我和战未毕之际势必恃强逞奸藉端寻衅其患又不可胜言为今之计不若于布是实尼国夫入都商办之时先指该国义尔古斯克至粗鲁海图地方一千三百俄里铁路尚未修造俟其修造毕时我再接修或可稍缓二三年以纾财力万一彼欲我同时并举则商以由山海关修至卜魁限期十年再由卜魁西修至粗鲁海图东修至三岔口亦限期十年明立约章彼之轨道宽则我稍窄数寸彼之轨道窄则我稍宽数寸又于大旱冈嫩江松花松老岭狐狸谜岭万鹿沟对头石??子等处择要设立炮台藉资防守俄人由我火车铁路转输货物必定章纳税军械兵弁不准入境盖外洋皆以商务为先也彼果真心和好即当允诺我即于吉江二省垦务矿务认真办理以集巨款一面劝谕三省旗民竭力捐输一面晓谕内地商富广招股分统归廉洁素着大员充任公司办理或者事尚可为俄人无所借口然必急练精兵预选战将减从前无用之兵饷增此后有备之军食尤择人才破格录用除纲常名教万世当遵孔孟外其余虚文故事一切裁革择各国致富自强之术逐一仿办不但外侮不生内变不作即我皇上亿万年有道之基亦肇于此昔俄被法侵彼得罗励精图治改弦更张阙 【 阙：辟】 地日广至今益盛其明鉴也卑职荆楚寒儒防营俗幕蒙前将军侯希以游俄微劳保荐受皇上特达之知俾膺民社复蒙宪台迭加奖励荣晋今职今年署军宪恩奏调来吉适逢俄士入境奏派卑职前往款接素于俄文俄语毫无知觉凡所问答皆由通事官贵禄详细翻传审今日之俄情切将来之杞忧迫以愚悃罔顾忌讳谨将问答各节缮具清册路图总图分别审定各备二分肃禀敬呈宪台核夺倘蒙鉴原鄙忱据情入奏并将图册一分存案一分咨送总理衙门查核纵干切责亦所心甘是否有当伏候训示遵行再闻中国估计铁路工料险易通算每里得银七千两即可措办缘人工极贱较之外洋工作可省五六倍至七八倍不等也查由山海关抵奉天经长春北伯都讷西至卜魁计中里一千九百四十里须银一千三百五十八万两又由粗鲁海图抵卜魁经呼兰宾州宁古塔至三岔口计中里二千二百二十里须银一千五百五十四万两两路实须银二千九百一十二万两若能议准二十年分修每年止须筹银一百四十五万六千两即改十年分办每年亦止须银二百九十一万二千两三省合力筹划加以移缓就急似亦无难其卜魁东西一路西至粗鲁海图东至三岔口均交俄界界外应由俄修是以中里止二千二百二十里至于存案图册借用边务文案处关防外备咨送一分请盖宪印合并声明肃此具禀虔请勋安伏乞钧鉴卑职廷杰谨禀 
　　计款接问答清册二本　译汉俄记清册二本　路图总图各二分光绪二十一年十一月三十日 
　　敬再禀者俄人勘办铁路关系东三省全局卑职以謭陋微员审时度势拒之固不能听之又不可虽奉札款接专属吉林差使而禀呈图册均未便划开奉江转使真情实势隐晦难明拟请宪台主稿咨行奉　天将军黑龙江将军查核画诺合词具奏并联衔咨呈总署查照庶协和衷之义而纾朝廷之忧似于大局不无小补卑职愚昧之见是否有当伏候钧酌施行附禀载请勋安廷杰谨再禀 
　　敬再禀者路图已画就一分总图甫经定稿督饬照绘约须十二月初五六日方可先成一分因闻俄员定于年底春初入都会议恐办理折奏咨文为期已迫谨先呈俚禀暨款待问答及译汉俄文清册各二本恭恳宪台核夺施行图成时即当恭呈宪鉴以便咨送其存案路图总图容后饬绘呈缴理合附禀陈明伏祈钧鉴廷杰谨再禀 
　　谨按曹君款俄销差呈请会奏原禀不啻痛哭流涕而陈之设使当道鉴查据以入告极力整顿东省铁路未必即归俄修乃当日吉帅长咨行奉江两省依帅恩帅均巳画行由吉省会衔出奏而幕友秋桐豫谓业已咨行总署不必再奏致使此禀未能上达天聪俄人遂于次年议修铁道近又租我旅顺大连湾为通商码头如布旗然东省三子已作叫取之势独惜京师门户听人把守倍切杞忧耳宜都陈秉冲汉阳左寿椿松滋李逢年妄识戊戌四月十六日 

　　东三省舆地图说附录 
