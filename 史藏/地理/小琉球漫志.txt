《小琉球漫志》　　（清）朱仕玠 撰  

　　1  徐序
　　2  鲁序
　　3  自序
　　4  小琉球漫志目录
　　5  小琉球漫志卷一　泛海纪程
　　6  小琉球漫志卷二　海东纪胜（上）
　　7  小琉球漫志卷三　海东纪胜（下）
　　8  小琉球漫志卷四　瀛涯渔唱（上）
　　9  小琉球漫志卷五　瀛涯渔唱（下） 
　　10  小琉球漫志卷六　海东賸语（上） 
　　11  小琉球漫志卷七　海东賸语（中） 
　　12  小琉球漫志卷八　海东賸语（下）
　　13  小琉球漫志卷九　海东月令
　　14  小琉球漫志卷十　下淡水社寄语
　　15  跋
　　●徐序
　　同里朱子筠园，年少以异等生贡国学，在京声名藉甚。长洲沈归愚尚书尝称其兄弟分擅诗、古文；云筠园以诗名，其弟梅崖以古文名；盖尚书亦第就其业之专且精者言之耳，非谓其不能兼长也。筠园屡试场屋不遇，年四十余，以例官德化教谕。大吏知其才，调任凤山学。凤山在海外。筠园于渡海道途经历及学舍所闻见，着小琉球漫志十卷，请序于余。余读志中古今体诸诗，原本风骚，而纪载奇迹、考订错误，文亦详明而有法。因叹筠园不独工于诗，即其纪载之文，与其弟梅崖素相切劘者，亦兼之而得其长也。极诗文之能事，而备宇内之大观，洵异书也。余尝着闲居偶录，颇为名流激赏，今复纂棻堂节录二十卷见者尤爱之。顾自念知识弇鄙，无复有殊异闻见；以视筠园斯志，殊自愧不如也。筠园丰才博学，在台时方以计典称最，将见不次擢用，他日更以其诗文之兼长者，颂扬圣代功德，传诸海内，必有倍蓰于斯志者，余且拭目俟之矣。乾隆丙戌岁孟春月，筠亭老人徐时作撰。
　　●鲁序
　　濉川朱筠园先生，以深湛博雅之学、豪俊环玮之才，豹隐蠖屈，年踰四十，始以明经教谕德化，调凤山。凤山隶台湾郡，海外地也。生熟番杂处，士民朴僿。先生至其地，宣扬声教，迪以文明。逾年着小琉球漫志十卷。自山川风土人物，上至国家建置制度，下而及于方言野语，综要备录，靡有所遗。其间道途所经、胜蹟所垂，与夫珍禽异兽中土所不经见者，则以诗歌写之。书成以示仕骥，而命之序。仕骥受其书而读焉，既诧先生用心之精而核，而又以叹天之所以成就先生者为倍至也。自古贤人才士，蕴其奇不得施设，天每纵其迹于四方，俾其气有所泄，而其术业益以大且富。荀卿赵人也，游学于齐，南浮楚，著书于兰陵，为百世宗。太史公周行天下名山大川，而成史记。其自言曰：「诗三百篇，大抵圣贤发愤之所为作也」。又轶见其意于虞卿赞，以为虞卿非穷愁，亦不能著书以自见于后云。至如韩退之、柳子厚、苏子瞻，皆伟人也，于潮、于柳、于惠，后世艳称之。盖天之于贤人才士，既不欲使其循常以见于世，而日月所照临之区，凡有血气之属，亦不忍其终古不进于文明；又灵奇怪秘之藏于山海间者，非得贤人才士亦不显；是二者固相须而必相遇之事也。先生少习风骚，尝游太学，历吴、楚、越、宋、卫、齐、鲁之境，既而息居濉川之阳，其见之诗歌者，亦既大且富矣；然而其才其学未尽也，今乃得泄其奇于此书。台湾自入版图后，历今八十余年。人但知为南徼一籓蔽要地而已，未有知其奇胜有如此书所云也。即爱奇者遐搜博采，或得以知其一二，亦未有洞悉其人情土俗有如此书所云也。盖虽属内地，而巨洋隔之，学士足迹，无从而至；其四方之商贾于是者，既不足以知之，而官斯土者，政事卒卒，又或未暇笔之于书。是以八十余年，惝恍迷离，其详不得而着也。今先生以散秩优游其地，得以用其精心考核，而成此书。此书之成，既足以见圣朝覆帱之仁，不遗荒徼；且使读是书者，洞悉其人情土俗，他日或仕其地，知所法戒，而因以施其抚治之方。此则其用心之尤精者矣。仕骥窃谓此书当与尚书之禹贡、周官之职方氏，并垂不朽；若夫名胜所着，抑其小焉者尔。然则天之所以成就先生者为何如乎。乾隆三十一年季冬月，旴黎后学鲁仕骥序。
　　●自序
　　凤山之西南，有小琉球山，周三十余里，突峙海中。闽部疏所云从兴化东行六十里而遥至平海卫，天清时隐隐见小琉球者，即指此山也。予以乾隆癸未岁，蒙恩调任凤山。既至学署，即询小琉球所在，以险阻未能至，顾意念终不置也。居学署无事，因追记道涂所经及在台所闻见，与夫郡邑志所纪载；凡山川风土、昆虫草木与内地殊异者，无不手录之；间以五七言宣诸讴咏，名曰小琉球漫志，用以彰意念所寄。而所录淆杂无序，亦未暇诠次也。越明年甲申夏，惨遭吾母太孺人之丧，狼狈西渡，偷生苫次。间有询以海外事者，则然疑交作，恍如梦寐矣。又明年乙酉，授徒里中，暇日检旧簏，得所为小琉球漫志者，因详加编次，定为类六：曰泛海纪程、曰海东纪胜、曰瀛涯渔唱、曰海东賸语、曰海东月令、曰下淡水社寄语，共成十卷。令好事者阅之，既知海外山川风土昆虫草木之异，以见圣治之无外。而所云小琉球者，亦可想像于海水汨没之间也已。时乾隆三十年旃蒙作噩之岁仲穐壮月，邵武朱仕玠筠园书于里中之二如园。

　　●小琉球漫志卷一
　　邵武朱仕玠筠园
　　泛海纪程
　　乾隆癸未岁，予自德化县学教谕调任台湾府凤山县学。三月十五日壬申，卸德化学事，请假旋里，四月初八日乙未抵家。十九日丙午，由家至榕城，二十六日癸丑抵榕城。五月初十日丙寅，榕城晓发。
　　榕城晓发诗云：
　　垂暮冒微秩，学舍如小舟。府檄猝焉下，量移外海陬。根荄惭植薄，奚足供薪槱，深荷栽培意，不遗葑菲求。有母叹笃老，未敢身远投；且虞灵胥捐，遽与蛟蜃俦。再三辞不获，乞假旋旧邱。四载阔奉侍（予庚辰岁抵德化学署，至癸未岁离家四载），筋力欣尚遒。顾念春秋积，难令百岁留，况将蹈不测，微躯惛自谋，存没两无定，肝肠纷细抽。鬖髿垂项雪，未审继见不？别泪强抑制，恐贻白发忧。驰驱抵会城，仓卒发行輈，七日距鹭门，两郡经置邮（道经兴化、泉州二府）。更欲泛溟涨，远尽天东头。定更验涂程（海道以更为定），涛浪荒咨诹。嘒星尚磊落，行子逝悠悠。下午渡乌龙江。乌龙江即阳崎江，其水汇于马头江入海。元郑潜置舟立义田，乡人号郑公渡，立碑吴海为记。晚宿方口。
　　渡乌龙江诗云：
　　在昔羇厦南，沿洄饱经由。偶值风涛作，便恐随胶舟；百年判须臾，失足那可求。兹将泛沧海，想像大块浮；乌兔相跳掷，局若笼内囚。回头瞻禹甸，稊米分九州；四渎荒计较，矧此沟浍流。不觉冁然笑，扣舷成歌讴。颓阳薄桑榆，饥鸦啼汀洲。辍棹问前涂，聊为永夜谋。
　　十一日丁卯，次渔溪。十二日戊辰，阻雨，仍宿渔溪。十三日己巳午，至江口桥，为福州兴化二府南北尽界。桥下通海流，遥山青苍，波涛淢汨，午潮乍作，海渔舟回，腥风贯鼻。有城宽数里，海鱻辐辏。下午抵涵江。江瑶柱出自涵江，形如三四寸扁牛角，上锐下平，双甲薄而脆；柱生双甲中腰，巨如古钱，味爽而甘，其余肉则类大蚌。闽小纪论闽中海错，以江瑶柱、西施舌、蛎房三物，准以画家三品，江瑶柱为逸品。夜宿兴化府。兴化背太平山而城，以壶公为案，两山皆峭拔。登城北山望东南，大海浮空，樯帆皆见。自涵江至兴化，沃野约数十里。仙游之水，经府城下至涵江入海。土人于出口处絫石为桥，障以木板，以资灌溉。沟渠四达，小船往来，延缘稻畦村落，风景绝类吴越。
　　涵江诗云：
　　髣髴越中路，沟渠进小艭。渚花轻拂櫂，沙鹭静临窗。顿觉■〈派，孑代氵〉怀豁，能令旅思降。前林烟火近，鸦轧早惊厖。
　　十四日庚午，次枫亭驿（驿属仙游县）。枫亭荔枝甲天下，弥山被野，树极婆娑可爱。唐明皇妃江釆苹故里也。妃于开元中高力士购诸闽中；进上，甚荷宠眷。妃性嗜梅，所居遍植，因号梅妃。自杨贵妃入宫，罕得幸御。妃慨慕长门赋故事，欲求才士作赋，因以动上，一时无肯为者，遂自作楼东赋。明皇览而怜之，卒畏贵妃逼，不敢召也。及幸蜀归，遍索妃所在，得温泉藁葬处。发之，颜如生，胁有刃痕，知不屈为乱兵所戕。上皇震悼，命改葬焉。新唐书外戚传未载妃名氏。是晚宿涂岭。
　　过江妃故里诗云：
　　山矾水涨渚添痕，传说江妃旧住村。青塚魂归同寄恨，莆阳端不让荆门。
　　玉环丰腻洵无伦，窈窕楼东更绝尘。翻笑上皇诚错计，马嵬亡国竟何人。
　　生年气味类松筠，绝爱梅花万树新。岁岁岭头开胜雪，依稀犹似见横陈。
　　蜀关西望六龙奔，毕命温泉识刃痕。懊恼史官编外戚，不书名姓慰贞魂。
　　怅望华清渥泽频，闲拈玉笛倍伤神。古来嫔御谁相匹，长信宫中奉侍人。
　　莆山缭绕翠为屏，策蹇经过记几经。欲吊江妃吟八赋，一天风雨下枫亭（妃有绮窗梅花诸八赋）。
　　十五日辛未上午，次惠安县，度洛阳桥。桥原名万安渡，宋蔡忠惠公桥记云：「泉州万安渡石桥，始造于皇佑五年四月庚寅，以嘉佑四年十二月辛未讫功。絫趾于渊，酾水为四十七道，梁空以行。其长三千六百尺，广丈有五尺，翼以扶栏，如其长之数而两之。靡金钱一千四百万，求诸施者。渡寔支海，去舟而徒，易危而安，民莫不利。职其事卢锡浮、图义波等十有五人。既成，太守莆阳蔡襄为之合乐讌饮而落之。明年秋，蒙召还京，道繇是出，因纪所作，勒于岸左」。泉南杂志云：「公自书大方尺，分勒二石，在公祠。闻之父老云：先时二石为倭载去，后见江间发光，探之得后一石；其前一石，乃后人复摹，故前石不如后石莹润。今就东桥一基，视诸基大数倍，周围约百余步，内建庙祀公，二碑立公像左右。桥至此微曲，每潮汐至，涛浪浩衍；及退，地涸如陆。世俗相传：公造桥时，祷于海神，神假醉卒进醋字」。据筠廊偶笔云：「闽中洛阳桥圯，有石刻云：石头若开，蔡公再来。鄞人蔡锡中，明永乐癸卯乡试，仁庙授兵科给事中，陞泉州太守。锡至欲修桥，桥跨海，功难施，锡以文檄海神，忽一醉卒趋而前曰：『我能齎檄往』。乞酒饮大醉，自没于海，若有神人扶掖之者；俄而，以醋字出。锡意必八月廿一日也，遂以是日兴工。潮旬余不至，工遂成。语载锡本传中。锡官至都御史，以才廉闻」。观偶笔所载，是书醋字固非忠惠矣。然忠惠经始桥基，其事视修葺倍难。王遵岩曰：岂其驾长江之洪流，冯虚以构？寔其役有足骇人者。昧者惊焉，而言之异。亦以贤者之所为，兴事起利，人乐其神而称其功，故托于神以美之耶？
　　洛阳桥诗云：
　　清晨发涂岭，午抵洛阳渡。惊颷卷行旆，奔潮倏已注。端明昔典郡，昏垫悯行路；思拯一时危，以成万代固。金钱数百万，辇至叹莫措；偃蹇骄鼋鼍，谁敢拗其怒。矢倾盈腔血，沥向沧溟诉。海若契精诚，涸沙莽回互；遂令千丈虹，偃卧舒修胯。继起获象贤，修葺无乖误。异事动潜灵，同驾若骐驾。由来大功成，天地与恩遇。商旅乐康庄，望洋肆安步。引领温陵城（桥距泉州府三十里），迢迢阻云雾。
　　是晚，宿泉州府；泉州负郭邑名晋江。浯江郡志云：「晋南渡时，衣冠士族避地于此，故名郡」。山之最高者曰清源山，在郡北三里许，高数千仞。闻未至绝巘数百武，有泉自石罅流出，积于砥石凹处，甘冽独胜他泉；好事攀跻汲之，冬夏不减。其东有妙觉岩，石上刻「第一山」，是米元章行书。予以行期敦迫，未及游焉。十六日壬申，次沙溪。凡行旅往漳州、厦门者，由此分路。旅舍蚊不冬蛰，至夏尤甚；日未夕，声殷如雷霆。十七日癸酋，过五通渡；以地有五通山，因以名渡，约计海面十余里。
　　五通渡诗云：
　　问讯厦门路，烟涛十里深。沧溟风易动，绝岛树疑沉。漫效浮槎客，难为故国心。定知今夜梦，缭绕绿杨林（予所居村名）。
　　下午，抵厦门。厦门一名鹭门；属同安县，为闽中通洋巨镇。突起海中，地广轮约五六十里。按郡志：厦门即嘉禾屿，上有无尽岩、洪济山、点济岩、云顶岩；又有浮沉石，潮涨其石不没，潮退则石沉海底，天将风则石下有声，名石虎礁。郡志亦第就有名者载之。其中怪石郁律，岩壑奥窈，难以数计；环以巨海砰訇，寔奇观也。
　　厦门诗云：
　　厦门寔巨镇，远辖尽涨渤。重关严稽查，兵卫环戈戛。东南通辐辏，歌管日胶葛。蜀锦与杭绫，被服同裋褐。市门嫣一笑，肯惜红靺鞨。居货牣殊方，由来蕴利窟。海隅生齿稠，举踵隘耕垈；腾踔狎洪涛，洋舶纷四出。往来市诸番，安论吴与越；咬吧最险，万里逝超忽；崑仑及七洲（西海崑仑、七洲，二洋最险。语云：归怕崑仑，来怕七洲），荒怪难具述。虾须闪旗殷，鲸背矗山屼，岁候西颷回，珍贝光熇发。兴朝弛海禁，非徒边徼活，王道尚柔远，要使职贡达。梯航安可穷，泱漭沧溟阔。
　　十八日甲戌至二十七日癸未，凡旬日，覉留厦门，觅海舶。厦门有海关，稽查出洋商旅，福建都统将军管理。凡官于台者，携带人数必具文书，开列人名，详本省藩司；藩司给票，将所详人名开后。既至厦门，将票呈海关挂号验讫，始敢登舶。二十八日甲申，登海舶。舶首左右刻二大鱼眼，以像鱼形，长约十丈余，阔约二丈，深约二丈。舶腰立桅，尾立舵。桅长约十丈，桅本约三十围。舵长约二丈余，巨约一丈。舵前相距二丈余，设立板屋，宽约一丈余，深约一丈，内供养天后像。左右立四小舱，以为卧室，名曰麻离。板屋后附立一小龛，高约三尺，横阔约五尺，以置罗盘，定子午针。板屋外右首立水舱，纵横约八尺，深如之，以贮饮食所用水。以海水咸苦，不可食。登舶之后，陈牲醴，焚楮帛，鸣金伐鼓，以祭海神。二十九日乙酉，从小担屿张篷出口。初出口时，风涛搏击，舟中之人，吐眩颠仆，十人而九。惟出海、舵工、鸦班、水手诸人，笑语自若。凡海舶主事者曰出海，定罗盘子午针者曰舵工，经理张弛篷索者曰鸦班，其余俱名水手。舶篷编竹为之，长约八丈，阔四五丈。或值黑夜舟行，海风怒呺，舟楫振撼，篷索偶失理，鸦班上下桅竿，攀缘篷外，轻踰鸟隼，捷若猿猱，洵称绝技。是日阻风，仍退泊小担屿。三十日丙戌五更放洋。上午以无风，且午潮将至，抛碇歇大洋。海舶固畏风，又苦无风。风静水平，连天无际，舶不下椗，则乘潮而北，随汐而南，方向莫定。椗以铁力木为之，头椗重七八百斤，以次递杀。巨舟四椗，次三椗、二椗，下铅筒约四十余寻。铅筒以纯铅为之，形如秤锤，高约三四寸，底平，中刳孔，宽约四分，深如之，系以棕绳。投铅筒下海，底孔粘海泥；舵工觇泥色，即知其处，舟行自不错误。按厦门位西北干方，台湾位东南巽方。凡海道出口有二，春夏多南风，则由小担屿或大担屿；海不甚深，大担屿与小担屿相近；秋冬多北风，则由缭罗山下，海深不测。
　　小担屿放洋诗云：
　　游子类飞蓬，飘颻临海界；长颿维百尺，忽与沧溟会。大块杜德机，蕴气不复噫；神物酣蟠睡，意快脱杻械。茫茫尾闾泄，淼淼万川濊。安从测海深，祗益惊天大。生年困侘傺，日食厌虀芥；偶然获微官，班秩鄙纤介。胡为冒险行，霜毛压岁迈。要知冥漠意，欲偿诸番债。■〈扌瓜〉搜到嗢咿，心痒剧痒疥。每念注金惛，令我终宵喟。
　　六月初一日丁亥，回顾厦门诸山，散若断云，隐映斜照。微风偶动，波起伏辄数里，舟入洼如坠，其出如登。初二日戊子，不复有山，空绝飞鸟，时有小青蛇游泳舟侧。初三日己丑夜半，观日出。未出时白光一抹，长竟天东；俄焉霞彩照灼，须发可监，近东海水尽赤，环望西南北三隅，甚黝黑，计内地晨鸡初鸣。良久日始出，西南北渐开霁，则内地昧旦时也。或云日初出，倏为升沉，其语诞妄。盖天欲雨，海气坌涌；日出有定，海气兴灭无定，自崇山下观，疑日有升沉矣。三余赘笔云：补怛落迦山在东大洋海中，鸡初号，遥见东方日出，轮赤如火，流光烛海波，闪烁不定。盖此系日轮未出时景象；若日轮出则东方明，其光气亦渐歛矣。
　　海中观日出诗云：
　　我生守蓬蒿，寸步困偪仄；忽成沧海游，捩眼恣天色。坤舆漾空虚，洪河洵涓滴。
　　扶桑浇悬根，滇■〈泪丐〉知不隔。夜半天鸡鸣，霞烧半海赤；绦阙烂温汾，三山下临逼。
　　掉头顾平地，夜气正黝黑。良久火轮出，游氛渐开辟。燋劳念冯生，始觇东方白。
　　安知金鵶辉，早射昆仑脊。
　　是日，甚晴霁。忽见台湾诸山，矗浮海面，意指日可至。常时渡海者，必先见澎湖岛，继见台湾山；是日诸山先见，旋被云翳蔽。竟日无风，海平如镜，日光下射，五色炫目，细玩澄澈如冰。三四丈下，小鲨鱼细鬐纤尾，浮沉翕忽，莫遯其形。迨日既夕，水惟一色。海中鱼类虽无所不有，而舟行目所常见，惟有鲨鱼，其种类亦繁，赤嵌笔谈纪载鲨鱼至一十七种，尚有未尽者。初四日庚寅，遥望厦门同发舟，近一二十里，远则百里，如点墨贴空际。初五日辛卯，望见澎湖岛，寸碧隐隐。自五月晦日至是日，皆以无风，随水前漾，夜仍宿大洋；铅筒下处，深不过六七十寻、浅则四五十寻。台湾诸山，后不继见。
　　海中见澎湖岛以无风不能至诗云：
　　五日叹羁迟，六日漩尤静（自五月晦日放洋，至是日凡六日）。意轻溟涨阔，目炫阳乌烱。飞廉谢冰夷，逃窜深戢影。穹苍虚相涵，一气同溟涬。乌鲨狎澹濧，拨剌时一逞。舵移昧远近，寸碧出俄顷，安辨根虚无，常虞失■〈女展〉奵。气蹻未可乘，临空殊耿耿。
　　初六日壬辰，至澎湖。澎湖旧隶晋江县。台湾纪略以为属同安县；考诸府志，以属晋江县为允。康熙二十二年，台湾平定，始拨归台湾县；共三十六岛，皆平冈小阜而童。惟妈祖屿最大，广延各三十余里。台湾府志云：「总澎湖之屿计之，寔四十有五；而相传为三十六屿者，特举大概言之耳」。泉郡志云：「东出海门，舟行二日程，曰澎湖屿，在巨浸中，环岛三十六，如排衙然。昔人多侨寓其上，苦茅为庐；推年大者为长，不蓄妻女；耕渔为业。牧牛羊，散食山谷间，各嫠耳为记，讼者取决于晋江县。城外贸易，岁数十艘，为泉之外府；后屡以倭患，墟其地」。唐施肩吾岛夷行云：「腥臊海边多鬼市，岛夷居处无乡里；黑皮年少学采珠，手把生犀照咸水」；即指此地也。是唐时已有居民。舵工云：冈阜生青草，曝极干，不可燃为薪；土人放牛饲草，牛下粪曝干，烧则焰炽，是不可解。岛中居民散处，地沙砾斥卤，不可为田；粟米仰给台湾。泉郡志所云耕者非能如内地树艺禾黍，不过偶有种植矣，惟倚渔为生。丈夫出渔，妇女佐之，备尽劳瘁。谚云：「澎湖妇人台湾牛」，哀其瘁同也。内文员设一通判，武员设一副将，辖兵数千。觚賸云：「台湾所属之澎湖，其对岸皆獞猺部落。中国有贾于其地者，必设席于家，延之环坐，置盆水席中；主人之妇出，采树叶裹糯米少许，纳口细嚼，吐于盆，主人与客共酌。初饮淡泊无味，倾之面顿发赬，皆酩酊而散；谓之顷刻酒」。今考澎湖无所谓对岸地；且獞猺乃八蛮之种，惟五溪以南，穷极岭海，迤连巴蜀始有之，海东诸岛屿固无有也；且不可言部落。惟台湾之地，虽隔臣洋，地形寔与澎湖对岸；山内生番酿酒，捣米成粉，番女嚼米置地，越宿以为曲，调粉以酿，沃以水，色白，曰姑待酒。味微酸，外出裹其醅以蕉叶，或藏于壶卢；途次遇水，灌而酌之，浑如泔，亦未能顷刻而成。觚賸所载，或即指此，而传闻讹异耳。按厦门至澎湖，船七更，是为大洋；澎湖至台湾，船五更，或云四更，是为小洋。樵书云：六十里为一更，又一日夜定为十更。定更之法，以焚香几枝为度。船在大洋，风水有顺逆、驾浪有疾迟，水程难辨。以木片从船首置海中，人自船首速行至尾，木片与人行齐至，则更数准。若人行至船尾木片未至，为不及更；或木片先人至，则为过更；均非更数也。澎湖至台湾约计二三百里；据舵工云：偶当夜静波恬，或闻台湾鸡犬鸣吠声；未审然否也。
　　澎湖诗云：
　　澎湖一穷岛，外海称险阸。东南控制静，内地安栖息。山童草木荒，潮涸盐卤塞；地泻不宜稼，耙犁安所力。波涛狎床帏，蛟鼍轻蜥蜴；肆其■〈尢虎〉阚性，溟涨犹偪仄。粟米自东来，未能饱饥膈。修鳞与团介，炰脍无不得。天兵昔东下，万艘暍荷戟；神畀将军泉，至今喷湢■〈氵仄〉（大兵平台时，师驻澎湖，掘井数处，咸苦不可食。将军施琅拜空默祷，甘泉一夕涌出，万军欢呼，而台湾遂克）。东临望台疆，时见山尻脊。西飈会有期，便挂如云席。
　　午饭后，北风乍作。渡海占验：凡六七月北风，则飓立作，舵工欲退泊澎湖，待飓定；商诸出海，出海以淹滞日久，且恃飓未即作，下午渡黑水沟。海水横流，为渡台最险处，水益深黑，必藉风而过。台湾杂记云：「沟中有蛇，皆长数丈，通身花色，有梢上，如花瓣六七出，红而尖，触之即死」。舟过沟，水多腥臭，盖毒气所蒸。予以惊怖，未敢出视。舵工云：常下铅筒棕绳，尽百数十寻，未及底，莫测浅深。按宋徐兢高丽录云：「从明州出海口，舟行八日，过黑水洋」。元史：「张立道使交趾，并黑水跨云南，以至其国」。海中黑水，固不一洋。及暮，风益烈，涛浪如山，倏闻船底喧嚣，声如地中万道鼓角，意加怖。询诸舵工，云：黄花鱼因风起趋附船底，呴沫竟夕，噞喁有声。
　　由黑水沟夜泛小洋诗云：
　　舟过黑水沟，舵工颜如墨。畏惊骊龙睡，樯橹快掀击。回瞻黑奔浑，弱胆尚余惕。行旆飒飘扬，颿张迅弩激。便堪瀛壶游，却恐银潢逼。夜久风更怒，崩涛恣漰湱，何得万鼓角，号呶哄深黑。苍茫神鬼集，哀伤天地窄。始知潜鳞介，噞喁伸腷臆。兹行固留滞，肝肠已结塞。宵征太苍黄，履险更迷适。谁能鞭羲车，光展阳乌翼。
　　初七日癸己，至鹿耳门。门约长三四里，左右皆礁石。土人又名銕板沙，潜藏波内，弯环屈曲。其道止容一舟，深不逾寻丈，出入必脱尾舵，恐舟隔碍。门外则系七鲲身沙脚，巨石森布，潜波二三尺，长约百余里。常时无风，海水自内河涌出，怒激潜石，翻银喷雪。枚乘所云：「洪淋淋若白鹭下翔；皓皓皑皑，如素车白马帷盖之张」；可谓善于名状。舟将进口，海边渔人斫木裹白黑布为左右标记，就礁石弯环屈曲插之，使知趋避。凡海舟来台者，每岁出金少许，以酬其劳。舟上下偶失标记，立至糜碎，人百不一生。以出入必由于是，故以门名焉。舟行必候风潮，二者缺一，则不敢出入。既进鹿耳门，海中突出一屿，周围加以絫石，宽平约一二里。内立二税馆，海防同知及安平镇副将管理。海舶至此，仍将藩司所给票呈税馆挂号验讫，始得换小舟至府。
　　鹿耳门诗云：
　　精卫衔石填洪涛，羽毛秃尽波仍高。至今碪■〈腭，石代月〉剩遗迹，潜藏海底相周遭。戈矛咫尺銛争向，脱舵失凭心胆丧。崩腾陡觉眼光迷，造次顿许蛟鼍葬。忆昔天兵动地来，潮添十丈千艘开（康熙二十二年秋八月平伪郑，鹿耳门水涨）。鲸鲵鏖战窟宅净，孽血雨洒腥风霾。有道由来四裔守，地险重扃复何有。登崖张讌对沧溟，浮天潋灧临樽酒。
　　鹿耳门潮声诗云：
　　大荒地险尽尧封，想见天兵克伪墉。故垒迄今盈百室，寒潮依旧卷千重。余波南汇暹罗水，细沫东嘘日本峰。怪煞舳舻争利涉，长年来往狎鸥踪。
　　常时风顺，一日夜可至。予以无风，留滞海中浃旬，因得纪其梗概如此。初八日甲午，至台湾府。
　　●小琉球漫志卷二
　　邵武朱仕玠筠园
　　海东纪胜（上）
　　台湾不知所自始，地迤长千余里，诸番种类不一。诸罗县志据马贵与通考「纪流求国」，其略云：「流求国居海岛，在泉州之东。有岛曰彭湖，水行五日而至。隋大业中，曾令羽骑尉朱宽入其国，取布甲而归。时倭国使来朝，见之，以为彝邪久国人所用。旁有毗舍耶国，袒裸盱睢，殆非人类。宋淳熙间，其国酋豪，尝率数百辈猝至泉州水澳、围头等村，多所杀掠。喜铁器，掠取门环及剜甲取铁」。今考诸番俗，多与台类；且东洋诸番，惟台地不产铁。而郡南有小琉球山；今琉球国距泉州甚远，或元以前台与澎湖共为一国，而与琉球同名。其所记毗舍耶国，或系诸番内一种，亦未可知。至蓉洲文稿则据名山藏，为乾坤东港华严婆娑洋世界，名为鸡笼；考其源琉球之余种，自哈喇分支，近通日本、远接吕宋，控南澳、阻铜山，以澎湖为外援。是皆臆度之词，未可据为信也。府旧志云：「台湾古未隶中国版图，明宣德间，太监王三保舟下西洋，因风泊此。天启元年，汉人颜思齐为东洋国甲螺（东洋即今日本，甲螺即头目之类）。引倭屯于台，郑芝龙附之，寻弃去。久之，荷兰红毛舟遭飓风飘此，爱其地，借居；土番不可，乃绐之曰：得一牛皮地足矣。遂许之。红毛剪牛皮如缕，圈匝已数十丈，因筑安平镇、赤嵌城，漳泉商贾集焉」。台湾纪略云：「先是，北线尾日本番来此，搭寮经商，盗贼出没其间，为沿海之患。后红毛乃荷兰种，由咖溜吧来，假地日本，遂奄为己有。筑安平、赤嵌二城；各社土番，听其约束。辛丑岁，伪郑成功败自长江归，土人勾之往，由鹿耳门入，潮水忽添数尺，红毛战败逃归。成功因名台湾为伪东都，设一府二县。府曰承天，县曰天兴、曰万年。壬寅岁，成功卒，子郑经嗣，改东都为东宁。康熙辛酉，经预立其庶子郑钦为监国，退闲洲仔尾。未几，经卒。众惮钦之严，迫之缢死，遂立郑克塽为主；年幼，政出多门。福建总督姚启圣知之，密请东征。朝廷可其奏，命靖海将军施琅为提督，与巡抚吴兴祚同讨之。二十二年癸亥六月十四日，大师由铜山进发；二十二日克澎湖。克塽缮表归诚，台湾遂平。设一府三县；府名台湾，县名台湾、凤山、诸罗」。纪略所言如此。康熙五十年，命大臣涉海，勘定疆界。雍正九年，割诸罗北境为彰化县。通计版图所隶，南北纵长约千余里。东界崇山，山内尽生番；西临大海，横阔不踰百里；地形如弯弓，故名台湾。外环七鲲身，又名沙线，缭绕断续，约百余里。环围内河，与府治相向。其外长沙线自南港口起至淡水海外止，不知其几千里。复有大线头、海翁崛，为台湾之外障。沙线系海边石，矗露波面，高不寻丈。
　　七鲲身诗云：
　　台疆肖弯弩，千里射潮汐。鲲身劈半环，小曲百里窄。团束内河流，明镜安台脊。少女逞狡狯，撼动天光碧。气连沧海昏，险自洪荒画。修鳞欲来游，肮脏鬐阻格。内河望鲲身，隐隐凸浮碛。朅来勿押侮，下逼蛟龙腋。
　　鲲身渔火诗云：
　　兹地曾经百六遭，时清渔火遍轻艘。屡探蛟蜃盘涡恶，那惧鼋鼍驾浪高。风定荧荧依古戍，宵分点点映寒涛。往来慵问乘除事，燃竹无心羡尔曹。
　　舟进鹿耳门入鲲身，是为内河；水浅五、六尺，深则倍之。大船至此不能复进，另换小船。遇潮退岸垂，水涸如陆，藉人力推舟，或用牛车换载。
　　内河诗云：
　　出险泊内河，回覕犹余恐；幸逃灭顶凶，敢夸投璧勇。内河亦海流，夷险差安悚，波深不盈寻，悬晖漾清溶。窄爱舴艋轻，宽辞市舶耸。潮回卤地涸，舟小邱山重。陆行迅摧涛，百口号呼汹。鸨鷁倏骇散，鲲鲕怖群踊。力疲挠寸进，艰胜登秦陇。森森认城郭，历历分畦垄。兹行饱艰虞，快听啼寒蛬，西风飒毛鬓，秋霜惊种种。
　　遥望台湾，不见民居；一带青碧，无城郭。惟四门设城门，累以巨石，约宽数丈；其余周遭树木栅，栅间疏阔，人恣出入。遍植■〈艹〈束刂〉〉竹、菻荼、绿珊瑚之类，蓊郁萧森，恍若入深谷矣。
　　台湾府诗云：
　　海中望台山，山形倏明灭。合沓乘风潮，闯然临巀辪。自从凿混沌，仡仡噬囓。安知万祀后，冠裳俨森列。南北千里余，竹木青轇輵。相传鸡笼阴，犹有太古雪。海流日砰訇，海巘长屼啮。野鹤适何来，■〈扌弃〉飞恣寥泬。
　　安平镇在一鲲身上，府治对岸，有红毛筑城，方圆一里。筑城时，用大砖、桐油灰共捣而成。城基入地丈余。深广亦一、二丈。城墙各垛，俱用铁钉钉之。城极坚固。城外平广约八、九里，突起海中，与鹿耳门税馆相对，地比税馆倍四、五。二地遥望，如石印二颗，分立海口；环以鲲身缭绕，形势险固，为咽喉之地。内设副将，统水师三营。府治至安平镇，水行约十里；至鹿耳门税馆，水行约三十里。
　　安平镇诗云：
　　重镇压瀛壖，周遭树营栅。东回瞻府治，十里惊湍隔。仡仡番子城（土人名赤嵌、安平二城，统名番子城），荷兰旧擘画。兴朝声教阔，外海恣开辟。维天生五材，并用敢离逿。设帅制狡犷，心输由吭搤。大阅当严冬，千艘壅潮窄。皂纛咽笳鼓，摩动闪云隙。令传齐三呼，狂趡汹涛黑。髣髴遌鲸鲵，森森闘鋋戟。誓将髑髅鏖，肯惜腰膂磔。渊客窜污淤，海童韬踪迹。张幕简趫材，僄狡迅鸇击。将军粲然笑，磊落赉金帛。颓阳入蒙泛，余霞烂西赤。饮至动铙歌，沧溟夜寥閴。
　　赤嵌城在台湾县治左，相距不数百步。荷兰始至，筑此城。府旧志以为诓地土番，台湾纪略以为假地日本，二说未知孰是。城初甚高峻，以势压县治，堕去数雉。今无人居住。
　　赤嵌城诗云：
　　诸番昔陆居，渔海餍腥食。红夷诓牛皮，城筑诛茅塞。驱逐骇禽兽，挺走窜屴崱。埤堄抗虹霓，咸池瞰浴赤。潮生惊隆颓，飓作占氛黑。想当缔造初，恋腐恣鸱吓。宁识圣人出，千里沟涂斥。费岂恡垣墉，众心森削壁。黑齿日襁负，纵横闾閈迹。嘓辘唱番谣（裨海纪游云：诸番语多作都卢嘓辘声），湛湛高穹碧。
　　澄台在道宪署内。台高丈有奇，上广一筵。四望空阔，海涛汨没，若在几席。癸未岁，长白觉罗四公召入署，阅岁试卷，获登澄台，游斐亭（斐亭在澄台之北）。公系红带子，由内阁中书出为汀州同知，升福州知府，调任台湾知府，升台湾分巡道。公谦恭好士，退食之暇，留心词赋。甲申岁夏四月，公俸满西渡，为作海东颂八章上之。
　　天眷有清，以靖万邦。要荒率服，岁贡克供。裔焉小孽，窜海窟穴。腰膂分离，楼橹漂血，坤干轩豁，昏霾殄绝。奠兹井里，重洋有截（一）。
　　维彼台疆，开凿末世。凭怙奫溱，鲸鲵恣睢。自我奠居，文教揆治。千里而遥，有郡邑四。皇帝曰吁，理我有民。惟良守牧，是拊是循（二）。
　　昔在清端，泽濡瀛壖；至今皤发，犹唶齿龈。我公宗室，远来此土；继陈清端，，益大其抚。台谷■〈山含〉岈，赤嵌壁削；五马骧腾，台人欢跃（三）。
　　台疆黎庶，寔徙内地；外环诸番，哆侈饲■〈爿鸟〉。格心麇来，庀修耕器。公曰念哉，汝民汝番，汝驱汝番。余沟汝田；汝哦汝册，余赉汝冠（四）。
　　书院隆崛，维公成之；孝秀屏弃，维公烝之。民番呕心，犍牂日孳。有恇其威，而饇其惠；河润九里，滂泽日继（五）。
　　皇帝曰吁，念兹台疆；旧人是求，化乃易成。廌冠岌岌，我公再至；后政之敷，俪前之治。士无厖教，民洞其志。以讴以弦，以乐以利（六）。
　　槟榔之树，匝叶蓬蓬。我公所植，谁敢不恭。自此徂南，公实巡行；辇其阴雨，输我豆秔。公莅台疆，前后六载。公曰予归，西杭溟海（七）。
　　公欲归止，民番唏止；公我父母，而舍子弗■〈孛殳〉。匪公弗■〈孛殳〉，维天子有命，用劢相国家，万民以正。愿公福禄，延及孙子，承承无疆，同国家亿万祀。
　　澄台观海诗云：
　　海上栖迟及早秋，登台骋望思悠悠。常虞雷雨从空下，始信乾坤镇日浮。湠漫由来围赤嵌，苍茫何处问舟邱？乘槎便欲从兹去，凭占星文入斗牛。
　　宜亭在斐亭之西，觉罗四公所建，旁植槟榔十数株。每值月夕风旦，景物凄清，洒然尘外。二亭相距不数十步。
　　宜亭诗云：
　　坐镇诸番静，■〈派，孑代氵〉亭惬所宜。海光摇画戟，竹影漾浮卮。魏阙长膺恋，林泉偶系思。
　　风谣凭贡上，宁减白狼诗。
　　记厌承明值，来东已六年。英髦时接席，宗室固多贤。水槛朝垂钓，风亭午擘笺。
　　槟榔皆手植，父老重流连。
　　朝天台在府署内，觉罗四公为府时所筑。台之高广，视澄台过之，亦可观海。癸未岁，臬宪宝岗余公时为府，召阅试卷，因获登焉。公浙江绍兴诸暨人，乾隆丁巳进士，官刑曹几二十年，出为福宁知府；历福州、漳州，调任台湾。公性方严，门绝私谒；博学能诗，长于吏治。予蒙公与觉罗四公，皆有知己之感。癸未岁秋八月，公俸满西渡，予作五古一篇上之。诗云：
　　于越古奥区，千岩竞苍翠，郁烝干青冥，光涵瑚琏器。大雅溯根原，寔为名家裔。
　　贯穿七略书，摛藻春葩丽。廿年官刑曹，时切平允志；持议无敢挠，屹若山岳锐。
　　每岁上谳书，屡荷天颜霁。曰兹大小狱，是臣称职司；遂令天下民，咸受协中治。
　　继命守瓯闽，清霜肃瘴疠。量移沧海东，经纶出腹笥。欲颂驺虞仁，弥厉鹰鸇鸷。
　　化裁葛亮严，神明郑侨惠。听断胜燃犀，魑魅潜逋避。浩荡千里间，卧狗足生毳。
　　黠胥无完裾，憔悴涕濡鼻。民番轻丰收，狼籍攅遗穟。制府释焦劳，永无东顾累。
　　兹将航溟涨，筮日整行骑。煌煌贤能名，早已御屏记。恐留官神京，轩车难再至。
　　斯须乞居停，慰我民番思。
　　登朝天台诗云：
　　泱漭接虚无，台空瞰四隅，乍惊寒浪涌，惟见片云■〈派，孑代氵〉。拙宦东溟远，怀乡西日徂。
　　不堪华鬓发，漂泊叹穷儒。
　　五烈墓在台湾县治魁斗里，明宁靖王侍姬袁氏、王氏暨媵妾秀姑、梅姑、荷姑葬处也。按凤山旧志云：「王名术桂，字天球，明太祖九世孙，辽王之后，长阳郡王次子。崇祯壬午，流寇破荆州，王偕藩封宗室逃湖中。甲申，京师陷，福藩嗣位江南；王与长阳王入朝，晋镇国将军，令守宁海。顺治乙酉夏，浙西郡县尽归本朝，长阳率眷属至闽，王尚留宁海，而郑遵谦从绍兴迎鲁王监国。时传长阳入闽，存亡莫测，监国封王为长阳王。郑芝龙据闽，又尊立唐藩，王奉表称贺，唐藩亦如监国所封。继闻其兄已袭辽王，王具疏请以长阳之号让兄次子；唐藩不允，改封宁靖。丙戌五月，大兵渡钱塘，王乃涉曹娥江。觅海舶出石浦；监国亦由海门来会，同至舟山。十一月，王与监国乘舟南下，岁杪抵厦门。是时，郑鸿逵迎淮王于军中，请王监其师；合芝龙子成功兵，攻围泉州，经月不下。鸿逵乃载淮王与王，同至南■〈氵粤〉。值粤东故将李成栋已奉桂藩嗣位肇庆，王因入揭阳。庚寅冬，粤事溃。辛卯春，王仍与鸿逵旋闽，取金门。及成功取台湾，王遂东渡；就竹沪垦田数十甲，以赡朝晡。既而元妃罗氏卒，遂葬焉。康熙戊午，闻靖海将军施琅调集水军楼船进讨郑氏，王蒿目忧之。癸亥六月，大兵克澎湖。二十六日，郑兵败回；王谓姬媵曰：我之死期已至，汝辈听自便。佥云：王既能全节，妾等宁肯失身，请先赐尺帛，死随王所。王曰：善。姬袁氏、王氏，媵妾秀姑、梅姑、荷姑俱冠笄被服，同缢于堂。王乃大书于纸，历叙流离之艰，矢以不肯失节；并着绝命词，遂结帛于梁自经。众扶之下，颜色如生。越十日，藁葬凤山长治里竹沪，与元妃合焉。相距五烈墓三十里」。
　　五烈墓诗云：
　　百年荒塚在，宁比玉钩斜。漫堕三春泪，惊摧五朵花。瘴乡空葬骨，绝海竟无家。
　　应化虞兮草，临风共怨嗟。
　　遥念丛蒿地，王孙烈骨凭。未能依竹沪，犹胜望西陵。髣髴青螭驾，依稀赤豹乘。
　　佩璫纷侍从，愁雾夜长凝。
　　鲫鱼潭在府治中路，离府八里，伪郑时常畜鱼于此。据诸罗志云：「台地无鲢，伪郑载而置之郡治鲫鱼潭；及网之，无有也」。其寔不然；予在凤山学署，见守备某馈同僚鲢鱼二尾，重可五、六斤；岂地气有异，抑今昔不同耶？
　　鲫鱼潭诗云：
　　府东万丈潭，水族纷窟宅。百泓沸重幽，胆破下临黑。连峰亘东回，环照崨嶪邑。
　　戢戢穿薲苽，潎潎弄浟湙，气各挟波涛，隐忍困偪仄。伪郑饕口腹，银鳞出泼剌。
　　脍下金丝盘，细听霜刀騞。自从罢施■〈哭，爪代犬〉，长时潋空碧。勿轻鬐鬣微，溟涨迫胁腋。
　　会当雷雨交，腾踔安可测。
　　暗洋，梁谿季麟光台湾杂记所载，府志采入；云：「暗洋在台湾之东北，有红彝舟泊其地；无昼夜，山明水秀，万花遍满，而上无居人；谓其地可居，遂留二百人，给以一岁之粮于彼居住。次年复至，则山中俱如长夜。所留之番，已无一存。乃取火索之，见石上留字，言：一至秋即成昏黑，至春始旦。黑时俱属鬼怪，其人遂渐次而亡。盖一年一昼夜云」。此与山海经所载西北海外章尾山烛龙事相类，似涉荒唐。虽大荒之外，靡所不有；如极西所着天问略云：西国人亲经历，地近北极者，夏至日昼愈长、夜愈短，有全十二时为昼、三十日为昼、六十日为昼、六月为昼者，亦或有其事。然台湾与海东诸国远离北极，而兹地在台湾东北，相距应不甚远，事益难信；况君子固道其常也。
　　暗洋诗云：
　　海客传逸事，令我再三叹。有岛绝居民，花浓竹欹乱。红彝拏舟来，留种置行馆。
　　再至烛遗书，堕泪浩如霰。怆伤人代促，黝黑岁序半。羲车厌修辔，暑退快脱绊。
　　安知秋阳辉，长此冬夜漫。山魈恣彳亍，魍魉互窥瞷。大荒固多异，两仪无更换。
　　谁能凿空虚，启闭作昏旦。甚类烛龙诬，何减诺皋谩。空堂夜杳閴，泱漭望河汉。
　　●小琉球漫志卷三
　　邵武朱仕玠筠园
　　海东纪胜（下）
　　予于六月十二日戊戌，由府治小南门问道凤山。十里至二滥，风沙乍作，窈冥昼晦；辙迹纵横，居民短垣茅茨，参差相错，风景绝类西北地。二十里至大湖（属凤山县治），市廛民居稠密，为大村落。二十里至竿蓁林（又名鸦公店），亦一大村落也。以阻雨宿此。十三日己亥，十里至小店仔，十五里至县治。城内周围约五、六里，设四城门，与府治同。四门惟北门外有市廛庐舍，学宫亦在北门外。其东西南三门，出郭则阡陌相接矣。
　　初至凤山学署有感，成二十韵，诗云：
　　渺躯轻鸿毛，生死敢豫计。舟航信乾坤，遂造大荒裔。儒官俗简贱，训谕固职司；负力穷展陈，微员成虚置。较禄等贰令，论阶崇邑尉；未敢与齐观，曹闲脱权势。
　　筮日勉就位，淫霖行潦沸；踏泞五六役，前导失行次。儿童拍手笑，妇女掉头詈。
　　壁立绝几榻，厨荒假食器。循例张科条，诸生无一至。空抱素餐惭，深辜设官意。
　　安能驱麋鹿，近使谐孔翠。肩舆偶行游，列廛纷起待；询知学宫官，箕踞意复恣。
　　所历尽揶揄（予始任德化，继署理永春），矧兹饶瘴疠。何如百夫长，出入弓刀骑。
　　骇汗雨翻盆，拳身蝟缩刺。野鹤忍调饥，自韬霄汉志。由来太行阪，盐车有骐骥。
　　予调任凤山，实由顺天石君朱公向制府推激。予以母老辞，继感公言而不获辞也。宗室觉罗四朗亭公时为台湾道宪，公命予致书，非公素交也。进谒日，朗亭公极口相誉，具述公书云尔，予益感动。至台既数月，诸生罕至者，深惧尸位，辜公德意，日悒悒不乐。因述公所言着于诗，欲令天下益知公之贤，而予得此于公为不易也。公顺天大兴人，年十八，登乾隆戊辰进士，官翰林，历侍读学士。庚辰岁，出为福建粮宪；治期年，士民怀之，继升臬宪。
　　上朱臬宪五十韵诗云：
　　苑囿游驺虞，草木遂萌拆，云霄下仙鹤，凡禽整毛翮。朱公来瓯闽，横目竞修饬；在野力锄耰，环坐延逢掖。嶷然夔龙姿，卓尔游夏匹。童年跻高第，飞骑控鸣镝。
　　俨列侍从班，鸿羽仪王国。四库书贯穿，百篇管立搦。骨争华岳重，量恣沧溟辟。
　　天子念良臣，民瘼须周悉。欲成平格勳，先与盘根历。仰承珍重意，屡奏循良绩。
　　泽民胜救暍，荐士深饥惄。浅材本栎樗，芜没甘榛棘。量移沧海东，公实汲引亟。
　　顾念母笃老，未敢身远适。荷公言覼缕，浩浩输胸臆。浑忘官阶崇，宛笃骨肉戚。
　　上云怜侘傺，微员大卑仄；子貌类拘迂，子质亦悃愊；任负材殊尤，谁肯力推激。
　　台疆旧狉獉，迁徙近充斥；满俸稽边劳，进秩固不隔。受禄加丰盈，供厨备燔炙；
　　持归养高堂，冁然动颜色。弟昆况三四，佐餕自无忒。以此答劬劳，远胜日侍侧。
　　下云当圣世，鞅掌匪异责；未可眷私恩，遽尔就家食。忠言撼肝肺，勉力赴行役。
　　宗室朗亭公，音容阔畴昔；命作致书邮，私谓僚谊迫。舟航泛波涛，区偻谒棨戟。
　　启口快扬揄，稔知胜熟识。倾听昧由来，歛容增悚惕；因述公邮书，辕驹夸虎脊。
　　陡焉心衔悲，不觉脸泪滴。勤勤肆搜罗，琐琐无遗掷；要使尺寻材，隐为邦家惜。
　　思欲酬高深，惟日勤司职；伦俾民番明，教广龙蛇泽。庶公报国心，少慰卧转侧。
　　负山叹蚊微，驰河惭蚷力。朝糜太仓粟，寤向长榻擗。诸生肖猨猱，招呼愈藏匿；
　　训谕安所施，志愿卒未获。沐猴轻儒冠，亡羊怆挟筴。过蒙冀北顾，留滞周南客。
　　飓风破帘帏，飞沙埋莞席；乾坤莽周遭，哀歌思（去声）何极！
　　凤山学宫，教谕、训导无署舍；教谕以明伦堂为署，训导以五王殿东西厢为署。宫前泮池，即莲花潭也。宽约八、九里，烟波浩渺，渔筏出没；长堤绵亘，竹木萧疏。凤鼻、凤弹诸山，淡抹天际，髣髴杭州西子湖；恨无台榭点缀耳。往时属学官遍种荷花，泮池荷香，为凤山八景之尤。乾隆十二年，县令吕钟琇归诸百姓；渔人蹂躏，荷无遗种矣。傀儡山相距六十五里，倒影入池；至冬水涸，仅寻丈，山影亦宛在。土人欲知晴雨，常验山上云气。山极高峻，常时云气覆蔽；偶遇晴霁，山形尽露，不数日即雨。闻全台诸山尽如是，与内地大异。
　　与同僚林霞海宴饮莲花潭诗云：
　　莲潭当夏末，泱漭葭蒲蔚。潋艳细皱縠，■〈山上酉下〉崒环倒翠。朅来谢亲爱，赖兹慰覉思。
　　矧复同官贤，草木谐臭味。樽罍谛新知，覼缕传旧事。缅溯十年余，烂熳丰荷芰；露湑团葢明，风引高茎曳；窈窕拥红粧，喧填游宝骑。岁久忽摧残，白鸟失所憩。
　　安从水滨问，且作一日计。炰脍既登盘，梨栗亦相次。市酤罄涩囊，引满愁莫继。
　　醉舞月照席，欹影纷堕地。乍面绝嫌疑，倾言到肝肺。兴衰任不常，欢娱且休置。
　　余兴欝未伸，列坐更扬觯。
　　凤山在县南三十里，其状昂腾如凤，若丹穴远至，邑因以名；山盘郁不里许，而圆秀绝伦。山东北为凤弹山（俗呼为凤卵山），西南为凤鼻山，山皆肖形而名。
　　凤山春雨诗云：
　　凤山南望海天遥，春至空蒙暮复朝。气动蛟龙初起蛰，声催螺蚌尽乘潮。潇潇余响纷传幄，淰淰轻寒镇入宵。羇旅有情谁遣此，短檠相对伴萧寥。
　　半屏山在县治东北七里，形如画屏；至莲花潭山忽截削数十仞，肖屏风之半，因名。俗相传昔有獐在山巅，鸣则近地火灾；猎者捕不可得，后莫知所之。
　　半屏山诗云：
　　兹山名肖形，屈膝裂半曲。造物憎美尽，恡此黛色足。自昔蕴精灵，警火鸣逸躅。
　　猎徒欲罝捕，奇兽宁国育。新曦相照耀，时霔深栉沐。哀猿啼一声，蕨迸万茎绿（猿啼地蕨乃多，每一声遽生万茎；见林下清录）。
　　半屏山夕照诗云：
　　屏山突兀映高空，树色山光入望中。一抹寒云开夕照，千竿疏竹动秋风。牛羊点点归茅巷，鸟雀啾啾下枳丛。欲倩郭熙无处写，纶巾相对意何穷！
　　龟山在县治左，近接半屏山。山形如龟，半盘城内。盘石嵬罪，林木翳蔚。偶值风柯递振，哀狖互答，顿令覉思增唏。山不甚高，登其巅可以观海。
　　登龟山忆家诗云：
　　怒石势欲落，哀狖啼啾啾。攀援无尺土，寸步犹淹留。槎枒千章木，终古闻飕飀。
　　阳乌避荟蔚，六月思重裘。升高瞰巨浸，端倪洵难求；洪涛蘸云霓，湠漫不可收。
　　缅渺望乡邑，西接崑仑邱；王母竟何许，玄圃空悠悠。想像扶桑枝，垂椹光十洲；
　　安能驭鸾鹄。饱啗销羇忧。
　　琅娇山在县南一百四十里；东北联山，西南滨海。山多巨木，今造海船军工匠屯驻其地。陆行必出入生番社，水行泛海九十里可至。
　　琅娇听潮诗云：
　　欲向三山访巨鳌，琅娇岛外雪翻涛。何当一夜寒声壮，正值千崖秋气高。屡讶冯夷来击鼓，底须董女丁鸣璈。年来局蹐辕驹似，欲仗余波洗郁陶。
　　淡水溪在县东南三十里。源出山猪毛社后山，水初出为巴六溪，合力力溪、中港为淡水溪；下合大泽溪、冷水坑，会流数十里入海。每值夏秋之交，诸溪水合，海不能泄，浩渺无际，至霜降水落，不过数丈，溪东西有熟番二社，为上淡水社、下淡水社。
　　淡溪月夜诗云：
　　一片冰轮海上生，淡溪流水寂无声。长悬碧落何曾异，每到秋期分外清。浅渚惟闻寒蚓吊，疏林时有夜乌惊。国传龙伯知何处，便欲垂纶趁月明。
　　打鼓山在兴隆庄，县西七里，俗呼打狗山；高峰插汉，高百余丈、袤二十余里，背障大海。舟进鹿耳门，先见此山，为营卒樵采所资。旧时水师营垒在焉。陈小崖外纪云：「明都督俞大猷讨海寇林道干，道干战败，舣舟打鼓山下，恐复来攻，掠山下土番杀之，取其血和灰以固舟，遁占城去」。外纪所传，予窃未信；据府旧志云：俞大猷逐林道干，在嘉靖四十二年，是时台湾未为倭据，地皆土番，而道干已遁占城，谁复知其事而传也。凤山邑志云：道干遁入台，舣舟打鼓山港，其妹埋金山上，故又名埋金山。山上时有奇花异果，入山樵采者或见焉；若怀归，则迷失道。未审然否也？
　　打鼓山诗云：
　　鼓山邑右辅，百里见尻骨。狰状类孤罴，修脚踏涨渤。兹地萃舟航，宄黠时出没。
　　道干昔败衄，袽船渍番血。谁为覼缕传，毋乃涉荒忽。森森朴■〈禾敕〉材，营伍樵苏窟。
　　代期三年瓜，口粮随月拨（台地屯兵，三年一更换）。猛性阚虎哮，赖此朝夕活。
　　居民慑乳羊，腰镰不敢越。将军巡哨堡，清笳暮幽咽。
　　万丹港在县西八里，港道通外海，南北小舟，在此停泊贸易。县丞署在焉。为凤山一大市镇。港沿而西北■〈氵义〉分，曰蛲港；转入为弥陀港，通内溪水；再北为鲲身港，逶迤分支，通台之喜树港及二层行溪，为县北界。
　　万丹港诗云：
　　万丹港水半篙寒，绝爱蒲帆一幅宽。向夕依依浮极浦，凌晨叶叶下前滩。青鱼大上时随影，白鸟低飞屡拂翰。来往行人频唤渡，沙头长是驻征鞍。
　　大冈山在县治北三十五里，状如覆舟，天阴埋影，晴霁则见。上有仙人迹，龙耳瓮在焉。相传郡有大事，此山必先鸣。据古橘冈诗序云：「凤邑未入版图时，邑中人六月樵于大冈山，忽见古橘挺然山顶。向橘行里许，则有巨室一座。由石门入，庭花开落，阶草繁荣，野鸟自呼，厢廊寂寂，壁间留题诗语及水墨画迹。登堂一无所见，惟只犬从内出，见人摇尾不惊吠。曲折缘径，皆合抱橘树也。垂实如椀大，啗之甘香异常橘，因袖怀数颗。俄而斜阳入树，山风袭人，遂荷樵归，遍处志之。至家，以语人，出橘相示。再往，遂失所在」。今山之巅，牡蛎螺蚌遗壳甚伙。山去生熟番既远，且上无居人，是不可解。彰化胡雄白明府云：彰化诸高山，在治内者亦然。岂台地诸山，昔皆在海中耶？沈文开杂记云：「台湾当混沌时，总属茫茫大海，中峙高山，因水归东南，渐现沙土，所以地薄而常动」；理或然也。又有小冈山，二山对峙，势若相联；在县北三十里。山不甚高，巅有巨石，圆秀如冠，名纱帽石。
　　冈山顶有螺蚌蛎房遗壳甚伙，赋之诗云：
　　冈山三百仞，云压吐油油。蚌螺辞洪涛，陆死昧所由。蒙鸿溯开辟，万川壅倒流；嶔崟堕汨没，■〈氵敕〉激重泉幽。吞舟如山鲸，突兀时来游；戴壳亦狡愤，弄潮镇淹留；波穷忽曾■〈足层〉蹬，呀呷失所求；含浆恋污淤，涎壁成拘囚。安知十万代，坏涸茀青畴；委形埋瘴疠，攅集虫蚁搜。樵苏惊磊砢，舌挢不得收。乘除自古然，天地终悠悠。
　　冈山树色诗云：
　　海边岛树自敷荣，根浸沧溟荫愈清。高干排云涵蜃气，疏枝漏月送猿声。实殊华夏何曾见，种别图经不解名。极目遥天青未了，长年迢递送人行。
　　小琉球山在凤山西南大海中，■〈派，孑代氵〉峰突峙，凌晨宾旭，届夕凝霞。周围三十余里，内饶竹木。山下多礁石，巨舟难泊，或欲取薪木，惟驾小舟。昔年闻有人垦土而居，今亦徙归台，以为禁地。闽部疏云：「由兴化东门而出，更从黄石东行，六十里而遥，为平海卫，正当大洋，东南二面，了无障蔽。登城东望，日下黯黯一点为乌坵，倭彝所经行处也。天清时，小琉球亦隐隐见云」。即指此山也。
　　初至凤山，即访小琉球所在，以海道险阻不能至。诗云：
　　黄石东行平海卫，浪蘸虹霓湿修曳。天清时见小琉球，一点青螺漾空际。舟行万里随天风，探奇默祷蛟螭宫。便邀海若相感动，波攅叠巘青摩空。安知琉球何者是，转瞬阴云迷尺咫（海中未见澎湖先见台湾诸山，旋被云翳蔽）。到官两日席未煖，欲践层峦恣双眼。风颠浪吼冰夷怒，即恐灵鳌倏移去。咄哉神閟焉可窥，倚天猿啸无穷期。
　　小琉球朝霞诗云：
　　朝来红紫射窗棂，海上明霞炫锦屏。远映三山鱼尾赤，高烘，■〈派，孑代氵〉岛佛头青。光浮渊客时横脊，影照鶢鶋欲晒翎。安得日餐成五色，从教驻算百千龄。
　　火泉，在诸罗县治玉案后山之麓。其下水石相错，石罅泉涌，火出水中，有焰无烟；焰发高三、四尺，昼夜不绝。置草木其上，则烟生焰烈。康熙甲午、乙未间，诸番相传述，或疑其诞。岁丙申三月，知县周钟瑄遣人视之，信然。石黝而坚，傍石之土燃焦如石。于是，好事者多往观焉。顾山径险阻，攀藤扶石而上；非有济胜之具，不能至也。
　　火泉诗云：
　　玉案山后泉，终古熇光气。阴阳恣亭毒，变化征道费。蝉蜎朝自明，■〈目要〉眇昏尤熂。
　　势争赤曦烈，焰破玄云靅。驱蛇竞奔逃，放鳖炰可饩。蛟龙不安窟，夭矫游靉霼。
　　绿烟喷摧枯，朱■〈火敛〉攅投卉。常虞万斛源，浇沃蚀之既。胡为公抗行，不复避所讳。
　　诸番近炙灼，严若强御畏；已惊神鬼焦，敢别咸苦味。熺炭烱泉重，阴炎燔海沸。
　　茫茫居大块，畴能齐万汇。怪生少所见，俯仰舒长喟。
　　火山，在诸罗县治猫罗、猫雾二山之东。山之上，昼常有烟，夜常有光。在野番界内，人迹罕至。按凤山邑志云：「赤山一名火焰山，时瀵涌出火」。问诸土人，则至今无有，殆今昔有异欤？
　　火山诗云：
　　猫雾接猫罗，二山若联甒。其东竞巊溟，破瘴青烟举。入宵势尤炽，光射倭人橹。
　　想像垠崖交，磊落垠崖聚。独脚走且僵，安问■〈鹿上京下〉与麈。石崩激砰磕，枯欹压杗柱。
　　狞飇倏荡簸，转瞬添焦土。蕴隆朱■〈火敛〉窟，谅有千岁鼠。修毛扳拔茸，焱焱光腾杼。
　　织成火浣布，被服骄强御。兹山神灵閟，有路不敢取。异物幸绝传，诸番免囹圄。
　　鸡笼山，在彰化县治。台地气候，南北迥殊；北境冬寒，与内地无大异。兹山为北境尽处，山大而高，下逼巨海，名为大鸡笼。至冬，常有积雪；台人取以列郡治八景焉。又有小鸡笼屿，突浮海中，上有炮城；荷兰时筑，令遗址尚存。按诸罗志云：「伪郑入泉州，窜杨明琅等眷属于鸡笼城」。明琅，崇正间翰林；甲申之变，明琅降贼，尝乘马过梓宫，扬鞭而指之曰：「此诚亡国之君也」！闻者恶之。副使高拱干有鸡笼山诗，甚整丽。
　　鸡笼山诗云：
　　维水之所归，星辰恣荡潏。大地一巨岛，矧兹千里凸。要之南北殊，亦有寒燠别。
　　鸡笼北境尽，闻有照海雪；未随瘴销熔，长留寒凛冽。蛟鼍冻局缩，魍魉避澄澈。
　　溯初缠世网，灵台渐磨灭；催迫羲车奔，昏迷斗柄斡；百年音过耳，一逝箭离筈。
　　家山当严冬，皑皑沁肌骨；冷逼町畽隘，僵卧扃关闭（去声）。可怜堆琼瑶，乌能旋蹩■〈躠，去艹〉。何如溟涨开，浩荡霏玉屑。风姨快展布，滕六逞浇泼。气侵凝碧宫，光射瀛洲闼。愿赉济胜具，跣踏万壑洁。目睛刮翳障，脏腑洗污涅。剖开蒂芥胸，还纳团圞月。丹田沃神泉，天鼓叩清越。安期挹咫尺，木公许参谒。刀圭一朝授，羽翼生俄忽。上乘万里风，振迅鬖髿发。遨游蔚蓝天，金殿蜷雌蜺。玉女笑投壶，人寰惊列缺。确隤固无尽，灵芽亦不折。相与竟终古，安知时代阅。
　　●小琉球漫志卷四
　　邵武朱仕玠筠园
　　瀛涯渔唱（上）
　　尸位学署，岑寂无聊，泛泛随流，迹近渔父。每有闻见，辄宣讴咏。因名瀛涯渔唱云。
　　鸿爪留泥尽偶然，此生何意到瀛壖。彼苍怜局溪航小，放眼沧溟十丈船。
　　海舶大者长至十数丈，次亦不下十丈。
　　内地安知绝海滨，车行千里响辚辚。却思他日青齐路，辙迹纵横扑面尘。
　　台地平衍，负载皆用车。
　　番疆物类信难齐，炎帝图经失考稽。颇怪草名三脚鳖，争传人畜五鸣鸡。
　　三脚鳖，药名。五呜鸡，大如鹌鹑，每漏下一鼓，则一呜。
　　疑移海底润犹濡，接干交柯色自殊。四尺翻嗤石卫尉，遶篱盈丈绿珊瑚。
　　绿珊瑚，木名，一名绿玉，种出吕宋，无花，叶高可丈余，色深碧，宛似珊瑚；民居多种之。
　　鸣螿几日吊秋菰，出网鲜鳞腹正腴。顿顿饱餐麻虱目，台人不羡四腮鲈。
　　麻虱目，鱼名。状如鲻鱼，细鳞。产陂泽中，夏秋盛出。台人以为贵品。
　　争以柯亭异响传，嘉名肇锡岂徒然。夜凉风起戛苍玉，■〈髟上彷下〉髴秋堂鸣七弦。
　　七弦竹，以皮间凸起七条如弦，故名。
　　入市果怜梨仔茇，垂檐花薄贝多罗。世人臭味应难识，一种差池可奈何。
　　梨仔茇，即番石榴也。其气臭甚，不可近。土人以为珍果。贝多罗，土人名为番花，开时未有过问者。
　　菊名献岁蕊含黄，点缀篱间异样香。微雨淡云风景好，早春犹认是重阳。
　　献岁菊，立春始开。
　　晓起青青展嫩芽，淡黄乍变正栖鸦。绳床夜半不成寐，香扑一帘鹰爪花。
　　鹰爪花，初开时青色无香；至晚转黄色，香同凤梨。
　　番蒜新收暑雨时，青虯卵剖满林垂。瀛壖自重蓬莱酱，应笑嵇含状未知。
　　番蒜，一名檨。大者合抱，叶浓，花淡黄，结实初绿，久则渐黄。台人以糖腌之，名蓬莱酱。
　　栩栩风摇番蛱蝶，依依露湿雪鸳鸯。任渠艮岳收珍异，省织名葩出大荒。
　　番蝴蝶，花高盈丈，色内红外黄。雪鸳鸯，叶似鹿葱，花洁白；夜开有香，一名月下香，昼则歛蕊如玉簪。以开时蒂必双出，故名鸳鸯。
　　尚剩差池两翼舒，阴阳变化费踌躇。牛哀为虎休惊怪，试看扑灯飞藉鱼。
　　飞藉鱼，有两翼，疑沙燕所化。渔人俟夜深悬灯以待，乃结阵飞入舟。
　　揉叶移时炫彩霞，凤仙从此减声华。玉台更合添新咏，别有东宁指甲花。
　　指甲花，树高丈余，枝条柔弱，叶如嫩榆。捣以染指甲，色同凤仙。花白色，朵细，香甚清。
　　牡丹曾号玉楼春，不道栀花誉望新。漫说齐名真忝窃，李■〈御，亍代卩〉终让杜陵人。
　　百叶黄栀花，一名玉楼春。
　　西望家山倍惘然，怪风冒雨度残年。花名含笑知何意，药解相思亦可怜。
　　合笑花，五瓣，淡黄色，班节。相思，药名，状类薄荷。
　　蒌叶包灰细嚼初，何殊棘刺强含茹。新秋恰进槟榔枣，两颊浮红亦自如。
　　台地槟榔干即大腹皮，裹以蒌叶、石灰，食之剌口。惟初出青色大如枣者，名槟榔枣，不用蒌叶，惟夹浮留藤及灰食之，甚佳。
　　柴门五月满蓬藜，闲把光风细品题；最爱千枝光照海，龙船花发四眉啼。
　　龙船花，又名赬桐。高不盈丈，叶似桐花，红如火，一茎数十朵，五月竞渡时盛开，故名。四眉鸟，状微似画眉，两眉各有二白纹。
　　果号菩提荐玉盘，乍疑卢橘蔟团团。故乡隔海音书断，蜡里无因寄一丸。
　　菩提果，一名香果。花有须无瓣，白色，寔如枇杷，鲜青熟黄，状如蜡丸。
　　空思吴下摘杨梅，不见葡萄碧映苔。齿颊溅酸差强意，台疆六月熟黄来。
　　黄来，又名凤梨，台地六月熟。
　　院匝清阴爱刺桐，新英受庇长芳丛。惟应雪色■〈口留〉吧鸽，相映闲堦白剪绒。
　　台地有白鸠，通体洁白，或呼为番鸽，云来自咬■〈口留〉吧。白剪绒，花名；花瓣如剪。
　　想见如来绀须鬖，荷兰移种海东南。谁知异果波罗蜜，别有佳名优钵昙。
　　波罗蜜，树高数丈，叶如苹婆花。实难得，或以刀斫之，则实，实生附树干，大如斗，皮似如来顶，种来自荷兰。
　　月类金盘堕海西，长廊深夜独扶藜。兰香旧畹名鸡爪，黍泛新醅号鸭蹄。
　　鸡爪兰，一名赛兰，开于夏秋之间。鸭蹄黍，穗似鸭蹄，酿酒甚美。
　　溽暑薰人困欲迷，堆盘冷沁释迦梨。消除下土尘埃净，便接跏跌身毒西。
　　释迦梨，实大如柿，碧色，味甘而微酸；一名番梨。
　　炎方入夏太郎当，空想冰盘沁午凉。惟有倾翻椰子酒，从教一饮累千觞。
　　椰子，树高数丈，直上无枝。结实大如瓜，内有浆，如酒味。
　　草木隆冬竞茁芽，红黄开遍四时花。何须更沐温汤水，正月神京已进瓜。
　　台地西瓜，有种于八月，成于十月者；用以充贡，正月至京师。唐王建诗云：「内园分得温汤水，二月中旬已进瓜」。
　　擘红无复果园开，空忆明珠出蚌胎。忽见堆盘成一笑，海航新载荔支来。
　　台地不产荔支，皆载自内地。忆在永春王氏园中饱餐，相距已二年矣。
　　弱蕊柔茎倚架牢，偶然拔擢出蓬蒿。先生命比黄杨厄，羞问花名节节高。
　　节节高，叶及花微似胭脂而差小；枝茎细弱，每开自本至末。邑志未载。
　　茁白新抽暑月嘉，盈筐买就净无瑕。儿童拍手从旁笑，错认渔人海豆芽。
　　海豆芽，介属，形扁，壳绿，吐尾洁白，类豆芽。予初至台，见之以为真豆芽也；买而烹之，味腥不可入口，闻者笑之。
　　乍看草木自扶疏，那识根蟠背脊余。悔吝动生安足怪，世间到处海翁鱼。
　　海翁鱼，即海鳅也，大者重至五、六万斤。赤嵌集云：「濒海有小山，草木丛生，樵者误登其上，小山倏转徙，不知所之，盖海翁鱼脊背也」。
　　春丁偶尔剩腥羶，鼠辈翻盆镇搅眠。径欲驱除尽夜半，琅娇奔马聘乌员。
　　琅娇山，生番所居，产猫。形与常猫无异，惟尾差短，自尻至末，大小如一，咬鼠如神，名琅娇猫，又名番猫，颇难得。
　　凌晨香气沁重衾，远梦难成思不禁。欲向花前问消息，家山西望海云深。
　　刺球花，枝干多刺，花黄色，而朵小，细攅如绒。每露气晨流，芬香袭人。冬月盛开，人家篱落多植之，一名消息花。
　　海族渔人浪品题，一时传播信无稽。青红便号鹦哥样，拳缩何关新妇啼。
　　鹦哥鱼，嘴红色，周身皆绿。新妇啼，亦鱼名，甚鲜美。渔人以烹时举体拳缩，如新妇畏见姑之状。
　　五瓣蛮花擢素芳，浑如珠琲遶丛粧。任从居士耽禅寂，无那撩人七里香。
　　七里香，木本，一名山柑。花丛生如柑，五瓣，色白，香气可越数十步，与芸香草名七里香，名同而族殊。
　　闻道花田志粤村，海东喜见雪争繁。春风已过二三月，日永闲庭空闭门。
　　素馨花，藤本，多延缘竹木，花白如雪；二三月盛开，至四月而歇。
　　草草衔盃旅舍中，杨尘眯目镇蒙蒙。插萸空有登高兴，不奈朝来九降风。
　　九月北风初烈，或至匝月，名为九降。他月飓多挟雨，惟九降无雨而风。
　　紫花如盎映山椒，结子垂垂像翠翘。消渴夜深难禁制，金茎流露进牙蕉。
　　牙蕉，即甘蕉。结子每茎百余，始绿，熟则黄，味极甘美。
　　终岁侯鲭绝冷厨，索居虽暇诮吾吾。朝盘快剖沱连荚，双角山前见绿珠。
　　沱连，形比常豆为小。子嫩绿，圆如蚌珠，味极甘美。郡邑志未载。
　　戴壳含浆逐海波，千形万汇种纷罗。好寻渔父传覼缕，细展乌丝谱蚌螺。
　　在府治见渔人载蚌螺两巨筐，进巡台御史署；名状诡异，正难更仆数也。
　　栽成如栅阻牛羊，误认黄梨遶道旁。青实遍簪番妇髻，却憎重价购都梁。
　　菻荼树，类凤梨，高至丈余，结实酒盃大，青色；番妇取簪髻，以为香胜都梁。土人篱间植之，牛羊不得入。
　　不识瀛壖草木衰，秋光渐近肃霜期。东皇海外无拘管，又见迎春再放时。
　　迎春，又名玉兰。内地正二月开，台地北路七八月亦开。
　　鼍梁跨海溯秦营，兹地曾经望窈冥。祗为蓬壶三岛近，至今有果号长生。
　　长生果，即落花生也；又名土豆。
　　瓜蔓延缘上板扉，流萤元夜弄辉辉。非关腐草当春化，直是淹留不肯归。
　　正月冬瓜蔓生，萤火夜出。
　　宁比瑶塘称并蒂，漫依玉砌诩交枝。惟应呼作绸缪草，免使佳名混泽芝。
　　交枝莲，藤本，花五瓣，白色；其藤互相萦绕。
　　亭亭青节肖篔簹，面吐霏霏胜栗黄。翻笑广文食不足，日宽围带望桄榔。
　　桄榔木，似棕树，有节，似大竹；树杪挺出数枝，开花成穗，结子如青珠。皮中生粉，赤黄色，如面，可食。
　　漫道龙宫出秘方，灵虚殿迩路茫茫。蠲除瘴疠轻卢扁，觅得冈山三保姜。
　　台湾志略云：「明太监王三保植姜冈山上，至今尚有产者。有意求觅，终不可得；偶得之，可疗百病」。
　　滥窃南枝姓氏同，飘零长恨五更风。一丛开放遽如许，问日前庭始可中。
　　午时梅，午开子落，又名子午花。
　　微虫变化侧根麤，珍重台人号蔗姑。争似坡公覉岭峤，赋成蜜唧笑胡卢。
　　台地多种蔗，蔗根有虫，形类鼠妇，土人珍之，加以油炙，名曰蔗姑。
　　龙钟番叟鬓成丝，逝去流光总未知。不解绦人书甲子，黍收惟记一年期。
　　土番不知年月生辰，以黍收为一岁，或以刺桐花开为一岁。
　　瓜小庖厨进未堪，连宵露白气初涵。猩红摘下供书案，合配黄来佛手柑。
　　金瓜，叶干同茄，花五瓣，淡紫色，结实酒盃大；有初白后黄者，形员而长；又有猩红色者，形扁，皆可以供玩。
　　中虚■〈髟上彷下〉髴此君容，树号婆罗世未逢。凿就团团置髹几，诘朝便册管城封。
　　娑罗树，中空，四围摺叠成图形，花纹斜结，如古木状。土人制就，以为笔斗。
　　●小琉球漫志卷五
　　邵武朱仕玠筠园
　　瀛涯渔唱（下）
　　霜后余荷尚贴钱，旧雷长是接新年。阴晴十月浑难定，好似江南梅雨天。
　　台地十月间有时乍晴乍雨，或日中下雨。彷佛如内地熟梅时。
　　匇匇寒暑类惊湍，又见青青辣芥盘。节气刚逢六月朔，曲红搏就半年丸。
　　辣芥菜，以六月时有，亦名六月菜。台俗以六月朔或望日，家杂红曲于米粉为丸，曰半年丸。
　　八足双螯出水浔，君谟误食笑难禁。不知许事自佳耳，且食沧溟斗大蟳。
　　蟳，蟹属之大者，亦名蝤蛑；台地有大至尺余者。
　　佳名黍窃擅番疆，照耀群分晓日光。争似法曹年正少，漫夸誉望出扶桑。
　　扶桑花一名佛桑花，深红色，五出，大如蜀葵，乃木槿别种也。
　　衍就波提十万偈，偶拈花笑脱言诠。法华寺里刚留种，来自牟尼■〈忄刃〉利天。
　　昙花。六出，色纯紫，高五尺许。府治法华寺有数本。僧云种来西方。
　　强称此宅为吾有，那识消沉向此中。若见鹦螺应一笑，诸君尽属寄居虫。
　　寄居虫，台地呼为寄生。异苑云：「鹦鹉螺常脱壳而朝出；则有虫如蜘蛛，入其壳，戴以行，夕返，则此虫出」。庾阐所云：鹦鹉外游，寄居负壳者也。
　　投赠曾闻赋卫风，蛮州种别干如铜。了无香味传书案，滥窃乌栏正未公。
　　番木瓜，树干亭亭，色青如铜；花白色，生杈桠间。瓜凡五棱，无香味，土人用盐渍以充蔬。
　　大明会典：「宣州岁贡乌栏虫蛀木瓜，以入御药局」。
　　难钻七十二纵横，蹢躅元夫海岸行。为有文章如玳瑁，便邀五鼎事煎烹。
　　■〈句上黾下〉鼊龟，四足漫胡，无指爪，常从海岸赴山凹伏卵。人伺其来，尾而逐之。其甲可乱玳瑁，亦用以饰物，但质薄而色浅。
　　别饶节凸雪霜姿，戴谱分宗尚未知。移得一丛佛眼竹，朝来便置越州甆。
　　佛眼竹，即人面竹。高四、五尺，节密而凸，宛如人面。
　　角黍悬蒲俗共夸，漫惊踪迹滞天涯。海东五日标新样，儿髻环簪虎子花。
　　虎子花，一名月桃。花黄白色，倒垂，一茎可数十蕊，香甚浊，五月始开。端午日取其叶以包角黍，摘花插小儿髻上。
　　东邻酿熟夜相招，潋灩长盈贮月瓢。任彼伯伦颂酒德，不堪苦口进糖烧。
　　台地无佳酿，土人将蔗熬糖讫，以其渣酿为酒。酒百斤，米不逾数升，名曰糖烧。味极苦，不堪入口。
　　不见飞花似雪飘，惟余■〈艹〈束刂〉〉竹伴无聊。蓦逢一树河西柳，远胜隋堤千万条。
　　台地物产，载有河西柳，然未尝见也。予在道宪署，止见一株。
　　乘兴飘然渡海东，便思大脔出厨中；那知蕉鹿终成梦，食指长惭误子公。
　　台地鹿虽多而街市无卖者。凡官台三年任满，未尝生鹿一脔，不独学署穷员也。
　　子菜初生漾碧漪，金鸦南至翼低垂。琅娇山下施罛集，正是乌鱼大上时。
　　紫菜以子月生海中，故一名子菜。乌鱼形似鱮，每岁冬至前自东海来，聚凤山琅娇山下散子，以亿万计。大者五、六斤，小者一、二斤，味甚甘美。腹有鱼子，腻滑，性能败血，有血症者忌食之。
　　无酒东来倍怆神，鹅黄新造味清醇。朝来漉就光浮盎，何减荣阳土窟春。
　　初至台，苦无酒；而内地所载绍兴酒，价甚昂，非穷员能购也。同僚林霞海教以酿酒之法，试之甚佳。
　　夜半丹霞照海漘，沧溟日出气清新。世人狎视黄金橘，那识扶桑地大轮。
　　极西云：日轮视地轮为大。
　　簪奈都人漫共夸，未知异品出天涯。惟应蒋诩新开径，合种东瀛三友花。
　　丹铅录云：「晋书都人簪奈花，即今茉莉」。台地有番茉莉，另为一种，花径寸，每开百余瓣，望之似白菊；既放，可得三日，不似内地茉莉晨开暮落也。一名三友花，一名叶上花。
　　漫讶飞霜暑路中，舳舻货殖倍三农。海东千亩饶甘蔗，何啻人间千户封。
　　糖之息倍于榖，台地富户，每岁货糖吴、越，所息不赀。
　　高士心栖不二门，兴亡坐阅似晨昏。坛南数亩闲花竹，道是当年梦蝶园。
　　龙溪李茂春，明季乡荐，窜居台永康里，题所居室曰梦蝶园，在府治社稷坛南；日诵佛经自娱，人称李菩萨云。
　　缅想渡江歌阿童，何如元干乘长风。只愁飓作鲸波恶，但占天边屈鲎虹。
　　凡飓将至，则天边断虹先见一片如船帆者，曰破帆；稍及半天如鲎尾者，曰屈鲎。
　　新醪刚熟舞婆娑，方丈筵陈百不多。买就管豪囷蠢缩，可怜王约奈痴何。
　　竹■〈鼠留〉，土人呼为管豪；写豪字作■〈犭豪〉。
　　谁云羇客坐无聊，姬侍横陈伴寂寥。青佩遍垂裙带豆，朱颜纷坼美人蕉。
　　裙带豆，子黑荚绿。
　　奼李夭桃竞放颠，家山习见未为妍。番姜压树暹兰吐，一日还欣见二贤。
　　番姜，木本，种自荷兰。开花白瓣，实绿，熟则赤，形尖而长，中有子辛辣。暹兰，即树兰。
　　花细碎如黍，色黄，以种出暹罗，故名。
　　生同庶草碧离离，却号含羞为阿谁？遥想甬东辞老日，九原无面见鸱夷。
　　含羞草，叶生细齿，触之则垂，如含羞状。
　　隆冬单袷汗仍流，微雨才零便似秋。谁信飓风三日作，炎方六月御羊裘。
　　台地隆冬有时如暑月；值飓风作，则六月御羊裘。
　　玉延刀切胜琼瑰，长记花临五月开。别有细抽番薯好，漫传嘉种自文来。
　　番薯有赤、白二种，生熟皆可啖。台海采风图云：「有金姓者，自文来携回种之，故亦名金薯」。
　　诸番镇日射伊尼，竹箭藤弓每自随。仆谷颠阬宁敢悔，祗缘辛苦觅胎皮。
　　胎皮，即鹿之胎者。台人贵之，颇难得。
　　解箨声清迥不凡，欲■〈厶大，上中下〉玉版践巉岩。千头觳觫穿林出，味苦难禁太守馋。
　　台地竹笋，四时皆有；然味苦不可食。
　　迎风灼灼照窗楹，潘县翻同渭亩名。谁料此君遽如许，何殊靖节赋闲情。
　　夹竹桃，一名俱那异，一名半年红。
　　新鹂几日啭高枝，碧蔓纠缠遶架垂。细雨斜风寒食过，四英含蕊正离离。
　　四英花，藤本。春末开花，瓣小而白，香甚清。
　　翠盖团团小叶青，万花攅蔟弄芳馨。炎州不识冰霜厉，看取盆开泼雪形。
　　泼雪，一名喷雪。叶深碧，开小白花，每开以千百计，乍望如雪，故名。
　　漫称膏壤事耕深，再熟田畴力不任。惟有东西二港地，小春时节出秧针。
　　台地稻止一熟，惟凤山东西港间有再熟者。早冬种于十月，收于三四月，亦惟东西港可种。
　　熟番形貌肖猿猱，渐制衣裾慕胜流。但羡唐山无限好，安知文物萃神州。
　　熟番归化既久，男女服饰同于土人，但两睛稍圆为异矣。番人谓内地为唐山。
　　青州从事出遐方，照座浑如琥珀光。珍重数杯啊■〈口乳〉酒，颓然成醉遇周郎。
　　啊■〈口乳〉酒出外洋，味甘醇，色如琥珀；不敢多饮，以味醇而醉缓也。每瓶不踰四、五斤，价至番银四圆。
　　未堪皇树斗声华，磊落前庭亦复嘉。坐进一盘柑子蜜，何输七碗玉川茶。
　　柑子蜜，果名，橘之类。形如弹丸，土人和糖以充茶品。
　　栩栩浑如蛱蝶轻，仙人手植号金茎。任教拗取盈头插，未必蓬壶便列名。
　　金丝蝴蝶花，黄瓣，有须，状如蝴蝶，一名金茎花。仙岛有金茎花，语云：「不戴金茎花，不得列仙家」。
　　仄行郭索出沧漘，丑劣形殊镇骇人。料得中书应罢食，将糖免使议门人。
　　鬼蟹，状如傀儡。
　　彷佛沧溟见玉人，合茹珍重口生春。谁云分体吴宫里，不及江妃罗袜尘。
　　论海错之美者，首列江瑶柱；西施舌次之。台地有西施舌而无江瑶柱。
　　弱羽■〈衤离〉褷似不禁，时人却号九皋禽。祗缘举目无空阔，共此云霄一片心。
　　隆冬时海渚尽出，有鸟类鹭丝，毛羽灰色，土人呼为鹤，究不知何名也。
　　轻缯作裤白罗襦，那识家仍担石无。明烛华灯喧夜半，分曹到处快呼卢。
　　台地赌博，比户皆然矣。
　　寒暑乖违物候偏，蛮花随意烂瀛壖。独余一事艰推测，不见蜂狂蝶放颠。
　　郡邑志「物产」皆载蜂蝶；予居台地年余，蜂蝶从未经见。
　　九瓣香从内地分，恰宜对酒吐氤氲。微官飘泊东溟远，那得传柑馈细君。
　　九头柑，柑之佳者；载自内地。
　　谁把琼瑶万朵装，未堪蹴踘筑球场。挥毫难写垂藤态，只合丹青付赵昌。
　　番绣球，蔓生，花白色，心微红。
　　淡白轻红逐队分，安知蚕织事辛勤。倦抛绣线无余事，快嚼槟榔胜酒醺。
　　台地妇女，不解蚕织，惟刺绣为事；槟榔则日不离口。
　　常时微步踏莓苔，北舍南邻镇往回。水麝薰传罗袖阔，非关寒食踏青来。
　　台地妇女，好出游，人执一伞遮蔽；伞率半开，衣袖约阔二、三尺。
　　甘蕉舒绿蔼如云，花放惟应配茜裙。何事偏蒙君子号，固宜修竹出弹文。
　　莲蕉似美人蕉，而花大数倍，其状似莲，其花从叶中抽出。
　　好是风和景物妍，野花盘髻胜金钿。乍闻笑语来天半，番女轻盈戏渺绵。
　　番女有渺绵之戏，即秋千也。略如汉人之制，高可丈许，中以木为舁，止容一人，绕梁旋转如纺，上下可数十回。汉人效之，则晕而呕。
　　南至阳生气尽苏，恨无飞雪点红炉。团圞坐饮称添岁，一幅升平外海图。
　　台俗：冬至日，家作米丸，祝先礼神毕，卑幼贺尊长者节，略如元旦。合家团圞而饮，谓之添岁。
　　黉舍周遭任卓锥，庾郎鲑菜镇相宜。东西压架颁书遍，顷刻家成十万赀。
　　儒官俸薄，日用不足，而贮颁书甚富。
　　生涯任运自蘧蘧，踪迹应如海上渔。安得广张六百钓，从教举国饱鲸鱼。
　　●小琉球漫志卷六
　　邵武朱仕玠筠园
　　海东賸语（上）
　　额定乡试中式
　　台湾乡试另广一名，系提督军务侯张公云翼特疏准；自康熙丁卯科为始，于福建乡试正额外，另编至字号取中一名。是科中式苏峨，庚午中式邑星灿，皆凤山人也。康熙三十七年，总督郭世隆奏准撤去另号，通省一体匀中。以后三十一年，乡试十二科，台地无获隽者。雍正七年，巡察台湾御史夏之芳奏准台湾贡监生员，仍照旧例另编字号，于闽省中额内取中一名。雍正十三年，巡抚卢焯奏准于本省解额外，不论何经，加增中额一名。乾隆元年，巡抚卢焯奏准恩科福建加中三十名内，台湾于原额外加中一名。但台地冐籍者多，中式多非土着。予查台湾自乾隆癸酉至壬午凡五科，共额中十名内，惟癸酉科中式谢居仁一名系凤山人，余俱属内地。乾隆二十八年，巡台满御史永公庆、汉御史李公宜青至台，台地绅士以额中虚冐其名，联名进词，愿撤去另号，一体匀中。二巡台不允所请，但面谕道、府、县严禁冐籍，其源既清，则其弊自止。二公寔能善体国家栽培海外至意。李公加意督课，诸生诗文皆手自批阅，谆谆不倦；几忘宪体之尊，而笃师生之谊，多士颂之。李公江西宁都州人也，乾隆丙辰进士。
　　台湾书院
　　台湾府治内有二书院：一曰海东，一曰崇文。海东旧书院在府学西边；乾隆二十五年，觉罗四朗亭公复创立新书院于台湾县学西首。崇文旧书院在府治后，今已颓毁；觉罗四公为府时，创立新书院于府署东首。海东书院督课，道主之；崇文书院督课，府主之。二十九年正月，予蒙觉罗四公谕、府贵阳蒋公召，掌教崇文书院。旧例书院掌教，凡系属员，则道府发牌委掌其事；予蒙道府优礼，不行委牌，特用聘仪，实异数也。台、凤、诸三邑无书院，惟彰化立白沙书院。
　　粤籍
　　台地居民，泉、漳二郡十有六七，东粤惠、潮二郡十有二三，兴化、汀州二郡十不满一，他郡无有。风俗饮食器用，同于泉、漳。惠、潮居民，亦准考试，分其卷为粤籍，四邑与焉。遇府道试，合四邑、粤籍取之；入学八名，隶台湾府学，但无廪膳。三年乡试，亦不与焉。
　　陈清端
　　雷阳陈清端公观察台湾时，常巡淡水。往复一千四百余里，自持糗糒、携小帐房以随，露宿风餐，不入邸舍、不受馈献；每食惟一饭一蔬，或捐囊市酒肉，以犒徒御。不设仪卫，寥寥数人。道旁观者，莫不咨叹。公始任福州古田令，予在德化时，有同僚李阳光者，即古田人，年八十余，犹及见公；言公治县时，每日清晨，门役剖龙眼七、八颗，以汤沃而食之，即听讼至暮。公之介节，人人所知。而其肠胃之异，亦若天特生之，以默相玉成耳。
　　兰波岭树
　　凤邑南路兰波岭，有树三株，状类鸟榕，不知其名。皆大十数围，三树相隔各二丈余；其末枝柯合为一本，叶荫数亩，岂相思连理木之类欤？
　　蛇草
　　凤山有蛇草，状如波菱，蛇伤煎泡酒服立愈。唐李卫公诗云：「愁冲毒雾逢蛇草」；若以蛇草为不敢近，殆别为一种欤？抑以蛇所经过，毒沾草上，人畏近之，故名欤？
　　松树
　　台凤二邑未见松树，或云傀儡山及北路上淡水诸内山有之。闻有货松根茯苓如斗大者。诸罗志云：「水沙连山松大者深山自老，不可致，子可取种而为秧。松子落处，小松生焉，移植即活。若近山庄舍，购于土番，植之数年，相传渐广；用作宫室，较杂木易朽者相悬也。」
　　水沙连茶
　　水沙连山在诸罗县治内，有十番社。山南与玉山接，大不可极。内山产茶甚伙，色绿如松萝。山谷深峻，性严冷，能却暑消瘴。然路险且畏生番，故汉人不敢入采。土人云：凡客福州会城者，会城人即讨水沙连茶，以能疗赤白痢如神也。
　　鸦片
　　鸦片出外洋咬■〈口留〉吧、吕宋诸国，为渡海禁物。然私藏者多，不能制也。台地富室及无赖人多食之以为房药，可以精神陡健，竟夕不寐。凡食必邀集多人，更番作会，铺席于地，众偃坐席上，中燃一灯以食，百余口至数百口为率。烟筒以竹为管，大约八、九分。中实棕丝头发，两头用银镶，头侧开一孔如小指大，以黄泥做成葫芦，空其中，以火煆之，嵌入头间小孔上。置鸦片烟于葫芦首，烟止少许，吸之一口立尽，格格有声；饮食顿令倍进，日须肥甘，不尔肠胃不安。初服数月，犹可中止；至服久，偶辍则困惫欲死，卒至破家丧身。凡食者面黑肩耸，两眼泪流，肠脱不收；行于道路，人能辨之。土人云：有食鸦片烟者，后贫寠，不能食，仆于道上，气息虚无，宛如死人；有知之者，吸鸦片烟数口，使其气触入鼻内，顿能起立；再与烟吸数口，筋力如常，毫无病态矣。予尝有诗云：鸦片出外番，实为中夏厉。乍服筋骸强，穷欲日夜继。列坐尽狂且，会食无终始，桦烛烂熳燃，妖姬左右侍。相聚欝不散，为疹干天地；遂令闾閈间，长横蝃■〈虫柬〉气。国家虽厉禁，猾贾敢私市；脱略锱铢投（凡初食鸦片，卖者不取钱），觊觎万倍利。浸渍既已深，俄顷不能置。朝餔兼羊牛，夕啗竭廪饩；家倾黄白金，辇载邱陵积；投入无底阱，空洞仍深閟。中道悔愆尤，久已移肠胃；委顿四肢颓，昏迷双眼翳。至竟囊橐空，立成饿莩毙。人生固为难，胡忍速死计；相效遂慆淫，甘心罔疑忌。深辜受发肤，哀哉空毕世。
　　水母
　　水母，闽人谓之■〈虫宅〉，又谓之蜇皮。其形乃浑然一物，有知识、无口眼，故不知避人。虾寄腹下食其涎；虾见人则惊，此物亦随之而沉。产台地者，瘦小不堪食。鹿耳门内甚多，淡紫色，状如覆杯。下有物摇曳如县絮，俗谓之足；往来浮沉，捕之，则所谓足者缩入。越绝书云：「水母虾为目，海镜蟹为腹」。海镜，广人呼为豪菜盘。岭表录异记云：「海镜饥即蟹子走出。以腹中有小红蟹子，其小如豆，头足俱备，及出食，蟹饱归腹，海镜亦饱」。海镜一名璅■〈王吉〉。郭璞江赋：「璅■〈王吉〉腹蟹」；抱朴子：「蟹不归而■〈王吉〉败」。■〈王吉〉恃蟹以为命，不可一日无也。
　　海道
　　台地四面皆海，可以四达。东南至吕宋，海道七十更；东北至日本，海道七十二更。而至台海舶，不许通外洋；惟载台地物产，往吴、越货卖，然必回舶抵厦门纳税给票，方许放洋。迨海舶回载，亦如之。其市于外洋，悉系内地海舶，而纳税给票准此。外洋诸国，惟咬■〈口留〉吧最远。咬■〈口留〉吧即咖■〈口留〉吧。予在德化时，有诸生陈洪照者，博学善属文，以贫寠曾附海舶客咬■〈口留〉吧五阅月，着吧游纪略一书，所载海道，甚为详悉；附录于后。「厦门至咬■〈口留〉吧，海道二百四十更。初放洋，舟西南行三十六更；至七洲洋，茫无岛屿，为通西洋必经之道。隆冬之际，北风迅发，至此暖气融融，人穿单衣。中外之界，自此分矣。乃具牲馔、笼金钱，陈于木板，投诸海面焚之，以礼海神。继鸣金鼓，焚楮帛，以礼所过名山之神。既过七洲洋，是为外罗之山。有鸟焉，白羽尖喙，其大如鸡；中尾一羽似箭，长三、四寸，名曰箭鸟。是鸟也，见有人至，则回翔于其上。过外罗山，是为马鸣峤。由马鸣峤顺风三日，至烟筒大佛山。山环列，嶂中一山有石突出，远望如人立其巅；非风利不得过。舟行至此，先以木板编竹为小船，帆用杂色彩纸，陈牲馔、香烛、金钱以祭；祭毕，将牲馔等物置小船中，放诸海以厌之。其小船瞬息前飘不见，则过此平安，谓之放彩船。过烟筒大佛山，至广南赤嵌山，其山色赤如赭。过赤嵌山为覆鼎，过覆鼎为罗源，过罗源为东西竹，过东西竹顺风三日至昆仑洋。洋中有山，名曰昆仑；前列三峰，后列三峰，其洋小于七洲。每海舟回时，正当夏月，常起鼠尾。鼠尾者，天际云气一点如黑子，须臾，黑气一线直上，猋风暴雨卒至。所谓往怕七洲、归怕昆仑也。海舟往时，当冬春之际，可以无虑，然必设馔祭如七洲洋。过昆仑洋为面面屿，过面面屿为猪母头屿，过猪母头屿为短腰屿，过短腰屿为长腰屿，过长腰屿为琴七星屿，过琴七星屿为地盘。自昆仑洋至此，皆不见有大山，惟认海中浮屿为水道行程，舟行昼夜无住处；离屿常须数里，恐屿石斜伏水中隔碍也。由地盘顺风二日至峡夹峡。两旁树木，生于海底，大者数十围，皆直上无拳曲，其高低分植，如手分置。舟行中央，相去仅一、二里许；树间猿鸟飞腾上下，依稀可见。入峡至出峡十五更。峡中时有浮土，土尽涂泥，海水深不过七、八丈或五、六丈。夜则下矴，不敢行，惧入浅而舟胶也。出峡十二更，至三立洋；设牲馔祭如前。过三立洋三更，至王屿。屿筑小城，缘边植树，和兰藏货物之处，夹板大船之所泊也，番兵镇焉。又一日，至咬■〈口留〉吧海港。自海港至城十余里，望之不见雉堞；惟于绿树阴末见飞楼层阁、金碧掩映而已：盖殊方一大都会也。其地东南阻海，西北依山。山悉平衍，城内外掘地数尺即水；水与地平，不溢不涸，澄然而清，味臭恶，不可食。其所食水，系汲诸山中泉始出者；载之以舟，因而买之。衣服藏箧笥，置楼上；十日失晒曝，则蒸湿气。土带沙砾，雨过辄干；少时不雨，通衢之地，车马走集，尘涨如雾。夹山流水，谓之溪港。港流甚大，源不知远近；环城内外，导达沟渠，纡回曲折，纵横成十字。市廛民居，密比如栉；东西对向，人皆背水而居。地暑湿，多疠疫。其俗晨兴则浴港中，晚亦如之。子生三日，母抱子浴于港；俗谓水为药。其气候冬至日长、夏至日短，雷发不震，北斗隐而不见。无大寒暑，惟夏月稍
　　热，冬月则暖。冬至以后，则降霖雨，谓之和兰春；乃种五谷。既种之后，不溉不耘，获则剪其穗而揉之；实皆坚好，岁止一熟。此田既获，乃种他田；周而复始，岁率为常。惟麦不生，以其地气暖也。萝卜花而不实，种皆载于中国。阿橽子始花，收其液如椰液，可以酿酒。椰有黑白二种，树如棕，一干直上，有叶无枝，高丈余，栽之成行，以竹架其上，始花；截其茎，承之以筒，夜有液如乳坠筒中，味甜，以酿酒。花成实可生食。内有浆满腹；渴，饮之生津。其地多椰，番人谓椰为咬吧，故以名其地焉。其豕多赤，其牛多白。往时咬■〈口留〉吧自为一国，明季并于和兰，今王为和兰人。王在和兰，咬■〈口留〉吧之地止命酋长镇之，亦称为王。溯和兰立国至乾隆十四年巳己岁，乃一千五百四十九年也。和兰至咬■〈口留〉吧所历之国：东洋，其国有海而无盐，和兰市之，利百倍焉。西洋，其国街市庐室宛然，而不见有人。往市者以所货之物书价置其室，越夕，取去货物而置布焉，不售者货仍在。其布方广丈余，缕细如发；和兰富人以为送死者里衣，云其尸不腐」。
　　清明
　　府治东北二门外，坟茔甚伙。坟上石碑，必书载内地郡邑里居，后列姓名。每岁三月清明日，民家合宅男女，邀集亲戚上坟，祭毕则聚饮坟上。而轻薄之徒，亦借名游观，人迹麇至，以千万计。是日例拨佐杂一员，武弁一员，领衙役兵丁镇压，以防恶少子午花
　　子午花，草本。叶似葵，花似梅，色红，午开子落，其种来自毗户沙图，一名午时梅。予于渔唱已成一长句；因爱其名甚佳，复成二七律。绦雪日中散满枝，何年毗户远根移？癸辛称里应难继，子午名花恰合宜。晓起园林犹寂寞，夜凉阶砌已离披。欲知开落无差误，看取猫睛一线垂。其二云：名冐西湖处士家，午窗睡起炫頳霞。朱英乍拆潮初上，丹跗才零月欲斜。祗合寿阳粧晚额，未容内史赋朝华。荣枯暗合先天事，侵晓狂蜂浪自譁。
　　硫磺泉
　　驻防台湾水师游击宗人廷谟云：常游上淡水，有一山出琉璜。山上有泉，约宽数亩，人远望水滚起如沸汤，约高二、三尺，不敢迫视，恐中其气，或至立毙。诸罗杂记云：「玉山之下有温泉。泉上涌气，蒸腾如沸；凡数处」。夫山出琉璜，斯下有温泉，亦无足怪。若泉上涌及沸高数尺，则诸书所未载。
　　台竹
　　■〈艹〈束刂〉〉竹，状类内地大竹，累生倒刺，大小不一，不走鞭，就根四围迸笋，攅簇而生，几不容罅；每生层累益上，巨根周围蟠结，可以高至寻丈。台地用以代城。按通雅云：「竻竹即李石所言攡竹，有刺而坚，村村以为籓落。土人呼为勒竹，或云棘勒，或云涩勒」。东坡诗：「倦看涩勒暗蛮村」；杨升庵以■〈竹上思下〉簩即澁勒，即系台地■〈艹〈束刂〉〉竹也。又有长枝竹，一名鲎脚绿，可以制造椅棹厨床。又有空涵竹，高二丈许，围二、三尺，无旁枝，构草屋用以为桷。他若桂竹、石竹、金丝竹、七弦竹、珠篱竹、人面竹、棕竹，其类不一。而内地竹类，则台地多未有。
　　冬寒
　　闻诸台地未入版图时，天气甚煖。康熙二十二年平定其地，是冬北路降大雪，寒甚；自后气亦渐寒，虽有时隆冬穿单袷汗流，亦偶然耳。惟凤山差煖。熟番云：台地寒由唐山人携来。盖诸番以内地为唐山、人为唐人也。地气自北西南，有道征焉。
　　鸡笼山
　　北路鸡笼山，系台地极北境，在上淡水炮城东北境。相传与福州五虎山相对，福州至上淡水海道八更；或云与福鼎县上铜山相对，海道止七更。未知孰是。有把总某者云：曾驻防上淡水，福州近海渔人，于五月初四日夜，网取海鱻，顺风而渡；及晓，即至上淡水，以应端午节用。
　　男女暴长
　　台地男女多暴长，年十四、五即如内地年许。谚云：男九、女十；言男九龄、女十龄，天癸即通也。殆地居东方，生发气盛欤？而本地长年者亦甚稀少矣。
　　龙目井
　　龙目井在鸡笼山麓，下临大海，四周斥卤，泉涌如珠，喷地而出，甘冽冠于全台。或云荷兰所浚。但其井相距府治千余里，且生番出入之地，不能致也。云南山川志云：「哀牢山下有一石，状如鼻，二泉出焉，一温、一凉，号为玉泉」；贵阳山泉志云：「甘梗泉在平头司石崖中，一源涌出，清浊分流，有似泾渭之状」。是泉出之异，有难以理测者。台郡他处泉味亦微咸，而茶汤隔宿澄清；福州会城井水味微咸，与台地同，而茶汤顷刻色变，京城亦然。
　　垂瘤
　　予在府治，见一人左耳旁生瘤，大如拇指，瘤间垂肉皮二条，一长约四寸许，一长约三寸，皮甚薄，灰色，每条约阔一寸，质甚软，状如摺帛，因风吹动，人乍见之，不知系瘤所垂也。
　　日出
　　台地东负崇山，日月所出甚迟，与内地无少异。昔人云：「海岸夜深常见日」，其地东临海，乃有此景；台地则无也。惟东来时于海舶见日出，其详悉已载「纪程」。及丁内艰归，送陈心斋教谕往台湾诗内，亦言及日出事；附载于后：东宁阻溟涨，实为九州外。奫■〈溙，糸代水〉际上下，浑合成大块。我曾陵扶桑，一澣胸臆隘；沫喷倭人城，榜击琉球汰。夜半观日出，海气添光怪；烧涛已如烛，平地犹昏霭。自从腰絰归，似梦常悲慨。陈侯亦人豪，捐俗无纤芥。发春膺简命，一舸飘行旆。安能追长风，同驾鲸鱼背。
　　渡海图
　　予初至台，谒见府宪余宝冈公，公命题渡海、品古二图。予承命赋就，蒙公嘉赏，实深知遇之感。谨录诗附后：圣代正域浩无垠，东西南朔置堠分。东宁沃区重海隔，昔隶荒服无由宾。圣人出世海宇乂，耕桑畜牧鸠吾民。■〈雨上脊下〉思九重殷求莫，堂堂秉节来儒臣。鲸波万里接阳谷，舳舻远泛穷朝昏。马街海童胥戢影，海天一气何浑浑。秦皇鼍梁徒诞说，玉局羽化应虚论。争如海若效顺西颷作，颿同健鹘披层云。蛋人珠户歌来暮，兰桡桂櫂凌奫■〈溙，糸代水〉。火云夜半照天赤，开窗笑望扶桑暾。品古图诗云：景山酒枪葛氏鼎，往往中宵炫光影。庐陵集古录久废，说与俗人浑未省。何来茧纸烂青铜，谁其图者东宁公。我公生具瑚琏器，与古草木臭味同。摩挲彝舟数十年，真赝到手分媸妍。闲斋夜夜虹贯月，奚减米家书画船。高藤老树西廊净，土花剥蚀深相映。呼僮凌晨时拂拭，清閟阁中无此靘。丰神萧散颜渥丹，龌龌世士慵往还。谁识画师盘礡意，置身日在商周间。
　　海翁鱼
　　海翁鱼，即海鳅也，皆属胎生，大者如山。诸罗志云：「后垄番社，有脊骨一节，高可五、六尺，两人合抱，未满其围；另有肋骨一段，大如斗。诸番以为枕」。海槎余录云：「海鳅乃水族之极大而变易不测者。梧川山界有海湾，上下五百里，横截海面，且极其深。当二月之交，海鳅来此生育，隐隐轻云覆其上，人咸知其有在也。俟风日晴暖，则有小海鳅浮水面，眼未启，身赤色，随波荡漾而来。土人用舴艋，装载藤丝■〈糹索〉为臂大者，每三人守一茎，其杪分赘逆须枪头二、三支于其上，溯流而往，遇则并举枪中其身，纵■〈糹索〉任其去向；稍定时，复似前法施射一、二次，毕则掉船并岸，徐徐收■〈糹索〉。此物初生，眼合无所见，且枪疼，轻漾随波而至，渐登浅处，潮落阁置沙滩，不能动举，举家分脔其肉，作煎油用，亦大矣哉」。述异记云：「海船至七洲洋，一夜阴云晦昧，星月无光，忽有火山从后起，光烛帆上，如野烧返照，渐与船并，水工竞以木扣舷，不绝响，约两更次方隐，知为海鳅目光，柁挂其体，捩柁横开，始得脱耳」。屈大均云：海鳅身长百里，口中喷火，能吞巨艚。予往来厦南，闻诸土人云：每岁天后三月诞辰，必有海鳅来朝。或潮退偶困泥沙，土人取大木长数丈，直拄其口，竞入腹内，割取脂膏数千石；及潮至，仍掉头摆尾而去。
　　和兰借地
　　荷兰一名和兰，初至台湾，借地居之，遂据有其地。吧游纪略云：「和兰初贾于咬■〈口留〉吧，亦借地以住；后益熟，遂攻杀咬■〈口留〉吧王。和兰种类在咬■〈口留〉吧者不满四千人，悍鸷多谲计，诸夷慑服。自和兰抵咬■〈口留〉吧，帆海两月可到，中国人不得至其国。其吧地有犯罪被流，安置和兰；或遇赦放回，惧其按志水道，必沿海迂道，经历所属番岛，五、六月乃达咬■〈口留〉吧焉。按咬■〈口留〉吧即系爪哇，其属最众：曰万丹、曰井里闷、曰三把陇、曰井里吽哪头、曰直葛、曰北家浪、曰贰怕唠、曰爪哇林、曰南望、曰碣勒石、曰四里末嗄、曰望佳煞、曰安闷、曰万兰、曰■〈虫间〉子蹄、曰瞿港、曰马臣、曰末留龄、曰牛屿等岛，皆爪哇属也。和兰悉愚弄之；性痴拙，贪酒冐色，无长计，尤嗜鸦片。鸦片土产于和兰。和兰法制，国人吃鸦片者，罪死无赦。岁海运数百万斤于咬■〈口留〉吧，卖与诸番及异国人，以取其货物；且毒害之。爪哇无男女，皆吃鸦片，故其人悉贫，无厚产，羸懦，怯于战闘。咬■〈口留〉吧并于和兰，不能有所抗，则鸦片为之也。爪哇之外，又有武兀、乌鬼番、过水诸杂番。武兀性懦驯，殖谷负贩，习技自给。咬■〈口留〉吧之俗，屋皆层楼，人居楼下避暑；惟武兀之番，室内架木而处，故俗谓之蜘蛛番。乌鬼番肤黑如墨，所居之屋，涂以牛粪。性桀黠，和兰用之为爪牙。凡查票差役、左右护卫及各处镇兵，皆此类也」。
　　●小琉球漫志卷七
　　邵武朱仕玠筠园
　　海东賸语（中）
　　台钱
　　台地用钱，多系赵宋时钱，如太平、元佑、天禧、至道等年号。钱质小薄，千钱贯之，长不盈尺，重不越二斤。土人云：康熙二十二年既定台湾，土中掘出钱千百瓮，荒唐不可信。或云：此钱自东粤海舶载至。予观瀛崖胜览，其志爪哇国，言民间殷富，贸易用中国古钱，流寓多广东漳洲人。三佛齐市亦用中国铜钱。大约海外诸国，有汉人流寓其地，即间用中国古钱。是台地古钱，载自东粤海舶，为可信也。
　　龙涎香
　　上淡水出龙涎香，每一粒价兼金；云可为房术用，甚为难得。闻欲辨真伪，取香细搽，入冷水，香气盈室；去水而香轻重毫忽不耗，乃为真者。赤嵌集云：「海翁鱼口中喷涎，常自为吞吐，有遗于海边者，黑色、淡黄色不等；或云即龙涎。番每取以贾利，真伪亦莫辨也」。台湾风土记云：「以淡黄色嚼而不化者为佳，价昂十倍」。
　　草地郎
　　四乡地尽平衍，田亩尽属草地开垦。凡居乡者，总名草地郎。至府治，则以凤、诸、彰三邑人，亦呼为草地郎。
　　台田
　　台土黑坟，甚肥沃，不须下粪，故人畜粪狼藉道路。每风起，臭秽不堪，圊厕无以踰。布种自二三月至九十月，收获亦如之。往时夜露甚大，雨泽或愆期，禾稼不病。迩来居人众，夜露亦稀，且苗多生虫槁死；每下种以烟梗治根下，虫患乃息。
　　海族夜光
　　予在学署，偶向夕巡檐，见阶下光数十团，拾视之，乃所剥虾壳也。渔人云：鲎鱼雌雄相负，多在沿海沙泥中，雌雄尾各一，每夜潮退，尾出水面，各有光一团，如碗大，因觇其光取之。福清陈国学瑛，邵武参将正寅之子也；家产渐落，渔于海上。尝为予言：凡昏晦之夕，海鱼大上，则有数万点火光；随火光聚处，每下一网，可以获鱼盈船。海鱼头至夜皆有光，非久于海滨者，固不知之也。
　　珊瑚草
　　珊瑚草生海底，状类珊瑚，枝干极纤小，色赤黑，高可七、八寸。渔人网鱼常得之，栽小盆内，亦可供玩。予在凤山丁守备署中见二枝，土人呼为珊瑚草，又呼为珊瑚树。按通雅云：「铁树生海底，出水即坚，高尺余，色如铁，一名石帆。左思赋：草则石帆水松是也」。恐即系此种。范至能言：有石梅、石柏生海中，乃小如铁树。七修类纂言粤西铁树有忽开花者，乃别一种也。
　　蛇四跗
　　台湾有毒钉蛇，黑质，长尺许，或五、六寸，身扁，四足如蜥蜴，巨如中指，首约拇指大，状如猕猴，自首至脊，有金线一条，左右黄丝绕之，能浮水，口毒而不螫人，若捕急，则螫人立毙。凤山学宫林木间有之。予尝为诗云：大荒产物皆瑰奇，有蛇四跗犹龙螭。未能用壮不见石，腾踔已具云雷姿。头如猕猴形丑恶，金线贯脊盘黄丝。■〈艹〈束刂〉〉球菻荼风露堕，攀援上下穷娱嬉。庄生犹局方以内，夔蚿相怜太琐碎。能为之足孟浪疑，恨不见此跂跂态。按本草纲目云：「安南云南镇康州、临安、沅江、孟养诸处产鳞蛇，巨蟒也；长丈余，有四足，能食麋鹿，冬春居山，夏秋居水，能伤人，土人杀而食之」。又西使记：「讫立儿城所产蛇皆四跗，首黑身黄，长四五尺余，口吐紫艳」。吧游纪略云：「其国有蛇，黑质四足，形如蜥蜴，大者百余斤，食之不疥。其土人见此蛇，辄驱弄之；伺其倦，生捕之，笼以归」。
　　石湖
　　石湖在诸罗县生番界内，入大武郡山行十余日乃至。有社曰茄荖网社，湖宽里许，天将雨，湖辄水涨丈余；或以为湖底有眼通海。按浔阳记云：「鸡笼山下涧中有数处累石，若有人功，水常深尺余，朝夕辄有涌泉，溢出如潮水，时刻不差，朔望尤大，号为潮泉」；与兹相类。
　　薪木
　　台地薪木，以龙眼树为上。木坚致，耐燃，余尽可为炭。下此则用乌栽、菻荼诸木。使槎录云：「内山林木丛杂，多不可辨。樵人采伐鬻于市，每多坚质紫色，灶烟有香气拂拂，若为器物，必系精良；徒供爨下之用，寔为可惜。倘得匠氏区别，则异材不致终老无闻，斯亦山木之幸也」。
　　田甲
　　赤嵌笔谈云：「内地之田论亩，台湾之田论甲，计一甲约内地十一亩三分一厘零。内地田一亩，各县输法不一，自五、六分至一钱二分而止；计一甲准以内地输法，不过征至一两三钱零。而台地上田征榖八石八斗，即榖最贱每石三钱，已至二两六钱四分零，况又有贵于此者，而民不以为病；盖地广衍，上田无忧不足，中、下田截长补短，犹可支应。若履亩勘丈，则难仍旧贯矣」。诸罗杂志云：「台地田赋与中土异者三。中土止有田，而台地兼有园，盖以种水稻者为田，种旱稻者为园；中土俱纳米而台地止纳榖；中土有改折，而台地纳本色」。盖自荷兰至台，立为此法，本朝仍之。雍正七年，部议将新报垦田园，化甲为十一亩，分别上、中、下之差，照同安则例升科；其从前所垦田园，照依旧额。
　　文昌鱼
　　文昌鱼产漳州，曝干状类银鱼，台人以为珍味。予在道宪署食之，殊觉名不副实。
　　板轮
　　台地车轮，用坚木板铺平，横凿孔，用坚木穿贯；无轮与辐之别，盖台地雨后潦水渟涂，车轮有辐，障水难行，不如木板便利；所谓因地制宜。
　　壁虎能鸣
　　台地壁虎，形状与内地无异。但能鸣矣，声如瓦雀。土人云：至澎湖则不能鸣。林佥事麟焻使琉球竹枝词云：「静听盘窗蜥蜴声」；其自注云：「蜥蜴能鸣，声如麻雀」。是以蜥蜴为壁虎矣。郑渔仲注尔雅，以蝾螈、蜥蜴、蝘蜓、守宫，种类既异，未可释为一物。其说甚允。予有诗云：壁虎于物类，马体添毫毛。形陋辞彭亨，尺短相讥嘲。腼然冒虎名，无乃惭雄豪。略饶攻杀技，虿尾穷逋逃。安能觅雷雨，冰雹兴土焦。儿童见之弃，幸免号呼劳。海东生颇异，闻者皆惊跳。自我航海来，诡物纷目遭。有鱼剖母腹（鲨鱼胎生），摆尾逝嚣嚣。有蛇名毒钉，四足荒图描。其余鳞介族，餐辄怖老饕。钩帘清昼坐，海气蒸帷绡。脉脉龙无角，兴亦酣波涛。夤缘墙壁上，学吼同饥蛟。吾闻中山国（琉球一名中山），丑类同号呶。何如杨子幼，抚缶呼自骄。家僮厌喧聒，驱逐持长梢。兴戎古所戒，何乃及尔曹。
　　红毛、荷兰为二国
　　前史以荷兰即红毛。府旧志云：「荷兰红毛舟，遭飓风，爱台湾地，借居土番」。台湾纪略亦云：「红毛乃荷兰种，由咖■〈口留〉吧来，假地日本」。据吧游纪略云：「红毛国近和兰，和兰人白晰长大，深皆，青碧眼，大鼻尖准，毛发须眉皆白，状类猕猴，多谲智，善贾；红毛状貌与和兰相类，特须发皆赤为异耳；史以为即和兰，非也。和兰与红毛、高车为邻，而差弱于二国。近红毛兴高车相仇杀，皆求援于和兰，和兰皆许之，而两不敢有所助。其红毛、高车之贾于咬■〈口留〉吧者，和兰必善遇之。和兰之来咬■〈口留〉吧，道必经高车。高车番不甚长大，男子耳贯金环，缀珠；国殷富，通商遍诸邦；有慧识，能辨宝物」。
　　近生番深山，产野黄牛，千百为群，诸番取之，用以耕田驾车。陈小崖外纪云：「荷兰时，南北两路设牛头司，取其牡者驯狎之，阉其外肾以耕；其牝则纵诸山，以孳生」。台海采风图云：「取野牛之法，先置木城四面，一面开门，驱之急，则皆入；入则扃闭而饥饿之，徐施羁靮，豢以刍豆，与家牛无异」。岭南杂记云：「山牛与牛无异，但眼红耳」。
　　槟榔
　　槟榔树直无枝，高五、六丈，叶如栟榈。干嫩时青色，有节如竹；老则皮赤黑，宛类栟榈。叶脱一片，内现一包；数日包绽，即开花二、三枝，淡黄白色。花秀房中，子结房外，擢穗如黍，子数百粒，宛若枣形。据赤嵌集云：「槟榔不与椰树间栽，则花而不实」。今观槟榔，所在遍植，未尝与椰树同栽，而实固自繁也。土人啗槟榔，有日食六、七十钱至百余钱者，男女皆然；惟卧时不食，觉后即食之，不令口空。食之既久，齿牙焦黑；久则崩脱。男女年二十余齿豁者甚众。闻有一富户，家约七、八口，以五十金付货槟榔者，令包举家一岁之食；货槟榔者不敢收其金，惧伤本也。贫寠之家，日食不继，每日槟榔不可缺；但食差少耳。相习成风，牢不可破，虽云足解瘴除湿，而内地官台者，食亦稀少，未见遂受湿瘴病，是知土人恶习也。
　　郡邑二学宫番檨、龙眼
　　台地番檨，随地皆有，以府学宫右一株为上，食之无渣，且味殊胜他处。龙眼以产台湾县学宫前者为上，颗大壳薄，肉厚核细。熟时摘下，须以衣承之，偶触壳辄破。分进道府镇，以为贵品。
　　蝼蚁
　　台地蝼蚁，终岁不蛰；且与内地稍异。内地蝼蚁，大小各族，不相淆乱。台地蝼蚁，小者中杂大者，结阵之时，往来排列，大小相错，有大如米、如榖、如小赤豆者。衔负诸物，皆系小者。缘壁上几，一切食物，咸遭污践，最为可憎。而大者则不至。意小者服役，大者坐享，其具君臣之义欤。
　　地震
　　往时地常震，每岁震动无常，或连日震不止。迩来八、九年间，地不震。或以为人烟日益辐辏，故地奠安，而不知实国家景运休隆所致也。
　　飓风
　　二十八年九月十一日，飓风大作，自北而至。其风之暴，十余年所未有。鹿耳门内商舶渔舠，击破飘没无算。凤山北垂，稻田正值成熟，百仅存一；而南境距县三十里下淡
　　野牛
　　水地，风甚微，禾稼不害。飓风之作，自北徂南，亘地千余里，无不蒙害。下淡水地虽极南，然距县不远，飓即不至，寔不可解。尝记本年七月间，在府治，十二、三两日飓作，府宪行文澎湖通判，令查海舶有无遭风？回文云：兹两日内微有南风而已。犹谓其相距颇远，若下淡水无飓风，则诚异矣。海外纪略云：「飓风乃天地之气交逆，地鼓气而海沸，天风烈而雨飘，故沉舟倾樯。若海不先沸，天风虽烈，海舟顺风而驰，同大鹏之徙耳」。凡占飓风，视风反常为验。如春夏应南而反北，秋冬应北而反南。惟有雷则止。谚云：六月一雷止三飓，七月一雷止九飓。及其既作，必四面传遍，如北风飓，必转而东，东而南，南又转西；或一、二日，或七、八日。其南风飓亦然。
　　诸罗山
　　台地西临大海，台湾县逼海无余地，凤山县去海一里许，惟诸罗、彰化去海稍远。人称诸罗县治曰诸罗山，欲指一山以实之，无有也。附郭番社曰诸罗山社。盖设县时见诸山罗列，适与相称，故县亦仍番社之名。未分彰化县时，土地饶广，于台地得三之二焉。
　　南路山
　　长乐林谦光着台湾纪略，所载南路诸山，多与学宫邻近。打鼓山在学宫西南，相距五、六里；观音山在学宫北，相距十里；半屏山在学宫左，龟山在学宫右，二山与学宫相距不过数百步。
　　鶺鴒鸟
　　内地鶺鴒鸟，毛羽黑白相间，台地则为淡黄浅绿色。斑鸠有纯白者。鸡有大如拳，重不踰八、九两者，身轻能飞。
　　奢俗
　　台地旧称沃壤，民奢侈无节。凤山旧志云：「宴会之设，动费中产。厮役牧竖，衣曳绮罗；贩妇村姑，粧盈珠翠。」今户口日增，且比岁不收，民多贫寠，多有衣食不充者。
　　土生仔
　　内地无赖人，多窜入生番为女婿；所生儿名土生仔。常诱生番乘醉夜出，颇为民害。然道宪造海船，军需木料，惟生番住处有之；必用土生仔导引，始可得。是土生仔为百害中一利。
　　筏篷
　　海边渔人，往海取鱼，则用渔舟；至沿海浅处，止凭竹筏。筏上安篷，驾风往来，狎视海涛，浑如潢池。其筏长约三、四丈，阔约一丈。
　　浒苔
　　浒苔，海中苔，深绿色，细如苎线，长四、五尺，结成束。土人向日曝干，用油煎食，或煮为汤。每食薄饼，用浒苔下之。通雅云：「苔生于水者，青绿如须，海滨之人多取裛而食之；名曰陟厘，又名侧理，可为纸。晋帝赐张华侧理纸千张，即此苔所为也」。
　　私渡
　　入台私渡者甚伙。凤山新志载私渡之害，甚为详悉；因备录之。「内地穷民，在台营生，囊鲜余积，旋归无日。其父母妻子俯仰乏资，急欲赴台就养，格于例禁，群贿船户，冒顶水手姓名挂验；女眷则用小渔船夜载出口，私上大船，抵台复有渔船乘夜接载，名曰灌水。一经泛口觉察，奸梢照律问遣，固刑当其罪，而杖逐回籍之愚民，室庐抛弃，器物一空矣。更有客头，串同习水积匪，用湿漏小船，私载数百人，挤入舱中，将舱盖封钉，不使上下，乘黑夜出洋，偶值风涛，尽入鱼腹。比到岸，恐人知觉，遇有沙汕，辄赶骗离船，名曰放生。沙汕断头，距岸尚远，行至深处，全身陷入泥淖中，名曰种芋。或潮流适涨，通波漂溺，名曰饵鱼。在奸梢惟利是嗜，何有天良；在穷民迫于饥寒，罔顾行险；相率陷阱，言之痛心也」。漳浦蓝鼎元有诗云：「累累何为者，西来偷渡人。银铛杂贯索，一队一酸辛。嗟汝为饥驱，谓兹原隰畇。舟子任无咎，拮据买要津。
　　宁知是偷渡，登岸祸及身。可恨在舟子，殛死不足云。汝道经鹭岛，稽察司马门。司马有印照，一纸为良民。汝愚乃至斯，我欲泪沾巾。哀哉此厉禁，犯者仍频频。奸徒畏盘诘，持照竟莫嗔。兹法果息奸，虽冤亦宜勤。如其或未必，宁施法外仁」。
　　鲨鱼
　　鲨鱼翅出南路嵌顶及澎湖。每岁十一月，渔人取之，率载海舶往江浙货卖。稗海纪游云：「鲨鱼胎生。市得一鱼，可四、五斤，用佐午炊；庖人剖腹，一小鱼从中跃出，更得五、六头，投水中皆游去」。赤嵌笔谈云：「鲨鱼类不一，龙文鲨、双髻鲨，志言之矣。外此有乌翅鲨，身圆，翅尾黑色；锯仔鲨，齿长似锯；乌鲨，口阔，大者数百斤，能食人；虎鲨，头斑如虎，齿迅利，噬人手足并断；圆头鲨，亦食人；鼠唔鲨，皮白，齿如梳；蛤婆鲨，口阔，尾尖；油鲨，身圆而长，尾似虾尾；泥鳅鲨，口尖；青鲨，身青色；扁鲨，身扁尾小；乞食鲨，皮可饰刀鞘；狗缠鲨，身长尾尖；狗鲨，头大，上有乌赤点，离水终日不死」。
　　台鹿
　　台地多鹿，皆出内山生番地。内地人以至台湾必饫餍鹿肉，不知欲求生鹿肉一脔，不可得也。二十九年四月间，予在府治书院，适府宪署内一鹿将毙，杀之，购求一肘食之，味亦不甚佳。鹿茸不及川产，而价数倍。鹿筋、鹿脯，价亦昂。就胎鹿取其皮，谓之胎皮，长不盈尺，其毛似有似无，梅花斑点隐隐，文采可观。往时皮一张，价不过银二、三钱；近因采取过多，计皮一张，价至番银二、三十大圆，且无市者。使槎录云：「台山无虎，故鹿最繁。昔年，近山皆为土番鹿场，今则汉人垦种，极目良田，遂多于内山捕猎。角尾单弱，绝不似关东之濯濯。角百对，只可煎胶二十余斤。鹿虽多，街市求一脔不得。春冬时，社番截成方块，重可斤余，皆用盐渍，运置府治，色异味变，不堪下箸，而殖亦不轻」。稗海纪游云：「鹿以角纪年，凡角一歧为一年，犹马之纪岁以齿也。番人世世射鹿为生，未见七歧以上者。向谓鹿仙兽多寿，又谓五百岁而白，千岁而元，特妄言耳。竹堑番社得小鹿，通体纯白，角才两歧；要不过偶然毛色之异耳，书固未足尽信也。鹿生三岁始角，角生一岁解，犹人之毁齿也。解后再角，即终身不复解，每岁止增一歧耳」。
　　雨晴
　　台地自九月至三、四月，雨甚稀少；至五、六、七、八月，始有大雨。有时自五月绵延至七、八月，罕有晴日。土人占云：鸢飞鸣则风，鸢宿鸣则雨。
　　生虱
　　土人相传云：凡住台湾，不拘土着、外籍，衣中不生虱；若偶生，则疾病将至；予屡验不然；大抵虱视内地生差少耳。
　　上下淡水
　　台湾有二淡水。在北路者名上淡水，设一同知、一巡检治其地。巡检驻劄八里坌，为台湾极北境，相距府城，为程半月。在南路者名下淡水，设一县丞、一巡检。而下淡水又分上、下番社，有上淡水社、下淡水社。诸罗旧志云：「南北淡水均属瘴乡，而北淡水尤甚」。今南路下淡水水泉甘美，居民辐辏；即北路上淡水，旧传水泉恶毒，今服食如内地。盖声教广被，生齿日稠，木拔道通，人气坌集，山岚海雾不能为厉矣。
　　芦鳗
　　芦鳗产海边，随潮登岸，食芦笋。潮退，入溪田中不能去，方可得。渔人或迹其往来之路，以灰布之，俾涎沫粘糊，随手可取。身花红色，长四、五尺，全似鳗而身短。有重至二、三十斤者，味极肥美。岭南杂记云：「芦鳗背黑，有类乌鳢」；其色稍异。
　　台湾讹字
　　台地字多意造，为字书所不载：如番檨之檨字、泥■〈鱼卖〉之■〈犭豪〉字、管■〈犭豪〉之■〈犭豪〉字、啊■〈口乳〉酒之啊字、茄荖网社之荖字、台风之台字、兽善走为■〈抛，足代扌〉之■〈抛，足代扌〉字。不一而足，难以枚举。
　　瓦瓶
　　诸罗杂记云：「伪郑时开加溜湾井，得瓦瓶；其款识系唐、宋以前古窑物」。未开辟之先，此瓶何从而瘗之也？
　　甲万
　　甲万，制自外洋。此地多为之者，亦名夹板。以楠木为之。以重而难移，且启闭以铁为机，其制不一，名曰番锁。坚牢殊甚，用以贮金银重物。今南北路旅舍皆有之。其制稍大，凡客至，以重物包封，付旅舍主，即收贮甲万内，而寝其上焉。
　　●小琉球漫志卷八
　　邵武朱仕玠筠园
　　海东賸语（下）
　　番社考试
　　熟番归化后，每社设有番学社。师悉内地人，以各学训导督其事。每岁仲春，巡行所属番社，以课番童勤惰。凡岁科试，番童亦与试。自县、府及道试，止令录圣谕广训二条，择其娴仪则、字画端楷者，充乐舞生。间有能为帖括者，通计四县番童，不过十余人。道试止取一名，给与顶带，与五学新进童生一体簪挂。初，熟番有名无姓，既准与试，以无姓不可列榜，某巡台掌学政，就番字加水三点为潘字，命姓潘。故诸番多潘姓，后别自认姓，有赵、李诸姓。
　　番社
　　台地熟番，大小九十六社，每年输纳番饷。社中户口多者三、四百口，少者百余口至八、九十口。每社置一土官、四土副。每土副一人名下有公戒二人，犹衙役也。凡征收钱粮及大小事件，土官掌之。至于生番住社，难以稽查。凤山相传七十二社，新修县志加增三十八社；计傀儡山生番二十七社，琅娇山生番十八社，卑南觅山生番六十五社，其外台湾、诸罗、彰化三邑生番，不在此数。
　　居处
　　熟番居处，筑土为基，架竹为梁，复编竹结椽桷盖，各一大扇。竖柱上梁毕，众共擎盖以升，编茅以覆。每筑一室，合社之众助之。名屋曰朗，四围植桄榔、椰子、■〈艹〈束刂〉〉竹之属。贮米另为小室，名曰圭茅；或方或圆，或三、五间，或十余间，皆以竹草成之。至内山生番，则于山凹险隘处，以小石片筑为墙基，大木为梁，凿石为瓦。寝处以鹿皮，屋中置火炉，无冬无夏，燃榾柮不令绝。
　　饮食
　　熟番种植，多于园地。所种悉旱稻、白豆、菉豆、番薯；又有香米，形倍长大，味甘气馥。每岁所种，止供自食，价虽数倍不售也。饮食用椰瓢，名曰奇麟。不用箸，以手攫取。近亦用竹箸，名曰甘直。用粗碗，名曰其矢。岁时宴会，鱼肉鸡鸭，每味重设。大会则止用一豕。饮酒不醉不止，兴酣则起而歌舞，其音嗢咿，袒胸盘旋跳跃。常时食物，以馁败生蛆为旨，酒以味酸为醇。汉人至则酌以待；欢甚，出番妇侑酒，或六、七人十余人，各斟满碗以进客，逐碗皆饮，众妇欢然而退；倘前进者饮，后进者辞，遂分荣辱矣。尽辞不饮乃止。内山生番，五谷绝少，斫树燔根，以种芋魁，大者七、八斤，贮以为粮。惟不食鸡。相传红毛欲杀生番，俱避祸远匿，闻鸡声知其所在，迹而杀之。番以为神，故不食。捕获生鹿则饮其血，割肉生食之。
　　衣饰
　　熟番自归版图后，女始着衣裙，裹双胫；男用鹿皮或卓戈纹青布围腰下，名曰抄阴。惟土官有着衣履者。迩年来渐被声教，男妇俱制短衫裤，与汉人无异。土官则衣裘帛。男女喜簪野花，围绕头上，名曰蛤纲。插鸡羽，名曰莫良，犹汉言齐整也。手带铜镯或铁环，以玛瑙珠及各色赝珠、文贝、螺壳、银牌、红毛剑钱为饰，各贯而加诸项，累累若璎络。性好洁，男女日一浴；赤体兀立，以瓢水从首淋下，拭以布，或浴于溪。内山生番，男裸全体；女露上身，下体用乌布围遮。隆冬以野兽皮为衣，头皆留发，剪与眉齐，草箍似帽。两耳穴孔，用篾圈抵塞，以大耳垂肩为美观。肩、背、胸膛、手臂，以针刺花，用黑烟文之。土官刺人形，副土及公戒祗刺墨花，或刺蝌蚪字及虫鱼之状。以文身命之祖父，忍痛刺之，云不敢背祖也。海槎余录云：「黎俗男女周岁即文其身。自云：不然，则上世祖宗不认其为子孙也」。
　　婚嫁
　　熟番初归化时，不择婚，不倩媒妁。男皆出赘，生女则喜，以男出赘女招夫也。女及笄，构屋独居；番童有意者，弹嘴琴挑之。嘴琴，削竹如弓，长尺余或七、八寸，以丝线为弦，一头以薄篾折而环其端，承于近弰弦下；末叠系于弓面，扣于齿，爪其弦以成音，名曰突肉。意合，女出而招之同居，曰牵手。逾月各告于父母，以纱帕青红布为聘；女父母具性醪会亲友，以赘焉。既婚，女赴男家，洒扫屋舍三日，名曰乌合。此后男归女家，同耕并作，以谐终身。夫妻反目，夫出其妇，妇离其夫，不论有无生育，均分舍内什物，再牵手出赘。迩日番社亦知议婚，令媒通好，以布帛酒果或生牛二先行定聘礼；亦有学汉人娶女，不以男出赘者。至汉人牵番女，仪节较繁；近奉严禁，其风稍息。生番婚嫁，与熟番初归化时相类。
　　番礼
　　熟番礼节，近亦渐学汉人。遇尊长，却步道旁，背面而立，俟其过，始行。若驾车，则远引以避。凤山治内山猪毛、傀儡山诸生番，亲朋相见，以鼻彼此相就一点；小番见土官，以鼻向土官项后发际一点。取亲爱之意。
　　番乡宾
　　番社从无乡宾。迩年来渐摩礼教，亦求举行。但不行饮酒礼，不详府道，止就本学牒县，给以匾额，以示激劝。初，番俗爱少恶老，皆拔去髭须，名曰心力。其峨峨番人头，至白不留一须。近亦多有留须髯者。既知尚齿之典，则陋俗自除矣。二十八年，予在凤山学，值行乡饮酒礼之候，有下淡水社乐舞生赵工孕者，年几七十，甚诚朴，颇解为帖括。左右邻里呈学保举乡宾，予嘉其意，牒县；时邑令为无锡王公瑛，曾给以匾额。额有「社乐舞生」等字，复呈学求去「社」字；同于齐民之意，以见国家文德之涵濡深且远矣。
　　赏番
　　凡巡台御史及分巡道，初至台，必巡所属地，并犒赏生熟番。先期县令令所属熟番，晓谕生番；生番畏威，不敢遽出，必质熟番为信，如其人之数，然后敢出。所赏物如银牌、苎线数十条、红布数尺、妇人栉发诸器，■〈食磨〉■〈食磨〉、火酒诸食物，各县令供之。
　　山后
　　台地东面连峰叠嶂，绵亘千余里，内尽生番所居，山后则人迹不至。凤山谢孝廉居仁云：近有人拿船由琅娇山下放洋，转折而东，载棉布、苎线、器用之物，向山后番易鹿脯、筋角，约计七、八更可至。云其地纵处止有全台之半，禾黍丰茂，风俗醇朴，以阻隔内山生番，不能相通。按诸罗县志志云：「诸罗山后生番名哆罗满，由斗六门山口东入，渡阿拔泉，又东入，为林■〈王冀〉埔、为水沙连内山，乃诸番出入之口；地险阻，可通山后。又南日诸山之后，有巨石高出内山之顶，名为冠石；登绝顶，东洋及山后诸社，可一望而尽，亦有捷径可通」。稗海纪游云：「客冬有赖科者，欲通山后土番，与七人为侣，昼伏夜行，从野番中越度万山，竟达东面。东番导游各社，禾黍芃芃，比户殷富。
　　谓苦野番间阻，不得与山西通，欲约西番夹击之」。又曰：寄语长官，若能以兵相助，则山东万人，凿山开道，东西一家，共输贡赋，为天朝民矣」。
　　蟒甲
　　蟒甲以独木为之，大者可容十三、四人，小者三、四人，划双桨以济，稍欹侧，即覆矣。番善水，虽风涛汹涌，如同儿戏；汉人鲜不惊怖者。惟鸡笼内海蟒甲最大，可容二十五、六人，于独木之外，另用藤束板，为辅于木之左右，尚存太古刳木为舟、剡木为楫之意。吧游纪略云：「其国用连抱之木，刳之为舟，长五、六丈，铁枝为柱，全木之板为盖，而朱绿采焉。番人所载以遨游者也。其载货物，用平底方船。其帆海大船，谓之夹板船，船两旁及底，悉用全木为板，熔锡贯其内，长三十余丈，广六、七丈，五桅木，以布为帆，引用八面之风，风顺逆皆可用也。」钱唐冯一鹏忆旧游注释云：「威虎者，独木船也。以大木剖而凿之，坐以浮江，甚稳」。与兹相类。
　　浮田
　　水沙连四围大山，山外溪流包络，自山口入为潭，广可七、八里，中突一屿，番绕屿以居，白波青嶂，别一洞天。隔岸欲诣社者，举火为号，番划蟒甲以渡。绕岸架竹木浮水上，藉草承土，以种稻，谓之浮田。按天禄识余云：「周礼：泽草所生，种之芒种」。注者不知其解；王氏农书云：「即江南之架田也」。架田一名葑田，以木缚架为曲田，系浮水面，以葑泥附木架上，随水上下东西；故江南有盗田者。又粤东有蕹田，滇南有海■〈篺，木代扌〉，皆与兹相类。
　　达戈纹
　　达戈纹，一名卓戈纹；凤山邑志分以为二，非也。瀛壖百咏云：「番妇以狗毛、苎麻为线，织成布，染以茜草，错杂成文，朱殷夺目；或云系取树皮细捣摖为线，以织成布」。予所见系褐色、蓝色，方阔三尺余，质类布毯，土人又名番包袱。番人织以为衣；土人买之，以为衣袱。
　　番烟
　　番烟，以烟叶曝干，累数十片，卷成图形；外用藤条细行约束，巨如小儿臂。每食以小刀切成细缕，县中番社书办，每货以相馈。
　　演戏
　　熟番遇家有吉庆事，番妇装束，头载纸花圈，十数人携手跳跃。或番童相杂，鸣金鼓，口唱番曲，谓犹汉人演戏。吧游纪略云：「番乐，敲铙，击小鼙，两人互演，摇头跳足，以手相比试，而歌哇哇」；亦微类此。
　　番妇
　　南路凤山及北路诸罗、彰化，番妇多丑恶，惟住上淡水者甚美，面如傅粉，仅两睛稍圆为异。居南路者，熟番不供役；居北路者，皆供役。舆夫多番妇为之。
　　萨豉宜
　　萨豉宜，铸铁，长三寸许，如竹管斜削其半，空中而尖其尾，曰萨豉宜，又名卓机轮。系其尖于掌之背。番两手皆约铁镯，身行手动，则萨豉宜与铁镯撞击，铮铮有声。凡番童差役则用之。
　　妇持家
　　台地番俗，以女承家，家务悉以女主之。南史记林邑国云：「凡嫁娶，女先求男，由贱男而贵女」；瀛涯胜览云：「暹罗妇人多智，夫听于妻」；是东南诸彝，多以女为重。又吧游纪略云：「咬■〈口留〉吧之俗，男子娶妇，则妇持家务，丈夫不能有所主。礼尚左坐，以左为尊，妇人坐则居左」；又云：「其国雌鸡有距而司晨」。
　　占草
　　老番能占岁草：视每岁草何者居先，则定一岁旱涝丰歉。又以草验风：草初生无节，则周岁无台；每多一节，主台一次，验之不爽。近汉人亦有识此草者，不知其名，但曰风草。台，飓之最大者，台宇系讹造。
　　咬订
　　北路听差者，曰咬订；又谓之猫踏，又谓之猫邻，以番童十二、三岁外者充之。先时编藤束腰腹，使小以身轻，便于奔走。凡递公文，立稍长者为首，听通事差拨。插雉尾于首，手系萨豉宜，结草双垂如带，飘扬自喜。风起沙飞，萨豉宜叮当远闻，瞬息间已数十里。
　　射鹿
　　番以射猎为生，名曰出草。番童十龄以上，即令演弓矢；练习既熟，三、四十步外取的必中。弓取材于竹，密缠以藤；藤染茜草，其色朱。内山番或以韧木为之，无弰，不需筋角胶漆；绳紵为弦，渍以鹿血，坚韧过丝韦。箭以坚直小竹为之，傅以翎，翎如汉人之制。镞以铁为之，或用镖枪，枪杆长五尺许，能取物于百步之外。枪舌为两钩形，如「个」字，其锋銛利，将枪套入杆末，杆末小而枪孔稍大，以便枪脱杆便利。系长绳于枪钩上之孔及杆末，中物则枪舌倒挂而不能出，其杆摆落，长绳纠缠树木间，番从后尾之，无得脱者。当春深，鹿场草高丈余，一望不知其极，四围先掘火坑，以防延烧，逐鹿因风所向，三面纵火焚烧，前留一面，各番弓矢镖枪并发，围绕擒杀，鹿积如邱陵。迩来鹿场悉开垦为田，鹿亦渐少。惟于内山捕之。凡捕鹿，番妇不与焉。
　　番犬
　　番犬大如黄犊，吠声殊异。剪其双耳，以草木蒙密，且多钩刺，欲其驰骤无挂碍也。能生擒者曰生啮，独擒者曰单倒。捕獐鹿，发示追踪，百不失一。价至三、四十千。
　　番人以田犬为性命，时抚摩之，出入与俱。凡鹿捷于犬，然每奔尽一湾，则反而顾，故犬及之。予在道宪署，见番犬约重可六、七十斤。
　　度岁
　　度岁无定日，或邻社共相订期，赛戏酣饮，三、四日乃止。亦有一岁而行二、三次者；或八月初、三月初，总以稻熟为最重。止之日，盛其衣饰，相率而走于圹，视疾徐为胜负，曰闘走。或社众相诟谇，则以□定其曲直，负者为曲。吧游纪略云：「爪哇以三月□日为岁首；过水诸杂夷，其岁首无定月。岁限十二月，月限三十日，不知纪年。问其年岁，则曰览马。览马云者，犹华言长久也」。
　　产金
　　诸罗杂记云：「蛤仔难内山溪港产金。港水千寻，冷于冰雪。生番沉水，信手捞之，亟起；起则僵，口噤不能语，豫爇火以待，向火良久，乃苏。金如碎米粒，杂沙泥中，淘之而出。或云内山深处有金山，人莫知所在。番人世相嘱，不令人知」。陈小崖外纪云：「康熙壬戌间，郑氏遣伪官陈廷煇往淡水鸡笼采金。老番云：唐人必有大故。诘之，曰：初，日本居台来取金，红毛夺之；红毛来取，郑氏夺之；今又来取，恐有改姓易主之事。明年癸亥，我师果入台湾」。番社六考云：「红头屿番社在南路山后，由沙马矶放洋，东行四更而至。屿■〈派，孑代氵〉立海中，其海产金。番无铁，以金为箭镞、枪舌。昔年台人利其金，私与贸易，因言语不谙，台人杀番夺金。后复邀琅娇番同往，红头屿番尽杀之。今则无人敢至其地矣」。
　　香米
　　熟番多于园中旱地种稻，粒圆而味香，名曰香米，又名大头婆，甚为珍重。每岁熟时，以进道、府二署。按滇行纪程云：「清浪卫前临江、后包北山，地势平衍，其地产香稻，实圆而大，味亦至腴」；即台地香米之类也。
　　大眉
　　相传北路大肚社，先时有土官名大眉。每岁东作，众番争致大眉射猎于田。箭所及之地，禾稼大熟，鹿豕无敢损折者；箭所不及，辄被蹂躏，不则枯死。斗六门旧闻亦有番长能占休咎，善射，日率诸番出捕鹿；诸番苦焉，共谋杀之。血滴草，草为之赤，社草皆赤，诸番悉以疫死，无噍类。今斗六门之番，皆他社来居者也。
　　崇爻、黑沙晃诸山
　　相传北路崇爻、黑沙晃诸山深处，松杉环列，橘柚、杨梅诸果，悉如内地。初冬山梅遍开，香闻数十里。皆野番杂处，汉人罕至。
　　抹鹿脂
　　往时番妇抹鹿脂油于身，以为香。大仆少卿沈光文有诗云：「鹿脂搽抹遍，欲与麝兰争」。或用以润发，名曰奇马；今则渐除矣。
　　向
　　往时北路老番妇能作法诅咒，谓之向。先试树木立死，解而复苏，然后用之；否则，恐能向不能解也。不用锁钥，无敢行窃，以善向故也。田园阡陌，数尺插一杙，以绳环之，山猪麋鹿，弗敢入。汉人初至，误摘果蓏啗之，唇立肿，求其主解之；辄推托而佯为按视，转瞬平复如初。或取石置于地，能令飞走；喝之，则止。按异闻录：「广南苗民，其妇人能变为羊，夜出害人。有能为幻术，易人骨肉者。闻明时有仕于粤中者，偕二幕友宿于苗地。明日，见二客彳亍于庭，视之，各失一足，所曳者木腿耳。询之，一居苗舍，私苗人之妻，夫恨之，故易其腿；一居苗舍，苗妇挑之，此客不从其请，苗妇恨之，亦易其腿。宦者穷治其事，苗人惧，请还其腿而去」。峒谿纤志云：「■〈犭罢〉■〈棘上火下〉人咒咀变幻，报仇家，又善变犬马诸物」。皆北路老番妇之类也。今问诸番，此术无有；殆国家威德广被，虽有幻术亦不能灵矣。老子谓：「以道莅天下，其鬼不神」。信哉！
　　●小琉球漫志卷九
　　邵武朱仕玠筠园
　　海东月令
　　按月令七十二候，每月六候，更五日，则节气应之，所以使农知时也。台湾僻处海外，风土物产非仅与内地不同，且与粤东逈异，固难以候定也。吴江钮玉樵着觚賸，有广东月令，每月五候，视月令去一候；推其意，亦第约略言之耳。予至台湾，访诸土人及身所闻见，复采诸郡邑志，而多志所未详者。爰准广东月令之例，戏作海东月令。
　　正月
　　献岁含英 歌女鼓脰 鷾鸸来巢 丹鸟悬辉 冬瓜蔓生
　　献岁，菊名，又名元宵菊。歌女，蚯蚓也。月令四月蚯蚓出，台地正月即鸣。鷾鸸，燕也，亦以是时来巢。丹鸟，萤火也。
　　二月
　　春蜩送响 贝多罗秀 马齿争吐 刺桐炫彩 青〉■〈夸夫〉上市
　　二月，蜩鸣树间。贝多罗花，以二月开。范浣浦侍御诗云：「花开盛夏气微香」；是盛夏亦有之，非盛夏始开也。马齿，苋菜也。刺桐，叶如梧桐，其花附干而生，色深红；台地以二月开。
　　三月
　　四英含蕊 三月浪开 鲨蹻陆化鹿 夏叶来 早冬收
　　四英，花名；详渔唱注。三月浪，桃花也；绦红百叶，以春暮始开，故名。台地鹿，多鲨鱼所化。觚賸云：「鲨鱼为虎」；则鲨鱼化固不一矣。岭南杂记云：「鲨鱼之虎头者化为虎、斑者化为鹿」。夏叶，鱼名；土人云：以三月至。新旧县志俱未载。早冬，稻名；详渔唱注。
　　四月
　　白带出水 斑支成棉 薝卜花六出 鹿始孕 麻虱目呴雨
　　白带，鱼名；身薄而长，其形似带，无鳞，入夜有光。斑支，花落而成实，中有棉，可为裀褥，四月采之。薝卜花，即栀子花，瓣六出。台地牝鹿以四月孕；未孕极肥。麻虱目，鱼名；详渔唱注。
　　五月
　　桄榔子熟 白蛏含浆 番木瓜始华 虎子插髻 凤梨初熟
　　桄榔树，子以五月熟；土人占子多生，则岁有年。白蛏，形与内地蛏无异，壳差薄而身小，色白如玉，台地五、六月有之。诸罗志以为无蛏而有蚝，非也。番木瓜、虎子花、凤梨，俱详渔唱注。
　　六月
　　番檨登盘 鳞介浮于海面 荔奴朝主 辣芥荐齿 七里香实结
　　番檨凡三种：香檨、木檨、内檨。香檨差大，味香，不多得；所食者惟木檨、内檨。按字书无檨字，系台人讹造。台地多飓，六、七月尤甚；飓将作前数日，海吼如雷，或海中鳞介诸物游翔水面。台地龙眼，六月初即熟，而内地荔支适至。辣芥，详渔唱注。七里香，花名；六月结实，大如豆，末尖先绿而后红，一枝排比数十，如排珠，能辟烟瘴。所种之地，蝇蚋不生。
　　七月
　　槟椰实成 玉兰再华 海鱼远逝 尖仔竞秀 飓母见
　　槟榔实初秋即釆食，至来岁三、四月止。王兰即迎春，详渔唱注。渔人云：七月海中鱼稀少。尖仔，即占稻；皮厚而坚，可以久贮。种于六月，成于九、十月，种之美者也。艺林伐山云：「飓母之作，多在初秋」。南越志亦云：「有云物如虹，长六、七尺，见则飓风必发，故曰飓母。其风一发，鸡犬不宁。飓母又名孟婆」。
　　八月
　　红纱浮水 鸳鸯种收 仙丹霞烂 月饼书元 梨仔茇腾臭
　　红纱，鱼名；形似鲈，皮红如涂朱，细鳞，与内地红纱另为一种，八月始出。鸳鸯种，落花生之早出者；其子甚小，与晚出者异。新旧邑志未载。仙丹花，开至八月始盛，烂熳如朝霞。台俗中秋夜士子饮博达旦，制大月饼，朱书元字，以闘采。梨仔茇，八月上市；详渔唱注。
　　九月
　　甲鱼跃于淡水 九月白收 鸟榕更荣 九降风至 沱连垂荚
　　甲鱼，又名杰鱼；巨口细鳞，无刺，形如鲻，味甚美。长者可六、七寸，惟出上淡水武胜湾等社。九月白，豆名，又名米豆，以可和米作饭。鸟榕，亦榕之类，而枝稍异，叶比榕为大，土人名鸟榕。至九月，西北风作，旧叶尽脱，旋生新叶，叶初生，苞含嫩白如花蕋，绝类辛夷。九降风、沱连豆，俱详渔唱注。
　　十月
　　万寿果成 蟋蟀在野 金鸭至 涂魠集 布种
　　台地西瓜十月熟者，康熙间以万寿节前贡至京师，因名万寿果。蟋蟀至十月，犹在田野，每当月夕，响振草间，过往者几忘为岁欲除也。金鸭，状如鸭而小，黑质，毛作金色，以十月至，过时则无。邑志未载。涂魠，鱼名，一名泥■〈鱼卖〉。考字书无■〈鱼卖〉字，系台地讹字。鱼形类马鲛而大，重者二十余斤，无鳞，味甚美。自十月至清明，多有布种；详渔唱注。
　　十一月
　　涂刺款门 蛣蜣停化 海渚出 乌鱼大上 子菜生
　　涂剌，鱼名，本名扁鱼。方言谓之涂剌；形似贴沙而薄，晒干味香美，鲜食亦佳。每岁十一、二月出，鹿耳门外甚伙。海水至隆冬渐涸，洲渚尽出。蛣蜣，蜣螂也；十月犹化，至十一月则停化。乌鱼、子菜，详渔唱注。
　　十二月
　　乌鱼归 过腊上市 海鹳至 雷声间作 元驹不蛰
　　乌鱼至十二月仍归东海，至春则无。过腊，鱼名；以腊月出，故名，味甚甘美。邑志未载。土人云：海鱼佳者曰龙尖，曰过腊。凡海鱼多腥，惟龙尖、过腊不腥，味如池鱼。海鹳，状类鹅；以腊月至，重十余斤。雷至冬月时闻，但声差小，不如春夏震动。元驹，蚁也；终岁不蛰。
　　●小琉球漫志卷十
　　邵武朱仕玠筠园
　　下淡水社寄语
　　沈文开杂记云：「台湾土番，种类各异：有土产者，有自海舶飘来者，有宋时丁零洋之败遁亡至此者。故番语处处不同」。今就凤山熟番八社，其语音亦不相通，况其他乎？凤山新修县志采取诸罗县志番语，附于番俗之后，似为未协。二十八年冬，予在凤山学署，有下淡水社乐舞生赵工孕者，能为漳、泉土音，因令其将番语译出。昔明定州薛俊着日本寄语，分类十五；予亦按其类分之，名曰下淡水社寄语。寄，即译也；王制云：东方曰寄。
　　天文类
　　天（文临）日（阿易）月（务难）星（丁迓迓）风（麻例）雨（污难）露（于纳）霞（污临）雷（你踏）落雨（无傩）雾（方纳）
　　时令类
　　早（骂南觅）夜（觅嗌）午（特特喉嗌）晚（抹即）明（骂南灭）暗（马毕郎）冷（骂加参）暖（骂喉尔）今日（你你后维）明日（下南埋）后日（意老埋）
　　地理类
　　地（奈）田（于骂）水（喇零）海（芒）石（麻卓）山（无仅）火（呵■〈口惠〉）沙（你伊）井（疚）尘（纳本）房（尔旧）屋（芒芒）门（呵纳）
　　方向类
　　前（呵落）后（郁即）
　　珍宝类
　　金（文老员）银（拜索）钱（马例）锡（心觅）
　　人物类
　　官（骂仁）百姓（踏）父（揽麦）母（赖腊）公（揽慕）哥（格格）伯叔父（揽慕，与公呼同）男人（安麦）女人（因纳）老人（马么）后生（吒老歪）孩子（阿埋）儿子（马埋）外甥（安嘓）你（马何）我（阿要）富（骂住骂）贫（骂落）
　　人事类
　　要（马论来）不要（买仁）立（株里尔）坐（微洛王）看（微踏）等待（呵吗斗）拿来（马腊）拿去（阿腊后力）眠（微阿立）行（吗讷讷难）走（藉函）来（污挂下）去（吗难倒）骂（吗喝纳）笑（吗斗沽）怒（吗喝）愁（吗里芒）爱惜（吗下林）唱（巴苗鹤）吹（微叶）怠慢（卑卓骨）尊敬（吗下林）借（王喃）杀（剥挟）打人（木木踏）痛（吗汉喃）买（拜流）卖（拜腊）哭（吗栋雅）醉（骂俄）赊（王喃，与借同）害（无煞）换（富斗邻）有情（合割居阿抹）无情（海邻居阿抹）叫（踏颈颈）老实说话（吗世英奇画）病（吗汉喃）活（吗安）死（吗踏夕）肚饥（貌煞）饱（吗密狗）无工夫（海邻奇旁喝）亲（拿并并）在（合割）不在（海邻）快来（吗六甲居盖瓦）快去（吗六甲居么难）醒（合帛）梦（微吗郎）乱说（突缚居话）说话（抹抹）娶亲（波陈那）食（吗干居麦麦）食饱不用添（买仁均）叫人（泰泰庵）醒（买嗷）丑陋（吗同喉）好人（吗凉踏）恶人（吗同喉踏）不晓得（兴咬万纳）慢慢的（吗你）快快的（吗下甲）起身（吗那卓）写字（顺力）读书（光登）那里去（驹拿交）
　　身体类
　　耳（哈唎）口（晤和）鼻（尔旋）目（麻搭）手（林骂）舌（那吝纳）脚（德感）心（呵莫）唇（蜜蜜）牙（踏墨）颈（踏瓮）腰（莫引）背（力骨）面（门哪）肠（朕朕）须（蔗部）发（毛角）
　　器用类
　　大刀（治哇）小刀（治列）镖枪（林温）刀柄（笨郎）弓（舞几）箭（竹箸）刀鞘（踏答）纸（万立）锁（链链）针（纳阴）线（瓦来）扇（礁巴悦）锅（加里帛）灶（力傩）帚（阿越）碗（居舌舌，又云其矢）箸（甘直）蓆（韩喇）被（踏踏唵）梯（丹丹）伞（斗铃）烛（富笃）手巾（巴里合）锯（化化）镰（交交）鼻箫（林虑）口琴（突觅）耳环（打甲甲）书（册）柴（加若）椅棹（踏息）烟筒（必进观）枕（吗芒芒）椰瓢（奇麟）
　　衣服类
　　衣（苏麦）衫（梭木）帽（哥罗笃）裤（住虽）鞋（踏踏宾）
　　饮食类
　　饮（罗物）盐（吗易）油（意吗）榖（压腊）禾（污下）豆（搭娄）酒（唳鹤）烟（安卓）吃烟（打马鼓）糖（翻落）
　　花木类
　　柚（瓜棱）菜（纳登）瓜（猫喝）地瓜（监家密）
　　鸟兽类
　　牛（暖乱）马（甫）羊（药）鹿（文那）鼠（捞茅）鹅（江牙）猴（劳同）鸭（老埋）猫（禄茅）狗（马八）狗吠（马八居哓哓）鸡（孤甲）猪（骂威）猪肉（骂合）鱼（家限）虾（大江迓）
　　数目类
　　一（塞塞压）二（劳劳呷）三（大哆络）四（踏八）五（阿里麦）六（安临）七（哆哆）八（归伯）九（笃假）十（皆垫）百（数论那）千（圭纳）
　　通用类
　　有（赫刮）无（海林）好（马邻）极好（马孤攀）大（末老）小（亦单）破（闻木）多（买缚）少（三兴）远（马斗瓜）近（吗字例）长（骂邻接）短（骂古珍）高（骂里异）矮（郭律）深（骂来居）浅（骂利甲）厚（吗骨觅）薄（骂巴你边）紧（吗六甲）缓（吗你）是（津丽）不是（百你）臭（骂仁朱）香（骂网衣）
　　子婿徐家泰恭校刊
　　受业门人吴声炜恭誊写
　　●跋

