孚远县乡土志序
    且夫雨大润湿，无物不有，千秋国史，无事不书。然或日久年洇，今文脱落，编残简断，往事荒唐，此考古者所以有郭公夏五之存，而读史者不觉增亥豕鲁鱼之慨也。兹车通饬，撰辑乡土志，立法甚详，立心甚远，晰之为海涵山陬之细，汇之为十洲三岛之全，□博采于□轩，为小学之基础。入德在致品格物，动植理可推求，端本在教稼明伦，编纪情殷考订。孚邑就荒古戍，既鲜人烟，狼跋妖氛，曾经兵燹，考献而耆民无几，征文而邑乘无书，本一得于刍荛，事嫌简略，愧不文于乔野，削待斧斤。
孚远县乡土志
历史
孚远县何代何年置。
县治旧名济木萨，设县丞一员，归阜康县属，光绪二十九年改为孚远县，归迪化府属，其济木萨置自何时，年洇代远，沿革无征。
  政绩录
  官斯土者，前代既无文可考，近时同光，历任官吏，稽之与论，间有实惠及人，口碑传颂，事实可考。而姓名无稽者，其龚黄耶，抑召杜耶，磨灭如斯，殊深婉惜。故兴利、去害、听讼三大端，阙而不录。
兵事录
同治三年五月，回民由库车起事，七月至济木萨，蓝翎六品军功孔才率奇古团练子弟，击退大股逆匪。十一月回逆复至，十三日破济木萨城，杀伤甚多，参将阿死之。十六日东行破古城，其后蹂躏叠遭，死亡枕藉，承平二十余年，元气凋伤，疮痍未复，良可慨矣。
    耆旧录
    孚邑地方僻陋，既无大儒，亦无畸士，军兴以来，唯累保提督孔才夙称名将，始隶哈密办事大臣文祥麾下，旋隶都统景廉将军金顺麾下。同治十年，经乌鲁木齐都统景廉会衔请奖案内，论该弁屡著战功，奋不顾身，核其劳绩，功浮于奖，此次复在昌吉迎剿迪化大股贼匪，斩获甚多，洵谓谋勇兼裕，不可多得之员。伊犁将军锡纶叙孔氏家乘，称孔才率奇古子弟，与贼相持者十有四年，其战绩夫人而知之，有非笔墨所能罄者。光绪三年七月，在玛纳斯协任内，因疑贼，故杀多命案内，经部议，发往张家口军台效力，五年到台。六年经吉林将军铭安奏准，调赴吉林差委，因旧日伤痕复发，到京身故。百战余生，因公负咎，迄今三十年，未蒙开复原职。附贡生孔庆连其嫡孙也，现居孚城，于乃至战绩，犹能乐道其详。
    自孔才倡义练团，忠勇之士，从之者众，死于兵事者，济木萨得数人焉。哈密之役，收复城垣，阵亡将士，如副将李生元，副将李奇均袭骑都尉世职。玛纳斯阵亡将士，如游击杜生万，游击邵芝，都司孔宪明，均袭云骑尉世职。两案将士惧附祀本藉昭忠柯，死事昭彰，春秋血食，可以教忠。
  人类
  县治南山、广泉子聚居回民，多历年所。计男丁七百七十七名，女丁七百三十七名。耕种营生，安居乐业。
户口
汉户男丁四千五百零一名，女丁二千五百九十八名。
  氏族
  兵燹以来，民人离散，其旧日土著，虽有数姓，生齿不繁，唯孔氏一族，城乡合计八十余丁。其先人于乾隆五年由山东曲阜县迁居济木萨，裔孙孔才以战功累保头品顶戴，记名提督，矫勇巴图鲁，计寄藉一百六十余年，已历八世，其家谱系犹遵东鲁世派，未失流传。
  宗教
  查本地缠回合计本城柳树河、双岔河、三台、十八户、泉子街土著客回，共计男丁五百二十五口，女丁四百六十三口。
实业
士：五十五人。
农：三千四百四十八人。
工：五百三十一人。
商：四百六十二人。
    地理
    县治在省城之正东，距省三百七十里。
    县治东行四十里至大泉，与奇台属地交界。县治西行一百一十里，至四十里井，与阜康属地交界。县治南行一百五十里至冰达坂与吐鲁番属地交界。县治北行一百一十里，至北沙山，与科布多属地交界。此孚属四至大略也。
    孚邑阖境有东乡四渠，如附城头工、二工，芨芨窝是也。有南乡十渠，如长盛渠、大有渠、太平渠、长山渠、公盛渠、三盛渠、小西沟、大东沟、柏杨河、广泉子是也。西乡六渠，如双岔河，柳树河、庆阳湖、大马圈、老三台、西地是也。北乡五渠，如上暖泉、西上湖、后堡子、十二户、丰盛堡是也。四乡合计二十五渠。
    县城之北三十里有破城，<土危>垣残缺，形迹犹存。相传唐时征西，筑城故址。同治初元，尚有破铁钟在焉，半埋土中，半露地面，大唐年号，点昼犹明，殆后被土人击碎入炉，铸为农器，销毁无存，此外别无古迹。
    山
    自西路交阜康界之四十里井，东行四十里至三台，其南面一山名无量山，盖以是山有庙，供奉无量佛而名之也。其山西接阜康、博克达山之脉，时起时伏，走入县境，突然高矗，势欲入云，然终不及博岳、天马峰之峻而峭，其下众山罗列，脉分数支，远者三十余里，近者至三台官道而止，此外又有山脉，由县南接吐鲁番界之冰山，络绎而来，势若列屏，松榆夹道，县治西南之千佛洞，正南之照壁山，东南之红山，皆其麓也。各离城十余里，山间水源六道，萦迴曲折，浇灌庄田。至于县治以北，一望平阳，唯近北界之处，山色赭黄，形如童秃，皆名北沙山，非复南山丰草长林之景象矣。
  水
  县之南界，沿界尽是冰山，固阴沍寒，盛暑不尽消化，故南山水源六道，四时不绝。其第一道由柏杨河过公盛渠、太平渠、泉子街直至县治东南芨芨窝而流止。其第二道由五道桥，经广泉子，长山渠、三盛渠、大龙口、十八户至县治东关二工而流止。其第三道经大有渠。其第四道经兴隆渠两水相汇，过泉水地，小龙口，一至县城，一至县西柳树而流止。其第五道一由长盛渠，经水西沟至双岔河而流止。一由长盛渠，经大东沟、潘家峡，至庆阳湖而流止。其第六道由营马台，经二工河、石厂沟至老三台，过官道至西地而流止。此孚邑官道以南，水之源委俱在，本境大概情形也。县治以北泉水有三，近东曰大泉水，至叶家湖而流止。西曰上暖泉水，经后堡、十二户，四厂湖至北沙山而流止。又西亦曰大泉，其一至下新湖，其一经大马圈东地，五厂湖至北沙山而流止，此孚。已官道以北，水之源委俱在，本境大概情形也。然以全境水势测之，南山六水，皆出冰山之麓，滔滔北向，皆至官道而止，其实伏流入沙，而官道以北之泉源三处，即南泉之伏流涌出也。考之蒙象山下出泉之三泉者，出自平沙，并无山峡，若非伏流复出，何由得此。
  道路
  县南山路，在崎岖，县北路皆平坦，县之东西皆系驿路，其自县治四达道里远近，已详地理条内。此外由此达彼小道，横斜不可以数计，不可以里计也。
物产
孚属动物植物，皆系随处所有，并无著名特别物产，无事笔之于书。唯矿物一条，县治西南七十里，地名水西沟，是处产铁，历经开办，铁质亦佳，令冶房矿洞犹存，炉灶尘封，无人经理。
  商务
  孚远地大而物不博，既无土产成庄，亦无大贾侨寓，城关山市皆系寻常贸易，无人坐拥钜赀，亦无人讲求商学，故商务一端，未足与议。
    附图说
    右图横开八格，直开十格，每格作二十里。路以红点缀之，官路以黄线双钩别之，水以蓝线双钩引之，余均注载名目。查新设孚远县原系保会城，与废城旧名恺安相连，地名济木萨。现建新城，周围七百六十七丈，洞开三门：东曰载阳，南曰迎薰，西曰挹爽。以全境论，形方而长，罗列二十五渠水源，由南而北，距省三百七十里，东西广延一百六十里，中有驿路，为东西两路往来所必由，均系坦途，并无崎险。东界奇台，西界阜康，南北袤延二百里，南至冰山麓，道路崎岖，与吐鲁番属地交界，北至北沙窝，地段辽阔，与科布多属地交界，东南行九十里，至泉子街而车道止，又南行二十里至头桥。其路一面依山，一面滨水，每至路穷之处，过一卧桥，如是者五，迂迴险隘，人马难行，迳达冰山，系通吐鲁番山路。东北绕至断河，与奇台县交界，道路盘旋，夷险不一。西南至矿山，西北至沙山尾，均与阜康接壤，此孚属全境疆域险要四至八道之大略也。是为说。
