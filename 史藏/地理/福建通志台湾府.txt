褔建通志台湾府

重纂福建通志序一
重纂福建通志序二
重纂福建通志序三
重纂福建通志凡例
诏谕
星野
沿革
疆域
山川
城池
公署
坛庙
津梁
邮驿
水利
古迹
户口
田赋（杂课附）
仓储
蠲赈
钱法
盐法
风俗（岁时气候附）
物产
典礼（祀典）
学校
经籍
兵制
关隘
海防
封爵
宦绩
职官
选举
人物
列女
方外
寺观
杂录
 
重纂福建通志序一

　　国家列圣相承，湛恩汪濊，沾濡群生，而闽省为东南之隩区，澎湖、台湾皆入版图，仰蒙圣化，官斯土者固宜考其山川、按其图记，举凡吏治民风、军储盐筴，实事求是，整齐而化导之，不仅征文献以示淹博也。

　　今上御极之三年，英桂恭膺简命，专阃闽畺。自津门乘海舶而南，历观岛屿之纵横、波澜之壮阔，由五虎门而抵榕垣，关隘森严，洵称天险。其时军书旁午，征兵筹饷，按图籍而知形势之宜，幸赖圣天子神武光昭，各援军秉承庙算，全闽肃清。嗣后迭奉恩纶，三权督篆，戊辰之春，复拜真除总制之命，勤求治理，于今三载矣。每考户口之数、赋税之经、营制盐法之变通，今昔各殊，亦时势使然也。方今万邦归化，中外一家，航海梯山，贡琛互市，闽为海口一都会，尝欲广为搜辑，勒成一书，以宣扬圣德，为讲明吏道者有所简稽；惜簿领倥偬，未暇也。

　　粤考乾隆二年，福建通志始有成书。三十三年，又续修若干卷。道光十年，孙文靖公、韩云舫中丞奏请开局续修，旋因经费不敷，暂行停局。十九年，魏丽泉中丞权督篆时书甫脱稿。阅二十八年，吴仲宣制军、李星衢中丞莅闽，因绅士之请，筹款校刊。今适工竣，请为弁言。英桂方请觐求章，闽中戎政、海防、官方、民瘼，谨当入告，述职敷陈，愿与二、三君子体圣主慎重海畺之意，休养生息，翊赞升平，酌古准今，怀柔抚字，纾朝廷宵旰之勤，跻斯民于仁寿之域。有厚望焉！

　　同治辛未季春榖旦，闽浙总督英桂谨撰。  

重纂福建通志序二

　　粤自国朝雍正间，世宗宪皇帝诏天下督抚修志书，于是各省通志次第告成，而福建通志于乾隆二年始纂辑成书，恭呈御览；四库全书著录焉。至三十三年，又修续志，而闽之事迹盖略备矣。

　　国家重熙累洽，自乾隆以来，几及百年，疆域之沿革，形制之变迁，不能无今昔之不同。于是道光九年又有重纂之举。考其时秉笔者为陈恭甫太史。太史出吾乡阮文达之门，深于经术，所著五经异义疏证、左海经辨、左海文集，文达皆釆入皇清经解中，其学问根柢犹有干、嘉老辈之遗，故发凡起例，具有体要。惜以经费不敷，甫作旋辍。中间又延凤池书院山长魏和斋太史纂校，至道光之末始粗有端绪；盖成书若斯之难也。刊刻未竟，以军兴中止。同治六年，吴仲宣制府、李星衢中丞莅闽，因绅士之请，乃筹巨赀，登全书于版。及九年秋，凯泰奉命抚闽，而是书剞劂蒇事，幸得受而读之。局中诸君，请弁言于简端。

　　凯泰于是书乐观厥成而已，尚奚云。顾念闽省负山襟海，乃东南一大都会也。览斯编者，仰圣谟之广运，抚户口之殷繁，于学校经籍宜思所以振起人文，于职官名宦宜思所以澄清吏治，于田赋盐法宜思所以兴利而除弊，于海防关隘宜思所以因时而制宜。语有之：『不习为吏，视已成事』；省之有志，固得失之林、考镜之资也。愿与我同官诸君子孜孜焉日夕讲求于国计民生，务期保泰持盈，有备无患，以上副圣天子简畀之重，而胥海隅苍生同游于熙皞之宇；此则我宪庙诏修直省通志之本意也。若徒以备海疆之掌故，供文人学士之取材，抑末矣夫！

　　同治辛未仲夏，抚闽使者宝应王凯泰谨撰。  
重纂福建通志序三

　　谨考国朝福建通志始成于乾隆二年，凡七十八卷。继修于乾隆三十三年，凡九十二卷。前后承修者，谢古梅、沈萩荻林诸老典型尚有，如见其人焉。道光八年戊子，贡院工成；九年，以余赀开志局。其时陈恭甫师主讲鳌峰兼志局总纂。师固海内经师，同局亦一时才隽，若使老手章成，如阮文达师之定广东通志，夫岂浅闻小吏所能及哉。无何，费绌局停，哲人旋萎，乃有异己者纷纭聚讼，且分攘稿本而去，而四百卷遂残缺矣。至十五年乙未，当轴延魏和斋先生续成之。维时艰于经费，弗克开局釆访。先生一凤池院长耳，仅得邀亲友数人襄其事；心力财力，可云两尽。间有旁参末议者，先生素长厚，不敢尽疑其私也。然则此书之大概可知矣。

　　稿既定，麟都转捐蚨二千串助刊，以侯邑侯董其役。侯委之吏，寄刊于温陵贱工。既无校录之才，争渔工料之利；刻未半而赀罄矣，事遂中止。

　　予局外人也，见见闻闻，何无何有。顾窃念师与先辈精力俱萃于此，且自乾隆计至道光已八、九十载矣，文献之征必资旧典，倘任其朽蠹，莫与护持，后之人即欲搜罗，何所资而加损益乎？怀斯念也，久与低昂，惟恐莫偿所愿。适于同治五年归自六诏，正谊书院新设，承乏讲席。时与巨公过从，因以刻志商之吴仲宣制府、李星衢中丞，请撤烂板，剞劂一新。二公欣然，且询予曰：『旧稿仅及道光，十余年来，民亦小息，何不续修』？予应之曰：『难！不惟人才难，经费先难。兵燹之后，釆访亦正非易。局开必旷时日，作事谋始何如』？中丞曰：『然则先刻旧志，再修新志可乎』？予诺之。二公商之邓双坡方伯，慨筹刻赀，即于书院设局，幕府会檄提调，随事就商，并致公函属予裁定，予何敢哉！此书之成也不易。今先生、先进既往，嗟予小子，聿观厥成，忻幸而已。

　　局中分校，仍以书局旧友十余人充之。其总校林戟门刺吏、王子希征君，皆予旧好也。因相与议曰：『此局专为校刊，非同修纂，时不可失，未宜再误。至全稿是否义例精详、考证切实，后之作者自能讨论，我辈切勿谬参笔削之权，先蹈文人相倾陋习』。局设于同治戊辰夏月，蒇事于辛未三月。其所以迟至三年者，会城少业手民，业此者半钝而拙。全志二百七十八卷，以十余人之力勘朽烂之稿，校抄校刊，复核至三四遍，视书局所刻正谊堂全函四百七十八卷校者百人，且征匠于南郡，岁余而后竣役，其劳逸固易见矣。

　　志书成，提调请列名裁定，予不敢；同人请弁一序，予亦不敢。此举也，诸巨公之大有造于闽，诸君子襄事之力也。予何功焉？惟念物有本末、事有终始，今既乐睹此编之终，不可不原其始，走笔直书颠末，不觉其言之长焉。

　　同治十年辛未五月，旧史官侯官林鸿年记于正谊书院之蔼吉轩。 

重纂福建通志凡例

　　方志统于国史，制度、文章、风土、民物，犁然具列，典綦重也。全书统贯，条流纷繁，诸家荟粹，分并不一，谨参酌古今，择要从之。冠诏谕，遵圣谟也；纪星野，系天象也；首列郡县、疆域、山川，奠地守也；次及城池、公署、坛庙、津梁、水利、邮驿，建置之先务也；存古迹，考古所必资也。疆理定而食货之政举，故户口、田赋、盐法、钱法次之；旱涝不时而缓急有备，故积贮、蠲振次之。仓廪实、衣食足而后教俗成，万物盛多，能备礼矣，故次风俗，次物产，而典礼行、民志定焉。教莫先于学，学必稽诸古，故学校、经籍次之。揆文奋武，政之大柄也，故兵制、关隘、海防次之。为政在于得人，故纪封爵、列职官、传名宦，腹心干城之所寄也。兴贤兴能而美俗成焉，故胪选举、叙人物、述列女，风声教化之所渐也。至释道为方外之流，寺观为缁黄之所，故附于后而以杂录终焉。

　　古人地志，名为图经。舆地非图无以表明形势。今用开方法为福建全省总图一，为十府、二州山险、水道、关隘、疆域各图一，为海防图三，为台湾海口大小港道总图一；于险要阨塞及岛屿洋澳特详列之，庶有资于治理。

　　星野之书，言人人殊。系域分州，一成不易。闽为牛女之墟，实则属牛一度，前人考之详矣。惟台湾海外，旧志未及，故复推择其说之可据者补焉。

　　郡县沿革为全书眉目。汉、唐而后，时异势殊，更置不一。旧志辄以现今郡县为前代标目，往往不合，今以各史为主，参以通典、元和郡县志、太平寰宇记、舆地广记、舆地纪胜等书。其专纪闽土者，若宋梁克家三山志、明黄仲昭八闽通志、何乔远闽书等，广援而详析之，为总表一、各府州表十有二，复详其说以资考证。提纲析目，于斯为慎。

　　山川散列，既莫详统纪；依方类叙，又界画难齐。兹于山则立干分支，各循其脉络，于川则异条同贯，务穷其会归，大者举而小者从之。

　　城池、公署、学校，诸所建置，前志略具。兹遍征诸部，递加诠次，废址旧基，亦以类系，具见昔人规画之详与其随时变通之故，原原本本，悉着于编。

　　古迹分为四目：曰名胜，宦游公暇登眺觞咏之所留也；曰园宅，邑士大夫钓游吟诵之所托也；曰冢墓，封树碑碣存焉；曰石刻，文采风流见焉。分类部居，以便寻览。

　　纪载之涉于时事者，若田赋、户口、盐筴、鼓铸诸部，胥关政要，必博稽前史与闽中旧记，以考镜得失，而征信于现行档案宫书，以着我朝宽大之体。志古即以宜今，故务详而毋略。

　　风俗升降，与政推移。岁时气候，因地而异。远稽载籍，近征志乘，裒而录之，附以昔贤劝谕整俗之文、游览观风之作，虽古今不必尽同，而美恶可以为鉴。

　　各府物产，有常产，有专产，复述则繁，错举则漏。今于首府虽常产悉加考核，于各府则常产但列其名，专产特为详注，庶备闽海虞衡之志。

　　学校为教化所从出。首综纲领为一编，以着斯文之盛，代有表章，而我朝重道崇儒，超越前古。次详各府县学宫建立规制，以至书院、社学、泮额、学田，并附列焉。名宦、乡贤之祠旧入嗣庙，学官之廨旧入公署，今胪于此，以类相从。

　　诸志艺文，多载诗文，殊乖史体。今用建康志、三山志例，题咏间附山川古迹，其文有关政治者散附各门，而以诸家所撰四部之书入经籍志，并掇著述大指，以存梗概。

　　闽地负山抱海，防御为重。我朝兵律之详、军威之盛，互古莫及。顺治间福州特设驻防，康熙及乾隆间增立营制，嘉庆间台湾噶玛兰新入版图，道光初始定营制，今并补入。

　　全门枢机，上游则关隘为重，仙霞、杉关最为天堑，下游则海防为要，沙埕、南澳为浙、粤咽喉，铜山、厦门、澎湖诸险，内蔽泉、漳，外援台郡；数者得而要害举矣。今详其阨塞，胪其冲要，形势瞭如，经制亦备，庶守土者有考焉。

　　旧志封爵不详。今自汉讫明，君长封建及割据始末，缀述史策，以补其阙。若宋之益王、明之唐王，封非闽壤，而事迹在闽，故附着之。本朝定鼎以还，爵班五等者依例入焉。

　　因事设官，代各异制；分州立县，号亦殊称。旧志以今统古，抵牾多有。今断代为志，一以当代之史为据，截然不紊。官秩则详其制于标题之注，郡县则综其纲于沿革之表，一览了然。其有实政可纪者为宦绩志，亦以当代官制及郡县先后为次。

　　旧志职官里贯出身多略，仅书名姓者十之六七。兹从各省通志选举及散见他书者查核补注，庶论世而知其人。

　　明史载南赣汀漳巡抚，巡抚既兼汀漳，即福建职官也；今补列之。

　　选举科目，肇于唐而莫繁于宋。我朝颇沿明制，简而易遵。今按科标目，注其缘起，胪其名氏，次其郡县里贯；其卓然可述者，于人物传详之。

　　宋代宗室附闽籍登第者，多至六、七百人，旧志不详世系，直同土著；今一一查核登载。

　　职官止载实除，选举止录本籍，此通例也，然权任者着有宦绩，寄籍者家仍土著，均附着焉。

　　明季忠义遗臣，旧志均略。谨据明史、通鉴辑览、钦定胜朝殉节诸臣录所收补入，以永我国家衰宠忠贞至意。

　　史之有表，所以联系繁重，便于寻览，诸志职官、选举，多用其例。顾职官或繁简不均，或年代失考，转致参差。选举以科分汇次则行格不敷，以府县分编则纷纭无绪；今惟以纲统目，依类联缀，不复立表，卷帙既省，亦便检寻。

　　各省志乡贤统归人物，然闽学盛于有宋，诸贤渊源濂洛，而集其成于朱子，史家特标道学立传，于统为尊。兹特仍之，此外无容臆为增入。至若名臣勋绩着在列传，良吏武功以类相从，及夫儒林、文苑、忠节、孝义、隐逸，其流风遗烈，皆足以兴起人心，方伎虽小道而曲艺不遗，寓贤非乡产而余馨未歇，故并传焉。

　　列女一门，特为繁重，以县属分之，以朝代次之。别为目四：曰贤淑，章妇德也；曰节孝，曰节烈，而未婚节、未婚烈附为，从一之义也；曰闺秀，柔顺利贞，不以才尚，亦不以才掩也。

　　闽中寺观，莫详于三山志。缘是时府县用计多出于此，故胪列尤繁。今惟于山水形胜之区、名流游咏之迹，与夫盛衰兴废之关乎风尚者略记而存之。

　　外纪述戡乱之迹，知消萌务在安民。外岛志航海之邦，见柔远莫先内治。录祥异，昭天戒之克谨。裒丛谈轶事，拾掌故之遗文。稗乘兼收，咸资古鉴。

　　方志之体，有述而无作，惟在择而能精，核而有要。兹所征引，大都溯原于史，而取材于闽中数十家旧记，与夫省郡州县新旧志乘，而参以丛书，釆及近事。补遗订误，一字之疑，必求其据。惟是概注引用书目，未免繁碎。今于事义显明者不复件系，其事隐义疑必资征信者注出原书，庶无嫌于臆决云。

　　福建通志道光九年重纂职名

　　总裁：闽浙总督孙尔准、福建巡抚韩克均、福建巡抚魏元烺、提督福建学政陈用光。

　　监修：福建布政使程含章、福建按察使岳良、福建粮驿道强逢泰、福建盐法道王耀辰。

　　提调：福建盐法道胡祖福。

　　总纂：翰林院编修陈寿祺。

　　分纂：候补内阁中书高澍然、江苏举人沈学渊、浙江嘉善县教谕陈善、浙江绍兴府教授前翰林院庶吉士冯登府、浙江贡生汪晨、福建举人王捷南、进士陈池养、举人林丞英、举人翁吉士、举人刘建韶、举人林彦芬、举人丁汝恭、举人赖其瑛、拔贡生张际亮、生员张绅、举人罗联棠、举人饶廷襄。

　　分校：生员陈茂坚、监生孟曾榖、生员刘存仁、生员甘鸿、生员梁尧辰、江苏举人孙士端。

　　监局：云霄厅同知陆我嵩、古田县知县宋炳垣、署闽县知县方履籛、诏安场盐大使张用禧、华封县丞前翰林院庶吉士郭应辰、西河场盐大使吴世培、浦下场盐大使周善感。

　　收掌：分发福建布库大使孙春洋、前海澄县知县景燮、候补知县吴成栋、兴化凌厝巡检萧重、候补县丞来锡蕃、候补县丞程绩。

　　采访：生员黄光宇、优贡生甘澍、副贡生何春元、生员陈茂坚。

　　福建通志道光十五年续修职名

　　总裁：闽浙总督程祖洛、福建巡抚魏元烺、提督福建学政吴孝铭。

　　监修：福建布政使郑祖琛、福建布政使贺长龄、福建按察使凤来、福建按察使张澧中、福建粮驿道托浑布、福建盐法道王耀辰、福建盐法道麟桂。

　　纂修：前翰林院编修魏敬中。

　　协修：举人郑嘉玉、副贡生陈世盛、举人林之华、拔贡生郑国葵、举人余纶光。

　　校录：福州府学教谕林廷相、闽县学训导万年椿、侯官县学训导陈国玙、永福县学教谕魏光文、永安县学训导林灏英、浦城县学训导阴树槐、永定县学教谕陈景崧、宁德县学训导陈鸣昌、晋江县学教谕梁云镛、上杭县学教谕魏本唐、湖北试用知县林藩、生员杨维基、生员王道征。

　　福建通志同治七年核刊职名

　　总裁：闽浙总督吴棠、闽浙总督英桂、福建巡抚李福泰、福建巡抚卞宝第、福建巡抚王凯泰。

　　监修：福建布政使邓廷枬、署福建布政使夏献纶、福建布政使潘霨、福建按察使康国器、署福建按察使傅观海、署福建粮驿道耿曰椿、署福建粮驿道叶永元、福建盐法道海锺、福建盐法道定保、福建盐法道裕宽。

　　总校：进士前任四川中江县知县林振棨、孝廉方正举人王景贤。

　　分校：拔贡生谢宗善、举人林祚曾、举人陈鸿涛、副贡生薛冠鳌、副贡生魏开铨、举人冯荣图、举人梁济谦、举人施鉴盘、副贡生林鸣曾、举人林鸣韶、举人陈则诚、举人陈庆禧、举人陈桂林、举人张亨嘉、举人林星赓、举人曾镛、举人吴荣庚、举人叶大遒、举人张筠、生员魏鸿谟。

　　监刊：候补通判前署同安县知县宋培初。

　　提调：惠安县学教谕孟际元、福宁府学教授林星炳。  
诏谕

　　康熙二十二年赐靖海将军侯施琅

　　海氛之不靖，■〈舟宗〉艟出没，波涛震惊，滨海居民，鱼盐蚕织耕获之利，咸失其业，朕心恒悯恻焉！迩者滇、黔、陇、蜀、湖、湘、百粤悉底敉宁，蕞尔台湾，阻险负固。尔施琅奉命徂征，决策进取，楼船所指，将士一心，遂克岛门，逼其营窟。勇以夺其气，诚以致其归，捷音到阙，时值中秋，对此佳辰，欣闻凯奏，瀛壖赤子，获登衽席，用纾南顾之忧，惟尔丕绩。即解是日所御之衣驰赐，载裦以诗：

　　岛屿全军入，沧溟一战收。■〈巾夅〉帆来蜃市，露布彻龙楼。上将能宣力，奇功本伐谋。伏波名共美，南纪尽安流。

　　雍正元年谕兵部

　　进藏及克复台湾有功人员，其现在者俱已议叙，惟已经身故者未得议叙。同为国家立功之人，乃以身故之后不得均沾恩泽，朕心深为悯恻！尔部着即酌加议叙，着为定例，以副朕裦录有功之至意。

　　雍正元年上谕

　　台湾地方，自古未属中国。皇考圣略神威，取入版图。逆贼朱一贵等倡乱，占据台地。皇考筹划周详，指授地方官员遣调官兵，七日之内，剿除数万贼众，克复全台。皇考当春秋高迈，威扬海外，功德峻伟。官兵感戴皇考教养之恩，奋勇攻取，甚属可嘉，固不必援引前例，后亦不得为例。兹仰副皇考从优议叙之旷典，官员现行议叙功加外，着概行各加一等。总督满保虽有失陷地方之罪，但一闻事发，即亲往厦门抚慰众心，遵依皇考指示，调遣官兵，七日之内，克复台湾；满保着兼兵部尚书职衔。提督施世骠统领大兵径度海洋，鼓励将士，屡经大战，击败贼众，七日之内，克复台湾，厥功甚大；施世骠着给与世袭头等阿达哈哈番。总兵官蓝廷珍曾协助施世骠，蓝廷珍着给与世袭三等阿达哈哈番。水师营副将许云，失陷台湾，非关伊罪，奋勇前进，多杀贼众，身又阵亡，着给与世袭拜他喇布勒哈番。参将罗万仓、游击游崇功俱系阵亡，罗万仓、游崇功着给与世袭拖沙喇哈番。欧阳凯着追赠太子少保。

　　雍正二年上谕

　　前往台湾换班之兵丁，守戍海外岩疆，粮饷在台湾支给。伊等所留家口，若无力养赡，则当差之兵丁必致分心苦累。朕甚为轸恤！每月着给米一斗以资养赡。内地米少，即动支台湾所贮米石，合计船价雇募运至厦门，交与地方官躬亲按户给发，务使均沾实惠。

　　——以上录自重纂福建通志卷首之一。

　　雍正五年上谕

　　台湾远隔海洋，向来督学官员，难以按临考试，是以将学政交与台湾道兼管。朕思道员管理地方之事，又兼学政，未免稍繁；每年既派御史二员前往台湾巡察，应将学政交与汉御史管理，甚为妥协。现今御史尹泰在彼，着即办理台湾学政。嗣后永着为例。

　　雍正五年上谕

　　台湾防汛兵丁，例由内地派往更换。而该营将弁往往不肯将勤慎诚实、营伍中得力之人派往。是以兵丁到彼，不遵约束，多放肆生事。此乃历来积弊，朕知之甚悉。嗣后台湾换班兵丁，着该管官兵将勤慎可用之人挑选派往。倘兵丁到彼有生事不法者，或经发觉，或被驻台官员参出，将派往之该管官一并议处。如此则各营派拨兵丁，不敢苟且塞责，而海疆得防汛之益矣。

　　——以上录自重纂福建通志卷首之二。

　　雍正六年上谕

　　台湾总兵王郡奏称：台湾换班兵丁，例由内地派拨，而其中有字识舵工、缭手、斗手、椗手等人，向来多系雇募本地之人，冒顶姓名，并非实有兵丁更换。至字识舵，缭、斗、椗等务，换班兵丁不能通晓，请照随丁之例，就地招募，给以粮饷等语。此事从前总兵俱未经陈明，王郡能据实奏闻，甚为可嘉。但朕思海洋操练水师，惟舵、缭、斗、椗关系最为紧要，凡在船兵丁之身命，皆操于数十人之手，若不更换内地兵丁，而常令彼地之人执司其事，似有未便。

　　朕意舵、缭、斗、碇等务，兵丁虽未能骤熟，但未尝不可学习而能。应于换班之内挑选兵丁，随现今雇募之人学习。如雇募有三十名，即于兵丁内挑选三十名随彼学习三年。换班之时，将雇募之人裁省，留此习熟之三十名兵丁教习后班之兵丁。此所留兵丁，至六年然后换班。后班兵丁，皆照此例留换，则新旧更番迭相传习，皆可熟知舵、缭、斗、椗诸务矣。此事着史贻直会同高其倬、刘世明妥议具奏。

　　又王郡奏称：赴台兵丁，向例俱将一营之数十人分散数处戍守，难以训练，嗣后请匀拨一处等语；所奏甚是。但从前何以分散防守？或有别故，亦未可定。亦着史贻直会同高其倬等查明奏闻。

　　雍正六年上谕

　　驻台兵丁军器，诚属紧要。但此项军器系各营自行制备，是以易于破坏。然将内地精良兵器给与台军，亦非善策。嗣后换台兵丁军器，着该督抚于存公银内动支制造，务必坚利精良，该督抚验看给发。俟兵丁至台之日，该巡视御史会同该镇查验点收。倘有不堪使用者，巡视御史等即据实题参，将该督抚及承办官交部议处。如三年之内有应更造者，亦令该督抚制造给送。

　　雍正七年上谕

　　台湾地方，远隔重洋，全在道、府、厅、县各得其人；而该员又须熟悉其风土情形，殚心办理，于地方始有裨益。向例：文员俱以三年为满。后经原任总督满保条奏，请将三年任满之员再行加衔留任三年，所以慎重海疆，俾谙练之人久于其任也。

　　今据总督高其倬折奏：台员以六年为满，而调任之时，渡海而往，即须数月，任满之后，候缺挨升以及交盘渡海，又或一、二年不等；是前后合计，须八、九年方得升用。且台湾之例，不带家口，其父母妻子隔越海洋，转托亲朋照看，未免有所牵挂，意念分驰。应否请以四年为满等语。

　　朕思台湾道、府、厅、县等官，自宜选用熟习谙练者，然定期六年为满，又加以候缺、交盘、渡海之期，实属太久，其父母妻子隔越重洋，难免内顾之虑。今再四思维，台湾文员自到任之日为始，将满一年之期，着该督抚于闽省内地官员拣选贤能之员，乘冬月北风之时令其到台，新旧协同办理，半年之内大约可以熟悉地方情形，则令旧员乘夏月南风之便回至内地补用。将来接任之员，俱照此更换。该员到台协办之时，俱各一体算俸，并给与俸银及养廉之项。如此更换调补，则台员易于得人。且该员在台前后不过二年，为期甚近。而更换之员先往协办，又可习练地方事宜，似有裨益。

　　其道、府大员，作何请旨拣选；同知以下等官，作何铨选调补，及量加议叙之处，该部详悉妥议具奏。

　　雍正七年上谕

　　福建台湾戍守之兵丁，其父母妻子留在内地，前已加恩每月给与米粮，以为养赡之资。闻台兵之例，每月将所领钱粮，扣留五钱于内地，为养赡家口之用。朕思兵丁远涉海洋，所得饷银又复扣除以养家口，恐本身用度或有不敷。今沛特恩于驻台之兵丁，每年赏银四万两为内地养赡家口之用。着总督等均匀分派，按期给发，俾兵丁本身食用既得宽舒，而父母妻子之在内地者又得养赡，以示朕恤兵赏劳之至意！

　　——以上录自重纂福建通志卷首之三。

　　乾隆七年上谕

　　台湾地隔重洋，一方孤寄，实为数省藩篱，最为紧要。虽素称产米之区，迩来生齿倍繁，土不加辟，偶因雨泽愆期，即便昂贵。盖缘拨运四府及各营兵饷之外，内地采买既多，并商船所带，每年不下四、五十万。又南北各港来台小船，巧借失风名色，私装米榖透越内地，彼处概给失风船照，奸民恃为护符，运载遂无底止。且游手之徒乘机偷渡来台，莫可究诘。闻此项人等，俱从厦门所辖之曾厝埯、白石头、土担、南山边、刘武店及金门所辖之料罗、金龟尾、安海、东石等处小口下船，一经放洋，不由鹿耳门入口，任风所之，但得片土，即将人口登岸，其船远掉而去，愚民多受其害。况台湾惟藉鹿耳门为门户，稽查出入；今任游匪潜行往来，海道便熟，将鹿耳一门亦难恃其险要，殊非慎重海疆之意。朕所闻如此，着该督、抚、提、镇严饬所属文武官弁，将以上各弊一一留心清查，并于汛口防范周密，不使疏纵，庶民番不至缺食，港路亦可肃清。该部可传谕知之。钦此。

　　乾隆十九年上谕

　　喀尔吉善等奏：台湾、澎湖等处飓风顿作，沈失商渔船只，坍塌民房，田禾间有刮损，诸罗、彰化二县被灾较重等语。台湾地居海外，贫民猝被风灾，殊堪悯恻，着该督抚查明被灾户口，加意抚绥。所有本年应征地丁钱粮，照例分别蠲缓。乏食贫民，酌借口粮，妥筹接济。其坍塌房间、击沉船只，查明给与修费及掩埋之资。仍督饬属员实心查办，务使灾黎均沾实惠。至应行拨运内地补仓米榖，并着暂停运，留备赈恤之用。该部即遵谕行。钦此。

　　乾隆二十九年遵旨议奏台湾冒籍

　　上谕：御史李宜青条陈台湾事宜一折，所奏应行与否，且不具论，而其用意之取巧器小，已大失言官之体。该御史奉差巡台，地方之事，皆其职分所难诿；第同差满、汉二员，考成均属一体，见闻所及，理宜和衷共酌，会衔入告，即意见容有参差，亦应据实声明，专折奏请。乃李宜青既不于在台时彼此会商，至回京复命，亦未闻一言及此；至差满日久，挟此为独得之秘，罗列见长。彼以建白博名高者，存心鄙琐，固当如是耶！此等伎俩，犹得以尝试为得计耶！李宜青着传旨申饬。至所奏各条，亦不必以人废言，仍着交部议奏。钦此。

　　钦遵于本月十六日钞出到部。除先行遵旨申饬外，臣等按款核议，恭呈御览。

　　一、奏称考校首严冒籍及鎗手顶替等弊：原设立廪保童生互结，法至详也。台湾四县应试，多福、兴、泉、漳四府之人，稍通文墨，不得志本籍，则指同姓在台居住者认为弟侄，公然赴考；教官不及问廪保，互结不暇详，至窃取一衿，辄褰裳以归。是按名为台之士，实则台地无其人。臣于上年抵台，行文观风，四县生员只八十余卷。询之该处官吏，据称俱在内地。夫庠序之设，凡以宏奖风教，使居其土者知所向。方今台属南北二路，广袤一千数百余里，计其庄户，不下数万，而博士弟子员寥寥不少概见，则皆内地窜名之所致也。查台地考试，从前具有明禁，非生长台地者不得隶于台学；圣朝作养边陲之至意，人所共见。又定例入籍二十年亦无原籍可归者，方准予寄籍考试。今四府人士，其本籍不患无可以应试之处，而远涉重洋，或两地重考，或顶名混冒，藐功令而窃荣名，莫此为甚。请将内地冒籍台属各该学文武生员，照冒籍北闱中式之例，悉改归本籍。仍请饬下该督抚饬行兼管提督学政之台湾道，嗣后府县试及该道考试，应作何设法稽查、识认精细，其廪保等不敢通同徇隐及受贿等弊。斯则海邦皆邹鲁而作人之化无远弗届矣等语。

　　查全书内载：台湾向因新辟，读书者少，多系泉、漳各处冒籍。今台湾文风日盛，何必借才异郡？嗣后岁科两试，饬令该地方官查明现住台地有田有产入籍既定之人取具邻里结状，方准送考。如有冒籍台地入学者，将该地方官题参议处，本童照冒籍例治罪等语。

　　兹据该御史奏称：台湾四县多福、兴、泉、漳之人，指同姓在台居住者认为弟侄，公然赴考；是立法非不严密，而日久渐至废弛。随如该御史所请，敕下该督抚及台湾道转饬地方官查明的系入籍二十年以上并无原籍可归者方准考试，如有冒籍赴考者，除将本童及廪保照例治罪外，地方官一并查参议处。至现在已经冒籍入学各生，亦应照乾隆二十一年清查顺天冒籍之例，勒限一年改归原籍。如地方官奉行不力，该督抚即行指名参处等因。于乾隆二十九年十一月初八日奉旨依议，钦此。

　　乾隆四十七年上谕

　　据雅德奏台湾地方有漳、泉二府民人聚众械闘等因一案内称：据台湾道禀称，面商台湾镇总兵饬委台湾府知府会同安平协副将各带兵役前赴弹压等语。此等匪徒于海疆地方聚众械闘，案情重大，该镇、道一经闻信，即应带领兵役、亲赴该处、严行查办，乃仅派委副将、知府前往，而雅德亦无饬行之语，殊属非是。

　　又据奏查拿泉州府属伤兵夺犯之盗伙林耀等一折内称：飞饬该道、府及邻近各县四路截拿。雅德并未亲自前往，并称饬委臬司谭尚忠驰赴督办，嗣因该管道府厅县俱已会拿，随饬该司回省办理；更属错谬。

　　雅德自调任福建巡抚以来，该省屡有劫盗伤差之事，必系因总督远隔浙省，一切武备不整饬；而陈辉祖在浙，又一味营私牟利，全不以整饬地方为事。即如此二案，台湾地方匪徒聚众械闘，该镇金蟾桂、该道穆和蔺俱不前往，仅委之副将、知府；而雅德于泉州府伤兵夺犯重案，竟安坐省署，并将已经饬委之臬司撤回。种种办理延玩错谬。

　　至李奉尧系陆路提督，前因泉州伙盗夺犯、漳州县民拒捕伤兵两案并不亲身前往查办，业经降旨申饬。今阅雅德奏到之折，该提督亦仍未亲赴各该处督同查拿，所司何事？雅德、李奉尧俱着严行申饬，并与不行亲往查拿之金蟾桂、穆和蔺一并交部严加议处！

　　现在闽省必须总督驻札，以资弹压。浙江巡抚员缺，着福崧补授，即驰驿前赴新任。富勒浑俟福崧到任后，即驰赴闽省，实力整顿。将此通谕知之。钦此。

　　——以上录自重纂福建通志卷首之四。

　　嘉庆元年上谕

　　哈当阿等奏台湾猝被飓风吹损晚稻民居一折：台湾濒临海洋，飓风本所常有，此次风势猛烈，致吹损禾稻，刮倒房屋，压毙人口，殊堪悯恻！哈当阿等务须查明户口并成灾分数应行蠲缓之处，据实奏明办理。其坍塌民房，照例给与修费。总期各使得所，不可靳费。所有应需赈恤银两，即于藩库内动项拨解，以资接济。至台湾地方，全藉晚收以资口食，今猝被飓风，粮价未免增长，此或由朕政事有阙失，或愚民等平日不能共敦淳厚感召祥和，致有此灾。此时断不可稍存怨尤之念，惟当省过学淳。

　　又台湾一岁三收，今北路嘉义、彰化等属虽晚稻多有损坏，而南路台湾、凤山二县受风较轻，地瓜、番薯、杂粮等项尚可有收，当劝谕居民广为播种，亦足以资民食。且风灾过后，勤于耕种，来春仍可稔收，尤当及时力作，不可稍有怠惰。再福、兴、漳、泉四府，夙藉台米接济；今台湾既被风灾，目下仅堪自给，明岁春收后或米榖充盈，可以运售内地，固属甚善，倘无余米可运，魁伦等惟当于各属丰收之处豫为筹备，并劝令百姓等撙节衣食，家有储蓄，不可再将米榖酿酒花费，致鲜盖藏，豫为明岁之备。即内地四府，亦当劝谕上游丰收各属，有无相通，随时贩运，以期民食有资，不致缺乏，方为妥善。钦此。

　　嘉庆七年三月上谕

　　据玉德、爱斯泰等同日奏到拿获聚众结会、冀图谋叛之首伙各犯、审明办理一折：台湾地方，每有结会煽惑之事。今该犯白启等胆敢复结小刀会，纠结滋事，均属罪大恶极。经该镇等访闻后立即带领兵役拿获首伙白启等三十六犯，分别凌迟斩枭，所办尚为妥速。其自行投出之白伦等四名，讯系被胁入伙，现既悔罪投首，自应贷其一死。白伦﹐林面、林强、蔡献俱着发往黑龙江等处给丁为奴。逸犯王四湖等四名，仍着该镇等派委员弁、协同地方营县、上紧搜拏，毋任漏网。至该处地方文武，于此案匪徒聚众，本有失察之咎，但一经得信，旋即查拏究办，功过尚足相抵；所有失察处分，着加恩宽免。钦此。

　　嘉庆十年四月上谕

　　玉德奏拿获艇匪陈杨得，讯据供称：艇匪共有四帮：一系乌石二为首，一系郑一为首，一系总兵宝为首，一系林阿发为首。福建洋面，系林阿发、总兵宝二帮连土盗朱濆附和之船共一百余号。其乌石二、郑一两帮尚在广东洋面。又广东会匪首李崇玉平日与艇匪相通，混在林阿发帮内等语。那彦成等前奏称：先派署左翼镇林国良、南澳镇杜魁光二员带领舟师在甲子司港口堵截。当李崇玉窜逸下海之时，该二镇何以毫无闻见？及该逆勾通艇匪，窜过闽洋，该二镇兵船又何以不跟踪追捕？杜魁光本系南澳镇总兵，原因捕务紧要，暂令在粤省帮办；今闽省水师将领现在乏人，着那彦成等即速饬杜魁光带领所管舟师前赴闽省追剿艇匪。钦此。

　　嘉庆十一年正月上谕

　　玉德奏称：蔡逆竖旗滋事，自称镇海王，于上年十一月二十三日抢入凤山县城，经官兵攻散后，贼船复驶入鹿耳门，在府城外登岸劫掳，并勾结嘉义县匪徒洪四老等乘机滋事等语。玉德久任总督，查办有年，折内谓该逆在洋稽诛十余年，皆因亡命走险；试问此十余年来谁司缉捕之责，任其亡命走险至此乎？此时贼势鸱张，不得不大加惩办，所有军火、粮饷、器械、船只等项，照军兴例动帑经理，一切均责成该督，不可稍有贻误。并传知水陆文武各员弁，有能将蔡逆擒获者，朕必重加恩赏。再行晓谕台湾士民，悉力堵御，留心盘诘，一面悬立赏格，俾知奋勉。钦此。

　　嘉庆十一年二月上谕

　　闽省台湾府所属各地方，因洋匪蔡牵肆逆，间被滋扰。现在官兵云集，即日歼除首逆，绥靖海疆。惟念贼氛所至，小民耕种未免失时，朕心深为廑念！着交该督抚查明该处曾经被贼蹂躏各地方，加恩将本年应征地丁钱粮概行蠲免。其附近滋扰处所，并查明地方远近，酌量应行蠲免钱粮分数，奏请加恩，以示朕轸念海隅黎庶至意。玉德等即行誊黄晓谕，俾众知悉。钦此。

　　嘉庆十一年六月二十四日上谕

　　本日递到温承惠、李长庚由五百里拜发二折，据称：蔡逆匪船于五月二十八日在鹿耳门内，先经副将王得禄等配载兵船，冲入贼队，攻获盗船三只，歼毙贼匪甚多，贼匪窜出鹿耳门，适值风狂浪大，复又击破十余只，淹毙贼匪无数，续被官兵擒获贼匪二百余名。复经李长庚在大岝等处洋面了见贼船溃逃，击沈一只，又拿获贼船三只，歼擒贼匪一百七十余名等语。伊二人奏报情形，大略相同。此次贼船溃逃之际，适值台飓大作，将贼船击毙多只，而兵船无一损失，官军声势倍增，此实仰赖天神佑助，曷胜钦感！着发去大小藏香各五炷，交温承惠亲诣沿海各处天后宫敬谨代朕祀谢，并默祈速净贼氛。

　　至此次匪船沉溺甚多，或该逆即覆溺在内、抑或经官兵临阵歼毙，均未可知。但必须有实在证据，方可凭信。如果查讯属实，毫无疑义，即当由六百里加紧驰奏。现在李长庚生擒盗犯七十余名，已解交该署督审办，温承惠惟当详细究诘，断不可轻信蔡牵已经歼毙，转致剿办松劲。缘贼情狡猾，恐伊伙党混供，豫为蔡牵逃匿地步。

　　至李长庚此次迎剿贼匪，不为无功。但伊若果于前此蔡逆窜往鹿耳门时即跟踪追剿，与王得禄等兵船两面夹击，则贼匪在鹿耳门招口即可一鼓歼除，剿办净尽，蔡逆亦不致漏网。今贼船未能办净，首逆尚未就擒，究系李长庚在海坛竿塘一带驻守之故。此时匪船祗剩二十余只，已甚穷蹙，机不可失，着温承惠即飞饬李长庚务当乘势追剿穷贼所向，俾无遗孽，方可葢其前愆。并当移知赛冲阿，将王得禄擒获各犯详细研究，务得蔡牵实在下落。设或该逆溃逃登岸，温承惠并当饬知沿海文武兵民，不拘何人擒获首逆，即遵前旨据实保奏，从优奖赏。其浙江各海口，并当知照清安泰一体严密查缉，不可稍涉疏纵。至王得禄此次率领兵船，首先冲入贼队，实为奋勇可嘉。但伊等如何杀贼情形，尚未据赛冲阿奏报。俟奏到时，自当加恩鼓励。

　　再朱濆帮船，在诏安县地方亦经守备林廷凤等沈获贼船数只，生擒三十五名，并着温承惠将所获各犯详细研鞫，此时朱濆究竟逃往何处。仍饬令上紧追拿，不可稍懈。将此由五百里谕令知之。钦此。

　　嘉庆十二年二月上谕

　　阿林保奏蔡逆匪船因沿海断绝接济、奔窜入粤、现催舟师过境会剿一折：蔡逆匪船，因闽省舟师追剿紧急，水米火药一无接济，乘间窜往粤省，希图远扬延喘，其势穷蹙已极。但闽、粤洋匪同一劫盗，安知不声息暗通、同恶相济？现在粤洋盗首如郑一、乌石二等著名巨憝，尚在稽诛，设蔡逆匪船入粤后，该逆等容留合伙，岂不又增其羽翼？此时阿林保已咨令李长庚赶过粤洋蹑踪追剿，第念粤省海洋沙线，李长庚未能谙习，且恐闽省所造同安梭船，带入粤洋，驾驶未能应手，于事转属无益。吴熊光或于粤省多备米艇，俟李长庚带兵到粤时，令其酌量换驾，俾资缉捕，尤为得力。

　　总之，蔡逆既入粤洋，则粤省舟师即应上紧迎剿。此事责成吴熊光督饬钱梦虎、孙全谋统领舟师探踪迎击，与李长庚收两面夹攻之效，断不可令其与粤省盗匪合伙，此为最要。钦此。

　　嘉庆十二年四月上谕

　　阿林保奏舟师攻捕朱濆并访拿凤尾帮盗首各情形一折：闽省南洋之杏仔、铜山等处，北洋之三山等处，向为接济匪盗之薮，经该督等督饬营员会同地方官驻札巡防，不致仍前透漏，是以朱濆窜至松柏门洋面不能久泊，仍复窜往粤洋。凤尾帮屡次扑岸，亦被击退。此即断绝接济之实效。

　　至林魁、刘江二犯，讯系伤害汀州镇李应贵要犯，着该督查明，李应贵原籍如距闽省较近，即将该二犯解至该镇墓前脔割致祭；傥去闽境尚远，即当设立该镇牌位，将该犯等寸磔致祭，以慰忠魂而寒贼胆。

　　此时该督等咨令张见升统带舟师，在粤、闽交界堵截朱濆，并杜绝蔡逆归路；仍一面严檄闽、浙两省镇将上紧搜拿，迎击凤尾帮盗匪；所办俱是。其沿海各口岸，仍当饬属加意严防，勿稍疏懈。钦此。

　　嘉庆十三年正月上谕

　　浙江提督李长庚宣力海洋，忠勤勇干，不辞劳瘁，懋着威声。数年以来，因闽、浙一带洋盗滋事，经朕特命为总统大员，督率各镇舟师在洋剿捕。李长庚身先士卒，锐意擒渠，统兵在闽、浙洋面及台湾、广东各海洋往来跟剿，艰苦备尝，破浪冲风，实已数历寒署。每次赶上贼船，无不痛加剿杀。前后歼毙无数，擒获盗船多只。蔡逆忘魂丧胆，畏惧已极，闻李长庚兵船所至，四处奔逃。正在盼望大捷之际，乃昨据阿林保奏到，李长庚于上年十二月二十四日由南澳洋面驶入粤洋追捕蔡逆，望见贼船祗剩三只，穷蹙已甚，官兵专注蔡逆，穷其所向，追至黑水洋面，已将蔡逆本船絓住后梢，正可上前擒获，忽暴风陡作，兵船上下颠簸，李长庚奋勇攻捕，被贼船炮子中伤咽喉额角，竟于二十五日未时身故。览奏为之心摇手战，震悼之至！朕于李长庚素未识面，迭经降旨褒嘉，并许以奏报擒获巨魁之时，优予世职。李长庚感激朕恩，倍矢忠荩。不意其功属垂成之际，临阵捐躯，朕披览奏章，不禁为之垂泪！李长庚办贼有年，所向克捷，必能擒获巨憝，朕原欲俟捷音奏到时，将伊封受伯爵，此时李长庚虽已身故，而贼匪经伊连年痛剿之后，残败已极，势不能再延残喘，指日舟师紧捕，自当缚致渠魁。况李长庚以提督大员总统各路舟师，今殁于王事，必当优加懋赏，用示酬庸。李长庚着加恩追封伯爵，赏银一千两经理丧事。并着于伊原籍同安县，地方官为立祠，春秋祭祀。其灵柩护送到日，着派巡抚张师诚亲往同安代朕赐奠。并查明伊子现有几人？其应袭伯爵，俟伊子服阕后交该督抚照例送部引见承袭。其李长庚任内各处分，悉予开复，所有应得恤典，仍着该部察例具奏，以示朕笃念劳臣之至意！

　　又谕

　　李长庚此次究因猛于攻敌，猝然被害，阿林保等仍当密谕王得禄等于勇猛之中，加以慎重，不可轻易冒险，致涉疏虞。但亦不得因李长庚受害，稍形气馁。

　　至水师现无总督之员，阿林保现已前往厦门、漳州一带，即着阿林保择要驻札，调度一切。

　　再现讯蔡三来、郑昌所供，蔡逆本船所挂牛皮网纱多层，于接仗时汲取海水淋湿，炮火不能骤入，必须兵船四面围拢，先用长柄钩镰将网纱牛皮拉去，再用炮火轰击，全船贼众可以歼获等语；此时王得禄等兵船，自应多备长柄钩镰，以便应用。钦此。

　　嘉庆十四年正月上谕

　　阿林保等奏查勘蛤仔栏地势番情、另行酌办一节：蛤仔栏北境居民，现已聚至六万余人，且于盗匪窥伺之时，协力备御，帮同杀贼，实为深明大义，自应收入版图，岂可置之化外。况其地膏腴，素为贼匪觊觎，若不官为经理，妥协防守，设竟为贼匪占踞，岂不成其巢穴，更为台湾添肘腋之患乎？着该督抚熟筹定议，应如何设官经理，或用文职，或驻武营，随宜斟酌，期于经久尽善为要。

　　再梁上国折内叙及蔡逆贼船进至苏澳港之时，先已率众上岸，有该处番人与闘，居民吴氏擒获数贼，始惊溃而去。嗣朱逆复又窜往，亦经居民与官兵夹攻败贼等语。该处居民见官兵剿贼，即知如此出力，着即详查加之奖赏，若系著名贼目多人，应即奏明酌赏顶带，以示鼓励。钦此。

　　嘉庆十四年正月上谕

　　本日召见赛冲阿，询及洋面情形，据称：闽省漳、泉二郡，向不产米，全仰给于台湾。从前商贩流通，食货赡足，皆缘商船高大，梁头有高至一丈数尺者，又准配带炮位器械，间遇盗船，克资抵御。近年洋匪不靖，恐其牵劫，商船梁头不准过高，又恐炮械出洋有接济盗贼之事，不准携带，商船畏惧盗匪，无不裹足。间有出洋之船，多被盗匪掳劫，米石既资盗粮，船只亦为盗有，兼有勒索情事。是以商贩不通，漳、泉米贵之由在此。刻下蔡逆实已穷蹙，可否仍准用高大梁头，并配带火药器械，则遇盗足资抵御等语。盗船接济之源，最重食米，其抢劫食米，既专注台湾商贩之船，则商贩往来，首当防范。该督抚不此之虑，而祗向内地口岸设法稽查，办理尚非扼要。上年冬间，因御史条奏，曾经降旨交该督抚等妥议办理。近因该督抚奏泉州米贵缘由，复经降旨询及，此时不可不熟筹良策，迅速施行。

　　朕思兵船在洋剿贼，东追西逐，总未能肃清洋面。迨经严饬跟追，穷其所向，又往往以海洋辽阔、不能遇贼为词。揆厥缘由，或系盗船畏惧兵威，望而却走，亦或竟因兵船无可劫掠，故盗船不复驶近，而兵船亦遂无可致力。此时商船既因船小无备，每为贼所吞噬，若照赛冲阿所议，遽令改易大船，多带火药器械，又虑贼匪牵劫，所获滋多，而商船出洋之后，无可稽查，更难保无不肖奸徒阴为接济。此时欲求其有利无弊，莫若酌派兵船与之同行。在商船资兵力卫护可以无虑盗劫，而亦不至启奸商济盗之渐。在兵船既可卫护客贩，杜绝接济，设遇盗匪肆劫前来，更可藉以攻剿。向来兵船、商船各有旗号，盗匪可以瞭望而知，不如将所用旗号浑为一色，勿示区别，则盗船驶近之时，可以立整兵威，乘机注剿，不但大获胜战，并可翦缚渠魁。即为剿捕起见，亦计无逾此。且商贩流通漳、泉一带，得免食贵，而盗船无由接济，盗萌即可从此杜绝。此为正本清源之道，但须妥议周详，行之不致窒碍，豫除一切弊端，方为尽善。着即将如何办理缘由，详议速奏。钦此。

　　嘉庆十四年五月上谕

　　方维甸奏查明蛤仔栏即噶玛兰地方情形一折：噶玛兰田土膏腴，米价较贱，民番流寓日多，若不官为经理，必致滋生事端。现在检查户口，漳人四万二千五百余丁、泉人二百五十余丁、粤人一百四十余丁，又有生熟各番杂处其中。该处居民，大半漳人，以强陵弱，势所不免，必须有所钤制，方可相安无事。其未垦荒埔，查明地界，某处令某籍民人开垦，某处令社番开垦，尤须分划公平，以杜争端。至所设官职，应视其地方之广狭，酌量议添，或建为一邑，或设为分防厅镇，俱无不可。其应设官长及营汛等事，该督于回省后俟杨廷理等查禀到时，即会同张师诚悉心详议具奏。

　　至台湾窵处海外，诸务废弛。今方维甸到彼，于地方营伍力加整顿，酌改章程。若地方官谨守奉行，自可渐有起色。第恐日久生懈。且该处俱系漳、泉、粤民人杂处，素性强悍，总须时有大员前往巡阅，使知儆畏。嗣后福建总督、将军每隔三年，着轮赴台湾巡查一次，用资弹压。钦此。

　　嘉庆十四年九月上谕

　　张师诚等奏歼除海洋积年首逆蔡牵、将逆船二百余犯全数击沈落海、并生擒助恶各伙党一折：览奏欣慰之至！洋盗蔡牵一犯，原系闽省平民，在洋面肆逆十有余年，往来闽、浙、粤三省，扰害商旅，抗拒官兵，甚至谋占台湾，率众攻城，伪称王号，不特商民受其荼毒，官兵多被伤亡，并戕及提镇大员，实属罪大恶极。该逆一日不除，海疆一日不靖。节经降旨谕令该督等严禁接济，鼓励舟师速擒巨憝。

　　兹据张师诚奏称：王得禄接到咨会南洋当有蔡逆匪船，王得禄即与邱良功连■〈舟宗〉南下，于十七日黎明驶至鱼山外洋，见蔡逆匪船十余只在彼超驶，当即督催闽、浙两省舟师专注蔡逆本船，并力攻击。该逆复敢用大椗札住邱良功之船，拌命抗拒。邱良功被贼枪戳伤。其时王得禄紧拢盗船奋击。该匪因不得铅丸接济，用番银作为炮子点放。王得禄身被炮伤，仍喝令千总吴兴邦等连抛火斗、火礶，烧坏逆船■〈舟皮〉边尾楼。王得禄复用本身坐船将该逆船后舵冲断。该逆同伊妻并船内伙众，登时落海沉没。提讯捞获匪犯十九名并难民六名，均供称蔡逆手足俱被火药烧伤，落海淹毙。是蔡逆受伤落海，已据所获贼伙、难民供指确凿，毫无疑义。王得禄、邱良功协力奋追，歼除首恶，均属可嘉。而王得禄额角手腕各受重伤，仍复奋不顾身，赶拢贼船追剿，致该逆登时落海，厥功尤伟。王得禄着加恩晋封子爵，并赏双眼花翎白玉翎管一个、白玉四喜搬指一个、白玉大吉葫芦牌一个、金累丝搬指套一个、大荷包一对、小荷包二个。邱良功左腿受伤，本船被贼艘碰坏不能前进，劳绩稍逊，着加恩晋封男爵，仍赏给白玉翎管一个、白玉四喜搬指一个、金累丝搬指套一个、大荷包一对、小荷包二个。

　　至该逆用番银作为炮子，可见铅丸已属罄尽，总由阿林保、张师诚年来于各海口巡防严密，一切火药、米石概行杜绝，不得稍有偷漏，该逆乃日益穷蹙，立时歼灭，办理实属认真。总督阿林保、巡抚张师诚着交部从优议叙。张师诚并着加恩赏给大荷包一对、小荷包二个、金累丝鼻烟盒一个、白玉镶嵌带版三块，以示嘉奖。

　　其随同王得禄舟师内之护总兵孙大刚，此次会剿蔡逆，协力围攻，亦属奋勉，着加恩赏还总兵原职，仍赏载花翎。参将陈琴奋勇拢攻，受伤落海，获救得生，甚属出力，着加恩遇有闽、浙两省水师副将缺出，尽先升补。守备杨康宁、李增阶较众尤为出力，着加恩遇有游击、都司缺出，尽先补用，仍赏戴花翎。千总吴兴邦，着以守备即用。把总浦立芳，着以千总即用。外委赵世芳、张正着以把总即用。额外陈赐福、陈荣成、吕凤鸣，着以经制外委即补。均着先换顶带。署游击黄国哲随同出力，着以游击升用。千总李天华，着以守备升用。把总王永、翁及，着以千总升用。外委龚朝升，着以把总拔补。通判查廷华在洋随缉，攻沈匪船，尚属勤奋，着加恩赏加同知衔，仍赏戴花翎。候补从九品余俊跟随出洋，受伤落海，遇救得生，着加恩以县丞升用。

　　其随同邱良功舟师船内之总兵童镇升，前因未经合帮剿捕革去顶戴，革职从宽留任，兹该镇首先追及逆船，尚属奋勉，着赏还顶戴，准予开复。游击陈宝贵勇往奋击，手被炮伤，尚属出力，着加恩以参将升用，仍赏戴花翎。游击谢恩诏随同攻剿，奋勇向前，着加恩以参将升用。千总王宗植、吴尧臣、张君昌，着均以守备升用。候补守备程尚蛟，着遇有守备缺出，尽先补用。把总江茂显，着以千总升用。参将陈登捷、守备沈国龙、郭继青、署守备事千总古贤、千总吴清、许廷元、把总陈步云、周圣章、外委蔡得胜、马殿祥、陈永升、徐元豹、赵连发、叶廷贵、李元等十五员弁，随同攻剿蔡逆，均属奋勉，着交部议叙。

　　王得禄之家丁苏兆、邱良功之侄邱成勋，着交部以把总例赐恤。其出力各兵丁，着分别拔补。此外如有出力员弁，仍着查明保奏。

　　兹发去五钱重银牌二百面，着赏给闽省各员弁；三钱重银牌二百面，着赏给浙省各员弁；小刀十把、搬指十个、翎管十个，着赏给闽、浙两省出力各员弁。其闽省兵丁，着赏给一月钱粮；浙省兵丁，着赏给半月钱粮。

　　至数年以来，修铸船只、炮械，筹备口粮，并防守口岸，杜绝接济之大小文武各员弁，着交新任总督方维甸会同张师诚秉公确查，分别具奏，候朕施恩。

　　其蔡逆义子小仁与逆伙矮牛，并着严拿务获，以净根株。将此通谕中外知之。折单并发。钦此。

　　嘉庆十四年十一月上谕

　　方维甸奏海盗朱渥悔罪乞降、率领伙众三千余人投出、并将船只炮械全数呈缴、请旨办理一折：朱濆一帮匪船，为海洋巨寇。本年朱濆被官兵用炮击毙，伊弟朱渥接管贼船，即心怀悔惧，亟思投首，因候风停泊外洋。今亲身登岸，率众三千三百余人，全行投出，并呈缴海船四十二只、铜铁炮八百余门，其余器械全数点收。海洋盗贼，其初本系内地良民，或失业为匪，或被胁入伙，日久自知罪重，不能湔洗自拔。今朱渥真心悔惧，率众投诚，与始终怙恶者不同。朕仰体上天好生之德，念此三千余众，悔罪求生，加恩悉与矜全，准其投首。且洋面早一日除此巨寇，免致为害商民，所全亦复不少。着即照该督所请，查照旧例，分别遗散，回籍安插，交地方官查传乡保亲族人等严加管束。并遍行晓谕，伊等身犯重罪，今准自首更生，从此倍当安分，如有犯法，定行加倍治罪。其情愿随同缉捕者，经该督等挑出精壮一百五十余人，同头目四十余人，着准其分派兵船，随同出洋缉捕。所有派拨弁兵、运送炮械以及雇用船只资遣各费，准其于从前拨往台湾备赏余存银三万八千余两项内动支，报部核销。钦此。

　　嘉庆十五年四月上谕

　　方维甸奏察看班兵情形一折内称：班兵三年期满，即应停饷候代，而内地班兵又不能按限到台，遂致旧班旷误差操，新班未能充额等语。此项换防班兵，当新旧更替之际，旧班业经停饷，而新班未到，设遇有征调，难期得力。朕意嗣后班满候代兵丁，仍令其支领饷银一半，新班换防各兵，亦先予一半，俟新班到台后，再将旧班饷银停止，庶该兵丁等无所借口，而差操可期无误。至向例派拨班兵，原以漳、泉之兵较胜他处，用资防御。但漳人护漳、泉人护泉，每遇械闘之案，不免心存瞻顾，积习相沿，各分气类。嗣后换防班兵，或可于别府各营内拣派东渡，以备操防。如有地方紧要事件，再于漳、泉兵丁量行征调。如此酌为通变，是否可行，着方维甸等体察情形，详议具奏。钦此。

　　嘉庆十六年二月上谕

　　台湾镇总兵武隆阿奏恳来京陛见一折：台湾远隔重洋，在海疆中尤为最要之区，该处文武大员，惟镇、道二人管辖，兵民职守綦重。现虽洋面肃清，漳、泉客民闘案，亦俱完结，但地处重镇，时资弹压，该镇岂容暂离？即如新疆办事大臣，从无奏请陛见之事。边疆、外海，宜同一例。武隆阿所请，着不准行。嗣后台湾镇总兵除有升调准其奏请陛见外，余俱不得奏请陛见，着为令。钦此。

　　嘉庆十七年二月上谕

　　据武隆阿等奏澎湖地方偶被风灾、捐赀购买薯丝前往接济一折：澎湖地方，上年雨泽愆期，小米膏粱收成歉薄。自八月二十一日以后，飓风连作，花生又多被吹毁。该处孤悬海岛，闾阎向鲜葢藏，贫民口食维难。前据汪志伊等奏到时，业经批交该督等将被灾情形及应如何酌量抚恤之处查明速奏。着汪志伊、张师诚即遵照前旨，据实查明妥速办理。其武隆阿先行捐办之薯丝二千七百石，即著作正开销，毋庸该镇道等捐廉归补。钦此。

　　嘉庆十七年二月上谕军机大臣等

　　闽省自前年办理降匪之后，洋面已就肃清。近日复有零星土匪，驶窜各洋，屡见奏报。现据武隆阿等奏，有漳、泉土盗窜台伺劫。并据称：该镇等差役赍递奏折，舟行至东椗洋面，有被盗劫失折匣之事。可见该省洋面仍未净尽。近年粤省舟师巡绰严密，洋面土盗不敢停留粤界，而闽省洋面仍劫掠频闻，是闽省水师缉捕懈弛，远不及粤省，不可不速加整饬。着传谕汪志伊等严饬水师各将弁分探盗踪，认真搜缉，悉数殄除，务令海氛永靖。傥日久疏懈，致匪船勾结成帮，办理又形棘手，则该督等不能辞养廱之咎也。钦此。

　　——以上录自重纂福建通志卷首之五。

　　道光三年九月上谕

　　孙尔准奏地方情形事宜一折：闽省滨临大海，幅■〈巾员〉辽阔，禁奸诘匪，稽察宜周，兼以延建一带，盗劫频闻，漳州各属，风气犷悍，习于械闘，台湾又远隔重洋，土盗尚未能净绝，地方大吏，总当随时整顿，尽心化导，俾得渐收实效。兹孙尔准于到任后体察该省情形，酌筹办理，所称连甲之法，每村甲首率众轮值守望，一有盗警，附近各村可以同往掩捕，宵小自无从潜匿。至晋江、惠安、同安各县渔船，偶因采捕乏食，逢船劫抢，舟师在洋巡缉，莫辨其为渔为盗，未能实时弋获。嗣后着饬令沿海各县，将各商渔船只，于该船头尾两■〈舟皮〉印烙县分甲号、渔户姓名，并在风篷两面书写大字，以便易于识认。仍严饬汛口员弁，确加查验，毋许偷放，庶期洋面肃清。该抚务当认真察办，行之久远，断不可有名无实，空费周章也。钦此。

　　道光三年十一月上谕

　　赵慎畛等奏噶玛兰新辟田亩科则、请再确勘核定分别酌加一折：台湾噶玛兰自嘉庆十六年奏准开辟后，委员勘丈，共田园七千五十甲零。原议每田一甲，征租六石，每园一甲，征租四石。经户部议驳行令查照叛产成案分别征收。迄今额征科则，尚未议定。十七年后，陆续起征之租，俱未入册报销。兹据该督等查明，前次委员系用绳牵丈，核算户口，约计实在开垦五千七百余甲，内原垦田地尚属有收，续垦田园率皆硗薄，且甫经开垦，尚须农民自费工本，兼之土沙浮松，溪水泛溢，实皆限于地势，不能分则定赋。至官荒田民升垦，亦与叛产不同。此时不特租额不能议加，即亩分尚有短缺。如照部议增租，民力实有难支。着照所请，噶玛兰田园截至本年为止，除水冲沙压不计外，再行确切覆勘，垦熟田园实有若干，按地土之肥瘠，定租额之多寡。该督等即饬该道府督同委员会同该厅履亩勘丈，取造册结报升。其历年租榖即造册报部核销，毋许丝毫隐匿。如所垦田地将来渐就丰腴，即随时加议租额，以昭核实。该部知道。钦此。

　　道光四年十一月上谕

　　前据赵慎畛奏：台湾营弁，请照海疆久任之例，计俸升补。当交兵部议奏。兹据奏称：驻台守备以上，久停更调，而千把总以下，仍系纷纷更换，于海疆情形，未能周知，不足以资约束。嗣后台湾千总、把总、外委、额外等弁，三年期满，俱着毋庸调回内地。其留台分别保题升用之处，均着照所议行。至该督奏请千总俸满先加升衔，未免过优，且留台将弁向无此例，亦觉两歧，所请着不准行。该处营员现虽更定章程，而班兵仍照旧三年更换。惟兵丁内亦有留台招募土著入伍者，一经着有劳绩，不得不加以甄拔。若年久拔补渐多，则营弁半属台地之人，易致流弊，殊非杜渐防微之道。着该督等遇有千、把、外委等缺，仍照嘉庆九年兵部奏定章程；凡有招募兵丁甄拔并招募土著兵丁，均不得过十分之一，以符定额。余依议。钦此。

　　道光五年七月上谕

　　赵慎畛奏查办台湾清庄缉私各事宜一折：台湾向系漳、泉、粤三籍民人分庄居住。上年匪徒许尚等纠众滋事，即有游民从中煽诱。兹据该督等请行清庄之法，着照所请。嗣后台湾地方，如有面生可疑、无亲属相依者，该庄头人立即禀报地方官，审明籍贯，照例逐令过水刺字，递回原籍安插，毋许复令偷渡。其投充水夫者，亦令夫头查明，果系诚实安分良民，具结准充。如来历不明，及好勇闘很之徒，俱报明本管官一律驱逐回籍。该管厅县等将该游民分起沿途小心押解，并饬漳、泉府厅县如遇递解游民到境，即责乡耆等严行管束。并分檄守口员弁，遇船只出入口岸，实力盘诘。倘有奸民越渡台洋，即将人船拿获究办。其沿海奸民埕坎擅自晒盐贩卖，着台湾道府督饬厅县遴派干役协同贩户严禁查缉，务令私贩敛戢，官引畅销。各该厅县等如能实力稽查，押逐净尽，该督等量予奖励。其奉行不力，始勤终怠各员，着即撤回内地，或改补简缺，或降调佐杂，分别示惩。倘阳奉阴违，立即严参。仍责令该镇、道、府就近确查，据实禀报，毋稍瞻徇，致干重咎。该督等尤须秉公甄别，严立劝惩，不可有名无实，日久生懈，又成具文也。钦此。

　　道光六年十一月上谕

　　孙尔准奏拿获内山著名番割并三湾械闘匪徒、分别审办一折：此次台湾民人械闘，粤人中即有勾串番割率领生番出山助闘。经孙尔准派委将领入山搜捕，该匪等窜至后山。参将黄其汉等率领兵勇攀藤附葛而上，该匪等带同生番拒捕。官兵开鎗格杀凶番七名，拿获黄斗乃等多名，夺获番刀、镖鎗等件，并将内山番割寮舍拆毁。又购线拿获黄武二等多名。并讯出黄斗乃杀毙邓曾氏母子三命。经该督将黄斗乃等二十一名分别凌迟斩枭，实足彰国宪而快人心。此时三湾一带内山已无番割，所办甚属可嘉。孙尔准着赏加太子少保衔，并赏戴花翎；发出珊瑚豆黄瓣大荷包一对、小荷包二个，以示嘉奖。该督善后事宜办理全竣，即行内渡。其拿获及投首林大蛮等二十五犯，经该督分别定拟，着交刑部核议具奏。至被伤义勇徐庚三等三名，业经该督从优赏恤。其头道溪地方为生番出入总路，着照所请于该处筑砌石墙，在熟番中选拨健丁六十名作为屯丁，并派屯弁驻大北埔防守。所有民垦荒埔，饬该地方官勘丈明白，酌科租榖，拨充屯丁口粮，以资守卫。其黄斗乃所开埔地五甲，即给屯弁耕种，照例免其纳赋。各犯开种番地，着仍归番管业。并着该管文武随时稽察沿山屯丁，责令认真防守。其生番贸易盐、茶、烟、布等物，仿照嘉义县阿里社之例，遴举安分能通番语之人，充当正、副通事，并令番中晓事者充正、副土目，定期在隘口贸易。如有奸民违禁入山，勾番滋事，立即严拿从重治罪。此次在事各员，深入内山拿获要犯，该督择其尤为出力音保奏，候朕旋恩。钦此。

　　道光六年十二月上谕

　　孙尔准奏查办械闘完竣、筹议善后事宜一折：台湾所属，系闽、粤两籍居住。闽、粤、漳、泉，各分气类，每因械闘滋事。经此次惩创之后，该督议立章程，以期永臻绥靖，着照所请。嗣后该地方官慎选总董，责成约束子弟，如积久着有成效，量予奖励。倘纵容滋事，即将该总董严办。遇有不法匪徒潜匿，责令总董缚送究治，无许诬攀报复，务期锄暴安良。现在彰化之许厝埔及西螺各庄，业将著名剧盗分别惩办，其究出逸犯，仍应遴员按名缉获，以净根株。至地方风俗之淳浇，尤视厅县之能否。其贪黩严酷者固难姑容，而因循姑息者亦难资整顿。该督即率同司道秉公访察，将疲骩不振之员，即行澄汰。如该管道府有意徇庇，据实劾参。所设屯丁、隘丁，并饬该厅县随时清查，务期粮额充盈，认真防守。其淡水土城，现据该处绅士捐资改建，着该道府督同厅员倡率办理，务期工坚料实，俾臻巩固。

　　至彰化以北五百里之地，仅设守备一员，难资弹压，该督请于南路游击都司内酌量移驻竹堑，守备移设淡水、彰化交界之大甲，声势可期联给，并将铜湾及三湾之斗换坪移设汛弁，驻兵数十名，俾资防御。其应如何调拨之处，即着与巡抚会商妥议具奏，再降谕旨。该督现已内渡回署，将应办事件办理清楚，再行来京陛见不迟。余俱照所请行。钦此。

　　道光十二年十二月上谕

　　现据程祖洛、魏元烺由六百里先后驰奏：提督马济胜等带兵渡台后，屡获胜仗，拿获贼目多名，余匪纷纷奔窜。现在该处所调官兵及义勇等足数搜捕，所有四川、贵州两省前调各官兵，无论行抵何处地方，着沿途各督抚即行飞咨带兵各员妥为管带归伍，毋许逗遛滋扰。钦此。

　　道光十三年正月上谕

　　本日据程祖洛等先后驰奏：著名逆首陈办、陈连、詹通、张丙等俱全就获；其要犯贼伙，核计迭次报获，亦复不少。现在搜捕零星余匪，该处所调兵丁及义勇等已足敷用，所有前调西安、河南官兵，无论行抵何处地方，着沿途各督抚即飞咨带兵各员妥为管带，迅速归伍，毋许逗遛滋扰。钦此。

　　道光十三年三月上谕

　　国家设兵卫民，所以戢奸禁暴。凡有将帅之责者，训练于无事之时，固宜技艺精良，足资捍卫，尤须讲明纪律，俾之有勇知方，庶为节制之师，克备干城之选。乃近日台匪不靖，调派河南等官兵进剿，前因首犯就擒，余匪殆尽，中途停撤，尚未临阵杀贼，而沿途滋事之案，业已层见迭出。如御史周涛所奏：河南征兵行至宿州，殴毙人命，撤回时又携带幼童至十七名之多；福建兵丁勒折夫价，杀毙夫头，游击赓音保任听兵丁定期不行，开单令地方官应付千总李祥福勒借番银，又有兵丁强抢盐馆之案。种种不法，皆由平日训练不明，因循废弛，以致恃强藐法，罔知顾忌；甚至带兵员弁，通同需索。似此骄纵，又何以戢奸禁暴乎？所有滋事弁兵，业经饬交督抚从严惩办。嗣后各将军、都统、督、抚、提、镇，务须申明纪律，实心教导，示以法无可宽，令不可犯。偶有黠骜不驯，即随时惩创，毋稍姑息，作其果敢之气，戢其犷悍之心，使一律精纯，悉成劲旅。倘仍废弛，必将管辖大员惩处不贷，慎勿视为具文，以副朕整饬戎行、谆谆告诫之至意！将此通谕知之。钦此。

　　道光十三年三月上谕

　　瑚松额等奏查明殉难最烈之员并家属幕友同时从难一折：上年冬间，福建台湾逆匪张丙等戕官围城，贼党窥觊斗六门，屡肆攻扰。署守备马步衢筑建围栅，开浚沟渠，与县丞方振声协力抵御。把总陈玉威乘贼未备，施掷火器，以遏贼势，贼众夤夜纵火，蜂拥而入。马步衢等持刀巷战，各杀毙数贼，力竭遇害。方振声之妻张氏、并其幼女、暨陈玉威之妻唐氏、幕友沈志勇、与其子沈联辉、及跟随家人江承惠等，同时死难。马步衢、方振声、张氏、唐氏因骂贼至毙，剜割鼻舌，罹祸尤为惨烈。览奏坠泪，可嘉、可悯之至！现经官军剿捕，首从各犯，均就歼擒，搜缉余匪，克期蒇事。因念该故员弁等尽心守御，效节而死，其家属、幕友人等深明大义，从难捐躯，允宜特沛恩施，俾昭激劝。方振声着加恩照阵亡知府例赐恤，赐谥「义烈」，赏给骑都尉世职；伊妻张氏赐谥「节烈」，诰赠淑人。马步衢着加恩照游击例赐恤，赐谥「刚烈」，赏给骑都尉世职。陈玉威着加恩照都司例赐恤，赐谥「勇烈」，赏给骑都尉世职；伊妻唐氏，赐谥「节烈」，诰赠恭人。沈志勇着赏给六品职衔，伊子沈联辉着赏给七品职衔，均着加恩照衔赐恤。方振声、马步衢、陈玉威俱着入祀京师昭忠祠。张氏、唐氏俱着建坊旌表。该故员弁等所赏世职，俱着加恩世袭罔替，即令长子承袭；着查明方振声、马步衢、陈玉威有子几人，一并具奏。并着程祖洛于斗六门择地建立专祠，前层设方振声、马步衢、陈玉威牌位，后层设张氏、唐氏牌位，并设沈志勇、沈联辉牌于前楹配位，设方振声之幼女牌于后楹配位。其从难家人江承惠等四名，俱着设牌从祀两庑。地方官春秋致祭，以慰忠魂。所有该故员弁等应得恤典，着各衙门察例具奏，用示朕奖励荩忠、裦嘉节义至意。钦此。

　　道光十三年四月上谕

　　福建台湾逆匪滋事，提督马济胜、刘廷斌会同剿办，歼擒贼匪多名，曾降旨将该提督等赏戴双眼花翎，交部优叙。兹据瑚松额等查明：上年冬间，逆匪张丙等聚党分股戕害官弁，惟时全台官兵有一万四千余名之多，刘廷斌婴城固守，请调兵三万速赴救援，马济胜带兵二千渡台接仗，所向克捷，贼匪纷纷溃散，各股逆首陆续就擒，大局勘定，现在搜捕零匪，克期蒇事，全台得臻安谧。朕思上年湖南、广东剿办猺匪，提督罗思举、余步云俱属奋勇出力，特沛恩施，加以懋赏。但湖南猺匪滋事，彼时有总督卢坤驻营调度，即广东猺匪剿抚妥速蒇功，亦系钦差大臣禧恩、瑚松额等会同筹度，指示机宜。兹于台湾一役，当瑚松额等未经渡台以前，若非马济胜身先士卒，有勇知方，能以少胜多，杀贼致果，则全局事势，不堪设想。是马济胜之功，较之罗思举、余步云二人尤为伟巨，必当优加懋奖，笃眷酬庸。马济胜着加恩赏给二等男爵世职，以示朕谕功行赏、权衡至当之意。钦此。

　　道光十三年六月上谕

　　福建陆路提督马济胜，上年带兵二千渡台剿贼，以少胜众，一战成功，前经赏戴双眼花翎，交部优叙，并赏给二等男爵世职，用奖忠勤。兹据程祖洛奏：该提督所带漳、泉兵丁，素称勇健，每多桀骜不驯，该提督训练有方，善于驾驭。自渡台以来，迄今半年，未闻一卒滋事。于此益见该提督之忠勇严明，可嘉之至！朕特亲书「忠勇严明」四字匾额，颁给该提督祗领，以为着绩戎行、认真惩饬营伍者劝。钦此。

　　道光十三年七月上谕

　　朕勤恤民隐，思日孜孜总其成于上，而分其任于督抚。为大吏者果能体朕之心为心，以民之事为事，正已率属，贤者知所劝，不肖者知所惩，吏治自日臻上理。上年台湾逆匪张丙等滋事。其始因抢米起衅，经吴赞牵控张丙，该县不办包米，转出赏格查拿张丙。其陈办因抢芋、抢牛起衅，攻打粤庄，事本细微，若得一良有司秉公办理，自可息争弭衅，乃邵用之不协舆情，吕志恒果于自用，遂致戕官攻城，竟同负嵎之势。及讯明该逆因何造反，同称地方官办事不公，虽系该逆一面之词，如果循声卓著，该逆等何能借口。总兵刘廷斌训练不勤，营伍废弛，该道平庆虽操守尚好，而不能防患未然，咎无可逭。是以将刘廷斌、平庆俱交部严加议处。总督系特简大员，文武俱归统辖，若使孙尔准其身尚在，朕必加以惩处，不少宽贷，姑念该逆等尚未僣据地邑，滋蔓难图，一经马济胜带兵渡台，旋就扑灭，邵用之等亦无贪婪劣迹，总督程祖洛未经到任，巡抚兼署总督魏元烺为时未久，姑从宽概免置议，且系朕格外施恩。倘邵用之有贪黩实据，或张丙等燎原难扑，亦断不能曲加宽贷。嗣后督抚大吏，总须以察吏安民为当务之急，遇有不肖官吏，破除情面，立即参劾，勿稍瞻徇。若再因循疲玩，因细故而酿成大患，劳师动众，误国殃民，朕必将该督抚拿问，从重治罪，决不宽贷，毋谓训诫之不早也！将此通谕知之。钦此。

　　道光十三年七月上谕

　　瑚松额等驰奏台湾逆匪荡平一折：览奏欣慰之至。此案滋事台匪，始于十二年闰九月，当严冬寒烈之时，海上文报迟滞，或候风久泊，或遭风漂散，不能及时登岸。自瑚松额、程祖洛先后渡台，人心镇定。督同马济胜等搜捕余匪，和衷共济，将帅用命。复出示晓谕，散其胁从党羽，又擒获大股首匪，并贼目多名，分别办理，全台安堵。于本年五月，全功告竣。各庄仍复旧业，官兵陆续凯撤归伍。迅速蒇功，实堪嘉尚！瑚松额着施恩赏加太子少保衔，程祖洛着施恩赏戴花翎，仍各交部从优议叙，以示奖励。钦此。

　　道光十三年九月上谕

　　伊古制治经邦，揆文必兼奋武。国家设兵卫民，水师与陆路并重，际此承平日久，尤宜整顿水务，实力讲求。上年广东省廉、琼二府所属外洋毗连越南处所，有内地游匪杨起富与越南奸民陈加海勾串劫掠。本年福建又有闽安水师营洋面屡经失事之案。可见水师将弁，甚难其人。

　　夫水师兵丁与陆路不同。陆路以打仗弓马为能，水师则以水战为事。全在能识风云，熟知沙线，娴习乎抢风折戗，神明乎破浪操舟，自然行阵整齐，戗驶便利。枪炮联络，施放喷筒火药，皆能有准，猝遇盗船，出奇制胜，惟所向之无不如志。即有盗匪穷蹙入海逃逸者，亦能追擒歼毙。庶几鲸鲵浪靖，海不扬波。近来水师废弛，徒有出洋之名，而无出洋之实。盗劫之案，层见送出，甚至夷船泊近内洋，毫无觉察。

　　朕思从前海洋，如朱濆、蔡牵，总由捕务废弛，酿成大患。似此因循疲玩，将来倘又有此等小丑跳梁不靖，尚复成何事体？将弁为兵丁领袖，总须练习有素，方可指挥士卒，操纵得宜。其考核兵丁，固须以技艺之优劣，为拔补之等差，尤当以捕务之勤能，分等第之高下。水师保送俸满千总，尤宜详慎，以为储才地步。水师提镇向归督抚考核，着通谕沿海督抚等，嗣后务当严饬水师提镇，实心训练，实力缉捕，无事则以训练之精，储缉捕之用，有事则以缉捕之效，验训练之精。遇有盗劫等案，破除情面，据实参奏，毋许徇隐。倘仍有游匪出劫及洋面失事等情，该督抚瞻徇不奏，经朕访闻，惟该督抚是问，决不宽贷，毋谓诰诫之不早也！钦此。

　　道光十三年十二月上谕

　　本日在见福建陆路提督马济胜，年届七旬，精神强固，朕心甚为喜悦！上年冬间，台湾逆匪张丙等率党滋事，分股扰掳，戕害官弁。惟时全台官兵一万四千余名，不能得力，该镇等婴城固守，请调兵三万赴援。马济胜经魏元烺派往，独带兵二千渡台接仗，身先士卒，所向克捷，以少胜众，一战成功。各股贼匪纷纷溃散，逆匪陆续就擒，不烦内地兵力。当瑚松额等未经渡台以前，全局勘定，厥功甚伟。前经赏给御书「忠勇严明」四字匾额、二等男爵世职、双眼花翎，兹来京陛见，允宜优加懋赏，笃眷酬庸。马济胜着加恩晋二等子爵，在御前侍卫上行走，紫禁城内骑马，并赏御书「福」「寿」二字各一方、宝蓝缂丝蟒袍一件、缨纬两匣、大卷八丝缎二件、大卷江绸二件，颁给祗领，以奖忠勤。

　　再台湾一役，福建巡抚魏元烺于奏请调兵时，稔知台湾府为根本重地，一面奏闻，一面派马济胜带兵前往，迅速蒇功，办理甚合机宜。魏元烺着加恩赏戴花翎，仍交部从优议叙，以示朕论功行赏、权衡至当之意。钦此。

　　——以上录自重纂福建通志卷首之六。  
　 
星野

　　台海西界于漳，南邻于粤，而北则闽安对峙。漳分野视闽，而粤分野视漳。唐一行有云：『星纪当云汉下流，百川归焉；故其分野自南河下穷南纪之曲，东南负海为星纪』。则台郡宅东南，分野仍属牛女，与一行之说相符（岛上附传）。

　　刘向曰：『吴越属斗牛女分』。晋、隋、元志：吴越，其辰在丑；伊古以来，未有非之者。而说者曰：『吕宋居巽已，入翼十度；日本在寅艮，入轸八度；台湾背接吕宋，右连日本，其值翼九度无疑矣』。夫台之去吕宋也，水道七十更有奇，其去日本也，水道亦七十更有奇；二岛不在九州岛之内，荒远难稽，星野实不足据。若由台开棹中流，至澎四更焉止矣，由澎至厦七更焉止矣。澎旧隶同安，星野其能别异乎？澎不能别异，而谓台星野其能别异乎？且自省会达鸡笼，水道亦祗七更，浮屿如关童、白畎以及旗干石等处，似蛛丝马迹，脉络昭然可寻。倘谓凤山星野入翼九度，诸罗星野入翼八度，则同郡之地至差一度，而吕宋水道至台六、七千里而遥者，反谓其入翼十度；舍耳目之近而持渺茫无据之论，未敢以为信也。

　　——以上录自重纂福建通志卷一。  
　 

沿革

　　沿革表

　　国朝　　　　　　　　　　　元　　　　　　　　　　　明

　　台湾府 康熙二十三年始入版图，立府，领县四，厅三。 　元东番地。 　明天启间，为红毛荷兰夷人所踞，属于日本。郑成功逐荷兰夷，遂据其地，伪置东都，设二县。后改东都曰东宁省，升二县为州。

　　台湾县 康熙二十三年置，为府治。 　元东番地。 　明红夷地。

　　凤山县 康熙二十三年置． 　元东番地。 　明红夷地．

　　嘉义县 康熙二十三年置诸罗县，乾隆五十二年改曰嘉义。 　元东番地。 　明红夷地。

　　彰化县 雍正元年分诸罗县地置。 　元东番地。 　明红夷地。

　　淡水厅 雍正元年置。 　元东番地。 　明红夷地。

　　澎湖厅 雍正五年置。 　元置巡司。 　明嘉靖间设巡检。天启间为红夷所据。伪郑设安抚司。

　　噶玛兰厅 嘉庆十六年入籍置。 　元东番荒地。 　明红夷荒地。

　　沿革

　　大清一统志：台湾自古荒服之地，不通中国，名曰东番（明莆田周婴着远游编载东番记，称台湾为台员，盖南音也。或以为古探国，疑非是。昔人所谓乾坤东港、华严婆娑洋世界。名为鸡笼，考其原则琉球之余种，自哈喇分支，近通日本，远接吕宋，控南澳，阻铜山，以澎湖为外援。海寇颜思齐踞有其地，始称台湾）。明天启中为红毛荷兰夷人所据，属于日本。本朝顺治六年，郑成功逐荷兰据之。康熙二十二年，讨平郑氏，改置台湾府，属福建布政使司，领县三。

　　台湾府志：雍正元年，增设县一，曰彰化，并增淡水厅。五年，增设澎湖厅。嘉庆十六年，增设噶玛兰厅。今领四县、三厅。

　　台湾府志：台湾古未隶版图。明宣德间，太监王三保（通志作郑和）舟下西洋，因风泊此。嘉靖四十二年，林道干寇边海，都督俞大猷逐入台，留偏师驻澎湖，时哨鹿耳门外。道干从安平镇二鲲身遁去占城（属广南），台之偏师亦罢，因设巡检守之，寻裁。天启元年，汉人颜思齐为东洋国甲螺（东洋，今日本；甲螺，头目之类），引倭屯于台，郑芝龙附之（台湾有中国民，自思齐始），寻弃去。久之，荷兰红毛舟遭飓风飘此，借居于土番。绐之曰：『得一牛皮地足矣』。土番许之。红毛翦牛皮如缕，周围圈匝，已数十丈，因筑台湾城居之（今安平城），复筑赤嵌楼与相望。设市于城外，而漳泉之商贾集焉。国朝顺治七年庚寅，甲螺郭怀一谋逐红毛，事觉被戮。辛丑（十八年），郑芝龙子成功自江南败归，孤军厦门；适甲螺何斌诱成功取台地，舟至鹿耳门，乘大雾骈进。荷兰归一王以死拒战。成功告之曰：『此地先人故物，今珍宝听而载归，地仍还我』。荷兰知不敌，遁去。成功遂入据之。改台湾为安平镇，赤嵌为承天府，总名东都；设县二：曰天兴，曰万年。成功死，子经改东都为东宁，二县为二州；设安抚司三，南北路、澎湖各一。康熙二十一年，福建总督姚启圣用间谍谋阴散其党，约伪宾客司傅为霖为内应，垂成事泄，为霖遇害（按泉州府志，郑氏杀其眷属，独为霖与父逃免）。二十二年，水师提督施琅统舟师进征。六月，由铜山直抵澎湖八罩澳，取虎井、桶盘屿，戒军士毋得妄杀。军士苦水咸，岛岸突涌甘泉，遂无渴患。一战而澎湖平。克塽（经子）震慑，遂籍府库纳地归诚。

　　台湾县；大清一统志：台湾县，附郭，本东番地；郑氏伪置天兴、万年二州，属承天府。国朝康熙二十三年，废二州，改置台湾县，为府治。

　　凤山县：大清一统志：凤山县在府治南八十里，本东番地；郑氏属万年州。国朝康熙二十三年分置凤山县。

　　嘉义县：大清一统志：嘉义县在府治北一百十七里，本东番地；郑氏属天兴州。国朝康熙二十三年分置诸罗县，乾隆五十二年改曰嘉义县。

　　彰化县：大清一统志：彰化县在府治北三百九十七里，本东番地；郑氏属天兴州。国朝康熙二十三年属诸罗县，雍正元年分诸罗县北半线地置彰化县（诸罗县北二百八十里地名半线）。

　　淡水厅：淡水者，台湾西北隅尽处也。高山嵯峨，俯瞰大海，与福州府之闽安镇东西相望，隔海遥峙。山下临江埤堄为淡水城，亦前红毛为守港口设者。郑氏时以淡水近内地，设重兵戍守。国朝雍正元年，既分诸罗县地增设彰化县，并于诸罗极北置淡水厅，驻竹堑（参裨海纪游、台湾府志）。

　　澎湖厅：隋开皇中，尝遣虎贲陈棱略澎湖地。元末置巡司。明洪武间，尽徙屿民而墟其地。嘉靖间，仍设巡检。寻裁。万历间，增设游兵，又设冲锋游兵以备倭。天启二年，红毛据之。四年，巡抚南居益遣总兵俞咨皋擒其渠帅献于朝。郑氏时伪置安抚司。国朝雍正五年增设澎湖厅（参海防考、赤嵌笔谈、漳州府志、台湾府志）。

　　文献通考：琉球国在泉州东，有岛曰澎湖，旁有毗舍耶国（耶一作那），语言不通，袒裸睢盱，殆非人类；喜铁器，临敌用镖，镖以绳十余丈为操纵。按澎湖东南即今台湾，其情状相似，殆即毗舍耶国也（台海使槎录）。

　　噶玛兰厅：噶玛兰旧称蛤仔难，在淡水东北三貂、鸡笼大山后社番地。国朝嘉庆十二年十二月，少詹事福州人梁上国上言：蛤仔难田土平旷丰饶，每为海盗窥伺，若收入版图，不特绝窥伺之端，且可获海疆之利。上命总督阿林保、巡抚张师诚议之。十五年，总督方维甸巡台。至艋舺，有蛤仔难番土目及民人潜入垦田者呈送户口清册，请照则升科，设官弹压。维甸乃覆奏：淡水玉山之后，地名噶玛兰，系番语，闽音不正，讹为蛤仔难；并条奏其地势情形甚悉。十六年，总督汪志伊、巡抚张师诚酌定条例以闻，置噶玛兰厅（节东槎纪略）。

　　附载总督觉罗满保题报生番归化疏

　　台湾远属海外，民番杂处，习俗异宜。自入版图以来，所有凤山县之熟悉力力等十社、诸罗县之熟番萧垄等三十四社，数十余年，仰邀圣泽，俱各民安物阜，俗易风移。其余南北二路生番，自古僻处山榖，声教未通。近见内附熟番，赋薄徭轻，饱食暖衣，优游圣世，耕凿自安，莫不欢欣鼓舞，愿附编氓。今据台湾镇道详报，南路生番山猪毛等十武土番匝目等共四百四十六户、男妇老幼计共一千三百八十五名口，北路生番岸里等五社土番阿穆等共四百二十二户、男妇老幼计共三千三百六十八名口，俱各倾心向化，愿同熟番一体内附等由，册报前来，臣批行镇道确勘议详，复行福建布按二司详悉酌议去后。兹据布政使沙木哈会同按察使董永芠详报称，南北二路生番向与凤诸二邑熟番接界，各有土官统摄，醇朴驯良，应循习俗，令其照旧居处，仍用本社土官管束，无庸另设滋扰。其汛守防范，原有凤属南路一营之淡水汛、诸属北路营之半线汛，相去匪遥，饬令照旧防范，用资强压，并令文员加意抚恤。除熟番听其照常贸易外，内地兵民毋许擅入番界生事，及藉巡查扰累。所报丁口附入版图，勿事编查。顺其不识不知之性，使之共乐尧天。其南北二路每年各愿纳鹿皮五十张，各折银一十二两代输贡赋，听其按年输纳，载入额编，就台充饷。臣会同抚臣陈璸捐备花红、银牌、袍帽、猪酒，饬令该地方官将土官从优给赏外，所当恭疏报闻，请旨纂入舆图，昭垂典册，以志无疆之盛业。

　　——以上录自重纂福建通志卷三。  
　 
疆域

　　台湾府在东南大海中，距省一千二百里（水行自鹿耳门至澎湖水程四更，自澎湖至厦门水程七更。旧志以六十里为一更，计六百六十里。自泉州同安县至省城，五百四十里）。上达京师七千三百三十二里。东至大山番界五十里（乾隆通志：抵咬狗溪大脚山五十里。府志：抵罗汉门庄内门六十五里，是曰中路），西至澎湖岛五十里（府志：抵澎湖三百二十里，水程四更计二百四十里，澎湖纵横皆八十里），南至沙马矶头海五百三十里（府志：四百六十里，是曰南路），北至鸡笼城海二千三百十五里（府志：抵鸡笼六百三十四里，是曰北路）。东西距除澎湖及水程四更外广一百里，南北距二千八百四十五里（府志：广三百八十五里，袤一千九十四里）。

　　台湾县（附郭）：东至大山番界四十五里（府志：至罗汉门庄内门六十五里），西至鹿耳门海五里（府志：三里），南至凤山县界十里（府志：至二赞行溪凤山县界二十里。原至依仁里交界仅十里，雍正十二年改），北至诸罗县（乾隆间改嘉义）四十里（府志：至新港溪嘉义县界二十里。溪以南有新港社新化里，原属诸罗，雍正十二年改溪南属台湾，溪北属诸罗）。东西距除澎湖及水程四更外广五十里，南北距五十里（府志：广六十八里，袤四十里。海防志：处大海之中，坐东南，面西北，为江、浙、闽、粤四省之外界，诸岛往来之要会。蓉洲文稿：缘高邱之阻以作屏，临广洋之险以面势。凤山县志：澎湖为门户，鹿耳为咽喉。客问：七鲲身毗连环护，三茅港汇聚澄泓。平台异志：诚天设之险，为海疆最要）。

　　凤山县在府治南八十里。东至大山番界二十五里（府志：至港西旗尾溪五十五里），西至海三十里（府志：至打鼓港十里），南至沙马矶头二百三十里（府志：三百七十里），北至台湾县界四十五里（府志：至二赞行溪台湾县界五十里）。东西距五十五里，南北距二百七十五里（台湾志略：矶耸沙马，林险阿猴。旧志：傀儡高峰，近接天际，琉球孤屿，远映海中）。

　　嘉义县（原诸罗县）在府北一百十七里。东至大山番界二十一里（府志：至大武峦山二十一里），西至海三十里，南至台湾县界七十七里（府志：新港溪为界），北至彰化县界一百二十八里（府志：虎尾溪为界）。东西距五十一里，南北距二百零五里（宋永清论：全台锁钥，径道蜿蜓。台湾志略：白玉山插翠青霄，大武陇深入沓海）。

　　彰化县在府北三百九十七里。东至大山番界二十里（府志：至南北投二十里），西至鹿仔港海二十里，南至嘉义县治二百八十里（府志：至虎尾溪嘉义县界五十里），北至鸡笼城海六百零八里（府志：至大甲溪四十里）。东西距四十里，南北距八百八十八里（台湾志略：山有火焰、姑婆之奇，溪有虎尾、大甲之险。旧志：近防三林、鹿子，远控淡水、鸡笼）。

　　淡水厅在府北四百里（府志：距府三百五十九里）。府志：东至南山十里，西至大海七里，南至大甲溪一百一十九里，北至大鸡笼城二百七十五里。东西距十七里，南北距三百九十四里。

　　澎湖厅距府二百四十里。府志：东至东吉屿八十里，西至草屿八十里，南至南屿一百里，北至目屿八十里（皆系水程，不计广袤）。

　　——以上录自重纂福建通志卷四。  
　 
山川

　　台湾县

　　大乌山在县东北百余里，郡之祖山也（按旧志以木冈山为主山）。西南行十余里，有分水仑，南北二峰，苍翠秀削。缘仑皆细石青草，磈礧蒙茸。仑之西下，前起巨阜，则草山也；是为郡山之少祖。又西为内乌山（此郡城第三重后屏）。西南孤峰突起，曰一峰尖。峰右石壁高数丈，下有石井。又西为三凸仑，西行平列为蚝镜八峰（八峰自南而北，亘二十余里，形势如开楼窗而展镜屏。每天清气霁，倚窗窥屏，远见红毛楼焉。八峰曰天马、曰蚝镜窗、曰飞鸢巢、曰猴晒日、曰接云、曰山猪路、曰獐子壁、曰尾峰。蚝镜窗为第二峰，最高，为郡城第二重后屏）。由蚝镜窗分支西下二十余里为老鹞岭，又二十余里为马鞍山。西行为香洋山（距治东南四十余里）。香洋西面二十余里，平畴旷衍，沟塍绣错。由是而西，绵亘迢递二十余里，横列郡城之背，为嵌顶山（此郡城第一重后屏，在城东七里）。

　　魁斗山在城南，脉从东南来，至正南陡起三峰，状若三台，为学宫拱案。又蟠屈蜿蜓，以至西南，势皆内抱，形家所谓下砂者止此。

　　雁门关在城东五十里，高峻可眺郡治。距关里许，有深堑数十丈。缘崖路狭，人皆重足而过。雁门之西为土楼山，亦曰险山，门径甚险，惟容一人、一骑。其下有大坪社，故亦名大坪山。西南为茅草埔山。又西北为户凳岭，为湾崎山。东距城三十五里曰虎头山。东南距城三十五里曰猴洞山。

　　罗汉内门在城东六十五里。其地四壁皆山，上接大湖。山后有大山，为目眉徽山（即俗所称木栅后大山，郡志作目猫徽山）。其南高峰峭出，曰苏远埔岭。逾岭而南，有内、外二湖。湖西曰烧灰山，东为石门山，下有石门坑。石门之南为赤竹岭。岭东为三峰仑，南为小东方木山，又南为大东方木山，此内门之正东山也。其东重冈复岭，高入云际，北接嘉义，南抵凤山，亘数十里，为郡治后屏者，南马仙山，距城东七十里（一作南仔仙山）。南为大叶林山，为龙潭山（山以潭得名），为大崎越岭，又南为鼓山。出罗汉外门（以上为内门东壁，山皆南行），折而西行，曰将军山，曰银锭山，为内门正南山。又西至打鹿埔溪口止焉（此为内门南壁，山皆西行）。银锭之南，自东徂西，延亘为南壁外屏者曰外乌山。其南则獐仔壁山、大杰颠山。外乌之东，高耸可数者曰南麻蓼山、尖山、大冈山、小冈山，界于凤山（此为南壁外屏）。内门之北，全倚分水仑西行，至内乌山而尽（此为内门北壁）。由分水仑以南，分支落脉，皆东趋内门，南踰虾蟆林山，至溪口止焉（此为内门西壁）。

　　卓猴山距城东北三十里，在木冈山之西。其下有溪。踰溪西南为猪母耳山，山低而小。又有遥接于南者曰湖仔内山，山势与猪母耳山若远若近，若合若离。卓猴之南为柳仔林山，列阜如屏，延亘数里。自木冈西递，众山重迭，不可胜纪。山尽处为马鞍山。

　　木冈山在县东北五十里，巍峨特耸。其顶常戴云雾，天气清明，始见山形，远望其峰，上与天齐。山北至茑松溪为嘉义界（按旧志云：台湾之山，此最高大，为郡山之祖，亦邑治之主山也。郡志又云：为邑之少祖山。嘉庆县志辩之曰：郡邑之成也，必山与水分脉聚气，以回环萦绕之。观大乌落脉而为分水，是山无名，当其初即以分水名之。分水者，山南之水皆南流，山北之水皆北流也。而山之气脉行乎其中，盖昭然矣。今自郡邑东溯至马鞍，从马鞍东溯至分水，迢迢远来，未尝或断。及今知邑之祖山果在大乌也。盖木拔道通，百年于兹矣。左镇溪发源内山，即分水北流之溪也。本藩溪亦发源内山。二溪皆自东徂西，所谓两山之间，必有川焉。而木冈山越在二溪以北，与邑治断潢绝港，远不相属，断非邑之祖山。案当时内山未辟，人迹稀少，不能细详其山脉之来去断续，故误以木冈为邑山之祖。而凡内山之莫得而指名者，亦总以木冈呼之。今依县志，编正于此）。

　　番仔湖大山距城东北八十里，拔地而起，高入云霄。其西有大尖、小尖二山。

　　角带围山在治东南二十六里，其下溪流逶迤，山水幽胜。南为冈山，接凤山界。

　　鹿耳门距城西北三十里大海中，沙屿横亘，形如鹿耳。尾迤南为四草屿，首枕北为鹿耳门。鹿耳门之北有北线尾（在城西十二里，与鹿耳门接壤，其南即安平镇），亦沙屿横亘，与鹿耳门南北遥接，中隔大港，即隙仔港也。港有石礁。北线尾既称北汕，鹿耳门亦称南汕。隙子港之石礁，所以暗接南北二汕也。北线尾之北有沙汕曰加老湾汕。又其北曰海翁汕（自北路而来，于海洋中浮长沙线一条，名海翁线。自南港口起，至淡水海外，不知其几千里也。线南之港，过洋之船多泊以候潮避风焉）。

　　七鲲身屿在县西南海中，距城十里。脉自东南而来，由凤邑之打鼓山穿田过港，逶迤六十余里，西转下海，汪洋万顷之际，结为七屿，如鲲鱼之鼓浪。屿各相距里许，接续不断，自南以北，而终于安平镇。外为大海，内为大港，与南北汕参差斜对，为郡治关锁。地皆沙土，风涛鼓荡，不亏不蚀。多产菻茶桄榔，望之郁然，苍翠中有流泉，甘美胜于他处。一鲲身之地最广，即安平镇也（红毛旧城在焉。今水师营驻于此，有居民坊市）。二鲲身至七鲲身，居者多业渔。每斜阳晒网，答箵家家，烟月苍茫，渔灯明灭，佳景如披图画（按七鲲身之屿，旧志入于凤山，而郡志、县志并属台湾县。今考七鲲身介于台湾、凤山二邑之间，自台邑言之为西南之关键，自凤邑言之为西北之屏辅，皆所以拱卫全台也）。

　　海在郡西（四邑皆同，故凡水皆东，惟台郡水独西流，以海在郡西也），溪流渐于海，潮汐应焉，谓之港。海■〈氵义〉随潮而潴，就所到为远近，不必纳溪流，亦谓之港。郡海之七鲲身、鹿耳门，皆其内门户也。其外可通大舟者，有南路之打鼓港、东港，北路之淡水港，凡三处。而惟淡水可容多船，且港门为正。又可通小舟者，有南路之蛲港，北路之咸水港及八掌港、笨港、海丰港、鹿子港、大甲西、二林、三林、中港、竹堑、蓬山，凡十二处。而笨港并有小港可通鹿耳门内，即马沙沟也。其海中之险，有红水、黑水二沟，而黑水为甚（按台海相传有万水朝东处，续文献通考等书皆云在澎湖南，因云澎湖渐低，黑水沟自北流南，以为万水朝东，无生还理。考台海潮流止分南北，潮时北流较缓，汐时南流较驶。澎岛在厦门之东南，乃渡台标准。过沟时，针路指定东南，船稍近北，虽不见澎湖，犹可见台北诸山；苟为南流所牵，则径出南路沙马矶头之下，岛屿可望，不知台湾在何方矣。故黑水沟中值风静，潮涨可随流，潮退必悬椗，惧其南流之驶，非畏万水朝东也。又凡海艘渡台，不但宜知潮候，更须熟谙风信。清明以后，南风为常；霜降以后，北风为常。若反其常，台飓将作。又天边或有断虹如舤者曰破舤，如鲎鱼尾者曰屈鲎，皆飓将至之候。海水骤变为腥臊秽气，或浮沫若米糠，及水蛇鳞介之属浮游水面，乃地气发而海沸也，台风应之。五、六、七月间，风挟雨至，随至随息。视天边有黑子如簸箕大者，舟人即收帆严柁以待，迟即不及。大抵过洋以四月、七月、十月为候，最忌六月、九月；以六月多飓，九月北风初动，恐连旬不息也）。其水口，北自鸡笼城沿海而西至淡水，有水口五；又西南经南嵌、竹堑、中港、后垄、吞霄五社，有水口十四；又南经猫盂、房社、大甲等社至嘉义，有水口十六；又南经府治西，有水口八；自府治而南稍东，经凤山西，有水口二；又东南经凤山下淡水社，有水口五；南至于沙马矶，出台湾境。

　　台江在治西门外，汇南北之水，为郡巨流；外迎海潮，由鹿耳门入，南至七鲲身，北至萧垄、茅港尾，皆江海吞吐地也。南北之水，其源自东北八十里之分水仑分流，左水南趋罗汉门，右水北入大目降。而北流之新港溪与嘉义界，南流之冈山溪与凤山界，众流由之入江，是又江源经脉也。故以二溪总南北二派。

　　新港溪在治北四十里，发源木冈山，流于洲仔尾（连嘉义界），汇为新港。新港之北流入嘉义湾港，其南汇府治众水入台江，盖台、嘉交界溪也。东流入洋仔港（海■〈氵义〉也），又南流，茑松溪合鲫鱼潭、大目降溪入焉（茑松溪在治北，受洋仔港、卓猴溪、会文溪诸水。鲫鱼潭在治东北十里，一名东湖，长二十余里，受许宽溪、大坵田山水及菅林潭、鉴里溪、旧社溪、咬狗溪诸水。大目降溪在治东北三十里，源出木冈山，分为南溪、中溪，合流来注，又受本藩溪、左镇溪、新圜溪诸水）。下流为紫头港（即新港溪下流），大桥港复合小桥港、石头沟入焉（大桥港在治北五里，小桥港在治北十里，石头沟在治东北三里）。遂入台江，与冈山溪合。

　　冈山溪在县东南三十里，发源凤山县之大冈山（山在凤山县北三十里，与台湾县南境接界），分水溪（源出分水仑之南，即分水南流溪也，经水蛙潭西出内门，过咬狗圈山）合石门坑水、东方木山水、石车山水、仑茄山水、苳仑山水（诸水各发源本山，俱在罗汉内门）及湾崎溪入焉（源出大乌山西南之三凸仑）。又西流，经角带围山为角带围溪（即本溪，随地异名），有打鹿洲溪（源出马鞍山）合深沟水入焉（在治东四十里，俗名深坑子，源出角带围山）。又西流为二赞行溪（在治南二十里，即本溪下流，北属台湾，南属凤山），有红毛寮溪入焉（在治东三十里，源出深沟）。又西为喜树港（在治西南十里，即二赞行溪下流），入于台江，与新港溪会入于海。

　　城内水曰德庆溪（俗呼坑仔底），源出小东门外，入郡城东安坊，合旧县署后府署东二泉，西流至水仔尾，北出西门，与福安坑合。福安坑源出小南门，经宁南坊府学前西流至涂墼埕，出西门会德庆溪，直达台江，入于海。

　　鹿耳门港一名隙子港，在治西北，水程三十五里，介南北二汕间。水底皆沙，舟不可犯，必插竹标以识，南白北黑，名曰荡缨，初设五杆，后增十三杆。由北汕入者为旧港，由南汕入者为新港。其外为大洋。

　　加老湾港在治西北十五里，鹿耳门之北沙线湾，舟不可泊，其西南为大洋。

　　海翁汕港在治西北十二里，有大澳甚深，名海翁窟（一名月眉湾，洋舶于此候潮）。

　　安平镇港在赤嵌城之西，距治西十五里，潮汐与鹿耳门、七鲲身相连。北至洲仔尾接新港溪，南至濑口接冈山溪（红毛时巨舟悉从此入泊台江，港内宽衍，可容千艘，今淤浅矣）。其外为大海，横渡有澎湖，则台湾之外门户也。

　　甘棠潭在保大东里，地多甘棠。莲花潭在交贤里，其源甚深，多产红白芙蕖。

　　大井在西定坊。来台之人在此登岸，名大井头。相传红毛筑赤嵌城，凿此井以制火患。乌鬼井在镇北坊，亦红毛所凿，南北商船悉于此取水。灵济井在小东门外。康熙六十年，南澳镇总兵蓝廷珍克复台湾驻于此，泉大涌出，军无渴患，作歌勒石以纪之，因名灵济。福井在小西门外，凡二十余口，盖台湾建置时土人凿以济海船之取水者。南坛井在旧南坛侧，泉甘。

　　凤山县

　　半屏山在县北七里。自冈山迤逶而南，近附邑治，如列嶂画屏。莲花潭之流径其下。其近接半屏者曰龟山，在县治左。

　　小冈山在治北三十里，顶有巨石，圆秀如冠，名纱帽石。距北五里为大冈山，上有湖，有铁猫儿碇、龙耳瓮。其阴有石洞，莫测所底，相传下通于海。内地来台者，舟过澎湖东吉澳，即见此山。与台湾猴洞诸山相为接界。

　　兰坡岭在县北三十里。

　　凤山在县南三十里，上多巨石，嵚崎玲珑。其旁左右二峰，展翅而立，如飞凤之奋翼。东北数小峰，位置错落，名凤弹山，学宫之案山也。西南有小仑曰凤鼻山，邑治之案山也。其联于东北与凤弹相属者曰赤山。

　　琅峤山距城南二百四十里。山高而险，下有生番。又南距城二百七十里为朝华离山，又十里为网翠山，对崎者为老佛山。又南直抵波涛中者，为沙马矶头山，凡距城三百七十里（一名仙人山，吕宋商船以此山为指南）。其顶常带云雾，非天朗气清，不能见也。迤东为大乌万山、大柴高山、霄马千山，皆背立傀儡山之后，俯临海中。

　　赤山（与东北赤山同名异地）在县东十里，其顶时裂，涌泥如火焰，置薪其上，则烟起焉。由此而南，悉属番社。又五里曰观音山，起伏盘曲，中有一峰屹立，众小峰拱峙于侧。迤北十余里为七星山，七峰上皆戴石，圆密如星。

　　傀儡山在县东六十里，耸出重霄，常带云雾，内地舟至澎湖，即见此山；重冈复岫，皆人迹所不到（野番居之）。其南为蜈蚣岭。又东距城七十里曰弥浓山，八十里曰北叶山，皆傀儡之支。

　　哑猴林山（一作阿猴林）在县东，林木茂密，渐入番界。

　　尖山在县东北三十五里，孤峰秀削，势若玉笋瑶篸。

　　漯底山在县西北十五里，平原旷野，中浮一邱，顶宽平，有一小窍出水，其深无底。

　　小滚水山在县东南三十五里，北联大滚水山，相距十余里，上有浊泥水涌出（旧志云：有汤泉，泉源沸突，潴为潭，周数十里，中起三洲，居民决水灌田数千顷）。去城七十里为大龟文山，旁为卑南觅山，为芋匏山，与嘉义之内优山连界。

　　毗南谧山在县东南二百二十里，北接崇爻山，有咸水泉，煎之成盐，界于彰化。

　　南谧东屿在县东南海中，距南谧三里许，为一方之蔽。

　　打鼓山（一统志作虎子山，俗呼打狗山）在县西南七里，特峙海滨，其下为打鼓港（旧有番人居之，其遗种尚有存者，今水师营垒在焉）。由此蜿蜓而行、势若长蛇者，为长蛇山。其隔海参差、远近浮沈而列于左右者，西有石佛屿，石佛屿之北有石塔屿，南有凉伞礁，皆屹立于海中。

　　旗后山在县西南十二里。

　　小琉球山在西南大海中，突起一峰，盘郁苍翠，周三十余里，无人居，多产椰子竹木，下多巉岩巨石，大舟湾泊甚难，为水口关锁。

　　红头屿在南路山后，孤立海中。山内四围平旷，傍岸皆礁，大船不能进泊，每用小艇以渡。山无草木。番民以石为室，卑隘不堪起立（番俗六考云：山多产金，番无铁，以金为镖镞枪舌。昔年台人利其金，私与贸易，因言语不谙，台人杀番夺金。后复邀琅峤番同往，红头屿番尽杀之。今则无人敢至其地者）。

　　火烧屿在傀儡山后东北（采访稿云：嘉庆初，有冬港贩户曾开盛及小琉球渔人至其地盖寮以居，有番童来，探询之，云系红头屿人因杀酋长惧罪载其妇子漂海至此，遂居焉。盛于次年复载谷种诸畜，挈眷其地，开垦耕作，往返贸易。今人数已倍于前矣）。

　　琅峤南屿（在县南，自沙马矶头一潮水可到，远瞰微茫，舟人罕至，土番所居）。

　　海在县西南。

　　淡水溪在县东南三十里，源出东北大山，南流径大泽机社（治东北五十里）、阿猴社（治东北四十里），纳阿猴溪（源出本社）、巴六溪水（治东南五十里，源出山猪毛社后山，属归化生番）。而阿猴溪所受之大泽机西溪、北溪，亦合流同汇（西溪源出大泽机西南山，北溪源出大泽机内山，至塔楼社合流），至淡水社（县南四十里）西出为下湛溪（亦名西溪，分流溉田，又西流入海）。又南流，合冷水沟水（治东南四十五里），又受力力溪（县西六十里，源出东南大山），汇为东港（县东南三十里）入于海。

　　放■〈纟索〉溪在县东七十里，源出东南大山。有二源：北曰尖溪，南曰毕乡溪；合西南流、经■〈纟索〉放社，会关帝港（县东五十里）、茄藤港（县东北五十里，另分一支入弥陀港），又西南至鳖与港（治东六十里）入于海。

　　竹仔港在县北，西流入于海。

　　弥陀港在县西北二十里，纳茄藤港西流之水入于海（茄藤港西流，自乾隆十三年始中间禁塞，二十四年知府觉罗四明檄台、凤二县疏浚，定令岁修一次）。

　　蛲港在县西北十五里，源出小冈山，西流会观音山水，经治西维新里入于海。

　　万丹港在县西十里，西入于海。

　　打鼓港在县西南七里。港口有巨石劈分水门成南北二支。南入为前镇港，又入为凤山港，至凤山庄入于海；北入为硫磺港，至兴隆庄汇为城内河，其委入于海。

　　中港在县东南五十里，潮过赤山（治东十里）转而东，过淡水港，南受下淡水杂流，西入于海。

　　草潭在县东北观音山庄。又县境有风柜、金荆、三镇、龙须等潭。莲花潭在县学宫前，长堤修垣，水木湛然；其中遍植荷花，露净香清，为泮宫佳境。

　　汤泉一在下淡水社，源出赤山，无定处；一在大滚水山，山不甚高，其上瀵涌出泉，相去十余里。

　　嘉义县

　　大武峦山在县东北，邑主山也。由大遯山南驰七百余里，山脉停驻，挺特圆秀。其北为玉山，奇幼莹彻，高出万山，无远不见，终岁雪封，惟晴明偶见，有顷则烟雾复合，见之非风即雨，辄有奇验，是为邑治之后障，接彰化界。由大武峦迤■〈辶里〉而西，距城十里，横冈如带，近贴邑治之背者，为牛朝山。自右旋左，蛇伏于草地尾，复有小山，逆于水口，为邑治关锁。

　　国朝程梦林记略：玉山之名，莫知于何始。不接人境，远障诸罗邑治，去治莫知几何里。或曰山之麓有温泉，或曰山北与水沙连内山错，山南之水达于八掌溪。然自诸罗以来，未闻有蹑屐登之者。山之见恒于冬日，数刻而止。予自秋七月至邑，越半岁矣，问玉山，辄指大武峦山后烟云以对。且曰：是不可以有意遇之。腊月既望，馆人奔告，玉山见矣。时旁午风静无尘，四宇清彻，日与山射，晶莹耀目，如雪如冰，如飞瀑，如铺练，如截肪，庄严瑰伟，三峰并列；中峰尤耸，旁二峰若翼乎其左右，二峰之凹，彻间以青。注目瞪视，依然纯白，俄而片云飞坠中峰之顶，下垂及腰，横斜入右，于是峰之三顿失其二，游丝徐引，自下而上，直与天接。云薄于纸，隐隐如纱笼香篆中。微风忽起，影散云流，荡归乌有。皎洁光鲜，轩豁呈露。盖瞬息间而变幻不一，开阖者再焉。过午则尽封不见。以予所见闻天下名山多矣。嵩少、衡华、天台、雁荡、武彝之胜，征奇涉怪，极巍峨，穷幽渺，然人迹可到；泰山触石，匡庐山带，皆缘雨生云；黎母五峰，昼见暮隐，不过迭翠排空，幻形朝暮；岂若兹山之醇精凝结，磨湼不加，江上之青无能方其色相，西山之白莫敢比其坚贞，大贤君子欲从之而末由，羽客缁流徒企瞻而生羡，类有道知几之士，超异乎等伦，不予人以易窥，可望而不可即也。

　　大福与山在县东北十里，即大目根山也。与覆鼎金山同为邑治右肩。又东五里曰枋仔岸山，三十里曰尖山。又东距城六十里曰鹿楮山、打利山，又五里曰鹿仔埔山，为邑右之外护。

　　叶仔林山在县东北七十里，与大武峦遥接。自东而旋于北，居邑右臂六十里曰鼎盖梁山。平顶隆脊，状如釜盖，与鼎盖梁并崎者曰梅坑山，凡距城三十里。其北曰奇冷山（即奇岭社之山），山高百丈。台地最暖，惟此山积雪至春杪不化。山之北与彰化接界。

　　阿里山在县东南十里，地极辽阔，内有八社。又东南三十里为大龟佛山，同为邑治左肩。又东而肚武膋山（一名大武膋山）、畬米基山，并距城一百二十里，外辅乎邑治之左。

　　马稠山在县东南二十里。自半月岭而南，又西转为关子岭山，径逼仄如重关天险。又十里曰粪箕湖山。其西南十里为小龟佛山。其东南有赤山。台地土多黑淤，惟此山尽赤，为得正色。折而南曰玉案山（旧名玉枕），缭曲北向，居邑左臂，为学宫之案。其麓曰小山，曰火山，水石相错，石罅泉涌，火出水中，有焰无烟，高三、四尺，亦名火泉。随风断续，雨至愈发。或以茅引之烹茶炊黍，顷刻而成。又有小罅如线条，窥之红若丹炉。上有大树垂盖，枝叶与火焰萦拂，长青不陨。火之所出，泉流如沸，而掬之仅微温耳。时有鱼蟹出入其中。真台地之一奇也！柏近有大小石门二山。又十里为嵌头山，巉岩陡绝，上有唣啰婆山，与大龟佛山遥接。又东南为大武垄山，距城六十里，绕于玉案之后，与学宫遥对焉。

　　翁仔上天山距城东南八十里，山极险峻，其形如老翁扶笻扬步天际。相近有五步练山，险削不可容足，与消离山并峙。又十里为笔架山，为虎头山，并以形似名。又十里为鹿驭山，为琅包山，下有旷埔，居人多耕种。其中又有内加拔山、东西烟山，并距城东南百里。其外鸟山，又其外皂罗袍山，去城百八十里，人迹罕至，东南之极境也。

　　荷包屿在县西三十里。

　　北门屿在县西南五十里沙马沟之右。

　　南北鲲身在县西南七十五里，皆沙阜堆聚，与七鲲身同。

　　青鲲身与青峰阙俱在县西南八十五里，皆面临大海。

　　海在县西。

　　虎尾溪在县北六十五里，界彰化（彰化南五十余里，水浊而迅，泥沙滚滚，人马牛车渡水疾行，稍缓则有没腹埋轮之患。夏秋水涨，有竟月不能渡者）。源出彰化水沙连内山，过水沙连社合猫丹、峦蛮二社浊流，西过牛相触山（彰化东南五十六里，由水沙连分支），北入东螺（彰化川），南合阿拔泉溪（源出县东十里阿里山之西），过黄地仑渡（县北十里）、布屿禀渡（县北今属彰化），出白沙墩之北，至台子挖港入于海。

　　笨港在县西三十里，源出阿里山之南曰三迭溪（县北二十里，为笨港上流），至双溪口（县北二十余里打猫仑仔庄），石龟溪、尖山水来会（石龟溪在县北二十五里，源出东北奇冷山；尖山水源出本山），西过白沙墩之南为笨港，出土狮子庄至于楫子寮入于海。

　　蚊港在县西南六十里，从青鲲身历南、北鲲身，东旋青峰阙，纳八掌溪南流（八掌溪在县南二十里，源出玉山，西出为冬港，南出青峰阙来注），有嘓溪合哆啰嘓社北水、九重溪水分北支入焉（嘓溪在县南三十里，源出东南大武垄山十八重溪之北；哆啰嘓社北水在县南三十里，源出本社；九重溪水在县西南五十里），牛朝溪水亦入焉（在县西五里，源出大武垄山，历大福与山为龟仔港，又西为猴树港，南至青峰阙来注），至头港仔会冬港（县西三十五里，纳八掌溪西流来会），又南过威里东别为咸水港（县西南四十里，为蚊港下流），支分于北为井水港（县西南四十里），其正流入于海。

　　内连珩溪在县西南四十里威里南，受上下急水溪（县南四十里，源出东南关子岭内山，在上为上急水，出小龙船窝为下急水），嘓溪之西流亦同汇焉（北流入蚊港见上）。又南为倒风港（县西南六十里，即本溪下流），复分三支，北为铁线桥港（县南五十里），南为茅港尾港（县南六十里），西南为麻豆港（县西南六十里），其正流入于海。

　　湾里溪在县南七十里，源出噍吧哖社内山（县东南七十里），过五步练、大武垄二山，合卓猴山水于石仔濑，西流为加拔溪（即本溪下流），合乌山头水，过赤山（有渡名拔子林渡）至湾里（县南有渡，往郡孔道），过苏厝甲、檨子林、萧垄西出为欧汪溪，入于海。

　　新港溪在县南八十里，南流为台湾县（溪见上），北流为嘉义县。溪东出为湾港（县西南木栅保海■〈氵义〉，距县七十里，有渡二：一名湾口渡，一名小横渡），为竿寮港、直加弄港、西港、仔港、含西港，又有支港曰卓加港（并县西南安定里海■〈氵义〉，距城八十五里，俱有渡）。港口有鱼盐，西出为大海。

　　白水溪在县东北二十五里，源出玉枕山，西入大排竹、臭佑、下加冬诸庄。

　　土地公港在县西北三十五里，由猴树港之南入于荷包屿潭。

　　马沙沟在县西南八十五里，北接台湾县之安平镇，西通海。

　　白须公潭在八掌溪之北。牛拇芝潭近海，广可一、二里，多产鱼。荷包屿大潭，周二十里。

　　红毛井在县署之左，凿自荷兰，因名。方广六尺，深二丈许，泉甘冽于他井。相传居民汲饮是井，则不犯疫疠。今更名为兰井。

　　温泉在玉山下，凡数处。

　　彰化县

　　大乌山在猫雾捒、上保、东势角内极东之境，距县百有余里，据万山之颠，是为邑之祖山。迤而西行，距县城东十里曰红涂崎山，左分支为燕雾山，右分支为快官山。中峰迭翠，层峦耸拔，是为八卦山，距县东三里，顶平而方，高出众峰之上，旧名望寮山（按一统志及郡志并作寮望山，惟新县志作望寮山），一名镇山，一名定军山，邑主山也（旧建镇番亭，后改曰镇亭，嘉庆十六年邑治建城后，又于山上建一砖寨名曰镇寨）。绕县而北曰大肚山，距城十里，与八卦山对峙。其后为猫雾捒社。又十里曰龙目井山，其下有井，所谓龙目甘泉是也。又十里曰鳌头山（俗呼牛骂头），又五里曰沙辘山，又北距城四十里曰红圳头山，其上平坦，居民数庄。

　　观音山距城南四里，尖峰秀拔，邑朝山也。前二里曰白沙坑山，峰峦奇耸，遥拱邑治（邑之书院命名白沙，盖取诸此），内有龟山、虎山、岩山，有埤仔后山，峭拔秀丽，为诸山冠。又三里曰内庄山，其旁有圆仔山、水坑山，皆相属。

　　黄竹坑山在县东三十里，其山数十仑皆竹，望之蔚然。相近有北投山。东为筊■〈老〉山，平地突起，高峰耸拔。方言：筊■〈老〉，竹器也；其山圆顶，象形以名。东十里为内木栅山，地颇平旷，中垦田园，居民凡十余庄。迤南为南投山（下有县丞署）。

　　火焰山距城东五十里，猫罗山、猫雾捒山为之左右（郡志云：猫罗山在县东二十五里，与嘉义之玉枕山南北斜照；猫雾捒山在东北三十里），数峰皆秀削插云，状若火焰。曙色初开，霞光烂然，为邑佳景。其下为乌溪之流所经。山半有蝙蝠洞，上有池，周数丈，虽旱不涸。旁为万丹山（草莱新辟，其内有八杞仙、龙眼林、番仔吧等庄）。又东二十里为竹脚寮山，其内有林■〈王冀〉埔（居人耕种其中）。又东，九十九峰玉笋瑶篸，排空无际，其下为大吼山。

　　华盖山距城东百里而遥。台郡诸山，自淡水以下皆南向，惟此山西向，邑治第一山也。挺秀超拔，乌溪之源出焉。其南为埔里社，北为眉宗社。

　　阿里史山在县东北四十五里。其顶落脉斜飞，至大里杙止。旁有岸里山。又五里曰朴仔篱山，山南与玉山接，大不可极。又东北去城六十里曰东势角山（其地有屯田、隘田五百余甲），南有水底寮山（配屯番口粮园四百余甲），又五里曰大茅埔山（中垦良田数百甲），又五里曰大榖埔山（新志有大姑婆山，疑方言之讹），又五里曰罩兰山（山麓屯田三百余甲）。

　　大武郡山在县东南四十里，由牛相触山分支右出，横亘二十余里（旧通志云：去大鸡笼七百余里，在虎尾溪之北）。西南有大武郡社，相近有施厝平顶山（山势平坦，地多产■〈木庶〉）。又十里曰虎仔坑山，左连八娘坑山、外触口山，去城六十余里。又东南曰牛相触山，由水沙连分支，南北两峰，势若相角，中隔一溪，南为嘉义斗六门界，北为大武郡界。

　　江西林山距县五十余里，平地突起，傅察福公剿林逆时曾驻营于此。

　　阿拔泉山在县东南六十五里。山麓之水，发源于阿里山，西北经竹脚寮山，西转为嘉义之阿拔泉溪焉。

　　内触口山在县东南六十五里。清水、浊水二溪径此合而西流，北连集集山、八仙山、风炉山，南连清水沟山、牛稳格山、猪母朥山。

　　大半天山在水沙连内浊水溪南畔，距城东南七十五里，危险绝伦，与小半天相连，旁有大平顶山、溪洲仔山。

　　水沙连山在县东南百里，内有大湖，四面皆山，中有二十四番社，皆负山隔湖而居，路极险。其内南港有吷山、木扣山、卓咯山、丹山、头围山、二围山、木武郡山，北港有猫袖眉山、致雾山、福骨山，人迹罕到，莫能详考。惟南北两涧沿岸堪往来，外通斗六门、竹脚寮，为各社总路隘口。

　　集集山在沙连保，高峰耸拔，峻秀无双。颠有两池，分居左右，周五丈余，大旱不涸，名荫龙池。

　　雪山在水沙连内，经年积雪，莹彻光明，晴霁遥望，辉如白玉，又名玉山，与嘉义接界（互见嘉义山）。

　　水沙浮屿在水沙连之中。水沙连四周大山，山外溪流包络，自山口入为潭，广可七、八里，屈曲如环，长二十余里。中突出一屿，番多绕屿以居，仅空其顶，云顶为屋则社有火灾。岸草蔓延绕岸。编架竹木以浮水上，藉草承土而种稻，谓之浮田。其屿圆净开爽，青嶂白波，云水飞动，海外别一洞天也。

　　直加连屿在县东南九十里。

　　海在县西。

　　大甲溪在县北四十里，与淡水接界。发源岸里内山，过朴子篱山，经岸里社，至红圳头南，分为牛骂溪（县北四十五里，以经牛骂头山得名），汇于牛骂社入海。又北流分为蛤满溪（县北四十五里），历铁砧山，至大甲山南（二山俱县南百里）入于海。

　　奔山港分大甲溪西北过奔山（治东北，与牛骂头山、沙辘山、大肚山连接），又西为港，入于海。

　　草港在县北四十里，发源南投山，过北投为大肚溪（治北十里），经猫罗社（治东三十里），猫罗溪合万斗六溪入焉（万斗六溪，县东北二十里，源出火焰山后）。万斗六溪复合万丹溪同汇（万丹溪，县东五十里，源出岸里内山）。至紫坑仔社（县北五里）合水沙连九十九峰水，出阿东社（县北四十里），合猫雾捒溪（县东二十里，源出岸里社），又北为草港，入于海。

　　涂墼窟港在县北，受大肚溪支流为港入海。

　　鹿仔港在县西十五里，发源大武郡山曰大武垄溪（县东二十里），西出马芝遴社（县东二十里），又西为鹿仔港入于海。

　　海丰港在县西南六十里，道源嘉义县虎尾溪，北流曰东螺溪（详嘉义川），折而西过马辰（有打马辰渡）、树子脚（有渡）、猫儿干（有渡）汇为海丰港，入于海。

　　三林港在县西南四十里，直海丰港北，受东螺溪支流入于海。

　　台子挖港在县南五十里，受嘉义虎尾溪南流，汇为港入于海（有浮屿可泊舟）。

　　五条港与嘉义接界，发源水沙连牛相触山下，径福骨山、木扣山（俱水沙连内，距县九十里）曰浊水溪，南流出外触口，清水溪入焉（清水溪，治东南六十里，源出水沙连内触口之杉木岭），潴为大湖（治东南九十里），西流至嵌头，合西螺溪（治南五十里，导源浊水溪，还注本溪）、三条圳溪（治南四十里，介东、西螺之间），汇为五条港，入于海。

　　水里港在县北二十里，海■〈氵义〉所入。

　　五■〈氵义〉港在县北三十五里沙辘山北，有南汕海■〈氵义〉入焉。

　　王宫港，海■〈氵义〉所入（港口宽，可泊巨舰数十）。

　　日月潭在水沙连内，两边水色不同，中突一屿曰珠山。大窟潭在北投火焰山半壁，水止微出，大旱不涸。水涟潭在半线山内，方广二丈余，形如井，崇山环列，天将风雨则水涨，发声如潮，番民以占阴晴。鬼面潭在牛线山内，水泉停潴，夏秋溢，春冬涸。月眉潭在和美线边，形如月眉。

　　古月井在东门外，距城三百步，前系李家园内八卦山麓，泉忽涌出，甚甘。红毛井在东门外半里许，泉有数穴，味亦清甘。龙目井在治北十七里，其泉喷涌数尺，山下田数十甲皆资灌溉，旁有两石，状似龙目，故名。国姓井在治东北六、七里柴坑仔庄，视之尺许，白沙明净，以绳坠石则不知所底，绳尽少刻，石自跃出。

　　淡水厅

　　大鸡笼山在厅治北二百五十里，一望巍然，临于海上；诸山之起脉，全台之结脑也（洋船以为指南）。稍东为三貂大坪山（诸罗志作山朝山），山极高大，北分小支由远望岭至卯里鼻入海（台郡皆山在东、海在西，噶玛兰则海在东、山在西，至卯鼻而东西各异矣）。绕而东为噶玛兰界。由三貂西分支为蜂子崎山，山下曰水返脚（潮涨至此，故名）。复西为搭搭优内湖山，曲而转者为剑潭山。复西南为芝兰山、奇里岸山、北投山，复曲而转为关渡门山（一名干豆门）。去治北百六十里为沪尾山（山有炮台，俯瞰沧溟，日西下则金光闪烁，气象万千，旧志所云戍台夕阳者此也）。由三貂之西南，分支为锡口山、六张犁山，稍西为拳山。由三貂南分一支为猴山尖（由猴山尖内过三重大山即噶玛兰，但多生番，人不敢行），东南分一支为小熬洒桶山（一名蛇舌仔山），又分一支西折为咬狗寮尖，其南为横溪，北为暗坑仔（暗坑仔内过一重大山即噶玛兰）。复西为冷水坑尖。自咬狗寮尖内山东行，直趋大姑嵌，至三坑子（与铜锣圈毗连），复折西向北为尖山。尖山之南为桃子圈、大湖山。又西北为观音山，内为狮头岩山，与关渡门山相对。关渡山形如象鼻，形家谓之狮象捍门。

　　小凤山在厅治北十里，为治右臂。北距四十五里为岸里山，路皆险峻。又北去治百里为南嵌山，百四十里为太平山，百六十五里为大遯山；其山自小鸡笼山蜿蜓而来，矗起屹立于淡水港东北，亦曰奇独龟仑山。百八十里为八里坌山。自关渡门穿港而西，雄伟杰出于淡水港之东南，是为东南之镇山；山凡八面，故名为八里坌焉。二百一十里为小鸡笼鼻头山，峻峙海滨，有石空中，名曰石门。二百二十五里为金包里山，五百三十五里为山朝山；山南为蛤仔难（即噶玛兰，三十六社生番所居，人迹罕到）。

　　香山距厅治南十里，环拱厅治。又南十五里老衢山，四十五里为后垄山，六十里为嘉志阁山，百里为大甲山。

　　天马峰在厅治南，高耸挺拔。折而西北曰五指山，距厅三十里，为厅治祖山。其北曰金山，为少祖山。又北曰南河山，西为九芎林山、犁头尖山，北为盐菜瓮山，东北为铜锣圈山。西下复起为八张犁山，南折为三合水山。又西南为新埔山，西为枋寮山。又西为凤山、崎员山子，稍西南为凤鼻尾，皆治右拱。八张犁西南为大湖口山，正西为杨梅坜山，为长冈岭。稍北为头重溪山、中坜山，皆治右沙之外护。

　　大崎山在厅治南，西行为石碎仑山，茄苳湖山，北为隙子山，南为南隘山。由大崎山南行为宝斗仁山、对换坪山，踰溪为三湾山，西为鹿厨坑山、南港仔山、马龙潭山，皆治左拱。南港山之南为内西潭山（山下为海丰庄），又南为桶盘山，为樟树林，为芎蕉湾（皆蛤仔市山）。北折为龟头山，西行为弸崁山，为雷公嵌，迤南社为乌眉崎。由芎蕉湾复绕西南为铜锣湾山，折而北为打那叭崎山、白沙墩山，南为吞霄内湖山，为火炎山，西下为金面山，为治左沙之外护。由火炎山过角口溪为石壁山，西为银锭山（旧名铁砧），去城东南九十余里，作东南之镇，踰溪为彰化界。 

　　南山距厅治东十里，在竹堑社南，与眩眩山形势相属。八十里为三台山（生番居之）。又东去治百八十里曰磺山，峙于大遯山之东，形如鼎之覆而三足出其上，童无草木，其土可煮为磺，故名。其东为鸡柔山。

　　椰里历山距厅治东北三十五里。又十五里为查内山（生番居之）。又东北去治百里为小龟仑山、佑武乃山，百五十五里为海山（旧为人所不到，后内地之人耕作其中，而内港之路通矣），百八十里为蓬崎山，二百三十五里为峰紫峙岭。滨海有大山如狮，小山如球，曰狮球屿（又名半月沈江）。

　　鸡笼屿在厅东北二百五十里，端员尖秀，屹立海中，与大鸡笼山隔水不远，城与社皆在屿之西面（又有福州街旧址，上建石城）。台地无霜雪，独此地极北，寒甚，冬有积雪。今设汛防其地。以在大海中，凡欲至者必先举烽火，社番驶艋舺以渡。其西南有桶盘屿，相距水程八里，为鸡笼港关锁。又有烛台屿、旗杆石，各相峙立焉。其东北有鸡心屿、香炉屿、鸟屿（海鸟多卵育于此）。又有罗汉石，或立或敧，其形奇古。其外有抬轿屿，两头横长，中微高，波涛汨没，隐隐欲动。又有石曰鸡笼尖（俗名鸡笼杙），曰跳石，迭迭水面，自八里坌至大鸡笼城跳石而行，长四十有五里，惟土番能之，盖发龙之所，岛屿亦迭见错出，争为奇观。

　　礁荖叭山距厅治东南五十五里，亦名打那拔山，小峰错落，近海而峙。六十里为猫里山、合欢山。七十里为交眉山（生番居之）。八十五里为宛里山。九十里曰猫盂山，距四里为南日山；曰蓬山，去治百里。虎头山一名倒旗山，距厅治西南七十里。

　　海在厅治西（淡水川多经入海，今依南北次第之：始南境之大安港，终北境之鸡笼港）。

　　大安港在厅治南九十五里，接彰化北境。其发源于水沙连内山北过（源出南河山），西行受九芎林水（源出九芎林山）、八张犁水（源出八张犁山），转而南，至斗仑，会三重埔水（源出三重埔山）、员山子水（源出员山子山）、柴梳山水（在金山西北），经厅治而北，历湳子庄（治北三里）、金门厝（治北七里，溪名以此），由造船港（治西北十五里，亦名槺榔船头）入于海（以上皆厅治南川）。

　　竹堑溪在厅北十五里，源出眩眩内山，曰眩眩溪（治西五里），东行受查内山水，又受邻子吧荖山水（未详），为竹堑溪。西行为竹堑港，入于海（竹堑港南北二线，可泊小舟，候潮出入，惟溪流冲压，港路无定，昼则循标而行，夜则篝灯为号）。

　　凤山溪在厅治东北十里，源出铜锣山，过三合水（山名，在八张犁山南）会犁头山北水（源出犁头山），绕枋寮山前为鱼寮港，西入于海。

　　南嵌港在厅治北七十五里，源出大姑嵌，合霄里溪（源出查内山）。

　　支吧里溪（源出合欢大山）、田厝溪（与支吧里溪同源异流）、加冬溪（亦同源异流）过桃子圈山会龟仑岭南水，西入于海。

　　淡水港即沪尾港，在厅治北二百里海口，水程十里至关渡门，诸溪聚焉。长豆溪由八里坌南入（长豆溪源出八里坌山之南），磺溪由北投庄入（磺溪源出磺山），大隆同溪由番子渡入（大隆同溪源出暖暖三瓜子），摆接溪由二甲九入（摆接溪源出三坑子山，合横溪水、南龟仑山水、海山水），艋舺溪（所汇众流，北有小北势溪、大北势溪、蛇舌山前后水及拳山水、猴山尖水、狮头山水、大坪林水，南有咬狗寮尖水、暗坑子水）、新庄溪（源出本庄）由艋舺街入焉。其内有大澳，分为二支：东北由麻丁翁（未详）、搭搭优（山名，在水返脚西）凡四、五曲至峰紫峙（在治东北二百余里），西南由武湾社（治北百五十里）、摆接社（治北百四十里）各数十里至沪尾港入于海（沪尾，正口也，商船皆泊此；其南为八里坌港，口淤浅，仅泊小舟）。

　　上淡水溪在淡水港东北二十里，源出东北大山中，深十余寻，缘岸皆古梅，舟行数日不穷（中产红心鱼）。其水西流北折，合巴浪泵水（未详）。岸里、南日二山，支分于南日社之后者曰房里溪，支分于银锭山之北者曰猫盂溪，合汇于双寮社海口（治南九十里）为大安港，西入于海。

　　宛里溪在厅治东南八十五里，源出于火炎山，绕蓬嵌山（一名蓬山，在火炎山西），经宛里山下折而北，西入于海。

　　吞霄溪在厅治西南七十里，源出南日山，西北径倒旗山西入于海。

　　礁荖叭溪在厅治南五十五里，源出佑武乃山，径南日、礁荖叭二山之南汇为港，西入于海。

　　后垄溪在厅治南四十五里，源出内潭，径猫里山会猫里社水、嘉志阁山水，经弸嵌山下至街子尾，分而为二：一为蚝壳港（厅南二十里），一为正流，由溪洲前会后垄庄水至泊子寮合蚝壳港，经乌眉崎尾（山名），纳新港埔妈宫后溪（源出新港社），为后垄港，西入于海。

　　中港在厅治南三十里，源出东南合欢山，历五指山，自六大埔南流至三湾山，折而西，经对换坪山，受土牛上坪水（未详），至鳗鱼窟头折而南，受南港子山水（源出南港山），迤而西，受马龙潭山水，而庄山寮水（未详）、中港社水自北来汇，西入于海。

　　盐水港在厅治南二十五里，源出宝斗仁山，内经内隘，外受八股山水（未详）、乌子林水（未详）、茄苳湖水（源出茄苳湖山），西入于海。

　　隙子溪在厅治南十里，源出金山，合大崎山水、葫芦堵山水，经双溪受枫子林（未详）、尾子水（未详），绕青草湖（在金山西，有草结子似粟，亦名出粟湖），折而北，至隙子庄（治南十余里），复回而西，经南埶（治南七里）受牛埔水、香山坑水入于海。

　　金门溪在厅治北，源出治南五指山，会象齿林水（源出象齿林山）、南河水北入于海。

　　鸡笼港在厅治北二百五十里，为台郡最北之港。四围山环，暴风不害，可以泊舟。其西有港曰八尺门，又转而北为深澳（两处皆可泊舟）。西北为大海（以上皆厅治北川）。

　　磺山潭在磺山顶，潭深且广，水涌如沸羹。

　　龙目井在大鸡笼山之麓，下临大海，四周斥卤，泉涌如珠，濆地而起，甘冽冠于全台。

　　澎湖厅（案胡建伟澎湖纪略云：郡志所载澎湖岛屿方隅、形势、里数各异者，悉为更正。今所载多据焉）。

　　澎湖在台湾县西大海中，与泉州、金门所相望。岛屿错出，泛若水中之凫。其最大而宅中者曰大山屿，厅署、协营在焉。中分五澳，幅员百里。

　　大仓屿、凉伞礁屿并距厅治北水程十有八里，又二里曰中墩屿，又北距治三十里曰北山屿，并有民居，中分四澳。又五里曰金山屿，又五里曰险礁屿，曰土地屿。又距治六十里曰镇海屿（明时设兵防海），八十里曰吉贝屿，内有民居，乃厅后极北之地。又二十里有石礁曰北礁，距治水程百里，沙线屈曲，半沈半浮，隐跃水面，最为险要。

　　虎井屿距厅治南水程二十五里。又南距治四十五里曰桶盘屿，六十五里曰马鞍屿，曰狗沙屿，屿多产狗沙鱼，因名。七十里曰布袋屿（一名船路礁屿），舟行八罩者必由此进，水口仅容一舟，亦险道也；曰金鸡屿，曰味银屿；八十里曰八罩屿（一名挽门屿），居民稠密；曰将军屿，与八罩东西平分，中隔一水，其后为船帆屿；九十里为镜仔屿（一名碀子），为头巾屿；又五里为南铁砧屿，上有大石，可三、四丈，其形如砧。最南为南屿，距治水程百四十里，广袤三十里（旧有民居，因被寇徙归于八罩，永为禁地焉）。 

　　林投屿距厅治东水程十有九里。阳屿、阴屿并距厅治东水程三十里，二屿平分一水，其左为香炉屿（一名鼎湾屿）。又东距治三十五里曰鸡膳屿，四十里曰鼓架礁屿；又五里曰碇钩屿。

　　狮子礁屿即师公礁屿，距厅治西水程二十里。又六里曰牛心湾屿。又西距治三十里曰西屿，内有居民，分为十社，凡台、厦往来之船皆以此屿为标准。屿有内堑、外堑二处，遇北风可泊舟。其西北距治三十五里曰小门屿（即郡志所载丁字门屿是也）。又西距治八十里曰墨屿。

　　长岸礁屿距厅治东北水程十有九里。又东北曰湾贝屿、雁净屿，并距治二十里。又五里奎璧屿，十里篮笨屿（即篮板盖）、屈爪屿。又距治四十里曰鸟屿。又东北白沙屿，去治四十五里。

　　大烈屿、小烈屿并距厅治西北水程三十有五里。二屿斜对，中分一水，有沈水礁在其间，号为吼门，舟行尤为险隘。相近有空壳屿，屿内空虚，不生一物，故名。又五里为北铁砧屿，又十里姑婆屿，又十里月眉屿，去治凡六十里。

　　小门屿距厅治西北三十五里（即郡志所载丁字门屿）。

　　东屿坪、西屿坪俱在厅治东南，二屿对峙（以远故久禁放牧及搭寮采捕）。又有东吉屿、西吉屿，亦东西平分，距治水程百二十里；内地航海者验此以定去向，是为入台之指南。其介在东、西吉之中者曰锄头屿。

　　四角屿距厅治西南水程十里，为大山屿水口；十五里为鸡笼屿；六十里曰花屿，七十里曰草屿，二屿青葱，为澎湖诸屿之最。又十里为大猫屿，五里为小猫屿，二屿对峙，多产异石，以形名之。

　　厅治之澳二：曰天后澳（一名娘妈宫澳，在澎湖中）、红毛城澳（在厅治二里妈宫后，有城，明俞大猷建）。

　　厅北之澳十有三：曰西溪澳（距厅十九里）、红罗罩澳（即红林罩，距厅二十里）、沙港底澳、青螺澳（距厅二十二里）、白猿杭澳、后寮澳（距厅二十五里）、城前澳（一名长岸仔，距厅四十里）、瓦硐澳（距厅五十二里）、镇海澳（距厅六十里，中有万丈潭可避飓风）、港尾澳（在镇海澳西）、大赤嵌澳（在镇海西三里）、小赤嵌澳（在大赤嵌西三里）、吉贝澳（距厅六十五里，为厅极北地）。

　　厅南之澳十有六：曰案山澳（距厅七里）、■〈虫戚〉子湾澳（一名鸡母坞，距厅十六里，四面皆山，商船避风于此）、猪母落水澳（距厅十七里）、时里澳（距厅二十里）、禅埯澳（距厅二十二里，即井仔埯）、风柜尾澳（距厅二十五里，可容小艇）、将军澳、八罩澳、西埯澳、大花宅澳（俱在八罩南）、■〈王免〉门澳（即埯毛潭澳，在八罩东南）、布袋澳（在八罩北，内狭外广）、水埯澳（在八罩西，行舟于此取水）、沙钩澳（以上八澳俱距厅水程五十里，狭而浅，巨舰不得进）、承质澳（距厅水程百里）、壶内澳（在承质西）。

　　厅东之澳七：曰鼎圆子澳（距厅五里）、东卫澳（距厅六里，可泊舟；西卫无澳，兼名为东西卫澳。案旧志：西卫澳去城西二里许。又云：东卫澳在娘妈宫里许。是以红毛澳为东卫澳也。今依府县志订）、双头跨澳（距厅十三里，可避北风）、锁管港澳（距厅十六里）、林投澳、间子澳（俱距厅十九里）、文良港澳（即龙门港，距厅二十五里，居民聚焉）。

　　厅西之澳十：曰新城澳（即烟墩仔澳，距厅里许）、缉马湾澳（距厅水程十五里，北风可泊）、大池角澳、后湾澳（俱距厅水程十八里）、牛心湾澳（一名铁线澳，来台之船多由此）、小菜叶澳（小舟多泊此）、内堑澳（三澳俱距厅水程二十里）、外堑澳（距厅水程二十二里，二堑在西屿之背，悬耸天半，为渡海标准）、竹篙湾澳（距厅水程二十五里，介西屿之北，南风可泊舟，其西北有二门：曰南吼门，曰大吼门，洪涛汹涌，舟楫罕通）、大菜叶澳（距厅水程二十六里，有石伏水，舟不可犯）。

　　厅东北之澳六：曰文澳（即暗澳，距厅四里）、蚱脚屿澳（距厅七里）、尖山澳（距厅二十二里）、湖西澳、湖东澳、奎璧港澳（俱距厅二十五里）。

　　厅西北之澳四：曰潭边屿（一名后窟潭，距厅三里）、横礁澳、小门澳（俱距厅水程三十里）、通梁港澳（距厅五十里）。

　　厅东南之澳一，曰乌嵌澳（在厅治东南十五里）。

　　师泉井在妈宫澳天后庙东。康熙间，将军施琅驻师于此，祷神得泉。

　　噶玛兰厅

　　噶玛兰在台郡东北，淡水之背也。番语作蛤仔难（或作甲子兰、哈仔兰，皆假借为音）。嘉庆十五年，总督方维甸入奏，始正为噶玛兰。其地逾鸡笼极北，越三貂大岭（诸罗志作山朝山），折而南至苏澳为界，幅员二百余里。其山自大鸡笼分支，东渡八尺门港，双峰陡起，高不可极者，为三貂山（山界宽广，中多产藤，长数十丈，无业之民，以抽藤为生者数百人）。三貂之支东入于海，如象之弯其鼻也。噶玛兰居三貂之南、弯环之内，三面据山，东临大海，平原宽广，形若半规。三貂全面掖其左，摆芝草岭搤其右，员山、玉山枕其后。三貂岭路初开，盘石悬磴，崎岖危险，下临深涧，喧流如雷。山广约数十里，登其颠俯瞰鸡笼，海波汹涌，观音、烛台诸屿、八尺门、清水澳、跌死猴坑、卵里鼻诸险，皆了然如掌。三貂之下有大溪，与淡水接界。踰溪迤北转东，为半岭，为草岭。自此以下，皆东面海，是兰之北境也。

　　海口北山东尽于乌石港，南山东尽于苏澳。其山巉岩险绝，乱石纵横，殆无蹊径，惟番民能攀跻而上。自乌石港至头围、二围，皆沿山西行（头围之内，今设有县丞及守备汛），渐折而南，至于三围。头围居海口，北倚大山，南为乌石港，西度荒埔过金面山之南，则二围也。二围之北有山曰扩扩山，西南过白石园、汤围而为三围。其北有礁坑、旱坑。又西南踰溪，达于四围。又东南踰溪达于五围。五围去山稍远，地处适中，局势宏敞，兰城在焉（五围内，今设通判及都司营）。

　　海中有山与三围相对者曰龟山。龟山之内，沙汕横亘，此兰之西势也。若其东势，则旷野荒埔，一望无际，惟罗东为在东势之西（罗东设有巡检司，今移驻五围城内），颇近山，山内生番盘踞，远望则玉山在焉。玉山当东势之背，系彰化、嘉义所辖。

　　三貂之南有买猪未山，二山相距凡百余里。其东南内山，从无名号，诸罗旧志以蛤仔难山概之。南有黑沙晃山，山极高大，亦台郡镇山也。自建城设官，而后沿山次第设隘，置壮丁守之，以防生番出没。北自大里简，南至施八坑，凡隘地二十所。其间有金面山、枕头山、弸山、员山诸隘。施八坑者，乃由东势山尾过山盘仑始至其处，南、北及西皆迭山茂林，西连叭哩沙喃，东出苏澳，距东势之马鞍山、草山约可十里，阻隔山仑，本为生番地界，今则山置隘田，防御益至，深林丛箐，渐次芟平，民无番害，始安堵矣。

　　海口自北而南：曰蛤仔难港、曰乌石港、曰苏澳港；三港之水，皆会于沙汕内。

　　蛤仔难港有三，合诸山滩流与海潮会，一曰浊水溪（在五围之后，险界南北，居人称溪南为东势，溪北为西势，源出内山，会诸山之水东流，旧在噶里阿完社东旁入海，后因故道淤塞北徒，绕员山径五围之东，由乌石港入海），一曰北条溪（源出内山，属西势，在浊水溪之北），一曰清水溪（源出内山，属东势，在浊水溪之南），三溪并会于沙汕。

　　乌山港在西势海口，其水自叭哩沙喃出，由此入海，与龟屿相对。港口沙线如蛇（俗以为天生元武之象），港门浅狭，仅容小舟，三、四月间最为畅流，秋后则沙流填塞，盖乘南北风为通塞也（内地及鸡笼艋舺小舟，每乘南风运百货进港，设有炮台守港，以防海口）。

　　苏澳港在东势海口，港门宽广，可容大舟。旁为加礼远港。

　　温泉在三貂山内。

　　——以上录自重纂福建通志卷十五。  
　 
城池

　　台湾县城：东倚层峦，西迫巨浸。雍正元年，台湾知县周锺瑄创建，以木栅为城，周二千六百六十二丈，设东、西、南、北大门四，东、南、北小门三，各建台，台上建楼。雍正十一年，总督郝玉麟、巡抚逍国麟令周植刺竹。乾隆元年，易七门以石雉堞，打铁皮楼护女墙，为警铺十有五。二十三年，木栅损坏，署县同知宋清源修。二十四年，知县夏瑚于刺竹外更植绿珊瑚，环护木栅。五十三年，大师平逆匪林爽文，大学士侯福康安钦奉谕旨改建。以西面逼海，潮汐冲刷，难以立基，缩进二百五十二丈有奇。南、北、东三面俱依旧址，高一丈八尺，底广二丈，面广一丈五尺。旧城台七，一律加高。添设西门一，建台一，砌排垛墙铺。建城楼八、卡房十有六、看守兵房八。

　　台镇城即台镇营：国朝乾隆五年，总兵何勉筑土堡，内外砌以灰砖，周三百三十丈，高一丈一尺。道光十二年平张丙之乱，总督程祖洛奏请添筑石城。十三年，知府周彦倡在城绅士鸠捐添筑子城六座、炮台七座。又小西门起至小北门止，一带沿海外城数百丈，以次蒇功。

　　附旧赤嵌城：在台湾县镇北方，荷兰所筑。

　　凤山县城：在兴龙庄龟、蛇二山间，外有半屏、打鼓二山环抱。自康熙六十一年署县刘光泗创筑土城，周八百一十丈，高一丈三尺，门四，外浚濠堑。雍正十二年，知县钱洙环植刺竹。乾隆二十五年，知县王瑛曾于四门各建炮台一。五十一年，逆匪庄大田陷城，官民居荡尽。五十三年，大学士侯福康安以县城逼近龟山，可俯而瞰，奏请于城东十五里埠头建新城，环植刺竹；仍于旧城龟山设石卡，设兵驻守。嘉庆十年，海寇蔡牵攻台湾，逆党吴淮泗乘间陷埠头新城。议者言埠头土薄水浅，地苦潮湿，不如旧城爽垲，负山面海，形势雄壮。将军赛冲阿请移回旧治。十五年，总督方维甸至台相视，奏如赛议，改建以石。并请围龟山于城中，以免外瞰，费巨未行。道光四年，巡抚孙尔准巡台，复釆众议奏建。知府方传穟请官捐以为民倡，知县杜绍祁督筑，绅士黄化鲤、吴尚新、黄名标、刘伊仲董其事。以五年七月经始，六年八月工竣。为石城，周八百六十四丈，高一丈四尺，基广一丈五尺，面广一丈三尺，女墙一千四百六十有八，并筑水洞以通城内之水，仍旧辟四门，建敌楼、炮台各四。

　　附红毛旧城：在凤山县安平镇一鲲身，顶筑小城，又绕其麓而周筑之，女墙更寮，与内城相联缀，伪郑时改建，有螺梯、风洞、机井，鬼工奇绝，年久倾圯。康熙五十七年，县令李丕煜重葺。

　　嘉义县城：原名诸罗县，在诸罗山。康熙四十三年，署县宋永清始建木栅，周六百八十丈，门四。雍正元年，知县孙鲁改建土城，周七百九十五丈二尺（乾隆五十一年奏案作长七百四十四丈有余），基广二丈四尺，城上马道辟一丈四尺，穴城为水涵五，浚濠沟离城四丈，周八百三十五丈五尺，广二丈四尺，深一丈四尺。五年，知县刘良璧重建门：东曰襟山，西曰带海，南曰崇阳，北曰拱辰；并砌水涵。十二年，知县陆鹤于土城外环植刺竹。乾隆五十一年，逆匪林爽文作乱陷城，官兵复之，士民竭力固守，奉谕旨改名嘉义。五十三年，大学士侯福康安钦奉谕旨重筑，加高增厚，添建城楼敌台。

　　附旧淡水城：在淡水港。鸡笼城：在鸡笼屿。上二城俱荷兰所筑，遗迹尚存。

　　彰化县城：在半线堡。雍正元年，台湾御史吴达礼以诸罗为台郡北路，袤延千里，请于县北二百八十里设立县治，即今治也。十二年知县秦士望环植刺竹，周七百七十九丈三尺，设东、西、南、北四门，警铺一十有三。乾隆十三年，知县陆广霖修。五十一年，逆匪林爽文平定后重修。又于八卦山上添设石卡，捍卫县城。嘉庆十四年，士民请造砖城，知县杨桂森倡捐创筑，周九百二十二丈二尺，高一丈二尺八寸，基厚一丈五尺，面广一丈，建城楼四、炮台十有二、堞七百八十有三、水洞六、守城兵房四。八卦山仍建寨设兵。

　　淡水厅城：在竹堑。雍正五十一年，同知徐治民环植刺竹，周四百四十丈，设东、西、南、北四门，各建楼。乾隆二十四年，同知杨愚于四城门各增建炮台一。道光七年，署同知李慎彝劝捐，创建石城。

　　淡水炮城：在淡水八里坌山北脚下，红毛建，郑氏葺之，寻圯。雍正二年，同知王汧重修，设东、西大门二，南、北小门二。

　　噶吗兰厅城。

　　澎湖城：康熙五十六年，总督觉罗满保、巡抚陈璸、布政使沙木哈捐造。

　　附旧暗澳城：在澎湖。明嘉靖间，都督俞大猷征海寇林道干，留偏师防御，筑城于此，故址犹存。瓦硐港城：明天启二年，荷兰夷据澎湖筑城，明年毁，未几复筑。

　　——以上录自重纂福建通志卷十七。  
　 
公署

　　台湾县

　　台湾道署在府治西定坊，西向，厅事颜曰「敬事堂」，雍正十二年巡道张嗣昌增建官厅（中有斐亭，康熙间观察高拱干建，丛篁环植，翠色猗猗，故取卫诗有斐之义。澄台在斐亭左，观察高拱干建，高可望海。寓望园在治后，康熙间观察周昌辟）。

　　季麒光记略：园不依山则不古，园不依水则不灵，园不依乔枝古木则不纡回而盘曲；盖以人胜者未有能成趣者也。若就方区员幅以写其胸中之邱壑，其妙在于借景而不在于造景。东宁荒海之岛，不入职方，有山则顽翳于蔓草，有木则卤浸于洪涛，求天作地成之景，皆无所得，是盖造物者之有所缺焉，以俟乎名贤之补救乎？宪副周公，治台一载，政治之暇，就署后筑小室，中置图史，旁构一亭，颜曰「寓望」，取左史畺有寓望之言，则燕闲寂处已不忘周防捍御之意也。复结草作亭，颜曰「环翠」，以蕉阴竹韵，依绕左右。当风来奏响，月落呈姿，云容天籁与霓裳羽衣相赓和，真不啻渭川千亩、绿天万树矣。又一亭，颜曰「乾坤一草亭」。杜少陵侨居巴蜀，慨然有身世蓬鬓之思，公旷情逸致，俯仰宇宙，取诸怀抱于寄其所托，高霞相映，白云可侣，信足乐也。亭之右建一方台，衔遥天，吞大海，安平胜状，如在几席。稍西一亭，为公观射处，以「君子」名之，有取于无争之义也。公他日内擢秉冲，俾余小子得以不文旧吏，从容颂祷，回记海风岭草，瘴雨蛮烟，犹可以手声而口貌之，则知此园之标奇天外，为后人翦茇所不加者，皆公政事之留余也已。鹤驯堂在后堂。丰亭在治东南，观察刘良璧建。禔室，乾隆间观察蒋允焄建，有十二胜。

　　知府署在东安坊，南向。旧伪郑宅，康熙二十四年，知府蒋毓英修。雍正七年，知府倪象恺恢廓重建，规制悉具。九年，知府王士任建三来堂，又置住屋一所为新署。署右侧旧有榕梁四合亭遗址，地甚宽敞，乾隆三十年，知府蒋允焄改建官厅（中有怀堂，总督刘世明题扁。四合亭在治后，亭侧老榕三株，根干蟠结，架空如桥，亘数丈，广二尺，人可步履其上，名曰仙梁，亦曰榕梁。鸿指园，乾隆间郡守蒋允焄因四合亭而广之。三来堂、榕荫堂，俱嘉庆间郡守庆保题。来复堂，嘉庆间郡守杨廷理建）。

　　经历署在府署东南。

　　海防南路理番同知署在西定坊，西向。旧在鹿耳门，雍正八年移驻于此。嘉庆二年，大风圯。八年，同知钱■〈雨上澍下〉借廉重建。中有内省轩，同知何恺建，澹怀轩、研北书屋，俱同知朱景英建。

　　通判署在澎湖大山屿西澳，原巡检旧署。

　　知县署在镇北坊赤嵌楼之右，西向。旧在东安坊，故伪郑宅，规制甚隘。乾隆十五年，知县鲁鼎梅莅任，谋改易，邑绅张方升、王克裦、诸生龚帝臣辈首事劝捐，知府方邦基以其事详于督抚，得允乃移建今所（中有新民堂，在治内；后为爱堂，郡守方邦基题额。又有斋曰古春小筑）。

　　典史署在县署右。

　　巡检司署在番薯寮。旧在罗汉门，即县丞署，乾隆五十四年改为巡检，嘉庆十五年移驻于此。

　　校士院，在东安坊县学左。乾隆二十七年改建海东书院。今校士于道署。

　　镇守台湾挂印总兵署在镇北坊。

　　中军中营游击署在永康里，驻防中路口。守备署在永康里。

　　左营游击署在镇北坊，驻防北路口。守备署在镇北坊。

　　右营游击署在东安坊，驻防南路口。道光六年移驻北路，十三年照旧增设。守备署在东安坊，道光六年裁归左营兼管，十三年复。

　　城守营参将署在北门内，驻防府治。左军守备署在冈山。右军守备署在下茄冬汛。

　　台湾水师副将署在安平镇。

　　中营游击署在安平镇。守备署在本营内。

　　左营游击署在鹿仔港。乾隆五十三年，由安平镇移驻，嘉庆九年领帑建。安备署在笨港，嘉庆九年建。

　　右营都司署在安平镇。旧制游击，嘉庆十四年，移驻艋舺营，将北路淡水营都司移驻。守备署在安平镇。

　　协镇澎湖水师副将署在澎湖大山屿妈宫澳。

　　左营游击署在妈宫澳。守备署在游击署东。

　　右营游击署在妈宫澳。守备署在妈祖宫东。

　　教场在郡城北。康熙三十六年，总兵张玉麒建演武厅，乾隆十六年，总兵李有用建内堂。台湾水师营教场在安平镇城南。乾隆十四年，副将沈廷耀于演武厅后增建内堂三间。澎湖水师营教场在妈宫澳。

　　接官亭在西门外海口风神庙前。

　　附废署：御史衙在东安坊。初为凤山县公馆，雍正元年改建察院行辕内，左右分建满汉御史住宅。乾隆元年，满察院白起图辟左旁旷地为射圃。十五年，汉察院杨开鼎辟右旁旷地为射圃。后察院钱琦成之。乾隆四十六年停设。

　　凤山县

　　知县署在城内兴隆庄，东南向。康熙二十四年，知县杨芳声创建。四十三年，知县宋永清重建。五十七年，知县李丕煜修堂廨。乾隆五年，知县程芳建吏舍。二十一年，知县丁居信建官厅。二十七年，知县王瑛曾修。五十四年，知县张升吉修。

　　县丞署在下淡水。旧驻阿里港，乾隆五十三年移驻。

　　典史署在县东。

　　下淡水巡检司署旧驻下淡水大昆麓，乾隆五十三年改驻县旧城，即兴隆里巡检署。

　　南路营参将署在兴隆庄县治后，统辖本营、下淡水营官兵。下淡水营都司署在山猪毛口汛，乾隆五十三年分设驻札。守备署在水底寮汛。旧在凤弹下埤头，乾隆五十三年移驻。军装局、火药局俱在山猪毛口汛。

　　嘉义县

　　知县署在城内。旧诸罗县原在佳里兴，康熙四十三年移驻今所。四十五年，摄县同知孙元衡建大堂、川堂、仪门。五十五年，知县周锺瑄建后堂、内廨、左右两廓。五十九年，署县孙鲁修。雍正六年，知县刘良璧再葺。乾隆五年，知县何衢重建吏舍。二十七年，知县卫克堉重建。五十二年，林爽文倡乱，义民守城，奉谕旨改名为嘉义。五十六年，知县单瑞龙领帑重建。

　　县丞署在笨港街坂头厝。原在砖仔窑，雍正十二年移建今所。

　　县丞署在斗六门，乾隆五十三年设。

　　典史署在县署西。

　　巡检司署在大武垄。乾隆五十三年以斗六门巡检移驻。

　　佳里兴巡检司署在盐水港。

　　嘉义营参将署在县治。旧为北路左营都司署，道光十三年，都司移驻斗六门，添设参将驻此。

　　中军守备署在县治。道光十三年设嘉义营，以斗六门汛守备驻县治，为参将中军。

　　斗六门营都司署在斗六门。道光十三年，以北路左营都司移驻。

　　彰化县

　　鹿仔港理番同知署旧在邑内南门街，即淡水厅署。乾隆三十二年，移泉州西仓同知驻此。四十九年，改建于鹿仔港仓前。嘉庆间改建于龙山寺前。

　　知县署在县城北。雍正六年，知县汤启声建。乾隆五年，知县许廷璠重建吏舍，后令刘靖、陆广霖、苏渭生、刘辰骏、张世珍相继增建。五十一年，林爽文倡乱，毁。五十六年，知县宋学颢领帑重建。嘉庆十六年，知县杨桂森修。

　　县丞署在猫罗保南投街。

　　典史署在县仪门外西偏。

　　猫雾拺巡检司署在猫雾拺犁头店街。

　　鹿仔港巡检司署在鹿仔港米市街，嘉庆二十年移驻大甲。

　　北路协副将署驻札县治，在县学后。

　　中军都司署在副将署西。

　　淡水厅

　　同知署在竹堑士林庄。旧公馆在彰化县治，雍正二年，同知王汧建。乾隆七年，同知庄年重建门堂，规制悉具。二十一年，同知王锡缙改建今所。二十八年，监生何长兴捐修。

　　县丞署在艋舺。旧本八里岔巡检司，雍正十一年设，后移驻新庄。乾隆五十四年，改为县丞。嘉庆十三年，设艋舺营，距新庄仅十里，因改驻于此。

　　竹堑巡检司署在竹堑城内。

　　北路右营游击署在竹堑城内。道光七年，以镇标右营游击移驻，即旧右营守备署为之。

　　守备署在大甲溪，淡水、彰化交界。道光七年，由竹堑城内移驻于此。

　　通判署在噶玛兰适中五围地方。嘉庆十六年新设，二十一年建。

　　县丞署在噶玛兰头围，嘉庆二十五年建。

　　罗东巡检司署在噶玛兰五围，与通判同城，兼司狱。

　　艋舺营水师参将署，嘉庆十三年设游击，以台协右营游击移驻。二十四年建，道光五年改为参将，统辖艋舺陆路、沪尾水师官兵，兼辖噶玛兰营官兵。

　　陆路中军守备署在艋舺。嘉庆十四年，以延平协左营守备移驻。

　　水师守备署在沪尾。嘉庆十四年，以兴化协左营守备移驻。

　　噶玛兰营都司署在五围城，道光五年新设。

　　守备署在头围汛，嘉庆十七年设，道光五年移驻。军装库、火药库俱在守备大堂东。

　　——以上录自重纂福建通志卷十八。  
坛庙

　　台湾县

　　社稷坛在永康里。康熙五十年，巡道陈璸建。

　　风云雷雨山川坛在永康里。康熙五十年，巡道陈璸建。

　　先农坛在长兴里。

　　厉坛在郡城小北门外。

　　风神庙在西关外接官亭后。乾隆四年，巡道鄂善倡建。

　　龙神庙在宁南坊。康熙五十五年，台厦道梁文科建。

　　火神庙在小南门外法华寺内。康熙四十七年，凤山知县宋永清建。乾隆三十年，知府蒋允焄重建（允焄自为记）。

　　真武庙在东安坊。台地肖龟蛇，郑氏踞台多建庙，为此邦之镇。康熙二十四年，知府蒋毓英修。四十八年，里人重建。嘉庆九年重建。一在镇北坊。

　　城隍庙在东安坊郡署之右，伪郑时建。乾隆二十四年，知府觉罗四明增建廊。嘉庆四年修。

　　县城隍庙在镇北坊。康熙五十年，知县张宏建。嘉庆十二年，知县薛志亮广其规，建两廊焉。

　　安平镇城隍庙，乾隆十四年，水师协镇沈廷耀建。

　　忠义孝悌祠在县学文昌祠左，祀五人。

　　节孝祠旧在东安坊诸罗崎顶。嘉庆十二年，改建于县学文昌祠左，祀十八人（祔祀厅左十九人、厅右四人）。

　　东岳庙在东安坊，郑氏建。康熙间修。乾隆十六年，举人许志刚、贡生陈国瑶倡建。

　　关帝庙在镇北坊，伪郑时建。康熙二十九年，台厦道王效宗修后殿为三代祠。乾隆十七年，台湾道金溶重建。嘉庆十二年修。一在西定坊港口，一在安平镇，一在澎湖妈宫西。

　　天后宫在西定坊。康熙二十三年，靖海将军施琅建庙，即宁靖王府。乾隆五年，镇标游击石良臣于后殿建左右厅，以其右厅祀总镇张玉麟。嘉庆元年重修。一在妈宫澳，澳以庙得名，即康熙二十一年靖海将军施琅克澎湖，入庙见神衣半湿处。一在西定坊港口，名海安宫，乾隆五十三年，钦差大臣嘉勇公福康安偕众官公建，知府杨廷理成其事，庙内御书扁曰「佑济昭灵」。嘉庆三年修。一在镇北坊水仔尾。

　　文昌祠在府学朱子祠后，高阁三层，上祀梓潼帝君魁星，下层奉神像二：一为分巡台厦道高拱干，一为分巡台厦道陈璸。乾隆四十二年修。一在县学崇圣殿后。一在御史衙遗址，嘉庆二十一年，巡道糜奇瑜倡建。

　　药王庙在西定坊，康熙五十七年建。

　　吕祖宫在东安坊，祀纯阳子吕洞宾。嘉庆九年，以清江浦灵应编入祀典。

　　昭忠祠在功臣祠侧。嘉庆八年，奉谕旨特建，道光元年置祠，祀总镇欧阳凯、副将许云、游击孙文元、游崇功、守备胡忠义、千总蒋子龙、赵奇奉、林文煌、并弟文甲、把总林彦、李茂吉、石琳等十二人，自台湾忠义孝弟祠移入。自嘉义移者，参将罗万仓、把总江先达。自凤山移者，守备马定国、千总陈元、把总林富（以上朱一贵案）。文职：理番同知长庚、王隽、彰化县知县俞峻、凤山县知县汤大奎、凤山学教谕叶梦苓、训导陈龙池、县丞周大纶、陈圣传、巡检永湜、张芝馨、冯启宗、陈庆、典史史谦、锺燕超。武职：副将赫生额、游击耿世文、李中杨、邱能成、郑嵩、杨起麟、延山、都司王宗武、朱化英、王德俊、守备杨彲、郝辉龙、胥献珪、罗世德、千总陈昌登、苏明耀、陈世杰、魏大鹏、丁得秋、蔡连升、陈邦材、陈淮、邱国安、王奕魁、黄国恩、锺川旸、陈忠耀、汤国宝、潘金标、黄荣、吴联贵、陈汝志、沈理、卢思聪、把总郭得胜、吴洪南、萧世结、武成烈、陈国印、刘联升、杨连彪、尹贵、高茂、陈元生、郭拔萃、徐庆、任赞元、余寿、王泽高、蔡江、甘瑞龙、郑日新、江顺宝、李松、官廷梅、席丰、徐德升、黄拱辰、许升、徐国章、张射斗、曾超群、林肇升、严廷选、陈桓璧、蔡得恩、蔡以和、刘斌全、陈和、外委沈贤、方日高、康宗保、许鹏飞、王朝桂、许连升、王光明、李国安、陈凤、洪大猷、汪瑞麟、陈必高、叶文郁、孙文元、邓永渭、江海、郑朝凤、陈烈、汤贵、潘健、萧富、柯连升、苏安武、熊发得、蓝志纯、许国忠、林永、王福、孙进、彭大猷、王振元、沈扬芳、李大魁、陈威、姚登、额外外委段昭明、吴国宝、毛进丰、陈清、苏国珍、陆铨、包定邦、余应标、黄一登。附赐恤知县衔彰化幕友监生寿同春、粤义首监生李乔基（一作李安善，以上林爽文案）、鹿港理番同知朱慧昌、典史费增运、游击曾绍龙、千总吴见龙、郭云秀、外委任尚标、额外外委王洪（以上陈周全案）、巡检姜文炳、额外外委徐刚（以上陈锡宗案）、凤山县知县吴兆麟、游击武克勤、都司王云、守备王维光、涂锺玺、陈廷梅、千总薛元勋、苏明荣、林士辉、陈际唐、把总饶成基、郭建生、朱元英、吴高、沈枝桂、苏国梁、外委余得恩、张朝龙、惠连升、赖名标、巫铋、沈友谅、额外外委郑连捷、王大中、严有信、赐恤把总陈凤、黄兴（以上蔡牵案）。总一百八十二员，皆祀正龛（兵丁：朱一贵案领旗王奇生一名；林爽文案陈兴、高程伯等一千二百八十八名，原册缺书；陈光爱案郑文亮、陈得标、曾得福、柯成章计四名；陈周全案林朝鼎、陈瑞璸、郑国珍、林国宝、郑日新、陈得、胡得龙、童元贵、王世英、应开泰、林元彪、杨建彪、徐升、吴万胜、刘魁、余廷高、杨忠、关忠义、林得彪、吴雄、张廷忠、刘世亮、饶得高、王得贵、邹得龙、邓飞龙、贺连高、林天恩、张元琪、石用忠、曾日升、陈得元、蔡廷举、冯殿光、范辅龙、聂国豪、梁其凤、郑义、黄辉、章梅亮、张升玉、廖祖英、娄士光、陈荣升、杨济明、卢秉光、伍士胜、伍朝胜、谢宏、谢亮、徐得胜、谢汉文、林国秀、陈家联、罗国宝、马国宝、邱干富、吴喜、汪兆发、陈瑞、陈国瑞、杨茂春、陈传升、王鉌、王开尊、纪得春、张强、任尚国、黄应全、张辉、张国泰、陈永禄、陈世龙、董士秀、林端、魏文志、陈士贤、游君瑞、蓝光建、林贵，计八十名；廖挂案孙元章、张大兴二名；陈锡宗案吴铭恩、黄金亮、陈得栋、陈登龙、王进禄、丁得龙、冯高、黄士升、杨飞龙、郑名魁、杨大通、郭连魁、李国泰、王安、郑有高、蔡日升，计十六名；蔡光■〈忄兴〉案康云龙、林明本、郑元超、锺文兴、刘贵、曾国安、李元魁、戴元海，计八名；另锡宗案镇辕家人福寿一名，蔡牵案九百零一名。计二千三百零一名，台湾县教谕郑兼才书牌。另西廊旧祀林案九名，内兵丁二名、乡勇七名，官祭已久，兹附祀西廊仍旧。又林爽文案外委许飞凤，蔡牵案总兵胡振声、副将庄锡舍、把总魏灼、许攀桂、沈振元、外委陈刚、朱濆案守备黄志辉、千总郑嘉惠、把总李捷高，海盗各案守备黄云台、把总刘高山、外委陈洵高、艇匪案外委刘光升，及各案兵丁林得梅、黄成功、曾世发、周世得、吴得兴、杨茂旺、徐捷福、高世标、周连升、吴大兴、李朝瑞、庄日新、许连贵、林朝宝、杨得美、庄高升、郑振元、陈江生、刘夺魁、翁成高、陈志高、林高喜、郑从龙、陈盛龙、吴得霖、游得龙、蔡东生、詹喜高、唐得生、陈溪、李士隆、郑得章、方翰香、孔廷章、陈士英、叶海生、陈衍、邓标、徐有得、杨得恩、郭有得、王世杰、林得清、郑喜、柳朝金、胡日生、郑水、卓喜、张连科、吴日升、黄三添、萧得英、林高英、吴维洲、王良、孙世亨、侯起凤、杨捷辉、沈士凤、王廷辉、叶升、许国士、张得新、张魁、杨起鸿、林高山、李高玺、黄春生、徐捷升、唐瑞凤、蔡勇、魏光星、陈志得、曾文华、郭福、余得兴、李汉江、李得用、欧游生、许士宝、朱荣华、苏宝树、江法生、林功生、吕加得、曾得龙、张得魁、李元福、梁得贵、李清亮、阮升、黄岩、沈必扬、吴日成、陈振元、陈恩、薛文魁、曾廷辉、沐连标、陈朝恩、柯隆安、林起珠、黄得云、黄得龙、胡元得、游文兴、王得顺、许连升、林得成、翁元升、叶廷辉、叶志成、林崇元、蔡名驹、黄捷生、黄拔生、吴应贵、林士成、郭一才、林廷汉、范得贵、陈文新、康德龙、林顺、曾天高、岳荣、黄得春、余连福、吴得胜、张得成、陈梁、林盛高、黄进春、邓高魁、朱荣、吴福兴、关起云、李逢贵、李高、杨得隆、郭成、许兴嘉、林士杰、林朝柱、郑清芳、锺士魁、孙志凤、锺得高、文能升、汪得贵、魏得兴、王高升、林大龙、韩高龙、江高升、苏得禄、翁飞豹、黄铭龙、宋瑞龙、黄玉山、郑惜、王成龙、潘连升、黄金升、郭名英、吴振兴、许必得、萧日茂、黄国才、周元升、林士龙、李进得、吴朝连、徐连升、方春茂、林得升、张得龙、陈全兴、陈元良、郑成邦、赖得恩、吴得禄、陈为茂、黄元成、田有胜、黄满堂、冯国元、黄建、林拔荌、吴自魁、李国英、黄连魁、郑敷功、郑克家、蔡董、曾国忠、许天成、郑罗生、吴渊、卢清溪、董明辉、王水文、黄义成、吴振昌、许必辉、李成高、刘得旺、林正瑞、王显、陈可忠、蔡得凤、蔡福生、徐振龙、陈水生、杨青禄、洪替登、林殿邦、邹大科、郑靖、林成贵、林日新、林起高、张士成、杨报生、吴恋生、尤捷升、张朝旺、倪高升、王国华、吴志成、温振成、叶得胜、黄泰、张得发、张廷柱、邱朝高、吴连兴、沈得、叶长升、庄大有、邓得霖、侯孔得、陈福星、吴志升、周廷贵、蔡光得、李得宝、高得龙、杨良高、陈士祝、庄士滔、周勇芳、张朝得、卢国宝、周大兴、辛得生、黄长生、程得六、赖成兴、蔡双捷、张青海、卢兴旺、王连生、刘仕麟、谢必成、李日凤、辛光成、张隆兴、谢得升、曾得胜、武青龙、林喜生、蔡得意、庄黎、金赖、洪亮、叶成斌、张国珍、林名荣、曾士龙、刘永良、陈鸣凤、蔡生、陈得新、黄添明、林成、翁得、苏士良、翁明辉、蓝玉标、陈辉、郑飞凤、陈芳春、邹遇春、詹得麟、胡得成、李大茂、陈逢高、李必胜、周连标、蔡贾森、陈得生、赖振兴、曾世昌、饶成珠、许得标、林得生、周得宝、张得全、吴世勋、苏琼章、林富与、廖明、曾启贤、黄士标、陈必升、陈得升、赖连福、李景、张联升、刘君耀、段辉龙、邓亮、余得胜、黄鳌、传得胜、范得高、萧钦云、陈元魁、童茂、卢得升、蔡荣、符显邦、阴文炳、范金爵、李仕镛、林鼎元、任国清、高峰、周大寿、康洪亮、伍容魁、马胜辉、林端福、王青山、王得、蔡得、刘元生、徐旺、李钦、罗连松、朱标、陈赐麟、许元青、吴云龙、江勇、朱得生、陈元龙、袁振生、王万福、林江淮、曾连贵、古得标、李祥云、修步标、徐宿、陈登、曾文升、罗雄、林洪基、周龙升、黄其光、陈洪亮、蒋世富、范雄、曾龙、王得成、晏得标、赖进发、李得元、刘章、赖宗、赵洪亮、黄贤良、彭仲仪、洪高升、王仕明、刘洪标、张宗寿、林和、赖维标、张新龙、修云得、严国标、锺青莲、郭大振、刘堆金、詹位忠、王振耀、杨日新、余凯、王永标、陈鸣凤、戴连恩、郑得魁、梁发贵、彭鹏、曾得标、曾连、林洪贵、廖福恩、郑培宫、黄诏凤、赖文标、温标、陈元凤、陈得高、廖雄标、曾高、邱玉堂、丁福元、潘得贵、范金陵、张雄、陈升、余开隆、杨水生、刘元龙、戴洪江、黄自成、柯海生、欧冯、曾大山、周大旭、林寿山、王江、陈连登、陈润生、郭元兴、黄熙远、林杰清、陈大亮、许江水、刘飞鸯、李明生、赖光恩、曾得章、林榕、魏必捷、陈连登、郑升、陈明述、潘有铭、林春、杨海、林弈升、陈开利、陈茂、郭春华、林恩得、林大鼎、池文华、邓标、詹连得、张良得、林朝龙、方国通、熊登榜、梁友得、江思以、赵得升、林显辉、谢洪高、周升、杨茂、高云龙、林志通、熊连飞、梁元福、邱福寿、邱云发、杨连升、李得高、周连升、曾洪升、吴国标、黄振生、商大生、黄必成、谢登榜、王建翎、黄上得、蒋经邦、李连得、陈天发、彭朝仪、邓福、吴大升、张得辉、陈昆、林朝兴、刘廷朝、郑得胜、高才、陈元恩、严得龙、夏国材、王高魁、刘邦爵、高得茂、冯忠、郑国宝、方得胜、王大亮、王有辉、许士良、杨得魁、张士高、王世良、林汉、张经、陈廷海、娄升、高得龙、王国标、潘亮、杨光有、王士荣、陈上进、方廷贵、王士忠、杨遇侯、黄金榜、宁邦贤、杨起高、朱连魁、江云龙、郑云龙、黄贵、赖得松、涂得胜、周国良、罗升、吴连成、曾有功、许兆洪、涂高升、郑国宝、翁有祯、郭第良、黄连标、郑必升、李朝龙、林长枝、谢廷梅、黄清楷、谢得兴、谢步发、谢元朗、谢得胜、沈得标、王良标、侯言、陈准、吴信、梁上兴、欧日升、张士进、张耀闾、林大道、陈升高、魏饮、叶崇兴、陈旺、蔡本、陈朝基、廖世忠、李福胜、黄海、陈烈、李法、汤兆旺、苏得发、李汉杰、董成金、翁义成、蔡好、陈葢、许得胜、刘良顺、陈元春、苏金宝、许连春、黄法生、许振辉等，例得增祀本祠。又征安南案广西凌云县知县袁天逵、上杭县人；教匪案湖北来凤县知县庄纫兰、惠安县人；浙洋王栋案定海营参将陈国栋、龙溪县人；粤洋淹毙平海营参将王国泰、福建人，未详何府县；征缅甸案云霄营把总张万福、水师提标中营把总黄得彰、俱平利县人；英吉沙尔案游击锺虎翀、上杭县人；各员例得祀本籍昭忠祠。又林爽文案台湾县义民廪生薛邦扬、陈天宗等四百八十一名，凤山县义民黄义开、曾士风、义番文仪等六百三十五名，嘉义县义民生员张士捷、生员赵启元、许万仝、生员赵由治、义番吧咆等一千三百五十三名，彰化县义民锺毓及义番大宇换班等二千四百二十五名，淡水厅义民监生吴天爵、徐赓扬、义番衔使等六百五十二名，蔡牵案义首陈凤、黄兴等，例得祀旌义祠，附录于此）。

　　韩文公祠在镇北坊三山国王庙右，祀唐韩愈。乾隆三十七年，潮州人建。四十一年，总镇颜鸣皋增拓之。嘉庆七年修。

　　五子祠：一在海东书院，祀宋先贤濂溪周子、明道程子、伊川程子、横渠张子、考亭朱子。初，崇文书院特祀朱子，南湖书院有五子祠，寻废。乾隆五十五年，知府杨廷理奉主祀于崇文书院。

　　朱子祠在府学明伦堂东。康熙五十一年，台湾道陈璸建。

　　吴将军祠在东安坊，祀福建水师提督吴英，钦赐御书匾额「作万人敌」，祠后有楼曰仰止楼，乾隆五十三年修。其子孙有来台者，居于此祠，改其额曰「吴氏家庙」。

　　蒋公祠在镇北坊真武庙后，祀知府蒋毓英。

　　高公祠在镇北坊关帝庙左，祀台厦道高拱干。乾隆三十年，护台湾道蒋允焄移祀道署后。

　　陈迁鹤记略：公才兼文武，扬历中外，二十余年矣。及其巡台也，植士类，兴学校，击蠹豪，苞苴有禁，荐剡有禁，贩番妇有禁，踞官地而阻葬埋有禁。台厦腴地多种蔗，公谕合植，榖继而糖价果贱。车户告惫，公复蠲其饷，准与开除番社旧有文武花红。商人瞨饷输官，势不能不掊取于番黎，公出示严禁输番自征。台内山诸社茹鲜衣皮、从昔至今、屡为民患者，闻公名，皆不惮山溪险远，俯伏公辕，禀奉朝廷正朔。今公辕辙难留，挂船西度，台之士民，欲立碑以志公德，征言于余。

　　靳公祠在东安坊，祀知府靳治扬。

　　卫公祠在东安坊府城隍庙左，祀知府卫台揆。

　　陈璸记略：公，相国文清公之犹子。少司马公之贤嗣也。号称贵介，而抑逊自持，不异寒素。庶务必躬亲，夜秉烛治官书，漏下不辍。爱民如子。甫下车，首革水丁，以安流移。严禁杂派。岁时，属员或馈尊酒、只鸡，未尝轻受。数年中从不票取一夫一役。郡邑民番，得以息肩，遂休养生息之乐者，紧公赐也。其有豪强梗法、弗化于训者，则惩之不少假。公以壬午冬十月莅台，丙戌秋九月秩满，奉特旨升广东都转运使。去台之日，士民恋公弗忍舍，相率建祠附府城隍庙左，祠规制甚狭，称公俭德。

　　吴公祠在西定坊关帝庙右，祀台湾道吴昌祚。

　　五忠祠在安平镇水师协署左。雍正五年，协镇陈伦炯建，祀水师副将许云、游击游崇功、千总林文煌、赵奇奉、把总李吉茂（五人俱驻安平镇，辛丑之变，率水师入援府治殉难。又附祀殉难兵丁自吴国珍以下凡六十五人。又因公堕海者自陈宗以下五人）。乾隆四十九年祠圯，协镇丁朝雄因附近金门旧馆改建焉。后以丙午、丁未之变，增祀水师游击杨起麟暨陈元、郑嵩三人，义民陈三附焉。

　　游将军祠在小北门外厉坛后，祀水师左营游击游崇功，乾隆十五年修。

　　功臣祠在宁南坊郡学宫南，西向，乾隆五十三年奉旨建，祀平台大将军福康安、参赞大臣海兰察、成都将军鄂辉、护军统领舒亮、护军统领普尔普、闽浙总督李侍尧、福建巡抚徐嗣曾。道光元年，附置昭忠祠，前列两御碑亭，东西相向。署县范邦干、教谕兼才、训导王承纬劝捐重修。

　　旌义祠在镇北坊禾寮港街。乾隆五十三年，知府杨廷理建。林爽文之乱，邑人蹈义而死者：西定坊自义首武生郑其仁以下凡七十一人，镇北坊自义首武生许鸿以下凡二十人，东安坊自林端以下凡一百二十七人，宁南坊自林生以下凡二十八人，统为奏请立祠以祀。嘉庆十年，蔡牵犯郡城，民仗义守御死者，自林杰老以下凡二十七人，巡道庆保、知县薛志亮令入主附祀，广其宇而修之（志亮自为记）。

　　水仙庙在西定坊港口，祀大禹王，配以伍员、屈平、王勃、李白。康熙五十四年，泉漳诸商建。一在澎湖妈宫前。

　　吴真人庙在西定坊新街（神本同安白礁人，荷兰踞台，与漳、泉人贸易，时已建庙广储东里）。一在澎湖奎璧屿。

　　三山国王庙在小北门内镇北坊水仔尾，祀粤潮州巾山、明山、独山之神（粤人来台者咸奉其香火）。

　　三官堂在宁南坊（旧为知府蒋元枢祠）。

　　开山王庙在东安坊，旧圯，乾隆间邑人何灿鸠建。

　　圣公庙在永康里中楼仔街（神姓倪，舟人咸敬祀之）。

　　将军庙在澎湖将军澳。

　　临水夫人庙在宁南坊，今移在东安坊山仔尾。乾隆五十一年，里人梁厚鸠众建。

　　附废祠庙：施公祠在宁南坊，祀靖海侯施琅。康熙五十九年地震圯。

　　季麒光记略：郑成功承父兄余业，播迁闽厦，奄有此土，以为外援。少保姚公总制全闽，志期翦灭。将军侯施公同心戮力。癸亥夏，奉命专征。六月十四日发铜山，十六日薄伐澎湖。二十二日，分兵进剿。刘国轩知天意所在，乘舟自吼门宵遁。郑克塽以澎湖不守，人心已去，台湾有阨吭之危，共议归诚。公会同姚少保飞章奏凯，为克塽请命。圣天子宏不杀之仁，特旨报可。八月十三日，公驻节台湾，宣命受降。公至台之日，招流亡，消反侧，不杀一民，不戮一卒。于是农安于亩，贾安于市，户无鸡犬之惊，野有桑麻之旧。七十二社、三十六番皆壶浆賨布稽颡输诚。及其旋师渡海，父老妇子、远近番民，环呼依恋。迄于今室庐无恙，井强如故，皆公之所生全而覆载也。祠既成，台民以麒光西清旧史，俾纪始末。

　　田祖庙在镇北坊，康熙五十五年，巡道梁文科建。

　　凤山县

　　社稷坛在兴隆庄。

　　风云雷雨山川坛在县治北门。

　　先农坛在县治东门外。

　　厉坛在兴隆庄。

　　真武庙在兴隆庄。

　　城隍庙在县治北门外。

　　忠义孝悌祠在学宫左，祀四人。

　　烈女节妇祠在县治北门，祀三人。

　　关帝庙在县治东门内。雍正五年，知县萧震建。乾隆二十八年，知县王瑛曾重建。

　　天后宫在县治北门内龟山顶。一在兴隆庄，康熙二十二年奉旨建。乾隆二十七年，知县王瑛曾重建。

　　宁靖王庙在长治里竹沪社。

　　慈济宫在县署前，祀吴真人。

　　嘉义县

　　社稷坛在县治东南隅。

　　风云雷雨山川坛在县治东南隅。

　　先农坛在县治东南隅。

　　厉坛在县治北隅。

　　真武庙在大奎璧庄。康熙二十二年，居民建。四十九年，重建。

　　城隍庙在县署左。康熙五十五年，知县周锺倓建。

　　忠义孝悌祠在学宫内，祀二人。

　　烈女节妇祠在学宫旁，祀一人。

　　关帝庙在县署东北隅。康熙五十二年，参将翁国祯建。五十四年，参将阮蔡文、守备游崇功成之。

　　天后宫在县署左。康熙五十六年，知县周锺瑄募建。

　　忠烈庙在治西门玉峰书院左，祀参将罗万仓同妾蒋氏。乾隆二十五年，知县李倓重建。二十七年，知县卫克堉额曰「忠烈」。

　　义烈刚烈勇烈祠在斗六门。道光十三年二月，总督程祖洛奉旨建。前祠县丞方振声、守备马步衢、把总陈玉威，设幕友沈志勇与其子沈联辉牌于前楹配位，后祠振声妻张氏、玉威妻唐氏、设振声幼女牌于后楹配位；其从难家人江承惠等四名，俱设牌从祀两庑。七月，奏准外委朱承恩、许国宝、林登超、蔡大青、额外外委陈腾辉、朱万年等六名设牌于前楹左配位，幕友沈志勇、沈联辉列在右配位；其兵丁刘长泰等二百二十二名从祀两庑，列在江承惠等四人之上（剿办张丙阵亡案内员弁：台湾镇标中营千总林连高、把总张必恩、外委朱承恩、曾聚宝、右营外委许青樱、左营外委冯兆庆、额外陈捷凤、协标中营游击周承恩、千总李高然、外委刘高崇、额外江鸿、左营千总余国章、把总林光星、外委刘日高、右营把总纪光寿、李如洽、外委王家照、城守营左军把总陈国勇、右军把总朱国珍、南路营千总张荣森、水师提标右营守备蔡长清、左营外委易锦章、澎湖协标右营千总杨希盛、外委唐国贤、郭廷邦、额外邵清标、左营把总聂云登、陈庚春、外委陈相坤、额外高清河、汀州镇标右营把总郑长泰、中营额外段连元、龙岩营外委李朝宗、额外林荣高、云宵营外委范泽源、北路协标左营外委许国宝、林登超、蔡文贵、额外陈腾辉、朱万年、漳州城守营都司罗必达、陆路提标中营把总张全进、右营把总陈志贵、建宁镇标中营游击柴官泰、阵亡义首二名、嘉义县武生许亮邦、民人洪启荣、佳里兴巡检署内被戕幕友一名、台湾府学廪生古嘉会，俱经奏请赐恤，附录于此）。

　　水仙宫在笨港南港街，乾隆四年建。

　　三山国王庙在县治西门内，乾隆十七年粤民合建。

　　圣王庙在县治西门内，乾隆二十六年漳民合建，祀开漳陈圣王。

　　吴真人庙在治西门外，康熙四十年建。

　　彰化县

　　社稷坛在东郊。

　　风云雷雨山川坛在东郊。

　　先农坛在东郊。

　　厉坛在北门外。

　　城隍庙在东门内。雍正十二年，知县秦士望建。乾隆二十二年修。一在竹堑城淡水厅署内。

　　关帝庙在南门内。雍正十二年，知县秦士望建。乾隆二十四年修。一在竹堑城东门内。

　　天后宫在北门内。乾隆三年，北路营副将靳光瀚建。二十六年修。一在竹堑城北门外。

　　昭忠祠在大西门街。道光二年，知县吴性诚购地倡建。五年，知县李振青重修，内祀林爽文案内及陈周全、蔡牵案内殉难诸人。中龛祀知府孙景燧、北路理番同知王隽、长庚、北路副将赫生额、署守备唐昌宗、游击曾绍龙、耿世文、都司王宗武、朱化英、王德俊、赐知县衔淡水厅幕友寿同春、白沙书院山长贡生胡远山、县丞周大纶、典史冯启宗、巡检张芝馨、陈庆、永湜、典史费增运，东龛祀理番同知署彰化县刘亨基长子某、千总吴见龙、郭秀山、外委李国安、王光明、陈凤、巫铋、彰化县幕友范琪辉、俞某、王某、寿玉山、陈某、夏某、王某，西龛祀赐知县衔义首监生李乔基、随营千总汤某、外委潘建、余添、额外外委毛进丰、苏国珍、陈清、把总武成烈、陈国印、刘联升、尹贵、高茂，东列兵丁，西列义勇，后殿祀同知刘亨基女满姑、彰化县知县朱澜媳鲁氏女群姑、民妇杨联盛妻颜氏，以上合计共五百八十七人。

　　三山国王庙在县治南员林仔街，雍正十二年粤民建。

　　圣王庙在县城西，乾隆二十六年里民鸠赀合建。

　　——以上录自重纂福建通志卷二十八。  
津梁

　　台湾县

　　大枋桥在东安坊岭后，架枋为之，伪郑时建。康熙间，知府蒋毓英修。乾隆间，台防同知方邦基、邑贡生陈河瑞先后修。嘉庆间，邑绅吴春贵、韩必昌、黄拔萃铺以砖。道光五年，韩必昌又易以石。今改为寿世桥。

　　安乐桥在安乐境。旧志载东安坊有乐安桥，乃康熙间知县卢承德建，即此桥。嘉庆间，邑人曾廷谟募修。

　　崁脚桥一名王使巷桥，亦名五空桥，在大东门外，距城五里。道光四年，知县李慎彝捐建，桥长十五丈，广一丈，翼以石栏。

　　龙潭桥在大东门外，距城五里。道光六年，知县李慎彝倡修。七年，署知县熊飞成之，邑人郭廷选董其役，桥长三百三十四丈，高一丈，广二丈，廷选为之记。

　　砖子桥在西安坊，荷兰所筑。

　　永安桥在西定坊。

　　安澜桥在西门外镇渡头。康熙间，知府王珍修，扁曰「安澜」。

　　乐安桥在西定坊。道光四年，锺炳泰修，砌以砖石，翼以扶栏。

　　大桥头桥在南门外。

　　济南堤桥在南门外仁和里。道光十年，邑绅吴春禄捐赀设石桥十座，俱用一尺方石四条筑造，行旅赖焉。

　　广德桥在大北关外，距城十二里。道光七年，邑人郭绥猷募建。

　　通远桥在大北关外，距城十五里。道光九年，邑人郭绥猷募建。

　　洋仔港桥原名更寮桥，在大北关外，距城十九里。道光七年，郭绥猷、王仕豪募建。

　　济津桥一名长寿桥，在镇北坊通衢。康熙间，总镇欧阳凯架木为之。乾隆间，邑人陈廷藩修。嘉庆间，知县周作洵重修。道光六年，邑绅吴春禄改建石桥。

　　新桥在镇北方县署之右。

　　大桥在永康里北路通衢。

　　乌鬼桥在永康里。

　　蓬溪桥在永康里中路通衢。乾隆间，邑人方邦助偕侄国良同建。

　　鲫鱼潭桥在永康里茑松嵌下。乾隆间，邑人侯世光建。

　　柴头港桥在小北门外。路通诸、彰，旧有桥，圯，边海地低，潮水漫衍，终岁泥泞。乾隆间，知县夏瑚重建，并砌大路十里，行者称便。

　　丰佑桥在右营埔东南边大松脚。道光四年，锺炳泰募建，翼以扶栏。

　　县口桥。

　　太平桥在水仙宫渡。

　　福安桥在宁南坊马兵营。

　　马鞍桥在新化里新港，形如马鞍，故名。康熙间修。

　　德庆桥在坑子底。乾隆间，知县鲁鼎梅重修。

　　安平镇渡在西定坊，水程六、七里，过渡，即安平镇。

　　大井头渡在西定坊，今移在镇路头。

　　二赞行渡在文贤里，夏秋大水，以小船济，春冬则架竹桥。

　　塭岸渡在川子尾。

　　冈山溪渡在崇德里。

　　凤山县

　　小店仔桥在仁寿里小店仔街，县北二十里，俗呼桥子头。

　　鲫子潭桥俗呼二滥桥，在县北四十里，地当孔道。康熙三十一年，南路营参将吴三锡建。五十三年，乡民林鼎重建。后圯，夏秋水满，以小舟济，冬春水浅，编竹覆土其上，舆马可通。

　　冈山溪桥在嘉祥里，县北四十里，编竹覆以土，可通舆马。

　　凤山港桥在长治里，县北四十里，夏秋用竹篾济，冬春水浅，编竹覆土其上。

　　楠仔坑桥在观音山楠仔坑街，县东十里。康熙间，参将吴三锡建。

　　赤山仔桥在赤山庄，县东十五里。

　　竹子港桥在竹桥庄，县东二十里。

　　陂腹内桥在大竹桥里陂腹内庄，县东二十里，架木为之，长十余丈。乾隆二十一年，邑人傅联选建。

　　坑仔口桥在下淡水县东南五十里。康熙间，参将吴三锡建。

　　硫磺水渡亦名田尾渡，在县东七里，潮水可至。

　　小硫磺渡在县南七里。

　　兰波岭渡在港西里，县北四十里，即上路头渡。

　　阿猴渡、万丹渡、新园渡，三渡在港西里，去县东四十里。

　　排仔路头渡在港东里，县东四十里。

　　万丹港渡在兴隆庄，县西四十里，系内海小门。

　　岐后渡在兴隆庄打鼓山麓，县南七、八里，港阔三里许，外为岐后汛，往来甚伙。

　　二层行溪渡在长治里，县北五十里许，溪北属台，溪南属凤，原有木桥，今废。

　　蛲港渡在仁寿里，县西北三十余里，海口小渡。

　　弥陀港渡在维新里，县西北三十余里，外通大海。

　　嘉义县

　　东门桥在县城东，西门桥在县城西，南门桥在县城南，北门桥在县城北。

　　西门外桥在新店街府治大路，番仔沟桥在西门外。

　　三苞竹桥在三苞竹庄，新店桥在三苞竹西盐水港大路，枋头桥在三仔庄西盐水港大路，白须公潭桥在下潭庄前盐水港大路。

　　盐水港北桥在盐水港街北府治大路。乾隆五年，知县何衢修。

　　里仁桥在盐水港街南府治大路。乾隆七年，井水港渡渡夫洪五呈请每年出渡税银十五两，充修桥费。

　　铁线桥在开化里南，茅港尾桥在开化里北。二桥各为一港，相距十里，路达郡治，旧时冬春编竹为桥，上覆以土，夏秋水涨，设渡以济。康熙五十五年，知县周锺瑄各建木桥，邑人陈士俊助成之。乾隆二十七年，邑贡生翁云宽等重建，加高大而桥始固。

　　番仔桥在麻豆保，东为赤山麻豆孔道。

　　麻豆店桥、麻豆口桥，二桥在水崛头，相距数百武。

　　木栅桥在木栅街北。上三桥为南北通衢。

　　牛庄桥在善化里东保，大武垄抵郡大路。

　　大排竹桥在大排竹街头，沿山抵郡大路。

　　加冬桥在下加冬街北府治大路，后壁寮桥在上加冬街府治大路。

　　角仔寮桥在县城南里许，沿山抵郡大路。

　　湾桥在大目根，金狮寮抵郡大路。

　　斗六门桥在斗六门街，他里雾桥在他里雾保，笨港桥在笨港街南北孔道。以上各桥，率于冬春编竹为之，夏秋水涨，设渡以济。

　　新庄桥在大坵田南、白须公潭北。乾隆二十七年，知县卫克堉建。

　　草地尾桥在城南里许大圳上，南北孔道，此桥独砌以石，最为巩固。

　　八掌溪渡在上水崛头。乾隆六年，知县何衢详归诸罗山番社设。

　　枋树角渡在半月庄。乾隆十八年，知县徐德峻批允南浦寺僧设。

　　水溪上渡在新营保府治通衢。乾隆十六年，知县周芬斗允僧人普日设。

　　急水下溪渡在盐水港南。乾隆十六年，知县周芬斗允麻豆社番设。

　　湾里渡在湾里溪南十里府治通衢，设渡船二。乾隆六年，知县何衢详归湾里、麻豆二社番，轮派驾驶。

　　大匏仑渡在大武垄保。乾隆六年，知县何衢详归大武垄头社番设。

　　龙蛟濑渡在大武垄保。乾隆六年，知县何衢详归大武垄二社番设。

　　走马濑渡在大武垄保。乾隆六年，知县何衢详归大武垄二社番设。

　　榕树王渡在大槺榔保。康熙六十一年，知县孙鲁允城隍庙僧人设。

　　铁线桥渡在开化里，渡阔三十余丈。乾隆六年，知县何衢详归麻豆社番设。

　　茅港尾渡、萧垄渡，二渡在开化里。乾隆六年，知县何衢详归萧垄社番设。

　　井水港渡在盐水港。雍正七年，知县刘良璧允僧人兴亮设。

　　鹿场渡在蚊港口。乾隆十八年，知县辛竟可允邑诸生黄国宝设。

　　二竹围渡在井水港下流。乾隆三年，知县戴大冤允庄民翁辉设。

　　蚊港渡在盐水西学甲社。乾隆八年，知县严暻允港户郑宏宾设。

　　直加弄港渡在安定里海■〈氵义〉。自开辟后，归港户蔡育等设。

　　笃加港小渡在安定里。乾隆六年，知县何衢详归萧垄社番设。

　　含西港渡在安定里海■〈氵义〉，归港户王正雅等设。

　　西港仔渡在安定里海■〈氵义〉，归港户张助等设。

　　内管寮渡在安定里萧垄社。雍正八年，知县冯尽善允邑诸生林晖设。

　　管寮小渡在安定里海■〈氵义〉。乾隆十八年，知县徐德峻允南浦寺僧设。

　　湾港渡在木栅保海■〈氵义〉。康熙三十五年，知县董之弼允港户卢斗设，另有小横渡在湾口渡。

　　沙船头渡在木栅保。雍正七年，知县刘良璧允府治天后宫僧人设，又允庄民王守涣另设一船，轮流驾驶。

　　笨港渡在笨港街县西三十里。雍正二年，知县孙鲁允本街天后宫僧人设。

　　牛椆溪渡在江厝店。乾隆六年，知县何衢详归打猫社番设，外九庄另有牛朝溪下渡。

　　大埔林渡在打猫保。

　　朴仔脚渡在朴仔街。

　　石龟溪渡在他里雾保，他里雾社番设。

　　黄地仑渡在外九庄（按旧志载洋仔港渡、茑松溪渡，今归台邑；阿拔泉渡、布屿禀渡、打马辰渡、树仔脚渡、猫儿干渡，今归彰邑；白须公潭渡、小龟佛拔山渡、拔仔林渡、犁头标渡、横仔林渡、欧汪溪渡，今俱裁矣）。

　　彰化县

　　虎尾溪渡（诸、彰交界处有中下二渡）、公豸寮渡、鹿场庄渡、打马辰渡、树子脚渡、猫儿干渡、双条圳渡（四渡在东螺溪）、若零脚渡、大仑脚渡、上渡头渡、西螺中渡（四渡在西螺）、溪心霸渡、紫坑子渡、大肚溪渡、恶马渡、新庄溪渡（五渡在大肚溪）、大甲溪渡、阿拔泉渡、浊水溪渡、二八水渡、三条圳渡、枋寮溪渡、大潭墘渡、双溪口渡、柳树滥渡、加滑溪渡、林仔潭渡、龙门庄渡、山仔脚渡。

　　淡水厅

　　北港塘渡、八里坌渡、关渡门渡、剑潭渡、沙猫树渡、摆接渡。

　　——以上录自重纂福建通志卷三十一。  
　 
邮驿

　　国朝闽省内地九府二州额设驿站，自乾隆二十一年奉文裁汰驿丞案内，所有各驿人夫俱系实设。惟福宁府系属北路，向未设立驿站；台湾府远隔重洋，亦未设立驿站。所有二府程途，均可于各铺内查明。

　　台湾县府前铺、南路铺、北路铺（铺兵各四名）。

　　凤山县县前铺（铺兵四名）、猫仔坑铺、府治铺、礁巴斯戎铺、阿公店铺、三滥铺、大湖铺、上平铺、凤弹铺、溪洲铺、新园铺、葛丹铺（铺兵各三名）。

　　嘉义县新港铺（铺兵四名）、加腊湾铺、麻豆铺、佳里铺、茅港铺、大路边铺、赤山铺、新咽铺、倒哈铺、诸罗山铺、打猫铺、他里铺、猴闷铺、柴里铺、草晡铺（铺兵各三名）。

　　彰化县西螺铺、东螺铺、大武铺、半线铺、大肚铺、沙辘铺、大甲铺、猫孟铺、吞霄铺、后笼铺、中港铺、竹堑铺、南崁铺、淡水铺（铺兵各三名）、鸡柔铺、金包里铺、鸡笼城铺（铺兵各二名）。

　　各铺四至

　　台湾县府前铺南十五里至南路铺，十里至凤山县大湖铺。县前铺北十五里至北路铺，十里至嘉义县新港铺。

　　凤山县县前铺北十里至溪洲铺，十里至新园铺，十里至万丹铺，四十里至台湾县界。溪洲铺东十里至上碑铺，十里至府治铺，十里至凤弹铺，十里至下淡水县丞衙门。县前铺东北十里至猫仔坑铺，十里至礁巴斯戎铺，十五里至阿公店铺，十里至二滥铺，十五里至大湖铺，十里至台湾县南路铺。

　　嘉义县县前铺西十里至诸罗山铺，十里至大路铺，十里至茅港铺，十里至佳里兴铺，十里至麻豆铺，十里至加腊湾铺，十里至新港铺，十里至台湾县北路铺。县前铺北十里至打猫铺，十里至他里雾铺，十里至猴闷铺，十里至柴里铺，十里至草埔铺，十里至彰化县西螺铺。县前铺南十里至倒哈铺，十里至新咽铺，十里至赤山铺，二十里至台湾县界。

　　彰化县县前铺北二十里至大武铺，二十里至大渡铺，二十里至沙辘铺，二十里至大甲铺，二十里至猫孟铺，二十里至吞霄铺，二十里至后墘铺，二十里至中港铺，二十里至竹堑铺，七十五里至南崁铺，二十里至淡水铺，十里至鸡柔铺，六十里至金包里铺，四十五里至鸡笼城铺，五十里至八里岔。县前铺南二十五里至半线铺，二十五里至东螺铺，二十五里至西螺铺，十里至嘉义县草埔铺。

　　——以上录自重纂福建通志卷三十二。  
　 

水利

　　台湾县

　　鲫鱼潭在县东北，俗呼东湖，延流三十余里，多生鲫鱼，年有征税，亦名龙潭，祷雨辄应。

　　无源潭在县东南永丰里。

　　承天潭、水添潭，俱文明里，在县南。

　　鸳鸯潭，两潭相连；参若陂，红毛时，佃民王参若筑；十嫂陂，寡妇王十嫂募佃筑；陴仔头陂，郑氏筑；月眉池形如半月；俱文贤里。

　　嵌下陂在长兴里，亦名管林潭。

　　草潭、弻衣潭，俱郑氏凿；荷兰陂，红毛筑；公爷陂，郑氏筑；俱新丰里。

　　新港东陂在新化里，新港西陂、鼎济洼，产鱼虾，俱新港社。

　　凤山县

　　将军陂在凤山下庄，提督施琅筑，名曰新陂。

　　草潭在县东北观音山庄，蓄水多，灌溉甚广。

　　竹桥陂在竹桥庄。

　　乌树林陂、北领旗陂，俱维新里。

　　大湖陂、新园陂，俱长治里。

　　赤山陂在赤山庄。

　　中冲崎陂、石螺潭，俱仁寿里。

　　硫磺陂在硫磺港，灌田甚多。

　　莲花潭在兴隆庄，即学宫泮池，多莲花，故名。

　　井水港在半屏山，水源自观音山出。

　　红毛寮坑在依仁里，大旱不竭。

　　菱角潭东溉嘉祥里田，西溉长治、维新二里田。

　　赏金陂、三爷陂、苏左协陂、王田陂、大陂、五老爷陂、祥官陂、竹仔湖、金荆潭。

　　嘉义县

　　诸罗山大陂即柴头港陂，长二十里许，灌本庄水窟头、巷口厝、竹仔脚、无影厝各庄。柳仔林陂长十里许，大旱不涸。八掌溪墘陂长十余里。上三陂，康熙五十四年，知县周锺瑄捐助庄民合筑。

　　埔姜林陂，源出八掌溪，长十余里。康熙五十六年，庄民合筑。

　　马朝后陂，源由内山土地公崎出。原有旧址，康熙五十四年，知县周钟瑄捐修。

　　枫仔林陂在下加冬庄，源由白水溪出。康熙五十四年，庄民合筑。

　　王公庙陂在下加冬东南，源由白水溪出。康熙五十四年，庄民合筑。

　　长短树陂在下加冬西南。康熙三十六年，庄民合筑。

　　佳走林陂，源由草潭出。康熙四十四年，庄民合筑。

　　三间厝陂在马朝后庄南。康熙五十六年，知县周锺瑄捐筑。

　　小埔姜林陂在马朝半月岭。康熙四十四年，庄民合筑。

　　乌树林大陂，源由白水溪出，长可二十余里。康熙五十四年，知县周锺瑄筑。

　　安溪寮陂，源由白水溪出，长十余里。康熙三十八年，庄民合筑。

　　新营等庄陂，源由白水溪出，长三十里许。康熙五十四年，知县周锺瑄筑。

　　新陂在北新庄，源由诸罗山番仔坑流出，长十余里，大旱不涸。康熙三十一年，垦户合筑。

　　牛朝庄陂，康熙五十六年，庄民合筑。

　　朱晓陂，源由荷包屿大潭出，有泉，淋雨时，鹿仔草、大槺榔坑埔之水注大潭中，透至鬼仔潭上，大旱不涸。康熙四十三年，庄民合筑。

　　树林头陂，源由八掌溪尾出，长五、六里许。康熙五十六年，知县周锺瑄筑。

　　牛挑湾陂，康熙三十四年，庄民合筑。

　　土狮仔陂，康熙四十九年，庄民合筑。

　　榔庄陂，康熙五十三年，知县周锺瑄筑。

　　竹仔脚陂，康熙五十五年，庄民合筑。俱外九庄。

　　哆啰嘓大陂，源由内山九重溪出，长二十余里，大旱不涸。康熙五十四年，各庄民同土番合筑。五十五年，大水冲决，知县周锺瑄修。

　　大脚腿陂在哆啰嘓南，源由十八重溪出，长可十里许。康熙五十六年，知县周锺瑄筑。

　　吴连庄陂在哆啰嘓东南。康熙五十二年，庄民合筑。

　　大溪厝陂在县治西南三蒲竹，源由诸罗山番仔坑分流，长十余里。康熙四十七年，庄民合筑。

　　打猫大潭波有泉，淋雨时，新庄、柴头港、打猫一带坑水注焉。康熙四十二年，庄民合筑。打猫山脚大陂长十余里。康熙四十四年，庄民合筑。虎尾寮溪在打猫庄北。康熙四十七年，庄民合筑。五十六年，知县周锺瑄重修。双溪口大陂在打猫仑仔庄。康熙五十六年，知县周锺瑄助庄民合筑。西势潭陂在打猫庄西北。康熙四十五年，庄民合筑。五十六年，知县周锺瑄重修。上五陂皆源由山迭溪。

　　头桥陂，康熙四十二年，庄民合筑。新庄陂，康熙四十三年，庄民合筑。坂头厝陂，康熙四十七年，庄民合筑。中坑仔陂，康熙五十二年，知县周锺瑄筑。本厅陂，康熙四十三年，庄民合筑。内林圳源由石龟溪。康熙四十九年，庄民合筑。俱在打猫庄。

　　咬狗竹陂长二十余里。康熙三十二年，庄民合筑。五十六年，知县周锺瑄重修。阿陈庄大陂，康熙四十四年，庄民合筑。粪箕湖陂，康熙五十六年，庄民合筑。他里雾番仔陂，康熙五十年，庄民合筑。埔姜仑陂，康熙五十四年，知县周锺瑄筑。猴闷陂，康熙五十一年，庄民合筑。李望庄陂，康熙五十年，庄民合筑。俱他里雾社。

　　新港东陂在新化里。康熙四十六年，庄民合筑。新港西陂在新港社。康熙五十四年，知县周锺瑄筑。上二陂，先属诸罗，后入台湾。

　　马龙潭陂、鹿场陂、打马辰陂、西螺引引庄陂、打廉庄陂、燕雾庄陂：上六陂，先属诸罗，后入彰化。

　　石榴班陂在柴里社东北。康熙四十九年，庄民合筑。尖山庄陂，康熙四十八年，庄民合筑。柴里社陂在柴里社。康熙五十年，庄民合筑。林富庄陂，康熙五十六年，知县周锺瑄筑。果毅后陂，康熙五十五年，知县周锺筑。俱旧嘓庄。

　　赤山陂（原有旧址）、水漆林陂、涂库陂：上三陂，康熙五十三年，知县周锺瑄筑。俱赤山庄。

　　洋仔庄陂在茅港尾东。原有旧址，康熙五十六年，知县周锺瑄筑。

　　番仔桥沟陂在茅港尾。康熙五十三年，知县周锺瑄筑。

　　北社尾陂在县西北。康熙四十七年，庄民合筑。

　　台斗坑陂在县治北。康熙四十五年，庄民合筑。

　　大目根陂在县东北牛朝山后。康熙五十四年，知县周锺瑄筑。

　　刘荆庄陂在县治西。康熙三十九年，庄民合筑。

　　斗六庄陂，康熙四十九年，庄民合筑。大竹围陂，康熙四十八年，庄民合筑。俱斗六门。

　　大埔林陂，源由山迭溪。康熙四十九年，庄民合筑。

　　乌山头陂即龙船窝。康熙五十三年，知县周锺瑄筑。

　　走猪庄圳，康熙三十四年，庄民开浚。荷包连圳，康熙五十二年，庄民开浚。加冬脚庄圳，康熙三十六年，庄民开浚。石龟溪庄圳，康熙四十五年，庄民开浚。上四圳，皆源由石龟溪。

　　北香湖盘曲三、四里，县东北之水归焉，大旱不涸。康熙三十五年，番民合筑陂于下流，名曰番仔陂。

　　龙湖在龙湖岩前，即赤山庄大潭。

　　彰化县

　　鹿场陂在虎尾溪墘。打马辰陂在西螺社东。西螺引引庄陂在西螺社西。打廉庄陂在东螺社西北。燕雾庄陂在半线社前。马龙潭陂在猫雾捒潭，有泉源，复合内山之流，长二十里，大旱不涸。上六陂，皆康熙间知县周锺瑄捐榖助庄民合筑，旧属诸罗，今入彰化。

　　龟山圳在猫雾捒西保。乾隆十三年浚。施厝圳，康熙五十八年，庄民施长龄浚。埔盐圳，乾隆八年浚。俱东螺保。

　　十五庄圳在大武郡。康熙六十年，庄民黄士卿浚。

　　二八水圳横亘施厝圳、十五庄圳中。

　　万丹坑圳在南北投保东。

　　万斗六溪圳在半线保，乾隆十三年浚。

　　大哭圳在二林保，乾隆七年浚。

　　深耕仔圳在深耕保，乾隆十三年浚。

　　——以上录自重纂福建通志卷三十七。  
　 
古迹

　　台湾县

　　名胜

　　北园别馆在邑治北，伪郑为母董氏建。康熙间，台厦道周昌因其地结亭筑室，诸罗知县季麒光颜曰「致彻」。今为海靖寺。

　　周昌记略：北园者何？郑代旧业也，去郡治五、六里而遥。园在平壤，无邱壑亭树、曲折凌峻之致，然蛮烟瘴雨中居然一胜境。遥望青篁绿檨，郁郁翳翳，苍萃万状。此则园之外观乎。环园小径，柯木荫之。入竹扉，有方塘可数亩，即寒江水亦不涸。小台锐出水上，余因而屋之，树以栏楯，中则设几席，列琴书，可觞可咏。蓉洲季子颜以「致彻」，盖取吾家濂溪先生、学士鳞之以相况也。其后竹林之下，廓地筑堂，视前梢宏敞。北则长堤小桥，水在有无间，活活作声，皆从塘中溢流。雨后听之，更疑远从天外落矣。过桥有层台，高二丈，从树杪见东山牙列若棋柱笏，而大海烟云，近在眉睫，可掬而取。塘之东，向为弃地，命圃人芟其芜，遍植桃花。稍南草亭，环覆竹树，坐此可以忘暑。谡谡之声与啼鸟相赓续。当塘之界于中也，必绕行而始达，余筑桥通之，为栏于其上，可俯而观鱼。桥下置二舫，如秦淮灯篷之式。花明月丽，悬灯两檐，命童子荡轻桡，唱采莲诸曲，此时身在舟中，则如响钧天泛潇湘。余因叹此园之始，亦有花鸟笙歌之乐也，亦有樽罍绵绣之华也，然时易人非，亭台无主，及余来抚是邦，因园之旧，蠲浊取清，葺废以新，禽鱼灯火无不呈奇辅致，争效于暖风凉月之前。非独为兹园幸也，亦以天地之秀不限于荒僻，而士大夫车辙所至，当为山川开辟荒莽，以寄其优闲之兴会。否则，一水一石湮塞弗彰，亦林媿之媿矣。因为之记，且绘而图之。

　　门本郑国城门名，伪郑据红毛城，因取以名内城门。

　　赤嵌楼在镇北坊，荷兰所筑，又名红毛楼。雕栏凌空，郑氏以贮火药军器，额有红毛字四，精铁铸成，莫能辨识。

　　红毛城在平安镇一鲲身，顶筑小城。又绕其麓而周筑之，女墙更寮，与内城相联缀，有暸亭、螺梯、风洞、机井，鬼工奇绝，年久倾圯。

　　李氏园在小东门外，近鲫鱼潭，有小亭曰「聚星」，绿畴四绕，青嶂当窗，官僚省耕，皆憩于此。

　　嘉荫亭在治西二里，乾隆初建，以为往来偶憩之所。

　　园宅

　　陈氏园在武定里，伪郑参军陈永华别墅。

　　一元子园亭在西定坊，明宁靖王朱术桂故居。

　　梦蝶园在永康里，明贡生李茂春遯迹于此，构茅亭居焉；今为法华寺。

　　檨林在宁南坊，伪勇卫黄安居此；今为施襄壮侯祠。

　　冢墓

　　明隆武举人李茂春墓在新昌里。

　　五妃墓在仁和里。宁靖王妾袁氏、王氏、秀姑、梅姊、荷姊同葬此。墓前有碑曰「宁靖王从死五妃墓」。乾隆间，两巡院命同知方邦基重修，且立碑于南门外，曰「五妃墓道」。

　　陈烈妇墓，伪参军陈永华女、伪监国郑克■〈臧上土下〉妻，在武定里。

　　凤山县

　　名胜

　　月眉池在竹沪，明宁靖王凿，植莲其中。

　　忠义亭在邑治港西里西势庄。康熙间，总督觉罗满保为粤庄义民建。雍正间，御史高山柏重修。

　　冢墓

　　明宁靖王朱术桂墓在维新里竹沪。

　　嘉义县

　　名胜

　　红毛井在县治左，荷兰夷所凿，饮之可免疫疠。

　　冢墓

　　明太仆少卿沈光文墓。

　　彰化县

　　名胜

　　镇番亭在邑治东山巅。雍正间，巡道倪象恺因征大甲西等社建。

　　淡水厅

　　名胜

　　望海亭在北淡水营盘后山之畔，都司王三元所葺，海市万状，悉属望中。

　　澎湖厅

　　名胜

　　明暗澳城，嘉靖间，都督俞大猷征海寇林道干，留偏师防守，筑城于此，遗址犹存。

　　瓦硐港城，天启二年，荷兰夷据澎湖筑城，明年毁其城，未几复筑。

　　冢墓

　　明兵部郎中宁绍兵备道卢若腾墓（在澎湖）。

　　噶玛兰厅

　　名胜

　　莿竹城在员山东北五围，即厅治所。前守杨廷理原议栽种土产九芎树为城，因树本过大，一时不能生根，令城基之上，遍插莿竹，别栽小树。又因地土松湿，小树屡种难活，惟莿竹一律整齐，城垣巩固。所谓兰城拱翠，八景中其最着也。

　　——以上录自重纂福建通志卷四十七。  
　 
户口

　　国朝台湾府原额人丁一万八千八百二十七，滋生人丁一千六百五十八，土番人丁一千七百四十八（大清一统志）。实在人丁，男子成丁一万八千八百二十七丁，外凤山县八社土番人丁一千七百四十八丁。盛世滋生户口新编人丁，男子成丁共五千六百一十四丁，内除补额人丁四千六百一十九丁外，增益人丁九百九十五丁，钦遵恩诏，永不加赋（乾隆二年通志）。

　　旧额户一万二千七百二十七，口一万六千八百二十。康熙三十年至五十年，共新增民丁二千零七。通府合计新旧户一万二千七百二十七，口一万八千八百二十七，又八社番丁三千五百九十二口（台湾府志）。

　　台湾县：旧额户七千八百四十四，口八千五百七十九。康熙三十年至五十年，共新增民丁一千一百六十五（户仍前）。雍正元年，凤山县拨归本县户八百九十七，口八百九十七；诸罗县拨归本县民丁三百四十二，本县拨归凤山县户一百一十九，口一百一十九。乾隆二年，诸罗县拨归本县民丁一百二十七。通县实在共计户八千六百二十四，口一万零八百六十五（府志）。

　　嘉庆十六年分，查照保甲门牌核实土著民户共二万四千九百七十六户，男妇大小户口共三十万六百二十二名口。又澎湖厅归并本县人户共三千一百六十九户，男妇大小户口总共四万一千二名口。总共二万八千一百四十五户，男妇大小总共三十四万一千六百二十四名口；内民户成丁男妇共二十一万七千八百九十三名口，幼丁男女共一十二万三千七百三十一名口（司册）。

　　凤山县：旧额户二千四百四十五，口三千四百九十六，又八社土番口三千五百九十二。康熙三十年至五十年，共新增民丁五百八十二（户仍前）。雍正九年，拨归台湾县户八百九十七，口八百九十七；又台湾县拨归本县户一百一十九，口一百一十九。通县实在共计户一千六百六十七，口三千三百（府志）。

　　嘉庆十六年分，查照保甲门牌核实土著流寓共一万九千一百二十户，男妇大小共一十八万四千五百五十一名口；内民户成丁男妇共一十万八千九百二名口，幼丁男女共七万五千六百四十九名口（司册）。

　　嘉义县：旧额户二千四百三十六，口四千一百九十九。康熙三十年至五十年，共新增民丁二百六十（户仍前）。雍正二年，拨归彰化县人丁三十五。雍正九年，拨归台湾县人丁三百四十二。乾隆二年，拨归台湾县人丁一百二十七。通县实在户二千四百三十六，口三千九百五十五（府志）。

　　嘉庆十六年分，查照保甲门牌核实土著流寓共一十二万六千六百二十八户，男妇大小共八十一万八千六百五十九名口；内民户成丁男妇共四十一万四千九百七十七名口，幼丁男女共四十万三千六百八十二名口（司册）。

　　彰化县：口三十五，雍正二年，诸罗县拨归管辖。雍正九年，拨归淡防厅口一十一。通县实在口二十四。雍正五年至乾隆二年编审，共增出滋生人丁一百二十五，永不加赋（府志）。

　　嘉庆十六年分，查照保甲门牌核实土著流寓共四万四百七户，男妇大小户口共三十四万二千一百六十六名口；内民户成丁男妇共二十四万三百七十七名口，幼丁男女共一十万一千七百八十九名口（司册）。

　　淡水厅：口一十一，雍正九年，彰化县拨归管辖。雍正十年至乾隆二十九年，递年编审，共增出人丁三十。又实在烟户男妇共三万三百四十二丁口，永不加赋（府志）。

　　嘉庆十六年分，查照保甲门牌核实土著流寓民户共一万七千九百四十三户，男妇大小户口共二十一万四千八百三十三名口；内民户成丁男妇共一十一万六千二百二十五名口，幼丁男女共九万八千六百八名口（司册）。

　　噶玛兰厅（嘉庆十七年新设）：流寓漳人四万二千五百余丁，泉人二百五十余丁，粤人一百四十余丁，熟番五社、九百九十余丁，归化生番三十三社、四千三百五十余丁（东槎纪略）。

　　口六百七十二，雍正五年，台湾县拨归管辖。雍正六年至乾隆二年编审，共增出人丁一百二十八。乾隆二十七年编查户口，实在二千七百五十二户，成丁男妇一万一千九百三十八口，幼丁一万二千一百一十四口，永不加赋（府志）。

　　道光八年编查保甲烟户，通澎一十三澳，共八千九百七十四户，男妇大小共五万九千一百二十八丁口（澎湖续编）。

　　——以上录自重纂福建通志卷四十八。  
　 
田赋（杂课附）

　　国朝康熙三十四年，清丈福建沿海田地，而内地之经界正。自雍正二年，开垦及各番鹿场，而外洋之则坏广（是年，覆准福建台湾各番鹿场间旷地可以垦种者，令地方官晓谕，听各番租与民人耕种）。然地虽日辟，而供仍维正。今考则例所载，有民田之赋，有屯田之赋（乾隆五十三年，议准台湾各社熟番新挑屯丁四千名，每名拨给埔地二甲，千总每员十甲，把总每员五甲，外委每员三甲，令其自行耕种，免其纳赋，不给月饷。按台郡每甲合内地民田十一亩三分一厘），有寺田之赋。每遇迁移报荒，或起盖衙署改作地基，或风水冲陷，辄如所请，准予开豁。而先贤祠祭田粮，与夫奇零田地不及一亩，或虽及一亩而地角山头不相毗连者，亦皆免其升科。至丁粮职役，前代或分或合，要不免于赋外加赋；今则人丁永不加赋，将旧额匀入田粮内征收（康熙五十二年，特颁恩诏，嗣后滋生人丁永不加赋。雍正二年，定福建丁银摊入地亩征收。每地赋银一两，摊入丁银五分二厘七毫至三钱一分二厘零不等。屯地每两征丁银八厘三毫至一钱四分四厘八毫零不等。乾隆十二年，定福建台湾府丁银匀入官庄田园内征收。其番银祗就丁纳银如旧，所种田概不征赋。现户部则例载福建省每口征银八分三厘九毫零至二钱九分一厘有差，盐钞小口每口一分四厘七毫至一分八厘有差。又赋役全书载台湾自乾隆元年为始，每丁征银二钱，永为定例。男子番每口征米一石，折粟二石；后又改为每粟一石，折银三钱六分）。职役则官给工食，有田者不至派累，无田者转得代耕。

　　台湾府人丁田园正杂饷税，截至道光十年查办道光五年分奏销止，共征粟一十九万七千六百九十三石二斗九升二合四勺，共征银一万四千一十九两七钱七分四厘。

　　台湾府总共额编应支存留各款银一万七百七两六分，应征起运项下实征人丁田园饷税等款共银三千三百一十二两七钱一分四厘，实征粟一十九万七千六百九十三石二斗九升二合四勺，外又实征糯米七石六斗六升六合七勺，折榖一十五石三斗三升三合四勺，外入官庄宅田园续志内载实在征银三万一百四十七两七钱一分。截至乾隆六十年奏销止，续除银六百两七钱八分六厘，续增银五两二钱七分二厘。截至纂修赋役全书并嘉庆二十五年奏销止，续除银九百六两九钱七分一厘。截至道光十年查办道光五年分奏销止，并无增除，实征银二万八千六百四十五两二钱二分五厘。

　　台湾府，续志内载实在田园四万九千一十七甲七分二厘五毫六丝一忽八纤二沙七尘二埃七杪二漠，又田园四百四十五顷五十三亩二分三厘九毫八丝八忽二微八纤五沙二尘八杪三漠，共征粟一十九万六千一百七十九石一斗六升四合一勺。截至乾隆六十年奏销止，续增田园一千五百八十八顷六亩一分九厘六丝四忽七微五纤八尘二埃七漠，共征粟二万九千七百五石九斗二升四合六勺；续除田园六百一十甲九分三厘四毫五丝四忽四纤五沙二尘七埃二杪八漠，又除田园三十七顷三十九亩三分三厘三毫八丝四忽，无征粟三万七千九百二十七石八斗七升八合四勺。截至纂修赋役全书并嘉庆二十五年奏销止，续增田园二十一甲二分九厘一毫六丝五忽，又增田园三十三顷六十七亩八分四厘四毫一丝六微，共征粟五百四十一石七斗二升五合六勺；续除田园一千八十二甲二分六厘八毫八丝二忽六微，无征粟三千一十四石七斗二升八合八勺。截至道光十年查办道光五年分奏销止，续除田园六甲九分七厘四毫，无征粟三十八石三斗五升七合；续增田园五千二百八十二甲八分三毫九忽二微（全数俱系噶玛兰厅陆续新垦，于道光五年始行入额造报），共征粟九千二百三十九石二斗六升八合五勺。实在田园五万二千六百二十一甲六分四厘二毫九丝八忽六微三纤七沙四尘五埃四杪四漠，又田园二千二十九顷八十八亩四厘七丝九忽六微三纤六沙二埃九杪，共征粟一十九万七千六百八十五石一斗一升八合六勺；外又垦升下沙田五十一亩一分三厘八丝一忽六微，共征供榖八石一斗七升三合八勺；又垦升各则田园六百一十二甲一分三厘七毫六丝七忽五微六纤，共征银三百八十三两九钱二分二厘。

　　康熙中诸罗县知县季麒光条陈台湾事宜文

　　台湾有三大患，而海洋孤处、民杂番顽不与焉。

　　一曰赋税之重大也。台湾田园分上、中、下三则，酌议匀征矣。然海外之田与内地不同，内地之地多系腴壤，为民间世守之业。台湾水田少而旱田多，砂卤之地，其力浅薄，小民所种，或二年，或三年，收获一轻，即移耕别地，否则，委而弃之。故民无常产，多寡广狭亦无一定之数。况田租之最重者莫如苏松等府，每亩输纳一斗五、六升至二斗止矣；今田园一甲计十亩，征粟七石、八石，折米而计之，每亩至四斗、三斗五、六升矣。民力几何，堪此重征乎？况官佃之田园，尽属水田，每岁可收粟五十余石，伪郑征至十八石、十六石，又使之办糖、麻、豆、草、油、竹之供。文武官田园，皆陆地荒埔，有雨则收，无雨则歉，所招佃丁，去留无定。故当日岁征粟十二万有奇，官佃田园九千七百八十二甲，征至八万余石，文武田园二万二百七十一甲仅征四万石，亦因地以定额也。人丁之税，莫重于山之东西、河之南北，谓其地旷土疏，故取足于丁也。然稻麦黍稷生之，梨枣柿栗生之，棉麻荳竹生之，一顷百亩止纳银三、四两，轻于彼而重于此，犹可言也。大江左右，田税既重，丁税不过一钱，且或一家数口而报一丁，或按田二、三十亩而起一丁，未有计口而尽税之如台湾者，未有每丁重至四钱八分如台湾者也。今既多其粟额，而又重其征银，较之伪郑则已减，较之内地则实难。所幸雨旸时若，民力可支，倘卒过凶荒，莫可补救。所谓不患于瓦解而患于土崩者，正今日之情形也。

　　一曰民兵之难辨也。台湾之兵多系漳、泉之人。漳、泉之人多系投诚之兵，亲戚故旧，尚在台湾，故往来络绎，鹿耳门之报册可查也。但此辈之来，既无田产，复无生计，不托身于营盘，而潜踪于草地，似民非民，似兵非兵，里保无从问，坊甲无从查，聚饮聚赌，穿壁踰墙。无赖子弟，倚藉引援，称哥呼弟。不入户，不归农，招朋引类，保无奸匿从中煽惑，始而为贼，继而为盗，卒乃启争长祸，如胡国材、何纪等者乎？然其所以难于稽察者，荒村僻野，炊烟星散，或一两家、四五家，皆倚深篁丛竹而居，非如内地比庐接舍，互相纠诘，查此则徙彼，查彼则避此，保甲之法，可行于街市而不可行于村落者，一也。一兵之家，或二或三，名曰火兵，出入乡市，罔知顾忌。无事则假兵之名，有事则非兵之实。姓氏互异，不辨真伪，二也。况台湾之兵皆抽调之实额，如有死亡即行报补。今竟将佃民收充入伍，是营内多一兵，即里内少一丁矣。丁既为兵，则税不输、役不任矣。奸民辗转依附，争相效尤。若不思患豫防，亟加整饬，所谓不在颛臾而在萧墙之内者，即此是也。

　　一曰荫占之未清也。赋从田起，役从丁办，此从来不易之定法也。台湾自伪郑僣窃以来，取于田者十之六七，又从而重敛其丁。二十余年，民不堪命。既入版图，酌议赋额，以各项田园归之于民，照则匀征，则尺地皆王士，一民皆王人，正供之外无复有分外之征矣。乃将军以下，复取伪文武遗业，或托招佃之名，或借垦荒之号，另设管事照旧收租。在朝廷既宏一视之仁，而佃民独受偏苦之累，哀冤呼怨，县官再四申请，终不能补救。且田为有主之田，丁即为有主之丁，不具结，不受比，不办公务，名曰荫田。使贫苦无主之丁，独供差遣。夫荫丁、有形之患也。盖免一丁而以一丁供两丁之役，弱为强肉，则去留有生死之心，勉从而不怀仁，力应而不心服，怨不在大，可畏惟人，固宜深慎。占田、无形之患也。小民终岁勤劬，输将恐后，以其所余，为衣食吉凶之用。今既竭力于公，私家无余积，田主非其世业，丰则取之，凶则弃之，万一焭焭佃丁，无所抵偿，重洋孤岛，何以为恃？此荫占之弊，初若无甚轻重，而关于国计民生为甚大，则筹之不可不早也。昔贾谊洛阳少年，当汉文治安之日，犹稽古按今，为流涕太息之陈。况海疆初辟，疮痍汤火之余，忧前虑后，正在此时。卑县一介书生，远逊古人，而身任地方，少知治体，故干犯忌讳，以竭愚衷。惟宪台留意焉！

　　雍正四年御史尹秦台湾田粮利弊疏

　　窃查台湾全郡，尽属沙壤，地气长升不降，所有平原，总名草地。有力之家，视其势高而近溪涧淡水者，赴县呈明四至，请给垦单，召佃开垦。其所开田园，总以甲计。每田一甲，约抵内地之田十一亩有零。郑氏当日，分上、中、下三则取租。开台之后，地方有司即照租征粮，而业户以租交粮，至无余粒。势不得不将成熟之田园，以多报少，欺隐之田，竟倍于报垦之数。臣等细访向来任其欺隐、不行清查之故，则其说有五。现征科则计亩分算，数倍于内地之粮额，若非以多报少，不能完纳正供；其说一也。台湾沙地，每岁夏秋大雨，山水奔泻，田园冲为涧壑，而流沙壅积，熟田亦变荒壤，若非以多报少，将何补苴亏缺；此其说二也。台地依山临海，所有田园，并无堤岸保障，海风稍大，咸水涌入，田园卤浸，必俟数年咸味尽去之后，方可耕种，若非以多报少，何以抵纳官粮；此其说三也。台郡土脉炎热，不宜用肥，两三年后，力薄寡收，便须荒弃两年，然后耕种，若非以多报少，焉能转换办公；此其说四也。佃丁系漳、泉、潮、惠客民，因贪地宽可以私垦，故冒险渡台，设使按亩清查，以租作粮，伊等力不能支，势必各回原籍，以致田园荒废，额赋虚悬；此其说五也。

　　夫田粮之欺隐若此，其所以致此欺隐而难以清厘者又若此，宜作何变通，以除欺隐之弊，海疆重地，与内地不同，臣等愚味，不敢轻议，谨据实奏请圣裁。至于北路彰化一带，县系新设，地稍偏远。臣等见多未辟之土，亦宜召民开垦。案查淡水同知王汧曾经具详，称北路虎尾溪以上，间原宽旷，其召民开垦之法，毋许以一人而包占数里地面，止许农民自行领垦，一夫不得过五甲，十夫连环互保，定限三年，比照内地粮额起科。再加熟番场地，向有奸棍认向包垦、久假不归之弊，若任其日被侵削，番众无业可依，必至退处山内，渐渐变为生番。宜令大社留给水旱地五百甲，中社留给水旱地四百甲，小社留绐水旱地三百甲，号为社田，以为社番耕种牧猎之所，各立牌界，将田场甲数四至刊载全书，使日后势豪不得侵占。其余草地，悉行召垦，并限三年起科。臣等细加寻绎，事属当行。惟召垦农民，以宜照臣等前折所陈，亦令归庄并甲，务使匪类奸徒，无处托足，以靖盗源。

　　蓝鼎元与吴观察论治台湾事宜书

　　台湾田粮与内地不同。内地计弓论亩，台湾计戈论甲。每戈长一丈二尺五寸，东、西、南、北各二十五戈为一甲。每甲约比内地十一亩三分有奇。上则每年征粟八石八斗，榖价贱时，每石三钱，是每甲征本色银二两六钱四分，较内地加倍。若榖贵则不堪矣。或有虐令折色每石七钱，则又倍之倍矣。但新辟土肥，丈报未必皆实，又或荒埔硗瘠，溪榖冲淹，乍垦乍弃，不登版籍之地，可以截长补短。故其民亦不甚病。然台邑地方窄狭，不比凤、诸；台邑民亦将不堪重赋矣，切不可轻议丈量，为清亩加赋之举。海外土地，肥硗无常，地震水冲，沧桑倏变，恐其后有额无田，为官民之累不少。若有意丈量，则须合台、凤、诸三邑酌量匀配，勿致偏枯，方为尽善，万万不可加赋。惟募民垦辟，使地无遗利，则赋不期加而自加矣。

　　台湾府屯田，即令兵丁耕种，免其纳赋，不给月饷。

　　郭廷筠代徐抚部致万观察书

　　台湾界外荒埔设屯充饷一案，据徐守禀陈堑南、淡北大势，以为埔地已垦、未垦，有腴瘠多寡之异，分田授甲，事难适均，请将全台屯法，一例招佃议租，收粮发饷。迹其变通调剂，亦属斟酌情势，具有苦心。特本部院以其事有更宜委曲详求者。则以屯兵一事，与班兵不同。谓之为屯，必须拨地分耕，令其四时习武，以为捍卫。盖人聚于一，则耳目亲而性情通；自扞其地，则守望周而心力固。田由官授，可无转卖之虞；粮由自收，可免侵渔之病。而且一人得地，全家耕作，八口俱可资生。有事习武，无事习农，四时不忧颓惰。故古来屯法，虽战守缓急，事势不同，然必制地分田，以合古寓兵于农之遗制。况台中番愚地亩，多为汉奸占尽，皇上恩饬筹议屯法，不惟欲重整兵力以肃海疆，亦且欲厚恤番黎以绥边境。则拨地分耕之法，实断断不可变更。

　　至此议行之台疆，一时有隔阂难办之处，本部院亦常筹及。盖台属一厅、四县，各置屯所，而埔地则淡水最多，彰化次之，台、凤、嘉最少。各社番丁，不能远涉耕种；其难一也。其地有肥瘠之异、远近之殊，其势又有整片、畸零之别，配拨亩数，不能匀称；二也。未熟之地，必加垦筑浚修，番人不能出备经费；三也。已成之地，垦户固易退管，其佣作原佃，一收田亩，未免顿失所资，无从安置；四也。故议者规度一切，计不如招佃承租，将租折饷，选田首专管其事，令其转给番丁，似更直捷简便。然不知据其所议分租之法，其一时难行，与后来流弊之处，亦更有数。盖一则田亩肥瘠既有参差，设租之际必致论寡较多，高下其手，不能画一。其二则民屯共在一处，强界混杂，换佃之时，必有诡移弊混，或致盗卖，不易稽查。其三则租不经官，佃人或有刁顽，必致短欠拖延，而田首实受其病。其四则饷由民发，田首操纵任意，必滋愚弄剥削，而番人终失所资。其五则屯兵之饷，比较班兵势必不能加厚，即使量增粮数，然计屯兵得租之利，终不如得田之利为多。其六则核对原□须另议章程，且不授之田与当时议恤番黎之意亦虑有未合。是以本部院辗转筹划，似分地之难第难在一时，而后来之弊少，授租之易特易在现刻，而后来之弊多。二者相权，断宜以分地予田为正法，万不获已，而后以领饷之法相辅以行。

　　今举台湾大势而总稽之：淡水袤二百余里，应设二大屯、二小屯，计丁一千四百人，而其埔地则有三千余甲。彰化袤一百里，应设一大屯、一小屯，计丁七百人，而其埔地则有一千八百余甲。凤山袤一百四十里，亦应设大屯一、小屯一，而其埔地则不过一百八十余甲。台湾袤七十里，嘉义袤一百里，均应设二小屯，屯丁各六百人，而台湾埔地则不过一百五十余甲，嘉义埔地则不过二百三十余甲。按照埔地盈缩、番社密疏，及以一人一甲之数科算，窃以淡、彰二处宜用授地之法，台、凤、嘉三处宜用分租之法。盖淡水于三千甲中取一千四百甲，彰化于一千八百甲中取七百甲，其势不虞不足。虽其间或有窵僻、硗确、零星之势，不可以整齐，然就其依傍番社者先行悉心裁择，如地可足一屯者即先设一屯，其有不足则取毗附之叛产及情愿交易之民产相为调剂变易，必使屯地整成一块，然后彷照井田之法，饬屯官通土人等自行画甲编号。既定之后，官为制签分授，立册注明。或地体实属硗壤，则参用莱田一易再易之法，酌量增匀，并以多分之数登明册内。其屯千总、把总、外委管队额田，亦于屯兵田内拨分配给。倘更有宽闲，即衙署、塘房等项亦并依田垄设置。则声势联络，意气睦亲，而屯地之法可立矣。至台、凤、嘉三县仅剩五百余甲，欲行配派既不足额，而淡、彰二处虽剩二千七百余甲，然地势隔远，又难调移。则惟有照输租充饷之议，以昭画一。其招佃之法，当先查原佃何人，仍付承耕，使无失所之虞。原佃用完，始及新佃，俾有均沾之泽。其新旧佃管种之田，坵段四至，悉应入册备稽。其议租之法，照依前议三则分别租额。每榖一石折银七钱。应定征收之令，以杜侵浮。其议饷之法，每丁每月约以银二两为率，其应如何给付，亦应立支发之条以防扣刻。至一切租银、饷银，仍宜地方官主其收放，屯官经其支领。盖归官经理，虽不能无吏胥经手之弊，然临之以官，毕竟尚有贡成限制，其多寡缓急，章程一定，便可无争。若专归田首，恐有以爱憎为高下，驯致讼争格闘，其渐断不可不防也。

　　至该守所称埔地已垦、未垦，肥硗不同，照甲匀摊，自难均剂。然田之肥硗，总系乎水利之修否。古之领屯田诸官，必先修水利。水利既修，则大致不至相悬。今徐守及黄署丞两员虽未能专驻料理，然或相度大势，其应加修浚之处，即行酌筹款项，指示屯官通土，使之兴修。或再举谙练绅士辅之，总使荒壤硗田，咸成沃土。仍为议禁采籴，饬免差徭，立之章程，俾沾乐利。其兴修水利经费，或通计屯田甲数，匀年摊归；或祗就屯外余埔，设法筹补，均可行也。

　　又按古法屯田，必令屯兵每岁额纳余租，以为积贮，一切军装、器甲，皆于是乎取资。一旦有事召拨，或岁涉凶荒，则刍茭糗粮及本军赈恤之费，皆有所豫备。今屯额以一甲，复令输纳余粟，事势繁难。惟于每屯酌量拨出余地若干甲数，即交本营屯官，约计其每岁所入，存备军装、器械、红白恤赏、一切营政之杂用，此项似断不可少，宜于筹章程时定之。

　　至现在定勘后，计地计饷，及建设营署，政教号令，均宜召所选举之屯官与共事。屯官虽未必尽属通晓，然令人为其事，必不可不使人知之。苟其间稍得一通晓之人，则又可以事半而功倍矣。

　　又据徐守禀称：社番等凡界内有业而界外又得占种者，概不给屯粮。此断不可。盖事宜画一，既一例为兵，则当按名给饷，固不必问其家之有无。且此时不授之田，将来本丁事故，选人承顶，既无额田之可授，将不与之田乎？抑又另烦筹划乎？本部院以为此项番地，惟有查其应垦与否。果属应垦，虽连延广袤，于事体无关；如不应垦，即行饬退，固不必扣其本饷也。

　　台湾府原额人丁银三千七百一十四两二钱七分七厘，原额八社土番人丁银三百四十九两六钱；二项人丁共征银四千六十三两八钱七分七厘。截至乾隆六十年奏销止，续除银二两八钱四分七厘。截至纂修赋役全书并嘉庆二十五年奏销止，续除银二十五两二钱七分五厘。截至道光十年查办道光五年分奏销止，续除银三钱五分六厘。实在征银四千三十五两三钱九分九厘。

　　台湾府附征杂税，归并奏销汇报项下，各番社认输并港渡、沪口、糖廍、蔗车、鱼塭及船板、网罟、缯■〈罒上令下〉、涟澴等项，实在征银九千五百八十八两一钱六分（续志因与人丁、番丁及盐课统计在内，以致不符，今为更正）。截至乾隆六十年奏销止，续增银三十两八钱。截至纂修赋役全书并嘉庆二十五年奏销止，续增银一十九两六钱，续除银二十一两三钱七厘。截至道光十年查办道光五年分奏销止，续除银十六两八钱。实在征银九千六百两四钱五分三厘，外又应征糯米七石六斗六升六合七勺。

　　康熙中诸罗县知县季麒光复议二十四年饷税文

　　伪郑时横征苛敛，一人至台，给以照牌，分别征税。其地之平坦而可耕者名曰田，高燥而可艺者名曰园。伪郑目给牛种，佃丁输税于官，即红彝之王田，伪册所谓官佃田园也。文武诸人各招佃丁，给以牛种，收租纳税，伪册所谓文武官田也。由是盐则按口有征矣，渡则按人有税矣，货物之出入则按数而抽饷矣，缯■〈罒上令下〉、船只、房屋、车磨则编名烙号，大者计年而征之，小者按月而税之。甚至威制番民，诱以食物，计其社港，令商承贌。凡采于山、取于海，一鸡、一豕、一粟、一麦，必尽出于社商之手。以一罔十，几十年来，民番重困。今已入版图，望切来苏，而部堂汇议，止就伪郑之册，不察时势之难易，竟以「照旧」二字，按额征取。不知台湾之人，自官兵去之，难民去之，郑氏之官属宗党去之，人散地荒。计口销盐，舟船货物俱不足于当日之数。一切缯■〈罒上令下〉隳置者有之，店厝倾圯者有之，车磨废弃者有之。土番之社港，亦无旧商而综理之矣。卑县视事以来，殚心察核，谨析伪征之条目，兼绘民情之困苦，为宪台申请焉。

　　一、稻粟：伪额共一十三万八千一百九十一石三斗。内官佃田园九千七百八十二甲八分九厘零。上则田每甲征粟一十八石，园每甲征粟一十石二斗；中则田每甲征粟一十五石六斗，园每甲征粟八石一斗；下则田每甲征粟十石二斗，园每甲征粟五石四斗。共征粟八万四千九百二十石四斗八升九合零。文武官田园共二万二百七十一甲八分四厘。上则田每甲征粟三石六斗，园每甲征粟二石二斗四升；中则田每甲征粟三石一斗二升，园每甲征粟一石六斗二升；下则田每甲征粟二石零四升，园每甲征粟一石零八升。共征粟四万一千四百零三石三斗七升五合零。查官佃田园，牛具、埤圳，官给、官筑，令佃耕种。文武官田园，自备牛种，与佃分收，止完正供。今尽归民业，自当一例均匀。况当日田荒则豁之，民死则蠲之，佃有缺乏则借贷之。若着为定例，则田有荒熟，人有存亡，而课无增减，民力何堪？遵议上则田每甲征粟八石八斗，园每甲征粟五石；中则田每甲征粟七石四斗，园每甲征粟四石；下则田每甲征粟五石五斗，园每甲征粟二石四斗。据三县实在现耕田园一万八千四百五十四甲二分六厘。内上则田二千六百七十八甲八分，征粟二万三千五百七十三石五斗二升三合；中则田一千九百一甲九分九厘，征粟一万四千零七十四石七斗六升四合；下则田二千九百五十三甲七分七厘，征粟一万六千二百四十五石七斗四升九合；上则园二千五百六十五甲八分，征粟一万二千八百二十九石一斗二合；中则园三千三百四十七甲二分九厘，征粟一万三千三百八十九石一斗六升四合；下则园五千六甲五分九厘，征粟一万二千一十五石八斗二升三合。以上共征粟九万二千一百二十八石二升七合九勺四杪八撮一圭。南路八社番民男妇老幼四千三百四十五丁口，共征米五千九百三十三石八斗，折粟一万一千八百六十七石六斗。查老疾男女小番七百五十三口，即内地之孤贫，当格外优恤，伪征米七百三十五石三斗，应请豁免。壮番男妇一千八百四十四口。查壮番每丁既征米一石七斗，番妇每口又征米一石三斗，夫妇重科，殊可悯恻！每口请减米三斗，计减米五百五十三石二斗。二项共请豁免一千二百八十石五斗。实在土番丁口三千五百九十二名口，共征米四千六百四十五石三斗，折粟九千二百九十石六斗。通共实在田园并土番八社丁米折粟，共一十万一千四百一十八石六斗三升七合零。

　　一、人丁：伪额二万一千三百二十丁，年征银一万八千三百二十两。计自归顺后，海道线清查丁数，已报逃亡七千七百一十七丁，开除难民回籍八千五百九十六丁，原存留一万二千七百二十四丁。今三县招徕三千五百五十丁。查伪例，佃丁铺户，每丁征银三钱八分，难民每丁征银六钱八分；闲散民丁，每丁征银九钱八分；并未开明闲散若干，难民、佃丁、铺户若干也。今现在人丁，自应遵照黄册，不分色目。但黄册之丁，有一户纳一丁者，有父子兄弟共纳一丁者，有增置田产加纳丁银者。台湾则见丁开报。佃民榖贱，纳一丁已去四石之粟；铺户利轻，纳一丁已去一月之食。请援宽典，照原征中则之例，每丁纳银六钱八分。计实在人丁一万六千二百七十四丁，共征银一万一千六十六两三钱二分。

　　一、社港：伪额年征银一万九千三百八十八两零八分，内南北两路三十八社贌饷一万六千三百二十八两八分。又港潭二十七所，贌饷三千六十两。查港社系土番所居，红毛始设贌商，税额尚轻，伪郑因而增之。其法每年五月公所叫贌，每社每港银若干，一叫不应则减，再叫不应又减，年无定额，亦无定商，伪册所云贌则得、不贌则不得也。自平荡以来，商散业废，卑县等多方劝招，咸称伪额重大，莫肯承认。相应酌量减轻。今议各社贌饷请减十分之三，竹堑一社请减十分之四，共请减银四千九百五十八两四钱二分四厘。实征银一万一千二百六十九两六钱五分六厘。至港既有税矣，又开罟罾■〈罒上令下〉纲之征、梁头之征、乌鱼给旗之征，是一采捕而分数征也。自贌商散亡，渔户无力修浚，任其坍涨。卑县念饷税所关，除鹿耳门楼仔角、威里港、北鲲身、南歧仔、新港、海翁窟等六港无人承贌，缺额银五百零一两一钱二分，其余各港，亦呈减十分之三，共请减银七百六十七两六钱六分四厘。实在二十一所，共征银一千七百九十一两二钱一分六厘。以上社港共征银一万三千六十两八钱七分二厘。

　　一、盐埕：伪额年征银三千四百八十两二钱五厘。查盐丁久已逃散，埕格废坏。食盐之人亦非昔比。盐既不销，饷从何出？故请议减，今奉驳核。卑县等招商认税，发本雇募盐丁，修筑废埕，以足原额，共征银三千四百八十两二钱五厘。

　　一、罟罾■〈罒上令下〉网縺统蚝等项：伪额年征银八百四十两，内梁头牌银一千五百两零七分。查伪郑时计船二百一十只，载梁头一万三千六百三十七担，每担征银一钱一分。今除损坏、回籍船一百一十只，计梁头六千八百一十三担，无征银七百四十九两四钱三分外，卑县等到任后，新收船四百八十六只，计梁头六千八百二十八担，征银七百五十一两八分。现在大小船五百八十六只，载梁头一万三千六百五十二担，每担仍征银一钱一分，计溢额一两六钱五分，共征银一千五百零一两七钱二分。乌渔旗九十四枝，年征银一百四十一两。此系外来之船，秋冬二季入港采捕，仍照原额征收。二项共征银一千六百四十二两七钱二分。

　　一、牛磨：伪额二十七首，每首年征银二十四两，共六百四十八两。查内地牛磨无输税之例。每首征银八两。查台湾县竖磨二十四首，诸罗县竖磨一首，实在二十五首，共征银二百两。

　　一、蔗车：伪额共一百张，年征银一千九百七十六两。查蔗车前奉部定，每张征银八两，内除缺额四十三张，台湾县造报二十八张，凤山县造报七张，诸罗县造报二十二张，实在五十七张；计征银四百五十六两。

　　一、载盐出港：伪额年征银二百两。查伪时将盐载往澎湖各屿贩卖，因而征税。今澎湖之人多回内地，即有一、二遗黎，皆食内地之盐，并无载运到湖。此项银两，无可议征。

　　一、澎湖人丁园地船网等项：伪额年征银一千七百零四两六钱五分六厘。查澎湖岛屿，海中不毛之地，伪时屯驻官兵寥寥，居民内人丁九百三十三丁，每征银一两二钱，共征银一千一百一十九两六钱。除回籍老废三百八十七丁，实在五百四十六丁。议照台湾则例，每丁征银六钱八分，共征银三百七十一两三钱八分。地种米五百零四石七斗六升，每石征银六钱，共征银三百零二两八钱五分六厘。除抛荒三百五十石五斗二合四勺，实在一百五十四石二斗五升七合六勺。照原额征银六钱，共银九十二两五钱五分四厘五毫六丝。大小网泊八十张，年征银二百零八两四钱。除损失四十二张外，实在三十八张。照例分别大小，共银八十八两。船只一百一十一只，年征银七十三两八钱。除损失一十四只，实在大小船九十七只。照原额征银一两二钱至六钱不等，共征银六十一两二钱。以上澎湖丁地船网共征银六百一十三两三分四厘。

　　一、僧道：伪额四十五名，年征度牒银二百两；僧每名牒银二两，道士每名牒银五两。今奉部文内开：盛京和尚、道士，礼部题给度牒，应将台湾僧道牒文换给，免其每年征饷。

　　一、载货入港：伪额年征一万三千两。查当时内地海禁森严，外番洋船多入台湾，故有是额。今富商大贾尽归内地，且奉旨开洋，外番船只概向闽、粤大澳，台湾港道纡回，并无船只入港，此项额银，实无可征。合请豁除。

　　一、街市店厝：伪额共六千二百七十间半，年征银三千八百八十七两七钱一分。查房屋向无征税之例，前因军兴旁午，暂尔举行，今台湾人民星散，倾坏甚多。现在瓦店草屋，尤非内地可比，断难照每间六钱二分之例。今酌议瓦厝请减十分之三，草厝请减十分之五，计共减银一千一百八两二钱五分。又除倒坏一千五百六十五间半，无征银九百七十两六钱一分外，实在瓦厝二千八百二十五间，草店厝一千八百八十间，共征银一千八百八两八钱五分。诸罗县所辖俱系番社，并无街市店厝，合并声明请免。

　　一、镇省渡船三十四只，年征银四百两。查郑克塽及伪文武皆住安平镇，往来络绎，故有是饷。今止住营兵，税从何来？遵将现在破坏旧船二十三只，令民修葺，改照梁头按担输纳。计载梁头九百八十九担，每担征银一钱一分，共征银一百零八两七钱九分。渡饷名目，合请豁除。

　　以上各项赋税，遵奉宪驳，从重核加，万难再益。盖今日之台湾，非昔日之台湾，种种情形，已经绘图入告。卑县等身任地方，岂敢畏避不言，以无征之虚数，失贻谋之远略。分别有征、无征，应蠲、应减，通共实征银三万三千二百七十六两七钱九分一厘五毫六丝，粟一十万一千四百一十八石六斗三升七台九勺四杪八撮一圭。但伪时输税概系秝钱，四百文作时银一两，值纹银七钱，共计时银三万三千二百七十六两七钱九分零，折实纹银二万三千二百九十三两七钱五分。卑县等公同酌商，除白糖与贩另文详报、取具各里甘结、加具印结一并申覆，仰请裁夺，为民请命。将来赋税，亦有画一之章程，垂之永久矣。

　　又豫计糖额详文

　　窃照白糖兴贩，关系军需，在国赋为最重，在民力为最难。二十四年，台湾办糖一万一千石之额；派于台湾县者六千石，派于凤山县者一千五百石，派于诸罗县者三千五百石，凤、诸两县以车少糖亏，兴贩需时，皆挪移正项，重价购买。自知有累考成，不敢计及利害。但明年糖数，又复倍增，六千石者将一万二千石矣，一千五百石者将三千石矣，三千五百石者将七千石矣。查民间蔗车，并未添设。若取足于民，断不能使穷山荒海之残黎，堪此重困。若取足于官，更不能使蹈险履危之贫吏，胜此迭赔，即立加参处，而终无所济。

　　卑县等悉心筹划，不得已欲照内地按田办课，援今年漳、泉之例，计三县田园之数，照甲匀办，庶几众擎易举。计按田办糖，其便有三，而应议者亦有三。每田园一甲，出糖数十觔，给以部价，不致赔累；一便也。种蔗之园，有糖可完，不烦别买，未种蔗之田，零星买纳，不须趸办，糖价不至顿昂；二便也。佃丁知今年之糖出之于田，明年不烦督劝，皆急公插蔗，糖额自敷；三便也。其所应议者，一、水田与旱田之分也。官佃田园多系水田，不宜插蔗，其收倍厚，文武官田皆属旱地，虽可种蔗，其收甚薄，故伪时之糖皆办于水田之佃丁。今总计三县水田几何，应办糖几何，旱田几何，应办糖几何，斯则难易均矣。一、官田与民田之分也。民田者，今佃丁无主之地，按甲而纳糖，众所愿从。自将军以下各自管耕督垦，即为官田，其数已去台湾田园之半。今使之急公办课，不特事难势格，仰触忌讳，即佃丁管事亦非县令所能制。纵目前自认均办，在民田竭蹶而供之，而官田之糖临时违误，咎将谁任？一、官车与民车之分也。种蔗之人既竖车硖煮矣，若使之一无供办，反可昂价转售，是利归车户而累及百姓也。查三县民车旧额计五十张，而各衙门新立之车亦不下五十张，按车而责以一百石，在民车较今年之征已省三分之一，即官车之糖，现有部价支领，谁敢阻挠？而佃丁亦不必拘每甲一石之议，可以少纾贫民衣食之资矣。据卑县臆见，官车与民车均派，官田与民田匀办，再为分别水田、旱田之轻重，约计官民之车百张为率，可得糖一万石。官佃田园八千三百九十一甲，文武官田一万六十二甲九分，就田匀派，以审乎轻重之宜，毋误赋，毋厉民，立一时之计，垂万世之规，则小民颂德，下吏沾仁，共为不朽矣。

　　又请免杂税文

　　查看得猪牙杂税，向无刊入行征条目。而闽地有税者，始于省棍张贵等，康熙十七年自赴布政司呈请入税，遂各按项征抽，卒至祸及闾阎。前抚重惩革禁。在张贵初无所利，而相沿未去，皆以张贵为口实。卑职前任闽清，牛税只有二两，猪税只四两一钱，为数原亦无多。台湾初辟海疆，汤火甫离，猪牛杂税，又系伪征所不行。夫伪征所有之重税，念民困苦，尚欲弛之。若伪征之所无，其可征之乎？虽为兵饷起见，然一县所得，不过二两、四两之数，而禁遏买卖，差查四田，其祸必至于家困而人怨。况台湾所在环海，并无猪牛入境卖买也。小民终岁勤劬，看守一猪、一牛，晨夕养饲，有如望岁，安忍借此而分其利？至海滨穷民，餐风饮露，采捕蛏蚶等物，赴市零卖，所得升合，以活家口，其情状更属堪怜。在各宪抚恤疮痍，为圣朝宣宽大之仁，自无争此微未之税，重伤妇子之心也。理合请邀宪鉴，加意怀柔，一并议免者矣。

　　——以上录自重纂福建通志卷五十。  
　 
仓储

　　国朝顺治十一年，议定各府州县常平义社各仓，责成各道员专管。康熙五年，严察福建采买麦料，毋许借端累民。二十年，以福建旱灾，令于广东、浙江籴米平粜。三十一年，令福建照山东捐输之例，择地备贮。四十三年，议定福书仓榖存留发籴数目（福建现在捐输榖二十七万余石，常平仓榖酌五、六十万余石。其内地积榖，仍按原存州县之额数存留。其常平榖照依时价尽数发粜。至台湾一府三县，孤悬海外，现在捐榖八千六百余石，常平仓榖一十一万余石。除每县应存榖石，其余尽粜贮银，遇荒赈济。所存榖石仍照例出易。而台湾、凤山、诸罗三县，共存粟米七十余万石，为数既多，积贮日久，令留二十万石为台郡豫贮三年兵需，余概变银收贮府库，即充本地兵饷）。四十七年，令福建借藩库银于他省采买榖石，存贮备赈。五十二年，拨江南米五万石运至福建备赈。六十年，令浙江运米三万石至福建厦门收贮。雍正元年，动支浙江库帑买米三万石运至福建分贮。四年，议定闽省台湾常运平粜米五万石之外，动正项钱粮，运米十万石存边海地方备贮。若遇台湾丰年，酌量加运。又准浙闽总督奏请于江南淮安采买二麦运闽平粜，并截留浙江漕粮十万石易榖运闽备赈。五年，拨浙江榖石往福建协济。是年，清查福建常平仓亏空。六年，截留浙江漕粮赴闽平粜。七年，定闽省采运米石之例（闽省台属各县仓储，向例每年拨粟十万石、碾米五万石、运往漳泉二府平粜。至是总督高其倬言，台属粟石止可存备全台并厦门、金门等处兵粮，请将官庄现存粟四万九千余石，价银九万三千四百余两内，抽拨采买，运往漳、泉二府，永为定例，从之）。十一年，令福建分地采买，并将台湾社榖拨运分贮（闽省地处山海，田产无多。雍正五年，截留浙漕十万石，并采买米榖共二万九千余石，节次粜卖，存价六万余两。至是总督郝玉麟请分地采买，以广仓储。寻议定以一万两于楚省买运，并将台湾凤山八社积榖酌拨十万石，赴福、兴、漳、泉四府分贮。来岁将平粜银发交台湾，秋成采买还仓）。十二年，令福建厦门买贮榖石。十三年，议准福建福州府仓贮榖二十一万石，为数敏多，分拨福粮厅万石，闽县、侯官二县各二万四千石。乾隆三年，设立福建各属营仓发帑买榖分贮（福建海坛、金门、澎湖、闽安、烽火、铜山六镇协营共买榖二万石分贮，遇青黄不接，酌借兵丁，免其加息，秋收散饷扣除买补，共建仓四十三橺）。六年，免台湾买运还粤榖石（是年，厦门、台湾米价昂贵，曾定借拨潮州仓榖六万石接济平粜，俟秋成买榖还粤。至是以台地榖价尚昂，可免其买运还粤，其平粜榖价即留闽买榖，以备仓储）。十一年，令台湾买榖备贮（以福、兴、漳、泉四府民食不能不藉台湾运济，议定台属各厅县于本年二月内买足四十万石之榖，永为定额，遇有内地要需，即于此内动拨，仍发藩库银交台随时买补）。十三年，议定福建常平积榖之数（因福建环山带海，商贩不通，仓贮特宜充裕。今即以现存之数作为定额。计福建二百五十六万六千四百九石有奇。此外另仓贮备，则有新设台湾贮榖四十万石，见存三十九万六千七百十六石有奇。乾隆三十年奏报实存榖二百二十八万九千七百十八石有奇，台湾实存榖四十九万二千六百五十七石有奇）。四十年，奏准福建原额加捐社榖三十五万七千石，留存贮备，息榖积至五万石以上，饬属出粜，其价易银解司。遇有地方必须速办之工，奏明动用。每年将动存各数分晰造报。五十二年，议准福建诸罗县改为嘉义县，常平仓仍额贮榖五万石。嘉庆七年，议准福建额征秋屯粮米每石加一收耗，余俱行令易榖收仓，另廒存贮。

　　台湾府常平仓，一百九十橺，额贮榖二十万石。淡防厅常平仓六处，计十座、六十一橺。乾隆五十六年，同知袁秉义领项修，额贮榖二万石。澎湖厅常平仓四座，计二十四橺。乾隆五十六年，通判常明领项修，额贮榖一千五百石。玛兰厅常平仓两处，计四十橺。嘉庆二十一年，通判翟淦建造，额贮榖二万石。台湾县常平仓一百五十橺，额贮榖三万石。凤山县常平仓三十五橺。乾隆五十四年，知县张升吉领项修，额贮榖五万石。嘉义县常平仓，笨港一所，计一百九橺，县治一所，计八十橺。乾隆五十五年，知县单瑞龙领项修，额贮榖五万石。彰化县常平仓，半线五十六橺，鹿港一百二十八橺。乾隆五十六年，知县宋学灏领项修，额贮榖五万石。

　　巡台御史书山、张湄请采买米榖按丰歉酌价疏

　　榖价以丰歉为低昂，采买视岁时为损益，未有守以前之成例而不务变通者也。台湾虽素称产米之区，而生齿日繁，地不加广；兼之比岁雨旸不时，收成歉薄，盖藏空虚。荷蒙皇上圣明远照，洞悉情形，于重洋万里之外，历奉谕旨，台民无不感激。惟是内地臣工，身未亲履其境，徒执传闻之丰裕，未晓今昔之不同。即如御史陈大玠生长泉州，尚疑台郡有歧视漳、泉之见。殊不知台湾固为东南数省之藩篱，八闽全省之门户，而于漳、泉所系，尤非浅鲜也。台郡宁谧，则漳、泉安，漳、泉安而全闽俱安矣。夫地以民为本，民以食为天。台湾四面俱海，其舟楫相通者惟泉、厦耳。而泉、厦又山多地少，仰藉台榖。是台湾之米，有出无入，猝有水旱，非同他郡有邻省通融、商贾接济也。臣等蒙皇上畀以巡视重任，岂不知春秋严遏籴之戒？况同隶闽省版图，原无分于此疆彼界。而于海口之米榖，不得不责成官吏严其出入者，实由事势使然也。若任其运载透越，则台榖指日可竭，而地方不能宁谧，日后之漳、泉亦无从而仰藉矣。此官工之籍隶漳、泉者亦宜为久远计。而毋徒务争目前之利为汲汲也。盖台地之所出，每岁只有此数。而流民渐多，已耗台榖之半。复有兵米、眷米及拨运福兴漳泉平粜之榖，以及商船定例所带之米，通算不下八、九十万，此即岁岁丰收，亦断难望其如从前之价值平减也。是以臣张湄同前任满御史臣舒辂有请建府仓、以裕民仓之请，工科给事中杨二酉有先实台仓之奏，臣等于上年十月亦有请禁透越私渡之折。即近因闽省督抚二臣议覆科道杨二酉等条奏，亦以台郡之积贮不充，则内地之转输易竭，海外设有缓急，他处难以接济为虑。但督抚所议，今台湾四县贮粟四十万石，恐一时买足，为数太多，为期太迫，应定三年之限，照数购买。而部臣以采买仓榖定例年岁丰稔应全数采买，并无定限三年之期议覆。臣等伏思台湾上年收成实止七分，既非丰稔，似不得全数采买。且杨二酉原奏请先实台仓，然后买运内地，该督抚等以内地兵糈民食无从措办，关系非小，仍请照旧拨运。部议即准其奏，而本处贮榖又不宽其限期，未免米价更昂，转于民食有碍。是不若督抚所请三年之议为得。

　　再杨二酉所称内地发买榖价仅三钱六分或三钱不等，装运脚费俱从此出。在从前榖贱之年原足敷用，今则不免赔累。嗣后必依时价运费发买为得。该督抚亦议请以后按年岁丰歉酌量增减，所见相同。而部臣拘于成例，谓从前并无以年岁不齐，稍议加增。又台湾素称产米，迥与内地不同，倏增倏减，恐启浮冒捏饰之端，宜仍循旧例。是犹以从前之台湾视今日之台湾也。臣等查上年台湾于收成之际，米价每石尚至一两五钱不等，则榖价亦在七钱上下。续又准闽省水陆提臣及金门镇等各移咎督抚赴台采买兵米，俱不下数千余石。目下各属米价自一两七八钱至二两不等。则与从前大相悬殊。可知原议之榖价，即不论装运脚费，已不抵时值之半。倘仍不议增，必致因循岁月，互相观望，采买无期。若勒以严限，迫之使趋，非县令受赔偿之累，即闾阎罹短价之苦。小民终岁勤动，至秋成而贱买之，既失皇上重农爱民之意；若使有司赔垫，势必挪移亏空，亦非皇上体恤臣下之心。况贤愚不等，或思因他事取偿，是其累仍归于民也。至因倏增倏减，恐启浮冒捏饰之端，则终岁晴雨，榖价低昂，每属每十日必通报督抚提镇，而臣等现驻其地，贵贱俱循例奏闻，倘有不实，定即指参。何能浮冒？夫浮冒之弊小，累民之事大。即果不能尽绝，犹当权其重轻。况本无从捏饰乎？臣等仰荷恩命，巡视台湾，身处局中，不敢以既经部覆之案，瞻顾隐默，有负委任之至意。谨将现在榖价之情形，据实奏明，伏祈皇上天恩，准照闽省督抚所议，按年岁丰歉，酌量价值，及时采买。庶于海外地方，实有裨益。至将来闽省提镇等采买台榖，亦乞敕谕，令其豫为谘商台地官员，果有盈余，然后委员赴买。臣等仰体圣心，自必随时斟酌变通，使中外有无相济，断不敢稍存尔我畛域之私，违协恭和衷之道也。

　　——以上录自重纂福建通志卷五十一。  
　 
蠲赈

　　赐复

　　顺治十一年，诏免顺治六、七两年直省地丁逋赋。十三年，诏免顺治八、九两年直省地丁钱粮逋赋。

　　康熙三年，诏顺治十五年以前民欠各色赋税悉除之。四年，诏免顺治十六、十七、十八三年逋赋。二十五年，免福建二十六年秋冬、二十七年春夏额赋。四十五年，诏免天下逋赋；有已征在官者，即抵本年正赋。四十九年，通免天下康熙五十年钱粮。五十年，免台湾府明年租榖。五十二年，谕免天下明年房地租税及积年逋欠。五十九年，免台湾府番民银粟。

　　雍正二年，谕恩诏议免各省钱粮，自康熙十八年至四十五年止，着加恩将五十年以前旧欠银米等项，均察明豁免。六年，谕免福建康熙五十五年至雍正四年逋赋三十三万八千余两；其有已征在官者，除明年正赋。十年，除台湾彰化县雍正八年未入银榖，以凶番初定，纾民力也。十三年九月，高宗登极，诏免天下田租及雍正十二年以前逋租。明年，又免各州县入官地租十之三。

　　乾隆七年，诏免福建雍正十三年未完民正项钱粮、米豆粮、杂项钱粮。又免杂项租榖四百四十八石。八年，奉旨允闽浙督臣请，将浙江尾帮漕米截留十万石运闽，以裨益缓急计。十年，普免天下钱粮。福建于十一年轮蠲，并蠲台湾府属一厅四县额征供粟十有六万余石。三十五年，普免天下钱粮。福建于三十六年轮蠲，仍将台湾府属四县额征供粟一十六万余石全行蠲免。四十二年，普免天下钱粮。福建于四十五年轮蠲，仍将台湾府供粟一十六万余石全行蠲免。五十五年，普免天下地丁钱粮，议准自乾隆五十六年为始，将各府州县实在额征银数，次第均匀搭配，分作三次轮免，每年应免三分之一。其福建台湾应免供粟一十六万余石，亦照内地之例，分年匀免。六十年，普免天下地丁钱粮，议准自嘉庆元年为始，照前届之例分作三年匀免。其福建台湾供粟，亦照例匀免。

　　嘉庆四年，诏免乾隆六十年以前积欠。二十四年，诏免嘉庆二十二年以前积欠。

　　免科

　　康熙元年，除福建海滨无主田租。十七年，除福建各属续报荒芜田粮，并逃亡缺额丁银。

　　雍正三年，免台湾凤山县番妇口赋（按凤山县八社，照丁科银，田不出赋。番妇每口征榖二石。以雍正三年为断，计八社番妇一千八百四十四口，折纳粟三千六百八十石。自雍正四年为始，免其纳赋，止征男子番丁银）。九年，将福建宁洋县无征铁税、凤山县庄地缺额赋银，悉予免科。

　　乾隆元年，免建阳县虚粮。二年，免福建各属飓风案内水冲沙压田粮。五年，议准福建所属奇零田地不及一亩者，免其升科；如虽及一亩、或地角山头不相毗连者，亦免升科。是年免福建闽县丈出溢额地粮，又除永定县水灾冲陷沙堆田亩租赋。七年，除崇安县捏报垦复加征钱粮，又除连江、宁德二县水灾冲陷沙压租赋。九年，豁免福建内地水冲坍陷沙堆并被潮荒废海荡水门等项租额。十一年，免福建无着鱼课，又免长乐县里民自首冒垦湖田征额。十二年，除闽县先贤二十三祠祭田粮租共五百二十顷。十三年，免彰化县被水冲陷沙堆田园粟石并匀征丁银。十四年，免邵武、光泽二县水冲沙压田地租赋。十五年，免闽县、侯官、崇安三县水冲沙压田园地洲租赋。十六年，免建安、瓯宁、松溪三县被水冲陷缺额寺田匀征丁银，又豁免宁化、清流、福安乾隆十六年水冲沙压田亩租赋。十七年，免晋江、南安二县水冲田亩租赋。十八年，免台、凤、彰三县乾隆十五年被水冲陷田园租赋。二十年，免嘉义县乾隆十五年被水冲陷田园租赋。二十三年，免闽县被水冲陷田粮并无征匀摊丁银。二十四年，免连城县并龙岩州乾隆二十二年被水冲陷民寺田粮及无征匀摊丁银。二十六年，免连江县乾隆二十四年被水冲陷民田租赋，又免凤山县被水冲陷下则园无征丁银。二十七年，免淡防厅乾隆二十四年划出界外下则园无征丁银。二十八年，免乾隆二十七年勘实南安、建安二县被水冲坍各则田园租赋，又免勘实瓯宁县逐渐被水冲陷田粮并无征匀摊丁银。三十年，免南安县乾隆二十九年被水冲陷田粮并无征匀摊丁银，又免晋江、诏安二县水冲坍陷田粮并无匀摊丁银。三十一年，免南安县被水冲陷田粮及无征匀摊丁银。三十四年，免南安、霞浦、福鼎三县被水冲陷田粮及无征匀摊丁银。三十六年，免诏安县水冲沙压田粮及无征匀摊丁银。三十七年，免侯官县被水冲陷田粮并无征匀摊丁银。四十年，免闽县、建阳二县被水冲陷田粮并无征匀摊丁银。四十一年，免台湾县冲坍田地租赋，又勘实豁免南安县被水冲陷田粮及无征匀摊丁银。四十三年，免凤山县被水冲陷田粮。四十七年，勘实豁免闽县被水冲陷无征田粮并匀摊丁银。四十九年，免闽县被水冲陷田粮并免匀摊丁口无征银。五十七年，免彰化县地震被水摊失廍园饷银。五十九年，豁免勘实龙溪、南靖、长泰三县水冲沙压田粮并无征匀摊丁银。

　　嘉庆三年免闽县冲陷田粮并无征匀摊丁银。四年，免侯官县被水冲坍田粮并无征匀摊丁银。五年，免浦城县册报勘实被水冲压民田塘池租银。七年，免邵武县水冲沙压田粮并无征匀摊丁银。九年，免闽县、晋江县被水冲陷各则田亩租赋。十年，免南安县被水冲陷园地租银，又除嘉义县被水冲陷各则田园租银。十一年，免闽县、侯官二县被水冲陷田粮及无征匀摊丁银，又除嘉义县被水冲陷各则田园无征租银。十三年，免闽县、侯官二县被水冲陷田园及无征匀摊丁银。十四年，除顺昌县水冲沙压田粮及无征匀摊丁银。十七年，除台湾县被水冲陷田园租银。十八年，除台湾县水浸沙压各则田园应征租银。二十一年，除闽县被水冲坍田粮，又补除嘉庆十七年侯官县被水冲坍、嘉庆九年福清县被水冲陷田粮。

　　免役

　　顺治六年，海寇为乱，以福等二十县士民能效死守城，免本年丁徭，以示鼓励。

　　康熙三年，免福建各属编审逃亡缺额丁银。十七年，免福建续报各属编审逃亡缺额丁银。二十二年，奉旨永禁现年大当。五十二年，恩诏嗣后编审增益人丁，只将滋生实数奏闻，其征收办粮，但据五十年丁册，定为常额，永不加赋。五十四年定社仓捐榖免徭之例。

　　雍正二年，禁官司科派。六年，核天下丁银实数，尽匀入地粮征收，永罢口率之赋。

　　乾隆三年，除延平府南平县浮多丁银。三十七年谕嗣后编审之例，着永行停止。

　　灾蠲

　　康熙元年，免闽县等十二县灾田额赋有差。三年，免福建被水田赋。六年，龙溪等五县旱，免今年田租。十五年，免福建被兵田赋。十八年，免福建被兵历年逋赋。二十一年，免福建省被兵之侯官等二十六州县康熙十八年以后逋赋。三十三年，以闽清等三县水，各按分免赋有差。三十七年，福建被旱，免赋有差。四十六年，台湾等三县旱，各免赋有差。四十九年，以旱缓征福、兴、泉、漳四府、福宁一州钱粮。五十二年，侯官县福右卫岁不登，除其明年各额赋银米。五十六年，台湾、凤山、诸罗三县水，免今年田赋有差。六十年，以台湾、凤山、诸罗飓灾，并免今年租赋。

　　雍正四年，福州大水，免连江、罗源二县并福右卫中卫钱粮。六年，福州府属闽县、侯官、长乐、福清、闽清五县、泉州府属晋江、南安二县俱秋旱，诏依被灾分数蠲免钱粮，又诏将康熙五十五年至雍正四年旧欠地丁银两概予蠲免。十年，免台湾凶番滋扰之彰化县雍正八、九两年未入银榖。

　　乾隆六年除闽县、侯官等五县乾隆二年贷榖，台湾、凤山、诸罗三县乾隆三年以前未入银榖。十一年，免台湾庄租十分之三。十三年，晋江、南安、惠安、同安四县晚禾被旱被潮，诏免钱粮。十五年十二月，闽侯等县水灾，奉旨动支正项赈恤。十六年七月，福安、寿宁等县水灾，奉旨动支正项赈恤。十八年，以前泉属风水偏灾，令将蠲剩钱粮缓分三年带征。二十二年漳州秋旱，二十三年再旱，督抚奏请招商往台湾及浙江温台诸府采买平粜，俞旨允行。五十九年，以龙溪、南靖、长泰、海澄四县水灾，免本年钱粮；又有勘不甚灾，并晋江、南安二县收成歉薄者，均将本年秋粮缓至次年早收后征收。六十年，以莆田、漳浦、海澄、诏安、龙溪、惠安、晋江、同安及马巷近海低洼田禾，猝被海潮淹浸，分别成灾不成灾，蠲免本年钱粮及缓至次年征收各有差。

　　嘉庆二年，以台湾飓灾，除淡防、台、凤、嘉、彰五属本年应行输免供榖外，再将本年应征钱粮分别蠲免、缓征各有差。五年，汀州、延平、邵武三府属大水，内勘实浦城、沙县、永安、长汀、宁化、清流六县水淹沙压田亩，虽经挑复补种，而收成歉薄，所有本年未完钱粮，俱缓至次年秋成带征。十七年，闽县、侯官、连江三县近溪低洼田亩有被水淹浸者，准将本年钱粮缓至次年秋成后征收。二十年，以福清界内平潭夏旱秋雨，收成歉薄，鱼鲜缺产，奏准除已征田粮、渔课一千四百余两外，其余未完正耗银两，并所豁南日县丞应征田粮及带征积欠，俱缓至来年征收。

　　道光十二年七月，奉旨以上年澎湖风灾，本年地种船网沪缯等项钱粮及上年下忙民欠，缓至本年秋获后征收，本年钱粮缓至十三、四两年带征。十月，奉旨福建长乐、福清二县，八月间风雨潮涨，沿海被淹各村庄应征本年下忙并明年上忙正杂钱粮粮米，均缓至来年秋成后征收。十六年十二月，奉旨以台湾县属永凝等七里被旱，应征本年钱粮缓至明年早收后带征。

　　赈恤

　　康熙十九年，以仙游县饥，奏拨帑金八百两赈赡。四十九年，漳州、泉州截留江南镇江、松江、浙江湖州三府漕三十万石转运至县赈济。五十二年，分江南仓米五万石运福建备赈。六十年，以台湾大风，谕速行赈济。

　　乾隆十三年，福建旱，截留江南、浙江漕由海运输赈。十六年，宁化、清流水入城，福安、寿宁风雨坏民庐舍，令于常赈外展赈有差。十九年，漳州属水，民饥，人给一月口粮；台湾飓风，坏商渔船及民田庐，诸罗、彰化二县灾，饬大吏动仓榖赈济，又酌借灾户乏食贫民。三十三年，借给泉州、漳州各府属社仓麦石，令明岁秋成后免息还仓。四十六年，赈福建偏灾州县。

　　雍正四年，谕江西巡抚委员运米闽省，以济民食。

　　乾隆三年，以福建等处被灾，奏准截留浙漕十万石，再拨藩库银十万两赴两广等省采买，并拨江西、湖南仓榖运闽以济穷黎。十二年，晋江、南安、惠安、同安四县晚禾被旱被潮，发项赈济。十五年十二月，闽县、侯官、福清等县水灾，奉旨赈恤银数有差。十七年，以泉属被风水大灾，谕赈给口粮，并发库项散给修理房屋。十月，复奉恩旨加给口粮一月。五十九年，漳州石码厅、龙溪、南靖、长泰、海澄四县被水，谕将倒塌民房及淹毙人口按例加两倍赏恤，该处衙署、仓库、监狱、兵房等项即速动项兴修，俾得以工代赈。六十年，以漳浦、海澄、诏安、龙溪、惠安、晋江、莆田并马巷等八厅县被灾较重，谕于正赈外不分极次，贫民均赏给三月口粮。

　　嘉庆二年，台湾府属飓灾，拨解司库银二十万两接济，并应运内地兵榖三万四千余石截留，以备赈粜。五年，以浦城、建宁、宁化、清流、长汀五县被水较重，照例给与修理倒塌房屋、掩埋淹毙人口银，并正赈、展赈各口粮有差。十一年，以龙溪、南靖二县被水，散给贫民一月口粮，并与修理房屋银两。

　　道光十三年，奏准拨浙漕五万石及采买米二万石，协济福建民食（时台湾张丙滋事，台米不至内地，总督程祖洛、巡抚魏元烺疏请采买江西、浙江米各十万石，及截浙江漕米十万石，协济民食。嗣台湾平，米价视二省较减，续奉旨，准浙漕拨五万、采买已运二万外，停止其采买江西不必行，计外米至福建共七万石，以四万石贮省仓，三万石运漳、泉）。

　　闽政领要

　　本省山多田少，在在高原，遇雨急暴涨，消退甚速，田禾并不为害，故农民不患雨多，而恒虞雨少。虽田土之肥瘠、产榖之多寡，各有不同，但早晚两禾之外，亦种二麦杂粮，以资民食。

　　通省如内地福州府属之闽侯二邑，为会城首县，居民稠密，兼之驻防旗营、绿营官兵一万四千余员名，食指浩繁，而地不加广，岁产米榖，即遇丰收，亦祗敷本地一季食用，惟赖上游客贩接济，故南台河下米船三日不到，市价必然骤长。闽清、永福二邑，米榖稍多，水路亦通，尚可运出发卖。古田、长乐、连江、罗源四邑，只敷本地食用。屏南处大山之中，虽有米榖，不能贩运。福清地脉浮松，土多沙碛，半属种植地瓜以资食用。

　　上游延平府属南平、沙县、顺昌、将乐四邑，地土稍厚，米榖出产亦多，尚有客商贩运。尤溪、永安二邑，只敷本地民食。建宁七属、郡武四属，田多膏腴，素称产榖之乡，而浦城、建宁两邑，尤为丰裕。省城民食不致缺乏者，全赖延、建、邵三府有余之米，得以接济故也。

　　福宁府僻处东隅，产榖无多，仅敷本地民食。或年岁丰歉不齐，该地与浙江温州府属之瑞安、平阳二县连界，商贩可通，民食无虞。至汀州府属之八邑，产榖俱属有限。惟长汀系附郭首县，汀镇驻札斯地，兵民杂处，食口颇众。缘地与江西建昌府属之广昌、赣州府属之石城等县毗连，素藉江西米榖接济。并因汀郡与江西均食粤盐，从前定有江西米贩挑米来汀者准其买回盐斤，委汀州府经历、长汀县典史稽查，给与小票放行。以江西有余之米榖而易汀郡官运之粤盐，洵称两有裨益。

　　至下游之漳州、泉州、兴化三府，情形又有不同。如漳州府属之龙溪、漳浦、平和、海澄、诏安五邑，泉州府属之晋江、南安、惠安、同安四邑，地土瘠薄，堪种禾稻者仅十之四、五，其余尽属沙碛，止堪种植杂粮地瓜而已。即晴雨应时，十分收成，亦不敷本地半年之食用。幸两府人民原有三等：上等者以贩洋为事业，下等者以出海采捕、驾船挑脚为生计，惟中等者力农度日。故各属不患米贵，只患无米。其余如南靖、长泰、安溪等三县及龙岩、永春二州所属大田、德化、宁洋、漳平等四县，皆在腹里，土脉深厚，出产颇丰，不仰藉于外县。惟厦门为洋艘出入、百货聚集之所，商贾辐辏，食指更繁，向藉商贩洋米、台米接济。如值米贩稀少，即有贵食之虞。至兴化府属之甫田、仙游二县，田土较漳、泉稍为肥膄，且有堰圳蓄水，可以车灌，是以种植禾稻杂粮，均属相宜。除本地民食外，尚可接济普惠邻封。

　　再台湾一府，地方宽阔，近来田土开辟日广，天时和暖，四季皆可种植，与内地迥不相同。榖产最饶。不特漳、泉一带藉以接济民食，即内地兵糈、眷米，亦赖台米散给养赡。此通省各属出产米榖之大概也。

　　义举

　　台湾县：普济堂在县治城隍庙侧，计二十间，内有药王庙、栖流所。乾隆十二年，巡台御史六十七、范咸、知县李阊权倡建，拨瞻园二十五甲六分又租银一两六钱以充经费。育婴堂、养济院在镇北坊。康熙二十三年，知县沈朝聘建。义冢：一在宁德坊魁斗山，俗呼鬼子山，旧置；一在新昌里，康熙五十九年，监生陈仕俊买置园地数甲，与鬼子山毗连；一在水蛙潭，一在北坛前，一在会海寺前，俱乾隆十七年，知县鲁鼎梅买置。

　　凤山县：普济堂、育婴堂、养济院在土墼埕保，康熙二十三年，知县杨芳声建；府志作杨芳远。义冢：一在台湾县魁斗山后，旧置；一在县治西门外蛇头埔，雍正十二年，知县钱洙置。

　　嘉义县：普济堂、育婴堂、养济院在善化里东保，康熙二十三年，诸罗县知县季麒光建。义冢：一在台湾县宁南坊之南魁斗山；一在县治东牛朝山；康熙五十五年，诸罗知县周锺瑄建。府志云：一在诸罗山保，计七所；一在打猫保，计六所；一在盐水港保，计五所；一在他里雾保，计四所；一在下加冬保，计三所；一在哆咯嘓保，计三所；一在茅港尾，计二所；一在麻豆保，计二所；一在安定里保，计六所。

　　彰化县：普济堂、育婴堂、养济院在县东门外，乾隆元年，知县秦士望建。义冢：一在快官山前，知县药渭生置；一在八卦亭山下，知县胡邦翰置。

　　台湾府志云：台湾古称荒服，土著者少。内地客民，骜利而来，其客死无依者，累累相望也。旧棺槥率寄顿城厢南北坛中，重洋远隔，音耗不闻，内地眷属，搬运为难。乾隆二十四年，台湾县知县夏瑚设法捐赀，代运客亡棺槥赴厦，详文略曰：

　　伏查台湾远隔重洋，内地商民人等，谋利奔驰，往来如织。其间流滞病故者，实繁有徙，悉寄南北二坛及城厢庙宇。在台既无眷属管领，而内地之亲族，虑及波涛之险阻，工费之浩繁，运葬甚罕。停积日久，累累相望，伤心惨目。前于饬埋民间棺骸之便，查出流寓棺骸共计三百五十六具，将有姓名籍贯之棺骸，代运赴厦。仍先移知原籍，示召亲属，定限半年内赴厦认领。既免涉险多费，自必争先恐后，而客死枯骸，庶得咸归故土。但至厦之日，必须寄顿有所，经理有人。自应豫择附近海口宽旷庙宇一、二处以资停寄，选拨诚妥僧人按月给与辛劳银两，端司其事。俟船户陆续运交棺骸之日，设簿逐一登记，小心收贮。俟亲属赴领，即将具领姓名、月日，登记簿内，以凭查考。如一年之后，无人赴领，就于厦山豫择无碍间僻官山，作为义冢，至期即令该僧人雇工抬埋，将死者之姓名、籍贯，深文镌该小碑，竖立坟头，以便识认。所有掩埋工费，每具酌给银四钱。并将年月日期、抬埋棺柩若干具、用过工费若干两，逐一填簿，不得遗漏，于每年夏杪，令该僧人将或领或埋总数，注明原簿，缴厅备查，照抄一本行知台邑缴存案。如此办理，则流寓棺骸不致再有累积，可免暴露抛残之惨，似亦敬体宪仁之一端。

　　现将查出有姓名、籍贯之棺柩九十三具，每具捆扎草辫计需草工银三钱，抬至海口，用夫四名，并雇艍船运交海艇，需工脚银五钱，共需银八钱。至厦抬工寄顿，每具用夫四名，酌议价银四钱。又骸礶一十四身交船上岸，共拟拟夫价银二钱。以上通共需银一百一十四两四钱，按数捐出办给。

　　所有查出姓名、籍贯未确，及无姓名、籍贯之棺柩，共二百四十八具，俯容申请内地各府行县，出示晓谕民间，如有亲属在台没故，未经开留姓名、籍贯者，限半年内逐一开明，并棺礶记认、停寄处所，移知过台，一体代运。统以一年为期，如过期尚无移知，则属实在无主，就台地方另择义冢掩埋。倘或查办时有亲属领运，仍听其便。

　　此次办竣之后，每年春季，风恬浪静之时，循照查办一次，永远遵行。惟是船只系台防厅专管，应作何饬配免差，或另筹船只端运棺柩之处，末由擅议。而在厦选择庙宇、遴委僧人及豫拨官山、代给辛劳工费各若干之处，未便悬定。谨造具流寓棺骸数目清册，据实详明，伏乞宪台察核，赐移台、厦二防厅定议举行。

　　——以上录自重纂福建通志卷五十二。  
　 

钱法

　　顺治四年，以福州为故明唐王朱聿键窃据，僣有伪号，私铸钱文，令禁止行使。六年，开福建铸局。十三年，停福建局。十七年，复开各省鼓铸局，钱幕兼铸地名满汉文，福州府铸「福」字。

　　康熙元年，停各省鼓铸。六年，复设各省鼓铸局。七年，以十五布政司钱局开铸以来，钱既多或致壅滞，令暂停鼓铸，遂停福建铸钱局。十九年，议派满汉科、道各一人稽查钱局，一年更代。开福建漳州府鼓铸局，钱幕铸满汉文「漳」字。二十一年，停福建漳州铸局。二十四年，复开福建铸局，罢前代旧钱之禁。时福建巡抚金鋐疏请禁遏，经户部议准，旋以内阁学士徐干学言，闽处岭外，负山邻海，非同内地，听民兼用古钱为便。于是凡民间搀和行使及各官失察禁例一切罢除（先是台湾诸罗县季麒光亦详请暂宽旧钱之禁，略云：台湾民番杂处，家无百金之产，各社番人，不识银等，其所谓卖买者，不过尺布、升盐、斗粟、觔肉耳。若将旧钱骤尔禁革，势必野绝肩挑、市无收贩，茕茕小民，实所难堪。窃思功令不得不遵行，而民情不容不体恤。查漳、泉等处，尚有老钱金钱未尽革除，况台湾两隔重洋，更非内地郡邑所可同语。古者一道同风，必俟三年、九年。今台湾声教所通，而耳目未尽改观，性情未尽感孚，又非同伪郑之时，各洋兴贩，以滋其利源。若一旦禁革旧钱，不特分厘出入，轻重难平，抑且使从前之钱竟归无用，民番益贫且困。为此据实申请，恳赐俯顺舆情，暂行通用。所用铸钱，或就兵饷给发，或听商人运贩，即令就台收换旧钱，则铸钱源源而来，旧钱不禁而自绝矣）。二十七年，开福建台湾铸局，钱幕铸满汉文「台」字。三十一年，停台湾府铸局。三十四年，停福建铸局。

　　乾隆五年，开福建鼓铸局。先是福建于乾隆四年，以台湾一郡钱贵殊常，该处向用小钱，每钱三文抵内地大制钱二文之用，从前每番银一两易小钱一千五百文，近止易八百余文，兵民交困。议将收存黄铜器皿八万余觔，先于省城开铸钱万余串，尽数运往台地，搭放兵丁月饷。其福建内地办铜鼓铸之处，另行筹议。至是巡抚王士任奏请采买滇铜二十万觔，照鼓铸青钱之例，添办白铅十六万六千觔、黑铅二万六千觔、点锡八千觔，合成四十万觔，开局于省城，设炉八座，钱幕满文铸「宝福」二字。每年二十四卯，铸青钱四万八千五百三十三串三百文有奇。

　　道光四年，以福建银价昂贵，鼓铸成本亏折，奏准自本年夏季起暂停鼓铸。

　　附洋钱

　　福建暨广东近海之地，多行使洋钱，以银为之，来自西、南二洋。约有数等：大者曰马钱，为海马形；次曰花边钱；又次曰十字钱。花边钱亦有大、中、小三等。大者重七钱有奇，中者重三钱有奇，小者重一钱有奇。又有刺作人面，或为全身，其背为宫室、器皿、禽兽、花草之类，环以番字；亦有两面皆为人形者。闽粤之人称为「番银」，或称为「花面银」。凡荷兰、佛郎机诸国商船所载，每以数千万圆计。考汉书载安息、大秦诸国附近西海者，多以银为钱。太平寰宇记载海西诸国钱有骑马、人面诸品，盖其遗制至今尚存云。

　　——以上录自重纂福建通志卷五十三。  
　 
盐法

　　国朝福建盐行西路延平府、建宁府之建安、瓯宁、建阳、崇安、浦城五县、邵武府，东路福州府之罗源、古田、屏南三县、建宁府之松溪、政和二县、福宁府，南路福州府闽、侯官、长乐、福清、连江、闽清、永福七县、兴化府、泉州府、永春州、龙岩州。惟台湾一府，自雍正元年裁革官商，委台湾府兼管，官收官卖，以闽浙总督总理，福建盐法道专理。

　　乾隆五十五年，议准福建台湾原定额余盐觔之外，所有埕底泥盐，带土刮收，每年约可得二万石，拨台湾、凤山、嘉义、彰化、淡水、澎湖等六厅县销售，每年应征课银一千八百一十八两一钱八分二厘，按数征输入册奏销。

　　道光四年闰七月，奏准台湾府匀销内地南靖、长泰二县引盐。

　　总督赵慎畛奏

　　闽省内地官运盐务之南靖、长泰二县，情形疲敝，经臣奏请将该二县现办正溢额盐内，每年共酌减出正溢引盐一万二千石，按照该二县应征课杂银两，自道光四年为始，饬令台湾府于原定销额之外，代销完课，并饬台湾道府，将应否加埕增晒，妥议详覆。兹据盐法道朱桓详据署台湾府事福州府知府方传穟详称：台湾府原定年销额盐一十三万石，皆系贩户请领府照，赴场运销。

　　该处逼近海涂，刮卤煎盐，最为便易，乡愚贪钱，买食私盐，在所不免。是以贩户每有积盐赔课。该署府抵任后，移行营县厅员及守口文武员弁认真严拿，盐务渐有起色。所有代销南靖、长泰二县引额并补课共盐一万七千石，各贩户因该署府缉私整顿，额引可期畅销，情愿每年照数代销，应征课银，按月限缴，循例册报，汇同原额经征之余课埕饷，抵兑兵饷完款。并声明台场产盐，每多撙节停晒，应请免议加埕，以省糜费。现在统计台地全年共应额销盐一十四万七千石，此后难以再议额外加销等情，由该道详请覆奏前来。臣查闽省南靖、长泰二县盐务最为疲敝，内地各官商均已自顾不遑，势难再为匀代。现据台湾府承认代销，无碍原额，请将南靖、长泰二县现办正溢额盐内，递年拨出一万二千石，并照台地科则加补课盐五千石，共一万七千石，即令该府自道光四年起按年照额代销缴课。下部议行。

　　递年营销正溢盐引总数

　　闽省汀州府营销广盐，台湾府行盐，旧不请引，毋庸开列。西、东、南路并县澳各官商，共应行正额引五十四万五千六十二道一千六百七觔。内西路应行正额引二万五千二十六道，每引载盐六百七十五觔；东路应行正额引七万四千四百四十三道三百九十八觔，又细盐正额引二万三千道；南路应行正额引五万三千五百八十九道一百二十觔；县澳应行正额引三十六万九千四道一千八十九觔，每引俱载盐一百觔。又官商共应行盈余引四十万一千四百二十三道九百一十二觔半。嘉庆六年起，奉减一万四千道，实应行盈余引三十八万七千四百二十三道九百一十二觔半。内西路应行盈余引二万三千五百三十道，每引载盐六百七十五觔；东路应行盈余引一万九千九百十七道五十二觔，又细盐盈余引一千二百四十道；南路应行盈余引三千八十一道一十一觔半；县澳应行盈余引三十五万三千六百五十五道八百四十九觔。除奉免外，统共盈余大、细盐引三十八万七千四百二十三道九百一十二觔半，每引俱载盐一百觔。以上合正溢额引共九十三万二千四百八十五道二千五百一十九觔半。

　　递年输完正课总数

　　西路十引为一篷，每篷征课费银二十八两三钱三分三厘三毫六丝。东、南路并各县澳每引征课银一钱五分。其漳州府属之龙溪、南靖、长泰、海澄、平和及龙岩、漳平、宁洋八州县，每引征课银二钱三分二厘。至东路所行细盐，每引征课银七分五厘，计共额征正课费银一十七万四千八百四两二钱五分四厘，内除额征丘折银一万五千六百四十四两五钱三厘另行解部造报外，四路商运正课费银一十二万四千二百三十九两八钱三分五厘五毫，官运正课银三万一千七百九十四两四钱九分二厘。台湾官办额定饷银三千一百二十五两四钱二分五厘，实共年征正课费等银一十五万九千一百五十九两七钱五分一厘，系各官商按引办完造册奏销。

　　递年输完溢课总数

　　乾隆七年，总督那苏图奏定盈余银一十四万一千七百六十九两八钱一分二厘。乾隆五十五年，台湾府属续增盈余课银一千八百一十八两一钱八分二厘。嘉庆五年奉上谕；晋江、南靖、莆田、福清四县减免盈余引一万四千道，计减免盈余银二千四百二十八两。又嘉庆十七年间，新开噶玛兰，续增盈余银一千三百三十七两七钱，共年征溢课盈余银一十四万二千四百九十七两六钱九分四厘。内四路商运溢课费银一十万一千八百一十六两五钱八分四厘，官运溢课银三万一千六百一十七两三钱三分四厘五毫。台湾府官办，原酌定溢额盈余银六千八百七十四两五钱七分六厘五毫，照额征完，递年另册奏销。

　　县澳引课

　　台湾府官办定额饷银三千一百二十五两四钱二分三厘五毫，又增盈余银六千八百七十四两五钱七分六厘五毫，又续增盈余银一千八百一十八两一钱八分二厘，共银一万一千八百一十八两一钱八分二厘。盐课银两，详明两院在布政司衙门发给台饷内扣抵，移解道库。

　　噶玛兰未入版图以前，民间食盐均系内地采捕鱼船遭风收泊，将盐散卖。自嘉庆十七年总督汪志伊奏新设通判，每年定销额盐七千担，就濑北场拨运。每担征番广银三钱三分，共征番广银二千三百一十两，九一折纹银二千一百零二两一钱，凑给兰境兵饷。其晒价即于课本内支销七百六十四两四钱，尚应银一千三百三十七两七钱，责成该通判经理，如销征缺额，着落赔补，仍将经征职名造入奏销册内报参。

　　各场产额

　　台湾县：洲南场、洲北场、濑北场（原凤山县管，雍正元年改归台湾县管）。

　　凤山县：濑南场年约产盐一十四万六十石，配销台湾民食。台地自入版图后，盐皆民晒民卖，盐埕饷银由台、凤两邑征解。雍正四年，归府管理。盐场分设四处：洲南、洲北二场，坐落台邑武定里；濑南一场，坐落凤邑大竹桥庄；濑北一场，原坐落凤邑新昌里，割归台邑管辖。四场晒丁三百三十五名。洲南设巡丁八名，洲北巡丁十名，濑南巡丁四名，濑北巡丁六名，昼夜巡逻。每场管事一人，专司稽查透漏。夏秋雨水，盐埕泥泞，不能晒盐，惟春冬天气晴爽，方能收晒。盐埕共二千七百四十四格，所出之盐，尽数用斛盘量收仓。每月给价，晒丁收领。洲南、洲北、濑北三场，每盐一石，定价番广银一钱二分。濑南一场之盐，粒碎色黑，逊于他场，每一石定价番广银一钱四厘。场收入仓盐每年约九万、十万、十一万石不等。府治内设盐馆一处，听各县贩户庄民赴馆缴课领单。每盐一石，定课番广银三钱、脚费银三分，执单赴场支盐，各处运卖。各县贩户庄民运卖盐觔，水载以船，陆载以车，视路远近，以定价值。既绝私煎私贩之弊，复无忽低忽昂之患，裕课便民，诚胥善焉。

　　部定盐价

　　台湾府属各县俱二文七毫有奇

　　——以上录自重纂福建通志卷五十四。  
　 
风俗（岁时气候附）

　　台湾府

　　台阳僻在海外，旷野平原，明末，闽人视为瓯脱。自郑氏挈内地数万人以来，闽之漳、泉，粤之潮、惠，相携负耒，率参错寄居，故风尚略同内郡（府志风俗序）。

　　其地广衍膏腴（国朝孙承泽春明梦余录）。

　　西北近海，多平地可耕，土番及人民聚落以百数（海防志）。

　　地宜五谷。迩来士知读书，民务稼穑，漳、泉子弟视为乐土，相率而往者岁数千人。全台土俗，皆以槟榔为礼（雍正通志）。

　　台海见闻录：闾里诟谇，辄易构讼，亲到其家，送槟榔数口，即可消怨释忿。

　　张巡方湄诗：睚眦小念久难忘，牙角频争雀鼠伤。一抹腮红还旧好，解纷惟有送槟榔。

　　台地民非土著。泉之人行乎泉，漳之人行乎漳，江浙两粤之人行乎江浙两粤，未尽同风。且洋贩之利归于台湾，故尚奢侈，竞绮丽，重珍旨，彼此相效。即备夫贩竖，不安其常，由来久矣。赌博，恶业也，父不禁其子，兄不戒其弟，挟赀登场，叫号争闘，始则出于典鬻，继则流于偷窃，实长奸之囮也。又莫盛于要盟豪健家儿，聚少年无赖之徒，指皎日以盟心，抚白水以矢誓，称兄呼弟，出妻拜母，自谓古道相期，不知往来既频，则淫酗之累作，声援既广，而嚣竞之患生。若其丧不停柩，婢不愆配，犹为近古。而视疏若亲，穷乏疾苦相为周恤，亦善俗也（诸罗杂志）。

　　其民五方杂处，里无一姓，人不一心。其番喜酒好杀，无冠履衣服之仪，无婚嫁丧祭之礼（季麒光蓉州文稿）。

　　台地房舍，俱植竹以绕之。

　　卢观源诗：胶庠文物遍郡县，修竹围中起诵弦。仕宦科名侔上国，拖青泥紫或占先。

　　台俗妇女，靓妆入市，无肩舆，以伞蒙首而行（俱台海见闻录）。

　　张巡方湄诗：香车碧■〈忄宪〉厌纷纭，拥盖微行拟鄂君。一队新妆相掩映，红蕖叶底避斜曛。

　　晚稻丰稔，千仓万箱，资赡内地，所以户鲜盖藏（黄叔璸台海使槎录）。

　　台郡东阻高山，西临大海，虽沿海沙岸，实平壤沃土。但土性轻浮，风起揭尘蔽天，雨过流为深沟。然宜种植，露重如雨，旱岁遇夜转润。又近海无潦患，产糖蔗杂粮，有种必获。故内地穷黎，襁至辐辏，乐出于其市（郁永河稗海纪游）。

　　禾麻蔽野，庐舍依然，畜牧之饶，无异中土。节候稍晚，夏乃澍雨，人始耕种。岁一收获，丰盈常足。地无木棉，民不知蚕，布帛多资于中土。尊敬长老，孤独废疾之人，则乡社人共餔之（俱孙霖台郡闻见录）。

　　婚礼：倩媒送庚帖，三日内家中无事，然后合婚。间有误毁器物者，期必改卜。

　　纳采：簪珥、绸帛，别具大饼、豚肩、糖品之属，谓之「礼盘」。无力者止烦亲属女眷送银簪二，名曰「插簪」。及笄送聘礼，书二函，收一、回一，礼榔双座，以银为槟榔形，每座四圆，上镌「二姓合婚、百年谐老」八字，收「二姓合婚」一座，回「百年谐老」一座。贫家则用干槟榔以银薄饰之。又回礼锡盆二，如大碗式，一植石榴一株，用银石榴三、四颗及银桂花数朵缠绕枝头，名曰「榴桂」；一植莲蕉花一株，取「连招贵子」之义。此纳币之礼也。亲迎：先期送择日仪，名曰「乞日」。至期，不论贵贱，乘四人舆，鸣金鼓吹，彩旗前导，亲朋送灯，少年子弟分队擎执，沿途点放爆竹。婿至女家，驻轿庭中，连进酒食三次。饮毕，外弟携盘于轿前索爆竹，婿随取赠，名曰「舅子爆」。新人到门，新郎擎盖新妇头上。三日庙见，拜公姑、伯叔婶姆，谓之「拜茶」。是日，外弟来，名曰「探房」。四日或七日，外父母请婿及女，名曰「旋家」。饮毕，婿偕新妇同归。五日，外家再请诸亲相陪，名曰「会亲」，女先往，婿近午始至。饮毕，婿回，女留三日后始回。冠笄：或于亲迎日，或在数日前。诗书之家，女子既笄，居于房内，不复外出。

　　丧礼：七日内成服。五旬，延僧道礼佛，焚金楮，名曰「做功果」、「还库钱」；俗谓人初生，欠阴库钱，死必还之。既毕，除灵，孝子卒哭，谢吊客。家贫，或于年余择日做功果、除灵。小祥致祭，礼如大祥，有先三、四月择吉致祭除服，此则悖礼之尤者。若夫居丧，朔望哭奠，柩无久停，则又风俗之美者（俱赤嵌笔谈）。

　　台鲜聚族鸠金建祠宇。凡同姓者皆与，不必共支派也。祭于春秋仲之望，又有祭于冬至者。祭则张灯结彩作乐，聚饮祠中，尽日而罢。常人祭于家则不然，忌辰、生辰有祭，元宵有祭，清明有祭，或祭于墓，中元祭，除夕祭，端午荐角黍，冬至荐米圆。泉人日中而祭，漳人质明而祭。泉人祭以品羞，漳人有用三牲者。

　　台俗尚王醮，三年一举，取送瘟之义也。鸠金造木舟，设瘟王三座，纸为之。延道士设醮，或二日夜、三日夜不等，总以末日盛设筵席演戏，名曰「请王」。既毕，将瘟王置船上，凡百食物、器用、财宝，无一不具，送船入水，顺流扬帆以去。或泊其岸，则其乡多厉，更禳之。每一醮动费数百金，省亦近百，虽穷乡僻壤，莫敢吝者。

　　俗尚巫，疾病辄令禳之。又有非僧非道名曰「客子师」、携一撮米往占病者，谓之「米卦」，称说鬼神，乡人为其所愚，倩贴符行法，而祷于神，鼓角喧天，竟夜而罢（以上俱台湾县志）。

　　亲友自内地来，具酒食相招，名「洗咸水」，谓泛重洋而至，亦犹北地洗尘之意。求子者为郎君会祀张仙，设酒馔果饵，吹竹弹丝，两偶对立，操土音以悦神（黄叔琳使槎录）。

　　夏之芳台湾纪巡诗

　　负暄童叟爱冬温，江稻成堆拥荜门。桐竹周遭鸡犬静，教人历历认花村。

　　虚滩水落涨沙泥，南北中分虎尾溪。一带草荒村舍少，年来新集有蒸黎。

　　南山中断北山连，逗漏云间半线天。道是孤城还少郭，竹环尘市起炊烟。

　　晚霞散彩覆阴崖，海曲人家逐岸排。烟水几湾帆几幅，顿教风景忆江淮。

　　赤山葱翠漾春烟，沙暖云晴别有天。日午崖边人语沸，村童队队浴汤泉。

　　间俗殊方竟未厌，忽教放繂转丹襜。天南水起山穷处，琅峤云从马首瞻。

　　台湾县（附郭）

　　居台湾者皆内地人，故风俗与内地无异。婚丧沿俗礼，以贫富为丰歉。俗信巫鬼，病者乞药于神。轻生喜闘，善聚党，亦皆漳、泉旧俗（县志）。

　　习尚华侈，衣服概用绫罗。尤害者曰雅片、曰赌局，富者以之而贫，贫者以之为不肖，不轨之徒于是联络。必革此二者，民乃久安（县旧志）。

　　台人虽贫，男不为奴，女不为婢。臧获之辈，俱从内地来。此亦风俗之不多觏者（县志）。

　　凤山县

　　由县治南至金荆潭，稍近乔野，自淡水溪以南，番汉杂居，客庄尤伙，好事轻生，健讼乐闘（县旧志）。

　　服贾则用舟楫，任载必需车牛。岁不再收，济以麻菽。农无火耕、水■〈耒唇〉之瘁，商有冰纨、毡裘之华（县志）

　　平原沃野，有竹木果植之饶，滨海溪渠，萃鱼盐蜃蛤之利（县志）。

　　嘉义县（旧为诸罗县，乾隆五十二年改今名）

　　土壤肥沃，种植后听其自生，不事耘锄（赤嵌笔谈）。

　　土著既鲜，流寓者视同井，犹骨肉，疾病死丧相恤，贫无归者集众捐囊助，虽悭者犹畏讥议（县旧志）。

　　兄弟同居，或至数世，邻里诟谇，片言解纷。通有无，济缓急，失路之人望门投止，鲜闭而不内者（县志）。

　　自急水溪以下，距郡治不远，俗亦颇同。自下加冬至斗六门，客庄（俗称粤人所居曰客庄）漳泉人相半，稍失之野，然近县，故畏法。斗六以北，客庄愈多，杂诸番而各自为俗，高富下贫，好訾毁，以赌荡为豪，嫁娶送死仿郡治，遇事蜂起，喜闘轻生，以歃血相要约（县志）。

　　彰化县（雍正元年设，风俗与诸罗同）

　　彰虽新设，而愿耕于野、愿藏于市者四方纷至，故街衢巷陌，渐有可观。山海珍错之物，亦无不集。其风颇仿郡城（县志）。

　　淡水厅

　　厅所属为竹堑、淡水二保，市廛渐兴，人烟日盛。淡水内港，户颇繁衍，风俗朴实，终年鲜闘殴争讼之事（旧郡志）。

　　噶玛兰厅（嘉庆十六年设）

　　噶玛兰自嘉庆十五年收入版图，生齿日繁，人烟辐辏。其间工商农业者十居八、九，多以强霸力健为能，明于孝弟礼让者十难一、二。地方僻陋，学校未施，必先设书院，延师教育人材，日渐观摩，以期振兴文教。僻在荒裔，既入图籍，建城设官，制田赋，宣教化，雕题凿齿之人，渐知伦理，粗习衣冠，而游民乐业，群聚室家，其秀者亦稍知诵读矣（俱姚莹东槎纪略）。

　　澎湖厅

　　屹立巨浸中，环岛三十有六，如排衙。居民以苫茅为庐舍，推年大者为长，以畋鱼为业，惟牧牛羊，散食山榖间，各剺耳为记（海防考）。

　　煮海为盐，酿秫为酒，采鱼虾螺蛤以佐食，工商兴贩以广利。土瘠不宜禾稼，产胡麻绿豆（以上俱元志）。

　　胡建伟澎湖记略：郡志称澎湖居民，煮海为盐，酿秫为酒。查澎湖并无煮盐晒盐之处，其盐政俱系台湾府管理，贩运至澎，散卖民食。至酿秫为酒，澎地并无秫酒。妈宫铺以糖酿酒，名曰「糖烧」，以薯酿酒，名曰「地瓜烧」，人家宴客俱饮此。

　　澎湖以海为田，男子日则乘潮掀网，夜则往海捕钓。女人亦终日随潮长落，赴海拾取鰕蟹螺蛤之属，名曰「讨海」。土瘠民劳，善心易生，人无作奸犯科，亦无僧尼左道之惑。秀业诗书，愚安渔佃，夜户不蔽，牛羊散牧于野。士知自爱，遵守卧碑，十三澳中，鸡窗萤火，朗朗书声，不减内地。信鬼尚巫，疾病不问医药，止求福问卜而已（俱澎湖纪略）。

　　唐施肩吾澎湖屿诗：腥臊海边多鬼市，岛夷居处无乡里。黑皮年少学采珠，手把牛犀照咸水。

　　国朝谢家树澎湖诗：又见人间大洞庭，罗罗七十二山青。桶盘妥贴凭谁挈，虎豹狰狞唤欲醒。怪石鲛纹添禹贡，花螺贝锦注葩经。黄昏点点归渔艇，呕哑一声月满汀。注：屿似盘、似桶、似禽、似兽，形状非一，出绞石花螺。

　　岁时

　　元旦制红白米糕以祝神，于四五鼓时拜贺亲友（赤嵌笔谈）。四日，家家备牲醴，烧纸礼神，是谓「接神」（府志）。

　　十五夜元宵，家家门首各悬花灯。别有善歌曲者数辈为伍，制灯如飞盖状，一人持之前导，行游市中，丝竹杂奏，谓之「闹伞」。更有装故事，向有吉事人家作欢庆歌，主人厚为赏赉。数日之间，烟花火树，在在映带（府志）。上元节，花灯箫鼓，镇夜喧闹。至二十五、六日方止。十六日，各市廛竞餍酒肉，名曰「头压」。自是月以为常。腊月既望，踵而行之，名曰「尾压」（赤嵌笔谈）。

　　二月二日，社里张灯演戏，为当境土地庆寿，名曰「春祈福」（府志）。

　　三月三日，采鼠曲草合米粉为粿，以祀其先，谓之「三月节」（府志）。

　　清明祀祖先，祭扫坟墓（府志）。

　　四月八日，僧童舁佛，奏鼓作歌，沿门索施，谓之「洗佛」（府志）。

　　五月五日清晨，然稻梗一束，向室四隅熏之，用楮钱送路旁，名曰「送蚊」。午时，为小儿女结五色缕，男系左腕，女系右腕，名曰「神炼」（府志）。

　　六月一日，各家杂红曲于米粉为丸，名曰「半年丸」（赤嵌笔谈）。

　　七夕呼为巧节，家供织女，称为「七星娘」。纸糊彩亭，晚备花粉香果、酒醴三牲、鸭蛋七枚、饭七碗，祭献毕，将端阳男女所结彩缕翦断，同花粉掷于屋上。食螺蛳以为明目。黄豆煮熟，洋糖拌里，及龙眼、芋头相赠贻，名曰「结缘」（赤嵌笔谈）。

　　士子以七月七日为魁星诞日。是夜为魁星会，备酒肴欢饮，村塾亦然（旧郡志：莆田陈蔚台湾竹枝词：「家家杀狗祭魁星」，自注：「七夕，士子屠狗，取其头以祭魁星」）。

　　张巡方湄诗：露重风轻七夕凉，魁星高燕共称觞。幽窗还听喁喁语，花果香灯祝七娘。

　　中秋祭当境土地，张灯演戏，与二月二日同，春祈而秋报也。士子宴燕赏月。制大月饼，名为「中秋饼」。朱书「元」字，掷四红夺之，取秋闱夺元之兆。山桥野店，歌吹相闻，谓之「社鼓」（府志）。

　　重阳，童子制风筝如鸢、如宝幢、如八卦河洛图，竞于高原因风送之，以高下为胜负。夜或系灯其上，远望若巨星（府志）。

　　冬至作米丸祀先祭神，合家食之，谓之「添岁」，即古所谓亚岁也。门扉器物，各黏一丸，谓之「饷秏」。是日长幼祀祖贺节，略如元旦（府志）。

　　十二月二十四日，家备茶果牲醴，印幡幢与马仪从于楮，焚而送之，谓之「送神」。至来岁孟陬四日，具仪如前，谓之「接神」（府志）。

　　二十五日，各家斋戒焚香，莫敢狎亵，俗传天神下降之日，（府志）。

　　除夕前数日，以各种生菜沸水泡瓮中，以供新岁祭祀之用，余则待发变后食之，名曰「来年菜」。杀黑鸭以祭神，谓压一岁凶事。为纸虎，口内实以鸭血或猪血生肉，于门外烧之，以禳除不祥（赤嵌笔谈）。

　　气候

　　台僻东海隅，地势最下，四面环海，遥隔重洋数千里，其气候与内郡悬殊。大约暑多于寒。钟鼎之家，狐貉无所用之。细民无衣无褐，亦可卒岁。花卉则不时常开，木叶则历年未落。瓜蒲蔬茹之类，虽穷冬亦华秀。此寒暑之气候不同也。春频旱，秋频潦，东南云蒸则滂沱，西北密云鲜润泽，所以云行雨施，必在南风盛发之时。此雨旸之气候不同也。四时之风，南飓居多。七、八月间因风击浪，楫摧樯倾，沙涛之声，远闻数百里外。晓东暮西，风之所自，与中土顿殊。此风飙之气候不同也。且一郡之中，而穷南极北，气候亦迥不侔。自府治至凤山，渐南渐热；凤山至淡水等处，冬少朔风，土素和暖，蕴隆之气，昼为特甚，入夜转寒，未晡而露降，日出而雾消。自府治至诸罗、彰化，渐北渐寒。彰化至八里坌、鸡笼城等处，地愈高风愈烈，寒凉愈甚。每朔风起，飞沙拔木，山岚海气，交酿为露，值夜霏霏如霰，村舍山林，咫尺莫辨，茅檐日高，尚溜余滴。常阴风细雨，或骤雨如注。人日在烟雾中，瘴毒尤甚。此穷南极北之气候不同也（郡旧志）。

　　台湾环海孤峙，极东南之澳，气候与漳、泉相似。春燠独先，夏热倍酷，秋多烈日，冬鲜凄风。四、五月之交，梅雨连旬，多雷电，山溪水涨。自秋及春，则有雨而无雪，多露而少霜。田禾播种以后，亦喜露而畏雨。此一郡之大概也。诸罗自半线以南，气候同于府治，半线以北，山愈深，土愈燥，水恶土瘠，烟瘴愈厉，易生疾病，居民鲜至。鸡笼社孤县海口，北高风烈，冬春之际，时有霜雪焉。此又一郡之中而南北异宜者矣（诸罗杂识）。

　　广东志云：岭南阴少阳多，故四时之气，辟多于阖，一岁间温暑过半，元府常开，毛腠不掩，每因汗溢，即致外邪，盖汗为病之媒，风为汗之本，二者一中，寒疟相乘，其疾往往为风淫。又云：盛夏士庶出入，率以青布里头，盖南风为厉，一侵阳明，则病不可起。此地正相同（赤嵌笔谈）。

　　天气四时皆夏，恒苦郁蒸，遇雨成秋。比岁渐寒，冬月有衣裘者。至霜霰则无有也（稗海纪游）。（台湾见闻录：台湾草木，经岁不萎，花开无节。黄巡方叔琬云：余仲冬按部，至斗六门见桃花方盛，至笨港见人擎荷花数枝，回署见榴花照眼。张巡方湄有「真个四时皆似夏，荷花度腊菊迎年」之句）。

　　南北淡水，均属瘴乡。南淡水之瘴作寒热，号跳发狂，治之得法，病后加谨即愈矣。北淡水之瘴，瘠黝而黄，脾泄为痞为鼓胀，盖阴气过盛，山岚海雾郁蒸，中之也深，又或睡起醉眠，感风而发，故治多不起，要节饮食、薄滋味、慎起居，使不至为所侵而已（府志）。

　　淡水在磺山下，日出磺气上腾，东风一发，感触易病。雨则磺水入河，食之往往得病。七、八月芒花飞扬入水，染疾益众。气候与他处迥异。秋冬东风更盛（府志）。

　　澎湖居大海中，地势最下。其气候与闽中内郡迥别。内郡春则多雨，澎则频旱。夏日西北风则有雨。语云：夏北风，雨太公；澎则北风无雨，必待东南风方得有雨。此雨旸气候之不同也。内郡中四季草木长青，澎则自立春至清明草芽不发，至夏方生，立秋以后草则渐黄，更无花卉。此生植之气候不同也。内郡春风融和，夏风温煦，秋日清肃，天高气爽，最足宜人，冬日北风虽寒，无栗烈之威、摧折之势。澎则春时东南风起，入人腠理，以致头晕，土人每以青布裹头御之。夏日则赤日炎蒸，无高山樾荫，暑气袭人，与瘴疠相似，土人多嚼槟榔解之。至秋则西风时作，稍晴仍以夏日。冬日虽无祁寒，然风声无日不聒耳，甚至飞沙走石。此寒暑之气候也（澎湖记略）。

　　国朝蔡世远再与满总督保书

　　夫平台匪易，而安台实难。台湾五方杂处，骄兵悍民，靡室靡家，日相哄聚，风俗侈靡，官斯土者不免有传舍之意，隔膜之视，所以致乱之由，阁下其亦闻之熟矣。今兹一大更革：文武之官，必须慎选洁介廉能者，保之如赤子，理之如家事，兴教化以美风俗，和兵民以固地方；内地遗亲之民，不许有司擅给执照，恐长其昉乱之心；新垦散耕之地，不必按籍编粮，恐扰其乐生之计；三县县治，不萃一处，则教养更周；南北宽阔，酌添将领，则控驭愈密。为圣天子固海外之苞桑，为我闽造无疆之厚福，惟此时可行，亦惟阁下能行之。安集之后，常怀念乱之心是区区之嫠恤也。

　　蓝鼎元论台疆经理书

　　台湾郡县既有城池，兵防既已周密，哀鸿安集，匪类革心，而后可施富教。而台湾之患又不在富而在教。兴学校，重师儒，自郡邑以至乡村，多设义学，延有品行者为师，令朔望宣讲圣论十六条，多方开导，家喻户晓，以「孝、弟、忠、信、礼、义、廉、耻」八字转移士习民风，斯又今日之急务也。

　　又论治台湾事宜书

　　台地讼师最多，故民皆健讼，宜严反坐之法。台俗好动公呈，多武举、武进士主之，皆因以为利，非义举也。每有争讼，动辄盈庭，宜遏绝。

　　台俗豪奢，平民宴会，酒席每筵必二两五、六钱以上或三两、四两不等，每设十筵、八筵，则费中人一、二家之产矣。游手无赖，绫袄锦袜，摇曳街衢。负贩菜佣不能具体，亦必以绫罗为下衣，宽长曳地。舆夫多袒裸，而茧绸、绵绸裤不可易也。家无斗米，服值千缗。饘粥弗充，槟榔不离于口。习俗相沿，饿死不变。则夫崇奖节俭，稍示等威，实转移风俗之急务也。

　　鸦片烟不知始自何来。煮以铜锅。烟筒如短棍。无赖恶少，群聚夜饮，遂成恶俗。饮时以密糖诸品及鲜果十数碟佐之。诱后来者赴饮，不用钱，久则不能自已，倾家赴之矣。能通宵下寐，助淫欲。始以为乐，后遂不可复救，一日辍饮，则面皮顿缩，唇齿齞露，脱神欲毙。复饮乃愈。然三年之后，无不死矣。闻此为狡黠岛夷诳倾唐人财命者（南洋诸番称中国为唐，犹言汉云；今台湾人称内地亦曰唐山）。愚夫不悟，传入中国已十余年。厦门多有而台湾特甚，殊可哀也。

　　台湾赌风最盛，兵民皆然，废事失业，损财召祸，争闘作非，胥由于此。宜知会台镇实心实力共禁之。然表正者影直，上行则下效，未乱之先，皆鸣锣张盖，呵道而聚赌，无怪乎禁令不从也。前人覆辙，可为车鉴。

　　台中胥役，比内地更炽。一名皁快，数十帮丁，一票之差，索钱六、七十贯或百余贯不等。吏胥权势，甚于乡绅，皁快煊赫，甚于风宪，由来久矣。近或稍为敛戢，亦未可知。宜留心访察，惩创一、二，以儆其余。至本衙门胥役，善窥伺本官意旨，招摇撞岁，见事风生，尤不可不防。

　　民生各遂家室，则无轻弃走险之思。台俗婚娶论财，三十老女，尚有待年不嫁者，此等怨旷，最足伤天地之和，召水旱之灾，所当急为严禁。凡民间室女年二十四、五以上者，限三月之内逐一嫁完，违者拿其父兄治罪。

　　广东饶平、程乡、大埔、平远等县之人，赴台佣雇佃田谓之「客子」，每村落聚居千人或数百人，谓之「客庄」。客庄居民，朋比为党，睚眦小故，哗然起争，或殴杀人匿灭其尸。健讼，多盗窃。白昼掠人牛，铸铁印重烙，以乱其号（台牛皆烙号以防盗窃，买卖有牛契，将号样注明）。凡牛入客庄，莫敢向问，问则缚牛主为盗，易己牛赴官以实之。官莫辨，多堕其计。此不可不知也。

　　台地不蚕桑，不种棉苎，故其民多游惰。妇女衣绮罗，妆珠翠，好游成俗，则桑麻之政，不可缓也。制府满公保抚闽时，尝着蚕桑要法，绘十二图颁行邵县。台土广旷，最利树桑，可仿而行之。漳、泉多木棉，俗谓之吉贝，可令民于内地收其核赴台种之。并令广种麻苎，织纴为冬夏布。妇女有蚕桑纺织之务，则勤俭成风，民可富而俗可美也。

　　郭起元书台湾诗文后

　　功令：文武官弁过海者不携女口。将卒分番代戍，非久土著。而闽粤间觅鱼盐之利者，类多无赖子弟。以兵民商贾数十万，靡室靡家，哄然聚处。又物多利赢，则怙侈骄淫，易生争攘，怨仇易起。而番民至愚，每得觞酒豆肉，即以死殉。匪流贪利者，又于番界钓鹿抽藤，激其愤恨。是以沙虫风鹤之警，间岁有之。惟在监司守令秉廉隅、振纪纲、修教养，约束而拊循之，澡其戾心以导迎善气，斯为得耳。其总帅必严弹压、勤训练，利甲兵、建斥堠，使有赫然斧钺之威，凛然金汤之势，庶几守在四裔，为巩固苞桑之助也。

　　夏之芳海天玉尺编初集序

　　夫台湾，山海秀结之区也。万派汪洋，一岛孤峰，磅礡郁积之气，亘绝千里，灵异所萃，人士必有锺其秀者。况数年来沐国家休养教育之泽，涵濡日深，久道化成，固已家弦户诵，蒸蒸然其跻于声名文物矣。第四民之众，士为之倡。士习之邪正，风俗因之。台郡人文蔚起，宁患无才？有才不醇，则庞杂与卑污同病。昔人谓士先器识而后文艺，士习不端，祗以文藻夸世，匪惟无益，抑且为民害焉。稽台郡初辟时，岁科抡才，多借资于瘴、泉内郡。近已诏下厘剔，非生长台地者不得隶于台学。此又盛朝作养边陲之至意。都人士即得秀于山海锺毓，尤当厚自鼓舞，以上副皇恩，毋自域于棫朴菁莪外也。柳州云，报国恩惟文章士。生此唐虞之世，诚读书积学、修身立品，使文章积为有用，而又以其诗书弦诵，训其子弟，化导乡人，俾淳厖之世，和气遍于蛮天菁岭间，则上以鼓吹休明，下以转移风俗。是固宣铎者所厚望，而观风训俗之责，亦可藉此以仰报天子矣。

　　郑光策台湾善后事宜书

　　台地孤悬海外，官司体制，极为尊严。凡属在官，无不凭借权宠，焜耀闾里。于是刁诈者皆依草附木，充为胥吏，正役一而散役则十矣，散役十而帮役则百矣。一县有千百之虎狼，肆其蚕食，民何由安？俗何由治？是吏胥不可不额也。

　　台地闽广杂处，土肥地阔，易于谋生。沿海一带，单丁游手及作奸犯科之人，多托为逋逃之薮，愿而弱者则为游惰，点而强者则归于■〈艹佳〉苻。必严里党之查，始足辨贤奸之迹。是保甲不可不行也。

　　台地淫风流行，倚门卖妍，恬不为怪。而且宝场、骰席，十屋九家，灯火丛街，夜张赌市。而顽兵衙蠹，又互相包蔽，以为渔利之媒。今新更乱离，民气思善，正宜痛为更革，则淫、赌不可不除也。

　　台地初尚敦，近岁以来，侈靡成风，酒馆歌楼，通宵达旦。舆台甿隶，装服轻华。揆其所由，皆开自上。在官丁役、流寓杂流，以不耕不织之财，为逾制无等之举。观者仿效到处蔓延。财源几何，岂不易竭？是侈靡不可不禁者也。

　　杨廷理东瀛纪绩序

　　自郑氏殄灭、朱一贵荡平以来，海疆无事，垂数十年矣。其始特以地沃民稠，志骄服侈，守土者忽不加意，以为风俗固然。渐且奸胥猾吏，恣为民患，而不知止。其民之黠者，则又交结吏胥，舞文弄墨，枉法干纪，蔽上耳目。桀悍者至于持械闘很，千百为群，白昼相杀于道，而官不可禁，或因以取贿而免之。此乱之所由生，非一朝夕之故也。

　　——以上录自重纂福建通志卷五十八。  
　 
　　粳稻：占稻，俗名占仔，五、六月种，九、十月收。过山香，粒大倍于诸米。大伯姆，色白，宜低田。早占，粒差小，二、三月种，六、七月收。圆粒，米白而软，粒短而肥。埔占，壳白，实赤，皮厚，三、四月种，八、九月收。吕宋占，种自吕宋来，有赤、白二色，粒小而尖，种获与埔占同时。秫稻：鹅卵秫，米白而软，种获与占仔同。禾秫，壳白米大。占仔秫一名赤壳秫，米白粒差小。虎皮秫，壳赤有文，粒大色白。竹丝秫，米青白色。生毛秫，壳有毛，俗呼大武垄秫，种获俱与占仔同时。双冬：台湾志略，南路下淡水间有三冬种、四月收者，名双冬，他邑所无也。鸭脚黍：穗如鸭趾，故名。黄粟，稷之别名。麦，有大麦、小麦、荞麦。黄豆，粒大倍于内地。白豆，港冈出者佳，淡水次之。米豆，皮白，可和米煮。荷兰豆，种出荷兰，色绿味香。御豆，一名观音豆。长豆、加说豆、刀豆、乳豆、胡麻。

　　芋，大于内地数倍。赤嵌笔谈：南路番仔芋一名糯米芋，有重十余觔者，味佳。台海使槎录：芋有二种，红者呼为槟榔芋。傀儡芋，出傀儡番社，长可一、二尺，旁无小艿。三保姜，相传明初三保太监所植，可疗百病。白花菜，腌为菹，味香美。六月菜，头白，子可入药。番芥蓝，似菜，叶蓝纹红，根亦红，种久蕃茂，团结成顶，层层包裹，一名番牡丹，种出咬■〈口留〉吧，其国以为上品菜。萝卜、蟳菜、鹿角菜、紫菜、赤菜、葱、韭、薤、蒜芥、白菜、苋、芥蓝、莙薐、菠薐、蕹菜、蒝荽、茼蒿、芹、茄、笋、薯蓣、番薯。

　　王瓜，一名莿瓜。月令：四月王瓜生，台地十二月即有之。西瓜，盛于冬月，台人元旦多啖之。涵瓜，有青、白二色。木瓜，与内地不类，凡五棱，无香味，居民用盐渍以充蔬。丝瓜、苦瓜、冬瓜、金瓜、菜瓜、莦瓜、匏。

　　菊，台地少寒多燠，花开无节，惟菊至冬乃盛，开至二月。迎春菊，惟紫色一种开历冬春，故曰迎春。茉莉，赤嵌笔谈：茉莉最易种植。番茉莉较大，种自柬埔寨来，花径寸，百余瓣，殊有妙香。贝多罗花，种自西洋来，叶如枇杷，梵僧用以写经，枝皆三叉，花瓣六出，台人称为番花。番绣球，叶如槐，花红黄相间，一枝数十蕊。莿球，身多莿，花黄，色似菊而小，俗名消息花，又名牛角花，以其刺相偶如牛角也。番瑞香，蔓生，一簇数蕊，香甚清远，夏月盛开。番蝴蝶，叶略似夜合花，中红外黄，似蝶，有须一枝，可数蕊，四季长开。九头芙蓉，叶似梧桐，一茎九头，深红色，状若牡丹，娇艳可爱。奇楠花，淡黄色，四瓣，中有小萼，旁生两小粒如翼状，开花经月不凋。月桃，叶似莲蕉，花黄白色，倒垂，香而浊，一茎数十蕊。台产五月始开，端午日取叶以包角黍，又名虎子花。莲蕉，花出蕉心，色鲜红，经月余始谢。梅、桃、桂、海棠、山丹、兰、紫荆、刺桐、指甲花、石榴、夹竹桃、树兰、番兰、唐棣、长春、丽春、佛桑、金丝蝴蝶、蜀葵、玉楼春、荷、頳桐、紫薇、金钱、美人蕉、水仙、胭脂花、夜合、喷雪、鹿葱、月下香、鸡冠、老来娇、昙花、向日葵、素馨、凌霄、金凤、锦竹花、千日红、栀子花、蓼花、含笑、七里香、交枝莲、茶花、十姊妹、宝相、鹰爪、一丈红、玉芙蓉、水绵、鼓子。

　　菠萝，叶似蒲而阔，两傍有刺，果生丛心，皮似波罗蜜，而色黄味酸甘，末有叶一簇，因形状类凤，故名。西螺柑，■〈浦上女下〉娑洋集孙尔准诗：西螺五寸柑；自注：西螺产柑，绝佳。又诗：黄柑西路摘新霜。佛手柑，台产较大于内地，不甚香。番橘，出半线诸山，大如金橘，肉酸皮苦，色黄可爱。柑子蜜，形如柿，细如橘，可和糖煮作茶品。檨，番蒜也。实如鹅卵，皮青肉黄，剖食甘美，始生时为菹，曰蓬莱酱。波罗蜜，自荷兰国携来者，实生树干，皮似如来顶，剖而食之，甘如蜜。树子，俗呼葡萄子，台产最盛。叶如毛柿，三月开白花，五、六月熟，状如金钮，薄皮裹浆，内有小核，核中有仁，味极香。收实后，或用豆医浸制，贩诸内地，极珍。软雾，丛高二、三丈，二、三月开花，四、五月实，大如小酒杯，蒂尖头阔，上染红色。繁结絫絫，一树多至数十颗。椰子，树高数丈，直起无枝，壳坚劲，可作瓢。壳外有衣，肉在壳内，色白，味如乳，可酿酒，中有水甚多，俗呼椰酒。瀛壖百咏：凡拣椰子，以手摇之，听水声清亮，则心大而甜，其肉厚；声浊则否。盖椰心以水而养也。番柿，形如柿，皮有毛，俗呼毛柿，西域种。刺葡，叶如柑，子蜜，实如桑椹，无核。槟榔，向阳曰槟榔，向阴曰大腹，实如鸡心，和老藤食之，能醉人，可以袪瘴，人有故则奉以为礼。赤嵌笔谈：槟榔，或云粤人食子，台人食皮。一色青者为雄，黑脐者为雌，雄者味厚，雌者味薄，颗向上长者尤贵。荖藤，蔓生，味辛，和槟榔食。桄榔子，结实，五月熟，土人即种埔尖，是岁子若多生，榖必有年。荔枝、龙眼、橄榄、杨桃、菩提果、石榴、番石榴、番姜、甘蕉、落花生、莲子、藕、菱、桃、梅、杏、葡萄、甘蔗、红枣、酸枣、桑椹、芡。

　　万年青，一名绿珊瑚，枝圆，色绿，无花，高丈余枝甚脆，有毒，浆沾人肌肤辄烂，人家及村墅遍植之，以为藩蔽。土沈香树，开花五瓣，白色，结子黄如豆大，其根香。萧朗木，大者数围，性极坚重，入土千年不朽，美材也。交标木，可为栋梁。槺榔，干直无枝，其颠生叶，不过数十，结子作穗，生木端，其叶台人以为帚。香木，南路打狗山有香木，色类沈香，味较檀尤烈。白树，高大而干直，颇美观，但易朽。娑罗树，中空，四围折迭成圆形，尤异。花纹斜结，盘屈如古木状，用贮管城，因其材也。九芎，一名九荆，用为坚柱，入土不朽。番豆，大至合抱，高数丈，结子如豆荚。赤鳞，赤色，皮有鳞，质坚，入上难朽。林投树，干直，皮似栟榈，其裹骨极坚，花纹斑驳，可作箸并檀板、月琴、三弦等乐器。心空，从根结棕丝直贯至顶。叶青而长，两旁皆刺花，似芦荻。结实类菠萝，熟后深黄，擘开颗颗如金铃。番众以线串贯，缠额上为饰，并啖之。开花时则摘其花以盘髻。厚栗，本名猴栗木，性甚坚，可为栋梁。百日青，俗名土杉，虽枯而色尚青也。埔柿，树如柿，无花实。山荔，树如荔，无花实。破故子，叶如梧桐而小，结子如苦楝。松、柏、樟、楠、桐、榕、柳、黄目树、加冬、楮、馒头果树、漆、朴、棕、枫、椿、楝、铁树、水松、桑、柘、乌栽、埔荆、象齿、桕、土杉、茄藤、金丝藤、扶留藤（即荖草）。鸡屎藤，和猪脚煮食，可疯脚疯。浮留藤，可夹槟榔食，粤人用叶，台人憎其辣，用藤。

　　莿竹，叶繁干密，刺如鹰爪，土人环植屋外以御盗。空洆竹，高二丈许，大二、三寸，无旁枝。麻竹、绿竹、观音竹、人面竹、筀竹、石竹、七弦竹、金丝竹、凤尾竹、长枝竹、江南竹、棕竹、芦竹。

　　风草，春生无节，则经年无台风；生一节，则台风一次，二节二次，多节则多次，甚验。白曲草，可制曲酿酒。刺裙草，一名鸡鸣草。乳草，生附地，枝红叶细，妇人少乳者食之，能通乳窍。七弦草，丛生如稻秧，其朵如兰，有直纹，似弦白绿相间，至冬则白变红，土人莳植，以充盆玩。茜草，土番用以染兽毛。红毛茶，草属，黄花五瓣，叶如瓜子，亦五瓣，其根如藤，刨取晒干，或气有不快，熬茶饮之则愈。鼠曲、龙舌、羞草、烟草、仙人掌、萍、苹、藻、遍地锦、虎耳、风尾、茅、菅、芒、蒲、艾、蓪草、水烛。

　　鹿茸，能补阳。麋茸，能补阴。鹿角胶、鹿角霜，霜即煮胶之角渣也。班节相思，类薄荷而大。纱帽翅，一茎数十花，色黄，叶可治癣。林茶菰，即林投实，肉有红、白二色，治痢疾。叶下红，干红花圆，小如白绒，叶外青内红，治损伤。鸭嘴黄，一名定经草。马尾丝，草属，叶细而长，花红而小，其根如荔枝，核黄色，多细丝如发，不拘鲜干，皆可治蛇蜂诸毒。红首蛇，头色略红，状如薯，味苦，途中中痧，刀削少许，冷水送下，立愈。番薏茹，一名番苦苓，一名心痛草，治心气痛。种出荷兰，叶秀嫩似云板，曝干则香，结子青赤色。乌甜叶，一名对面乌，可止血。返魂草，叶旁有小缺，如刀翦，治狗啮及刀伤极验。天门冬、麦门冬、硫磺、地骨皮、香附、穿山龙、木通、薏苡、金银花、三柰、益母草、木贼、蒲公英、薄荷、豨莶、泽兰、白鸡冠、栀子、苍耳子、樟脑、茯苓、桕菰、姜黄、蓖麻子、木鳖子、枸杞、草果、蝉蜕、车前子、蒺藜、石决明、紫苏、天南星。烛，生水中，形如烛，故名。急性子。

　　牛：水牛自内地来，黄牛近山多有，取而驯习之，用以耕田驾车。马，小而力弱，异于内地，内山有山马。羊、猪、狗、猫、兔、猴、猪母熊。艾叶豹，台产者稍大于犬，而无害于人，或名之曰獐虎。云豹，色黄而间以黑点。金钱豹，色类云豹而黑点较圆。■〈鹿外西内〉，似鹿而大。黄羊，水沙连、红头屿出，有鬻其皮以为褥者。石虎，山坑中有，形如猫，皮五色，性不咬人，皮可为褥。熊、麋、鹿、麂、獐、麇、野猪、豪猪、山羊、獭、鼠。

　　鸡、鹅、鸭、鹁鸽。鸠：色青黑者曰斑鸠，甲顶下赤色者曰火鸠。又一种身绿嘴足皆红者曰金鸠，惟淡水出。长尾三娘，■〈闭鸟〉属，色青、朱嘴、红足、紫尾，长尺许，疑即青■〈闭鸟〉也。番荜，形如燕，背淡黑色，腹下色黄，尾长，飞则鸣，行则摇，类鹡鸰。白鸠，每当五鼓则鸣，或谓之知更鸟。使槎录：白鸠霜衣雪襟，可为近玩，或呼为洋鸽云，自咬■〈口留〉吧来者。初时价昂，近饲养将雏者多，价不及十之一。海鸡母，黑色，绿脚如母鸡，骨脆而味美。■〈赤鸟〉鹳，俗呼食蛇鸟，状如鹤略小而短尾，周身淡红色，专食蛇虺。荜雀，似雀而小，紫色，唧唧善吟，置笼中能自来去。绿鸠，绀嘴碧毛，艳胜鹦鹉，惟不善鸣，逊白鸠。海八哥，黑身、红顶、绿足，一名田鸡。乌鹙，似八哥而通体皆黑，喙如锥，尾长，飞最疾，鸣如黄莺，善作百鸟声，宿处恶鸟不敢近。鬼车，俗名九头鸟。天鹅、彩囊、雷舞、倒挂鸟、鸢、鸜鸽、鹳、鸰、雉、乌、燕、鹭、画眉、鸜鹆、布谷、凫、鸥、鸳鸯、翡翠、白■〈闭鸟〉、伯劳、黄莺、鹰、颅鹚、鸱鸮、雀、白头翁、竹鸡、鹞、鹪鹩、卢鸡、钓鱼翁、鹆、乌须。

　　鲨：有龙文鲨、乌鲨、虎鲨、圆头鲨、乞食鲨、白鲨、双髻鲨、乌翅鲨、锯仔鲨、鼠■〈虫吾〉鲨、蛤婆鲨、油鲨、泥鳅鲨、青鲨、扁鲨、狗鲨。魟：有黄魟、燕魟、锦魟、泥魟、扫帚魟、水沈魟。泥■〈鱼卖〉鱼，即涂魠，形如马鲛而大，重者四、五十觔，口阔，身黑，无鳞。澎湖之鱼，推此为第一品。蜈鱼，俗呼海竖。头似猪，大者千余觔，小亦五、六百觔，常于水面跃起，高丈余，喷水如雪，渔人见之则避。麻虱目鱼，塭中所产，夏秋盛出，状类鲻，鳞细，台为贵品。四破鱼，似鳁而无鳞，性嗜火。大武仑至三貂一带海边居民，昏夜以二艇，共张一罾，另一小艇持炬引之，群鱼望火而来，罾中得鱼无数。

　　■〈鱼劼〉鱼，鳞细脊腴，味甘美。正月从沿溪入内山，长纔寸余，每月长一寸，至冬成尺，还自内山到海边，出卵而没。飞藉鱼，疑是沙燕所化，两翼尚存。渔人夜深时，悬灯以待，结阵飞入，舟力不胜，灭灯以避。鮡鱼，生海岛泥涂中，大如指，善跳，故名。俗又名花鮡鱼。三牙鱼，或赤或白，有三齿。■〈鱼日〉鱼，身扁无鳞，尖头短尾，亦名牛牯■〈鱼日〉。海龙，产澎湖澳。冬日双跃海滩，渔人获之，号为珍。首尾似龙，无牙爪，长不径尺，以之入药，功倍于海马。气鱼，大者尺许，小者寸许。平时游泳如常鱼，遇物，腹中鼓气而圆，其刺如媦，其形如龟，又名刺龟鱼，中空可为灯。狗母鱼，长尺许，有细刺，鱼之粗劣者。牛尾鱼，状如牛尾，无麟，身直如条，黑色。鹦哥鱼，状如鲤鱼，绿嘴似鹦哥，故名。鸡鱼，身扁，赤色细鳞，形颇如鸡，故名。饲子饭，无骨，可和饭以饲幼子。花魿，斑点如花。金钱，状如花魿，而体薄多刺。独鱼，大如掌，皮粗，晒干可磨木器。乌鱼、敏鱼、胎鱼、觔鱼、章鱼、鲙、鳜鱼、马鲛、■〈鱼因〉鱼、鮸鱼、鲯、墨鱼、■〈鱼毒〉鱼、水母、扁鱼、黄爵、红纱、■〈鱼午〉鱼、黄翅、乌颊、龙尖、■〈鱼燕〉鱼、柔鱼、绳鱼、赤■〈鱼宗〉、狮刀、虎鱼、燕子鱼、铁甲、贴沙琵琶、梭鱼、乌贼、销管、带鱼、丁香、水尖、石拒、海翁、白刀、鲳、鲇、鳗、乌耳鳗、鲈、鲫、比目、银鱼、鳝、金鱼、闘鱼、鲂、鳁、青鳞、鲡、鲢、金钟仔、遍身苦、涂虱、龙虫、黄栀米、沙蚕、海参。

　　红鰕、龙鰕、大脚鰕、海鳔鮹。

　　龟。玳瑁，状如龟，背有甲十二片，黑白斑，无足，有四鬣，煮其甲，柔如皮，因以作器。澎人伺其登岸伏卵时，尾而取之。蟹：有沙钻蟹、沙马蟹、虎狮蟹、青蚶蟹、金钱蟹、鬼蟹、毛蟹。蟹郎，似蟹而小，穴诸荒烟蔓草中，非朔望不出。其出也，朔雄、望皆雌，朔雌、望皆雄，八月望日尤多。海豆芽，似蚬而大，形扁壳绿，吐尾如豆芽，一曰涂杯。醋鳖，坚白如石，背圆腹半，有旋纹如螺形，如鳖而甚小，最大者不及指盖，藏数年投之醋中，蠕蠕自能配合。鲎、蟳、蠘、蚶、蚌、蚬、蛤、车螯、蛤蜊、蛎、蛏、红栗、寄生、蛲、西施舌、仙人掌、海月、石决明、砗磲、海胆、香螺、花螺、肉螺、帽华螺、珠螺、海粉、鲮鲤。

　　蛇，台产有数种：一名山■〈束〉、一名草花仔，俱不伤人；一名龟壳花、一名饭匙倩、一名青竹丝，三者啮人最毒。簸箕甲，大者数尺，身有横纹，黑白相间，俗名手巾蛇，啮人立死，误践其骨，亦能杀人。钩蛇，北路有钩蛇，能以尾取物，又能吞鹿。蜂虎，状如灯蛾而大，头有斑点，入蜜蜂窝，则尽食其蜂。螥螂，多藏厨中，煎食解毒，最神。水龟、蛙、蜥蜴、蜻蜓、蚁、蝉、蝶、蝙蝠、蟋蟀、蜘蛛、萤、蛩、螽、螳螂、螟蛉、蜾蠃、蝇、蜈蚣、水蛭、蚊、蛾、蠹、灶鸡、■〈虫羗〉螂、蚯蚓。

　　达戈纹，番妇所织。番饰，以五色彩线织成。绉布，以内地棉花织成。卓戈文，番所织毡也。番毯、毛被，俱番妇剥树皮杂兽毛织成。棉布、苎布、麻布。

　　金，出上淡水等处溪中。前时土人捞之，如光沙粒，一日之工，止供半日之费。珠，凤山下庄海中蛎房产珠，如稷米大，名凤山珠。玉，出嘉邑玉山，终岁如笼雾，冬日晴明乃见，取之最难。或云，此山皆水晶，故远望如玉。■〈石娄〉■〈石国〉石，生海中，皆咸卤结成，土人置盆中充玩。白英石，出水沙连坑，形似水晶。打鼓山石，崟■〈山上欹下〉玲珑可玩。珊瑚，出琅峤海底，有枝叶，色如铁，俗呼铁树，与八宝中之珊瑚回殊，无足异者。澎湖纪略：澎湖海中亦有一种土珊瑚，在水中见淡红色，出水即白而枯槁，极松脆，收贮数月，自行碎折。须石，土人以筑花窗及墙基，甚美观，其价亦廉。硫磺，出淡水磺山。沙连纸，以沙连之竹制之。煤炭，气味如硝磺，可以代薪，焰甚烈。菁淀、蓝淀、藤、菁子、薯榔、茄藤皮、豹皮、糜皮。鹿皮，春毛浅薄，番人以为席；冬毛深厚，汉人以为褥。瘴皮。

　　盐、糖、油、酒、茶、曲。——以上录自重纂福建通志卷六十。  
　 
典礼（祀典）

　　祈雨仪注

　　福建祀典：凡遇亢旱，祈求雨泽。先一日斋戒，禁止屠宰。至期，各官朝服致祭山川坛，次日致祭社稷坛；祭品、仪注俱照春秋祭礼行，另用祝文，不饮福受胙。

　　凡祭坛雨日，委官雨缨素服，诣城隍庙、龙王庙读祝文、行香。两坛祭毕后，各官每日同诣城隍庙、龙王庙行香，第七日为止。龙王庙行二跪六叩礼，城隍庙行一跪三叩礼。

　　凡七日内得雨，开屠，择日行报祭礼。同日，先祭山川坛，次祭社稷坛；祭品、仪注照前，另用祝文，饮福受胙。次日，先祭城隍庙，次祭龙王庙，俱用祝文，祭品、仪注照春秋祭礼行。

　　如七日不雨，或雨小不足，暂停开屠一日，仍斋戒如前，先祭山川坛，次祭社稷坛，委员诣城隍庙、龙王庙行香；各坛、庙俱另用祝文。两坛祭毕，每日各官俱诣城隍庙、龙王庙行香。得雨后，报祭如初。

　　凡遇祈祷斋戒后即得雨泽，仍择日于坛庙各处行报祭礼。如亢旱太甚，各官步祷行香。

　　闽中旧俗：祈祷斋戒、致祭行香之日，僧、道诵经，部文亦议令诵经，委员查看。今自斋戒日为始，道纪司督率众道于城隍庙诵经，僧纲司督率众僧于龙王庙诵经，福州府委官查看，或委员赴鼓山行香请水，临时酌行。

　　凡祭坛，俱穿朝服行礼，祭后仍雨缨素服。余日各庙行香，俱雨缨素服。惟报祭则各庙俱穿补服。

　　凡祈雨，禁止屠宰，惟祭坛用牲。

　　凡祈雨，各衙门照常办事，不理刑名，不宴会，不声炮，不鼓吹，不鸣金，不张盖，官衙相见戴纬帽、穿素服，遇迎送钦差仍用礼服。

　　凡外府州县祈雨，务遵部议，以次致祭两坛。其旧例祈祷之庙，仍赴行香。得雨，一体报祭。行礼次序、服色，悉照省会遵行。

　　祈晴仪注

　　福建祀典：凡遇霪潦为灾，祈求晴霁，先行禜祭之礼；伐鼓，用少牢，视水来涌集最多之门而祭。闽省会城宜于水部门。外府州县各随地宜。

　　凡祈晴，先一日斋戒，禁止屠宰；惟祭门用牲。

　　祭日穿补服，行二跪六叩头礼，伐鼓，用祝文；仪注照春秋致祭火神之礼。

　　凡祈晴，三日之内禁屠斋戒，各衙门照常办事，不理刑名，不宴会，出入不声驳，不鼓吹，不鸣金，不张盖，官员相见，纬帽常服。

　　如三日仍雨不止，则伐鼓用牲致祭社坛，朝服行礼，另用祝文；祭品、仪注照春秋祭礼，不饮福受胙。

　　凡祈祷之后晴霁，开屠，择日行报祭礼，另用祝文，仪注照前，惟社坛饮福受胙。

　　禜祭祭文：维某年月日，某官某致祭于城门之神曰：诏命临民，职司守土。惟兆人之攸赖，并藉神功；冀四序之常调，群蒙福荫。必使雨旸应候，爰占物阜而民安；庶其寒燠咸宜，共庆时和而岁稔。仰灵枢之默运，聿集嘉祥；襄元化以流形，俾无菑害。尚飨。

　　祭天后庙仪注

　　福建祀典：祭期前一日，委官省牲，监视宰牲。委员着补服至庙封帛毕，礼生引至省牲所省牲。礼生接毛血供香案上。省牲官行一跪三叩头礼毕，退。

　　正祭日，五鼓，各官俱至庙，穿蟒袍。主祭官签祝文毕，起鼓。引生引主祭官诣盥洗所盥手毕，引至行礼处立。通唱：『执事者各执其事。主祭官就位。陪祭官各就位。瘗毛血，迎神』。引赞：『上香』。引主祭官于神位前立。引赞：『跪，叩首』。捧香生跪进，主祭官受香，拱举，授接香生上炷香于炉内。又上瓣香毕。引赞：『叩首，兴，复位』。行二跪六叩首礼，各官俱随行礼，兴。

　　通唱：『奠帛，行初献礼』。引赞：『诣神位前立』。引赞：『跪，叩首。奠帛』。捧帛生跪进，主祭官受帛，拱举，授接帛生献。引赞：『献爵』。执爵生跪进，主祭官受爵，拱举，授接爵生献，毕。引赞：『叩首，兴』。引赞：『诣读祝位』。主祭官诣读祝位立。读祝生至祝案前捧祝版立于案左。引赞：『跪』。主祭官、陪祭官、读祝生俱跪。引赞：『读祝文』。读祝生读祝毕，捧祝版仍供案上。引赞：『行三叩首礼』。各官俱行三叩首，兴，复位。

　　通唱：『行亚献礼』。与初献礼同（不读祝，不献帛），复位。

　　通唱：『行终献礼』。与亚献礼同，复位。

　　通唱：『彻馔，送神』。主祭官、陪祭各官俱行二跪六叩头礼。通唱：『读祝者捧祝，执帛者捧帛，各诣燎位』。读祝生捧祝，执帛生捧帛，祝文在前，帛次之，俱送至燎位。主祭官旁立，候祝帛过仍复位立。通唱：『望燎』。引生引主祭官诣望燎位立。祝帛焚半，引赞：『礼毕，退班』。

　　天后庙祝文

　　维年月日某官某致祭于敕封护国庇民、妙灵昭应、宏仁普济、福佑群生、诚感咸孚、天后尊神曰：惟神菩萨化身，至圣至诚，主宰四渎，统御百灵。海不扬波，浪静风平，舟航稳载，悉仗慈仁。奉旨崇祀，永享尝蒸。兹届仲春（秋），敬荐豆馨，希神庇佑，海晏河清。尚飨。

　　康亲王春秋祭祝文

　　维年月日，某官某致祭于康亲王之灵曰：日星河岳，锺在天潢，智勇文武，恭俭温良。协衷惠献，绥我南方。荡平浙省，爰靖闽疆。逆藩授首，黎庶安康。歌衢舞巷，簟食壶浆。功垂万世，德实无量。兹际春季，改火顺阳。洁蠲崇报，俎豆馨香。尚飨。

　　霜露既降，万宝告成。维王勋德，河岳日星。既翦丑孽，闽越以宁。田畴乐利，沐膏咏勤。祖父被之，孙曾亦云。巍巍庙貌，灵爽式凭。肃将秋祝，来格来歆。尚飨。

　　贝子祠春秋祭祝文

　　维年月日，某官某致祭于宁海大将军惠献贝子之灵曰：和风正暖，春露初霏，缅维惠献，功德巍巍。丑孽跋扈，父老歔欷。奉行帝命，肃将天威，扫除猖獗，独运神机。勋垂闽地，绩纪常旗。土民感戴，拜祝祷祈。在庭陟降，鉴此明粢。尚飨。

　　秋气清肃，皎日光辉，缅我惠献，奕奕金枝。知仁且勇，文武兼资。龚行天讨，枭獍扫锄。功成星陨，闽民涕洟。道山俎豆，众志获舒。桂醑虔申，歆格于斯。尚飨。

　　贤良祠前殿祝文

　　维年月日，某官某致祭于宁海大将军惠献贝子之灵曰：春风和畅，淑气熏蒸（秋祭用「金风气肃，玉露澄清」），惟王勋业，云汉争明。巍巍华宇，郁郁云旌，万民谣颂，声殷雷轰。九重宠锡，昭逾日晶。史乘载纪，贤良增荣。揆诸祭法，允称斯名。启佑后嗣，理学宗盟。文孙奕奕，振振豪英。兹届仲春（秋），肃荐粢盛。仪惭旅白，鉴此微诚。伏惟尚飨。

　　贤良祠后殿祝文

　　维年月日，某官某致祭于提督福建全省陆路等处地方总兵官加二级张公、少保兼太子太保提督福建全省水陆等处地方总兵官昭武将军谥敏壮杨公之灵曰：惟灵文武宪邦，公忠体国。当皇朝之肇造，心膂攸同；值列圣之丕承，股肱作辅。明良合德，奋庸而庶绩咸熙；中外宣猷，敷泽而兆民永赖。洵属庙廊之硕望，允宜俎豆以明禋。考绩纪勋，崇报昭垂于令典；陈牲奠币，馨香祇荐于岁时。尚飨。

　　褒忠祠春秋祭祝文

　　维年月日，某官某致祭于赠太子少保兵部尚书总督福建部院谥忠贞范公承谟、海澄公追封王爵谥忠勇黄公芳度、赠工部右侍郎福建巡海道谥忠毅陈公启泰、赠通政司通政浙江温处道谥忠毅陈公丹赤、赠太子少保福宁镇总兵官吴公万福、赠太子少保平阳镇总兵官谥忠壮朱公天贵、赠太子少保台湾镇总兵官欧阳公凯、福建水师总兵官黄公翼、山西道监察御史萧公震、四川参议道张公松龄、晋赠礼部尚书江西建昌府知府高公天爵、赠太仆寺卿福州府知府王公之仪、赠太仆寺卿邵武府知府张公瑞午、福州城守副将王公进、赠给拜他拉布勒哈番台湾水师副将许公云、赠按察司副使建宁府同知喻公三畏、赠按察司副使郡武府同知高公举、赠拖色拉哈番台湾北路参将罗公万仓、赠拖色拉哈番台湾镇左营游击孙公文元、赠拖色拉哈番台湾水师左营游击游公崇功、赠按察司佥事侯官县知县刘公嘉猷、赠布政司参议福建藩幕摄将乐县知县王公万鉴、赠按察司佥事尤溪县知县李公埙、赠国子监助教晋赠吏部尚书嵇公永仁、赠都司佥书海澄镇中营守备蒋公鈖、台湾南路营守备马公定国、台湾镇左营守备胡公忠义、赠国子监助教会稽生员王公龙光、赠国子监学正沈阳儒士范公承谱、赠国子监学正华亭儒士沈公天成、福清进士施公大晁、寿宁进士叶公有挺、莆田举人刘公渭龙、千总廖公有功、台湾镇标中营千总蒋公子龙、台湾镇标右营千总陈公元、台湾水师右营千总赵公奇奉、台湾水师协千总林公文煌、台湾水师中营把总李公茂吉、台湾镇中营把总林公彦、台湾南路营把总林公富、汀州镇中营把总石公琳之神曰：于烁诸公，义勇忠贞。曩闽变逆，殉难舍身。见危授命，合志同心。帝褒诸公，崇祀尝祀。兹届仲春（秋），敬荐豆馨。神其如在，来格来歆。尚飨。

　　——以上录自重纂福建通志卷六十一。  
学校

　　台湾府学在宁南坊，康熙二十四年，巡道周昌、知府蒋毓英建。因郑氏旧址，中为大成殿，东西两庑，前为戟门、为棂星门、为泮池，后为启圣祠。三十九年，巡道王之麟建明伦堂于殿左。五十一年，巡道陈璸于启圣祠左右，分建六斋，曰六德斋，祠南又分建六斋，曰六行斋，正殿东庑下置献官斋宿房，西庑下为藏器库，庙门外东西二门曰礼门、曰义路，礼门外立大成坊。又于明伦堂之前分立六艺斋（璸自为记）。五十七年，知府王珍改泮池于棂星门外（李钦文记）。五十八年，巡道梁文煊修正殿（李日埕记）。乾隆十年，巡道庄年修（褚禄记）。十四年，郡诸生侯世辉等捐赀大修，于是改六德斋为典籍库，改六行斋为礼器库、乐器库，崇圣殿下统为廊，达于东西庑。又新建泮宫坊，铸祭器、乐器（杨开鼎记）。四十二年，知府蒋元枢修。嘉庆八年，举人郭绍芳鸠众重修，清学地泮池围墙外，自北而南，长八十四丈五尺，自东至西，广二十七丈五尺，立界碑焉。

　　王之麟记略：台地僻在海外，自古未沾王化，罔识宾兴。迨我朝开辟以来，置郡县立学。凡取士之典与内地同，遂彬彬称治，为海邦邹鲁矣。余己卯秋，恭膺简命，来监斯土。甫下车，谒夫子庙，环视栋宇朽败，而明伦堂、两庑、启圣祠以及棂星垣墉，缺然不备。又以龙亭置先师之前，其规模气象蔑如也。于是以次兴工，越明年，于庙东偏拓地数亩为明伦堂，堂后为龙亭库。六月，庙为飓风所侵，又相与醵金重建。庙貌改观。

　　名宦祠在学宫左，祀范承谟、姚启圣、施琅、蒋毓、靳治扬、陈璸、洪一栋、施世骠、蓝廷珍、陈大辇。

　　乡贤祠在学宫右。

　　教授宅在明伦堂后，训导宅在文昌阁后。

　　学额：康熙二十五年，总督王新命、巡抚张仲举题准府学岁试取进文武童生各二十名，科试取进文童生二十名，设廪膳生员二十名，增广生员二十名。嘉庆十二年，总督阿林保、巡抚张师诚奏准台湾五学泮额各酌加一名，于是郡学岁科两试取进文童各二十一名，武童如旧。十五年，署总督张师诚、督学叶绍本题准闽籍生员增设廪增各十名，合原设共三十名；台、凤、嘉、彰四县准增设廪增各五名，合原设十名，共廪增各十五名。乾隆五年，巡视台湾御史兼提督学政杨二酉奏准粤民流寓在台，年久入籍者，台属四邑均有户册可稽，缘系隔省流寓，恐占闽童地步，是以攻击维严，现在粤童堪以应试者计七百余名，准其另编为新字号应试，其取进额数照小学例四邑通校共取进八名，附入府学。嘉庆十二年，总督阿林保、巡抚张师诚疏请粤籍生员应准加设廪膳生八名，增广生八名，岁科取进童生亦加一名。道光八年，总督孙尔准、巡抚韩克均、督学史致俨奏准粤籍生员台、凤、嘉、彰四邑各加进二名，澎湖岁科定额取进二名，附入府学。

　　学田：康熙四十九年，巡道陈璸捐置学田，实收租粟七百八十一石道斗，又实收租粟二十四石道斗，又实收租粟二十四石道斗。

　　海东书院旧在宁南坊府学宫之西。康熙五十九年，巡道梁文煊建。后为岁科校士所，书院几废。乾隆四年，御史单德谟别建校士院于东安坊县学宫之左。明年，巡道刘良璧修之。于是书院复振。御史杨二酉奏请以府学教授为掌教，选诸生肄业其中，拔贡生施士安捐田千亩，以给膏火（二酉自为记）。十五年，新建县署于红毛楼右，台湾县知县鲁鼎梅乃修东安坊废署为书院，徙焉。十七年，诏以巡道兼提督学政。其后岁科校士于道署，校士院遂旷。二十七年，巡道觉罗四明修旷院为海东书院，复徙焉（四明自为记）。三十年，知府蒋允焄护巡道事，乃别建择地于宁南坊府学宫西崎下，广三十丈，袤八十丈，东向，讲堂学舍亭榭悉具（允焄自记）。

　　崇文书院，府义学也，旧在东安坊。康熙四十三年，知府卫台揆建，置田租以供膏火。乾隆初，常以府学训导掌教。十年，巡道摄府事庄年修。十五年，徙于宁南坊府学宫之西，即海东书院旧处，初址遂废。二十四年，知府觉罗四明乃择地于府署东偏，率僚属绅士共成之，讲堂斋舍毕具，始延师于内地，掌其教焉（四明自为记）。嘉庆二十三年署府郑佐廷、道光八年知府邓传安重建。

　　义学在府治前东南。康熙四十五年，知府卫台揆建。

　　土番各社社学，雍正十一年设。

　　台湾县学在东安坊。康熙二十三年，知县沈朝聘建。前为殿，后为启圣祠。二十九年，知县王兆升修。四十二年，知县陈璸建明伦堂于殿右（璸自为记）。四十四年，知县王仕俊成之。明年，旧令陈璸来为巡道，以启圣祠方向与正殿相左，乃改建启圣祠（璸自为记）。知县俞兆岳、教谕郑长济凿泮池。五十九年，署县王礼修门墙。雍正间，邑贡生陈应魁建棂星门于泮池南。乾隆八年，诸生张元华等修崇圣祠（熊学鹏记）。四十年，邑绅陈名标、陈朝枢等议大修，有杨方氏愿割地拓其西畔，乃改建焉。殿庑门池如制。殿之北为崇圣祠，改旧殿址为今明伦堂。堂下东厢为碑亭。知府蒋元枢捐赀续成之，并制礼乐器。五十八年，教谕黏继任修。嘉庆九年，知县薛志亮、教谕郑兼才捐修，邑绅林朝英独任之，于是增正殿高二尺有奇，广露台左右各四尺，护以石栏，殿庑周围改用石柱，新明伦堂广宫墙丈有六尺，置宰牲亭，修祭器。

　　名宦祠在崇圣祠左。

　　乡贤祠在崇圣祠右。

　　教谕宅在明伦堂后，训导宅在明伦堂左。

　　学额：廪膳生员十名，增广生员十名。嘉庆十五年，增设廪增各五名，共各十五名。岁试取进文武童生各十二名，科试取进文童生十二名。嘉庆十二年，各酌加一名，共各十三名。武童如旧。道光八年，奏准粤籍生员台、凤、嘉、彰四县各加进二名，合原额取进文童共各十五名。

　　学田：实收租粟二十一石有奇。乾隆二年，府学拨归八十石，定为例。三十年，邑人杨志申捐租粟一百六十六石六斗零，又捐租粟一百九十石。嘉庆十一年，邑绅林朝英捐置田租一百二十四石。

　　引心书院在宁南坊。初为引心文社。嘉庆十五年，邑绅黄拔萃立，束修课费，俱其独置。十八年，知县黎溶与拔萃议改为台湾县书院，各捐银置产。二十五年，知县姚莹捐银生息，以充膏火。

　　文石书院在澎湖文澳。乾隆三十一年，通判胡建伟创建（建伟自为记）。嘉庆四年，通判韩蜚声修。二十年，通判彭谦增建。道光六年，通判蒋镛、副将孙德发、游击江鹤倡修，通判丁秉南继之（蒋镛记）。

　　义学在府治东，康熙四十五年，知县王仕俊建。

　　东安坊社学二所，康熙二十三年，知府蒋毓英建。镇北坊社学一所，康熙二十八年，巡道王效宗建。

　　土番社学：一在新港社口，一在新港社内，一在隙仔口，一在卓猴社，一在大杰巅社，俱雍正十二年巡道张嗣昌建，各置社师一人，使教番童。

　　正音书院在县治左，雍正七年奉文设立。

　　凤山县学在县治北门外。康熙二十三年，知县杨芳声始建，如制，殿后为崇圣祠。四十三年知县宋永清、五十八年知县李丕煜修。乾隆二年，拔贡生施世榜重修。十年，知县吕锺秀修明伦堂。十七年，知县吴士元修。

　　范咸记略：凤邑在郡治之南，学宫独据形胜之地。庙前頖池方广里许，多植芠荷，志所称莲池潭也。余以乙丑冬巡行凤山，谒先师庙，召诸生讲学，明伦堂湫隘仅数椽，问所为莲池潭者，莠民侵井以为利薮，日张网其中，芙蕖荡然无复存者。知邑事吕令度地鸠工，于大成殿之右建堂三楹，为讲学所，又修其旧有之堂以祀子朱子，以补旧日之缺，清厘頖池，以还旧观。

　　名宦祠在学宫。

　　乡贤祠。

　　教谕宅在明伦堂侧，训导宅在明伦堂后。

　　学额，见台湾县。

　　学田：康熙二十六年，教谕黄赐英置下则园二十甲，又置下则园二十甲。四十八年，知县宋永清置中则园九十甲六分零，又置下则园四甲三分。乾隆二十三年，知县秦其煟置地二十甲。二十七年，知县王瑛曾置洲田一片，未丈，纳租粟二十四石。二十八年，又置田数甲。

　　义学在县治东兴隆庄，康熙间，知县宋永清建。

　　土墼埕社学，康熙二十八年，知府蒋毓英建。

　　土番社学：一在力力社，一在茄藤社，一在放■〈纟索〉社，一在阿猴社，一在上淡水社，一在下淡水社，一在塔数社，一在武洛社。

　　正音书院在县治东门内，雍正七年，奉文设立。

　　嘉义县学在县治西门外。旧在西门内，康熙四十五年，署县孙元衡建大成殿及棂星门。四十七年，署县宋永清建启圣祠。五十四年，知县周锺瑄建东西两庑、明伦堂及文昌祠。雍正八年，知县刘良璧、冯尽善、教谕李倪昱等修，规制隘陋，后改为玉峰书院。乾隆十八年，知县徐德峻移建今所，庙后为崇圣祠。

　　蔡世远记略：诸罗县学原在善化里之西，茅茨数椽。康熙四十三年甲申，凤山令宋君永清署篆诸罗，因县署移归诸罗山，始就罗山议建。丙戌，郡丞孙君元衡摄县事，建大成殿、棂星门。戊子，宋君复来署篆，建启圣祠。乙未，今令尹贵阳周侯以十月兴修，规制周备。丙申六月告成。世远时应中丞雷阳陈君之招，主鳌峰书院，吾友陈君梦林客游台湾，周侯介陈君以书来求记。且曰：诸罗僻居海外，诸生观化聿新，愿有以教之也。世远寡陋何知，爰即鳌峰诸友相与砥砺者而告之曰：君子之学，主于诚而已矣。诚者，五常之本、百行之原、纯粹至善者也。由明以来诚之方，惟读书为最要。朱子曰：读书之法，当循序而有常，致一而不懈，从容于句读文义之间，而体验乎操存践履之实。学者率此以读天下之书，则义理浸灌，致用宏裕。虽然，非必有出位之谋也，尽伦而已矣。孔子曰：爱亲者不敢恶于人，敬亲者不敢慢于人。吾父子兄弟肫然蔼然，尽吾爱敬之忱也，克伐怨欲之心何自而生哉？始于家邦，终于四海，皆是物也。庸近之士，不能返其本、思其终，但以为读书、得科名，而吾名成矣，荣闾里、利身家，而吾事毕矣。其幸者得一第，其不幸者则老死于布褐而已矣。其天资厚而习染轻者，居是官也，犹可以寡过；其天资薄而习染重者，则贪没焉而已矣。夫此身、父母之身也，天地之身也，民物所胞与之身也。以父母之身、天地之身、民物所胞与之身，顾可不返其本、思其终，以贻父母羞，以自外于天地，以为民物所诟病哉？

　　诸罗僻处海外，圣天子治化之所覃敷，三十余年于此矣。巨公名人相继为监司守令其间，风俗日上，今若萃一邑之秀于明伦堂，相与讲经书之要旨，体宋儒之征言，告之以立诚之方、读书之要、伦理之修。经正理明，则善人多，为国为民，胥于是乎赖，非徒科名之盛也。陈君为我言：周侯清修干固，百废俱兴，引人于善，惟恐不及。吾知所以长育人材、化民成俗者，必有道矣。

　　名宦祠。

　　乡贤祠。

　　教谕宅在明伦堂左，训导宅在明伦堂右。

　　学额，见台湾县。

　　学田：康熙四十五年，署县孙元衡拨置洲园四十甲，为义学膏火，后被水冲陷。乾隆五年，知县何衢清出止存园六甲六分零，充为文庙用。

　　玉峰书院在县治西门内旧县学庙址。乾隆二十四年，知县李倓改建，中设讲堂，翼以斋舍。

　　义学在县治右，康熙间知县周锺瑄建。

　　红毛井社学、新化里社学、善化里社学、开化里社学、安定里社学、打猫后庄社学。斗六门庄社学七所，康熙四十八年，知县刘作楫建。土番社学：一在打猫后庄，一在斗六门庄，一在目加溜湾，一在萧陇社，一在麻豆社，一在诸罗山社，一在打猫社，一在哆啰嘓社，一在大武陇头社，一在大武陇二社，一在他里雾社。

　　正音书院在县治东南，雍正七年，奉文设立。

　　彰化县学在县治东北。雍正四年，知县张缟建，中为大成殿，后为崇圣祠，右为明伦堂，门庑泮池如制。乾隆十六年知县程运青、十八年署县王鹗、二十四年知县张世珍、二十七年知县胡邦翰相继修。嘉庆二年，岁贡郑士模葺庙庑。十六年，知县杨桂森改建明伦堂于庙左，造桥于泮池上。道光十年，知县托克通阿、李廷璧倡修，增高正殿二尺二寸，易以石柱，护以石栏，并增高崇圣祠。

　　名宦祠。

　　乡贤祠。

　　教谕宅在学宫北。

　　学额：武童岁取进八名，余见台湾县。

　　学田：乾隆间，邑人张达京捐置下则田一十六甲七分。

　　白沙书院在学宫右，即县义学。雍正六年，知县汤启声置田，以充束修膏火。乾隆十年，署县曾曰瑛改为书院。二十四年，知县张世珍修。

　　文开书院在鹿仔港文昌宫左。道光四年，理番同知邓传安捐建，以台地文教肇自寓贤鄞县沈太仆光文，太仆字文开，故借其字为书院名，拨归官间田为膏火。

　　半线庄社学，康熙四十八年奉文建。

　　土番社学：一在半线社，一在马芝遴社，一在东螺社，旧眉里社社学附此，一在西螺社，一在猫儿干地，一在大肚社，旧柴坑仔社社学附此，一在大突社，一在二林社，一在大武郡社，一在南社，一在阿束社，一在感恩社，一在迁善社，一在南投社，一在北投社，一在猫雾捒社，一在岸里社，一在猫罗社，一在阿里史社。

　　淡水厅土番社学：一在淡水社，一在南崁社，一在竹堑社，一在后陇社，一在蓬山社，一在大甲东社。

　　淡水厅学，嘉庆十九年，总督汪志伊、巡抚王绍兰以彰化县学取进淡水厅文武童生名数及噶玛兰地方户口应试名数入奏，请援照江西莲化厅之例设立学校，礼部会议具奏，奉旨依议。二十四年，庙学规制悉备。

　　学额：廪膳生员四名，增广生员四名，附学生员岁科每次取六名，武生岁试二名。

　　训导宅在竹堑城内，嘉庆二十二年，移彰化学设此。

　　明志书院在竹堑城北兴直庄夹龟仑、八里坌两山之间，旧永定贡生胡焯猷宅。乾隆二十八年，捐置义学，署同知胡邦翰详建书院（杨廷璋记）。

　　——以上录自重纂福建通志卷六十六。  
　 
经籍

　　国朝台湾府志稿，王喜撰。府志选举表注：喜善著作，自撰台湾志，后之修志者多釆焉。喜，康熙初贡生；杨志作「喜宁」。

　　陈淑斋诗文集，陈鹏南撰。朱仕琇传略：鹏南字云垂，同安人，迁台湾，试诸生，辄冠其曹。饩满入太学，授连江训导。

　　刚斋诗文，张从政撰。字达夫，事母尽孝，学问该洽。乾隆庚申，尝分修郡志。

　　通虚斋集，王克捷撰。字贻茂，乾隆丁丑进士。

　　——以上录自重纂福建通志卷八十二。  
　 
兵制

　　明

　　明史兵制：明定天下，革元旧制。自京师达于郡县，皆立卫所，外统之都司，内统于五军都督府征伐则命将充总兵官，调卫所军领之；既旋则将上所佩印，官军各回卫所。盖得唐府兵遗意。度要害地系一郡者设所，连郡者设卫。

　　初置各都卫指挥使司，以都卫节制方面。洪武八年，并改为都指挥使司。凡改设都司十有三。十三年，改都督府为五军都督，分领在京各卫所及在外各都司卫所。

　　福建都司：福州中卫、福州左卫、福州右卫、兴化卫、泉州卫、漳州卫、福宁卫、镇东卫、平海卫、永宁卫、镇海卫，后添设大金千户所、定海千户所、梅花千户所、万安千户所、莆禧千户所、福全千户所、金门千户所、中左千户所、高浦千户所、埔城千户所、六鳌千户所、铜山千户所、元锺千户所、崇武千户所、南诏千户所、龙岩千户所。福建行都司：建宁左卫、建宁右卫、建阳卫（后革）、延平卫、邵武卫、汀州卫、将乐千户所，后添设武平千户所、永安千户所、上杭千户所、浦城千户所。俱隶前军都督府。

　　闽书：洪武元年，置六郡于闽中，从其郡名曰泉州卫、建宁卫、汀州卫、漳州卫、邵武卫、兴化卫。四年，置福州都卫指挥使司、建宁都卫指挥使司，复置延平卫。八年，以福州都卫为福建都指挥使司，置福州左、右二卫。十九年，置建阳卫指挥使司，隶福建行省都司。二十年，命江夏侯周德兴入福建抽兵防倭，移置卫所当要害处，筑城十六，增设巡简司四十五，分隶诸卫。二十一年，又命信国公汤和行视闽粤，筑城增兵。置福建沿海五卫：曰福宁、曰镇东、曰平海、曰永宁、曰镇海；千户所十二，曰大金、定海、梅花、万安、莆禧、崇武、福全、金门、高浦、六鳌、铜山、元锺。置福州中卫。二十四年，置武平千户所、将乐千户所。景泰五年，调邵武卫后千户所置永安守御，隶延平。六年，上杭草寇窃发，命选行都指挥守御汀、漳二府。成化七年，抽调漳州卫中所、镇海卫后户置守御千户所于龙岩，曰中中千户所。十三年，调拨建宁右卫前所置浦城。宏治十七年，调漳州后所置南诏。

　　嘉靖四十二年，以闽中连岁苦倭，议设总兵镇守，春秋二季驻福州，夏冬二季驻镇东。设五寨钦依把总，以烽火、南日、浯屿三寨为正兵，小埕、铜山二寨为奇兵。复分福建地方为三路：以福宁为北路，辖福宁卫所军并陆营兵，烽火、小埕二寨；兴化为中路，辖福州、兴化、平海、泉州、永宁各卫所军并南日寨、兴泉二府陆营客兵；漳州为南路，辖漳州、镇海二卫所军并浯屿、铜山二寨及漳州陆兵。各设立参将驻札。寻改中、北二路参将为守备，以都指挥行事。隆庆间，设浯铜、海坛二游兵把总。万历四年，以南澳属闽广之交，设副总兵专驻，协守漳潮。又设元锺游兵隶焉。北路守备，万历二十年仍改为参将。二十二年，仍改建宁行都司为守备。二十三年，复题改中路守备为游击将军。

　　镇守寨游（俱据闽书）

　　督抚军门标下游击管领四营二游：曰标前营、曰标左营、曰标右营、曰标后营、曰标前游、曰标左游，皆名色把总领之。

　　镇守总兵标下坐营官统领一营二游：曰新前营、曰标前游、曰标右游，皆名色把总领之。

　　分守北路参将标下，浙营一、土营二，俱住福宁州，名色把总领之。烽火寨（水寨，北界浙江蒲门，南界连江濂澳）、小埕寨（水寨，在连江定海所，为省会门户），俱钦依把总一员。台山游（地属福宁，孤岛也，当闽之上游）、仑山游（与台山相峙外海，福宁门户也）、五虎游（在大海中），俱名色把总一员。

　　分守中路游击标下兴化前营（在兴化南门外，浙兵）、兴化左营（在府城北门外，浙兵）、平海右营（在平海城南门外，浙兵）、泉州旧营（在泉城东门外）、泉州新营（在泉城北门外），俱名色把总一员。南日寨（水寨，故在兴化青山巡司之东，环屿二十里，在海中，成化末移吉了），钦依把总一员。海坛游（在福清海坛山，为最冲）、湄州游（湄州屿在莆禧东海岛间，为最冲），俱名色把总一员。

　　分守南路参将标下前部中营（在漳州西门外，浙兵）、前部左营（浙兵，防守铜山）、前部右营（土兵，在六鳌所），俱名色把总一员。铜山寨（水寨，在诏安县铜山所西门澳），钦依把总一员。

　　泉南游击（天启初，以红夷设）辖浯屿、浯铜二游。浯屿寨（水寨，在同安极南，孤悬大海中，为漳州、海澄、同安门户，后以其孤远，移入厦门，而寨名仍旧），钦依把总一员。浯铜游（在同安县东嘉禾屿中左所）、鸿江游，俱名色把总一员。澎湖游（晋江海外绝岛），南路、泉南俱辖之，名色把总一员。

　　建宁守备（土兵营在建宁府城），建安、瓯宁、建阳、崇安四县地方，其汛地也。

　　汀漳守备，旧设，听南赣参将节制。宏治三年，议驻武平千户所，往来上杭督捕。

　　协守漳潮南澳副总兵（澳在漳、潮二州海岛中，四面阻水，可三百里）标下福营把总一员（营在镇城，与广营协守城池）。南澳游，钦依把总一员（官署二：一在南澳镇，一在元锺所）。

　　郡国利病书福州兵制论寨与游之初设：寨必用世冑及勋升者，欲尊其体统，令有以御舟师、慑众志也。游第用材官及良家于，所以便吾鞭弭，可使飞伏应援耳。故寨为正兵，而游为奇兵。寨可以分疆言，游难以汛地执也。近概题请钦依，一游一寨，相间以居，俾分疆不淆，而汛地各守。夫臂指不联，则秦越异视，辅车既隔，将唇齿莫依，殆与先臣请立之意异矣。

　　各府巡简司（卫所军，凡隙地、支地控驭所不及者更置巡司以承其弥缝焉）

　　福州府巡简司十二：闽县五虎门官母屿、闽安镇、侯官县竹崎、五县寨、长乐县松下、石梁焦山、小祉山、连江县北茭、永福县■〈氵〈癶上示下〉〉门、福清县壁头山、牛头山、泽朗山。旧有古田县榖口、杉洋各巡简司，后革。

　　兴化府巡简司七：莆田县迎仙寨、冲沁寨、嵌头、青山寨、吉了寨、大洋、仙游县白岭寨。

　　建宁府巡简司十：建安县筹岭、瓯宁县营头、崇安县分水关、浦城县盆亭、高泉、溪源、政和县赤岩、松溪县东关、二十四都、寿宁县渔溪。

　　延平府巡简司十：南平县沧峡、大历、将乐县万安、大田县桃源店、花桥、沙县北乡寨、尤溪县高才坂、顺昌县仁寿、永安县安砂、湖口。

　　汀州府巡简司八：长汀县古城寨、宁化县安远寨、武平县象洞寨、永平寨、清流县铁石矶头、连城县北团、永定县三层岭、兴化乡。

　　邵武府巡简司三：邵武县水口、光泽县大寺寨、建宁县西安。旧有军口巡简司，废。

　　泉州府巡简司十三：晋江县祥芝、深沪、乌浔、围头、南安县石井、惠安县峰尾、小岝、黄崎、獭窟、同安县官澳、峰上、烈屿、白礁。旧有德化县高镇、安溪县源口渡、同安县塔头、田浦、苎溪、陈坑各巡简司，俱革。

　　漳州府巡简司十八：龙溪县柳营、漳浦县青山、井尾、古雷、后葛、盘陀、龙岩县雁石、南靖县永丰、长泰县溪口、漳平县归化、平和县漳汀、诏安县洪淡、金石、漳潮分界、海澄县濠门、岛尾、海门社、青浦社。旧有漳浦县东沈、赤山、龙岩县东西洋、南靖县小溪、寒溪、九龙岭、漳平县桃源溪南各巡简司，俱革。

　　福宁州巡简司八：本州岛大篔筜、青湾、芦门、高罗、延亭、柘洋、福安县白石、宁德县东洋麻岭。旧有松山巡简司，革。

　　明史兵志：卫所兵有从征者，诸将所部兵，既定其地，因以留戍；有归附者，则胜国及僭伪诸降卒；有谪发者，以罪隶为兵。其军皆世袭。

　　卫所之外，郡县有民壮，遥郡有土兵。太祖定江东，循元制立管领民兵万户府。闽浙苦倭，指挥方谦请籍民丁多者为军，寻以为患乡里，诏闽浙互徙。宏治二年，立佥民壮法，遇警调发，给以行粮，而禁役占放买之弊。富民不愿则上直于官，官自为募，或称机兵。在巡检司者称弓兵。

　　浙兵，义乌为最，处次之，台、宁又次之，善狼筅，间以叉槊。戚继光制鸳鸯阵以破倭，最有名。

　　漳泉习镖牌，水战为最。泉州永春人善技击。

　　国朝

　　闽省兵制，有八旗营、有绿旗营。八旗营统以驻防将军，绿旗营统以总督。将军兼辖标下绿旗营（康熙间奏准福州驻防，照京口例，添设绿旗左右两营）、水师旗营，而陆路诸镇协亦听节制（嘉庆十一年，议准闽省除督标、抚标、提标各有专辖外，其余陆路各营协均交该将军一体统辖）。总督兼管福建抚标一（一为浙江）、水陆提标二、镇标八及提镇专辖各营。抚标以巡抚统之。提标则陆路提督一员，除辖本标外，节制福宁、建宁、汀州、漳州四镇（福宁镇原属陆提，嘉庆七年，改左营为水，并听水提节制）。水师提督一员，除辖本标外，节制海坛、金门、南澳、台湾、福宁五镇。其副将、参游以下，则又分隶于各镇总兵官。虽增移裁改，规制屡更，要皆因时制宜，使星罗棋布，声势联络，无鞭长不及之患云。

　　军标

　　镇守福建福州等处将军，驻省城，专辖本标左右营，八旗营，绿旗营，水师营。

　　副都统一员，驻省城。原一员，雍正六年分设左右翼，乾隆间复故。笔帖式三员。

　　驻防满洲八旗：康熙十九年始设驻防四旗，曰镶黄、正白、镶白、正蓝，皆汉军。凡城门启闭，专司筦钥。乾隆十九年，添设正黄、正白、镶红、镶蓝，凡八旗。协领兼管佐领八员（每旗一员、原十六员，乾隆间裁八员归协领兼管）、防御八员（每旗一员）、骁骑校十六员（每旗二员）、额外虚衔金顶二十四员（俱在领催前锋内）、领催兵百六十名（旗各二十名，后仿此）、前锋兵二百名、马甲兵千二百名、匠兵四十名、步甲兵四百名、养育兵百六十名、兵战马四百匹。

　　绿旗左营，康熙三十年，将军石文炳援广东京口例请设绿旗两营：参将一员、守备一员、千总二员、把总四员、外委千把总五员、额外外委五员，马战兵七十七名（外委额外在内）、步战兵三百八十七名、守兵三百二十一名、兵战马八十七匹。

　　绿旗右营：游击一员、守备一员、千总二员、把总四员、外委千把总五员、额外外委五员、马战兵七十九名（外委额外在内）、步战兵三百九十名、守兵三百二十一名、兵战马七十九匹。

　　驻防汉军水师旗营，雍正六年，将军蔡良、副都统阿尔赛会同总督高其倬议设水师旗营，驻札闽县洋屿地方，负山面海，距省城七十里。内设旗官教习兵丁，每岁春秋，于三江口演习，地距洋屿二十五里，将军、副都统亲往阅操：协领一员、佐领二员、防御二员、骁骑校六员，汉军领催兵三十名、汉军旗兵四百八十五名（内教习兵十二名）、清字外郎一名。

　　督标（辖本标中、左、右三营、南台水师营，在闽省则节制抚标一、水陆提标二、镇标八。原辖浙闽二省，雍正五年十二月，奉文专辖福建，十二年奉文兼辖浙闽）

　　总督闽浙提督军务，驻札省城。

　　中营副将一员（驻札福州府治）、都司一员、千总二员、把总三员（原四员，康熙间拨一员入军标）、外委千总三员、外委把总五员、额外外委五员，马战兵九十七名（外委额外在内）、步战兵三百六十四名、守兵四百九十名，兵战马九十七匹。

　　左营参将一员、守备一员、千总一员、把总四员、外委千总三员、外委把总五员、额外外委六员，马战兵百三名（外委额外在内）、步战兵三百七十一名、守兵四百九十名，兵战马百三匹。

　　右营参将一员、守备一员、千总一员、把总四员、外委千总三员、外委把总五员、额外外委六员，马战兵百三名（外委额外在内）、步战兵三百七十一名、守兵四百九十名，兵战马百三匹。

　　水师营参将一员（雍正元年设）、守备一员、千总二员、把总四员、外委千总二员、外委把总四员、额外外委四员，步战兵五百二十八（外委额外在内）、守兵三百七十名。战船见船政福州厂。一分防员山水寨、登高山寨、崇新寨、田螺■〈虫弯〉、红山等塘汛，一分防罗星塔汛兼辖瀛前、峭门、姑庵等塘汛，一分防壁头汛兼辖江边、林埔、中洲、大桥等塘汛，一分防洋尾洲，一贴防福协乌龙江，一贴防福协犬头岐，一贴防福协新岐，一贴防江边，一贴防抚标胐头塘。

　　抚标（辖左、右二营并听总督节制）

　　福建巡抚提督军务，驻札省城。

　　左营参将一员（驻札福州府治，原为游击，雍正间改设）、守备一员、千总二员、把总四员、外委千总二员、外委把总三员、额外外委五员，马战兵八十七名（外委额外在内）、步战兵三百八十七名、守兵三百二十一名，兵战马八十七匹。分防磕坑、朏头、君竹等塘汛。

　　右营游击一员（驻札福州府治）、守备一员、千总二员、把总四员、外委千总二员、外委把总三员、额外外委五员，马战兵八十九名（外委额外在内）、步战兵三百九十名、守兵二百二十一名，兵战马八十九匹。分防魁岐、埔头、鼓岐等塘汛。

　　陆路提标（辖本标中、左、右、前、后五营、福州城守营、兴化城守营、泉州城守营、长福营，节制福宁、建宁、汀州、漳州四镇，仍听将军、闽浙总督节制）

　　提督总兵官一员，驻札泉州府。

　　中营参将一员（驻札安溪县）、守备一员、千总二员、把总四员、外委千总二员、外委把总三员、额外外委四员，马战兵九十六名（外委额外在内）、步战兵二百五十一名、守兵三百七十二名，兵战马九、十六匹。一分防长坑汛兼辖徐州墟、桃州隘、碧石、霞地、科名、大港头、朋亭、霞村、内洋等塘汛，一分防塘湄、上墟兼辖珍山、举溪等塘汛，一分防安溪县兼辖罗渡等塘汛。

　　左营游击一员（驻永春州）、守备一员（驻泉州府）、千总二员、把总四员、外委千总二员、外委把总三员、额外外委四员，马战兵九十六名（外委额外在内）、步战兵二百三十名、守兵三百二十一名，兵战马九十六匹。一驻防永春州兼辖上场堡、东关塘、赤涂、剧湖洋、小姑、吉际、高坪、溪洲等塘汛，一分防黄阪汛兼辖古格隘、锦斗、西斗等塘汛。

　　右营游击一员（驻永宁卫）、守备一员（驻泉州府）、千总二员、把总四员、外委千总二员、外委把总四员、额外外委三员，马战兵九十九名（外委额外在内）、步战兵二百六十七名、守兵四百五名，兵战马九十九匹。一驻防永宁卫兼辖默林、沙堤、东店厝、上竿头寨、邓厝仑、后灵、水青、石前埔等塘汛，一分防定公庵汛兼辖西仓、石亭、深沪、柳山、乌浔、石圳、福全后湖沿山等塘汛，一分防蚶江汛兼辖法石、石狮、亭塘市、青阳市、上庵、浦边、鹧鸪后渚、径边、水头、日湖、洋芝、右浮、五堡等塘汛。

　　前营游击一员（驻泉州府）、守备一员（驻惠安县）、千总二员（原一员，雍正十一年添设一员）、把总四员、外委千总二员、外委把总四员、额外外委四员，马战兵百一名（外委额外在内）、步战兵二百六十六名、守兵四百五名，兵战马百一匹。一分防崇武汛兼辖獭窟下、按臭涂、白沙、大岝等塘汛，一分防惠安县兼辖交界、涂岭驿坂、居仁、新田、盘龙、上田、岭北等塘汛，一分防黄崎汛兼辖小岝、辋川、峰尾港、西沙格等塘汛，一分防洛阳、北岸寨等塘汛。

　　后营游击一员（驻泉州府）、守备一员（驻泉州府）、千总一员（驻德化县）、把总四员、外委千总一员（原二员，乾隆五十三年裁）、外委千总四员、额外外委四员，马战兵九十六名（外委额外在内）、步战兵二百三十三名、守兵三百二十八名，兵战马九十六匹。一分防德化县兼辖高阳、赤水格、郭坂溪边、南埕、水口、美洋、岳尾等塘汛，一分防内洋汛兼辖隘门格、倚洋、际头、王春、十八格、山坪等塘汛。

　　福州城守协（嘉庆十三年，改为兼理军标绿旗营）

　　副将一员，驻札福州府治。

　　左军（原称营，游击一员，康熙三十一年裁）、都司一员（驻福州南台，原为守备，康熙间改设）、千总二员、把总五员（内一员康熙间设，驻防屏南县汛）、外委千总二员、外委把总七员、额外外委七员，马战兵七十七名（外委额外在内）、步战兵六百三十九名、守兵五百二十三名，兵马七十七匹。一驻防南台，一分防古田县兼辖羊角岭、阳寿桥、■〈木辱〉桥、严头闸、林曹洋、半坑亭、上洋、公馆、赤凌溪、牛头岭、杉洋、石步坑、教场门、寻洋浿、窝达、嵩州等塘汛，一分防古田县属水口兼辖闽清县属小雄、牛头溪、摇动石、安仁溪、小箬、瓜园等塘汛，一分防黄田、新庄、榖口、峨洋、秀岭、罗溪湾口等塘汛，一分防面岭兼辖柴排横山下、渡城门、三港口、银湘铺等塘汛，一分防乌龙江寨兼辖尤■〈木臭〉、青龙寨、青铺、蓝铺、俊边、青岚岭、龙首岭等塘汛，一分防屏南县兼辖陇庄、棠口、上洋、梨坪、巴地、甘棠、梅花地、七房溪、前漧、分水头、上泼、头牌岭、赤溪、上洋、杨厝、壑领头等塘汛，一分防梅岭兼辖降虎官溪、岭下、山坪、板桥等塘汛。

　　右军并军标（原游击一员，康熙三十五年裁）、都司一员（原为守备，康熙间改设驻省城）、千总二员、把总四员（原三员，康熙间添设）、外委千总三员、外委把总五员、额外外委七员、军标千总一员、把总一员、外委把总一员、额外外委一员，马战兵百二十五名（外委额外在内）、步战兵六百七十八名、守兵五百八十九名，兵战马百二十五匹。一分防闽清县兼辖白汀堡汛、面溪口等塘汛，一分防永福县兼辖埕头、汰口、大樟、贯墟、东洋、板楼等塘汛，一分防辽沙汛、南屿、高岐、土牛、芝田、新岐等塘汛，一分防大穆汛兼辖竹岐所、叶洋、白沙马坑、连田、观音阁、仓湾等塘汛，一分防芋原汛兼辖斗米岐、白石头，柑蔗洲、洪塘、洪山、桥西、河口、后山、十四门桥、西安等塘汛，一分防五县寨汛兼辖日溪、猪蹄岭、赤桥、新店、马鞍等塘汛，一拨防常思岭。

　　兴化城守协（原额辖泉州城守、长福二营，雍正九年改为专营）

　　副将一员，驻兴化府。

　　左营都司一员（驻兴化府城，原为游击，乾隆十八年改今职）、千总二员、把总四员、外委千总三员、外委把总五员、额外外委四员，马战兵六十六员（外委额外在内）、步战兵二百九十二名、守兵四百七十三名，兵战马六十六匹。一分防涵江汛兼辖大洋、三角埕、三角坵等塘汛，一分防美澜汛兼辖宁海寨、东华、五隆、惠洋、海滨等塘汛，一分防百美汛兼辖岸胜寨、三江口、张井、南埕、白墓等墩寨，一分防江口汛兼辖桥中水寨、东蔡后郭、五里余埔、铺尾、魏塘、北门等塘汛，一分防黄石汛兼辖天马寨、青山、象城等汛。

　　右营都司一员（驻仙游县，原为游击，乾隆十八年改今职）、守备一员（驻兴化府）、千总二员、把总四员、外委千总二员、外委把总五员、额外外委三员，马战兵六十七名（外委额外在内）、步战兵二百九十三名、守兵四百七十三名，战马六十四匹。一驻防仙游县城兼辖石马、俞潭等塘汛，一分防枫亭汛兼辖南寺尾、下桥、浮山、双溪等墩寨、沙溪、打铁店、五里牌、僊岭等塘汛，一分防濑溪寨兼辖长岭、南门、双牌、北墘等塘汛，一分驻忠门汛兼辖马峰、吉蓼、莆禧等塘汛，一分防平海汛兼辖嵌头汛。

　　泉州城守协（原系兴化协管辖，雍正九年，改归陆提）

　　参将一员（驻札泉州府治，原为游击，雍正九年改今职）、都司二员（一驻安海汛，雍正九年设，一驻洪濑乡，嘉庆三年设）、守备一员（驻泉州府）、千总三员（原二员，一驻南安，一驻晋江，嘉庆三年添设一员，驻洪濑乡）、把总四员、外委千总三员、外委把总五员、额外外委三员，马战兵六十九名（外委额外在内）、步战兵三百三十七名、守兵五百九十七名，兵战马六十九匹。一分防晋江县御殿东坡，一分防河市汛兼辖新辖新桥、浮桥、新铺、桥尾、马甲、洛阳南岸寨等塘汛，一分防南安县兼辖澎岭、溪尾、朱渊等塘汛，一分防大盈汛兼辖小盈汛、东岭、龙井、石井、莲河等塘汛，一分防东石汛兼辖围头、桑柄、■〈氵丙〉洲、石菌等塘汛，一分防安海汛兼辖古陵、浯棣、溜石、下辇、冷水井、石龟、驷行、潘径等塘汛，一驻防洪濑乡。

　　长福营（原系游击兴化协管辖，雍正九年，改为今职，归于陆提管辖）

　　参将一员，驻札福清县。

　　左军守备一员（驻防镇东卫城）、千总一员、把总二员、外委千总二员、外委把总三员、额外外委二员，马战兵四十五名（外委额外在内）、步战兵二百名、守兵三百三名，兵战马四十五匹。一分防宏路寨、高东、太平磨、石上店、作坊、埔尾等汛，一驻防镇东卫城兼辖海口寨、古垄、海口桥、锦城、半宅、城头等汛，一分防万安所兼辖门■〈木扇〉后、前薛、牛头寨、后营、连盘寨、白鹤泽、朗寨、下俞、牛田等汛，一分防渔溪寨兼辖上径峰、头仙岭、蒜岭、孔雀亭、苏溪百户、楼下曹等汛。

　　右军都司一员（驻长乐县，原为守备，雍正十年改今职）、千总一员、把总二员（一驻福清）、外委千总一员、外委把总二员、额外外委二员，马战兵四十四名（外委额外在内）、步战兵二百六十五名、守兵二百五十四名，兵战马四十四匹。一分防松下寨兼辖垄下寨、江田、猴洞口、岭利口、东山、三溪港尾、北山、大址、小址等汛，一分防港口汛、五竹埔、岱边坑、田蕉岭、石湖岭等汛，一分防梅花所兼辖广石、石井、金墩、鹤岭庵、前厚福、仙岐寨、潭头、筹港、泽里、壶井山、边洽屿等汛。

　　福宁镇（辖本标中、左、右三营、桐山营、连江营、罗源营左营，于嘉庆七年改为水师，又改闽安水师标，烽火营属焉，并听水陆二提督节制）

　　总兵官驻札福宁府治。

　　中营游击一员（驻福宁府治）、守备一员（驻福宁府治）、千总二员、把总四员（嘉庆八年收左营一员，十八年复拨回）、外委千总二员、外委把总三员、额外外委三员，马战兵七十六名（外委额外在内）、步战兵二百七十七名、守兵五百七十二名，兵战马七十六匹。一分防大金堡兼辖州前岭、沙塘寨、渔洋里、高罗岭、积石堡、闾峡、沙洽等汛，一分防松山港口兼辖赤岸桥、木寨、罡溪路口、杯溪、栖胜、松罗、柳溪、大梅、渔井、柘洋等塘汛，一分防东冲汛兼辖龙湾寨、砚石、小马寨、石浿二铺、暗桥等汛，一分防下浒堡兼辖罗浮、延亭、小柘洋、赤岐等塘汛，一分防盐田汛兼辖盐田塘、官岭前、郎圯湾、下邳梅、洋马头等汛，一分防寿宁县汛。

　　左营，见水师。

　　右营游击一员（驻宁德县治）、守备一员（驻福安县治）、千总二员（康熙二十八年拨入军标，雍正十一年设复一员，嘉庆十一年收左营一员，十八年拨回）、把总五员（原四员，嘉庆八年收左营一员）、外委千总二员、外委把总三员、额外外委四员，马战兵六十二名（外委额外在内）、步战兵一百七十三名、守兵六百八十九名，兵战马六十二匹。一分防张湾寨兼辖黄土岩汛、蓝田港尾、马鞍山洋尾、蚶崎大■〈土叚〉等塘汛，一分防金河西寨兼辖河东寨、七都、新亭、凤翅洋、叉路亭、东墙、六都、东山铺、大桥、邸塘、白鹤、界首等塘汛，一分防周墩寨兼辖埔兜麻岭、七蒲、牛头、咸村、下荐、秋坪、汤洋、外渺、霍童、闽坑，铜镜等塘汛，一分防岭口汛社口、大仓、白莲穆洋、青草渡、牛岭尾、车岭、靖海关、化蛟、合掌岭等塘汛，一分防寿宁县治兼辖南洋、西溪、界牌、院洋、大洋、斜滩、大韩、武曲店后、大石、泗洲桥、杨海衕、叶洋、九岭、芹洋、尤溪、坪溪、南溪、小东、青草隘、托溪等塘汛，一分防白石寨兼辖白石塘、大梨、衡洋、南埔、洋尾、岭头、坂头、猴垄、大留、曾坂、福岭、白沙等塘汛。

　　桐山营游击一员（驻札福鼎县治）、守备一员、千总二员、把总四员、外委千总二员、外委把总四员、额外外委三员，马战兵三十八名（外委额外在内）、步战兵二百五十名、守兵三百六十九名，兵马三十八匹。一分防沙埕、虎头、鼻流江、前岐、东山嘴、岩坎、大冈、二叉河等塘汛，一分防分水关、战坪洋、半岭、马山、头墩、岩前墩、王墩、店头寨、倪家地墩、白琳堡、金刚墩、五蒲岭墩、三十六湾墩、蒋洋寨、杜家寨龙亭寨、钱大王墩、八尺门塘等汛，一分防牙墩、杨家溪寨、黎头岗、湖坪寨、古楼墩、沙头墩、天台岭墩、赤岸桥塘、乌岐渡等塘汛，一分防南镇兼辖潋城、白鹭、林西桥、店下、黄崎、三佛塔、周仓岭、后崎、六都亭，峡门、下尾等塘汛，一分防天竺寨、南溪塘、迭石塘、沈青塘、金沙溪塘、乌石门塘、管洋塘等塘汛。

　　连江营游击一员（驻札连江营）、守备一员（防东岱）、千总二员、把总四员（原三员，雍正十一年添设）、外委千总二员、外委把总四员、额外外委三员，马战兵三十八名（外委额外在内）、步战兵二百四十一名、守兵三百七十名，兵马三十八匹。一分防大路汛、罗仑、潘渡、岩角、茶亭、陀布、周溪、朱公、丹阳、龙门、朱湾、山冈、东湖等塘汛，一分防北茭汛兼辖苔菉堡、奇达、赤财、后湾、大汴、小邦、黄岐山等塘汛，一分防小埕汛兼辖安海、官坞、蛤沙、东坪、官岭等塘汛，一驻防东岱堡兼辖炮台、百胜、白沙、浦口、幕浦、小澳、松坞、馆头渡、下塘寨、长沙等塘汛，一分防马鼻堡兼辖拱头、透街、驴头、麻坂、洪下、东山等塘汛，一分防可门汛。

　　罗源营游击一员（驻罗源县治）、守备一员（驻罗源县治）、千总二员、把总四员、外委千总一员、外委把总四员、额外外委三员，马战兵三十九名（外委额外在内）、步战兵二百四十名、守兵三百七十名，兵马三十九匹。一分防汛地，一分防台口、松山墩兼辖五里渡、大获、小获、方家过河、泥田、边崎等塘汛，一分防鉴江汛兼辖虎尾、吉璧、三十六曲岭、石笏、铁香炉、西家坪、虎尾炮房等塘汛，一分防飞鸾地方兼辖飞鸾岭头、三源墩等塘汛，一分防西北两官路兼辖前岭、三层圣殿、王沙、迭石、半天礶、王柏门、西官路、白塔、鳌峰、应德等塘汛，一分防濂澳门兼辖下廪前洋、碧里泥港、陈洋坂、乌坑、瓯家等塘汛，一分防上地汛兼辖霍口、七境堂、吴厝、文武溪、林洋等塘汛。

　　建宁镇（原为协副将一员，雍正十二年，改协为镇，改副将为总兵，辖本标中、左、右三营、延平协枫岭营，听陆路提督节制）

　　总兵官一员，驻札建宁府治。

　　中营游击一员（驻建宁府治）、守备一员（驻浦城县治）、千总二员、把总四员、外委千总二员、外委把总三员、额外外委四员，马战兵六十三名（外委额外在内）、步战兵二百四十八名、守兵四百五十四名，兵战马六十二匹。一分防钟山、大篷、月岭、坤口、东游、三隘等塘汛，一分防党口汛，一分防报恩谢坑、大坪、房村口、南雅口、吕口等塘汛，一分防内里汛兼辖迪口等塘汛，一分防塘硬尾汛，一分防城西北坪、交溪、叶坊、宜均、青州、小湖、仁山、营头、回龙、浒星、连瓯、蒋溪口、九■〈氵〈癶上示下〉〉岭、溪东等塘汛，一分防水吉汛兼辖上洋口、蓬墩、大潭口、黄塘岭、大山坪、池墩、青潭等塘汛，一驻防浦城县，一分防南口、横力前洋、上呌、募岭卫，一分防七里塘、十八里塘、仙洋塘、洋源界、洋溪尾、路后西乡街、念里村、官路街等塘汛。

　　左营游击一员（驻崇安县治）、守备一员（雍正十一年添设）、千总二员（原一员，雍正十二年添设）、把总四员、外委千总三员、外委把总三员、额外外委四员，马战兵六十三名（外委额外在内）、步战兵二百四十八名、守兵四百五十五名，兵战马六十三匹。一分防火烧岭、梅岭、桐岭、西坑岭、五夫举富铺、路口、斗米岭、大■〈土富〉桥、坑口、大安、周畬大王凹、分水关、寮竹关、温林关等塘汛，一分防赤石街、石鼓铺、南源岭、范墩、黄土墟、兴田、外溪、双门、武彝宫、橄榄坑、长桥下、詹澄、浒星村、黎源墩、曹墩、三溢磻溪、桐木关、柯岭、吴屯、大谭、岑阳镇、黎口、小寺、岚头岭、角山坳、岑阳关、桥坪等塘汛，一分防建阳县，一分防麻沙汛兼辖白塔、油源、桃芝、马伏坑桥、莒口、东峰、虞渚、叶坊、长埂书坊、黄塘、李家塘、长坪、江源、崇源岭等塘汛，一分防白槎、吴墩、长湍、金盘、黄口、大阐、转水河、船酬口、将口、黄金回潭、卷桥、东筹等塘汛。

　　右营游击一员（驻松溪县治）、守备一员（驻建宁府）、千总二员、把总四员、外委千总一员、外委把总四员、额外外委四员，马战兵六十三名（外委额外在内）、步战兵二百四十九名、守兵四百五十五名，兵战马六十三匹。一分防水口旧县、山头岩、下渭田、七里桥、百丈溪、百重桥、黄沙隘、山镇村、盔甲岭、铁岭等塘汛，一分防杉溪、泉水岭、大溪尾、锦田■〈氵〈癶上示下〉〉、下梅口、牛抱岭、车上、黄坑垄、龙背、刘源、葛藤岭等塘汛，一分防政和县，一分防东峰城、潭稠坑、筠竹岭、新坑口、厢口、大庙等塘汛，一分防桐岭、长城、西津、大井垄、常口桥、釜銎等塘汛。

　　延平城守营（辖左右二营）

　　副将一员，驻延平府治。

　　左营都司一员（驻延平府，原为游击，乾隆二十二年改）、千总二员（原有守备一员，嘉庆十三年，移拨台湾艋舺营）、把总四员、外委千总二员、外委把总四员、额外外委三员，马战兵五十六名（外委额外在内）、步战兵一百六十一名、守兵三百七十五名，兵战马五十六匹。一分防漳湖坂兼防水东、十里庵、麻梨、土埠洲、安济吉溪、金砂茶洋、岳溪、九里潭、蛟坑、偏僻山、铁场、嵢峡、武步、龙源、清风岭、双髻鸦、巨口、遵教、南门、罗源、鸠源、大盖、龙岩寨、大演等塘汛，一分防顺昌县汛兼辖郭闸、水南底洋、坑尾、陈■〈土富〉、陈坂、漠布娄、杉南、砂吉、舟石湖、万全新岭、来■〈土富〉、山墟、扶延山、庵其田、七台、仁寿、富屯等塘汛，一分防将乐县汛兼辖莒峡、三涧渡、高滩、缅前、坵场、铁岭等塘汛，一分防尤溪县汛兼辖蒋坑、马坪、源湖、瓮口、白莲、岭头铺、■〈氵〈癶上示下〉〉头等塘汛。

　　右营（原游击一员，乾隆二十二年改为都司，嘉庆三年移拨泉州协）都司一员（驻延平府）、千总二员、把总四员、外委千总二员、外委把总四员、额外外委三员，马战兵五十六名（外委额外在内）、步战兵二百六十一名、守兵三百七十五名，兵战马五十六匹。一分防王台兼辖黯淡滩、坵墩、上京埂埕、高桐、大横秋、竹西芹、发竹、渔船窟、沙溪渡头、青州峡、城门垄、高吴窟、黄埠、燕子岩、召口峡、阳浪石、鸬鹚口、吴坑、紫岭、埧樟槎、篔筜、三连等塘汛，一分防沙县汛兼辖青州、马铺、涌溪、渔溪湾、白杜、三元、高砂、三花、热水池、浪口底、黄石城、头洋口、碧口、尾历、吃水坪、转桥、罗岩坪、倪居山等塘汛，一驻防永安县汛兼辖杉口、荆村、黄砂■〈山上行下〉、贡川、都督府、小螺等塘汛，一分防大田县汛兼辖上京、桃源、溪仔坂、花桥、西坑、庵头、盖竹、龙背岭等塘汛。

　　枫岭营（本营系驻镇闽浙交界之区，游击一员归浙江衢州协管辖）

　　守备一员（驻浦城县渔梁）、千总一员、把总二员、外委千总一员、外委把总二员、额外外委一员，马战兵六十七名（外委额外在内）、步战兵百三十四名、守兵二百五名，兵战马三十七匹。一驻防浦城渔梁塘汛，一分防浦城县吴墩汛、杉枋、湖山、九牧、忠信塘、雁塘等塘汛，一分防浦城县庙湾兼辖枫岭、盆亭关、二渡关、木城等塘汛，一贴防江山县念八都等汛。

　　汀州镇（原为协镇，康熙三十六年改定，辖本标中、左、右三营、邵武城守二营，听陆路提督节制）

　　总兵官一员，驻汀州府。

　　中营游击一员（驻汀州府治）、守备一员、千总二员、把总四员、外委千总二员、外委把总三员、额外外委二员，马战兵七十九名（外委额外在内）、步战兵二百六名、守兵四百三十一名，兵马七十九匹。一分防长汀县长坑、水西、七良峡、黄馆铺、湖口、九里岭、林和地、竹子径、观音岭、皇祝岭、萝■〈艹臼〉坪、罗坑口、鸡心岭、苦麻岭等塘汛，一分防虎忙岭、隘策田、蔡坊堡、河田、铁山寨等塘汛，一分防连城县金鸡岭寨、竹隔、王城、太平、赤脚岭、余畬等塘汛，一分防永定县高头、暗坑畬、戊子桥等塘汛，一分防连城县兼辖水西岭、打鼓岭、新前桃、排朋口、三隘等塘汛，一分防石壁、员筜、牛牯、石湖坑、画眉、南■〈土叚〉、大潭、车田、水口、靖远、张榖等塘汛，一分防永定县兼辖龙窟、罗滩、折滩、箭竹隘等塘汛，一分防苦竹乡兼辖草子湖、佛子凹、青山湖、三层隘等塘汛，一分防傅山岭兼辖青山、上寨等塘汛。

　　左营游击一员（驻青流县）、守备一员（驻汀州府，康熙四十八年拨入铜山营，雍正十年复设）、千总二员、把总四员、外委千总一员、外委把总四员、额外外委三员，马战兵七十九名（外委额外在内）、步战兵二百七名、守兵四百三十一名、战马七十九匹。一分防百步、南田、新桥、鸳鸯大息岭、归仁、七里桥等塘汛，一分防清流县汛兼辖林畬、黄旗、牛岭、小松、分水坳、马公、玉华、水路峰峡、热汤、梓材坑、合溪口、灿岩坑、炭山、黄坭坑、荷林、董家岭等塘汛，一分防归化县汛兼辖青竹、芧山、黄坭、新岭、粟坳等塘汛，一分防宁化县兼辖禾口、古背水、茜乌村、石牛底塘、燕子滑石、罗溪碑岭、黄柏岭、安乐、杨梅、黄土、鱼龙、黄源、赖畬、猴子、曹家、芜北坑、铁芦坳、蓝田坳等塘汛，一分防望高岭兼辖下沙、中沙、沙坪河、龙排、五家坊、南桥、茶山窠、安远司等塘汛，一驻防清流县兼辖铁石矶、大岭、五通、金钱隘等塘汛，一分防归化县兼辖华源、莲花山、夏坊涧、余子岭、谢家排、官磜坑、三角坪等塘汛。

　　右营游击一员（驻上杭县）、守备一员（驻汀州府）、千总一员（原二员，康熙四十八年拨一员入台湾城守营）、把总四员（康熙四十八年拨一员入铜山营，雍正十一年复添设）、外委千总二员、外委把总三员、额外外委三员，马战兵七十九名（外委额外在内）、步战兵二百七名、守兵四百三十一名，兵战马七十九匹。一分防古城兼辖隘岭、府底、何田、长桥、径畬心、游绳渡、安人凹、三洲、大田、河口、羊牯等塘汛，一驻防上杭县，一分防回龙、三潭头、黄泥垄、峰市、蓝屋驿、便民桥、安乡、卢丰、鹅岭公、郭车汛等塘汛，一分防武平县兼辖高屋埧、石鸡岭等塘汛，一分防武平所兼辖忠田铺、黎畬等塘汛，一分防釆眉隘、中都、大沽滩、新峰滩、南蛇渡、龙骨、石峰市、汛水铺、涧头渡、珊瑚、九华、蓝屋、官庄、乱石隘、石下、鸡笼山、鲤子湖、小木溪、金鸡岭、赤岗、石径岭、遥屻、象洞悦洋、蟠龙隘、严前等塘汛。

　　邵武城守协（雍正三年，改为游击，八年复）

　　参将一员，驻府治。

　　左营守备一员（驻邵武县）、千总一员（原二员，嘉庆三年，拨一员入泉州城守营）、把总四员、外委千总二员、外委把总四员、额外外委三员，马战兵三十九名（外委额外在内）、步战兵二百五十名、守兵三百九十名，兵战马三十九匹。一分防西南两路药村至大干和顺渡、城南高婆岭、邢家河源小径、官桥、金坑、碎石岭、黄土关等塘汛，一分防界首汛兼辖大竹岚、斗米岭等塘汛，一分防拿口汛，一分防水口寨汛兼辖东路桥头汛，一分防禾坪旧市街汛，一分防光泽县兼辖杉关、铁牛关、毛家隘、黄市口、孔坑隘等塘汛，一分防新甸街汛兼辖火烧云、磜茶山等关隘。

　　右营都司一员（驻建宁县，原为守备，雍正十年改）、千总二员、把总四员（康熙三十一年，拨一员入军标，雍正十二年复添设）、外委千总二员、外委把总四员、额外外委三员，马战兵三十九名（外委额外在内）、步战兵二百四十九名、守兵三百九十九名，兵战马三十九匹。一驻防建宁县城兼辖东路分水、袁庄等塘汛，递及里岭隘北路百丈隘、邱家隘等汛，一分防均水汛兼辖里心邱、西南邱、坊隘、长岭、都上等塘汛，一分防泰宁县城兼辖东路水南游源、西路挽舟等塘，递及北路茶花隘等汛，一分防永兴保汛兼辖水陆池潭、龙安、依口等塘汛，一贴防邵武府城。

　　漳州镇（辖本标中、左、右三营、漳州城守营、同安营、诏安营、平和营、龙岩营、云宵营，听陆路提督节制。原设泉州中路总兵官、漳浦右路总兵官，康熙二十二年裁中路，二十七年移右路于府治，定为漳州镇）

　　总兵官一员，驻札漳州府治。

　　中营游击一员（驻漳州府）、守备一员（驻南靖县，雍正十年增设）、千总二员（一驻南靖县，一驻龙溪县）、把总四员、外委千总二员、外委把总四员、额外外委四员，马战兵七十九名（外委额外在内）、步战兵三百三十二名、守兵四百八十六名，兵战马七十九匹。一驻防南靖县兼辖南靖塘、湖山、岭仔峰、苍岭、马坪、大坪等塘汛，一分防水潮汛兼辖汤坑、斗米、和溪、猫儿径、龙山、吴营、涌口、深渡等塘汛，一分防山城汛兼辖吊狗岭、船场、崎岭、梅垄、洪濑、溪口等塘汛，一分防江东汛兼辖江东塘、大人庙、石井、管桥等塘汛，一贴防车田汛、三角径、石榴板等塘汛。

　　左营游击一员（驻漳浦县，原系漳浦营，乾隆二十年改定）、守备一员、千总二员、把总四员、外委千总二员、外委把总四员、额外外委四员，马战兵七十八名（外委额外在内）、步战兵三百三十四名、守兵四百八十五名，兵战马七十八匹。一分防旧镇汛兼辖小溪岭、长桥、马口埔、尾村、白沙、后坑、北门、罗山、下径、饭盘、三古、甘棠等塘汛，一分防赤湖汛兼辖南景、将军澳等塘汛，一分防积美汛兼辖连江崎沙、何家保、井尾、灯火澳、天鸡岭等塘汛，一分防杜浔汛兼辖五里牌、眉田、南门、默林、龙迹亭、西庄、打石山、石敢当、屿头、香山庙等塘汛。

　　右营游击一员（驻海澄县）、守备一员（驻泉州府）、千总二员、把总四员、外委千总二员、外委把总四员、额外外委四员，马战兵七十八名（外委额外在内）、步战兵三百三十四名、守兵四百八十五名，兵战马七十八匹。一驻防海澄兼辖南门、北门、祖山等塘汛，一分防镇海卫兼辖白塘、旗尾、麦坑等塘汛，一分防港口汛兼辖古垄、坪岭、灯心径等塘汛，一分防圳尾兼辖方林、橄榄岭、留田等塘汛，一分防海门汛兼辖厚境、土城内、娘妈宫等塘汛。

　　漳州城守营都司一员（驻浦头，原为游击，乾隆十八年改）、守备一员（驻府治）、千总二员、把总四员、外委千总二员、外委把总四员、额外外委四员，马战兵六十四名（外委额外在内）、步战兵三百八十一名、守兵四百三十一名，兵战马六十四匹。一驻札漳州府兼辖东西南北四门首塘汛，一分防浦头汛兼辖朝天宫、鹤鸣、万安关、天宝、双路口、乐仁、月岭、卢桥头、新桥头、檺林、和尚桥、九龙岭、莲浦湾、腰树坂、头板等塘汛，一分防龙江汛兼辖角尾等汛，一分防浦南汛兼辖丰乐、乌石、石佛、银塘、龙潭、沙建、热水部坑等塘汛，一分防华崶汛兼辖新濑岭、兜横奎、大杞、涵口、倒地金钩等塘汛，一分防龙溪县场前杜汛，一分防长泰县兼辖朝天岭、卢墘岭、竹囝桥、渡头、严溪、连坑等塘汛，一分防鸿福汛兼辖浅礁、东厝、合浦、南板、渐山湖后、马口堆等塘汛。

　　同安营参将一员（驻同安县，原为游击，雍正八年改）、都司一员（驻灌口汛，雍正八年添设）、守备一员（驻同安县治）、千总二员、把总四员、外委千总二员、外委把总四员、额外外委四员，马战兵六十五名（外委额外在内）、步战兵三百五十一名、守兵四百十三名，兵战马六十五匹。一分防店头汛兼辖岭头、马家巷、万家村、海埭、沙溪、沈井、洪塘、岳口等塘汛，一分防新墟汛，一驻防灌口汛兼辖茂林寨、角尾、沈

　　渔孚深、青莲花等塘汛，一分防下店汛兼辖埭领、宋家园、乌泥、新塘、苎溪、安民、何山埔、方坑等塘汛，一分防大路尾汛兼辖半岭窑头等汛。

　　诏安营游击一员（驻诏安县治）、守备一员（驻诏安县治）、红花岭汛守备一员（乾隆八年设）、千总二员、把总四员、白叶村汛把总一员（乾隆九年设）、外委千总二员、红花岭汛外委千总一员、外委把总四员、白叶村汛外委把总一员、额外外委四员，马战兵四十五名（外委额外在内）、步战兵二百八十四名、守兵四百三十一名，兵战马四十五匹。一分防悬钟宫口汛兼辖洋林龟山炮台、洋尾河岸、渡头庵、三礁等汛，一分防分水关炮台兼辖琉璃岭、港头、桥头等塘汛，一分防梅岭寨汛兼辖凤山、菜园埔、半山、松柏门等塘汛，一分防金溪汛兼辖默林径、梅仔坑、前洋、长浦、龙充等塘汛，一驻防红花岭汛兼辖埤头、赤岭峡子崎、合溪等塘汛，一驻防白叶村汛兼辖麻寮、坪路等塘汛。

　　平和营（原系漳州镇标左营，嘉庆二十年改定）游击一员（驻平和县治）、守备一员（驻管溪汛）、千总二员、把总四员、外委千总二员、外委把总四员、额外外委三员，马战兵四十三名（外委额外在内）、步战兵二百六十一名、守兵三百九十二名，兵战马四十三匹。一驻防平和县兼辖黄庄、大协崎、岭■〈氵〈癶上示下〉〉头、赤石、柏松关、新路、新桥等塘汛，一驻防管溪汛兼辖小坪关、霞寨、猪母额岭、丰埔、旧县、洪濑、火焰径、挨砻石、黄井、径口等塘汛，一分防南胜汛兼辖三角径、石出水、松囝鞍、径头、长潭面、双溪墟等塘汛，一分防庵后汛兼辖大溪、伯公座、龙过岗、石梯岭、佛髻岭等塘汛，一分防车田汛兼辖石榴坂、三角径、内山城、涂景寨、岩前溪等塘汛。

　　龙岩营（旧系漳州镇左营）游击一员（驻龙岩州）、守备一员（驻漳平县）、千总二员、把总四员、外委千总二员、外委把总四员、额外外委四员，马战兵四十三名（外委额外在内）、步战兵三百九十九名、守兵三百九十名，兵战马四十三匹。一驻札龙岩州兼辖雁石山、望岭、釆眉岭、汶水溪下、老平林、大池、小池、龙门船巷、王庄、上家邦等汛，一驻防漳平县兼辖华口、罗溪口、盐场、舅姑岭、打石坑、和睦、长安、京口、小溪等塘汛，一分防宁洋县兼辖马山坑、源山榖、十一湖、大窑、公馆、外利溪、内利溪、苏坂、小溪、赐福亭、城口、曳船等塘汛，一分防林田关兼辖九车溪、前林盂、头马坑、大湾、博平岭、三井等塘汛，一分防永福汛兼辖马岐林、石门隔、三重岭等塘汛，一分防茶林盂汛，一分防溪口汛兼辖白沙、小吉等塘汛。

　　云霄营游击一员（驻云霄镇）、守备一员（驻云霄镇）、千总二员、把总四员（原三员，雍正十一年添设）、外委千总二员、外委把总四员、额外外委三员，马战兵三十九名（外委额外在内）、步战兵二百五十名、守兵三百七十八名，兵战马三十九匹。一分防员仔岭兼辖官道、木栅寨、盘陀岭、古楼、官津桥、七里铺、树洞、松仔鞍等塘汛，一分防岳坑、水晶、小场汛兼辖径仔村、南岭门等塘汛，一分防荷步汛、石蛇尾兼辖下寨、高塘、台高溪、浯田、廖家楼、乌坵等塘汛，一分防白狗洞汛兼辖官波头、竹仔前、马山、猫狮桥等塘汛，一分防梅洲汛兼辖公子店、大兴、林公、双见岭、罗公宅、虎扒树等塘汛，一分防梅安汛兼辖三脚寮、大水窟、八尺门等塘汛。

　　水师提标（辖本标中、左、右、前、后五营，节制金门、海坛、台湾、南澳并福宁五镇，并听闽浙总督节制）

　　提督总兵官一员，驻同安县。

　　中营参将一员（驻札海澄县）、守备一员（驻海澄县）、千总二员、把总四员、外委千总二员、外委把总四员、额外外委四员，步战兵四百三十八名（外委额外在内）、守兵四百十三名（舵工在内），战船见船政泉州厂。一驻泊厦门，一分防浯屿汛，一分防浯屿汛南北两处炮台，一扼守巡防大径港口，一巡防深坞澳口，一防守岛坞汛，一巡防海门汛，一防守高崎汛，一防守海澄溶川、码青埔、圭屿等汛，一防守厦门港炮台，一巡查卓崎、大径口，一配船出洋巡缉。

　　左营游击一员（驻札龙溪县）、石码守备一员（驻厦门）、千总二员、把总四员、外委千总二员、外委把总四员、额外外委四员，步战兵四百四十三名（外委额外在内）、守兵四百十三名（舵工在内），战船见船政漳州厂。一驻防石码汛，一随泊厦门，一瞭望五通山顶，一分防福浒塘，一协防小担汛，一防守蛟塘马、厦门港炮台，一配船出洋巡缉。

　　右营游击一员（驻札厦门）、守备一员（巡查内海）、千总二员、把总四员、外委千总二员、外委把总四员、额外外委四员，步战兵四百四十三名（外委额外在内）、守兵四百十三名（舵工在内），战船见船政泉州厂。一随泊厦门，一防守三■〈氵义〉河城寨并防玉洲汛兼辖澳头、东尾、石美、许茂、乌屿等汛，一大担山顶瞭望，一防守厦门港炮台，一轮值防守大担后炮台、大担门水汛，一配船出洋巡缉。

　　前营游击一员（驻札厦门）、守备一员（驻厦门）、千总二员、把总四员、外委千总二员、外委把总四员、额外外委四员，步战兵四百四十三名（外委额外在内）、守兵四百十三名（舵工在内），战船见船政漳州厂。一随防厦门，一分防桥梁尾、海沧兼辖三都鼎尾、新埯礁、排头门等汛，一瞭望南关山顶，一分防嵩屿汛，一分防安海、鼓浪屿、黄厝社炮台、水掺台，一瞭望白石头山顶，一分防厦门港炮台，一扼守大担门水汛，一配船出洋巡缉。

　　后营游击一员（驻札厦门）、守备一员（驻札厦门）、千总二员、把总四员、外委千总二员、外委把总四员、额外外委四员，步战兵四百四十三名（外委额外在内）、守兵四百十三名（舵工在内），战船见船政漳州厂。一随泊厦门，一瞭望厦门深山顶，一瞭望厦门金鸡亭山顶，一分防刘五店汛兼辖浔尾、■〈氵丙〉洲、澳头、高浦、马銮、石浔、浔尾、坂头等汛，一瞭望刘五店汛高埠，一防守坂头汛，一防守大担汛，一防守白石头、圣林塘，一防守厦门港炮台。

　　海坛镇（辖本标左、右二营及闽安协，听总督及水师提督节制）

　　总兵官一员，驻福清县海坛汛。

　　左营游击一员（驻海坛汛）、守备一员（驻海坛汛）、千总二员、把总四员、外委千总三员、外委把总六员、额外外委五员，步战兵四百九十四名（外委额外在内）、守兵四百三十八名（舵工在内），战船见船政福州厂、泉州厂。一驻防海坛汛，一看守平磹炮台汛，一瞭望君山，一瞭望大陈山，一扼守小陈汛，一分防磁澳一带水汛并瞭望磁澳山顶，一分防月轮班扼守盐埕澳兼防钟门汛并瞭望葫芦澳山顶，一防守鼓屿门并瞭望鼓屿山顶汛，一哨防万安一带水汛，一分防旗竿尾、小练屿头并瞭望大练山顶。

　　右营游击一员（驻海坛汛）、守备一员（驻海坛汛）、千总二员、把总四员、外委千总三员、外委把总六员、额外外委四员，步战兵四百九十四名（外委额外在内）、守兵四百二十六名（舵工在内），战船见船政泉州厂。一分防海坛汛、一看守平潭炮台汛，一分防观音澳汛，一分防娘宫汛并跨海山顶瞭望，一分防南日汛，一分防江阴壁头汛并炮台三江水汛，一分防湄州汛，一分防平海汛，一配船出洋巡缉。

　　闽安协（辖本标左、右二营，听水师提督、海坛镇节制）

　　副将一员（驻闽安镇城，原为镇，康熙二十七年改今职）。

　　左营都司一员（驻闽安镇城，原游击，乾隆三十九年改）、守备一员（驻闽安镇城）、千总二员、把总四员、外委千总二员、外委把总四员、额外外委四员，步战兵三百七十二名（外委额外在内）、守兵三百七十六名（舵工在内），战船见船政福州厂。一存城，一防守闽安镇口汛，一防守闽安口对岸巡船，一防守大桥塘汛，一防守南北两岸并炮台，一防守亭头、五虎等汛，一防守琅琦、元宝山、金牌馆头、笔架各塘汛，一分防定海汛，一防守竿塘汛，一防守黄岐汛，一出洋巡缉。

　　右营都司一员（驻琅琦等处，原游击，乾隆三十九年改）、守备一员（驻防琅琦等处）、千总二员、把总四员、外委千总二员、外委把总四员、额外外委四员，步战兵三百九十二名（外委额外在内）、守兵三百九十二名（舵工在内），战船见船政福州厂。一分防闽安镇汛，一防守闽安口对岸巡船南门塘，一驻防南崎等处地方，一防守笔架寨，一防守北茭、濂澳等塘汛，一防守罗湖、东冲等塘汛，一拨配□帮盐哨，一瞭望罗湖山顶，一瞭望芙蓉山顶，一瞭望大金山顶，一出洋缉匪，一存闽安镇城。

　　金门镇（辖本标左、右二营，听总督、水师提督节制）

　　总兵官一员，驻同安县。

　　左营游击一员、守备一员、千总二员、把总四员、外委千总三员、外委把总六员、额外外委四员，步战兵四百十六名（外委额外在内）、守兵五百七名（舵工在内），战船见船政泉州厂。一驻札金门汛，一拨防烈屿汛兼瞭望，一拨防金龟尾、许坑等汛并瞭望，一分防金龟尾炮台，一拨防欧厝、彭林、古宁等汛，一拨防瞭望欧厝，一拨防双乳山汛，一拨防董水、大嶝、小嶝等汛，一巡防深沪等水汛，一巡防祥芝等水汛，一巡防崇武等水汛，一巡防黄崎等水汛，一瞭望大坠山顶，一带领兵船出洋巡缉。

　　右营游击一员、守备一员、千总二员、把总四员、外委千总三员、外委把总六员、额外外委四员，步战兵四百十八名（外委额外在内）、守兵五百五名（舵工在内），战船见船政泉州厂。一随防金门汛，一巡防镇海汛，一巡防井尾等汛，一巡防将军澳汛，一拨防科罗炮台，一瞭望田浦山顶，一瞭望峰山顶，一瞭望陈坑山顶，一巡防围头等汛，一出洋巡缉。

　　南澳镇（辖标下左、右二营、福建铜山营、广东澄海协海门营、达濠营，听闽浙、两广总督及闽广水师两提督节制）

　　总兵官一员，驻札福建诏安县、广东饶平县适中镇市。

　　左营游击一员（驻南澳，右营属广东）、守备一员、千总二员、把总四员、外委千总三员、外委把总六员、额外外委四员，步战兵四百二十八名（外委额外在内）、守兵五百三十名（舵工在内），战船十只（见船政漳州厂）。一驻札南澳城陆汛，一瞭望金山，一防守深澳口，一防守草寮尾汛，一出洋巡查三澎外洋海汛、洋林湾内海汛，一防守竹栖墩，一防守西炮台汛，一防守云澳汛，一协防泰字楼炮台汛，一瞭望云澳烟墩山，一防守青澳汛，一瞭望青澳烟墩山，一出洋巡缉。

　　铜山营（海门营、达濠营属广东）参将一员（驻札漳浦铜山城）、守备一员、千总二员、把总四员、外委千总三员、外委把总六员、额外外委四员，步战兵四百二十六名（外委额外在内）、守兵五百九十名（舵工在内），战船见船政漳州厂。一驻防铜山汛，一瞭望铜山城内山顶，一瞭望铜山汛铜钵山顶，一分防六鳌汛及古雷汛，一瞭望六鳌汛虎头山顶，一巡查古雷水汛、六鳌水汛，一分防北山汛，一苏尖汛山顶瞭望，一巡查北山顶水汛，一分防悬钟港口水汛，一扼守畬洲门，一扼守八尺门，一出洋巡缉。

　　福宁镇（原系陆路分防，驻福安县，嘉庆七年改为水师，移驻三沙，该镇听水师提督节制始此）

　　左营游击一员（驻三沙）、守备一员（驻三沙）、千总二员、把总三员、外委千总二员、外委把总三员、额外外委四员，步战兵四百七名（外委额外在内）、守兵三百四十三名（舵工在内），战船见船政福州厂。一驻防三沙，一分防青皓、小皓、西洋、虞公、三沙等塘汛，一分防斗米，一分防北礵汛，一带领出洋。

　　烽火营参将一员（出洋巡缉）、守备一员、千总二员、把总四员、外委千总二员、外委把总四员、额外外委三员，步战兵三百七十七名（外委额外在内）、守兵四百七十八名（舵工在内），战船见船政福州厂。一驻防蓁屿汛，一防守后澳仑炮台汛，一瞭望牳屿山顶，一瞭望南透山顶，一扼守大仑山，一驻防七都水汛，一驻泊南关水汛，一瞭望南镇山顶，一瞭望屏峰山顶，一瞭望沙埕山顶，一带领出洋。

　　台湾镇（康熙二十三年设，辖本标中、左、右三营、城守左、右军、水师协标三营、北路协标二营、嘉义营、澎湖协标二营、南路营、南路下淡水营、艋舺营兼辖沪尾水师营、新设噶玛兰营，听福州将军、闽浙总督、福建水师提督节制）

　　挂印总兵官一员，驻札台湾府城，雍正十一年准照山陕沿边之例挂方印。

　　镇标中营游击一员（驻札府城中路口）、守备一员、千总二员、把总四员、外委千总二员、外委把总三员、额外外委三员，马战兵四十名（外委额外在内）、步战兵四百九名、守兵四百二十五名，兵战马四十匹。

　　左营游击一员（兼管右营事，驻札府城北路口）、守备一员、千总二员、把总四员（原四员，道光四年拨一员北路右营）、外委千总一员、外委把总三员、额外外委三员，马战兵四十名（外委额外在内）、步战兵三百十八名、守兵三百九十五名、兵战马四十匹。

　　右营游击一员（道光六年移驻竹堑，改为北路右营游击，归北路协副将兼辖，本缺归左营兼管，十三年奉准照旧增设）、守备一员、千总一员（嘉庆十四年裁归艋舺一员）、把总三员、外委五员、额外外委二员，马战兵四十名（外委额外在内）、步战兵二百六十五名、守兵三百四十八名，兵战马四十匹。道光六年，统归左营兼管（原额标下中、左、右三营共兵二千七百七十名，康熙六十年移驻澎湖，六十一年仍移旧台湾府，自后复经增改调汰，今存兵额如右。）

　　台湾城守营（雍正十一年添设，辖标下左、右二军）

　　参将一员，驻札台湾府城。

　　左军守备一员（驻防冈山汛）、千总二员、把总二员、外委千总一员、外委把总三员、额外外委一员，马战兵二十名（外委额外在内）、步战兵百九十四名、守兵二百八十一名，兵战马二十匹。一驻札台湾府治并拨防涂堑埕南炮台塘，一驻防岗山汛，一防守罗汉门、茂公等塘汛，一防守猴洞口汛，一防守埤仔头汛，一防守盐水埔汛，一防守大湖半路竹港岗塘，一防守角带围塘。

　　右军守备一员（驻防下加冬汛）、千总二员、把总二员、外委六员、额外外委一员，马战兵二十名（外委额外在内）、步战兵二百四十名、守兵三百四十二名，兵战马二十匹。一随防台湾府治，一驻防下加冬汛兼辖八奖溪、急水溪、北势埔、茅港尾、铁线桥、水堀头等六小塘，一分防加溜湾汛兼辖溪边、水栅、柴头港、北炮台、茑松等五小塘，一分防大穆降汛，一分防旧社汛，一分防新添大武垄汛，一分防新添大排竹汛，一分防新添麻豆汛（雍正十一年增设台湾城守，原额兵共一千名，除增改调汰外，今额如右）

　　水师协（辖本标中、左、右三营，康熙二十三年添设）

　　副将一员，驻安平镇城。

　　中营游击一员（驻札安平镇）、守备一员（驻札安平镇）、千总二员、把总四员、外委千总二员、外委把总三员、额外外委三员，步战兵三百五十九名（外委额外在内）、守兵四百二十二名，战船见船政台湾厂。一驻防安平镇城内，一驻防安平镇城外，一分防蟒港汛，一分防北门屿汛，一分防马沙沟汛，一分防青鲲身汛，一分防鹿耳门汛，一分防大港汛，一分防炮台汛、鲲身头汛，一分防蛲港汛、蛟港汛，一配船出洋巡缉。

　　左营游击一员（驻札鹿港）、守备一员、千总二员（一员雍正十一年添设）、把总四员（一员雍正十一年添设）、外委六员、额外外委二员，步战兵三百三十四名（外委额外在内）、守兵三百九十八名，战船见船政台湾厂。一驻防鹿港汛，一分防水里汛，一分防三林汛，一分防王功海口，一分防番仔■〈土穵〉，一驻防笨港汛，一分防海丰汛，一分防■〈鱼逮〉仔■〈土穵〉汛，一分防猴树汛，一分防新店汛，一配船出洋巡缉。

　　右营都司一员（原游击一员，嘉庆十三年拨归艋舺）、守备一员（随防鹿耳门汛）、千总二员、把总三员（一员雍正十一年添设）、外委千总一员、外委把总四员、额外外委三员，步战兵三百三十五名（外委额外在内）、守兵三百九十名，战船见船政台湾厂。一驻防安平汛城内，一驻防安平镇城外，一防守鹿耳门汛，一分防打狗汛，一分防岐后汛，一分防蛲港汛，一分防赤嵌汛，一分防万丹汛，一分防西溪汛，一分防下淡水汛，一分防大林蒲汛，一分防东港汛，一分防茹藤汛，一分防放■〈纟索〉汛，一分防大军麓汛，一配船出洋巡缉（上三营原额步守兵共二十五百名，除调汰外，今额如右）。

　　北路协（康熙二十三年设北路一营，雍正十一年改设，辖中、左、右三营，道光十三年，改左营为嘉义营，本协专辖中、右二营）

　　副将一员，驻札彰化县，原设参将，雍正十二年改今职。

　　中营都司一员（驻札彰化县）、千总二员（一员随防县治，一员驻防猫雾捒）、把总四员、外委千总把总九员、额外外委五员，马战兵五十名（外委额外在内）、步战兵五百二十一名、守兵六百五十三名，战马五十匹（镇标中、左、右城守四营，额设马四十匹，道光十三年，每营裁马十匹，北路中营额设马五十匹内裁马二十匹，共裁马六十匹，其马兵六十名，以三十名改为战兵，三十名改为守兵）。一驻札彰化县城汛，一防守猫雾捒汛，一防守外四汛，一防守南北投城，一防守内木栅汛，一防守燕雾汛，一防守触口汛，一防守八卦山汛，一防守许厝埔汛，一防守大里杙汛，一防守嵌顶汛，一防守四张犁汛，一防守葫芦塘汛。

　　附左营都司一员，乾隆五十三年增置，驻嘉义，道光十三年，移驻斗六门。

　　右营游击一员（驻札竹堑城，原为守备，道光六年移镇标右营游击改设）、守备一员（驻防大甲汛）、千总三员、把总六员、外委九员、额外外委三员，马战兵十五名（外委额外在内）、步战兵四百七十九名、守兵五百二十二名，兵战马十五匹。一驻札竹堑城，一移驻大甲汛，一分防后垄汛，一分防铜罗湾汛，一分防杨梅坜汛，一分防桃仔园汛，一分防斗换坪汛，一分防大安汛，一协防南嵌塘、白沙墩塘，一分防加志阁汛，一分防中港汛（原额北路一营兵一千百二十名，雍正十一年分中、左、右三营，共兵二千四百名，道光七年，奉文将台湾镇标右营游击改为北路游击，十三年改左营为嘉义营，马步守兵俱有裁改调汰，册报未详）。

　　嘉义营（道光十三年，改北路左营增设，兼辖斗六门营，归台湾镇总兵统辖）

　　参将一员，驻札嘉义城。

　　中军守备一员（原斗六门汛守备，道光十三年移驻嘉义，作为参将中军）、千总三员、把总四员、外委十员、额外外委四员，马战兵二十五名（外委额外在内）、步战兵百百十九名、守兵六百八名，兵战马二十五匹。一驻防嘉义县城，一安防城外汛，一分防斗六门汛，一安防西螺汛，一安防水沙连汛，一安防笨港汛，一安防盐水港汛，一分防八浆溪、水■〈月屈〉头、山底、牛椆溪、打猫等五塘，一分防他里雾、大仑脚、中路头塘、林圯埔、大埔林、三条圳、虎尾溪、虎尾塘等处。

　　斗六门营（原北路左营，道光十三年改设，归嘉义营参将兼辖）都司一员（由北路左营移驻）、千总（由嘉义营递年拨员轮防）外委（由嘉义营递年拨员轮防）、马步战守兵（由嘉义营拨兵分防）。

　　附北路淡水营（雍正十一年，改北路营为协，改本营守备为都司，驻淡水为一营；嘉庆十四年，改为艋舺营，水师本缺裁）

　　澎湖水师协（康熙二十三年设，辖左、右二营，六十年，移驻台湾，六十一年，改归澎湖）

　　副将一员，驻札妈宫汛。

　　左营游击一员（驻札妈宫汛）、守备一员、千总二员、把总四员、外委千总二员、外委把总四员、额外外委三员，步战兵四百二十八名（外委额外在内）、守兵五百，战船见船政台湾厂。一驻防妈宫汛兼防虎井等澳屿，一防守妈祖澳新城内，一防守新城东港口炮台，一巡防妈祖澳港口，一轮班扼守八罩汛等澳屿，一防守挽门汛炮台，一防守水埯汛炮台，一防守将军澳汛等澳屿，一防守将军澳汛炮台，一巡防莳里汛兼防双头挂等澳屿，一防守莳里汛炮台，一防守风柜尾汛炮台，一防守文良港汛兼防龟鳖港等澳屿，一配船出洋巡缉。

　　右营游击一员（驻防妈宫汛）、守备一员（出洋轮巡）、千总二员、把总四员、外委六员、额外外委三员，步战兵四百二十八名（外委额外在内）、守兵五百名，战船见船政台湾厂。一驻防妈宫汛，一驻防妈祖澳新城内，一驻防新城西炮台，一巡防妈祖澳港口，一防守西屿头、内外堑等汛，一防守内堑汛炮台，一防守外堑汛炮台，一防守小门汛炮台，一防守大北山、吉贝、瓦硐通梁、赤嵌澳等汛，一巡防各岛屿（原额左、右二营兵共二千名，自后裁改调汰，今额如右）。

　　南路营（康熙二十三年设）

　　参将一员（驻札凤山县）、守备一员（分防水底寮汛）、千总三员、把总四员、外委千总二员、外委把总四员、额外外委四员，马战兵三十名（外委额外在内）、步战兵四百九名、守兵六百名，兵战马三十匹。一分防凤山县，驻札下埤头并辖坪仔头、苦答门、打鹿潭等塘汛，一分防水底寮汛，一分防旧城汛，一分防石井汛并辖观音山、小店竿蓁林、二滥、兰坡岭、溪边等塘汛，一分防攀桂桥汛，一分防番薯寮汛（原额兵共一千名，自后调汰，今额如右）。

　　南路下淡水营（乾隆五十三年分设）都司一员（驻防山猪毛口汛）、千总一员、把总二员、外委千总一员、外委二员、额外外委二员，马战兵十名（外委额外在内）、步战兵三百四十四名、守兵二百十五名。一驻防山猪毛口汛兼防阿里港、武洛、阿猴等塘汛，一分防新园汛兼防放缭、大昆麓、茄藤港、枋寮等塘汛，一分防万丹汛兼防东港汛（原额本营兵，乾隆三十年实存五百名，自后增改调汰，今额如右）。

　　艋舺营（原北路淡水营，嘉庆十四年改设艋舺营，统辖艋舺陆路、沪尾水师兼辖噶玛兰官兵）

　　水师参将一员，驻札艋舺。原为淡水营都司，嘉庆十三年改游击，道光四年改为参将。

　　路陆中军守备一员、千总一员、把总二员、外委五员、额外外委二员，马战兵十名（外委额外在内）、步战兵二百七十名、守兵四百二十七名，兵战马十匹，战船见船政台湾厂。一驻札艋舺营汛，一拨防海山口汛，一拨防水转脚汛，一分防大鸡笼汛，一分防三貂港汛，一拨防三瓜仔汛，一拨防马练汛。

　　沪尾水师守备一员（驻札沪尾炮台）、千总一员、把总二员、外委四员、额外外委三员，步战兵三百五名（外委额外在内）、守兵三百九十五名，战船见船政台湾厂。一驻札炮台汛，一驻防北港塘汛，一分防金包里汛，一拨防石门汛，一拨防八里坌汛，一拨防新城汛，一分防小鸡笼塘。

　　噶玛兰营（嘉庆十一年设）都司一员（驻札噶玛兰五围城内，原设守备，道光四年，守备移驻头围，本营增设都司）、守备一员（驻防头围汛乌石港）、千总二员（一员道光四年添设）、把总二员、外委四员、额外外委三员，步战兵四百五十五名（外委额外在内）、守兵二百名。一驻防噶玛兰城汛，一分防溪洲汛，一分防加礼远港汛，一分防苏澳汛，一分防三围汛，一分防头围汛，一分防炮台汛，一分防北关汛，一分防嶐嶐岭三貂汛，一分防乌石港。

　　蓝鼎元论台镇不可移澎湖书

　　腊月三日，连接宪翰五函及马守备、安游击口述钧谕裁营、减兵之说，某告以廷议未定，必待督、抚、提臣遵依具奏，方可施行。若果台镇移澎，则海疆危若絫卵。部臣不识海外地理情形，意以前此癸亥平台，止在澎湖战胜，便尔归降，今兹澎湖未失，故台郡七日可复，是以澎湖一区，为可控制全台，乃有此议。不知台之视澎，犹太仓外一粒耳。澎湖不过水面一撮沙堆，山不能长树木，地不能生米粟，人民不足资捍御，形势不足为依据，一草一木，皆需台厦，若一、二月舟楫不通，则不待战自毙矣。台湾沃野千里，山海形势，皆非寻常。其地亚于福建一省，尚当增兵，易总兵而设提督五营，方足弹压。乃兵不增而反减，又欲调离其帅于二三百里之海中，而以副将处之乎？台湾总兵果易以副将，则水陆相去咫尺，两副将岂能相下？南北二路参将止去副将一阶，岂能俯听调遣？以郭子仪九节度之师而不立元帅，师徒溃散，况今日耶？澎湖至台虽仅二百余里，顺风扬帆，一日可到；若天时不清，台飓连绵，浃旬累月，莫能飞渡。台中百凡机宜，鞭长不及。以澎湖总兵控制台湾，犹执牛尾一毛欲制全牛，虽有孟贲、乌获之力，总无所用。台湾一去，漳、泉先为糜烂，而闽、浙、江、广四省俱各寝食不宁，山左辽阳皆有边患。某庸愚无识，以为此土万万不可委去。某杞人妄忧，中心如焚。特此桑梓身家之虑，惟望恕其狂瞽，且赐明示解惑焉。

　　--以上录自重纂福建通志卷八十三。

　　操阅营伍（据皇朝通典、皇朝文献通考）

　　乾隆元年，议准闽浙总督莅任一阅；水师提督一岁阅海坛、闽安、烽火门等处，一岁阅金门、南澳、铜山等处，二岁而遍，陆路提督一岁阅兴化、福州、福宁、建宁、延平等处，一岁阅泉州、漳州、龙岩、汀州、邵武、永春等处，二岁而遍；海坛、金门、南澳、台湾四镇水师岁一阅，福宁、汀州、建宁、漳州四镇陆路岁一阅。十一年，定分年分省差大臣阅兵之例。以乾隆十四年阅福建省兵。又议定：凡大臣察阅之年，该省督、抚、提、镇停其察阅；至当提督简阅之年，则各镇停简阅；当督、抚简阅之年，则提镇概停简阅。五十二年，以福建台湾府孤悬海外，向来三年一次，只派巡台御史满、汉各一员前往巡视，未能备悉该处情形，嗣后该督、抚及水师、陆路两提督每年轮值一人，前渡台湾，严行稽察，所有派往巡查台湾御史之例，永行停止。五十三年，令福州将军与督、抚、提督分年轮值一人前渡台湾实力稽查整顿，如该将军、督、抚、提督内有年逾七十者免其前往。嘉庆十五年，准嗣后每隔二年轮赴台湾巡查一次。十七年，准嗣后督、抚、提镇有统辖营伍之责者，不必拘定春秋之期，于所属兵弁不时训练。

　　皇朝通典：八旗驻防营，以将军、都统掌其教阅，训练骑射，演放枪炮，并以时亲临阅试，第其优劣，以为赏罚。春秋合操，均与京营同。八旗水师营，每年春秋二季，将军、都统等督率官兵，分驾战舰，每年四月起、八月止，均择天气清和、潮平风顺时出洋列阵，张帆起碇，掌号鸣炮，以次操演。停操之后，仍各率官兵讲习水务。陆路绿旗营，每岁秋季霜降日，申令本标官兵校阅于演武场。前一日，各营将弁肃队伍赴校场，豫立军幕。届期黎明，军士擐甲列阵，中军建大纛于场正中。将台上传令合操，中军扬旗麾众，台下举炮三声，军中鸣角击鼓，步骑甲士，列队行阵，施放枪炮，连环无间，并如京营之制。若长枪、藤牌、■〈扁刂〉刀、短兵之属，各因其地之宜，以教士卒，皆有成法。阅毕，试材官将士、骑射技勇，申明赏罚，犒劳军士，皆释甲归伍。绿营水师，每岁春秋季冬月或夏秋之季，乘舰列阵，扬帆驶风，鸣角发炮，操演具如军律。

　　戍守台湾（据大清会典、户部则例）

　　台湾各营额拨戍守共兵一万四千六百六十一名，内马兵三百名、步兵六千七百三十九名、守兵七千六百二十二名，系由内地各营拨往戍守，三年一换，分作头、二、三、四各起，轮班拨换。头起拨换班兵，应以正月由本营起程，四月初一日到台更替。二起以七月起程，十月初一日到台更替。三起以次年正月起程，四月初一日到台更替。四起以次年七月起程，十月初一日到台更替。其戍满遣还内地者，向由鹿耳门配渡。嘉庆十五年，以嘉义以北班兵至郡较远，奏准改由鹿港登舟，时以为便。然调戍之初，必由厦门提督点验，水提、金门两标最近上府，则相距五、六站至十七、八站不等，至台后中营、北协两次点验，然后入艋、兰两营归汛，道远时久，沿途借贷，三年戍满，辄将支领盘费偿还，依然枵腹，每向带兵官并所至厅县强借生事，而船户亦不胜其扰。道光三年，鹿渡行商求与淡水之百里坌口分配渡载，经闽浙总督行文镇、道、府会议。寻议艋舺、沪尾、噶玛兰、北右凡四营，共上府兵三千二百四十一名，改由艋舺参将点验，自八里坌配渡，径入五虎门；其艋舺、沪尾、北右凡三营，共下府兵五百九十九名，仍由鹿港配渡蚶江。至内地换班来台上府兵，由督协或福协点验，合闽安协酌拨福宁、烽火、闽安诸营水师哨船配载，有不敷、令福防同知封雇商船协载，均自五虎门竟渡八里坌登岸，由艋舺参将点验。分收各营，仍如鹿耳门向例，即顺载戍满各兵回营商船，每兵一名，减配官榖三斗。惟兰营中有兴化兵数十名，虽非上府，而距福州甚近，且素与漳、泉兵不和，应由省点验配载。戍满之日，亦由艋舺参将点验，自八里坌配渡归营。俱如议奏准施行。

　　户部则例：台湾换防兵丁，各赏盘费。邵武城守营、汀州镇标二营兵丁，每名赏银二两；督标、抚标、福州协城守营、闽安协烽火门、海坛镇标长福营、连江营、罗源营、延平城守营、建宁镇标枫岭营、福宁镇标铜山营兵丁，每名各赏银一两五钱；陆路提标兴化城守营、泉州城守营、同安营、金门镇标、漳州镇标铜山营、平和营、龙岩营、诏安营、云霄营、南澳镇标兵丁，每名各赏银一两。由台革伍兵丁回籍，每名每日赏给路赏银四分。

　　支给粮饷（据大清会典、户部则例）

　　雍正二年，题准：福建兵多米少之福州驻防各营及泉州、漳州、福宁等府州各标协营，除拨就所属额米支发外，不敷兵饷，向系折色。至兴化、延平、建宁、邵武、汀州五府属各标协营，米多兵少，除给兵饷外，余米协运省仓，匀给驻防及绿营各营兵饷。至台湾各营兵饷，例于台湾、凤山、诸罗（今改嘉义）三县额征稻粟内，就近碾支。节年所征粮米，先尽本地，次及邻近，业经题明，永为定例。至各营建旷及各属升科米与征榖折米岁有加增，仍给兵食，免给折色。又题准：福建台湾、澎湖官弁赴省领饷，重洋涉险，不免稽迟，将台湾、凤山、诸罗、彰化四县仓米留贮三十六万石，备五年兵食，每年额征粟十有三万九千四百余石，止分征七万二千石供一年兵食，余改为折价，即留充台湾兵饷。又覆准：福州驻防官兵月支米榖草折价，白米每石价银一两，粟米九钱，榖四钱五分，草每束九厘，按月照数关支。乾隆元年题准：福建福州、延平、建宁等府属各营兵粟九千六百五十八石有奇，均改给折色，于元年夏季为始。福州府属每石折银九钱，延平、建宁、邵武各营每石折银八钱，赴粮道领回散给。再福州府旗标协营向因本色不敷，每年折银发给，今各营兵米既改折色，其余米作为旗标协营兵粮之用。除在省仓米按时给发外，其沙县等县米，令运赴省仓，以备散给；运米脚价于存公银内动支。五年，议准：福建澎湖一协，岁需饷银两季，委官赴省关领，远隔重洋，兵食不能接济，于藩库预拨一半银运往澎湖通判库内，倘逾饷期，该副将一面备文借领散给，一面详报察核，俟饷银领到归款备用。九年，题准：福宁、建宁镇额兵内新增守兵四百名，又撤回分防寿宁县汛兵一百有二名，各兵月粮递年给支折色，其余旧兵均支本色，在米价平减之时尚可支持，近价增长，实属不敷，应将该镇现在所支本折米数不分新旧，均匀支给，以免偏枯。十二年，题准：福建仓榖碾米给兵，秋成征收折色买榖贮仓，殊多周折，嗣后按各属征收米色之数，统于仓内全行碾米发给兵饷，秋成以一米改征二榖归还仓项。至汀州府属解省米，题定每石以九钱收，即以九钱解省给兵，毋庸别议。再延、建等府运省米，亦一例征榖，以昭画一。三十年，议准：闽省各营兵丁借给银米，各就地方情形，米多处给米，米少处照时价折银借给，即照领冬饷时米价如数扣还。五十三年，议准：台湾总兵每年冬间巡阅南北两路营伍，随带兵丁，照内地出差官兵之例，一体均给盘费银两，造入本省公费册内报销（户部则例载在台巡兵每日给车三辆，南路每辆日给车脚银一钱五分，北路每辆每十里给车脚银三分）。五十四年，议准：台湾添设弁兵一千二百一十六名，应得赏银在于每年给银四万两内照原额新添兵数按名均派，每名每月分给银二钱四分零，又照台湾戍兵例每名每月给眷米一斗，遇闰加增，应支本色米石于就近各厅县仓榖内动支。五十五年，议准：台湾、澎湖各营戍守兵丁，于应得钱粮外，每名每月加给饷银四钱，在于叛产租息变价及盐课盈余等额下拨补，如有旷缺，按日截除留充公用。又以福建应需兵饷等项向由邻近省分协拨济用，殊多周折，令嗣后所有闽海关盈余税银不必解部，即留于福建藩库以补支放兵饷之用。又议准：台湾兵饷，令镇官于每年十一月内核明次年应抵、应领银数，委员赴司，勒限十二月内到省，二月初旬运至厦门，三月到台，如有延缓，查明参处。嘉庆二年，议准：福建台湾、澎湖等处戍守班兵，分作四起派往，于两年内拨竣。第一起限正月初一日出营，粮饷以四月初一日住支；第二起限七月初一日出营，粮饷以十月初一日住支；第三起、第四起限次年正月、七月初一日出营，粮饷以四月、十月初一日住支。将起、住粮饷日期造报户部。六年，议准：福建水师各营额设战船二百六十六只，内缉匪巡船一百六十四只，每船召募商船舵工，除本身名粮、炊粮外，加给守粮二分，共加守粮三百二十八分，于内地水师各营守兵内裁除抵给。十六年，奏准福建福州驻防额马五百六十匹，内裁减一百六十匹，添设养育兵一百六十名，每兵每月支给银两，即在裁减马干银内支放。又奏准：闽省巡洋缉匪弁兵，如往别境并本境在洋追捕，每名每日给口粮银四分，在于交商生息项下动支；如仅在本境内洋巡缉，祗给额设盐菜匀发银两，不准支领口粮。十九年，议准：凡在台班满候代兵丁，如届期新兵未到、饷已裁住，即于四月初一、十月初一班满截饷之日起，至新兵到台之日止，按照该兵应得饷银给与一半，马兵每月给银一两、步兵每月给银七钱五分、守兵每月给银五钱，按日扣算；其内营派往换防新兵，如有海洋风汛不顺，未能依期到台，亦照旧兵之例自四、十两月初一日起至抵台之日止，分别给予半饷（谨按户部则例：福建驻防月支饷银，前锋三两，领催三两，马甲二两，步甲一两，养育兵一两，水师兵二两，水师教稍兵二两，外郎二两，水师水艌匠二两，余匠一两；年支饷米，前锋三十石，领催三十石，水师营十二石，马甲三十石，步甲六石，养育兵六石，水师甲兵十二石，水帅教习兵三石六斗，匠役二十四石。福建绿营月支饷银，马兵二两，步兵一两五钱，守兵一两；月支饷米，马兵三斗，步兵三斗，守兵三斗；月支马干，各标营一两）。

　　配设器械（据皇朝通典）

　　雍正五年，议准：腹内省分，每兵千名，设鸟枪三百杆；沿海、沿边省分，每兵千名，设鸟枪四百杆。嗣据各省陆续议覆，福建省陆路各营每兵千名，分作二十队，弓箭马兵四队，弓箭步兵二队，鸟枪兵十队，炮兵一队，藤牌兵一队长，长枪兵一队，大刀兵一队；水师战船、大赶缯船兵八十名，设排枪四十二杆，中赶缯船兵六十名，设排枪三十杆，小赶缯船兵五十名，设排枪二十五杆，大■〈舟古〉船兵三十五名，设排枪十六杆，中艍船兵三十名，设排枪十六杆，小艍船兵二十名，设排枪十杆，仍各备用火药、弹子、火礶、火器之属。十年，议准福建省水路海面辽阔，陆路林深箐密，鸟枪一项，最为利用，于定例每兵千名设鸟枪四百杆外，再加鸟枪百杆。

　　福州水师旗营兵器，有盔甲、弓箭、撒袋、九龙袋、腰刀、大刀、挑刀、牌刀、藤牌、大纛、小旗、黄布帅字旗、五色布号令旗、红布号令旗、蓝布号令旗、油布雨单、油布罩、榔槌木通条、钩镰鎗、割缭刀、竹篙鎗、三叉铁、猫月斧、铁叉、铜喇叭、战布插花头巾顶、櫆藤、黄麻、大小药鳖、火绳、火礶、火浪、火箭、火号、螺狮转火竿、门针、皮包、门药鳖、鸟枪、腰边炮、斗头炮、转轮炮、子母炮、信炮、大小铅子、装药布袋、装药隼筒、炮刷、铁铲之属。福州驻防满州八旗营兵器，有盔申、甲包、小旗、花旗、锣锅、夹账房、欓木铰鎗、长鎗、腰刀、弓箭、箭筒、撒袋、九龙袋、大小药鳖、火绳、鸟枪、发熕炮、红衣炮、威远炮、子母炮、大小铅子之属。福建督、抚、提镇所属水、陆各营兵器，有花素铁布盔甲、弓箭、藤牌、牌刀、腰刀筒、腰刀、双手带刀、镰刀、片刀、割缭刀、火踢刀、大挑刀、月斧、长枪、鹿枪、杀虎枪、快枪、三眼枪、四眼枪、竹筒枪、竹篙鋛、锄斧、铁锹、铁锤、铁镢、铁凿、铁蒺藜、金蟒大纛、金龙大旗、金飞虎火攻大旗、红布得胜旗、什长旗、督阵旗、五色号令旗、绣龙团、绣虎团、虎衣帽裤、虎鞋、火攻衣、得胜号帽、得胜号挂、战被头巾顶、棕蓑衣、青布滚衣、蓝布号衣、白布号衣、白绫褂、红布号褂、黄布号褂、浮水衣裤、牌衣、腰捗、护膝、白布单账房、蓝布夹账房、白布单帘门、凉篷麒麟屏、土地祠、大凉亭盔、尖带缨盔、衬帽、海中清、金鼓铜锣锅、小铁锅、铜弯号、铜唢吶、钹仔、海螺、梅花椿、桅斗裙、火礶火箭喷筒、火礶、火药、鸟枪、行营炮、荡寇炮、马蹄炮、盘胎母炮、带子炮、百子炮、大小鉎铁炮、大小发熕炮、红彝炮、劈山炮、鲎尾炮、铜炮、过山鸟炮、过山龙炮、九节鞭炮、霸王鞭炮、班鸠炮、得胜炮、虎头炮、佛郎机炮、铁千里马炮、三眼炮、熟铁鱼尾炮、华光炮威远炮、九龙炮、洗■〈舟本〉炮、线铳、大小铅子、蜂窝子、皮儿龙袋、小皮葫芦、中皮葫芦、大皮葫芦、炮架、炮车、炮盖、火药桶、铅子桶、腰子桶、枪套之属。乾隆四十六年以前，遇有造补修制，俱向营库朋扣公粮银内动支，自行制办，并不报部估销，嗣经奏准自乾隆四十七年起，将公粮改为公费名目，作正支销，所有造补修制一切军装器械，照例分别造册，送司详请题咨估办。

　　附载

　　康熙十二年总督范承谟请兴兵屯疏

　　闽饷岁需一百六十余万，正月内即将本省地丁钱粮尽拨，而东作未兴，征收不前，邻省协解，又复有限。即如康熙十一年闽饷，浙江以灾伤无可抵解，动支盐课银两，题请改拨，既多展转，部覆重拨，更历岁时；军饷之欠缺，不可问矣！再如十二年闽饷，部拨江、浙两省与本省地丁钱粮及榖变等项抵给，内有请拨补银五万九千一百八十九两，请找给银三万八千八百四十八两，地丁钱粮，又不能岁内全完，约计一十六万有奇，其中各项，有产尽者，有蠲免者，有查追者，抵解无期；是军饷之欠缺，又不可问矣！窃恐次年酌拨之饷，其中倘有缺额难完之项，急之则徒困民生，缓之则重滋兵苦，题请改拨，往返稽时。夫以沿边、沿海荷戈执役之人，既无积蓄，又乏生业，乃寄性命于虚悬之饷，而欲望其投石超距也难矣！

　　臣窃闻古之善用兵者，皆于军兴旁午之秋，举行士卒屯种之法，悉获成效。汉赵充国兴屯，而敝先零；魏武屯田许下，得榖百万；诸葛亮分兵屯田，军食不匮；唐郭子仪屯于河中，决机行阵；毕诚募士开营田，岁省度支数百万缗；元初征讨，每遇大敌，屯田以守；明洪武拨军三分守戍、七分屯种，养军百万，不费民间一钱。岂古今不相及耶？今我朝兴屯之法，寓诸垦荒，一行于招民募垦，一行于安插投诚，独兵屯未闻肇举；盖因坐食骄卒，恐一旦率作南亩，自食其力，永无糗粮之望，所以畏惮不行。臣谓行之有法，兵心未有不乐从者。即今枵腹之卒，前此之饷，势不能待，将来之饷，杳不可期，一旦给以现饷，即驱之锋镝，谁不争先，况耰锄种植之事乎？从前恳荒之民，例以六年起科，则此屯种之兵，亦俟六年之后，始裁其饷，仍于旱涝之年倍加赈恤。是兵既享六年之现饷，复得田亩之收获，又不忧意外之灾荒，谁不愿兴屯乎？

　　臣谓兴屯更有五便。兵之需饷，必取于民，司农仰屋，守牧催科，民髓日枯，财源日耗矣，而披坚执锐之卒，率皆桀悍不驯，无恒产以系属其心，则涣而难固，无操作以劳瘁其力，则惰而图安，无生计以宽其日用，则庚癸时呼。惟是兵屯之法行，将见金钱可省，国用恒足；便一也。追呼不迫，民渐休息；便二也。防卒变为土著，坚门户，固藩篱；便三也。有事则战，无事则耕，进可攻，退可守；便四也。兵皆温饱，卒尽欢腾，分为臂指，联为心腹，消戢反侧；便五也。

　　至于地方有不尽宜于屯者，臣谓又当因时而制宜。屯可行于一处，即一处受利，屯可行于数处，即数处受利；屯得一兵，即省一兵之饷，屯得数十、百、千之兵，即省数十、百、千兵之饷。兵法云：屯田一石，可当转输二十石；非虚语也。

　　臣又思招民开垦，借屯本，给牛种，日后或有难还之忧。兵则原系分内应得之饷，不过先时现拨，酌将邻省实征存贮银两豫给两月，初不费朝廷额外帑金。有司既免迟误参罚之累，小民更得稍宽催征敲朴之苦；此又于五便之外，推而广之，以明兵屯之有利而无害，闽省之不可以不行也。

　　其余本省拨给虚项原额，仍在迟早征足，解补内部，或留为次年兵饷一时之转移，尤为至便，恳祈皇上敕部酌拨康熙十三年闽饷协解，迅拨现饷。容臣查勘某地某兵可屯若干，督率将领倡导开垦，更祈宽以考成，迟以岁月，俾臣尽心力以行之。其余一切未尽军屯事宜，总俟次第题报，庶足食、足兵而边疆收百世之利矣。

　　康熙二十三年诸罗县知县季麒光复议屯田详文

　　看得事有举行于目前、必当计日后之万全者，莫如议屯田于台湾也。盖自古驻兵汛守，皆以屯田为上策。圣君贤相，间有举行，所谓寓兵于农也。而就台湾之情势计之，则户口之存亡、地方之安卮系焉。总镇吴疏请开屯，以为台湾虽属海洋，而各彝效顺，震邻无忍，空糜饷税，故欲计兵耕屯，以一兵之所耕、为一兵之所食，岁省金钱六万两；一利也。就台湾之兵，耕台湾之地，可使野无旷土，兵有余积；二利也。台湾水、陆两协十营，计兵一万，留之则兵多饷重，去之则应援不足，缓急难资，今使之有事则兵，无事则农，有兵之用，无兵之费；三利也。然亦有三虑焉。总镇吴所称郑经亲党、镇将自耕之产，皆是绝好水田，不在民田之内；此就田园未定之前言之也。不知亲党者即宽舍、聪舍等也，镇将者即冯锡范、刘国轩等也，伪册所谓文武官田也。在当日上则一甲、纳粟三石余，自汇议壤地初辟案内，一概照则匀征，上则者亦纳八石八斗，皆为民田矣。今兵一名，给田三甲，则四千之兵，应得一万二千甲之田。取现在佃丁之所耕而归之于兵，在朝廷既少一万二千甲田园之粟，而耕此一万二千甲田园之佃丁势必散亡，又缺此一万二千甲佃丁之丁银，而此无田之丁何所归着？更议每兵给以牛种十两、操赏二两，一年之间，先去此额外之银二万四千两，是所省不偿所失矣；一虑也。文武田册，有田有园，高下不等，若欲尽收水田以给兵，不特为数不足，抑且纷争不已。况田园星散，势必使兵民杂处，如以彼强而凌此弱，民心离怨，渐致抛荒；二虑也。台镇水陆八营，若按营抽调，则兵无统辖，给以牛种，恐其逃亡，且万一强梁起衅，地方官既难禁束，势必今日移此营、明日移彼营，徒滋往来诘问之劳，兵与民俱不能安心耕作；三虑也。今既部议报可，而各宪经国远猷，皆以耕屯为节省之至计，则变通商酌之宜，有敢不摅一得之愚、仰佐宪裁之万一者乎？

　　窃以在营抽调之兵耕屯，不如募士着之兵以耕屯也。夫募兵则增兵矣。今各营奉令更番者约有二千余名，当先就此二千名停饷议屯，止令在台之兵使之回汛，而应召之兵停其赴台，另行召募习惯水土之人以实其数。庶伍无缺额，而此应募之兵既有家室，复习于畎亩。并请将本年操赏之银一并给发，则每人有十二两耕种之资，有不群相乐赴者乎？一策也。二千屯田之兵，就十营拨出，则每营二百名，势分权散，不如竟召两营二千之兵以耕屯也。更番之兵既归，各营皆有缺额，竟将两营实在之兵以补之，而此两营之将守千总仍其旧职，使之统辖新募屯田之兵，庶事权尽一，责成难诿。但所议调者，镇标三营，南北二路皆不可更易。当就水师五营，酌议去留。况以水师二千之兵为屯田之兵，则两营之船可以不设，船不必议裁而自裁矣。此二策也。以现熟之民田给兵，则虽有省饷之名，不无亏饷之实，莫如以议屯之兵为开荒之丁也。如南路之浊水溪等处，北路之半线等处，皆昔日之营盘也。其地险要，扼外番、外海之冲，伪郑时原设重兵于此，今或以一营驻浊水溪，一营驻半线，就地作屯，则内谋生聚，外资保障，国无缺额之征，兵有乐生之象，不特裕课，兼以固圉。此三策也。有此三策，则三利以兴，三虑以去，不亏饷，不扰民，兵无偏苦，将无肘掣，诚为一举兼善之专矣。至为之设农具、调耕牛，为之置庐舍，为之定此疆彼界，布置规画，条理秩然，兵至如归，庶可息争扰而杜侵占；此在宪台之审度而施行耳。

　　又请详北路添兵文

　　台湾片坏，既入版图，建设水陆十营，以水师一协两营驻澎湖，总镇三营驻府治，水师一协三营驻安平镇，南北两路，分驻一营，诚得居重驭轻，联络臂指之势。然府治西尽海、东至山，南北相去不过数十余里，镇标三营之兵已控制而有余，独南北两路地方袤广，南路自大岗山以下至于下淡水郎峤社五百余里，北路自大岗山以上至于上淡水鸡笼城一千五百余里。如凤山、傀儡山、诸罗山、半线山等处皆扼野番之冲，为陆汛所必防；如下淡水、硫磺溪、大线头、鹿仔港等处皆当入海之道，为水汛所必守。至鸡笼、淡水，乃台湾极北之岛，突处海中，其毗连番社后垄一港，与南日对峙，即兴化港口也。后垄而上一百二十里为竹堑社，对海坛；竹堑而上一百五十里为南嵌社，对峙关■〈山童〉，即福州闽安港口；自南嵌至上淡水七十里，对北胶；淡水至鸡笼三百里，对沙埕烽火门，皆浙江省界也。大洋之外，红彝出入之路，而又远隔郡城，港道四达，往来船只，一帆直上，伪郑设重兵于彼，虽曰远御红彝，实恐我师从福州分出，以袭其后也。今竟不设一官，不置一卒，万一红彝窥我虚实，事起不测，无论半线二百名之兵应援相及、尚恐无济，况相去七、八日之程乎？倘使婴险自守，攻克非易，台湾之全势将为之震动。

　　据卑县臆见，半线非一千总所能守，鸡笼、淡水急应添设一营。至安平镇三营之兵，外洋之船自澎湖以来，既有鹿耳门之险以扼之矣，安平虽在沿海，实为内地，周环不过十里，今以三千有用之兵，而处此一隅之地，诚不知其何意。或者谓设兵安平，以为台湾之呼应。不知海潮晨涨，则车骑不通，飓风夜发，则帆樯难达，缓急之需，亦未可全恃。总之，安平不可不守，鸡笼、淡水更不容不防，而持议不及者，不过谓其地水土恶薄、不堪久居耳。不知伪郑时有更番汛守之例，有招集土著之令。请于水师三营之内，调拨一营驻防于彼，使依营耕种，为久驻之计。营将一人，尤当慎择人地相宜、谙晓事理者，格外遴拔，拨船十只，令其弹制番社、巡缉港洋，不特内外相维，为台湾全势之依藉，即招商贌社、开灶煮磺，亦无奸民野番草窃惊扰之患。且询之土人熟议海道者，皆云鸡笼至闽安，不过七、八日更之水，若兴化、闽安等港，听商人往来贸易，非止利源通裕，万一意外之警，则厦门、澎湖之师以应其前，福州、兴化之船以应其后，首尾呼应，缓急可恃，而巩固之形成矣。

　　又覆详北路添兵文

　　查照从来势必权其轻重，事必衡其缓急，故图百世之逸者，不惜一日之劳，欲计万世之安者不靳一时之费。陆忠宣曰：立国之安危在势，任事之济否在人；旨哉言也。宋虞允文与吴璘共保全蜀，允文谓必据德胜，则仙人不孤，吴璘谓不据仙人则德胜无力；二人之见皆踰蜀门数百里之外，择大险而远据之，而后全势以固。此卑县所请添兵淡水以扼台湾之吭，使内外相应、上下相援也。且所添之兵在十营抽调矣，所拨之船在两协匀拨矣，无增兵之损而收增兵之用，有增营之利而无增营之费，诚审乎轻重缓急之宜、为今日之要务、而无容再计者矣。

　　所当更议者，水师、陆师之分也。不知兵无常弱，亦无常强，顾用之如何耳。今以淡水一营为海防之保障，则应归水师，而外社诸番蟠连交错，实资控制，则应归陆师。若使一千之卒，果能训练纯熟，惟将所用如臂之使指，此淮淝之战、谢元以水师而制胜于陆者也，洞庭之捷、武穆以陆师而制胜于水者也。故淡水果有可恃之兵，纵野番顽狡，能越沧波樯橹而挠我之后乎？即外彝有窥伺之舟航，亦岂能以波涛之悸魄、走赤足而乘我隙乎？据卑县臆见，应就北路地方辽阔添营协汛，统归总镇之节制而已，至营将一人，必择人地相宜之人。一在于谙晓情形也：淡水外凭大海，内控诸番，缓之则法玩，急之则衅生，且何山为险、何水为隘，不特布置宜详，而且抚缓当善。一在乎服习水土也：淡水为台湾极北澳岛，其风土更与府治不同，千人之性命，全恃主将之调剂，去湿就燥，避卑处高，不特寒署宜调，抑且饮食当节。惟择其壮年骁健、熟韬钤、谙悉土宜者，特行题授，使以有用之才，当最重之任，经营安辑，着有成效，则海外岩疆可无百顾之虑。一将既得，而守备千把等员，抡选调补，尤易易矣。

　　庚熙二十三年工部尚书杜臻巡视粤闽复命疏

　　沿海地方，先因迁民立界，遍造墩台，各设防兵，或五名、或十名、或二十名，自广东交界至浙江交界止，有防兵八千八百一十一名。今海寇已除，迁界已复，沿海田土已经给还，应将不紧要处兵丁归并紧要处。

　　臣等议得：南澳一岛，系闽、粤二省咽喉门户，应设水师重兵。先在粤中，原请至闽定议，今查海澄、厦门已有水师提标官兵分驻，而复有专镇厦门总兵官领官兵三千员名，可以移调。应将此兵移驻南澳，听两省督、提管辖；于诏安营拨守分水关、梅岭寨各把总一员、兵五十名，洋林村把总一员、兵一百名，于铜山营拨守悬钟所游击一员、兵五百名，于云霄营拨守梅州把总一员、兵一百名，荷步把总一员、兵五十名。漳浦县已有漳浦总兵官领官兵三千员名，复有城守参将领官兵一千员名，应将城守营裁去，止留总兵营；仍于其中拨守眉田寨、连江各把总一员、兵一百名，东墩、赤湖各把总一员、兵五十名。铜山已有水师总兵领官兵三千员名，复有水帅游击领官兵一千员名；查铜山逼近南澳，南澳既宿重兵，铜山之兵可以减省。应将水师游击一营全裁，其总兵所领官兵亦裁去三分之一，兼裁总兵官，止留游击二员、守备二员、千总四员、把总八员、兵二千名，另设副将一员以统之。即于其中拨守八尺门、杜浔各把总一员、兵五十名，古雷千总一员、兵二百名，六鳌所守备一员、兵五百名。海澄县系紧要之地，所设副将一员、领官兵二千员名，应留；于水师提标拨守石码游击一员、兵三百名，海千总一员、兵一百五十名，桥梁尾、高崎、刘五店各把总一员、兵一百名。金门系紧要之处，所设总兵官领官兵三千员名，应留。其附近处水师浯屿营、围头营各设游击，各领官兵一千员名。查二汛逼近金、厦，金、厦既有重兵，二汛之兵相应裁去；于金门营拨守围头、将军屿等处游击一员、守备一员、千总二员、把总四员、兵八百名，镇海卫千总一员、兵三百名，再于水师提标拨守浯屿千总一员、兵二百名，于漳州营拨守江东桥把总一员、兵五十名。同安县在金、厦之内，所有城守营副将一员、领官兵二千员名，可以减省；应将官兵一半及本副将裁去，止留游击一员、守备一员、千总二员、把总四员、兵一千名，即于其中拨守下店寨把总一员、兵五十名，于陆路提标拨守竿头寨把总一员、兵五十名，洛阳桥把总一员、兵一百名，于泉州城守营拨守安海桥把总一员、兵五十名，于晋江水师营拨守永宁、崇武各把总一员、兵二百名，于惠安营拨守黄崎把总一员、兵五十名。兴化府已有总兵官领官兵三千员名，复有城守营游击领官兵一千员名，应将城守营裁去，止留总兵营；即于其中拨守枫亭寨把总一员、兵一百名，天马寨、江口寨各把总一员、兵五十名，再于平海营拨守湄州守备一员、兵三百名，三江口千总一员、兵二百名，于福清营拨守蒜岭把总一员、兵五十名，海口寨千总一员、兵一百名。海坛系海岛重地，所有水师总兵官领官兵三千员名，应留。查本营向驻镇东，今应责移海坛，于长乐营拨守垄下、石龙台各把总一员、兵五十名，于福州城守营拨守乌龙江把总一员、兵一百名。闽安镇海口要冲、省会东南门户，所有水师副将领官兵三千员名，应留；于连江拨守东岱、定海各把总一员、兵一百名，拱头寨把总一员、兵五十名，于闽安水营拨守小埕千总一员、兵三百名，下屿、北茭等处游击一员、守备一员、千总二员、把总四员、兵一千名，于罗源营拨守松山、飞鸾各把总一员、兵五十名，于福宁营拨守马鞍山、松山港口各把总一员、兵三十名，金垂东台、金垂西台、东墙、盐田、下浒各把总一员、兵五十名，白石司、大金各千总一员、兵一百五十名，于闽安水营拨守秦屿游击一员、守备一员、千总二员、把总四员、兵一千名，于桐山营拨守牙城把总一员、兵五十名，沙埕、分水关各千总一员、兵一百五十名。共拨兵丁九千五百一十名，仍听各营照旧管辖。其应裁铜山总兵陈昌，现在征进台湾，俟回日该将军令其赴部候补。改设铜山副将一员，听部照例推补。其铜山游击一员、守备一员、千总二员、把总四员、兵一千名，铜山城守营游击员、守备一员、千总二员、把总四员、兵一千名，浯屿营游击一员、守备一员、千总二员、把总四员、兵一千名，围头营游击一员、守备一员、千总二员、把总四员、兵一千名，漳浦营参将一员、守备一员、千总二员、把总四员、兵一千名，同安营游击一员、守备一员、千总二员、把总四员、兵一千名，兴化城守营游击一员、守备一员、千总二员、把总四员、兵一千名，共官兵七千名应裁，但现于经制兵丁内拨出一万驻札台湾、澎湖，不便遽裁，俟该将军拨定之后，将余剩者具题裁去。所裁官兵内，有征进台湾，不必裁汰，将陆营官兵裁去顶补可也。

　　乾隆五十二年郭廷筠上福中堂平剿台匪节略

　　台匪不靖，大兵进剿，自本年正月水陆二提率师渡台，迄今凡九阅月矣。皇上不惜帑金，集数省之兵，累万之众，加以京师劲旅，云集海上，而釜中游鱼，尚敢跳梁抗拒、而不俯首就歼者，非贼匪之不可歼也，所以歼之者失其策也。何也？我兵能守而不能战也。其能守而不能战奈何？有兵而似无兵，有饷而似无饷，有义民乡勇而似无义民乡勇也。

　　有兵矣，何以似无兵？绿旗之民素弱，东南太平日久，平日营伍所习常法，不可以施之野战，故藤牌兵、弓矢兵俱无所用。目前所恃者，大炮、鸟枪二者而已。而兵无勇则不可用，兵不饱则不能勇，无一、二百斤之力，焉能冲锋陷阵而破敌？有兼人之勇，必要兼人之食。今按军需则例，每日每兵给米不过八合三勺，议加亦不过一升，其无用者可以充腹度日，而有用者最少日亦应食一升四、五合，是仅予以半饱也。予以半饱，即为半饥。如此数旬，即有用之兵亦退为无用矣。故夫兵不能多食者，必不足用，欲用其力，必饱其腹。食足力强，然后可以济事。不则，吃饷有兵而打仗无兵。非无兵也，不能制敌，有直与无均耳。故练兵不可以不加饷。现在各省协济银米，舟车蚁集，不为不足矣。然而用一丝一毫，必按照军需则例，即稍变通，亦相去不远。夫例因时而起者也，昨日可行而今日不可行，则此例宜改，大者驰折奏闻，小者随时酌办，并非拘定成法、不可更移也。米宜加则加米，银宜加则加银，不云于事有济，而云于例不符，不怕目前误公，而怕将来部驳，此皆当事者为自己保全身家计也。殊不知事不可济，日久无功，老师糜饷，欲省费而益滋费，军机迟误，典刑具在，是非得失，昭然易辨。

　　至义民之与营兵，二而一亦一而二者也。古者寓兵于农，法已久废矣。一旦地方有警，而民间好义之士，仗戈持竿，为国家出力，与营兵分头剿贼，其人地谙熟，且出于义愤，其被贼之扰害者，又视贼如仇，不待鼓舞，奋勇争先。此非用兵者之腹心干城乎？然而好生恶死，人之常情，其平日衣食铙足者必不肯自蹈危机，有智力者不过为之统率，有财帛者不过出资雇募。其敢于随兵进剿、冲锋陷阵者，大概皆佣食力作之人，与无常业、目前不能自存而听雇者也。既用其力，必养其身。第养其身，而其父母妻子将何所托？人不论何等，未必不顾父母妻子之饥寒，而能为朝廷出力者也。自古忠臣义士，曾有几人，而可以冀之无知小民乎？且兵亦有父母妻子，而所领饷无几，而必就戎行者，兵在伍日久，临事逃脱，必罹重辟，畏而不敢逃也。若义民则新集之众，去来自由，出力不出力自由，所以必有以资其身家，而后可实用其力也。今闻给此义民日不过百文以下，现在米价涌贵，每升近四十文，所领不过给一身一日之用，何以资其室家，而欲其致死出力，势亦难矣。然彼既不足以资室家，又何乐乎就募而为义民也？兵乱猝起，民不聊生，不就招募，连此日数十文亦不可得，非其本意也。所以一遇打仗，不思杀敌以报国，第思抢夺以肥身，即闲暇无事，亦思生出事端，往外抢掠，此皆明见之事。究其根源所在，则由于身家之不能资也。至能守而不能战其故何也？战有战之人，兵是矣，其略已见于前。战有战之具，帐篷所以避风雨、御寒暑、备昼夜，不可不整也。兵行则从，无此具而兵何以出。今闻旧存者皆坏，而新制未闻矣。随身饮食器械必需之具，不可不办也，今闻义民皆一饱而出，半日而回，手持竹竿，遥遥靡适，设遇敌其将奈何。且安能得一步、进一步渐迫贼巢而殄灭之？故在府之兵、在鹿港之兵、在诸罗之兵，未尝有出兵二、三十里而与贼闘，在外宿一夜而与贼拒，惟贼来攻则并力以拒。其故在于无可为远攻、驻札之具耳。

　　愚意谓兵在精不在多。兵应挑为战守二样。就各省兵中而较其力。有能力举三百斤、二百斤者为上等，一百七、八十斤至一百二十斤者为次等，以作战兵。以作战兵其力在一百二十觔以下者为下等，以作守兵。战兵每日给米一升五合、盐菜钱五十文，似乎过多，然用兵不能日皆自行炊爨，必多买点心，故宜如此。守兵照常供给。其帐篷饮食器械必齐。现值寒近，给与绵衣等项。如此而兵可无饥寒之苦矣。义民挑其健勇者亦如挑兵之法。其列为上等、次等者，每名日亦给米一升五合、钱一百文↑，其列为下等者可供挑运之用，照守兵例给发。如有能出力生擒一贼者，不论兵民，赏银五两，积算而至擒贼三名者，赏给外委职衔，五名者赏给把总，其有大功者以次拔补。如一人不能多擒，听其互相帮助。如此则人人有擒贼之心矣。受伤者给银五两，重者十两，死者给银五十两。如此则人人有必闘之志矣。计现在台匪纵横，欲并力尽剿，必须兵民五万。兵只供乌枪、火炮之用，枪炮多用则兵亦多用，枪炮少用则兵亦少用。其余挑出力者随官弁左右征逐。大概用兵四分、义民六分。若挑三万义民、二万精兵参间互用，兵利食足，不轨之徒，可拱手而定矣。

　　康熙甲午漳州志论

　　明初置卫所以开国，靖难后裔为指挥千百户，漳有漳州、镇海二卫，有铜山、陆鳌、悬钟三守御所，更置铜山、浯屿、悬钟三水寨。厥后漳平、平和、诏安、海澄、宁洋设南路参将，置土兵、浙兵诸营，设南澳副总兵，置澎湖、南澳、海澄各游。又各属有巡检弓兵、有机兵、卫所、水寨、巡检司城，设险以守征操、屯旗、屯粮各寨沿海等军，犹古者寓兵于农之意，制非不善也。析县后，参副、总兵、弓兵、机兵之外，置诸营各游兵，因时捄弊，非不足壮国势而捍牧圉也。然而沙、邓、铙、张、东倭蹂于中叶，刘、郑、周、李讧于末年，终明之世，漳无宁宇，寇乱较唐、宋为尤烈。何也？卫所世袭，渐于文柔，缓带修容，恶谈兵革。参将、副总，役占隐冒，猝然有警，观望逗遛。节使临戎，守令御寇，武夫健壮，拱听指挥，摇笔则经济盈编，事至则一筹莫展。中间如顾斌、张元动、周贤宣、施邦曜、萧廷宣、龚有成、余应桂其人，盖亦鲜矣。失一军与失机同罪，则卫所之兵可无用也；减其数并减其直，则弓兵机兵不可问也。在陆者借口于钥城，在水者驾言于汛海，彼此秦越，不可相救，则诸营各游之兵俱缓急无济也。官舰也，贼目之为草棚，则战船不坚；官铠也，民谣以为破被，则器械不利。盖至启、祯而洪武、永乐行阵备御之法，荡然无遗。加以政繁赋重，豪右纵横，根本既摇，而又无所培植，基址既怀，而又无所撑持，此漳寇之所以旋塞而旋濆，愈扑而愈炽也。

　　国朝创制显庸，一矫明室之弊。宿八旗重兵于京师，设提镇协营绿旗官兵于各省。以提督总兵官统辖全省，以各镇总兵官统辖各协营，而各协副将亦自辖其所属之营，营有参将、有游击、有都司、有守备、有千总把总。凡一游或一参将、一都司、一守、二千、四把，约马步战守千人而合为一营。以福建为东南要地，水陆官兵倍于他省。以漳州为沿海要地，倍于他州。兵制之善，从古未有，防至密矣。然而郑氏以区区余孽，收明季之余烬，鼓其鳞鬣，出没风涛，残我士卒，刈我人民，坠我城郭宫室，甲午、乙未之际，漳糜烂焉。三岛既搜，沿海稍息，然犹盘踞台湾，苟延残喘。船不满百，兵不满万，逆藩之变，则又乘势扬帆，据我厦门，入我海澄，纳我叛将，围破我漳城。耿逆悔祸，大兵入漳，贼势如强弩之末，宜不能穿缟，而刘国轩振残伤之余，犹复绝我援兵，困弊我海澄，焚断我江东、雁齿。于是天子震怒，克期覆巢，猛将谋臣，竭诚致力。溪西一战，国轩丧魄，总督姚启圣大开修来，以定平海之局；将军施琅，鏖兵澎湖，以收平海之功。虽八淖泉涌，癸巳风回，实惟天子之圣德，神威所感召，而人力要不可诬也。

　　先是海氛弗靖，陆以漳州为中路，以漳浦、海澄为左、右路，设三镇总兵官，水则海澄、铜山迭置游击、副将、提督、总兵官，营制随时更易，兵额增减，俱未有定。自台湾设郡，海外一家，驻防官兵，划然归一。移漳浦陆路总兵官于漳州，分镇标中、左、右三营官兵驻防南靖、龙岩、平和、宁洋四县，分城守营官兵驻防龙溪各汛、长泰、漳平二县，而所辖漳浦、海澄、诏安、云霄又各为一营，分守其地，若同安营则泉属而兼辖于漳者也。水师则驻提督于厦门，移厦门镇于南澳，以左营为福营，若右营则隶广东而并辖于南澳者也。裁铜山镇协定为一营，若龙溪、海澄、镇海各水师、则厦门提标、金门镇标之分防于漳者也。比漳属兵制之大略也。方今承平既久，玩愒易滋，正当讲求兵事，条晰利弊，杜渐防微。请姑言其概。

　　夫据险要，管将卒，此水与陆之所同也。顾险要有一定不可易者，有忽重在此、有忽重在彼者，如海寇窥漳，东必先于海澄，南必先于南澳铜山。海澄、南澳、铜山，固寇之在水者，不足虑矣。山寇窥漳，西必先于平和，南必先于漳平。平和、云霄、漳平，固寇之在山者，不足虑矣。此一定不可易者也。若江东之险，元将张右古违罗良节度，漳遂以破。而明施邦曜筑关于万松，据内险而增其保障也。中门二山，横亘一水中流，明陈天定、施邦曜筑城以为内固。顺治间移船于三叉河、石码，置北港防汛于玉洲，据外险而收其全势也。浯屿外控大小担屿之险，内绝海门、月港之奸，嘉靖初迁入厦门，前人以为自失其险，然弹丸黑子，屯聚无多，今驻水师提督于厦门，以障全闽之海口，人民商贾，番船辏集，等诸郡县，而别驻千总于浯屿，盖据内外险而兼收其形势也。漳平、宁洋外界沙尤、永安、大田、连城、安溪之交，崖榖相连，或数十百里，仅以二千总驻防，兵单而汛广。迩年狐鼠乘间伺其隙，陈首魁竖夺食之旗，陈五显勾马岐之党。何者？彼无所弹制而窃发也。所谓重在此而忽在彼者也。自四十三年添设沿海游巡瞭望，数年间各县陆路亦添设防兵，批却导窽，各得其当。而陆鳌逼近漳浦，为县之外障，东临大海，前明于守御千户所之外另设士兵一营，论者谓宜拨陆路守备弹压其地，与水师互为声援。分水关接界广东，山榖荆棘，设漳潮司巡检以防奸，今巡检侨寓郡城，与地方无裨，议者谓宜经理故城，令归本任，与炮台把总协力察奸。圭屿砥柱海口，郡城、海澄门户。万历间，同知罗拱辰建议移海门、濠门巡检驻其中。议者谓宜更复其城，量拨防兵，与海门三都水汛远近联络。三者当此太平无事，似不足重轻，然皆水陆险要，则有备无患，未为无见。

　　漳土风刚劲，负山者绝磴悬崖，如履平地，傍海者回风巨浪，若涉安流。本朝定鼎至今，由军功膺节钺者二十有六人，副将参游以下，难更仆数，武健相尚，习俗固然，文柔者十之三、四耳。而水陆之兵，庸有未精，何欤？自台湾底定，漳属晏安三十年耳。当时投石超距之众，半凋零物故。今之新充，保无有市井无藉、窜名于籍者乎？一旦有事，控骑则瞻落，登舟则魂摇，其何能战乎？则顶补投充之宜慎也。明蔡陂之战贼，仓卒蜂起，戚继光立斩退缩者三人，遂以破敌。浮宫之战，刘香楼橹巍若雉堞，骁卒林行先登斩其魁，袁德继之，贼遂大溃。本朝古县之战，固山金砺乘烟冲突。溪西之战，总督姚启圣父子合满汉兵迸力。澎湖之战，蓝理、曾成等以七船冲锋先入，诸军不继，几致失陷，既乃申明军法，将军施琅与六镇总兵驾舰当先，以数船攻烧一船，死伤狼籍，各船无敢后者。此皆漳之已事也。当其时大将自择其偏裨，偏裨自择其目卒，挑选既精，训练有素，故勇怯皆应，所向以克。此简将卒之明效大验也。夫挑选当择其所始。迩有选顶补于余丁，法为差善。要于人无巨细，必少壮而强干，骑则先试之以马，步则先试之以趋，水则先试之以洋面之风浪。责千把总教其技勇、坐作、分合、进退，日习而月课之。则又责主将每年霜降及暇日数举大操，以亲第其技勇之高下，定马步战兵之差等，以示其赏罚，拔其尤者为材官百队。水军法亦如之。若此而不自为磨厉者，未之有也。

　　漳属牌刀，名于天下。当两军战合，彼此相持，忽而木马横开，战阵散乱，直捣中坚，炮火弓矢萃而歼敌，则藤牌挑刀之力也。夫用兵者当用其所长，既以此制胜，则习是器者必精是法，使陷阵摧坚，十可当百。若排鎗之进步，流水各营演之熟矣，要当与骑射、步射悬的而定其优劣。若战舰则以大为主，以风为辅，大小铳炮诸器之外，火箭、火礶、火桶、西瓜炮、喷筒皆各选其人而肄习之。此选卒练兵之宜亟讲也。陆战所恃在马，水战所恃在船。漳属陆路多山，无西北数百里之平原旷野，是以镇标马二而步八，各营马一而步九，因乎地而制宜也。然一马岁糜库帑十余金，则一马必期得一马之用。西北之马壮大安重而多力，故称上焉，东南小而脆，亦所产无几，唯东川乌蒙、滇南水西、罗鬼啰啰之畜，实有良骏，上下山■〈氵闲〉，便捷骁腾，土人宝之，无自而至闽中，若广产则下焉者也。今各营之马，闲杂以广之东西，以任重则无力，以致远则不能，以御敌则闻炮而惊跃，此所当亟为更易者也。战船旧制，各省不一。其在前明，福建有福船、哨船、冬船、鸟船、快船。冲犁外洋，福船为最，战攻哨操，以次各有所宜。国朝改鸟船制加长大，次为赶缯、为双篷艍哨船，整利轻矫，皆过前人，是以出入左右，趋避莫不惟意。澎湖八罩犁沈贼艘，实藉辅车之力焉。海波既恬，当事者以各港水浅，海船急难摇动，且修理估计不赀，节浮费而资实用，尽改鸟船为大赶缯。铜山共赶缯哨船一十有六，俱属于漳。南澳三十，属福营者十有五。厦门提标七十，分防浯屿、容川、码玉洲、三汊河者四。金门三十有三，分防提标井尾、将军澳者六。内港外洋，游巡各便。而小修、大修，部价不敷，贴以通省文职之俸工，益以督修各官之赔垫，移咨往返，动费经年。夫船不坚整何以巡防？修不及期何由坚整？则迩日满中丞保照限先事修理之议，洵为尽善。然承修半须捐赔，恐未可于通久也。

　　各省官兵，自陕西而外，莫多于福建，合水陆马步战守计六万三千一百四十有奇，而漳属一州，自额设以及提标、金门、水师贴防一万六百二十有奇，不为不多矣。乃山海之盗，未能尽绝者，其故有在。漳属游手赌荡，学习拳棒，久多为窃。主者追捕，公然剚其刃于腹耳。杖枷三木，视同儿戏。他日穴于山而啸于海者，皆若辈也。定为三犯必死之条，虽不畏刑，犹知畏死乎。漳属自龙溪、漳浦、海澄以外，各县多有深山邃榖、人迹不到之处，宵小倚以为奸。出剿则奔窜无踪，归汛则行劫如故。势穷就抚，释弗就诛，复有所顾忌耶？得其巨魁，置之重典，则贼不得以就抚为尝试耳。而海贼每多于陆者，何也？陆路官兵棋布，山虽险踪迹易寻；贼艘星散外洋，觇舟师之分合以为动静，南风行劫，北风散归，为民为盗，变化于俄顷，所以屡勤剿抚而游魂未断也。迩者台臣陈汝咸筹海二疏，穷源竟委。审风位之南北，迹贼艘之往来，以保甲、澳甲责成县令。而保甲终于难清，则以首报到官，贼未必死，一日漏网，先受其殃，故畏而不敢也。洋面之船混而难别，然商船重而沈，渔船腥而湿，贼船轻而浮，此不易之理也。渔船有网、有钩、有鱼，商船有船主、有副，与贼行径自异，贼船行劫，其货庞杂，装载亦异。商船期于速至，乘风直行，贼船左右游移，觇伺剽劫，驾驶亦异。此又当识别于审风扼要之外者也。贼见重船而尾追，见轻船而远避，乃官兵遥望贼艘，或扬旗放炮，若故使闻而知避者，贼何由得？四十九年，定海总兵官吴郡伏兵商船以诱贼，生擒七十余人，获其二艘。今若使游巡官兵，不时扮入商船，诱之行劫，俟其既近，出其不意，奋力追击，贼必成擒。行之数四，彼虽见商船，疑为战舰矣，亦多方以误之之一法也。

　　马政

　　闽省马匹之设，原备营中骑射差掺捍卫之用，或自京师给发，或向口外采买，分拨各营，多寡不等。有例毙则按照年限，分别赔桩。其免赔者，动支朋扣银两买补，岁底由督抚核其所存数目，汇册报部。计自康熙三十一年而后，各营均有裁汰，又彼此调拨，故与原额不无互异之处。

　　台湾镇标中营、左营、右营各现照原额设官马四十匹，年额买补马十匹。台湾城守营左军、右军各现照原额设官马二十匹，年额买补马五匹。北路协中营现照原额设官马五十匹，年额买补马十三匹；左营现照原额设官马二十五匹，年额买补马七匹；右营现照原额设官马十五匹，年额买补马三匹。南路营现照原额设官马三十匹，年额买补马八匹。下淡水营现照原额设官马十匹，年额买补马二匹。艋舺营现照原额设官马十匹，年额买补马一匹。

　　船政

　　明太祖洪武五年，诏浙江、福建濒海九卫（按闽书：元年置泉州、建宁、汀州、漳州、邵武、兴化六卫，四年置福州、建宁都指挥使司并延平卫；此云滨海卫，当是泉、漳、兴三卫）造海船六百六十艘，又诏造多橹快船，以备倭寇。二十三年，诏滨海卫所，每百户置船三艘。永乐元年，命福建都司造海舟百三十七艘。景泰三年，允福建守臣请，以备倭军船分立五寨（福宁之烽火门、福州之小埕澳、兴化之南日山、泉州之浯澳、漳州之西门澳、亦曰铜山）。万历十九年，增设福建海船（时倭警颇急，福抚赵参鲁于五寨兵共添福鸟船四十只，海坛、浯铜各增福鸟海船）。

　　福船名制

　　大福船：福船高大，可容百人。其底尖，其上阔，其首昂而口张，其尾高耸，设柁楼三重于上，其旁皆设板裼，以茅竹竖立如垣。其帆桅二道，中为四层：最下一层不可居，惟实土石以防轻飘之患；第二层乃兵士寝息之所；第三层左右各设大门，中置水匮，乃扬帆炊爨之处也，其前后各设木椗，系以椗榄，下椗起椗，皆于此层用力；最上一层如露台，两旁板翼如栏，人倚之以攻敌，矢石火炮皆俯瞰而发，敌舟小者相遇，则犁沉之，敌难仰攻。钦定续文献通考引王鹤鸣水战议云：福船有六：一号、二号俱名福船，三号哨船又名草船，四号冬船又名海苍船，五号马船亦名开浪船，六号快船。筹海图编有草撇船式，云即福船之小者；是又以草船为草撇也。

　　海沧船：明史「海沧」作「海苍」。福船吃水一丈一、二寸，惟利大洋，多胶于浅，故又有海苍之设，稍小于福船。

　　开浪船：船头尖，吃水三、四尺，四浆一橹，可容三、五十人，能去浪，故名。

　　海船通用

　　苍山船：船吃水六、七尺，首皆阔，帆橹兼用。橹设船旁近后，每旁五枝。其制上、下三层，下实土石，上为战场，中层寝处，温州人谓之「苍山铁」。

　　艟■〈舟乔〉船：比苍山船稍大，比海沧船更小而无立壁，最为得其中制。

　　鱼船：于诸船中制至小，以之出海，每载三人，一人执布帆，一人执桨，一人执乌嘴铳，易进易退，随波上下，敌舟了望所不及，用之颇得其力。

　　两头船：大学衍义补有两头船之说，盖为海运巨船遇风，惧难旋转，两头制舵，遇东风则西驰，遇南风则北驰，海道诸船无逾其利。

　　蜈蚣船：海行甚速，而迟者斗风故也。如大食国在漳州东南，每岁通番者，必候冬初西北风盛而去，夏初东南风盛而来。惟佛郎机蜈蚣船底尖面阔，可载铳大者至千觔，列楫数十，其行如飞，无论有风、无风，风之顺逆，皆可用。

　　叭喇唬船：底尖面阔，首尾一样。底用龙骨，直透前后。每边十浆或八浆，其疾如飞。有风竖桅用布帆，号曰软帆。

　　白艚：广船总名曰乌艚，又有横江舡数号；其称白艚者，福建式也。

　　八浆船：闽、广、浙、直皆有之，可供哨探之用，不能击贼。

　　王圻续文献通考海船论：旧规，每岁修葺，给银三、四十两，捕盗领之。迩因海患稍宁，有司仅肯半给，而捕盗又侵克之，惟涂饰以油灰而已。器皿损缺，莫之补葺。火器之类，给发年久，渐不可用，且其数有限，不足以支早暮及迎官杂于之用。稽查官至，则挪贷支吾，或无火药于内。兵数常缺三分之一，挽雇治处居民，书其年貌，俾之影射。故其舟出洋即沈，况望有敌忾之绩乎！此其咎不独在于捕盗，上司所宜严究其弊而亟反之，毋徒吝费焉可也。虽然，抑有说焉。尝闻宪副张公云，福船必多人而后可以驾；盖其在洋，尝防风潮危急也，人数若寡，则扬帆、弛帆，起椗、下椗，或遇舵坏，呼吸之间欲易他舵，虽尽在舟之人，且不足用，其谁与敌为角乎。向来官府但知省费，而欲沙汰，不知置其舟于无用，是不如不设之为愈也。此其可概一也。每一造福船，其费甚大；暴露于风雨，震击于怒涛，其坏甚易。向来海氛暂熄，官府以其虚设而不葺，然又不敢不为先事之防，一舟坏则复造一舟，为费反多，其坏也复坐视焉，是不如不造之为愈也。此其可慨二也。欲用福船，须雇福人驾使，其人多与倭通，遇贼辄纵而不击，大洋运舵，毫厘千里，以风不便为词，乃其故态也。议者谓当参以我兵，学习使船之法，十余年来未见有能学者，官府不究而犹雇福人，甘受其误，是不如不雇之为愈也。此其可慨三也。

　　筹海图编福建事宜论：倭寇拥众而来，动以千万计，非能自至也，由福建内地奸人接济之也。济以米水，然后敢久延；济以货物，然后敢贸易；济以向导，然后敢深入。所以稽察之者，其在沿海寨司之官乎。稽察之说有二。其一曰稽其船式。盖明禁不许寸板下海，法固严矣，然滨海之民，以海为生，采捕鱼虾有不得禁者，则易以混焉。要之，双桅尖底，始可通番，各官司于采捕之船，定以平底单桅，别以计号，违者毁之，照例定拟，则船有定式而接济无所施矣。其二曰稽其装载。盖有船虽小、亦分载出海、合之以通番者，各官司严加盘诘，如果是采捕之船，则计其合带米水之外，有无违禁器物乎？其回也鱼虾之外，有无贩载番货乎？有之，即照例问拟，则载有定限而接济无所容矣。此须海道官严行设法，如某寨责成某官，某地责成某哨，其处定以某号，某澳束以某甲，如此而谓通番之不可禁，吾未之信也。一、倭人至福建，乃福人买舟至海外贴造重底，往而载之。舟师皆犯重罪之人也，若至沙板、双屿等处访之，则某家船将圣、未至，及至其澳，自有人说而知之。一处货到，各处无不知者。一、漳州乃滨海之地，广福人以四方客货豫藏于民家，倭至售之，倭人但有银置货，不似西洋人载货而来换货而去也，故中国欲知倭寇消息，但使人往南澳饰为商人，与之交易，即廉得其来与不来，与来数之多寡，而一年之内事情无不知矣。一、区处福建之法，若用福船补之，万万不可，须用福船而不用福人驾使。若用苍山人驾使，候倭于福建外海而截杀之，倭船必非齐来，乃一艘、二艘以渐而至也，至即擒之，则后至者将闻风而回矣。

　　都御史唐顺之云：先发制人一着，惟有望斗上做工夫。然必须以利使人，惜不得银子。各水军编定福船十只，每一只望斗人一夜给与银一两，使一夜常有人坐在斗上者看贼动静。虽月黑之夜，若抬船、撑船未必无一把、两把火光，我船便可做手脚，不患于大船赶贼不上也。月明之夜，则斗上纤悉必见，正与彼四层望楼是对手。至如小船、叭喇唬、八浆船，宜多置铳手，即不战亦宜量与给赏多布之。八浆、叭喇唬中火器既多，贼来便使打，又有望斗内人先报贼动静，不患于小船制贼不下也。

　　闽县知县仇俊卿云：地有南北，时有冬夏，自春徂夏，则时多南风而利于北行，自秋徂冬，则时多北风而利于南行，此番舶往来出没之候也。彼瞰其时，辄乘风连云以出洋，我当其冲，欲逆涛破浪以邀击，未必其势之便也，盍亦随时以应之。时乎北风，必先于北道之防以遏其冲，而以南舟曳于后而追之，其居中间各寨澳之舟，又从旁递出而击之。时乎南风也，亦如前法，或遏于前，或蹑于后，或击于旁，此亦迭肄之法、长蛇之势，寇未有不困疲而就缚者，海上可立京观矣。

　　又云：国初置沿海卫所，每所船五只，每船军百名。自一所推之，则合卫之海船、海军可知其数也；自一卫推之，则合省之海船、海军可总其实也。使法之常存，何虑海寇之扰？向来修复一、二，止可用于哨报，难以御敌御寇。及其事急，调用不给，借发福清盐船，并报各澳民船。奈彼不思国家之急，皆存系吝之私。原非官物，率不如令，虽给价直，终不直前。况福清盐船虽大，不可以当海寇之夹板船、叭喇船。漳州之草撇、乐清之大铁等船，又不可以当海寇之乌尾、尖槽。至于东仔、铜茭等船，又不及也。昔人海战之船，大小制度不同。如楼橹、艨冲，此船之大者也；如直进、露挠，此船之中者也；又如舴艋、海鳅，此船之小者也。以船之大者为中军座船而当其冲，以船之中者为左右翼而分其阵，以船之小者绕出于前后两旁之间，伏见于远近散聚之际，使挠其计。随船器械，各须犀利完足，固不待赘。但海寇所恃，全在于铳，吾亦以铳为应。中军大船之前，仍用次等船载佛郎机大铳数架以镇之。两翼中船之前，亦用再次船以载铜将军大铳数十架以列之。其小船亦各载鸟铳铅铜数百以备于四面。各船编定字号，每数船列为一行，每一数组为数行，昼则挥旗为号，夜则振鼓为节，迭出更进，则彼此众寡劳佚之势不同，未有不歼此渠丑者也。船之外旁，又须护以牛革、渔网、毡絮之类。其大者更用列木为栅，可避炮石。又有车船之制，令战士前后踏轮，舟自进退，所谓中流上下、回转如飞、虏众相顾骇愕者，用此法也。又须豫募能射与善浮之人，一遇番船，或以火箭焚之，或以水钻溺之。至于奇正之变，大船、中船为正，则以小船为奇；前队为正，则以后队为奇；合之为正，则以辟之为奇；形难预料，变不可穷，是在临机神应之妙，不可测者也。

　　俞大猷云：或问兵船官造与私募孰便？曰：造易而修难。议修之后，阁岸日多，浮水日少，以之守港则可，以之出洋追捕则全不足恃矣。此惟熟于海务者自知之。或曰：民间安有许多私船可募乎？曰：厚之以税银，使逐利之民争造新船以应募，何患其不多。责府县以及时给税，责船户以及时修整，则经年累月，皆有坚船可用。然则用官造之船以守港，用私募之船以追捕，然后改守各适共享也。

　　兵船哨手仇俊卿云：沿海居人，多便于舟楫，虽未习水战，亦易于为教。今于出海之数，或欲以沿海者居其十七，其内地卫所者居十三，余拨防边以助守望，使渐教习，人人皆可为胜兵，所谓水虎捷、凌波军者，不患无其人也。如此亦可以节省雇募水哨之费。

　　又云：水哨之募，因军士之不习于水而始议之也。窃念国家养兵之费，岁有常输，冀藉其力以为用，海军不能效力，而又官募兵夫，积弊之来，不暇追论也。访得其初募水哨之时，即将本寨军之老羸不堪者发回该卫所扣除月粮并行粮银两，转给水哨，是兵得实用而官无重费。今皆不然，既有廪库之粮，又加募夫之费。况水哨之夫，又有老稚羸弱者杂于其中，费于无用之地，重为可惜。中间情弊，犹有可言。盖以通番下海、接济窝藏，皆沿海之人，其人皆水哨之亲故也。自小埕以南，浯屿、铜山等处，此辈皆是也。我谋未成，彼已先泄。间遇将令严明，不得已从而出兵。至于两船相及之际，或以口哨为号，或以物色为号，扬帆转舵，故意放开，不与交兵；或放彼先行，而我船曲折其行，遥蹑于彼；或邀截于港内，寇计已穷，忽突开一门，纵之轶去；或追赶将及，寇乃丢弃一船以为之饵，即不直前扑灭，各去抢货。如此之类，情弊百端，难以殚述。彼以受雇于官，役之暂时耳，非藉于官，终身之役者比也，一去则若不统属，是以无所顾藉。捕盗之弊，亦犹是耳。甚至有捕盗而为盗者，益可慨也！或谓周世宗用降人为水师，卒赖其力，今独不可乎？不知周用降人，但假之教习于平时，不用之操驾于临阵。况今之水哨亦皆乡民，而非取之于异域者也。即令水哨教习沿海军夫，如兵志以一人教十人、十人教百人之法，则期月之间，莫非水哨也。兵将一心，何虞他患？

　　谭纶云；凡水战专系在舵工与管船捕盗。舵工使船必近贼，捕盗又从而倡之，则士卒不得不战，战则蔑不胜矣。故捕盗、舵工，不可无破格之赏与必罚之法。至于分合节制，与陆战同，临阵每占上风，使火器得用，是亦在舵工矣。

　　董应举云：船者，将与兵之所托命也。船坚则足当风涛，乃敢出洋捕贼。今所委造船者，非托命于船之人，所领船价，经历多门，其实为船用者不过半价，至使捕盗借贷贴造，而归派于兵夫。以非托命于船、利害不相关之人，使之造船，又历扣而半其价，船能坚乎？以故民船二寸一钉，兵船间尺一钉，或用南钉，或用半钉。或絮隙而不以网丝，甚且钉参竹、油参沙，钉力既稀，胶灰又滥。龙骨所以为干也，短则易飘；板底所以为载也，薄则易脆；蓬所以受风也，参以篾瓤则易折；碇索所以定舟也，不以竹皮为筋，纯以篾瓤则易断；其它杠具，率多苟且；其敢出当风涛乎？

　　陆战莫善于骑，水战必资乎船。大船驾使不甚便捷，则多置中船，小船更为利便。各船值修整六年，因为急工，即年例未及，亦须验看应否修整。添补船只已备，恐守汛兵无事登岸，或飓风起无人防护而船坏，海寇至无人驱驾而船失。务拣勇士守船。船泊在澳，不许各兵登岸偷闲，将尤不得身先登岸。至堵贼军器，长矛、短刀，均不可少。而水战总以火器为先。一应军器火药，随船大小支给，虽有定数，总须多为预备，弁兵始有恃无恐。饬各兵将官物凿记年月，以防私换。又竹将军、鬼战连弩、隔河伏弩，于守海岸可以得力，宜颁其式于海口各村庄。而逆风火药，于风色不顺之时尤为要紧，均不可不预为之备。如此则杠橹修而船有实用，戎器备而兵皆壮胆，以堵以剿，均可以得力矣。

　　国朝顺治十三年，以海上未靖，奏准增设水军三千，并动帑增造唬■〈口白〉各船百余只。康熙二十四年，议准水师赶缯、双篷船一百号内，减去十之八，止留二十号分拨台湾、澎湖二处，以为传递文书之用。二十八年，覆准闽省战船，仍归道厅董修（福建战船属外海，定限三年小修，六年大修，九年再大修，不堪修者更造）。雍正三年，议准福建外海战船，照江南之例，每年委道员一人监修，遴选副将或参将一人公同监督，会同布政使确估兴工。道员许遴委同知、通判每厂各一人、副将许遴委都司、守备每厂各一人分司其事。又覆准福州、漳州二府各设一厂。福厂委粮驿、兴泉二道轮年监修，漳厂委汀漳龙道监修。台湾水师等营战船，于台湾设厂，文官委台湾道、武官委台湾协副将会同监督修造。七年，议准福建金门、海坛二镇战船，另于泉州设厂，专委兴泉道。福厂专委粮驿道监造。其泉厂协办武官，于金门、海坛镇标游击内遴委。乾隆元年，议准漳、泉两厂承修战船，多寡不均，将漳厂承修之水师提标中、左两营二十六船，就近拨归泉厂承修。六年，议准闽省战船桅木，仍令各道采办，除台湾远隔海洋仍循旧例外，其兴泉永道承修之泉厂，令兴、泉、永三府州协办；汀漳龙道承修之漳厂，令汀、漳、龙三府协办；盐法道承修之福厂，令延、建、邵三府协办。十六年，覆准闽省三江口旗营额设大小哨船，嗣后准其按季燂洗，每岁于司库存公银内动用，年终报销；如遇修造，照例扣除。三十三年，议准裁汰福建水师各营战哨船五十只。五十四年，议准沿海战船，令督、抚、将军、提、镇各就地方外海形势，将战船酌留一半，其余一半，届应折造之年，照外海民船式样逐渐改造。嘉庆四年，奏准闽省未改各船，俟届大修拆造之期，一律改照同安梭成式。五年，令福建照粤省添造米艇船三十只，编为「胜」字号，分布内地各营管驾巡缉，仍于内地额船内裁汰三十只以符定额。七年，奏准福宁陆路镇标左营改为福宁水师左营，移驻三沙海口，将内地营船拨出十二只，改编「新」字号，归入福宁左营额设管驾，附近福厂承办修造。十年，议准台湾水师兵船单微，添设同安梭三十只，编为「善」字号，分设台协三营管驾配缉。十一年，奏准添造米艇船四十只，旋因所造不甚得力，不准开销，其已造八只，与胜字号米艇相同，编为「捷」字号，分添内地各营配用。又奏准添造大横洋梭式船二十只，编为「集」字号十只、「成」字号十只，添布内地各营。十三年，奏准现届修限，将应修中、小梭船十七只一并裁汰变价。十四年，覆准闽省添造「集」、「成」两字号大同安梭船二十只，「捷」字号米艇船八只，分归各营管领。十五年，议准台湾把守港口，无须多船，裁去新添「善」字号船二十一只，又以鹿耳门虎耳港等处招口水势平浅，另造守港船十六只，编为「知」字号，八桨快船十六只编为「方」字号，分设防守。十六年，奏准裁汰各营中、小梭船三十七只。道光二年，奏准闽省「胜」、「捷」两字号米艇船只缉捕未能得力，裁汰十五只，尚存二十三只，俟届修限，改照一、二、三号同安梭之式。四年，奏准「胜」、「捷」两号米艇船，除海左「胜」字六号、七号、八号、海右「胜」字十八号、金左「捷」字二号、金右「胜」字十五号、十六号「捷」字四号等八船，业经照同安梭式改造外，其余未行改造各船，一律裁汰。七年，奏准台营「知」、「方」两字号船三十二只并「善」字号九船一并裁汰，另造白底艍船三十二只，编为「顺」字号十六只、「济」字号十六只，分拨台协中、左、右、艋舺四营分管，以抵「知」、「方」之额。

　　福建外海战船名号（皇朝通典）

　　赶缯船、双篷艍船、双篷船、平底哨船、圆底双篷■〈舟古〉船、白艕■〈舟古〉船、哨船、平底船、双篷哨船、水底■〈舟贡〉船。

　　福建内河战船名号

　　花驾座船、八桨哨船、八桨船、小八桨船、六桨平底小巡船、中八桨船、大八桨船、花官座船、哨艍船。

　　各厂承修船只（藩署清册）

　　福州厂承修额设战船四十六只，内闽安协标左营共计大小战船七只、右营大小战船七只、烽火营大小战船十一只、海坛镇标左营大小战船七只、福宁镇标左营大小战船十只、督标水师营战船二只。

　　泉州厂承修额设战船四十八只，内海坛镇标右营大小战船八只、金门镇标左营大小战船九只、右营大小战船九只、水师提标中营大小战船九只、右营大小战船十只、海坛镇标左营大小战船三只。

　　漳州厂承修额设战船五十二只，内水师提标左营大小战船八只、前营大小战船十只、后营大小战船十一只、铜山营大小战船十一只、南澳镇标左营大小战船十只、金门镇标右营大小战船二只。

　　台湾厂承修额设战船九十六只，内台湾协标中营大小战船十九只、左营大小战船十四只、右营大小战船十六只、澎湖协标左营大小战船十七只、右营大小战船十六只、艋舺营大小战船十四只。

　　各号船只丈尺

　　一号同安梭船，身长七丈二尺，宽一丈九尺。二号同安梭船，身长六丈四尺，宽一丈六尺五寸。三号同安梭船，身长五丈九尺，宽一丈五尺五寸。

　　「集」字号大横洋梭船，身长八丈二尺，宽二丈六尺。

　　「成」字号大横洋梭船，身长七丈八尺，宽二丈四尺。

　　新添「顺」字号白底艍船，身长六丈四尺，宽一丈八尺。

　　「济」字号白底艍船，身长五丈五尺，宽一丈五尺。

　　水师提督万正色请开晒修船疏

　　臣思沿海战船，断宜逐年修补；修补料工，断难草率从事。乃有司以动支国帑、务从减省，镇营以事关汛防、务极坚牢，所有估造料工，彼此驳覆，不知更几日月而估修之册始获有定。幸而有定，又必行文有司派取乡都，不知更几日月而后料工可备，运赴船厂；又不知更几日月而后修葺可完。且修船之费虽出于国帑，而采办之咨必藉于民力。计取一料，派一工，上官虽有价值，而胥吏之蚕食，与里役之扣克，不惟民间无一分之惠，且票差催迫，往来骚扰，敲膏抉髓，私家之费，又不知几何矣。臣生长此地，深知情弊最真。晓夜筹思，欲为国省饷、为民纾困，莫若就闽省福、兴、泉、漳四府沿边察系出盐处所，令该汛防弁，陆续招回盐丁，开晒食盐，除纳正供盐课之外，取其赢余以为修船之用。则因天地自然之利，以修汛防亟藉之船。汛防在外，晒盐在内，不用船只，无虑透越；一便也。穷黎不苦采办，差役无可渔猎，以培元气；二便也。船偶有瑕，立可修整，虽有波涛不测，立可乘风破浪，有备无患；三便也。盐利既归于己，招晒必自竭力，修船非出于官，破漏难以借口，倘或船只稍不坚固，该弁立加重处，汛弁畏法，罔敢草率；四便也。不用逐年烦琐请修，不用动支数万公帑，不用有司派买，不用稽延日月；五便也。

　　又请朋扣修船疏

　　鸟船守港之日多，其篷索年只一换，赶缯船、双篷艍船日行巡哨，其篷索年须两换。共大小船三百只，以时价论之，年约计须银一万五千八百三十六两，而部价销算，未及一半。窃查旧例，战兵每名月有朋扣银五分，守兵每名月有朋扣银三分，盖因马有倒毙，故朋克为买马补额之资也。但思陆战须马，而以陆兵之朋扣买马者，水战须船，亦可以水师之朋扣制篷索。今臣辖水师，见有二万五千名，战守各半。战兵每月该朋扣银六百二十分两，守兵每月该朋扣银三百七十五两，年约计一万二千两。若以之按例买马，则水师无用马之地，以之制办篷索，则虽较之时价尚未能敷，而较之部价则已相浮，赔累无多，有不欢然乐从者乎！

　　--以上录自重纂福建通志卷八十四。  
　 
关隘

　　台湾府屹峙大海中，为江、浙、闽、粤之外障，诸岛往来之要会。其山皆崇冈峻岭，郁盘磅礡数千里。南自木冈抵沙马矶四百余里，为凤山；北自木冈至玉案西北三十里，为嘉义；繇玉案北至大武，郡西北四十里，为彰化；繇大武北至鸡笼鼻头，距府六百三十里，其西南三百五十里为淡水厅；繇鸡笼大山之后，一望平畴，为噶玛兰厅。山海交错，番汉杂处，缉治殊难，立界以限之，设隘以守之，防维诚无容少疏。

　　台湾县（东倚层峦，西迫巨浸。木冈山高耸特拔，罗汉门局势宏敞，鹿耳、鲲身为全台之门户，虎头、雁岭在重山之突阻）

　　罗汉门在邑东南六十五里，为台湾、凤山、嘉义三县之总路。其地四壁皆山。自猴洞口入山，崇冈复岭，行数里为虎头山，诸峰环列。过大湾崎、芦竹坑、咬狗坑，又东南经土楼山，壁平如削。稍前为迭浪崎。出茅草埔，度雁门关岭，去关口里余，中为深堑，可数十丈，缘崖路狭，不堪旋马。五里至石头坑，四里至长潭。自番子寮迤逦至小乌山后，入罗汉内门，峰回路转，眼界顿开，沃衍平畴，极目数千里。东则南仔仙山、东方木山，西则小乌山，南为银锭山，北为分水山、自猫薇山，层蛮迭巘。民庄分中、内、外三埔。猴洞口、狗勺昆诸地属内埔。由长潭至夏尾蓝、脚帛寮转北抵外埔庄后，以奸匪出没之所，禁止往来。外埔东南，由观音亭、更寮仑、番子路头至大崎，越岭即外门，去大杰巅社十二里，有民居，为施里庄、北势庄，庄尽番地。自社尾庄割兰坡岭，可赴南路。由木冈社、卓猴可赴北路。外此羊肠鸟路，触处皆通，峻岭深谷，丛奸最易。土人运灰、辇稻，牛车往来，径路逼仄，不容并轨，约昼则自内而外，夜则自外而内，因以无阻。

　　六张犁隘在罗汉门外，四面环山，为凤、嘉交界，逼近内优生番，最扼要地。乾隆三十一年，知县赵爱议详：向来罗汉内门牛稠仑、更寮仑及外门土地祠崎顶并六张犁山脚，共设望楼四处，今于牛稠仑、更寮仑适中之石门坑添建火砖望楼一座，又将六张犁、土地祠原筑望楼二座改筑火砖，仍派大杰巅社番丁带眷种地，驻守巡防。

　　埔姜溪旁隘在北洋加腊埔下。乾隆四十二年，知府蒋元枢、理番同知邬维肃设隘寮，着武洛庄通事拨壮番带眷居住堵御。又于溪上另建隘寮，着山毛孩通事派番丁协同巡防，保护大泽机等社。又于北坪下蔗园后荒埔设隘寮，保护大路关等庄。

　　大南坪下双溪口隘，设隘寮保护犁头镖等庄，着阿猴社通事派番往防，仍于小北坪下蔗园后顶添建隘寮，着山猪毛社通事派番丁协防。

　　思觅安庄后隘在浊口溪，为山毛孩社生番出没之所，设隘寮，着搭楼社拨壮番驻守。赛仔脚隘在搭楼社。

　　罗汉门巡检，嘉庆间，移驻番薯寮，详见职官。

　　凤山县（址因旧镇，僻处海边，矶耸沙马之奇，林极阿猴之险，傀儡高峰近接天际，琉球孤屿远映海中）

　　大路关辖阿猴社，为山猪毛生番出没之所，乾隆四十二年设防守。

　　啅口溪隘即浊口之思觅安一处，为山毛孩生番出没。乾隆四十二年，知府蒋元枢建隘防守。

　　加腊埔隘（辖武洛社）、双溪口隘、杜君英隘（辖上淡社）、新东老埤隘（辖下淡社），四隘俱乾隆间建，以防生番出没。

　　万巾庄隘（辖力力社）、吧阳毛狮狮隘（辖茄藤社）、粪箕湖隘，三隘俱为加泵生番出没之所，乾隆间设防守。

　　坊寮浦姜林隘，辖放■〈纟索〉社，为大龟纹生番出没之所，乾隆间设隘防守。

　　上淡水社在县南赤山。南至上淡水社八十里，又二十里至下淡水社，又十五里至力力社，又十五里至茄藤社，又六十里至放■〈纟索〉社，又八十里至茄洛堂，又百二十里至琅峤，内皆深山大林，土番或攀萝扪葛而出，不通人行。

　　下淡水巡检在县东南，详见职官。

　　嘉义县（南抵虎尾，北至新港，武峦峙其后，武垄卫其前，径道蜿蜓，诚全台之锁钥，上流之要地）

　　斗六门在县北牛相触、虎溪尾之南，距县治六十里。北至半线九十里，扼南北投、水沙连诸番出入路。旧设营于西螺，康熙三十年，总兵王化行移此，属北路协左营分防。

　　白沙墩在县北，为各处庄社往笨港必由之路，村落窵远，多匪徒出没。

　　秀才庄为笨港船只出入必经之地。

　　南社距斗六门六十里，西出海丰港，西北通三林，南出白沙堤，东南出西螺，为近海总路。

　　二林离南社十里许，西出鹿港。三林港口，北为大突、马芝遴诸番出半线要路。

　　下加冬距县三十里。南至茅港尾，道里各半。西出外九庄，东联哆啰嘓。地方辽阔，为适中之地。属北路营轮防。

　　哆啰嘓在县治。由东路往郡，至此三十里。南至目加溜湾三十五里。汉番杂处之地。

　　乌山头，由哆啰嘓南至此十五里，为赤山各庄出目加溜湾、茅港尾、双■〈氵义〉路口。

　　目加溜湾南至郡三十余里，西出茅港尾、佳里兴，东出加拔仔、打铁店，民居辏集，番社错杂，为适中之地。

　　湾里溪墘汛，在溪南茅港尾往郡大路，南至木栅仔，又南出洋仔港。溪口汛，东出打铁店往郡小路。俱设兵巡守。

　　佳里兴南至郡三十五里，西出大线头有港，外包砂线，可停泊战船。郑氏旧筑炮台于此。东北出麻豆、水堀头，为汉番杂处地，俱设弁兵轮防。

　　茅尾港南至郡六十里，民居辏集，船只往来，为沿海各庄要路。

　　拔仔林在赤山拔仔林渡之南，为赤山各庄总路。南出目加溜湾，西有小路通茅港尾。

　　斗六门巡检，乾隆二十六年改台湾新港巡检设，五十三年移置于大武垄。大武垄巡检，佳里兴巡检，俱详职官。

　　彰化县（山有火焰、姑婆之奇，溪有虎尾、大甲之险。近防三林、鹿子，远控淡水、鸡笼。因海山之僻坏，亦宇宙之奥区）

　　半线北距大肚溪二十里，南抵东螺溪六十里。自府治至淡水八里坌，此为居中扼要地。猫雾拺、岸里山、南北投、水沙连诸番，上下往来必经之路。郑氏窃据时，各社半属生番，伪将刘国轩立营于此开辟，后以次内附。今之营栅，即国轩故营址，现属北路营分防。

　　大肚塘在大肚溪北。溪面广阔，水底俱石，险急不可渡。夏秋水涨，必俟水势稍平，用土番引路，然后可过。西为草港，北为水里港。牛骂塘东近岸里、朴仔篱诸番社。朴仔篱迫近内山生番。

　　猫雾拺巡检在县北，鹿仔港巡检在县北，大甲溪巡检在县北，俱详职官。

　　淡水厅（山高崖峭，径荒林郁，瘴气蔽空，绿水潆洄。港门从北而入，西南而出，两山对峙。南有八里坌、南嵌、龟仑之环绕，北有大屯、圭柔、金包里之护卫，中央关渡门，形如狮象以守。及其分流开派，则南通兴直、海山，北通八仙埔。芳舍翁、八芝兰、林大隆、同奇、武卒、剑潭、嗒嗒、攸礼族、猫里、锡口、兴雅、抚徕、峰峙诸社环其间。踰峰岭抵狮球、起巽，则三貂、噶玛兰平芜百余里。北则断屿、鸡笼系焉。蓝鼎元东征集云：竹堑埔宽长百里，行竟日无人烟，野番出没，行者视为畏途。然郡城上下必经之地，不能舍竹堑而他之，其地平坦，极膏腴，野水纵横，处处病涉。俗所谓九十九溪者，以为沟浍，辟田畴，可得良田数千顷，岁增民谷数十万。台北民生之大利，又无以加于此。然必碁置村落，设营汛，奠民居，而后可及农亩）

　　大甲塘在大甲溪之北，溪面阔于大肚，底多大青石，流急苔滑，北路诸溪极险之地也。吞霄塘在吞霄社口，康熙三十八年，卓个卓雾于此滋事，今设目兵防守。

　　八里坌巡检、新庄巡检、竹堑巡检，俱淡水厅属，详见职官。

　　噶玛兰厅（厅治三面负山，东临大海。三貂、金面掖其左，摆芝、苏澳、草岭搤其右，员山、玉山枕其后。自山至海，宽不及四十里。自三貂溪南至乌石港三十余里，皆山石无地。自乌石港至苏澳，山下绵亘不及百里，一望平畴，实天生沃壤，然远距淡城三百里，林深箐密，汉番杂处，最易滋奸。惟员山东北地处适中，头围为水陆扼要，自设官后，乃沿山设隘，以壮丁守之）

　　远望坑隘（自三貂入兰首境，民壮寮在焉，始用以开道，继以护送行人）、大里简隘（在远望坑南）、梗防隘、乌石港隘、金面山隘、白石隘、汤围隘、柴围隘、三围隘、四围一结隘、二结隘、三结隘、旱溪隘（又名枕头山）、大湖隘、叭哩沙喃隘、鹿埔隘、清水沟隘、员山庄隘、马赛隘、苏澳施八坑隘，凡二十所，皆设隘丁，分给田园以为口粮防守。按噶玛兰之入籍也，知府杨廷理创议十八事，嘉庆十三年，总督方维甸奏之，总督汪志伊、巡抚张师诚续有奏列，举行未竣，道光三年，总督赵慎畛以福州府知府方传穟署台湾府，以候补盐运副吕志恒借补噶玛兰通判，往竣其事。又按台湾南路自大冈山以下至下淡水琅■〈王乔〉社，北路自木冈以上、至上淡水鸡笼城，其间如凤山、傀儡山、诸罗山、半线山皆扼野番之冲，为陆汛所必防；如下淡水、琉璜溪、大线头、鹿仔港，皆当入海之道，为水汛所必守。

　　罗东巡检，详见职官。

　　--以上录自重纂福建通志卷八十五  
　 
海防

　　沿海自广东潮州府澄海县东北入漳州府诏安县境（海在城东南一里，海防考：县咫尺即海，控引潮、粤，而悬钟之胜澳为县门户，与悬钟对峙者曰南澳），东北经漳浦县（海在县东百里，井尾、虎头等澳为防御要冲），又北经府东南，而海澄为漳州之门户（县东北至西南皆滨海，北与龙溪接境，由海门东出，水程二日即澎湖岛），又东北至泉州府同安县界（三面距海，南去城八十里，而金门、厦门尤为险要，围头为县门户，其澳若烈屿、厦门港、塔头澳，其最著者），经南安县（三面距山，惟东南一隅切附海口，去城七十五里）、晋江县（东南至海百里）、惠安县（西北跨山，东南际海，两岸至海皆四十里，崇武、獭窟、小岝、黄崎、峰尾为邑屏障，北自乐屿、南属岱屿并海壖，凡百余里），又东北接兴化府莆田县界（东南二境皆滨海，去城八十里，吉蓼、平海、三江为最冲，文甲、崁头、青山为次冲），又东北抵福州府福清县境（县东近境之海谓之九海，以港屿曲折也，其外为大海，海坛、双屿为汛守要地），又北经长乐县（北境及东北、东南皆滨海，厅石、梅花与连江、定海相对，为省城右臂），又北经府东闽镇（五虎门为省城门户），又北经连江县（东境、东南境皆滨海，官塘、荻芦屿、黄崎堡、鹤屿与潮汐相吐纳，定海、小埕为戍守要地），又北经罗源县东南（滩湾浅僻，不利登涉，故防御为略），又东接福宁府西南宁德县境（东南海口即霞浦之东冲，为罗、宁、霞三县界，距府城百余里），环府境自西而南迤东（三面距海，南为大金，东为松山，距城十里，东北为三沙，为郡门户，闾峡、下浒与连江之定海相为联络），又东北抵福鼎县（沙埕称首冲，秦屿次之），又东北接浙江温州府平阳县界。

　　按郡国利病书：沿海自广东乐会接安南界，五千里抵福建南澳山，为元锺所界（漳州府诏安县），历侍郎州、石城屿为铜山所界（原漳浦县，今诏安县），历鸿儒屿、沙汭屿为陆鳌所界（漳浦县），大潵屿、璧洲山为镇海卫界（原漳浦县，今海澄县），小潵屿为月港界（海澄县），旧浯屿为高浦所界（泉州府同安县），嘉禾山、大担山为中左所界（今同安县厦门），小担、虎头山为金门所界（今金门镇），大嶝山、小嶝山为福全所界（泉州府晋江县），大捕山、小捕山为永宁卫所界（晋江县），埕埭峰、獭窟峰为崇武所界（泉州府惠安县），沙塘湾为惠安县界，■〈山嘞〉屿、白屿为峰尾巡司界（惠安县），湄洲山为南泉寨、莆禧所界（兴化府莆田县），石狮峰、小澳峰为平海卫界（莆田县），埕口、三江口为冲沁巡司界（莆田县），纲山、王家屿为万安所界（福州府福清县），六湖山、碧水岛为镇东卫界（福清县），钟山为蕉山巡司界（福州府长乐县），日屿、月屿为梅花所界（长乐县），即会城三波礁、五虎澳为连江界，下竿塘、四澳为定海所界（福州府连江县），花瓶为北茭巡司界（连江县），飞鸾渡为宁德县界，青山峰为大金所界（福宁府霞浦县），丁家埕、大嵛山、七星山、流江为福宁州界（今属福宁州福鼎县界），计二千里抵浙江。

　　台湾府：环府境皆海。旧志：舟人渡洋，不辨里程，一日夜以十更为率，自鸡笼、淡水舟行福州港口五更，自台湾至澎湖四更，自澎湖至泉州、金门七更。台海见闻录：后陇港与兴化府南日对峙；后垄而上百二十里至竹堑，与福清海坛对峙；竹堑而上百五十里为南嵌，与福州闽安镇对峙；自南嵌至上淡水七十里，与连江北茭相望；自淡水港至鸡笼山三百里，与福宁沙埕、烽火门相望。海国见闻录：北自鸡笼山对峙福州之白犬洋，南自沙马矶对峙漳州之铜山。

　　各县冲要

　　福州府闽县

　　闽安镇距省城八十里。镇有两口：一东出双龟门外，绕壶江、五虎；一南出琅崎门外，绕厅石、梅花；为江海之锁钥、会城之门户。明洪武二年置巡司，嘉靖间数被倭犯。国初，海寇郑成功窃据于此。顺治十五年，筑城置战船。西有崇新寨，东有登高寨，南北岸设炮台；北有象洋寨，设烟墩瞭望，与连江界；南与长乐浮岐界，旧有镇，康熙二十七年改设协副将驻防。与镇对峙者为石龙台寨，设烟墩瞭望。在镇内江中者为员山水寨。与员山对峙者为洋屿，雍正六年设旗营水师旗员驻防。员山上为罗星塔汛，亦省会要冲，置炮台，四面环水，有坝流屿、鸡笼屿、南龟、北龟、大炉、小炉、壶江等屿（闽安镇由南港水洋一百二十里至猫屿，由北港三十里至金牌，又三十里至五虎门。道光二十一年七月间，英咭唎犯厦门，制军以虎门为入省咽喉，欲填塞长门内港以遏其入犯，特命盐法道寻步月、督粮道常大淳亲往，以绳度浅深阔狭之实。计自进屿南岸至熨斗北岸，阔四百三十七丈；南龟南岸至北龟北岸，阔二百七十四丈；金牌南岸至长门北岸，阔三百七十五丈。长门为内港，深九十三丈；南、北龟为中港，深一百六十五丈；熨斗、五虎门为外港，波涌如山，深不可测）。

　　琅崎门在镇南海面，与厅石对峙。江面虽阔，中有积沙，大船难汐行。边澳有港，船舶从此而入。旧于山麓置金牌寨，筑炮台，山上设烟墩瞭望。道光六年，奏移闽安右营都司驻此。

　　五虎门在治东大海中，冲险海汛（明初汤和由海道取福州由此入。洪武二年置官母屿巡检司于此，国朝因之）。南界长乐梅花汛，北界连江定海汛。洋中有进屿、芭蕉、虎橱、熨斗等屿。其熨斗、馆头、妈祖庙诸澳可泊舟（五虎门东向水洋四十里至南、北竿塘，南向水洋一百八十里至白犬、东沙，二百四十里至猫屿，北向水洋七十里至定海，一百三十里至黄岐。道光二十一年七月，英咭唎犯厦门登岸，夷船频至五虎门窥伺，福州戒严。二十二年议通市，安插南台，而夷船往往停泊内洋各口矣）。

　　南竿塘，冲要海汛，在五虎东大海中，与连江北竿塘对峙，设烟墩瞭望。

　　内江附（内江水面，上至九使庙对江七娘宫界壁头汛，下界员山水寨汛，西至营前界青岚岭汛，又西至太尉庙对江北炮台界乌龙江汛）

　　员山水寨，江面三十里，上界罗星塔汛，下至金刚腿与闽安镇界，有城，属督标水师分防。

　　罗星塔在马江中，砥障奔流，当省会要冲，设炮台，有城，属督标水师分防。

　　石龙台寨四面环山，与闽安对峙，山下大江，船舶出入，为省会咽喉，设烟墩；水汛属闽安，陆汛属长福营。

　　洋屿临江要汛，设烟墩，界三江口。对江有员山水寨，并金刚腿旧属督标水师，沿边老岸属长福营。雍正六年，移设旗营水师驻防。

　　长乐县

　　厅石、筹港、泽里、厚福四汛，俱临海要冲，各设烟墩瞭望，外与梅花犄角，内与琅琦相对。水汛属闽安营，沿边陆汛属长福营。

　　梅花寨据险要冲，设烟墩瞭望。明洪武间筑城，三面跨海，南连沙冈，延袤三里。嘉靖三十八年，倭贼犯境，复营葺焉。东即南茭，有三碴。南茭澳内沙浅最险阨，舟人惮之，多泊磁澳候潮。南界海坛磁澳汛、猫屿，北界闽安五虎汛。沿边老岸属长福营。

　　洋中有日屿、月屿、白沙等岛（南七十里至镇，东北一百二十里至虎门）。又有白犬、东沙，冲要海汛，属长福营右军分防。

　　仙岐寨在十五都，临海要冲，明洪武十一年设。东有磁澳、猫屿、凉伞礁诸岛，属海坛营。沿边老岸属长福营右军分防。

　　磁澳在十五都，孤岛周七里，峙海中。分东、西、南、北四澳，可避风，设烟墩瞭望。东属外洋，西与仙岐对峙，属长福营（方舆纪要：明洪武间迁梅花所巡司于此，后废）。

　　猫屿系小屿，不可泊船，属长福营。屿北属闽安营，屿南属海坛营。

　　石梁蕉山寨在十五都，东为磁澳，北有猫屿，为舟舶出没之所。明洪武六年，设巡司，后复筑寨。

　　小址寨在县东二十里，明洪武六年设巡司，崇祯间移于大址捍寨。又有垄下寨，嘉靖四十年筑。二寨俱设烟墩瞭望，属长福营右军分防。

　　松下寨在二十都，距县东南三十五里。明初设巡司，嘉靖三十七年，倭寇自松下突入海口澳，攻福清之镇东卫，官军力战乃遁去，因拓寨为城。国初属海坛汛。康熙间归长福营右军。水汛属磁澳，设烟墩瞭望，为长乐之咽喉、福清之门户。自梅花至松下、中历、后山门口、黄崎、仙崎、漳港、壶井、蛤屿、漳坂诸屿，皆波涛冲激，傍岸水浅，大船难进。独松下渐南与福清接壤，为客船停泊之区。海坛包其东南，有观音澳、苏澳可暂憩，故松下之备宜豫。

　　福清县

　　镇东在海口镇之东，去县二十里，与海坛交接。北对松下塔，南对南山、乌礁。明洪武间，建卫筑城。国朝康熙九年改为寨。嘉靖中数被倭寇。洋中有屿头、猫屿、吉兆、鼓屿、钟门诸屿，有芦港、关下港，内为海口。卫西为烽火山，有警燔毁处，属长福营左军分防。

　　海口镇在方民里，去县东二十，有塔有城。明嘉靖三十七年，倭来攻，以城壤为倭所陷，寻改筑之，自是倭夷屡犯，镇以城坚得免。镇北倚龙山。镇南二里，即瑞岩山也，五里，有松林江东流入海，可泊舟。

　　松下寨在县东北五十里，接长乐之松下巡司，有平北、平南、沙坞、连盘、长沙、峰头与松下为七寨，外有松关、永平、白鹤、峰头、大坵、牛头六寨。旧皆设兵戍守。

　　江阴壁头汛，孤岛，周四十里；明设巡司，后废。国朝雍正十三年，移江口巡司驻此。山上设炮台，属海坛镇右营分防。东有牛头门、野马、龟屿，界南日汛。

　　鼓屿门汛，海中孤岛，周十里；南北船湾泊取水于此。又南为屿头，系内洋孤岛，亦可湾泊取水。山上设烟墩（东至糖屿、竹排礁，北至东洛、西洛、钓渔翁、石阑干、三洲屿，西至吉兆、芦港、乌礁，南至屿头、九娘礁、青屿、石牌洋、分流屿，与万安汛交界，俱属海坛汛）。后营、白鹤、泽朗（明有巡司，后废）、下俞四汛，皆临海要冲。东北有沙坞、猴探屿、分流屿、金蟳暗礁、东壁等岛一带水汛属海坛营，沿边陆汛及北垞港■〈氵义〉浅水属长福营。

　　牛头、前薛二汛，临海要冲（明设巡司，后废）。洋中沙礁、鼠尾礁、桃仁屿等一带水汛属海坛营，沿边陆汛及港■〈氵义〉属长福营。

　　万安、连盘、门扉后三汛，临海要冲。万安汛，西北距县百二十里，西至连盘，西北至后营。明洪武间设所筑城。有内港，南北风俱可湾泊。洋中有金井礁、银台礁、痲疯屿、纺车礁一带水汛属海坛营，陆汛属长福营。

　　峰头、上径二汛，临海要冲。峰头有寨，康熙元年置。西南至江口桥与兴化界，东至东澳山，设烟墩，下即江阴、壁头等岛，属海坛营。沿边陆汛港■〈氵义〉属长福营。嘉靖间倭自海坛犯上径，即此。

　　南日系孤岛，周六十里，距县百二十里。东北属福清，西南属莆田水汛，与兴化象城对峙，设烟墩瞭望。北会哨至松下、南茭与小埕会，南会哨于平海之湄洲。有西寨澳仔，南风可泊船，鲎壳澳北风可泊船，镜仔澳可寄碇。洋中有小日、乌坵、东甲、西甲，为最要地。又有大麦、小麦、大饼、小饼、赤屿、西罗盘、东罗盘等岛。

　　海坛在治东南大海中，距县百二十里，广袤七百里。嘉靖时，倭数屯泊。国初，为伪郑将朱天贵所据。适中平潭汛，总镇驻札于此，设炮台。又盐埕汛属海坛弁兵巡防。大练、小练二山、溪口、东庠二汛，俱设烟墩瞭望。洋中有鼓屿、钟门、大姨、草屿、东甲、西甲等屿。

　　观音澳、夯尾、娘宫汛三处俱深水，北风可泊舟，各设烟墩。苏澳、火烧港俱浅水，南北风俱可泊。又安海浅水亦可泊北风，草屿系孤岛可寄椗，俱属海坛右营分防。

　　连江县

　　荻芦门在县东南海中，连熨斗山与五虎对峙。沿边系连江陆汛，内洋有七澳、乌猪岛属闽安水汛。宋置水寨于此。明洪武初设巡检司，后移置北茭（县志：汤和由海道取闽，历县南荻芦接入）。国初因之。

　　东岱在县东十里，沿海要汛，为邑咽喉。南界闽安镇、新埠汛，沿边有长柄、象洋、东岐、拱屿（明嘉靖间官军击倭，由拱屿夜遁，即此）。左为急水门，即本港，入江南桥水汛，属闽安。国朝顺治十八年，移北茭巡检司于此。

　　小埕汛在县东百二十里定海所前，北接烽火，南接南日、连江，为福郡门户。小埕又为连江门户（明景泰间置寨）。内有蛎坞可避风。陆汛幕浦、蛤沙，本营管辖。洋面有目屿、青屿、贵屿、王宫屿四屿，属闽安水汛。

　　定海所极冲要，汛凭山俯踞，远吞万顷，有堡，明周德兴建，国初重修，拨弁兵巡防，设烟墩瞭望。南界五虎，北界黄岐，西界长澳桥、小埕汛。长澳可避北风。

　　黄岐西界定海，冲要海汛，有堡。沿边老岸属本营陆汛。洋中有东鼓、竹排礁、二髻屿，属水汛。

　　蛤沙镇在县东北五十里，崖石峭立如壁。明洪武十六年置河泊所，二十年筑城。名胜志：蛤沙、北茭旧有城，与定海相为唇齿，亦冲要戍守处。

　　北茭在县东二十六都，东、南、北三面临海，中有堡三，与黄岐堡辅车相依。

　　北竿塘在东北大海中，距县八十里，与闽南县南竿塘对峙，冲要海汛，设烟墩瞭望。有八使澳、下目、白沙、镜港等澳，中有进屿门，北有可门、下屿二汛，界罗源。可门沿岸有马濞，与垆峰对峙，有堡，其地为下井；明总兵戚继光败倭于百丈岩，即此。

　　罗源县

　　廉澳门险僻海汛，与连江可门对峙，有寨、有炮台。门外即东洛、西洛，置战船。二澳内可泊船，有担屿分界，南属连江北茭，北属本营界东冲汛，外洋属闽安水汛，沿溪一带吉壁、铜盘、牛澳、圆屿俱属本营分防。虎尾山与霞浦县东冲对峙，中有白礁分界，东属东冲汛，西属鉴江本汛，设土堡炮台。

　　罗湖属霞浦县，南接东冲，北至大金洋，中有鹿耳、草屿、东涌等岛，西洋、芙蓉二山，俱外洋孤岛，紧要海汛。西洋海中之大东、小东、马鞍、茭迹，芙蓉海中之马砌、魁山、四礵，俱属闽安水汛巡防（东南对照，水洋至西洋山八十里；东北对照，水洋至芙蓉山五十里，北至大金水洋一百里）。

　　兴化府莆田县

　　迎仙寨在治东北四十里。其地有迎仙桥，明洪武二十年置巡司。宋初，司置于县东施水亭，熙宁四年徙迎仙市北，崇宁元年徙迎仙市西。明洪武二十年改建于此，有城，前临海，后负江。国朝康熙元年，因旧址重筑，仍设巡检司。十里为迎仙溪，滨海要地。

　　平海在治东九十里。闽书：扼海上冲，北峙草屿、连盘，东控鹭鹚、乌坵，西挹湄洲，与琉球、日本相望，莆藩篱喉舌也。明初置卫筑城。海坛、南日、湄洲，会哨于此。城南有哨澳，北风可泊舟。国朝卫裁，今属海坛分防（海防考：平海卫墩台有小澳、石狮、砺前、新浦、三江、埕口、碕头、澄港、湖边、石城、祭山、石井第一十二座）。

　　南日旧寨在治东百里大海中，环屿二十里，有二澳可泊南北风，属海坛营（互见福清海防。按南日分南、北两界，南界属莆田，北界属福清，设一县丞总辖福、莆，管理钱粮，而刑名各归本县）。方舆纪要：旧寨设于南日山下，北可以遏南茭、湖井之冲，南可以阻湄洲、岱屿之阨，亦要区也。景泰以后，移于吉了之东，仍以南日为名，而旧寨遂废。

　　双屿界福清壁头汛（府志：明设守备于此，后移三江口）。为南日北哨。刘澳在三江口外，为南日右哨。

　　青山寨在治东九十里（邑志离城百里），旧置巡司于县东三十里之南哨，明洪武二十年徙此，有城，今为青山汛。东、西、南三面皆阻海，夷舟多由此入。南日峙其南，渡海不过五十里为郡门户，属兴化协左营分防。

　　冲沁寨在治东四十里，有城，三面阻海，与崎头、三江澳港相接。明设巡司，今为美澜汛辖。

　　嵌头寨在治东八十里，旧置巡司于莆禧镇。明洪武二十年徙此，有城。国朝改驻涵江，今为平海汛兼辖。

　　吉了寨在治东南八十里华胥山下，前控南日，右引小屿，左带湄洲，迫临大海。宋时建寨，名「击蓼」，亦曰「极了」，以莆地此而极也。明置巡司，改吉了（自仙游潭边市徙此，亦曰蓼江巡司）。国朝，司并凌厝汛，属兴化城守协忠门兼辖。

　　莆禧所在治东南九十里，明洪武间筑城置所。西南有文甲澳，亦滨海要地，设墩台五，今为忠门汛兼辖。

　　湄洲屿在治东南大海中。名胜志：一名「鯑山」，与琉球相望。明万历二十四年，设游屯。内有淡水泉可汲，为最冲地。今为湄洲汛，隶海坛水师营。

　　贤良港在莆禧所，一名「黄螺港」。去港三里有后山澳，旧设烟墩。有塔林澳，与惠安乐屿相望。三澳俱属忠门汛兼防。

　　三江口在郡二十里，有新桥，桥有二港，南北风可泊船。又外海铁钉屿、香炉屿，亦可泊南北风。

　　泉州府晋江县

　　石湖寨（二十二都，即日湖）在治东南五十里，宋熙宁初建（石湖村为晋江、南安、同安、惠安四县陆路总要地）。明洪武初，置巡司，后移于祥芝。万历间徙浯屿水寨于此，把总沈有容重建，周五十二丈，门一。今属陆提标右营分防。

　　安海镇在治南六十里，宋建炎四年置石井镇。绍兴二十六年，海寇奄至，镇官自镇西偏循东北筑土城，垒石为门备之。元置石井镇巡司。明洪武二十年，徙司于同安之陈坑镇，仍为商民辏集处。嘉靖三十七年，倭乱，甃石拓城，设官军戍守，亦曰安平镇。国朝雍正七年，以地滨海扼要，移府通判驻焉。乾隆四十年，移驻马巷。

　　永宁卫在治东南五十里，东滨大海，北界祥芝、浯屿，南连深沪、福全，为泉襟裙。宋干道八年置水澳寨，元为永宁寨。明洪武二十年改卫，二十七年筑城。今为陆提标右营驻防。

　　围头镇在治南八十里，东南瞰海，南连■〈氵丙〉洲。宋淳熙十三年，州城西置宝林寨，城东置法石寨。嘉定十一年，以海寇冲突，围头守臣真德秀移宝林寨兵戍之，立寨日宝盖。元，寨废。明初，徙永春陈岩巡司于此，今改名，属金门镇右营巡防。

　　福全在治东南，与围头、峰上诸处并为海舶停泊避风门户，有大留、圳上二澳，要冲也。明置守御千户所。今属陆提标右营分防。

　　祥芝在治东（方舆纪要：明参将王麟破贼严山老于此），东抵外洋大海，南至永宁卫与崇武相对。明洪武二十年，从石湖镇巡司于此。国朝康熙十九年，司移鹧鸪，改祥芝水汛隶金门镇左营。

　　深沪在治东南二十五里，东滨大海，北永宁，南福全，西邻浔尾，通南日，接铜山。明洪武二十年，移元港边巡司置此，改深沪巡司。国朝康熙十九年，司移雒阳，改深沪水汛隶金门镇左营。由深沪抵永宁为佛堂澳，海舶出入必经之地。

　　乌浔在治东南九十里，南临大海，东接深沪，西连福全。明设乌浔巡司。

　　蚶江在治东南，为内海正口，洋舶所经边海之地。

　　法石在治东南十五里，宋置寨于此，防海冲要之地。今属陆提标右营分防。

　　东石在白沙、安海之间，沿海要地。

　　乌屿在海中，上与惠安臭涂分界，四围潮水环绕，民居辐辏，有石桥以通往来。

　　鹧鸪口铳台（在三十六都）在治东南临海。明天启七年，知府王猷建，周二十四丈，高一丈八尺。今属陆提右营兼辖。

　　溜石铳台（在三十都），明崇祯二年，知府蔡善继建，周二十余丈，高一丈四尺。

　　南安县（所辖皆浅水洋，其深水东属晋江，南属同安）

　　石井（在四十三都）距城百里，东南面海。明设巡司于此。国朝雍正间，改设大盈乡，后移康店镇。

　　■〈氵菊〉浔澳（在四十五都）距城百十七里，南畔面海，与同安所辖之大嶝屿接界。

　　莲荷澳距城百二十里，西畔面海，与同安澳头交界，南畔与马巷小嶝屿交界。

　　营前（在四十四都）距城一百二里。所辖鸡屿内浅水属本邑，外淡水东归晋江，南归金门，西归马巷。

　　按四澳为县境极南，互晋江、同安界。国朝顺治十八年，因迁沿海一带，遂弃界外，而于大盈、小盈、康店、青石宫、东岭等处筑墩台，设屯寨。康熙八年，稍广迁界，复于附近扼要相度，事平复故。

　　惠安县

　　崇武澳在治东四十五里，孤悬海外，近接獭窟，烽燧相闻，上望莆之南日、湄洲，下瞰晋之永宁、祥芝，互为犄角。宋置小兜巡检寨。明洪武二十年，置所筑城（嘉靖三十七年，倭贼来犯，官军御之，贼不能陷。四十年，倭据城四十余日，焚毁杀掠殆尽）。国朝，所裁。今属陆提标前营分防。水汛属金门镇左营巡防。澳外有大岝山，设炮台三（大岝山有洞可避寇。嘉靖间，参将王麟追败倭寇于此）。

　　獭窟澳在治东南大海中，北障前头山，南萦覆釜，南北风皆可行舟，入泉港必经之地。岱屿、祥芝在外，烽火可相应。明设巡司于此。今与大岝俱属崇武汛兼辖。

　　下埯澳距县东南四十里，有臭涂汛带隶崇武，设烟墩三。

　　白沙澳距县南三十里，海中有岱屿，舟楫必经之地。

　　黄崎澳在县东五十里，高山特起，下瞰大海，湄洲、南日在其东北，与峰尾、小岝互为犄角。海多礁石，极为险要。明设巡司于此。今属陆提标前营分防，水汛属金门镇左营巡防。

　　小岝澳在治东四十里，南接牛屿，北接湄洲，城立山颠，四面环海，前后皆湾澳。明设巡司于此，今属黄崎汛兼辖。

　　峰尾澳在治东北五十里，北障沙格，南距黄崎，左支一潮。由沙格港西澳入枫亭，与黄崎对峙如门，■〈车网〉川居其内，诸商所集地也。明洪武间筑城设巡司，今与■〈车网〉川、沙格俱属黄崎汛兼辖。

　　沙格澳在治东北六十里，设烟墩。澳外有黄竿屿。洋面北属莆田界。

　　■〈车网〉川在治东北十五里，阻山负海，居民稠密。明嘉靖间，县屡被倭患，因筑城与县城相犄角。

　　同安县

　　厦门在县东南海中，广袤五十余里。东抵烈屿、金门，南至担屿，西与海澄五澳合界，北至同安内港，与高浦相望。明置中左千户所，筑城戍守，辖东澳、五通二寨。国朝水师营提督军门驻札于此（道光二十年七月，英咭唎犯厦门，督哨署游击任某为夷铳伤毙。二十一年七月，夷兵再犯厦门，登岸，守备凌志死之，漳、泉海口戒严）。

　　金门镇城在县东南海中，西连烈屿、中左，南达担屿、镇海，料罗尽其东，官澳极其北，与厦门俱为海洋之锁钥，而泉南之藩篱也。旧名浯洲屿。明洪武二十年，置所筑城，改今名。国朝设总兵官镇守巡防。

　　高浦在县治西南，明设千户所，筑城戍守。今为刘五汛兼辖（县志：高浦与海澄之排头门新安相对。海防考谓浦西有松屿，与海澄月港接者，误）。

　　五通港在县东南，为由县入厦必经之地，隶水提标左营分防。

　　高崎港，由厦入县之隘，与浔美对岸，设炮台一，隶水提标中营分防。

　　曾厝埯在厦门尽南，西扼海门，南对大武，东制二担、浯屿之冲，沙地宽平，湾澳稍稳，可驻兵。又镇前有嵩屿、鼎尾港，俱属水提标前营分防，与海澄界。

　　白礁在县西南，地错龙溪，负山面海，陆则咫尺孔道，水则瞬息海澄。明设巡司，今属水提标前营分防。（以上属县辖）

　　鼓浪屿在厦门岛前，而海澄、嵩屿等处包其外，今英夷通市，安插于此。

　　浯屿在县极南，孤悬大海中，左达金门，右临岐尾，水道四通，为同安、海澄二邑门户。明洪武初，置水寨于此，与福州烽火、小埕、兴化南日、漳州铜山声势联络，后移厦门。今属水提标中营分防（按浯屿今属海澄，似同安无庸重载，然大小担为厦门外屏，浯屿又为大小担门指臂，且正当金门之南，其有关于同邑者匪浅，故于浯屿之官与兵不载于军制，而浯屿之地仍附于海防）。

　　大担门在浯屿南海中，延袤数里，与小担门对峙，为厦门外蔽，最为险要；属水提标后营分防。

　　烈屿在金门镇城南海中，周二十余里，与金门隔潮对峙。明设巡司，与五通、刘五店、神泉诸处，皆为防御要冲。国朝康熙十九年，司移石浔。今设水汛，属金门镇标左营。

　　峰上在金门镇城东，与大嶝、小嶝、鼓浪屿诸岛相望。明筑巡检司城，今设水汛，为料罗兼辖。

　　料罗在大海中，处金门极东地，海舶往来必经之所，为泉门户。今设水汛，隶镇标右营。

　　官澳在镇城北，去峰上二十里（闽书：峰上民勇战斗，然非官澳，则峰上之守亦孤，唇齿辅车也）。明筑巡检司城。今设水汛，属镇标右营。

　　大嶝在镇城西海中，屿广六、七里，西有小嶝，俱海中要地，属镇标左营汛。

　　刘五店在治东南，为海边要道，与浔尾、■〈氵义〉洲、马銮俱隶水提标后营分防。乾隆五十五年，移莆田县大洋巡司驻此，兼隶马巷通判。

　　漳州府龙溪县

　　石码镇城在县东四十里，北达郡城之津要，与海澄分界，船舶出入必经之所。康熙元年筑城，为水提标左营游击驻防。

　　福浒在县东三十里，与三■〈氵义〉河隔水相为犄角，有城。明天启间刘香之乱，居民所筑。今属水提标左营分防。

　　三■〈氵义〉河在县东三十里，汇中港、南港、北港为诸路要冲。其左为许茂界，北为玉洲，俱船舶必经之地。康熙元年筑城。今俱属水提标右营分防。

　　江东距城四十里，即柳营江也。江有桥，两岸俱筑城。以溪北为海寇别径，故置防焉。国朝乾隆三十一年，设巡司于此。

　　石美在郡东七十里，逼近海口，为漳、厦扼要地。明时有城，后堕。又五里为乌屿，亦舟舶必经之地，俱属水提标右营分防。

　　澳头距果堂寨一里，南临河，舟舶来往经此。又五里为东尾。今俱属水提标右营分防。

　　镇门港外通大海，内透城河，实为郡城门户。明万历末筑二小城，夹港为南北对峙，设兵戍守，与福河堡及海澄县相形援。

　　漳浦县

　　陆鳌距县六十里，为邑外障，三面临海。初置青山巡司。明洪武二十一年，置所筑城（司迁莆头。嘉靖间迁月屿，后废）。海中有横屿长里许，又有双洲，俗呼「洲门」，自广入闽，海船必经之道。所城有虎头山，与鼓雷山对峙，商舶鱼舟聚焉。今属铜山营分防。

　　古雷在县东南九都，临海，北风湾泊之所。明设巡司，有城。又杜浔、内接泊舟处，八尺门有城，亦内港扼要地；今俱属铜山营兼辖。

　　井尾澳在二十三都海屿中。明置巡司筑城。今属金门镇右营分防（凡船舟南风则泊于此）。

　　将军屿与井尾澳相对，外即大海，隶漳州镇左营赤湖汛兼辖（凡舟船北风则泊于此）。闽书：井尾、崎尾、莆头、刘澳、苏尖皆次冲。

　　云霄镇在县西南，为故州治。元置云霄驿。明嘉靖间筑城。隆庆六年，增筑，复设防海馆，以督捕通判驻此，为戍守要地。国初设参将驻防。康熙间，改游击。嘉庆间，移南胜海防同知驻焉。外有八尺门，与诏安八尺门隔江对峙，康熙二十年建铳城。

　　海澄县

　　海门镇在县东，距县治、厦门各半潮水，四面环海，有南、北二山，船舶出入冲要之区。明正统间置巡司。今属水师提标中营巡防。

　　镇海卫在县东一百五十里，大武山之南，鸿江之上，本名「岐岛」，明初置卫，并筑城。西南有鸿儒屿，东南有东镇屿、南镇屿、连进屿，又有将军礁、半洋洲联亘海滨为拱卫。闽书：镇海、陆鳌、古雷、甘山、菜屿为最冲。今属金门镇右营分防。

　　容川码近港口。城外港口江，潮汐吞吐，黏天浴日，浩然大观，一名「圭海」，盖以圭屿得名。东连中权关，北临溪尾港，船只往来必经之所。西有紫泥洲，西援乌礁、许茂诸洲，又西数里即柳营江，合诸溪处谓之三议河，河口之地谓之澳头，即福河，北岸属水师提标中营防汛。

　　圭屿在海口中央屹立，为全漳门户。曰钱屿，曰禾屿，为圭屿之左右翼。明天启二年，红夷为寇，邑令刘斯■〈土来〉筑铳台于钱屿上，与圭屿、禾屿相呼应，今城址犹存。

　　青浦界于金门。明迁海门巡检于青浦社，即此。国朝因之。

　　岛美（亦作岛尾）在县东南，界于厦门。明置巡司，后裁。今属水师提标中营防汛（按方舆纪要，海门、岛尾与南靖之九龙，皆为海防险要）。

　　浯屿界于同安。康熙初年设浯屿营，后裁。今属水师提标中营分防（浯屿外控大、小担屿之险，内可以绝海门、月港之奸。明嘉靖初迁入厦门，前人以为自失其险；然弹丸黑子，屯聚无多，今聚水师提督于厦门以障金门之海口，而别驻守备于浯屿，盖据内外险而兼收其势也）。

　　三都距厦门十里许，近板尾寨，海沧距三都十里许，桥梁尾在三都、海沧之交，船只往来必经之所，俱属水师提标防汛。

　　排头门南临海，新安北临海，俱界同安，属水师提标前营巡防。

　　月港在县西，南接南溪，北通海潮，形如月，故名。明嘉靖间，于县东北置安边馆，后议设县治于月港，增建清海馆，以通判往来巡缉。隆庆五年，滨港为县城，而安边馆仍为守御处。

　　濠门在海口镇外。宋绍定三年置巡司。明洪武初设于海沧洋，二十一年移此，后迁县东北之嵩屿。今司裁。

　　诏安县

　　北山距八尺门半潮水，东临大海，北风湾泊之所。属铜山营弁兵戍守，并辖苏尖、溜澳角汛地。

　　铜山水寨在铜山所西门澳。明洪武二十年，置所筑城。三面环海为濠寨，初设于井尾澳，景泰间移西门澳为把总寨，而悬钟受节制焉。北自金石以接浯屿，南自梅岭以达广东，海口要冲。今设参将驻防。铜山旧隶漳浦，后改诏安。

　　后澳港在铜山水寨旁，可避风。津中有东门屿、铁钉屿、鸡心屿、南屿。悬钟所在县东南闽海尽处，东北接铜山，而南界潮州。明初筑城置戍以备倭。嘉靖季，为倭陷。隆庆间重修。海中有内屿、外屿、蛤洲、獦洲、敏洲、红洲、卧冈洲、陈洲。城外卸石湾市，渔舟舣附，居民贸易处也。所北有梅岭，为戍守处。嘉靖末，戚继光败贼吴平于此。海防考：贼自粤趋闽，则云盖寺、走马溪乃其始发之地，哨守最切者为铜山、悬钟二水寨。今属铜山营弁兵戍守。

　　走马溪内有东澳，为海口藏风之处，距元钟所二十里。娘宫前有水源一处，倭寇取汲于此。胜澳有水源一处，发汛守汛俱扎于此。皆泊东北风船数十只。

　　沙洲杏子在铜山东大海中，与菜屿、狂屿、井仔鞍、吧流为五屿。洲门菜屿，南风湾泊必经之所。又狼牙山、溜澳角、畬洲屿，亦湾泊取汲处。俱铜山弁兵巡防。

　　南澳镇城在漳、潮二州海岛中，四面阻水，可三百里。潮通柘林，漳通悬钟。山高而隩，地险而腴。澳周围六、七百里，有青澳、后泽澳，夷船多泊此，而青澳尤险。明嘉靖末，海寇许朝光、吴平等据为巢穴，勾倭内讧，罢敝二省。万历间筑城。国朝设总兵驻防，左右营分辖东西，西属诏安，东属广东饶平。其左营汛地为草寮尾、西炮台、云澳（即云盖寺）、青澳、洋林湾，俱属广营界。

　　云盖寺可泊西北风船五、六十只。其地有水源，二穴相联，倭寇出没于此。今属南澳镇左营巡防。

　　澎屿在闽、粤之交，海面辽阔。有三山，曰中澎、南澎、北澎。中澎有泉，海舶取汲之所。属南澳镇左营巡防。

　　福宁府霞浦县

　　三沙港在治东北六十里，形势险绝，最为冲要。外列长表、短表、大目、小目等山。水程至松山后墩约五十里，顺风扬帆，瞬息可到。登陆至郡城，不及十里。明倭寇屡由此入。居民于赤峰筑堡，松山、后墩、金字山等处筑城，设炮台守御，为郡门户。国初设福宁镇标千总防守。嘉庆七年，移陆路福安县驻防左营游击于此，改为水师。道光元年，设巡司，移杯溪巡检置。

　　东冲口在县南百余里，接连小柘、下浒、罗浮、斗米等汛。外临芙蓉、笔架、马鞍等山，船舶随潮入口。东由莲花屿可至本邑之盐田，西由二蚶可至宁德之金鳌、飞鸾，北由白马门经白石司可至福安，最为要冲。属镇标中营分防。

　　松山在治东十里，下有港，风涛险恶。后沙汇为径。海中有屿，横列如屏，曰屏风屿（明嘉靖三十八年，倭突入州境，参将黎鹏举击之于屏风屿，即此）。

　　大金，外洋紧要海汛，设烟台瞭望。洋中岛屿有笔架山，山南系罗湖汛，山北界烽火营。

　　白匏山在东冲口内，为霞浦、福安、宁德三县交界，内港冲要。

　　罗浮在县南五十里，与水澳相连，可避北风。

　　浮瀛在官井洋东，有四澳控压海道，一曰斗未，为最冲要。

　　浮鹰山，一要地也，距闾峡水程七、八里。宋元间居民甚蕃，明初倭患，江夏侯周德兴奏迁其民于大金，复议置戍，不果。

　　福鼎县

　　烽火门水寨在县东南九十里。秦屿北界浙江蒲门，南界罗泊。濂澳为最冲。秦屿与烽火山对峙，矗立如门。外临屏风、筋竹、大嵛、小嵛、七星、四泷等山，内有白鹭、南镇、黄崎等汛，与沙埕、三沙相为犄角，甚为冲要。国初设游击，隶闽安镇。雍正二年，改参将驻防。乾隆三十一年，增置巡检司。嘉庆七年，营改隶福宁镇辖。

　　峡门与黄崎对峙，为烽火外卫，亦要冲也。

　　沙埕当县港口，三面临海，与南镇白鹭对峙，上接关山，下连烽火，属铜山营分防。

　　流江北接沙埕，下接烽火。明嘉靖间设寨于此，与烽火相犄角。流江、九澳、官井诸处，为贼船必泊之所，备御最切。今属桐山营分防。 

　　大嵛山与小嵛山相望，在七都大海中，一名盂山。中有三十六澳。又有青湾、赤屿、白沙，密迩大嵛，风帆出入，防海要区。明洪武间，徙其民内地，后更设嵛山游击。今为禁山，属烽火营扼守。

　　礵山在闾峡东海中。凡四泷，惟东北可泊舟。又有筋竹屿，洪涛澎湃，舟可暂泊，不可久停。

　　福安县

　　白马门在县东南百余里，两山对峙如门，海潮由东冲入。东冲外为大洋，内为内洋，经崎■〈山鹿〉山、官井洋、覆釜屿，绕白匏山而进白马门，至黄崎镇，沂流经白沙至县治，亦冲要地；属福宁镇标右营分防。

　　宁德县

　　金鳌在县南十里。海潮由东冲口入，经东湖可达城下；由蓝田入，可达金溪；由金华入，可达豪屿；然皆为内港。又二十里为飞鸾汛，亦内港冲要。岛福宁镇标游击分防。

　　城澳山在县南四十八里。四面环绕，如城郭然。内有南、北、中三澳，可容万人，然四际皆海，人迹罕到。

　　官井洋在青山下覆釜屿前。洋底有井，风涛易作，又号三江口，巨浸汪洋，孤岛突没。明嘉靖间设义官及哨兵巡缉，与三渡洋、青山洋皆内洋要地。

　　陈寿祺议：福州则五虎、壶江、庆石、梅花、闽安为会城门户，小埕为连江门户，北茭与定海为唇齿，海坛与南日为藩篱，而连江之竹扈、六澳、镜港、七澳皆濒海之奥区也。兴化则吉蓼、平海、三江最冲，文甲、嵌头、青山次冲，而莆禧、湄洲皆军屯之游汛也。泉州则金门、厦门锁钥险要，深沪、福全哨守最切，围头应援浯屿为扼要，而南安之石井、淗浔、运河三澳资守御也。惠安之獭窟、崇武、小岝、黄崎、峰尾沿海五城倚屏障也。漳州镇门港为郡城之门户，福河堡为诸港之要害，悬钟与南澳对峙，铜山以西门控扼，而海澄之月港、漳浦之凫尾、南靖之九龙皆防御所重也。福宁则三沙、沙埕首冲，秦屿次之，而流江为烽火之犄角，松山、下浒为水陆之分防，官井为盗贼之宿泊，金城为备御之要区。此其大概也。

　　台湾府台湾县

　　鹿耳门距县西北三十里，沙屿横亘，形如鹿耳。两岸铁板沙线横伏水底，舟触立碎，出入仅容三舟，其浅处若户限然，土人插标以表港路，名曰「荡缨」；为天险门户，全台冲要。台协中营炮台八，右营炮台七，两营弁兵轮防。

　　总兵观喜、署道方传穟、署府邓传安上议建炮台于鹿耳门，其略曰：台湾孤悬海外，屏障四省，郡城根本重地，设险豫防，尤为紧要。鹿耳门一口，百余年来，号称天险者，盖外洋至此，波涛浩瀚，不见口门，水底沙线横亘其中，港门深仅丈余，非插标乘潮不可出入，此险之在外者也。口内出沙线二道，横亘南北，为其内户。南线又名北线尾，大船入口更易，小船循线内东南行二十里，过安平镇，为入郡咽喉，更东十里，然后达郡。北线又名海翁线，其内可泊大船。自此至岸亦二十余里，为郡北之洲仔尾及嘉义县地，水深浪涌，舟不能近，无由登陆，此险之在内者也。往时伪郑重兵皆守安平，恃鹿耳门之险不为设防。王师平台，乘潮一入，郑氏面缚输诚。朱逆之乱，郡城已陷，贼亦恃此门不为设备。大兵再入，朱逆授首。本朝定制，台协水师副将驻守安平，以防大港，而鹿耳门口以水师中右两营游击轮巡防守。嘉庆十年，前镇道议准奏添「善」字号梭船三十只，专守鹿耳门，可谓周密。今则海道变迁，鹿耳门内形势大异。道光三年七月，风雨，海沙骤长，北自嘉义之曾文南至郡城小北门外四十余里，东自洲仔尾海岸西至鹿耳门内十五、六里，弥漫浩瀚之区，忽已水涸沙高，变为陆埔。北线内深水二、三里即系浅水，至埔约五、六里。现际春水潮大，水裁尺许，秋冬之后，可撩衣而涉。目前如此，更数十年继长增高，恐鹿耳门即可登岸，无事更过安平。则向之所谓内险，已无所据依。北路空虚，殊为可虑。非于鹿耳门对岸埔上建筑炮台、守以偏师，几无屏障矣。康熙年间，鹿耳门旧有炮台，其后不知何时倾失，遂未再建。考府县志，自乾隆年间至今营制，安平副将所辖中营炮台七座，蚊港汛四、大港汛三，在营炮台七座，安平镇三、笨港、海丰港、三林港、鹿仔港各一，右营炮台五座在打鼓港。而鹿耳门重地独无炮台之设，仅中营有炮台八座、右营有炮架七座。窃疑前人定例，不应疏略。推原其故，盖以鹿耳门口水势浩漫，说者皆谓南北二线，海上浮沙易于陷没，不能建设炮台，亦无处可设营汛。故嘉庆十年新议，亦止添设梭船。然南线旧建天后宫已百余年，其左右文武二馆为台防同知、安平中右营员稽查商船出入挂验之所，至今未见沦陷；况今昔形势不同，宜为百年之计。新长陆埔未久，潮长时海水犹不无渍湿，且地势平阔，未有要隘，应俟三、五年后民居渐稠，地土坚实，移安平右营于此，以当北路之冲。其鹿耳门南线天后宫，请先行建筑炮台，围以土堡，使巡守鹿耳门之兵有所据依，以堡卫兵，以兵卫炮，然后鹿耳门之险庶乎可据。省议不果，今存其说于此。

　　安平镇在治西，水程七里，陆路二十里；台协水师副将驻防。越里许为大港汛，系新港巡司与台协中营分防。

　　海翁堀在县西北。海洋浮沙线一条。线南有港，港口一大澳甚深，洋船多泊此候潮避风。

　　凤山县

　　硫磺港在县西南，即打鼓港分流。地当入海之道，为水汛所必守，属南路都司驻防（驻札山猪毛口汛）。

　　打鼓港距县西南七里，旧有番人居之。明嘉靖间，流寇林道干为俞大猷所逐遁此，杀番取膏血以造舟，后从安平镇二鲲身隙道逃占城，其遗种尚有存者。今水师营垒在焉。

　　东港在县东南三十里，属淡水巡司稽查。打鼓港、东港与北路上淡水三处，可通大舟，俱设汛兵戍守。

　　沙马矶头在县南三百七十里，与漳州之铜山对峙，南路界尽于此。山形如城，直抵波涛，潮退时有石礁，吕宋商船以此为指南。有澳名龟邦秃，北风大船可泊。

　　嘉义县

　　蚊港在治西南六十里，扼要之地，为青峰、阙猴屿港、冬港、咸水港、茅港尾、铁线桥、麻豆港诸处出入之所，属水师协标中营巡防。其兼辖北门屿、马沙沟、青鲲身，俱停泊取汲地，各设炮台烟墩瞭望。大线头有港，外包砂线，可停泊战船；郑氏旧筑炮台于此。

　　笨港在治西北三十里，扼要之地，南接猴屿港，北接海丰港（诸罗志：东南至县治三十里，南由咸水港至铁线桥六十里，北至他里雾四十里），商贾舟舶辏集，属水师协标左营巡防，兼辖猴屿港，有炮台烟墩瞭望。

　　彰化县

　　三林港距县西南四十里，南距海丰、北距鹿港各一潮水，船只湾泊取汲之所，属水师协标左营巡防。

　　鹿仔港在县西十五里，潮长可纳大船，海口与泉州蚶江对针，亦巡防要地。

　　台子挖港在县南五十里，汇虎尾溪流入海中，有浮屿可泊舟。又有五条港与嘉义接界；王宫港宽广，可泊巨舰数十。

　　淡水厅

　　淡水港即沪尾港，在厅治北二百里。澳港深广，堪泊巨舰千余。其南为八里坌，港口淤浅，仅泊小舟。有炮城在淡水港北，当入港之口，荷兰时筑，与福州北茭洋相对，为鸡笼以南咽喉（稗海纪游云：淡水在台湾西北隅尽处也，高山嵯峨，俯瞰大海，与福州闽安镇东西相望，隔海遥峙，计水程七、八更）。

　　后垄港在淡水厅治南，港汇诸溪水入海，港口深广，可泊巨舰，为水陆扼要。又有南嵌港距治北七十五里，俱属北路协标右营分防。

　　竹堑为淡水厅治所。雍正九年置巡司，道光七年创石城。港南北二线可泊舟候潮，从而出入，地与福青、海坛对峙，北路协标右营游击驻此。

　　八里坌在淡水港之南，雍正九年设巡司。北为炮城，东入干豆门二十里，麻沙翁、内北投、大浪泵、摆接诸番出入之路。南风时，港口有水师游巡轮防。

　　鸡笼港在厅治东北二百五十里海中，突浮一大屿，周可十余里，环山包裹，澳港深阔，可泊巨舰。西北有沟曰八尺门。又转而东北为深澳，亦泊所也。其地与福宁沙埕、烽火对峙，为台郡北洋第一扼要之地，属艋舺营分防。炮城在鸡笼港北，当入港之口，荷兰时筑，俗呼「红毛城」。

　　澎湖厅

　　澎湖在海中，环衍可二百余里，擅三十六屿之胜，为清漳、温陵二郡门户，西控金、厦，东屏台湾，北起北山，南尽八罩澳。若北山、龙门港、丁字门、西屿头曰最冲，娘宫、前莳、上澳曰次冲（按方舆纪要，澎湖面案山，右西安，俱设铳城，左风柜山，山高七、八丈，红毛坳其中，上垒土若雉堞，今毁其城，仍分军戍守，与案山、西安相犄角。最南之冲有猪母落水。铳城东南龙门澳、西北丁字门、水吼门，俱设戍守。又北有镇海港城。又北太武山，与中墩称两太武，最高，便于瞭望）。县志：岛屿最险要而纡回，狭口不得方舟，而内港可容千艘。今设副将驻防。

　　噶玛兰厅

　　噶玛兰即厅治，北界三貂，东沿大海，生番聚处。时有匪舶潜■〈舟宗〉。又治西有鸟石港，与海中龟屿相对。夏秋间港流通畅，内地商船集此。设炮台防守。嘉庆十七年，设噶玛兰营。道光四年设郡司，驻五围城内。

　　苏澳港在厅治南，港门宽阔，可容大舟，属噶玛兰营分防。又后山大洋北有钓鱼台，港深可泊大船千艘。崇爻之薛坡兰可进杉板船。

　　历代守御

　　元至元二十六年，尚书省臣奏请自泉至杭海站一十五，置船五艘专运番夷贡物及商贩杂货，且防御海道；从之。元末置巡检司于澎湖屿。明洪武间，信国公汤和经略海上，以澎湖民叛服难信，尽徒置漳、泉间，废巡司而墟其地（台湾县志）。

　　（明）嘉靖二十四年，都督俞大猷逐海寇林道干，留偏师驻澎湖。道干遁，驻师亦罢，仍设巡检司，寻裁（台湾见闻录）。

　　国朝顺治十八年，迁沿海居民，以垣为界，三十里以外悉墟其地。

　　康熙十八年，命沿海二、三十里量地险要，各筑小寨防守，限以界墙（耿逆之乱，迁民悉复故土。及康亲王平定闽疆，疏称迁界累民，听其自便。至是督抚上请，遂再迁焉）。

　　康熙四十二年，覆准沿海各营洋面，有岛有屿，宜另为派定船只，以将备带领，常川驻守，其余各汛，以千把游巡。又是年覆准各处商船出东洋者，必由定海镇所辖要汛挂号；往噶喇吧、吕宋等处船出南洋，必由澎湖、南澳所辖要汛挂号。其或由浙入闽、由闽入浙者，则必经定海、黄岩、温州、闽安、海坛、厦门、澎湖、南澳各协镇所辖要汛挂号。

　　康熙五十六年，覆准海坛、金门二镇各分疆界，为南北总巡。每岁提标拨船十岩，将六只归于巡哨南洋总兵官调度，四只归于巡哨北洋总兵官调度。其台、澎二协副将、金门、海坛总兵官，均于二月初一日起至九月底止，期满撤回。又是年覆准台湾米粮应着落台湾镇道将内地一体严加查禁，不许私运出洋偷卖。至漳、泉、厦门地方米少价贵，该督抚即酌定应需米谷数目，行文台湾镇道量拨米谷，验给照文，护送兵船逐汛严加押送，令地方官亲看发卖，并将原照申送督抚销案。

　　康熙五十八年，覆准凡往台湾之船必令到厦门出入盘查，一体护送，由澎而台；从台而归者，亦令一体护送，由澎到厦，出入盘查，方许放行。又往台之人，必由地方官给照；单身游民无照偷渡者，严行禁止，如有违犯，分别兵民治罪；不许地方官滥给照票，如有哨船偷带者，将该管专辖各官分别议处。

　　乾隆十一年，奏准台湾南北洪波，有小船不从汛地出口，由小港私运米谷至内地；又厦门往台有横洋船，并无货物舵水人等，额配过多，往往贿兵顶冒私渡，整饬以清积弊。

　　乾隆五十五年，奏准海岛居民搭寮，均着仍旧居住，免其驱逐。惟该沿海官弁实力稽察，编列保甲，如有盗匪混入及窝藏为匪者，一经查出，即将该犯寮房概行焚毁。其渔户出入口岸，务取结给照，登记姓名；倘渔船进口时藏有货物，形迹可疑，即当严行盘诘，无难立时拿获。

　　--以上录自重纂福建通志卷八十六。

　　事宜

　　仇俊卿（明闽县知县）云：沿海地方，人趋重利，接济之人，在处皆有。但小民勾诱，其事易露，而法亦可加。漳、泉多倚着姓，宦族主之。间有一、二官军捕获寇盗，人船解送到官，彼为巨盗大驵屯住外洋者，反役智用幸，致使着姓、宦族之人出官明认之曰，是某月日某使家人某姓某处粜稻也，或买杉也，或治装买疋帛也，家人有银若干，在官捕者利之，今虽送官报赃，尚有不尽，法合追给。或者有司惧祸，而误行追惩，官军之毙于狱而破其家者不知其几也。彼巧于谗而计行，此屈于威而难辩。以致出海官军，不敢捕获，不若得货纵贼无后患也。奈之何哉！

　　又曰：海寇有冤抑难伸、愤而流于寇者，有货殖失计、困而营于寇者，有功名沦落、傲而放于寇者，有佣赁作息、贫而食于寇者，有知识风水、能而诱于寇者，有亲属被拘、爱而牵于寇者。诸如此类，不无可矜。正在盗贼之日，未必无求生之心，可以招徕，为攻心之谋。伐交之计，揭榜通衢，于贼所出入之处，明谕贼党中有愿归籍者，许令不时投首，官给口粮，分递本籍，传亲邻保认，实时释放。中有豪杰能以智力取贼首来献、或说诱谋主出降者，准奏予官职。如此，则彼心疑惑，其党易散。又闻寇至，地方必先掳其土著之人以为向导，吾即以乡人之智巧者遗之掳去，行反间谍，或假作接济之人与之往来，使不相疑，或暗贻之，则使厚相结，兼馈饮食使相狃。如此，则彼之情得而可行吾计以取之矣。

　　胡宗宪曰：广、福、浙三省，大海相连，缉捕之谋，赖于相须。如在福建者，下则哨至大城千户所与广东之兵会，上则哨至松门千户所与浙江之兵会。在浙江者，下则哨至流江等处与烯火之兵会。在广东者，上则哨至南澳等处与铜山之兵会。互为声援，海患岂有不戢哉？

　　茅鹿门曰：使船必用造船之人，则不吝工料，而且知爱惜。领兵必用练兵之将，则用心训练，而自相识认。凡练兵者，不但练其艺，必先练其心。

　　又曰：守险者必先设险于险之外，设战舰，备火攻，谨斥堠。贼未泊岸，则当夹水而阵以邀击之；贼既及岸，则当随贼艘所泊而直捣之。此海上格闘之兵、将之最猛、兵之最精者，可以当才。

　　又曰：为大僚者，当令郡县长吏及其佐杂并量其才而器使之。大约近海者则择强智精悍之才，一切练军实、筑城堡、谨斥堠、严部署，皆藉之以备缓急；而其余腹里郡县，则择其宽和柔静之士，慎出纳、谨筦钥，务令与民休息。此择有司之略也。

　　唐顺之曰：军贵以气胜人。将官栖泊海岸，日遇海风则头晖目眩，夜闻潮声则耳聋心惕，望其长驱海岛、扫清大■〈敦上灬下〉，能乎？督师宜时御戎服，出入军中，发扬蹈厉，以作武夫之气。大将遇有贼战，戎服出入阵中，以作偏裨小校之气。将校遇有贼战，戎服先登，以作士卒之气。又于临阵作战间，取溃校逃卒，遵奉旗牌事例，百万中忽然斩戮一、二人以变士卒之耳目，使我之气日益精明，贼之气自然销沮。

　　方廉曰：用兵之际，冲锋为难，斩级次之。海上战船初来，能迎其锋犁沈一船，饱去之贼犁沈一船，均当受上赏。如不能对敌、摇驾小船、捞取首级者，不惟不赏，合以退缩论。又乡村零斩，必要审地方邻证，见贼犯某处，从何斩获，取有结状，方可照格行赏；查系假冒，即当以妄杀平民论。临阵不妨生擒，在野不可妄杀。又去船杀人劫财，已厌其欲，杀一贼止是一贼；若杀却来贼一人，是全了几个好人性命。故论功行赏，当以海中击来船为奇功。

　　出入波涛，冒不测之险，人情所甚不堪。但地理有险夷，而土著者无险；人情计利害，而利重者忘害。沿海诸军，自少至长，身履目击，习于波涛，若于垂危冒险，转战穷追，亦只同常廪，无以作其气矣。今须多给行粮，丰其犒赏定格。将弁兵民能使贼船不得登岸，而于海洋擒斩首级，得叙异格，比内地所获，赏之加倍。若只获贼船，但在洋面，亦以大小论级。则人皆争奋而无不堪之情矣。（洋防缉要）

　　胡默林曰：御海洋者，离内地太远，声援不及，接济不便。风潮有顺逆，碇泊有便否，蛟龙之惊，触礁之险，设伏击刺之难，命危累卵，无惑其争执难行也。如愚见哨贼于远洋，而不常厥居；击贼于近洋，而勿使近岸，是谓善体法外之意云。

　　蔡汝兰曰：茫茫巨洋，极目无际，虽于要害之处，联舰设备，而疾风怒涛不时，亦必择善地而停泊焉。岂能扬帆起碇，常出洋口，而能尽阻贼船之不出入哉？必欲尽取全功，以为经久不易之图，在于水陆夹攻。探有贼船潜入海口，水兵星罗于外，陆兵云布于内，其将至也击其困惫，既至也击其先登，既登也击其无备；以疲惫仓皇之贼，而当我养盛豫备之兵，一鼓成擒，可不血刃矣。

　　凌云翼曰：哨探者，兵之耳目也。哨探既真，则先事有备。宜饬各哨官弁多置蜈蚣及梭船，精选知水性之人远出外洋，分投哨探。如有声息，先来传报。附近各港官兵，一闻警急，随合■〈舟宗〉约会，截击大洋，庶可获制胜之功。

　　魏校曰：海寇须开其自新之路。王守仁曰：出给告示，凡胁从皆不问，虽尝受贼官，能逃归者皆免死，斩贼归降者给赏；使内外居民四路传播，以解散其党。

　　吴子孝曰：治兵以得民心为本。今海隅之民，富者遇劫掠而尽其赀财，贫者谋逃徙而不得耕种。居城郭者官，役其力而无所给，取其有而无所偿。书曰：怨岂在明，不见是图，必须轸念恻怛恺悌之念抚绥之，而后可以得亲上死长之心。抚绥之道奈何？曰，缓催科、轻徭役、禁酷暴、戒苛罚。

　　章焕曰：贼势之炽，凡以乡民奔窜、奸民惑乱、助其声也。有城堡则居者守、逃者归、耕者敛，远近安堵，什伍相联。奸民无所容，则无乡导，贼何能深入？居民不散，田野不芜，赋税不乏，根本之要务也。

　　靖海侯施琅曰：论粤中事宜者曰：海寇负海作讧，外以诸夷为逋薮，内藉山寇为腹心，吾民介于二寇，善事之则通有无而得利，不善事之则并其身家以靡也。又曰：海寇潜结山寇，继而吾郊郭之民亦阴托于二寇。故必除山寇，尽去郊郭之为寇侦者，而后可从事于海寇。兹二说者，夫固各有所当也。尝取而论之。海寇之诪张，即被勾之山寇亦不能知其底里。而其实不过张声势以摇惑乎人心。以鄙意推测，绝峤孤屿难容多人，海外诸夷互市为利，禁令亟严，谁肯比附为奸？考海患见之载籍者，莫剧于嘉靖之世，而各传所称，真倭无多，徐海、汪直之党亦数不盈万，特以东南民气脆弱，闻警逃窜，奸民乘乱劫夺，均托之于海寇。又明末郑芝龙称十舶长，又以台湾为老巢，澎湖为门户，金门、厦门为藩帘，盘踞三十六岛，祖孙相承四十余年。是自来海寇之雄盛，未有若郑氏者。然自一意征讨，稽其荷戈之众特二万有余，出战之船不踰三百，岂非以重洋阻隔，别无生聚之方？逃军闪民潜入某党，亦不易蹈海相从，而修造船只工费不赀，岂洋面穷贼所能支给乎？近时海寇更不能若郑氏之显为号召。海外诸夷各守其疆，又未闻窃据地方，若澎、台地广林深，可为巢窟，可供采伐修造者。贼船以风潮为聚散，号令未能画一。我隔重洋而难以搜捕，贼即隔重洋而难为招纳。我不能驱商船而供征战，贼讵能尽劫商船以肆侵犯？而语贼势者动曰，战船无数也，技勇不可当也。夫此无数战船，何处得来？不可当之技，谁与角试？彼倡为此言者，不过追蹑兵弁利贼之奉，或张贼以文其退缩，而无左证以诘之。波涛浩渺，形迹莫窥，贼之情不能众着于沿海居民弁兵之心目，而惑于无稽者之涂说，是贼尝得虚声摇我也。如知贼虽狡如徐、汪，强如郑氏，其伎俩不过如此，则皆壮其胆而思持梃以制之矣。

　　广西狼兵出自东兰那地丹州者，能以少击众，十出而九胜。其军令极严。凡一人战殁，左右夹击者斩，一伍之众论罪以差。退缩者斩。走者斩。言恐众者斩。敌人冲而乱者斩。敌既败走，佯以金帛遗地，争取而不追蹑者斩。号令画一，故能成功。（以下俱洋防辑要）

　　周文襄巡抚江南，凡父老士庶无不延访，或时在路，亦止舆受言。始则集众人之细长，终则成一人之大智。阳明先生自入仕以至节钺，动随生徒，顾问帷幄。后值濠变，龙光、黄受诸人，或为间谍，或潜伺察，或通机密，皆以平日腹心为之，遂能成功。

　　贼远来，持升米之粮，未达岸，多苦饥矣。徒以海滨廪藏露积，故贼至而掩据之，因财以为用，因粮以为食，奸人为之党而穷民为之役，故所向无前。如使多为城堡蓄积，而野无所掠，贼不能宿饱，则不能深入；不能深入，则不能多获；不能多获，饥疲易制，不可烦兵而守矣。

　　兵贵选锋，而操练必精。昔岳鄂王令子云与张宪等练背嵬军三千人，身披重铠，蓦坡注涧，如履平地。云一日马踬坠地，鄂王怒，欲斩之，以故其兵极精，尝以少而破敌。戚少保御倭浙兵三千人，为鸳鸯阵法，筅牌、镖刀次弟而进。持筅人死，则全伍皆诛。军止则树立如植，与鄂王之撼山无异。以故倭寇虽锐，而戚军独能制之。则兵未有不练而可制胜者也。三广公陶鲁将三百人，名震两粤，贼闻陶家兵无不避者。初选时，都御史韩襄毅公部下兵十五万，合格者仅二百五十人，至三日方能足数。则勇健之士，固足摧锋取胜，而募选为不易也。夫后世办贼者，往往调集多兵，以众取胜；不知分布要害，固不能不资多兵，当临仗之时，多而不精，徒牵顾以致败。且兵多饷糜，经岁累时，则帑虚民困。粤兵、浙兵，古称劲勇，营挑数十人，合成三千人，遴镇将知兵者操练之，必勇力过人、蹻捷异常、年不逾三十者，方以入格。而参用岳鄂王、戚少保各法以练之。数月之后，号令既娴，技艺皆精。得此兵三千人，可敌常军十万也。

　　沿海数千里，处处均有港■〈氵义〉，地广防多，分汛兵尝虞不足。调本省各营戍守，则路或数百里，劳同远征。而定例本省不领口粮盐菜，则势难枵腹从事。至于洋贼之犯边，往往乘风顺利，迎头以堵，则为逆风，若跟尾以击，则闻警发兵，贼帆已远出洋数十里，不过掩饰观听。此堵御之茫无胜算也。窃思兵之卫民，不若民之自卫。沿海村庄无赖之徒，受贼豢为耳目者固不乏，而良民有室家、自营生计、不肯为贼用者，则势必百倍无赖。近闻奸民勾结洋贼，猝至庄村，将良家人口掳去，索重赀以赎，不遂意则剐脔任意，备极酷虐。故沿边居民，莫不恨贼。而村民非奉官令，难以联络，既畏奸民之患生肘腋，又恐杀贼报官，光棍差役诬以仇杀，则拘唤验讯，受累更大。虽怀恨贼、杀贼之心，相视而莫之敢先。夫自古所藉以集事者，民心耳。乘民心愤怒，行团练之法，于沿海各村庄编户口，十家设一旗头，二、三村设一团长，数村设一正副团长，总遴老成绅耆充之。能者予以冠带，加之礼貌，官给军火，以时操练，令其各卫地方，把守口岸。有能杀贼立功，立加奖赏。旗头、团长于团内不时稽查，有奇衺之民，踪迹可疑，缚送到官。派员专司其事，以时鼓励，显以作其御侮之气，即阴以折其作奸之萌。团练既成，即寓兵于民。贼势稍重，官兵迅为应援，勿令民气挫折。如此则藩帘固、窥伺杜矣。

　　又绿营兵额，分防似觉稍单，而增兵先议添饷，一时难以筹办。查各州县例设民壮，防护城池库狱，例与官兵一体操阅。宜饬地方官捐置鸟铳、旗帜，按期操练，俾得技击与兵丁无异。督、提巡阅时，附各营阅视，以验州县能否，俾文职亦有护卫。每省有民壮几千，即添劲旅若干，不加饷而兵增，是亦壮声势而遏奸宄者。

　　查贼人在海边劫掠，不过布泉米蔬、掳人勒赎而已。至于船上器具桅舵、硝磺之类，必沿海奸民利其财用，货贱而价倍，济以兵器，市之杠料。故贼船得以修理，而为拒抗逋逃之计。夫海上无两载不修之船，亦无一年不坏之杠料。料桅舵折则船为虚器，风篷烂则寸步难行。船既渐弃，贼亦渐散。则杠料之接济，固宜与米谷并严也。宜于各海口遴试用知县稽查。于所管海口，行团练之法。举殷实绅耆三、四名，帮助酌定章程。有实力奉行、拿获奸细，予以优叙，或尽先补用。绅士有功，亦据实上闻。绅民自保身家，宗族戚友共相防卫，即为子弟之兵。地形既熟，心志更强，较巡徼客师，当更得力。

　　至堵贼之方，以固海洋、御港口为上。贼至内地，虽能擒斩，伤损已多。而地方官往往避失事处分，幸贼空过而不敢怒。贼去来所由无忌也。如地方不专坐失事之罪，而并于贼所从入，查明失事处果曾与贼堵截，力有不支，量为处分，其沿海文武官吏有能抵遏贼锋，阻贼不得上岸，不能入口，虽无首级，以奇功论。如此则巡堵严密，米粮杠料之类，既无所济于奸民，而掳掠又不能有所得，绝屿孤岛，势成坐困矣。

　　堵剿机宜，第一要在侦探不误。侦探卒之用，因地而异。巨海中烟波浩茫，岛屿遮蔽，贼船湾泊行驾，无从往探。偶然相值，贼顺风而来，船大帆阔，行使如飞，探舟帆力不足，反至落后。海岸失事，往往因此。若碉楼之设，高至三、四丈，再择地势高敞处及近洋岛屿，各作数座，以当瞭望之墩台，侦有贼船，传炮为号，以之济探船之穷，更为得力。

　　兵贵用奇，奇莫妙于间谍。巨洋隔阻，声息难通。贼之虚实，我无由知。我之虚实，则逃军闪民逸入海中，反以告诸贼。泄漏偾事，往往以此。我诚善用间谍，则假作逃军闪民，投贼附贼，或即用贼间谍，以寄我耳目，未始不可，要在机事密而用心精。昔岳武穆平杨么，黄诚、杨钦即杨么之党；胡梅村平徐明山，用华老人蒋胡辈为间，乃至枕席之旁，王翠翘亦间之，可谓用间之善。若种谔之用王和尚间元昊，即王和尚亦不自知，则尤神乎间矣。故司其事者，务以能用谍为上。自遣之谍无论已，真正投诚贼匪，可潜留贼中，不必责以即出；即剿捕所拿之贼，不妨留其生命，厚遇而遣之，佯怒而纵之。正用反驱，皆可供我驾驭。或用降匪，转相招诱，或驱顺贼，先行攻击。贼党之中，自相鱼肉，大势既解，根株立尽。

　　明嘉靖间，闽之漳、泉，浙之温、处，傍海依山者多以筑寨堡得完。或用毛石砌成，薄者亦筑土四、五尺，可蔽铳炮，一利也。房屋皆在堡内，贼无能纵火，二利也。多者数百户，少亦数十家，比庐聚族，声胜雄壮，保甲团练之法，均可就堡施行，三利也。闻警之时，荷戈登陴，数百人分布一堡，人数敷用，自然严密，四利也。民间所收粮食，贮积坚堡，牛豕牲畜俱栏养于内，堡长、堡副以时稽察，买卖交易，耳目众多，不能潜行接济之奸，五利也。一堡有警，各堡互应，或用邀截，或行夹攻，既有辅车之势，自成犄角之功，六利也。筑堡取土之处，挖成深濠，则堡成而濠具，濠旁棘刺丛竹之类，一、二年后，棘刺丛生，是生成鹿角蒺藜，七利也。

　　洋岸多坦沙碕坎，盗船出入有一定海口。康熙间，饬内洋沿海，相度地势，修建炮台，诚扼要制胜之方。惟工费繁多，难以处处修砌。查碉楼一法，高三、四丈，每面宽一丈许，洞门一层，统炮眼三层。碉身所用，或石或砖，制小而固，难以攻破。港口陡岸曲湾，均可作碉。贼船近口，我兵于碉眼看准，远者放炮，近者用过山鸟击之，而身存碉中，不为贼伤，一利也。碉楼高可眺远，望见贼船，施放号炮，各碉次第相应，顷刻间百里内外村庄，得以戒备，二利也。每碉碉长一名、碉卒十名，要紧海口，回环照应，只须数座，用兵不过数十名，兵少则费省，三利也。碉制三层，守兵铳炮、器械、薪水、粮食，先为豫备，有警闭门以守，不须临时搬运，四利也。碉兵责成碉长约束，食宿均在其中，离碉者罪，非如散地可以自便，人少而气自完，贼势轻不敢近碉，势重亦不能踰之内犯，五利也。奸民接济透漏处所，多作数碉，碉卒常川巡视，非如巡逻兵丁，风雨得以阻隔，稽防尤为严密，六利也。有炮台之处，不须建碉，碉以弥台之空处。设碉修堡，团练壮勇，均属固本自强之计，其利可数十年，非如一时战伐之功，兵撤而事变旋生也。

　　海禁

　　福建治乱视乎漳、泉。漳、泉饥则盗贼众，此必然之势也。福建上府多山，而沿海郡邑田多咸而少收，故上仰粟于上府，南仰粤，北仰温、台，从来如此。漳、泉近粤，故专资粤粟。上府粟聚于洪塘，温、台粟聚于沙埕。福海民资以贩籴无阻者，此固然之事也。论势则漳、泉不可使饥，论事则海民不可遏籴。自南贼炽，粤粟阻，漳、泉饥，厅石、猴屿海商之贩粟而南者如织，不重禁则虞内竭，故虑根本者请禁，又请以接济禁。于是乎罗之于洪塘，又扼之于闽安镇，以镇外即海也。而镇外闽县、连江、长乐、福清沿海数十万生灵，缘此遂病。何也？概以接济目之也。

　　愚以米可禁而以接济为名则不可。何则？接济之罪与贼盗等，获则宜杀。今不杀而没其粟。使诚接济耶，不杀犹为失刑；使非接济而悬以坐之耶，没粟犹为非辜。其不可者一。夫以接济禁，而以没粟罚，不过欲绝其贩耳。不知商逐厚利，不吝重费，百计营出，或贿委官，或求分上，批准、批放者不绝。放者是则禁者非，准者是则禁者疑。且上人何以知准者、放者之不可为接济乎？其不可者二。夫所谓接济者，于贼所获之必有左验，乃可行法。今或于洪塘，或于内港，或于乡村，不问真否，无不为哨捕、差役、委弁、委官、关津所持，至使穷秀才亦歆其利，商贩行贿，而得出海。民嗷嗷而待毙，同一赤子，而弃外如此，恐非仁人所忍也。其不可者三。此风一唱，穷山奸棍无不藉此骗人，负贩小民以鱼易粟数斗，遇即夺之，徒手涕泣而归。罗源、古田、福安、福宁大户有积粟二、三年者，亦为奸民所制不得粜。不能禁奸而反以生奸，不惟贫民病而富民亦病，其不可者四。或曰，军门有二、三十担准放之令，足以通海民矣。不知海民至省，近者二、三百里，远者一、二千里，往来烦费，仅二、三十石，处处加验，费多而粟加贵矣。且以数十万生命，而限担以出，即使数米而食，犹为不给，而曰以此通海民乎。其不可者五。夫禁于洪塘，犹曰虑根本也，而沙埕北粟，与闽何异，而亦禁之，至使寨游兵船，动以接济为题目，其害不可胜言。禁于洪塘，又禁于沙埕，禁闽粟又禁北粟，令民何所措手足乎？其不可者六。郑芝龙之初起也，不过数十船耳，至丙寅而一百二十只，丁卯遂至七百，今并诸种贼计之，船且千矣。若曰禁接济以绝贼饷道，饷道绝矣，何以一年而贼加十倍乎？岂非驱吾民以与之耶？其不可七也。

　　或曰，子欲弛禁，如根本何？曰，吾正虑根本也。吾郡米粟多出上府，而邵武粟乃自新城、广昌至，得利则流通，禁严则止，而上府之粟且不下，是自绝其源也。是非根本虑乎？福郡沿海数十万人，亦根本赤子也。今上籴扼于闽安镇，北籴又扼于兵船。食者，民之所天，持之急则乱恐难收拾。吾之所虑乃在此。昔张咏在杭，值岁饥，获盐贩数千人，悉纵之。或以法谏。咏曰，使此辈作贼，不知何法能收。蔡齐在河北，值饥，许民贩盐自活，河北以宁。古人弭乱，岂在羽檄飞驰、生民涂炭之日，而后戒哉？度其必至之势，审乎利害之分，而豫为之处。法有所不问，衅有所必窒，惟恐民散而为盗，况为厉禁以驱之耶？吾以米当引其所自来，奸当察其所自往。厉禁则上米不来，而下且多漏，不如明令海商告贩，给文以往，取彼回文为验，无回文者必法。则其往有数，其来可稽，可以示德于南人，而他奸亦绝。何至遏籴殃及吾民也哉？

　　或曰，军门近招南商，给粟籴于上府；何如？曰，无益也。南商籴于上府，溪道远，烦费多，给粟往返，不下月余，南民从釜底望粟，而令饿以待之，殍矣。且上府粟是吾郡海民利，而以予南人不便。不若开沙埕禁，以北粟予南人，泛自广往。

　　由今思之，则朱纨曲突徙薪之策，胜于十万之师，犹当追录而祀之，奈何使蒙不白之冤于异世乎？伏乞敕下臣部，早选才望有方略者为福建海道，专主海禁，假以便宜，凡恶少通倭有据及大姓出母钱资之通者，皆重法以折其萌，比于武王拘戮群饮之义。若海道能禁绝通倭，卓有成绩，加衔进秩，与之久任。或照边方兵备，一体超升。仍乞敕下兵、体二部，议勘朱纨当日因何受逮，曾否严行海禁。果无他罪，止因海禁，为士夫所中，乞为申白，建祠原镇地方，以风任事之臣。详勘戚继光救闽功次，并蓟门十五年不罹兵患，其功当比何人，或并名将俞大猷一体赐谥，使忠勇者乐忘其死，亦今日急务也（崇相集严海禁疏）。

　　崇祯十二年，给事中傅元初疏言：万历间开洋市于漳州府海澄县之月港，一年得税二万有余两，以充闽中兵饷。至于末年，海上久安，武备废弛，遂致盗贼劫掠，兼以红毛番时来猖獗，夺取船货。官府以闻，朝廷遂绝开洋之税。然语云：海上，闽人之田。海禁一严，无所得食，则转掠海滨，为害尤酷。海滨之民，惟利是视，走死地如骛，往往至岛外区脱之地，与红毛番为市。而吕宋、佛郎机之夷，见我禁海，亦时时私至杂笼、淡水之地，与奸民阑出为市。有禁洋之名，未能尽禁洋之实。此皆臣乡之大可忧者。

　　夫利归于奸民，而使公家岁失二万余金之饷，犹可言也。利归于奸民，而使沿海将领、不肖有司因以为奇货，掩耳盗铃，利权在下，将来且有不可言者。窃谓洋税不开，则有此害；若洋税一开，除军器、硫磺、焰硝违禁之物不许贩卖外，听闽人以其土物往。他如浙直丝客、江西陶人，各趋之者莫可胜计，可复万历初年二万余金之饷，一利也。是沿海贫民多资以为生计，不至饥寒困穷，聚而为盗，二利也。沿海将领等官，不得因缘为利，奸而接济，勾引之祸可杜，三利也。窃考有宋之季，市舶司实置在泉州，载旧制可考，广东香山湾亦见有税额，闽、广一体耳，此非臣一人之言，实闽省之公言也（郡国利病书）。

　　八闽多山少田，又无水港，民本艰食，自非肩挑步担，踰山度岭，则虽斗石之储，亦不可得。福、兴、漳、泉四郡，皆滨于海，海船运米，可以仰给。在南则资于广，而惠、潮之米为多，在北则资于浙，而温州之米为多。元锺所专造运船，贩米至福行粜，利常三倍。每至辄几十艘，或百艘，或二、三百艘，福民便之。广、浙之人亦大利焉。

　　兵兴，山岭戒严，担负既难，而募调之费又众，大户所积，莫肯轻粜，海运又厉禁焉。民食兵饷，如之何而不匮也？故经略福建之策，莫先于处糗粮。其一，须申明祖宗之意，止禁双桅船只私通番货，以启边衅，所谓「寸板不许下海」者，乃下大洋、入倭境也，非绝民采捕于内海，贩籴于邻省也。严其保甲，令民沿海运粜，则广、浙有无相通，而福民不患于无食矣。其二，官府提编银两，输解督府，春夏给为兵粮，时价方贵，有银无米，兵甚苦之。不如令有司以银秋籴贱米，则米数多，春而随兵所至，就以为饷，官与兵不两利乎（筹海图编）。

　　都司戴冲霄云：闽中事体与浙直不同，惟在抚之得宜而已。盖「寸板不许下海」之禁，若行于浙、直，则海滨之民，有鱼盐之利，可以聊生。若福建漳、泉等处，多山少田，平日仰给，全赖广东惠、潮之米，海禁严急，惠、潮商舶不通，米价即贵矣。民何以存活乎？莫若因其势而利导之。督抚海道衙门令漳、泉巨室有船只者，官为编号，富者与之保结，许其出洋，南哨至广东，北哨至浙江，装载货物，纳税自卖。督之以将官，限之以信地，交牌报验。其回也，南则许贩惠、潮之米，北则许贩福宁、温台之米，但不许至外国及载番货。今也海禁太严，见船在海，有兵器、火器者，不问是否番货，即捕治之；米谷鱼盐之类，一切厉禁。据其迹、虽似犯禁，论其情、海船往来，非带兵器，无以防海寇之劫夺，不有可原者乎（筹海图编）？

　　广东提督王文雄疏请禁海船军器，以为海船被劫，未闻与贼相拒，所带鎗炮反以资贼，请一概禁止。愚按此说殊谬。昔先君子宦海南，当时已有此议，先君子献议于巡抚，略云：窃恐商船之火器可禁，而贼船之火器不能禁，是以商委贼也。巡抚高公承爵以为然。先君子之议，即吾邱寿王所谓擅贼威而夺民救者，此理显然易晓。且今惟官兵遇贼，或不能相拒耳。若商船之拒贼，不遗余力矣。愚随先君子海外，曾登高望商贼鏖战移时，互有胜负，转战益远，不知所之。而治海水师亦登桅望，叹不能驾一船相助也。欲清海贼，惟在召募闽人，习战攻，明赏罚，更番出哨，毋视为具文，此其要也。且今内地米粮，得潜运出口，接济海贼。何有于鎗炮而必取资于商船乎？商船之鎗炮不可资贼，商船之财货反可资贼乎？其或名为商船而与贼阴相通者，斯又禁所不能行也。封疆之臣，具此筹划，难乎其禁暴止乱矣（陶贞一书禁海船军器疏后）。

　　各处设立海关，听洋船出海，常恐行之日久，而船只往来，货物充牣，或开奸人觊觎之心，未必不为沿海地方隐忧。骤禁之，则柁工、水手数万人衣食无资，又恐成啸聚之势。而最有无忌惮者，则红毛之贸易搬银，宜急禁也。向来红毛不听贸易，盖海边港道不欲令其熟悉，恐不时侵轶难防也。今纵其深入，已不可矣，又闻其只以货物卖于内地，每只船来得银数十万以去。夫内地之银祗有此数，我国家数十年来休养生息，户口人丁、数倍于前，人日多而银日少，赖我皇上连岁蠲免数百万之钱粮，始足以苏民困。今乃取中国有限之银，岁买红毛无益之货，此不可之大者也。闻之日本多产金银，然中国洋船搬运其银太多，彼国中遂只给货相换，不复发银。乃封疆之臣，从不计及此。臣愚，以为红毛贸易，一时固难禁止，请饬海边地方，此后红毛船到港口湾泊，只许以器物对换，不许吾民以银买物。既可留内地之银，而来船欠利，渐至稀少，日后红毛亦无由直入内地，庶可严固海防，此万万难缓者也（陈梦雷拟防海疏，时康熙甲申二月。自注：拟疏时，有旨令大臣巡海，遂不果）。

　　福建僻在海隅，人满财乏，惟恃贩洋番银，上以输正供，下以济民用。如交留吧者，我民兴贩到彼，多得厚利以归。其未归者，或在彼处为甲必丹，转徙贸易，每岁获利千百不等，寄回瞻家。其族戚空手往者，咸资衣食，给本钱为生，多致巨富。故有久而未归者。利之所存，不能遽舍也。去来自便，人各安其生。自海禁严，年久者不听归，又有在限内归而官吏私行勒索无所控告者，皆禁之弊也。

　　夫不听其归不可。若必促使尽归，令岛夷生疑惑，尽逐吾民，则自绝利源，夺民生而亏国计，尤不可也。又设禁之意，特恐吾民作奸，勾夷以窥中土。不知交留吧不过荷兰一小属国，去荷兰尚数千里，相隔既远，无从生心。又吾民在彼者，贫则仍留，富则思返，怀土顾家，亦必无引彼窥我之事。莫如听其自便，不给照，不挂号，永弛前禁，令海舶得以及时往返，不遭恶风，无覆溺之患；此上策也。次则于出口时，取具船户甘结，不得将奸人载回，违者罪之；中策也。又次则于入口时严加讯察，异服异言，不得入港。其年久在限外回者，令自供籍贯，造册报官存案，到家安插后，陆续取其族长或邻居甘结，地方官不得藉端索骗，滨海苍生幸甚（庄亨阳禁洋私议）。

　　海外诸番，星罗碁布。朝鲜附近神京，守礼法。东方之国，日本最为强大。其外则为尾闾，无他番。稍降则为琉球大小岛屿，断续二千里，外皆万水朝东，亦无他国。南洋番族最多：吕宋、噶啰吧为大，坆莱、苏禄、马六甲、丁机宜、哑齐、柔佛、马辰、吉里等数十国皆渺小，安南、占城势与南粤相接，此外有东埔寨、六坤、斜仔、大泥诸国，而暹罗为西南之最。极西则红毛西洋。红毛乃西岛番统名，其中有英圭黎、干丝蜡、佛兰西、荷兰、大西洋、小西洋诸国，皆凶悍异常。其舟坚固，不畏飓风，炮火军械，精于中土，性情阴险叵测，到处窥觇。噶啰吧本巫来由地方，缘与红毛交易，遂被侵占，为红毛市舶之所。吕宋亦巫来由分族，缘习天主一教，亦被西洋占夺，为西洋市舶之所。日本，明时作乱，闽、广、江、浙皆遭蹂躏。南洋数十岛番，则自开辟以来，未尝侵扰边境，不过货财贸易，通济有无。今日本不禁，红毛不禁，西洋天主教布散天下，且以广东澳门为彼盘踞聚族之区，独于柔顺寡弱、有利无害之南洋，必严禁而遏绝之，是亦不可以已乎！

　　闽、广人稠地狭，田园不足于耕，望海谋生，十居五、六。内地贱菲，无足重轻之物，载至番境，皆同珍贝。是以沿海居民，造作小巧技艺，以及女红针黹，皆于洋货营销，岁收诸岛银钱货物百十万，入我中土，所关不细矣。南洋未禁之先，闽、广家给人足，游手无赖亦为欲富所驱，尽入番岛，鲜有在家饥寒、窃劫为非之患。既禁以后，百货不通，民生日蹙，居者苦艺能之罔用，行者叹致远之无方，故有以四、五千金所造之洋艘，系维朽蠹于断港荒岸之间。沿海居民，富者贫，贫者困，驱工商为游手，为盗贼耳。闽地不生银矿，皆需番钱，日久禁密，无以为继，必将取给于楮币皮钞，以为泉府权宜之用；此其害匪甚微也。开南洋有利而无害，外通货财，内消奸宄，百万生灵，仰事俯畜之有资，各处钞关，且可多征税课，以足民者裕国，其利甚为不少。

　　若夫卖船与番，载米接济，被盗劫掠之疑，则从来无此事也。内地造一洋船，大者七、八千金，小者二、三千金。一船造起，便为致富之业，欲世传之子孙。况番山材木，比于内地更坚，商人每购而用之。如鼎嘛桅一条，在番不过一、二百两，至内地则直千金。番人造船，比中国人更固。中国数寸之板，彼用全木；数寸之钉，彼用尺余。何乐出重价以买我船？闽、广产米无多，福建不敷尤甚。每岁民食，半藉台湾，或佐以江浙。南洋未禁之先，吕宋米时常至厦，番地米最饶，原不待仰食中国。洋商皆有身家，谁自甘法网尝试？而洋船所载货物，一担之位，收船租银四、五两。一担位之米，所值几何？舍其利而犯法，虽至愚者不为也。历来洋船，从无在洋被劫。盖以劫船之盗，皆在海边，出没岛屿，离岸百十里，极远则二、三百里，以外则少舟行，远出无益，且飓风骤起，无何停泊安身之处。洋船一纵，不知其几千里，船身既大，可任风波，非贼船所能偕行。若贼于海滨行劫，则上下浙广，已可取携不尽，何必洋船？即与洋船相遇，而贼船低小，倚之且若高楼，非梯不能以上。一船之贼，多不过二、三十人，洋船人数极少百余，且不俟与贼力战，但挽舵走据上风，可压贼船而弱之。何行劫之足虑（蓝鼎元论南洋事宜书）？

　　风信潮汐

　　海船利在风。风起灭顺逆，一军安危系焉。夏秋间，西北风倏起。或曰：早白暮黑，天边有断虹散霞如破帆鲎尾，西北黑云骤生，昏夜星辰闪动，海水骤变，水面多秽，及海蛇浮游于上，蝼蛄放洋，乌■〈鱼脊〉弄波，必有飓风将至，须急收安澳。兵船在海，遇晚须先酌量收泊处，以防夜半风起。追贼亦然。审风信为进止，当局者不可不知也。清明以后，南风为常。霜降以后，北风为正。南风壮而顺，北风烈而严。南风时发时息，风不胜帆，故舟以小为稳。北风一发难止，恐帆不胜风，故舟以大为稳。海中之飓，四时皆发，夏秋为多。所视气如虹、如雾，有风无雨，名为飓。夏至后有北风，必有台（航海风信引）。

　　飓风起自东北，必自北而西；起自西北，必自北而东；而俱至南乃息；谓之回南，凡二昼夜乃息。若不落西，不回南，则踰月复作，作必对时，日作次日止，夜作次夜止。盖其暴者不久，或数时，或一日夜；其柔者久，或二、三夜。有一岁再三作者，有数岁不作者。凡岁有打鬼节，则有一飓；有二打鬼节，即有二飓。鬼，鬼宿也；打节，或立春、立夏等节值鬼宿也。飓初起有雷，则不成飓；作数日有雷，则止（广东新语）。

　　台无定期，必挟大雨倾洞，拔木发屋。操舟最忌。惟得雷声即止。占台风者，每视风向反常为戒。如夏月应南而反北，秋冬与春应北而反南（三月二十三日妈祖飓后，便应南风；白露后至三月皆应北风，惟七月北风多主台），旋必成台。其至也渐，人得而避之。或曰：风具四方为飓，不知飓虽暴，无四方齐至。如北风台必转而东、而南、而西，或一、二日，或五、七日，是四面递至，非并至也。飓骤而轻，台缓而久且烈。春风畏始，冬风虑终。又非常之风常在七月。腊月自二十四日至二十九日有南风，则占来年有台。如二十四日则应四月，二十五日则应五月，按日占月，至二十九日则应九月也（稗海纪游）。

　　夏秋之间大风名飓。有此风必有大雨。其先有断虹之状，见者名曰「飓母」，又名「破帆」（飓俗讹作飓，呼为报）。舟行以四、八、十月为稳，盖天气晴和也；六、七月多台（谚云：六月防初，七月防半）。六月有雷则无台（谚云：六月一雷止三台，七月一雷九台来）。九月天色晦冥，狂风迭发而无雨。飓之以时异者，俗谓之报。每月值初三、十八日（凡风随潮发，此两日潮最大，故潮满恒有风来），每旬值七、八、九日为报期（谚云：七无报，八凄皇；八无报，九夜不得到天光；又云：无事七、八、九，莫向江中走；皆言其必有也）。按月别有报，或先期即至，或逾时始发，不出七日之内。大约按以信期，系以神明，故事便于省记。正月初四日，接神飓；初九日，玉皇飓；是日有飓，则一岁飓期皆验，否则难准；谚云：玉皇无报，渔家莫做；十三日，刘将军飓；十五日，上元飓；二十四日，小妾飓；二十九日，拗九飓，或前一日，俗呼洗烦笼；二月初二日，白须飓；初七日，春期飓；初八日，张大帝飓；十九日，观音飓；二十九日，龙神朝天飓；三月初三日，元帝飓；初七日，阎王飓；十五日，真人飓；十七日，诸神会降飓；十八日，后土飓；二十三日，妈祖飓，俗云：真人多风，妈祖多雨；二十八日，东岳帝飓；二十九日，诸神升天飓；四月初一日，白龙飓；初八日，佛子飓；十四日，纯阳仙师飓；二十三日，太保飓；二十五日，飓龙神会太白飓；五月初一日，南极星君下降飓；初五日，屈原飓；初七日，朱太尉飓；十三日，关帝飓；十六日，天地合日防恶风；二十一日，龙母飓；二十九日，威显飓；六月初六日，大禹王飓，前后共七日，宜谨防，俗云：六月防初，七月防半；十二日，彭祖飓；十八日，善婆飓；十九日，观音飓；二十三日，小姨飓；二十四日，雷公飓；二十六日，二郎神飓；二十八日，大姨飓；二十九日，文丞相飓；七月初七日，牛女会飓；十五日，鬼子飓；十八日，神煞交会飓；二十七日，天地合日防恶飓；八月初一日，灶君朝天飓；初三日，防恶飓；初五日，九皇飓；十四日，伽蓝飓；十五日，龙神大会飓；九月初九日，落帽飓；十五日，百神俱起；十六日，张良飓；十七日，金龙飓；十九日，观音飓；二十七日，冷风飓；十月初五日，小春风信；初六日，天曹下降飓；初十日，水仙王飓；十七日，水府朝上帝飓；二十日，东岳朝天飓；二十六日，翁爹飓；十一月十四日，水仙飓；二十七日，普庵飓；二十九日，西岳朝天飓；十二月二十四日，送神飓；二十九日，大盆飓。

　　三春飓期最多，舟行宜戒。自清明后，南风司令。四、五月，风飓皆轻，往来甚稳，但多迟缓。夏至前数日，当有北风。谚云：北风送夏至；犹冬至前之有东南风。惟六、七月北风一起，飓风立至。六月之飓，得雷而止；七月之飓，闻雷愈烈。谚云：六月一雷止三飓，七月一雷九飓来。八月白露节后，北风应候，船行迅驶。九月，风每经旬，是名「九降」。凡飓多挟雨，九降恒不雨而风，遥望外海，浪色如银，摇空迭出，名曰「起白马」，舟不可行。又白露至立冬止，常阴晦，俗名「九月乌」。十月小春，天气晴暖，风波恬和，最为利涉。十一、十二两月，朔风凛烈，无日不风，第乘风隙以往来。若冬、春之交，风信难定，尤须戒心。春飓畏始，冬飓怕终。

　　明戚继光作风涛歌云：日晕则雨，月晕则风。何方有阙，何方有风，日没脂红，无雨风骤。反照没前，臙脂没后。星光闪烁，必定风作。海沙云起，谓之风潮。名曰飓风，大雨相交。单起单止，双起双消。早晚风和，明日更多。暴风日暮，夜起必毒。风急云起，愈急必雨。雨最难晴，仍防暴生。春易转报，早生晚耗。一日南风，一日北到。南风防尾，北风防头。南吹愈急，北必不遄。云若车形，大主风声。云下四野，如雾如烟。名曰风花，主有风天。云若鳞次，不雨风颠。雨阵西北，风如泼墨。起作眉梁，风雨先扬。雨急易霁，天晴无防。水生靛青，主有风行。海燕成群，风雨便临。白肚风作，乌肚雨淋。海猪乱起，风不可已。逍遥夜叫，风雨即至。一声风，二声雨，三声、四声断风雨。鰕龙得纬，必主风水。蛇蟠芦上，水高若干。头垂立至，头高稍延。月尽无雨，来朔风雨。廿五、六若无雨，初三、四莫行船。春有廿四番花信风，梅花风打头，楝花风打尾。正月忌七、八，北风必定发。二月忌初二，三月忌清明，五月忌夏至。正月落雪起，算至百二十日，期内必难已。欲知彭祖忌，六月十二日，前后三、四宵，必不爽此朝。七八三日南，必有北风还。九九当前后，三四日内难。十月忌初五，三四之前后，冬至风不爽。腊月二十四日间，月临箕、毕、翼、轸四宿，风起最准。

　　水路视潮次停泊，犹驿铺也。循福州东出，涨海万里。海潮应月，以类相从。潮有涨退，海非增减，彼竭此盈，往来不绝，皆系于月。昼夜之运，日行一度，月行十三度有奇，故太阴西没，常缓于三日刻有奇。潮之日缓，其朝率亦如是。自朔至望，常缓一夜潮。自望至晦，复缓一昼潮。春夏昼潮常大，秋冬夜潮常大。春为阳中，秋为阴中。岁有春秋，犹月有朔望。故一岁之极涨，恒在春秋之仲一月。潮之盛大，恒在朔望之后。

　　昼曰潮，夕曰汐。汐亦谓之夜潮。每月一日卯酉时潮长，已亥时潮满。二日视一日差迟数刻。三日、四日、五日，辰戌时长，午子时满。六日、七日，已亥时长，未丑时满。八日、九日、十日，午子时长，申寅时满。十一、十二日，未丑时长，酉卯时满。十三、十四、十五日，寅申时长，辰戌时满。自朔至望，是为一周。十六日与初一日同。周而复始。凡阳时管三日，阴时管二日。凡潮自长至满历三时，自满至涸亦历三时。语其长与满而涸可知也。凡日之同时潮汐者，于分刻递减。惟每月初三、十八日，昼夜潮大，不同他日。

　　潮之早晚迟速，以里道远近为差。即同属泉州一府，如初一、十六日，同安潮水涨满壬子午时，惠安则在已亥，晋江则在辰戌也。同属台湾一府，自鹿耳门至打鼓港，潮汐较内地早四刻，水长五、六尺；打鼓至琅峤，潮汐较内地早一时，水只三、四尺；至淡水潮汐，与内地同，水丈余。又自彰化以下，潮流过北，汐流过南，澎湖亦然。彰化以上，则潮流过南，汐流过北。往往一府之中，不同如此。况东海、南海相去之远乎！

　　疏议

　　顺治十年给事中王命岳靖海疏：夫自漳州之海澄县地方出港，以趋厦门，则必经海门山。向者，贼舟泊海门山之外，我舟泊海山之内，土名大涂尾，因岸上无兵护船，并大涂尾不便久驻，退入镇城。镇城去厦门殊远，贼始解甲高枕而卧矣。臣按海门山与厦门相望。海门山之左地名青蒲。青蒲之左，是谓镇海卫。此保漳州第一要紧门户，形势可据。往者弃而不守，臣诚不知其何解也。以臣愚见，宜设大将一员，领兵数千据之，而分驻一营于青蒲，则青蒲之陆兵可以护海门之舟师，海门之舟师又可以渡镇海、青蒲之陆兵。是海澄一路贼，无日不防矣。

　　自泉州之同安县地方出港，以趋厦门，则嵩屿、鼎尾、排头、高浦、石浔、■〈氵丙〉州、刘五店一带，绵亘三、四十里，皆与厦门相望。不需巨艘，即扁舟可达嵩屿，数里至鼎尾。鼎尾有港。鼎尾数里至排头。排头十里至高浦。高浦有城。高浦十里至石浔。石浔十余里至■〈氵丙〉州。则贼筑城此地、以牵制我师者。■〈氵丙〉州十里至刘五店。之数处者，无处不可渡厦门，而高浦为适中之地，人烟辏集，又有坚城，乃弃而不镇，反使贼得逍遥于■〈氵丙〉州之浒。臣又不知其何解也。以臣愚见，宜设大将一员，兵数千，镇守高浦城，则■〈氵丙〉州之形危。又分一、二大营于排头、鼎尾等处，而泊舟师其下，则岸上之陆兵可以护岸下之舟师，岸下之舟师又可以渡岸下之陆兵。是同安一路贼，无日不防矣。

　　王命岳靖海二疏：今之严禁接济者，皆曰禁米谷则贼不得宿饱，禁油麻钉铁则舟敝而不修。似也。夫米谷、油麻、钉铁，诚不可不禁。臣愚，谓即日悬厉禁，扁舟不渡，贼固未尝穷于用也。谨案兴、漳、泉三郡之米粟，不足供三郡之民食。往时皆待哺于高州之米船。自海寇喷浪，高米不至，人皆量腹而食，实无余粮足资海上。贼之米粮，远者取给于高州，十日可抵厦门，近者取给于潮州之揭阳，一日夜可抵厦门。高州之粟，价贱于闽者数倍，揭阳之粟，价贱于闽者一倍。在粤东以隔省而禁疏，禁疏则米源源而至。贼又何资于闽谷乎？油麻钉铁，则日本之价贱于闽者一倍。贼皆从彼贩买。即海边之民，亦时有接济，皆为数不多，贼实不藉于此。臣探知贼所必需，而平日皆取给于海滨一带者，独火柴、松楸二项。岛上多风，草木不生，樵爨之具，必资内地。而海船必用松楸烧底，过三月不烧，则楸虫蠹食，一点炮碎裂矣。故禁柴、禁楸，事虽平常，而策中要害，不可不留意也。

　　臣按镇海卫之左，有井尾港，亦曰南河溪子。青蒲之内，有方田港。此二港者，漳州地方接济柴、楸之地也。鼎尾港则同安地方接济柴、楸之地。若镇海卫设大将一员以窥厦门，而分游营于青蒲，严行讥察，则海澄之山木不得出海矣。仍设营塞井尾港之口，严行讥察，则漳浦之山木不得出海矣。高浦城设大将一员以窥厦门，又分游营于鼎尾，严行讥察，则同安之山木不得出海矣。并米粟、油麻、钉铁，计亦无能越此而飞渡者。其余兴化、福州滨海地方，但有港路通山，皆责成汛兵严行讥察，并禁高州、揭阳二处海籴，绝其饷道。薪水俱绝，舟楫顿敝，岛上之众，扬帆来归者，可计日俟也。

　　康熙十二年总督范承谟条陈闽省利害疏：窃惟古今之时势，有常必有变，人臣之谋国，有经必有权。兹当滇南告警，变起仓卒，一切关系疆场之事，有斟酌权宜、可济时变者，即不得概执引经之说，以疏于事先、而忽于未然也。臣且就闽省目前情形，为我皇上陈之。闽人活计，非耕则渔。一自迁界以来，民田废弃二万余顷，亏减正供约计有二十余万之多，以致赋税日缺，国用不足，而沿海之庐舍畎亩化为斥卤，老弱妇子，辗转沟壑、逃亡四方者不计其数，所余孑遗，无业可安，无生可求，颠沛流离，至此已极。迩来人心皇皇，米价日贵，若不安插，倘饥寒迫而盗心生，有难保其常为良民者矣。我皇上停止海界之禁，正万姓更生之会。而闽地仍以台寨为界，虽云展界垦田，其实不及十分之一。且台寨离海尚远，与其弃为盗薮，何如复为民业。如虑接济透漏，而此等迁民，从前飘流忍死，尚不肯为非，今若予以恒产，断无舍活计而自取死亡之理。即钉麻油铁、丝绸布帛，皆奸商巨贾、势豪土棍有力之所办，穷民亦无此资本，何由而济。

　　如虑逼近沿海，难免寇■〈舟宗〉侵掠。夫海贼可以登岸之处，不过数所，余皆海潮涌入之小港，时涌时退，不能停泊。若设防兵堵御要害，则寇亦无隙可乘。设立水师，原为控扼岩疆，未有弃门户而反守堂奥之理。目今多事之时，海逆不无窥伺，伏乞皇上允臣相度形势，应仍旧者照旧防备，应更移者奏请更移，务使将领不得偷安，则门户既固，而迁民可以开垦复业，无以粮赍寇之忧，无透越接济之虑；兵既卫民，民不失所，此捍外安内之要着也。

　　从来富国强兵，莫有过于鱼盐之利。闽自禁海以来，利孔既塞，是以兵穷民困。目下青黄不接之际，追呼虽频，输将仍缓。兵丁乏授食之需，引领协济。各省处处添兵，在在索饷，安能及期协济乎？今惟有请照木筏取鱼事例，容渔户船边采捕，每十筏联为一甲，行以稽查连坐之法。遇开港之时，止许随带干粮，不许多携米谷等物，令就近将领率防兵巡哨督押。鱼筏朝往暮归，仍照编甲次序，湾泊内港，聚集一处，以便稽察。其采捕之鱼，十取其一，以充国课。此项钱粮，或接济兵饷，或借给迁民，如有赢余，或存贮备修船只。一举而数善备焉矣。事如可行，臣相机设施；如不可行，决不致贻边疆之患。兵饷裕而国用自足，荒田垦而流离可辑，催科缓而人心共安矣。

　　康熙十九年水师提督万正色战守机宜疏：臣谨按缘边地图，上自烽火门，下至南澳，计其水程不下三千余里。见今会议，以水师二万五千名安镇四岛及沿边各港，星罗碁布，诚云美矣。但思兵既分布，势实单薄。设若海逆合齐来，独冲一汛，势必不支，望救别汛，势必无及。彼众我寡，彼合我分，势必有失。倘有疏虞，不几以仓卒之变，转成祸端乎？

　　兹臣窃按沿边地图，见就高峭处所各设烟墩三座，令望海外逆艘，有二十只以上者，日放一烟、夜放一火，则上下邻汛各出艍船以相夹剿；有四十只以上者，则放二烟、二火，上下邻汛各以鸟船守汛而悉出赶缯船只赶举烟处应援；有六十只以上者，则三烟烽并举，邻汛各尽出大小船只协力扑剿。如此则贼艘所至之地，邻汛早已周知，豫计夹剿，不至张皇，击首尾应，无虑兵单，而寇萌不可永息乎。

　　万正色闽海善后疏：一镇海澄，上至石码、三■〈氵义〉河，下至海门、圭屿、古浪屿，须兵五千。一镇厦门周围属辖，须兵三千，浯屿一营须兵一千。一镇金门，自料罗、乌山头至金门港，须兵三千，围头一营须兵一千。一镇海坛，上至磁澳，下至湄洲、南日，须兵三千。一守平海，须兵一千，而三江口属之。一镇定海，上至北茭，下至官塘、梅花港，移闽安兵三千守之，而烽火门至沙埕则设一营，辖兵一千守之。一守日湖，辖至祥芝，以晋江营兵一千守之。一守獭窟，须兵一千，辖至崇武。一守永宁，须兵一千，辖至深沪。一镇铜山，须兵三千，辖至镇海。一镇南澳，须兵三千，辖至铜山。但南澳逼近澎湖贼穴，难以驻札，合宜扎铜山，两镇会■〈舟宗〉，兵力方厚。以上共兵三万，盖以所列地势，或孤悬海上，或滨海要冲，皆海寇出没之地，不严加防备，使贼得窃据泊舟，则游移豕突，祸且蔓延。若以三万之数，设镇分防，以时巡缉，南风则由南而哨北，北风则由北而哨南，无事合操，有事夹击，纵使贼党希图入寇，而海洋辽阔，势不能合■〈舟宗〉齐至，我师乘机扑灭，可以就歼。

　　康熙二十一年靖海将军施琅开海禁疏：臣闻虑事必计其久远，防患在图于未然。我皇上深念海宇既靖，生灵涂炭多年，故大开四省海禁，特设关差定税，听商民贸捕，群生感沛泽之均沾，国家获泉流之至计。顾臣思前因海禁森严，提防易于画一。兹海禁既展，沿海内外贸易船只，给有关臣照票而往，采捕船只，给有道府县由单而出，丛杂无统。兼数省内地，积年贫穷，游手奸宄，实繁有徒。乘此开海，公行出入，恐至海外诱诘党类，蓄毒酿祸。夫以台湾难民，尚荷皇上德意，移入内地安插。今内地之人，反听其相引而之外国，殊非善固邦本之法。又观外国进贡之船，人数来往有限，岂肯遗留一人在我中土。更考历代以来，备防外国，甚为严密。今虽许其贸易，亦须有制，不可过纵。

　　以臣愚见，此飘洋贸易一项，当行之督抚提，各将通省之内，凡可兴贩外国各港门，议定洋船只数，听官民之有根脚身家、不至生奸者，或一人自造一船，或数人合造一船，听四方客商货物附搭。庶人数少而赀本多，饷税有征，稽查尤易。至于外国见我制度有方，法行慎密，自生畏服而遏机端。其欲赴南北省贸易，并采捕渔船，亦行督抚提作何设法，画定互察牵制良规，以杜泛逸海外滋奸。则民可以遂其生，国可以佐其用，祸患无自而萌，疆圉永以宁谧，诚为图治长久之至计。

　　矧兼水师船只，刻限三年小修、五年大修，自征剿及渡载投诚伪官兵眷难民之后，多属朽坏搁泊，少当于用，穷弁不能拮据整葺，请修犹迟时日，而沿海新造贸捕之船，皆轻快牢固，炮械全备，倍于水师战舰，倘或奸徒窃藉其舟楫，攘其赀本，恐至蔓延。盖天下东南之形势在海，而不在陆。陆地之为患也有形，易于消弭。海外之藏奸也莫测，当思杜渐。更以台湾、澎湖新辟，远隔汪洋，设有藏机叵测，生心突犯，虽有镇营官兵汛守，间或阻截往来，声息难通，为患抑又不可言矣。至彼时禁止贸捕之议复行，宁惟负我皇上子养亿兆之德意，将东南环海地方，不又仰廑宸衷顾虑哉！

　　康熙五十三年巡抚张伯行海洋商渔船只编号疏：为备陈弭盗之策以靖海氛事；臣思内地之稽查既严，外洋之盗■〈舟宗〉自熄。无如迩年以来，海盗劫掠，屡屡见报，海氛究不能靖。盖商船与盗船在洋行驶，远近茫然识认，而巡哨官兵止循稽查之令，验过即便放行。殊不知洋盗每有先劫商船，即为行劫之具，复攫牌照为盘验凭据。以致盗氛未靖，商害无穷。请将商船前后刻大「商」字，两旁刻某省、某府、某州县、第几号商船、船户某人，俱用粉地墨书；渔船前后刻大「渔」字，两旁刻某省、某府、某州县、第几号渔船、船户某人，亦用粉地墨书。其篷上令将「商」、「渔」字样，一例书记。至凡各哨营船前后，亦刻大「营」字，两旁刻某省标、某营、第几号、捕盗某人，所有刊刻字样，俱用红朱填写，而篷上红书大「营」字。并请将商、渔各船舵工、水手、客商人等，各给腰牌一面，刊明姓名、年岁、籍贯、住址，一面绘画像貌。其标营船只，捕、舵在船人等，并照比例，给以腰牌查验。如是则号数既定，色认攸分，出洋官军，一瞭即明，再验之在船人等声音、面貌，并所执照票，则奸良易于辨别。倘有匪船混迹，不难诘讯擒拿。其于出入海口，汛防兵役亦便稽查。似亦海洋弭盗之一法也。至渔船止许捕鱼，不许装米酒下海，亦不许将海洋各样货物装载进口。如有不遵标记及渔船装货者，严加治罪。

　　张伯行拟请防闽海疏：臣愚，谓幅■〈巾肙〉既广，则荒陬远屿，或便匪类之逃藏；船舶既多，则此去彼来，易滋奸徒之出入。是故巡察不可不周也。臣思匪类所居，必在粮饷可通之处；奸船所聚，必择风波可避之区。今但命水师镇营于要害水口多设哨舰，逐日巡视各岛澳，以绝其饮食，断其窝藏，而奸宄之自外至者息矣，盘诘不可不严也。

　　臣思海洋无赖之徒，未必生长海上，不过内地人民，或为饥寒所迫，或因避罪逃去耳。其生平行径，岂能欺瞒乡里？今但令州县有司，于各处地方，编定十家为甲、十甲为保、十保为乡，各立一长，专察本乡、本保、本甲之人。遇有不事生理，专习拳棒，与夫酗酒纵博、素行无良者，该长为之责其改业，严其约束。其有不从者，鸣官治之。有自外乡来者，为之考其来历，询其去向；苟有踪迹可疑之处，即便斥逐，不得姑容。其奸形已露者，立解州县审鞫。凡乡长任事五年，劳绩最着，许其考授把总，余或给与吏员顶带，则彼乐于趋事，而奸宄之自内出者绝矣。

　　然臣更有请者。臣考前朝防海之制，自山东以至广东，沿边皆置水寨。水寨所辖，复有会哨。防御之策，未有善于此者。臣谓当今镇营星列，亦足当水寨之制，勿事更张矣。欲使一呼百应，则会哨之法，不仿仿而行之。再稽前制，凡十里之中，各立墩台，以司烽堠。风帆瞬息，专赖传瞭警报之捷，无有甚于此者。臣愚，谓故台虽废，基址尚存，欲使有备无患，不妨并举而修之。夫以汪洋浩淼之区，又为四达交通之所，防守稍疏，鲸波易起。与其图之仓卒，孰若豫于平时。此臣所以有未雨绸缪之虑也。

　　康熙五十五年巡抚陈璸疏言：防海贼法与防山贼法不同。山贼之啸聚有所，而海贼之出没靡常也。台湾、厦门之防海贼，又与沿海各边不同。沿边海贼之患在突犯内境，而台湾海贼之患在剽掠海中也。其在海中，不必连■〈舟宗〉结队，攻之无可攻；以劫掠为生，困之不能困。非二、三十年前海贼有头目，有旗帜，有巢穴可比，招之无可招。必定会哨之期，申护送之令，取连环之保。

　　提标水师有五营、澎湖水师有二营、台协水师有三营，各设有经制哨船，莫若三处各立本船旗帜，大书「某营哨船」字样于其上，每月会哨一次，彼此交旗为验。如由西路而去者，提标水哨至澎湖交旗，澎湖水哨至台协交旗，俱送台湾镇验准。由东路而去者，台协水哨至澎湖交旗，澎湖水哨至厦门交旗，俱送提督验准。某月若无哨旗交验，即察取派定某营官职名；某月海洋报有失事，即察取巡哨官职名。则会哨之法行矣。

　　由厦门至澎湖有七更水程，由澎湖至台湾有四更水程，风信顺利，即二、三日可到。今商船不宜零星放行，无论出厦去者，自台来者，候风信顺利，齐放二、三十船出港。台、厦两汛各拨哨船三、四护送至澎湖交代，各取某日护送某商船、自某汛出港、至某汛并无疏虞甘结，带回原汛，按月汇送督抚衙门。如无印信甘结，即以官船职名申报。则护送之法行矣。

　　商船二、三十同出港时，把口官逐一点明各船货物、搭客及器械，填单取各船连环保结。若洋中遇贼，首尾相救，如不救即以通同行劫究论。则连环保之法行矣。

　　上是璸奏，如所请行。

　　康熙五十六年浙闽总督觉罗满保疏言：淡水鸡笼山为台湾北界，三面滨海，西南夷舶往琉球、日本者，皆望此山为准的。且澳港深阔，可泊巨舰百余。内为肩豆门，沃野百里，番社众多，请增置淡水营，设官驻防，以扼台湾之尾。

　　雍正四年闽浙总督高其倬请开台湾米禁疏：窃查闽省泉、漳二府，向资台米以济民食。自朱一贵变后，巡台御史恐其运出接济洋盗，又恐听民搬运，以至台湾米价腾贵，或生事端，遂禁止不许过海。不知台湾地广民稀，所出之米，一年丰收，足供四、五年之用。民人用力耕田，固为自身食用，亦图卖米换钱。一行禁止，则囤积废为无用。既不便于台湾，又不便于泉、漳。究竟泉、漳之民，势不得不买，台湾之民，亦势不能不卖。查禁虽严，不过徒生官役索贿私放之弊。

　　臣查开通台米，其益有四：一、泉漳二府之民，有所资藉，不苦乏食；二、台湾之民既不苦米积无用，又得卖售之益，则垦田愈多；三、可免泉、漳、台湾之民因米粮出入之故，受胁勒需索之累；四、泉漳之民，既有食米，自不搬买福州之米，福民亦稍免乏少之虞。

　　至开通米禁，有须防之处二端，亦不可不加详虑。其一，于冬成之时，详加碓查。若台湾丰熟，即开米禁，倘年成歉薄，即禁止贩卖。虽年岁稍丰，而一时偶有米贵情形，亦即随时查禁。其一，泉、漳之民过台买米者，俱令于本地方报明，欲往台买米若干，载往某处贩卖，取具联保详报，臣等衙门即飞行台湾及所卖之府县，两处稽查；如有不到，即系偷卖，必严惩联保，究出本船之人，尽法重处。如此查防，自不至接济洋盗矣。

　　高其倬操练水师疏：臣查熟悉水师之人，内有三等。其最高者，不但本处海洋情形无不熟知，即各处港口之宽狭、沙线之有无，何处外洋岛澳洋盗寄泊取水之所，何等日色云气是将作台飓回澜之候。因其熟极，故能生巧。实于巡防有益。此为第一等。其次或熟知数处情形，或熟知本处情形。此第二等。又其次者，于本处情形亦知大概，在船不晕，能上下跳动、运使器械。此为三等。其仅不甚晕吐，只坐舱内，不能上下跳动、运用器械者，此种不过充备人数而已。现在闽浙水师将弁、兵丁之中，如第一等者，或一营之中竟无其人，或仅有二、三人，而年近老迈、筋力就衰者居半；所有者不过第二等、第三等之人，而仅不晕吐、不能上下跳动、运用器械者参半。此等不知港沙之可以行走与否，不知岛澳之可以寄泊与否。行船搁浅撞礁，立有性命之虞。即内洋遇贼，尚难期其缉获，安望其巡捕外洋之盗？臣惟设法勒令操练，渐习渐精。

　　查闽浙之例，本处巡哨之兵，只在本处洋面巡哨，即总巡、分巡之员，亦只福建者巡福建，浙江者巡浙江。如此行走操练，止熟本处，不知他处，止知本省，不知外省。臣欲稍为变通。每年总巡、分巡及在本洋巡哨者，俱仍照常巡哨外，臣每年于此外另派熟悉之员，带领官兵，配给船只，南风起时，令自闽省直巡到浙省尽头，北风起时，令自浙省回棹，直巡到闽省尽头。并令俱经由外洋岛澳，令本处巡船与之在彼合哨。不到者据实揭报题参。如此则各处哨船不能偷安，而外洋大盗亦难藏闪。且各处哨巡官兵常到外洋，经历既熟，自渐无畏怯，不惮远出矣。至此巡查之员弁兵丁，臣派令极熟者五分，参以次熟者五分，令其同往。沿路所过，每到一处，即添带武官一员、兵十名，亦令同往，俾其操练。则二等、三等以及稍生之官兵，往返一番，自必俱有长进。若遇有海运米谷等项之事，或到江南、山东、广东等处，臣亦酌量派配官兵，令其押船行走。所走之处愈远，则所知情形愈远矣。

　　乾隆十四年总督喀尔吉善偕巡抚潘思榘条奏海防三事：一、内地民往来外洋，勾结滋事，应会保甲族长于编查门牌时将户内所有往贩外洋之人，或为舵水，或为客商，逐一登明。倘久客不归及倏去倏来、形迹可疑，并外番人往来其家，即报详究。一、洋船舵水等给照时，应逐名亲验某郡客商，跟役亦亲验取给，至出口如有更易，许船户呈明守口各员，于总照内填注。不能远赴原籍取结者，即取其行保及同船客商公结，俟入口时验明原照，方准回籍。一、洋船回棹之六、七、八、九等月及出行之十二、正、二、三等月，责沿海汛弁兵丁昼夜巡查。渡载外洋人货者，以私越论。

　　谕实力行之。

　　乾隆二十五年巡抚吴士功条奏：查渔船例于三月中旬、四月下旬出口，至五、七等月回棹；九月、十月出口，年底回棹。向多逗遛滋事，应责令澳甲、船主，先向进口渔船查明未回渔船现泊何处，因何未回，禀地方官移营押回。澳甲、船主不禀，分别治罪。一、渔船捕渔为业，非比商贾贸易，即偶有携带，应令赴置货地方汛口验明给单。如单外携带多货，沿海汛员查出，移县查明来历。

　　吴士功请开台民携眷之禁疏：窃惟我朝德威远敷，薄海内外，共沐恩膏。如台湾府属一厅、四县，今归隶版图将及百年，久成乐土。居其地者俱系闽、粤滨海州县之民，俱于春时往耕，秋成回籍。迨后海禁渐严，一归不能复往；其生业在台湾者，既不能弃其田园，又不能搬移眷属，别娶番女，恐滋扰害。经升任广东抚臣鄂弥达具奏，凡有妻子在内地者，许呈明给照，搬眷入台，编甲为良。旋经议行在案。嗣于乾隆四年，前督臣郝玉麟以流寓民眷，均已搬取，即有事故迟延，亦属无几，请停止给照。续于乾隆九年，巡视台湾御史具奏，以内地民人或闻台地亲年衰老，欲来侍奉，或因内地孤独无依，欲来就养，无如例有明禁，因甘蹈偷渡之愆。不肖客头奸艄，将船驶至外洋，如遇荒岛，诡称到台，促客登岸，人烟断绝，坐而饥毙，俄而洲上潮至，群命尽归鱼腹。因碍请照之难，致有亡身之事。请仍准携眷。经部议俱如所奏。十二年，督臣喀尔吉善复以前奏未定年限，恐滋弊混，请定限一年之后，不准给照。自此停止以来，迄今十有余年。现在汉民已逾数十万，其父母妻子之身居内地者正复不少。向之孑身过台者，今以垦辟田原，足供俯仰矣；向之童稚无知者，今已少壮成立、置有田产矣。若弃之而归，则失谋生之路；若置父母妻子于不顾，更非人情所安。

　　伏查乾隆十七年原任台湾县知县卢鼎梅纂修县志云：内地穷民在台营生者数十万。其父母妻子俯仰乏资，急欲赴台就养，格于例禁，群贿船户，顶冒水手姓名，用小渔船夜载出口，私上大船。抵台复有渔船乘夜接载，名曰「灌水」。经汛口觉察，奸艄照律问遣，固刑当其罪，而杖逐回籍之民，室庐抛弃，器物一空矣。更有客船串通习水积匪，用泾漏之船，收载数百人挤入舱中，将舱盖封钉，不使上下，乘黑夜出洋。偶值风涛，尽入鱼腹。比到岸，恐人知觉，遇有沙汕，辄绐令出船，名曰「放生」。沙汕断头，距岸尚远，行至深处，全身陷入泥淖中，名曰「种芋」。或潮流适涨，随流漂溺，名曰「饵鱼」。言之痛心。臣一载以来，留心查访，实属确有之事。然卒未有因陷溺而告发者，缘事在汪洋距浸、人迹罕到之地，被害者既已没于波臣，侥免亦缘自干禁令，莫敢控诉。伏念内外民人，均属朝廷赤子。向之在台为匪者，悉出只身之无赖。若安分良民，既已报垦立业，有父母妻子之系恋，有仰事俯育之辛勤，必自顾惜身家，各思保聚。此从前督抚臣所以迭有给照搬眷之请也。及奉准行过台之后，亦未有眷口滋衅生事者。盖民鲜土著，则有离去之思，人有室家，各谋久安之计。乃因良民之搬眷，禁以奸民之偷渡，致令在台者因羁逆旅，常怀内顾之忧，在籍者怅望天涯，不免向隅之泣。以故内地老幼男妇、焭独无依之人，迫欲就养，竟至铤而走险，毕命波涛，非所以仰体皇上如天之覆、一视之仁也。

　　嘉庆四年巡抚汪志伊议海口情形疏：闽省负山环海，地狭人稠。延、建、邵、汀四府，地据上游，山多田少。福、兴、宁、漳、泉五府，地当海滨，土瘠民贫；漳泉尤甚，风俗素称犷悍。至台湾一府，虽孤悬海外，而禾稼一岁三熟，米粮充裕；除岁供内地兵粮谷六万余石、兵眷谷二万余石外，商贩源源内运，以济民食，而漳、泉尤资接济。是一省之米粮，恒不敷一省之食用。溯自康熙二十三年工部侍郎金世鉴奏准通海，五十六年因有盗米出洋、偷卖船料诸弊，议准禁止。至雍正五年，复经督臣高其倬奏准开洋，殷商大贾，并往外番贸易，每船可养舵水百余人，并买载番米、番货运回出售。百余年来，商贩流通，颇资利赖。此闽省民食情形及后先开洋之原委也。

　　闽洋北接浙江，南连粤省，延袤二千余里，岛屿周回，口岸丛错，设立水师三十一营，额设兵二万七千七百三十名，额设大小战船二百六十六只，分列南北，为犄角之势。中以泉州之崇武为界。自崇武而南，派令南澳、铜山、金门暨提标后营各镇将巡缉。自崇武而北，派令海坛、闽安、烽火暨金门右营各镇将巡缉。往来梭织，声息相通。一遇匪船，游奕即互相知会，上下兜擒，声势颇壮。嗣因船身笨重，捕盗不甚得力，经前署督臣觉罗长麟奏准，照商船式样改造八十只，较为灵捷。又因舵工例用兵丁，常在本辖洋面巡哨，未能熟悉隔辖港道沙线，经前督臣魁伦会同前抚臣费湻奏准，召募商船谙练船工，驾轻就熟，奋勉追捕。此闽省水师营制及历年缉捕之情形也。

　　至若洋匪，从前不过土盗出没。自乾隆五十八、九年间，安南夷匪，胆敢窜入，互相勾结。土盗藉夷匪为声援，夷匪以土盗为爪牙，沿海肆劫，掳人勒赎。苦非抢掠商船食米及串通贪利之渔户行户运米而出，易赃而回，并接济淡水，资送火药炮械等项，安能久留洋面为匪？臣伏念开洋以来，原以藉贸易之盈余，补耕耘之不足，商与民交相赖。一经洋盗滋扰，商累而民亦累，诚如圣谕必须洋面日渐肃清，而于商民仍无妨碍，方为尽善。

　　今有议论禁货船以靖盗贼者，谓以海船载货而出，载金钱而归，艳目熏心，启戎诲盗，甚至济米消赃，应行禁止。殊不知船户多家，作何安置。即如闽海港澳共三百六十余处，每澳渔船自数十只至数百只不等，合计舵水不下数万人，其眷属丁口又不下数十万人。沿海无地可耕，全赖捕鱼腌贩，以为仰事俯育之资。况商船更大，其舵水悉系雇用贫民，更不知其几千万亿众也。若一概令其舍舟登陆，谋生乏术，迫于饥寒，势必铤而走险。将恐海盗未靖而陆盗转炽矣！且船只小者需费数十金至数百金，大者必须数千金，变价无人承售，拆毁更非政体。他如米豆、盐茶、棉花、布帛暨一切对象，一省通交于数省，外番互通于内地者，何可胜数。一旦禁绝不通，所关亦非细故。正不特税课之短缺也。

　　惟海船固不可禁，而查察不可不严。每澳设有诚实澳甲一名，每十户又设一甲长，查拿通盗及为匪之犯。知情不举者连坐。各汛口复有员弁，均于出入盘查，船户既不能夹带，行户无从透漏，立法已为周密矣。但恐日久玩生，惟有随时整顿，以绝盗资。是稽查洋弊，即在于出海之船，正不必绝通海而始可言禁制也。

　　又有议请于海口添设重兵者。查海岸绵长，十里设汛，五瑞安塘，每汛约添丁十名，合计非万余人不可。皇上绥靖海疆，固不惜此经费，然必事归有济，方使帑不虚糜。今沿海既不可步步为营，而每汛添兵不过十余名而止，顾此失彼，何当实用？查盗匪或遭风落海，或被拿跳海，常凫水到崖。又或买米取水，潜行上岸者。历经各汛兵拿解严办在案，从未有群盗登岸之事。盖沿海村庄以海为田，人自为守，一有盗船临境，则岸民千百为群，农具皆成兵器，是乡勇已倍于盗匪亦大有助于官兵。且各汛设有防海大小炮位，以高临下，以逸待劳，一炮可当千军之勇，盗不敢近岸者以此。所有各口岸，似无庸添设重兵。至水师长技，除驶船、推舵、转篷、折戗、扒桅、泅水、对施鎗炮、往来攻击外，其制胜者尤在夺上风，放风箭以烧篷，掷火牌以轰船，射舵工以穷驾驭。闽省弁兵，从前未免因生疏而怯愞，甚至晕船呕吐，数年来缉捕洋匪，拔弁于老渔，简兵于海户，配定舟师，频年在海涉历风涛，获犯颇多，技艺日臻娴熟。是操练之效，即收于缉捕之中，更不必舍缉捕而别筹操演也。

　　臣复核盗匪情形，近数年颇有不同者，治土盗易，治夷盗难。盖土盗不过一、二桀骜，掠商渔而乘其船，胁其人渐成党羽，计一船之真盗无几，余皆被掳耳。被掳者未尝不恨盗，亦未尝不思归。以兵攻盗，兼可以盗攻盗。广开胁从之生路，重悬购盗之赏格，并将捕盗所获之赃，给与擒盗来献之人，以歆动盗伙，离间盗心，使相疑忌。自是土盗闻风陆续投首，剿抚兼施，当无难清理。而夷盗则不然。夏初乘南风而来，秋末乘北风而返，并无投首之心。尤可恶者，船大而高，炮多而壮，匪特商船不敢抗衡，即官兵战船，形势限于仰攻，鎗炮窘于逆击，较治土盗稍觉其难。然夷盗之踪迹在洋，其食用未尝不需于陆。臣惟有力加整顿，严饬沿海地方官认真绝行户之透漏，严饬各守口员弁实力清渔船之夹带，务使贼赃无人代消，食米火药无人接济，以穷其术而困其力。仍一面选精锐之舟师，鼓勇敢之战士，相机掩击，以歼其魁，而除其党。则洋面自可日渐肃清，而生民之生计仍无妨碍矣。

　　总论

　　海在福建为至切之患。汉元封，伐东越，遣横海将军韩说出勾章（勾章浙江慈溪县），浮海从东方往，遂灭闽越。三国吴建衡初，遣军自建安海道与荆州之师会于合浦（合浦见广东廉州府），以击交址。陈天嘉四年，章昭达于东兴，度岭趋建安，讨陈宝应，诏余孝顷督会稽、东阳、临海、永嘉诸军自海道会之，宝应败灭。隋开皇十年，泉州王国庆乱，自以海路险阻，不设备，杨素泛海奄至，击平之。五代汉初，吴越遣将余安自海道救李达（达即闽叛将李仁达，时据福州），南唐陈觉、冯延鲁等围福州，余自海道至白虾浦登岸，延鲁等败走，遂有福州。宋德佑二年，张世杰等共立益王昰于福州，蒙古将阿刺罕自明州海道夹袭，福州旋陷。明初讨陈友定，亦命汤和由明州海道取福州，全闽悉定。明景泰三年，尚书薛希琏出经略，迁浯屿水寨于厦门，议者以为弃其藩篱。是时虽增置小埕、铜山二寨，沿边卫所镇戍之设，渐加密焉，而奸商酿乱，勾引外夷，自潮州界之南澳及走马溪、浯屿、南日、三沙一带，皆为番泊所据。浸淫至于嘉靖二十六年以后，祸乃大发。论者谓东南之倭乱，闽实兆之也。自是审斥堠，严会哨，寇去之后，犹亟亟不敢懈焉。盖列戌于海上，而哨守于海中，不易之法矣。说者曰：海中岛屿，东西错列，以百十计，但其地有可哨而不可守者，有可寄泊而不可久泊者。若其最险要而纡回，则莫如澎湖。盖其山周遭数百里，隘口不得方舟，内溪可容千艘，往时以居民恃险为不轨，乃徙而虚其地，驯至岛夷乘隙巢穴其中，力图之而后复为内地，备不可不早也。又海中旧有三山之目，澎湖其一矣。东则海坛，西则南澳，皆并为险要。守海坛则桐山、流江之备益固，而可以增浙江之形势。守南澳则铜山、元锺之卫益坚，而可以厚广东之藩篱。此三山者，诚天设之险云（方舆纪要）。

　　全闽海道，不过二千里之程耳。五寨、三游，联络犄角。然向者五寨兵船各四十只、兵二千二百余名。今节次裁减，船数虽存，大改为小，十仅存三分之二，又大半贴驾军。傥欲御大伙倭寇，非复谭军门兵制之旧不可也。嘉靖四十二年，军门谭纶题设五寨钦依把总，以旧设烽火、南日、浯屿三■〈舟宗〉为正兵，增设小埕、铜山二寨为奇兵，而又为之分汛地、明斥堠、严会哨。烽火门外水寨，设于福宁州地方，以所辖官井、沙埕、罗浮为南、北、中三哨。其后官井洋添设水寨，则又以罗江、古镇为二哨。是在烽火、官井当会哨者有五也。小埕水寨设于连江县地方，以所辖闽安镇、北茭、焦山等七巡司为南、北、中三哨，是在小埕寨当会哨者有三也。南日水寨设于莆田县地方，以所辖冲心、莆禧、崇武等所司为三哨，而文澳港哨则近添设于平海之后，是在南日当会哨者有四也。浯屿水寨设于同安县地方，上自围头以至南日，下自井尾以抵铜山，当会哨者二也。铜山水寨设于漳浦地方，北自金山以接浯屿，南自梅岭以达广东，当会哨者亦二也。繇南而哨北，则铜山会之浯屿，浯屿会之南日，南日会之小埕，小埕会之烽火，而北来者备。繇北而哨南，则烽火会之小埕、南日、浯屿、铜山，而南来者备。

　　国初沿海设兵为卫者四，为所者十，谓之正兵，以控御于内；又为寨者五，为墩澳者数百，谓之游兵，以哨守于外；且有黄崎等二镇，兵洪浅等二十四巡司弓兵，安边等捕盗氏壮，共为之守焉。尤虑地广官疏，随地设官。有副使一员，巡视于上，都指挥一员，备御于中，而各寨有把总指挥，各澳有哨守指挥，千百户、安边馆有通判，而巡捕、巡简等官又为之分理焉。平居则信地以守，警报则合力以攻。一号召而兵船数百立齐，一剿捕而兵夫数千响应。此八闽边地之防也。

　　三、四月东南风迅，番船多自粤趋闽，而入于海，其南澳云盖寺、走马溪乃番船始发之处、惯徒交接之所也。附海有铜山、元锺等哨之兵。若先分兵守之，则有以遏其冲也，而不得泊矣。其势必抛于外浯屿，此乃五澳地方番人之巢窟也。附海有浯屿、安边等哨守之兵。若先分兵守之，仍拨小哨守把要紧港门，则必不敢泊矣。其势必趋于料罗、乌沙，此又番船等候接济之所也。附近有官澳、金门等哨守之兵。若先会兵守之，则又不敢泊矣。其势必趋于福兴。若越于福兴，计所经之地，在南日则有岱坠、湄洲等处，在小埕则有海坛、连盘等处，在烽火则有官井、流江等处，皆贼船之所必泊者。若先会兵守之，则亦不敢泊矣。

　　闽要冲：晋江之深沪、獭窟，兴化之冲心、平海，龙溪之海门，漳浦之岛尾，南靖之九龙寨溪皆是也。然莫有如福宁州之尤险者。盖地势自西北而东南，至于省城尽之矣。而福宁又在东南，突出海中，如吐舌然；其左为瓯括，海居东面，其右为福兴，海居南面，福宁独当东、南、北三面之海。倭舶入寇，必先犯此，故有水寨之设。旧寨在州东北五、六十里三沙海面。永乐初，用福州中卫、左卫福宁军守之。正统间，焦宏倡议风涛难泊，徒今松山下，似复旧而后可（皇明世法录）。

　　福州南望交广，北睨淮浙，远阔若在天际，然施帆乘风鼓柂，三数日可达。海道虽险，苟王命急宣，时或出北，亦不可废也（一统志案说）。

　　南安三面负山，一面距海。同安三面距海，一面负山。是又其形势之不同也。其屯戍则惟晋江之永宁卫、同安之金门、高浦三所为沿海重镇（一统志案说）。

　　闽海内自沙埕、南镇、烽火、三沙、斗米、北茭、定海、五虎而至闽安，外自南关、大嵛、小嵛、闾山、芙蓉、北竿塘、南竿塘、东永而至白犬，为福宁、福州外护左翼之藩篱。南自长乐之梅花镇、东万安为右臂。外自磁澳而至草屿，中隔石牌洋，外环海坛大岛。闽安虽为闽省水口咽喉，海坛实为闽省右翼之阨要也。由福清之万安，南视平海，内虚海套，是为兴化府。外自南日、湄洲，再外乌坵、海坛，所当留意者，东北有东永，东南有乌坵，犹浙江之南屺、北屺、积谷、吊邦、韭山、东霍、衢山，江南之马迹、尽山是也。泉州北有崇武、獭窟，南有祥芝、永宁，左右拱抱，内藏郡治，下接金、厦二岛，以达泉州。金为泉郡之下臂，厦为漳郡之咽喉。漳自太武而南，镇海、六鳌、古雷、铜山、悬钟在在可以寄泊，而至南澳，以分闽、粤。泉、漳之东，外有澎湖三十六，而要在妈宫、西屿头、北港、八罩四澳，北风可以泊舟。若南风，不但有山、有屿，可以寄泊，而平风静浪，黑沟白洋，皆可暂寄，以俟潮流。洋大而山低，水急而流回。北之吉贝、沈礁，一线直生东北，一目未了，内者暗礁，仅存一港蜿蜒，非熟习深谙者不敢掉至。南有大屿、花屿、猫屿，北风不可寄泊，南风时宜巡缉。澎湖之东，则为台湾。北自鸡笼山对峙福州之白犬洋，南自沙马矶对峙漳之铜山，绵延二千八百里。西面一片沃野，自海至山，浅阔相均，约百里。西东穿山至海，约四、五百里。丛山迭箐，野番类聚。建一郡，分四县，山川形势，生熟番性，蜂窠蚁穴，志考备载。郡治南抱七鲲身，而至安平镇大港，隔港沙洲直北至鹿耳门。鹿耳门隔港之大线头沙洲而至隙仔海翁隙，皆西护府治。而港之可以出入巨艘，惟鹿耳门与鸡笼淡水港。此亦海外形势，以捍内地沿海要疆。南澳东悬，海岛扞卫，漳之诏安，潮之黄岗、澄海，闽粤海洋适中之要害也（陈伦炯沿海形势略）。

　　李光坡防海策：夫奸船虽往来海中，然非处处皆可登岸，必有泊步下碇之所，然后奸船可止，奸民可出。宜严檄沿海帅将，追寻前朝汤和所筑自登莱至浙五十九城，周德兴所筑福建海上十六城故址，择其要害，量置兵守，诘其出入，捕其奸细，使之孤危无党，所谓慎设其守者此也。俞大猷曰：沿海安岙可避四面飓风者二十三处，可避两面飓风者一十八处。然则奸船虽暋不畏死，而疾风怒涛，亦必择善地而停泊焉，岂能扬帆鼓枻常出洋外。宜饬边海巡徼舟将，不必以擒贼为功，惟密侦其巢穴，即以大师捣之，自然可绝，此探止泊而遏之谓也。奸船必资料粮。伺掠米商，能得几何。所恃渔舟阴载内米，与之交通。且日需淡水，宜登陆汲取。按程计处，皆有常所。当责成督抚严檄滨海州县，凡采捕渔舟，只许单桅平底，朝出暮归，不许造双桅尖底，经月不返。凡海船取水井泉之处，可湮者则湮之，不可湮者令土著之民十家轮守，设兵专汛，严立条格，犯者抵死。此前朝名将俞大猷、邓锺所反复丁宁，以为此二事实心行之，可以千古永绝海患。然则度要需而绝之，又是三事之最要也（皋轩文编）。

　　论海中之形势，则在台湾也。台地孤悬海中，土宜五谷。北可至辽，东南则抵漳、泉。全台三千余里，入版图者几二千里，其余尚系生番杂居，情态叵测。阨鲲身、鹿耳之际，控澎湖三十六屿之蔽，中国得之，则为屏翰之卫。台中兵卒，宜屯田以定食，渐次开荒辟土，以夷后患者也（郭起元慎防守议）。

　　先是海寇郑成功盘踞金门、厦门间，寻夺台湾居之。游■〈舟宗〉入犯，飘忽南北，军吏苦于奔命。康熙初，廷议以为徙民内，地寇无所掠食，势将自困。遂悉徙粤、闽、江、浙、山东镇戍之在界外者，贼计果绌，降者接踵。八年，有诏稍展界，纵民得采捕近海。十九年，福州督抚臣议处投诚之众，奏请给还民界外田地，以无主者俾之耕种。且曰：方今海外要地，已设提督总兵大兵镇守，是官兵在外，而投诚在内，计可万全无虑；诏许之，闽界始稍稍开复。二十三年五月克台湾，十月兵部议请各省开界，乃以工部侍郎金世鉴、都御史呀思哈往江南、浙江，吏部侍郎杜臻、内阁学士石柱往福建、广东。事竣奏闻，遂尽复所弃地。民内有耕桑之乐，外有鱼盐之资。商舶交于四省，遍于占城、暹罗、真腊、满剌加、浡泥、荷兰、吕宋、日本、苏禄、琉球诸国。乃设榷关四于广东澳门、福建漳州府、浙江宁波府、江南云台山，置吏以莅之。泉货流通，奸萌日息。于是恩贷之诏日下，德泽汪濊，耄倪欢悦，喜见太平，可谓极一时之盛矣。

　　海战之弊有四：万里风涛，不可端倪，白日阴霾，咫尺难辨，一也；官有常汛，使贼豫知趋避，二也；孤悬岛中，难于声援，三也；将士利于无人，掩功讳败，四也。哨贼于远洋，而不常厥居；击贼于内洋，而不使近岸，斯策之最善者（姜宸英文稿）。

　　国家东南环海，万里汪洋，舟楫利涉，为民生之大利。其间宵匪潜伏，出没行劫，亦为方隅之隐忧。盛京一带澳岸，向来为洋盗避风之所，今旅顺口水师足资弹压。山东洋面冷落，非贼所恋，一年之间，不过偶一二至。江、浙、闽、广，则自二、三月至九月，皆盗艘劫掠之时。今天下太平，非有所谓巨贼，不过一、二无赖，饥寒迫身，犯法潜逃，寄口腹于烟波浩荡之际，而往往不能廓清，岁岁为商民之患，则以商船不能御敌，而哨船不能遇贼之故也。

　　原贼之起，其初甚微，止一、二人，密约三、五人，潜至港口，窥伺小艇附岸，径跳登舟，露刃胁舟人驾出外港。遇有略大之渔船，则诈称买鱼，又跳而上。再集匪类至十余人，便敢公然行劫。此粤东所谓「踏斗」者也。出遇商船，则乱流以截之，稍近则大呼落帆。商自度无炮火军械，不能御敌，又船身重滞，难以走脱，闻声落帆，惟恐稍缓。日久日多，势渐以大。此等小辈，无他伎俩，但使商船勿即惶恐下帆，又有炮械可以御敌，贼亦何能为乎。愚以为商船皆有身家，断不敢思为匪以自丧其身家性命。而且一船下水，必有族邻乡保具结，地方官查验烙号，给与护船牌照，则可听其随带防船器械。倘得请旨弛商船军器之禁，则不出数月，洋盗尽为饿殍，未有不散伙回家者也。

　　哨船之不能御贼，皆谓万顷渺茫，从何捕起，风涛险恶，性命可虞。不知贼船在近不在远。沿边岛澳偏僻，可以停泊之区，试往搜捕，百不失一。盖彼虽名为贼，未尝不自爱其生。陡遇飓风，未尝不自忧覆溺。必有埯墺可避台飓，乃能徐俟商舶之往来。必待天朗风和，乃敢驾驶出洋行劫。其贪生惜死之心同，则哨缉之方、堵截之候，无不同也。向来各省巡哨，预张声势，扬旆徐行，一二月未离江上，又于舟中旦暮鼓乐，举炮作威，是何异呼贼船而使之避也。若使巡哨官兵，密坐商船以出，遇贼船向迩，可追即追，不可则佯避以坚其来。挽舵争据上风，上风一得，贼已在我胯下，我则横逼贼船，顺风施放炮火，百发百中，虽百贼亦可擒也。所有银钱货物，尽赏士卒，勿许将弁自私自利，首功兵丁拔补把总，将弁以次升迁，无得掩抑，则将士之功名财利，俱在贼船，将不遑寝食以思出哨也（蓝鼎元论海洋弭盗书）。

　　--以上录自重纂福建通志卷八十七。  
　 
　　俞通源，巢人，明洪武三年，以军功封南安侯。

　　张玉，漳浦人，永乐间封信安伯，进封荣国公，加封河间王，世袭。

　　火真，蒙古人，永乐时以军功封同安侯。

　　金玉，不详所始，永乐十八年，以功封惠安伯。

　　张升，永城人，昭皇后弟，正统五年，封惠安伯，卒，庶兄瓒嗣，瓒卒，子伟嗣，伟卒，子庆臻嗣。

　　蒋贵，南靖人，正统间封定西侯，世袭，赠泾国公，孙琬袭封定西侯，赠凉国公。

　　朱表掬，晋靖王奇源第三子，正德三年，追封安溪王。

　　朱彦泥，岷简王膺鉟第二子，宏治十一年，封南安王。

　　朱厚煦，荣庄王佑枢第三子，嘉靖元年，封惠安王。

　　唐王聿键，小字长寿。其先唐定王桱，太祖第二十三子，永乐六年就藩南阳。聿键，桱八世孙也。祖端王硕熿，父世子器墭。硕熿惑于嬖妾，囚器墭承奉所，聿键生十三岁矣，从父被囚，日读书，志气不挫。年二十八，尚未请名。器墭为弟毒死，硕熿讳之，将传国于次子，分守道陈奇瑜、知府王之柱入吊，谓硕熿曰，世子薨逝不明，若又不立其子，事且露，国法重。硕熿惧，始请名，立聿键为世孙，崇祯五年袭王爵，选江西诸生曾文彦女为妃。七年，流寇入河南，南阳当其冲，聿键援潞王事，请增兵三千人，设参将一员，以陈永福充之；不许。八年，贼犯南阳，聿键上疏言：臣府护卫一千二百人，以其半为汴梁班军，给抚臣以下繇役，望明诏念臣困阨，以全军见还。怀宗报之曰：南阳番军班直，祖制已久，朕不敢变。九年八月，京师戒严，聿键率护军勤王。给事冯可宾、锺炌上议，祖宗法宗藩不许称兵，废聿键为庶人，锢凤阳高墙。守巷宫人索贿不得，墩锁以困苦之，病几殆，曾妃割股以进。淮抚路振飞以赈罪宗入高墙，聿键告吏虐状。振飞上疏请加恩罪宗，瞻以私钱，且惩吏石应诏等，聿键得稍安。十七年三月，闯贼陷京师，夏五月，福王由崧称号南京，大赦，聿键出高墙。礼部奏请复爵，不许，命移驻广西平乐府。

　　我大清顺治二年五月，大兵定南京，福王由镇江守将总兵官郑鸿逵等拥众还闽。聿键行抵杭州，与鸿逵遇，而户部侍郎何楷、户部郎中苏观生等亦自南京胥会于杭。六月，我大清兵克杭州，鸿逵、楷、观生等奉聿键入福州。舟次桐庐，礼部尚书黄道周进谒，遂偕行。闰六月癸未，福建各官迎谒水口驿，聿键自发银一百五十两，令有司葺行宫，勿扰民。丁亥夜四鼓至福州（榕城纪闻云：时有星大如杯，光甚倏，散为白气两道如带，自室抵壁，移时方没，光散时有声如炮）。诘旦，道周与福建巡抚都御史张肯堂、南安伯郑芝龙等请聿键监国。鸿逵谓当急正位，不然无以厌众心。诸臣皆以监国名正，候出关建号未迟，而鸿逵艳推戴功，不数日即定议。丁未，告祭南郊（案榕城纪闻云：以钓龙台为天坛），大赦，建号改元，自七月初一日称隆武元年，遥上福王尊号曰「圣安」，以布政司署为行殿，福建为福京，福州府为天兴府，分天兴、建宁、延平、兴化四府为上游，汀州、邵武、泉州、漳州四府为下游，各设巡按。进封芝龙、鸿逵为侯，郑芝豹澄济伯，郑彩永胜伯，并赐号奉天翊运中兴宣力定难功臣道周为吏部尚书武英殿大学士，肯堂为吏部尚书兼左都御史，楷为户部尚书，黄锦为礼部尚书，曹学佺为兵部尚书，周应期为刑部尚书，郑瑄为工部尚书，郭维经为吏部侍郎，原任福建提学道李长蒨为户部侍郎，苏观生为翰林院学士兼礼部侍郎，原任福建巡按御史吴春枝为兵部侍郎兼右副都御史，刘若金为刑部侍郎，马通理为通政使并赐号奉天翊运中兴宣猷守正文臣，余各官升赏有差。聿键素重道周学行，故为首辅。聿键锐欲收罗时彦，设储贤馆，分十二科，招四方士，令观生领之。既而应招者率庸流，聿键亦厌而罢其事。寻超拜观生东阁大学士，参预机务。

　　是时，芝龙晋封平国公，兵事悉芝龙为政，恣横殊甚。一日，聿键赐宴，芝龙以公爵，欲位道周上，道周与争，众议抑芝龙；由是文武大不睦。芝龙议简战守兵，自仙霞关而外宜守者一百七十处，计兵十万，战兵如之。闽粤饷不支其半，乃请催取府县积年银谷未解者，并预借两税一年，遣侍郎科道征发督迫，闾里骚然。复令抚按以下蠲俸助饷，乡绅大户勒责乐输，广开事例，倡优仆隶并列冠裳，干谒官府，凌虐里邻。晋江令金允治听讼，两造皆称职官，挺立而语，至互殴于庭不可制。其弊皆芝龙倡之。聿键性素俭，自称号后，布衣蔬食，不御酒肉，而又勤于听政，批答章奏，丙夜不休，颇有君人之度。然国事孔棘，兵食困乏，政归郑氏，诸大帅多巽懦观望，聿键竟不能有所为也。

　　我大清遣大学士洪承畴总督南方军务，御史黄熙允招抚福建。芝龙与承畴、熙允同里，密通音问，讲归款，聿键不知也。屡促芝龙出兵，辄以饷绌辞。道周知芝龙终无意出关，乃自请募兵江西。聿键付道周空札百函，命詹兆恒为兵部侍郎、万文英为兵部员外郎监道周军。以七月二十二日启行，所至抚安遗黎，联络声势，远近颇响应，得卒九千余人。八月，大学士黄景昉、吕大器、路振飞、朱继祚、曾樱五人始至行在。

　　先是聿键德振飞不忘，命吴江诸生孙久中赍手敕拜振飞左都御史。振飞赴召、道拜文渊阁大学士。至则大喜与宴，抵夜分，撤烛送归，解玉带赐之。聿键每责群臣怠玩，振飞因进曰：上谓臣僚不改因循，必至败亡，臣谓上不改操切，亦未必能中兴也。上有爱民之心而未见爱民之政，有听言之明而未收听言之效，喜怒轻发，号令屡更，见群臣庸下而过于督责，因博览书史而务求明备。凡上所长者，皆臣所甚忧也。其言曲中聿键之短云。

　　都察院张肯堂请出募舟师，由海道抵江南倡义旅，而劝聿键驾由仙霞趋浙东，与相声援。聿键乃加肯堂少保，给敕印便宜从事。擢文选郎中朱永佑为吏部右侍郎、福州推官徐孚远为兵科给事中从行，二人皆肯堂里人也。芝龙阴阻之，不成行。

　　是月曾妃至，册为皇后，赠妃父文彦为吉水伯。妃警敏通文章，聿键手批奏章多至数百言，不及者必送妃代批。每群臣奏事，妃于屏后侧听，俟聿键退朝，共决可否。聿键颇严惮焉。

　　九月，流贼李自成窜死，湖广总督何腾蛟收降其将刘体仁等所部十余万。而自成兄子锦奉自成妻高氏，拥众三十万，复至丰州乞降于湖南巡抚堵允锡。表至，聿键大悦，加允锡兵部右侍郎兼右佥都御史，总制其军，手书奖劳。锦等皆赐名授官，号其营曰「忠贞」，置之荆州。拜腾蚊东阁大学士兼兵部尚书，封定兴伯，仍督师，令规取江西。

　　先是鲁王以海在台州，兵部尚书张国维与给事中熊汝霖等奉以海监国于绍兴。十月，聿键使给事中福安人刘中藻颁诏浙东，国维驰疏上聿键，略言国当大变，凡为高皇帝子孙，所宜同心并力，共图兴复，成功之后，入关者王。且监国当人心涣散之日，鸠集为劳，一旦南拜正朔，鞭长不及，悔何可追。臣老矣，岂敢朝秦暮楚，有所左右于其间哉？聿键乃召中藻还，自是闽、浙如水火矣。

　　是时，我大清兵入江西，诸郡皆平，惟赣州未下。左庶子杨廷麟、修撰刘同升与南赣巡抚李永茂集士大夫于明伦堂，劝输兵饷，协谋举事，立忠诚社，招致几三万人。聿键手书至赣，加廷麟兵部尚书、同升国子祭酒。既而廷麟、同升复吉安、临江二县，命廷麟以本官兼东阁大学士、赐剑便宜从事，复擢万元吉为兵部右侍郎，总督江西、湖广诸军并兼南赣巡抚。廷麟等请聿键出江右，何腾蛟请出湖南，浙中诸将请出衢州，苏观生以闽中事权悉为郑氏所握，极言廷麟、元吉可倚，劝聿键幸赣州。于是聿键决意自赣入楚，遣观生先行，赴赣州募兵。芝龙知物论不平，非出关无以弭众议，乃请以郑鸿逵为左先锋出浙江，郑彩为右先锋出江西。聿键令筑坛，设天帝、高皇神位，驾幸西郊行授钺礼。甫拜跪，风雨晦冥，大风起，坛上烛皆灭。及鸿逵出城，马蹶踣地，识者以为不祥。鸿逵至仙霞镇，托候饷，驻不行。十一月，聿键下诏，以唐王聿钊、邓王鼎■〈土器〉监国，大学士曾樱协同郑芝龙留守，以吴震文为随行兵部侍郎、王观光为随行户部侍郎，皆兼吏、兵、礼三部，张家玉、王履贞为随行兵科，亦兼吏、户、礼三科。十二月，聿键戎服登舟，大学士何吾驺等从。大学士黄道周进至婺源，遇我大清兵，战败被执，诸军皆溃。聿键驻跸建宁县。我大清顺治三年正月己酉朔，聿键不受朝贺，以三大罪自责。鲁王以海自见兵力孱弱，遣柯夏卿、曹惟才聘于聿键。聿键手书报以海曰：朕无子，王为皇太侄，同心戮力，共拜孝陵。朕有天下，终致于王。浙东所用职官，尽列朝籍，无彼此。二月，聿键将出汀州。芝龙不欲聿键入赣，令军民数万人遮道呼号，拥聿键，不能行。芝龙具表请回天兴。聿键不得已，退驻延平。三月辛未，我大清兵克吉安。时郑彩屯广信府，弃城奔入分水关。聿键削彩职，令图功自赎。四月，聿键命礼臣追复建文年号，立忠臣方孝孺祠。五月，廷试贡生，取万荆等十二人，命为萃士，照庶吉士例翰林院教习。六月，福京乡试，广额七十名，流寓者皆入试。以编修刘以修、闵肃为主考，取叶瓒等一百七十五名。士子多以贿进，乃命覆试，落四名，逮同考推官王三俊下狱，追赃一万两。

　　浙东师溃，鲁王以海航海走入南澳，闽中大震。芝龙假言海寇入犯，宜往备御，拜疏即行，尽撤福京兵回安平镇。鸿逵在关外，亦退驻浦城，仙霞岭二百里间无一人守者。七月，元子生，大赦，加恩从龙诸臣。钱邦■〈卺，艹代丞〉言：浙东新破，唇亡齿寒，举朝卧薪尝胆之日，非覃恩受赏时也。不报。己巳，聿键御门内侍奉一箧置前，聿键谕群臣曰：朕本无利天下心，以诸卿拥戴，勉徇群情。越在海隅，布衣蔬食，何有人君之乐？正是上为祖宗，下为百姓，朝夕干惕，惟恐负卿等立君之意。岂料诸卿已变初心？昨关上主事搜得闽中出关迎降书二百余封，今具在此。朕不欲知其姓名，令锦衣卫官对众焚之。卿等宜无负初心也！聿键长身丰颐，声如洪钟，闻者悚息。

　　八月，我大清兵至仙霞关，长驱而入。巡抚上游四府兼领关务郑为虹亟还浦城，纵士民出走，自守空城。无何，城破，为虹与给事中黄大鹏并死之。为虹，江都人。大鹏，建阳人。巡抚杨廷清、李瑄亦俱被执，死之。我大清兵遂下建宁府，时何腾蛟遣郝永忠迎聿键，尚未入闽，聿键得仙霞关败问，自延平仓皇出走，留兵部侍郎曹履泰偕延平知府王士和居守，惟忠诚伯周之藩与给事中熊纬率兵五百余随行。警报迭至，士和召父老曰：吾虽一月郡守，当与城存亡，若等可速出，毋使数万生灵尽膏斧锧。众泣，士和亦泣，退入内署，正衣冠，闭户投缳死。大清兵克延平，遂趋汀州。聿键犹载书十余簏自随。庚子，入汀州。辛丑，我大清兵先以八十三骑自丽春门入。聿键从官皆奔散，守门百户闵时死之。周之藩闻难，趋卫聿键，中矢坠马，被杀。纬亦赴难，死之。总兵官胡上珍奔还福州，谓家人曰：吾世臣，不可苟活；仰药死。聿键与妃曾氏俱被执。曾妃至九龙滩投水死。聿键寻殂于福州，年四十九。故明总兵姜正希率兵二万袭汀州，乘夜登城，我大清兵击败之，斩万余级。又破故明总兵师福于分水关，入崇安县，故明巡抚杨文忠见执死。

　　先是我大清征南大将军贝勒博洛等别以一军由海道定温、台、福、宁等郡，总兵李成栋自延平而下，会师取福州，故明礼部尚书曹学佺死之。大清贝勒博洛等驻福州，分兵徇兴化，漳、泉诸郡县相继下，闽地悉平。芝龙自安平镇奉表降，独其子成功不从，与郑鸿逵、郑彩等各率所部叛入海。是年故明桂王由榔称号广东，谥聿键曰绍宗襄皇帝，曾妃曰襄皇后（谨据御批历代通鉴辑览、明史，参南疆逸史、榕城纪闻、闽海纪略）。

　　鲁王以海，太祖十世孙也。崇祯十七年二月袭王爵，三月京师陷，随诸王南下。我大清顺治二年四月，福主由崧以以海暂驻台州。六月，我大清兵克杭州，鄞县人刑部员外郎钱肃乐集士民数万人建牙郡中，遣举人张煌言奉表请以海监国。会兵部尚书张国维等举兵绍兴，给事中熊汝霖、九江兵备佥事孙嘉绩等自余姚应之，国维遂迎以海于台州。以海即日赴绍兴，用前大学士方逢年议称鲁监国，以国维为太传、兵部尚书、武英殿大学士督师江上，画钱塘而守。汝霖、嘉绩为右佥都御史，肃乐为右副都御史，并督师防江。

　　大清顺治三年六月，征南将军贝勒博洛等兵克绍兴，以海航海走。国维还守东阳，知势不支，赴水死。督师大学士朱大典犹守金华不下，大清兵攻破之，大典阖门死。自金华破而全闽无一矢之拒矣。以海至石浦，富平将军张名振以舟师扈至舟山，守将黄斌卿不纳，飘泊外洋。会永胜伯郑彩同汝霖来迎，以海封彩为建威侯，遂入福建。十一月丙寅，次中左所（案即厦门），寻走长垣，以汝霖为大学士。

　　大清顺治四年正月，提督杨耿、总兵郑联皆以兵至。以海进封彩建国公、名振定西侯、郑遵谦义兴侯、耿同安伯、联定远伯、周鹤芝闽安伯、阮进荡湖伯。鹤芝率兵入海口镇东，以参谋林钥舞、总兵赵牧守之。二月，以海遣兵陷漳浦，以闽人洪有文为令，甫五日，大清兵复漳浦，有文死之。四月，大清兵人海口，林钥舞、赵牧死之，周鹤芝退守火烧澳。六月，以海遣兵部右侍郎沈廷扬率舟师北窥崇明，抵福山，次鹿苑，夜分飓风大作，舟胶沙中，为大清兵所执，不降死。七月，以海自率郑彩、阮进等攻福州，败还。八月丙戌，袭陷连江，据之。十月，连陷长乐、永福、闽清、罗源、宁德诸县，以马思理为大学士，林正亨为户部尚书、钱肃乐为兵部尚书、沈宸荃为工部尚书、刘沂春为右副都御史，吴锺峦为通政使、余扬为左都御史、林嵋为吏部都给事、黄岳为吏部考功司郎中。是时唐王聿键旧将涂登华守福宁，以海遣其大学士刘中藻攻之（案旧志削中藻职；谨按胜朝诸臣徇节录：中藻赐谥节愍；今谨遵御批历代通鉴辑览，仍书其官），登华欲降，疑未决，曰：海上岂有天子？舟中岂有国公？肃乐致书曰：将军独不闻南宋之末，二帝并在海上，张、陆并在舟中乎？登华遂降。中藻攻福安，铳毙知县郭芝秀，城遂陷。以海复遣其兵部右侍郎林汝翥、文选司员外郎林垐以乡兵犯福清，战败，皆死之。

　　大清顺治五年正月，以海次闽安镇，遗杨耿、朱继祚攻兴化府，总兵张应元出战。分守道彭遇颽，故福王时御史也，登陴立明帜，应元不敢入，耿继祚遂入之。癸丑，郑彩杀大学士熊汝霖及义兴侯郑遵谦。彩与二人有隙，遣兵潜害之，并害汝霖幼子，皆投尸海中。二月，以钱肃乐为东阁大学士。以海在闽，先后攻陷三府、一州、二十七县，军势颇盛。我大清兵进克兴化府，大学士朱继祚及参政汤芬、给事中林嵋、知县都廷谏等皆死之。大清兵连克永福、长乐、连江、建宁诸郡县，以海所据地尽没，仅存宁德、福安二县。以海乃谋窥浙东。钱肃乐在舟中，以郑彩专恣，忧愤呕血。六月戊戌，闻连江破，以头触床而死。以海以沈宸荃、刘沂春为东阁大学士。

　　大清顺治六年正月，以海次沙埕。三月，宁德破。四月，福安破。刘中藻冠带坐堂上，为文自祭，吞金屑死。郑彩见事势穷蹙，遂弃以海去。张名振、阮进奉以海遁居南田。七月，以海至健跳所，从亡者大学士沈宸荃、刘沂春、礼部尚书吴锺峦、兵部尚书李向中、兵部侍郎孙延龄、兵部职方司郎中朱养时、户部主事林瑛、左副都御史黄宗羲等，每日朝于水殿。壬午，大清兵园健跳所，会阮进以楼船至，遂去。时张肯堂方以私财募兵海上，以海贻肯堂书，云将北还舟山，约肯堂共事。九月丁酉，张名振、阮进遂合军讨斩黄斌卿，以海入居舟山。刘沂春还闽，以张肯堂为东阁大学士、吴锺峦为礼部尚书、孙延龄为户部尚书、朱永佑为吏部侍郎。

　　大清顺治七年九月，周鹤芝、周瑞督楼船三百余艘，分屯温之三盘，以为舟山犄角。大清顺治八年三月，我都统金砺、刘之源、总督陈锦、提督田雄等会师讨舟山，以大舰乘潮出洋至蛟门，以海遣阮进拒战，进败死。八月丙寅，大雾，我大清兵乘雾集螺头门，守陴者方觉、安洋将军刘世勋、都督张名扬统兵背城力战，败绩。以海妃陈氏投井死。大学士沈宸荃、定西侯张名振、兵部左侍郎张煌言奉以海航海去，属大学士张肯堂城守。九月丙子，城破，肯堂自经，一时同死者兵部尚书李向中以下凡二十一人。以海漂泊无所归，舣舟南日山，飓风大作，宸荃殁于海。大清顺治九年正月，张名振、张煌言扈以海至中左所依郑成功。成功自以宗人府府训礼见，寻移之金门，供亿颇厚。以海既失其众，乃去监国号，遣使间道奉表于桂王由榔。久之，张名振亦卒。成功事以海颇懈，令其将护以海之广西见由榔，以海踌躇不欲行，成功强之，乃扬帆去，至表里遇风，回南澳。已而复居金门，凡八年。大清康熙元年十一月卒（案全租望撰沈斯庵诗集序，谓阮夕阳集称王薨金门，岁在庚子，沈斯庵有挽王诗，序曰：王薨于壬寅十一月；今据卢若腾岛噫集，有辛丑寿鲁王诗、壬寅寿鲁王诗，则沈说为实）。遗臣王忠孝为葬于金门后埔（谨据御批历代通鉴辑览、明史，参南疆逸纪、南疆绎史摭遗、南纪略。）

　　陈秀字文昆，海澄人。少倜傥有奇气。明末军兴，徒步起家，累官左都督，封武刚伯，镇汀州。大兵南下，世祖闻其才勇，必欲得之。迨南方悉入版图，乃释兵入见。时云南、贵州犹拥旧号，屡欲授以兵柄，秀顿首辞曰：天命有属，臣犬马余年，冀观太平之化耳。方今俊乂如林，西南之事，非亡国之俘所敢任。陛下诚爱臣，乞置辇下，勿弃诸行间。上知其意，不复强也，益重之，授正黄旗世袭阿达哈哈番，居京师。

　　陈辉字灿珠，海澄人。明崇祯末封忠靖伯。明亡，率所部归诚，封慕仁伯。

　　郭熺，龙溪人，明末封靖安伯，入我朝，授资政大夫，袭爵五世。

　　郑芝龙，南安人。贩日本，与海寇颜思齐等相习。思齐死，众推芝龙为魁。明季屡扰海上。国朝顺治三年投降，封同安侯。子成功遁据台湾。成功子锦。锦子克塽，康熙二十二年以台湾来归，封公爵，隶汉军正红旗。克塽死，爵除。

　　靖南王耿继茂，顺治十七年移镇入闽，子精忠嗣，谋反伏诛（事详外纪）。

　　黄梧字君宣，平和人。少倜傥任气。明季之乱，为海寇郑成功总兵守海澄。顺治十二年七月，梧斩伪总兵华栋等，率众以海澄县投诚，特封海澄公。梧骤邀恩宠，急于效忠，敕印未至，即移牒总督李率泰，言郑成功飘泊海岸，往来靡定，欲扑灭之，非熟悉情形者不能。署都督施琅仇贼甚深，胸有成算，宜假以事权，与梧戮力驰驱，必能翦除海孽。又密牒率泰，言成功父芝龙虽经禁锢，尚未伏诛，天下咸谓朝廷欲留之以抚其子。不知自海澄内隶以来，成功势力已绌，其父赍书下海，扬言抚局已成，转致诸伪镇之欲投诚者反多观望，而官军亦未敢尽力翦除。若速诛芝龙，则海上投诚者踵至矣。又条陈剿灭郑逆五策：一曰驻海滨以堵登岸，二曰造小船以图中左，三曰清叛产以裕招徕，四曰锄五商以绝接济，五曰刬贼坟以快众愤。李率泰先后疏入，上遂擢用施琅，申海禁，移兵驻防，增造战舰。时晋江之大觉山、南安县之覆船山、橄榄山、金坑山，芝龙先墓凡五，皆刬毁。芝龙遂伏诛。成功亦病死。伪都督万义、万禄、杨学皋、陈蟒、伪戎政总督陈辉、伪平南将军颜立勋、伪总兵何义、林明、黄昌、黄义、余朝英等先后就梧招抚。十四年九月，梧率师夺乌龙江、罗星塔，断贼吭以通南北路。与李率泰、提督马得功、都统郎赛水陆并进，连破七城，遂克闽安镇，赐甲冑、貂裘等物。复因捐造战船一百，加太子太保。上疏请大搜三岛。

　　康熙二年，梧与李率泰出嵩屿，靖南王耿继茂出浔尾，督水陆官兵会剿，遂克厦门、金门、浯屿三岛，贼遁铜山，以隆冬未能进兵，令梧统兵驻云霄。三年二月，梧遣镇海生员陈克峻入铜山，招降伪伯周全斌、伪都督陈升。四月，招降伪侯黄廷、伪都督何政、许负、李思忠等，遂同耿继茂、李率泰、提督王进功乘夜渡海拔铜山，焚其巢。成功子郑锦窜入台湾。梧以功成而封爵未明，上疏言：臣自纳土归诚而后，窃计报恩必先灭贼，而灭贼必先用抚，故一面进攻闽安，一面阴行间谍，十二年中，共招抚伪职二百余员、兵数万余名，节经题报，有锡封侯伯且世袭者。惟臣之公爵，未知何等及承袭次数，乞敕部定议。上以梧实心效力，封一等公，袭十二次。梧又疏言：臣标有给衔及俸者二百余人，铨授无期，投闲可惜，乞察其弓马材伎，敕部议用。寻廷议裁汰各省额兵，因奏梧标下官二百余员、兵三千八百，今酌留三十员，其余俱移驻河南。

　　十三年三月，逆藩耿精忠叛应吴三桂，使人持书招梧。值梧方病痈，闻变投袂而起，痈遂迸裂而卒，年五十七。事闻，得旨：海澄公黄梧，自海上归诚，殚竭忠荩，镇守岩疆，劳绩懋着。今闻溘逝，深为悯恻！应从优议恤，赐祭葬，赠太保，谥忠恪，子芳度袭公爵。

　　芳度字寿岩，少有才略。耿逆变起，梧病卒，守备单弱，芳度阳以梧命答精忠，而阴倾赀召募。两月余得壮士六千，遂斩精忠所置伪都督刘豹等，誓师登陴，以蜡丸函疏间道入告。得旨以芳度能继父志，令袭公爵，趣兴援师。时郑逆已至海澄，芳度疏言：漳州介耿、郑两逆之间，独力难守，不得不百计图全。自八月以来，坚与耿拒，伪与郑和，因得阴行招募，已练成劲旅万人，分布漳城及龙溪等五县。九月间，耿逆遣兵来犯，臣等率众逆击，擒斩无算。观二逆构怨已深，势必俱败。诚得粤兵克潮之后，乘胜进取，臣当率师迎会，迅奏扫除之功。明年五月，复疏言：臣拒耿饵郑，设为固守万全之计，已历一载有余。近二逆通好，臣谋已泄，郑逆遂彻回各伪镇兵，蜂聚海澄，备粮缮器。臣揣其狡谋不测，若南行则不利于粤，拥兵留澄则不利于漳。臣惟有密遣总兵杨壮猷等守平和，令兄芳泰赴粤接引大兵。郑逆闻之，倾众来围，昼夜攻击。臣连次出兵，斩贼将黄鼎新、卢英等，但城孤饷缺，百计难支，伏乞皇上密敕浙江、江西两路大兵，迅速进发，俾二逆不能相顾，臣可会合奏功。七月，复疏言：漳州自五月被围，日夜对垒，至七月贼兵益集，攻城愈急，赖将士用命，奋力堵御，西南北三门尽竖贼梯，东门城堞炮毁三十余丈，郑逆亲督贼万余来攻，城中兵单粮缺，恐日久变生，乞谕趣大兵速进。三疏并得旨嘉奖，趣统兵大将军速即应援，并拨近地钱粮接济。郑逆方掘壕筑堑为持久计，芳度抚循士卒，尽力死守，以火药环其室，曰：郑氏仇我家刺骨，若城陷，亟举火，无使贼生得一人也。

　　时兄芳世自广东赴援将至，守将吴淑贰于贼，十月六日黎明大雾，芳度方巡北门，淑潜开东门，引贼入芳度家，断其药绳，火不能发。芳度闻变，率兵巷战，力竭投开元寺井死，年二十五。贼脔其尸。母赵氏、妻李氏俱自缢死。弟芳声、芳佑、从父枢、从兄诸生芳名并遇害。芳名时守北门，城陷被执，骂曰：死即死耳！岂从汝贼奴求活耶？贼杀之。期功男女从死者三十余人。又掘梧棺，毁其尸。上以芳度矢志忠贞，保守孤城，剿杀逆贼，屡建奇功。叛将通贼陷城，合家殉难，以尽臣节，深可悯恻！优赠王爵，谥以忠勇，照多罗郡王例遣大臣致祭。芳声、芳名赠太常少卿，枢赠按察司佥事，各予难荫。芳度无子，以兄芳泰子应缵为后。以梧兄子芳世袭公爵。乾隆三十二年六月谕廷臣曰：海澄公黄芳度阖门尽节，忠荩可嘉，业经准袭公爵十二次以酬义烈，因思绿旗世职，向无世袭罔替之例，但如黄芳度之捐躯授命，大义炳然，自应破格施恩，赏延于世，以昭褒忠盛典，着加恩准其世袭罔替。

　　芳世字周士。康照元年，赍梧疏入觐，留京授一等侍卫。及芳度告急疏至，芳世自陈生长闽疆，深知道里情形，乞随大兵由广东进。授命以芳世为福建随征总兵官。时溽暑，北兵不习水土，行不能速。会其弟芳泰自围中出，与芳世合，距漳州二百里，城陷，芳世与芳泰退屯惠州。叛镇马雄等诱附吴逆，不从，乘间走三水，至四会，入山谷中，昼伏夜行，至江西信丰，遣人着疏具陈陷贼始末。上嘉芳世能间关冒险，全节来归，加太子太保，仍镇守漳州，复赐芳世蟒袍弓矢鞍马。时康亲王已平闽土，独郑逆党羽尚充斥海滨。十七年，刘国轩、吴淑率贼众数万犯海澄，芳世与总督郎廷相，副都统孟安等败之于观音山，复屯祖山头，以计设伏，斩伪将洪杰等。海寇初退，而山寇又作。白头贼蔡寅冒称朱三太子，与海逆勾通，为漳泉患。芳世与营总都巴等击败之于天宝山，斩其伪提督杨宁等，降其众。得旨嘉奖。寻疏请以所募兵四千八百名，除补本标五营六百名外，乞汰留三千，照经制给饷，另立三营付弟芳泰管辖，分扼漳浦以资调遣。部议从之。未几，芳世病卒，遗疏言：逆仇未灭，赍恨无穷。窃思封疆尚有紧要数大事：一水师战船不可不备，额船二百，业已在省兴造，宜即多募水兵，使之操练；一投诚官兵，当厚给俸饷，以示招徕。又漳州、平和、漳浦等县，大师底定之后，宜轻徭薄赋，苏残黎以固疆圉。又以子溥年纔九岁，弟芳泰久历戎行，乞恩准予承袭公爵，效力疆场，以继犬马未竟之志。疏入，谕曰：黄芳世侍从有年，才猷素着，镇守岩疆，屡建奇功，勤事以死，深可悯惜！下部议恤，赠少保，谥忠义，赐祭葬，以芳泰袭爵。

　　芳泰字和士，梧兄枢之子也。漳城被围，芳泰以芳度命突围迎援，得免于难。在广东授右路总兵官。未几芳世卒，袭公爵。时海贼陷平和，芳泰遣参将吕孝德攻之，斩贼将陈志等及兵千余。寻总督姚启圣疏言：芳泰年少懦弱，标兵八千不能管辖，或裁减兵额，或移驻内地。部议令芳泰来京。谕曰：黄芳泰乃功臣之嗣，迁移来京乃保全至意，可令沿途应付驿站食用。芳泰疏请暂驻汀州，为兄芳度营葬。总督姚启圣复奏：海澄公标下旧兵，闻芳泰在汀州，皆奔依之。贼首刘国轩系汀人，今在汀、在漳多冒充公府之人，良顽莫辨，有司不敢过问。况伪将吴淑兄弟曾害芳度，闻芳泰在汀，不敢来漳归顺。敕芳泰速离闽省。十八年，芳泰抵都，疏言：臣年三十三，久经行阵，不为幼弱。兵民冒充，有司何不察究？臣离漳已十阅月，吴淑不闻投诚。督臣无计办贼，以臣借口。臣当此壮年，正竭力报效之秋，乞得仍驻海疆，驰驱督剿，以报主恩。上慰谕之。二十二年，允其回籍营葬。二十九年三月，卒于里，请以子应缵袭芳度爵。应缵为芳泰请恤，部议令闽省有司察覆。谕曰：耿精忠叛时，黄芳泰乘间至广东请兵，值尚之信叛，芳泰同其兄芳世及巡抚杨熙力战而出，实心效力，朕知之甚明，可即议恤，赠太子太保，赐祭葬如例。乾隆三年四月，应缵复为芳泰请谥，部议不准。特旨赐谥襄愍。

　　应缵字绪庵，善骑射。年十四袭爵，乃折节读书。康熙四十一年入觐。越五载，以母病请归养。母殁，哀毁尽礼。逾年，得末疾。雍正八年，福建观风整俗使刘师恕疏言：海澄公向因管辖兵马钱粮给印，后营裁而印未缴。今应缵滥给亲族印文，请缴销。从之。及卒，赐谥温简，以从子仕简为后，袭公爵。

　　仕简，应缵弟应绵之子，雍正八年袭爵，九年引见，谕曰：黄仕简仍令回籍。伊系功臣之裔，朕深望其成立，以继家声。在籍之日，勤勉学习，闲至督抚衙门聆其教导。俟可以来京效力之日，再行奏闻请旨。乾隆十六年二月，仕简到苏州接驾，奏请当差，赏戴花翎。十九年，授浙江衢州镇总兵，丁母忧回闽。二十五年，命为湖广提督，旋调广东，复调福建水师提督。奏厦门商船云集，相沿索取陋规，每船花边银一千五百圆至数千圆不等，督、抚、将军、提督及道、府、县、中军等官各有收受。今据提标中军参将温泰开送清单，事属确凿，仰恳简派大员赴闽彻底清查。奉朱批：嘉悦览之，汝可谓知恩，朕亦可谓知人。寻复调广东提督，调福建移水师提督。

　　四十七年，台湾漳、泉民人械闘，杀害汛弁。仕简闻报，即带兵渡台，督拿首伙要犯二百余名。得旨所办甚好，交部议叙。旋奏劾养奸贻误之台湾府苏泰及讳匿命案之副将左瑛，上皆是之。四十八年入觐，赐双眼花翎、黑狐端罩，命在御前侍卫上行走。值南巡，扈驾出京，仍回任。五十年正月，入与干叟宴。五十一年，因失跌请解任调理，适闻淡水同知潘凯被生番戕害，力疾渡台督剿。得旨嘉奖，加太子太保衔。后以林爽文滋事，坐失机革职。新授总督李侍尧渡台，奏南北两路提臣互相推诿状，请将仕简等治罪。谕曰：黄仕简应按例即行正法，但念年老又系病后。且伊从前办事尚属黾勉，受恩最久。所有公爵，系伊祖父功绩，自应承袭。即照黄仕简从前原奏，令伊长孙黄嘉谟承袭。五十三年二月，台湾平，加恩释放，勒回原籍。五十四年，卒于家。子秉湻由蓝翎侍卫历擢至狼山镇总兵，先卒，孙嘉谟袭爵。

　　施琅字尊侯，一字琢公，晋江人。初为明总兵郑芝龙部下左冲锋。国朝顺治三年，大军定福建，琅随郑芝龙投诚，从征广东，剿平顺德、东莞、三水、新宁等县。郑芝龙归京师，其子成功窜距海岛，屡诱琅助已剽掠。其父大宣、弟显皆为成功戕害（台湾事略所载琅事，与本传异，互见外纪）。十三年，琅从定远大将军击败郑成功贼众于福州，授同安副将，寻迁总兵，仍驻同安。康熙元年，擢水师提督。时郑成功死，子锦袭伪藩名号。靖南王耿继茂、总督李率泰攻克厦门，贼遁，琅率荷兰夹板船邀击之，乘胜克浯屿、金门二岛，策功授右都督加靖海将军。

　　先是琅密陈台湾可取状，因提督马得功泛海东征，遭风覆没，廷议惩于既往，佥谓台湾悬绝海外，可抚不可征。于是彻水师提督，召琅回京，授为内大臣，隶汉军，封伯爵；时康熙七年也。十三年，耿精忠叛，郑锦乘势窃厦、金两岛，踞泉、漳二郡。十六年，复泉、漳。十九年，收厦、金。郑锦复遁归台湾。于是三逆胥定，宇内廓清，独台湾屡出为闽南患。时郑锦死，子克塽幼，诸将争权，兵民离心。上意欲遂平台湾。而水师提督万正色犹请宽进取日月，先行招抚，徐图便宜。内阁学士李光地奏琅可任专征。上召琅问计，琅因奏贼师刘国轩鸱张自雄，安肯就抚。台湾各港禁锢严密，贼众虽欲归诚，难通情款。坐待贼亡，知在何日。现刘国轩率精兵守澎湖，先破澎湖，则贼丧其所恃，台湾必溃。此机不可失也。若使总督姚启圣驻厦门，趋办粮饷，而独任臣以讨贼，遇风利即进兵，事在必克。上意遂决，复授水师提督，加太子少保，定期于二十二年六月东征。大书将弁姓名于帆，以识进退、别赏罚。由铜山乘南风进发，泊于八罩湾八罩，水驶石恶，师至潮长没石，舟得平渡。时刘国轩据险要为壁垒，列炮城，沿海岸筑女墙，置腰铳，环二十余里，调集贼众二万余、船二百余以死守。琅选前锋游击蓝理以鸟船进攻，会南潮发，为疾流所压，贼舟四合。琅亲驾楼船冲其围，流矢伤目，督战益力。总兵吴英继之，杀贼将校七十余人，克虎井、桶盘二屿。遂分布战舰，遣总兵陈蟒、魏明率五十舟东指鸡笼山为奇兵，总兵董义、康玉率五十舟西指牛心湾为疑兵，以分贼势。琅自督五十六舟分八队进，又以八十舟为后援。总兵林贤、朱天贵当先陷阵，八队继至，呼声沸海，烟焰蔽天。自朝至暮，焚贼舟一百九十余艘，杀其将三百余，兵万二千有奇，遂进澎湖。时士卒数万，缺淡水，随地凿井，甘泉涌出。于是军声大振。国轩遁归台湾。克塽始决计归顺，遣伪官冯锡珪、陈梦■〈土韦〉献延平王金印一、招讨大将军金印一、公候伯将军银印五，来乞降，时七月二十七也。琅为疏请先令侍卫吴启爵持榜入台湾，谕军民薙发。乃于八月统大兵入鹿耳门。人谓郑氏、琅深仇也，将快意焉。琅曰：义不共戴，宁忍忘之。顾绝岛新附，一有诛残，恐上下疑阻，人情反侧，非所以广皇仁也。疏入，上解御用袍、赋诗以赐，加封靖海侯，世袭罔替，特旨赐戴花翎。

　　台湾既平，上遣侍郎苏拜至闽，与督抚及琅议善后计。时有议迁其人、弃其地者。琅疏言：台湾北连吴会，南接越峤，乃江浙闽粤之保障，弃之必酿成后患，留之诚永固边隅（疏载沿革表中）。上遂屏群议，置郡县焉。部议征赋略准郑氏故额。琅又疏言：故额太重不可准。且其地土著者少，被掠人民多归故籍，人去业荒，税将安出。请减旧额十分之四。又言：台地虽平，岛中诸贼不无漏网。此时海禁既开，倘内地奸民借名贩易，结党酿祸，不可不虑。请凡可通贩外国各港口，议定船数，每船议定人数，设法稽查，庶边患不萌，疆隅永固。得旨报可。泉、漳二郡自顺治十八年徙濒海居民入内地，荡析离居，至是琅请于朝，复归故土，民始安居乐业。二十七年入觐京师，赐朝服，复谕之曰：尔前为内大臣十有三年，当时闽人固有轻尔者，惟朕深知，待尔甚厚。其后三逆反叛，虐我赤子，旋经次第平定，惟有海寇游魂，潜据台湾，尚为民害。欲除此寇，非尔不可。爰断自朕衷，特加擢用。尔果能竭力尽心，不负任使，举六十年难靖之寇，殄灭无余，诚尔之功也。迩来或有言尔恃功骄傲者，朕亦颇闻之。今尔来京，有言当留尔勿遣者，朕思寇乱之际，尚用尔勿疑，况天下已平，反疑尔勿遣耶？今命尔复任。自此宜加谨慎，以保功名。从来功高者往往不克保全终始，皆由未能谨慎之故，尔其勉之！琅奏曰：臣年已衰，封疆重大，恐精神不堪。上曰：将尚智，不尚力，朕用尔，亦智耳，岂在手足之力乎。三十五年三月，卒于官，年七十六。赠太子少保，赐祭葬如典礼，谥襄壮，加祭二次。雍正十年，命入祀贤良祠。

　　琅居滨海，于海上风云气候甚悉。将攻澎湖，或言南风不利。琅曰：今攻澎湖，必由西屿头，然后转帆向东北，若北风则逆行矣。夫北风猛急，夜更甚，澎湖不能一朝克也。各岛皆为贼据，大洋之中不能下碇。舟从风散，军不能合，将何以战？惟夏至前后二十余日，风微浪静，夜可泊洋，聚而观衅，不过七日，举之必矣。及克澎湖，果七日。所用部曲、家将，经其指授，立勋绩、拥旌旄者，前后相属。子世纶、世骥、世騋、世骠、世骅、见列传，少子世范袭爵。世范卒，子廷皋袭。廷皋卒，子纯恺袭爵。

　　黄廷，漳州人，郑成功将，投诚封慕义伯。

　　周全斌，漳州人，郑成功将，投诚封承恩伯。

　　林兴珠字而梁，永春人。顺治间归诚，授福宁总兵，左迁副将，调辰州。值吴三桂乱，弃家归京师，封见义侯（前志云：授建义将军，加封建义侯）。滇南底定，授銮仪卫銮仪使。康熙时，俄罗斯筑城于索伦（州志：俄罗斯作罗叉），上命兴珠领藤牌兵五百征之。俄罗斯自古未通中国，见之，惊曰：此大帽军也；皆溃。兴珠乘胜毁其城。师还，以功官其子三人，旋落职。又从征厄鲁特，还，复其官，卒。

　　郑鸣骏字明发，南安人。明亡，与兄泰统所部屯金浦。康熙二年，率从子缵绪，以巨舰五百、将卒八千归诚，封遵义侯，予世职，隶旗籍。后征海有功，赐弓矢衣马十二事。卒，赐祭葬，子缵成袭封。

　　郑缵绪字哲孜，南安人。康熙二年，父泰为郑经所害，从其叔鸣骏率战舰甲士来归，封慕恩伯，世袭，隶旗籍。二十二年，从将军施琅征海岛，战有功，寻父尸归葬。诸岛荡平，镇泉州。年三十卒，子修典袭爵。康熙二十九年，从征噶尔旦，得一等功牌二。四十二年，赈饥东省，民为制衣一袭，后又督修高邮、邵伯河堤，以劳增一秩。

　　刘国轩，长汀人。台湾平，封顺清侯，授天津卫总兵。

　　李长庚字超人，一字西岩，同安人，幼异常童，甫入塾，即弄笔书唐李太白句云，天生我才必有用，其父希岸奇之，命以今名。第乾隆辛卯年武进士，授蓝翎侍卫，扈跸畿辅者三年，出为浙江衢州都司，累迁提标游击、太平参将、乐清副将。五十二年，林爽文乱台湾，闽大吏求良将于浙江，提督陈大用以长庚应，遂入闽权海坛镇总兵。以邻境民船被劫，误指为海坛界落职留缉，长庚不申辨，遽归散家财募乡兵，率子弟操舟入海，擒盗首林权，又击盗陈营于大岝。盗善火器，战屡却。长庚竿月镰断其缭，持短兵跃上贼船杀贼，须眉皆燎，大获而返。协办大学士福康安平台湾归，礼遇之。长庚慷慨请曰：长庚毁家为国，军食器械一不支官，惟火药非家物，愿便宜得调。许之。

　　初闽盗林明灼、陈礼等入浙海，戕参将张殿魁，吏莫能捕。总督以属长庚。不三月，获之。奏起游击，权铜山参将。铜山战舰徒空名，长庚伪为商人装出海，故贼至辄得。明年，以父忧归。服除，补海坛游击，仍留铜山。六十年，安南夷艇始入闽，闽人骤骇。长庚率战舰入拒之，及三澎，贼来扑，舟师未集，麾兵伏船内待贼。炮尽，突过其东，发一炮殪之。日向暮，隐约又见数艇，亟收泊。比晓，长庚率八舟排列作常山蛇形，以缆绁之，环击终日，贼乃去。六十年，累擢澎湖副将、定海镇总兵。定海累经盗患，夷艇登岸，兵士婴城守，长庚至，始斩获无算，夷艇退去。嘉庆三年秋，闽盗凤尾帮复诱夷艇百余入浙海。长庚破之于三盘岙。时守备许松年等三船皆被围，长庚冲入夹攻，三船皆得出，贼遁。有旨嘉奖。当是时，巨盗蔡牵、林阿全等各号以数十舶交海中，而当事者独急艇匪，日夜程督。长庚追至闽，又穷追至广东甲子洋，遇蔡牵舟，击之于白犬洋，生擒许老等三十余人。上知其奋不顾身，戒以持重，赐花翎。五年，夷艇大入浙，浙抚阮元请以长庚统率水师。得旨：三镇会剿，自应有一人总其号令，李长庚素有威望，应令温州、黄岩两镇听其关会，协同策应。长庚整军而出，与黄岩镇会剿于松门，飓风作，贼舟多覆溺，旬日间献俘千数，获伪侯伦贵利，磔之；又获安南王敕，寄还安南，安南王呈请谢罪。自是夷艇不复入浙海矣。擢福建水师提督，寻以藉隶福建回避，调浙江。击潭头、东沪、水澳等贼，皆殄灭。惟蔡牵猖獗甚。八年，蔡牵至定海北，长庚以舟师掩至，牵逸去。追至三沙，米粮铅药皆尽，篷索朽，贼计穷，乃遣其党诣总督诈降，以其间缮器购粮，扬帆去。总督遣浙兵击之，已无及。奏入，奉旨以长庚为浙闽水师总统。

　　时牵与闽盗朱濆结为一，长庚与浙抚阮元议捕海盗，仰攻不便，须造大船。于是以巨万金造成，名曰「霆船」，又仿明人连环子母船法，为火攻船，乘以击贼，军威大振。牵畏霆船，厚赂闽商更造船之大于霆者，令商载货出海济牵。后禁商人毋得造巨舰，巨舰毋得出口，然牵已得大船，遂渡横洋扰台湾。是年冬，移福建水师提督长庚致书浙抚清安泰，以浙、闽洋面三千余里，所在兵力单弱，顾肩失股，贼反以逸待劳，宜合两省厚集舟师隶之两提督，使不分畛域，首尾策应，庶几贼可成擒。又请于总督玉德，愿与各镇议捐廉造大船。总督未许。明年，调浙江提督。冬，蔡牵复扰台湾，阴结陆路奸民屯洲仔尾，沈舟塞鹿耳门，阻官兵。长庚至台，不得入。然贼分力回拒长庚，以故台湾府城得无事。时南北汕、安平、大港门三处尚通小船，长庚别以小澎船五十，遣将出不意攻之，约台湾镇道为内应，一战烧其船二十余，夺其船九艘。十一年，复率所部水陆夹击，五战皆捷，遂乘夜薄洲仔尾，而凿沈同安船于鹿耳门，以防其逸。盗在鹿耳门者率梭船数十掩至，长庚别遣火攻船，从南汕出其后，烧其所屯船。于是梭船还救火，我师从而蹙之，大获。明日复登岸击陆贼之屯聚者，焚其寮七、八里，贼大败，退守北汕，势窘甚。会东风作，潮骤涨，鹿耳门所沈舟漂去，闽援兵不至，贼夺门出。事闻，奉严旨夺翎顶，立功自赎。四月，蔡牵自福宁窜浙洋，长庚击之于台州、定海等处。瓦石火器雨下，长庚力战，身被数创，牵仅以身免。赏还顶戴。

　　当蔡牵之自鹿耳门窜入福宁洋也，篷柁皆毁，狼狈甚。长庚追之，几成擒，得陆奸接济，势复张。长庚列状陈奏，上以阿林保代玉德为总督，保因密劾长庚因循逗留，虚报斩获。奏五上，上询浙抚清安泰。清安泰辨之。上责阿林保以励长庚。十二年，长庚追牵入粤海，击之大星屿，断牵船大桅，毁其篷，围甚急，以粤援不至，牵又遁去。上切责粤帅，叙长庚功。秋，长庚请回宁波治军政，诏不许，乃与家人诀曰：吾不灭贼，誓不返矣！于是合金门、福宁二镇兵南击牵，及之广东黑水外洋。牵仅存三舟，长庚以浙江亲军专击牵舟，又以火攻船。驶近牵船，絓其后艄，将登舟生擒之，忽风浪骤作，长庚猝被贼炮伤咽喉额角，遽卒。事闻，上震悼，谕曰：朕于李长庚素未识面，迭经降旨裦嘉，并许以奏报擒获渠魁之时，优予世职。李长庚感激朕恩，倍矢忠荩，不意其功届垂成之际，临阵捐躯，朕披阅奏章，不禁为之堕泪！李长庚以提督大员，总统各路舟师，今殁于王事，必当优加懋赏，用示酬庸。着加恩追封伯爵，赏银一千两经理丧事。并着于原籍同安县地方，官为建立祠宇，春秋祭祀。其灵柩送到日，着派巡抚张师诚亲往同安代朕赐奠。嗣部臣以伯爵等次请，得旨着封三等壮烈伯，承袭十六次，完时给恩骑尉罔替。赐谥忠毅。族子廷钰承袭封爵。

　　长庚好读书，究韬略，举武科试，即航海入天律，识海中形势。及在水师，识风云沙线，能自持柁，老于操舟者不及也。善拊士卒，虽在外犹驰书家人，就近恤其家，以故人乐为用。自蔡逆猖獗，历十余年，寒暑霜雪，无一日离海洋，大小经百十战，每战身当矢石，诸盗皆畏之，有「不怕千万兵，但怕李长庚」之语。海盗沈振元自言，泊浙海时，梦长庚至，一夜数惊，遂投诚。其为人所詟服如此。生平好为诗古文，修宁波学宫，置义冢，为粥食饿者，民皆感之。卒年五十六。

　　邱良功字玉韫，同安人。生弥月，父卒。母许氏守节教育。良功喜习兵法，总兵李南馨器之，令出洋捕盗，所向有功。由外委累迁至游击，摄副将。时蔡牵与朱濆谋取台湾以为巢穴，据鹿耳门。浙江提督李长庚领舟师至鹿耳门北汕，与良功围困蔡牵三月，蔡牵乘风潮遁去。良功率师赴北淡水、大鸡笼洋剿朱濆，毁沈其舟。时蔡牵将分兵攻鹿港，屯众洲仔尾，良功率舟师南下，夜选壮士驾小艇，出不意火攻之，歼其精锐，贼氛大挫，遂遁去。疏入，赏戴花翎，加副将衔。明年，朱濆复窜至北淡水，又东窜至鸡笼洋，良功追剿之。会南澳总兵王得禄舟师踵至，夹攻，大破之，穷追至苏澳，毁其巢，夺铁炮五座，朱濆由此匿不复出。上嘉其奋勇，交部议叙，授台湾水师副将，擢浙江定海总兵。嘉庆十三年，李长庚剿蔡牵，战殁于粤海。十四年，特授良功浙江提督，责令会福建提督王得禄限期剿匪。八月，檄定海总兵李光显堵截北洋。良功自统大军至渔山外洋，与蔡牵遇，良功知绿头大船为蔡牵所乘，因命将弁击散其党，独与蔡牵鏖战，自卯至申。而王得禄亦至，率闽师夹攻，彻夜追击。黎明，至黑水外洋，蔡牵与良功抵死决胜负因以碇系良功船，良功率兵弁殊死战。未几，舵楼倾帆折，良功左股被枪，裹创提鼓，督战益力。时贼炮翦番钱代丸，良功大呼曰，贼铅丸已尽，即败矣。士卒奋勇争先，覆其船，蔡牵及逆党二百六十余人俱沈于海。捷闻，封三等男爵，世袭。时朱濆已死，温、台股匪吴属畏威，亦赴闽省投诚。闽、浙二洋遂靖。二十二年入觐，回，卒于道，年四十九。赐祭葬恤典如例，谥刚勇，子联恩袭爵。

　　良功性恬淡，寡言笑。以母苦节请旌，建坊入祠。厚于宗族戚友。侄成勋以白衣效力行间，渔山之战，良功令其跃上战船，调度士卒，贼炮猝至，中伤落海。疏上，赐把总，予祭葬，世袭云骑尉。

　　王得禄，江西新城人，寄籍同安，以平蔡牵功，封二等子爵。

　　--以上录自重纂福建通志卷八十八。  
　 
宦绩

　　总督

　　张存仁，辽东人，明宁远副将，国朝顺治三年以浙督兼督福建。时山海交讧，汀延诸属有为明鲁王守者，存仁以次收复。草创之始，多方拊循，士民戴之。卒谥忠勤。

　　陈锦字天章，正蓝旗汉军人。顺治五年，以浙督兼督福建，偕大师入闽。贼据延平将军寨为巢穴，巍峭特甚。伪瞰顺永将沙，袤及诸郡；屡攻不下。锦命垒土高与寨齐，一鼓而上，拔之。郑成功党郑彩连■〈舟宗〉据长乐、连江，陷福安、罗源、永春、德化诸县。江西伪新建王朱由柍攻陷大田、尤溪。锦次第削平，闽地稍谧。九年，成功复至漳州，围急。锦赴援，战江东桥失利，退次同安，夜半为刺客所害。赠兵部尚书，赐祭葬。

　　李率泰字寿筹，沈阳人。顺治五年，以刑部侍郎偕督臣帅兵收复建宁、兴化、同安各郡县；凯还，晋吏部左侍郎。十三年，擢太子太保，以浙督兼督闽。时郑成功屡扰海上，率泰疏增水军，造战舰，布间谍，谋广招徕。十五年，命专督福建，先后降伪都督唐邦杰、伪忠靖伯陈辉等。海寇少静，而山寇方张。康熙二年，统延、建、邵三路兵合剿之，斩逆首王铁佛。成功子锦复由梁山内犯。率泰曰：『不殄郑氏，山寇亦不得平也』。率大兵攻厦门、金门、浯屿，拔之，趋八尺门，用夜半渡海，拔铜山，伪永安侯黄廷芳率家属降，锦以十数艘遁归台湾。乃整师剿山寇，擒其魁，贼平。四年卒，赠兵部尚书，谥忠襄。

　　刘兆麟，清苑籍，镶白旗汉军人。康熙八年，总督浙闽，招抚贼党伪都督阮钦、施轰，伪将军林伯馨等先后以战船将卒来降。郑锦自是益衰，海烽少靖。因疏言禁民通海，宜先使近海之民得所。凡无业者，以无主田地官给牛种令垦。又申严保甲令，奸商土豪窝隐者连坐，则民不冒险犯禁而偷越之弊可除。又言旧报灾例，夏灾不出六月终旬，秋灾不出九月终旬，新制止于五月、九月中旬，安必遇灾不在限后；恐不恤民者藉新制逾限不报，恤民者以违时受罚；请仍旧。得旨如所请行。

　　郎廷相，镶黄旗汉军人。康熙十五年，任福建总督。时耿变初定，余孽老虎三、纪朝佐等尚拥众连营。廷相剿抚互用，旬月悉平。滇逆遣伪将军韩大任部众十余万由江右入，廷相遣人说降之。兴、泉、漳三郡士民为耿逆拘系者以千计，廷相尽释之，给资遣归。海寇郑锦、山寇朱寅合众迭犯郡县，廷相屡却之。锦据玉洲等寨分扰石码、江东桥，廷相以漳属兵单请援。命大将军康亲王督满兵协剿。廷议廷相不能殄贼，以姚启圣代。

　　姚启圣字熙止，一字忧庵。其先为浙之绍兴人，以镶红旗汉军籍登康熙癸卯顺天解元。任香山县，诖误去官。十三年，耿逆乱闽，启圣起郡佐。以温处道衔从康亲王入闽。即遣人说精忠降。未决，乃单骑至其营。精忠大宴，启圣饮啖指画，词气伉爽。宴罢，长揖去。精忠曰：『是李抱真之流，必不我欺也』。遂降。启圣以功迁福建布政使。闽自乱后，民不堪命，轻徭薄赋，与之休息，慎管钥，吏敛手莫敢为奸。精忠之降也，其党多畏罪归郑锦。锦乘虚取内地。启圣积粮缮械，召募壮勇，有澄清海外之志。或谓：『公文臣，无事此』。启圣掀髯笑曰：『若以文武为二途耶？我国家金瓯无缺，声教覃敷，奈何以弹丸海岛廑宵吁忧乎』！吴三桂骁将韩大任者，世称小淮阴也，由赣入汀，谋与郑氏合；启圣说降之，简其兵得死士三千人以为亲军。十六年，随康亲王收复邵武、兴化，尽取漳、泉地，锦遁归厦门。十七年，总督郎廷相会诸军讨锦失利，贼复炽，天子震怒，命王举所代，即军中擢启圣为总督。举循良，惩贪墨，戢豪暴，境内肃清，遂移驻漳州，开招徕馆，贼降者优礼之以示宽大。时自变量骑招摇城市，见广厦辄盛供帐，榜其门曰「某镇公馆」、「某将军行台」。获贼侦，佯示之期善遣之。贼自相猜忌。十九年二月，会提镇七路出师，破十九寨，复海澄，进攻厦门、金门，拔之。锦退保澎湖，诸陷县尽复。二十年，锦死，子克塽幼，启圣密陈平台之计。伪行人傅为霖，锦之谋主也，以计杀之。泉人施琅习水战，熟悉海上情形，特荐之为大帅。二十二年六月，决策进兵，克澎湖。七月，克塽降。命加启圣宫保，予世职。由是闽海永清，复海界，迁居民归井疆，安本业，不复知有兵革。其初议平海也，贼数遣侦动静；启圣故示弛缓。会元夕，命百姓张灯，自与文武大僚置酒还珠门楼上，陈百戏为宴乐。漏下二鼓，忽称疾，命属吏行酒，而启圣已开南关，疾驰数百里至五虎门调将出师矣。康亲王督禁旅来闽，民苦供亿；启圣三疏请敕王还师。及出境，白王下令禁挟民间妇女，竭储赎归。又置通省郡邑学田，供贫士膏火。以病卒于官，柩出西郊，士庶填衢巷跪奠流涕。为祠洪江浒，肖像祀之。

　　王国安字磬石，正白旗汉军人，康熙二十三年总督闽浙。时台湾新入版图，国安疏请台属府县学额比照内地，由分巡厦门道考收。其文武官三年后例得升转内地。其驻防兵亦请赴汛三年期满调归原营。又台澎兵粮就本地支领，其俸饷取给内地，宜顺风信，请每年四月拨解夏秋，十月拨解冬春。得旨如所议行。二十六年迁刑部侍郎，闽人遮留不得，醵金赠行，不受；民为置却金亭。

　　觉罗满保字凫山，正黄旗满洲人，康熙甲戌进士。五十一年巡抚福建，饬纪纲，综烦剧。五十五年进总督闽浙。奉命自浙江乍浦至闽粤分海之南澳五千余里建台寨百二十七所、炮位千一百七十有八。又疏言台湾安平镇水师三营乃诸海岸，宜分极冲、次冲筑墩台，设汛巡守。又淡水鸡笼山为极北界，其澳港可容百余巨舰，更进为肩豆门，沃野百里，番社交据，请置淡水营，设官驻防，以为后蔽。皆报可。六十年四月，凤山贼朱一贵作乱，全台陷。满保谓抚臣吕犹龙曰：『厦门，台郡咽喉，当亲往以安人心。绥辑会城，拨济粮饷，请以相属』。即由省疾趋泉州，值淫潦，乘竹兜从数骑行泥淖中，人莫知其为制府也。比至，揭示技勇出群、剽悍能杀贼者悉充伍，得过在逋者许自效。于时漳泉蠢动，见示咸束身编伍，内地无恐。飞咨水师提督施世骠督师，南澳总兵蓝廷珍副之。严申军令，舟师至者止许一人登岸市薪菜。大军云集，民不见兵革，市肆晏然。时全台惟淡水尚坚守，调守兵千七百余援之。六月十二日，发大小战舰六百余舰，兵万六千人，分为三路。授诸将策曰：『至澎湖发视』。十三日抵澎湖，发之，则曰『：并三路为一，尽锐攻鹿耳门』。于是世骠以十五日驾潮发港，诸军衔尾进，遂复安平镇，转战七鲲身。廷珍率精骑由西港登岸，绕贼背击之。贼大溃。乃颁示台民有悬大清旗号者为顺民，书字帖衣帽者免诛。民皆反正。一贵悉众而遁，遂复府治。翼日，收凤山、诸罗，贼众益北。而前所援淡水兵已结阵以待。前后夹击，歼之。一贵与其党十二人逸去。诸罗沟尾庄民杨旭等醉之酒，縳献之。凡七日台郡平。加兵部尚书、赠一品秩。雍正三年卒于位。

　　高其倬字章之，镶黄旗汉军人，康熙甲戌进士。雍正四年总督闽浙。甫抵浙，闻闽中岁祲，即奏请截江浙漕米二十万由海运平粜以赈，宽台湾米禁以济漳泉，民不病饥。既至，平生番阿密氏之乱。温旨谕曰：『朕无南顾忧矣』！先是康熙五十六年严洋禁，至是其倬疏言：『福、兴、漳、泉各府，生齿日繁，无业者流而为盗，请弛洋禁。民之稍富者为船主、为商人，其贫者为头舵、为水手，一船几及百人。一年往还，得千余金或数百金。即水手之类，亦每人可得二、三十金。其本人长年不食本地米粮，又得银归养其家，下及手艺之人皆大有生业。洋船一回，开行设铺，又足养商贾之家。且多有带外国米归者。此开洋之利益也。从前诸臣所虑者，大约有三。一云载米出洋。臣查外国皆产米之处，不资中国之米。洋盗多劫米之人，无买米之盗。且洋盗皆在沿海直洋，洋船皆在横洋之内，道路不同。似盗米之说为无足虑。一云透漏消息与各外国。查外国船到中国。广东之洋船现俱许到外国。岂福建之船独虑漏泄？一云外国造船需用中国船料桅舵，恐闽船卖与之。查外国洋船甚大，其夹板船只皆用整根之木，而闽船皆用板片。闽省之大桅尚小于外国之头桅，舵之大小亦然。何能相资为用？至每船回省，请酌量带米而归，于闽省更属有益』。廷议如其所请，并定例洋船自外夷回者带米三百石至百石有差。又台郡水沙连等社番自朱一贵乱后不纳赋税，时出焚掠，有司不能治。五年，以其倬专督闽，檄文武弁兵，分路进剿。擒首恶骨宗等二十余人，各社惧，受约束。其倬性明恕，政举大钢，不矜苛细。遇属吏有恩礼，清节尤着。七年，移督两江，后征拜户部尚书，道卒，谥文良。

　　刘世明河南河内人，由千总擢侍御。雍正七年巡抚福建，八年进总督。留意兵防，请设督标水师营于福州之南台，拨战船赶缯船四配坐官兵以时察巡，另造八浆哨船以备游巡。又谓台湾下淡水地方辽阔，其山猪毛口为生番出入要隘，请增守备镇之，仍隶南路营参将。并如所议行。

　　郝玉麟，镶白旗汉军人，雍正十年总督福建。值台湾大甲西等构乱，遣兵剿平之。十二年兼领浙江，改闽浙总督。奏升福宁州为府，永春、龙岳二县为州，改建宁协为镇，台湾北路营为协，南路分防山猪毛口为营。先是彰化县剿灭之牛骂等三社田亩，奉旨仍归番民。部议汉人耕番界田者尽还之，以杜争扰。玉麟覆言：『汉民耕番田，系番黎契卖，而流寓十数万人耕番地二十万亩，若令归还，不但原价难追，汉人无田可耕，失其故业，番人无力以耕，荒其熟地，彼此不愿。请将现所耕地，查明四至，注册存案，以后禁买』。部无以难。福建频年缺食，请截漕广采买。筹兵筹食，不遗余力。

　　喀尔吉善号澹园，满洲正黄旗人。乾隆十二年，由山东巡抚擢闽浙总督。端重静镇，有大臣体。时台湾生番跳梁，授机宜平定之。番人自此尤向化。建宁匪类魏现、漳州匪类蔡荣祖先后谋不轨，事露，擒其渠魁置之法。累加太子太保。十六年，赐御制诗及「海疆制阃」额。二十二年，赐御制诗及「耆臣清德」额。卒，谥庄恪，祀贤良祠。子定长，乾隆二十七年任福建巡抚。

　　苏昌，正蓝旗满洲监生。乾隆二十九年总督闽浙。三十一年，淡水厅属鲎壳庄民为生番焚杀多人，檄官兵严缉之。事平，因条奏事宜，凡近番零户悉迁附大庄，酌拨弁兵移驻捍卫，连望楼，严守望，禁垦界外荒埔，并禁汉人不得侵占熟番产业，以免越界滋事。卒，谥悫勤。

　　福康安，镶黄旗满洲人。乾隆五十三年任。先是乾隆五十一年冬，台匪林爽文谋逆滋事，官兵持数月不下。五十二年，命福康安以协办大学士为将军及参赞海兰察帅师来闽，渡台剿灭之，获其魁，遂奏凯归旋。奉命授闽浙总督。时大兵之后，继以旱荒，甫下车，筹经费。檄闽、侯两邑延省中绅士疏会城河渠，浚城西小西湖，以兴水利，溉农田，疏秽恶。城中频不戒于火，闻报即单骑飞至，帅营员亲自扑救，参游以下有逡巡者立鞭之。赏罚严明，肃清吏治。值岁暮，侯邑令某以官物勒质弗遂，憾之。向例质铺票据字皆草书，令以字画胡涂，责令一体作楷。质铺难之，同时罢当。城市嚣然。福康安闻之，立予撤任。门丁经胥同串诈，依律办理。由是官民帖然。其课鳌峰也，亲临考校，谦恭爱士，常如不及。寻调两广总督。

　　孙尔准字平叔，江苏金匮人，嘉庆乙丑进士。十九年，由翰林院编修出守汀州。属宁化有纠众狱，大府欲当以叛逆。尔准曰：『此属相煽敛钱耳』；法其魁而散其党。所至勤求民隐，奸弊不售。二十一年，迁盐法道。二十五年，迁按察使，寻擢布政使。先是参员及已故赔款，有旨弗问，前政不为厘，尔准悉豁之，本员及旅榇始克归里。擢安徽巡抚。道光三年调福建巡抚。稔知延建上游阻险，多劫案，请拨盐库晒帑息为悬赏购线费，盗多获，两郡清肃。四年，巡台湾，周历形势，请于彰化、嘉义间开五条港正口，噶玛兰开乌石港正口以饟内郡，移凤山埤治于故城兴隆里以固东北，严汉佃据番田之禁以安番人。五年，授闽浙总督。值岁收歉，豫请开海禁，募运浙米以赈各属，囤积者无可居奇，价悉平。六年五月，彰化匪徒纠黑与粤庄械闘，群不逞造谣焚掠，蔓及嘉义、淡水，所在不靖。警闻，尔准驰赴厦门，檄副将邵永福率兵由五虎门对渡八里坌，趋艋舺，阻其北窜，总兵陈化成斜渡鹿港，截其入海之路。己乃东渡，直指彰化获著名盗首数人，僇之。揭示械闘者与焚抢殊科，焚抢者仍别首、从，初犯、积犯定拟，胁从解散者省释；人心大定。搜余党，令闽人捕闽、粤人捕粤，化其分类之见。旬日廓清。而番割滋事。番割者，汉人通番语，窜内山娶番妇，时引生番劫掠平民。而黄斗乃、黄武二等为之魁。粤庄勾引之出助闘。尔准曰：『不翦番割，乱未已』。分兵三路，由斗换坪、盐水港、南港入，擒斗乃等二十余人，台郡平。凯归，诏加太子少保、赏戴花翎。道莆田，见木兰陂淤，叹曰：『南北二洋溉田四十万亩，为闽省第一水利，今半为斥卤，必复之，百世之利也』。遂捐俸倡修，并小西洋、延寿陂悉深通之。自是福州之东西湖、三十六湾通潮便舟楫者，以次修复。拓贡院千余楹，敞号舍，复辟凤池书院，疏请明儒黄道周从祀文庙。又奏修福建通志，未及成，卒于位，赠太子太师，谥文靖，祀名宦祠，赐子慧惇进士、慧翼员外郎。

　　巡抚

　　宜永贵，辽东人，顺治十二年任。明年病瘿，请解任。代未至，海寇袭陷闽安镇，直薄城下。时大兵悉赴清漳，城中骑士仅数十。永贵力疾率士庶登陴，每垛守以一壮丁，十垛领以一庠士，每门率以搢绅数人。永贵昼夜拊劳，与城守王玉璧合力固守。起废弁田胜等令领骑兵，易服，更番分出七门接战，每多杀获。寇三薄城，皆计却之。尝坐射乌楼，寇悉众来攻，炮仆侍役，永贵神色不动，指挥自若。捍御匝月，因发大炮毙其渠魁，贼稍却。会援师至，围乃解。是役也，四郊烽火，危城得全，皆由永贵平昔拊循之力云。

　　吴兴祚字伯成，正红旗汉军人，其先浙江人也。康熙十五年，随大师平闽，授按察使。端重有风度，案无留牍，狱无沈冤。南昌朱统锠自称宜春王据贵溪，为江、闽、浙患，复窜入浙境。兴祚令前投诚之伪总兵蔡淑为内应，大军直捣其巢，贼党马大珩缚统锠以献。十七年，擢巡抚。台寇郑锦、伪师刘国轩扰漳、泉、兴化。总督姚启圣锐意削平，兴祚力为赞画，水陆挽运，军饷常充。又以重兵悉赴泉、漳，虑省会空虚，联络渔舟以备不虞，建复沿海游寨，以资保障。十八年，大破贼于江东桥。十九年，会师拔厦门，因留防守。蠲荒田租粮，减关课，与民更始。至于葺贤良祠以兴文行，造洪山桥以济行旅，皆实惠之及民者。寻擢两广总督。

　　陈璸号眉州，广东海康人，康熙甲戌进士。五十五年，由台厦道擢任。性情介，起居止一厅事。一切章奏檄移，尽出己手。每食草具疏粝，佐以老姜少许而已。奉命巡海，自赍行粮，屏绝供亿。五十七年，卒于官，遗疏言：『闽省应交臣衙门公费及余平现存一万三千余，应令新抚臣解京充西师之费，以尽臣未尽之心』。上谕诸臣曰：『陈璸操守极清，清官如璸者朕实未见』。赠礼部尚书，谥清端。

　　刘于义，江南武进人，康熙壬辰进士，乾隆七年任。漳平奸民陈作纠众围城，躬督师剿灭之。台匪王永兴复起揭竿散札，有众数千，檄镇臣授方略，实时就获。福建盐课有加额，奏请分别裁减，商裕而课亦充。八年，移抚山西。

　　陈大受，湖南祁阳人，雍正癸丑进士，乾隆十年任。时巡台御史肆威福，苛责供应，滥准讼牒，挠有司之守。无赖子窜名役伍中，恃符扰民，县官不能问。大受劾奏，下部议处。自是少戢。又台郡惟凤山有谷，许番民春借秋还，无息，余厅县则番民重息称贷汉人，不能偿则没其子女田产。大受请拨台谷二万石分贮以贷，如凤山例。十三年内召去。

　　吴士功，河南固始人，雍正癸丑进士，乾隆二十三年任。始至，缉巨盗南州、刘良福、马迹山、林成功等。上嘉之。内地民寄食台湾者向准给照搬眷，自乾隆十二年经喀尔吉善奏止，而冒险偷渡，其弊百出。士功疏言：『内外民人均属赤子，向之在台为匪者皆只身无赖，若安分良民，报垦立业，有父母妻子之恋，有仰事俯畜之勤，必顾惜身家，各思保聚。请嗣后在台有业、其嫡属在内地者，许在所由册报移验，给照放行』。下部议行。

　　张师诚字心友，一字兰渚，浙江归安人，乾隆庚戌进士，嘉庆十一年任。时海盗蔡牵扰台湾，朱濆亦拥百余艘出没闽浙南北洋。师诚严海口，杜接济，招党类，以翦其羽翼。饬沿海厅县日报某贼船入境，某舟师追剿，以定赏罚。十四年七月，权闽浙总督，檄水师提督王得禄、浙江提督邱良功会剿北洋。寻侦知贼在南洋，飞饬转帆南驶，追及黑水外洋，炮沈其舟，牵落海死。前二月，朱濆为总兵许松年炮毙。濆弟渥闻牵诛，率四十艘诣馆头乞降。复剿抚凤尾、吴尾等帮，海寇悉平。今于山磨崖百字碑，记平海绩也。先是延建邵汀会匪、担匪交讧为民患，至是捕二百余人戮之，＋山盗亦平。十六年，台地噶马兰编入版图，师诚条议事宜入奏，悉得旨如所议行。清厘藩库，调剂盐政，弊绝风清，群司奉职。十九年，移江苏。

　　布政司

　　周亮工字符亮，一字栎园，河南祥符人，明崇祯庚辰进士，任潍令，行取授御史。国朝顺治四年任福建按察使，值芝城陷寇，剑南道梗，乃由杉关入驻邵武，去会城数百里，啸聚弥山，烽火时警。亮工募敢死士，日开门转战溪谷，夜则坐谯楼长啸赋诗，与刁斗声相闻。建诗、话楼祀宋严沧浪于其上。寻以计诛叛将熊再法，秦登虎等，西境以安。既莅省，大吏倚之如左右手。六年，擢右布政使。属汀寇猖獗，委摄汀南道，恩威互用，降贼首曾省，复以次剿平邵武耿虎、建宁陈和尚、延平吴赛娘诸剧贼。又署漳泉道，海寇郑成功据厦门，亮工缮军需，鸠民兵固守。收瘗被难骸八十余万，赎陷贼子女千余人。十年，转左布政。前后两署督学，兼摄兵道、海道。所至辄见纪。寻召入，授副都御史。十三年，以被讦还闽听勘，适成功率千艘陷闽安镇，直抵城下，城中骑士仅千人，势在呼吸。巡抚宜永贵假便宜，出亮工守西南门，贼乘大雨薄城。亮工手发大炮，轰毙渠帅三人，贼夺气去，城赖以全。亮工素得民心，闽人依以为命，所至百姓扶老携幼，顶香道左。及去，号泣竟数百里。

　　张尚字仙羽，辽阳人，顺治十二年任右布政。值寇陷漳州，泉郡震动。进剿官兵，资粮供亿，日费金钱万计。尚沿海往来，备历险阻，亲冒矢石，相机宜，赞方略，卒复漳州。擢左佥都御史。

　　金光祖，正白旗汉军人，康熙元年任右布政使。值迁界令行，光祖多方拊恤，俾沿海流移咸得乐业，凡向化新附之众，安置有方。又军旅云屯，筹饷给兵，未尝少阙。至骄弁悍卒，必严行禁饬，无敢肆暴。赋役均平，里胥积弊厘剔一清。

　　巡台御史

　　夏之芳字荔园，江南高邮州人，雍正癸卯进士。六年，以御史任兼督学政。不立崖岸，而苞苴自不入其门。按南北二路，民番感悦。主岁科两试，公慎明决，不假督责而士风自化。

　　李元直，山东高密人，康熙癸已进士，雍正八年任，兼督学政。时满汉各一员，同时奉命者为奚德慎。上谓奚曰：『汝不可爱钱。如李元直者，可保其不爱钱』。既至，绝一切馈遗。建议十余条，搜剔利病，不愧其职。

　　严瑞龙字凌云，四川阆中人，康熙戊戌进士，雍正十三年以给事中任，兼督学政。疏减番丁社饷。北路加志阁凶番为虐，奏请搜捕，躬治军旅，筹划剿抚，酌定善后事宜，威惠兼至。

　　分守兴泉道

　　王育贤，辽东正黄旗人，康熙十九年任，驻泉州。六月，海寇围泉，育贤日夜为战守具，与士卒登陴守御，不解甲者四十余日。徒跣筑垣，躬操畚锸。闻援师至，单骑自临闾巷，遍慰父老。父老皆感激流涕。以劳卒。围解，老幼输赀运榇，携牲醴祭者数千人，哭送三十余里，设木主崇阳楼下祀之。

　　分巡兴泉道

　　叶灼棠字函公，江南江宁人。顺治十二年，以中翰随定远大将军征闽，委署兴泉道事。时疮痍未起，灼棠务与民休息。未几还京。十五年复任，谢绝竿牍，饮冰茹蘖。值岁饥，煮粥以啜饥民。盗贼充斥，灼棠领卒搜捕元丑数十人，骈戮以殉。戊午五月，海寇连数十艘迫犯内港，灼棠督师夹山而阵。城闉不闭，寇知有备，越日解去。寇复潜窥上游，逼湄洲屿。灼棠侦知，预请督镇檄调兴化舟师截其后，自以泉标千人乘夜击之，斩俘甚众，两郡遂定。因条陈安泉十要，禁除四害，皆悉中时弊。巡按成勇备疏入告，允行。逾年，外艰去，郡人投柜一日满百金，固却不受，留赈贫民。自衰绖扶杖行，民携老幼怀酒核追送数百里。着有兴泉政略六卷。

　　胡升猷，顺天大兴人，顺治丁亥进士，十七年任。是年冬，山贼季月高纠党许子敬二千余人应海逆郑成功，掠泉漳诸郡。升猷偕提督马得功进剿，分遣游击陈天玉捣洋坑、永春等寨，斩月高、子敬，余党悉伏诛。又率参将张应诏剿泉南贼首王贵，擒斩之。次年，复斩其党柯瑞等十一人。是年山贼刘尾、陈镇聚众三千据黄肚寨，海贼黄昌以船千余窥黄崎、崇武。升猷分遣陈天玉讨山贼，夺险奋击，诛之；遣游击郭怀宇、守备王承印协攻海寇，昌亦败走。

　　分巡海防汀漳道

　　蒋龙光，江南宜兴人，顺治乙未进士，康熙十九年任。值海寇沸腾，龙光设法固御，令井里自守。官兵驻集，米价骤昂，乃请总制姚启圣檄江西运米协济，兵民交赖之。启圣平定金门、厦门十七寨，龙光抚绥难民，使复故业，请弛海禁，资民采捕。往来驾驶楼船于定海间，操练水师，为规取台湾之计，多所区画。寻迁浙江参议，兵民请留不可，勒石于福州南台，以志遗爱。

　　分守漳南道

　　吴执中字匪公，浙江山阴贡生，顺治十二年任。时漳初附，兵旅云集，而飞挽不至；海寇逼郡，民多遁去。执中握算持筹，还定安集，师无饥焉。滨海民许茂等持两端，不遽归附。提督马得功将尽屠之，执中曰：『小民逼寇患，各保身家，抚之皆吾民也；且海澄、厦门犹将谕其来降，况近郊赤子乎』？得功大悟。诸陷贼者闻之，接踵降。未几，海澄纳款。以功升山西副使，祀名宦。子兴祚巡抚福建，有父风，而平海之功尤伟云。（详总辖宦绩）

　　分巡台厦道

　　王敏政字九经，正黄旗汉军人。由监察御史外转兴泉道。康熙四十四年，移节台湾。仁厚不苛，事悉就理。尤加惠番民。凡通事社商有朘削者严警之，番车之有滥派者惩创之。遇岁荒歉，申请赈恤，民赖生全。秩满，升广东雷琼道。卒，民建祠祀之。

　　陈大辇，湖广江夏人，字子京，康熙丙戌进士。初知粤西永安州，迁福建盐运公司，厘剔鹾政，奉委清丈闽田，平允得民。岁辛丑，台匪作乱，大辇督造平底小艘，飞渡台港，多所裨助。寻擢台厦道，至则安辑流亡，抚绥部落，生番归化者接踵。会余孽跳梁未靖，大辇悉捕获正法，台民始获衽席之安。莅任三年，以疾卒。

　　--以上录自重纂福建通志卷一百四十。

　　台湾府知府

　　蒋毓英字集公，锦州府官生，知泉州府。康熙二十二年，台湾归命，督抚会疏交荐，调知台湾府。时府新设，毓英见井里萧条，哀鸿未复，躬历郊原，披荆斩棘，经界三县封域，相土定赋，罢不急之役，安抚土番，招集流亡，访询疾苦。进父老子弟，教以孝弟之义，振兴文教，捐俸创立义学，延师课督。任满，迁湖广盐驿道，士民重茧诣巡抚告留。会江右观察使缺，特旨调补。百姓立碑纪绩于所建书院，塑像祀之。

　　靳治扬，镶黄旗汉军人，由笔帖式历知漳州府。康熙三十四年，调台湾府。抵任，荡涤草窃，招抚土番，捐赀修文庙，详免陷田。尤雅意作人，立社学以教番童，导之礼义，台俗一变。后请祀之名宦。

　　卫台揆号南村，山西曲沃荫生，知漳州府。康熙四十一年，以廉能调知台湾。每月延诸生分席讲艺，亲定甲乙，多士奋兴。四十四年，岁饥，详请题免本年租课。性廉静，不事烦苛，三年之内，民安衽席。秩满，升广东盐法道，以病乞归。

　　周元文字洛书，正黄旗汉军人。康熙四十六年，由延平知府调任台湾。方正廉洁，佥壬畏若神明。置义学田，以赡寒士。岁荒，请免租课十之三。一切措注，悉本实心，民至今思其德。

　　方邦基字乐只，浙江仁和人，雍正庚戌进士。乾隆七年，任海防同知，署知府。时内郡漳、泉米贵，制府檄台郡商船于常例外加带米六十石，而台米每石银三两，方苦食贵，舆情汹汹。邦基详请酌减其数，内地得济而台民不扰。制府韪之。寻护道篆，军工船料，一依定价，不假手吏胥，积弊为清。以题请实授，送部引见。八月内渡，遭飓风溺于福清南日岛。事闻，赠朝议大夫布政司参议，钦赐祭葬。

　　陈玉友字琼度，顺天文安人，雍正庚戌进士。乾隆十七年，由台防同知就升知府。改建崇文书院，倡捐膏火，以育生徒，一时人文蔚起。以事去职，民思之不置。

　　曾日瑛字芝田，江西南昌监生。乾隆十八年任。天旱，步祷烈日中，旬余得雨，而日瑛病暍卒，民感伤之！

　　李师敏，山东惠民人。乾隆三十七年任。以番俗犷悍，椎髻裸体，与汉民杂处，诚为不便。因别其族类，定番、汉之界，禁其攘夺。然生番不时出没，颠越人货，民之无籍者亦乘间剽掠。乃立望楼，南自达谷山，北至大小鸡笼，一千四百所，皆设柝置戍，循环更代。复示以守望巡警之法。甫阅月，即获劫盗，无有脱者。自是劫盗屏迹。其俗尚结社，昼则散处，夜则编竹为炬，千余人聚而轰饮。师敏厉禁，终任无敢犯者。台盐冗不行，商课日绌，师敏令不限额数多寡，各从所便，遂得无滞。卒于官。

　　孙景燧，浙江海盐人。乾隆四十九年任。五十一年，彰化贼林爽文陷大墩，杀知县俞峻。景燧与同知长庚驰至彰化城，守兵仅八十人，同摄县刘亨基、都司王宗武、原任彰化县知县张贞生、署典史冯启宗、丁难典史李尔和纠集番众，掘濠插竹，分门拒守。会大雷雨，贼抵城，鎗炮莫施。城中有与贼通者，开门纳入，遂陷。拥景燧至演武厅，迫之降，景燧以大义责之，遂遇害。

　　杨廷理字双梧，乾隆五十二年任。前年十一月，林爽文陷彰化，知府孙景燧遇害，廷理以台防同知摄府事。郡城故植竹为之，联以木栅，栅久倾败，廷理令各衢巷十户置一栅，甫就而诸罗陷。总兵柴大纪领兵次盐埕，城中虚空。廷理手一旗，大书募义勇，号于市，三日得八千人。复募海口长年水手一千人，调熟番一千人，凡万人。设营帐，整炮械，数日而战具告备。廷理亲自部署，分四千人守各隘，以六千人屯城应调。忽报南路贼首庄大田陷凤山，与爽文合。是时三县全失，一郡城孤峙海外，当南北之冲，内地援师隔重洋不得至，仅驱市人不习战者守一木栅。廷理沥血誓师，以战为守。贼知有备，退去。已而柴大纪克复诸罗。十二月二十九日，南北贼会大目降，抵郡东门。是夜，用蔗叶枯藤传硫磺烧木栅，会大雨，火不能燃。凌晨，廷理率兵出小东门，左营游击左渊率兵由小南门斜冲贼阵擒贼目陈允、蔡茂，贼惊遁，民心始固。是日，五十二年元旦也。三月，贼复至。其大目庄锡舍有族弟庄达才为道辕吏，廷理令赍书谕降。锡舍方攻大南门，得书，倒戈攻贼。我兵夹击之，贼大败去。自是不敢复窥府城。十一月，大将军大学士福康安以禁旅至。廷理已擢知府，奉檄领义勇一万二千人会剿，至三坎店，中路犹梗。廷理三战三捷，贼目陶乌率党五百人降，廷理用为前驱。中路贼解，遂及大将军于平林口，获爽文。明年正月，大将军率大军南剿，廷理由水底寮与大军会。庄大田率众列海岸抵死拒，我军奋锐横击之，获大田。台湾平。升廷理台湾道加按察使衔。

　　六十年，以廷理前在侯官任亏帑褫职，寻起用。嘉庆十年，海盗蔡牵结陆匪窥台湾，上命廷理驰驿知台湾府事。至则牵遁，而朱濆以十二年秋扬帆窜入苏澳，谋夺蛤仔难、东势。廷理兼程至艋舺，亟遣人谕东势，晓以大义。于是蛤仔难民竞荷畚锸治道路，迎太守入山，请受约束。廷理集耆民抚慰之，众皆欢跃罗拜。有林永福、翁清和愿率精壮取朱濆，廷理即令率番兵千二百人穿山辟路达苏澳，与总兵王得禄合蹙之，濆大败，顺东流遁去。自是蛤仔难、东西势皆内附，设厅置官吏，改名噶玛兰。而廷理以劳卒。

　　沈扬字廷扬，浙江仁和举人。乾隆六十年三月，奸民陈周全纠众攻陷鹿仔港，理事同知朱慧昌遇害。六月，彰化文武官弁俱屯东门外八卦山御贼。贼众猝至，适大雨，我兵炮不能施。副将张旡咎、游击陈大恩、知县朱澜并为贼杀，县遂陷。扬故汀州同知，以公事奉檄至，闻变慨然曰：彰化虽非我所司，城已无官，不可不假便宜办贼。密招邑贡生吴升东、廪生杨应选等募义勇二千余人，合兵鏖战，贼大溃。十八日，扬入城安抚难民，分兵守四门。侦知陈周全在南路，匿埔心庄，令义勇杨仲舍等改装入伙，纵饮博，俾贼不疑。次日，缚周全出，余解散。台湾道杨廷理即委扬暂权鹿港同知。事闻，得旨赏戴花翎，升授台湾知府，办善后事宜。立保甲，刊规条行之。尝护道篆，试士，谢绝苞苴，士心悦服。嘉庆元年，以兼摄海防同知，劝商船捐费，添设乡勇备蔡牵，以佐兵力，当事指为科派，夺职归。

　　府佐

　　孙元衡字湘南，江南桐城贡生，知四川汉州知州。康熙四十二年，迁台湾府同知。性温厚，于物无忤，而秉骨刚正，不屈权势，诸不便民者悉除之。会岁旱，令商船悉以运米多者重其赏，否则有罚。于是南北艘云集，台民得饱而歌。数摄诸县篆、署府符，所在有善政。秩满，迁东昌知府。

　　洪一栋字石臣，湖广应山监生。康熙四十八年任同知，革除水口积弊，以利商人，豁除逃亡丁赋。值荒旱，多方设法运米以活饥者，台民欣感。

　　王作梅，河南河内人，康熙己丑进士。雍正二年任海防同知。厦门商艘往来澎岛，与台湾小船偷运接盘米谷，名曰知摆。作梅廉知，急捕之，并得官弁受规状，竟其狱，接盘之风遂息。提标哨船二十余艘，络绎赴台贸易，号为自备哨，出入海口不查验。作梅详请禁革。其它客头勾引偷渡锢弊，密擒首恶痛惩之，积习一改。

　　刘亨基，湖南湘潭举人，乾隆四十四年任海防同知。五十一年摄彰化篆，十一月贼陷彰化，亨基死之，刘氏一门死者十三人。女满姑投池，水浅不能没，贼出之，满姑切齿痛骂，贼以刀划其口，喷血丈余而绝。事闻，奉旨旌女烈，从祀节烈祠。

　　潘凯，江南吴县举人，乾隆四十九年任淡水同知。五十一年死生番难。

　　徐梦麟，浙江桐乡监生，乾隆五十二年任淡水同知。先是林爽文滋事，淡水已失，孤守艋舺一处。梦麟初至，沿路招集义民，克复全境，镇守大甲溪。时彰化仅存鹿仔港，因与鹿仔港官兵相为椅角。而白石湖、金包里、七堵、八堵、三貂之漳泉粤民方分庄互杀，梦麟密遗逻卒往，传谕开导，皆就抚。适副将徐鼎士、守备潘国材各以兵至，梦麟复募番兵数千人，并会于大甲，分守溪口等处。铸大小炮二百余，屡出濆贼，淡水北境恃以无恐。十一月，大学士福康安至台，各庄争擒贼目来献。福康安以爽文必入生番，令梦麟赍花布、红哔吱、头绳、烧酒、盐、烟、银牌赏生番，以绸缎、番银赏通事社丁，宣皇上德意，众番感戴，缚爽文献军门。

　　王隽，浙江仁和举人，乾隆四十七年任台湾理番同知。林爽文之乱，隽司军饷。五十二年三月八日，凤山复陷，隽与游击延山、郑嵩死之。

　　长庚，镶蓝旗满洲人，乾隆五十年任理番同知。林爽文初起，陷大墩，庚与知府孙景燧同守彰化。城破，庚与贼战，手刃二人，遂遇害。

　　胡建伟名健，以字行，广东三水人，乾隆己未进士。三十一年任澎湖通判。澎湖士赴试台湾，多惮风涛，不行，建伟详请道府缄题扃试，二年间士入学者六人，澎人夸为盛事。在任五年，创建书院，条设学规，着澎湖纪要十卷，筹划周至，如护惜弱子，惟恐伤之。

　　张芝馨，直隶南皮人，乾隆五十一年任竹堑巡检。是年十二月，贼陷淡水、竹堑，芝馨与护同知程峻死之。

　　教职

　　袁宏仁字醇一，建阳贡生。雍正十二年，由福州府训导移任台湾。以台处海外，士民得书维艰，捐赀聚古今载籍数百部，藏于学舍。筑草堂，进诸生朝夕讲肄其中。台人知学，由宏仁始。

　　台湾县知县

　　沈朝聘，奉天府人。初任晋江县，有宦绩，迁四川茂州知州。康熙二十二年，以才能移知台湾县。为人方平廉介，不可干以私。初抵任，不费民间供应。催科抚字，调剂得宜。治奸吏莠民，法不少贷。以忧去，民投柜资其行，立碑志遗爱焉。

　　李中素字鹄山，湖广麻城贡生。以湘乡教谕卓异擢知闽县，催科不扰，治行着闻。膺荐调知台湾。善听断，遇有冤狱，必竭力申救；至顽梗不驯者，一绳以法，不少贷。尝摄郡学篆，教诸生谆谆以孝悌为先。长于诗歌，旁及字画，自成一家。卒于官，台人思之。

　　陈璸号眉川，广东海康人，康熙甲戌进士。四十一年，由古田调知台湾县。商艘来台，穷民苦于水丁，详请豁免。修葺文庙，建明伦堂，不时考课，文风丕振。岁祲，设法赈贷，发仓平粜。旱则去盖步行，甘霖立至。会水涨溃堤，势逼仓廒，躬亲士石，士民无不争先。甲申内升铨曹，士民吁留，格于例不果。至今诞日，台人犹张灯鼓乐以祝，为海疆治行第一，累迁本省巡抚。

　　王仕俊，镶黄旗汉军监生，康熙四十三年任。前任陈璸倡修文庙，甫与工，内擢；仕俊踵成之。复建立义学。治狱多所平反。有吴姓者，仇家诬以命案，仕俊反复详谳，卒辨其冤。旧令李中素卒于官，因仓谷浥烂，羁其家属，十载不得归，仕俊恻然，代为补偿。

　　俞兆岳，浙江海宁州贡生，康熙五十三年任。甫下车，以三事戒誓于城隍神曰：毋贪财，毋畏势，毋徇人情。逮其去，终始不渝斯语。每巡行村落，问疾苦，如家人父子，顾复而噢咻之。有所讯鞫乱，色雍和，民无匿志。人谓兆岳仁心行政，三戒不足以尽其美云。

　　薛志亮，江苏江阴人，乾隆癸丑进士，嘉庆八年任。十年，海寇蔡牵结陆匪据鹿耳门，直逼郡城，志亮素为民爱戴，仓卒登陴，不召而愿从击贼者数万，贼不能攻。会大兵至，遁去。志亮吊死问存，追究陆匪为首者斩以徇。

　　县佐

　　陈圣传，广西平乐举人，乾隆五十一年任罗汉门丞。是年十二月，贼陷诸罗，罗汉门及斗六门、南楼社、猫雾捒皆破，圣传被执，不屈死。

　　凤山县知县

　　杨芳声，直隶万全贡生，康熙二十三年任。时初置县，诸规制未遑擘画，而清田赋、立轻徭、以宣朝廷德意，民到今食其惠。

　　宋永清，正黄旗汉军监生，康熙四十三年任。初，硫磺水官田地瘠租重，率逋逃，请薄其赋，另募耕种，充文庙香火。东罔上则数百里苦旱，永清发仓谷一千石贷民，就莲池潭筑堤一千三百丈以资灌溉。又龙目井糖廍移充义塾膏火。暇则进诸生讲论文艺。永清工诗，为山左名士，士乐从之游。凤山文教振兴，自永清始。

　　钱洙，浙江嘉善荫生，雍正十一年任。有积匪洪宝素雄悍，里役畏之，莫敢捕系。洙廉凶状，设法缉获，林毙之，民服其断。待士以礼，驭众以宽。治盗，始薄惩，再犯严治，盗畏且媿，为之戢迹，驯至夜户不闭。累升本府知府。

　　陈志泰，江南甘泉举人，乾隆十四年由泰宁县（有宦绩）移任。治奸吏蠹役，如鹰鹯逐鸟雀，积弊悉除。讼狱随至随断，无积压拘系之苦。阅三月，无一词一事枉于情势。以劳卒于官。

　　汤大奎字曾辂，江南武进人，乾隆癸未进士，四十八年任。林爽文之乱，其党庄大田起凤山应之。大奎训练乡勇王启郎等千人婴城固守，贼锋稍挫。行饮至礼（？），士气益扬，民心亦固。凤山参将瑚图里领兵出战，贼佯败走，瑚跃马追之，伏贼从龟山入城纵火，瑚回马见城中火起，兵民溃散，弃甲走府。大奎知事不可为，率典史史谦御于堂皇，手刃贼七人，贼断其三指，复中数鎗而殒。事闻，恩给云骑尉世袭。

　　县佐

　　史谦，浙江山阴人。乾隆四十八年任典史。五十一年十二月，庄大田陷凤山，谦与知县汤大奎死之。

　　教职

　　黄赐英，晋江举人，康熙二十六年任教谕。时县初置，文风未盛，以培育人材为己责，日进诸生勤训课，捐赀置嘉祥里学田二十甲、赤山庄学田二十甲以供文庙香灯及诸生月课诸费，士蒙其德，祀于学宫。

　　叶梦苓字景西，侯官县举人。乾隆四十九年任教谕。五十一年，凤山陷，梦苓同训导陈龙池走埤头，纠合义民御贼。明年正月十五日，闻建宁镇总兵郝壮猷提兵剿南路贼，率众出迎，猝遇贼不及备，死之。子殿材从任，被执，骂贼死。义民死者过半。事闻，给云骑尉世职。

　　陈龙池，侯官廪贡。乾隆五十一年任训导。五十二年正月，与教谕叶梦苓同日遇害。

　　嘉义县（本名诸罗县，乾隆五十三年奉旨改为嘉义）知县

　　季麒光，榜姓赵，江南无锡人，康熙丙辰进士。二十三年，由闽清县移任。县初设，无城郭，无街市都聚之会，一望蓁茅，民杂而贫，地■〈琉，代王〉而旷。所隶土番，皆文项雕题，重译始通一语，骤设官吏，束以法律，则日夕惊怖若鸷兽入槛，触藩踯躅，不有其生。麒光推心循拊，巽其辞命，使之自化。初定制丁田赋役，如理乱丝，为之条分缕析，宁简无苛。方谋经始，而遭外难，大吏以岩疆难其人，檄令节哀视事候代。乃定赋额丁数，课士招商，绥番垦荒，拔儒童才质之佳者接礼之。于是此中人始知有礼教之乐，文物之美比于内县。爰辑有台湾府志，综其山川、风物、户口、土田、扼塞以佐治理，未成而代者至。三十五年，副使高拱干踵成之。台湾有志，自麒光始也。

　　张■〈王尹〉，崞县贡生。康熙二十九年任。见邑多旷士，招人垦辟，流民归者如市。三十一年，蝗，■〈王尹〉日巡行阡陌，忧形于色，百姓见者莫不感泣。斋坛夜祷，虽灾不害。任四年，未尝轻笞一人、轻辱一士。

　　周锺瑄字宣子，贵州贵筑举人，康熙五十三年任。捐赀助民修筑水利，凡数百里陂圳皆其所经画，民以富庶。既去，民肖像祀于龙湖岩。

　　陈良翼，湖北靳州人，乾隆癸未进士，四十八年任。五十一年，林爽文陷诸罗，良翼方奉差去，既竣回任。先是诸罗募人至郡运饷，皆由内山，道路难险，邑中斗米钱千七百文，艮翼祷于神，以油■〈米凡〉充饥，民赖全活。折屋为薪，取旧土墙煮硝，配火药数千觔，以备御。被围既久，食尽濒殆，终无散意。奉旨改县名嘉义。

　　县佐

　　方振声，顺天大兴人，道光十一年任斗六门丞。十二年，逆匪张丙滋事。贼分党来攻，振声偕守备马步衢等协力守御，城陷死之。振声妻张氏并其幼女骂贼被杀，事闻，以阵亡知府例赐恤，谥「义烈」，给骑都尉世职，祀京师昭忠祠；张氏诰赠淑人，谥「节烈」。复命于斗六门立专祠祀之。

　　梁永湜，山西祁县人，乾隆五十年任斗六门巡检。五十一年移署彰化猫雾捒。是年十二月，贼陷猫雾，永湜死之。

　　彰化县知县

　　俞峻，浙江归安举人，乾隆五十一年任。十一月，林爽文滋事，峻与游击耿世文、副将赫生额离城十里之大墩捕贼，贼遁匿，因烧其庄。贼遂鼓煽各庄，声言：『官兵来，此间无孑遗矣』！众乃从贼茹老山谋乱，一时骚动，炽不可灭。二十七日陷大墩营，峻与世文、赫生额死之。

　　县佐

　　周大纶，直隶天津人，乾隆四十九年任南投社丞。五十一年十二月，贼陷南投社。大纶死之。

　　朱懋，浙江会稽人，道光八年任南投社丞。十二年，台匪滋事，署嘉义县知县邵用之为贼所困，懋急于往援，身先士卒，殁于阵。

　　冯起宗，浙江山阴人，乾隆四十九年任鹿仔港巡检。五十一年，署本县典史，贼陷县城，起宗守监门，为监犯杨牛所害。

　　--以上录自重纂福建通志卷一百四十四。

　　镇守

　　郎赛，顺治十三年，以固山额真到闽驻札。十四年，攻海寇郑成功，拔闽安镇。

　　镇守福州将军

　　常青，镶红旗满洲人。乾隆四十九年任。林爽文之乱，有援盐水港、复鹿仔港功。

　　军标

　　魏天锡，龙溪人。康熙末任右营游击。与同怀弟海坛镇右营守备大猷皆善水性，能顶盔束甲游海面，又能赤身入海底潜行二百里。朱一贵之乱，从军夺安平镇。安平至台湾府，水程五十里，天锡兄弟奉帅令没海潜入府城，往还祗数刻，得其要领归报，遂复府城。副都督蓝廷珍荐将弁可当大任者二十人，天锡兄弟与焉。

　　督标

　　刘诏，康熙十五年任左营参将。十九年，大军由山东埭、万人洞、横塘、湾腰树、江东桥及江东桥水道分七路剿郑锦于厦门，诏随总督姚启圣。连破陈洲、马洲、湾腰山、观音山、展旗、丰门澳、头果堂、太平、石玛、三叉河、玉洲等十九寨，斩贼四千余，会大军克厦门。锦遁归台湾。

　　抚标

　　边士伟，甘肃凉州卫人。康熙末任左营游击。晓畅军务。从征朱一贵，复安平镇，登岸追至七鲲身。贼守险拒江，将老吾师。士伟与先锋林亮等奋力冲杀，克复府城。同诸将取路南行，擒斩贼目郑定瑞，遂复凤山。

　　水陆提督

　　杨名高，辽东人。顺治六年任。时大田县为伪新建王朱由模所据，并建延平、高峰诸寨为声援。名高率师破石矶岭、高峰寨。贼渠成光芳约德化贼党郑文荐来援。名高令副将翰尚等截击之，自率兵进围其寨。贼窘，从东门突出，陷濠死者过半。大田贼溃，擒伪都督郭奇、伪总兵廖明正，诸寨悉降。进击邵武。贼由建宁遁入江西新城。名高分兵为中、左、右三路，己与总兵王之纲殿后，直抵贼营，擒伪总兵李安民、王恒美等。得旨进世职二等轻车都尉。九月，海贼郑成功由厦门陷长泰、漳浦、海澄、南靖，寇漳州，屯于凤巢山。名高督兵击破之。贼退据海澄。所陷诸邑，以次克复。会成功之父芝龙请以书招降成功，诏允罢兵议抚。成功怙固，突陷漳州府及泉州、兴化属县。名高以赴援不力，革任。

　　马得功，辽东人。顺治十五年，以都督三等侯任。丙申，海寇围会城，得功督师应援。会省围既解，遂倍道追击。陆攻则从石鼓以扼其锋，水战则遮峡江以夺其险。克复闽安重镇。乘胜复连罗、福宁、官塘，威震海外。移驻泉州，结营鹭岛。造巨舟百余艘，复沿海十六城。白沙、南惠、德化、安溪等处老穴渠魁以次俘馘。建邵、汀、漳、溪滨獭窟诸寇，翦除殆尽。以积劳卒于官。

　　段应举，辽东镶蓝旗人。康熙十五年，以都督同知擢任。当克复泉郡之日，誓师戒杀，秋毫无扰。寇围海澄，应举矢志坚守，食尽援绝，至蒸靴底皮、煮糊窗纸以为食，兵民无一叛者。城陷自杀。

　　陆路提督

　　杨捷字符凯，原籍扬州，先世仕辽，因家焉，遂为义州人。顺治甲午，海寇肆逆，捷以左都督充右路总兵官，所当无敌。抵漳浦，逆闻奔窜。是时漳属郡县城率被寇拆毁，捷驻漳浦筑城，民赖以安。迁提督江南。康熙戊午，逆复煽据厦岛，蹂躏漳泉；复奉命督师入闽。时总督姚启圣在漳，羽书旁午，趋援。捷以不先安泉而即援漳，将有腹背受敌之虞，遂长驱复惠安县，解泉之围，疾驰至漳，与启圣商破敌策。是冬克江东桥、万松关。己未春，寇拒险立巢。捷绝其要道，俟其困击之。逆溃，擒伪将，斩馘无算。庚申，贼分据扼要，立十九寨，连络要援以拒。捷出奇计破之。乃会师攻复海澄，进剿厦岛，击沉贼舰，斩馘不胜计。闽逆既平，温旨调还提督江南，授昭武将军。捷用兵如神，驭下威惠兼济，而于民尤加意抚循，故所至将卒用命，而民人乂安。漳人为像祀之。漳浦民尤感其恩，祀于怀德书院。曾孙景素任巡海汀漳龙道，仕至总督。

　　吴英字为高。其先泉州人，后籍莆田。康熙二年，以平金、厦功授都司。甲寅耿变，英为浙提左军游击。会宁海将军视师，问诸将谁可膺大任者，提督首以英对，遂擢福建督标中营副将，授为先锋。前后克复黄岩、太平、乐清、青田、象山等县，解处州围，破逆党曾养性于温州，歼海寇张拱垣、朱飞态于毛头洋。复收捕遂昌、松阳等山寇。水陆数十战，皆亲冒矢石，先士卒，定谋制胜。每献捷，功居首。擢副戎，任闽制府中军。时海氛未靖，屡犯下游，英数出奇兵，败贼于陈三埧、观音山、江东桥，所向披靡。擢同安总戎。随率舟师复平金厦。是岁，列郡大饥，驰请总督姚启圣出示，许沿海百姓出界采捕，全活百万。寻移镇兴化。适提督施琅疏平澎台，遂统陆师为副。誓众登舟，先取八罩，选精锐焚贼巨鉴，奋勇直前，立克澎湖。凯旋入觐，奉温旨褒嘉，赐鞍马衣袍。调浙舟山，甫阅月，擢四川提督，凡十一年。又以闽海岩疆，授陆路提督。未几复调水师。殚心经画，凡关国计民生者无不悉力举行。复以年老乞休，赐御书匾联，加威略将军。寻又赐诗存问。年七十六，率，赠太子少保。

　　福宁镇

　　吴万福，镶红旗汉军人。顺治十五年，任总兵。康熙元年，海贼伪总兵王士鳌、伪副将李礼泊船沙埕青屿山，万福遣使招降，已纳款，为伪水师提督阮述、陈文达围阻不得达。万福亲统兵夜驰岭杀贼千余，士鳌、礼突围出。二年，贼将阮春雷以船二十余窃据东蚶、长腰外岛窥福宁，浙寇张煌言率五十余艘与之合。适伪镇林国梁阴送款，机泄，张、阮合围之。国梁斩煌言弟嘉言，复以炮碎其船。万福遣游击李应元因国梁船夹攻之，擒剿数百，毁东蚶、长腰贼巢，春雷、煌言远遁。得旨嘉奖，加都督同知。三年，春雷、煌言复集百余艘泊三都、青山等岛。万福约水师李长荣夹剿。长荣趋东冲口。万福绕国梁船直抵官井洋，箭炮齐发，贼溃走东冲口。长荣师适至，遂合兵追至大洋，春雷降。万福加右都督。十三年耿藩叛。万福婴城固守，城破死之，合门同殉。十九年，赐太子少保，谥忠愍。雍正二年，入祀昭忠祠。

　　王大来，浙江金华人。康熙十五年，任总兵。十七年，郑锦伪总督刘国轩围泉州，断洛阳桥，留兵船守之。大来奉提督杨捷檄与副都统禅布会师洛阳桥南，两路夹击，用炮碎其船，泉州围解。十九年，从提督及总督姚启圣分下玉洲、三■〈氵义〉、石炮等十九寨，乘胜取厦门，亦分三路，故大来战绩与二督师等。

　　郭祺，陕西榆林府人。康熙六十年，任右营游击，练于军事。从征朱一贵，夺安平镇，复府城，遂同诸将窃追至铁线桥，复盐水港。一贵及余党悉就擒戮。

　　延山，乾隆五十二年任右营游击。林爽文党庄大田陷凤山县，山同安平游击郑嵩往太湖协剿，遂复凤山县。三月，复陷于贼。山与嵩并死之。

　　汀州镇

　　景慧，陕西人。康熙末，任镇标中营游击。从征朱一贵。既复府城，慧引兵复笨港，与舟师会击，扫清残孽，招集流亡，功与林亮、魏大猷埒。

　　王绍绪，四川潼府人。康熙末，任镇标左营游击整。饬戎政，有轻裘缓带风。从征朱一贵，克安平镇，复府城。

　　石琳，永定人，任镇标中营把总。康熙六十年，奉差领汀镇兵至台湾换营，遇台变，琳力请助战，为贼所围，殁于阵。事闻，与把总李茂吉、林彦、林富均予恤赐祭，荫一子以卫千总用。

　　漳州镇

　　苏明良，康熙末任漳浦营守备。从讨朱一贵，夺安平镇。翌日，贼数万来犯安平。明良与诸将张左右翼连环发大炮，尸填巨港。自是贼益破胆，不敢再出鲲身。我师得长驱入府城。

　　叶应龙，康熙末任同安营守备。筋骨如铁铸，刀棍不能伤。以石击其头，石碎而头无破损。盖异人也。从征朱一贵，同前锋先驱击贼，破贼将郑定瑞、苏天威，遂夺安平镇。副督师蓝廷珍荐十六人可当大任，而以林亮、魏天锡、魏大猷及应龙为最。

　　王玉璧字楚珩，仁和人。武乡试第一，顺治壬辰会试复第一，殿试第一甲第一名，授福建都督佥事。时海寇屯漳，攻泉州、兴化属邑，惠安、同安告失，而漳之南靖、长泰、漳浦、诏安四县先陷于贼。玉璧复惠安、同安，解泉州围，随从提督恢复漳城并四县。玉璧以诸邑沦陷势不得已，且漳城兵燹之余，倾废已尽，请免诸邑罪民以筑城。海寇突陷闽安镇，直逼省城。巡抚宜永贵命玉璧偕抚标分头堵御，带兵不满三百，出奇苦战，用大炮打开贼木城，于西城龙腰斩夺云梯，生擒贼首杨炯、韩泰等，贼遁去而城获全。升陕西延绥定边都督同知。后调天津卫总兵。致仕家居三十年。年九十卒。

　　黄翼，平和人，海澄公标右镇都督佥事。康熙十四年守漳，海贼陷城，血战被执，不屈死。子廷珏、胞兄端、侄明扬、侄孙启周暨女子婢妾四十八口同时殉难。十六年，大师克复漳州，予褒赠，遣官致祭，赐葬金三百两，荫一子卫千总。

　　水师提督

　　王之鼎字公定，正白旗汉军人。康熙十七年任水师提督。先是康熙初，由福建援剿总兵督军剿海寇郑锦，经数十战克厦门、金门及古浪诸岛。三年，败贼帅王盛、林茂、裴德等，拔铜山卫。九年，授本旗副都统，管福建提督，寻调松江。及是改督福建水师。闽寇日蹙，会楚蜀间兵事方急，请移镇要地自效。十八年，改四川提督。与贼战永宁，被执不屈死，赠太子太保，谥忠毅。

　　王郡，陕西干州人。雍正十年，由广东潮州总兵擢福建陆路提督。会台湾北路社番滋事，总兵吕瑞麐往剿。郡东渡应援，平之。复剿平南路，擒匪首吴福生，叙功加都督。侦知阿东一社有北仑、西仑、东仑、恶马四地，为逆番巢窟，乃遣游击邱有章、李科等攻西仑，参将李荫越、游击林黄彩攻东仑及恶马，自统游击黄贵、守备蔡彬、蔡启等攻北仑；并歼渠魁，招抚协从，四所廓清，进左都督。十一年移水师，言：『厦门四面环海，地少人多，加以营兵赴籴，难免匮乏之虞。臣查本衙门有官房四十七间，并鱼池河沟四处，岁得赁银伍百余两，可于谷价平减时买贮之，数年内可得万余石。累积既多，兵民可无食』。得旨嘉奖。乾隆二年疏言：『奉部文民人照营兵鸟枪尺寸制造，以资防患，而台湾远隔重洋，汉番杂处，恐奸民藉防患生事，小则侵界打鹿，与番构结，大则偶遇水旱，不逞之徒弄兵为变。恳照旧例禁止』。下所司议行。十一年，以老乞休，加太子少保。卒谥勤悫。

　　林秀，漳浦人。康熙末，任水师提标前营游击。朱一贵之乱从征，先登夺安平。又由七鲲身、濑口进兵，所向克捷。复偕蒋有成等穷追一贵，遇于大穆降，大败之，余党渍散，归降十之九。一贵夜遁下加冬，从贼不及千人，为杨旭等缚向军前，秀功居多。

　　孙全谋，龙溪人。乾隆间任水师提标中营外委，累迁后营游击。五十二年，林爽文之乱，攻诸罗；全谋从总兵蔡攀龙由东北路赴援，至大仑竹子脚遇伏，全军陷于正音庄，将弁被害者二十余人，惟全谋与攀龙突围而东，且行且战抵诸罗，即领兵剿聚屯城下诸贼。贼平，赏戴花翎，擢台湾水师副将。历江浙总兵，进广东提督。

　　海坛镇

　　谢希贤，龙溪人。康熙间，任海坛镇标左营游击。朱一贵之乱从征，克安平，同魏天锡、魏大猷以轻舟载枪炮硝磺于涂墼埕、水仔尾烧贼舟，烈焰弥空，焚巨舰四，与大兵会于府城下。既复府治，攻取北路，收诸罗县。引兵北上，与淡水营游击张駥等会剿余贼，北路千余里悉平。

　　李信，康熙末任海坛镇标右营把总。朱一贵之乱，信已换班登舟，闻变留军前，血战，遍体重伤，杂死尸中。妹夫王宋收埋，裹去得活。

　　陈宋，康熙末任海坛镇标右营把总。朱一贵之乱，带领镇兵到台，战败被伤，望门投匿，不受伪札。副督师蓝廷珍核实报闻。

　　金门镇

　　薄有成，武陵人。康熙五十八年任金门镇标右营游击。从讨朱一贵，气吞诸贼。克复府城，同林彦等穷追一贵，遇于大穆降。一贵以残卒千人走湾里溪。复蹙之于铁线桥。一贵单骑走下加冬，为义民缚献。

　　台湾镇

　　杨文魁字子伟，一字逸斋，奉天人。康熙二十三年，以都督佥事任总兵。时郑氏初归诚，台湾新入版图，文魁勤理营务，为兵民讲解圣谕，俾知孝弟廉耻，习勤俭。立义学，聘内地名儒为之师，置学田资贫士膏火，内地入籍者益众。时有郑氏余党蔡机公者，匿岛中，煽余氛为民害，至是感服文魁威德，来就抚。先是文魁为大学士巴泰所保举，一日，上诏巴泰曰：『蓝理昨陛见，朕问台湾总兵若何？蓝理对云：练兵马、兴学校，洁己奉公，兵民相安。每日惟食腐菜。朕思杨文魁为封疆大臣，惟食腐菜，居官可谓清矣。尔素言杨文魁之异，朕不意其能若此』。时蓝理又谓台湾屯田可省兵饷，欲以台兵万人发四千屯田，事下督抚提镇会议。文魁疏言：『田皆民业，夺为兵田已万不可，况兵皆内地抽调，父母妻子隔海相望，谁肯举家渡海屯田乎』？疏入，奉俞旨，兵民欢呼载道。及举行，军政被劾者无怨言。所举如林夔等多历镇帅有声。二十六年，内升本旗副都统，兵民争绘象立祠。未至京，擢都统。

　　殷化行字熙如，陕西咸宁武进士，康熙二十六年任台湾镇总兵。台地习于悍戾，生熟番居其间，土俗难驯。化行宣布德教，稍稍兴于礼让焉。初议筑城，化行言地皆浮沙，震动不常，城易倾颓，而孤悬海外，唯仗中国威灵统摄之，不恃城也。遂止筑。又谓军府所在不可无限，亲入山相视，得木材，令麾下人致二株，不旬日而成木城，分建营垒，缮甲厉兵，时其训练，遂为海外重镇。初，郑氏行永历钱，既入版图，有司请更铸制钱，部颁「台」字钱式镕故钱铸之。然以「台」字不能行内地，商旅得钱，必降价易银归，钱日贱，至三、四千文值银一两。而给兵饷，则银七钱三，兵以官值市物，民多闭匿弗与市。奸人构煽其间，几激民变。化行严防切谕而解。因以停铸请于督抚，不听。及补襄阳镇总兵，入觐，具言其弊。上愕然曰：『此事殊有关系，尔亦封疆大臣，在任何以不言』？化行顿首言：『武臣不敢与钱谷事』。上曰：『尔至襄阳，言之未晚』。对曰：『越省言事，恐为通政司所阻』。上曰：『第作条奏来』。化行还镇，即疏言之，果格于通政司。再具疏以上旨白通政，乃得达。下闽督抚议，遂停铸。兵民以安。

　　欧阳凯，漳埔人，任台湾镇总兵官。康熙六十年四月，台寇朱一贵倡乱，竖旗于南路冈山。凯拨官兵前剿，贼势猖獗。二十八日，凯领众驻春牛埔，列营迎战。五月朔，贼党数万云集，凯奋身血战，跃马冲突。贼四面围攻，势穷力困，中鎗坠马，贼刃交下，截其首去。诏赠太子少保，予恤赐祭葬，荫子弟一人，以守备用。

　　何勉，台湾道标千总。贼围竹仔脚塘，杀塘兵三人。勉获贼党蔡赐，梏之。赐愿捕贼自效。遂获黄潜等三十余名。康熙六十一年，改镇标。有朱一贵同谋贼首王忠久稽诛，督抚以勉胆勇有谋，专属之。勉侦忠出没凤山一带。忽传有贼匪竖旗，飞遣贼线林庆、李畅往探。庆遇旧党林豸，得其谋，言夜约李畅内应，视牛相闘火发为号，即挥众围何千总宅，畅从内斫其首云云。庆驰归告变。更定时，果见李畅负长刀侍门侧，随唤入理床褥，取其刀出，锁畅于内，曰：『好看我屋！我往牛相闘擒贼去也』。少顷，见林豸来放火，擒之贼，党星散。有许廷珠因贼线张云来归命，勉令与李畅同立功，随带捕王忠令。廷珠等伏忠出入之径，出不意擒之。事闻，擢福州城守右军守备，旋擢北路营参将。北路内山水沙连等凶番，自台湾变乱后，不纳赋饷。雍正四年，当道调兵进攻。勉谓水沙连恃水里湖为险，官兵无舟，不能飞渡，请带二百兵由北投社进取北港，大兵由水里湖进攻南港，逆番顾前不顾后，事可济也。遂分路进。番众闻大军破险猝至，惶悸无措，悉来投顺。询知南港首恶骨宗匿所，即日捕得。于是南北港二十五社悉输饷；惟内眉社凶番麻着未至，令本社缚以献，事平。乾隆四年，由广东总兵移台湾镇。八年，移南澳乡，署本省水师提督，以目疾乞休，卒年七十二。

　　柴大纪，浙江江山武进士，乾隆四十八年任台湾镇总兵。五十一年十一月晦日，林爽文陷彰化；越七日乙巳，陷诸罗。大纪闻报，丙午领兵赴难，至湾里溪不得进，退守盐埕。己酉，贼众数万猝至，民兵并力御之，而贼来益众。会营地有大铜炮，乃四十九年浮出海中者，用以击之，毙贼无算，贼始遁去。明年正月壬辰，克复诸罗，获伪军师侯元。于是大纪留守诸罗待援师。时知县陈良翼能得民心，民死守，至食尽无散意，奉旨改名嘉义县。而大纪被蜚语，得罪死。

　　孙文元，云南人，任镇标左营游击。朱一贵之乱，贼攻府治。文元兵少势孤，于鹿耳门内望北叩首，跃入海死。

　　李中扬，陕西武进士，乾隆四十八年任台湾镇标左营游击。五十一年，林爽文陷彰化县，中扬领兵三百往援诸罗，道病，力疾而前，至诸罗，城破，死之。

　　武克勤，甘肃武威武进士，嘉庆八年任镇标左营游击。九年四月，海贼蔡牵泊鹿港，由鹿港入鹿耳门，乘雨攻北线。克勤力御之，兵败遇害。

　　胡忠义，陕西人，任镇标左营守备。朱一贵之乱，偕中营千总蒋子龙、把总林彦随镇帅欧阳凯率师御贼于春牛埔，子龙、彦战败殉之，忠义中炮死。

　　周应遂，康熙末任镇标中营把总。朱一贵倡乱，应遂偕把总吴益光从右营游击周应龙御贼赤山，战败被擒。应遂道遇陈宗救回。及府治陷，往黄蘗寺为僧，与千总康朝功、把总李先春、韩胜等谋为内应，事泄奔匿。益光与刘得紫同禁朱子祠，后皆随军击贼大穆降有功。

　　陈元，侯官人，任镇标左营千总。朱一贵乱，元从本标右营游击周应龙于南路冈山御贼，贼败走。明日，直进赤山。又明日，贼悉众四面围攻，元鏖战受创，被获不屈死。

　　马云骥，任镇标右营千总。朱一贵初起，云骥与贼战，败，弃马，夜行昼伏，至十八重溪，纠募乡勇八百人，竖大清旗号据险待援。既大兵复府城，与贼战大穆降，有功。

　　林端，乾隆五十一年任镇标千总。林爽文之乱，从同知杨廷理剿贼，率民兵趋大穆降，遇贼结队由大湾往攻盐埕，以兵少不支，死之。

　　黄荣，乾隆五十一年任镇标千总。五十二年，提督大军至鹿港，驻许厝寮，离彰化城二十里。荣与千总吴联贵追大军未及，中途战死。

　　卢思聪，乾隆五十一年任镇标千总。五十二年，麻豆等三十八庄民请兵协剿，将军常青发兵三百人令思聪率以往，庄陷，死之。

　　李元升、翁朝龙，俱嘉庆间镇标右营把总。从镇师爱新泰攻破洲仔尾贼巢，又从攻桶盘栈、大穆降等处，克复凤山县城，擢千总。

　　台湾水师协

　　周承恩，同安人，道光九年任水师协标中营游击、护水师副将。十二年，逆匪张丙滋事，承恩从总兵刘廷斌率兵剿之，与廷斌相失，承恩冲贼阵后，纵马反寻，冲突数次，力竭被戕。奏入，上嘉悯之，下部加等赐恤。

　　游崇功，漳浦人，任水师协左营游击。朱一贵之乱，崇功奉调援剿，同副将许云并力击败贼众。闻镇营围急，率兵赴春牛埔，而总镇欧阳凯已阵殁，崇功手持大刀，左右冲突，杀贼三十余人，中鎗坠马死。事闻，与镇标游击孙文元俱诏赠给拖色拉哈番，赐恤典祭葬，各荫子弟一人，以守备用。

　　台湾北路协

　　罗万仓，甘肃宁夏人，任北路参将。朱一贵之乱，总兵欧阳凯战死，府治陷，万仓鼓励将士坚守。贼攻北路，连发大炮攻之，仆贼旗。贼四面猬集，万仓突围拒战，兵孤无援，踰沟坠马。贼以竹篙截其喉，犹挥刀杀贼而死。妾蒋氏闻兵败，亦自经。诏赠给拖色拉哈番世袭，赐恤典祭葬，荫子弟一人，以守备用。妾蒋氏诏建坊旌之。

　　陈徽，康熙末任北路营千总。北路奸民赖池等起应朱一贵，攻诸罗。徽与把总郑高从、参将罗万仓拒守。万仓战死，徽与郑高遁入山，集乡民训练一月，攻复诸罗，斩贼目赖元改，以其头祭罗参将。因无后继，复为翁飞虎、江国论所夺，仍走入山。及兵至，乃出招抚贼目曾贤、李德。又从朱文等安辑各庄民社，以功议叙。

　　龚捷，康熙末任北路营千总。朱一贵乱，捷自八里坌奉调回营，中途遇贼，遯入北投社鼓励番众，招抚难民，据险杀贼，协守半线。

　　王郡，康熙六十一年任北路营千总兼署守备。郡本延平城守营千总，朱一贵陷台湾府，郡奉总督令援淡水，自厦门一昼夜至，同守备陈策招抚林中栋等二千余人，抵诸罗，奋勇杀贼。及移北路营，有奸匪百余人在八掌溪、小溪洲拜旗作孽，杀塘兵三人。总兵蓝廷珍遣弁兵搜北埔寮诸山，郡擒其魁李庆，见有积米百余石，传令焚烧，但收回所劫乡民赃物以报，廷珍称为知兵，擢本营守备。

　　马步衢，署斗六门营守备。道光十二年，贼张丙围台湾，支党分攻斗六门城。步衢筑围栅、浚濠沟，与县丞方振声协力抵御。把总陈玉威掷火器以遏贼势，贼乘夜纵火，蜂拥而入。步衢等持刀巷战，各毙数贼，力竭死之。事闻，步衢以游击例赐恤，谥「刚歹」，给骑都世职；玉威以都司例赐恤，谥「勇烈」，给云骑尉世职。玉威妻唐氏，亦骂贼死，诰赠恭人，谥「节烈」。诏于斗六门立祠祀之。

　　台湾北路淡水营

　　黄曾荣字焕文，台湾诸生，弃而从戎，补把总，迁千总。台厦道陈璸命往上淡水捕郑尽心，曾荣相山川形势，请于其地设营。后璸巡抚福建，遂与总督满保合疏请添设淡水营，以曾荣为都司。

　　何太武任淡水营中营千总，秩满给咨赴厦门，因病阻未内渡。朱一贵乱，陷府治，大武削发为僧，入黄寺蘖谋内应，不克，及大兵至，复出报效。

　　台湾南路营

　　苗景龙，陕西人，康熙五十八年任台湾镇南路营参将。朱一贵党林君英等攻南路营，景龙战败，走万丹港，匿渔寮三日，为贼擒，不屈死。

　　马定国，陕西人，任台湾镇南路营守备。朱一贵乱，攻南路营，定国督兵拒战，势不能支，大呼曰：『我朝廷命官，岂可被擒取辱』？遂拔佩刀自刎死。事闻，与镇标守备胡忠义俱诏予恤赐祭葬，荫一子，以卫千总用。

　　陈一得，康熙六十年任南路营守备。六十一年，侦知下淡水奸民林亨谋作乱，以「合心王」三字为勘合，方贸帛制旗，欲夜举事，急发兵擒之，搜得勘合及伪札，分遣弁兵围捕贼党，并获之。

　　林富，长汀人，任南路营把总。台匪窃发，奉委率兵为游击周应龙前队引路，至赤山，与贼战。贼稍却，富乘胜深入。贼厚阵围之，攒刺而死。时有削职把总江先达、镇标右营领旗王奇生俱力战殁于阵。

　　张文学，康熙末任南路营把总。战败为贼所擒，与刘得紫同禁，不屈六日，遁往狮子岩为僧。大兵入台，集义民四百余人，招回旧兵亦四百余人，助攻贼党，搜捕尽力。

　　台湾噶玛兰营

　　张荣森，噶玛兰营守备。道光十二年，随总兵刘廷斌剿贼张丙，被伤倒地，复持刀跃起，手刃数贼。贼匪深恨，割其首去。事闻，交部加等赐恤。

　　旧漳州镇

　　张国柱，云霄营参将。顺治六年十一月，海寇郑成功陷云霄，国柱死之。

　　傅宏基，金华人，漳州城守游击，分防长泰县。康熙十七年，海寇围县城，宏基婴城固守，援绝城陷，被执不屈，死之。诏优恤，荫一子。

　　附官任未详（据军机处咨案补）

　　康熙十七年，海寇攻城，泉州陆路把总张应虎战死。

　　雍正十年，台湾守备彭捷征逆番，十一年，台湾守备张玉剿吴福生，先后没于阵。

　　--以上录自重纂福建通志卷一百四十五。  
职官

　　总督（大清会典：都察院右都御史、右副都御史、右佥都御史俱不专设，但为直省总督、巡抚兼衔；遇补授应兼职衔，吏部议拟具题请旨。要皆因事设裁，随地分并，历年员额不一。福建总督，初制属浙江兼辖。顺治十五年专设。康熙七年仍总督浙闽。九年专设。二十三年改为总督闽浙。雍正五年仍专设。十二年复故。以后遂为定员）

　　张存仁，顺治三年任，有宦绩；浙闽总督始此。

　　陈锦，五年任，有宦绩。

　　刘清泰，辽东人，十年任。

　　佟代，辽东人，十二年任。

　　李率泰，十三年任，十五年专领福建，有宦绩；闽督专设始此。

　　张朝璘，奉天广宁贡生，康熙五年任。

　　祖泽溥，辽东人，六年任。

　　赵廷臣，七年任，有宦绩；复兼领浙闽。

　　刘兆麒，旧志「麒」作「麟」，八年任，有宦绩。

　　刘斗，直隶人，九年任；复专领福建。

　　范承谟，十二年任，有宦绩。

　　郎廷相，十五年任，有宦绩。

　　姚启圣，十七年任，有宦绩。

　　施维翰，江南上海人，题名碑作华亭人，顺治壬辰进士，二十三年任；由浙督改为闽浙总督。

　　王国安，二十三年任，有宦绩。

　　王新命，四川潼川贡监，二十六年任。

　　王隲，二十七年任，有宦绩。

　　兴永朝，镶黄旗汉军人，二十八年任。

　　朱宏祚，山东高唐州举人，三十一年任。

　　郭世隆，三十四任，有宦绩。

　　金世荣，正黄旗汉军人，四十二年任。

　　梁鼐，陕西长安人，四十五任。

　　范时崇，四十九年任，有宦绩。

　　觉罗满保，五十四年任，有宦绩。

　　高其倬，雍正四年任；五年，复专领福建；有宦绩。

　　史贻直，七年任，有宦绩。

　　刘世明，八年任，有宦绩。

　　郝玉麟，十年任，有宦绩；十二年，复兼领浙江。

　　德沛，宗室，乾隆四年任。

　　那苏图，镶黄旗满洲人，七年任。

　　马尔泰，正黄旗满洲人，九年任。

　　喀尔吉善，十二年任，有宦绩。

　　杨应琚，正白旗汉军人，二十二年任。

　　杨廷璋，镶黄旗汉军人，二十四年任，二十八年晋体仁阁大学士，留任。

　　苏昌，二十九年任，有宦绩。

　　崔应阶，湖北江夏荫生，三十三年任。

　　锺音，镶蓝旗满洲人，乾隆丙辰进士，三十六年任。

　　杨景素，江南甘泉人，四十三年任。

　　三宝，正红旗满洲人，四十四年任。

　　李质颖，正白旗汉军人，四十五年任。

　　富勒浑，正蓝满洲人，四十五年任。

　　陈辉祖，湖南祁阳荫生，四十六年任。

　　福长安，镶黄旗满洲人，四十七年任。

　　雅德，正红旗满洲人，五十年任。

　　李侍尧，镶黄旗汉军人，五十二年任。

　　福康安，五十三年任，有宦绩。

　　觉罗伍拉纳，正红旗人，五十四年任。

　　长麟，正蓝旗满洲人，六十年任。

　　魁伦，正黄旗满洲人，嘉庆元年任。

　　书麟，镶黄旗满洲人，四年任。

　　玉德，正红旗满洲人，五年任。

　　阿林保，正白旗满洲人，十一年任。

　　方维甸，安徽桐城人，乾隆辛丑进士，十四年任。

　　汪志伊，安徽桐城举人，十五年任。

　　董教增，江苏上元人，乾隆丁未进士，二十二年任。

　　庆保，镶黄旗满洲人，道光元年任。

　　赵慎畛，三年任，有宦绩。

　　孙尔准，五年任，有宦绩。

　　程祖洛，安徽歙县人，嘉庆己未进士，十二年任。

　　锺祥，镶黄旗汉军人，嘉庆戊辰进士，十六年任。

　　桂良，正红旗满洲人，贡生，十九年任。

　　邓廷桢，江苏江宁人，嘉庆辛酉进士，二十年任。

　　颜伯焘，二十一年任。

　　刘韵珂，二十三年任。

　　巡抚（始于前明永乐间。或加提督，或加赞理，率兼都御史以行。所辖地方，前后改并不一。至嘉靖三十六年，专设提督军务巡抚福建地方驻福州，统辖全省，始为定员。国朝因之。原兼提督军务，康熙初裁提督军务，十二年复旧）

　　佟国鼐，顺治三年任，有宦绩。

　　张学圣，直隶人，有宦绩。

　　佟国器，十年任，有宦绩。

　　宜永贵，十二年任，有宦绩。

　　刘汉祥，正红旗汉军人，十三年任。

　　徐永祯，辽东人，十六年任。

　　许世昌，康熙元年任，有宦绩。

　　杨熙，辽东人，十五年任。按藩档，杨熙前有刘秉政，旧志不载，当以从耿逆削之。

　　吴兴祚，十七年任，有宦绩。

　　董国兴，奉天人，二十一年任。

　　金鋐，直隶宛平人，顺治壬辰进士，二十二年任。

　　张仲举，镶红旗汉军人，二十五年任。

　　卞承誉，奉天人，二十九年任。

　　宫梦仁，直隶静海人，康熙癸丑进士，三十六年任。

　　张志栋，山东昌邑人，康熙癸丑进士，三十八年任。

　　梅鋗，四十年任，有宦绩。

　　李斯义，四十四年任，有宦绩。

　　张伯行，四十六年任，有宦绩。

　　许嗣兴，奉天开原人，四十九年任。

　　黄秉中，奉天海城人，四十九年任。

　　觉罗满保，见总督，五十一年任。

　　陈璸，五十五年任，有宦绩。

　　吕犹龙，奉天人，五十八年任。

　　黄国材，正白旗汉军监生，六十一年任。

　　毛文铨，奉天广宁人，雍正三年任。

　　常赉，镶白旗满洲人，五年任。

　　朱纲，山东高唐州人，六年任。

　　刘世明，见总督，七年任。

　　赵国麟，八年任，有宦绩。

　　卢焯，镶黄旗汉军监生，十三年任。

　　王士任，山东文登人，雍正癸卯进士，乾隆三年任。

　　王恕，五年任，有宦绩。

　　刘于义，七年任，有宦绩。

　　周学健，见提督学政，八年任。

　　陈大受，十年任，有宦绩。

　　潘思，十三年任，有宦绩。

　　陈宏谋，十七年任，有宦绩。

　　锺音，见总督，十九年任。

　　吴士功，雍正癸丑进士，二十三年任，有宦绩。

　　定长，正黄旗满洲人，二十七年任。

　　李因培，云南晋宁州人，乾隆乙丑进士，二十九年任。

　　庄有恭，广东番禺人，乾隆己未进士第一人，三十一年任。

　　崔应阶，见总督，三十二年任。

　　鄂宁，镶蓝旗满洲举人，三十三年任。

　　温福，镶红旗满洲人，三十四年任。

　　锺音，三十五年再任。

　　余文仪，浙江诸暨人，乾隆丁已进士，三十六年任。

　　德保，正白旗满洲人，乾隆丁已进士，四十三年任。

　　黄检，镶红旗汉军人，四十三年任。

　　富纲，正蓝旗满洲人，四十四年任。

　　雅德，见总督，四十七年任。

　　徐嗣曾，榜姓杨，五十年任，有宦绩。

　　浦霖，浙江嘉善人，乾隆丙戌进士，五十六年任。

　　姚棻，安徽桐城人，乾隆辛已进士，六十年任。

　　田凤仪，河南安阳人，乾隆辛卯进士，嘉庆二年任。

　　费淳，浙江钱塘人，乾隆癸未进士，二年任。

　　汪志伊，见总督，三年任。

　　李殿图，七年任，有宦绩。

　　温承惠，山西太谷拔贡，十一年任。

　　张师诚，十一年任，有宦绩。

　　王绍兰，浙江萧山人，乾隆癸丑进士，十九年任。

　　史致光，浙江山阴人，乾隆丁未进士第一人，二十二年任。

　　韩克均，山西汾阳人，丙辰进士，二十五年任。

　　颜检，广东连平州拔贡，道光元年任。

　　叶世倬，江苏上元举人，二年任。

　　孙尔准，见总督，三年任。

　　韩克均，六年再任。

　　魏元烺，直隶昌黎人，嘉庆戊辰进士，十一年任。

　　吴文镕，江苏仪徽人，嘉庆己卯进士，十九年以刑部侍郎任。

　　刘鸿翔，山东潍县人，嘉庆己巳进士，二十一年任。

　　郑祖琛，浙江乌程人，嘉庆乙丑进士，二十六年任。

　　徐继畬，山西五台人，道光丙戌进士，二十七年任。

　　巡按御史（大清会典：顺治元年，直省各差巡按御史一员，一年一次更替。七年停止，八年复差。于各部院衙门内不分新旧理事官郎中以下，吏部都察院会同考选才能清廉、品望素优者授为御史差遣。十五年，议准巡按所属地方应巡历周遍，以访民生利害、有司贤否。十八年停差）

　　周世科，顺治四年任。

　　霍达，陕西长安人，明崇祯辛未进士，五年任。

　　史詥，旧志「詥」作「洽」，山西孝义人，明崇祯癸未进士，六年任。

　　王应元，山西猗氏人，明崇祯甲戌进士，八年任。

　　赵如瑾，江南人，十一年任。

　　朱克简，江南宝应人，顺治丁亥进士，十三年任。

　　成性，江南和州人，顺治己丑进士，十四年任。

　　李时茂，十六年任。

　　范平，辽阳人，十八年任。

　　观风整俗使（雍正七年设，八年以后停差）

　　刘师恕，江南宝应人，康熙庚辰进士，雍正七年任。

　　提督学正（提学道并。国初因明制，原设道一员，隶按察司，以副使佥事任。康熙四十二年，改置提督学政，或差翰林院，或差监察御史，无定员）

　　闵度，浙江乌程人，明崇祯丁丑进士。顺治三年任。

　　宋征舆，江南华亭人，顺治丁亥进士，八年任。

　　孔自洙，浙江桐乡人，顺治己丑进士，十一年任。

　　陈瑾，十四年任，有宦绩。

　　宋祖法，河南新蔡人，明崇祯甲戌进士，十七年任。

　　陆求可，江南山阳人，顺治乙未进士，康熙元年任。

　　田本沛，陕西富平人，明崇祯癸未进士，六年任。

　　王震起，山东潍县人，顺治乙未进士，九年任。

　　孙期昌，河南叶县人，顺治壬辰进士，十六年任。

　　杨锺岳，广东揭阳人，康熙甲辰进士，十八年任。

　　丁蕙，二十一年任，有宦绩。

　　赵随，浙江嘉兴人，康熙丁未进士，二十四年任。

　　高曰聪，二十七年任，有宦绩。

　　徐孺芳，浙江仁和人，顺治己亥进士，三十年任。

　　陆舆，江南宜兴人，康熙己未进士，三十三年任。按旧志作史陆舆，今据题名碑。

　　汪薇，三十六年任，有宦绩。

　　司百职，河南通许人，康熙丙辰进士，三十九年任。

　　张为经，山东济宁州人，康熙辛未进士，四十一年任。以上俱提学道，以后改为提督学政。

　　沈涵，四十二年任，有宦绩。

　　杨笃生，四十五年任，有宦绩。

　　范光宗，陕西合阳人，康熙戊辰进士，四十八年以左赞善任。旧志作邵阳人，今据题名碑。

　　车鼎晋，湖广邵阳人，康熙丁丑进士，六十年以翰林侍读学士任。

　　李锺峨，四川通江人，康熙丙戌进士，五十七年以检讨任。

　　阿尔赛，镶蓝旗满洲人，康熙丁丑进士，六十年以翰林院侍讲学士任。

　　黄之隽，雍正二年任，有宦绩。

　　程元章，河南上蔡人，康熙辛丑进士，四年以少詹事任。

　　戴瀚，江南上元人，雍正癸卯进士，七年以左庶子任。

　　杨炳，湖广锺祥人，雍正癸卯进士，十一年以翰林侍读任。

　　周学健，十三年任，有宦绩。

　　于辰，江南金坛人，雍正丁未进士，乾隆四年以编修任。

　　吴华孙，七年任，有宦绩。

　　吴嗣爵，浙江钱塘人，雍正庚戌进士，十年以吏部郎中任。

　　葛德润，山西安邑人，雍正癸丑进士，十三年以御史任。

　　冯钤，浙江桐乡人，乾隆丁已进士，十六年以给事中任。

　　汪廷屿，十九年任，有宦绩。

　　李友棠，江西临川人，雍正癸丑进士，二十一年以给事中任。

　　范思皇，湖北蕲水人，乾隆辛未进士，二十三年以吏部员外郎任。

　　庄培因，二十三年任，有宦绩。

　　汪廷屿，二十四年再任。

　　纪盷，直隶献县人，乾隆甲戌进士，二十七年以编修任。

　　王杰，陕西韩城人，乾隆辛已进士第一人，三十年以修撰任。

　　阿肃，镶白旗满洲人，乾隆甲戌进士，三十三年以詹事任。

　　汪新，浙江仁和人，乾隆丁丑进士，三十六年以户科给事中任。

　　吉梦熊，江南丹阳人，乾隆壬申进士，三十九年以太仆寺卿任。

　　沈初，浙江平湖人，乾隆癸未进士，四十二年以礼部侍郎任。

　　朱筠，四十四年任，有宦绩。

　　朱珪，四十五年任，有宦绩。

　　吴玉纶，河南固始人，乾隆辛巳进士，四十八年以左副都御史任。

　　陆锡熊，五十一年任，有宦绩。

　　吉梦熊，五十四年以通政使再任。

　　邹奕孝，江南金匮人，乾隆丁丑进士，五十六年以工部侍郎任。

　　赵佑，浙江仁和人，乾隆壬申进士，五十八年以左副都御史任。

　　陈嗣龙，浙江平湖人，乾隆己丑进士，六十年以光禄寺卿任。

　　初彭龄，山东莱阳人，乾隆庚子进士，嘉庆三年以通政使任。

　　钱福祚，浙江嘉兴人，乾隆庚戌进士，四年以编修任。

　　恩普，六年任，有宦绩。

　　邵自昌，顺天大兴人，乾隆戊戌进士，九年以大理寺卿任。

　　叶绍本，浙江归安人，嘉庆辛酉进士，十一年以编修任。

　　方振，江西南昌人，嘉庆辛酉进士，十五年以右庶子任。

　　汪润之，浙江钱塘人，嘉庆辛酉进士，十八年以右中允任。

　　吴椿，安徽歙县人，嘉庆壬戌进士，二十一年以通政使司参议任。

　　韩鼎晋，二十四年任，有宦绩。

　　沈维肃，浙江嘉兴人，嘉庆壬戌进士，道光二年以翰林院侍讲学士任。

　　史致俨，五年任，有宦绩。

　　陈用光，江西新城人，嘉庆辛酉进士，八年以内阁学士兼礼部侍郎任。

　　张麟，十一年任，有宦绩。

　　吴孝铭，江苏武进人，嘉庆己巳进士，十四年以太仆卿任，寻擢宗人府府丞，仍任。

　　吴锺骏，江苏吴县人，道光壬辰进士第一人，十七年以国子监司业任，寻擢司经局洗马，仍任。

　　布政使司（大清会典：正官：布政使、参政、参议；首领官：经历一员、都事一员、照磨所照磨一员；所属衙门：库大使一员。旧有理问、副理问各一员、检校一员、广积库大使一员，后裁）

　　左布政使

　　朱鼎新，顺天大兴贡生，顺治三年任。

　　丁文盛，正白旗满洲辽东人，六年任。

　　佟国器，见巡抚，八年任。

　　周亮工，十年任，有宦绩。

　　王显祚，直隶曲周举人，十三年任。

　　翟凤翥，山西闻喜人，顺治丙戌进士，十七年任。

　　王孙蔚，陕西临潼人，顺治壬辰进士，十八年任。

　　何中魁，奉天辽阳贡生，康熙二年任。

　　右布政使

　　赵林翘，浙江钱塘人，明崇祯戊辰进士，顺治三年任。

　　周亮工，见左布政使，六年任。

　　谢道，奉天人，十一年任。

　　张尚，十二年任，有宦绩。

　　管起凤，正蓝旗汉军人，十三年任。

　　郭鸣凤，直隶河间人，武进士，十五年任。

　　董显忠，奉天中后所人，十六年任。

　　金光祖，康熙元年任，有宦绩。

　　张扬，湖广黄州人，二年任。

　　崔代，广东广宁人，四年任。

　　于际清。

　　布政使（旧设左右布政使各一员；康熙六年裁一员，只称布政使）

　　姚启圣，见总督，康熙十六年任。

　　高翼宸，直隶滦州举人，十七年任。

　　于成龙，十八年任，有宦绩。

　　张仲德，三韩人。

　　佟康年，十九年任，有宦绩。

　　马斯良，正白旗满洲人，二十年任。

　　张汧，山西高平人，顺治丙戌进士，二十四年任。

　　张永茂，镶蓝旗汉军人，二十六年任。

　　李炳，正白旗满洲人，二十九年任。

　　高承爵，奉天辽阳州人，三十二年任。

　　董延祚，奉天辽阳州人，三十二年任。

　　杨廷耀，正黄旗汉军人，三十三年任。

　　汪楫，三十四年任，有宦绩。

　　张霖，直隶抚宁人，三十七年任。

　　祖文明，正黄旗汉军人，三十九年任。

　　高缉睿，直隶静海人，四十年任。

　　金培生，正白旗汉军荫生，四十六年任。

　　李发甲，云南举人，五十二年任。

　　沙木哈，正白旗满洲人，五十三年任。

　　黄叔琬，顺天大兴人，康熙庚辰进士，雍正元年任。

　　秦国龙，山东日照人，康熙庚辰进士，三年任。

　　沈廷正，四年任，有宦绩。

　　赵国麟，见巡抚，六年任。

　　潘体丰，山东乐陵贡生，七年任。

　　刘藩长，山西洪洞贡生，十年任。

　　张廷枚，正红旗满洲人，十二年任。

　　王士任，山东威海卫文登人，雍正癸卯进士，乾隆二年任。

　　乔学尹，山西猗氏人，康熙癸巳进士，三年任。

　　张嗣昌，山西浮山人，六年任。

　　高山，山东历城人，雍正癸卯进士，九年任。

　　永宁，正红旗满洲人，十二年任。

　　陶士僙，湖南宁乡人，十五年任。旧志注：进士考、进士题名碑未见。

　　顾济美，江南长洲人，十六年任。

　　德舒，镶红旗满洲人，十七年任。

　　德福，镶红旗满洲人，二十一年任。

　　曹绳柱，二十八年任，有宦绩。

　　颜希深，广东连平州监生，二十九年任。

　　钱琦，浙江钱塘人，乾隆丁巳进士，三十二年任。

　　黄检，见巡抚，四十三年任。

　　德文，正白旗满洲人，四十三年任。

　　杨廷桦，顺天大兴人，乾隆丁丑进士，四十五年任。

　　徐嗣曾，见巡抚，四十八年任。

　　伍拉纳，见总督，五十年任。

　　伊辙布，正蓝旗蒙古人，五十三年任。

　　田凤仪，见巡抚，六十年任。

　　汪志伊，见总督，嘉庆二年任。

　　李殿图，见巡抚，四年任。

　　姜开阳，湖北黄陂人，乾隆辛卯进士，七年任。

　　裘行简，江西新建监生，九年任。

　　赡柱，正红旗满洲监生，十年任。

　　景安，镶红旗满洲监生，十年任。

　　景敏，正白旗满洲贡生，十一年任。

　　积郎阿，正白旗蒙古生员，十七年任。

　　王绍兰，见巡抚，十八年任。

　　瑞麟，正黄旗满洲人，十九年任。

　　李赓芸，二十一年任，有宦绩。

　　明山，镶蓝旗满洲监生，二十二年任。

　　孙尔准，见总督，二十五年任。

　　徐炘，直隶天津举人，道光元年任。

　　诚端，镶黄旗满洲官学生，三年任。

　　惠显，镶黄旗满洲生员，四年任。

　　吴荣光，广东南海人，嘉庆己未进士，六年任。

　　富呢扬阿，镶红旗满洲举人，八年任。

　　程含章，云南景东厅举人，八年任。

　　魏元烺，见巡抚，十年任。

　　惠吉，镶黄旗满洲荫生，十一年任。

　　郑祖琛，见巡抚，十四年任。

　　贺长龄，湖南善化人，嘉庆戊辰进士，十五年任。

　　凤来，镶白旗满洲官学生，十六年任。

　　陈崇礼，浙江海宁州职员，十七年任。

　　吴荣光，十七年再任。

　　瑞元，正黄旗满洲荫生，二十年任。

　　曾望颜，广东香山人，道光壬午进士，二十一年任。

　　徐继畬，见巡抚，二十三年任。

　　陈庆偕，浙江会稽人，道光乙未进士，二十七年任。

　　按察使司（大清会典：正官：按察使、副使、佥事；首领官：经历一员、照磨一员。康熙三十八年裁知事一员、检校一员）

　　按察使

　　杨御蕃，山东人。

　　周亮工，见左布政使，顺治四年任。

　　王显祚，见左布政使。

　　郑廷櫆，广东澄海举人。旧志，廷櫆列王显祚前。考宜永贵传载：十二年，郑成功拥众薄福州，永贵率布政使王显祚、按察使郑廷櫆等分门固守；而显祚以是年迁布政，则廷櫆以是年任按察矣，故据以为次。

　　董应魁，辽东贡生。

　　田起龙，辽东生员。

　　祖建衡，辽东贡生。

　　程之璇，山西官生。旧志无年任。据周亮工传，十三年听勘入闽，有全城功，而狱未解，会按察程之璇至，乃疏冤状上请，系十四年事。

　　祈彦，辽东贡生。

　　周师忠，浙江人，满洲籍。

　　王原膴，顺天府荫生。

　　张宏俊，顺天大兴人，顺治丁亥进士。

　　安世鼎，三韩贡生。

　　吴兴祚，见巡抚，康熙十五年任。

　　于成龙，见布政使，十八年任。

　　张所志，十八年任，有宦绩。

　　赵进美，山东益都人，明崇祯庚辰进士。

　　黄桂。

　　田庆曾，山东昌乐拔贡。

　　张敏，正黄旗汉军荫生。

　　张志栋，见巡抚。

　　董延祚，正白旗汉军荫生。

　　江楫，见布政使，三十二年任。

　　李成林，奉天府广宁监生，三十五年任。

　　郎廷极，镶黄旗汉军监生，四十年任。

　　范时崇，见总督，四十一年任。

　　金培生，见布政使，四十四年任。

　　宋致，河南商邱贡生，四十六年任。

　　董永芠，正黄旗汉军荫生，五十年任。

　　秦国龙，见布政使，雍正元年任。

　　丁士一，山东日照人，康熙丙戌进士，三年任。

　　乔学尹，见布政使，四年任。

　　潘体丰，见布政使，六年任。

　　孙国玺，正白旗汉军人，康熙辛丑进士，七年任。

　　李玉鋐，江南通州人，康熙丙戌进士，七年任。

　　刘藩长，见布政使，九年任。

　　李玉鋐，再任。

　　张廷枚，见布政使，十二年任。

　　庄令翼，江南武进人，康熙丙戌进士，十二年任。

　　觉罗伦达礼，正红旗汉军监生，十三年任。

　　张嗣昌，见布政使，乾隆四年任。

　　王丕烈，江南青浦人，雍正丁未进士，六年任。

　　储龙光，江南宜兴人，雍正甲辰进士，八年任。

　　纳敏，镶黄旗满洲人，八年任。

　　王廷诤，江南全椒举人，九年任。

　　觉罗雅尔哈善，正红旗满洲譒译举人，十年任。

　　陶士僙，见布政使，十二年任。

　　顾济美，见布政使，十五年任。

　　德舒，见布政使，十六年任。

　　来谦鸣，浙江萧山人，十七年任。

　　刘慥，云南永北人，乾隆丁巳进士，十八年任。

　　史奕昂，江南溧阳举人，二十二年任。

　　富明安，镶红旗满洲人，二十六年任。

　　曹绳柱，见布政使，二十六年任。

　　淑宝，镶红旗满洲人，二十八年任。

　　余文仪，见巡抚，三十年任。

　　孙孝愉，山西兴县荫生，三十四年任。

　　张镇，山东海丰监生，三十四年任。

　　广德，正红旗满洲人，监生，三十七年任。

　　蒋允君，贵州贵筑人，乾隆丁巳进士，四十年任。

　　奇宠格，镶白旗满洲举人，四十二年任。

　　杨廷桦，见布政使，四十三年任。

　　李庆棻，镶黄旗汉军人，四十六年任。

　　秦承恩，江南江宁人，乾隆辛巳进士，四十六年任。

　　谭尚忠，江西南丰人，乾隆辛未进士，四十七年任。

　　李永祺，山西阳曲举人，五十年任。

　　伊辙布，见布政使，五十三年任。

　　王庆长，山东福山人，壬辰进士，五十四年任。按进士考、题名碑未见。

　　钱受椿，江南常熟监生，五十八年任。

　　田凤仪，见巡抚，六十年任。

　　刘烒，江西南丰人，乾隆己丑进士，嘉庆四年任。

　　瞻柱，见布政使，四年任。

　　乔人杰，山西徐沟举人，六年任。

　　成宁，镶黄旗满洲人，七年任。

　　韩崶，江苏元和拔贡，九年任。

　　袁秉直，江苏华亭人，十一年任。

　　庆保，见总督，十一年任。

　　王绍兰，见巡抚，十三年任。

　　广玉，正白旗满洲人，十四年任。

　　刘大懿，山西洪洞举人，十五年任。

　　王绍兰，十七年再任。

　　瑞麟，见布政使，十八年任。

　　习振翎，江西峡江人，乾隆甲辰进士，十九年任。

　　李赓芸，见布政使，二十年任。

　　觉罗麟祥，正黄旗满洲人，二十一年任。

　　糜奇瑜，四川秀山举人，二十三年任。

　　彭希濂，江苏长洲人，乾隆甲辰进士，二十四年任。

　　孙尔准，见总督，二十五年任。

　　舒灵阿，正蓝旗满州荫生，二十五年任。

　　唐仲冕，湖南善化人，乾隆癸丑进士，道光元年任。

　　吴荣光，见布政使，二年任。

　　苏成额，正红旗满洲人，二年任。

　　邱鸣泰，江西东乡举人，三年任。

　　魏元烺，见巡抚，四年任。

　　张青选，广东顺德举人，五年任。

　　鄂顺安，正红旗满洲人，六年任。

　　岳良，正红旗满洲监生，九年任。

　　惠吉，见布政使，十年任。

　　光聪谐，安徽桐城人，嘉庆己巳进士，十年任。

　　郑祖琛，见布政使，十年任。

　　凤来，镶白旗满洲人，十一年任。

　　张澧中，陕西潼关厅人，嘉庆丁丑进士，十六年任。

　　常恒昌，山西凤台人，嘉庆甲戌进士，十七年任。

　　裕康，正红旗满洲监生，二十一年任。

　　陈士枚，山西平定州人，道光丙戌进士，二十五年任。

　　兆那苏图，镶黄旗满洲荫生，二十七年任。

　　巡海道（顺治六年设，兼理边储，康熙九年裁）

　　范登仕，辽东人，顺治六年任。

　　祖建衡，见按察使，十年任。

　　耿介，十三年任，有宦绩。

　　秦宗尧，山东贡生，十六年任。

　　宋可发，山东胶州人，顺治己丑进士，十六年任。

　　沈鼒，浙江嘉善人，顺治己丑进士，十八年任。

　　苏寅，江南丹徒人，顺治乙未进士，康熙六年任。

　　李克世图，正蓝旗汉军生员，七年任

　　陈启泰，八年任，有宦绩。

　　巡台御史（康熙六十一年设，满、汉各一员，岁一易。雍正十年，二岁一易。乾隆十七年，三岁一易。五十一年，停。其汉御史兼学政，始雍正五年，乾隆十七年停，仍归台湾道兼摄）

　　吴达礼，正红旗汉军人，康熙六十一年任。

　　黄叔璥，顺天大兴人，康熙己丑进士，六十一年任。

　　禅济布，镶蓝旗满洲人，雍正二年任。

　　丁士一，山东日照人，康熙丙戌进士，二年任。

　　景考祥，河南汲县人，康熙癸已进士，三年任。是年阙满御史，当是留任；后仿此。

　　汪继燝，浙江秀水举人，四年任。

　　索琳，镶红旗汉军人，四年任。

　　尹泰，云南蒙自举人，五年任。

　　赫硕色，正红旗汉军举人，六年任。

　　夏之芳，六年任，有宦绩。

　　奚德慎，正红旗满洲人，八年任。

　　李元直，八年任，有宦绩。

　　高山，见布政使，八年任。

　　觉罗柏修，镶红旗满洲人，十年任。

　　林天木，广东潮阳人，雍正癸卯进士，十一年任。

　　图尔泰，正黄旗满洲人，十二年任。

　　严瑞龙，十三年任，有宦绩。

　　白起图，正蓝旗满洲人，乾隆元年任。

　　单德谟，山东高密人，雍正丁未进士，乾隆二年任。

　　诺穆布，正蓝旗满洲举人，三年任。

　　杨二酉，山西太原人，雍正癸丑进士，四年任。

　　舒辂，正白旗满洲人，五年任。

　　张湄，浙江钱塘人，六年任。

　　书山，镶黄旗满洲人，七年任。

　　熊学鹏，江西南昌人，雍正庚戌进士，八年任。

　　六十七，镶黄旗满洲人，九年任。

　　范咸，浙江仁和人，雍正癸卯进士，十年任。

　　伊灵阿，镶蓝旗满洲人，十二年任。

　　白瀛，山西兴县人，乾隆丁巳进士，十三年任。

　　书昌，正黄旗满洲举人，十四年任。

　　杨开鼎，江南甘泉人，乾隆己未进士，十四年任。

　　立柱，镶红旗满洲人，十六年任。

　　钱琦，见布政使，十六年任。

　　官保，满洲人，二十一年任。三年一易始此。

　　李友棠，见提督学政，二十一年任。

　　实麟，宗室，二十四年任。

　　汤世昌，浙江仁和人，乾隆辛未进士，二十四年任。

　　永庆，正红旗满洲人，二十八年任。

　　李宜青，江西宁都州人，乾隆丙辰进士，二十八年任。

　　明善，镶蓝旗满洲人，三十二年任。

　　朱丕烈，浙江海盐人，乾隆戊辰进士，三十二年任。

　　喀义崇义，满洲人，三十六年任。

　　王显曾，江南华亭人，乾隆庚辰进士，三十六年任。

　　觉罗图思义，满洲人，四十二年任。

　　孟邵，四川中江人，乾隆庚辰进士，四十二年任。

　　塞岱，满州人，四十六年任。

　　雷轮，四川井研人，乾隆己丑进士，四十六年任。

　　分巡台厦道（康熙二十三年置，驻台湾府治，兼提督学政）

　　周昌，镶蓝旗汉军人，康熙癸丑进士，二十三年任。

　　王□宗，正白旗汉军人，二十六年任。

　　高拱干，陕西榆林卫荫生，三十二年任。

　　常光裕，浙江人，三十六年任。

　　王之麟，正黄旗汉军人，三十八年任。

　　王敏政，四十四年任，有宦绩。

　　陈璸，见巡抚，四十九年任。

　　梁文科，正白旗汉军举人，五十四年任。

　　梁文煊，正白旗汉军监生，五十七年任。

　　陶范，江南吴县人，五十九年任。

　　陈大辇，湖北江夏人，康熙丙戌进士，六十一年任。

　　吴昌祚，正黄旗汉军人，雍正二年任。

　　分巡台湾道（雍正五年，移兴泉道驻厦门，改本缺为台湾道，其学政归巡台汉御史。乾隆十七年，复领。三十二年，加兵备衔。五十一年，加按察使衔）

　　孙国玺，见按察使，雍正六年任。

　　刘藩长，见按察使，七年任。

　　倪象恺，四川荣县举人，八年任。

　　张嗣昌，见布政使，十年任。

　　尹士俍，山东济宁州人，十三年任。

　　鄂善，镶蓝旗满洲监生，乾隆四年任。

　　刘良璧，湖广衡阳人，雍正甲辰进士，五年任。

　　庄年，江南长洲人，八年任。

　　书成，镶黄旗满洲人，十三年任。

　　金溶，顺天大兴人，雍正庚戌进士，十五年任。

　　拖穆齐图，镶蓝旗蒙古人，十七年任。

　　德文，见布政使，二十年任。

　　杨景素，江苏甘泉人，二十三年任。

　　觉罗四明，正蓝旗满洲人，二十六年任。

　　余文仪，见巡抚，二十九年任。

　　奇宠格，见按察使，二十九年任。

　　张挺，陕西泾阳举人，三十一年任。

　　奇宠格，三十六年再任。

　　硕善，镶蓝旗满洲人，三十九年任。

　　冯廷丞，山西代州举人，四十年任。

　　张栋，陕西三原贡生，四十二年任。

　　俞成，浙江临安人，乾隆乙丑进士，四十五年任。

　　穆和蔺，正黄旗满洲举人，四十七年任。

　　杨廷桦，见布政使，四十七年任。

　　永福，正黄旗满洲人，四十九年任。

　　万锺杰，云南昆明拔贡，五十三年任。

　　杨廷理，广西马平拔贡，五十六年任。

　　刘大懿，见按察使，六十年任。

　　季学锦，嘉庆二年任。

　　遇昌，镶白旗满洲人，四年任。

　　庆保，见总督，十年任。

　　清华，镶红旗满洲人，十一年任。

　　张志绪，浙江余姚人，乾隆乙卯进士，十三年任。

　　糜奇瑜，见按察使，十七年任。

　　汪楠，安徽旌德监生，二十三年任。

　　叶世倬，见巡抚，二十五年任。

　　胡承珙，安徽泾县人，嘉庆乙丑进士，道光元年任。

　　孔昭虔，山东曲阜人，嘉庆辛酉进士，四年任。

　　刘重麟，陕西朝邑贡生，七年任。

　　平庆，镶蓝旗满洲举人，十年任。

　　周凯，浙江富阳人，嘉庆辛未进士，十七年任。

　　姚莹，安徽桐城人，嘉庆戊辰进士，十八年任。

　　熊一本，安徽六安州人，嘉庆甲戌进士，二十三年任。

　　--以上录自重纂福建通志卷百零七。

　　台湾府知府（康熙二十二年新设）

　　蒋毓英，康熙二十三年任，有宦绩。

　　吴国柱，奉天府荫生，二十九年任。

　　靳治扬，三十四年任，有宦绩。

　　卫台揆，四十一年任，有宦绩。

　　周元文，四十六年任，有宦绩。

　　冯协一，山东益都监生，五十二年任。

　　王珍，山西长治贡生，五十五年任。

　　高铎，见汀漳道，六十年任。

　　范廷谟，浙江鄞县监生，雍正三年任。

　　孙鲁，河南阳武监生，四年任。

　　俞存仁，顺天大兴监生，五年任。

　　倪象恺，见台湾道，八年任。

　　王仕任，山东威海卫人，雍正癸卯进士，九年任。

　　尹士俍，见台湾道，十一年任。

　　徐治民，浙江山阴拔贡，十三年任。

　　刘良璧，见台湾道，乾隆二年任。

　　钱洙，浙江嘉兴荫生，五年任。

　　范昌治，浙江鄞县人，七年任。

　　褚禄，江南青浦人，雍正进士，十年任。

　　方邦基，十二年任，有宦绩。

　　陈玉友，十七年任，有宦绩。

　　曾曰瑛，十八年任，有宦绩。

　　锺德，镶白旗满洲人，十九年任。

　　觉罗四明，见台湾道，十二年任。

　　余文仪，见巡抚，二十五年任。

　　蒋允焄，贵州贵筑人，乾隆丁巳进士，二十八年任。

　　秦廷基，镶黄旗汉军举人，三十年任。

　　邹应元，江南金匮人，辛未进士，三十二年任。

　　李师敏，三十七年任，有宦绩。

　　蒋元枢，江南常熟举人，四十年任。

　　万绵前，浙江仁和监生，四十三年任。

　　苏泰，江南江阴人，四十六年任。

　　王右弼，山东齐东贡生，四十八年任。

　　孙景燧，四十九年任，有宦绩。

　　杨廷桦，见台湾道，五十二年任。

　　杨廷理，见台湾道，五十二年任，有宦绩。

　　杨绍裘，浙江余姚贡生，五十六年任。

　　遇昌，见台湾道，五十九年任。

　　沈扬，见汀州同知，六十年任，有宦绩。

　　吴逢圣，安徽桐城举人，嘉庆四年任。

　　庆保，镶黄旗满洲人，七年任。

　　马夔陛，山东齐河贡生，十一年任。

　　高叔祥，河南邓州人，乾隆甲辰进士，十一年任。

　　杨廷理，十一年再任。

　　邹翰，顺天宛平人，十二年任。

　　徐汝澜，顺天宛平人，乾隆庚子进士，十三年任。

　　汪楠，安徽旌德监生，十五年任。

　　盖方泌，山东蒲台拔贡，二十三年任。

　　郑佐廷，二十三年权任。

　　方传穟，道光四年任。

　　陈俊千，安徽定远人，嘉庆乙丑进士，六年任。

　　徐镛，安徽桐城人，嘉庆己丑进士，七年任。

　　邓传安，江西浮梁人，嘉庆乙丑进士，八年任。

　　吕志恒，江苏阳湖监生，十一年任。

　　周彦，江西鄱阳人，嘉庆己卯进士，十三年任。

　　熊一本，安徽六安州人，嘉庆甲戌进士，十四年任。

　　仝卜年，山西平陆人，嘉庆辛未进士，二十三年任。

　　台防同知（治府城）

　　梁尔寿，广西镇安府贡生，康熙二十三年任。

　　齐体物，正黄旗汉军人，丙辰进士，三十年任。

　　龙光，江南望江人，丁未进士，三十六年任。

　　赵纯禧，奉天辽阳州监生，三十八年任。

　　孙元衡，四十二年任，有宦绩。

　　洪一栋，四十八年任，有宦绩。

　　王礼，顺天宛平监生，五十八年任。

　　杨毓健，湖广长阳人，六十一年任。

　　王作梅，雍正二年任，有宦绩。

　　尹士俍，见知府，七年任

　　李珍，山东诸城贡生，十年任。

　　徐林，浙江钱塘贡生，十三年任。

　　魏素，直隶蔚州廪监，乾隆二年任。

　　郝霔，顺天霸州人，雍正甲辰进士，乾隆五年任。

　　方邦基，见知府，七年任。

　　梁须楩，正白旗汉军例监，十一年任。

　　张若霳，江南桐城人，十一年任。

　　俞唐，浙江仁和监生，十四年任。

　　王文昭，陕西湻化拔贡，十七年任。

　　傅尔泰，正白旗满洲监生，十九年任。

　　宗清源，江南监生，二十三年任。

　　何恺，广东香山贡生，二十六年任。

　　徐德峻，浙江兰溪人，乾隆丁巳进士，二十八年任。

　　鲁楷，浙江会稽举人，三十一年任。

　　韩琮，通州举人，三十三年任。

　　朱景英，湖南武陵举人，三十四年任。

　　成城，浙江仁和举人，三十七年任。

　　邬维肃，贵州清镇优贡，四十一年任。

　　刘享基，四十四年任，有宦绩。

　　董启埏，浙江乌程贡生，四十八年任，五十一年死于乱。

　　杨廷理，见知府，五十一年任。

　　清华，见台湾道，五十三年任。

　　方应恒，湖南巴陵监生，嘉庆二年任。

　　魏尧年。顺天人，四年任。

　　延青云，山西阳城人，五年任。

　　钱■〈雨上澍下〉，浙江仁和人，乾隆庚戌进士，七年任。

　　朱尔申，江苏上元人，十五年任。

　　徐宪文，山东滕县人，乾隆庚戌进士，十八年任。

　　赵逢源，江苏青浦人，辛酉进士，二十年任。

　　利瓦伊铮，浙江鄞县监生，二十一年任。

　　邵葆醇，顺天大兴人，乾隆庚戌进士，二十三年任。

　　管遹仪，江苏阳湖监生，道光二年任。

　　张子恭，云南太和举人，五年任。

　　王衍庆，山东聊城举人，八年任。

　　仝卜年，见知府，十五年任。

　　淡水同知（雍正元年设，后移驻竹堑）

　　王汧，山西乡宁贡生，雍正二年任。

　　刘浴，直隶枣强监生，七年任。

　　张宏章，江南丹徒监生，九年任。

　　徐治民，见知府，十一年任。

　　赵奇芳，榜姓陈，广东澄海人，雍正丁未进士，十二年任。

　　戴大冕，江南上元监生，乾隆四年任。

　　庄年，江南长洲人，六年任。

　　曾曰瑛，见知府，十年任。

　　陈玉友，见知府，十三年任。

　　王鹗，江南昆山监生，十六年任。

　　王锡缙，四川威远人，二十年任。

　　杨愚，山西兴县人，乾隆己未进士，二十三年任。

　　于从濂，江西星子人，乾隆戊辰进士，二十五年任。

　　夏瑚，浙江仁和人，二十八年任。

　　李浚源，浙江会稽举人，二十九年任。

　　段圿，山西浮山举人，三十二年任。

　　宋学源，镶红旗汉军举人，三十六年任。

　　王右弼，见知府，三十九年任。

　　成履泰，山西文水贡生，四十三年任。

　　马鸣镳，浙江仁和人，乾隆庚辰进士，四十七年任。

　　潘凯，四十九年任，有宦绩。

　　徐梦麟，五十二年任，有宦绩。

　　袁秉义，直隶宣化人，丙戌进士。五十四年任。

　　何茹连，浙江江山拔贡，六十年任。

　　李明心，贵州普安举人，嘉庆二年任。

　　胡应魁，江苏丹阳人，乾隆甲辰进士，八年任。

　　张学溥，直隶清苑人，二十一年任。

　　吴性诚，湖北黄梅廪贡，道光四年任。

　　李慎彝，七年权任。

　　李嗣邺，贵州贵筑人，嘉庆己巳进士，十年任。

　　娄云，浙江山阴监生，十六年任。

　　刘继祖，江西龙南增贡，二十年任。

　　曹谨，河南河内举人，二十一年任。

　　史密，山东济宁州拔贡，二十七年任。

　　理番同知（分驻彰化，乾隆三十一年设，四十九年移鹿仔港）

　　张所受，广东灵山贡生，乾隆三十三年任。

　　李本楠，山东惠民拔贡，三十九年任。

　　胡建伟，三十八年任，有宦绩。

　　朱景英，见台湾同知，三十九年移任。

　　沈荣勋，浙江仁和举人，四十二年任。

　　史崧寿，江南溧阳监生，四十四年任。

　　王隽，四十七年任，有宦绩。（以上治彰化县城）

　　长庚，五十年任，有宦绩。

　　吴元琪，广西平乐人，辛卯进士，五十二年任。

　　黄家训，江西新建举人，五十四年任。

　　朱慧昌，浙江山阴贡生，五十七年任。

　　吉寿，镶白旗满洲举人，嘉庆二年任。

　　黄家训，十年再任。

　　郑佐廷，安徽旌德举人，二十一年任。

　　张学尹，顺天宛平人，嘉庆辛未进士，道光元年任。

　　邓传安，见知府，二年任，

　　王兰佩，直隶天津举人，八年任。

　　张汝敦，安徽凤台举人，十九年任。

　　曹士桂，云南文山举人，二十七年任。

　　澎湖通判（雍正五年设）

　　王仁，顺天大兴人，雍正六年任。

　　梁樟，陕西咸阳人，康熙辛丑进士，九年任。

　　周于仁，四川安岳举人，十一年任。

　　曹显庚，浙江嘉兴监生，十三年任。

　　胡格，湖北江夏举人，乾隆三年任。

　　王鹗，见淡水同知，五年任。

　　陆鹤，浙江海盐举人，八年任。

　　江天来，江南砀山人，十年任。

　　杨琪，镶蓝旗汉军人，十三年任。

　　何器，江西丰城监生，十四年任。

　　王祖庆，江苏华亭监生，十八年任。

　　张采，直隶磁州贡生，十七年任。

　　王欐，河南睢州监生，二十三年任。

　　张思振，山东齐东监生，二十七年任。

　　胡健伟，见理番同知，三十一年任。

　　严文烈，顺天大兴人，三十五年任。

　　陈铨，江南长洲人，丁丑进士，三十九年任。

　　谢维祺，浙江会稽贡生，四十二年任。

　　长庚，见理番同知，四十五年任。

　　朱国垣，云南永善举人，四十九年任。

　　张玺，河南河内举人，五十二年任。

　　王庆奎，正白旗汉军监生，五十四年任。

　　韩蜚声，嘉庆四年任。

　　王兆麟，正黄旗汉军监生，六年任。

　　茅琳，顺天大兴监生，十年任。

　　彭谦，河南夏邑人，十九年任。

　　升宝，镶黄旗汉军监生，二十三年任。

　　蒋镛，湖北黄梅人，嘉庆壬戌进士，道光元年任。

　　丁秉南，六年任。

　　噶玛兰通判（嘉庆十六年设）

　　翟淦，山东淄州监生，嘉庆十七年任。

　　高大镛，湖南桃源举人，二十三年任。

　　李慎彝，见晋江县，道光八年任。

　　仝卜年，见知府，一年任。

　　徐廷抡，顺天大兴人，原籍江苏荆溪，十九年任。

　　经历

　　林起元，江南上元人。

　　方逢月，浙江桐乡人。

　　王道宏，江南上元人。

　　尹复，浙江山阴人。

　　孙炎，顺天宛平人。

　　汪元任，湖广京山人。

　　张天铨，浙江山阴人。

　　陶宣，顺天宛平人。

　　王士勷，江西卢陵人。

　　左懋源，顺天大兴人，康熙六年任。

　　褚天纬，江南吴江人，雍正七年任。

　　郭士谦，江南旌德人，十一年任。

　　王嗣彦，顺天宛平人，十三年任。

　　朱士显，浙江萧山监生，乾隆四年任。

　　金文英，顺天通州人，七年任。

　　葛舜有，顺天大兴生员，十一年任。

　　王如璋，江西卢陵监生，十五年任。

　　郝敬修，山东高密监生，十六年任。

　　沈钰，浙江仁和人，十九年任。

　　宓宏谟，浙江慈溪人，二十年任。

　　裘建功，顺天宛平人，二十六年任。

　　孙玉书，浙江萧山人，二十九年任。

　　汪朝栋，江南歙县人，三十二年任。

　　王执永，浙江仁和人，三十四年任。

　　谢洪光，广东德庆州人，三十七年任。

　　叶起蛟，浙江仁和人，四十年任。

　　张东馨，浙江会稽人，四十三年任。

　　严榕照，江南常熟人，四十七年任。

　　罗伦，四川安岳人，五十年任。

　　朱澜，浙江仁和人，五十四年任。

　　彭思本，浙江山阴人，六十年任。

　　陈埙，山东历城人，嘉庆元年任。

　　包德墉，浙江鄞县人，四年任。

　　李云龙，顺天昌平州人，八年任。

　　徐锷，顺天大兴人，二十年任。

　　王惟馨，顺天宛平人，道光三年任。

　　宗觐庭，江苏常熟人，八年任。

　　张师孚，陕西泾阳人，十年任。

　　魏彦仪，江苏阳湖人，十五年任。

　　陈埙，浙江慈溪人，二十一年任。

　　张德琇，顺天大兴人，祖籍江西新城，二十五年任。

　　新庄县丞（淡水厅属，乾隆五十五年升新庄巡检设，嘉庆十三年移驻艋舺）

　　沈树东，浙江仁和人，乾隆五十五年任。

　　程文忻，河南商城人，五十七年任。

　　顾晋，浙江钱塘人，嘉庆十四年任。

　　弓清翰，山东介休人，十六年任。

　　曹汝霖，顺平宛平人，十七年任。

　　王承烈，顺天怀柔人，二十四年任。

　　赵秉湘，顺天通州人，道光四年任。

　　易金杓，江苏仪征监生，十七年任。

　　宓惟慷，浙江海宁州供事，十九年任。

　　马庆钊，四川成都监生，十七年任。

　　八里坌巡检（淡水厅属，雍正九年设，乾隆三十二年移驻新庄）

　　鲁浩，顺天大兴人，雍正十年任。

　　张锦，顺天大兴人，乾隆元年任。

　　潘绍显，顺天大兴人，元年任。

　　杭可畏，顺天大兴人，五年任。

　　虞文桂，奉天承德人，九年任。

　　段续纶，顺天大兴人，十五年任。

　　卢士吉，浙江仁和人，十八年任。

　　赵荣寿，顺天大兴人，二十一年任。

　　高遐龄，江南元和人，二十五年任。

　　金璧荧，四川遂宁人，二十八年任。

　　钱濂，直隶易州人，三十一年任，次年移新庄。

　　新庄巡检（淡水厅属，乾隆三十二年由八里坌移驻，五十五年改设县丞，本缺裁）

　　吴泽远，湖北汉阳人，三十四年任。

　　刘大荣，甘肃武威人，三十八年任。

　　曾应蔚，江西长宁监生，四十一年任。

　　张启进，见竹堑巡检，四十四年任。

　　李国楷，江西金溪人，四十八年任。

　　王增錞，河南永城人，五十一年任。

　　周书凤，浙江仁和人，五十四年任。

　　竹堑巡检（淡水厅属，雍正九年设）

　　董正学，顺天大兴人，雍正十年任。

　　王心棠，顺天大兴人，乾隆元年任。

　　胡卓，顺天宛平人，二年任。

　　徐垣，浙江分水人，六年任。

　　章日照，顺天大兴人，七年任。

　　孙维德，江南上海人，二十一年任。

　　卢廷梁，浙江海宁人，二十四年任。

　　胡炯，浙江山阴人，二十七年任。

　　虞好善，顺天大兴人，二十九年任。

　　胡昌晓，顺天大兴人，二十九年任。

　　胡楷，湖北江夏人，三十四年任。

　　方在镐，湖北汉阳人，三十五年任。

　　何谷，广东兴宁人，四十年任。

　　员承容，镶蓝旗汉军人，四十四年任。

　　李生椿，山西高平人，四十七年任。

　　杨馨，顺天大兴人，五十年任。

　　张芝馨，五十一年任，有宦绩。

　　张启进，江南祁门人，五十二年任。

　　章汝铨，顺天大兴人，十八年任。

　　顾铨，江苏元和人，嘉庆九年任。

　　孙铨，浙江山阴人，十四年任。

　　李华远，顺天大兴人，十八年任。

　　张元疆，安徽桐城人，二十三年任。

　　汪昱，直隶清苑人，道光十一年任。

　　俞国祺，顺天大兴供事，祖籍浙江，二十四年任。

　　头围县丞（噶玛兰属，与通判并设）

　　温溶，顺天昌平州人，嘉庆十九年任。

　　丁嘉植，顺天大兴人，二十四年任。

　　牛寿增，顺天大兴人，道光九年任。

　　易金杓，江苏仪征监生，十九年任。

　　王霈，顺天宛平监生，二十六年任。

　　罗东巡检（噶玛兰属，与通判并设）

　　范邦干，浙江会稽人，嘉庆十七年任。

　　张炘，陕西三原人，二十二年。

　　王霈，顺天宛平人，道光九年任。

　　宋丙，顺天大兴人，十年任。

　　教授

　　林谦光，长乐副贡。

　　张士昊，福清岁贡。

　　林庆旺，晋江例贡。

　　蔡登龙，同安举人，见漳浦教谕。

　　林华昌，晋江举人。

　　施德馨，南靖举人，见福州教授。

　　曾辉缵，闽县举人，见延平府教授。

　　杜成锦，见泉州教授。

　　张应聘，海澄举人。

　　蔡时升，晋江举人，见福州教授。

　　丁莲，晋江人，康熙癸巳进士，见兴化府教授。

　　吴启进，南安举人。

　　郑拔进，南安人，雍正甲辰进士，见漳州教授。

　　薛士中，闽县人，雍正甲辰进士，十年任，见漳州府学教授。

　　吴开业，海澄人，雍正甲辰进士，十三年任，见福州府教授。

　　郭美，闽县人，雍正癸卯进士，乾隆三年任，见漳州府教授。

　　薛士中，五年再任。

　　吴应造，福清人，雍正庚戌进士，九年任。

　　黄元宽，福清人，乾隆丁巳进士，十二年任。

　　林元德，长乐人，乾隆丁巳进士，十五年任，见建宁府教授。

　　谢家树，归化人，乾隆己未进士，十七年任，见福州府教授。

　　唐山，莆田人，乾隆壬戌进士，二十年任。

　　王士鳌，惠安人，乾隆己未进士，二十三年任，见福州府教授。

　　谢家树，二十六年再任。

　　官伟，建宁举人，二十九年任。

　　尤垂青，晋江人，乾隆丁丑进士，三十三年任。

　　董文驹，闽县人，乾隆丙戌进士，三十六年任，见福宁府教授。

　　黄世模，古田人，乾隆丙戌进士，三十八年任。

　　廖玉麟，闽县人，乾隆庚辰进士，四十二年任，见邵武府教授。

　　黄洪诗，罗源举人，四十八年任。

　　罗前荫，侯官举人，四十八年任。

　　玉简良，闽县举人，五十一年任。

　　沈鸿儒，永定人，乾隆己丑进士，五十五年任，见延平府教授。

　　游光缵，霞浦人，乾隆庚子进士，五十八年任。

　　陈从龙，安溪廪贡，嘉庆二年任。

　　黄耀彰，晋江举人，六年任。

　　傅渊季，南安人，乾隆庚子进士，十九年任，见汀州府教授。

　　骆锺球，惠安拔贡，十四年任。

　　黄大龄，晋江人，嘉庆辛酉进士，十七年任，见汀州府教授。

　　陈赓元，闽县人，嘉庆戊辰进士，二十二年任。

　　骆锺球，二十五年再任。

　　林桂茂，霞浦人，嘉庆戊辰进士，道光元年任，见邵武府教授。

　　扬滨海，晋江人，嘉庆戊辰进士，五年任。

　　葛凤鸣，侯官举人，七年任。

　　陈廷焕，侯官人，嘉庆乙丑进士，八年任，见兴化府教授。

　　许德树，侯官人，道光丙戌进士，十三年任，见漳州府教授。

　　张正元，屏南人，道光壬辰进士，十六年任。

　　王佐才，晋江贡生，二十一年任。

　　石朝栋，侯官人，丁丑进士，二十四年任。

　　训导（雍正十二年增设）

　　袁宏仁，建阳岁贡，雍正十二年任，有宦绩。

　　李琼林，武平岁贡，乾隆三年任。

　　杨友竹，连江岁贡，五年任。

　　李长芳，永安恩贡，九年任。

　　萧国琦，惠安人，雍正二年举人，十二年任。

　　林起述，沙县岁贡，十五年任。

　　曾应选，惠安岁贡，十九年任。

　　王之玑，永定贡生，二十五年任。

　　陈鹏程，侯官廪贡，二十八年任。

　　郑克容，永春州人，二十九年任。

　　吕天茂，顺昌廪贡，三十一年任。

　　唐象言，龙溪廪贡，三十五年任。

　　范应斗，大田贡生，三十八年任。

　　谢德芳，建宁举人，四十一年任。

　　张锦，晋江举人，四十三年任。

　　林擎天，闽县优贡，四十七年任。

　　陈鼐，长乐举人，五十年任，见安溪训导。

　　杨见龙，平和举人，五十三年任。

　　柯其晖，莆田举人，五十七年任。

　　杨梅，同安生员，军功议叙，六十年任。

　　李惟清，同安廪贡，嘉庆三年任。

　　林占梅，安溪举人，七年任。

　　陈开运，惠安廪贡，十一年任。

　　宋天柱，霞浦拔贡，十五年任。

　　魏应规，闽县举人，十九年任。

　　郑重，安溪举人，二十三年任。

　　陈景星，侯官举人，道光元年任。

　　林早春，瓯宁拔贡，三年任。

　　杨怀渊，连城举人，六年任。

　　洪占鳌，侯官举人，十年任。

　　陈国栋，晋江举人，十四年任。

　　黄初泰，同安举人，十七年任。

　　黄逢龙，南安廪贡，二十一年任。

　　翁禹年，侯官举人，二十五年任。

　　淡水厅训导（嘉庆二十三年，改彰化训导署）

　　张梦麟，闽县举人，嘉庆二十二年任，由彰化徙驻。

　　庄芳碧，平和举人，道光元年任。

　　王承纬，晋江廪贡，九年任。

　　陆芳，闽县举人，十三年任。

　　高嘉丙，光泽举人，十五年任。

　　王承纬，二十年再任。

　　郑廷理，闽清恩贡，二十四年任。

　　吴联穗，侯官举人。

　　台湾县知县（与府同置）

　　沈朝聘，康熙二十三年任，有宦绩。

　　蒋相，奉天人，二十五年任。

　　王兆升，通州举人，二十七年任。

　　钱巍业，湖广郴州人，三十一年任。

　　李中素，三十四年任，有宦绩。

　　卢承德，镶黄旗汉军贡生，三十六年任。

　　陈璸，见巡抚，四十一年任，有宦绩。

　　王仕俊，四十三年任，有宦绩。

　　张宏，江南上海贡生，四十七年任。

　　俞兆岳，五十三年任，有宦绩。

　　吴观域，浙江钱塘人，康熙己丑进士，五十九年任。

　　王礼，五十九年权任。

　　周锺瑄，贵州贵筑举人，六十一年任。

　　徐琨，正黄旗举人，雍正四年任。

　　张廷炎，江南桐城贡生，五年任。

　　唐孝本，江南武进举人，七年任。

　　冷岐晖，江南嘉定举人，八年任。

　　路以周，山东招远人，十一年任。

　　林兴泗，湖北孝感监生，十二年任。

　　冯绍立，四川宜宾举人，乾隆二年任。

　　殷凤梧，江南金山卫生员，三年任。

　　袁本谦，直隶阜平监生，四年任。

　　朱岳楷，江南上海监生，五年任。

　　杨允玺，广东大埔举人，七年任。

　　李阊权，山西安邑贡生，九年任。

　　赵燮，江南上元举人，十三年任。

　　鲁鼎梅，江西新城人，乾隆壬戌进士，十四年任。

　　章士凤，江苏举人，十八年任。

　　孟侯，山西举人，二十二年任。

　　夏瑚，见淡水同知，二十五年任。

　　陶绍景，江南上元举人，二十七年任。

　　赵爱，镶白旗汉军人，三十年任。

　　王右弼，见知府，三十四年任。

　　解文燧，江西永丰人，乾隆丙戌进士，三十七年任。

　　郁正，江南娄县举人，四十年任。

　　谢洪光，见府经历，四十四年升任。

　　程峻，江西六安州举人，四十七年任。

　　王露，浙江仁和副贡，五十年任。

　　仇赋苹，山西曲沃人，五十五年任。

　　何茹连，浙江江山拔贡，五十八年任。

　　周祚熙，江西南丰人，乾隆甲辰进士，嘉庆二年任。

　　周作洵，河南商城副贡，五年任。

　　薛志亮，八年任，有宦绩。

　　程文炘，河南商城监生，十三年任。

　　黎溶，广东番禺举人，十五年任。

　　高大镛，十七年任。

　　姚莹，安徽桐城人，嘉庆戊辰进士，二十四年任。

　　李慎彝，见晋江县，道光三年任。

　　顾潾，浙江桐乡监生，八年任。

　　陈炳极，贵州贵筑人，嘉庆甲戌进士，十一年任。

　　托克通阿，满洲举人，十六年任。

　　阎炘，见闽县，二十年任。

　　胡国荣，浙江德清监生，二十四年任。

　　县丞（雍正九年分驻罗汉门，乾隆五十五年改巡检，本缺裁）

　　逍行可，陕西永昌卫人，康照二十三年任。

　　陈嘉，浙江仁和监生，二十八年任。

　　张元英，奉天府人，三十三年任。

　　蒋以选，浙江山阴功贡，三十三年任。

　　章祖祺，浙江山阴功贡，三十九年任。

　　汪立忠，江南歙县监生，四十四年任。

　　张琮，云南河阳贡生，四十四年任。

　　陈亮采，浙江海盐贡生，五十三年任。

　　冯迪，江南宣城贡生，五十六年任。

　　吴睿英，浙江山阴监生，六十一年任。

　　马麟趾，正红旗汉军官生，雍正二年任。

　　徐涛，顺天大兴附贡，九年任。

　　叶文炳，浙江慈溪监生，九年任。

　　邓梓森，浙江监生，十三年任。

　　潘毓贤，浙江山阴人，乾隆三年任。

　　虞荫南，浙江仁和监生，七年任。

　　赵轼临，浙江萧山监生，十一年任。

　　吴开福，江南全椒监生，十二年任。

　　洪冤，江南祁门人，十七年任。

　　韩佐唐，湖南监生，二十一年任。

　　吴昌传，直隶拔贡，二十五年任。

　　杨耀曾，江南监生，二十七年任。

　　严大为，江南滁州生员，二十九年任。

　　曾曰琇，江西南昌人，三十二年任。

　　宋如溢，三十五年任。

　　杨开泰，广西融县人，三十六年任。

　　黄廷梓，江西广昌人，三十九年任。

　　张圜，山东观城人，四十三年任。

　　张士榕，陕西长安优贡，四十七年任。

　　陈圣传，五十一年任，有宦绩。

　　典史

　　张元初，顺天涿州人，康熙二十三年任。

　　高烺，山东曹县人，二十八年任。

　　刘蛟祚，江南人，三十二年任。

　　娄克仁，浙江会稽人，三十五年任。

　　孙日升，山东莒州人，四十年任。

　　李建贵，江南桐城人，四十四年任。

　　陈茂文，浙江余杭人，四十八年任。

　　杨天锡，顺天大兴人，五十二年任。

　　周尚志，直隶天津人，五十四年任。

　　王定国，顺天府人，五十八年任。

　　徐履谦，顺天大兴人。

　　徐霖，浙江钱塘人。

　　王咸英，浙江萧山人。

　　李俊，湖南巴陵人。

　　唐裔镜，浙江山阴人，乾隆三年任。

　　李道源，浙江会稽人，七年任。

　　赵大有，顺天大兴人，十年任。

　　冯裕义，浙江慈溪人，十二年任。

　　邵肇仍，江南常熟人，十六年任。

　　耳孔木，浙江人，十九年任。

　　吴綋，顺天大兴人，二十二年任。

　　汪明恢，江南旌德人，二十五年任。

　　虞好善，浙江山阴人，二十八年任。

　　李际时，广东嘉应州人，三十一年任。

　　李业洙，广东嘉应州人，三十四年任。

　　沈含章，顺天大兴人，三十五年任。

　　黄廷亮，广东镇平人，三十八年任。

　　陈奏功，浙江山阴人，三十九年任。

　　唐峻德，顺天涿州人，四十三年任。

　　吴承宁，浙江山阴人，四十七年任。

　　易凤翊，江西卢陵人，五十年任。

　　陈圣增，浙江会稽人，五十四年任。

　　任元举，浙江萧山人，五十六年任。

　　曹德裕，安徽贵池人，五十九年任。

　　李育春，嘉庆十一年任。

　　冯宗炜，浙江山阴人，十二年任。

　　陈绍祖，顺天宛平人，十九年任。

　　金曰亨，浙江山阴人，道光七年任。

　　杨维城，江苏监生，十三年任。

　　锺溎，江西人，十五年任。

　　杨成林，四川华阳人，二十一年任。

　　新港巡检（乾隆二十六年改入诸罗，驻斗六门）

　　纪文远，陕西泾阳人，康熙二十三年任。

　　常文谟，山东馆陶人，二十八年任。

　　孙礼棠，江南滁州人，三十一年任。

　　冯志超，江南长洲人，三十六年任。

　　蒋复新，江西赣州人，三十九年任。

　　张知，江南休宁监生，四十八年任。

　　李唐宗，山西太平人，五十二年任。

　　查克成，顺天大兴人，五十九年任。

　　张鼎，江南吴县监生，雍正四年任。

　　罗开勋，湖北江夏人，五年任。

　　余逢年，直隶平谷人，八年任。

　　张世荣，顺天大兴人，十一年任。

　　冯五美，浙江山阴人，乾隆五年任。

　　徐夔，浙江仁和人，九年任。

　　章射基，浙江会稽人，十二年任。

　　曹煜，江南人，十四年任。

　　殷世楫，正白旗汉军监生，十八年任。

　　张炯，顺天大兴人，二十二年任。

　　章诚，浙江人，二十五年任。

　　澎湖巡检（雍正五年特设通判，本缺裁）

　　姚法唐，河南祥符人，康熙二十三年任。

　　朱缙，浙江钱唐人，二十七年任。

　　胡廷凤，江南含山人，三十二年任。

　　林开彦，直隶抚宁人，三十五年任。

　　李慧仁，直隶安肃人，四十一年任。

　　耿胡，河南拓城人，四十五年任。

　　陆鉴，顺天府人，四十七年任。

　　乔杰，顺天府人，五十二年任。

　　李振宗，江南江都人，五十八年任。

　　朱唯彰，顺天宛平人，雍正元年任。

　　郑奎聚，顺天通州人，四年任。

　　罗汉门巡检（乾隆五十五年改县丞置，嘉庆十六年移驻番薯寮）

　　李传椿，浙江山阴人，乾隆五十八年任。

　　李栋，安徽石棣人，六十年任。

　　廖开泰，江西奉新人，嘉庆八年任。

　　蔡奉璋，山西凤台人，十六年任。

　　吴廷栋，江苏长洲人，二十一年任。

　　陈其禄，江苏娄县人，二十九年任。

　　沈应清，浙江德清人，道光三年任。

　　黄汝惠，顺天人，十一年任。

　　姚万程，江西监生，十五年任。

　　丁瑞芷，顺天宛平监生，十八年任。

　　沈汝开，顺天宛平监生，二十三年任。

　　何承纬，顺天大兴，籍江西，二十七年任。

　　教谕

　　傅廷璋，南安举人，康熙二十六年任。

　　林宸书，莆田岁贡，三十年任。

　　陈铨，漳州府人，三十四年任。

　　黄世杰，龙溪拔贡，三十九年任。

　　陆登选，瓯宁举人，四十三年任。

　　康卓然，龙溪岁贡，四十八年任。

　　郑长济，福清贡生，五十二年任。

　　魏藻，福清举人，五十七年任。

　　吴应异，侯官举人，五十八年任。

　　葛炆，闽县附贡，雍正元年任。

　　张寿介，南靖拔贡，三年任。

　　洪湻英，同安举人，六年任。

　　黄士恭，本姓陈，平和举人，十年任。

　　林霄九，南靖举人，十三年任。

　　徐宏祚，将乐举人，乾隆六年任。

　　李锺德，安溪人，康熙四十七年举人，六任任。

　　吴光祖，福清人，乾隆元年举人，九年任。

　　朱升元，晋江举人，十二年任。

　　陈藻，莆田举人，十六年任，见罗源教谕。

　　官伟，十九年任，见台湾教授。

　　林清元，安溪举人，二十一年任，见罗源教谕。

　　何奏成，漳浦举人，二十五年任。

　　张伯谟，侯举官人，二十九年任，见长汀教谕。

　　翁振纲，闽县举人，三十三年任，见清流教谕。

　　谢树，龙岩州拔贡，三十六年任。

　　徐时新，建宁拔贡，三十九年任。

　　陈天杏，沙县拔贡，四十一年任。

　　陈云禄，福清举人，四十四年任。

　　杜梅，同安举人，四十八年任。

　　施寅亮，南安举人，五十二年任，见台湾教授。

　　叶芳淑，顺昌拔贡，五十五年任。

　　粘继任，晋江拔贡，五十七年任。

　　饶树，光泽举人，嘉庆元年任，见福宁教授。

　　吴拱极，龙岩州拔贡，五年任。

　　郑兼才，德化举人，九年任。

　　梁上春，闽县举人，十三年任。

　　林得震，永春州举人，十七年任。

　　罗河岳，上杭拔贡，二十年任。

　　郑兼才，二十五年再任。

　　李开，上杭举人，道光三年任。

　　陈玉英，长乐举人，七年任。

　　张昆玉，侯官举人，十一年任。

　　林大均，永春州举人，十三年任。

　　林鸣宴，闽县举人，十八年任。

　　林怀少，侯官举人，二十三年任。

　　蔡志诗，宁德举人，二十七年任。

　　训导（雍正十年增设）

　　薛云，建宁岁贡，雍正十二年任。

　　黄文璇，福州府岁贡，乾隆三年任。

　　吴昙，宁洋岁贡，七年任。

　　伍兆崧，宁化优贡，十年任。

　　郭安，侯官廪贡，十二年任。

　　江管，海澄廪贡，十五年任。

　　方云锦，永春州贡生，十九年任。

　　黎学安，宁化贡生，三十年任。

　　李腾瑢，永安廪贡，二十一年任。

　　萧炳馨，泰宁拔贡，二十三年。

　　陈元恕，永安廪贡，二十七年任。

　　何泽可，光泽廪贡，三十年任。

　　董尚猷，崇安廪贡，三十二年任。

　　李振汉，闽县优贡，三十三年任。

　　林斗南，仙游拔贡，三十六年任。

　　黄梅，龙溪拔贡，三十八年任。

　　孙芳时，永春州举人，四十一年任。

　　张克绥，晋江举人，四十四年任。

　　邱玉轩，宁化廪贡，四十九年任。

　　陈鸿猷，永安拔贡，五十一年任。

　　苏调羹，德化举人，五十五年任，见沙县教谕。

　　蔡光邦，漳浦举人，五十八年任。

　　卢应鹏，永定副贡，嘉庆四年任。

　　黄对扬，龙溪举人，八年任。

　　傅吕，邵武举人，十一年任。

　　曾鼎元，同安举人，十五年任。

　　白奇馨，永春州廪贡，十八年任。

　　张凤翔，连江举人，十九年任。

　　石亦琮，侯官举人，二十年任。

　　王承纬，晋江廪贡，道光元年任。

　　林广显，龙溪举人，四年任。

　　刘烈，邵武举人，七年任。

　　施继源，晋江举人，十一年任。

　　陈赞平，侯官举人，十六年任。

　　魏本唐，侯官举人，二十年任。

　　陈景蕃，侯官举人，二十五年任。

　　凤山县知县（与府同置，治兴隆庄，乾隆间移埤子头街）

　　杨芳声，康熙二十三年任，有宦绩。

　　闵达，江西南昌举人，二十九年任。

　　朱绣，陕西凤翔人，康熙乙丑进士，三十四年任。

　　刘国辅，正红旗汉军贡生，三十八年任。

　　宋永清，四十三年任，有宦绩。

　　时惟豫，镶蓝旗汉军贡生，五十一年任。

　　李丕煜，直隶滦州贡生，五十六年任。

　　靳树畹，镶黄旗汉军副贡，六十一年任。

　　刘光泗，六十一年权任。

　　萧震，湖广潜山人，康熙丙戌进士，雍正元年任。

　　熊琴，四川安县举人，四年任。

　　钱洙，十一年任，有宦绩。

　　方邦基，见知府，十三年任。

　　程芳，江南休宁贡生，乾隆三年任。

　　邹承垣，江南无锡人，雍正癸丑进士，六年任。

　　吕锺琇，广东饶平举人，九年任。

　　陈志泰，十四年任，有宦绩。

　　吴士元，河南光州举人，十七年任。

　　丁居信，江南仪征人，乾隆壬戌进士，十年任。

　　秦其煟，广西临桂举人，二十三年任。

　　王瑛曾，江南无锡举人，二十五年任。

　　谭垣，见建宁府政和县，二十八年任。

　　方辅悟，江南桐城贡生，三十三年任。

　　姚谷羲，广西贺县举人，三十五年任。

　　刘亨基，见台防同知，四十一年任。

　　韩燕，山西汾阳贡生，四十五年任。

　　汤大奎，四十八年任，有宦绩。

　　张升吉，浙江乌程举人，五十二年任。

　　史必大，山西榆次举人，五十六年任。

　　徐英，江南常熟监生，五十七年任。

　　张祥辰，直隶滋州拔贡，五十八年任。

　　吴兆麟，江苏金匮副贡，嘉庆五年任。

　　周元梓，浙江仁和监生，十五年任。

　　满福，镶蓝旗满洲人，十六年任。

　　李汝霖，直隶天津贡生，十七年任。

　　陈蒸，云南弥勒人，嘉庆辛未进士，二十一年任。

　　杜绍和，江苏无锡人，嘉庆庚辰进士，道光三年任。

　　徐必观，江西奉新人，嘉庆壬戌进士，七年任。

　　魏瀛，湖南举人，十六年任。

　　曹谨，河南河内举人，十七年任。

　　魏彦仪，江苏阳湖人，二十二年任。

　　县丞（雍正九年增设，乾隆二十六年分驻阿里港，五十三年移下淡水）

　　叶维荣，河南商邱监生，雍正十年任。

　　刘长善，陕西华州生员，乾隆元年任。

　　李国桐，广东揭阳贡生，四年任。

　　涂坤，江西靖安监生，七年任。

　　鲁光鼎，浙江会稽监生，十一年任。

　　吴开福，江南全椒监生，十三年任。

　　裴镶，江南武进副贡，十四年任。

　　冯鸿业，山西代州监生，十八年任。

　　沈钰，浙江仁和人，二十年任。

　　颜崇仁，广西永湻监生，二十一年任。

　　顾南金，江南华亭监生，二十四年任。

　　杜炳星，浙江青田拔贡，二十八年任。

　　陆祖庚，江南青浦人，三十一年任。

　　李梦桂，江南金溪人，二十六年任。

　　饶琏灏，广东嘉应州举人，三十八年任。

　　吴履信，浙江萧山人，四十二年任。

　　储一恒，江南荆溪人，四十五年任。

　　吕岳，浙江余姚副贡，四十六年任。

　　洪智，江南江宁人，五十年任。

　　欧阳懋德，江西彭泽拔贡，五十三年任。

　　韦崇雅，江南阜阳人，五十四年任。

　　彭邦经，江西南昌人，五十九年任。

　　姚文蔚，广东平远人，嘉庆六年任。

　　傅圣集，顺天大兴人，十六年任。

　　周锡纯，云南楚雄人，二十三年任。

　　段光煃，湖北监利人，二十五年任。

　　牛寿增，顺天大兴人，道光五年任。

　　张炘，陕西三原人，九年任。

　　牛明注，安徽监生，十一年任。

　　沈长棻，浙江监生，十六年任。

　　典史

　　王辂，直隶北山人，康熙二十三年任。

　　刘麟趾，山东济宁州人，二十九年任。

　　戚嘉灿，顺天通州人，三十三年任。

　　鲁论，直隶房山人，三十七年任。

　　章寿昌，顺天涿州人，四十二年任。

　　阎瓒，山西宁乡人，四十五年任。

　　叶廷献，直隶大城人，四十五年任。

　　侯天福，河南密县人，五十二年任。

　　周起渭，顺天通州人，五十六年任。

　　叶绍文，顺天大兴人，六十一年任。

　　张九鼐，顺天三河人，雍正元年任。

　　冯五美，浙江山阴人，七年任。

　　张玉生，山东齐东人，十年任。

　　沈大荣，直隶安肃人，乾隆元年任。

　　柴续祖，山西闻喜人，五年任。

　　孙之震，浙江仁和人，八年任。

　　刘镇远，四川华阳人，十一年任。

　　章朝基，浙江会稽人，十三年任。

　　徐霖，浙江钱塘人，十五年任。

　　王万成，湖南善化人，十八年任。

　　伍又陶，浙江山阴人，二十三年任。

　　蔡逢恩，浙江仁和监生，二十五年任。

　　韩珙，甘肃霸州人，二十六年任。

　　茹药山，浙江会稽人，二十八年任。

　　赵明，顺天大兴人，三十一年任。

　　韩秉均，浙江山阴人，三十二年任。

　　朱熀，顺天宛平人，三十四年任。

　　李业洙，广东嘉应州人，三十八年任。

　　邱叙五，浙江会稽人，四十二年任。

　　范承祖，江西丰城人，四十四年任。

　　史谦，四十八年任，有宦绩。

　　丁培，浙江仁和人，五十二年任。

　　徐元圣，浙江萧山人，五十六年任。

　　江铣，江南歙县人，五十八年任。

　　谈坤，顺天宛平人，嘉庆四年任。

　　武士煜，直隶深州人，九年任。

　　刘能勋，四川中江人，十六年任。

　　王腾芳，安徽潜山人，十七年任。

　　王霈，顺天宛平人，道光元年任。

　　陈杲，顺天大兴人，九年任。

　　孟洧川，顺天宛平人，二十年任。

　　方晋德，安徽桐城监生，二十五年任。

　　下淡水巡检（县东南，原在下淡水东港，康熙五十一年移驻赤山之巅，雍正九年移大昆山麓，乾隆五十三年移凤山旧城，即兴隆里）

　　袁玫，直隶右卫人，康熙二十三年任。

　　谢宁，浙江会稽人，二十五年任。

　　楼鸿基，浙江义乌人，二十七年任。

　　高崇猷，江南山阳人，三十三年任。

　　沈翔升，直隶右卫人，三十三年任。

　　孙朝聘，顺天香河人，三十八年任。

　　郭培桂，直隶金乡人，三十九年任。

　　徐志弼，山东登州府人，四十一年任。

　　赵文秀，直隶保定人，四十二年任。

　　冯吉，直隶大名人，四十六年任。

　　赵元凯，直隶安肃人，五十年任。

　　王国兴，顺天大兴人，五十五年任。

　　魏如玉，直隶玉田人，六十年任。

　　钱中选，顺天顺义人，雍正四年任。

　　戴兴，山东长清人，七年任。

　　秦辉，浙江会稽人，八年任。

　　桑元杰，浙江余姚人，十一年任。

　　张尔信，贵州石阡府人，乾隆三年任。

　　李宗芳，广东嘉应州人，六年任。

　　朱鼎，顺天大兴人，九年任。

　　鲍一元，顺天大兴人，十二年任。

　　刘淑，江南甘泉人，十六年任。

　　吴克成，浙江山阴人，十九年任。

　　朱国相，浙江嘉兴人，二十三年任。

　　韩佐唐，湖南湘潭监生，二十四年任。

　　陈天伦，顺天大兴人，二十五年任。

　　冀聘，顺天大兴人，二十八年任。

　　韩焕纶，顺天宛平人，三十七年任。

　　陈曾裕，直隶蔚州人，四十年任。

　　吴元，顺天宛平人，四十四年任。

　　张德，浙江山阴人，四十八年任。

　　邹士振，江西龙泉人，五十一年任。

　　饶灼，湖南城东人，五十五年任。

　　郑才纶，江西上犹人，五十九年任。

　　史焕章，顺天宛平人，嘉庆元年任。

　　戴廷綍，顺天大兴人，六年任。

　　刘荫棠，顺天大兴人，十七年任。

　　王惟馨，顺天宛平人，道光三年任。

　　沈熙，顺天大兴人，八年任。

　　沈长棻，浙江监生，十一年任。

　　李清溎，山东诸城监生，十八年任。

　　教谕

　　黄赐英，康熙二十六年任，有宦绩。

　　黄式度，晋江举人，三十年任。

　　丁必捷，平和贡生，三十五年任。

　　郑占春，福清贡生，三十七年任。

　　吴周祯，晋江岁贡，四十二年任。

　　粘士岳，晋江岁贡，四十七年任。

　　郭涛，福清恩贡，五十一年任。

　　富鹏业，晋江举人，五十六年任。

　　朱竟成，永安副贡，六十年任。

　　林正泰，侯官举人，雍正四年任。

　　郭际谋，晋江举人，七年任。

　　张应渭，闽县举人，十年任。

　　徐文炳，建阳岁贡，十三年任。

　　周元，长乐拔贡，乾隆三年任。

　　何弈奇，福清举人，六年任。

　　庄元，龙溪举人，十年任，见龙岩州学正。

　　官翰琦，安溪举人，十二年任。

　　张有泌，晋江举人，十四年任。

　　范苹，长汀举人，十八年任。

　　李锺问，安溪举人，二十一年任。

　　谢际泰，闽县举人，二十四年任，见将乐教谕。

　　陈明观，同安举人，二十六年任，见闽清教谕。

　　朱仕玠，建宁拔贡，二十八年任。

　　陈先声，平和举人，三十年任。

　　伍光纮，宁化贡生，三十三年任。

　　罗吉人，侯官举人，三十六年任。

　　蔡庭芳，晋江举人，三十九年任。

　　黄光中，连江举人，四十二年任。

　　吴翀，南安举人，四十五年任。

　　叶梦苓，四十九年任，有宦绩。

　　朱莲，晋江举人，五十三年任，见漳州训导。

　　孙锺源，连江举人，五十八年任。

　　吴玉麟，闽县举人，嘉庆二年任。

　　元光国，光泽举人，六年任。

　　吴若源，福清举人，十年任。

　　谢家相，安溪举人，十四年任。

　　黄人龙，晋江举人，十八年任。

　　傅孝基，南安举人，二十一年任。

　　黄人龙，二十四年再任。

　　汪承荫，南平举人，道光三年任。

　　何敦德，福清举人，六年任。

　　祖锦林，浦城拔贡，九年任。

　　陈溎，侯官举人，十三年任。

　　朱其燮，建宁举人，十七年任。

　　翁元珍，侯官举人，十一年任。

　　陈鼎铭，闽县举人，二十五年任。

　　训导（雍正十一年增设）

　　江冰鉴，侯官廪贡，雍正十二年任。

　　曾景洙，闽县岁贡，乾隆二年任。

　　王世茂，晋江贡生，六年任。

　　吴升，宁洋岁贡，九年任。

　　朱澐，南平优贡，十二年任。

　　陈日来，泰宁廪贡，十五年任。

　　李腾瑢，永安廪贡，十九年任。

　　刘自成，建阳廪贡，二十年任。

　　黄继伯，南安廪贡，二十二年任。

　　林绍裕，永福拔贡，二十五年任。

　　祖谦光，浦城廪贡，二十八年任。

　　陈汯，惠安岁贡，三十年任。

　　饶炜，邵武廪贡，三十四年任。

　　郑资有，龙溪拔贡，三十七年任。

　　林霈，莆田举人，四十年任。

　　李芳妍，永安举人，四十四年任，见建宁教授。

　　黄仕俊，永春州贡生，四十七年任。

　　陈龙池，五十一年任，有宦绩。

　　李虬，海澄举人，五十三年任。

　　吴策馨，霞浦举人，五十七年任，见兴化教授。

　　郑裒光，闽县举人，嘉庆元年任。

　　余邦佐，建安拔贡，二年任。

　　颜凌霄，晋江举人，永春州籍，六年任。

　　林为楫，永春州举人，九年任，见凤山训导。

　　陈应接，长乐举人，十三年任。

　　张调璋，侯官举人，十七年任。

　　陈金汉，长乐举人，十九年任。

　　魏应规，闽县举人，二十二年任。

　　王之楫，漳平举人，二十三年任。

　　林柯，同安拔贡，道光三年任。

　　陈鼎元，侯官优贡，六年任。

　　赵联镳，闽县举人，九年任。

　　杨忠，同安举人，十三年任。

　　力梦霖，永福举人，十七年任。

　　郭林，福安举人，二十一年任。

　　纪麟阁，晋江举人，二十三年任。

　　郑大如，永福举人，二十七年任。

　　嘉义县知县（初名诸罗，与府同置，乾隆五十二年改今名）

　　季麒光，康熙二十三年任，有宦绩。

　　樊维屏，山西蒲州贡生，二十四年任。

　　朱道中，江南休宁监生，二十八年任。

　　张■〈王尹〉，二十九年任，有宦绩。

　　董之弼，奉天府人，三十四年任。

　　毛凤伦，奉天府监生，三十九年任。

　　宋永清，四十三年权任。

　　毛殿扬，广东博罗人，康熙甲戌进士，四十四年由诏安移任，未数月卒，民至今思讴之。

　　李镛，正黄旗监生，四十五年任。

　　孙元衡，四十五年权任。

　　刘作楫，江西庐陵人，康熙庚辰进士，四十八年任。

　　刘宗枢，正白旗汉军监生，五十一年任。

　　周锺瑄，五十三年任，有宦绩。

　　朱夔，镶白旗汉军监生，五十八年任。

　　孙鲁，见知府，六十一年任。

　　刘良璧，见台湾道，雍正五年任。

　　冯尽善，陕西陇西举人，七年任。

　　姚孔针，江南桐城贡生，十年任。

　　陆鹤，浙江海盐举人，十一年任。

　　戴大冤，见淡水同知，乾隆元年任。

　　何衢，四川广元举人，四年任。

　　严暻，浙江乌程人，雍正庚戌进士，六年任。

　　林菼，广西永福举人，十年任。

　　周缉敬，广东新会举人，十年任。

　　周芬斗，江南桐城举人，十四年任。

　　徐德峻，见台防同知，十六年任。

　　辛竟可，直隶元城举人，二十年任。

　　李倓，山东聊城人，乾隆辛未进士，二十二年任。

　　卫克堉，山西凤台举人，二十六年任。

　　张所受，广东灵山贡生，二十九年任。

　　陶浚，江南滁州贡生，三十二年任。

　　周大本，贵州镇远拔贡，三十四年任。

　　陈松，江南上元人，三十八年任。

　　杨慰，山东兰山人，乾隆癸未进士，四十四年任。

　　冷震金，江南上元举人，四十六年任。

　　陈良翼，四十八年任，有宦绩。（以上诸罗知县）

　　单去非，山东高密举人，五十五年任（以后改嘉义）。

　　单瑞龙，浙江钱塘人，乾隆壬辰进士，五十六年任。

　　吴球，江南江宁举人，五十九年任。

　　郭恭，广东三水举人，嘉庆五年任。

　　杨发和，镶黄旗汉军举人，六年任。

　　陈起鲲，江西崇仁举人，八年任。

　　杨发和，十三年再任。

　　宋廷枋，直隶枣强举人，十七年任。

　　胡振远，浙江山阴人，二十年任。

　　廖仁翥，江西崇义监生，道光二年任。

　　王衍庆，山东聊城举人，三年任。

　　张缙云，直隶满城人，嘉庆己卯进士，六年任。

　　胡之鋘，云南太和人，嘉庆戊辰进士，十三年任。

　　熊飞，江苏江宁监生，十四年任。

　　范学恒，直隶东明附监，十七年任。

　　王德润，安徽六安州举人，二十四年任。

　　王廷干，山东安邱人，道光庚子进士，二十五年任。

　　笨港县丞（雍正九年增设）

　　胡光祖，山西洪洞监生，雍正十年任。

　　周天福，顺天大兴监生，十三年任。

　　刘洵，陕西高陵生员，干年隆三任。

　　姚国兴，正蓝旗汉军副贡，七年任。

　　贾赐桓，陕西洛川附生，十年任。

　　程逑祖，江南上元监生，十三年任。

　　沈光郁，浙江临海附生，十七年任。

　　嵇璇，江南长洲监生，十八年任。

　　张天德，贵州贵筑拔贡，二十一年任。

　　姚杰人，广东平远监生，二十五年任。

　　韩衍槐，山西汾阳监生，二十七年任。

　　李倓，广东化州贡生，三十年任。

　　曹永植，江南长洲人，三十三年任。

　　郭愈厚，山西夏县贡生，三十五年任。

　　薛肇璜，江南金匮人，三十九年任。

　　周丹霁，江南上元人，四十三年任。

　　徐英，江南常熟人，四十八年任。

　　谷世峰，山西太平人，五十三年任。

　　利瓦伊瀛，山东乐陵人，五十五年任。

　　魏尧年，顺天通州人，五十七年任。

　　陈锦，浙江山阴人，嘉庆十三年任。

　　周翰，顺天大兴人，十四年任。

　　庞周，江南江宁人，十九年任

　　刘诜，顺天宛平人，嘉庆乙丑进士，道光七年任。

　　文烜，江西萍乡监生，十一年任。

　　白鹤庆，河南河内监生，十六年任。

　　吴湛思，安徽桐城附监，二十三年任。

　　管裕畴，江苏阳湖监生，二十六年任。

　　斗六门县丞（乾隆五十三年升斗六门巡检置）

　　章玉植，江南石埭人，乾隆五十三年任。

　　傅信，广东兴宁人，嘉庆四年任。

　　周元梓，浙江仁和人，六年任。

　　温溶，顺天昌平州人，十五年任。

　　娄渭，浙江山阴人，十八年任。

　　陈廷仕，顺天大兴人，二十年任。

　　丁嘉植，顺天大兴人，二十二年任。

　　屠之璜，湖北孝感人，二十四年任。

　　罗道，安徽歙县人，道光元年任。

　　方振声，十一年任，有宦绩。

　　周鸿新，湖南湘阴监生，十四年任。

　　张云璈，甘肃皋兰人，十七年任。

　　姚锺瑞，江苏昭文人，十八年任。

　　典史

　　杨辅业，陕西富平人，康熙二十三年任。

　　朱应龙，直隶新乐人，二十八年任。

　　严时泰，浙江钱塘人，三十二年任。

　　蒋复新，江西颍州人，三十六年任。

　　杨永祚，陕西华州人，四十年任。

　　田诏尹，陕西人，四十二年任。

　　何栋，直隶安州人，四十七年任。

　　杨云龙，顺天大兴人，五十三年任。

　　张青远，顺天宛平人。

　　方文焕，顺天武清人，雍正八年任。

　　屠玢，直隶通州人，十一年任。

　　陈上达，顺天宛平人，乾隆三年任。

　　倪景济，浙江会稽人，七年任。

　　李凤鸣，江南长洲人，十年任。

　　叶启昆，顺天大兴人，十三年任。

　　金允谦，镶白旗汉军监生，十四年任。

　　顾鼐，直隶天津附生，十八年任。

　　沈尚骥，浙江会稽人，二十年任。

　　方斌，顺天大兴人，二十三年任。

　　周兆新，顺天苏州人，二十六年任。

　　孙云，正红旗汉军人，二十九年任。

　　吴昌嗣，江南长洲人，三十三年任。

　　漆昌熙，江西新昌人，三十六年任。

　　徐同藩，顺天宛平人，三十八年任。

　　周得士，浙江仁和人，四十二年任。

　　谈汝霖，江南金匮人，四十五年任。

　　童启元，顺天大兴人，四十八年任。

　　任鐏，河南息县人，五十年任。

　　蔡绍成，江南吴县人，五十二年任。

　　俞浩，顺天宛平人，五十七年任。

　　任元举，浙江萧山人，嘉庆四年任。

　　王溶，浙江山阴人，十六年任。

　　黎大凤，湖南湘潭人，二十二年任。

　　朱文澄，浙江山阴人，道光二年任。

　　张继昌，顺天宛平监生，十二年任。

　　陈保升，顺天宛平监生，十五年任。

　　赵启光，顺天大兴人，二十四年任。

　　佳里兴巡检（旧在县治右，康熙六十一年移驻县西北笨港，雍正九年复移驻县西南盐水港）

　　孙寅，山东禹城人，康熙二十三年任。

　　周彦，浙江钱塘人，二十八年任。

　　陈治国，河南禹州人，三十二年任。

　　郑惟哲，直隶盐山人，三十七年任。

　　张宏宗，浙江会稽人，四十一年任。

　　马起义，直隶人，四十八年任。

　　刘廷元，甘肃兰州卫人，五十一年任。

　　陈祚贞，顺天大兴人，五十五年任。

　　翁起贵，直隶保定人，六十年任。

　　吴宪，浙江钱塘人，雍正四年任。

　　钱得位，浙江山阴人，七年任。

　　马良焕，山东蓬莱人，十年任。

　　朱衣客，顺天大兴人，乾隆元年任。

　　王尚速，顺天大兴人，三年任。

　　鲍一元，顺天大兴人，五年任。

　　范大章，顺天大兴人，八年任。

　　胡安邦，江西卢陵人，十二年任。

　　王兆槐，直隶天津府人，十六年任。

　　刘世清，河南武陵人，二十年任。

　　胡振纪，顺天大兴监生，二十三年任。

　　尹朝俊，江西永新监生，二十六年任。

　　杨湻，山西汾阳人，三十二年任。

　　任偀，浙江萧山人，三十五年任。

　　高景柴，江南贵池人，三十八年任。

　　高信可，江南泰州人，四十一年任。

　　张志玺，江南吴县人，四十五年任。

　　刘奎，顺天大兴人，四十六年任。

　　邵宗尧，江南甘泉人，五十年任。

　　潘元焯，江南长洲人，五十四年任。

　　姜文炳，江南德化人，五十六年任。

　　萧拔群，江西卢陵人，嘉庆六年任。

　　胡桂，山东胶州人，十一年任。

　　叶时秀，浙江仁和人，十五年任。

　　马鉽，江苏常熟人，二十一年任。

　　方振声，顺天大兴人，道光二年任。

　　朱文澄，浙江山阴监生，十一年任。

　　陈埙，浙江慈溪人，十三年任。

　　周瑞堂，顺天大兴人，二十六年任。

　　斗六门巡检（乾隆二十六年改台湾新港巡检设，五十三年移驻大武垄，本缺裁，改置县丞）

　　章诚，浙江会稽人，乾隆二十六年任。

　　徐垣，江南天长人，二十八年任。

　　汪丙，顺天大兴人，三十二年任。

　　左疆，江南桐城人，三十四年任。

　　江明略，江南青阳人，三十七年任。

　　杨浩，云南昆明人，四十年任。

　　黎熠成，广东河源人，四十四年任。

　　胡赓廷，江西泰和人，四十七年任。

　　梁永湜，五十年任，有宦绩。

　　大武垄巡检（乾隆五十三年移斗六门巡检设）

　　鲁岱，江南当涂人，乾隆五十四年任。

　　王光宸，顺天大兴人，六十年任。

　　曹汝霖，顺天大兴人，嘉庆二年任。

　　姚朝麒，顺天大兴人，六年任。

　　曹汝霖，十一年再任。

　　孙期试，江苏盐城人，二十年任。

　　朱懋，浙江会稽人，二十二年任。

　　施谟，浙江会稽人，道光九年任。

　　高品城，江西庐陵监生，十四年任。

　　教谕

　　陈志友，长乐岁贡，康熙二十六年任。

　　谢汝霖，长乐举人，三十年任。

　　林弼，莆田拔贡，三十四年任。

　　施士岳，晋江岁贡，三十九年任。

　　丁必捷，平和贡生，四十一年任。

　　孙襄，晋江岁贡，四十五年任。

　　陈声，长泰举人，四十九年任。

　　陈文海，永安岁贡，五十三年任。

　　施松龄，古田举人，五十九年任。

　　蔡芳，晋江举人，六十年任。

　　黄献，侯官举人，雍正四年任。

　　李倪昱，晋江举人，七年任。

　　李元善，安溪举人，十年任

　　蓝国佐，漳浦举人，十三年任。

　　陈振甲，浦城拔贡，乾隆三年任。

　　陈光绪，泰宁举人，六年任。

　　林达，福清举人，九年任。

　　李廷瑞，永安人，十二年任。

　　李经，晋江举人，十五年任。

　　刘坦，建阳举人，十九年任。

　　李清标，安溪举人，二十三年任，见崇安教谕。

　　卢观源，永定举人，二十六年任。

　　刘松，邵武举人，二十九年任。

　　石国任，闽县举人，三十三年任。

　　李寅亮，闽县举人，三十六年任，见长泰教谕。

　　叶铭，顺昌举人，三十九年任，见大田教谕。

　　陈芳祈，福清举人，四十一年任。

　　罗前荫，侯官举人，四十三年任。

　　张允文，上杭举人，四十六年任。

　　江浩，福安拔贡，四十八年任。

　　吴斯勃，闽县举人，五十三年任，见兴化教授。

　　骆锺球，惠安拔贡，五十七年任。

　　黄德清，南安举人，嘉庆二年任，见侯官教谕。

　　包梦魁，上杭举人，六年任，见政和教谕。

　　谢金銮，侯官举人，九年任。

　　程锦，侯官举人，十三年任。

　　叶文舟，海澄举人，十七年任。

　　吴本国，福清举人，二十一年任。

　　杜洲，闽县举人，道光元年任，见政和教谕。

　　李宗城，闽县举人，四年任。

　　颜思藻，永春州举人，十年任。

　　黄铨，罗源举人，十二年任。

　　官寿相，安溪举人，十六年任。

　　曾承基，晋江举人，十九年任。

　　王赓元，晋江举人，二十四年任。

　　训导（雍正十一年增设）

　　林江誉，漳浦岁贡，雍正十二年任。

　　李时升，莆田岁贡，乾隆元年任。

　　李嘉仕，建阳岁贡，二年任。

　　锺紫帏，武平岁贡，五年任。

　　陈绳，闽县廪贡，九年任。

　　陈治浤，瓯宁优贡，十三年任。

　　萧廷谟，建阳廪贡，十五年任。

　　李腾瑢，永安廪贡，十九年任。

　　傅其英，安溪拔贡，二十三年任。

　　蔡光杰，海澄廪贡，二十六年任。

　　陈开材，德化岁贡，二十九年任。

　　吴金鉴，浦城廪贡，三十一年任。

　　种灵辉，武平廪贡，三十四年任。

　　施文志，闽县廪贡，三十七年任。

　　罗学龄，顺昌举人，四十年任。

　　尤昌炯，永春州举人，四十四年任。

　　何泽可，光泽廪贡，四十七年任。

　　利瓦伊翰，安溪廪贡，五十六年任。

　　谢云龙，顺昌优贡，五十六年任。

　　王青箱，闽县举人，六十年任。

　　柯辂，晋江举人，嘉庆四年任，见诏安训导。

　　陈学登，闽县举人，八年任，见龙溪训导。

　　郭赓扬，闽县优贡，十二年任。

　　邱莳深，将乐举人，十五年任。

　　粘克成，南安举人，十九年任。

　　高埙，侯官举人，二十三年任。

　　柳其椿，大田举人，道光二年任。

　　陈上恭，闽县举人，三年任。

　　林锴，闽县举人，七年任。

　　阙元鏕，上杭举人，十一年任。

　　黄隆盛，晋江岁贡，十四年任。

　　王家玙，屏南举人，十九年任。

　　温家宪，龙岩州举人，二十三年任。

　　吴瑞莲，晋江举人，二十五年任。

　　彰化县知县（雍正元年置）

　　谈经正，湖广远安举人，雍正二年任。

　　张缟，正黄旗汉军荫生，四生任。

　　汤启声，江南江都举人，六年任。

　　张兴朱，山东高唐州举人，七年任。

　　路以周，山东招远举人，八年任。

　　陈同善，陕西三原举人，九年任。

　　曾曰瑛，十年权任。

　　秦士望，江南宿州拔贡，十二年任，

　　刘埥，河南新郑副贡，乾隆三年任。

　　许廷璠，广西桂林府举人，五年任。

　　费应豫，湖南巴陵拔贡，六年任。

　　陆广霖，江南武进人，己未进士，九年任。

　　苏渭生，云南新平举人，十三年任。

　　程运青，江南苏州府举人，十六年任。

　　刘辰骏，江南武进人，十八年任。

　　王鹗，见淡水同知，十八年权任。

　　朱山，浙江归安人，乾隆辛未进士，二十年任。

　　张世珍，陕西临潼人，壬戌进士，二十三年任。

　　胡邦翰，浙江余姚人，乾隆壬申进士，二十六年任。

　　韩琮，顺天通州举人，二十九年任。

　　成履泰，山西文水贡生，三十三年任。

　　张可传，山西平定州举人，三十六年任。

　　马鸣镳，浙江仁和人，乾隆庚辰进士，四十年任。

　　倪庆，四川华阳举人，四十三年任。

　　焦长发，直隶高阳人，乾隆壬辰进士，四十五年任。

　　张贞生，陕西华阴拔贡，四十八年任。

　　刘诗，山东诸城人，庚子进士，五十年任。

　　俞峻，五十一年任，有宦绩。

　　刘亨基，五十一年权任，见台防同知。

　　宋学灏，镶红旗汉军贡生，五十二年任。

　　胡应魁，江苏丹阳人，乾隆甲辰进士，嘉庆元年任。

　　李谔，浙江余姚举人，十年任。

　　陈国麟，直隶庆云拔贡，十一年任。

　　杨桂森，云南石屏州人，己未进士，十五年任。

　　钱燕喜，浙江嘉兴监生，十九年任。

　　吕志恒，江苏阳湖监生，二十二年任。

　　吴性诚，浙江黄岩廪贡，二十四年任。

　　李振青，贵州义兴监生，道光三年任。

　　李廷璧，云南晋宁州举人，六年任。

　　托克通阿，十年任。

　　贾懋功，山西夏县进士，十四年任。

　　黄开基，四川永川举人，十八年任。

　　宓惟慷，浙江海宁州人，二十六年任。

　　县丞（驻南投社，乾隆二十四年置）

　　张成器，江南丹徒生员，乾隆二十四年任。

　　张克明，浙江山阴监生，二十七年任。

　　礼恩鹏，浙江钱塘人，三十一年任。

　　朱镐昌，浙江嘉善人，三十五年任。

　　王廷璧，江南江宁举人，三十八年任。

　　周丰，江南宜兴人，四十一年任。

　　阮文凤，江南山阳人，四十五年任。

　　周大纶，四十九年任，有宦绩。

　　史映彩，江南阳湖人，五十二年任。

　　吕岳，浙江余姚副贡，五十五年任。

　　翟灏，山东淄川人，五十七年任。

　　章汝奎，顺天大兴人，嘉庆九年任。

　　韩政均，山西汾阳人，十六年任。

　　范邦干，浙江会稽人，二十二年任。

　　史庆芬，江苏丹徒人，道光五年任。

　　朱懋，八年任，有宦绩。

　　张秀景，湖北咸宁监生，十七年任。

　　汪昱，直隶清苑人，祖籍江苏，二十四年任。

　　典史

　　李成林，顺天大兴人，雍正二年任。

　　王起龙，顺天宛平人，八年任。

　　邢继周，河南淇县人，十一年任。

　　张惟周，顺天大兴人，乾隆二年任。

　　唐云汉，浙江山阴人，五年任。

　　王兆基，顺天大兴人，九年任。

　　朱江，浙江山阴生员，十一年任。

　　陈于京，顺天大兴人，十六年任。

　　李令名，江南宜城人，十九年任。

　　张峻业，江南武进人，二十二年任。

　　沈作霖，顺天大兴人，二十六年任。

　　夏宗本，浙江萧山人，二十九年任。

　　余仍，广东大埔人，三十二年任。

　　俞万华，浙江上虞人，三十五年任。

　　郭道洪，江南旌德人，三十九年任。

　　钱焘，浙江山阴人，四十三年任。

　　马腾远，四川成都人，四十六年任。

　　李尔和，河南永城人，五十年任。

　　郑启谟，江南泾县人，五十二年任。

　　舒兆琏，江西靖安人，六十年任。

　　舒兆琏，嘉庆元年再任。

　　范邦干，见县丞，十年任。

　　黄瑚，江西新城人，十七年任。

　　沈应清，浙江德清人，二十年任。

　　陈锺麟，江南上元人，道光三年任。

　　王寿萱，顺天大兴人，四年任。

　　徐熊光，顺天保定人，九年任。

　　胡钧，顺天宛平监生，十六年任。

　　黄肇球，四川绵竹人，二十五年任。

　　猫雾捒巡检（雍正九年置）

　　杭国荣，顺天大兴人，雍正十年任。

　　吴文龙，湖北麻城人，十三年任。

　　吴宜厚，山西人，乾隆三年任。

　　耿允谦，山西绛州人，五年任。

　　陈晋琇，山西绛州人，八年任。

　　胡琦，浙江萧山人，十二年任。

　　何虞廷，浙江山阴人，十五年任。

　　沈明禹，江南石埭人，十九年任。

　　何腾彪，浙江山阴人，二十二年任。

　　戴宏度，江南勾容人，二十四年任。

　　程镗，顺天大兴人，二十七年任。

　　汪国顺，顺天宛平人，三十年任。

　　杨四聪，陕西韩城人，三十四年任。

　　项光宗，江南吴县人，三十八年任。

　　王政，顺天宛平人，四十一年任。

　　郭元章，顺天宛平人，四十四年任。

　　陈庆，江西金溪人，四十七年任。

　　虞学溥，江南丹徒人，五十一年任。

　　张承润，湖北汉阳人，五十五年任。

　　苏鸿，湖北汉阳人，嘉庆三年任。

　　刘杰，江西万载人，十一年任。

　　罗道，安徽歙县人，十五年任。

　　罗本仁，顺天大兴人，道光元年任。

　　邵临，顺天宛平人，七年任。

　　易金杓，江苏仪征监生，十年任。

　　高春如，浙江山阴人，十六年任。

　　胡钩，顺天宛平监生，二十三年任。

　　鹿仔港巡检（雍正九年置，嘉庆二十一年移驻大甲溪）

　　王洪仁，直隶沧州人，雍正十年任。

　　沈钊，顺天东安人，乾隆元年任。

　　鲁宏经，顺天宛平人，五年任。

　　沈佳瑞，浙江余姚人，八年任。

　　包瀜，顺天大兴人，十三年任。

　　张振勋，正白旗汉军人，十五年任。

　　曾瀚，湖南武冈州人，十九年任。

　　张企文，四川合州人，二十年任。

　　陈登象，湖北通城人，二十一年任。

　　朱颜，江南金匮人，二十五年任。

　　杜瀚，江南金匮人，二十八年任。

　　翟济，江南常熟人，三十三年任。

　　龙相清，湖北江夏人，三十五年任。

　　胡松，江南上元人，三十七年任。

　　翟济，四十年再任。

　　王坦，浙江会稽人，四十二年任。

　　徐兰，浙江海盐人，四十五年任。

　　冯起宗，四十九年任，有宦绩。

　　李资泮，广东长乐人，五十二年任。

　　朱继功，江西安义人，五十五年任。

　　龙相清，六十年再任。

　　张力恕，湖南湘潭人，嘉庆三年任。

　　陈孝懿，浙江海盐人，十二年任。

　　舒兆琏，见典史，十六年任。

　　大甲溪巡检（嘉庆二十一年由鹿仔港移驻）

　　周承藻，湖南平江人，二十一年任。

　　李绅，江西广昌人，二十二年任。

　　张朝锡，江南华亭人，道光八年任。

　　蒋律武，江西铅山人，十一年任。

　　教谕

　　陈霞翥，福清举人，雍正三年任。

　　陈芳濂，宁德举人，七年任。

　　林炯，莆田举人，十年任。

　　萨学天，侯官举人，十三年任。

　　邹熊，清流举人，乾隆三年任。

　　范世国，上杭举人，六年任。

　　蓝孙璇，古田举人，八年任。

　　董天工，崇安拔贡，十一年任。

　　李俅，宁化举人，十五年任，见仙游教谕。

　　洪大鹏，惠安副贡，十八年任。

　　邮兆亨，闽县举人，二十二年任，见南安教谕。

　　萧际恩，惠安举人，二十三年任，见长乐教谕。

　　孙让，连江举人，二十七年任，见晋江教谕。

　　黄长茂，福清举人，三十年任，见诏安教谕。

　　何嵩，闽县副贡，三十三年任。

　　何朝炳，闽县举人，三十五年任。

　　魏瑚，同安举人，三十八年任。

　　陈士诚，闽县举人，三十九年任。

　　李吉，德化举人，四十二年任，见惠安教谕。

　　刘瀚，同安举人，四十六年任。

　　黄云，龙溪拔贡，四十九年任。

　　王梁，长汀举人，五十一年任，见闽县教谕。

　　俞选，莆田举人，五十五年任，见闽县教谕。

　　林居义，霞浦举人，五十九年任，见将乐教谕。

　　罗大鸣，上杭举人，嘉庆元年任。

　　吴春琼，闽县举人，七年任，见清流教谕。

　　陈鲤青，连江举人，十五年任。

　　卢黻，永定举人，十七年任。

　　朱开垣，漳平拔贡，二十二年任。

　　黄金章，莆田举人，二十四年任。

　　蔡克金，平和廪贡，道光元年任。

　　杨锺麟，连江举人，五年任。

　　吴春兰，浦城举人，九年任。

　　方岱，霞浦举人，十二年任。

　　刘鉴光，闽清举人，十六年任。

　　林大均，永春州举人，二十三年任。

　　何绳武，晋江举人，二十六年任。

　　训导（雍正十一年增置，嘉庆二十二年改入淡水厅学，本缺裁）

　　陈梯，建宁贡生，雍正十二年任。

　　康岳，龙溪岁贡，乾隆元年任。

　　胡檀生，永定岁贡，六年任。

　　朱韶武，顺昌岁贡，十年任。

　　陈大典，侯官优贡，十四年任。

　　锺灵毓，武平贡生，十七年任。

　　陈鹏程，侯官廪贡，二十一年任。

　　修史，武平贡生，二十三年任。

　　林虎榜，漳浦拔贡，二十四年任。

　　曾廷试，惠安贡生，三十年任。

　　邱德孚，上杭廪贡，三十三年任。

　　董书，建宁举人，三十六年任。

　　项世霖，连城举人，三十九年任，见同安教谕。

　　余克家，晋江举人，四十三年任，见平和训导。

　　谢瑾，长乐举人，四十六年任，见漳浦训导。

　　陈锭，顺昌举人，五十年任。

　　庄纫兰，惠安举人，五十四年任，见漳浦训导。

　　邱廷清，宁化举人，五十八年任，见永福训导。

　　谢琼宴，长乐举人，嘉庆元年任，见清流教谕。

　　何锡龄，光泽廪贡，三年任。

　　吴克光，南靖优贡，八年任。

　　叶文载，海澄举人，十四年任。

　　孙承谦，浦城廪贡，十八年任。

　　张梦麟，闽县举人，二十二年任。

　　--以上录自重纂福建通志卷一百十七。

　　镇守

　　固山额真郎赛：顺治十三年到闽驻札，至十八年撤回，所辖八旗梅勒章京牛彔等官，有宦绩。

　　梅勒章京赛音达理。

　　续顺公沈理瑞。

　　镇守靖南王耿继茂：顺治十八年，自粤镇闽。康熙九年卒，子精忠袭封。十三年，谋逆正法，削去王爵。

　　军标（顺治十三年，始设福州驻防，以固山额真郎赛及梅勒章京赛音达理等统兵镇守。十七年，改固山额真为都统、梅勒章京为副都统。十八年，靖南王耿继茂自粤移闽，遂撤都统、副都统。迨耿精忠以叛诛，康熙十九年始设福州将军、副都统，辖四旗营。后又添设水师旗营及绿营左右二营。乾隆以后，兼闽海关税务。互见兵制）

　　镇守福州等处将军

　　马九玉，康熙十九任。福州将军为定制始此。

　　佟国瑶，二十一年任，有宦绩。

　　石文炳，二十九年任，有宦绩。

　　金世荣，正白旗汉军人，三十四年任。

　　祖良弼，四十四年任，有宦绩。

　　黄秉钺，正黄旗汉军人，五十七年任。

　　宜兆熊，雍正元年任，有宦绩。

　　蔡良，五年摄任，有宦绩。

　　阿尔赛，正黄旗满洲人，七年任。

　　隆升，镶白旗满洲人，乾隆二年任。

　　策楞，镶黄旗满洲人，五年任。

　　新柱，八年任，有宦绩。

　　马尔拜，正白旗汉军人，十三年任。

　　德敏，镶白旗满洲人，十四年任。

　　新柱，十五年再任。

　　德馨，镶黄旗满洲人，十六年任。

　　新柱，十七年三任。

　　社图肯，正红旗满洲人，二十四年任。

　　福增格，正黄旗满洲人，二十七年任。

　　明福，镶黄旗满洲人，二十九年任。

　　常载，正白旗满洲人，三十三年任。

　　增海，正白旗满洲人，三十四年任。

　　宏晌，宗室，三十五年任。

　　萨哈岱，正黄旗满洲人，三十八年任。

　　觉罗永德，正蓝旗满洲人，四十年任。

　　常青，四十九年任，有宦绩。

　　恒瑞，宗室，五十一年任。

　　魁伦，见总督，五十三年任。

　　福昌，正白旗满洲人，世袭云骑尉，嘉庆三年任。

　　庆霖，镶黄旗满洲人，五年任。

　　阳春，正白旗满洲人，十年任。

　　赛冲阿，正黄旗满洲人，世袭轻车都尉，十三年任。

　　庆成，正白旗军人，十四年任。

　　札拉芬，正白旗满洲人，世袭一等襄宁伯，十七年任。

　　祥保，镶黄旗满洲人，世袭勋旧佐领三等侍卫，二十五年任。

　　和世泰，镶黄旗满洲人，世袭三等承恩公，道光元年任。

　　萨秉阿，驻防成都府正黄旗满洲人，三年任。

　　果齐斯欢，镶蓝旗满洲人，宗室，赐进士，六年任。

　　普恭，正黄旗满洲人，举人，八年任。

　　萨秉阿，十年再任。

　　乐善，正黄旗满洲人，世袭一等恭诚侯、三等男、勋旧佐领，十三年任。

　　长清，镶黄旗满洲人，荫生，十七年任。

　　嵩溥，正蓝旗满洲人，荫生，十七年任。

　　副都统（旧设左右翼副都统，并。康熙十九年，与将军同设，原一员；雍正六年增设副都统一员，分左右翼。乾隆四十七年，裁驻防副都统一员）

　　胡启元，镶黄旗汉军人，康熙十九年任。

　　祖建极，镶黄旗汉军人，二十五年任。

　　李华，四十五年任。

　　王应虎，四十九年任。

　　董象纬，镶黄旗汉军人，五十八年任。

　　郑继宽，六十年任。

　　阿尔赛，见将军，雍正五年任。以上副都统。

　　高峋，镶黄旗汉军人，雍正七年任。

　　鄂鼐，正蓝旗满洲人，八年任。

　　陈世璠，镶白旗汉军人，十三年任。

　　沈之仁，正白旗汉军人，乾隆六年任。

　　安致中，镶白旗汉军人，八年任。

　　邓廷相，镶白旗汉军人，九年任。

　　范宜谦，镶黄旗汉军人，十四年任。

　　齐斌，镶黄旗汉军人，十六年任。

　　明福，见将军，二十年任。

　　常达，正红旗满洲人，二十六年任。

　　白忠，镶白旗满洲人，世袭二等男，三十一年任。

　　伟善，驻防成都镶蓝旗蒙古人，三十九年任。

　　元芳，正白旗汉军人，世袭勋旧佐领多罗额驸，四十一年任。

　　额尔布，驻防杭州正黄旗满洲人，四十二年任。以上左翼副都统。

　　董朝衡，正蓝旗汉军人，雍正七年任。

　　顾宏誉，镶黄旗汉军人。

　　蔺照，镶黄旗汉军人，十年任。

　　曹瑛，正黄旗汉军人，乾隆十六年任。

　　富尔松阿，正蓝旗满洲人，二十三年任。

　　明瑞，镶蓝旗满洲人，二十□年任。

　　富尔松阿，二十七年再任。

　　达色，正黄旗满洲人，世袭云骑尉、譒译举人，二十九年任。

　　德龄，三十六年由正黄旗满洲副都统移任。

　　噶尔炳阿，正白旗满洲人，三十六年由移驻福州协领任。

　　眉绶，镶白旗满洲人，三十八年任。以上右翼副都统。此后裁一人，止称副都统。

　　鄂岳，镶蓝旗满洲人，世袭三等伯，乾隆四十九年任。

　　塞克图，驻防荆州镶蓝旗满洲人，五十五年任。

　　札拉芬，见将军，嘉庆四年任。

　　庆保，镶白旗满洲人，世袭恩骑尉，十七年任。

　　胡松额，驻防西安正黄旗满洲人，二十四年任。

　　富亮，驻防荆州镶红旗满洲人，道光四年任。

　　提标（顺治初，设水陆提督。康熙十七年，陆路、水师各设提督一员。详见兵制）

　　水陆提督总兵官（顺治初设，康熙间裁）

　　张应梦，顺治三年任。

　　杨名高，六年任，有宦绩。

　　马得功，十年任，有宦绩。

　　王进功，康熙三年任。

　　段应举，十五年任，有宦绩。

　　陆路提督总兵官（康熙十七年设。初驻福州，后移泉州府。辖本标中、左、右、前、后五营、福州城守营、兴化城守营、泉州城守营、长福营，节制福宁、建宁、汀州、漳州四镇。详见兵制）

　　杨捷，康熙十七年兼领水师。水师于康熙七年奉裁，是年复设。十八年，辞水师，专任陆路，有宦绩。

　　讷迈，辽东人，二十年任。

　　万正色，二十年，由水师改任陆路提督，见晋江列传。

　　张云翼，浙江西安人，二十五年任。

　　吴英，三十六年任，有宦绩。

　　王万祥，甘肃会宁州人，三十七年任。

　　梁鼐，见总督，四十一年任。

　　蓝理，漳浦人，四十四年以左都衔任。

　　杨琳，镶红旗汉军人，五十年任。

　　穆廷栻，五十四年任，有宦绩。

　　吴升，海澄人，六十年任。

　　丁士杰，顺天大兴人，雍正四年任。

　　石云倬，山东德州人，五年任。

　　张起云，四川大宁人，九年任。

　　阿尔赛，见将军，九年任。

　　王郡，十年任，传见水师。

　　苏明良，海澄人，十三年任。

　　武进升，山西吉州人，乾隆八年任。

　　李绳武，正黄旗汉军人，十四年任。

　　吴进义，甘肃宁朔人，十四年任。

　　谭行义，四川三台人，十六年任。

　　马负书，镶红旗汉军武进士，十八年任。

　　黄仕简，平和人，世袭海澄公，三十二年任。

　　甘国宝，古田人，武进士，三十五年任。

　　李国梁，直隶丰润武进士，四十二年任。

　　俞金鳌，直隶天津武进士，四十三年任。

　　李奉尧，镶黄旗汉军人，四十六年任。

　　常青，见将军，四十七年任。

　　任承恩，山西大同人，难荫，四十九年任。

　　梁朝柱，甘肃中卫人，五十二年任。

　　海禄，五十四年任，有宦绩。

　　哈当阿，正黄旗蒙古人，五十六年任。

　　玛尔洪阿，正黄旗满洲人，五十七年任。

　　王汇，正红旗汉军人，嘉庆元年任。

　　颜鸣汉，广东嘉应州武进士，五年任。

　　王柄，镶白旗汉军人，十年任。

　　许文谟，四川成都人，世袭壮烈伯，十二年任。

　　马济胜，山东荷泽武生，道光四年任；传见外纪。

　　--以上录自重纂福建通志卷一百十九。

　　水师提督总兵官（康熙十七年设，驻同安县厦门，辖本标中、左、右、前、后五营，节制海坛、金门、南澳、福宁、台湾五镇。详见兵制）

　　施琅，康熙元年任，见封爵传。

　　王之鼎，十七年任，有传。

　　万正色，十八年任，见晋江列传。

　　施琅，二十年再任。

　　张旺，山西太原府人，三十五年任。

　　吴英，见陆路，三十七年任。

　　施世骠，五十一年任，见晋江列传。

　　姚堂，漳浦人，六十年任。

　　蓝廷珍，雍正二年任，见漳浦列传。

　　许良彬，海澄人，七年任。

　　王郡，十一年任，有传。

　　张天骏，浙江钱塘人，乾隆十一年任。

　　林君升，同安人，十六年任。

　　李有用，陕西长安人，十七年任。

　　胡贵，同安人，二十二年任。

　　马大用，江南怀宁武进士，二十三年任。

　　马龙图，广东潮州籍晋江人，二十四年任。

　　甘国宝，见陆路，二十六年任。

　　黄仕简，见陆路，二十八年任。

　　吴必达，同安武进士，三十年任。

　　叶相德，浙江归安武进士，三十四年任。

　　黄仕简，三十五年再任。

　　蓝元枚，四十二年任，见漳浦列传。

　　哈当阿，见陆路，五十三年任。

　　李南馨，广东长乐武进士，嘉庆五年任。

　　倪定得，江南吴县人，七年任。

　　李长庚，九年任，见封爵传。

　　许文谟，见陆路，十年任。

　　张见升，广东东莞人，十一年任。

　　王得禄，嘉义人，十三年任；见外纪传。

　　罗凤山，浙江黄岩人，道光元年任。

　　许松年，浙江瑞安人，元年八月任。

　　刘起龙，广东新安人，六年任。

　　陈化成，同安县人，道光十年任。二十年，调任江南提督。二十二年五月初八日，与英夷力战于吴淞口，以孤军无援，中炮没于阵。事闻，上震悼，恩予恤典祭葬如礼，加赏帑银一千两，令沿途地方官护其丧以归，赐谥忠愍，入祀昭忠祠，并准于殉节处所及原籍各建专祠，赏给其子廷芳骑都尉世职，廷棻举人，一体会试，孙振世俟及岁时送部引见。

　　台湾镇挂印总兵官（驻台湾，康熙二十三年设，雍正十一年议准照依山陕沿边例给方印，辖本标中、左、右三营、城守营、台湾水师协、北路协、北路淡水营、澎湖协、南路营、南路下淡水营、艋舺营、沪尾水师营、噶玛兰营，听水师提督节制，详见兵制，二十三年前无考）

　　杨文魁，二十三年任，有宦绩。

　　殷化行，二十六年任，有宦绩（按诸志并作王化行，兹据遂初堂集殷公武记略正）。

　　穆维雍，奉天锦县人，三十四年任。

　　王国兴，甘肃宁夏人，三十四年任。

　　王万祥，见陆路提督，三十六年任。

　　张玉麟，见福宁镇，三十七年任。

　　李友臣，见漳州镇，三十七年任。

　　王杰，直隶易州人，荫生，四十四年任。

　　王元，晋江人，四十六年任。

　　崔相国，河南汝宁人，四十七年任。

　　姚堂，见水师提督，五十一年任。

　　欧阳凯，五十七年任，有宦绩。

　　蓝廷珍，见水师提督，六十年任。

　　林亮，漳浦人，雍正二年任。

　　陈伦炯，同安人，荫生，四年任。

　　王郡，见水师提督，六年任。

　　吕瑞麟，本省人，十一年任。

　　苏明良，见陆路提督，十年任。（挂印始此）

　　马骥，见福宁镇，乾隆元年任。

　　章隆，福州府人，三年任。

　　何勉，福州府人，五年任，有宦绩。

　　张天骏，浙江钱塘人。

　　陈汝键，龙溪人，世袭骑都尉，十一年任。

　　萧瑔，四川阆中武进士，十二年任。

　　薛瓀，见建宁镇，十三年任。

　　李有用，见水师提督，十四年任。

　　林君升，见水师提督，十六年任。

　　马负书，见陆路提督，十六年任。

　　陈林每，莆田籍台湾人，十七年任。

　　马大用，见水师提督，十八年任。

　　马负图，见水师提督，二十一年任。

　　林洛，晋江人，二十四年任。

　　甘国宝，见水陆二提督，二十五年任。

　　游金辂，湖南辰溪人，二十六年任。

　　杨瑞，广东潮州府人，二十九年任。

　　甘国宝，三十一年再任。

　　王巍，江南亳州人，三十二年任。

　　叶相德，浙江归安武进士，三十四年任。

　　章绅，直隶人，三十五年任。

　　何思和，侯官人，三十七年任。

　　颜鸣皋，广东嘉应州武进士，三十九年任。

　　董果，见建宁镇，四十二年任。

　　张继勋，罗源人，三十五年任。

　　金蟾桂，江南苏州府武进士，四十七年任。

　　孙猛，镶白旗满洲人，世职，四十七年任。

　　柴大纪，四十八年任，有宦绩。

　　陆廷桂，五十一年任。

　　普吉保，正黄旗满洲人，五十三年任。

　　奎林，镶黄旗满洲人，五十三年任。

　　哈当阿，正黄旗蒙古人，五十六年任。

　　爱新泰，正白旗满洲人，嘉庆四年任。

　　武隆阿，正黄旗满州人，十二年任。

　　音登额，正蓝旗满洲人，二十五年任。

　　观善，镶红旗满洲人，道光元年任。

　　明保，正白旗汉军人，四年任。

　　蔡万龄，江南上海人，四年十一月任。

　　刘廷斌，四川温江人，七年任。

　　中营游击（分防府治）

　　王嘉禄，山东曲阜人，康熙二十三年任。

　　刘化儒，甘肃固原州人，二十八年任。

　　王五琅，长乐人，三十二年任。

　　李培芳，直隶河间府人，三十四年任。

　　储埙，浙江钱塘武进士，三十九年任。

　　徐进才，直隶人。

　　张彪，见督标左营参将，四十七年任。

　　张国裕，见邵武营参将，五十二年任。

　　罗万仓，甘肃宁夏人，五十七年任。

　　刘得紫，顺天文安人，五十九年任。

　　许■〈犭俞〉，诸罗武进士，六十年任。

　　吕瑞麟，兴化人，雍正元年任。

　　杨忠，三年任。

　　靳光瀚，山西潞安人，六年任。

　　马铭勋，甘肃巩昌人，八年任。

　　黄贵，甘肃张掖人，九年任。

　　李贵，直隶任邱人，十一年任。

　　范荣，山西大同人，乾隆二年任。

　　许方度，海澄人，五年任。

　　罗世正，甘肃宁夏人，七年任。

　　茅魁，江南桐城人，十年任。

　　殷王宾，陕西咸阳人，世职，十三年任。

　　温有哲，山西太原人，二十三年任。

　　陈大绂，陕西南郑人，二十三年任。

　　黄元秀，陕西兴安人，二十六年任。

　　赵文光，贵州人。（此后至嘉庆末阙）

　　曾振，本省人，道光元年任。

　　武忠泰，闽县人，世袭云骑尉，道光十一年任。

　　左营游击（分防府治）

　　韩文琦，甘肃宁夏人，康熙二十三年任。

　　陈致远，平和人，二十七年任。

　　宋皞世，京卫武进士，三十年任。

　　王荣遴，直隶真定府人，三十三年任。

　　安定相，甘肃宁夏人，三十七年任。

　　曹公捷，江西宁都人，三十七年任。

　　丁鋐，京卫武进士，四十三年任。

　　钱世龙，甘肃宁夏人，四十七年任。

　　李斯援，山东长山人，五十二年任。

　　罗万仓，见中营，五十七年任。

　　孙文光，六十年任，有宦绩。

　　李祖，安溪人。

　　李之栋，甘肃宁夏府人，雍正七年任。

　　王臣，泉州府人，十一年任。

　　岳廷瑞，见城守营参将，乾隆二年任。

　　董文宗，浙江台州府人，三年任。

　　石良臣，湖北武昌府人，四年任。

　　林梦熊，广东海阳武进士，七年任。

　　金相，浙江宁波府人，十年任。

　　张盛，江南常州府人，十二年任。

　　张见龙，广西临桂人，十四年任。

　　龙廷诏，四川成都人。

　　温达勇，广东南海人。

　　萨克慎，二十一年任。

　　赵宗润，正红旗人。

　　陈玉书，三十一年任。

　　余大进，广东海阳武进士，三十四年任。

　　周玉隆。

　　蒋良宪。

　　薛殿元，直隶武进士，四十三年任。

　　徐世琳，正白旗汉军武进士，四十五年任。

　　李中扬，四十八年任，有宦绩。

　　邱能成，侯官人，五十二年任。

　　李光文，江南铜山人，五十五年任。

　　敏禄，镶红旗满洲人，难荫，嘉庆三年任。

　　武克勤，八年任，有宦绩。

　　吉凌阿，镶黄旗满洲人，十五年任。

　　陈名声，晋江人，十一年任。

　　蓝玉芳，长汀人，十三年任。

　　官赞朝，邵武人，二十年任。

　　平禄，镶白旗满洲人，道光元年任。

　　杨彪，建安人，嘉庆十二年护理，道光六年再任。

　　翁朝龙，闽县人，八年任。

　　右营游击（分防府治，道光六年新设北路协，改本营为协标右营，本缺裁，十三年复故）

　　马升，甘肃临洮人，康熙二十二年任。

　　宰调元，山西平阳卫人，二十五年任。

　　林孺，漳州人，二十八年任。

　　沈鹏，甘肃宁夏人。

　　李达，甘肃甘州人，三十六年任。

　　丁祀昌，四川广安州人。

　　崔应麟，镶红旗汉军人，四十四年任。

　　丁廷植，山西安邑人，四十八年任。

　　倪兴，海澄人，五十年任。

　　周应龙，福州府人。

　　洪继龙，晋江人。

　　范志远，浙江人。

　　王辉，陕西干州人。

　　王志禄，浙江常山人，雍正十一年任。

　　孙濂，正黄旗汉军武进士，乾隆二年任。

　　李成邦，江南亳州人，五年任。

　　蔡元，漳州人，八年任。

　　黄世桓，漳州人，世职，十年任。

　　薛成文，浙江人，十二年任。

　　罗佳雄，广东揭阳武进士，十四年任。

　　黄承绪，山东历城武进士，十六年任。

　　满丕，正黄旗满洲人，十七年任。

　　时泰，正红旗满洲人，二十年任。

　　实泰，满洲人，二十一年任。

　　福保，镶红旗满洲人，二十四年任。

　　何琼诏，广东顺德人，二十六年任。

　　戴纩。

　　魏世琏，三十七年任。

　　钮昌太，浙江武进士，三十八年任。

　　岱明阿，镶白旗满洲人，四十二年任。

　　袁大鹤。

　　左渊，正黄旗汉军人，世袭一等轻车都尉，四十九年任。

　　陈大恩，浦城人，世职，五十三年任。

　　舒万年，湖北江夏人，嘉庆元年任。

　　什格，正黄旗满洲人，三年任。

　　戚连新，云南寻甸人，四年任。

　　武克勤，见左营，八年任。

　　吉凌阿，见左营，十年任。

　　官赞朝，见左营，十一年任。

　　杨彪，见左营，十二年任。

　　许律斌，诏安人，十四年任。

　　常春，正蓝旗满洲人，十六年任。

　　萧文选，陕西西乡武进士，十八年任。

　　徐廷荣，广西平乐人，二十二年任。

　　祥宗，正黄旗满洲人，二十四年任。

　　珠尔松阿，正蓝旗满洲人，道光四年任。

　　城守营参将（雍正十年增置）

　　张永龙，陕西榆林卫人，雍正十二年任。

　　岳廷瑞，广东人，乾隆二年任。

　　王继禹，直隶清宛人，三年任。

　　孙士彪，甘肃张掖武进士，六年任。

　　吴成玉，甘肃宁夏人，九年任。

　　刘汉杰，见陆路提标中营参将，十年任。

　　马龙图，见总兵，十一年任。

　　朱光正，浙江瑞安人，十二年任。

　　罗振，广西临桂人，十五年任。

　　刘汉杰，十七年再任。

　　窦璸，山西平定州人。

　　阿思泰，二十年任。

　　哈福，二十三年任。

　　宋泽，二十六年任。

　　雷泽还，湖北江夏人，三十三年任。

　　白世傥，山东高唐州人，三十五年任。

　　刘维藩。

　　延恂，正黄旗汉军人。

　　沈管，甘肃武进士，四十年任。

　　倪成潞，浙江海宁武进士，四十年任。

　　陈廷钰，江南武进士，四十八年任。

　　李鼎，山西武进士，五十一年任。

　　穆腾额，五十三年任。

　　张无咎，山西人，世职，五十四年任。

　　舒万年，湖北江夏人，嘉庆四年任。

　　海福，正白旗满洲人，七年任。

　　敏禄，见左营游击，八年任。

　　吉凌阿，见左营游击，十一年任。

　　英林，镶白旗满洲人，十一年任。

　　苏荣焕，十二年任。

　　黎炳，见右营游击，十三年任。

　　特屯，满洲人，十六年任。

　　苏巴尔汉，镶白旗蒙古人，二十三年任。

　　党守正，甘肃武进士，道光三年任。

　　珠尔松阿，正蓝旗满洲人，九年任。

　　水师协副将（驻安平镇，康熙二十三年置）

　　林葵，漳浦人，康熙二十三年任。

　　李日珵，安溪人，二十五年任。

　　唐希顺，甘肃凉州府人，三十一年任。

　　卫圣畴，山西洪洞人，三十二年任。

　　张宪载，甘肃兰洲府人，三十六年任。

　　董大功，奉天府人，四十年任。

　　张应金，山西太原府人。

　　张得功，江西瑞昌人。

　　许云，五十九年任，有宦绩。

　　倪兴，海澄人，六十一年任。

　　林亮，漳州人。

　　魏大猷，同安人。

　　康陵。

　　祁进忠，晋江人，雍正六年任。

　　陈伦炯，同安人，十年任。

　　高得志，江南崇明人，乾隆四年任。

　　王清，广东海阳武进士，四年任。

　　林荣茂，海澄人，世袭云骑尉，六年任。

　　施必功，晋江人，九年任。

　　林洛，晋江人。

　　沈廷耀，诏安人，十三年任。

　　张勇，惠安人，十七年任。

　　黄良，龙溪人，十九年任。

　　裴镜，二十年任。

　　陈启灿，湖南芷江人，二十七年任。（此后至嘉庆十年阙）

　　邱良功，同安人，嘉庆十一年任。

　　林承昌，古田武进士，十三年任。

　　谢恩诏，永春州人，十七年任，见列传。

　　陈光求，同安人，十八年任。

　　汤亨斌，浙江黄岩人，二十三年任。

　　陈化成，见水师提督，道光三年任。

　　吴得勋，诏安人，三年任。

　　潘汝渭，广东吴川人，道光五年任。

　　黄贵，闽县人，十三年任。

　　中营游击（驻安平镇）

　　许毅，漳州人，康熙二十三年任。

　　王进禄，陕西榆林卫人，二十七年任。

　　达养栋，甘肃凉州卫人，三十三年任。

　　严朝进，湖北荆州府人。

　　焦云，陕西榆林卫人。

　　葛岳，直隶保定府人。

　　宋成功，直隶人。

　　张彦贵，晋江人。

　　林亮，见副将。

　　薄有成，湖南武陵人。

　　蔡征温，漳浦人。

　　胡增茂，闽县人。

　　林云茂，南靖人。

　　施大英，晋江人，十三年任。

　　王作兴，晋江人，乾隆四年任。

　　施必功，见副将，五年任。

　　林洛，见副将，七年任。

　　林竿，见水师提标左营游击，十一年任。

　　林贵，见水师提标左营游击，十四年任。

　　陈埙，同安人，世职，十七年任。

　　蓝国机，见水师提标右营游击。

　　林圣。

　　林国彩。（以后至嘉庆二十年阙）

　　陈一凯，闽县人，嘉庆二十一年任。

　　郑恒键，霞浦人，二年任。

　　林廷福，同安人，四年任。

　　杨登俊，长汀人，八年任。

　　周承恩，九年任，有传。

　　左营游击（乾隆五十三年由安平镇移驻鹿仔港）

　　吴辉，福清人，康熙二十三年任。

　　张行，湖南永州府人，二十七年任。

　　乔瀚，陕西榆林卫人，三十二年任。

　　曹建龙，直隶遵化州人。

　　卓尔坛，江南江都人。

　　于化龙，山东掖县人。

　　张伏，甘肃平凉人。

　　陈祖训，海澄人。

　　游崇功，六十年任，有传。

　　陈汝键，龙溪人，六十一年任。

　　王雄，晋江人。

　　祁进忠，见副将。

　　王振，江南通州人，雍正五年任。

　　郑退达，闽县人，八年任。

　　林元，同安人，十二年任。

　　陈林每，莆田人，十三年任。

　　蔡功，海澄人，乾隆四年任。

　　王养，海澄人，六年任。

　　姚德，漳州人，十年任。

　　陈吴灿，诏安人。

　　林金勇，广东揭阳人，十三年任。

　　蔡习，同安人，十七年任。

　　朱廷谟，本省人。

　　许光禄。

　　林中岳，见海坛镇总兵。

　　黄居正，闽县人。（此后至嘉庆十年阙）

　　许元勋，海澄人，嘉庆十一年任。

　　罗卓，永定人，十四年任。

　　吴宪，南靖人，二十三年任。

　　沈朝冠，诏安人，道光五年任。

　　右营都司（旧设游击并。原游击，嘉庆十四年移作新设艋舺营游击，改北路淡水营都司为本营都司）

　　徐德济，康熙二十三年任。

　　林芳，海澄人，二十八年任。

　　金殿龙，河南归德府人，三十二年任。

　　常太，陕西榆林府人。

　　余震，顺天府大兴人。

　　黄富，本省人。

　　王鼎，同安人。

　　魏大猷，同安人。

　　游全兴。

　　蔡添略，同安人。

　　蔡国骏，海澄人。

　　鲜李荣，江南丹徒人。

　　高地，晋江人。

　　文际高，广东琼山人，乾隆元年任。

　　梁国助，同安人，四年任。

　　欧阳敏，见督标水师营参将，八年任。

　　薛存忠，莆田人，十一年任。

　　黄良，龙溪人，十二年任。

　　马国栋，十七年任。

　　聂吴昭，见水师提标中营游击。

　　傅天佑，同安人，。

　　李耀先，同安人。（此后至嘉庆十年阙）

　　卢庆长，霞浦人，嘉庆十一年任。（上二十三人俱游击，后改都司）

　　王赞，惠安人，十五年任。

　　萧得华，福清人，十九年任。

　　陈鹏飞，同安人，二十五年任。

　　张朝发，惠安人，道光二年任。

　　温兆凤，龙岩人，五年任。

　　杨武□，同安人，□年任。

　　北路协副将（旧设参将并。驻彰化，康熙二十三年设参将一员，雍正十一年改今职）

　　王□□，湖南衡山人，康熙二十三年任。

　　袁廷芝，顺天大兴人，二十五年任。

　　吕得胜，江南江宁人，三十年任。

　　陈贵，广东博罗人，三十四年任。

　　白道隆，山东济宁州人，三十八年任。

　　焦云，陕西人，四十三年任。

　　张国，泉州府人，四十四年任。

　　翁国祯，诏安人，四十九年任。

　　阮蔡文，漳浦文举人，五十四年任。

　　张彪，江南徐州府人，五十六年任。

　　罗万仓，五十八年任，有传。

　　朱文，南安人，六十年任。

　　何勉，见台湾总兵，雍正二年任。

　　靳光瀚，山西长治人，七年任。（上十四人俱参将，是后改副将）

　　马骥，见汀州镇总兵，十一年任。

　　靳光瀚，擢任。

　　观柱，蒙古正白旗人。

　　雷泽远，见福宁镇总兵，乾隆五年任。

　　江化龙，广东番禺人，五年任。

　　梁峙楹，见兴化副将，八年任。

　　马龙图，见台湾镇总兵，十三年任。

　　郭宏基，十七年任。

　　杨普，正白旗汉军人，二十年任。

　　张世英，贵州人，二十四年任。（此后至六十年阙）

　　董金凤，江南合肥人，嘉庆二年任。

　　海隆阿，正红旗满洲人，五年任。

　　金殿安，山东聊城武进士，十年任。

　　什格，正红旗蒙古人，十三年任。

　　明祥，正红旗蒙古人，十六年任。

　　赵裕福，镶红旗汉军人，世袭三等轻车都尉，道光三年任。

　　叶长春，镶红旗汉军人，公中佐领，八年任。

　　中营都司（雍正十一年增置，分防猫雾捒汛，后随协驻彰化县）

　　朱虎，浙江宁波府人，雍正十三年任。

　　李高耀，晋江人，乾隆三年任。

　　黄成绪，山东历城武进士，六年任。

　　卢仁勇，广东广州府武进士，九年任。

　　刘宗源，浙江永嘉人，十年任。

　　王管，十三年任。

　　聂成德，山东蓬莱人，十六年任。

　　卢日盛，十八年任。

　　卢光裕，顺天昌平州人，二十年任。

　　那尔吉，正红旗满洲人，二十三年任。

　　任麟，直隶元城人，二十六年任。

　　李定光，广东香山人，二十七年任。（此后至嘉庆阙）

　　杨彪，见台湾左营游击，道光元年任。

　　左营都司（乾隆五十三年增置，驻嘉义，道光十三年，改为嘉义营，设参将一员）

　　黄清泰，福建人，道光元年任。（嘉庆以前阙）

　　右营游击（道光六年，移镇标右营游击置，十三年复旧）

　　北路淡水营都司（雍正十年移北路营为协，改本营守备为都司，驻淡水为一营，嘉庆十四年改为艋舺营水师游击，本缺都司改为水师协左营都司。案府志：康熙五十七年新设，与营册异）

　　黄曾荣，康熙五十七年任，有宦绩。

　　陈策，五十九年任，见晋江列传。

　　谢周，漳州人，六十年任。

　　陈宏烈，诏安人，雍正元年任。

　　戴日升，漳洲人，三年任。

　　杨豹，泉州人，六年任。（上六人俱守备，后改都司）

　　苏鼎元，同安人，十年任。

　　王三元，江南华亭人，十二年任。

　　胡楷，沙县人，乾隆三年任。

　　王定国，湖南辰州府人，七年任。

　　庄瑞发，泉州府人，九年任。

　　陈林万，十二年任。

　　马炳，十五年任。

　　杜鲲，十八年任。

　　王廷元，二十一年任。

　　吴顺，正白旗汉军人，二十三年任。

　　张天寿，云南昆明人，二十五年任。

　　张拱辰，广东东莞人，二十七年任。（此后至嘉庆八年阙）

　　陈廷梅，同安人，嘉庆九年任。

　　陈阶升，仙游人，十年任。

　　王肇化，山东蒙阴人，十三年任。

　　黄肇泰，广东镇平人，十三年任。（十四年改艋舺营置水师游击，本缺裁）

　　澎湖水师协副将

　　詹六奇，海澄人，康熙二十三年任。

　　张旺，山西人，二十五年任。

　　王国兴，见台湾镇总兵，三十年任。

　　陈国任，陕西长安人，三十七年任。

　　王三元，甘肃甘州人，三十九年任。

　　尚宣，腾骧卫人，四十三年任。

　　赵呈烜，四十五年任。

　　叶国鼎，闽县人，四十六年任。

　　张进，见将军标副将，五十年任。

　　朱杰，顺天府人，五十三年任。

　　许云，见台湾水师副将，五十六年任。

　　蓝廷珍，见水师提督，五十七年任。

　　聂国翰，莆田人。

　　罗光干，见督标中军副将，五十八年任。

　　戴宪宗，太平卫人。

　　陈伦炯，见台湾水师副将。

　　董芳，同安人。

　　吕瑞麟，晋江人。

　　陈勇，广东澄海人。

　　章隆，廷平人。

　　顾元亮，广东番禺人，雍正十二年任。

　　利瓦伊扬，高州府武进士，乾隆三年任。

　　高得志，见台湾水师副将，五年任。

　　杨瑞，广东海阳人。

　　邱有章，晋江人，十三年任。

　　林洛，见水师协副将，十七年任。

　　江起蛟，浙江人。

　　林贵，见水师提标左营游击，二十年任。

　　叶相德，浙江归安武进士，二十二年任。

　　谈秀，广东新会人，二十五年任。

　　魏宗圣，浙江永嘉人，二十六年任。

　　龚宣，江南通州人，二十七年任。

　　招成万。

　　王元韬。

　　何俊。

　　叶巨刚。

　　魏大斌。

　　潘韬。

　　李南馨，见水师提督，五十七年任。

　　何定江，广东香山人，嘉庆四年任。

　　吴奇贵，浙江宁波府人，七年任。

　　张世雄，八年任。

　　王得禄，见水师提督，九年任。

　　陈景星，福清人，十二年任。

　　蔡安国，南澳厅人，十三年任。

　　刘成魁，浙江定海人，十五年任。

　　李文澜，同安人，十七年任。

　　郭继青，浙江定海人，二十一年任。

　　庄秉元，同安人，二十三年任。

　　熊廷扬，浙江黄岩人，二十五年任。

　　阮朝良，海澄人，道光二年任。

　　沈朝冠，诏安人，三年任。

　　孙得发，闽县人，五年任。

　　江鹤，诏安人，九年任。

　　左营游击

　　陈简，福清人，康熙二十三年任。

　　李大训，河南人，二十四年任。

　　康运昌，三十年任。

　　杨明锦，见水师提标中营参将，三十六年任。

　　高天位，陕西西宁卫武进士，三十九年任。

　　王贵，浙江西安人，四十二年任。

　　洪德，同安人，四十五年任。

　　巩呈瑞，陕西■〈执上皿下〉居武进士，四十九年任。

　　陈国璸，晋江人，五十四年任。

　　陈国星，同安人，五十八年任。

　　谢希贤，龙溪人。

　　蔡高，龙溪人。

　　任文龙，浙江人。 

　　黄晓，漳浦人。

　　柳圆，山东登州府人。

　　杨瑞，广东人，乾隆十年任。

　　高省，安溪人，六年任。

　　郑李嘉，广东揭阳人，十年任。

　　陈洪建，广东新会人，十四年任。

　　邝伟，广东新会武进士，十六年任。

　　林云，屏南人。

　　陈吴灿，闽县人，二十年任。

　　杨添，同安人，二十年十二月任。

　　魏文伟，同安人荫生，二十五年任。

　　李盛先。

　　林晃。

　　陈大鹏。

　　罗光照，漳浦人，见列传。

　　雷鸣扬，浦城人。

　　罗光照，五十三年再任。

　　雷鸣扬，嘉庆元年再任。

　　陈廷梅，海澄人，二年任。

　　廖国，南澳厅人，六年任。

　　聂世俊，闽县人，八年任。

　　萧得华，福清人，十五年任。

　　李文澜，见副将，十六年任。

　　吴文庆，闽县人，十七年任。

　　陈鹏飞，同安人，十八年任。

　　江鹤，见副将，二十二年任。

　　阮朝良，海澄人，二十五年任。

　　黄步青，龙溪人，道光四年任。

　　江鹤，七年再任。

　　陈景岚，龙溪人，八年任。

　　左营游击

　　胡恺，顺天宛平人，康熙二十三年任。

　　方永，福清人，二十六年任。

　　张锦，陕西榆林卫人，二十九年任。

　　薛铨，奉天府人，三十四年任。

　　翁国祯，见北路营参将，四十八年任。

　　林秀，漳州人，五十年任。

　　王之印，陕西宁夏卫人，五十四年任。

　　叶纪，浙江人，五十六年任。

　　张駥，江南江都人，五十八年任。

　　洪平，泉州府人。

　　杨恩，同安人。

　　李燕，漳浦人。

　　高得志，江南人。

　　邱有章，见副将。

　　张吉，惠安人。

　　林如锦，广东饶平人，乾隆五年任。

　　吴昭，广东高州府人，八年任。

　　郑李信，闽县人，十一年任。

　　官玉，浙江黄岩人，十四年任。

　　戴福，浙江仁和人。

　　谢玉福，晋江人，十七年任。

　　吴志忠，同安人，二十八年任。

　　陈应钟，长汀人，二十四年任。

　　林吕韬，诏安人，二十五年任。

　　许廷佐，同安人，十六年任。（此后至五十六年阙）

　　象新，诏安人，五十七年任。

　　聂世俊，闽县人，六十年任。

　　陈光昭，漳浦武进士，嘉庆四年任。

　　卢庆长，霞浦人，七年任。

　　陈景星，见副将，十年任。

　　李文澜，见副将，十五年任。

　　陈玉龙，福安人，十六年任。

　　陈梦熊，侯官人，十八年任。

　　吴德勋，广东嘉应州人，十九年任。

　　萧得华，见左营，二十二年任。

　　李如荣，晋江人，二十四年任。

　　陈鹏飞，见左营，二十五年任。

　　萧得华，二十五年再任。

　　张维雍，闽县人，道光四年任。

　　林廷福，同安人，五年任。

　　谢建雍，诏安人，十年任。

　　詹功显，福清人，十二年任。

　　南路营参将（驻凤山县）

　　田朝弼，陕西米脂人，康熙二十三年任。

　　杨懋绂，奉天义州人，二十五年任。

　　熊成秀，山东历城人，二十九年任。

　　吴三锡，浙江绍兴府人，三十一年任。

　　赵文壁，浙江武进士，三十五年任。

　　林云汉，顺天通州武进士，四十年任。

　　何肇彩，同安人，四十四年任。

　　魏平，漳州人。

　　马建邦，甘肃宁夏人，五十四年任。

　　苗景龙，五十八年任，有传。

　　陈伦炯，见总兵，六十年任。

　　王郡，见水师提督，雍正二年任。

　　林子龙，本省人，四年任。

　　祁进忠，晋江人，七年任。

　　黄有才，见汀州镇总兵，七年任。

　　侯光勋，山西大同武进士，九年任。

　　李科，湖广人，十一年任。

　　董文宗，浙江人，乾隆五年任。

　　郝琮，山东济南府人，七年任。

　　陈廷桂，直隶天津人，十年任。

　　李现祥，甘肃宁朔人，荫生，十二年任。

　　李文成，甘肃兰州人，十五年任。

　　高志唐，山东昌邑武进士，十八年任。

　　八哈那，正白旗满洲人，世袭佐领，二十年任。

　　李云标，直隶滦州人武进士，二十三年任。

　　索浑，镶白旗满洲人，世袭佐领，二十六年任。（此后至嘉庆初阙）

　　英林，见城守营，嘉庆十三年任。

　　蓝玉芳，十三年任。

　　庆山，见城守营，十七年任。

　　特屯，见城守营，十八年任。

　　徐廷荣，见左营游击，二十五年任。

　　祥宗，见右营游击，道光二年任。

　　南路下淡水营都司（雍正十年分设，驻山猪毛口）

　　林君卿，雍正十二年任。

　　李馧，山西大同府武进士，乾隆二年任。

　　翁邦祥，广东潮阳武进士，五年任。

　　张盛，江南常州府人，八年任。

　　陈献龙，江南无锡人，十一年任。

　　赵壁，浙江永嘉人，十三年任。

　　穆腾额，正白旗满洲武进士，十四年任。

　　张华，漳浦人，十七年任。

　　章奏功，浙江兰溪人，二十二年任。

　　叶元聪，二十五年任。

　　邓文鼎，湖北竹山人，二十七年任。

　　毕万选，陕西咸宁武进士，二十八年任。（此后至嘉庆末阙）

　　陈科廷，本省人，道光二年任。

　　艋舺营新设水师参将（旧设游击并。嘉庆十四年，改北路淡水营设原游击，道光五年改今职）

　　庄秉元，同安人，嘉庆十六年任。

　　陈飞凤，龙溪人，二十年任。

　　李天华，闽县人，二十二年任。

　　李如荣，晋江人，道光二年任。

　　江鹤，诏安人，五年任。（上五人俱游击，后改参将）

　　曾允福，同安人，六年任。

　　温兆凤，龙岩州人，十三年任。

　　沪尾水师营守备

　　胡满荣，闽县人，嘉庆十四年任。

　　陈得扬，福清人，二十四年任。

　　陈景岚，龙溪人，道光四年任。

　　噶玛兰都司（旧设守备并。嘉庆十七年，新设守备，道光五年，移驻头围，改都司）

　　黄廷耀，闽县人，嘉庆十八年任。

　　翁朝龙，闽县人，二十四年任。

　　陈登高，晋江人，进光三年任。（上三人俱守备，后改都司）

　　张克贤，直隶清苑人，五年任。

　　杨武镇。

　　余跃龙。

　　--以上录自重纂福建通志卷一百二十。  
　 
选举

　　进士

　　乾隆二十二年（丁丑蔡以台榜：台湾府诸罗王克捷。

　　乾隆三十一年（丙戌）张书勋榜：台湾府凤山庄文进（历泉州、福宁教授）。

　　道光三年（癸未）林召棠榜：台湾府台湾县郑用锡。

　　道光六年（丙戌）朱昌颐榜：台湾府台湾县曾维桢（翰林院庶吉士改澧州石门知县）。

　　道光九年（己丑）李振钧榜：台湾府台湾县黄骧云（榜名龙光，工部主事）。

　　道光十五年（乙未）刘绎榜：台湾府嘉义郭望安（湖北知县）。

　　道光二十四年（甲辰）孙毓溎榜：台湾府蔡廷兰（江西知县）。

　　道光二十五年（乙巳）恩科萧锦忠榜：台湾府台湾县施琼芳。

　　--以上录自重纂福建通志卷一百六十一。

　　举人

　　康熙二十六年（丁卯）萧宏梁榜：台湾府凤山苏峨（康熙二十六年，编台字号中式一名；雍正十三年，加中一名，改为至字号；嘉庆十三年，加中淡水一名）。

　　康熙二十九年（庚午）潘金卣榜：台湾府凤山包星焕。

　　康熙三十二年（癸酉）郑基生榜：台湾府王璋（见良吏传）。

　　康熙三十五年（丙子）余正健榜：台湾府凤山王际慧（龙溪教谕）。

　　康熙四十四年（乙酉）施鸿纶榜：台湾府台湾县王茂立（龙岩教谕）。

　　康熙五十年（辛卯）许斗榜：台湾府杨阿捷（晋江人，惠妥教谕）、诸罗王锡祺（晋江人）。

　　康熙五十二年（癸巳）恩科江日升榜（是年三月乡试、八月会试）：台湾府台湾县杨朝宗。

　　康熙五十三年（甲午）林廷选榜：台湾府陈飞。

　　雍正元年（癸卯）恩科廖学信榜（本年三月乡试、八月会试）：台湾府王世臣。

　　雍正四年（丙午）吴士拔榜：台湾府台湾县庄飞鹏（安溪人，浦城教谕）。

　　雍正七年（己酉）陆祖新榜：台湾府凤山陈文苑。

　　雍正十年（壬子）叶有词榜：台湾府凤山廖殿魁。

　　雍正十三年（乙卯）黄元宽榜：台湾府台湾县陈邦杰、石国球（海澄教谕）。

　　--以上录自重纂福建通志卷一百六十二。

　　乾隆元年（丙辰）恩科蔡云从榜：台湾府张岳、王贵。

　　乾隆三年（戊午）出科联榜：台湾府陈辉、王宾。

　　乾隆六年（辛酉）邱鹏飞榜：台湾府陈联榜、凤山李如松。

　　乾隆九年（甲子）朱仕琇榜：台湾府诸罗张简拔（南靖人）、彰化黄师琬（漳浦人）。

　　乾隆十二年（丁卯）黄元吉榜：台湾府陈名标（见孝义传）、林垂芳。

　　乾隆十五年（庚午）蓝彩琳榜：台湾府凤山卓肇昌、林大鹏。

　　乾隆十七年（壬申）恩科蔡庭芳榜（是年三月乡试、八月会试）：台湾府林昂霄、凤山唐谦。

　　乾隆十八年（癸酉）骆天衢榜：台湾府凤山谢其仁、诸罗王克捷（晋江人，商霖子，丁丑进士）。

　　乾隆二十一年（丙子）杨凤腾榜：台湾府穆帝赉、凤山庄文进（丙戌进士）。

　　乾隆二十四年（己卯）孟超然榜：台湾府杨对时、彰化白紫云。

　　乾隆二十五年（庚辰）恩科张克绥榜：台湾府张源仁（晋江人）、施廷封（晋江人，平和教谕）。

　　乾隆二十七年（壬午）赖涛榜：台湾府台湾张源德（晋江孝义传）、蔡霞举。

　　乾隆三十年（乙酉）王国鉴榜：台湾府王振声、凤山杨道成。

　　乾隆三十三年（戊子）翁■〈雨上〈氵壬〉下〉霖榜：台湾府台湾张源俊（松溪训导）、张植华（晋江人，植发弟，永春州学正）。

　　乾隆三十五年（庚寅）恩科锺大受榜：台湾府台湾张源义、周朝瀛。

　　乾隆三十六年（辛卯）倪元宽榜：台湾府诸罗许拔萃、彰化叶期颐。

　　乾隆三十九年（甲午）张舫榜：台湾府陈作霖（宁化教谕，候补内阁中书）、诸罗郭廷机（龙溪人）。

　　四十二年（丁酉）赵有成榜：台湾府台湾刘应熊（屏南训导）、彰化陈橓。

　　乾隆四十四年（己亥）恩科张经邦榜：台湾府王泰、彰化尤式钰。

　　乾隆四十五年（庚子）陈从潮榜：台湾府曾大源（见孝义传）、台湾黄朝辅。

　　乾隆四十八年（癸卯）张腾蛟榜：台湾府郭旁达（福安教谕）、台湾史锦华。

　　乾隆五十一年（丙午）谢叔元榜：台湾府王搢圭、台湾潘振甲（以军功加六品衔）。

　　乾隆五十三年（戊申）恩科韩学秦榜：台湾府童俊德（同安人、见良吏传）、嘉义郭一簪。

　　乾隆五十四年（己酉）恩科郑炯榜：台湾府利瓦伊梓（本姓石，历闽县、安溪教谕）、嘉义柯梅溪（晋江人，者江子，河南密县□□）。

　　乾隆五十七年（壬子）吴宏谟榜：台湾府嘉义林毓奇、何肇成。

　　乾隆五十九年（甲寅）恩科杨惠元榜：台湾府洪禧（山西试用知县）、嘉义蔡廷懋。

　　乾隆六十年（乙卯）龚正调榜：台湾府郑锡金（本姓吴，云南知县）、嘉义蔡廷炯。

　　--以上录自重纂福建通志卷一百六十三。

　　嘉庆三年（戊午）郑兼才榜：台湾府台湾郭绍芳、嘉义蔡廷槐。

　　嘉庆五年（庚申）恩科张光浩榜：台湾府蔡其英、周琼浆。

　　嘉庆六年（辛酉）张翘榜：台湾府彰化刘大业（福州府训导）、许廷杰。

　　嘉庆九年（甲子）林凤翘榜：台湾府嘉义吴逢春、彰化王三锡（泰宁教谕）。

　　嘉庆十二年（丁卯）郭尚先榜：台湾府彰化林焕章（永春州人）、郑捧日、台湾陈玉辉。

　　嘉庆十三年（戊辰）恩科姚大椿榜：台湾府凤山黄名标、嘉义张士凤、林希文（改名希哲）。

　　嘉庆十五年（庚午）罗叶孙榜：台湾府许捷升（湖北试用知县）、嘉义杨启元、彰化王珪璋。

　　嘉庆十八年（癸酉）周滨海榜：台湾府台湾李三山、林谦光、彰化王克成。

　　嘉庆二十一年（丙子）沈捷锋榜：台湾府彰化林芳贤、曾作霖（闽清训导）、林廷璋。

　　嘉庆二十三年（戊寅）恩科叶大章榜：台湾府曾维桢（道光丙戌进士）、淡水厅郑用锡（道光癸未进士）、彰化叶向荣。

　　嘉庆二十四年（己卯）魏本唐榜：台湾府陈玉珂、黄龙光（改名骧云，道光己丑进士）、淡水厅郭金茂、台湾陈泰阶。

　　道光元年（辛巳）恩科林文斗榜：台湾府韩治、林大元、彰化柯琮璜（南安教谕）、淡水厅林长青。

　　道光二年（壬午）李家辉榜：台湾府台湾吴景中、林青莲、彰化洪天衢。

　　道光五年（乙酉）林扬祖榜：台湾府郑应元、淡水厅陈维藻、嘉义王朝纲（广东高州府知府）。

　　道光八年（戊子）郭礼图榜：台湾府谢天甲、郑朝兰、台湾王琼佩（附父梦悦，见孝义传）、彰化谢有祥。

　　道光十一年（辛卯）恩科张际青榜：台湾府台湾曾伟中、嘉义陈尚忠（震耀子）、丁捷三、彰化梁济时。

　　道光十二年（壬辰）恩科吴禧榜：台湾府台湾锺桂龄（广东人）、蔡国瑛（侯官人，以成子，改名征藩，辛丑进士）、嘉义郭望安（乙未进士）、彰化黄滋培。

　　道光十四年（甲午）林廷祺榜：台湾府沈鸣岐、刘献廷、台湾林巽中、嘉义刘拔元。

　　道光十五年（乙未）恩科曾庆嵩榜：台湾府陈松龄（云程子）、吴铭锺、台湾李树泽、黄景琦。

　　道光十七年（丁酉）刘志搏榜：台湾府蔡廷兰（甲辰进士）、杨缉光、施龙文（改名琼芳）、嘉义沈廷戴。

　　道光十九年（己亥）叶修昌榜：台湾府杨占鳌、陈学光、冯谦光、台湾柯为基。

　　道光二十年（庚子）池剑波榜：台湾府江中安、黄缵绪、刘桢（粤籍）、嘉义陈德言。

　　道光二十三年（癸卯）曾照榜：台湾府利鹏程（粤籍）、石耀宗、邱位南、台湾王晨嘉。

　　道光二十四年（甲辰）恩科叶畊心榜：台湾府锺洪诰（粤籍）、陈宗璜、台湾吴敦德、詹道新。

　　道光二十六年（丙午）黄维岳榜：台湾府黄廷祜（骧云子，粤籍）、郑如松、嘉义放大猷、淡水许超英。

　　道光二十九年（己酉）卢纫芳榜：台湾府陈云史（粤籍）、吴尚震、陈光昌、彰化施启东。

　　--以上录自重纂福建通志一百六十四。

　　贡生（廪膳生员食饩年久者，依次充贡，府学每岁一人，县学间岁一人，谓之岁贡生。遇国家覃恩，以本年正贡作为恩贡，谓之恩贡生。每十二年，学政于科考考后，合两试优等生员考择文行兼优者，府学选拔二人，县学一人，会同督抚覆试文艺，兼择才品，宁阙毋滥，疏请贡入太学，谓之拔贡生。从前或数十年、或十年、或六年举行，至乾隆七年，始以十二年定例云。副贡者，每乡试取中副榜，升入太学，谓之副贡生。优贡始于雍正二年；学政每岁科试竣，于本学所报优生中择其尤者送部考试；廪、增准作贡生，附学准作监生）

　　台湾府（闽籍、粤籍、澎湖、淡水附）

　　恩贡：胡琛、洪登瀛（罗源教谕）、辜经，俱康熙年；李清时，雍正年；刘元相、薛登科（以军功加七品衔任福州府训导）、吴必达、王昆、陈廷璧（以军功加六品衔），俱乾隆年；朱鐄、杜朝锦、黄澄源、郑朝清、林超英（淡水人）、林慎徽，俱嘉庆年；王启昭。

　　拔贡：黄位思，康熙年；谢鹏飞（本姓陈）、陈洪言（本姓江）、陈邦杰（乙卯举人）、张方升、林云荣，俱雍正年；黄继业、蔡培、王捷（乙酉）、谢望梅（丁酉）、吕日瀛（己酉），俱乾隆年；李宗寅（辛酉）、林芳远（辛酉）、利瓦伊扬（癸酉）、杨绍礼（癸酉），俱嘉庆年；庄仰中（乙酉）、陈琼芝（乙酉）、施龙文（丁酉举人）、蔡廷兰（丁酉举人）、郑用鉴（淡水人，乙酉贡）、黄学海（淡水人，丁酉贡）、周维新（己酉）、陈尚恂（己酉）。

　　副贡：陈圣标、王元辉，俱康熙年；郑联芳（辛酉），乾隆年。

　　岁贡：王日登（诸罗人，泰宁训导）、庄一煝（延平府训导）、郑元基、黄元倬（尤溪训导）、王喜（喜一作喜宁）、张铨（归化训导）、陈腾翔、陈导南（长泰训导）、江琳（莆田训导）、叶昕（武平训导）、苏一鸣、胡琛、叶道坦、林彦瑛（大田训导）、陈文达、林萃冈（历兴化府、清流训导）、蔡光座（凤山人，长汀训导）、张应时（将乐训导）、许冈（泰宁训导）、蔡振声（长乐训导）、蔡应新、蔡邦俊、董大章、杨文定、粘敏求、蔡复旦（历闽清训导、漳平、永安教谕）、刘荣衮、郑岳基、黄必第、孙文振（龙溪人，宁德训导）、俱康熙年；薛烈、陈鹏飞、郑国庆、叶其苍、陈云从、吴滋灿（南安训导）、陈杏元、柯德玉、黄名臣（晋江人）、王思兴，俱雍正年；谢国球、陈奎（诸罗人，平和训导）、黄之猷、许元圭、陈云龙、王大猷、范学洙（诸罗人、安溪训导）、林名世、蔡锺岳（屏南训导）、王立新、王德元、吴莪、吴维新、洪廷庆、蔡珍、蔡翰章、王化成（瓯宁训导）、杨廷秀、吴鸿谟、钱元扬、吴洛、庄天焊、曾希登、林九龄、郭应麟、张文节（一作文卿）、吴化、李如员、吴攀麟、郭学周、吴世芳、林必敬、汤如璋、伍朝荣（粤籍）、黄鸣鹤、张有耀、李廷芝、林朝英（中书科中书加光禄寺署正衔）、杨光谟、李廷桂、黄毓周、蔡邦光、李英华、黄云衢（粤籍），俱乾隆年；李名俊、林维曾、黄毓辉、施嘉徽、谢掌文、杨爔、王振德、魏璜、张维新（军功八品）、庄文治、陈观光、林筠（粤籍）、黄以赞、蔡攀桂、蔡鸣玉（粤籍）、林绍祖、黄瑞玉、蔡远扬、曾基业、洪克修、林锺元、纪梦熊、陈清辉、林振、黄时成、陈嘉谟（淡水人），俱嘉庆年；施廷选、陈植青、陈连魁、黄鉴川（粤籍）、罗在田（粤籍）、黄凌云、李重曜、黄观光、洪坤、林琼。

　　优贡：黄本渊（癸酉）、韩治（丙子贡，道光辛巳举人），俱嘉庆年；吴尚雯（辛卯）。

　　台湾县

　　恩贡：郑国对、郭允豪（凤山人）、林璲（永福教谕），俱康熙年；洪登济（罗源教谕）、余奋卿、李希周、刘元俊、张源勋、黄流，俱乾隆年；林师圣、杨肇基、徐朝选、张振文、杨德宜，俱嘉庆年；黄化治。

　　拔贡：王联魁，康熙年；石云路、黄佺，俱雍正年；施士膺（古田教谕，附父世榜，凤山孝义传）、张青峰（己酉贡），俱乾隆年；黄汝济（辛酉）、林开烈（癸酉），俱嘉庆年；张克宽（乙酉）、黄应清（丁酉）、王从龙（己酉）。

　　副贡：许宗岱（本姓王），康熙年；王元栻（晋江人）、张源德（晋江人，壬午举人），俱乾隆年。

　　岁贡：王弼（本姓吴，松溪训导）、冯昆玉（寿宁训导）、陈逸（福安训导）、郑萼达（永福训导）、陈绍美、辜南金、林虞良、陈尚勋（宁洋训导）、施玮（历侯官、上杭训导）、颜我扬（归化训导，尝语人曰：立品为重，文章词藻皆支叶也；士人取法焉）、郭必捷、张缵绪、蔡梦弼、金继美、许天佐、陈鹏南、石锺英，俱康熙年；洪大初、张从政、颜宗文、洪奕缨、李栖凤、张士箱（漳州府训导）、余修年，俱雍正年；郭朝宗、杨廷栋（福州府训导）、杨廷望（泰宁训导）、林日高（永春州训导）、魏天章、杨章、苏翼宸、卢昌裔（将乐训导）、黄璇玑、董日勉、林瑚、徐克贤、郭登云、马一鸣、林启泰、郑士模（见孝义传）、陈元辉、魏一飞、韩高翔（闽县训导）、王国华、游化（以军功加五品衔任沙县训导）、韩必昌（以军功加六品衔），俱乾隆年；杨鸣鹤、章甫、辛齐光（澎湖）、高绍芳、庄莅、甘作霖、李瑞云、陈肇昌、曾基猷、陈梦莲、林栖凤、吴春芳，俱嘉庆年；蔡有泛、张源瀚、王起材、郭维洪、曾敦仁。

　　优贡：杨邦策（道光壬午）。

　　凤山县

　　恩贡：詹捷，雍正年；张好瑛、林凤璋、郑克捷、李凤翥、李登元，俱乾隆年；张启东、林继美、王花春、杜嵩、郭萃，俱嘉庆年；黄天德。

　　拔贡：施世榜（见孝义传，寿宁教谕），康熙年；陈文苑（己酉举人）、廖殿魁（壬子举人）、陈王选，俱雍正年；卓肇昌（庚午举人）、张寅宾、吴南辉（晋江人），俱乾隆年；黄缵（辛酉）、张克忠（癸酉），俱嘉庆年；黄尚清（乙酉）、吴锡滋（丁酉）、余见龙（己酉）。

　　岁贡：曾联标、黄巍、何则鸣、蔡邦彦、梁亦善（闽清训导）、张祚（南平训导）、王惠冈、叶朝宏、李为泽、郑其炳、柳梦和（历龙岩县训导、沙县教谕）、陈宗达、吕世昂、吴台城、郑应求、郑其灼（长泰训导）、郑应捷、王应选、王凤来（同安人，见良吏传）、陈附柏、林怀瑾、廖中起、蔡骏声、李钦文（南靖训导），俱康熙年；张开铣、许士丽、林起鹏、洪际春、施士燝（兴化府训导），俱雍正年；陈璇、李树乔、杨清时、林皋、吴际元、陈良佐、陈赞禹、余国榆、陈元荣、陈亨昌、廖鸣凤、郑天云、王有为、蔡青峰、赖元瑚、柯廷锺、柯汝贤、洪达三、苏辉、郭青云、陈如玉、王振文，俱乾隆年；黄应科、许名扬、余志仁、张廷钦（附施世榜孝义传）、许时澄、王文澜、郑城、吴清时、林辉璜、杨登科、刘其昌、张维瀚，俱嘉庆年；柯应三、林瑀、林春辉、邱大机、张斌。

　　嘉义县（原名诸罗，乾隆五十三年改）

　　恩贡：卢贤、林中梅（德化教谕），俱康熙年；陈浚发，雍正年；陈任文、许腾龙、陈萃、赖应锦、郭元善（晋江人）、薛兆魁，俱乾隆年；陈廷瓒、吴作霖、陈必恭、杨登岸、林西泰，俱嘉庆年；丁捷三。

　　拔贡：杨以仁，康熙年；林中莱，雍正年；林玉书、郑天球（丁酉）、吴春贵（己酉贡，以军功任户部广西司郎中），俱乾隆年；陈怀玉（辛酉）、苏策勋（癸酉贡），俱嘉庆年；曾绍沂（乙酉）、施济（丁酉）、许鸿书（己酉）。

　　岁贡：蒲世趾（古田教谕）、周盛、马廷对、许汝舟（寿宁训导）、薛维瑛、林中騋、方宗伟、陈志（福清训导）、吴一鸣、林浚、苏克缵（历罗源、崇安训导）、洪成度、郑隆彤（南平训导）、许琇、蔡缵烈（光泽训导）、庄特远，俱康熙年；陈桧堂、欧阳达、洪绩、陈慧、许明健、蔡开春，俱雍正年；林诸冠、陈和衷（安溪人，沙县训导）、周日灿、赖继熙（平和人，大田训导）、颜仲凤（光泽训导）、金鸣凤（连江训导）、林建章、林作哲（永安训导）、马琬（见艺术传）、詹大成、陈璇玑、杨宗璧、叶发祥、陈廷圭、陈良佐、陈赞禹、李辉、黄大文（见忠节传）、杯廷孚、庄则行、林大经、林西宾（邵武府训导）、黄治，俱乾隆年；林馨德、黄清平、李华、徐梦桂、洪如璋、黄文起、张以仁、林维垒、郭拔英、洪世凤、黄廷辉、黄金镕，俱嘉庆年；陈丹心、王以理、郭书绅、张廷辉、何国材。

　　彰化县

　　恩贡：施国赞、蔡恩衍（晋江人）、林维固、林玺、张朴生，俱乾隆年；卢焕章、杨应选（以军功加六品衔）、吴玉声、曾拔萃、陈犬音，俱嘉庆年；赖占梅。

　　拔贡：吴南辉（晋江人，癸酉贡）、丁鸣蜚、林聪（乙酉）、张明义（丁酉）、许玉成（己酉），俱乾隆年；阮超（辛酉）、王云鼎（癸酉贡，以军功加七品小京官衔），俱嘉庆年；廖春波（乙酉）、陈荣文（丁酉）、黄泥金（己酉）。

　　岁贡：陈炎、吴鸣谦、吴成己、陈天爵、吕朝宗、翁国政、杨振声、吴道东（瓯宁训导），俱乾隆年；李士魁、施国敦、陈元谟、曾玉音、张植梅、施嘉会、杨振熏、郑廷策、洪大观、杨汝佐、张熏、陈英世，俱嘉庆年；陈醇、吴道行、郭开荣、吕盛音、杜开元。

　　荐辟（大清会典：雍正五年，特谕内外诸臣，每人各举一人，或系现任职官，或系候补候选之人，或系进士、举人、贡监生员，或系山林隐逸，务期有猷有守有为、品行才具足备国家乏用者）

　　台湾府台湾黄本渊，嘉庆癸酉优贡，道光元年举孝廉方正，朝考引见，钦点教职加六品顶戴。

　　任子（大清会曲：国初制：官员或考满，或历任三年终于任所，皆推恩官其子孙。今逢恩诏，四品以上仍得荫叙。其荫生先送国子监读书，后授官职）

　　台湾府郑瑞本，以父其仁剿林爽文阵亡，世袭云骑尉；陈福生，以父凤剿贼阵亡，世袭云骑尉；黄文彩，以父兴剿贼阵亡，世袭云骑尉（以上二人县贯无考）。

　　恩赐举人

　　嘉庆朝：辛齐光，澎湖人（见孝义传）。

　　恩赐副榜

　　乾隆朝：郑国梁，嘉义人。

　　嘉庆朝：林汝弼、黄大年，俱台湾人；简福、李焕章，俱凤山人；黄中的、翁敬胜，俱嘉义人；颜协恭、梁遇文、赖继辉，俱彰化人。

　　道光朝：郑振鲁、曾道周、刘献廷、蔡振清，俱台湾人。

　　--以上录自重纂福建通志卷一百六十七。

　　武进士

　　康熙三十三年（甲戌）：台湾府台湾阮洪义。

　　康熙四十五年（丙戌）：台湾府台湾叶宏桢（同安人）。

　　康熙四十八年（己丑）：台湾府凤山柯参天（漳浦人）。

　　康熙五十一年（壬辰）：台湾府台湾林大瑜（长泰人）。

　　康熙五十二年（癸巳）：台湾府诸罗许■〈犭俞〉（台湾中营游击）。

　　康熙五十七年（戊戌）：台湾府台湾范学海。

　　乾隆四年（己未）：台湾府蔡庄鹰。

　　嘉庆元年（丙辰）：台湾府彰化吴安邦（副将）。

　　道光六年（丙戌）：台湾府台湾许捷标（同安人）。

　　武举人

　　康熙二十九年（庚午）周特士榜：台湾府凤山林逢秋。

　　康熙三十二年（癸酉）邓尚文榜：台湾府台湾阮洪义（甲戌进士）。

　　康熙三十五年（丙子）林和榜：台湾府凤山许仪凤。

　　康熙三十八年（己卯）柯元炯榜：台湾府台湾王之彪、凤山卓飞虎、诸罗曾国翰（府志作壬午科）。

　　康熙四十一年（壬午）黄梦熊榜：台湾府陈进元、台湾洪国珠、王臣、凤山吴有声。

　　康熙四十四年（乙酉）陈万言榜：台湾府萧凤来、洪奇英、叶宏桢（癸巳进士）、黄应魁、黄彩、黄继捷、台湾李清运、蔡志雅、凤山张化龙、柯参天（己丑进士）、诸罗许■〈犭俞〉（癸巳进士）。

　　康熙四十七年（戊子）颜沧洲榜：台湾府吴朝佐、台湾许兆昌、薛宝琳、周良佐、凤山谢希元、蔡一聪、蔡朝凤、翁士俊、诸罗许兴。

　　康熙五十年（辛卯）王必懋榜：台湾府林培（同安人）、林大瑜（长泰人，癸巳进士）、台湾陈士成（同安人）、凤山颜士骏、诸罗余立赞。

　　康熙五十二年（癸巳）恩科陈名臣榜：台湾府台湾黄廷魁（海澄人）、诸罗林中颖。

　　康熙五十三年（甲午）王中璜榜：台湾府王元功、苏学海（诸罗人）、洪壮猷（诸罗人）、曾天玺、台湾许宗威、苏时亨。

　　康熙五十六年（丁酉）王桢镐榜：台湾府王桢镐（第一名）、赵奇遇、台湾范学海（戊戌进士）、黄彦彰、李明德、凤山林行可、诸罗洪奇猷。

　　康熙五十九年（庚子）林煐榜：台湾府汪玉润、台湾曾英杰、萧凤求。

　　雍正元年（癸卯）恩科何云池榜：台湾府蔡联芳、洪秉彝、凤山李朝龙。

　　雍正二年（甲辰）吴泰来榜：台湾府刘大宾（同安人）、台湾施世爵。

　　雍正四年（丙午）卢熙毅榜：台湾府台湾杨逢春。

　　雍正十年（壬子）黄开先榜：台湾府凤山郑和泰、诸罗张光国、彰化刘长春。

　　雍正十三年（乙卯）张希云榜：台湾府台湾许志刚、凤山苏惟豫、黄绍辉、彰化颜振云。

　　--以上录自重纂福建通志卷一百六十八。

　　乾隆元年（丙辰）恩科林光继榜：台湾府蔡庄鹰（己未进士）、韩克昌、吴志超、诸罗邱世质。

　　乾隆三年（戊午）吴振拔榜：台湾府范学山、林日茂、台湾王振业、凤山许日文、诸罗欧阳谷、彰化林长春。

　　乾隆六年（辛酉）唐绪榜：台湾府许大勋、吴景福（晋江人）。

　　乾隆九年（甲子）唐经榜：台湾府彰化黄天球（莆田人）。

　　乾隆十二年（丁卯）陈河一榜：台湾府姚天敏、彰化陈天拱（同安人）。

　　乾隆十五年（庚午）王万年榜：台湾府蔡青海、张超伦、陈廷魁。

　　乾隆十七年（壬申）恩科陈琏榜：台湾府郑鸿善、庄英。

　　乾隆十八年（癸酉）林洪榜：台湾府凤山陈廷光。

　　乾隆二十四年（己卯）唐达先榜：台湾府金英（本姓陈，同安人）、张国栋。

　　乾隆二十五年（庚辰）恩科王国泰榜：台湾府黄国梁、台湾黄廷英（同安人，本姓陈）。

　　乾隆二十七年（壬午）林开寅榜：台湾府诸罗施国桢（晋江人）。

　　乾隆三十年（乙酉）张方武榜：台湾府章廷英（本姓陈，同安人）、洪清骥（本姓陈，同安人）、许拔英、凤山张从龙、彰化张方武（晋江人，第一名）。

　　乾隆三十六年（戊子）朱时超榜：台湾府陈邦杰、陈宗器、吴天河。

　　乾隆三十五年（庚寅）恩科邹联元榜：台湾府林蕴玉、彰化许国梁（诏安人）。

　　乾隆三十六年（辛卯）黄绍烈榜：台湾府台湾张简魁、凤山吴履光、高升。

　　乾隆三十九年（甲午）柯若栋榜：台湾府邱宗荣、诸罗赖廷云。

　　乾隆四十二年（丁酉）黄奠邦榜：台湾府许士魁、陈赓功、台湾黄奠邦（第一名）、张士敏（诏安人）、张梓。

　　乾隆四十四年（己亥）恩科林超榜：台湾府叶显名、彰化陈飘芳。

　　乾隆四十五年（庚子）刘祥榜：台湾府台湾叶如珪（嘉义人）、林廷玉、杜朝聘。

　　乾隆四十八年（癸卯）郭先登榜：台湾府黄毓金、凤山曾国才。

　　乾隆五十一年（丙午）刘大用榜：台湾府郑应选、台湾黄倩荣。

　　乾隆五十三年（戊申）恩科锺朝佐榜：台湾府嘉义沈启成（诏安人）、彰化张超凤。

　　乾隆五十四年（己酉）恩科陈世英榜：台湾府张元魁、嘉义曾国泰。

　　乾隆五十七年（壬子）周大经榜：台湾府蔡耀仁、彰化郑国标。

　　乾隆五十九年（甲寅）恩科黄振邦榜：台湾府杨三捷（同安人）、嘉义何云衢。

　　乾隆六十年（乙卯）林培荣榜：台湾府庄式玉（同安人）、台湾吴朝宗、嘉义杜光玉（同安人）、彰化吴安邦（同安人，嘉庆丙辰进士）。

　　嘉庆三年（戊午）袁九皋榜：台湾府台湾张文雅、凤山张元英、嘉义郭一登。

　　嘉庆五年（庚申）恩科罗云台榜：台湾府台湾戴时中（同安人）、彰化杨栋（同安人）。

　　嘉庆六年（辛酉）翁腾榜：台湾府嘉义张中玉、洪安邦、苏有光（同安人）。

　　嘉庆九年（甲子）王青楷榜：台湾府詹振拔、高腾飞（同安人）、彰化陈占梅。

　　嘉庆十二年（丁卯）吕兴国榜：台湾府庄学山（同安人）、台湾陈朝拔、凤山黄启东。

　　嘉庆十三年（戊辰）恩科王云龙榜：台湾府嘉义黄清雅、彰化陈克修。

　　嘉庆十五年（庚午）张春辉榜：台湾府林成章、凤山黄圣淮、彰化萧建邦。

　　嘉庆十八年（癸酉）郑步衡榜：台湾府郭逢年、颜鹏飞。

　　嘉庆二十一年（丙子）康荔芳榜：台湾府许邦升、刘瑞麟、王得宽。

　　嘉庆二十三年（戊寅）恩科宋琪榜：台湾府陈清华（同安人）、凤山麦朝清、嘉义曾廷辉。

　　嘉庆二十四年（己卯）周坊榜：台湾府温斌元、台湾周荣东、赵鸣岐、凤山黄朝凤、嘉义张安邦。

　　道光元年（辛巳）恩科王聘三榜：台湾府林廷凤（晋江人）、李建邦、淡水厅吴兴邦（同安人）。

　　道光二年（壬午）李经邦榜：台湾府林得时、锺仕高、凤山张简腾、嘉义苏天翰。

　　道光五年（乙酉）陈腾蛟榜：台湾府蔡际会、刘捷高、淡水厅张建邦、台湾许捷标（同安人，丙戌进士）、嘉义王朝祥（同安人）。

　　道光八年（戊子）何联上榜：台湾府何安邦、黄安邦、台湾曾必中、嘉义张连捷。

　　道光十一年（辛卯）恩科陈六书榜：台湾府林秋华、台湾郭崇通、凤山阮朝魁、嘉义张秉忠。

　　道光十二年（壬辰）恩科董长潘榜：台湾府吴奠邦、台湾林国渊、凤山杨邦瑞。

　　道光十四年（甲午）张仁恩榜：台湾府杜国兴、台湾陈元邦、嘉义刘华实。

　　道光十五年（乙未）恩科何上先榜：台湾府林荣源、台湾卢捷升、陈高超、嘉义张得三、方逢春、黄元勋。

　　道光十七年（丁酉）陈进成榜：台湾府郭履斌、苏克忠、台湾黄应彪、嘉义李逢时。

　　道光十九年（己亥）黄康榜：台湾府曾瑞麟、陈殿邦、嘉义利瓦伊鸿。

　　--以上录自重纂福建通志卷一百六十九。  
人物

　　明隐逸传

　　福州府闽县

　　张纶字道羽，唐王入闽，以恩贡生试策。王谓其真实经济可措施行，授国子监博士。唐王败，杜门埽轨。居父母丧，哀毁骨立，须发为白。服阕，犹不茹酒肉终其身。有田租自给。兵荒后，佃逋过半，纶终不肯治之。初为诸生，积饩金二十年，置田若干亩，供宗祠祭祀外，周族人不足者。析产，以膏腴让弟缙，人咸多焉。著述甚富，皆韬藏不出。

　　侯官县

　　陈兆藩字卫公，梦龙孙，崇祯己卯举于乡。时主试刘理顺、吴甘来、房考夏允彝，后皆死节者也。会试两中副榜。唐王时，授刑部主事，晋员外郎。逾年，唐王败。又逾年，鲁王入闽，改御史。上亟旌死节诸臣及恢复机宜疏。鲁王败，屏迹不出。病不服药，语少子夔曰：『今而后吾得为完人矣』！含笑卒。子妇，林尚书燎曾孙女也，早寡，苦节三十余年，布衣蔬食，治夫翁丧葬如礼，兼营先世窀穸，护持夫诸弟成立。

　　崔相字介臣，诸生。唐王时，与林化熙、张纶辈号十义士，特赐恩贡生，官萃士。鲁王入闽，擢编修。时郑彩专擅，阁部熊汝霖、义兴侯郑遵谦俱被害，相独立群邪间，以严介自守。鲁王败遁岛外，相乃逃于曲蘖，酒酣耳熟，往往发为诗歌以见志。后卒于福清海坛山。

　　黄士尊字子皋，诸生。与闽县张纶齐名。士尊家稍殷，好施与，常出腴田二百亩周乡族。鲁王入闽，兵起会城，门昼闭，斗米千钱，戚友咸投士尊；士尊应之不倦，仓廪为空，所全活甚众。与林垐尤厚，共砚席五六年。及闻垐死，士尊曰：『昔马新息羡马革裹尸为盛事，今子野以身报国，得死所，大丈夫何必效儿女子痛悼为』！士尊博学，无所不通，尤嗜周易。乱后，闭户庄诵不辍。卒于家。

　　陈发曾字世承，明季诸生，不求闻达。家邻城西荔水庄。每谈忠孝遗事，掀髯奋袖，娓娓不倦。留心文献，凡授命诸臣咸纪其事。所为诗文亦澹远有致。子孙沦落，遗集不传。

　　长乐县

　　陈鸣石字体魁。族鼎盛，鸣石独甘恬淡。崇祯癸酉举于乡。次年，会试副榜。鲁王入闽，授礼科给事中。时方播越，鸣石独正色立朝。鲁王败，杜门埽轨，不入城市。

　　郑允成字祖谦，参政岳孙也。父彦，国学生。允成，天启丁卯举人，数困会试，恬静自守。邑令郑尚友、夏允彝居止廉正，少许可，独与允成交厚。允成终二人任未常一言及私。唐王时，粮饷不足，允成父入赀，允成例应授美职，辞曰：『国家多难，有能者效力，有财者输金，臣子分所当然。岂可掩吾父义举博一官耶』？闽事败，允成终隐不出。临卒，强起呼诸子曰：『吾死有遗恨，铭旌止书前孝廉三字足矣』！乃瞑。

　　林大干字用始，尚书廷选曾孙也，那诸生。喜读书，能文善射。美须髯，状貌魁梧。性脏脏，与李世熊、林逢经、张纶辈结文社，咸一时名流。崇祯壬午乡试，落副榜，弃去。是年旋举武科。同侪赴贺，大干掀髯叹曰：『吾文士也，造物吝我一第，世受国恩，图报念切，安能待黄河之清，借此阶进，非得已，何贺为』？唐王时以荐授都察院经历，会太常寺少卿严通奉命视师浙江，戒行有期而缺其副，佥谓非大干不可。大干慨然就道。诸参赞事悉合机宜。鲁王入闽，命署罗源县事，洁己字民，虽军兴旁午，正供外一无所扰。寻迁职方主事。鲁王败，痛哭以归。后数年卒。 

　　福清县

　　石镜字可日。幼弧，毋徐纺绩授镜书。弱冠，补侯官诸生。唐王入闽，以恩贡生廷试，授翰林院萃士。萃士者，唐王所设官，即庶吉士也。既闽事渐不支，人或言及，镜怒发上指，告曰：『君辈不敢知；吾不降辱以负所学也必矣』！唐王败，携家归故里江阴，祝发为僧，授徒资朝夕，自称蜀道人。终日与人言忠孝事。借僧幻来、白渔子为方外游，山巅水涯靡所不穷。亲故赠遗不受。偶患腰病，治不效，临殁叹曰：『此身应死久矣，隐忍至今者以老母故。今已矣』！笑诵南华经卒。

　　薛敬孟字子熙。学识宏博，工诸体诗。唐王时，以恩贡生对策授萃士。鲁王入闽，擢兵部主事。王败，授徒讲业，吟啸自娱。尝游张秋，又之真定，卒于恒山。

　　泉州府

　　黄元勋字肇纪，南安人。幼读书。崇祯间，海上兵兴，从军。积资擢参将。南捣黎峒，北援登州，屡立战功。后从唐王入闽，为右都督。见时事日非，遂乞归。始学诗，日与朋侣倡和成帙。葺故所营天心洞居之，与刘若作方外游，道服终其身。

　　漳州府

　　张若化字雨玉，一字苍蛮，漳浦人。弱冠，师事黄道周，得闻明诚之学，旁及律历经纶诸务，靡不淹贯。道周称其才具足了百人。祟祯丙子举人，两上公交车不第，留京师。时道周以言事下北寺狱，若化青衣小帽，杂厮役中时时进狱问起居左右之。唐王入闽，征拜御史。数月，乞归养，食贫茹苦。尝捣柏叶以代蔬，诸孙尝之喀喀不下咽，若化茹而甘焉。山居四十年，足不及城市，未尝以姓名通有司。励志独行，不标讲学之名。疾恶守义，懔不可犯。时值兵荒，盗贼蜂起，群相戒曰：『慎勿犯张公庐』！乡人依以避难。终其身盗不入境。所居丹山在群山中。巉岩阻绝，日夕云雾往来。茅茨数椽，上漏下湿，豺虎交横。时曳杖孤往，登陟群峰，徜徉泉石，啸歌自得。人咸异之。年六十六无疾而终。弟若仲。

　　若仲字声玉，一字次蛮。嚬笑不苟。读书明理，以不欺方寸为本。丙子，与兄若化同举于乡。庚辰成进士，当选知州，以不顾任烦剧改授益府长史。以礼匡宗藩，请崇宽大、戒严切，不纳，以去就争，益王为之改容。以母病乞休归。母没，既葬，为土室处其旁。闻狐兔嗥啸，辄泣下呜呜。鼎革后，山居五十年，清修独善，艺圃一区，果蔬薯蓣度给宾祭，余悉种梅花，栽莳灌溉，身自为之。时蓑箬牵犊饭陇亩，与野夫杂处。镇帅某雅慕其为人，愿一望见颜色；固拒之。既念老父在堂，惧其齮龁，不获已野服徒步从一奚奴往，具宾主径去。帅武人，不知书，然顾愈重之。晚岁益务为敦笃，遇乡里有争讼，辄劝息。不听者强揖之，听者亦揖致谢。邑蝗起，群飞蔽天，触禾稼草木叶噉尽；民多聚泣，或泥首禳之。独若仲所居数里内外无蝗患，里赖以安。若化子士楷。

　　士楷字端卿。幼颍异，稍就外传，即通星纬，学为诗歌古文词，超然独往。会鼎革，父与季父偕隐丹山，士楷乃一意屏弃举子业，潜心性命之学，以主敌为根本。尝谓精一之传九思尽之，作九思注录，太极图说、定性书、西铭敬斋箴，各为题词。参曲礼、内则、小学诸书为敬学科条，务合天则，而不苦于拘挛，以授学者为言行准。漳南学者争师之。尝托卖卜游郡市中，意有所触，亟还山，遂杜门不出。晚岁不屑屑文艺，然文益深造，诗直逼少陵。凡天文、地舆、历律无不洞览。卒年四十有七。

　　--以上录自重纂福建通志录二百二十三。

　　明艺术传

　　兴化府仙游县

　　王志章，油潭里人，能判阴事，人称为活阎罗。有同安金门人陈世冑号鳅鱼仙，善数学，唐王时来福州，途次兴化，往询志章。志章先知之，置片纸于砚底，属童子候之，若世冑到，令自取视。次日，世冑果至，童子语以故。世冑取读，有『鳅鱼死半途，同安血流沟，嘉禾断人种，安海成平埔』句，悚然，奔见郑成功，以志章言上陈。成功以为妄，不纳。世冑辞归，途次小盈，暴死。成功闻之惊讶。及同安被屠，成功颇信。后踞厦门，凡有俘者，悉断其掌放归，欲以「断人掌」应「断人种」语也。后金厦破，移民内地，筑界墙限之，犯者无赦，而「嘉禾断人种」之语乃验。安海亦在界外，遂成平埔云。

　　--以上录自重纂福建通志卷二百二十四。

　　明侨寓传

　　福州府

　　钱肃乐字希声，鄞县人，崇祯丁丑进士。历官刑部员外郎，丁艰归。大兵取杭州，肃乐等迎鲁王监国绍兴。既而鲁王航海，肃乐亦之舟山。唐王召之。甫入境，已败，遂隐海坛山，与诸弟食枯薯，薪菁茅，祝发以免物色。其后鲁王次长垣，召为兵部尚书，寻拜东阁大学士。时郑彩专柄，连杀熊汝霖、郑遵谦，肃乐忧愤卒于舟。故相叶向高曾孙进晟葬之福清黄蘖山。

　　弟肃范，字锡九，一字箕仲，从肃乐浮海至闽。时鲁王从官少，凡敕诰文字多以属肃范。既而置史官以纪居，大学士马思理即荐范入馆。及肃乐卒，鲁王又败，刘中藻方守福安，遣人迎肃范。时大兵尽定闽地，仅余福安、宁德二城，宾朋皆劝肃范无往，肃范弗听，毅然赴之。城破，望百辟山叹曰：『此宋少帝入海处也』！赋绝命词。方投缳，兵至，被执不屈死。□□贵从死焉。

　　沈宸荃，慈溪人，崇祯庚辰进士，授行人。鲁王监国，擢右佥都御史。已而事败，宸荃弃家从王海外。王次长垣，连擢至大学士，从王于舟山，又从泛海抵厦门、金门。后舣舟南日山，遭风没于海。

　　建宁府

　　揭重熙字祝万，临川人。崇祯丁丑，以五经成进士，授福宁知州。福王时擢考功主事，丁外艰归。抚州破，与同里曾亨应先后起兵。唐王命以故官联络建昌，寻擢右佥都御史巡抚江西。汀州失，解兵入山。永明王拜为兵部尚书兼副都御史总督江西兵，召募万余人薄邵武。败还，金声桓已降于大清，复乘间为乱，据南昌。大兵攻讨之，声桓死，诸军尽散，独张自盛众数万走闽。重熙入其军，约广信曹大镐并进。自盛掠邵武，战败被执，重熙走依大镐百丈磜。适大镐还军铅山，惟空营炊食。大兵侦得之，执至建宁，下之狱。重熙日呼高皇帝祈死不得。至冬十一月，昂首受刃，颜色不改。

　　曹元方字介皇，海盐人（题名碑作元芳，海宁县人），崇祯癸未进士，除常熟知县。南都破，弃官由间道入闽，谒唐王于福州，授文选主事，进验卦郎中。既而父履泰亦由海道至，授太常少卿，累升兵部右侍郎。是时闽中恃大师郑芝龙为重，而芝龙桀骜难制，视唐王蔑如也。元方策闽事将败，值鲁王告急，王令杨文骢帅师援衢州，因乞视师江上，乃加御史衔赍白金五十两遣之。行抵浦城，鲁王已航海去，江上溃兵突至，遂缒城窜走山谷，匿僧舍中。履泰与王士和守延平，大兵至，城破，士和自缢死，履泰投身崖石下，毙而复苏，崎岖汀赣间。元方闻变，急由崇安走数百里，呼号访求。历数月，父子始相见，迎至浦城。履泰以病先归海盐，元方滞留荒村，从老衲寄食，中夜披衣起北望涕泣，逾年乃归。

　　延平府

　　艾南英字千子，东乡人，天启甲子举人。两京继覆，江西郡县尽失，南英乃入闽。唐王召见，陈十可忧疏，授兵部主事，寻改御史。明年八月，避地西郊兴化寺卒。

　　邵武府

　　傅冠字符甫，进贤人，天启壬戌进士第二，授编修。崇祯十年，由礼部右侍郎拜尚书，兼东阁大学士，寻放归。唐王时，命以原官督江西。或劾其嗜酒，乃致仕。大清兵下江西，冠走匿门人泰宁江亨龙家，亨龙执而献之。有司杀之汀州，血渍地久而犹鲜。

　　泉州府

　　曾樱字仲含，峡江人，万历丙辰进士。唐王时为工部尚书兼东阁大学士，寻进吏部文渊阁。王驻延平，令樱留守福州。大兵破福州，樱挈家避海外中左卫。越五年，其地被兵，遂自缢死。

　　路振飞字见白，曲周人，天启乙丑进士。崇祯末，历官巡抚淮扬都御史。唐王聿键方以罪锢高墙，振飞上疏乞宽宥，竟得请。及聿键自立于福州，拜振飞左都御史，募能致振飞者官五品、赐二千金。振飞乃赴召，道拜太子太保、吏部尚书、文渊阁大学士。及大兵进仙霞关，聿键走汀州，振飞追赴不及。汀州破，走居海岛。明年，赴永明王召，卒于途。

　　熊汝霖字雨殷，余姚人，崇祯辛未进士，授同安知县，擢户科给事中。鲁王监国，擢右佥都御史，迁兵部侍郎，再进尚书。从鲁王泛海至厦门，寻为郑彩所害，并投其幼子海中。同时会稽诸生郑遵谦事鲁王，崎岖浙闽间，从王航海，与汝霖并为彩所害。

　　徐孚远字暗公，华亭人，崇祯间举于乡。松江破，遁入海，卒于岛中。

　　陈泰字降人，铜陵人，寄籍镇海卫，诸生，寓厦门。鲁王时，曾樱为大学士，试储贤馆，拔泰第一。厦门破，樱死难，泰匍匐负骸走三十里付其家人。既殡，归遂不食、卒。其甥葬之江上。

　　陈士京字齐木，鄞县人，官给事中。随鲁王泛海入闽，寓同安之鼓浪屿，卒。

　　沈光文字文开，鄞县人，以贡生入太学，授太常博士。唐王时，累迁太仆寺卿。后由潮阳航海入金门。闽中大帅以书币招之，不就。思卜居泉州海口，挈家浮舟，飓风飘至台湾，遂居之。郑成功入台湾，知光文在，大喜，以客礼见。令麾下致饩，且以田宅赡之。已而成功卒，迕其子经，变服为浮屠，逃入台之北鄙，结茅于罗汉门山中以居，教授生徒自给，不足则济以医。后诸郑复礼之如故。时寓公渐集，与宁国韩文琦、西安赵行可、无锡华衮、郑延桂、福州林奕丹、吴渠轮、山阳宗城、螺阳王际□结社，所称福台新咏是也。寻卒于诸罗，葬县之善化里东堡。海东文献推为初祖。所著花木杂记、台湾赋、东海赋、芳草赋、檨赋、桐花赋、古今体诗，志台湾者皆足资焉。

　　朱术桂字天球，明靖宁王也。南都破，挈其妃寓厦门。葛衣幅巾，善书画，有求辄与。后移寓台湾。及郑氏归诚，术桂与其妃皆自经死。

　　姚翼明字兴公，平阳人，从鲁王入闽，官给事中。尝寓居厦门东岳庙，后归。

　　福宁州

　　顾锡畴字九畴，昆山人，万历己未进士，改庶吉士，授检讨，历南京礼部左侍郎。福王立，进本部尚书。南都失守，锡畴乡邑亦破，时方遭父丧，间关赴闽。唐王命以故官，力辞不拜。尝寓居福安之秦溪，颜其斋曰「莺谷草堂」。后流寓温州江心寺，总兵贺君尧挞辱诸生，锡畴将论劾，君尧夜使人杀之。

　　--以上录自重纂福建通志卷二百二十五。

　　国朝列传

　　福州府闽县

　　陈子威字其畏，邑诸生。父希元，字君首，籍侯官生员。顺治十三年，避海寇，迁居于乡。慨然曰：『吾岂忍自为一家计乎』！乃设策守御，居民赖以保全。有为贼掳者，解囊赎归文。寇退，复助木石治庐舍，为邻里谋完聚焉。康熙十七年，海寇复扰，子威与其叔君翼献策军门曰：『寇所持者沿海之人为之耳目，故鸱张豕突，猝不易制；若联络海上渔艇，断其声援，贼不难尽矣』。巡抚吴兴祚善其言，令诣康亲王备陈内地奸宄。遂招募乡勇、澳民三千，建联络营，给联络佥事道札。所在剿捕，历着战功。克复金门、厦门、臭涂、澎湖，招抚台湾等处。兴祚上其事，授南韶道，迁凉庄郧襄参政，致仕归。着有嵩山诗集、五凉治绩考。

　　君翼，闽县贡生。授联络通判札，擒伪都督章元勋，追杀伪将王亮，历战有功。卒于军。子瀛袭授金华府通判。

　　林从时，康熙辛卯武举人，授把总。于五县寨响鼓山擒山寇薛彦文有功，又随军帅平台湾南路，缉获余孽杜君英，招抚力力等社生番，议叙军功，擢守备，累迁至襄阳镇总兵官。

　　郭廷筠字可远。先世自漳州迁福清，后迁侯官。父赵璧，乾隆丙辰举人。廷筠，庚寅举顺天乡试，由教习选归化教谕，历诏安、台湾、南安教谕。五十一年，台匪林爽文叛，上命福康安督师剿之。过南安，廷筠见于军门，因陈：『台湾闽粤居民互相残杀，为日已久。今林逆挟漳民称乱，泉粤之民几为所制，然心未尝忘仇也。招其仇以攻仇，旬月可定』。督师大悦，遣廷筠集义民三千，持黄旛前驱号召。于是素仇贼者、避贼匿山谷者及为贼驱迫者皆欢呼云集。贼势孤，窜生番中。廷筠廉得通事杜孚知林逆父母妻子所在，縳致之。叙绩入告，加同知衔。未几，俘林爽文。廷筠以义民仇贼，不可因以报私仇，请于巡抚徐嗣曾，严为禁约，使各归复业。余孽蔡福复思蠢动，廷筠侦得之，置诸法。事平，发广东，以同知补用，试嘉应直隶州事，补广州粮捕通判，权韶州知府。有陈选者，恃富为乡曲害。廷筠甫下车，即按治之。擢知惠州府，值亢旱。廷筠见狱多滞囚，曰：『此旱所由致也』，立为省释，并戒所部省囚，果大雨，岁丰稔。廷筠察产谷之区，廉其价籴之，请上官，转运府仓，为十属储备。惠州东南隅滨海汕尾扼海丰之吭，外逼重洋，内聚村落；廷筠请于大府，添设炮台，民以为便。粤海自安南黎阮之乱，奸民多倚窟穴为盗。上命制府觉罗吉某剿捕。廷筠上书，陈洋盗连结夷匪入内地行劫之路有三：北路自顺化历江坪，经涠洲冠头岭南下广海达闽洋；中路由顺化入电白放鸡山以抵广海；南路历琼州及放鸡经达濠南澳以入外海。当择其经由要隘，厚集舟师，截其出没。制府悉采以行。廷筠性廉洁，所至裁革陋规，节缩俸入以赡亲族，孤寡多有赖以举火者。卒年六十一。

　　子南英，乾隆五十四年副榜，分发四川，补达县知县。以军功擢知州，赏戴蓝翎。彬图，道光壬午进士，官四川天州知州。

　　弟文鋕，字可典，一字书屏。乾隆辛卯举于乡。由四库馆誊录议叙知县，拣发浙江，试分水、龙泉、遂安、余杭县事。台匪林爽文肆逆，浙属筹办海运军糈，大府以文志闽人，熟悉海道，遂以权杭州府同知，督海运。事竣，署乌程知县。时归安县民有抗拒捕役者，知府欲以兵往。文鋕曰：『此特胥役需索滋事，若激而生变，恐兴大狱』。遂屏仆从，操小舟独往。乡民闻文鋕至，皆拈香跪迎。文鋕谕以国法，令将首事者缚出。民情怗然。署宁海知县，有盗魁某匿城外高山，讼谍如山，捕役受贿纵，且为其耳目，前官莫能捕。文鋕置若弗闻。乘有履勘之役，绕道行近贼穴。日暮，宿村舍，至夜，令村民执械前导，暗藏火具，潜行山径中。又令民截其后路。夜半至其地，鸣锣列炬，光照山谷，伏者皆呼噪响应。贼惊起，仓皇无所措，束手受缚，并其党尽执以归。自是盗贼屏息。邑豪某充巡道书吏，恃势为暴，平民侧目，立擒治之，追所占夺者各归其主，阖邑称快。调长兴。长兴旧有义学，废已久，文甫鋕莅任，即延师课试，科名以振。移知鄞县。时海盗滋扰，文鋕募乡勇守御海岸，巡防周密。水师有意邀功，所获盗多胁从服役或难民，鞫实者皆释之。后奉檄办滇铜，事竣，以病告归。年六十五卒。

　　子仁图，嘉庆戊辰进士，刑部员外郎。礼图，道光辛丑进士，选庶吉士，改工部主事，出为江南河防同知。

　　侯官县

　　何勉字尚敏，号止庵。少贫，去文就武，隶督标，骁勇有智谋。康熙五十八年，侯官土寇薛彦文啸聚后洋，总督满保檄副将侯潆剿捕，以勉从。勉谓潆曰：『贼煽惑愚民，附和者众，激之则难以扑灭，散其党羽，使之无援，则易擒也』。因晓谕各处，凡在村者悉为良民，匿山谷者乃贼党。于是乡民远近还家，络绎如织。贼匿后垄，离营十余里，忽闻炮声。潆惊曰：『贼至矣』！促防护。勉曰：『贼欲劫营，岂使人知？此必欲遁而先发炮，使我疑不敢进。须急追之』！潆不信，贼果遁，高据仙殿岩。勉曰：『贼聚险岩，捕之过急，非遁则死。此当以计取之』。因选熟悉路径者二十人往，尽擒之。议功给千金，授把总。勉受赏而散之。因佐总督满保幕府。浦城密报，木城关有阴兵从天空岭下，夜行晓散。勉曰：『此奸徒初起，托鬼惑人，应速擒捕』。满保即遣带兵往。勉曰：『毋庸，但得檄文便宜行事足矣』。遂驰赴浦城，知贼在梅溪隘内，勉伪为贩纸者直入主刘兆卿家。兆卿即贼党也，诱勉从贼。勉伪许之。遂令从者方雄与兆卿入山，行二十余里至茶园，有长岩屹立，名为石窗棂，最为险隘。内盖屋数间为屯粮所。再进则沿山皆草屋。山后即崇安汛铜箔山。贼首江一清见之，谓曰：『得人多者居上位』。雄诺之。出山，默记路径，归告勉。勉因驰檄崇安营游击某带兵三百赴铜箔山扼其后路，勉与近茶园地居民纠集乡壮七十人，令雄前导。一清见雄大喜，招以入。众举火焚粮。贼众惊溃。铜箔山官兵见贼巢火起，枪炮齐发，贼皆远遁。村民四望无人，相率维拜曰：『我民今得安枕矣』！一清饥甚，入菜园窃食，被获。勉遂缚致省城，斩之。满保抚其背曰：『尔之智谋，古名将不过也』！

　　明年，台匪朱一贵乱。满保驻厦门，命勉从征。时提督施世骠已擒朱一贵，而朱党王忠及刘富生犹未获，因命勉往捕。生擒苏清等，焚其寨、燔其积聚。六十一年，拔千总。雍正元年，勉复往南路搜捕，遣降卒林庆往探，尽得贼中情状，遂率众入其寮，擒刘富生，焚其寮。王忠匿近地，见寮内火发来救护，设伏并擒之。事闻，擢守备，迁台湾参将，给世职，准袭两代拖沙喇哈番。自朱一贵乱后，北路内山水沙连番人不纳赋饷，屡行不法；南港骨宗与北港内眉社麻着同恶相济。四年，总督高其倬檄台湾道吴昌祚为总统领兵进剿，以勉佐之。勉率奇兵二百由北投社过火焰山，伐木辟路而入，行三日抵蛤里难社，据其仓。社番惶悸无措，相率归顺。水沙连、北港悉平。勉望见我军旌旗林立，遂乘艋舺至总统军营，复搜捕至猫难社，擒获骨宗父子。复传谕土官，率番众擒麻着赴军前。班师，全台以安。明年入觐，授湖广洞庭协副将。

　　时贵州九股逆苗不法，勉奉檄赴黔。总兵霍升分兵七路进剿，命勉领汉土官兵八百余苗寨。黎明，阴雾弥天，勉令守备赵国仪、何英分路潜伏苗寨山前，自领兵继何英后。苗众悉力前御，而国仪兵从后乘虚而上。贼顾寨已失，遂惊溃。七路献馘，惟勉功居最。贵州提督哈元生命勉进兵攻取头■〈屯上土下〉，进克二■〈屯上土下〉，群苗逃入三■〈屯上土下〉，在莲花峰巅地，险峻难以力攻。勉见峰之迤北皆草屋，密遣土兵一人杂于苗内入■〈屯上土下〉，夜静举火，众屋皆焚。苗逃窜无地。官兵乘机进击，焚斩无余。黔地遂靖。凯旋回楚，擢云南鹤丽总兵，摄永北镇。乾隆元年，调临沅总兵。三年，调广东左翼总兵。四年，移福建台湾镇（并详宦绩）。台郡素无城郭，量兵筑堡于镇署营外，周三百余丈，皆出己资。又捐谷千石以赈饥。八年，移南澳镇总兵，署福建水师提督。十年，以目疾乞休。十七年卒，年七十二。

　　陈梦熊字章如。祖玉光，乾隆癸酉武举，尝从征缅甸。父文德，壬子武举，官闽安营千总，权守备。梦熊少从侍，习骑射水战及造舟之法。年二十，入闽安营充伍。乾隆五十二年，台匪林爽文滋事，梦熊应选，从领队大臣攻小半天山，破之。五十五年，补额外外委。明年，在竿塘津渣洋擒逸犯庄士德、林明等七人，由经制外委洊擢千总。嘉庆五年，擒获艇船贼目王以忠等。又于海口立万思坛葬暴骸二百余。十年，擢守备。大吏闻梦熊善造船，因令督造哨船。时朱濆、蔡牵各匪往来络绎，梦熊即以所乘舟奉提督追剿蔡牵。十一年冬，大战于三盘洋，贼众大败，获张简等斩之。明年，从水师提督张见升在南澳柑橘外洋遇朱濆帮船，提督命追之。梦熊曰：『百里外有云如鳞，必有飓风。贼众乌合，乘危击之，劳半功倍。请少待之』。言未毕，风雨大作。梦熊施炮攻之，贼溺海者无算，生擒陈阿匾等。又请率兵船同烽火营参将某分路巡缉，遇朱濆党朱三胜等匪船。梦熊乘上风掩杀，擒七十余人，取其舟而还。摄水师提标后营游击。朱濆帮贼目有方台者，以骁悍称。梦熊遇于鸡母澳外洋，引弓射，贯其颐踣，生擒之。叙功授台湾水师提标左管游击。时洋匪未靖，而粤东艇船数百号又啸聚南澳外洋。梦熊所带兵船仅数十，各兵逡巡不敢进。梦熊率精兵连环施炮，贼船溺毙甚众，盗首叶雨及林桂等舟亦施炮相拒，伤梦熊颊。梦熊伪败，叶两追之，为梦熊所擒。林桂遁去，复勾结匪徒祭旗再战，伤梦熊眼角。梦熊负伤奋击，士卒竞进，遂擒林桂及其党七十余人。艇匪既靖，奉旨赏戴花翎，以参将用。七月，在韭山洋遇朱濆帮贼目王长，士卒闻其能召阴兵，从空飞下，惧甚。梦熊曰：『此大言欺人耳』！命并大攻之，获王长诛之。又遇蔡率党张易高于五堡洋，战三日，铅丸尽，梦熊命取破磁捣之以代，贼退。梦熊从后路要之，人船并获。补福建铜山营参将。十四年，与海坛镇总兵孙大刚合师巡历各洋，搜剿余匪。时蔡牵已死于海，其党吴淡、吴尾、陈孙等各率舟帮诣梦熊投诚。朱濆寻毙，其弟渥亦领十舟共数百人亦归顺焉。十五年，权金门镇总兵，于悬钟洋、黑水洋、下尾墟崇武外洋、平海外洋等处获盗目无数。十七年，浙洋盗李卢降而复叛，劫掠黑水外洋及黄崎外洋。梦熊躬执皮盾跃入贼船，夺贼刀杀贼。卢驾他舟奔窜，冲礁击碎，就获。又柑橘洋盗黄茂劫官谷，杀官兵，出入闽粤间，与梦熊拒战。梦熊用火礶烧其船。余党窜东椗、料萝等洋。梦熊泅水过船，获林阿廷等。奉旨褒嘉，擢澎湖水师副将。时黄茂帮匪林善等在镇海南椗外洋，用铁板船拒战，火不能伤。梦熊命弓箭手射之。贼众应弦堕海。梦熊跃上其船，生擒六十余人。黄茂余党遂尽。二十年，迁浙江黄岩镇总兵，移定海镇总兵。时浙洋所在多盗，梦熊曰：『贼各立门户，利不相让，害不相救，此易办耳』。督舟师分路缉捕，浙氛亦熄。道光元年，擢广东水师提督。粤船放洋，屡有遇风击碎者，梦熊教之观云色、验风信，使知趋避。以各舟旧色难行，别绘图改造，以期轻捷。有新造哨船工成请验，梦熊指桅木中有双眼，恐被雷灾；截之果然。梦熊出洋，与士卒同甘苦，有功无不列叙，以故皆感奋。七年，以原品休致，在籍食俸。明年卒于家，年六十九。子殿鳌，由武生入伍，官台湾安平协右营守备。

　　谢金銮字巨庭，一字退谷。幼读宋名臣言行录、五子近思录悦之，尝曰：『士不喜读书，空言存诚、慎独、主敬、存养，有体无用』。故以忠信好学为立志，以伦常日用为力行。乾隆戊申举于乡。嘉庆六年大挑二等，试邵武教谕。生员谢某有戚丧其天，不安其室，欲逼其女（乡贤事实册作媳）；谢某议拔其女归良家。而妇所私构谗言闻于学使，将下所司按其事。金銮力白其冤，多士归心焉。授南靖教谕，调安溪。时安溪峣洋乡以赛神致械闘，士被罗织者众，匿不敢出，知府某持之急。金銮请宽其株连，谕诸生自投首，即令诸生为有司设计擒奸猾。有司怯，语泄，奸猾皆遁去。知府某归咎于诸生，将请学使尽褫其衣衿。金銮遣急足先白于学使，力陈漳泉积弊，且曰：『漳泉无狱不及于士，设按牒而罪之，不出二年，庠序空矣』。学使恩普壮其言，力主之，事乃已。金銮虽官教职，其于吏治民情，尤关休戚。尝着泉漳治法论，其略曰：『昔淮南王安言越人好攻击，固其常，然则闽之械闘，自汉以来然矣。细虞构衅，祸连孙子，殃及乡闾，逾百年不能解，似近于公羊春秋之百世复雠，而用之不得其义以至此地。然其乡未尝无善士良民，知畏法循理。所以滋难贾祸以胁其众者，不过桀恶数人为人渠帅耳。又有一二奸宄与悍役比，钩结以渔利，簸弄以饵官曰：「泉之民顽而吝，独械闘可威劫而货弋也」。官谘之旧尹及同僚，皆曰：「彼土风气固然」。且大邑廉俸仅千金，岁费当数万缗，非资贿于民不可。资贿于民，则莫械闘若也。县官所置民壮乡勇，大抵皆市井诸恶少，与悍役日出侦伺。一闻某乡械闘，则鼓掌相庆。呜呼！宗族乡党，古者所以教之睦渊任恤以厚风俗者也，而雠杀相寻，至于此极。岂其民独无人心，皆利灾而乐祸者哉？教化久不行，又从而鱼肉之，冻馁其父母，离散其妻子昆弟，系累其宗族亲戚。为民父母者，奚忍而致此？吾闻前令有史必大者，知晋江县，一介不取，每食不过蔬菜，以峻法束吏，以诚求察民情，行之二年，庭无讼牍。泉人至今思之。是岂易民而理也。今即不能遽兴教化，但今治狱毋图利，捕人毋用兵役而已可矣。凡四乡械闘必有期会，非需数日不办。能于未发之先，单车诣乡，理其曲直，而禁约焉，善矣。其闘已成者，则呼其父兄与其绅衿明告之曰：「杀人者死，国法也，令不得私。且枉乡有恶子不除，国之贼、亦若之殃也。吾来为若治大狱，锱亳无所取，誓不令一役扰若民。若执倡闘及杀人者以献，余皆安堵如故无所问」。民怵于祸、困于财久矣，一旦见良有司之来若此，人人得所依倚，则比屋安居。何犯不可得？何狱不可解？虽然，此其道又在乎豫信。知县始下车，远邪佞，亲正直，暇则循行郊野，与其父兄子弟询疾苦、劝仁让，相亲犹一家，相视犹一体。民之信之也豫。于是又择其乡之齿长而端悫者立族正及副二人，如古三老啬夫，凡乡有讼事，族人以告族正，小事族正判其曲直，大事则族正自诣县告，或率其人俱至，以俟知县听断。知县有所问，以片纸召族正率其人至。公正廉明以鞫之，忠信慈惠以察之，不烦言而狱已解矣。行之一二年，民可无讼，知县即有缓急，民且争相资助，如三辅之输租于儿宽、山阴之送钱于刘宠。何贫乏空亏之患？舍此不务，而以饥鹰饿虎为长技，转相仿效，罪浮于盗贼，孽遗于子孙。村村残破，户户颠连，弱者转于沟壑，壮者驱之萑苻，吾恐丧身败家，降一夫之祸细，而交雠激乱，酿成一方之祸烈也』。

　　寻调台湾嘉义教谕，未及期而蔡牵倡乱，陷凤山。知县某问计于金銮。金銮曰：『此间士民，更林爽文□□□□木栅、掘城濠、施枪炮，战守皆有成法，召而谋之，咄嗟可办也』。如其言，众果毕集。金銮乃偕某周视四门，指麾区画，分地而守。夜漏三下，而部署定。及总兵武隆阿帅师至嘉义，贼退。武隆阿知金銮贤，径至学署读壁间教士条约，曰：『通儒也』！同知薛志亮聘修台湾县志，金銮于事之有关吏治、系人心风俗者，一编之中，三致意焉。

　　先是蔡牵之扰台湾也，欲得噶玛兰地为巢穴。其地在台湾东北，土沃而地险，为吴沙、潘贤文所分据。有司以未隶版籍，勿问也。然弃之则为贼巢，抚之则为保障。金銮因考其始末、详其利害，为噶玛兰纪略。其目有六：曰原本，曰宣抚，曰形势，曰道里，曰图记，曰论证。知当事惮于兴作，走使京师，上其书于同乡梁詹事上国。上国采以闻，上可其奏，命大吏设官疆理闽土，至今利赖。秩满内渡，补南平教谕，移彰化，复调安溪。金銮欲引退，刊教谕语以赠诸生。诸生奔府吁留。适遘疾，遂告归。卒年六十四。

　　金銮少孤，母患末疾，躬亲浣濯，教育诸弟使成立，周亲族，敦友谊，尤喜汲引人才，培植士类，故士皆亲之。性廉介，诸生知其贫，馈之不受。则有辇米于庭径去，莫知为谁何者。及卒，海外诸生犹鸠资以赙焉。所著教谕语风行海内，士林咸奉为圭臬。并着二勿斋文集传于世。道光五年，入祀乡贤祠。子宗本，道光丁酉举人，山东知县；宗善，丁酉拔贡生。

　　长乐县

　　梁上国字斯仪，一字九山。父剑华，字天池，郡诸生，以耆宿教授里中垂五十年，门下士多成伟器。剑华生五子。长上宝，邑诸生。次赞图。三上泰。四即上国。赞图初名上治，字翼斋，与上国同举乾隆戊子乡荐，咸安宫教习，以知县用，呈改教职，补宁化县教谕，善课士。值大水，佐县赈抚，多所全活。上泰字岱严，乾隆乙酉乡荐，选贵州余庆县知县，有循声。上国与赞图、上泰同为太傅朱珪所赏识，入读书社。上国，乾隆乙未成进士，选庶吉士，习国书，散馆改除。相国于敏中惜其才，请仍留庶吉士学习。旋丁母优，服阙，以父疾乞养。复丁外艰。五十五年，再散馆，授编修，分校乡会试，转御史给事中。历奉天府府丞兼提督学政。嘉庆十二年，迁詹事府少詹事，累擢至太常寺卿。上国通经知时事，凡当世之急务、乡里之利病，无不旁求博访。居官多所建白。其陈奏本省事宜尤详明剀切。闽南奸民结党通兵役，号天地会，蔓延他郡，肆抄掠。有司匿不闻。上国从乡人访得其实，疏请饬大吏密察掩捕，获其渠，余党解散，一方赖以安。

　　台湾噶玛兰地方居淡水厅之北、艋舺之东、三貂山之南，屡为洋匪蔡牵、朱濆所觊觎。淡水同知徐梦麟始议开垦，知台湾府杨廷理继之。而大吏惮于举行，议屡格。上国乃上疏曰：『噶玛兰地势平旷，北西南三面皆山，惟东面临海。海口有洲屿蔽之。其北隅有港曰乌石港，南隅有港曰苏澳港。两港之船，可自为出入，不必与台郡相闻。其间田土丰饶，居民不少。其水有三溪分流，中大溪为南北之界。其北境由乌石港入者，自北而南，有头围、二围、三围、四围、五围，近年又增六围，左右小围无数，皆居民所建筑以自保固者。六围南九里至大溪，逾溪即其南境。南境较大于北境，而垦田筑围尚少。近北之溪洲筑小围四，迤南二十里有大围名罗东社，皆内地人民占居者。南北之地可由乌石、苏澳直入。是以贼屡窥伺，欲得其地为负隅计。夫其地未入于版图，其人遂域于化外。万一不能自守，沦为贼巢，恐海洋从兹多事矣。考雍正元年收诸罗县之北地增置彰化一县、淡水一厅，雍正九年又增置彰化县属巡检二员、淡水厅巡检二员。今噶玛兰之地宜遵雍正元年、九年之例收而抚之，则海疆之获益有四。一以绝盗贼觊觎之患。嘉庆十一年，海寇蔡牵欲夺头围地，船至乌石港，其居人吴姓率番民御之，牵绐之曰：「吾但求得地为耕种计，于尔无伤」。吴姓曰：「果尔，则盍焚汝舟」？不听，率众登岸。吴氏擒缚数人，贼溃去。十二年，海寇朱濆又以贼舟入苏澳，奸民李佑、黄灶阴与通焉。适有官兵从山路入，与居民协力抵御。李佑逃入贼舟，黄灶被缚，濆以十六舟遁去。夫噶玛兰从前出入人少，莫知虚实，今则入居者众，人人传说，无不周知。惟有早行收抚，绝负嵎之妄想，则群贼尽失所望，而地方自能绥靖矣。一以使海疆无化外之民。噶玛兰自许拔为伙长后，有吴沙者董理各围之事，众目为头家。沙死，子光裔不得众心，于是北境董事者柯有成、陈奠邦、何桧、赖岳、吴化与光裔共六家，其南境之溪洲及罗东社则潘贤文独据之。又有林永福、翁清和为义民之首。当朱逆来据苏澳时，林永福率民番穿山辟路迎接我水师于澳外，贼乃退走。夫以朱逆猖獗之势，而潘贤文、林永福能率众拒之，可谓知大义矣。既能知义，即当早为收抚。况证以普天率土之义，亦未便委弃之以为贼有也。一以使全台增土田之利。噶玛兰田地南境阔于北境，而居人则北境倍多者，盖由北山穿入程途独近也。北境之地，嘉庆八年以赛神籍男女六万口，尚有余田，则知南境垦耕，其利赖当更广矣。惟地广无人，野番出入，为上者必先布置村落、设营汛、奠民居，而后及农亩，则有官吏、有兵防民，就垦如归市，立致万家，不召自来，而番害亦不待驱而自息矣。一以使番社怀朝廷之德。雍正初年，总督满保言「台湾南北二路生番，自古未通声教，近见内附熟番，轻徭薄赋，亦莫不愿附编氓。应令其照旧居处，并令文官加意抚恤。所报丁口，附入版图，勿事编查，顺其不识不知之性，每年愿纳鹿皮折银代赋，听其输纳，就台充饷」。今噶玛兰番社北境二十三、南境十二。北境居民转多于南者，足以见番民并居两不相碍也。况朝廷以恩意招徕之，以良法绥定之，番垦者归番，民垦者给民，番民所未垦者官为屯田，则番民辑睦，上下和同，台疆将利赖无穷矣』。疏入，上令督抚议之。十六年，总督汪志伊、巡抚张师诚乃定议丈田地、置官师焉。嘉庆十八年，督学广西，剔弊习、黜浮诡，以劳成疾，卒于庆远试院，年六十八。子云铣，乾隆乙卯举人；云镛，嘉庆乙卯举人，晋江学训导。

　　福清县

　　胡宗明，康熙十七年任海坛援剿守备，于上竿塘、赤澳捕贼功加六等，旋克复海坛等处，直抵金、厦两岛，以功加左都督。六月，攻克澎湖三十六岛，进剿台湾有功，赐袭三代，拜他喇布勒哈番，迁太湖营游击、川沙营参将。请休归，卒年八十二。子拱斗袭职。

　　同里李琦字宏圭，亦以援剿守备御寇金厦、克澎湖、剿台湾功任海坛镇标守备，加左都督，拜他喇布勒哈番，予世袭，授西宁镇游击。卒于官。

　　又同县薛起受字允孟，二十三年以把总从游击丁世芳领兵剿澎湖，攻取虎井、桶盘等屿，进抵鸡笼屿，贼溃散，加副将衔授罗源千总，迁直隶马兰守备，除陕西西安副将，终海坛总兵。

　　何誉字会皞，亦以破海寇功，令驻防澎湖，加副将衔、管本营千总。俸满授长福营游击。地属桑梓，誉加意绥辑，兵民共怀服焉。

　　杨士珂字珫儒。康熙十八年诣巡抚吴兴祚陈海岛情形，巡抚奇之，收入麾下。会总督姚启圣商择将材，兴祚以珦对。同游击江升往剿，计擒王三，斩获无算。叙功授海坛镇右营千总。随镇帅林贤克复金门、厦门。提督施琅待以心腹，委以招抚重任，从往台湾，招刘国轩来降，题授左都督，摄守备事。迁江南福山游击，擢贵州副将。

　　时同里何青字符醇，由世职授水师镇标守备从征，克复金、厦、海坛，进取花屿、猫屿等三十六岛，所向有功；授铜山镇游击。

　　方冰字二水，多勇略。总督姚启圣异而拔之，使领先锋入海岛。冰习水务，乘风迅驶，直控贼船，战多奇功。授泉州水师营副将，予世袭。

　　连江县

　　黄飞鹏由行伍洊擢千总。嘉庆二年，升定海镇左营守备，超擢中军游击，复擢镇海营参将。十年，总督玉德奏称飞鹏熟谙水师，缉捕出力，得旨升授副将，署理黄岩镇总兵官。屡与提督李长庚会剿蔡牵，歼擒多名，所获铜铁鎗炮数十件。适被炮弹掷伤腰腿，上嘉其出力，交部议叙。旋调碣石镇总兵。追击郑一、黄亚有等匪船，歼获无算。时英咭唎国商船擅驶进虎门，停泊黄埔，总督吴熊光檄飞鹏管带舟师。夷船径泊城外，官兵喝阻不听，飞鹏开炮吓击，毙夷民一名，带伤三名。夷船惧，遂退。事闻，上嘉其有胆气。嗣偕提督童镇升等追剿盗匪于儋州洋面，生擒盗首乌石二及贼目郑耀章等，赏戴花翎，交部议叙。调阳江镇总兵。在洋卒。奏闻，照军营病故之例赐恤。

　　罗源县

　　黄英字挺通，少失怙，事母兄以孝弟称。康熙十三年，耿逆变后，滨海尚未靖，英谙水性，从事行间，恢复金夏及澎湖三十六岛。题授左都督，当入觐，以母老不忍离，致稽行期。上询其故，英以实对，授江南漕标游击，迁淮安参将、沂州副将，赏戴花翎。擢金门镇总兵。军民立祠以祀。康熙六十年，台湾朱一贵乱，英驻厦门策应。事平，权台湾镇总兵。时兵革甫休，民居未集，英绥辑有方，惠行威立，军民复立祠祀之。旋以老致仕，优游林下者七年。子三：正元、正清、正纲。

　　古田县

　　甘国宝字继赵，一字和庵，少习文，后应武试，雍正癸丑武进士。由侍卫授广东游击，以军政荐授湖广洞庭协副将，擢贵州威宁镇总兵，移山东，历江南、浙江及南澳、海坛，又调台湾镇挂印总兵。台地番汉杂错，国宝以严疆界、谨斥堠为务，民番德之。乾隆二十六年，擢福建水师提督。尝谓僚属曰：『防陆者不可处于家，防海海者不可处于陆』。日坐楼船，督率小舟罗缉，虽风涛弗避也。赐戴花翎。后因被议，权云南开北镇总兵，时缅甸不敢动。后又以广东黎番杀掠崖州及陵水、定安二县，复权雷琼。国宝率轻骑趋五指山擒其酋。事闻，复授台湾挂印总兵。斗六门苦盗，国宝计擒盗首董六诛治之，盗遂绝。因立总巡、分巡、轮巡、会哨之法，兵民安辑。三十二年，擢广东提督。三十四年，移福建陆路提督。奸民王添送倡乱，覆鼎山，国宝选勇士密捕，无一遁者。以病卒于官，年六十八。国宝虽历官武职，而念切民瘼。在南澳时，值岁歉，捐俸赁舟采运谷石，兵民以济。广东惠州大水，设厂给粥，水退米贵，劝民平粜，民无饥色。生平乐善好施，葬无嗣之兵，反殁戍之骨，施棺赠药不倦。雅好文墨，每下车必访其地知名士敬礼之。善画虎，能传其威鸷之神。相传未达时，里中人有见猛虎当门卧者，迫视之，则国宝也。在台湾作纪典以补府志所未及。及卒，六营十郡将裨建祠尸祝焉。

　　林承昌字奕伟，一字文峰。父飞，弱冠充武学生，试君子有三变论，拔冠军。承昌幼受韬略于父，中式乾隆丙午武举人。以水师补海坛镇千总，历提标守备、南澳左营游击。时蔡牵横行海上，党类繁多，承昌攫徐类、械张彩、缚张培、张扬寅等，拯所劫商船所掳民人无数。嘉庆十三年，补闽安协副将。又败蔡逆于广东电白洋，破其党乌石二等歼之。奏入，赏戴花翎，调安平协副将。十四年，擢浙江定海镇总兵。蔡逆东渡，承昌于沙线外洋邀击之，贼舟覆溺无算。值台湾漳泉民闘，南路贼乘间窃发。巡抚张师诚以台湾为海疆重地，承昌素有威望，檄令镇抚，兼捕南路贼匪，奏护台湾挂印总兵。卒于官，年四十五。

　　--以上录自重纂福建通志卷二百二十六。

　　兴化府莆田县

　　吴英字为高，号媿能，晋江人，徙居莆田。幼为海贼掠至岛上，更姓王。康熙二年投诚，给守备札，从提督王进功征海贼郑锦，拔铜山城，叙功加都司佥书衔，寻授浙江提标都司。耿精忠叛军出仙霞关，驻金衢，伪帅曾养性结叛镇祖宏勋陷温州，分犯宁波、绍兴，又犯台州，浙东震动。或间英闽人，不可信，提督塞白理独深契之，授英左营游击，遂从提督先赴台州。宁海官兵阴持两端，提督欲徙之宁波，众不可，欲剿之。英谕以祸福，不戮一人，皆就徙。进兵双门，解台州围。复破水贼张拱垣于三门港，歼伪帅朱飞熊于毛头洋，军声大振。既贝子傅喇嗒视师，问诸将『谁可大任者』？提督以英对。遂以英为前锋。英扬言修毛坪山径，潜引兵从仙居县凉棚小道袭贼后，斩贼帅刘邦仁，遂复黄岩；迁参将。进复太平、乐清县，伪帅许奇率众二万走上塘。英要击之，斩首数千级。贼保残卒隔河而阵。英令人负草一束，夜乘潮填河而济，大破之。遂引大兵直至青田，伪将连登云以十万众围处州逾二载，闻青田破，饷道绝，遂夜遁。时曾养性拥兵三万余据温州，用木马阻拒，乘我师初至，分五路夜烧我营。英急白贝子，令诸军弃营据险，军以不乱。英请分兵五百抄伏贼后，而自率精兵据大羊山阻其要道。夜遇贼，殊死战，达曙，身中数创。复单骑突之。大师继进，伏兵并起。贼自相践踏，斩获无算。英遂北至温州城下，炮伤马颠，复奋起刃十余人，夺贼马以战，溃其众，由将军桥以归。初，贝子收兵，失英所在，大骇，既见英，喜且泣曰：『以一身当数万众，战终夜不息，殆神助耶』！是役也，曾养性仅以身免，耿氏精锐尽矣。还守宁波，贼船二百余艘直临定关。英侦得定关守备方俊受伪札为内应，请提督立斩以示贼。贼退据象山。

　　英复请兵分三路前抵黄溪，击沉贼船，遂复象山。是时耿逆已纳款康亲王军前，檄曾养性、祖宏勋帅众还闽，温州平。而伪总兵冯公辅犹据松阳山下。贝子驻师石塘，命英招之。公辅素詟英名，出就抚。其别魁林惟仁、黄大相等拥众黄鼻山，左倚悬崖，右临深潭，以独木为桥，莫可踪迹。前督抚遣人招之，辄为所杀。英令诸军持三日粮，夜缘城鱼贯而上，度草而下，至杨海滩遇贼，破之，降其众。山寇悉平。而海孽复炽。

　　十七年，郑逆陷海澄，围泉州，断洛阳桥以阻援兵。英从康亲王自陈山坝渡江，以奇兵出贼后，乘贼反顾，遂造浮桥济师，解泉州围。迁副将。帅师援漳州。贼分据山砦，焚江东桥以遏我师。英破砦十九，转战至江口，以炮击沈贼船。督造浮桥以通漳泉路，遂复海澄。明年，贼拥众数万，谋夺江东桥，复击走之。擢同安总兵。十九年，与宁海将军拉哈达、巡抚吴兴祚由同安港口分兵进克厦门，贼遁归台湾。时沿海州郡饥，英请于总督，以便宜许百姓出界采捕，全活甚众。英奏复原姓。明年，移镇兴化，遂籍莆田。

　　会靖海侯施琅督海疆，议攻澎台，引英自动。英谓琅曰：『公与海上有父子弟侄之仇，今日之事，为国靖难，不挟怨杀降，英敢不惟命』。琅从之，遂以二十二年六月发铜山，取八罩，直抵澎湖。前军蓝理被围，英单船拔出之。翼日，进攻虎井屿。贼先锋陈谅、伪镇郑仁拒战，炮伤英耳。英跃上贼船，手刃郑仁，余党骇窜。而英所乘船忽为潮水冲着石上。贼复以火攻，将及，副将詹六奇驾小舟挽英避。英以众军在，义不独存，不肯去。船忽浮起，士气益厉，战弥力。贼大败，毁贼船百九十余，歼伪官将三百余，溺兵五万计。澎湖既克，伪镇将请举事擒渠魁以献，琅将从之，英曰：『囊已誓而背之，是欺天也；不可』。克塽遂纳款于靖海侯，事详施琅传。凯旋，留英镇其地。二十四年入觐，因奏：『台湾四面皆海，土番止求衣食，不为患。自来小寇窃发，皆内地奸民，陆师搜捕易尽。前议设赶缯、双篷船一百号，过多，请减十之八，涊十船分澎湖、台湾二处递文书。其台湾、澎湖经制官兵一万，前议以鹿皮、白糖通洋助饷，不能如期给，不便。臣见台湾民田之外别有水田，皆郑氏亲党及伪镇将所据，所遗耕牛亦多。今除澎湖二千官兵无田可耕，其防守台湾官兵，请以四千屯田，每兵给水田三十亩、牛一头，令其耕种，农隙操练，无事力田，有事出战。则兵有恒产，饷可省半矣』。下部及督抚提镇议行。寻移镇舟山。海寇洪焕等二千余人闻风归命。擢四川提督，散吴三桂余党。川中洊经兵燹，寇屡窃发，英严塘汛，悬赏购募获积盗三百余人，毙其魁六十三人，盗贼屏息。

　　先是叙军功加左都督，给云骑尉世职，至是叙平澎台功，加世职三等轻车都尉。三十六年，调福建陆路提督，旋改水师（并详宦绩）。上南巡，迎驾者再。御书「作万人敌」额以赐，寻加威略将军。请老，不许。御制七言律诗赐之。未几卒，年七十有六。

　　赠太子少保，祭奠如例。子十人。应麟布政使司参议，江西督粮道。应龙，刑部郎中。应凤，康熙壬午举人，户部郎中，江南庐凤道。应鹏，福建水师提标游击。应鹍，康熙辛巳举人，广西灌阳知县。应鹏袭世职。英持身宽厚谨恪，敦族睦邻，置义田饥馑，修兴泉学宫，无怙侈骄暴气，故能以功名终。曾孙元桂字馨治，袭世职，授广东雷州参将。雷地肥饶，耕不用粪，出粟多，商人运粟皆由赤嵌隘口出入，例金日增，元桂立碑禁革，商人德之。

　　林麟焻字石来，康熙庚戌进士，授中书。康熙二十一年，检讨汪楫奉命册封琉球，麟焻为副。却宴金、廪费、口粮，中山人德之。使还，除户部主事，晋员外郎，监督京仓，剔厘奸蠹，宿弊一清。二十六年丁卯科，充四川乡试副主考，转礼部郎中。三十三年，出为贵州提学佥事，绝请托，拔单寒。黔僻处荒陬，文体卑靡，麟焻极力振刷，士风丕变。又请广乡试额，黔士颂之。以荐授参议，未补归里，修葺先世北村别业，日与亲旧觞咏，未尝一预外事。巡抚梅鋗聘修邑志，纂辑详慎。先是闽变将作，建安仙霞道路已梗，麟焻方在籍，愀然忧之。乃潜由邵武出杉关，甫抵南昌，闻耿逆猖獗，急入京，人称其哲。麟焻尝受诗法于新城王士正，一洗竟陵陋习，有玉严诗集行世。

　　朱天贵字达三。幼随父避乱福宁三沙。三沙陷，天贵被掠。郑逆奇其才，厚遇之，授左都督，统楼船二十八镇。水师提督万正色知天贵心存反正，遣其叔炳坤赍书招抚。

　　康熙十九年，天贵遂部三百余艘及众二万余来归，以总兵官候补。正色请设南澳总兵，配兵三千，以天贵镇之。诏授平阳总兵。越三年，大师剿台湾，靖海将军施琅率水师至澎湖，天贵以兵会之。澎湖为台湾门户，贼并力拒守，垒上环列大炮矢石，众莫敢近。天贵叱所坐舟先进，直薄炮垒，烧敌船，歼其众。大师继进，夺六屿，澎湖遂平。而天贵为飞炮所中，死于舟中。天贵瑰玮岸异，遇战勇敢争先，莫能当其锋。死时年三十七。事闻，赠太子少保，谕祭，谥忠壮。子源湻。

　　聂国翰，其先江南和州人。父昱张任兴镇游击，遂籍莆田。国翰弱冠娴骑射，骁勇绝伦。由台湾把总以功历升游击。康熙六十年，值台匪告警，总督觉罗满保令协办军需，授象山副将，施粥账饥，碑颂载道。擢金门镇总兵官，调南澳，屡际岁歉，国翰捐资运米。分别赈济，全活无算。性喜儒术，创建义学，令军民子弟咸就诵读，复增置学田，以资膏火。寻卒于官。赠都督佥事，祀忠义祠。

　　仙游县

　　黄龙字见侯，由永春迁居仙游。少贫，依族叔于光泽。值江机、杨一豹滋事，从总兵陈龙剿之。得贼所掠妇，悉资之归。又从征伪藩朱统锠于江西，巡抚吴兴祚壮之，拔置麾下。从复永春、德化，解泉州围，败海寇于江东，克金门、厦门、南日、海坛诸岛，授海州游击。历官至南澳总兵，致仕。爱仙游风土之胜，遂家焉。子文晖。

　　张韬字在皋。性侠烈有胆智。顺治间，草寇窃发，乃集众备捍御。康熙十五年，大兵入闽，身为前驱，定兴化及泉漳等府。寻辞归。阅岁，泉漳被围，抚军吴兴祚辟之。所至辄奋勇当先，恢复永春、德化二县，复解泉漳之围。郑成功遣兵屯惠安，韬设奇直

　　兵垒，以功授总兵官左都督。

　　施而宽字容臣。弱冠胆气过人。总督姚启圣委署同安守备。值大兵南征海寇，而宽帅偏师进剿，复海坛、平海、湄州，直抵金厦两岛。以副将衔授铜山守备，从攻澎湖，克台湾功加左都督，世袭拖沙喇哈番，累迁虎门副将。会洋盗骚扰，而宽抚平之，迁西安副将，改龙门水师，擢狼山镇总兵。绝规例，礼文儒，甄将才，立义塾，瘗遗骼，士民感其德，为之设祠立碑。年七十一，卒于官。赠太子少保，赐祭葬。

　　--以上录自重纂福建通志二百二十七。

　　泉州府晋江县

　　黄熙允字维敬，一字恭庭，凤翔孙，明崇祯庚午、辛未联捷进士，授南海令。竖椿门以防海患，饬备战具剿荡海寇刘香。居民往来，常苦水寇劫质，协同邑绅辟除大通■〈氵窖〉口石路数十里，闾阎永赖。行取擢户部主事，历礼部仪制司郎中。国朝受命，八闽尚阻声教，熙允奉命招抚，仗中枢节以行，建牙吴越中，推诚怀来。大军入闽，曾无遗镞染刃，事竣纳印节，由尚玺历银台冏卿，晋刑部侍郎。癸巳，以年老乞归。弟徽允亦后一年归，时比之二疏。年七十八卒。子志遴。

　　志遴字铨士，又字鸥湄。甲申间，南北道梗，志遴以父在京，间关入侍。顺治乙酉隽京闱，丙戌第进士。国朝闽人通籍自志遴始。选庶吉士，授国史院编修。戊子，主试北闱，熊伯龙、张永祺、戴王纶三科榜眼皆出其门。庚寅，奉使过里，还迁侍讲，转侍读，升宏文院侍讲学士，与修太祖、太宗两朝实录，升秘书院侍读学士，晋少詹事，出为湖广左布政。劝民农桑，以为守令倡。时经略洪承畴驻楚，督征滇黔，志遴挽运转输，咄嗟立办。海寇犯江宁，楚中震动，武昌戒严，逃出城者日千万计，呵止之不能禁，谋闭城门。志遴白于当事曰：『愚民禁之则愈惊且下，人因以为利；任之则两害俱息』。不数日，果定，荆襄、安德诸郡遭水患，饥民流寓武昌数万，为请开赈百日，度秋将熟，人给斗米为归资，欢腾而去。己亥，丁内艰归。会部使亲查各省衿士宿逋，疏名入告。志遴力劝同郡急输，且出千余金代补缺额。故他处多被累，而泉士独免。服除，至江宁迎父归里，为构霞坞别墅居之。推补云南，改贵州，未行而卒。子之騄，顺治丁酉举人。

　　黄熙缵字俞维，一字儆庵，顺治十一年举人。授安庆府推官。有大猾某窜籍通贵幸为民患，上官莫敢问。熙缵设法钩毙之。能声四振。邻封冤狱皆来求质，多平反。权府事。会海寇犯瓜州，镇江失守，遂分兵为二，一逾扬州，一度宣歙。而安庆孤悬上流，众心疑惧，熙缵招集散亡，厚抚士卒，教以作止冲伏之法，遂登陴固守。时有持伪檄至者，缚置狱中。及贼至，开门跃马，挥士卒奋击，瞬息奔溃。值江宁亦战胜，贼退伏无所，流桐潜间，犯黄荆。熙钻夜驰击之，俘获无数，降伪总兵、伪副将七人、贼众数千，安庆以靖。上嘉其功，授三等阿达哈哈番，世袭四次，入为刑科给事中，转礼科。丁内艰归。服阕，赴京，遽卒，年四十三。赐祭。礼部侍郎富鸿基志其墓。子基严袭职。

　　万正色字惟高，一字中庵。初以黄姓从军。康熙三年，以招抚海贼陈灿授职，擢陕西兴安州游击。逆藩吴三桂反，四川应之。正色从西安将军瓦尔喀进征，运饷银十余万至汉阴县，营中夜噪，正色曰：『是欲因乱攘取吾饷耳。静以镇之必止』。密敕左右控弦以待，噪者果息。伪总兵谭宏等据阳平关拒战。正色率兵败之于野狐岭，夺朝天关，乘胜克七盘关，复广元、昭化、苍溪诸县，至保宁府，屯蟠龙山。贼以我兵深入，绝我粮道三十余日，兵各饥困。统帅乘夜溃围而退。正色持大刀殿其后，行六、七程始达汉中府。时人因称为「黄大刀」。擢山西平鲁卫参将，疏复原姓。寻除副将，授岳州水师总兵。岳州为吴三桂所据，重兵宿将皆聚其间。贼将杜辉、江义立桩于洞庭之套河峡，又置砦岸上，设兵固守。官兵攻之，四载不下。正色置前锋军七星山，遣将廖春率兵百余人乘雨夜袭杀岸上守者，而自驾小舟入乱苇中，尽斫其桩木，纵火呼噪，贼惊乱，自相残杀，我军遂进湖，堑君山以扼贼，大小十七战皆捷。叙功加左都督。是年三桂死于衡州，子应期与伪帅杜辉、江义等婴城固守。正色以计间之，贼内溃，应期弃城溃围走长沙。正色豫饬陆路诸师遏其前，调船兵袭其后，首尾夹击之，遂拔岳州。而常德、长沙诸郡以次削平。

　　时福建耿精忠亦降。海贼郑锦犹据金门、厦门，陷海澄。正色自以闽人，素悉海上情形，陈水陆战守机宜，言：『闽地负山枕海，贼出没无常，今宜择其官兵习于陆路者分布要害，使贼不得登岸，水军自万安镇顺流直抵金门，塞海澄以断其归路，贼自厦门来援者，则从金门掩击。更请蠲除沿海边地杂派差役，使民安居乐业，不致穷而投贼，则闻风归命者必多，贼党自散』。疏入，特旨加太子太保，调福建总兵，擢水师提督。时议檄调荷兰国船到然后进攻。正色疏言：『荷兰船迟速莫必，延至三四月风信转南，我舟又当退泊闽安。老师费财，敌锋愈炽。不如集现存舟师，直取海坛。海坛为贼帅朱天贵所据已七年，破之则夺其所恃，厦门、金门自危，海澄闻风必溃』。上是正色言，遂移咨巡抚吴兴祚，率陆路兵先据围头，而以林贤、黄镐、陈龙、杨嘉瑞为援剿四镇，领兵而南。时朱天贵有从叔丙坤在兴化，正色令赍书往招天贵，而泄其言于海上，分前锋兵为二，声言鸟船由外洋进，赶缯小船由内洋进。天贵分兵堵御。正色自以所乘大船由浒屿门入。天贵急迎战，正色佯置天贵取他舟，诸伪将以天贵有异志，各怀观望。我师奋勇争进，击沈贼船十六，贼兵溺死者三千余人。天贵退据南日、湄洲诸澳。正色既克海坛，率将士乘锐追击，直至平海卫，与兴祚师会。天贵闻风遁去。正色虑其退据崇武，亟分将士为六队，乘风南下，击沈其舟十二，遂克崇武。人定后，忽令各镇移泊，贼果来劫，不值。诘旦，复分兵为六队，先以两队乘上风，以两队从下风诱战，以两队冲其中。兄德耀亦率四镇兵至，斩伪总兵吴丙、伪副将林勋。时巡抚吴兴祚自崇武驰会。正色曰：『贼已窜料罗，则海澄、金门、厦门皆空虚，疾引兵由同安石浔渡师，可袭取之，吾邀其归路，数十年逋寇可立歼也』。翌日，陈昌、罗士珍等以海澄降。郑经知事不可为，率家属遁归台湾。正色分兵为三路，直捣料罗，遂至金门受降，朱天贵率镇来归。因疏言：『海岛澄清，实藉风潮顺利，乞赐敕封天妃，以隆昭报』。下部议行，并遣礼部官祭告。复疏请复沿海边界以苏残黎，严边防以杜寇萌。自海坛、厦门、金门、海澄以至铜山、南澳，留水师三万分镇之。

　　初克海坛时，奉旨下部叙功。有言正色先朱天贵密约投诚，乃进兵取其空地，无攻击殪贼之事。兵部据其言入奏。上曰：『正色志靖海氛，不俟荷兰国船，领水师先行出洋，驱除海逆，迅奏肤功，不得以朱天贵密约投诚，谓冒滥军功，仍即与议叙』。于是部议得予骑都尉世职。明年，改陆路提督。未几，移云南提督。总督范承勋劾以纳贿侵粮，夺官仍留世职，卒于家。

　　正色胸有七痣，声如洪钟。八岁时，母病目，以舌■〈舌氐〉之，遂愈。父以非罪系，请代得释。及贵，修洛阳桥，开八卦沟，建晋江会馆，人至今称之。幼习举子业，辍而学剑。及为大将，不废吟诵。子际瑾、际璋、际瑞、际昌、际祥。以际祥袭职。孙希韩。元孙朝景。

　　际璋字以昭，从父平金厦两岛，论功授左都督，辞，愿以吏事自见。除南汝佥事，迁开归道，理河北漕，定斗式，平量法，旗丁勒石纪之。累擢右江副使。以平獞功迁两广盐道，除滞征课，商与吏皆赖之。权按察司，定大狱四十余。以疾卒于官。

　　际瑞字尔觐，以赀授主事，召入宿卫。出为保定参将，累迁至广东提督。粤地番舶辏集，帅府旧有例金，际瑞悉革汰之。移浙江，以老告归，年七十卒于家。

　　际昌字尔言，例贡生。长于诗歌。

　　际璜与际昌子希韩同举雍正丙午乡试。

　　朝景字子庆，府学增生。性谨厚，提督甘国宝延之教授。有婢奔焉，朝景峻拒之，晨即辞馆。问其故，不言也。

　　同邑魏士曾者，正色之中表弟也。吴应期与杜辉、江义等固守岳州，正色思用间谍以携之。士曾时为千总，欲遣赍书往招之。又自发蜡丸与杜辉、江义、陈华、陈珀等，既而止之。士曾曰：『今逆贼势蹙，以王命往招，必无所害。设私书漏泄，为彼所害，则杜、江诸逆不能独生。贼既内溃，岳阳必破。士曾何惜一人之身为朝廷报效乎』？正色壮之，遂以蜡书缝诸衣，驾小舟至岳州，入见应期，极言就抚之便。应期疑之，遣就外馆。复召之，搜其衣，得杜、江等蜡书。夜召杜、江等十一人入计事，即席上擒杀之。士曾亦被害。陈华、陈珀相继投诚。岳州既平，正色购士曾尸，亲临葬所哭祭，特疏请恤，赠守备，荫一子卫千总。

　　林贤字克希。由援剿左镇从提督万正色平两岛，授海坛总兵。将军施琅澎湖之战，贤率右队先进，被贼舟环攻。贤身中两矢，呼军士殊死战。诸将继至，遂克之。论功加世职。卒，赠太子少保，予祭葬。子达字敏仲，随父攻克澎台，叙功授左都督，迁霸州营游击，移镇海右营，擢莱州参将、杭州协副将、黄岩镇总兵。汰例金，禁贩米出外洋，捐修学宫，敦诗说礼，有儒将风。以年老乞休归，年七十三卒。达子振龄，雍正四年、七年两科副榜，以荫任奉天治中。

　　徐日升字天章，原籍惠安。由千总叙功累迁至金门镇总兵。年八十三卒，赐祭葬。千总洪范字寿箕，守备阮钦为字君博，同平金厦两岛。复随将军施琅克澎湖。洪范招抚伪将房锡鹏等，授左都督，累迁至海坛总兵。卒，赠太子太保，予祭葬。钦为以功累迁至南澳总兵。卒，赠太子少保。王廷彪，顺治庚子科武举人，以平澎台功加左都督，累迁至古北口总兵。张国字昭侯，以平台功授襄阳游击，又以运粮会剿红苗功累迁至定海总兵。胡泮字济轩。提督万正色援岳州，泮应募，授营千总，协力破栅，平君山。复从正色平金厦二岛，历官温州镇总兵，以功加左都督世袭。

　　黄曰字邦耀。康熙十九年，从万正色率舟师克海坛、平海、湄洲、浯州、厦门。二十二年，从靖海侯施琅克澎湖、台湾。叙功授左都督、拜他喇布勒哈番。久之，借补同安营把总，视前所授阶降，而曰处之恬然，饬伍卫民，赈穷戢暴，积二十六年不调不迁以卒。初，曰之捣澎湖也，风急帆摇，敌势方张，舟人畏怯观望。曰奋袂起，夺舟师所捩舵，乘风突进。诸军皆进，遂破之。统兵者抚其背曰：『壮士得非黄曰乎』？又尝受知于总督满保，然皆以老故不果荐。年八十一卒于家。

　　施世骠字文秉，一字怡园。年十五六，侍父琅征澎湖，练舟师备得款要。澎湖之战，以轻舰直前，冲冒烟火，观者以将种称之。叙功加左都督。始仕为济南城守参将。康熙三十五年，上亲征噶尔丹，天津总兵岳升龙荐世骠随征，命护粮至奎素地，从大将军马斯喀追贼至巴颜乌兰。凯旋，仍赴济南，以忧归。服阕，授临清副将，擢浙江定海总兵。上南巡，御书「彰信敦礼」匾赐之。时海中多盗，有江仑者屡出剽掠。世骠曰：『此积年巨盗，非我往不可得』。遂扬帆而出，遇之北洋。贼抵死拒。命家将奋力持火叉一跃而上，众军毕登，斩江仑于舟中。又遣施大英乘商船以饵贼，追至，始揭旗鸣鼓。贼惊愕失措，尽俘之。事闻，赐戴花翎，擢广东提督，移福建水师提督。简精锐，汰羸弱，以家赀增鸟枪鍪铠，造哨船二十余，艨艟旗帜，为之改色。

　　六十年四月，台湾奸民朱一贵自称明裔，倡乱于凤山县境，遂陷台湾府治。世骠闻报，尽出家财以赏士。募敢死者、善没水者、能攀崖悬壁者，皆厚赀钩致之。以厦门重地，未敢遽离。闻总督觉罗满保至，喜曰：『重地有托，吾可以行矣』。遂抵澎湖，登岸营新城。知北淡水营守备陈策，尚以孤军死守，遣游击张駥往助声势。乃上疏告师期。命洪选、洪就驾小舟先发，树青、白两旗于台湾南、北港以为标帜，命守备林亮为左先锋，游击林秀为右先锋，世骠自将中军，直抵鹿耳外洋。南澳总兵蓝廷珍继之。亮先发炮，中其贮火药器，火大发，贼惊溃。是日海潮骤长八尺余，遂夺安平镇。贼连日犯安平。世骠用降者计，密遣亮等率兵由西港仔暗渡，出府治之背，分遣游击朱文、谢希贤由盐埕大井头进，林秀、林崇由七鲲身冲濑口，并指府城；自率大军登岸交攻。贼大溃，遂复府城，朱一贵遁去。先是总督议三路进兵，世骠曰：『南路之打狗港，南风盛不可泊也；北路之清风隙，离府百有余里，挽饷为艰；贼乌合之众尽在中路，直捣鹿耳门，破之必矣，成功且速』。果七日而奏捷。遂遣王万化，平南路，复凤山；遣朱文复诸罗，通北淡水。未几，总兵蓝廷珍购杨旭、王仁和等得朱一贵及其党张阿三、翁飞虎等以献。捷闻，上赐东珠帽、黄带五爪龙袍、四团龙补服，均异数也。世骠自行师以来，未尝一夕安寝。至八月，飓风大作，彻夜立风雨中以镇军心。得疾卒，年五十五。遗疏言：『臣父琅昔日蒙恩葬闽，今臣骸骨愿与父相依，并留臣幼子随臣妻守茔。近因剿贼借藩库银一万两，容臣长子云南知府士冈、次子广东游击廷旉变产交完』。疏入，奉旨：『施世骠效力年久，劳绩懋着。台湾匪类窃发，即调遣官兵亲渡海洋，七日内克复海疆要地。正资料理，忽闻将星陨落，朕心深为悼念！着赠太子太保，察例赐恤。所借藩库银一万两，免其偿还。安葬福建及妻子留闽之处，并照所请行』。赐祭葬如典礼，谥勇果。雍正元年谕曰：『提督施世骠统领大兵，鼓励将士，七日之内，克复台湾，着给予一等轻车都尉世职。以其子廷旉袭』。

　　世骠从弟世琅字文绍。康熙十六年海氛未靖，诣宁海将军喇哈达陈敌可取状，为向导克复漳州，授游击。随从父琅讨平澎台，擢涿州参将、张家口副将、延绥总兵。以内艰归，卒。

　　韬字文起，从世父琅军中十余年，着有劳绩。不乐仕进，好施与。同安大水，捐金买澳田分济被溺诸家。又设育婴堂以收弃女；捐社仓谷以备不虞；修造桥梁，自省抵漳州，大小计百五十有奇。年七十六，无疾而逝。

　　韬子士岳字伯干，以贡生授福清教谕，迁诸罗、凤山。秩满，除遂宁知县，擢知嵩明州。丁外艰归。朱一贵陷台湾，世骠提督水师，知士岳晓畅军机，命督陈军前，屡着奇绩。论功以按察副使用，行至福州，病卒。

　　曾成字平卿。从军平台，权后军游击为先锋。战澎湖，有功，授兴国参将。时贼陈必富攻陷汉阳、黄州等郡，势猖獗甚。成与战绣球墩，大破之。贼来益众，相持八昼夜，援至乃遁去。成乘势攻复黄州。擢杭州副将，移象山，迁碣石总兵。擒平山、陶娘诸盗，海上以宁。

　　施世纶字文贤，一字浔江。康熙二十四年，以荫授江南泰州知州，以强直名。时淮安下河被水，经理大臣莅州督堤工，从官某强民女为妾，世纶持之急，立还诸民。是年，湖广兵变，援剿兵过境，沿途侵夺。世纶具刍粮以应，而令人各持一梃列而待，有犯者立擒治之：兵皆敛手去。圣驾南巡，过扬州，召对良久，顾左右曰：『此天下第一清官也』。移知江宁府。有上官私人居奇，市价顿涌；陈其不便，罢之。杖毙惑民女巫钱氏，以父忧归，士民争投一钱以赆，却之；乃建亭于署侧，名曰「一文亭」。岁余，起苏州知府，以服未除，辞不赴。服阕，授江南淮徐道。时湖南按察使员缺，廷臣以世纶请。上曰：『施世纶，朕深知之。其操守果廉，但遇事偏执。百姓与生员讼，彼必护庇百姓。生员与缙绅讼，彼必护庇生员。夫处事惟求得中，岂可偏私。如施世纶者，委以钱谷之事，则相宜耳』。遂迁湖南布政使。先是议迁五开卫，署于平屯，俾黎平府专城而治。世纶以五开卫界黔粤、控蛮夷，实为辰沅靖之藩篱，平屯僻处一隅，不惟建造无资，且孤立堪虞。若官府两迁，必致流离失所。若仅迁卫署，贡赋出纳，遥制为难。矧自明迄今，府卫同城，军民相安无事。请仍旧便。又以衡州府之安仁、桂阳州之嘉禾、临武、永州府之江华、宝庆府之城步及郴州之桂阳、靖州之通道，请添设教谕；永定、铜鼓二卫、绥宁、会同二邑，请添设训导。皆奉旨允行。移安徽布政使，除太仆寺卿，以失察湖南兵劫掠夺官。旋授顺天府尹，擢左副都御史，迁户部右侍郎，总督仓场。寻出为漕运总督。五十九年秋，陕西旱大饥，议挽河南谷二十万石往济之。上命世纶赴豫省视河南府至西安黄河运道，且察陕西积贮。乃自孟津历砥柱、上龙门，由陕州达西安，量地险易，及纤路通阻，酌舟运多寡有差，遂抵西安，会总督鄂海协理军饷。州县积贮多虚耗，而西安、凤翔为甚，遂疏劾二知府下吏杂治。时世纶有子知会宁，鄂海以是要之。世纶笑曰：『吾自入官以来，身且不顾，何有于子』？鄂海竟以失察罢。其年冬，诏发帑五十万两，并陕西常平仓贮谷百三十余万石赈饥民。遣部曹十二人属世纶总其事。世纶因历陕境，分为十二路，选郡县能吏十二人与偕。戒曰：『穷山荒谷，无不历也』。又虑豫省先运米将尽，请催豫省后运米平籴，再拨河南、湖广米存贮备用。均如所请。明岁，旱得雨，命归淮南理漕事。督运至通州，适黄河决荥泽北岸，东灌张秋。命往视。乃自青县复折而南，至张秋，造浮桥以利牵挽。日夕河干，未尝休憩。素羸弱，由是得疾。具疏乞休，上慰留之。令其子廷祥驰驿省视，竟不起，年六十四。遗疏请随父琅墓附葬闽省，上允之。并赐祭葬如例。

　　世纶子廷瑞，字辑五，由监生考职州同，授泰州州判。曰：『先人始仕之区也，稍不谨，贻羞匪浅矣』。于是禁苞苴、惩奸宄，民有父子济美之称。迁海州州同，擢镇江粮捕水利通判。值京口堤陷，廷瑞请石堤。购碎石数十万，鸠工营筑以护之，民得安堵。擢淮安里河同知，以卓异荐权淮杨道，擢平越知府。决十数年未清之案，获久亡之巨盗，苗民感戴。卒于官。

　　世纶弟世骥，字文中。幼能文，工骑射。隶总督姚启圣军中自效。以克澎台功授左都督，改部主事，除严州府同知，摄严州、金华知府。有豪绅夺民产，历久不能直，世骥毅然归之民，声望大振。捐俸重修严子陵祠及钓台。洊历廉州知府。复修东坡海角亭、伏波铜鼓庙。旋擢副使，卒，廉人祠祀之。

　　世纶字文迦，授府贰不赴。

　　倪鸿范字伯畴，康熙辛卯武举。会台匪朱一贵乱，父兴时为提标中军参将，例应居守。鸿范承父命，招募丁壮，自备粮械，请大帅麾下效力。从攻鹿耳门，先登陷阵。又穷捣贼巢，擒贼将苏张、周和等。以功授千总，累迁至苏松游击。雍正九年，秋潮暴涨，淹没庐舍，兵民乏食，星夜驰白抚军，集米船以接济。擢川沙参将。有王大聚党诱儿童采割，匿支河，莫能踪迹。鸿范廉知，穷捕抵法，其害遽息。擢嘉兴副将，迁温州镇总兵。捐建育婴堂，开万全斗门以资灌溉，造华盖山瞭台以防火灾。权福建水师提督。

　　厦门玉屏书院久废，为僧所据，鸿范商之道府重建之。又权广东全省提督，终浙江提督。

　　从子邦良，字耜南，乾隆壬申举人。知广东安定县，值黎变，亲冒失石平之，地方恃以安谧。丁艰归，以哀毁卒。

　　同县施士黻字文猷，康熙乙酉武举人。一贵之乱，亦散家财、募死士，从蓝廷珍攻鹿耳门，擒获张周和，以功授都司佥书衔。

　　陈策字锺侯，由桐山守备移淡水。康熙六十年，寇朱一贵陷全台，策以孤军力守一隅。奸人范景文入境煽诱，擒获正法，民心以安。大兵入台，制军满保檄剿北路，收复南嵌、竹堑、中港、后垄、吞霄、大甲、大肚诸社落，以功擢台湾总兵加左都督。卒，赐祭葬。雍正二年，给恤赏银二百两。子梦兰，雍正丙午举人，任莆田教谕。

　　朱文字郴臣，先世袭封永宁卫指挥，遂家晋江。由行伍历官至闽安镇游击。朱一贵乱，檄至厦门，制军集众画策。群议欲分中南北三道以进。文曰：『风潮之中，分易合难。若声言分路进兵，令贼应接不暇，届期合兵专攻鹿耳门，则险要属我，破贼必矣』。从之。命为左先锋，会提督克期进兵，遂克台湾。授参将。请筑诸罗城，捐修学宫。迁安平副将，擢海坛总兵，摄金门镇。卒于官，赐祭葬。时同县林政字叶山，以从征澎湖及噶尔丹功，历官至副将。朱一贵之乱，从总督满保力战于七鲲身。台湾平，兼摄水师副将。

　　--以上录自重纂福建通志卷二百二十八。

　　泉州府惠安县

　　林皋字伯宏。康熙初，从将军杨捷征海寇，破渐山、东埭、万人洞诸处，擢提标游击。又克复金厦诸岛贼，余众犹保江东桥、湾要树等砦。总督姚启圣趣兵南下，皋率所部先攻刘国轩所筑十九砦，平之。加拖沙喇哈番。改芜湖游击。会征噶尔丹，转饷有功，擢东兖参将，迁定广副将。招徕蛮苗，远近帖服。擢南澳总兵。年八十七卒。子士佐，世袭拖沙喇哈番。

　　同安县

　　陈昂字英士。少好击剑，有勇力。弱冠贾海上，熟识海岛港门，风潮险易。总督姚启圣、提督施琅攻台湾，闻其名，召与计事。昂指画形势，了如指掌。琅善之，置麾下参计划。及战澎湖，身自奋击，所向披靡。叙功授苏州城守游击，累迁碣石镇总兵，擢广东副都统。莅任即疏劾天主教惑诱群愚。又见沿海困于洋禁，谓其子曰：『滨海民生业尽在番舶，禁绝之则土货滞积，生计无聊，未有能悉比利害者，即知之又莫敢为民请命。我今疾作，终此而不言，则终莫上达矣』。遗疏以闻，报可；商民称便。子二：伦炯、芳。

　　伦炯字次安。为诸生，博通群书，尤熟于外夷情形土俗及洋面针更港道。召充宿卫尝扈从。垂询外夷情形，所对悉与图籍合。时台匪朱一贵倡乱，奏曰：『乌合耳，无能为也』。详言所以易平状。及平，赐赉有差，授台湾南路参将。建凤山县城，督理有方。迁安平副将。筑海岸护安平夷城。悯平台死事者，建五忠祠，祀许云以下五人。擢台湾总兵，励己率属，时有「总镇清廉补破靴」之谣。又移镇高雷廉，裁洋舶例金。移镇苏松狼山，为崇明人廓清数十年匿粮积弊。乾隆七年，提督两浙五载，以罣误夺官，奉母归养尽孝。

　　芳字名侯，貌魁伟，能挽数石弓。为把总，稔盐捕以私盐诬人，动辄破产，罹刑狱，白于当道力除之。擢吴川游击。有造孩子酒者，刳胚胎投糟中，吸其气酿为酒，杯值钱百。罹其毒者无算。事觉，知县将薄罚释之。芳曰：『此何如事，不除其人而绝其害，非法意也』。立揭其事于大府，置极刑，其害遂绝。后以病免。

　　子埙字仲箎，以从父荫补福建水师提标左军守备，迁金门游击，移台湾中军，授烽火门参将，移广东大鹏营，擢香山副将。香山当广海门户，西南诸番舶所辐辏，而澳门红夷室家杂处，其外零丁诸洋汪洋无际，奸民剽掠，聚散无常。埙内镇抚、外巡缉，夷民均安，洋盗相戒不入其境。后巨盗曾德度等发觉，独香山无事。摄碣石总兵，卒于官。埙生长将门，双目炯炯有光，善骑射，而性温雅，所至与诸有司和衷相济，人服其识礼。

　　陈梦球字二受。父永华，见孝义传。康熙甲戌，梦球以旗籍成进士。圣祖谕大臣曰：『此忠义陈永华子也』。即日擢编修。三十七年，奉命运米赴高丽赈饥。又使自北直抵闽，巡视六省海道险要。旋扈跸南巡，复往山西鞫抚藩互讼，皆称旨。三十八年，典试湖广，擢侍讲，督学山西，未任而卒。事闻，恤其家，食俸三年。

　　林君升字圣跻，由行伍出身。康熙六十年，奉檄带兵运饷赴台，累擢至黄岩镇游击。雍正四年，以保举授定海总兵，严守御，密巡逻，沿海以安。值岁荒，筹划接济，全活甚众。乾隆四年移金门，七年授广东提督，以忧归。服阕，复提督广东。凡三至而兵民胥悦。移江南，卒于官，赐祭葬，谥温僖。子植以荫授大理寺丞。

　　同里吴楠字世乔，精晓水性。从攻厦、金两岛。及平澎、台。叙功加左都督，授春江副将，擢南澳总兵。

　　魏国泰字德良，补水师提标把总。朱一贵乱，奉檄征剿。台湾平，累迁至洞庭副将，擢金门镇总兵。会贵州苗变，奉檄往镇远协剿。时苗匪夜袭镇远，国泰计兵丁在外分防，城中仅四十余人，乃预出城伏兵击之。苗望帜却走，镇远以安。平苗后赴金门，移碣石镇，再移广东右翼镇，未赴而卒。子文伟，以荫补守备。

　　蔡攀龙字君宠，貌雄伟，声如洪钟。少贫，捕鱼为业。负贩入市，力兼数人，市翁异之曰：『伟丈夫苟从戎，当得富贵』。攀龙曰：『吾再应募再黜矣』。翁曰：『将军以服饰取人耳。子盍从我游』。遂延至家，妻以女。适镇将复募士，翁为制戎服以往。镇将奇之，授外委。以捕盗功，累擢至海坛右营游击，移澎湖。林爽文作乱，总兵柴大纪遣军北援，府城空虚，檄召攀龙至府。攀龙率兵四百，相度地势，于南关外二里许桶盘栈筑垒，未就而贼至。攀龙坚壁以待。会台防同知杨廷理率义兵出战，与攀龙分左右翼夹攻，大破之，夺其器械，并搜出为号辅国印。提督黄仕简至府，使总兵郝壮猷剿南路凤山贼，以攀龙为副。攀龙斩贼掣旗，毁其巢，复凤山县城。提督以府城势孤，檄攀龙归，而凤山复陷，贼益张，数攻城，为攀龙所掣不得逞。贼忿曰：『但翦灭此，得府城如反掌矣』。率众五万围桶盘栈数匝。攀龙开八门冲杀披靡，手刃三十余人，士卒亦奋勇杀贼。初，攀龙所乘马神骏，所向无敌，至是贼鎗几及攀龙肩，马忽腾跃，伤马胸七寸而不仆。既解围，知贼必以马伤复至，令备之。黎明，贼果至，复击走之。将军常青见之，拊其背曰：『虎将也』！自是贼称蔡老虎，见其旗帜咸股栗去。叙功超升副将，赏戴花翎。时柴大纪驻军诸罗，为贼众所困，常青命分兵往援。攀龙以东北路经窄，箐密易伏，欲由西道进兵。群议以东北路近，不听，遂行，至半天厝，伏果发，击退之，焚其寮。不数里，至大仑、竹仔脚、老官店，伏兵蜂起，诸将相顾失色。值秋雨滂沱，断炊灭灶，衣装尽湿，鎗炮不能施，全军陷于正音庄。副将贵林及游击杨起麟、邱能成、都司杭富、守备马大雄俱战死，凡阵亡将弁二十余员，兵丁义勇千余人。独攀龙与游击孙全谋率兵勇冒雨前进，突围而东，且行且战，至三苞竹庄，气仅属，遇柴大纪出城接应，方得入。诸罗被围已三月，贼断粮道，粒米不得入，军士饥乏，剥树蒸豆■〈艹黠〉为食。攀龙与大纪激厉士卒，死守孤城，凡六阅月。大军至，始解。上嘉其能死守，改县名为嘉义。台湾平，擢攀龙台湾总兵，复擢为福建陆路提督，授参赞大臣，又迁水师提督。计自东征以来，大小战八十三，赐健勇巴图鲁名号入觐，召工画像，列入紫光阁平台二十功臣之中。御制赞有「台湾战将，巨擘惟兹」之句。借补江南狼山镇总兵。值江南山东交界之黑水洋有盗劫各案，命攀龙会同山东登州镇总兵恩特黑默亲往查勘，谕以毋得诿卸。旋奏勘明江南山东以牛车山为界，立定缉盗责成。谕曰：『恩特祭默、蔡攀龙亲身查勘，远涉外洋，尚属冒险出力，着各赏缎二疋』。嘉庆二年七月卒，子辉荫六部主事。

　　杨华字良渊，以行伍授外委。乾隆五十一年，从征台湾，以功迁海坛守备。因护送琉球贡船至五虎洋，擒大盗并释良民之陷盗者，擢都司，累迁至副将，摄苏松总兵。吴淞为苏松要害，海寇蔡牵累阑入为患。华至，断接济，搜间谍，增设炮台，自金山卫、刘家河、福山港、宝山等处联络声援，防堵无间寒暑。贼不敢犯江南界，华之力也。寻授苏松总兵，摄提督。上疏乞休。子武镇授福建水师游击。

　　胡贵字尔恒。少有智略，习水师，风云气候，港■〈氵义〉险易，靡不周知。由行伍累迁至南澳游击、玉环参将、闽安副将、苏松、潮州、琼州总兵、广东提督，移浙江，一载仍移广东。历官三十余年，裁例金，勤训练，严巡哨，于救灾弭盗尤急。在苏松，督运漕粮十万石来闽赈饥，至温州遇飓风。贵望空默祷，风顿息。及旋崇明，适海水骤涨，漂没庐舍、人口盈万。贵亟与知县商赈。县令以待请为辞。贵曰：『难民死在顷刻，岂能俟报？有谴，吾任之』。即开仓赈济，又虑县中佐贰少难周，遍令标属四十余员协同分赈，众有难色。贵毅然曰：『尔等非以卫民乎？倘赈有不周，或改变，尔等岂能名患』？即奏请拨帑金十八万、仓谷二十八万，并请截漕接赈，民赖以安。在广东，值逆匪王亮臣等倡乱，贵飞檄边界，预截逃路，分遣部将往增城、虎门、华峰、蓝汾二山严行搜缉。而增城在万山中，尤阨要。贵即勒兵驰镇之，适制府阿里兖亦至，分道进搜。一从华峰入，一从蓝汾入。诸逆次第捕获至二百余名。复与制府筹善后策。事闻，加秩、赐戴花翎。卒于官，赐祭葬，谥勤悫。

　　子振声，字子容。由厦门提标行伍，积十四年补澎湖把总，拔千总，权守备。值台匪林爽文乱，檄赴军前。振声奋不顾身，擒贼目陈来等。叙加补海坛守备，累迁闽安都司、海坛游击、玉环营参将，迁广东龙门副将。时巡抚阮元以振声熟悉海洋情形。留浙缉捕，授温州总兵，剿获贼匪，击沈盗船，不可胜计。嘉庆九年，督抚会议，请不分闽浙，以提督为总统，以温州、海坛二镇为左右翼，各配船二十会剿。振声独领二十船追至西洋，望见蔡牵七十余艘，皆所劫台商巨舰。时六月初五日也。北风大发，盗乘风势甚猛，哨船咸怀畏葸。振声传令进攻，把总冯光升请俟各船齐进，不听。又曰：『大人独不念太夫人乎』！振声泫然出涕曰：『食君之禄，巨魁当前，而可任其猖獗乎？且战阵之事，尽忠即所以尽孝』！遂下令曰：『敢有言退者斩』！奋勇冲击，自未至申，伤毙贼匪甚多。蔡牵见官兵深入无援，乃率新附梁山帮小船二十余蜂拥而至，四面环攻。振声以众寡不敌，犹立船首督战，手刃数贼。旋被飞炮中项仆。蔡牵与振声同乡，不欲害之，以鸡皮裹药掩其伤。振声去之，骂不绝口，遂遇害。同日被难者：把总冯光升、兵丁葛锦高等共八十二名。事闻，上悯其忠，加恩照提督阵亡例赐恤典祭葬，谥武壮，入祀昭忠祠。议给骑都尉，嗣子廷恩袭；又一云骑尉，世袭。

　　李增阶蚤历戎行，嘉庆中从世父长庚剿蔡牵，累官至游击。性勇敢，所向有功。蔡牵平，赐花翎。终岁三迁，至定海镇，擢广东水师提督。嗣以夷船进口失防堵罢职去，卒于家。

　　安溪县

　　李光地字晋卿，一字厚庵，安溪人。祖先春，父兆庆，皆以孝义称。当明季政乱，山海交讧，曾祖九滨尝以非辜系狱。先春年十二，哀诉于知府而释之。因聚族保乡里，有来侵掠者拒之，被掠者倾囊赎之，不问其识与不识也。岁饥，赈济不吝。乡里咸曰：『李公活我』。兆庆克承先志，又尝脱五百人于将焚，全一女于既难。避居于外氏之华地乡，生光地，因以乡名之。疾明季讲师蔑宋儒之书，乃购六经、性理蒙存诸书以课子。

　　光地少颖异，四岁即以施炭摹地上灯影字。五岁入塾，力学过人。顺治十二年，山寇林日胜猝至，劫光地家十二人以去。从父日燝率义兵及家僮百人与贼战，自夏至秋，而光地最后归。光地在贼中，犹读书不辍也。康熙五年举于乡，九年成进士，改庶吉士。时诏诸翰林各献所学，光地进河洛图说，置第一。光地之受上知始此。散馆，授编修。十二年，充会试同考官，寻乞假归。十三年，耿精忠反，海贼郑锦入据泉州，光地奉亲匿山谷。十四年五月，密疏陈破贼机宜，言：『耿逆方悉力于仙霞、杉关，大兵南来，皆于贼兵多处尽力鏖战，而不知出奇兵以捣其虚；此计之失也。宜从汀州小路与赣州接壤处，诈为入广之兵，由赣达汀，比贼知、我军已入闽矣，贼可不战自溃』。置疏腊丸中，遣家仆夏泽间道出于关，道路间阻，逾年始抵京，寓书内阁学士富鸿基。鸿基上之，圣祖特嘉其忠，下兵部。录其疏以示领兵王大臣，而大兵已由仙霞、杉关长驱入闽矣。超授侍读学士，行至福州，丁父忧归。同安奸人蔡寅伪称明裔，裹白巾号「白头贼」，从之者二万人，再围安溪县城，几不守。光地招乡里健儿百余人扼险拒守，戒诸乡毋资贼粮。贼饥，解兵去。未几，郑锦遣伪总统刘国轩陷海澄、漳平、同安、惠安诸县，犯泉州，断万安、江东二桥以绝救援。泉州人汹惧。光地遣善泅者董升、翁已从水关入，语守者曰：『勉之，救兵至矣』！是时将军喇哈达驻师漳州，巡抚吴兴祚驻师福州，光地乃使从兄光斗由西道迎将军之师于漳平，弟光垤由北道迎巡抚之师于仙游。光地具糗粮、备牛酒以犒军。两路师并达泉州，大破贼，贼走入海。自闽随机数年，山谷颇多啸聚，至是廓然。事闻，迁翰林学士。服阕，至京授内阁学士。时海上不靖几四十年台湾为郑成功所据；成功死，子锦据之；锦又死，子克塽幼，部下争权，民不堪命，祖欲乘机剿平之，而朝士犹持招抚之说。光地因赞决大计，荐施琅提督水师，台湾平；眷遇益厚，命奏进家居所着文字。光地汇其读书笔录及论学文字为一卷先进之。

　　当是时，圣祖临御日久，仁泽周浃，四海乂安无事，万几之暇，潜心河洛象数之学，下逮濂洛关闽之书，旁及历算声音之埋。圣哲天纵，将以远追羲文周孔。而以廷臣罕喻精微，光地非程朱之书不敢观，旁通易范理数律历之说，发舒所学，以备顾问。圣心冲抑，以为河洛之理，非光地莫辨也。光地因奏秦汉以后礼坏乐缺，六经虽经宋儒阐明，然永乐间所修大全，未免芜杂疏漏，宜大征天下之士，搜罗群言，讨论编纂。以至礼乐制度，亦当稽古论定。于是周易折中、性理精义、音韵阐微、朱子全书次第奉敕修撰。遂荐德格勒、徐元梦论易学，卫既济、汤斌论实学，余姚之学则李容，淹博之学则李因笃，耿介之笃行、仇兆鳌之厉志、杨文言之历算，亦皆以名闻。贤才奋起，文治昌明。而光地亦由是大用矣。历官翰林院掌院学士、经筵讲官，以母病乞归省。逾年至京，以谒孝庄文皇后梓宫迟延，部议夺官，诏勿问，改通政使，擢兵部右侍郎。偕侍郎博霁、徐廷玺、靳辅往江南视河工归，提督顺天学政。患俗学浅陋，谕生童有能诵三经及古文百篇以上者拔擢之；士知向学矣。旋丁毋忧，仍留任，为给事中彭鹏所纠，解任，在京守制；事具彭鹏传。服除，复督顺天学政，迁工部左侍郎，授直隶巡抚。

　　光地清勤自厉，恤民之隐，尤尽心于农田水利。几辅运道之北有桑干诸水，为永定河；运道之南有漳滏滹沱诸水，为子牙河。时漳河数为患，上欲开漳河故道入运河，于运河东开河入海。令光地往视。光地疏言：『漳河已分为三：一自广平经魏元城至山东馆陶入卫归运；一老漳河自山东邱县东北经南宫及青县与完固口合，至鲍家嘴归运；一小漳河自邱县西北经广宗巨鹿合于滏，又经束鹿冀州合于滹沱。由衡水至献县完固口复分为两支：小支与老漳河合流而归运；大支经河间大城静海入子牙河而归淀；皆分流入运。今入卫之河与老漳河流浅而弱，应量加疏浚。其完固口小支应筑坝逼水入河，以达之运。更于静海、阎留二庄挑河筑堤，束水归淀，俾无泛滥』。上韪之，报可。次第讫工。因奏霸州、永清、宛平、良乡、固安、高阳、献县浚新河占民田一百三十九顷，请豁其赋额；从之。上又以子牙河屡泛滥，令光地于献县河东西两岸筑长堤，西接六城，东接青县静海。又于广福楼之焦家口开新河，引水入淀。由是下流益畅，无水灾。请开诸州县水田引漳、滏、滹沱、大陆诸水以灌溉之。荐管河同知许天馥为河间知府，仿江南水田之法开垦，插秧种稻。明年，诏修永定河工。自郭家务至柳坌口开河筑堤凡二百余里。堤成，饬所属州县广兴水利。近山者导泉通沟，近河者引流酾渠。去水远者凿井溉田。其水道应修浚者俱听借帑兴工。邦畿密迩宸居，凡所兴筑，得仰承圣训以要其成。昔时荒废之地，皆为沃壤矣。后又有议筑广平县堤工及大开河道合为一流者，光地皆奏寝之。自开永定河，部议召家居督、抚、道员三十余人至工所，出资为助；河督王新命又请开永定河工捐纳事例；至是悉奏罢焉。畿甸为翠华临幸之所，民苦供亿，请从简省，以纾民力。诏令扈从之人，敢罔法扰民者，先按治，后以闻；由是群下清肃，即有求者，吏对曰：『非不欲与，巡抚不我许也』！东西翼马厂为八旗牧地，与民田相错，岁久，民多占垦。光地请令民按则输粮，免隐漏之罪。又请红剥船运丁、田亩遇灾，一体蠲赋。又请平粜常平仓谷，奏报即发，不必由部议。又请免征之年，并停征旧逋。皆报可。光地于官方士习，整饬尤力。是时地方有司因循亏空，光地请立法清厘。凡亏丁钱至五千两以上、正供至六千石以上者，皆拟流，不准折赎及援赦减免。前任江南布政司张霖矫诏贩盐百六十万，光地劾之，置于法。上以大臣子弟乡试中式者多，恐妨孤寒进身之阶，另编字号、定额数；下九卿议。光地又推广三条，以杜关节、传递、连络之弊。及议学校，又推广四条，择学政、考教官、严士子品学。又以论题用孝经重复雷同，请以太极图说、通书、西铭、正蒙并用。光地既以儒术理学上契圣心，故有所陈请，无不允行。而当时劾光地者，先以妄举德格勒为光地罪。至是给事中黄鼎楫、汤右曾、许志进、宋骏业、王原又以直隶水灾，光地既请赈济平粜，而河间饥民犹散入京城，则疏称均沾实惠皆虚妄，请严加处分，以为大吏戒。光地因自劾，请削吏部尚书职。圣祖亦以光地好言道学，常为门生所诳，然而不之罪也。抚直隶九载，除；吏部尚书犹留任。未几，召拜文渊阁大学士。先是三藩之变，听人入赀为生员，名曰「例生」，事平即止。至是复欲开之。而徼幸营进之徙又欲因修盖通仓开事例，光地独持不可，密奏寝之，恐其妨贤才登进之路也。自入阁后，宠任愈笃，每召对，移时始出。生平持论，惟以扶持善类、培植国本为先。自入词馆，至登宰辅，所称荐者若朱轼、扬名时、陆陇其、赵申乔、刘炎、文志鲸、冉觐祖、陈璸、徐用锡、魏廷珍、李绂、蔡世远、张昺、张瑗、梅文鼎、惠士奇、秦道然、王兰生、何焯、庄亨阳、刘谦，皆名臣通儒。其余虽蒙垢污，必为别白。江宁知府陈鹏年为总督阿山所劾，辨其诬。江苏巡抚张伯行与总督噶礼互讦，申救之。翰林院庶吉士徐元梦株连被逮，家属入辛者库，犹举其才。桐城贡士方苞坐戴名世南山集论死，举其能古文。翰林陈梦雷以从耿逆议磔，犹原其罪。圣祖以光地故，或特召，或复用，或从末减，凡所言无不听用。光地在政府，凡民罪有可原者，皆为陈请。湖广猺人田舜年以僭越议斩，为白其枉得赦。又奏免闽贼陈五显余党千三百余人。而于奸民流弊必防之。云贵诸臣请开银矿，巨豪辇金入都求援；光地曰：『矿徒聚之甚易，矿尽将何以散之』？遂请止。康熙五十四年，光地以承修易经、性理二书告成，陈请休致，给假二年。未及期，召至京，命校勘王掞等所纂春秋传说及检讨张照等所辑篆字经文。圣祖尝谕廷臣曰：『光地讲求象数，知之真无有如朕者；知朕亦无过光地者』！恩遇之隆，诸臣莫比。逾年卒于官，年七十七。诏遣恒亲王率内大臣侍卫奠茶酒，赐银一千两。令工部尚书徐元梦护丧，予祭葬，谥曰「文贞」。取遗书进览。遣行人护榇归。雍正元年，赠太子太傅。十年，入祀贤良祠。

　　光地少无声色之好，衣服取麤给，经年不奏丝竹。门馆寂寥，无有私谒。入阁十余年，遇事尽规，不为朝夕计。尝扈跸南巡，因间请曰：『府兵制坏，兵之耗费且千年矣。一夫不耕，或受之饥，况以数百万之众坐而食之乎？古制既难复，请于郡县之内参用民兵，给以半资。民兵既有田园庐落，又谙悉俗情事势，有事用之，无事归农。如此，费之省者以百万计矣。边海经制之兵，宜仿古屯田之意，择所在余地，官予耕种。数熟之后，量减其赀粮。惟无地者仍予全给。如此，费之省者又百万计矣。夫兵贵精不贵多，今之兵晏然坐食，与惰游无异，一旦有事，能为用乎？若群之陇亩，以时搜狩，终岁勤动，必能趫强便捷也』。又言：『官俸累杀，百僚几无以自给。遭上宽仁，悯其禄薄，容隐其需求细过。窃以为俸以养廉，防官邪也。今乃仰恃宽仁之恩，借口禄薄之故，竞为需求，其不至卖法黩货者，即抗颜扬声以廉自负，亦非澄叙官方之道也。若参用民兵，兵费已省，则经费益充，因而量加百官之俸，使足自给，绝其需求之门，以杜其乱法干纪之渐，则庶绩咸熙矣』。上皆然之，而未及行也。光地少好学，至老益笃。尝问音学于顾炎武，问历算于梅文鼎，皆略尽其要。与门人讲论，不厌往复，有一言之合，即改已说从之。自言为学，初入馆时，与德格勒、徐元梦相切劘，学一变。中岁得杨名时、张昺、张瑗，学又一变。至晚岁，学问更进。尝言曰：『蔑训诂者无师，滞章句者无得』。其于程朱之说，时有同异。论大学宜还古本，而以知本为格物第一义。易兼综象数，礼兼采大戴记。论子云、仲淹，书有格言，节取焉可也；康节、象山，所造高明，慎师焉可也。知言者以为然。子锺伦、锺佐。

　　李日■〈火呈〉字省甫，武生。耿逆之乱，从子光地密疏陈机宜纳蜡丸中。时道路梗塞，日■〈火呈〉护其仆间道出关，赍至京，上之。康熙十七年，郑锦伪帅刘国轩陷海澄，围泉州城，断万安、江东桥以遏援师。日■〈火呈〉走福州，请于康亲王，乞进兵。又与从子光斗、里人吴概观迎将军拉哈达师于漳州；事详光斗传。时巡抚师亦至，两路夹攻，贼溃窜入海，泉州围解。康亲王以日■〈火呈〉功札授副将。明年至都，蒙召见，问沿海情形。日■〈火呈〉陈平海机宜五事：『一曰严海禁。逆贼窃踞海岛，凡粮食、衣甲、器械、船料皆取给于内地。自去岁迁界后，贼尚蔓延至今者，缘守御官兵稀少，海寇深入，不足以制锋。宜添设绿旗官兵严守沿海旧堡，寇至则附近诸堡相救，有不用命者立置之法。至于内地奸民有阴为接济者，亦绳以重典。务使一丝一粒绝不相通，不过数月，彼将自溃；此不劳而灭贼之第一策也。一曰杜招抚。海禁既严，贼粮既绝，骎骎乎有不能自存之势。尔时必有倡为招抚之说以怠我师者，即我师久顿海滨，或亦利于抚以为可庶几息事者。不知海贼断不可抚，议抚亦断不能成。一次议抚即一次堕其奸计，况内地奸民反侧无常，一闻议抚，以为海贼将复得志，则群趋而附之。是议抚为海贼树党也。且海贼即受抚，肯遂散其党乎？我师遂可撤乎？徒长贼人之志，炽奸民之心，堕国家之体，甚无谓也。一意进剿，绝议招抚，则人无附贼之心，而灭除之易矣。一曰选水师。海逆至今三十余年未能扑灭者，彼恃海为险，我无惯练水军以捣其巢穴，故彼得以内无顾忌，而外肆鸱张。乘我师之在漳也，则扬帆而至泉；迨我师之援泉也，又扬帆而至漳。彼以逸待劳，我疲于奔命，可谓计之得乎？为今日之计，莫急于舟师得人。今满汉大师皆方略宿望，然以北人而出没于波涛之间，未见其利也。必得平日熟于泉漳水道、深悉海贼伎俩、威望素着以为将帅，则逆贼之根株可靖矣。一曰商缓急。选舟师以灭海寇，诚今日之要矣。然而攻取有缓急之分。直取厦门以击其腹心，据澎湖以断其归路，此所宜急也。悉力以攻海澄，此所宜缓也。海澄三面临海，一面通陆，去岁为贼所陷，贼复掘断陆道通引海潮，则此一面之陆复成巨浸，且城小而坚，无人民之聚、粟米之蓄，贼之粮运直从海道相通，是彼得之易为守，我失之难为攻也。若欲急于恢复，顿兵相持，兵疲粮费，而无损于贼之毫末，莫若以攻海澄之力径取厦门、澎湖，则逆贼必遁而海澄在吾掌中矣。一曰急抚绥。闽民自康熙十三年以后，遭海寇荼毒者三年矣。时当用兵之际，徭役输将，亦势所不能无。惟在去其太甚，买籴必使民沾实惠，用夫毋得过滥夫额。将弁不由有司，不得擅索夫役，擅派草料。旗丁不得借口■〈金算刂〉草，虐索民夫，有司不得有无名之征，奉一派十。如此休养生息，则民之铤而走险者寡矣。尚有啸聚山林与海逆遥为声援者，此乱贼之尤，剿杀无赦，则奸民除而良民安，止乱之道，莫善于此矣』。疏入，诏以岳州总兵官万正色为水师提督，选带官兵赴闽，收金、厦两岛。日■〈火呈〉权福建水师总统从征。降贼将吴国俊，以功加左都督，授邵武副将，调台湾安平副将。时郑氏余党陈辛窜入水沙连，结三十六社番众倡乱。日■〈火呈〉以五百人收捕，辛党悉降。擢永州总兵官，猺獞詟服。以老乞休归。辑性理诸书以进，御书「方重湻深」四字裦之。年九十卒。子光墺、光塽、光型、光北；光墺、光型见儒林传。

　　--以上录自重纂福建通志卷二百二十九。

　　漳州府龙溪县

　　孙全谋字澹亭。其先籍山西，曾祖惟福，以从征噶尔丹功借补福建汀州中营把总，因家焉。全谋少丧母，家贫，落魄不偶，慨然曰：『吾将种也，当立功海上』。乃至厦门投水师，补提标中营外委，累迁至后营游击；并详宦绩。乾隆五十二年，台湾林爽文滋事，提标柴大纪督兵守诸罗，贼多兵少，急于望援。全谋从总兵蔡攀龙由东北路驰至大仑竹仔脚，伏兵发，全军陷于正音庄，将弁被害者二十余人，惟全谋与蔡攀龙突围而东，且行且战，直抵诸罗城。全谋复领兵出城，将屯聚贼匪痛剿。事闻，授广东罗定协副将，赐载花翎，调台湾水师协副将，擢江南苏松镇总兵，移浙江黄严镇。时洋匪纪梦奇等劫官米，全谋领舟师自定海驶至大陈山外洋，乘贼不备，冒风云往剿，擒获贼首。又剿洋匪陈阿宝于潭头洋，殪之。擢广东提督。嘉庆五年，川陕楚三省教匪作乱，上调广东官兵赴楚，全谋领兵协剿徐添德，大败之；增一秩。未几，博罗县会匪陈烂屐四聚众谋不轨，全谋统官兵分路进，连破十五寨，歼三千余名，陈逆窜入罗浮山。毁华首台寨，擒之，歼其党千余人。博罗平。永安县属青溪天字嶂、铸笼嶂等处贼窃发，全谋移师前指，诸寨皆下，首逆黄亚程被擒伏诛；永安亦平。叙功赐骑都尉世职。后因洋盗登陆，削秩、降都司、褫花翎。又因蔡牵窜入粤洋，削秩。旋从提督钱梦虎剿贼于黑水洋，夺贼船，擒百余人，擢广东左翼总兵官，复授广东提督。是时广东洋匪纵横出没，张保仔、乌石大尤桀黠。总督百龄檄全谋会剿于大黄埔，以全谋失期，致张贼遁去，奏夺职。未几，洋匪郭婆投诚，并擒保仔党以献。上宥全谋，命立功自赎。全谋从春江协副将林某西下，剿捕至电白洋，生擒盗朱亚宝等一百三十九名，以守备起用。时乌石大等在儋州洋滋扰，全谋率兵往捕，登其舟，弁兵踵之，生擒乌石大等四百九十人。事闻，复赐戴花翎，以游击擢用，累迁至阳江镇总兵，擢广东水师提督。卒年七十三。孙云鸿袭职。全谋勇而廉。方其御台逆也，贼炮发，伤胸晕绝，铅子倒飞去，复苏，遂克敌。及张保仔之逸，贼飞语全谋受贿万金，奉旨诘询；百龄奏贼言得全谋头者万金，不闻受贿也，且力言全谋必能办贼，故能成其功。

　　漳浦县

　　蓝理字义甫。少桀骜，力举八百觔，足及奔马，能曳其尾倒行。初业染，既而曰：『吾将为国家用，顾业此耶』！时海寇卢质拥众岱嵩、井尾间。理往与之闘，杀质，谓其众曰：『降者免』。皆降。理诣郡献功，当事疑为贼，逮于狱。康熙十三年，耿精忠叛，悉纵系者，令赴藩下授职。理曰：『我岂从贼之人哉』！间道出仙霞关。闻康亲王统大师讨逆，迎之，具陈平闽策。亲王令为前导，破伪都督曾养性于温州，授松溪营游击。又从都统赖塔败海贼于蜈蚣山，复长泰县，迁灌口营参将。又后提督杨捷击贼将何佑于乌屿，大败之。总督姚启圣驻漳州筹海，劾理虚兵冒饷，奉旨革职。部议罪仗徒，理请剿海寇自赎；上允之。

　　康熙二十二年，靖海将军施琅奉命征台湾。琅知理琅勇，奏署右营游击；部以前经获罪，不准；特旨允行。时贼帅刘国轩据守澎湖，伪将曾遂以数万众迎敌，战舰蔽海。理偕游击曾戚率师当先冲击。自朝至日中，督战益力。忽贼炮斜飞穿理腹，理仆，曾遂呼曰：『蓝理死矣』！理弟瑶从背后扶理起立。理空拳大呼曰：『蓝理在』！连呼杀贼，声如雷，舟中军士皆奋起。唤法『持刀来』！法，理从子也。持刀授理。见理腹已破，肠外流，掬而纳之。弟瑗傅以衣，弟珠束以匹练。时贼舟竞进，与我舟互相钩住，火箭、火龙、火罐彼此乱掷，烟焰蔽天。贼中有飞天鼠者，缘大桅而上，伏篷阴。群贼转篷向外，则持刀跳下我舟。瑶挥刀斩之。贼胆丧。理命以火药尽倾贼舟，燔贼无数，复沈其舟二。贼大败，遂北数十里。施琅大喜，疏理首功，亲至慰劳，命红夷医疗之。医言须七日勿动气，乃可复。施琅曰：『大功已成，安卧十日可也』。翼日，琅督师出战，戒左右日勿使理知。贼悉锐抗拒，琅舟为沙所滞不能动。群贼环焉。谍者飞报理。左右以医言秘之。理闻声，拔剑起，问知其故，即传令往救。贼望见篷上大书「蓝理」字，惊曰：『蓝理来矣』！遽退。理追击之，夺贼舟，请琅更舟。琅执手慰劳曰：『医言须七日，奈何三日遽动』？理曰：『主帅被围，安忍偷生？即疮裂以死，亦无悔也』！于是与施琅乘胜杀贼。贼大败。穷追至西屿头，贼退守垒，不敢出。琅复疏上理功。数日疮平，复与琅出轻师以扰之。贼数败，首尾不能相顾。郑克塽寻遣使纳降，台湾遂平。上以理血战破敌功，加左都督，擢参将，而理以亲老乞归省，未几丁父艰。二十六年，服阕入都，迎驾赵北口。上问：『是征澎湖拖肠血战之蓝理否』？召至前，问状，视旧伤痕，温旨慰之；授挟西神木副将，赐帑金三百两，擢宣化镇总兵，挂镇朔将军印。二十九年，调浙江定海镇。三十二年，以奏闽省军功蔡明等不合，被议；上念其功，移天津镇，赐花翎并冠服及御书「所向无前」额。四十五年，偕直隶巡抚赵宏衍请于直隶所属荒地开垦水田；上命理先于天津试之。理躬胼胝负土筑堤，市牛种、农具，募民耕种，得水田百五十顷。岁收稻谷，上俱以赐理。未几，擢福建陆路提督，御书「画锦萱荣」额赐其母苏氏。四十六年，理迎驾于扬州，复赐御书「勇壮简易」额。逾年，丁母忧，奉旨在任守制。旋以巨盗陈五显事发，掩饰诳奏，部议革职治罪。又总督范时崇、觉罗满保等劾其贪酷，命侍郎觉罗和托、廖腾煃往审得实，论斩。上追念旧功，从宽免死，调取来京入旗。后以征西藏策妄阿喇布坦，命之军前效力，赐总兵衔，从都统穆赛经理北路，有进战退守、移营就粮诸议，皆合机宜。以病回京，卒，年七十二。□□□追赃，遣家属回籍归葬。弟瑗，福建金门总兵。珠，参将，英勇不让诸兄，而好学聪敏，能背诵朱子纲目不遗一字。

　　黄性震字符起。姚启圣入漳筹海，性震仗策军门，进平海策十，启圣奇之，与语大悦。其出龙虎山、复长泰县、夺江东桥、小港洲、水晶坪、招抚五丈镇，皆出区画。启圣上其功，廷议以同知用，诏从优议叙，加佥事道。性震念贼势蟠结浩大，非离散其党羽，阴乱其腹心，未易猝图。请建立修来馆以收纳归诚将士。来降者无真伪，胥善待之。得海上间谍，悉厚赐之，恣其往来，即用以侦海上事。凡敌人举动，罔不知者。视岛中良将及所信任腹心有才干智谋者，大书其官爵姓氏，标之行馆，饬备供应。侦者以为实，然辄阴报海上。郑氏疑而杀之。由是贼人自相疑贰，来归者日益众。一鼓而平十九寨，复海澄，克厦门、金门，将帅有欲言剿者，性震密白启圣禁止之，全活数十万众。捷闻叙功，增三十二秩，加正一品，授直隶霸昌道。霸昌以响马贼为害，莫知踪迹。密谋隶役中可任者二人，阳以法斥去之，俾充贼党。因悉知贼姓名及其居处出没，以次械送刑部。又建义学，立义冢，政声大着。擢广西按察使，沈冤滞狱，多所平反。未几，迁湖南布政使。长沙郡河挟湘江直下，势汹涌，商船屡淹。性震曰：『水势合则急，分则缓』。于上流别开一河以舒其暴，使船得安泊。楚人以为百世之利。武昌夏逢龙作乱，变起仓卒，陷没四郡，廷臣深为虑。上曰：『有黄性震在，无虞也』。未几，贼果平。以病乞休。康熙三十八年，朝议筑永定河，而难其人。大学士李光地以性震荐。上即家起之，命董大役。河中要地在清凉寺口，旧为水冲陷，深二丈许。兴工之日，以天子命为文祷河神。次日，沙淤数尺。不五日，冲塌悉平。浑河性汹涌易溃，性震觅闽南善水者数百人，泅水中筑桩，覆土为堤。朝服立堤上，督视防护，狂澜卒安。河道长数百里，每五里设一旗一炮；旗书督工官姓名，以专责成，有急则施炮，便于闻声驰赴。大工告竣，车驾临幸放水，一日召见五次，慰劳殷渥；迁太常寺卿，以劳卒。

　　生平好善，出于天性。家居时，重修学宫，置义学田租，为邑士科举公交车之费。修双溪二坝，以疏矾山、梁山诸水。又筑土堡为藩，俾族众咸有宁居。立大宗小宗祠，置祀田千余石，以供烝尝。立家塾，令族之子弟读书其中。置书田租四百石，以为膏火。复置义田租八百石，以赡族中冠昏丧祭孤寡贫穷无告者。五服之内，皆有分产，多寡以服制为差。又与乡士大夫立敬简堂公约，以敦风化。尤好扶植单寒，资其成立。卒之日，士无知不知，咸叹惜之。

　　阮文（蓝鼎元集作阮蔡文）字子章。父曰魁，以海氛迁江西，寄籍新喻。举康熙庚午江西乡试。留心经世之学。所过城邑、山川、邱陵，常登望形势；以故得知南北扼塞险易及海道夷险，兼通吴、越、闽、广方言。族父钦为为兴汀总兵官，往依之。未几，以母丧去，挈家还漳浦。时漳浦知县陈汝咸率邑人为讲经之会，文与焉。闽抚张伯行邀入鳌峰，讲洛闽之学，分纂先儒诸书。明年，漳泉诸郡饥，文将有苏州之行，倾囊以资族人，酌亲疏计口多寡分给之。至苏州，闻截江浙漕米三十万石由海道入闽分赈，文遂自苏如浙，偕所善定海总兵吴群分运五万石扬帆先至，民困顿苏。诏褒吴郡，而不知文为之筹划也。五十一年，海贼陈尚义遣其党赴兵部乞降。时陈汝咸为御史，奏请自往招抚，荐文与俱。命汝咸驻锦州，赐文帑金衣裘，增二秩，航海往。遇飓风，樯倾，船几覆，舟人大恐。文怡然曰：『我为朝廷招逋寇，靖海疆，虽葬鱼腹，不犹愈死儿女子手耶』？至尚义船，开示威信，声情慷慨。贼党有怀贰者，欲劫文扬去；未决。文陈说利害，遂悉众降。由宁波登岸至京师，召见便殿。上以文书生，慰劳良苦，因问沿海事宜，条对甚悉。叙功授云南陆凉知州。未行，大学士李光地奏称其猷略，授福建厦门水师中营参将（并详宦绩）。厦门距家百余里，利弊纤悉无不知，通关梁，除盗贼，动合机宜。红夷市舶故骄横，主者贪其利，多为所侮。一日，有互市者奠价轻重不平，一船拔刃以哗，军吏惶急不知所为。文单骑往，缚译榜之，为平其直，皆罗拜。次日，其酋率众谢，承筐多仪，免冠以献。文陈武威坐，堂皇召之入，语以朝廷威化，呵责甚厉。皆不敢仰视。复椎牛置酒飨之，庭庑所献仪物，悉遣还。由是诸夷畏服。明年，调台湾北路营参将。诸罗知县周钟瑄，吏治为海疆冠，文一见如旧交。北路地方千里。半线以上，民少番多。大肚、牛骂、吞霄、竹堑诸处，山川奥郁，水土苦恶。南崁、淡水，穷年阴雾，罕晴霁，硫黄所产，毒气熏蒸；郑氏以投罪人。康熙四十九年，始设淡水防兵，及受代生还，不能三之一；巡哨未有至者。文决计往，部曲皆涕泣强谏。文曰：『淡水，全台之键钥也』。由淡水至福州，利风一日可达。民番错杂，亡命者日多。不熟知其里道情形，何以控制调度？自赍帐落，具脯糒，日或于马上成诗，夜燃烛纪所历地里、山川、风候、土俗，为文以祭戍亡诸将士，闻者感泣。山谷诸番具半羊酒食迎饷道左，悉慰遣无所受。召社学番童坐幕下，与之语曰：『我，汝师也，勿惧』。能背诵四书者，旌以银布。为讲解君臣父子大义，反复不倦。诸番皆感悦，竟以中瘴气归而病。迁福州城守副将，赴京，道剧，卒于宿迁。

　　文伟躯干，好剧谈，大笑须眉俱动。读书忘寝食，为文章不假思索。然老在经济事业，故著述无多。操守廉洁，在官未尝取兵民一粒一丝。运米及招抚时所过，当事或赠金帛，文悉却之，曰：『吾不以天子之使，受人怜』！没后妻孥饘粥不充，无一廛之宅。子道泰，传见孝义。

　　林亮字汉臣。性不羁，好结纳当世贤豪。属海滨多事，决意从戎。凡海上岛澳险夷、舟航利钝、营阵战伐，靡不讲求。康熙四十五年，授台湾水师右营把总，迁千总，擢澎湖协右营守备。朱一贵作乱，据全台，文武守臣相率窜澎湖。澎湖距台湾四更水，居民汹汹。将弁以孤岛难守，佥议撤归厦门。各遣家属登舟。亮按剑厉声曰：『朝廷以海外封疆付我等，正为今日。今锋刃未血，而相率委去，纵避贼刃，能逃国法乎？有澎湖，台湾虽失易复。请整兵配船，守御要害，贼至决一死战。战不捷而亮死，公等去且未迟。今捐弃与贼，是自弃天险而助贼守险也！公等死不足惜，奈国事何』？言已痛哭。

　　众为感动，皆曰：『愿死守』！亮驰赴海口，申主将号令，驱官民家属各登岸，曰：『敢更言退厦门者斩』！众心始固。时台米弗至，澎湖饷匮。亮捐家赀买谷碾米给军需，以俟大兵。水师提督施世骠、总兵蓝廷珍统师至，以亮忠勇有才略，令为前锋，领舟师五百七十人自澎湖进抵鹿耳门外。贼目苏天威据鹿耳门炮台拒我师。亮率六舰前驱。遥望炮台火药山积，遂命发大炮，先击其火药。药遇火，声光迸裂，海水皆红，燔贼不可计数。贼众溃乱，我师薄之，夺取鹿耳门，乘胜进攻安平镇。贼目郑定瑞悉众抵拒。亮复先士卒登安平城，竖大军旗帜。后军望城中旗帜已悬「大清」字，欢呼竞进，遂克之，日犹未晡也。明日，我师鏖战鲲身，亮驾舟夹击，横冲贼阵，贼大败，退保府治。施世骠命亮分兵从西港仔暗度出府治背，蓝廷珍复统大军继之，大战于苏厝甲。贼死伤偏野。追及犁头标，又大败之。一贵遁去，遂复府城。纪功第一而官不迁。雍正元年，始理前功，授南澳镇左营游击，擢台湾南路营参将，加都督同知，世袭拜他喇布勒哈番，再加一等。入觐，擢台湾水师副将，赐花翎，授台湾镇总兵。

　　先是亮之克府城也，诸将皆逐利封铺屋。亮独饬部伍不扰民间秋毫。及为总兵，以台湾甫离兵火，整饬兵防，抚恤穷黎，不遗余力。又以内山生番未习教化，性嗜杀，时出没为民害。乃设法招抚，倾心归顺者一百八社，男妇一万八百八十七人。于是附山居民咸得安堵。事闻，赐白金一万两，赠四秩。亮以金购色布、漳烟、盐、糖等遣官编历各社，宣朝廷德意，赏赉诸番，欢呼之声震山谷，计用一千八百余两，尚存八千一百余两有奇，封贮官库备公用，不私为己有也。雍正五年，移镇浙江定海，卒于官，赐祭葬如典礼。

　　蓝廷珍字荆璞。少耕作，忽弃去，自请于族祖理，愿入伍。精骑射，又善为火攻，枪炮无虚发。理壮之。擢把总，迁守备，又迁温州游击，屡击贼外洋。凡绝岛险远僻深之地，穷搜靡遗。海贼闻风者皆曰：『避老蓝』！会关东大盗孙森等窃辽阳巨炮战舰入海，圣祖震怒，责沿海诸臣。总督满保时入觐令出海滨巡行南下，方忧逸盗未获。及至温州，而廷珍已自黑水外洋擒孙森等至。疏入，擢澎湖副将，授南澳总兵。康熙六十年夏，台匪朱一贵乱。廷珍即简师徒、治军需，驰书总督满保曰：『朱一贵以无赖子弟，偶尔乌合，尚未知战守纪律，宜即命将出师进讨，如救焚拯溺，勿稍容缓；彼不意官军猝至，必将仓皇散走，渠魁同恶，可聚而歼，此迅雷不及掩耳之说也。若俟奏报而后发兵，动逾数月，贼胆必大，规模渐立，谋士渐出，羽翮渐成，则燎原之火猝难扑灭矣。控制台湾，惟厦门最为扼要，形势所在，便于指挥。若执事疾驱南下，驻厦门督师进剿，筹划粮饷，不但策应便捷，或内地莠民欲乘虚鼓煽，摇惑人心，亦不敢窃发矣。愿速假某水陆万军，舳舻四百，当为执事一鼓平之』。先是总督闻警，即以军需粮饷属巡抚吕犹龙，而身率数骑疾趋厦门，檄召廷珍图恢复。至涂岩，得廷珍书，大喜曰：『蓝总兵所见与吾合，贼不足平矣』。即令统领战船四百、将弁一百二十、官兵一万二千，使会提督施世骠于澎湖，克期进剿。六月十有一日，廷珍抵澎湖，言于施世骠曰：『群盗皆乌合不足忧，惟胁从至三十万，不可胜诛，请驰檄歼巨魁，余勿问，则人人有生之乐，无死之心，可不血刃平也』。世骠曰：『善』。十有八日，师逼鹿耳门，潮水骤长八尺，遂夺鹿耳门，进攻安平镇，拔之。遍檄居民：『门书大清良民者，即免死』。自是贼胁从者皆散。明日，贼犯安平，鏖战于四鲲身，大败之，追至七鲲身。诘朝，又追至涂墼埕、水仔尾，毁其战舰四十有九。明日，贼以数万众复攻安平，廷珍令大炮连环并发，折其旗，遂破其阵。复遣舟师以小艇缘岸夹击，贼众大败，退保府城，不敢复出。越日，有西港仔民持羊酒诣世骠营，载妻子为质，愿引大兵从西港仔登岸，以出府城之背。世骠然之。夜遣林亮、魏大猷以兵一千二百人往。明日，廷珍知之，急见世骠曰：『此策诚善，然非全力制之不可。贼今聚萧垄、麻豆间，西港仔出其肘下，且距府不远，呼召立应，又多竹林可伏。彼若以数千人分布要害，林亮一军危矣。请急济师』。世骠曰：『孰可任者』？廷珍曰：『某敢当之。执事可分遣将弁力攻濑口、涂墼埕，贼闻我师北来，必弃营遁。府治恢复，在此两日间耳』。从之。于是廷珍率舟师五千五百人，夜渡西港仔。二十二日黎明，于竿寮乡登陆。谍者报贼在苏厝甲与林亮、魏大猷决战，势甚张。廷珍乃分兵为八队，鼓行而进。贼党率众来迎，前军奋力冲杀，左右奇兵绕贼后，首尾夹击，游兵横冲之，中军直捣中坚。贼望见旗帜，大惊曰：『老蓝来矣』！遂溃。薄暮，至犁头标。廷珍知贼必夜劫营。漏初下，令撒行幄，掩旗帜，伏蔗林中。夜未半，贼果至，不见大营。方惊顾，忽金鼓大震，我军突出，四面击之。贼大乱，自相残杀。比晓，追败之于木栅仔，直至茑松溪。朱一贵率余贼逸去，遂入府城，秋毫无犯。计自进兵以来，先后纔七日。一贵走下加冬。廷珍密购杨旭、王仁和等给与守备、千总衔，令纠合乡民擒之以献。因摄台湾总兵。于是分遣官兵剿南路逸贼，复至北路安抚各处庄社民番，台地渐平。叙功，赐廷珍三等轻车都尉世职。七月，南路江国论等复聚众于阿猴林。廷珍至，江国论等降，为之美衣服，恣其出入。于是就抚诸贼皆曰：『江国论且然，吾侪无患矣』。九月，提督施世骠卒，廷珍权提督，复招抚杜君英等。其余孽未靖者，皆收缚之，枭其首以示众。又以罗汉门诸山素为逋逃薮，大举搜捕，以尽根株。又使外委郑国佐从琅■〈王乔〉绕行山后，至卑南觅，檄诸番官劳以冠带，令起崇爻七十二社番兵，大搜中土逸贼。由是诸贼不敢逸内山，悉为官吏所擒。康熙六十一年，廷议以总兵官驻澎湖。廷珍将赴澎湖，而南路下淡水、北路八掌溪奸民复蠢动，廷珍剿平之。命总兵官仍驻台湾。廷珍遂为台镇。从征将士以次班师。雍正元年春，逸盗杨合复谋乱，讨灭之。台孽至此尽除，有相率入海者。廷珍皆能料其所之，移檄往捕，无有脱者。擢福建水师提督，赐花翎。上以廷珍居心忠赤，人材胆量俱无可议，惟操守未优，屡加训戒。二年入觐，赏赉稠迭。四年谕曰：『尔所短者，惟砥砺清操耳。近闻尔陛见回任，实力悛改，顿非前比；朕甚嘉悦，勉之』！七年复谕之曰：『尔近日声名较好，但有人论尔颇有亲戚瓜葛之私，乡井胆顾之念，即此亦当改易』。十一月卒，赐帑金二千两治丧，赠太子少保，予察葬，谥「襄毅」。子日宠袭三等轻车都尉世职，铜山营水师参将，卒，孙元枚自有传。

　　蓝鼎元字玉霖，一字鹿洲。祖继善，父斌。蓝氏之族多将帅才，鼎元独力学，以文章经济自许。年十七，由厦门泛舟，沂全闽岛屿，历浙洋舟山，乘风而南，沿南澳、海门以归。自谓此行多所得，人莫能测也。巡抚张伯行延州郡有学行者纂订洛闽诸儒书，鼎元以诸生与其列，伯行独重鼎元，谓『蓝生确然有守，毅然有为，经世之良材，吾道之羽翼也』。台湾朱一贵作乱，从兄廷珍以南澳总兵统师，要与俱。七日平台，两年招抚，凡所规画，皆鼎元佐之。大府欲上其功，辞。雍正元年，诏天下学臣选文行兼优之士贡太学，学政以鼎元应。三年，分修大清一统志。六年，以大学士高安朱轼荐，召见，条奏六事，凡五千言；上皆嘉纳。授广东普宁知县。普宁界潮阳、揭阳之间，故多盗。有王士毅者，盗尸以诬人，鼎元廉其实，坐之，及其主谋之人；一邑称神，盗亦敛迹。甫两月，摄潮阳潮。阳兵饷不给半载矣，邑多宿逋，豪猾吏胥相缘为奸，大府檄借运镇平程乡仓米三千石给兵。鼎元以旷日持久，且还仓费无所出，因令纳米者向例每石加耗一斗，今减五升，纳前年者减七升。于是士民争先交纳，兵食以济。县故有渔船四百，每新令至，船输四金，以易新照。鼎元却之，镌石于泊舟之步。妖女林妙贵自号后天教主，其夫号仙公，建淫祠于邑之北关，书符咒水为人治病求嗣，党数百人。鼎元擒之，庭鞫得其奸状，令荷校于市，众碎其首而毙之，籍其居改建棉阳书院。鼎元既严治盗之法，盗多逸入他境，邑人皆贺。鼎元曰：『未也』。侦其薮，乃在百二十里潮、揭之交葫卢地，诸邑盗魁皆在。众议调兵捕之，鼎元曰：『调兵则事泄，贼惊且走』。选丁壮兼程夜往，擒其首七人，余皆遣散。自是四境绥靖，民皆帖席。邑故健讼，日受牒千七八百。鼎元皆钩致隐伏重惩之。胥役畏罪逃避。保正郑侯秩窜至惠来，其妻陈氏及子阿伯指毙丐尸以为肖邦武等五人所杀。鼎元疑其尸已烂，谓五人曰：『汝知郑侯秩果死否乎』？皆曰：『不知』。『然则若等甘抵死乎』？皆泣。鼎元曰：『侯秩昔为保正，纵盗殃民；今闻我至，必逃遁行诈耳。潮阳逋逃薮不过惠来、海丰诸路，何难弋获』？越五日，邦武果于惠来获侯秩以归。陈氏、阿伯伏地请死，并获其造谋之陈阿辰严治之。鼎元治狱严，然详慎周至，多平反。盗贼罪状未著者辄释之。健讼治其尤者，余则反复开导，戒以自新。人以为包孝肃复生。惟性伉直，数与上官忤。初，制抚以潮州数饥请于朝，拨省仓西谷贮各县备赈。惠潮道楼俨曾为广州知府，请以存留谷价籴运省劳费，运官船户沿途盗卖，杂取槺秕和以水。鼎元置船户于狱，俨衔之，属藩臬诬揭六款，计赃千七百余。会俨擢按察司，周纳成狱，坐免。士民投匦，悉偿所追赃，例得回籍。值总督郝玉麟移节福建，要入闽，新督鄂尔达为疏白受诬状，征诣阙，命权广州知府，赐赉裦异。下车甫一月而卒。

　　鼎元尝论台湾善后事宜，请划诸罗地而两之，于半线以上，更设一县管辖。又言台湾镇必不可移驻澎湖，哨船、更卒、舵缭斗碇兵必不可易。大吏采以入告，寻奉旨：诸罗分置一县，曰彰化。彰化守备改副将，更设北路三营。总兵官仍驻台湾。卒如鼎元议。道光九年，入祀乡贤。子云锦，少习骑射，朱一贵之乱，廷珍以鼎元行，云锦从，以功加都司签书。

　　蓝元枚字卜臣，日宠子，由世职随标学习，补广东海门参将，迁龙门协副将，调海澄，擢台湾镇总兵，调金门镇，迁江南苏松镇。乾隆四十七年，崇明大水，溺死者万计，元枚与巡抚闵鹗元议赈恤，昼夜巡视，全活甚众。四十九年，擢江南提督。五十一年，林爽文之乱，调福建陆路提督驻札蚶江一带接应。时水师提督黄仕简、陆路提督任承恩以观望迁延撤回，调元枚为水师提督，复命为参赞大臣，提兵由蚶江配渡前赴会剿。五十二年六月到鹿仔港，随即密会总兵普吉保于四更进兵，前往柴坑仔、大武陇，直攻贼巢，斩获甚众。上嘉之。复奏『诸罗、彰化道路梗塞，近海民人纷逃鹿仔港，臣亲至街市慰谕抚恤，将难民庄勇者挑作义民，给口粮以资战守。又彰化淡水交界之大甲溪、岸里社，地近大里杙，该处义民熟番不肯从贼，现差弁晓谕，令其进迫贼巢，分掣贼势』。谕曰：『参赞蓝元枚自抵鹿仔港以来，一切调度合宜，打仗得胜。伊系蓝廷珍之孙，能继家声，实为可嘉。着赏戴双眼花翎，以示优眷』。续奏前后攻击埤头庄、大肚溪，并焚毁西螺、条圳塘、中浦厝各贼庄，及族人蓝启能自漳浦寮逃出，熟识山路，随同进剿，其中如有曾经从贼者，仍请查明正法。上以所办公当可嘉，赏给缂丝蟒袍、御用大小荷包，以示奖励。旋以迟回观望，奉旨严饬。未几疾作，适贼由竹仔脚、大肚溪、柴坑仔三铬来犯，犹力疾带兵堵御。病亟，属诸将曰：『吾在军，即以征衣殓；死而有知，必来杀贼』。八月卒，特赠太子太保，赐祭葬，谥「襄毅」。子诚袭职。

　　罗光照字映寰，一字朗亭。先世居粤东饶平县。曾祖士鉁，康熙间应募征台湾，以功授左都督，袭骑都尉世职二次。入籍福建，遂为漳浦县人，传见武功。祖鸣淇，历官浙江温州游击。父若桐，例应袭职，不仕，以光照承袭，补闽安水师营都司。乾隆五十一年，林爽文滋事，光照请从剿。明年正月抵台，战累捷，复凤山县城。贼围三坎店营，光照分兵四山为疑阵，己乃当先捣入，杀贼二百余，解其围。贼转攻柴头港、盐埕，光照垒盐为壁以守，与贼五战，克之，保固全埕。先后擒贼目蔡怀、蔡阵等，通东港运道。七月，贼围嘉义急，光照驰援，贼稍却，官军得入城。又数日，贼大至，伪帅拥帜攻城，光照望见，直搏之。贼炮雨发，飞铅中胸背，救归，越两日始苏，而铅子已嵌入骨，令医剜之不得出，久之伤始平复。十一月，战于番社，贼大创，围始解。五十三年正月，从参赞蔡攀龙办贼中路，擒伪职杨君选、龙堤等于户定山。参赞海兰察廉光照能，任以行营收讯事。时各路解获日数十起，每起数十百人，男妇杂沓。因创编竹牢，分别胁从、初犯、再犯、有无伤官军，以定其罪。童稚及良家妇女被掠者，给亲属领归，全活甚多，完操者亦不少。光照尝曰：『吾生平鲜得意事，惟办收讯时，自问无疚心焉』。台湾平，迁澎湖左营游击。嘉庆元年，调江南奇营游击。二年。擢川沙营参将，赴部引见。是日，睿皇帝奉太上皇于干清宫，询在台打仗情形，命御前大臣验视伤痕头等，赏戴花翎。是冬丁父忧，假归卜葬，穿圹得朱棺，不知为谁氏。众议起迁，光照不可，揜之，志以碣而改卜焉。以回任逾期限，调狼山营游击，累迁吴淞营参将，擢京口副将。京口多私枭，前此专陆捕。光照大治哨舟，授以水战法，沿江枭贩多就捕，江境肃清。二十四年，授浙江黄岩镇总兵。时洋面多盗，以缉捕为急，而经费弗充。光照核实通筹，节他项之糜者益之，于是费裕缉勤，盗亦寻止。时议南田山开禁召垦，抚臣以询光照。光照谓『南田悬海数百里，草树蒙密，易于藏奸，召种未必为乡氓衣食之资，适足供奸盗藏身之固，宜拨官弁分巡戍守，冬则焚其柴草，俾奸宄无所容』。巡抚如议入奏，得旨下部议行。道光九年，以年老原品休致归，卒年八十。

　　光照见事有识，御下有恩。戎政余间，不废吟咏。在狼山任日，启百蝶诗社，与胡长龄、马有章、冯元锡等相唱和，为一时名流之盛。所著有朗亭诗存，藏于家。子四人：次子景鄂荫六品，以通判用，改捐府属知州，分发河南。

　　海澄县

　　詹六奇字韬臣。康熙二年由将材议叙克复厦门、金山、铜山功，授副将衔，加总兵官都督佥事衔。五年，奉旨赴浙江，以副将补用。十三年，耿精忠叛闽中，蔓及浙境。浙江总督李之芳调六奇随征，恢复义乌、东阳等县。十四年，剿南山麻皮诸贼，降其渠。十五年，克复江山县，进攻仙霞岭，连夺三关，耿逆平。十六年，海寇屯浙岛，六奇奉檄趋定关出洋，战舟山，擒伪将朱国祥。十七年，复调入闽，授江东桥副将，兼统水陆官兵。所辑二十八都各村社，屡被海寇虐害。大兵南下，复破土楼，毁民屋，残黎流离失所。六奇请命军门禁止而安集之。十八年，伪总督刘国轩率众犯果堂寨等处。六奇会满汉官兵奋勇先登，马伤，易马再进，斩其魁一人，杀贼千计。十月，檄赴广东统惠潮碣石舟师，协剿海岛。十九年，由铜山攻太武、左冲，贼势大挫。复由江东进兵，连破十九寨，会师七路同时俱进，攻海澄，拔之，复厦门、金门、铜山各岛。以功加左都督，给一拜他喇布勒哈番。二十二年六月，从提督伯施琅克虎井、桶盘诸屿，歼贼一万二千有奇。刘国轩大败遁，遂取西屿头、风柜尾等三十六岛。八月，师入台湾。捷闻，得旨：血战破敌，功在首，先授二等阿达哈哈番。二十五年，擢湖广襄阳镇总兵官，改江西南赣吉总兵官。三十一年，卒于任。

　　陈平字等奇。始从讨海寇，定金、厦二门，以功授左都督，屯万安县。会三藩叛，万安土寇亦聚党数千杀官吏，据城郭以应。平攻克之。是时抚州、建昌、广信逼近闽浙，吉安府为长沙肩背，官军之在广信者馈粮不继，制府以属平。平悉力挽输无误。命从征湖南，至袁州而吉安城陷，乃命平至分宜防御。又从征龙泉，斩馘无算，擢南瑞总兵。卒，赐祭葬，荫袭世职。

　　黄升字泽源（一作同安人）。少丧父母，养于母之姨，因冒吴姓。比长从军，以总旗御贼于果塘，授千总。随征，克陈州一十九寨及海澄、金门、铜山诸岛，身被重创。又从将军施琅克澎湖，入鹿耳门，破台湾，战功最，累授陕西游击，擢广东副将，移琼州。自琼崖历铜鼓，经七州洋、四更沙，周遭三千里，躬自巡视，地方宁谧。擢定海总兵，晋浙江提督。廉介率属，军政严明。又救灾备荒，惠民恤商。圣祖有天下第一好提督之目。康熙六十年，移福建陆路提督。雍正二年，加太子少保，赐折匣，凡民生吏治许入告；保举纠察，自行陈奏。信任之专，所希有也。以年老乞休，许原品致仕给俸。卒年七十二。赐谥「忠恪」（同安志作「谥恪勤一，谥法考作「勤恪一，此据府志）。遗疏请复黄姓。孙溥之、溱之，俱以门荫任治中。

　　苏侃字直庵。康熙十九年，从征金、夏、铜山、南澳四岛，平二十九寨。总督姚启圣荐授山西灵邱路参将，擢浙江台州副将，又迁洞庭。盗息民安，民祠祀之。以老乞休。子明良，漳浦营都司。康熙六十年，朱一贵陷台湾，明良从提帅克复之，以功累迁至泉州陆路提督，卒于官。次子进德，台湾守备，运粮没于海。皆赐祭葬，荫袭世职。

　　许良彬字质卿，面有七痣，眼光射人。读书不屑章句。从族父提督贞于军门，因究心韬略。贞将遣人适外国，诸子惮行，良彬请往，由是海中岛澳风潮、夷险顺逆，皆了然。贾广东，与南洋人互市，约期归直，过三期则不归，不为负。南洋人成贾而返，会其国有变，逾五载乃来，良彬悉封识其直，且予息钱。商人归告其酋，酋曰：『能若是乎』！令诸夷悉赴良彬市。遂雄于财。时台湾余孽潜逸内地。提督姚堂廉其才，聘为总统，缉获奸人锺朝等，因疏荐之。继而蓝廷珍奏良彬熟悉海疆，信孚异域，可大用。召见，上悦其材，以知州用，改参将，历烽火、澎湖、瑞安、南澳、金门诸镇，遂继廷珍提督厦门。时有一钱会，招集无赖，图为不轨。侦知，扑灭之。澎湖渔利，岁入千金，奏请归公。上嘉其廉，却之。台湾大甲西土番为逆，征召官兵渡海剿捕。良彬自出俸钱，躬亲劳赏，益以鱼课，将士奋勇，番贼悉平。在职十年，正己率属，未尝以私喜怒黜陟一人。初，良彬族弱，为邻所侮，及贵，族人修怨于邻，良彬过里，邻诉之，遽自往谢，一族皆哗。良彬曰：『君子不欲多上人，恃贵以凌贱，可乎？吾惧弗堪也』。乃皆愧服。年六十三卒于官，赐祭葬，加太子少保，谥「壮毅」，赠光禄大夫，荫一子侍卫。

　　南靖县

　　张雄字受夫，康熙庚戌进士。十七年，郑经扰漳泉，总督姚启圣屯兵漳州，闻雄名，请计事，与语大悦，疏请留军前赞画。雄以海澄初陷，贼势方张，宜先议抚。遂赍书渡海，谕以顺逆存亡。贼中将卒闻之，多因雄归诚。我师气百倍，自是海战辄捷，复海澄县，郑经遁归台湾。叙功，加正一品，入为工部都水司主事，擢刑部郎中。以父老乞归养。时兵燹后赋役繁苛，民至鬻妻子以偿，或逃之四方。雄议从田问赋，革现当散班及归宗合户等事。数十年民困以苏。复修明伦堂，置义冢，邦人颂德。年八十五卒，祀乡贤。子福衍、福永、福昶。

　　--以上录自重纂福建通志卷二百三十。

　　延平府浦城县

　　王明库字名山。原籍陕西榆林，避李自成乱，转徙至浦城，遂家焉。顺治初，以战功拔把总。十四年，从海澄公黄梧克复闽安，擢枫岭营守备，以病乞休。耿精忠反，索明库急，逃之山谷。闻浙督李之芳驻节衢州，从间道赴军门，为伪将所执。时康亲王统师临衢州，明库飨所部，醉之以酒，藏其甲仗，夜启关迎王于宝安桥，悉降贼众。复前驱为太师向导。抵五显岭，王所乘马蹶不前，明库说王曰：『此间有五显神，殆欲王封刃入闽乎』？王从之。遂长驱至闽，兵不血刃。遂平，论功加总兵官衔，仍驻枫岭营防守。荫子二人，任字允重，官浙江宁波营游击。宏字允容，浙江知州。曾孙道隆，传见良吏。

　　邵武府邵武县

　　骆俨字温如，惠安人，寄籍。康熙壬子，例得兼试武闱，遂举于乡，丙辰成进士。值耿藩之变，赴兵部会试者惟俨一人。十七年，从提督万正色讨海寇，陈靖海三策。以平金厦功加都督，授汀州游击，迁大同参将。从征噶尔丹，以功擢平远协副将。剿红苗，平三江，屡有功，晋楚雄总兵官。俨以书生入仕，能以贼攻贼，故所向有功。又立社学，建议仓，日延文士讲学。着有诗文集，卒于官。

　　--以上录自重纂福建通志卷二百三十一。

　　国朝良吏传

　　泉州府晋江县

　　施德馨字闻于，南靖籍，康熙庚申举人，授建安教谕。先是学官为县征士子粮，德馨谢之曰：『司铎闻教士，不闻催科』。迁福州教授，移台湾，秩满擢县令，辞不就。

　　德馨为诸生时，即以文章气节着。康熙十七年，海寇施亥梏其兄，德馨代之，守者纵之逸。德馨曰：『吾去，子能免乎？何忍求生而贻子以死』。亥闻，竟释之。其调台湾也，海疆新辟，初建学设官，巡抚张伯行以德馨文学精粹，居官清谨任之。士子咸被其化焉。孙世瑚，乾隆庚辰举人。

　　张有泌字邺卿，雍正壬子举人，乾隆王戌登明通榜，授政和教谕，移凤山，权台湾府教授。秩满，除宜黄知县。虚心折狱，期平允。力行保甲，以弭奸慝。修凤冈书院，捐置膏火，延师课士，文风大振。又劝捐社谷，劝捐田产于普济堂，广为收养。值岁暮，复自捐钱米，分给四乡之茕独无告者。城垣久圯，捐赀修葺，敛不及民，百废俱举。上官廉其才，令鞫邻邑疑狱，皆报可。将疏荐，以病卒官，宜黄士民伐石纪德焉。

　　张锦字上芝，乾隆壬申举人，授大田训导，移漳浦，又移台湾。选知广西阳朔县，以一子一仆幞被往。邻郡有挟私迁怒者，潜诸当路，欲置下考。泉司重其清节，力为维持。请假归，鸠族众浚湖中沟，又捐筑坝水洲，引水灌田，数十万受其赐。生平言动必以礼，与官献瑶、方翀同推名宿。卒年九十四。

　　安溪县

　　官朝京字子孟，康熙壬子举人。十七年，白头贼蔡寅诡称明裔，众数万，所至令具扉屦刍粮犒师，不应者缳以徇。乡人恐惧。朝京率壮勇守险。会连日大雨，贼不果来，而同里李光地先后击贼，贼走散。选莆田教谕，摄仙游。教士有法，谢绝馈贶。在任九年，食贫如故。擢直隶武强知县。岁饥，有诏发帑赈尤贫者。他邑令皆假手里胥，朝京署白金按户与之。未几，上令重臣核赈事，所过民皆遮马首诉予金者不实，而武强境内帖然。巡抚直隶于成龙闻朝京催科不用鞭朴，驰札切责。朝京乃升堂皇召逋户至，令朴之，朴至三，逋者呼即止。然终武强之任，民亦不忍负也。贫户输粮有不及额者，以己俸充之。知府谓曰：『尔欲为德于民，如贫何』？对曰：『某非不念贫，第念民欠锱铢，而胥持帖下乡，费且数倍。某为诸生，畏胥如虎，以为民亦然，故愿以俸充之，实不计贫也』。知府为改容。居二年，以劳瘁卒于官，年七十二。武强民巷哭，争赙以归。孙翰琦字秀卿，少孤，戏母前，遇噍让即长跪，候气和乃起。事伯兄献瑶如严师。乾隆辛酉举于乡，教谕和平。学舍圯，至辄新之。调台湾凤山，海气蒸湿，疾作告归。

　　--以上录自重纂福建通志卷二百三十四。

　　台湾府台湾县

　　王璋字昂伯，康熙癸酉举人，分修台湾府志。后为云南宜良知县，洁己爱民；丁内艰，百姓数千吁留，璋从间道旋家。服阕，补湖广房县，以最擢主事。终监察御史。

　　--以上录自重纂福建通志卷二百三十六。

　　武功传

　　福州府

　　林凤字侯泽，福清人。幼娴韬略，才识过人。总督姚启圣擢补金门中军守备。以克澎湖功加左都督拖沙喇哈番，食一品俸，擢河南游击。中州地旷人稀，捐资给牛种垦田。迁山东兖州参将，肃军政，恤兵民。以老乞休归。

　　俞启字道来，罗源人。从戎伍克复澎台，以功授陕西靖边营游击。历四川叙马营参将。清介自守。以年老致仕归。

　　吴朝建字叔章，一字朴斋。长乐人。本姓许，少孤，依其出母抚于吴氏，遂姓吴。隶制府满保麾下。康熙六十年，台匪朱一贵乱。朝建籍厦门材俊子弟为一军。厦门扼漳、泉二郡，台、澎奸民多窟其中。桀者皆入幕籍，则无内顾忧。遂从平台。制府廉其才，拔千总，驻防归化、宁化二县。归化饥民行掠，朝建擒治之，以便宜佐县令蠲赈，民赖以安。雍正十三年，授铜山守备，迁连江游击。置巨猾父子五人于法。爱民礼士。标兵有凌侮绅士及平民孤寡者，必重惩之。年六十余，请老，家于连江，与高人逸士联九老会，有儒将风。子世膺以仗义死林爽文之难。

　　陈一凯字云华，闽县人。乾隆五十一年，台湾林爽文乱，从军渡台。事平，授外委。嘉庆二年，檄赴海坛缉捕海盗陈弗等，拔把总。八年三月，出哨四屿洋，夜遇盗船，擒其魁林秋秋等，擢千总，权台湾水师中营守备。时蔡牵勾结山贼犯府城，窥安平镇。一凯率所部伏七鲲身邀而击之，安平赖以保全，而府城之围亦解。十三年，除右营守备，权游击，驻防鹿港。调艋舺，又权台湾水师副将。引疾归。

　　潘国材字遴山，闽县人。由武举人授职迁泉州守备。林爽文之乱，国材从征台湾，抵鹿仔港。领兵由海道进攻大甲溪、南埔、麻园、沙辘，所向皆捷。横山有猪哥庄，地险极，贼据有日。将士屡攻不能克，国材一鼓破之。大里杙为爽文巢穴。大学士福康安统兵进剿，令国材从北路分攻，贼穴一空，纪功居上等。台平，授台镇中军游击。俗多械闘，闻国材至，讙呼而罢。迁广西提标参将，未赴任卒，榇不能归，兵民赙送至海滨而返，建祠以祀。时海寇未靖，舟至海中，寇追至，知为国材家属，寇曰：『廉明官也』，皆散去。国材工草书，有诗集。

　　蔡攀龙，闽县人，乾隆壬子武举人，授金门千总。领兵赴台湾，适海寇蔡牵窜台。台攀龙在安平协剿击退之。明年，蔡牵复窜鹿耳门。攀龙跟剿，获林正等六十余人。后移闽安。带兵换回台满兵，由鹿耳门出，驶至澎湖外洋狮礁，遇风船破淹毙。赐恤银祭葬，给云骑尉，三代袭次完时给与恩骑尉，世袭罔替。

　　兴化府

　　陈斌字朝岐，莆田人。幼读书通韬略。值闽多故，投笔从戎，札授都佥。耿逆变作，斌领先锋征剿，恢复寿昌、遂安二县。并逐土寇于威平镇，擒其魁汪匪石等歼之。旋破耿逆木城，焚其营，进攻大溪滩，夺仙霞关，恢复建宁、延平诸郡邑，顺流而下，耿逆就俘。以功授福州城守营副将。时海氛大炽，总督姚启圣知其才，调漳州，连克陈洲等一十九寨，并克复金、厦二岛，以功授左都督，世袭云骑尉。从靖海将军施琅出师铜山，击杀伪镇邱辉等，克澎湖，全台就抚；加世袭骑都尉，移南阳镇副将。以老乞休。年七十，卒。斌性沈毅，每遇敌则身先士卒。又推诚与人，人皆心服。

　　泉州府

　　郑缵昌字哲俞，南安人。顺治初，从父泰为郑逆所戮，缵昌与从弟缵绪率众归诚，授左都督。奉命平岛，所向披靡，改授精奇尼哈番。滇黔事起，后师谷城为荆襄援。寻进征夔府，摧坚历险，多着劳绩。师旋，不及论功而卒，年四十四。缵昌倜傥不群，读书之暇，习骑射击刺。尝与人角胜，时黄花正开，客请以花易球，射无不中。再易以钱，中如初。又令人蹲奉三球如拳，球俱着箭去，蹲者犹未觉也。

　　洪忠字荩臣，惠安人。康熙二年，招募官兵克复金、厦各岛，以军功授都督金门镇右营游击。时同县曾荣亦以克复金、厦功由游击迁至广东副将。其随征金、厦兼剿抚澎、台者：曾维勋由把总历官至游击，洪邦俊（字彦臣）、黄越皆以左都督领把总，曾捷授云南参将。从师剿平澎、台者：陈恕授左都督带拖沙喇哈番，曾大勋授海坛守备。

　　郭世耀初名国祚，南安人。与江西翁韬谋矫巡抚吴兴祚书招降江几。几为海上郑逆党，号江拐子，受伪命为将军，聚众邵武山中，悉裹头露足，登高走壁，轻捷如飞，官军莫何。国祚与韬越壑踰岩，直抵帐下。几发书怒欲杀之。伪总兵高茂芳谏曰：『将军雄据险要，水战凫轻，山闘猿捷，而驰骤平原，非其长也。况地无千里之饶，粮无一年之积，其能久乎？从之，犹不失我富贵』。江是其言，然尚犹豫未决。先释国祚及韬归，遂见巡抚陈江几可抚状，并请擅作书罪。兴祚大喜，复作札择有干略者偕行。江几遂率所部七万余人降。国祚让功不居。后改今名，除千总。借台湾未靖，金门总兵陈龙以其习水性，令率甲士从靖海将军施琅平之。以功加都督衔，授古北游击，迁参将，擢广东副将。

　　郭新字日民，同安人。少习韬略。康亲王入闽，授援剿右营守备，守金门，克复海坛、南日、平海、湄州、崇武、臭涂及金、厦等堡。所至不战而平。靖海侯施琅东征，以新为前驱，与刘国轩等战于澎湖，三十六屿一时俱下，全台遂平。叙功授左都督世袭拜他喇布勒哈番。时同里从攻厦、金两岛及平澎、台者：吴楠字世乔，精晓水性，叙功加左都督，授春江副将，擢南澳总兵，未任卒；林庄雄以把总从征，议叙左都督兼拖沙喇哈番，以副将用。其平台有功者：刘执忠有勇略，总督姚启圣命赴淡水招抚，事平，授海澄营游击；魏平仪表奇伟，以功加左都督，授南澳游击及台湾南路参将，迁广西浔州副将；张正以功加左都督世袭云骑尉，授金门镇游击；方刘进以功加左都督，授陕西固原镇副将；许忠以功授同安营游击；贡生林宗泰以功题补参议道；蒋熺以功补苏松中营参将；方长生以功授都司；王良字遂侯，以功加左都督衔。

　　苏虎臣，南安武生。康熙十六年，从提督段应举克复同安、海澄，授千总，擢守备。又同兴化游击陈永茂征李复贵、陈申等，捣平巢穴。十七年，从提督杨捷征凤山。十九年，克复观音山十九寨及海澄、厦门。二十年，授都司；旋从施琅出海攻克澎湖三十六岛，台湾平。叙功授左都督、兴化副将。同县李智亦以平台功授总河中军副将，擢南澳总兵；林廷字伯选，以从征红夷功授靖海右营参将。

　　曾春字化公，晋江人。与提督万正色有旧。正色统兵援岳州，荐春于制军。夜半斫栅，克君山，复岳州，授游击。后以被累革职。从征闽海，战崇武，平金、厦两岛，授铜山游击，镇秦溪。二十二年，施琅平台湾，春绩尤着，以功加左都督，带拖沙喇哈番衔，擢广西河池参将。擒水遁巨魁父子，立毙于杖，池人感之。擢四川夔州协副将，以目疾乞归。子起凤字汉翔，袭职。

　　黄瑞，晋江人。提督万正色拔隶援剿总兵黄镐麾下。与贼战崇武海中，贼大败逃归台湾。以功授铜山镇标中军游击。二十二年，又从靖海侯施琅战澎湖，以功加左都督，带拖沙喇哈番衔世袭，擢代州参将，致仕。

　　林正春字伯馥，随剿澎台有功，授福建海坛镇标中军守备，擢浙江太湖参将。

　　林汇字如渊，惠安人。总督姚启圣统师平金、厦、澎台，汇上策干之；授援剿札付训练水军，以功授左都督，选湖广竹山游击。历登莱参将，迁黄州协副将。黄梅故陈友谅窃据地也，地险民顽，逼于县令，变起不测。汇亲至贼巢晓谕，即解散。以病告归。

　　林廷福字锡卿，一字受堂，同安人。以获盗功补金门镇外委。嘉庆十年冬，海寇蔡牵窜入鹿耳门，窥台湾，山贼应之，势张甚。总统李良庚征水师合剿。廷福大呼薄贼营，击沈贼舟二十，馘百数十人，合总统于洲仔尾；时十一年正月晦也。旦日，总统会师水陆夹击。廷福连弩殪红衣贼目五人、骑马贼首一人，火贼巢，陆屯皆尽，贼乘潮逸。廷福邀击于东港外洋，俘其党曾艺等；擢把总。又获牵假子蔡三于水澳洋。十二年，击牵于广东急水洋，飞炮从袖过，不顾，几得牵。适日暮风反，复跳去。时朱濆亦炽海上。十三年，廷福从镇帅出哨，猝遇于闽粤界长汕尾洋。贼处上风，风急涛怒，我舟退为所及，进不能军。廷福直指濆坐舟，轰炮毙之。十七年，剿黄茂帮于柑橘洋。战方酣，贼从桅颠掷火斗焚我舟。斗及廷福足，飞踢之，反掷贼舟；舟爇贼乱，生擒刘贵等数十人。进提标千总。监造奉天外海战舰，驾赴金州交付；叙劳擢南澳守备。二十三年，直隶新设天津水师，选将闽浙。廷福以荐授游击。寻奉裁回闽。道光四年，由海坛游击护台湾水师副将。属粤庄匪徒许尚等扰凤山事平，余孽窜海中；廷福微服驾澎船混迹商渔，得许令等十二人于青水外洋。六年，彰化滋事，总督檄捕著名贼林溜。廷福谓溜党数千，即得不可生致，请假便宜从事。报可。乃盛兵蹙溜。溜惧出投。廷福部署左右出印牍语溜曰：『此请命牒也。行官汝』。左右叱跪谢。溜不觉跽膝，未起，头已落地矣。下令：杀止林溜，胁从无问。众愕缩不敢动，并散遣之。八年，擢烽火营参将，未上，署闽安副将。卒于官。

　　黄志辉，同安人。由行伍累迁至福宁烽火门守备，将擢游击。从金门总兵许松年追剿朱濆师至南澳长汕尾。志辉握兵奋击，诸军继之。朱濆喉中炮死，志辉亦船破沉没。旨予祭葬，世袭云骑尉。松年为请建昭忠祠于浦之南。子忠贞袭职。

　　林滉字嘉侯，安溪人。祖儒官总兵。滉由武生承袭，权闽安守备。时台湾黄散谋不轨，滉奉檄会剿。不数日，魁党悉平。以功移铜山守备，迁闽安都司，历南澳游击、铜山参将，终澎湖副将。

　　漳州府

　　罗士鉁，漳浦人。康熙十八年，应康亲王募，以剿海寇功授左都督，洊升水师提标中军副将。从提督施琅平台，署为前部。大战刘国轩于澎湖，破之，遂平澎台三十六岛，前后杀贼一万三千余名，叙功给骑都尉世职三世，擢湖南镇筸镇总兵，未赴卒。弟士鋐亦以功授右都督。子鸣淇袭职，洊授浙江温州中营游击，卒于任。曾孙光照官浙江黄岩总兵，见列传。

　　林秀，漳浦人。由行伍累迁至厦门前营游击（并详宦绩）。从总兵蓝廷珍讨朱一贵，攻克鹿耳门，乘胜抵安平镇城。一贵列阵四鲲身。廷珍率诸将登陆攻之。秀驱死士荡舟夹击，贼不能御，退保府城，连战至茑松溪，遂复府治。一贵走湾里溪。秀穷追至茅港尾，遂收复盐水港。一贵夜遁至沟尾庄，擒之。

　　建宁府

　　杨彪字上麟，建安人。乾隆间，由行伍从征林爽文，以攻克斗六门功补外委，拔千总。嘉庆十一年，蔡牵扰台湾，彪从总兵官爱新泰守城。时贼攻小南门急，大兵尽赴之。贼忽引众数千袭小北门。彪曰：『贼攻吾虚，宜开城门以示有备。请以彪为先锋，而飞檄南门兵为后援』。贼果不敢进。闻南门援至，即登舟去。将军赛冲阿上其功，擢台湾镇标守备，权嘉义都司。奸民复植党蠢动，各弁奉檄分路弹压，多科派。彪叹曰：『时事如此，尚事克剥，民何以堪』？遂单骑出，严束属兵，所过所县，供亿悉谢去。道光四年，以剿捕杨良斌功擢游击。八年，以疾乞归。彪前后出战三十余次，皆有功。操守清洁。有弁某纳金于茶笥遗之，不受，示金所在，笑曰：『不可饮以茶，尚可啖以金哉』？卒不受。

　　汀州府

　　吴升字瑞添，永定人。康熙间，以行伍拔台湾南路营把总。从平朱一贵有功，赐蟒缎彤弓，历官温州游击。捍贼卫民，不辞劳瘁。历迁太湖水师游击，终太湖副将。温州兵民为之立祠立碑。

　　罗卓字应龙，永定人。乾隆己酉武举人。官台湾水师游击，迁北路副将，守鹿仔港，督缉洋匪着劳绩。时漳、泉、潮、汀四郡饥，斗米钱六百文，贫民歉食。卓令回厦门商船皆半配米粮，轮流迭运至内地，米价悉平，全活无算。

　　福宁府

　　周龙字伯规，霞浦人。康熙初年，为海寇郑成功所掠，乘间说其党千余人率以投诚，以功授定边守备，迁大同墙子路参将，旋擢郿城副将。郿迩陇蜀，接褒斜，山寇时发。龙率师讨平之。龙治军，赏罚严明，士卒乐为用，故往辄有功。

　　彭日光，县贯未详。康熙十八年，海寇侵扰，光集乡勇，驾战舰联络相应，争先交战。巡抚吴兴祚嘉之，札委随征千总。嗣随靖海将军施琅克复澎台，摄副将。后叙功加左都督。

　　高斌字子荐，霞浦人。以把总随提督万正色复金、厦两岛。又与靖海将军施琅克澎台。康熙二十六年，擢澎湖水师守备。二十九年，迁台湾游击，未任而卒。同县与平澎台功者：守备曾应凤力战有功，迁都司，箭创发，亦未任卒；金凯本姓王，以百户叙平澎湖功授泉州守备，时提帅蓝某军政暴虐，凯因其母以求少舒，军士立祠祀之，后擢宁州副将，年七十七以老告归。

　　何玉字思顺，县贯未详。从将军施琅克复澎台，以功授千总。乾隆间，擢烽火营守备。

　　郑良达，福鼎人，安平镇游击。台湾番民蠢动，达屡剿之。及殁，赐恤祭葬，祀忠义祠，荫一子入监。时同县胡鲲南字晋书，祖籍浙江淳安，宦游至福鼎，因家焉。值台番梗化，随大帅剿捕有功，迁台湾中营守备，旋擢直隶张家口都司，以老乞归。蔡光周，罗源营把总。雍正十年，台番滋事，周带兵赴剿，屡着劳绩，以功授福安营千总。

　　李进得，福鼎人。台湾镇标中营千总。乾隆五十二年，台匪林爽文乱，进得随大帅攻诸罗贼。凭城列阵，进得率本部兵大呼冲陷之，杀数十人，贼气夺。兵继进，贼退走入城。进得奋勇入城，复诸罗。以功擢中军守备，摄北路左营守备。

　　台湾府

　　陈致远（府志作远致）字子静，台湾人。康熙二十二年，以军功署参将，从提督施琅攻克澎湖。平台后，留致远安插民居。募佃，开垦田园二万余亩。迁台湾镇标左营游击。寻擢瑞安副将。子应橙，字天杓，由把总累升守备。六十年，随征朱一贵，叙功加署都司。

　　陈友，台湾人。康熙六十年，提督施世骠统舟师征台时，令先驾小舟于鹿耳门，插标为向导。事平叙功，授把总。累迁至金门镇标游击。时同插标引师进港者同县王作兴，以功加署都司佥书。累迁南澳游击，终安平中营游击。

　　林黄彩字符质，台湾人。康熙六十年，朱一贵乱，总督满保移驻厦门，黄彩陈平台策，因随军征剿。事平，由把总擢守备、游击。雍正十一年，随征大甲西，以功擢参将。寻迁澄海副将，权碣石总兵，卒于官。同时郭张文由把总擢陆路提标千总，从参将林政征台，数剿贼有功。

　　洪就，澎湖人。朱一贵陷台湾，提督施世骠驻师澎湖，募能知水道者，就与同里颜得庆、洪选、杨彬应募。世骠以就与选为随征千总清港道树标，得庆与彬为守标千总。就与选驾小舟二，分南北二道赴隙仔侦贼动静；至鹿耳门入水，疏清港道插标讫而贼至，就与得庆、彬悉力拒守，贼退，大兵得扬帆进鹿耳门克复安平镇无阻碍者，就之力居多。台平，论功授千总，迁都司，擢守备。雍正九年，彰化县大甲西番人滋事。十年，朴仔篱及柳村庄番人复起。又南路吴福生竖旗作乱。皆剿平之。以功累官至广东碣石镇游击。洪选授千总。得庆又以剿捕南北两路功授守备。彬恬退不任事，授都司签书衔。同时以平台功加都司签书衔者，许翰冲、许元吉、张启琫；授守备衔者，许郑胜、许顺、蔡王文；授千总职者，许荣、陈志；又有张希文，受职不受官。

　　游化字诚伯，凤山人。嘉庆间，蔡牵滋扰，化奉檄缒城而出，募义勇守内门官仓，众恃以安。又随总兵爱某擒获洋匪，复随同知钱某搜山，皆有功。初，化以岁贡生就铨教职，至是叙功，功六品衔。道光三年，选沙县训导，以病归。值贼匪杨良斌乱。内门路通南北，化募民堵御，贼不得逞，乃受缚；大吏嘉之，复奏加五品顶带。年七十五卒。

　　--以上录自重纂福建通志卷二百三十七。

　　国朝儒林传

　　福州府闽县

　　郑光策字苏年，乾隆庚子进士，归，主讲泉州。五十一年，台匪林爽文乱。时巡抚徐嗣曾，光策师也。光策因上书言：『淡水为贼后户，若为贼据，骤难扑灭』。巡抚遂命副将徐鼎士领兵往守。明年冬，协办大学士福康安至泉州，征光策见于行馆。光策长揖不拜。询以台湾乱故。光策言：『上官好承奉，守土官事奢侈，民生日朘削，激而生变耳』。大学士壮其说，即日撤行台供具，邀与俱。光策以疾辞，因上平台策八条曰：宣圣恩以散贼党，出奇兵以覆贼巢，招义勇以厚兵威，通广庄以分贼势，专逆魁以速蒇事，多间谍以制胜机，裕粮饷以赈降众，明约束以收人心。治内地策四条曰：急平粜，招米商，清海盗，放小船。皆实行之。及事平，巡抚筹办善后事宜，复邀光策与俱。光策复力辞，因上善后事宜议八条曰：定章程，散义勇，增兵额，兴屯田，缓城工，严盗课，设官庄，举吏职，而其要在于得人。其略曰：

　　台地土广税轻。新垦者不尽纳赋，旧耕者亦多隐匿。官司利其隐匿也，以清丈为渔利之术，穷年累月，不得清晰。今宜于旧官已丈者不复丈，新垦未丈者丈清之后即定为例，民无侵占，官不扰累，是地亩不可不清也。

　　台地孤悬海外，官司体制极尊。凡属在官，无不凭借权势以欺凌乡里。于是刁诈无赖者皆充吏书，正役一而散役则十，散役十而帮役则百。一县之中，以千百之虎狼肆其蚕食，民何由安？俗何由治？是吏胥不可不限以额也。

　　台地闽广杂处。沿海一带，单丁游手，皆作奸犯科为逋逃之薮。欲辨贤奸之迹，先严里党之诛。是保甲不可不行也。

　　台地淫风流行，倚门卖奸，恬不为怪。而且宝场骰席，十屋九家。顽兵衙蠹，又互相包蔽。今乱离初定，民气思善，正宜痛为更革。则淫赌不可不除也。

　　台地初尚敦朴，近年以来，侈靡成风，酒馆歌楼，通宵达旦。舆台甿隶，装服轻华。揆其所由，皆开自上。在官丁役，流寓杂流，以不耕不织之财，为逾制无等之举。观者仿效，到处蔓延。财源几何不竭？是侈靡不可不禁也。

　　台中番社，徭役最繁，官有调发，彼无不从。且闻近岁以来，番地番田，皆为客民所占，艰难固苦，无以自存。窃思均为赤子，岂可独令向隅？是番民当加之抚恤也。

　　台地文学，府城为最，县城即已疏阔，至穷乡僻壤，有一村无一识字者。淡水以北，尤为支离。窃谓欲兴教化之原，必使庶民略知文义。宜于各处大村，劝兴社学。番社之民，苟能通达汉言，亦一体诱教。庶几人皆兴学，风化日新。则文教亦不可缓也。

　　然而有治人，无治法。记曰：其人存则其政举。使所用者果循良廉洁之吏，将百废俱兴，治化日上；否则，徒善徒政，亦不足以行。然则今日台地之要规，在善择守令而已矣。

　　后主讲鳌峰书院，以制义古文迭相考课，欲学者力经史之学，以期实用。数年，士习振起。以疾卒。祀鳌峰书院。

　　永春州德化县

　　郑兼才字文化，一字六亭。乾隆己酉拔贡生，充正蓝旗官学教习，授闽清教谕。嘉庆戊午，举乡试第一。改安溪，调台湾。九年，洋匪蔡牵犯台湾北线，城中戒严，檄兼才守大南门，诘出入，察奸细，寝食肩舆中凡十四昼夜。事平，以功擢江西长宁知县，辞，请以教职会试。复教谕建宁（并详宦绩）。调台湾。道光元年，举孝廉方正，未赴而卒，年六十五。卒后始得报，推升泉州教授。五年，从祀乡贤。

　　兼才幼有志正学。尝谓容城孙奇逢理学宗传，去取未公，不如黄宗羲明儒学案。奇逢论吴澄，推其说经诸作，是犹从撰述起见也。故其为学，本于立诚，期于致用。既屡困公交车，不得行其志，遂尽心教谕。以作兴学校为己任，以激扬风化为要务。其在安溪也，以名宦、乡贤、忠义、孝弟四祠多阙略，因请补王直道于名宦，补李懋桂、李光地于乡贤，补林仲麟、郑振、李森、黄钏于忠义，补李云永、唐焻藜于孝弟，皆公论所定者。

　　其在台湾也，知蔡逆意在蛤仔兰，故欲先据沪尾。沪尾既得，可以上迫蛤仔兰，下制郡城。因言蛤仔兰居台湾之极北，为郡城之上游；且其地本生番，未入版图，地力肥沃，粟米所生。漳泉人杂处，其衅易构。万一民番失守，弃以与贼，台湾之患，由是滋矣。海贼虽猛，其入港必借势风潮，即使登岸，必无倾船尽出之理。有节制之师，固守海上，以逸待劳，亦足恃而无恐。然则为台湾计，非辟蛤仔兰不可。为蛤仔兰计，非肃清海盗不可。为清海盗计，非固守海口不可。

　　又以凤山既复之后，豪猾藉捕贼名目交相诬陷。或因其与己有仇，或因其受贼私索，或因其亲戚从贼，疑彼知情，或因已被贼害，疑其指使。夫南路庄民，先受粤人焚劫，继而占耕吞租。今又捕风捉影，肆其荼毒。名为奉公捕贼，实则藉贼营私。此弊不除，难未已也。

　　其在建宁也，建宁士习，喜新奇而略实行。葬亲不哭，忌日不知，而艳称割股庐墓以为孝。兼才谓无形之害，同于杨墨，大声疾呼，极言告诫。

　　及复至台湾也，以昭忠祠所祀阵亡官兵，旧时任意去取，因旁求旧事，例得补祀者凡二千四百八十余人，兼才皆手书其姓名于木主。又请补祀方邦基、沈朝聘、王凤来、郑其仁、薛邦扬、许鸿于名宦、乡贤、忠义、孝弟祠。又重修台湾县志。其表彰激劝，不遗余力。

　　嘉庆十五年，诏辟蛤仔兰，置官司焉。

　　--以上录自重纂福建通志卷二百三十八。

　　国朝文苑传

　　福州府侯官县

　　陈绳字骝季，一字礼园。雍正十一年，诏举博学宏词，巡抚卢焯以绳荐。乾隆丙辰应试，诗落一韵，不入选。旋举孝廉方正，授教职，归。当事聘修惠献贝子功绩录。选长汀学训导。调诸罗，修台湾郡志并台海番社二采风图考。旋以卓异选贵州贵阳经历，迁清镇知县，为巡抚冯某所重，有「悃愊无华、月计有余」之目。所作诗由元、白上溯杜、韩，根底盘深。兄纯字骥仲，雍正间岁贡生，久游京师，与郑任钥为文酒之会。嗣游湖湘，又赴广东，卒于惠州。诗多激楚之音。

　　泉州府南安县

　　傅为霖字世扬，又字石漪。由海上纳款（台湾志称为霖见杀于郑氏，盖传闻之误）。总督姚启圣颇得其力。康熙间，授松江府通判，摄华亭县，权松江府，累年积牍，皆裁决报可。为霖好为诗文。初赴松江，即携其祖（采访志作族祖）夏器锦泉集与太仓吴伟业、松江周茂源、张若羲、董俞等校梓之。于厅事之西葺屋数楹，颜曰绿绮堂，延名俊觞咏其中。诗有秀骨逸气，饶于藻而沈于思。其友苏铎字道建，博学工诗，与为霖倡和最久。田茂遇谓其景矞然，抚节流连，能令尘虑都捐，精爽为动。同县傅朴亦能诗，其诗境在幽淡间。

　　泉州府同安县

　　黄而辉字述之。父廷自郑氏投诚，封慕义伯，授而辉湖南衡永郴道。工为为诗，冲澹隽远。华亭董俞谓其诗如飞黄摄影，瞬息千里，而步骤有度，不负泛驾之累；又如洞庭湖心吹铁笛，清声逸韵，能使波涛滉瀁，鱼龙出听。同县许其镠字含之，工诗。田茂遇谓其纵横自如，不囿于境，如樵秋岭、钓春潭，童山涸泽，未足拟似。

　　漳州府漳浦县

　　陈梦林字少林。父聿毅遭乱，转徙潮州，生梦林。二岁而母卒，鞠于淛人侨居于潮者曰林雄，养且教以至成人，因自名曰梦林。少发愤读书，留心经济，习兵事。康熙二十五年，客游贵州。或劝以贵州籍应试。学使者拔第一。黔州知州黄秉中奇其才，为援例入太学，劝归闽。时漳浦知县陈汝咸会诸生讲经，心赏梦林。又受知于学使者沈涵及巡抚张伯行。五十年，秉中抚闽，招入署。会海盗郑尽心为官军所追南奔，诏捕之急。巡抚悬千金购能获尽心者。方书榜，梦林前曰：『贼不能获也』！巡抚愕然曰：『云何』？梦林曰：『逋盗入内地，无人识者；即能识，畴不惧后祸？当购贼党相擒，予重赏其可』。巡抚如其言，尽心果为其党高允泮擒以献。

　　初，林雄卒于广东，其长子一新卒于浙。一新遗子圣祥，梦林自闽往视者数矣。至是念己日就衰，斥田园得百余金，自携以畀圣祥。渡曹娥江访汝咸之子于宁波。过浙哭故学使沈涵于归安。乃由吴淞江渡海南归，所过洋面，相度形势。康熙五十五年，当路聘梦林修台湾诸罗县志，于岛屿■〈氵义〉港之出入险易，战舰民船之大小坚脆，洞若观火。

　　六十年，朱一贵倡乱。梦林方南游南澳，访总兵蓝廷珍。廷珍问策。梦林为上策制府满保，请速移节厦门，调兵饷。策上而制府已先发。时提督施世骠与廷珍议统舟师，定南、北、中三路进剿。梦林力陈南路海道险恶，舟不能泊，当会澎湖，相风便分两路，大将由中入鹿耳门，副将由北趋西港绕贼背后，计万全。又陈战舰宜用轻捷，以便操驶。制度用其言，聘入幕，为治装。前席请曰：『生为我一行；事定，当不失郡守』。笑曰：『梦林冀护乡里耳，无他愿也』。遂行。至则与世骠、廷珍规画事机，缚渠魁，搜余党，招反例，拊善良。时守令未至，事皆决于幕府。告密者众，持重不发，民情安辑。留台五阅月，还报。制府欲叙功以实前言，梦林固辞而归，遂绝口不言台事。读书鳌峰，与修先儒书。乡试同考官慕其文，欲为地，峻拒之。雍正元年，诏举孝廉，当事欲以梦林应，固谢而止。所善礼部侍郎蔡世远、刑部侍郎黎致远、吏部侍郎沈近思皆以书问，邀游长安，俱以足疾辞不赴。乾隆七年，巡抚以博学宏词荐，亦不赴。是时年七十有三矣。

　　梦林乃言曰：『吴少孤，涉猎书传，作文字求科第而已。既不可得，佣笔墨从军，草檄奏记，谬为世所赏；吾恧焉。辱交诸君子，强自刻厉。为贫故，间受礼馈，常以为媿。顾自反生平，借箸运筹，孟子所云无欲害人之心者，或庶几焉。第居贱志不行，未能充之耳。若利己妨人，驰声华、借权贵以荣身饱家，虽转死沟壑不为也』。所居屡迁，额曰「他斋」。人称为「他斋先生」。蔡世远家居时，入县必宿他斋，纵谈竟夕。外惟阮文、庄亨阳称同志，晚尤善雷鋐。疾革，遗命以志铭属庄，以传属雷。年七十有六。好为诗。游台诸作，蔡世远、沈近思谓其不减杜少陵。

　　诏安县

　　郑亦邹字居仲。父之惠，海澄籍，顺治丁酉举人。知山东任邱县，致仕归，以齿德重于乡。除里长甲户之弊，民德之。

　　亦邹幼颖敏，能诗文。博览群书，务求实得。闻宁都魏禧善古文，赍粮往谒，传其法。康熙丙戌成进士。执政荐其才，授内阁中书撰文。未几，乞假归里，结庐白云洞之麓，倡南屏文社（通志作讲学南山寺，府志郭成郭传作南洲社），以教来学。张伯行抚闽，闻其名，聘为书院学正。荐耆儒詹明章于张伯行。见蔡世远，折行辈为友。致书载盻谓：『君有高弟庄亨阳、吴开叶，吾门有陈先登、郭成郭及从子溥，皆后来英彦，宜加护惜』。其雅怀好善如不及也。康熙间，张伯行荐入纂修馆，未赴而卒。所著白麓藏书十数种（县志作读经辨误未成而卒），皆散佚，仅存乐府诗文钞若干卷。

　　从子溥字百泉，为人雅饬而博学多才。自经史以至方书地理，靡不精究。工诗及书画。海澄籍。雍正癸卯进士。授泉州府教授。卒于官。

　　成郭字若虞。守朱子之学。治古文，慕归有光所作，皆精邃淳古。晚举乾隆丙辰乡荐，益潜心理学。尝曰：『学以不欺为本。曾子诚意，子思慎独，皆本此一言』。因榜其所居为「不欺室」。卒年七十余。

　　邵武府邵武县

　　邓上兖字佩水，与施鸿齐名。康熙元年岁贡生。性冲夷恬淡。每过溪桥及山林间有泉声处，辄静听不忍去。所著诗绝去雕饰，自抒性灵；与施鸿异曲同工。尝曰：『古今诗人可传者多是创。创则能传。不特老杜创也，中、晚诗人亦创，但身分不及耳』。门人张泳行为刻其稿，得四百余篇。

　　鸿字则威。藏书近万卷，手自雠校。工吟咏。康熙初，由岁贡生为连江训导。迁娄县丞。调奉天府经历，府尹梁某雅重之。以老疾乞休。会台湾新定，大吏檄修郡志。鸿以知府张一魁荐，应聘往。既毕，即以邵武府志属之。稿成而一魁去，未及刻。后乾隆三十三年，知府某延同里拔贡生陈尧俞重修。

　　--以上录自重纂福建通志卷二百三十九。

　　国朝忠节传

　　福州府闽县

　　蒋子龙，台湾镇标中营千总。朱一贵之乱，从总兵欧阳凯拒敌春牛埔，大破贼众。明日，贼势复张。子龙奋力决战，被贼断臂而死。同县把总林彦争先临阵，亦死之（并详宦绩）。

　　李松，南澳镇标左营把总。乾隆五十二年剿台匪林爽文，在嘉义县三坎店杀贼阵亡，赐恤银祭葬，给云骑尉世职。子凤仪袭，卒，孙瑞安袭。

　　陈鸿猷，台镇右营外委。林爽文叛，以功累擢至千总。经数十战，贼语曰：『蒸不烂的羊，煮不熟的菜，破不开的柴，割不断的藤』。「藤」，土音同「陈」。谓杨起麟、蔡攀龙、柴大纪及鸿猷他。一日，有寒疾，五鼓贼至，鸿猷闻报跃起，解所佩刀磨之。或以疾劝。鸿猷曰：『人俱以疾诿，谁为捍御』？昧爽，挺身领战，追至鹿仔草，马惫不能逾沟。贼奄至，猷抽矢射毙数人。贼以矛钩杀之。事闻，赐云骑尉世袭。

　　李捷高，闽安协水师营外委。嘉庆十四年，在竿塘外洋追剿海盗朱渥帮匪，被风舟覆淹毙，赐恤，祀本籍昭忠祠，世袭云骑尉。嗣男李瑞凝袭。

　　图中玺，嘉庆间，蔡牵扰台湾，中玺由中营守备擢凤山山猪毛都司，未赴任。恐火药库被劫，带百余兵巡防。贼探其兵寡，奄至。中玺策马逾溪，马陷泥中。弃马逾岸，挺枪御敌。被箭死，犹植立。贼醢之。时征蔡牵阵亡者，游盛凤、郑高得、陈得兴、卓叶贵、张朝安、郑洪贵、李士明、陈云金、饶良爵、郑超爵、阮兴、徐清贤、朱必福、郑士安先后祀昭忠祠。

　　侯官县

　　文煌，台湾水师千总。朱一贵之乱，文煌从副将许云战于春牛埔，所向披靡。自黎明至日中，矢尽炮穷，云被戕，文煌与其弟文甲皆死焉。同邑千总陈元（并详宦绩）与游击周应龙御贼于赤山，杜君英、朱一贵两路夹攻，应龙遽退，元战死。事闻，赐祭葬，荫一子卫千总。

　　罗源县

　　黄志禄，康熙二十年以军功授副将衔征澎台阵亡，赐祭葬，赠都佥事，荫一子卫千总。

　　乾隆五十一年，台湾林爽文乱。郑朝凤以外委从征，与阮履清同陷于贼。贼胁降，不屈，杀以祭旗。事闻，与履清同祀昭忠祠，世袭云骑尉。同县人阵亡者：李国标、卓恒和殁于中军亭，林世明殁于硫磺溪，吴玉明殁于冈山湾崎；俱入祀昭忠祠。

　　泉州府晋江县

　　叶荣字是警。台湾林爽文乱，以前营守备随征，勇往直前，遇害。讣至家，继母翁氏曰：『临难捐躯，以死勤事，复何憾』。赐祭葬，给云骑尉，袭次毕，给恩骑尉世职罔替。

　　何连升字遇能，由行伍擢外委千总。林爽文之乱，率兵堵御，与贼战五十余次，擒贼获械不计数。在大牌革督运火药，遇贼，与战数日，贼却，追数百里不止，陷于贼，被害。时提标把总黄拱辰、镇标把总郭得胜均剿贼，殁于大仑庄。给云骑尉世袭，俟袭次毕给予恩骑尉世袭罔替，并赐郭得胜祭葬。

　　苏明耀，台湾镇标中营千总。乾隆五十一年，随剿林爽文，殁于嘉义县大仑庄。同县陆提标外委苏安武先后阵亡，祀京都昭忠祠，世袭云骑尉，俟袭次完时给与恩骑尉世袭罔替。明耀子添恩袭，历署汀州镇标左营守备。安武子承勋袭，历漳州延平城守营中军守备。

　　林国升字献思。由行伍历台湾镇标右营中军守备。嘉庆元年，奉使赴口买马，船至青水墘，猝遇海寇围劫。国升施放枪炮御之，计二昼夜，铅药尽，挺身与角，被贼刃伤，神色不变。贼欲延其生，国升以死自誓，遂遇害。赠昭武都尉，祀昭忠祠。

　　吴高字光盛。台湾南路营把总。嘉庆十年，海盗蔡牵扰台湾。高承檄守凤山县南门。十一月二十六日，闻参将蓝玉芳被围急，即带兵往救，冲入重围，护玉芳进城。复追贼至溪底地方与贼战，被伤尚奋勇杀贼。二十九日，伤重卒。赐祭葬，世袭云骑尉，袭次毕给恩骑尉世袭罔替，祀凤山昭忠祠。

　　南安县

　　郑嵩，乾隆己卯武举人，授安平营某官。值庄大田犯凤山，战殁于阵，诏给世职（官缺）。

　　同安县

　　许廷桂字伟臣。父懋亭，黄岩镇总兵。廷桂以把总从提督黄仕简至台湾剿林爽文，临阵三十四次，以功擢游击，迁参将，摄海坛镇总兵。以罣误降授广东香山协都司。缉洋匪，捕土盗，多所擒获。移惠州，从提督孙全谋剿捕山贼，攻克羊屎山，破伯公凹，烧毁贼栅，进攻金沙洞，被其寨。又克罗浮蓝山，追至华首台，杀贼殆尽。时永安等处会匪滋扰，廷桂统师进剿。贼首素詟廷桂威，率众投诚。其余党藏匿铁笼嶂。廷桂率师衔枚，由嶂背直抵贼巢，剿平之。以功擢香山协副将，权左翼总兵。嘉庆八年六月，领舟师巡桅夹门外，见贼船数十往来冲突，即督军进击，沈贼舟三，伪总兵梁宝淹毙，余匪奔散。而粤匪张保仔统船三百余突来救援。廷桂督师迎战。会东南风作，波浪沸腾，贼乘风掷火器，我舟多着火，而廷桂船柁折，贼遂登船。廷桂与千总毛国斌持短兵力战，手刃数贼，伤重自沉于海而卒，年五十三。子成福被掳，贼众曰：『水师将弁，谁得似许总兵者？今既死事，乌容害其子』。送之大涌岸而去。时员弁死者，陈大德、叶高、陈联魁、陈见杨、万国平、何新其、严高、施鸣皋等二十四人。后数日，罾船获廷桂尸，乃归殡，赐祭葬如总兵阵亡例，入祀昭忠祠，世袭骑都尉、恩骑尉罔替。

　　胥献珪号元圃，乾隆间由行伍补淡水营把总。五十二年，逆匪林爽文围诸罗县城，总兵柴大纪召援兵。时献珪以千总摄彭湖守备，将军常青遣献珪随副将蔡攀龙往援。八月，师至诸罗半天厝庄，贼伏发，献珪奋勇杀贼。贼多师少，秋霖路滑，师不能进，遇攀龙策马来，将收残卒再战，献珪呼曰：『公马已重伤，急换骑去，珪请独当之』。已而贼愈众，竟以多寡不敌，全队俱被害。献珪被执，逼降不屈，贼支磔之。赐恤世袭云骑尉。

　　刘高山字文毅。嘉庆二年，随金门总兵李南馨捕剿贼匪，前后生擒五百余名，赉功牌十面，拔金门外委。又捕盗于广东汕尾，获吴营等。后金门总兵许某追剿朱濆于南澳长汕尾。朱濆船百余泊下湾，我舟二十余泊上湾。总兵未下令，高山前请曰：『临敌不战死于法，战而不捷死于敌；与其死法，奚如死敌？惟我舟不知港道，请檄南澳出师夹攻，驾小艇前导』。总兵然其言，令守备黄志辉先冲击，高山继进，麾军奋剿。朱濆中炮死。时蔡牵子小仁驾舶乌坵，总兵命高山率舟师疾捣之，生致陈成等，俘斩无算；拔把总，戍安平，再戍沪尾。同守备陈得扬、外委李应昌哨缉噶玛兰洋面，突见三貂卯鼻有白底匪船，知为蔡牵党，约左右翼夹攻之。贼窜入碗光澳。澳皆卤古石，颇险。高山直前奋击，跃上贼船斫贼。而得扬船在澳外弗来援，贼蜂拥至，高山力尽，遭戕落海。寻获其尸，厝于鸡笼山。诏以副将例赐恤、予祭葬，世袭云骑尉。子绍勋袭职。

　　陈国栋，龙溪寄籍，以军伍洊擢浙江乍浦营参将。奉檄领浙江兵船在洋缉捕，屡获盗。嘉庆二年八月，在普陀洋攻艇匪，先领兵过船，斩红衣盗首二，搜获安南印照三纸，沉其舟。回船又与别艇战，深入贼阵，中炮死。赐祭葬，入祀昭忠祠，世袭云骑尉。

　　漳州府龙溪县

　　郑宗焕以武生从戎，累立战功，历官至游击。康熙十四年，随海澄公黄芳度督兵守城。贼攻击，不能下，侦知筹划多出自焕，乃搜获其母兄至城下，勒令招降。母大呼曰：『吾儿勉为忠臣，吾死安矣』！宗焕涕位，指天誓死不二。贼怒，脔其兄。会吴淑卖城，焕被执。贼首郑经爱其才，欲生之，焕不屈，喷血骂贼。贼械送台湾，赴海死。

　　漳浦县

　　欧阳凯，台湾镇总兵（并详宦绩）。康熙六十年四月，朱一贵倡乱于南路之冈山，杀官吏，攻凤山县，逼府城，势猖獗甚。凯率兵五百驻春牛埔。时水师游击游崇功巡哨笨港，闻变，麾众疾驰春牛埔。五月朔，贼党数万云集。凯奋身力战，跃马冲突。忽镇兵内乱，百总杨泰以枪刺凯。凯坠马，贼刃交下，截其首去。事闻，诏赠太子少保，赐祭葬，祀忠义祠。子敏，以荫补，官至广东碣石镇总兵。

　　崇功字仲嘉，与凯同县人；材力雄健，有远志。年二十九，从总兵蔡元镇襄阳；元器之，拔右营把总。元亦漳浦人，以善战为敌所惧，称「蔡老虎」。崇功既得官，益励志节。历千总，迁守备，分防长乐县。县滨海，有磁澳，为贼艘出没之区。崇功廉得其状，以兵二百伏仙峡塘要口。复率兵捕之。贼弃舟登岸，伏发，擒十七人，获其舟。自是岛澳肃然。康熙五十二年，长乐水灾，崇功请巡抚满保发粟平粜；许之。满保以为能，调台湾北路营守备。均水道，修学宫，建无祀坛，诸罗之人德之。迁海坛镇右营游击。海坛故多盗，崇功巡缉外洋，遇贼舟穷追，力战擒贼陈阿尾等。调台湾水师左营游击（并详宦绩）。朱一贵之乱，崇功领兵赴援，见文武守臣眷属悉在舟中，叹曰：『官者兵民之望，官眷登舟，则兵民散，大事去矣』！急登舟赴敌。其女夫蔡章琦叩马请过家区处眷属，崇功厉声曰：『今日遑知有家哉』！跃马麾众竟去。战于春牛埔，总兵官欧阳凯战死，崇功手持大刀与把总李茂吉左右冲突，复杀三十余人，中枪坠马死，时年六十。事平，赠秩荫子，以旌其忠。

　　章琦字文韩，余姚人。闻变赴海死。

　　茂吉本姓江，崇功同县人，磊落不羁，与弟尚皆从戎。时将帅沿旧籍入伍者，指空名畀之，以故茂吉姓李而江尚兵名侯鹏。茂吉以班渡台，属水师副将许云麾下。云奇之，荐于镇帅欧阳凯。凯请于总督，授安平镇中营把总。朱一贵之乱，茂吉请于副将许云，乞一旅率弟侯鹏为前驱，遂与云至春牛埔，从总兵欧阳凯、游击游崇功合兵力战。欧阳凯既死，崇功、茂吉自分必死，奋勇大呼杀贼。至日中，矢穷炮尽，崇功战死，茂吉亦力竭被擒。贼拥至演武亭见渠魁戴穆。茂吉挺立不跪，穆叱曰：『若兵耶』？茂吉曰：『官』。穆曰：『把总、微官耳。若壮士降，当以汝为将军』！茂吉嗔目厉声骂曰：『我朝廷命官，岂肯从汝作贼』！举足踢案，案翻，奋力断缚，直前欲夺刀杀贼。贼众举刀共斮之，头脑破裂，尚痛骂不绝口。贼怒，碎其尸。时年三十九。

　　侯鹏被伤不死，匿民间，觅兄尸数日不可得。大师入鹿耳门，鹏随杀贼，遍访诸埋尸所发视，皆非。遇同擒旧兵蔡爵，曰：『醢之矣』；乃招魂而归，与其妻许氏及三岁儿江忠还漳浦。总督满保出帑金赏恤之，拔侯鹏把总，复姓名武。明年，奉诏旌忠，荫一子。

　　海澄县

　　陈谦，诸生，海澄公黄梧婿也。性豪迈，梧最爱之。城将困，倾赀佐军将数百人守东门。伺贼方晏，开门击之。被执，死之。张济者，梧侄婿也，为平和巨族。海寇将至，或劝之遁。济曰：『受黄氏恩多矣，临难不可去』！乃将兵击贼。城陷被执。黄芳名，梧胞侄也，亦诸生。芳度使掌北门，被执。黄翼、黄香，皆梧族。翼性孝，同梧纳土归诚，调同安，升水师右路总兵，因误失职。芳度令守西门，被执。九子暨全家殉难。香掌火攻，屡破贼。蔡隆，邑人，以军功升副将，守南门。朱武，泉人，为随标游击。陈骥，平和人，原任水师右营游击，骁勇善战，守西门。与同县参将赖升，俱城陷被执，不屈死。吴友，平和人，因乱募兵同芳度守御，中贼炮死。事闻，赠荫有差。

　　林芳字芬仲。康熙间，尝从征吴逆于洞庭湖，从征海澄、金门、厦门及澎湖、台湾。事平叙功，加左都督，累迁至广东韶州副将。康熙四十年，八排峒猺作乱，奉檄进剿。军分三路，芳居中。芳趋赴辕门白事，提帅望见，传语速去，不许下马。方就道，大风折其纛，军士失色。芳笑曰：『天欲令我潜师以掩之耳』。遂驰赴之。里八峒者，八排猺之一也，山深壑邃，古木丛杂，凡往来必上下攀援而后至；与七排互为猗角。官军无如何。至是芳直捣其巢，贼皆溃走。顾地势诘屈不可驻军，鸣金收众，将循旧径归。会瘴雾沵漫，咫尺不辨人马。峒猺乘机合攻，救援不至，芳以孤军冲突围中，衣絓于树，遂被害。时年五十八。千总陈溥中刃，伏芳背死。仆王申亦冒刃死。上闻震悼，檄三省会剿。明年，大军既集，峒猺惧，相率投诚，诛首恶九人。于是八排皆平。赐祭葬，并收王申骸附葬。子文祥，以诸生授陕西卫守备。孙亮声袭骑都尉。

　　许云字复旦（海澄县志作旦复），台湾水师副将。朱一贵之乱，云率兵五百从总兵欧阳凯出札春牛埔。明日，贼至，云挥巨刃跃马当先，子方度与仆吴国珍拥盾格杀，水陆弁兵继进，贼大败，退屯竿津林。明日，贼众数万俱集，凯被害，云冲突血战，刃数百人。自黎明至日中，矢穷炮尽，知事不可为，顾谓方度曰：『吾当以身殉国，尔速突围出，将安平、鹿耳门各炮填坏，无遗贼用。即赍印赴督署乞师复仇』！方度号泣而去。云复力战，身被数十创堕马，持短兵接战，犹手刃数十贼，势孤无援，左手被斮，乃厉声曰：『生不能杀尽逆奴，死必为厉鬼以歼汝』！贼怒磔之。事闻，赠拜他拉布勒哈番世职，赐祭葬，荫子弟一人以守备用，祀忠义祠；安平百姓复立五忠祠以祀焉。

　　方度从参将王万化征剿朱逆，以军功擢游击。府城既复，蓝廷珍擒戕害许云之黄龙，付其子方度，自行处死，以报父仇；台人快之。

　　张养以韬略上谒军门，擢水师后营把总。雍正十年，台湾北路番人为乱，养从台湾镇总兵吕某往剿。安营半线，未晨炊，番突至。养率所部精锐跃马迎敌，被围，救兵不至，马为田泥陷，犹力战。自午至申，流矢中鼻，卒。次日，敌窜，寻其尸，见养挺立田中，以两手拔矢，面如生；赐祭葬。乾隆二年，追封「忠义将军」，入祠祭。子耀武袭荫千总。

　　林国良父芳征台湾死事，赐世袭七代轻车都尉，国良以荫积阶至崖门总兵。嘉庆十三年，海盗屯舟九龙口，国良往击之。战甫合而红旗帮船且百号，回环相向。国良督将士抛掷火器，自辰至未，战益力。适黑旗帮船又至，势遂不支。国良素善跳荡，知事不可为，手利刃，跃上贼舟，连杀十数人，遂遇害。沿海居民赖国良为保，及其死也，巷哭相闻焉。

　　长泰县

　　戴玑字利冲。父■〈火定〉，遇岁祲，倾囷平粜。顺治九年，海寇告警，出赀募守，邑赖以安。玑先于己丑成进士，授户部主事，调吏部，出为湖广按察司佥事，领上江道。时滇黔梗化，军书绎骚，奸宄多乘关窃发。玑按部，遍履山川，得其阨塞要害，乃自岳州至嘉鱼立七汛，造哨船募兵巡逻，复设三汛于洞庭湖。自是三湘、七泽间晏如也。迁陕西布政司右参议，领西宁道，移广西布政司参议，领右江道。先是土酋韦兆熊构逆，玑至招抚之，而大酋唐应元复起，玑擒斩巨魁，诸蛮慑服。柳堡民输屯田租兼应户役，玑请免其役以苏民困。葺罗池司户二贤祠以风励后学，会裁缺归里。康熙十三年，耿逆结海寇围漳州，玑出家赀招乡勇从海澄公黄芳度捍御，贼遁去。十四年，海寇围漳城，玑子鏻为芳度守东门。鏻结纳死士，部曲最强。贼执玑至城下招鏻（府志作璘）降，玑大呼：『儿努力死守』！贼怒牵之去。城破，鏻死。玑叹曰：『儿能尽节，吾无憾矣』！十六年，大师复漳州，贼败走，玑得脱。十七年，贼又陷长泰，再被执。渠帅曰：『崛强老犹在乎』！幽之厦门，不屈，日诵正气歌以自壮。逾年，谓其子铣曰：『吾久辱，不死何为』！遂绝粒而死。

　　平和县

　　杨壮猷少有雄略。顺治十三年，从黄梧纳款，授参将。康熙二年，从征台湾，克复厦门、铜山；叙功迁副将。十四年，寇逼漳州，黄芳度遣壮猷往平和迎粤师。师未至而城破。十六年，大师克泉州，壮猷偕守备李良正复收旧旅，克复平和。复从剿蔡寅、吴淑，屡立战功。十七年，从提督黄芳世援海澄。五月，寇截要路，壮猷被围孤城。六月城陷，壮猷力战，兵尽矢穷，抗节死。先是上嘉壮猷绩，擢汀州总兵，未至而总督姚启圣已报壮猷殉难矣。赠「骁骑大将军」，谥「武烈」。子甫甲荫都司。

　　曾超群膂力过人，开十二力弓，矢无虚发。授同安营把总。乾隆五十二年，台匪林爽文滋事，从大学士福康安至台征剿。遇贼奋勇争先。至大城厝与贼战，阵亡，赐金一百两，祭葬，给云骑尉世职，袭次完时给恩骑尉罔替。

　　延平府南平县

　　吴洪，台湾城守营把总。逆匪林爽文乱，奉檄剿捕。乾隆五十一年，在竹堑、树林头村拒贼被戕。时同里千总陈桓璧拒贼大仑庄、把总官廷梅拒贼鹿仔革，俱被陷。并奉诏赏恤、祭葬、给云骑尉世职，俟袭次完给恩骑尉世袭罔替。

　　唐起龙由行伍拔外委。台匪陈周全滋事，与同里外委王洪同时被害，祀昭忠祠。

　　陈艺，武生，拔千总，缘事休致，寄居台湾。嘉庆十一年，蔡牵窜台，艺领乡勇剿捕，死之；赐祭葬，入祠祀，给云骑尉世职，俟袭次完给恩骑尉世袭罔替。

　　建宁府建安县

　　潘健，建宁右营外委。林爽文之乱，从守备唐昌宗征剿，力尽被戕。同县江海，下淡水营外委，亦从征阵亡。赐健子忠孝世袭云骑尉，海子大世世袭恩骑尉。

　　黄云台，武生，入伍，累迁至台湾城守左营守备，权下淡水都司。嘉庆十年，海盗蔡牵扰台湾，云台督兵剿捕，中贼炮死，赐葬祭，照都司阵亡例议恤，给云骑尉世职。同县魏灼由外委积劳至千总。十一年，奉檄领兵至三沙堵御蔡牵，同游击蔡魁剿贼船于古镇。贼众兵寡，力不能敌，与魁同被害。诏予恤，给弟凤仪袭云骑尉。

　　陈大恩以荫袭云骑尉，补守备。从征金川五载，大小数十战，叙功授湖北南协副将，迁永州镇总兵。乾隆五十二年，台湾林爽文乱，大恩从征，解诸罗县围。爽文既就俘，大学士福康安渡海，留大恩守台。北路余孽陈周全窃发，聚众围台郡。大恩率兵三百趋救，途遇贼数千，身先士卒，转战而前，至八卦山，伏发，围之数重，左右冲突不得出，乃仰天叹曰：『大恩从军绝域，许以死报国，幸不死，今为么■〈麻外骨内〉所困，命也！吾义不可辱』！引佩刀自刭死。

　　汀州府长汀县

　　林富，台湾镇南路营把总（并详宦绩）。康熙六十年，朱一贵之乱，檄富率兵为游击周应龙前驱，至赤山与贼战。贼稍却，富乘胜深入。贼厚阵围之，攒刺而死（平台纪略作周应龙逃归，贼攻凤山县，富战死）。赐荫一子卫千总。时有削职把总江先达、镇标右营领旗王奇生，俱力战殁于阵。乾隆五十三年，台匪林爽文攻陷三县，逼及郡城。王阳春从父天植在台湾。天植悉力堵御，命阳春招集义民剿寇，与千总吴见龙阵亡。外委蓝志纯、千总锺川旸于鹿仔港阵亡。天植以功加游击；见龙赐荫云骑尉，祀昭忠祠；志纯、川旸皆荫守备，川旸祀昭忠祠。嘉庆十年，征剿蔡逆阵亡者：把总余得恩，荫云骑尉；游击曾绍宠、把总罗于红、守备王维先、外委张朝龙，皆剿寇阵亡；陈得标、余廷标、彭应龙皆战殁；巫诏期、康云龙皆御寇被害；千总邱俊缉匪被溺；并祀昭忠祠。把总锺祥林换班被溺，荫把总（江先达以下不详何县人，曾绍宠以下不详何时事，附载于此）。

　　永定县

　　石琳，汀州镇标中营把总。康熙六十年，檄领汀镇兵至台湾换班，值朱一贵之变，琳力请助战，为贼所围殁于阵，与把总林彦（不详何县人）俱赐荫一子卫千总（并详宦绩）。

　　福宁府霞浦县

　　邱安国，乾隆五十一年以千总随剿台匪林爽文，与同县镇标右营外委陈烈、桐山把总郑日新先后阵亡。安国子振新、烈嗣孙廷森、日新子恒健并袭云骑尉世职。恒健历升游击，以事革职，寻卒，曾孙庆朝袭。

　　福鼎县

　　王奕魁字雨村，福宁左营千总。领兵进剿台匪林爽文，至硫磺溪，半济，贼薄之，魁奋勇力战。俄贼大至，力不敌，手刃数人而死。赠武略骑尉。妻锺氏闻报，不食，数日亦死。荫一子云骑尉世职。同县廖鸿飞，烽火营把总。率所部兵随军进剿。贼猝至，军溃，以火药自焚死。同时外委王旺、兵丁王振朝等八十九人皆被害。

　　宁德县

　　汤贵由福安行伍拔捕桐山营外委。林爽文构乱，随总兵郝壮猷渡台应援。行至硫磺溪遇贼，格闘死之，赏给云骑尉世职，俟袭完时给与恩骑尉罔替。子宝华袭补烽火营守备，卒，无子，以荣标嗣袭，现授闽粤南澳镇标左营外海水师游击，赠贵如其官。

　　台湾府凤山县

　　郑其仁字彭年，少有大力，常举巨石作掌上舞。年十八，籍武生。乡试三黜，乃叹曰：『天生此筋骨，竟不能为朝廷效驰驱耶』！遂絜眷居于凤山姜园。乾隆五十一年，林爽文滋事于彰化，凤山贼向应，以其仁协众望，强胁之。其仁夜逾垣遁。时台湾同知杨廷理方议攻守，其仁率义勇往投焉。适贼攻南门，其仁射杀贼数人。手中贼炮，创未愈，随副将丁朝雄由水道至东港。贼列岸拒守。其仁施放大炮，爇及须眉，大呼杀贼，贼众溃。遂复东港。以功授守备。东港地近姜园，于是招流亡及胁从者得千余人，声势益振。五十三年春，大将军福康安埽平诸罗，贼皆南窜。同知杨廷理带兵往剿，其仁愿当前队。与贼战于放索、林莽间。会伏起，其仁马蹶被害，年三十四。诏加都司衔，谥忠勇。

　　嘉义县

　　黄大文，岁贡生。林爽文叛，围城（诸罗，改作嘉义）。大文同弟壮、侄启功自备资斧，从游击杨起麟往救。至半天厝，离城二十里，贼众掩至。游击战没，大文及弟、侄俱死。

　　县贯未详

　　薛那杨字垂青，府学廪生。林爽文乱，邦杨从游击蔡攀龙军驻桶盘栈，身经数十战。后贼大至，邦杨冲入贼阵，为炮所击，坠马死。其妻兄某率邦杨所部夺其尸归，年二十八。时同县武生许鸿率义兵从总兵官柴大纪御贼于三坎店。贼至，鸿直前冲杀。知府杨廷理见鸿旗陷，督众破垒救之，而鸿已被戕，检其尸归，年三十四。嘉庆十二年，与邦杨并祀忠义孝悌祠。

　　龙岩漳平县

　　林炫字握伭，历官福州城守营守备。顺治十七年，剿海寇阵亡，赠「武翼大夫」，祀忠义祠。乾隆二十九年，功臣馆奏补祀京都昭忠祠。子幼，以弟琼山承袭恩骑尉。

　　尹贵，台湾北路右营把总。乾隆五十二年，林爽文滋事，檄赴剿捕。在蓬山汛打仗，殁于阵。祀京都昭忠祠，给云骑尉。同县行伍林得兴、郑阮同时战殁。又行伍章康生于嘉庆四年戍台期满回营，在东椗外洋遇盗，追捕伤亡，祀本州岛昭忠祠。

　　李镇国，诸生，籍国子监。顺治四年，大师南下，抚军佟国鼐、督师李率泰知其才，今从征广东，以功授雷州司理，寻守雷州。寇逼城陷，不屈死，入祀昭忠祠。乾隆六十年赐世袭恩骑尉。又同县行伍朱得生、陈元凤、林元龙于乾隆五十二年剿台匪林爽文，战蓬山，阵亡。行伍黄得连、许得章于嘉庆四年戌台期满回营，在东椗外泮遇盗，追捕伤亡。均祀昭忠祠。

　　府县无考（据军机处咨案补）

　　魏人镜，福建人，官广东知州。顺治四年，土寇陷城，不屈死。时同乡陈培亨官知县，郑亮官州吏目，并死。其先后死事而府县贯无考者：副将胡希孔，顺治五年剿海寇死；旧漳州镇总兵杨佐，于六年佛潭桥御郑成功死；云霄参将张国柱，亦于是年郑成功陷城死之；湖北通判许文耀，死康熙十三年杨来嘉难；游击赵燝、千总潘腾凤、乡勇张济，死十五年耿逆难；江西把总蔡廷珍战死抚州；都督佥事洪征、千总曾珍、把总范得时，以十四年、十七年剿山贼死；游击苏耀以二十二年攻雅克萨城死；官广东把总陈搏（一作溥）以四十年抚八排猺贼被执死；千总洪章以四十六年攻番夷死；皆在康熙间。雍正十年，把总郑光宏死吴福生难；把总叶龙、刘祥讨逆番，皆战没。乾隆三十二年，征缅甸没于阵者：游击黄海、把总张万福、黄得彰、陈增；五十一年林爽文之难，李南晖及子思沆皆骂贼遇害。

　　方英、赵邦试皆福建人，官参将，康熙二十二年从督师施琅征台湾，攻澎湖战死。时同死者游击杨熙重、郑平忠、黄胜、林连得、杨春、黄瑞、林启祥、陈成福、林卫、陈孟虎、千总蔡老、王友、林鹏、把总王显、游嵩、李跃龙、吴麟、欧春，皆福建人。又有籍贯可考而府县志未具者：邹宜周，南平人，官知县，耿逆之变，以家居逼受伪职，不屈死；蔡以藩，泉州人，张天成，莆田人，并官把总，康熙三十一年剿贼力战死。

　　--以上录自重纂福建通志卷二百四十。

　　国朝孝义录

　　福州府闽县

　　江汝修。顺治十年冬，海寇周瑞登岸肆掠，汝修与弟汝钦有勇力，率乡人御之，杀贼数十，以众不敌，乡人溃，兄弟被执。贼曰：『为我用，贷汝死』。俱不从，贼怒，并杀之。逾二日，子大美收二尸，面如生；遂合葬于上井山。

　　郑璇字若文。父正诚，教谕南安。海寇陷泉州，伪官俘知县及教谕，幽厦门。璇徒跣奔往，见其父。父曰：『吾命悬呼吸，儿留增一累，宜急归』！璇悲伤饥饿，卧同学翁氏子家。顷之父至，曰：『伪官已议释归。儿盍先渡海？吾稍后』。璇遂归，逾年而父不返，传伪官悉解台湾。璇复蹈海寻父至台湾，而父先遁归。时海寇缉捕甚急，璇晦迹乞丐中，遇篙师载之渡海。船触石破，岛屿迷离，舵工指微茫小路一痕曰：『从此可达泉州』。璇匍匐奔回，而父先抵家三月矣。

　　侯官县

　　梁宏海以字行。弟茂字宏美。海幼有至性，事继母极得欢心。继产子六，爱海逾已出。茂，继长也，精筐箧，以从平台匪林爽文功议叙州吏目，未任。父殁，哀毁逾礼。家素贫，海与茂并力经营，竭诚奉母，抚诸季均成立。笃戚谊，亲串告贷者，依次助，不少靳。积财置产，与诸弟公析之，无所私。母年大耋卒，时茂已弃世，海年几七旬，晨夕泣慕，宛如婴儿。甫终丧，卒。孝友义行，族党咸矜式焉。

　　--以上录自重纂福建通志卷二百四十一。

　　泉州府晋江县

　　陈有年字孙谷，明季举人。顺治间，佐海澄公黄梧幕府。时将裨颇事声色，有年谓三孽方兴，海寇未靖，非诸公暇逸之日。未几，耿逆叛，黄梧病死，漳城守刘豹受逆意，将危梧家。有年部兵杀豹，漳郡复安。耿逆又以婚事诱梧子芳度，使至福州。有年止之，且为蜡丸书遣黄蓝至京告急。上知梧子年少，谁与谋者？蓝以有年对。命记姓名，议叙。而有年已卒矣。有年在海澄时，耿郑百计诱之，不从。及将卒，犹执芳度手教以死守孤城。子方升传见良吏。

　　庄烈字藻山，诸生。顺治九年、十年，海寇焚劫，烈捐赀募乡勇歼之南关外，七十余乡赖以安。其殁也，绅士为之立碑于二十七都路左。

　　郭璘圭字尔锡。尝从李日■〈〉收捕水沙运贼陈辛，叙功加都司佥书职衔。及归内地，郡守稔其才，令权本府仓官，出纳精详，军需以济。有浙人高姓寓泉州，将游幕邻省，家有老母，患末疾，无人侍奉，以托璘奎。即迎至家，令妻郑氏供奉扶掖之，阅数年不懈。抚弟璘璧，极友爱。会运谷数千石，已入港，尚未交仓，忽遇飓风漂没，倾家偿之，不及十分之一。璘璧请代系于官，璘圭赴省诉于制军姚启圣，饬县核实豁免，人谓忠厚孝友，获天佑云。

　　谢仕伟字君直，客于台湾。时黄教将乱，还里。事定，至台检遗业，所存惟借券二万余，悉焚之。时殁台地者艰于归计，仕伟倡立柩船二，复置田为经费。至泉州，无后者为立义冢于龟亭潮。子淑元，乾隆丙午解元，癸丑进士。

　　吴洛字愧书，贡生。修郡学及彰化学宫，捐充清源书院及台湾海东书院、南湖书院、彰化白沙书院膏火。又捐充乡贤祠祭祀，重建青阳吴青狱祠。又修霞浯溪筑，石岸造，青芒桥。又修郡试院津头埔起至坂头、双坑、布袋潭等处石路。又造台湾鹿港二桥、刺桐脚庄桥及上廍庄后桥，当道咸称之。

　　张源德字世长，由台湾籍中式乾隆壬午举人。邑先贤蔡文庄祖墓在锣钟山，与田姓祖墓邻，以古坑水为界。田姓越坑侵其墓地，诬其祖一朴墓为其族叔母墓。蔡裔景讼不得直。乾隆三十七年，源德与绅士张克绥等百四十余人诉诸县。县令徐之宽详加履勘，岁余始定，以地归蔡。会一朴墓地圯，启■〈穴上之下〉得瓦棺二，朱书迁葬年月，远近称快。源德卒，蔡姓奉其主于文庄公家庙之。以报之右子植发，乾隆乙酉举人；植华，台湾籍戊子举人。四十一年，文庄公埋学名臣坊毁，植发重建之。弟源义传见文苑。克绥字性若，乾隆庚辰解元，历平和、延平府、台湾训导，迁海澄教谕。葬母，发得古冢，仍封之，命后人代祭焉。

　　南安县

　　辛辉英字臣晦，诸生。康熙元年，两岛不靖，大吏命赍书往招抚。先是两次使人往，俱为伪帅所磔，人咸危之。辉英谓前受事者不谙情理，故事不济。乃复往金、厦，宣布德威。于是遵义侯、慕恩伯统率弁兵归命，两岛以平。制军李率泰疏称辉英议谋于先，劳绩最着。值率泰病故，事遂寝。年八十二卒。

　　同安县

　　陈永华字复甫，鼎子，为邑诸生。鼎缢死明伦堂，永华奉母以逃。城陷数日，乃为掩胔僧入城求父尸于敬一亭，负归殓葬。郑成功求笃学清修之士辅其子，授以伪职。台湾之事，巨细皆取决焉。以劳瘁卒。李光地为翰林学士，具疏入贺，谓台湾未可卒图者，实由永华经理有方；今天心厌乱，使之殒命，从此亡可立待。于是保施琅进剿，一战举国归诚。世祖召见永华子梦玮，授船厂副将。梦球，甲戌进士，见例传。

　　颜孔辅举乡宾，葺梵天文公书院，复捐修学宫。城西西桥绵亘百余丈，康熙间圯于水，雍正二年，孔辅重建之。同时捐职州同林芳德捐百金助修文公书院。又以马家巷有通利庙，为朱子簿同安时所题，复重修之。于其后建祠以祀朱子。又施棺十年，费以千金计。监生王三乐亦修学宫，筑桥梁，施棺槥。又林德谦示施槥恤贫，收赎难民。尝自台湾奉亲柩归葬，遇风几覆，德谦号泣，注意反风无患。陈云初当郑成功陷同安时，倾赀收瘗髑髅，置封树焉。

　　苏天池字奕清。自始祖祠及贞岱大宗祠、县城丞相正简公祠、泉郡紫溪公祠，或修建，或置产祠，计捐数千金。又置产于台湾之嘉义县，以嘉义大比之士航海维艰，捐田租百石，岁输县学，分给应举者，其公交车北上者，亦量赠焉；名曰「宾兴租」，士林感之。又捐数千金修学宫，及朱子祠。乾隆五十一年，林爽文乱，命子文仪于嘉义招集义旅，随军立功，议叙千总衔。后灌口莠民谋为不轨，首逆窜逸，文仪昏夜擒献，制府给额旌之。同县林文煌字少明，建造小宗祠，中祀列祖，左右之屋任族人居之。捐职同知陈秉义三世同居，食指数百，经理井井，尝建支祠、辟书室、置书田，又建大轮山朱子祠。监生陈玉春建祠置产，助建育婴堂。周廷梁独力修建祖祠，族姓贫乏者有恤之。

　　安溪县

　　李光垤字阜乡，诸生。康熙十七年，白头贼蔡寅突至盘岭，去里门五六里。兄光地集义旅御之。光垤直抵岭下，坐盘石上约众无哗。适云雾四起，咫尺不辨，贼登岭巅下望，满野蔬畦木杙，皆为乡兵，遽惊退走归郑氏。是岁郑氏伪将刘国轩围泉州，光地遣光垤与从兄光埌、族弟光益由永春间道往迎巡抚吴兴祚之师于仙游。贼据白鸽岭不得达，光垤驰召练总王丁班以火枪夹击之。里人王佐武、举人郑土熊助之，与贼遇，三战皆捷。光益又领一队前行。薄暮，宿岭下。夜半，直上巅，斩关夺隘。贼惊窜，遂通白鸽岭道。巡抚之师拔永春，长驱而下，泉州围遂解。叙功授贡生，除府通判；辞不就。授光益及佐武千总，光益谢去，土熊辞不受职。光埌字赐卿，武生。海寇围泉州，康亲王授参将。及泉州围解，叙功授守备。从施琅攻取澎台，加左都督，权晋江营游击。沿海土民，慕其恩信，勒碑于府治东。

　　--以上录自重纂福建通志卷二百四十二。

　　漳州府龙溪县

　　李耀宗。顺治九年，海寇围漳郡六月，城中饿死几尽。寇平，耀宗倾赀使僧闻晓收遗骨七十三万，营五坟瘗之南关外。时同事有王耀门、李一龙、陈永得、林员明诸人。

　　海澄县

　　李长茂字龄侯，少孤，苦值海氛，流离播迁，与兄梦虬相依倚。乱定，尝引领望长屿，泣然曰：『吾祖聚于斯数百年，田园卢舍，鞠为荒草；忍使族无鸠乎』！因相与建宗祠，置祀田，立义塾，率子姓以时修岁事，兴文会。复捐赀居积，以待族中之不能婚嫁丧葬者。初，郑氏之乱，伪伯陈某骁勇为寇所倚重，海澄黄梧使人招之降，不果，语人曰：『必李君要我』！梧乃属梦虬往谕，陈某果归款。梦虬字瑞海，长身修髯，性敦朴，为人所推重。长茂居家有节度，着家驯家规十则以相勉，十戒以相惩。门内食指盈千，同居四世无间言。子五福、五惇、五达。五福、五惇传见良吏。五达字幼兼，居父丧，寝柩旁三年。母失明，昕夕侍膝下。母虽弗见，而常忘其所苦。雍正元年，大吏举五达孝廉方正，则叹曰：『兄弟守官，母氏丧明，今舍亲求名则不孝，忘亲求禄则不廉』。走会城，投谍乞终养。迨丁母忧，遂引疾不出。子六吉，以岁贡生选延平训导。

　　--以上录自重纂福建通志卷二百四十三。

　　台湾府台湾县

　　萧明灿始居泉州。生逾岁而孤。顺治十一年，郑逆寇泉州，明灿甫五岁，与母林氏相失，号泣道左。其叔祖某携之至台湾，以为己子。迨明灿稍长，始知遭寇失母，至内地求之，不获。最后与家人诀，誓不见母不复生还。至延平，遇族人，知其母依以居，遂迎以归，备极孝养。

　　吴振生勇于为善。邑治十字街为郡城通衢，振生出资悉砌以石，行人便之。次子有声，康熙壬午武举人。

　　陈土俊（府志作黄土俊）字子庆，邑监生。先为漳浦人。康熙五十七年，大旱，米价腾贵，土俊出粟二千五百石分四坊以赈，存活无算。又尝建桥施棺，置园地于诸罗（乾隆五十二年，改名嘉义）、凤山二县，以充义冢。子应魁，贡生，捐修台湾县学宫。

　　刘魁才，原籍广东，后家台湾。朱一贵为逆，魁才率义民李直三杀贼有功，授外委。雍正十年，大甲番作梗，劫知县陈同善，魁才奋勇击贼，脱之危。时阵亡者：陈第五、富陈纯，台湾人；林相国、黄国轩、黄彩扬，龙溪人；张保，南靖人；陈荣，漳浦人；李壮，诏安人；黄德，惠安人；黄自达、黄启熊、杨邦连、徐如旺，广东人；曾良汉、曾维光、巫凤正，程乡人；洪旺，南安人；萧燕、童法，同安人；郑纶，永春人；赵会、郑五，陕西人；黄开，湖广人；余丙，侯官人。后魁才从总兵吕瑞临于大肚溪北征番，番突至纵杀，阵亡。是年，提督王郡征大田西凶番，义民周宗盛、古旺成、陈正学等充乡导。九月，乘胜锐入，由大甲公历溪登大坪山；宗盛等与贼对垒战，死之。

　　傅梦弼字帝简，邑诸生。家酷贫，尝减飧以赡其母。母病，卜不吉，梦弼祷于神求以身代，凡七日，母痊而梦弼病卒。

　　黄国英字逊卿，邑贡生。父曾荣，淡水都司。国英少好施与，戚属贫乏者，月给银米以赡之。北路盐水港淤塞，舟楫难通，国英捐己业龙沟潭庄西槺榔塭截其半，复出千金别浚一港，远近载货之舟赖以抵府。仍增置营房，请于总镇王郡，拨兵防守。寻以州同即用。

　　侯瑞珍性湻厚，少孤，善事节母，门庭无间言。母殁时，瑞珍年六十六矣，庐墓终丧。年七十四卒。同县林为栋笃于家庭，和于闾里，恤孤慈幼。乡称孝弟。林公业字永秀，孝友好义，闾里有不平者咸质成之，人服其诚。

　　陈名标字孙榜，乾隆丁卯举人。台俗尚侈，名标独节俭不为所移。邑有大事，则毅然自任。凡学宫之修葺、府城塭岸之兴筑，皆不惜重赀，并董其役。年七十，赐国子监典簿。

　　曾潜龙少失怙。母房氏，食贫守节。潜龙事母至孝，笃友于之谊，与物无忤。葺祠宇桥梁。及亲串婚丧，缓急无不尽力。子监生日辉，能终成之。

　　施开泰字修侯，晋江人，籍台湾府学生。与林聪、陈盖世、尤廷对、吴家璧等有「台阳五先生」之称。乾隆四十七年，漳泉人构衅，泉人从避难潮庄者数百，漳人追之，欲全开泰而逐众。开泰曰：『何忍众危而我独生』？力请漳人订三日，冀乘间得脱。

　　越二日，官兵至，泉人皆免，即以所积粟数百石尽给贫穷而归。子继源，本籍嘉庆戊辰举人，台湾县训导。

　　林朝英字伯彦，府学廪生，以赀授中书衔。尝董修府学及县学宫，捐四千二百余金。又充课田若干亩。得旨旌表建坊，加光禄寺署正。又请加台郡举及生员额。值洋匪为沿海患，募义勇捍御。岁大饥，平粜，又赈米谷。知县先后以额奖。朝英工书画，其墨迹为人所珍。同县诸生陈廷瑜字握卿，亦修学宫，举行祀典，辑县志，建引心文社以励后学。又请禁纸牌，正淫祠，禁锢婢，着与善录以劝。监生陈君陆，字次平，尝出银粟佐赈。道府各旌以额。

　　杨志申字燕夫，彰化籍，迁台湾。父早卒，事母尽欢，善视诸弟，睦族恤邻，赈贫舍棺，治桥梁。凡有义举，靡不力行。初，县学租岁入不敷于用，志申首捐彰化田岁入谷一百六十石以助课费。病笃，复召其子命捐凤山田计岁入一百九十六石充台湾学。卒，祀忠义孝弟祠。

　　许捷登，南安人，籍台湾学生。乾隆五十二年，林爽文乱，捷登率义兵从剿贼匪有功，事平以训导用。

　　郑士模，岁贡生，居鹿港。林爽文乱，官捕漳人之胁从者。士模为之解免，全活甚多。漳人德之。

　　李凌霄字尔冲。少入塾，以贫辍业。后见同塾者入学，奋然告其塾师郭玉璇曰：『弟子贫无以为礼，愿服役仍从先生学』。玉璇壮其志，许之。时贫甚，不能具庄席。每读倦，隐几假寐，醒复读。比府试，知府蒋元枢奇其才，置之第一，遂入学。玉璇有子曰泰，乡试遭风，船破溺死，藁葬于海澄之白沙埔。后十年，凌霄乡试，绕道至泰葬处，恸哭，囊其骸而归，见之者以为父兄也。比问，咸惊愕以为郭泰得死友焉。凌霄亦旋卒，年二十九。

　　陈凤字于山，原籍惠安。台郡屡患寇警，凤以捕匪得名。嘉庆十年，蔡牵勾通陆贼，起衅沪尾，募购获凤者予千金。嘉义北埔、萧垄诸庄俱摇动。当事以凤熟悉其地，檄使援凤。至木栅，遇贼，督义兵力战。贼众大集，凤被杀，年四十六。奉旨照把总例赐恤，祀郡城昭忠祠。

　　李一桂，邑贡生，籍平和。尝渡海遇盗，资囊被掠，乞留土产仙枝子酱。盗诘之，曰：『母所嗜也』。盗义而释之。

　　凤山县

　　迭应球字桐君，巡抚张伯行以孝廉方正举，不赴。朱一贵乱，南路贼郭传募使画策，应球不可。强迫之，则绐曰：『明蚤往』。归即挈家夜遁，募者不获，焚其庐。乱平，掌教书院，十余年卒。

　　侯观德。朱一贵之乱，观德与同里李直山建「大清义民」旗联络乡壮抵拒。贼遣陈福寿、刘育等领众数万攻其壮。观德等迎战于淡水营，败之，斩刘育，杀贼无算。陈福寿穷蹙欲自刎，为贼徒所救遁去。

　　施世榜字文标，晋江人，籍凤山拔贡生。置田千亩充海东书院膏火。又令长子贡生士安捐资二百两修葺凤山学宫，次子台湾籍拔贡生士膺捐社谷一千石。其在晋江修理学宫、桥梁、道路，亦多所襄助，授寿宁教谕，擢兵马司副指挥。同县岁贡生张廷钦字朝仓，倡题凤仪书院以兴来学。

　　嘉义县

　　黄孟深，其先为龙溪人，幼随父瑞章至台，遂籍诸罗（后改嘉义）。瑞章三子，伯与季早卒，孟深抚孤侄过于己子，男女四十八口，同居合爨，以耕读为业，内外无间言。又有王球、李次，邑之安定里人，四世同居，先后有司表其门。

　　黄广，雍正八年居遭回禄，广与母妻俱出走，惟少妹在内。母怜女复反，广惧，急随入救母。妻虑夫同焚，力挽止。广辄推妻于港，遂与母同死火中。妻为舟人急拯，得不死。痛姑与夫俱丧，仍投港，复为乡人救苏。有司给银优恤之。

　　曾大源，乾隆庚子举人，与杨振文同居集集埔。乾隆五十二年，林爽文既败，其家属在水里社生番通事杜孚（东瀛纪续作敷）家。杜孚为大源、振文之佃户。参赞侯海兰察檄大源、振文带官兵义民往生番隘口堵截，并晓谕杜孚将林爽文之父劝、母曾氏、妻黄氏、弟垒缚送大营。事平，大源以军功授中书，振文赏戴花翎。明年，擒林爽文义民高振，授守备。

　　淡水厅

　　吴沙，漳浦人，徙居厅治之三貂社。好侠，通番市有信，番人悦之。民穷蹙往投者，人给米一斗、斧一柄，使入山伐薪抽藤自给，人多归附。三貂之南有港曰蛤仔难，港迤南平旷，水土腴润，番人居者旧有三十六社。沙思入垦，遂率乡勇二百余人、善番语二十三人，于嘉庆元年九月至石乌港南筑土围垦之为头围。沙既入垦，惧获罪。二年，赴淡水厅请给札。招垦同知某与之。沙遂招佃，每地五甲为一张，取番钱二十助乡勇费。众遂目为头家统其事。沙之初入也，日与番闘，乃使人绐番曰：『海贼将灭诸番，据蛤仔难，我奉官令，为汝堵贼，垦田足资粮而已』。番性愚，不善耕凿，视地不甚惜。闻沙言，疑信参半。闘又屡败，以为汉人有神助，置之。番社患痘，沙出方施药，全活甚众。番人德之。沙既富，恨不得与近地民供赋税，欲请当事奏报升科，置衙署。镇道以化外置之。二年，沙死，从子化理其事。沙与化皆能约束其众。番既听垦，亦不复侵扰。渐开地至二围、三围、四围，复南逾溪为五围。其后人日以盛，五围之南复为小围无数。又其南为浊水大溪，逾溪而南，土地尤旷。有潘贤文者，由彰化县岸里社番通事徙居浊水溪之南。浊水溪界南北，居人称溪南为东势，溪北为西势。自头围至五围皆在西势，吴氏与柯有成、陈奠邦、何贵、赖岳居之，皆为董事。贤文独居东势。十一年，海寇蔡牵欲夺头围地，船至乌石港，众惧。吴化等乃集乡壮并各社番伏岸上拒之，又断大树塞港口，贼不得进，散去。十二年，朱濆载农具泊苏澳，谋夺东势地，居民告急。知府杨廷理檄贤文设木栅于海口巡逻，捕通贼者，及贼遁匿于其地者以献。是时提督王得禄以舟师追至港口，贤文复以众断贼樵汲。义民林永福、翁清和率番一千二百人穿山辟路以达苏澳，与提督夹攻之。贼大败遁去。是年冬，少詹事梁上国奏请入版图。十五年，总督方维甸奏请设官经理。十六年，总督汪志伊与巡抚张师诚定议丈田地，置官司，改名噶吗兰，依番语也。

　　王赓绪字宗器。好施与，尝建桥梁、舍棺木、置义冢。嘉庆中，海寇蔡牵入境，营弁失利，民自沪美逃至。赓绪为粥食之，假庙宇栖之，民免流离。念紫阳生于建溪，其山川风俗必有大远乎海岛者，年六十余，犹探幽九曲，有终焉之思。卒年八十，宾乡饮者三。

　　澎湖厅

　　许福基口不言人是非。每教人为善。有争竞者劝解之，不使成讼。乡人化之。康熙五十三年，台防厅洪一栋以额旌焉。同里诸生王安澜以善劝人，化争竞为和睦。子云鹏能体父志。值书院议修，劝捐成之。陈文献字如瑞，喜排解。乡有饥寒急难者，赈恤不责其偿。

　　薛应瑞尝筑义冢于东卫、西屿二处，以葬棺之无主后者。又自北山至中墩，自中墩至潭边，筑两石堤，以利行人。土人称为澎湖蟳广汐云。

　　欧挺五世同堂，合家五十余口，和睦无间。课子孙以礼让，处乡里无纤芥嫌。终身未尝一涉讼庭，年九十二卒。

　　陈传生与弟大业友爱。传生驾商舶贾于外，凡衣服饮食必以美者与弟，又购书满架，使诵读。弟亦敬兄如严父。捐修书院祠庙及津梁道路，重赀不吝。

　　辛齐光字愧贤，岁贡生。嘉庆十八年恩赐举人。家饶于赀，好施不倦。尝倡修文石书院及台湾府城试馆。又造湖东西二石桥，修港底尾书院，砌大路蟳广汐石堤，又筑义冢，封古冢。遇贫困者周恤之，告贷不能偿者免之。年七十六卒。同里林孝为人佣，其直悉以修除道路，掩枯骨。

　　陈昆山性谨厚。见邻人盗其瓜者亟避之。后其人知之，痛自悔。闻里人有生女不能举者，亟诣其家厚给之。嘉庆二十一年饥，倾赀以赈。又尝瘗枯骨，修蟳广汐石堤，里党推重之。有争竞者，昆山至即解。

　　--以上录自重纂福建通志卷二百四十六。

　　国朝艺术传

　　台湾府台湾县

　　许远字程意，诸生。性高雅，工书画。得其墨迹，弆为家珍。同邑卢周臣善淡墨山水、人物，随意挥洒，悉臻佳妙。

　　徐元字凯生，精绘花鸟，作八分大小篆尤入妙。不苟下笔，而性善饮，求者置酒邀之，乘醉挥毫，日数十幅。

　　林元俊字份生，本厦门人，徙居台湾。善弈，精医，俱为海外国手。时挥毫作竹石及草书，纵横如意，瘦硬入古。

　　徐恢缵（原名恢元）字逊斋，诸生。工画山水、花鸟、人物，皆为众所珍。性刚介，不轻与人。尤精医。同县庄敬夫号桂园，武举人；张钰字质坚，武生；陈必琛字景千；皆工画。钰、必琛兼工书。诸生孙朱■〈士冖是，上中下〉工行草书。诸生吴廷庆字呈章，精医学，诊治多效。

　　凤山县

　　曾明训字泗滨，号曰唯，诸生。天分高朗，得异人之传，精占验，多奇中。

　　嘉义县（乾隆五十二年诸罗改）

　　马琬字炎伯，岁贡生。悦书史字画，善事母。母年百岁，犹绘水墨芦雁，琬亦从习焉。以乡试不售，肆情诗酒，间作水墨画，自题以寓意。

　　县贯未详

　　王之敬字笃夫，号竹冠道人，监生。诗古文词脍炙人口，兼擅书画，下笔悉入妙品。

　　国朝侨寓传

　　台湾府

　　郁永河字沧浪，浙江仁和诸生。好远游，意兴甚豪。偏历八闽。康闽三十六年，以采矿至台湾，着稗海纪游一书，多摭拾台湾逸事。所赋诗有可传者。

　　李安善字乔基，广东嘉应州监生。父文焕，于康熙间平朱一贵有功，受职。及林爽文攻诸罗（乾隆五十二年改名嘉义）城，安善在彰化，捐资招募民番，纠合义勇，伺贼攻郡城，与知彰化县张贞生、把总陈邦光克复彰化城，获贼伪官杨振国、高文麟、陈高杨槛送内地，伏诛。后彰化城复为贼所据，安善赴鹿港军营领铅药，回至牛骂头，为贼所执。挟至大里杙，不屈死。事平，（下缺）

　　--以上录自重纂福建通志卷二百四十七。  
　 
列女

　　台湾府台湾县

　　节孝

　　国朝郑哲飞妻朱氏，明鲁王女也。幼聪慧知书，工针绣。适南安郑哲飞，生一男、三女。夫殁，扶姑挈女，同寄养父家。父卒，渡台，依宁靖王。康熙癸亥，大兵克澎湖，宁靖王将自尽，氏欲从死；王以姑存子幼为谕，氏涕泣奉姑携儿别居，勤女红，忍饥养姑抚儿。十余年，姑亡，女嫁，子继殁。孀居五十余载。年八十余终。

　　郑斌升妻陈氏，莆田人。归斌升，移家台湾。年十八，寡，遗孤甫周。力贫守节，抚其子及孙有成。历节三十二年。雍正间，旌祀节孝祠。

　　郑元妻林氏，年十九归郑。甫二载，夫殁，矢志抚孤守节四十余年。

　　郑景运妻王氏。

　　郑眼妻蔡氏。

　　洪之廷妻张氏，年十八归洪，生一女。夫死，舅姑怜其年小，使邻媪微讽之。氏曰：『吾所以忍死者，为舅姑也』。勤纺绩以终养，四十年如一日。雍正间，旌。

　　洪士珍妻王氏，年二十六寡，守节三十二年。

　　洪文真妻蔡氏，年二十守节。

　　洪文韬妻张氏。

　　洪齐妻蔡氏。

　　诸生洪朝阳妻许氏。

　　洪荫妻陈氏，年十九守节。

　　洪精妻王氏。

　　洪国宝妻颜氏。

　　杨茂仁妻余氏，生三子，而夫卒，氏年二十二。历节至六十三岁，子赞化入国学，孙锡筹入庠。雍正间，旌祀节孝祠。

　　杨有音妻曾氏，道光间旌。

　　杨霸光妻郭氏。

　　杨世德妻陈氏。

　　杨广妻李氏。

　　杨连妻吕氏。

　　杨由妻陈氏。

　　诸生李时灿妻黄氏，年二十三夫亡，子四岁。家贫姑老，日携幼孤沿海滨拾蜃蛤以养姑。姑疾，氏扶持奉侍者两载，以节终。乾隆间，旌。

　　李朝珪妻陈氏，年二十二而寡，哭奠七日，整衣投缳，姑急救之获苏，乃忍死奉姑抚子，守节二十六年。

　　李元恩妻郑氏，年十八嫁，四月守节。

　　李某妻余氏。

　　李乔妻颜氏。

　　李乞妻吴氏。

　　李国魁妻吴氏。

　　李定妻吕氏。

　　李万妻郭（一作颜）氏。

　　李琛妻颜氏。

　　李顺良妻许氏。

　　陈振杨妻吴氏（府志入嘉义），乾隆间旌。

　　陈邦栋妻蔡氏，名惜娘。年十九而邦栋卒。时男甫周月。氏哀恸，誓不独生。舅蛄谕以抚孤愈于死，遂承命节哀，勤纺绩，养舅姑，抚孤成立。

　　陈开兴妻许氏，年十八守节。

　　陈应祖妻苏氏，年十九守节，卒七十九。

　　陈意平妻许氏，年二十守节。

　　陈君略妻黄氏。

　　守备陈友玉妻叶氏。

　　陈廷俊妻洪氏。

　　陈某妻邱氏。

　　陈禄妻蔡氏。

　　陈兴妻张氏。

　　陈玑妻许氏。

　　陈积妻翁氏。

　　陈桓妻洪氏。

　　陈然妻蔡氏、子妇颜氏。

　　陈升年妻邱氏。

　　陈秦妻欧氏，与祖姑邱称双节。

　　陈显妻许氏、孙辉妇许氏。

　　陈爵妻李氏，与姒许氏、黄氏称三节。

　　陈仰妻黄氏。

　　陈球妻颜氏。

　　陈宽妻许氏。

　　陈昐妻欧氏。

　　陈扶美妻吕（一作李）氏。

　　陈兴妻许氏。

　　陈凤妻吴氏。

　　陈妈佑妻郑氏。

　　陈宣妻林氏。

　　陈伍妻洪氏。

　　陈冯年妻许氏。

　　侯孟富妻刘氏，年二十八夫亡，遗二男、一女。矢志守节，女红度活。男瑞珍事母以孝称。氏年八十五，亲见五代孙。其女适同邑林妙，年二十妙卒。誓志数十年，俱完节终。邑人为言曰：『侯之门，节孝存』。乾隆间旌。

　　沈耀汶妻萧氏，嘉庆间旌。

　　沈元美妻陈氏。

　　沈廷玑妻黄氏。

　　王廷枢妻曾氏，道光间旌。

　　王成基妻杨氏，年十九守节。

　　王安妻许氏，年二十守节，卒年八十八。

　　诸生薛邦扬妻陈氏，道光间旌。

　　诸生薛茂卿妻曾氏。

　　黄门二节：黄声集侧室名好官，婢名银娘，夫将终，予好官百金令别嫁，不从，以其金养族人子为嗣，同银娘抚之。既所养子殁，好官悲愤欲绝。银娘劝慰，愿服事终身。遂各削发，持斋念佛四十余年，好官卒，银娘亦卒。

　　黄信妻陈氏。

　　黄珪璋妻石氏。

　　黄添妻邵氏、子妇张氏。

　　黄欣妻郭氏，年十九守节。

　　黄光辉妻郭氏。

　　黄勇妻赵氏，嫁未周年，夫死守节。

　　监生黄廷祺妻董氏，弟延礽妻谢氏，户部郎中黄骧云媳。董氏，知州董平章妹。谢氏，乡贤谢金銮孙女。

　　谢仕家妻陈氏，年二十九夫殁，孀守事姑，历节三十年。

　　谢攀妻陈氏。

　　谢讲妻薛氏，年二十守节。

　　蔡朝麟妻王氏，少娴内则。年二十四夫卒，遗三男、一女。仲叔朝熊方九岁。苦志抚养，底于成人。侍姑病朝夕罔懈。守节四十六年。邻里奉为女宗。

　　蔡钦妻谢氏，年十八，夫亡。子继殁。促醮者踵门。氏殊死拒，卒完其节。

　　蔡金英妻陈氏，少嫠，家甚窘，躬樵采耕作，食力完节。

　　蔡传妻洪氏，归逾年，生一子，夫外出不返。及死讣至，洪令子负骸归葬。未几，子继殇。苦节终身。

　　蔡国定妻吴氏。

　　蔡为妻潘氏。

　　蔡琴友妻林氏。

　　蔡标妻王氏。

　　蔡听妻苏氏，年二十守节。

　　蔡福志妻林氏。

　　蔡俊妻陈氏。

　　蔡进妻庄氏。

　　蔡命妻洪氏。

　　蔡同妻吕氏。

　　蔡连妻陈氏，嫁逾年守节。

　　蔡佑妻陈氏，年十五守节，卒七十五。

　　蔡德妻陈氏。

　　蔡超妻陈氏。

　　蔡壬辰妻杨氏。

　　蔡文章妻吕氏。

　　千总郭张文妻董氏，夫随征朱一贵殁于军中，家贫，忍饥茹蘖，课子读书，守节数十年而卒。

　　郭启妻张氏。

　　郭克诚妻林氏。

　　郭三才妻林氏。

　　郭三会妻陈氏。

　　郭佛助妻丁氏。

　　郭文妻吴氏。

　　林佛恩妻谢氏，年二十六夫殁，家贪。父逼氏改适，矢死不从，苦节终身。

　　诸生林云鹏妻韩氏。

　　林天柱（一作桂）妻杨氏。

　　林宏远妻邱氏，年十八守节。

　　林生妻颜氏。

　　林瑞奇妻许氏。

　　林助妻高氏、子义妇辛氏；高嫁未过守节。

　　林进妻陈氏。

　　林所妻萧氏。

　　林登郡妻蓝氏。

　　林妙妻侯氏，年二十夫殁，誓志不贰，守节数十年。乾隆间旌。

　　苏坂妻陈氏，夫亡氏年二十六，贫不能殡，卖女以葬。外家欲夺其志，不屈，以节终。

　　苏东云妻郑氏，夫亡，家贫，躬耕操作，清苦终身。

　　诸生许敦孝妻吕氏，无子夫殁，戚党为醵金买子以为后。

　　许裕妻林氏，年二十守节，卒九十四，子翰仲都司。

　　许寿妻蔡氏。

　　许滔妻陈氏。

　　许孝妻陈氏。

　　许岱妻陈氏。

　　许择妻庄氏。

　　许吉妻庄氏。

　　许享妻卢氏。

　　许有朋妻欧氏，年十九守节，卒年七十五。

　　许韬妻柯氏。

　　许强妻林氏。

　　许光裕妻锺氏。

　　许柱红妻庄氏，年二十守节。

　　许得胜妻黄氏。

　　许照妻薛氏。

　　张玉麟妻郭氏，夫殁，家贫孤幼，辛苦哺孤，日一餐常不继，或怜而馈之，不受。植节无玷。

　　张理妻李氏。

　　诸生张昌东妻黄氏。

　　张光华妻洪氏。

　　张得喜妻蔡氏。

　　范文质妻林氏，年十六归文质。姑性严急，氏能得其欢心。年二十五而文质殁，仅遗六岁男学海。已而夫之仲弟夫妇继殁，子女皆幼，氏抚育如己出。课督学海成进士，授山东兖州寿张营守备。后请假终养，七载而卒，年六十有四。

　　辜纯汤妻林氏，夫卒，林年二十二，无子抚其媵二子为己子。事姑孝。姑病，刲股和药，吁天减算以益姑寿；姑病痊，延五年而卒。

　　方耀启妻卢氏。

　　方登妻郑氏。

　　方禹妻洪氏，年十八守节。

　　吴炳才妻潘氏，祀节孝祠。

　　吴来之妻李氏。

　　吴丕谟妻李氏。

　　吴朝石妻庄氏，年十八守节。

　　吴竟德妻李氏。

　　吴泰妻白氏。

　　吴弁妻蔡氏。

　　吴辉妻陈氏。

　　吴佛送妻杨氏。

　　吴思馨妻许氏。

　　颜舜年妻陈氏。

　　颜天降妻陈氏。

　　颜棋妻吕氏。

　　颜冉妻黄氏。

　　颜在妻卢氏。

　　颜爽妻陈氏。

　　颜天启妻吕氏。

　　潘友德妻朱氏，子振甲，乾隆丙午举人。

　　诸生潘梦龙妻刘氏。

　　翁君千妻陈氏。

　　翁埯妻洪氏，年十八嫁，四月守节。卒七十。

　　翁都妻高氏。

　　欧佛源妻赵氏。

　　欧鼎妻张氏。

　　欧崇妻王氏。

　　高如吉妻吕氏、弟沛妻许氏；吕年二十守节。

　　高济妻林氏，年十八守节，卒八十。

　　萧计妻许氏，与母柯氏称节。

　　萧天水妻洪氏。

　　萧武妻谢氏。

　　吕旺妻高氏。

　　吕春妻颜氏。

　　吕助妻陈氏。

　　刘国傅（一作传）妻韩氏、子妇蔡氏。

　　刘全妻陈氏。

　　庄卿妻吴氏。

　　庄等妻陈氏。

　　叶正妻李氏。

　　叶君齐妻杨氏。

　　徐光庭妻董氏。

　　徐茂臻妻吴氏，嫁逾年守节。

　　曾习辉妻洪氏，子大源，乾隆庚子举人，内阁中书。

　　韩仕贵妻曾氏。

　　邵启明妻陈氏。

　　戴诚实妻吴氏，原籍同安。

　　施肇报妻陈氏。

　　辛仁妻卢氏。

　　周荫妻陈氏。

　　罗妈生妻王氏。

　　胡禄妻萧氏。

　　赵成妻方氏，年二十，夫出外死，守节。卒七十八。

　　石正妻林氏，年二十五，夫亡无出，断发明志，苦节三十七年。

　　石苟妻陈氏。

　　丁充妻卢氏。

　　锺六合妻高氏。

　　卢柔远妻许氏。

　　诸生余康凝妻杨氏。

　　洪思齐未婚妻萧氏，名爱娘，武举凤求女，许配思齐，未娶而夫殁。爱娘年十九，请于父归洪，养族子为嗣。十二年未尝归宁。及卒，合葬武定里。

　　王晋光未婚妻吴氏，闻夫讣，守贞终身。

　　刘爻生未婚妻黄氏，夫家贫，讣至，依母以守。

　　吕望未婚妻高氏，幼养于夫家，夫殁，矢贞以老。

　　国朝监生黄廷礽妻谢氏，工部郎中骧云子妇，乡贤金銮孙女。

　　节烈

　　国朝鲁定公妻袁氏，名顺娘，年十六归，甫六月而定公殁。越七日，白内外诸亲，自缢以殉。合葬魁斗山。雍正间旌。

　　郑克■〈臧上土下〉妻陈氏，陈永华女。克■〈臧上土下〉者，伪藩郑经螟蛉子也。经西寇，委政于永华。永华引嫌，立克■〈臧上土下〉为监国。经败东还，永华亦殁。即以国事付克■〈臧上土下〉。无何，经病亡。诸弟于丧次扬言曰：『彼非郑氏子，孰肯为之下』。环诉于经母董氏。董氏命收监国印，幽克■〈臧上土下〉于别室。诸弟怨克■〈臧上土下〉，深夜遣乌鬼拉杀之。董氏以永华望重，犹礼陈氏。陈氏曰：『昔为箕帚妇，今为罪人妻，官民礼隔，愿出居待亡夫百日后，即往从地下耳』。许之。乃为别室以处陈氏，置克■〈臧上土下〉柩其中。陈氏旦暮号哭。如期悬帛柩侧，沐浴整衣自缢而死。

　　谢灿妻郑氏，名宜娘，漳郡人。归谢灿，灿远贾三载始归，寻病卒。氏朝夕号泣，誓以死殉。邻媪慰以姑老家贫，且无兄弟，若何？氏曰：『妇人从一而终，余知从一之义耳』。遂投缳死。祀节孝祠。

　　傅璇妻黄氏，名弃娘，年十九归傅为霖次子璇。为霖以反间谋泄，父子俱置极刑，眷属发配。氏兄铨为氏营救得免。方传之被系也，氏犹日望其生。及父子遇害，决意死。其兄多方挽之。氏曰：『今日之事，子为父死，妻为夫亡，于理甚顺』。遂自缢。闻者甚哀之。

　　李宋妻赵氏，台之镇北方人。归宋。宋病侍药，衣不解带。及死哀恸。迨三旬祭毕，遂投缳。台之士民高其节，争吊祭之。祀节孝祠。

　　曾（一作曹）国妻郭氏，名益娘。年十八，未有所出。国溺海死。氏日夜哀哭，誓不欲生。已而白所亲曰：『夫死，义不独存，愿从之地下』。遂自缢。祀节孝祠。

　　续顺公沈瑞妻郑氏，郑斌女。辛酉冬，博为霖反间谋泄，株连及沈，囚其眷属，独氏发归。氏泣谓父曰：『儿既适沈家，生死与共，今罹重祸，儿安可独生？愿父遣儿同系』。斌从其请，羁之别室。及沈将缢，问夫人何在。或语之。解一带使持别夫人。氏遂投缳而死。

　　杨轸妻王氏，名德娘。轸捕鱼溺死，氏年二十二，家惟老翁幼女。将卒，哭。夜四鼓，设祭筵哭奠毕，即入房自经。

　　诸生吕振宽妻薛氏，夫将绝，语薛曰：『汝方艾，我死汝当去』。薛投地曰：『愿相从地下』。即夜严妆自缢。诘旦，夫乃亡。

　　颜达妻陈氏，夫亡无子，投缳以殉。

　　薛千禄妻李氏，夫亡抚孤，孤病殇，氏投缳殉。

　　张金生妻蔡氏，年二十五归。甫五月，夫病，日奉药，愿以身代。及殁，氏泣谓其母曰：『儿上无姑嫜，下无子嗣，义不可独生』。视殓毕，即自缢死。

　　张啸妻王氏，澎湖人。夫亡，氏年十八，孤甫三月。及长，携拜夫墓，道遇风舟覆俱溺。氏被拯起，已闻孤亡，旋蹈海死。

　　陈越琪妻黄氏，名器娘。越琪病，氏减餐祈祷。及卒，遂自缢。康熙间旌。

　　陈景昭（一作时）未婚妻庄氏，名珠娘，庄连女也。年十八，未婚而景昭故。珠娘闻讣，脱簪珥更素服。家人虑其殉也，防之密。乃佯谈笑。越旬日，入室，母呼寂然，急破扉视，已投缳矣。因附景昭墓。先是，连有弟宗聘高金娘，年十八，未婚而宗卒，金娘即削发为尼。又有妹劝娘，未嫁，母病笃祷天割股和羹以进。母食而愈。即珠娘胞姑也。人以为节烈、贞烈萃于庄氏一门。

　　吴某未婚妻纪氏，名俭娘，纪惠女。许配吴氏子。未嫁夫病，寝食俱废。夫殁，遂自经以殉，时年十八。乾隆间旌。

　　黄广生未婚妻林氏，闻夫讣变服守贞，持丧三年，投殉缳之。

　　李葵未婚妻颜氏，幼养于夫家。年十九，未合卺。夫卒，不食九日，赴水死。

　　吕氏女名谐娘，年十八未字。邻人胡宠欲犯之，女羞忿自尽。乾隆间旌。

　　连氏女刲股愈母疾。

　　凤山县

　　节孝

　　国朝李时灿妻王氏，名贾娘。嫁五载，夫殁，家无次丁，惟老姑弱媳。氏勤一身以仰事俯育，慈孝兼尽。历节五十余年。乾隆间旌。

　　李凤妻董氏，年二十，夫卒。事姑尽孝，抚遗腹子有成，守节数十年。

　　黄忠妻成氏，名桂娘。夫殁，家贫，勤操作以奉舅姑。姑尝病笃，值夫外出，氏百计筹医药以进。娘卒，丧葬尽礼。咸服其孝。

　　黄奖妻李氏，名快娘。年二十三，夫殁。孝事舅姑，教子入成均，孙游庠。守节五十余年。

　　卢从妻曾氏，名好娘。从殁，遗孤三岁。氏勤女红抚养之。事姑以孝闻。

　　张元魁妻黄氏。

　　国朝儒士王曾儒妻郑氏，名月娘，南安人。年十九归。逾年，曾儒卒。翁以贫故，欲速葬之。月娘乞稍缓之。越数日，白其翁，愿从夫葬。翁嘱劝止之。月娘曰：『吾当夫沈剧时，以死许之，义不可移』。投缳而死。祀节孝祠。

　　王寻妻阮氏，名荫娘，漳州人。父操舶为生。年十六，归王寻。寻隶行伍。于归后，未有生育，抚夫仲兄子如己出。夫殁，夫仲兄某来哭殡毕，氏请所抚侄为夫立后，欲自经。仲防之密。乃设计醉仲以酒，遂严妆洁服从容就缢。事在康熙二十二年。祀节孝祠。

　　黄研妻王氏，夫亡无子，持丧至大祥，自缢死；时年十六。

　　黄尚志妻吴氏，年十八无出，夫殁方殓，潜出赴水而死。

　　金仁妻黄氏，名明娘。年十七归金仁。越三年，仁卒，无嗣。夫弟尚幼，忍死以养舅姑。七载，姑亡，舅老且病，氏奉养备至，久而不懈。舅仁，氏寻病笃。母家欲延医，氏却之曰：『吾不即从夫死而延此十载残喘者，为舅姑也，吾何以生为』！遂不药而卒。

　　陈某妻颜氏，为强暴所逼，不从，自缢。

　　嘉义县

　　节孝

　　国朝番妇大南蛮，诸罗目加留湾社番大治妻也。于归后，治家勤俭，事姑相夫，克尽和敬。年二十，夫殁，愿变俗不再适，乃引刀誓曰：『妇发可封，妇臂可断，妇节不可移也』！力耕以抚其子，守节三十七年如一日，有司以闻。

　　吴庆荣妻高氏、刘源由妻江氏，俱乾隆间旌。

　　诸生萧世华妻李氏，嘉庆间旌。

　　陈仲卿妾王氏，年十九，嫡早丧，遗孤应选甫八岁。王抚嫡子如所生。延师课督，应选长游庠。

　　节烈

　　国朝赵越妻严氏，猝遇暴逼，不从，自缢死。事闻奉旌。

　　苏智妻林氏，为强暴所逼，不屈被害。事闻奉旌。

　　欧预妻王氏，名芼娘，年二十适预。逾年预卒，氏哀毁悲号，治丧尽礼。既卒哭，沐浴更衣，自缢死。

　　彰化县

　　节孝

　　国朝翁昌龄妻林氏，年二十寡，食贫抚孤，守节弥厉。乾隆间旌。

　　杨振科妻郑氏，林炽妻杨氏，上二人嘉庆间旌。

　　曾盛世妻许氏。

　　节烈

　　国朝汪门双烈，姑妇也。姑刘氏，妇余氏，素慈孝。雍正九年，大甲西番作乱，焚杀居民。姑急谓妇曰：『义不可辱，当各为计』。语毕，遂自刎。妇方抱姑尸而哭，逆番猝至，遂触垣死。乾隆间旌。

　　参将罗万仓妻蒋氏，夫杀贼阵亡。讣至，氏投缳死。事闻，奉旌。万仓，陕西宁夏人。

　　杨联盛妻颜氏，殉寇乱死。祀忠烈祠。

　　康某妻吴氏，姑韩氏素不贞，引吴某逼氏，不从，乃以治囚法搒挞无完肤，卒不屈。某怒，持刀剸氏腹而死。事闻，旌氏烈，逮某及韩伏法；道光七年事。

　　朱氏女，名群姑。乾隆六十年陈周全之乱，县陷。父澜摄邑令，死之。女年十三，惧辱，与兄嫂鲁氏同投水而死。俱闻，并旌其烈，从祀节烈祠。澜，浙江仁和县人。

　　刘亨基女，名满姑。年十七，林爽文乱，贼陷彰化，基为乱贼所杀。女同家人赴池，水浅不得死。贼扶女出。女切齿骂贼不绝。贼以刀划其口，喷血丈余而亡。一门同死者十三人。

　　附台湾镇刘廷斌女义烈事：女随任台阳，父没，眷属十七人南渡，盗尽杀之。女以丽故，独不杀。一客以附舟哀，亦不死。盗挤客于岸，虏女及橐金归晏海，无有知者。时道光八年也。越十余稔，女诇其地观音寺，名剎也，往礼佛。僧以从伙，讶官眷，献茶。女顾之，辄■〈目咢〉眙。归省遇害事，悟即曩附舟客。复往，屏女从，召僧与语，授牒，戒毋泄，乃去。僧夜走数十里首诸丞，且告群魁聚饮期。丞请捕之，尽获。一鞫谳成，置之法。及絷四子，问女曰：『若何以处之』？曰：『妾忍死污合者，仇未报耳。仇报矣，若岂子哉』！遂手刃四孽而自经。

　　国朝千总陈再裕妾吴氏，同母简氏遇害；黄某妻江氏，许某妻罗氏，涂某妻詹氏，江某妻张氏，刘某妻罗氏；以上俱同治二年台匪滋事殉节。

　　侨寓

　　节烈

　　凤山知县王廷干妻张氏，咸丰三年，台匪滋事，氏同干姊孙王氏并仆苏升妻马氏、陈定妻丁氏、吕升妻蒋氏、黄源妻郑氏同时殉。

　　--以上录自重纂福建通志卷二百六十二。  
　 
方外

　　台湾府

　　李茂春字正青，龙溪人，明末举人。后居台而遯于禅，放浪山水间，跣足岸帻，旁若无人。构禅亭曰「梦蝶」，与诸僧诵经自娱。人号李菩萨。

　　澄声号石峰，海会寺住持。擅书画，好吟咏，尤善弈。时值苦旱，有司延以祈雨，屡验。

　　莲芳号藕船，住持三官堂。好吟诗，工书画，究医术。

　　照明字喝若，写兰菊飘逸绝伦。

　　附方外著述

　　浣花吟诗，台湾释莲芳撰。

　　--以上录自重纂福建通志卷二百六十三。  
　 

寺观

　　台湾府台湾县

　　竹溪寺在治东南，康熙二十二年建。嘉庆元年修。径曲林幽，清溪环拱，竹木花果，颇称胜概。颜其山门曰「小西天寺」。

　　黄蘗寺在北门外，康熙二十七年左营守备孟大志建。三十一年、三十二年僧募修。

　　海靖寺旧名海会寺，在永康里，即郑氏北园也。康熙二十九年，台厦道王效宗、总镇王化行改建为寺，亦名开元寺。嘉庆元年，提督哈当阿修，改今名。

　　广慈庵在东安坊，康熙三十一年建。

　　法华寺即李茂春梦蜨园，后僧人改建法华寺。康熙四十七年，凤山知县宋永清建前殿，祀火神，置钟鼓二楼。前后旷地，遍莳花果，起茅亭于鼓楼之后。乾隆二十九年，知府蒋允重建。殿宇巍峨，林木幽邃，备极胜概。

　　万寿寺在永康里，康熙五十年巡道陈璸建，为祝厘所。寺后有灵济井。

　　弥陀寺在东门内永康里，年久倾圯，康熙五十八年僧一峰至自武夷，募化重兴。

　　水仙宫在西定港口，开辟后商旅重建，壮丽异常。

　　超峰石观音亭，僧绍光建。

　　凤山县

　　元兴寺在城南鼓山麓。

　　泗洲寺在城西，前有潭一口，为放生池。

　　水仙宫在安平镇。

　　嘉义县

　　诸福寺在西门外，康熙四十六年建。

　　地藏庵在北门外，康熙五十六年北路营守备游崇功建。

　　南浦寺在南门外先农坛左，雍正五年建，乾隆十一年知县周芬斗修，并额今名。

　　弥陀寺在城南三里大陂上，乾隆二十三年建。

　　龙湖岩在开化寺赤山庄。闽人谓寺为岩。环岩幽邃，前有潭名龙湖，中多植荷花，左右列树桃、柳、青梅、苍桧，远山浮空，宛入图画。

　　大山岩，未详创建年代。岩极峻耸，顶圆平，广可数亩，僧舍在焉。寒花古木，遍列阶前，烟景溪山，俱来目下。

　　观音宫，一在咸水港，一在开化里。

　　彰化县

　　观音亭在县署右，雍正二年知县谈经正建，乾隆十八年里人重修。

　　虎山岩在治南燕雾保，乾隆十二年里人赖光商募建。

　　碧山岩在治东南半线保，乾隆十七年住僧募建。

　　定公庵在城西北，乾隆二十六年里人合建。

　　淡水厅

　　大士观在新真山西云岩，乾隆十七年建。

　　澎湖厅

　　观音宫在妈祖宫西侧，康熙三十五年游击薛奎建。

　　--以上录自重纂福建通志卷二百六十五。  
　 
杂录

　　外祀

　　明万历元年秋七月，漳泉贼犯福宁州，把总刘国宾战死。

　　贼屠塘头堡，航海犯松山，官兵拒战，败绩。

　　冬，广东海寇林凤犯福建，总兵胡守仁击走之。

　　时寇盗略尽，惟凤遁钱澳求抚，广督云翼不许，遂自澎湖奔东番魍港，为胡守仁所败，追至淡水洋沈其舟，凤复入潮州。

　　八月（年），倭犯澎湖东澳。

　　十年，浦城贼流劫福宁州。

　　十一年夏四月，龙溪县民吴双引等谋作乱，伏诛。

　　双引等谋袭郡城，会久雨，城东南隅圯数丈，双引以为天助，乃积刍府前涂嵩家，约其党潘国佐等装器械南河舟中，约举火为号。贼有黄疆者，素德于谢氏，私语其故。谢固要疆首于指挥甘氏，私密遣卒环嵩家前后伺守。署府推官丁此吕、督捕同知沈锐搜获引等八人。国佐等见城上不举火，知事泄，各逸去。次日，悉捕获之。余党日布讹言，城中惶惧。巡海道徐秋鹗廉获首孽，置诸法，讹言始息。

　　十四年，倭谋寇福建不果。

　　倭将大举入寇，虑琉球泄其谋，令毋入贡。时同安人陈甲行商琉球归，上其事于巡抚赵彦鲁。倭闻有备，乃寝。

　　十六年冬十二月，莆田县民柯守岳等作乱。

　　守岳，邑广业里下溪人。妄言惑众，扮鬼面，大耳长髯，垂帘受揖。免洋奸民曾廷邦及畬民雷五等附和之。宣言海上游天王有神异兵机，欲图天下。从者鼎沸。守岳立赤帜，以书生陈文章为参谋。是月二十三日自涂靡坑拥至枫岭亭，燃炳集齐。及乌山炮声三不起，众骇散，存者不过五六十人，守岳等遂逃回涂靡坑，招纳凶徒期再举。畬民囊豚毛走报百户高泰、王元阳。泰、元阳亟诣分守冯孜告变。孜遣把总期全领兵百余哨探，全不敢进。

　　十七年三月，巡抚周寀遣兵平之。

　　是年正月十五日，守岳等率众直趋院埔竖帜，大书「游天王镇江山救万民」九字，遂剽掠永福县之五都。寀遣把总王子龙督兵循永福抵贼营。三月朔日，战于大洋，斩贼酋邱汝夫等，余党奔散。胡全与哨官何维德、陈文正分路追捕，获雷五等十余人。初三日，贼复聚。乡勇黄子敏突战死。知县孙继有募兵平之。守岳及其党皆就擒，伏诛。

　　十八年夏四月，漳州府饥民作乱，知府李载阳捕平之。

　　二十年春二月，长泰县民蔡扬中等作乱，伏诛。

　　扬中等修斋聚徒，谋乘夜袭县城。邻人蔡炳密白其事于知县李学诗，捕扬中等，一鞫尽服。适延平推官罗心尧以行部至长泰，再讯，具得其实，同谋者满纸。心尧密谕学诗捕素无赖数人，与扬中等俱解府。郡守李载阳谓反形未具，宜释之。学诗泣争乃返。诸贼系之狱。余党约三月朔日夜举事，贼党误听，于二月晦日夕诸贼戕狱卒突入县衙，学诗身被数刃。贼以为令毙，纵火登城杀守卒，喊声震地。应者以非期不至。贼斩北关出。日午，为乡兵所擒。

　　二十二年夏五月，福州府饥民作乱。

　　福州连岁不登，阖城米肆尽闭。东门李章家故饶，仓多陈腐，故昂其价，令籴者鳞次而入，有自辰至午不得入，乃大哗，众拥入，尽掠其米。放火焚仓，烈焰亘天。巡抚许孚远闻变，遣营将古应科提兵捕之。凶首逸去。是夜奸民邓三鼓众焚古应科居屋，为营卒所擒。城内外闻风抢掠者十余处。孚远遣兵分布城中，固守各巷口栅门，戒人夜出。次日，大发仓廪，乱遂定。后巡抚金学曾至，斩邓三等于市。

　　二十五年，海贼无齿老寇漳浦县古雷澳，把总张万纪歼之。

　　二十九年，倭犯福宁嵛山。

　　倭突至嵛山杀守澳哨官，进泊松山三日，福宁戒严。次日浙人毛国科偕倭奴来驾，言赍日本国王檄求贡市。州牧宴国科及倭奴于松山，竟脱去。

　　是年，泉州都司佥书沈有容击倭于澎湖，大破之。

　　先是，日本封事坏，巡抚金学曾欲用奇捣其穴，起有容守浯屿、铜山。是年，倭掠诸寨，有容击败之。踰月，与铜山把总张万纪败倭彭山洋。倭据东番。有容守石湖，谋尽歼之。舟过澎湖，与倭遇，格杀数十人，纵火沈其六舟。倭遂去东番。海上息肩者十年。

　　三十一年，吕宋杀福建人在其国者二万五千人。

　　先是，闽中以吕宋地近且饶富，商贩者至数万人，往往久居不返，至长子孙。佛郎机既夺吕宋国，遣一酋来镇会督矿税太监高寀至闽。奸宄蜂起献利。有阎应龙、张嶷者，言吕宋机易山素产金银，采之岁可得金十万两、银三十万两。以三十年七月奏闻，神宗纳之，举朝骇异。都御史温纯疏谏，言『中外诸臣，争陈矿税之害，天听弥高。今闽中奸徒又以机易山事见告，臣闻海澄市舶高寀岁征三万金，已不遗余力而攘利。机易越在海外，决无遍地金银任人采取之理，不过假借朝命，阑出禁物勾引诸番，以逞不轨之谋。岂止烦扰公私、贻害海澄一邑而已哉。昔年倭患，正缘奸民下海私通，大姓设计勒价，致倭贼愤恨，称兵犯顺。今以朝命行之，害当弥大。及乎兵连祸结，诸奸且效汪直、曾一本辈故智，负海称王，拥兵列寨，近可以规重利，远不失为尉陀。于诸亡命之计得矣，如国家大患何』？不听。事下福建，乃遣海澄丞王时和、百户千一成偕嶷往勘。吕宋人闻之大异。及时和等至，酋设宴问曰：『天朝欲遣人开山，山各有主，安得开？譬中华有山，可容我国开耶？且言树生金豆，是何树所生』？时和不能对，还任即病悸死。守臣以闻，请治嶷妄言罪。事已止矣，而吕宋人疑天朝将袭取其国，诸流寓者为内应，潜谋杀之。声言发兵侵旁国，厚价市铁器。闽人贪利，尽鬻之。于是家无寸铁，酋乃下令录闽人姓名，三百人为一院，入即歼之。先后死者二万五千人。酋出令，诸所掠货悉封识贮库。移书闽中守臣，言华人将谋乱，不得已先之，请令死者家属往取其孥与帑。巡抚徐学聚告变于朝，神宗惊悼，下法司议奸徒罪。议上，神宗曰：『嶷等欺诳朝廷，生衅海外，致二万商民尽膏锋刃，损威辱国，死有余辜，即枭首传示海上。吕宋酋擅杀商民，抚按官议罪以闻』。学聚等乃移檄吕宋，数以擅杀罪，令送死者妻子归。竟不能讨。

　　三十二年春三月，邵武盟香贼作乱，寻平之。

　　瓯宁县民吴建作乱，伏诛。

　　建，邑谢屯人。持古佛号煽党千余，渐事剽掠，一郡戒严。寿宁知县霍腾蛟时摄瓯宁，单骑往晓之。而都督府亦遣赍牌传谕。不解。于是兵备道刘毅檄，乡民得便宜擒剿，仍发兵屯大历口。官兵未至，乡民先捣其穴，建自杀，余党惊惧亦自杀。

　　秋七月，和兰犯澎湖屿，据之，寻引去。

　　和兰即红毛番也。先未尝入中国。自佛郎机市香山，和兰闻而慕之。其酋麻韦郎驾二大舰直抵澎湖。时汛兵已撤，如入无人之墟，遂伐木筑舍，为久居计。税使高寀遣心社周之范诣麻韦郎，说以三万金来馈，即许贡市。麻韦郎与之盟，已就矣。会总兵施德政令都司沈有容将兵往谕。有容负胆智，指陈利害。麻韦郎心折，乃曰：『我从不闻此言』。其下人露刃相诘。有容无所慑，盛气与辩。麻韦郎悔悟。而抚按严禁奸民下海，犯者必诛。由是接济路穷，番人无所得食。十月末，遂扬帆去。

　　是年，海贼周四老作乱，诏安知县黎天祚擒其二魁，斩之，贼遁去。

　　三十四年，漳浦庠生赵秉鉴谋袭县，知县黄应举捕擒之。

　　四十四年，倭犯福建。参将沈有容击败之。

　　有容先为温处参将，罢归。至倭犯闽境，巡抚黄承元请特设水师参将，起有容统之。有容擒倭东沙，招降巨寇袁进、李忠，散遣其众。

　　四十六年，海贼袁八老寇诏安县沿海村落，既而就抚。

　　天启三年，和兰复据澎湖屿。

　　先是，佛朗机横海上，和兰与之争雄，汛舟攻破美洛居国，与佛郎机分地而守，出泊澎湖筑城，渐为求市计。守臣惧祸，说以毁城远徙，即许互市。和兰从之。已而互市不成。和兰怨，复筑城澎湖，寻犯厦门。官军御之，俘斩数十人。乃诡词求款，而修筑如故。又泊舟风柜，出没浯屿、甲洲间，要求互市，招海寇李旦等为助，滨海郡县戒严。

　　四年春，福建巡抚南居益遣兵攻澎湖屿，和兰败走，获其渠帅高文律等。

　　巡抚商周祚罢，以南居益代之。居益初至，谋讨和兰，因列上调兵足饷方略，部议从之。是年正月，遣将先夺镇港筑城。和兰悉众争。官兵且筑且战。和兰退守风柜。相持数月，泛舟去。独渠帅高文津等十二人据高楼自守。诸将破擒之，献俘于朝。澎湖之警以息。

　　厦五月甲寅朔，福宁州变，有司抚定之。

　　是年，诏安乌山贼麦有章、金目寇县城，百户易弥光讨平之。

　　官军密令附山居民为乡导，侦贼粮尽复出，设伏扼其归路。弥光冒险深入，乡勇翼以长戟劲弩，遂荡其巢。

　　海寇颜思齐等入台湾，据之。

　　思齐，海澄人，为势家所凌，殴其仆致毙，虑罪逃入日本。久之，积蓄颇饶。晋江杨天生、莆田洪升、南安张宏、同安林福、南靖李俊臣、海澄陈衷纪等皆贾贩在日本，与思齐善。思齐见日本兵防怠弛，集诸人谋作乱。事泄航海奔入台湾。诸番散居，无君长。初悉居海滨。自嘉靖未遭倭焚掠，稍避居山后。至是，思齐率众据其地，勾引亡命，时出劫掠，为闽浙患。

　　六年春三月，海寇郑芝龙犯漳浦县。

　　芝龙，南安县石井人。少落魄，与弟芝虎、芝豹游广东。其母舅黄程行贾香山澳，遇芝龙，留之。已而为程贩货至日本，遂与颜思齐等相习。思齐之逃入台湾也，芝龙兄弟与之偕。及思齐死，众无所归，乃推芝龙为魁。三月，芝龙连■〈舟宗〉浮海，自龙井登岸，袭漳浦镇，杀守将，进泊金门、厦门，竖旗招兵。饥民及游手悉往投之，旬日间众至数千。所在勒富民助饷，谓之「报水」，惟不许掳妇女、焚房屋，颇与他贼异。

　　夏四月，郑芝龙犯海澄县。

　　初，都督俞咨皋请于巡抚朱钦相，招抚海寇杨禄、杨策。禄、策既降，芝龙亦欲返正，托禄、策以达咨皋。禄、策要芝龙，不为通。芝龙怒，遣贼将曾五老泊海澄，寻大掠芦坑、溪尾、九都诸处，海澄村落无幸免者。

　　秋，福建巡抚朱钦相遣巡海道蔡善继招抚郑芝龙。芝龙降。寻复叛去。

　　先是，善继知泉州府。芝龙幼戏掷瓦石越府墙，误中善继帽。善继遣役捕至署。芝龙父绍祖，府吏也。入跪请罪。善继笑而释之。及芝龙陆梁海上，善继已罢归。巡抚朱钦相欲得素识芝龙者遣往抚谕。有告其事，遂奏起善继为泉州巡海道，令作书招芝龙。芝龙听命。陈衷纪等不欲降，自以船十二艘回台湾，惟芝龙兄弟率众诣泉州。善继待芝龙颇倨，且促其缴报战船兵器。芝虎谓芝龙曰：『道宪不过欲散我党与耳，安望其有格外恩乎。苟失势，祸福未可知，兄宜图之』。芝龙然其言，夜三鼓乘潮而去。

　　都司洪先春率兵击郑芝龙，先春败走。

　　时芝龙船泊铜山，沿海戒严。新巡抚朱一冯至，檄先春率把总许心素、陈文廉同进剿。遇芝龙于将军澳。先春鏖战，自辰至酉未决。晚潮风起流逆，心素、文廉二船漂泊不能回■〈舟宗〉。先春收入旧澳镇。芝龙遣弟芝豹阴度盐墩，绕先春营后。芝龙自统大队登岸攻击。先春腹背受敌，乘潮遁入金门。

　　冬，金门游击卢毓英率兵剿郑芝龙，兵败被执。

　　朱一冯闻先春败，檄毓英与先春合剿。芝龙令弟芝虎带五艘诡作商船，陆续泊岛尾、浯岛。芝龙率战船八艘至陆鹅迎敌。甫交兵，芝龙佯败退。毓英乘势追之。芝虎尾其后，顺风而下。毓英转■〈舟宗〉不及，师遂溃，为芝虎所擒。芝龙亲释其缚，厚礼之，且告曰：『某非敢拒官军，不得已耳。苟得一爵相加，当为朝廷效死力。东南半壁，可高枕矣』。毓英许之游扬。芝龙乃纵归。

　　七年夏六月，都督俞咨皋率舟师讨郑芝龙，大败而返。

　　咨皋，大猷子也。时以都督镇厦门。卢毓英自芝龙处归，入谒咨皋。咨皋责以失机，辞色俱厉，然亦畏葸不敢出兵。抚臣一冯促咨皋刻期扑灭。咨皋遣千户马胜、百户杨世爵领船二十艘出港剿捕。胜、世爵皆战殁。复遣副总兵陈希范率降贼杨禄、杨策往击芝龙。甫交兵，希范先遁，把总洪应斗、张选举力战，禄、策不敢前。应斗见势急，发火自焚。选举抱唝铳赴水死。咨皋闻报，调闽安、兴化、泉、漳诸镇兵集中左。芝龙闻之，笑曰：『咨皋纨夸子耳。徒读父书，安知兵』？已而咨皋出战，大败，逃至三叉河；闻芝龙兵不登岸，乃入厦门。

　　崇祯元年春正月，武平贼苏阿婆等犯上杭县，指挥刘震、百户李中季等死之。

　　二月，海寇郑芝龙犯厦门，同安知县曹履泰、海澄知县刘斯■〈土来〉合兵击败之。

　　芝龙为履泰、斯■〈土来〉所败，由厦门抵铜山。旬余，攻杜浔堡。乡宦邱懋炜率众拒却之。芝龙遂入广东。时漳州人颜继祖为工科给事中，上疏曰：『郑芝龙生长泉州，凡我内地之虚实，靡不了然胸中。加以岁月所招徕，金钱所诱饵，聚艘数百，招徒数万，城社之鼠狐，甘为牙爪，郡县之刀笔，尽属腹心。乡绅偶有条陈，事未行而机先泄；官府纔以告示，甲造谤而乙讹言。复以小惠济其大奸，礼贤而下士，劫富而资贫。一人作贼，一家自喜无恙，一姓从贼，一方可保无虞；惟酝酿以有今日，则大将俞咨皋无所逃罪矣。夫抚寇者，必未抚之先晓以利害，示以恩威，使之摇尾乞怜；又必既抚之后，散以原籍，领以的保，使之谋生乐业。而咨皋招之海，仍置之海，首从从无分别，商民任其劫掠。且也，杀人可以不死。家享巨室良田之福，而身被红盖。腰金之贵人皆有所利而为贼，何所惩而不为贼乎？荏苒居诸，于今八月，不闻咨皋有尺寸之树。岂谓贼稍离汛地，遂可矫语驱除之功乎？贼避北风，非慑咨皋。阅其辅车唇齿之势，粤危则闽不得独安。贼若再顺风为阵，臣有以知咨皋之束手无措也』。疏入，廷臣会议，咨皋即解任逮下狱。

　　二月，武平贼苏阿婆等攻县城弗克，转攻武平所；署守备千户徐必登等死之。

　　必登莅任甫两日，闻县有急，与镇抚陈应龙、哨官徐治、陶志学、殷元望、丁显统所军赴援。所军不前，必登麾亲军及家僮策马至麻姑墩遇贼，亲军窜走，必登遇害。家僮抱尸而哭，贼磔之。应龙等皆死乱贼中。

　　夏四月，兵备道董象恒率上杭知县吴南灏讨武平贼，大败之。

　　把总韩应琦等进剿，杀贼酋龚二。贼纵火攻温家楼。适象恒与南灏兵至，大败贼于桐盘岭。五月，象恒督兵直抵贼巢。贼众冲击南灏营。应琦与把总张承祚出拒战。南灏麾甘莲都司率兵助之。贼败奔蛇径，自相践踏，死者不可胜数。

　　五月，海贼周三老犯悬锺所。

　　六月，武平百户曹经等击贼于东流坑，死之。

　　贼将出寇江西会昌县，经与贼遇于东流坑，战败，被贼搤杀。哨官罗应时、马万宗、把总朱球及兵卒死者数十人。

　　降贼杨禄、杨策复叛。

　　禄、策遁至乌洋，招集百余艘，散劫悬锺所、卸石湾等处。焚兵船民舍，杀僇不计。

　　秋七月，武平贼攻县城，知县巢之梁会上杭知县吴南灏击败之。

　　九月，海寇郑芝龙复降，诏授防海游击。

　　卢毓英言于泉州知府王猷，盛称芝龙材武，假以一命，当可再招。猷首肯之。及巡抚熊文灿至，猷条陈时事，并言芝龙两胜洪先春不追，获卢毓英不杀，俞咨皋败至海门中左弃城遁，芝龙约束其众不许登岸，实有归顺之萌；今剿难卒灭，不若遣人往谕，许其以立功赎罪。文灿乃遣毓英招芝龙。芝龙至，愿以剿平诸盗自任。

　　文灿大喜，奏题防海游击。然芝龙踞海滨近海州县，皆勒民报水如故。

　　冬十月，武平贼攻象洞，守备李铎死之。

　　上杭知县吴南灏督兵至象洞，而铎兵已先到。贼从小路冲击，官兵惊溃，拥南灏归。铎步战，杀数人而死。哨官周以弼、洪万余、日者马逸山皆遇害。

　　十一月，武平贼围上杭县，知县吴南灏督乡兵拒战，破之。

　　贼自佛子皋来屯校场前。三涂百姓尽忿，愿杀贼。赖思养招兵千人，赖君迁、邱汝华、李朝育、温子皋各招数百人，求战。南灏许之。乡兵直攻贼营，杀贼数百人，复遁归洞。

　　十二月，巡海道曾樱率兵讨武平县九莲山诸贼，悉平之。

　　樱募壮士，夜捣贼巢。凡岩前、象洞、米坑、箬策诸乡，少长悉戮无遗。苏阿婆率众五百人遁入广东平远县，县令诱而歼之。

　　二年夏，降寇李魁奇复叛，攻陷金门后浦。

　　魁奇，惠安人。少时沿海捕鱼，识水性，能沈水底半日不起。及壮，纠诸鱼船往来海上为盗，与郑芝龙俱受抚。至是再叛。

　　六月，李魁奇寇海澄县；知县余应桂遣兵击败之。

　　游击郑芝龙斩杨禄、杨策于金门港，收其众。

　　秋八月，李魁奇寇龙溪县；把总吴兆燫、张天威等击败之。

　　魁奇寇龙溪、福浒、石码。兆燫与哨官蔡春获其战舰一艘。哨官贾希战死。义勇张字移炮碎贼舰于海澄港，贼大溃。天威手擒渠魁黄杰。总兵赵震饱贼赀，出杰于狱，贼复炽。炮营守备鲁大廷、把总袁德击之。德被伤，冲锋许界、壮士张明俱战死。天威挥戈奋击，吼声如雷。兆燫与其弟兆炜、翼袁德裹创大战，所向披靡。贼遁出港。腰城及炮营诸军发炮击碎贼艘无数。是役也，死伤相半，然贼自是不振。

　　郑芝龙击败李魁奇于料罗，斩之。

　　陈衷纪等自台湾渡海，欲与芝龙相见。船至澎湖，为魁奇所掩，衷纪与杨天生、陈勋等死。芝龙故与衷纪善，闻之大恨。至是，魁奇泊舟料罗，芝龙率众往击之。魁奇中枪死。芝在割其首以祭衷纪，余悉归芝龙。芝龙由是益强。捷闻，熊文灿遣官至料罗犒之，并许芝龙转题参将。

　　海贼褚彩犯南日澳，郑芝龙率兵剿灭之。

　　九月，海贼犯海澄、漳浦二县；把总张天威战死，吴兆燫率兵击败之。

　　贼犯海澄青浦，壮士林瀚率众御之。贼转犯漳浦白沙，天威往援，夜行枵腹数十里，猝遇贼，力战死。

　　四年春二月，广东平远贼锺凌秀等犯汀州府。

　　凌秀与弟复秀聚众九连山作乱。山延袤数百里，有小径可达上杭、武平，并通江西之赣州、南安、吉安，湖广之郴、衡。贼出没惠、潮间，骚扰三省。至是突入汀州境，掠永平寨。守备吴奇勋、千户祝禧、百户邱泰、把总罗器皆死。旋屯黄蜂隘。知府林联绶调兵御之。指挥严明被执，赎归。千户刘尧、百户张机不屈死。已而贼遂出瑞金县，札南门冈，为乡豪江振熙、僧守贞所败，尽弃辎重，徒手趋杨家港。联绶惩前败不发兵堵截。贼复收残孽，整队而掠高吴。总兵谢宏义统兵拒战。千总林应龙、指挥王应官、张大伦、把总王国佐、赖思养、赖君迁、曹纬咸败死。次日，巡道顾元镜复遣指挥韦某、百户张耀接援。韦闻贼先窜，耀战死；元镜不正军法，仅杖韦如常罪，仍令掌操印；耀不闻有旌恤；其赏罚倒置皆类此。联绶后以赎明事罢职，明亦遣戍。

　　秋九月，福建巡抚熊文灿提兵入汀州，会剿平远贼。

　　贼舍上杭武平径出广东袭始兴县，破之，羽书告急。朝旨谕文灿督兵同赣广两院会剿。文灿乃率郑芝龙亲兵驻上杭。芝龙亲自三河坝进捣贼巢，焚之。明年春，追至石窟都。锺凌秀率贼二百受抚，遂执凌秀断其右臂，锢诸狱。发兵围复秀。复秀溃围而出。后连扰惠、潮间，而汀州得偷安者数岁。

　　五年夏四月，汀漳巡道顾元镜自上杭督兵出江西，会参将郑芝龙剿贼。

　　海贼刘香犯南安、同安、海澄诸县。

　　香，海澄人，勾引无赖出没闽广海上。至是欲窥安海镇，先期以柴船泊石井澳，沿户卖柴，夜半陡起，抄掠一空。南安、同安二邑俱被其毒。寻寇海澄，乘夜抵浮宫。知县梁兆阳遣把总吴兆燫、袁德率兵击之。贼舟楼橹巍若雉堞，官兵皆小艇。贼矢石交下，莫能仰视。骁卒林行奋勇先登，斩其魁。贼交刃之，鸟翔而下，坠小舟，得不死。袁德再登，众继之，斩获数十人。贼溺死者无算。

　　海贼刘香犯连江县。

　　香劫连江，诸生赵瑞应率乡民陈其惠等御之。香遁去，其惠战死。

　　福建巡抚邹维琏遣郑芝龙率兵击海贼刘香，败之。

　　香败走广东。

　　王家彦海防议：近日剧贼刘香老结连五师以掠同安镇，几扰省会。计自漳之福洋至省，不知为几寨几游。而中左居漳、泉两府之司，为省会南来之门户，谁司其地，听其扬帆直趋，一至于此。职请以历来祖制约略陈之。国初有卫所军无别兵，有指挥、千百户无别将。诸戍陆皆军，即烽火、小埕、南日、浯屿、铜山五水寨之舟师，无非军也。而统于各卫之指挥，谓之卫总。至嘉靖四十二年，抚臣谭纶、总兵戚继光题复旧制。每寨设福哨、鸟桨等号船四十余只，于五寨中分三哨屯大洋贼船必经之处，其余各寨附近紧要港澳则分哨以防内限。又于道理适均海洋，定为两寨会哨之法，北抵浙之金盘，南抵广之柘林，联络呼应，戈船相望。万历二十四年，抚臣金学曾复请添设嵛山、海坛、湄洲、浯铜、元钟、礵山、台山、澎湖诸游，于一寨之中，以一游翼之，错综迭出，虽支洋穷澳，无不按焉。自升平日久，而额船顿失旧制。指挥、千百户等官足不逾城市，会哨之法遂杳然矣。至因之选民兵、募客兵、编乡兵，又联渔兵、业军而五矣。而籍愈虚、贼愈炽。此所以长叹息也。按旧额而复之，依分哨法而核之，籍民兵、客兵而简练之，鼓乡兵而官兵勿惊扰之，复使沿海之四十二澳渔兵之乖觉者厚其饷，侦贼所在，以为海上耳目，而顿制之；皆今日不俟再计而决者也。至巡司之与卫所并建，当日江夏侯周德兴念寰海疏节阔目，乃于中所隙处设四十五寨城，射手百名，以资逻警。宏治四年，按臣陆备始裁三分之一，而寨兵益寥寥矣。为今之计，莫若以本寨原饷仍募土民以充射手之数，专令教师肄习弓兵之外，不许妄行勾摄，恣为侵渔。卒然遇警，贼少则率此以应，贼多则纠合各寨，将所辖一方之水陆等兵共堵击焉。戚继光之平倭也，鸡鸣蓐食，歼厥无遗，故至今倭尤惕息其余威，以犯华不利为戒。今贼且生生不已矣，犹可留抚之一字以为海上之传灯乎。自贼饱而阳以抚愚我，将饱而阳以抚酬贼，于是贼之去来动静，未有不先通于将者。兵乘贼至则引下风以避之，贼去则尾其后以送之，抽矢扣轮以发虚声，遮袭旁艇以当捕击，海波尚复有晏时乎。唯晓然示以渠魁法在必歼，以断行间之观望，则将无所利于贼，金粟马羊之膻去而后陷阵死绥之志坚矣。

　　六年秋，和兰陷厦门；巡抚邹维琏遣兵击败之。

　　和兰筑城台湾，与奸民互市。已而袭陷厦门城，大肆焚掠。遂自料罗窥海澄境。知县梁兆阳率兵夜渡浯屿击破之，焚其舟三，获舟九。维琏发兵水陆并进，召芝龙赴援。和兰乃泛舟大洋，转掠青港、荆屿、石澳。诸将御之于铜山，连战数日，始败去。

　　海贼刘香寇诏安县。

　　七年，和兰寇诏安县。

　　和兰泊船铜山，入诏安五都，劫掠甚惨。官兵进剿，纵火焚舟，悉斩其酋，无一人还者。

　　海贼刘香寇长乐县。

　　八年，参将郑芝龙率兵至广东讨刘香，灭之。

　　时文灿总督两广。香入广东，文灿欲召郑芝龙进剿。巡抚邹维琏疑芝龙与香有旧，留不遣。按察使曾樱以百口保芝龙，维琏乃许之。芝龙合广东兵击香于田尾远洋，香自焚死。

　　九年冬十月，漳平县贼和尚仔作乱；知县高光映讨平之。

　　是年，邵武府无为教倡乱。

　　十年春正月，流寇陈缺嘴犯永定县；署巡道潘融春、丁州知府唐世涵、知县徐承烈、巡检倪思震剿平之。

　　秋七月，山寇张维新、林覆等流劫龙岩县大池等处；知县邓藩锡诱擒之。

　　十二年夏六月，郑芝龙击败和兰于湄州洋。升芝龙为副总兵。

　　和兰酋郎必即哩歌最骁健，先后劫掠浙、闽海上，官军屡为所败。抚臣檄芝龙舟至湄洲外洋，与和兰遇。夷船高大，官军技无所施，伤者甚众。芝龙退泊枫亭港口，募渔船贯水者五十人，以竹筒贮火药，人各佩两筒，撑以舟，急至夷船边，钉筒发火。五十人者，浮浪而归。焚夷船五艘，郎必即哩歌大惊，自是不敢入闽境。

　　冬十一月，漳浦县寇李随等谋袭县城；署知县推官彭管捕擒之。

　　十四年，邵武府七台山寇作乱；杉关守将元体中讨平之。

　　十五年春正月，平和县贼梁良犯漳州府卫；千户徐廷寀督兵击走之。

　　是年，南安县民张六角等作乱。号青巾贼，破三洋寨，杀戮无算。

　　光泽县贼李东球作乱，守将元体中讨擒之。

　　东球自号百花英，与同邑赛花英兵聚众数千相攻击，光泽大震。体中率兵五百，讨擒之，余党解散。

　　十六年春三月，仙游县民陈尾等作乱；知县赵德荣偕邑绅唐显悦讨平之。

　　陈尾，邑西乡人，与胡细、李玉晶等煽乱，众逾万。显悦与德荣请于巡抚张肯堂、分守道施邦曜、总兵郑芝龙，先后发兵会剿；梁魁无漏网者。

　　夏四月，漳浦县山贼陈鸾、邱缙等作乱。

　　鸾、缙后俱就郑芝龙抚。

　　冬，贼崔马武犯诏安县。

　　守陴者夜擒谍奸细枭之，贼乃解去。

　　诏安县山贼余五姐掠四都，县令及所官督兵拒战，皆被执。武生沈致一、林惺南、许和公俱战死。次日黎明，县众合诸村精锐径捣文家寨贼营，夺县令及所官以归。

　　建宁县乡寇大起，署县事邵武府通判陈主谟擒斩之，覆其巢。

　　宁洋县民梁三作乱，知县陈良言剿平之。

　　梁三兄弟肆行劫掠，良言捕获其妻。三啸聚攻城要释。良言斩其妻首掷城下，率乡勇进剿之，遂溃散。

　　十七年春，平和贼梁良等寇龙岩、漳平二县。

　　二月，流寇犯永定县。

　　贼数千人围大埔不克，遂从金丰场至城下放火，焚东门桥及东南城外民屋，城中严备，贼退至湖雷村，掳掠六日。邑士王芝兰、民童傅一率乡兵追击，伏发被害。

　　是年，流寇何富等犯宁德县。

　　大田县盗起，署典史颜上观死之。

　　县境四乡皆盗，大肆焚掠，海寇卢绪乘机入犯，上观拒战死。

　　南安贼杜声闻寇永春县，驻防徐隆进死之。

　　流贼叶积犯诏安县，官兵追击之；积遁入广东。

　　宁洋县荫生廖淡修作乱，漳州知府金丽泽、参将颜荣等讨斩之。

　　淡修聚众蹂躏龙岩、漳平、宁洋间，丽泽荣率兵同漳平和县张重仕击之，斩淡修于西埔营。

　　--以上录自重纂福建通志卷二百六十七。

　　国朝顺治元年冬十月，山寇徐连陷云霄镇，遂攻漳浦县；明漳南道陈起龙御却之。

　　时邑中乏食，漳南道陈起龙自郡移驻县中，登陴守御，自分必死，衣里皆用印符。血战三日，贼死无数，城赖以全。檄长泰知县郁文初署县事，乃回漳州。后郑芝龙回安平镇，欲收起龙余众纳款我师，起龙坚执不可，解所著里衣示之，遂遇害。

　　广东贼萧声、陈舟等犯汀州府；明福建巡抚张肯堂遣兵援之，把总林深、郑雄死之。

　　声、舟等聚众数千，号阎罗总，剽掠南赣境上，渐逼汀州。肯堂遣兵五百援之。贼已札汀之古城镇，援兵径趋观音铺，堕贼伏中，被歼者三百余人。贼退屯瑞金境。是时锺凌秀余党有张恩选者，号猪婆龙，众数百扰上杭、永定间。客有说宁化知县于华玉曰：『贼势甚猖，而二党不附，可离而破之。今张抚军莅汀，公必监纪军事，首当招抚恩选。恩选降，阎寇虽不即灭，破而走之必矣』。华玉然之。

　　二年春正月，明福建巡抚张肯堂师驻上杭县。广东贼萧声、陈舟等间道犯汀州府，攻丽春门不克。

　　肯堂至上杭，以于华玉为监军。华玉用客言，张恩选果就抚。复招土豪宁文龙勒为一军。时声等由宁化之淮土出江西。华玉师至九江，为惠登相兵所抑，悉溃散，窜江、浙间。

　　夏六月，故明唐王聿键奔福建。闰六月，故明礼部尚书黄道周等以唐王聿键称号于福州。

　　秋，饶寇犯诏安县；故明官兵御于章朗埔，歼之。

　　冬十月，广东贼复犯归化县；故明巡道于华玉提兵御之。

　　贼抵归化城下，大治攻具。知县华廷宪告急。时华玉回闽，由职方擢上杭兵巡道，率所抚张恩选、宁文龙等援归化。贼闻援师大集，是夜遁。华玉张皇露布叙功，请题擢兵部侍郎。

　　三年春三月，仙游县黜生李芳声谋作乱，伏诛。

　　芳声纠贼谋袭县城。自伏北门城上为内应。邑绅唐显悦得报，令练总杨瑞风执之，贼遁。

　　夏四月，流贼袭陷诏安县。

　　杀故明唐王聿键所署官。义民陈习山、胡仲慥赴援，贼堕城遁。

　　龙岩贼黄德纯、吴宛遂等攻城；故明漳州总兵洪政、参将颜荣等合兵破之，斩宛遂。

　　广东贼萧声、陈舟等寇建宁县。

　　先是二年秋，故明益宗永宁王慈炎起兵兴国县，招谕阎寇声、舟等，尽降之。

　　其冬，慈炎败，阎寇四散剽掠。屯驻建宁县故明知县浦益光调兵御之，民稍安。四阅月乃去。

　　六月，广东程乡贼张大祥陷永定县。

　　宁化县民黄通作乱。

　　通本在城巨族，其祖迁居留猪坑。父流名结中宜村李留、李简、半寮村宁文龙为死党。流名后以祭祖归宗，犹雄视其族。族之无赖黄振者，不胜愤，拉杀之。族人计无所出，乃毁祖堂，投流名尸爇之，若为焚死者。流名有八子，长即通，鸣于官，而以父烬骨封墓于祖堂中。有司业知流名行不轨，心幸振之杀之也，不甚竟其狱。于是通始与其族构不解。凡黄族田产附近留猪坑者，通皆据而有之。邑俗以二十升为一桶，曰「祖桶」，及粜则桶一十六升，曰「衙桶」；沿为例。通欲大集羽翼，创为较桶之说，倡谕诸乡。凡纳租，悉以十六升之桶为率。乡民欢声动地，归通恐后。通因部署乡豪有力者为千总，丁壮悉听调发。会黄族复夷通父墓。通潜由安乐突入邑北门，杀其族衿黄钦镛及侄黄招掠殷户百数十家，焚城外园馆几尽，摧堕城垣十数丈，抬去佛郎机炮二门。

　　宁化贼黄吉袭陷清流县。

　　吉，黄通党也。

　　秋七月，宁化贼黄通执故明巡道于华玉以去；赂之，乃纵归。

　　华玉提兵至宁化，殊无讨贼意；越三日，出驻城外，遣牌招抚。通等趋邑城碎其牌。华玉方与邑令朱墀对弈，不为备。贼蜂集执华玉去，裸墀而纵之。次日，华玉遣人赍帖至城垣云，诸乡绅速措饷。城中鸠千五百金付之。赂入而华玉始归。

　　漳州北溪贼林拔顺谋袭府城，事泄遁去。

　　故明守道陈起龙多善政，及卒，民肖像祀之南桥。前三日，柩吼声不绝如磨。纼行，军民倾城祖送，至赤岭，舁三折。众异之。百户徐廷寀跪请曰：『老大人去漳，屡见神异，得非城中有急变乎』？连掷六茭，皆圣。闭诸城门捕获讯之，乃知贼谋王舍为内应也。舍，故宦家子。故明通判严御风托往拜，就其家擒之。百姓立毙舍，陈尸于市。贼知事泄，遁去。

　　八月，征南大将军贝勒博洛等师入福建，建宁、延平、邵武、福宁诸郡县皆降。

　　贝勒博洛统大军自仙霞关入闽。别将分兵二路：一由海道趋福宁，一由杉关下邵武。所至人民安堵，市不改肆。

　　故明唐王聿键自延平奔汀州。总兵官李成栋追及，获之。汀州诸县皆降。

　　故明海忠伯田仰溃兵掠宁化县境。

　　时聿键辅臣何吾驺逃至泉上，将由宁化入粤，而田仰溃兵欲劫吾驺行橐，间道出泉上，不相及，遂焚留坑。次日过泉下，乡众阻之。溃兵杀武进士邱隽、武举吴维城、庠生邱浙等及烈妇谢氏。

　　贝勒博洛等师克福州。

　　时下游官吏虐民，民日夜企大兵至，为之谣曰：『清行如蟹，曷迟其来』？

　　九月，贝勒博洛驻师福州，遣兵徇兴化，泉、漳诸郡县相继下，福建悉平。

　　一由兴化下泉州，一由大田抵漳平北溪出漳州，诸县各以次归附。方大兵之未至泉也，郑芝豹闭城门，大索富民饷，不应，立枭之。缚姻家母于庭，抵暮勒银数万。俄而大兵至，芝豹党乃溃。

　　故明安平镇将郑芝龙降，其子成功遁入海。

　　时芝龙据安平镇欲降。自以拥立聿键，惧讨，犹豫未决。贝勒博洛遣故明兵部尚书晋江人郭必昌持书招之，略言：『吾所以重将军者，以将军能立唐藩也。人臣事主，苟有可为，必竭其力；力尽不能胜大，则弃暗投明，乘时建功，此豪杰事也。若将军不辅唐藩，吾何所用将军哉』？芝龙大喜，率所部降军门。先是，芝龙贩日本时，娶倭妇生子森。芝龙既贵，以厚币迎归。森在日本已七岁矣，及长，补南安学诸生。聿键称号福州，芝龙引森入谒。聿键爱之，赐姓朱，改名成功，封忠孝伯。芝龙将降，成功沮之。芝龙叱曰：『稚子不知时势。南京以天堑之隔，四镇之雄，且不能拒敌，何况福建偏安一隅？倘争衡失利，一旦摇尾乞怜，悔无及矣』。成功知芝龙意不可回，密告叔父鸿逵，与所善洪政、陈辉等收散卒入南澳。明年，贝勒博洛班师，以芝龙至京，诏隶汉军正黄旗。芝龙子六，长即成功，次世忠、世恩、世应、世袭、世默，惟世忠从芝龙入京。鸿逵寻入据金门。

　　南安山寇庄廷、张益攻县城，知县高翊文御却之。

　　翊文由随征知南安，能拊循百姓，有干略，邑恃以安。

　　冬十一月，汀州府知府李友兰招抚宁化贼黄通，给通守备札。

　　友兰亲诣中沙招抚，与通盟，给以守备札。通大赂友兰，往来如平交，益无忌惮。更自出札授千总。千总受札，复买私札送异乡之豪而取偿焉。自清流、归化、泰宁、永安、沙县诸村落，千总令旗往来如织。

　　是年，江西贼犯光泽县；知县谢申之拒战，不克。

　　贼入杉关，光泽守将宵遁。贼遂逼城，申之率乡兵拒战于马鞍亭，弗克。生员饶世湻死之。

　　四年春正月，泰宁县上高、永兴二保民作乱。

　　江西寇吕梦彪招诱之。

　　二月，海寇郑成功犯海澄县。漳州副将王进率兵赴援。成功遁走。

　　成功自南澳回泊鼓浪屿，闻芝龙北上，乃入安平镇，纠众得数千人仍用隆武年号自称招讨大将军是月结郑彩兄弟及杨耿合兵，寇海澄县。遣其将王来破九都学城。参将田爵焚桥而守。知县吴治臣自府回，贼要杀之于漏仔州。进率兵赴援，夜由西门架栈飞缒入学城。贼熟睡，尽歼之。成功遁。

　　故明鲁王以海遣将陈国祚攻漳平县。漳州千总王玉射殪之。

　　三月，永兴保贼丁朋、江胡等掠依口村。

　　乡民计覆其舟，贼溺死。

　　夏四月，宁化土豪宁文龙袭贼黄通，斩之，并擒其弟允会。

　　始文龙与通父同事，以儿子畜通。通貌寝，戚施文龙心轻之。及通兄弟作乱，势每轧文龙上。及是，通从泉下里点甲至乌村返宿下埠，文龙袭通，斩之。阖城欢声动地。自是诸乡绝千总之迹矣。

　　五月，江西贼程文兴犯建宁县。

　　乡寇黄金印、熊国弼、廖廷勋等导文兴攻城。署县事孙志儒率官民兵守御。贼退屯水南。参将吴镇、游击王用来援，贼乃去。

　　六月，汀州知府李友兰、总兵于永绶率兵至宁化县，招抚长关贼黄通余党及清流贼余灿。

　　参将吴镇讨永兴保贼，弗克。

　　私七月，故明将王祁率众陷建宁府。

　　祁，金坛人，逃古田山中为僧，借讲经聚众，从东溪来攻城。时镇兵远调，防守者少，城陷。祁挟故明废宗郧西王号召山寇，肆掠郡城，攻陷旁邑，惟浦城坚守得全。

　　邵武贼乐升如等攻府城。

　　升如与其党官威扬、汤克缵、丁伯鞱、施子章等倡乱，结外寇攻城。参将鲁云龙焚东桥，设兵守之副将池凤鸣、知府陈哲、知县赵之琏协力堵御，城赖以全。邵武副将池凤鸣遣兵讨永兴保贼，不克。

　　凤鸣遣将黄鹞子协助吴镇、王用剿贼。用大败，镇奔回。时泰宁典史王之辅通贼，为众所杀。

　　大田山贼林良陷县城，知县胡天湛被执，不屈，死之。

　　顺昌山贼杨日■〈火旬〉围县城。

　　八月，邵武副将池凤鸣率参将陈彪、鲁云龙大破乡寇于三公桥。

　　丁丑，泰宁县永兴保贼攻县城，义民邹应科、江良心、吴必胜击走之。辛卯，贼首吕梦彪伏诛。

　　时逆僧海月教贼造云梯、吕公交车四面攻城。应科募人缒城竖椿碍其轮，以火药焚之。良心、必胜辈出东、西两门奋击。梦彪奔还永兴。江西总兵金声垣遣将郭天才率兵来援。天才沿途搜捕，擒梦彪，斩其首以献。

　　故明永宁王朱慈炎长子妃彭氏率众犯归化县。

　　妃自江西破，寓汀州，匿永安、贡川间。有溃将范继宸知而迹之，输诚焉。乡诸无赖遂密迎妃，以继宸掌兵事，杨禾兄弟为前锋，聚众数百人，妃自督之，据九龙砦。寻攻归化县，败奔洋源。

　　漳平贼陈大衮攻县城，守将张奇、卢泗、顾雍击破之。

　　海寇郑成功犯泉州府，提督赵国祚拒战不利，成功遂围城，分兵袭破溜石寨。参将解应隆死之。

　　是时厦门为郑彩及弟联所据。鲁王以海复遣别将周鹤芝、周瑞、张名振、阮进分据海坛等岛，而铜山则朱寿据之，南澳则陈豹据之。成功与叔鸿逵所据者惟金门及安平镇耳。鸿逵使人告成功曰：『安平弹丸地，无长江险要可恃，倘官军拥大队而来，何以待之？当取泉州作安身计』。成功然之。及是，会鸿逵列营于桃花山。故明都御史南安沈佺期、光禄寺卿晋江林桥升、兵科给事中郭符甲、监纪推官诸葛斌等相无起兵应之。国祚素轻成功，率骁骑出城，直冲贼垒。自辰至午，战未决。

　　鸿逵遣党林顺夹攻官军。官军溃。国祚退入城，登陴固守。成功每攻城，辄为溜石寨参将解应龙所救。成功谓鸿逵曰：『应龙在溜石作犄角势，叔父可督兵攻城；应龙来援，侄遣林习山、杜辉袭其寨，而郭新、余宽伏中途，俟彼回救而邀之，必成擒矣』。鸿逵从之。应龙果来援。忽报贼攻寨甚急。应龙遽麾兵返，伏发战死。溜石寨亦为辉所破。城内已故乡绅郭必昌之子显欲为成功内应，谋泄，国祚捕而戮之。显母，故明阁臣黄景昉女也。国祚并系景昉等，防禁益严。成功督众造云梯环攻。国祚百计御之，不得下。

　　九月，漳州防守副将王进率兵援泉州；成功解围，退回安平。

　　进闻成功围泉及破溜石寨，顿足曰：『城危矣，吾当往救』。总兵杨佐以未奉总督令沮之。进曰：『贼今从中截隔，制府檄安能飞过？泉城破，吾城其能保乎』？遂率骑兵五百、步卒千人，分三队，声言大师合潮州兵数万即日抵泉破贼，并捣其穴。进至大盈，侦知各处联营不得前，夜由冷水井过河坑出南安，突至泉州城下，与贼将洪政战。政败，鸿逵、成功亦退安平。进恐成功趋漳州，即辞国祚归。已而成功闻进仅以千五百人解围，甚悔之，遣将伏青石宫以待，而进已过二日矣。

　　南安贼庄廷、张益陷德化县；知县黄琮死之。

　　贼毁文庙，割禾为粮。守将弃城遁，琮遂遇害。

　　邵武乡寇攻城，参将陈彪、鲁云龙、知县赵之琏击败之。

　　十一月，顺昌县城陷，知县钱嘉伦、典史周世榜不屈，死之。

　　山贼杨日■〈火旬〉自七月攻城，阅百余日不下。是月十九夜，穴地而入，城遂陷。山贼曾唯攻陷大田县。

　　十二月，寇陷连城县。

　　漳浦土贼黄春犯县城，游击唐钦明击走之。

　　江西泸溪贼陷将乐县，知县钱楞、县丞方抗长、文七宝等皆死之。

　　故明德化王朱慈燀据延平将军寨作乱，浙闽总督陈锦讨平之。

　　将军寨势巍峭，俯瞰诸邑，慈燀据其上。大兵屡攻不能克。锦命垒土高与寨等，乘以登陴，遂攻克之。

　　是年，贼陷永春县，知县潘际昌、训导胡万鉴死之。

　　贼矙邑无备，百道攻城。际昌、万鉴激厉士民，登陴捍御，凡百有余日，食尽城陷，皆不屈死。

　　五年春正月，故明鲁王以海遣兵陷宁德县。

　　宁德自去秋八月被围，至是食尽，知县钱楷遣人捧假印出降，自以真印遁往福州。

　　江西总兵金声桓叛，遣伪将杜承芳等自新城入杉关，犯光泽县；知县林宸谟奉印迎降。

　　建宁乡寇攻县，游击王用破走之。

　　大兵复连城县，执李士藻等磔之。

　　诏安贼杀防将马守惠，遂陷县城。

　　江西叛将郭天才等陷延平府，寻陷将乐县。

　　天才与金守贯等破延平府，杀诸生数十人，老幼千余，劫妇女数千，焚将乐县前鼓楼五经院四隅内外民居一空乃去。

　　宁化贼罗廷复陷将乐县，转陷顺昌县。

　　廷复后天才十三日而至，破将乐县城，凡公署民居天才所焚未尽者，悉焚之。复陷顺昌。已而屯净安都，自相屠杀殆尽。

　　二月，故明彭妃复率众犯归化县，参将王梦煜邀击之，获彭妃。

　　副将高守贵领兵至宁化诘责诸乡起兵应妃者，焚延祥砦，释杨禾兄弟不问。于是妃党渐散，惟范继宸及廖心明等从之。及是移营归化雷涧，梦煜邀击之，妃就擒，奉旨绞于汀州灵龟庙。妃死日，责数郡县官，词义慷慨。心明负妃子走石城，后不知所终。

　　宁化妖贼赖子明作乱，副将高守贵擒诛之。

　　宁化民邱民滋谋作乱，伏诛。

　　故明太仆卿许祚昌围漳浦，游击唐钦明御却之。

　　大田贼曾省攻永春县，千总郑允志死之，署县萧良材遁。

　　仙游贼王士玉等攻县城，知县孙之屏击却之。

　　海寇郑成功犯同安县，守将游击折光秋、协防游击廉郎、知县张效龄同弃城遁。成功进攻泉州不下，遂围南安县。

　　成功率伪将林习山、甘辉犯同安，光秋与郎御之，战于店头山，守备王廷坠马遇害，光秋即遽退入城。夜二鼓，开西门遁。百姓迎成功入据之，以进士叶翼云为同安令，举人陈鼎为教谕。先是故明大学士苏观生等以唐王聿键之弟聿键称号广州，改元绍武，遣其辅明侯林察御桂王由榔于三水。及聿■〈金粤〉败，察逃至同安见成功，备陈瞿式耕等拥立由榔始未。成功乃修表遣人从海道入广称贺，遵永历年号。故明士大夫多从之。是月，成功攻泉州不下，遂围南安。知县高翊文抚辑民兵协力固守，五阅月不懈。

　　夏四月，大兵克复建宁府，执王祁斩之。

　　大兵至建宁府，竖栅掘堑困之，祁无措，令老稚诵摩诃般若波罗密七字，冀以解围。是月初二日，祁于宁远门关圣庙给散火药，忽炉中火飞药发，祁遍身焦烂。初四日昧爽，大兵入城。郧西王为乱兵所杀，祁投眢井不死，捞出斩之。阖城男女自焚及投水火死者殆尽。

　　泰宁武生江政作乱，攻县城，参将鲁云龙击败之。

　　按察使周亮工击败江西叛将熊再法、秦登虎兵于邵武城南，尽歼之。

　　亮工升福建按察使，未入境，闻邵武寇乱，遂由杉关入据光泽城守，破土寇李风毛，乃即邵武郡治莅事。先是金声桓遣将郭天才援闽，留部校熊再法、李登虎兵三千人屯邵武城南。时故明将揭重熙以万余人犯邵武境，再法、登虎欲与之同袭郡城，约丁丑夜三更举事。亮工侦知之，戒守夜卒毋得击三鼓，置酒与官弁饮城楼上，示弗备，密遣四将出城伏。及昧爽，官兵四集，再法、登虎仓皇迎战，尽歼之。

　　江西宜黄叛将欧阳芬袭建宁县，游击王用击走之。

　　宁化淮土贼邹革等攻县城，副将高守贵御却之。

　　先是有大和尚者，本故明江西宗室，隐其名窜龙上里大坑口，聚众至数千人。华率其党邱选与之合。守贵血战守御，募义勇斩选于双圳上，贼始退。

　　故明池州推官沈起津围漳浦县，游击唐钦明御之。

　　永春庠生杨为黻作乱，攻漳平县，防将张奇、卢泗、顾雍皆战死。

　　为黻借名倡义，合贼林俊虎、皮郑等数万人攻漳平，屯于后葛。奇等攻其营，皆被杀。知县戴真学密书请援，郡镇遣将赫文与王玉、高树标率兵救之，贼乃遁。

　　闰四月戊戌，江西叛将杜承芳陷建宁县，执知县孙之儒以去。

　　时标将刘凤、刘龙为内应，缒贼上城，斩门而入。

　　己未，杜承芳攻泰宁县，参将鲁云龙击败之。

　　五月，流寇犯汀州府，总兵于永绶、副将高守贵力御之。

　　江西贼揭昶由建宁县犯宁化，副将高守贵击走之。

　　昶，重熙侄。

　　连城贼犯龙岩县，镇标李芳率兵赴援，击走之。

　　六月，云霄镇守总兵王之钢为潮寇所逼，退入漳浦县，盘陀岭以南悉为寇有。

　　平和防将曾庆伪称故明永宁王，据龙岩以叛。

　　广东贼王镐等陷漳平县，知县戴真学死之。

　　镐等万余人攻逾月，乘夜袭城，真学势不支，先刃其妻，己乃死之。教谕刘泰阳越城溺水死。防将陈治龙奔漳州，按律坐斩。

　　叛将曾庆陷宁洋县，囚知县张天麒。

　　江西叛将欧阳芬犯宁化县，副将高守贵击败之。

　　总兵王之纲与新任永春知县葛廷襄复县城。

　　秋七月，浙闽总督陈锦与靖南将军陈泰等分兵复长乐、连江二县，遂破与化府，斩伪总兵顾世臣等十一人。故明大学士朱继祚等死之。进军泉州，复同安县。

　　杨耿等皆遁入海。先是郑成功陷同安，以伪将邱缙、林壮猷、金裕守之。至是大军抵泉，阵斩缙、裕及壮猷，遂复同安。邑中黄姓有与成功家联姻者，军门疑皆贼党，将置诸法。知县高翊文辨其冤，乃止。

　　八月丁酉，副将贺国相、邵武知县赵之琏率兵复建宁县。

　　大田贼曾省复陷永春县。

　　广东流寇犯永定、上杭、清流、归化诸县。

　　有粤寇张、黄二党由永定、上杭趋归化。又有游僧伪称隆武，亦聚众数百人。张黄二贼应之。归化坚壁以老之，乃去。至永安，诱而歼之，无孑遗。张、黄二贼独疑不入城，宵遁返粤。

　　冬十月，广东大埔贼江龙犯永定县，知县赵廷标击走之。

　　十一月，故明浙江巡抚卢若腾等攻漳浦县，参将陆大勋战死，总兵杨佐等率师击败之。

　　若腾与邱建曾合平和贼万礼等攻漳浦，大勋战殁。佐与参将魏标、守将冯应第再战，擒建曾，斩之。若腾遂遁。

　　副将马梦龙、永春知县李丕隆讨贼曾省，平之。

　　省就巡按周亮工抚。

　　宁化贼邹华、廖心明等犯县境，总兵王之纲击走之。

　　华、心明突至和尚石，千总夏有才、张易将为内应，知县邹锺秀觉之，激厉本邑义勇，相持十有八日，纲遣铁骑千余击走之。

　　是年，总兵马得功平德化贼余党，千总王世爵战死。

　　光泽县山寇攻城，焚学宫。

　　六年春正月，总督陈锦遣总兵张应梦、马得功等复闽清、罗源、永福诸县。

　　平三十余寨。时故明鲁王以海所陷府县皆复，惟宁德、福安二县未破。

　　副将王信复龙岩县，叛将曾庆等遁。

　　副将王邦俊复漳平、宁洋二县。

　　江西溃兵犯宁化县，攻城不下，寻遁去。

　　郭天才死，兵无所归，以钞掠为事。是月，有二游骑先至宁化境，乡民执而杀之。溃兵遂大集城下。二十二日，飞梯薄北城，城几陷，游击龙得云以竹笪裹草燃火掷下，箭炮继之。贡生雷动化募死士数十人，搬石滚木佐之，势稍定。四鼓，大雨如注，贼不得逞，拔营去。

　　三月，漳浦守备王起俸叛降海寇郑成功。

　　成功将寇漳浦，起俸约为内应，谋泄，走铜山投成功。起俸本西人，教贼骑射，割马首者同首功；成功甚任之。

　　都督张承恩率师复宁德县。

　　夏四月，总督陈锦遣兵克复福安县。

　　江西贼曹大镐等犯建宁县东乡，参将鲁云龙率兵追走之。

　　大镐与张自盛、洪国玉、李安民皆金声桓裨将。声桓败，大镐等各拥溃兵剽掠，时

　　称为四营兵。

　　五月，江西贼张自盛率众入杉关。

　　自盛绰号老虎，有众数万。故明福宁知州揭重熙亦入其军。四营中自盛尤暴横。

　　秋七月，漳浦佛潭桥贼杨学皋据新亭，总兵杨佐攻之，不克。

　　九月，邵武贼官威扬掳七台山，副将池凤鸣发兵围之，威杨逸去。

　　江西贼陷延平府，总督陈锦遣副将马梦龙率兵剿之，复其城，斩伪新建王朱由柍等。

　　由柍自北京陷后，以恢复为名，是年四月入闽境，陷尤溪、大田，进破延平。梦龙擒斩之，复一府、二县。

　　冬十月，广东贼犯龙岩县，副将王信击败之。

　　十一月，海寇郑成功陷云霄镇，守将张国柱死之。

　　十二月，宁化千总白庆禄连破长关、吴坊、张家坑诸贼巢，贼首张简遁走。

　　简旋为李嘉采杀于竹篙岭。

　　是年，永春民林日胜作乱。

　　日胜据蓬壶山攻马跳寨，义民康允臣联络十八寨练总御之。

　　永定县民苏荣、李天成作乱。

　　七年春，提督杨名高、总兵王之纲剿击江西四营贼，获张自盛，四营贼溃，遂入建宁县。

　　四营兵屯邵武、和平山中，乏食，所政城堡多不下，遂为官军所败。自盛所部称能战，官军颇惮之，至是被获。

　　夏五月，总兵王邦俊袭漳浦贼杨学皋，大破之，学皋降。

　　六月，宁化淮土贼邹华伏诛。

　　华入郡投诚，总兵王之纲纳之。华归淮土，仍用兵自卫。乡民刘建中等伏甲壁中，置酒款华，就席斩之。

　　秋七月，总兵王邦俊克复云霄镇，斩伪将柯宸枢。

　　郑成功令宸枢屯盘陀岭，而自往揭阳攻苏利。邦俊至，宸枢扼险拒守，官兵不得进。邦俊乃以骑兵往来诱敌，别令一军从小路度岭，合围歼之，宸枢死炮矢中，遂复云霄镇。

　　八月，海寇郑成功袭杀郑联，并其军，遂据厦门。

　　先是，郑彩随故明鲁王以海出攻诸县，留联守厦门。彩将行，戒联曰：『国姓航船来往，宜谨防之』。成功赐姓朱，故当时目为国姓。成功叔芝鹏至自潮阳，劝成功取厦门为家。成功然之。乃自揭阳扬帆抵厦门，入谒，谓联曰：『师徒屡败，愿兄以一旅相助』。联诺之。成功见联不为备，邀联同饮于虎坑岩。夜归，至半山塘，成功密令杜辉等剚杀之，匿其首，诡为盗持去者。成功勒兵入城，佯痛哭，督兵守联宅门。于是联所部悉归成功，可四万余人，闽安、南澳、铜山诸岛咸听约束焉。彩见鲁王以海事势穷蹙，己托故归，舟将至厦门，得报不敢入港。成功遣伪将洪政以书来迎。彩叹曰：『吾老矣！睹诸子弟能继志者惟大木耳，吾当解全师付之』。大木，成功字也。及相见，成功见彩无猜忌，待之甚厚。彩后数年死。

　　冬十月，宁化贼宁文龙诱杀参将鲁云龙。

　　云龙，金溪人，顺治四年以参蒋协防邵武，素桀骜凌府镇，然骁勇善战，有靖寇功。尝乘醉杀诸生袁锽、副将池凤鸣戮其部曲以谢诸生。至是，由泰宁移驻建宁县。宁文龙居宁化半寮，与建宁接壤。云龙胁其助饷，常虐使之。文龙使人诡赍金币，诱云龙诣寨受降，伏兵杀之。

　　十二月，江西四营贼犯宁化县乌村。

　　四营贼自邵武败后离析，其党分路剽掠。有林珍、黄徽印者，除日忽从泉上莲花顶入乌村。乌村民悉窜入倒虎岩。贼分围两洞口，束草爇者投之洞中，山石爆烈，人畜烬者以千计，火三日不绝，诸村萧然无人迹。总兵王之纲驻邑中，坐视其乱，按兵不发。

　　是年，将乐贼吴赛娘作乱。

　　赛娘本顺昌人，侨寓将乐，兴白莲教惑众，用吴大娘、杨孝郎等为羽翼，结营仙人堂，筑七十二寨，其党积岁满，万劫掠延、汀、邵三府。

　　八年春二月，提督马得功袭厦门，克之；寻复为海寇郑成功所陷。

　　巡抚张学圣按泉，侦知郑成功在潮州，遣得功乘虚袭厦门。故明唐王事键、大学士曾樱在岛上，家人请遁，樱曰：『吾今日犹得正命清波也』。自经死。已而郑鸿遣将施琅等围得功，战少却，欲退，不得渡。遣人见鸿逵曰：『公等眷皆在安平，脱得功不出，恐不利公家』。鸿逵以左军都督守采石矶日，得功为其标下守备，颇以旧识故逸之。比成功回岛，而得功已去两日矣。成功大愤，令各伪将不许赴鸿逵所。鸿逵悉，谢兵政不与，退居白沙。琅，南安人，号知兵，成功委以教练士卒。有标将曾德犯法，逃成功所，琅擒治之。成功驰令勿杀，琅已斩德。成功怒，捕琅急。琅夜叩所部苏茂门。茂匿之。成功杀琅父及其弟显、贵。茂乃以小舟密渡琅入安平，依郑芝豹。芝豹故与琅善，察成功终无宥琅意，纵使去。琅后诣官军降。总兵王之纲率兵剿宁化半寮贼宁文龙，无功而返。

　　之纲调集邵武诸路兵围剿文龙。文龙窘，溃围从间道走。游击龙得云追之，迷道不可迹而返。之纲大兵驻张坊等处，凡附近半寮四、五十里内居民避乱山砦者，皆指为贼，发兵围之，所破山砦十七，阅两月而后班师。

　　夏五月，海寇郑成功入浮宫港，掠峨山。总兵王邦俊兵至方田，战不利。贼薄海澄县，三日始去。

　　秋九月，江西叛将耿虎犯邵武府，右布政摄建南道周亮工抚降之。

　　冬十月，总兵王之纲复率兵剿宁文龙，文龙遁走。

　　大兵退，文龙复返其居，修怨于黄氏。乃招集林珍、黄徽印、吴一星诸寇为助，欲与黄氏决死战。之纲遣副将高守贵剿贼，追至常坪龙西山。一星兵卒皆上下崖壁如猿猱，飞弹雨注，官兵不敢逼而返。之纲驻水西。惟黄氏所向导周回六十七里，无一椽可保、一妇获免者。值永安有警，署左布政周亮工调汀将救护，之纲乃去，而文龙亦遁，不知所之。一星即吴细娘，顺昌人，聚众二百余人，往来将乐、归化界，不扰平民，端报私怨；其御卒颇严，屡以寡挫众。官军惮之。后为其党林冀阳所卖，诱降伏诛。

　　十一月，提督杨名高击海寇郑成功于小盈岭，大败而还。

　　成功复攻漳浦，总兵王邦俊赴援，失利。名高自统步骑四千进剿。成功伏于小盈岭之左右。方交锋，伏发，名高首尾受敌，官军死无数。名高退回泉州。

　　海寇郑成功陷云霄镇，参将包泰兴死之，遂陷诏安、平和二县。

　　十二月，海寇郑成功犯漳浦县，守将陈尧策、杨世德以城叛降于成功。

　　贼囚知县范进，焚掠四郊。伪参军潘庚锺沿门索饷，酷刑拷勒，比之前明倭尤两寇为烈云。

　　九年春正月，海寇郑成功犯海澄县，守将赫文兴以城叛降于成功；知县甘体垣不屈死之。

　　文兴遣子密约成功入寇，已为内应。成功乘潮涨航船直抵中权关，文兴开门纳之。体垣不屈，成功沈诸海。

　　二月，海寇郑成功围长泰县，知县傅永吉中炮死。

　　成功遣伪将甘辉先行。副将王进遇辉于北溪。辉，海澄人，足■〈轻上足下〉，以骁勇闻。进久欲决雌雄。乃各以匹马相当，自已至午，纵横跌宕，观者竦跃以为神亭之师。既而两家兵至，乃解。先是，崇祯末知县郁文初制佛郎机百子铳备御，器械甚伙。成功大队至，永吉悉发以击贼，贼死伤殆半。乃复益兵运大炮攻城，塌城二十余丈。永吉与进等亲当其锋，且战且筑，永吉中炮死。

　　三月，总督陈锦率师援长泰，贼解围，移屯柳营江。锦进战失利，退至同安，为家奴李忠所刺。

　　锦驻师牛蹄山，相距五里。提标右营游击张玉告锦曰：『郑成功多诡计，未可陡进，宜遣人密通漳浦镇，调一旅由长泰小路出，从中冲突，方能取胜』。锦不听，督兵直逼贼营。成功选锐卒四面合击，官军大溃，锦退札同安之凤尾山。有门子李忠者，善伺锦意旨，锦信之。忠实阴通成功。夜入卧内刺之，取其首，并窃令箭驰去，称有军机密令，无敢诘者。奔投成功。成功恶忠戕主，赏甚薄。岁余，以他事斩之。

　　又台湾事略云：锦败，羞愤殊甚。偶食不如意，大鞭挞其奴库根成栋。库根成栋恨，夜刺锦，以其首奔献成功。与志异。

　　长泰守将李青弃城遁，城遂陷。

　　青闻锦被刺，弃城遁。成功拥众人城。王进等率百骑从城西门出走郡城。成功遣将分徇各县，上中下为饷额，拷勒甚酷。

　　夏四月，海寇郑成功围漳州。五月，浙江金衢镇总兵马逢知率师来援。

　　逢知旧名进宝，骁健善战，时号金衢马。成功戒诸将勿战，纵之入城，乃围之。度城中多添人马，粮必乏，外调既迟，可困而破也。逢知养锐数日，开东门出战。成功遣别将迎敌，自领甘辉等四面云梯临城。逢知弃阵回卫城池。成功横冲之，官军死伤甚多。逢知遂与王邦俊等婴城守。成功百计攻之，不能下。

　　延平副将张天禄剿漳湖坂诸寨贼，悉平之，获贼首黄云纪等。

　　云纪本郡人，与陈统、陈三、周章仔、丁三、丁五等据漳潮坂为随机数年，民甚苦之。至是天禄发兵擒云纪等，寇平。

　　江西四营贼犯宁化县。

　　建阳妖僧陈德容作乱。

　　德容拥千人，由建阳入瓯宁界，焚民屋，掠男妇拷饷，所过村落为墟。

　　秋七月，江西四营贼由宁化犯建宁县。

　　时邑有重兵，里中告急皆不应。及贼退后五日，典史倪拱宸始出勘，里中虚无人。次日，惟请各砦严催征而已。贼复入建宁县，掠军口。

　　八月海寇郑成功筑镇门堤，决水灌泉州城；堤不成，乃罢。

　　时城中斗米五十金，皮纸树叶，拾取殆尽，饿殍充塞街巷。客主之兵既众，仓库莫给，遂夺民食，民至不敢举火。有一家预将米舂粉成块晒干，涂以泥，夜深逻卒过后，私以一块煮烂如糊食之，得保。又有士人素慷慨，一恸而绝。邻舍儿窃煮噉之，见肠中累累皆故纸。字画隐然可辨。邻舍儿亦废箸自经。

　　都统金砺师至福州，会总督刘清泰统满汉兵援漳州。至龙江，遇伪将周全斌等，击败之。郑成功解漳州围，退屯古县。

　　砺至同安，分一军别由小路出长泰，自统大队抵漳州。成功遣全斌等御官军，遇于龙江之东。骑兵直冲其阵，箭如雨下。全斌方酣战，而别将渡长泰者已以小船钞出江东矣。斌惊失措，急退，阵乱，桥关悉为官军所夺。成功乃撤围退屯古县。砺入城，见万家门户洞开，落落如游墟墓，残黎数百人，皆骨立气息仅属，言虽悲不能下一泪。署道周亮工运米煮粥，民饿有下咽立毙者。亮工收瘗骸骨，合七十三万余落井及自理者不与焉。

　　冬十月，都统金砺大破成功于古县。

　　砺休军数日，与马逢知、王邦俊进剿古县。值西北风大作，贼发火箭、火炮皆反风自焚。我兵乘烟冲突，贼大溃，阵斩伪将黄山、陈俸、廖敬、郭廷、洪承宠，皆巨魁也。成功遁入海澄。

　　副将王进克复漳浦县，平和、诏安贼皆弃城遁。

　　十年夏五月，都统金蛎率兵攻海澄，不克。

　　初，郑成功就天妃宫筑将台，砺率步骑数万连营，与天妃宫相对。成功令伪将王秀奇、郝文兴、陈尧策守镇远寨，廿辉、黄廷守关帝庙木栅，而自登将台督战。砺望见成功在台上张盖指挥，令众炮俱攻将台。伪将甘辉急翼成功下台，甫离数武，而台碎矣。砺每攻城，辄为镇远寨贼所援。乃麾兵攻寨。秀奇等死拒之。成功乘夜开地道置炮。天未明，砺选精勇二队填河而登。贼发地炮，士卒死者无数。砺乃退还漳州。成功增筑海澄城，置大小炮三十余号，积粮草，储军器，为持久计。

　　秋八月、仙游县民郭尔隆作乱。

　　尔隆，邑西乡人，后从海上投诚，授官。

　　建宁县姜聚导江西宜黄贼攻马尾砦，遂掠开山堡，知县温光涵率乡勇追却之。

　　冬十月，宁化抚贼黄允会复作乱。

　　初，总兵王振宇以允会为标官。允会怙恶不悛，佯言弛旧约、复旧桶，与城中大户议和，赚田主四十人至中沙，悉擒以归，勒索赀产巨万，杀诸生赖朝会，以其为邑谋主也。

　　十一月，海寇犯莆田县。

　　十二月，龙岩土寇邓和尚作乱，知县王有容督兵击走之。

　　邓和尚破苏坂，据其寨。有容请兵于汀州，总兵王振宇督防乡勇同剿之，贼弃寨遁。

　　将乐贼杨成洪等伏诛。

　　成洪，邑会石村诸生也，少好剑侠，趫捷骁勇，假剿贼名团练乡勇，蹂躏四乡；城中人半为间谍。至是，延、建、邵三府官兵会剿，歼成洪，并擒贼首杨君赞、廖仲珍等十余人。

　　十一年春正月，成功遣伪将分犯沿海诸县索饷。

　　时有招抚之议，成功乘间遣其党分散各邑沿乡派饷。有伪镇黄恺者、精心计，成功用为督饷官，与叛将王爱民、洪习山入永春派饷。攻破八坑寨，男女屠杀无遗。知县王洪瞻躬自往省请援，至与化而县城又陷矣。贼闻大兵且至，刬平城垣而去。洪瞻归，乃鸠工再筑县城，复其旧。恺后回厦门，成功闻其所至茶毒，收斩之。

　　夏六月，郑芝龙以书谕成功归款，成功不从。

　　先是芝龙请留弟芝豹守祖父墓，母妾及诸子入京，并请改隶镶红旗汉军。诏允所请。至是命芝龙书谕成功，许赦罪授官，并听驻原地方防剿浙、闽、广东海寇，管理往来洋船。诏封芝龙同安侯、成功海澄伯、鸿逵奉化伯，授芝豹左都督，使至闽。惟芝豹同嫡母颜氏入京，成功不受封，掠如故。

　　秋九月，延平府守备柴自新讨将乐贼吴赛娘，斩之。

　　冬十月，邵武麻布贼犯建宁县，防将萧永芳、千总孔应贤追之，贼乃降。

　　贼以麻布为旗，故名。

　　十二月，成功陷漳州，诸属县悉叛。

　　先是千总刘国轩潜通成功。是月初一夜，伪将甘辉、洪旭等直至南门，国轩开城纳之。总兵张世耀、知府房星华、龙溪知县周琼等皆降，诸县悉附成功。于是分所部为七十二镇，伪设六官理事，假故明桂王由榔号便宜封拜。

　　宁化僧善度作乱，知县李可侨诱执之，率兵围临田寺土堡，诸僧皆逸去。

　　自僧即登为黄通伪千总后，僧徒以劫掠为事，善度实赞其恶。即登既诛，善度招纳亡命，掠黎坊民，杀数命。可侨揭于总镇，诱善度投诚而系诸狱，发兵攻其土堡，竖木城围之，僧徒潜遁；其老弱火堡屋自焚死，善度毙于狱。

　　十二年春正月，成功遣伪将甘辉等陷仙游县，知县陈有虞、典史沈显卿、游击王家桢死之。进玫兴化府，越日去。

　　成功遣甘辉等率兵索饷，有虞不许，辉等遂围城。东门外有三官堂颇宽广，贼乘城濠涸，暗于堂内开掘地道，埋滚地炮发之，城遂陷，大肆屠戮，血流有声。辉等挈邑绅唐显悦全家入厦门。显悦，芝龙姻也。

　　三月，漳平知县师若玮弃城遁。

　　诏遣定远大将军世子济度率师入闽，讨郑成功。

　　伪将黄万陷诏安溪南堡。

　　夏六月，成功奔还厦门，堕漳州及漳浦、南靖、长泰、平和、诏安各县城。

　　先是芝龙置第于安平镇，开通海道，直至卧内，亭榭楼台甲天下。至是成功闻大兵将至，尽毁居第镇城，先将家眷移送金门，复堕诸属县城，惟存海澄一县，以伪将郝文兴守之。自敛众回厦门。文兴寻死，以王秀奇代之。

　　冬十月，宁化贼黄允会伏诛。

　　允会既为标官，益横恣。生员巫建勋索租巫坊，允会所部卒杀之而劫其租。府县置不问，列罪款呈于南赣巡抚宜永贵。永贵密行巡道郁之章。知府涂应泰遣人诱致允会入上杭，郁之章椎牛置酒，置之于辕门，允会率亲兵百五十人垂櫜而入，悉擒斩之。

　　定远大将军世子济度同浙闽总督李率泰统大军至泉州，修复漳州及诸县城池。

　　先是郑成功略泉州属邑，泉州副将韩尚亮坚守不下，世子济度大奖之，擢海坛总兵。

　　建宁县黄坑贼黄黑作乱，游击余宁、徐登督兵讨擒之。

　　是年，山寇郑鹏陷宁洋县，知县曹耿源抚降之。

　　建安县南雅口民张建作乱。

　　十三年春三月，官军自泉州出攻厦门，为暴风所阻；分兵攻金门白沙寨，弗克。

　　夏六月，成功伪将黄梧、苏明以海澄来降。

　　梧，平和人，与明俱为郑成功部将。梧偕苏茂陷揭阳，为广东平南王尚可喜所败，成功斩茂，罚梧铠甲五百领，令代王秀奇守海澄。梧以茂故，惧不自保。约明同内附。明，茂族弟也。总督李率泰遣提督马得功往受降。贼将甘辉等率众至，而得功已先入海澄矣。辉等遂取五都土城粮糗以去。世子济度大喜，具奏，诏封梧为海澄公，驻漳州。授明哆李机昂邦内大臣。梧乃斩成功所置五官商之为民害者。成功既失险要，又丧军实，漳民稍得息肩。

　　秋七月，建宁府千总董世满作乱，兵备道李元萃抚平之。

　　寇犯宁化归化二县。

　　贼数百无主名，蹂躏归宁界内，月余乃撤兵。

　　山贼林日胜作乱，安溪义士李日燝击走之。

　　先是日胜纳款于郑成功，伪授伯爵，据帽顶山，四出劫掠。日燝季弟日熺尝捕之，贼以为憾，夜掩李家堡劫老稚十二人以去。日燝在福州，闻难奔归，乃练家僮并佣食者纔百人，欲攻贼，未得窽要。有僧锐峰者与日燝善，四月十九夜大雨，锐峰使其徒悔昙导日燝从山后削土级缘萝而登。天微明，抵贼巢。先至仅二十八人，乃吹蠃大呼。贼睡梦中惊起，又雾厚不辨众寡，狼仓奔保旁山别寨，队崖死者无算。日燝夺日熺及从子，余犹被絷他寨。日胜合贼党万余昼夜攻夺故垒。日燝用百人者据其阻与之战，无不摧者。历七十余日，贼散亡略尽，十口次第拔归。日胜势蹙至漳州归诚，后絫官总兵。

　　八月，宁化贼黄素禾逃赴赣州投诚。

　　素禾，允会弟也。允会既诛，素禾等仍据留猪坑为虐。把总邹胜、高耀于正月十四日雪夜捣其穴，擒黄赤、黄沙禾诛之。素禾亡入广东，至赣州投诚；命以守备衔管事。

　　郑成功陷闽安镇，遂围福州。巡抚宜永贵同前布政使周亮工御败之。成功退屯闽安镇。

　　成功以世子济度及总督李率泰驻师泉州，度省城必虚，令伪将甘辉等率舟六十艘，乘南风直抵闽安镇。守将遁走。成功自领大队舟师继至，入据南台桥，围福州，东扼乌龙江，北扼连江岭，以御漳泉及温台援兵，西守黄塘、水口，阻截延建上游粮米。惟南面近海不为备。时城中兵共百余，永贵以病瘿请解任，代未至，力疾登陴，率布政使王显祚、按察使郑廷魁、知府彭六翮、驻防佐领焦赞三格等分门守御。然城大兵寡，防不能周。会绅衿按户拣选壮丁，以助官军。令有马者伏城外，数易衣帜，更番出入。贼骤至，未知虚实。惟拆毁东南一带房屋，树栅为久困计。后复筑炮台与乌楼相对。成功每攻城，倚云梯，辄为乌楼横炮所击。乃先悉众夺乌楼。城中见乌楼破，人心愈惶。参将张国威言于永贵曰：『原布政周亮工、副将王进缘事听勘在狱，非出此二人围不解』。永贵疑弗敢任。国威愿以全家保之，乃允。亮工至城上望贼垒，退谓永贵曰：『乌楼虽为所夺，料贼一时未敢临城。南角一面，贼防备稍疏，俟其势稍懈，合王进潜引军过鼓山后转出六通桥冲击南台诸舟，复以一军伏南门，一军伏北门，进至伏乃起。彼自风鹤，破之必矣』。永贵以为然。是月十六夜三鼓，进等领兵开水部门出，如亮工策。贼诸营不知兵从何来，仓皇奔窜，相争下船，乘潮而去，杀伤及溺死者无数，旗帜器械弃满山野。成功出札闽安，筑寨据险，并筑罗星塔土城以为后图。先是，永贵以蜡书报世子济度及总督李率泰，请回师救援为贼所阻，逾月乃达。世子济度遣梅勒章京阿格商领骁骑援福州，别令马得功由云霄八尺门渡江袭取铜山。伪将郭华栋据险阻攻，官军不得渡。得功乃还，径由永福山路入侯官境。值进等出兵，得功从西门夹击之，围始解。

　　冬十月，宁化妖贼赖子明妻张氏、王氏作乱。总兵王振宇率兵擒斩之。

　　子明，戊子间倡乱伏诛。至是，其妻在董家岭倡腰条教。豕肉取其腰身一截，余弃不食。诵妖经，结坛盟烛拜斗。愚民信之，众至数百人。及振宇发兵薄砦，愚民星窜，遂缚两妇戮之。

　　世子济度自泉州班师。

　　十二月，郑成功犯罗源、宁德等县。梅勒章京阿格商率师赴援。成功奔回厦门。阿格商遇伪将甘辉于护国岭，遇伏死之。

　　成功虑总督李率泰袭厦门，弃宁德诸县不攻，自以舟师航海归厦门。留甘辉在后运载粮米。阿格商兵至护国岭，辉尚未下舟，遂屯营进战。辉佯败以诱之。阿格商乘势穷追，裨将柯如良骤骑而呼曰：『贼卖阵，当敛军勿前』。阿格商不听。贼伏起，辉从高驰下，遂遇害。

　　是年，宁洋贼林胜等作乱，知县萧亮率兵抚之。

　　十四年春三月，伪将何傅等连犯侯官、古田、闽清、建安、瓯宁诸县。巡抚刘汉祚遣官招谕之，傅等皆降。

　　伪都督何傅、郑飞熊、伪将军林文隆皆缴伪印，率所部七百余人来降。

　　秋七月，郑成功犯莆田县。

　　成功决计北犯江南，沿海而上，泊舟三江口，遂众康登岸，屯黄石，令伪将甘辉札涵江，勒各乡助饷。

　　九月，永春贼林忠陷县城，总督李率泰遣兵剿之，忠降。

　　冬十月，总督李率泰遣兵克复闽安镇。

　　先是郑成功以伪将黄廷等守闽安镇。是秋成功自狼崎扬帆至镇，出温台，召廷同行。令陈斌、卢谦等代廷守寨。初，黄梧荐施琅智勇可用，率奏擢琅副将。至是，琅遣人招斌，率卢谦等薙发投诚。

　　永定金丰里民罗郎子、温丹初作乱，巡道卫绍芳擒诛之。

　　抚寇郑鹏、郑鹄复叛，宁洋知县萧亮剿平之。

　　将乐贼杨三、杨泰作乱顺昌，驻防千总朱有功、将乐驻防把总乐灿会兵擒斩之。

　　三、泰皆成洪弟。

　　总督李率泰遣官招谕建阳贼陈德容，降之。

　　建安贼张建伏诛。

　　巡道李元萃单骑入贼垒，谕以顺逆，建遂投诚。已而复叛，元萃密计援乡人斩之，四境始宁。

　　十五年春正月，郑成功遣伪将万礼陷诏安县。

　　总督李率泰招降海寇伪都督唐邦杰、伪副将林翀、叶禄等。

　　率泰疏言：捕剿郑逆，宜离其党，以抚佐剿。于是遣人四出招谕，邦杰等乃降。

　　三月，山贼掠平和县管溪，署县事陈尧先遇诸涂，死之。

　　秋九月，降贼陈斌、卢谦复叛，据罗星塔；总督李率泰遣舟师围之。谦、斌降，俱斩于市。

　　是年，龙岩贼季月高作乱，德化奸民许子敬纠众应之。

　　子敬本德化富家儿，慕其时之以招抚得官者，遂纠众交通月高劫永春东厝寨。

　　寿宁县山寇王捞天等作乱。

　　宁洋贼黄邹、张耀华作乱，知县萧亮诱邹擒斩之，耀华乃降。

　　十六年春正月，永春知县何之郁率兵击贼月高、许子敬，败之；月高、子敬走入德化。

　　夏四月，官军剿海澄小东山贼，克之。

　　秋九月，郑成功自江南逃回厦门。

　　成功犯江南，大败，精锐丧尽，乃勒沿海居民为寇。

　　是年，广东饶平总兵吴六奇率师剿诏安贼江警庸等，平之。

　　警庸等啸聚诏安，密结郑成功入寇，将为内应。知县欧阳明宪知其谋。适六奇奉调至漳，明宪以告六奇，遂讨平之。寻剿乌山贼巢，擒其首蔡四。

　　宁洋民吴元英等作乱，知县萧亮剿平之。

　　十七年夏四月，建宁县把总刘得动作乱，杀知县温光涵。

　　五月，将军达素、总督李率泰、提督马得功、海澄公黄梧会兵进剿厦门，不克。

　　素等分满汉官军大船出漳州港，小船出同安港，檄广东饶平总兵吴六奇及投诚总兵碣石苏利、南洋许龙等同会岛上。成功以伪将王秀奇等守高崎，遏同安兵，伪左镇黄安等出梧州，遏广东兵，自勒诸部扼海门，令伪五府陈尧荚传令诸将碇海中流，按军不动。甲子旦，官军乘风利直逼海门，阵斩伪闽安侯周瑞及尧荚。成功望见官军云至，顾问左右：『流平否』？对言『已平』。成功曰：『流平则潮转，潮转则风随，发炮俾诸将起碇迎敌』。贼巨舰争先横击，风吼涛立，官军船多触坏，眩晕不能战，遂大溃。先是伪右武卫陈鹏密送款，约官军渡五通江袭厦门。率泰令总兵施琅驾船应之。先锋官军恃有约，未至岸争先下。鹏所部陈蟒不与谋，见官军参至，大骇曰：『此急矣！当决一死战』。麾其属进击。官军退陷淤淖死者十之七八。苏利等舟至南澳，闻闽兵失利而还。

　　秋七月，海寇犯莆田县黄石等乡，三日乃去。

　　秋十月，宁化贼曾长等伏诛。

　　十一月，兴泉道胡升猷偕提督马得功督兵捕龙岩贼季月高、德化县许子敬，斩之，余党悉伏诛。

　　靖南王耿继茂由广东移镇福建，都统宗室罗托为安南将军督剿郑成功。

　　十八年春二月，兴泉道胡升猷遣兵剿泉南贼柯瑞等，平之。

　　夏四月，郑成功攻台湾赤嵌城，据之。

　　台湾久为和兰所据，筑二城：其渠揆一王所居曰王城，而酋长长猫难实丁守赤嵌。成功自江南败后，每以厦门地狭为忧。适和兰甲螺何斌以侵用揆一王库银惧，潜渡厦门见成功，言台湾可取状。诸伪将皆以险远，议不决。成功锐意从斌言，留洪旭等佐子锦守厦门，捩舵束甲遂行。三月，泊澎溯。徇曰：『■〈目氐〉吾鹢首所向』。先是，和兰沈坏夹板桥于鹿耳门以防外艘。比成功至，水骤涨丈余，大小战舰衔尾而进。成功引兵登岸攻赤嵌城，克之，而揆一王犹死守王城。成功乃筑籧篨，环七鲲身以逼之。

　　六月，郑成功伪将蔡禄、郭义以铜山降；寻复为伪将黄廷等所陷。禄、义密送款于海澄公黄梧，以铜山降。已而成功遣黄廷、陈霸至，而禄、义已入八尺门矣。乃以伪将洪天佑、黄元相守之。

　　秋八月，郑成功攻台湾和兰王城不克，和兰寻引去。

　　和兰揆一王尽出其众，水攻赤嵌，陆攻鲲身。成功令黄安等御之。和兰大败，仍退守王城。成功使人告之曰：『此地我先人故物，珍宝厅尔载归，地仍归我』。和兰度力不敌，引去。成功乃以赤嵌城为承天府，设天兴、万年二县，改和兰王城为安平镇；凡诸土番皆受约束。

　　徙沿海居民于内地。

　　筑垣为界，拨兵戍守，有私出界者斩，寸板不许下水，以绝接济。然守界兵颇横恣，得贿仍从出入。有睚眦怨者，辄推出界墙外杀之，官不能问也。郑成功闻令下，叹曰：『使吾徇诸将意，不自断东征，不得块土，英雄无用武之地矣』！海澄公黄梧毁郑成功祖坟。

　　梧上言：『叛臣贼子诛及九族，况其祖乎？成功祖墓现在各处，宜一概毁掘，断其命脉，则种类不待诛而自绝』。乃悉发郑氏诸坟。明年，成功死，人皆以梧言为有征。

　　冬十月，郑芝龙及子世恩、世荫、世默等皆伏诛。

　　先是，十二年正月，左都御史龚鼎孳疏劾芝龙蒙荣养者十年，而成功桀骜自若，家仆往来岛上，书信频通，子弄兵海壖，父高枕都下，酿祸之根，请早除之。而巡抚佟国器亦获芝龙与成功私书，上之。诏革芝龙爵，下狱。其冬十二月，芝龙仆尹大器首其父子交通状。敕芝龙自狱中以手书招成功，不降即夷其族。成功置若罔闻。十四年三月，海澄公黄梧具揭兵部，请速翦芝龙以绝盗根。诏流芝龙及其家属于宁古塔。梧等谓不杀芝龙，成功之心不死，海上诸伪将投诚之意不决。总督李率泰以闻，且言芝龙不宜流徙宁古塔，恐其地近海，由此而遁，为患滋大。得旨嘉纳。及是，芝龙及子孙十一人皆伏诛。

　　宁洋贼黄盛车、郑惟荣、李玉瑞作乱，知县萧亮剿平之。

　　康熙元年春正月，海寇犯定海小埕，总督李率泰会靖南王耿继茂遣兵击走之。

　　三月，南澳伪忠勇侯陈豹降。

　　豹，成功姻也，自顺治三年据南澳几二十载，广寇苏利、许龙皆骁勇，独畏豹。至是有谮豹于成功者，成功遣伪将周全斌图之。豹奔广东，谐平南王尚可喜投诚。

　　夏五月，郑成功死。

　　初，成功为长子锦娶仙游唐氏为妇，故明侍郎显悦孙女也，性端静，与锦不相得。锦弟裕有乳母陈氏，美而艳，锦悦而私焉。有娠，生男。锦诡报侍妾所出。成功治家严，诸为将无敢为成功言者。陈氏怙宠颇陵唐，唐不能堪，以告显悦。显悦贻书台湾，责成功家教不谨。成功大怒，出令箭遣伪刑都事黄毓渡海至厦门斩锦及陈氏与所生子，并令锦母董氏自尽。洪旭、黄廷、陈辉、王秀奇接令大骇，谓毓曰：『主母、世子，其可杀乎？斩陈氏母子以复命可矣』。毓然之，持其首回报成功。成功不允，解所佩剑令毓至金门，偕郑泰往。泰踌躇未行，毓先入厦门。锦因之。周全斌追陈豹，回师入谒锦。旭等疑其受成功案谕而来，启锦并执全斌。成功闻厦门诸将拒命，恚甚，遂得疾，犹日强起登将台持千里镜望澎湖，久之乃下。逾数日，病益殆，命左右进酒，饮半酣，以两手抓其面而死，年三十九。台湾诸伪将推成功弟世袭护理，乃遣人至厦门报讣。

　　六月靖南王耿继茂、总督李率泰遣使至厦门招谕海寇郑锦入降，锦不从。

　　冬十一月，郑锦自厦门入台湾。

　　锦释周全斌为伪五军都督，以陈永华为伪咨议参军，帅师同往台湾。永华，鼎子也。成功在日，尝语锦曰：『吾遣永华以佐汝，汝其师事之』。故锦有是命。世袭私人蔡云、张骥等劝伪将黄昭、萧拱宸奉世袭以拒锦。锦船至，一条鞭下碇。明晨大雾昼冥，全斌急率兵登岸。阵甫定，昭闻水声人语，首先督众奋勇而前，连砍数人，锦众溃，几为所窘。全斌率左右数十人大呼御之。昭中流矢死，其军遂乱。忽而雾消，日已向午矣。锦入城，请世袭相见，抱而哭曰：『几为奸人离间』！待之如初。收云、骥等同拱宸斩之，余置不问。众大悦。

　　二年夏六月，郑锦杀其从伯父郑泰。泰弟鸣骏、子缵绪及伪将陈辉等皆来降。

　　初，锦搜黄昭营，得泰与昭交通书，秘之不以告人。及是，以舟师至厦门，泰称病不出。锦诡言将尽载眷口过台湾，铸金厦总制印交泰。泰喜，往厦门见锦。锦置酒邀泰，甲擒而缢之。泰弟鸣骏率泰子缵绪、诸将陈辉等伪官一百三十余员、兵一千六百人、家属八百余口奔泉州投诚。靖南王耿继茂、总督李率泰奏授鸣骏遵义侯、缵绪慕恩伯，余各授爵有差。

　　冬十月，总督李率泰遣兵进剿建宁、延平、邵武三路山贼，获逆渠王铁佛斩之。

　　靖南王耿继茂、总督李率泰、海澄公黄梧、提督马得功、施琅会兵讨海寇郑锦。锦遁走铜山。

　　和兰揆一王浪迹海上，闻郑成功死，驾船入福州港，请于继茂、率泰，愿为先驱，引大军攻平诸岛。继茂、率泰许之。简投诚军及和兰船出泉州，得功出同安，梧、琅出漳州。郑锦遣伪忠明伯周全斌等分部拒战。癸丑，遇于金门乌沙港。时和兰夹板船十余，岿巨如山，泉舟三百逦迤而下。全斌以二十艨艟往来冲击，和兰炮无一中者。琅与梧乘潮落挥船而进。伪将黄廷守圭屿，琅击破之。梧遂乘胜夺厦门及金门，锦走铜山，全斌亦退保浯屿。官军堕两岛城，徙民于漳泉诸县，墟其地。

　　十二月，郑锦犯云霄镇，总兵王进功击败之。

　　是年，邵武东乡贼李桂孙作乱，副将王诟诱擒之。

　　三年春二月，总督李率泰遣兵擒宁化山贼钱禾，斩之。

　　郑锦伪将杜辉献南澳，授左都督。

　　夏五月，总督李率泰遣兵剿铜山，伪威远将军翁求多等降。郑锦遁入台湾。

　　大兵至八尺门，求多率兵民六万余人纳款。伪左都督周全斌、伪永安侯黄廷等皆降。率泰夜半渡海拔铜山，锦载其孥以数十艘遁入台湾，大小庶事悉以委陈永华。永华儒雅不苛，台人安之。

　　闰六月，总督李率泰遣总兵李长荣等出洋剿贼，获伪总兵张贤。

　　秋七月十二日，诏授施琅靖海将军，率投诚承恩伯周全斌等进剿台湾。和兰复以船至，约期攻澎湖。会阻风，不得进。

　　冬十月丁卯，江西贼入建宁县蟠湖隘，游击李化龙击贼，战败死之。

　　四年春，召靖海将军施琅归京师，移投诚兵将驻各省。

　　诏福建总督李率泰遣员至台湾谕降郑锦。锦请称臣入贡如朝鲜例。有旨弗许。

　　时四海承平，廷议撤兵。率泰遣兴化府知府慕天颜入台湾招谕，锦不听。阴遣人往来岛上，诸沿海民互市，颇接济为奸利。施琅密奏，若恣锦生聚，是养廱也，宜速剿。部议以风涛险，制胜难必，寝其事。

　　是年，莆田巨盗范伯略等伏诛。

　　伯略乘截界令下，历年发掘界外前代公卿坟墓，攫取金宝，分巡道熊可智檄捕，皆伏法。

　　平和县清宁里贼首罗晚、陈爱、新安里贼首锺光俱就抚。

　　晚、爱等结巢官寮山，四出劫掠，芦溪受害最酷。及就抚，晚、爱率二百余人道经芦溪，居民见贼大愤，集众尽杀之。光道经邑南门溪岸，民迫沈之于放生池。平和之盗稍息。

　　顺昌民卢天章作乱，捕斩之。

　　天章家豪富，其父因争田水构讼，县令拘之，勒其贿。既得贿，复逮送郡。天章怒，纠众滋事，官兵捕斩之。

　　八年，诏展界外附近地各五里，许民筑室耕种。

　　九年冬十月，海寇阮春雷袭寿宁县，不克，遁去。

　　春雷夜遣数贼潜上小西门城楼，杀守更兵，代鸣锣。把总徐登闻锣声异常，率兵往至鹿斗街，遇贼接战。守备盖世勋调兵接应。贼在城外者先遁。大索城内，凡居民厨厕店沟俱有贼，尽执而杀之。

　　十二年，光泽县贼董子亮引江西贼周正所、徐仲常谋乱，知县柯永新捕子亮诛之，余党解散。

　　十三年春正月，靖南王耿精忠叛执，福建总督范承谟囚之。守备廖有功闘死。福州府知府王之仪、建宁府同知喻三畏、侯官县知县刘嘉谟皆遇害。

　　精忠，继茂子也。继茂卒，精忠袭爵。先是，朝廷将撤靖南藩回京，未几，以吴三桂反，止弗撤。精忠蓄异志，密使人结三桂。承谟知其谋，将图之，未发。巡抚刘秉政附精忠，而阳与承谟合。承谟有所议，辄以告精忠。承谟不之疑也。是月望，各官诣王府参谒，承谟称疾不出。精忠诡言海寇且至，请议事。秉政亦至，促同行入府。门闭，卒皆擐甲露刃。承谟知变作，挺身数精忠罪。贼缚之。有功拔刀奋击，杀伤十余人以死之。仪、三畏进前大骂，皆被杀。嘉谟死乱军中。众不知所为，但闻贼党呼翦辫。秉政辫先翦，以下纷纷俱翦。是日，天地昏黑，日色无光，识者知为不祥。初，继茂将终，谓精忠母曰：『此子必覆吾宗，吾死目不瞑矣』。及精忠袭爵，日作反计。有老参谋范一韩者沮之曰：『无为也！吴元济、李希烈徒贻笑千古耳』。不听。其母屡切责之，精忠怒，引斧碎屏风。母郁处后宫，希相见。数月母卒，遂反。

　　精忠自称总统兵马上将军，檄召各府县州镇文武官赍印降。

　　置六曹伪官，以原巡抚刘秉政为伪兵曹尚书统制使，原按察使席式为伪枢密使，原督学张文韬为伪大理寺卿，以藩人刘芳图为伪左路大部督取江西，马九玉为伪右路大都督取浙江，叔继美为伪左将军，继善为伪右将军，总督两路兵马，徐文耀为伪亲军中都尉，以日者萧觉环之孙建士为钦天监，改康熙十三年为甲寅年通书，民为之谣曰：『清不清明不明，年号写甲寅』。

　　精忠遣伪都督曾养性出福宁州，进犯温台等处。

　　养性至宁德，纵掠一空，七都被祸尤惨。寿宁防兵亦乘机闭城索饷，肆其劫掳。

　　福宁镇总兵吴万福不受精忠伪命，为其部下所杀。

　　时各府镇皆从逆，授伪印札，万福独据城却之，部下将弁鼓噪作乱，掠其家赀十余万，万福合家赴难死。

　　精忠弛海禁，遣伪官黄镛如台湾。

　　精忠遣镛约郑锦以舟师直捣长江，以为己声援，许其割地鼎立。

　　精忠召李瑞和为伪八闽察院，瑞和至龙江，为海澄总兵赵得胜所执。

　　瑞和，漳浦人，明季进士，为浙江盐政，失位归家，积赀数百万，素以贿结精忠。及是，精忠擢为伪察院，檄召赴省，至龙江，得胜邀而执之。

　　兴化总兵马推兴以城叛降于精忠。

　　泉州军乱，提督王进功等叛，以城降于精忠。

　　精忠檄至泉州，提督王进功召诸将议，莫敢拒命，进功遂受之。时武弁受制文吏，兵饷压欠逾年，一闻省城有变，标营军士纷纷踊跃为乱。是夜放炮为号，大肆劫掠。知府王者都括府库以给兵糈。兴泉道何可化素贪酷，兵民争欲手刃之。进功以令箭保其家，旋传乡绅富民捐助米谷，众乃定。

　　精忠传檄至漳州，巡海道陈启泰死之。漳浦总兵刘炎、海澄总兵赵得胜俱叛降于精忠。

　　伪檄至，启泰与海澄公黄梧密谋拒守。会梧病笃，降者接踵。启泰度事不可，支遂自经；详见宦绩。精忠封炎伪宁远将军，得胜伪威远将军。

　　权知漳州军事黄芳度杀伪海道张全、伪漳协副将刘豹。

　　芳度，梧长子也。精忠封梧为平和公，梧方病廱，佯受之。已而启泰殉难，梧虑无助，疾益急，廱裂而卒。芳度承遗命，权知军事，外与贼附，密募兵马为自保计。遣标下黄篮怀疏进京，乞大师接应。张全、刘豹皆精忠所署伪官，其部下史畅见芳度修战备，以告全、豹；令畅图之。芳度知谋泄，遂率兵杀全、豹等以拒精忠。

　　永春伪知县郑时英率兵围马跳寨。

　　精忠伪檄至，知县武怡遁走。诸生吕美成、吕廷佐等率里民保马跳寨以守。伪令郑时英围寨八阅月，美成等力屈降，被磔死。时英去，精忠复以李祁为伪知县。德化千总李云龙劫知县何济美，胁取库银，将大掠，会伪檄至安民乃止。

　　延平道朱鸿、知府萧来鸾等以城叛降于精忠。

　　伪都督徐洪弼兵至，鸿与朱鸾等皆听命。洪弼催六县地丁钱粮，每两加耗五钱，复勒富户助金银，不从者上橔楼。橔楼之制，以木五尺作柱立于地锁其颈，木三尺锁其足，如鞠躬状，不可屈伸。既上者倍其数乃释之。伪左将军耿继美、伪彰威将军郭忠孝戍延平，胁民翦辫戴网巾，夜遣巡卒沿门窃听，有在堂中床上与妻言耿逆无道，巡卒报于继美，捕磔之。其酷虐类如此。

　　精忠遣伪将刘可礼据邵武府，知府张端五、同知高举合谋讨贼，不克，死之。

　　建宁县都司执知县周璟囚于辕门，义民李世升率乡兵夺出之。

　　汀州守将刘应麟以城叛降于精忠。

　　宁化长关贼围县城，伪将军刘应麟给札招之，知县魏守德以忧卒。

　　长关贼乘变耿攻宁化城，守德激厉六房领乡勇出城御之。诸生怂守德请郡兵。守德曰：『乡兵自足御乡寇，但当措饷修械耳。若官兵易动而难静，他日供亿难继。犒劳无厌，恐非士民之福也』。众不谓然，径领文乞师于应麟。应麟果提兵来宁化，以游守、千、总伪札歆贼。贼喜，悉解甲投诚，应麟于是大索犒饷，不问绅衿士庶，籍名拘系之，备极困辱。守德极力救解，不能得，遂忧懑愤躁以死。

　　夏四月，精忠加王进功伪平北将军，召至福州，留不遣，以泉协副将赖玉为伪总兵镇泉州。进功子藩锡自领军事。

　　伪敕至泉州，加进功为伪平北将军，副参游各加一级，道府县官仍原任。精忠令进功赴省听调出师，各部将劝阻，进功不听。至福州，精忠馆之于国公府，礼遇甚隆，惟不许回泉，惮进功握重兵，欲解其柄也。泉州标营闻之始贰，共推进功长子藩锡主军事。初，王进缘吏议投间居江右，总督范承谟檄召之，欲令将兵自卫，未至，为精忠所觉，幽于密室，人莫有知者。精忠既反，念其勇，擢伪左都尉。及是，遣进领甲士千人驻泉州南教场，欲撤提标羽翼。五营将愈生疑忌。由是众议迎奉郑锦以拒精忠。

　　郑锦遣伪官柯平至福州。

　　报黄镛之聘也。镛回日，言锦兵力单弱，海上船不满百，精忠颇悔之。及锦遣平请借漳、泉二府召募，精忠不肯，衅端由此而启。

　　情忠勒省中各富户助饷，以高下授官。

　　有项斌者，本御史林汝翥家奴，人呼项四，纳饷得官。精忠爱之。时伪官肩摩于路，招摇闾里，时号「五老」：谓前朝官出仕者为「旧老」；举、贡、生员入仕者为「新老」；现任官从逆者为「庆老」；酒焙以火再焙之为庆；以银捐助得官者为「白老」；无肩舆而步行者为「行老」。闽人呼官曰「老」，呼酒亦曰「老」，新、旧、庆、白、行皆酒名，因以字之。

　　光泽山贼李宏龙诈称伪檄，胁执知县柯永新，与把总黄志远杀之。

　　五月，郑锦率兵自台湾渡海入厦门。

　　锦留伪参军陈永华留守台湾，自率伪右武卫刘国轩、伪左武卫何佑等波海至厦门。同安令邓世茂、守张学尧已受精忠伪命，闻锦至，更降锦。

　　精忠召伪威远将赵得胜。得胜不从，以海澄降于郑锦。

　　锦与诸伪将议，欲图漳泉，宜先取海澄为根木。乃遣刘国轩、何佑招得胜。得胜自度既拒精忠，而海澄迫近厦门，势所必争，遂归锦。锦封得胜伪兴明伯，为左提督。

　　六月，王藩锡诱杀精忠伪总兵赖玉，逐伪左都尉王进，以泉州降于郑锦。锦入泉州，授藩锡伪指挥使。

　　锦分提标五营为五镇，檄告漳州诸县。黄芳度见锦势炽，诡纳款以缓之。

　　秋九月，精忠檄召刘炎率漳浦兵同王进取泉州。

　　冬十月，郑锦遣伪将刘国轩、许耀率兵御王进，大战于白水驿，进败走。

　　精忠勒各伪官助饷。

　　时城中巨室搜括无遗，奸民挟仇报怨，转相陷者无数。

　　郑锦遣伪将赵得胜、冯锡范等攻漳浦，精忠伪宁远将军刘炎以城降。

　　精忠征盐丁饷。

　　令民以七等输纳，给票为腰牌，无者以奸细论。盐价涌贵，山谷民为淡食者絫月。

　　精忠铸伪钱。

　　令民于正供外照亩纳铜为铜饷，铸钱文曰「裕民财宝」，于是贫富皆困矣。

　　十一月，精忠逮王进下狱，寻削为民。

　　十四年春正月，精忠遣伪官张文韬至泉州与郑锦议和。

　　三月，精忠大征民，授札招兵。

　　招募至三百人者辄与伪副总兵、副将等官。

　　夏四月，精忠檄各府县考课儒童。

　　出示半载，无一报卷者。伪县官惧，令保甲持小锣鸣于市曰：『读书者出赴试，毋累乡里』。久之，稍稍有往者。又令人纳粟为秀才。

　　五月，郑锦围泉州。

　　黄芳度诡降锦，受封，阴缮守御，储糗粮，为拒守计。锦侦知之，声言往粤，道由漳州，将袭之。芳度闭城不纳。锦遂围漳。先是，黄篮赍疏至京，诏芳度袭父梧公爵，命梧从子一等侍卫芳世充福建中路总兵官，由粤东入援。芳度知大师且至，遣从兄芳泰突围赴粤速之，而自与诸将分御四门。锦亲督将士力攻，不克。

　　秋七月，大风，精忠杀城内各户未完饷者。

　　先是伪驿传吕应斗善聚敛，勒富室助饷者以百数。既而大风，扬沙拔木，墙屋皆倒。自长乐、福清以及闽清、永福诸县皆然。精忠迁怒各饷户，有不完者，杀之。

　　八月，精忠预征来年租赋。

　　九月，精忠以军田照户抽兵。

　　海田帖出丁一名，无者纳银二十四两，名曰屯饷。令将下，精忠难之。伪驿传吕应斗请身任其事。追呼号泣之声不绝，而应斗复巧于用刑，加以火熨、日曝、水灌、串耳等法，不一而足。精忠谓诸伪官曰：『人臣谋国皆如吕应斗，何愁吾事不成』。

　　冬十月，郑锦陷漳州府，世袭海澄公黄芳度死之。

　　锦围漳州五阅月，发龙熕大炮百道环攻，城圯六十余丈。芳度立栅轝土，且战且策，须臾而完。时出轻师躏锦壁，斩其伪将万宏。锦剽锐死伤大半，乃掘濠筑堑以困之。先是黄梧在日，待标下将吴淑独厚。临终，召淑至榻前嘱曰：『吾与郑氏为仇，今锦乘耿变内侵，势必报复；吾死，幸竭力扶持芳度，俾无陨殆，九泉下得瞑目矣』！令芳度拜淑为父，淑泣下受命。及是，淑见援不至，城旦夕破，祸且及己，遂同弟潜谋献城于锦。引锦兵从东门入，芳度登芝山，趣诸军巷战，不能支。驰至开元寺投井死。黄家合门男女三十余人皆遇害。以淑为伪提督。比芳世师至，而漳州破已逾月矣，芳世乃引兵还粤。

　　广东平南王尚之信率师援漳州，至永定而还。

　　尚之信以初四日至永定境，初六日阖城士民出迎大军，之信怒其太迟，焚南城楼、县署、鼓楼及民居数百间，杀戮男妇数千人。

　　郑锦设三法征饷。

　　时台湾旧兵及新募附者计三十余万，饷不继，因设法派民饷、派毛丁、派食米。毛丁者，人年十六以上、六十以下，每丁月征银五分。复尽括屯租、寺租入官。一时伪官悉无赖之徒，严刑峻法，犯者用铁钉七枝钉其手足于板暴日中，惨逾炮烙，民不堪命。

　　是年，江西南丰贼入建宁县北乡，义民李世升率乡兵破之。

　　十五年春正月，精忠罢大钱不用。

　　民皆闭市，为用伪裕民大钱故也。已而三等钱俱罢。

　　夏五月，郑锦遣伪右武卫薛进思、伪后提督吴淑袭江州，克之。精忠伪总兵刘应麟降。

　　精忠闻之大恐，集诸伪官议曰：『吾方有事江浙，而郑锦每乘虚袭郡邑。汀亡则廷、邵接壤，兴化弹丸不足以守，福州为吾根本地，万一离贰，吾已无家，安用国，不如且缓温台之兵，回守福州及兴化，徐图进取未晚也』。诸伪官见精忠首尾相敌，度不可支，自是纷纷有归正之思矣。

　　秋八月，札授总兵饶元攻邵武府，不克。

　　元，顺昌人，以商贩入京师。闻耿逆变，潜踪归闽，遭伪官拷饷，愤甚，倡议御贼，走浙江康亲王军前上书，陈剿灭事宜。康亲王授总兵职，札令率众先入杉关攻邵武，郡人吴长柱应之，与伪将彭世勋战于铁罗巷，复战于大竹，斩贼百余人，遂屯天■〈氵〈癶上示下〉〉乐。会伪右将军耿继善自建昌败回，世勋合继善伪将乐灿兵围之。已而闻郑锦伪将吴淑兵将至，解围去。

　　康亲王杰书率大兵入仙霞关。

　　大兵至衢州，伪右路大部督马九玉迎降，徐文耀所遣也。文耀本精忠媵臣，为伪中都尉，会城重兵皆归掌握；见精忠势蹙，惧及祸，密遣九玉请大兵入关，而已按兵不动，縳精忠以降。康亲王许之。浙江温处道姚启圣在康亲王军中，率数百骑先入，关上已空无人矣。

　　精忠伪总兵焦国巡陷顺昌源坑寨，札授总兵张存死之。

　　存本顺昌南乡团练。精忠反，胁授伪总兵，令率众出江西铅山县。存逃归源坑。饶元劝存密图内应。存许之。结寨练集乡壮，得八千人。元启闻于康亲王。康亲王给存总兵札。国巡率贼数万驻顺昌，闻存拒己，大怒，进攻源坑。存连战数日，力不敌，死之，源坑遂陷。国巡尽焚顺昌九十三村而去。是时，将乐生员冯君殷集乡壮五千守黄潭，萧韶集乡壮三千守安仁，扬启明、任汉克集乡壮五千守招仁及富屯、宁化，李世熊集乡壮万余守热水；国巡欲肆其毒，未几而大兵至。

　　九月，精忠杀其伪官张瑞午、李华栋、高天爵、姜之藩及生员易谦等十一人，勒王进自尽。

　　瑞午、伪工曹郎中，华栋、伪福州府通判，天爵、伪建宁同知，之藩、伪散骑常侍，诸人闻大兵且至，欲杀精忠以为功。时总督范承谟尚囚高墙。承谟内丁有姜三者，精忠爱其勇，用为常侍。三亦阳德而阴衔之。瑞午等乃约三乘间以其众内乱。将夜，放火，启城门。守城将伪副将黄朝用首其事。精忠乃捕斩瑞午等于市。

　　大兵复建宁、延平二府，诸属县悉平。

　　康亲王兵自浦城而下，贝子王从庆元间道入松溪，俱会于建宁府，执伪将耿继美等，遂下延平，收复诸县。发令：凡伪将所掠子女俱给还民间，军中所需依民价，有倚势勒买，军法从事。民相庆以为更生。

　　原任福建总督范承谟为精忠所害。

　　承谟被囚七百余日。至是，精忠欲饰辞以降，虑承谟白其实，夜遣人害承谟及其弟承谱。幕宾嵇永仁、沈上章、王龙光、李全、领纛王天佑、家人于通等五十三人，并缢之；详见宦绩。

　　精忠下令浮海奔舟山，不果行。

　　康亲王兵至水口，伪水师总兵官林贤劝精忠浮海入舟山。精忠从之。伪将郭炳兴入见精忠曰：『郑氏三世漂泊海上，急则沿边劫掠，其长技也。今舟山孤悬小岛，无城郭宫室人民，诸将士孰肯涉波涛之险，与殿下偕行？且殿下大小战船几何？水师兵将几何？舟山何处可战可守？殿下宜自审之』。精忠曰：『事急矣！计将安出』？炳兴曰：『殿下不如姑从群议，投诚以息此时之肩。方今川湖未定，朝廷犹开面网。诚能驱平海岛，庶几罪可功赎也』。精忠不答。逾数日，精忠发令，水师官家眷计口出城。伪都尉徐文耀典城门卒，谕曰：『敢出此城者斩』！十八日旦，精忠谒父祠痛哭，将率水师官大掠而去。文耀衷甲盛兵胁之曰：『七门皆露刃矣，往定不可知。千岁髡以归诚便』！精忠怒欲出，左右皆惮文耀，不敢行。

　　精忠放王进功归泉州。

　　进功留省三载，其子藩锡据泉州，纳款于郑锦。锦既与精忠通和，藩锡恳锦修书请归进功。至是，进功入见，乞归。精忠曰：『本期与将军戮大共图中原，今事已无可为，吾少缓须臾死，冀邀朝廷好生之仁。将军告归，诚是也。将军于海上不薄，海上无吾，安能窥衅内地？顾其志不在远大，自相戕贼，袭吾郡邑，致我将士心怀内顾，无征战心。将军为我致谢郑王，彼实负吾且自负也』！言讫泪下沾襟。令徐文耀送进功出南门，郭炳兴从之。炳兴、同安人，原任河南归德府参将，罢官家居，随进功赴省，为精忠所任用，授伪建威将军。至是，求同进功归泉。郑锦以进功为伪中提督匡明伯，炳兴仍原职守长泰。

　　康亲王兵至洪塘江，精忠出降。

　　精忠退称本藩，以原靖南王玺书下令薙发，街巷欢声动地，群呼万岁。先是，甲寅年已蓄发包网头上，庶民一把髽，绅士则方巾而身犹小袖员领如故。民谣云：『头戴明朝帽，身穿清朝衣，过过七八月，依旧是康熙』。九月二十七日，大兵至洪塘江，精忠率诸伪官肉袒跪迎，自陈被范承谟所迫，以致陷逆，并请讨平海寇自赎。康亲王以便宜赦精忠罪，许题授原职，党与一切不问，惟刘秉政解京定夺。曾养性方寇衢州，精忠传令撤兵，遂回省听命。秉政道卒，人以不及正典刑为憾。

　　冬十月，康亲王同宁海将军喇哈达、平南将军赉塔、总督郎廷相、巡抚杨熙、提督段应举等入福州。

　　是月初四日，康亲王等官军入福州，封府库，籍兵士，蠲免康熙十三年以后、十六年以前田租，秋毫无所犯。奏授随征官姚启圣为布政司，吴兴祚为按察司，招抚逃叛，山海亡命之徒多归焉。精忠之反也，每有事出，辄城中戒严数日，传往西门，而从南门行，民呼之曰「老鼠王」。凡百重任俱托于仆隶下人。其将兵阃外者，皆平日所用牙侩商贾与夫市井无赖之徒。公私匮竭，士卒冻馁，而内帑之积絫数千万，终不肯分散丝毫，惟日勒饷加征为刻剥计。民望大兵如云霓。至是始庆更生云。

　　郑锦遣伪将许耀陷兴化府。

　　时精忠初降，人情汹汹未定，锦乘间遣耀率兵掩取兴化，精忠所命守将伪后军都督马成龙及伪总兵朱云从、朱天贵俱降。耀入兴化城据之，直薄鸟龙江为界。锦以成龙为伪援剿左提督，云从为伪楼船中镇，天贵为伪水师一镇。

　　札授总兵官饶元率兵进攻邵武府。

　　耿继善、彭世勋尚据邵武大掠，元与吴长柱率乡兵攻城，阵斩贼党吴岳、吴子兰。

　　郑锦遣兵陷建宁、泰宁二县。

　　十一月，官军大破海寇许耀于鸟龙江。

　　耀桀黠恃勇，狃于涂岭之胜，不以军事为意，札营离江三十余里。有劝其直薄江边占将军山以扼官军者，耀不听。及官军渡江，传令各执斧锄杉木竖营寨。比至江而官军营垒已成矣。耀仓皇鼓噪。官军以精忠降兵当先，满兵后劲，示无退理。贼披靡大溃，连夜遁入兴化。报至漳州，郑锦不知所措。赵得胜请益兵赴援，遂令何佑等同得胜督兵至兴化据守。

　　郑锦遣伪将吴淑陷邵武府。

　　精忠守将杨德及彭世勋等皆降于淑，淑又遣党冯马等据光泽县。

　　十二月，按察使吴兴祚率兵至光泽县，擒伪宜春王朱统锠，斩之。

　　鄱阳人朱统锠，明裔也。自鼎革后，遁入湖中二十年。及耿精忠反，统锠募兵应之。精忠授以伪敉远将军印。精忠既败，统锠自称宜春王，盘踞贵溪，为江浙三省大患。是时，总兵官饶元已复光泽县，兴祚轻骑至光泽，招抚伪都督陈隆、施廷宇等，统锠窜入浙江。兴祚计令投诚之伪总兵蔡淑佯回贼营为内应，随遣陈隆率所部导大军直捣贼穴。伪总兵马珩等縳统锠以献，获其伪敉远将军印，降伪官一百八员、兵九千余。

　　副都统穆赫林等克复邵武及汀州二府。

　　吴淑所部贼皆海滨人，久习和暖，值严冬雨雪，冻裂蓄缩不能军。是月壬戌，穆赫林等率兵大破贼众于新屯。淑与杨德奔汀州。薛进思见邵武已失，遂弃汀州，率妻子奔潮州投刘进忠。

　　十六年春二月朔，宁海将军喇哈达、提督段应举大破海寇于兴化，杀其伪将赵得胜，复兴化府，贼党何佑等遁入泉州。

　　得胜与佑等堑太平山为营，以拒官军。喇哈达、段应举纵反间离其党。大兵至江口，得胜当先拒战，佑率所部居后接应。参将黄大来以数百骑冲贼前队，贼大溃。得胜麾中军抽菆注射，既望佑军之不动也。唶曰：『吾不幸与若辈同事』！乃下马踞胡床，复挽强杀数十人以死。佑与许耀等奔入泉州。翼日，应举统兵入城，叙复兴化功，题授大来福宁州镇总兵。

　　大兵克复泉州及漳州二府，郑锦奔厦门。

　　锦在漳州闻兴化之败，豫载眷口辎重下海。初九日，官兵临泉州，攻其北门，阵斩伪将许耀，贼开南门遁去。锦弃泉州走厦门，王进功、张学尧从之，余多解甲归命。诸县以次平复。

　　三月，海寇张七犯泉州，署知府张仲举发兵捕获之。

　　同安白头贼蔡寅等作乱。

　　寅本永春卖桨儿，流落漳浦为巫，挟左道惑众，假托明裔，自称朱三太子，以白巾裹头为号，屯聚同安县之苎溪岭，劫夺饷运。海贼王鼎、欧九等皆应之。一夜，蓦入泉州，斩关而出。又攻安溪，为安溪令李钰所败，乃回同安。

　　夏五月，参将郭炳兴追蔡寅至同安诸葛岭，兵败，死之。

　　炳兴轻寅乌合之众。寅设伏以诱之。炳兴追至诸葛岭，贼猝起掩杀，炳兴大败，死于乱军中。贼势大振。

　　郑锦复陷海边诸澳。

　　锦自乌龙江败后，尽弃陆地，逃遁入岛。投诚将弁皆言于督抚，以为厦门贼心未固，乘势直捣其巢，自当瓦解。当事者不以为然。至是，锦果分遣各伪将盘踞东石、深扈、日湖、■〈氵丙〉州、大石湖各澳口，招募丁壮，派取居民粮食。由是复猖獗。

　　秋八月，总督郎廷相同提督段应举、副都统瑚图大破蔡寅伪将李复贵于同安，擒斩之。

　　九月，郑锦遣其伪将何佑寇南靖，吴淑寇长泰。

　　冬十月，海澄镇总兵官黄蓝等会兵剿白头贼蔡寅，大败之。

　　时蔡寅与吴淑勾结，势甚炽。总督郎廷相遣黄蓝等分兵三路进剿。蓝与贼战于灌口、杨坑，大败之，擒寅伪将谢良、杨德等，寅走天成寨，与吴淑合。应举统兵围之，寅、淑突围夜遁。

　　康亲王遣泉州知府张仲举、兴化知府卞永誉等入厦门招抚郑锦。锦不从。

　　先是康亲王疏请招抚郑锦，遣佥事朱麟臧往厦门。锦犹豫未决。至是，复以仲举为光禄寺卿，永誉为太常寺乡，同泉州乡绅黄志美、吴公鸿等至厦门申前议，令锦剃发登岸受册，许其奉贡通商如岛夷例。锦不从。

　　是年，邵武贼江几、杨一豹作乱。

　　几跛一足，人呼为江拐子，与一豹皆耿精忠余党也，聚邵武大竹蓝诸处作乱。

　　十七年春二月，郑锦遣其伪将刘国轩寇海澄县。

　　锦令国轩守惠州。闻邵、汀俱失，抚膺恸日：『胡为偾事至此』！犹约潮州刘进忠相为犄角。及进忠归正，国轩度不可支，乃弃惠州入厦门见锦曰：『事至此，将为自守虏乎？恐我欲自守而人不我容，奈何？夫图大事者必明功罪。今有功不赏，有罪不诛，何以示惩劝』？锦于是下各伪官议乌龙江丧师及弃汀、邵之罪，杀许耀、薛进思，黜其侄常霖知思明州，尽以兵事付国轩总统。国轩以海澄为金、厦门户，是月率兵入寇，连破玉洲、三叉河、福河、下浒等堡，毁江东桥，复取石码澳，漳州诸路援兵皆为所败，遂屯祖山头以逼海澄。提督段应举等会师赴援，布政使姚启圣捐资召募，并抵漳州。国轩退屯石码，筑垣拒守。

　　三月，提督段应举等率兵讨刘国轩，失利，退入海澄。国轩遂围海澄。

　　时白头贼蔡寅纠众数万据南靖天宝山，遥应国轩。国轩列阵赤岭以拒官军。战方合，寅鼓众来助。提督黄芳世击败之。国轩遣弱兵树栅双桥以诱官军。应举率兵进屯湾腰树。十一日黎明，国轩佯遁。官军不为备。方蓐食，贼忽扬帆登岸，冲满汉军为两截。应举、芳世见势不利，皆退走。贼遂夺水头镇，截海澄饷道。应举集兵营于祖山头。国轩麾劲卒登山，阴令吴淑遶出祖山之背。官军前后受敌，应举率败军同入海澄，芳世走漳州，寻卒。国轩围海澄，堀断濠堑数重，通潮水往来，使援者不得渡。由是内外阻绝。

　　平和土贼张雄陷县城。

　　夏五月，总督姚启圣遣子游击姚仪率兵援海澄，弗克。

　　贼札营山南灯火寨。启圣率兵破贼将林彪、张凤于岳岭，阵斩凤，彪退走。乃遣仪乘势整兵救海澄。仪令军士以牛载土囊填堑，进至第三重，水深数丈。贼炮火齐发，官军不能近城而还。海澄围久粮尽，昼夜望救不至。有把总陈聪者，领蜡书潜行水底，赴督营告急。启圣次葛布山，凡三出兵俱为带水所阻，高垒相望而已。白头贼蔡寅围安溪县，乡绅李光地率众破之。寅遁入海。

　　寅前为安溪令李钰所败，率众二万余再围县城。侍读学士李光地居湖头村，钰遣人至其家求救。光地将兴义旅，而苦无资，乃具启丐粮于康亲王。王度附里数村札听科取。于是分兵抄绝贼粮，别下牒招徕其党，贼将林启即以七百人降。寅悉众至盘岭。光地令弟光垤领百人扼诸隘。会夜雨大注，贼露宿经宵，火器湿，不堪用，遂遁去。光地令光垤尾之。贼昼夜饥疲，不得休饱，甫七日尽溃。寅走入海，归郑锦，未几以瘟死。

　　六月，海澄城陷，提督段应举、都统穆赫林及总兵黄蓝皆死之。

　　城被围八十余日，粒米不济，杀马罗雀而食。城陷，段应举投弓北向再拜，与穆赫林俱自缢。黄蓝死于乱军中。初，城中官兵三万余人，至是存者不及三分之一。刘国轩入城，祭奠应举等，如礼殡殓。其余满汉官兵尽掳下海。惟陈聪先以浮水得脱，国轩出千金购之弗获。聪后授福宁州把总。

　　郑锦遣伪将吴淑等陷长泰及平和、漳平三县。

　　海澄既破，淑乘势寇长泰。守将黄辉阴与贼通，缒城入，执邑令员养纯，并陷平和。分兵寇漳平，知县高登联奔龙岩求援，贼遂入据之。

　　刘国轩寇泉州，遂陷同安、南安、惠安三县。

　　伪将吴淑、何佑欲攻漳州，国轩曰：『漳未可图也。泉州兵寡将弱，苟攻而下之，漳之屏蔽已毁，庶乎其可也』。众然其言，举兵北向。道经同安，守将冯昭京遁去，城遂陷。贼攻南安，破之，杀邑令泉昱、守将李保毫及投诚官十余员。惠安官吏闻之，亦弃城走。贼断万安桥以隔绝福州之师。乃筑长围攻泉州，知府张仲举出家赀铸械犒军，与随征总兵官马胜相励，婴城固守，遣人至省告急。康亲王促提督杨捷救泉。捷谓贼以方张之势，其锋未可犯，宽而图之，乃获全胜。于是先檄福宁州总兵黄大来召延建、连罗、长福各协营兵操演以待。

　　秋七月，刘国轩遣兵陷永春、德化二县。

　　贼攻永春，知县王宝善往省请援，城陷。德化令亦弃城奔仙游。

　　贼犯宁洋县，知县陈运泰击走之。

　　总督姚启圣同海澄公黄芳泰遣兵复平和、漳平二县。

　　八月，刘国轩攻泉州，不克。

　　国轩围泉州两月，用大炮攻南门，连三昼夜不辍，城堕四十余丈。总兵官马胜同知府张仲举随筑土墙，设伏以守，墙下用大樟板布三脚钉以防逾城。二十八日，贼鸣鼓角蜂拥而登。有跳入土墙者，陷于钉板不得脱。贼气大沮。翼日，国轩令众贼各取草一束置城边，迭起成墩，高与城等，广数百丈，登其上放炮矢。官军夜缒城焚之。贼百计环攻，竟不能克。时安溪李光地已分道请师，而患城中不支，谋于千总李治。治荐董升、翁已二人，皆乡中剧贼也，能没水，潜从水阙入。语之曰：『救且至矣』。合诚欢呼，守益坚。

　　将军喇哈达、赉塔、总督姚启圣、巡抚吴兴祚、提督杨捷、总兵官林贤等分路出师，复永春、德化二县。

　　刘国轩解泉州围，退寇漳州。同安、南安、惠安三县以次皆复。

　　喇啥达、赉塔、姚启圣驻师漳州，李光地遣从兄光斗率乡旅导其兵由漳平朝天岭小路出安溪，复遣光垤导吴兴祚之兵由仙游出永春，而杨捷由兴化下惠安，林贤与总兵黄镐、林子威以舟师由闽安出定海，凡四路水陆并进。时伪总兵黄球等拥众数千，结连沿山土贼万余屯踞白鸽岭。兴祚抵仙游，亲率大兵剿之。自辰至酉，贼殊死战不退。光垤驰召练总王丁班以铳手夹击之。贼大溃，堕崖死者无算，遂夺取白鸽岭，复追败之于岭头湾，复永春、德化二县。兴祚先抵泉州。越三曰，喇哈达始至安溪。师将行，光地进言曰：『贼久被坚围，我师踰深山入死地，贼众颇知兵，宜不敢交锋；公休士三日待之，贼且遁』。国轩闻喇哈达师将至，果拔寨尽起，由南安雪岭而去，退札观音山，筑十九寨以窥漳城。于是泉属诸县悉复。

　　九月，总督姚启圣同将军赉塔、都督沃申等大破刘国轩于蜈蚣山，遂复长泰县。

　　国轩虽解泉围，兵力犹雄，踞长泰江东一带。启圣等统满汉大军追至长泰境内。国轩阵于溪西蜈蚣山。官军前锋稍却。耿精忠故仇郑氏，拔刀斫地曰：『吾得与此贼俱歼，死不恨矣』！亲督战，立斩退缩者三人，大呼驰入贼阵。诸军从之。杀其伪镇郑英、吴玉玺等。贼大溃。国轩策所乘马泅河以遁。

　　光泽奸民杨一鸭谋乱，伏诛。

　　安溪土贼纪朝佐等皆降。

　　方刘国轩之披猖也，村谷年少多有鸠集伙党为呼应者。至是，以形迹怀疑，蜂蚁屯聚，无所投命。诸将师以招抚事付李光地。光地坚明约束，不数旬，朝佐等相率款复。

　　冬十月，总督姚启圣等会兵进剿，刘国轩屯凤山等处。

　　是时，浙江提督石调声、江东副将詹六奇、福宁总兵黄大来、邵武镇吴三畏、漳浦镇赵得寿等各以师来会，营垒相望七十余里。启圣设修来馆于漳州以纳降者，令投诚副使黄性震董其事，分别全发、长发、短发三等赏给；愿归农则蠲其徭役，愿编伍则给以粮糈；伪将视其带兵多寡以定职衔崇卑。有既受抚而仍归贼者，启圣听其来去，多纵反间。由是贼党转相携贰。

　　复移展界居民于内地。

　　部议照顺治十八年事宜，沿边修筑烽寨，置兵防守。巡抚吴兴祚议设水兵营制。檄福州港造八桨船以备水陆会剿。

　　十八年春正月，总督姚启圣同将军赉塔、提督杨捷等遣兵大破刘国轩等于郭塘。

　　二月，水师提督王之鼎与贼将陈谅战于定海，不利。

　　于是之鼎改授四川提督，以岳州总兵万正色为福建水师提督。

　　总督姚启圣遣人招抚刘国轩，国轩不从。

　　启圣疏奏：『郑锦以台湾为穴，必不降，招抚无益。其伪武平侯刘国轩为贼渠魁，请赦罪许授公爵，并赦伪将军吴淑罪许授侯爵；若二人解体投诚，则锦势孤，海寇可立灭』。报闻，启圣遣中书张雄说国轩归正。国轩曰：『海潮未涸，艨艟终不断绝，何以国轩一人为轻重』？坚不降。

　　夏五月，总督姚启圣同将军赉塔、提督石调声击败刘国轩于潮沟。

　　国轩据果堂寨与吴淑等率众万余谋夺江东桥及溜石山寨。启圣同赉塔、石调声击败之。

　　冬十月，官军攻坂尾寨，不克。

　　贼新筑坂尾寨，以吴淑守之，与国轩相犄角。官军攻之，失利。已而大雨，寨西墙圯，淑压死，国轩驰视，哭之曰：『吾失一臂矣』！

　　宁海将军喇咯达、副都统沃申败贼于东石，获伪总兵陈深。

　　十九年春正月，巡抚吴兴祚遣水师提督万正色攻海坛镇，克之。伪将朱天贵走据南日、湄洲诸澳。正色连败之，追至崇武臭涂。天贵遁入铜山澳。

　　兴祚疏言：『臣自去冬新造战船工竣，当即配驾出洋进剿。若过二月，风帆转南，我师反在下风，难以制胜；莫若乘今风势利便，先攻海坛，毁贼门户』。乃遣正色由闽安镇出洋，而自率标兵诣同安。贼望风披窜，正色尾追至平海，与兴祚师会贼奔臭涂官军又追及之天贵以数舟遁入铜山澳。未几，率所部战船诣总督姚启圣乞降。

　　二月，总督姚启圣同将军赉塔、提督石调声率兵进攻玉洲澳。刘国轩走厦门。郑锦归台湾。伪总兵苏堪等以海澄降。巡抚吴兴祚、提督万正色克厦门及金门。国轩复走澎湖。

　　国轩察军心动摇，连夜驾小舟至厦门见锦陈状。锦大恐，亟率眷属登舟归台湾。国轩泣挽之不听。观音山一带贼兵见锦离汛，拔寨尽起。启圣令兵七路并进。至海澄，堪与陈昌等开门纳款。时国轩犹固守厦门，遣兵踞■〈氵丙〉洲、浔尾二处要路。兴祚等发红衣炮攻之，大战于围头，进扼料罗。料罗者，通台湾港道也。贼在厦闻之争先夺艘欲遁。国轩手刃数人，不能制，仰天恸曰：『数载之功，废于一旦，天实亡我，非战之罪也』！遂登舟走澎湖。兴祚等入厦门，得大小船数百艘、粮数万石、火炮盔甲器械不计。复遣兵攻金门，并克之。疏请置重兵弹压，分设海坛、铜山、金门、厦门四镇而以水师提督居中控驭，驻札厦门。从之。

　　秋八月，康亲王班师回京。

　　冬十月，弛界禁。

　　总督姚启圣、巡抚吴兴祚疏请以界外荒田七分还民，三分配给投诚弁员，上可停支俸饷，下可使民复业。朝议从之。

　　邵武贼江几、杨一豹皆降。

　　二十年春正月，海寇郑锦死。

　　锦之败归台湾也，其母董氏召而数之曰：『冯、陈之业衰矣！犹有先君黄洪之刃在，庸可赦乎？若辈不才，徒累维桑，则如勿往』！锦愤恨而死。初，锦妻唐氏无出，爱妾昭娘生子克■〈臧上土下〉。众皆言昭娘伪娠，乞养屠者李某子。独锦自谓生时目睹，不之信。族人窃诽之。克■〈臧上土下〉故娶陈永华季女，乃令永华辅克■〈臧上土下〉监国。克■〈臧上土下〉裁决国事，虽诸父昆弟不少假，宗族多惮其严；然以永华故，不敢肆也。锦归时，永华亦卒，知克■〈臧上土下〉贤，与精兵三千人为护军。锦死，母董氏出坐帏中，传集诸伪官听读遗命。锦诸弟扬言曰：『克■〈臧上土下〉非吾骨肉，一旦得志，吾属无遗类矣』！白董氏，先收监国印。董氏命侍者取印，克■〈臧上土下〉不与，左右讹传监国率兵且至。锦群妾有和娘者曰：『监国必无是』，请往问之。和娘至，克■〈臧上土下〉曰：『此印先君所授，军国系焉。今使一介传命，真伪莫办，何可轻付？和娘来，固当持去』。遂随和娘至丧次，再拜纳印。董氏曰：『汝非郑家，宁不知乎』？克■〈臧上土下〉未及对，锦弟群起挞之。克■〈臧上土下〉笑曰：『我平日不避嫌怨，为郑氏疆土耳。今日死生惟命，何挞为』？董氏命幽诸别室。锦诸弟夜遣乌鬼缢之。乌鬼者，当役生番也。明日立和娘之子克塽为嗣，生十三年矣。董氏谓克■〈臧上土下〉妻陈氏曰：『汝参军女也。参军于国有大功，汝居宅中，当善视汝』。陈氏曰：『今屠儿妇矣，尚安居此』！扶■〈臧上土下〉柩而出，昼夜哭不辍。其兄慰之曰：『汝娠未娩，盍存孤以延夫后』？答曰：『妹所处者变也，纵生男，孰能容之？有死而已』。绝粒七日不死，乃自经。台人哀之。自永华物故，冯锡范用事。克■〈臧上土下〉之废，锡范有力焉。遂务欺诞，以作威福。刘国轩等皆为所制。何佑心怀不平，欲杀锡范而不敢发。总督姚启圣闻之，遣人至台湾吊丧，阴结其将士之欲归正者，以为内应。 

　　夏五月，海寇郑克塽杀其伪行人传为霖，续顺公沈瑞死之。

　　姚启圣用多金间其党，招为霖归正。瑞被絷在台，为霖密与之谋。伪建威后镇朱友发其事。克塽怒，杀为霖，并及瑞，屠其家。瑞妻伪礼官郑斌之女，克塽释之；郑氐守义，亦缢死。

　　秋八月，以施琅为水师提督，挂靖海将军印，同总督姚启圣等会征台湾。

　　先是厦门既平，启圣密陈台湾可取状。提督万正色难之，言『澎湖以至鹿耳门，潮急礁险，船不得泊，进攻则主客劳逸之势迥殊，徒损国威；不如度外置之，以为外惧』。启圣曰：『不然，郑氏窃据海岛，毒害生灵，天厌其乱，众叛亲离。去岁国破，今日身亡，此天意不可失也。冯锡范胁杀其主，以擅事权，附陈绳武者皆摈斥，岂无怨心？兵临之际，必有争起而应者，此人事不可失也。诸君所虑者，港道难阻耳。然郑成功何以克济？国家兵力盛大，诸君顾乃不若一成功乎』？是时安溪李光地为内阁学士，力荐施琅可用。启圣亦奏：『欲平台湾，非琅不可』。乃以琅为水师提督，仍挂靖海将军印，而改正色为陆路提督。琅有谋略，且熟海上情形，启圣倾心任之。

　　二十一年春三月，总督姚启圣率兵出定海，以风不利而还。

　　施琅言于启圣曰：『欲攻台湾，利在西南风；然此琅武臣专责，安敢以烦公？得发踪指示足矣』。遂请简水师二万、战舰三百独任讨贼，督臣留厦门济饷。

　　二十二年春二月，伪将何佑筑淡水城。

　　姚启圣议以舟师由北淡水袭台湾，佑谍知其谋，故筑城。

　　，靖海将军施琅大破伪将刘国轩于澎湖。国轩走入台湾。

　　琅驻兵年余不动。安溪李光地给假在籍，邂逅旅店中，问琅曰：『公出师在此月。众皆言南风不利，公必犯之何也』？琅曰：『此贾竖之言也。北风猛，夜则更甚。澎湖远近岛屿，悉贼所踞，到彼未能一战夺之，舟无泊处，坐与行殊，风浪漂泊，军不能合也。惟夏至前后二十余日，风微夜静，海水平如练，可以抛舟泊洋，聚而观衅，举之必矣。且贼将刘国轩者，为彼魁杰，设以他将守澎湖，虽败未服，必用再战。如守澎湖者刘，或死或败，则势尽胆丧，台湾可不战而平』。光地喜曰：『寇平矣』！琅曰：『何相信也』。光地曰：『闻为将者必识天时利害、地理向背、较敌之智力，公兼之矣。能无平乎』！琅以乙亥旦舟发铜山，会于八罩屿。国轩拥众二万余，据守澎湖诸屿甚坚。丁亥，琅乘南风进剿。先锋参将蓝理等七船为急流冲散，飞炮伤理腹，肠流出，理裹肠大战，沈其二艘。己丑，官军克取虎井屿。庚寅，琅以大鸟船五十六，分八队而进。贼悉锐来拒。自辰至日中，官军稍却。琅以大舟犁之，搁浅沙不能动。贼见篷上书「中军」二字，弗知其为琅也。遥望总兵吴英船甲帐甚盛，意为真将军，趋赴之。理方医创卧床，闻报急往救，夺贼舟，请琅更舟，大呼杀贼。贼皆披靡。琅乘势追击，大败之，歼伪将林升、邱辉、江胜、陈起明等，焚其大小战舰二百余。国轩乘小舟由吼门窜去。战之日，东南角微云起，国轩方调遣拒敌，望见喜甚。须臾，雷声殷殷动。国轩推翻食案叹曰：『天命矣』！海行占风者以云起为风兆，闻雷则散云。

　　秋七月，海寇郑克塽降，台湾平。

　　台湾闻澎湖已失，兵民汹汹离散。刘国轩忧沮，无复战志。冯锡范倡议投诚。克塽从之。乃遣伪官郑平英同国轩、锡范等乞降。琅以敕谕郑克塽、国轩刘、冯锡范等曰：『帝五抚御寰区，仁覆无外，即海隅日出之邦，无不欲其咸登衽席，共乐升平。本朝定闽，尔祖郑成功窃据海岛，甘外王法，以及尔父郑锦，勾引奸徒，窥伺内地，屡经剿抚，顽梗怙终。尔方童稚，妄思效尔前人，窜伏台湾，以为窟穴，倚险负固，飘突靡常，以致沿海居民，时遭兵燹。朕念中外兵民，皆吾赤子，何忍听其久罹水火，故特命提督施琅选将练兵，出洋进剿。旋奏报澎湖已克，台湾指日荡平。总督姚启圣以尔等降疏奏闻。又据来使呈乞恩赦。朕体上天好生之心，特颁敕旨，前往开谕。尔等果能悔罪投诚，率所属伪官军民人等悉行登岸，将前罪尽行赦免，仍加恩安插，务令得所。尔等其审图顺逆，善计保全，以副朕宥罪施仁至意』。克塽既奉敕，遣伪官冯锡珪、刘国昌等赍送降表。琅令侍卫吴启爵持榜示入台湾，谕军民薙发。

　　故明宁靖王朱桂术自杀。

　　桂术，鲁王世子也，随父漂泊海外，依郑氏。闻大兵至，冠服北向再拜，招所善客从容饮别，投缳而死。妻妾姑姊从死者凡五人。

　　八月，靖海将军施琅入台湾，设一府、三县，以郑克塽等归京师。

　　琅率大军由鹿耳门而入，克塽及刘国轩、冯锡范率伪文武官跪迎。闾井晏然，市不易肆。自成功至克塽三世，凡三十八年而灭。琅刑牲奉币告于成功之庙曰：『自同安侯入台，台地始有居民。逮赐姓启土，世为岩疆，莫可谁何。今琅赖天子威严、将帅之力，克有兹土。不辞灭国之诛，所以忠朝廷而报父兄之职分也。独念琅起卒伍，于赐姓有鱼水之欢，中间微嫌，酿成大戾。琅于赐姓，翦为雠敌，情犹臣主。芦中穷士，志所不为，公义私恩，如是而已』。语毕下泪。仍待克塽及诸伪将如礼。疏请设府一，曰台湾，县三：曰台湾、凤山、诸罗。是年克塽等至京师，圣祖仁皇帝念成功明室遗臣，非若乱臣贼子，赐成功及子锦归葬南安，如田横故事；封克塽公爵，隶汉军正红旗；国轩为顺清侯，授天津卫总兵；锡范为顺清伯。克塽死，爵除。

　　二十四年夏六月，漳州贼林恩等谋乱，伏诛。

　　三十年春三月，龙溪县奸民林姐作乱，游击张继良擒斩之。

　　三十五年秋七月，台湾新港民吴球谋乱，伏诛。

　　上杭贼郑德敬作乱，伏诛。

　　三十六年夏四月，诏安县贼吕扁作乱，寻伏诛。

　　扁聚党于平和白叶渠，渠深险，与广东大埔县山联界，数日间众至七百余人，渐逼县城。时居民俱依乡堡为固，贼无所得食。夜趋南靖之山城墟，汛防千总曾高捷击走之，转遁平和，高■〈氵〈癶上示下〉〉约正吴元臣纠乡壮擒之，余党俱散。

　　三十七年秋七月，平和贼锺平鼻作乱，伏诛。

　　平鼻，吕扁党也，潜结群盗，约期劫县，已为内应，登城伺探。为营兵所执，杀之。

　　二十八年春二月，台湾吞霄土官卓个、卓雾、亚生作乱。

　　初，通事黄申在吞霄征派无虚日，社番苦之。土官卓个、卓雾、亚生杀申。镇道遣使招谕，不得入，乃发两标官兵，委署北路参将常泰进剿。而新港、萧垄、麻豆、目加溜湾四社番为前部。个、雾等阻险拒守，四社番死伤甚众。

　　秋七月，获淡水土官冰冷。

　　时方征吞霄，冰冷遣使与个、雾等通。有水师把总者巡哨至淡水，闻变，潜泊海口，冰冷未之觉。把总遣他社番诱以货物交易，伏壮士水次，缚之，亟登舟。比诸番出护，已挂帆矣。吞霄平。后诸番以首恶既诛，乃因通事求抚。

　　八月，署北路参将常泰以岸里番击吞霄，擒卓个、卓雾、亚生以归，斩于市。

　　有献计于常泰者曰：『岸里社番，穿林箐、越涧谷如飞，擒个、雾非此不可。时岸里社番尚未内附，乃遣译者入说其魁，多致糖、烟、银、布』。番大喜，绕出吞霄山后。官军攻其前，个、雾等大窘，将逃入山内，岸里社番设伏擒之。至郡，尸诸市，传首以示诸番。是役也，劳师七阅月，官军被死者数百人。

　　四十年冬十二月，诸罗贼刘却作乱。北路参将白通隆等击败之。

　　却以拳棒自负，日与无赖恶少往来，歃血为盟。会却家神炉无故发火，众曰：『此不君即帅耳』。约日举事。通隆率官兵战于急水，却大溃，走匿山薮中，寻捕斩之。

　　四十一年夏，漳浦奸民曾睦等作乱，知县陈汝咸讨平之。

　　睦聚众百余人，潜伏七星洞，招党入海。汝咸发兵追捕，密致贼党林大札，啖以重利，诱睦入界内生擒杖杀之，余党解散。

　　四十三年冬十月，海贼徐容就擒。漳浦知县陈汝咸宥之，令招贼自赎，余党悉平。

　　容本名林老大，平和小溪人。初在广东海丰碣石卫招集亡命。是年，容自广东开洋，往来劫掠，次漳浦古雷，船忽坏，贼各携重资雇小船登岸。过云霄，为保甲盘获。容与其党八人俱就擒。汝咸庭鞫，容直陈不讳。询以贼中情形甚悉。汝咸言于督抚，请宥容罪，俾招余党自赎；籍其财物，解充兵饷。许之。明年，刑部侍郎常寿巡闽粤，置容军中，随地招抚，余党悉平。

　　四十五年，浙江流寇黄宜加、曹昌隆等掠永定县境。

　　四十六年秋八月，漳平土寇陈首魁等作乱，漳州知府赵完璧抚平之。

　　四十九年，总督范时崇获海寇郑尽心，械送京师。

　　尽心在洋肆劫，远至锦州等处；时崇购获之。

　　汀州游击沙永祥会漳潮兵搜捕浙寇黄宜加等七十余人，僇之。

　　漳平贼陈五显作乱。

　　五显等啸聚漳平白花林，知县王调元击之，奔溃。旋掠永春、大田、安溪，兴泉道佟沛年同守备余健率兵破之。后就抚，械送京师，伏法。

　　五十二年，顺昌县奸民卢天章作乱，伏诛。

　　五十七年秋九月，长泰奸民薛合等作乱。

　　五十八年夏四月，福清奸民薛彦文等谋乱，伏诛。

　　六十年夏四月乙酉，台湾奸民朱一贵作乱。

　　一贵，长泰人，游手无赖渡，台湾充台厦道辕役，被革，饲鸭为生。其鸭旦暮编队出入，愚甿异焉。奸匪过者，一贵辄烹鸭具馔，款延尽欢。时承平日久，守土恬熙，防范疏阔。一贵心易之。是年，凤山令缺，郡守王珍摄县篆，委政次子，征收苛刻。以风闻捕治盟歃及违禁入内山斫竹木者，囚系百余人，奸匪藉为口实，摇惑人心。有黄殿者，居罗汉门，约恶少李勇、吴外、郑定瑞等见一贵曰：『今地方官长，但知沈湎樗蒱耳，兵民瓦解，欲举大事，此其时乎』！一贵曰：『然。我姓朱，若以明裔耸乡村，从者必众』。皆曰：『可』。推一贵为渠首，立贼帜，书「大元帅朱」。夜出冈山，袭劫塘汛。先是粤民高永寿在笨港负贩为生，有病者捿破庙中，饿且死，永寿活之。三日至南路，遇前所活人欷歔感泣，引入见一贵，言倡乱谋甚悉，邀永寿入伙；佯许之，乘间逃回，赴南路营告变。弗信。至府复告之镇道。镇道以为狂疾，坐妖言惑众，将论死，从宽递回原籍。

　　辛亥，台湾右营游击周应龙率师讨贼。丁巳，战于赤山，官军败绩，千总陈元战死，应龙逃归。贼遂陷凤山县。

　　辛亥，警报至郡。总兵官欧阳凯集将弁议出兵。中营游击刘得紫请行，弗许。令周应龙领兵四百人，调新港、目加留湾、萧垄、麻豆四社土番随之。冈山距府治三十里，贼胜未盛，疾趋可灭也；应龙行五里即驻营，翌日再进十五里，屯角带围。贼夜出糠榔林，汛防把总张文学迎战失利。应龙隔一溪不能救。是日，南路贼首杜君英遣党杨来、颜子京至一贵所议共掠台湾府库。又有郭国正、翁义起草潭，载穆、江国论起下埤头，林鲁、林骞、林琏起新园，王忠起小琉球，皆愿从君英攻府，约一贵共事。癸丑，应龙兵至小冈山，与贼战，千总陈元、把总吴益等奋力掩击，贼败走。应龙收兵驻二滥，传令杀贼一名赏银三两，杀贼目一名赏五两。兵番妄杀平民邀赏，纵焚房屋。应龙不禁。由是各乡树帜应贼，贼势益振。丁巳，官军遇贼于赤山，杜君英、朱一贵两路夹攻。战方合，应龙以后队遽退。元战死，应龙逃归府治。一贵率群贼大队追之。君英等分兵攻陷凤山县。南路营把总林富战死，守备马定国兵败自刎死，参将苗景龙匿万舟港渔寮三日，贼获而杀之。郡中大震。

　　五月辛酉朔，台湾总兵官欧阳凯、游击刘得紫、台协水师副将许云、守备张成御贼于春牛埔，师乱，凯云与守备胡忠义、水师左营游击游崇功、千总林文煌、赵奇奉、把总李茂吉等皆死之，得紫被执，镇标左营游击孙文元赴海死，游击周应龙走泉州，台协水师中营游击张彦贤、右营游击王鼎等率所领兵逃出澎湖，台厦道梁文煊、知府王珍以下各官皆从之，贼遂陷台湾府。

　　把总杨泰通贼为内应，刺凯坠马，群贼交刃，斫其首而去。忠义与千总蒋子龙、把总林彦皆死。汀州镇把总石琳带兵往厦台换班，亦战死。云与崇功、文煌、奇奉、茂吉冲突血战，所向披靡。自黎明至日中，矢穷炮尽，俱遇害。得紫自中路引兵还救，所乘马为贼斫倒，与成俱被擒。彦贤、鼎同守备万奏平、凌进、杨进千、把总朱明、刘清、郑耀等率兵千余人、战船四十余号，联■〈舟宗〉杨帆逃出澎湖。文煊、珍率同知王礼、台湾知县吴观域、县丞冯通、典史王定国、诸罗知县朱夔、典史张青远、把总李硕、陈福、尹成、道标守备王国祥、千总许自重相相率登舟。虑港内商渔艇舰为贼所有，尽驱出鹿耳门，齐赴澎湖。贼遂陷府城。癸亥，贼立一贵为王，以道署为王府，伪号「永和」。伪官有平台国公、开基将军、镇国将军、内阁科部、巡街御史等号，衣冠皆取诸优伶，不足，或将桌围椅帔有彩色者缀以为衣，以红绿绸里头，出入炫耀于道。

　　癸亥，台湾北路贼赖池等陷诸罗县，北路营参将罗万仓死之。

　　池与奸民赖元改、萧春等攻诸罗县，万仓同千总陈徽、把总郑高、叶旺分门迎敌，万仓当其南，出死力拒战，兵单无援，遂遇害。城陷。万仓侧室蒋氏自经死。

　　乙亥，总督觉罗满保驰至厦门，檄召南澳总兵官蓝廷珍会水师提督施世骠于澎湖，克期进兵讨贼。

　　台中各官逃至澎湖，喘息稍定，乃始具文申报。满保闻变，以厦门为控制台湾咽喉，亲行弹压。巡抚吕犹龙绥辑省城。令布政使沙木哈督买延建上游之米。复移檄浙江、广东两省运米并赴厦门平粜。庚午，满保发福州。乙亥，至厦门，则世骠已登舟出港两日矣。初，民间闻台湾全郡俱陷，疑贼且长驱澎、厦，加以各路征兵皆集，米价腾贵，市里惊惶。满保募丁壮、籍游手，潜消伏莽。所征各镇协标营兵，多从海舟赴夏，陆行至者处之舟中，止许一人登岸买办，所需悉依民价，街巷寂然，不见兵革。未几，诸路运载米石数万俱至，米价顿平。民益欢庆忘乱。

　　朱一贵。攻其党杜君英，君英败走猫儿于。

　　先是君英入府时，欲立其子杜会三为王，众不服，立一贵。君英故恚甚，每事骄蹇，掠妇女闭营中。所掠女有系吴外戚属者，外请释之，不听，怒欲相攻。一贵遣杨来、林琏往问，君英收縳来、琏。一贵密谋令李勇、郭国正等整兵围攻君英。君英与林沙掌等率粤贼数万人北走虎尾溪，至猫儿干屯札剽掠，半在线下多被蹂躏。

　　淡水营守备陈策遣人至厦门请援，总督满保发兵救之。

　　策闻台郡陷，督弁兵坚守，招集乡壮分布要害，遣队目郑明、蔡武赴厦请援。

　　满保令金门守备李燕、北路营守备刘锡、千总李郡带兵星赴淡水应援，故得无虞。

　　六月癸卯，提督施世骠、总兵官蓝廷珍等发澎湖，攻鹿耳门，克之，遂复安平镇。

　　廷珍言于世骠曰：『群盗皆乌合，畏死胁从，一攻即靡，但其众至三十万，不可胜诛。今当止歼渠魁数人，余反侧概令自新』。世骠从之。癸卯，发澎湖，以守备林亮、千总董方为前锋。丙午黎明，舟师抵鹿耳门外。贼目苏天威扼险迎敌，迭发大炮。亮、方以大船冒死直进，遥望鹿耳炮台，火药推积如山，命放巨炮，专攻其火药。桶中火起，烈焰冲天，贼燔毙无算，遂溃。时潮水骤张，高八尺，廷珍率参将王万化、林政等四百余艘，连樯并进。亮、方乘胜掩杀，夺取鹿耳门炮台。天威逃入安平镇城，与贼目郑定瑞列兵拒守。亮、方奋勇先登，弁兵继之。贼弃城走。廷珍入城，竖大军旗帜，日犹未晡也。下令门户标「大清良民」即勿问，惟拒敌乃斩之。百姓大喜，争携老幼跪迎，少壮者自充乡兵，愿道官军杀贼。是夕，世骠船到鹿耳门。诘旦，乘潮入安平。一贵遣杨来、颜子京、张阿山、翁世虎率贼八千余人来犯。参将万化政等领兵御于四鲲身。廷珍指挥冲击，枪炮连环如雨，复遣小船沿岸夹攻；贼大败。己酉，一贵以数万众拥牛车驾炮列楯为阵，复犯安平。廷珍督兵分左右拒，大战于二鲲身，连炮击仆贼乌龙旗，遂破其阵。贼退保府治。沿岸列炮，昼夜固守，与官军相持。

　　癸丑，提督施世骠、总兵蓝廷珍等复台湾府，朱一贵遁去。

　　庚戌，世骠用降者计，夜遣林亮、董方等率兵一千二百名从西港仔暗渡出府治之背，廷珍统大军继之。壬子黎明，在竿寮乡登岸。廷珍令空舟悉还安平，示军士无还心。亮、方等遇贼苏厝甲。方交锋，廷珍分兵八队，自将中军驰赴助战。贼溃乱奔窜，死伤遍野。薄暮，官军札犁头标。廷珍料贼必来劫营。漏初下，传令撤去账房，卷旗帜，露刃伏芒蔗间。贼果至，不见大营，方错愕，我军突出冲杀。贼大乱，自相攻杀。是日，世骠令游击林秀、王良骏等从七鲲身陆路至濑口，攻府治之西。贼尽驱精锐拒战。官军贾勇争先，遂夺涂墼埕，毁贼营。至晚，屯南较场。比晓，一贵率余贼数万遁。官兵入城，秋毫无所犯，民相庆复见天日。

　　乙卯，参将王万化、林政等率兵收复凤山县。

　　万化、政与游击边士伟、魏天锡带兵剿抚南路，擒斩贼目颜子京、郑定瑞等，安抚下淡水、大昆麓各处人民社番；于是南路五百里地方俱平。

　　游击林秀、薄有成等同原任游击刘得紫率兵往北路剿抚逸贼。

　　先是得紫被擒，引颈受刃，贼素重其名，不忍杀。得紫曰：『吾为官不可不死，但求理吾帅，死瞑目耳』。贼听之，收埋欧阳凯尸毕，复禁之学宫朱子祠。贼进食，弗食，七日仍不死。诸生林皋、刘化鲤为言诸贼可灭状，得紫始受民馈食。壬子夜，乘间投大帅施世骠、蓝廷珍，嘉其抗贼不屈，优待之。得紫募丁壮百五十人，请杀贼雪耻，故与秀等同行。

　　闰六月丙寅，朱一贵等就擒，械送京师。

　　一贵走湾里溪、下加冬，将趋沟尾庄纠众。漳浦人王仁和与庄民杨石善，知其族杨旭、杨雄为一方巨擘，与谋擒一贵；石许焉。仁和密告于蓝廷珍。廷珍给仁和外委守备各衔札。于是石等密纠乡壮以待。是月甲子，一贵率千人至索饭，旭等椎牛饷之。一贵往月眉潭，乏食，其党渐散。丙寅，雄绐一贵复回沟尾庄。及暮霖雨，旭备馆舍款一贵，散其众分宿民家，传集六庄乡壮，佯为守护，潜以水灌贼炮。夜五鼓，大哗，称官兵至。诸贼仓皇不知所措。雄、旭、石等遂擒一贵及王玉全、翁飞虎、张阿山，余皆逸去。及会讯，一贵称孤家，廷珍怒命捶其足，一贵等乃跪，伏罪请死。槛送解京。余党杨来、吴外、李勇等以次捕获。

　　游击朱文、谢希贤等收复诸罗县。

　　文、希贤等率兵收复北路，擒斩贼目万和尚等，平诸罗。希贤引兵与淡水营守备陈策等合兵下半线，于是北路千余里地方悉平。

　　秋七月，贼党江国论、郑元长等复据阿猴林，官兵剿之，皆降。

　　国论、元长复聚余党竖旗于阿猴林。廷珍发兵追剿。群贼溃散，系旗林木中。

　　其党陈逸谋于差员张腾霄。腾霄偕逸往抚之，乃与俱至。廷珍为之美衣服，听其出入遨游，而阴为之备。于是就抚诸贼皆忻然自慰曰：『江国论且然，我曹无患矣』。

　　诸罗贼林君等作乱，随征漳浦知县王绅文捕获之，伏诛。

　　林君等竖旗于六加甸，绅文获之。众议押解内地，蓝廷珍曰：『甫平思乱，此曹不可活也。军中义得专杀，苟有罪某自当之』。乃令枭首竿示。复有杨君、李明聚众盐水港，黄辉、卓敬聚众红寮，先后捕斩之。

　　九月，贼渠陈福寿、杜君英及其子会三皆降。

　　外委陈漳访缉至南路观音山，招抚陈福寿以来。蓝廷珍置福寿军中，以家人礼待之。杜君英昼伏夜走。闻福寿事颇心动。谍者林生入罗汉门说之，君英及其子会三皆就抚。

　　提督施世骠卒于军，以蓝廷珍署理提督印务。

　　冬十月，朱一贵等伏诛。

　　十一月庚寅，南路余贼陈成等复作乱；署提督蓝廷珍发兵大搜罗汉门诸山，获成等斩之。

　　成绰号莿瓜成，与苏清、杨美、林阿尾等竖旗于石壁寮。廷珍遣千总何勉、杜雄等率兵捣贼穴。成等奔溃，清就擒，美逃匿下淡水，为知县刘光泗所获。廷珍以罗汉门诸山素为逋逃薮，遣游击王良骏、薄有成、守备吕瑞麟、闫威、李燕、蔡勇等分路搜捕，穷山密箐，无不遍历，焚毁贼巢数十所，先后擒陈成、林阿尾、林丁、庄谋、郑教、陈璞、郑文苑、林沙掌、陈国进、李吴等，枭斩之。

　　十二月，诛台湾逃回文武各官。

　　文员自梁文煊以下，武职自周应龙以下，俱发往台湾正法；已故知府王珍棺剖枭尸示众。

　　长泰贼首薛合伏诛。

　　合遁逃四年，至是始获，枭其首，籍其家。

　　是年，安溪奸民郑坚、陈洛等作乱，伏诛。

　　六十一年春三月庚子，台湾南路下淡水奸民林亨等谋作乱，守备陈一得率兵捕获之。

　　亨等以「合心王」三字为勘合，颁于其党方贸帛制旗，约夜举事。有密报者，一得率官兵捕之，搜得勘合及伪札。分兵围搜大昆麓、罟寮及北路铁线桥伙党颜烟、李咸等，并获之。

　　雍正元年春正月，台湾逸盗杨合谋作乱，总兵蓝廷珍遣兵捕获之，余党悉散。

　　夏四月，台湾中营千总何勉获逸贼王忠等，斩之。

　　朱一贵之乱，群贼皆已伏诛，惟忠等遁逃傀儡内山。蓝廷珍令外委郑国佐、林天成召致山番通事章旺同入傀儡内山，遍搜各社，谕番众不许窝留。于是忠等不敢复入番界。勉备历险阻，访知踪迹，遂擒忠及刘富生、陈郡等。

　　四年秋九月，总督高其倬檄台湾道吴昌祚、北路参将何勉同率兵讨水沙连社番。

　　水沙连旧为输饷熟番，自朱一贵乱后，遂不供赋。其番目骨宗等恃山溪险阻，潜踪出没，恣杀无忌。其倬檄昌祚授以方略，委为总统，分路进攻，以勉副之。

　　冬十月，参将何勉进兵蛤仔难，诸番皆就抚，获番目骨宗等，诛之。水沙连平。

　　勉等攀岩援木，冒险深入，抵水沙连北港之蛤仔难社。诸番震摄，就抚。越数日，复入南港水里湖，擒骨宗父子三人，及凶党阿密氏麻着等二十余番，搜出头颅无数，皆伏诛。于是南北港二十五社毕服，依旧输课，水沙连平。

　　十二月，仙游贼吴汉复据大飞山，官兵捕诛之。

　　六年冬十二月，台湾南路山猪毛生番作乱。

　　傀儡山内生番性嗜杀人，以得头多者为雄，诸社皆然，而山猪毛为最。是月突出劫掠，戕杀汉民二十二人。

　　七年春，台湾道孙国玺、总兵王郡率兵讨山猪毛番，平之。

　　官兵攻山猪毛社，诸罗知县刘良璧堵后山，拨内优社番击八里斗难，北路参将何勉入南仔仙山，会剿邦尉山，平之。

　　九年冬十二月，彰化县大甲西社番林武力学生等作乱。

　　北路大甲西社番林武力学生等结朴仔篱等八社鼓众倡乱。淡水同知张宏章走免，居民多被戕，北路汹汹。总兵官吕瑞麟北巡至淡水，闻变回至猫盂被围，瑞麟奋身杀出，驻彰化县治，征府中兵累战不克。

　　十年春三月，凤山县奸民吴福生作乱。

　　福生乘北路未靖，与商大概等谋劫陴头。台镇王郡遣游击李荣引兵应援。福生等于

　　二十八日夜焚冈山营，次日复焚旧社汛塘，虎头山、赤山各处悉树贼旗。

　　夏四月，吴福生等攻陴头，总兵官王郡率兵讨平之。

　　初三夜，贼攻陴头。守备张玉、把总黄升拒守。贼焚万丹巡检署。时镇标军多拨北征，府治兵少。郡探知陴头贼炽，率兵夜发。初五日，与参将侯元勋、守备张玉、林如锦等三路夹攻。贼却复集。自辰向未，战数合，贼大溃，获萧田等八人而还。玉与外委千总徐学圣、郑光宏战死。越数日，搜擒福生及商大概等三十余贼，伏诛。南路平。

　　冬十一月，陆路提督王郡等率兵讨大甲西社番贼，平之。

　　先是五月间，番贼复结沙辘、吞霄等十余社同反，围彰化县，百姓奔逃，络绎于道。六月，总督郝玉麟赴厦门，调吕瑞麟回台湾府弹压，檄新授陆路提督王郡讨之。七月四日，郡同巡察觉罗柏修师至鹿仔港，遣参将李应越、游击黄贵、林荣茂、守备蔡彬等围阿束社，番贼潜逸。参将靳光瀚、游击林黄彩、守备林世正等扼隘口，绝其去路。八月，渡大甲溪，遣金门镇李之栋、游击高得志、李科、守备吕九如、林如锦等分路追杀。历大安溪，登大坪山，直抵悠吾生番界。贼大窘，走南日内山，峭壁峻绝，仅一线鱼贯攀缘而上。番踞高岭，下矢石如雨，我师奋勇争进，枪炮交攻，声震山谷。番负创四窜，官军捣其巢，纵火焚所积，番计穷，于是各社相继献渠凶林武力学生等来降。凡四阅月，北路平。

　　十三年冬，彰化县柳树湳、登台庄生番作乱；副将靳光瀚、同知赵奇芳缉获眉加腊社番巴里鹤、阿尉等诛之，乱遂定。

　　乾隆七牟夏六月，漳浦县民赖石戕其知县朱以诚。

　　秋七月，诏安贼陈作谋围县城；巡抚刘于义遣兵讨诛之。

　　十三年春正月，建宁府奸民魏现谋作乱，官兵捕诛之。

　　十七年冬十二月，平和县生员蔡荣祖等谋作乱，事泄，伏诛。

　　荣祖素与南坪妖道冯珩交好，谋为不轨，期于是月十七日夜袭郡城。先一日，荣祖由管溪买舟，舟中存军器火药，行至南靖湖山，为镇标守备叶相德、南靖、典史周履忠擒获。其党翼散布郡城内外者，以次就获，斩于市。

　　三十三年春三月，漳浦县贼卢茂作乱；知县徐观孙、把总曾大猷捕诛之。

　　三十五年春正月，诏安县奸民李少敏谋乱，伏诛。

　　五十一年冬十一月，彰化县奸民林爽文作乱，城陷，台湾知府孙景燧、北路理番同知长庚等皆遇害。

　　爽文，漳州平和县人，徙居彰化大里杙。少充县捕，寻弃去，与匪徒潜行劫掠。大里杙去县城五十里，逼近内山，恣为盗贼囊橐，吏不敢问。先是，闽广间奸徒结党名目，有所谓天地会者。四十八年，漳州人严烟渡海传会，爽文与刘升、陈泮、王芬及淡水之王作、林小文、诸罗之杨光勋、黄锺、张烈、叶省、蔡福、凤山之庄大田、庄韭等均入会。光勋为杨文麟养子。文麟幼子杨妈世与光勋不和，创雷公会与之敌。是年七月，台湾道永福、知府孙景燧闻其事，密饬文武员弁严缉。石榴班汛把总陈和获黄锺、杨文麟及文麟子杨狗等解县。越数日，和又获张烈，械之。摄诸罗县台防同知董启埏释放狗。狗遂约会匪劫斗六门，夺烈而去，和破杀。永福与总兵紫大纪率兵驰赴诸罗，擒数十人，搜得姓名会簿。首犯杨光勋逃逸，旋为摄彰化县台防同知刘亨基所获。永福、大纪审鞠光勋等十八人，皆斩诸市。然彰化匪类根株未拔也。烈等余党，遂窜入大里杙啸聚。是月初旬，大纪巡视彰化，贼方竖旗起事。北路理番同知长庚请大纪驻镇，不许，即日旋府，令中军游击耿世文领兵三百人同景燧赴彰化。景燧至，促新县令俞峻、副将赫升额与世文率兵往捕，驻营于五里外之大墩，谕村民擒献，焚数小村以怵之。贼遂鼓煽各庄会于茹老山。众怨官兵以无辜焚其村，皆从乱。因林氏之族不肯令爽文主名，暂推刘升为首。丁酉夜，贼目陈泮王等从爽文攻陷大墩营，杀赫升额、耿世文、俞峻及千把总兵役等数百人。时彰化守兵仅八十人，景燧、长庚纠集番众掘濠插竹，同都司王宗武、原任知县张贞生、署典史冯启宗、丁艰典史李尔和分门戒严。戊戌，大雷雨，贼抵城下，枪炮莫施。己亥，城中有与贼通者，开门纳之。贼入城，拘景燧。亨基被杀，一女满姑尚幼，有贼扶之出，姑切齿痛骂，贼以刀割其舌，喷血大恸而绝，刘氏一门死者十三人。启宗守监门，为监犯杨牛所害。长庚有膂力，与贼战，手刃二贼，贼磔之，沈其首于濠。宗武及其子死于署前。贼拥景燧至演武厅，迫降景燧以大义斥之，遂与亨基幕友孙南容、施琪、范辉同死焉。

　　十二月庚子朔，贼陷淡水；护淡水同知台湾知县程峻自杀，竹堑巡检张芝馨死之。

　　先是峻与守备董得魁驰赴中港守御。贼党盘山逾岭而入，纠结猫盂庄李同、猫里社黄阿宁、何添等直至新庄，所过附逆者甚众。峻闻彰化陷，退回堑城，至山顶，伏起，峻自杀。贼乘机攻堑城，陷之。峻长子必大怀印从八里坌内渡。贼共推林爽文为盟主，伪号「顺天」，以彰化县署为盟府。本县胥吏刘怀清为伪彰化知县，刘士贤为伪北路海防厅，王作为伪征北大元帅，王芬为伪平海大将军。爽文用乌缎作笠，蟠金龙二，以黄线结蕤，自顶垂背，掠取官幕袍服衣之。其众悉以乌布帕头。

　　乙巳，贼陷诸罗县，摄县事董启埏、原署知县唐鉴、典史锺燕超等皆死之。

　　林爽文从彰化往攻诸罗，留守彰化之贼不过数百人，同伪官稽查出入而已。诸罗城旁无深沟，大雾弥漫，竟日不散。贼闻施枪炮，绕城四呼，而阴使众贼伏城下掘陷之，蜂拥而入，杀启埏及鉴、燕超等。是时贼势四起，南投、猫雾捒等处皆破。南投县丞周大纶、罗汉门县丞陈圣传、署猫雾捒巡检梁永提俱不屈死。署南投县丞洪智为贼掠至大里杙，不杀。府城先闻大墩及彰化之变，镇道议令左营游击李中扬领兵三百人往援。中杨扶病至诸罗，亦死之。贼既得诸罗，争掠财货，骄满自恣，视府城为掌握间物，日聚党饮酒演优；以故府城得预为备。永福遣教授罗前荫、海东掌教嘉应州举人曾中立、幕友刘绳祖驰赴凤山，招集粤义民赴府守御。台湾县知县王露病，不能视事。台防同知杨廷理代理府事，率经历罗伦等步行招坊市义民，三日中得八千人，复乘船至海口，得长年水手一千余人，并调熟番一千人，鸠集工匠，整造器械，以备战守。

　　己酉，台湾总兵柴大纪御贼于盐埕，贼遁去。

　　同知杨廷理亟请大纪出兵，大纪合护安平副将林光玉率兵二百人往诸罗，至铁线闻贼盛，退回三坎店。丙午，大纪领兵出城，丁未，至湾里溪不能进，退守盐埕，是日，贼众数万猝至，兵民力御之，贼愈败愈多，营中贮大铜炮一乃王寅年漂出海中者，火以击贼，贼死无算遂遁，把总高大捷妄传大纪被围，跃马穿城逸去，众皆惶惑，廷理急遣番众追至鹿耳门缚归，戮之民心乃定，守备董得魁于中港败后退保艋舺，同新庄巡检王增錞、署都司易达招募泉籍义勇驻守焉。

　　辛亥，广东义民李安善偕原任彰化知县张贞生、把总陈邦光复彰化城。已而贼复陷彰化，攻北庄，安善死之。

　　安善，广东嘉应州监生。父文焕，于康熙末平朱一贵有功，授职居北庄。及林爽文攻诸罗日，安善在彰化岸里社捐赀招募民番，乘贼攻府，遂与贞生、邦光克复彰化城，获贼伪官杨振国、高文麟等，槛送内地，伏诛。时各路义民中有不肖之徒，焚庄抢掠，胁从者无所归，以故空城仍为贼据。北庄在贼巢后，贼畏其逼。并力攻之。安善赴鹿港军营领铅药回，中途为贼所执，挟至大里杙，不屈，贼支解之。

　　壬子，淡水同知幕友寿同春偕原任竹堑巡检李椿、书院掌教原任榆林知县孙让复淡水厅。

　　先是淡水贼王作、林小文等劫夺淡水仓库，遂居厅事，把总吴淡不屈死，同春被执。贼素重其名，不杀，请受计。同春诡许之，潜遣人杨言内地大兵已到，贼众疑散。同春复约椿、让纠合义民一万三千余人，收复堑城，擒作及余党许律、陈觉、郑加等，斩之。

　　壬子，台湾南路贼庄大田陷凤山县，知县汤大奎、典史史谦死之。

　　大田亦漳州平和人，渡海家凤山县。林爽文滋事，遣党陈天送至南路纠合谋逆。大田偕族弟大韭至阿里港，凌逼富户，出财谷造旗帜。时北路贼退聚窵松、大目降间。凤山诸贼以北路道远不愿往，遂推大田为首，与爽文遥相应援。大奎闻变，募义民千人守城，参将瑚图里领兵出御。伏贼从龟山入城纵火，大奎及其子荀业、典史史谦皆不屈死。瑚图里弃参将印，疾驰至府，府城大震。台湾道永福遣典史易凤翔内渡请兵。

　　癸丑，贼攻台湾府。

　　贼万余由南路攻郡城。杨廷理与经历罗伦、外委王国志率民番分路御之。澎湖左营游击蔡攀龙领兵八百人到台湾，札营小南门五里外之桶盘栈。

　　戊午，广东举人曾中立等募义民讨贼。

　　凤山所属山猪毛系东港上游粤民一百余庄，分港东港西两里，康熙间平朱一贵之乱，号怀忠里，建忠义亭。俸满教授罗前荫等赴庄招集义民，适贼遣其党涂达元、张载柏到庄诱众，即斩二贼以徇。选壮丁八千余人，分为六队，计亩均饷，推中立总其事，领众攻小笃家庄、阿里港等处，牵缀贼势。南路贼庄大田退守南坑仔，北路贼仍聚大目降。

　　甲子，同知杨廷理与守备王大植率兵御贼，千总沈端死之。戊辰，贼围台湾府。

　　林爽文率众由大武垄赴大目降，合南路贼图攻府城。廷理与大植分兵四路巡哨。贼结队往攻盐埕。端至大湾塘与贼遇，奋力交锋，以兵少贼多，遂死之。廷理、大植收军回城。戊辰除夕，贼党伏东门民房，取蔗林枯藤灌硫磺等物密置竹根木栅旁，谋俟三更绕城纵火突入，终夜大雨滂沱，火不得施。

　　己巳，同知杨廷理同右营游击左渊等率兵击贼，败之。

　　渊率义勇二千人出小南门，廷理率义勇二千人出小东门，守备邱成能、李步云率兵斜冲贼阵。贼中枪炮及藏匿蔗林焚死者无数，擒其党陈允等十余人，人心大定。

　　五十二年春正月癸巳，水师提督海澄公黄仕简率兵由厦门渡海至台湾府。林爽文遁回大里杙。乙亥，陆路提督任承恩率兵由蚶江渡海入鹿港。

　　林爽文之将反也，当漳、泉二府人械闘之后。爽文本漳人，恐泉人不同乱，乃邀泉人刘志贤共起事，欲使为泉州人倡。志贤自署理番同知，至鹿港收货税，有泉民林凑等倡义擒之，鹿港得无恙；而府城逼近鹿耳门，镇道严兵防护，以故两海口俱未失。时总督常青驻泉州，调水陆二提督分路渡海赴援。

　　壬午，水师提督黄仕简遣建宁镇总兵郝壮猷率兵进剿南路，台湾镇总兵柴大纪率兵进剿北路。

　　壮猷领弁兵二千二百人，以游击蔡攀龙为之副；大纪领弁兵二千人，以护安平副将林光玉为之副。壮猷行至大湖，遇贼，不得进，遣人赴仕简告警。

　　壬辰，总兵柴大纪克复诸罗县，获伪军师侯元

　　杨廷理以升知州陈良翼素得民心请于永福，檄令代理诸罗时。福防同知杨绍裘来台湾视府事。

　　癸巳，闽安协副将徐鼎士领兵渡海，入北淡水。

　　鼎士兵抵北淡水之艋舺，环绕大河，有义民万余人协同守护。时诸宵小煽动，寿同春开诚劝谕，始得宁辑。

　　二月辛酉，复凤山县。

　　郝壮猷顿兵大湖几五十日，是月丁未，福宁镇游击延山领兵一千人到郡，黄仕简令与安平游击郑嵩同领兵往大湖协剿，延山遂复凤山县。

　　三月丙子，贼复陷凤山县。游击延山、郑嵩、同知王隽皆死之。总兵郝壮猷遁归台湾府。

　　先是凤山城空无人，壮猷招民复业，贼即潜入其中，与外贼消息相间。至是城复陷矣。

　　丁丑，总督将军常青至台湾督剿。

　　常青甫入鹿耳门，即得凤山重陷信，飞札调兵。委同知杨廷理选募义民六千人，分兵协守。时郝壮猷以失律受诛，黄仕简、任承恩皆革职解京治罪，其水师提督印务交常青代理，陆路提督印务以江南提督蓝元枚代理，领浙兵三千赴鹿港，并参赞军务。原任两湖总督李侍尧代常青总督闽浙，筹办军需，驻札厦门。先是任承恩在许厝寮剿贼，千总黄荣、吴联贵阵亡，承恩以兵少贼多，深沟高垒为久驻计。林爽文分党啸聚，自大里杙外，彰化之乌日庄、大墩、八卦山等处，诸罗之斗六门、水沙连、庵古坑等处，任意出没，肆行焚劫。愚民无力支拒，相率从贼。是以日聚日多，披猖殊甚。

　　己未，贼攻台湾府，同知杨廷理、游击蔡攀龙等击败之。

　　庄大田率众分攻大东门、小南门，其党庄锡舍攻大南门，番妇金娘攻小东门，北路贼许尚等分攻大、小北门，贼众蚁聚数万，旗帜分列，枪炮若雨。安平副将丁朝雄于红毛城中得旧贮大炮十余座，堀地得大炮子百枚，连夜运置各营盘，贼至轰击之，直达数里，杀贼甚众。先是锡舍有弟达德，劝锡舍归顺，遣庄丁庄允赴郡告其族庄子才，为差役所执。廷理审问得实，使子才作书谕之。先一夕，锡舍乘间由大南门入，将军常青大喜，令率党出城建功。大田犹不知也。是日，贼四面攻城，及夕将退，锡舍倒戌相向，呼声震天。廷理与攀龙等乘势追杀，贼大败走。锡舍仍往札大湖。自是贼匪或时出侵扰，或假道攻击，俱先期预知者，锡舍败其谋也。

　　夏四月，贼陷麻豆等三十庄，千总卢思聪战死。

　　五月己巳，总兵柴大纪与总兵普吉会于土库，议攻斗六门，不果而还。

　　贼之方起也，漳人仗贼之势，尝凌泉人。及黄、任两提督兵至，贼稍敛，则泉人又仗官兵之势凌漳人。然各村民尚未为所胁也。自常青至台湾，诸将虑兵少不敌，甫交绥即退。贼得其暇迫胁各村，不从者辄焚杀。官兵亦皆自保而莫之救。于是泉人亦皆弭首附漳，遍地皆贼矣。

　　甲戌，新任淡水同知徐梦麟会副将徐鼎士、都司朱龙章往白石湖山下安抚漳、泉、粤诸庄居民。

　　初，淡水自寿同春克复之后，庄民尚能和辑，而白石湖、金包里、七堵、八堵、三貂等处之漳、泉、粤诸庄民分党互杀。漳人半屯于白石湖山上。梦麟领印渡海，抵艋舺，延同春为幕友，驰檄晓众。会鼎士、龙漳及新庄巡检王增錞抵山下，就抚者仅数十人，梦麟挈回安置。越五日，复往山中，人争来就抚。金包里、七堵等处闻风解散，不下万余人。

　　丁丑，将军常青督兵克南潭。

　　时庄锡舍擒伪女军师金娘、伪元帅王坑郎及贼党林洪，伏诛。

　　乙酉，福州将军恒瑞同温州镇总兵魏大斌率兵至台湾府。六月甲辰，同知徐梦麟等会兵进屯大甲溪。

　　大甲溪者，两山对峙，南漳化，北淡水，中隔一溪，迫近牛骂头、葫芦墩、红圳头，与大甲杙唇齿相连。时溪南皆贼，惟千总袁良熺率兵二百余人同义民共御，力疲粮匮，各怀去志。梦麟招集义民，倚溪扼险，请于参赞蓝元枚发兵来援，令工铸大小炮二百余位，屡用攻贼，贼多败溃，淡北恃以无恐。

　　贼围诸罗县。

　　诸罗为南北之中，林爽文必欲陷之，日夕攻围不止。柴大纪与兵民固守，募人间道夜行抵府告急。

　　庚申，总兵魏大斌援诸罗。

　　常青檄大斌与副将詹殿擢领兵赴援，扼于鹿子草。复令游击田蓝玉率兵由海道往，亦为贼所截。

　　秋七月壬申，参将特克什布、游击张万魁率兵援诸罗。

　　再自鹿子草进剿至庄口，伏贼四起，我兵被伤甚众。

　　八月辛亥，贼犯大营，常青与参赞恒瑞击败之。

　　常青将于是日进援诸罗，署知府杨廷理言：『郡城外尽为贼踞，淫潦淋漓，水平四野，新调之兵十病五六，若我兵一动，贼必乘虚攻郡，轻重得失，不可不审』。常青踌躇未决，贼侦知官兵将北行，果分三路直犯大营。常青与恒瑞亲统兵民杀退之，乃不果行。

　　甲寅，副将贵林、蔡攀龙、参将孙全谋、游击杨起麟、邱能成分兵进援诸罗，失利；贵林、杨起麟皆死之。

　　自是贼匪无日不觊觎盐水港，而诸罗之围愈密。

　　九月庚午，参赞恒瑞率兵援盐水港。

　　贼攻盐水港甚急。恒瑞统满汉兵三千赴援。自是日至壬申，屡战皆捷。贼围暂解。先是，诸罗募人至郡运饷，皆由内山盘绕而来，道路艰险，贼觉之，四面阻扼，粒米不得入城。城中斗米一千七百文。知县陈良翼素有惠于民，民食尽，至以油■〈米凡〉充饥，终无散意。折屋为薪，取旧土墙煮硝配火药数千觔以备贼。贼方力攻盐水港，故诸罗火药已尽。而贼久不至，城获全。

　　冬十月庚子，副将徐鼎士等分路剿贼，败之。

　　福州城守左营都司敏禄领兵一千人，自五虎门放洋至淡水，与徐鼎士等会于大甲溪，分兵六路进剿。鼎士与守备潘国材抵南埔遇贼，梦麟、敏禄至山顶遇贼，各贾勇麾击，贼大败，斩俘及获军械无算。寿同春领义兵驻乌牛栏，抵三十张犁，马蹶为贼所执，死之。

　　丙午，淡水官兵、义民攻大肚溪贼营，约鹿港兵会剿，鹿港兵不至。

　　时广东右翼镇在鹿港，梦麟等札约分路赴大肚溪应援。是日，鼎士等进攻大肚，先于蛇仔仑焚贼目何有志巢穴，贼众越山而逃。鹿港兵不至，遂收军回牛骂头，去大里杙十余里。鼎士等分札南北两营以待之。复遣粤贡生张凤华及淡水厅役王松密结生番，资以布疋盐菜等物，使伏内山要隘，截其冲突。番众踊跃，力助官兵，杀贼无算。

　　癸亥，协办大学士福康安率参赞海兰察等统兵抵鹿仔港。

　　先是，八月中奉旨，以协办大学士、陕甘总督福康安为将军，及内大臣海兰察等为参赞，统领巴图鲁侍卫一百二十余员，调湖南兵二千人、贵州兵二千人、广西兵三千人、四川屯练番兵二千人至闽。壬戌，自崇武澳放洋，一昼夜数艘尽抵鹿仔港。福康安先驰檄招徕，并户给「盛世良民」旗号，谕令归庄者免死。

　　十一月辛未，参赞海兰察大破贼于牛稠山，诸罗围始解。

　　甲子朔，福康安登鹿港，札营。丁卯冬，海兰察等领巴图鲁侍卫数十人至八卦山探望贼势。八卦山距鹿港二十余里，贼所聚处也。索伦佐领阿木勒塔、三等侍卫哲克尧先飞马径至山下，遇贼百余迎敌，射死三人，活擒二人以归；贼惊，以为自天降，各散去。戊辰，诸将议从八卦山进攻大里杙。福康安以诸罗围久，兵民饥疲，危在旦夕，当急援之。乃分兵攻大甲，声言先伐大里杙，以牵贼势。己巳，亲率大兵分路攻杀，连克仑仔顶、仑仔尾、柴林脚、西势潭等十五庄，长驱至牛稠山，山距诸罗城六、七里。贼拥众二万余屯札山眷，阻溪自固。见官兵至，四面环绕而下。海兰察命义民向左斜行，各省兵向右斜行，自统巴图鲁作马队及四川屯练番兵居中。戒左右军曰：『视马队进则卷入贼军后面，不则无前也』。戒中军曰：『距贼不至百步勿发枪炮箭』。乃先率马队越溪冲入贼阵，左右军遶出贼后，高据山腰，枪箭齐发。贼大败奔窜。酉刻，大军抵诸罗城。城中官民出迎，皆饥羸无人色。福康安令悉运贼庄所贮粮入城，米价顿平。贼气大挫。

　　甲申，官军进剿斗六门，克之。

　　诸罗围既解，福康安令海兰察等领巴图鲁侍卫督催各队官兵往来剿捕。旬日之间，毙贼无算。林爽文招集余党，拒守斗六门、大埔林、庵克坑等处。尽驱其党之妻孥老幼及其眷属，悉入大里杙巢穴，以胁众心。海兰察等率兵甫至马稠后庄，贼据山放炮。海兰察与恒瑞自山梁进攻，追至大排竹。贼于溪沙下筑隘壅水，以阻官兵。巴图鲁侍卫等先奋勇越过溪面，贼决水未就，而我军已尽济，杀退之。先是福康安、乌叶哈达领兵千余人由茅港尾进剿，以通府城道路，并檄调知府杨廷理领义民北来会合。廷理领义民一万二千人札营三坎店，连日贼匪麇至，廷理率义民涉水冲截，诸贼散而复聚者三。适乌什哈达等自北路引兵到府，与廷理相遇于茑松，贼乃望风而溃。海兰察、恒瑞等乘虚连攻大埔林、庵古坑皆捷，星夜疾驰至斗六门。时贼盘踞已久，密于各路口堀坑阱，削竹插地以陷马足。官军由田中进，力夺贼营，痛加歼僇，遂收复斗六门。西螺逆民均投顺。乙酉，大兵札水沙连。丙戌，剿捕虎仔溪、万丹庄，南投、北投等处悉平。

　　丁亥，协办大学士福康安率参赞海兰察、恒理等攻大里杙，克之。

　　贼首林爽文遁走。

　　大里杙东倚大山，南绕溪河，爽文砌筑土城，罗列巨炮，内设竹栅两重，外则沟磡重迭，颇为完固。海兰察等进迫溪边，贼乘我兵未集，出城四击。巴图鲁争先搏杀，毙贼甚多。既夕，我兵伏沟坎间，贼万炬来索战。我兵在暗中，贼不能见，而我兵视贼则历历可数，发枪箭无不中。贼自知失计，遽灭火击鼓来攻。我兵又从鼓声处击之，杀死无算。诘朝，海兰察等由西南、西北分路攻入贼巢，射杀贼目林素、林成等二百余人，生擒伪彰化县刘怀清及贼目张火、蒋挺、林茂、何从龙，始知爽文已于夜半挈眷走据集集埔矣。遂铲平大里杙城堑，烧其巢获，大小炮一百六十余座、乌枪二百三十余杆、谷数千石、牛八百余头，其余器械不可胜计。令将枪炮器械运往鹿港存贮，以牛谷赏给兵民。凡胁从者俱释归庄安业矣。

　　十二月戊戌，官兵攻集集埔，克之。

　　集集埔前临大溪林。爽文就高岸迭石为陡墙，长数里，其所豫营扼险处也。是时贼尚拥众二万余人。海兰察率巴图鲁侍卫奋勇渡溪，飞炮冲破石墙，四川番兵腾而上，枪箭齐发。贼大溃，堕崖赴壑及淹毙者无数。爽文走入生番。福康安传各社通事，加之奖励，令宣谕诸生番缚献爽文。有水里社通事杜孚者，素受爽文厚贿，匿其孥。随军教授郭廷筠侦知孚乃集集埔杨振文、曾大源佃户，荐二人带官兵、义民往谕之，遂缚爽文父林劝、母曾氏、弟垒、妻黄氏，送交大营。

　　壬子，官军进剿小半天，克之。

　　贼踞小半天山为死守计。山路西面陡绝。海兰察等率将士攀藤缘壁而上，贼乘栅投石放枪。四川番兵踊跃争先，拆其木珊。贼溃，退据水里社、埔里社等处。福康安令普吉保等带兵攻埔社以截北路，海兰察等攻水社以截南路，凡穷追五昼夜。林爽文窘蹙，逸出朴仔犁，仅存百余人而已。

　　五十三年春正月丁卯，获贼首林爽文，槛送京师，伏诛。

　　爽文潜出觅食，遂就擒，并获贼目何有志等七人。爽文之弟跃兴逃至竹堑山坑，亦为官军所执。台湾北路皆平。

　　丁丑，大学士福康安统兵剿台湾南路诸贼。丁亥，收复凤山县。

　　南路贼退入大冈山、水底寮等庄。福康安以水底寮在台湾极南，负山面海，地势险远，遣四川副将张芝元率兵五百人，同知府杨廷理前往安抚；仍亲率大兵南下。乙酉，至台湾府，札营于穆崎潭。丁亥，师至南仔坑。贼据险抗拒，我兵大破之，贼奔溃。官军乘胜冒雨而进，收复凤山县城。时南北逸匪窜入水底寮者，尚桀骜不受抚。海兰察等沿山抄戮。贼复聚众到海岸拒战。官兵迫之，贼投海及相挤溺死者尸流如雁鹜。

　　二月戊戌，获贼首庄大田于琅峤。癸卯，磔诸市。台湾平。

　　庄大田之在南路也，虽与林爽文同逆，然各自号召不相下。乘官兵未南，益焚掠聚粮为旅拒计。已而又思出降。谋未定而大军已至牛庄矣。水底寮既败，大田遁入琅峤，在台境山背景辽阻。福康安令乌什哈达等率兵由海道进，海兰察等率兵由山路进，自督大兵至风港，越箐穿林，行三十里。贼从树林中突出，官兵四面合围，自辰至午，杀贼二千余人，投海者皆为枪炮所毙，遂获大田与其弟二人、子三人及贼目许光来、简天德、许尚等四十余人。各社生番复缚献贼匪三百余人，尽杀之。癸卯，械大田抵郡城，病亟，将军常青命速磔诸市。时南北贼党先后俘获枭示。凡传会之严烟、首陷大墩之刘升、投诚复叛之陈泮，均槛送京师，即伏诛，无漏网者。

　　五十七年秋七月，泉州奸民苏叶老谋作乱，事泄，伏诛。

　　仙游县奸民刘拔等谋作乱，事泄，伏诛。

　　六十年春三月甲子，台湾匪民陈周全作乱，陷鹿港，同知朱慧昌、游击曾绍龙、外委任尚标死之。乙丑，攻彰化，右营游击陈大恩出据八卦山，副将张无咎、知县朱澜等就之，皆遇害，城陷。典史费增运、千总吴见龙、郭云秀死之。

　　周全，同安人，生长台湾。乾隆五十七年回籍，与同安匪民苏叶老谋反未成，事败，逃至凤山，与陈光爱结会，再败，逃至彰化湖仔庄泉州人马江家复谋反。潮州人陈容，即陈光辉，漳州人黄潮、黄亲分漳、泉、粤三股各招千人作乱。周全称长。拜晋江人洪栋为军师，陈光秀、许篇、阮四、吴加令、杨成佳皆封伪将军。诡言内地朱一贵之后朱九桃有海船数千，将以三月十五入鹿仔港。令旗书「大盟主朱」。又刻木印，四角刻「竖仰攻济」四字，中为桃形，桃中刻小「朱」字。其党皆以朱为号。甲子黎明，攻破鹿港，围同知署。慧昌持刀御贼，杀毙贼目陈光秀。众贼齐入，遂遇害。鹿港营亦破，绍龙、尚标皆战死。大恩屯八卦山为城声援。乙丑，贼攻彰化西门，都司焦光宗拒守，炮伤贼颇多。贼绕攻入八卦山，大雨，官兵火绳淋湿，枪炮莫施。贼乘雨夺山，殊死攻。大恩见事急，燃火药自焚。城中见八卦山火起，无固守心，贼遂入。增运、云秀、见龙皆战死；光宗自刎，未死，民人匿之。贼释狱囚，掠仓库，出榜安民。群贼因乘雨攻山，衣湿，就周全取衣。周全令各当铺暂借。众贼因肆掠，民大怨，乃相谋逐贼矣。

　　丁卯，提督兼台湾总兵哈当阿、台湾府知府遇昌以兵九百人讨贼。戊辰，至湾里溪，阻雨溪涨，弗克进。贼攻斗六门，千总龙升腾击败之。

　　郡议以郡城根本重地，林逆之乱，台湾道杨廷理固守得民心，乃与中军游击潘国材、留守哈当阿、遇昌以游击麦瑞水陆兵九百人剿贼，令安平副将陈上高率哨船赴鹿港堵截。戊辰，至湾里溪，大雨水涨，不克进，遂驻之。是日，斗六门贼王快数百人与陈周全应，乘雨夜攻斗六营。守备吴大瑞出援彰化未返，千总龙升腾御之。贼畏营中枪炮，以方棹侧转车轮水，上铺浸湿棉被，贼藏棹后，推拥而前。升腾约军士持鸟枪不发，度贼近，升腾亲燃大炮击；棹破，乃排枪齐发击贼，死伤甚众。又先日因雨预备斗篷一百具，以是兵带雨战，火绳不湿。贼已败，守备吴大瑞亦至，贼走散。时升腾兵仅百人，破贼千余人，皆壮之。

　　己巳，贼出攻田中央社，武生林国泰率义兵击败之。汀州府同知沈扬招义民逐贼，鹿港廪生杨应选集义民应之。都司焦光宗亦以林国泰义民至。贼溃走，遂复彰化。鹿港贼亦溃。

　　扬以督抚委查工程至彰化，遇变匿城中民房，密与贡生吴升东谋约应选及大肚、鹿港各处义民皆起。己巳，贼出掠山仔脚、田中央社，武生林国泰率庄民击败之。贼惧，不敢驻城中。伪军师拱栋先遁。光宗自田中央率义民至自西门，入城内，义民大呼逐贼。贼众惊溃，遂复彰化。鹿港贼亦为义民逐走。

　　提镇哈当阿分兵守嘉义县，台湾道杨廷理发乡勇一千人赴湾里溪，添兵守鹿耳门。

　　是时彰化、鹿港已复，镇道皆未知也。提镇闻嘉义县北虎尾溪渡船为贼焚断，恐嘉义失守，分兵二百人令守备林国升赴嘉义协守。各庄义民首张添锡、生员张田玉数千人夜扎筏渡虎尾溪，从原任知县单瑞龙协守县城。壬申，收复。奏闻，以沈扬署鹿港同知，单瑞龙署彰化县。

　　甲戌，埔心庄民获贼首陈周全。

　　贼众既溃，周全只身南遁，至埔心庄，乡民陈圻、庄南光诱执之以献。守备吴大瑞亦与义民景邱山获贼目陈光辉。马江为铺民所杀。各路报获余贼甚众。

　　丁卯，南路贼郑贺谋乱，获之。

　　南路贼郑贺绰号红面猴，往凤山中州，与陈光爱余党许强善。闻提镇赴彰化剿贼，意郡城兵单，谋作乱。陈喜、黄皮、李和尚、邹茂、郭旭等附之。贺夜往邀许强。强先见台湾道示云：『各贼投诚，或能擒贼自效，皆免罪』；乃阳许之，饮以酒，乘醉擒贺以献。陈喜等至大目降，亦为网民郭猴助、义民首方耀汉等所获，解郡。南路平。

　　提镇哈当阿、护北路协副将吴大瑞、知府遇昌分捕余贼，搜各匪巢，毁之。

　　夏四月甲申，哈当阿至鹿港，增水师兵二百人守之，增陆路兵二百人守彰化。

　　丁亥，陆提督乌兰保以水师兵二千人自蚶江渡至鹿港。

　　乙未，获洪栋。

　　洪栋，晋江人，生长兴化打廉庄。陈周全破鹿港，栋教周全约束贼党，不得掳掠。及入彰化城，栋又出示安民，故两处民居得无伤破。及群贼肆掠，义民乃起。栋见势败，携妻子先遁。至是为义民首监生洪绍彤、生员林超英执献，解郡。王快至嘉义，亦被获，与贼首陈周全俱伏诛。

　　陆提督乌兰保、水提督哈当阿搜剿贼党二百余人，诛之。

　　漳泉民人素分气类林爽文之乱，泉人为义民击贼。陈周全以泉人谋逆，漳人亦为义民败之，民间颇以为口实，将谋械闘。又乌兰保兵至台湾，传闻内地大兵且至，乃止。

　　是年，南安艇匪寇闽海，权铜山营参将李长庚击走之。

　　嘉庆元年春，铜山营参将李长庚率督标千总王得禄等追败安南艇匪于海上。

　　得禄等追艇匪至獭窟、永宁、万安、佛堂澳等处洋面，先后击沈盗船四艘。

　　二年，漳州云霄镇奸民陈兴等作乱，游击陈名魁抚平之，兴伏诛。

　　兴等啸聚梁山，掳人勒赎。名魁招降之，其党三百余人皆就抚。兴与吴龙、吴天三人脱逃，搜捕就戮。

　　三年春三月，闽安协副将庄锡舍击败海贼蔡牵于斧头澳。

　　蔡牵，泉之同安人，初佣工自食，继为海寇。时当事者方急艇患，牵与林阿全等各号以数十舶横海中，而牵尤猖獗，为浙、粤、闽三省患。

　　五年，海贼蔡牵犯台湾鹿耳门。

　　时官兵退守安平，商船悉为贼有。牵自是垂涎台地。

　　九年夏四月，蔡牵复犯鹿耳门，寻引去。　

　　初，牵之去也，杨言越五年当再来。至是自鹿港入鹿耳门。值雨甚，北汕炮不得发。贼冒雨登岸。官兵皆溃，游击武克勤、守备王维光皆遇害。贼燔木城，毁炮台，抢铁炮大小五十余架。总镇爱新泰屯安平，道府俱札郡城大西门，以安平为全郡咽喉，大西门为通海要津也。越二日，贼夜烧鹿耳门文馆。五月三日，自鹿耳门入，焚官军哨船三号。义民、乡勇、营兵、番卒布满海岸莫能救。于是商船无所恃赖，各赴贼纳贿自全。十三日黎明，东南风发，贼乃载重利而去。

　　冬十一月，蔡牵复犯鹿耳门。

　　至明年二月乃去。

　　十年冬十一月，蔡牵由沪尾入鹿耳门，遂陷凤山县。

　　先是四月间，牵拥百余艘至淡水停泊，厚结山贼洪四老等，辗转招致，乃伪造光明元年逆示，自称镇海威武王。是月，在沪尾起事。署都司守备陈廷梅与战不利，死之。郡城戒严。总镇爱斯泰、知府马夒升提兵援台北，牵即遣其党径至凤山。凤山贼吴淮泗首应之。巡道庆保檄台防厅钱■〈雨上澍下〉率把总曾瑞、王正华等领乡勇屯番往援。继命署守备陈名声假三品顶载以行。未至而凤山已失守。■〈雨上澍下〉与凤山令吴兆麟遁入粤庄，名声收兵共谋回埤头。粤兵送至淡水溪南遇贼，官军后队药桶火发，队乱，贼截杀兆麟于砖窖庄，■〈雨上澍下〉仅以身免，与名声入处粤之内埔庄。南路贼陈棒、叶豹、黄灶、李琏、卢章平等攻游击吉凌阿于楠梓坑。凌阿以援凤山屯兵在此，仅三百人，屡败贼。会粮尽，以计拔营归。比贼觉，已入郡城矣。

　　十二月，蔡牵攻台湾府，巡道庆保等率兵御之。

　　初，爱新泰闻牵入鹿耳门，归保郡城，留马夔升守嘉义，而大槺小榔、盐水港、萧拢、北埔诸庄山贼俱起，南北路声息不通。台湾令薛志亮自海口步入武馆溪，开城谕众。岁贡生韩必昌、陈廷璧等首领义旗，募得义首二百五十人、义民逾万。庆保先遣岁贡生游化往东路和闽、粤庄，再淤海口添建木城，起小西门、越大西门、迄小北门，计二千余丈，凡三日而成，从三郊总义首布政司经历衔陈启良之请也。牵踞舟中旬日，是月初五日始出攻安平。诘旦，遂攻郡城。而郡城内外布置周密，贼无所乘。是日贼退，附郭居民争挈家入城，哄声动地，一夜数传贼至。守西关木城把总陈鸿禧，镇稿房鸿猷之弟也。鸿猷有异志，欲召鸿禧以乱军心。鸿禧出不意，与众争越城门，军装尽失，而于所遗军装得通贼白旗，乃治鸿猷及鸿禧罪。因是内防益密。

　　浙闽水师提督李长庚率舟师援台湾。

　　二十四日，爱新泰会中营分路出哨，失利，千总薛元勋殁于阵。爱新泰被困，吉凌阿力救乃出。会李长庚以是日统舟至鹿耳门，城中增气百倍矣。

　　十一年春正月，水师提督李长庚同澎湖协水师副将王得禄等大破蔡牵于安平港。

　　牵之围台湾也，凿巨舟塞鹿耳门，以阻外援。长庚命得禄及署金门镇许松年驾小船由安平大港入。是月初五日未刻，风势利，官军扬帆冲击。得禄左手指被铳伤，战不退。贼船中火礶发，悉焦烂就擒。牵率余贼退保洲尾。

　　二月，水师提督李长庚与总镇爱新泰等攻蔡牵于洲尾，克之。蔡牵由鹿耳门逸去。

　　时蔡牵虽保洲尾，而山贼攻城愈迫。贼初不敢迫城，后倚林荼以避枪炮，遂薄城下。是月二日，巡道会伐菻茶，三郊义首领众继之，郊众请攻洲尾贼巢，未决，会总镇爱新泰至，遂会长庚水陆夹攻。郊众先行至凹仔社，有贼寮，焚之。洲尾贼家近寮者，多以是日归寿福德神，其远贼在寮复无设备。长庚遣副将王得禄率舟师遶出其后，烧毁贼船五十余艘。贼首陈番等望风逃命。翼日，爱新泰等进收桶盘栈，贼首陈棒不战而溃。蔡牵穷蹙谋窜。官军力拒不得出。初六夜，牵密遣人驾杉板船探路。潜拔碇起航，天色微明，乘潮急遁。兵船起驾不及，发枪炮轰击，黑焰遮天，贼船无烟障蔽，故得冲出，顺风而南。贼目陈棒、吴淮泗、许和尚、陈番等以次擒获，伏诛。

　　官军复凤山县。

　　总镇爱新泰会新到之延平协张良槐、北协金殿安、参将英琳等领兵南下，次埤头，守备陈名声、同知钱■〈雨上澍下〉俱至自内埔庄会剿余贼。凤山平。

　　三月，蔡牵攻噶玛兰，土民陈奠邦、吴化等率众御，却之。

　　噶玛兰本名蛤仔难，在淡水东北三貂、鸡笼大山之后，社番地也。三面负山，东临大海。自三貂至乌石港三十余里，皆山石无地。自乌石港至苏澳，山下绵亘不及百里，一望平畴，溪港分注，实天生沃壤也。乾隆末，有漳浦吴沙者久居三貂，好侠，通番市有信，番悦之。沙招三籍流民入垦。以嘉庆元年，于乌石港南筑土围垦之，即头围也。二年，沙死，侄吴化代理其事。复有吴养、刘胎先、蔡添福等附之。番性愚，不事耕凿，故视地不甚惜。化等益进垦，渐开至五围。四年，其众诡名苏长发赴省请收入图籍。藩司刘栻檄府察之。淡水同知李明心议以蛤仔难远距淡城五百余里，深林密箐，迭嶂重峦，人迹罕至，三十六社生番性同枭獍，勿许便。然三籍人众亦未议逐出山封禁，民垦自若。及是，蔡牵至乌石港，欲取其地，使人通谋共垦。众患之。贼舟有幼童被掳者，乘间登岸，遇其父匿之，贼索不得，扬言且灭头围，众益惧。吴化与陈奠邦等谋，今通贼，官兵必讨，不如拒之，且以为功。乃夜定计，集乡勇并各社番伏岸上为备。贼犹未觉。晨入市货物，众缚之，得十三人，并贼目。牵闻之怒，连帆进攻。众断大树塞港，贼不得进。拒敌久之，贼败去。化等以所擒献将军赛冲阿军前。

　　夏五月，蔡牵复犯鹿耳门，将军赛冲阿督福宁镇总兵张见升、澎湖协副将王得禄击走之。

　　赛冲阿以三月朔至台湾，四月望北巡嘉义。是月十七日，蔡牵再踞鹿耳门劫商船。二十二日，赛冲阿自嘉义回郡督战，值海涌舟师不得前。赛冲阿怒，遣千总林青高持令箭出督。于是见升、得禄率众军直迫蔡牵。牵大败，麾众船冲浪出，溺死无算。自是不复觊觎台湾矣。

　　是年，永定县民詹立长谋乱，为乡众所杀。

　　立长居湖雷市，窝藏漳州贼匪二百余人，欲行劫掠。事露，乡众杀贼六人，并杀立长；余贼败散。

　　十二年秋七月，南澳镇总兵王得禄击败海贼朱濆于大鸡笼港内。濆窜入噶玛兰之苏澳。九月戊午，得禄会台湾知府杨廷理率兵大破之，濆遁。

　　闽海巨盗，自蔡牵外，朱濆最炽，而与牵不相能。濆尝挟夷艇窥金、厦、漳、泉为之戒严。是时，濆在广东大菜芜外，洋为澄海协副将孙全谋所追，窜入鹿港、淡水一带伺劫。得禄自铜山放舟渡台，夜至大鸡笼澳，见濆船潜匿港内，率兵直前攻击。濆由台湾山后逃至噶玛兰，大载农具泊苏澳，谋夺溪南地为巢穴。五围头人陈奠邦告急。廷理乃与得禄会同水陆赴援。先是，噶玛兰有浊水溪，逾溪而南，地土尤旷，民未往耕焉。有潘贤文者，由彰化县岸里社番通事徙居于是。土人称溪南为东势，溪北为西势。自头围至五围，皆在西势。贤文独处东势之罗东社。濆欲得东势，思结于贤文。漳人李佑阴与通焉。廷理廉得其实，使持札告贤文等，晓以大义，并赉众番哔吱十板、红布五百疋、番银千饼。贤文大悦，而众番亦皆鼓励，乃设木栅于海口捕通贼者。佑惧，挈妻孥入于贼舟。九月九日，廷理自艋舺入山。四月而至五围，集耆老抚慰之。义首林永福、翁清和等愿率精壮效用。时濆踞苏澳港内，得禄以舟师追至港口。港中宽外狭，贼以巨缆缠铁锹横沈港口。廷理令永福等领番勇穿山辟路，以达苏澳，与舟师会。令贤文率众断贼樵汲。戊午，得禄以舟师进攻，永福等自澳后夹攻之。自午至申，凡焚贼舟三，沈其大舟一，获二舟。贼以十六艘顺流东遁。

　　十四年秋八月，水师提督王得禄、邱良功等率舟师大败海贼蔡牵于鱼山外洋，追至黑水深洋，牵投海死。

　　得禄同良功统闽浙两省水师，连■〈舟宗〉南下，遇牵于鱼山外洋。令总兵孙大刚、副将谢恩诏、参将陈登、游击陈宝贵等各兵专击蔡牵本舟，伤毙贼匪无数。牵势窘，乘夜南逃。官兵船追至黑水深洋。得禄额角手腕俱被炮伤，晕绝复苏。是时已迫牵舟，得禄令弃兵用铁钩钩其舵，连抛火斗，烧坏牵舟■〈舟皮〉边尾楼。牵知不得脱，与妻子及同船伙盗俱落海死。

　　冬十月，海贼朱渥率其众至定海乞降；总督方维甸遣福州知府朱桓往受之。

　　渥，濆之弟也。是年，濆为总兵许松年所毙，渥继领其众。是月，渥扬帆进泊连江县定海请降。总督方维甸与巡抚张师诚议合，乃遣桓往受之。

　　十六年春二月，水师提督王得禄击败海贼黄治于乌坵外屿；治弃舟遁，寻捕获，伏诛。

　　黄治即海上所号深沪治也，素在海坛一带洋面行劫。得禄督饬各舟师剿捕，陆续焚击淹毙无算。治与其党四散奔逃。十三日，复遇贼船于乌坵外屿。得禄令镇将上下兜围，治穷蹙，夜遁入山，捕戮之。是时海上尚有吴属、黄茂等帮，先后俱为得禄剿灭，闽洋肃清。

　　道光四年冬十月，凤山县民杨良斌等作乱；台湾知府方传穟督兵讨平之。

　　是年五月，凤山县打鼓山鸣园竹生花，民间以为昔林爽文反有此兆，讹言四起。有许尚者，凤山广庄人，业卖槟榔，素结诸无赖，群盗悦之，为乡保所告，惧捕，遂与良斌及蔡双弼、张仔来、高乌紫、王曾、沈五老、徐红柑、林溪番人潘老通谋反，期以十月十一日。尚庄人刘黄中微闻其谋，留诸家劝之，不使尚出。传穟闻有盗，檄县急捕。署令刘功杰捕尚及良斌不得，焚其居，迹至黄中家，黄中遂以尚献，械系送郡。传穟讯得反状，言于镇道曰：『许尚之党俱在，事破必速乱，埤头无城，宜增兵防。且台地匪民啸聚甚易。曩者南路有事，则北路起应；北路有事，则南路骚动。郡兵常苦为所掣。今宜及未起，速备北路，俾我得专力于南』。镇道然之。使台防同知杜绍祁、县丞陈嘉植、都司翁朝龙以郡兵二百协守埤头。埤头者，凤山县治也，旧县毁于林爽文，移治此地，仅树竹围，又毁于蔡牵，故虑之。尚之被获也，其党将散，良斌不可。众乃推良斌为首，聚议黄梨山中。良斌制刀杖，使潘老通借炮于番通事潘巴龙。以林溪为伪军师、王曾为伪都督，领红旗；李川、郑荣春为正副先锋，领乌旗；蔡双弼以下皆为头目，分招贼徒，约二十四夜攻埤头，戕官据地，即乘胜攻郡城。使吴赐潜结郡中匪民为内应。议既定，二十一日，溪至埤头市五色绸制旗。溪故县中白役侦贼者，阴为贼主谋，官所往贼先知之，故其谋甚密。溪市得绸，使人持往，已将饭而后行。其母诘知，出首。乃获之。讯未即服。良斌闻溪被获，不待众集，二十二夜遂以贼数百人分西北两路攻埤头，杀苦苓门汛兵，自竹围隙处以入。埤头先有备，绍祁、功杰守县署，朝龙、嘉植守仓。贼至仓，朝龙挥兵击之，贼走。其县前贼亦为乡勇击败退。参将某闻变，拥兵火药库不出。翼日语朝龙曰：『贼虽败，必且大至。埤头仓署皆不可守，火药库有土垣，四面阻水，昔蔡牵攻不能破，可速据此』。朝龙惑之，遂移兵以入，文官相率随之。民大惶惧奔逃，奸人乘间抢掠。二十三夜，郡中闻警，传穟与署台湾镇赵裕福、中营游击杨俊督师援凤山。许尚犹在府监，斩之而后行。二十六日，至埤头，撤功杰，使绍祁回任。总镇亦撤其参将，以朝龙代之。传穟乃督民夫增补竹围，招抚逃民，自首者免罪。贼自埤头走黄梨山，竖旗招众。各路兵屯乡村守要隘，所在匪民观望，无敢应者。吴赐至郡城，为台湾令李慎彝所获。王曾、李川、蔡双弼以下皆伏诛。良斌驾小舟入海，逃至彰化，县令李振青获之，送郡。南路遂平。

　　六年夏五月，彰化、嘉义二县闽、粤庄民滋事；总督孙尔准渡海至台湾，讨平之。

　　彰化县属贼匪李通等挟粤民黄文润搜赃之嫌，纠众闘抢泄忿，附近匪徒造布闽粤分类械闘之言，乘机焚抢。数日之间，蔓延及嘉义县。提督许松年适在台巡阅，集众讲和，闘益甚。尔准得报，虑台地南北袤长，提镇重兵俱驻彰化南界，匪徒势必北窜，淡水兵力未能策应，檄调闽安副将邱永福、澎湖游击谢建雍带兵三百由五虎门对渡八里坌，疾趋艋舺，以阻其北窜之路；又调金门镇总兵陈化成带兵五百，斜渡鹿港围捕，使不能逃遁入海；而自驰赴厦门，以调度策应。已而闻匪徒掳抢抗拒，尔准乃率长福、连罗等营及水师兵一千克期径渡。是时，全台民心皇皇，谓总督统兵渡台，必兴大狱。尔准查明滋事根由，惟首恶拟重辟，附和胁从者悉宥之。时台民苦三湾番割为患。番割乃汉奸能通番语、与生番贸易、入内山娶番妇者。有黄斗乃、黄武二、邹阿壬、徐阿来、温阿罄等盘踞三湾，为著名番割，往往散发改装，带引生番，潜出劫掠。尔准密授机宜，令总兵陈化成、游击谢朝恩、谢建雍等分路而入。匪徒窜匿后山，峭壁悬崖，趾不容寸。将领等攀葛附藤而上，生擒黄斗乃、黄武二等二十余人，置之法。台人大快。

　　十二年闰九月，台湾嘉义县张丙、陈辨倡乱杀；知府吕志恒、知县邵用之、陆路提督马济胜讨平之。

　　是年九月，嘉义县民吴赞牵控张丙抢米，知县邵用之不辨包米，悬赏严缉，丙遂率党詹通纠众倡乱。会著名贼陈辨及党陈连与粤庄互抢牛芋，起衅相攻，闻丙等起，与之合，遂杀知县邵用之。知府吕志恒轻骑行县，亦道遇害。贼遂披猖。总兵官刘廷斌驰入嘉义，婴城固守。巡抚魏元烺权督印，驰檄陆路提督马济胜提兵讨贼。济胜以二千人往，众咸少之。总督程祖洛在浙江，闻变，倍道趋厦门，调兵方集，而济胜已破贼得渠魁；十二月某日也。于时朝命大将军瑚松额来厘，祖洛乃与松额先后渡台，讨平余贼。次年五月，俘献丙、辨、通、连于京师。台湾平。济胜封二等子，松额加太子少保，祖洛、元烺赏载花翎。方贼之盛，遣党攻斗六门，署守备马步衢、县丞方振声协力抵御。把总陈玉威以火器掷贼，贼少却，寻大至，乘夜半破门，步衢、振声、玉威死之，并赐谥：步衢刚烈，振声义烈，玉威勇烈，祀昭忠祠；振声妻张氏、玉威妻唐氏骂贼死。

　　十六年十月，台湾嘉义县下加冬匪徒沈知等滋事聚，众焚抢粮馆；把总柯青山击贼被戕，参将保芝琳、知县陈文起率兵捕获之，余党悉平。

　　--以上录自重纂福建通志卷二百六十八。

　　祥异

　　国朝顺治三年二月，福州芝山灵源阁灾，延及钟楼殆尽。钟为梁太清三年铸。旧谶云：『火烧灵源阁，三山作战场』。邑人大惧。闽中自此不靖矣。

　　六月二十七日，明唐藩入闽。是夜，有星形如长刀。

　　十八年五月，台湾鹿耳门水忽涨丈余（先是鹿耳门水浅，仅容小艇出入。是月水忽涨，郑成功因之，大小战艘进港，遂据台湾）。

　　康熙十九年六月，泉州、台湾有星孛于西南，形如剑，长数十丈，经月乃隐。

　　二十年，台湾疫。先是有神曰天行使者，来居安平镇陈永华宅，永华相与酬接。自是郑氏之主臣眷属凋丧殆尽。

　　二十一年七月，台湾地生毛。

　　九月，台湾雨发如丝；冬饥，斗米值银至六钱余。

　　二十二年五月，台湾澎湖港有物，状如鳄鱼，登陆死（鱼身长丈许，有四足，身上鳞甲火焰，从海登陆。百姓见，异之，以冥钞金鼓送之下水。越三日，仍乘夜登山死）。是月大水，土田冲陷。六月，水师提督施琅师攻澎湖，拔之。二十六日夜，有大星陨于海，声如雷。八月，鹿耳门水涨，师乘流入台，郑克塽降，台湾平。

　　十一月，台湾雨雪，冰坚寸余（台地气暖，从无霜雪。八月甫入版图，地气自北而南，运属一统故也）。

　　二十五年四月二十日辰时，台湾地大震。

　　三十年八月，台湾大风，民居倾坏，船只飘碎。

　　四十四年冬，台湾饥，诏蠲台属三县粮米。

　　四十六年冬，台湾饥，诏蠲粮米十分之三。

　　四十八年夏，台湾鹿耳门获大鱼，状似马脊，上有鬃长三、四丈（郝志作三、四寸），其尾如狮，腹下四鬐如四足。居民获其一。或曰，即海马也。

　　五十年九月十一日戌时，台湾地震。

　　五十一年春，免台湾应征粟石。

　　秋七月，台湾安平有物大如牛，飞行水上，至岸死（高可五、六尺，面如豕，长须，双耳竹批，牙齿坚利，皮似水牛，毛细如獭，四足如龟，有尾。土人争致，绳木立碎。复至海岸，竦身直立，声三呼号，闻者莫不惊悸。既死，郡人有图形相告者，究不知为何物；或名为海马，亦非也）。

　　五十三年夏，台湾大井头火，延烧数百间。

　　秋，台湾大旱，诏蠲台湾凤山粟米十分之三。

　　五十四年，台湾大风，地震。

　　五十五年，台湾诸罗十八重溪出火，数日乃熄（溪内石洞三孔，水泉围绕。忽火出其上，高二、三尺。后至壬寅岁亦有见者。此处水热，或谓即温泉。盖磺气郁蒸，水石相激，而火生焉）。

　　五十六年，台湾饥。

　　五十九年十月朔，台湾地大震。十二月初八日又震，连十余日，房屋倾倒，压死居民。

　　是年，台湾镇北坊民林进茂寿百岁（进茂一堂四代。妻洪氏年九十八）。

　　〔六十年〕三月，台湾大雨注（山摧川溢，溪涧阏塞，田园沙压。濑口有大牛冒雨奔腾，下岸入水，过三鲲身登陆，由镇城从大桥头入海，向大港而出。小艇追之不及。此不知为鳄、为鲸、为水牛；盖兆鸭母之乱云）。

　　八月十三日，台湾大风，坏民居，天尽赤。十二月，诏蠲台湾本年粟米。

　　是年，台湾地大震。

　　六十一年夏，台湾凤山县赤山裂（长八丈，阔四丈，涌出黑泥；至次日，夜出火光，高丈余）。

　　雍正五年，台湾东安坊民杨绍芳寿百七岁。

　　六年，台湾东安坊魏连妻陈氏，一产四男。

　　八年七月初十日，台湾地震。八月初十日又震。

　　十三年十二月十七日丑时，台湾诸罗湾里街地大震二次，倒坏民居，多压死，赈银三千两。

　　乾隆三年，台湾台、凤二邑灾，蠲银粟有差（台湾蠲正供粟二万一千五百余石，凤山蠲正粟一万四千四百余石，官庄被灾田园蠲银九百六十余两）。

　　五年六月二十二日，台湾诸邑盐水港大风雨四日夜，民居损坏，赈银二百两。

　　十年八月，台湾澎湖被风灾，诏赈银六百两。

　　十一年，蠲免台湾府属额征供粟（先是十年九月二十日奉上谕：『闽省丙寅年地丁钱粮已全行蠲免，惟是台湾府属一厅四县地亩额粮向不编征银两，历系征收粟谷；今内地各郡既通行蠲免，而台属地亩因其编征本色不得一体邀免，非朕普遍加恩之意。着将台湾府属一厅四县丙寅年额征共粟一十六万余石，全数蠲免。』）。

　　十五年八月，台湾大风，坏民庐舍无算，击破商船百余艘。知府方邦基舟溺于南日（邦基七月戊辰登舟，八月乙亥自鹿耳门放洋，越己卯遭风，漂流一昼夜至南日岛福清县界，冲礁舟碎，随从二十一人，获生者仅四人。诸罗大雨，水土狮、麻豆等庄田园庐舍被水冲陷，知县周芬斗详请豁免。彰化县大风，坏庐舍无算）。

　　十七年六月，台湾地震。

　　七月，台湾大风挟火而行（俗名麒麟飓），到处草木皆焦。文庙棂星门石柱六根尽断。

　　十八年八月，台湾大风，禾稼损伤。

　　十九年九月，台湾诸罗大风雨，禾稼损伤。诏缓征租粟有差。

　　二十三年七月，台湾诸罗大旱。

　　十月，诸罗大风雨三昼夜，晚禾无收。诏缓征租粟银米有差。

　　三十五年正月十三日己刻，台湾大雨，版桥头火，雨水沃之不熄。十五夜，真武庙前火，延及铁街、针街、鞋街、草花街、店尾，焚毁计一百余间。

　　三十七年七月，台湾彗星见；数日后，南路港东里大水。先一日巳刻，傀儡山云中有物，头角鳞爪毕具，蜿蜒隐见数刻，大雨彻夜不止（按台湾青天白日，忽黑云四布从远岫起，人见之有尾在云际，婉蜒不知何物，曰「鼠尾云」。初见在云脚间，或伸或缩，如丝如鼠尾；再睹则出绳如牛尾矣。少项间，小者、大者数十条，更有广至数围，渐渐逼近，风遂暴起。每风起，直卷人上至天半，而不致害命。尝有一人坐肩舆及两舆夫被鼠尾卷去，自空而下，刚在树杪，大呼救命。众骇见而无如何。忽前舆夫力不支坠地，后舆夫亦寻坠，坐舆人傍偟四顾，半晌亦坠下，皆无恙。又闻人被鼠尾风卷上，只茫茫然不知所以然。既而风渐静，则徐徐而下至地，呆立不动，片刻间始能行。计所止之地，距腾空处相去十有余里矣）。

　　四十一年十一月，台湾郡地大震，民居无恙，而诸罗山各处民房坍塌甚多，民压死者不可胜计。

　　五十年六月，台湾凤山港东里之姜园庄地数震。

　　五十七年六月，台湾郡城地震，西定坊新街折一亭，压死一人。次日，嘉义地大震，坏民房，继之以火，死者百余人（鹿耳门忽无风水涌起数丈，打猫北保芦竹畔庄许陈之收租馆，四壁如故，而堂中地塌尺余；壁外积土比常高尺许。馆前数百步有韩家田亦塌，四畔犹在，水涌出满田，韩因为池以蓄鱼，亦一异也。梅子坑地最高险，两山夹一小径，采樵人及贩炭鬻果实者皆经此径。是日地震，一樵者先行，地忽裂，樵者坠其中，地旋复合，已成天葬矣。随后者归述之）。

　　嘉庆十四年间，台湾县新化里黄元朝妻余氏，一产三男。

　　十六年六月十八夜，凤山东港海中，突有火起。始则星星数点，或浮或沈；继则渐高渐起，已数千万点既合为一。大风起，送火从小流球来。居民惶恐，自分必死。火至人皆仆地，火气蒸人，甚于酷暑。数刻火退，起视茅舍依然，而薯叶火焦，赤如霜叶（乾隆四十六年四、五月间，凤山港西里加藤港海水暴吼如雷，水涨数十丈。村人皆攀援栖竹上。是日，有渔人获两黾，波涛暴起，二物竟去。渔者乘舟从竹上过，到家已成巨浸）。

　　二十年八月，台湾澎湖天降咸雨，所种尽枯焦。

　　二十三年三月，台湾郡天上圣母庙火。

　　道光三年，台湾正月初三夜地大震。

　　八月既望，台湾彗星起于东南，而气冲西北，暗淡无光焰，约二尺有奇，至来年春尚有之，未知何时消灭。是年遂有嘉、彰、淡闽、粤之衅。

　　七年七月，台湾连日霖雨，鹿耳门港外离水数仞，有物长数丈，头尖尾叉，状若鰗鳅然，摇曳至极北处，雨复迷离，不见所底。

　　九年十月十三日四更初，台湾有星大如斗，光芒自南而北，坠于北礁外海中，声响如雷，旋碎，海中流光四散，声犹虩虩，片刻方止。

　　十年三月十五夜，台湾圣母庙前街失火，时方北风，火自南而北。

　　--以上录自重纂福建通志卷二百七十二。

　　丛谈

　　明季郑芝龙，海大寇也。尝过龙虎山，有异人为决未来事，语甚隐，未云：『金鸡唱，龙种消』。靖海侯施琅以辛酉生，其专征又以辛酉年。龙种者，芝龙子孙也。余十五、六时便闻斯语，后二十余年而验（李文贞榕村集）。

　　施侯琅幼时入里中定光庵诣神稽首，见神像随之拜起。崇正癸未，随族父武毅伯福军中。时主兵者募壮士，置铁鼎中庭，重千觔，集健卒数千人，莫有举者。琅奋袂举行数十武，徐置其所，容色无异。唐王时，尝统偏师，迷八榛莽中，有群虎前行引导，得与诸军合。人以为虎精。（靖海纪事）

　　--以上录自重纂福建通志卷二百七十四。

　　凤山相传昔年有石忽自开，内有谶云：『凤山一片石，堪容百万人，五百年后，闽人居之』。又传佃民垦田得石碣，内镌『山明水秀，闽人居之』八字。（台湾府志）

　　台湾海中番岛，明万历间，海寇颜思齐据有其地，剽掠海上，倚为巢窟。台湾有中国民自思齐始。（季麒光蓉洲文稿）

　　台湾古未隶中国版图。明宣德间，太监王三保（一作郑和）舟下西洋，因风泊此。嘉靖四十二年，林道干寇乱边海。都督俞大猷逐道干入台，侦知港道纡回，不敢进，留偏师驻澎湖，哨鹿耳门外。道干以台非久居所，遂恣杀土番，取膏血造舟，从安平镇二鲲身隙间遁去占城（占城属广南，今尚有道干遗种）。道干既遁，澎之驻师亦罢，因设巡检守之。寻裁。天启元年，粤人颜思齐为东洋国甲螺（东洋即今日本，甲螺即头目之类），引倭屯于台，郑芝龙附之，寻弃去。久之，荷兰红毛舟遭飓风飘此，爱其地，借居于土番；不可，乃绐之曰：『得一牛皮地足矣，多金不惜』。遂许之。红毛翦牛皮如缕，周围圈匝已数十丈，因筑台湾城居之（今安平城）。已复筑赤嵌楼与相望，设市于城外。而漳、泉之商贾集焉。（雍正通志）

　　明太监王三保植姜冈山上，至今尚有产者。有意求觅，终不可得。樵夫偶见，结草为记，次日寻之，弗获。偶有得之者，可疗百病。（台湾府志）

　　相传道干有妹埋金山上，有奇花异果。入山樵采者摘而啖之，甘美殊甚，若怀之以归，则迷失道。虽识其处，再往则失之。（陈小崖外纪）

　　明崇正庚辰，闽僧贯一居鹭门（即今厦门）夜坐，见篱外陂陀有光，连三夕，怪之，因掘地得古砖，背印两圆花突起，而刻古隶四行，其文曰：『草鸡夜鸣，长耳大尾，干头衔鼠，拍水而起，杀人如麻，血成海水，起年灭年，六甲更始，庚小熙皞，太和干纪』，凡四十字。闽县陈衎盘生明末，着槎上老舌一书，备记其事。至国朝康熙癸亥，四十四年矣。识者曰：鸡，酉字也；加草头，大尾，长耳，郑字也。干头，甲字；鼠，子字也；谓郑芝龙以天启甲子起海中为群盗也。明年甲子，距前甲子六十年矣。庚小熙皞，寓年号也。前年万正色克复金门、厦门，今年施琅克澎湖，郑克塽上表乞降，台湾悉平，六十年海氛，一朝荡涤，此固国家灵长之福，而天数已豫定矣。异哉！（王士正池北偶谈）

　　台湾东北有暗澳，昔年红夷泊舟其地。无昼夜，山明水秀，万花遍山中，无人居。红夷谓其地可居，留番夷二百人居此，给以一年之粮。次年舟复至，则山中俱如长夜，所留之番无一存者。乃取火索之，别无所见，惟石上留字言：『至秋即成昏黑，至春始旦』。黑时山中俱属鬼怪，番人渐次而亡。盖一年一昼夜云。（台湾府志）

　　郑成功起兵荼毒滨海，民间患之。有问善知识云：『此何孽，肆毒若是』？答曰：『乃东海大鲸也』。问：『何时而灭』？曰：『归东即灭』。凡成功所犯之处，如南京、温、台并及台湾，舟至海水为之暴涨。顺治辛丑攻台湾，红毛先望见一人冠带骑鲸从鹿耳门而入，随后成功舟由是港进。癸卯，成功未疾时，辖下梦见前导称成功至，视之，乃鲸首冠带乘马由鲲身东入于外海。未几，成功病卒。正符归东即逝之语。则其子若孙皆鲸种也。癸亥四月，鳄鱼登岸而死，识者知其兆不佳。至六月，澎师战败归诚，亦应登山结果之兆焉。（台湾志略）

　　康熙壬戌，郑氏遣伪官陈廷辉往淡水鸡笼采金。一老番云：『唐人必有大故』。众询之。曰：『初日本居台来取金，红毛夺之；红毛来取，郑氏夺之；今又来取，恐有改姓之事』。明年癸亥，我师入台湾。（陈小崖外纪）

　　荷兰为郑成功所败，地大震。郑克塽灭，地亦震。朱一贵于辛丑作乱，庚子十日亦地震。维时南路傀儡山裂，其石截然如刀划状；诸罗山颓，其巅喷沙如血。土人谓两山战。（赤嵌笔谈）

　　荷兰时，南北二路设牛头司，牧放生息，千百成群。犊大设栏擒絷之。牡则俟其馁，乃渐饲以水草，稍驯狎，阉其外肾令壮，以耕以挽。■〈牛孛〉者纵之孳生。（陈小崖外纪）

　　自鹭门、金门迤逦，东南达澎湖数千里，风涛喷薄，悍怒激闘，瞬息万状。子午稍错，北则坠于南风炁，南则入于万水朝东，有不返之忧。又东至鹿耳门，夹以七鲲身、北线尾，海道纡折，仅容数武，水浅沙胶，虽长年三老，不能保舟不碎。余乃山罗嶕涌，无由以入，其险不测如此。（岛上附传）

　　泉郡志云：东出海门，舟行二日程曰澎湖屿，在巨浸中，环岛三十六，如排衙然。昔人多侨寓其上，苫茅为庐，推年大者为长，不畜妻子，耕渔为业。牧牛羊散食山谷间，各剺耳为记。讼者取决于晋江县。城外贸易岁数十艘，为泉之外府。后屡以倭患墟其地。或云抗于县官，故墟之。今乡落屋址尚存。唐施肩吾岛夷行云：『腥臊海边多鬼市，岛夷居处无乡里。黑皮年少学采珠，手把生犀照咸水』。即其处也。今澎湖已设游兵汛守焉。（陈懋仁泉南杂志）

　　台湾至澎湖，五更，澎湖至厦门，七更；厦门至上海，四十七更；宁波近上海，十八更。俱由厦门经料罗，在金门之南澳可泊数百船；沿海行至惠安之崇武澳，泊船可数十；经湄洲至平海澳，可泊船数百；至南日澳，仅容数艘。南日至古屿门，从内港行；古屿至珠澳，复沿海行，二地皆小港。南日、古屿东，出没隐见，若近若远，则海坛环峙诸山也。白犬、官塘，亦可泊船。至定海，有大澳泊船百余。至三沙烽火门、北关澳亦如之；此为闽、浙交界。至金香、凤凰、三弁、石童、双门、牛头门，尽沿海行；至石浦所、乱嶕洋、崎头门、舟山、登厝澳，尽依内港。其登厝澳之东，大山迭出，即舟山地；赴上海、宁波，至此分■〈舟宗〉；从西由定海关进港数里即宁波，从北由羊山放大洋至吴淞进港数里即上海。九月后，北风盛，尤利涉。自登厝澳从西北放小洋，四更至乍浦；海边俱石岸，北风可泊于羊山屿。向北过崇明外五条沙转西，三十四更入胶州口；过祟明外五条沙对北，三十二更至成山头。向东北放洋，十一更至旅顺口；由山边至童子沟岛，向东沿山七更至盖州，向北放洋七更至锦州府。（黄叔璥赤嵌笔谈）

　　厦门至澎湖，水程七更；澎湖至鹿耳门，水程五更。志约六十里为一更，亦无所据。按樵书二编云：『更也者，一日一夜定为十更，以焚香几枝为度』。船在大洋，风潮有顺逆，行使有迟速，水程难辨；以木片于船首投海中，人从船首速行至尾，木片与人行齐至，则更数方准。若人行至船尾，而木片未至，则为不上更；或木片反先人至船尾，则为过更，皆不合更也。舟子各洋皆有秘本，云系明王三保所遗；余借录，名曰「洋更」。（赤嵌笔谈）

　　水至澎湖渐低，近琉球谓之落溜。溜者，水趋下而不回也。凡西岸渔舟到澎湖以下，遇飓风发，漂流落溜，回者百无一二。（续文献通考）

　　大海洪波，只分顺逆。凡往异域，顺势而行。惟台与厦藏岸七百里，号曰横洋，中有黑水沟，色如墨，曰黑洋，惊涛鼎沸，险冠诸海。或言顺流而东，则为弱水，昔有闽船飘至弱水之东，阅十二年始得返中土。（孙元衡赤嵌集）

　　由大嶝出洋，海水深碧，或翠色如靛。红水沟色稍赤，黑水沟如墨。更进为浅蓝色。入鹿耳门，色黄白如河水。（赤嵌笔谈）

　　放洋全以指南针为信，认定方向，随波上下，曰「针路」。船由浯屿或大嶝放洋，用罗经向巽已行，总以风信计水程迟速。望见澎湖西屿、头猫屿、花屿可进。若遇黑水沟，计程应至澎湖，而诸屿不见，定失所向，仍收泊原处候风信。由澎湖至台湾，向巽方行，近鹿耳门隙仔，风日晴和，舟可泊。若有风，仍回澎湖。（赤嵌笔谈）

　　海洋汛舟，固畏风，又甚畏无风。大海无橹摇棹拨，经千里、万里，祗藉一帆风耳。自大屿放洋后，初渡红水沟，再渡黑水沟。台湾海道，惟黑水沟最险。自北流南，不知源出何所。海水正碧，潭水独黑如墨，势又稍洼，故谓之沟，广约百里，湍流迅驶，时觉腥秽袭人。又有红黑间道，蛇及两头蛇绕船游泳，舟师时时以楮镪投之，屏息惴惴，惧或顺流而南，不知所之耳。红水沟不甚险，人颇泄视之。然二沟在大洋中，风涛鼓浪，与绿水终古不淆，理亦难明。渡沟良久，闻钲鼓作于舷间，舟师来告，望见澎湖矣。登鹢尾高处凭眺，祗觉天际微云，一抹如线，徘徊四顾，天水欲连，一舟荡漾，若纤埃在明境中。（稗海纪游）

　　离澎湖，海水自深碧转为淡黑，回望澎湖诸岛，犹隐隐可见。顷之，渐没入烟云之外，前望台湾诸山，已在隐见间。更进，水变为淡蓝，转而为白，而台郡山峦，毕陈目前矣。（稗海纪游）

　　海上黑夜，不见一物，则击水以视。一击而水光飞溅，如明珠十斛，倾散水面，晶光莹莹，良久始灭。（六十七台海见闻录）

　　泛海不见飞鸟，则渐至大洋；近岛屿，则先见白鸟飞翔。（赤嵌集）

　　台湾飓风将作，海气先动，浪势汹涌，声闻数十里。风尽而浪势尚高，声吼如故，必二、三日后海气息，浪声方恬。大约海将翻，先一、二日海水忽变腥臊，飓风即起，波浪簸腾，乃天地之气交逆，地气动而海沸，天风雨而飘摇。遭之者辄沈舟折樯。若海地不鼓，天风虽烈，折篷空桅，顺风而驰，真同鲲鹏之徒耳。人但知天风之患，实地气交构为飓，其患始烈也。（凤山县志）

　　海船按十二支命名：船头边板曰鼠桥，后两边栏曰牛栏，舵绳曰虎尾，系碇绳木曰兔耳，船底大木曰龙骨，两边另钉湾杉木曰水蛇，篷系绳板曰马脸，船头横覆板插两角曰羊角，镶龙骨木曰猴楦，抱桅蓬绳曰鸡冠，抱碇绳木曰狗牙，柱桅脚杉木毁曰桅猪。（黄叔璥台海使槎录）

　　银山有磺产银，又有积镪，不知何代所藏。有两人曾入取之，资用不竭。前台厦道某命家人挽牛车，随两人行。既至，积镪如山，恣取满车，迷不能出，尽弃之，乃得归。明日，又率多人薙草开径而入，步步标记，方谓归途无复迷理，乃竟失积镪所在。寻之累日，不达而返。自此两人亦不得复入矣。（渡海舆记）

　　玉山在万山中，其山独高，无远不见，巉岩峭削，白色如银，远望如太白积雪，四面攒峰环绕，可望不可即。皆言此山浑然美玉，番人既不知宝，外人又畏野番莫敢向迩。每晴霁，在郡城望之，不啻天上白云也。（郁永河番境补遗）

　　--以上录自重纂福建通志卷二百七十六。

　　轶事

　　宋朱文公登福州鼓山占地脉，曰：『龙渡沧海，五百年后，海外当有百万人之郡』。今归入版图，年数适符。熙熙穰穰，竟成乐郊矣。（黄叔璥赤嵌笔谈）

　　国朝陆路提督万正色有海舟，将之日本，行至鸡笼山后，因无风为东流所牵（传台后万水朝东，故其舟不胜水力），抵一山，得暂息。舟中七十五人，皆莫识何地。有四人登岸探路，见异类数辈，疾驰至，攫一人共瞰之，余三人逃归。遇一人于莽中，与之语，亦泉人，携之登舟。因具道妖物瞰人之状。莽中人曰：『彼非妖，盖此地之人也。蛇首狰狰，能飞行，然所越不过寻丈。往时余舟至，同侣遭噉，惟余独存』。问何以独存故，则与项间一物曰：『彼畏此，不敢近耳』。众视之，则雄黄也。众皆喜曰：『吾辈皆生矣』。出其簏，有雄黄百余斤，因各把一握。顷之，蛇首数百飞行而来，将近船，皆伏地不敢仰视。久之，逡巡而退。逮后水转西流，其舟仍回至厦门。乃康熙三十三年甲子八月间事。（台湾志略）

　　郁永河稗海纪游云：独坐舷际，时近初更，皎月未上，水波不动，星光满天，与波底明星相映，上下二天，合成圆器，身处其中，遂觉宇宙皆空。（台湾府志）

　　凤邑治有冈山，未入版图。有樵者忽望古橘挺然冈顶。向橘行里许，则有巨室一座。由石门入，庭花开落，阶草繁荣，野鸟自呼，厢廊寂寂。壁间留题诗语及水墨画迹，镵存各半。比登堂，一无所见，惟只犬从内出。见人摇尾，绝不惊吠。随犬曲折，缘径恣观，环室皆橘树也。时六月盛暑，犹垂实如碗大。摘啖之，味甘而香。取一二置诸怀。俄而斜阳照入，树树含红，山风袭人，有凄凉气，辄荷樵寻归路。遍处志之。至家，以语其人，出橘相示，谋与妻子共隐焉。再往，遂失其室，并不见有橘。（古橘冈诗序）

　　--以上录自重纂福建通志卷二百七十八。  
　  
