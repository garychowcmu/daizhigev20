
岛夷志略  
[元]汪大渊 撰

彭湖 岛分三十有六，巨细相间，坡陇相望，乃有七澳居其间，各得其名。自泉州顺风二昼夜可至。有草无木，土瘠，不宜禾稻。泉人结茅为屋居之。气候常暖，风俗朴野，人多眉寿。男女穿长布衫，系以土布。煮海为盐，酿秫为酒。采鱼虾螺蛤以佐食，蓺牛粪以爨，鱼膏为油。地产胡麻、绿豆。山羊之孳生数万为群，家以烙毛刻角为记，昼夜不收，各遂其生育。土商兴贩，以乐其利。地隶泉州晋江县，至元年间，立巡检司，以周岁额办盐课中统钱钞一十锭二十五两，别无科差。
琉球 地势盘穹，林木合抱。山曰翠麓，曰重曼，曰斧头，曰大｛峙｝〔崎〕。其峙山极高峻，自彭湖望之甚近。余登此山，则观海潮之消长，夜半则望晹谷之〔日〕出，红光烛天，山顶为之俱明。土润田沃，宜稼穑。气候渐暖，俗与彭湖差异。水无舟楫，以筏济之。男子、妇人拳发，以花布为衫。煮海水为盐，酿蔗浆为酒。知番主酋长之尊，有父子骨肉之义，他国之人倘有所犯，则生割其肉以啖之，取其头悬木竿。地产沙金、黄豆、｛麦｝〔黍〕子、硫黄、黄蜡、鹿、豹、麂皮。贸易之货，用土珠、玛瑙、金珠、粗碗、处州瓷器之属。海外诸国，盖由此始。
三岛 居大奇山之东，屿分鼎峙，有叠山层峦，民傍缘居之。田瘠，谷少。俗质朴，气候差暖。男女间有白者，男顶拳〔发〕，妇人椎髻，俱披单衣。男子尝附船至泉州经纪，罄其资囊，以文其身，既归其国，则国人以尊长之礼待之，延之上座，虽父老亦不得与争焉。习俗以其至唐，故贵之也。民煮海为盐，酿蔗浆为酒。有酋长。地产黄蜡、木绵、花布。贸易之货，用铜珠、青白花碗、小花印布、铁块之属。次曰答陪，曰海赡，曰巴弄吉，曰蒲里咾，曰东流里。无甚异产，故附此耳。

麻逸 山势平宽，夹溪聚落，田膏腴，气候稍暖。俗尚节义。男女椎髻，穿青布衫。凡妇｛葬｝〔丧〕夫，则削其发，绝食七日，与夫同寝，多濒于死。七日之外不死，则亲戚劝以饮食，或可全生，则终身不改其节，甚至丧夫而焚尸，则赴火而死。酋豪之丧，则杀奴婢二三十人以殉葬。民煮海为盐，酿糖水为酒。地产木绵、黄蜡、玳瑁、槟榔、花布。贸易之货，用鼎、铁块、五采红布、红绢、牙锭之属。蛮贾议价，领去｛传｝〔博〕易土货，然后准价舶商，守信如终如始，不负约也。

无枝拔 在阚麻罗华之东南，石山对峙。民垦辟山为田，鲜食，多种薯。气候常热，独春有微寒。俗直。男女编发缠头，系细红布。极以婚姻为重，往往指腹成亲。通国守义，如有失信者，罚金二两重，以纳其主。民煮海为盐，酿椰浆、蕨粉为酒。有酋长。产花斗锡、铅、绿毛狗。贸易之货，用西洋布、青白处州瓷器、瓦坛、铁鼎之属。
龙涎屿 屿方而平，延袤荒野，上如云坞之盘，绝无田产之利。每值天清气和，风作浪涌，群龙游戏，出没海濵，时吐涎沬于其屿之上，故以得名。涎之色或黑于乌香，或类于浮石，闻之微有腥气，然用之合诸香，则味尤清远，虽茄蓝木、梅花脑、檀、麝、栀子花、沉速木、蔷薇水众香，必待此以发之。此地前代无人居之，间有他番之人，用完木凿舟，驾使以拾之，转鬻于他国。货用金银之属博之。
交趾 古交州之地，今为安南大越国。山环而险，溪道互布。外有三十六庄，地广人稠。气候常热。田多沃饶。俗尚礼义，有中国之风。男女面白而齿黑，戴冠，穿唐衣，皂褶、丝袜、方履。凡民间俊秀子弟，八岁入小学，十五入大学，其诵诗读书、谈性理、为文章，皆与中国同，惟言语差异耳。古今岁贡中国，已载诸史。民煮海为盐，酿秫为酒。部长以同〔姓女〕为妻。地产沙金、白银、铜、锡、铅、象牙、翠毛、肉桂、槟榔。贸易之货，用诸色绫罗匹帛、青布、牙梳、纸扎、青铜、铁之类。流通使用铜钱，民间以六十七钱折中统银一两，官用止七十为率。舶人不贩其地，惟偷贩之舟止于断山上下，不得至其官场，恐中国人窥见其国之虚实也。

占城 地据海冲，与新、旧州为邻。气候乍热。田中上等，宜种谷。俗喜侵掠。岁以上下元日，纵诸人采生人胆，以鬻官家。官以银售之，以胆调酒，与家人同饮，云通身是胆，使人畏之，亦不生疵疠也。城之下水多洄旋，舶往复数日，止舟载妇人登舶，与舶人为偶。及去，则垂涕而别。明年，舶人至，则偶合如故。或有遭难流落于其地者，则妇人推旧情以饮食、衣服供其身，归则又重赆以送之，盖有情义如此。仍禁服半似唐人，日三四浴，以脑麝合油涂体。以白字写黑皮为文书。煮海为盐，酿小米为酒。地产红柴、茄蓝木、打布。货用青瓷花碗、金银首饰、酒、色布、烧珠之属。
民多朗 临海要津，溪通海，水不咸。田沃饶，米谷广。气候热。俗尚俭。男女椎髻，穿短皂衫，下系青布短裙。民凿井而饮，煮海为盐，酿小米为酒。有酋长。禁盗，盗则戮及一家。地产乌梨木、射檀、木绵花、牛麂皮。货用漆器、铜鼎、阇婆布、红绢、青布、斗锡、酒之属。
宾童龙 隶占城，土骨与占城相连，有双溪以间之。佛书所称王舍城是也，或云目连屋基犹存。田土、人物、风俗、气候，与占城略同。人死则持孝服，设佛择僻地以葬之。国主骑象或马，打红伞，从者百余人，执盾赞唱曰亚或仆，番语也。其尸头蛮女子害人甚于占城，故民多庙事而血祭之，蛮亦父母胎生，与女子不异，特眼中无瞳人，遇夜则飞头食人粪尖。头飞去，若人以纸或布掩其项，则头归不接而死。凡人居其地，大便后必用水净浣，否则蛮食其粪，即逐臭与人同睡。倘有所犯，则肠肚皆为所食，精神尽为所夺而死矣。地产茄蓝木、象牙。货用银、印花布，次曰胡麻、沙曼、头罗、沙犗、寳毗齐。新故、越州诸番，无所产，舶亦不至。
真腊 州南之门，实为都会，有城周围七十余里，石河周围广二十丈，战象几四十余万。殿宇凡三十余所，极其壮丽。饰以金璧，铺银为砖，置七寳椅，以待其主。贵人贵戚所坐皆金杌。岁一会，则以玉猿、金孔雀、六牙白象、三角银蹄牛罗献于前。列金狮子十只于铜台上，列十二银塔，镇以铜象。人凡饮食，必以金茶盘、笾豆、金碗贮物用之。外名百塔洲，作为金浮屠百座，一座为狗所触，则造塔顶不成。次曰马司录池，复建五浮屠，黄金为尖。次曰桑香佛舍，造裹金石桥四十余丈。谚云：富贵真腊者也。气候常暖，俗尚华侈，田产富饶。民煮海为盐，酿小米为酒。男女椎髻。生女九岁，请僧作梵法，以指挑童身，取红点女额及母额，名为利市，云如此则他日嫁人宜其室家也，满十岁即嫁。若其妻与客淫，其夫甚喜，夸于人：我妻巧慧，得人爱之也。以锦围身，眉额施｛珠｝〔朱〕。酋豪出入，用金车羽仪，体披璎珞，右手持剑，左手持麈尾。法则劓、刖、刺配之刑，国人犯盗，则断手足、烙胸背、黥额，杀唐人则死，唐人杀番人至死，亦重罚金，如无金，以卖身取赎。地产黄蜡、犀角、孔雀、沉速香、苏木、大枫子、翠羽，冠于各番。货用〔金〕银、黄红烧珠、龙段、建宁锦、丝布之属。
丹马令 地与沙里、佛来安为邻国。山平亘，田多，食粟有余，新收者复留以待陈。俗节俭，气候温和。男女椎髻，衣白衣衫，系青布缦。定婚用｛假｝〔缎〕锦、白锡若干块。民煮海为盐，酿小米为酒。有酋长。产上等白锡、米脑、龟筒、鹤顶、降真香及黄熟香头。贸易之货，用甘理布、红布、青白花碗、鼓之属。

日丽 介两山之间，立一哄之市。田虽平旷，春干而夏雨，种植常违其时，故岁少稔，仰食于他国。气候冬暖。风俗尚节义。男女椎髻，白缦缠头，系小黄布。男丧妻不嫁。煮海为盐，酿浆为酒。有酋长。土产龟筒、鹤顶、降真、锡。贸易之货，用青瓷器、花布、粗碗、铁块、小印花〔布、五色布〕之属。

麻里噜 小港迢递，入于其地。山隆而水多卤股石，林少，田高而瘠。民多种薯芋。地气热。俗尚义。若番官没，其妇再不嫁于凡夫，必有他国番官之子孙阀阅相称者，方可择配，否则削发看经，以终其身。男女拳发，穿青布短衫，系红布缦。民煮海为盐，酿蔗浆为酒，编竹片为床，燃生蜡为灯。地产玳瑁、黄蜡、降香、｛行｝〔竹〕布、木绵花。贸易之货，用牙靛、青布、瓷器盘、处州瓷、水坛、大瓮、铁鼎之属。
遐来勿 古泪之下，山盘数百里，厥田中下。俗尚妖怪。气候春夏秋热，冬微冷，则人无病；反此，则瘴生人畜死。男女挽髻，缠红布，系青绵布梢。凡人死，则研生脑调水灌之，以养其尸，欲葬而不腐。民煮海为盐，酿椰浆为酒。有酋长。地产苏木、玳瑁、木绵花、槟榔。贸易之货，用占城海南布、铁线、铜鼎、红绢、五色布、木梳、篦子、青器、粗碗之属。
彭坑 石崖周匝崎岖，远如平寨。田沃，谷稍登。气候半热。风俗与丁家卢小异。男女椎髻，穿长布衫，系单布稍。富贵女顶带金圏数四，常人以五色硝珠为圏以束之。凡讲婚姻，互造换白银五钱重为准。民煮海为盐，酿椰浆为酒。有酋长。地产黄熟香头、沉速、打白香、脑子、花锡、粗降真。贸易之货，用诸色绢、阇婆布、铜、铁器、漆、瓷器、鼓板之属。
吉兰丹 地势博大，山瘠而田少，夏熟而倍收。气候平热。风俗尚礼。男女束发，穿短衫，系皂布缦。每遇四时节序、生辰、婚嫁之类，衣红布长衫为庆。民煮海为盐，织木绵为业。有酋长。地产上等沉速、粗降真香、黄蜡、龟筒、鹤顶、槟榔。外有小港，索迁极深，水咸，鱼美。出花锡。货用塘头市布、占城布、青盘、花碗、红绿硝珠、琴、阮、鼓、板之属。
丁家卢 三角屿对境港口，通其津要。山高旷，田中下，民食足。春多雨，气候微热。风俗尚怪。男女椎髻，穿绿缬布短衫，系遮里绢。刻木为神，杀人血和酒祭之。每水旱疫疠，祷之则立应；及婚姻病丧，则卜其吉凶，亦验。今酋长主事，贪婪、勤俭守土。地产降真、脑子、黄蜡、玳瑁。货用青白花瓷器、占城布、小红绢、斗锡、酒之属。
戎 山绕溪环，部落坦夷，田畲〔连〕成片，土脉膏腴。气候不正，春夏苦雨。俗陋。男女方头，儿生之后，以木板四方夹之二周后，去其板。四季祝发，以布缦绕身。以椰水浸秫米，半月方成酒，味极苦辣而味长。二月，海榴结实，复酿榴实酒，味甘酸，宜解渴。地产白豆蔻、象牙、翠毛、黄蜡、木绵纱。贸易之货，用铜、漆器、青白花碗、瓷壶瓶、花银、紫硝珠、巫仑布之属。

罗卫 南真骆之南，实加罗山，即故名也。山瘠，田美，等为中上。春末则禾登，民有余蓄，以移他国。气候不时。风俗勤俭。男女文身为礼，以紫缦缠头，系溜布。以竹筒实生蜡为烛，织木绵为业。煮海为盐，以葛根浸水酿酒，味甘软，竟日饮之不醉。有酋长。地产粗降真、玳瑁、黄蜡、棉花。虽有珍树，无能割。贸易之货，用棋子手巾、狗迹绢、五色烧珠、花银、青白碗、铁条之属。
罗斛 山形如城郭，白石峭厉。其田平衍而多稼，暹人仰之。气候常暖如春。风俗劲悍。男女椎髻，白布缠头，穿长布衫。每有议刑法、钱谷出入之事，并决之于妇人，其志量常过于男子。煮海为盐，酿秫米为酒。有酋长。法以汃子代钱，流通行使，每一万准中统钞二十四两，甚便民。此地产罗斛香，味极清远，亚于沉香。次苏木、犀角、象牙、翠羽、黄蜡。货用青器、花印布、金、锡、海南槟榔口、汃子。次曰弥勒佛，曰忽南圭，曰善司坂，曰苏剌司坪，曰吉顿力。地无所产，用附于此。
东冲古剌 巀嶭丰林，下临淡港，外堞为之限｛介｝〔界〕。田美谷秀。气候骤热，雨下则微冷。风俗轻剽。男女断发，红手帕缠头，穿黄绵布短衫，系越里布。凡有人丧亡者，不焚化，聚其骨撇于海中，谓之种植法，使子孙复有生意。持孝之人，斋戒数月而后已。民不善煮海为盐，酿蔗浆为酒。有酋长。地产沙金、黄蜡、粗降真香、龟筒、沉香。贸易之货，用花银、盐、青白花碗、大小水埕、青鞋、铜鼎之属。
苏洛鬲 洛山如关，并溪如带，具有聚落。田瘠，谷少。气候少暖。风俗勇悍。男女椎髻，穿青布短衫，系木绵白缦。凡生育后，恶露不下，汲井水浇头即下。有害热症者，亦皆用水沃数四则愈。民煮海为盐。有酋长。地产上等降真、片脑、鹤顶、沉速、玳瑁。贸易之货，用青白花器、海〔南〕巫仑布、银、铁、水埕、小罐、铜鼎之属。

针路 自马军山水路，由麻来坟至此地。则山多卤股，田下等，少耕植。民种薯及胡芦、西瓜，兼采海螺、螃蛤、虾食之。内坪下小溪，有鱼、蟹极美。民间临溪每一举网，辄食数日而有余。气候差热。俗恶。男女以红绵布缠头，皂缦系身。民煮海为盐，织竹丝布为业。有酋长。地产芎蕉。汃子通暹，准钱使用。贸易之货，用铜条、铁鼎、铜珠、五色硝珠、大小埕、花布、鼓、青布之属。
八都马 闹市广阳，山茂田少，民力齐，常足食。气候暖。俗尚朴。男女椎髻，缠青布缦，系甘理布。酋长守土安，民乐其生。亲没，必沭浴斋戒，号泣半月而葬之，日奉桑香佛唯谨。有犯奸盗者，枭之以示戒；有遵蛮法者，赏之以示劝；俗稍稍近理。地产象牙，重者百余斤，轻者七八十斤。胡椒亚于阇婆。贸易之货，用南北丝、花银、赤金、铜、铁鼎、丝布、草金缎、丹山锦、山红绢、白矾之属。
淡邈 小港去海口数里，山如铁笔，迤逦如长蛇，民傍缘而居。田地平，宜谷粟，食有余。气候暖。风俗俭。男女椎髻，穿白布短衫，系竹布梢。民多识山中草药，有疵疠之疾，服之其效如神。煮海为盐，事网罟为业。地产胡椒，亚于八都马。货用黄硝珠、麒麟粒、西洋丝布、粗碗、青器、铜鼎之属。
尖山 自有宇宙，兹山盘据于小东洋，卓然如文笔插霄汉，虽悬隔数百里，望之俨然。田地少，多种薯，炊以代饭。气候烦热。风俗纤啬。男女断发，以红绢缠头，以佛南圭布缠身。煮海为盐，酿蔗浆、水米为酒。地产木绵花、竹布、黄蜡。粗降真沙地所生，故不结实。贸易之货，用牙锭、铜、铁鼎、青碗、大小埕、瓮、青皮单、锦、鼓乐之属。
八节那间 其邑临海，岭方木瘦，田地瘠，宜种粟、麦。俗尚邪，与湖北道澧州风俗同。男女椎髻，披白布缦，系以土布。一岁之间，三月内，民户采生以祭鬼酬愿，信不生灾害。民煮海为盐。有酋长。地产单皮、花印布不退色、木绵花、槟榔。贸易之货，用青器、紫矿、土粉、青丝布、埕、瓮、铁器之属。
三佛齐 自龙牙门，去五昼夜至其国。人多姓蒲。习水陆战，官兵服药，刀兵不能伤，以此雄诸国。其地人烟稠密，田土沃美。气候暖，春夏常雨。俗淳。男女椎髻，穿青绵布短衫，系东冲布。喜洁净，故于水上架屋。采蚌蛤为鲊，煮海为盐，酿秫为酒。有酋长。地产梅花片脑、中等降真香、槟榔、木绵布、细花木。贸易之货，用色绢、红硝珠、丝布、花布、铜、铁锅之属。旧传其国地忽穴，出牛数万，人取食之，后用竹木塞之，乃绝。
啸喷 繇监毗、吉陀以东，其山陂延袤数千里，结茅而居。田沃，宜种粟。气候常暖。俗陋。男女椎髻，以藤皮煮软，织粗布为短衫，以生布为梢。地产唯苏木盈山，他物不见。每岁与打网国相通，贸易通舶人。货用五色硝珠、瓷器、铜、铁锅、牙锭、瓦瓮、粗碗之属。
勃泥 龙山磐磾于其右，基宇雄敞，原田获利。夏月稍冷，冬乃极热。俗尚侈。男女椎髻，以五采〔帛〕系腰，花锦为衫。崇奉佛像唯严。尤敬爱唐人，若醉则扶之以归歇处。民煮海为盐，酿秫为酒。有酋长，仍选其国能算者一人掌文簿，计其出纳、收税，无纤毫之差焉。地产降真、黄蜡、玳瑁、梅花片脑，其树如杉桧，劈裂而取之，必斋浴而后往。货用白银、赤金、色缎、牙箱、铁器之属。

明家罗 故临国之西，山有三岛：中岛桑香佛所居，珍寳盈前，人莫能取；一岛虎豹蛇虺纵横，人莫敢入；一岛土中红石，掘而取之，其色红活，名鸦鹘也。舶人兴贩，往往金、银与之贸易。土瘠，宜种粟。气候大热。俗朴。男女衣青单被。民煮海为盐。有酋长。地产红石之外，别物不见。
暹 自新门台入港，外山崎岖，内岭深邃。土瘠，不宜耕种，谷米岁仰罗斛。气候不正。〔俗〕尚侵掠，每他国转输，〔辄〕驾百十艘，以沙糊满载，舍生而往，务在必取。近年以七十余艘来侵单马锡，攻打城池，一月不下。本处闭关而守，不敢与争。遇爪哇使臣经过，暹人闻知乃遁，遂掠昔里而归。至正己丑夏五月，降于罗斛。凡人死，则灌水银以养其身。男女衣着，与罗斛同。仍以汃子权钱使用。地产苏木、花锡、大风子、象牙、翠羽。贸易之货，用硝珠、水银、青布、铜、铁之属。
爪哇 即古阇婆国。门遮把逸山，系官场所居，宫室壮丽。地广人稠，实甲东洋诸番。旧传国王系雷震石中而出，令女子为酋以长之。其田膏沃，地平衍，榖米富饶，倍于他国。民不为盗，道不拾遗。谚云太平阇婆者，此也。俗朴。男子椎髻，裹打布，惟酋长留发。大德年间，｛伊克默色｝〔亦黑迷失〕、平章史弼、高兴曾往其地，令臣属纳税贡、立衙门、振纲纪，设铺兵以递文书。守常刑，重盐法，使铜钱，俗以银、锡、鍮、铜杂铸如螺甲大，名为银钱，以权铜钱使用。地产青盐，系晒成。胡椒每岁万斤，极细，坚耐。色印布及鹦鹉之类、药物，皆自他国来也。货用硝珠、金、银、青鞋、色绢、青白花碗、铁器之属。次曰巫仑，曰希苓，曰三打板，曰吉丹，曰孙剌等。地无异产，故附此耳。

重迦罗 杜瓶之东，与爪哇界相接。间有高山奇秀，不产他木，满山皆盐，敷树及楠树。内一石洞，前后三门，可容一二万人。田土亚于阇婆。气候热。俗淳。男女撮髻，衣长衫。地产绵羊、鹦鹉、细花木绵单、椰子、木绵花纱。贸易之货，用花银、花宣绢、诸色布。煮海为盐，酿秫为酒。无酋长，年尊者统摄。次曰诸番，相去约数日水程：曰孙陀，曰琵琶，曰丹重，曰员峤，曰彭里。不事耕种，专尚寇掠。与吉陀、亚崎诸国相通交易，舶人所不及也。
都督崖 自海腰平原，津通淡港。土薄田肥，宜种谷，广栽薯芋。气候夏凉多淫雨，春与秋冬皆热。俗尚节序。男女椎髻，穿丝布短衫，系白布梢。民间每以正月三日，长幼焚香拜天，以酒牲祭山神之后，长幼皆罗拜于庭，名为庆节序。不喜煮盐，酿蜜〔水〕为酒。有酋长。地产片脑、粗速香、玳瑁、龟筒。贸易之货，用海南、占城布、红绿绢、盐、铁、铜鼎、色鞋之属。

文诞 渤山高环，溪水若淡，田地瘠。民半食沙糊、椰子。气候苦热。俗淫。男女椎髻，露体，系青皮布梢。日间畏热，不事布种，月夕耕锄、渔猎、采薪、取水。山无蛇虎之患，家无盗贼之虞。煮海为盐，酿椰浆为酒，妇织木绵为业。有酋长。地产肉豆蔻、黑小厮、豆蔻花、小丁皮。货用水绫丝布、花印布、乌瓶、鼓、瑟、青瓷器之属。
苏禄 其地以石崎山为保障，山畲田瘠，宜种粟、麦。民食沙糊、鱼虾、螺蛤。气候半热。俗鄙薄。男女断发，缠皂缦，系小印花〔布〕。煮海为盐，酿蔗浆为酒，织竹布为业。有酋长。地产中等降真条、黄蜡、玳瑁、珍珠，较之沙里八丹、第三港等处所产，此苏禄之珠色青白而圆，其价甚昂。中国人首饰用之，其色不退，号为绝品。有径寸者，其出产之地，大者已直七八百余锭，中者二三百锭，小者一二十锭。其余小珠一万上两重者，或一千至三四百上两重者，出于西洋之第三港，此地无之。贸易之货，用赤金、花银、八都剌布、青珠、处器、铁条之属。

龙牙犀角 峰岭内平而外耸，民环居之，如蚁附坡。厥田下等。气候半热。俗厚。男女椎髻，齿白，系麻逸布。俗以结亲为重，亲戚之长者一日不见面，必携酒持物以问劳之，为长夜之饮，不见其醉。民煮海为盐，酿秫为酒。有酋长。地产沉香，冠于诸番；次鹤顶、降真、蜜糖、黄熟香头。贸易之货，用土印布、八都剌布、青白花〔碗〕之属。

苏门傍 山如屏而石峭，中有窝藏平坦。地瘠，田少，多种麦而食。气候常暖。俗鄙薄，藉他番以足其食，赖商贾以资其国。男女披长发，短衫为衣，系斯吉丹布。煮海为盐。有酋长。地产翠羽、苏木、黄蜡、槟榔。贸易之货，用白糖、巫仑布、油绢衣、花色宣绢、涂油、大小水埕之属。涂油出于东埕涂中，熬晒而成。
旧港 自淡港入彭家门，民以竹代舟，道多砖塔。田利倍于他壤，云一季种谷，三年生金，言其谷变而为金也。后西洋人闻其田美，〔每乘舟〕来取田内之土骨以归，彼田为之脉而种谷，旧港之田〔金不〕复生，亦怪事也。气候稍热。男女椎髻，以白布为梢。煮海为盐，酿椰浆为酒。有酋长。地产黄熟香头、金颜香，木绵花冠于诸番，黄蜡、粗降真、绝高鹤顶、中等沉速。贸易之货，用门邦丸珠、四色烧珠、麒麟粒、处瓷、铜鼎、五色布、大小水埕、瓮之属。
龙牙菩提 环宇皆山，石排类门。无田耕种，但栽薯芋，蒸以代粮。当收之时，番家必堆贮数屋，如中原人积粮，以供岁用。食余，则存防下年之不熟也。园种果，采蛤蚌、鱼虾而食，倍于薯芋。气候倍热。俗朴。男女椎髻，披木棉花单被。煮海为盐，浸芋根汁以酿酒。地产速香、槟榔、椰子。贸易之货，用红绿烧珠、牙箱锭、铁鼎、青白土印布之属。
毗舍耶 僻居海东之一隅。山平旷，田地少，不多种植。气候倍热。俗尚虏掠。男女撮髻，以墨汁刺身至头颈。项臂缠红绢，系黄布为饰。国无酋长。地无出产。时常裹干粮、桌小舟，过外番。伏荒山穷谷无人之境，遇捕鱼采薪者，辄生擒以归，鬻于他国，每一人易金二两重。盖彼国之人，递相仿效，习以为业。故东洋闻毗舍耶之名，皆〔畏避之〕也。

班卒 地势连龙牙门后山，若缠若断，起凹峰而盘结，故民环居焉。田瘠，谷少登。气候不齐，夏则多雨而微寒。俗质。披短发，｛假｝〔缎〕锦缠头，红油布系身。煮海为盐，酿米为酒，〔名明家西。〕有酋长。地产上等鹤顶、中等降真、木绵花。贸易之货，用丝布、铁条、土印布、赤金、瓷器、铁鼎之属。
蒲奔 地控海濵，山蹲白石，不宜耕种，岁仰食于他国。气候乍热而微冷。风俗果决。男女青黑，男垂髫，女拳髻，系白缦。民煮海为盐，采蟹黄为鲊。以木板造舟，藤篾固之，以绵花塞缝底，甚柔软，随波上下，以木为桨，未尝见有损坏。有酋长。地产白藤、扶留藤、槟榔。贸易之货，用青瓷器、粗碗、海南布、铁线、大小埕瓮之属。
假里马打 山列翠屏，阛阓临溪。田下，谷不收。气候热。俗浇薄。男女髡头，以竹布为桶样穿之，仍系以梢，罔知廉耻。采蕉实为食，煑海为盐，以适他国易米，每盐一斤易米一斗。地产番羊，高大者可骑，日行五六十里，及玳瑁。贸易之货，用硫磺、珊瑚、阇婆布、青色烧珠、〔八都剌〕布之属。

文老古 益溪通津，地势卑窄。山林茂密，田瘠，稻悭。气候热。俗薄。男女椎髻，系花竹布为稍。以象齿树之内室，为供养之具。民煮海为盐，取沙糊为食。地产丁香，其树满山，然多不常生，三年中间或二年熟。有酋长。地每岁望唐舶贩其地，往往以五枚鸡雏出，必唐船一只来；二鸡雏出，必有二只，以此占之，如响斯应。贸易之货，用银、铁、水绫、丝布、巫仑、八节那间布、土印布、象齿、烧珠、青瓷器、埕器之属。
古里地闷 居加罗之东北，山无异木，唯檀树为最盛。以银、铁、碗、西洋丝布、色绢之属为之贸货也。地谓之马头，凡十有二所。有酋长。田宜谷粟。气候不齐，朝热而夜冷。风俗淫滥。男女断发，穿木绵短衫，系占城布。市所酒肉价廉，妇不知耻，部领〔目〕纵食而贪色，醉酒之余，卧不覆被，至者染疾多死。倘在番茍免，回舟之际，栉风沐雨，其疾发而为狂热，谓之阴阳交，交则必死。昔泉之吴宅，发舶梢众百有余人，到彼贸易。既毕，死者十八九，间存一二，而多羸弱｛之｝〔乏〕力，驾舟随风回舶。或时风恬浪息，黄昏之际，则狂魂荡唱，歌｛十｝〔舞不已。夜〕则添炬晔燿，使人魂游而胆寒。吁！良可畏哉。然则其〔地〕纵〔使〕有万倍之利，何益？昔柳子厚谓海贾以生易利，〔观此〕有甚于此者乎？
龙牙门 门以单马锡番两山相交，若龙牙｛门｝〔状〕，中有水道以间之。田瘠。稻少。气候热，四五月多淫雨。俗好劫掠。昔酋长掘地而得玉冠，岁之始，以见月为正初，酋长戴冠披服受贺，今亦递相传授。男女兼中国人居之。多椎髻，穿短布衫，系青布稍。〔地〕产粗降真、斗锡。贸易之货，〔用〕赤金、青缎、花布、处瓷器、铁鼎之类。盖以山无美｛林｝〔材〕，贡无异货。以通｛众｝〔泉〕州之贸易，皆剽窃之物也。舶往西洋，本番置之不问。回船之际，至吉利门，舶人须驾箭棚、张布幕、利器械以防之。贼舟二三百只必然来，迎敌数日，若侥幸顺风，或不遇之，否则人为所戮，货为所有，则人死系乎顷刻之间也。

昆仑 古者昆仑山又名军屯山。山高而方，根盘几百里，截然乎瀛海之中，与占城、〔东〕西竺鼎峙而相望。下有昆仑洋，因是名也。舶贩西洋者，必掠之，顺风七昼夜可渡。谚云：上有七州，下有昆仑，｛计｝〔针迷舵失，人船〕孰存？虽则地无异产，人无居室，山之窝有男｛人｝〔女〕数十〔人，怪形而〕异状，穴居而野处，既无衣褐，日食山果、鱼虾，夜则宿于树巢，仿标技野鹿之世，何以知其然也？｛百｝〔凡〕舶阻恶风湾泊其山之下，男女群聚而玩，抚掌而笑，｛笑而｝〔良久乃〕去，自适天趣。吾故曰：其无怀大庭氏之民欤？其葛天氏之民欤？
灵山 岭峻而方，石泉下咽。民居星散，以结网为活。田野辟，宜耕种，一岁凡二收榖。舶至其所，则船人斋沐三日，具什事，崇佛讽经，燃水灯放彩舶，以禳本舶之灾，始度其下。风俗、气候、男女，与占城同。地产藤杖，轻小黑文相对者为冠，每条互易一花斗锡，粗大而纹疏者，一花斗锡互易三条。舶之往复此地，必汲水、采薪以济日用。次得槟榔、老叶，余无异物。贸易之货，用粗碗、烧珠、铁条之属。
东西竺 石上嵯峨，形势对峙，地势虽有东西之殊，不啻蓬莱、方丈之争奇也。田瘠，不宜耕种，岁仰淡｛净｝〔洋〕米榖足食。气候不齐，四五月淫雨而尚寒。俗朴略。男女断发，系占城布。煮海为盐，酿椰浆为酒。有酋长。地产槟榔、老叶、椰｛子｝〔心〕簟、木绵花。番人取其椰心之嫩〔而白者〕，或〔素或〕染，织而为簟，售之唐人。其簟冬暖而夏凉，亦可〔贵也〕。贸易之货，用花锡、胡椒、铁器、蔷薇露水之属。

急水湾 湾居｛石｝〔巴〕绿屿之下，其流奔骛。舶之时月迟延，兼以潮汐南北人莫能测，舶洄漩于其中，则一月莫能出。昔有度元之舶，流寓在其中二十余日，失风，针迷舵折，舶遂阁浅。人船货物，俱各漂荡。偶遗三人于礁上者，枵腹五日，又且断舶往来，辄采礁上螺蚌食之。当此之时，命悬于天。忽一日大木二根，浮海而至礁傍，人抱其木，随风飘至须门答剌之国，幸而免溺焉。
花面 其山逶迤，其地沮洳。田极肥美，足食有余。男女以墨汁刺于其面，故谓之花面，国名因之。气候倍热。俗淳。有酋长。地产牛、羊、鸡、鸭、槟榔、甘蔗、老叶、木绵。货用铁条、青布、粗碗、青处器之属。舶经其地，不过贸易以供日用而已，余无可兴贩也。
淡洋 港口通官场百有余里，洋其外海也，内有大溪之水，源二千余里，奔流冲合于海。其海面一流之水清淡，舶人经过，往往乏水，则必由此汲之，故名曰淡洋。过此以往，未见其海洋之水不咸。〔取其水灌〕田，常熟。气候热。风俗淳。男女椎髻，系溜布。有酋长。地产〔奖真香、苇粟，其粒〕与亚芦同，米颗虽小，炊饭则香。贸易之货，用赤金、铁器、粗碗之属。
须文答剌 峻岭掩抱，地势临海。田硗，谷少。风俗浇薄。其酋长人物修长，一日之间必三变色，或青、或黑、或赤。每岁必杀十余人，取自然血浴之，则四时不生疾病，故民皆畏服焉。男女椎髻，系红布。土产脑子、粗降真、香味短，鹤顶、斗锡。种茄树高丈有余，经三四年不萎，生茄子以梯摘之，如西瓜大，重十余斤。贸易之货，用西洋丝布、樟脑、蔷薇水、黄油伞、青布、五色鞋之属。
僧加剌 叠山环翠，洋海横络。其山之腰，有佛殿岿然，则释迦佛肉身所在，民从而像之。迨今，以香花烛事之若存。海濵有石如莲台，上有佛足迹，长二尺有四寸，阔七寸，深五寸许。迹中海水入其内，不咸而淡，味甘如醴，病者饮之则愈，老者饮之可以延年。土人长七尺余，面紫身黑，眼巨而长，手足温润而壮健，宛然佛家种子，寿多至百有余岁者。佛初怜彼方之人贫而为盗，故以善化其民，复以甘露水洒其地。产红石，土人掘之，以左手取者为〔货，右手寻〕者设佛后，得此以济贸易之货，皆令温饱而善良。〔其佛前有〕一钵盂，非玉、非铜、非铁，色紫而润，敲之有玻璃声。故国初凡三遣使取之，至是，则举浮屠之教以语人，故未能免于儒者之议。然观其土人之梵相，风俗之敦厚，讵可弗信也夫？
交栏山 岭高而树林茂密，田瘠谷少，气候热。俗射猎为事。国初，军士征阇婆，遭风于山下，辄损舟，一舟幸免，唯存钉灰。见其山多木，故于其地造舟一十余只，若樯柁、若帆、若篙，靡不具备，飘然长往。有病卒百余人，不能去者，遂留山中。今唐人与番人丛杂而居之。男女椎髻，穿短衫，系巫仑布。地产熊、豹、鹿、麂皮、玳瑁。贸易之货，用谷米、〔五〕色绢、青布、铜器、青器之属。

特番里 国居西南角，名为小食。官场深邃，前有石崖，当关以守之；后有石洞，周匝以居之。厥土涂泥，厥田沃饶。临溪，溪又通海，海口有闸，春月则放水灌田耕种，时雨降则闭闸，或岁旱则开焉。民无水旱之忧，长有丰稔之庆，故号为乐土。气候应节。俗淳，男女椎髻，系青布。煮海为盐，酿老叶为酒，烧羊羔为〔食。地产〕黄蜡，绵羊高四尺许，波罗大如斗，甜瓜三四尺围。贸易之货，用麻逸布、五色绸鞋、锦鞋、铜鼎、红油布之属。

班达里 地与鬼屈、波思国为邻。山峙而石盘，田瘠。谷少。气候微热，淫雨间作。俗怪，屋傍每有鬼夜啼，如人声相续，至五更而啼止。次日，酋长必遣人乘骑鸣锣以逐之，卒不见其踪影也。厥后立庙宇于盘石之上以祭焉，否则人畜有疾，国必有灾。男女丫髻，系巫仑布，不事针缕纺绩。煮海为盐。地产甸子、鸦忽石、兜罗绵、木绵花、青蒙石。贸易之货，用诸色鞋、青白瓷、铁器、五色烧珠之属。
曼陀郎 国界西北隅，与播宁接壤。地瘠，宜种麦。酋长七尺有余。二国势均，不事侵伐，故累世结姻，颇有朱陈村之俗焉。蛮貊之所仅闻，他国之所未见者。气候少热。男女挽髻，以白布包头，皂布为服。以木犀花酿酒。地产犀角、木绵，摘四斗花，可重一斤。西瓜五十斤重有余，石榴大如斗。贸易之货，用丁香、豆蔻、良姜、荜茇、五色布、青器、斗锡、酒之属。
喃巫哩 地当喃巫哩〔洋〕之要冲，大波如山，动荡日月，望洋之际，疑若无地。民居环山，各得其所。男女椎髻露体，系稍布。田瘠榖少，气候暖。俗尚劫掠，亚于｛牛｝单〔马〕锡也。地产鹤顶、龟筒、玳瑁，降真香冠于各番。贸易之货，用金、银、铁器、蔷薇水、红丝布、樟脑、青白花碗之属。夫以舶历风涛，回经此国幸，〔幸〕而免于鱼龙之厄，而又罹虎口，莫能逃之；其值风信之乖时，使之然欤！

北溜 地势居下，千屿万岛，舶往西洋，过僧加剌傍，潮流迅急，更值风逆，辄漂此国。候次年夏东南风，舶仍〔上溜之北〕出溜。水中有石槎牙，利如锋刃，盖已不舟矣。地产椰子索、汃子、鱼干、大手巾布。海商每将一舶汃子下乌爹、朋加剌，必互易米一船有余。盖彼番以汃子权钱用，亦乆远之食法也。

下里 国居小具喃、古里佛之中，又名小港口。山旷而原平，地方数千余里。民所奠居，星罗棋布，家给人足，厥田中下。农力耕，气候暖。风俗淳，民尚气，出入必悬弓箭及牌以随身。男女削发，系溜布。地产胡椒，冠于各番，不可胜计。椒木满山，蔓衍如藤萝，冬花而夏实。民采而蒸曝，以干为度。其味辣，采者多不禁。其味之触人甚，至以川芎煎汤解之，他番之有胡椒者，皆此国流波之余也。
高郎步 大佛山之下，湾环中，纵横皆卤股石。其地湿皋，田瘠，米谷翔贵，气候暖。俗薄，舶人不幸失风，或驻阁于其地者，徒为酋长之利。舶中所有货物，多至全璧而归之，酋以为天赐也，孰知舶人妻子饥寒之所望哉？男女撮髻，系八郎那间布。稍煮海为盐，酿蔗浆为酒。有酋长。地产红石头，与僧加剌同。贸易之货，用八丹布、斗锡、酒、蔷薇水、苏木、金、银之属。
沙里八丹 国居古里佛山之后。其地沃衍，田少。俗美。气候微暖。男女系布缠头，循海而居，珠货之马头也。民有犯罪者，以石灰画圏于地，使之立圏内，不令转足，此其极刑也。地产八丹布、珍珠，由第三港来，皆物之所自产也。其地采珠官抽毕，皆以小舟渡此国互易，富者用金银以低价塌之，舶至，求售于唐人，其利岂浅鲜哉？
金塔 古崖之下，圣井傍有塔十丈有余，塔顶曾镀以金，其顶颓而石烂，惟苔藓青青耳。上有鹤巢，宽七尺余，有朱顶雌雄二鹤长存〔不去〕，人见每岁常巢其上。酋长子孙相传以来千有余年矣。春则育一二雏，及羽翼成，飞去，惟老鹤存焉。国人书扁曰老鹤里。土瘠而民贫。气候不齐。俗朴。男女椎髻，缠白布，系溜布。民煮海为盐，女耕织为业，寿多至百有余岁。地产大布手巾、木绵。贸易之货，用铁鼎、五色布之属。

东淡邈 皋揵相去有间，近希苓数日程。山瘠。民闲，田沃，稻登，百姓充给。气候热。俗重耕牛，每于二月舂米为饼以饲之，名为报耕种之本。男女椎髻，系八丹布。煮海为盐，酿椰浆为酒。有酋长。地产胡椒，亚于阇婆，玳瑁、木绵、大槟榔。贸易之货，用银、五色布、铜鼎、铁器、烧珠之属。
大八丹 国居西洋之后，名雀婆岭，相望数百里。田平丰稔，时雨沾渥。近年田中生丛禾，丈有余长，禾茎四十有八，榖粒一百三十，长半寸许，国人传玩以为禾王。民掘禾土，移至酋长之家。一岁之上，茎不枯槁，后其穗自坠，色如金，养之以槟榔灰，使其不蛀。迨今存其国，时出曝之，以为寳焉。气候热。俗淳。男女短发，穿南溜布。煮海为盐。地产绵布、婆罗蜜。贸易之货，用南丝、铁条、紫粉、木梳、白糖之属。
加里那 国近具山，其地硗确。田瘠，榖少。王国之亚波下，有石穴深邃。有白牛种，每岁逢春产白牛，仍有雌雄，酋长畜之，名官牛，听其自然孳育于国。酋长以其繁衍，因之互市〔他〕国，得金十两，厥后牛遂不产。气候稍热。风俗淳厚。男女髡发，穿长衫。煮井为盐，酿椰浆为酒。地产绵羊，高大者二百余斤，逢春则割其尾，用番药搽之，次年，其尾复生如故。贸易之货，用青白花碗、细绢、铁条、苏木、水银之属。

土塔 居八丹之平原，赤石围绕，有土砖甃塔，高数丈。汉字书云：咸淳三年八月，毕工。传闻中国之人其年贩彼，为书于石以刻之，至今不磨灭焉。土瘠，田少。气候半热，秋冬微冷。俗好善，民间多事桑香圣佛，以金银器皿事之。男女断发，其身如漆。系以白布。有酋长。地产绵布、花布、大手巾、槟榔。贸易之货，用糖霜、五色绢、青鞋、苏木之属。
第三港 古号马渊，今名新港，口岸分南北，民结屋而居。田土、气候、〔风〕俗、男女与八丹同。去此港八十余里，洋名大郎，蚌珠海内为最富。采取之际，酋长杀人及十数牲祭海神。选日，集舟人采珠，每舟以五人为率，二人荡桨，二人收绠，其一人用圏竹匡其袋口，悬于颈上，仍用收绠，系石于腰，放坠海底，以手爬珠蚌入袋中，遂执绠牵掣。其舟中之人收绠，人随绠而上，才以珠蚌倾舟中。既满载，则官场周回皆官兵守之。越数日，候其肉腐烂，则去其壳，以罗盛腐肉旋转洗之，则肉去珠存，仍巨细筛阅。于十分中，官抽一半，以五分与舟人均分。若｛失｝〔非祭〕海神以取之，入水者多葬于鳄鱼之腹。吁！得之良可悯也。舶人幸当其取之岁，往往以金与之互易，归则乐数倍之利，富可立致，特｛幸｝〔罕〕逢其时耳。
华罗 植椰树为疆理，叠青石为室。田土瘠硗，宜种稻。气候常热，秋冬草木越增茂盛。俗怪。民间每创石亭数四，塑以泥牛，或刻石为像，朝夕讽经，敬之若神佛焉，仍以香花灯烛为之供养。凡所主之坛，所行之地，及屋壁之上，悉以牛粪和泥涂之，反为滐净。邻人往来，茍非其类，则不敢造其所。男女形黑。无酋长，年尊者主之。语言屠詉。以檀香、牛粪搽其额，以白细布缠头，穿长衫，与今之南毗人少异而大同。
麻那里 界迷黎之东南，居垣角之绝岛。石有楠树万枝，周围皆水，有蚝如山立，人少至之。土薄田瘠，气候不齐。俗侈，男女辫发以带捎，臂用金丝，穿五色绢短衫，以朋加剌布为独幅裙系之。地产骆驼，高九尺，土人以之负重。有仙鹤，高六尺许，以榖为食，闻人拍掌，则耸翼而舞，其容仪可观，亦异物也。
加将门里 去加里二千余里，乔木成林，修竹高节。其地堰潴，田肥美，一岁三收榖。通商贩于他国。气候常热。俗薄。男女挽髻，穿长衫。丛杂回人居之，其土商每兴贩黑囡往朋加剌，互用银钱之多寡，随其大小高下而议价。民煮海为盐，酿〔蔗〕浆为酒。有酋长。地产象牙、兜罗绵、花布。贸易之货，用苏杭五色鞋、南北丝、土绸绢、巫仑布之属。

波斯离 境与西夏联属，地方五千余里。关市之间，民比居如鱼鳞。田宜麦、禾。气候常冷。风俗侈丽。男女长身编发，穿驼褐毛衫，以软锦为茵褥。烧羊为食，煮海为盐。有酋长。地产琥珀、软锦、驼毛、腽肭脐、没药、万年枣。贸易之货，用毡毯、五色鞋、云南叶金、白银、倭铁、大风子、牙梳、铁器、达剌斯离香之属。
挞吉那 国居达里之地，即古之西域。山少而〔田〕瘠。气候半热，天常阴晦。俗与羌同。男女身面如漆，眼圆，白发鬅鬙。笼软锦为衣。女资纺绩为生，男采鸦鹘石为活。煮海为盐，酿安石榴为酒。有酋长地。产安息香、琉璃瓶、硼砂，栀子花尤胜于他国。贸易之货，用沙金、花银、五色鞋、铁鼎、铜线、琉磺、水银之属。

千里马 北与大奋山截界，溪水护市，四时澄彻，形势宽容。田瘠榖少，气候乍热。俗淳，男女断发，身系丝布。煮海为盐，酿桂屑为酒。有酋长。地产翠羽、百合、萝蓣。贸易之货，用铁条、粗碗、苏木、铅针之属。
大佛山 介于迓里、高郎步之间。至顺庚午冬十月有二日，因卸帆于山下，是夜，月明如昼，海波不兴，水清彻底。起而徘徊，俯窥水国，有树婆娑，余指舟人而问：此非清琅玕、珊瑚珠者耶？曰：非也。此非月中娑罗树影者耶？曰：亦非也。命童子入水中采之，则柔滑，拔之出水，则坚如铁。把而玩之，高仅盈尺，则其树槎牙盘结奇怪，枝有一花一蕊，红色天然。既开者仿佛牡丹，半吐者类乎菡萏。舟人秉烛环堵而观之，众乃雀跃而笑曰：此琼树开花也。诚海中之稀有，亦中国之异闻。余历此四十余年，未尝有睹于此。君今得之，兹非千载而一遇者乎？余次日作古体诗一首，以记其实。袖之以归，豫章邵庵虞先生见而赋诗，迨今留于君子堂，以传玩焉。
须文那 国居班支尼那接境，山如瓜瓠，民乐奠居。田瘠，谷少。气候应节。俗鄙薄。男女蓬头，系丝布。酋长之家有石鹤，高七尺余，身白而顶红，宛然生像，民间事之为神鹤。四五月间，听其夜鸣，则是岁丰稔；凡有疾则卜之，如响斯应。民不善煮海为盐。地产丝布，胡椒亚于希苓、淡邈。孩儿茶又名乌爹土，又名胥实，考之其实，槟榔｛汗｝〔汁〕也。贸易之货，用五色细鞋、青鞋、豆蔻、大小水罐、苏木之属。

万里石塘 石塘之骨，由潮州而生，迤逦如长蛇，横亘海中，越海诸国。俗云万里石塘，以余推之，岂止万里而已哉？舶由玳屿门挂四帆，乘风破浪，海上若飞。至西洋或百日之外，以一日一夜行百里计之，万里曾不足。故源其地脉，历历可考。一脉至爪哇，一脉至勃泥及古里地闷，一脉至西洋，极昆仑之地。盖紫阳朱子谓海外之地，与中原地脉相连者，其以是欤？观夫海洋泛无涯涘，中匿石塘，孰得而明之？避之则吉，遇之则凶。故子午针人之命脉所系，茍非舟子之精明，能不覆且溺乎？吁！得意之地勿再往，岂可以风涛为径路也哉？
小具喃 地与都拦礁相近。厥上黑坟，本宜榖麦。居民懒事耕作，岁籍乌爹运米供给。或风信到迟，马船已去，货载不满，风信或逆，不得过喃巫哩洋，且防高浪阜中卤股石之厄。所以此地驻冬，候下年八九月马船复来，移船回古里佛互市。风俗、男女衣着，与古里佛同。有村主，无酋长。地产胡椒、椰子、槟榔、溜鱼。贸易之货，用金、｛钱｝〔银〕、青白花器、八丹布、五色鞋、铁器之属。

古里佛 当巨海之要冲，去僧加剌密迩，亦西洋诸〔番之〕马头也。山横而田瘠，宜种麦。每岁藉乌爹米至。行者让路，道不拾遗，俗稍近古。其法至｛坦｝〔谨〕，盗一牛，酋以牛头为准，失主仍以犯人家产籍没而戮之。官场居深山中，海濵为市，以通贸易。地产胡椒，亚于下里，人间居有仓廪贮之。每播荷三百七十五斤，税收十分之二，以下次加张叶皮、桑布、蔷薇水、波罗蜜、孩儿茶。其珊瑚、真珠、乳香诸等货，皆由甘理、佛朗来也。去货与小具喃国同。畜好马，自西极来，故以舶载至此国，每疋互易，动金钱千百，或至四十千为率，否则番人议其国空乏也。
朋加剌 五岭崔嵬，树林拔萃，民环而居之。岁以耕植为业，故野无旷土，田畴极美。一岁凡三收榖，百物皆廉，即古忻都州府也。气候常热。风俗最为淳厚。男女以细布缠头，穿长衫。官税以十分中取其二焉。其国铸银钱名唐加，每〔个二〕钱八分重，流通使用。互易汃子一万五百二十有余，以权小钱便民，良有益也。产苾布、高你布、兜罗绵、翠羽。贸易之货，用南北丝、五色绢鞋、丁香、豆蔻、青白花器、白缨之属。兹番所以民安物泰者，平日农力有以致之。是故原防菅茅之地，民垦辟种植不倦，犁无劳苦之役，因天之时而分地利，国富俗厚，可以轶旧港而迈阇婆云。

巴南巴西 国居大响山之南，环居数十里。土瘠，宜种豆。气候乍凉。俗尚浇薄。男女体小而形黑，眼圆耳长，手垂过膝。身披丝绒单被。凡民间女子，其形亚出，自七岁，父母以歌舞教之，身摺叠而圆转，变态百出，粗有可观。倘适他国，呈其艺术，则予以小钱为赏。地产细绵布，舶人以锡易之。
放拜 居巴隘乱石之间，渡桥出入，周围无田，平旷皆陆地。宜种麦。气候常暖。风俗质朴。男女面长，目反白，容黑如漆。编发为绳，穿斜纹木绵长衫。煮海为盐，煆鹅卵石为炭，以代炊。有酋长。地产绝细布疋，阔七尺，长丈余。大槟榔为诸番之冠。货用金、汃子、红白烧珠之属。
大乌爹 国近巴南之地，介西洋之中峰。山多卤股，田杂沙土。有黑岁，宜种豆。气候常热。俗尚淳。男女身修长。女生髭，穿细布，系红绢梢。男善战，使摽枪，批竹矢，毒于蛇，他国人极畏之。乃以金钱、鱼兼汃子使用。煮海为盐，以逡巡法酿酒。有酋长。地产布匹、猫儿眼睛、鸦鹘石、翠羽。贸易之货，〔用〕白铜、鼓板、五色鞋、金、银、铁器之属。国以汃子、金钱流通使用，所以便民也。成周之世，用钱币，汉武造皮币、铸白银，无非子母相权而已。如西洋诸番国，铸为大小金钱使用，与中国铜钱异。虽无其币以兼之，得非法古之道者欤？

万年港 凌门正湾为之引从，仿佛相望。中间长阔二十余丈，其深无底，鱼龙之渊薮也。旁有山如氐，民环而居。田宽地窄，宜榖麦，气候常热。俗朴。男女椎髻，系青布捎。煮海为盐，酿蔗浆为酒。有酋长。地产降真条、木绵、黄蜡。贸易之货，用铁条、铜线、土印花布、瓦瓶之属。
马八儿屿 控西北之隅，居加将门之右，濒山而居。土咸，田沃饶，岁倍收。气候热。俗淫。男女散发，以椰叶蔽羞，不事缉织。凿井煮海为盐，酿椰浆为酒。无酋长。地产〔翠〕羽、细布，大羊百有余斤，榖米价廉。贸易之货，用砂金、青鞋、白矾、红绿烧珠之属。次曰拔忽，曰里达那，曰骨里傍，曰安其，曰伽忽，皆属此国之节制焉。

阿思里 极西南达国里之地，无山林之限，风起则飞沙扑面，人不敢行。居人编竹以蔽之。气候热，半年之间多不见雨，掘井而饮，深至二三百丈，味甘而美。其地防原，宜种麦，或潮水至原下，则其地土润，麦苖自秀。俗恶。男女编发，以牛毛为绳，接发梢至齐膝为奇。以鸟羽为衣。捣麦做饼为食。民不善煮海为盐。地产大绵布、小布疋。贸易之货，用银、铁器、青烧珠之属。
哩伽塔 国居辽西之界，乃国王海之濵。田瘠，宜种黍。民叠板石为居，掘地丈有余深，以藏种子，虽三载亦不朽也。气候秋热而夏凉。俗尚朴。男女瘦长，其形古怪，发长二寸而不见长。穿布桶衣，系皂布梢。煮海为盐，酿黍为酒，以牛乳为食。地产青琅玕、珊瑚树，其树或长一丈有余，或七八尺许，〔围〕一尺有余。秋冬民间皆用船采取，以横木系破网及纱线于其上，仍以索縳木两头，人于船上牵以拖之，则其树槎牙，挂挽而上。贸易之货，用金、银、五色鞋、巫仑布之属。

天堂 地多旷漠，即古筠冲之地，又名为西域。风景融和，四时之春也。田沃稻饶，居民乐业。云南有路可通，一年之上可至其地。西洋亦有路通，名为天堂。有回回历，与中国授时历前后只争三日，其选日永无差异。气候暖。风俗好善。男女辫发，穿细布长衫，系细布梢。地产西马，高八尺许。人多以马乳拌饭为食，则人肥美。贸易之货，用银、五色鞋、青白花器、铁鼎之属。
天竺 居大食之东，隶秦王之主。去海二百余里，地平沃。气候不齐。俗有古风。男女身长七尺，小目长项。手帕系额，编发垂耳，穿｛百｝〔细布长衫、藤〕皮织鞋，以绵纱结袜，仍将穿之，示其执礼也。不善煮海为盐，食仰他国。民间以金钱流通使用。有酋长。地产沙金、骏马。贸易之货，用银、青白花器、斗锡、酒、色印布之属。

层摇罗 国居大食之西南，崖无林，地多淳。田瘠，榖少，故多种薯以代粮食。每货贩于其地者，若有榖米与之交易，其利甚溥。气候不齐。俗古直。男女挽发，穿无缝短裙。民事网罟，取禽兽为食。煮海为盐，酿蔗浆为酒。有酋长。地产红檀、紫蔗、象齿、龙涎、生金、鸭觜胆矾。贸易之货，用牙箱、花银、五色鞋之属。
马鲁涧 国与遐迩沙喃之后山接壤。民乐业而富。周回广一万八千余里，西洋国悉臣属焉。有酋长，元临漳人，陈其姓也。幼能读书，长练兵事。国初，领兵镇甘州，遂入此国，讨境不复返。兹地产马，故多马军，动侵番国以兵凡若干万。岁以正月三日，则建高坛以受兵贺，所至之地，即成聚落一所。民间互易，而卒无扰攘之患。盖以刑法之重如此。观其威逼诸番，严行赏罚，亦酋豪中之表表者乎。
甘埋里 〔迩〕南冯之地，与佛郎相近，乘风张帆，二月可至小具喃。其〔地船名〕为马船，大于商舶，不使钉灰，用椰索板成片。每舶二三〔层，用〕板横栈，渗漏不胜，梢人日夜轮戽水，不〔使〕枯竭。下以乳香压重，上载马数百匹，头小尾轻，鹿身吊肚，四蹄削铁，高七尺许，日夜可行千里。所有木香、琥珀之类，｛地｝〔均〕产自佛郎国，来商贩于西洋互易。去货丁香、豆蔻、青鞋、麝香、红色烧珠、苏杭色鞋、苏木、青白花器、瓷瓶、铁条，以胡椒载而返。椒之所以贵者，皆因此船运去尤多，较商舶之取，十不及其一焉。
麻呵斯离 去大食国八千余里，与鲸板奴国相近。由海通溪，约二百余里，石道崎岖，至官场三百余里。地平如席。气候应节。风俗鄙俭。男女编发，眼如铜铃。穿长衫。煮海为盐，酿老叶为酒。有酋长。地产青盐、马乳葡萄、米、麦。其麦粒长半寸许。甘露每岁八九月下，民间筑净池以盛之，旭日曝则融结如冰，味甚糖霜。仍以瓷器贮之，调汤而饮，以辟瘴疠。古云甘露王如来，即其地也。贸易之货，用剌速斯离布、紫金、白铜、青珢玕、阇婆布之属。
罗婆斯 〔国与麻加〕那之右山联属，奇峰磊磊，如天马奔驰，形势临海。〔风俗野朴，〕不织不衣，以鸟羽掩身。食无烟火，惟有茹毛饮血，巢居〔穴处而已〕。虽然，饮食宫室，节宣之不可缺也；丝麻絺纻，寒暑之〔不可或〕违也。夫以洛南北之地，悬隔千里，尚有寒暑之殊，而况于岛夷诸国者哉！其地钟汤之全，故民无衣服之备，陶然自适，以宇宙轮舆。宜乎茹饮不择，巢穴不易，相与游乎太古之天矣。

乌爹 国因伽里之旧名也。山林益少，其地堰潴而半旷。民专农业，田沃稼茂，既绝稂莠之害，又无蝗蝻之灾。岁凡三稔，诸物皆廉，道不拾遗，乡里和睦，士尤尚义，俗厚民泰，各番之所不及也。气候、男女，与朋加剌略同。税收十分之一也。地产大者，黑国、翠羽、黄蜡、木绵、细匹布。贸易之货，用金、银、五色鞋、白丝、丁香、豆蔻、茅香、青白花器、鼓瑟之属。每个银钱重二钱八分，准中统钞一十两，易汃子计一万一千五百二十有余，折钱使用。以二百五十汃子籴一尖箩熟米，折官斗有一斗六升。每钱收汃子，可得四十六箩米，通计七十三斗六升，可供二人一岁之食有余。故贩其地者，十去九不还也。夫以外夷而得知务农重榖，使国〔无游〕民，故家给人足，岁无饥寒之忧。设之兴行礼让，教以诗〔书礼乐〕，则与中国之风无间然矣，孰谓蛮貊之邦而不可行者〔哉〕？

异闻类聚 〔古有奇肱〕国之民，能为飞车，从风远行；见于博物志矣。次曰顿〔逊国，其〕人死，送于郭外，鸟食肉尽乃去，以火烧其骨，即沉于海中，谓之鸟葬；见于穷神秘苑矣。次曰骨利国，昼长夜短，薄暮煮一羊胛方熟，东方已曙；见于神异录矣。次曰大食国，山树花开如人首，不解语，人借问，惟频笑，笑则雕落；见于酉阳杂俎矣。次曰婆登国，种榖每月一熟；见于神异之记。次曰缴濮国，人有尾，欲坐则先穴地以安之，误折其尾则死；见于广州之记。次曰南方之产翁，獠妇狌子，｛是｝〔婿〕拥衾抱雏，以护卫之；见于南楚之新闻。次番禺县民，｛灾｝〔失〕蔬园，盗之于百里之外，若浮筏乘流于海上，有县宰为之判｛杖｝〔状〕；见于玉堂之闲话。他如女人国，视井而生育；茶弼沙国，〔日〕入其地，声震雷霆。至于南方縳妇成姻，多非礼聘；岭南之好女，不事缉织；南海之贫｛妻｝〔寠〕，名为腹指卖；南中之师郎，拥妇而食肉；此又人物风俗之不同，录之以备采览，故曰异闻类聚。

