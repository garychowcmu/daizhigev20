鸭江行部志　　（金）王寂 撰
 　　●目录
 　　志节本叙
 　　鸭江行部志　　跋
 　　●鸭江行部志节本叙
 　　曩读满洲源流考引鸭江行部志知其必与辽东行部志同出于永乐大典以为无好事者为之辑出其亡佚也久矣近始知此书尚有辑本旧藏盛伯熙祭酒家后展转入海盐朱氏譬如孔壁遗书尚不随秦火以俱尽闻之喜可知也第朱氏颇秘惜此书迄未付刊以公诸世人所得见者仅朱氏所撰考证一篇 【 原名鸭江行部志地理考截入地学杂志第二十年第一期】 称引记文甚简可见厓略而已考满洲源流考凡三引此书其一其二皆为汤池县其三为苏州关而皆具于是篇盖原自大典辑出之辽东鸭江两行部志皆非足本撰源流考时所见亦仅此此其所以可贵也辽东行部志辑本既经江阴缪氏刊行而此书见存于朱氏者实为人间孤本函商借钞久未得请姑以是篇附刊于辽东行部志后过屠门而大嚼纵不得肉犹胜于无仍望原本早出庶不致终成广陵散也金毓黻校竟记
 　　●鸭江行部志节本
 　　金　王寂　撰　　海盐朱希祖考证　　二月己丑僚属出饯望海门会食于白鹤观之鹤鸣轩白鹤者盖取丁令威故事也东南望华表山云烟出没顾揖不暇　　按辽东行部志云予以使事出按部封僚吏送别于辽阳瑞鹊门之短亭王寂时提点辽东路刑狱则未出巡时必驻节辽阳辽东行部志之瑞鹊门及鸭江行部志之望海门必皆为辽阳府城门辽史地理志神册四年葺辽东故城以渤海汉户建东平郡天显三年迁东丹国民居之升为南京城名天福八门东曰迎阳东南曰韶阳南曰龙原西南曰显德西曰大顺西北曰大辽北曰怀远东北曰安远宫城在东北隅外城谓之汉城分南北市街西有留守衙门户部司军巡院天显十三年改南京为东京府曰辽阳金史地理志东京路辽阳府其沿革略与辽志同惟称太宗天会十年改南京路然考大定元年金世宗即位辽阳又称东京金史完颜福寿传称世宗即位于东京是也金志失载金之东京既仍辽之旧则辽阳汉城之巡院即为提点辽东刑狱衙署无疑惟辽代辽阳八门之名金代必有因有革瑞鹊门及望海门不知何门所改金志不载辽阳八门之名故已无可稽考惟此二门之名幸赖此二行部志遗留尚可补金志之缺耳　　又按康熙盛京通志华表山在辽阳城东六十里辽史地理志鹤野县渤海为鸡山县昔丁令威家此去家千年化鹤来归集于华表柱以咮画表云有鸟有鸟丁令威去家千年今来归城郭虽是人民非何不学仙冢累累　　宿于灵岩寺　　金史地理志兴定三年以石城县之灵岩寺为岩州名其倚郭县曰东安置行省满洲历史地理第二卷金之疆域辽阳府条云辽东志辽阳东南八十里有安平之矿山行省碑在焉 【 二百二叶】 金之岩州定为今之安平 【 二百二叶】 然则灵岩寺在今之安平在辽阳东南八十里　　庚寅游上方　　辛卯复登此山之正观堂　他年为灵岩一段佳话　　壬辰游龙泉谷　谷去寺三里而近　　按上方龙泉谷皆在灵岩寺附近正观堂条云他年为灵岩一段话佳龙泉谷条云谷去寺三里而近可证　　癸巳次澄州　　澄州辽之海州今之海城县金史地理志天德三年改海州为澄州其治所为临溟县　　甲午发明秀亭　　按在澄州　　戊戌宿析木之法云寺　　金史地理志析木县辽铜州附郭县皇统三年属澄州今名析木城　　道出鸡山　先人鸡山诗云记得垂龆此地游鸡山孤立水东流而今重过山前路山色青青人白头　　辽史地理志鹤野县渤海为鸡山县金仍之则鸡山为鹤野县矣辽东志鹤野县之遗址在辽阳西八十里　　己亥宿汤池县护国寺汤池本辽时铁州以其东有铁岭故名之矣隶耀州今神乡镇也　　汤池县在今盖平县东北七十里地名汤池是也金史地理志盖州汤池县辽铁州汤池县有镇一曰神乡据此则辽之耀州即金之神乡镇也辽史地理志耀州隶海州东北至海州二百里　　满州历史地理第二卷辽之疆域耀州条云耀州今海城县南大石桥北附近有岳州城一村即古之耀州岳为耀之音转今之海城与岳州城相去约五十余里辽史谓耀州之东北二百里有海州与地理不合按辽之耀州金名神乡镇辽之海州金名澄州自澄州至汤池不过一日程而神乡镇与汤池近辽史谓相去二百里误也耀州为今之岳州城村其说殆近之　　辛丑次辰州　　金史地理志盖州本高丽盖葛牟城辽辰州明昌四年罢曷苏馆建辰州辽海军节度使六年以与陈同音更取盖葛牟城为名其治所曰建安县据此金明昌六年以前其地仍辽辰州之名六年以后改为盖州寂在明昌二年巡行至此尚称辰州属曷苏馆路今为盖平县　　甲辰次熊岳县宿兴教寺　　金史地理志盖州熊岳县辽卢州熊岳县辽属南女直汤河司辽史地理志熊岳县西至海一十五里傍有熊岳山按熊岳县元废明称熊岳堡今名熊岳城在盖平县西南六十里　　乙巳次龙门山云峰院龙门之南有大山焉崇高峻拔诸峰环列皆北面事之连延数十里意谓此必熊岳也然询及土人无有知者比龙门具体而微其掩抱窈窕则又过之　　康熙盛京通志龙门汤山在盖平城南一百里　　丙午游北岩曷苏馆节度使距此不及一舍　　按吕氏春秋不广篇注军行三十里为一舍　　丁未次曷苏馆宿府署之公明轩　节度使纥石烈明远所题　　满洲历史地理第二卷金之疆域盖州条云盖州其治所为建安县辽为辰州 【 今之盖平县】 金代曾为曷苏馆路治所 【 二百三叶】 又曷苏馆路条云曷苏馆路治所今之盖平县 【 一百八十六叶】 又云今之辽阳府鹤野县长宜镇有曷苏馆然此为小地名与曷苏馆路有别 【 一百八十七叶】 又云金史地理志曷苏馆路既列入上京路又列入东京路盖辰州本为曷苏馆明昌四年置故曷苏馆路在四年以前殆属于上京路四年以后改名辰州乃编入东京路然而曷苏馆东方鸭绿江边之婆速路始终属于东京路以彼视此则曷苏馆路何独飞离东京路而属上京路此于地理甚不可解今亦不能得适当之说明矣 【 一百八十八叶】 案满洲历史地理以盖州明昌六年以前名辰州为曷苏馆路治所此一误也曷苏馆路在明昌四年以前属上京路四年以后改名辰州乃编入东京路此二误也观鸭江行部志则曷苏馆路治所在熊岳县龙门山北岩附近三十里熊岳在盖平南六十里龙门又在熊岳南四十里曷苏馆暑又在龙门北岩南或西南三十里观王寂行程自可推测而知盖寂所次曷苏馆府署之公明轩其轩名即金曷苏馆节度使纥石烈明远所题见鸭江行部志本条及上文游北岩条然则曷苏馆路治所在熊岳县龙门山北岩附近三十里离今之盖平即金之辰州后改盖州者百数十里此可以证明其误者也王寂至曷苏馆节度使府署在明昌二年则明昌四年以前东京路确有曷苏馆路考金史地理志上京路篇曷苏馆路置节度使天会七年徙治宁州尝置都统司明昌四年废注云有化成关国言曰曷撤罕酉又考金史太宗本纪天会七年十一月庚戌徙曷苏馆都统司治宁州又地理志东京路篇盖州辽名辰州明昌四年罢曷苏馆建辰州辽海军节度使据各节观之曷苏馆节度使下尝设都统司 【 此官不见于金史百官志】 盖初与节度使同治所天会七年都统司徙治宁州有化成关明昌四年改曷苏馆节度使为辰州辽海军节度使同时并废曷苏馆都统司惟宁州之名不见于金史地理志而辽史地理志上京道 【 临潢府在今西喇木伦河北波罗城为金之北京】 有宁州在上京东北三百五十里今扎噜特旗东边作金史地理志者误以辽上京之宁州为金上京之宁州遂将曷苏馆路重出于上京路此事实之显而易见者也不知辽之东京道亦有宁州辽史地理志东京道宁州在顺化城下兵事皆隶东京统军司宁州有化成关则宁州必在辽之苏州附近金史地理志复州化成县辽苏州皇统三年降为县来属贞佑四年五月升为金州 【 今亦名金州】 鸭江行部志三月丙辰条访诸野老云此苏州关也辽之苏州今改为化成县关禁设自有辽以其南来舟楫非出此途不能登岸然则地理志所谓化成关即辽之苏州关此可证宁州与苏州实相近而同隶于东京道也不然若为上京之宁州则金之上京路实无宁州辽上京道之宁州亦不在金上京路内金史地理志既误以宁州在金上京路遂重列曷苏馆路于上京路而满洲历史地理又曲解为明昌四年以前曷苏馆路属上京路四年以后改名辰州乃编入东京路此其误又可以此书及辽志证明之矣　　三月壬子行复州道中是夕宿于复之宝严寺　　复州即今之复州其治所在永康县　　丙子自永康次顺化营中途望西南两山巍然浮于海上访诸野老云此苏州关也辽之苏州今改为化成县关禁设自有辽以其南来舟楫非出此途不能登岸相传隋唐之伐高丽兵粮战舰亦自此来南去百里有山曰铁山常屯甲士七千人以防海路每夕平安火报自此始焉西南水行五百余里有山曰红娘子岛岛上夜闻鸡犬之声乃登莱沿海之居民也　　金史地理志复州永康县倚旧名永宁大定七年更顺化营即辽之顺化城与宁州苏州皆相近故可望苏州关苏州改为化成县故关亦改名化成而化成之名与顺化城似亦有关系　　丁巳次新市　　戊午宿龙岩　　己未发龙岩山前数十里北望大山连延不绝数峰侧立状如翠屏秀色可掬里人谓之磨石山以出磨石故也予恶其名不佳欲改之曰竞秀岩所恨山民无好事者何足与语此哉　　按以上皆自顺化营赴大宁镇途中地名　　庚申赴大宁镇中路乱山重复人迹仅通然皆培塿无可观者又东行四五十里南望层峦迭嶂空翠溟蒙百道飞泉环流山麓 【 下缺】
 　　金史地理志盖州秀岩县本大宁镇明昌四年升今为岫岩县又东行四五十里尚在途中盖将赴婆速府路即今之九连城己抵鸭绿江边矣　　此志所以名鸭江者以巡行所至不出金之东京一路金之东京路北界上京路西至北京路以辽水为界南尽辽东半岛东则与合懒路及高丽之鸭绿江口为界高丽史柳韶传德宗二年韶始置北境关防起自西海滨古国内城界鸭江入海处东跨威远兴化静州宁海宁德朔云安水清塞平虏宁远定戎孟州朔州等十三城抵耀德静边和州等三城此所谓高丽北境之长城也以今地理按之盖西起鸭绿江口东行今朝鲜之宜川定州北越清川江经宁远又东南行于定平之东达于海此长城之境界西与金东京路为界东与金合懒路为界故鸭绿江下流入海之处虽与高丽为界而鸭绿江中流实贯乎东京路之中部盖鸭绿江左岸今朝鲜之咸境南道平安北道等地大半皆属于金之东京路也明昌二年寂之巡行盖以东京一路为限且自言予以职事有鸭绿江之行故以鸭江行部名焉
 　　鸭江行部志终
 　　●鸭江行部志跋
 　　旧钞本鸭江行部志一卷金王寂撰前有清宗室盛昱私印按寂有拙轩集六卷由永乐大典辑出已刻于聚珍版丛书缪荃孙藕零拾又刻其辽东行部志一卷从永乐大典辑出然不载入四库全书其书作于金明昌元年起二月丙申讫四月庚寅凡一月又二十五日为日记体时寂提点辽东路刑狱巡按各部记其所事故曰行部志志载其祭广宁公文云某祗服王命周按部封雪孤穷无告之冤去干没横行之蠹可以见其职掌矣此鸭江行部志即巡按辽东次年所作起明昌二年二月己丑讫三月庚申凡一月有二日此二书于金上京东京北京三路地理颇多异闻可以补正金史地理志余别有辽东行部志地理考及鸭江行部志地理考此不赘述行部志在金元之际似有刻本元好问中州集王寂小传言行记载其先人鸡山诗云记得垂龆此地游鸡山孤立水平流而今重过山前路山色青青人白头此诗今见鸭江行部志惟平流东流稍异元氏所称行记即行部志无疑辽东行部志出于永乐大典而大典必钞自宋本此鸭江行部志似亦由大典录出乾隆四十三年敕撰满洲源流考曾引辽东行部志及此书三月丙辰条自永康次顺化营中途望西南两山巍然浮于海上访诸野老云此苏州关也等句 【 满洲源流考卷十一】 则此二书曾入内府而皆出于大典无疑然不刻于聚珍版丛书亦不收入四库全书四库馆臣为拙轩集提要时胪陈寂之著述亦未尝齿及则此二书失传久矣今辽东行部志已由缪氐刊行此书则尚未行世余亦拟付刊以广其传中州集言寂所著书有拙轩集北迁录而不言二行部志殆既引其行记故略而不言耳中州集卷二王寂送张仲谋使三韩诗注有阎子秀鸭江行记今已不传此三书皆金门诏卢文弨补金史艺文志所不载可据以再补者也辽东行部志有寂诗五十七首文三首为拙轩集所不载而鸭江行部志亦有诗二十六首文三首不载于拙轩集可以录出别为一卷附于拙轩集之后民国壬申一月三十日海盐朱希祖记 附录： 拙轩集六卷（永乐大典本） 金王寂撰寂字符老蓟州玉田人登天德二年进士厯官中都路转运使谥文肃金史不为立传元好问中州集载其诗入乙集中而仕履亦仅见梗槪今以寂诗文所著年月事迹叅互考证知寂自登第后于世宗大定二年为太原初县令十五年尝奉使徃白霫治狱十七年以父艰归明年起复眞定少尹兼河北西路兵马副都总管迁通州刺史兼知军事又迁中都副留守二十六年冬由戸部郎出守蔡州二十九年被命提点辽东路刑狱章宗明昌初召还终于转运使之职而集中谢带笏表有世宗享国臣得与谏员语则又当为谏官又有羣言交构挤臣不测之渊语而丁未肆眚诗有万里湘累得自新句丁未为大定二十七年世宗本纪载是年三月辛亥以皇长孙受册肆赦并与集合是寂之刺蔡州当以人言去国而集中情事不具其顚末莫能详也中州集称寂着有拙轩集北迁录诸书今北迁录巳失传而好问所选寂诗仅七首又附见姚孝锡传后一首其它亦久佚不见惟永乐大典所载寂诗文尙多虽如好问所摘留别郭熙民诗诸联及蒋一葵长安客话所纪卢植墓诗逸句皆未见全篇亦不能尽免于脱阙而各体具存可以得其什七矣寂诗境淸刻镵露有戞戞独造之风古文亦博大疏畅在大定明昌间卓然不愧为作者金朝一代文士见于中州集者不下百数十家今惟赵秉文王若虚数家尙有传本余多湮没无存独寂是编幸于沈埋晦蚀之余复显于世而文章体格亦足与滹南滏水相为抗行谨次第裒缀厘为六卷俾读者揽其崖畧犹得以考见金源文献之遗是亦可为寳贵矣（四库全书总目?集部?别集类）  

