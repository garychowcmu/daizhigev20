游宦纪闻 　(宋)张世南撰　

　序 
　卷一 
　卷二 
　卷三 
　卷四 
　卷五 
　卷六 
　卷七 
　卷八 
　卷九 
　卷十 
　卢文弨跋 

游宦纪闻序
　　仆自丱角，随侍宦游，便登青天，万里之蜀。及壮走江湖，无宁岁。闻见虽稍广，性天不灵，随即废忘。绍定改元，适有令原之戚，闭门谢客。因追思，捉笔纪录，不觉盈轴，以游宦纪闻题之，所以记事实而备遗忘也。嗣有所得，又当傅益之云。鄱阳张世南光叔。
游宦纪闻卷一
　　书云：「期三百有六旬有六日，以闰月定四时成岁。」是一岁三百六十有六日明甚。今以每岁十二月计之，只三百六十日，又有小尽不与焉。世南尝以此问学历者，所对皆未精切。其说当以今岁立春，数至来岁立春，恰三百六十有六日。 【 以时刻较之，实三百六十有五日零三时。】 世南始得其说，未以为然。取百中经试加稽考，殊无差者。盖三百六旬有六日，言其凡也。其实，周天三百六十五度四分度之一，日行一度，一岁一周天。一岁云者，自今岁冬至，数至明年冬至，凡三百六十五日奇三时，所奇三时，即四分日之一也。若以十二月计之，不满三百六十日者；月有小尽，又积其余，五度有奇，合之以置闰。其所以有小尽有闰月者，以月行速二十七日有奇，已周天进三十度，与日合朔。合朔之际，即为一月。凡一岁十二合朔，故曰十二月。若论期之一，当以气周断，不当以十二月断也。
　　鄱阳为郡，文物之盛，甲于江东，无图经地志。元佑六年，余干都颉，作七谈一编，叙土风人物云：「张仁有篇，徐濯有说，顾雍有论，王德琏有记，今不复存矣。」嘉定乙亥，史守始延郡之前辈访问，汇聚而为图经，然登载亦未详尽；如秋荐五十有五人，殊无确然之说。世南尝闻之先生长者云：「旧额三十五人。自范文正公守此邦，通榜浑化，骤增员数。」此说盛行，牢不可破，是亦口耳之传。有故旧家藏元佑五年解榜，止三十有三人，在文正公之后。又德兴县开山记载，宣政间，拨弋阳县建节乡入本县，分割苗税，而信州减两名解额归饶。以此可见人言之妄。尝试考之，盖自大观兴三舍试，番士寖盛，以在郡学人数定贡士额，岁贡一十八人半。后罢贡法行乡举，合三年大比，积计五十五人半，遂为定制。此说载之国史及法律学令。南渡后，西北流寓士人，每郡科场，各举二人。绍兴丙子罢流寓，入本贯额。诸郡各增其二，惟饶以额宽，故仍旧云。
　　今日者所用百中经，乃从唐显庆壬寅年壬寅日积算起。欲知其法，但看某年下得若干数，以六十除之。不及六十数，然后在寅上数 【 上声】 一数 【 去声】 ，逆行间一位，是第二十，下仿此。则知本年正旦，得何日辰。假令辛巳年得十八万二千九百七十三数，以六数除之；先除三六十八，除十八万数；又除四六二十四，除二千四百；又除六九五百四十，剩三十三数。自壬寅数到壬申，计三十位。又自壬申数下第三位，则旦日为甲戌，他仿此。欲知每岁逐月旦日，是何甲子？但取九年前次月望日，即是后九年前一月旦日，毫发无差。乃知数学有捷法，此亦一端也。
　　图经、本草，人家最不可缺。医者处方，则便可知药性；饮食果菜，则便可知避忌。然其间有常用之药，而载以异名，卒难寻究。鄱郡官书，有本草异名一篇。尽取诸药它名登载，似觉繁冗。今摘常用者书于此。以备博知。
　　荆芥曰「假苏香」，附子曰「莎草根」，金铃子曰「练实」，诃子曰「诃黎勒」。花谢欲结子，为风吹堕者曰「随风子」，嘉禾散所用者是也。今医家只以「紧实小诃子」代之。山药曰「薯蓣」，一名「玉延」，简斋尝作玉延赋。蒼耳曰「?耳實」，馬蘭花曰「蠡實」，仙靈脾曰「淫羊藿」，牛蒡子曰「惡實」，茴香曰「蘹香子」，破故紙曰「補骨脂」，乳香曰「薰陸香」，柏子仁曰「柏實」，淩霄花曰「紫葳餘」，甘子曰「菴摩勒」，菱角曰「芰」，蘿蔔曰「萊菔」。已上药名，间亦有医者所未尽知。
　　余童字端蒙，鄱之乐平人，由学省登绍兴戊辰第。幼学已能文，同里项氏极爱重之，欲纳为婿，其意未决。余一日来访，项谓曰：「偶得写景句云：『杜宇一声春昼永，午梦惊残。』子能对否？」余应声云：「黄鹂百啭晓风清，宿酲消尽。」项大喜，即以女妻之。仕至蕲守。其族子永之为世南言，永之亦能诗者。
刘过字改之，能诗词。流落江湖，酒酣耳热，出语豪纵，自谓晋、宋间人物。其诗篇警策者，已载江湖集。尤好作「沁园春」。上稼轩词，已见岳侍郎珂桯史，最为辛所喜。今又得数篇；其一：黄尚书由帅蜀，中合乃胡给事晋臣之女。过雪堂，行书赤壁赋于壁间。改之从后题一阕，其词云：「按辔徐驱，儿童聚观，神仙画图。正芹塘雨过，泥香路软，金莲自拆。小小篮舆，傍柳题诗，穿花觅句，嗅?攀条得自如。经行处，有苍松夹道，不用传呼。清泉怪石盘纡，信风景江淮各异殊。想东坡赋就，纱笼素璧；西山句好，帘卷晴珠。白玉堂深，黄金印大，无此文君载后车。挥毫处，看淋漓雪壁，真草行书 【 原注：案龙洲词题云：「苏州黄尚书同夫人惠斋游报恩寺。」皇宋书录载此词：「按辔」作「缓辔」，「自拆」作「自策」，「觅句」作「劝酒」，「苍松」作「松篁」，「信风景」作「算风景」，「想东坡赋就」作「记东坡赋好」，「素璧」作「旧璧」，「句好」作「句妙」，「晴珠」作「晴虚」，「挥毫处」作「杯行处」，「雪壁」作「醉墨」。按明毛晋刻宋六十名家词中龙洲词载此阕，除原注校出者外，尚有以下几处：「正芹塘」作「放芹塘」，「泥香」作「芹香」，「经行处」作「山行处」，「清泉怪石」作「清泉石下」，看「淋漓雪壁」作「相淋漓醉墨」。又原注中惠斋毛刻本作「春聚」。】 。」后黄知为刘所作，厚有馈贶。
　　寿皇锐意亲征，大阅禁旅，军容肃甚。郭杲为殿岩，从驾还内，都人昉见，一时之盛。改之以词与郭云：「玉带猩袍，遥望翠华，马去似龙。拥千官鳞集，貂蝉争出；貔貅不断，万骑云从。细柳营开，团花袍窄，人指汾阳郭令公。山西将，算韬钤有种，五世元戎。　　旌旗蔽满寒空，鱼阵整、从容虎帐中。想刀明似雪，纵横脱鞘；箭飞如雨，霹雳鸣弓。威撼边城，气吞胡虏 【 气吞强敌　「强敌」稗海本作「胡虏」。　按清代前期刻书，对「胡虏」、「狄」、「夷」等字样，均有所讳避，往往更改。稗海系明刻，当从之，据改。】 ，惨惨尘沙吹北风 【 惨惨　「惨惨」稗海本作「惨憺」。】 。中兴事，看君王神武，驾驭英雄。」 【 原注：案此词，龙洲词不载。】 郭馈刘，亦踰数十万钱。
　　又送孙季和云：「问信竹湖 【 孙自号】 ，竹如之何，如何不归？道?山越水，无非佳处；来无定止，去亦何为。莫是秋来，未能忘耳，心与孤云相伴飞。关情处，向南山寄傲，北涧题诗。　　人生了事成痴，算世上终无真是非。看云台突兀，无君子者；雪堂零落，有美人兮。疏雨梧桐，微云河汉，钟鼎山林无限悲。阳山县，问昌黎负汝，汝负昌黎。」 【 原注：案龙洲词「何为」作「何之」，「莫是」作「只怕」，「心与孤云相伴飞」作「心与轻云一样飞」，「关情处」作「愁无奈」，「向南山寄傲，北涧题诗」作「北窗寄傲，南涧题诗」，「终无」作「久无」，「看云台」作「恨云台」，「负汝」作「误汝」，「汝负」作「汝误」。　按毛刻龙洲词载此阕，除原注已校出者外，尚有以下几处：「人生了事」作「人生万事」，「雪堂零落」作「雪堂流落」，「问昌黎」作「时昌黎」。】 
　　又尝于友人张正子处，见改之亲笔词一卷云：「壬子秋，予求牒四明，尝赋贺新郎与一老娼，至今天下与禁中皆歌之。江西人来，以为邓南秀词，非也。『老去相如倦，向文君，说似而今，如何消遣？衣袂京尘曾染处，空有香红尚软。料彼此，魂消肠断。一枕新凉眠客舍，听梧桐、?雨秋风战。灯晕冷，记重见。　　楼低不放珠帘卷，晚妆残、翠蛾狼藉，泪痕留脸。人道愁来须殢酒，无奈愁多酒浅。但托意义焦桐纨扇。莫鼓琵琶江上曲，怕荻花、枫叶俱凄怨。云万迭，寸心远。」 【 原注：案龙洲词「如何消遣」作「怎生消遣」，「秋风战」作「秋声颤」，「记重见」作「记初见」。　按毛刻龙洲词载此阕，除原注已校出者外，尚有以下几处：序文中「壬子秋」作「去年秋」，「求牒」作「求试」，「尝赋贺新郎与一老娼」作「赋赠老娼」。词中「无奈愁多」作「无奈愁深」，「焦桐」作「焦琴」。】  【 改之自号龙洲。】 
　　余俦字季伦，号痴斋，吾乡诗人也。章泉先生雅爱之。作书，使袖访韩仲止，及门，候谒甚久。将命者出，扣所由来，久犹未出。余题二诗壁间云：「谒入久不出，兀坐如枯荄。苍头前致词，问我何因来？士节久雕丧，人情易嫌猜。本无性命忧，不去安待哉。」其二云：「名闻由昔者，礼进合欣然。古有不屑教，意令加后鞭。尚书八座贵，吏部一灯传。惊代文章伯，曾容贾浪仙。」已，乃拂袖去。仲止见诗，遣人追之，余竟不返。余有诗集号蛙吹，藏于家云。
　　翡翠屑金，人气粉犀，此物理相感之异者。尝观归田录，载欧公家有一玉罂，形制甚古且精巧。始得之梅圣俞，以为碧玉。在颍州时，尝以示僚属。坐有兵马钤辖邓保吉者，真宗朝老内臣也 【 老内臣也　说郛本「臣」作「人」。】 ，识之曰：「此宝器也，谓之翡翠云。禁中宝物，皆藏宜春圣库，库中有翡翠琖一只，所以识也。」其后，偶以金环于罂腹，信手磨之，金屑纷纷而落，如砚中磨墨，始知翡翠之能屑金也。
　　诸药中，犀最难细捣。必先镑屑，乃入?药中捣之。已而?药筛尽，犀屑犹存。偶见一医僧元达者 【 医僧元达　「僧」稗海本、说郛本均作「生」。】 ，解犀为小块子，方一寸半许，以极薄纸裹置怀中近肉，以人气蒸之。候气熏蒸浃洽，乘热投臼中急捣，应手如粉，因知人气之能粉犀也。今医工皆莫有知者。
　　夷坚志载虞雍公自渠州守，召至行在，憩北郭外接待院。因道中冒暑得疾，泻痢连月。重九日梦至一处，类神仙居，一人被服如仙官，延坐。视壁间有韵语药方，读之，其词曰：「暑毒在脾，湿气连脚。不泄则痢，不痢则疟。独炼雄黄，蒸饼和药。甘草作汤，服之安乐。别法治之，医家大错。」如方服之，遂愈。
　　世南在蜀中，拜访林下人，求独炼法，鲜有能者。忽一日，得青城山道友传授云：「丹经谓：『捉得龙，伏得雄。』言雄黄见火，则飞走为烟焰，最难伏也。」其法用雄黄不拘多少，研细。甘锅火内，?令通红，取出。撺雄黄末入焰硝内 【 撺雄黄末入焰硝内　「入焰硝内」稗海本作「焰硝末」。】 ，急用桃枝搅转，即成水矣。急倾出瓦碟内，微侧碟子，则清者一边。俟凝取出，去麤者，研细，以宿蒸饼为元，如菉豆大，每服三元至七元。如前法，服雄黄末一两，大约用焰硝一钱。此乃丹?家秘法，得之甚艰。古人云：「施药不如施方。」故详记之。
　　书大字用松烟墨，每患无光彩，而墨易脱。偶得太一宫易高士书符用墨诀试之 【 太一宫易高士　「太一」稗海本、说郛本均作「太乙」。】 ，果妙。其法以黄明水胶半两许，用水一小盂，煎至五分，蒸化尤妙。如磨松墨时，以胶水两蚬壳，研至五色见浡作 【 研至五色见浡作　「浡作」说郛本作「浮采」。】 ，再添胶水，俟墨浓可书则止。如觉滞笔，入生姜自然汁少许；或镕胶时，入浓皁角水数滴亦可。
　　士大夫谒见刺字，古制莫详。世南家藏石本元佑十六君子墨迹；其间有：「观，敬贺子允学士尊兄。正旦，高邮秦观手状。」「庭坚奉谢子允学士同舍。正月、日，江南黄庭坚手状。」「耒谨候谢子允学士兄。二月、日，著作郎兼国史院检讨张耒状。」「补之谨谒谢子允同舍尊兄。正月、日，昭德晁补之状。」「汝砺参候子允校书同舍。」以次凡十六人，皆元佑四年时。惟彭公为中书舍人，余皆馆职也。
　　刺字，或书官职，或书郡里，或称姓名，或只称名；既手书之，又称主人字；且有同舍、尊兄之目。风流气味，将之以诚。今人观之，宜泚颡矣。
　　野处先生，尝跋此碑，谓子允不知为谁？尝考之；常立字子允，当时亦在馆中，当是谒常无疑，而野处偶未详也。
　　世南家又藏彭公北山编纸，皆治平四年，士夫往还书状。有「医博士程昉：右昉谨祇候参节推状元，伏听裁旨，牒件如前，谨牒。治平四年九月、日，医博士程昉牒。」如此类者数纸。如冬至、年节、月旦，凡在外官，皆以状至。其长吏有贺冬状一幅云：「泗州军事推官将仕郎，试秘书省校书郎，权保信军节度推官彭汝砺，右某启；伏以晷运推移，日南长至。恭惟发运学士，膺时纳佑，与国同休。某限以职局所拘，不遑躬诣丹墀，祗候陈贺下情，无任惶惧之至，谨具状申闻。谨录状上，牒件状如前。谨牒。年、月、日，具位某牒。」与今大异。
　　今医家修制药品，往往一遵古法；如本草炮炙，及许学士方前所载，亦既详矣。世南在蜀得数法，颇出古人意表；如麦门冬去心，古法，汤泡少时则易去，今只以银石铫火上微烙，随手渐剥，极易为力，又不为汤渍去药味。
　　乳香没药最难研；若作元子药，则以乳?研略细，更入酒或水研，顷刻如泥，更无滓脚。若酒糊元，则入酒研；若以面，则入水研，甚省力而易细，且不飞走、亏耗分两。
游宦纪闻卷二

 
唐、邓间多大柿。初生涩，坚实如石。凡百十柿，以一榠楂置其中，则红烂如泥而可食。榅桲亦可代榠楂用，此欧公归田录所载。但江南人不识榅桲，世南侍亲官蜀，至梁、益间，方识之。大者如梨，味甜而香，用刀切，则味损而黑。凡食时，先以巾拭去毛，以巾包，于柱上击碎，其味甚佳。蜀人以?桲切去顶，剜去心，纳檀香、沈香末，并麝少许。覆所切之顶，线缚蒸烂。取出俟冷，研如泥。入脑子少许，和匀，作小饼烧之，香味不减龙涎。
　　金橘产于江西诸郡。有所谓金柑，差大而味甜。年来，商贩小株，才高二、三尺许。一舟可载千百株。其实累累如垂弹，殊可爱。价亦廉，实多根茂者，才直二、三镮。往时因温成皇后好食，价重京师；然患不能久留。惟藏菉豆中，则经时不变。盖橘性热，豆性凉也。
　　世南嘉定甲戌，侍亲自成都归夔门官所。舟过眉州，见钓于水滨者，即而观之，篮中皆大虾蟆，两两相负，牢不可拆。极力分而为两，旋即相负如初。扣钓者，云「市间以为珍味」。乃知成都人最贵重。以料物和酒炙之，曰炙蟾。亲朋更相馈遗者，此也。辛巳，侍亲守酉阳。一日，游郡圃池岸，亦有相负者数十对。沅陵胡宰留，栝苍人。闻之，亟令人捉去。谓其乡里以为珍品，名曰「风蛤」。
　　予世居德兴，有毛山环三州界，广袤数百里。每岁夏间，山傍人夜持火炬，入深溪或岩洞间，捕大虾蟆，名曰石撞，乡人贵重之。世南亦尝染鼎其味，乃巨田鸡耳。扣捕者，云「奇而非耦」，又与所见者异矣。坡公：「眉人恨不脱得锦袄子」，即此物也。
　　世南尝观文选，左太冲蜀都赋曰：「乘鲎鼋鼍，同罛共罗。」刘渊林注云：「鲎形如惠文冠，青黑色，十二足，似蟹，足悉在腹下。长五、六寸，雌尝负雄行。渔者取之，必得其双，故曰『乘鲎』。」
　　犀出永昌山谷及益州。今出南海者为上，黔蜀次之，此本草所载云。然世南顷游成都，药市间多见之。询所出，云「来自黎、雅诸蕃，及西和、宕昌」 【 原注：案元本宕误岩。】 ，亦诸蕃宝货所聚处。五羊、桂筦、桐城亦有之，往往皆来自蕃舶。又有所谓河北山犀，纹粗而不光。要之，数处皆非所出，乃所聚耳。
　　犀似牛，猪首大腹，脚有三蹄，色黑，好食棘，其皮每孔生三毛。顶一角；或云两角；或云三角。郭璞尔雅注：「犀三角：一在顶上，一在额上，一在鼻上。鼻上者，即食角也，小而不隋 【 他果反，】 亦有一角者。」 【 小而不隋，亦有一角者　「隋」据尔雅注疏(中华书局聚珍仿宋本)郭注作「椭」音堕。「亦有一角者」句上，有「好食棘」三字。】 岭表录异曰：「犀有二角，一在额上为兕犀，一在鼻上为胡帽犀。」牯犀亦有二角，皆为毛犀；而今人多传一角之说。向在蜀，见画图犀之形，角在鼻上，未审孰是。
　　此数种，俱有粟纹，以粗细为贵贱。贵者，有通天花文。犀有此纹，必自恶其影，常饮浊水，不欲照见也。文理绝好者，有百物之形。或云「通天者，是其病理」，不可知也。通天犀，脑上角千岁者，长且锐，白星彻端。能出气通天，则能通神，可破水骇鸡，故曰「通天」。抱朴子曰：「通天犀有白理如线者，以盛米，?见即骇。其直者，刻为鱼 【 其直者，刻为鱼。「直」原作「真」　按抱朴子原文为「得直角一尺以上，刻以为鱼……」此处「真」字?，据改。】 ；衔入水，水开三尺。」俗所谓离水犀者是也。犀胎时，见物象戾天，则形于角上，故云「通天」。有倒插；有正插；有腰鼓插。倒插者，一半以下通；正插者，一半以上通；腰鼓插者，中断不通。其类极多，皆以为奇异。故波斯呼象牙为白暗，犀角为黑暗，言难识别也。
　　犀中最大者曰「堕罗犀」，一株有重七、八斤者，云是牯犀额角。其花多作撒豆斑。色深者，堪作带胯；斑散而色浅者，但可作器皿耳。或曰，兕是犀之雌者，未知的否。又曰，犀之佳者是?犀。纹理细腻，斑白分明，俗谓斑犀。服用为上。然入药，则不如雄犀也。凡犀入药者，有黑白二种，以黑者为胜。其角尖又胜。方书多言生犀相承，谓未经水火湛 【 将廉反】 炽者是，或谓不然。盖犀有捕得，杀而取者为生犀；有得其蜕角为退犀，亦犹用鹿角法耳。
　　唐相段文昌门下医人吴士皋，因职，于南海见舶主，言海中取犀牛之法；先于山路多植木，如猪羊栈。其犀以前脚直，常依木而息。植木久必蠹，犀忽倚焉，即木折犀倒，而因毙之，取其角。又云：「犀每自蜕角，必培土埋之。海人迹其处，潜易以木角。若直取之，则犀徙去别山遯迹，不可寻已。」未知今之取犀角，果如此否。异物志云：「山东海水中犀牛，乐闻丝竹，彼人动乐，犀则出。」
　　祥符间，老珰李德永，撰点头文一编。其间有论犀带至贵者，无出于黑犀。谓生犀彻骨黑者，名黑骨犀。不经汤火，只如饼馅，解刀四边，取方为铰具。其文头或如桑椹，或似狗鼻，以墨蜡刷之，自然光润。性全脂脉在内，兼无皴裂，四边云头两脚直者，是也。不拘黔、螺、?、牯；黔谓无纹，螺谓纹旋，?纹细，牯纹大而匀。或每一粒纹尖上，更有一眼者，佳也。又有赭黄犀，须是里外透明，莹净如真金色者，至宝也。
　　又一说，犀有二种；曰「山犀」，曰「水犀」。「水犀」少见。五溪记云：「『山犀』者，食竹木，小便竟日不尽。夷獠以弓矢采取，故曰『黔犀』。」
　　大率犀之性寒，能解百毒。世南友人章深之，病心经热。口燥唇干，百药不效。有教以犀角磨服者；如其言，饮两碗许，疾顿除。
　　成都双流县，有一匠者，能以牛角造通犀。但刻画太逼真，易为人所识别。然色泽粟纹，自有不可揜者。
　　井邑间市语，谓犀下品为「鬼犀」，乃死犀角。其纹、色，绝不堪也 【 原注：案解刀四边，「解刀」，揩上声，疲也，于义无取，疑「绝刀」字之误。又案「故曰黔犀」上，似有脱文。】 。
　　淳熙丁酉，议者以混补太学，人数猥冗，遂立待补太学生之法。以终场人数定其额，百人取三，继又倍之。预选者 【 原注：案此处似有脱误。】 ，是亦薄收场屋之效。时多嘲谑之语。独司业计公衡，名之曰「贡余」，尤觉隽永。
　　淮南人藏盐酒蟹，凡一器十只，以皁荚半挺置其中，则经岁不坏。世南向侍亲至四明，盐白而廉。仆辈贪利，以庵盛贮。邸翁曰：「涂中走卤，将若之何？授汝一法，可煨皁荚一挺置其中，则无虑矣。」试之，果然。
　　凡衣帛为漆所涴，即以麻油先渍洗透，令漆去尽。即以水胶镕开，少着水令浓，以洗麻油，顷刻可尽。盖胶性与油相着，即如米泔。桐油亦然。
　　若白衣为油污，石膏（火研）细，糁污处，以重物压过夜，则如初。如卒无此，只以新石灰亦佳，此皆已试之效。
　　验漆之美恶，有?括为韵语者云 【 有?括为韵语者云　「?」原作「檃」，说郛本作「?」。按「檃」为正曲之物，应与「木氏口」或「栝」连用，与「括」连用者，应作「?」，据改。】 ：「好漆清如镜，悬丝似钓钩。撼动虎斑色 【 原注：案商刻作玻珀色。】 ，打着有浮沤。」
　　验真桐油之法，以细篾一头作圈子，入油蘸。若真者，则如鼓而鞔圈子上 【 则如鼓而鞔圈子上　「而」说郛本作「面」。】 。纔有伪，则不着圈上矣。
　　雄黄、雌黄出阶州。雄黄好者如鸡冠，色透明可爱。雌黄佳者成叶子，如金色。入乳钵内研，顷刻成粉，色极鲜丽。与韶粉相忌。绘事不可用二物，稍相亲，则色沦胥而黑。向在蜀，曾令画工用之。卷藏数月，已而展翫，其色果然，工亦不晓 【 原注：雄黄、朱砂中，皆有水银。韶粉乃铅烧者，水银见铅必黑。】 。
　　蕲春铁钱监，五月至七月，号为「铁冻」。例阁炉鞴，本钱四可铸十；铁炭稍贵，六可铸十，工雇费皆在焉。其用工之序有三：曰「沙模作」；次曰「磨钱作」；末曰「排整作」。以一监约之，日役三百人，十日可铸一万缗。一岁用工九月，可得二十七万缗。
　　陈文忠公尧叟，字唐夫，端拱二年，状元及第。文惠公尧佐，字希文，端拱元年，举进士第十六人。康肃公尧咨，字嘉谋，咸平三年，状元及第。三人，皆秦国公省华之子也。方仲弟希元登第之明年，赐绯。与父省华，同日改秘书丞。故唐夫有启事云：「蟾桂骊珠，连岁有弟兄之美；鱼章象简，同时联父子之荣。」
　　吾乡三洪，皆忠宣公皓之子也。兄弟连中词科。绍兴十三年，忠宣以徽猷学士直翰苑。绍兴二十九年，其仲子文安公遵，始入西省。隆兴二年，文惠公适继之。干道二年，文敏公迈又继之。相距首尾二十二年。故景卢有谢表云：「父子相承，四上銮坡之直；弟兄在望，三陪凤阁之游。」二事实为本朝儒林荣观之盛。
　　韵略中无「打」字，已详见归田录中。但于广韵「梗」字韵中，音德冷、又都挺切。今俗谈谓打鱼、打水、打船、打伞、打量之类，于义无取。沙随先生云：「往年在太学炉亭中，以此语同舍，有三山黄师尹曰：『丁、当也，以手当之也。』其义该而有理。」
　　无「不」字，但于「有」字韵中音俯九，又「尤」字，韵中音方鸠。
　　「褪」字亦常用者，?检字书皆无之。「尖」字，韵中亦不载 【 原注：卢文弨曰，案「褪」，古但作「退」，「尖」古但作「櫼」，广韵有「尖」字。】 。
　　东坡谒吕微仲，值其昼寝，久之方出。见便坐有昌阳盆，豢绿毛龟。坡指曰：「此易得耳！唐庄宗时，有进六目龟者。敬新磨献口号云：『不要闹，不要闹，听取龟儿口号。六只眼耳睡一觉，抵别人三觉』。」世南尝疑坡寓言以讽吕，未暇寻阅质究。偶因见岭海杂记，有载六目龟出钦州，只两眼，余四目乃斑纹。金黄色 【 金黄色　「色」稗海本作「花」。】 ，圆长中黑。与真目排比，端正不偏。子细辨认，方知为非真目也 【 原注：案陈与义石龟诗云：「道人莫欺此龟无六眸。」胡仲孺注云：「江赋有『龟六眸』。唐先天中，江州献六眸龟。」】 。
　　蜀之岷山，有焦夫子。国初时，人亡其名。以博学教导后进，故世以夫子称。貌陋且怪，长目广鼻，?髯垂瘿。性率不自饰，虽冠带，往往爬搔扪虱。然为歌诗，有惊人句。今蜀人止能诵其一联云：「两轮日月磨兴废；一合乾坤夹是非。」
　　熙宁中，文与可因至天彭，馆于徐公园。杯酒谈笑中，肆笔成夫子像于亭之壁，曲尽寒酸态度。元丰壬戌，郡守聂子固，惧其岁久隐晦漫灭，遂徙其壁于郡圃凝翠亭，今不复存矣。有石刻在，世南尝得其本。今人但见与可枯木竹石，未尝见其为人物。坡公谓「与可诗文不能尽，溢而为书，变而为画，皆诗之余」。诚哉是言也。
　　蜀昔有术士，精于谈天，尤善戏谑。士夫或有以五行试其术，答云：「此人必已食禄，异时官至五马。」咸强其笔于楮，以为它日证验。于是索笔特书云：「目今敛板鞠躬，已见二千石在后。」?莫不哗然哂之，且诮云：「是乃挽米舟一水手，何为谬言如是？」术者云：「吾之术验矣，请细思之。」?方悟敛板鞠躬之说，莫不为之一笑。
　　今之作倅者，皆借绯。堂除知县亦借绯。太守则借紫。谓已经赐绯，则借。军监则仍绯。边郡节镇，不俟赐绯，可借紫，谓之隔借。先作州，曾借紫，后得军，则仍服绯。此皆甲令定制。比年张嵩，先知嘉兴府，后知建昌军，遂申朝廷云：「前任已蒙恩借紫，今任欲乞仍旧旨。」从之，遂为定例。
游宦纪闻卷三
　　泊宅编云：「越绝书曰：『慧种生圣，痴种生狂。桂实生桂，桐实生桐』。」沙随先生云：「以世事观之，殆未然也。齐民要术曰：『凡种梨，一梨十子，唯二子生梨，余皆生杜』。段氏曰：『鹘生三子，一为鸱』。禽经曰：『鹳生三子，一为鹤』。造化权舆曰：『夏雀生鹑，楚鸠生鹗』 【 原注：案元本误鸮。】 。南海记曰：『鳄生子百数，为鳄者才十二。余或为鼋、为?』。然则尧之有丹朱，瞽瞍之有舜，鲧之有禹，文王之有周公，又有管、蔡，奚足怪哉。」
　　先生又尝谓「桂生桂，桐生桐者，理之常也；生异类者，理之变也。先儒谓扬雄宜有后，张汤宜无后。然则人之私智，安得必之于天？孟子曰：『莫之为而为者，天也；莫之致而致者，命也』。斯言尽之矣。」
　　昔人有诫后生，不可称前辈表字 【 不可称前辈表字　「字」原作「德」，说郛本作「字」。按据后文，当作「字」，据改。】 ，此忠厚之至也。然一时出于中心至诚，未尝深考。字，所以表德也，古人以为美称。殷人以讳事神，而后有字。仪礼子祭父云：「敢昭告于考伯某父。」称字也。子思子作中庸，称其祖曰：「仲尼曰云云。」爰盎之侄问盎曰：「丝能日饮几何？」近世子由与坡公，多言子瞻兄。陈了斋师事龟山，简中称中立先生。非若今世俗，既讳其名，又讳其字也。
　　又，今往往有「台讳」、「尊讳」之语，尤非是。生曰「名」，死曰「讳」，载之礼经可覆。礼部韵载，先帝庙讳曰「讳」，今上皇帝御名只曰「名」。称生人名乃曰「讳」，不祥之甚也 【 原注：卢文弨曰：案汉宣帝诏云：「其更讳询。」】 。
　　世南少小时，尝见亲朋间，有请紫姑仙。以着插筲箕，布灰桌上画之。有能作诗词者，初间必先书姓名，皆近世文人，如于湖、石湖、止斋者。亦有能作时赋、时论、记跋之类者，往往敏而工。言祸福，却多不验。
　　近时都下有士人，许其姓者，能迎致大仙，所言多奇中。嘉定壬午之春，三山黄公朴，同一、二朋友访许，扣功名大略。即书「沙门光远降」。先作自赞云：「伸脚自由，屈脚自在。不知十二部尊经，不识三千条大戒。醉后高歌，无障无疑。当时若见阎王，任它枷锁杻械。」又一云：「无疑无疑，自有东西。目前行检，眼下阿鼻。不认真实法性，不念如来菩提。捉取金毛狮子，任教乌兔如飞。」后再书云：「黄子！黄子！文魁多士。酝藉胸中十万兵，纵横笔下三千字。无垢为朋，汪公相似。若得火土相逢，一跃禹门浪里。」后八年，岁在己丑，黄公果大魁天下。黄生于壬子，魁于己丑，实符火土相逢之句。状元局中，诸公唱和诗，有酝藉、纵横一联，不差一字，鬼物已先知之矣。
　　光远乃昔时云游入蜀，至青城山丈人观，不为道士所礼。伪为绣衣出巡，尽鲸观中向来不礼之人，南僧不许入蜀者以此。距今百余载，尚为黠鬼，可谓异事。
　　龙溪先生汪公藻，字彦章，吾郡之德兴人。幼年已负文名 【 幼年已负文名　「文」稗海本作「大」。】 。作诗云：「一春略无十日晴，处处溪云将雨行。野田春水碧于镜，人影渡傍鸥不惊。桃花嫣然出篱笑，似开未开最有情。茅茨?暝客衣湿，破梦午鸡啼一声。」此篇一出，便为诗社诸公所称。晚年牢落，莫究所学。朱叔止题其墓云：「名高从昔毁相随，未免着儿着力挤。一日狼心萌偃月，十年豹雾隐愚溪。不逢华旦开昌运，终抱沈埋返故栖。已矣九原宁可作，萧萧古木乱蝉嘶。」亦为诸公所称。叔止名軧，舍人新仲之侄也。
　　永福县之东南八十里，罗汉寺之仙岩，有篆书十。形体奇怪，环布岩石。不着姓名，人所未识，号曰「仙篆」。欧阳公永叔尝得之，喜其无镌刻之迹，如指画成文。欲以番夷金书字图号译之，未暇也。蔡端明时守三山，以道家书释之曰：「贫道守真一，中有不死术。」亦莫得其据。
　　政和三年之夏，邑宰陈武佑，好奇之士也。访求其详，知篆有三：一在安仁寺仙人山，寺僧惮墨蜡之费，燎断而瘗之；二在中和寺黄坑之崖，今存焉，字皆奇怪，亦不可识；三即罗汉之仙岩也。安仁者，掘而得之，仅完三字。又于上生院僧景纯，得所藏善本四字，余不复有。遂再锓诸木，列岩之堂。今闻亦有不存者。
　　余尝见碑本，字势夭矫，洒落奇妙。枝叶不属，而脉络皆通，信是奇怪。不知蔡忠惠观道家何等书而识之？此字恐子云未必识也。
　　程公衡，字子平，沙随先生之父也。知音律。宣和间，市井竞唱韵令。程曰：「五声皆往而不返，不祥也。」后二帝播迁。建炎初，唱柳叶曲，程又曰：「当有姓刘人作乱。」后数年，伪齐窃据中原。此说载之沙随家集中。
　　苏翁者，初不知其何许人。绍兴兵火末，来豫章东湖南岸，结庐独居。待邻右有恩礼，无良贱老稚，皆不失其欢心。故人爱且敬之，称曰苏翁，犹祖翁、妇翁云。身长七尺，美须髯，寡言笑。布褐草履，终岁不易。未尝疾病。筋力数倍于人，食啖与人亦倍。巨锸长柄，略与身等。披荆棘，转瓦砾，辟废地为圃。或区或架，或篱且垣。应四时蔬菜，不使一阙。
　　艺植耘芟，皆有法度，灌注培壅，时刻不差。虽隆暑极寒，土石焦灼，草木冻死，圃中根荄芽甲，滋郁畅茂。以故蔬不绝圃，味它圃蔬为最胜。市鬻者，利倍而售速。每先期输，直不二价，而人无异辞。昼尔治圃，宵尔织屦。屦坚韧，革舄可穿，屦不可败。织未脱手，人争贸之以馈远，号曰苏公屦。薪米不至匮乏，且有余羡。喜周急，人有贷假，随力所及应之，负偿一不经意。闭门高卧，或危坐终日，人莫测识。
　　先是高宗南渡，急贤如饥渴。时张公浚为相，驰书函金币，且移书属豫章漕及帅曰：「余乡人苏云卿，管、乐流亚，遯迹湖海有年矣。近闻灌园东湖，其高风伟节，非折简所能屈。幸亲造其庐，为我必致之。」漕、帅密谕物色，彼人曰：「此有灌园苏翁者，无云卿也。」漕、帅即相与变服为游客，入其圃，翁运锄不顾。二客前揖与语，翁良久问客何从来？乃延入室。土锉竹几，辉光溢然。地无纤尘，案上留西汉书一册。二客神融意消，恍若自失。默计曰：「此为苏云卿也，必矣。」既而汲泉煮茗，意稍款接。客遂扣曰：「翁仙里何地？」徐曰：「广汉。」客曰：「张德远，广汉人，翁当识之。」曰：「识之。」客遂泛问张公世系材品，翁历历陈叙，且曰：「不知张今何官？」盖其初不料张公使其访己，而欲致之也。二客遂笑谓翁曰：「某等备乏漕、帅，实非游者。张公今秉相权，令某等造庐，以礼致公，共济大业。」出书函金币于其案上。翁色遽变，喉中隐隐有声，似怨张公暴己者。至是，始知翁广汉人，即云卿是已。然终不知云卿其字邪？抑名邪？
　　继旌旗填委，坚请翁同载以归。再三谢，不可，许诘朝上谒。越夕，遣吏迎伺，则扃户阒然。从他径排闼入，惟书币留案上，俨然如昨日。室空，而人不可得见矣。形骸辽绝，莫知所终。此隆兴士宋自适字正父，所记苏翁本末如此。宋后得翁遗址，面揖湖山，平地数十亩。仍筑小庵，以寄仰高之思。章泉先生为名之曰灌园庵。
　　世南倾在瑞安董宰煟书室中，见其所录诚斋先生与周益公小简，心窃爱之。读数过，辄能成诵。今二十年矣，追思尚记首尾。其间必有脱误处。它时得见大全集，当借本改正之。谩记于此：
　　「万里伏以涉秋益热，共惟少保观使丞相，小陌云庄，天棐忠荩，钧候万福，相眷均庆。某近得报，知阁下释位去国，而莫知风帆所止。作收尤延之书，乃知度夏于阳羡。吾人仕宦，有进便有退，有出便有处。丞相势位，岂不能筑河沙而障屋溜。君子得时行道，而不得究其所蕴，良可憾者。然道之兴废，圣人归诸命；斯文得丧，圣人归诸天，则又何憾焉！当庚午试南宫，丞相雪中骑一马于前，而某荷一伞于后。当此之时，岂知丞相至此？布衣位极上宰，此后复奚求哉？却严寒、饮醇酒之论，丞相尚记忆否？已矣！姑置此事。独世路风波，真可畏耳。近读邸报，得感事诗云：『去国还家一岁新，凤山锦水更登临。别来蛮触几百战，险尽山川多少心。何自闲人无藉在，不妨冷眼看升沈。荷花正闹莲蓬嫩，月下松醪且满斟。』当左揆进步时，高揖辞去，此举甚善，惜宿留耳。声利之场，轻就者，固不为世所恕，蔡定夫是也；而不轻就者，亦复不恕，何哉？朱元晦是也。论至于此，则去就辞受，皆不可取。可畏！可畏！」云云。
　　又尝记其答益公惠鸠兔橘酒小柬云：「锦羽在桑，翩翩二七；褐衣缺口，跃跃一双。挟欢伯以俱来，与木奴而偕至。共惟某官，文章羹酒，儒学凤麟。游梁王之兔园，夙推能赋；赐汉庭之鸠杖，晚冠耆英。橘颂续骚，酒箴饱德。填然四美，萃此一翁。某已尝占辞，敬致追节。」云云。观此，足见善于体物者也。
　　占城国，前此未尝与中国通。唐显德五年，国王因德漫，遣使者莆诃散来，贡猛火油八十四瓶，蔷薇水十五瓶。其表以贝多叶书之，香木为函。猛火油以洒物，得水则出火。蔷薇水得自西域。洒衣虽弊，而香不灭 【 而香不灭　「灭」原作「减」，新五代史(中华书局点校本)四夷附录原文作「灭」，据改。】 。已上见五代史四夷附录。内典云：「人火得水而灭，龙火得水而炽。」 【 原注：案商刻「而」作「则」。按两「而」字均作「则」。】 信有此理。阴阳自然变化论曰 【 阴阳自然变化论曰　「然」稗海本作「有」。】 ：「龙能变水，人能变火。龙不见石，人不见风，鱼不见水，鬼不见地。」此亦理也。
　　予友人胡子震，尝谓予曰：「牛以鼻听。」盖闻之前辈余论，而莫知所本。一日，观庖丁解牛首，剖至耳，果见窒塞无孔，始信其言之不妄。埤雅举戎右曰：「赞牛耳、桃茢。牛耳无窍，以鼻听也。」焦赣易林曰：「牛、龙耳聩。」盖龙亦聋者也。牛走顺风，马走逆风。故楚子曰：「君处北海，寡人处南海，唯是风马牛，不相及也。」
　　永福创自唐代宗时，割福、泉、建三州之地，因年号曰「永泰」。后避哲宗陵寝讳，改名永福。
　　在唐新创县后，有邑宰潘君满解。遗爱在民。攀卧祖饯，留连累日。其夫人王氏，先以解舟，泊五里汰王滩下。俟久不至。月夜登岸，书一绝于石壁云：「何事潘郎恋别筵？欢情未断妾心悬。汰王滩下相思处，猿叫山山月满船。」末署太原王氏书。诗迹已漫灭，独太原二字入石，至今尚存。字方五六寸许。邑人因以名其滩。
　　政和陈武佑，虑岁久诗亡，大书，系以记文，镌之字右方。自唐及今，流潦巨浸之所漂啮；震风凌雨之所涤荡，不知其几，而墨色烂然如新。一妇人望夫之切，精神入石，终古不变如此。则知至诚之道，感鬼神、裂金石者，讵不信然。
　　旧闽中记，作汰王滩。陈武佑刻石，却作太原滩。今滩旁之地，名大王入石。字之左，不复可容字矣。恐末系太原王氏书为正。 【 陈记「大」字下云，疑为「汰王」。】 
游宦纪闻卷四
　　永福下乡有农家子，姓张，以采薪鬻锄柄为业，乡人目为张锄柄。状貌丑怪，口能容拳。一日入山，遇仙人对弈。投之以桃，苦不可食。张心知为仙，冀有所遇，忍苦噉咽。且及半，若将螫舌，遂弃其余而归。因忽忽若狂，绝粒，食草木实。时言人隐恶，能道未来祸福。素不谙书，忽奋笔作字，得羲献体。口占颂偈，立成如宿构。传闻四散，士夫多往赴之。因度为僧人，号为张圣者。
　　游邑中，募缘造高盖石桥，富室挥金相先。人曰：「圣者作大功德，又自可无一颂语？」僧笑云：「只两好事：石桥半，出通判；石桥全，出状元。无庸颂也。」及侍讲萧公国梁魁天下，乃生于桥成之月。桥方半时，实生通判吴公。
　　时□黄倅未及第 【 原注：案黄倅下，元空二格，商刻有「少魏」二字。今依各本例在「黄」字上空一字。】 ，倦游太学。善人伦者，多言其油腻天罗，屯滞相也。黄稍稍有自沮意。僧且谓曰：「待我及第日，汝当及第。」乃自笑，谓僧人及第，理所无也。既而黄以张安国榜中第。访张僧，乃近住安国寺云。
　　僧发狂时，言无不验，其言祸败事，尤奇中。人于狂时，亦畏其毒骂，莫敢诣者。作字多以左手，或以足指挟笔，又时扱笔鼻书。
　　时，里中有吴氏，建重光寺轮藏成，求赞于僧，援笔立就云：「无上雄文贝叶鲜，几生三藏往西天。行行字字为珍宝，句句言言是福田。苦海波中猴行复；沈毛江上马驰前。长沙过了金沙难；望岸还知到岸缘。夜叉欢喜随心答；菩萨精虔合掌传。半千六十余函在，功德难量熟处圆。」笔力遒劲可爱。
　　一日游白面村，有少妇随?往谒。僧命至前，痛嘬其项 【 痛嘬其项　「嘬」稗海本作「撮」。】 。妇号呼，观者烘堂大哂。归语其夫，夫怒，奋臂勇往诟骂。僧笑曰：「子毋怒。公案未了，宜令再来。」骂者不听。居亡何，妇以他恚，投缳而死。」
　　又有乡民着新紫襦诣谒，僧请以为施，民有难色。僧曰：「急抖擞去狗毛。」盖民窃烹邻狗得襦，人无知者，故戏之。
　　又有富室，携少女求颂。僧曰：「好弓鞋，敢求一只。」语再四，不得已，遗之。即裂其底，得衬纸，乃佛经也。神异多类此。
　　后游郡郛，大为帅府赏识。十禅僧颇多忌疾 【 原注：「忌疾」上，商本有「类此」二字。】 ，中伤之，不可及。冬一夕，张坐定，有青衣擎生荔一柈献。诘旦，遣遗郡帅。是日，十禅朔参帅，举似之。中一僧云：「得毋诈耶？山间偶亦有此。」归献百颗。盖郡中多以穰代薪，献台禾熟时，寺仓积穰荔树上。及冬，穰空，荔实偶尚无恙，得以巧设欺计。帅亦因此矜张。人谓张狂时最灵，岂献荔之夕，适会其不狂耶？
　　张自遇异人后，绝烟火，走人间五十余年，奇事不止如此。友人?信可，永福人，为予言是数事，皆其髫龀时，得之乡里长老末议。且神仙、方技、秘怪之事，书传所记，从古有之。然诡诞不经，无补世教。而君子存之者，岂非以其能言祸福于无形之先，使不知命者有所悟。至于发人隐恶，虽亏雅道，亦使暗室屋漏之下有所警，是亦小道之可观者。不然，亦何足尚云。
　　福之永福西山曰「高盖」，为天下第七福地。出悬郭，陟峻岭，山行五十里，而近最上处。有禅剎曰「名山」，徐真君上升，东西二室，归寂其所也。朝廷累降御香，有樵禁。该曲台祀典，石门插天，杉桧昼暝，猿狖清啸，与寒泉响答，真伟观也。
　　徐本牧儿，饭牛山椒。一日，闻乐声出林杪。缘崖造观，至则有二人弈。拱立良久，遗徐棋子一，叱令归。归即精解手谈，时碎瓦器为子，布地为局。纵游岩上，往往与二人遇，遂得修行烧炼诀。有赵真君，不远千里访之，以所得秘密，与之参契。徐喜酌酒，共饮草庐中。时霜月，草木雕空。徐曰：「主人远访，无以为乐。」以余沥一喷，顷刻林花?开。今名所居曰「花林庄」。徐功行成，将入山炼大丹仙去。埋棋子田中，涌土成墩，植牛杖其傍，旋生枝叶，今老树尚存。尝有耕者发墩，致风雷之变，至今相指为戒。丹成之日，与兄弟姊妹七人饵之，同时上升。故其地，七仙有亭，徐、赵二真君有祠云。
　　自仙羽化后，俗眼凡骨，莫有一诣其上者。数百年下，有淛僧携小师来主寺，有轻身术。偕至徐君坛，得二石室。乃凿山通道，飞磴自石门中出，始尽发地秘。四方游者，于是翕集。其东室明洁，前有水帘，自千仞崖颠，垂空而下，如其门之广。山中佳致，可坐而揖。西则晻蔼，亦乏奇观。独去洞数步，有石龟与石棋枰对立。古老相传云：「龟旧处室中，徐君叱而出之。」其事颇诞。一日，东室主僧，赴邑斋会。小师乘其远出，趋师?坐逝。主僧于斋席中即知之，叹云：「叵耐小鬼，夺我山中佳处。」亦即席坐逝。其徒议舁归，以登涉之劳，乃茶毗囊骨，归塑西室。虽加丹粉作喜色，每一风雨，即脱落如怒。或者犹疑二僧禅寂虽高，而贪嗔一念，未能了然者。小师之趋东室也，急欲化去，跏趺不尽一?。数十年前，有高僧数其败教之罪，折而正之，言其中如败炊饼云。耳目所得梗概如此。
　　高盖为闽中佳山，虽左僻名胜，往往远从游览，吟题甚富。有一联云：「云幄护坛仙世界；水帘遮室佛家风。」时人赏之，以为能点出山中眼目云。
　　永福古有谶语曰：「天保石移，瑞云来奇；龙爪花红，状元西东。」干道间，福清天保瑞云寺后石崖，横山而行，啮地成蹊。既而永邑东乡石壁溪岩，松上产龙爪瑞花。其年萧公国梁，果魁天下。次举黄公定，胪唱第一。盖瑞花生处，西之于萧，东之于黄，各三十五里，此「状元西东」之应也。又次举郑公侨，廷试复先多士。邑宰作诗云：「翀峰、龟岭与龙屿，三处家山一壮哉。相去未逾一百里，七年三度状元来。」盖萧公翀峰，郑公龟岭，黄公龙屿也。
　　萧公登科岁，第一人本丞相忠定赵公。故事，设科以待草茅士，凡预属籍，挂仕板者，法当逊避。唱名日，升萧公为榜首。故萧公对御吟有「名传玉阶星辰晓；泽霈金枝雨露春之句。其谢启有云：「预飞龙之选，淮安论次以当先；无汗马之劳，酇侯何功而居上。」盖用宗室及萧家事。至今脍炙人口，因并书之。
　　永福邑东有岳宫，乃?太博经?。大门内，建三清殿。上梁日，邑中诸寓公咸在。＊以书梁俪语，首逊给事黄公龟年。公即领略，立解手帕 【 立解手帕　「帕」稗海本作「帖」。】 ，濡墨作字云：「风马云车，俪百顺?陈之卫；金枝玉叶，拱万龄宸极之尊。」词语铿润，笔法高古。太博初见公略不经思，复疑帛书非法，既而双美，＊始大喜心服。归语家人子侄辈曰：「吾邦山川之秀，有如此公者，操行过人数等，不独词翰可敬。」其未第时，最贫素，自处澹如。应乡贡。引保日，有考官某县尉居帘内，见公丰姿秀发，惊喜曰：「有如此奇男子，安得出我门下。」既而预荐，尉喜甚，约妻以女。及中第日，尉已捐馆。其妻挈累扶衬，相遇于中途，黄哭之恸。命逆旅主人达情，请遂初约。夫人曰：「往事尚忍言之哉！无禄，县尉清贫，死无余资。吾携百指，扶护而归，衣衾斥卖殆尽。方以不达乡井为虑，那可复议脔先辈事？况黄甲少年，当结好鼎族。吾且行矣，善为我辞。」黄垂涕曰：「呜呼！吾许人以诺，死而负之，吾行将何归？夫人不念死者言，乃作世俗夷虏语。苟遂吾志，秋毫自赍，不敢闻命也。」遂定婚于邂逅间，分携恸哭而别。
　　某氏从公归，能执妇道，琴瑟在御，没齿无间言。公登从橐，夫人尚无恙。若公者，可谓有德有言者也。噫！今之年少，弄笔墨取科第者，项背相望。闻公之风，盍亦知所以自省哉！
　　永福邑东三十五里曰三岛村，村东北山曰方广岩。往昔荆榛蒙茸不可上。给事黄公筑室，读书山下。一日，猎师逐兽归，能言其境。给事命仆，翦荆斫险，攀缘而上，抵一石室，下可蔽千人。乡人从往，即其地奉浮屠，故水旱必于此乎祷。后数年，水暴至。漂一巨木，长可丈余，广半之，卧山下者累月。风雨晦暝之夕，往往若有神光。舁致室中。亡何，有异人来，请斲为宾头卢尊者像。像成，不受直去，莫知所之。今悬官祷雨，必躬往迎致，其应如响。像眉毫修白，骨气龙钟，宛若生动。每至邑中，人士敬叹瞻礼，喜其来而惜其去。好事者，至有命精工模仿以易之，虽毫发无欠，精神莫具，不独主岩者能辨之。
　　自造像后，香火日昌，往来供施相属。室内遂构三层阁，不载片瓦，虽疾风暴雨，不能犯也。室距平地，可五里许。其间梁空磴险，山径峭拔，游者有攀跻伛偻之难。及最上，峰回路转，倏忽风景不同；岩洞飞惊，台殿缥缈，使人神观轩豁，忘其罢惫。周遭有十奇，如石门、水帘、瀑布、石灯、石锺罄、观音影之类，皆自然天巧。居最者有龙尾泉 【 居最者有龙尾泉　原无「居最者」三字，今据稗海本补。】 ，状如石龙裂岩而去，尚余不尽。尾、修及寻丈，望之作蜿蜒势。尾锋涌泉一滴，冬夏不枯，人敬其水，以为佛供。越室而右，有羚羊洞，云其中可容三、四十辈。微径仅可着足，下临无际，人莫敢进。独主岩者，藏贮其中，来往如猱，亦野性便习然也。
　　詹事王公十朋曾游，作十奇律诗，五言六十字，见公集内。士友?信可，亦有纪游诗云：「曾访神仙岩洞来，人言伟观似天台。藤萝足下猨猱啸，锺鼓声边日月开。灯续佛光凝紫翠，云将蜃气作楼台。最怜贯石神龙尾，犹带天东雨露回。」
　　岩中乞灵多验，如前司农簿柯公垓，少时乡试回，尝经从。主岩者，先夜梦尊者命之曰：「可设榻煮茗，来日当有十九岁官人来。」及期，与公同游者十余人。老、行前致茶，问稠中谁为十九岁官人，遂以梦告。柯公是岁乡请，次年登科，果如其言。
　　以上六说，皆友人吴兄信可为世南言。信可讳锜，永福人。诚敬而疏通，博学而和粹，月旦之评，最所推重。世南方以得友为喜，纳交不百日，而遂隔今古。嗟乎！信可践履如此，而遽止于斯，亦可悲也。追思纪录，以备遗忘。
　　借书一痴，还书一痴，或作「嗤」字，此鄙俗无状语。前辈谓借书还书，皆以一瓻。礼部韵云：「瓻，盛酒器也。」山谷以诗借书目于胡朝请，末联云：「愿公借我藏书目，时送一鸱开?鱼。」坡公和陶诗云：「不持两鸱酒，肯借一车书。」吴王取伍子胥尸，盛以鸱夷革，浮之江中。应劭曰：「取马革为鸱夷，榼形。」范蠡号鸱夷子皮，师古曰：「若盛酒之鸱夷。」扬子云酒箴：「鸱夷滑稽，腹大如壶。」师古曰：「鸱夷、韦囊，以盛酒也。」苏、黄用鸱字本此。
游宦纪闻卷五
　　东坡先生，尝亲笔录其外曾祖程公逸事云：「公讳仁霸，眉山人，以仁厚信于乡里。蜀平，中朝士大夫惮远宦，官缺，选士人有行义者摄。公摄录参军。眉山尉有得盗芦菔根者，实窃，而所持刃，误中主人。尉幸赏，以劫闻，狱掾受赇，掠成之。太守将虑囚，囚坐庑下涕泣，衣尽湿。公适过之，知其冤，咋谓盗曰：『汝冤，盍自言，吾为汝直之。』盗果称冤，移狱。公既直其事，而尉、掾争不已，复移狱，竟杀盗。公坐訹囚罢归。不及月，尉、掾皆暴卒。」
　　「后三十余年，公昼日见盗拜庭下曰：『尉掾未伏，待公而决。前此地府欲召公暂对，我扣头争之曰，不可以我故惊公，是以至今。寿尽今日，我为公荷担而往，暂对即生人天，子孙寿禄，朱紫满门矣。』公具以语家人，沐浴衣冠，就寝而卒。轼幼时闻此言。已而，外祖父寿九十，舅氏始贵显，寿八十五。曾孙皆仕有声，同时为监司者三人。玄孙宦学益盛，而尉、掾之子孙微矣。或谓盗德公之深，不忍烦公暂对，可也，而狱久不决，岂主者亦因以苦尉掾也欤？」
　　「绍圣二年三月九日，轼在忠州，读陶潜所作外祖孟嘉传云：『凯风寒泉之思，实锺厥心。』意凄然悲之。乃记公之逸事，以遗程氏，亦庶几渊明之心也。」
　　是岁九月二十七日，惠州星华馆思无邪斋书此，段玉山端殿，汪公应辰，刻先生手书于石，笔法遒美，极可爱。
　　辨博书画古器，前辈盖尝著书矣。其间有论议而未详明者，如临、摹、硬黄、响榻是。四者各有其说。今人皆谓临、摹为一体，殊不知临之与摹，迥然不同。临谓置纸在傍，观其大小、浓淡、形势而学之，若临渊之临。摹谓以薄纸覆上，随其曲折宛转用笔曰「摹」。硬黄谓置纸热熨斗上，以黄蜡涂匀，俨如枕角 【 俨如枕角　「枕角」说郛本作「捥角器」。】 ，毫厘必见。响榻谓以纸覆其上，就明窗牖间，映光摹之。
　　辩古器则有所谓款识，腊茶色、朱砂斑、真青绿、井口之类，方为真古。其制作则有云纹、雷纹、山纹、轻重雷纹、垂花雷纹、鳞纹、细纹、粟纹、蝉纹、黄目、飞廉、饕餮、蛟螭、鼋龙、麟凤、熊虎、龟蛇、鹿马、象鸾、夔牺、蜼 【 余季切】 凫、双鱼、蟠虺、如意、圜络、盘云、百乳、鹦耳、贯耳、偃耳、直耳、附耳、挟耳、兽耳、虎耳、兽足、夔足、百兽 【 百兽　说郛本「兽」下有「足」字。】 、三螭、穟草、瑞草、篆带 【 若蚪结之势】 、星带 【 四旁饰以星象】 、辅乳 【 锺名，用以节药者】 、碎乳 【 锺名，大乳三十六外，复有小乳周之】 、立夔、双夔之类。凡古器制度，一有合此，则以名之。如云雷锺，鹿马洗、鹦耳壶之类是也。如有款识，则以款识名；如周叔液鼎 【 周叔液鼎　「液」稗海本、说郛本均作「夜」。】 、齐侯锺之类是也。
　　古器之名，则有锺 【 大曰「特」，中曰「镈」，小曰「编」】 、鼎、尊、罍、彝、舟 【 类洗而有耳】 、卣 【 音酉，又音由。中尊器也。有攀、盖、足。类壶 【 卣下注文：有攀　「攀」说郛本作「覆」。】 】 、瓶、爵、斗 【 有耳、有流、有足、流即觜也】 、卮、觯 【 之豉反。酒觞也】 、角 【 类彝而无柱】 、杯、敦、簠 【 其形方】 、簋 【 类鼎而矮，盖有四足】 、豆、甗 【 牛偃切。无底甑也】 、锭 【 徒经切，又都定切】 、斝、觚、鬲 【 形制同鼎，汉志谓空足曰「鬲」】 、鍑 【 方宥切。玉篇云：似釜而大，其实类小瓮而有环】 、盉 【 户戈切，又胡卧切。成五味之器也，似鼎而有盖、有觜、有执攀】 、壶 【 其类有四：曰「圆」，曰「扁」、曰「方」，曰「温」】 、盦 【 于含切。覆盖也，似洗而腰大，有足，有提攀】 、瓿 【 蒲后切，类壶而矮，】 铺 【 类豆。铺陈荐献之义。】 罂 【 类釜】 、鉴 【 盛冰器。上方如斗镂，底作风窗，下设盘以盛之】 、匜 【 弋支切。沃盥器、】 盘、洗、盆、鋗 【 呼玄切。类洗。玉篇云：「小盆也」】 、杅、磬、錞、铎、钲 【 类锺而矮】 、铙、戚、镦 【 饰物柄者 【 镦下注文：饰物柄者　稗海本作「饰物柄也」。说郛本作「饰物柄金者」。】 】 、奁、鉴 【 即镜】 、节钺、戈矛、盾、弩机、表、坐旗、铃、刀笔、杖头、蹲龙 【 宫庙乘舆之饰。或云：栏、楯间物】 、鸠车 【 鸠车　「鸠」说郛本作「鹓」。】  【 儿戏之具】 、提梁、龟蛇、砚滴、车辂、托辕之属。此其大概，难于尽备，然知此者，亦思过半矣。
　　所谓款识，乃分二义，款谓阴字，是凹入者，刻画成之。识谓阳字，是挺出者。正如临之与摹，各自不同也。
　　腊茶色亦有差别。三代及秦、汉间之器，流传士间，岁月寖久，其色微黄而润泽。
　　今士大夫间论古器，以极薄为真，此盖一偏之见也。亦有极薄者，有极厚者，但观制作色泽，自可见也。亦有数百年前，句容所铸，其艺亦精，今铸不及。必竟黑而燥。须自然古色，方为其古也。
　　左太冲三都赋序云：「相如赋上林，而引卢橘夏熟；扬雄赋甘泉，而陈玉树青葱。」「考之果木，则生非其壤；校之神物，则出非其所。于辞则易为藻饰；于义则虚而无征。且夫玉卮无当，虽宝非用；侈言无验，虽丽非经。」又云：「余既思摹二京，而赋三都，其山川城邑，则稽之地图；其鸟兽草木，则验之方志。」又蜀都赋则云：「旁挺龙目，侧生荔枝，布绿叶之萋萋，结朱实之离离。」读至此，而窃有疑焉。世南游蜀道，徧历四路数十郡，周旋凡二十余年。风俗方物，靡不质究，所谓龙目，未尝见之。间有自南中携到者，蜀人皆以为奇果。此外如荔枝、橄榄、余甘、榕木，蜀皆有之，但无龙目、榧实、杨梅三者耳。岂蜀昔有而今无耶？抑左氏考方志草木之未精耶？
　　辛稼轩初自北方还朝，官建康，忽得瘕疝之疾，重坠大如杯。有道人教以取叶珠 【 即薏苡仁也】 ，用东方壁土炒黄色，然后水煮烂，入砂盆内研成膏，每用无灰酒，调下二钱即消。沙随先生，晚年亦得此疾，辛亲授此方服之，亦消。然城郭人患不能得叶珠，只于生药铺买薏苡仁，亦佳。
　　按本草，薏苡仁上等上上之药，为君主养命，多服不伤人。欲轻身养命，不老延年者，本上经。味甘，微寒无毒。主拘挛不可屈伸。除风湿痹下气，除筋骨寒邪气不仁。利肠胃，消水肿，令人能食。久服轻身益气。其根下三虫。生真定平泽及田野，八月采实，采根无时。今在在有之，真良药也。蜀中巴蓬间甚多，士大夫以此相馈遗，杂之饮食间也。
　　饶之城中，有宗子善平，病肾虚腰痛。沙随先生以其尊人所传宋谊叔方，用杜仲，酒浸透，炙干，捣罗为末，无灰酒调下。赵如方制之，三服而愈。
　　沙随先生在泰兴时，有乳妪，因食冷肉，心脾发痛，不可堪忍。知县钱仁老名寿之，以药与之，一服痛止，再服即无他。其药以陈茱萸五、六十粒，水一大盏，煎取汁，去滓，入官局平胃散三钱，再煎热服。
　　钱云：「高宗尝以赐近臣。时有归正官校尉，添差县尉，后归军中，以是愈人疾甚多。其妻弟王得中，又以其药归昌国，亦多愈人疾，真奇方也。
　　砚品中，端石人皆贵重之。载于谱记凡数家，取予各异。或佳其有眼为端，或以无眼为贵。然石之青脉者，必有眼，嫩则多眼，坚则少眼。石嫩则细润而发墨，所以贵有眼，不特为石之验也。
　　眼之品类不一：曰「鸚哥眼」，曰「?鵒眼」，曰「了哥眼」 【 謂秦吉了也】 ，曰「雀眼」，曰「?翁眼」，曰「貓眼」，曰「菉豆眼」，各以形似名之。翠绿为上，黄赤为下。谚谓火黯为焦 【 谚谓火黯为焦　「焦」原作「佳」，说郛本作「焦」，据改。】 ，然亦石之病。
　　干道癸巳，高庙尝书翰墨数说，以赐曹勋。其一云：「端璞出下岩，色紫如猪肝。密理坚致，泼水发墨，呵之即泽。研试则如磨玉而无声，此上品也。中下品则皆砂壤相杂。不惟肌理既粗，复燥而色赤，如后历新坑 【 原注：商刻脱「坑」字。】 ，皆不可用。制作既俗，又滑不留墨。且石之有眼，余亦不取。大抵瑕翳，于石有嫌，况病眼、假眼，韵度尤不足观。故所藏皆一段紫玉，略无点缀。」已上皆圣语。石之眼少而色正者，方为佳物。
　　三山方言，茨姑曰「苏」，傍水多植之。虽尝在水中，遇晚稻损，苏亦损。
　　有一种柑曰「回青」，实大。凌冬不雕，满树垂金，至春复回青。再黄始摘，味不甚佳。花极香，与抹利相颉顽。
　　永嘉之柑，为天下冠。有一种名「朱栾」，花比柑橘，其香绝胜。以笺香或降真香作片，锡为小甑，实花一重，香骨一重，常使花多于香。窍甑之傍，以泄汗液，以器贮之。毕，则彻甑去花，以液渍香，明日再蒸。凡三四易，花暴干，置磁器中密封，其香最佳。
　　「朱栾」乃好柑之祖。栽接之法，始取「朱栾」核洗净，下肥土中，一年而长，名曰「柑淡」，其根簇簇然。明年移而?之，又一年，木始大盈握。遇春，则取柑之佳品，或橘之美者，接于木身，则尽为佳者矣。「朱栾」，乃枳也。
　　三山荔子，丹时最可观。四月味成曰「火山」，实小而酸。五月味成曰「中冠」。最后曰「常熟中冠」。品佳者，不减莆中。二十年来，始能用掇树法。取品高枝，壅以肥壤，包以黄泥，封护惟谨。久则生根，锯截移种之，不踰年而实，自是愈繁衍矣。日干致远者，皆次品。
　　果中又有黄淡子、金斗子、菩提果、羊桃，皆他处所无。黄淡大如小橘，色褐，味微酸而甜。本草载于橘柚条，岂橘中别有名黄淡者？长乐志曰「王坛子」。旧记又云：「相传生于王霸坛侧。」
　　玉出蓝田、昆冈。本草亦云：「好玉出蓝田，及南阳徐善亭部界，日南、卢容水中。外国于阗、?勒，诸处皆善。」今蓝田、南阳、日南，不闻有玉。国朝礼器，及乘舆服御，多是于阗玉。
　　晋天福中，平居诲从使于阗为判官，作记纪其采玉处云：「玉河在国城外，源出昆山，西流千三百里，至国界牛头山。分为三：曰白玉河，在城东三十里；曰绿玉河，在城西二十里；曰乌玉河，在绿玉河西七里。源虽一，玉随地变，故色不同。每岁五、六月，水暴涨，玉随流至，多寡由水细大，水退乃可取。方言曰：『捞玉，国主未采，禁人至河滨。』」
　　大观中，添创八宝，从于阗国求大玉。一日，忽有国使奉表至。故事，下学士院，召译表语，而后答诏。其表云：「日出东方，赫赫大光，照见西方五百国，五百国条贯主，师子黑汗王，表上日出东方，赫赫大光，照见四天下，四天下条贯主，阿舅大官家：你前时要者玉，自家甚是用心力，只为难得似你尺寸底。自家已令人两河寻访，纔得似你尺寸底，便奉上也。」当时传以为笑。后果得之，厚大踰二尺，色如截肪，昔未始有也。
　　大抵今世所宝，多出西北部落：西夏、五台山、于阗国。玉分五色：白如截肪，黄如蒸栗，黑如点漆，红如鸡冠，或如臙脂。惟青碧一色，高下最多。端带白色者，浆水又分九色：上之上、之中、之下；中之上、之中、之下；下之上、之中、之下。
　　宣和殿有玉等子，以诸色玉，次第排定。凡玉至，则以等子比之，高下自见。今内帑有金等子，亦此法。
　　三山溪中产小鱼，斑纹赤黑相间。里中儿豢之，角胜负为博戏。昔有斗禽，未见有斗鱼，亦可观也。闻永嘉亦有之。
　　本朝宰相，三入者四人：赵韩王、向文简、王冀公、文潞公。四入者，止蔡京而已，然其人不足算也。
　　自甲至癸为「十干」，自子至亥为「十二枝」。后人省文，以「干」为「干」，以「枝」为「支」，非也。
　　改元始于共和，记号?于汉武，后世遵用之。我宋年号，无过九年者。惟天圣尽九年，至十年十二月改明道，熙宁亦尽十年，绍兴乃三十二年，淳熙亦十六年，而后揖逊。高庙居德寿者二十六年，孝庙居重华六年，光庙居寿安宫七年，宁宗嘉定十七年。
游宦纪闻卷六
　　世南有令原之戚，以绍定戊子仲冬，往怀玉，修伊蒲供。山行百里，始至其下，舍舆策杖，无非崇山峻岭。又二十里，有平地，广袤数百亩，人烟数十家，田畴井井，满目桑麻。问道傍之人云：「岁熟可得米千斛。」其上复有?峦围绕，一目不能穷。又五里，始至寺。
　　寻考记载，乃唐大历中，高僧志初经始。干符初元，南岳僧宝光来居。又四年，赐名怀玉。古志云：「天帝遗玉此山，山神藏焉，故其地灵爽垲，仙佛所居，因以是名。」由古至今，兵戈不到，疫疠不及。僖宗于干宁之四年，改赐定水禅院。
　　时有双?长老师，复自长安，领徒千人，止息邓公场。 【 今德兴县是也。】 遣人致词于宝光曰：「师复酷爱此山，师具慈悲，若为取舍？」光曰：「舍则不舍，来则不止。」语意深远，?莫晓解。于是双?选日入院，光师携杖下山，别建禅剎，即今兴教院是也。
　　时禅月大师，混居会下，身达性相，文笔神敏。爱其林木潇潇，水石连云，建读书堂、修禅观。隐居山中，遗址犹存。尝梦游他国，于岩阿石室，亲见大士，觉而追想，谓之应梦罗汉。或云：「师则『罗怙罗』化身。」 【 师则罗怙罗化身　「化身」稗海本作「罗汉」。】 每入定观，率意挥染，皆其真容，非世间相。末乃照水，自状本形。既而绝笔，故托于梦感。自正本之外，别有临模二本。予登罗汉阁，取禅月亲作本，谛观尽日。其间有极破碎糜烂者，笔法高妙，相貌古怪。至道丙申五月，太宗搜天下古书画，悉以进呈，至二年正月，复付本寺免进。间有题其傍云：「西岳僧贯休作」，皆篆文。或古体，或玉?，或柳叶。又一轴题云：「大蜀国龙楼待诏、明因辨果功德大师、翔鳞殿引驾内供奉、经律论道门选练教授、三教玄逸大师、守两川僧录大师、食邑三千户、赐紫、大沙门贯休字德隐。」今人知禅月之号，则以为高僧，闻贯休之名，则以为能画，殊不知当时所作神异如此。非特能画，且于诗文尤高，有西岳集三十卷。翰学?融为之序，唐相张格、韦庄、王锴、周庠，皆有诗纪其事。
　　去寺之左里许，下梯径又二里，有亭曰辅龙，乃先兄之冰翁，董讳煟 【 原注：案商刻误作「熠」。】 字季兴所创。季兴向为瑞安邑大夫，有志斯世。所著活民书、寿国脉书，尝经乙览，今浙漕有刊本。作亭之意，盖为四方祈祷者，栖息之所，则辅龙之名，良有以也。且舍田入寺，为辅龙不朽计。又半里许，始至龙湫。仰望瀑布，作三级，倾泻于两山之间。飞琼溅雪，汹涌澎湃，浩浩然，声若奔雷。下临石壁，屹立万丈，真奇观也。时云雨未收，溪流初涨，岚雾滃郁。山颠水涯，千态万状，得寓目者，移时不忍舍去。世南既登览山川之奇秀，且得考核其事之颠末，故详纪之，以告来者。
　　秦会之当轴时，几务之微琐者，皆欲预闻，此相权之常态 【 此相权之常态　「相」原作「招」，据稗海本改。】 。然士夫投献，必躬自披阅，间有去取。吾郡德兴士人，姚敦临字公仪，能篆书，秦喜之，令作二十家篆孝经，上表以进，时绍兴十一年二月十九日也。许授以文资，未降旨间，会之招饮，姚喜，忘其敬，不觉振股，以此恶之。寻得旨，令充枢密院效士，辨验篆文而已。
　　又有蜀士，投启干阙。其间一联云：「乾坤二百州，未有托身之所；水陆八千里，来归造命之司。」秦尤称道之，遂得升擢。
　　董季兴昔尝为世南言，沙随先生，绍兴丙午，苦淋血之疾，两年不愈。明年七月二十四日，筮易，遇涣之观。其辞曰：「涣、奔其机，悔亡。」俄梦知大冶县，赵定叟相访。定叟名不疚，疚，久病也，言不久病也。偶董阅本草，因见白冬瓜治五淋，于是日食三大瓯，七日而愈，前此百药皆无效。董，沙随先生之婿也。先生尝书此事于家庙之壁。
　　今之远宦及远服贾者，皆曰「天涯海角」，盖俗谈也。顷在成都，尝闻有天涯地角石。暇时访古，及阅图志，乃知天涯石在中兴寺。耆老传云：「人坐其上，则脚肿不能行。」至今，人不敢践履及坐其上。又有天牙石，在大东门，对昭觉寺，高六、七尺，有庙。今在市人汤家园。
　　地角石旧有庙，在罗城内西北角，高三尺余。王均之乱，为守城者所坏，今不复存矣。
　　钦州有天涯亭，廉州有海角亭。二郡，盖南辕穷途也。
　　柳子厚息壤记：「永州龙兴寺东北陬有堂，堂之地隆然，负砖甓而起者，广四步，高一尺五寸。始之为堂也，夷之而又高，凡持锸者尽死。」秦甘茂盟息壤，乃在秦地，非此也。龙兴寺今在永州太平寺，而息壤不复见矣。
　　江陵城内有法济院，今俗称为地角寺，乃昔息壤祠。图经引溟洪录云：「江陵南门有息壤焉，隆起如伏牛马状，平之，则一夕如故。前古相传，不知其始。牛马践之或立死。」
　　唐元和中 【 原注：案唐元和中，商刻作「唐开元中」。】 ，裴宙牧荆州，掘之，深六尺，得石城，与江陵城同制，中径六尺八寸，弃徙于墙壁间。是年，霖雨不止，江潦暴涨。从道士欧阳献之谋，复埋之，祭以酒脯而水止。厥后，凡亢旱，祈祷无应，即诣地角寺，欲发掘，必得??之雨，遂为故事。详见皇佑辛卯，刑侍王子融息壤记。二郡大率相类，而秦地之息壤，则未详也。
　　沙随先生寓居鄱阳，一日，买得米元晖小端砚，后刻铭曰：「惟端有溪，孕石惟黟。兹乃下岩，举无有比。色夺芝英，温坚玉理。以贻安中，是亦成美。」后书「绍兴己未」，盖元晖亲笔，以遗建昌守喻安中者。
　　后又得张无垢遗樊茂实研，后刻诗曰：「端溪石砚天下奇，紫光夜半吐虹霓。不随凡石追时好，直与日月争光辉。韬藏久矣不乱用，惟恐翰墨污染之。樊子文章有余地，汪汪万顷谁能窥。赠君此砚无轻弃，经史妙处其发挥。飞流溅沫?天下，要使咳唾皆珠玑。无垢居士作，子喻子书。」盖小篆，玉泉先生学张有篆。无垢从沈元用学，汪端明从无垢学。凡十有二年，三公相继魁多士。建炎二年，李顺之作魁，玉泉亦登高第。
　　世南尝见沙随先生亲笔纪载，卒章云：「此奇物也，子孙世传。不知樊公家，何以不宝守此物？」以三先生盛名，此物乃沙随程氏世传之宝。二砚今亦流落，不知所在，良可叹惜。
　　沙随先生尝云：「顷于行在，见一道人，以笛拄项下吹曲。其声清畅，而不近口，竟不晓所以然。」此说已在三十年前。嘉定庚辰，先兄岳翁赵宪伯凤，自曲江携一道人归三衢，亦喉间有窍能吹箫。凡饮食，则以物窒之，不然，水自孔中溢出。每作口中语，则塞喉间，作喉间语，则以手掩口。先兄之所目睹。但不知沙随先生昔所见者，是此人否 【 但不知沙随先生昔所见者是此人否　此十五字，稗海本作「但不知沙随先生昔所见，有似此人否？」】 ？
　　先伯讳 【 上大下正】 ，字汝弼，登淳熙丁未第。初隆兴乙酉，请乡举，时主司命题云：「平康正直。强弗友、刚克，燮友、柔克，沈潜、刚克，高明、柔克。」已而春官失利，梦神人告曰：「汝若再遇四克，始克有济。」自以为经旨中，别无四克矣。淳熙丁酉再试，题云：「抚于五辰，庶绩其凝，无教逸欲有邦。兢兢业业，一日二日万几。」场中遇程三畏，字景宣，厉声云：「汝弼可贺矣，不记向时之梦耶？今果有四克。」是年遂再荐，景宣为解首。
　　嘉定辛酉，乡人王佐起莘，以免举赴省。忽一日，告从侄庆辰云：「作宵梦赵宰拉赴鹿鸣，与公邻坐，已而杳然。」后三举庚午，庆辰预荐。时新举只六人，宰招已第者十人同宴，起莘预焉，果与庆辰邻坐。宰亦天族师?。信知得失，莫非前定云。
　　张约斋种花法云：「春分和气尽，接不得，夏至阳气盛，种不得。」立春正月中旬，宜接樱桃、木樨、徘徊黄、蔷薇。正月下旬，宜接桃、梅、李、杏、半丈红、蜡梅、梨、枣、栗、柿、杨柳、紫薇。二月上旬，可接紫笑、绵橙、匾橘。已上种接，并于十二月间，沃以粪壤两次，至春时，花果自然结实。立秋后，可接金林檎、川海棠、黄海棠、寒球、转身红、祝家棠、梨叶海棠、南海棠。以上接种法，并要接时，将头与本身，皮对皮，骨对骨，用麻皮紧缠，上用箬叶宽覆之。如萌茁稍长，即撤去箬叶。无有不成也。
　　沙随先生尝蓄一歙砚，后有蔡忠惠题诗曰：「玉质纯苍理致精，锋铓都尽墨无声。相如间道还持去，肯要秦人十五城。」后以送汪书季路。
　　又汪书寓三衢，以五千得一砚，后刻东坡铭曰：「东坡砚，龙尾石。开鹄卵，见苍璧。与居士，同出入。更寒暑，就燥湿。今何者，独先逸。同参寥，老空寂。」二砚，皆佳物也。
　　鄱阳自雍熙乙酉梁颢榜，至绍定己丑登科者，五百七十余人。其间三世联登者，唯三家：龙溪先生汪藻、汪盘、汪谷；张宗谔、张琮、张棫；鲍煜、鲍安世、鲍升之。汪氏之登科者七世，张氏今亦六世，然非正嫡相续也。鲍氏安国、安行、安世兄弟，三科连中，故程文昌伯禹赠之诗，有「七年三破桃花浪」之句。其余父子兄弟俱中科第者甚多，不胜纪载。
　　世南家尝藏高丽国使人状数幅，乃宣和六年九月，其国遣使金紫光禄大夫、检校司空、知枢密院事、上柱国李资德；副使太中大夫、尚书、礼部侍郎、柱国、赐紫金鱼袋金富辙，至本朝谢恩进奉，各有四六，仿中国体。李之词云：「跂予望之，适江干之弭节，亦既媾止 【 亦既媾止　按各本原句「既」字下空一格，有著者自注云「犯高庙嫌讳」。宋高宗名「构」，据本句文义，「既」下空格，当为「媾」字，今补入。】 ，幸堂上之披风。况飞五?之云，特贶千金之币。礼当拜受，心则愧惶。」金之词云：「穆如清风，幸被余光之照。酌彼行潦，可形将意之勤。幸被宽裕而有容，敢以菲微而废礼。」所尘名品，别且染濡：私觌之物，则幞头纱三枚、白成级花银盘一面 【 白成级花银盘一面　「级」稗海本作「钑」。】  【 十二两】 、紫大纹罗一匹、生大纹罗二匹、白蹙大绫一匹、生花绫二匹、白细苎布三匹、大纸八十幅、黄毛笔二十管、松烟墨二十挺、松扇三合、折迭扇二只、螺钿砚匣一副、螺钿笔匣一副 【 螺钿笔匣一副　原无此句，据稗海本补。】 、翘丝药袋一枚、赳丝篦子袋一枚、绣系腰一条、茯苓二斤、白朮二斤、白铜器五事而已。
　　是年有请于上，愿得能书者至国中，于是得旨，以徐兢为国信所礼物官。兢之归，因譔高丽图经，备载其建国立政之体、风俗事物之宜上之。徽庙览其书大悦，召对便殿，赐同进士出身，擢为宗丞，兼掌书学。其奉使时，李资谦为太师、尚书令。高丽国主，多纳李氏为后妃，由是门户光显。资德，其弟也。金富轼为同接伴。金氏为大族，自前史已载。其与朴氏，族望相埒，故其子孙，以文学进。富轼丰貌硕体，面黑目露，博学强识。善属文，知今古。富辙亦有时誉。徐尝密访其兄弟命名之意 【 徐尝密访其兄弟命名之意　「徐」原?「?」，据稗海本改。】 ，盖有所慕。「文章动蛮貊」，此语盖不诬云。
游宦纪闻卷七
　　沅芷黎溪砚，紫者类端石而无眼，有金束腰、眉子纹，间有润者。其初甚发墨，久而复滑，或磨以细石，乃仍如新。有色绿而花纹如水波者；有色黑而金星者；有生自然铜于石中，琢以为北斗、三台之类者；有生白线当中而为琴样者，其类不一。庆元间，单路分炜字丙文，始创为砚，以遗故旧，今遂盛行，终在端、歙之下。
　　单虽西班，乃中原故家。居黔阳，好古博雅。所蓄奇玩甚富，仍精于辨别。平生俸入，尽费于此。学小王书，笔法尤妙。始习补之梅，而自成一家。
　　吾乡姜尧章，学书于单。姜帖今亦少有。世南尝藏姜一帖，正与单论刘次庄辈十数家释帖非是。又云：「悟帖中 【 悟帖中　「悟」稗海本作「吾」。】 ，只张芝秋凉帖，锺繇宣示帖，皇象文武帖，王廙小字二表，皆在右军之上。其说尤新。有绛帖评二十卷，恨未之见也。
　　嘉定甲申夏，有持颍滨先生帖十数幅求售。踪迹所自，知非赝物明甚。有黄楼赋一篇，读之，其间「前则项籍、刘戊」一句，观澜文作刘备，颍滨集作刘季。观澜文注云：「徐州牧陶谦病笃，谓别驾糜竺曰：『非刘备不能安此邦。』及谦死，竺率州人迎先主，先主未敢当。陈登、孔融晓谕之，先主遂领徐州。」
　　刘戊，乃楚元王交之子也。汉六年，既废楚王信，分其地为二国。立刘贾为荆王，交为楚王，王薛郡、东海、彭城三十六县，先有功也。交薨，戊嗣，稍淫暴，遂应吴王反起兵。会吴与周亚夫战，绝吴粮道，士饥，吴王走，戊自杀。彭城即徐州，先生之意，盖以此也。
　　不知当来作刘备、刘季，而后来易以戊耶？或传写讹谬，而意其为备为季耶？要当以先生手书为定也。
　　己丑秋，孟访一亲旧，出示古物数种，皆所未见。一刀长可七、八寸，微弯。背之中有细齿如锯，末有环。予退而考诸传记，乃知其为削。考工记「筑氏为削，长尺博寸，合六而成规」。此所以微弯也。郑氏谓之书刃 【 郑氏谓之书刃　「刃」原作「刀」，据周礼注疏(中华书局聚珍仿宋本)卷四十考工记改。】 ，以灭青削椠，如仲尼作春秋，笔削是也。萧、曹皆秦刀笔吏。师古曰：「刀，所以削书也。古用简牒，皆以刀笔自随。」郑氏又谓「三分其金，而锡居一，谓之大刀；五分其金，而锡居二，谓之削 【 郑氏又谓　按从「郑氏又谓」至「而锡居二谓之削」数句，乃周礼考工记本文，非郑氏注。由于各本皆同，当系著者偶误，姑仍其旧。】 。」如此，是刀与削，分为二物也。郑氏曰：「刃、刀剑之属，削、今之书刃 【 今之书刃　「刃」原作「刀」，据周礼注疏卷四十考工记改。】 。」孔安国曰：「赤刀、赤刃削。」少仪曰：「刀却授拊 【 少仪曰：「刀却授拊」　按礼记注疏(中华书局聚珍仿宋本)卷三十五少仪原文作：「刀却刃授颖，削授拊。」】 。」郑氏曰：「颖，环也，拊，把也。」释名曰：「刀，到也，其末曰『锋』，若锋刺之利也 【 若锋刺之利也　「锋」，释名原文作「蜂」，下同。】 ；其本曰『环』，形似环也。」然则直而本环者，刀也；曲而本不环者，削也。予所谓有齿如锯者，正释名所谓「若锋刺之利者」。但其本有环，又不可名之以削。古人制作精微，必有所本，更俟请教于博洽君子云。
　　包逊字敏道，象山先生之上足也。宝庆丁亥，为世南言，顷在临安，谒魏舍人了翁，蒙予进，因出云萍录令书。包有六子皆从心，其间名协者，舍人指曰：「此非从心，乃是从十。」有馆客李丈，留心字学，数十年矣，待为叩之。少选，李至，遂及此，云：「其义有二；从十乃?人之和」，是谓「协和万邦之协」；从心乃此心之和，是谓「三后协心之协」。世南尝以语士大夫，间有云：「恐出臆断。」后阅集韵，果如前所云。是知作字偏旁，不可毫发之差。李丈名肩吾，眉人，学问甚富，世南尝识之云。
　　坡公元丰七年，自黄量移汝海，五月，访张文定公于瑞，七、八月间，留连金陵过阳羡，九月，抵宣兴。通真观侧郭知训提举宅，即公所馆。
　　往年邑簿朱冠卿，续编图经云：「五十五里，地名黄土村。坡公尝与单秀才 【 原注　案商刻「单秀才」作「董秀才」。】 ，步田至焉。地主以酒见饷，谓坡曰：『此红友也。』坡言『此人知有红友，不知有黄封，真快活人也』。田主有曹姓者，已鬻而造讼，有司已察而斥之，坡公移牒，以田归之。邑人慕容辉 【 邑人慕容辉　「慕容辉」稗海本作「慕容挥」。】 ，嗜酒好吟，不务进取。家于城南，所居有双楠，并植如盖，东坡访之，目为双楠居士。长桥，元丰元年火，四年，邑宰褚理复立榜曰欣济。东坡过之，为书曰：晋周孝侯斩蛟之桥，刻石道傍。崇宁禁锢，沈石水中，不知所在。」
　　诸香中，「龙涎」最贵重，广州市直，每两不下百千 【 每两不下百千　原脱「每两」二字，据稗海本补。】 ，次等亦五、六十千，系蕃中禁榷之物，出大食国。近海傍常有云气罩山间，即知有龙睡其下。或半载，或二、三载，土人更相守视。俟云散，则知龙已去，往观必得「龙涎」，或五、七两，或十余两，视所守人多寡均给之，或不平，更相雠杀。或云：「龙多蟠于洋中大石，卧而吐涎，鱼聚而噆之，土人见则没而取焉。」
　　又一说，大洋海中有涡旋处，龙在下。涌出其涎，为太阳所烁则成片，为风飘至岸，人则取之纳官。予尝叩泉广合香人，云：「『龙涎』入香，能收敛脑麝气，虽经数十年，香味仍在。」岭外杂记所载，「龙涎」出大食。西海多龙，枕石一睡，涎沫浮水，积而能坚 【 积而能坚　「积」下说郛本有「片」字。】 ，鲛人采之，以为至宝。新者色白，稍久则紫，甚久则黑。
　　又一说云：「白者如百药，煎而腻理，黑者亚之，如五灵脂而光泽。其气近于臊，似浮石而轻。或云，异香，或云，气腥能发?香气，皆非也。于香本无损益，但能聚烟耳。和香而用真『龙涎』，焚之，则翠烟浮空，结而不散，坐客可用一翦以分烟缕。所以然者，唇气楼台之余烈也。」
　　又一说云：「龙出没于海上，吐出涎沫有三品 【 吐出涎沫有三品　「涎沫」下，说郛本有「于水」二字。】 ：一曰『泛水』，二曰『渗沙』，三曰『鱼食』。『泛水』轻浮水面，善水者，伺龙出没，随而取之。『渗沙』乃被涛浪飘泊洲屿，凝积多年，风雨浸淫，气味尽渗于沙中。『鱼食』乃因龙吐涎，鱼竞食之，复化作粪，散于沙碛，其气腥秽。惟『泛水』者，可入香用 【 惟泛水者，可入香用　此二句说郛本作「惟泛水轻者，入香可用」。】 ，余二者不堪。」
　　曲江邓灏以为就三说较之 【 曲江邓灏以为就三说较之　「灏」说郛本作「颢」。】 ，后说颇是。诸家之论不同，未知孰当？以愚见，第一说稍近。
　　天地万物，莫逃乎数，知数之理，莫出乎易，知易之妙，惟康节先生。其学无传，观皇极经世书，?可见矣。此外有所谓太乙数，能知运祚灾祥，刀兵水火，阴晴风雨；又能以之出战守城，傍门小法；亦可知人命贵贱。渡江后，有北客同州免解进士王湜，潜心此书，作太乙肘后备检三卷，为阴阳二遁，绘图一百四十有四。上自帝尧以来，至绍兴六年丙辰，凡三千四百九十二年，皆随六十甲子，表以分野，如通鉴编年。前代兴亡，历历可考。然自古及今，应者虽多，不应者亦或有之。
　　景佑间，命司天杨维德修王福太乙占书，考验行度，亦为精详。其间云：「自石晋天福四年己亥岁，入东北辽东分，至国朝雍熙元年甲申岁，入东南吴分，至天圣七年己巳岁，入西南蜀分。」后人继加考算，至熙宁七年甲寅岁，入中宫洛阳分，至宣和元年己亥岁，入西北西河分，至隆兴二年甲申岁，入东北辽东分，至嘉定二年己巳岁，入东南吴分，向后至甲寅年，入西南秦分。上来五福太乙所临之分，自合太平至治。今推而上之，后周宣帝元年己亥岁，至唐高祖武德六年癸未岁，五福太乙在西南，凡四十五年。中更隋、唐禅代之变，正在本宫分野。又自唐宣宗大中三年己巳岁，至昭宗景福二年癸丑岁，五福太乙在中宫，凡四十五年。中更僖宗广明黄巢之变，中国之祸甚惨。既曰「五福所临」，何为又却如此？
　　本朝兴国九年，有方士楚芝兰言「五福今照?分」。上命建太乙宫于京城外之苏村，命芝兰为春官正，又命宰臣张齐贤醮享之。然其所以不应者亦有说。王湜跋肘后备检，立论甚通。其说云：「后羿、寒浞之乱，得阳九之数七，赧王衰微，得阳九之数八，桓、灵卑弱，得阳九之数九，炀帝灭亡，得阳九之数十。周宣王父厉而子幽，得百六之数十二，敬王时，吴、越相残，海内多事，得百六之数十三，秦灭六国，得百六之数十四，东晋播迁，十六国分裂，得百六之数极，而反于一。五代乱离，百六之数三，此皆所应者也。舜、禹至治，万世所师，得百六之数七，成、康刑措，四十余年，得百六之数十一。小甲、雍己之际，得阳九之数五，而百六之数九，庚丁、武乙之际，得阳九之数六，不降享国五十九年 【 原注：案「不降」商刻「武丁」误。】 ，得百六之数八，盘庚、小辛之际，得百六之数十，明帝、章帝，继光武而臻泰定，得百六之数十五，贞观二十三年，近世所谓太平，得百六之数二，此皆所不应者也。福应集云：『唐武德七年甲申，五福太乙入中宫洛阳之分，继有贞观之治。』遂以此为福应。然宣、懿、僖、昭之际，再入中宫，而贞观之治，何不复举？又云：『唐昭宣帝天佑四年丁卯，四神太乙入六宫雍州之分，而昭宣禅位于梁。』遂以此为祸应。然开元十六年，亦入六宫，乃太平极治，与贞观比。以至夏桀放于南巢，商纣亡于牧野，王莽篡汉，禄山乱唐，阳九百六之数，皆不逢之。此其故何也？余尝深究其所以然。昔周公问太公，何以治齐？曰：『举贤而尚功。』周公以之为强臣之渐。太公问周公，何以治鲁？曰：『亲亲而尚恩。』太公以之为浸弱之基。是以圣人推三代损益，而百世可知。大抵天下之事，因缘积袭，固有系于人事，未必尽由天理。通天、地、人曰「儒」，通天、地而不通人曰「技」。然拘执此以为不可改易，乃术士之蔽，非儒者之通论。善言天地者以人事，善言人事者以天地，岂可蔽于天而不知人乎？古之善为政者，尚以知变为贤，况冥冥之中，奉行天地号令，或主吉，或主凶，皆本于天地之一气，安有固而不知变者。以尧、舜、禹为君臣，文、武、周公为父子，虽遇阳九百六之数，越理而降以祸，必不其然。自此而下，其它不能详知者，皆可以类推也。色不过五，五色之变，不可胜观。声不过五，五声之变，不可胜听。太乙不过十神、十精、四计之类。彼其周流于天地间，始而有终，终则复始，古既不异于今，今亦不异于古。然上古至治，终不可复，又中间盛衰兴废，亦不可循前而取。岂非人事之不齐，故应之者，亦不一耶？术固有之。太乙考治人君之善恶，临有道之国则昌，临无道之国则亡，有天下国家者，可不谨哉。」已上皆王说。
　　盖太乙数中，专考阳九、百六之数。以四百五十六年为一阳九，二百八十八年为一百六。阳九，奇数也，为阳数之穷。百六，偶数也，为阴数之穷。大抵岁运值之，终有厄会。洪文敏公五笔中，载阳九、百六之说，与此不同。
　　本朝康定 【 庚辰、】 庆历 【 辛巳】 间，西羌方炽，天下骚动。诏求有文武材可用者，参政宋绶，侍读林瑀，皆以徐复荐。复至，仁宗访以世务，复曰：「今年气运，类唐德宗居奉天时。」上惊曰：「何至尔耶？」复曰：「德宗性忌刻，其德与凶会。陛下恭俭仁恕，屈己容物。虽时与德宗同，而德与德宗异，运虽凶，无能为也。」此说正与王湜之论合，故并纪之。
游宦纪闻卷八
　　黄公铢字子厚，富沙浦城人。与朱文公为交友，长于诗。刘潜夫宰建阳，刻其谷城集于县斋。黄之母，笔力甚高。世南尝见黄亲录词稿，今载于此。云：「先妣冲虚居士，少聪明，颖异绝人，于书史无所不读，一过辄成诵。年三十，先君捐弃，即抱贞节以自终。平生作为文章，诗辞甚富。晚遭回禄，毁爇无余。此词数篇，皆脍炙在人者，因访求得之。适予与景绍主簿兄有好，且屡见索，敬书以赠。绍兴三年中春二十有四日黄铢识。」景绍，则大参郑公昭先也。
　　其一滴滴金云：「月光飞入林前屋。风策策，度庭竹。夜半江城击柝声，动寒梢栖宿。　　等闲老去年华促，祇有江梅伴幽独。梦绕夷门旧家山，恨惊回难续。」
　　其二序云：「力修宝学贤表，宴胡明仲侍郎，遣歌姬来乞词，作醉蓬莱令歌之」：「看鸥翻波溅，苹末风轻。水轩消暑，云迭奇峰。破桐阴亭午，列岫连环，溜泉鸣玉，对幅巾芒屦。况有清时，风流故人，剧谈挥麈。　　才冠一时，论高两汉，书扇豪纵。吐凤辞语，昼锦归来，庆长年老母。且尽绿尊，莫怀归兴，听扇歌高举。会见登庸，泥封诏下，促朝天去。」
　　其三菩萨蛮：「阑干六曲天围碧，松风亭下梅初白。腊尽见春回，寒梢花又开。　　曲琼闲不卷，沈燎看星转。凝?小裴徊，云间征鴈来。」
　　其四序云：「葛氏侄女子告归，作少年游送之」：「雨晴云敛，烟花澹荡，遥山凝碧。驱车问征路，赏春风南陌。　　正雨后梨花幽艳白。悔匆匆，过了寒食。归家渐春暮，探酴醿消息。」
　　其五序云 【 原注：案「其五」句下，疑脱「忆秦娥」三字。此首不似妇人作。】 ：「季温老友归樵阳，人来问书，因以为寄」：「秋寂寞，秋风夜雨伤离索；伤离索，老怀无奈，泪珠零落。　　故人一去无期约，尺书忽寄西飞鹤；西飞鹤，故人何在，水村山郭。」
　　其六醉思仙：「晚霞红。看山迷暮霭，烟暗孤松。动翩翩风袂，轻若惊鸿。心似鉴，鬓如云；弄清影，月明中。谩悲凉，岁冉冉，蕣华潜改衰容。　　前事销凝久，十年光景匆匆。念云轩一梦，回首春空。彩凤远，玉箫寒；夜悄悄，恨无穷。叹黄尘久埋玉，断肠挥泪东风。」
　　朱文公晚年居考亭，便于野服，有客位榜云 【 便于野服，有客位榜云　此二句稗海本作「便着野客服，有位榜云」。】 ：「荥阳吕公，尝言京、洛致仕官，与人相接，皆以闲居野服为礼，而叹外郡或不能，然其指深矣！衰朽无状，虽幸已叨误恩，许致其事，而前此或蒙宾客不鄙下访，初未敢遽援此例，便以老大自居。近缘久病，艰于动作，诎伸俯仰，皆不自由，遂不免遵用旧京故俗，辄以野服从事。然而上衣下裳，大带方履，比之凉衫，自不为简。其所便者，但取束带足以为礼，解带可以燕居，免有拘绊缠绕之患、脱着疼痛之苦而已。切望深察，恕此病人。且使穷乡下邑，得以复见祖宗盛时京都旧俗，其美如此，亦补助风教之一端也。至于筋骸挛缩，转动艰难，迎候不时，攀送不及，区区之意，亦非敢慢。并冀有以容之，为大幸也。」
　　世南从三山故家，见朱文公一帖云：「讲明正学，其道必本乎人伦，明乎物理。其教自小学洒扫应对以往，修其孝弟忠信，周旋礼乐。其所以诱掖激励，渐磨成就之道，皆有节序。其要在于择善修身，至于化成天下；自乡人而可至于圣人之道。」先生教人，自致知至于知止诚意，至于平天下；洒扫应对，至于穷理尽性，循循有序。病世之学者，舍近而趋远，处下而窥高，所以轻自大，而卒无得也。
　　世南于纪闻首端，尝论「期三百有六旬有六日」之说，以求教于白鹿胡堂长泳。胡云：「周天三百六十五度四分度之一，天左旋，日、月、五星右转，此古今历家之说皆然也。天左旋之说信然矣！日，一日行一度，月，一日行十三度有零。日者，阳之精而行迟；月者，阴之精而行反速。大抵阳健而阴顺，阳刚而阴柔；健而刚者，运行当速；顺而柔者，运行当迟。今不特反是，月之行乃过于日十有二倍，其理不通。从来无人推见其所以然。近时晦庵朱文公解毛诗正月篇，亦用旧说；惟于楚词天问篇发其端，而不详其实。天左旋，日月亦左旋，一昼夜以日之明晦为节。日之行，三百六十五度四分日之一，则比天之旋少一周，逐日所不及。天之运，以二十八宿计之，分为度数。盖二十八宿，乃经星，附天而行，凝然不动，可从而纪其度数。亦犹量地之里云，至某州，某郡若干里。州郡有定所，人莫不知，姑借之以为限节也。高丽国有九执历 【 原注：案商刻误「几执」。】 ，正如此。窃意历家以数之少者易算，日、月、天左旋，数之不及者少，取其易算，故假日月右转也。「?三百六旬有六日」，其原起于此。其实「?三百六旬有五日又四分日之一」，尧典特举成数而言耳。以之均为十二月，则多六日无所归，故又每岁作五、六小尽，取其赢而凑足多之数，是以五年必有两闰，以足每岁三百六旬有六日之成数也。虽是除闰月，每岁只三百六旬有四、五日。只有二十四气，前后相去，皆三百六十五、六日也。胡、学于　　文公者，多见前辈论议，皆有所本，故复纪于此。
　　云林先生黄长睿云：「馒头，当用『米曼』字 【 原注：卢文弨曰：案馒头本作「曼头」，不作（米曼），字书无「米曼字」。】 。见束皙饼赋。兴元关表诸郡，食肆所货姜豉，用『僵』字最为有理。」予于菊礀高九万处，见苏绍叟手书忆刘改之摸鱼儿一阕云：「望关河试穷遥眼，新愁似丝千缕。刘郎豪气今何在？应是九疑三楚。堪恨处，便拼得一生寂寞长羁旅。无人寄语；但吊梦伤桃，边松倚竹，空忆旧诗句。　　文章事，到底将身自误，功名难料迟暮。鹑衣箪食年年瘦，受侮世间儿女。君信否？尽县簿高门，岁晚谁青顾。何如引去？任槎上张骞，山中李广，商略尽风度。」
　　又赋雨中花一阕云：「予往往忆刘改之，作摸鱼儿，颇为朋友间所喜，然改之尚未之见也。数日前，忽闻改之去世，□□□□怅惘殆不胜言。因忆改之，每聚首爱歌雨中花。悲壮激烈，令人鼓舞。辄倚此声，以寓予思。凡未忘吾改之者，幸为我和之」：「十载尊前，放歌起舞，人间酒户诗流。尽期君凌厉，羽翮高秋。世事几如人意，儒冠还负身谋。叹天生李广，才气无双，不得封侯。　　榆关万里，一去飘然，片云甚处神州。应怅望家人父子，重见无由。陇水寂寥传恨泪，淮山宛转供愁。这回休也，燕鸿南北，长隔英游。」绍叟有冷然诗集十卷行于世。
　　三山之俗，立春前一日，出土牛于鼓门之前。若晴明，自晡后达旦，倾城出观，巨室或乘轿旋绕。相传云：「看牛则一岁利市。」三日游贤沙，四日游天宁，六日乌石山之神光寺，西湖之水晶宫，逮暮始散。此皆图志所不载也。
　　洪文敏公容斋随笔，论人君寿考，自三代而后，惟梁武帝八十三，以侯景之祸，幽辱告终。至光尧太上皇帝之福寿，真可于天人中求之。
　　国朝大臣如枢相张升、宫保赵?，皆八十六。陈文惠八十二 【 原注：案商刻误「八十三」】 。杜祁公八十一。富郑公八十。文潞公独九十二。张文定公八十五。范蜀公、曾宣靖、苏文定，皆余八十。渡江后，惟史越王八十三。周益公八十云。
　　朱文公移简辅汉卿云：「得赵昌父书，以致政大夫见呼，此甚真实，而又雅驯。可为报同社诸人，今后请依此例也。」
　　何贤良名致，字子一。嘉定壬申游南岳，至祝融?下。按岳山图，禹碑在岣嵝山。询樵者，谓「采樵其上，见石壁有数十字」。何意其必此碑，俾之导前，过隐真屏，复渡一、二小涧，攀萝扪葛至碑所。为苔藓封，剥读之，得古篆五十余，外癸酉二字 【 原注：案句误。疑是「癸酉二字外」。】 ，俱难识。韩昌黎所谓「科斗拳身薤倒披，鸾飘凤泊拏蛟螭」。而其形模 【 原注：「而」字疑误。】 ，果为奇特。字高阔约五寸许。取随行市买历辟而模之 【 取随行市买历辟而模之　「辟」稗海本作「碎」。】 ，字每摹二，虽墨浓淡不匀，体画却不甚模糊。归旅舍，方凑成本。
　　何过长沙，以一献曹十连彦约，并柳子厚所作及书般舟和尚第二碑。以一揭座右，自为宝玩。曹喜甚。牒衡山令搜访柳碑。本在上封寺，僧法圆申，以去冬雪多冻裂。禹碑自昔人罕见之，反疑何取之他处以诳曹。何遂刻之岳麓书院后巨石，但令解柳碑来，匣之郡庠而已。
　　绍定癸巳七夕后一日，予甥董若金忽语予云：「适有自弋阳来者，言县境桃花步渔人，入水见一物，长八尺，博四尺有五寸，约四百余斤。两头如燕尾，腰有眼，其二圆，其二如半月。非铁非石，图形以示云。渔人舁至县市，火，复舁之桃花，又火，迁于神祠始息，众莫识。」予应曰：「此不难别，其制绝类岳阳楼下铁枷。必县傍溪中，古有龙祟，时得道之士如许旌阳者，铸为此物，以镇塞妖蛟蜃穴。岁月深久，水所渍，故不类铁。致灾者，徙岸也。异时当复置水。」
　　岳阳沙上数枚，人以为厌胜铁枷，或以为湖贼王么矴石，或云昔人拒敌锁江之具，图经皆疑其非。或有傅会者曰：「晋太康元年，大举伐吴。二月戊午，王浚、唐彬，击破丹阳监。吴人于江碛要害处，并以铁锁横截之。」以为必此物。今观弋阳所出，可名之锁江之具乎？以此验彼，厌胜之物明矣。
　　德兴邑廨，有石刻二诗云：「仕宦之身，天涯海畔，行商之身，南州北县，不如田舍，长相见面。门无官府，身即强健。麻麦遍地，猪羊满圈。不知金贵，唯闻粟贱。夏新绢衣，秋新米饭。安稳眠睡，直千直万。」
　　「我田我地，我桑我梓，只知百里，不知千里。我饥有粮，我渴有水，百里之官，得人生死。孤儿寡妇，一张白纸，入着县门，冤者有理。上官不嗔，民即欢欣，上官不富，民免辛苦。生我父母，养我明府。苗稼萋萋，曷东曷西，父母之乡，天子马蹄。」
　　沙随先生跋云：「右二诗，不知何人作。上饶公端殿汪先生，过豫章之进贤，手书于旅舍。后三十年，门人程迥授邑于兹。既受代，始于郡中得之，而真迹不复存矣。友人高季安，会丞是邑。季安，先生姻戚也，因托刻于石。先生下世七年矣。噫！迥跋。」
　　此诗始刻于进贤，再刻于德兴。丙子巨浸，出于泥滓中，石断字漫。邑宰潘传重刻之。世南爱其言近而意切，惧其碑之复沦，故纪于此。
　　雪?为剎，与径、蒋诸山相甲乙。懿宗咸通十一年，僧义存开山创寺。干符二年，赐号真觉禅师。
　　传道德山五祖寺有木球，相传谓常受真觉役使，呼仆招客，毯皆自往来。嘉泰间寺灾，球忽落入池中，得不坏。
　　山周遭百里间，皆（大岁） 【 音豁】 竹?，味极甘美。寺?自三月至五、六月犹餍饫，亦觉所植也。
游宦纪闻卷九
　　世南近于三山郡斋，获观龙眠所作奉节图。后题云：「景文老兄，持节守大名，从迓吏以访别。念非仁者不能以言为赠；赠之以佛衣绫而不受，赠之以纹縠而不受，戏作奉节图，以见分首之拳拳。然朝廷委寄之重，雅歌长啸，无复愧于古人矣。元佑坤成节曰，龙眠山中人，李公麟书。」
　　景文，即刘季孙也。平之子。东坡尝荐之，后知隰州而殁。有诗寄坡云：「四海共知霜鬓满，重阳能插菊花无。」死之日，家无一钱，但有书三万轴，画数百幅耳。其家藏王子敬「黄柑三百颗」帖，坡尝有诗与景文云：「君家子敬十六字，气压邺侯三万签。」坡一日语景文曰：「一则仲父，二则仲父，以何为对？」刘云：「可对千不如人，万不如人。」坡为绝倒。
　　王金陵字说之作，率多牵合，固不免坡公之讥。建炎间，莆中郑樵字渔仲，作六书?，谓象形、谐声、指事、会意、转注、假借，从六者而生，总计二万四千二百三十五。其间惟谐声类最多，计二万一千八百一十。约以简易，而尽得作字之义矣。
　　自说文以字画左旁为类，而玉篇从之，不知右旁，亦多以类相从；如戋有浅小之义，故水之可涉者为浅，疾而有所不足者为残，货而不足贵重者为贱，木而轻薄者为栈。青字有精明之义，故日之无障蔽者为晴，水之无溷浊者为清，目之能明见者为睛，米之去粗皮者为精。凡此皆可类求。聊述两端，以见其凡。
　　字学不讲，多因前代讳恶，遂致书画差误。汉以火德王，都于洛阳，恶水能灭火，遂改「洛」为「雒」。故今惟经书作「洛」，而传记皆作「雒」矣。秦始皇嫌「?」 【 韵?在上声】 字似「皇」，改为「罪」，自出己意，谓非之多则有?也。今经书皆以「罪」易「?」，独礼记、尔雅，犹有可考。「?」字、乃子云奇字古文「天屈西北为『?』。」今易中「无」，皆从「?」，它书则杂之矣。「世」字因唐太宗讳世民，故今「牒」、「叶」、「弃」，皆去「世」而从「云」。漏「泄」、缧「绁」，又去「世」而从「曳」。「世」之与「云」形相近，与「曳」声相近，若皆从「云」，则「泄」为「沄」矣，故又从「云」而变为「曳」也。「民」则易而从「氏」，「?」、愍、「泯」之类，至今犹或从「氏」也。以至如晋讳「昭」，改昭穆之「昭」为「韶」音，秦讳「政」，而改正月之「正」为「征」音，至今从之，此何理耶 【 原注：卢文弨曰：案「正」，未必为始皇作「征」音也。】 ？字声有清浊，非强为差别。夫轻、清为阳，阳主生物。形用未着，故字音常轻。重、浊为阴，阴主成物。形用既着，故字音必重。如衣施诸身为「衣」，冠加诸首为「冠」。「衣」与「冠」读作平声者，其音重。已定之物，属乎阴也；读作去声者，其音轻。未定之物，属乎阳也。物所藏曰「藏」，人所处曰「处」。「藏」平声，「处」上声者轻，其作去声者皆重，亦其类也。
　　胡堂长伯量，记度常卿涵星研云：「宝庆丙戌秋八月，渝州度史君正奉诏入京，过金陵，出其所藏坡仙涵星研，而庐山胡泳记之曰：『研，端石，以石眼在池得名。形方。以今尺度之，可广四寸，其长倍蓰 【 其长倍蓰　「长」稗海本作「表」。】 。高寸有半，上广下杀。其阴容掌，不啻面出。玉斗为池，斗之半，微为洼坎，如半月，用以限墨。』
　　『星在池者十有三，下皆乘以云气。大者四；其二近半月，其二倚南壁。而一复差大而高，外微绿、中黄，瞳如针眼而绀碧，?星此为独胜。小者九；二倚东壁，二倚西壁，如参、商然；五者中立，一高、二次而三低，如聚东井然。汲泉满池，粲粲相辉，半月止墨，玄云（黑炎）叇而下，古人制作之精如此。星在阴者二。』
　　『上列四字曰：「癸巳端岩」，下三字曰：子容记。子容，苏丞相颂，意其初得也。东壁之外，有墨书子瞻二字。下有三字，惟泓字髣?，二不可辨。西壁外，子功二字。史君云研阴七字，本亦未尝刊。以借观者众，惧把玩之多，遂成泯没，故李氏刊之。按坡诗，有以涵星研赠范纯夫侍讲，风月石屏赠子功中书共二首。诗中模状，与此研实合。以年谱考之，当在元佑八年癸酉。研后归李才元家，其孙家于成都之成都县。史君以百五十缗购得之，外周以二髹匣。阴各有朱字纪岁月及土人姓名；外者，乙亥洋州造 【 原注：案商刻作「己亥」。】 ，大方志。内者、辛未杭州，后洋沈上牢。坡仙元佑己巳，以龙图阁直学士，左朝奉郎知杭州。至辛未二月九日，除翰林承旨。则内匣为坡仙在杭作无疑，距作诗为先三年耳。范、李后为?家，故研归李云』。」
　　许枢密崧老，尝记黄秘书辩博之说云：「昔长睿父博学好古，颇得三代之遗器。其鼎文有上下画一而中重三者，长睿父识之曰：『此争首也。盖着饮食有讼之成。』然则八十一首与周易准，其已久矣。」以世南之见，其器必后汉时物。盖八十一首作于子云，何缘三代时已有争首。
　　又云：「初予与长睿父见古太玄于中秘书，长睿父手录藏之。明年，予复求之，则本已亡。长睿父以其所录借予而卒。予既作传，藏长睿父书襄陵，见其子弟归之。会狄难起 【 会狄难起　「狄」原作「兵」，稗海本作「狄」，据改。参考卷一校勘记第二条。】 ，城陷，而翰所传玄经与凡论次周易、春秋、论语、法言，以先附便舟适免。故古太玄，今独予有。逮渡江留建业，一夕兵变火作，郁攸被予舍望，予戟决藩篱遯去。自悼死生未测，而书知亡矣。然乱定，便人视之，则居以反风不焚。诸物席卷无遗，而书独存，是岁建炎初元也。未几，被召行在，以书属家人而行。家入九江，复遇寇，而予舟焚仪真，携书尽亡。独太玄等，以家人奉之力，又免。去岁，客分宁，邑人得予书刻之，未卒，而豫章陷，负书奔浏阳。值乱兵入，尽弃其装，以书夜度大光保平江。月余，狄陷岳阳 【 狄陷岳阳　「狄」原作「敌」，稗海本作「狄」，据改。参考卷一校勘记第二条。】 ，游骑至平江，复以书还分宁，刻书乃成，尚念世纷之未艾也。故属长老清公，藏诸黄龙经藏。因念经之几绝而仅存，艰虞若此。使学者知斯文之不坠，盖有天助；而哀予颠沛流离万里，保有之难也，而共振显之。天人之际，精感神昭，则必有和同无间，而福禄不量者矣。宋建炎四年秋，洞霄隐吏许翰记。」 【 古太玄今不复见，惜哉！】 
　　龙图马公遵，字仲涂，吾郡之乐平人。至和间为谏官御史，言时政多听用，国史有传。
　　今其家藏蔡忠惠公帖，用金花笺十六幅，每幅四字。玩其波画，令人起敬，真奇物也。世南尝屡得观之，云：「梅三、马五、蔡大，皇佑壬辰中春，寒食前一日，会饮于普照院。仲涂和墨，圣俞按纸，君谟挥翰。过南都，试呈杜公、欧阳九评之，当处在何等？马五诺我，精婢润笔，皆是奇事。」凡六十四字。今前一纸四字不存。
　　南轩先生尝跋云：「蔡端明此书，大得颜平原、浯溪磨崖刻笔意。世人但知其端严有法度，而不察其操纵运用妙处，何异赵括读兵书乎？前辈评端明正书为本朝第一，盖不诬也。」
　　世南尝从亲戚马建家，见洪文敏公内简一幅，与族伯提刑云：「正月十九日晚间宣召，从容圣语云『近日郡守辞见，并诣议事堂，太子封札子来。但思之，甚有未尽处。盖全不见语话，如何得识其贤否？朕于选引郡守，自有见处，几于不传之妙』。遂笑云『所谓父不能以传之子也』。迈奏：每见批出，别与差遣人者，无不合于公论。上云『如张垓者，观其人材，尽做得一州。只缘鄂渚屯大军，有诸司，却恐它费力，故改与九江』。迈奏：张垓是臣乡人故参知政事焘之子，其人诚如圣训 【 原注：案商刻作「谕」。】 。自得改命，极感圣恩。至于玉音说其为人，虽乡里与之久处者，不过知之如是。而陛下一见，即尽其平生，可谓至当。上笑而颔首。观此，足知简记不忘，故详以报。」此段乃孝宗皇帝天语，拜手敬观，益足以窥聪明冠伦妙处也。
　　阶州产石，品第不一。白者明洁，初琢时可爱，久则受垢色暗，今朝廷取为册宝等用。有黄、青、黑、绿数色，取之不穷，而性软易攻，故价亦廉。巴州、嘉定府，皆产玉石，曰「巴璞」、「嘉璞」。坚而难琢，与玉质无异，故价数倍于阶石，其温润?与玉等。叙州宣化县，亦有玉石，曰「宣化璞」。
　　溪源出黎雅大渡河，其品最高，有胭脂标、瓜蒌标。琢为器物，白若凝脂，非精鉴者不能辨。
　　峡州之上百里间，有黄牛神祠。祠中多玉石，皆往来贾客或牵江人，得于沙碛间者以献。有一石，质黑纹白，隐然龙形，作蜿蜓状，鳞、角、鬣，纤悉备具。又有如孔雀尾者，是为石中之异。
　　忠州乐碛市出玉石，舟至岸，人竞持来求售。有指甲纹，亦有磨见白质者。虽光莹可观，然皆碔砆也。是数郡所产，皆予所经历，故亦稍能识别。
　　橄榄，闽、蜀俱有之。闽中丁香一品，极小，隽永，其味胜于蜀产。家君尝手植核于小圃，伺其萌茁，再岁而树壮。畏霜，覆以屋。又三岁，高二丈许。始实，初如菉豆，凡两月渐大。有堕地者，视之，木患子也 【 原注：案商刻「患」作「」。】 。皮可洗衣，功不让皁角，核则人以为念珠者。
　　呜呼！地土风气之能移物性如是耶？橘踰淮而北為枳，?鵒不踰濟，貉踰汶則死。地气使然，无足多怪。
　　后山赠二苏公诗，末云：「如大医王治膏肓，外证已解中尚强，探囊一试黄昏汤，一洗十年新学肠。」任子渊注云：「按图经本草曰：『合欢，夜合也，一名合昏。』韦宙独行方，胸中甲错，是为肺痈，黄昏汤治之。取夜合皮掌大，一枚，水煮服之。」其说最为牵合无义。
　　沙随先生云：「晚年因阅本草，王孙，味苦平，无毒，主五藏邪气。吴名白功草，楚名王孙，齐名长孙；一名黄孙，一名黄偪籄，生海西川谷。盖指当时癖学，为五脏邪气耳。取义精深如此。」
　　庄子云：「夔怜蚿，蚿怜蛇，蛇怜风，风怜目，目怜心。」盖谓天机所动，何可易邪？夔止一足。蛇虽无足，行疾于蚿。蛇行虽疾于蚿，岂如风之蓬然起于北海，入于南海之疾。风虽疾而胜矣，岂若目视所到为最疾。目视虽疾，又不若心之所之更疾也。大率推广「大胜者，唯圣人能之」之意。晦翁先生答或人论心之问曰：「心之虚灵，无有限量。如六合之外，思之则至。前乎千百世之已往，后乎千万世之未来，皆在目前。」又曰：「人心至灵。千万里之远，千百世之上，一纔发念，便到那里。神妙如此，却不去养他，自旦至暮，只管展转于利欲之中，都不知觉。」此说通透极妙。如庄子，是从譬喻上说来，且卒章不说心字，故令人卒看难晓也。
　　南溪柴先生中行，字与之，吾乡前辈也。以国学上舍，登绍熙庚戌甲科，事宁考为秘书监。初仕临川推官，戊午秋大比，漕司前期取脚色，必欲书「委不是伪学」五字。公得文移，即具申云：「自幼习易，读程伊川之书，以收科第。于新制，未委是与不是伪学？如以为伪，不愿考校。」漕难其报。后有谗之者，内台欲加论列。何公澹在谏省曰：「其人所守不变，可罪之乎？」
游宦纪闻卷十
　　黄秘书长睿父之子诏，纪其尊人建炎庚戌，在平江围城中，失去杨凝式书一册，并其先人手书杨传。以无别本，念念不忘。是岁四月，复寓饶之德兴太宁资福寺。偶录遗文，遂见之，喜甚。予偶得其本，恐终失坠，今纪其年谱、家谱、传、赞于此：
　　唐咸通十四年癸巳，凝式是年生，故题识多自称癸巳人。唐天佑四年丁卯，是年夏，朱全忠篡唐，凝式谏其父唐相涉，宜辞押宝使。涉惧事泄，凝式自此遂阳狂，时年三十五。五代史补，言时年方弱冠，误也。晋天福四年己亥三月，有洛阳风景四绝句诗，年六十七。据诗云「到此今经三纪春」，盖自丁卯至己亥，实三十年。则自全忠之篡，凝式即居洛矣。真迹今在西都唐故大圣善寺胜果院东壁，字画尚完，亦有石刻。书侧有画像，亦当时画。又广爱寺西律院，有壁题云：「后岁六十九。」亦当是此年所题。此书凡两壁，行草大小甚多。真迹今存，但多漫暗，故无石刻。天福六年辛丑，是年六月，有天宫寺题名，称太子宾客，时年六十九。真迹今在此寺东序，题维摩诘后。又吏部郎荣辑家，有石刻一帖，无年，但云「太子宾客杨凝式，暮春，奉板舆，至自真原」等语。其末云「清和之月复至」，当是此年前后也。
　　天福七年壬寅，是年有奠定智大师诗二首 【 是年有奠定智大师诗二首　「奠」稗海本作「真」。】 ，时年七十。真迹在文潞公家，刻石在从事郎苏太宁家。晋开运元年甲辰 【 原注：元衍「岁在甲辰」四字。　晋开运元年甲辰　原脱「晋」字，据稗海本补。】 ，是年四月十五日，有看花诗八韵，时年七十二。题于洛阳一僧舍书胜上。后云「维晋九载」。今刻石在湖州前殿中侍御史刘寿家 【 原注：案商刻作「刘焘」。】 。开运二年乙巳，是年五月，于天宫寺题壁，论维摩经等语。八月再题太子少保，时年七十三。真迹今在此寺东序，并辛丑题同刻石。开运四年丁未，是年二月并七月，有寄惠才大师左郎中诗三首，称会同丁未岁。会同，即契丹入晋改元之号也。时年七十五，称太子少傅。真迹在文潞公家，刻石在苏太宁家。周广顺三年癸丑，是年于长寿寺华严东壁题名，时年八十一。后又题「院似禅心静」等二诗，称太子少师，亦应是此年。真迹今为人移去，石刻亦不存，人或得旧本耳。又有与其从子侍御者家问二帖，后题广顺癸丑岁孟夏月。真迹在洛阳士人家。又有「判完契」五十余字，在洛阳故职方郎李氏家者刻之，无年，但称七月十六日太子少师杨草名，亦应是广顺中也。
　　又家谱云：唐修行杨氏，系出越公房，本出中山相结。次子继，生洛州刺史晖，晖生河间太守恩，恩生越恭公钧 【 原注：案诸本俱误「?」，据新唐书宰相世系表改。】 ，出居冯翊。至藏器，徙浔阳。唐相杨收之父曰遗直，生四子，名皆从「启」，曰：发、假、收、严，以四时为义；故发之诸子名，皆从「木」，假之子从「火」，收之子从「金」，严之子从「水」。严生涉，涉生凝式。而收乃藏器之兄，涉之伯也。新五代史记唐六臣传，乃以收为涉之祖、严之父，非也。
　　杨凝式字景度，隋越公素之后，唐相涉之子也。天资警悟，工草隶，善属文。昭宗时，第进士，为度支巡官。再迁秘书郎，直史馆。梁开平中，为殿中侍御史，礼部员外郎。去从西都，张全义辟为留守巡官。梁相赵光裔器其才，奏为集贤殿直学士，改考功员外郎。唐同光初，以比部郎中知制诰，改给事中，史馆修撰，判馆事。明宗立，拜中书舍人。长兴中，历右散骑常侍，工、礼、户三侍郎，后以疾免，改秘书监。清泰初，迁兵部侍郎，复以疾归洛。晋天福中，迁太子宾客，寻除礼部尚书，致仕。开运中，宰相桑维翰表起为太子少保，分司。汉干佑中，历少傅、少师。周广顺中，再请老，以尚书右仆射致仕。显德初，改左仆射，太子太保。元年冬，薨于洛阳，年八十二 【 旧史云年八十五，误也。】 赠太子太傅。
　　初、凝式父，祖，世显于唐。至涉相哀帝，时方贼臣陵慢，王室残荡，贤人多罹患。涉受命，泣语凝式曰：「世道方极，吾婴网罗不能去，祸将及，且累汝。」朱全忠篡唐，涉当送传国宝，凝式谏曰：「尊为宰相，而国至此，不为无过。乃更持天子印绂与人，虽保富贵，如千载史笔何！」时全忠恐唐室旧臣，不利于己，往往阴访群情，疑贰之间，及祸者甚众。涉常不自保，忽闻凝式言，大惊曰：「汝赤吾族矣！」凝式恐事泄，因佯狂，而涉以谦持，终免梁祸。
　　凝式虽仕历五代，以心疾闲居，故时人目以「风子」。其笔?遒放，宗师欧阳询与颜真卿，而加以纵逸。既久居洛，多遨游佛道祠，遇山水胜概，辄留连赏咏。有垣墙圭缺处，顾视引笔，且吟且书，若与神会，率宝护之。其号或以姓名，或称癸巳人，或称杨虚白，或称希维居士，或称关西老农。其所题后，或真或草，或不可原诘。而论者，谓其书自颜中书后，一人而已。
　　其佯狂之?甚着。卜第于尹居之侧，遇入府，前舆后马，犹以为迟，乃杖策徒行，市人随笑之。常迫冬家人未挟纩。会有故人过洛，赠以绵五十两、绢百端。凝式悉留之，修行尼舍，俾造袜，以施崇德、普明两寺饭僧。其家虽号寒啼饥，而凝式不屑屑也。留守闻其事，乃自制衣给米遗之。凝式笑谓家人曰：「我固知留守必见赒也。」每旦起将出，仆请所之，杨曰：「宜东游广爱寺。」仆曰：「不若西游石壁寺。」凝式举鞭曰：「姑游广爱。」仆又以石壁为请，凝式乃曰：「姑游石壁。」闻者抚掌。
　　凝式诗什，亦多杂以恢谐。少从张全义辟，故作诗纪全义之德云：「洛阳风景实堪哀，昔日曾为瓦子堆，不是我公重葺理，至今犹自一堆灰。」它类若此。石晋时，张从恩尹洛。凝式自汴还，时飞蝗蔽日，偶与之俱。凝式先以诗寄从恩曰：「押引蝗虫到洛京，合消郡守远相迎。」从恩弗怪也。然凝式诗句自佳，及至洛后，以诗赠从恩云 【 原注：按此句下，疑有脱文。】 。其题壁有「院似禅心静，花如觉性圆。自然知了义，争官学神仙。」 【 争官学神仙　「官」稗海本作「肯」。】 清丽可喜也。尹洛者，皆当时王公，凝式或傲然不以为礼，尹亦以其耆俊狂直，不之责也。
　　凝式本名家，既不遇时，而唐、梁之际，以节义自立。襟量宏廓，竟免五季之祸，以寿考终。
　　洛阳诸佛宫，书迹至多。本朝兴国中，三川大寺剎，率多颓圮，翰墨所存无几，今有数壁存焉。士大夫家，亦有爱其书帖者，皆藏去，以为清玩。世以凝式行书，颇类颜鲁公，故谓之颜、杨云。
　　赞曰：唐李不纲 【 唐李不纲　「李」稗海本作「季」。作「李」义亦通，但不若作「季」为优。】 ，朱晃乘时盗国，一时公卿大夫，迫于凶威，鱼伏鼠遯，能全节者无几。故六臣奉玺绂，骏奔畀之，惟恐居后。而凝式乃能谏父，以千载史笔为耻。因兹阳狂，弗与世网，优游卒岁。言足以厉俗，智足以全生；正谏似直，吏隐如愚，岂特宁武子、东方朔之流乎？世徒知阳狂可笑，而不知其所以狂 【 原注：按商刻「不知」作「不言」。】 ；徒知墨妙可传，而不言其挺挺风烈如此。谏涉之事，新、旧史皆弗书，复不为立传，可胜叹哉！余因汇次笔迹，遂为之传。使百代之下，知凝式者，不特以工书与阳狂而已。
　　欧公小草，世不多见。沙随先生家，有所藏石刻，东坡跋云：「文忠小草秋声赋、归鴈亭诗，当为希世珍藏。而思仲乃得之老人家箱箧间，以苴藉絺纩者。荆山之人，以玉抵鹊，非虚言也。」
　　沙随跋其后云：「张汤逢君之恶，贼杀不辜，独以推贤扬善，有后于汉。文忠公推贤扬善之功，一时元老巨公，多出其门，非汤所敢望其万一，而无汤之罪。今其后止有选人三数辈。景德监镇俣 【 景德监镇俣　「俣」稗海本作「侯」。】 ，得替，半年未得去，又选人之困者也。天之报施，有时而爽，可为慨叹！」
　　又云：「尧、舜一传已不振，吾于文忠何恨？虽然，令闻广誉，常若绣；笔力千钧，常若壮夫。岂与曹蜍辈，富贵宦达者，同日语哉！」
　　世南仕闽中，于忠定李丞相家，见坡公一帖云：「某顿首，秋暑不审起居佳否？某与儿子，八月二十九日离廉，九月六日到郁林，七日遂行。初约留书欧阳晦夫处，忽闻秦少游凶问，留书不可不言，欲言又恐不的，故不忍下笔。今行至白州，见容守之犹子陆斋郎云：『少游过容留多日，饮酒赋诗如平常。容守遣般家二卒，送归衡州，至藤，伤暑困卧，至八月十二日，启手足于江亭上。徐守甚照管其丧，仍遣人报范承务 【 范先去，已至梧州，】 范自梧州赴其丧。此二卒申知陆守者止于如此，其它莫知其详也。』然其死则的矣！哀哉痛乎！何复可言？当今文人第一流，岂可复得。此人在，必大用于世，不用，必有所论著，以晓后人。前此所著，已足不朽，然未尽也。哀哉！哀哉！其子甚奇俊，有父风。惟此一事，差慰吾辈意。某不过旬日到藤，可以知其详，续奉报。次尚热，惟万万自重。无聊中奉启，不谨。某再拜元老长官足下。九月六日。」元老不审为谁，当考。
　　观此，足见坡公笃爱交友，留意人才，为可敬叹。所谓奇俊之子，名湛，字处度者也。
　　谷帘三迭、庐阜胜处。惟三迭于绍熙辛亥岁，始为世人所见。宣和初，有徐上老，弃官修净业，名动天聪，被旨祝发，住圆通，号青谷止禅师。当时已观此泉，图于胜果寺之壁。盖未出之先，缁黄辈已见，特秘而不发耳。从来未有以瀹茗者。
　　绍定癸巳，汤制干仲能，主白鹿教席，始品题，以为不让谷帘。尝有诗寄二泉于张宗瑞曰：「九迭峰头一道泉，分明来处与云连。几人竞赏飞流胜，今日方知至味全。鸿渐但尝唐代水，涪翁不到绍熙年。从兹康谷宜居二，试问真岩老咏仙。」张赓之曰：「寒碧朋尊胜酒泉，松声远壑忆留连。诗于水品进三迭，名与谷帘真两全。画壁?霞醒昨梦，茶经日月着新年。山灵似语汤夫子，恨杀屏风李谪仙。」九迭屏风之下，旧有太白书堂，及有诗云「吾非济代人，且隐屏风迭」之句。
　　扬子江心水，号中泠泉，在金山寺傍，郭璞墓下。最当波流险处，汲取甚艰。士大夫慕名求以瀹茗，操舟者多沦溺。寺僧苦之，于水陆堂中，穴井以绐游者。往岁连州太守张思顺，监江口镇日，尝取二水较之，味之甘冽，水之轻重，万万不侔。干道初，中泠别涌一小峰，今高数丈，每岁加长。鹳栖其上，峰下水益湍，泉之不可汲，更倍昔时矣。
　　玉乳泉，在丹阳县练湖上，观音寺中。本一小井，旧传水洁如玉。思顺以淳熙十三年，沿檄经由，专往访索。僧蹙頞而言，此泉变为昏黑，已数十年矣！初疑其绐，乃亲往验视，果如墨汁。嗟怆不足，因赋诗题壁曰：「观音寺里泉经品，今日唯存玉乳名。定是年来无陆子，甘香收入柳枝瓶。」明年摄邑，六月出迎客，复至寺，再汲，泉又变白。置器中，若云行水影中。虽不极清，而味绝胜。诘其故，盖绍兴初，宗室攒祖母柩于井左，泉遂坏，改迁不旬日，泉如故，异哉！事物之废兴，虽莫不有时，亦由所遭于人如何耳。宗瑞，思顺之子也。
跋
　　博物洽闻，儒者事也。非足迹所经历，耳目所睹记，则疑以传疑，犹未敢自信，况取信于人乎？太史迁少时，游江淮、上会稽、探禹穴、窥九疑、浮沅湘、涉汶泗；访齐鲁之旧迹，过梁楚之故地；然后采摭异闻，参讨往事，而大放于史笔间，至今史官宗信。鄱阳张光叔，文献故家也。讲学家庭，藏书日富。蚤从云台史君，游宦入蜀，见闻已不凡矣。及涉江湖、达浙、闽，视昔所获伙甚。惧遗忘而随笔之，噫！有志哉！余与光叔交，每见其搜访异书，如获至宝，极力传写，初不知异闻之有录也。一日出示余，洞心骇目，多闻所未闻者。以半生经历睹记之富，而余得大嚼焉，餍饫饱矣。使用志不已，网罗山海之百珍，毕陈其中，不特染指者之一快。修史校书，它日或有采证，岂小补云乎哉！因书其后归之。绍定壬辰中冬前一日，忠定后人李发先书。
　　此书会稽商浚，曾刻入稗海第四卷中，文有颠错，他卷亦有脱文。余从知不足斋借得旧人钞本参校，乃始完善。其言字书无「褪」字，又韵中不载「尖」字。盖「褪」，古但作「退」，「尖」，古但作「櫼」也。然广韵自有「尖」字，光叔未细检耳。又言馒头当用「米曼」字，见束?饼赋。今考束赋中，自作「曼」字，即字书中，亦不见有「米曼」字也。又言正月因避始皇讳，故读为「征」，此则未然。如尚书音「常」，星宿音「秀」，自是当时所呼如是，岂亦有讳耶？且「政」本字尚不改音，而独改正月一音，不可通矣。书中「使君」作「史君」，此本可通用，见于碑刻，非误也。即李发先跋此书，称云台史君者，乃光叔之父，非谓史姓其人。书中有「以启干阙」语，「干阙」犹求官也。商本乃改「干阙」作「千册」。古书之流传者，往往为不学之人所窜改，其可笑多类此。如不见旧本，又乌从而尽正之耶？因有刻本，而遂废钞本，此大不可。乾隆己亥十一月三日，东里卢文弨坐西轩书。
