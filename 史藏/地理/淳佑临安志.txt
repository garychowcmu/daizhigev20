淳佑临安志　(宋)施谔纂修　

目录
　　前言 
　　卷一〔阙文〕
　　卷二〔阙文〕
　　卷三〔阙文〕
　　卷四〔阙文〕
　　卷五
　　　城府〔一〕
　　　　城社 
　　　　城内 
　　　　官宇 
　　　　旧治古迹
　　　　　虚白堂 
　　　　　中和堂 
　　　　　有美堂 
　　　　　清暑堂 
　　　　　因岩亭 
　　　　　忘筌亭 
　　　　　碧波亭 
　　　　　南园巽亭 
　　　　　介亭 
　　　　　清风亭 
　　　　　曲水亭 
　　　　　望越亭 
　　　　　高斋 
　　　　　东楼 
　　　　　清辉楼 
　　　　　云涛观 
　　　　　石林轩 
　　　　　红梅阁 
　　　　今治续建
　　　　　讲易堂 
　　　　　简乐堂 
　　　　　承化堂 
　　　　　恕堂 
　　　　　玉莲堂 
　　　　　竹山合 
　　　　　爱民堂 
　　　　浙江安抚司 
　　　　两浙转运司 
　　卷六
　　　城府〔二〕
　　　　学校
　　　　　府学 
　　　　　教授东西厅 
　　　　　贡院 
　　　　楼观
　　　　　望湖楼 
　　　　　十三闲楼 
　　　　　涌金楼 
　　　　　丰乐楼 
　　　　　湖堂 
　　　　　三贤堂 
　　　　　先贤堂 
　　　　　德生堂 
　　　　　江湖伟观 
　　　　　隆礼亭 
　　　　　〔光宗御讳〕礼亭 
　　　　　崇礼亭 
　　　　　潺湲亭 
　　　　　通远亭 
　　　　　橘园亭 
　　　　　御舟亭 
　　　　　安济亭 
　　　　　浙江亭 
　　　　园馆
　　　　　水月园 
　　　　　秀埜园 
　　　　　真珠园 
　　　　　长桥南园 
　　　　　玉壶园 
　　　　　环碧园 
　　　　　择胜园 
　　　　　湖曲园 
　　　　厢隅
　　　　　宫城厢 
　　　　　在城八厢 
　　　　　南北两厢 
　　　　　四隅 
　　　　　城东西都巡检使 
　　　　军营〔兵籍附〕
　　　　　禁军 
　　　　　厢军
　　　　　　火十二隅 
　　　　　　灊火七队 
　　　　　　城南北厢灊火隅兵 
　　　　　　城外四隅 
　　　　　教场 
　　卷七
　　　城府〔三〕
　　　　坊巷
　　　　　城内左一南厢 
　　　　　左一北厢 
　　　　　左二厢 
　　　　　左三厢 
　　　　　右一厢 
　　　　　右二厢 
　　　　　右三厢 
　　　　　右四厢 
　　　　　城南左厢 
　　　　　城北右厢 
　　　　　城西厢 
　　　　　城东厢 
　　　　界分
　　　　　钱塘县 
　　　　　仁和县 
　　　　桥粱
　　　　　城内大河 
　　　　　小河 
　　　　　西河 
　　　　　城南左厢〔城东附〕 
　　　　　城北右厢〔城西附〕
　　　　仓场库务
　　　　　诸仓 
　　　　　诸库 
　　　　　诸务 
　　　　　诸场 
　　　　馆驿
　　　　　樟亭驿 
　　　　　邮亭驿 
　　　　　仁和馆 
　　　　　北郭驿亭 
　　卷八 
　　　山川〔一〕
　　　　城内诸山
　　　　　凤凰山 
　　　　　吴山 
　　　　　七宝山 
　　　　　宝莲山 
　　　　　石佛山 
　　　　　瑞石山 
　　　　　金地山 
　　　　　茆山 
　　　　　浅山 
　　　　　宝月山 
　　　　　峨眉山 
　　　　　草坞山 
　　　　　宝山 
　　　　　青平山 
　　　　　狗儿山 
　　　　　园山 
　　　　　虎林山 
　　　　城南诸山
　　　　　包家山 
　　　　　大慈山 
　　　　　龙山 
　　　　　五云山 
　　　　　定山 
　　　　　秦望山 
　　　　　浮山 
　　　　　排山 
　　　　　报山 
　　　　　庙山 
　　　　　（土昙）山 
　　　　城西诸山
　　　　　武林山
　　　　　　亭馆
　　　　　　　虚白亭 
　　　　　　　候仙亭 
　　　　　　　见山亭 
　　　　　　　冷泉亭 
　　　　　　　观风亭 
　　　　　　　袁君亭 
　　　　　　　紫薇亭 
　　　　　　　翠薇亭 
　　　　　　　石桥亭 
　　　　　　　月桂亭 
　　　　　　　梦谢亭 
　　　　　　　丹灶堂 
　　　　　　　隐居堂 
　　　　　　　许迈思真堂 
　　　　　　古迹
　　　　　　　石门涧 
　　　　　　　连岩栈伏龙溅 
　　　　　　　青林岩 
　　　　　　　理公岩 
　　　　　　　合涧桥 
　　　　　　　呼猿洞 
　　　　　　　岩石室龙泓洞 
　　　　　　　炼丹井烹茗井 
　　　　　　　葛坞朱墅 
　　　　　　　女儿山玉女岩 
　　　　　　　醴泉 
　　　　　北高峰 
　　　　　白云峰 
　　　　　南高峰 
　　　　　孤山
　　　　　　古迹 
　　　　　　　柏堂 
　　　　　　　竹阁 
　　　　　　　处士林逋庐 
　　　　　　　巢居阁 
　　　　　　　和靖处士祠墓 
　　　　　　　金沙井 
　　　　　　　四照阁 
　　　　　　　六一泉 
　　　　　粟山 
　　　　　巨石山 
　　　　　巾子峰 
　　　　　南屏山 
　　　　　小南屏山 
　　　　　慧日峰 
　　　　　雷峰 
　　　　　鸡笼山 
　　　　　霍山 
　　　　　赤山 
　　　　　玉岑山 
　　　　　鸦鸡峰 
　　　　　卓笔峰 
　　　　　花家山 
　　　　　月轮山 
　　　　　马鞍山 
　　　　　灵石山 
　　　　　仙姑山 
　　　　　西观音山 
　　　　　龙门山 
　　　　　观山黄杜山了头山茆山筱山杨梅山
　　卷九
　　　山川〔二〕
　　　　城东诸山
　　　　　临平山 
　　　　　桐扣山 
　　　　　皋亭山 
　　　　　青龙山 
　　　　　母山 
　　　　　佛日山 
　　　　　石膏山 
　　　　　黄鹤山 
　　　　　超山 
　　　　　亭市山 
　　　　　龙珠山 
　　　　　泰山 
　　　　　大旗山 
　　　　　南鲍山 
　　　　　南山 
　　　　　太婆山白岩山 
　　　　　方山 
　　　　　全山 
　　　　　苎山 
　　　　　杨山 
　　　　　唐墓山 
　　　　　近山 
　　　　　大遮山乌尖山 
　　　　　饮马山 
　　　　　安乐山 
　　　　　有山石壁山龙驹山法华山 
　　　　　三峰山 
　　　　　洛山 
　　　　　峨眉山 
　　　　　乌头山 
　　　　　石姥山 
　　　　　独山 
　　　　　赭山 
　　　　　马嗥山 
　　　　　金鹅山 
　　　　城内外诸岭
　　　　　八蟠岭 
　　　　　万松岭 
　　　　　铁冶岭 
　　　　　紫坊岭 
　　　　　骆驼岭 
　　　　　慈云岭 
　　　　　风篁岭
　　　　　　龙井 
　　　　　分金岭 
　　　　　滕村岭 
　　　　　青木岭 
　　　　　狗头岭 
　　　　　五岭 
　　　　　徐村岭 
　　　　　白塔岭 
　　　　　礌马岭 
　　　　　牛坊岭 
　　　　　牌山岭 
　　　　　大麦岭 
　　　　　葛岭 
　　　　　栖霞岭 
　　　　　（施去方改马）巘岭 
　　　　　臙脂岭 
　　　　　石人岭 
　　　　　东墓岭 
　　　　　大青岭 
　　　　　郎当岭 
　　　　　黄泥岭 
　　　　　歌樵岭 
　　　　　石姥岭 
　　　　　灌肺岭狗儿岭 
　　　　诸洞
　　　　　青衣洞 
　　　　　罗汉洞 
　　　　　金星洞 
　　　　　风水洞 
　　　　　灵化洞 
　　　　　登云洞 
　　　　　铁窗棂洞 
　　　　　呼猿洞 
　　　　　水乐洞 
　　　　　石屋洞 
　　　　　烟霞洞 
　　　　　蝙蝠洞 
　　　　　龙洞 
　　　　　细砺洞 
　　　　　香林洞 
　　　　　大雄山白龙洞 
　　　　　护国仁王院洞 
　　　　　海云洞 
　　　　　云洞 
　　　　　虎头岩 
　　　　诸石
　　　　　落星石 
　　　　　石龙 
　　　　　排衙石 
　　　　　石衕 
　　　　　新妇石 
　　　　　罗剎石 
　　　　　王子高石 
　　　　　云根石 
　　　　　秦王缆船石 
　　　　　灵固石 
　　　　　灵石 
　　　　　石屏风 
　　　　　卧龙山 
　　　　　石桥 
　　　　　石鱼 
　　　　　石笋 
　　　　诸坞
　　　　　东西马塍 
　　　　　羊角埂 
　　　　　鲍家田 
　　　　　扫帚坞 
　　　　　杨梅坞 
　　　　　锦坞 
　　　　　葛坞 
　　　　　枫木坞 
　　　　　水竹坞 
　　　　　青枝坞 
　　　　　灵石坞 
　　　　　真（土朱）坞 
　　　　　石人坞 
　　　　　龙驹坞 
　　　　　法华坞 
　　　　　木坞 
　　　　峪
　　　　　方家峪 
　　　　　冷水峪 
　　　　　毛湫峪 
　　　　衕
　　　　　石衕 
　　　　　东山衕 
　　　　　唐家衕 
　　　　　马家衕 
　　　　关
　　　　　桃花关 
　　　　　剑门关 
　　　　　西关 
　　　　　北关 
　　卷十
　　　山川〔三〕
　　　　江
　　　　　浙江
　　　　　　江潮 
　　　　　　潮候 
　　　　　　捍海塘铁幢浦 
　　　　湖
　　　　　西湖
　　　　　　断桥堤 
　　　　　　苏公堤 
　　　　　　小新堤 
　　　　　　西湖水口 
　　　　　　下湖 
　　　　　洞鉴湖 
　　　　　石湖 
　　　　　明圣湖 
　　　　　御息湖 
　　　　　临平湖 
　　　　　泛洋湖 
　　　　　像光湖 
　　　　　石桥湖 
　　　　　丁山湖 
　　　　　石鼓湖 
　　　　河渠
　　　　　城内四河
　　　　　　茆山河 
　　　　　　盐桥运河 
　　　　　　巾河 
　　　　　　清湖河 
　　　　　城外诸河
　　　　　　运河 
　　　　　　龙山河 
　　　　　　外沙河 
　　　　　　菜市河 
　　　　　　下塘河 
　　　　　　城外运河 
　　　　　　下湖河 
　　　　　　子塘河 
　　　　　　真珠河 
　　　　　　余杭塘河 
　　　　　　奉口河 
　　　　　　前沙河 
　　　　　　后沙河 
　　　　　　宦塘河 
　　　　　　蔡官人塘河 
　　　　　　施何村河 
　　　　　　赤岸河 
　　　　　　方兴河 
　　　　水闸
　　　　　澄水闸 
　　　　　龙山浑水闸 
　　　　　清水闸 
　　　　　浙江浑水闸 
　　　　　清水闸 
　　　　　保安闸 
　　　　　清湖上中下三闸 
　　　　　石函桥闸 
　　后跋一 
　　后跋二 
　　后跋三 
　　　偶从吴市购得宋淳佑临安志六卷虽非全本然自来著录家多未见喜而有作寄槎客先生〔陈鳣〕 
　　　和作〔吴骞〕
　　　和作〔黄丕烈〕
　　　庚午春日寄怀槎客次前韵〔黄丕烈〕


四库未收书目提要
阮元譔进
　淳佑临安志六卷
宋施谔撰按两浙古志北宋图经久已无考至南宋建为行都其志乘传于今者则有周淙干道志潜说友咸淳志二种已经　四库全书采录此志从宋刻残本影写仅存五卷至十卷无序目可稽观书中叙录皆至淳佑间府尹赵（上与下心）而止其为施谔所撰淳佑志无疑所存惟城府山川二门前有总论一篇异于他志其叙城府一首城社次官宇次旧治古迹次今治续建为第五卷城府二首学校次楼观次园馆次厢隅次军营为第六卷城府三首坊巷次界分次桥粱次仓场库务次馆驿为第七卷叙山川一首城内诸山次城南诸山次城西诸山次亭馆次古迹为第八卷山川二首城东诸山次城内外诸岭次诸洞次诸石次诸（阳去昜改乌）次峪衕关为第九卷山川三首江次湖次河渠次水闸为第十卷诸门皆为咸淳志所本而各条下引载前贤题咏诗文则互有详略此与干道咸淳二志备载南宋数朝掌故藉补史传之遗皆未可以残缺废也
临安志卷第一〔阙文〕
临安志卷第二〔阙文〕
临安志卷第三〔阙文〕
临安志卷第四〔阙文〕
临安志卷第五
　城府〔一〕
自古图谍所载郡国必系之于山盖陵谷之迁变不常而城邑之更易亦异山则终古表立而考论舆地者恃以为识焉钱唐旧治武林山犹云逼江则今之湖固与江通也华信作塘乃徙平地则已渐为陆矣若沙河漾沙坑与所谓灞头之类皆古水所及也隋代始州于柳浦西依山筑城尝慨然求所谓柳浦者已不可考而依山所筑则今之凤凰山也前治武林山后治凤凰山两山之闲昔水今陆岂非天所以启神明之隩乎厥　今商邑翼翼四方之极巍巍煌煌不可尚已抑尝闻长安之都八街九陌相为经纬中为驰道无得辄行而左右升降有上下之别是知壮丽以重威矣亦知京兆为郡国首矣然马廖历举高结大袖之谣以为虽或吏不奉法良由慢起京师周良有言尚方今造一物小民明已（目辟）睨宫中朝制一衣庶家晚已裁学然则所谓为四方极为郡国首者要必有在而天造地设以成
神皋盛大之势已非一时一世所积又如是其不易然也故具论之叙城府第三
　　城社
古州域隋杨素刱周回三十六里九十步 【 据九域志】 
城东门
便门
候潮门
保安门 【 旧名小堰门】 
新门
崇新门 【 俗呼荐桥门】 
东青门 【 俗呼菜市门】 
艮山门
城西门
钱湖门
清波门 【 俗呼暗门】 
丰豫门 【 旧名涌金门】 
钱塘门
城南门
嘉会门 【 旧名利涉门】 
城北门
余杭门 【 俗呼北关门】 
　　城内
朝天门 【 今为双阙无门关盖自钱氏旧有此门】 
水门
东
保安门
南水门
北水门
北
天宗门
余杭门
按五代周景福二年钱镠发民夫二十万及十三都军士筑杭州罗城周七十里南门曰龙山东门曰竹车南土北土保德北门曰北关西门曰涵水西关城中又有门曰朝天门曰炭桥新门曰盐桥门今废土人犹以门称焉
社坛
旧在嘉会门内今徙于城西一里小昭庆寺侧
　　官宇
府治
旧在凤凰山之右自唐为治所 【 见郡守白公居易诗云余杭形胜四方无州傍青山县枕湖遶郭荷花三十里拂城松树一千株又自湖上归入钱塘门经由万松岭还州治诗云半醉闲行湖岸东马鞭敲镫辔珑璁万株松树青山上十里沙堤明月中楼角渐移当路影潮头欲过满江风归时未放笙歌散画戟门开蜡烛红　窃考汉志钱塘治武林山今灵隐山也及宋钱唐今刘道真记云昔一境逼近江流县在灵山下至今基址犹存灵山者即灵隐诸山又云华信作塘成乃迁此地为钱塘县不知所迁在何地大概今之城邑皆古来斥卤所及旧传湖与江通可以想见而治所在武林上无疑也旧志不载凤山治所起自何年自陈始建郡据隋志开皇中移州居钱塘城复移州干柳浦西依山筑城即今郡是也岂即凤山之治乎自唐以来实治凤山钱氏所居特因之尔】 子城南曰通越门北曰双门吴越钱氏旧造　国朝至和元年郡守资政殿学士给事中孙公沔重建枢密直学士蔡公襄撰纪并书刻石于门之右 【 记曰杭中二浙为太州提支郡数十而道通四方海外诸国物货丛居行往来俗用不一自钱氏专有吴越治兵蓄财日为战守政出临时　朝廷除剌史以来盖八十年其风流治迹有足称者要之起废弊变繇习斯亦难矣至和元年资政殿学士给事中孙公自枢密副使来抚是邦六月视事曰此吾故乡也敢易治之里之税岁糜中产余二十家为之籍其地而出其资市贾谩欺取予不均为之正衡量而一之富黠倚强蚀贫诛利为之索其党而逐之盗侠闭藏出没无常为之根株而去之俗尚浮屠归施无节严以约束妇人女子絜廉其行宠以衣珥高年旧德或复诹访数月之闲所部近远莫不竦动迎向公训公知众之已悦也随所譬喻勉之于善秋八月语其僚曰诸侯台门以高为贵盖以尊　天子所命而示等威也昔钱氏依山阜以为治所而双门置　圣祖嫌名上一字木锢金铁用为敌备今方内统平吾为守臣于以遵化而流泽每大号令从官属陈兵校会州之士民即门内张次班列而布宣之门圮而地狭又非礼制岂所以重方面之体乎吾将易而新之即以其说谋之转运使资以羡钱又询之于民良家大姓愿以力助于是商其用而裁取之凡金埴竹木之材必可其直塈陶盖梓之工必当其庸十一月甲戌兴作明年五月讫工旬有五日壬申合乐燕饮以落之至于下邑旁郡携扶老稚阗溢郛郭相与观听指是巍然者曰上之命令由是而出下之情伪由是而入一有不诚重为门羞吾属戒焉是年襄出剌清源州人遮余而言曰我公之为治固有闻于执事矣始者革弊屏恶人畏其明已而拊养鳏惸教敕子弟及其治成井市童儿不收落钱田丰海熟人得其职公作双门我实与之公归有时我思无穷愿为纪所作之始而刻之石庶几传之子孙益远不忘初公定邕广大寇还请莅杭　上以其能逊而不伐中道召升宥密未几以直议不能与众合遂伸前请至则励精夙夜不以宴息自处其进退忠义之节与所施为若干里之绩固不足书然州人过余再三称颂殷懃不书无以尉其志九月二十日枢密直学士起居舍人新授知泉州军州事莆阳蔡襄记　按子城二门即今大内丽正和寍门所增筑者府治旧基当在今殿司衙等处以白公诸诗及　南渡前诸诗可见矣】 
建炎四年
翠华驻跸徙治于清波门北以奉国尼寺 【 即净因寺】 故基创建

　　旧治古迹
　　　虚白堂
祥符旧经云在郡治唐长庆中刺史白公居易有诗刻石堂上 【 诗曰平旦起视事亭午卧掩关除亲簿领外多在琴书前况有虚白亭坐见海门山潮来一凭槛宾至一开筵终朝对云水有时听管弦持此聊过日非忙亦非闲山林太寂寞朝阙空喧烦惟兹郡阁内嚣静得中间　虚白堂前衙退后更无一事到中心移床就日檐间卧卧咏闲诗侧枕琴　又花楼望雪诗有云偷将虚白堂前鹤失却樟亭驿后梅　按虚白堂牡丹及紫薇两本皆传白太傅手植故罗隐牡丹诗云莫背栏杆便相笑与君俱受主人恩苏公轼有虚白堂紫薇花诗　按此诗言郡阁内则在郡圃甚明而冷泉亭记所载相里尹造虚白亭岂更有此名乎　白公又留题郡斋念山歌水嘲风月便是三年任满时春为醉眠多闭阁秋因晴望暂褰帷更无一事移风俗惟化州民解咏诗　又郡中即事漫漫潮初平熙熙春日至空阔远江山晴明好天气外有适意物中无系心事数篇对竹吟一杯望云醉行移杖扶力卧读书取睡久养病形骸深闇闲气味遥思九城陌扰扰趋名利今朝是只日朝谒多轩骑宠者防悔尤权者怀忧畏为报高盖车恐非真富贵　又诗三年为刺史无政在人口唯向郡城中题诗十余首惭非甘棠咏岂有思人否三年为刺史饮水复食檗唯向天竺山所得两片石此抵直干金无乃伤清白】 
　　　中和堂
建炎三年四月壬戌
光尧太上皇帝来登斯堂远瞩稽山思夏后之功俯瞰涛江怀子胥之烈
御制古诗一首六龙转淮海万骑临吴津王者本无外驾言苏远民瞻彼草木秀感此疮痍新登堂望稽山怀哉夏禹勤神功既盛大后世蒙其仁愿同越句践焦思先吾身艰难务遵养圣贤有屈伸高风动君子属意种蠡臣又
御书谓斯堂伟特之观无愧上都熏风南来我意虽快愿与庶人共之后改为伟观堂先是钱武肃王建阅礼堂至和三年郡守孙公沔改建栋宇宏丽轮奂一新始更名为中和前贤题咏最着 【 郡守赵公抃诗老来重守凤凰城千里人心岂易平乐职古贤形叹颂中和终不为虚名　郡守陈公襄有中和堂木芙蓉盛开戏呈子瞻诗千株寒叶正疏黄占得珍丛第一芳容易便开三百朵此心应不畏秋霜通判苏公轼和云千林扫作一番黄只有芙蓉独自芳唤作拒霜知未称细思却是最宜霜　苏公轼送刘寺丞诗有云中和堂后石楠树与君对床听夜雨玉笙哀怨不逢人但见香烟横碧缕云云　刘景文季孙陪东坡中和堂赏月中和堂上月盛夏似高秋天泻银河水人披紫绮裘气飘闻赤壁语胜踊黄楼（东坡诵赤壁二赋徐州集十数诗)归袂接　天子适从何处游】 
　　　有美堂
旧在郡城吴山嘉佑二年龙图阁直学士梅公挚出守杭州
仁宗皇帝赐诗宠行云地有湖山美东南第一州剖符宣政化持橐辍才流暂出论思列遥分旰仄忧循良勤抚俗来暮听欢讴挚乃取诗之首章作堂而名之曰有美欧阳公修为记蔡公襄书 【 记曰嘉佑二年龙图阁直学士尚书吏部郎中梅公出守余杭于其行也　天子宠之以诗于是作有美之堂盖取赐诗之首章而名之以为杭人之荣然公之甚爱斯堂也虽久而不忘今年自金陵遣人走京师命余志之其请至六七而不倦余乃为之言曰夫举天下之至美与其乐有不得而兼焉者多矣故穷山水登临之美者必之乎宽闲之野寂寞之乡而后得焉览人物之盛丽夸都邑之雄富者必据乎四达之冲舟车之会而后足焉盖彼放心于物外而此娱意于繁华二者各有适焉然其为乐不得而兼也今夫所谓罗浮天台衡岳庐阜洞庭之广三峡之险号为东南奇伟秀绝者乃皆在于下州小邑僻陋之邦此幽潜之士穷愁放逐之臣之所乐也若乃四方之所聚百货之所交物盛人众为一都会而又能兼有山水之美以资富贵之娱者惟金陵钱塘然二邦皆僭窃于乱世及　圣宋受命海内为一金陵以后服见诛今其江山虽在而颓垣废址荒烟野草过而览之莫不为之踌躇而凄怆独钱塘自五代时知尊中国效臣顺及其亡也顿首请命不烦干戈今其民幸富足安乐又其俗习工巧邑屋华丽盖十余万家环以湖山左右映带而闽商海贾风帆浪舶出入于江涛浩渺烟云杳霭之间可谓盛矣而帅是邦者必皆朝廷公聊大臣若天子之侍从又有四方游士为之宾客故喜占形胜治亭榭相与极游览之娱然其于所取有得于此者必有移于彼独所谓有美堂者山水登临之美人物邑居之繁一寓目而尽得之盖钱塘兼有天下之美而斯堂者又尽得钱塘之美焉宜乎公之甚爱而难忘也梅公清谨好学君子也视其所好可以知其人焉四年八月丁亥庐陵欧阳修记蔡襄书挚又赋五言诗六篇皆以有美堂新建为篇首　苏公轼与太守陈公襄自有美堂夜归诗云娟娟云月稍侵轩潋潋星河半隐山鱼钥未收清夜永凤箫犹在翠微间凄风瑟缩经弦柱香雾凄迷着髻鬟共喜使君能鼓乐万人齐看火城还　又有美堂暴雨诗游人脚底一声雷满坐顽云拨不开天外黑风吹海立浙东飞雨过江来十分潋滟金樽凸千杖敲铿羯鼓吹唤起谪仙泉洒面倒倾鲛室泻琼瑰　又正月九日有美堂饮醉归径睡起得鲜于子骏所寄古意作杂兴一首答之众人事纷扰志士独悄悄何异琵琶弦常遭腰鼓闹三杯忘万虑醒后还皎皎有如辘轳索已脱重萦绕家人事约敕始暮陈妇孝可怜原巨先放荡今谁吊平生嗜羊炙识味肯轻饱烹蛇啖蛙蛤颇讶能稍稍忧来自不寐起视天汉渺栏杆玉绳低耿耿太白晓　又九日舟中望见有美堂上鲁少卿饮处以诗戏之指点云闲数点红笙歌正拥紫髯翁谁知爱酒龙山客却在渔舟一叶中西阁珠帘卷落晖水沈烟断佩声微遥知通德凄凉甚拥髻无言怨未归　一时名流皆有诗后以为酒名】 按有美堂钱氏初建江湖亭于此当在吴山最高处左江右湖故为登览之胜而前贤题咏如此东坡诗言自舟中望见堂上燕集此必西湖舟中也旧经言在郡城又可以见古城界于吴山矣淳佑六年府尹赵公（上与下心）获古刻小碑于山巅太岁殿之侧即
仁宗御赐梅公诗也由是此堂故址益显著云
　　　清暑堂
治平三年郡守蔡公襄建在州治左撰堂记及书刻石堂上 【 记曰京师东南千里入吴越杭于吴为一大都会其地倾而属海又多陂池以故善湿方春夏时梅雨蒸郁础甓皆汗披纤衣覆大厦犹鼻息奄奄不得旷快非有高明之居曷以御之于是清暑之堂作焉清暑负州廨之左直海门之冲其风远来洒然薄人日以决事佚而忘劳至者莫不悦之或曰昔者召伯将营召以居重爱民力暴处远野庐于甘棠之下而听断焉百姓思之作甘棠之诗以美其事今斯堂也度面势愒崇宇前有江海浩荡无穷之胜潮涛蚤莫以时上下奔胜汹涌蔽映日月雷震鼓骇方舆动摇浮商大舶往来聚散乎其中朝霞夕景不缋而彩翠旁走群山滨山而湖崖隒弥漫并包巨泽岩岫崒硉圾乎河汉之上苍烟白云少顷万变茂林香草冬荣不雕此所以娱君之视听也及夫夏日比室烦燠方且披轩闼据高凉放浪于无何翱翔于至极萧然而自适或宾友环次鸣管楔瑟酾酒均饵歌呼瞑醉此所以怿君之心意也于民乎何有岂不与昔人庐于远野者异哉余谓之曰惟人之情不得其适则慌然余于是堂也愈吾疾亦于是休吾心焉体康志寍然后究民之不至而教之度民之所有而用之去其所不愿就其所便安如得其平于为惠也亦大矣乘其闲也燕宾友接和好是亦为政也且召伯之治或失其平虽木栖露寝民莫之思甘棠之政后世仰而慕之甘棠之茇不可常也遂以其说为清暑堂记治平三年九月十八日端明殿学士尚书礼部侍郎知军州事蔡襄撰并书】 
右中和有美清暑三堂今皆重建于府治
　　　因岩亭
唐时郡治有此亭见白公诗 【 箕颍人穷独蓬壶路阻艰何如兼吏隐复得事跻攀岩树罗阶下江云贮栋间似移天目石疑入武邱山清暑徒堪赏皇恩肯放闲遥知兴未足即被诏催还】 
　　　忘筌亭
唐时郡治有此亭见白公诗 【 翠巘公门对朱轩野径连只开新户牖不改旧风烟空室闲生白高清淡入元酒容同坐劝诗借属城传自笑沧江畔遥思绛帐前庭台随事有争敢比忘筌】 
　　　碧波亭
晏公殊舆地志云在旧治子城北门外五代史载钱氏大阅兵于碧波亭亭阶临水面阔数丈元丰中郡守张公铣重建
　　　南园巽亭
庆历三年郡守蒋公堂于旧治之东南建巽亭以对江山之胜 【 苏沧浪舜钦题巽亭诗云公自登临辟草莱赫然危缔压崔巍凉翻帘幌潮声过清入琴樽雨气来畴昔登临何处好生年怀抱此中开东南地本多幽胜此向东南特壮哉崇寍中蒋公之奇作诗纪之胡公宿诗亦云武林天下奇巽亭境中绝】 
　　　介亭
在旧治后圣果寺熙寍中郡守祖公无择对排衙石作介亭左江右湖最为绝景 【 详见凤凰山】 
　　　清风亭
在旧治中和堂之侧直望海门
　　　曲水亭
治平中郡守沈公遘建
　　　望越亭
庆历中蒋公堂建政和初郡守张公阁迁巽亭于此 【 陈希元望越亭诗云树树西风叶叶秋谁家烟火起沧洲乘闲不耐无机性拟动渔翁直钓钩】 
右诸亭皆废惟介亭存
　　　高斋
按唐严郡守维有九日登高迟客高斋瞰浙江之句始知唐时郡斋有此名 【 严维诗九日登高云诗家九日怜芳菊迟客高斋瞰浙江渔浦浪花摇素壁西陵树色入秋窗木奴向熟悬金实桑落新开泻玉缸四子醉时争讲德笑论黄霸屈为邦】 又按叶梦得录话云钱塘州宅之东清暑堂之后旧据城闉横为屋五闲下瞰虚白堂不甚高大而最超出州宅及园圃之中故为州者多居之谓之高斋赵清献公既归老治第衢州临大溪其傍亦有山麓屹然而起即作别馆其上亦名高斋既归惟居此馆不复与家人相接云 【 按高斋之名因公愈着于天下然叶石林叙所因亦不知为起于唐也岂未见严维诗故耶】 
 　东楼
一名望海楼在旧治中和堂之北太平寰宇记名望潮楼在钱塘县南一十三里楼高一十丈唐武德七年置 【 白文公居易诗初领郡政衙退登东楼作鳏惸心所念简牍手自操何言符竹贵未免州县劳赖是余杭郡台榭遶官曹凌晨亲政事向晚恣游遨山冷傲有雪波平未生涛水心如镜面十里无纤毫直下江最阔近东楼更高烦襟与滞念一望皆遁逃　杭州春望云望海楼明照晓霞护江堤白踏晴沙涛声夜入伍胥庙柳色春藏苏小家红袖织绫夸柿蔕杭州出柿蔕花者为佳青旗沽酒趁梨花酒趁梨花而熟号梨花春谁开湖寺酉南路草绿裙腰一道斜孤山寺路在湖洲中草绿时望如裙带　重题别东楼云东楼胜事我偏知气象多随昏旦移湖卷衣裳自重迭山张屏障绿参差海仙楼塔晴方出江女笙箫夜始吹春雨星攒寻蟹火秋风霞（风古）弄涛旗(余杭风俗每寒食雨后夜凉家家持烛寻蟹动盈万人每岁八月迎涛弄水者悉举旗帜焉)宴宜云髻新梳后曲爱霓裳未拍时太守经年嘲不尽郡斋空作百篇诗　又寄题余杭郡楼云官历二十考宦游二十秋江山与风月最忆是杭州北郭沙堤尾西湖石岸头绿觞春送客红烛夜回舟不敢言遗爱空知念旧游凭君吟此句题向望涛楼　东楼南望八韵不厌东南望江楼对海门风涛生有信天水合无痕鹢带云帆动鸥和雪浪翻鱼盐聚为市烟火起成村日脚金波碎峰头钿点繁送秋千里鴈报瞑一声猿已豁烦襟闷仍开病眼昏郡中登眺处无胜此东轩　又江楼夕望云海天东望夕茫茫山势川形阔复长灯火万家城四畔星河一道水中央风吹古木晴天雨月照平沙夏夜霜能就江楼销暑否比君茅舍校清凉　案白公在郡诗多于此楼发之不尽载　苏公轼望海楼诗海上涛头一线来楼前指顾雪成堆从今潮上君须上更看银山二十回横风吹雨入楼斜壮观应须好句夸雨过潮平江海碧电光时掣紫金蛇青山断处塔层层隔岸人家唤欲（上雁下言）江上秋风晚来急为传钟鼓到西兴　又望海楼诗云楼下谁家烧夜香玉笙哀怨弄初凉临风有客吟秋扇拜月无人见晚妆沙河灯火照山红歌鼓喧呼语笑中为问少年心在否角巾欹侧鬓如蓬　复登望海楼自和前篇是日牓出余与试官两人复留楼上烟云怪不来楼前飞纸落成堆非关文字须重看却被江山未放回眼昏烛暗细行斜考阅精强外已夸明日失杯君莫怪早知安是不成蛇乱山遮绕拥千层睡美初凉撼不（上雁下言）昨夜酒行君屡叹定知归梦到吴兴天台桂子为谁香倦听空阶夜点凉赖有明朝看潮在万人空巷新妆秋花不见眼花红身在孤舟兀兀中细雨作寒知有意未教金菊出蒿蓬　案白苏二公诗多叙嬉游宴乐之事所以其载者可以见唐及　本朝承平盛时此邦尤为富庶而土风地名因是可考焉尔】 
　　　清辉楼
唐郡守严郎中所建见白文公诗 【 序云严十八郎中在郡日改制东南楼因名清辉诗云严郎制兹楼立名曰清辉未及题花牓遽催还粉闱去来三四年尘土登者稀今春新太守洒扫施帘帷院柳烟婀娜檐花雪霏微看山倚门户待月阚东扉碧窗戛瑶瑟朱栏飘舞衣烧香卷幙坐风燕双双飞君作不得住我来幸囚依始知天地闲灵境有所归】 
　　　云涛观
在旧治政和元年郡守张公阁既徙巽亭以旧址更造
　　　石林轩
在旧治后至和中郡守孙公沔建号燕思阁又取临安县净土寺立石七株置之阁前苍然奇怪号七贤石元佑中郡守蒲宗孟改名石林轩
　　　红梅阁
旧志云在府治
　　今治续建
　　　讲易堂
在府治之东绍兴十六年府尹张澄建张偁名为吏隐堂隆兴元年陈辉改今名中书舍人张孝祥书左朝请大夫葛立方撰记 【 记日文学政事吾夫子异其科虽由求游夏叵得兼也且事莫伙一官学莫邃于易游刃丛剧之地哜咀奥赜之境能于一时相兼而不相废者戛戛乎其难哉福唐陈公服逢掖时已覃思洁静精微之教既筮仕靡劳弗宣声大彰白属擢二干石若部剌史皆名能官天子知之朝廷夙夜之贤知之旋付众大之区而收焉宜也人之言曰临安十邑缿筩谰辞不知其几何圜扉鞠域揣发械者不知其几何庾帑金谷衍耗出纳不知其几何簿书期会不知其几何而公以一身任之无巨细毕济其必有一其源者余尝读三坟之书曰太始之数一为太极极者天地之母也天高地博其数则二谓之大易者天地之变也又尝读干凿度之书曰易变而为一一变为七七变为九九者气变之究乃复变而为一二书所言或自一而出变或自变而归一易之道无余蕴矣脱能执其甚约以摄至烦无惑乎应酬之不匮也意公之所得有在于斯乎下车踰一时教令所孚民大协和比屋至无吠犬政成矣乃于府治之东为讲易堂延龙舒易经师王虚中居之帅子弟从焉盖欲穷其所未尽也虚中尝着易论四十篇准系解易二十四卷大率颛以古易正文为主异众人之所同而味众人所不味钩深致远自得于心又岂如前人屋下架屋之比哉先治春秋学为四传辨失左氏正鉴绍兴初尝抱其书质于先人文康公文康深许之濡削遗之日远类康成发公羊之墨守下卑元凯为左氏之忠臣今又得贤主人相依倚以缉熙三圣之传相挥相扶迭为炳蔚吾知此学之未坠也陈公字晦叔名辉虚中名日休云】 
绍定壬辰府尹余公天锡建于故址教授应（彳繇）记 【 记曰郡治东偏旧有堂名讲易案临安志隆兴改元陈公辉因吏隐更名于湖张公孝祥书扁岁久堂圯扁亦莫存独葛大夫立方所为记碑石尚未泐可考也绍定辛卯冬四明余公天锡以小司徒领尹事时台省府寺百堵皆作容与辨治汔底于成期年政通仁行事愈清简暇日询老吏讲易故基安在吏具白今为武库及吏人之垣其屋亦老且败将压焉乃悉撤去徙库于衙教场西庑众讙谓宜乃多捐缗钱买旁地地故有废池水泉洌清池之外峙小山石脚插水下划如天成乔水数十章左右环映扶疏交阴天籁互答公出意匠使浚池疏泉辇石增山杂植松桧篁竹佳葩名蘤以益其胜遂作堂焉牖户绸缪宏敞深靓前为轩乡南南风之熏冬日可爱晨花夕月春丽秋晖时至景换揽挹无尽出檐得支径蛇行斗折一亭负山居然有林壑意少西为书室三闲亦爽垲明絜皆堂之附庸也于湖犹子即之在醴幕公命作三大字揭诸楣又取葛碑立前荣于是堂之旧观尽复矣公领客堂上或疑而谂公曰杭太州也自古号东南一都会今又为行在所业巨事丛尹搰搰酬酢之不暇而暇讲易乎公笑曰子言过矣易者易也变通不穷之谓易易大传曰易无思也无为也寂然不动感而遂通天下之故方吾公退余闲焚香嘿坐万象森列一真湛如能定而后能应以之镜见事物电扫庭讼要不逃吾方寸之内斯吾所谓易者在是象数云乎哉诵说云乎哉昔者孟子明王道一语未尝及乎易先儒谓善用易莫如孟氏刘斯立以学易名堂有客问易卦六十四今子是学何卦刘子举手推曰去汝非我同学今吾于此亦云公既以是语客复授简郡文学使书而记之】 
　　　简乐堂
光宗皇帝以青宫判南衙奏疏有讼简刑清百姓和乐之语后二年胡与可知府事乃请
御书简乐之扁国子司业薛元鼎为记
　　　承化堂
在府治嘉定闲府尹袁公韶建
　　　恕堂
在府治绍定闲府尹余公天锡建
　　　玉莲堂
在府治教场之西淳佑九年府尹大次赵公（上与下心）建规制高壮挹山瞰池为寮属会聚之胜十一年
上御书玉莲堂扁题以赐
　　　竹山合
在玉莲堂之西竹园山实脉于吴山隐然为今府治之胜势淳佑九年府尹大资赵公（上与下心）初建合表其上平挹湖山十一年
上御书竹山合扁题以赐
　　　爱民堂
在府治东淳佑九年府尹大资赵公（上与下心）建前临芙蓉池为议政谳狱之所其明年四月
上御缉熙殿宣引赐
御书爱民篇因名堂以侈
上赐且朝夕
对扬称承流宣化之意十一年
上御书爱民堂扁题以赐
　　浙江安抚司
安抚司参议官厅 【 在军将桥东】 
安抚司主管机宜文宇厅 【 在涌金门里墙下投北】 
安抚司干办公事厅 【 在闸儿头】 
莫能名斋记 【 四明杨简为浙西抚属淳熙十一年八月朔既领事而宅僦隘陋外高中卑无宴息之所客至不可留不可以奉亲偶得在官僧屋于宝莲山之巅帅召雅礼士为更其居又使简惟意规摹之乃创书室于高爽之地东江西湖云山千里幽人骚士来其上无不曰奇曰壮哉快哉且曰是不可不命名简思所以名之东望大江巨涛际天越山对揖衮衮如画风帆飞鸟夕阳烟芜朝莫晦明变态百出于是闲名之乎如此命名不惟游逸颠迷沈溺外景要不可谓真识江山西望钱水玉洁如镜茂林奇峰楼观辉月烟蔼翠蒙模写不可于是闲名之乎如此命名不惟游逸颠迷沈溺外景要不可谓真识湖山反而即诸本真敛其放情落其外慕穷理窟之幽微探元珠之杳冥不则事理两融曲畅旁通百川会同归宿于中又不则悠然无事惟意所之无所造为乐亦熙熙于是名之乎如此命名不惟游逸颠迷沈溺外景俱不可谓寔识本真周思天下古今名言无一可以称此又岂惟简莫能名正恐尽万古明智绝识之士竭意悉虑穷日夜之力终莫能名于是牓曰莫能名斋然则终不可得而名之乎曰有能名之者是斋之南高松扶疏微风过之萧然有声是能名吾斋矣是斋之东洪涛驾风怒号翻空是能名吾斋矣是斋之西湖光翠迷云飞鸟啼是能名吾斋矣是斋之北与其麓鳞比万屋人物往复啾啾碌碌是能名吾斋矣有嘲曰既曰莫能名又曰是能名何其立说之无常简曰常淳熙乙巳仲春记　正字汤公中识曰慈湖先生为浙西抚属日作此记今六十年中更回禄廨舍移于平地景物迁改遗迹亦不可复寻三山张君兴隆来佐幕府捧檄校文过先生之里偶得旧本归以白之帅尹乃命工重刊寘诸堂上尹于少日尝登先生之门亲承训诲佩服弗忘而张君亦笃学好修之士也相与表发此文垂示后学当有领会妙旨于言意之闲者则先生之心可识矣淳佑癸卯孟冬既望汤中谨识张兴隆重刊赵（上与下心）立石】 
安抚司佥厅
在府治西淳佑八年资尹赵（上与下心）重建又刱佥厅题名并作文以记于石
点检所提管厅
点检所提干厅
点检所都钱库官厅
并在俞家园
点检所佥厅
在府治西南提领大资赵公（上与下心）新刱
本府都厅
在府治西淳佑六年府尹资政赵公（上与下心）重建
本府当直司
在府治东淳佑六年府尹资政赵公（上与下心）重建
府判南厅
府判北厅
府判东厅
并在府治南 【 祥符旧经云通判旧治有凤凰亭】 
签判厅
察判厅
节推厅
察推厅
并在府治前后
府院
在府治西录事参军廨舍附
左司理院
在府治东司理参军廨舍附
右司理院
在府治西司理参军廨舍附
　　两浙转运司
太平兴国三年钱氏纳土是年五月丙戌始置转运使以刑部郎中杨克逊充两浙西南路转运使宗正寺丞赵齐副之祠部郎中刘保勋充两浙东北路转运使充拾遗郑逊副之熙寍七年四月癸已检正中书刑房公事沈括言欲乞分浙东西为两浙路转运使于杭州置司 【 杭苏湖常秀睦润江阴八州为浙西路越明台婺温衢处七州为浙东路】 　诏从之旧治在（上雨下只）门之北为南北两衙今徙于涌金门南为转运司有宽民堂周咨堂观风堂仁惠堂振襟堂福星楼
转运司主管文字厅
转运司干办公事厅
绍定中运判赵公汝惮始即司前河滨创二厅
转运司干办公事西厅
在俞家园
转运司签厅
在本司内
犒赏所签厅
在本司内
临安志卷第六
　城府
　　学校
　　　府学
至圣文宣王庙旧在府治南子城通越门外有稽古阁奉安
御书宣和中本路廉访使降
御书殿牓曰大成之殿
旧有六经斋十二
经德　　　进德　　　炳文
兑习　　　颐正　　　贲文
蒙养　　　时升　　　益朋
履信　　　复古　　　宾贤
中兴以来迁徙不常绍兴元年于凌家桥东以慧安寺故基重建
六斋
升俊　　　经德　　 【 光宗御讳】 厚
弥新　　　贲文　　　富文
嘉定九年教授袁公肃黄公灏始以湫隘告于府白之朝拓地鼎建略仿成均规制始备具慈湖杨公简为记 【 记曰嘉定九年京庠典教袁肃黄灏顾瞻先圣之宫与夫讲学之所庳陋不足使人兴敬以助教养矧行都四会观仰大化木根告于帅请于　朝　朝旨惠然从请明年孟春经始越壮月告成阐基崇宇万目具瞻自昔到今几于百年始克鼎新大备属简识其事以发挥先圣垂教之大旨启佑后学简行年七十有八日夜兢兢一无所知曷以称塞钦惟舜曰道心非心外复有道道特无所不通之称孔子语子思曰心之精神是谓圣圣亦无所不通之名人皆有此心未尝不圣未尝不精神无体质无际畔无所不在无所不通易曰范围天地杲足以范围之也中庸曰发育万物果皆此心之所发育也百姓日用此心之妙而不自知孩提之童无不知爱其亲及长无不知敬其兄爱亲曰孝敬兄曰弟以此心事君曰忠以此心事长曰顺以此心与朋友交曰信其敬曰礼其和曰乐其觉曰知故曰知及之所觉至于纯明曰仁此心直而不支离曰德其闲有义所当行不可移夺曰义名谓纷纷如耳目鼻口手足之不同而一人也如根干枝叶华寔之不同而一本也此心之虚明广大无所不通如此而孔子曰学而时习之谓其时而习又曰思而不学则殆何也此心本无过动于意斯有过意动于声色故有过意动于货利故有过意动于物我故有过千失万过皆由意动而生故孔子每戒学者毋意毋必毋固毋我意态无越斯四者故每止绝学者门弟子欲记其言不胜其记故总而记之曰绝四吁本心虽明故习尚熟微蔽尚有日至之外犹有违意动故也月至之外犹有违意动故也颜子三月不违三月而往微动微违不远而复不动如故纯明如故孔子莞尔而笑喜也非动乎意也曰野哉由也怒也非勤乎意也哭颜渊至于恸哀也非动乎意也日用平常变化云为喜怒哀乐如四时之错行如日月之代明如镜中万象实虚明而无所有夫是之谓时习而说之学夫是之谓孔子为之不厌之学】 
大成殿 【 重创】 　养源堂 【 重创】 
御书合 【 新创】 　　　绍定五年府尹余公天锡先修学宫继增学廪司业周公端朝记于石淳佑六年
皇上御书府学及养源堂扁题刊之石 【 府尹资政赵（上与下心）恭跋于下方曰淳佑改元之六年　圣天子赐　御书府学及养源堂扁题既钦率诸生奉而揭之又刊之石立之学宫表风厉也惟国家垂意学校数百年闲茂异辈出风烈凛凛时方更化将益大丰芑菁莪之泽爰自太武宗三学施及京泮崇奖惟一及缉熙燕闾亲洒　宸翰以锡宠之半环象璜制虽差等寔同一源维天子之学建首善自京师始奎画陆离分辉下贲恩施甚厚岂直焜耀凡目为诸生荣哉昔鲁僖能修泮宫诗人颂之不过侯国事耳夫子至班诸商周之什而况　圣天子所以新美是学者乎然其诗曰思乐泮水薄采其芹育材之茂然也又曰济济多士克广德心则黉序之相与周旋揖逊可观矣臣待罪内史不能明鲁僖之德奉宣洪化为承流光大惧弗足塞职诸生藏修于斯其预知所率厉益广其德心而无俾鲁多士专美是惟上不负　天子下不负所学其尚钦念之哉　又跋　圣天子加惠兹学既序其凡矣惟养源名堂实取诸荀卿子臣请因　圣翰之颁而妄演其说盖源即心之谓而万善之所浑涵者也故养之则存舍之则亡苟得其养则灵明虚静天理湛如苟失其养则隐物而流人欲滥觞矣可不谨哉然自秦汉以来世无善教学者往往颠迷其性而操守失正沈痼其习　而趋向谬权术功利捷出乘之反复万端先王仁义道德之泽不泯者几希之诸生幸得遭遇其时上有　明君师为之兴起目击道存盍相与疏瀹而心沈潜游夏之渊涵泳舒向之海玩志说于兑泽酌时中于蒙泉要使礼坊不渝性湍毋决是源常有所养而无害然后功用精深吾心之正流行于日用平施之闲而无所慊斯不亦　圣天子所望于诸生者乎棫朴之诗曰追琢其章金玉其相美文王作人之辞也臣肤末不足以写之咏歌抑愿率诸生相与讲明乎此以仰承　九重之德意　帝若曰俞哉臣敢不拜手对扬休命】 
祠堂
东列祠 【 八行崔公谏院钱公和靖处士林公太师文忠张公知制诰谢公侍郎郎公】 
西列祠 【 濂溪先生周元公明道先生程淳公伊川先生程正公横渠先生张公康节先生邵公涑水先生司马温国文正公东莱先生吕成公象山先生陆文安公】 
八斋
进德　　兴能　　登俊　　宾贤
持正　　崇礼　　致道　　尚志
小学一斋在登俊斋之侧
　　　教授东西厅
淳佑二年府尹资政赵公（上与下心）始创于学之南为东厅西为西厅复增加学廪养几二百人十一年冬以学宫栋宇损敝始壹新之遂为壮观郡守古灵陈公襄杭州劝学文 【 襄尝谓学校之设非以教人为辞章取利禄而已必将风之以德行道蓺之术使人陶成君子之器而以兴治美俗也杭东南之会藩也其山川清丽人物秀颖宜有美才生于其闲然自建学以来弦歌之声萧然士之卓然有称于时者盖鲜反不逮于支郡何也岂非濒海之民罕传圣人之学习俗浮薄趋利而逐末顾虽有良子弟或沦于工商释老之业曾不知师儒之道尊而仁义之术胜也襄之至是邦也固当以教育为先务而必欲学者首明周官三物之要使有以自得于心而形于事业然后可以言仕此所谓学之序也虽然自以为愚蔽弗明而力不足且知其任责不逮思得明诚笃行之士相与讲议其道而推行之　案古灵先生所至兴学校而集中所载惟有杭州劝学文及仙居劝学文其言皆恳到深切使人感动所以待杭及仙居之士尤不薄矣近世晦庵先生朱公熹亦所至刊公仙居劝谕文盖有旨哉故特揭于此而使为士者无负公意云】 陈公襄荐郡士吴师仁为教授札子 【 新制已前尝选请到本州岛进士吴师仁在学充教授体访得本人履行淳正器识高远尝肄业太学名闻搢绅应举不第退归田里甘贫守道专治诚明义理之学而不为异端之说自充教授以来夙夜孜孜诲诱不倦曾未数月学者翕然向风知所劝激使之久处必能成就人材美厚风俗伏望　圣慈特赐收采令充本州岛州学教授　案古灵所荐吴君足为邦人之劝而吴君学行如此足为师儒之法故特表以示来者】 
　　　贡院
在钱塘门外王家桥淳熙十二年府尹张公杓始建旧制三岁解七人崇寍颁三舍法于学岁贡七人宣和五年复科举三岁解十四人绍兴二十六年增西北流寓解额三人今解十七人端平元年增解额为十九人
【 古灵陈公襄燕杭州贡士诗登彼公堂燕贡士也因以勉之登彼公堂有松有柏君子燕湑其言有章登彼公堂有松有柏君子燕湑其仪孔特登彼公堂维山崔嵬君子燕湑其志不回登彼公堂鸿飞戾止君子燕湑维其不已　苏公轼送进士诗序曰右登彼公堂四章章四句太守陈公述古之辞也苏子曰士之求仕也志于得也仕而不志于得者伪也苟志于得而不以其道视时上下而变其学曰吾期得而已矣则凡可以得者无不为也而可乎昔者齐景公田招虞人以旌不至孔子善之曰招虞人以皮冠夫旌与皮冠于义未有损益也然且不可而况使之弃其所学而学非其道欤熙寍五年钱塘之士贡于礼部者九人十月乙酉燕于中和堂公作是诗以勉之曰流而不返者水也不以时迁者松柏也言水而及松柏于其动者欲其难进也万世不移者山也时飞时止者鸿雁也言山而及鸿雁于其静者欲其及时也公之于士也可谓周矣诗曰无言不（酉寿）无德不报二三子何以报公乎　案东坡望海楼诗自序云是日牓出余与试官两人复留则是旧有贡院与望海楼相连也】 
【 南渡后更易故贡院多侨寄至淳熙中始创耳古灵东坡二公当时守倅是邦其所以待杭士者观此诗此序可谓不薄矣故具载于此以谂来者】 
　　楼观
　　　望湖楼
一名看经楼干德五年钱忠懿王建去钱塘门一里 【 潘阆诗望湖楼上立竟日懒思还听水分他界看云过别山孤舟依岸静独鸟向人闲回首重门闭蛙声夕照闲　苏公轼有宿望湖楼和吕察推诗云新月如佳人出海初弄色娟娟列湖上潋潋摇空碧夜凉人未寝山静闻响屐骚人故多感悲秋更憀栗君胡不相就朱墨纷黝赤我行得所嗜十日忘家宅但恨无友生诗病莫诃诘君来试吟咏定作鹤头侧改罢心愈疑满纸蛟蛇黑　黑云翻墨未遮山白雨跳珠乱入船卷地风来忽吹散望湖楼下水如天放生鱼鳖逐人来无主荷花到处开水枕能令山俯仰风船解与月徘徊乌菱白芡不论钱乱檕青菰里绿盘忽忆尝新会灵观滞留江海得加餐献花游女木兰桡细雨斜风湿翠翘无限芳洲生杜若吴儿不识楚词招末成小隐聊中隐可得长闲胜暂闲我本无家更安往故乡无此好湖山】 
　　　十三闲楼
去钱塘门二里许苏公轼治杭已多治事于此今为相严院在大佛头缆船石山后
　　　涌金楼
在丰豫门上政和六年郡守徐公铸建
　　　丰乐楼
在丰豫门外旧名耸翠楼政和七年郡守徐公铸于湖堂之右以众乐亭旧址临湖始建此楼楼据西湖之会千峰连环一碧万顷柳汀花坞历历栏槛闲而游桡画鹢棹讴堤唱往往会合于楼下为游览最顾以官酤喧杂楼亦卑小弗与景称淳佑九年府尹大资政赵公（上与下心）始撤新之瑰丽宏特高切云汉而运工敏成民不知役自是上延风月下隔嚣埃遂为西湖之壮旁为花径曲折亭榭参差更与兹楼映带云
　　　湖堂
在丰豫门外堂前有集贤亭今废
【 薛昂题湖堂诗云一段风烟不可关出门满目是湖山昔人华厦今何在】 (注云湖堂在涌金门旁太守 【 蒋乐安公刱建此日渔舟任自闲风观斩新霄汉上】 近作涌金楼甚伟 【 龙洲依旧水云闲柳洲祠五龙此两处与湖堂鼎足相是归来邱壑多幽趣愿与诸贤约往还此诗宣和闲所赋将有考焉故载于此】) 
　　　三贤堂
旧在孤山竹阁有白文公林和靖苏文忠公三像后废不存干道五年郡守周公淙重建于水仙王庙之东庑嘉定壬午府尹袁公韶改刱于苏公堤最为雅絜游者乐之
　　　先贤堂
宝庆二年袁公韶奏请仿越中先贤馆取本府自古名德严子陵而下三十九人刻石作赞具载事迹祠之西湖室宇靓丽遂为湖中胜赏
　　　德生堂
在放生池上庆元戊午府尹赵公师（上睪下廾）建淳佑戊申府尹赵公（上与下心）重建规制始壮
皇上御书德生堂泳飞亭六大字 【 余具放生池】 
　　　江湖伟观
旧在葛岭寿星寺面东小轩左尽保叔塔山嶷然如断右见南山重复奔有所底止中闲城阙迤逦属于两山外则大江内则平湖一目俱尽如出几席烟云渺弥景色翠蒨殆不可名貌游观之伟莫先焉旧址颇觉偪仄无以殚受众美淳佑十年府尹大资政赵公（上与下心）始撤而新之广厦危栏显敞虚嚝来游者皆恍失其旧顾瞻（目咢）贻而伟观之名于是为称其旁又创两亭可登山巅气象尤为高爽
　　　隆礼亭
　　　【 光宗御讳】 礼亭
　　　崇礼亭
右祥符旧经所载云在郡城钱塘旧治之南到县皆十余里今并不存
　　　潺湲亭
古称阿（门内三人）佛塔亭旁自沟（插去手改片）引湖水以注相国井而水冲突沸腾遂名潺湲亭今废
　　　通远亭
祥符旧经云在钱塘县旧治北到县四里今废
　　　橘园亭
在盐桥之南干道五年府尹同公淙重修
　　　御舟亭
在盐桥之北
　　　安济亭
祥符旧经云在钱塘旧治南到县二十里
右三亭今皆废
　　　浙江亭
旧为樟亭驿祥符旧经云在钱塘旧治南到县一十五里府尹赵公（上与下心）重建
　　园馆
　　　水月园
在大佛头之西绍兴中
高宗皇帝拨赐杨和王 【 存中】 
御书水月二字 【 存中因刻石于风云庆会阁下今存】 后复献于
御前
孝宗皇帝拨赐嗣秀王 【 伯圭】 为园水月堂俯瞰平湖前列万柳为登览最
　　　秀埜园
在水仙王庙西刘鄜王园杭山面湖雅有幽趣
　　　真珠园
在雷峰之东张循王园内有高寒堂
　　　长桥南园
旧名庆乐在长桥之西故平原郡王韩侂冑园也后归于
御前淳佑中赐嗣荣王 【 与芮】 内有西湖洞天
　　　玉壶园
在钱塘门外少南不百步旧为刘鄜王园湖光涵映最为胜绝中几废府尹大资政赵公始渐复其旧
　　　环碧园
在丰豫门外
慈明皇太后宅园直柳洲寺之侧面西湖于是为中尽得南北西山之胜园中扁皆
宁宗皇帝御书
　　　择胜园
在钱塘门外元有刘家小园并观音庵在后九曲墙下绍定三年嗣秀王刱造
今上皇帝御书择胜爱闲二扁
　　　湖曲园
在慧照寺西旧为中常侍甘氏园岁久渐废大资政赵公买得之南山自南高峰而下皆趋而东独此山由净慈右转特起为雷峰少西而止西南诸峰若在几案北临平湖与孤山相拱揖柳堤梅岗左右映发公爱其名有贺监一曲之义更治亭宇时领客登临云
欧阳公记有美堂谓钱塘物盛人众环以湖山左右映带故临是邦者喜占形胜治亭榭相与极游览之娱然则旧矣
中兴以来名园闲馆多在西湖今取最著者录于篇余不尽载也
　　厢隅
　　　宫城厢
在嘉会门竹竿巷
　　　在城八厢
左一北厢在灞头木瓜巷
左一南厢在教坊前
左二厢在大王宫
左三厢在五房前
左一厢在朝天门
右二厢在棚桥北
右三厢在七宝寺
右四厢在通江桥
　　　南北两厢 【 绍兴十一年五月十日郡守俞俟奏请府城之外南北相距三十里人烟繁盛各比一邑乞于江涨桥浙江置城南北左右厢差亲民资序京朝官主管本厢公事】 
南厢在洋泮桥 【 嘉会门外】 
北厢在西仓侧 【 北关门外】 
　　　四隅
东隅在丰乐桥
南隅在桐木桥
西隅在白池桥
北隅在潘阆巷
　　　城东西都巡检使 【 干道三年置以东厢西厢系御与南厢北厢对峙】 
城东都巡检使司 【 在崇新门外马婆巷】 
城西都巡检使司 【 在钱塘门外武状元坊】 
　　军营〔兵籍附〕
　　　禁军
东南第三将自钱代纳土之后准
朝廷处分分屯驻札 【 寨在东青门里】 有正副将各一押队官二元管步军九指挥大观四年三月奉
圣旨拨威果第二十八雄节第九指挥往平江府驻札宣和二年因讨睦州方寇准殿前司奉
旨拨到威捷第一指挥马军并全捷第二第三指挥步军并属本将驻札共见管八指挥元额四千八十人
威捷第一指挥 【 元额五百一十人】 
威果第四指挥 【 元额五百一十人】 
威果第五指挥 【 元额五百一十人】 
威果第六指挥 【 元额五百一十人】 
雄节第八指挥 【 元额五百一十人】 
雄节第十六指挥 【 元额五百一十人】 
全捷第二指挥 【 元额五百一十人】 
全捷第三指挥 【 元额五百一十人】 
京畿第二将元系东京畿县陈留雍丘尉氏陵阳武屯驻人兵建炎元年十一月准
枢密院札子差随统领刘俊前来杭州收捕陈通续准　枢密院札子备奉
圣旨存留本将人马在杭州就粮驻札 【 营寨在东青门里】 有正副将各一押队官三共管一十六指挥元额七千六百六十人
武骑第六指挥 【 元额四百一十人】 
武骑第七指挥 【 元额四百一十人】 
广勇左一四指挥 【 元额五百一十人】 
广勇左一五指挥 【 元额五百一十人】 
广勇左一六指挥 【 元额五百一十人】 
广捷第四指挥 【 元额五百一十人】 
广捷第五指挥 【 元额五百一十人】 
广捷第六指挥 【 元额五百一十人】 
忠节第二指挥 【 元额五百一十人】 
骁猛第一指挥 【 元额四百一十人】 
神威第七指挥 【 元额五百一十人】 
雄勇第二指挥 【 元额五百一十人】 
雄威第六指挥 【 元额五百一十人】 
效忠第二十四指挥 【 元额五百一十人】 
效忠第七十五指挥 【 元额四百一十人】 
效忠第七十七指挥 【 元额四百一十人】 
兵马钤辖司军兵内雄节威果全捷三指挥于熙寍三年以后招置宣和二年分拨宿州屯驻军龙骑归远二指挥军兵前来讨捕睦州方寇续准　指挥留屯于杭州 【 营寨在东青门外】 系本府兵马钤辖管辖共管五指挥元额二千五十人
雄节第十七指挥 【 元额四百一十人】 
威果第六十一指挥 【 元额四百一十人】 
全捷第十七指挥 【 元额四百一十人】 
龙骑指挥 【 元额四百一十人】 
归远指挥 【 元额四百一十人】 
诸寨土军一十三处元额共管一千三百六十六人
外沙巡检司寨在候潮门外 【 元额管土军一百二十人】 
海内巡检司寨在嘉会门外 【 元额管土军一百二十人】 
管界巡检司寨在余杭门外 【 元额管土军一百人】 
茶槽巡检司寨在东青门外 【 元额管土军一百二十人】 
南荡巡检司寨在钱塘县界 【 元额管土军九十六人】 
东梓巡检司寨在富阳县界 【 元额管土军一百二十人】 
上管巡检司寨在盐官县界 【 元额管土军一百二十人】 
赭山巡检司寨在仁和盐官两县界 【 元额管土军一百二十人】 
黄湾巡检司寨在盐官县界 【 元额管土军一百二十人】 
硖石巡检司寨在盐官县界 【 元额管土军一百人】 
奉口巡检司寨在钱塘仁和县界 【 元额管土军一百人】 
许村巡检司寨在盐官县界 【 元额管土军共一百人】 
下塘巡检司寨在仁和县界 【 元额管土军三十人】 
　　　厢军
崇节第一指挥 【 额管五百人】 
崇节第二指挥 【 额管五百人】 
崇节第三指挥 【 额管四百人】 
崇节第四指挥 【 额管四百人】 
崇节第五指挥 【 额管四百人】 
崇节第六指挥 【 额管四百人】 
捍江第一指挥 【 额管四百人】 
捍江第二指挥 【 额管四百人】 
捍江第三指挥 【 额管四百人】 
捍江第四指挥 【 额管四百人】 
捍江第五指挥 【 额管四百人】 
修江指挥 【 额管一百二十人】 
都作院指挥 【 额管四百八十人】 
小作院指挥 【 额管一百人】 
清湖闸指挥 【 额管七十人】 
开湖司指挥 【 额管百人】 
北城堰指挥 【 额管三十六人】 
西河广济指挥 【 额管三百人】 
楼店务指挥 【 额管三百人】 
长安堰闸指挥 【 额管一百人】 
秤斗务指挥 【 额管四十八人】 
壮城指挥 【 额管三百人】 
鼓角匠指挥 【 额管二十五人】 
横江水军指挥 【 额管二十四人】 
船务指挥 【 额管二百八十人】 
牢城指挥 【 无额干道五年八月分军籍见管八百二十四人】 
案旧制列郡有厢禁土军而
行都驻跸以来周庐设卒虎旅环屯故郡兵不加益惟仍旧额而　辇下繁盛火政当严自大资政赵公（上与下心）尹正京邑因嘉定以来之成规增置灊火军兵总为十二隅七队皆就禁军数内抽拨处置得宜自是十来年闲民始安堵浙江东接海门水军亦所当补公复有请于
朝招剌强壮习水精于技艺者五百人隶忠节指挥亦以补填诸营阙额之数其于急务实有补云
　　　　火十二隅
东隅 【 在都税院侧元额百二人】 
西隅 【 在本府铁作院侧元额一百二人】 
南隅 【 在太岁庙下元额百二人】 
北隅 【 在潘阆巷　元额百二人】 
上隅 【 在大瓦子三真君庙侧元额一百二人】 
中隅 【 在下中沙巷　元额一百二人】 
下隅 【 在棚后　　　元额一百二人】 
以上七隅系嘉定四年府尹王公柟任内置
府隅 【 在左院墙下　元额一百二人】 
系嘉定十四年府尹袁公韶任内置
新隅 【 在朝天门里　元额一百二人】 
系嘉定四年府尹余公天锡任内置
新南隅 【 在候潮门里　元额一百二人】 
新北隅 【 在余杭门里　元额一百二人】 
以上二隅系淳佑四年府尹赵公（上与下心）任内置
新上隅 【 在侍郎桥】 
系淳佑九年府尹赵公（上与下心）任内置
　　　　灊火七队
水军队 【 在本府教场内元额二百六人】 
系淳佑九年府尹赵公（上与下心）任内置
搭村队 【 在本府教场内元额一百十八人】 
亲兵队 【 在本府教场内元额二百二人】 
系淳佑六年府尹赵公（上与下心）任内置
帐前四队 【 在本府大门里元额三百五十人】 
系开禧二年府尹廖公俣任内置
　　　　城南北厢灊火隅兵
就诸寨土军及钱塘仁和县尉司弓手数内四壁各管一壁殿司统制二员一员正任本府兵马钤辖一员添差兵马钤辖步司统制二员一员正任浙西路兵马副都监一员添差兵马副都监设有不虞俾各任责如是本隅地界不侯指挥使即部领隅兵前去救扑如是别隅地界本将办集隅兵听候临安府节制司关唤方许出寨本府兼节制自此始
东壁 【 元额五百人】 
西壁 【 元额五百人】 
南壁 【 元额五百人】 
北壁 【 元额三百人】 
　　　　城外四隅
城外居民繁盛防虞之事亦岂容略淳佑四年八月府尹赵公与心有请于
朝就殿步两司营寨在城外四壁者各选军兵三百人总计一千二百人仍各差统制官二员带本府钤路职事分任四壁防虞之责并照城内四壁约束仍隶本府节制
东壁 【 元额三百人】 
西壁 【 元额三百人】 
南壁 【 元额三百人】 
北壁 【 元额三百人】 
　　　教场
在府治之西阅府隅将兵旬射于此嘉定中府尹袁公韶刱绍定壬辰府尹余公天锡移春和楼于此其下为观德堂嘉熙中因民居延燎至淳佑中府尹赵公（上与下心）为屋数楹基趾增高厅宇尤厂以为按视旬射之地
临安志卷第七
　城府
　　坊巷
 城内左一南厢
和丰坊 【 天井巷相对】 
怀庆坊 【 秘书省相对】 
安荣坊 【 新房廊相对】 
大隐坊 【 都酒务巷　徽宗朝处士徐奭居此因名】 
　　　左一北厢
市西坊 【 灞西巷】 
市南坊 【 巾子巷】 
太平坊
新街
融和坊 【 肉市巷】 
清河坊
吴山坊 【 吴山井巷】 
泰和坊
天井坊 【 天井巷旧名通浙坊】 
仁美坊 【 石板巷】 
近民坊 【 左院前巷】 
中和坊 【 楼店务巷旧名净因坊】 
流福坊 【 府前】 
丰豫坊
美化坊 【 竹园山巷】 
后市街
吴山北坊
康裕坊 【 御史台侧】 
　　　左二厢
市西坊 【 左一厢界同】 
修义坊
富乐坊
众乐坊
教睦坊 【 银瓮后巷】 
积善坊 【 上百戏巷】 
秀义坊 【 下百戏巷】 
寿安坊 【 官巷】 
修文坊 【 修文巷】 
里仁坊 【 陶家巷】 
保信坊 【 剪刀股巷】 
定民坊 【 中棚巷】 
睦亲坊 【 宗学巷】 
纯礼坊 【 后泮街巷】 
保和坊 【 砖街巷】 
报恩坊 【 观巷】 
招贤坊 【 旧在仁和县巷】 
　　　左三厢
钦善坊 【 间扇子巷】 
甘泉坊 【 相国井巷】 
清风坊 【 活水巷】 
兴庆坊 【 前洋街巷】 
字民坊 【 钱塘县前】 
平易坊 【 钱塘县相对今废】 
德化坊 【 旧名木子巷今在对岸潘阆巷口立】 
德善坊
　　　右一厢
孝仁坊 【 清平山巷】 
登平坊 【 相府巷旧名贵恕坊】 
寿域坊 【 粮料院巷】 
保寍坊 【 太庙巷】 
贵恕坊 【 封椿康巷今废】 
天庆坊 【 天庆观巷】 
保民坊 【 吴山庙巷】 
怀信坊 【 （米兹）团巷】 
常庆坊 【 竹竿巷】 
新开坊
　　　右二厢
清平坊 【 沙皮巷】 
兴檀坊 【 清泠桥巷】 
通和坊 【 金波桥巷】 
延福坊 【 灞东巷】 
兰陵坊 【 水巷】 
羲和坊 【 炭桥巷】 
武志坊 【 李博士桥巷】 
戒民坊 【 棚桥巷】 
新安坊 【 小新桥巷】 
延定坊 【 鹅鸭桥巷】 
安国坊 【 北桥巷旧名祈祥坊】 
怀远坊 【 军头司巷】 
普寍坊 【 清远桥巷】 
同德坊 【 灯心巷】 
嘉新坊 【 七郎堂巷】 
教钦坊 【 竹竿巷】 
新开北巷
新开南巷
　　　右三厢
东坊 【 中沙后巷】 
西坊 【 中沙前巷】 
善履坊 【 丰乐桥巷】 
兴德坊 【 盐桥巷】 
昌乐坊 【 荐桥巷】 
富乐坊 【 蒲桥巷】 
　　　右四厢
丰禾坊 【 丰禾仓巷】 
宁海坊
【 故老云城内旧有坊号久废未立如罗汉洞巷口则曰美浴坊金文斋下涌金门路则曰会昌坊红桥杨府巷口则曰紫云坊鞔鼓桥癸辛街巷口则曰从训坊马家桥西巷口则曰孝慈坊洗麸桥下南岸口则曰通宝坊洗麸桥下北岸口则曰丰财坊通宝丰财为有左藏库也事见耆英集帝都赋】 
　　　城南左厢
状元坊 【 儿门铺前嘉定七年为武举状元刘必万立】 
美政坊
　　　城北右厢
状元坊 【 北新桥端平二年为武举状元朱熠立】 
转运司试院坊 【 江涨桥北】 
　　　城西厢
状元坊 【 赤山路口所立坊与儿门同】 
　　　城东厢
淳佑坊
　　界分
　　　钱塘县
南城界　　　　　西城界
温泉界　　　　　中路南上分界
中路南下分界　　中路北界
外河界　　　　　内界
西湖门南界　　　西湖门北界
三教门界　　　　吴山北界
西一界　　　　　西二界
东一界　　　　　东二界
东西一下分界　　净因寺界
三桥南界　　　　三桥北界
灞北界　　　　　开道坊界
中棚界　　　　　井亭桥北界
桥南界　　　　　桥北界
后杭界　　　　　木子东界
木子西界　　　　西庄界
　　　仁和县
中濠南界　　　　众安东界
小新营界　　　　东营界
妙慈界　　　　　沙河东界
灞东界　　　　　中濠北界
永新桥界　　　　仁和界
西营界
　　桥粱
　　　城内大河 【 南自都亭驿直至天宗水门】 
六部桥 【 旧称都亭驿桥】 
过军桥 【 小堰门里】 
州桥
安永桥 【 执政府前】 
国清桥
通江桥
望僊桥
三圣庙桥
佑圣观桥
荣王府桥
大和桥 【 俗呼柴垛桥】 
荐桥
丰乐桥
新桥 【 蜡局前】 
盐桥
蒲桥
东桥 【 后军寨西门】 
塌坊桥 【 御酒库东】 
仙林寺桥
西桥 【 郑太尉宅东】 
葛家桥 【 仁和仓后】 
梅家桥 【 直出天宗水门】 
田家桥 【 梅家桥北通白洋池】 
　　　小河 【 自葛公桥入清冷桥至众安桥观桥转】 
葛公桥
锺公桥 【 通士下抱剑营】 
清冷桥 【 通沙皮巷漆器墙】 
熙春桥 【 南瓦前】 
灌肺桥 【 南瓦后】 
金波桥
普济桥
巧儿桥
亨桥
平津桥 【 俗呼猫儿桥】 
舍人桥
永清桥
水巷桥
日新楼桥
炭桥
李博士桥
棚桥
新安桥
鹅鸭桥
北桥 【 名安国桥】 
军头司桥
清远桥
仁和仓桥
天水院桥
百万仓桥
观桥 【 一名回龙桥转西入贡院桥】 
万岁桥
贡院桥
潘葑库桥
祥符桥
小新庄桥 【 投北出大新庄桥】 
　　　西河 【 中系清湖】 
南自旱河头直北至众安桥止
三桥转西入金文桥至州前断河头止
八字桥转西入清湖桥直至北关水门止
施家桥
侍郎桥 【 郎简字叔廉王荆公有寄诗甚称其贤以工部侍郎致仕居此里人德之遂以名桥】 
三桥 【 西转入金文桥】 
金文桥 【 金文酒库前】 
太常寺后小桥
台官衙后桥
如意桥 【 六房前】 
永安桥 【 一名五圣庙桥】 
涌金桥 【 水池头】 
渡子桥
转运司桥
德寿桥 【 油车巷口】 
凌家桥 【 府学前】 
定安桥
戒子桥
楼店务桥
闸儿桥 【 断河头】 
军将桥 【 三桥北】 
曲阜桥 【 韩府前】 
施水坊桥
井亭桥
洪福桥 【 旧名红桥】 
鞔鼓桥
马家桥
八字桥 【 旧名洗麸桥西转入清湖桥】 
石灰桥
结縳桥
下瓦后桥
众安桥 【 清湖至此止】 
清湖桥
黑桥 【 秀王府解库前】 
左藏库桥
杨府小石桥
安济桥
安福桥
丁家桥
民生老人桥
纪家桥 【 太学前】 
车桥 【 国子监】 
青龙桥 【 车桥畔】 
白虎桥 【 钱塘门里】 
杨四姑桥 【 太一宫相对】 
新庄桥 【 万寿观前】 
师姑桥 【 镇城仓前】 
斜桥 【 余杭门里东】 
钓桥 【 出北关水门旧名便桥】 
　　　　城南左厢〔城东附〕
进隆桥 【 三清阁】 
五圣庙桥 【 左军步一将前】 
大慈桥 【 左军东门】 
夏郎桥 【 儿门里】 
杨婆桥 【 白塔岭铺】 
凌家桥
洋泮桥 【 马仓巷南】 
利涉桥 【 嘉会门外】 
上梁家桥 【 雪醅库卷】 
下梁家桥 【 颜家楼街】 
朱桥 【 旧名南星】 
石桥 【 美政坊内未有名】 
跨浦桥
浑水闸桥
里横河桥
外横河桥
上泥桥
下泥桥
萧公桥
众惠桥
清水闸桥
上椤木桥 【 候潮门外】 
下椤木桥
诸家桥 【 小堰门外】 
保安闸桥
草桥 【 新门外】 
吕公桥 【 旧名万寿东青门外】 
章家桥 【 崇新门外】 
米市桥 【 塘胜新铺】 
五柳庄桥
席潭桥
通利桥 【 景隆观前】 
淳佑桥 【 选锋寨后】 
螺蛳桥 【 原名宜春东青门外】 
看经桥 【 原名普安】 
报恩桥 【 蒲场巷铺】 
第二将桥 【 殿司新建】 
蔡湖桥 【 菜市塘】 
菜市桥 【 菜市门外】 
四板桥 【 荐桥门外】 
太平桥
无星桥
端平桥 【 九宫坛铺】 
骆桥 【 法明寺铺】 
坝子桥 【 改名顺应】 
（上尔下虫）桥 【 艮山门外走马塘】 
石斗门桥 【 走马塘东】 
十善桥 【 东青门外】 
黄姑桥 【 东青门外】 
韦家桥 【 艮山门外】 
鲍婆桥 【 艮山门外】 
八字桥 【 艮山门外】 
　　　城北右厢〔城西附〕
余杭桥 【 北郭税务前】 
上堰桥 【 天宗水门外】 
下堰桥 【 猪圈头】 
王子高桥 【 北郭税务侧旧有子高石】 
上（豆斗）门桥 【 上闸南】 
过军桥 【 神勇铺】 
浴堂桥 【 中闸铺】 
唐家桥 【 中闸西】 
下斗门桥 【 上闸南】 
米市桥 【 新街铺】 
泥桥 【 羊角埂】 
邓家桥 【 茶塘铺】 
袁家要桥
黑桥
斗门桥
长板桥 【 东仓铺】 
德胜桥
杨婆桥
东新桥
杨家桥
水冰桥 【 水冰铺】 
望佛桥
倪郎中桥
富春桥 【 左家桥铺】 
西仓桥
版桥
左家桥
香花桥
雷道桥
复明桥
黑桥 【 鱼行铺】 
洞霄宫桥
醋坊桥
茅家桥
归锦桥
江涨桥
黄家桥
狮子桥
喻家桥
葛婆桥
费家桥
余家桥
羊棚桥
傅婆桥
康家桥
螺蛳桥
北新桥 【 元名中兴永安桥】 
印墓桥 【 正等铺】 
吴家桥
灵芝寺桥
镊子桥 【 涌金门铺】 
惠因桥 【 高丽寺侧】 
长桥 【 净慈寺前旧有桥亭甚壮丽杨蟠诗云皎皎冰壶里天寒六月风水仙来往处三岛忽相通】 
　　仓场库务
　　　诸仓
镇城仓
在余杭门里师姑桥淳佑三年大资政赵公（上与下心）重建
常平仓
在镇城仓东淳佑三年大资政赵公（上与下心）重建
平籴仓
淳佑三年大资政赵公（上与下心）于盐桥之北新桥东岸创建至八年增创凡为二十八敖积米六十余万以二十八字为敖记 【 生民全仰食为天百万人家聚日边官有积仓平籴价满城和气乐丰年】 每岁敛散以平市价又置硙坊春治精善而以予民岁亏本钱巨万常用他钱补之都民实戴其惠利与公所置百万仓于足国足民之计皆前所未有也
都盐仓
元在天宗门里淳佑三年府尹赵公（上与下心）重建于艮山门外
　　　诸库
军资库
在府衙门之左淳佑五年府尹资政赵公（上与下心）重建
回易库
在丰乐桥南嘉熙元年府尹尚书赵公与欢重建
常平库
元在军资库内淳佑五年改属通判南厅
公使钱库
在府衙之东
公使酒库
元在府衙之西淳佑六年府尹资政赵公（上与下心）于府治西教场东北门外建立
甲仗库
元在府衙之东淳佑六年移在教场东北角建立
安抚司激赏库
在府治左
架阁库
在府衙北
祇备库
什物库
轿担库
并在教场内
醋库
在府城内外凡十有二所
　　　诸务
楼店务
在府治东中和坊内
市舶务
旧在保安门外淳佑八年拨归户部于浙江清水闸河岸新建牌曰行在市舶务
都税务
在灞头市东大和桥之北
浙江税务
在浙江岸跨浦桥南
龙山税务
在嘉会门外浙江岸龙山之东
北郭税务
在余杭门外淳佑六年府尹资政赵公（上与下心）重建
江涨桥税务
在江涨桥镇市淳佑三年重建
红亭税务
崇新门外久废
　　　诸场
合同茶场
涌金门里今废
城南炭场
候潮门外
城北炭场
余杭门外
抽解竹木场
浙江
（禾康）场
天宗门里今废为盐仓
都作院
涌金门之北
慈幼局
淳佑七年十二月有
旨令临安府置慈幼局支给钱米收养遗弃小儿仍雇倩贫妇乳养安抚端明赵（上与下心）奉行惟谨于府治侧建屋而凡存养之具纤悉毕备其有民闲愿抱养为子女者官月给钱米至三岁住支所全活不可胜数
施药局
淳佑八年五月有
旨令府尹赵（上与下心）以民闲盛暑病者颇多因创局制药命职医分行巷陌诊视与药月为费数万多所治疗十年二月得
旨降钱十万令多方措置以赏罚课医者究心医诊
圣心至仁　诏旨勤恻赵公推广
上恩尤为矜怛是后都民多赴局请药接踵填咽民甚赖之
养济院
一在钱塘县界西石头之北 【 今在宝胜院】 
一在艮山门外
崇寍三年降指挥置居养院安济坊以示
朝廷惠养元元之意至绍兴十三年奉
圣旨令户部措置行下临安府将城内外老疾贫乏不能自存及乞丐之人依条养济遇有疾病给药医洽每岁自十一月一日起支常平钱米至来年二月终 【 每名日支米一升钱一十文小儿半之】 二十五年以后又降指挥更展半月惟临安府奉行最为详备赖以全活者甚众 【 案苏公轼与某宣德书蒙遣人致金五两银一百五十两为赆仪自黄迁汝亦蒙公厚饷当时邻于寒舜尚且辞避今忝近臣尚有余沥未即枯竭岂可冒受又恐数逆盛意非朋友之义辍已移杭州作公意舍之病坊此盖某在杭日所置今已成伦理岁收租米千斛所活不赀故用助买田以养天民之穷者此公家家法故推而行之以资公之福寿某亦与有荣焉想必不讶至于感佩之意与收之囊中了无异也　详此则杭州病坊始置于东坡整备如此而旧失其传故特附载于此】 
漏泽园
二所在钱塘县惠民乡各阔四十余亩一所在仁和县界芳林乡阔七十余亩先是崇寍三年七月三日
指挥置漏泽园以示
朝廷矜恤之意绍兴十四年十二月十三日奉圣旨令临安府先次措置委知佐几察仍造庵屋募僧人主管月给常平钱五贯米一石埋瘗及二百人申
朝廷降紫衣一道继准
指挥令诸路州军依仿临安府已行事理一体措置施行
　　馆驿
　　　樟亭驿
晏殊舆地志云在钱塘县旧治之南五里今为浙江亭 【 白公居易樟亭驿见杨旧诗往恨今愁应殊题诗梁下又踟蹰羡君犹梦见兄弟我到天明睡亦无　樟亭双樱诗云南馆西轩两树樱春条长是夏阴成素华朱实今虽尽碧叶风来别有情　宿樟亭驿诗云夜半樟亭驿愁人起望乡月明何处见潮水白茫茫　郑谷樟亭驿阁诗云故国江天外登临返照间潮来无别浦木落见他山沙鸟晴飞远渔人夜唱闲岁穷归未得心逐片帆还】 
　　　邮亭驿
在朝天门外中间改名天策今为升阳宫
　　　仁和馆
在清湖闸之东绍兴十九年郡守汤鹏举建今废
　　　北郭驿亭
旧在余杭门外北郭税务侧淳佑六年府尹资政赵公（上与下心）重建
临安志卷第八
　山川
盖尝登天目山凭仙坛石屋见山皆西南驰双溪并趋而合于于灊县岝山咢似少驻回望天目曾云中如沈雄古大将按辔其后山大势不可遏少决骤已抵临安县大官山者直培塿耳循而至九锁山盖略为盘礡环以天柱诸峰若蹔止息者已而矗矗赴余杭下武林灵隐山始韶秀而山于是左右分北高峰左转抵葛岭下标以保叔塔右转一支挟南山标以雷峰塔二塔为西湖门户而山特派起为南高峰揵以八蟠慈云诸岭翼为七宝凤凰山昂头布尾若翔而集前界大江乃止吁亦诚异矣犹未为异也又尝自黟歙诸山循行括苍天台皆魁岸崭特至沃州下嶀嵊山渐平衍薄云门会稽浸以镜湖纔少舒畅文峦细巘靡靡至西陵所谓越王山者旁率诸山咸耸亦界江而止吴越两山于是相主宾而淛河衡贯焉然后瞿然叹曰山川无情也而天以是为巧天非能巧也而气以是为会然则气之所会天不知其为巧山川不知其为情彼太行黄河嵩洛雍渭之势可坐想也夫杭之山川其美众矣大较当以是观之叙山川第四
　　城内诸山
　　　凤凰山
祥符旧经云在城中钱塘旧治正南一十里下瞰大江直望海门山下有凤凰门有雁池赵清献公抃诗云老来重守凤凰城是也 【 详见中和堂】 其右山巅有介亭石笋林立最为怪奇旧传钱武肃王凿山见怪石排列两行如从卫拱立趋向因名排衙石及刻诗石上第二峰有白塔塔西有小径青石崔嵬夹道皆峭壁中穿一衕通人往来名曰石衕好事者多题名其闲熙寍中郡守祖无择对排衙石作介亭天风泠然有缥渺凭虚之意 【 苏公轼有登介亭饯杨杰次公诗篮舆西出登山门嘉与我友寻仙村丹青明灭风篁岭环佩空响桃花源郡人谓介亭山上为桃源路前朝欲上已蜡屐黑云白雨如倾盆今晨积雾卷千里岂畏触热生病根在家头陀无为子久与青山为弟昆孤峰尽处亦何有西湖镜天江抹坤临高麾手谢好住清风万壑传其言风回响答君听取我亦到处随君轩　登介亭次刘景文韵泽国梅雨余衰年困蒸溽高堂磨新砖颇觉利腰足松根百尺井雨绠飞净渌流觞聚儿童一笑为捧腹清风信可驭刚气在（上山下品）麓始知共此世物外无三伏长歌入云去不待弦管逐西湖真西子烟树点眉目涛江少酝藉高浪翻雪屋俛仰拊四海百世飞鸟速远追钱氏余近吊祖侯躅吾生如寄耳寸晷轻尺玉谁似刘将军逸韵谢边幅千言一挥手五车不再读春岩彩鸡舞月峡哀猿哭朝先啼鸯起暮与寒螀续我老废吟哦赖君时击触从今事远览发轫此幽谷清游得三昧至乐谢五欲莫作狂道士气压刘师服　又登介亭次袁公济韵昏昏堕醉梦奈此六月溽君诗如清风吹我朝睡足登临得佳句江白照潮渌袖手犹不言默稿已在腹是时风雨逼蔼蔼云归麓疏星带微月金火争见伏惜哉此清景变灭不可逐归来读君诗耿耿犹在目却思少年日声价争场屋文如翻水成赋作乂手速秋风起鸿雁我亦继华那知君蹭蹬独泣荆山玉相见南新道青衫垂破幅早知事大谬恨不十年读莫嫌冯唐老终胜贾谊哭今年复为僚旧好许重续升沈何足道等是蛮与触共为湖山主出入穷涧谷众驰君不争人弃我所欲何时神武门相约挂冠服　丘浚字道源题圣果寺祖公介亭诗金商肃肃淬龙渊白晓挥开东北天天孙引下悲翠烟层层堆列参井边便于祼壤蟠危巅城雉岧峣暗接连地祇欲夸融结权藓花破蛰虫迁皮刳骨露判混元一支一节相贯穿洞庭波浪彻底干驱来不用暴秦鞭大者臲祪下腾骞尊卑叙立鸿雁联欲觐曜宝礼法专貘豹甝虎竞差肩禀命踧蹜未敢前精神张旺腰挛拳霸臣纳土穷海堧怪状埋没几百年中和有美既争先磷磷丹漆排雕椽太守择之继曩贤念此嵌空清且坚遽于峭绝刱墀轩名之以介非徒然介是长男变初世六二爻辞蕴深秘重门待暴乃其卦未兆未萌堪畏避公性中正仍尽瘁悔吝何忧忧道义道义兴行王纲备乃是择之之本志平湖巨浸六幕宽此时非独图宴（上喜下心）暑月芙蓉秋月涛截断风光千百里鹏云沆瀣南北透离朱瞪目旷倾耳料公岂恋苇苕地才业施为自兹始或借前箸或赤棰式遏蛮戎顺文轨炎上润下火兼水无燥无烈抚圯毁张衡巧制尘灰累八虬困睡金丸止劝公速为苍生起起辅垂裳　圣天子永永勋庸辉信央此亭万古镇星纪】 
山上旧有圣果院 【 今废】 侧有梵天院
　　　吴山
祥符图经云在城中钱塘县旧治南六里按史记吴人怜伍子胥以忠谏死为立祠于江上因命曰胥山 【 有卢元辅所为碑铭】 太平寰宇记吴山之北有寒泉迸溢清甘不竭今山上有忠清庙 【 祀伍子胥】 天明宫中兴观太史局太岁殿城隍庙承天宫旧有胥山坊今废
横翠阁 【 苏公轼法惠寺横翠阁诗云朝见吴山横暮见吴山从吴山故多态转侧为君容幽人起朱阁空洞更无物惟有千步冈东西作帘额春来故国归无期人言悲秋春更悲已泛平湖思濯锦更看横阁忆峨嵋雕栏能得几时好不独凭栏人易老百年兴废更堪哀悬知草莽化池台游人寻我旧游处但觅吴山横处来】 
　　　七宝山
在天庆观后旧有七宝寺灵寿观在山之麓
　　　宝莲山
在城中与七宝寺相连有宝莲寺
　　　石佛山
在城中旧有僧寺今为都进奏院
　　　瑞石山
旧经云在城中钱塘县旧治之南七里瑞石泉出焉今为粮料院后山
　　　金地山
旧经云在城中钱塘县旧治之南八里上有妙果尼寺 【 今徙于修文坊】 
　　　茆山
旧经云在城中钱塘县旧治之南八里河曰茆山河今蒲桥小河是也山今夷为民居 【 钱塘县崇化乡亦有茆山与丫头山（病去丙改）山相连】 
　　　浅山
在漾沙坑今杨府前对山
　　　宝月山
旧有宝月寺 【 回头和尚造宝月山塔寺废基尚存】 黑龙潭在寺西一名天井山 【 今在中官续氏园】 
　　　峨眉山
旧经云在钱塘旧治之南六里今对秘书省 【 仁和县大云乡亦有峨眉山】 
　　　草坞山
元名草场山旧图经云在城中钱塘旧治之南 【 五里】 
　　　宝山
在吴山之南旧有宝严寺 【 翰林苏公轼同秦仲二子雨中游宝山诗云平明已报百吏散半日来陪二子闲立鹤低昂烟雨里行人出没树林闲　宝山新开径诗云藤梢橘剌原无路竹杖（木）鞋不用扶风自远来间笑语水分流处见江湖回观佛国青螺髻遍踏仙人碧玉壶野客归时山月上棠梨叶战暝禽呼宝山昼睡诗云七尺顽躯走世尘十围便腹贮天真此中空洞浑无物何止容君数百人】 
　　　青平山 【 一作清平】 
在凤凰山之北粮料院之后
　　　狗儿山
在城内丰乐桥之南
　　　竹园山
祥符图经云在城中钱塘县旧治之南五里今在府治之西南其山自吴山一脉隐隐隆起独趋而北阴阳家以为今治所之主山旧属张循王府大资府尹赵公（上与下心）鬻得其地建阁其上平鉴四湖
今上皇帝御书竹山阁扁题以赐
　　　虎林山
旧经云在钱塘县旧治之北半里今钱塘门里太一宫道院高士堂后土阜是或云一名武林 【 祥见太一宫附注】 
　　城南诸山
　　　包家山
在城南近　郊坛泠水峪旧多桃花为春山游览之胜
　　　大慈山
在钱塘县龙山之西有广福金书院虎跑泉
　　　龙山
在嘉会门外去城十里一名卧龙山 【 苏公轼有龙山真觉院瑞香花诗见本寺】 
　　　五云山
旧图经云在钱塘县约高百丈周回一十五里山中有真际院岭上有天井大旱水不竭
　　　定山
旧图经云在钱塘旧治之西南四十七里一百四十步高七十五丈周回七里一百二步太平寰宇记云定山突出浙江数百丈又按郡国志江涛至是辄抑声过此则雷吼霆怒上有可避处行者赖之俗传是海神妇家
　　　秦望山
两朝国史志钱塘有秦望山旧图经云在钱塘县旧治之南一十二里一百步高一百六十丈周回一十里一百步晏殊舆地志秦始皇东游登此山欲度会稽后唐同光中钱氏于秦望山建上清宫有巨石二十余株自然成行名曰金洞门晏殊云近东南有罗剎石大石崔嵬横截江涛商船海舶经此多为风浪倾覆因呼为罗剎 【 罗剎本西域语译云速疾鬼】 每岁仲秋既望必迎潮设祭乐工鼓舞其上李建勋诗曰何年遗禹凿半里大江中白居易诗曰嵌空石面标罗剎压捺潮头敌子胥后改名镇江石五代开平中为潮沙涨没 【 罗隐诗罗剎江边地欲浮是也】 
　　　浮山
旧图经云在钱塘县旧治东南四十里苏轼开河奏云潮水自海门来势若雷霆而浮山峙于江中与渔浦诸山相望犬牙错入以乱潮水洄洑激射其怒百倍沙碛转移状若神鬼虽舟师渔人不能前知其浅深坐视舟船覆溺无如之何今号浮山头最为险处
　　　排山
在钱塘县定山之北乡 【 排山岭在定山南乡属仁和县】 
　　　报山
在钱塘县近庙山
　　　庙山
在钱塘县去城五十里突出江心潮势至此方杀
　　　（土昙）山
在钱塘县去城五十里近庙山在杨村有慈严院 【 寺中有小岳祠自端平闲都人至暮春祠之】 
　　城西诸山
　　　武林山
西汉志会稽郡钱塘注武林山武林水所出祥符旧经云在县西十五里高九十二丈周回一十二里 【 按刘道真钱塘记云吴郡有虎林山昔秦汉闲有白虎常踞于其巅其虎不食生物唯饮涧泉而已郑戬灵隐天竺诗集序云曰猿可呼仁虎不食是也又按契嵩武林志灵隐山一曰武林秦汉号虎林以其栖白虎也晋曰灵隐用飞来故事也唐曰武林避讳也】 又名曰灵隐山 【 钱塘令刘道真钱塘记太子文学陆羽灵隐天竺寺记翰林学士夏竦灵隐寺舍田记翰林学士胡宿武林山天竺寺记皆云武林山即灵隐山也或云钱塘门里太一宫道院后虎林山一名武林山然典籍不载无所考据】 曰灵苑曰僊居山上有五峰曰飞来 【 晏殊舆地志云晋咸和元年西天僧慧理登兹山叹曰此是中天竺国灵鹫山之小岭不知何年飞来佛在世日多为仙灵所隐今此亦复尔邪因挂锡造灵隐寺号为飞来峰　僧慧洪诗云意行忽出门欲留聊植杖云闲飞来峰岿然眉睫上气势欲翔舞秀色无千嶂万物皆我造何从有来往大千等毫末古今归俯仰心知目所见皆即自幻妄如窥镜中容容岂他人像颇怪胡阿师乃作去来想此意果是非一笑声辄放但复临冷泉举手弄清涨　杨蟠诗曰飞来天竺远山秀已含春不遇名僧识千年岂有神　郭祥正诗云谁从天竺国分得一峰来占尽湖山秀最宜烟雨开　梅询诗云竺慧指此峰飞来自灵鹫猿鸟曾未知烟岚尚依旧兴亡谩千古天地岂关纽祗恐舟壑移他年却西走　建安朱继芳诗云元是西天住飞来莫去休未凭仙佛国好似帝王州彼树亦如寄吾生应更浮白猿呼不应松露滴狝猴】 曰白猿 【 在山之离方详具呼猿洞】 曰稽留 【 太平寰宇记云许由葛洪皆隐此山因而忘返故号稽留】 曰月桂 【 僧遵式月桂峰诗序云相传月中桂子尝坠此峰生成大树其华白其实丹一说天圣中天降灵实于此山状如珠玑识者曰此月中桂子也宋之问诗曰桂子月中落　白居易诗云宿因月桂落寺溪之外震山也】 曰莲华 【 钱塘记云峰顶有孤石可四十围顶上四开状似千叶莲花　郡守卢元辅诗云远客偏寻月桂子老人不记石莲花梅询诗云巨石如芙蓉天然匪雕饰盘礡峰顶边婵娟秋江侧涉川试谁探作砺当自惜坐与荣落同贞心未尝易　徐寅游灵隐天竺诗石和云雾莲花气月过楼台桂子馨】 峰之前有合涧曰武林泉 【 西汉晋地理志皆云钱塘有武林山武林水所出东入于海莽曰泉亭晏殊舆地志云武林山钱塘泉出焉顾夷吾山川记云自南徂东临浙江一派谓之灵隐浦】 武林之阴北涧之阳即灵隐寺 【 唐杨巨源送章孝标归杭州诗曾过灵隐江边寺独宿东楼看海门潮色银河铺碧落日光金柱出红盆　潘逍遥宿灵隐寺诗云遶寺千千万万峰满天风雪打杉松地炉火暖黄昏睡更有何人似我慵　孙雄飞灵隐莲花堂诗云堂开金色界梵客为钩帘山影碧侵座水声清遶檐粉云埋石脚珠露泣松髯终拟携孤笛凭栏唤玉蟾　林和靖运使陈学士游灵隐寺寓怀诗云山壑气相合旦暮生秋阴松门韵虚籁铮若鸣瑶琴举目群状动倾耳百虑沈按部既优游时此振衣襟泓澄冷泉色写我清旷心飘飘白猿声答我雅正吟经台复丹井扪萝常遍临鹤盖青霞映玉趾苍苔侵温颜照槁木真性驯幽禽所以仁惠政及物一一深洒翰嶙峋壁返驾旃檀林回眺窣堵峰天半千万寻】 武林之南南涧之阳即天竺寺 【 露隐寺山名也天竺非山名也前代传记止出露隐灵苑武林仙居稽留等五名而无天竺之称所以有寺者隋开皇中大法师真观于飞来峰下造之峰既来自天竺故以名焉灵隐寺隋开皇十五年建大宋天禧四年重兴　白乐天天竺灵隐两寺诗云在郡六十日入山十二回宿因月桂落醉为海榴开黄纸除书到青宫诏命催僧徒多怅望宾从亦徘徊寺暗烟埋竹云香雨落梅别桥怜白石辞洞恋青苔渐出松闲路犹飞马上杯谁教冷泉水送我下山来　天竺南院赠闲元旻清四上人诗云杂芳涧草合繁绿（上山下品）树新山深景候晚四月有余春竹寺过微雨石径无纤尘白衣一居土方袍四道人地是佛国土人非俗交亲城申山下别相送亦殷懃　宿天竺寺诗云野寺经三宿都城复一还家仍念婚嫁身尚系官班潇洒秋临水沈吟晚下山长闲犹未得逐日且偷闲天竺七叶堂避暑诗云郁郁复郁郁郁热何时毕行入七叶堂烦暑随步失檐雨梢霏微窗风正萧瑟清宵一觉睡可以消百疾　权德舆天竺寺诗云香剎西天寺昔游如梦中烟萝迷俗驾猿狖应山童萧飒松阴静欹危石栈通云霞栖半壁丹绀照青空世累悲何已心期惜未同相看极归骑花雨夕蒙蒙　翰林苏公轼闻唐林夫徙灵隐寺寓居诗灵隐前天竺后两涧春淙一灵鹫不知水从何处来跳波赴壑如奔雷无情有意两莫测肯向冷泉亭下相萦回我来钱塘六百日山间暂来不暖席今若欲作灵鹫居葛衣草履随僧蔬能与冷泉作主一百日不用二十四考书中书】 
　　　　亭馆
虚白亭 【 郡守相里公造初建此亭】 
候仙亭 【 韩仆射皋建　白公乐天诗云蹇步随朱绶华缨映白须何因驻衰老只有且欢娱酒兴还应在诗情可便无登山与临水犹未要人扶】 
见山亭 【 给事中卢元辅作张商英诗云帘卷疏烟醉眼开净云飞尽见崔嵬】 
冷泉亭 【 在飞来峰下唐右司郎中杭州剌史河南元藇建长庆三年刺史白居易撰记刻石亭上政和中住山僧惠云增广水池亭前又有小亭郡守毛友以为赘疣命去之记曰东南山水余杭郡为最就郡言灵隐寺为尤由寺观冷泉亭为甲亭在山下水中央寺西南隅高不倍寻广不累丈而撮奇得要地搜胜概物无遁形春之日吾爱其草熏熏木欣欣可以导和纳粹畅人血气夏之夜吾爱其泉渟渟风冷冷可以蠲烦析醒起人心情山树为盖岩石为屏云从栋生水与阶平坐而玩之者可濯足于床下卧而狎之者可垂钓于枕上矧又潺湲洁彻粹冷柔滑若俗士若道人眼耳之尘心舌之垢不待盥涤见辄除去潜利阴益可胜言哉斯所以最余杭而甲灵隐也杭自郡城抵四封藂山复湖易为形胜先是领郡者有相里君造虚白亭有韩仆射皋作候仙亭有裴庶子常棣作观风亭有卢给事元辅作见山亭及右司郎中河南元藇最后作此亭于是五亭相望如指之列可谓佳境殚矣能事毕矣后来者虽有敏心巧目无所加焉故吾继之述而不作长庆二年八月十三日记　曹既明诗云朱檐日转轩总冷碧嶂云低草树香山影倒沈波底月夜阑相对写寒光　张履信诗云水石一栏千僧归四山静携琴谱涧泉　浸夜深冷　僧如璧尝为亭记】 
观风亭 【 唐庶子河东裴常棣造白居易记云五亭相望如指之列】 
袁君亭 【 陆羽记云刺史袁仁敬所造】 
紫薇亭 【 郡守紫薇舍人唐询暇日至灵隐山顾访胜概嘱此建亭因以名之】 
翠薇亭 【 绍兴十三年韩世忠于此建亭后废干道五年郡守右文殿修撰霅川周淙建　张履信翠薇亭晚望诗云朝朝乌北出夜夜乌南归所谋在一食所息在一枝人生竟何得与乌同此机身世忽过虑泉石良自怡月上飞来峰更谁登翠薇】 
石桥亭 【 在武林山中路近翻经台杨蟠见山亭诗云看山坐石亭裴休诗云山断石为桥陆羽寺记又云次青壁槛次涡渚东屿】 
月桂亭 【 在月桂峰下】 
梦谢亭 【 晏殊舆地志晋谢灵运会稽人其家不宜子息乃寄养于钱塘杜明师之舍明师夜梦东南有贤人相访翌旦灵运至故号梦谢亭陆羽记云一名客儿亭在灵隐山闲给事中卢元辅灵隐寺诗云长松晋家树绝顶客儿亭】 
丹灶堂 【 陆羽记云方士葛洪炼丹之所】 
隐居堂 【 晏殊舆地志云陆玮字文该官历上都纳禄隐居于灵隐山闲涧南造隐居堂陆羽二寺记云后汉陆文该学易于隐居堂图淮南王刘安及九师之像于屋壁东西又名九师堂】 
许迈思真堂 【 陆羽二寺记云许迈字远游一名映详具方外门】 
　　　　古迹
石门涧 【 陆羽二寺记云南有巉岩旧有卧龙石横涧中慈云法师种松于此】 
连岩栈伏龙溅 【 过石门涧之南为连岩栈今废伏龙者又连岩栈之次也陆羽二寺记云皆灵隐山泉涧中怪石之状　杨蟠连岩诗云岌岌青松外安知鸟翼孤寒猿三叫罢便是蜀州图　伏龙溅诗云静久波涛散溪深涌乱丝悠悠山下客将见水停时　郭祥正连岩诗云鸟道出云巅云深春更鲜游人莫嗟险一栈与岩连伏龙溅诗云潭心有伏虎急溜和气溅头角何时成敢借风云便】 
青林岩 【 图经云灵隐山在县西一十二里高九十二丈周回一十一里顾夷吾山川记曰灵隐山有林岩龙洞其上悉槠桂凌冬不凋故其林常青也　杨蟠诗云鸟外无行迹寒林引薛萝山中僧已老不信雪霜多　郭祥正诗云青帝留行迹岩前春不归尽从霜与雪君看碧依依】 
理公岩 【 天竺山灵鹫院法堂后有埋公岩在焉陆羽记云晋慧理宴息于下岩下通人往来后有僧于岩上周回鑴小罗汉佛菩萨像慈云法师自葺居天竺寺十有三年访慧理之禅岩吊客儿之山馆是也杨蟠诗云日月岩前鸟秋来不复闻达人今已化名系此山云　郭祥正诗云晋代胡僧理开山第一人欲寻岩下迹猿鸟送余香】 
合涧桥 【 灵山之阴北涧之阳即灵隐寺灵山之南南涧之阳即天竺寺二涧流水号钱源泉遶寺峰南北而下至峰前合为一涧有桥号为合涧桥杨蟠及僧遵式皆有诗】 
呼猿洞 【 陆羽云宋僧智一善啸有哀松之韵尝养猿于山闲临涧长啸众猿毕集谓之猿父又遵式白猿峰诗序云西天僧慧理蓄白猿于灵隐寺诗云引水穿廊步呼猿遶涧跳涧侧有饭猿台寺僧旧施食于此梅询诗云古涧飞白猿寂历不知处风激石上泉僧疑月中树微茫认松雪髣佛横樵路写望增尔思苍苍奈烟雾杨蟠诗云青松愁绝涧日夜自猿吟掌握多相就安知世上心　郭祥正诗云隔涧白猿子呼来验是真一从沧海别唬啸不知春　张履信诗云飞来何处峰木抄夜千尺愁猿唤不（上雁下言）月色同一白】 
岩石室龙泓洞 【 在天竺山灵鹫院理公岩之北晏殊云在灵隐山下吴赤乌二年葛仙翁于此得道舆地志曰有石洞彻浙江下过萧山有采石乳者入其洞闻波浪之声后有人就洞两畔凿住世罗汉十六尊王公随寄慈云法师诗云丹井经台接岩洞是也或云龙泓洞即寿圣院龙井非也蒲宗孟守杭日尝游此洞刻名石上梅询诗云矫矫渊下龙潜神在灵府云卧虽有时泥沙可长处阴崖寒气腥峭壁烟痕古何当救旱暵奋起为霖雨　杨蟠诗云六月千里旱偷泉心亦卑不烦山老祝神物久无思　郭祥正诗云洞口无凡木阴森夏亦寒曾知一泓水会有老龙蟠】 
炼丹井烹茗井 【 晏殊舆地志天竺山下有葛仙翁炼丹井今在下天竺寺藏院又云灵隐山有白少传烹茗井】 
葛坞朱墅 【 晏殊舆地志葛坞在灵隐山吴方士葛玄孝先所居也陆羽寺记云晋葛洪字稚川亦曾居此朱墅者梁隐士盐官朱世卿之别墅　杨蟠葛坞诗云此坞久无色何年朝太真晓耕云下路犹恐是仙民　郭祥正诗云二葛既成仙犹存炼丹处有时化鹤来徘徊不知去　杨蟠朱墅诗云白云今不去惆怅昔人非叶落风前响犹疑踏雪归　郭祥正诗云梁国衰微后征君隐逸时至今风味在试听野猿悲】 
女儿山玉女岩 【 太平寰宇记灵隐山南一石状似人形两髻分明俗谓之女儿山顾野王地志云灵隐山南有玉女岩旧志载翰林苏公轼尝爱玉女洞中水既致两缾恐后复出而为使者见绐因破竹为契使寺僧藏其一以为往来之信谓之调水符诗曰欺谩久成俗关市有契繻谁知南山下取水亦置符古人辨淄渑皎若鹳与凫吾今既谢此但视符有无常恐汲水人智出符之余吾防恐无及存置为长吁】 
醴泉 【 陆羽寺记大历六年忽出醴泉酌之疗疾又有卧犀泉】 
　　　北高峰
灵隐寺后山是也塔记云唐天宝中邑人于北高峰建砖塔七层会昌中塔废毁大中复兴武肃王懿王皆重修之至道二年雷霆火爇重立葬以古佛舍利淳化以后屡修元丰以来长老圆明大师重修建 【 起居舍人姚铉诗云高塔屹高峰上与苍旻接○翰林苏公轼游高峰塔言游高峰塔蓐食治野装火云秋未衰及此初旦凉雾霏岩谷暗日出草木香嘉我同来人久便云水乡相劝小举足前路高且长古松攀龙蛇怪石坐牛羊渐闻钟磬音飞鸟皆下翔入门空无有云海浩茫茫惟见聋道人老病时绝粮问年笑不答但知穴藜床心知不复来欲归更彷徨赠别留疋布今岁天早霜○杨蟠诗云杳杳孤峰上寒阴带远城不知山下雨奎斗自分明○郭祥正诗云翠出诸峰上湖边正北看夜深云雾散独卧斗杓寒○契嵩武林山记云高峰之东曰屏岭西者香炉峰】 
　　　白云峰
上天竺山后最高处谓之白云峰于是寺僧建堂其下谓之白云堂山中出茶因谓之白云茶东坡居士有和茶诗云白云峰下两枪新谓此也 【 杨蟠诗云万顷田闲雨多从顶上生野人犹不足常拟凿为平○郭祥正诗云湖上峰争碧此峰藏白云云光连月色鸥鹭亦迷群】 
　　　南高峰
在南山石坞烟霞山后高崖峭壁怪石尤多北望晴烟江湖接目峰下出寒水石山中人竞采之捣为齿药上有砖塔高可十丈相传云天福中建崇寍二年仁王寺僧修懿重修 【 杨蟠诗云日气层层秀连山万丈孤崔嵬天上影一半入江湖○郭祥正诗云岌岌穿南斗层层瞰下方揭名湖海顶半夜挂朝阳○著作曹棐登南山塔诗云平生登塔与登楼乱尽乡心送尽愁试上南山山下塔依前怀古与悲秋】 
　　　孤山
祥符旧经云去钱塘旧治四里湖中独立一峰圆法师铭曰群山四绝秀出波心旧有报恩院观音智果院广化寺码瑙宝胜院自唐以来题咏特甚 【 唐张佑诗云楼台耸碧岑一径入湖心不雨山长润无云水自阴断桥荒藓合空院落花深犹忆西窗月钟声出北林○白乐天西湖晚归望孤山寺诗云柳湖松岛莲花寺晚动归桡出道场卢橘子低山雨重栟榈叶战水风凉烟波淡荡摇空碧楼殿参差倚夕阳到岸请君回首望蓬莱宫在水中央又孤山寺遇雨诗云拂波云色重洒叶雨声繁水鹭双飞起风荷一向翻空蒙连北岸萧飒入东轩或拟湖中宿留船在寺门○林和靖孤山寺诗云峰水树南朝寺祇隔丛篁作并邻破殿静披虀臼古斋房闲试酪奴春白公睡阁幽如画张佑诗牌妙入神乘兴醉来拖木屐翠苔苍藓石磷磷又孤山寺端上人房写望云底处凭栏思渺然孤山塔后阁西偏阴沈画轴林闲寺零落棋枰葑上田秋景有时飞独鸟夕阳无事起寒烟迟留更爱吾庐近祇待重来看雪天又孤山后写望云水墨屏风状总非作诗除是谢元晖溪桥袅袅穿黄落樵斧丁丁斫翠微返照未沇僧独往长烟如淡鸟横飞南峰有客锄园罢闲倚篱闲忘却归又孤山雪中写望云琼树瑶岑掠眼新鲜（风炎）时复扬珠尘此中自是蓬莱阙何处更寻姑射人○苏东坡腊日游孤山访惠勤惠思二僧诗云天欲雪云满湖楼台明灭山有无水清出石鱼可数林深无人鸟相呼腊日不归对妻孥名寻道人实自娱道人之居在何许宝云山前路盘纡孤山孤绝谁肯庐道人有道山不孤纸窗竹屋深自（左火右上而下大）拥褐坐睡依团蒲天寒路远愁仆夫整驾催归及未晡出山回望云木合但见野鹘盘浮图兹游淡薄欢有余到家恍如梦遽遽作诗火速追忘逋清景一失后难摹○杨蟠诗云袅袅云中路沧波四面开诗人吟不得唤作小蓬莱○郭祥正诗云尘寰千障合月窟一峰孤欲识僧归处飘然一宝珠○叶梦得记张景修与吾同为郎夜宿尚书新省之祠曹厅步月庭下为吾言往尝以九月望夜道钱塘与诗僧可久泛四湖至孤山已夜分是岁早寒月色正中湖面渺然如镕银傍山松桧参天露下叶闲薿薿皆有光微风动湖水晃漾与林叶相射可久清（痊去全改瞿）苦吟坐中凄然不胜寒索衣无所有以空米囊覆其背谓平生得此无几吾为作诗记之云霜风猎猎将寒威林下山僧见亦稀怪得题诗无俗语十年肝膈湛寒辉此景暑中想象亦可一洒然也】 今为
御苑凉堂旁建延祥观
　　　　古迹
柏堂 【 陈文帝天嘉二年建广化寺尝植二柏其一已枯苏公轼作孤山二咏序云柏二株其一为人所薪山下老人自为儿时见其枯矣然坚悍如金石愈于未枯者僧志诠作堂于其侧名曰柏堂堂与白公居易竹阁相连属作二诗记之柏堂诗云道人手种几生前鹤骨龙姿尚宛然双干一先神物化九朝三见太平年忽惊华厦依岩出乞与佳名到处传此柏未枯君记取灰心聊伴小乘禅○杨蟠诗零落雪霜后犹含千载春一株化为石谁是种时人】 
竹阁 【 白公居易诗晚坐松詹下宵眠竹阁闲清虚当服药幽独抵归山巧未能胜拙忙应不及闲无劳别修道即此是元关○苏公轼诗海山兜率两茫然古寺无人竹满轩白鹤不留归后语苍龙犹是种时孙两丛恰似萧郎笔千亩空怀渭上村欲把新诗问遗像病维摩吉更无言】 
处士林逋庐 【 和靖孤山小隐诗竹树遶吾庐清深趣有余鹤闲临水久蜂懒得花疏酒病妨开卷春阴入荷锄尝怜古图画多半写樵渔猿鸟分清绝林萝拥翠微步穿僧径出肩掩道衣归水墅香酤熟烟崖早笋肥功名无一点何处更忘机园并夹萧森红芳堕翠阴昼岩松鼠静春堑竹鸡深岁课非无木家藏独有琴颜原遗事在千古壮闲心门径独萧然山林屋舍边水风清晚钓花日重春眠苒苒苔衣滑磷磷石子圆人寰诸洞府应合置闲仙又小隐诗云道着权名便绝交一峰春翠湿衡茅庄生已惯鸱鸢吓杨子休讥蝘蜓嘲潏潏药泉来石窦霏霏茶霭出松梢琴僧近借南熏谱且并闲功子细抄鲁望亡来己百年又生吾辈在林泉谁知隐遯为高尚敢道文章到圣贤月界晓窗琴岳润竹摇秋机墨云鲜南塘一霎霏微雨更拥渔蓑上钓船又云山水未深猿鸟少此生犹拟别移居直过天竺溪流土独树为桥小结庐○山园小梅诗众芳摇落独暄妍占断风情向小园疏影横斜水清浅暗香浮动月黄昏霜禽欲下先偷眼粉蝶无知合断魂幸有微吟可柑狎不须檀板共金樽剪绡零落点苏干向背稀稠画亦难日薄纵甘春至晚霜深应怯夜来寒澄鲜祇共邻僧惜冷落犹嫌俗客看忆昔江南旧行路酒旗斜拂坠吟鞍数年闲作园林主未有新诗到小梅摘索又开三两朵团圞空遶百千回荒邻独映山初尽晚景相禁雪欲来寄语清香少愁结为君吟罢一衔杯○吟怀长恨负芳时为见梅花辄入诗雪后园林纔半树水边篱落忽横枝人怜红艳多应俗天与清香似有私堪笑胡雏亦风味解将声调角中吹○范文正公仲淹寄和靖处土诗片心高与月徘徊岂为千锺下钓台犹笑白云多事在等闲为雨出山来○鲍当题林和靖隐居湖水春来绿山云夏亦繁何如隐君子长啸掩柴门○苏公轼书和靖诗后云吴侬生长湖山曲呼吸山光饮湖渌不论世外隐君子贩夫俚妇皆冰玉先生可是绝俗人神清骨冷无由俗我不识君曾梦见瞳子了然光可烛遗篇妙字处处有步遶西湖看不足诗如东野不言寒书似西台差少肉平生高节已难继将死微言犹可录自言不作封禅书更肯悲吟白头曲我笑吴人不好事好作祠堂傍修竹不然配食水仙王一琖寒泉荐秋菊】 
巢居阁 【 杨蟠诗昔日巢居客今为天上仙文章流海内几杖葬山前】 
和靖处士祠墓
金沙井 【 阳蟠诗细细沙痕落流金在井泉山人邀我饮化骨共为仙】 
码瑙坡 【 杨蟠诗石径生光怪传流码瑙坡天人曾布地此物至今多】 
四照阁 【 郑獬诗湖山天下之绝境群山绕湖千百重碧笋四插明镜缘此阁正落明镜中当轩不置窗与槛湖光山翠还相通侧耳似闻天仙语接手便欲翻常空】 
六一泉 【 孤山僧惠勤尝游六一先生欧阳公之门东坡守郡日见讲堂之后孤山之趾有泉汪然甚白而甘因名曰六一泉以表思公之意且为之铭】 
　　　粟山
晋书隋书地理志余杭郡有粟山祥符经云在钱塘县西一十七里高六十二丈周回一十八里二百步太平寰宇记云山下有飞泉二里又云有石杵阔二丈长一丈四尺吴大帝刻云黄武二年岁次戊午 【 吴志黄武二年乃癸卯岁不同】八月三日十二字余即湮没今在东墓岭侧
　　　巨石山 【 一名石甑山】 
隋书地理志钱塘有石甑山山头有巍石如甑然太平寰宇记在钱塘县旧治南三里祥符经云高六十三丈周回二十三里一百步郡国志云上有七层古塔妙绝人工山北有落星二石吴越王钱氏号寿星宝石山后改为巨石山罗隐封石记云或耸秀而层排巨石或岧峣而朝挹众山 【 按祥符经寺院门定业院山与巨石山虽相连而相去甚远有二石甑山未详】 
　　　巾子峰
在钱塘门外旧志云在梵天院后形如巾帻 【 和靖林逋诗云巾子山头乌白木微霜未落叶先红○杨蟠诗云首出群山内晴窗几处看不因风雨折开槛满溪寒○郭祥正诗云嵯峨插天顶寒翠洒湖光吟寒摇艇子犹疑漉酒香○西湖胜迹事实云在寿星寺后详前诗首出群山嵯峨插天之句则高峻可知寿星寺后有一石高丈许周回三四丈形如巾帻恐因得名尔】 
　　　南屏山
在兴教寺后怪石秀耸松竹森茂闲以亭榭中穿一洞崎岖直上石壁高崖若屏障然故谓之南屏有摩崖刻司马温公家人卦大学中庸碑 【 杨蟠诗云日落游人散山寒起树声玲珑石上穴处处有云生○郭祥正诗云真山反如假迭径入云屏不借湖光洗朝朝拨黛青余见寺】 
　　　小南屏山
在广教院后怪石玲珑有若屏障
　　　慧日峰
在净慈寺后今有慧日阁
　　　雷峰
在净慈寺前显严院有宝塔五层傅收西湖胜迹云昔郡民雷就之所居故名雷峰庵世传此峰众山环绕故曰中峰 【 林和靖有中峰望北山一诗云拂石玩林壑旷然空色秋归云带层巘疏苇际苍洲固是堪长往何为难久留庶将濠上想聊作剡中游又中峰诗云中峰一径分盘折上幽云夕照全村见秋涛隔岸闻长松苍古翠衰药动微熏自爱苏门啸怀贤事不群】 
　　　鸡笼山
在龙井风篁岭侧形高而圆有若鸡笼然
　　　霍山
在钱塘门外有张王庙岁仲春八曰倾城士女咸集焉
　　　赤山
在钱湖门外厥土赤埴上有惠因院 【 俗呼高丽寺】 对有玉岑峰
　　　玉岑山
在钱湖门外惠因寺相对一峰耸出众山缭绕石中有古木倒垂森翠可爱
　　　鸦鸡峰
在西山崇因报德院有怪石状类鸦鸡
　　　卓笔峰
在灵隐无垢院有石笋形如笔葛沣帝都赋云峰曰卓笔
　　　花家山
三贤堂后相对在大麦岭山后一名蛇山
　　　月轮山
在龙山左右形圆如月故名
　　　马鞍山
在儿门武状元坊步司左军后形如马鞍故名
　　　灵石山 【 一名积庆山一名灵石坞】 
在西山放马场侧有崇因报德院古迹灵石旧曾有祥光现故名 【 杨蟠诗云石冷云长挂林寒鸟未栖青松花自发不使后人迷○郭祥正诗灵石山前路山深寺更深不知明月去空惜白云沈】 
　　　仙姑山
在钱塘门外东山衖
　　　西观音山
在钱塘门外王家桥试院后山是也
　　　龙门山
在钱塘县西溪之钦贤乡地高峻上存龙池寺
　　　观山黄杜山了头山茆山筱山杨梅山
祥符经云在钱塘县崇化乡第七都众山接连高一百五十丈周回三十五里
临安志卷第九
　山川
　　城东诸山
 临平山
祥符经云去仁和县旧治五十四里山高五十三丈周回十八里九域志晋武帝时吴郡临平山岸崩出一石鼓击之无声张华曰可取蜀桐刻作鱼而扣之声闻数里山上有塔有龙洞蛎洞 【 事具诸洞】 有天井 【 在山之顶旧经云方阔约二丈积水深八尺虽旱未常涸】 下有东岳庙景星观峙立两旁又有藕花洲即鼎湖也 【 苏公轼舟过临平次杭人裴维甫韵余杭门外叶飞秋尚记居人挽去舟一别临平山下路五年云梦泽南州凄凉楚地缘吾发邂逅秦淮为子留寄谢西湖旧风月故应时许梦中游○苏公轼雪霁过临平邈师房会陈烈少府题诗云落帆古戍下积雪高如址强邀诗老出疏髯散飕飕僧房有宿火手足渐和柔静士素寡言相对自忘忧铜炉擢烟穗石鼎浮霜瓯征夫念前路急鼓催行舟我行虽有程坐稳且复留大哉天地闲此生得浮浮○僧道潜诗风蒲猎猎弄轻柔欲立蜻蜓不自出五月临平山下路藕花无数满汀洲○沈金部汝谐诗云山势分明饮水鼍孤西转郁嵯峨不须探问山童药且揖朝来爽气多】 
　　　桐扣山
在仁和临平山之西因山岸出石鼓张华取蜀桐木刻作鱼形而扣之声闻数里故名之曰桐扣山
　　　皋亭山
唐书地理志钱塘县有皋亭山祥符经云今属仁和县在县之东北二十里高百余丈出云则雨
寍宗皇帝御书三字扁于华严寺之山腰有崇善灵慧王之祠名半山庙旁有水瓮及桃花坞
　　　青龙山
在皋亭山之东高七十余丈山脊苍翠偃曲如龙
　　　母山
在皋亭山东北约高一百余丈比众山独高张翼左右如母顾子因以名之
　　　佛日山
在母山之东北高六十余丈中有古杀名佛慧东坡少游杨杰司马才仲范石湖皆有留题 【 详具佛慧寺】 
　　　石膏山
太平寰宇记在钱塘县旧治之西五十七里钱塘记云出石膏色若雪又县治亥地有狱狱中产石膏雨霁时出药用为最一名稽留山无毒兽恶虫 【 太平寰宇记】 
　　　黄鹤山
祥符经云在仁和县旧治东北三十八里寰宇记旧有黄鹤楼今佛日山之北是矣高约百余丈巅有龙池一名渥洼北坞有龙洞石裂为路深险不可视山之腰有黄鹤仙洞外甚狭中可容数人深杳而黑时有樵牧爇松明而入愈远疑有龙在焉池出云必雨又有潭在山之东 【 故老相传有诗云但看黄鹤山顶云化作白龙潭上两或谓参寥子作】 
　　　超山
在仁和县之东北六十里永和乡高三十七丈周二十里
　　　亭市山
郡国志云杭州亭市山余石乡亭市村人悉作大瓮今谓之浙瓮是此地所出 【 太平寰宇记】 
　　　龙珠山
在仁和县肇元乡五都高约六七丈形圆象珠与皋亭山黄鹤众山相望一名巧山
　　　泰山
在仁和县南鲍山之北高约十五六丈山下有居民可三百户名泰村
　　　大旗山
在仁和县黄鹤之北高约五十余丈有青草坞山下居民可二百户名大旗村
　　　南鲍山
在仁和县南山之北高约十余丈山下有村名南鲍
　　　南山
在仁和县大旗山之北高约四十余丈东南与佛日山夹境有杜牧邬累累数冢世传杜牧墓碑碣亡踪
　　　太婆山白岩山
在钱塘县
　　　方山
在钱塘县崇化乡高三十丈
　　　全山
在钱塘县孝女乡高一十五丈周四里
　　　苎山
在钱塘县孝女南乡高一十丈周回五里
　　　杨山
在钱塘县孝女南乡高二十丈周回六里
　　　唐墓山
在钱塘县孝文南乡高一十五丈周回八里 【 故老相传云昔有孝女唐丑娘年十二三母病笃因取肝救母病愈而丑娘以疮口入风而亡里人美其孝故以唐墓名其山旧志作唐墓非也】 
　　　近山
在钱塘县灵芝乡第四都高十丈周回一里
　　　大遮山乌尖山
在钱塘县孝女北乡接连余杭县及安吉州武康县界高三百丈
　　　饮马山
在钱塘县高二十丈周回二里
　　　安乐山
在钱塘县高三十丈周回三里山上有石八郎祠
　　　有山石壁山龙驹山法华山
在钱塘县东至西堰桥西至钦贤乡群山连接约高四十余丈占十余里 【 石壁山上有尊司土地】 
　　　三峰山
在仁和县北四十里东山高一十五丈周五里西山高一十八丈周四里南山高一十二丈周一里
　　　洛山
在仁和县北四十四里高五十八丈周一十八里
　　　峨眉山 【 城内亦有山曰峨眉】 
在仁和县北七十里大云乡高一十八丈周六里
　　　乌头山
在仁和县肇元乡青龙山之东高八十余丈峰锐而秀
　　　石姥山
在乌头山之东高五十余丈有岭南接运河塘赤岸岭之西有真珠坞少宰刘正夫葬此山
　　　独山
在仁和县治之北大云乡约高数十丈晴出云则雨雨出云则晴里人占之屡验下瞰横溪回环皆水荡
　　　赭山
旧图经云在仁和旧治东北六十五里滨海产盐有盐场
　　　马嗥山
郡国志昔吴伐越至此山遇大风车破骑死有马嗥呼求其主遂名之 【 太平寰宇记】 
　　　金鹅山
郡国志此山鸣则县出贵人上古防风氏尝居此山下有风渚古鄋瞒国也 【 太平寰宇记】 
　　城内外诸岭
　　　八蟠岭
在今大内之后
　　　万松岭
旧图经云在钱塘旧治正南到县一十里岭上夹道栽松白居易夜归诗云万株松树青山上十里沙堤明月中翰林苏公轼蜡梅诗亦有万松岭下黄千叶之句今在
大内之西皆为第宅居层垒襞积直至巅顶焉
　　　铁冶岭
在城内步帅衙左虎翼营之东
　　　紫坊岭
在城内瀁沙坑骐骥院教驳营之西七官宅侧
　　　骆驼岭
在城内粮料院巷之南岭下有市里人呼小灞头
　　　慈云岭
在方家峪于诸山岭中最为崷（山卒）傍为郊坛其内实为凤凰山之门户捍蔽焉 【 尚书比部郎官杨庙(讳诗)云左右眄江湖游人憩半途山高步步上何用叹崎岖○杨蟠诗落日愁飞雨云中一线明西湖将尽处忽见大江横○郭祥正诗峻极分南北见湖仍见江游人倦登陟飞鸟自双双】 
　　　风篁岭
在钱塘门外放马场西路通龙井祥符旧经云在钱塘旧治西南一十五里岭巅最高峻元丰中僧辨才师淬治修篁怪石风韵萧爽因名曰风篁苏公轼尝诣师师送至岭上因举远公过虎溪事师笑曰杜子美不云乎与子成二老来往亦风流因作亭岭上名曰过溪亦曰二老苏公赋诗纪之又探梅诗有问讯风篁岭下梅介亭诗有丹青明灭风篁岭之句 【 苏公二老亭诗日月双转毂古今同一北惟此鹤骨老凛然不知秋去住两无碍人天争挽留去如龙出穴雷雨卷潭湫来如珠还浦鱼鳖争骈头北生暂寄寓常恐名实浮我比陶令愧师为远公优送我还过溪溪水当逆流聊使此山人永记二老游大千在掌握寍有离别忧】 
　　　　龙井
本名龙泓吴赤乌中葛洪炼丹于此道西湖南山登风篁岭涧泉决决与幽花野草延缘山磴更上岭背岩壑林樾皆老苍而西湖已蔽掩不可见气象愈清古岩骨棱瘦中涵一泓清澈翠映即之凄然相传有龙在焉触石为云祷者辄应因建龙祠加以封号傍有亭曰德威亭 【 旧云龙井亭东坡书扁】 过归隐桥入寿圣院 【 今为广福院】 山有狮子峰萨埵石 【 余具本院】 秦少游观为米元章芾书 【 记曰龙井旧名龙泓吴赤乌中方士葛洪曾炼丹于此事见图记其地当西湖之西浙江之北风篁岭之上实深山乱石之水泉也每岁旱祷雨于他祠不获则祷于此有祷辄应故老相传以为有龙居之然泉者山之精气所发也西湖深靓空阔纳光景而涵烟霏菱芡荷花之所附丽鱼鸟虫之所依凭慢衍而不迫纡徐以成文阴晴之中各有奇态而不可以言尽也故岸湖之山多为所诱而不克以为泉浙江介于吴越之闲一昼一夜涛头自海而上者再疾击而远驰兕虎骇而风雨作过者摧当者坏乘高而望之使人毛发尽立心掉而不禁故岸江之山多为所胁而不暇以为泉惟此地蟠幽而踞阻内无靡丽之诱以散越其精外无豪捍之胁以亏疏其气故岭之左右大率多泉龙井其尤者也夫蓄之深者发之远其养也不苟则其施也无穷龙井之德盖有至于道者则其为神物之托也亦奚疑哉元丰二年辨才法师元静自天竺谢讲事退休于此山之寿圣院院去龙井一里凡山中之人有事于钱塘与游客之将至寿圣者皆取道井旁法师乃即其处为亭又率其徒以浮屠法环而咒之庶几有慰夫所谓龙者俄有大鱼自泉中跃出观者异焉然后知井之有龙不谬而其名由此益大闻余是岁自淮南如越省亲过钱塘访法师于山中法师策杖送余于风篁岭上指龙井曰此泉之德至矣美如西湖不能淫之使迁壮如淛江不能威之使屈受天地之中资阴阳之和以养其源推其绪余以泽于万物虽古有道之士又何以加于此盍为我记之余曰唯三年八月日高邮秦观记○秦少游题名○元丰二年秋后一日余自吴兴道杭东还会稽龙井有辨才大师以书邀余入山比出郭日已夕航湖至普寍遇道人参寥问龙井所遣篮舆则曰以不时至去矣是夕天字开霁林闲月明可数毫发遂弃舟从参寥杖策并湖而行出雷峰度南屏濯足于慧因涧入灵石坞得支径上风篁岭憩于龙井亭酌泉投石而饮之自普寍凡经佛寺十五皆寂不闻人声道傍庐舍或灯火隐显草木深郁流水激激悲鸣殆非人闲之境行二鼓矣始至寿圣院谒辨才于潮音堂明日乃还高邮秦观题○坡仙至钱塘特与辨才师为世外交师归老龙井坡为作二老亭诗一时名胜多与之游瑰词藻翰衣被泉石至今枯槎断壁闲奕奕飞动独少游记文得元章书二妙相辉宜耀不朽而寺失其传好事者閟然不满绍定己丑得真迹于户书胡公槻印以他米书不谬每念镵之寺中以苴放轶一日语京尹赵公公敛衽曰前贤之胜韵不续实遗吾邦羞寺于何有亟访坚（王民）刻之且捐钱百万田廾住山宗炳建楼植钟新缁宇之弊于是龙井之胜若前贤之媺如创见然余每爱少游支笻步月敲辨才门夜半清语殆非人闲世今留题中写涧谷经行登危憩寂之境冲烟破暝之态溪潺林影断续隐见虽善画不能及题识犹尔况记乎虽然微尹公好古博雅则斯记未必遇虽遇未必遽赫然在人目余幸记之遇显之速也于是借石咫书其颠末绍定辛卯三月望日四明郑清之文叔跋】 
　　　分金岭
在钱塘县旧治西南到县六十里
　　　滕村岭
在钱塘县旧治西南到县五十里
　　　青木岭
在钱塘县旧治之西到县四十里
　　　狗头岭
在钱塘县旧治之北到县五十里
　　　五岭
在龙山之北
　　　徐村岭 【 一名姜擦子岭】 
在钱塘县定山北乡
　　　白塔岭
在钱塘县龙山之东
　　　礌马岭
在钱塘县定山北乡
　　　牛坊岭
在钱塘县定山北乡
　　　牌山岭
在钱塘县定山南乡
　　　大麦岭
祥符经云在钱塘旧治西南到县一十五里今与步司右军寨相连路通放马场旧多种麦因以名焉 【 蓦之义非】 岭之巅有观音阁对山有苏轼王渝杨杰张壔元佑五年三月二日同游三竺过麦岭题名刻石
　　　葛岭
祥符经云钱塘县旧治之西到县一十里葛仙翁尝炼丹于此今有上清宫按傅收古迹事实宝云寺庵之顶有初阳台寺西仙翁往来之处又谓之葛岭岭有毳严 【 在禅宗院山内】 
　　　栖霞岭 【 一名剑门岭一名剑门关】 
在钱塘门外苏堤显明院之北旧多桃花开时如蒸霞故以栖霞目之岭下有岳鄂王飞墓 【 过岭通扫帚坞】 
　　　（施去方改马）巘岭 【 旧志作（施去方改马）苑岭在钱塘县旧治西十里今在九里松之东】 
　　　臙脂岭
在九里松曲院路之西土色独红因以名之路不险峻过岭则通大小麦岭
　　　石人岭 【 一名冯公岭】 
在灵隐寺之西路有石人卧于侧故名岭极高峻过岭则通西溪
　　　东墓岭
在灵隐寺之西去城二十余里路极险峻
　　　大青岭
在东墓岭之南
　　　郎当岭
在大青岭之南
　　　黄泥岭
在行春桥水竹坞步司前军寨之南
　　　歌樵岭
在钱塘县大慈山坞按传收钱塘胜景事实云歌樵岭在祖塔左右 【 祖塔乃法云院杨蟠诗云衣冠仁义少敢忽岭边人亦恐修荣达行歌自负薪○郭祥正诗云岭上听樵歌歌声云外过尽穷斤斧力不道得樵多】 
　　　石姥岭
在仁和肇元乡高五十余丈
　　　灌肺岭狗儿岭
在中瓦南大街及教睦坊北旧有坡阜因以为名
　　诸洞
　　　青衣洞
在城内三茅观后故老相传昔人行至洞口有青衣童子问之不应良久入洞逐之不见闻风雨之声毛发悚栗而出
　　　罗汉洞
在敕令所北旧有金文院迭石为洞塑罗汉于其中后为酒库洞废名存
　　　金星洞
在正觉院后洞中生金星草因此得名 【 政和中废入神霄宫】 
　　　风水洞 【 一名恩德洞】 
祥符经云钱塘县旧治五十里在杨村慈严院洞极大流水不竭顶上又有一洞过立夏清风即自内出立秋则止故名风水洞洞内石子各有红点如丹持出即隐置于内复然此其异也
本朝名贤题咏 【 林公逋云平昔常闻风水洞重山复水去无穷因缘偶入云泉路林下先闻接客钟○赵公抃云风穴有声连水洞听风观水暂闲身杭州未入从容甚且与南山作主人○苏公轼诗并序往富阳新城李节推先行三日留风水洞见待云春山磔磔鸣春禽此闲不可无我吟路长漫漫傍江浦此闲不可无君语金鲫池边不见君追君直过定山村路人皆言君未远骑马少年清且婉风岩水穴旧闻名只隔山溪夜不行溪桥晓溜浮梅萼知君系马岩花落出行三日尚逶迟妻奴怪骂归何时世上小儿夸疾走如君相待今安有○又和李节推二首云山前乳水洗尘凡山上清风桧舞杉细细龙鳞铺乱石团团羊角转空岩冯夷窟宅非梁栋御寇车舆谢辔衔世事渐坚吾欲去永随二子脱讥谗○风转鸣空冗泉幽泻石门虚心闻地籁妄竟觅桃源过容诗难好居僧语不繁归瓶得冰雪清冷慰文园○右丞苏公辙和子瞻题风水洞诗云风送江湖满洞天洞门可听入无缘士囊郁怒声初散石齿聱牙势未前乐奏洞庭真跌宕歌传帝所亦清便可人隐几观遗韵重使颜成问（口答）然○张天觉云岭头松竹自生寒两穴茫茫彻鬼关风窃虎威时弄草泉欺龙睡故离山不嫌淅沥惊尘耳聊挹清泠洗病颜窗外月高湘簟冷更无闲梦到人闲○司马槱云藤梢蔓荒寒藓花阴空青窈窕石窦中两耳风雨并初闻声萧骚活火急铜缾再听逗余响万羽起寒汀我疑此山空石脚连沧溟中有蛟龙蛰鼻息隐雷霆又疑仙翁去丹灶留岩扃至今炉鼎中水火争不停山前老比邱霜眉眼如萤能传古老语濯耳我昕醒便欲慰尘凡脱我随爽灵○元居中云二洞标奇古连岩葺宇新凉生清桂晓暖涨碧桃春闲拥东方骑来寻北陇人破云拖蜡屐峰顶疑化九霄身○又居中上祖无择云洞蔽深云远俗尘山中曾未识朱轮自从白傅来游后三百年闲又一人○张先和云水色风光近使君浥尘轻雨逐车轮暂来不宿宜无恨多少行春不到人○许遵云水洞连风洞精蓝两洞前山高易藏日树老不知年板有华宗什名留少傅篇烟波门外境寂寞变桑田○范文正公云神仙一去几千年自遣秦人不得还春尽桃花无处觅空余流水到人闲○许元佑云野寺依山立松桥避石斜坏梁飞白蚁枯木挂玄蛇道路悲蓬转功名惜鬓华聊将洞中水试洗眼前花】 
　　　灵化洞
在郊台天真院山顶深百余步直下阔十余丈有苏林二公题名刻于石
　　　登云洞
在郊台天真院山内钱氏武肃王尝置登云台义取于此
　　　铁窗棂洞
在赤山殿司左军寨内尼庵之侧洞口高数尺旧有蛟龙出入人畏焉铸铁窗棂嵌于石槽以拒之水自窗棂中出六月如冰过慧因寺前折入西湖大旱不竭秦太虚题名记濯足于慧因涧是也
　　　呼猿洞 【 详见武林山】 
岩石室龙泓洞 【 详见武林山】 
　　　水乐洞
在烟霞岭下洞常有水声如击金石故以名之旧属僧舍今为慈明皇太后宅圃 【 王大受游洞诗云历聘空寒六六天更来洗耳听春泉迅湍激石浮清磬悬溜行沙写素弦洞口林亭三四曲洞中日月几千年何人独得开收律谱入宫商与世传○姜夔次韵王秘书游水乐洞诗云自是瀛州客还因野趣来解衣吟寂寞携酒上崔嵬石洞山山秀栀花树树开只应岩下水相送上船回】 
　　　石屋洞
在烟霞石坞南山大仁院有石洞极高状似屋周回鑴罗汉总五百十六身中闲凿释迦佛诸菩萨像直下入洞极底有泉 【 详见大仁院】 
　　　烟霞洞
祥符经云去钱塘县旧治之西一十六里晋开运元年有僧弥洪结庵洞口遇一神人指此山后有圣迹何不显之洪寻至山后乃见一洞内有石刻罗汉六尊洪既亡吴越王钱氏忽梦僧告云吾有兄弟一十八人今方有六王可聚之梦觉访得烟霞洞有六罗汉遂别刻一十二尊以符所梦其洞极大乃诸洞之首在乌坞内 【 洞旁有岩曰佛手岩象鼻岩详具清修寺】 
　　　蝙蝠洞
在钱塘县烟霞石屋洞后内多蝙蝠因以名之故老传云洞极深广无泉建炎闲因兵火时里人避难于中容数百人因而获免今在尼庵民屋后
　　　龙洞
在临平山祥符经云自洞门至水际五丈阔一丈五尺高一丈三尺其水深不可测祷祈多有灵验
　　　细砺洞
在临平山祥符经云深十余丈阔二丈五尺高一丈五尺舆地志云临平山有洞数丈出砺石 【 沈金部汝谐诗云巉岩古洞鬼神剜六月无冰气自寒恐是仙人炼丹窟不然疑有老龙蟠】 
　　　香林洞
下天竺岩下石洞深窈可通往来名曰香林洞慈云法师有诗天竺出草茶因号香林茶其洞与香桂林相近 【 扬蟠诗云百年樵斧外留得挂寒猿不奈西溪水流香出洞门○郭祥正诗云出香来近远此洞接蟾宫欲借飞翰去聊乘桂子风】 
　　　大雄山白龙洞
在钱塘县崇化乡大雄山故老传云有白龙藏于洞嘉定八年府尹赵公时侃以亢旱祷于龙祠感应雨随至奏于朝封显灵孚济侯赐庙额曰敏应
　　　护国仁王院洞
在钱塘门外扫帚坞山有水洞流泉虽旱不竭旧为内侍黄氏园淳佑中僧慧开鬻地建寺于洞下丁未亢旱丞相郑公府尹赵公常躬祷于洞口感应
　　　海云洞
在仁和县永和乡超山上有干湿二洞黑龙王祠 【 嘉定八年祷雨感应赐额曰通灵之祠先封慧应侯继封宣济侯淳佑七年亢旱祷雨感应加封昭慧龙祠系圆满院掌管香火】 
　　　云洞
在钱塘门外古柳林杨和王园内 【 因其坡陀拥土为之可夺天巧矣】 
　　　虎头岩
在钱塘门外介于宝严定业寺后山葛澧钱塘帝都赋云峰曰卓笔岩则虎头 【 故老传云此山旧有岩石突出如虎头吴越王纳士后望气者云杭州西湖山有虎头山形胜命凿之故名】 
　　诸石
　　　落星石
在钱塘门外巨石山南岭谓之南山顶有二圆石湖中望之若星坠焉图经云古塔山北有二石相对旧传为落星石
　　　石龙
在嘉会门外龙华山后下石龙净胜院山内有石突出宛似龙首故名又有上石龙永寿院
　　　排衙石 【 详具凤凰山】 
　　　石衕 【 详具凤凰山】 
　　　新妇石
祥符经云在钱塘县东南
　　　罗剎石 【 详具秦望山】 
　　　王子高石
在北郭税务侧今不存
　　　云根石
上有天亭记
　　　秦王缆船石
在钱塘门外昔秦始皇东游泛海舣舟于此陆羽武林山记云自钱塘门至秦王缆船石俗呼西石头北关僧思净刻大石佛于此旧传西湖本通海东至沙河塘向南一岸皆大江也故始皇缆舟于此
　　　灵固石
在方家峪水月寺慈云岭两路口道堂后路口有庙
　　　灵石
在放马场侧按祥符经有灵石在崇因报德院山内旧尝有祥光现又按古迹事实有灵石山在南山栖真院之上晋开运二年建院号兴福山水环列松竹扶疏有灵石西庵大观三年九月左丞薛公昂奏乞灵石为功德院改崇因报德禅院院之右半山闲有庵泉石尤美皆以灵名
　　　石屏风
在保叔塔崇寿院山内
　　　卧龙山
在石门涧中或云在下天竺寺内草堂前 【 慈云法师诗云梅有和羹实龙无为雨心以其卧龙石产梅也○杨蟠诗云岁旱须神物皆疑石有名卧龙今不起长负泽边情○郭祥正诗云龙卧苍山下岂知今古春不忧雷雨作头角本非真】 
　　　石桥
在武林山中路近翻经台陆羽寺记云次青壁槛次涡渚东屿李襄阳题峡山寺又有天竺石桥无泉之语宋之问灵隐诗云待入天台路看子度石桥皆谓是也 【 杨蟠诗云突兀临飞乌溪僧惯往来云山多乐处且入小天台○郭祥正诗云桥下无悬瀑桥边少绿苔跨空纔一丈何处特飞来】 
　　　石鱼
　　　石笋
在仁和县超山古迹有石鱼石笋钱塘无垢院亦有石笋
　　诸坞
　　　东西马塍
在余杭门外羊角埂之闲土细宜花卉园人多任务于种接为都城之冠或云是钱王旧城非塍也今北关门古之余杭门外城也元自有北关门今有夹城巷乃古基也地与马城相接
　　　羊角埂
在钱塘门外溜水桥之北自柴场至乳台渡口延袤十余里介于东西马塍之闲形弯曲如羊角然
　　　鲍家田
在钱塘门外东山衕之北有玉泉水灌溉吴越相鲍君福赐田于钱塘至今名焉
　　　扫帚坞
在钱塘门外黄山桥路通鲍家田东山衕九里松
　　　杨梅坞
古迹事实在南山近瑞峰石坞内有一老妪姓金其家杨梅甚盛俗称杨梅坞所谓金婆杨梅是也 【 杨蟠诗云夏日红相照天晴坞自开襄阳多稚子摘赠故人来○郭祥正诗云红实缀青枝烂熳照前坞不及杏繁时林闲有仙虎】 
　　　锦坞
在钱塘门外上智果院前宝云庵下此地花卉旧盛故以名之
　　　葛坞
在灵隐山吴方士葛元字孝先居焉东晋大著作葛洪字稚川亦隐于此 【 杨蟠诗云此坞反无色何年朝太真晓耕云下路犹恐是仙民○郭祥正诗云二葛既成仙犹存炼丹处有时化鹤来徘徊不知去】 
　　　枫木坞
枫木坞在中下竺之闲 【 今为吴荣王坟昔多枫木故有是名○杨蟠诗云太平云外客行采老山中莫叹秋霜早君看世上枫○郭祥正诗云一坞藏深林枫叶翻蜀锦寄语别人家路遥霜凛】 
　　　水竹坞
在九里松行春桥南旧有水竹之胜今为步司军寨
　　　青枝坞
在九里松石板巷玉泉后山
　　　灵石坞
在杨梅坞后山
　　　真（土朱）坞
在石姥山岭之西北
　　　石人坞
在灵隐寺西石人岭下路通灵隐
　　　龙驹坞
在钱塘县西溪中有秀邸坟
　　　法华坞
在钱塘县西溪中有岳祠
　　　木坞
在钱塘县西溪中有沈侍郎坟
　　峪
　　　方家峪
在钱湖门外路通慈云岭梯子岭有刘娘子寺陈淑妃寺
　　　冷水峪
在嘉会门外御马院侧 【 夹山多桃花中有流水花开独盛游人多集于此为城南之胜旧呼桃源】 
　　　毛湫峪
在龙山之南六和塔之北
　　衕
　　　石衕
在殿司山上 【 详具凤凰山】 
　　　东山衕
在耿家步之北内有仙姑山
　　　唐家衕
在九里松慕容妃墓之西
　　　马家衕
在九里松步司前军寨后
　　关
　　　桃花关
在嘉会门外包家山多桃花有关门故以是名关门上旧有蒸霞二字
　　　剑门关
在钱塘门外栖霞岭上旧曰剑门关亦名剑门岭
　　　西关
在钱塘门外雷峰塔下古有门关吴越王时门西曰西关门北曰北关土人犹以旧名呼之
　　　北关
在余杭门外米市桥石牌头之北古有门关东西街人家门首尚有古青石枢相对里人至今呼古门头
临安志卷第十
　山川
　　江
　　　浙江
在郡之东南源出于歙县玉山 【 据东汉志引郭璞注】 过建德合婺溪经富春至浙江入于海山海经云浙江在闽西北入海余暨南郭璞注云按地理志浙江源出黟县南率中率即歙耳桑氏水经云浙水出天子都山 【 或云此山自在彭泽又以浙江为渐江皆桑钦误也】 虞喜志林云今钱塘江口浙山正居江中潮水投山下折而曲一云江有反涛水势折归故云浙江史记云水至会稽山阴为浙江卢肇曰浙者折也盖取其潮出海屈折而倒流也一名淛河山海经云禹治水至于淛河庄周亦曰淛河之水吴越春秋王句践与大夫种范蠡入吴群臣送至浙江之上临水祖道秦纪始皇东游至钱塘临浙江水波恶乃西百二十里从狭中度始皇周游八极尝渡海观出日而浙江水波恶不敢径渡以此知钱唐江足为天下之险矣盖其涛山浪屋吞天沃日之势挟以怒潮鼓以烈风虽长江大海无是也又按夫差内传吴王赐伍子胥死乃取其尸盛以鸱夷之革浮之江中子胥因随流扬波依潮来往荡激崩岸势不可御于是仲秋暨望杭人以旗鼓迓之 【 弄潮之戏盖始于此】 又越王外传云越王赐大夫种死葬于西山之下一年伍子胥从海上穿山胁而持种去与之俱浮于海故前潮水审候者伍子胥也后重水者大夫种也按此所载虽若荒唐然二子以忠愤激烈抱冤万古与潮俱壮如孟津阳侯之类理或有之也秋中潮愈怒吴人轻生者乃无故以身试怒潮名为弄潮往往沉没熙寍中两浙察访使李承之奏请禁止治平中郡守蔡公襄作戒弄潮文 【 斗牛之分吴越之中唯江涛之最雄乘秋风而益怒乃其俗习于此观游厥有善泅之徒竞作弄潮之戏以父母所生之遗体投鱼龙不测之深渊自为矜夸时或沈溺精魄永沦于泉下妻孥望哭于水滨生也有涯盍终于天命死而不吊重弃于人伦推予不忍之心伸尔无穷之戒所有今年观潮并依常例其军人百姓辄敢弄潮必行科罚】 
　　　　江潮
尝历考诸家论潮之说其语怪者不经其推测者傅会观者惑焉惟姚宽西溪残语云旧于会稽得一石碑论海潮依附阴阳时刻极有理疑是国初燕肃所为兹具载于此云观古今诸家海潮之说多矣或谓天河激涌 【 葛洪】 亦云地机翕张 【 洞真正一经】 卢肇以日激水而潮生封演云月周天而潮应挺空入汉山涌而涛随 【 施师谓僧隐之之言】 析木大梁月行而水大 【 窦叔蒙涛志】 源殊派异无所适从索隐探微宜伸确论大率元气嘘吸天随气而涨敛溟渤往来潮随天而进退者也以日者重阳之母阴生于阳故潮附之于日也月者太阴之精水者阴故潮依之于月也是故随日而应月依阴而附阳盈于朔望消于朏魄随于上下弦息于辉朒 【 女六切○朔而月见东方】 故潮有大小焉今起月朔夜半子时潮平于地之子位四刻一十六分半月离于日在地之辰次日移三刻七十二分对月到之位以日临之次潮必应之过月望复东行潮附日而又西应之至后朔子时四刻一十六分半日月潮水亦俱复会于子位于是知潮当附日而右旋以月临子午潮必平矣月至卯酉汐必尽矣或迟速消息又小异而进退盈虚终不失于时期矣或曰四海潮平来皆有渐惟浙江涛至则亘如山岳奋如雷霆水岸横飞雪崖傍射澎腾奋激吁可畏也或云夹岸有山南曰龛北曰赭谓之海门岸狭势逼涌而为涛耳 【 卢肇潮论所谓夹群山而远入射一带以中投者是也】 若言狭逼则东溟自定海吞余姚奉化二江侔之浙江尤甚逼狭潮来不闻有声今观浙江之口起自纂风亭 【 属会稽】 北望嘉兴大山水阔二百余里故海商舶船怖于上潬 【 水中沙为潬徒旱切】 惟泛余姚小江易舟而浮运河达于杭越矣盖以下有沙潬南北亘乏隔碍洪波蹙遏潮势夫月离震兑他潮已生惟浙江水未洎月径潮巽转来已半浊浪推滞后水益来于是溢于沙潬猛怒顿涌声势激射故起而为涛耳非江山浅逼使之然也 【 徐明叔传墨卿高丽录论潮之进退颇与此相发云由子至己其气为阳而阳之气又自有升降以运乎昼由午至亥其气为阴而阴之气又自有升降以运平夜一昼一夜合阴阳之气凡再升再降故一日之间潮汐皆再焉然昼夜之晷系乎日升降之数应乎月日临于子则阳气始升月临于午则阴气始升故夜潮之期日皆临子昼潮之期月皆临午焉又日行迟月行速应迟二十九度半而月行及之日月之会谓之合朔故月朔之夜潮日亦临子月朔之昼潮日亦临午焉且昼即上天而言之天体西转日月东行自朔而往月速渐东至午渐迟而潮亦应之以迟于昼故昼潮自朔后迭差而入于夜所以一日午时二日午未三日未时四日未未五日申时六日申末七日酉时八日酉未夜即海下而言之天体东转日月西行自朔而往月速渐西至子渐迟西而潮亦应之以迟于夜故夜潮自朔后迭复而入于昼此所以一日子时二日子末三日丑时四日丑末五日寅时六日寅末七日卯时八日卯末也加以时有交变气有盛衰而潮之所至亦因之为大小当卯酉之月则阴阳之交也气以交而盛出故潮之大也异于余月当朔望之后则天地之变也气以变而盛出故潮之大也异于余日】 
观潮诸诗 【 白公居易诗早潮常落晚潮来一月周流六十回不独光阴朝复暮杭州老去被潮催○刘公禹锡诗八月涛声吼地来头高数丈触山回须臾却入海门去卷起沙堆作雪堆○范文正公仲淹诗何处潮偏盛钱塘无与俦谁能问天意独此见涛头海浦吞来尽江城打欲浮势雄驱岛屿声怒战貔貅万迭云纔起千寻练不收长风方破浪一气自横秋高岸惊先裂群源怯倒流腾凌大鲸化浩荡六鳖游北客观犹惧吴儿弄弗忧子胥忠义者无覆巨川舟○把酒问东溟潮从何代生寍非天吐纳长逐月盈亏暴怒中秋势雄豪半夜声堂堂云阵合屹屹雪山行海面雷霆聚江心瀑布横巨帆连地震群楫望风迎踊若蛟龙奔如雨雹惊来知千古信回见百川平破浪功难敌驱山力可并伍胥神不泯凭此发威名○蔡公襄诗地卷天回出海东人间何事可争雄千年浪说鸱夷怒一信全疑渤澥空寂静最宜闻夜枕峥嵘须待驾秋风寻思物理真难到随月亏圆亦未通○苏公轼中秋看潮五绝诗定知玉兔十分圆己作霜风九月寒寄语重门休上钥夜潮留向月中看万人鼓噪慑吴侬犹是浮江老阿童欲识潮头高几许越山浑在浪花中江边生世两悠悠久与沧波共白头造物亦知人易老故教江水更西流吴儿生长狎涛澜冒利轻生不自怜东海若知明主意应教波浪变桑田江神河伯两酰鸡海若东来气吐霓安得夫差水犀手三千强弩射潮低○郑獬毅夫观涛诗云怒涛沃日为之阴下有蛟龙不测深若比人间恶风浪长江风浪本无心○李泰伯忆钱塘江诗云昔年乘醉举归帆隐隐前山日半衔好是满江涵返照水仙齐着淡红衫】 
　　　　潮候 【 至和三年八月十三日将仕郎将作监主簿监浙江税场吕昌明复位】 
春秋同 
初一 十六 　午末 大 　夜子正 
初二 十七 　未初 　 　夜子未 
初三 十八 　未正 大 　夜丑初 
初四 十九 　未末 　 　夜丑末 
初五 二十 　申正 下岸 夜寅初 
初六 二十一 寅末 渐大 晚申正 
初七 二十二 卯初 渐小 晚酉初 
初八 二十三 卯末 　 　晚酉正 
初九 二十四 辰初 小 　晚酉末 
初十 二十五 辰末 交泽 晚戌正 
十一 二十六 巳初 起水 夜戌末 
十二 二十七 巳正 渐大 夜亥初 
十三 二十八 巳末 渐大 夜亥正 
十四 二十九 午初 　 　夜亥末 
十五 三十 　午正 极大 夜子初 
夏 
初一 十六 　午末 大 　夜子正 
初二 十七 　未初 　 　夜子末 
初三 十八 　未正 大 　夜丑初 
初四 十九 　未末 　 　夜丑正 
初五 二十 　申初 下岸 夜丑末 
初六 二十一 寅初 小 　晚申正 
初七 二十二 寅末 小 　晚申末 
初八 二十三 卯初 　 　晚酉初 
初九 二十四 卯末 小 　晚酉正 
初十 二十五 辰初 交泽 晚酉末 
十一 二十六 长末 起水 夜戌初 
十二 二十七 己初 渐大 夜戌末 
十三 二十八 巳末 渐大 夜亥初 
十四 二十九 午初 　 　夜亥末 
十五 三十 　午末 大 　夜子初 
冬 
初一 十六 　午末 大 　夜子初 
初二 十七 　未正 　 　夜子末 
初三 十八 　未末 大 　夜丑初 
初四 十九 　申初 　 　夜丑末 
初五 二十 　申正 　 　夜寅初 
初六 二十一 寅末 　 　晚申末 
初七 二十二 卯初 　 　晚酉初 
初八 二十三 卯末 　 　晚酉正 
初九 二十四 辰初 小 　晚酉末 
初十 二十五 辰末 交泽 夜戌初 
十一 二十六 巳初 起水 夜戌正 
十二 二十七 己正 渐大 夜戌末 
十三 二十八 巳末 渐大 夜亥初 
十四 二十九 午初 　 　夜亥正 
十五 三十 　午正 渐大 夜亥末 
　　　　捍海塘铁幢浦
吴越备史云梁开平四年八月武肃王钱氏始筑捍海塘在候潮通江门之外潮水昼夜冲激版筑不就因命强弩数百以射涛头 【 苏公轼观潮诗安得夫差水犀手三千强弩射潮低】 又致祷于胥山祠仍为诗一章函钥置海门山 【 云为报龙王及水府钱江借取筑钱城】 既而潮水避钱塘东击西陵遂造竹器积巨石植以大木堤岸既成久之乃为城邑聚落凡今之平陆皆昔时浙江也士人相传云吴越王箭射止处尝立铁幢因以名之然潮水冲激不常昔两浙转运使兵部郎中张夏作石堤防水杭人念夏之功庙而祭之堤上大中祥符五年郡守戚纶与两浙转运使陈尧佐申请遣使自京师部埽匠濠寨赴州以埽岸易柱石之制虽免水患而众颇非其变法七年诏江淮发运使李溥同内供奉官卢守懃按视复依钱氏立木积石之制仍令守懃专掌其事是时水方大溢九年郡守马亮祷于伍员祠下明日潮为之郄又涨横沙数里因以成堤景佑中暴风激水冲坏堤岸郡守俞献卿凿西山石作堤数十里民甚便之
仁宗降　诏奖谕焉
绍兴初江涛连年冲突自仁和白石至盐官之上管百里生聚荡为洪波堤捍百端随即沦毁癸丑岁方定
开禧三年艮山门外潮水冲荡沿江石塘民舍
嘉定壬午秋潮水冲突城之东北直抵盐官县治界三里而近当时已有邑长防江之议有　诏帅漕臣协力修筑随毁冬十一月除大理丞刘垕持浙西仓节任责措置咸谓此非人力可胜申请迎奉城隍忠清龙王三祠像于潮决之冲日夕祷祈仍并力筑塘岸越次年春潮回涨沙始复旧观嘉熙戊戌秋潮由海门捣月塘径奔团围头日朘月削民庐僧舍坍四十里渐逼军营己亥六月
诏赵与欢除端明殿学士知临安府任责修筑以防冲决又　诏欲于江干捐一二里地就杨家桥接前军寨深开一河赵与欢奏先于傍近筑土塘为救急之术然后于内筑石塘又奏近观潮势忽睹异物非龙非鱼什什五伍鼓鬣扬鬐欲望奏告上帝或施强弩火炮以绝其妖又执奏浚河一说不可行又奏日役殿步司官兵五千五百余人并募夫工及修江司军兵三千余人已贴立石仓夹植桩笆版木昼夜运土填筑自水陆寺之下江家桥之上近江港口筑坝一条南北长一百五十丈自团围头石塘近江筑捺水塘一条长六百丈自六和塔以东一带石堤添新补废四百余丈越三月毕工水复故道
　　湖
 　西湖
在郡西旧名钱塘湖源出于武林泉周回三十里澄波浮山自相映发清华盛丽不可模写朝暮四时疑若天下景物于此独聚而飞栏桥柳画浪出没层楼杰观林梢隐露都人邀娭歌鼓不绝则其习尚自古然也唐人言吴越暖景山川如绣将无是耶先是郡城以斥卤苦于无水唐李邺侯泌引湖水入城中为六井以便民汲白文公居易湖石记又载其溉田之利 【 记曰钱塘湖一名上湖周回三十里北有石函南有笕凡放水溉田每减一寸可溉十五余顷每一复时可溉五十余顷此州大抵春多雨夏秋多旱若堤防如法蓄泄及时即濒湖千余顷田无凶年矣(州图经云湖水溉田五百余顷谓私田也今按水利所及公私田不啻千余顷也)自钱塘至盐官界应溉夹官河田须放湖水入河从河入田准盐铁使旧法又须先量河水浅深待溉田毕郄还原水尺寸往往旱甚则湖水不充今年修筑湖堤高加数尺水亦随加即不啻足矣脱或不足即更决临平湖添注官河又有余矣(虽非滩田时若官河干浅放湖水添注可以立通舟船)俗云决放湖水不利钱塘县官县官多假他词以惑刺史或云鱼龙无所托或云茭菱失其刊且鱼能与生民之命孰急茭菱与稻粱之利孰多断可知矣又云放湖水则郭内六井无水亦妄也且湖底高井筦低湖中又有泉数十眼湖耗则泉涌虽尽竭湖水而泉用有余况前后放湖终不至竭而云六井无水谬矣其郭中六井李泌相公典郡日所作甚利于人与湖相通中有阴窦往往堙塞亦宜数察而通理之则虽大旱而井水常足湖中有无税田约数十顷湖浅则田出湖深则田没田户与所由计会盗泄湖水以利私田其石函南笕并诸小笕闼非灌田时并须封闭筑塞数令巡检小有漏泄罪责所由即无盗泄之弊矣又若霖雨三日已上往往堤决须所由巡守预为之防其笕之南旧有缺岸若水暴涨即于缺岸泄之又不减兼于石函南笕泄之防堤溃也大约水去石函口一尺为限过此须泄之子在郡三年仍岁逢旱湖之利害尽见其由恐来者要知故书于石欲读者易晓故不文其言长庆四年三月十日杭州刺史白居易记】 吴越钱氏始置撩湖兵士千人专一开浚 【 武肃王作钱塘湖广顺龙王庙碑云神龙居止如府司存与洞庭青草龙君雁行之序】 
国朝天禧四年郡守王公钦若奏乞为祝
圣放生池禁止采捕大中祥符元年郡守王公济复加浚治增置斗门以白公旧记刻石湖上庆历二年郡守郑公戬发属县丁数万人尽辟豪族僧寺规占之地
仁宗嘉之降诏奖谕仍命岁常修导元佑五年苏公轼奏请开湖仍令钱塘县尉带管勾开湖司公事其利病详悉具载奏状 【 元佑五年四月二十九日龙图阁学士左朝奉郎知杭州苏轼状奏臣闻天下所在陂湖河渠之利废兴成毁皆若有数性圣人在上则兴利除害易成而难废昔西汉之末翟方进为丞相始决坏汝南鸿隙陂父老怨之歌曰坏陂谁翟子戚饭我豆羹芋魁反乎覆陂当复谁言者两黄鹄盖民心之所欲而托之天以为有神下告我也孙皓时吴郡上言临平湖自汉末草秽壅塞今忽开通长老相传此湖开天下平皓以为己瑞已而晋武帝平吴由此观之陂湖河渠之类久废复开事关兴运虽天道难知而民心所欲天必从之杭州之有西湖如人之有眉目盖不可废也唐长庆中白居易为刺史方是时湖溉田千余顷及钱氏有国置撩湖兵士千人日夜开浚自国初已来稍废不治水涸草生渐成葑田熙寍中臣通判本州岛则湖之葑合者盖十二三耳而今者十六七年之间遂塞其半父老皆言十年以来水浅葑横如云翳空倏忽便满更二十年无西湖矣使杭州无西湖如人而去其眉目岂复为人乎臣愚无知窃谓西湖有不可废者五天禧中故相王钦若始奏以西湖为放生池禁捕鱼鸟为人主祈福自是以来每岁四月八日郡人数万会于湖上所活羽毛鳞介以百万数皆西北向稽首仰祝千万岁寿若一旦堙塞使蛟龙鱼鳖同为涸辙之鲋臣子坐观亦何必哉此西湖之不可废者一也杭之为州本江海故地水泉咸苦居民零落自唐李泌始引湖水作六井然后民足于水井邑日富百万生聚待此而后食今湖狭水浅六井渐坏若二十年之后尽为葑田则举城之人复饮咸苦其势必耗散此西湖之不可废者二也白居易作西湖石函记云放水溉田濒河千顷可无凶岁今虽不及千顷而下湖数十里间茭菱谷米所获不赀此西湖之不可废者三也西湖深阔则运河可以取足于湖水若湖水不足则必取足于江潮潮之所过泥沙浑浊一石五斗不出三岁辄调兵夫十余万工开浚此西湖之不可废者四也天下酒官之盛未有如杭者也岁课二十余万缗而水泉之用仰给于湖若湖渐浅狭水不应沟则当劳人远取山泉岁不下二十万工此西湖之不可废者五也臣以侍从出膺宠寄目睹西湖有必废之渐五不可之忧岂得苟安岁月不任其责辄已差官打量湖上葑田计二十五万余丈度用夫二十余万工近者伏蒙　陛下以本路饥馑特宽转运司上供米斛五千余万石又特赐本路度牒三百而杭当得百道臣谨以　圣意增价召入中米减价出卖以济饥民而增减耗折之余尚得钱米约共一万贯石臣辄以此钱米募民开湖度得可十万工自今月二十八日兴工农民父老纵观太息以谓　二圣既捐利与民活此一方而又以其余弃兴久废无穷之利使数千人得食其力以度此凶岁盖有泣下者臣伏见民情如此而钱有限所募未广葑合之地尚有大半若来者不嗣则前功复弃深可痛惜若更得度牒百道则一举募民除去净尽不复遗患矣　陛下少赐详览察臣所论西湖五不可废之状利害卓然特出　圣断别赐臣度牒五十道仍敕转运提刑司于前来所赐诸州度牒二百道内契勘赈济支用不尽者更拨五十道价钱与臣通成一百道使臣得尽力毕工半年之间日见西湖复唐之旧环三十里际山为岸则农民父老与羽毛鳞介同咏　圣泽无有穷已臣不胜大愿】 
【 一自来西湖水面不许人租佃惟茭葑之地方　许请赁种植今来既将葑田开成水面须至给与人户请佃种菱深虑岁久人户日渐侵占旧来水面种植官司无由觉察已指挥本州岛候开湖了日于今来新开界上立小石塔三五所相望为界应石塔以内水面不得请射及侵占种植如违许人告每丈支赏钱五贯文省以犯人家财充】 
【 一湖上种菱人户自来脔割葑地如田塍状以　为强界缘此即渐葑合不可不禁今来起请应请菱人户只得标插竹木为四至不得以脔葑为界如违亦许人（划去戈改戋）赁】 
【 一本州岛公使库自来收西湖菱草荡课利钱四　百五十四贯充公使今来既开草葑尽变为菱荡给与人户租佃即今后课利亦必稍增若拨入公使库未为稳便今来起请欲乞应西湖上新旧菱荡课利并委自本州岛量立课额今后永不得增添如人户不切除治致有草葑即许人（划去戈改戋）赁其（划去戈改戋）赁人特与权免三年课利所有新旧菱荡课利钱尽送钱塘县尉司收管谓之开湖司公使库更不得支用以备逐年雇人开葑撩浅如敢别将支用并科违制】 
【 一钱塘县尉廨宇在西湖上今来起请今后差　钱塘县尉衔位内带勾开湖司公事常切点检纔有菱葑即依法施行或支开湖司钱物雇人开撩替日委后政点检交割如有菱葑不切除治即申所属点检申吏部理为遗阙以上条件并刻石置知州及钱塘县尉厅上常切点检】 
绍兴十九年府尹汤公鹏举重开请申佃种菱荷及浊污水道之禁干道五年府尹周公淙复申严前禁并严侵冒填迭之禁自后时申明之淳佑丁未大旱水涸有　旨令临安府开浚四至并依古岸不许存留菱荷茭荡有妨水利时资政殿大学士兼知临安府赵公（上与下心）奉　诏惟谨于是尽余翳塞稍复承平之旧云 【 照得西湖自苏公轼申请有五不可废之说且曰杭州之有西湖犹人之有眉目也自　翠华南渡左江右湖拱翊天邑四方辐奏生齿日繁百万之众仰给此水其所关系尤重比年以来沿湖居民私殖菱荡之利日增日广湖面浸狭闲遇阙雨积水易浑今岁亢旱殊常汪洋之区化为平陆浅流一线其浊如泥父老皆以为百年之所未见今奉　圣旨允合事宜此尤守臣之所当汲汲奉行者也】 
【 一今来闻浚若迅行用工则见存之水愈见浑　浊有妨食用今欲先将六井水口开掘深广潴蓄湖中之水以资京城日用之常】 
【 一六井水口既济民用然后开浚港脉使之深　阔以便小舟往来港脉既通然后分画地段取掘葑泥以复湖之旧也】 
【 一自涌金门北至钱塘门一带荷荡正系六井　水口旧为府第占据租佃牟利填塞秽浊今已支拨三万贯会回买讫既先就此处用工欲更于荷荡界至之外用石砌结疏作宕总立为界限澄滤湖水舟船不得入滓秽不得侵使井口常洁咸享甘泉实为都民久远之利】 
【 省札勘会近降指挥令临安府守臣开浚西湖以壮风水以便民利今开六井口渐已深广其余便合照元奏以古岸为界次第浚掘如只淘浚湖内港池止通舟楫菱荡菱荡仍旧存留稍久又成湮塞今仰临安府取次用工一例掘去菱荡茭荡须令净尽本府从准　指挥先从六井荡地用工次将钱塘门上船亭西林桥北山第一桥高桥苏堤三塔南新路柳洲寺前应是荡地开掘锄去茭根并无存留与向来湖心积水地势高低一等】 
西湖诸诗 【 白文公居易诗孤山寺北贾亭西水面初平云脚低几处早莺争暖树谁家新燕啄春泥乱花渐欲迷人眼浅草纔能没马蹄最爱湖东行不足绿杨阴里白沙堤○湖上春来似画图乱峰围绕水平铺松排山面千重翠月点波心一颗珠碧毯线头抽早稻青罗裙带展新蒲未能抛得杭州去一半勾留是此湖○尽日湖亭卧心闲事亦稀起因残醉醒坐待晚凉归松雨飘藤帽江风透葛衣柳堤行不厌沙软絮霏霏○郊外迎人月湖边醒酒风谁留使君饮红烛在舟中○西湖留别征途行色惨风烟祖帐离声咽管弦翠黛不须留五马皇恩只许住三年绿藤阴下铺歌席红藕花中泊妓船处处回头尽堪恋就中难别是湖边○林和靖逋诗云混元神巧本无形匠出西湖作画屏春水净于僧眼碧晚山浓似佛头青栾栌粉堵摇鱼影兰杜烟丛阁鹭翎往往鸣桹与横笛斜风细雨不堪听○泛舟入灵隐水天相映淡溶溶隔水青山无数重白鸟背人秋自远苍烟和树晚来浓桐庐道次七里濑彭蠡湖间五老峰辍棹迟回归未得上方精舍动疏钟○湖西晚归水痕秋落蟹螯肥闲过黄公酒舍归鱼觉船行沈草岸犬闻人语出柴扉苍山半带寒云重丹叶疏分夕照微却忆青溪谢太傅当时未解惜蓑衣○西湖独泛水气并山影苍茫已作秋林深喜见寺岸静惜移舟疏苇先寒折残虹带夕收吾庐在何处归兴起渔讴○上湖自石函泛下湖小墅平湖望不极云树远依依及向扁舟泊还寻下濑归青山连石埭春水入柴扉多谢提壶鸟留人到落晖○西湖泛雪浩荡迷空阔霏霏接水濆舟移忽自却山近未全分冻轸闲清泛温炉挹薄熏悠悠咏招隐何许叹离群○范文正公仲淹忆西湖诗长忆西湖胜鉴湖春波千顷碧如铺吾皇不逊明皇美可赐疏狂贺老无○苏公轼诗和蔡准郎中邀游西湖夏潦涨湖深更幽西湖落木芙蓉秋飞雪暗天云拂地新蒲出水柳映舟湖上四时看不足惟有人生飘若浮解颜一笑岂易得主人有酒君应留君不见钱塘游宦客朝推囚暮决狱不因人唤何时休○城市不识江湖幽如与蟪蛄语春秋试令江湖处城市却似麋鹿游江洲高人无心无不可得坎且止乘流浮公卿故旧留不得遇所得意终年留君不见抛官彭泽令琴无弦巾有酒醉欲眠时遣客休○田间决不鸣幽幽播秧未遍麦已秋相携烧笋苦竹寺却下踏藕荷花洲船头斫鲜细缕缕船尾炊玉香浮浮临风饱食得甘寝肯使细故胸中留君不见壮士憔悴时饥谋食渴谋饮功名有时无罢休○夜泛西湖五绝新月生魄迹未安纔破五六渐盘桓今夜吐艳如半壁游人得向三更看三更向阑月渐垂欲落未落景特奇明朝人事谁料得看到苍龙西没时苍龙西没牛斗横东方芒角升长庚渔人收筒及未晓船过惟有菰蒲声湖上禁渔皆盗钓者菰蒲无边水茫茫荷花夜开风露香渐见灯明出远寺更待月黑看湖光湖光非鬼亦非仙风恬浪静光满川须臾两两入寺去就视不见空茫然○湖上夜归我饮不尽器半酣味尤长蓝舆湖上归春风吹面凉行到孤山西夜色已苍苍清吟杂梦寐得句旋已忘尚记梨花村依依闻暗香入城定何时宾客半在亡睡眼忽惊矍繁灯闹河塘市人拍手笑状如失林（上鹿下章）始悟山野姿异趣难自强人生要为乐吾策殊未良○饮湖上初晴后雨朝（日义）迎客艳重冈晚雨留人入醉乡此意自佳君不会一杯当属水仙王水光（汀去丁改敛）滟晴方好山色空蒙雨亦奇欲把西湖比西子淡妆浓抹总相宜○怀西湖寄晁美叔西湖天下景游者无愚贤深浅随所得谁能识其全嗟我本狂直早为世所捐独专山水乐付与寍非天三百六十寺幽寻遂穷年所至得其妙心知口难传至今清夜梦耳目余芳鲜君持使者节风采烁云烟清流与碧巘安肯为君妍胡不屏骑从蹔借僧榻眠读我壁间诗清凉洗烦煎策杖无道路直造意所便应逢古鱼父苇闲自延绿问道若有得买鱼勿论钱○陈公襄和苏子瞻通判在告见寄郊原芳意动游人湖上晴波见跃鳞闭逐牙旗千骑远暗惊梅萼万枝新寻僧每拂题诗壁邀客仍将滤酒巾寄语文园何所苦且来相伴一行春○和子瞻沿牒京口忆西湖寒食出游见寄乞得湖山养病身花时曾共忆行春嘤鸣幽鸟还迁木（上戚下角）沸清泉复采芹皂盖寻芳邱有李彩楼观戏巷无人锦袍公子归何晚独念沟中菜色民(时子瞻沿漕檄赈济常润饥民)春阴漠漠燕飞飞可惜春光与子违半岭烟霞红入满湖风月画船归缑笙一阕人何在辽鹤重来事已非犹忆去年题别处鸟啼花落客沾衣】 
　　　　断桥堤
旧经不载所从始按白文公诗谁开湖寺西南路草绿裙腰一道斜注云孤山寺路在湖洲中草绿时望如裙带盖孤山自唐时旧有堤也又按吴越钱王镠作钱塘湖广顺龙王庙碑云凿石为门蒸沙起岸岂谓是欤 【 俞灏湖堤晚行诗云溟色才从草色生管弦罗绮尽归城不应闲却孤山路我自扶藜月下行】 
　　　　苏公堤
元佑中苏公轼既开湖内积葑草为堤相去数里横跨南北两山夹植花柳 【 诗云六桥横绝天汉上北山始与南屏通忽惊二十五万丈老葑席卷苍云空】 林希榜曰苏公堤丞相章子厚有诗云天面长虹一鉴痕直通直北两山春行人甚便之因为公立祠堂于堤上郡守吕惠卿奏毁之
　　　　小新堤
淳佑壬寅资尹赵公（上与下心）新筑自北山第二桥至麦曲院步夹岸植柳与苏堤同通道灵竺游者便之半堤作堂甚伟以憩游人
淳佑九年春霖雨水溢堤上资尹申请重行修筑自北山至南山六百九十九丈帮阔六丈五尺麦曲院小新路一百九十七丈帮阔三丈五尺并增高一尺五寸夹岸总添用松楗一万三千三百三十条（贝古）青石皮五千八十斤
　　　　西湖水口
清波门口通府治前流福坊桥折入左司理院前置（插去手改片）为池以防虞水通楼店务河
涌金门水口通涌金池
镊子井水口通韩府看街桥
李相国井水口通井亭桥
激赏库水口折八白龟池复入钱塘县侧河
杨和王府水口通清湖惠利井
小方井水口今呼六眼井通钱塘县河
玉壶园水口二 【 一通真珠河　一通九曲下湖】 
景灵宫水口通景灵宫园内支港通昭庆教场墙下入下湖
右水口在涌金门钱塘门沿城内外一带淳佑七年府尹赵公（上与下心）因西湖水涸重加开浚用石版甃砌木楗外护环以围墙建立碑亭利民甚博
　　　　下湖
在钱塘门外其源出于上湖 【 即西湖】 一自玉壶水口流出九曲沿城一带至余杭门外一自水磨头石函桥东入策选锋教场杨府云洞北郭税务侧合为一流如环带然有二斗门潴蓄之
淳佑丁未上湖水涸城内诸井多竭府尹虑之遂自钱塘尉司北望湖亭下凿渠引天目山水自余杭河由蔡家渡河口清水港下湖河羊角埂八字桥折入溜水桥斗门凡作数坝每坝用车运水而上从尉司畔流入上湖城内水口繇是流通人赖其利 【 林和靖诗有上湖闲泛舣舟石函因过下湖小墅诗云平湖望不极云树远依依及向扁舟泊还寻下濑归青山连石埭春水入柴扉多谢提壶鸟留人到落晖○案林和靖故庐在孤山当是下湖亦有小墅】 
　　　洞鉴湖
在钱塘县安吉乡
　　　石湖
在钱塘县定山南乡
　　　明圣湖
刘道真钱塘记云湖在县南二百步父老相传湖中有金牛古尝有见其映宝灵泉照耀流精神化莫测遂以明圣为名郦道元水经注此湖在县南江侧按今涌金门涌金池金牛寺命名盖以此又仁和县东十八里亦有此名湖
　　　御息湖
祥符经云在仁和县东北一十八里周回三里故老相传秦始皇东游暂憩于此因以为名
　　　临平湖
舆地广记云在仁和县祥符经云在县东长乐乡周回十里湖中有白龙潭吴志赤乌二年宝鼎见因呼为鼎湖晋武帝咸寍中彗星孛于角占者云吴临平湖自汉末壅塞至是复开父老相传此湖塞天下乱此湖开天下平又吴郡言临平湖边得一石函中有小石青白色长四寸广二寸刻其上作皇帝字孙皓于是改元为天玺晋安帝元兴二年临平湖水赤或以为祥瑞 【 详具临平山○权德舆临平湖夜泛诗云素采皓通津孤舟入清旷己爱隔帘看还宜卷帘望隔帘卷帘当此时惆怅思君君不知○张佑临平湖诗云三月平湖草更齐绿杨分映入长堤田家起处乌龙吠酒客醒时谢豹啼山滥正当莲叶渚水塍新擘稻秧畦人间谩说多岐路咫尺神仙洞却迷】 
　　　泛洋湖
在仁和县之北天宗门外 【 一名陷洋】 
　　　像光湖
在仁和县之长乐乡唐神龙元年湖有五色光明掘地得弥勒石像乃建寺奏以像光为额乃名其湖
　　　石桥湖
在仁和县之临平镇西永和乡 【 僧辩诗石梁跨古道湖水接长津漾舫春山下清风起白苹】 
　　　丁山湖
在仁和县之永和乡
　　　石鼓湖
在仁和桐扣山下晋时石鼓出于岸故名 【 寄老轩僧辩诗云平湖空有浪石鼓岂无声若遇张华出桐鱼扣必鸣】 
　　河渠
窃考杭之河渠自昔以为大政者无他务使江水不入湖水不出则无患矣今摭旧所载城中之河有四曰盐桥河曰茆山河曰清湖曰市河茆山河中废已久矣而盐桥河市河日纳潮水沙泥浑浊一汛一淤比屋之民委弃草壤因循填塞久之乃成坵阜居民利于得地增迭基址规占河道每以开浚远不过五年近则二三年又复如昔矣濒江有三闸曰浑水曰清水曰保安岁久不治天圣四年侍御史方 【 孝宗御名】 上言杭州海潮冲壤水闸舟船有阻滞之艰仁宗下　诏复修治之
　　　城内四河
　　　　茆山河
东自保安水门向西过榷货务桥转北过茆山井蒲桥至梅家桥曰茆山河 【 旧德寿宫之东元有茆山河因展拓宫基填塞积渐民户包占惟存去水大沟至蒲桥修内司营不复填塞尚存河道自后军东桥至梅家桥河】 
　　　　盐桥运河
南自碧波亭州桥通江桥与保安水门里横河过望仙桥柴垛桥荐桥丰乐桥盐桥仙林寺桥西桥梅家桥出天宗水门一派自仁和仓后葛家桥天水院桥淳佑仓前出余杭门水门
　　　　巾河 【 俗呼小河】 
东自清冷桥西流至南瓦横河口转北由金波桥巧儿桥猫儿桥舍人桥炭桥李博士桥鹅鸭桥北桥军头司桥清远桥仁和仓桥转东与茆山河水合由天水院桥转北过便桥出余杭门水门曰市河
　　　　清湖河
西自府治前净因桥过闸转北由楼店务桥凌家桥仁寿桥转运司桥转东由渡子桥与涌金池水相合流至金文库与旱河头桥三桥水相合由军将桥施水坊桥井亭桥洪福桥鞔鼓桥马家桥清湖桥投北由石灰桥结縳桥下瓦桥众安桥又投北与市河相合入鹅鸭桥转西一派自洗麸桥左藏库桥安福桥丁家桥纪家桥转北由车桥杨四姑桥新庄桥师姑仓桥斜桥便桥出余杭门曰清湖河
　　　城外诸河
　　　　运河
南自浙江跨浦桥北自浑水闸萧公桥清水闸众惠桥椤木桥朱家桥转西由保安闸至保安水门入城曰运河 【 士人呼城外河曰贴沙河一名里沙河】 
　　　　龙山河
南自龙山浑水闸由朱桥自南水门入城曰龙山河
　　　　外沙河
南自竹车门北去绕城东过红亭税务 【 今废】 前螺蛳桥东至蔡湖桥与殿司前军寨内河相合转西过游弈寨前军寨桥太平桥端平桥无星桥与坝子桥河相合入艮山河沿城泛洋湖水转北至德胜桥与运河相合曰外沙河旧志作外河城外既有里沙河则此河为外沙河明矣今有外沙巡检司
　　　　菜市河
南自新门外北沿城景隆观后至章家桥菜市桥坝子桥入泛洋湖转北至德胜桥与运河合流曰菜市河
 　　　下塘河
南自天宗水门 【 接盐桥运河】 余杭水门 【 接城中小河清湖河】 二水合于北郭税务前由清湖堰闸至德胜桥与城东外沙河菜市河泛洋湖水相合分为两派一由东北上塘过东仓新桥入大运河至长安闸入秀州曰运河一由西北过德胜桥上北城堰过江涨桥喻家桥北新桥以北入安吉州界曰下塘河
苏公轼请开河奏状 【 元佑五年五月初五日龙图阁学士左朝奉郎知杭州苏轼状申三省轼熙寍中通判杭州访闻民间疾苦父老皆云苦运河淤塞远则五年近则三年率常一开浚不独劳役兵民而运河自州前至北郭穿阛阓中盖十四五里每将兴工市肆汹动公私骚然自胥吏壕寨兵级等皆能恐喝人户或云当于某处置土某处过泥水则居者皆有失业之忧既得重赂又转而之它及工役既毕则房廊邸舍作践狼籍园圃隙地例成丘阜积雨荡濯复入河中居民患厌未易悉数若三五年失开则公私壅滞以尺寸水行数百斛舟人牵力尽跬步千里虽监司使命有数日不得出郭者其余艰阻固不待言问其所以频开屡失之由皆云龙山浙江两闸日纳潮水沙泥浑浊一汛一淤积日稍久便及四五尺其势当然不作怪也父老又言钱氏有国时郡城之东有小堰门既云小堰则容有大者昔人以大小二堰隔截江水不放入城则城中诸河专用四湖水水既清澈无由淤塞而余杭门外地名半道红昔亦有堰名为清湖意亦爱惜湖水不令走下自天禧中故相王钦若知杭州始坏此堰亦快目下舟楫往来今七十余年矣以意度之必自此后湖水不足于用而取足于江潮又况今者西湖日就堙塞昔之水面半为葑田霖潦之际无所潴蓄流溢害田而旱干之月湖自减涸不能复及运河谨按唐长庆中刺史自居易浚治西湖作石函记其略曰自钱塘至盐官界应溉夹河田者皆放湖水入河白河入田若堤防如法蓄池及时则可溉濒湖田千顷由此观之西湖之水尚能自运河入用以溉千顷则运河足用可知也轼于是时虽知此利害而讲求其方未得其便今者蒙恩出典此州自去年七月到任首见运河干浅使客出入艰苦万状谷米薪刍亦缘此暴贵寻（划去戈改戋）刷捍江兵士及诸色厢军得一千人自十月兴工至今年四月终开浚茆山盐桥二河各十余里皆有水八尺已上见今公私舟船通利父老皆言自三十年以来开河未有若此深快者也然潮水日至淤填如旧则三五年间前功复弃轼方讲问其策而临濮县主簿监在城商税苏坚建议曰江潮灌注城中诸河岁月已久若遽用钱氏故事以堰闸却之令自城外转过不惟事体稍大而西湖葑合积水不多虽引入城未可全恃宜参酌古今且用中策今城中运河有二其一曰茆山河南抵龙山浙江闸口而此出天宗门其一曰盐桥河南至州前碧波亭下东合茆山河而北出余杭天宗二门东西相望不及三百步二河合于门外以北抵长河堰下今宜于钤辖司前创置一闸每遇潮上则暂闭此闸令龙山浙江潮水泾从茆山河出天宗门候一两时辰潮平水清然后开闸则盐桥一河过阛阓中者永无潮水淤塞开淘搔扰之患而茆山河纵复淤填乃在人户稀少村落相半之中虽不免开淘而泥士有可推积不为人患潮水自茆山河行十余里至梅家桥下始与盐橘河相通潮已行远泥沙澄坠虽入盐桥河亦不淤填自来潮水茆山盐桥二河只淤与十里自十里已外不曾开淘此已然之明效也茆山河既日受潮水无缘涸竭而盐桥河底低茆山河底四尺梅家桥下量得水深四尺而碧波亭前深八尺则盐桥河亦无涸竭之理然犹当过虑以备乏水今西湖水贯城以入于清湖河者大小凡五道○一暗门外斗门一所○一涌金门外水闸一所○一集贤亭前水笕一所○一集贤亭后闸一所○一菩提寺前斗门一所皆自清湖河而下以北出余杭门不复与城中运河相灌输此最可惜宜于涌金门内小河中置一小堰使暗门涌金门二道所引湖水入法慧寺东沟中南行九十一丈则凿为新沟二十六丈以东达于承天寺东之沟又南行九十丈复凿为新沟一百有七丈以东入于猫儿桥河口自猫儿桥河口入新水门以入于盐桥河则咫尺之近矣此河下流则江潮清水之所入上流则西湖活水之所注永无乏绝之忧矣而湖水所过皆阛阓曲折之间宜作石柜贮水使民得汲用澣濯且以备火灾其利甚博此所谓参酌古今而用中策也轼寻以坚之言使通直郎知仁和县事黄僎相度可否及僚吏躬亲验视一一皆如坚言可成无疑也谨以四月二十日兴工开导及作堰闸不过数月可以成就今有合行起请事件请具画一如左一今来所创置钤辖司前一闸虽每遇潮上闭得一两时辰而公私舟船欲出入闸者自须先期出入必不肯端坐以待闭闸兼更有茆山一河自可通行以此实无阻滞之患而能隔截江潮径自茆山河出天宗门至盐桥一河永无堙塞开淘搔扰之患为利不小恐来者不知本未以阻滞为言轻有变改积以岁月旧患复作今来起请新置钤辖司前一闸遇潮上闭讫方得开龙山浙江闸候湖平水清方得开钤辖司前闸一盐桥运河岸上有治平四年提刑元积中所立石刻为人户屋舍侵占牵路已行除坼外具载阔狭丈尺今方二十余年而两岸人户复侵占牵路盖屋数千间却于屋外别作牵路以致河道日就浅窄准此据理并合坼除本州岛方行相度而人户相牵经州乞据逐人家后丈尺各作木岸以护河堤仍据所侵占地量出赁钱官为椿管准备修补木岸乞免坼除屋舍本州岛已依状施行去讫今来起请应占牵路人户所出赁钱并送通判厅收管准备修补河岸不得别将支用如违并科违制右谨件如前兼画成地图一而随状纳上】 
绍兴四年起发诸州厢军开河转运副使马承家等奏申严居民粪土填河之禁二十六年　诏治河道六千余丈权知临安府韩仲通奏更严其禁干道四年府尹周公淙出公帑钱三十余万缗米一万六千余斛招集游手之民经始于是年十月明年二月毕工凡城内外河共千二百五十丈通澈深浚及治浙江三闸启闭以时又置巡河铺屋三十所撩河船三十只日役军兵六十人疏通淤塞民甚便之
　　　　城外运河
在余杭门外北新桥之北通苏湖常秀镇江等河凡诸路纲运及贩米客船皆由此河达于行都 【 淳佑七年夏大旱城外运河干涸吏部尚书安抚知临安府赵公（上与下心）新开河奏照得临安府客旅船只经由下塘系有两路一自东迁至北新桥今已断流米船不通一自德清沿溪人奉口至北新桥间有积水去处亦皆断续每米一石步担费几十余千米价之增实由于此若亟不行开浚事关利害今委官相视见得自奉口至粱渚仅有一线之脉止可载十余石米舟自梁渚至北新桥则皆干涸不可行舟共三十六里计五千五百三十九丈五尺除已雇募乡夫差委官属分段开掘外　又契勘塘岸一带都保久失修筑日渐隳坍纤路狭窄艰于行往今就此河所掘之土帮筑塘路庶几水陆皆有利济实一举而两得谨具奏闻奉圣皆依奏】 
【 一自北新桥至狗葬开阔三丈深四月】 
【 一自狗葬至奉口开阔一丈】 
淳佑丁未夏府尹赵公（上与下心）开新河成漕输既便顺堤岸亦增辟自是往来浙右者亦皆称其便焉
　　　　下湖河
在溜水桥柴场北自策选马军寨墙八字桥沿东西马城羊角埂土泥桥下泥桥直抵步司中军寨墙北一派自打水楼南折入左家桥河入江涨桥河一派自八字桥西策选军寨神勇军寨步人桥马军桥王家桥西观音桥古塘桥下折入余杭塘河一派自西堰桥西溪山一带至饮马山亦折入余杭塘河
　　　　子塘河
自北郭税务驿亭下直抵左家桥系下湖泄水去处
　　　　真珠河
在钱塘门里岁久堙塞淳佑乙巳资尹赵公（上与下心）重行开浚护以石岸置闸潴泄之
　　　　余杭塘河
在北关门外江涨桥投西四十五里至余杭县曰余杭塘河
　　　　奉口河
自北新桥三十六里至奉口大溪
　　　　前沙河
在菜市门外太平桥外沙河北水陆寺前入港可通汤镇赭山岩门盐场 【 苏公轼尝于此督役开河有汤村开运盐河雨中督役诗居官不任事萧散羡长卿胡不归去来滞留媿渊明盐事星火急谁能恤农耕冬冬晓鼓动万指罗沟坑天雨助官政泫然淋衣缨人如鸭与猪投泥相溅惊下马荒堤上四顾但湖泓线路不容足又与牛羊争归田虽贱辱岂失泥中行寄语故山友慎勿厌藜羹】 
　　　　后沙河
在艮山门外灞子桥北
　　　　宦塘河
在余杭门外板桥之西丁未亢旱资尹赵公（上与下心）开浚以通米舟
　　　　蔡官人塘河
在艮山门外九里松塘姚斗门通何（衔去金改卖）店汤镇赭山
　　　　施何村河
在桐扣山水（汀去丁改达）堰东自运河入通里外沙河 【 地有姓施姓何人居故名】 
　　　　赤岸河
在赤岸南自运河入通南塘横塘诸河
　　　　方兴河
在临平镇东自运河入通像光赭山汤镇
　　水闸
　　　澄水闸 【 旧志载八闸今增入二闸共十闸】 
在长桥南熸火寨上南山水流分为三道雨甚则泥滓侵浊西湖故于省马院之后特置堤岸于湖侧引水直至澄水闸又有南闸者亦分方家峪之水故置闸焉古时疏此山之水为三渠皆有石桥后因民居堙塞此渠然桥犹可记
嘉定中府尹袁韶重修治二闸 【 东闸在钱湖门外西闸在赤山教场侧】 
　　　龙山浑水闸
　　　清水闸
并在龙山
　　　浙江浑水闸
　　　清水闸
并在便门外
　　　保安闸
在小堰门外
仁宗朝天圣四年二月辛酉侍御史方 【 孝宗御名】 言杭州海潮冲坏水闸舟船有阻滞之艰即日下诏复修治之干道五年郡守周淙重修浙江浑水清水保安三闸仍奏请置监官一员
　　　清湖上中下三闸
在余杭门外
　　　石函桥闸
在钱塘门外水磨头遇西湖溢涨则开此闸泄水于下湖 【 详具白公石函记】 
后跋一
今岁夏秋之交贾人从乍浦韩氏得书数百种盛称中多旧本书大都皆余所有不复过问惟相傅有临安志六卷本余甚疑之盖干道则太多咸淳则太少遂就贾人处索观其书卷中所志淳佑而止余曰是必施谔临安志也贾人初不知因余言遂信之拟与交易云已售出惜未归之顷晤简庄知是书在彼处外府之藏也当倩胥录其副同人赋诗纪事简庄倡而免床与余和之洵为艺林佳话云己巳季冬十有一月复翁书于石泉古舍
后跋二
吾杭在南宋建都为临安府其志凡三修一为干道时周淙撰一为淳佑时施谔撰 【 四库书目提要作施锷杭堇浦厉樊榭咸淳志跋作施愕今黄荛圃与余定作施谔】 一为咸淳时潜说友撰干道志十五卷久佚同郡孙晴（厂圭）从都下得宋椠本止三卷余曾录副本咸淳志百卷秀水朱竹垞从海盐胡氏常熟毛氏先后购得宋刻八十卷又借钞十三卷尚缺七卷后归吾乡马氏道古楼收藏钱唐吴绣谷购□其半继而竹垞之孙稼翁又以宋椠十七册售于同郡赵氏小山堂赵氏复从吴本补录其余未及装整即归王氏宝日轩又转归于吴氏存雅堂乾隆三十八年歙鲍绿饮从平湖高氏得宋椠本二十二册中闲节次缺失而尽于八十一卷每册有季沧苇图记据绿饮跋云内第四卷至九卷实季氏补钞中称理宗为今上应是施谔淳佑志羼入余二十册纸墨精好较胜赵氏本而六十五六两卷又竹垞所未见也因撤去季氏补钞施志六卷就赵本补录通得九十五卷未几归于吾乡吴氏拜经楼余姚卢氏抱经堂尝从吴氏借钞今为余所得者也近客吴中有持书目来者云平湖韩氏出售中有临安志四册因与黄君荛圃亟取观之书凡六卷所列山川城府二门虽编为卷一至六然前尚有缺卷其纪载至淳佑十一二年止避讳亦仅及理宗为淳佑志无疑殆即从季氏本转录者乃以厚价购之考直斋书录文献通考及宋史蓺文志皆不著录而施之字里出处亦未详明其时知临安府事者为赵（上与下心）志中备载其建置仓敖设育婴堂浚西湖开运河诸善政按宋史云（上与下心）所至急于财利几于聚敛之臣而卢熊苏州府志称其知平江适郡中饥分场设粥全活数万人再守郡行乡饮射礼于学宫复修饰殿堂斋庐广弦诵以严教养弟子为立生祠熊之言当有所受则志亦未必虚誉兼可以证史传异文书虽不全良足宝贵遂与干道咸淳二志共藏目为宋临安三志并赋诗纪事嘉庆十有四年冬十有二月海宁陈鳣书
后跋三
　偶从吴市购得宋淳佑临安志六卷虽非全本然自来著录家多未见喜而有作寄槎客先生
陈鳣 【 仲鱼】 
输钱吴市得书夸道是西施入馆娃 【 志为施谔所修】 宋室江山存梗概乡邦风物见繁华关心志乘亡全帙屈指收藏又一家 【 同郡孙氏寿松堂旧藏宋本干道临安志三卷先生书库有宋本咸淳临安志九十五卷尝刻一印曰临安志百卷人家】 况有会稽嘉定本赏奇差足慰生涯 【 同时购得嘉泰会稽志】 
　和作
吴骞 【 兔床】 
凤舞龙飞讵足夸钱唐遗事失宫娃天教南渡支残局人想东京续梦华朱鸟歌成空有泪冬青种后已无家与君鼎足藏三志 【 予旧有干道临安志三卷咸淳临安志九十五卷皆宋刻及影钞本合此为临安三志云】 天水犹悬碧海涯
　和作
黄丕烈 【 荛圃】 
甄别奇书却自夸秦娥未许混吴娃 【 淳佑志旧误（厂则）咸淳志中故借用方言卷二中事详见读书敏求记】 阙疑向已无年号 【 所见淳佑志钞本皆无年号】 微显今还识物华半壁河山留六卷累朝兴废得三家东南进取忘前鉴空使宗臣泣海涯 【 东南进取舆地通鉴三十卷孝节先生赵善誉着即陈氏解题马氏通考所云南北攻守类考也宋刻藏无锡某氏近始获见因价昂未之买】 
　庚午春日寄怀槎客次前韵
黄丕烈 【 荛圃】 
千元百宋竞相夸引得吴人道是娃 【 谓好日娃见说文】 我为嗜奇荒产业君因勤学耗年华良朋隔世亡双璧 【 谓顾抱冲袁寿皆】 异地同心有几家真个苏杭闻见广艺林佳话遍天涯 【 仲鱼得淳佑志即佳话之一】 

