永安县志

目录

明万历本
　　永安县旧志序
　　永安县志序
　　纂修姓氏
　　志 例
　　卷一 天文志
　　　　星 野
　　　　气 候
　　　　节 序
　　卷二 地理志
　　　　山 川
　　　　　　山
　　　　　　峰
　　　　　　岭
　　　　　　寨
　　　　　　石
　　　　　　岩
　　　　　　洞
　　　　　　溪
　　　　　　湖
　　　　　　砂
　　　　　　潭
　　　　　　汤 池
　　　　　　陂
　　　　　　滩
　　　　　　井
　　　　形 胜
　　　　风 俗
　　卷三 建置志
　　　　疆 域
　　　　沿 革
　　　　坊里都图
　　　　街巷市墟
　　　　　　街
　　　　　　巷
　　　　　　市
　　　　　　墟
　　　　职制(俸粮附)
　　　　县 署
　　　　行 署
　　　　学 署
　　　　学 田
　　　　社 学
　　　　武 署
　　　　属 署
　　　　铺 舍
　　　　庙 坛
　　　　城 池
　　　　巡 警 铺
　　　　演 武 场
　　　　贡 川 堡
　　　　桥 渡
　　　　　　桥
　　　　　　渡
　　　　亭
　　卷四 田赋志
　　　　户 口
　　　　土 田①
　　　　贡 赋①
　　　　　　赋
　　　　　　贡 料
　　　　　　贡
　　　　　　课 程
　　　　役 法①
　　　　　　差 役
　　　　　　纲 银
　　　　　　均 徭
　　　　　　机 兵
　　　　　　驿 站
　　　　　　寺 租
　　　　水 利
　　　　　　官 陂
　　　　　　梅 溪 陂
　　　　坑 冶
　　　　屯 田
　　　　物 产
　　卷五 宦历志
　　　　知 县
　　　　县 丞
　　　　主 簿
　　　　典 史
　　　　教 谕
　　　　训 导
　　　　巡 检
　　　　武职历官
　　　　　　正 千 户
　　　　　　副 千 户
　　　　　　百 户
　　　　名 宦
　　　　宦 迹
　　卷六 选举志
　　　　征 辟
　　　　科 贡
　　　　　　进 士
　　　　　　乡 举
　　　　　　岁 贡
　　　　例 贡
　　　　掾 仕
　　　　例 官
　　　　恩 典
　　　　坊 表
　　卷七 人物志
　　　　名 贤
　　　　　　宋
　　　　　　明
　　　　良 吏
　　　　儒 林
　　　　孝 义
　　　　乡 行
　　　　　　附
　　　　忠 烈
　　　　　　元
　　　　贞 烈
　　　　　　附节妇以俟论定
　　　　武 功
　　　　贵 戚
　　　　　　内 监
　　　　　　仪 宾
　　　　　　附：期寿
　　卷八 杂 志
　　　　祥 异
　　　　丘 墓
　　　　　　宋
　　　　　　明
　　　　寺 观
　　　　养 济 院
　　　　漏 泽 园
　　　　仙 释
　　卷九 艺文志
　　　　永安县治记
　　　　新建永安县儒学记
　　　　成化八年重修永安县学记
　　　　弘治十二年重修儒学记
　　　　万历二十一年重修儒学置田记
　　　　永安县学建立乡贤名宦祀典记
　　　　栟榈书院
　　　　科甲题名记
　　　　忠洛无银矿记
　　　　安贡堡记
　　　　郭公去思碑
　　　　永怀祠记
　　　　苏近斋先生去思碑
　　　　卢侯永思碑
　　　　黄少沧先生永怀碑
　　　　唐田王庙碑
　　　　障水陂记
　　　　赖孝子传
　　　　六烈祠记
　　　　忠勇祠记
　　　　重造南塔记
　　　　鼎建孚佑广烈王庙碑记
　　　　题 咏
　　　　燕江十景
　　　　贡川八景
　　　　题栟榈山
　　　　栟榈山景
　　　　大湖八景
　　　　题拱极楼(二律)
　　　　题登云塔万玉轩(二律)
　　　　题高飞洗心亭
　　　　迎春日过永安，待赦先晚行遇雨(一律)

永安县旧志序

　　郡邑有志，备史采也。史，公是非、示劝惩、昭治忽，纪往诏来，垂当年得失之镜，风励人心之大机也。或谓：志，史之流也。余以天下之史，必合郡邑之志，而通采以成之，是可以易言哉！仲尼作《春秋》，因鲁史旧文笔削其义，而天下之乱臣贼子惧。故曰：知我罪我，其惟《春秋》。又曰：吾志在《春秋》。盖位不在，而道在。焉以空言而托诸行事，将以为是非之权衡，劝惩之轨范？所系以适于治之大端也。三代以还，班、马且有遗论，是岂可以易言哉！
　　永安开建县治，实自景泰三年始。旧为沙县地，名浮流，介在沙、尤、清流三县。邓茂七伏诛后，虑遗余党，故设县治以弹压，敷政以化导。
　　夫造化之灵秀，钟而为山川人物，或显或晦，固自有时。有天地以来，鲁有尼山，邹有峄山，即濂、洛、关、闽，亦未尝有闻于世。自春秋、战国诞生孔、孟，及有宋诸儒，而邹、鲁诸名，始益重于天下。
　　永安介在沙、尤，亦宋五贤游处之地。予叨闽臬副宪，因东西洋夙辱于反侧，乃建议题请开县治。永安切迩宁洋，曾行部守，筑城垣。至永安，见其山川雄峻开朗，将为人文奥区也。则知永安地虽晦于先朝，而实显于我明。设县后，人文科甲比美他邑，节概行谊彬然称盛。则其钟造化山川之灵秀者，赖有元哲先辈植乎纲常礼义，模范一邑，以开其先。
　　今县治建近二百年来，其官职游宦于斯，武弁捍卫于斯，大夫士生长于斯，有徽有恶，不可无纪。纪其徽者，以征其或不徽。推而广之，虽一丞、一簿、一尉，苟有功于县治，必大书特书以诏示将来。使后之游宦于斯者，贤者企仰流风，日进于贤而黾勉不已；其弗贤者，即览其名姓，内有述录创鉴无闻，思徙其弗贤，而惩艾有加。是故，其予也，协于众论，而荣逾华衮；其夺也，协于众论，而辱甚斧钺，能不凛然加惕矣乎？纪士大夫徽者，以劝其或不徽。推而广之，或孝子顺孙，或义夫节妇贞女。夫或韦布隐逸，或义勇谋士，苟有助于风教，有功于地方，必大书特书，以昭示将来。使后之生长于斯，有志于成德者，日亹亹焉，有所欣艳，而进于无疆；陷溺其心，自庇非类者，日赧赧焉，而消阻不暇，能不凛然而加省矣乎？是非公而后劝惩定，劝惩定而后风教彰，风教彰而后治理臻。是志之作也，岂易言哉！
　　若非形之纪也，山川古迹之存也，物产之备也，灾祥之必籍也，贡赋之有定额也，户口之有登耗也，俾有志于求民之瘼，与恤民之困者，莫不详览而加之意焉。昔刘知几谓作史贵三长：学也、识也、材也，三者备而后史称良焉。故必学以本之，识以贯之，材以运之，三长备而后可以信今而传后矣。匪学，则忽于大义，而综核弗严也，蔽于行私而采纳弗公也，泥执己见而扬榷弗虚也；匪识，则诬实罔众而暗也，矜细忽大而偏也，摘疵弃醇而隘也；匪材，则芜杂无伦而冗也，浮泛失则而靡也，闒茸弗振而蠹也。斯志也，考订明而取义博，拟议核而甄录严，示法公而垂鉴远。吾知其免矣乎！
　　志作于澹斋李公杏，联合封御史林公祥、大尹曾公守成、郡守林公腾蛟辈。叹文献无征，遂准古酌今，参订靡遗，合舆论，秉笔成之。
　　岁庚午冬，宣以闽省右使入觐，丐文以序其志。予检阅厥志，因谂澹斋诸公之志，端有在也。愧六年未酬，兹偶于笥中检获志稿，适旧治民陈赤美来省，且促此序，乃书为序以授之。

 万历四年岁在丙子仲秋月吉旦，赐进士出身、通奉大夫、前福建布政使司右布政使、万安洞岩周贤宣　拜书

永安县志序
　　夫志，记也。昉于禹之《贡》、周之《职方》，迨班史改迁书为志，而后郡国仿之，渐以详矣。今制，寓内治各有志，而邑合于郡，郡合于藩，藩合于一统，实兼史家志传之体。一披阅而幅员之延袤坱圠，疆埸之夷险沃瘠，户赋之登耗，风俗之媺恶，与夫崇文经武之要，忠廉孝节之懿，彪见胪列。即二亥不能武，二酉不能藏，《齐谐》、《夷坚》不能志者，亦犁然具焉。猗欤休哉！以是知邑志乃总志之所由成，而国史之所摘采，其所系良重矣。
　　永安，岩邑也。其分建自景泰壬申，盖惩邓茂七之乱，而析沙、尤之壤为之县，以便治。累朝熙洽，骎骎兴起，遂颉颃剑南所辖诸部。万历壬辰岁，民望承乏兹土，入其境则山川明秀，土壤修也；莅其堂则钩矢简入，案牍清也。勉图职事，百废稍兴，独于邑志阙焉。间尝披故籍，得前令卓君所藏李、曾、林三先生志草，然中多脱遗，难卒就锓。因条上其事。会当事诸大夫轸念地方，得允可，乃诹日虔事，请乡先生之有物望者，若萧君时中、赖君万玙，而副以学博苏君日登、杨君继秀、李君南闱；编次校阅，则有若府庠余生名世、邑庠陈生自烝、林生奇嵩。又检阅库中，得所自理赎锾几九十缗，以付邑主簿夏秉彝、典史陈策经纪其费。众美咸萃，群力俱举，凡三越月，为万历甲午孟夏而抵厥成。爰进邑缙绅、青衿士、众乡父老，谓之曰：永安志，志永安者也。稽分野、叙沿革，则记之建置；表形胜、纪风俗，则记之治域；记食货则土宜贡赋详；记秩统则职官廨署备；绥文德则学校而艺文不遗；励武功则记兵防，而战绩亦附，以至备观省；昭劝戒则于名宦乡贤、高士烈女之记尤加意焉。诸君谓，永安分治，厪厪詟犷，黠固捍圉，庶其有豸乎？谓邑志创立，特饰鞶帨，为文具已乎？
　　夫宇宙运会，随时以庚；斡旋化理，因人而振。昔舜分冀、青为幽、并、营，广德化也。今介沙、尤而永安之，虽以惩乱，实以廓治。三代而下，户口渐盛于东南，至宋元丰，遂当天下十之五。邹、鲁既邈，而宋紫阳、龟山、豫章、延平诸君子相望以兴。永安固东南之一隅，而诸君子过化之乡也。生齿渐蕃，余休未泯，运会宜尔。民望承乏兹土，斡旋寡术，鳃鳃然虑无为之导者，假诸志以少干将隆之运，俾按尺籍而品式难逾，慕休于名宦、乡贤、高士、烈女，而憬然以兴也。又乌知紫阳、龟山、豫章、延平诸君子，不彬彬于永哉？
　　新岭以南，宝山以西，绵亘而环治者，今不能家喻耳提，乃精神不无有贯者，尚绎兹刻而共勖之。

 万历甲午季夏之吉，永安县知县宛陵苏民望书

纂修姓氏
　　　　总　裁
　　延平府知府余姚闻金和
　　同知衡阳万延相
　　通判无锡赵公楷
　　推官遂安余粘
　　永安县知县宣城苏民望
　　　　删　订
　　荆门州知州邑人萧时中
　　普安州知州邑人赖万玙
　　　　校　正
　　儒学署教谕顺德苏日登
　　训导建宁杨继秀
　　程乡李南闱
　　　　参　阅
　　高州府通判邑人陈源湛
　　长乐县知县邑人林思锦
　　　　督　刊
　　永安县主簿六合夏秉彝
　　典史丰城陈策
　　　　纂　集
　　邑庠生饶俨
　　余名世
　　陈自烝
　　林奇嵩
　　　　经　理
　　耆民赖士文
　　罗世吉
　　　　誊　正
　　儒童陈举

志　　例
　　一国有史，邑有志。彰善殚恶，公典也。考今时志，大都称善似过于详，恶则略而弗录，曷故哉？太史公云：“孔子著《春秋》，隐、桓之间则彰，至定、哀之际则微。志之意有由然哉！”虽然，称美而不称恶，固为雅道，或过于饰而失其实，亦岂公道乎？明有一定之公论，幽有不可欺之鬼神。滥竽斯役，慎哉！慎哉！
　　一自创邑一百四十年间，闻见不及者多矣。然自正德以前则林孜有手录，自嘉靖以后则李杏有志草，详略不同，典故稍备，今日岂敢妄意去取于其间哉？兹以往又三十年矣，凡所见闻，昭在心目。仍考郡之近志，博取耆耇之见闻，庶几备省览之一资也。
　　一天所以始事，悬象于天下，示于人吉凶，悔吝不能掩者。至其炎乡之气候不能无偏，荒徼之节序不尽淳美。若夫观天象以致修省之道，因气候以达节宣之宜，矫其俗尚之不合于礼以□之，正则存乎其人哉。
　　一地承天施者也，山峙川流，故形胜具而风俗成。今永以蕞尔之地，不改辟矣；一百四十年生养休息之民，不改聚矣。所恃以安静不扰，各遂其生，其惟良守牧哉。兹志地里意也。
　　一天地定位，圣人成能。古之圣人，曷尝不敷土便民兴事哉！兹建置所当详也。乃划其封疆，时为沿革；制乡里都市，以奠厥居；设官守分职以总政治，以揆文奋武。则师儒以隆教化，兵守以明威严。又慎其城守，险其走集，谨其堤防。或通往来，或以崇报祀。其大为庙坛、为署舍、为仓库、仪器；其细，为桥渡、为铺舍、为亭场。建置之意，盖其详哉。备录而不遗，要皆王道之大务也。
　　一任土作贡，从古为然。若其方物之毕陈，丁口之毕作。固上所以任乎下，下所以奉乎上，皆是物也。至于屯田、水利，亦系于土田；徭役、差使，咸趋事之大义。然人情不古，法立弊生，奸猾宿胥缘以为市，巧取巧避，上下相遁，蠹毒滋矣。因考据典则，详著颠末于篇，庶几存心民物，君子省览而知所向往。
　　一宦历于兹土，皆民上也。上以子视民，民亦宜以父母以报上。故有名宦祀以报功，宦绩纪以昭美。其馀皆列其名籍及任之年月。
　　一选举有正科，有杂科。甲科、岁贡为正，例贡、掾史为杂。籍在别省者，亦书其名。例贡未授官，止书其名，掾则必授官，始入矣。至于貤移、恩典、坊表，毕录志荣也。
　　一人物或以耆德硕行而祀瞽宗，或以文雅奇卓而树表范，皆后人所景仰者。其或淫雅并奏，贤不肖混淆，虽徼虚美于一时，而有愧心于百世，亦何益哉，徒滋訾议矣。至于贞烈行谊，有关于人心风俗者，何可遗也。武功贵戚皆出于地方者，何可泯也，因毕书以见谊。
　　一名宦祀提学熊□，出于上司之檄，郡不祀也，而县祀之。提学宗□，亦由按院檄也，郡已祀而县不祀。意者，宗尝分守延平，有惠政于地方，祀之宜也。而熊□犹祀之于县，非尊崇之，实卑亵之矣。余有疑未安焉，敢俟议礼君子改正。
　　一乡贤祠祀于嘉靖中年。初祀时，木主陈公瓘、邓公肃、邓公文铿。而陈公世卿，乃瓘之祖也，昔在宋，固沙之人，今其所居，则为今永安二十六都，故址存焉，丘墓在焉，子孙奉祭扫者存焉，其馀子孙居县、居乡者，何啻千百。陈公瓘不知何时去其祀，固以流寓他方，不祀亦宜，而世卿岂宜遗落？况邓公肃、邓公文铿，其出身时皆沙县人。邓公肃读书于永之栟榈山，因号焉，居址尚沙县地方也。邓公文铿所居今割永安，既祀之，而世卿独不祀，可乎？余谓乡贤宜祀陈公世卿；其邓公肃，栟榈有专祀矣，乡贤不宜又祀，以免重复。
　　一祥异示惩，人所创见。丘墓埋玉，设为贤淑，乃人所景仰，欲起九原而不可得者。仙释者，自是方外一等人。寺观创久亦难尽废；若养济、漏泽，亦王政之务，皆不可阙。依例书之，以备考验。

卷一　天文志

星　　野
　　自黄帝命官观天文，辨分野，以占灾祥，以斗牛之次，为星纪。春秋时，以分属吴、越，但其入分度数，代各不同。今《一统志》以起斗四度至二十二度为吴分，以牛及女一度零为越及闽、广分。则闽、广度当在牛六、七度之间。观象、玩占于此可知矣。

气　　候
　　闽僻在东南，去中州远，故其气候亦乖于中和。一岁之间，热多而寒少。大抵晴则暖，雨即凉；未春有先时之花，临冬有长青之草；高山则六月衣裘，亢旱则三冬罕雪；溪雾则昼昏而高山爽朗，山岚则日暗而平地清明。气候不同如此。

节　　序
　　元旦烧香谒神，各相拜贺，以三日为节。上元，燃灯祈禳。清明拜扫。立夏食米团。端午，插艾佩菖蒲，以角黍相馈，祀先、竞渡。中秋，醵钱赏月，家家扫墓。重阳登高，饮茱萸酒。腊月，各送牲粿，名为分年。除夕祀先，爆竹以除不祥。

卷二　地理志

山　　川

山
　　栟榈山　治北二十里，多产栟榈木，故名。宋左正言邓肃读书其中，自号栟榈居士。旧传，神仙往来其间，峰峦岩岫不可胜数，神刓鬼划，高下相属，烟云出没无时，草木蒙茸，四时一色。宋李纲尝目为小武夷。天柱峰与狮子岩并耸，百余丈如削。射垛峰，昔仙人射于降仙台，以此为垛，明道中，耕者尝得数十石箭于台侧。观音岩，在野云洞侧，石壁万丈。集仙岩、头陀岩，昔唐裴头陀创庵而居。野云洞，云雾吐吞。降仙台，在山之上，一石高平如台，旧传仙人降此；台下石室，棋局界画分明，有黑白数子；左右有烂柯石，可坐。步云台，走马埒山绝顶，览广而砥平。相传，仙人走马其上，蹄迹尚存。铜盘涧，流十余里，潴而为潭，泓渟涵碧。接仙桥、天池，在山之上，广里许，澄彻不涸。金刚石、宝盖石、试剑石、天威石、乐音石，中空，扣之则响。俱栟榈之奇胜也。李纲诗曰：“栟榈百里远沙溪，水石称为小武夷。列岫笼烟红削玉，澄潭浸月碧生漪。猿猱饮水连修臂，修木连云拥老枝。天下幽奇多僻壤，直疑造化恶人知。”又，陈偁诗曰：“昔年曾入武夷山，今日栟榈仿佛间。仙子不知何处去，漫留踪迹在尘寰。”
　　东山　城跨其上，县脉之所入。宜栽树，不可使童。
　　东华山　城中日出即见，故名。有庵，今许伦重建。
　　文笔山　县东南，巽位。形如卓笔，因筑寨。近修起。
　　金星山　县西，兑位。形如圆金，关两溪水口。
　　南山崎　县西南，坤位。形如大将之旗，卓然而立。
　　龙凤山　县西北，乾位。绵亘高大，峙于县背。
　　登云塔山　县南一里。一塔凌霄，与学宫对峙。旧塔被毁，知县王廷绣重建，知州萧时中为碑记。
　　天斗山　山高峻，顶凹下，广可五里，状如斗。山阴一石穴，名风穴；一洞，名云洞。每云冒，山即雨。石窦有一石龙，界风穴、云洞之间。石磴险巇，人迹罕到，惟樵者攀缘而上，得观头角鳞介之异。上有白云庵。
　　庄山
　　大坪山　县南二十里。中有陈氏祠庵。
　　大龙会山　山高峻，群峰簇聚，如龙会然。二山在二十四都。
　　吉山　吉溪傍。
　　天台山　二山，县西南，二十九都。
　　宝山　四十都。产铁矿最佳，因名。
　　雪山　四十一都。通天岩侧，与狮子峰对峙。
　　琼山
　　黄甲山
　　白岩山
　　石罗山　万山中突起七大峰，次第排列。面西有洞口，可入人，深不能穷。中有灶，人传为前时避乱于此。此四大山，俱四十一都。能化为人，助军破贼，而不受赏。后求其处不可得，止四山名。今四时祈祷，皆请四山之神。
　　马峰山　二十八都。其山圆峰插黛，旁一山似马，进士苏信居其下，因号焉。
　　荆山　二十六都。山如三台赐帽之状，四时青翠，有五色可爱。宋进士余授祖居，故称余荆山云。

峰
　　大秀峰　县东北，艮位。巍然秀拔群山。一名真阳山。旁有双峰，号双飞蝴蝶。
　　卓笔双峰　去县五里。双峰并耸如卓笔然，中有小峰，知县林孜读书其处，因号三峰。
　　羊角峰　二十四都。遥望如羊角然。
　　翠竹峰　二十六都。宋秘书少监陈世卿居其下，有师古堂焉。诗曰：“师古堂前酒一樽，共谈时事出孤村。临期上马无他祝，多买诗书教子孙。”“翠竹峰前是我家，归来重整旧生涯。烟霞尚有留人意，可奈门前驷马车。”
　　狮子峰　四十一都。形似狮。与雪山对。
　　合掌岩　在斗山上。
岭
　　黄田岭　二十八都。抵龙岩、大田二县界。
　　大望岭　二十八都。抵宁洋县界。
　　新岭　二十六都。上有小庵，永、沙分界。
　　梨子岭　三十都。抵连城界。
　　眼隔岭　三十二都。抵清流界。
　　牛岭
　　九龙岭　二岭，二十四都。
　　铁山岭　四十二都。产铁矿。

寨
　　清明寨　有庵。二十七都。
　　猫儿寨　其形高圆，似猫。二十七都。
　　大陶寨　即龙头寨。三十都。

石
　　观音石　大溪中，高耸如观音佛。百姓多往祈福。
　　壁石　其石大如屏壁，自山插立溪中。

岩
　　黄杨岩　二十五都。界永安、归化二县间。岩上多产水黄杨木，故名。又名万寿，又名麟峰。四壁如削，周回可十里，角出群山之上。三洞连属，一在淳化院寺傍。洞户空阔，秉炬而入，萦纡二里许，路狭风驶，炬遂灭，不能进。旧传有龙居其下，土人尝得齿牙骨角之类。每云气氤氲辄雨。有龙井，又有石龙，鳞爪皆具。一在岩半，名碧云。怪石仿佛如狮子。洞极幽邃，路险，人迹罕至。有穴名虚白，上通天光，有僧庐其外。一在绝顶。有石井下透两洞，深不可测。又一穴名天窗。或投以石，震响久之，其深莫测。岩之南有梅斋，东有石门岩。顶数峰突起，奇怪万状。骚人墨客题咏甚多。
　　永镇塔岩　县北一里。挺然特立，正当燕溪中流。上建层塔，下汇深潭，为县玄武镇山。嘉靖癸卯塔毁。
　　侍郎岩　黄扬岩北二里许。旧名翠云岩。宋熙、丰间，侍郎张□、祭酒杨时、司课陈瓘读书于此。不置卧榻，煮粥饮水，终岁不到岩下。其旁有观音洞，深里许，石上多观音、罗汉之像。又有石室，广可六七丈，前数十峰如卓笔。下有石鼓、试剑石。绝顶悭石罗列，好事者多采以供清玩。
　　黄龙岩　二十六都。
　　甘乳岩　二十九都。有洞，广袤约五十余丈。洞口怪石森列，有一石突出如莲花，泉自石中迸出，滴巨石上，如甘乳。人或秽器承之，泉脉即断。旁一石穴，风自穴出。昔有人秉烛入，越三日，乃及深处，闻澎湃声，心怖，即出。又一石罅，深不可测。出洞过石桥，缘小径至山顶，有小亭，名看经亭。看经亭后有小庵。前转数十步，一小洞如覆鼎，石光璀灿。洞后又一洞，名透天，相传神仙窟宅，游者必斋戒，否则辄遇怪物云。
　　百丈岩　县北二十里。过桥，陟石磴，岩开一洞，昔马仙姑嫂、姐妹五人升仙之处。旧传，岩巅架一扁担，被童取去。灵迹显著，四方取香火保禾者，每岁夏秋络绎不绝。四时烟云掩蔼，一开霁，香炉、狮子诸岩呈现万状，真一山中蓬壶。
　　莲花岩　去县五里。状如莲花。
　　瑞龙岩　二十四都。
　　通天岩　崖壁峻绝。山半一巨石，横跨如梁。由石梁行过，仅容二人闯首而入。其中夷旷，泉石幽洁。石梁后阻高山，因而为门。其山如窦，仰天而见。
　　苏岩　直起千余丈，土人郭氏依岩架层楼，遥望如神仙居。岩中有石龙头，吐水注石穴中，各滴乳。并近岩一池，方广可一亩，鳞类多夥，惟鲫差大。每三岁水遽红，而鱼辄死。上二岩，四十一都。
　　官寨岩　二十七都。旧为寨，岩石峻绝。幽花异草，四时芬馥。
　　寿春岩　二十七都。大湖主簿赖朝胜创立，男、主簿赖士孚重修。筑亭榭于其上，中有双龙书舍、登云阁、环翠楼。峻岩怪石，奇花异卉，不可胜纪。游玩者轻千里而至，诸名贤题咏甚多。
　　天宝岩　在四十一都庵坑。形如伞盖，有小庵，有大庵。庵火废而基存，甚宽敞。今移下，狭小不称矣。前对高峰，即石峰。
洞
　　曹岩洞　即龙水洞。二十七都。旷空可容千余人。
　　赫灵洞　二十九都。一名真阳洞。
　　云峰洞　二十四都。上坪马仙行宫，高与云齐。县之龙山。
　　新庵洞　百丈岩之背。洞口两壁峭立，中路如削成，而岩千状，举目应接不暇，诚一洞天也。中有黄天玄坐化处，又有大使林达祖祠。
溪
　　燕水溪　县北。水尾二水分流，中隔一岗，有似燕尾，因名燕溪。其源凡四派：一派西出汀之宁化县境，过清流县，下九龙，历张坊，谓之龙溪，至赖口。一派西南出汀之连城县姑田里。由湖口、洪田、吉山，谓之吉溪，至赖口合流至燕溪。一派南出漳之宁洋县分界马家山，下林田，合桂口，由黄历出车坡，至燕溪。一派东自大梅溪漈头，由梅溪、后溪直至塔下，与燕溪会流；过贡川、经沙县直入剑溪，同归于海。
　　吉溪　县西南一里许。
　　九龙溪　即清流九龙之水。惟二溪通舟楫，故纪焉。

湖
　　大湖　即二十七都清水塘，土人谓之湖。其水由龙溪入岩穴，伏流至此，四时不竭。
砂
　　安砂　三十二都。或曰聚砂成岸，春水冲激其岸不崩，故曰安。或曰以县名安，故名。
潭
　　石壁潭　县西。潭水沉澄碧，渔者每获巨鱼。
　　大陶口潭　三十都。石岩之下，深不可测。
　　下塔潭　燕溪水至此，萦回深蓄。
　　杉岭潭　县南一里三十落岭下。
　　百丈岩潭　石间似龙头，祷雨有应。
　　天台山潭　二十九都。常有云雾，祈雨响应。
　　南溪龙潭　源自蓬美畲出，由小涧至南溪马后。两边石壁立，中石塍横过石隙，直下三四丈。潭口狭小，中实阔大。龙居其间，人恒见之。旱甚，投鈇其间，则雨大至。
汤　　池
　　热水口
　　苦竹村
　　上村汤尤热　三池俱二十九都。
陂
　　障水陂　挽水上流，抱城而会燕水。漂坏已久，知县苏民望重造，知州萧时中为记。
滩
　　九龙滩　长龙、安龙、伤龙、马龙、三悟龙、五白龙、兴龙、暮龙、下长龙是也。最险处，过者必遵山径，空舟而行。内六龙属清流县。下此又历三十九滩，至沙县。牛皮、狗濑、茅镰、郁平、铜盘、雷霹雾、缒峰、大坡墙、五港、紫阳、牛栏角，凡十有一滩在县境，余属沙县。湍石可畏。

井
　　澄清井　县口内。
　　新街井　县前。
　　城隍井
　　唐王井
　　高飞井
　　寺内
　　新街井
　　旧街井
　　西门井
　　水门井
　　河沟井
　　童家巷井
　　永兴亭井
　　衙后井
　　所后井
　　赖家巷井
　　龙兴坊井
　　东山庵井
　　日升庵井
　　头百街井
　　七百街井
　　八百街井
　　十字街井　已上六井俱在军营。

形　　胜
　　东南负山以为固，西北带水以为池，险阻诚足尚矣。若其耸大观而入奇瞩，则卓笔、文峰起秀于东南，大秀、高峦壁立于东北，西南则南山崎开展而献翠，西北则龙凰堂列嶂而插屏，天斗山则负巉岩、敞宝盖于东，为来龙之祖。且莲花、荆棘岩呈奇于右，拜像三峰岩呈异于左，叠岫联屏，四时苍翠。不歇若水，则九龙会合湖口，由西南抵县西，会南一溪，向东北又与东溪一水交合，盘旋回绕于县治之后，由霹雳诸滩，建瓴下泻沙县而抵郡。县治形胜若兹，亦足称雄哉。
风　　俗
　　地本四贤过化之乡，重以寇乱之后而置，正值乱极思治之日。民则敦本而尚朴，士则笃行而重耻，妇女则勤纺而为事。自百馀年承平以来，渐变其初，遂由俭而入奢，奢不已则至于贫。贫则末流不可纪悉，或嚣讼，或赌搏，或白取，或恣强。亦间有毁廉隅而怠学者，有弃学而相尚就掾者，纷不可纪。坊市妇女尚寺观嬉游者，师巫合伙而云礼金桥水忏者，坊市演戏则沿街塞巷搭小台以观望者，此皆俗之蠹也。起敝维风，去其邪而返之正，实有望于长民者加之意。近奉抚台颁示《正俗编》，着实举行，其庶几乎！
卷三　建置志

疆　　域
　　永安县，本析沙二十四都上四保及二十五、二十六、二十七、二十八、二十九、三十都、三十一、三十二都，共九都，又析尤溪之四十都、四十一、四十二、四十三都共四都为邑。自嘉靖十六年，析去四十都设大田，此分割一都之地也。隆庆六年，析二十八都二图、二十九都一图、三十都一图设宁洋。惟割图不割地，疆域紊矣。县仍从沙、尤，旧属延平郡。自县北至沙县杉口界，九十里而近；东北至尤溪四十四都，一百二十里而遥；东至大田县英果等地，百里而近；东南至大田县集贤里，一百里而遥；南至今宁洋县马峰岭界，九十里而近；西南至连城县秋家岚界，一百二十里而遥；西至清流县九龙滩界，百里遥；西北至归化叶坊、吉口二处，一百(里)而遥。县邑疆域大概如此。大抵闽地在古为荒服，与中州不同。若但计地里，而不计田数，虽古大国何以加是？要之，中间山林居其九，田亩但一分耳。分治以来，承平日久，生齿渐繁，地不足以居，田不足于食，庶而未富，方惧其将来也。
沿　　革
　　永本沙之浮流一巡司地也，沙又延平七里中之一。前代沿革，一系于郡。往牒可睹，兹以往可益乎，可损乎？其当更易者，宁洋割地，可议乎？其邑内坊、都、图沿革，另载坊、乡、里下。
坊里都图
　　永安之设，割沙县九都、尤溪县四都。景泰三年，分置坊一、都十三，统图六十四。成化十八年，分坊为十图。弘治五年，增坊为十二图。嘉靖十四年，析四十都隶大田县。隆庆五年，又析二十八都二图、二十九都一图、三十都一图，隶漳之宁洋县。今坊十二、都十二，统图六十三。
　　在城曰坊。为坊七：太平、龙兴、里仁、安仁、仁义、进贤、忠义。七坊，知县刘忠器立石。为图十二。
　　在乡曰都。
　　二十四都，为图三。九龙、黄竹坑、上坪、大松洋，距城六十里，县东。旧感义里。
　　二十五都，为图十。忠山、岩前、高眉坑、大源，距城八十里。
　　二十六都，为图十一。贡川、余荆山、大坡、小坡、冲村、瑶田、东坑，距城四十里。上二都俱县北。
　　二十七都，为图三。大湖、曹岩、岭后、仓坪、大梅溪、积谷寮、洛溪、张埔头，距城二十五里。县治东南北俱是。
　　二十八都，为图四。桂口、邢庄、西洋、林田，距城六十里，县南。上四都旧崇仁里。
　　二十九都，为图二。吉山、下卞、热水口、洪田、苦竹、上石、爽溪、廖地，距城六十里。
　　三十都，为图二。湖口，洪沙口、后澄，距城六十里。上三都旧怀恩里。
　　三十一都，为图二。张坊、曹远、上、下早，距城四十里。上三都俱系县西南。
　　三十二都，为图七。安沙，距城九十里。上二都旧善安里。
　　四十一都，为图三。大坵头、纳洋、龙塘、蔡洋尾，距城九十里。
　　四十二都，为图一。后埔、鸬鹚丘，距城一百里。
　　四十三都，为图三，上槐林、下槐林、西霞坂，距城一百二十里。上三都县东，旧万足里，尤溪也。
街巷市墟
街
　　新街　县前。
　　旧街　城边。
　　中街
　　后街　司前。
　　前街　已上俱民街。
　　头百街
　　二百街　俱尚宝坊。
　　三百街
　　四百街
　　六百街　俱安静坊。
　　五百街
　　九百街　俱东宁坊。
　　七百街
　　八百街
　　十百街　俱长乐坊。已上街在军营。
巷
　　衙门巷
　　水巷
　　童宅巷
　　后宫巷

市
　　安沙市　三十二都。
　　贡川堡市　二十六都。
　　岩前市
　　忠山市　二市在二十五都。

墟
　　吉口墟
　　新桥墟　俱二十五都。
　　西洋墟　二十八都。
　　大湖墟　二十七都。
　　洪田墟　二十九都。
　　岭后墟　在留坊。
职制(俸粮附)
　　知县一员　岁俸九十石，闰月加七石五斗。柴薪四名，马夫十役，折支如制。
　　县丞一员　万历八年奉文裁革。
　　主簿一员　岁俸六十六石，闰月加五石五斗。柴薪二名，马夫十役。
　　典史一员　岁俸三十六石。柴薪一名，马夫十役。
　　儒学教谕一员　岁俸三十六石，闰月加三石。斋夫二名。
　　训导二员　每员岁俸、斋夫与教谕同。
　　廪膳生二十名　每名月廪一石。
　　增广生二十名
　　附：学生今□百□有奇
　　司吏一名
　　安沙镇巡检司
　　湖口寨巡检司各一员　每员俸五石。
　　司吏一人
　　阴阳学训术　萧相汉，镇东人，万历十八年任，以养亲去。林五岳，邑人，万历二十三年任。
　　医学训科一人
　　僧会、道会司各一人
　　县司吏六名
　　典吏一十四名
　　铺长一名
　　架阁书吏一名　每岁共支本色米三十四石二斗。
　　正统十四年，调邵武卫后千户所军置永安守御千户所。正千户原二员，今一员　每员岁俸一百九十二石。
　　副千户原二员，今一员　每员岁俸一百六十八石。
　　百户原十员，后无继七员。调卫二员，今一员　每员岁俸一百二十石。
　　典吏一名
　　旗军，原一千一百二十四名　今见在守城
　　操练共三百九十六名
县　　署
　　永安县，景泰三年九月开县，本府抚民通判倪冕创立小屋三间莅事。四年冬，本县知县韩隆创正厅三间，后堂三间。设幕厅于正堂之左，库房于正堂之右。东、西两廊分列六房，中道戒石亭。仪门三间，于正厅之前。樵楼五间，于仪门之外。知县廨舍于正厅之北，川堂于正厅之后。左、右立县丞、主簿廨舍二所。东南立典史廨舍一所，设吏舍于六房之后。建土神庙于仪门之左。立牢房于仪门之右，周围墙垣。万历十五年，知县傅本智改戒石亭为坊，堪舆谓高压正堂。二十一年，知县苏民望见县前逼窄，捐俸召匠计之。后建戒石亭，徙其坊于县之对街，题曰“保障群黎”。坊之内三向各建悬榜廊，改申明、旌善二亭于樵楼之左右。巡捕、主簿夏秉彝于县之东、西设立栅门，曰东关，曰西关。夜加扃固，以防不虞。

行　　署
　　建南道分司　旧有上、下分司，在县治北，下司已废。嘉靖己未年，官卖二司。景泰五年，本府通判杨季奇创。万历二十一年，知县苏民望重整。
　　府馆　在县治前。
　　贡川公馆　在二十六都。
　　忠山公馆　在二十五都。
　　东洋公馆　在二十八都，旧址官卖，今别建。
　　县浮流仓　主簿收秋粮本色米。
　　预备仓　县秋、冬赃罚谷，上仓备赈。
学　　署
　　在县治东。景泰五年建，正德四年毁，知县刘灿重建，事载祭酒蔡清记。嘉靖二十一年，知县裴建修之。万历二十一年秋，知县苏民望到任。期年，环视学宫倾圮，楹瓦不全，泮池如矩而非制，棂星直出而不收。进诸生而言曰：“吾力能办之。”即毅然以兴起斯文为己任。措处罚锾□两，不足，又捐俸补助。朽者易之以新，漏者补之以全。庙庑为先。移棂门进五丈。填泮池一丈，为半璧之形。明伦堂、尊经阁、斋宇以次修理。开拓隔道之路，徙儒学门五丈。百尔维新，焕然改观，宫墙之富，宗庙之美，可以想见阙里矣。适建南道吴璘以巡历至，深嘉而乐与之。是役也，不三月而告成。费出于县，分毫无损于民。经营不懈者为典史陈策，督工颇有劳者为耆民邢存志、饶偁。师生请太史翁正春为之记，见《艺文》。
　　明伦堂　在先师庙后。
　　居仁斋　由义斋　翼明伦堂之左、右。
　　号房　在东、西庑之后，凡二十间。
　　馔堂　在号房之上，左、右各二间。
　　御制卧碑　在明伦堂左上。
　　敬一亭　在启圣祠之左。
　　尊经阁　在明伦堂后。
　　典籍　《大狩龙飞录》、《大明律》、《洪武正韵》、《御制大诰》、《大明会典》、《大学衍义》、《四书集注》、《五经集注》、《四书大全》、《五经大全》、《礼教仪节》、《为善阴隲》、《三儒类要》、《文章正宗》、《孝顺事实》、《性理》、《通鉴》、《纲目》。
　　射圃　旧址在县治北门外，演武亭左。嘉靖三十五年漂于水。
　　儒学门　在棂星门左。
　　教谕衙　一在明伦堂左，从居仁斋入；一在明伦堂右，从由义斋入。右者颓坏，训导朱钟借居尊经阁，至今仍之。
　　学仓　在教谕衙之左。
　　祭器库　在东馔堂之上。
　　祭器　木香炉、大铁香炉、烛台、铜酒樽、铁香炉、花瓶、铜盆、铜爵、笾、簠、俎、铁盆、牺尊、牲匣、铏、簋、豆。
学　　田
　　知县苏民望适下车，见师长之出入无舆，又非产马之地；诸生中多有贫不能葬，身无完衣，长无家室者，慨然叹曰：“此有司之责也。尊师重道之谓何？随吾力之所及何如耳。”万历癸巳岁，偶清欺隐罚锾二百八十七两八钱四分，又凑赎十二两一钱六分，申合上司，置买学田以赡师儒。设学百四十年，所创见者留心学校，良亦勤矣。今载其田亩，并经用式于下，以备稽考。
　　一买得二十五都民人姜钦米田三段，用银三百两。约正杨教为中。
　　一叚土名寺前、罗里坑二处，米三十九石五斗，外租五斗，外冬米。
　　一叚土名寺前坂，米十六石，外冬米。
　　一叚土名桥尾墩后，米十石。
　　一查出永留庵田十六石。

社　　学
　　一在儒学前，一在县治北门内。嘉靖三十五年，署县事、延平府通判谢承志改此社学为四贤书院，祀杨、罗、李、朱四先贤。
武　　署
　　永安千户所　在县学后。景泰三年，延平卫指挥韩瑄建。正堂三间，中阶为屏门，东、西两旁有十百户厅。久废。大门三间。万历三年，副千户陈瀚重建。吏目厅，在正堂之东。后厅五间。
　　旗纛庙三间　在所署后。
　　镇抚司　在旗纛庙东。
　　武备库　在旗纛庙东。现贮堪用军器三万二千十六件。
　　军器局　在军营后山。
属　　署
　　安沙镇巡检司　在县治西八十里三十二都。
　　湖口寨巡检司　在县治西一百二十里三十都。与连城、龙岩、宁洋三县界。俱正统五年设。
　　镇堡公寓　在县治北贡川堡。
　　税课局　旧志载在县治西七十步。官未设舍宇，未创基址，今莫之考。
　　阴阳学　在县治左。万历十八年，训术萧相汉请县增广土神庙后六间为廨舍。
　　医学　在县治左。

铺　　舍
　　县前铺　在县治东侧。司一名，兵四名。
　　黄坊铺　在二十七都，去县治二十里。
　　贡川铺　在二十六都，去县治四十里。
　　张关铺　在二十五都，去县治六十里。
　　新岭铺　在二十五都，去县治八十里。以上三铺，司一名，兵三名。在县治之北。
　　桂口铺　去在县治三十里。
　　林田铺　去县治六十里。以上二铺，司一名，兵一名。
　　东洋铺　去县治六十里，兵止一名。以上三铺俱在县治南二十八都。
庙　　坛
　　先师庙
　　两庑
　　戟门
　　棂星门
　　启圣公祠　在先师庙之右。
　　名宦祠　在戟门左。祀故督学熊汲、知县邓概、知县刘灿凡三人。
　　乡贤祠　在戟门右。祀宋陈瓘、邓肃、明邓文铿、陈隆、林腾蛟、李杏并孝子赖豫，凡七人。
　　社稷坛　在县治南门外。
　　山川坛　在县治南门外。
　　邑历坛　在县治北门外。
　　城隍庙　在县治东，儒学之左。门庙颓坏，万历十五年，邑民陈真焕新之。
　　唐田王庙　在县治南门外。祀唐李肃，字行中，陈州人。唐世以功封田王。建中间，天子幸奉天，闽叛将牛氏乘中原多事，闭关窃据。及朱泚平，天子赐王弓矢，命曰：“闽粤弗庭，汝往征之。”王率精锐数万，至临汀浮流口，猝与贼遇。后兵不继，王力战而死。尸浮水上，弥月不变。乡民詹纠殓而祀之，凡有祷辄应。贞元间，有司以闻，敕封孚佑广烈王。以妃陈氏配享。从以五神，曰胡、曰陈、曰周、曰张、曰汤，皆裨将也。
　　晏公庙　在县治北门内。
　　英烈王庙　在北门外。旧名龟山庙。高阜如龟，合抱樟木数十根。丙辰，大水漂流，今改新地。
　　关王庙　在县治东安静坊。
　　名山庙　在贡川。
　　正顺庙　在贡川。
　　四贤书院　祀吾延平杨、罗、李、朱四先贤。旧址在县治北门外。嘉靖三十五年漂于水，署县事、延平府通判谢承志改北社学为之。万历八年，奉勘合毁卖，暂迁神主于英烈庙之侧。十一年，续奉勘合，凡天下书院毁者，俱准复立，而此地今犹未复也。
　　栟榈书院　宋左正言邓栟榈先生读书处也。知县郭仁建于屏岩下。嘉靖四十六年，知县卓光谟改在栟榈寺左旁。
　　忠勇祠　在二十八都邢庄。祀阵亡邢志宏、邢宗善、邢仲卿、邢景清、邢必崇。嘉靖间建，邑进士林腾蛟记。
　　六烈祠　在贡川。祀烈女邓氏、陈氏、邓氏、刘氏、姜氏、林尾姑。隆庆间，知县许培之建，武平佥事毛为光记。
　　姚公祠　在县治北门外永济桥头。祀故知县姚仲韶。嘉靖间邑民建。
　　永怀祠　在贡川。祀知府周贤宣。本乡人建，佥事李杏记。

城　　池
　　永安自正统十四年沙寇邓茂七平，都督范雄奏请于沙、尤二县界筑城。周围五里三十二步。为门曰东门、曰南门、曰西门、曰北门、又曰小水门。自东抵北，自北抵西，皆负山阻溪，濠堑无事开凿；独南门外系平地，凿地注水以为池。今架屋其上，诚恐失没。寓铺十六处绕列各门。永之隍墉，亦可谓截然完固矣。

巡　警　铺
　　民市八坊，军营四坊，每坊各一所。迩年，丛木之声不闻，岂得为宁静高枕？实在巡逻者因循怠玩。予愿贤有司慎毋蹈前。
演　武　场
　　在县治北。其地平旷，周围可百数丈。嘉靖三十五年，为洪水致圮十之一二。万历十四年，有请迁之东漏泽园者。时本府推官卢泮署邑，亲视其地，见枯骨玼玼数千，固不允，莫若旧址为善。乃令军人运北桥废石，益加砌固。二十一年，知县苏民望又为之重建厅亭，于是永可训练矣。

贡　川　堡
　　贡川距邑四十里。嘉靖三十六年、七年，广贼入境，烧劫俘戮，民汹汹无宁日。上司行示村落筑堡自卫，贡川遗民谋派筑堡，请诸抚按本道，报曰可。下本府议，本府知府委官督造。广六百二十三丈，高二丈四尺。乡人德之，立祠尸祝。堡记载《艺文志》。
桥　　渡

桥
　　武陵桥　东门外。原名马陵，系马仙家之陵。屡经洪水，邑桥惟此独存，若有神呵护之。
　　广宁桥　西门外。旧系李仁、黄琦、赖宗杰募众建立，后系黄仙佑重建。今火，烧毁。
　　永济桥　县北。往府通衢。先吴应、赖宗杰募众，嘉靖间，知县姚仲韶重建。丙辰，大水漂去。
　　城北石桥　学正林凤仪运大石为梁。今坏。
　　中村桥　二十六都。
　　建安桥　二十五都。
　　会清桥　贡川堡。
　　延寿桥　即大坡桥。民人张良建。上二桥二十六都。
　　安定桥　民人陈真焕重建。
　　坡角桥　益溪。
　　栟榈口桥
　　德星桥
　　忠善桥
　　集福桥
　　永镇桥
　　龙凤桥　上五桥俱二十七都岭后。
　　桂口桥
　　西洋桥
　　邢庄桥
　　盈丰桥　小螺。已上四桥俱二十八都。
　　洪田桥　二十九都。
　　生卿桥　二十九都。刘宗基建。
　　福溪桥　三十一都。
　　杨梅桥　四十一都。
　　溢洋桥　四十一都。
　　广平桥　四十二都。
　　蓬仙桥　二十八都。
渡
　　浮流口渡　原民人杨彦诚、彦祥置田造舟以济。万历间，知县傅本智创建浮桥，民利赖之。知县苏民望鼎新重建。
　　下渡　北桥下。
　　益口渡　二十七都。乡人饶觉灵置田给舟。立祠在焉。
　　固发口渡　贡川。今作浮桥。
　　小练渡
　　上国墲渡
　　下广渡　军人吴永祥置田立渡。
　　上石舡渡　民人赖鼐置田立渡。今移苦竹。
　　上板桥渡　已上五渡俱二十九都。
　　大淘口渡
　　小陶口渡　二渡，三十都。
　　流坑渡　二十七都。乡人赖万四置田立渡。
　　东关渡　二十五都。乡人萧宪置田立渡。
　　曹远渡　张绸置田立渡。

亭
　　洗心亭　在高飞寺后。知县郭仁建，为讲学之所。
　　永思亭　在县治北。万历八年，为署印推官卢泮亲供报田之法，深救丈量之弊，永民德之，故立碑焉。
　　永怀亭　为署印训导黄鐩重慎赋役，令各图自派，深救派粮之弊，士民立碑以志思焉。

卷四　田赋志

户　　口
　　景泰三年沙县、尤溪县割来户八千二百四十，人丁共一万三千一百六十六丁，女口共一万六千四百七十四口。
　　嘉靖十六年割去大田县户一百九十九，口七百三十四。
　　嘉靖四十一年户八千一百有一，口二万九千二百四十三。
　　隆庆五年割去宁洋县户三百七十九，口一千三百八十九。
　　实在户七千七百二十二，口二万七千八百五十四。
土　　田①

 (注释：①该标题为编者所加，以与目录对应。)

　　民田八百三十四顷六十七亩七分三厘；
　　地六十五亩四厘；
　　山二亩三分二厘；
　　园五十八亩一分；
　　池三十九顷三十七亩三分七厘。
　　嘉靖十六年分去大田县官米二则：
　　三斗则，官米七十四石五斗六升九合一勺；七斗则，官米二石五斗三合。
　　民米一百二十八石三升三合八勺。
　　隆庆六年分去宁洋县官米二则：三斗五升则，官米五十七石五斗八升三合五抄七撮三圭二粟一粒；七斗则，官米四十石二斗六升四合四勺五撮二圭二粟五粒四黍。民米一百七十五石八斗六升九合一勺九抄二撮四圭四粟。池米四十三石六斗八升三合。
　　万历七年，奉文清丈。原额官、民、田、池地九百顷三十二亩七毫六比九忽，内官米三千六十六石三斗一合六勺四抄九撮七圭四粒，民米四千四百一十石四半五升三合八勺七抄八撮八圭一粟，池米原额一千一百六十七石一斗六升二勺，外将船料射派米三百二十四石七斗二升六合。共成课米一千四百九十一石九斗升六勺一抄三撮。
　　万历十五年，亲供报田，依清丈原额，折净上则田地八百九十九顷二十九亩一分二厘二毫。据报田地租米十三万四千二百六十三石五斗五合，租谷十九万七千五百四十四石九斗四升六合。照原额亩数分折亩田地租米该二石五斗九升一合三勺二抄五撮，租谷五石一斗八升二合六勺五抄为一亩。每亩依额派苗四升九合二抄一撮六圭一粟五粒，派足原额官民正耗米四千四百八石四斗七升七勺一抄五撮八圭一粟四黍。又依清丈原额，鱼池三十四顷五十九亩五分五毫。据报，池租米三千七百十四石二斗一升，池租谷一万一千三百六十九石九升一合。依额派亩数分租折亩池该租米二石七斗一升六合八勺，池租谷该五石四斗三升三合六勺为一亩。每亩仍依原派米三斗三升七合三勺七抄七撮一粟九粒，派足原额鱼池米一千一百六十七石一斗六升二勺。
　　万历二十一年册：官、民田地九百顷四十五亩一分九厘五毫八丝六忽，官米三千六十八石九斗二合九勺九抄八撮六圭七粟七粒五黍，民米四千四百十四石一斗九升五合六勺九抄五撮七圭九粟八粒五黍。
　　丈量为浮粮。初，法非不善也。然委手足于群小，寄耳目于算手，三则混加，弓手伸缩，移形换改，倏忽如鬼。册书受赂以减则，豪强阡陌而隐半，瘠田以步广多科，膄田以滑计少粮。及册入总书之手，料亩数足随都、图，公然售卖，并其丈册而没之。是奸书视丈为奇货，百姓因丈而破家。不均不平，棍徒蝟兴。执减、漏、欺、隐四字，骗害乡村，滥及无田之家。人无月粮，十室九空，村落萧条，莫甚于此。谚云：“田经丈量，耕不充肠。”盖病之也。署印推官卢公泮，灼知二十八宿以欺隐蚕骗良民。辗转告害，莫可穷极，博访父老，乃创为亲供报田之法，条陈两院、道府，详允清查。所委主簿薛伸精于科算，不二月册成亩定，一邑称平。不止救丈量之弊，其法简易，可行于百世。百姓请侍郎陈公省为记，以纪去思。然法立弊生，有一二法外遗奸，将米作谷。但额足赋输，尚有可原，孰有如沙人丢却寄庄户租米谷四千余石而不报，且并户而脱去。论者谓永不失额，报此徒增额数。此目前苟安之见。不知额固不可增，不报实有害于永。他日永人无知，贪买此田，沙人必载沙粮米税苗八升二石，谷税苗四升二石。以永田而受沙粮，以沙粮而射永田，其不因田而坐困者几稀。又有田在封内三图，半隐射于宁洋三都，以辽远而推于大田、尤溪。卖主系归化人，田却在永，近地则推之于归化而不报。此四边之民，丈量则射之而不丈，报田则隐之而不报。薛主簿以行迫位卑，莫竟其事。然隐册尚存今也不必借口通县使心思耳目不能周，徒滋劳扰，不必履亩，茫茫无下手处，使重困之民益增惊畏。惟据其隐册，召佃一审，多方查实。在沙人隐者申之院道，责令照旧立寄庄户收科。在永民而推射四县者，科归本户。俾通县均匀减派，受一分之赐。庶田正赋均，棍恶自息，民病可瘳。此则在长民父母一留心何如耳。
　　鱼池课米一千四百九十五石四斗九升一合二勺五抄四撮，有闰，课米一千六百二十石二斗三升七勺六抄五撮。
　　鱼池课米原额一千一百六十七石一斗六升二勺，即亲供报田册亦依此额，今沿。丈量后，以舡料酒派，多米三百二十四石七斗二升六合。夫舡户之料，犹之匠户之价也。定于国制，非百姓得以擅移。今查舡料三千九百六十九料四分五厘，每料派银二分二厘，共该银八十七两三钱一分九厘。又船一百二十只，可以派之于鱼课米内，公然溢额而不之顾，恐人讦发，又从而撒之于车碓。则一百二十名之匠户，他日亦可推丁尽户绝而派之于民米。此系奸里大半买其田，而射其料。背又从而私科于料户，非奉明文明属挪移酒派。今志于此，以俟改正。

贡　　赋①

 (注释：①该标题为编者所加，以与目录对应。)
赋
　　官米三千六十八石九斗二合九勺九抄八撮六圭七粟七粒五黍，每石派折银三钱八厘九毫五丝四忽三微六纤二渺五尘，共银九百四十八两一钱五分九毫六丝九忽微四纤。内起运京库金花，折色正价银七百七十四两四钱九分七厘四毫五丝，杠索银一十一两六钱一分七厘四毫五丝九忽。甲丁二库，折料正价银三十二两二钱二分五厘七毫八丝，水脚银六两四钱四分五厘七毫八丝。外官剩银拨入民折内凑解司备饷。
　　民米四千四百一十四石一斗九升五合六勺九抄五撮一圭九粟八粒五黍。存留半纳本县浮流仓本色米一行八百一十二石三升五合三勺五抄七撮九圭五粒。给县、所官吏、旗、军人等俸粮。
　　本县儒学仓本色米三百五十八石八斗。每石派银七钱，共学粮银二百五十一两一钱六分，给师生俸廪。仓剩米二十石一斗六升二合六勺三抄九撮九圭九粟四粒二黍，共银一十一两八分九厘四毫五丝一忽九微九纤六秒八尘一埃，解司备饷。
　　折色米二千八十石三斗八升六合九勺五抄二撮五圭五粟五粒，共折价银一千四十两一钱九分三厘四毫七丝六忽三微二纤七渺五尘，支给官库俸粮。仓剩备饷米八十四石八斗六升二合三勺一抄九撮五圭，共折银四十二两四钱三分一厘一毫五丝九忽七微五纤，解司饷。
　　解司备用银一百四十八两四钱久分久厘一毫肆丝八忽三微一纤二秒，解司备饷。官剩银凑在内。
贡　　料
　　合籍丁苗之入而派之，贡以上供，名之曰贡料。
　　粮单额派料钞银一千一百五十二两六钱一分八厘七毫九丝三忽一微。
　　实在人丁一万三千一百四十八丁。
　　民米四千四百一十四石一斗九升五合六勺九抄五撮七圭九粟八粒五黍。
　　每丁石派银六分五厘六毫三丝六微七纤七渺，共料钞银一千一百五十二两六钱一分八厘七毫九丝三忽一微。内起运折色民亏弦箭料，正价银一百七十八两六钱八分二厘，水脚银二两八钱五分八厘九毫一丝二忽。
　　本色军器民料，正价银二百六两三钱一分六厘五毫，水脚银三十九两八钱三分三厘八毫。
　　折色军器民料，正价银二百六两三钱一分六厘五毫，水脚银三两三钱一厘六毫四忽。
　　营都屯三司料，正价银三百四十三两五分，水脚银五两四钱八分八厘八毫。
　　抵解农桑夏税绢，正价银一十两六钱六分九厘五毫三丝一忽二微五纤，水脚银四钱五分七厘五毫。
　　存留抵捕无征司库，钞银九钱八分二厘二毫四丝八忽九微。
　　料剩银一百五十四两六钱六分一厘九毫三丝六忽九微五纤八尘八埃。
贡
　　农桑绢一十五匹七尺七寸五分，每匹价银七钱，该银一十两六钱六分九厘五毫三丝一忽二微，水脚银四钱五分七厘五毫。
　　弓二百六十张，弦一千三百条，箭三千二百六十枝，杂皮三百七十一张，翎毛九千六百二十二根，翠毛二十五个。军器折色民料，正价银二百六两三钱一分六厘五毫，水脚银三两三钱一厘六丝四忽。
　　已上俱于料钞内派解。
课　程
　　鱼课原额一千一百六十七石一斗六升二勺，今以船料三百二十四石七斗二升六合派在内，共课米一千四百九十一石八斗八升六合二勺。有闰，课米一千六百二十石二斗三升七勺六抄五撮。每石征银三钱五分。无闰年，该课银五百二十二两一钱七分二厘二毫一丝四忽五微五纤，解司饷；有闰年，该课银五百六十七两八分七毫六丝七忽七微五纤。
　　铸泻课钞二锭二百文。
　　官房租钞三十三锭一贯八百六十文。
　　窑冶课钞四贯七十一文。
　　茶课钞一十一锭二百文。
　　茶引油课钞六锭一贯。
　　房地赁钞九锭一贯三百一十文。
　　酒醋课钞五十四锭一百文。
　　以上七项课钞俱免征。
　　酒税银八两二钱，有闰加银六钱，解司饷酒户办。
　　铁课一万二六千二百二十五斤，炉户出办军器用。
　　盐钞，计口食盐而派之。
　　粮单额派。无闰年，银四百二十七两五钱六分五厘五毫六丝二忽六微六纤；有闰年，银四百六十六两一钱一分一厘六毫八丝四忽三微九纤五秒。
　　实差丁口二万七千八百五十四丁口。无闰年，每丁口派银一分五厘三毫九丝九忽四微四纤四抄。内起解南京正银一百四十三两五钱八分三厘七毫四忽三微三纤一秒三尘五埃一沙二漠，水脚银一两七钱二分三厘四忽四微五纤一秒九尘七埃六沙二漠。解司银一百七十七两六钱四分九厘八毫八丝四忽八微七纤七秒三尘二埃四沙二漠，解府银一百四两六钱八厘九毫六丝八忽九微九纤九渺三尘四埃八沙四漠。
　　有闰，每丁口派银一分六厘七毫八丝七忽七微四纤三秒。内起解南京银一百五十五两六钱六分四厘四毫四丝三忽四微五纤一秒八尘六埃五漠，水脚银一两七钱六分六厘七毫九丝七忽三微二纤一秒四尘二埃二沙三漠。解司银一百九十五两三钱四分八毫七丝七忽八微九纤九秒四尘三埃一沙七漠。解府银一百一十三两三钱三分七厘五毫六丝五忽七微二秒二尘八埃五沙五漠。
役　　法①

 (注释：①该标题为编者所加，以与目录对应。)
差　　役
　　今条编谓之徭、纲、机、站四差。实差成丁一万二千五百九十八丁一分，民米三千九百八十三石四斗五升，四差共银四千九百二两八钱二分九厘七毫五丝六忽。
纲　　银
　　每丁派银二分八厘一毫九丝四忽九微九纤，每石派银六分五厘七毫八丝八忽三微一纤，共纲银六百一十七两二钱六分七厘七毫一丝六忽。内都察院心红、纸札、油烛、柴炭银三两八分，解福州府收候支用。
　　两院助给县学贡生路费银三两。
　　总兵府油烛、柴炭、案衣、执事、家火银一两七钱八分二厘一毫三丝三忽，解福州府，发闽、侯二县支用。
　　布政司进表箱银五两五钱，修衙银一十四两六钱八分，解本司支应。
　　督粮道纸札书手工食银六两六钱八分，解理问所支用。
　　分守建南道修衙、家火、年例、执事、轿伞、案衣银二两五钱七分。阅操犒赏银四两四钱一分，修换什物、家火银二两五钱五分。俱解南平县支用。
　　按祭司进表随舡家伙纸札工食银六两七钱，解司支应。
　　分巡建南道纸札银三两五钱，解瓯宁县支应。
　　提学道岁考生员，试卷、茶饼并赏花红、纸笔，共银一十五两九钱六分。
　　两院、守、巡、提学各道出巡、往来使客，僱募门皂银一十两。
　　上司巡历往来，下程、门厨、皂隶米菜共银八两。
　　查盘官合用心红纸札、下程、门皂米菜银三两一钱七分。
　　本府进表合用纸张、绫袱、盘费等银三两二钱二分。攒造朝觐各项文册纸札银五两三钱九分。升迁、应朝、祭江并回任祭门银二钱七分五厘。
　　新官到任祭品银四钱三分，公宴银四钱二分，使客下程庆吊公礼银九两一钱八分，灯笼夫银二两九钱八分。又奉文增银二两五分七厘三毫，增厨役银一两二钱，年例执事银三两三钱五分。
　　本府并各馆首领、司狱、府学教官修理衙宇，及置办轿床、铜、锡、木器家伙银四两四钱七分。
　　察院布、按分司本县及儒学共修理银一十两，收县支应。
　　本县攒造朝觐须知绫袱、宪纲循环钱粮等册书手工食银一十五两，升迁、应朝、祭江并回任祭门银一两。
　　新官到任祭品银一两三钱三分三厘三毫四丝，公宴银一两八钱三分三厘三毫一丝。
　　习仪拜贺救护香烛、庭燎、茶果银六钱。
　　春秋祭礼，启圣公、文庙、山川、社稷、乡贤、名宦、邑励、霜降等项，共银一百三十八两；乡饮二次，银二十两。
　　鞭春、春牛、芒神、春花、彩杖、春宴香烛二两七钱三分，桃符、门神、花灯银二两。
　　季考生员试卷、茶饼、赏纸等项，银一十六两。县学岁贡生员往京盘缠、牌匾，银三十两二钱五分。正、陪贡生员往省盘缠，银四两五钱。考试生儒进学，花红、彩旗银一两五钱，朔、望行香，纸烛银一两二钱。
　　新任知县并各衙及典史、教官修衙，银一十二两三钱三分三厘三毫；置办轿床及铜、锡、木器一应家火，银一十三两，县堂大小公座帏褥、夏冬案衣等银一十一两六钱。
　　本县使客下程并油烛、柴炭、酒席银三十两。知县出入，添募轿伞夫役工食，银三十六两；祈晴祷雨香烛、谢神猪羊银二两。预备供应银三十两，存恤孤老夏、冬衣布银二十一两；押解囚犯柜银四钱。
　　本县库用茶果、心红、纸札、油烛公费，银五十两；修理正道县前等伍铺银一两，偏道桂口等三铺各该银五钱。
　　添补祭礼乡饮、公宴等项银八两。
　　管解南、北二京军黄二册杠索盘缠，以十年追征，年该军册银四两，黄册银三两六钱。
　　大比年，府学科举遗才生员盘缠银七两伍钱，县学四十两，对读生员盘缠银七两五钱共银五十五两。以三年派征，年该银一十八两三钱三分三厘三毫三丝三忽。
均　　徭
　　无闰，每丁派银六分一厘七毫四丝一忽二微，每石派银一钱四分四厘六丝三忽，共均徭银一千三百五十四两八钱。有闰年，加银五十六两二钱。内布政司中解户一名，银三十两，无闰。按察司护表夫一名，银五两，无闰。
　　借拨皂隶一名，银七两二钱，闰加六钱。
　　本县祗候七名，每名银一十二两，共银八十四两。闰月每名加银一两。
　　马夫三十名，每名银四两，共银一百二十两。无闰。
　　门子二名，每名银七两二钱，共银一十四两四钱，闰月每名加银六钱。
　　隶兵一十七名，每名银七两二钱，共银一百二十二两四钱，闰月每名加银六钱。
　　本县库夫二名，库书一名，每名银七两二钱共银二十一两六钱，闰月每名加银六钱。
　　禁子三名，每名银九两，共银二十七两。闰月每名加银七钱五分。
　　浮流仓仓夫二名，每名银三两六钱，共银七两二钱。
　　预备仓仓夫四名，每名银一十二两，共银四十八两。
　　本县儒学斋夫六名，每名银一十二两，共银七十二两。闰月每名加银一两。
　　膳夫二名，每名银二十两，共银四十两。
　　门子二名，每名银七两二钱，共银一十四两四钱，闰月每名加银六钱。
　　库夫二名，每名银七两二钱，共银一十四两四钱。
　　斗级二名，每名银七两二钱，共银一十四两四钱。
　　殿夫一名，银四两。
　　建南道并县前公馆各门子一名，每名银一两五钱，共银三两。
　　贡川公馆门子一人，银一两。
　　东洋兼看林田公馆门子一名，银一两。
　　山川、社稷二坛各坛夫一名，每名银八钱，共银一两六钱。
　　县前铺司兵五名，黄坊、贡川、张关、新岭共四铺，各铺司兵四名，共二十一名。每名银五两四钱，共银一百一十三两四钱。闰月每名加银四钱五分。
　　桂口、林田二铺各铺司兵二名，每名银五两四钱，共银二十一两六钱，闰月每名加银三钱。
　　东洋铺司兵一名，银二两。
　　安沙、湖口二巡检司弓兵各四十名，共八十名。每名编银七两二钱，共银五百七十六两。内抽三百八十一两六钱解司饷。每司应役一十七名，每名银五两四钱。共三十四名，共银一百八十三两六钱，闰月加银四钱五分。又奉文于内扣革工食银一十两八钱。
机　　兵
　　旧额编机兵三百五十名，共银一千七百九十七两六钱四分。内除一百二十名丁米分割宁洋县外，本县不申减编，从而编克饷银三百九十三两四钱四分。应役兵一百三十名，每名编银一十两八钱。内每名抽三两六钱，该银四百六十八两，俱解司饷。实银九百三十六两，给兵工食。
　　今编每丁派银八分七毫七忽二微，每石派银一钱八分八厘三毫一丝七忽。无闰，共机兵银一千七百八十三两二钱四分，内解充饷银八百六十一两六钱四分。
　　机兵一百六十名，每名工食银五两七钱六分，共该银九百二十一两六钱。内精兵一名，工食银五两七钱六分。解道。有闰，共加工食银一千八百六十两零四分。
　　每丁加银三厘五毫一丝九微二秒，每石加银八厘一毫七丝一忽一微五秒。
驿　　站
　　万历二十一年十月，新增站银四十四两一钱八分五厘二毫。又设碓夫二名，共银四两。
　　每石派银二钱七分三厘九毫六丝四忽，共站银一千九十一两三钱二分二厘四丝。内解九百四十两一钱八分五厘二毫本府给驿银，一百四十七两一钱三分六厘八毫四丝存县支应。
　　此赋役全书也。旧则不可寻，惟据粮单而志之。其间分大田、分宁洋丁米既去，而差役无减，额则有增于昔，赋则有加于今，非中正可久之道。矧生齿既繁，地不足以供，徒抱杞忧。长民君子念庶富之训，则知赋役之关于民生也大矣。
寺　　租
　　充饷银一百四十八两四钱四分六厘。

水　　利

官　　陂
　　自大帝宫前岩子角上入东门，过铁甲局，绕学宫前，流至南门出。不惟有资灌溉，城中一遇火警，亦预有备。知县欧阳弘申编圳夫二名，常川督视，逾年革去。今每年一修浚，亦地方之利也。
梅　溪　陂
　　发自大梅溪，水入山隔官圳，过龙腰、黄竹洋，分三派。中派流至新营坂，止灌溉民田数千亩。今田主定一看圳夫，俾流通不滞。官府惟严禁豪奸专拦，庶水利不壅，旱暵有备。

坑　　冶
　　下坑在四十一都。平地坑、周坑、火烧桥坑俱在四十三都。溪南坑、舍兜坑，此皆铁坑也。近日二十九都、三十都纷纷起炉，岁有常课。但每炉招募徽、浙矿夫不下百余人，用之烧煅。但群聚难戢，泥水浸禾，民田受害，地方鸡犬不宁。且天地生财有数，及矿竭炭穷，矿夫难散，弄兵潢池，势所必至。
　　军门近有严禁，不许滥起炉场，诚桑土衣袽之戒也。

屯　　田
　　邵武县屯军一十三名，每名原派屯粮六石，共计粮七十八石。
　　建宁县屯军一百一十三名，每名原派屯粮六石，共计粮六百七十二石。
　　二县共屯粮七百五十石，俱系本所差人催追，俱运解永安县交纳，以给官军。
物　　产
　　谷之属　早稻(金成针谷)、晚稻、秫、粟、麦(小麦、荞麦)、豆(绿、黄、乌、赤)、黍，可为酒，麻(油麻、黑麻)。附：薯、芋、山药、蕨粉数种可以御饥。
　　蔬之属　芥、姜、葱、蒜、菠薐、莙荙、萝卜、茄、匏、甕菜、同蒿。瓜有冬、丝、苦、西之殊。笋有冬、绿、黄、斑之色。菇(红、白木耳、香菇佳)。
　　果之属　桃、李、梨、栗、枣、柿、柑、桔、枇杷、杨梅、青梅、银杏、石榴、香橼、甘蔗、葡萄、莲房、菱角。
　　木之属　松、柏、桧、杉、桐、柳、桑、桕、槐、椒、冬青、皂荚、枫、榕、柽、棕榈、樟、相思木。
　　竹之属　猫竹、南竹、紫竹、绿竹、黄竹、石竹、苦竹、绵竹、秋竹、方竹、面竹。
　　花之属　山茶、海棠、荼靡、木槿、长春、杜鹃、山丹、茉莉、素馨、瑞香、兰、桂、梅、葵、鸡冠、芙蓉、含笑、玉簪。
　　草之属　蒲、萍、蓼、苹、葭、长生。贡川之草可织蓆，荆山龙须之草尤妙。
　　毛之属　马、牛、羊、犬、猪、猫、麋、麂、獐、鹿、猿、猴、野猪、豪猪、虎、豹、熊、罴、鼠、狼、竹鼠、兔、狸。
　　羽之属　喜鹊、鸦、鸠、莺、燕、布谷、啄木、画眉、伯劳、雀、雉、凫、鹞、鹤、鸬鹚、白鹇、杜鹃、竹鸡、鹧鸪、鸂鶒、鸳鸯、提壶、翡翠、鹭鸶、白头翁。近年，恶少用员子铳打鸟，一打数十，鸟或尽树而毙。飞类不遂其生，亦仁政之当禁也。
　　鳞之属　鲤、鲈、鳜、鳊、鲫、鳗、黄颡、黄尾鳝、鳅、虾、鳅、鲢、鲙、草鱼(池塘蓄者)。近年夏秋之交，乡民用茶枯末沿河倾放，绝流而取，非“数罟不入”之禁也。
　　介之属　龟、鳖、蟹、螺、蚬、蚌。
　　虫之属　蛇、虺、蜈蚣、螽斯、蝙蝠、蜩蝉、萤、蚁、蜘蛛、蚯蚓、蝴蝶、苍蝇、虻萤、蟋蟀、螟蛉、螳螂、蛙，其于房也为蜜蜂。
　
卷五　宦历志
知　　县
　　韩　隆　景泰四年任。见《宦绩》。
　　俞　鼐　天顺五年任。
　　李　睿　天顺八年任。
　　刘忠器　进士，新昌人。成化六年任。
　　施　谦　监生，归安人。成化九年任。
　　沈　复　举人，浙江人。成化十四年任。
　　邓　概　有传，祀《名宦》。
　　潘　彪　监生，浙江人。成化二十一年任。
　　张　珣　监生，新昌人。成化二十三年任。
　　张　昆　举人，常熟人。弘治六年任。
　　刘　锦　举人，慈溪人。弘治八年任。
　　梁世材　弘治十一年任。
　　刘　灿　有传，见《名宦》。
　　周　祥　监生，无锡人。正德九年任。
　　孙　檙　监生，通州人，正德九年任。
　　罗　珊　有传，见《名宦》。
　　姚　章　举人，海宁人。嘉靖二年任。
　　时　锦　举人，慈溪人。嘉靖五年任。
　　覃廷琏　举人，四会人。嘉靖八年任。
　　徐　勋　有传，见《名宦》。
　　程　　监生，广信人。嘉靖十六年任。
　　陈　沂　举人，江阴人。嘉靖十八年任。
　　裴　建　监生，贵溪人。嘉靖二十年任。
　　詹铉相　举人，婺源人。嘉靖二十一年任。
　　姚仲韶　有传，见《名宦》。
　　郭　仁　有去思碑，见《宦绩》。
　　刘　本　举人，上虞人。嘉靖三十二年任。
　　陆　策　岁贡，隆安人。嘉靖三十四年任。
　　胡　价　岁贡，凤阳人。嘉靖三十七年任。
　　欧阳弘　举人，归善人。嘉靖三十九年任。
　　李大标　举人，潮阳人。嘉靖四十三年任。
　　卓光谟(原文“卓光漠”，为“卓光谟”之误。)　岁贡，长乐人。嘉靖四十三年任。升审理正。
　　许培之　举人，新会人。隆庆五年任。历升兴化通判、养利知州。
　　徐　辂　有传，见《宦绩》。
　　史重渊　举人，余姚人。万历八年任。
　　傅本智　举人，金溪人。万历十四年任，以忧去。
　　王廷绣　岁贡，黄岩人。万历十七年任。
　　苏民望　选贡，宣城人。万历二十年任。

县　　丞
　　赵　昂　景泰五年任。
　　钱　水　天顺四年任。
　　谢　真　天顺六年任。
　　冯　琎
　　宋　善
　　陈　铭　监生，海阳人。
　　陆　辅　吏员，嘉兴人。
　　钟　质　有传，见《名宦》。
　　张　盱　监生，淳安人。俱成化年间任。
　　李　瓒　江西人。弘治六年任。
　　司马庠　监生，山阴人。
　　吴　禧　吏员，乐平人。俱弘治年间任。
　　凌　谔　监生，句容人。
　　邓　玑　监生，桂阳人。
　　唐希贤　监生，万载人。
　　许　纲　监生，石门人。俱正德年间任。
　　黎　应　吏员，苍梧人。嘉靖四年任。
　　程　相　监生，广信人。
　　潘　节　监生，曲阜人。
　　陈世达　监生，三水人。
　　常　纪　监生，湖广人。
　　李　诸　吏员，寿州人。
　　邹　旸　监生，德安人。
　　龚　宋　监生。
　　张世鑑　吏员，太平人。
　　张天瑞　岁贡，铜陵人。俱嘉靖间任。
　　周汝松　监生，直隶人。
　　李　性　南昌人。隆庆年间任。
　　赵　寅　岁贡，雩都人。
　　胡　乔　嘉兴人。万历年间任。恤贫民，常代纸罚，佐政务允当人心，有钟质之风，惜任未久而殁。
主　　簿
　　赵　弘
　　张　冲　并景泰年间任。
　　孙永安　天顺年间任。
　　丁　源　知印。归安人。成化元年任。
　　汪　广　监生。浦江人。
　　朱　皓　吏员。仁和人。
　　洪　仲　知印。寿昌人。
　　方　旭　监生，乐清人。
　　姚　振　监生，浮梁人。并成化年间任。
　　陈　杰　监生，广德人。
　　祝　严　吏员，铅山人。并弘治年间任。
　　沈　烂　如皋人。
　　杨　今　监生，广安人。
　　徐廷俊　吏员，番禺人。并正德间任。
　　周　玺　监生，恭城人。嘉靖三年任。
　　盛　瑢　监生，秀水人。嘉靖八年任。
　　留文辉　监生。
　　钱世庄　吏员，杭州人。
　　徐国宾　监生，海宁人。
　　陈汝鼎　监生，处州人。
　　马胤龙　监生，象州人。
　　钱　训　中书。
　　周　章　吏员。
　　李元和　吏员，丰城人。
　　李逢旸　儒士，浙江人。并嘉靖间任。
　　吴　春
　　虞良璧　监生，钱塘人。
　　贡有年　监生，歙县人。
　　蘧廷臣　监生，贵溪人。万历二年任。
　　郑　灿　吏员，仁和人。
　　潘大模　监生，桐林人。
　　陈应时　岁贡，高要人。有学有守，卒于官。
　　朱希召　监生，清远人。
　　陈　怘　监生，南丰人。万历十八年任。
　　夏秉彝　监生，六合人。万历二十年任。
典　　史
　　区广宁　景泰三年任。
　　杜　凤　成化二年任。
　　冯　琬　慈溪人。
　　彭　宣　乐平人。
　　汪　俊　奉化人。
　　周　良　平湖人。
　　李　达　四会人。
　　陈　纲　南海人。并成化年间任。
　　陈　毓　玉山人。
　　夏　明　黄岩人。
　　名　玺　颍上人。
　　邹　汉　南昌人。并弘治年间任。
　　冼　俊　北流人。
　　皮　方　丰城人。并正德年间任。
　　徐　震　山阴人。嘉靖二年任。
　　丁　昭　丰城人。
　　钱　悌　会稽人。
　　陈　晟　江宁人。
　　严　祖　高要人。
　　罗　衮　南海人。
　　陈文昭　临海人。
　　徐承芳　钱塘人。
　　任　道　山阴人。
　　唐才春　桂林人。并嘉靖年间任，
　　张　珙　秀水人。万历二年任。
　　刘　果　浏阳人。万历八年任。
　　邵　宰　山阴人。
　　马　芳　会稽人。万历十七年任。
　　陈　策　丰城人。万历二十年任。
教　　谕
　　曾　衡　天顺元年任。
　　萧　高　天顺八年任。
　　都　昂　成化十年任。
　　陈　绅　成化十四年任。
　　诸　敏　成化二十年任。
　　陆　唐　举人，余姚人。弘治年间任。
　　韩　颙　鄞县人。正德二年任。
　　容　仁　茂名人。正德十一年任。
　　辛绍佐　顺德人。守正不阿，教士有法。嘉靖四年同修府志。历升通判。
　　程　鼎　玉山人。嘉靖五年任。
　　丘　广　举人，湖广人。嘉靖十一年任。
　　萧　锐　万安人。嘉靖二十八年任。
　　萧　松　有传，见《名宦》。
　　邓国宾　三水人。嘉靖二十八年任。
　　苏黎庶　举人，番禺人。有碑记。
　　董　　丽水人。嘉靖三十七年任。
　　储凤仪　宜兴人。嘉靖四十一年任。
　　黄　钟　会稽人。隆庆元年任。
　　王宪春　临川人。隆庆五年任。
　　萧汝升　长乐人。万历元年任。
　　蔡　坡　闽县人。万历七年任。
　　钟　撰　瑞金人。历升学录、湖广通判。有传。
　　李嘉禾　海门人。万历十一年任。
　　张经济　侯官人。万历十四年任。升兴化教授。
　　余　星　举人，莆田人。万历十七年任。以忧去。
　　苏日登　举人，顺德人。万历二十年任。以忧去。
训　　导
　　饶　旭
　　顾　佑　并景泰间任。
　　叶　诚　天顺间任。
　　陈　湍　成化元年任。
　　钟　机　成化二年任。
　　徐　让　成化八年任。
　　刘　玉　成化九年任。
　　朱　明　成化十九年任。
　　黎　艮　成化二十一年任。
　　吕　昂　成化二十二年任。
　　陈　杰
　　朱　铭
　　杨　敷　永丰人。
　　欧阳选　保昌人。
　　林　谷　云和人。并弘治年间任。
　　韩宗说　番禺人。
　　许　琪　琼山人。并正德年间任。
　　徐　铨　兰溪人。正德十四年任。
　　杨　沂　正德十五年任。
　　周叔度　嘉靖二年任。
　　马廷鼐　永广人。嘉靖五年任。
　　朱　亟　山阴人。嘉靖八年任。
　　史　逊　永嘉人。嘉靖十年任。
　　周　梧　嘉靖十一年任。
　　汤　浚　嘉靖十七年任。
　　陈　彬　嘉靖十八年任。升昌黎教谕。
　　张　道　武冈人。嘉靖二十二年任。
　　孔继先　嘉靖二十三年任。
　　李　煦　保昌人。嘉靖三十一年任。
　　李一潮　仙居人。有文学。嘉靖三十三年任。
　　冯居敬　保昌人。嘉靖三十六年任。
　　黄瞻之　潮阳人。
　　樊明瑞　衡山人。
　　吴　浚　徐闻人。嘉靖四十二年任。
　　周　珩　鄞县人。升瑞安教谕。
　　湛天润　增城人。升学录、平乐府通判。
　　朱　钟　崖州人。
　　虞舜臣　广东人。
　　王诚伯　侯官人。
　　彭　昊　安溪人。
　　杨　施　建安人。升古田教谕。
　　彭　经　义安人。
　　黄　鐩　潮阳人。有传，见《名宦》。
　　夏日筹　宁化人。升上津教谕。
　　杨继秀　建安人。万历二十年任。
　　李南闱　程乡人。万历二十一年任。
巡　　检
　　王璘、高升、周愷(原文“周惴”，为“周愷”之误。)、苏公田、蒲政、刘真、孟安、董宸、汪能、柳荣、朱昂、袁祥、金宾、王玘、王晟、房兴(俱成化年间任)。
　　李绪、何通、余纲(俱弘治年间任)。
　　魏时学、鲁让、韩环、韦珠、宋时臣、徐金、韩大伦、季春凤、王臣、徐金、沈学(俱嘉靖年间任)。
　　周大纲、钟成能、戴廷重、沈鹏(俱隆庆年间任)。
　　雷正、丘生、张汝学(称职升主簿)。
　　唐壤、郑国用、何俯、蔡继祖、朱芳、吕盛、周际可、王番、陈宪、任善继、李一奇(俱万历年间任)。
武职历官

正　千　户
　　崔　璥　山后宣府人。景泰年间调本府。
　　崔　玉
　　崔辅国　嘉靖间袭。
　　崔鸣治　万历年间袭。

副　千　户
　　陈　黻　直隶易州人。景泰年间调本所。
　　陈　谅
　　陈　灿　嘉靖间袭。
　　陈　瀚　嘉靖间袭。
　　陈秩然　万历间袭。无继一员，王升。调卫一员，刘敏。

百　　户
　　焦　俊　湖广沅陵县人。始任纪录，景泰间调本所。
　　焦　铎
　　焦一桂　嘉靖间袭。
　　焦　绶　万历间袭。
　　无继七员，调卫二员，王文、武臣。
名　　宦
　　韩　隆　事迹见《安庆志》。据志，性友爱，以国子生，景泰初年知永安县事。地险事繁，尽心士民。立学校，作浮梁，除虎患，辨疑狱，息巨寇，民威德焉。六载考迹，百姓奏留之，复三年，卒于官。以县初设，其志未备。今观九载而民奏留，则其为民所宜，可知也。
　　邓　概　新淦人。成化间知永安县。公廉明断，以十条与民约。时邓茂七寇乱之后，顽民袭其遗逆，概取其尤者惩以法，众皆畏服。凡追逮不遣公皂，以信牌令里胥传置其家，捧牌自至，无敢后者。尤留心教事，增修学舍，暇日集诸生讲论不倦。在县五年，事治民安，父老至今思之。祀名宦。
　　刘　灿　临川人，举人。弘治十一年任知县。居官廉谨，不挠法徇人。听讼详悉，不作好恶。儒学被毁重，复建。立桥梁、道路，百废俱举。升池州府通判。至今以清官颂之，祀名宦。
　　罗　珊　南海人。正德中知永安县。政先爱民，不畏强御。总镇移文，欲开县忠洛乡银矿入贡，迫胁甚急。珊意非朝旨，且未闻此乡有矿，惧累民，乃抗言，县旧无矿场，且既已有诏禁私采，移文止之。大忤使者徐俊。时俊盖行赂得牒觅利，为珊所沮，诬讦珊杀人，总镇差官捕逮，且率党攻县门。禁辱备至，珊不为动。民汹汹，曰：“使贪利欲执吾宰，戕我众，盍死之！”俄顷，民毕集，往诉于当道。珊能声益著，膺荐擢去。父老德之，郡人、御史胡琼撰文立石于县。
　　徐　勋　长州人。以任子。知永安县。清慎才能，不恃世禄。察民欲恶，以为兴罢。建桥梁，立社学，设义塚，禁火葬，招降寇盗。监司贤其有龚渤海之风。析置大田县，勋任其役，贤劳罔懈。坐是疽发背，卒于官。民至今怀思，为立祠祀之。
　　姚仲韶　高要人。嘉靖间知永安县。廉明饰法，境内盗贼屏迹，狱无冤民。卒于官，士民哀慕之。
　　钟　质　永丰人。成化间丞永安。笃实廉洁，有古人风。政不便，民必以告令。玩法者逮至庭，语之曰：“吾或惯汝，长官难犯也。”为令邓概所重。在县六年，力请致仕，民欲留之。质怃然曰：“吾何德欤，若而苦我！”竟得请而去，归装萧然。人至今思之。
　　萧　松　临海人。嘉靖间，由龙南司训升永安谕。启迪诸生，亹亹不倦；躬行道义，口不言利。永乏《礼经》，松简质敏者数人业之，亲为指授。永之以《礼经》举者，自松始也。尤不苟于交际，士或贫者，助之。卒于官，士大夫至今称之。
　　黄　鐩　潮阳人。由岁贡，万历十三年任永安学训。刚正不阿，清廉不苟。立会课士，捐俸济贫。两署县篆，先正征输，令各图各派答应一依条编，一毫不科，里甲刑清讼简。至领斋夫以补积谷，筑万仞宫墙，开拜笏街，政教卓有可纪者。周军门以贤能荐之，惜升王官，浩然而归。士民立永怀碑，以系去思。
宦　　迹
　　郭　仁　长洲人。丁未进士。由监察御史建言，左迁知永安县。公廉明敏，节用爱民。稽册籍以正飞诡，汰冗费以苏里甲。讲学兴教，敬礼贤士大夫。轻刑薄赋，祷雨虔诚。建栟榈书院，崇祀先贤。诸政秩然振饰。擢刑部主事。邑人德之，为立去思碑。
　　徐　辂　海宁人。由举人，万历五年任知县。廉公有威，吏畏民怀，里甲不敢持一菜至庭。两造听人和息，一文不科，纸罚惩一惯盗，境内安恬。三年不滥清军，节省民财以千计。以不善阿承，中伤而去。百姓至今思之。
　　湛天润　增城人。湛甘泉之孙。由岁贡，隆庆六年任训导。阐明乃祖之学，讲衍心性之说，手著《疑水录》，中多意见，故一时有志之士翕然宗之。五载，擢南学录，历通判。永士景仰，至今不忘焉。
　　锺　譔　瑞金人。由选贡，万历五年，以南康训导升永学谕。温雅正大，卓有风范。接引生徒，无分优劣。岁时节馈，却之不受。时诸生中有坐诬者，乃挺然出白，曰：“苟士气可培，即一官何有？”其为人如此。升学录，历湖广通判。
卷六　选举志

征　　辟
　　国初未设科，以孝廉、秀才、明经、人材、耆老等目荐用。
　　王子罕　二十五都人。由秀才授琼州府文昌县主簿，以清慎见称，擢监察御史。
　　杨伯崇　二十七都人。由人材授直隶常州府通判。
　　赖中行　二十七都人。由人材授直隶苏州府长洲县知县。
　　陈存道　二十六都人。由人材授浙江金华县知县。
　　杨福善　授浙江东阳县知县。
　　范　应　在城人。由人材授常州府无锡县县丞。
　　李文茂　授富峪卫知事。
　　廖　余　二十五都人。由人材授弋阳县丫岩寨巡检司巡检。
　　李伯玉　二十七都人。由人材授宁国府泾县典史。
　　范本初　在城人。由人材授杭州府富阳县税课局大使。
　　郑文质　三十二都人。由人材授广东盐场大使，转湛川巡检。
　　吴先民　二十四都人。由人材授繁昌县河泊所河泊。
　　陈辛贤　三十二都人。由秀才授豹韬、富峪二卫经历。
科　　贡

进　　士
　　宋雍熙二年乙酉中梁颢榜
　　陈世卿　二十六都贡川翠竹峰人。官秘书少监，赠吏部尚书。有传。
　　国朝洪武十八年乙丑中丁显榜
　　邓文铿　二十五都忠山人。茂名县知县、刑部主事，升佥都御史，出知武昌、德安二府，转苑马寺卿致仕。有传，祀乡贤。
　　弘治六年癸丑中毛澄榜
　　苏　信　二十八都马家山人。全椒县知县。气宇轩昂，学识优裕，一贫到老而不苟。八十余岁终。
　　嘉靖二十年丁未中李春芳榜
　　林腾蛟　二十六都贡川人。新会、休宁二县知县，升山东道监察御史、河南按察司佥事。有传，祀乡贤。
乡　　举
　　洪武十七年甲子科
　　邓文铿
　　永乐十二年甲午科
　　赖　福　二十七都大湖人。绍兴府推官。二人俱沙县学中。
　　成化十六年庚子科
　　陈　隆　三十二都安沙人。授潮阳县知县。有传，祀乡贤。
　　苏　信　以岁贡中应天乡试。
　　正德二年丁卯科
　　林　孜　在城人。授揭阳县知县。以文学名，旧志多采其稿。
　　林　雍　四十一都人。中顺天乡试。
　　正德十四年己卯科
　　李　璋　在城人。授赣州府会昌县知县。
　　嘉靖四年乙酉科
　　李　杏　在城人。授东昌府推官，历大理寺寺正、四川按察司佥事，进阶参议，致仕。有传，祀乡贤。
　　嘉靖十年辛卯科
　　曾守成　在城人。授顺德府任县知县。政尚平易，比古循良，百姓至今思之。见《任县志》。
　　嘉靖十九年庚子科
　　林腾鲤　祥次子。授卫州府通判，历兴国州知州、郑府左长史。
　　嘉靖二十二年癸卯科
　　林腾蛟　祥三子。第二名(原文“第二人”，为“第二名”之误。)。
　　谢　昊　千户所人。授虹县教谕，升兖州府单县知县。
　　嘉靖三十七年戊午科
　　萧时中　二十八都人。初授万年县教谕，升安仁、兴业二县知县、桂林府通判、荆门州知州。
　　张云程　张万程　兄弟。二十六都贡川人。中广东乡试。
　　嘉靖四十年辛酉科
　　吴应雷　千户所人。授郴州学正，升翁源县知县、广州府通判。以城功加五品服俸。
　　嘉靖四十三年甲子科
　　赖万玙　在城人。授赣州、浔州二府推官，升普安州知州。
　　万历元年癸酉科
　　陈源湛　三十二都安沙人。以选贡中应天乡试。授和平县知县，升高州府通判。
　　万历十九年辛卯科
　　陈明炤　二十六都贡川人。中广东乡试。

岁　　贡
　　陈　定
　　黄　华　知事。
　　赖　隆
　　黄　懋　知县。
　　姜　琦　训导。
　　陈　俊　断事。
　　赖　洪　都事。
　　陈　崇　黄梅县丞。
　　曾进福　赣州府经历。
　　苏　信　进士。
　　王　纪　推官。
　　曾　春　辰州府经历。
　　陈　祥　余姚主簿。
　　朱仲富　郁林州判。
　　江　澄
　　陈　濙　兴业知县。
　　罗　盟　田州府经历。
　　姜　海　汉阳训导。
　　曾　琇　袁州府知事。
　　吴　富
　　朱　政　县丞。
　　罗　良　德庆州训导。
　　邓　玙　吴川县丞。
　　陈绍皋　上虞主簿。
　　黄　志　灵山教谕。
　　赖　琦　当涂主簿。
　　严　诚　揭阳县丞。不阿权势，节用民财。政未几而卒，惜哉！见《揭阳志》。
　　吴　寿　崖州训导。
　　黄　淼　应天训导。
　　曾　正　永川县丞。
　　饶　简　武强教谕。
　　庄日新　云南吏目。
　　赖　璘　上犹知县。
　　赖　璋　遂昌知县。
　　杨　瓒　抚州府推官。
　　邓　彪　宜春主簿。
　　朱　相　乐清主簿。
　　吴　麟　无为州同，升审理正。
　　林　良　南雄训导。
　　郑　瑚　慈溪县丞。
　　黄　翊　郧西知县。
　　林　祥　长沙府经历，封文林郎。有传。
　　赖文理　应府学贡。
　　陈　鏖　博罗教谕。
　　郑　和　大梅溪人。
　　饶　嵩　乌程县。
　　张　仁　南雄训导。有传。
　　黄元厚　揭阳训导。
　　吴　伟　应嘉靖二十年贡。
　　曾守和　岷府教授。
　　张志忠　应府贡，慈溪县县丞。
　　林　敦　周府教授。
　　林凤仪　连州学正。
　　张　秉　三水教谕。
　　陈　旦　铜陵训导。
　　饶　俣　应嘉靖二十年贡。
　　赖明僎　应府学贡，建德训导。
　　李　雍　进贤教谕。
　　林腾骥　祥长子。应嘉靖□年贡。
　　陈世武　奉化教谕。
　　林腾鲲　祥四子。化州学正。
　　范崑山　怀安县教谕。
　　高翔　黄陂知县。
　　饶健　应隆庆元年贡。
　　陈源湛　二十都人(原文漏一“都”字，应为二十都人。)。选贡，应天中试。
　　赖　源　临海训导，周府教授。
　　欧　恕　黄岩训导。
　　揭文晶　宁洋贡，寿宁教谕。
　　朱　璞　泰宁教谕。
　　吴宏器　古田训导。
　　李　珏　长山教谕。
　　林思锦　应宁洋贡，长乐知县。
　　陈源洁　郴州州同，升审理正。
　　陈良猷　训导。
　　邓文才　松溪教谕。
　　李　埙　兴化训导、赵府教授。
　　林腾鹄　福宁州训导，升晋江教谕。
　　王文道　应宁洋贡，惠安训导。
　　张继善　儋州训导。
　　饶　倬　平和训导。
　　张盛文　应宁洋贡。
　　庄　森　应万历辛卯年贡，著有《就正稿》。
　　张存俭　应宁洋贡。
　　赖举贤　二十都人(原文漏一“都”字，应为二十都人。)。选贡。
例　　贡
　　杨　宗
　　庄显君
　　林　楷
　　杨　缙
　　赖永安
　　陈　玮　奉新主簿。
　　邓　成
　　吴　昂
　　赖　仪
　　彭　礼　吏目。
　　许　璋　新昌主簿。
　　赖文达　香山主簿。
　　林　瓒
　　张　元　荆州卫经历，升夷陵州判。
　　吴宏仁　鸿胪鸣赞。受封。升海康县知县。
　　陈　瑗
　　罗逸民
　　陈　塘　主簿。
　　林福生　桐乡主簿。
　　张必大　金溪主簿。
　　管　谷　序班，南城县丞。
　　张必正　湖广布政司都事。
　　陈　珣　桂林经历。
　　罗惟正
　　张　恭　长陵卫经历。赠父母。升四川布政司经历。
　　饶　旃
　　吴时清
　　吴时敏　上林苑监典，升南雄府经历。
　　赖天伦　临江府照磨，益府典仪正。
　　冯　愈　祥符县丞。
　　赖天瑚　南海主簿，荣府工正。
　　赖士孚　长乐主簿。
　　吴时雍　序班，致仕。
　　黄　实
　　赖明任
　　张必玉
　　陈　祥　广东布政司副理问。
　　黄廷诏　按察司经历。
　　张仲儒　京卫经历。
　　赖　楠　布政司经历。
　　陈兴贤
　　陈达荣
　　黄　曦
　　赖　随
　　赖大荣
　　林　亮
　　罗一鸑
　　叶春阳

掾　　仕
　　陈柏冺　案牍。
　　曾传宗　驿丞。
　　聂文潭　大使。
　　陈光远　典史。
　　王仕实　经历。
　　苏　　钱塘典史。
　　李　瑶　驿丞。
　　张　魁　驿丞。
　　范　节　大使。
　　赖　晃　驿丞。
　　蒲世祯　大使。
　　赖朝胜　新兴主簿，升益府工正。
　　范　彩　大使。
　　刘　瓘　柳浦巡检。
　　范廷爵　始兴典史。
　　黄世科　长阳典史。
　　黄　甲　大使。
　　林　达　大使。
　　陈柏椿　揭阳主簿。
　　管仁甫　巡检。
　　黄　元　巡检。
　　赖　易　寿州卫经历。
　　游　山　琼州照磨。
　　陈自勋　武康典史。
　　潘　铨　大使。
　　陈　梁　武昌狱官、襄府典仪。
　　吴应元　为下历巡检。给由之际，闻母病，弃官。割股以心祷，母疾旋愈。有司旌之。君子曰：割股虽不可以训，然应元未尝学问，乃能如是，则其度越寻常多矣。
　　陈兴仁　柸山巡检，升晋府典簿。
　　廖　宜　德化县丞。
　　陈自然　马平典史。
　　邓仙佑　信阳卫经历，升审理正。
　　罗　钦　黄县县丞。
　　林五美　巡检。
　　黄　贡　大使。
　　杨　灿　大使。
　　刘尚虞　叶坊驿丞。
　　罗世清　福州大使。
　　陈志元　徐闻典史。
　　林五伦　回岐驿丞。
　　林元和　义合驿丞。
　　赖　玄　驿丞。
　　饶道南　纳卫经历。
　　陈　珙
　　黄文魁
　　邓天仪
　　邓天任　朱冈巡检。
　　林思守
　　萧应璋
　　赖万纲
　　曾用卿
　　赖万拱
　　陈必诚
　　陈自默
　　张仲卿
　　张　柱
　　罗升旸　京局大使。
　　张维章

例　　官
　　襄府奉祀正官　张淳
　　除授河南崇府引礼官　林五经
　　礼部冠带儒士　黄廷谟

恩　　典
　　景泰二年，富峪卫经历司经历陈辛贤受敕赠　父宗顺，如其官，母黄氏、封妻吴氏俱为孺人。
　　敕曰：国家兵卫之设，所以分理军政。长贰皆以勋臣处，至于协赞于幕者，亦必得人，乃克有济。尔富峪卫经历司经历陈辛贤，始由秀才赞画戎幕，盖有年矣，考绩能称是，用赐之。敕命授尔征仕郎，以示褒嘉。服此隆恩，茂修不懈，尚有显爵以劝。尔其钦哉！
　　敕曰：国家推恩臣下，必及其亲者，所以重本而劝孝也，而何间于存殁哉！富峪卫经历司经历陈辛贤父宗顺，庆锺厥子而禄养不逮，揆其所自，宜有显褒。今特赠为征仕郎、富峪卫经历司经历。灵其不昧，尚克承之。
　　敕曰：朕惟群臣之才者，固本于父，亦必资母德焉。存有褒荣，殁有追赠，此有国之通制也。富峪卫经历司经历陈辛贤之母黄氏，有子能官，而不逮养，溯厥所自，宜赐褒荣。兹特赠为孺人，尚克承之，永贲幽壤。
　　敕曰：夫妇，人之大伦，故朝廷推恩群臣，命必及之。富峪卫经历司经历陈辛贤妻吴氏，克相其夫，兹特赠为孺人。祗服荣恩，永光闺阃。
　　嘉靖十六年，鸿胪寺序班吴宏仁受敕一道
　　敕曰：鸿胪典司礼仪，其属独详。序班之职，则尤重也，故慎厥选焉。尔鸿胪寺序班吴宏仁，早游庠序，卒业成均，行孚缙绅，才优科第，爰授今职，克娴礼文，而朕每悦焉。兹以大庆沛恩，特进尔阶登仕郎。赐之敕命。尔其懋修若职，勿怠初心，崇阶斯汝陟也，钦哉！
　　嘉靖三十年，山东东昌府推官李杏受敕　赠其父李彦升如其官，母张氏、生母刘氏、封妻陈氏俱为孺人。
　　敕曰：夫郡牧者，朕所赖以敷宣德化，保育元元者也。顾地大民众，奸宄易生，故又设理刑之官，以辨讼分争，而弼成其政教。匪得明敏端慎之士，曷称任使？尔山东东昌府推官李杏，持身有恪，奉法无私，谳决罔留，平反惟允。兹以考绩来闻，特进尔阶文林郎，赐之敕命。夫悬爵禄以待士，惟其称而已。以尔敬事之心，而益思茂焉，则何阶之不可至？钦哉！
　　敕曰：朕闻终于事君者，子之孝；资于事父者，臣之忠；而劝忠于孝者，君之礼也。追赐之典，于国有初。尔李彦升乃山东东昌府推官杏之父，孝友著于家庭，信谊孚于乡曲。笃生贤胤，效用于时，宜锡宠章，以旌义训。兹特赠尔为文林郎、山东东昌府推官。尚克歆承，永贲幽壤。
　　敕曰：家有严君，父母之谓，言怙恃之德均也，顾恩可有间哉！尔张氏，乃山东东昌府推官李杏之嫡母，以顺正为令妻，以爱劳为贤母。顾遗泽有存，而荣养未逮，可悼也。兹特赠为孺人，不昧者灵，有蕃斯渥。
　　敕曰：妇人之善，不出闺门，而赖子之贤，或以表见于世。故士之克自砥砺者，其志将以显亲，而朕可忘其报哉？尔刘氏，乃山东东昌府推官李杏之生母，茂修壶则，克嗣徽音，有子能官，足征机杼之教，兹特赠为孺人。九原有知，歆予时命。
　　敕曰：有官守者，必资内助之良，而后得以专心于职。故褒赐之典，每并及焉，所以嘉其相成之义也。山东东昌府推官李杏妻陈氏，克执妇道，允宜厥家，夫既弗坠官声，尔之贤可考已。兹特封为孺人，祗服茂恩，益敦儆戒。
　　嘉靖三十四年，直隶徽州府休宁县知县林腾蛟受敕　封其父林祥如其官，赠母邓氏、封妻张氏俱为孺人。
　　敕曰：今之守令与古列侯等，而令与民尤亲，其贤否所关民生至切也。故朕每慎斯选，非其才不轻畀焉。尔直隶徽州府休宁县知县林腾蛟，以甲第之英，两令剧邑，皆能秉精明以务，普慈惠以子民，克慎克廉，屡腾荐牍，斯于令无忝已。兹以考绩闻，特进尔阶文林郎，赐之敕命，以为尔荣。夫自秦置守令以来，得人之盛，莫过两汉。夷考其政，亦曰先教化、后诛罚而已。此岂人之所难能哉？尔无远慕古始，即平易近民，有汉循吏之风，俾吾小民获所依怙，则朕之所甚嘉尚也。叙劳优陟，朕不汝忘。
　　敕曰：士君子学道而不获，尽摅其蕴者，恒于其子发之，固天道之常也。尔原任湖广长沙府经历司经历林祥，乃直隶徽州府休宁县知县腾蛟之父。志崇正学，动慕古人，位不称才，乃昌厥嗣，掇科展采，卓有令闻，可不谓天道哉！兹特封尔文林郎、直隶徽州府休宁县知县，尚崇礼教，以正乡闾。
　　敕曰：朝廷恩赍臣工并逮所生者，所以体其显亲之私，而劝之忠也。尔直隶徽州府休宁县知县林腾蛟之母邓氏，孝慈成性，勤俭宜家，训子底成，尔乃早世，良可闵焉！慈特赠尔为孺人，服兹纶命，永耀泉台。
　　敕曰：凡人臣之恪守官箴者，不独其堤身之严，而鸡鸣儆惕，盖亦有内助焉。尔张氏，乃直隶徽州府休宁县知县林腾蛟之妻，性秉终温，谊敦交儆，相夫祗慎，无忝厥官，朕宁靳于恩赍哉！兹特封尔为孺人，尚其益茂恭勤，以对休命。
　　隆庆六年，长陵卫经历司经历张恭受敕　赠其父张宗富如其官，母林氏、妻冯氏、继封余氏俱为孺人。
　　敕曰：朕建武卫以守陵寝，所寄甚重，非勤慎练达之才，曷克称焉？尔长陵卫经历司经历张恭，发身国学，授倅武垣，年劳是茂，勤声丕著，克祗厥服，良足嘉焉。兹以覃恩，特授尔阶为征仕郎，赐之敕命，褒崇至矣。尚其无怠初心，益坚操守，以副朕任使之意，钦哉！
　　敕曰：人臣能服官勤慎，克称厥职者，率由庭训之严，故国家推恩及父，亦情由义起者也。尔张宗富，乃长陵卫经历司经历恭之父，夙禀纯诚，素好善良，乡著逸民之望，邑作饮宾之首，寿德并隆，诚可嘉已！兹以覃恩，特赠尔为征仕郎、长陵卫经历司经历，沐此宠渥，光于泉壤。
　　敕曰：母氏劬劳，人之情未尝不思徼一命以报之，朝廷追及其母，正以体孝子之心，而昭勤忠之典也。尔林氏，乃长陵卫经历司经历张恭之母，敬事夫子，允协闺闱，教成胤嗣，俾蕴用世，其贤足尚已。兹特赠尔为孺人，尚歆服乎宠光，永贻庥于冥漠！
　　敕曰：国家赐命臣工，并秩厥配，赠恤之典，逮于既殁义至渥矣。尔长陵卫经历司经历张恭妻冯氏，冲仪有范，静德罔愆，夙抱卒勤，克相夫子，遽捐早世，亦可悼已！兹特赠尔为孺人，不昧灵爽，尚歆新命。
　　敕曰：夫妇有齐体之义，赐命无先后之殊，盖以内助之贤均也。尔长陵卫经历司经历张恭继室余氏，夙禀勤俭，素娴淑慎。克相厥夫，服官祗叙。兹当大赍，宠渥室均，特封尔为孺人，服此并命之荣，益光阃范之贲。
　　万历六年，鸿胪寺序班吴时雍受敕一道
　　敕曰：朕负扆而朝，群臣霈然发德音，以敷庆赍，百尔在位，咸与宠褒，矧所与共为仪者乎！尔鸿胪寺序班吴时雍，受业成均，服官近秩，仪章攸练，矩度克娴，足称典客之良已。是用授尔阶登仕佐郎，赐之敕命。夫叙九宾而贞百僚，此邦国之荣，观上下之体统所由系也。搜仪秩数，祗肃为先，尔其益思敬承之哉！
坊　　表
　　丛桂坊　在学前左，为一县科第题名。
　　文　魁　为辛酉科吴应雷立。
　　登　庸　为辛卯科曾守成立。
　　进　士　为癸丑科苏信立。
　　冠　英　为庚子科陈隆立。
　　双凤鸣阳　为癸卯科林腾蛟、谢昊立。
　　敕　赠　为佥事李杏父李彦升立。
　　南冈一凤　为丁卯科林孜立。
　　礼　官　为鸣赞吴宏仁立。
　　鸿　胪　为序班管谷立。
　　进　士　为丁未科林腾蛟立。
　　联　芳　为庚子科林腾鲤、癸卯科林腾蛟立。
　　崇正慕古　为封君林祥立。三坊在贡川。
　　贞　节　为节妇张茂妻赖氏立。
　　清　贵　为太监欧贤立。
　　敕　赠　为经历张恭父张宗富立。
　　双　璧　为戊午科萧时中、甲子科赖万兴立。
卷七　人物志

名　　贤
宋
　　陈世卿　字光远。雍熙二年进士第，授衡州推官，调东川节度推官。时李顺寇两川，知州张雍部分战守。世卿素善射，独城一面，亲射中数百人。贼寝盛，同幕皆图自全，世卿正色曰：“食君禄，当以死报。焉用避为？”亟出，白雍曰：“此徒皆懦怯，存之适足惑众，不若遣出求援。”雍从之。贼既引去，世卿适丁外艰。雍表其材，诏追出视事，就改掌书记。凡七年，召为秘书郎，迁太常丞，知新安县。或荐其堪任宪台，即召归。会张铿出知广州，表为通判。将行，召见，赐绯，加太常博士。景德初，徙知建州。真宗知其才，逾月授福建转运使。规画南剑州、安仁等银场，岁增课羡，诏奖之。俄，代姚铉为两浙路转运使，历祠部员外郎、三司三勾院。大中祥符四年，改度支员外郎，出为荆湖北路转运使，属澧州、慈利县、下溪等四州。蛮入侵县地四百余里，朝命世卿与閤门祗侯史方、知澧州刘仁霸同领兵讨之。遂还所侵地，标正经界，取其要领。又令纳所掠汉口千余，复置澧州、武口等寨以控制之。诸蛮自是平定，有诏嘉奖。还朝召对，尽述溪洞利害，真宗器其材。复自言愿效用烦剧。会郡晔知广州被疾，乃授陈世卿秘书少监代之，加赐金紫。郡有计口买盐之制，人多不便，至即奏除之。九年卒，年六十四。诏赠吏部尚书，录其子南安主簿俨为太祝，侃、卫、伟、偁并以恩补官。《宋史》有传，略。
　　邓　肃　字志宏。少警悟能文，美风仪，善谈论。李纲见而奇之，相倡和，为忘年交。居父丧，哀毁逾礼，芝产其庐。入太学，所与游皆天下名士。时东南贡花石纲，肃作诗十一章，言守、令搜求扰民，用事者见之，屏出学。钦宗嗣位，召对便殿，补承务郎，授鸿胪寺簿。金人犯阙，肃被命诣敌营，留五十日而还。张邦昌僭位，肃义不屈，奔赴南京，擢左正言。先是，朝廷赐金国帛一千万，肃在其营，密觇均与将士之类大约不过八万。至是为高宗言之，且言：“金人不足畏，但其信赏必罚，不假文字，故人各用命。朝廷则不然，有同时立功而功又相等者，或已转数官，或尚为布衣，轻重上下只在吏手。赏既不明，谁肯自劝？欲望专立功赏一司，使凡立功者得以自陈。若公状已明而赏不行，或功同而赏有轻重先后者，并置之法。”上从之。朝臣受伪命者众，肃请分三等定罪。耿南仲得祠禄归，其子延禧为郡守。肃劾南仲父子同恶，沮渡河之战，遏勤王之兵。今日割三镇，明日截两河。及陛下欲进援京城，又为南仲父子所沮。误国如此，乞正典刑。南仲尝荐肃于钦宗，肃言之不恤。上嘉其直，赐五品服。范讷留守东京，肃言：“讷出师两河，望风先遁。今语人曰：留守之说有四，战、守、降、走而已。战无卒，守无粮，不降则走。且汉得人杰，乃守关中奔军之将，岂宜与此？”讷遂罢。内侍陈良弼，肩舆至横门外，开封买入内女童。肃连章论之。时官吏多托故而去，肃建议削其仕版，而取其禄以给禁卫。若夫先假指挥径徙江湖者，乞追□(原文字脱，疑为“付”字。)有司，以正其罪。因入对言：“外夷之巧在文书简，简故速；中国之患在文书烦，烦故迟。”上曰：“正此讨论。”故并三省，尽依祖宗法。及建局讨论祖宗官制，两月不见施行。肃言：“太祖、太宗法严而令速，事简而官清，未尝旁搜曲引，以稽赏罚，故能以十万精兵混一六合。自时厥后，群臣无可议者，今日献一策，明日献一言，烦冗琐碎，惟恐不备。此文书所以益烦，而政事所以益缓也。今兵戈未息，岂可揖逊进退，尚循无事之时？欲乞限以旬日，期以必至，庶几法严事简，赏罚之权不至濡滞。肃在谏垣，遇事感激，不三月，凡抗二十疏，言皆切至，上多采□(原文字脱，疑为“纳”字。)。会李纲学虽正而术疏，谋虽深而机浅，固不足以副意。惟陛下尝顾臣曰：李纲真以身徇国者。今日罢之，而责词甚严，此臣所以有疑也。且两河百姓无所适从，纲措置不一月间，民兵稍集。今纲既去，两河之民将何如哉？伪楚之臣，纷纷在朝。李纲先乞逐逆臣邦昌，然后叛党稍能正罪。今纲既去，叛臣将何如哉？叛臣在朝，政事乖矣；两河无兵，外夷骄矣。李纲于此，亦不可谓无一日之长。”执政怒，送肃吏部，罢归居家。绍兴二年，避寇福唐，以疾卒。有《栟榈集》二十五卷。据《宋史》传考正。
明
　　邓文铿　字德声。洪武十八年进士，任高州府茂名县知县。以治最，召入为刑部主事，累升至佥都御史。风裁独持，不畏强御。时贵戚有冒禁鬻私茶者，盖关边计也。众莫敢言，文铿独劾之，其人卒置以法。文铿亦坐是出知武昌府，又改知德安府，后转苑马寺卿，宣德元年致仕。原隶沙县。
　　李　杏　字子芳。至性天植，颖悟夙成。居父丧，哀毁骨立，敝衣茹素，庐墓三年。分巡郑制匾褒之。嘉靖乙酉，领乡荐，北上，中途闻母疾，即奔回侍养。原当道所给赆金，尽还之官。母卒，居丧如丧父时。初任东昌府推官，坚持节操，极其清介，家人至不能堪。民谣云：“李侯佐府治，只饮东昌水；李侯奉院委，妻子吃榆叶。”巡抚彭、巡按傅并入荐剡。三载考绩，貤恩父母。擢南京大理寺评事，转本寺寺正，升四川水利佥事。巡抚罗称为“金石君子”。奉命采矿西番，不惮险阻，涉泸水，深入不毛。厂酋仰德，不敢逼挠。每日禀给，惟受蔬米，馀尽还之。行日，驿吏折乾以馈，峻却之，地坊人称为佛爷。竣事乞休，章五上，幕府始允。明日遂行，供帐、馈赆悉不受，行李萧然。归处山林，结平川茅舍，耽嗜图籍，绝足公门。乡邻争斗者，或就正，或感化自解，足成仁里。提督谭疏其可用，荐于朝；提学蔡嘉其行谊，请为会宗。四川巡抚黄委承差乔升，以为应得柴马银七十二两，送至其家，一文不入私帑，贸田以供祀事，馀周戚里之贫者。如赈范当成之后，恤赖成孙之孤，助杨弘道之丧，殡林隐士之尸。族孙李商故，遗一孤，为择乳母，给柴米抚养之。奉诏进阶，年八十二卒。遗命服用布素，毋俾越礼。乡人颂之曰：“居官居乡，功业一致；事君事亲，忠孝两全。”提学王案行先生宦绩、乡行表表，当道宜崇祀乡贤，以风后世。所著有身、心、家、乡四范，容、忍、谦、恭四箴。
　　林腾蛟　字士才。二十六都贡川人。少颖悟不群，为文立就；每见义必为，无所避。邻郡同知刘奉委至，值国丧，县如常治酒演戏，林曰：“是尚可以为乐时乎？”乃作书责以大礼，及旦，面上之。同知览毕，怃然曰：“幸教知矣！”明晨即引去。外父张仁卒于官，无嗣，旅榇不能举，腾蛟毅然往视。官贫任浅，为书上太守胡巅泉公，大称奇士，曰：“有婿如此，何慊乎哉！”为之厚恤、区画，榇乃归葬。明年癸卯，乡荐第二，丁未登进士。初任新会令。见何、谢二巢负固肆凶，即督府莫能问。乃阳抚而阴图之，蓄战士及达官可用者，不数月，平何、谢二巢。未几，内艰讣至，哀痛中，计擒谢大珍，捣其穴，斩大用及其党无遗，人莫知其秘。服阕，补休宁，擒巨盗某，亦出常算外。时倭奴以五千众横行江南，莫有当者。时林以秩满过家，时中曾叩曰：“何猖獗如是？抑何策以拒？”曰：“无难，但练兵两月，可尽歼之。”后闻谭司马竟以是平倭，而浙习兵遂有闻于天下。大抵豪杰所见，相类如此。其明年，召拜监察御史。时三殿毁，欲新之，财大诎，简书督南直隶、江西、湖广逋负。所至悉心规画，逋几完；余不完者，奏免之。上可其奏，蠲至数百万计。每有建言，明切时务，通达国体。如赣南条议六事与马船采木诸疏，种种可述。缙绅间咸曰：“真御史也！”寻按贵阳，命下二日，当要者忌之，遂擢河南按察司佥事。时伊府骄恣，黩货淫刑，僭逾制度，侵官舍、夺民居，强娶嫠妇室女，纵护卫士行劫以入资，凌辱缙绅，当事者莫敢谁何。腾蛟曰：“是尚可以已乎？吾当出身，为吾民争旦夕命。”遂按不法事数十条，从抚按劾之。上官勘问，无敢对者。腾蛟独奋前抵数之，伊府词屈。狱方具，遽遘疾，卒于官。遗命其子，必结竟其事而后殓。人谓其以尸置对，气概至死不移云。伊竟降为庶人，百姓称快。是举也，销国家数十年积渐之祸，故尚书王邦瑞祭文云，“有掀天揭地之功”。河、洛、汝、颍之民千余，为扶榇出境，以防患也。仍为祠庙，在在祀之。惜其早殁，未为国家效大业，可恨也！
良　　吏
　　陈　隆　字文升。弘治庚子乡荐，任潮阳知县。清勤慈爱，兴学劝农，节夫马费，革左右侵渔之弊，政平讼理。复调任，致仕。潮人感恩，立祠报祀，题其碑曰：“循良遗爱”。其刑家孝友，可敦薄俗，平心率物，素重乡评。年至九旬，好学不倦，杜门教子，谢迹公庭，一邑称之。
儒　　林
　　林　祥　字时和，腾蛟之父也。幼失怙，鞠于兄，事之如父焉。重礼义，尚躬行。居乡平易和厚，而人不可干以私。诚信素著，表正乡闾，虽巨奸大猾亦俯首就化，所居乡一时咸变工、贾之习，向文学，彬彬焉。同时，特善张仁、林元二人者，意气合也。如知县姚公仲韶、教谕萧公松，时称正大，故语常骎骎入。后有士辈耽乐优戏，纵而忘倦者，忽自念曰：“使在县有如姚为长令，学有如萧为师长，乡有如林者为先达，予辈恐不敢如是放肆。”其系人思慕之正如此。以选贡授长沙经历，屡乞休致，知府勉留数数。时遇觐，里役致常路费，却不受，曰：“吾苦不耐北风，幸乘此归乡足矣。”归时囊无寸余，盖皭然不污者，人谓无忝乡贤之列。
　　张　仁　字守性，号常斋。居贫力学，取受纤芥不苟。晨炊或不举，意气自如。时有观化者，按学进讲，深加奖赏，有“贫而能乐，学而能守”之语，仍令竖社学以居训。且善楷书九成宫体，独善唐李商隐诗，其吟咏亦绝相似。竟以贡授南雄府司训，逾年，卒于官。惜无嗣，其婿林腾蛟扶榇以归葬。
孝　　义
　　赖　豫　字立卿。性至孝，读书与俊秀选。幼丧母，制于父命，卜择风水未葬，将母柩暂安置郭外。豫哀痛迫切，衣服、饮食恒从俭陋，每言及辄伤感。嘉靖丙辰五月内，适水暴涨。豫同仆渡河，缚母柩于大树，抱柩哀哭，其仆招之升屋登舟，不从。既而水愈盛，拔树推柩，豫随柩皆溺没。尸入急涛中十步许，衣挂于树，不去。越二日，获其尸，如生人，皆惜而异之。知县陆策、训导李一潮上其事诸当道。按察使李公谓其孝行可嘉，檄祀乡贤。郡守彭公题其门曰：“孝子赖豫之门”。
　　陈　珤　字信卿。邑庠生，千户陈璨弟。璨管屯，值荒，责偿不能盈数。珤不忍兄窘，即鬻己房产赔偿。甘心蓬藿，教读以为活。分巡道郑按县学校，上其事。檄下，制“友恭”匾奖之，乡官、佥事李杏书“友恭”二字旌之。
乡　　行
　　郑文端　号屏山，安沙人。幼鬻鱼盐，志气梗直，每携载籍以行。年三十余，一旦，惕然曰：“吾奚碌碌甘流俗哉？”尽弃所事，遂往省从师。为学刻苦惕励，榻不安寝。如是者三年，精通易学，文多心得。以儒士赴省试，不第。曰：“此不足学也。”乃专心益精所学，生徒从之者日众，永之学《易》自先生启之。年八十余终。
　　林　元　号三漈。在城人。幼聪颖，家贫，刻苦为学。性执毅，不与常伍。诗自成一家，幽隐皆有考据，多逸气；文逼古，一书辄尽纸。以中多有奇字，不入俗眼，但以文名者咸咨之。尝(原文“常”，似为“尝”字。)作《霖膏心泽》、《平寇》二赋上。前御史郭尹亟以“高士”称之，敦请宾席。老益贫，节益励，无陨获意。易箦前一日作诗，手书辞交游，中用《庄子》“乌鸢”语，谈笑而终。人咸以老不见用惜之。葬于城南之某里，士大夫题之曰“高士”云。
　　余俊寿　余荆山人。质朴似未雕之璞，趋善如赴海之潮。解纷息争，信义孚众。辛酉，谷价腾踊，能捐值以贷其乡族。群盗入里，被掳，坐余六公于上，因以止杀。大参王云竹诗以美之，县尹许公徽词请为大宾。其孝悌行谊有足法者。
　　陈王政　字师文，号亹斋。贡川人。家贫好学，瓶无储粟，读书不辍，处之泊如也。性仁慈，行醇谨。庚午科，中备卷，金宗师取在五经书院读书。在诸生中甚有声，而谦退毫无先人意。有凌其贫，以厉言侮之者，政不色怒，言笑自若。后其人悔曰：“吾为彼所容矣。”事父、兄孝友，乡评重之。侄宪故，遗老母及二幼子，无所归，政收养于家，一衣一食未尝先妻、孥而后嫂、侄。人称其行谊有古善士风焉。
附
　　陈　潮　千户陈璨第三子。嘉靖三十六年，流寇入境，璨督兵往，潮从行。忽贼奄至，璨被枪覆地，将兵之，潮以身蔽其父，血流被体，仍负痛负父以免。知府周贤宣公书“孝勇”匾奖之，乡官李杏书“急不遗亲”匾旌之。万历癸巳，巡按御史陈按郡，仍加奖劝。
　　陈赤美　三十二都籍，住在城。幼失父，竭力养母。年十六，母继丧，贫无以敛，自卖身于市民林贵家为之傭。作年余，幸拾遗金二两，赎身以归，人以为孝感所致。堂兄长孙老孤无依赖，赤美月给米，终其身。尝于途拾遗金三两，所亡金女子哭于道，因问其实，乃以所获金还主刘庸，不责报。赤美贫，自以身当本户兵役间。督府取各府、县丁壮者备从征，赤美与焉。福清之战，督府刘自负射，命中，为士卒先，出不意，矢穷，陷贼伏中。亲兵不及援，赤美独力保护，犹夺刺二倭奴。贼遂披靡，乃得路回福清城北冈。贼追围不捨，赤美以势渐迫，乃奋身于万箭中，冒重围出报监军，遂得兵以归刘。后刘语本府知府周曰：“汝治下有民人陈赤美者，临阵英勇如此，汝识否？”周对以初任，出，使人访致麾下。及升海道，每剿抚山海寇，缚贼首杨益等，擒二十四将，皆借其力。其人素未读书识字，而能知大义；至于临大敌能斩贼，突阵护全主帅以归，亦足称奇矣。军门王以泉州功，赏银五十两，与张兴、许五妹等共分；军门刘以福清功，赏银牌五两；分巡道秦以下茂功，赏银五两；推官施赏银三两；海道周以招龙头寨功，赏银五伍两。知县传以“笃孝奋义”匾奖之，知县苏旌以“董芳独步”之匾。
　　赖本需　字守用。二十七都大湖人。恬静好修，敛迹山栖，未尝一至公门。兄弟叔侄之间不吝捐济，恩爱油然。少业儒，为庠生，壮即弃去。菽水养亲，家庭雍乐，有不知三公之贵者。行年九十，敦行有如一日，乡评重之。
忠　　烈

元
　　陈君用　字子材。先南平人，后徙浮流镇。少负气，勇猛过人。至正末，红巾贼由抚、旴入闽，闽阃授君用南平县尹，给钱五万缗，俾募兵，复散家财以继之。道兵克复建阳、浦城等县。累官权同知、副都元帅。至正十三年，贼围福城，率兵散之，城乃全。遂引兵逾北岭，至连江阻水而阵。君用曰：“今日不尽杀此贼，誓不生还！”率壮士六十人，徒涉斩贼，溃复合，大呼转战而死。事闻。追封颍川郡侯，谥“忠毅”。现郡入乡贤祠。此忠烈也，见《府志》，皆列名贤之上。梓成，其裔、邑庠生陈一忠方录出，谨载于末。

贞　　烈
　　陈　氏　安沙黄真胜妻。过门，夫遘疾，舅、姑尤之，送归母家，至废寝食。夫亡往哭，自经死。查道立祠，匾以“贞烈”。佥事查约改观音阁为陈烈妇祠。诗曰：“人间处处观音阁，天下寥寥烈妇祠。除却金身旌木主，不知公论是耶非。”又诗曰：“堂堂吊影未亡人，百计无如一死真。千载《柏舟》应绝笔，不图闽有玉田陈。”
　　陈氏女　嘉靖十二年，流贼入境，掠其家，尽污其妇人。时女年甫笄，且盛色。贼胁以刀，乃坚拒不从。家人曰：“姑从，以缓死。”女号泣，怒詈，爪贼面流血，遂遇害。
　　六　烈　嘉靖庚申岁，流贼劫贡川。严师训妻邓氏抗声骂贼，贼以刀针其口，尚作咄啐声，至断咽乃已。邓林彩妻陈氏，延颈大詈贼，求死。贼怒，丛杀之，溪其尸。吴天性妻邓氏，被执，过井边，绐贼释手，跃入井死。罗正茂妻刘氏、罗正卿妻姜氏，妯娌奔舟，为贼所及，各相携抱子投水死。林祐女尾姑，同母被系隙室，度不能免，乃拜母，缢而死。此六人者，妇人女子，甘死如饴，惟恐辱身，何异烈丈夫舍生以取义，杀身以成仁？呜呼，烈哉！
　　赖启娘　年十七归庠生张懋。及期生子，而懋卒。抚膺大恸，誓为懋植孤。未几，子又夭。姑郭氏怜之，谓曰：“汝夫死，又无子，吾且以承佑为后，给吾养，当遣汝他适，无以我老累少年。”启娘收泪答曰：“吾既不能立张氏后，又可失身以从人乎？”遂秉节不移，孝养舅、姑，各八十馀而终。邑有司白诸当道，嘉靖八年奏闻，旌表而复其家。
　　庄　昭　名家女。幼丧父，独与母居，邻人罕识其面。而年二十一归于赖五十，明年，生子璧。越再期而赖卒，人争窘迫之，百端不移。嫁女植孤，孝养姑氏。姑氏老无齿，日哺脂滑柔脆以为养。璧甫成而殁，鞠诸孙，遣游国学庠校间，攻苦服勤。七十九而终。郡守彭澄修郡乘，首先采入，仍令教谕邓国宾祭节妇墓，揭以“冰玉流芳”之匾。太师徐少湖公序《柏舟遗响》卷，谓其标赤帜于三纲之途云。
　　李寿娘　生员陈钊妻。钊亡无子，寿娘年二十三，居家守制，不逾闺阃，朝夕哀毁三年。一旦，姑魏氏继亡，寿娘事祖姑、家翁，孝敬尽礼。或劝其他适，涕泣言曰：“妾闻之：烈女不嫁二夫。且以夫之兄弟俱丧，翁更无嗣，陈氏之绝续，系妾之一身耳。倘得徼天幸，立陈氏后，妾死且不朽。且祖姑曾氏在堂，相依为命，安忍须臾离也。”乃誓死靡他，专事祖姑，晨昏起居，与之同榻。后曾氏得以善终，而无失养之苦者，寿娘力也。迨翁殁，族人怜之苦节，与立堂侄陈兴仁为子，以奉陈钊之祀。嘉靖四十一年，通学嘉其行，以状白学道，给“褒节”二字旌之。万历二十一年，知县苏制匾加奖，仍造其庐。巡按御史陈临县，以其事闻，加殊礼焉。现今年八十有五。
附节妇以俟论定
　　范　氏　贡川叶天赐妻。二十岁而天赐卒，现年七十岁。无子而守节，封君林祥为诗以美之。
　　陈　氏　二十七都赖元爵妻。年十九而夫死，遗腹生善节。守贫抚孤，至于成立。年至六十二而终，县学匾以旌之。
武　　功
　　邓　授　二十六都人。授四川卫指挥佥事。邓昂，即授之孙。
　　魏　才　二十七都岭后人。湖广辰州卫指挥，升四川行都司指挥佥事。
　　刘　贵　二十六都人。由陈氏旧军授汀州卫镇抚。刘胜，即贵之子，袭父职。
　　俞　顺　二十六都人。昭信校尉、平山卫百户，调金吾卫百户。
　　陈再兴　二十六都人。授徐州卫百户。子陈顺，袭父职，调云南楚雄卫百户。
　　陈　铭　二十七都人。授山海卫百户。孙陈通，袭父职，调睢阳卫百户。
　　高　桂　二十五都人。授南海卫千户。
　　陈徐驴　二十六都人。授云南吕化卫千户。
　　陈　旻　三十二都人。授万全碣石卫百户。
　　萧府晋　二十八都人。袭镇海卫百户。
贵　　戚

内　　监
　　欧　贤　二十九都人。正统己巳，选入内廷。颖敏好学，识理道。天顺改元，以长随转奉御，升御马监右监，寻迁左少监，未几升太监。宠数优隆，赐蟒衣、玉带，免原籍赋役，令有司起第。英宗遗命司香裕陵。越成化甲午，改景陵监堂印。寻奉敕镇守居庸关，赐蟒衣一袭。时边报不宁，移镇陕西。辛丑，奉敕审录罪囚，多所平反。癸卯，削平洮贼，赐白金表里。甲辰，关中大饥，贤与都御史郑公时请内帑银百万两买粟。公曰：“有银无粟，民终无济。亟请拨漕运官粮抵汴、赴陕。”朝廷可其奏，全活者十五六。乙巳，民方凋瘵，春耕不给。乃出官廨所蓄豆谷，给散军民为种，其惠甚溥。是年冬，贼入靖虏，躬率官军兼程而进，斩首千馀级，获辎重、驼马无算，赐敕奖论。宪宗皇帝得报，岁加禄米十五石。迨孝宗即阼，有白金、彩缎之赐。是年冬，虏犯兰靖地方。与巡抚亟修墙堑，以断贼归路，果一鼓而歼之。庚戌，啰哩入寇，即移檄守臣扑灭，未浃旬，悉就擒戮。又获宝钞文绮之赐。辛亥春，复赐蟒衣二袭。及卒，遣神宫监太监刘忠谕祭。公天性淳朴，无崖岸、骄贵之习。训诸子侄，毋恃势位，各安本业，亦不为营求以叨爵秩，又绝他生福利之念。太师张懋谓：“昔马存亮、杨复光之弭乱讨贼，郑众、严遵美之辞赏避权，吕强、张承业之忠亮朴素，出乎其类，欧公兼有之矣。”故备书之，俾来者视以为式。
仪　　宾
　　陈濲金　二十六都贡川人。为岷府仪宾。五代孙陈文奎，今为唐元王府仪宾，占籍湖广武冈州。
附：期寿
　　陈　广　年一百一岁(吉山人)。
　　吴　茂　年九十九岁(在城人)。
　　赖宗镛　年九十八岁(大湖人)。
　　李　荣　年九十七岁(在城人)。
　　麻　定　年九十六岁(在城人，塞头住)。
卷八　杂　志

祥　　异
　　嘉靖二年三月，太平坊火；六月，仁义、安仁二坊火。共毁民居千余家，有司赈恤被火之家。
　　三十五年四月二十四日，大水，漂去民房以千计。
　　三十六年，流贼李有胜、张石秉劫掳贡川、金井，杀死军馀三十六人。
　　三十七年，广贼劫贡川，杀戮、烧毁过半。
　　三十八年十月，马骝现大类黑眚。
　　四十年，饶平贼苏阿普等抵南城外，烧毁房屋并唐王庙、西桥。
　　四十一年，三十都民邓兴，以平米为名，啸聚流劫者三年。江广军门召曾婆婆兵、本省军门发李游击兵攻剿。周知府招降苏阿普、赖中潭、傅诏五等，贼始平。招安之际，邢存嗣、朱继文周旋其间，勇义服人，功居多。林天赠南营统贼兵，十六年而散其党，地方以宁。
丘　　墓
宋
　　陈世卿墓　在县北二十七都。夫人罗氏附葬焉。王安石撰碑，铭世卿墓。曾巩撰神道碑。

明
　　林腾蛟墓　在二十六都金山堂。佥事詹莱撰墓铭。
　　李杏墓　在二十七都畲里。参政黄钟撰墓铭。

寺　　观
　　高飞寺　在城中。祝圣之场。唐中和二年建，明正统重建。
　　栟榈寺　晋天福五年建，宣德五年重建。
　　上灵峰寺　唐天祐二年建。
　　进福寺　五代间建，成化二年重建。二寺俱在二十四都。
　　同化寺　唐中和四年建，宣德元年重建。
　　善积寺　唐会昌元年建，正德三年重建。二寺俱在二十五都。
　　宝应寺　在二十九都。宋景祐四年建。
　　禅林寺　宋大中祥符六年建。
　　宝林寺　元延祐元年建，景泰三年重建。
　　招化寺　唐会昌元年建。三寺在三十都。
　　小进福院　在二十四都。
　　翠云院　二十五都。宣德四年重建。宋陈世卿、张君谷肄业之所。
　　大进福院
　　上景福院　唐贞元二年建。上二院在二十八都。
　　保宁院
　　五峰院　上二院在二十九都。
　　永庆院
　　天盖院
　　感恩院
　　感应院
　　德兴院　上五院俱在三十都。
　　永安院
　　上保福院
　　恩福院　唐大顺年间建。
　　西明院
　　新兴院
　　东莱院
　　报恩院　上七院在三十一都。
　　小佑院
　　新丰院　唐龙纪元年建，宣德八年重建。
　　上安仁院　唐景福二年建。上三院在三十二都。
　　观音院　四十一都。
　　福岩院　四十二都。上二院俱周广德三年建。
　　报恩院　晋天福元年建。
　　福寿院　宋建隆三年建。上二院俱四十三都。
　　永兴庵　宋咸淳元年建，景泰三年重建。
　　东华山庵
　　西华庵
　　新岩庵　正统十二年毁于寇。上四庵在二十五都。
　　慧照庵　在二十六都贡川。宋咸淳元年(原文“至”，应为“年”字。)建，景泰三年重建。
　　秀峰庵　在二十六都余荆山。宋建炎元年建，隆庆间余寿重建。
　　东山庵　益溪。
　　斗山庵　宣德、景泰年间重建。
　　白云庵　斗山上。元延祐元年建，宣德四年重建。三庵俱在二十七都。
　　石笋岩院　二十八都。宋咸淳元年建，正德元年重建。
　　甘乳岩庵　宋成淳元年建，正统八年重建。
　　天台山庵　慧真和尚、原蛟精成人者，居此庵而化。今废。二庵在二十九都。
　　龙安庵　三十都。宋绍兴元年重建。
　　招福庵　三十一都。宋德祐元年建。
　　善福庵　三十二都。元至顺二年建。
　　通天岩庵　四十一都。景泰三年建。
　　日升庵　东门内。弘治间许英建，许伦重续修。
　　三官堂　西门外。嘉靖间建。
　　真武堂　卢后。陈真焕建。
　　龙兴堂　县北。元中统(原文为“元中正统”，疑“正”字衍，应为“中统”。)三年建。
　　积庆堂　元中统元年建。
　　南华堂
　　高明堂
　　杨后堂　上四堂在二十五都。
　　龙凤堂　二十七都益口。元至顺三年建。
　　瑞峰堂　四十一都。宋嘉定三年建。
　　南城堂　南门外，曾氏家祠右。有真仙庙。
　　夫人宫　登云塔下。知县郭仁建。
　　东岳宫
　　天妃宫　二宫在贡川堡。
　　崇灵宫　余荆山。宋熙宁进士余括、余授读书其中，诗云“我爱当窗山献秀，四时不了眼中青”之句。
　　临水堂　在二十五都。
　　登云塔　南门外，与学宫对峙。一笔凌霄。毁于火，万历十九年，知县王廷绣重建。
　　永镇塔　在北门外。南临斗极，北镇坤维。笔凌青汉，奇钟拔世，雄文柱插，重霄势挺，回澜劲气，诚一方之胜概也。毁于火。
　　晏公庙
　　正顺庙
　　名山庙　上三庙在二十六都。
　　瑞峰阁　县东。宋嘉定中建。
　　观音阁　东门内。一阁巍然，为县补空障缺。万历十八年毁于火。
　　临津阁　二十六都固发口渡岸。元至正(原文“年正”，乃“至正”之误。)二十二年建。
　　梅斋阁　二十五都黄梅岩之下。宋左正言邓肃建。
　　义斋　大湖举人赖福建，以教乡之俊秀。
养　济　院
　　原在浮流仓之右，知县裴建改北门外演武场前。知县许培之修。万历二十一年，知县苏民望又于本院内及厉坛前空处，共增架十六间，以居残疾。

漏　泽　园
　　在东门外五里龙喷坪。周围有墙，立义冢石在焉。后增南门外康坪。父老咸谓来龙之处，具呈禁止，于龙喷坪一处埋瘗。百姓贪近厌远，多就康坪。

仙　　释
　　唐裴头陀　尝以铁履渡江，来居栟榈山。剪荆棘，结草庐，趺坐其中。座侧石窍日涌米二升以赡之，客至则增。后人凿而大之，米不复出矣。
　　通公　不知其代。《仙箓》云：王公传蓝公，蓝公传通公。三十一都蔡地原人。自幼素，长为曹岩张家佣。一日耕田，众拔秧，公坐田畔不事事。俟众秧毕，用手一挥，数亩田即栽讫。又能返水上行，令田不涸。约日去，众环视之，不得间。撒树叶溪中，成鱼，众趋观鱼，即坐化矣。乡人塑其身，祀为生佛。祈晴祷雨，其应如响。近年被蔡地原人取其中指，灵迹遂减。
　　马氏　名五娘。二十七都铜盘人。父马大相，母罗氏。广道元年正月十五日生，容貌丰美。及笄归婚，是夜，身中毒病，夫家弃还其父。父请僧徒送河边，将沉之。忽云雾飚起，有神附人语之，降童引上百丈岩头，得仙果食之。二妹及嫂杜氏来看，五娘以果分与之食，俱得飞升，云是九天玄女度之。今铜盘殿，其祖居地也。及百丈岩、上坪、云峰洞，三处皆有显迹。乡人以木刻像祀之，随所祷祝皆应。唯云峰洞木像一出，即大风随起，彼二处则不然也。
　　黄天玄　未知何乡人。住持宜福观。秘传符箓，精五雷祈祷之术，祷雨辄应。后至新庵洞石龛坐化。
卷九　艺文志

永安县治记
 编修(清流)　赖世隆撰

　　皇帝继统改元之二年，沙县寇悉平。诏以浮流险要之地，分置县以治之，赐其名曰永安。是年，始命古舒韩君隆来知县事。又明年，政既通，乃聚材鸠工，首建县治，定其规制。不逾时，厥功告成，请余记之。按郡志，沙县界于尤溪、将乐、清流三县之间，尝多盗贼出没，而浮流实当其冲，屡遭焚掠。正统间，御史张君淑因通判倪君冕之言，以沙县地远且广，上流三百馀里溪岩险迩，寇巢穴其间。官民睽隔，无以葺奸宣惠，欲奏请分县，予时亦力赞其言。章既上，朝议已允。有司徇私，事遂寝。末年，贼大作，闽中诸邑无城廓者多残破。虽命将出师，诸贼犹分寇旁郡。闻官军次沙县，令有司招抚，乃解归，遣老弱者伪(原文“为”，应为“伪”字。)降。既班师，贼再反复。业馀民重罹祸而死者，又不可胜数。
　　朝廷乃敕镇守官、今尚书薛君希琏，总督福建、江、浙诸军讨之。至是，在闽诸大臣及有司莅事者皆能协心合谋，赏罚有章，将士用命。官军民丁始皆奋勇杀贼，直抵浮流以上诸境，斩俘以万计，余贼乃服。事平，佥议经久之计。倪君仍申前议，以余言为质，薛君俱陈其便宜以闻，于是浮流置县之议乃定。遂分沙县二十都上保至三十二都，暨尤溪四都之地以隶之。筑城为之保障，分军为之守御，建学为之教育，凡官府之所宜有者，皆视他县。永安既城，实为延平上流之镇，诸邻县恃以为安矣。嗟夫！不因乱，曷以治？不有废，曷有兴？然治兴于前者，又当保其不废于后也。
　　今永安因寇乱而新创，韩君首为之令，能抚绥其民，以成县治，可谓其治于前矣。后之继为县者，尚思置县命名之意，保其治于不废，则民得其安矣。民得其安，则官亦安矣。上下相安，然后可保其治于永久也。予尝招捕躬历其地，而知其实，故韩君请记，予亦不辞，敢书其概，以告夫来者。

新建永安县儒学记
 布政(三山)　黄泽撰

　　学校，育材之地，风化之源，自古有国家者之所慎重也。我太祖高皇帝混一区宇以来，列圣相承，而于学校之政尤加意焉。故内而京师，外而郡邑，莫不建学，以育天下之英材。由是，八九十年之间，髦士汇进，治化大兴，视唐、虞三代为尤盛也。天顺纪年之初，永安儒学新创。既成，知县、古舒韩君隆驰书具其本末以告曰：“永安地名浮流，属于沙县。正统末年寇作，上命尚书薛君希琏总领天兵讨之。景泰二年寇平，佥议沙县山溪广远，民居四散，政教弗克遍及，莫若分邑治之。薛公俱陈便宜以闻，始命置县于浮流，周围筑城，匾曰：‘永安’。于时，隆来知县事，乃与初委通判、交南杨君季琦，既而经历、江阴秦君惠，鸠工聚材，经画规制。首及学校，建大成殿，翼以两庑，戟门、棂星门前后布列。继创明伦堂、东、西二斋、神库、膳堂，次序毕举，圣贤遗像亦皆塑饰。经始于景泰乙亥，计其兴工虽不久，而迄今有成，宜纪于石，使后人有所考见。愿其文以记之。”
　　余惟化民成俗，必本于学校。兹学之设，既择师儒以掌其教，又广生徒以充其额。训之以礼义廉耻之方，申之以孝悌忠信之行，将见斯民有所感慕，皆知为善，而风淳俗美矣。其士子作养于兹者，尚期立身行道，致君泽(原文“择”，应为“泽”字。)民，以为斯学之光，庶不负朝廷建学之意，与有司创立之功矣。是为记。
成化八年重修永安县学记
 洗马(四明)　杨守陈撰

　　永安，我国朝析沙、尤所置县也。学宫，政化之本，有司所宜先务。前此，草创而未精备，会乱，刘公忠器以名进士知县事视篆来，率诸生门奠谒毕，首举学圮宜修、阙宜广者。退与同寅贰令陈公铭、判簿汪公广、幕宾冯公琬、司训徐公让捐俸首倡之。邑之同义者，争先乐助。环宫之墙，百堵皆作，圣宫、贤庑，葺而新之。改筑明伦堂、棂星、戟卫二门，皆极宠丽。肄业有斋，休宿有室，庖、湢、禀、库各有所。栋桷之挠朽易治之，瓦盖砖级之陊剥者丹白之，漫漶不鲜者更饰彩绘。功始就绪，而刘以内艰去。陈君辈益勒弗弛，殚心力而集之，务臻厥美。经始于成化壬辰，落成于明年，凡所宜有，莫不毕备。皆真材坚甓，视旧规穹然增而高，焕而美矣。乃者以书币介乡贡进士、同郡冯君忠来以记征。
　　余惟永安为闽之沃壤，而闽故为先哲诸儒辈出之乡。永虽新邑，而何地无才？然游其间迄今二十馀年，而未有歌《鹿鸣》来者，意前有司视学校为虚观，作兴未加之意。方圣天子益隆文教，而又得诸公以修举之作兴之，而被以思乐芹藻之化，则他日科第联翩，岂无炳炳德业若先哲者乎！且闻落成释奠之馀，庙庭有桂，小而能花。夫前者后之占，天时者人事之验。适郡工告成，而嘉祥随应，是必有符合矣。诸所游者，饰而学，志而道，出与时会，大行其所抱负，无以负朝廷养育之恩。与诸公作兴惓惓，可并出以俟。是役也，度材植，令工佣，则曾、孙、吴、应，亦皆以义而起者云。
弘治十二年重修儒学记
 提学副使(晋江)　蔡清撰

　　延平府故无永安县。景泰初，当道者征邓茂七之乱，始请于朝，析尤溪及沙县之接壤处别为县，以便治。县建于景泰壬申年，而儒学则建于甲戌年。主建学事者，知县韩隆也。继是重修而增建者非一，各有纪载。至弘治壬戌，学弗戒于火，自大成殿而下一归于尽，所馀亦皆残敝弗堪。知县事、临川刘君灿曰：“永安土瘠民贫，官亦不暇给，而复重以此，奈何？然此化本所在也，庸何缓乎？”乃集僚佐及师生，图所以重建之方。用申于当道，得报可。遂经画百费，皆酌民力处之。有不赡，则自出其数年例所得于官者。若堂食、纸札价之类，悉以克之。肇工于弘治癸亥年十一月初七日。故址之卑者崇之，隘者广之。位置概因其旧，而间有所前却或改张，惟其宜也。中为大成殿，翼以两庑。殿后为明伦堂，翼以两斋。殿庑之南为戟门，戟门之左为四贤祠，右为文昌祠，又为南泮池，为棂星门。明伦堂之后为青云楼，楼之右为会馔堂。两庑之背为号房，各二十四间。西庑之北为神库，东庑之东、越路为神厨。而学之通门则居棂星之左。木石甃筑之类，色色务于精致。若夫神像之塑、神主之立，尤加谨焉。此其大凡也，其细者不必录矣。是役也，君常与县丞吴禧、凌谔，主簿祝俨、沈澜，典史邓汉，相继旦夕程督之。而选用耆彦曾仲纪、童昌董其事。故仅越岁而就，落成(原文脱一“成”字。)之日，戊辰之吉也。教谕韩颙、训导林谷谓是役所关系不细，乃以书详其事，遣门生吴昂来请记。且曰：“刘君发身乡进士，志慕古人。其治永安也，惠深而教洽，故其举，役虽重且繁，而成功之速，则有在于程督之外者。然则刘君其可谓之贤也已。因具书为节其要而次之如此。”
　　嗟夫！贤令长之所以汲汲于此者，要以为国家育才计尔。而永安人才于今日，指盖未可多屈，岂其以新造未久之故耶？耳目所及，如广州之顺德，台州之太平，亦皆因寇乱，析他县馀地创建者。考其时，顺德之建与永安同年，太平又稍后。今二县人物彬彬辈出，至有魁天下而赞皇猷者，其学行、事业，永安人士宜有得于见闻矣。况所谓四贤者，皆产在数百里之内，其风韵未远也。诸士子日肃过于殿庑及四贤祠，其神志之所游当何尚，所务当何在乎？亦可以深长思矣。夫圣贤之盛德大业，嘉谟懿范，悉已收之载籍之中，学者日事乎此，苟得其的，而不至于买椟还珠焉。其效岂止于科第不乏人，足为学校之光荣而已哉！而亦岂止为永安一县人物哉！责人则明，愚于是乎不能已。

万历二十一年重修儒学置田记
 修撰(侯官)　翁正春撰

　　永之有学，盖自景皇帝时沙寇平，议设县置令，以广德化，学宫与县治并设云。弘治壬戌，毁而复建，主者弗虔其事，规制多不如度。历岁久，庙宇就圮，大非所以妥圣灵者。且自隆庆癸酉来，科第寝微。诸逢掖有执堪舆家之说，归咎学宫，谓明伦堂前左右两夹道门宇低塞，其右逼近白虎；而棂星门去庙远，明堂旷荡不收，士挟策战文场弗得隽。职此之由，甚欲扫而更之。
　　会今邑侯苏公莅永之三日，遵故事谒文庙。心知其然，遂锐然以修学作人为己任。诸青衿有以前说进者，侯曰：“嘻！堪舆之说，圣道之所不载。顾多士入焉而溺，雄心锐气多因之然不振，是宜亟为改图，以释尔众之惑。矧昭代以六事察守令，校其首。兴废振弊，匪令畴尸，多士即不言，余固恻乎疚怀矣！”分守建南吴公行部，侯上其状，报可。于是鸠工庀材，诹日僝功，值视物，工视力，经理有方，绩用成而民不知。撤两夹道为通衢，旁列两屏如翼，进棂星门五丈许；泮池旧方广，今裁之为半璧形；移学前右坊，以辟白虎。向诸士之溺而惑者，一旦犁然释矣。由是，文庙焕然，视昔尤壮丽。他若两庑、两祠、尊经阁，多仍其旧，鼎新付之七八。计所费镪，凡百十馀缗。又念诸生中有贫不克婚，丧不克葬，齑粥乏兼辰之储者，皆当为之计画。乃又出镪三百缗，买忠山苗田六十六石，查出永留庵苗田一十六石，以为学田。侯皆亲履町畛，图其形以杜弊窦，俾诸弟子岁取给于是，庶几贫者婚，贫而丧者葬，齑粥偶乏者因之有备也。
　　嗟嗟！学校，守令之先务。俗吏所为急，乃斤斤簿书期会。间即有茂才异等，亦惟发奸摘伏为智，风行雷厉为威，谨迎送，望风旨，市宠猎名以为事，而于学校不啻弁髦。甚者传舍其官，狭小其地，谓古者国小，不备其制。殊不知家有塾，党有庠，即世家富室爱其子者，肄业有所，隆师有礼，靡所不周其图。矧铜章墨绶，俨然司一邑之民土，而于建学立师之道，藐焉弗撄诸怀，视其子弟贫若秦人视越之肥瘠，则为民父母之谓何？今苏侯通经术，明世务，每以文学饰吏治，而修学置田之举，有大造于永庠，作用若是，亶足称儒吏者。“汉”、“史”所载诸循良，可并谈欤！
　　是役也，经始于万历癸巳夏，落成于是岁季冬。董其役者，县尉陈君策，耆民邢存志、饶偁。征余文记之者，庠师苏君日登、杨君继秀、李君南闱，弟子员则饶俨、余俊鹄也，例皆得书。侯讳民望，字子仁，冲谷其别号，直隶宁国之宣城人。
永安县学建立乡贤名宦祀典记

 (三泉)　林腾蛟撰

　　永安故沙隶地，景泰间始割置邑。层峦叠巘，江汇川渟，鸠孕灵秀，笃生哲贤，以名于世。第土瘠民贫，俗狷而风劲，故吏兹土者，辄病于安辑之难。呜呼！是岂难于治哉，亦难其人耳。
　　吾师万安梅川萧先生来典吾庠教事，修学宫，备祭器，严课业，厥有成绩矣。又病吾人之无所观法，而民俗日偷；师帅之不得其人，而民生日疚。乃喟然叹曰：“表德以垂范，崇祀以明典，非教化先务耶？”爰考载籍，博咨故老，咸啧啧然称曰：“宋了斋陈忠肃公瓘，守正不挠，在谏垣知无不言。其大者，辨王安石之邪说，斥惇、卞、京、布之奸。而《尊尧》之集，耿耿乎足以明君臣之义。大宋栟榈邓正言公肃，当徽、钦、高宗朝，遇事敢言，进《花石纲》诗，哀留李忠定，劾耿南仲父子及臣伪楚者，其尤凛凛也。明，忠山邓都宪公文铿，持正风裁，不畏强御，肃边执宪，贵戚敛手避之。此非产于永而名于世者乎？”又称曰：“故知县邓公概，以名进士出牧兹邑。时邦逢新造，民狃宿顽。公敕以廉明，裁以威断，以十条与民约，而民信之，至今怀思不忘。此非宦于永，有德于民者乎？人心不磨，祀典久旷，情法殊歉。”梅川师得之，欣然喜曰：“是足以尸祝而作则矣。”乃谋之沐泉师、汤冰涯师，陈议合；又谋之大尹竹村裴，亦克允。遂上其议于当道诸公，各来报可。于是即庙门之东榜曰“乡贤”，西旁曰“名宦”。乃安神栖，乃虔祀事，时壬寅年秋也。若是，永之吏若氓睹兹巨典，莫不喁喁然思向而知所兴起矣。梅川师，表章垂训之功大矣。
　　蛟小子末学不才，私窃识之曰：“地一也，而古今异产焉；民一也，而古今异治焉。是不可以求其故乎？随俗以物化，狃故以习迁。是故有必产而无必成矣。崇贿以浚血，任情以仇下，是故有是民而无是治矣。”呜呼！岂非示之无则，而作之无素乎？我梅川师，敷文明湮修旷，作立仪轨，以兴起人心。则生兹土者，将不有厉节概，砥名行，以不辱于先贤；吏兹土者，将不有敦循笃，崇抚字，以不负吾民乎哉？由是，吾永当永为名邑，而不病于难治，以增兹山川之光宠，而称吾梅川师之功不衰。蛟何幸，实躬逢之，谨记。

　　栟榈书院
 前御史(知县)　郭仁撰

　　夫士之奋起久陋也，莫不怀忧世之心，思以补衮职之阙，其志固矫然立也。及乎儋爵立朝，虑惟恐不周其身，而或罹于咎；言惟恐逾乎其位，而或贻之危。于以并讳其言，而遗国家之虑，好为全身固家之图。是在非其任徼其责者，犹之可也。有当责受任者，而非靡于风焉，则安望其议论之明于世，节义之立于朝，而阴慝回邪之消沮于下哉！惟君子于所谓矫然立者，不敢隳也。虽际会明良之盛，亦若蒿目怛中，惴惴然惧其职之旷，过虑而极言。即咎且危，其心固无悔。非栟榈之高，有非凡近所易窥也。
　　先生名肃，字志宏。警悟博学，美风仪，善谈论，最为李文忠公纲所知。仕高宗朝，为右正言。居官不两月，切论时事凡二十余疏，竟忤执政，罢归。夫先生怀忧世之志，岂特居谏垣尽言责哉！其始在诸生之列，即上诗讽谏花石纲搜扰之害，志概风节可想见矣。余初不知先生何许人，昨岁以言外补得令永安。乡人有以君子朂我者，持先生集赠行。展而读之，景慕其高；比考行迹，乃知先生为沙县之栟榈人。栟榈自国朝割隶永安，是先生为永安人，永安之有先生，乡之望也。古者乡先生殁而祀于社，非率民以听神，将以垂后作则，俾其乡之后进觌前哲之遗范，思性行之可宗，观法恒于斯也。然则栟榈先生之于永安，非合于祭法者乎？虽尝祀于乡贤，非特典也，宜有专祀。余因谒郡，道出栟榈，循山陟阪，询咨耆宿，乃得先生潜读故地焉。地在栟榈寺之前，为平麓者凡百武许，后负岩壁，前绕流泉。薙秽除漫，发此奥区，盖数百年之湮废，良有待也。余敢不勉图为先生复其旧观哉！既构堂三楹，作室两腋，治门设键，题本主其中。俾寺僧一人世主之，置门子一人岁守之。惟是章缝时其游息，而樵牧毁画者有禁。春夏之仲，祀以特牲，令、丞执礼而师生相之用虔。庶几永安之士观感兴起，退而省曰：“先生之志，吾奚难于志！他日立朝，吾之有言，奚异于先生之言！”则是先生垂远之休，将复伸于今日，而吾道有耿光矣，安得而不祀之。祠未请制，故因先生之地旧称而名之曰“栟榈书院”。落成之日，实嘉靖三十年三月□日也。

科甲题名记
 同知(罗池)　计宗道撰

　　皇明学宫遍天下，而士之登名科甲者，何地无之？昔人云：“百步之内，必有茂草。”不可诬已。永安之为学以造士者，创自景泰间，为邑分自沙阳、尤溪。其山川之秀，盘结联络，气势嵯峨；二水自西南交至，逶迤曲折自东北而去，不五六百里竟泻沧溟，信一方雄镇也。所以朝廷兼设武人守之。虽以地僻之故，而其人才之出，如宋左正言邓肃，亦其里人，与杨龟山、罗豫章、陈了斋咸名当时，同为郡人。则士之崛然而兴者，何限其地哉！夫地因人显，人因地杰。有是地，有是人，则有是才，有是名。而名可易得乎？于戏！今斯地之士，既以登名天府，而复得镌名斯学之宫，盖欲垂诸星汉之表，而人仰其清光也。思名以副实，追前贤芳躅于百世之下，使同一道德功业之称也。彼以名焉而已者，无足尚矣。

忠洛无银矿记
 御史(郡人)　胡琼撰

　　永安忠洛乡距城六十里，崇山汇川，居人鲜少，樵采罕至，老木菑翳。断崖抉石与查腐相错，游埋剥蚀，久而异状，人视之误以为银矿也。始作于童稚之言，父老弗信，曰：“山川为矿固也，然有常产。古今一山川，未闻昔无而今有者，其诬乎？”
　　正德癸酉，民有趋利者，诱浙之峒民，拥众突来，未敢恣发。适郡节推郭姓者摄县事，峒民度其老而贪，得厚啗以利。郭欣然许其开凿，且为之陈于总镇。邑人以其地密迩大帽山，为江、浙、闽、广丛盗之会，虑其闻风袭夺，因以为乱，群情惊惧罔措。时佥宪、睢阳蔡公天佑行部至郡，闻之，乃兼程诣县，数郭之罪，率庶民塞而禁之。峒民方以采无所得，及闻蔡来，众遂宵遁。至是，人心始安，皆德于蔡。然闻总镇，祸已基于此矣。
　　正德丁丑，知县事、南海罗君珊，以儒饰吏，政先爱民。忽一日视事，有持总镇公文至者，云“欲进贡”，促罗偕往其所，督民发矿。罗知其罪，奉廷旨又以实无所产，惧为民累，乃抗言：“本府旧额忠洛无场，他县场冶，又奉正德五年诏书除豁，禁民私采，是宜据实申夺。”因忤使者徐俊。盖徐俊赂得公文，诈称进贡以牟大利者。为罗所阻，于是诬罗以人命，绐于总镇。差官复来，以拘罪人为名，罗不为动。又率其党攻县仪门，迫胁备至。邑人汹汹，咸曰：“使者贪利，欲执吾宰，以蠧吾土。吾辈有死而已，不知其身。”父老惧其党及民相攻为乱，乃谋为申救之策，民不期而集者数百。遂同诉诸当道，皆壮罗之持守不变，为之别白。其事始寝、民疑释。
　　罗以秋仲往朝于京，父老陈玄真等恐其宰以最他迁，则奸人复作。有罗之志者，无所征，于是具事始末，诣余乞言，期立石于忠洛，以表劝将来。余惟圣人论利为义之和实，盖以万物各得其分以为利也。夫何憸夫鄙人恣凭城社，擅采银矿，以牟大利者。其不至于胥攘胥夺，构成祸乱不已也，其害孰甚焉。且古有以锡山为无锡者，彼何人耶，今忠洛之矿，借曰有之，在位者尤当防守，以息争端。况本非实有，而或纳赂，以病民乎？郭首乱阶，所谓憸鄙之尤者，宁逭其责耶？若蔡公之刚明，已虑有今日，贤于人远矣。罗君以位卑势寡而所恃如此，尤人所难也。后之当道与宰摄是邑者，适是事若是类者，其知所自择哉！
安贡堡记
 封君(邑人)　林祥撰

　　邑北四十里市，曰“贡川”，居人联络，弦诵相闻，余世家焉。嘉靖三十九年，广贼入寇，掠劫烧戮，备极惨毒。流贼风燃，民汹汹无宁日。抚按行示村落，筑堡自卫。余倡士民捐资营筑，询谋佥同白欧阳尹弘。欧公恺悌，力赞其议。遍呈巡抚刘公焘、巡按李公廷龙、分巡余公日德、分守张公瀚，胥报曰“可”。下本府议。知府周公贤宣痛恻民隐，区画劝相以堡筑为己任，专委汤经历冈责成之。汤君殚竭心力，速堡之成。至于周，规画备工，作足粮糗。程能计功，奖勤黜惰，则监生赖明任，生员邓达材、乡老赖章、陈珂、余粟也。分理庶务，则范普、邓文绅、杨廷谏、林嘉言、黄应清、姜有道；至于树长画，成始终，则士民刘福、严焕、李正枝、赖明传、林腾鹄、林文、吴从周、林嘉谟、罗庭桂、叶天佑、严奕大、刘岩升。广计六百二十三丈，高计二丈四尺，费金六千有奇。大计贡民三则，派筑五百七十八丈，馀四十五丈，时诎莫举。分巡曾公一经、知府周公、知县欧公、经历汤君、县丞张君世鉴而乡宦、按察司佥事李公杏咸赞之。
　　堡北临流，南水直卫，迅激崩塌，费不可支。上世都人范癸六舍田一百一十六石于奉先堂以为焚修费，乃为善集寺归俗淫僧所占，士民白诸当道，查卖助堡。抚按司府皆是其议，行阴阳万全，定价二百三十金。召原派人户，丈增五钱。官买存堡，以支倾颓。其田粮四石六斗四升，原在冯吉安、林守清户，今收入黎永怀户当差。盖永民深德周公，立祠尸祝，额曰“永怀”，志(原文“识”，乃“志”字之误。)不忘也。旧有浮桥，征编夫守。请移编门夫十名，守堡五门。堡无职官，靡督防御，乃请移安沙巡检永驻贡川。乡有各牙，旧有恒课，请追入堡，以备修砌。巡抚谭公纶、涂公泽民、巡按王公宗载、分巡史公嗣元、知府陆公相儒、知县卓光谟力张主之，以终底绩。楼橹修修，粉堞遒遒；上削下壑，尽侦宵逻；外奸潜夺，内犬靡聒，贡民自是永有宁宇哉！
　　余于是有感焉：世之治乱，惟时事之成否，惟机际其时，适其机惟人。邓寇乱倾，百年承平，复遭荼毒，实逢其数，谓非时耶？上天厌乱，生我诸公，民之汤火，以身捍卫，谓非机哉？《易》曰：“大人休否。”又曰：“系于苞桑。”周公德望，久简岩廊，回翔闽疆，几逾一纪。以成休否之吉，以永苞桑之系，非天之不遗吾民哉？老夫耄矣，遭此乱离，今复际遇，乐此升平，亦天不遗于我也，乃喜为之记。记之日，落成日也。
郭公去思碑
 教谕　邓国宾撰

　　彻邑士民绎思前令剑泉郭公之德政，相与伐石竖去思碑。既成，乡大夫吴宏仁、林祥、管谷辈，庠彦李雍、饶俣辈，耆艾林元、吴奎、罗琪鼎辈，合十数百人，群造学宫，嘱国宾为之记，谓学校乃纪善之宗也。国宾辞不容再，乃前士民而问焉，曰：“闻古之县令有三异，有十奇，公得无有是乎？”士民曰：“清涤成性，惜民膏脂，抚字有方，刑罚罕用，民不畏吏，犬不夜号，四民乐业，万家安堵。迟之岁时，将与生成同功，三异、十奇何足为公知也！”曰：“亶是则公之恩惠广大为难名矣。然得无有为乎？得无以公在当路，故为溢词，如宋璟之《遗爱颂》乎？”士民同声曰：“有意为善，虽公亦私。吾人知思公之德而已，于显庸乎何知！使非公之德泽果在人心，即位都卿相，于吾人乎何与？”
　　夫世之司牧所在，蜚声非不藉藉，而能系人去后思者，鲜有闻也。睹今日士民之情，则公之去思在人，信有不可解于心者。《诗》咏《甘棠》，“传”称《遗爱》，“史”纪《循良》，义盖兼之矣。公何以得此于邑之士人哉！夫为人上者，莫非君子也。然《诗》称民之父母，必归之恺悌，谓其中心无欲，而强教悦安也，谓其好恶同民，而民之攸塈也。
　　公性天仁厚，心地光明，学问精粹，而德行纯懿。其存诸中者，皆恻隐慈爱之实心；见诸外者，皆公平正大之实政。治道之大端，莫先于均赋役、兴学校，莫急于省刑罚、节财用。公则躬稽黄册之弊源，厘正钱粮之飞诡，而赋役均；时诣学以发义理之精微，间捐资以助生徒之不给，而学校兴；慎好恶之端，流矜恕之德，示民以可生之路，而刑罚省；禁无名之科派，革里役之常供，敦俭约以为诸僚先，而财用节。且视民如伤，而不忍之心常施于见闻之所及。如时适愆阳，农有忧色，公即引咎责躬。去襜帷，行烈日中，而甘霖为之应祷以至。事有不便于民，公辄为之陈请；民有误罹于罪，公必为之拯拔。诚激于中，爱形于色，必得报可乃已。比与父母之于子，为之趋利避害，为之捍患御灾，又何异哉！常俸之外，毫无所取。趋朝之日，行李肃然，视浚民膏脂以为己利者，固天地悬隔。修邑乘之缺典而监戒昭，崇栟榈之特祀而风化饬。此又岂俗吏尚浮节，簿书期会以为政者，敢望下风哉！《诗》曰：“恺悌君子，民之父母。”公之谓矣。民之思之，不亦宜乎？昔崔瑗为汲县令，童翊为顺昌令，民皆为立碑。今日之人心，其即汲县、顺昌之人心也。斯民也，三代之所以直道而行也，讵不信夫！
　　公讳仁，古吴长州人也。登丁未进士，授监察御史。以建言左迁永安，今复晋秩秋官。其福被天下，而惠永安尚未有艾云。是役也，现任知县刘、本县丞邹旸、主簿马胤龙、典史陈文昭，皆仰止前修，见而知慕，顺士民之情而乐观厥成者也。士民捐资效劳者，例书于碑阴。
永怀祠记
 佥事(邑人)　李杏撰

　　《书》曰：“记功宗，以功作元祀。”故为政者能树大功烈于民，民必元祀以报之。祀以明禋，元以崇享，礼莫殷焉者也。
　　吾延在昔，守土诸贤彬彬兢美，然而丕视功载，则大方岳洞岩周公其选乎？公曩由工部尚书郎以岁上章，涒滩奉命出守吾延。雄于割，七邑恃为保障。永乃属邑，贡土隶焉。衣裳文物之盛，甲视他乡。二百年来，鼓舞凫翳既醉之泽，咏歌太平者，匪一日矣。嘉靖末年，流寇猖獗，大肆屠掠之惨，公也目击创残瘝恫，切念展文武之志介，张弛随宜，修捍卫民，不遑暇食。适贡众戚往诉，公乃抚慰而登进之，曰：“匹夫不获，繄谁之辜？余为若等画其筹，将安出而可？”众叩首曰：“积忿之极，矢各用奋。惟公大挥经略，宏济时艰。”公曰：“俞哉！然不可无备也。兵法：毋恃不来，恃吾有待。余将捐俸百若千缗，檄汝令筑汝堡，复汝室家，峙汝刍糗，而简恤汝众，以戒戎作，则可乎？”于是民皆揽涕稽首，曰：“小人得更生矣！”公遂白于抚按、巡守，即日捐资檄下。邑尹欧阳弘氏者，奉命祗若，早夜率作惟勤。测土圭，分地域，稽夫力，度财物，辨施舍，作秩钗，纤悉罔弗戒。而乡民咸踊跃仰承德意，富者具餱，贫者输力，乃悉大和。会公仍遣汤经府开训术，万全程督考成，而堡首陈珂等纠众分猷，刻期底绩，屹然虎踞，于邑若齿唇焉。父老欢呼，顿颡嘉绩。乃复请曰：“完者将圮，可无虑乎？”公曰：“稽呈僧占废堂苗田百馀石，追入官卖。谕众输值，以完工，而岁收羡馀以修圮。”议上诸道，道曰：“然。”乃复白于抚、按，各报可。则堡有备而不费金，城仡仡万年可保于无虞也。计工肇于辛酉春正月，逾载乃告成。东西相距三百丈，南北三百二十丈。其用民力、木石、牡砺之费七千馀资。
　　盖工以义役，民自乐从。一时之劳，万世之利也。尝观《春秋》重民力，凡有兴作必书，而惟“城邢”无讥焉，美救患之义也。今者之役，下顺于民，上孚于时，设备以御灾，体险以立制，储峙以预防，非“城邢”之义耶？兹固君子所乐与也。于时，貤封御史林公祥、国子生赖明任、邑学子邓达材咸曰：“公德不可谖矣。曾道欧尹之惠，亦尝往来于怀者，立象生祠以曾公，并而欧尹侑焉，秩祀之谓也。”乃走状命杏记之。杏遂击节飏言曰：“君子立政，凡可以利众益民而协于义者，虽殚竭财力所不惜，以其所系者大也。然非至诚恻怛而达时识势者，恶足以语此？故于公之通变宜民也，可以观智焉；于勤恤民隐也，可以观仁焉；又于惠心惠德，民役忘劳也，可以观诚焉。具斯三善事，虽大必济，载诸祭法，义协功宗。贡民肖像而俎豆之，功以宗惇，祀以元秩，垂之万载，世享公德不忘也。或谓：公在延，广矅德一乡，乃其小者。愚则曰：民心之天无小也。贡民之德公，亦犹南国之思召，召之泽不止于南，公之恩奚啻于贡。要之，随在见思，不系于祠之有无也。虽然，公何心哉？尝闻古有道者，务其实而深避乎其名。今斯之举，吾固知公之甚不欲，而奚愚言之赘耶？昔狄梁王生祠，先儒谓李邕记之为有愧。杏何人斯，敢叨斯役？特以不肖邑人也，目其盛，重违其请，好德之忱根于心者为尤切，故不揣濡毫直书以纪实，俾诏来祀(原文“来知”，为“来祀”之误。)，知所师焉。
苏近斋先生去思碑
 御史(邑人)　林腾蛟撰

　　番禺先生既即师席，鸣鼓进诸生。诸生鹄立鹜趋，肃雍屏息，以听先生。乃先生揖其寮胥，命曰：“吾侪所为来者，所以为诸生则耶！诗曰：‘伐柯伐柯，其则不远。’言具在我也。夫窳范无良器，树袤表者寡直影。继今若其左右予，无宁使予废则于诸生也夫！”其寮应之曰：“诺。”又曰：“吾与若，弟兄也；诸生，吾子弟也。”日阋于墙，而率子弟以孝悌，是以枭巢畜凰也，庸可几耶？继今其监于前车，蠲忿饰下，明义远利而和衷是务，图以及于诸生，岂不可耶？”其寮又应之曰：“诺。”于是诸生跽而前曰：“先生何以教予二三子也？”先生愀然，正襟起而曰：“吾何以教二三子也！自讼之匪遑，其敢以颊舌先二三子？吾抗颜是席，方日兢兢焉。而使二三子谓予疑也哉？”诸生曰：“不敢，愿先生有以诏之。”先生曰：“居，吾语汝：金之冶也，化则器，否则顽；驹之伏辕也，驯则骕，否则驽；矿之就熯也，融则金，否则砾；敌之对垒也，克则王，否则虏。二三子之志愿何如耶？其将而器、而骕、而金、而王乎？抑其顽、其驽、其砾、其虏也？”于是诸生悚然汗洽，頳然色变，复跽而前曰：“二三子虽不敏，安能顽、驽之甘，而砾、虏之屑也！惟先生悯之，而有大造于二三子也。”先生曰：“生之至愿诚审乎，则为之而已矣。夫质贵化，气贵驯，习贵融，己贵克。故君子砭矜、箴暴、销鄙、祛吝，旦夕凛凛若大敌之我乘也，惟惧其弗克。故身外之治忽，弗聪涉焉；户外之臧否，弗齿涉焉；狱颂之庭，弗武涉焉。何则？利刃必衣甲以蓄锐也，淑媛不窥户以全美也。谷也而水走之，霤也而光入之，以受益也。二三子毋亦是务乎？”诸生曰：“唯唯。先生幸惠教予诸生，诸生不敏，敢不夙夜如教！”
　　然先生益务检饬蹈迪，严取予，时时遇诸生，辄以此推言之甚。具居一年，寮寀式和，习士烝烝改观矣。无何，以艰归番禺，乃诸生思之不置。又一年，相与伐石为碑，树之学宫。摭其行实，请予书之。先生名黎庶，别号近斋。
　　柱史氏曰：“永有学殆百年，而师何其寥寥也！”乃近斋先生藉藉颂慕，则临海萧先生松及。先生云，萧先生善《三礼》、《家言》，尝上书阙下，请《三礼》并置博士，不报。为教龂龂焉，激昂流俗，皭然不滓。是时，学生无学戴氏礼者，有之，自萧先生始。乃先生则弘奖兼容，然咸得士心。语曰：“桃李不言，下自成蹊。”岂不信哉！

卢侯永思碑
 侍郎(长乐)　陈省撰

　　夫吏民上者，亦称雄哉！难在民乎？余谓难不在民，而在上。据几而临一郡，数邑之民，剧不能困吾剖，巧不能遁吾察，疑不能当吾决，威不加乎怒，恩不乘乎喜，如是而称能吏，世多有之。乃若沦濡浃洽，鼓舞变动，能使民未至而望，既至而祝，既去而思，则于今不数数见焉。乃得于剑郡永安之民之于司理卢君，盖爱慕而望，欢欣而祝，去之久而思之愈勤，此岂可以声音笑貌为哉！
　　君起家进士，司刑延平。敷精敏于慈祥，运干捷于廉恕。诸所谳讯，能令奸者输诚，枉者平反，健者、黠者帖然安于不竞。即古史所称，天下无冤民，与民自以不冤者，奚多逊焉！
　　一日，永离其令，奸风大作，民不聊生，相与诣佛，祝曰：“吾邑僻且瘵甚也，神其相我，得借卢侯，俾雨露永民！”当道稔其贤，从民之欲，因以邑篆属君署，则人人大喜加额。君至，刷弊剔蠧，所剖决如干将之犀兕，明断如皎曦之照幽微。修葺城垣，不扰民一钱，是曹盍之理也；作演武场，泽及枯骨，是召、杜之仁也。至于法立而关千百年之计，惠行而系数百万苍生之命，则清田丈亩，尤足以系永思。盖永安自丈田以来，里书势豪奸敝百出，欺隐多方，飞射毫厘，至蔑顷亩。承威首发，荡产覆家，当事之人，无复为念。即念之，谓已成事，不欲任劳怨，竟莫之恤。君独恻然，谓此系民瘼非细也，事要于其当，即十反不为病，况不可已者乎？于是日夜筹画，核其敝源起于丈田之时，未取亲供供册之时，催完太速。遂请于当路，立为报田匀苗之法，补其未取亲供之敝，务报出于民而丈合于官者为定额。一时敝窦革除殆尽，奸者弭，强者敛，弱而贫者苏。
　　政方月余，而德及永民甚大。兹以迁秩行久矣，民享君之惠，思君之泽。室家相聚，则曰：“卢侯蔽覆我也。”饱食暖衣，则曰：“卢侯衣哺我也。”吏不至门，犬不夜吠，则曰：“卢侯安辑我也。”相与颂侯不忘，鸠工立亭尸祝之。予同年、太守萧君时中、门人诸生、余子名世辈，率耆民征予文，以勒诸石。
　　嗟乎，民易感哉！乃卢君者，何以得斯于民也？剖剧、察奸、决疑、明务，力可勉为之。望其来，忧其去，而永其思，此非才合于诚，政出于学，未可以厚望于斯世。古今称循吏系民去思者，汉推何武，唐推韦丹，外此寥寥也。何生永始之世，竟无推挽功，能不大显著？韦在元和，借周墀之荐，庶几有闻。君不为煦煦皎皎之行，以果毅沉重之守，为廊庙所知，行将由比部而铨曹，由郎署而卿贰，以大行其志，而大霈其泽。君之去思如何、如韦，而所值明时过之矣。不佞暗于世务，而喜论吏治。思欲临民者皆得如君，不难乎民，而难乎我。使期月之政，足以系千百年之思；一政之举，足以系百万苍生之命，俾海宇皆获如永民之霑霈焉。则君今日之思于永之民也，他日将思于天下之民也。余僣预言之，为君左券。
　　督理　耆民赖士文　罗世吉
　　公正
　　张天吉　邓文魁　饶备　朱魁　赖万里　游丰用
　　吴遇彩　张上元

黄少沧先生永怀碑
 知州(邑人)　萧时中撰

　　永自创邑迄今百数十年间，其治行称良者仅五六计，其称善教，则不若其数。岂教难而治则易哉？语有云：“以身教者从，以言教者诵。”今余于少沧黄先生信之。
　　先生之先大父沧溪公，以名进士出守吉安，卓有惠政，晋督江右学政。余署教时，当受督课命，居会省，则闻诸士子论明允必曰沧溪，沧溪宗师云。后以大参转余闽观察，未及抵任而殁。殁之日，靡有寸余以遗及子孙，其廉洁乃如此。而少沧先生其长子也，读礼毕事，慎念其先大夫清白家法，而以身审行之。饘粥甘心，茹淡被素，唯闭户办学，不轻步履，动求古人躬行而已。先公大夫所荐拔称得士，其通要者，知先生居约，欲以其馀为先生计，幸一见而致之。而先生素重干谒，竟守不见之节。然厄于数，不偶场屋。万历癸未年，竟以贡选上，且自念不能俯仰，惟时有司事，乃授余永邑司训，冀以简秩免仆仆也。抵学日，一意慕向古人造士良法，辨拆几微，课业上下，拳拳罔替。每以己膳膳诸士，就课者岁时常挚馈，不特重却，且常以其馀给诸生之不足者。居常论诲，必先躬行实践，所亲就乐育必端士，其奇袤汇落落不入也，大率以身先为教，孰不欲奋励趋于古人哉！亲见祀圣宫墙卑下弗称，先生则筑起以壮伟观；或言面学故路塞不宜，先生则买宅复辟之；启圣祠拜台毁缺，先生则备砖埴从新筑造。凡所费，皆自先生，不该有众也。前值缺县署，百姓父老驰请于上，重得先生。先生则恳切辞解。而上亦廉知先生有守有为，竟从父老请。先生接署，输期迫年。为先生虑者，恐其或愆速戾也，时则输役纷纷，兢赴效纳，故不假一鞭笞，遂报完先于他邑，前此所未闻者。先是，赋役蠧弊滋甚，父老辈请于谭府祖，愿遵立总则，分各图自派，时为转闻。檄下，为蠧者多方挠之，且怵以害。先生弗之动，毅然行报，岁计省千余金，遂为常法。此通邑不朽惠也。先者，民苦追逮扰甚。先生视署半载，村落安枕，鸡犬以宁，深陬穷谷，扶杖交庆，快幸在一时何如耳！
　　方届瓜期，拟有破调峻擢以偿先生，乃阒寂无闻及。先生不谋于人，径牒乞休。闻之日，诸士子彷徨于学，士夫辈太息于家，百姓父老咨嗟于道路，咸怆然不平于心。或曰：“人不可轻为人所知，知则必为用而诟随。”先生求致，意其远诟欤？或又言：“啬于身者，每丰于后。”先生不尽其未用，殆欲丰于后耶？余谓：先生耿介好修，顺理洁行，志念所向往，决然赴之，斯鞠躬君子哉！教士而士怀，治民而民戴，生平毕矣，又奚计其他？诸士、父老咸首是余言，但终不能释然于怀者，遂请余言劖诸石，建亭以志去后深长之思。先生广东揭阳县人，讳燧，少沧其别号云。 
　　督理　耆民邢存志　吴衍　饶偁
　　坊里　麻日成　李迁　叶奖臣　赖天洪
唐田王庙碑
 编修(三山)　唐震撰

　　孚佑广烈王神庙者，唐田王李肃庙食之宇也。初，王诞于陈州中川坊。母杨氏，生产夕，大见灵异，知其必贵，阴保之。及成童，父相尝诲之曰：“汝祖冲勋于帝室，赐壤琅琊。既薨，累世弗振，吾所以最恨。汝能继先志，吾死且暝目。”王泣而谢曰：“惟大人之命是从。”既长，膂力绝伦，发语成章。会唐中衰，天下多故。王以世家子从戎，搴旗获馘，而功名益盛。与浑、马辈胥前后，寻封田王。
　　建中间，天子幸奉天，怀光观望，谋归河中。闽叛将牛氏乘中原有事，闭关窃据。及朱泚平，天子赐王弓矢，命之曰：“闽粤弗廷，汝实征之。”于是，王率精锐数万，裨将有五，即今之胡、陈、周、汤、张是也。师次临汀浮流口，进于浮流城南，与贼遇。时王师未集，贼突兀至，锋交而后兵未继。左右俱失色，王笑曰：“此正吾报国之日也！”乃与短兵接，鏖战良久，而贼势益盛，犹手战数十而殁。尸浮于水，弥月不坏。
　　邑大姓詹纠，悯王之忠且勇，敛其尸，具服，殡而祠焉。凡祷无不应。贞元十五年，而朝廷追封死于王事者，有司具其实以闻，敕赐孚佑广烈王祀，妃陈氏配享。由唐迄今，五百有馀岁矣，廊庑圮毁，鞠为蔓草，乡人黄文驭等募众维新焉。由是乡人子趋云集，弗日完成，轮奂翼然焉。处士杨永中请余为文以纪之。余惟昔张巡守睢阳，死于贼手，骨齑形粉，似真可痛。向令遂破子琦，擒思明，俘禄山，勒石渔阳，饮至唐室，不过荣身一时，齐名李、郭，安能庙食千载，人谈诸口，恍然如昨？此岂他哉！是盖富贵易衰，忠义弗振，亦故天相之也。王之迹实不忝张侯，是宜庙食，继继承承，亦千百斯载，用书为忠义劝。
障水陂记
 知州(邑人)　萧时中撰

　　昔太史公从负薪塞宣房，悲《瓠子之歌》，而作《河渠书》，叹曰：“甚哉，水之为利害也何哉！”论其利，则滋益灌溉，岁致千万石入；语害，则横流暴出，鱼鳖其民。后世形地者流谓，其所系大有征验，其逶迤环抱则为吉，其直走反背则凶。
　　永初盖沙县远村，介漳、汀间，居民不盈百亩之宅、一丘之兆，各因其向背而趋避之。自景泰间寇乱后，始创城郭，置邑治。城之西、南，二水会流，襟带于右，独东一水至城后而直流。先是，亦尝筑为陂，堰障而上迎，汇西、南二水而合流，形地者谓其改无情为有情也。嘉靖丙辰，大水漫城坏屋，漂拔巨木，而陂亦因以毁，盖本卑狭浅薄致然。距今三十余年，未有创议改建者。
　　万历壬辰，君侯苏父母奉檄蒞治，起敝维新，百废俱举。庠生饶俨、李西铭等，乃敢以是请。君侯可其议，集耆民邢存志、吴衍、饶偁等掌其事，又选择市民公正有力量者麻日成、张天吉等分任其劳。兴工于是年冬十一月，告成于今春四月，盖阅数月而毕事。是役也，君侯捐俸以先倡，为子民者，孰不感激思奋以慰之。富余者输钱谷，丁壮者服筋力，盖本利民为劝相之道，故其成若是之速也。度其陂，昔也高不过数尺，阔不满丈，今增而十倍焉。诚坚固不拔，足垂永久。
　　夫睹河、洛者思禹功，今君侯功在永，当不下禹矣。然尚不肯以成功自居，谓此足以称塞，且惓惓于条陈兴举之议者，不一而足，凡可待泽于下，日未艾焉。佥谓不可无纪述，使后人见清风之华、峻伟之烈也。共谋碑言于斗阳萧子，萧子曰：“碑以勒勋而传后，才如蔡邕，故能骨鲠训典，句无择言，余则安能？特以分属子民，身亲其盛，且将徼惠利于无穷者，故不敢重辞。”乃直叙其事，载诸石。使后形德慕功者，读镌而似面焉。亦今日载言之职也，于是乎记。
　　掌事　耆民邢存志　吴衍　饶称　李圻
　　公正　麻日成　邓万寿　张天吉　李迁　饶维岳　陈志昂　陈必寿　同立
赖孝子传
 御史(邑人)　林腾蛟撰

　　嘉靖丙辰夏，五水暴溢，九龙、燕江平地高十数丈，沿江庐舍漂没以千数。风声怒号，雨如注，昼旦晦冥。
　　先是，孝子之母死未葬，家人蒿厝之城北隅冈山上。至是，孝子急觅舟救之。独呼苍头三四人，俱出门。祖母止之曰：“水势若是，死尔，不可去！”孝子掉臂不从，曰：“柩亡俱亡矣，何颜以立天地间！”至则厝屋坏矣。出柩而曳之舟，舟小水猛，威不克载。顾冈有古树，大可数围，乃与苍头力绠柩升树。遣苍头归，报曰：“柩升矣。”乃孝子执盖树柯上守柩。是时，村民避水高阜，咸不忍孝子独立风雨波涛中，招与俱，孝子第摇手谢之，不赴。顷，水及柯；又顷，水拔树，柩并孝子俱没。越二日，水退。柩不知所之，孝子尸在冈下数武，颜色不变。远近观者若堵，咸悲孝子，又嗟异孝子能尸独留也。
　　初，孝子母卒，齿尚稚。既长，则数以葬事请于父。父方信堪舆家言，苛择阴阳吉利，无所遇，以是卒不得葬。孝子以母未葬也，朝夕伤心自贬损，终其身未尝一御丝绮服。家人怪之。不敢问也。及置妇，妇间问之，曰：“吾人且未能成，奚服为？”以是知孝子意盖有在也。孝子为人恭而婉，居常俯首默默，不妄出一言。及询厥事理当否，及闾阎情状琐屑，咸能中其肯綮。少善饮，及就予家大人封君学，封君戒之，即不饮，饮即不至醉。先是，督学宪臣试子弟俊敏可进者若干人肄于学，命曰“俊秀生”，孝子与焉。孝子死，有司具其事观察诸司，诸司啧啧曰：“孝子，孝子！”署其门曰“赖孝子门”。孝子名豫，字立卿。
　　赞曰：“河孽为霤，岁在龙也。澒澒城野，鱼鳖宫也。母儿何辜，罹兹凶也。号吁不应，儿心恫也。儿魄虽留，魂俱东也。尾闾可塞，恨焉穷也！化为精卫，衔石终也。”
六烈祠记
 佥事(四明)　毛为光撰

　　嗟嗟，仗节死义之事，岂妇人女子能辨哉？而载籍以来，刚心烈气往往出自乡泽间。余不知峨冠大绅，名为男子者，或冒耻逞颜，窃一时之生于人世，当施何面目见天下也！夫节义者，天地之正气，无古今，无男女，一也。顾其在男子恒易，而在妇人女子难；在古之妇人女子易，而在叔季难。乃至于男子无闻，而妇人女子多表见。或在穷村下邑，生丁末世者，得与古之侣傅姆而闲图史者比芳揆烈，此不亦奇哉！
　　闽中庚申岁，寇盗被野。当时刓贞铲素、甘为瓦全者，无论妇女，即以人士自命，翻为贼响导以鱼肉乡闬；甚而身膺民社，不闻背城一战，率奉头鼠窜，令赭衣辈抚掌而笑，恧矣。
　　今永安为延平外邑，安贡堡又永之一乡聚。顾有妇女六人抗节死，如诸生称说，呜呼烈哉！六人者：严师训妻邓氏，抗声骂贼，贼以刀针其口，尚作咄啐声，至断咽乃已；邓林彩妻陈氏，延颈大詈贼求死，贼怒，丛刺之，溪其尸；吴天性妻，被执，过井边，绐贼释手，跃入井死；罗正茂妻刘氏、罗正卿妻姜氏妯娌，奔舟，为贼所及，各相携抱子投水死；林佑女尾姑，同母被系隙室，度不能免，乃拜母，缢而死。呜呼烈哉！鼎镬在前，白刃在后，归人不归鬼，在呼吸间耳。乃慷慨就死，不少低回。岂非天地间正气激昂、喷薄不能自禁者哉？或曰：永有六贤书院，盖杨龟山、李延平诸公云，无亦遗风流教渐染所致欤！庚申至今，只十六岁所，当时从贼以生者，老死无算，仅同腐草；而六烈之名，烱与天壤共尽，则谓之不死亦宜。
　　先是，余以行部经其地，诸生以祠请。余曰：“前有六贤，今有六烈，奚不可者！”已请督学胡公、部使者孙公，咸报可。县令复请予碑之，余曰：“昔秦人虎噬六国，靡然北面，独鲁仲连不肯帝秦。燕下齐七十余城，为主死节者惟画邑王蠋，至今歆羡。夫国有一士，犹然重于九鼎，矧一乡有六烈女，何为不可风哉？予独惜夫六烈者不在通都大邑，不为六丈夫耳！尝读《陵母碑铭》云：“妇人之服，衣兮衾兮。有忠有烈，男子之心兮。男子之服，冠兮盖兮。惟邪惟佞，妇人之态兮。”余于六烈亦云：“祠前松竹篱立，风来辄戛击作声，俨然抗贼状。流溪漱石潺潺，为诸淑媛发灵响。夜深月堕屋梁，玉色犹生，肝胆俱亮。嘻！入斯祠者，有不赧颜泚颡哉？”
　　是役也，倡议则诸生，勤相则父老，而始终之者，前令、今升兴化判许君培之也。
忠勇祠记
 (邑人)御史　林腾蛟撰

　　邑南四十里曰邢庄。邢，巨族也，世敦睦急义。然介汀、漳间，恐鼠辈窃发，莫可自卫，亦世率子弟习戈铤击刺之术。国初，有祖邢君福，以捕获功授巡检；嗣后，亦以屡擒渠魁，渐被旌赉。鼠辈相戒毋敢近，邢庄盖隐然邑南屏蔽云。
　　嘉靖癸丑秋八月，河背寇流劫大田王土坪，并龙岩之苏家山。合势乘胜而下，锋炽不可当。二十八日午，卒至西洋会食，先声袭城邑。邢存嗣、邢忠翔等，急悉族众，拒于车头大坪，扼险击之。分布方定，贼遽至，挥旗而登。我众搴其旗批杀，贼堕指戬胁不可数计。自午至申，盖二十余合。贼知不可进，乃佯少却，潜越炉窠后，扪藤葛，蚁附出大圳，绕阵背，围我左翼。会日暮，失措。于是邢志宏、仲卿、必崇战殁于阵，子炯、进贵、祖晏、必安身数枪，突围出。贼悉众趋中哨，仲翔、宗善业伤重，犹力战。景清虑不能支，持矛赴之。仲翔、宗善得脱身遁。景清独战数贼，力竭，死之。宗善创甚，行不前，贼追及于下林仔，肢解以殉。存续、忠翔以身殿，余众获完。存志抵家，洞开大门以疑贼。贼至，果不敢入，乘夜遁。于是知城中有备，又虞邢氏尾其后，次旦，从蚌口觅路遁。会县尉陈君文昭、千户崔君辅国，督兵为声势。贼仓皇自刃其伤重不能行者，毁其尸以去。
　　事闻，代巡玉泉赵公、分守南溪丁公、分巡枫潭万公、太守少波沈公，各嗟悼不已，发帑金恤之。死者复其家，伤者复其身，仍各表其门曰“忠勇”，且命有司立祠，祀志宏、宗善、仲卿、景清、必崇五子云。祠成，邢存嗣者介吾友李吕和、萧宜卿以记请。予谓：是时贼势鸱张火烈，使非邢庄一击，建瓴破竹，岌岌哉城也，几何不殆？而竟迂道遁去，是五子将与桓瞫、先轸肩勇并勋矣。独窃叹平居胼胝负耒，出粟饷卒，有急，身膏草野以捍邑，又非有受半缗之值、一朝之养也。饷卒乃顾趑趄岸帻，于于由由，金之不前，可胜慨哉，可胜慨哉！
　　予敬为之记，仍为乐章，庶焄蒿于登歌，表英灵于万祀。辞曰：“嶂合兮峦回，泉泠泠兮东逝。霞霁兮云澄，灵连蜷兮天际。宗党兮簪盍，望苦兮心悷。吹喧腾兮繁舞，群来下兮慰予饥渴。炳萧燎兮馨升，日惨兮风，羌贞魂兮帝鉴，誓不化兮为厉。同仇兮故山并驾，婉婉兮聊憩。奠琼饴兮桂浆，式醉饱兮慈惠。灵夷犹兮康娱，憺淹留兮容与。扬灵兮未极，焱奄返兮遐举。佐天光兮虹霓，烂昭昭兮我所，妖殄销兮室家乐胥。

重造南塔记
 邑人、知州(斗阳)　萧时中撰

　　邑肇创景泰初，当兵燹后，有城郭。市井安居，成守可恃，民乃平定安集。然地无他产殖，唯事耕稼。不数十年，生齿繁殖，殷殷訇訇。于是建西、北二桥，通道往来；建南、北二塔，以壮观视，遂称乐邑云。自嘉靖末寇讧四起，桥、塔相继漂毁，闾里萧索，视昔盛时气象不侔耳。
　　万历己丑秋，大父母王侯绾组蒞治。时则惟百里，存亡休戚是急，无遑工作务。乃宣序民事，顺时土，而阜其财求，用明德，专化导，仅二期而信孚民和，庶几哉可役使矣！乃进父老耆旧，议兴作之次，佥谓：“南塔逵市，举目共见，且峙学宫东南隅，文风所系，造宜先。”侯颔之，遂捐俸金凡几，为士民倡。选于众，以耆民邓积培主规划，以市民公正赖士文等任职宣力，鸠工集材，各莫不奔走承次，强志用命。是秋社而赋事，越春末而献功。其规制视昔不异，高足望氛祲，广可容宴俎。启八扉下俯，城堞居廛，鳞次比密，鲜愁叹之声；四顾通道，商旅往来，有即次之安。虽山川不殊，而举目有兴起之势。
　　是役也，计其费比初造时仅三之一。为费省而成功速，即是而循次依仿，悉兴起无难已。职事者伐石作亭，问言于斗阳子为之记。斗阳子曰：“嗟嗟！天地兴衰，百物成毁，固自有数焉。彼一时也，百废俱废，值数衰也；此一时也，兴衰起弊，瞻视维新，非气数当盛矣乎？虽然，匪侯父母慈惠，忠利之教，足以辑和其人民，安能使其从命如流，而成功若是其速？由兹而民物安阜，比隆富庶，学士辈云蒸蔚起，为国之祯。于是绎思奕世，载侯德者宁有纪乎？”于是乎记。
　　督工　耆民邓积培　赖士文　罗世吉
　　公正　邓存敬　王天赐　朱魁　温仙胜　饶维山　游丰用　李埈　饶应祖　吴遇彩　陈兴杰　乐鸣风　立石
　　开基　檀越陈椿　杨永亨　李永大　黄功续　吴应福

鼎建孚佑广烈王庙碑记
　　明景泰四年，始设永安县。故有唐王庙，创自唐贞元间，历宋至今，八百有余载。中经五代、金、元，干戈鼎沸之际，或坏或毁，旋废旋兴。乡父老遇灾殄，祈祷立应，岁时伏腊，尸祝而报之者，有如一日。史嚣氏所谓神依人而行，固然哉！
　　初庙南向，嘉靖四十一年毁于贼，改西向。寝殿中严，翼以夹室。川亭前峙，扞以重门。后为堂以栖神，右为厅以祝厘。庖湢具备，届期而完，迄今三十有三年矣。父老辈刘逊、黄尚卿、陈藩始诣余，请记之，重改为也。
　　按王，唐忠臣李肃，字行中，陈州中川坊人。祖冲，封琅琊。值中微，王崛起行伍，立战功，起家至招讨使。建中四年，天子幸奉天。四方观望，闽将牛氏据闽而叛。天子赐王以弓矢，率裨将胡、陈、周、张、汤，统十万兵往讨之。王志吞逆臣，欲灭此而后朝食。师出临汀浮流口，突与贼遇，王奋勇持短兵鏖战，杀伤甚众。以兵不继，王竟死焉。尸浮于江，经月不变。邑人詹纠获之，颜色如生，咸以为神，敛而殡之。贞元二年，庙而祀之惟谨。贞元十五年，事闻朝庭。录死战之臣，敕封孚佑广烈王，以妃陈氏配享。里人祀詹纠为侍将，皆义举也。
　　昔汉关云长以前将军遇害江陵，论者特称其雄勇冠世，而深惜其功之不就。不知公志在灭魏吞吴，一意扶汉，则一死足以报昭烈而重千古，宜祀之者遍天下，而江陵为特隆。唐丁朱泚之乱，乱臣贼将在在而是。王将五指挥兵讨叛，义旗一指，群奸破胆，即毕命戈矛，奋身原野，足为唐家立赤帜，以愧天下之不忠者。视云长诚异代而同功！方王之战于浮流口也，忠魂凛凛，精爽长存。正统、嘉靖间，恒有阴助歼贼之异，而屹为此城之保障，其有功于永安也甚大。祀典所谓以死勤事，御大灾，捍大患，王其合焉，固宜世世血食于不废，则永固王之江陵也。代愈远，而尸祝王者益虔益严，此固人心慕王之深，益以见忠烈之在天壤间为不磨云。
　　是役也，始事者，知县欧阳弘，归善人；踵成者，知县李大标，潮阳人。采忠烈入志者，知县苏民望，宣城人；撰记者，普安守、邑人赖万玙也。
　　唐贞元二年新创，福首邓宗养、黄文驭、李功奴。明洪武五年重建，福首李景昌、蔡岩从、范富系。嘉靖四十一年，福首刘逊、陈天章、李怀仪、黄尚卿、李伯琏、张杰、陈藩立石
题　　咏

 游公佥宪按临永安县有感而作

　　昨自龙岩过永安，小民历历诉艰难。
　　山深岚障愁多病，地罕田庐恨少宽。
　　杼轴不胜豪横剑，桑麻莫御岁时寒。
　　兹行正是观风化，闻此能无愧素餐。
 宪副罗公按临永安县勉诸生作

　　暑雨初停溪涨落，乡村农务正纷纭。
　　挥镰麦垅收黄阵，跃马秧田蒔绿云。
　　彩燕巢成泥寂寂，水蚕茧熟柘欣欣。
　　风光流转不相待，希圣希贤可厌勤？
 佥宪杨公按临永安县有感而作

　　观风远到永安城，灵雨连宵未得晴。
　　泽被花封桑柘盛，水流沟洫稻秧生。
　　隰原馌妇无愁叹，里巷见童有颂声。
　　莫讶随车春事足，雨岐举戴使君名。
　　(原文缺后两句，编者按顺治《永安县志》补上。)

燕江十景

 知县(邑人)　林孜
 凤山凝翠
　　高冈硉兀留遗迹，胜地逶迤献瑞形。传谷声音宣盛治，回峰羽翼舞虞庭。
　　梧桐蓁蓁千年碧，竹实森森四季青。
　　遥祝梵宫清玉珮，萧韶乐奏应和鸣。

 又

　　灵鸟呈形瑞气钟，何年降影入巃嵸。
　　至今草木多佳润，翠竹苍梧不改容。
 燕水交流

　　昔曾遗卵生商室，续却分形落此江。
　　两派合来同羽振，中流分下肖尻降。
　　洲衔晓月梁悬垒，岸拍春涛泥坠缸。
　　四面诗坛连近地，千年胜概溢中邦。
 又

　　不穿帘幕不将雏，只影飞飞落鉴湖。
　　化作清江载佳景，从今不慕辋川图。
 三峰凤翥

　　森森玉笋峙平原，碍日凌风万古存。
　　瞻眺尽知称砥柱，跻攀端不让高崑。
　　神仙择胜曾频憩，灵鸟呈祥亦暂蹲。
　　自此人文钟秀气，不生嘉植降魁元。
 又

　　两峰如髻一峰低，娲石当年炼未齐。
　　一自九苞翔仞后，人人相继蹑丹梯。
　　 九曲龙潜
　　(已废，诗不载)

 东山朝旭

　　高原雄据邑城东，上有清轩曲磴通。
　　近市晨烟凝欲散，平林宿露淡还浓。
　　青皇专主长分绿，白翚微浮已射红。
　　日上海云同紫翠，楼台鼓角几千重。
 又

　　郭中震位有名山，登眺那知近阓阛。
　　莫道地灵鸡叫早，金乌飞影到林间。
　　 西竺夕阳
　　(已废，诗亦不载)

 莲崖秀峙

　　匪红匪白是青莲，凿削真形罩晓烟。
　　香案每临天上吏，翠屏常对洞中仙。
　　濂溪乐道称君子，李白豪吟费锦笺。
　　千载寂寥今有主，山房长望华峰巅。
 又

　　太华分来一段奇，青天削出翠英姿。
　　乾坤许我频相倚，会有仙人来奕棋。
 石壁寒潭

　　奇石如屏天琢成，寒漪围绕玉华清。
　　渊澄彻底琉璃碧，壁立凌空帷幕撑。
　　苔藓不侵蜗篆古，蛟螭深伏鉴光平。
　　几回短棹吹横笛，飒飒凉飚肃气生。(原文漏“吹”字。)
 又

　　铁壁峨峨障水南，云根削落镜光涵。
　　婵娟倒浸深千尺，引得骊龙出九潭。
 长虹锁渡

　　遥讶雌雄垂螮蝀，近观结构有舆梁。
　　涛翻渡口双龙跃，日映江心万柱光。
　　步履不须扶醉病，登临真足任徜徉。
　　千年传诵济川绩，铁索空教贯巨航。
 又

　　西北虹霓跨水涯，风烟楼阁倚云遮。
　　行人闯闯晴空上，渡口孤舟尽日斜。
 两塔撑天

　　南北摩云双玉简，晨昏对日两金戈。
　　香烟缥缈藤萝上，经卷封藏猿狖窠。
　　轮影平明侵碧汉，铎声清夜响鸣珂。
　　平原遥望应千尺，青鸟回翔不敢过。
 又

　　双瞻玉笏插青霄，南北联云一样高。
　　只道去天才咫尺，晨昏执立敢辞劳？

贡川八景

 慧照禅林
　　都给事中(沙阳)　官荣
　　贡川名刹古丛林，楼阁玲珑仙界深。
　　禅榻昼分尘鞅少，法堂时听梵钟音。
　　黄昏翠竹供吟趣，绿水青山惬赏心。
　　自愧俗缘抛未得，那知长此共追寻。

 又
　　侍郎(将乐)　黄琛
　　丈室蒲围绝点埃，神心已定俗心灰。
　　慧灯照影泥粘絮，止水涵空镜离台。
　　石砌雨晴苔藓合，小池风暖白莲开。
　　年来忝结东林社，策杖寻幽日几回。
 佛阁临津

　　凌虚高瞰俯清溪，乘兴登临思欲迷。
　　满眼烟波堪入画，无边光景任标题。
　　水连山色秋光好，天外钟声月影低。
　　历览山川观玩处，浑如移步上天梯。

　　梵阁辉煌跨彩霓，嵯峨上与碧云齐。
　　平临一水诸天净，远带双峰众树低。
　　篆袅炉烟僧入定，窗涵风月客留题。
　　宦游爱此时登览，也似忘情过虎溪。

 双峰晴雪
 官　荣
　　六霙汗漫舞瑶空，晚霁双峰半未融。
　　危顶当阳清已液，阴崖著树白如□。
　　剡溪不见乘舟客，灞岸应无策蹇翁。
　　自是三农欣击壤，预知来处必年丰。
 五港春涛

　　正源浩浩涨溪来，石坎中分五港开。
　　溅沫当空翻瑞雪，怒涛终日吼狂雷。
　　行人只解津头望，画史那堪笔上猜。
　　借问滔滔向东去，年光流尽几时回？
 云起象峰

　　名峰如象绕溪滨，高处岧峣起白云。
　　磅礴树阴尝暗淡，霏澄潭影结氤氲。
　　浮空曾见楼台叠，行雨应教士庶欣。
　　嗟我久违亲舍远，几回瞻怅思纷然。
 雨飞龙水

　　曾闻一雨度晴岚，云是神龙出碧潭。
　　圣水至今飞未断，井田随处润均覃。
　　濯缨去垢因好洁，洗耳逃名靡不堪。
　　几欲投闲同俊彦，策筇历览也何惭。
 岩挂清泉

　　灵岩横绝卓危巅，中有清泉万丈悬。
　　触地喧流翻雪浪，引源分派荫桑田。
　　朝看爽气侵怀里，夜听寒声落枕边。
　　闻道禅师安息处，至今遗迹尚相传。

　　 峰环翠竹

 　　列嶂环回耸碧岑，万竿修竹长森森。
　　月笼琐碎筛金影，风度琮琤戛玉音。
　　劲直不更桃李态，扶疏端守岁寒心。
　　好同晋代嵇康辈，遣兴于今共笑吟。
题栟榈山

　　栟榈一境群山宗，吾爱此地常从容。
　　乾坤秀气才一簇，璧玉削出十数峰。
　　翠嵂峭直耸秋汉，爽气晓刷烟霞浓。
　　巅顶灵岩停今古，偃蹇常有千年松。
　　心疑此非尘凡地，造化岂肯有凡庸。
　　有洞可游真仙子，有水定如蟠神龙。
　　奕棋弯弓与骤马，至今果有神仙踪。
　　溪光澄彻清无底，水声容蓄秋溶溶。
　　此间胜游不可穷，往往藏在幽僻中。
　　鬼神蔽获不敢露，似恐俗眼窥天工。
　　可惜此地今寂然，未遇昔日林门贤。
　　一亩可耕谷口田，一竿可钓山河渊。
　　天子不能使北面，王侯不敢齐其肩。
　　栖栖抱道岩石下，此人终为万人传。
　　桐庐若无严子陵，安得此名千万年！

　　 又
　　〔宋〕丞相　李纲
　　栟榈百里远沙溪，水□称为小武夷。
　　列岫笼烟红削玉，澄潭浸月碧生漪。
　　猿猱饮水联修臂，樛木连云拥老枝。
　　天下幽奇多僻壤，直疑造化恶人知。
 又
　　(邑人)　陈偁
　　名蓝依净境，风物倍精神。翠巇藏仙迹，寒潭绝世尘。
　　岭猿吟岁月，山鸟语留人。拟学栖真客，林泉老此身。
 又
　　(邑人)　陈颜
　　栟榈古僧寺，松竹冷萧萧。山耸狮昂鼻，溪横龙转腰。
　　珠帘垂石壁，天柱插云霄。应是仙都府，疑为路匪遥。

栟榈山景

 降　仙　台
　　昔日神仙到此台，台前踪迹绝尘埃。
　　清风明月空遐想，妙节幢幡去不回。
 马　埒　石
　　高高峰顶坦然平，传说神仙走马行。
　　踪迹至今犹在目，人间无路问长生。
 烂　柯　石
　　对面神仙坐白云，当时事迹至今闻。
　　斧柯可惜空传朽，局内输赢犹未分。
 射　垛　峰
　　传说神仙事可疑，更将弧矢习威仪。
　　想因溪上崔嵬石，还见当年中的时。
 狮　子　峰
　　远瞰威仪若虎蹲，分明盘踞近祗园。
　　往来百兽徒惊慑，不测陶熔造化源。
 天　柱　峰
　　突兀巍然气象清，擎天因此得佳名。
　　游人若到高高处，宛若蓬莱顶上行。
 小　门　石
　　峭壁悬崖小径通，门前有路到真空。
　　游人顿觉尘嚣息，更在清风明月中。
 石　龟　岩
　　石块鲜鳞类甲虫，岩墟端的有遗踪。
　　方今四海干戈息，不用刳钻卜吉凶。
 养　素　庵
　　昔人养素已成丹，尚有灵龟在此间。
　　若问长生深到处，白云明月古来闲。
 接　仙　桥
　　限若横空类跨桥，个中有路透云霄。
　　上元阿母朝真去，腾踏苍龙意气骄。
 集　仙　岩
　　闻说仙踪集此岩，火铃风佩两骖骖。
　　不知座上当年事，较论仙经第几函。
 步　云　台
　　台前水碧风初定，台上云收雨乍晴。
　　行客舣舟台下宿，月明时有步虚声。
 栟榈踏沙行词
　　山巘琅玕，溪横绿玉，樵歌声断渔歌续。石屏风隐读书岩，算只少武夷一曲。　贝叶伊蒲，黄花翠竹，老僧受用清闲福。任他二十四中书，止一觉黄梁梦熟。

 黄　杨　岩
　　邓　肃
　　石壁巉岩惊鬼划，异草幽花锁春色。
　　群山迤逦不能高，突兀独磨霄汉碧。
　　芒鞋千尺上崔嵬，手摘星辰脚底雷。
　　拨破烟云得洞户，醉眼恐是天门开。
　　入门嵯峨森碧玉，冷香吹面天香馥。
　　箕踞胡床挥麈尾，万指未充空洞腹。
　　我因避地访名山，扁舟夜渡沙溪寒。
　　辛勤博此一笑喜，大半犹在水云间。
　　猛将今无三角虎，狐狸昼号鳅鳝舞。
　　灵岩知有老龙潜，挽出人间作霖雨。
 游黄杨岩
　　陈世卿
　　朔风夜号空，千隅几枝□。深山自春色，芳草不凋绿。
　　朋来得进游，招提藏翠麓。新酒赤如丹，竹萌肥胜肉。
　　一醉出门去，缺月挂修竹。归路沙溪浅，危桥溅寒玉。
　　夜过渭滨居，门庭应不俗。对座寂无言，泉声如击筑。
　　宗明更可人，相邀勤秉烛。开缄得捷音，豺狼俱面北。
　　回櫂今可矣，当心嗟未足。西去有奇岩，祥云覆华屋。
　　箕踞列千人，未克空洞腹。更约林宗俱，来伴白云宿。
 　　栟榈奇岩，甲于诸郡，主寺僧文易俾书一纸，
　　揭之堂隅，以为诸君子引玉之媒云
 林　孜

　　燕水之北贡川南，栟榈岩石环清潭。
　　亭亭芙蓉削千尺，苍然缥质云霄参。
　　前后左右如人立，各有芳名占称什。
　　日临水面耀金盘，月出潭心浮玉璧。
　　咫尺之外霹雳滩，龙门天堑舟人寒。
　　回看此境真图画，雁荡武夷堪并观。
　　自从开辟赋形色，流落人寰千万祀。
　　经更朝代至皇明，沧海桑田任迁革。
　　坤灵久秘寂若无，景泰之初河山图。
　　经营县治风气盛，人文勃勃名上都。
　　巨石捍门称北钥，一方镇定资华岳。
　　中有禅林古道场，名贤对峙席嘉号。
　　忝我称为地主人，因循岁月将六旬。
　　混挹丹青谬题品，鼓枻频过情已亲。
　　醉来击破铁如意，明月清风旧相契。
　　老僧复邀历中峰，羽化飘飘若遗世。
　　朗风玄圃居群仙，铿锵仙乐聆钧天。
　　笑迎示我瑶华句，属和愧答归来篇。
　　俚词不入仙人耳，镌刻徒为百世俟。
　　猿鹤蛟龙应护持，蜗涎苔藓无侵饵。

大湖八景

 镜湖秋月
　　娟娟素魄半空悬，倒醮平湖一镜天。
　　光漾清波银练净，风生细浪玉花圆。
　　雁警霜冷栖寒渚，龙误珠吞起碧渊。
　　爽溢吟襟诗逸兴，宵中转影到帘前。
 屏嶂朝阳
　　巍然宝嶂自天开，咫尺应看近上台。
　　云敛层巅升旭日，雾开和气蔼春台。
　　重重采绚霞光烂，哕哕和鸣凤瑞来。
　　千古书屏青叠叠，品题争得谪仙才。
 桃源活水
　　寻幽远远入山隈，照面桃花隔岸开。
　　方朔昔年偷颗去，渔郎何代问津回。
　　一湾漱玉涵春色，两岸清流长翠苔。
　　试问源头在何处？洞门云下混将来。
 梅岭层峦
　　幽村村外拥层峦，梅岭如阶踞地蟠。
　　几树孤高凌顶上，数重青翠接云端。
　　烟枝带雪连云锁，王叶漫山和月寒。
　　人道江南春信早，岭头先得一枝看。
 擎天雨霁
　　雨过前峰作霁天，擎天霁色出层巅。
　　鸟飞海上金流彩，云乱风中白散绵。
　　高下林花分润色，轻盈堤柳軃晴烟。
　　我来意欲梯危磴，摘斗扪星霄汉边。
 高隐雪晴
　　茅屋青山隐者家，田园随分度年华。
　　回头又了三秋历，触目俄看六出花。
　　有客观梅研易象，何人仗节在龙沙。
　　朝晴喜出黄棉祅，冷暖林泉亦可夸。
 石洞寒泉
　　遨游石室觉心安，别是乾坤仔细看。
　　水自洞门流出冷，源通仙界本来宽。
　　奇岩怪石今犹古，甘露和风暑亦寒。
　　不羡浴沂归去咏，还来此地可盘桓。
 乔木郊墟
　　森森古木色苍苍，葆翠凌霄接大方。
　　远到郊原开锦障，近遮墟市送风凉。
　　中藏柱国真梁栋，内隐行商贩物场。
　　信是溯源唐宋远，湖山端的是名乡。

题拱极楼(二律)

 旧县令(姑苏榆溪)　徐勋
　　十里溪山百尺楼，玉栏干外俯清流。
　　雨馀江阔城如浸，波撼光摇地若浮。
　　柳暗画桥春色老，日沉西澨晚霞收。
　　滕王阁上谁人记，景物何如此处悠。
 又
　　城上高楼凌昊空，画檐虚敞碧云笼。
　　浊醪对景伤春暮，薄纩登高怯晚风。
　　锁渡石桥溪漠漠，排空山岭翠重重。
　　公馀到此销长日，北望思□餐也同。
　　题登云塔万玉轩(二律)

 旧县令(姑苏剑泉)郭仁
　　郭外烟霞一径通，倚岩飞阁翠微中。
　　香花细落诸天净，锡仗如来万劫空。
　　八月冰壶兼吏隐，千家土鼓庆年丰。
　　秋风忽漫凌双舄，廊庙江湖梦想同。
 又
　　直议干明主，孤身窜八闽。岭欹云欲堕，山合昼常暝。
　　问俗淳漓异，观风喜戚并。何时坐飞鹢，濯足锦江萍。

题高飞洗心亭

 剑　泉
　　羁栖金马客，憔悴白头吟。露泫江州泪，云流湘水心。
　　致玄谋似拙，官冷病犹禁。日暮春明路，秋风尘更深。

迎春日过永安，待赦先晚行遇雨(一律)

 (淮南龙岩)　卢泮
　　奉使驰驱过永安，一年佳节正开端。
　　皇恩雨露同时布，春色乾坤到处看。
　　问俗已知墟落静，官民还喜税徭宽。
　　漫言有脚阳和意，昨夜随车雨未干。

