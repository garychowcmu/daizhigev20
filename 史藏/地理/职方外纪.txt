《四库全书 职方外纪》　　（明）艾儒畧 撰
　　钦定四库全书

　　史部十一

　　职方外纪

　　地理类十

　　外纪之属

　　提要

　　臣等谨案职方外纪五卷明西洋人艾儒畧撰其书成于天启癸亥因西洋利氏赍进万国图志龎氏奉命翻译儒畧更増补以成之葢因利玛窦龎我迪旧本润色之不尽儒畧自作也所纪皆絶域风土为自古舆图所不载故曰职方外纪其说分天下为五大州一曰亚细亚州其地西起那多理亚离福岛六十二度东至亚尼俺峡离福岛一百八十度南起爪哇在赤道南十二度北至氷海在赤道北七十二度二曰欧逻巴州其地南起地中海北极出地三十五度北至氷海北极出地八十余度经一万一千二百五十里西起西海福岛初度东至阿北河距福岛九十二度经二万三千里三曰利未亚州西南皆至利未亚海东至西红海北至地中海极南南极出地三十五度极北北极出地三十五度东西广七十八度四曰亚墨利加地分南北中通一峡峡南之地南起墨瓦蜡泥海峡南极出地五十二度北至加纳达北极出地十度半西起二百八十六度东至三百五十五度峡北之地南起加纳达南极出地十度半北至氷海其北极出地度数则未之测量西起一百八十度东尽福岛三百六十度五曰墨瓦蜡泥加则彼国与之初通疆域道里尚莫得详焉前冠以万国全图后附以四海总说所述多奇异不可究诘似不免多所夸饰然天地之大何所不有録而存之亦足以广异闻焉

　　乾隆四十六年十一月恭校上

　　总纂官 （臣）纪昀 （臣）陆锡熊 （臣）孙士毅

　　总校官 （臣）陆费墀

　　●职方外纪自序

　　造物主之生我人类于世也如进之大庭中令飨丰燕又娱歌舞之乐也尝试仰观天象而有日月五星列宿之丽则天似室庐列象似瑰宝之饰垣璧者然俯察地形而有山川草木之罗列芬芳则犹剧戏之当场者然其它空中飞鸟江海潜鳞地上百谷果实则集五齐八珍之荐列几筵者然然则造物主之恩厚亦极矣胡为乎人每日用不知若将谓同然宜然而曽莫究其所以然也昔神皇盛际圣化翔洽无逺弗宾吾友利氏赍进万国图志已而吾友龎氏又奉翻译西刻地图之命据所闻见译为图说以献都人士多乐道之者但未经刻本以传迨至今上御极而民物重新骎骎乎王会万方之盛矣儒略不敏幸厕观光嘅慕前庥诚不忍其久而湮灭也偶从蠧简得覩所遗旧藁乃更窃取西来所携手辑方域梗概为増补以成一编名曰职方外纪私窃自哂殆不过如匠氏竹头木屑之陈庖人苹蘩薀藻之献优伶杂剧百戏之搬演无当大观非闗实学惟用以供有识卧游之万一则亦或者小有补云且夫士抱雅志将以周游四逺或为采风问俗以宏教化或为捜珍觅寳以充美观或穷此疆尔界以察地形或访圣贤名流以资师友或通有无贸迁以求赢羡或考羣方万国山川形胜以证经传子史之载纪或探竒览秀以富襟懐以开神智诸如此类即有志焉而势不无道里跋渉之劳瘁舟车赀费之经营以至冦贼风波意外之警又往往足为我虞矧人寿之几何势非假羽翮以翔游或莫能遍歴八荒以毕吾一生壮游之愿也兹赖后先同志出游寰宇合闻合见以成此书不出户庭可以周知遐逺在创闻者固未免或骇为竒然而非竒实常或疑为虚然而非虚皆实夫惟造物主之神化无量是故五方万国之竒诡不穷倘一转念思厥所繇返本还原径固不逺区区之愚良有见于此耳而淇园杨公雅相孚赏又为订其芜拙梓以行焉要亦契余不忘昔者吾友芹曝自献之夙志而代终有成所愿共戴天履地者既幸宅是庭飨是燕观是乐因而遡流穷源循末求本言念创设万有一大主宰而喟然昭事之是惕则巵言荟稡庶其不贻说铃之诮乎若曰异闻异见姑以炫耀耳目则儒略何人而敢于学海名区呈此伎俩是又与于玩物丧志之甚者也

　　●钦定四库全书

　　职方外纪卷首

　　（明）艾儒畧 撰

　　五大州总图界度解

　　天体一大圜也地则圜中一点定居中心永不移动葢惟中心离天最逺之处乃为最下之处万重所趋而地体至重就下故不得不定居于中心稍有所移反与天体一边相近不得为最下处矣古贤有言试使掘地可通以一物缒下至地中心必止其足底相对之方亦以一物缒下至地中心亦必止可见天圆地方乃语其动静之徳非以形论也地既圆形则无处非中所谓东西南北之分不过就人所居立名初无定准地度上与天度相应天有南北二极为运动枢两极相距之中界为赤道平分天之南北其黄道斜与赤道相交南北俱出二十三度半日躔黄道一日约行一度自西而东奈为宗动天所带是以自东而西一日一周天耳日轮正交赤道际为春秋二分规南出赤道二十三度半为冬至规北出赤道二十三度半为夏至规黄道之枢与赤道之枢亦相离二十三度半其周天之度经纬各三百六十地既在天之中央其度悉与天同如赤道之下与南北二极之下各二十三度半也又二极二至规外四十三度也分为五带其赤道之下二至规以内此一带者日轮常行顶上故为热带夏至规之北至北极规冬至规之南至南极规此两带者因日轮不甚逺近故为温带北极规与南极规之内此两带者因日轮止照半年故为冷带赤道之下终岁昼夜均平自赤道以北夏至昼渐长有十二时之昼有一月之昼有三月之昼直至北极之下则以半年为一昼矣往南亦然以南北距度考之其热不得不然也其在东西同带之地凡南北极出入相等者昼夜寒暑节气俱同但其时则有先后或差一百八十度则此地为子彼地为午或差九十度则此地为子彼处为夘余可类推也人居赤道之下者平望南北二极离南往北每二百五十里则北极出地一度南极入地一度行二万二千五百里则见北极正当人顶出地九十度而南极入地九十度正对人足矣从南亦然此南北经度也至于东西纬度则天体转环无定不可据七政量之随方可作初度而天文家又立一法算之以宗动天一周则日月行三百六十度故每时得三十度如两处相差一时则东西便离三十度也在两处观月食各自不同则知差一时者其地方相离三十度以此推之东西之度可考验矣或但以里数考之古来地理家俱从西洋最西处为初度即以过福岛子午规为始彷天度自西而东千度一规以分东西之度故画图必先画东西南北之规后考本地离赤道之南北福岛之东西几何度数乃置本地方位譬如中国京师先知离赤道以北四十度离福岛以东一百四十三度即于两经纬线相交处得京师本位也但地形既圆则画图于极圆木球方能肖像如画于平面则不免或直剖之为一图或横截之为两图故全图设为二种一长如夘形南北极居上下赤道居中一圆如盘形南北极为心赤道为界又于二全图外另各设为一图曰亚细亚曰欧逻巴曰利未亚曰亚墨利加也而墨瓦蜡厄加则国土未详图不另立云图中南北规规相等皆以二百五十里为一度赤道之度亦然其离赤道平行东西诸规则渐近两极者其规渐小然亦分为三百六十度其里数以次渐狭别有算法今画图为方者其画线不免于稍变毕竟惟圆形之图乃得其真也

　　（图畧）

　　职方外纪卷首

　　●钦定四库全书

　　职方外纪卷一

　　（眀）艾儒畧 撰

　　亚细亚总说

　　亚细亚者天下一大州也人类肇生之地圣贤首出之乡其地西起那多理亚离福岛六十二度东至亚尼俺峡离一百八十度南起爪哇在赤道南十二度北至冰海在赤道北七十二度所容国土不啻百余其大者首推中国此外曰鞑而靼曰回回曰印弟亚曰莫卧尔曰百儿西亚曰度儿格曰如徳亚并此州巨邦也海中有巨岛曰则意兰曰苏门答刺曰爪哇曰渤泥曰吕宋曰马路古更有地中海诸岛亦属此州界内中国则居其东南自古帝王立极圣哲递兴声名文物礼乐衣冠之美与夫山川土俗物产人民之富庶逺近所共宗仰其北极出地之度南起琼州出地一十八度北至开平等处出地四十二度从南涉北共得二十四度径六千音挝里东西大抵畧同其距大西洋路几九万开辟未始相通但海外传闻尊称之为大知纳近百年以来西舶往来贸迁始辟其途而又耶稣会中诸士幸复遍歴观光益习中华风土今欲揄扬万一则一统志诸书旧已详尽至中华朝贡属国如鞑鞑西番女直朝鲜琉球安南暹罗真腊之类俱悉一统志中亦不复赘故畧撮职方之所未载者于左

　　鞑而靼

　　中国之北迤西一带直抵欧逻巴东界俱名鞑而靼其地江河絶少平土多沙大半皆山大者曰意貎中分亚细亚之南北其北皆鞑而靼种也气候极寒冬月无雨入夏微零仅湿土而已人性好勇以病殁为辱人罕得遍歴其地亦无文字相通故未悉其详然大率少城郭居室驾屋于车以便迁徙产牛羊骆驼嗜马肉以马头为絶品贵者方得噉之道行饥渴即刺所乘马沥血而饮复嗜酒以一醉为荣国俗大都如此更有殊异不伦如夜行昼伏身蒙鹿皮悬尸于树喜食蛇蚁蜘蛛者有人身羊足气候寒极夏月层冰二尺者有长人善跃一跃三丈履水如行陆者有人死不葬以铁索挂尸于树者有父母将老即杀食之以为念亲之恩必葬于腹而不忍委之邱陇者此皆鞑而靼东北诸种也迤西旧有女国曰亚玛作搦最骁勇善战尝破一名都曰厄弗俗即其地建一神祠宏丽奇巧殆非思议所及西国称天下有七奇此居其一国俗惟春月容男子一至其地生子男辄杀之今亦为他国所并存其名耳又有地曰得白得不以金银为币止用珊瑚至大刚国惟屑树皮为饼如钱印王号其上以当币其俗国主死后舆棺往葬道逢人辄杀之谬谓死者可事其主也尝有一王会葬杀人以万计者此皆鞑而靼西北诸种也

　　回回

　　中国之西北出嘉峪闗过哈密土鲁番曰加斯加尔多髙山产玉石二种出水中者极美出山石中者以薪火烧石迸裂乃凿取之甚费工力牛羊马畜极多因不啖豕诸国无豕自此以西曰撒马儿罕曰革利哈大药曰加非尔斯当曰杜尔格斯当曰查理曰加木尔曰古查曰蒲加刺得皆回回诸国也其人多习武若商旅防寇非聚数百不可行亦有好学好礼者初宗马哈黙之教诸国多同后各立门户互相排击持戒亦有数端其大者在不得辩论教中事谓教如此立则当冥心顺受虽理有未安弗顾也

　　印弟亚

　　中国之西南曰印弟亚即天竺五印度也在印度河左右国人面皆紫色其南土晓天文颇识性学亦善百工技巧无笔札以锥画树叶为书国王之统例不世及以姊妹之子为嗣亲子弟给禄自膳男子不衣衣仅以尺布掩脐下女人有以布纒首至足者其俗士农工贾各世其业最贵者曰婆罗门次曰乃勒大抵奉佛多设斋醮今沿海诸国与西客往来者亦率奉天主正教其地有加得山中分南北南半则山川气候鸟兽虫鱼草木之属无不各极诡异其地自立夏以至秋分无日不雨反是则片云不合酷暑难堪惟日有凉风解之其风自己至申从海西来自亥至寅从陆东来草木异于常者不可屈指西友邓儒望尝游其国获覩草木生平未尝见者至五百余种其所产木以造舟极坚永不破壊多产椰树为天下第一良材干可造舟车叶可覆屋实能疗饥浆能止渴又可为酒为醋为油为饴糖坚处可削为钉殻可盛饮食瓤可索绹种一木而一室之利毕頼之矣又有二奇木其一名阴树花形如茉莉旦昼不开至夜始放向晨尽落地矣国人好卧于树下至蚤花覆满身其一木不花而实人不可食其枝飘扬下垂附地便生根若柱如是岁久结成巨林国人荫其下无异屋宇至有容千人者其树之中近原干处则以供佛名菩萨树鸟类最多有巨鸟吻能解百毒国中甚贵之一吻直金钱五十地产象异于他种能识人言土人或命负物至某地往辄不爽他国象遇之则蹲伏有兽名独角天下最少亦最奇利未亚亦有之额间一角极能解毒此地恒有毒蛇蛇饮泉水水染其毒人兽饮之必死百兽在水次虽渴不敢饮必俟此兽来以角搅其水毒遂解百兽始就饮焉勿搦祭亚国库云有两角称为国寳又有兽形如牛身大如象而少低有两角一在鼻上一在顶背间全身皮甲甚坚鋭箭不能入其甲交接处比次如铠甲甲面荦确如鲨皮头大尾短居水中可数十日从小豢之亦可驭百兽俱慑伏尤憎象与马偶值必逐杀之其骨肉皮角牙蹄粪皆药也西洋俱贵重之名为罢达或中国所谓麒麟天禄辟邪之类其猫有肉翅能飞蝙蝠大如猫蛇种类极多大半俱毒地势为三角形末鋭处阔不百步东西气候无不各极相反此晴则彼雨此寒则彼热此风涛蔽天则彼穏如平地矣故海舶有乘顺风而过者至鋭处则行如拔山此南印度之尤异也

　　莫卧尔

　　印度有五惟南印度尚仍其旧余四印度皆为莫卧尔并矣莫卧尔之国甚广分为十四道象至三千余只近百年内吞并邻国甚多尝攻西印度其西印度王统兵五十万马十五万象二百每象负一木台容人可二十又载铳千门其大者四门每门驾牛二百又盛载金银满五十巨罂以御之不胜尽为莫卧尔王所获又东印度有大河名安日国人谓经此水一浴所作罪业悉得消除五印度之人咸往沐浴冀得灭罪生天也其东近满刺加处国人各奉四元行之一死后各用本行葬其尸如奉土者入土奉水火者投水火至奉气者则悬挂尸于空中亦大异也

　　百尔西亚

　　印度河之西有大国曰百尔西亚太古生民之始人类聚居言语惟一自洪水之后机智渐生人心好异即其地创一髙台欲上穷天际天主憎其长傲遂乱诸人之语音为七十二种各因其语散厥五方至今其址尚在名曰罢百尔译言乱也谓乱天下之言也百尔西亚之初为罢鼻落你亚幅■〈巾员〉甚广都城百二十门乘马疾驰一日未能周也国中有一苑囿造于空际下以石柱擎之上承土石凡楼台池沼草木鸟兽之属无不毕具大复踰于一邑天下七奇此亦一也后其国为百尔西亚所并遂称今名至今强大国主尝建一台纯以所杀回回头累之台成髑髅几五万廿年前其国主好猎一围获鹿至三万欲侈其事亦聚其角为台今尚存也又东近撒马儿罕界一塔皆以黄金铸成上顶一金刚石如胡桃光夜照十五里其地江河极大有一河发水水所及处即生各种名花南有岛曰忽鲁谟斯在赤道北二十七度其地悉是盐否则硫黄之属草木不生鸟兽絶迹人着皮履遇雨过履底一日辄败多地震气候极热人须坐卧水中没至口方解又絶无淡水勺水亦从海外载至其艰如此因其地居三大州之中凡亚细亚欧逻巴利未亚之富商大贾多聚此地百货骈集人烟辐辏凡海内极珍奇难致之物往辄取之如寄土人尝言天下若一戒指此地则戒指中之寳物也

　　度尔格

　　百尔西亚西北诸国皆为度尔格所并内有国曰亚刺比亚中有大山名西乃上古之世天主垂训下民召一圣人美瑟于此山赐以十诫着于石版左板三戒右板七戒今所传十诫是也土产金银极精亦多寳石地在二海之中气候常和一岁再熟有树如橡栗夜露坠其上即凝为蜜晨取食之极甘美更产百物俱丰自古称为福土其地有沙海广二千余里沙乘大风如浪行旅过之偶为沙浪所压倐忽上成邱山凡欲渡者须以罗经定方向测道理又须备粮糗及兼旬之水乘以骆驼驼行甚疾可日驰四五百里又耐渴一饮可度五六日其腹容水甚多客或乏水则剖驼饮其腹中水传闻有鸟名弗尼思其寿四五百岁自觉将终则聚干香木一堆立其上待天甚热揺尾燃火自焚矣骨肉遗灰变成一虫虫又变为鸟故天下止有一鸟而已西国言人物奇异无两者皆谓之弗尼思云其西北旧有琐夺马古极富厚名于西土因恣男色之罪天主降之重罚命天神下界止导一圣徳士名落得者及其家人出疆遂降火尽焚其国至今小石遇火即燃臭恶不可近产一果如橘柚形色鲜妍可玩破之则臭烟而已其地有一海长四百里广百里水味极咸性凝结不生波浪尝涌大块如松脂不能沉物虽用力按抑不能入曾有国王异之往观命人沉水试之终不可入海色一日屡变日光炫耀文成五色因其不生水族故命曰死海度儿格之西北曰那多理亚国有山多琼石国人尝往凿之至一石穴见石人无算皆昔时避乱之民穴居于此死后为寒气所凝渐化为石其地西界欧逻巴处中隔一海寛五里许昔有一名王曰失尔塞者造一跨海石梁通连两地今为风浪冲击亦崩颓矣又有地名际刺产异羊羊之绒轻细无比雨中衣之畧不沾濡即渍以油毫不污染也一种异犬性好窃衣履巾帨之属稍不慎辄为窃匿矣有山生草木皆香过之则香气馥郁袭人衣裾

　　如徳亚【古名拂菻又名大秦唐贞观中曾以经像来宾有景教流行碑刻可考】

　　亚细亚之西近地中海有名邦曰如徳亚此天主开辟以后肇生人类之邦天下诸国载籍上古事迹近者千年逺者三四千年而上多茫昧不明或异同无据惟如徳亚史书自初生人类至今将六千年世代相传及分散时候万事万物造作原始悉记无讹诸邦推为宗国地甚丰厚人烟稠密是天主生人最初赐此沃壤其国初有大圣人曰亚把刺杭约当中国虞舜时有孙十二人支族繁衍天主分为十二区厥后生育圣贤世代不絶故其人民百千年间皆纯一敬事天主不为异端所惑其国王多有圣徳乃天主之所简命也至春秋时有二圣王父曰大味得子曰撒刺满尝造一天主大殿皆金玉砌成饰以珍寳穷极美丽其费以三十万万其王徳絶盛智絶髙声闻最逺中国所传谓西方圣人疑即指此也此地从来圣贤多有受命天主能前知未来事者国王有疑事必从决之其圣贤竭诚祈祷以得天主黙启其所前知悉载经典后来无不符合经典中第一大事是天主降生救拔人罪开万世升天之路预说甚详后果降生于如徳亚白徳棱之地名曰耶稣译言救世主也在世三十三年教化世人所显神灵圣迹甚大且多如命瞽者眀聋者听喑者言跛者行病者起以至死者生之类不可殚述有宗徒十二人皆耶稣纵天之能不假学力即通各国语言文字其后耶稣肉身升天诸弟子分散万国阐明经典宣扬教化各着神奇事迹亦能令病者即愈死者复生又能驱逐邪魔缘此时天下万国大率为邪魔诱惑不遵天主正教妄立邪主各相崇奉其所奉像又诸国不同不止千万自天主降生垂教乃始晓悟真理絶其向所崇信恶教而敬信崇向于一天主焉所化国土如徳亚诸国为最先延及欧逻巴利未亚大小千余国歴今千六百余年来其国皆久安长治其人皆忠孝贞廉男女为圣为贤不可胜数兹为畧述教中要义数端一曰天地间至尊至大为人物之真主大父者止有其一不得有二一者即天主上帝而已其全智全能全善浩无穷际万神人物皆为天主所造又恒頼其保持赡养凡人祸福修短皆其主宰故吾人所当敬畏爱慕者独有一天主也此外或神或人但能教人纯一以事天主即为善人吉神若以他道诱人求福免祸是僣居天主之位而眀夺其权也其为凶神恶人无疑崇信祭祀此类者不免获罪一曰天地间惟一天主为真主故其圣教独为真教从之则令人行真善而絶不为恶可升天堂永脱地狱若他教乃是人所建立断未有能行真善免罪戾而升天堂脱地狱者一曰人有形躯有灵魂形躯可灭灵魂不可灭人在世时可以行善可以去恶一至命终人品已定永不转移天主于时乃审判而赏罚之其人纯一敬事天主及爱人如已必升天叅配天神及诸圣贤受无穷真福若不爱信天主违犯教戒者必堕地狱永受苦难也其苦乐永永无改更无业尽复生为人及轮回异类等事故实欲升天堂脱地狱只在生前实能为善去恶无他法也一曰人犯一切大小过恶皆得罪于天主者也故惟天主能赦宥之非神与人所能赦亦非徒诵念徒施舎所能赎也今人生孰能无过欲求赦宥必须深悔前非勇猛迁改故初入教先悔罪有拔地斯摩之礼既重犯求解罪有恭棐桑之礼遵依圣教守戒祈求必获赦宥不然一生罪过无法可去地狱无法可脱也所以教中要义望人真能改过迁善以获赦免而享升天真福自有専书备论云如徳亚之西有国名达马斯谷产丝绵绒罽刀剑颜料极佳城有二层不用砖石是一活树纠结无隙甚厚而髙峻不可攀登天下所未有也土人制一药甚良名的里亚加能治百病尤解诸毒有试之者先觅一毒蛇咬伤毒发肿胀乃以药少许咽之无弗愈者各国甚珍异之

　　则意兰【以下皆海岛】

　　印弟亚之南有岛曰则意兰离赤道北四度人自幼以环击耳渐垂至肩而止海中多珍珠江河生猫晴昔泥红金刚石等山林多桂皮香木亦产水晶尝琢成棺以敛死者相传为中国人所居今房屋殿宇亦颇相类西有小岛总名马儿地袜不下数千悉为人所居海中生一椰树其实甚小可疗诸病

　　苏门答刺【一名须文达那】

　　苏门答刺地度十余度跨于赤道之中至湿热他国人至者多病君长不一其地产金甚多向称金岛亦产铜铁锡及诸色染料有大山有油泉可取为油多沉香龙脑金银香椒桂人强健习武恒与敌国相攻杀多海兽海鱼时登岸伤人其东北满剌加国地不甚广而为海商辐辏之地正居赤道下春秋二分正当于人顶气候极热頼无日不雨故人可居之产象及胡椒多佳果木终岁不絶人良善不事生业或弹琵琶闲游而已

　　爪哇

　　爪哇大小有二俱在苏门答刺东南离赤道南十度海岛各自有主多象无马骡仅产香料苏木象牙之属不用钱以胡椒及布为货币人奸宄凶急好作魇魅妖术诸国每争白象即治兵相攻击急白象者白象所在即为盟主也

　　渤泥

　　渤泥岛在赤道下出片脑极佳以燃火沉水中火不灭直焚至尽有兽似羊似鹿名把杂尔其腹中生一石能疗百病西客极贵重之可至百换国王籍以为利

　　吕宋

　　广州之东南为吕宋其地产一鹰有鹰王飞则众鹰从之或得禽兽俟鹰王先取其睛然后羣鹰方啖其肉又有一树百兽不得近之一过其下即毙矣

　　马路古

　　吕宋之南有马路古无五榖出沙谷米是一木磨粉而成产丁香胡椒二树天下絶无惟本处折枝挿地即活性最热袪湿气与水酒同贮旋即汲干树傍不生他草土人欲除草莱惟折其枝揷地草立稿矣又产异羊牝牡皆有乳有大龟一殻可容一人或用为盾以御敌

　　地中海诸岛

　　亚细亚之地中海有岛百千其大者一曰哥阿岛曩国人尽患疫内有名医名依卜加得不以药石疗之令城内外遍举大火烧一昼夜火息而病亦愈矣盖疫为邪气所侵火气猛烈能荡涤诸邪邪尽而疾愈亦至理也一曰罗得岛天气常清明终岁见日无竟日阴霾者其海畔尝铸一巨铜人髙踰浮屠海中筑两台以盛其足风帆直过跨下其一指中可容一人直立掌托铜盘夜燃火于内以照行海者铸十二年而成后为地震而崩国人运其铜以骆驼九百只往负之一曰际波里岛物产极丰每岁国赋至百万葡萄酒极美可度八十年又出火浣布是炼石而成非他物也地热少雨尝连晴三十六年土人散往他国今稍稍凑集矣

　　职方外纪卷一

　　●钦定四库全书

　　职方外纪卷二

　　（眀）艾儒畧 撰

　　欧逻巴总说

　　天下第二大州名曰欧逻巴其地南起地中海北极出地三十五度北至冰海出地八十余度南北相距四十五度径一万一千二百五十里西起西海福岛初度东至阿比河九十二度径二万三千里共七十余国其大者曰以西把尼亚曰拂郎察曰意大里亚曰亚勒马尼亚曰法兰得斯曰波罗尼亚曰翁加里亚曰大尼亚曰云除亚曰诺勿惹亚曰厄勒祭亚曰莫斯哥未亚其地中海则有甘的亚诸岛西海则有意而兰大谙厄利亚诸岛云凡欧逻巴州内大小诸国自国王以及庶民皆奉天主耶稣正教纤毫异学不容窜入国主互为婚姻世相和好财用百物有无相通不私封殖其婚娶男子大约三十女子至二十外临时议婚不预聘通国之中皆一夫一妇无敢有二色者土多肥饶产五榖来麦为重果实更繁出五金以金银铜铸钱为币衣服蚕丝者有天鹅绒织金段之属羊绒者有毯罽鎻哈剌之属又有苎麻之类名利诺者为布絶细而坚轻而滑大胜棉布敝则可捣为纸极坚韧今西洋纸率此物君臣冠服各有差等相见以免冠为礼男子二十已上概衣青色兵士勿论女人以金寳为饰服御罗绮佩带诸香至四十及未四十而寡者即屏去衣素衣酒悉以葡萄酿成不杂他物其酒可积至数十年当生子之年酿酒至儿年三十娶妇时用之酒味愈美诸种不同无葡萄处或用牟麦酿之其膏油之类味美而用多者曰阿利袜是树头之果熟后即全为油其生最繁又易长平地山冈皆可栽种国人以法制之最饶风味食之齿颊生津在橄榄马金囊之上其核又可为炭滓可为鹻叶可食牛羊凡国人所称赀产蓄大小麦第一葡萄酒次之阿利袜油又次之蓄牛羊者为下其国俗虽多酒但会客不以劝饮为礼偶犯醉者终身以为诟辱饮食用金银玻璃及磁器天下万国坐皆席地惟中国及欧逻巴诸国知用椅卓其屋有三等最上者纯以石砌其次砖为墙柱木为栋梁其下土为墙木为梁柱石屋砖屋筑基最深可上累六七层髙至十余丈地中亦有一层既可窖藏亦可除湿瓦或用铅或轻石板或陶瓦凡砖石屋皆歴千年不壊墙厚而实外气难通冬不寒而夏不溽其工作如木工石工画工塑工绣工之类皆颇知度数之学制造备极精巧凡为国工者皆考选用之其驾车国王用八马大臣六马其次四马或二马乘载骡马驴互用战马皆用牡骟过则弱不堪战矣又良马止饲大麦及秆不杂他草及豆食豆者足重不可行此欧逻巴饮食衣服宫室制度之大畧也
　　欧逻巴诸国皆尚文学国王广设学校一国一郡有大学中学一邑一乡有小学小学选学行之士为师中学大学又选学行最优之士为师生徒多者至数万人其小学曰文科有四种一古贤名训一各国史书一各种诗文一文章议论学者自七八岁学至十七八学成而本学之师儒试之优者进于中学曰理科有三家初年学落日加译言辩是非之法二年学费西加译言察性理之道三年学黙达费西加译言察性理以上之学总名斐録所费亚学成而本学师儒又试之优者进于大学乃分为四科而听人自择一曰医科主疗病疾一曰治科主习政事一曰教科主守教法一曰道科主兴教化皆学数年而后成学成而师儒又严考阅之凡试士之法师儒羣集于上生徒北面于下一师问难毕又轮一师果能对答如流然后取中其试一日止一二人一人遍应诸师之问如是取中便许任事学道者専务化民不与国事治民者秩满后国王遣官察其政绩详访于民间凡所为听理词讼劝课农桑兴革利弊育养人民之类皆审其功罪之实以告于王而黜陟之凡四科官禄入皆厚养廉有余尚能推惠贫乏絶无交贿行赂等情其诸所读书籍皆圣贤撰着从古相传而一以天主经典为宗即后贤有作亦必合于大道有益人心乃许流传国内亦専设检书官看详羣书经详定讫方准书肆刋行故书院积书至数十万卷毋容一字蛊惑人心败壊风俗者其都会大地皆有官设书院聚书于中日开门二次听士子入内抄写诵读但不许携出也又四科大学之外有度数之学曰玛得玛第加亦属斐録所科内此専究物形之度与数度其完者以为几何大数其截者以为几何多二者或脱物而空论之则数者立算法家度者立量法家或体物而偕论之则数者在音相济为和立律吕家度者在天迭运为时立歴法家此学亦设学立师但不以取士耳此欧逻巴建学设官之大畧也
　　欧逻巴国人奉天主正教在遵持两端其一爱敬天主万物之上其一爱人如已爱敬天主者心坚信望仁三徳而身则勤行瞻礼工夫其瞻礼殿堂自国都以至乡井随在建立复有掌教者専主教事人皆称为神父俱守童身屏俗缘纯全一心敬事天主化诱世人其殿堂一切供亿皆国王大臣民庶转输不絶国人羣往归焉每七日则行公共瞻礼名曰弥撒此日百工悉罢通国上下往焉听掌教者讲论经典劝善戒恶女妇则另居一处而听男女有别其爱人如已一是爱其灵魂使之为善去恶尽享生天之福二是爱其形躯如我不慈人天主亦不慈我故欧逻巴人俱喜施舍千余年来未有因贫鬻子女者未有饥饿转沟壑者在处皆有贫院専养一方鳏寡孤独处其中者又各有业虽残疾之人亦不废如瞽者运手足痹者运耳目各有攸当务使曲尽其才而不为天壤之废物又有幼院専育小儿为贫者生儿举之无力杀之有罪故特设此院令人抚育以全儿命其族贵而家贫者耻于送子入院更有两全之法其院穴墙以设转盘内外隔絶不相见送儿者乘人不见置儿盘中扣墙则院中人转儿入矣其曾领洗与否皆明记儿胸异时父母复欲收养则按所入之年月便得其子又有病院大城多至数十所有中下院处中下人有大人院处贵人凡贵人若羁旅若使客偶患疾病则入此院院倍美于常屋所需药物悉有主者掌之预备名医日与病者诊视复有衣衾帷幔之属调护看守之人病愈而去贫者量给资斧此乃国王大家所立或城中人并力而成月轮一大贵人总领其事凡药物饮食皆亲自验视之各城邑遇丰年多积米麦饥岁以常价粜之如所谓常平仓者人遇道中遗物或兽畜之类必觅其主还之弗得主则养之国中每年数日定一公所认识遗畜失者与得者偕来会集如遇原主则听其领去如终弗得主则或宰肉或卖价以散贫人若拾金银寳物则书于天主堂门外令人来识先令预言其状如一一符合即以还之不得主亦散于贫乏国中又有天理堂选盛徳宏才无求于世者主之凡国家有大举动大征伐必先质之此堂问合天理与否拟以为可然后行之国人病危悔过祈赦则分析产业遗一分为仁用或以救贫乏或以助病院或以赎敌国所掳或以修饰天主殿庭一切仁事悉从病人之意遗于子孙谓子孙之财遗于仁用谓已灵魂之财其圣教中人更有慕道最深抛弃世间福乐或避居于山谷或入圣人圣女所立之会而毕世修持者其入会须发三誓一守贞以絶色一安贫以絶财一从命以絶意凡欧逻巴诸国从十六七岁愿入会中矢守童身者自国王大臣宗室以下男女不可胜纪其女子入会后惟父母至戚得往见之余絶不相交接其会中居室原极宏敞亦自不碍游息也其男子入会例有多端有専自修不务化人者有务化人不能逺游者又有化人而欲及天下者此则离本国捐朋友弃亲戚遍歴遐方其视天下犹一家视天下人犹一体不辞险阻艰辛虽啖人炙人之地亦身歴焉惟祈普天之下皆识真主而救其灵魂升天以毕素志此欧逻巴敬天爱人之大畧也
　　欧逻巴诸国赋税不过十分之一民皆自输无征比催科之法词讼极简小事里中有徳者自与和解大事乃闻官府官府听断不以己意裁决所凭法律条例皆从前格物穷理之王所立至详至当官府必设三堂词讼大者先诉第三堂不服告之第二堂又不服告之第一堂终不服则上之国堂经此堂判后人无不听于理矣讼狱皆据实诬吿则告者与证见即以所告之罪坐之若告者与诉者指言证见是仇或生平无行或尝经酒醉即不听为证者凡官府判事除实犯真赃外亦不先事加刑必俟事明罪定招认允服然后刑之官亦始终不加骂詈即词色畧有偏向讼者亦得执言不服改就他官听断焉吏胥饩廪虽亦出于词讼但因事大小以为多寡立有定例刋布署前不能多取故官府无恃势剥夺吏胥无舞文诈害此欧逻巴刑政之大畧也封内虽无战鬬其有邪教异国恃强侵侮不可徳驯如鞑而靼度尔格等者本国除常设兵政外又有世族英贤智勇兼备者尝以数千人结为义会大扺一可当十皆以保国护民为志其初入会者试果不惮诸艰方始听入焉会在地中海马儿达岛长者王之遇警则鸠集成师而必能灭寇成功他国亦有别会俱彷佛乎此即国王亦有与其会者此又欧逻巴武备之大畧也

　　以西把尼亚

　　欧逻巴之极西曰以西把尼亚南起三十五度北至四十度东起七度西至十八度周一万二千五百里疆域徧跨他国世称天下万国相连一处者中国为冠若分散于他域者以西把尼亚为冠以西把尼亚本地三面环海一面临山山曰北勒搦何产骏马五金丝绵细绒白糖之属国人极好学有共学在撒辣蔓加与亚而加辣二所逺近学者聚焉髙人辈出著作甚富而陡禄日亚与天文之学尤精古一名贤曰多斯达笃者居俾斯玻之位著书最多寿仅五旬有二所著书籍就始生至卒计之每一日当得三十六章每章二千余言尽属奥理后人绘彼像两手各持一笔章其勤敏也又有一王名亚丰肃者好天文歴法精研诸天之运列宿之躔撰成歴学全书世传岁差本原皆其考定制为一定图象为今歴家大用又将国典分门定类为七大部法纪极备复取天主古今经籍有注疏者不下千余卷遍阅至十有四次又纂本国自古史书夫既身亲国政又傍及著述种种如此后世称曰贤者之王宜矣此国人自古虔奉天主圣教最忍耐又刚果且善逺游海上曾有遶大地一周者国中有二大名城一曰西未利亚近地中海为亚墨利加诸舶所聚金银如土竒物无数又多阿利袜果有一林长五百里者一名多勒多城在山之巅取山下之水以供山上其运水甚艰近百年内有巧者制一水器能盘水直至山城而絶不頼人力其器昼夜自能转动也又有浑天象其大如屋人可以身入于其中见各重天之运动其度数皆与天合相传制此象者注想十七年造作三年曾未重作一轮其境内有河曰寡第亚纳伏流地中百余里穹窿若桥梁其上为牧场畜牛羊无算有塞恶未亚城乏甘泉遥从逺山递水架一石梁梁上作水道擎以石柱绵亘数十里又一都城悉皆火石砌成故本国有言以西把尼亚有三奇有一桥万羊牧其上有一桥水流其上有一城以火为城池也国中奉天主之堂虽多而最著者有三一以奉雅歌黙圣人为十二宗徒之一首传圣教于此国国人尊为大师大保主四方万国之人多至此瞻礼一在多勒多城创建极美中有金寳祭器不下数千有一精巧银殿髙丈余阔丈许内有一小金殿髙数尺其工费又皆多于本殿金银之数其黄金乃国人初通海外亚墨利加所携来者贡之于王王用以贡天主耶稣者近来国主又造一瞻礼大堂髙大奇巧无比修道之士环居焉其内可容三国之王水泉四十余处堂前有古王像六位每位髙一丈八尺乃黒白玉琢成者堂内有三十六祭台中台左右有编箫二座中各有三十二层每层百管管各一音合三千余管凡风雨波涛呕吟战鬬与夫百鸟之声皆可模仿真奇物也又有书堂阔三十步长一百八十五步周列诸国经典书籍种种皆备即海外额勒济亚国之古书亦以海舶载来贮于此处其地原系旷野山林后因造此堂鸠工住集七年遂成一城云以西把尼亚属国大者二十余中下共百余其在最西者曰波尔杜瓦尔分为五道向有本王后因乏嗣以西把尼亚之君击其昆仲乃权署其国事焉其境内大河曰得若经都城里西波亚入海故四方商舶皆聚都城为欧逻巴总会之地也土产果实丝绵极美水族亦繁所出土产葡萄酒最佳即过海至中国毫不损壊国中共学二所曰阨物辣曰哥应拔其讲学名贤曾经国王所聘虽已辍讲亦终身给禄不絶欧逻巴髙士多出此学近有耶稣会士苏氏着陡禄日亚书最精最广超数百年名贤之上其徳更迈于文国都又有一地界两河间周围仅七百里而髙士聚会修道之所有一百三十处又有天主堂一千四百八十所水泉二万五千大方石桥二百通海大市六处由此可见其地之丰厚也侯家苑囿有周数十里者各种禽兽充牣其中异国名王过其地者往射猎焉随处立有仁会遍恤孤寡茕独或给衣食或助赀贿或保护其家或葬死者商舶至或有死而无主者则为收其行李访其亲戚还之种种仁事他国虽各有会莫如此中之盛此外国王随处遣官専抚恤孤子理其家产广其生殖长则还所有且增益焉欧逻巴初通海道周经利未亚过大浪山扺小西洋而至中国贸迁者从此国始详见别纪

　　拂郎察

　　以西把尼东北为拂郎察南起四十一度北至五十度西起十五度东至三十一度周一万一千二百里地分十六道属国五十余其都城名把理斯设一共学生徒常四万余人并他学共有七所又设社院以教贫士一切供亿皆王主之每士计费百金院居数十人共五十五处中古有一圣王名类斯者恶回回占据如徳亚地初兴兵伐之始制大铳因其国在欧逻巴内回回遂概称西土人为拂郎机而铳亦沿袭此名是国之王天主特赐宠异自古迄今之主皆赐一神能以手抚人疬疮应手而愈至今其王毎岁一日疗人先期斋戒三日凡患此疾者逺在万里之外预毕集天主殿中国王举手抚之祝曰王者抚汝天主救汝抚百人百人愈抚千人千人愈其神异如此国王元子别有土地供其禄食不异一小王他国不尔也国土极膏腴物力丰富居民安逸有山出石蓝色质脆可锯为板当瓦覆屋国人性情温爽礼貌周全尚文好学都中梓行书籍繁盛甚有声闻又奉教甚笃所建瞻礼天主与讲道殿堂大小不下十万初传教于此国者原系如徳亚国圣人辣杂琭乃当时已死四日蒙耶稣恩造命之复活即此人也

　　意大里亚

　　拂郎察东南为意大里亚南北度数自三十八至四十六东西度数自二十九至四十三周围一万五千里三面环地中海一面临髙山名牙而白又有埃布尔尼诺山横界于中地产丰厚物力十全四逺之人辐辏于此旧有一千一百六十六郡其最大者曰罗玛古为总王之都欧逻巴诸国皆臣服焉城周一百五十里地有大渠名曰地白里穿出城外百里以入于海四方商舶悉输珍寳骈集此渠自古名贤多出此地曾建一大殿圜形寛大壮丽无比上为圆顶悉用砖石砖石之上复加铅板当瓦顶之正中凿空二丈余以透天光显其巧妙供奉诸神于内此殿至今二千余年尚在也耶稣升天之后圣徒分走四方布教中有二位一伯多琭一寳禄皆至罗玛都城讲论天主事理人多信从此二圣之后又累有盛徳之士相继阐明至于总王公斯珰丁者钦奉特虔尽改前奉邪神之宇为瞻礼诸圣人之殿而更立他殿以奉天主至今存焉教皇即居于此以代天主在世主教自伯多琭至今一千六百余年相继不絶教皇皆不婚娶永无世及之事但凭盛徳辅弼大臣公推其一而立焉欧逻巴列国之王虽非其臣然咸致敬尽礼称为圣父神师认为代天主教之君也凡有大事莫决必请命焉其左右尝简列国才全徳备或即王侯至戚五六十人分领教事此罗玛城奇观甚多聊举数事宰辅之家有一名苑中造流觞曲水机巧异常多有铜铸各类禽鸟遇机一发自能鼓翼而鸣各有本类之声西乐编箫最有巧音然亦多假人工风力成音此苑中有一编箫但置水中机动则鸣其音甚妙此外又有髙大浑全王庄外周尽镂古来王者形像故事烂然可观其内则空虚可容几人登隮上下如一塔然伯多琭圣人之殿悉用精石制造花素奇巧寛大可容五六万人殿髙处视在下之人如孩童然城中有七山其大者曰玛山人烟最稠密第苦无泉迩来造一髙梁长六十里梁上立沟接其逺山之水如通流河也有水泉饮之其味与乳无异汲之不竭蓄之不溢近地曰罗肋多一圣殿即昔日圣母玛利亚亲身所居之室此室旧在如徳亚国后为回回窃据天神凌空移至此地越海七千余里国人欲致崇饰恐失其旧因周以玉墙覆以大殿今逢圣母诞日行旅来朝者常至数万人儒畧尝诣此殿今已屹然巨镇矣其西北为勿搦祭亚无国王世家共推一有功徳者为主城建海中有一种木为桩入水千万年不腐其上铺石造室复以砖石为之备极精美城内街衢俱是海两傍可通陆行城中有艘二万又有一桥梁极阔上列三街俱有民居间隔了不异城市其髙又可下度风帆国中精于造舟预庀物料一舟指顾可成他方重客每至其处阅视一两时其工已成一巨舫可以航海者矣所造玻璃极佳甲于天下有勿里诺湖在山巅从石峡泻下声如迅雷闻五十里飞泉喷沫成珠日光耀之恍惚皆虹霓状有一异泉出山石中不拘何物坠于其内半月便生石皮周裹其物又有沸泉有温泉沸泉常沸髙丈余不可染指投畜物于内顷刻便可糜烂矣温泉女子或浴或饮不生育者育能育者多乳所产铁矿掘尽踰二十五年复生第在本土任加火力铁终不镕之他所始镕其南为纳波里地极丰厚君长极多有火山昼夜出火爆石弹射他方恒至百里外昔一名士欲穷其故近其山为火燎死后移一圣人遗蜕至本国其害遂息有一城名亚既诺圣人多玛斯着陡録日亚者生于此地又地名哥生济亚有两河一河濯髪则黄濯丝则白一河濯丝髪俱黑其外有博乐业城因多公学名为学问之母昔有二大家争为奇事一家造一方塔髙出云表以为无复可踰一家亦建一塔与前塔齐第彼塔直耸此则斜倚若顷而今已歴数百年未壊直耸者反将颓矣又有城名把都亚中有公堂纵二百步横六十步上为楼覆以铅瓦而中间不立一柱又把儿玛一堂广可驰马亦无一柱惟以梁如人字相倚寻丈至盈尺皆然上压愈重则下挺持愈坚也从纳波里至左里城有石山相间隔国人穴山以通道长可四五里广可容两车对视则如明星又有地出火四周皆小山山洞甚多入内皆可疗病又各主一疾如欲得汗者入某洞则汗至欲除湿者入某洞则湿去因有百洞遂名曰一百所此皆意大里亚属国也其大者六国俱极富庶西谚尝曰罗玛为圣勿搦祭亚为富弥郎为大那坡里为华热孥亚为髙楅楞察为整各有専书备论意大里之名岛有三一西齐里亚地极丰厚俗称国之仓之库之魂皆美其富庶也亦有大山喷火不絶百年前其火特异火烬直飞踰海达利未亚境山四周多草木积雪不消常成晶石亦有沸泉如醋物入便黑其国人最慧善谈论西土称为三舌人最精天文造日晷法自此地始有巧工徳大禄者造百鸟自能飞即微如蝇虫亦能飞更有天文师名亚而几墨得者有三絶尝有敌国驾数百艘临其岛国人计无所出已则铸一巨镜映日注射敌艘光照火发数百艘一时烧尽又其王命造一航海极大之舶舶成将下之海计虽倾一国之力用牛马骆驼千万莫能运舟几墨得营运巧法第令王一举手舟如山岳转动须臾下海矣又造一自动浑天仪十二重层层相间七政各有本动凡日月五星列宿运行之迟疾一一与天无二其仪以玻璃为之重重可透视真希世珍也其傍近有马儿岛不生毒物即蛇蝎等皆不螫人毒物自外至至岛辄死一摋而地泥亚亦广大生一草名摋而多泥人食之辄笑死状虽如笑中实楚也西谚凡谓无情之笑皆名摋而多泥笑一哥而西加有三十三城所产犬能战一犬可当一骑故其国布阵一骑间一犬反有骑不如犬者又近热奴亚一鸡岛满岛皆鸡自生自育不须人养又絶非野雉之属

　　亚勒玛尼亚

　　拂郎察之东北有国曰亚勒玛尼亚南四十五度半北五十五度半西二十三东四十六度国王不世及乃其七大属国之君所共推者或用本国之臣或用列国之君须请命教皇立之中国设共学十九所其气候冬月极冷善造暖室微火温之遂极暖土人散处各国以为兵极忠实可用至死不贰各国护卫宫城或从征他国亲兵皆选此国人充之本国人仅叅其半其工作极精巧制器匪夷所思能于戒指内纳一自鸣钟地多水泽冰坚后人多于冰上用一种木屐两足蹑之一足立冰上一足从后击之乘滑势一激数丈其行甚速手中尚不废常业也又有法兰哥地人最质直易信行旅过者辄詈之容或不答则大喜延入具酒食或为计缓急未室者则妻之谓此人已经尝试可信托也多葡萄善造酒但沽与他方过客土人滴酒不入口惟饮水而已即他国载酒至亦不容入境其属国名博厄美亚者地生金掘井恒得金块有重十余斤者河底常有金如豆粒有罗得林日亚国者最侈汰西土宫室多用帷幔障壁其王有一延客堂四周皆列珊瑚琅玕交错俨一屏障又有一大铳制作极巧二刻之间可连发四十次

　　法兰得斯

　　亚勒马尼亚之西南为法兰得斯地不甚广人居稠密有大城二百八十小城六千三百六十八共学三所一学分二十余院人情俱乐易温良最好谈论善讴歌其妇女与人贸易无异男子顾其性极贞洁能手作错金绒不烦机杼西洋布最轻细者皆出此地

　　波罗泥亚

　　亚勒马尼亚东北曰波罗尼亚极丰厚地多平衍皆蜜林国人采之不尽多遗弃树中者又产盐及兽皮盐透光如晶味极厚其人美秀而文和爱朴实礼宾笃备絶无盗贼人生平未知有盗国王亦不传子听大臣择立贤君其王世守国法不得变动分毫亦有立其子者但须前王在位时预拟非预拟不得立即推立本国之臣或他国之君亦然国中分为四区区居三月一年而徧其地甚冷冬月海冻行旅常于冰上歴几昼夜望星而行有属国波多理亚地甚易发生种一岁有三岁之获草菜三日内便长五六尺海濵出琥珀是海底脂膏从石隙流出初如油天热浮海面见风始凝天寒出隙便凝每为大风冲至海濵

　　翁加里亚

　　翁加里亚在波罗尼亚之南物产极丰牛羊可供欧逻巴一州之用有四水甚奇其一从地中喷出即凝为石其一冬月常流至夏反合为冰其一以铁投之便如泥再镕又成精铜其一水色沉緑冻则便成緑石永不化矣

　　大泥亚诸国

　　欧逻巴西北有四大国曰大泥亚曰诺而勿惹亚曰雪际亚曰鄂底亚与亚勒马尼亚相隔一海套道阻难通西史称为别一天下南北经度自五十六至七十三其南夏至日长六十九刻其中长八十二刻其北夏至日轮横行地面半年为一昼夜地多山林产兽及海鱼极大异于他方其大泥亚国沿海产菽麦牛羊最多牛输往他国者岁常五万海中鱼蔽水面舟为鱼涌辄不能行捕鱼不籍网罟随手取之不尽也近二十年内一国主名地谷白刺格酷嗜玛得玛第加之学尝建一台于髙山絶顶以穷天象究心三十余年累黍不爽其所制窥天之器穷极要渺后有大国王延之国中以传其学今为西土歴法之宗其诺而勿惹亚寡五榖山林多材木鸟兽海多鱼鳖人性驯厚喜接逺方宾旅曩时过客侨居者絶不索物价今稍需即餍足矣故其地絶无盗贼其雪际亚地分七道属国十二欧逻巴之北称第一富庻多五榖五金财货百物贸易不以金银即以物相扺人好勇亦善遇逺方人鄂底亚在雪际亚之南亦繁庶

　　厄勒祭亚

　　厄勒祭亚在欧逻巴极南地分四道经度三十四至四十三纬度四十四至五十五其声名天下传闻凡礼乐法度文字典籍皆为西土之宗至今古经尚循其文字所出圣贤及博物穷理者后先接踵今为回回扰乱渐不如前其人喜啖水族不尝肉味亦嗜美酒东北有罗马泥亚国其都城周裹三层生齿极众城外居民绵亘二百五十里有一圣女殿门开三百六十以象周天附近有髙山名阿灵薄其山顶终岁清明絶无风雨古时国王登山燎祀其灰至明年不动如故有河水一名亚施亚白羊饮之即变黑一名亚马诺黑羊饮之即变白有二岛一为厄欧白亚海潮一日七次昔名士亚利斯多徧穷物理惟此潮不得其故遂赴水死其谚云亚利斯多欲得此潮此潮反得亚利斯多一为哥而府围六百里出酒与油蜜极美遍岛皆橘柚香橼之属更无别树天气清和野鸟不至其地

　　莫斯哥未亚

　　亚细亚西北之尽境有大国曰莫斯哥东西径万五千里南北径八千里中分十六道有窝儿加河最大支河八十皆以为尾闾而以七十余口入北髙海国内兵力甚强日事吞并其地夜长昼短冬至日止二时气极寒雪下则坚凝行旅驾车度雪中其马疾如飞电其室宇多用火温雪中行旅为严寒所侵血脉皆冻坚如冰石如蓦入温室之中耳鼻辄堕于地每自外来者先以水浸其躯俟僵体渐苏方可入温室内故八月以至四月皆衣皮裘多兽皮如狐貉貂鼠之属一裘或至千金者熊皮以为卧褥永絶虮虱产皮处即用以充赋税以遗邻国多至数十车国人多盗人竞畜猛犬见人则噬昼置穽中夜闻钟声始放人亟匿影闭户矣惟国王许习文艺其余虽贵戚大臣亦禁学恐其聪眀过主为主辱也故其国有天主能知国主能知之谚今亦稍信真教其王常手持十字国中亦传流天主之经或圣贤传记无禁矣俗最浇凡欲贸易须假托外邦商贾方取信国人若言本土则逆其诈矣有大钟以揺不以撞揺非三十人不能惟国主即位及其诞日鸣之所造大铳其长三丈七尺一发用药二石可容二人入内扫除又有一蜜林其树悉为蜂房国人各界其树为恒产尝有人入蜜林见一枯树大过合抱其人攀缘树巅忽堕树腹中蜜没至口逾三四日计无所出幸有熊登树啖蜜以掌探树腹其人牢捉熊掌熊惊跃遂得拔出

　　地中海诸岛

　　地中海有岛百千其大者曰甘的亚曩有百城周二千三百里古王造一苑囿路径交错一入便不能出游者须以物识地然后可入生一草名阿力满少嚼便能疗饥地中海风浪至冬极大难行有鸟作巢于水次一岁一乳但自卵至翼不过半月此半月内海必平静无风波商舶待之以渡海鸟名亚尔爵虐此半月遂名为亚尔爵虐日云

　　西北海诸岛

　　欧逻巴西海迤北一带至冰海海岛极大者曰谙厄利亚曰意而兰大其外小岛不下千百意而兰大经度五十三至五十八气候极和夏热不择阴冬寒不需火产兽畜极多絶无毒物其国奉教之初因一王宫之婢能识认真主遂及王后国王以讫一国其地有一湖挿木于内入土一叚化成铁水中一叚化成石出水面方为原木也旁一小岛岛中一地洞常出怪异之形或云炼罪地狱之口也谙厄利亚经度五十至六十纬度三度半至十三气候融和地方广大分为三道共学二所共三十院其地有怪石能阻声其长七丈髙二丈隔石发大铳人寂不闻故名聋石有湖长百五十里广五十里中容三十小岛有三奇事一鱼味甚佳而皆无鳍翅一天静无风倐起大浪舟楫遇之无不破一有小岛无根因风移动人弗敢居而草木极茂孳息牛羊豕类极多近有一地死者不殓但移其尸于山千岁不朽子孙亦能认识地无鼠有从海舟来者至此遂死又有三湖细流相通达然其鱼絶不相往来此水鱼误入彼水辄死傍有海窖潮盛时窖吸其水而永不盈潮退即喷水如山髙当吸水时人立其侧衣一沾水人即随水吸入窖中如不沾水虽近立亦无害至迤北一带海岛极多至冬夜长数月行路工作皆以灯产貂类极多人以为衣又有人长大多力遍体生毛如猱猴产牛羊鹿甚多犬最猛烈一犬可杀一虎遇狮亦不避也冬月海冰为风所击尝涌积如山人善渔猎山多鸟兽水多鱼鳖人以鱼肉为粮或磨鱼为面油为灯骨造舟车屋室亦可为薪其鱼皮以为舟遇风不沉不破如陆走则负皮舟而行其海风甚猛能拔树折屋及摄人物于他处又闻北海濵有小人国髙不二尺须眉絶无男女无辨跨鹿而行鹳鸟常欲食之小人恒与鹳相战或预破其卵以絶种类又有小岛其人性嗜酒任饮不醉年寿最长近谙厄利亚国为格落兰得其地多火以砖石障之仍可居处或宛转作沟以通火火熖所至便置釡甑熟物更不须薪其火亦终古不灭

　　职方外纪卷二

　　●钦定四库全书

　　职方外纪卷三

　　（明）艾儒畧 撰

　　利未亚总说

　　天下第三大州曰利未亚大小共百余国西南至利未亚海东至西红海北至地中海极南南极出地三十五度极北北极出地三十五度东西广七十八度其地中多旷野野兽极盛有极坚好文彩之木能入水土千年不朽迤北近海诸国最丰饶五榖一岁再熟每种一斗可收十石榖熟时外国百鸟皆至其地避寒就食涉冬始归故秋末冬初近海诸地猎取禽鸟无算所产葡萄树极髙大生实繁衍他国所无地既旷野人或无常居每种一熟即移徙他处野地皆产异兽因其处水泉絶少水之所潴百兽聚焉更复异类相合辄产奇形怪状之兽地多狮为百兽之王凡禽兽见之皆匿影性最傲遇之者若亟俯伏虽饿时亦不噬也千人逐之亦徐行人不见处反任性疾行惟畏雄鸡车轮之声闻之则逺遁又最有情受人徳必报之常时病疟四日则发一度其病时躁暴猛烈人不能制掷之以球则腾跳转弄不息其近水成羣处颇为行旅之害昔国王尝命一官驱之其官计无所施惟擒捉几只断其头足肢体遍挂林中后稍惊窜有鸟名亚既刺乃百鸟之王也羽毛黄黑色髙二三尺首有冠钩喙如鹰隼飞极髙巢于峻山石穴内生子则令视日目不瞬者乃留之寿最长久老者脱去羽毛复生新羽与雏不异性鸷猛能攫羊鹿百鸟食之肉经宿则不食矣有冒险者寻得其巢取其余肉可供终岁有毒蛇能害其子则知先寻一种石置巢边蛇毒遂解其性有知觉受人徳亦必报焉西国大王恒用此鸟像为号有山狸似麝脐后有肉嚢香满其中辄病向石上剔出之始安香如苏合油而黑其贵次于龙涎能疗耳病又产一异羊甚巨一尾便得数十斤其味最美有毒蛇能杀人上人有能制蛇者蛇至其前自能驱逐又非有方术禁制此等人世世子孙皆然有尊贵人行路必觅此人自随又有如狼状者名大布兽其身人其手足専穴人墓食人尸又有一兽躯极大状极异其长五丈许口吐涎即龙涎香或云龙涎是土中所产初流出如脂至海渐凝为块大有千余斤者海鱼或食之又在鱼腹中剖出非此兽所吐也其地马最善走又猛能与虎鬬虎豹熊罴之类种种不一土人多以田猎为事贵人亦时出猎搏狮虎以为娱界内名山有亚大蜡者在西北天下惟此山最髙凡风雨露雷皆在山半山顶终古晴明视日星倍大昔人有画字于灰上者歴千年不动无风故也国人呼为天柱此方人夜睡无梦甚为奇有月山在赤道南二十三度极险峻不可跻攀有狮山在西南境其上频兴雷电轰击不絶不间寒暑其在曷噩刺国者出银矿甚多取之不可尽其在西南海者曰大浪山其下海风迅急浪起极大商舶至此或不能过则退归西洋船破败率在此处过之则大喜可望登岸矣故亦称喜望峰此山而东尝有暗礁全是珊瑚之属刚者利若锋刃海船极畏避之凡利未亚之国著者曰阨入多曰马逻可曰弗沙曰亚费利加曰奴米弟亚曰亚昆心域曰马拿莫大巴曰西尔得散处者曰井巴岛曰圣多黙岛意勒讷岛圣老楞佐岛

　　阨入多

　　利未亚之东北有大国曰阨入多自古有名极称富厚中古时曾大丰七载继即大歉七载当时天主教中有前知圣人名钥瑟者预教国人广储蓄令罄国中之财悉用积榖至荒时出之不惟救本国之饥而四方财货因来籴榖尽输入其国中故富厚无比至今五榖极饶畜产最多凡他方百果草木移至此地即茂盛倍常其地千万年无雨亦无云气国中有一大河名曰泥禄河河水每年一发自五月始以渐而长土人视水涨多少以为丰歉之候大率最大不过二丈一尺最小不过一丈五尺至一丈五尺则歉收二丈一尺则大有年矣凡水涨无过四十日其水中有膏腴水所极处膏腴即着土中又不泥泞故地极肥饶百榖草木俱畅茂当水盛时城郭多被淹没国人于水未发前预杜门户移家于舟以避之去河逺处水亦不至昔有国王専求救旱涝之法得一智巧士曰亚尔几黙得者为作一水器以时注泄便利无比即今龙尾车也国人极有机智好攻格物穷理之学又精天文因其地不雨并无云雾日月星辰昼夜明朗夜卧又不须入屋内举目即见天象故其考验益精他国不如也其国未奉真教时好为淫祀即禽兽草木之利頼于人者如牛司耕马司负鸡司晨以至蔬品中为葱为薤之类皆钦若鬼神祀之或不敢食其诞妄若此至天主耶稣降生少时尝至其地方入境诸魔像皆倾颓继有二三圣徒到彼化诲遂出有名圣贤甚多其国女人恒一乳生三四子天下骡不孳生惟此地骡能传种昔国王尝凿数石台如浮屠状非以石砌是择大石如陵阜者铲削成之大者下趾阔三百二十四步髙二百七十五级级髙四尺登台顶极力逺射箭不能越其台趾也有城古名曰孟斐斯今曰该禄是古昔大国之都城名闻西土其城有百门门髙百尺街衢行三日始遍城用本处一种脂膏砌石成之坚致无比五百年前此国最为强盛善用象战邻国大小皆畏服之象战时以桑椹色视象则怒而奔敌所向披靡都城富厚属国甚多今其国已废城亦为大水冲击啮其下土因而倾倒然此城虽不如旧尚有街长三十里悉为市肆行旅喧填百货具集城中常有骆驼二三万

　　马逻可　弗沙　亚非利加　奴米弟亚

　　阨入多近地中海一带为马逻可与弗沙国马逻可地分七道出兽皮羊皮极珍美蜜最多国人以蜜为粮其俗以冠为重非贵人老人不得加冠于首仅以尺布蔽顶而已弗沙地分七道都城之大为利未亚之最宫室殿宇极其华整髙大有一殿周围三里开三十门夜则燃灯九百盏国人亦畧识理义入多之西为亚非利加地最肥饶易生一麦尝秀三百四十一穗以此极为富厚西土称为天下之仓马逻之南有国名奴米弟亚人性狞恶不可教诲有果树如枣可食其地有小利未亚乏水泉方千里无江河行旅过者须备兼旬之水

　　亚毘心域　马拿莫大巴者

　　利未亚东北近红海处其国甚多人皆黑色迤北稍有白色向南渐黑甚者色如漆矣惟齿目极白其人有两种一在利未亚之东者名亚毘心域地方极大据本州岛三分之一从西红海至月山皆其封域产五榖五金金不善炼恒以生金块易物糖蜡极多造烛纯以蜡不知用油国中道不拾遗夜不闭户从来不知有寇盗其人极智慧又能崇奉天主修道者手持十字或悬挂胸前极知敬爱西土笃黙圣人为其传道自彼始也王行游国中常有六千皮帐随之仆从车徒恒满五六十里一种在利未亚之南名马拿莫大把者国土最多皆极愚蠢不识理义其地气候甚热沿海处皆沙人践之即成疮痏黑人坐卧其中安然无恙也所居极秽如豕牢喜食象肉亦食人市中有市人肉处皆生龁之故齿皆锉鋭若犬牙然奔走疾于驰马不衣衣反笑人衣衣者或涂油于身以为美乐絶无文字初欧逻巴人到此黑人见其看诵经书讲说道理大相惊讶以为书中有言语可传达也其愚如此地无兵刃惟以木为标鎗火炙其鋭处用之极铦利身有膻气永不可除性不知忧虑若鸟兽然闻箫管琴瑟诸乐音便起舞不能止但其性朴实耐久教之为善事即尽力为之为人奴极忠于主为主用力视死如归遇敌直前了无避忌其俗大畧不崇魔像亦知天地有主但视其王若神灵亦以为天地之主凡阴晴旱涝皆往祈之王若偶一喷涕举朝皆髙声应诺又举国皆髙声应诺大可笑也人性喜饮酒易醉所产鸡亦皆黑独豕肉为天下第一美味病者食之亦无害产象极大一牙有重二百斤者又有兽如猫名亚尔加里亚尾后有汗极香黑人穽于木笼中汗沾于木干之以刀削下便为奇香乌木黄金最多地无寸铁特贵重之布帛喜红色班色及玻璃器又善浮水他国名为海鬼其亚毘心域属国有名谙哥得者夜食不昼食又止一飡絶不再食以盐铁为币又一种名步冬颇知学问重书籍善歌舞亦亚毘心域之类也

　　西尔得

　　利未亚之西有海濵国名西尔得其地有两大沙其一在海中随水游移不定其一在地随风飘泊所至积如邱山城郭田亩皆被压没国人甚苦之又有工鄂国地亦丰饶颇解义理自与西客往来国中大都崇奉真教其王又遣子往欧逻巴习学文字讲明格物穷理之学焉

　　井巴

　　利未亚之南有一种夷人名曰井巴聚众十余万极勇猛又善用兵无定居以马及骆驼乘载迁徙所至即食其人及鸟兽虫蛇必生命尽絶乃转他国为南方诸小国之大害

　　福岛

　　利未亚西北有七岛福岛其总名也其地甚饶凡生人所需无所不有絶无雨而风气滋润易长草木百榖亦不烦耕种布种自生葡萄酒及白糖至多西土商舶往来必到此岛市物以为舟中之用七岛中有一铁岛絶无泉水而生一种大树每日没即有云气抱之酿成甘水滴下至明旦日出方云散水歇树下作数池一夜辄满人畜皆沾足焉终古如此名曰圣迹水言天主不絶人用特造此奇异之迹以养人各国人多盛归以为异物

　　圣多黙岛　意勒纳岛　圣老楞佐岛

　　圣多黙岛在利未亚之西赤道之下围千里径三百里其地浓阴多雨愈近日处云愈重雨愈多凡在此岛之果俱无核又有意勒纳岛鸟兽果实甚繁而絶无人居海舶从小西洋至大西洋者恒泊此十余日樵采渔猎备二三万里之用而去又赤道南有圣老楞佐岛围二万余里从十七度至二十六度半人多黑色散处林麓无定居出琥珀象牙极广

　　职方外纪卷三

　　●钦定四库全书

　　职方外纪卷四

　　（明）艾儒畧 撰

　　亚墨利加总说

　　亚墨利加第四大州总名也地分南北中有一峡相连峡南曰南亚墨利加南起墨瓦蜡泥海峡南极出地五十二度北至加纳达北极出地十度半西起二百八十六度东至三百五十五度峡北曰北亚墨利加南起加纳达南极出地十度半北至冰海北极出地度数未详西起一百八十度东尽福岛三百六十度地方极广平分天下之半初西土仅知有亚细亚欧逻巴利未亚三大州于大地全体中止得什三余什七悉云是海至百年前西国有一大臣名阁龙者素深于格物穷理之学又生平讲习行海之法居常自念天主化生天地本为人生据所传闻海多于地天主爱人之意恐不其然毕竟三州之外海中尚应有地又虑海外有国声教不通沉于恶俗更当逺出寻求广行化诲于是天主黙启其衷一日行游西海嗅海中气味忽有省悟谓此非海水之气乃土地之气也自此以西必有人烟国土矣因闻诸国王资以舟航粮糗器具货财且与将卒以防寇盗珍寳以备交易阁龙遂率众出海展转数月茫茫无得路既危险复生疾病从人咸怨欲还阁龙志意坚决只促令前行忽一日舶上望楼中人大声言有地矣众共欢喜颂谢天主亟取道前行果至一地初时未敢登岸因土人未尝航海亦但知有本处不知海外复有人物且彼国之舟向不用帆乍见海舶既大又驾风帆迅疾发大炮如雷咸相诧异或疑天神或谓海怪皆惊窜奔逸莫敢前舟人无计与通偶一女子在近因遗之美物锦衣金寳装饰及玩好器具而纵之归明日其父母同众来观又与之寳货土人大悦遂欵留西客与地作屋以便往来阁龙命来人一半留彼一半还报国王致其物产其眀年国王又命载百榖百果之种并携农师巧匠往教其地人情益喜居数年颇得曲折然犹滞在一隅其后又有亚墨利哥者至欧逻巴西南海寻得赤道以南之大地即以其名名之故曰亚墨利加数年之后又有一人名哥尔得斯国王仍赐海舶命往西北寻访复得大地在赤道以北即北亚墨利加其地从来无马土人莫识其状适舟人乘马登岸彼中人见之大惊以为人马合为一体疑兽非兽疑人非人急奔吿本处官长以达国王国王遣人来视亦错愕不辨为人但赍两种物来一是鸡豚食物等云尔若人类则享此一是香花鸟羽等云尔若天神则享此既而尝其食物方眀是人从此往来不絶其中大国与欧逻巴馈遗相通西土国王亦命教中掌教诸士至彼劝人为善数十年来相沿恶俗稍稍更变其国在南亚墨利加者有孛露有伯西尔有智加有金加西蜡南北相连处有宇革单加达纳在北亚墨利加者有墨是可有花地有新拂郎察有拔革老有农地有寄未利有新亚比俺有加里伏尔尼亚有西北诸蛮方其外有诸岛总名亚墨利加岛云

　　南亚墨利加

　　孛露

　　南亚墨利亚之西曰孛露起赤道以北三度至赤道以南四十一度大小数十国广袤一万余里中间平壤沃野亦一万余里地肥硗不一肥者不烦耕治布子自能生长凡五榖百果艹木悉皆上品本地人自目为大地之苑圃也其鸟兽之多羽毛之丽声音之美亦天下第一地出金矿取时金土互溷别之金多于土故金银最多国王宫殿皆以黄金为板饰之独不产铁兵器皆用烧木铦石今贸易相通渐知用铁然至贵余器物皆金银铜三种为之有数国从来无雨地中自有湿性或资水泽有树生脂膏极香烈名拔尔撒摩傅诸伤损一昼一夜肌肉复合如故涂痘不瘢以涂尸千万年不朽壊有一种异羊可当骡马性甚倔强有时倒卧虽鞭策至死不起以好言慰之即起而走惟所使矣食物最少可絶食三四日肝生一物如卵可疗诸病海国甚贵之天鹅鹦鹉尤多有一鸟名厄马最大生旷野中长颈髙足翼翎极美丽通身无毛不能飞足若牛蹄善奔走马不能及卵可作杯器今番舶所市龙卵即此物也产棉花甚多亦织为布而不甚用之専易大西洋布帛及利诺布或剪马毛织为服其地江河极大有泉如脂膏常出不竭人取燃灯或涂舟砌墙当油漆用又有一种泉水出于石罅纔离数十步即变为石有土能燃火可当炭用平地山冈皆有之地震极多一郡一邑常有沉垫无遗者或平地突起山阜或移山至于别地皆地震之所为也故不敢为大宫室上盖必以薄板以备震压其俗大扺无文字书籍结绳为识或以五色状物形以当字即史书亦然算数用小石子亦精敏其文饰以珍寳嵌面或以金银为环穿唇及鼻臂腿或系金铃复饰重寳夜中光照一室其国都以达万余里凿山平谷为坦途更布石以便驿使传命则数里一更三日夜可达二千里人性良善不长傲不饰诈颇似淳古之风因其地金银最多任意可取故亦无窃盗贪吝亦不自知其富或反作细微无益之务以当业但陋俗最多近天主教中士人往彼劝化教之经典书文与谈道徳理义往时恶俗如杀人祭魔驱人殉葬等事俱不复然为善反力于诸国有捐躯不辞者其间亦有最丑恶地土产极薄人拾虫蚁为粮以网四角挂树而卧盖因地气最湿又有最毒之蛇人犯之必死其不敢下卧者恐寐时触之也其土音各种不同有一正音可通万里之外凡天下方言过千里必须传译其正音能达万里之外惟是中国与孛露而已近有一大国名亚老歌人强毅果敢善用弓矢及铁杵不立文字一切政教号令皆口传说辨论极精闻者最易感动凡出兵时大将戒谕兵士不过数言无不感激流涕愿效死者他谈论皆如此

　　伯西尔

　　南亚墨利加之东境有大国名伯西尔起赤道以南二度至三十五度而止天气融和人寿绵长亦无病疾他方有病不能疗者至此即瘳地甚肥饶多竒异鸟兽江河为天下最大最有名有大山介孛露者髙甚飞鸟莫能过产白糖最多嘉木种种不一而苏木更多亦称为苏木国有一兽名懒面甚猛爪如人指有鬃如马腹垂着地不能行尽一月不踰百步喜食树叶缘树取之亦须两日下树亦然决无法可使之速又有兽前半类狸后半类狐人足枭耳腹下有房可张可合恒纳其子于中欲乳方出之其地之虎饿时百夫莫可当值其饱后一人制之有余即犬亦可毙之也饕餮之害如此国人善射前矢中的后矢即破前筈连发数矢常相接如贯无一失者俗多躶体独妇人以髪蔽前后少之时凿頥及下唇作孔以猫晴夜光诸寳石篏入为美妇人生子即起作务如常其夫则坐蓐数十日服摄调养亲戚俱来问候馈遗弓矢食物通国皆然世间风俗多有难以理通如此类者然人情习惯亦莫觉其非也地不产米麦不酿酒用草根晒干磨面作饼以当飰凡物皆公用不自私土人能居水中一二时刻复能张目明视亦有能游水最捷者恒追执一大鱼名都白狼而骑之以铁钩钩入鱼目曳之东西走转捕他鱼素无君长书籍亦无衣冠散居聚落喜啖人肉西土常言其地缺三字王法文是也今已稍稍归化颇成人理其南有银河水味甘美尝涌溢平地水退布地皆银沙银粒矣河身最大入海处阔数百里海中五百里一泒尚为银泉不入卤味其北又有一大河名阿勒恋亦名马良温河身曲折三万里未得其源两河俱为天下第一

　　智加

　　南亚墨利加之南为智加即长人国也地方颇冷人长一丈许遍体皆毛昔时人更长大曾掘地得人齿阔三指长四指余则全身可知也其人好持弓矢矢长六尺每握一矢挿入口中至于没羽以示勇男女以五色画面为文饰

　　金加西蜡

　　南亚墨利加之北曰金加西蜡其地出金银天下称首其矿有四坑深者皆二百丈土人以牛皮造软梯下之役者常三万人其所得金银国王什取其一七日约得课银三万两其山麓有城名曰银城百物俱贵独银至贱贸易用银钱五等大者八钱小至五分金钱四等大者十两小者一两欧逻巴自信道以来岁岁交易所获金银甚多故西土之金银渐贱而米榖用物渐贵识者以为后来当受多金之累然获利既厚虽知不能絶也其南北地相连处名宇革单近赤道北十八度之下南北亚墨利加从此而通东西二大海从此而隔周围五千余里天主教未行之先其国已预知尊敬十字圣架国俗以文身为饰

　　北亚墨利加

　　墨是可

　　北亚墨利加国土多富饶鸟兽鱼鳖极多畜类更繁富家畜羊常至五六万头又有屠牛万余仅取其皮革余悉弃去不用百年前无马今得西国马种野中生马甚众又最良有鸡大于鹅羽毛华彩特甚味最佳吻上有鼻可伸缩如象缩之仅寸余伸之可五寸许诸国未通时地少五榖今已渐饶新田斗种可收十石又产良药甚多其南总名新以西把尼亚内有大国曰墨是可属国三十境内有两大湖甘咸各一俱不通海咸者水恒消长若海潮土人取以熬盐其甘者中多鳞介之属湖四面皆环以山山多积雪人烟辐辏集于山下旧都城容三十万家大率富饶安乐每用兵与他国相争邻国即助兵十余万其守都城亦恒用三十万人但囿于封域闻人言他方有大国土大君长辄笑而不信今所建都城周四十八里不在地面直从大湖中创起坚木为桩密植湖中上加板以承城郭宫室其坚木名则独鹿能入水千年不朽城内街衢室屋又皆宏敞精絶其国王寳藏极多所重金银乌羽鸟羽有奇彩者用以供神工人或辑鸟毛为画光彩生动初国内不知文字今已能读书肆中有鬻书者矣其业大抵务农工以尊贵为长人面目甚美秀彼自言有四絶一马二屋三街衢四相貌也昔年土俗事魔杀人以祭或遭灾乱则以魔嫌人祭少故每岁辄加多至杀人二万其魔像多手多头极其险怪祭法以緑石为山寘人背于上持石刀剖取人心以掷魔面人肢体则分食之所杀人皆取于邻国故频年战鬬不休今掌教士人感以天主爱人之心亦知事魔之谬不复祭魔食人矣其中有一大山山谷野人最勇猛一可当百善走如飞马不能及又善射人发一矢彼发三矢矣百发百中亦喜啖人肉凿人脑骨以为饰今亦渐习于善最喜得衣如商客与衣一袭则一岁尽力为之防守迤北有墨古亚刚不过千里地极丰饶人强力多寿生一种嘉榖一岁可三熟牛羊骆驼糖蜜丝布之类尤多更北有古理亚加纳地苦贫人皆露卧以渔猎为生有寡斯大人性良善亦以渔为业其地有山出二泉稠腻如脂膏一红一黒色

　　花地　新拂郎察　拔革老　农地

　　北亚墨利加之西南有花地富饶人好战不休不尚文事男女皆裸体仅以木叶或兽皮蔽前后间饰以金银缨络人皆牧鹿若牧羊然亦饮其乳有新拂郎察往时西土拂郎察人所通故有今名地旷野亦多险峻稍生五榖土瘠民贫亦嗜人肉又有拔革老本鱼名也因海中产此鱼甚多商贩往他国恒数千艘故以鱼名其地土瘠人愚地纯沙不生五榖土人造鱼腊时取鱼头数万密布沙中毎头种榖二三粒后鱼腐地肥榖生畅茂其收获倍于常土又有农地多崇山茂林屡出异兽人强力果敢搏兽取皮为裘亦以为屋其缘饰以金银为环钳项穿耳近海有大河阔五百里穷四千里不得其源如中国黄河之属

　　既未蜡　新亚比俺　加里伏尔泥亚

　　北亚墨利加之西为既未蜡为新亚比俺为加里伏尔尼亚地势相连属国俗畧同男妇皆衣羽毛及虎豹熊罴等裘间以金银饰之其地多大山一最大者髙六七十里广八百里长三四千里山下终岁极热山半则温和至山巅极冷频年多雪盛时深六七尺雪消后一望平涛数百里山出泉极大汇为大江数处皆广数百里树木茂盛参天蔽日松实径数寸子大于常数倍松木腐烂者蜂辄就之作房蜜莹白味美采蜜者预次水边候蜂来随之而去获蜜甚多独少盐得之如至寳相传餂之不忍食狮象虎豹等兽动辄成羣皮亦甚贱雉有大者重十五六斤地多雷电树木多被震壊有小鸟如雀于枯树啄小孔千数每孔辄藏一栗为冬月之储

　　西北诸蛮方

　　北亚墨利加地愈北人愈野无城郭君长文字数家成一聚落四周以木栅为城其俗好饮酒日以报仇攻杀为事即平居无事亦以鬬为戏而以牛羊相赌凡壮男出战则一家老弱妇女咸持斋以祈胜战胜则家人迎贺断敌人头以筑墙若欲再战临行其老人辄指墙上髑髅以相劝勉其女人则砍其指骨连为身首之饰人肉则三分之以一祭所事魔神以一赏战功以一分给持斋助祷者若获大仇则削其骨长二寸许凿頥作孔以骨栽入露寸许于外用表其功頥有树三骨者人咸敬畏之战之时家中所有寳物皆携而去誓不反顾以期必胜也其尚勇好杀如此盖由地本富饶人家星列又无君长官府以理法断其曲直故小小争竞便相攻杀也此地人多力女人亦然每迁徙凡什物器皿粮糗子女共作一驼负之而行上下峻山如履平地坐则以右足为席男女皆以饰髪为事首饰甚多亦带螺贝等物男女皆垂耳环若触伤其耳及环则为大辱必反报之所居屋卑隘门户低甚以备敌也昔年极信邪魔持斋极度斋时絶不言语一日仅食菽一握饮水一杯而已凡将与人攻战者或将渔猎耕获者或将喜乐宴饮者或忽遇仇家者辄持斋各有日数耕者祀兔与鹿求不伤稼猎者祭大鹿角以求多获鹿角大者长五六尺径五六寸也有大鸷鸟西国所谓鸟王者巫藏其干腊一具数百年矣亦以为神猎者祭之巫觋甚多凡祈晴雨则于众石中寻取一石彷佛似物形者即以为神而祭之一日不验即弃去别求一石偶值晴雨辄动功焉岁获新榖亦必先以供巫其矫诬如此近欧逻巴行教士人至彼劝令敬事天主戒勿相杀勿食人遂翕然一变又强毅有恒心既改之后永不犯也俗既富足又好施予人家每作熟食置于门首往来者任意取之

　　亚墨利加诸岛

　　两亚墨利加之岛不可胜数其大者为小以西把尼亚为古巴为牙卖加等气候大抵多热草木开花结实终岁不断产一异草食之杀人去其汁则甚美亦可为粮有毒木人过其影即死手持其枝叶亦死觉中其毒亟沉水中可免有鸟夜张其翼则发大光可自照野猪猛兽纵横原野土人善走疾如奔马又能负重若足力竭后以针刺股出黑血少许则疾走如初取黄金一岁限定几日先期斋戒以祈神佑又有一岛女人善射又甚勇猛生数岁即割其右乳以便弓矢昔有商舶行近此岛遇女子荡小舟来射杀商舶二人去如飞不可追逐更有一岛土人言其泉水甚异于日未出时往取其水洗面百遍老容可复如少又有一岛名百而谟达无人居魔丛其上其侧近海无风恒起大浪海船至此甚险四十年前曾有一舶至彼魔蓦登其舟舟中人皆惊仆独一舵师不为动且诘问何物魔即应言舟中有何工作我当代汝舵师指授所为魔一一与言相反如命东即西命行则止舵师恍悟一法旋复颠倒命之舟即疾行甚如飞鸟海道三万里三日而至抵家言起程之期人皆不信视所寄书中日月果然其怪异如此又有一岛墨瓦兰尝过此岛不见人物谓之曰无福岛又有珊瑚岛以多生珊瑚树故名之有新为匿岛甚大其势貌似利未亚之为匿故以为名亦曰入匿向未周遶此地意其与墨瓦蜡尼相达十余年前乃知有海舶过其南见为一岛经度起赤道以南一度至十二度止纬度起一百六十五至一百九十止其土风未详

　　墨瓦蜡尼加总说

　　先是阁龙诸人既已觅得两亚墨利加矣西土以西把尼亚之君复念地为圜体徂西自可达东向至亚墨利加而海道遂阻必有西行入海之处于是治海舶选舟师裹糇粮装金寳缮甲兵命一强有力之臣名墨瓦兰者载而往访墨瓦兰既承国命沿亚墨利加之东偏纡回数万里展转经年岁亦茫然未识津涯人情厌斁辄思返国墨瓦兰惧功用弗成无以复命按剑下令舟中曰有言归国者斩于是舟人震慑贾勇而前已尽亚墨利加之界忽复海峡亘千余里海南大地又复恍一乾坤墨瓦兰率众巡行间闗前进祇见平原漭荡杳无涯际入夜则磷火星流弥漫山谷而已因命为火地而他方或以鹦鹉名州者亦此大地之一隅其后追厥所自谓墨瓦兰实开此区因以其名命之曰墨瓦蜡尼加为天下之第五大州也墨瓦兰既踰此峡遂入太平大海自西复东业知大地已周其半竟直扺亚细亚马路古界度小西洋越利未亚大浪山而北折遵海以还报本国遍遶大地一周四过赤道之下歴地三十万余里从古航海之绩未有若斯盛者因名其舟为胜舶言战胜风涛之险而奏巡方伟功也其人物风俗山川畜产与夫鸟兽虫鱼俱无传说即南极度数道里逺几何皆推步未周不漫述后或有详之者

　　职方外纪卷四

　　●钦定四库全书

　　职方外纪卷五

　　（明）艾儒畧 撰

　　四海总说

　　造物主之化成天地也四行包裹以渐而坚凝故火最居上而火包气气包水土则居于下焉是环地面皆水也然玄黄始判本为生人水土未分从何立命造物主于是别地为髙深而水尽行于地中与平土各得什五所潴曰川曰湖曰海川则流湖则聚海则潮川与湖不过水之支泒而海则众流所锺称百谷王焉故说水必详于海有二焉海在国之中国包乎海者曰地中海国在海之中海包乎国者曰寰海川与湖占度无多不具论寰海极广随处异名或以州域称则近亚细亚者谓亚细亚海近欧逻巴者谓欧逻巴海他如利未亚如亚墨利加如墨瓦蜡尼加及其它蕞尔小国皆可随本地所称又或随其本地方隅命之则在南者谓南海在北者谓北海东西亦然随方易向都无定准也兹将中国列中央则从大东洋至小东洋为东海从小西洋至大西洋为西海近墨瓦蜡尼一带为南海近北极下为北海而地中海附焉天下之水尽于此禆海大瀛属近荒唐无可证据

　　海名

　　海虽分而为四然中各异名如大明海太平海东红海孛露海新以西把尼亚海百西儿海皆东海也如榜葛蜡海百尔西海亚刺比海西红海利未亚海何折亚诺沧海亚大蜡海以西把尼亚海皆西海也而南海则人迹罕至不闻异名北海则冰海新增蜡海伯尔昨客海皆是至地中海之外有波的海窝窝所徳海入尔马泥海太海北髙海皆在地中可附地中海

　　海岛

　　海岛之大者附载各国之后其小者不下千万难以殚述大率在亚细亚者苏门答蜡日本浡泥最大在欧逻巴者谙厄利亚最大在利未亚者圣老楞佐岛最大在亚墨利加者小以西把尼亚最大在墨瓦蜡尼加者新为匿亚最大而太平海中则有七千四百四十岛此外有石礁或见水面或隠水中水中者船极畏之又有沙渚船值之则陷此时尽弃舶中重货虽百万金钱所不恤乘潮至方得脱之否则断无出理

　　海族

　　海中族类不可胜穷自鳞介而外凡陆地之走兽如虎狼犬豕之属海中多有相似者今聊据舶行所见述一二以新听闻鱼之族一名把勒亚身长数十丈首有二大孔喷水上出势若悬河每遇海舶则昻首注水舶中顷刻水满舶沉遇之者亟以盛酒巨木罂投之连吞数罂则俯首而逝浅处得之熬油可数千斤一鱼名斯得白长二十五丈其性最良善能保护人或渔人为恶鱼所困此鱼辄往鬬解渔人之困焉故彼国法禁人捕之一名薄里波其色能随物而变如附土则如土色附石则如石色一名仁鱼西书记此鱼尝负一小儿登岸偶以鬐触伤儿儿死鱼不胜悲痛亦触石死西国取海豚尝藉仁鱼为招每呼仁鱼入网即入海豚亦与之俱俟豚入尽复呼仁鱼出网而海豚悉罗矣一名剑鱼其嘴长丈许有龉刻如锯猛而多力能与把勒亚鱼战海水皆红此鱼辄胜以嘴触船则破海船甚畏之一鱼甚大长十余丈阔丈余目大二尺头髙八尺其口在腹下有三十二齿齿皆径尺頥骨亦长五六尺迅风起尝冲至海涯一鱼甚大且有力海舶尝遇之其鱼竟以头尾抱船两头舟人欲击之恐一动则舟必覆惟跪祈天主须臾解去一如鳄鱼名曰刺瓦而多长尾坚鳞甲刀箭不能入足有利爪锯牙满口性甚狞恶入水食鱼登陆人畜无所择百鱼逺近皆避第其行甚迟小鱼百种常随之以避他鱼之吞啖也其生子初如鹅卵后渐长以至二丈每吐涎于地人畜践之即扑因就食之凡物开口皆动下颏此鱼独动上腭口中亦无舌冬月则不食物人见之却走必逐而食之人返逐之彼亦却走其目入水则钝出水极明见人逺则哭之近则噬之故西国称假慈悲者为刺瓦而多哭独有三物能制之一为仁鱼盖此鱼通身鳞甲惟腹下有软处仁鱼鬐甚利能刺杀之一为乙茍满鼠属也其大如猫善以泥涂身令滑俟此鱼开口辄入腹啮其五脏而出又能破壊其卵一为杂腹兰香草也此鱼最喜食蜜养蜂家四周种杂腹兰即弗敢入有名落斯马长四丈许足短居海底罕出水面皮甚坚用力刺之不可入额有二角如钩寐时则以角挂石尽一日不醒有海鱼海兽大如海岛者尝有西舶就一海岛缆舟登岸行游半晌又复在岸造作火食渐次登舟解维不几里忽闻海中起大声回视向所登之岛已没方知是一鱼背也有兽形体稍方其骨软脆有翼能鼓大风以覆海舟其形亦大如岛又有一兽二手二足气力猛甚遇海舶辄颠倒播弄之多遭没溺西舶称为海魔恶之甚也其小者有飞鱼仅尺许能掠水面而飞又有白角儿鱼善窥飞鱼之影伺其所向先至其所开口待啖恒相追数十里飞鱼急辄上人舟为人得之舟人以鸡羽或白练飘扬水面上着利钩白角儿认为飞鱼跃起吞之便为舟人所获又有介属之鱼仅尺许有殻而六足足有皮如欲他徙则竖半殻当舟张足皮当帆乘风而行名曰航鱼有蟹大踰丈许其螯以箝人首人首立断箝人肱人肱立断以其殻覆地如矮屋然可容人卧又有海马其牙坚白而莹浄文理细如丝髪可为念珠等物复有海女上体直是女人下体则为鱼形亦以其骨为念珠等物可止下血二者皆鱼骨中上品各国甚贵重之海鸟有二种其一宿岛中者日常飞扬海面海舶遇之则可占海岛逺近其一本生长于海中不知登岸舶上欲取之则以皮布水面以钩着饵置皮上鸟就食之辄可钩至若钓鱼然又有鸟能捕鱼者身生皮囊如网入水裹鱼而出人因取之又有极异者为海人有二种其一通体皆人须眉毕具特手指畧相连如鳬爪西海曾捕得之进于国王与之言不应与之饮食不尝王以为不可狎复纵之海转盻视人鼔掌大笑而去二百年前西洋喝兰达地曾于海中获一女人与之食辄食亦肯为人役使且活多年见十字圣架亦能起敬俯伏但不能言其一身有肉皮下垂至地如衣袍服者然但着体而生不可脱卸也二者俱可登岸数日不死但不识其性情莫测其族类又不知其在海宅于何所似人非人良可怪

　　海产

　　海产以明珠为贵则意兰最上土人取海中蚌置日中晒之俟其口自开然后取珠则珠色鲜白光莹有大如鸡子者光照数里南海皆剖蚌出珠故珠色黯黯无光有珊瑚岛其下多出珊瑚初在海中色緑而质柔软上生白子土人以铁网取之出水便坚有红黒白三色红色者坚而密白黑色者松脆不堪用大浪山之东北有暗礁水涸礁出悉是珊瑚之属猫晴寳石各处不乏小西洋更多琥珀则欧逻巴波罗尼亚有之沿海三千里皆是盖为风浪所涌堆积此地土人取为器物龙涎香黑人国与伯西儿两海最多曾有大块重千余斤者望之如岛然每为风涛涌泊于岸诸虫鱼兽并喜食之他状前已具论海水本皆盐味然亦有不假煎熬自凝为盐块者近忽鲁谟斯处有山五色相间亦纯是盐土人凿山石旋以为器贮食物则不须和盐盖其器已是盐自生咸味也又有海树太平海内浅处生草一望如林葱菁可爱

　　海状

　　地心最为重浊水附于地到处就其重心故地形圆而水势亦圆隔数百里水面便如桥梁逺望者不可见须登桅望之乃见其前或夷或险而海中夷险各处不同惟太平海极浅亘古至今无大风浪大西洋极深深十余里从大西洋至大明海四十五度以南其风常有定候至四十五度以北风色便错乱不常其尤异者在大明东南一隅常有异风变乱凌杂儵忽更二十四向海舶惟任风而飘风水又各异道如前为南风水必北行倐转为北风而水势尚未趋南舟莫适从因至摧破至小西洋海潮极髙大又极迅急平地顷刻涌数百里海中大舶及蛟龙鱼鳖之属常乘潮势涌入山中不可出欧逻巴新曾蜡利未亚大浪山亦时起风浪甚险急至满刺加海无风倐起波浪又不全海皆然惟里许一处以次第兴后浪将起前浪已息矣海上虽多有风独利未亚海近为匿亚之地当赤道下者常苦无风又天气酷热舶如至此食物俱壊人易生疾海深不得下碇舶大不能用橹海水暗流及潮涌飘舶至浅处壊者多在于此海水味咸中有火性又势常激荡故不成冰至北海则半年无日气候极寒而冰故曰冰海海舶为冰坚所阻直须守至冰解方得去又苦冰山海中冰块为风所击堆叠成山海舶触之定为虀粉矣赤道之下则终岁常热食物水酒至此色味皆变过之即复如常凡海中之色大率都緑惟东西二红海其色淡红或云海底珊瑚所映而然亦非本色也又近小西洋一处入夜则海水通明如火西儒常亲见而异之持器汲起满器俱火光又滴入掌中光亦莹然可玩后来渐次消灭

　　海舶

　　海舶百种不止约有三等其小者仅容数十人専用以传书信不以载物其舟腹空虚可容自上达下仅留一孔四围点水不漏下镇一石使舟底常就下一遇风涛不习水者尽入舟腹中密闭其孔复涂以沥青使水不进其操舟者则捆缚其身于樯桅任水飘荡因其腹中空虚永不沉溺船底又有镇石亦不翻覆俟浪平舟人自解缚运舟万无一失一日可行千里中者可容数百人自小西洋以达广东则用此舶其大者上下八层最下一层镇以沙石千余石使舶不倾侧震荡全藉此沙石二三层载货与食用之物海中最艰得水须装淡水千余大桶以足千人一年之用他物称是其上近地平板一层则舶内中下人居之或装细软切用等物地平板之外则虚其中百步以为扬帆习武游戏作剧之地前后各建屋四层以为尊贵者之居中有甬道可通头尾尾复建水阁为纳凉之处以待贵者之游息舶两傍列大铳数十门以备不虞其铁弹有三十余斤重者上下前后有风帆十余道桅之大者长十四丈帆阔八丈水手二三百人将卒鋭士三四百人客商数百有舶总管一人是西国贵官国王所命以掌一舶之事有赏罚生杀之权又有舶师三人歴师二人舶师専掌候风使帆整理器用吹掌号头指使夫役探试浅水礁石以定趋避歴师専掌窥测天文昼则测日夜则测星用海图量取度数以识险易以知道里又有官医主一舶之疾病亦有市肆贸易食物大舶不畏风浪独畏山礁浅沙又畏火舶上火禁极严盖千人之命攸系然其起程但候风色未尝选择时日亦未尝有大失也

　　海道

　　儒畧辈从欧逻巴各国起程逺近不一水陆各异大都一年之内皆聚于边海波尔杜瓦尔国里西波亚都城候西商官舶春发入大洋从福岛之北过夏至线在赤道北二十三度半踰赤道而南此处北极已没南极渐髙又过冬至线在赤道南二十三度半越大浪山见南极髙三十余度又逆转冬至线过黑人国老楞佐岛夹界中又踰赤道至小西洋南印度卧亚城在赤道北十六度风有顺逆大率亦一年之内可抵小西洋至此则海中多岛道险窄难行矣乃换中舶亦乘春月而行抵则意兰经榜葛刺海从苏门答蜡与满刺加之中又经新加步峡迤北过占城暹逻界阅三年方抵中国岭南广州府此从西达中国之路也若从东而来自以西把尼亚地中海过巴尔徳峡往亚墨利加之界有二道或从墨瓦蜡尼加峡出太平海或从新以西把尼亚界泊舟从陆路出孛露海过马路古吕宋等岛至大明海以达广州然某辈皆从西而来不由东道西来之路经九万里也行海昼夜无停有山岛可记者则指山岛而行至大洋中常万里无山岛则用罗经以审方其审方之法全在海图量取度数即知海舶行至某处离某处若干里了如指掌百不失一

　　职方外纪卷五

 
