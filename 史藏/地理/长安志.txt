长安志   (宋)宋敏求纂修

　　序
　　　王鸣盛 
　　　赵彦若  
　　卷一
　　　总叙 
　　　分野 
　　　土产 
　　　土贡 
　　　风俗 
　　　四至 
　　　管县
　　　　汉 
　　　　后汉 
　　　　晋 
　　　　隋 
　　　　唐 
　　　　宋  
　　　杂制  
　　卷二
　　　雍州 
　　　京都 
　　　京兆尹 
　　　府县官  
　　卷三
　　　宫室一
　　　　周 
　　　　秦
　　　　　阿房宫 
　　　　　总叙宫殿苑囿 
　　　　　郊祠  
　　　　汉上
　　　　　未央宫 
　　　　　建章宫 
　　　　　长乐宫    
　　卷四
　　　宫室二
　　　　汉中
　　　　　桂宫 
　　　　　明光宫 
　　　　　长信等五宫 
　　　　　北宫 
　　　　　林光宫 
　　　　　甘泉宫 
　　　　　昆明池 
　　　　　上林苑 
　　　　　总叙殿阁 
　　　　　总叙宫馆 
　　　　　太子宫 
　　　　　池苑    
　　卷五
　　　宫室三
　　　　汉下
　　　　　宫庙章 
　　　　　郊丘章 
　　　　　朝省章 
　　　　　宗府章 
　　　　　京城章 
　　　　　街陌里第章  
　　　　后汉晋秦魏周宫室章   
　　卷六
　　　宫室四
　　　　唐上
　　　　　创都章 
　　　　　宫城章 
　　　　　西内章 
　　　　　别见章 
　　　　　大安宫章 
　　　　　掖庭宫章 
　　　　　东宫章 
　　　　　禁苑内苑章
　　　　　别见章 
　　　　　东内大明宫章
　　　　　别见章  
　　　　　左右三军飞龙院章    
　　卷七
　　　唐皇城
　　　　承天门街之东宫城之南苐二横街之
北 
　　　　承天门街之东苐三横街之北 
　　　　承天门街之东面苐四横街之北 
　　　　承天门街之东苐五横街之北 
　　　　承天门街之东苐六横街之北 
　　　　承天门街之东苐七横街之北 
　　　　承天门街之西宫城之南苐二横街之
北 
　　　　承天门街之西苐三横街之北 
　　　　承天门街之西苐四横街之北 
　　　　承天门街之西苐五横街之北 
　　　　承天门街之西苐六横街之北 
　　　　承天门街之西苐七横街之北  
　　　唐京城一
　　　　外郭城 
　　　　朱雀街东第一街九坊
　　　　　兴道坊 
　　　　　开化坊 
　　　　　安仁门 
　　　　　光福坊 
　　　　　靖善坊 
　　　　　兰陵坊 
　　　　　开明坊 
　　　　　保宁坊 
　　　　　安义坊  
　　　　朱雀街东苐二街九坊
　　　　　务本坊 
　　　　　崇义坊 
　　　　　长兴坊 
　　　　　永乐坊 
　　　　　靖安坊 
　　　　　安善坊 
　　　　　大业坊 
　　　　　昌乐坊 
　　　　　安德坊    
　　卷八
　　　唐京城二
　　　　皇城东苐一街之十五坊
　　　　　翊善坊 
　　　　　光宅坊 
　　　　　永昌坊 
　　　　　来庭坊 
　　　　　永兴坊 
　　　　　广化坊 
　　　　　崇仁坊 
　　　　　平康坊 
　　　　　宣阳坊 
　　　　　亲仁坊 
　　　　　永宁坊 
　　　　　永崇坊 
　　　　　昭国坊 
　　　　　进昌坊 
　　　　　安兴坊 
　　　　　通善坊 
　　　　　通济坊  
　　　　皇城东苐二街之十一坊及东市 
　　　　　长乐坊 
　　　　　大宁坊 
　　　　　胜业坊 
　　　　　东市 
　　　　　安邑坊 
　　　　　宣平坊 
　　　　　升平坊 
　　　　　修行坊 
　　　　　修政坊 
　　　　　青龙坊 
　　　　　曲池坊  
　　卷九
　　　唐京城三
　　　　右朱雀街西苐一街九坊
　　　　　尽坊 
　　　　　兴宁坊 
　　　　　永嘉坊 
　　　　　兴庆坊 
　　　　　道政坊 
　　　　　常乐坊 
　　　　　靖恭坊 
　　　　　新昌坊 
　　　　　升道坊 
　　　　　修德坊 
　　　　　立政坊 
　　　　　敦化坊 
　　　　　丰乐坊 
　　　　　安业坊 
　　　　　崇业坊 
　　　　　永达坊 
　　　　　道德坊 
　　　　　光行坊 
　　　　　延祚坊  
　　　　朱雀街西苐二街九坊
　　　　　太平坊 
　　　　　通义坊 
　　　　　兴化坊 
　　　　　崇德坊 
　　　　　怀贞坊 
　　　　　宣义坊 
　　　　　安丰坊 
　　　　　昌明坊 
　　　　　安乐坊    
　　卷十
　　　唐京城四
　　　　皇城之西十三坊
　　　　　修德坊 
　　　　　辅兴坊 
　　　　　颁政坊 
　　　　　布政坊 
　　　　　延寿坊 
　　　　　光德坊 
　　　　　延康坊 
　　　　　崇贤坊 
　　　　　延福坊 
　　　　　永安坊 
　　　　　敦义坊 
　　　　　大通坊 
　　　　　大安坊  
　　　　皇城西苐二街之十一坊及西市
　　　　　安定坊 
　　　　　休祥坊 
　　　　　金城坊 
　　　　　醴泉坊 
　　　　　西市 
　　　　　怀远坊 
　　　　　长寿坊 
　　　　　嘉会坊 
　　　　　永平坊 
　　　　　通轨坊 
　　　　　归义坊 
　　　　　昭行坊  
　　　　皇城西苐三街之十三坊 
　　　　　修真坊 
　　　　　普宁坊 
　　　　　义宁坊 
　　　　　居德坊 
　　　　　羣贤坊 
　　　　　怀德坊 
　　　　　崇化坊 
　　　　　丰邑坊 
　　　　　待贤坊 
　　　　　永和坊 
　　　　　常安坊 
　　　　　和平坊 
　　　　　永阳坊 
　　　　四坊别见
　　　　　昌化坊 
　　　　　延平坊 
　　　　　修仁坊 
　　　　　正平坊  
　　　　别见 
　　　　城外   
　　卷十一
　　　县一 
　　　　万年  
　　卷十二
　　　县二
　　　　长安   
　　卷十三
　　　县三
　　　　咸阳  
　　卷十四
　　　县四
　　　　兴平 
　　　　武功  
　　卷十五
　　　县五
　　　　临潼 
　　　　鄠县   
　　卷十六
　　　县六
　　　　蓝田 
　　　　醴泉 
　　卷十七
　　　县七
　　　　栎阳 
　　　　泾阳 
　　　　高陵 
　　　　干佑 
　　　　渭南   
　　卷十八
　　　县八
　　　　蒲城 
　　　　盩厔   
　　卷十九
　　　县九 
　　　　奉天 
　　　　好畤 
　　　　华原 
　　　　富平  
　　卷二十
　　　县十
　　　　三原 
　　　　云阳 
　　　　同官 
　　　　美原 
　　附　李好文编绘长安志图
　　　卷上
　　　　汉三辅图　　　　　
　　　　奉元州县图
　　　　太华图　
　　　　汉故长安城图
　　　　唐宫城坊市总图
　　　　唐禁苑图
　　　　唐大明宫图
　　　　唐宫图
　　　　唐皇城图
　　　　唐京城坊市图
　　　　唐城市制度图
　　　　奉元城图
　　　　城南名胜古迹图
　　　　唐骊山宫图
　　　图卷中 
　　　　咸阳古迹图 
　　　　唐昭陵图 
　　　　唐肃宗建陵图 
　　　　唐高宗干陵图 
　　　　唐陵图说 
　　　　图志杂说 
　　　卷下
　　　　泾渠图序 
　　　　泾渠总图 
　　　　富平县境石川溉田图 
　　　　泾渠图说 
　　　　渠堰因革 
　　　　洪堰制度 
　　　　用水则例 
　　　　设立屯田 
　　　　建言利病 
　　　　经渠总论   



序
　　王鸣盛
　　新校正长安志序
秋帆先生抚陕陕故长安也搜得宋敏求长安志二十卷校正刻之附以图三卷问序于予予向求此书未获今始一读焉既卒业作而叹曰美哉先生才之大而思之深超出乎流俗绝远也周礼天官司会掌国之官府郊野县都之百物凡在书契版图者之贰司书掌土地之图以周知入出百物地官大司徒掌建邦之土地之图与其人民之数以天下土地之图周知九州岛地域广轮之数辨其山林川泽北陵坟衍原隰之名物土训掌地道图以诏地事诵训掌道方志以诏观事夏官职方氏掌天下之图以掌天下之地然则欲知舆地必藉图志周公已言之章章明矣萧何入秦先收图书所以具知天下阨塞户口多少强弱民所疾苦葢儒者不出户庭而能周知方域此读书之所以可贵也以此莅政则能先时豫筹因地制宜恢恢乎游刃有余焉可见图志之裨益于政事似缓而实急夫岂俗吏所知哉唐以前地志存者寥寥宋元人作存者不下二十余然皆南方之书北方惟有此志与于钦齐乘耳而长安汉唐都邑所在事迹尤伙纪载尤宜加详宋氏此编纲条明折赡而不秽可云具体厥后程大昌雍录好发新论穿凿支离不及宋氏远矣先生既刻此又于其间纠正踳驳疏释蒙滞附于逐条之下焉夫以军民政务之填委文檄簿牍之旁午他人竭蹷应之日不暇给先生乃能以余力表扬坠典斯其才之大诚有过人者若其静察乎考古之足以证今披图案牒以兴革利弊其补助化理最切则尤先生用意之深也先生本名儒为文学侍从臣出掌封圻治绩茂异固宜卓识之度越流俗绝远与图每卷署河滨渔者实出元李好文譔古人地志必与图俱司会司书等职所谓版图地图者此物此志也先生汇订以传亦犹土训诵训之地道图道方志云尔
乾隆五十有二年岁次丁未季秋之月嘉定王鸣盛西庄氏再拜谨譔时年六十有六
　　赵彦若
　　长安志序
太常博士充集贤校理崇文院检讨同知丞事赵彦若撰
雍之为都涉三代历汉唐之全盛世统屡更累起相袭神灵所储事变丛巨宜其较然有明册大典暴天下耳目而图牒残脱宿老无传求诸故志唯韦氏所记为一时见书遗文古事悉散入他说班班梗槩不可复完非好学深思博物善作孰能尽收其轶而追成之长安志者今史官谏议大夫龙图阁直学士常山公所定着也公以文章世家为朝廷名臣兢业之余纪述自命盖考论都邑网罗旧闻词人所锐精而载笔之尤务也近代建国率繇西迁崤函之区陶冶浚洛实上游要会最重之地而陊毁零落寖就堙没将无以自振校之本末先后二京已录固不得独阙于此前在河南旁接三辅尝有意于搜采矣然犹未遑暇又踰二纪乃创属体绪缵次其言穷传记诸子钞类之语绝编断简靡不总萃隐括而究极之上下浃通为二十卷用备旧都古今之制俾其风瀼光尘有以奋于永久故夫府县有政官尹有职河渠关塞有利病皆干于治而施于用取诸地记集而读之而后见其法叙列往躅远者谨严而简近者周密而详各有所因革规模犹亲处其世画里陌同经行之熟而后见其功自本而推始终大略其所昭发又不特如是而已窃尝望丹凤门故趾势侔碣石疑非人力所为自想当时真伟观也及验未央建章殿当宫阙之俊则其繁伙宏廓气象飞动过大明远甚以汉室之隆兼制夷夏非壮丽无以重威亦可信也复上观于周惟有镐京灵台辟雍明堂丰宫诗所谓经始勿亟庶民子来又称自西自东自南自北无思不服昔之与众同乐遂物之性所以致之之効乃能至于此乎察其故专尚简易俭约曾不言形胜强富益知仁义之尊道德之贵彼阻固雄豪皆生于不足汉唐之迹更为可羞乌乎盛夫若然得以贡于明朝监千载余敝修丰镐故事以泽吾人岂曰小补哉熙宁九年二月五日谨序
　长安志卷苐一
龙图阁直学士右谏议大夫修国史特赠尚书礼部侍郎常山侯宋敏求撰
兵部侍郎兼都察院右副都御史廵抚陕西西安等处地方赞理军务兼理粮饷　钦赐一品顶带毕沅新校正
总叙 　　　分野 　　土产 
土贡 　　　风俗 　　四至 
管县户口 　杂制 　
　　总叙
京兆府 【治万年长安二县】 尚书禹贡雍州之域舜置十二牧雍其一也又古丰镐之地周文武之所都毛诗曰作邑于丰又曰宅是镐京 【丰邑在丰水之西镐京在丰水之东武王作邑在镐京】 汉书曰文王作丰 【师古曰今长安西北界灵台乡丰水上是】 武王治镐 【师古曰今昆明池北镐陂是】 世本曰武王在丰鄗 【杜预左氏传注曰丰在始平鄠县东说文曰镐在上林苑中鄗与镐同】 雍州为王畿平王东迁以岐丰之地赐秦襄公 【史记苏秦说秦孝公曰秦四塞之国被山带河外有洪河之险西有汉中巴蜀北有代马之利此天府也又曰献公徙居栎阳孝公用商鞅作咸阳筑冀阙徙都之】 至孝公始都咸阳秦并天下置内史以领关中 【内史周官关中记曰秦西以陇关为限东以函谷为界二关之间是谓关中之地东西方千余里南北近山者相去一二百里远者三四百里南山自华岳西连秦岭终南太白至于陇山北有高陵平原南北数千里东西二三百里西接岐梁汧雍之山关中有泾渭霸浐澧滈涝潏之水上林赋云八川分流者也颜师古曰霸浐泾渭澧滈涝潏是调八川】 项籍灭秦分其地为三封章邯为雍王都废邱今兴平县司马欣为塞王都栎阳 【韦昭曰在长安东名桃林塞师古曰取河华之固为塞耳非桃林也塞音先代反沅案太平寰宇记有云今栎阳县详前后文例本文亦当有之恐脱】 董翳为翟王都高奴今延州金明县谓之三秦汉高祖元年更雍州为渭南郡五年高祖在洛阳从娄敬说始都之 【汉书曰秦地于禹贡时跨雍梁二州汉兴立都长安】 九年罢渭南郡复为内史景帝分置左右内史此为右内史 【沅按分左右内史地理志以为武帝建元六年百官公卿表以为景帝二年从表为是】 三辅黄图曰武帝太初元年改内史为京兆尹以渭城以西属右扶风长安以东属京兆尹长陵以北属左冯翊以辅京师谓之三辅又置三辅中辅理华阴左辅理高陵右辅理郿兼三都尉亦曰六辅 【胡广汉官解詀曰三辅典境理人与守职同而俱在长安城中又置司隶校尉三辅咸属】 东方朔曰三辅之地南有江淮北有河渭汧陇以东商雒以西厥壤肥饶此所谓天府陆海之地也 【沅按此用朔本传文而略改字本书此例最多】 王莽分长安城旁六乡置帅各一人分三辅为六尉郡 【师古曰三辅黄图云渭城安陵以西北至栒邑义渠十县属京尉大夫府居故长安寺高陵以北十县属师尉大夫府居故廷尉府新丰以东至湖十县属翊尉大夫府居城东霸陵杜陵东至蓝田西至武功郁夷十县属光尉大夫府居城南茂陵槐里以西至汧十县属扶尉大夫府居城西长陵池阳以北至云阳祋祤十县属列尉大夫府居城北】 更始元年三辅各复其旧光武都洛阳以关中地复置雍州领县十寻罢复置司隶校尉统三辅如旧献帝时董卓谓陈纪曰三辅平敞四面险固土地肥美号曰陆海遂徙都长安魏文帝分河西为凉州陇右为秦州改京兆尹为太守冯翊扶风各除左右仍以三辅属司隶晋省司隶于长安置雍州统京兆冯翊扶风安定始平北地新平七郡州治京兆郡惠帝永安元年张方劫帝幸长安光熙元年六月还洛阳愍帝之后刘聪刘曜石勒苻健苻坚姚苌相继窃据之勒复置雍州健置司隶校尉坚分司隶为雍州分京兆为咸阳郡 【苌改长安口常安】 苌孙泓为刘裕所灭东晋复置雍州及京兆郡寻为赫连勃勃所破遣子璝镇长安 【沅按璝元和郡县志太平寰宇记俱作隗】 号曰南台后魏太武始元元年破赫连昌以其地置秦雍南秦三州雍治京兆秦治天水南秦治伏羌雍州领京兆冯翊扶风咸阳北地等五郡三十一县京兆郡领县八 【长安杜城鄠山北新丰霸城阴盘蓝田】 孝武永熙三年自洛迁都长安号西魏复置京兆尹 【扎史曰后周明帝二年六月分长安为万年县并居京城改雍州剌史为牧京兆郡守为尹】 后周与隋因之开皇三年自汉长安故城东南移二十一里迁都龙首川改京兆尹为雍州大业三年改州为京兆郡统县二十二唐武德元年复为雍州以古雍州之地分为关右陇右二道后改为关内道三年分武功好畤盩厔扶风四县置稷州 【沅按新唐书志云以武功好畤盩厔及郇州之郿凤泉置稷州又析始平置扶风县】 分温秀石门二县置泉州真观元年废稷州以武功好畤盩厔来属十七年废宜州以华原同官二县来属天授元年改雍州为京兆郡其年复为雍州二年分始平武功奉天盩厔好畤等县复置稷州分云阳醴泉三原泾阳富平美原等县置宜州 【沅按新唐书志云以永安同官美原富平置】 大足元年废鸿宜鼎稷四州以始平等一十七县来属开元元年改雍州为京兆府天宝元年以京城为西京京兆府领县二十二十一年置五十道采访为京畿道 【沅按此二十一年旧本作二十二三年五十道旧本作十五道并改正】 至德二载曰中京元年建丑月停京名寻曰上都 【沅按元年上应有肃宗二字】 自周秦历汉晋西魏后周隋唐并为帝都天佑元年昭宗东迁于洛降为佑国军梁开平元年改府曰大安二年改军曰永平后唐同光元年复为西京府曰京兆晋天福元年改军曰晋昌汉干佑元年改军曰永兴其府名皆仍旧皇朝因之 【所载皆用图经旧文按图经所出尽取唐梁载言十道志】
　　分野
周礼保章氏以星辨九州岛之地所封之域皆有分星在天官书东井舆鬼为雍州之分兼得赵魏之交汉书地理志曰自东井十六度至柳八度为鹑首 【沅按地理志作自井十度至柳三度谓之鹑首之次此葢以律历志参之】 于辰在未秦之分也广雅曰北斗枢为雍州尚书禹贡黑水西河惟雍州 【西据黑河东距西河】 弱水既西泾属渭汭漆沮既从酆水攸同 【言三水同】 荆岐既旅 【旅谓可祭也】 终南惇物至于鸟鼠 【谓终南惇物二山西南至于鸟鼠山也】 原隰底积至于猪野 【言原隰皆可致功今武威郡姑臧县即猪野沅按地理志休屠泽古文以为猪野泽太平寰宇记在番和县西北三百里】 三危既宅三苖丕叙 【三危山名言可居也三苖即有苖氏为乱徙长沙间皆大得其次序】 厥土黄壤厥田惟上上浮于积石至于龙门 【皆河水所浮】 会于渭汭 【近流曰会】 周礼职方正西曰雍州其山镇曰岳山薮曰弦蒲川曰泾汭浸曰渭洛其利玉石兼得禹贡梁州之地周自武王克商都酆镐则雍州为正畿及秦孝公作为咸阳筑冀阙徙都之故谓之秦川亦曰关中地按三辅黄图曰始皇表河以为秦东门表汧以为秦西门 【西门一作西川】 故贾谊过秦论云践华以为城又班孟坚西都赋曰左据函谷二崤之阻表以太华终南之山右界褒斜陇首之险带以洪河泾渭之川张平子西京赋曰广衍沃野厥土上上实为地之奥区神皐
　　土产
周礼职方氏雍州其利玉石其人三男二女畜宜牛马谷宜黍稷汉书地理志曰雍州有鄠杜竹林南山檀柘号称陆海为九州岛膏腴 【师古曰言其地高陆而饶物产如海之无所不出故云陆海腹之下肥曰腴故取喻云】 班孟坚西都赋曰陆海珍藏蓝田美玉竹林果园芳草甘木郊野之富号为近蜀 【盩厔产芎藭白芷乌头泽泻三棱华原芍药赤石脂磁塞华原沅按此下疑有缺文】
　　土贡
禹贡雍州厥贡球琳琅玕唐十道图贡隔纱鞾毡粲草席酸枣仁地骨皮藕粉葛粉樱桃紫秆粟 【沅案太平寰宇记土产止有已上数种又郑樵通志载十道图贡止粲草席地骨皮酸枣仁三种】 大小麦面晋天福中并停今止贡酸枣仁地骨皮充正旦庭实其外岁贡兴平酥咸阳梨不列方物货殖传曰关中由汧雍以东至河华膏壤沃野千里自虞夏之贡以为上田
　　风俗
汉志曰秦有四塞之固 【沅按今汉志无此语亦敏求所意加】 昔后稷封斄 【音邰】 公刘处豳大王徙支 【音岐】 文王作酆武王治镐其民有先王遗风好稼穑务本业故豳诗言农桑衣食之本甚备始皇之初郑国穿渠引泾水溉 【沅按一本溉作灌】 田沃野千里民以富饶汉兴立都长安徙齐诸田楚昭屈景及诸功臣家于长陵后世世徙吏二千石高訾富人及豪桀并兼之家于诸陵葢亦以强干弱支非独为奉山园也是故五方杂错 【沅按地理志作厝】 风俗不纯其世家则好礼文富人则商贾为利闾里豪桀则游侠通奸濒南山近夏阳多阻险轻薄易为盗贼常为天下剧又郡国辐凑浮食者多民去本就末列侯贵八车服僭上众庶放效羞不相及嫁娶尤崇侈靡送死过度 【沅案已上地理志文稍节】 故汉时京辅称为难理又隋书地理志曰京兆王都所在俗具五方人物混淆华戎杂错去农从商争朝夕之利游手为事竞锥刀之末贵者崇侈靡贱者薄仁义豪强者纵横贫窭者窘蹙桴鼓屡惊盗贼不禁此乃古今之所同也春秋说题辞曰秦金精坚故秦俗亦坚诗含神雾曰秦地处仲秋之位男懦弱女高瞭 【瞭明也落萧反】 白色身音中商其言舌举而仰声清而扬
　　四至
东至东京 【一千二百七十里】 东至西京 【八百五十里】 东至华州 【一百八十里】 东南至商州 【二百六十五里】 南取库谷路至金州 【六百八十里】 西南至洋州 【六百四十里沅按元和郡县志作六百三十里】 正西微北至凤翔府 【三百一十里】 西北至邠州 【三百里】 北至坊州 【三百五十里】 正东微北至同州 【二百五十里】 北至耀州 【一百八十里】 西北至干州 【一百六十里沅按自同州以上并与太平寰宇记同元和郡县志及太平寰宇记皆无耀干二州两至应是敏求所增】
　　管县
　　　汉
京兆尹 【故秦内史高帝元年属塞国二年更为渭南郡九年罢复为内史武帝建元六年分为右内史大初元年更为京兆尹】 元始二年户十九万五千七百二口六十八万二千四百六十八 【师古曰汉之户口当元始时最为殷盛】 
县十二
长安 【户八万八百口二十四万六千二百沅按元和郡县志故城在长安县西北十三里】 新丰 【沅按元和郡县志故城在昭应县东十八里】 船司空 【莽曰船利服虔曰县名师古曰本主船之官遂以为县沅按通典故城在华阴东十五里今其地名三河口在华阴县东南五里即春秋时渭汭也三辅黄图有船库官后改为县】 蓝田 【沅案本书县故城在蓝田县西三十里】 华阴　郑 【沅按今华州是元和郡县志故城在今郑县理西北三里】 湖 【沅按今闵乡县属河南省太平寰宇记在湖城县西南二里】 下邽 【沅按今属渭南县太平寰宇记废下邽县城在县东南三十五里】 南陵 【沅按今属咸宁县括地志故城在万年县东南二十四里白鹿原上】 奉明 【宣帝置沅按今属长安县元和郡县志故城在万年县东二十里长安图志今入长安太平寰宇记在咸阳县东北三十五里】 霸陵 【沅按今属咸宁县史记正义故霸陵在雍州万年县东北二十五里本书故城在万年县东北二十五里霸水之东】 杜陵 【沅按今属咸宁县太平寰宇记在万年县东十五里】 
左冯翊 【故秦内史高帝元年属塞国二年更名河上郡九年罢复为内史武帝建元六年分为左内史太初元年更名左冯翊】 户二十一万五千一百一口九十一万七千八百二十二
县二十四
高陵 【沅按太平寰宇记故城在今县西南】 栎阳 【沅按今属临潼县】 翟道 【沅按今中部县太平寰宇记故城在中部县西北四十里】 池阳 【沅按今泾阳三原二县地元和郡县志故城在今泾阳县西北二里】 夏阳 【沅按今韩城县】 衙 【沅按今白水县太平寰宇记故城在白水县东北六十一里】 粟邑 【沅按元和郡县志故城在白水县西北二十八里】 谷口 【沅按今醴泉县括地志故城在醴泉县东北四十里】 莲勺 【如淳曰音辇酌沅按今属渭南县元和郡县志故城在下邽县东二十二里】 鄜 【沅按今鄜州地】 频阳 【沅按今富平县元和郡县志故城在美原县西南三里】 临晋 【沅按今大荔朝邑两县址章怀太子贤后汉书注故城在今同州朝邑县西南】 重泉 【莽曰调泉沅按今蒲城县括地志故城在蒲城县东南四十五里】 合阳　祋祤 【沅按今耀州及同官县地元和郡县志故城在华原县东南一里太平寰宇记在华原县东北一里】 武城 【沅按今华州地括地志故城在郑县东北十三里】 沈阳 【莽曰制昌沅按今华州地太平寰宇记故城在郑县东北十五里】 襄德 【沅按今朝邑县太平寰宇记故城在朝邑县西南三十里】 征 【今澄城县沅按太平寰宇记故城在澄城县西南二十二里】 云陵 【昭帝置沅按昭帝追尊赵倢伃为皇太后起此陵也今属淳化县明一统志故城在淳化县北三十里】 万年 【沅按三辅黄图太上皇葬咸阳北原起万年陵元和郡县志故城在栎阳县东北二十五里】 长陵 【沅按今属咸阳县元和郡县志城在咸阳县东北三十里太平寰宇记云四十里】 阳陵 【沅按今属咸阳县括地志在咸阳东三十里元和郡县志云四十里】 云阳 【沅按今泾阳县元和郡县志故城在云阳县西北八十里】 
右扶风 【故秦内史高帝元年属雍国二年更为中地郡九年罢复为内史武帝建元六年分为右内史太初元年更名主爵都尉为右扶风师古曰主爵都尉本秦之主爵中尉掌列侯至太初元年更名右扶风而治于内史右地故此志追书建元六年分为右内史又云更名主爵都尉为右扶风】 户二十一万六千三百七十七口八十三万六千七十
县二十一
渭城 【沅按今咸阳县元和郡县志故城在咸阳县东二十二里太平寰宇记云二十里】 槐里 【沅按今兴平县太平寰宇记故城在兴平县东南十里水经注云县南对渭水北背通渠也】 鄠 【沅按元和郡县志故城在县北二里】 盩厔　斄 【沅按今武功县元和郡县志故城一名武功城在武功县西南二十三里斄即邰也古声斄邰相近】 郁夷 【诗周道郁夷有汧水祠莽曰郁平沅按今属陇州尔雅西陵威夷即此太平寰宇记故城在汧源县西五十里大宁关】 美阳 【沅按今扶风县】 郿 【沅按元和郡县志郿县东十五里有故城】 雍 【沅按今岐山县后汉书注故城在今岐州雍县南】 漆 【沅按今邠州后汉书注故城在今邠州新平县地】 枸邑【沅按今邠州三水县元和郡县志故城在三水县东二十五里】 隃麋 【沅按汧阳县后汉书注故城在今陇州汧阳县东南】 陈仓 【沅按今宝鸡县元和郡县志故城在宝鸡县东二十里】 杜阳 【沅按今麟游县郡国县道记杜阳晋省在今凤翔府北九十里普润县界东南已失其所在后汉书注故城在今岐州岐山县西南】 汧 【沅按今陇州太平寰宇记故城在今汧阳县南】 好畤 【沅按今干州元和郡县志今县理东南十三里故城是太平寰宇记作四十里】 虢 【沅按今属宝鸡县】 安陵 【沅按今属咸阳县元和郡县志故城在咸阳县东二十里】 茂陵 【沅按今属兴平县元和郡县志在兴平县东北十七里】 平陵 【沅按今属咸阳县元和郡县志故城在咸阳县西北二十里太平寰宇记作东北十七里】 武功 【沅按今郿县地太平寰宇记故城在郿县东四十里】
　　　后汉
京兆尹 【其四县建武十五年属雒阳西九百五十里】 十城户五万三千二百九十九口二十八万五千五百七十四
长安　霸陵　杜陵　郑　新丰　蓝田　长陵　商　上雒　阳陵
左冯翊 【雒阳西六百八十八里决录注曰冯依也翊明也】 十三城户三万七千九十口十四万五千一百九十五 【关中记曰三辅旧治长安城中长吏各在其县治民光武东都之后扶风出治槐里冯翊出治高陵三辅黄图曰扶风治所在夕阴街北】 
高陵　池阳　云阳　祋祤　频阳　万年　莲芍　重泉　临晋　合阳　夏阳　衙　粟邑
右扶风 【决录曰扶风化也】 十五城户万七千三百五十二口九万三千九十一
槐里　安陵　平陵　茂陵　鄠　郿　武功　陈仓　汧　渝麋 【沅按地理志作隃郡国志作渝旧本此字亦作隃今用郡国志校正】 雍　栒邑　美阳　漆　杜阳
　　　晋
雍州统郡国七县三十九户九万九千五百
京兆郡 【统县七户四万】 长安　杜陵　霸城　蓝田　高陵　万年　新丰　阴盘　郑
冯翊郡 【统县八户七千七百】 临晋　下邽　重泉　频阳　粟邑　莲芍　合阳　夏阳
扶风郡 【统县六户二万二千】 池阳　郿　雍　汧　陈仓　美阳　安定郡 【统县七户五千五百】 临泾　朝那　乌氏　都卢　鹑觚　阴密　西川
北地郡 【统县二户二千六百】 泥阳　富平
始平郡 【秦始二年置统县五户一万八千】 槐里　始平　武功　鄠　蒲城
新平郡 【汉置统县二户二千七百】 漆　汾邑 【沅按汉三辅晋分为六郡太平寰宇记以漆县为宋安定鹑觚二县之地是亦有安定郡也至北地郡之泥阳乃唐宁州之安定县富平则灵州回乐灵武保静怀远鸣沙等县地也寰宇记以汉富平故城为在回乐县西南今实在河套之内与今之富平全不相涉本书并载此郡者非】
　　　隋
京兆郡统县二十二户三十万八千四百九十九
大兴　长安 【带郡有仙都福阳太平等宫】 始平 【故置扶风郡开皇三年郡废】 武功　盩厔　醴泉　上宜 【开皇十七年置有旧莫西县十八年改名好畤大业三年废入焉】 鄠　蓝田　新丰　华原　宜君　同官　郑　渭南　万年　高陵　三原　泾阳　云阳　富平　华阴
　　　唐
京兆府京兆郡本雍州开元元年为府天宝元年领户三十六万二千九百二十一口百九十六万一百八十八
县二十三 【有府百三十一曰真化匡道水衡仲山新城窦泉善信凤神安业平香太清余皆逸沅按本书宣政坊有义阳府段成式撰寂照和上碑有灌锺府皆可以补史之缺】 
万年　长安　咸阳　兴平　云阳　泾阳　三原　渭南　昭应　高陵　同官　富平　蓝田 　鄠　奉天　栎阳　好畤　武功　醴泉　奉先　华原　盩厔　美原 【沅按此载县二十三与唐书志同新唐书志无栎阳奉先盩厔三县以栎阳入华州奉先入同州盩厔入凤翔府栎阳属华奉先属同并在天佑三年盩厔属凤翔在天复元年不得以新书为是】
　　　本朝
京兆府 【梁以同官奉先二县属同州以富平三原云阳三县属耀州以奉先还隶汉以商州干佑来属周以渭南属华州建隆中复以奉先隶同州干德二年以好畤属干州领县十三治万年长安】 户五万二千七百二十
万年　长安　鄠　蓝田　咸阳　醴泉　泾阳　栎阳　高陵　兴平　临潼 【唐昭应县大中祥符八年改】 武功　干佑
耀州 【下紧州镇县七治华原】 户一万七千八百二十
华原　富平　三原　云阳　同官　美原　淳化 【淳化四年升云阳棃园镇为县】 
干州 【中州镇县三治奉天】 户九千三百七十一
奉天　好畤　永寿 【古豳国之地唐为县】 
华州
渭南 【户五千六十三口一万一千二百四十七】 蒲城 【户二万九百八口三万二千五十五】 
凤翔府
盩厔 【户五千四百五十三口二万一千四百一十二沅按太平寰宇记渭南属华州盩厔属凤翔府并云京兆府割到蒲城属同州云雍州割到此敏求附载此三县之义也】
　　杂制
开宝元年诏建汉文帝庙去霸桥镇二十里景帝庙去中桥镇十五里宣帝庙去巡镇二十里今本府各移镇就庙安置镇将句当洒扫又周武王庙在咸阳县郭下汉高祖庙去长安县四里武帝庙去咸阳县五里唐太宗庙去醴泉县三百二十步肃宗庙去甘北巡镇三里余县令主簿句当洒扫又周文王庙成王庙各去咸阳县一十五里康王庙去咸阳县六里秦始皇庙去昭应县一十里后周太祖庙去富平镇一十三里耀州唐高祖庙去三原县镇一十八里宣宗庙去云阳县镇四十里今移县就庙县令主簿句当洒扫若舍屋摧毁当议勘断令吏部铨曹应上任罢任交割批书历子如批到舍屋摧毁未得与官不批者仰铨曹牒问本州岛如庙宇不曾摧毁即依长安定格漏批例殿降其镇将若致舍屋摧毁当议决断勒停 【沅按李焘通鉴长编载开宝九年七月丁亥诏新修历代帝王庙与县镇相近者移治所就之即其时事也宋初屡修陵庙并建碑文太平寰宇记有唐太宗庙为建隆四年敕立而开宝六年乃命李昉卢多逊王佑扈蒙等分撰庙碑并遣孙崇望等诣诸庙书石并见尊崇易代之意礼志及长编不具此诏是此书收残补剜之功为不少矣】
初屡修陵庙并建碑文太平寰宇记有唐太宗庙为建隆四年敕立而开宝六年乃命李昉卢多避王佑扈蒙分撰庙碑并遣孙崇望等诣诸庙书石并见尊崇易代之意礼志及长编不具此诏是此书收残补剜之功为不小矣
长安志卷苐一终
　长安志卷苐二
雍州　　　京都
京兆尹　　府县官
　　雍州
尚书禹贡曰黑水西河惟雍州厥贡惟球琳琅玕浮于积石至于龙门西河
尔雅曰河西曰雝州注自西河至黑水疏李巡曰河西其气蔽壅厥性急凶故曰雍雍壅也兼得梁州之地西北之位阳所不及阴壅也 【晋太康地记曰以其四山之地故以雍名焉亦谓西北之位阳所不及阴气壅阏也】 
春秋元命苞曰东井鬼星散为雍州分为秦国东距殽阪西有汉中南含高山北阻居庸雍壅也得东井动深之萌其气险也
春秋文耀钩曰华岐以北龙门积石南至三危之野雍州也属魁星 【沅按魁字当为鬼】 
释名曰雝州在四山之内雝翳也
应劭注汉书曰四面积高曰雍 【郊祀志自古以雍州积高神明之隩故立畤郊上帝】 吕氏春秋曰西方为壅州 【沅按古无壅字雍州之雍当为邕说文曰邕四方有水自邕城池者从川从邑读若雝隶书书雝为雍继复加上为壅皆非也此引用吕氏春秋之旧然吕书亦多俗字传写本之积习传讹有如此】 
晋挚虞雍州诗曰于皇先王经启九有有州惟雍居京之右土载奥区山苞神薮嘉生惟繁庶类伊阜悠悠州域有华有戎外接皮服内含岐丰周余既没夷德未终莫不慕义易俗移风
汉扬雄雍州箴曰黑水西河横截昆仑 【沅按初学记截作属】 邪指阊阖画为雍垠上侵积石下碍龙门盖安不忘危盛不讳衰 【沅按初学记无葢字】 牧臣司雍敢告缀衣
　　京都
释名云都者 【沅按释名本作国城曰都者此省三字】 国君所居人所都会也邑犹俋聚会之称也 【沅按释名本作邑犹悒也邑人聚会之称也此省三字】 
尚书大传曰十邑为都
周礼曰四县为都又曰距国五百里为都
春秋左氏传曰邑有先君宗庙之主曰都 【沅按左传本作凡邑有宗庙先君之主曰都】 
春秋公羊传曰京师天子之居也京者大也师者众也天子之居必以众大之辞言之
白虎通曰京都者何谓也千里之邑号也明什倍诸侯法日月之径千里或曰夏邑殷为商邑周为京师
帝王世纪曰天子畿方千里曰甸服甸服之内曰京师又曰天子所宫曰都
风俗通曰京谓非人力所能成天地性自然也京师义亦取此 【沅案尔雅绝高为之京非人为之邱李巡以为邱之高大者为京说文云京人所为绝高邱也此以京为非人力所能成是连合雅义用之】 
三辅决录注曰京大也天子曰兆民
五经要义曰王者受命创始建国立都必居中土所以总天地之和据阴阳之正均统四方以制万国者也
王婴古今通论曰昆仑东南方五千里谓之神州州中有和美乡方三千里五岳之城帝王之宅圣人所生也
谯周法训曰王者居中国何也顺天之和而同四方之统也
帝王世纪曰古公亶父是为太王以修德为百姓所附狄人攻之以皮币事之不得免焉又事之以玉帛不得免焉又事之以犬马不得免焉遂策杖而去止于岐山之阳邑于周地故始改国曰周豳人闻之曰仁人不可失也东循而奔从之者如归巿焉一年而成三千户之邑二年而成都三年五倍其初王于是改戎俗筑城郭立宗庙设官司即诗所谓乃召司空乃召司徒俾立室家其绳则直作庙翼翼筑之登登削屡冯冯者也周道之端盖自此始
史记曰娄敬齐人汉五年戌陇西过洛阳高帝在焉敬脱挽辂 【苏林曰一木横车前一人推之辂音胡格反】 衣其羊裘因齐人虞将军见上说曰陛下都洛阳岂欲与周室比隆哉上曰然敬曰陛下取天下与周室异周自后稷尧封之邰积德累善十有余世成王即位乃营成周洛邑以此为天下之中也诸侯四方纳贡职道里均矣有德则易以王无德则易以亡凡居此者欲令务以德致人不欲依阻险令后世骄奢以虐民也及周之盛时天下和洽四夷乡风慕义怀德附离而并事天子 【庄子曰附离不以胶漆也】 不屯一卒不战一士八夷大国之民莫不宾服效其贡职及周之衰也分而为两天下莫朝周不能制也非其德薄也而形势弱也今陛下与项羽战荥阳争成皐之口大战七十小战四十使天下之民肝脑涂地父子暴骨中野不可胜数哭泣之声未绝伤痍者未起而欲比隆于成康之时臣窃以为不侔也且夫秦地被山带河四塞以为固卒然有急百万之众可具也因秦之故资甚美膏腴之地此所谓天府者也陛下入关而都之山东虽乱秦之故地可全而有也夫与人鬬不搤其肮 【张晏曰肮喉陇也】 拊其背未能全其胜也今陛下入关而都按秦之故地此亦搤天下之肮而拊其背也高帝问羣臣羣臣皆山东人争言周王数百年秦二世即亡不如都周上疑未能决及留侯言之上即日车驾西都关中赐敬姓刘氏拜郎中号奉春君 【沅按此文亦节字】  
又曰田肎说高祖曰陛下治秦中 【如淳曰时山东人谓关中为秦中】 秦形胜之国 【张晏曰秦地带山河得形势之胜便者】 带河山之险县隔千里持戟百万秦得百二焉 【应劭曰山河之险与诸侯相县隔地绝千里所以能擒诸侯者得天下之利百二也李斐曰河山之险内地势高顺流而下易故天下于秦悬隔千里持戟百万秦得百二焉苏林曰得百中之二焉秦地险固二万人足当诸侯百万人也】 地势便利其以下兵于诸侯譬如居高屋之上建瓴水也 【如淳曰瓴盛水瓶也居高屋之上而播瓴水言其向下之势易也建音蹇晋灼曰许慎曰瓴壅似瓶者】 
汉书曰刘敬说上都关中上疑之左右大臣皆山东人多劝上都雒阳东有成皐西有殽渑背河乡雒其固亦足恃张良曰雒阳虽有此固其中小不过数百里地薄四面受敌此非用武之国夫关中左殽函右陇蜀沃野千里南有巴蜀之饶北有胡苑之利 【师古曰谓安定北地上郡之北与胡相接之地可以畜牧者也养禽兽谓之苑】 阻三面而固守独以一面东制诸侯安定河渭漕挽天下西给京师诸侯有变顺流而下足以委输此所谓金城千里天府之国 【师古曰财物所聚谓之府言关中之地物产饶多可备赡给故称天府也】 刘敬说是也于是上即日驾西都关中
后汉杜笃论都赋夫大汉之盛代藉雍土之饶得御外理内之术孰能致功若斯创业于高祖嗣传于孝惠德隆于太宗财衍于孝景威盛于圣武政行于宣元侈极于成哀祚缺于孝平传代十一历载三百 【高祖至平帝十四代历涉也合二百一十四年此言三百者谓出二百年涉三百年】 德衰而复盈道微而复彰 【谓吕氏乱而文帝兴昌邑废而宣帝中兴】 皆莫能迁于雍州而背于咸阳宫室寝庙山陵相望高显宏丽可思可荣羲农已来无兹着明夫雍州本帝皇所以育业 【周始祖后稷封邰公刘居豳大王居岐文王居酆武王居镐并在关中故曰育业也】 霸王所以衍功战士角难之场也 【衍广也谓泰□开内也】
　　京兆尹
春秋传曰周公相王室以尹天下 【尹正也】 
通典曰周官有内史秦因之掌治京师汉景帝二年分置左右内史武帝太初元年更名京兆尹 【张晏曰地绝高曰京左传曰莫之与京十亿曰兆尹者正也大众所聚故曰京兆】 秩一千石银印青绶进贤两梁冠绛朝服佩水苍玉与左冯翊右扶风是为三辅理长安城中后汉都雒阳置河南尹以三辅陵庙所在不改其号但减其秩与太守同
汉书曰赵广汉字子都涿郡人为京兆尹以和颜接士其尉荐待遇吏殷勤甚备事推功善归之于下曰某掾卿所为非二千石所及行之发于至诚吏见者皆输写心腹无所隐匿咸愿为用僵仆无所避
又曰广汉为人强力天性精于吏职见吏民或夜不寝至旦尤善为钩距以得事情 【苏林曰钩得其情使不得去晋灼曰钩致也距闲也使对者无疑若不问而自知众莫觉所由以闲其术为距也师古曰晋说是也】 钩距者设如欲知马价则先问狗次问羊又问牛然后及马参伍其价以类相准则知马之贵贱不失实矣郡中盗贼闾里轻侠其根株窟宂所在及吏受赇请求铢两之奸皆知之长安少年数人会穷里空舍谋共劫人坐语未讫广汉使吏捕治具服广汉为京兆尹廉明威制豪强小民得职百姓追思歌之至今 【沅案汉书本传载广汉及下敞治京兆尹时事甚详此皆节删】 
又曰张敞字子高守京兆尹自赵广汉诛后比更守尹皆不称职京师寖废长安巿偷盗尤多百贾苦之敞既视事求问长安父老偷盗酋长数人居皆温厚出从童骑闾里以为长者敞皆召见责问因贳其罪把其宿负 【师古曰贳缓也把执持也音巿马反】 令致诸偷以自赎偷长曰今一旦召诣府恐诸偷惊骇愿壹切受署 【师古曰自言愿权补吏职也】 敞皆以为吏遣归休置酒小偷皆来贺饮醉偷长阴以赭污其衣裾 【师古曰赭赤土也】 吏坐门阅赭污者辄收缚之一口捕得数百人由是枹壴希鸣市无偷盗
又曰敞为京兆朝廷每有大议引古今处便宜公卿皆服敞无威仪时罢朝会过走马章台街 【孟康曰在长安中臣瓒曰在章台下街也】 使御史驱自以便面 【师古曰便面所以障而葢扇之类也】 拊马又为妇画眉长安中传张京兆眉怃 【应劭曰怃大也孟康曰怃音诩北方人谓媚好为诩畜】 有司以奏上问之对曰臣闻闺房之内夫妇之私有过于画眉者上爱其能弗备责也然终不得大位为京兆尹九年与杨恽厚坐恽大逆诛
又曰王骏为京兆尹成帝欲大用之故试以政事先是京兆有赵广汉张敞王尊王章至骏皆有能名京师称曰前有赵张后有三王
后汉书曰延笃字叔固及边凤皆为京兆尹并有能名语曰前有张赵后有边延张赵即赵广汉及张敞也 【袁山松后汉书曰延笃字叔坚南阳人也为京兆尹正身率下民不敢欺沅案今后汉书本传笃亦字叔坚不作叔固又作前有张赵三王后有边延二君此亦节引】 
魏志曰郑浑字文公为京兆尹浑以百姓新集为制移居之法使兼复者与单轻者相伍温信与孤老为比勤稼穑明禁令以发奸者由是民安于农而盗贼息
李燮别传曰燮字德公京兆人拜京兆尹吏民爱敬乃作歌曰我府君道教举恩如春威如虎爱如母训如父
后周陆逞为京兆尹都界有豕生数子经旬而死其家又有豮遂乳养之诸豚赖之以活时论以逞仁政所致
唐源干曜为京兆尹政存宽简
黎干为京兆尹严肃为治人颇便之
李勉大历二年拜京兆尹政尚简肃时宦官鱼朝恩为观军容使仍知国子监事前尹黎干求媚于朝恩每候其将至监则盛设酒馔为数百人之饩倾府之吏以办之及勉莅职旬月朝恩入监府吏莫至先置者请于勉勉曰军容使判国子监勉侯于太学军容固宜具主礼勉官忝京尹军容傥惠顾至府岂敢不饰蔬馔乎朝恩深衔之自是不复至太学矣
吴凑贞元十四年为京兆尹是夏旱谷贵人多流亡京兆尹韩皐以政事不理黜之上召凑自左金吾卫大将军面拜尹 【沅按唐书作右金吾卫大将军】 即日令视事经宿方下制逾月凑论奏掌闲厩彍骑飞龙内园芙蓉园及禁军诸司等使杂供手力资课太多量宜减省从之凑孜孜为治以勤俭为务人乐其政庶务咸举奏罢宫市等又颇便之尝于官街树槐及凑卒民指树而怀之
许孟容元和四年为京兆尹有左神策军吏李昱假长安富人钱八千贯三岁不偿孟容遣吏收捕械系克日命还之且曰不及期当死自兴元以后禁军中有功军士益横府县不能制孟容刚正不惧以法治之一军尽惊冤诉于上立命中使宣旨令送本军孟容系之不遣中使再至乃执奏云臣诚知不奉诏当诛然臣职司辇毂合为陛下弹抑豪强钱未尽输昱不可得上嘉其意乃许之自此权右敛迹
孔戢为京兆尹时旱祷于曲江是夕大雨 【沅案戢巢父从子文宗时为此官唐书作祷雨于曲池】 
韩愈长庆三年四月为京兆尹兼御史大夫勑特放台参以后不得为例 【续会要曰时议以为宪司之临府县着自甲令苟害于理自当革去暂使之人不为例深非立制垂久之道也】 
崔珙开成二年为京兆尹时京畿旱奏浐水入内者十分请减九分以赐贫民溉田从之
薛元赏会昌中为京兆尹武宗谓宰相曰元赏威风甚严唯属军者即令守取勑文李德裕奏京尹若非陛下假借与之作主则无由为得帝曰灼然
柳仲郢历京兆河南尹以宽理周郊人或谓与西府之政有异为疑仲郢曰辇毂之下弹压为先他郡皆宜以惠养为本
韦澳大中十年为京兆尹故事京兆尹在私第但奇日入府偶日入递院至是赐度支钱二万贯令造宅始命尹不得离府澳公正方严吏不敢欺委长安尉李信主其事营创府舍极一时壮丽复进羡缗澳连书信两上下者
　　府县官
唐肃宗元年建寅月勑京兆府县官多被诸使奉请避难就易殊非奉公自今后诸使诸司诸州改官充判官支使随身驱使等准旧勑不得放去
广德二年三月勑中书门下及两省五品已上尚书省四品已上诸司正员三品已上诸王驸马中周已上亲及女壻不得任京兆府判司畿令赤县丞簿尉
长庆二年闰十月中书门下奏伏以所立堤防止缘权要今一槩防闲事诚太过今后请应宰臣左右仆射御史大夫中丞给事舍人左右丞诸司尚书侍郎度支盐铁使在城者并诸王驸马中周已上亲并女壻外甥请准前后勑不得任京兆府判司次赤畿令簿尉其余官不在此限从之
大中元年九月中书门下奏京兆府判司及两县簿尉带诸司职事伏以列官分职各有司存苟或侵踰则乖彝宪近府判司及两县簿尉多系诸司职掌遂便额外假摄一人兼判数曹易为因循难以责办臣等商量自今以后诸司职掌改除集贤史馆宏文馆外并不得带府州司及两县簿尉仍每馆不得过一员其见在诸司充职者请勒归司从之
　长安志卷苐三
　　宫室一
　　　周
镐京 【毛诗曰考卜维王宅是镐京维龟正之武王成之武王烝哉笺云考犹稽也宅居也稽疑之法必契龟而卜之武王卜居是镐京之地龟则正之谓得吉兆武王遂居之修二后之德以伐纣定天下成龟兆之古功莫大于此又黍离闵宗周也宗周镐京也谓之西周又礼祭统曰即宫于宗周谓洛邑也以洛邑为东都故谓镐京为西都也魏王泰括地志曰周武王宫即镐京也皇甫谧帝王世纪曰武王自酆居镐诸侯宗之是为宗周今沣水之东长安之南三十里去酆二十五里镐池即其故都也按此即幽王为犬戎所杀平王东迁镐京沦陷宫室荒芜矣郦元水经注曰自汉武穿昆明池于此镐京基构沦陷今无可究按郦元汉镐京葢在镐池之西南昆明池是也沅按张揖曰镐在昆明池北三辅决录注曰镐在丰水东敏求之说本此基构沦陷水经注作沦褫应是异本】 城门 【周礼地官司徒之属司门注若今城门校尉主王城十二门崔灵恩曰十二门者通十二子之义也】 庙 【诗绵乃召司空乃召司徒俾立室家其绳则直缩版以载作庙翼翼毛言不失绳直也】 社 【诗绵乃立冡土戎丑收行毛冡土大社也美太王之社遂为大社笺大社者出大众将所告而行也正义冡土非诸侯之社遂者从本向未之称言大王所作遂为文王之法也文王因其制度增而长之以为天子之制周礼匠人营国左祖右社】 灵台 【灵台民始附也文王受命而民乐有灵德以及鸟兽昆虫焉郑元曰天子有灵台者所以观祲象察气之妖祥也文王受命而作邑于丰立灵台正义灵台所处在国之西郊刘向新序曰周文王作灵台及为池沼掘地得死人之骨吏以闻于文王文王曰更葬之吏曰此无主矣文王曰有天下者天下之主也有一国者一国之主也寡人固其主也又安求主遂令吏以衣棺更葬之天下闻之皆曰文王贤矣泽及朽骨而又况于人乎水经注曰丰水北经灵台西文王又引水为辟雍灵沼括地志曰今悉无复处所唯灵台孤立今按台高二丈周回百二十步】 辟廱 【诗灵台于论鼓钟于乐辟廱毛水旋邱如璧曰辟廱以节观者文王有声诗镐京辟廱自西自东自南自北无思不服毛武王作邑于镐京郑武王于镐京行辟廱之礼】 明堂 【周礼匠人周人明堂度九筵南北七筵堂崇一筵五室凡室二筵注此三者或举宗庙或举王寝或举明堂互言之以明其同制斯干宣王考室也筑室百堵西南其户笺此筑室者谓筑燕寝也西其户南其户者宗庙及路寝制如明堂每室四户是室一南户耳礼明堂位昔者周公朝诸侯于明堂之位我将祀文王于明堂也吕氏春秋曰周之明堂茅茨蒿柱土阶三等以见俭节也沅案郑注考工记言或举宗庙或举王寝或举明堂互言之以明其同制者葢合夏后世室殷人重屋论之敏求引此无谓】 学 【礼文王世子礼在瞽宗书在上庠注周立三代之学学书于有虞氏之学典谟之教所兴也学舞于夏后之学文武中也学礼乐于商之学功成治定与已同也】 灵囿 【诗灵台王在灵囿麀鹿攸伏毛囿所以育养禽兽言灵道行于囿也天子百里周礼囿游注囿御苑也孟子曰文王之囿方七十里刍荛者往焉雉兔者往焉与民同之】 灵沼 【诗灵台王在灵沼于牣鱼跃毛沼池也灵沼言灵道行于沼也】 宫门 【诗绵乃立皐门皋门有伉乃立应门应门将将毛王之郭门曰皋门伉高貌王之正门曰应门将将严正也美太王作郭门以致皋门作正门以致应门笺云诸侯之宫外门曰皋门朝门曰应门内有路门天子之宫加以库雉正义言太王本作郭门正门耳在后文王之兴以为皋门应门虽迁都于丰用岐周旧制故云致致者自小至大之辞文王因其制度增而长之以为天子之制故云耳郭门者宫之外郭之门正门谓之应门皆宫门也崔灵恩曰天子五门皋库雉应路周礼王宫每门四人囿游亦如之注囿御苑游离宫也太宰正月之吉始和布治于邦国都鄙乃县治象之法于象魏使万民观治象注象魏阙也】 镐池 【见下】 酆宫 【文王宫也诗曰既伐于崇作邑于丰笺丰邑在丰水之西镐京在丰水之东春秋左氏传康王有酆宫之朝其宫今在鄠县沅案左传酆作丰同说文作酆】
　　　秦
　　　　阿房宫
阿房宫 【史记曰始皇三十五年以为咸阳人多先王之宫廷小吾闻周文王都丰武王都镐丰镐之间帝王之旧都也乃营作朝宫于渭南上林苑中先作前殿阿房东西五百步南北五十丈上可以坐万人下可以建五丈旗周驰为合道自殿下直抵南山表南山之颠以为阙为复道自阿房渡渭属之咸阳以象天极合道绝汉抵营室也阿房宫未成成欲更择令名名之作宫阿其房故天下谓之阿房宫隐宫徒刑者七十余万人乃分作阿房宫或作丽山发北山石椁乃写蜀荆地材皆至关中计宫三百关外四百余于是立石东海上胊界中以为秦东门因徙三万家丽邑五万家云阳皆不事十岁又曰始皇造阿房宫征发天下工匠又曰项羽屠咸阳焚其宫室三月火不灭三辅旧事曰阿房宫东西三里南北五百步庭中可受十万人车行酒骑行炙千人唱万人和置铜人十二于宫前沅案合道史记本纪作阁道天官书同】 磁石门 【东西有合道即阿房宫之北阙门也累磁石为之着铁甲入者磁石吸之不得过羌胡以为神三辅黄图曰阿房宫以磁石为门怀刃者止之括地志曰一名却胡台水经注曰磁石门西门在阿房前悉以磁石为之故专其目令四夷朝者有隐甲怀刃入门而胁之以示神故亦曰却胡门鲍照芜城赋曰制磁石以御冲】 木兰为梁 【三辅黄图曰阿房前殿以木兰为梁】 阿城 【汉书曰阿城秦阿房宫也以其墙壁崇广故俗呼为阿城】 铸金人十二 【史记曰始皇大收天下兵器聚之咸阳销以为钟鐻铸金人十二重各千斤置宫中徐广曰鐻音巨李善曰金狄金人也汉书注师古曰所谓翁仲者也三辅黄图曰坐高三丈其铭曰皇帝二十六年初兼天下改诸侯为郡县一法律同度量金人来见临洮其长五丈足迹六丈】 端门四达 【三辅黄图曰秦始皇兼天下都咸阳因北陵营宫殿端门四达以则紫宫象帝居渭水贯都以象天汉横桥南渡以法牵牛】 贾山传秦起咸阳而西至雍离宫三百 【师古曰凡言离宫者皆谓于别处置之非常所居也】 钟鼓帷帐不移而具又为阿房之殿殿高数十仞 【师古曰阿房者言殿之四阿皆为房也一说大陵曰阿言其殿高若于阿上为房也房字或作旁说云始皇作此殿未有名以其去咸阳近且号阿旁阿近也八尺曰仞】 东西五里南北千步从车罗骑四马骛驰旌旗不挠 【师古曰挠屈也言庭之广大殿之高敞众骑驰骛无所廹触建立旌旗不屈挠挠音女孝反】 为宫室之丽至于此使其后世曾不得聚庐而托处焉
　　　　总叙宫殿苑囿
冀阙 【史记曰秦孝公十二年作咸阳筑冀阙徙都之】 甘泉林光宫 【史记秦始皇二十七年作甘泉宫及前殿筑甬道自咸阳属之战国策范雎说秦王曰大王之国北有甘泉谷口汉宫殿疏曰甘泉林光宫秦三代造沅案括地志云秦之林光汉之甘泉在雍州云阳西北八十里关辅记云宫以山为名】 大夏殿 【三辅故事曰大夏殿始皇造铜人十枚在殿前】 上林苑 【史记始皇营朝宫阿房于渭南上林苑又曰始皇欲大苑囿东至函谷西至陈仓优旃曰善哉若寇从东来令麋鹿触之始皇乃止】 牛首池 【史记曰秦上林苑有牛首池在苑西头】 凌云阁 【汉宫殿疏曰凌云阁秦二世造三辅旧事曰阁与南山齐】 萯阳宫 【秦文王起萯音倍在鄠县沅案萯李斐音为倍也说文作崩】 祈年宫 【史记曰始皇初居之宫有祈年宫长信宫梁山宫汉书曰祈年宫惠公起又曰秦穆公葬于雍橐泉宫祈年馆下沅案史记吕不韦传作蕲年】 长信宫 【见上史记曰始皇二十七年作长信宫于渭南通骊山作甘泉前殿筑甬道自咸阳属之沅案始皇二十七年作者乃信宫非长信宫也敏求误且与卜作信宫渭南条重复】 梁山宫 【见上在好畤始皇起又始皇梁山望见丞相车骑众不善之三秦记曰梁山宫城皆文石名织锦城】 宫观二百七十 【史记曰卢生说始皇人主为微行所居而人知之则害于神愿上居毋令人知则不死之药殆可得也乃令咸阳之旁二百里内宫观二百七十复道甬道相连帷帐钟鼓美人充之所幸有言其处者罪死】 曲梁宫 【在三原县】 曲台宫 【邹阳传秦倚曲台之宫悬衡天下画地而不犯兵加胡越应劭曰始皇帝所治处也若汉家未央宫】 城阳宫 【始皇母迁于城阳宫沅案说苑作萯阳宫史记正义引作咸阳宫当时宫无名城阳宫者此条应误】 望夷宫 【史记曰胡亥三年梦白虎啮其左骖马杀之心不乐卜泾水为祟胡亥乃斋于望夷宫欲祀泾沈四白马赵高乃使其壻咸阳令阎乐杀胡亥于望夷宫张晏引博物志曰望夷宫在长陵西北长平观道东故亭处是临泾水作之以望北夷汉书注师古曰胡亥葬于宜春苑苑不在渭北也】 橐泉宫 【孝公起】 棫阳宫 【昭王起棫音域沅案二宫并在雍县】 羽阳宫 【秦武王起在陈仓】 高泉宫 【秦宣太后起在美阳】 长阳宫射罴馆 【昭王起在盩厔】 兰池宫 【秦始皇为微行咸阳与武士四人俱夜出逢盗兰池宫中宫使武士击杀盗关中大索二十日地理志渭城县有兰池宫三秦记曰始皇引渭水为长池东西二百里南北一十里筑为蓬莱山刻石为鲸鱼长一百丈亦曰兰池陂秦又有兰池沅案长一百丈秦记作二百丈兰池括地志作蔺池】 长乐宫 【关中记曰长乐宫有鱼池台酒池台秦始皇造】 酒池 【庙记长乐宫有鱼池酒池池上有肉炙树秦始皇造】 殿观百四十五 【三辅旧事曰始皇表河以为秦东门表汧以为秦西门中外殿观百四十五后宫列女万余人妇人之气上冲于天】 章台上林 【诸庙及章台上林皆在渭南】 作信宫渭南 【史记曰秦每破诸侯写放其宫室移之咸阳北坂上南临渭南自雍门以东至泾渭殿屋复道周围相属所得诸侯美人钟鼓以充之二十七年作信宫渭南已更命信宫为极庙像天极自极庙道通郦山作甘泉前殿筑甬道自咸阳属之】 离宫别观相望联属 【庙记曰咸阳北至九嵕甘泉南至长杨五柞东至河西至汧离宫别观相望联属木衣绨绣土被朱紫宫人不移乐不改悬穷年忘归犹不能遍】 兽圈 【烈士传曰秦王召魏公子无忌不行于是朱亥奉璧一双诣秦王王怒使置亥兽圈中亥瞋视兽背血溅于兽面兽不敢动】 虎圈 【汉宫殿疏秦故虎圈周匝三十五步西去长安十五里】 狼圈 【又曰秦故狼圈广八十步长二十步西去长安十五里】
　　　　郊祠
四时太昊黄帝以下祠三百三所 【沅案汉书地里志作五畤太昊皇帝以下祠三百三所郊祀志作二百三所据之是四时乃五畤二字之误】
　　　汉上
　　　　未央宫 【又有萧何曹参韩信等殿】 
未央宫 【汉书曰高祖七年萧何治未央宫立东阙北阙前殿武库大仓上见其壮丽甚怒谓何曰天下匈匈苦战数载成败未可知是何治宫室过度也何曰天下方未定故可因以就宫室且夫天子以四海为家非令壮丽亡以重威且亡令后世有以加也上说西京杂记曰未央宫周匝二十二里九十五步街道周四十七里台殿四十三所其三十二所在外十一所在后宫池十三山六池一山二亦在后宫门阕凡九十五潘岳关中记曰未央宫周旋三十一里街道十七里有台三十二池卜二土山四宫殿门八十一掖门十四又曰未央宫殿及台皆疏龙首山土以作之殿基出长安城上非筑也又取山土以为城山之余尾今在城西南数里乃尽也辛氏三秦记曰今长安城即疏龙首山为台殿台址不假版筑张衡西京赋云疏龙首以抗殿是也王莽改未央宫曰寿成室括地志曰未央宫在长安故城中近西南隅沅案此引西京杂记街道周四十七里玉海作周回七十里又三辅黄图曰未央宫周回二十八里与杂记及关中记道里亦不符】 东阙 【汉书曰高祖七年萧何立东阙前殿武库又曰文帝七年六月未央宫东阙罘罳灾如淳曰东阙与其两旁罘罳皆灾也颜师古曰罘罳为连阙曲阁也以覆重刻垣墉之处其形罘罳然一曰屏也罘音浮】 北阙 【汉书注师古曰未央宫虽南向而上书奏事谒儿之徒皆诣北阙公交车司马亦在北焉是则以北阙为正门而又有东门东阙至于西南两面无门阙矣葢萧何初立宫以厌胜之术理宜然乎关中记曰未央宫东有苍龙阙北有元武阙所谓北阙也关中有闾阖门止车门庙记曰未央宫有白虎阙属车阙】 司马门 【汉书章邯使长史诣事至咸阳留司马门三日师古曰几言司马门者宫垣之内兵卫所在四面皆有司马司马主武事故总谓宫之外门为司马门又初元五年令从官给事官司马中者得为大父母父母兄弟通籍应劭曰司马中者宫内门也司马主武兵禁之意也师古曰司马门者宫之外门也卫尉有八屯卫侯司马主卫士徼巡宿卫每面各二司马故谓宫之外门为司马门又张释之为公交车令太子与梁王共车入朝不下司马门释之迫止劾奏之如淳曰宫卫令诸出入殿门公交车司马门者皆下不如令罚金四两成帝永始四年未央宫东司马门灾】 掖门 【汉书曰朱虚侯章从太尉勃请卒千人人未央宫掖门师古曰非正门而在两旁若人之臂掖也御览曰汉制内至禁者为殿门外出大道为掖门】 端门 【汉书曰文帝入未央宫有谒者十人持戟卫端门师古曰端门殿之正门西都赋立金人于端关注宫正门也西京赋高门有闶列坐金狄】 前殿 【三辅黄图曰营未央因龙首以制前殿殿上有非常室幽明录曰汉武帝与近臣晏未央殿方敢黍臛忽闻人语云老臣自诉寻觅不见梁上有一老翁长八九寸柱杖偻步帝问之翁下稽首不言仰视屋俯指帝脚忽然不见东方朔曰其名藻廉水木之精夏巢林冬潜河陛下兴造宫室斩伐其居故来诉耳王莽改前殿曰王路堂地皇元年王路堂为风所毁】 非常室 【见上汉书五行志曰武帝绥和二年郑通里男子王褒带剑入北司马门殿东门上前殿入非常室中如淳曰殿上室名】 武库 【汉书曰武库以藏禁兵又曰樗里子葬于武库文颖曰秦惠王异母弟也师古曰樗里子且死曰葬我必渭南章台东后百年当有天子宫夹我墓及汉兴长乐宫在其东未央宫在其西武库正直其上】 太仓 【高纪萧何立武库太仓】 金马门 【史记曰金马门者宦者署门也门旁有铜马故谓之曰金马门公孙宏传待诏金马门如淳曰武帝时相马者东门京作铜马法献之立马于鲁班门外更名鲁班门为金马门又扬雄传历金门金马门也】 白虎门 【王莽自前殿南下椒除西出白虎门】 长秋门 【汉书戾太子使舍人持节夜入未央宫殿长秋门】 青琐门 【见关中记】 高门殿 【汉书曰汲黯请问见高门晋灼曰三辅黄图未央宫中有高门殿又鲍宣曰岂徒欲使臣美食大官重高门之地哉晋灼曰高门殿名师古曰亦在未央宫中】 猗兰殿 【汉武帝故事曰王美人七月七日旦生武帝于猗兰殿洞冥记汉武帝未生之时景帝梦一赤彘从云中直下崇芳阁帝觉而坐于阁果见赤气如林木蔽户牖望阁上有丹霞蓊郁既而改崇芳阁为猗兰殿】 承明殿 【霍光传太后驾幸未央承明殿成帝鸿嘉二年有雉集承明殿注师古曰在未央宫翼奉传孝文躬行节俭外省繇役其时未有甘泉建章及上林中诸离宫馆也未央宫又无高门武台麒麟凤凰白虎玉堂金华之殿独有前殿曲台渐台宣室温室承明耳】 清凉殿 【三辅黄图曰未央宫有清凉殿宣室殿金华殿玉堂殿白虎殿麒麟殿】 宣室殿 【贾谊传上方受厘宣室苏林曰宣室未央前正室也武帝窦太主置酒宣室东方朔曰宣室者先帝之正处也非法度之政不得入焉宣帝甘露四年未央宫宣室阁灾刑法志曰宣帝常幸宣室斋居而决事如淳曰宣室布政教之室也晋灼曰未央宫中有宣室殿师古曰葢其殿在前殿之侧斋则居之淮南子曰武王杀纣于宣室汉盖取旧名也】 温室殿 【霍光传曰昌邑王入朝太后还乘辇欲归温室】 金华殿 【汉书曰成帝初方向学郑宽中张禹朝夕入说尚书论语于金华殿中师古曰金华殿名在未央宫】 玉堂殿 【汉书杨雄传历金门上玉堂晋灼曰三辅黄图本大玉堂殿又李寻曰久汗玉堂师古曰玉堂殿在未央宫】 白虎殿 【汉书曰河平四年单于来朝引见白虎殿丞相商坐未央庭中单于前拜谒商又杜钦诣白虎殿对策曰成帝时赵思王衍来朝供张白虎殿师古曰在未央宫中】 麒麟殿 【并见上又哀帝置酒麒麟殿董贤父子宴饮师古曰在未央宫】 飞羽殿 【王莽请元后冬飨饮飞羽师古曰飞羽殿在未央宫中羽或作雨】 敬法殿 【王莽传烧作室门斧敬法闼师古曰敬法殿名】 曲台殿 【汉书曰孟喜举孝廉为郎曲台署长师古曰曲台殿名署者主供其事也又孟卿传后仓说礼数万言号后氏曲台说服虔曰在曲台校书署记因以为名师古曰曲台殿在未央宫三辅黄图曰未央宫有曲台殿】 晏昵殿 【班伯召见晏昵殿张晏曰亲戚晏饮会同之殿】 长年殿 【西京赋长年神仙宣室玉堂】 神仙殿 【见上】 飞翔殿合欢殿兰林殿披香殿凤凰殿鸳鸾殿含章殿朱雀殿 【一曰朱鸟殿】 安处殿 【下并见班孟坚西都赋】 常宁殿茞若殿发越殿蕙草殿寿成殿 【下并见三辅黄图】 万岁殿广明殿永延殿寿安殿宣德殿东明殿通光殿僡殿 【沅案僡殿一说即蕙草殿】 高明殿延年殿 【下见庙记】 四车殿朱鸟殿 【西京赋麒麟朱鸟龙兴含章李善注皆殿名】 龙兴殿 【见上】 椒房殿 【外戚传上官安有椒房之重师古曰椒房殿名在未央宫皇后所居】 昭阳舍 【汉书曰赵昭仪居昭阳舍其中庭彤朱而殿上髤漆砌皆铜沓黄金涂白玉阶璧带往往为黄金釭函蓝田璧明珠翠羽餙之张平子西京赋曰后宫则昭阳飞翔增成合欢兰林披香凤凰鸳鸾汉宫阙名有凤凰殿西京杂记昭阳殿织珠为帘风至则鸣如珩佩声又曰昭阳殿窻户扇多是琉璃皆通照毛发不得藏椽桷皆刻龙蛇萦绕其间鳞甲分明见者无不惊栗】 增城舍 【汉书曰班倢伃居增城舍应劭曰后宫有八区增城苐二也】 椒风舍 【汉书曰董贤女弟为昭仪名其舍为椒风以配椒房应劭汉官仪曰皇后殿称椒房以椒涂室主温暖除恶气也】 掖庭 【汉官仪曰婕妤以下皆居掖庭西京杂记曰汉掖庭有丹景台云光殿九华殿鸣鸾殿开襟阁临池观皆繁华窈窕之所栖宿】 月景台云光殿九华殿鸣鸾殿开襟阁 【杂记又曰汉宫女常以七月七日夜穿七孔针于开襟楼俱以习之】 临池观 【皆见上】 柏梁台 【汉书武帝元鼎元年春起柏梁台服虔曰用百头梁作台因名焉师古曰三辅旧事云以香柏为之今书字皆作柏服说非汉武故事曰以香柏为之香闻数十里郊祀志曰武帝铸柏梁铜柱五行志曰太初元年十一月己酉未央宫柏梁台灾先是大风发其屋夏侯始昌先言其灾日庙记曰柏梁台汉武帝造在北阙内道西三秦记曰柏梁台上有铜凤名凤阙汉武帝集武帝作柏梁台诏群臣二千名有能为七言者乃得上坐帝曰日月星辰和四时梁王曰骖驾驷马从梁来大司马曰郡国士马羽林才丞相曰惣领天下诚难治大将军曰和抚四夷不易哉御史大夫曰刀笔之吏臣执之太常曰撞钟击鼓声中诗宗正曰宗室广大日益滋卫尉曰周卫交战禁不时光禄勋曰总领从官柏梁台廷尉曰平理请谳决嫌疑太仆曰修饬舆马待驾来大鸿胪曰郡国吏功差次之少府曰乘舆御物工治之大司农曰陈粟善石扬以箕执金吾曰徼道宫下随讨治左冯翊曰三辅贼盗天下尤右扶风曰盗阻南山为民灾京兆尹曰外家公主不可治詹事曰椒房率更领其材典属国曰蛮夷朝贡常会期大匠曰柱枅薄栌相扶持太官令曰枇杷橘栗桃李梅上林令曰走狗逐兔张置罘郭舍人曰啮妃女唇甘如饴东方朔曰廹窘诘屈几穷哉】 承明庐 【汉书曰严助为会稽太守武帝赐书曰君厌承明之庐张晏曰承明庐在石渠合外直宿所止曰庐】 天禄合 【三辅故事曰天禄合石渠合并在未央宫大殿北以藏秘书汉宫殿疏曰天禄合麒麟合萧何造以藏秘书画贤臣像凡十二人霍光苐一苏武苐十二】 石渠合 【见上甘露中五经诸儒杂论于石渠合】 麒麟合 【见上苏武传甘露三年单于始入朝上思股肱之美乃图画其人于麒麟合张晏曰武帝获麒麟时作此合图画其像于合遂以为名师古曰汉宫合疏云萧何造十思股肱之美谓霍光等十二人三辅黄图曰未央宫有麒麟殿藏秘书即杨雄校书处】 兰台 【汉书百官表御史中丞在殿中兰台迭掌图藉秘书西京赋曰兰台金马递宿迭居】 渐台 【汉书曰文帝梦上天不能有一黄头郎推上觉而之渐台以梦中阴目求推者郎见邓通师古曰未央殿西南有苍池池中有渐台又王莽为元后置酒未央宫渐台大纵众乐关中记曰未央宫中有苍池池中有渐台王莽死于是也括地志曰既云就车而之渐台虽未央建章复道相属但汉兵既廹不应驾车踰城此即非建章之渐台矣然则未央建章似各有渐台非一所也】 苍池 【见上三辅黄图作沧】 紫宫 【三秦记曰未央宫一名紫宫李善曰未央为总称紫宫其中别名】 养德宫 【西京杂记曰赵王如意年幼戚姬使旧赵内傅赵媪傅之号其室为养德宫】 凌室 【汉书惠帝四年七月未央宫凌室灾颜师古曰藏水之室也】 织室 【又织室灾师古曰织作之室百官表少府掌东织西织河平元年省东织更名西织为织室】 武台殿 【汉书李陵召见武台师古曰未央宫有武台殿】 东山台 【三辅故事曰未央宫前有东山台西山台三辅黄图又曰未央宫有果台东山台西山台钓台庙记曰未央宫有钓弋台】 西山台 【见上】 朱鸟堂 【三秦记曰未央宫有朱鸟堂非常室】 画堂钩盾弄田 【汉书曰昭帝始元元年耕于钩盾弄田应劭注云时年九岁未能亲耕帝籍钩盾宫宦者近署故往试耕为戏弄成帝建始三年小女陈持弓年九岁间入尚方掖门至未央殿钩盾禁中西京故事曰弄田在未央宫中】 未央厩 【汉书曰武帝期门郎上官桀迁为未央厩令】 兽圈彘圈 【三辅黄图曰兽圈九彘圈一在未央宫中】
　　　　建章宫
建章宫 【汉书曰武帝大初元年十一月柏梁台灾二月起建章宫文颖曰越巫名勇谓帝曰越国有火灾即复大起宫室以厌胜之故帝作建章宫师古曰在未央宫西今长安故城西俗所呼贞女楼者即建章宫之阙也关中记曰建章宫其制度事兼未央宫周回二十余里三辅旧事曰建章宫周回数十里殿东别起阁高二十五丈凭高以望远张平子西京赋曰柏梁既灾越巫陈方建章是营用厌火祥营宇之制事兼未央沅案汉书云阳县下有越巫死占襄祠郊祀志高帝时长安置祠祀官女巫有梁巫晋巫秦巫荆巫九天巫诸名越巫亦其类也】 度为千门万户前殿度高未央 【师古曰度音大各反东方朔传曰今陛下以城中为小图起建章左凤阙右神明号称千门万户】 其东则凤阙高二十余丈 【师古曰三辅故事其阙阛上有铜凤班固西都赋曰设璧门之凤阙上觚棱而栖金爵金爵则铜凤也关中记曰建章宫图阙临北道凤在上故号曰凤阙庙记曰建章宫北阙高二十丈建章北阙门也又古凤凰阙汉武帝造高十七丈五尺长安记曰俗人谓凤阙为贞女楼古歌词云长安成西双员阙上有一双铜雀宿一鸣五谷生再鸣五谷熟按铜雀即铜凤也繁钦建章凤阙赋序曰秦汉规模廓焉泯毁唯建章凤阙耸然独存虽非象魏之制亦一代之巨观也】 其西则商中数十里虎圈 【如淳曰商中商庭也师古曰商金也于序为秋故谓西方之庭为商庭言广数十里于搜亦西方之兽故于此置其圈也】 其北治大池渐台高二十余丈名曰泰浸 【师古曰渐浸也台在池中为水所渐故曰渐台一音于廉反三辅黄图或为瀸亦渐耳】 池中有蓬莱方丈瀛州壶梁象海中神山龟鱼之属 【师古曰三辅故事池北岸有石鱼长三丈高五尺西岸有石敝黾三枚长六尺】 其南有玉堂璧门大鸟之属 【师古曰立大鸟象也汉书曰建章宫南有玉堂璧门三层台高十余丈玉堂内殿十二门阶陛咸以玉为之铸铜凤高五尺饰黄金栖屋上下有转枢向风若翔椽首薄以玉璧因曰璧门】 立神明台井干楼高五十丈辇道相属焉 【颜师古曰汉宫阁疏神明台高五十丈上有九室常置九天道士百人然则神明井干共高五十丈也井干楼积木而高为楼若井干之形也井干者井上木栏也其或四角或八角东方朔传曰建章左凤阙右神明张衡西京赋曰井干迭而百层谓此楼也干或作翰其义并同三辅黄图曰神明台上有九台今谓之九子台非也沅案干或作翰翰字误也应是或作韩说文韩井垣也又曰八家一井象构韩形是韩正字干借字不应通于翰】 析风阙 【三辅故事曰建章宫东有析风阙关中记曰建章宫阊阖门内东出有析风阙一名别风高一十丈西京赋所云阊阖之内别风嶣峣者也】 嶣峣阙 【庙记曰建章宫有嶣峣阙薛综注次门女阙也在圆阙门内二百步】 馺娑殿 【关中记曰建章宫中有馺娑骀荡枍诣承光四殿李善曰馺素合反娑苏可反骀音殆枍鸟诣反沅案馺娑之娑应用说文駊字三辅黄图曰馺娑马行迅疾一日遍宫中言宫之大也】 骀荡殿枍诣殿承光殿 【并见上】 铜柱承露僊人掌 【汉书曰武帝作苏林曰僊人以手掌擎盘承甘露师古曰三辅故事建章宫承露盘二十丈大七围以铜为之上有僊人掌承露和玉屑饮之葢张衡西京所赋云立修茎之僊掌承云表之清露屑琼蘂以朝餐必性命之可度也长安记曰僊人掌大七围以铜为之】 太液池 【汉书曰昭帝元始元年二月黄鹄下建章宫太液池中如淳曰液言天地和液之气也瓒曰阴阳津液以作池也师古曰三说皆非太液池者言其津润所及广也又曰建章宫北有太液池关中记曰建章宫北有池以象海北刻石为鲸鱼长三丈三辅旧事曰建章宫北作清渊又曰清渊北有鲸鱼刻石为之西京杂记曰太液池边皆是雕葫紫萚绿节蒲丛生蒲之类菰之有米者长安人谓为雕葫葭芦之未解叶者谓为紫萚菰之有首者谓为绿节其间几鶵鴈子布满充积又多紫龟绿敝黾池边多平沙沙上鹈鹕鹧鸪鵁鶄鸿鶂动辄成群又曰太液池中有鸣鹤舟容与舟清旷舟采菱舟越女舟三辅旧事曰日出旸谷浴于咸池至虞泉即暮此则象之也】 清渊 【见上】 孤树池 【西京杂记曰太液池西有一小池名孤树池中有一洲洲上有一枯树一株大十余围望之童童如车葢故取以为名】 奇华殿 【周地图记曰奇华殿在建章宫旁四海夷狄器服珍宝火浣布切玉刀巨象大雀师子宫马充塞其中】 鼓簧宫 【汉宫阙疏曰鼓簧宫周匝百三十六步在建章宫西北】 凉风台 【关中记曰建章宫北作凉风台积木为楼高五十余丈】 中龙华门 【见汉武故事】 曝衣合 【宋卜子阳园苑疏曰太液池西有武帝曝衣合常至七月七日宫女出后衣登楼曝】
　　　　长乐宫
长乐宫 【汉书曰高帝五年都长安九月治长乐宫叔孙通传汉七年长乐宫成关中记曰长乐宫本秦之兴乐宫也周回二十余里有殿十四汉太后常居之长安记曰兴乐宫秦始皇造汉修饰之王莽改长乐宫曰常乐室】 东朝 【史记叔孙通传孝惠帝为东朝长乐宫及间往来数跸烦人乃作复道又汉书灌夫传东朝廷辨之如淳曰东朝太后朝也张晏曰会公卿大夫东朝共理而分别也】 东宫 【汉书袁盎传上朝东宫赵谈骖乘】 东阙 【汉书曰宣帝元康四年神爵五彩以万数集长乐宫又五凤三年鸾凤集长乐宫东阙中树上】 西阙 【刘屈厘传太子殴四巿人至长乐西阙下逢丞相军合战】 前殿 【三辅黄图曰长乐宫前殿东西四十九丈七尺西杼中二十五丈深十二丈杼一作序】 宣德殿高明殿通光殿 【右见三辅宫殿名在长乐宫中】 长秋殿 【关中记曰长乐宫有长秋永寿永宁长定四殿】 永寿殿永宁殿长定殿 【并见上】 临华殿 【汉书曰成帝永始四年长乐临华殿灾】 鸿台 【汉书惠帝四年三月长乐宫鸿台灾三辅黄图曰长乐宫有鸿台有临华殿有温室殿】 温室殿 【见上汉书曰或问孔光温室省木皆何木也光嘿然不应晋灼曰长乐宫中有温室殿】 建始殿广阳殿中室殿月室殿神仙殿　椒房殿 【以上并见三辅黄图】 大夏殿 【三辅旧事曰秦作铜人立在阿房殿前汉徙着长乐宫大夏殿前关中记曰长乐宫殿前铜人其胸前名李斯蒙恬所书也贾谊过秦篇曰始皇销锋镝铸以为金人十二以弱天下之人是也魏志曰董卓悉椎破铜人铜灵以铸小钱英雄记曰昔大人见临洮而铜人铸临洮生卓而铜人毁时有卓而大乱大乱而卓身灭意有以也关中记曰董卓坏铜人余二枚徙在清明门里魏明帝欲徙诣洛载致霸城重不可致】 酒池 【在长乐宫秦始皇造汉武帝行舟于中西京杂记曰酒池北起台天子于上观牛饮者三千人太平寰宇记曰武帝作酒池以夸羌胡饮以铁杯重不能举皆抵牛饮】
　长安志卷苐四
　　宫室二
　　　汉中
　　　　桂宫
桂宫 【三辅黄图曰桂宫汉武帝造汉书曰桂宫有紫房复道通未央宫又成帝为太子初居桂宫师古曰三辅黄图桂宫在城中近北宫非太子宫三辅故事曰桂宫在未央宫北周匝十余里中有明光殿走狗台土山复道横北度从宫中西上城至建章宫神明台沅按水经注云宫在未央北故渠出二宫之闲曰明渠】 龙楼门 【汉书曰成帝为太子上尝急召太子出龙楼门不敢绝驰道西至直城门得绝乃度还入作室门上迟之张晏曰门楼上有铜龙若白鹤飞廉之为名也】 鸿宁殿 【汉书哀帝纪曰建平三年正月癸卯帝太太后所居桂宫正殿火五行志曰哀帝建平三年正月癸卯桂宫鸿宁殿灾帝祖母傅太后之所居也】 明光殿 【关中记曰桂宫在未央宫之北周回十余里中有明光殿殿上复道从宫中西上城西至建章宫神明殿蓬山三秦记曰未央宫渐台西有桂宫宫内有明光殿皆金玉珠玑为帘薄缀明月珠金戺玉阶昼夜光明班固西都赋曰自未央而连桂宫北弥明光而亘长乐三辅旧事曰桂宫内有明光殿】 走狗台 【见上】 四宝宫 【西京杂记曰汉武帝为七宝床杂宝案厕宝屏风宝帐设于桂宫时人谓之四宝宫沅按宫内又有商台避风台俱见三辅黄图】
　　　　明光宫 【沅按玉海以此为明光殿省】 
明光宫 【汉书曰武帝太初四年秋起明光殿师古曰三辅黄图在城中近桂宫元后传曰成都侯商尝病欲避暑从上借明光宫师古曰明光在城内近桂宫汉武故事曰又起明光宫发燕赵美女二千人充之率皆十五已上二十已还年满三十者出嫁之掖庭令总其籍时有死出者随补之三秦记曰明光殿以金为戺玉为阶王莽篡位令孺子为定安公孝平皇后为定安太后改明光宫为定安馆定安太后居之沅按此引三秦记明光殿金戺玉阶与上桂宫内明光殿复出程大昌曰汉明光宫有三一在北宫与长乐相连一在甘泉宫中一为尚书奏事之地尚书奏事之地即此宫是也汉官仪曰尚书奏事于明光殿省中以丹朱采地曰丹墀伏其下奏事】 辇道相属 【汉书曰武帝故事上起明光宫桂宫长乐宫皆辇道相属县栋飞合北度从宫中西上城至神明台平帝元始元年罢明光宫沅按考平帝本纪是年罢明光宫及三辅驰道敏求以此条着于辇道相属之下不应去及三辅驰道五字疑有脱误】
　　　　长信等五宫
长信宫 【汉书曰成帝母王太后居长信宫外戚传曰班婕妤求共养太后长信宫上许焉婕妤退处东宫作赋自伤悼曰奉共养于东宫兮托长信之末流汉书刘元传曰更始徙居长信宫三辅黄图曰从洛门至周庙门有长信宫在其中】 
东宫 【见上】 
永信宫 【哀帝建平二年尊恭皇太后曰帝太太后又更号皇太太后称永信宫】 
中安宫 【哀帝尊恭皇后曰帝太后称中安宫】 
长门宫 【武帝陈皇后退居长门宫沅按宫在长安故城之东】 
钩弋宫 【赵倢伃居钩弋宫师古曰三辅黄图在城外汉武故事曰在直门南列仙传曰钩弋夫人齐人生六年右手拳帝披其手得一玉钩而手寻展故以名宫沅按括地志云宫在城中与黄图异】 尧母门 【又曰赵倢伃任身十四月乃生昭帝武帝曰昔尧十四月而生今钩弋亦然乃命其所生门曰尧母门】
　　　　北宫
北宫 【汉书曰惠帝张皇后废处北宫师古曰在未央宫之北董偃常从武帝游戏北宫驰逐平乐观平帝贬皇太后赵氏为孝成皇后退居北宫哀帝皇后傅氏退居桂宫师古曰北宫及桂宫皆在城中而非未央宫中也霍光传北宫桂宫皆在未央宫北汉书又曰宫中有神君寿宫张羽旗设供具以礼神君来则肃然风生帷帐皆动】 东交门 【武帝置酒北宫引董偃从东司马门入东司马门更名东交门苏林曰以偃从此门入交会于内故以名焉又曰东交掖门】 紫房复道 【孔光传成帝母太皇太后自居长乐宫而帝祖母定陶傅太后在国邸诏问宜当何居光不欲令后与帝旦久相近即议以为定陶太后宜改筑宫大司空何武曰可居北宫上从武言北宫有紫房复道通未央宫傅太后从复道朝夕至哀帝所沅按三辅黄图北宫内有神仙宫寿宫本书误入甘泉宫下又有太子宫成帝之宫也所谓甲观画堂者是又有前殿广五十步书皆不及之玉海据汉书云桂宫有紫房复道通未央宫长安记曰桂宫在未央宫北亦曰北宫又误合两宫为一】
　　　　林光宫
林光宫 【汉书注服虔曰甘泉一名林光师古曰秦之林光宫胡亥所造汉又于其旁起甘泉宫又郊祀志震电灾林光宫门孟康曰甘泉一名林光师古曰林光秦离宫名也汉又于其旁起甘泉宫非一名也关中记曰林光宫一曰甘泉宫秦所造在今池阳县西北故甘泉县甘泉山上周回十余里汉武建元中增广之周回十九里一百二十步有宫十二台十一武帝常以五月避暑于此八月乃还】 长定宫 【宣帝许皇后成帝许皇后并居长定宫师古曰三辅黄图林光宫有长定宫】
　　　　甘泉宫
甘泉宫 【汉书曰甘泉山名应邵曰甘泉在冯翊云阳县文帝三年五月上幸甘泉师古曰甘泉在云阳本秦林光宫晋灼曰云阳甘泉黄帝以来祭天圆邱处也武帝常以五月避暑八月乃还汉书又曰齐人李少翁言上即欲与神通宫室被服非象神物不至乃作甘泉宫中为台画天地秦一诸鬼神而置祭具以致天神扬雄传甘泉本秦之林光宫而武帝复增通天高光迎风宫关中记曰林光宫一曰甘泉宫秦所造在今池阳县西北故云阳县甘泉山上周回十余里有铜人二枚在门外三辅黄图曰甘泉宫汉武帝建元中增广之周回一十九里中有牛首山汉官仪注曰甘泉通天台去长安三百里望见长安城黄帝以来圆丘祭天处开山图曰云阳先王之墟也中有神书铁券玉石之记十道志曰今按甘泉谷北岸有古槐树在故宫之南云阳宫记曰甘泉宫北有槐树今谓之玉槐树根干盘时三二百年木也耆旧相传咸以为此树即扬雄甘泉赋所谓玉树青葱者也沅按汉官仪一作汉旧仪去长安三百里一作二百里甘泉山名是汉书音义葢即臣瓒之说不得目为汉书又邢承宗西征赋注云水名】 前殿 【汉官仪注曰武帝于甘泉宫更置前殿始广诸宫室有芝生甘泉殿边房中汉旧仪曰芝有九茎金色绿叶殊实夜有光乃作芝房之歌】 紫殿 【三辅黄图曰汉武帝起紫殿雕文刻镂黼黻以玉饰之成帝永始四年行幸甘泉郊泰畤神光降于紫殿西京杂记曰武帝设云帷云幄云幕于甘泉紫殿世谓为三云殿】 连绵四百余里 【三辅故事曰北至甘泉九嵕南至长杨五柞连绵四百余里三辅黄图云缘山谷行至云阳三百八十里入右扶风周□五百四十里】 万灵明庭 【汉书曰黄帝郊雍上帝宿三月鬼臾区号大鸿卜死葬雍故鸿冡是也其后黄帝接万灵明庭明庭者甘泉也苏林曰今雍有鸿冡】 诸侯邸 【史记曰黄帝治明庭甘泉也方士多言古帝王尽都甘泉者其后黄帝又朝诸侯甘泉甘泉作诸侯邸】 通天台 【史记公孙卿曰仙人好楼居于是上令长安则作蜚廉桂观甘泉则作益寿观使卿持节设具而侯神人乃作通天茎台置祠具其下求招来神仙之属于是甘泉更置前殿始广宫室夏有芝生殿房内中徐广曰通天茎台在甘泉汉书曰武帝元封二年作甘泉通天台师古曰言此台高上通于天汉旧仪曰通天台高三十丈望云雨悉在下去长安三百里望见长安城黄帝已来祭天圆丘处武帝祭天上通天台舞八岁童女三百人置祀祠招仙人祭天已令舞通天台以候天神既下祭所若大流星乃举烽火而就竹宫望拜神光汉仪注上有承露仙人掌擎玉杯承云表之露元凤闲台自毁榱桷皆化为龙凤随风雨飞去西京赋曰通天眇而竦峙经百常而茎擢上班华以交纷下刻峭其若削关中记左有通天台高三十余丈祭天时于此候天神下也】 益寿馆延寿馆 【二馆见前或作观沅按史记封禅书作观】 竹宫 【汉书曰武帝用事甘泉圆丘昏祠至明夜常有神光光如流星止集于祠坛天子自竹宫而望拜师古曰汉旧仪云竹宫去坛三里】 高光宫 【甘泉有高光宫】 洪厓宫旁皇观储胥观弩阹宫棠棃宫师得宫 【汉书注师古曰棠棃宫在甘泉苑垣外师得宫在云阳界其余皆甘泉苑垣内之宫观阹音袪张揖曰棠棃宫在云阳东南三十里】 石阙观 【一作石关】 封峦观 【亦曰三峦】 鳷鹊观 【鳷一作枝】 露寒观 【四观武帝建元中作在云阳甘泉宫外沅按此张揖之说】 仙人观 【三辅黄图曰秦林光宫仙人观缘山谷行至云阳三百八十里入右扶风周回五百四十里】 迎风馆 【汉书曰武帝因秦林光宫元封二年复增通天迎风储胥露寒】 寿宫 【汉书曰武帝病愈起幸甘泉置寿宫又置寿宫北宫张羽旗设共具以礼神君臣瓒曰寿宫奉神之宫也】 通灵台 【汉武帝内传曰钩弋夫人既殡香闻十余里帝哀悼疑其非常人也乃起通灵台于甘泉常有一青鸟集台上往来】
　　　　昆明池
昆明池 【汉书曰武帝元狩三年发谪吏穿昆明池臣瓒曰西南夷传越巂昆明国有滇池方三百里汉使求身毒国而为昆明所闭今欲伐之故作昆明池象之以习水战在长安西南周回四十里师古曰滇音颠食货志又曰时粤欲与汉用船战遂乃大备昆明池列馆环之治楼船高十余丈旗帜加其上三辅黄图曰上苑有昆明池周匝四十里西京杂记曰武帝作昆明池欲伐昆明夷教习水战因于上游戏养鱼给诸陵庙祭祀余付长安市卖之池周匝四十里又曰昆明池刻石为鲸鱼每至雷雨鱼尝鸣吼鬐尾皆动汉世祭以祈雨往往有验又曰昆明池中有戈船楼船各数百艘楼船上建楼橹戈船上建戈矛四角悉垂幡眊旍葆麾葢照烛厓涘三辅故事曰昆明池葢三百二十顷池中有豫章台沅按一作三百三十二顷见玉海】 有二石人牵牛织女象 【见汉宫阙疏】 尧时已有污池 【关中记曰昆明池汉武习水战也中有灵沼神池云尧时治水停船此池葢尧时已有污池汉代因而深广耳曹毘志怪曰汉武凿昆明池极深悉是灰墨无复土举朝不解以问东方朔曰臣愚不足以知之可试问西域胡帝以朔不知难以核问至后汉明帝外国道人入来洛阳时有意方朔言者乃试以武帝时灰墨问之胡人曰经云天地大劫将尽则劫烧此劫烧之余乃知朔言有自】 大鱼衔钩 【三秦记曰昆明池中有灵沼名神池云尧时治水停船此池池通白鹿原原人钓鱼纶绝而去鱼梦于武帝求去其钩明日帝游于池见大鱼衔钩曰岂非昨所梦乎帝取鱼去其钩而放之闲三日帝复游池滨得明月珠一双帝曰岂鱼之报耶】 养鱼以给诸陵祠 【三辅故事曰汉武帝作昆明池武帝崩后于池中养鱼以给诸陵祠余付长安巿庙记曰池葢地二百二十顷后作豫章大船可载万人上起宫室因欲游戏养鱼以给诸陵祭祀余付长安巾中】 昆明观 【又有昆明观三辅黄图曰上林苑有昆明观葢汉武所置桓谭新论曰元帝被病求方士汉中送道士王仲都诏问所能对曰能忍寒暑乃以隆冬盛暑日令袒载驰马车于上林昆明池上环水而驰御者厚衣狐裘寒战而仲都独无变色卧于池台上晖然自若夏大暑日使曝坐环以十炉火不言热又身不汗池台即观也】
　　　　上林苑 【关中记曰上林苑门十二中有苑三十六宫十二观二十五建章宫承光宫储元宫包阳宫尸阳宫望远宫犬台宫宣曲宫昭台宫蒲萄宫茧观平乐观博望观益乐观便门观众鹿观樛木观三爵观阳禄观阳德观鼎郊观椒唐观当路观则阳观走马观虎圈观上兰观昆池观豫章观郎池观华光观以上十二宫二十二观在上林苑中鼎湖宫步高宫步寿宫存神宫集灵宫望仙宫以上五宫一观在京兆属县栎阳宫甘盘宫师德宫池阳宫谷口宫长平宫扶荔宫白渠观以上七宫一观在冯翊首阳宫望仙宫长杨宫礼阳宫羽阳宫山桀宫橐池宫用取宫虢宫回中宫宜春观射熊观以上十二宫二观在扶风长门宫钩弋宫渭桥宫仙人观霸昌观安台观沦沮观以上三宫四观在长安城外沅按汉甘泉宫在云阳属冯翊甘盘疑即甘泉之误山桀宫疑即梁山宫以字形而误槀池宫当即橐泉宫也礼阳疑为棫阳之误用取未详】 
上林苑 【秦旧苑也汉书曰武帝建元三年起上林苑又曰武帝广开上林周回数百里又武帝微行以为道远劳苦又为百姓所患乃使大中大夫吾邱寿王与待诏能用算者二人举籍阿城以南盩厔以东宜春以西提封顷亩及其贾直除以为上林苑属之南山西京杂记曰初修上林苑羣臣远方各献异树亦有制为美名以标奇丽也三辅故事曰上林延亘四百余里汉旧仪曰上林苑方三百里汉宫殿疏曰方百四十里续汉书百官志曰上林苑令一人六百石主苑中禽兽】 武帝广开上林南至宜春鼎胡御宿昆吾 【晋灼曰鼎胡宫名也黄图以为在蓝田昆吾地名也有亭师古曰宜春近下杜御宿在樊川西】 旁南山而西至长杨五柞北绕黄山濒渭而东 【以上见扬雄传】 苑中养百兽 【汉旧仪曰上林苑中广三百里置令丞左右尉苑中养百兽天子秋冬猎射苑中取禽无数其中离宫七十所皆容千乘万骑又曰武帝时使上林苑中官奴婢及天下贫民赀不满五十万徙置苑中人日五钱到帝得七十亿万以给军击西域沅按　聚珍板刻旧仪不满五十万作不满五千到帝得七十亿万作到元帝】 门十二 【关中记曰上林苑门十二中有苑三十六宫十二观二十五】 承华殿 【汉武帝故事曰七月七日上林承华殿斋正中忽有一青鸟从西北方来甫顷王母至】 凤皇殿 【宣帝神爵四年凤皇集上林乃作凤皇殿以荅嘉瑞】 长杨宫 【秦时宫三辅黄图曰上林有长杨宫汉书曰盩厔县有长杨五柞宫宣帝幸长杨宫属玉观成帝元延二年幸长杨宫】 射熊馆 【三辅黄图曰长杨宫有射熊馆在盩厔按汉武帝好自击熊罴司马相如从至上林上疏谏扬雄作长杨赋以讽元帝永光五年上幸长杨射熊馆射音食亦反】 平乐馆 【汉书曰武帝元封六年夏京师民观角抵于上林平乐馆薛综注西京赋平乐观大作乐处】 延寿门 【平帝迎王皇后自上林延寿门入未央宫前殿】 阳禄观 【班倢伃生子阳禄柘观师古曰二观并在上林中】 柘观 【见上】 上兰观 【王莽请元后校猎上兰三辅黄图曰上林有上兰观】 豫章观 【见三辅黄图】 昆明观 【三辅黄图曰上林苑中有昆明观汉武帝造沅按昆明观即豫章观此似重复】 牛首池 【张楫曰在上林苑西头司马相如上林赋曰濯鹢牛首郭璞注曰牛首池在丰水西北近渭】 昭台宫 【汉书曰宣帝霍皇后成帝许皇后皆废处昭台宫师古曰在上林苑中】 涿沐馆 【成帝许美人居上林涿沐馆数召入饰室中若舍】 储元宫 【冯昭仪与子信都王居储元宫师古曰黄图在上林苑中】 茧馆 【王莽请元后茧馆率皇后列侯夫人桑师古曰汉宫阙疏上林苑有茧观葢蚕茧之所也】 建章馆 【王莽坏彻城西苑中建章承光包阳犬台储元宫及平乐当路阳禄馆凡十余所取其林瓦以起九庙师古曰自建章以下至阳禄皆上林苑中馆】 承光馆包阳馆犬台馆当路馆 【并见上】 鹿馆 【外戚传成帝许美人在上林鹿馆数召入饰室】 鼎郊观 【见关中记】 虎圈观 【关中记曰虎圈观昆池观朗池观博望观樛木观便门观众鹿观走马观则阳观阴德观并在上林苑中汉书文帝登虎圈问上林尉禽兽簿及冯倢伃当熊处郡国志曰虎圈在通化门东二十五里】 昆池观朗池观博望观樛木观便门观众鹿观走马观则阳观阴德观 【并见上】 燕升观象观白鹿观三爵观椒唐观元华观郎池观益乐观华元观明光观 【以上皆在上林苑中见三辅黄图】 西陂池 【三辅黄图曰长安有西陂池东陂池郎池皆在上林中】 东陂池郎池 【并见上】 蒲萄宫 【汉书曰元寿二年单于来朝舍之上林苑蒲萄宫括地志曰以太岁厌胜所在舍之北宫十道志曰在上林西】 犬台宫 【江充召见犬台宫晋灼曰黄图上林有犬台宫外有走狗观师古曰今本书犬台有作大台字误也汉无大台宫】 走狗观 【见上】 蚕室 【灭宣怒其吏成信信藏上林中宣使郿令将吏卒阑入上林中蚕室门】 龙台 【上林赋曰登龙台在丰水西北近渭今鄠县地】 牟首池 【霍光传牟首池名在上林苑中沅按即牛首池所谓濯鹢牛首者即是也此似误】 磃氏馆 【武帝求神君舍之上林中如淳曰磃音蹄郑氏曰音斯师古曰郑音是其字从石从虒】 初池糜池蒯池 【沅按汉武故事蒯池生蒯草可以织席即此】 积草池 【西京杂记曰积草池中有珊瑚树高一丈二尺一本三柯上有四百六十三条南越王赵佗所献号曰烽火树夜有光景常焕然】 踰池菌鹤池当路池犬台池 【以上见三辅黄图及括地志沅按雍录又有清台武帝造太初历之所也此未及】
　　　　总叙殿阁 【以上不书所在故载于此】 
作室门 【见成纪】 温调殿昆德殿长年殿麒麟殿朱鸟殿龙兴殿含章殿 【汉宫阁名有麒麟殿朱鸟殿】 函德殿 【汉书曰宣帝神爵元年金芝九茎产于函德殿铜池中服虔曰金芝色像金也如淳曰函亦含也铜池承溜也晋灼曰以铜作池也师古曰函德殿名也沅按函德在建章宫见三辅黄图】 东明阁 【晋宫阁名长安有东明阁西华阁紫闼阁】 西华阁紫闼阁 【并见上】 马伯骞楼 【汉宫阁名曰长安有马伯骞楼又有贞女楼】 贞女楼 【见上】 期亭楼 【见三辅黄图】 获区殿 【下并见汉宫阁名】 清暑殿商门殿铜桂殿寻真殿 【汉武帝内传曰帝登寻真之台斋至七月七日夜天西南如白云起顷王母至】
　　　　总叙宫馆 【张平子西京赋曰郡国宫馆百四十五右极盩厔并卷丰鄠】 
五柞宫 【汉书曰武帝后元二年幸盩厔作五柞宫张晏曰有五柞树因以名燕刺王旦传莋宫莋与柞同丙吉传曰后元二年武帝疾往来长杨五柞宫师古曰长杨五柞宫并在盩厔往来二宫之间西京杂记曰五柞宫有五柞树皆连三抱上枝覆荫数十亩其宫西有青梧观水经注曰南山耿谷北流与柳泉合东北经五柞西长杨五柞二宫去八十里中有青梧观】 青梧观 【一作桐西京杂记曰观前有二梧桐树有石麒麟二枚刊其劦为文字是秦始皇骊山墓上物头高一丈三尺东边者左脚折折处赤如血父老谓有神皆会血属助焉】 宜春宫 【汉书曰建初元年武帝微行东游宜春师古曰宜春宫也在长安东南说者乃以为在鄠非也在渭南杜县东南是宜春观耳在长安城西岂得言东游也郭璞曰在渭南杜县东又上林赋注师古曰宜春宫在杜县东即今曲池是其处也】 宣曲宫 【张揖曰在昆明池西】 鼎湖宫 【晋灼曰鼎湖宫黄图以为在蓝田】 天梁宫龙台观 【张揖曰在丰水西北近渭】 细柳观 【郭璞曰在昆明池南】 飞廉观 【观一作馆元封二年作甘泉通天台长安飞廉馆应邵曰飞廉神禽能致风气明帝永平五年至长安迎取飞廉并铜马置上西门外名平乐馆董卓悉椎毁以为钱晋灼曰身似鹿头如爵有角而蛇尾文如豹文沅按三辅黄图以为在上林苑】 桂观 【郊祀志长安作飞廉观桂馆】 萯阳宫 【汉书曰萯阳宫秦文王起武帝微行长杨五柞倍阳宫师古曰倍阳即萯阳其音同耳宫名在鄠县宣帝甘露二年幸萯阳宫应邵曰宫在鄠秦文王所起伏俨曰在扶风李斐曰萯音倍师古曰应说李音是】 属玉观 【服虔曰以玉饰因名焉在右扶风李奇曰属玉鸾鷟鸟其上有此鸟因以为名晋灼曰属玉水鸟似鵁鶄以名观也师古曰晋说是也属音之欲反】 池阳宫 【宣帝甘露二年上自甘泉宿池阳宫上登长平阪诏单于母谒蛮夷君长王侯数万咸迎于渭下夹道陈上登渭桥咸称万岁如淳曰阪名也在曲阳南上原之阪有长平观去长安五十里师古曰泾水之南原即今所谓睦城阪】 长平观 【见上观或作馆元后登长平馆临泾水而览焉】 白鹤馆 【元帝初元三年茂陵白鹤馆灾】 黄山宫 【右扶风槐里县有黄山宫孝惠二年起东方朔曰武帝微行西至黄山宫谓之游城非也】 兰池观 【三辅黄图曰兰池观在城外又杨仆传注兰池宫在渭城李善注文选咸阳县东南三十里周氏陂陂南一里有汉兰池宫】 霸成观 【见枳道事中】 宜春观 【在鄠县】 长门宫 【顾城庙无宿宫窦太主献长门园如淳曰园在长门长门在长安城东南园可以为宿馆处所故献之上大喜更名窦太主园为长门宫今按汉时长安无名长门者】 云林馆 【宣帝霍皇后废处昭台宫徙云林馆】 云阳宫 【冯昭仪废为庶人徙云阳宫】 集灵观 【三辅黄图曰武帝起集灵观】 临僊观 【汉宫殿名曰长安有临僊观渭桥观九华观豫章观鸿雀观昆明观走马观华光观天梯观瑶台观流渠观相思观宜春观华池观射熊观当市观白渠观三雀观温德观】 渭桥观九华观豫章观鸿雀观昆明观华光观天梯观瑶台观流渠观相思观华池观射熊观当市观白渠观三雀观温德观 【并见上】 霸昌观 【王莽传王寻发长安宿霸昌厩师古曰霸昌观之厩也三辅黄图曰在城外】 龙渊宫 【汉书曰元光三年捄决河起龙渊宫服虔曰宫在长安西作铜飞龙故以冠名也如淳曰三辅黄图云有龙渊宫今长安城西有其处沟洫志捄河决乃起龙渊宫于其傍孟康曰在西平界其水可用淬刀剑特坚利古龙渊之剑取于此水师古曰此言救决河起龙渊宫即宫不在长安之西矣又汉章帝赐尚书韩棱龙渊剑孟说是也汉宫阙名在长安】 鼓簧宫首山宫交门宫万岁宫夜光宫扶荔宫 【自鼓簧而下并见汉宫阙名在长安】 步寿宫 【汉书宣帝神爵二年凤皇集祋祤城于所集处得玉宝乃起步寿宫在今华原县境沅按此与秦步寿宫异秦宫在今渭南境此在今耀州东北】 高灵馆 【汉武故事曰上自封禅后梦高祖坐明堂羣臣亦梦想于是祀高祖于明堂以配天还作高灵馆】 曲台 【汉书成帝正月行幸曲台临飨罢卫士如淳曰诸卫士更尽得代去故天子自临而飨之】 昭灵馆 【霍光茔起二山阙筑神道北临昭灵南出承恩服虔曰昭灵承恩皆馆名】 承恩馆 【见上】 平阳宫 【郊祀志雍大雨壤平阳宫垣沅按史记秦武公居平阳封宫即此地】 棫阳宫 【苏武传从至雍棫阳宫】 僊人观安台观沦沮观鸟鱼观董贤观仓龙观 【以上见三辅黄图】 望仙宫 【庙记望仙宫汉武置或云观黄图鄠县有望仙观】
　　　　太子宫
思贤苑 【西京杂记曰文帝为太子立思贤苑以招宾】 博望苑 【汉书曰武帝年二十九乃得太子甚喜太子冠为立博望苑使通宾客从其所好又曰博望苑在长安城南杜门外又曰成帝建始二年罢太子博望苑文颖曰武帝为卫太子作此苑令受宾客水经注曰昆明池故渠之北有博望苑】 甲观 【元帝在太子宫生成帝甲观画堂应邵曰甲观在太子宫甲地主用乳生也画堂画九子母如淳曰甲观观名画堂堂名三辅黄图云太子宫有甲观师古曰甲者甲乙丙丁之次也元后传言见于丙殿此其例也而应氏以为在宫之甲地谬矣画堂但画饰耳岂必九子母乎霍光止画堂中是则宫殿中通有彩画之堂室】 丙殿 【元后初入太子宫见丙殿】
　　　　池苑
水衡禁囿宜春下苑 【孟康曰宫名也在杜县东晋灼曰史记云葬二世杜南宜春苑中师古曰宜春下苑即今京城东南隅曲江是又贡禹传省宜春下苑以与贫民】 少府佽飞外池 【如淳曰汉仪法佽飞具矰缴以射凫雁给祭祀是故有池】 严籞池田 【晋灼曰严籞射苑也许慎曰池田苑中田也】 乐游苑 【宣帝神爵二年起乐游苑师古曰三辅黄图云在杜陵西北又关中记曰宣帝立庙于曲池之北号乐游按其处则今之所呼乐游庙是也其余基尚可识焉葢本为苑后因立庙西京杂记曰乐游苑自生玫瑰树下多苜蓿一名怀风时人或谓之光风风在其间常肃然日照其花有光采故名曰苜蓿怀风茂陵人谓之连枝草】 蓹宿苑 【元后夏游蓹宿鄠杜之间师古曰蓹宿苑在长安城南今之御宿川是也三秦记曰御宿出粟十五枚一升大梨如五升落地则破其取梨先以布囊承之号曰含消此园梨也括地志曰臣泰按其粟味甘而小不如三秦记所说含消梨人间往往有之其大不至五升亦不出此川矣】 御羞苑 【汉书曰武帝元鼎二年初置水衡都尉掌上林苑有五丞属官有御羞禁圃令丞如淳曰御羞地名在蓝田其土肥沃多出御物可进者扬雄谓之御宿三辅黄图御羞宜春皆苑名也师古曰御宿即今长安城南御宿川也不在蓝田羞宿声相近故或云御羞或云御宿耳羞者珍羞所出宿者止宿之义】 百子池 【西京杂记曰戚夫人侍儿贾佩兰说宫中常以七月七日临百子池作于滇乐毕以五色缕相羁为连爱】 王渠 【哀帝为董贤治大第开门乡北阙引王渠灌园地使者护作苏林曰王渠宫渠也犹今御沟晋灼曰渠名在城东覆盎门外师古曰晋说是】 师子圈 【三辅故事曰师子圈在建章宫西南】 彘圈 【汉宫殿疏有彘圈有师子圈武帝造故虎圈周匝三十五步长二十步西去长安十五里】
　长安志卷苐五
　　宫室三
汉下　后汉 【献帝】 　晋 【司马氏】 　前后秦 【前秦苻氏后秦姚兴】 　西魏 【元氏】 　后周 【宇文氏】 
 
　　　汉下
　　　　宫庙章
太上皇庙 【三辅黄图曰太上皇庙在长安城中香室街酒池之北】 高庙 【汉书注晋灼曰三辅黄图高庙在长安城中西安门内东太常街南有钟十枚可受十石撞之声闻百里三辅故事曰高庙钟重十二万斤光武至长安见宫阙尽废宗庙为墟乃徙都洛阳合聚十庙于高庙作一庙分十二室太常卿一人别治长安专掌高庙事】 原庙汉书曰惠帝为东朝长乐宫作复道于武库南叔孙通谏曰此高帝月出游衣冠之道也子孙柰何乘宗庙道上行哉帝惧曰急坏之通曰人主无过举今已作百姓皆知之矣愿陛下为原庙渭北衣冠月出游之益广宗庙大孝之本上乃诏有司立原庙 【汉书高祖庙庙已在长安城中惠帝又于渭北作庙谓之原庙沅按原庙惠帝四年立也颜师古曰原重也言已有正庙更重立之其义为是】 孝惠庙 【关中记曰惠帝庙在高庙之西】 顾成庙汉书曰文帝四年作顾成庙 【服虔曰庙在长安城中乃文帝庙也应劭曰文帝自为庙制度卑狭若顾望而成犹文王灵台不日成之意也故名曰顾成崔豹古今注曰汉顾成庙有二玉鼎二真金炉十道志曰在万年县北苑内沅按汉书文帝纪注引服虔说作在长安城南方舆记曰在金坞北大道南】 德阳宫汉书曰德阳宫乃景帝庙也帝自作之讳言庙故为宫 【西京故事曰鸿嘉二年八月乙卯孝景庙北阙灾沅按庙中四年三月起】 孝武庙 【帝王世纪曰孝武庙名龙渊庙在茂陵东沅按庙元光三年正月起】 孝昭庙 【二庙内武昭子孙分葬其中沅按孝昭庙号徘徊】 千人聚汉书曰武帝卫皇后埋长安城南桐柏园宣帝即位置园邑三百家 【师古曰桐柏亭名在长安城南杜门外大道东以倡优杂伎千人葬于边故号千人聚其地在今长安城内金城坊西北隅】 戾后园汉书曰戾太子妃史良娣也太子遇害良娣亦死宣帝即位思悼不已尊太子为悼皇考妃号戾后改葬长安白亭东故号曰戾后园皇考庙汉书曰宣帝元康元年立皇考庙益奉明园户为奉明县 【师古曰奉明园即皇孝史皇孙之葬所也】 乐游庙 【关中记曰宣帝许后葬长安县乐游里立庙于曲江池北名口乐游庙因葬为名沅按庙神爵三年春起】 孝元庙汉书曰王莽坏孝元庙更为文母太后起庙独留孝元庙故殿为文安籑食堂 【籑音馔沅按元帝庙号长寿】 孝成庙 【帝王世纪曰成帝庙名阳池沅按阳池旧本皆作池阳今用玉海改正】 渭阳五帝庙汉书曰文帝十五年夏四月始幸雍畤郊见五帝齐人新垣平以望气言长安东北有神气成五采于是诏作渭阳五帝庙 【庙记曰五帝庙在长安东北】
　　　　郊丘章
圆丘 【括地志曰汉圆丘在长安治内四里居德坊东南隅汉书载平帝元始五年王莽奏言武帝始立太乙祠于甘泉建始元年徙甘泉太乙祠河东后土祠于长安南北郊永始元年复甘泉河东二祠绥和二年复长安南北郊建平三年又复甘泉汾阴人与孔光等议二祠复长安南北郊东至日于池上祀圆丘乃天地之祭也祭郊与祀圆丘一事两名耳水经注曰昆明故渠南有汉故圆丘崇二丈周围一百二十步】 北郊 【见上】 灵台明堂汉书曰武帝造在长安城南平帝元始四年王莽奏复修明堂辟雍 【水经注曰昆明池故渠东有明堂南辟雍】 辟雍汉书曰成帝时楗为郡水滨得磬十六枚刘向因曰宜复辟雍庠序三雍宫汉书曰武帝元光五年冬十月河闲王德来朝献雅乐对三雍宫 【应邵曰三雍者辟雍灵台明堂也雍者和也言天地君臣民人皆和】 曲台 【如淳曰行射礼于曲台晋灼曰曲台天子射宫也西京无大学故于此行射礼】 大学汉书曰王莽为宰衡复大学弟子书舍万区起市郭上林苑中其门东曰修仁之门南修礼之门西守义之门 【三辅旧事曰汉大学中有市有狱关中记曰汉大学明堂皆在长安城南安门之东社门之西】
　　　　朝省章
中朝汉书曰中朝内朝也大司马左右前后将军侍中常侍散骑诸吏为中朝丞相以下至六百石为外朝也 【出孟康注】 东朝 【如淳曰大后朝也】 禁省 【如淳曰本名禁中汉仪注曰孝元皇后父名避之故曰省】
　　　　宗府章
黄门汉书曰元帝初元二年诏罢黄门乘舆狗马 【师古曰黄门近署也故奉御之物在焉】 黄门钩盾藏府中尚方长乐御府中御府都内平准帑藏尚方 【少府之属官也作御供器物】 丞相府 【西京杂记曰平津侯公孙宏自以布衣为丞相乃大开东合营客馆招延天下士人其外曰钦贤之馆以待大贤之士次曰翘材之馆以待大材之士又次曰接士之馆以待国士其有德有贤可佐理阴阳者处之钦贤馆其有材堪九列将军二千石者居翘材之馆其有一介之善一方之艺者居接士之馆而躬自菲薄所得禄俸以奉待三馆之土黄霸为相鹖雀飞集丞相府】 御史大夫府汉书曰哀帝时御史府舍百余区倒塌井水皆竭府内柏树百余株有野鸟数千栖宿其上晨去暮来号曰朝夕乌乌去数月不来父老异之鸿胪府 【王莽以鸿胪府为定安大后宫】 保宫 【少府属官有居室武帝更名曰保宫李陵降匈奴以母系保宫】 司隶府 【旧仪曰司隶府故治府即孝武帝庙也】 中尉府 【旧仪曰中尉府在尚冠里街东】 京兆府 【即废中尉府也】 左冯翊右扶风府 【并在长安城中】 长安厨 【三辅黄图曰北出中门有长安厨故曰厨城门】 凌室汉书曰永始元年正月癸丑大室凌室灾敖仓汉书曰惠帝六年六月长安西市修敖仓狗监 【掌太子之田犬】 都厩 【惠帝七年七月都厩灾】 未央厩 【旧仪曰天子六厩未央承华厩马皆万匹】 登华厩 【登一作承沅按明康海及 聚珍板本承皆作成】 金厩 【三辅黄图曰金厩以下共九厩在长安城内】 辂轸厩大厩果马厩軶梁厩骑马厩大宛厩胡河厩騊駼厩霸昌厩 【郡国志曰霸昌厩在长安西三十里又曰三十五里沅按旧仪六厩只有未央承华騊駼路轸骑马大厩余俱见黄图】 蛮夷邸 【元帝建昭三年斩单于郅支首诣京师悬于蛮夷邸师古曰若今鸿胪客馆又陈汤传斩郅支王首悬于藁街蛮夷邸三辅黄图曰蛮夷邸在长安城内槀街】 若卢狱 【属少府黄门北寺】 掖庭秘狱 【汉旧仪曰掖庭诏狱以宦者为之理妇人】 二十四狱 【三辅黄图曰长安城中有狱二十四所】
　　　　京城章
汉长安城 【在今府之西北是也】 本秦离宫也汉书曰高帝七年长乐宫成自栎阳徙都之惠帝元年正月城长安 【水经注曰长安有秦离宫原无城垣故惠帝城之也】 三年春发长安六百里内男女十四万六千人城长安三十日罢 【郑氏曰城一面故只一月而罢】 六月发诸侯王列侯徒隶二万人城长安 【长役不止】 五年正月复发长安一百里内男女十四万五千人城长安三十日罢九月复作城成赐民爵户一级 【帝王世纪曰汉初置长安城嫌其狭小至惠帝增广筑之汉旧仪曰长安城十三里经纬各长十五里一十二门城中地九百七十三顷八街九陌三宫九府三庙三辅旧事曰长安城似北斗周地图记曰长安城南为南斗形北为北斗形周回六十五里八街九陌九市绩汉书郡国志曰长安城方三十里经纬各长五十里十二城门内九百七十三顷城中皆属长安今三秦记曰长安城中地土皆黑壤今城赤何也且坚如石如金父老所传曰凿龙首山中土以为城及诸台合亦然沅按　聚珍板所刻汉旧仪作长安城方六十里此云十三里者误又郡国志注亦作六十三里此云三十里者亦误】 十二城门门各有侯 【萧望之为小苑东门侯】 东出北头三门苐一门名曰宣平门外郭门曰东都门苐二门名曰清明门外郭门曰东平门 【又曰东城门沅案玉海引汉宫殿疏作城东门】 苐三门名曰霸城门外郭门曰青门亦曰青城门门外出好瓜昔广陵人邵平为秦东陵侯秦亡弃杜于青门外种瓜南出东头三门苐一门名曰覆盎门又曰杜门又曰端门与洛门相对去一十三里二百一十步门外有鲁班所造桥北对长乐宫故曰端门苐二门名曰安门又曰鼎路门苐三门名曰西安门北对未央宫平门 【沅按平门即便门也古者平便字同】 西出南头三门苐一门名曰章门又曰章城门苐二门名曰直城门又曰龙楼门苐三门名曰西城门又曰雍门北出西头三门苐一门名曰武朔门又曰横门苐二门名曰厨城门苐三门名曰洛城门又曰高门
　　　　街陌里第章
八街九陌华阳街香室街 【在司天台北】 章台街 【今长安建章台下街】 夕阴街 【在右扶风南】 尚冠街 【在夕阴街之后】 大常街藁街 【师古曰藁街有蛮夷邸郅支王首悬于藁街】 前街汉书长安有炽盛街九巿 【长安有九巿内六巿在道东三巿在道西】 四巿 【武帝戾太子起兵驱四巿人凡数万众至西阙下】 柳巿 【长安中豪侠万家在城西柳巿师古曰细柳仓有柳巿】 东巿汉书晁错腰斩东巿西巿 【惠帝六年六月起长安西巿】 直巿 【在渭桥北秦文公造直巿平准物价故曰直巿】 交门巿 【在渭桥之北】 孝里巿 【在雍门之东】 交道亭巿 【在便桥东】 尚冠里修成里黄棘里宣明里建阳里北燠里南平里戚里 【高祖娶石奋姊为美人移家于长安城中号之曰戚里帝王之姻戚也】 函里大昌里秦帝亭代邸楚王邸萧何第汉书曰萧何置田宅必居穷僻处王莽为安汉公以故萧何宅为安汉公第北第惠帝赐夏侯婴居曰今近我以尊异之 【以其第近北门故曰北第】 霍光甲第 【甲者一也第一区宅】 王根第王商第董贤第 【师古曰时长安三第贤第为最】
　　　后汉晋秦魏周宫室章
后汉献帝宫在长安故城中本京兆府舍也帝王世纪曰献帝闻关东兵起董卓迁帝都长安见未央等宫遭赤眉之乱宫室废弛故居京兆府舍
晋太极殿周地图记曰太极殿晋愍帝之宫在长安南门后姚兴重建
前秦 【苻氏】 后秦 【姚氏】 太极前殿晋书曰苻健皇始元年称天王大单于都长安缮宗庙即位于太极前殿至子厉王苻生享羣臣于太极前殿至苻坚建元十七年春正月悬珠帘于太极前殿以朝羣臣来宾馆前秦苻健永和十年西虏乞没浑邪遣子入侍置来宾馆于平朔门以怀远人东华门平朔门灵台杜门朝门文武苑 【以上自东华至文武苑皆后秦兴父子所署晋将王镇恶伐秦入自平朔门】 东宫 【晋温桓伐秦将兵入关健太子苻苌与温战死立其子生为太子健寝疾其兄子菁勒兵入东宫欲杀生而自立时生侍疾在健所菁以健死攻东掖门健升端门陈兵拒之使生执菁杀之于东宫下】 东掖门端门云龙门 【以上并秦苻氏所置清河王苻法率壮士入云龙门废苻生而立苻坚】 东堂 【姚兴讲论道理之所】 西厩 【苻坚斩樊世猛于西厩】 明堂 【坚起祀苻健以配上帝于明堂】 露堂 【坚将为赦与王猛苻融密议于露堂】 东阙 【苻坚僣位五年凤皇集于东阙】 太学 【苻坚亲临太学考试诸生问难五经至后秦姚苌立太学以礼贤士】 辟雍 【苻坚行礼于辟雍祀先师孔子】 明光殿晋书曰有人入秦明光殿大呼曰甲申乙酉鱼羊食人悲哉无复遗 【明光殿者秦苻坚之殿也】 听讼观 【苻坚所置在未央宫南】 西堂 【车师前部鄯善王林密驮朝于秦坚赐以朝服引见于西堂】 东苑 【坚游东苑命沙门道安同辇】 徽音堂 【在恶犬城之外苻氏造也】 社稷 【秦姚苌立于长安姚兴祭告社稷】 永安宫 【姚苌宫也】 律学 【姚兴所立】 咨议堂 【姚兴常临此堂决疑狱无冤滞】 西宫 【姚兴立姚晃子姚元子监国政入西宫】 逍遥园 【姚兴常于逍遥园引诸沙门听番僧鸠摩罗什演讲佛经起逍遥宫殿庭左右有楼合高百尺相去四十丈以麻绳大一围两头各絟楼上会日令二人各从楼内出从绳上行过以为佛神相遇】 澄元堂 【在逍遥园中鸠摩罗什演经所】 黄龙门 【兴之宫门也】 永贵里有波若台 【姚兴集沙门五千余人有六道者五十人起造浮图于永贵里立波若台居中作须弥山四面有崇岩峻璧珍禽异兽林草精奇仙人佛像俱有人所未闻皆以为希奇】 南台武库朝堂 【皆秦姚兴所置】 
西魏孝武帝以雍州公廨为宫北史魏孝武帝永熙三年高欢入洛宇文泰迎帝入长安 【以雍州公廨为宫居之】 逍遥园 【帝宴侍臣曰此处彷佛逍遥园也】 清晖室 【魏文帝大统四年祀天于清晖室】 阳武门 【文王大统五年十月于阳武门外悬鼓置纸笔以求直言得失】 凭云观 【大统七年十二月帝御凭云观引见诸王叙宗人之礼】 圆丘 【大统十一年冬筑圆丘于城南】 干安殿逍遥观 【帝尝登此观望逍遥园见嵯峨山慨然诏左右曰望见此山令人有脱尘之意】 
后周露门圆丘方丘大社太庙干安殿北史孝闵帝宇文氏元年春正月即位柴燎告天朝百官于露门祀圆丘大社太庙也干安殿班赏有差昆明池观鱼 【博士姜项谏而止】 右寝 【闵帝听讼之所也】 延寿殿 【明帝元年九月朝羣臣于延寿殿】 正武殿 【周明帝武帝并听讼于正武殿】 紫极殿重阳合芳林园麟趾殿 【并明帝所有殿合也】 大武殿大学津门露寝 【皆武帝所置与大学三老问道作赋之所】 道会苑 【武帝讲武临射之所】 露门学 【武帝大和七年于露门学置生员七十二人宣帝大象二年二月于露门学亲行释奠之礼】 大德殿元都观崇信殿云阳宫肃章门会义殿舍仁殿云和殿思齐殿青城门大极殿 【以上皆武帝所置】 天台正阳宫青门露寝天兴宫 【皆宣帝所置自号天元】 孔子庙 【大象二年置以祭享】 应门 【大象二年三月宣帝幸同州出自应门至赤岸泽数十里旛旗蔽日鼓乐俱作】 咸阳宫 【宣帝大象二年四月幸中山雨作于咸阳宫避雨御宿】 天德殿通道观军器监崇义宫连珠殿云和楼 【皆后周宫室也】
　长安志卷苐六
　　宫室四
　　　唐上
　　　　创都章
京城即隋文帝开皇二年自故都徙其地在汉故城之东南属杜县周之京兆郡万年县界南侵终南山子午谷北据渭水东临灞浐西枕龙首原命左仆射高颎总领其事太子左庶子宇文恺创制规模将作大匠刘龙工部尚书巨鹿郡公贺楼子干大府少卿尚龙义并充使营建
　　　　宫城章
宫城东西四里南北二里二百七十步周一十三里一百八十步崇三丈五尺南即皇城北抵苑东即东宫西有掖庭宫
　　　　西内章
西内 【南面有六门】 正殿南承天门 【隋开皇二年作初名曰广阳门仁寿元年改曰昭阳门唐武德元年改曰顺天门神龙元年改为承天门外有朝堂东有肺石西有登闻鼓龙朔后天子常居大明宫乃谓此宫曰西内神龙元年又改曰太极宫】 门东曰长乐门次东曰广运门 【内有左藏库次北有旧右藏库后有中书省西北有武库北入安仁门又北肃章门门内入宫中】 次东曰重福门 【即东宫之正门门东西有左右永福门】 次东曰永春门承天门之西曰永安门 【北入安仁门】 若元正冬至陈乐设宴会赦宥罪除旧布新当万国朝贡使者四夷宾客则御承天门以听政焉东面一门凤皇门 【隋曰建春门后改通训门明皇时凤皇飞集通训门诏改曰凤皇门】 西面二门南曰通明门北曰嘉猷门北面三门正北曰定武门次东曰安礼门东宫北门曰元德门当承天门内北曰太极门 【隋曰大兴门后改曰干福门贞观八年改为太极门殿东隅有鼓楼西隅有钟楼贞观四年置】 其内正殿曰太极殿 【隋曰大兴殿武德元年改有东上合西上合门】 朔望视朝则登此殿东廊有左延明门西廊有右延明门太极门外承天门之内曰嘉德门东廊有归仁门西廊有纳义门嘉德门东有恭礼门西有安仁门门下省左右延明门东南中书省左右延明门西南舍人院宏文馆在门下省东武德四年置聚天下书籍贞观六年选朝官有才学者以充学士九年改为昭文馆元宗开元七年复旧史馆在门下省北贞观三年置秘书内省以修五代史又置史馆以编国史寻废秘书内省太极殿北曰朱明门左曰干化门右曰肃章门肃章门西曰晖政门干化门东曰武德门其内曰两仪殿在太极殿后 【隋曰中华殿至贞观五年改】 常日听政视事则临此殿其西万春殿新殿千秋殿公主院左有献春门右有宜秋门百福门门内曰百福殿宣宗改雍和殿内又有亲亲楼 【诸王会宴之所也】 承庆门内曰立政殿立政门东内曰大吉门 【沅案应云承庆门内曰承庆殿立政门内曰立政殿东曰大吉门此疑互误】 门内大吉殿甘露门内曰甘露殿在两仪殿之北殿门外有东西永巷东出横门又东有曰华门西出横门又西有月华门院北有东西千步廊西有掖庭 【明皇自蜀还常居西内甘露殿】 左有神龙门内曰神龙殿在武德殿后右曰安仁门内有安仁殿在甘露殿西干化门内佛光寺在神龙殿西归真观在安仁殿后观后有丝彩院院西有淑景殿殿西有苐三落次西苐四落又次西苐五落延嘉殿在甘露殿近北殿南有金水河往北流入苑殿西有咸池殿延嘉北有承香殿殿东即元武门北入苑殿西有昭庆殿殿西有凝香合合西有鹤羽殿延嘉西北有景福台台西有望云亭延嘉东有紫云合合西有南北千步廊舍南至尚食院西北尽宫城合南有山水池次南即尚食内院紫云合之西有凝阴殿 【异闻集曰天宝七载旱明皇于此令叶靖天师祀镜龙遂得甘雨】 殿南有凌烟合贞观十八年太宗图画功臣之像二十四人于合上帝自为赞词褚遂良题额又有功臣合在凌烟之西东有司宝库凝阴殿之北有球场亭子 【一作鞠场亭子】 宏文殿观云殿北海池南海池东海池西海池永安门西有掖庭南隅有内侍省又有兴仁宣猷崇道惠训昭德正礼宣光通福光昭华光晖仪寿安绥福等门
　　　　别见章
嘉寿殿紫微殿贞观末阿史那社尒平兹献俘于此殿 【沅案唐书贺鲁传贺鲁内属会讨兹请先驰为向导诏宴嘉寿殿玉海云贞观二十二年帝游幸敕奉御王孝积于显道门内起紫微殿十三间】 翰林院 【在明福门内】 金波门贞观二十二年敕皇太子听政于金波门长乐殿
　　　　大安宫章
大安宫 【太宗初居承干殿武德五年高祖以秦王有克定天下功特降殊礼别建此宫以居之号宏义宫八年帝临幸谓群臣曰朕以秦王有大功故于宫中立山林胜景雅好之至贞观三年徙居之改名曰太安宫沅案故于宫中立山林胜景句义不审考会要云武德五年营宏义宫高祖以秦王有克定天下之功建宏义宫以居之至九年高祖以宏义宫有山林胜景雅好之贞观三年乃徙居之是此实用会要之文也疑有脱误】 此宫在城之西垂拱前殿戢武殿文殿翠华殿祭酒台
　　　　掖庭宫章
掖庭宫宫城东西四里南即皇城北抵苑掖庭西门贞观二年敕左丞戴冑于掖庭西门简宫人出之按掖庭宫葢高祖所起宫人教艺之所也
　　　　东宫章
东宫正殿曰明德殿本名嘉德殿东廊左嘉善门西廊右嘉善门 【疑此殿即显德殿太宗即位之殿后避中宗名改也沅案唐书太宗本纪武德九年即位于显德殿会要正作明德殿】 南有嘉德门门外东廊有左永福门西廊有右永福门正南有宣明门当宫坐者南面有重明门嘉德东有奉化门北有宜春宫门外道东有典膳厨道西有命妇院宜春北院宫门外有左春坊坊南有崇文馆嘉德西有西奉化门北有宜秋宫门外有右春坊坊内崇教殿丽正殿 【开元改为集仙殿十三年又改集贤殿】 光大殿承恩殿崇文殿崇仁殿八风殿射殿又有亭子山池佛堂等院左右长林门 【本名宏礼嘉福高祖武德九年改重光宣明门】
　　　　禁苑内苑章
禁苑在宫城之北 【隋曰大兴苑开皇元年置】 东西二十七里南北三十三里 【沅案玉海引作二十里】 东接灞水西接长安故城南连京城北枕渭水苑西即大仓北距中渭桥与长安故城相接东西十二里南北十三里亦隶苑中苑中四面皆有监南面长乐监北面旧宅监东监西监分掌宫中植种及修葺园苑等事又置苑总监领之皆隶司农寺苑中宫亭凡二十四所南面三门中曰景曜门东曰芳林门西曰光化门东面二门南曰光泰门北曰昭远门西面二门南曰延秋门北曰元武门北面三门中曰启运门 【一曰苑北】 东曰饮马门西曰永泰门启运门之南有内苑北曰重元门东曰东云龙门西曰西云龙门苑内有南望春亭北望春亭坡头亭柳园亭月坡球场亭子有青城龙鳞栖云凝碧上阳五桥广运潭九曲宫去宫城十二里在左右神策军后宫中有殿舍山池贞元十二年诏浚鱼藻池深一丈至穆宗又发神策六军二千人浚之蚕坛亭 【在苑之东皇后祀先蚕之亭】 正兴亭元沼宫神皋亭七架亭青门亭去宫城十三里在长安故城之东 【邵平种瓜之所】 桃园亭去宫城四里临渭亭咸宜宫未央宫二所皆汉之旧宫也去宫城二十一里唐置都邑之后因其旧址复增修之宫侧有未央池汉武库及樗里子墓武宗会昌元年因游畋至未央宫见其遗址诏葺之尚有殿舍二百四十九闲作正殿曰通光殿东曰诏芳亭西曰凝思亭立端门命翰林学士裴素撰记永泰门去宫城二十三里西北角亭南昌国亭北昌国亭流杯亭在未央宫北汉之旧址明水园 【以上九所并在汉故内隶旧宅监所领也】 内苑自元武门外北至重元门一里东西与宫城齐观德殿在元武门外永安殿东西外垣门目营门月营门其北重元门 【旧内苑北门也】 鱼粮门 【旧重元门】 东内苑南北二里与大明宫城齐东西尽一坊之地南即延政门北即银台门东即太和门龙下殿龙首池凝晖殿 【一作承晖宪宗置也】 灵符应圣院在龙首池东会昌元年造内园小儿坊傍有看乐殿内教坊 【元和十四年复置仗内教坊】 东下马桥东头御马坊文宗诏置东头御马坊球场还龙武军直殿及亭子殿
　　　　别见章　
昆明池汉武帝置以习水军欲征昆明国故就此名至秦姚兴时竭唐德宗贞元十三年命京兆尹韩皋充使浚之追寻汉制引交河沣水合流入池又有蓬莱池凝碧池 【一作临碧】 敬宗时幸凝碧池令军士取鱼长大者送新浚池梨园在通化门外正北禁苑南有文宗会昌殿含光殿昭德宫樱桃园东西葡萄园光启宫云韶院
　　　　东内大明宫章
东内大明宫在禁苑之东南南接京城之北面西接宫城之东北隅南北五里东西三里贞观八年置为永安宫明年改曰大明宫以备太上皇清暑百官献赀财以助役龙朔三年大加兴造号曰蓬莱宫咸亨元年改曰含元宫寻复大明宫 【初高宗命司农少卿梁孝仁制造此宫北据高原南望爽垲每天晴日朗南望终南山如指掌京城坊市街陌俯视如在槛内葢其高爽也】 南面五门正南曰丹凤门至德三载改为明凤门寻复旧名 【本当京城翊善坊北门置宫后分翊善永昌各为二坊当北门街广一百二十步南北尽二坊之地南抵永兴坊北门之东】 丹凤东曰望仙门 【南当皇城东苐二街贞元中修有楼十间】 次东曰延政门 【抵长乐坊之北】 丹凤西曰建福门 【南抵光宅门外坊之北望仙建福二门各有下马桥跨东西龙首渠】 门外有百官待漏院次西曰兴安门东面一门曰太和门西面一门曰日营门北面一门曰元武门 【德宗造门楼外设两廊持兵宿卫谓之北衙】 丹凤门内当中正殿曰含元殿武太后改曰大明殿即龙首山之东麓也阶基高平地四十余尺南去丹凤门四十余步中无间隔左右宽平东西广五百步龙朔二年造蓬莱宫含元殿又造宣政紫宸蓬莱三殿 【此本苑内观德殿为三九临射之所改拆为含元殿也】 殿东南有翔鸾合西南有栖凤合与殿飞廊相接又有钟楼鼓楼殿左右有砌道盘上谓之龙尾道夹道东有通干门西有观象门合下即朝堂肺石登闻鼓 【一如承天之制】 又有金吾左右仗院殿后有宣政门门外东廊有齐德门西廊有兴礼门 【一作齐礼兴德门】 宣政门内有宣政殿殿东有东上合门殿西有西上合门殿前东廊曰日华门 【沅案唐书温造传太和二年宫中昭德寺火火在宣政殿东隔垣火势将及宰臣两省京兆尹中付枢密环列于日华门外即此也】 东有门下省省东宏文馆次东史馆馆东南北街南直含耀门门南曰昭训门北曰崇明门殿前西廊曰月华门西有中书省省北曰殿中内省西有命妇院北有亲王待制院省西南北街南出昭庆门南当光范门昭庆门北曰光顺门宣政殿北曰紫宸门内有紫宸殿后有蓬莱殿次东有含象殿后有延英门内有延英殿肃宗时梁上生玉芝一茎三华至僖宗干符中改为灵芝殿自蜀还复旧名殿相对思政殿待制院蓬莱后有含凉殿殿后有太液池池内有太液亭子穆宗时命侍讲韦处厚等入此亭讲毛诗尚书文宗又命纂集尚书中君臣事迹令工匠刊于太液亭以备观览清晖合绫绮殿 【在蓬莱殿之西】 殿北珠镜殿环周殿在蓬莱西承欢殿在环周南金銮殿在环周西北长安殿 【一名长乐】 在金銮西南又有金銮御院宣化门武德西门浴堂门内有浴堂殿又有浴堂院长安殿北有仙居殿殿西北有麟德殿此殿三面南有合东西皆有楼殿北相连各有障日合 【凡内晏多在于此殿】 东亭会庆亭东面左银台门西面右银台门内侍省右藏库次北翰林门内翰林院学士院又东翰林院北有少阳院结邻殿翰林门北曰九仙门大福殿拾翠殿三清殿含冰殿承香殿在含冰殿东南北有长合紫兰殿在承香殿东北元武殿在紫兰东北明义殿在紫宸殿西大角观在珠镜殿东北元武门左曰银汉门右曰凌霄门宫垣之外两边掖门门内有凝霜殿碧羽殿紫箫殿郁仪合承云合修文合
　　　　别见章 
长生殿教坊唐纪曰元宗置左右教坊于蓬莱宫侧帝自为法曲俗乐以教宫人号皇帝梨园弟子光政门景运门命妇朝堂文成殿白华殿 【叛臣朱泚逆乱于此殿僭号】 元莫观含宁殿玉清殿竹楼柿林院中和殿会元殿临碧殿元和殿宣光殿宣明殿临光殿大明殿 【武宗政要曰帝传位于大明殿】 兴泰殿德政殿嘉庆殿凝化殿会昌殿永安殿穆宗置也 【与后妃公主宴乐所】 元化门晨晖门宝庆殿百尺楼昭德门清思殿寿昌殿 【长庆元年柱生玉芝一茎长六尺是年穆宗降诞于此宫中】 宣和殿升阳殿延嘉门景风门清思院 【敬宗作工用铜鉴三千片金薄十万饼谏官薛庭老切谏不听】 东殿仙韶院文宗开成三年造内山亭院 【取浙西隐士周息元于内山亭院安置】 放鸭池野狐落 【太和二年十一月甲辰禁中火灾从昭德寺起延烧宣政殿东午门益炽宫垣半为灰烬寺之南禁中呼为野狐落宫人居此者为火所逐攀援墙垣以出出不及者焚死数百人又延烧门下省至暮稍息凡数日方灭】 昭德寺太和殿宣徽殿咸泰殿 【文宗开成三年正月望夜燃灯于咸泰殿中三宫太后诸王公主供集此晏行家人礼】 文思殿崇元馆天宝中明皇命周尹愔为崇元馆学士值禄山兵乱馆宇浸废至武宗特诏营创置吏铸印以刘元静为崇元馆学士号广成先生入居灵符殿望仙台武宗时命神策军士修望仙楼及廊舍五百余间大中八年复命葺之补阙陈嘏上疏谏而止改为文思院含春亭叡武楼干符门五王内院宣宗时夔王以下五王居大明宫内院侍读五日一入干符门讲读延资库咸宁殿灵台殿永安宫孝明郑太后所居左齐藏天诸库 【一作僖】 章信门安喜门昭德殿 【龙纪元年殿东隅获金龙一】 云韶殿 【此殿尝考试举人】 同文殿昭敬殿唐一十八帝御容所在也昭宗光化三年有秃鹙鸟鸣于此殿 【葢唐祚将终之兆也】 乞巧楼光化三年造二楼构飞桥以通来往思元门应干门问安宫昭宗传位于太子居东内为问安宫紫延院保宁殿昭宗宴李继昭等将于保宁殿亲制成功曲以褒之仍命伶官作樊哙排君难杂戏以乐之寿春殿保安殿延喜楼长乐楼
　　　　左右三军飞龙院章
太和门外之北从西苐一曰左羽林军苐二曰左龙武军苐三曰左神策军以上左三军九仙门外之北从东苐一曰右羽林军苐二曰右龙武军苐三曰右神策军以上右三军元武门外西曰飞龙院又曰飞龙厩内有骥德殿太和八年灾
　长安志卷苐七
　　唐皇城
皇城 【俗号子城】 东西五里一百一十五步南北三里一百四十步 【沅按新唐书志皇城长一千九百一十五步广一千二百步】 南面三门正南曰朱雀门 【北当宫城之承天门南当外郭之明德门】 东曰安上门 【至德三载改为光天门寻复旧】 西曰含光门东面二门南曰景风门北曰延喜门 【直东当外郭之通化门贞元四年修延喜门复属于承天门回鹘使及回鹘公主至德宗御延喜门观之宣宗御延喜门见河陇老幼数千人赐以冠带】 西面二门南曰顺义门北曰安福门 【西当外郭之开远门朝野佥载曰睿宗先天二年正月十五日十六十七夜于京安福门外作灯轮高二十丈衣以锦绮饰以金银燃五万盏灯望之如花树宫女千数衣罗绮曳锦绣耀珠翠施香粉一花冠一巾帔皆至万钱装束一妓女皆至三百贯妙简长安万年少女妇千余人衣服花钗媚子亦称是于灯轮下踏歌三日夜欢乐之极未始有之武元衡赴西川节度宪宗御安福门慰遣之懿宗御北门迎凤翔佛骨昭宗天福元年御安福楼按贞元四年筑武德东门垣属于是武库从西废焉武德东门当在西内】 城中南北七街东西五街其闲并列台省寺卫 【自两汉以后至于晋齐梁陈并有人家在宫阙之间隋文帝以为不便于民于是皇城之内唯列府寺不使杂人居止公私有便风俗齐肃实隋文新意也】 宫城南门外有东西大街 【南北三百步东出皇城之延喜门西出皇城之安福门】 承天门外横街之南有南北大街曰承天门街 【东西广百步南出皇城之朱雀门】
　　　承天门街之东宫城之南苐二横街之北
从西苐一门下外省次东殿中省次东左千牛卫次东左卫 【隋左监门卫左翊卫二府之地武德初并为此卫门额本睿宗所题开元初进入内】 街东安上门街街东苐一东宫内作坊次东右春坊次东右清道率府次东右监门率府府北右内率府府东东宫朝堂有北街街东苐一右监门率府府北左内率府次东左清道率府次东家令寺次东左春坊 【坊东有南北街街东即皇城东面延喜门之内】
　　　承天门街之东苐三横街之北
从西苐一左监门卫 【武德中分取左武卫地自北卫移于此】 次东左武卫 【次东贞观中有左金吾内府后废】 次东左骁卫卫东安上门街街东苐一东宫仆寺次东率更寺次东右司御卫次东右卫率府府东有南北街 【北当东宫朝堂】 街东苐一左卫率府次东左司御卫次东詹事府 【府东有南北街街东即皇城之东面】
　　　承天门街之东面苐四横街之北
从西苐一尚书省 【省门额本睿宗书开元初进入内后右庶子魏华所题省内当中有都堂本尚书令厅事都堂之东吏部户部礼部三行每行四司左司统之都堂之西兵部刑部工部三行每行四司右司统之旧户部在礼部后武太后改从天地六官之名以户部为地官因移在前凡二十四司左右丞相总领其事考功员外郎厅事有薛稷画鹤宋之问为赞工部尚书厅事有薛稷画松石并为时所重右丞厅事有古冢俗误为樗里子墓按国史补曰郎官正事吏部郎中二厅先小诠次格式员外郎二厅先南曹次废置刑部分四覆户部分两赋其制尚矣旧说吏部为省眼礼部为南省舍人考功度支为振行比部得廊下食以饭从者号此盘二十四曹呼左右司为都公省中语曰后行祠屯不博中行都门中行刑户不博前行驾库因话录曰尚书省东南隅通衢有桥相传目为拗项桥言待御史及殿中久次者至此必拗项而望南宫也都堂南门道东有古槐垂阴至广相传夜深闻丝竹之音省郎有入相者俗谓之音声树都堂呼为冰厅言其清且冷也沅按樗里子葬于武库在汉故城中】 省东安上门街街东苐一都水监次东光禄寺寺东有南北街 【北当东宫朝堂开元初开】 街东军器监 【本少府监甲弩坊后为军器使开元四年置监监东即皇城东面景风门之北沅按新唐书志云武德初有武器监七年废八年复置九年又废开元以前军器皆出在尚署三年置军器监十一年废为甲弩坊隶少府十六年复为监敏求叙次不甚明显】
　　　承天门街之东苐五横街之北
从西苐一左领军卫 【卫北有兵部选院】 次东左威卫 【卫北有刑部格式院】 次东吏部选院 【以在尚书省之南亦曰吏部南院选人看榜名之所也】 次东礼部南院 【四方贡举人都会所也】 院东安上门街横街抵此而绝
　　　承天门街之东苐六横街之北
从西苐一太仆寺 【寺西北隅乘黄暑别开北门署内贮掌指南车记里鼓及辇辂之属】 次东大府寺 【旧都水监之地】 寺东安上门街街东第一少府监次东左藏外库院 【隋大府寺置于此又分置坊院东有南北街街东即皇城东面景风门南也】
　　　承天门街之东苐七横街之北
从西苐一太常寺寺东安上门街街东苐一大庙 【其地本隋大府寺玉作坊坊中有御井贞观中废玉作坊于此置太府寺赐坊以曝四方贡赋之物湿者先天中置庙废坊焉】 中宗庙元献皇后庙 【韦公肃礼合新仪曰干元元年立庙于太庙之西宝应二年迁神主于太庙贞元三年修葺奉安昭德皇后神主永贞元年祔于太庙】 次东太庙署 【署东署南并之有街即皇城东南隅也】
　　　承天门街之西宫城之南苐二横街之北
从东苐一中书外省次西四方馆 【隋曰谒者台即诸方通表通事舍人受事之司】 次西右千牛卫次西右监门卫次西右卫卫西含光门街横街抵此而绝
　　　承天门街之西苐三横街之北
从东苐一右武卫 【卫西贞观中有右金吾内府后废】 次西右骁卫次西含光门街街西将作监 【即皇城西南而安福门之南】
　　　承天门街之西苐四横街之北
从东苐一司农寺寺西含光门街街西苐一尚书局 【本帐幕坊局内有山池】 次西尚辇局次西卫尉寺次西大理寺寺西有南北街 【街西即皇城西面顺义门之北】
　　　承天门街之西苐五横街之北
从东苐一右领军卫次西右威卫 【卫门本南向开元七年御史中丞李尚隐以此卫南门与御史台门相对不便遂白政事移门北向】 次西秘书省 【监院厅事前有陨星石隋自咸阳移置于此少监王劭作瑞石颂以赞美之监院东有书合重复以贮古今图籍】 省西含光门街横街抵此而绝
　　　承天门街之西苐六横街之北
从东苐一宗正寺次西御史台 【御史台记曰御史台门北开葢取肃杀就阴之义故京台门北开矣按邺都故事曰御史台在宫城西南其门北开又故城御史台亦北开龙朔中置桂坊为东朝宪府门亦北开然都御史台门南门当时创造者不经反于故事同诸司葢以权宜耶谭宾录曰北开者或云自隋初移都之时兵部尚书李图通兼御史大夫欲向省便近故开北门元和四年御史台佛舍火罚直御史李膺一季俸料】 次西司天监 【本隶秘书省为太史局后别为浑仪监寻复旧名而不属秘书监内有灵台以侯云物崇七丈周八十步沅按太史局武德四年置改浑仪监光宅元年也复旧名长安二年也景龙二年又曰太史监不隶秘书省景云元年又为局隶省开元二年复为太史监十四年复为局天宝元年复为监不隶省干元元年曰司天台此叙次亦不甚明显】 监西含光门街街西苐一废石台 【本司农寺草坊之地载初中置台先天中废后为御史台推事院沅按推事属侍御史所谓四推者是也】 台北司农寺草坊 【坊门北开】 次西骅骝马坊 【坊门北开】 坊西有南北街 【街西即皇城西面顺义门之南】
承天门街之西苐七横街之北 【横街南即皇城南面朱雀门之西】 
从东苐一鸿胪寺 【德宗建中元年以鸿胪寺左右威远营隶金吾】 次西鸿胪客馆 【如汉之藁街四夷慕化及朝献者所居焉】 馆西含光门街街西苐一大社 【南门额隋平陈所得即东晋王右军所题隋代重以粉墨模之】 次西郊社署 【署西署南并有街即皇城之西南隅】 宫城之西有掖庭宫掖庭西南安福门内大横街北有内侍省 【隋长秋监唐贞观三年改内侍省光宅元年为司宫台神龙元年复旧省内有紫兰亭沅按新唐书志长秋监武德四年曰内侍监龙翔二年为省垂拱元年曰司宫台与此异】
　　唐京城一
　　　外郭城
外郭城 【隋曰大兴城文帝初封大兴公及即位以名城县门殿园池及寺焉唐曰长安城亦曰京师城】 东西一十八里一百一十五步南北一十五里一百七十五步周六十七里其崇一丈八尺 【隋开皇二年筑永徽四年率天下口税一钱更筑之】 南面三门正中曰明德门 【北当皇城朱雀门南出抵中南山八十里沅按中南诸本并作终明文渊阁本作中】 东曰启夏门 【门外西南二里有圆丘先农籍田二坛按长安图东南角有进芳门】 西曰安化门东面三门北曰通化门 【门东七里长乐坡上有长乐驿下临浐水至德三载改为达礼门寻复旧德宗幸通化门观章敬寺迎御书额裴度赴蔡州宪宗送度于此按李晟自东渭桥移壁光泰门以薄都城光泰门在通化门东北小城之东门也两京道里记曰通化门改达礼门识者曰三年之丧天下达礼非嘉名三年而元肃晏驾还复旧名也】 中曰春明门 【当门外有汉太子太傅萧望之墓】 南曰延兴门 【同昌公主葬懿宗与郭淑妃御延兴门哭送沅按主即淑妃所生】 西面三门北曰开远门中曰金光门 【西出趣昆明池】 南曰延平门北面一门曰光化门皇城之东五门 【并见上大明宫】 皇城之西二门当皇城西苐一街曰芳林门 【隋曰华林门北入苑元和十三年西市百姓于芳林门置无遮僧斋】 当皇城西苐二街曰光化门 【西北出趣长安故城沅按即汉故城】 郭中南北十四街东西十一街其闲列置诸坊 【隋炀帝改坊为里每里置里司一人官从九品下至义宁初废】 有京兆府万年长安二县所治寺观邸苐编户错居焉 【城中一百八坊韦述记曰其中有折冲府四僧寺六十四尼寺二十七道士观十女观六波斯寺二胡天祠四隋大业初有寺一百二十谓之道场有道观十谓之元坛天宝后所增不在其数】 当皇城南面朱雀门有南北大街曰朱雀门街东西广百步 【南出郭外之明德门自朱雀门至明德门九里一百七十五步景龙中韦庶人置石台于此街在开化一坊之间雕刻彩楼上建颂台蛟龙蟠遶下有石马石狮子侍卫之像初韦氏矫称衣箱有五色云气使画工图像以示于朝及节愍太子遇害韦氏又上中宗圣威神武颂刊石以纪其事谓之颂台上官昭容之文也并勒公卿姓名于上谄词伪事有乖典实景云元年毁之】 万年长安二县以此街为界万年领街东五十四坊及东市长安领街西五十四坊及西市 【皇城之东尽东郭东西三坊皇城之西尽西郭东西三坊南北皆一十三坊象一年有闰每坊皆开四门有十字街四出趣门皇城之南东西四坊以象四时南北九坊取则周礼王城九逵之制隋三礼图见有其像每坊但开东西二门中有横街而已葢以在宫城直南不欲开北街泄气以冲城阙其木布栉比街衢绳直自古帝京未之有也朱雀街东苐一坊东西三百五十步苐二坊东西四百五十步次东三坊东西各六百五十步朱雀街西准北皇城之南九坊南北各三百五十步皇城左右四坊从南苐一苐二坊南北各五百五十步苐三坊苐四坊南北各四百步两市各方六百步四面街各广百步】
　　　万年县所领朱雀门街之东从北苐一兴道坊 【景龙三年以驸马都尉武攸暨父名改曰瑶林坊景云元年复旧】 
　　　　次南兴道坊 
西南隅至德女冠观 【隋开皇六年立】 太平公主宅 【没官后赐散骑常侍李令问居之】
　　　　次南开化坊
半已南大荐福寺 【寺院半以东隋炀帝在藩旧宅武德中赐尚书左仆射萧瑀为西园后瑀子锐尚襄城公主诏别营主第主辞以姑妇异居有关礼则因固陈请乃取园地充主第又辞公主棨戟不欲异门乃并施瑀之院门襄城薨后官市为英王宅文明元年高宗崩后百日立为大献福寺度僧二百人以实之天授元年改为荐福寺中宗即位大加营饰自神龙以后翻译佛经并于此寺寺东院有放生池周二百余步传云即汉代洪池陂也】 西门之北法寿尼寺 【隋开皇六年立】 国子祭酒韩洄宅尚书左仆射令狐楚宅 【按酉阳杂俎楚宅在开化坊牡丹最盛而李商隐诗多言晋阳里第未详】 户部尚书马总宅洱东节度使兼侍中李光颜宅 【穆宗初赐第崇德坊以为别宅】 尚书吏部侍郎沈传师宅前司徒兼侍中崔垂林宅漕渠 【会要京兆尹韩朝宗分渭水入自金光门置潭于西市西街以贮材木又永泰二年京兆尹黎干以京城薪炭不给凿渠自京兆府直东至荐福寺东街北至国子监正东至子城东街并逾景风延喜门入苑】
　　　　次南安仁门 【本名安民门永徽元年改】 
西北隅荐福寺浮图院 【院门北开正与寺门隔街相对景龙中宫人率钱所立】 东南隅赠尚书左仆射刘延景宅坊西南汝州刺史王昕宅 【延景即宁王宪之外祖昕即薛王业之舅皆是亲王外家甲第并列京城美之】 万春公主宅 【明皇女降杨锜沅按公主初降杨朏又嫁杨锜】 户部尚书兼殿中监章仇兼琼宅前中书侍郎同中书门下平章事元载宅 【谭宾录曰元载城中开南北二甲第又于近郊起亭榭帷帐什器皆如宿设城南别墅凡数十所婢仆曳罗绮二百余人杜阳编曰载宅有芸辉堂芸辉香草名也出于阗国唐实录曰毁毁元载祖及母坟墓斲斲棺弃柩及焚毁载私庙木主并毁大宁安仁里二宅充修葺百司廨宇污宫之义也又贬同州刺史宋晦为澧州员外司马晦尝任虢州刺史率百姓采卢氏山木为载造东都私第故也】 义武军节度使同中书门下平章事上谷郡王张孝忠宅 【沅按权德舆孝忠夫人邓国夫人谷氏神道碑云夫人终安仁里私第】 太子右庶子崔造宅太子宾客燕国公于由页宅太保致仕岐国公杜佑宅
　　　　次南光福坊 【隋有圣敬寺大业七年废】 
坊东南隅旧有永寿公主庙 【公主中宗女景云中废庙赐姜皎为鞠场皎宅在庙北隔街旧窦怀贞宅怀贞诛后赐皇后妹夫窦庭芳】 驩州流人窦参宅检校司空尚书左仆射同中书门下平章事魏国公贾耽宅 【沅按郑余庆神道碑云耽终光福里第】 右卫上将军南充郡王伊慎宅 【沅按权德舆伊慎神道碑云薨于光福里】
　　　　次南靖善坊
大兴善寺尽一坊之地 【初曰遵善寺隋文承周武之后大崇释氏以收人望移都先置此寺以其本封名焉神龙中韦庶人追赠父贞为酆王改此寺为酆国寺景云元年复旧酉阳杂俎曰寺取大兴城两字坊名一字为名不空三藏塔前多老松岁旱时官伐其枝为龙骨以祈雨葢以三藏役龙意其枝必有灵也东廊素和尚院庭有柏四株元和中卿相多游此院柏至夏有汗污人衣如輠脂不可浣招国郑相恶其汗谓素曰弟子为伐此树各植一松也及暮素戏祝曰我种汝三十余年汝以汗为人所恶来岁若复有汗我必薪之自是无汗素公不出院转法华经三万七千部夜常有貉子听经斋时鸟鹊取掌中食天王阁长庆中造本在春明门内与南内连墙其形高大为天下之最太和二年敕移就此寺折时腹中得布五百端漆数十筩】 寺殿崇广为京城之最 【号曰大兴佛殿制度与大庙同】 緫章二年火焚之更营建又广前居二十亩之地
　　　　次南兰陵坊
东南隅尚书右仆射韦待价宅 【沅按唐书待价历官吏部尚书摄司空改为天官尚书扶阳郡公不及右仆射】 宅西工部尚书李珍宅忠武军节度使曲环家庙太子宾客燕国公于頔家庙
　　　　次南开明坊
自朱雀门南苐六横街以南率无居人第宅 【自兴善寺以南四坊东西尽郭虽时有居者烟火不接耕恳种植阡陌相连】 光明寺
　　　　次南保宁坊
昊天观尽一坊之地 【贞观初为晋王宅显庆元年为太宗追福立为观高宗御书额并制叹道文】
　　　　次南安义坊 【坊南抵京城之南面西南通明德门】 
贞顺武皇后庙 【礼阁新仪曰开元二十五年立庙干元之后祠享遂绝】
　　　朱雀街东苐二街北当皇城南面之安上门街东从北苐一务本坊 【景龙三年以驸马都尉杨慎交父名嘉本改为玉楼坊景云元年复旧】 
　　　　次南务本坊 
半以西国子监 【监东开街若两坊街北抵皇城南尽一坊之地监中有孔子庙贞观四年立】 领国子监太学四门律书筭六学坊南街之北先天观 【景龙三年韦庶人立为翊圣女冠观景云元年改景云观天宝八载改为龙兴道士观至德三载改先天观】 本司空梁国公房元龄宅河东节度使兼中书令延德郡王张茂昭宅左散骑常侍于德晦宅西川齐州进奏院鬼市 【辇下岁时记曰俗说务本坊西门是鬼市或风雨曛晦皆闻其喧聚之声秋冬夜多闻卖干柴云是枯柴精也又或月夜闻鬼吟六街鼓绝行人歇九衢茫茫空有月有和者云九衢生人何劳劳长安土尽槐根高】
　　　　次南崇义坊
坊内横街之北招福寺 【干封二年睿宗在藩立本隋正觉寺寺南北门额并睿宗所题酉阳杂俎曰正觉寺国初毁之以其地立第赐诸王睿宗在藩居之干封二年移长宁公主锦堂重建此寺长安二年内出等身金铜像一铺并九部乐南北门额上题岐薛二王亲送至寺彩乘象舆羽卫四合街中余香数日不散景龙二年诏寺中别建圣容院是睿宗在青宫真容也先天二年敕出内库钱二千万巧匠一千人重修之】 西南隅太子左庶子驸马都尉苏勖宅 【后为英王园其地湫下无人居沅案勖尚高祖女南昌公主】 南街之北博陵郡王崔元暐宅宅西秘书监马怀素宅工部尚书韦坚宅 【沅按唐书传坚为刑部尚书非工部】 赠太尉段秀实宅 【德宗所赐宣宗大中十年诏秀实崇义坊宅诸院典在人上计钱三千四百七十五贯宜赐庄宅钱收赎仍令鸿胪少卿段又楚追贴舍人计会】 盐铁常平院尚书左仆射窦易直宅 【明皇杂录曰本中书令崔图宅禄山盗国王维郑虔张通皆处于贼庭泊克复俱囚于宣阳里杨国忠之旧宅崔图因召于私第令画各有数壁当时皆以图勋贵无二望其救解故运思精巧颇极能事其后皆得宽典至于贬谪悉获善地其第鬻于易直大和中画尚存】 剑南东川节度使王承业宅 【武俊之孙士贞子也】 兴元鄜坊易定进奏院
　　　　次南长兴坊 【隋有灵感观武德初废唐会昌五年诏皇城南六坊内不得置私庙其朱雀街缘是南郊御迹至明德门夹街两面坊及曲江侧近亦不得置余围外深僻坊并无所禁初武宗行礼南郊见天街左右诸坊有人家私庙遂令禁断中书门下奏朱雀门至明德门凡有九坊其长兴坊是皇城南苐三坊便有朝官私庙实则逼近宫阙自威远军向南三坊俗称围外地至闲僻于此置庙无所妨碍从之】 
东北隅侍中驸马都尉杨师道宅 【其地后分裂左监门大将军韩琦尚书刑部侍郎崔元童荆府司马崔光意等居】 坊内横街之南中书令张嘉贞宅 【本太常少卿崔日知宅唐书曰贞元中裴延龄为德阳郡主治第时将降郭鏦延龄令嘉贞之子徙所置庙德宗不许按韦述记载嘉贞宅延龄所徙乃是庙而嘉贞碑宅在思顺里今无思顺坊未详】 宅西太子宾客元行冲宅次北隔街礼部尚书致仕王邱宅邠宁节度使马璘宅 【德宗实录曰大历十四年七月毁元载马璘刘忠翼之苐自天宝中京师堂寝已极壮丽而苐宅未甚逾制然卫国公李靖庙已为嬖人杨氏厩矣及安史二逆之后大臣宿将竞崇栋宇无复界限力穷乃止人谓之木妖而马璘之堂尤盛计钱二千万贯他室称是璘卒于军以丧归京师士庶欲观之假名于故吏投刺会吊者数十百人故命撤毁之自是京师楼榭之踰制者皆毁沅按唐书璘传亦载其事】 干元观 【代宗实录曰大历十三年七月以泾原节度使马璘宅作干元观道士四十九人其地在皇城南长兴里璘初创是宅重价募天下巧工营缮屋宇宏丽冠绝当时璘临终献之代宗以其当王城形胜之地墙宇新麓遂命为观以追远之福上资肃宗加干元观之名干元肃宗尊号也然则与德宗录之言相戾】 纪国大长公主宅 【肃宗女降郑沛】 工部尚书致仕晋昌郡主辛京杲宅黄门侍郎同中书门下平章事杜鸿渐宅 【鸿渐于长兴正源第崇饰门馆赋诗曰常愿追禅侣安能挹化源朝士多和之沅按侣唐书传作理】 太子右庶子韦聿宅汉阳大长公主宅 【即德阳郡主也顺宗长女】 国子祭酒郑伸宅 【贞元时人】 礼宾院 【元和五年置院坊之北街】 镇海军节度使同中书门下平章事路隋宅 【沅按唐书作随】 河东节度使王璠宅左神武统军史宪忠宅河南尹驸马都尉郑颢宅尚书右仆射驸马都尉于宗宅 【沅按唐书有于琮尚广德公主者应即其人然不言其官尚书右仆射但云干苻中同平章事而已】 镇州进奏院
　　　　次南永乐坊 【坊内横街之中有古冢不详姓氏】 
西南隅废明堂县廨 【緫章元年分万年县置其廨地本越王贞宅长安三年废还万年后以其廨地赐驸马都尉裴巽】 县东清都观 【隋开皇七年道士孙昂为文帝所重常自开道特为立观本在永兴坊武德初徙于此地本隋宝胜寺】 观东永寿寺 【景龙三年中宗为永寿公主立】 坊内横街之北资敬尼寺 【隋开皇三年大保薛国公长孙览为其父立】 东南隅左丞相燕国公张说宅 【本侍中王德真宅说大加修葺焉常侍言旨曰洪师与说置永乐东南苐一宅有永巷者戒曰此宅西北隅最是王地慎勿于此取土越月洪又至谓燕公曰此宅气候忽然索漠恐必甚有取土于西北隅者公与洪偕行至宅西北隅果有取土坑三数坑皆深丈余洪大惊曰祸事令公富贵一身而已更二十年外诸郎君皆不得天年燕公大骇曰填之可乎洪曰客土无气与地脉不相连今欲填之亦犹人有疮痛纵以他肉补之终无益也燕国公子均垍皆为禄山委任克复后均赐死垍长流之沅按唐书传垍与陈希烈为贼宰相死于贼中】 东门之南夏官尚书王璇宅兵部尚书判户部事王绍宅 【沅按李绛神道碑云绍终永乐里私第】 司徒中书令晋国公裴度宅 【唐实录曰度自兴元请朝觐宰相李逢吉之徒百计隳沮有张权舆者既为嗾犬尤出死力乃上疏云度名应图谶宅据冈原不召而来其意可见葢常有人与度作谶词云非衣小儿坦其腹天上有口被驱逐言度曾征讨淮西平吴元济也又帝城东西横亘六冈符易象干卦之数度永乐里第偶当苐五冈故权舆以为词尽欲成事然竟不能动摇沅按唐书传所载与此同】 左监门卫上将军李思忠宅 【武宗会昌二年温没斯内属赐李姓名思忠命为左监门卫上将军兼抚王传赐第永乐坊】 尚书兵部侍郎同中书门下平章事萧寘宅
　　　　次南靖安坊 【按靖或作静沅按唐书武元衡传亦作静】 
西南隅崇敬尼寺 【本僧寺隋文帝所立大业中废龙翔二年高宗为长安定安公主薨后改立为尼寺】 寺东乐府 【隋置】 咸宜公主宅 【元宗女降崔嵩沅按公主初嫁杨洄又嫁嵩】 韩国正穆公主庙 【礼阁新仪曰德宗女自唐安公主追册贞元十七年祔庙】 太子宾客崔伦宅门下侍郎同中书门下平章事武元行鱼宅尚书吏部侍郎韩愈宅刑部侍郎刘伯刍宅郴州司马李宗闵宅
　　　　次南安善坊
尽一坊之地为教弩场 【隋明堂在此坊高宗时并此坊及大业坊之半立中市署领口马牛驴之肆然已偏处京城之南交易者不便后但出文符于署司而已货鬻者并移于市至武太后末年废为教弩场其场隶威远将军】
　　　　次南大业坊 【本名宏业神龙中避孝敬皇帝讳改】 
东南隅太平女冠观 【本宋王元礼宅仪凤二年吐蕃入寇求太平公主和亲不许乃立此观公主出家为女冠初以颁政坊宅为太平观寻徙于此公主居之其颁政坊观改为太清观公主后降薛绍不复入观西有驸马都尉杨慎交山池本徐王元礼之池】 新昌观
　　　　次南昌乐坊
太子太师郑国公魏征家庙 【大中中来孙暮为相再新旧庙以元成为封祖沅按元成征之字】 行台左仆射屈突通宅 【沅按唐书传通拜陕东大行台右仆射卒赠尚书右仆射】 山南东道节度使蒋系家庙官园 【坊西官园供进梨花蜜】
　　　　次南安德坊 【坊南抵京城之南面东即启夏门沅按以下康海刻本所无明文渊阁本有今用之】 
右武卫将军苏方宅术士桑道茂宅
　长安志卷苐八
　　唐京城二
朱雀街东苐三街即皇城东之苐一街 【北当兴安门大明宫南当启夏门】
　　　皇城东苐一街之十五坊 【沅按实十七坊五字当误】 
 
　　　　街东从北苐一曰翊善坊
保寿寺 【酉阳杂俎曰翊善坊保寿寺本高力士宅天宝九年舍为寺初铸钟成力士设斋庆之举朝毕至一击百千有窥其意连击二十杵经藏阁规构危巧二塔火珠授十余斛河阳从事李琢性好奇古与僧善尝俱至此寺观库中旧物忽于破瓮中得物如被幅裂汗坌触而尘起琢徐视之乃画也因以州县图三及缣三十换之令家人装治大十余幅访于常侍柳公权方知张萱所画石桥图也元宗赐力士因留寺中后为鬻画文宗特言于左军曰奇人有小使领军卒数十人至宅宣勑取之即日进人文宗见之大悦命张于云韶院】
　　　　其西曰光宅坊 【本翊善一坊之地置大明宫后开丹凤门街遂分为一坊太和元年凤翔献郑注首诏悬于光宅坊西北角三日而去之】 
横街之北光宅寺 【仪凤二年望气者言此坊有兴气勑令掘得石函函内有佛舍利骨万余粒遂立光宅寺武太后始置七宝台因改寺额焉酉阳杂俎曰宝台甚显登之四极眼界其上层窻下殿是画下层窻下吴道元画皆非其得意也丞相韦处厚自居内庭至相位每归辄至此塔焚香瞻礼普贤堂本天后梳洗堂】
　　　　次南永昌坊
坊东丹凤门街
　　　　丹凤门街东来庭坊 【本永昌一坊之地与翊善坊同分隋末有仁法寺大业七年废】 
丹凤门街至此而绝特进王仁佑宅 【永徽时人】 内侍高延福宅 【力士父沅按孙翌墓志铭张说神道碑并云延福终来庭里苐】 右卫上将军致仕梁守谦宅土宅司 【坊西北】
　　　次南永兴坊 【隋有善果寺大业中废】 
西南隅左金吾卫 【神龙中自崇仁坊徙】 街西之北荷恩寺 【景云元年睿宗立】 西门之北太子太师郑国公魏征宅 【本隋安平公宇文恺宅封演见闻录曰征所居室屋卑陋太宗欲为营构征谦让不受洎征寝疾太宗将营小殿遂撤其材为造正堂五日而就开元中此堂犹在家人不谨遗火烧之子孙哭临三日朝士皆赴吊后裔孙莫言相宣宗居旧苐焉】 左龙武军统军咸宁郡王戴休颜宅 【赐苐沅案唐书传但言为左龙武将军不及咸宁郡王】 凤翔陈许湖南进奏院
　　　　次东广化坊
左卫上将军内侍监致仕仇士良宅 【沅按郑熏神道碑云士良终广化里苐】 玉山营 【六军十二卫观军容使杨复恭宅在广化坊近玉山营复恭假子守信为玉山军使或告云谋乱诏李顺节率禁军诛之守信拒战昭宗御延喜楼际晚守信挈其族出通化门趋兴元本传误作昭化坊按坊无名昭化者今以延喜及通化门证之即是广化坊也】
　　　　次南崇仁坊 【北街当皇城之景风门与尚书省选院最相近又与东市相连按选人京城无苐宅者多停(聒心)此因是一街辐奏遂倾两巿昼夜喧呼灯火不绝京中诸坊莫之与比大历中鱼朝恩于坊之南街设斋会奏内坊音乐】 
西南隅元真观 【半以东本尚书左仆射申国公高士廉宅西北隅本左金吾卫神龙元年并为长宁公主苐东有山池别院即旧东阳公主亭子韦庶人败公主随夫为外官遂奏请为景龙观仍以中宗年号为名初欲出卖官估木石当二千万山池仍不为数天宝十二载改为元真观肃宗时设百高座讲沅按唐书传士廉为右仆射中国公非左仆射新唐书长宁公主传公主取西京高士廉第左金吾卫故营合为宅右属都城左类大道行三重楼以冯观筑山浚池又并坊西隙地广鞠场】 坊东南隅资圣寺 【本太尉赵国公长孙无忌宅龙朔三年为文德皇后追福立为尼寺咸亨四年改为僧寺长安三年七月火焚之灰中得经数部不损一字百姓施舍数日之间所获巨万遂营造如故寺额中州刺史殷仲容所题楷法端妙京邑所称酉阳杂俎曰净士院门外相传吴生一夕秉烛醉画就中戟手视之恶骇院门里卢王夌伽画卢常学吴势吴亦传以手诀乃画揔持三门寺方半吴大赏之谓人曰棱伽不得心诀用思太苦其能久乎果画毕而卒】 北门之东宝剎寺 【本邑里佛堂院隋开皇中立为寺佛殿后魏时造四面立柱当中构虚起两层阁欀栋屈曲为京城之奇妙故天子以宝剎为名】 东门之北尚书左仆射许国公苏瓌宅 【本中书令薛元超宅沅按唐书传亦作右仆射卢藏用神道碑序云瓌终崇仁里第】 右散骑常侍舒国公褚无量宅 【赐第沅按唐书传作左散骑常侍苏颋神道碑云终崇仁里第】 坊南门之西礼会院 【本长宁公主宅主及驸马杨眘交奏割宅向西一半官市为礼会院每公主郡县主出降皆就此院成礼德宗实录曰初开元中置礼会院于崇仁里自兵兴以来废而不修】 东都河南商汝汴淄青淮南兖州太原幽州盐州丰州沧州天德荆南宣歙江西福建广桂安南邕州黔南进奏院
　　　　次南平康坊
南门之东菩提寺 【隋开皇二年陇西公李敬道及僧惠英所奏立寺西阳杂俎曰寺之制度钟楼在东惟此寺缘李石座宅在东故建钟楼于西寺内有郭令玳瑁鞭及郭令王夫人七宝帐大中六年改为保唐寺】 街之北阳化寺 【隋内史舍人于宣道为父建平公义母独孤夫人所立】 西北隅隋太师申国公李穆宅 【其地景龙中为长宁公主府及鞠场景云中废并球场散卖与居人】 西门之南尚书左仆射河南郡公褚遂良宅 【自遂良父太常卿亮居焉沅按唐书传云代张行成为尚书右仆射】 西南隅国子祭酒韦澄宅兰陵公主宅 【太宗女降兖州都督窦怀哲】 万安观 【天宝七载永穆公主出家舍宅置观其地西南隅本梁国公姚元崇宅次东即太平公主宅其后敕赐安西都护郭虔瓘后悉并为观】 东南隅右相李林甫宅 【本尚书左仆射卫国公李靖宅景龙中韦庶人妹夫陆颂所居韦氏败靖侄孙散骑常侍令问居之后为林甫宅有堂如偃月号月堂每欲排挤大臣即处之思所以中伤者若喜而出即其家碎矣又说其宅有妖怪东北隅沟中至夜每火光大起有小儿持火出入林甫恶之奏分其宅东南隅立为嘉猷观】 嘉猷观 【见上明皇御书金字额以赐之林甫奏女为观主观中有精思院王维郑虔吴道子皆有画壁林甫死后改为道士观择道术者居之】 南门之西刑部尚书王志愔宅次北户部尚书崔泰之宅侍中裴光庭宅太子宾客分司东都张宏靖宅 【本国子司业崔融旧第有融题壁处沅按唐书传叙宏靖官爵加校检司空平章事后充幽州卢龙等军节度使军叛贬抚州刺史未几迁太子宾客少保少师卒】 同华河中河阳襄徐魏泾原灵武夏州昭义浙西东容州进奏院
　　　　次南宣阳坊
东南隅万年县廨 【去府七里】 县门屋宇文恺所造 【太平公主降薛绍于县廨设婚席初以县门隘窄欲毁之高宗敕宇文恺所造制作多奇不须毁折也】 坊西南隅净域寺 【隋文帝开皇五年立恭帝禅位止于此寺薨焉酉阳杂俎曰本太穆皇后宅寺僧云三偕院门外是神尧皇帝射孔雀处佛殿内西座蕃神甚古质贞元已前西蕃两度盟皆载此神立于坛而誓相传当时颇有灵按此寺兴造与韦述记不同】 街之西北秋官尚书谯国公李诲宅 【后为韦温宅韦氏诛后赐恩国公主沅按唐书有两韦温此乃韦庶人从父兄】 南门之西木巳国公窦毅宅 【毅即太穆皇后之父宅西有皇后归宁院后施净域寺宅南有木巳公庙】 西门之北尚书左仆射舒国公韦巨源宅 【宅东有陕州刺史刘布进少府监杨务廉宅次西北隔巷有国于祭酒韦叔夏光禄卿单思远宅】 街东之北刑部尚书李乂宅 【次西有益州长史李衮太子宾客郑惟忠宅沅按苏颋李乂神道碑云乂终宣阳里第】 东北隅兵部尚书郭元振宅奉慈寺 【本开元中虢国夫人杨氏宅虢国即贵妃之姊其地本中书令马周宅津阳门诗曰八姨新起合欢堂注曰虢国构一堂价费万金堂成工人偿价之外更邀赏技之直复与绛罗五千段工者段而不顾虢国问其由工曰某平生之能殚于此矣苟不以信愿得蝼蚁蜥蜴蜂虿之类数其目而投于堂中使有闲隙得亡一物即不论功直也于是又以缯彩珍具与之又明皇杂录曰贵妃姊虢国夫人恩倾一时大治第宅栋宇之盛世无与其北所居木韦嗣立旧宅韦氏诸子亭午方偃息于堂庑闲忽见一妇人衣黄帔衫降自步辇有侍婢数十笑语自若谓韦氏诸子曰闻此宅欲货其价几何韦氏降阶言曰先人旧庐所未忍舍语未毕有工人数百登西厢掘其瓦木韦氏诸子既不能制乃率家童挈其琴书委于衢路而自叹曰不才无为势家所夺古人之戒将见于今日乎而与韦氏隙地十亩余其它一无所酬虢国中堂既成召匠圬墁以二百万偿其直而复以金盆二瑟瑟三斗为赏后曾有暴风拔树委于堂上已而视之略无所伤既彻瓦以观皆承以木瓦其制精妙皆此类也按嗣立宅在归德坊与上文不同又诸坊亦无名归德者酉阳杂俎曰安禄山伪命百官以田軏真为京兆尹取其宅为寺后为驸马都尉郭暧宅今上即位之初太皇太后为升平公主追福奏立奉慈寺赐钱二千万绣帧三千轴左卫十寺僧四十人居之】 前司空兼右相杨国忠宅 【虢国夫人居坊之左国忠第在其南沅按唐书云国忠山第在宫东门之南与虢国相对韩国泰国甍栋相接】 西门之南右羽林军大将军高仙芝宅东门之北京兆尹李齐物宅司徒致仕薛平宅右骁卫大将军韩公武宅 【沅按唐书传公武居宣阳里之北门官右骁卫将军】 将作监韦文恪宅 【文宗时人】 右神武统军张议潮宅 【咸通六年归义军节度使张议潮自沙州入觐诏除统军赐第一区】 邠宁东川振武鄂州进奏院榷盐院
　　　　次南亲仁坊
西南隅咸宜女冠观 【睿宗在藩之第明皇升极于此开元初置昭成肃明二皇后庙谓之仪神庙睿宗升遐昭成迁入太庙而肃明留于此开元二十一年肃明皇后亦祔入太庙遂为肃明道士观宝应元年咸宜公主入道与大真观换名焉】 西北隅尚书右仆射燕国公于志宁宅 【后并入相府闲地置庙后敕赐贵妃豆卢氏后左金吾大将军程伯献黄门侍郎李暠等数家居焉沅按唐书志宁传作左仆射】 街东之北太子詹事韦琨宅 【次东又有中书侍郎杨宏武太仆卿王希隽二宅隽所居即隋兵部尚书樊于葢宅沅按唐书传宏武为西台侍郎】 北门之东驸马都尉郑万钧宅东门之北胜王元婴宅叛臣安禄山宅 【禄山故事曰旧宅在道政坊元宗以其隘陋更于亲仁坊选宽爽之地出内库钱更造堂皇院宇穴叫窱周匝帐帷幔幕充牣其中天宝九载禄山献俘至京命入新宅谭宾录曰禄山入朝敕于亲仁坊南街造宅堂皇三重皆象宫中小殿房廊穴叫窱绮疏诘屈无不穷极精妙什物充牣以金银织傍筐瓜篱等每欲赏赐之明皇皆谓左右曰禄山眼孔大勿令笑人】 回元观 【即禄山旧宅见津阳门诗】 尚父汾阳郡王郭子仪宅 【谭宾录曰宅居其地四分之一通永巷家人三千相出入者不知其居又曰亲王里大启其地里巷负贩之人上至公子簪缨之士出入不间或云王夫人赵氏爱女方妆梳对镜往往公麾下将吏出镇去及郎吏皆被召令汲水持帨视之不异仆隶他日子弟集列启谏公三不应于是继之以泣曰大人功业已成而不自崇重以贵以贱皆游卧内某等以为虽尹霍不当如此也公笑谓曰尔曹固非所料且吾官马食粟者五百匹官饩者一千人进无所往退无所据向使崇垣扃户不通内外一怨将起构以不臣其有贪功害事之徒成就其事则九族虀粉噬脐莫追今荡荡无闲四门洞开虽谗毁是兴无所加也吾是以否诸子皆伏其西本于志宁宅】 昌乐公主宅 【明皇女降嗣毕国公窦锷】 太子太师汧国公李勉宅 【沅按唐书传云加太子太保】 兵部尚书致仕归崇敬宅剑南东川节度使冯宿宅 【卢氏杂说曰宿从子衮为给事中宅南有山亭院多养鹅鸭及杂禽之类常遣一家人主之谓之鸟省】 西华公主宅 【宣宗女降工部尚书严祁沅按即齐国恭怀公主】 大同军节度使李昌国宅 【咸通中朱耶赤心平徐州庞勋以功懿宗赐姓名编入属籍系郑正房及赐第一区】
　　　　次南永宁坊 【隋有明觉寺大业七年废】 
东南隅京兆府籍坊南门之东隋尚书左仆射房国公苏威宅西门之北隋兵部尚书田宏宅 【宏子仁恭德懋及孙元基并以孝义旌表时论美之】 南门之西礼部尚书裴行俭宅东门之北赠太尉祁国公王仁皎宅 【本礼部尚书郑善果宅后临江王嚣买之神龙初宗正卿李晋居焉缮造廊院称为甲第晋诛后敕赐仁皎沅按太宗弟十一字江王嚣非临江王也此误】 西北隅中书令裴炎宅 【炎死后没官后为徒坊】 永宁园 【赐禄山永宁园为邸又赐永穆公主池观为游燕地】 司天监 【干元元年改太史监为司天监于永宁坊张守珪宅置官六十人其地即安禄山所赐永宁园也】 开府仪同三司博陵郡王李辅国宅 【沅按唐书辅国封博陵王】 彭王傅徐浩宅尚书右仆射致仕高郢宅河东节度使同中书门下平章事王锷宅 【锷子稷进永宁里第宣义亭子时议以锷因缘累居大镇营第华侈既殁而入于官固其所也】 前京兆尹杨凭宅 【凭治第功役丛兴又幽妙妾于水乐别含訿议颇讙坐是贬临贺尉沅按穷幽记白乐天得杨凭宅竹木池馆有林泉之致因为池上篇】 前司空兼门下侍郎同中书门下平章事王涯宅 【乃杨凭故第家书与秘府侔名书画以金玉为奁轴凿垣贮之重复秘固若不可窥者及被诛为人被垣剔取奁轴金玉而弃其书画于道籍田宅入于宫】 河东节度使兼侍中李载义宅 【太和五年载义自幽州入朝文宗赐以居第及米面钱帛刍籍极厚】 太子太保凉国公李听宅卫尉卿李有裕宅太傅致仕白敏中宅 【沅按唐书传云太子太师致仕】 金吾大将军张直方宅 【自幽州入朝居此沅按唐书传直方为金吾时以幽州节度副使入朝也】 义成军节度使兼中书令王铎宅 【三水小牍曰第中别立书斋退朝独处其中欣欣如也】
　　　次南永崇坊
东南隅七太子庙 【其地本万夔六州之邸緫章中以为明堂县后徙县于永乐坊神龙初立懿德太子庙即中宗之长子礼阁新仪曰天宝六载诏章怀节愍惠庄惠宣惠文太子虽官为立庙比来子孙自祭或时物有阙礼仪不备宜与隐太子及懿德太子列次诸室同为一庙遂于永崇坊东街就懿德太子同立庙呼为七太子庙宝应二年停享大历三年又加靖恭太子一室】 庙西灵应观 【隋道士宋道标所立】 街西之南刑部尚书韦抗宅秘书监杨铦宅 【明皇贵妃之兄沅按太真外传云铦与国忠五家于宣阳里甲第洞开僭拟宫掖每造一堂费逾千万】 宗道观 【本兴信公主宅卖与剑南节度使郑英乂其后入官大历十二年为华阳公主追福立为观】 司徒兼中书令李晟宅 【兴元元年赐晟永崇里甲第诏宰臣诸节将会送是日特赐女乐八人锦彩银器等令教坊太常备乐京兆府供具鼓吹迎道集宴京师以为荣观】 东都留守杜亚宅吏部尚书充诸道盐铁转运等使李巽宅司徒兼中书令韩宏宅放生池
　　　　次南昭国坊 【隋有香海寺大业七年废按此坊本犯中宗庙讳长安中改唐中叶后多云招国招字殊无义理未详】 
西南隅崇济寺 【本隋慈恩寺开皇三年鲁郡夫人孙氏立贞观二十三年以尼寺与慈恩僧寺相邻而腾业坊甘露尼寺又比于崇济僧寺敕换所居为本宏寺神龙中改酉阳杂俎曰寺内有天后织成蛟龙被复子及绣衣六事】 太府少卿裴子余宅 【即废香海寺之地】 太子太傅致仕郑絪宅尚书右丞庾敬休宅 【国史补曰敬休宅屋壁有画奏乐图王维尝至其处维熟视而笑或问其故维曰此霓裳羽衣曲第三迭弟一拍好事者集乐工验之无一差者沅按唐书传作尚书左丞】 夏绥宥等州节度使李寰宅 【寰监守博野镇穆宗赐其子方回宅】 山南西道节度使崔管宅 【柳玭云崔氏居昭国宅子孙昌盛衣缨不绝】
　　　　次南进昌坊 【按唐人多云晋昌坊然晋进义同】 
半以东大慈恩寺 【隋无漏寺之地武德初废贞观二十二年高宗在春宫为文德皇后立为寺故以慈恩为名仍选林泉形胜之所寺成高宗亲幸佛像幡华并从宫中所出太常九部乐送额至寺寺南临黄渠水竹森邃为京都之最会昌五年诏天下废寺上都每街各留寺两所僧各三十人左街留慈恩荐福右街留西明庄严六年左街添置寺八所兴唐保寿寺两所依旧额六所请改旧名僧寺四所宝应寺改为资圣寺青龙寺改为护国寺菩提寺改为保唐寺清禅寺改为安国寺尼寺二所法云寺改为唐安寺崇敬寺改为唐昌寺右街八所西明寺改为福寿寺庄严寺改为圣寿寺八所添置二所依旧名僧寺一所天福寺尼寺一所兴圣寺并依旧所请改名僧寺五所化度寺改为崇福寺永泰寺改为万寿寺温国寺改为崇圣寺经行寺改为龙兴寺奉恩寺改为兴福寺尼寺一所万善寺改为延唐寺酉阳杂俎曰寺本净觉故伽蓝因而营建焉凡十余院緫一千八百九十七闲敕度三百僧初三藏自西域诏太常卿江夏王道宗设九部乐迎像入寺彩车凡千余两上御安福门观之太宗常赐三藏衲直百余金其工无针綎之迹殿庭大娑罗树大历中安西进其木椿赐此寺四橛橛皆灼因其木大德行逄自种之一株不活】 寺西院浮图六级崇三百尺 【永徽三年沙门元奘所立初唯五层崇一百九十尺砖表土心仿西域窣堵波制度以置西域经像后浮图心内卉木钻出渐以颓毁长安中更折改造依东夏剎表旧式特崇于前有辟支佛牙大如升光彩焕烂东有翻经院】 西南隅楚国寺 【本隋兴道寺之地大业七年废高祖起义并州苐五子智云在京为隋留守阴世师等所害后追封为楚哀王因此立寺水竹幽静类于慈恩酉阳杂俎曰寺内楚哀王身金刚像哀王绣袄半袖犹在长庆中赐织成双凤夹黄袄子镇在寺中门有放生池太和中赐白氎黄胯衫】 东南隅兴唐寺 【神龙元年太平公主为武太后立为罔极寺穷极华丽为京都之名寺开元二十六年改为兴唐寺明皇御容在焉】 西门之南左侍极兼右相陆敦信宅次南大理卿孙伏伽宅南门之东户部尚书许圉师宅北门之南太子詹事陆余庆宅前中书侍郎同中书门下平章事元载别宅 【沅按唐书载传有大宁安仁二宅不及此】 河东节度使兼中书令浑瑊宅 【兴元元年赐兼赐女乐五人锦彩银器等宰臣等将会送有司备馔次于李晟焉沅按唐书传言赐大宁里甲第入第之日宰臣节将送之一如李晟入第之仪】 义章公主宅 【德宗女降张茂宗赐第】 太清宫 【礼阁新仪曰开元二十九年始诏两京及诸州各置元元皇帝庙一所依道法醮天宝元年正月陈王府参军田同秀上言元元皇帝降见于丹凤门之通衢以天下太平圣寿无疆之言传于元宗仍告赐灵符尹喜之故宅上遣使就桃林县函谷关令尹台西得之于是置庙于太宁坊东都于积善坊九月改庙为太上元元皇帝宫二年正月加号大圣祖三月敕西京改为太清宫东都为太微宫诸州为紫极宫十二载二月加号大圣祖高上大道金阙元元天皇大帝每岁四时及腊终庙献之礼初建庙取太白山白石为真像衮冕之服当扆南向元宗肃宗德宗侍立于左右皆朱衣朝服宫垣之内连接松竹以像仙居殿十二间四柱前后各两阶东西各侧阶一其宫正门曰琼华东门曰九灵西门曰三清御斋院在宫之东公卿斋院在宫之西道士杂居其间天宝五载诏刻石为李林甫陈希烈像列侍于圣容之侧林甫犯事又刻杨国忠之形而磨尘林甫之石及希烈国忠败又尽毁之八载立文宣王像与四真人列左右沅按合上元载浑瑊二宅应并在大宁坊内本误入于此也然无善本可证】
　　　次南安兴坊 【后改广化坊隋有緫化寺大业七年废】 
街之西北净住寺 【本隋吏部尚书斐宏齐宅开皇七年立为寺有石塔本姚苌之浴室】 街北之东尚书左仆射郇国公韦安石宅叛臣朱泚宅 【建中中羣盗夜分数百骑取泚于进昌先泚号其宅为潜龙宫徙珍宝实之人谓潜龙勿用亡兆也】
　　　　次南通善坊
杏园黄渠
　　　　次南通济坊 【坊南街抵城之南面】 
侍中扶阳郡王桓彦范宅山南西道节度使令狐楚家庙 【沅按庙碑刘禹锡撰】 尚书右仆射卢钧家庙
　　　朱雀街东苐四街即皇城之东苐二街街东从北苐一长乐坊 【后改延政坊】
　　　皇城东苐二街之十一坊及东市 【沅按实十坊及东市一字当衍】 
　　　　次南长乐坊
大半以东大安国寺 【睿宗在藩旧宅景云元年立为寺以本封安国为名宪宗时吐突承璀盛营安国寺欲使李绛为碑文绛不肯撰后寖推圯宣宗欲复修未克而崩咸通七年以先帝旧服御及孝明太皇太后金帛俾左神策军再建之酉阳杂俎曰红楼睿宗在藩时造元和中广宣上人住此院有诗名时号为红楼集】 西南隅兴唐观 【本司农园地开元十八年造观其时有敕令速成之遂拆兴庆宫通干殿造天尊殿取大明宫乘云阁造门屋楼白莲花殿造精思堂屋坼甘泉殿造老君殿元和初年命中尉彭忠献帅徒三百人修兴唐观赐钱千万使壮其旧制其观北拒禁城因是开复道为行幸之所以内库绢千匹柴千斤为夫役之赐庄宅钱五千万杂谷千石充修斋醮之费】 教坊 【元和十四徙置仗内教坊于延政里】
　　　　次南大宁坊
南门之东宁王宪宅宅以东岐王范宅 【沅按唐书宪传宪于胜业东南角赐宅范于安兴坊东南赐宅】 西门之北户部尚书陆象先宅 【沅按唐书传象先历工刑二部尚书无户部】 次北开府仪同三司宋璟宅 【谭宾录曰璟宅中造屋悉东西正阳】 毫州刺史致仕王同晊宅 【同皎从父兄】 尚书兵部侍郎李岩宅 【天宝中人】
　　　次南胜业坊 【本名宜仁后改】 
西南隅胜业寺 【武德初高祖为沙门景晖立景晖言事多中高祖龙潜景晖夙启先觉既立寺其坊因此改名寺东又为立祠焉】 街北之西修慈尼寺 【本宏济僧寺隋开皇七年立贞观二十年以与甘露尼寺相近初自昭固坊换居之】 寺西甘露尼寺 【隋开皇五年立】 西北隅薛王业宅 【本赠礼部尚书韦行佺宅】 东北隅宁王宪山池院街北之东银青光禄大夫薛绘宅 【绘兄弟子侄数十人同居一曲姻党清华冠冕茂盛坊人谓之薛曲】 左散骑常侍徐坚宅大仆卿驸马都尉豆卢建宅 【尚元宗建平公主沅按即卫国公主】 礼部尚书席豫宅中书舍人朱巨川宅 【沅按李纾神道碑云巨川终上都胜业里私第】 狗脊岭陕府郑滑进奏院
　　　　次南东市 【隋曰都会市】 
南北居二坊之地 【东西南北各六百步四面各开一门定四面街各广百步北街当皇城南之大街东出春明门广狭不易于旧东面及南面三街向内开壮广于旧街市内货财二百二十行四面立邸四方珍奇皆所积集万年县户口减于长安文公卿以下民止多在朱雀街东第宅所占勋贵由是商贾所奏多归西市西市有口焉止号行自此之外繁杂稍劣于西市矣】 当中东市局次东平准局 【并隶太府寺】 东北隅有放生池 【分浐水渠自道政坊东入城西流注此池俗号为海地】
　　　　次南安邑坊 【隋有右武卫大将军宋国公贺若弼宅】 
街之北元法寺 【本隋礼部尚书张颖宅开皇六年立为寺酉阳杂俎曰安邑坊元法寺者本里人张颖宅颖尝供养一僧僧念法华经为业积十余年张门人谮僧通其侍婢因以他事杀之僧死后合宅尝闻经声不绝张寻知其冤斩心悔不及因舍宅为寺】 西南隅左卫大将军范阳公张延师宅 【延师兄太师银青光禄大夫华州刺史况兄植金紫光禄大夫营州都督兄弟三人同时二品甲第宏厂高门洞开一宅之中棨戟齐列时人荣之号三戟张宅其地景龙中司农卿赵履温居焉沅按履温安乐公主驸马】 次东金吾大将军杨执一宅太真观 【天宝五载贵妃妹裴氏请舍宅置太真女冠观宝应元年与肃明观换名焉】 奉诚园 【司徒兼侍中马燧宅在安邑里燧子少府监畅以赀甲天下畅亦善殖财贞元末神策中尉申志廉讽使纳田产遂献旧第为奉诚园】 中书侍郎同中书门下平章事赵国公李吉甫宅 【卢氏杂说曰李吉甫宅洪师谓其地形为玉柸牛僧孺宅为金柸云玉柸一破无复全金柸或伤重可完僧孺宅在新昌里本天宝中将作大匠康功言宅功言自辨图阜以其地当出宰相每命相功言必引颈望之宅卒为僧孺所得吉甫宅至德裕贬其家灭矣】
　　　　次南宣平坊 【平或作政】 
西南隅法云尼寺 【隋开皇三年本传郧国公韦孝宽所立初名法轮寺睿宗在储改法云寺景龙二年韦庶人改翊圣寺景云元年复旧】 寺本隋太保薛国长孙览宅寺东义阳府 【贞观中置沅按唐书志京兆下无义阳府此可以补史之缺】 街南之西鼓吹局教坊街东宗正卿李琇宅 【又有琇弟左监门将军珫宅二人齐居】 尚书左仆射严绶宅 【见干巽子】 太子宾客罗珦宅太子少师郑朗宅宣慈寺大理卿刘遵古宅
　　　　次南升平坊
东北隅汉乐游庙 【汉宣帝所立因乐游苑为名在高原上余址尚有长安中太平公主于原上置亭游赏后赐宁申岐薛王其地居京城之最高四望宽敞京城之内俯视指掌每正月晦日三月三日九月九日京城士女咸就此登赏祓禊】 西北隅有东宫药园尚书右仆射裴遵庆宅 【国史补曰遵庆罢相知选朝廷优其年德令就第注官自宣平坊牓引士子以及东市两街时人以为盛事遵庆子向为吏部尚书致仕所居内外支属百余人所得禄俸必与同费称其孝睦沅按唐书云向以吏部尚书致仕于新昌里第内外支属百余人向所得俸禄必同其费然则向第在新昌坊也此事不应附遵庆宅下亦敏求之误】 刑部尚书魏少游宅 【沅按唐书少游为刑部侍郎非尚书也】 左散骑常侍潘孟阳宅 【孟阳盛葺第舍伎媵用度过侈宪宗微行至乐游原望见之以问左右孟阳惧不敢治】 兵部尚书柳公绰宅 【公绰字仲郢自拜谏议大夫后每选官羣鸟大集于第之庭木戟架皆满比五日而散家人以为候唯除天平军节度乌不复集遂卒于镇】 太子太傅致仕刘沔宅 【沅按唐书传作太子太保致仕】
　　　　次南修行坊 【本名修华武太后时避讳改修行坊景云元年复旧后又改之隋有通法寺大业七年废】 
赠太子少保郑宜尊宅蒲州刺史杜从则宅工部尚书李建宅 【沅按白居易有唐善人墓碑建终修行里第】 岭南节度使胡证宅 【证在镇好聚敛自奉修行坊第连亘闾巷车器奢侈议者非之李训败卫军利其财声言贾餗匿其家争八剽刦执其子殷内左军斩之沅按殷唐书传作溵】 崔州司马杨收宅 【收兄发假弟严皆显贵号修行杨家与靖恭诸杨相比沅按唐书传贬端州司马】
　　　　次南修政坊
尚书右丞相张九龄宅尚书省亭子宗正寺亭子 【辇下岁时记曰新进士牡丹宴或在于此】
　　　　次南青龙坊
东南隅废普耀寺 【隋开皇三年独狐皇后为外祖崔彦珍所立开元二年废】 西南隅废日严寺 【隋炀帝为晋王仁寿元年施营第材木所造因广招名僧以居之贞观六年废】
　　　　次南曲池坊 【坊南街抵京城之南面以近芙蓉园因以名】 
东北隅废建福寺 【龙朔三年为新成公主所立其地本隋天宝寺寺内隋弥勒阁崇一百五十尺开元二年废】
　长安志卷苐九
　　唐京城三
朱雀街东苐五街即皇城东之苐三街街东从北苐一坊尽坊之地筑入苑
　　　朱雀街西苐一街九坊 【沅按以上共十八坊修德坊以上共九坊立政坊以下共九坊此内应有脱文】 
　　　　次南尽坊
十六宅 【政要先天之后皇子幼则居内东封后以年渐成长乃于安国寺东附苑城同为大宅分院居之名为十王宅令中官押之于夹城中起居每日家令进膳十王谓庆忠棣鄂荣光仪颍永济也其后盛寿陈丰恒凉六王又就封入内宅天宝中唯十四王居内而府幕列于外坊岁时通名起居而已外诸孙成长又于十宅外置百孙院十王宫人每院四百余人百孙院三四百人又于宫中置维城库诸王月俸物纳之给用诸孙婚嫁亦就十宫中太子不居东宫但居于乘舆所幸别院太子之子亦分院而居婚嫁则同亲王公主于崇仁坊之礼会院也沅按唐书及新唐书俱云庆忠棣鄂荣光仪颍永延盛济十二王言十王举全数也后寿信义丰陈恒凉七王亦居之鄂光废死忠王为太子庆颍继薨唯荣仪十四王居院与此不同】
　　　　次南兴宁坊 【南街东出通化门】 
南门之东清禅寺 【随开皇三年文帝为沙门昙崇所立大中六年改为安国寺】 西南隅开府仪同三司姚元崇宅 【屋宇并官所造】 其东本太平公主宅 【后赐安西都护郭虔瓘沅按此即兴道坊宅】 宅北特进王毛仲宅东南隅左卫大将军泉男生宅太子少保崔琳宅 【琳祖义元父神庆伯父神基皆为相其父昆弟之子洎其自出参朝宴者数十人鸣玉启道自兴宁里谒大明宫冠葢相望一时嘱目】 华封观 【天宝六载骠骑将军高力士舍宅置观】 大中报圣寺 【东观奏记宣宗出内藏缗帛建大中报圣寺奉献皇后容曰介福殿又以休甜心之所为虔思殿由复道出造于寺】 淄青节度使同中书门下平章事李愬宅 【赐第】
　　　　次南永嘉坊
坊南龙首渠 【一名浐水渠隋开皇三年开自东南龙首堰下支分浐水北流至长乐坡西北分为二渠东渠北流入苑西渠曲而西南流经通化门南西流入城经此坊又西南流经兴庆宫入西流经胜业坊崇仁坊景龙观又西入皇城经少府监南屈而北流又经都水监太仆寺内坊之西又北流入成桥下】 东北隅太子太保李纲宅 【纲子孙茂盛四代缌麻服同居朝廷美之沅按唐书传纲以武德时为太子少保贞观时进太子少师非太保】 东门之南侍中张文瓘宅 【后并入兴庆宫】 宅东兖州都督韦元琰宅 【薛王妃父】 西南隅申王撝宅 【本中书令许儆宗宅后为无量寿寺寺废赐申王撝宅沅按唐书传云申王于安兴坊东南赐宅即此是也】 宅南赠礼部尚书永兴公虞世南庙 【庙北近于兴庆宫及广宫地明皇以世南盛德之祠特敕不许毁废】 街南之西成王千里宅南门之东蔡国公主宅 【沅按本书通义坊下有九华观云开元十八年蔡国公主舍宅立新唐书元宗女无封蔡国者未详何人】 次东礼部尚书窦希玠宅西北隅凉国公主宅 【此坊隋末有方士云贵气特盛自武德贞观之后公卿王主居之多于众坊公主睿宗女降薛伯阳碑云嫁温彦博孙曦沅按新唐书只言伯阳苏题神道碑云公主终永嘉里苐】
　　　　次南兴庆坊 【本名隆庆明皇即位改坊内东南隅有随禅林寺及中书令马周尚书左仆射温国公苏良嗣二宅并并入宫地其后宁王岐王宅亦以益之唐春秋曰开元二十年毁东市东北角及道政坊西北角广花萼楼前之地今以六典参着其事】 
南内兴庆宫距外郭城东垣 【武后大足元年睿宗在藩赐为五王子宅明皇始居之宅临大池中宗时望气者云此池有天子气故龙宴游此池上已泛舟以厌之南街东出春明门开元二年置宫因本坊为名四十年又取永嘉胜业坊之半增广之谓之南内置朝堂十六年正月以宫成御朝德音释徒以下罪二十年筑夹城入芙蓉园自大明宫夹东罗城复道经通化门观以达此宫次经春明延喜门至曲江芙蓉园而外人不之知也】 宫之正门西向曰兴庆门南曰通阳门北曰跃龙门西南隅曰勤政务本楼 【楼南向开元八年造每岁千秋节酺饮楼前元和十四年以置左右军官健三千人修勤政楼】 其西榜曰花萼相辉楼 【置宫后宁王宪中王撝岐王范薛王业邸第相望环于宫侧明皇因题花萼相辉之名取诗人棠棣之义帝时登楼闻诸王音乐咸召升楼同榻宴谑】 宫内正殿曰兴庆殿 【即正衙殿也在通阳门北】 其后曰文泰殿 【天宝十载作】 前有瀛州门内有南熏殿北有龙池 【在跃龙门南本是平地自垂拱载初后因雨水流潦成小池后又引龙首渠支分溉之日以滋广至神龙景龙中弥亘数顷澄澹皎洁深至数丈常有云气或见黄龙出其中本以坊名为池俗呼五王子池置宫后谓之龙池拾遗蔡孚作龙池篇以赞其事公卿多和之今雍人相传呼为景龙池非是又曰九龙池取老子生九龙池水之义以名之】 池东有沉香亭 【松片匆心录开元中禁中初种木芍药得四木上因移于兴庆池东沉香亭前】 跃龙门 【天宝十三载御跃龙殿门张乐宴羣臣】 左有芳苑门右有丽苑门勤政楼之北曰大同门其内大同殿 【殿前左右有钟楼鼓楼天宝七载大同殿柱产玉芝有神光照殿太和三年修大同殿十三闲唐画记曰元宗天宝中忽思蜀中嘉陵江山水遂假吴生驿递令往写及回日帝问其状奏云臣无粉本并记在心遣于大同殿图之嘉陵江三百里山水一日而毕时有李将军山水擅名亦画大同殿壁数月方毕元宗云李思训数月之功吴道元一日之迹皆极其妙也又画殿内五龙鳞甲飞动每欲大雨即罩烟雾】 大同门西曰金明门内有翰林院 【学士院记曰驾在兴庆宫侧于金明门内置院】 瀛州门左曰僊云门北曰新射殿通阳门东曰明义门门内曰长庆殿 【六典所载如此按唐杂说曰明皇为太上皇居兴庆宫每置酒长庆楼南俯大道徘徊观览】 睿武门 【又按行中宫至睿武门】 勤政楼东曰明光门 【会要大和三年修明光楼】 其内曰龙堂五龙坛 【唐王泾郊祀录曰在勤政楼东通阳门内】 宫内有义安殿 【敬宗母王太后居义安殿】 积庆殿 【文宗母萧太后徙居兴庆宫积庆殿中书门下奏准义安殿太后故事号积庆皇太后沅按义安太后即宝历太后积庆太后本居大内后徙居此殿故以得称】 冷井殿 【懿安郭太后崩宫之泠井殿】 宜天门 【又有同光承云初阳飞轩玉华等门飞仙同光荣光等殿并出六典】 金花落 【在宫之东俗所传葢卫士所居】
　　　　次南道政坊 【隋大业七年废有护持寺】 
北门之西吏部尚书侯君集宅 【后为申王府】 南门之西尚书右仆射张行成宅 【宅西又有罗国公张平高宅沅按唐书行成传作尚书左仆射】 东门之北工部尚书刘知柔宅宝应寺 【代宗实录与会要曰本王缙宅缙为相溺于择教妻李氏实妾也大历四年以疾请舍宅为寺代宗嘉之赐以题号每有节度使至辄讽令出钱助之酉阳杂俎曰韩干蓝田人少时常为酒家送酒王右丞兄弟未遇每赀酒漫游干尝征债于王家戏画地为人马右丞精思丹青奇其意趣乃岁与钱二万令干画十余年今寺中释梵天女悉齐公妓小小等写真也寺弥勒殿即齐公寝堂】
　　　　次南常乐坊 【坊内街之东有大冢俗误以为董仲舒墓亦呼为虾蟇陵曲中出美酒京都称之国史补曰董仲舒墓门人皆下马故谓之下马陵谚讹为虾蟇陵】 
西南隅赵景公寺 【隋开皇三年独狐皇后为父赵景武公独孤信所立酉阳杂俎曰隋本曰宏善寺至开皇十八年改南中三门里东壁上吴道元画地狱变相笔力劲悠变状阴怪覩之不觉毛战吴画中得意处】 南门之西灵花寺 【本隋大司马窦毅宅开皇六年舍宅为寺酉阳杂俎曰本曰大慈大历初僧俨讲经天雨花至地咫尺而灭夜有光烛室敕改为灵花寺俨即康藏之师也】 街南之东中书令来济宅殿中监张九皐宅 【九龄之弟】 和政公主宅 【肃宗女降柳潭】 寿州剌史郭敬之宅 【子仪父沅按苗晋卿神道碑敬之终常乐里第】 赠太子太师浑释之庙 【瑊之父也】 吏部尚书致仕钱徽宅洞灵观
　　　　次南靖恭坊 【沅按唐书杨汝士传作静恭】 
街南之西祅祠 【沅按北魏书作天祠同古无祅字】 西北隅驸马都尉杨慎交宅 【宅南隔街有司农卿韦玢宅沅按唐书传作睿交新唐书云长宁公主嫁杨慎交】 中书舍人王敬从宅 【开元中为给事中中书舍人沅按逖神道碑敬从官终太子右庶子】 辅国大将军符璘宅 【璘为昭义军节度使薛嵩军副嵩卒田承嗣盗其符璘以众降焉遂赐靖恭里第一区蓝田田四十顷】 秘书监致仕韦建宅太常卿韦渠牟宅翰林学士吴通征集书院工部尚书杨汝士宅 【与其弟虞乡汉公鲁士同居号靖恭杨家为冠葢盛游沅按汝士以工部侍郎改户兵二部旋检校礼部尚书未为工部尚书也】 魏博节度使史宪诚宅太子太傅崔彦昭宅 【秦中托靖恭崔公尚书为乐卿自靖恭宅露冕从板舆入太常观者乐之沅按唐书传无为太常卿事云是太子太保非太傅】 金州进奏院
　　　　次南新昌坊 【南街东出延兴门】 
南门之东青龙寺 【本隋灵感寺开皇二年立文帝移都徙掘城中陵墓葬之郊野因置此寺故以灵感为名至武德四年废龙朔二年城阳公主复奏立为观音寺初公主疾甚有苏州僧法朗诵观音经乞愿得愈因名焉景云二年改为青龙寺北枕高原南望爽垲为登眺之美】 崇真观 【本李齐古宅开元初立】 吏部尚书裴向竹园 【元和中宰相武元衡遇害或告贼匿于新昌坊向之竹林者】 尚书左仆射致仕杨于陵宅 【于陵子嗣复文宗时嗣复官平卢军节度使其弟损与宰相路岩居相接岩以狭欲易损马厩广之损兄弟在朝者且十数曰时相可拒之耶损曰凡尺寸地非吾等所有先人旧业安可以奉权臣岩不悦自殿中侍御史命鞠狱黔中】 太子少师牛僧孺宅 【其事具安邑坊李吉甫宅下】 秘书监张仲方宅 【沅按唐书张九龄传云仲方弟九皐之曾孙又有仲方传云仲方祖九皐伯祖九龄白居易墓志云仲方王父九皐应从本传为是又云仲方终新昌里第】 礼部尚书温造宅太子少傅致仕卢宏宣宅儋州流人路岩宅 【沅按唐书传无流儋州事见新唐书】
　　　　次南升道坊
西北隅龙华尼寺 【高宗立寻废景龙二年复置】 寺东侍中李日知宅寺南曲江 【寺南有流水屈曲谓之曲江其深处下不见底司马相如赋曰临曲江之隑州葢其所也张揖曰隑长也苑中有曲江之象中有长州也师古曰曲岸头曰隑隑即碕字耳言临曲江之州今犹谓其处曰曲江隑巨依反剧谈录曰曲江池本秦时隑洲唐开元中疏凿为胜障南即紫云楼芙蓉苑西即杏园慈恩寺花卉周环烟水明媚都人游赏盛于中和上已节即锡宴臣僚会于山亭赐太常教坊乐池备彩舟唯宰相三使北省官翰林学士登焉倾动皇州以为盛观】 紫云楼彩霞亭 【文宗太和九年发左右神策军各一千五百人淘曲江池修紫云楼彩震亭内出二额左军仇士良以百戏迎之帝御日营门观之仍敕诸司如有力要创置亭馆者宜给与闲地任营造先是郑注言秦中有灾宜以土工厌之故浚昆明曲江二池帝又曾读杜甫诗云江头宫殿锁千门遂思复升平事而加修创焉】 崖州司马杨炎家庙 【开元中萧嵩将于曲江池侧置庙或言近游幸之所嵩遂止后杨炎置之为私庙俄有飞语言炎知此地有王气故取之】 贞元普济寺 【贞元十三年敕曲江南弥勒阁赐名】 太子太保郑畋宅 【见剧谈录沅按唐书作太子少保】
　　　　次南修德坊 【坊内有韦庶人父酆王元真庙韦氏败后毁】 
兴福寺 【本王君廓宅贞观八年太宗为太穆皇后追福立为宏福寺神龙元年改名】 夹城 【宪宗元和十二年中尉第五守进以众二千筑夹城自云韶过芳林门至修德里以达兴福寺又诏所筑夹城别开门曰元化造楼曰晨晖】 河西陇右副元帅同中书门下平章事李抱玉宅
　　　　次南立政坊 【隋有宏化寺大业七年废按长安图此坊分为谈宁坊非是】 
让皇帝庙 【礼阁新仪曰开元二十九年建庙于启夏门内立政坊上元二年礼仪使杜鸿渐请停四时享献每至褅袷之月则一祭焉】 河东节度使韦凑家庙 【大中五年凑孙武昌军节度使损请重修庙】
　　　　次南敦化坊 【一作敦教坊按长安图及分为长和坊非是】 
东门之北都亭驿南街之北净影寺 【隋文帝为沙门惠远立寺额申州剌史殷仲容所题】 东南隅行台左仆射郧国公殷开山宅 【本隋蔡王智积宅】 西门之北秘书监颜师古宅 【贞观永徽间太常少卿欧阳询著作郎沈越宾亦住此坊毁颜即南朝旧族欧阳与沈又江左士人时人呼为吴儿坊沅按唐书询传询仕隋为太常博士高祖迁给事中贞观初至太子率更令宏文观学士封勃海县男】 郑国夫人杨氏宅 【武惠妃之母】 京兆尹韦武宅 【元和人】
　　　　次南丰乐坊
西南隅法界尼寺 【隋文献皇后为尼华晖令容所立有双浮图各崇一百三十尺】 横街之北大开业寺 【本隋胜光寺文帝第二子蜀王秀所立大业元年徙光德坊于此置仙都宫即文帝别庙武德元年高祖尼明昭废宫立为证果尼寺贞观九年徙崇德坊于此置静安宫即高祖别庙仪凤二年废宫复立为开业寺】
　　　　次南安业坊
西南隅资善尼寺 【隋兰陵公主舍宅立】 东南隅济度尼寺 【隋太师申国公李穆之别宅穆妻元氏立为修善僧寺其济度尼寺本在崇德坊永徽中置宫乃徙于此其额太子少詹事殷令名所题】 横街之地鄎国公主宅 【睿宗女降郑孝义沅按公主初嫁薛儆又嫁孝义】 次南唐昌观 【剧谈录曰观有玉蘂花花每发若琼林玉树元和中春物方盛车马寻玩若相继忽一日有女子年可十七八衣绿绣衣垂髻双环无簪珥之饰容色婉娩迥出于众从以二女冠三小仆仆皆丱髻黄衫端丽无比既下马以白角扇障面直造花所异香芬馥闻于数十步之外观者疑出自宫掖莫敢逼而视之伫立良久令小仆取花数枝而出将乘马顾谓黄冠者曰曩有玉峰之期自此可以行矣时观者如堵或觉烟飞鹤唳景物辉焕举辔百余步有轻风拥尘随之而去须臾尘灭望之已在半天方悟神僊之游余香不散者经月余时严休复元稹刘禹锡白居易俱有诗休复曰终日斋心祷玉宸云鬼销眼冷未逢真不如满树琼瑶蘂笑对藏花洞里人又曰羽车潜下玉山尘世何由覩蕣颜唯有无情枝上雪好风吹缀绿云鬟元稹曰弄玉潜过玉树时不教青鸟出花枝的应未有诗人觉只是严郎卜得知刘禹锡曰玉女来看玉树花异香先引七香车攀枝弄雪时回首惊怪人间日易斜又曰雪蘂琼枝满院春雨衣轻步不生尘君平帘下徒相问长伴吹箫别有人白居易曰嬴女偷乘凤下时洞中潜歇弄琼枝不缘啼鸟春饶舌青锁仙郎可得知】 京兆尹张去奢宅 【弟去逸去盈同时三品亦号三戟张家】 左龙武军统军归诚郡王程怀直宅 【贞元十年赐怀直甲第一区妓女一人令归沧州初怀直自沧州归朝德宗赐务本里宅又赐安业里别宅有池榭林木之胜】
　　　　次南崇业坊 【街前为选场】 
元都观 【隋开皇二年自长安故城徙通道观于此改名元都观东与大兴善寺相比初宇文恺置都以朱雀街南北尽郭有六条高坡象干卦故于九二置宫殿以当帝王之居九三立百司以应君子之数九五贲位不欲常人居之故置此观及兴善寺以镇之刘禹锡元和十年自朗州承召至京戏赠看花诸君子诗曰紫陌红尘拂面来无人不道看花回元都观里桃千树尽是刘郎去后栽又再游元都观绝句曰余贞元二十一年为屯田员外郎时此观未有花是岁出牧连州贬朗州司马居十年召至京师人人皆言有道士手植仙桃满观如红霞有前篇以志一时之事旋又出牧今有十四年复为主客郎中重游元都荡然无复一树唯兔葵燕麦动摇于春风耳因再题二十八字以俟后游时大和二年三月日百亩庭中半是苔桃花净尽菜花开种桃道士归何处前度刘郎今独来】 福唐观 【本新都公主宅景云元年公主生子武仙官出家为道士立为观沅按公主中宗女嫁武延晖】 新昌观 【天宝六载新昌公主因驸马都尉萧衡卒奏请度为女冠遂立此观】 前司空同中书门下平章事王涯家庙 【沅按庙长庆三年置】
　　　　次南永达坊
华阳池度支亭子 【辇下岁时记新进士牡丹宴或在永达亭子】
　　　　次南道德坊 【隋有澄灵观武德中废】 
开元观 【本隋秦王浩宅武后朝置永昌县神龙元年县废遂为长宁公主宅景云元年置道士观开元五年金仙公主居之改为女冠观十年改为开元观】 东南隅废崇恩庙 【神龙初立以祀武氏祖祢景云元年废】 成德军节度使兼中书令王武俊家庙
　　　　次南光行坊 【行字本犯中宗讳长安中改一作光仁】 
东南隅华州剌史文经野宅观军容使鱼朝恩宅
　　　　次南延祚坊【坊南街抵京城之南面】
朱雀街西苐二街北当皇城南面之含光门街西从北苐一太平坊 【坊内有隋尚书左仆射赵士茂宅】
　　　朱雀街西苐二街九坊
　　　　次南太平坊
西南隅温国寺 【本实际寺隋太保薛国公长孙览妻郑氏舍宅所立景龙元年殇帝为温王改温国寺大中六年改崇圣寺】 西门之北定水寺 【隋荆州总管上明公杨纪以宅立寺】 东南隅舒王元名宅 【后为京兆府学又为户部尚书唐思贞宅】 节敏太子妃杨氏宅御史大夫王鉷宅 【天宝中鉷有罪赐死县官簿录鉷太平坊宅数口不能遍宅内有白雨亭子檐上飞流四注当夏处之凛若高秋又有宝钿井阑不知其价】 武成王庙户部尚书王源中宅京兆尹罗立言宅中书侍郎同中书门下平章事裴垣宅
　　　　次南通义坊
西南隅兴圣尼寺 【高祖龙潜旧宅武德元年以为通义官贞观元年立为寺】 西北隅右羽林大将军邢国公李思训宅 【本左光禄大夫李安远宅武太后时高平王武重规居焉神龙中又为中宗女咸安公主宅又为思训所居思训善画沅按新唐书中宗女无咸安公主】 后为九华观 【开元一十八年蔡国公主舍宅立即思训宅】 东南隅户部尚书长平公杨纂宅 【沅按唐书不及长平公】 荆南节度使同中书门下平章事魏国公崔铉宅
　　　　次南兴化坊 【隋有成道寺大业七年废】 
西南隅空观寺 【隋驸马都尉元孝恭舍宅所立】 寺东尚书右仆射密国公封德彝宅 【中宗时嗣虢王邕居之】 西门之北邠王守礼宅 【宅南隅街有邠王府】 东门之南京兆尹孟温礼宅晋国公裴度池亭 【白居易诗宿裴相兴化池亭兼借船舫游泛】
　　　　次南崇德坊 【本名宏德神龙初改】 
西南隅崇圣寺 【寺有东门西门本济度尼寺隋秦孝王俊舍宅所立东门本道德尼寺隋时立至贞观二十三年徙济度寺于安业坊之修善寺以其所为灵宝寺尽度太宗嫔御为尼以处之徙道德寺额于嘉祥坊之太原寺以其所为崇圣宫以为太宗别庙仪凤二年并为崇圣僧寺辇下岁时记进士樱桃宴在崇圣寺佛牙阁上】 东北隅证果尼寺 【本隋月爱僧寺贞观九年徙丰乐之证果寺于此改为尼寺】 西北隅废报恩寺 【嗣虢王邕景龙中娶韦庶人妹舍宅立寺韦氏败寺废】 铸钱院
　　　　次南怀贞坊 【武太后以母号太真夫人讳真字改为怀贤坊神龙元年复旧】 
东北隅废干封县廨 【本施巫等八州邸】 户部尚书毕构宅 【即干封县廨】 西南隅介公庙 【本御史大夫乐思晦宅后为庙懿宗咸通诏增修】 横街之北尚书右仆射唐休璟宅惠昭太子庙 【礼阁新仪曰元和八年置】 义成军节度使驸马都尉韦让宅 【大中三年侵街造舍为有司举効】
　　　　次南宣义坊 【隋有应法宝积二寺并废】 
东门之北燕国公张说宅 【按说宅在永乐坊此乃别宅】 叛臣安禄山池亭司徒致仕李逢吉宅 【园林甚盛】
　　　　次南安丰坊 【隋有宣化尼寺武德中徙永平坊】 
户部尚书裴宽宅
　　　　次南昌明坊 【全一坊隋汉王谅宅谅败后赐零官属家令寺】 
家令寺园 【贞观中日南王入朝诏于此营第寻还国宅遂废复为园】
　　　　次南安乐坊 【坊南街据京城之南面西即安化门】 
判臣李希烈宅
　长安志卷苐十
　　唐京城四
朱雀街之苐三街即皇城西之苐一街 【南出安化门北出芳林门入苑】 街西从北苐一修德坊 【本贞安坊武太后改】 
　　　皇城之西十三坊
　　　　次南修德坊 
德明兴圣庙 【礼阁新仪曰天宝二载建在安化门内道西贞元十九年祔献祖懿祖神主于庙】 西北隅兴福寺 【本右领军大将军彭国公王君廓宅贞观八年太宗为太穆皇后追福立为宏福寺神龙中改为兴福寺寺北有果园复有万花池二所太宗时广召天下名僧居之沙门元奘于西域回居此寺西北禅院翻译寺内有碑面文贺兰敏之写金刚经阴文寺僧怀仁集王羲之写大宗圣教序及高宗述圣记为时所重政要元和十二年诏筑夹城自云韶门过芳林门西至修德坊通兴福佛寺沅按今怀仁书圣教序记碑后并无贺兰敏之金刚经】 右神策军营 【昭宗自华还京以辅兴修德二坊别设右神策军营】
　　　　次南辅兴坊
东南隅金仙女冠观 【景云元年睿宗苐八女西城公主苐九女昌隆公主并出家为女冠因立二观二年西域改封金仙公主昌隆改封玉真公主所造观便以金仙玉真为名武宗会昌中建御容殿于金仙观宰相李德裕为赞沅按新唐书传金仙初封西城县主玉真初封崇昌县主皆非公主今此作昌隆与史不同也】 西南隅玉贞女冠观 【本工部尚书毕国公窦王曳宅武太后时以其地为崇先府景云二年为玉真公主作观此二观南街东当皇城之安福门西出城之开远门车马往来实为繁会】
　　　　次南颁政坊 【隋有惠云澄觉二寺大业七年并废沅按张九龄徐坚神道碑作攽政同】 
南门之东龙兴寺 【本普光寺贞观五年太子承干所立神龙元年两京及天下诸州并置中兴寺遂改此寺为中兴寺又改为龙兴寺西北隅本隋之惠云寺有旧佛殿寺内有郑法轮画】 街东之北建法尼寺 【隋开皇三年坊人田通舍宅所立文帝初移都便出寺额一百二十枚于朝堂下制云有能修造便任取之通孤贫子然唯有环堵之室乃发愤诣阙请额而置于所居柴门瓮牖上穿下漏时陈临贺王叔敖母与之邻居又舍宅以足之其寺方渐修建】 街北之东证空尼寺 【本工部尚书段伦之祖庙贞观十七年立为真空寺武太后改真为证空】 西北隅昭成观 【本杨士达宅咸亨元年太平公主立为太平观寻移于大业坊改此观为太清观高宗御书飞白额至垂拱三年改为魏国观载初元年改为大业崇福观武太后又御书飞白额开元一十七年为昭成太后追福改立此名】 西南隅尚书左仆射芮国公豆卢钦望宅崇明观 【旧图】 东南隅右散骑常侍徐坚宅 【沅按唐书作左散骑常侍】 护国天王院 【天宝二年建显圣天王寺咸通七年改】 右军巡院 【旧图】
　　　　次南布政坊 【隋有明法道觉二寺大业武德中并废本名隆政避明皇名改】 
西门之南法海寺 【本隋江陵总管清海公贺拔业宅开皇九年为沙门法海舍宅立寺因以法海为名】 北门之东济法寺 【隋开皇二年沙门法藏所立地本梁邨之佛堂及隋武侯将军韦和业宅其佛殿隋光德太子之寝堂太子薨后舍施坼于此造西禅院房国公苏威所立】 街东之北明觉尼寺 【本隋御史大夫裴蕴宅开皇中大保河闲王宏立为寺本名显避中宗讳改】 东北隅右金吾卫 【隋曰右武侯府】 西南隅胡祅祠 【武德四年立西域胡祅神也祠内有萨宝府官主祠拔神亦以胡祝充其职沅按胡祅神始末见北魏书灵太后时立此寺】 东南隅废镇国公波若寺 【本蒋王恽园地景龙三年立为寺景云中废】 东门之北侍中魏知古宅中书令萧嵩宅开府仪同三司毕国公窦王曳宅 【赐第昭成太后之弟沅按王曳即希瓘后改名】 福祥观 【即王曳宅天宝十三载立为观】 左神武大将军河闲郡王舍利澄宅善果寺 【旧图西南隅】
　　　　次南延寿坊 【隋有惠觉寺大业七年废】 
南门之西懿德寺 【本慈门寺隋开皇六年刑部尚书万安公李圆通所立神龙元年中宗为懿德太子追福改名加饰焉】 东南隅驸马都尉裴巽宅 【其地本隋齐州刺史卢贲宅高宗末礼部尚书裴行俭居之武太后时河内王武懿宗居之土地平敞水木清茂为京城之最沅按巽尚中宗女宣城公主】 成安公主宅 【中宗女降韦捷】 宝应经坊 【大历十二年淮西节度兵马使李重倚败汴州李灵辉请舍所居延寿里宅为佛经坊许之仍赐名宝应经坊】
　　　　次南光德坊 【隋有常法寺大业七年废】 
东南隅京兆府廨 【府内廨宇并隋开皇中制度其后随事改作开元元年孟温礼为京兆尹因奏请以赋赎钱修缮元宗时韦澳为尹又赐钱加葺之】 西南隅胜光寺 【本隋幽州总管燕营宅大业元年自丰乐坊徙胜光寺于此】 街东之北慈悲寺 【武德元年高祖为沙门昙献立属隋末饥馑常赈给贫乏为事故寺以慈悲为名】 南门之东尚书左仆射刘仁轨宅 【仁轨薨后尚官柴氏居之后立为光德寺柴便度为尼景云初追柴氏入宫寺遂废】 鄱阳公主邑司 【孙思邈常居于是庭前有病梨木卢照邻为赋纪之】 太子宾客裴珀宅吏部尚书崔邠宅 【邠与弟浙西观察使郾金吾大将军鄯及宰相进南节度使郸皆贵显同居光德旧第郸尝构便斋宣宗闻而叹曰崔氏一门孝友可谓士族之法因题曰德星堂后京兆民即其里为德星社云】 兵部尚书刘崇望宅
　　　　次南延康坊 【隋有明轮寺大业七年废】 
西南隅西明寺 【显庆元年高宗为孝敬太子病愈所立大中六年改为福寿寺】 本隋尚书令越国公杨素宅 【大业中素子元感谋反诛后没官武德中为万春宫主宅贞观中以赐濮王泰泰薨后官市之立寺】 东南隅静法寺 【隋开皇十年左武侯大将军陈国公窦抗所立寺门折抗宅棨戟门所造西院有木浮图抗弟琎为母成安公主建重迭绮丽崇一百五十丈皆伐抗园梨木充用其园本西魏大统寺周武帝废佛教以其寺赐抗为宅焉】 北门之西中书令阎立本宅 【后申王傅符太元居之西亭有立本所画山水】 邠宁节度使马璘池亭 【璘卒池亭入官贞元后羣臣多赐宴于中】 诸王府 【宝历二年以延康坊官宅一区为诸王府唐朝故事王府在王京师即合有曹局自天宝以后王不出阁所置寮寀过于闲冗其胥吏数司方共一员至是琼王府长史斐简求奏论遂创官府】
　　　　次南崇贤坊 【隋有绿觉融觉贤觉三寺并大业武德中废】 
南门之西海觉寺 【隋开皇四年淮南公元伟舍宅为沙门法聪所立】 街北之西大觉寺 【隋开皇二年文帝为医人周子臻所立】 西门之南法明尼寺 【隋开皇八年长安富商王道买舍宅所立又有慈仁尼寺本在法明寺西开皇三年隋大兴公主有女出家为尼号曰女郎师隋帝为立此寺至开元二年敕并入法明尼寺】 街东之南崇业尼寺 【本宏业寺隋开皇十年尼法觉立于法界之西其地湫隘大业三年合州刺史崔凤舍宅移于此置神龙元年改为崇业】 西南隅秘书监嗣虢王邕宅西门之北黄门监卢怀慎宅 【怀慎居官清俭宅在陋巷屋宇殆不蔽风雨】 光禄少乡窦瑗宅 【昭成太后之从父父弟被咸通中河中节度使窦璟与弟河东节度使澣同居崇贤第家富于赀疑是瑗之后】
　　　　次南延福坊 【隋有神通寺大业七年废】 
西南隅纪国寺 【隋开皇六年献皇后独孤氏为母纪国夫人崔氏所立】 东南隅玉芝观 【本越王贞宅后干封县权治于此又为新都公主宅施为新都寺寺废乃为郯王府天宝二年立为玉芝观】 街东之北宣平府西北隅琼山县主宅 【县主开元中适慕容氏即吐谷浑之苗裔富于财产宅内有山池院溪磴自然林木葱郁京城称之】 真化府 【旧图】
　　　　次南永安坊
右羽林大将军高仙芝宅浙江西道都团练观察使薛苹家庙
　　　　次南敦义坊
东北隅废福田寺 【本隋灵觉寺开皇六年亲王杨雄所立武德初废干封二年武后为其姊贺兰氏复立为崇福寺仪凤二年改福田寺开元二年废】 东南隅废法觉尼寺 【隋置开元二年并入资善寺】 太尉中书令临淮郡王李光弼宅山南西道节度使郑余庆家庙
　　　　次南大通坊
东南隅左羽林将军窦连山宅尚父汾阳郡王郭子仪园 【后为岐阳公主别馆】
　　　　次南大安坊 【坊南街抵京城之南面】 
大安亭越王台西街永安渠 【隋开皇三年引交水西北流入城自此经流大通信义永安延福崇贤延康六坊之西又经西市之东又北流经布政颁政辅兴崇德四坊及兴福寺之西又北流入芳林园又北流入苑注之于渭】 东街清明渠 【开皇初引泬水西北流又屈而东北流入城当此坊南街又屈而东流之安乐坊之西南隅屈而北流经安乐昌明丰安安义怀真崇德兴化通义太平九坊之西又北流经布政坊之东右金吾卫之东南屈而东南流入皇城经大社北又东至含光门后又屈而北流经尚食局东又流经将作监内侍省东又北流入宫城】 南康郡王韦皐家庙
朱雀街西之苐四街即皇城西之苐一街街西从北苐一安定坊
　　　皇城西苐二街之十一坊及西市【沅按实十二坊疑字误】 
　　　　次南安定坊 
东南隅千福寺 【本章怀太子宅咸亨四年舍宅立为寺大中六年改兴元寺】 西南隅福林寺 【其地本隋律藏寺武德元年置太原寺于永兴坊以义师初起太原因以名寺后移于此咸亨三年改为福林寺】 东北隅五通观 【隋开皇八年为道士焦子顺所立子顺能驱役鬼神传诸符箓预告隋文膺命之应及即位拜为开府永安公立观以五通为名旌其神术】 右神策军护军中尉苐五守进宅
　　　　次南休祥坊 【太和二年休祥坊百姓三百接宰相诉当坊右龙武城地赐百姓经四十余年不纳税今被擗仗使田全操并去征索时久操令角抵者五十人分捕所诉者遂鬬干通衢久之方散文宗以地为百姓业久矣不欲收夺因赐左右三军钱各一千五百贯其休祥地尽归百姓】 
坊内有汉顾成庙余址庙北汉奉明园 【宣帝父悼皇考墓园也】 园北汉奉明县东北隅崇福寺 【本侍中观国公杨恭仁宅咸亨元年以武皇后外氏故宅立为太原寺垂拱三年改为魏园寺载初元年又改为崇福寺寺额武太后飞白书】 东南隅万善尼寺 【本在故城中周宣帝大象二年置开皇三年移于此尽度周氏皇后嫔御以下千余人为尼以处之】 寺西昭　成尼寺 【隋大业元年元德太子为尼善惠元懿立为慈和寺永徽元年废崇德坊之道德寺乃移额及尼于此寺先天二年又为昭成皇后追福改为昭成寺】 南门之西武三思宅 【本驸马都尉周道务宅神龙中三思以子崇训尚安乐公主大加雕饰三思诛后主移于金城坊开元中道务子励言复居之】 延唐观
　　　　次南金城坊 【本汉博望苑之地初移都百姓分地版筑土中见金聚欲取便没隋文帝曰此收金城之兆因以金城为坊名隋释梵法众二寺大业七年废】 
西南隅匡道府即汉思后园 【汉武帝卫皇后墓园也宣帝追谥改葬于此地本长安故城之杜门外大道东也】 北门有汉戾园 【戾太子史良娣墓】 园东南汉博望苑 【本在门外道之东】 东南隅开善尼寺 【隋开皇中宫人陈宣华蔡容华二人所立】 寺北废太清观 【本勃逆庶人宅初封安乐公主出降武三思子崇训诛后自休祥坊移宅于此改适武承嗣之子建秀及诛后敕太清观道士史崇元居焉崇元以先天二年谋逆伏法其观遂废】 西南隅会昌寺 【本隋海陵公贺若谊宅义宁元年义师入关太宗领兵于此武德元年立为寺】 街南之东乐善尼寺 【本名舍卫寺隋开皇六年尉迟迥孙太师为其祖所立景龙元年改为温国寺二年又改为乐善寺】 瑞圣寺 【旧图】
　　　　次南醴泉坊 【本名承明坊开皇二年缮筑此坊忽闻金石之声因撅得甘泉浪井七所饮者疾愈因以名坊隋有光宝救度三寺大业武德中废】 
西南隅三洞女冠观 【本灵应道士观隋开皇七年立贞观二十二年自永崇坊换所居于此】 观北妙胜尼寺 【开皇二年周静帝皇后平原公主所立】 街北之西醴泉寺 【隋文帝于此置醴泉监取甘泉水供御厨开皇十二年废监立寺】 街南之东旧波斯胡寺 【仪凤二年波斯三卑路斯奏请于此置波斯寺景龙中幸臣宗楚客筑此寺地入其宅遂移寺于布政坊之西南隅祅祠之西】 西门之南祅祠东南隅太平公主宅 【公主死后没官为陕王府宅北有异僧方回宅太平公主为造宅之】 南门之东中书令宗楚客宅 【楚客谋死其宅后赐申王撝】 烈士台 【世传安金藏之居】
　　　　次南西市 【隋曰利人市】 
南北尽两坊之地巿内有西巿局 【隶大府寺巿内店肆如东巿之制长安县所领四万余户比万年为多浮寄流寓不可胜计巿西北有池长安中沙门法成所穿支分永安渠以注之以为放生池】 放生池平准局独柳 【刑人之所】
　　　　次南怀远坊 【隋有法宝寺大业七年废】 
东南隅大云经寺 【本名光明寺隋开皇四年文帝为沙门法经所立时有延兴寺僧昙延因隋文赐以蜡烛自然发焰隋文奇之将改所住寺为光明寺昙延请更立寺以广其教时此寺未制名因以名焉武太后初此寺沙门宣政进大云经经中有女主之符因改为大云经寺遂令天下每州置一大云经寺此寺当中宝阁崇百尺时人谓之七宝台】 寺内有浮图东西相值 【东浮图之北佛塔名三绝塔隋文帝所立塔内有郑法轮田僧亮杨契丹画迹及巧工韩伯通塑作佛像故以三绝为名】 街东之北功德尼寺 【本在安定坊开皇五年周宣帝女细腰公主所立武德中移于此】
　　　　次南长寿坊 【隋曰广恩坊避炀帝讳改有愿力寺大业七年废】 
西南隅长安县廨 【去府六里】 南门之东永泰寺 【本梁太尉吴王萧岑宅隋开皇四年立帝为沙门昙延立为延兴寺寺东院莒公萧琮宅当隋亡舍人寺神龙中中宗为永泰公主追福改为永泰寺】 北门之东大法寺 【本宏法寺武德中光禄大夫李远所立神龙元年改】 街西之北崇义寺 【本隋延寿公于诠宅武德二年桂阳公主为驸马都尉赵慈景所立】 街北之西酅国公杨温宅开府仪同三司尉迟敬德宅中书令阎立本宅前中书侍郎同中书门下平章事元载家庙 【大历四年有虎止于载之私庙命将军薛岌周皓发弩手射杀之】
　　　　次南嘉会坊
西南隅褒义寺 【本隋太保吴武公尉迟刚宅初刚兄迥置妙象寺于故都城中移都后刚舍宅立寺名褒义材木皆旧寺者】 街西之北灵安寺 【武德三年高祖为卫怀王霸立】 郑国庄穆公主庙 【礼阁新仪曰德宗女曰义章公主追册贞元十七年祔庙】
　　　　次南永平坊 【本名永隆明皇即位改】 
东门之北宣化尼寺 【隋开皇五年周昌乐公主及驸马都尉王安舍宅所立】 东南隅宣城公主宅 【公主薨后太子太师窦希球居之】 高安长公主宅 【高宗女降颍州刺史王勖】 天平军节度使殷侑家庙 【沅按庙太和甲寅岁立冯宿撰碑文】
　　　　次南通轨坊
酅公庙文敬太子庙 【礼阁新仪曰贞元十七年置在长安坊后徙于此】
　　　　次南归义坊
全一坊隋蜀王秀宅 【隋文帝以京城南面次远竟虚文耗乃使诸子并南郭彦名秀死后没官为家令寺园】
　　　　次南昭行坊 【本名显行避中宗讳长安中改坊南街抵京城之南面】 
街之南汝州刺史王昕园 【引永安渠为池弥亘顷亩竹木环布荷荇丛秀】
朱雀街西苐五街即皇城西之苐三街街西从北苐一修真坊 【隋有积善寺武德中徙义宁坊】 
　　　皇城西苐三街之十三坊
　　　　次南修真坊
坊有汉灵台余址 【崇五尺周一百二十步述征记曰长安宫南灵台上有相风铜乌或曰此乌遇千里风乃动】
　　　　次南普宁坊 【南街西出通衢远门】 
坊西街有汉太学余址 【其地本长安故城南安门之外】 次东汉辟雍次东汉明堂 【二所并磨灭无复余迹】 东南隅东明观 【显庆元年孝敬升储所立】 街东之北灵化寺 【隋开皇五年沙门善吉所立北冡崇五尺不详姓名】 西南隅太尉英国公李绩宅北门之西司农卿韦机宅西北隅祅祠
　　　　次南义宁坊 【李名熙光坊义宁元年改】 
南门之东化度寺 【本真寂寺隋尚书左仆射齐国公高颎宅开皇三年颎舍宅奏立为寺武德二年改化度寺寺中有无尽藏院敬宗赐化度经院金字额御数以观之大中六年改为崇福寺】 西北隅积善尼寺 【隋开皇十一年高颎妻贺跋氏所立其宅本贺跋氏之别宅】 街东之北波斯胡寺 【贞观十二年太宗为大秦国胡僧阿罗斯立】 东南隅尚书右仆射戴至德宅
　　　　次南居德坊 【南街西出通金光门坊内隋有依法宝岸凝观三寺并大业废】 
汉圆丘余址东南隅先天寺 【本宝国寺隋开皇三年敕大兴长安两县各置一寺因立宝昌禅林二寺东西相对时人谓之县寺其地本汉之圆丘先天元年改为先天寺】 西北隅普集寺 【隋开皇七年突厥开府仪同三司鲜于遵义舍宅所立】 南门之西奉恩寺 【本将军尉迟乐宅神龙二年立为寺大中六年改兴福寺】 南门之东司礼大常伯刘祥道宅 【宅接先天寺兼据汉圆丘旧址因基高筑亭焉】
　　　　次南羣贤坊 【隋有监门大将军黄城公元瓒上柱国鄜城公梁轨二宅又有法身宝王二寺大业七年废】 
东门之南真心尼寺 【隋开皇八年宦者仪同三司宋祥舍宅立】 街东之北真化尼寺 【开皇十年冀州刺史冯腊舍宅所立武太后改为光化寺神龙元年复旧】 东南隅中宗昭容上官氏宅 【后为南阳郡王所居】
　　　　次南怀德坊
西南隅罗汉寺 【隋开皇六年雍州牧楚公豆卢绩所立】 街西之北辩才寺 【本孝王亮隋代旧宅亮子司空淮安王神通以开皇十年为沙门智疑立此寺于羣贤坊以智疑辩才不滞因名寺为武德二年徙于此】 东门之北慧日寺 【开皇六年立】 天官侍郎李至远宅 【沅按唐书本传至远为天官郎中与此异】 宏光寺
　　　　次南崇化坊 【本名宏化避孝敬皇帝讳改】 
东南隅龙兴观 【本名西华观贞观五年太子承干有疾敕道士秦英祈祷获愈遂立此观垂拱三年以犯武太后祖讳改为金台观神龙元年又改为中兴观三年改为龙兴观】 东门之北经行寺 【本隋长安令屈突葢宅开皇十年邑人张绪巿之立为寺大中六年改龙兴寺】 西南隅静乐尼寺 【隋开皇六年所立】 河阳节度使乌重允家庙
　　　　次南丰邑坊 【南街西出通延平门此坊多假赁方相轜车送丧之具】 
东北隅清虚观 【隋开皇十年文帝为道士吕师元所立师元辟谷炼气故以清虚名之】
　　　　次南待贤坊 【此坊隋初立天下诸州朝集使邸改以待贤为名隋又有左镇军大将军史万年宅】 
东北隅天长观 【本名会昌观隋开皇七年文帝为秦孝王俊所立开元二十八年改千秋观天宝七载又改天长观】 节愍太子庙
　　　　次南永和坊 【本名淳和元和初避宪宗名改】 
东北隅隐太子庙
　　　　次南常安坊
东北隅章怀太子庙 【神龙中立】
　　　　次南和平坊
坊内南北街之东筑入庄严寺街之西筑入緫持寺
　　　　次南永阳坊 【坊之西南即京城之西南隅】 
半以东大庄严寺 【隋初置宇文改别馆于此坊仁寿三年文帝为献后立为禅定寺宇文恺以京城之西有昆明池地势微下乃奏于此寺建木浮图崇三百三十尺周回一百二十步大业七年成武德元年改为庄严寺天下伽蓝之盛莫与于此寺内有佛牙长三寸沙门法献从乌踵国取以归豫章王目柬自扬州持入京隋文帝改置此寺大中六年改圣寿寺】 半以西大緫持寺 【隋大业三年炀帝为文帝所立初名大禅定寺内制度与庄严寺正同武德元年改为緫持寺庄严总持即隋文献后宫中之号也寺中常贡梨范密景龙文馆记曰隋主自立法号称总持呼萧后为庄严因以名寺】 恭僖贞献二太后庙
　　　四坊别见【疑改易坊名】 
　　　　昌化坊
太华公主宅 【明皇女降杨锜】 义阳公主宅 【德宗义阳公主降王士平宅在昌化坊】 礼宾院 【敬宗初废礼宾院赐教坊】 检校尚书左仆射同中书门下平章事韩滉宅岐阳公主宅 【宪宗女降宰相杜悰疏龙首池为沼】 同昌公主宅 【懿宗女降宰相韦保衡杜阳编曰其宅房栊户牖以众宝饰之金银为井栏水精火齐琉璃玳瑁等床悉搘以金银錾合百宝为圆按大会韦氏一族于广化里暑气特甚公主命取澄水帛以蘸之挂于南轩满座则皆思挟纩澄水帛似布明薄可鉴其中有龙涎故能消暑按保衡宅在昌化里此云广化误也】
　　　　延平坊
其街乃刑人之所 【元和五年斩成德军逆将一十五人于延平坊街范阳所献也】
　　　　修仁坊
宏道观 【坊内旧有隋国子学及右屯卫大将军麦铁杖宅显庆二年尽并一坊为雍王第王升储永隆元年立为观】
　　　　正平坊
安国观 【本太平公主宅长安二年睿宗在藩公主奉焉至景云元年立为观乃以本封为名开元十年玉真公主居之改为女冠观】
　　　别见 【皆失坊名】 
李义琰宅 【义琰宅至褊隘虽居相位在官清俭竟终方丈之室高宗闻而嗟叹遂敕将作造堂以安灵座焉】 报圣寺 【宣宗时河湟平出内藏缗帛建报圣寺于京城设宪宗圣容于介福殿又建虔思殿为更衣之所帝数临幸焉】
　　　城外
章敬寺 【大历元年作章敬寺于长安之东门总四千一面三十余闲四十八院内侍鱼朝恩请以通化门外庄为章敬皇后立寺故以章敬为名代宗实录曰是庄连城对郭林沼台榭形胜苐一朝恩初以得之及是进幸穷极壮丽以为城市材木不足充费乃奏坏曲江亭馆华清宫观风楼及百司行廨并将相没官宅给其用焉土木之役仅余万亿会要曰因拆哥舒翰宅及曲江百司廨室及华清宫之观风楼造焉沅按唐书鱼朝恩传作大历二年】 定昆池 【神龙中安乐公主恃宠请昆明池中宗不与主发怒自以家财别穿池号曰定昆池沅按唐书武延秀传延秀令杨务廉于城西造定昆池于其庄延袤数里】 振旅亭 【谭实录曰天宝八载于开远门外作振旅亭以待兵回】
　长安志卷苐十一
　　县一
　　　万年
万年县 【唐赤今次赤】 本汉旧县高帝置属左冯翊今在栎阳县东北二十五里栎阳故城是 【沅案元和郡县志云三十五里】 三辅黄图曰太上皇葬栎阳北原起万年陵因置万年县王莽改曰异赤 【沅案此县为汉南陵霸陵杜陵奉明四县地故城皆在焉其奉明故城敏求缺载】 晋属京兆郡 【沅案此县亦为晋杜城霸城地】 后魏复属冯翊郡 【沅案此县亦为后魏杜山北霸城三县地】 周地图记曰后周明帝二年分长安霸城及姚兴所置山北三县于长安城中别置万年县属京兆尹 【沅案太平寰宇记云八角街已东属京兆尹】 取汉县旧名也太和三年省山北县建德二年又省霸城杜城二县皆并入 【沅案杜城当作杜地形志云杜晋曰杜城后改也】 隋开皇三年迁都改万年为大兴徙治宣阳坊 【沅案太平寰宇记云宣阳坊东南隅】 领巿一坊五十四唐武德元年复为万年县二年析置芷阳县七年省总章元年析置明堂县 【沅案元和郡县志及唐书皆云干封元年置此及太平寰宇记云总章误】 治永乐坊长安二年省 【沅案唐书志云三年太平寰宇记云二年六月】 天宝七载改万年县为咸宁县至德三载复旧 【沅案元和郡县志及唐书志云干元复旧即至德三载也】 梁开平元年改为大年县后唐同光元年复旧
县境 【东西三十七里南北二百七十里】 
七乡管二百九十六邨二里 【唐四十五乡霸桥东有大陵乡元载祖墓在黄台乡真光中有霸城乡余不传沅案水经注奉明县有广明乡庾信撰将军侯英陈道生墓志云葬于京兆洪原乡又安平县公崔言冘神道碑云葬于京兆平原乡之吉迁里常衮撰新平郡王严墓志云迁窆于万年县龟川乡细柳原白居易撰永穆公主墓志云诏葬于万年县上好乡洪平原韩愈撰校书即李观墓志云葬之于国东门之外七里乡曰庆义乡则皆古乡名也】 
洪固乡在县南一十五里管邨四十八冑贵里 【沅案路岩撰浑侃神道碑云侃大父城葬于京兆府万年县洪固乡冑贵里欧阳詹撰左饶卫将军马实墓志云葬于京兆府万年洪固乡延信里司马邨之少陵原】 
龙首乡在县东一十五里管邨三十五神鹿里
少陵乡在县南三十里管邨四十八 【沅案权德舆撰右仆射姚南仲神道碑云与夫人之殡合祔于少陵原黄渠里则是此乡里名也】 
白鹿乡在县南四十五里管邨五十
薄陵乡在县东三十五里管邨三十六
东陵乡在县东三十里管邨四十
苑东乡在县东北二十里管邨三十九
社坛在县东南二十里平康坊
南郊坛
百神坛
灵星坛以上并在县南十五里启夏门外
风师坛
青帝坛
先农坛以上并在县东北一十五里浐水东
九宫坛在县东南一十里古城春明门外
马祖坛大历五年置
鸣犊镇在县南六十里 【镇西原下有鸣犊泉俗传因犊跑鸣而得泉武宗畧于太白原即镇之西原也】 
霸桥镇在县东二十里 【滋水驿疑在此】 
渭桥镇在县东四十里 【即东渭桥李晟屯兵处】 
义谷镇在县南八十里 【入干佑路俗曰谷口镇】 
莎城镇唐昭宗干宁二年繇启夏门出居之今废
太宁驿在县城东草巿东至昭应驿四十六里西至泰川驿四里
滋水驿在县东北三十里两京道里记曰隋开皇十六年置
长乐驿在县东十五里长乐坡下两京道里记曰圣历元年敕滋水驿去都亭驿路远马多死损中间置长乐驿东去滋水驿一十三里西去都亭驿一十三里
霸桥隋开皇三年造唐隆二年仍旧所为南北两桥 【汉有霸馆王莽更曰长存馆霸桥王莽更曰长存桥】 
横霸官渡在县东南二十五里 【入蓝田路】 
渭桥渡在县东北二十里
光泰门渡在县东二十里 【入高陵耀州路】 
官硙店在县东界
终南山在县南五十里东自蓝田县界西入县界石鳖谷以谷水与长安县为界东西四十里禹贡终南惇物至于鸟鼠孔安国注三山名言相望也诗曰终南何有有条有梅毛注周之名山中南也春秋左氏传曰荆山中南九州岛之险也杜注曰中南在始平武功县南汉书曰太一山又为终南山 【沅案地里志太一古文以为终南】 五经要义曰太一一名终南山在扶风武功县则终南太一不得为一山明矣葢终南南山之总名太一山之别号耳 【沅案水经注曰太一山亦曰太白山】 关中记曰终南山一名中南言在天中居都之南也又曰终南太一左右三十里内名福地 【沅按初学记云福地记曰终南太一山在长安西南五十里左右四十里内皆福地此云关中记非】 三秦记曰太一在骊山西去长安二百里山之秀者也 【沅案初学记所引文与此不同】 一名地胏山 【西京杂记曰终南山多合离草叶似江离而红绿相杂茎皆紫色如罗勒有树直上百尺无枝上结丛条状如车葢一青一赤望之斑驳如锦绣长安谓之丹青树亦云华葢树】 皇甫谧高士传曰秦有东园公夏黄公绮里季角里先生时呼四晧 【沅案高士传无时呼四晧四字】 共入商雒隐地胏山以待天下定及秦败汉高帝召之四人乃深自匿终南山不能屈已 【沅案初学记引云汉高祖征之不至乃深自匿终南山今本高士传同已旧作之非】 汉东方朔传曰终南山天下之大阻也 【沅案传无终字大字】 其山多 【沅案多传作出】 玉石金银铜铁豫章檀柘异类之物不可胜原此百工所取给 【沅案旧本脱所字】 万姓所仰足也唐文宗诏曰每闻京师旧说以为终南山兴云即必有雨若晴霁虽密云他至竟夕不沾濡宜命有司建立祠宇
毕原在县西南二十八里 【沅案史记集解皇览云文王武王周公冢皆在京兆长安镐聚东杜中史记正义引括地志云武王墓在雍州万年县西南二十八里毕原上元和郡县志曰书序云周公薨成王葬于毕是也而敏求于此县不载文武周公墓今人竟以渭北之秦文武冢当之矣】 白鹿原在县东南二十里 【沅案元和郡县志曰在县东二十里】 自蓝田县界至浐水川尽东西一十五里南接终南北至霸川尽南北一十里亦谓之霸上 【事见蓝田】 
少陵原在县南四十里南接终南北至浐水西屈曲六十里入长安县界即汉鸿固原也宣帝许后葬于此俗号少陵原 【沅案前云三十里此云四十里微异又案外戚传云许后葬杜南是谓杜陵南原师古曰即今之所谓小陵者去杜陵十八里】 
乐游庙在县南八里汉书宣帝起乐游庙在曲江北亦曰乐游原 【沅案太平寰宇记云在升平坊】 
长乐坡在县东北一十里即浐水之西岸十道志曰旧名浐坂隋文帝恶之改曰长乐坡葢汉长乐宫在其西北
高望堆长安图曰在延兴门南八里 【潘岳西征赋曰冯高望之阳隈】 
御宿川在县西南四十里 【沅案元和郡县志及太平寰宇记云在县南三十七里】 扬雄羽猎赋序曰武帝开上林东南至御宿川 【沅案雄传无东字川字】 
孟康注曰为诸离宫别观禁御不得使人往来游观止宿其中故曰御宿川汉元后传夏游篽宿师古曰篽宿苑在长安城南今之御宿川是也 【三秦记曰樊川一名御宿川】 
樊川一名后宽川在县南三十五里十道志曰其地即杜陵之樊乡 【沅案说文樊乡字作樊邑】 汉高祖至栎阳以将军樊哙灌废邱功最赐哙食邑于此故曰樊川三秦记曰长安正南秦岭岭根水流为秦川一名樊川
金坞在县北汉文帝庙在其北 【一作县北苑内】 
义谷在县东南八十里东南至干佑县及金商等州西南有路至兴元府
锡谷在县东南六十里有路至旧归安镇合义谷路通兴元府
羊谷在县东南六十里
炭谷在县南六十里
郊谷在县东南六十里
竹谷在县南六十里 【方舆记曰竹水俗谓之赤水出于媚谷沅案水经注云竹水南出竹山北径媚加谷历广乡原东俗谓之大赤水北流注于渭即此水也西山经竹山赤水出是】 
石鳖谷在县西南五十里
荆谷在县东南二十五里
渭水在县北五十里西自长安县界流经县界入临潼渭阳之诗曰我送旧氏于渭之阳史记曰西伯猎遇太公渭之阳与语大说又曰秦武王三年渭水赤三日昭王三十四年又赤三日洪范五行传曰赤者火色也尽赤以火沴水也渭水秦大川也阴阳乱秦用严刑败乱之象汉书曰武帝元光六年春穿漕渠通渭三辅决录曰项仲山饮马渭水日与三钱以偿之山海经曰渭水出鸟鼠同宂山东注河入华阴北 【鸟鼠同穴山今在陇西首阳县渭水出其东经南安天水畧阳扶风始平京兆至宏农华阴县入河】 列子曰夸父逐日渴饮渭水不足乃渴死淮南子曰渭水多力宜黍
霸水在县东二十一里 【沅案元和郡县志云在县东二十里】 自蓝田县来合浐水北流入渭
浐水在县东北流四十里入渭十道志曰荆溪狗枷二水之下流也水经注曰浐水出京兆蓝田北至霸陵入霸 【沅案水经曰浐水出京兆蓝田谷北入于霸此云是注又增至霸陵三字非】 二水终始尽于苑中不复出 【沅案此十一字水经注无之】 地理志曰浐水出南陵县之蓝田谷西北流与一水合水出西南莽谷 【沅案西北流以下十三字地理志所无葢敏求误以水经注文属于地里志】 又曰浐水北至霸陵入霸水史记曰秦都咸阳霸浐长水沣涝泾渭皆非大川以近咸阳尽得祠之 【沅案又曰已下所引亦与今本不同或今本水经注脱之】 
潏水今名泬水 【一作沈】 自南山皇子陂西北流入县界字林曰潏水出杜陵县许慎说文曰潏古穴反 【沅案此徐铉音反今作切】 水名在京兆杜陵汉书注晋灼曰潏音决师古曰地里志鄠县有潏水北过上林苑入渭而今之鄠县则无此水 【沅案地里志鄠有潏水潏当为涝字之误说文云涝水出扶风鄠县北入渭是也然唐本已误为潏师古有音此云县无此木葢承其误矣】 水经注曰潏水自樊川西北流经杜伯冢 【沅案水经注云杜伯冢南】 又西北经下杜城其字或作水旁宂与沈字相似俗人因名沈水 【沅案其字下十七字非水经注】 括地志曰潏水又名石壁谷水又名高都水汉王氏五侯大治池宅引高都水入长安城 【事见上卷王根苐下】 李善曰潏水径至昆明池入渭 【十道志曰漕水即沈水也亦名潏水沅案太平寰宇记亦曰长安县漕水即沈水也东自万年县界流入今俗名皁河是也】 
福水即交水也水经注曰上承樊川御宿诸水出县南山石壁谷南三十里与直谷水合亦曰子午谷水 【沅案水经注云丰水西北流又北交水自东入焉又曰沈水又西北支合故渠渠有二流上承交水合于高阳原而北径河池陂东而北注沈水此所引无之太平寰宇记文与此同亦不云出水经注】 
库谷闲水 【沅案地形志云山北有苦谷浐水出焉水经注亦云西川上承磈山之斫盘谷次东有苦谷俱作苦】 北流二十五里合采谷水下流入荆谷水号浐水下流二十五里合霸水号霸水北流二里入渭
采谷水来自蓝田县界西北流三十里入县界二十里合采谷为浐水北流四十里入霸水
石门谷水来自蓝田县北流十里入县界合采谷水北流一十五里合库谷水为浐水
荆谷水一名荆溪来自蓝田县至康邨入县界西流二十里出谷至平川合库谷采谷石门水为荆谷水一名浐水 【两京道里记曰荆溪本名长水后秦姚兴避讳改焉】 
义谷水自县界由干佑县下流入山一百里至谷口西北流二十里合锡谷羊谷水入坑河西流一十五里入长安县界
郊谷水北流一十里合锡谷水自谷口北流一十里为坑河入长安县分界
石鳖谷水北流一十五里复西流一十里入长安县界
漕水由县界坑河分水约五里西流
龙首渠一名浐水渠汉书曰穿渠得龙骨故名龙首渠 【沅案汉龙首渠引洛水在今同州隋龙首渠引浐水在此名偶同耳敏求误合为一】 自县界龙首乡马头土空堰浐水入此渠西流由府城东过入长安县界 【两京道里记曰隋开皇二年引水北流入苑渠水长乐坡上】 
黄渠自义谷口闲分水入此渠北流一十里分两渠一东北流入库谷一西流入樊川灌溉稻田西流入土穴河
九龙池在县东南五里九曲池在其西
曲江在县南十里
永安坡在县南二十五里周七里十道志曰秦葬皇子起冢陂北原上因名皇子陂 【沅案此即秦悼太子冢前人俱未考耳据史记秦本记云昭襄王四十年悼太子死魏归葬芷阳徐广曰今霸陵正义曰括地志云在雍州蓝田县西今临潼与咸宁田蓝为界也】 隋文帝改
丰润陂在县东北二十五里周六里三辅旧事曰后周太祖名为中都陂隋文帝改
洛女陂在县东一十五里三辅旧事曰洛女冢南有洛陂俗号洛女陂
轵道在通化门东北十六里 【沅案史记作轵汉书作枳】 汉元年秦王子婴素车白马降沛公处苏林曰枳道亭名在长安东十三里 【沅案史记索隐引苏林说作三十里非】 师古曰枳音轵轵道亭在霸成观西四里 【沅案师古语止此】 汉时有白蛾飞自东郭门经轵道入苑内地道记曰在霸水西
长门亭汉书文帝出长门 【沅案汉书注如淳曰亭名也史记封禅书作出长安门徐广曰在霸城正义曰括地志云长安门故亭在雍州万年县东北苑中后馆陶公主长门园武帝长门宫皆以此立名】 
若见五人于道北立五帝坛
郎官亭 【汉武帝陈皇后葬霸陵郎官亭东沅案水经注曰在长安东南三十里】 
千人聚皇览曰卫思后葬城东南桐柏园今千人聚是关中记曰宣帝父曰悼皇考母曰悼夫人墓曰奉明园卫皇后曰思后以倡优杂伎千人乐思后园今所谓千人乡者是 【汉书成帝建始四年长安城南有鼠衔黄蒿柏叶上民冢柏及榆树为巢桐柏尤多师古曰桐柏本亭名卫思后于其地葬也沅案地理志有奉明县宣帝置本纪云元康元年益奉明园户为奉明县本名广明其故城亦当在此】 
兽圈在通化门东北二十五里
霸陵故城在县东北二十五里霸水之东 【沅案史记正义同太平寰宇记云在东北二十三里】 十三州志曰霸陵秦襄王所葬芷阳也 【沅案史记秦本纪云庄襄王昭襄王俱葬芷阳此葢昭襄】 汉文帝更名霸陵莽曰水章郡国志曰在通化门东二十里 【沅案太平寰宇记二作三】 秦襄王葬于其坂谓之霸上其城即秦缪公所筑 【沅案郡国志无此文太平寰宇记文与此同不云出郡国志】 汉王元年十月至霸上子婴降文帝后六年宗正刘礼为将军次霸上文帝后葬其地谓之霸陵因为县东南至文帝陵十里王仲宣诗曰南登霸陵岸回首望长安晋改为霸城 【沅案霸城后魏为咸阳郡治见地形志此缺载】 后周建德二年省关中记曰秦为铜人十三董卓坏以为钱余二枚魏明帝欲徙诣洛载到霸城重不可致今在霸城大道南铜人即金狄也水经注曰城东之人见蓟子训 【沅案水经注无城东之人四字但云人有见蓟子训】 与一老翁 【沅案水经注云一父老】 共摩挲 【沅按水经注无挲字】 铜人曰正见铸此计时已近百年矣 【沅案百年应作五百年】 
南陵故城在县东南二十四里白鹿原上 【沅案史记正义引括地志同】 
汉文帝七年置属京兆尹 【沅案史记景帝纪云二年置南陵则地理志云文帝七年非也】 
汉旧仪曰薄太后葬之所亦谓之南霸陵因置县以奉陵寝后省 【汉书沂水出蓝田谷北至霸陵入霸水沂音先历反沅案汉书沂字当为浐字之误颜师古不知音先历反此遂误引之非也】 
杜陵故城在县东南一十五里 【沅案元和郡县志云在县东南三十里太平寰宇记同此】 汉宣帝以杜东原上为初陵置县曰杜陵而改杜县为下杜城王莽改杜陵曰饶安 【沅案汉书昭帝纪元康元年以杜东原上为初陵更名杜县为杜陵又案地形志云晋曰杜城后改今晋志作杜陵误而此皆不详】 后魏改杜陵为杜县后周建德二年省 【汉书有周右将军杜主祠四所沅案说文杜陵有亳亭】 
汉长乐宫在县东北十里
唐大明宫在县东北五里今旧迹悉废唯复道洎含元蓬莱殿蓬莱山遗址畧存
南内兴庆宫在县东南五里宫墙复道今悉存
翠微宫贞观二十年营太和宫于终南山之上改为翠微宫正门北开谓之云霞门视朝殿曰翠微寝殿曰含风并为太子构别宫开正西门曰金华殿曰善安
望春宫在县东十里临浐水西岸在大明宫之东东有广运潭
灵符观两京道里记曰天宝初桃林获宝符将入城宿于此因置观在长乐坡南
太一观在县南六十里终南山炭谷口
荐福寺圣容院塔院在县南三里 【唐寺】 
慈恩寺在县东南八里 【唐寺】 
义善寺在县南十五里贞观十九年建
华严寺会圣院真如塔在县南三十里贞观中建
兴教寺在县南五十里总章三年建
兴唐寺在县东北五里 【唐寺】 
三像寺在县东南五十里开元中建
镇国寺在县东两京道里记曰干元二年方士王列国秦畿内置寺四十九所此其一也
干元寺在县东北四十里干元三年建
灵应台并下院共九处去县六十里并在终南山 【陆长源辨疑志曰长安城南四十里有灵母谷俗呼为炭谷入谷五里有惠炬寺寺西南闲水缘崖侧一十八里至峯谓之灵应台台上置塔塔中观世音菩萨铁像像是六军散将安太清铸造】 
牛头寺在县西南二十五里贞观六年建
罗汉寺在县南六十里终南山石鳖谷有罗汉石洞三
太平兴国寺在府东街旧图经曰本唐紫微宫天佑初为寺按西京记承天门南为皇城乃左右春坊与东宫重明门之地
广惠公祠唐开成二年册终南山为广惠公命长安县令杜火造南山下置祠宇以季夏土王日致祭
灵台神庙在县北四里十道志曰汉文帝罢露台于此
九龙堂在县东六里 【事具九龙池】 
澄源夫人湫庙按今县有显应夫人庙所在与此正同当是澄源改封在终南山炭谷去县八十里唐封澄源夫人湫池尚在
汉文帝庙在县东本陵北去县二十五里
汉宣帝庙在县东南本陵北去县十里
四皓庙在终南山去县五十里唐元和八年重建
唐杜相公祠在古城启夏门内道东去县八里咸通六年建
汉太上皇陵按高祖十年太上皇崩葬万年师古曰三辅黄图曰高祖初居栎阳故太上皇因在栎阳及崩葬其北原起万年邑置长丞
薄太后陵在县东南三十五里白鹿原上 【两京道里记曰陵高四十丈周围三里六十步去道五里沅案汉书云葬于长城东平望亭南又案汝州志郏县有薄姬墓明李宜培有碑葢传讹也】 
文帝霸陵在县东十里 【沅案太平寰宇记云陵北去县二十五里】 白鹿原上 【颜师古曰在长安东南关中记曰陵上为池池有田出道以泻水】 
宣帝杜陵在县东南一十五里 【臣瓒曰在长安南五十里沅案元和郡县志云在万年县东南二十里】 
唐明皇贞顺武皇后敬陵在县东四十里
武宗母宣懿韦太后福陵在县东二十五里
下马陵岁月深远误传为虾蟇尔
萧望之墓在县东南五里古城春明门外 【沅案太平寰宇记无明一统志云望之墓一在沂州一在西安据本传云望之徙茂陵死天子追念不忘每岁遣使者祠祭望之冢终元帝世则当以此为是】 
唐杜如晦墓在县南三十里 【沅案太平寰宇记云在大赵邨又案乐史敏求云杜如晦墓在此考旧唐书云贞观七年十二月狩于少陵原诏以少牢祭杜如晦杜淹李纲之墓则此是而敏求记昭陵陪葬名位又有杜如晦误也又鄢陵县志山东通志莱芜县俱有如晦墓葢误】 
邴吉墓在县南二十里 【沅案太平寰宇记云在三赵邨】 
昭宗母恭宪王太后安陵在县东二十五里
靖恭太子陵在见子西原 【中宗常幸见子陵猎今案霸桥近东三里有大陵乡俗语讹呼为建子陵】 
昭靖太子陵在细柳北原
尖冢两京道里记曰在通化门东二里皇览云是吕不韦冢 【沅案史记吕不韦传云就国河南乃饮酖而死骃案皇览曰不韦冢在河南洛阳北印道西大冢是也皇览寔不云在此敏求误引耳】 三辅旧事云是子楚母冢皆非也 【沅案子楚母即夏太后也史记吕不韦传夏太后别葬杜东正义曰夏太后陵在万年县东南三十五里】 其冢制度广大岂人臣所宜据韦述两京记云秦襄王寿陵 【沅案史记秦始皇本纪云孝文王葬寿陵庄襄王葬茝阳则寿陵孝文王陵此云襄王葢误】 葢不韦始皇之父母而始皇庄襄王之子以此致惑也 【沅案史记正义引括地志云秦庄襄王陵在雍州新丰县西南三十五里俗亦谓为子楚始皇陵在北故亦谓为见子陵索隐曰庄襄王名子楚四年卒葬阳陵则此庄襄王陵也】 
马冢汉滕公夏侯婴冢也东临霸水郡国志曰滕公乘马至此马踣地悲鸣因掘地得石椁铭曰佳城郁郁三千年见白日吁嗟滕公居此室公曰天也吾死即安此乎冢在饮马桥南时人谓之马冢 【长安图曰汉时七里渠有饮马桥夏侯婴冢在桥南三里沅案郡国志无此文太平寰宇记文同不云出郡国志此亦见博物志及三辅故事史记索隐】 
虾墓陵在县南六里韦述两京记本董仲舒墓 【沅案太平寰宇记云兴平县董仲舒墓在县东北二十里又未知何据又今渭南志通许县志亦俱有董仲舒墓非】 李肇国史补曰昔汉帝幸芙蓉园即秦之宜春苑也 【沅案史记秦始皇本纪云二世葬杜南宜春苑中正义曰括地志云秦故胡亥陵在雍州万年县南三十四里颜师古汉书注云宜春下苑即在京城东南隅曲江地是】 每至此墓下马时人谓之下马陵岁月深远误传虾蟇尔
懿宗母元昭晁太后庆陵在县东二十五里
僖宗母惠安王太后寿陵在县东北二十五里
颜师古墓在县南二十里 【沅案太平寰宇记曰在三赵邨】 
王君比大墓在县东界滋水驿东道北两京道里记曰君比大开元中任凉州都督死王事招云鬼葬此张说为碑文 【沅案太平寰宇记无张说撰神道碑云饰柩至关归魂上国以十六年十月诏葬于万年县见子之原】 
浑瑊墓在县西南十五里 【沅案太平寰宇记曰在西李邨权德舆撰神道碑云贞观五年葬太师于万年县洪固原今临潼志延安府志俱有瑊墓非也又案太平寰宇记有元载墓在县南三十里大杨邨王珪墓在县南四十五里此皆不载】
　长安志卷苐十二
　　县二
　　　长安
长安县 【唐赤今次赤】 本汉旧县葢秦之地名也 【沅案元和郡县志云秦旧县非】 史记秦始皇本纪曰王弟长安君成蟜将兵击赵又曰卢绾封长安侯长安故咸阳也汉书曰楚怀王封项羽为长安侯 【沅案史记云封项羽为长安侯汉书云以项羽为鲁公封长安侯此节文】 又曰长安县高帝五年置属京兆尹 【括地志曰案史传所载长安之名旧矣又卢绾封之初项羽尚未灭葢长安得名非始于汉但未详所在耳及高帝五年入关乃取长安以名县也司马迁云长安故咸阳县据当时之名因终说其事非谓封绾之日改咸阳为长安矣又案史记赵亦有长安君未详赵取嘉名将更有长安地名也】 王莽曰常安唐贾耽郡国县道记曰长安县故城今谓之苑城汉京兆府在故城内上冠里其县治今失其所在长安葢古乡聚名在渭水南隔渭水北对秦咸阳宫汉于其地筑未央宫谓大城曰长安城 【沅案太平寰宇记云历后汉魏晋苻姚后魏及周不改又案后汉以咸阳县来并此缺载】 隋开皇三年迁都徙县治长寿坊西南隅 【括地志曰案今县界兼有周镐京及杜伯国之地镐京在今县治西北十八里镐池是杜伯国在今县治东南九里下杜故城是又有汉奉明县地今县治北八里奉明故县治是沅案奉明汉属京兆郡宣帝置】 领巿一坊五十四唐总章元年析置干封县 【沅案旧唐书云干封元年置】 治怀真坊长安三年省梁开平元年改为大安县后唐同光三年复旧
县境 【东西四十里南北一百五十二里】 
六乡管六里 【唐五十九乡有渭阴乡见于下余不传沅案李至远撰驺虞县子安附国神道碑云葬于雍州长安县孝悌乡之原张贲然撰忠武将军茹义忠神道碑云葬于京兆长安县永平乡阿房殿之墟则皆唐乡名也】 
义阳乡在县西南二里管布政里 【沅案裴耀卿撰冀公希球神道碑云薨于长安布政里赐苐】 
善政乡在县西一十五里管安化里
同洛乡在县西南四十里管安宁里
丰邑乡在县西二十里管龙台里
苑西乡在县北三里管崇征里
华林乡在县南一十五里管居安里
子午镇在县南四十里至东社角邨景佑二年置以南山子午谷为名
社坛在县西南五里光德坊
黄帝坛
百神坛
赤帝坛以上并在县南一十瑞安化门外
白帝坛在县西一十里开化门外
夕月坛在县西一十里开远门外
雨师坛在县西一十里金光门外
黑帝坛在县北二十里中桥
司中司命坛在县西北一十里开远门外
社角镇在县南四十五里又有西社角
秦社镇在县西南沣水西四十里人鄠县路
临皐驿在县西北一十里开远门外今废
子午关在县南一百里汉书曰平帝元始五年王莽通子午道因置关今废 【沅案汉书王莽传云莽以王后有子孙瑞通子午道此敏求以意增改】 又曰子午道从杜陵直绝南山径汉中师古曰子北方也午南方也言通南北道相当故谓之子午耳今京城直南山有谷通梁汉道者 【沅案汉书注无者字】 名子午谷 【括地志曰汉书王莽以皇后有子孙瑞通子午道葢以子午为阴阳之王气也风土记曰王莽以皇后有子通子午道从杜陵直抵终南】 
中桥渭水渡在县北二十六里
嘉麦渭水渡在县北二十六里
段留渭水渡在县东北二十六里
北沣店沣水渡在县西四十里
南沣店沣水渡在县西四十五里
南山一名终南山在县南七十里连干佑县界
龙首山在县北十里三秦记曰龙首山长六十里头入渭水尾达樊川头高二十丈尾渐下可六七丈土赤不毛秦时 【沅案初学记引此作云昔时】 有黑龙从南山出饮渭水其行道因成土山 【括地志曰今案山首在长安故城中自汉筑长安城及营宫殿咸以湮平其余即今宫城之太仓以东是也】 
武将山长安记曰长安城西北有武将山即前汉末辛孟所隐之处 【沅案今县无武将山而太平寰宇记及此记武将山皆无去县道里是误会长安记长安城西北之言而附此也三秦记亦云长安城西有九嵕山葢后汉省咸阳入长安其所云在西去县甚远即今醴泉县境然则武将山亦当以在醴泉为是矣醴泉在后汉长安西北也】 
少陵原在县南四十里东接万年县界西入县界五里
高阳原在县西南二十里
细柳原在县西南三十三里
尖邱在县西北一十五里 【今谓之尖邱社】 
渭水西在鄠县界流入水经注曰渭又东过长安县北丰水从南来注之 【沅案此当云水经不当有注字今本但云渭水过槐里县南又东丰水从南来注之又东过长安县北在后】 
丰水 【一作酆又作沣】 出县西南五十五里终南山丰谷其原阔一十五步其下阔六十步水深三尺自鄠县界来经县界繇马坊邨入咸阳合渭水诗曰丰水东注维禹之绩笺云昔尧时洪水而丰水亦汜滥为害禹治之使入渭东注于河禹之功也文王武王今得作邑于其旁地为天下所同心而归太王为之君乃由禹之功故引美之丰邑在丰水之西镐京在丰水之东诗又曰丰水有巳武王岂不仕贻厥孙谋以燕翼子夏书曰漆沮既从丰水攸同颜师古曰丰水出鄠之南山言沮水既从入渭丰水亦同来也又张揖曰丰水出鄠南山丰谷北入渭文子曰老子云丰水之深十仞而不受尘垢金铁在中形见于外决录注曰镐在丰水东丰在镐水西相去二十五里水经注曰丰水出丰溪西流分为二水一水东北流为支津一水西北流又北交水自东入焉又北昆明池水注之又北经灵台西又北至石墩注于渭又曰渭水东与丰水会短阴山无他高山异峦唯原阜石墩而已 【沅案水经注作石激又水注文多数字】 水上旧有便门桥括地志曰丰水渠今名贺兰渠东北流注交水
镐水 【或作滈】 出县西北十八里镐池水经注曰镐水上承镐池于昆明池北周武王之所都也故诗云考卜维王宅是镐京维正之武王成之镐水又北流 【沅案水经注有西北注三字】 与滮池水合又北经清泠台西 【沅案太平寰宇记作清灵】 经慈石门注于渭帝王世纪曰今镐池即周之故都也庙记曰长安城西有镐池在昆明池北周匝二十一里葢地二十三顷史记曰始皇帝三十六年使者从关东来夜过华阴 【沅案史记关东下无来字云过华阴平舒道】 望见素车白马从华山上下 【沅案此十一字史记所无】 持璧与客曰 【沅案史记云百人持璧遮使者曰】 为我 【沅案史记我作吾】 遗镐池君因言曰今年祖龙死使者问其故因忽不见置其璧去使者奉璧具以闻始皇默然良久曰山鬼不过知一岁事退言曰祖龙者人之先也使御府视璧乃二十八年行渡江所沉璧也苏林曰祖始也龙人君象谓始皇也张晏曰武王居镐镐池君则武王也师古曰镐池在昆明池北后汉志曰 【沅案即郡国志】 镐在上林苑中孟康曰长安西南有镐池古史考曰武王迁镐长安丰亭镐池也皇览曰文王周公家皆在镐聚东杜中 【括地志曰今案镐池水又北流入永通渠不至慈石门亦不复渭矣今图经滈水在县西四十里其水自鄠县界入本县界十里入清渠沅案史记索隐引括地志云今案滈水流入来通渠来永字之误又案皇览知文武周公葬今杜曲无复邱陇也】 
滮池水出县西北二十里滮池诗曰滮池北流浸彼稻田毛苌注曰滮流浪也郑元云丰镐之闲水北流也 【括地志曰今案其池周十五步沅案太平寰宇记云滮水亦谓圣女泉又曰高都水葢以其与沈水通也】 
涝水来自鄠县界北流入渭
潏水在县南一十里东自万年县界流入 【师古曰潏音决】 
交水 【一作郊】 东自万年县界流入水经注曰交水又西南流与丰水支津合其北又有汉故渠出焉又西至石堨分为二水一水西流注丰一水自堨石北经细柳诸原北流入昆明池 【图经曰郊河水在县南三十二里自万年县界经本县三十里合丰水沅案水经注文与此皆不同】 虚戈水水经注曰源出骊山 【沅案水经注曰虚戈水出骊山冯公谷此水在临潼不知敏求何由误入此县乐史亦然】 
土穴谷 【沅案沈即泬字之俗亦潏水也下皆放此】 水在县南二十七里自万年县界流经本县五里合交水
楩梓谷水出南山北流合成国渠又西北豹林谷水入焉又西北流至县东南三十里入交水豹林谷水出南山北流三里有竹谷水自南来会又北流二里有子午谷水自东来会自北以下亦谓之子午谷水 【图经豹林谷水子午谷水并合入郊河】 
龙骡谷水合郊河
太河谷水合郊河
沣谷水合丰水西北入城经西巿而入苑沈水自南入焉有福堰下分为二水流一里一水合郊水一水西北流又东流为渎越沈水上过名永安渎
清明渠东南自万年县流入西北流又屈而东北流入京城 【沅案太平寰宇记云清明渠亦在太安坊开皇初引沈水西北流入城经太社尚食局将作监内侍省而入宫城即此】 
永通渠隋开皇四年开起县西北渭水兴城堰初名富民渠仁寿四年改
野韭泽即汉牛首池也在县西北三十八里
漕河在县南一十五里自万年县界来经县界五里入于渭汉书武帝元光六年春穿漕渠通渭 【沅案此即潏水水经注云沈水亦曰漕渠是】 
龙首渠在县东北五里自万年县界流入而注于渭
明渠汉时渠也水经注曰在长乐宫桂宫之闲 【沅案此节水经注文】 清渠在县西五十里自鄠县界来经县界十八里入于渭漆渠在县西二十里旧自县之土穴河分水经县界二十里入漕河汉书曰汉穿渠通漆水故曰漆渠 【括地志曰胡亥将运南山之漆而开此渠沅案汉书无此文葢敏求误引耳又案水经注云开山图曰丽山西北有温池温池西南八十里岐山在杜陵埤有渠谓之漆渠即此而胡亥事则不知所本】 
永安渠隋文帝开皇三年开在县南 【沅案沣谷水一名永安渎此名永安渠名本同也二条宜在一处析之者非】 引交水西北入城经西巿而入苑沈水自南入焉有福堰下分为二水流一里一水合交水一水西流又东流为渎越沈水上过流名永安渎 【沅案此即沣谷水以是水利故复载于后漕河同】 
漕渠唐天宝二年京兆尹韩朝宗引渭水入金光门置潭于西巿以贮林木大历元年尹黎干自南山谷口开漕渠抵景风延喜门入苑以漕薪炭
石闼堰在县西南三十二里水经注曰交水西至石堨汉武帝元狩三年穿昆明池所造
昆明池在县西二十里今为民田 【沅案汉书注臣瓒曰在长安西南周回四十里】 定昆池在县西南十五里景龙文馆记曰安乐公主西庄在京城西延平门外二十里司农乡赵履温种殖将作大匠杨务濂引流凿沼延袤十数里时号定昆池通典曰神龙中安乐公主恃宠请昆明池中宗不与主发怒自以家
财别穿池号曰定昆池
鹤池在县西十里
盘池在县西北二十里
雁鹜陂庙记曰在镐池北地方六顷承昆明池下流
河池陂水经注曰昆明故渠上承昆明池而 【沅案而字当为东口二字】 东经河池陂而北亦曰女观陂
雍门颜师古曰在长安西北孝里西南去长安三十里广记曰赵父家在门西即钩弋赵后父也
长安故城在县西北十三里 【沅案元和郡县志云周回六十五里汉长乐宫在县西北十四里汉未央宫在县西北十五里并在长安故城中】 
下杜城在县南一十五里其城周三里一百七十三步春秋左氏传晋范宣子曰昔匈之祖在周为唐杜氏杜预注曰周成王灭唐迁之于杜为杜伯国记曰周宣王四十三年杜伯入为王卿士无罪而王杀之史记曰秦武公十一年初县杜即此地也括地志曰葢宣王杀杜伯以后子孙微弱附于秦及春秋后武公灭之为县汉宣帝时修杜之东原为陵曰杜陵县更名此为下杜城 【沅案太平寰宇记云陵在安仙门南七里】 庙记曰下杜城杜伯所筑东有杜原城在底下故曰下杜 【杜伯冢在城之东南】 
秦阿房宫一名阿城在县西二十里 【沅案史记正义引括地志及元和郡县志云在县西北十四里】 西北三面有墙南面无墙周五里一百四十步崇八尺上阔四尺五寸下阔一丈五尺今悉为民田十六国春秋曰苻坚建元二十年慕容冲据阿房城初民谣曰凤皇凤皇上阿房坚以凤皇非梧桐不栖非竹实不食乃植桐数千万株于阿城以待凤皇之至冲小字凤皇终为坚贼
汉未央宫在县西北一十四里 【沅案史记正义同此元和郡县志云十五里误】 石虎建武十一年发雍州梁州十六万人城长安未央宫余见唐禁苑中
建章宫在县西北二十里
长乐宫在县西北十五里 【沅案史记正义同此元和郡县志云十四里误】 
桂宫在县西北十三里
柏梁台在未央宫北 【沅案玉海引此有云庙记曰在北阙内道西又有注云三秦记曰上有铜凤名凤阙疑此脱文】 
渐台在未央宫西
神明台在县西北二十里长安故城西
苻坚姚苌宫在长安故城内
后周宫室在长安故城中隋文帝开皇三年迁都以后并灌为陂即涨陂是
汉博望苑在县北五里
上林苑在县西南一十四里周二百四十里 【沅案旧本作二十四里今据元和郡县志改正】 
玉真观在县西北四里
金仙观在县西北三里
开元观在府城西北街
永庆寺在县南六十里太和谷口 【沅案元和郡县志云太和宫在县南五十五里终南山太和谷】 初唐武德八年造太和宫贞观十年废二十一年太宗厌禁内烦热公卿重请修筑命将作大匠阎立德再葺焉号翠微宫笼山为苑宫北开曰云霞门有翠微殿含风殿太子宫西开曰金华门有安善殿元和中改为翠微寺皇朝太平兴国三年改今名
开利寺在县南三十里皇甫邨唐香积寺也永隆二年建皇朝太平兴国三年改
三会寺在县西南二十里宫张邨唐景龙中中宗幸寺其地本仓颉造书堂
大宁寺在县西南五十里江留邨唐灵感寺也景龙二年建皇朝太平兴国三年改
兴教院在县南六十里楩梓谷口本百塔信行禅师塔院唐大历六年建皇朝太平兴国三年改
严福寺在县南五十里董邨唐咸通七年置本翠微下院皇朝太平兴国三年改
妙果尼寺在府西南旧为西台寺唐御史台也有崔湜所撰御史台精舍碑皇朝开宝中改
石门山神庙在县西一十三里刘弼桥西
石炭堰神庙在县西南四十里荆任邨唐贞元十四年置石父庙
石婆神庙并在县西南三十五里昆明池右张衡西京赋曰昆明灵池黑水元沚牵牛立其左织女处其右注云立牵牛织女于池之东西以象天河今石人宛在后人名石父石婆云
河伯庙在县北二十六里中桥邨
汉高祖庙在县西四里班政坊皇朝门宝三年敕修
雍侯庙在府城北街汉元年立秦王将分关中以章邯为雍王都废邱自汉迁都长安而雍地无复侯王之名章邯死废邱而庙食长安亦雍之旧地又雍齿亦侯未知孰是安平公庙在府西街隋宇文恺封安平公文帝开皇中迁都城实恺之功故庙食存焉
周穆王陵在县西南二十五里张恭邨 【沅案元和郡县志无太平寰宇记有】 樗里子墓在县东北长安故城中史记樗里子秦惠王之弟昭王七年卒葬于渭南章台之东谓人曰 【沅案史记无谓人二字】 后百岁当有天子之宫夹我墓也 【沅案史记无也字】 至汉兴长乐宫在其东未央宫在其西武库正直其墓秦人谚曰力则任鄙智则樗里 【樗里侯室在昭王庙西渭南阴乡樗里故谷谓之樗里子】 
唐息隐太子陵在县境
恭懿太子陵在高阳原 【沅案已上二陵太平寰宇记无而有李靖墓在县西南大李邨二十五里贾耽墓在县南二十里居安坊此不载考李靖陪葬昭陵当在醴泉乐史云在此误也】

长安志卷苐十三
　　县三
　　　咸阳
咸阳县 【周畿今次畿正东微南至本府四十里】 本周王季所都秦旧县也孝公十二年于渭北城咸阳 【沅案史记秦本纪云孝公十二年作为咸阳始皇本纪云十三年始都咸阳】 自汧陇徙都焉三秦记曰咸阳秦所都在九嵕山南渭水北山水俱阳故名咸阳 【李吉甫元和郡县图志山南曰阳水北亦谓之阳县在北山之南渭水之北故曰咸阳】 秦自孝公惠文悼武昭襄王始皇二世胡亥并都之始皇二十六年一天下收天下兵聚之咸阳徙天下豪富二十万户于咸阳 【胡亥时阎乐为咸阳令】 沛公元年秦二世子婴降汉项羽引兵西屠咸阳杀子婴烧秦宫室火三月不灭汉高帝元年更名新城七年罢入长安元鼎三年更曰渭城县属右扶风王莽改曰京城后汉省入长安按秦咸阳在今县东二十里故城是也 【沅按史记正义引括地志云咸阳故城亦名渭城在雍州北五里今咸阳县东十五里元和郡县志云今县东二十二里太平寰宇记云十五里又各不同】 汉渭城县亦治于此 【沅按汉长陵安陵阳陵平陵故治皆在此县而敏求俱缺载平陵与兴平为界则见兴平】 前赵石勒于渭城置石安县秦苻坚于今县东北长陵置咸阳郡后魏太和二十年徙咸阳郡于泾水北今泾阳县是也隋开皇初郡废九年改泾阳为咸阳十一年徙故咸阳城西三里属雍州即秦之杜邮也大业二年省入泾阳唐武德元年复析泾阳始平置咸阳县属京兆郡寄治鲍桥 【沅按旧唐书地理志云初治鲍桥其年移与此不同】 二年徙白起堡六年又徙便桥西北即今县也天授二年武后以其母顺陵在县界升为赤县神龙元年 【沅案太平寰宇记云元年十月】 复为畿今为次畿
县境 【东西七十五里南北四十八里】 
五乡管五里 【唐二十乡有五云乡长陵乡余皆不传沅案庾信撰大将军尔绵永神道碑云葬于京城南高阳原高司里亦古里名高阳原今在县东三十里】 
河南乡在县南管资川里
平原乡在县北管平城里
安业乡在县北管介公里
龙首乡在县北管庆云里
奉贤乡在县东管奉城里
县城崇一丈五尺壕深九尺阔一丈二尺周四里
中桥镇在县东二十五里
陶化驿在县郭下东去府四十里西去兴平县四十五里
临皐驿在县东南二十里
温泉驿在县西二十里今废
渭河浮桥在汉渭城县南北两城中闲架渭水上 【沅案元和郡县志云便桥在县西南十里】 即汉之便桥也汉书曰武帝建元三年春初作便门桥 【沅案旧本脱门字】 苏林曰去长安四十里服虔曰在长安西北茂陵东去长安二十里 【沅案今本汉书注无去长安二十里六字水经注云张昌曰桥在长安西北茂陵东如淳曰去长安四十里】 颜师古曰便门长安城北面西头门即平门也古者平便皆同字于此道作桥跨渡渭水以趋茂陵其道平易 【沅案汉书注云易直】 即今所谓便桥是其处也便读如本字唐末废皇朝干德四年重修后为暴水所坏淳化三年徙置孙家滩至道二年复修于此 【元和郡县图志曰长安城西门曰便门此桥与门相对故名便桥沅案水经注云水上旧有便门桥与便门对值】 
中渭桥在县东南二十里 【沅案史记正义引括地志云在雍州咸阳县东南二十二里与此不同者据武德时县治而言】 本名横桥 【沅案汉书武五子传云焚苏文于横桥上孟康曰横音光师古曰即横门渭桥也】 架渭水上水经注曰秦始皇作离宫于渭水南北以象天宫故三辅皇图曰渭水贯都以象天汉横桥南渡以法牵牛渭水南有长乐宫北有咸阳宫欲通二宫之闲故造此桥广六丈南北三 【沅案旧作一非】 百八十步洞六十八柱七百五梁二百二 【沅案水经注作六十二十八闲七百五十柱百二梁】 下二桥南北 【沅案水经注作桥之南北是】 有堤激立石柱柱南京兆主之柱北马翊主之有令丞各领徒一千五百人张释之传上行出中渭桥张晏曰在渭桥中路汉末董卓入关遂燔之魏武帝更造旧图经曰刘裕入关又毁之后魏重造唐贞观十年废 【沅案元和郡县志云贞观十年移于今所】 三辅旧事曰汉承秦制造横桥置都水令以掌之号石柱桥水经注曰秦始皇造桥铁镦重不胜故刻石作力士孟贲等像祭之镦乃可移动也桥之北首垒石中旧有忖留神像此神尝与鲁班语班令其人出忖留曰我貌丑 【沅案水经注作狠丑】 卿善图物容我不能出班于是拱手与言曰出头见我忖留乃出首班以脚画地忖留觉之便还没水故置其象于水中惟背以上出水 【沅案水经注作立水上】 其后魏武帝重造忖留之像因乘马见之惊又命下之水中 【沅案水经注云曹公乘马见之惊又命下之其后至末敏求增损之】 
中桥渡在县东二十五里
安刘渡在县东三十五里
两寺渡在县西十五里淳化三年废
嘉麦渡在县东三十五里
毕原在县北诗曰终南何有有纪有堂毛注曰纪基也堂毕道平如堂也郑注曰毕终南山之道名边如堂之墙然尚书曰周公薨成王命葬公于毕刘向传曰文武周公葬于毕师古曰毕陌在长安西四十里三辅故事曰文王武王周公皆葬毕陌南北 【沅案元和郡县载两毕原极明其万年县云毕原在县西南二十八里书序云周公薨成王葬于毕是也此谓杜曲葢合皇览镐聚之说其咸阳县毕原云即县所理也左传曰毕原酆郇文之昭也亦谓之毕陌葢合杜预毕国之说是以长安西南毕原为文武周公葬于毕之毕以咸阳北毕陌为周时毕国太平寰宇记亦然惟敏求据师古之说引文武周公葬毕之事以为在此然师古以为长安西不云西北或西下脱南字未可知也】 又案春秋左氏传曰王使詹桓伯辞于晋曰我自夏后稷魏骀芮岐毕吾西土也葢武王克商之后以其地封文王次子又曰毕原 【沅案旧脱此字】 酆郇文之昭杜注曰毕在长安西北关中记曰高陵北有毕原陌此谓原之陌也秦谓池阳原汉长坂 【元和郡县图志曰毕原即县所理原南北数十里东西二三百里无山川陂湖井深五十丈亦谓之毕陌汉朝诸陵并在其上下又名石安原即石勒置石安县之所按石安原见泾阳】 短阴原在县西南二十里 【沅案水经注云地说云渭水又东与丰水会于短阴山内水会无他高山异峦所有唯原阜石激而已】 
渭水西自兴平县界来流入高陵县界 【沅案元和郡县志云渭水南去县三里】 
丰水在县西十一里自长安县界来流至宋邨合入渭水水经注曰渭水又东与丰水会于短阴山内其水经南山郊水合流 【沅案其水已下九字敏求语】 
马跑泉在县西二十五里
要册泉在县北八里
下邨泉在县西北一十五里
李邨泉在县西北十里
兰池陂即秦之兰池也在县东二十五里 【沅案水经注云渭城地理志曰县有兰池宫秦始皇微行逢盗于兰池今不知所在史记封禅书穿蒲池沟水正义曰括地志云渭北咸阳县有蔺池始皇逢盗蔺池者也言穿沟水入蔺池也疑蔺字误作为蒲重更错矣】 
周氏陂周十三里旧图经曰汉周勃冢在此其子亚夫有功遂赐此陂故地以氏称之长安图曰周氏曲在咸阳县东南三十里李善曰今周氏陂南一里有汉兰池宫
兴成渠在县西十八里唐李石为相奏咸阳令韩辽治之东建永丰仓自秦汉以来疏凿为漕渠起咸阳抵潼关三百里无车挽之劳其后堙废自此复之
细柳仓在县西南三十里汉旧仓也文帝后六年周亚夫为屯将军次细柳服虔曰在长安西北如淳曰长安细柳仓在渭北近石徼张揖曰在昆明池南今有柳市是也师古曰匈奴传云置三将军军长安西细柳渭北棘门霸上此则细柳不在渭北揖说是也三辅故事曰周亚夫军于细柳今石徼是也石徼西有细柳仓城东有嘉禾仓樊哙传柳中即细柳地也在长安西 【沅案史记索隐云按三辅故事细柳在直城门外阿房宫西北维也】 
棘门在县东北十八里汉文帝后六年徐厉为将军次棘门 【沅案徐广史记注云表作松兹侯姓徐名悍】 孟康曰在长安北秦时宫门也如淳曰三辅皇图棘门在横门外
杜邮亭在县西南三十八里 【沅案地形志云石安有杜邮亭今本地形志作鄠非】 白起自刎之处水经注曰杜邮亭在咸阳西十七里 【沅案今本水经注作去咸阳十七里脱西字】 今名孝里亭中有白起祠三秦记曰长安城西有九嵕山西有杜山又有毕陌西北有孝里西有白起墓杜预曰毕国在西北
杜邮馆在古县城东
曲邮在县境汉书高帝征黥布张良送至曲邮
交道厩去长安六十里近连陵
秦咸阳故城在县东二十里 【沅案元和郡县志作二十二里太平寰宇记同此】 汉渭城亦治于此 【沅案水经注云安陵北有安陵县故城又曰故渠又东径姜原北又东径平陵县故城南则二县故城在此县境敏求皆缺载】 
隋故县城在县东二十二里渭水北即秦之杜邮其城周八里 【沅案史记正义引括地志云今咸阳县古之杜邮白起死处即指此城又曰在雍州西北三十五里】 
唐故县城在渭河北杜邮馆西城崇一丈五尺 【沅案此武德三年已前县城也】 
祥谷水合丰水
白谷水合丰水
圣女泉出县西二十里昆明池北平地上周十步西北流五十步与牧猪泉合 【图经曰水池在县西北五里按十道志长安西有滮池亦名圣女泉葢滮池水相近也】 
野韭泽即汉牛首池地在县西北三十八里 【沅案太平寰宇记在长安】 漕河在县南十五里自万年县界来经县界五里入于渭汉书武帝元光六年春穿漕渠通渭
龙首渠在县东北五里自万年县界流入注于渭 【沅案此隋龙首渠】 
清渠在县西五十里水经注曰在长乐宫桂宫之闲
清渠在县西五十里自鄠县界来经县界十里流注于渭漆渠在县西南二十里旧自县之土穴河分水经县界二十里入漕河汉书曰穿此渠通漆水故曰漆渠 【括地志曰胡亥筑阿房宫开此渠而运南山之漆沅案史记汉书俱无此语敏求误引】 
永安渠隋文帝开皇三年开在县南引交水入宫之北门 【唐明皇自蜀还京肃宗至望贤宫迎明皇帝亲笼马行数十步执鞭引道过渠入宫】 
唐望贤宫在县东数里开远门外
善因寺唐穆宗由复道幸咸阳止于此寺
周文王庙二处一在县西一在县东相去各十五里 【沅案地形志石安有周文王祠即此】 
武王庙在县北五里
成王庙在县西十五里
康王庙在县北七里
汉吕太后庙在县东北三十五里
景帝庙在县东北十五里
武帝庙在县东北八里
介子推庙在县西北三十五里
武安君秦将白起庙在县五里
四日告庙在县东二十五里 【汉高帝时人商山隐士也沅案地形志石安有四日告祠即此】 汉侯萧何庙在县西三十里 【沅案旧本作酇此字实当为从虍旦声】 
周文王陵在县北十五里 【沅案史记秦始皇本纪云惠文王葬公陵正义曰括地志云秦惠文王陵在雍州咸阳县西北一十四里】 尚书曰周公薨成王葬于毕注曰不敢臣周公故使近文武之墓孟子曰文王生于岐周卒于毕郢注曰太子发上祭于毕下至于盟津毕文王墓近镐也汉书刘向传曰文武周公葬于毕师古曰毕陌在长安西四十里皇览曰文武周公冢皆在京兆 【沅案旧本京兆二字作长安误今据裴驷史记注引改正又文武裴作文王武王】 长安鄗聚东杜中又曰秦武王冢在扶风安陵县西北毕陌中大冢是也 【沅案刘昭注郡国志安陵县下亦引此文】 人以为周文王冢非也文王冢在杜中 【沅案裴骃史记注亦引此文皇览以此为秦文王武王所葬元和郡县志咸阳县亦不载文王陵也】 
武王陵在县北十五里 【沅案史记秦本纪云悼武王葬永陵徐广曰皇甫谧曰葬毕今安陵西毕陌正义曰括地志云秦悼武王陵在雍州咸阳县西十里俗名周武王陵非也又云武王墓在雍州万年县西南二十八里毕原上此以周武王陵为在今杜曲也】 
成王陵在县西北二十里
康王陵在县北十五里 【沅案已上二陵元和郡县志无太平寰宇记有】 
汉高祖长陵县在县东三十五里 【沅案史记正义引括地志云在县东三十里太平寰宇记亦云长陵在县东三十里长陵故城在今县东北四十里与此不同】 汉书曰在长安北四十里 【沅案当云汉书注臣瓒曰】 吕后六年城长陵张晏曰起县邑故筑城也师古曰此说非也黄图云长陵城周七里一百八十步因为殿垣门西出及便殿掖庭诸宫寺皆在中是即就陵城为非止谓邑居也皇甫谧曰长陵山东西广一百二十步高十三丈在渭水北去汉长安城三十五里关中记曰长陵城有南北西三面东面无城陪葬者皆在东徙关东大族万家以为陵邑长陵令秩禄千钟诸陵皆六石吕后陵在高祖长陵东 【沅案裴骃注史记云皇甫谧曰合葬长陵皇览曰高帝吕后山各一所也】 史记外戚世家曰高后合葬长陵注曰汉帝后同茔则为合葬不合陵也诸陵皆如此 【沅案此裴骃引关中记】 
惠帝安陵在县东三十五里 【元和郡县图志陵在县东北二十里沅案太平寰宇记同元和郡县志又案裴骃引皇甫谧曰去长陵十里去长安北三十五里长安北即咸阳东也】 臣瓒曰在长安北三十五里三辅皇图曰去长陵十里开中记曰徙关东倡优乐人五千户以为陵邑善为啁戏故俗称女啁陵也 【沅案地形志云石安有安陵城】 
四日告祠在安陵西
张敖冢在安陵东三十里 【冢上有五岳之像今人谓之五岳冢沅案元和郡县志太平寰宇记俱无】 
景帝阳陵在县东十五里 【元和郡县图志曰陵在县东四十里沅按史记正义引括地志及太平寰宇记俱同元和郡县志】 汉书曰景帝五年作阳陵也后三年葬阳陵臣瓒曰陵在长安东北四十五里帝王世纪曰阳陵山方一百二十步高四十丈
昭帝平陵在县东北一十三里 【沅案太平寰宇记同此水经注云东南去长安七十里元和郡县志云在县西北二十里又案太平寰宇记云故城在县东北七十里】 汉书曰帝作陵制令流水而已石椁广一丈二尺长二丈五尺无作坟陵东北作庑长三丈五步外为小厨裁足祠祀万年之后埽地而祭 【沅案此见三辅皇图】 臣瓒曰陵在长安西北 【沅案当云在长安西北七十里又案河南通志云汉昭帝陵在洛阳县非】 
元帝渭陵在县东北一十三里 【沅案太平寰宇记同此元和郡县志云在县西北七里】 臣瓒曰陵在长安北三十六里 【王莽遣使坏渭陵园门罘思曰无使民复思汉氏也沅案此出三辅皇图】 成帝延陵在县西北十五里 【沅案太平寰宇记同此元和郡县志云在县西北十三里】 汉书曰成帝葬延陵在扶风去长安六十二里 【沅案此当云臣瓒曰】 关中记曰延陵在长安西北四十里渭陵之东延陵是也
成帝起延陵城邑以成言事者以为不便乃更造昌陵在霸城东二十里运沙渭滨取东山土东山土与粟同价所费巨亿数年而陵不成谷永等奏昌陵积土为高山樟邨犹在实土之上浮土之下非永年之基延乡之地居高临下道贯二州二十余县宜还就延乡乃遣卫尉淳于长行视长奏宜如永等议乃徙延陵而弃初言者将作大匠郭万年于敦煌配役 【三辅旧事曰成帝作延陵及起庙窦将军有青苗地在庙角恐犯蹈之故言作陵不便乃徙昌陵取十一余里土与粟同价】 
哀帝义陵在县西八里 【沅案太平寰宇记同此元和郡县志云在县北八里】 汉书臣瓒曰义陵在右扶风去长安四十六里
平帝康陵在县西二十五里 【沅案元和郡县志太平寰宇记俱云在县西北九里】 汉书臣瓒曰在长安北六十里旧图经曰康陵在兴平原口 【沅案三辅黄图云在兴平原口】 
汉傅太后废陵水经注曰在霸城西北 【沅案水经注云恭王庙在霸城西北庙西北即傅太后陵】 王莽奏毁其陵 【沅案水经注作奏毁傅太后冢】 今其处积土犹高谓之增墀又谓之增阜 【沅案旧本其处作本处墀作屏阜作埠非】 
唐代祖元皇帝兴宁陵在县东三十五里五云乡周五里承天皇帝顺陵在县东北二十五里长陵乡周二里 【此陵乃武后之父母也追赠皇帝皇后沅案已上二陵太平寰宇记无】 
周太公墓在县东二十五里 【沅案元和郡县志云太公墓在县东北十里太平寰宇记云在县东北二十五里】 周尚父齐太公吕望也郑元曰太公受封于齐留为太师五世之后乃归葬于齐 【沅案此亦节礼记注文又案裴骃引皇览曰吕尚冢在临菑县城南去县十里则古以为在山东也】 
周公墓在县东北三十里 【沅案裴骃引皇览云周公冢在京兆长安镐聚东社中则当在长安杜曲史记正义引括地志云周公墓在雍州咸阳北十三里毕原上元和郡县志同与皇览异不知何据皇览魏时书当近古可信也太平寰宇记云在县北一十里又不同】 
汉萧何墓在县东北三十七里 【沅案今志云三十里恐非今县即唐宋治也又敏求云何墓在此本东观汉记及括地志而今城固县志及河南永城县志并载何墓葢传讹矣】 
曹参墓在县东北三十五里 【沅案今方志云二十五里二当为三】 
张良墓在县东北三十六里 【沅案今方志云三十五里五当为六】 留侯陪葬长陵与高祖长陵相去五里 【沅案史记留侯世家云留侯死并葬黄石冢史记正义曰括地志云汉张良墓在徐州沛县东六十五里与留城相近敏求以为在此未知何据】 
杨雄墓按杨雄家谍曰子云以天凤五年卒诏陪葬安陵阪上弟子巨鹿侯芭负土作坟号曰元冢 【沅案桓谭新论云雄为中散大夫病卒无以办丧事以贫困故葬长安妻子弃其坟墓而归于蜀则雄墓在此是也四川通志云雄墓在郫县西非是】 
顺陵在县东北三十里唐武后追尊其母曰孝明皇后号顺陵 【沅案元和郡县志有蒙恬祠在县西北十五里太平寰宇记有蒙恬冢在县东北二十里纪信冢在县北四十里冯唐冢在县东北三十五里李左车冢在县北十四里董贤冢在县东北十八里鉏麑冢在县东北三十里戚夫人冢在县西十五里尉迟敬德冢在县东三十里此皆不载考尉迟敬德陪葬昭陵当在醴泉乐史云在此则误甚也】
　长安志卷苐十四
　　县四
　　　兴平
兴平县 【唐畿今次畿东至府九十里】 本周犬邱之地帝王世纪曰周懿王二年王室大衰自镐徙都犬邱今槐里也史记秦之先大骆生非子居犬邱秦名废邱 【沅案汉书注韦昭云秦欲废之更名废邱也】 项羽封章邯为雍王都废邱汉高帝三年改曰槐里县 【沅案史记本纪作二年地理志作三年】 莽曰槐治今县北故城是 【沅案史记正义引括地志云犬邱故城一名槐里亦名废邱在雍州始平县东南十里】 属右扶风武帝析置茂陵县 【沅案汉书武帝纪云建元二年置茂陵邑】 王莽曰宣城 【沅案师古曰黄图云本槐里之茂乡】 昭帝又析置平陵县属右扶风王莽曰广利今县东二十里咸阳县界平陵古城是魏黄初元年改平陵为始平县 【沅案太平寰宇记云改为始平国国字当为县此是也宋书州郡志云始平令魏立】 因原以名之晋太始二年 【沅案宋书州郡志亦作二年晋地理志作三年非】 置始平郡 【沅案元和郡县志云晋武改置始平国】 领槐里始平武功鄠蒯城五县苻坚徙始平于茂陵故城后魏太武太平真君七年省始平郡县入扶风郡焉孝庄帝永安元年又徙县于今县东北一十五里 【十道志曰永安元年移扶风郡于文学城领槐里始平盩厔三县属雍州】 恭帝元年又徙今县东北二十五里后周宣帝大象二年复徙今县东南十五里文学城 【沅案旧本脱里字】 隋开皇三年隶京兆郡 【沅案隋地理志云始平故置扶风郡开皇三年郡废】 大业九年徙于今治唐天授二年隶稷州大足元年还雍州景龙四年 【沅案新唐书作二年误】 金城公主降吐番赞普中宗送至县因改为金城徙于马嵬故城至德初置兴平军二载改为兴平县 【沅案旧唐书云二年十月改又案太平寰宇记云寻又复为金城今改为兴平此缺载】 
县境 【东西五十里南北六十里】 
六乡管二百二十邨 【唐二十乡有扶风乡汤祠乡余不传沅案说文茂陵有兀桑里】 
被化乡在郭下管邨四十
耿祠乡在县西三里管邨四十
零保乡在县东三里管邨四十
文渭乡在县南五里管邨三十六
保安乡在县东北五里管邨三十六
崇节乡在县北三里管邨二十八
县城周七里余二百步崇二丈隋大业九年筑六门
槐里驿在郭下东至咸阳驿四十五里西至武功驿六十五里马嵬驿在县西二十里今废
石桥在县西二十里马嵬店
龙宫渡在县西南三十五里 【渭水上】 
始平原在县北二十里东西五十里南北八里东入咸阳界西入武功界三秦记曰长安城北有始平原数百里其人井汲巢居井深五十丈汉时亦谓之北芒岩西京杂记曰茂陵富人袁广汉藏镪巨万家僮九百人于北芒岩筑园东西四里南北三里激流注其内构石为山高十余丈连延数里养白鹦鹉紫鸳鸯旄牛青兕广汉后有罪诛没入官为园鸟兽草木皆徙植上林苑又曰何武葬于北芒龙薄坂
王嘉冢在县东北一里
渭水南去县二十九里 【沅案元和郡县志云南北广四里东西二十一里】 自武功县界来涝水注之入咸阳县界
玉女泉在县东南
史家泉在县北杨妃故冢西
板桥泉在县西北一十七里深百尺流入白渠后魏地形志曰槐里县有板桥泉
龙泉亦名温泉又名姜子泉在县西一十七里周数十步深不可测
泾龙泉新泉相去十余步在县西一十七里周数十步流入白渠
马嵬泉在县西二十里周数十步深百尺流入白渠
灵宝泉在县东南二十里周数十步深不可测旧图经曰
汉帝时边韶得灵宝符于此泉后祈晴有应因名之
醴泉在县东南二十里周数十步深不可测旧图经曰醴泉在扶风乡唐贞观十二年自然涌出其味如醴饮之疾愈
成国渠在县北一里西自武功县界流入县界凡六十里溉田二百四顷东流入咸阳县界即古白渠也水经注曰成国故渠故 【沅案水经注故字作渠】 魏尚书左仆射卫臻征蜀所开也上承汧水于陈仓东东过郿及武功槐里县 【案唐李石记咸通十三年夏四月戊子京兆府奏修六门堰毕其渠合韦川莫谷香谷武安四水溉武功兴平咸阳高陵等县田二万余顷俗号渭白渠言其利与泾白相上下又曰成国渠见汉书地里志元魏时仆射卫臻征蜀复开以溉田大统十三年魏始筑堰置六斗门以节水贞观中役九州岛夫匠沈铁牛铁剑以御魑魅始就其功永徽四年左仆射于志宁治之寻次圣历中敕稷州刺史张知謇修焉始引武安水久视元年副西京留守雍州长史薛季昹得许公稚者缚土牛以杀水势春官郎中薛稷刻石叙之咸通十一年七月咸阳县民簿辽等上言六门淤塞缘渠之地二十年不得水耕耨而其官岁以水籍为税请假钱二万八千九百八十贯以为修堰工作之费候水通流追利户钱以还京兆府为之奏乃诏借内藏钱以充命中使董其事又令本县官专之溉记役凡用万七千缗云今涸沅案元魏时仆射卫臻征蜀复开元字当衍或误也】 
升原渠在县南一十五里西自武功县流入县界凡六十里溉田七十余顷东流入咸阳其原出汧水自凤翔虢县城西北原流至武亭合流数里西南至六门堰东成国渠合流西南出县界以其升原而流故名之唐垂拱初运岐陇水今涸
普济渠在县南十里自武功县流入县界凡六十里溉田七十余顷东流入咸阳今涸
清渠在县南二里东流入咸阳县界
马牧泽在县东南二十里南北广四里东西二十一里
百顷泊 【沅案元和郡县志太平寰宇记泊皆作泽】 在县西二十五里周一十六里 【沅案元和郡县志作周回六十里误】 
宋泊在县西二十一里周十四里
曲泊在县西南十五里 【百顷泊而下并有蒲渔之利邑人利焉隋开皇十五年各筑堤防护】 浪井在耿祠乡唐贞元五年自然涌出有疾者饮之皆得愈远近汲取朝夕如市
章邯台在县东南十里
石星晋穆帝太和年中陨于槐里
槐里故城即犬邱城在县东南十里周十二里崇二丈五尺晋太康中始平郡治也其城遶带防陆旧渠尚存即汉书所谓槐里环堤者也晋灼曰统环槐里堤者是也
小槐里李奇曰即槐里之西城也东已有槐里城故以此城为小槐里魏志太祖以阳阜为武都太守以武都孤远欲移之人多恋土然阜威信素着前徙人在京兆扶风天水界者万余户于是徙郡于小槐里百姓襁负随之 【沅案太平寰宇记在武功】 
茂陵故城在县东北一十九里 【沅案元和郡县志云在县东北十七里】 周三里三辅旧事曰武帝于槐里茂乡徙户六万一千置茂陵县属右扶风旧图经曰徙陵城葢苻坚时也魏恭帝末年徙于今城 【十道志曰旧志茂陵宣帝置接武帝时已徙户居之至宣帝时为县】 
文学城在县东崇二丈五尺十道志曰今谓之故县城
武学城在县东一十里 【沅案元和郡县志云在县东南十里】 崇二丈五尺与文学城相接二城并秦章邯筑
樊哙城在县南十里崇二丈西京记曰汉王袭雍章邯败走废邱城命将军樊哙围之于城西筑台以望之 【今县西南有武延台疑是焉】 
马嵬故城在县西北二十三里孙景安征途记曰马嵬人名于此筑城以避难未详何代人姚苌时扶风王骈以数千人保马嵬故城
汉黄山宫在县西南三十里
隋僊林宫在县西十八里文帝置
登真观在县西南一里半唐垂拱元年置
天兴观在县东北一里景龙元年置
要册庙在县北一里
露膊将军庙在县西北五里
商汤祠在县西北二十里汤祠乡 【沅案史记秦本纪云宁公遣兵伐荡社三年与毫战毫王奔戎遂灭荡社正义曰括地志云雍州三原县有汤陵又有汤台在始平县西北八里案其国葢在三原始平界索隐曰皇甫谧云周桓王时自有毫王号汤非殷也则此葢毫王祠耳云商汤者非也近顾炎武驳说文毫京兆杜陵亭以为误以汤居毫为在此不知杜陵自有毫王而汤居毫之字墨子荀子等本作薄字然则识之不可不广也故附论之】 
汉武帝龙渊故庙 【沅案水经注云故渠北故坂北即龙渊庙元和郡县志作龙泉避高祖讳】 在县东北一十七里
龙渊庙在县东北二十四里武帝庙 【沅案疑有号字】 也
汉武帝茂陵在县东北十七里武帝建元二年置茂陵邑后元二年葬 【师古曰本槐里之县茂乡故曰茂陵臣瓒曰茂陵在长安西北八十里】 元帝初元三年四月乙未孝武园白鹤馆灾园中五里驰逐走马之馆 【师古曰五里者言其周五里】 不当在山陵昭穆之地 【关中记曰汉诸陵皆高十二丈方一百二十步惟茂陵十四丈方百四十步徙民置县者凡七长陵茂陵各万户余五陵各五千户陵县属大常下隶郡也守陵溉树埽除凡五千人陵令属官各一人寝庙令一人园长一人门吏三十三人侯四人元帝时三辅七十万户始断不复徙人陪陵渭陵延陵义陵皆不立铭汉帝诸陵自各立庙或在城内或在城外或在陵旁又陵下园有寝室有便殿日祭于寝月祭于庙时祭于便殿寝日四上食庙岁二十五祠于便殿又用一游衣时至元帝始正迭毁褅袷之制惟祖宗之庙世世不毁余五庙亲尽而毁四时祭于庙除诸寝园不除衣冠之游其后或废或兴至于王莽汉武故事曰帝见形谓陵令薛平曰吾虽失势犹为汝君柰何令吏卒上吾陵上磨刀剑乎自今以后可禁之平顿首谢因不见推问陵旁果有方石可以为砺吏卒尝盗磨刀剑霍光欲斩之张安世曰神道芒昧不宜为法乃止故阮公咏怀诗曰失势在须臾带剑上吾邱】 
李夫人墓亦名习仙台崇二十丈周二百六十步在县东北十六里三辅黄图曰李夫人墓东西五十步南北六十步高八丈茂陵西北一里俗名英陵水经注曰李夫人冢冢形三成世谓之英陵
霍去病墓在县东北十九里崇二丈汉书曰去病为票骑将军大司马冠军侯元狩六年薨上悼之发属国元甲军陈自长安至茂陵为冢象祁连山师古曰在茂陵旁冢上有竖石冢前有石人马者是 【沅案今邓州志云有霍去病墓葢非】 
卫青墓在县东北十五里 【沅案元和郡县志太平寰宇记皆云十九里】 崇二丈汉书曰青为大将军大司马长平侯尚平阳主元封五年薨与主合葬起冢象庐山云师古曰在茂陵东次去病冢之西相并者是
原氏仟汉书原涉自以先人坟墓俭约乃大治起冢舍初武帝时京兆尹曹氏葬茂陵民谓其道为京兆仟涉慕之买地开道立表曰 【沅案汉书表下有署字】 南阳仟人不且从谓之原氏仟 【沅案元和郡县志有汉公孙宏墓在县东北十八里太平寰宇记有李延年墓在县东北一十八里董仲舒墓在县东北二十里此皆不载】 
四马务在县东南二十余里从东苐一曰飞龙务次大马务次小马务次羊泽务地凡三百七十一顷南渡渭河庆历中为营田寻罢之其后民占佃簿籍亡散不复归于有司
　　　武功
武功县 【唐畿今次畿东南至府一百四十里】 古有邰国尧封后稷之地周平王东迁以赐秦襄公孝公作四十一县斄美阳武功各其一也武功葢在渭水南郿县地是 【案汉书右扶风有斄有郿有武功今此县旧文斄美阳各为县而又云县在郿县地疑斄郿美阳皆入武功耳】 左传周景王使桓伯让于晋曰我自后稷邰芮岐毕吾西土也杜注云邰在始平武功县邰地是也庙记曰武功本名邰后改为斄城阚骃十三州志曰斄古文作邰古今字异耳旧县境有武功山斜谷水亦曰武功水是则县本以山水立名也汉属右扶风王莽曰新光后汉省永平八年复自渭水南徙武功县于故斄城任安以武功小邑无豪易高故居武功晋属始平国 【沅案地形志云晋属扶风非宋书州郡志亦云太康地志属始平】 后魏太和十一年改为美阳又置武功郡 【沅案地形志云太和十一年分扶风置】 兼领美阳莫 【沅案地形志作漠】 西二县属岐州 【沅案太平寰宇记云周武天和四年义阳还旧理】 后周孝明帝武成二年以武功郡属雍州武帝建德三年省武功郡美阳县自此以前皆治斄城今西南二十二里故斄城是其后立武功县于今治所中亭川唐武德三年分雍州之武功好畤盩厔郇州之郿四县于今治置稷州 【沅案旧唐书云分雍州之武功好畤盩厔扶风四县置稷州其年割郇州之郿凤泉来属则当云以武功好畤盩厔扶风郿凤泉六县置稷州也】 因后稷所封为名又析始平置扶风县四年以岐州之围川隶之 【沅案旧唐书云四年隶雍州此缺载】 七年以郿隶岐州贞观元年废州省扶风以围川凤泉隶岐州盩厔武功隶雍州天授二年复为稷州领武功奉天始平盩厔好畤等五县大足元年废稷州县复隶京兆 【沅案当云复隶雍州】 后唐同光中隶凤翔长兴元年还属京兆府
县境 【东西四十六里南北五十里】 
四乡管四里 【唐一十四乡有中水乡余不传】 
高望乡在县东管望乡里
周源乡在县南管怀德里
节妇乡在县东南管显阳里
义门乡在县北管顺义里
县城周三里二百二十步崇九尺上阔一尺五寸下阔四尺五门
太一山在县东汉书古文以为终南
垂山在县东汉书古文以为惇物 【沅案史记索隐引地理志垂山作华山秦本纪武公元年伐彭戏氏至于华山下居平阳封官正义曰宫在岐州则此华山必非太华山也地理志所云古文以为惇物之山在武功者当是此山而水经禹贡山水泽地所在云华山为西岳注云古文之惇物山葢谬矣又案封禅书有岳山疑亦此】 
太白山 【沅案水经注云地理志云县有太一山古文以为终南杜预以为中南亦曰太白山则太一太白一山也敏求两载之非是】 三秦记曰太白山在县南去长安二百里不知高几许俗云武功太白去天三百山下军行不得鼓角鸣鼓角则疾风暴雨兼至也 【沅案此亦见水经注不云出三秦记或今本脱字亦有数字不同】 周地图记太白山甚高上常积雪无草木半山有横云如瀑布则澍雨人常以为候验之如离毕焉故语曰南山瀑布非朝则暮水经注曰太白山南连武功山于诸山最为秀杰冬夏积雪望之皓然 【沅案此水经注引杜彦达语】 魏畧曰吉茂苏则值乱隐于扶风南太白山中以经籍自娱
三畤原在县西南二十里崇五十丈西入扶风县界
上武亭川东原至兴平县西界三十五里
上武亭川西原至凤翔府扶风县东界十一里三百二步高望川在县东二十五里
渭水自凤翔府扶风县来入县界水经曰渭水东经武功县北 【沅案水在今县东三十五里】 
斜水汉书出衙领山北至郿入渭水经注曰出县西南衙领山北历斜谷过五丈原东 【沅案水经注过作径】 原在县西十余里水出武功县亦谓之武功水诸葛亮表遣虎步监孟琰 【沅案水经注云是以诸葛亮表云臣遣虎步监孟琰】 据武功水东司马懿因水出骑万人来攻琰营 【沅案水经注云司马懿因水长攻琰营】 亮作车桥懿见桥垂成便引兵退 【沅案水经注云臣作竹桥越水射之桥成驰去】 后汉志引西征赋注曰褒斜谷在长安西南南口褒北口斜长百七十里其水南流
褒水汉书亦出衙领山至南郑入沔
武亭水北自好畤县来至县南立节渡合渭水 【沅案水经注谓之武水云俗名大横水疑即杜水世谓之故县川凡三名今俗以为漆水非也漆水乃雍水上流所合之水】 
白水本名雍水亦曰围川水西自扶风县界至县合武亭水 【沅案水在今县西南一十三里】 
莫谷水水经注曰莫谷水南经美阳县与中亭川水相合 【沅案今本水经注误作荚水云水出好畤县梁山大岭东南径梁山宫西又南径美阳县之中亭川注雍水谓之中亭水】 旧图经曰自奉天县界十里流至县东北合武亭水十道志曰三畤原莫谷水南经武功县北 【沅案水在今县东北康海武功县志胡渭禹贡锥指以为即禹贡之沮水云水本名浴水关西人读浴若于于沮因易讹者不经甚矣禹贡又东过漆沮乃朝邑入渭之洛也】 
雍水十道志曰俗名白水亦曰围川水西北自扶风县界流入 【沅案上既云白水本名雍水云云此重出】 
温泉水出太一山其水沸涌如汤水经注杜彦达曰可治百病世清则疾愈世浊则无验其水下合溪流北注渭
白渠在县南一十三里西魏大统十三年置入兴平县今无基址 【隋志有永曹渠普济渠】 
成国渠注渭水在县境
五泉渠十道志曰西自岐州扶风县界流入渠经三畤原上东流经县西南去县十二里隋文帝葬原上因绝此水又东合成国渠
六门堰十道志曰西魏文帝大统十三年置六斗门节水因名之
陂池在县北二十里义门乡
斄亭新论曰邰在漆县其民有会日以相与夜中巿如不为则有灾咎后汉书曰王忳字少林除郿令到官至斄亭亭长曰亭有鬼杀过客不可宿也忳曰仁胜凶邪德除不祥何鬼之避即入亭止宿夜中闻女子称冤之声忳曰 【沅案后汉书作忳口兄曰】 有何枉状可前求理乎女子曰无衣不敢进忳便投衣与之女子乃前诉曰妾夫为涪令之官过宿此亭亭长无状枉杀妾家十余口埋在楼下盗取财货 【沅案后汉书盗字上有悉字】 忳问亭长姓名女子曰即今门下游徼者也忳曰汝何故数杀过客对曰妾不得白日自诉每夜陈冤客辄眠不见应不胜感恚故杀之忳曰当为汝理侵冤勿复害良善也 【沅案后汉书害作杀】 因解衣于地忽然不见旦 【沅案后汉书明旦】 召游徼诘问具状伏罪 【沅案后汉书无状字】 即收系及同谋十余人悉伏辜遣吏送其丧归乡里于是亭遂清晏 【沅案后汉书作清安】 
孝义台在县北二十里义门乡
故斄城一名武功城在今县西南二十里 【沅案元和郡县志云二十三里太平寰宇记云二十二里】 周邰国也
周城在美阳城西北中水乡周太王所居邑也诗曰古公亶父来朝走马率西水浒至于岐下又曰周原膴膴董茶如饴爰契我龟筑室于兹帝王世纪曰周大王避狄循漆水踰梁山徙邑于岐山之阳今扶风美阳西北有岐阳城旧周地也 【沅案说文云支周武文王所封在右扶风美阳中水乡是】 
美阳故城在县西七里汉书曰美阳县属右扶风注周大王所邑有高泉官秦宣太后所起 【沅案地理志无所字】 后魏太和十一年废
庆善宫在县南十八里神尧之旧苐也太宗降诞之所南临渭水武德元年建武功宫六年改庆善宫贞观六年太宗临幸燕羣臣赋诗后废为慈德寺
武太后行宫在县东五里高望乡
乘本寺在县西北一里本唐神尧宅太中元年建为报本寺
宝意寺在县西一里亦唐神尧别宅干封三年建为宝意寺周显德二年重恩宝意寺寺东临绝崖
垂山斜水淮水祠三所 【沅案此地理志文】 
后稷祠在县西南二十三里
姜嫄祠在县西南二十二里 【沅案地形志武功有美原庙当为姜】 
隋文帝泰陵在县西南二十里三畤原
唐殇帝陵在县西原上
汉苏武墓在县北十里义门乡案郡国志苏武冢在好畤县东三十里里名守节乡与此地里相接 【沅案郡国志无文岂今本脱之与又案文献通考云醴泉有苏武墓今韩城县志亦有苏武墓当以此为是】
　长安志卷苐十五
　　县五
　　　临潼
临潼县 【唐次赤今次畿西至府五十里】 本周骊戎国春秋时晋献公伐骊戎其后秦灭之为骊邑汉书高祖七年 【沅案史记本纪云十年】 置新丰县 【应劭曰太上皇思东归于是高祖改筑城寺街里以象丰徙丰民以实之故号新丰三辅旧事曰太上皇不乐关中思慕乡里高祖徙丰沛屠儿酤酒煮饼商人立为新丰西京杂记曰高祖既作新丰并移旧社街巷栋宇物色如旧土男女老幼相携路首各知其室放犬羊鸡鸭于通衢亦竞识其家匠人胡宽所为也移者皆喜其似而怜之故竞加赏赠月余致累百金别本曰太上皇徙长安居深宫凄怆不乐高祖窃因左右问故以平生所好皆屠贩少年酤酒卖饼鬬鸡戚踘以此为欢今皆无此故不乐高祖乃作新丰移诸故人实之太上皇乃悦故新丰多无赖无衣冠子弟故也高祖少时常祭枋榆之社及移新丰亦立焉】 郡国县道记曰今县东十二里故新丰县西南四里新丰故城即高帝为太上皇所立 【沅案成帝纪鸿嘉元年以新丰戏乡为昌陵县奉初陵诸书及此俱缺载】 后汉灵帝末徙安定郡阴盘县寄治于此城今亦谓之阴盘城 【沅案水经注云灵帝建宁三年改为都乡封段颍为侯国后立阴盘城】 后魏太和九年徙阴盘县于今县东三十二里泠水西戏水东司马邨故城是 【沅案地形志云阴盘真君七年并新丰太和十一年复此缺载】 其新丰县自阴盘寄治后又徙于故城东三十里葢在零水侧周闵帝元年又徙于天宝废新丰县东南七里隋大业六年又徙于天宝中废县所治垂拱二年以县东南三十里有山涌出改为庆山县天授二年于县界零口置鸿州析庆山渭南两县置鸿门县 【沅案太平寰宇记云取两县十二乡于郭下置鸿门县】 以庆山高陵栎阳渭南五县隶焉久视元年废州并鸿门县神龙元年复改庆山为新丰县开元后元宗每岁十月幸温汤岁尽而归以县去汤泉稍远天宝四载 【沅案唐书志云二年是新唐志云三年此云四载非】 析新丰万年二县于温泉宫置会昌县于今治以山名名之又外为赤县 【六载发冯翊华阴丁夫筑会昌罗城于温汤所置百司及公卿邸苐】 七载省新丰改会昌县及山曰昭应 【郑嵎津阳门诗注曰时有诏改新丰为会昌县移自阴盘故城置于山下至明年十月老君见于朝元阁南而于其处立降圣观改新丰为昭应县廨宇始成令大将军高力士率禁乐以落之】 皇朝大中祥符八年避玉清昭应宫名改县为临潼
县境 【东西五十五里南北四十里】 
三乡管一百一十六邨 【唐十八乡】 
旌儒乡在县西南管邨三十九
会德乡在县东南一十里管邨三十六
润渭乡在县东南四十五里管邨四十一
零口镇在县东四十五里
昌驿亭在县西南五十步东至华州渭南县驿八十里西至本府秦州驿五十里南至蓝田县七十里北至栎阳县三十五里
戏水驿两京道里记曰大业六年置在戏水店
骊山在县东南二里骊戎来居此山故以名案土地记曰即蓝田山也温汤出山下其阳多宝玉其阴多黄金三秦记始皇作阁道至骊山八十里人行桥上车行桥下今石柱犹存山上立祠名曰灵台述征记曰长安东则骊山西则白鹿原北望云阳悉见山阜之形而恒若云雾之中天宝元年更骊山曰会昌山七载二改曰昭应山山神曰元德公 【水经曰浮胏山葢骊山之麓而有异名一作胏浮沅案水经注云连麓异名太平寰宇记云别麓而有异名】 
庆山在县东南三十五里唐垂拱二年涌出 【谭宾录曰新丰县因风雷有庆山涌出高二百尺荆州人俞文俊诣阙上书曰臣闻天气不和而寒暑并人气不和而疣赘生地气不和而土追阜出今陛下以女主处阳位反易刚柔故地气隔塞而山变为灾陛下谓之庆山臣以为非庆也疏奏天后大怒放之于岭外两京道里记曰庆山涌出初时六七尺渐至百余尺居守以闻百寮毕贺给事中魏叔璘曰此平地生骨堆何足可庆或以上闻坐赐死识者谓叔璘翻语是被戮故祸不及家止身而已】 
鸿门坂在县东十七里汉旧大道北下阪口名也关中记曰鸿门在始皇陵北十里新丰县汉书沛公会项羽处又文帝登霸陵指新丰路示慎夫人曰此是北走邯郸道也又亭尉呵李广处 【续汉书郡国志新丰县东有鸿门亭】 
坑儒谷在县西南五里 【沅案太平寰宇记云在县东南】 秦始皇坑儒于骊山下故名坑儒乡汉书注师古曰今新丰县温汤之处号愍儒乡温汤西南三里有马谷谷之西岸有坑古老相传以为秦坑儒处也卫宏诏定古文官书序云秦既焚书患苦天下不从所改更法而诸生到者拜为郎前后七百人乃密令冬种瓜于骊山坑谷中温处瓜实成诏博士诸生说之人人不同乃命就视之为伏机诸生贤儒皆至焉方相难不决因发机从上填之以土皆厌终乃无声此则闵儒之地其不谬矣唐天宝中改为旌儒乡立旌儒庙 【贾至作碑】 硙千谷在县西南七里
凤皇原后汉延光二年凤皇集新丰即此原也亦骊山之唐韦嗣立构别庐于骊山凤皇原
鹦鹉谷有重崖洞壑飞流瀑水中宗临幸改为清虚原幽栖谷 【唐书曰新丰鹦鹉谷水清代传云此水清天下平开皇之初暂清寻浊至是而复清】 
狠石在县东十里秦始皇陵东南二里形似龟初始皇之葬远采此石将致之骊山至此不复动石崇一丈八尺周十八步
渭水在县北十里西自万年县界来东入渭南县界
泠水 【一作零】 在县东三十五里来自渭南县界亦曰百丈水水经注曰泠水出胏浮山历阴盘新丰两原之闲北流注于渭 【沅案地形志阴盘有灵谷水即此零泠灵三字音同】 
戏水在县东二十七里汉书曰陈涉之将周章西入关至戏秦将章邯距破之应劭曰戏宏农湖县西界也孟康曰水名也苏林曰在新丰东南三十里师古曰戏在新丰东今有戏水驿其水本出田蓝北界横岭至此而北流入渭孟苏说是应说失之戏许宜反水经注曰泠水出浮胏山戏水出骊山鸿谷 【鸿一作冯沅案水经注作冯公谷即师古所云愍儒乡之马谷马字误耳】 又北历戏亭东即周幽王死处 【沅案此亦节损本文】 两京道里记曰戏水周幽王以褒姒游于此故以为名水至浊北流入渭东西有店南去昭应县二十九里
阴盘城河水在县东北十四里出县北杨邨社
鱼池水在秦始皇陵东北五里周四里水经注曰泉出骊山本导源北流始皇葬于山北水过而曲行东注北转初造陵取土其地污深水积成池谓之鱼池
酋谷水在县东三十里流入渭 【沅案地形志作首谷水】 
灥澄泉在县西南五里 【灥从缘切雨而泉出也】 
鸣犊泉在县西北十里
石涧河在县西二里
水碓河在县西五里
王桥河在县东三十里流入渭
渴牛井在县东北上七里官道侧井旁有还道萦绕及于水次
温汤在县南一百五十步骊山之西北雍州图曰温汤在新丰县界温谷即温泉也三秦记曰骊山汤旧说以三牲祭乃得人可以去疾消病不尔 【沅案水经注作不祭初学记无此句】 即烂人肉 【沅案水经注所引云云不同此与初学记同】 俗云始皇与神女戏不以礼 【沅案水经注初学记皆作游而忤其指】 神女唾之则生疮始皇怖谢神女为出温泉而洗除后人因以为验 【沅案此亦同初学记】 汉武帝故事曰骊山汤初始皇砌石起宇至汉武又加修饰焉张衡赋序曰余适骊山观温泉浴神井嘉洪泽之普施十道志曰今案泉有三所其一处即皇堂石井周武帝天和四年大冢宰宇文护所造隋文帝开皇三年又修屋宇列树松柏千株余贞观十八年诏左屯卫大将军姜行本将作少匠阎立德营建宫殿御赐名温泉宫太宗因幸制碑咸亨二年名温泉宫 【唐年小录曰开元十年置温泉宫寔录与元和郡县图志曰开元十一年初置温泉宫】 天宝六载改为华清宫骊山上下益治汤井为池台殿环列山谷明皇岁幸焉又筑会昌城 【是岁发冯翊华阴等郡丁夫筑会昌罗城】 即于汤所置百司及公卿邸苐焉华清宫北向 【正北门外有左右朝堂门北相对有望仙桥北有左右讲武殿】 正门曰津阳门 【宫北门之内曰津阳门门外有宏文馆以下见津阳门诗注及今所在遗迹】 东面曰开阳门 【宫之东面正门也门外有宜春亭】 西面曰望京门 【宫之西面正门也门外近南有御交道上岭通望京楼】 南面曰昭阳门 【宫之南面正门也今谓之山门门外有登朝元合之路本唐之御辇便路也】 津阳门之东曰瑶光楼 【南有小汤】 其南曰飞霜殿 【寝殿也白少传以长生殿为寝殿非也】 御汤九龙殿 【在飞霜殿之南】 亦名莲花汤 【明皇杂录曰元宗幸华清宫新广汤池制作宏丽安禄山于范阳以白玉石为鱼龙几鴈仍以石梁及石莲花以献雕鑴巧妙殆非人功上大悦命陈于汤中仍以石梁横亘汤上而莲花纔出水际上因幸华清宫至其所解衣将入而鱼龙几鴈皆若奋鳞举翼状欲飞动上甚恐遽命撒去而莲花今犹存又尝于宫中置长汤数十闲屋环回甃以文石为银镂漆船及白香木船致于其中至于木戢棹皆饰以珠玉又于汤中垒瑟瑟及沉香为山以状瀛洲方丈津阳门诗注曰宫内除供奉两汤外而内外更有汤十六所长汤每赐诸嫔御其修广与诸汤不侔甃以文虫密石中央有玉莲捧汤泉喷以成池又缝缀锦绣为几鴈致于水中上时于其闲泛银镂小舟以嬉游焉次西曰太子汤又次西少阳汤又次西尚食汤又次西宜春汤又次西长汤十六所今唯太子少阳二汤存焉】 玉女殿 【今名星辰汤南有玉女殿北有虚阁阁下即汤泉二玉石瓮汤所出也】 七圣殿 【殿在宫中自神尧至睿宗昭成肃明皇后皆立衣衮衣绕殿石榴皆太真所植南有功德院其闲瑶坛羽帐皆在焉顺兴影堂果老药室亦在禁内】 宜春亭 【在开阳门外】 重明阁 【今四圣殿北临高有重明阁倚栏北瞰县境如在请掌阁下有方池中植莲荷池东凿井每盛夏泉极甘泠邑人汲之】 四圣殿 【重明之南曰四圣殿殿东有怪柏】 长生殿 【斋殿也有事于朝元阁即斋沐此殿山城内多驯鹿有流涧号饮鹿泉金沙洞玉蘂峯皆元宗为名洞居殿之左玉蘂峯上有王母祠寔录天宝元年新作长生殿集灵台以祀神】 集灵台朝元阁 【天宝七载元元皇帝见于朝元阁即改名降圣阁案上文立降圣观疑非是】 老君殿 【朝元阁之南玉石为老君像制作精绝】 钟楼 【在朝元阁之东】 明珠殿 【长生殿之南近东也】 笋殿 【殿侧有魏温泉堂碑其石莹彻见人形影宫中号颇黎碑】 观风楼 【楼在宫外东北隅属夹城而达于内前驱驰道周视山川大历中鲁朝恩毁坼以修章敬寺】 鬬奚鸟殿 【在观风楼之南】 桉歌台 【在奚鸟殿之南台南临东缭墙】 球场 【宜春亭之北门外曰球场其西曰小球场】 连理木饮鹿槽丹霞 【并在朝元阁之南】 羯鼓楼 【在朝元阁之东近南缭墙之外】 禄山乱后天子干复游幸唐未遂皆圯废晋天福中改为灵泉观赐道士居之
安幕坳两京道里记曰相传汉高祖幸新丰安营幕于此枌榆社汉书曰高祖祷丰枌榆社张晏曰枌白榆社在新丰东北十五里
谢聚关中记曰在始皇陵北十余里
鸿门亭在县东七里
曲邮亭张良追汉高祖处
步昌亭三辅黄图曰成帝于霸陵北步昌亭起昌陵即成帝之废陵也
丽戎故城在县东二十四里殷周时丽戎国城也两京道里记曰城高一丈五尺周回望
幽王城一名幽王垒在县东南戏水上城高八尺周二百八十步 【两京道里记在县东北四十里】 国语曰幽王灭于戏苏林曰戏邑名也在新丰县东南三十里戏亭是也史记曰褒姒不好笑幽王为烽燧 【沅案史记烽作火逢】 大鼓有寇至举烽火 【沅案史记作举燧火】 诸侯悉至至而无寇褒姒乃大笑幽王欲说之 【沅案史记无欲字】 为数举烽火其后不信诸侯诸侯益不至 【沅案史记无上诸侯二字益下有亦字】 犬戎共攻幽王 【沅案此节史记文增共字】 幽王举烽火征兵兵莫至遂杀幽王骊山下潘岳西征赋曰履犬戎之侵地疾幽王之诡惑举伪烽以沮众淫嬖褒而纵慝军败戏水之上身死骊山之北赫赫宗周灭为亡国
阴盘城在县东北一十四里汉县事见上两京地里记汤泉水阴盘故城东门外去昭应十五里故城汉高祖与太上皇所置新丰邑汉灵帝改封段颍阴盘侯即此是阴盘城高一丈三尺东西南北各三千一百步往来大路必由此城行人憧憧无所留碍近古帝王未尝经度必迂回城西别开御路贞观中乘舆将自东门入汤泉水岸深数丈时水暴张平岸又见物如猪当土门临命有司致祭其物起向北因失所在开元八年冬乘舆自南入行至半城黑气自城东北角起倏忽满城从官皆相失上策马踰城赴官路下至渭川云气稍解侍臣分散寻求乘舆所在既谒见悲喜迸涕上亦怅然自是还宫数日不出翰林学士通事舍人王翰作荅客问上之词曰龙跃汤泉云渐回龙飞香殿气还来龙潜龙见云皆应天道常然何问哉
新丰故城在县东北十八里 【沅案元和郡县志云在县东十八里】 
昌陵故城汉成帝鸿嘉元年以新丰戏乡为昌陵县师古曰戏水之乡 【沅案水经注曰关中记曰昌陵在霸城东二十里】 
白鹿观在县西南一十五里骊山中本骊山观有老母殿唐高祖武德六年幸温泉傍观川原见白鹿遂改观名
太元观两京道里记曰唐武德二年置在骊山下开元二十七年以宫墙逼近于肃敬乃令谏议大夫道士尹愔徙之今在宫北一里
灵台观在零口店北二百步两京道里记曰天宝初供奉睦霞奏置
宝云寺在零口镇市东坡上临零口去县二十六里隋开皇中置号灵岩寺唐会昌五年废咸通六年再置名鹫岭寺太平兴国六年改持国寺津阳门诗注曰本名庆山寺德宗时改寺有缘阁复道而上武后朝以禁匠取宫中制度结构之
福严寺两京道里记曰在县东五里南山半腹临石瓮谷有悬泉激石成臼似瓮形因以谷名名石瓮寺太平兴国七年改津阳门诗注曰石鱼岩下有天然石其形如瓮以贮飞泉故元宗以石瓮为之寺名寺僧于上层飞楼中悬辘轳斜引修绠长二百余尺以汲瓮泉出于红楼桥树之杪开元中以造华清宫余材修缮佛殿中有玉石像幽州山所进与朝元阁道像同至精巧无比叩之如磬余像并扬惠之塑脱空像皆元伽儿之制能妙纤丽旷古无俦红楼在佛殿之西岩下临绝璧楼中有元宗题诗草八分每句一体王维山水两璧 【寺前有孔雀于下有赤茯苓入土千年则成琥珀】 
露台祠在县东南十里即秦始皇祠也三秦记曰骊山颠有始皇祠不斋戒而往即风雨迷道强即死之 【沅案刘昭注郡国志引三秦记字多不同】 两京道里记曰到彼即下视诸山有羲轩巳降形 【唐王玙请于昭唐县南三十里山顶置尺华上官露台大地婆父祠疑是此然三秦记已有之未详】 
秦始皇庙在县东一十五里会德乡
李真人庙两京道里记曰真人名顺兴后魏时得道于此津阳门诗注曰顺兴后周时修道此山神尧传禅真人潜告符契至今山下有祠宇
周幽王陵在县东北二十五里两京道里记曰陵高一丈三尺周三百步
秦始皇陵在县东一十五里 【沅案史记正义引括地志云在雍州新丰县西南十里元和郡县志太平寰宇记云在县东八里】 史记始皇初即位穿治郦山及平天下天下徒送诣 【沅案旧本脱此字】 七十余万人穿三泉下铜 【徐广曰一作锢锢铸塞也】 而致椁宫观百官奇器珍怪徙臧满之今匠作机弩矢有所穿近者辄射之以水银为百川江河大海机相灌输上具天文下具地理以人鱼膏为烛 【徐广曰人鱼似鱼占四脚】 度不灭者久之二世曰先帝后宫非有子者出焉不宜皆令从死死者甚众葬既已下或言工匠为机臧皆知之臧重即泄大事毕已臧闭中羡下外羡门尽闭工匠臧者无复出者树草木以象山汉书刘向传秦始皇帝葬于骊山之阿 【师古曰阿谓山曲也】 下锢三泉上崇山坟其高五十余丈周回五里有余石椁为游馆 【李奇曰圹中为游戏之观也师古曰多累石作椁于圹中以为离宫别馆也】 人膏为灯烛水银为江海黄金为几鴈珍宝之臧机械之变 【孟康曰作机发木人之属尽其巧变也晋灼曰工匠为机咸皆知之巳下闭羡门皆杀工匠也】 棺椁之丽宫馆之盛不可胜原 【师古曰言不能尽其本数】 又多杀宫人生薶工匠计以万数天下苦其役而反之骊山之作未成而周章百万之师至其下矣 【师古曰周章陈胜之将】 项籍燔其宫室营宇往者咸见发掘 【师古曰言至其墓所者发掘之而求财物也】 其后牧儿亡羊羊入其凿 【师古曰凿谓所穿冢臧者音在到反】 牧者持火照求羊失火烧其臧椁自古至今葬未有盛如始皇者也数年之闲外被项籍之灾内离牧竖之祸 【师古曰离遭也】 岂不哀哉是故德弥厚者葬弥薄知愈深者葬愈微无德寡知其葬愈厚邱陇弥高宫庙甚丽发掘必速由是观之明暗之効葬之吉凶昭然可见矣贾山传曰始皇死葬乎骊山吏徒数十万人 【师古曰吏以督领徒以役作也】 旷日十年 【师古曰旷空也废也言为重役空废时日积年岁也】 下彻三泉 【师古曰三重之泉言其深也】 合采金石治铜锢其内桼涂其外 【师古曰锢谓铸而合之也音固沅案今本汉书桼作漆非】 被以珠玉饰以翡翠中成观游上成山林为葬薶 【沅案今本汉书薶作埋皆俗改此是】 之侈至于此使其后世曾不得蓬颗蔽冢而托葬焉 【师古曰颗谓土块蓬颗言块上生蓬者耳举此以对冢上山林故言蓬颗蔽冢也颗音口果反沅案今本汉书注无举此已下十五字】 古史考曰秦始皇使形徒七十万人作骊山北山石为碣水经注曰项羽入关发之以三十万人三十日运物不能穷关东盗贼销椁取铜牧人取羊烧之 【沅案水经注寻作取】 火延千日 【沅案水经注作九十日】 不能灭郡国志曰始皇陵有银蚕金鴈以多奇物故俗云秦王地市 【沅案郡国志无此文】 关中记曰秦始皇陵在骊山之北高数十丈周六里今在阴平县界此陵虽高大不足以消六十万人积年之功其用功力或隐不见不见者骊山水泉本北流北流者陂障使东西流又此土无石于渭北诸山运取大石故其歌曰运石甘泉口渭水为不流千人一唱万人相钩今陵下余石大如蓲土屋其消功力皆此类也三辅故事曰始皇陵七百步以明珠为日月鱼膏为脂烛金银为几鴈金蚕三十箔四门施徼奢侈大过六年之闲为项籍所发两京道里记曰陵高一千二百四十尺内院周五里外院周十一里俗呼当陵南岭尖峯作望峯言筑陵望此为准 【沅案裴骃引皇览曰坟高五十余丈周回五里余】 
始皇太子扶苏墓在县东南三十四里墓崇九尺 【沅案元和郡县志太平寰宇记俱无】 
后汉冯衍墓在县东十四里墓崇二丈 【沅案章怀太子贤后汉书注曰衍墓在今新丰县南四里太平寰宇记云在县西四里】 
唐奉天皇帝齐陵在县东一十六里旌儒乡新丰店西
唐文敬太子惠昭太子二陵在县东一十五里旌儒乡
恭哀太子陵在县境 【沅案方志云在县北】 
庄恪太子庄恪陵在骊山北原
赠太尉段秀实墓在县西一十五里
僧一行葬塔在铜人原明皇幸温汤过其塔前驻马徘徊
　　　鄠县
鄠县 【唐畿今次畿东北至府六十五里】 本夏之扈国也尚书启与有扈战于甘之野孔安国曰甘有扈郊春秋左氏传夏有观扈杜预曰始平鄠县有扈乡帝王世纪曰扈至秦改为鄠 【姚察汉书训纂曰案户扈鄠三字一也古今字不同耳】 甘亭殷为崇国文王代崇是汉志鄠县属右扶风 【有扈谷亭】 晋属始平郡 【沅案春秋左传舍诸灵台杜预云在京北鄠县葢承后汉地志云尔】 后魏太平真君七年属京兆郡自汉至隋皆于鄠城置县即今县北二里故城是 【沅案太平寰宇记云其城周四里秀页垣尚在】 大业十年徙今治
县境 【东西五十二里南北一百里】 
五乡管五里 【唐二十四乡汉有长水乡余不传】 
宜善乡连县郭管陈平里
扈亭乡在县西北一十二里管甘泉里 【沅案地里志云鄠有扈谷亭即此】 
太平乡在县东一十五里管仁让里
萯阳乡在县西一十三里管五萯里 【沅案说文云崩右扶风鄠乡读若倍即谓萯乡李斐音萯为倍是古音同也古文尚书丕子之责今文作负子是】 
珍藏乡在县北一十二里管货泉里
县城周二里二十四步
甘泉镇在县西北三十里
秦渡镇在县东四十里 【一作四十五里】 
马祖坛在县东北三十二里龙台泽中
驿在北门内东北去本府秦川驿七十里西至盩厔县驿七十里
终南山在县南二十里
鸡头山在县东南三十一里十六国春秋曰苻生不能守长安欲西上陇山士卒散尽遂入鸡头山寻为追兵所害牛首山在县西南二十三里南接终南山在上林苑中西京赋曰绕黄山而款牛首山海经曰牛首之山有鬼草其叶如葵赤茎其秀如禾服之使人 【沅案中山经无使人二字】 不忧 【三辅黄图曰甘泉宫中有牛首山沅案山海经牛首之山在霍山南四十里涝水潏水出其山与水俱在今山西浮山县非此牛首也水经注引山海经云潏水即巢山之水也西北流与涝水合乱流西北径高陵城北西流入于汾水元和郡县志临汾县有潏水今涝水出浮山县潏水出龙角山径临汾县皆在山西故山海经云又北四十里曰霍山乐史敏求误附于此今世人并以此地所出飞鱼为可已痔误矣】 
五床山在县境 【沅案此亦无去县道里恐郊祀志鄠有五床为是祠而非山或其山在醴泉此亦祠之与】 汉书曰鄠有五床 【案近世僧院有在重云山紫阁山云际山白云山者此并不载】 
渭水北去县十七里
丰水经县东二十八里北流入渭
潏水北过上林苑入渭 【沅案潏水旧作玉非】 
涝水在县西二里说文曰涝水出扶风鄠北入渭山海经曰牛首之山涝水出焉西注于潏水多飞鱼状似鲋可已痔疾 【沅案此亦误以山西涝潏为在此说见前疾山海经作衕】 李善注文选曰潦水即涝水也汉书注颜师古曰潦音牢亦水名出鄠县西南山潦谷而北流入于渭
高观谷水在县东南三十里阔三步深一尺其底并碎砂石北流入长安县界合丰水
太平谷水在县东南三十里阔七步深二尺其底并碎砂石北流入长安县界合丰水十道志曰太平谷水一名林谷水即清渠水之上流也源亦出终南山
檀谷水十道志曰长乐渠之上流也源出县南终南山檀谷
甘谷水在县西南二十二里阔三步深一尺其底并碎砂石北流入兴平县界合渭水
耿谷水在县西南三十里阔三步深一尺其底并碎砂石北流入兴平县界合渭水
扈阳谷水 【沅案今俗云化羊谷扈化声相近】 十道志曰一名扈水又名马腹陂水水经注曰扈水上承扈阳池 【沅案水经注无文而太平寰宇记亦引之】 没猪泉在县东南其源澄湛俗传昔有野猪没而为泉图经曰案说文猪亦潴也水所停曰猪尚书禹贡曰大野既猪亦曰彭蠡既猪荥波既猪皆由水所停尔又曰黑水西河为雍州终南惇物至于鸟鼠原隰底绩至于猪野今鄠县实终南之隈 【沅案猪野泽在今甘肃敏求以为在此误矣】 没汩没也葢泉泽即水所亭尔俗而神之非也今傍有禹庙
渼陂 【沅案渼水经注元和郡县志俱作美】 在县西五里出终南诸谷合朝 【一作胡】 公泉为陂十道志曰有五味陂陂鱼甚美因误名之本属奉天又说文曰渼陂在京兆鄠县其周一十四里北流入涝水唐宝历二年勑渼陂令尚食使牧管不得杂入采捕其水任百姓溉灌勿令废碾硙之用文宗初诏并还府县
龙台泽在县东北三十里周二十五里有唐马祖坛在其中十道志上林有龙台观上林赋曰登龙台掩细柳是方舆记在丰水西北近渭
八部泽在县东南一十八里周五十里 【沅案元和郡县志太平寰宇记皆云在县东南五里】 
满地泺在县东北二十八里周三里即镐水上源东北流入长安县界冯席邨
甘亭在县西南五里续汉书曰在甘水之东长水乡汉有营校之地胡骑所屯 【刘屈牦传】 
文殊台一在县东三十里 【沅案春秋左传云秦获晋侯以归乃舍诸灵台杜预云在京兆鄠县周之故台此缺载】 
论公台在县西南五里
望仙台在县西三十里
新罗王子台在东南六十里
县故城在县北二里即汉鄠城也周四里县枕终南山沣镐二水合流入渭山水之胜甲于秦中故班孟坚西都赋曰商洛绿其隈鄠杜滨其足
锺官城又名灌锺城在县东北二十五里秦始皇收天下兵器销为锺鐻处
周酆宫在县东三十五里 【沅案旧本脱三十二字】 
秦萯阳宫在县西南二十三里
隋太平宫在县东南三十一里 【沅案旧本脱一字】 对太平谷
隋甘泉宫在县西南二十二里对甘泉谷
汉宜春观在县境
逍遥栖禅寺在县东南三十里后秦宏始三年置
云际山大定寺在县东南六十里隋仁寿元年置为居贤捧日寺本朝太平兴国三年改 【寺内有李顺兴先生古记云顺兴初居长安大统乡昆明池南居贤邨为周太祖所重今以所居邨置寺以居贤人号居贤寺因名邨为居贤邨顺兴自魏武之始隐居此山念持金刚经聚垒瓦塔以记经数南北三岭时称为中垝士岭也其地旧有寺周武末寺废至大业中乃以此地赐驸马都尉吴国公尉迟安为柴庄安尝见一老人素服谓安曰此古寺地何不再葺之安遂求置寺因掘地得顺兴石像焉】 
周王季冢在南山 【沅案吕氏春秋云王季葬于涡山之尾即扈山也涡扈声相近论衡作滑字之误国策作楚山】 
汉陈平墓在县南十里 【沅案明一统志陈平墓一在完县一在永城县一在阳武县河南府志云在洛阳县兰阳县志云在县鸦鹕刘邨皆无书传可据当以此为是】
　长安志卷苐十六
　　县六
　　　蓝田
蓝田县 【唐畿今次畿东北至府八十里】 秦旧县也 【沅案史记六国表云秦孝公六年为县】 竹书纪年曰梁惠成王命太子向为蓝田君 【沅案太平寰宇记及此旧云惠王脱成字非】 水经注曰蓝田县葢子向之邑汉书曰蓝田县秦孝公置山出美玉周礼曰玉之美者曰球其次曰蓝 【沅案周礼无文通典县下亦有此语而不云周礼】 三秦记曰葢以县出美玉故名蓝田案县秦属内史汉属京兆尹 【沅案魏晋皆因之】 后魏太武帝太平真君七年省县 【沅案地形志云并霸城】 孝文帝太和十一年复置隶京兆郡 【沅案地形志有山北县亦此县地】 后周闵帝三年析县置玉山白鹿县以二县置蓝田郡武帝建德二年省郡废玉山白鹿入蓝田以隶京兆自县西三十里故城徙峣柳城今治是也唐武德二年析置白鹿县三年更曰宁民 【沅案旧唐书作宁人葢承旧史避讳字】 又析蓝田置玉山县贞观三年皆省 【沅案旧唐书云贞观元年废宁人玉山入蓝田县则此及新书志云三年误】 
县境 【东西八十里南北一百里】 
四乡管四里 【唐二十二乡有节妇乡传】 
秦道乡连县郭管安仁里
玉山乡在县东一十里管严朱里
白鹿乡在县西南二十里管安道里
卢珍乡在县西北一十里管康和里
县城本名峣柳城 【沅案峣柳字王莽传亦作峣溜】 以前对峣山其中多柳因取为名水经注曰泥水历峣柳城南魏置青泥军于城内俗亦谓之青泥城晋中兴书曰桓温伐苻健遣京兆太守薛珍击青泥城破之即其处也城周八里今县城上东南一隅而已周三里余八十步崇一丈六尺凡三门
青泥驿在县郭下
蓝田驿在县西北二十五里
韩公堆驿在县南三十五里 【作桓公驿者非】 
蓝桥驿在县东南四十里
藋平驿在县南五十五里 【以上五驿并废】 
玉溪馆在县东南四十五里入商州路俗曰硙子平
蓝田关在县东南九十八里 【沅案史记正义引括地志云在县东南九十里】 即秦峣关也汉书曰赵高遣将将兵距峣关 【应邵曰峣音尧峣山之门李奇曰在上洛北蓝田南武关之西】 沛公引兵绕峣关踰蒉山击秦军大破之后周明帝武成元年徙青泥故城侧改曰青泥关武帝建德三年改曰蓝田关因县为名隋炀帝大业元年徙复旧所即今关是
终南山在县南七十里
蓝田山在县东南三十里 【沅案元和郡县志在县东二十八里】 范子计然曰玉英出蓝田一名覆车山郭缘生述征记曰山形如覆车之象其山出玉亦名玉山后魏风土记曰山巅方二里圣贤仙隐之处 【沅案太平寰宇记引云仙圣游集之所】 刘雄鸣学道于此下有神祠甚严灞水之源出蓝田谷西又西有尊卢氏冢次北有女娲氏谷则知此地是三皇旧居之所 【帝王世纪曰尊卢氏赫胥氏后】 魏略曰刘雄鸣蓝田人少以采药射猎为事常居覆车山每晨夜出行云雾中识其道不迷时人因谓之能为云雾晋太康地记曰蓝田出美玉故曰蓝田括地志曰臣泰案圣贤冢墓记骊山之阳多美玉今县西北四十里有骊山即此山之北阜骊山之阳或谓此也
蒉山在县东南二十五里事见上 【郑氏曰蒉音匮苏氏曰蒉音蒯师古曰薛音是也邱怪反沅案水经注有磈山即蒉山也磈蒉声相近】 
倒虎山一名元象山在覆车山北苻坚时王子年始隐于东阳谷后避石季龙之乱徙于此
峣山在县南二十里
虎候山在县境 【出地道记沅案今俗云虎坷山在县西十五里候坷声相近字之误也志家不知乃云虎候山或即倒虎山非矣】 
金山在县南一十里 【沅案今方志云金山在县东北三十里葢非】 
七盘山在县南二十里
王顺山在县东南二十里旧图经曰昔道人王顺隐此山得道 【沅案今俗呼望舜山声之误】 
阜儿山在县东二十里乡俗所传尝有一禽止此山众禽随之疑为凤也因名凤儿山语讹作皁儿山
白鹿原在县西五里 【沅案元和郡县志云六里】 三秦记曰周平王东迁有白鹿游于此原以是得名葢秦运之象其原接南山西北入万年县界抵浐水晋书苻雄与桓冲战于白鹿原 【晋中兴书曰桓温伐苻健督护邓遐等奋击于白鹿原】 
风凉原在县西南四十五里南接石门山北入万年县界遁甲开山图曰骊山之西川有阜名曰风凉原亦雍州之福地即磈山之阴也 【沅案水经注引云在磈山之阴】 水经注曰狗枷川水有二原西川水出磈山之斫盘谷与苦谷二水合而东北流径风凉原西 【沅案旧本脱径字西字】 
横岭在县北三十五里自临潼骊山东入县界横接华州界
桓公堆在县南二十五里晋书桓温伐苻健遣苻雄等拒温于秋思堆后因名桓公堆
争坡在县东南通典曰七盘十二争蓝关之险路也
倾谷在县东五十里
同谷在倾谷之西 【沅案水经注作铜谷】 
倒回谷在县东南五十里霸水上源出此谷谷内通商州洛南县界
蓝谷在县东南二十里
辋谷在县南二十里
采谷在县西南三十里与辋谷并有细路通商州上洛县石门谷在县西南四十里 【唐昭宗干宁二年行莎城镇又次石门镇之圣寿寺】 
库谷在县西南五十里谷有关
霸谷古滋水也亦名蓝田谷水即秦岭水之下流也东南至商州上洛县界流入汉书曰霸水出蓝田谷北入渭古曰滋水 【沅案旧本古曰上有师字葢后人依俗本地理志加入非也此班固自注】 秦穆公更名以章霸功水经注曰霸者水上地名也水出县之蓝田谷三秦记曰有川方三十里其水北流出玉铜铁石图经曰其源出县东南秦岭倒回谷西北流九十里出县界人万年县界骞邨岸阔六十尺 【十道志霸水源出终南山金谷沅案郑樵通志地里略云霸水出永兴蓝田县终南山金谷东经临潼北入渭然长安志云霸水从上洛界入汉今长安志无此文霸水亦无由入汉也即云入汉或由俗本字误郑樵以为经证非矣】 
金谷水出县西南终南山之金谷水经注曰水东北流注浐水又北流历蓝田川北注于霸 【沅案水经注云浐水西北流与一水合水出西南莽谷东北流注浐水浐水又北流历蓝田川北流注于霸水即此水也】 
刘谷水一名泥水出县东南刘谷水经注曰水出蓝田山之东谷俗谓之刘谷西北与石门水合 【沅案水经注但云辋谷水又西流入泥水泥水又西径峣关北此所引皆无之葢今本脱文】 
铜谷水出县东铜谷水经注曰石门谷东有铜谷水合辋谷水西注泥水 【沅案水经注云西北有铜谷水次东有辋谷水二水合而西注又西入泥水上无石门谷文石门谷文在后云东川水出南山之石门谷】 
白马谷水出县东白马谷南流经县南又西北流入霸水
白牛谷水出县西北白牛谷西南流入霸水
围谷水又有岐谷水出县西南岐谷南流入霸水
狗枷东川水出县西南终南山水经注曰上有狗枷堡秦襄公时有天狗来下有贼则狗吠之一堡无患故川得名焉 【沅案水经注云得厥目焉】 又曰狗枷东川水出南山之石门谷次东有孟谷次东有大谷次东有雀谷次东有土门谷五水合而西北流历风凉原东 【沅案今本水经注作五水出谷西北历风凉原东非】 入万年县界 【沅案此五字敏求增】 
荆谷水自白鹿原东流入万年县唐邨界 【沅案此即水经注之长水出杜县白鹿原谓之荆溪也】 
辋谷水出南山辋谷北流入霸水
蓝谷水南自秦岭西流经蓝关蓝桥过王顺山下水出蓝谷西北流入霸水
倾谷水自秦岭出南流入霸
采谷水自秦岭出北流三十里入万年界
石门谷水自秦岭出北流三十里入万年界
库谷水自南山出北流入万年界合浐水
蓼子闲在县南三里出南山西北流合辋谷水入霸水
咽瓠泉在县西北一十五里旧图经曰唐李筌于此遇骊山老母说阴符经传教既毕令筌取水筌乃携瓠就泉汲水已失老母因名咽瓠泉
桂泉在县东北四十里泉畔旧有桂一根 【唐武德六年宁民令颜昶引南山水入京城】 
冰池在县东南六十里唐凿冰之所
淹池在县东北三十五里 【淹一作□】 
石门汤在县西南四十里石门谷口旧图经曰唐初有异僧止于此大雪其地雪融不积僧曰必温泉也掘之果有汤泉涌出遂置舍两区凡有病者浴多痊损后有白鱼之瑞复神女频降遂立玉女堂于汤侧明皇时赐名大兴汤院
昆吾亭在县境汉宣帝霍皇后葬亭之东
蓝田故城在县西三十里
白鹿故城在县西十一里
周玉山故城在县东二十五里
唐玉山故城在县东南四十三里有万金堡
宁民故城在县西南三十二里
青泥城在县南七里案峣柳城亦谓之青泥城即今县是也未详复有此城
思乡城一名柳城在县东南三十三里旧说宋武帝入关筑城于此南人思乡因名之 【沅案说出元和郡县志】 又以城傍多柳故曰柳城
尚可堡在县东今存
明巿堡在县西南四十里
奚鸟子堡在县北四十里土坡状如奚鸟子因以为名
黄栌堡在县北三十里
汉御羞苑鼎湖宫皆在县境
唐万泉宫仪凤三年建
万全宫在县东四十五里开耀三年诏新造凉宫为万全宫 【高宗遗言万全芳桂奉天寿宫并停废文明元年武后诏奉天宫置道士观芳桂万全各置僧寺以旧宫为名沅案会要云仪凤三年作永淳二年废新唐书云永淳元年作宏道元年废】 
胜因寺即唐法池寺也在县城内旧图经曰寺旧有池故以名张说有蓝田法池寺二法堂赞大中中改通灵寺后又改今名
崇法寺即唐悟真寺也在县东南二十里王顺山白居易有诗述其灵异后改名
永福寺在县西南三十五里本唐神尧山庄
崇仁寺在县东北四十里唐开元二十六年置
清源寺在县南辋谷内唐王维母奉佛山居营草堂精舍维表乞施为寺焉
虎候山祠汉书曰秦孝公置
金山神庙在县南十里辋谷口金山之前旧图经曰黄帝时风后灭蚩尤之众于此盖风后之祠
济众侯庙在县东南五十里倒回谷口其神名石门将军唐京兆尹苐五琦杨知至祈雨有应至干符中岁旱诏使致祷应时沾霈遂封济众侯增葺庙宇今榜助顺王未详都神庙在县城内会县境诸神岁时飨于此
黄崖神庙在县东五十里倾谷口
古华胥氏陵在县西三十里
荆轲冢在县西北三十里
燕子冢在县东八里 【沅案今方志云在县东五里非】 汉书曰临江闵王荣景帝太子 【沅案此节其文】 废为临江王 【沅案汉书曰废为王】 坐侵庙壖地为宫上征荣将行 【沅案汉书云荣行】 祖于江陵北门既上车轴折车废江陵父老流涕窃言曰吾王不反矣荣至诣中尉簿责讯王王恐自杀葬蓝田有数万燕 【沅案汉书作燕数万】 衔土置冢上百姓怜之世名燕子冢 【沅案世名燕子冢五字非汉书】 
贺若妇冢在县西南一十五里妇县人也姑有疾刲股肉奉姑疾遂愈府县以闻敕旌表门闾名其乡为节妇乡 【□□载岁月疑唐事沅案此条小注各本脱字】
　　　醴泉
醴泉县 【唐次赤今次畿东南至府九十里沅案元和郡县志太平寰宇记俱云东南至府一百二十里者唐及宋初治在此县西又案今县东三十里旧县即宋故城也】 本汉左冯翊谷口县地在九嵕山东仲山西当泾水出山之处故谓之谷口今县东北四十里谷口城是 【沅案今县东北十里是汉故城也】 王莽曰谷喙后汉魏晋为池阳县后魏武帝于谷口置温秀宁夷二护军改池阳为宁夷县隶咸阳郡西魏置宁夷郡后周改为宁秦郡 【沅案隋地里志后周改为秦郡无宁字又云以新畤甘泉二县入焉则二县地当在县境也】 隋开皇十八年改宁夷县为醴泉县隶京兆郡 【沅按开皇三年置雍州炀帝改为京兆郡则县初隶雍州后隶京兆】 以县界有汉醴泉宫因以为名 【方舆记曰汉宣帝时开泉味如酒故以名县亦汉宫之名也沅案汉醴泉宫当云周醴泉宫汉宣帝当云周宣帝字之误也元和郡县志太平寰宇记并云县以周醴泉宫名太平寰宇记又曰永寿县醴泉苑在县东北十里并宫并周所立宫在今永寿县境寻检书传汉时无醴泉宫也】 其城即古仲桥城也 【沅案今县北十里是唐故城】 唐武德元年析置温秀县 【案县北有温秀岭当以此为名】 后省醴泉 【沅案唐书志云武德二年分醴泉置好畤县三年分始平置醴泉县此皆缺载】 贞观十年营昭陵在九嵕山析云阳咸阳二县复置醴泉县 【沅案唐书志云武德三年分始平置醴泉则新唐书志及此皆云贞观十年始复置非也】 隶雍州 【沅案唐书志云奉天县文明元年分醴泉置则此当云文明元年分置好畤县】 天授元年隶鼎州 【沅案唐书志云天授元年改雍州为京兆郡其年复旧二年分醴泉等县置鼎州则此当云元年隶雍州二年隶鼎州】 大足元年还隶雍州 【沅案太平寰宇记云鼎州久视元年废县仍隶府】 广德元年升为赤县 【沅案唐会要云广德元年五月一日升又案元和郡县志云次赤县又案县以干宁中隶威胜军寻复旧梁干化中又隶威胜军后唐晋汉周仍属京兆府此皆不载而见干州下】 
县境 【东西六十二里南北一百二里】 
六乡管二百五十邨 【唐十六乡有白鹿长乐瑶台修文四乡余不传沅案说文云季左冯翊谷口乡读若宁此缺载非也今县东四十里有阡东镇是阡季形相近字之误】 
美华乡在郭县管邨四十四
通畤乡在县西北六里管邨二十四 【沅案宋故城在今县东三十里故乡镇山水去县道里多与今不同】 
新望乡在县西一十二里管邨三十
崇孝乡在县东北一十五里管邨四十九
神安乡在县西北三十里管邨五十四
白泾乡在县北五十里管邨四十九
县城周二里余一百步
醴泉镇在县城内
北醴泉镇在县北二十里 【沅案今有甘北镇疑是此】 
醴泉驿在西门内东南至咸阳驿四十五里西北至干州奉天驿七十里今废
名光渡在县东北三十五里
泾甘渡在县东北三十里
九嵕山在县西四十里 【沅案元和郡县志云在县东北二十五里者唐县在宋县西】 汉书地里志曰谷口县九嵕山在西四夷郡国县道记曰九嵕山东连仲山西当泾水出处高六百五十丈周十五里武将山在县西北五十里 【一名冯山沅案元和郡县志太平寰宇记皆云在县东北十八里者唐县在宋县西宋初仍之又案地里志云谷口有五床山祠五床山疑即武将山五武将床形声俱相近今麟游亦有五将山见水经注苻坚所入与此不同】 
芳山在县东北五十里 【一作方】 
覆甑山在县东北四十五里
承阳山在县西北七十里山有石泉三辅黄图所谓浪水无劳山在县西北六十里
温宿岭在县北汉时温宿国人令居此地田牧因以为名 【隋志作温秀】 
甘谷在县西八十里
泥泉谷在县西北三十里
石泉谷在县西北六十里
波水谷在县北七十里
承阳山两水谷在县西七十里
豆卢谷在县西北八十里
黑狗谷在县西北九十里
巴谷在县西北九十里
白水谷在县西北一百里
泾水自干州永寿县西北流入县界尚书禹贡曰泾属渭汭 【属隶也水北曰汭言治水注入渭】 毛诗曰泾以渭浊湜湜其沚春秋左氏传襄公十四年诸侯之大夫从晋侯伐秦以报栎之役济泾而次秦人毒泾上流师人多死 【以毒药投泾水之上流晋师饮水多死】 史记曰秦二世梦虎啮左骖杀之卜泾为崇二世乃斋望夷宫 【沅案此亦节文】 而欲祀之 【沅案史记云欲祀泾】 汉书曰泾虽不在大川之祀以近咸阳得北大川之祀汉书注颜师古曰泾水出安定泾阳笄头山东至阳陵入渭益部耆旧传曰汉武祀甘泉至泾桥有女子俗于泾水乳长七尺上怪遣问之女曰帝后苐七车知我时侍中张宽在苐七车对曰天星主祭祀齐戒不洁则女人星见水经注曰泾水导源安定朝县西笄头山秦始皇巡狩西出笄头山即是山也葢大陇之异名 【按汉武故事张宽所对并云渭桥渭水北史曰苻坚以关中水旱不时议依郑白故事发其王侯已下及豪望富室僮隶三万人开泾水上源凿山起堤通渠引续以溉园卤之田百姓赖其利】 
甘河自县西北甘北镇西来至县东北泾甘渡河入泾水谷口城在县东北四十里汉县也沟洫志曰田于何所池阳谷口即此城也郊祀志公孙乡言黄帝升仙于寒门水经注曰九嵕山东仲山西谓之谷口即古寒门也 【沅案水经注但云渠首上承泾水于中山西即瓠口所谓瓠中也无此文惟张守节引括地志正与此同】 案云阳县谷池水所出谓之谷口未详孰是
紫府观在县东北三十里唐太宗为道士薛颐置今废
瑶台寺在县西北昭陵之西
要册三庙一在市北一在县西二十里一在县西三十五里 【案汉志有天齐公五床山仙人五帝祠四所图经皆不着】 
唐太宗庙在县西门外去县一里 【沅案太平寰宇记云皇朝建隆三年敕立庙祭祀】 
肃宗庙在县西北三十五里 【开宝敕云去甘北巡镇三里】 
太宗昭陵在县西北六十里 【陵庙记在县东三十里】 九嵕山白鹿长乐瑶台三乡界古逢蒲邨下宫去陵一十八里 【元和郡县图志曰在县东北二十五里】 封内周一百二十里
陪葬诸王七 【蜀王愔赵王福纪王慎越王贞嗣纪王澄曹王明蒋王恽沅案此书纪陪葬与唐会要略同文献通考即用此文】 公主二十一 【清河公主驸马都尉程怀亮晋安韦思安豫章唐善识新兴长孙曦兰陵窦怀悊高密段纶长乐长孙冲遂安王大礼南平刘元懿衡阳阿史那社尔新城韦正矩城阳薛瓘长广杨师道襄城萧锐长沙窦卢让安康独孤彦云临川周道务普安史仁表浔阳汝南常山沅案三主无驸马葢夭也】 妃嫔八 【郑国夫人彭城夫人纪国太妃韦氏越国太妃燕氏赵国太妃杨氏贤妃郑氏才人徐氏窦卿妹石塔】 宰相一十三 【中书令马周岑文本崔敦礼司徙英国公李绩尚书左仆射魏国公李靖左仆射虞国公温彦博右仆射宋国公萧瑀左仆射申国公高士廉左仆射梁国公房元龄太子太师郑国公魏征高阳公许敬宗右仆射莱国公杜如晦太尉赵国公长孙无忌沅案唐宰相陪陵尚有宇文士及见新旧史而此不载杜如晦陪陵新旧史皆无考旧史云贞观七年十二月狩于少陵原诏以少牢祭杜如晦杜淹李纲之墓则如晦墓不在此】 丞郎三品五十三 【户部尚书莒国公唐俭吏部侍郎马载户部尚书武阳县公李大亮卫尉卿齐国公房仁裕礼部尚书张俊允国子祭酒孔颖达礼部侍郎孔志亮工部侍郎孔惠元散骑常侍褚亮秘书监永兴公虞世南工部尚书阎立德吏部尚书姜晦中书舍人杜正伦殿中监唐嘉会学士姚思廉卫尉卿魏叔玉光禄卿姜远秘书监岑景倩宗正卿李芝芳光禄卿房光义卫尉卿房光敏子阆州刺史诞清河郡主婿赠鸿卢卿窦庭兰金州剌史卢贞松天策府记室薛收宗正卿段伦金紫光禄大夫长孙璇赠吏部侍郎安康伯太史令薛颐银青光禄大夫李震洪州刺史吴黑闼晋州刺史裴艺宁州刺史窦义节卫州刺史萧业吏部郎中马觊幽州都督平元公长孙敞原州都督李政明临淮公李规琅邪公李珍常山公李倩千金公李俊中山公李琚汝州别驾房渐左清道率房回江夏郡王道宗夔国公刘宏基雍州长史李弼特进观国公杨仁恭原州都督史幼虔陜王府司马谦芮国公豆卢行业西平郡王李琛简州刺史建宁公李震安南都督姜简】 功臣大将军以下六十四 【大将军薛国公阿史那忠开府仪同三司鄂国公尉迟敬德右骁卫大将军嘉川县公周仁护镇国大将军丹阳公李客师大将军鴈门公梁建方左镇卫大将军号国公张士贵左武卫大将军翼国公秦叔宝大将军周国公郑仁泰益州都督王愔辅国大将军刘宏基武卫大将军牛进达公孙武达阿史什钵苾金吾大将军梁敏左卫大将军阿史那社尔监门大将军仇怀古大将军薛咄摩芝大将军苏花熟大将军汉东公李孟尝光禄大夫芮国公豆卢宽大将军尉迟保林大将军阿史那道真左武卫大将军天水郡公邱行恭金紫光禄大夫贺兰整大将军张太师冠军大将军许洛仁大将军张延师大将军琅邪王骈右卫大将军史大柰左武卫大将军怀德县公牛伯亿左金吾大将军梁仁裕右屯卫大将军金城郡公姜确左监门大将军王波利大将军公孙雅靖大将军可汗阿史那步真大将军史奕大将军李森大将军阿史那德昌右监门将军执失善左金吾将军房光忠内侍将军张阿难横野将军都督拔野铁都督浑大宁史氏祔将军卢国公程知节于阗王尉迟光母阿史那氏祔将军仇务荐右武卫大将军怀宁县公杜君绰大将军麻仁靖右监门大将军贺拔俨将军鲁何道将军杨思训将军元仲文将军豆卢承基将军斛斯正贵将军徐定盛将军康野将军段志元将军薛万钧将军元思贤将军李丞祖中郎薛承庆右郎将尉迟昱右卫郎将姜昕中郎将段承爽案陵庙记图然所载陪葬诸臣姓名差舛恐未得其详或有不当陪葬者更须参校乃善】 所乘六骏石像在陵后青骓平窦建德时乘 【赞曰足轻电影神发天机乘兹飞练定我戎衣】 什伐赤定王世充窦建德时乘 【赞曰厂涧未静斧钺申威朱汗骋足青旋凯归有中四箭处】 特勒骠平宋金刚时乘 【赞曰应策腾空承声半汉入险摧敌乘危济难】 飒露紫平东都时乘 【赞曰紫燕超跃骨腾神殿气詟三川威凌八阵】 拳毛马瓜平刘黑闼时乘有石真容自拔箭处 【赞曰月精案辔天驷横行弧矢载戢氛埃廓清有中九箭处】 白蹄乌平薛仁杲时乘 【赞曰倚天长剑追风骏足耸辔平陇回鞭定蜀】 寝宫在山上元无井泉百姓供水劳獘后经野火徙瑶台寺侧葺行宫贞元十四年欲就寺侧修复之以移改旧制访近臣杰议然后葺焉
肃宗建陵在县东北一十八里武将山修文乡刘邨四十里下宫去陵五里陪葬功臣一 【尚书汾阳郡王郭子仪】 
沅案载昭陵陪葬者此外有陵庙记唐会要文献通考昭陵图及近人读礼通考诸书所载各有讹舛葢陪陵例有三一赐葬如诸王公主妃宰相丞郎功臣大将军也二祔葬子从其父孙从其祖与特赐葬异也三石刻诸蛮夷君长后人亦误以为陪陵也新旧史所纪但赐葬者故与诸书异沅自官关陇前后十余稔尝以案部周览古王贤哲墓道不修樵牧上下心用慨焉其在祀典者请
帑修护余亦立石书名饬县勿损昭陵在醴泉县东北五十里以乾隆四十二年八月饬知县张心镜特起围墙立碑亭十余所四十八年十月又饬知县蒋骐昌复加修筑并立碑纪事又东西立石书陪葬诸臣名位以垂久远后之好古者庶有述焉因以碑文附于此志
大清防护昭陵之碑兵部侍郎兼都察院右副都御史巡抚陜西西安等处地方赞理军务兼理粮饷　钦赐一品顶带毕沅撰文
夫如堂者密实惟帝之囿时积高曰雍乃神明之冢舍是以尊卢虚陇尚仿像于蓝田西海衣冠必封崇于上郡何况龙蟠大壑比鄗聚之声灵天命元宫继长陵之功烈者哉醴泉县西北六十里九嵕山唐太宗文皇帝昭陵之所在也帝提剑乘天握图出震驱除吞噬弹压殷齐白鱼赤帝之祥版泉丹水之迹让黼扆而肃五日之礼遇斧斨而正二叔之辜浮龟不足效其文断鳌不足媲其武帝系之所传史牒之所颂尽美又善无得而称焉原其终始靡闲归藏乃若山陵有彰圣哲且夫雄略之主必旁皇乎上仙葢代之气每绸缪于没世水衡灌地将为江河玉桃服尸思毕天地故以七十余万骊山穿治之徒一万六千茂陵大徙之户帝则深遵节约厂堇凿嵯峨似委宛之桐棺拟谷林之通树万乘之贵悟旨庄周独决之明征言季札克终后志遂下王言侍卫减于常仪瓦木止于形具此则帝之俭也臧弓日狗志士因而拊心长颈乌喙哲人于焉长往子胥抉目于吴阙彭越覆醢于淮南未尝不掩浸润之明损豁达之度帝则我言妩媚推心置腹之诚袒见疮痍丈夫意气之语暨乎鼎湖须冉去闵堕地之空号水水和存想张朝而再见金枝玉叶左武右文前部壴吹东园秘器祁连之冢亘驰道以如山图畾大奰之文蔽元宫而似垒此又帝之仁也兵者凶事不得已而用之守在四裔将羁縻而勿绝然奇肱之车飞而偶至长臂之服通而复迷帝则薄伐之勇系馘于明堂畏怀之徒输诚于身后至使酋豪谢罪慕溅血于坟沙蕃长归朝斗图形于元阙拜官尚主天下一家椎发雕题骏奔左右此又帝之大也昔者宣尼遗训古墓无坟汉臣陈言南山有隙亡羊之牧焱欠误入于三泉踞虎之邱骤见伤于敌国帝则流连翰墨眷惜锺王以尧典之同棺当佳城之铭椁卒令沙邱之字势木于登堂宝鼎之埏力穷于发弩嗟尔后世似有先知倒我衣裳诒之茧纸此又帝之智也若乃宣室之问不信无征墨翟之言将闻岂见鬼雄非毅魂气何之楚平一去被辱于仇鞭武皇见形愤心于磨剑帝则归复于土陟降在天呼啸若瑾之神叱咤投壶之电黑云闪野遏妖寇于咸阳黄旗立空御贼军于华泽皇堂奏异血汗如神祖龙无所用其驱蚩尤不足比其纵此又帝之灵也帝缉熙之德不懈于生存服畏之思弥光于奕祀故能奠不朽之基业享绝代之明禋置庙设祀建隆开宝之遗陵户丰碑洪武崇祯之迹我
国家光宅八表怀柔百神屡致馨香频加守护使星夜出映园寝之神光燎火朝辉集封中之云气沅守官关陇案部池阳瞻拜神宫周游墓道其山也北据寒门之坂南带甘泉之流右睨温秀之峯左眺穛获之薮岩峦山截嶭三嵕角其雄名登道盘纡九疑争其远势非烟非雾立而望之郁郁葱葱佳哉气也而风高壤裂石室摧基地阻荆生阴堂绝栈樵稣下上曾无百步之防铧臿侵凌或至诸臣之冢穹碑半剥翁仲全倾因以乾隆四十二年橄筑围墙三十余丈大书瓦屑邕分藐隶之奇列植松楸犮舍甘棠之敬旋因入觐
上适畴咨始知聪明之德久契乎
圣怀平成之欢待格乎神漠沅再之官又踰五稔兼营祠宇特用陵租知县蒋君能平其政实任斯劳恐古墓之为田考陪陵于往牍纪其名位复立贞王民仰体
皇谟光昭来者将与会稽窆石共磨灭于苗山风后神堆谢浮沈于黄水游心随武九原可作之臣宁想非熊五世归周之葬风云如会陵谷长存岂止狄山之纪久迷视肉之方济阴之祠但获龙鱼之瑞云尔
乾隆四十九年闰三月望日醴泉县知县蒋骐昌立石 【孙星衍醴泉县志昭陵陪葬考云案长安志载陪葬名位后云案陵庙记图然所载陪葬诸臣名位差舛恐未得其详或有不当陪葬者更须参校乃善敏求此言葢其时未暇考史也陪葬名位当以会要长安志为本而证之史葢二书最先出文献通考及读礼通考旧志皆因之会要所记妃七人王七人公主十八人宰相十二人丞郎三品以下五十人功臣大将军五十七人校诸书为简核然考宇文士及陪陵见于新旧史契苾何力公孙武达陪陵见于新旧史及方志而皆不载是其疏也豆卢承基或作仁业或作承业字多不同旧史云豆卢钦望父仁业宰相世系表作承业京兆金石录有碑作承基尝见万年宫碑阴题名正作承基则是一人字作承基者是而会要已有仁业又有承基又前岑文本云并男景倩后文有岑景倩是其谬也右卫大将军李思摩以蕃王附葬见于新旧史其萨宝王赞普即刘书吐蕃传所称赞普弃宗弄赞高宗授为驸马都尉者新罗王女真德即新罗传王善德妹真德永徽元年大破百济之众者二人但刊石像形于昭陵元阙之下而以为陪陵又其谬也岑文本云并男景倩房光义云并男原州别驾晖咸阳县丞曜房光敏云并男阆州刺史诞是明其附今考马觊载子载周子孔元惠志约子志约颖达子姜晦及皎遐子遐简子简确子唐嘉会俭子魏叔玉征子豆卢真松承基子承基宽子萧业锐子李政明李客师靖弟尉迟宝琳敬德子阿史那道真社尔子杨思训恭仁子此皆无奇异功绩直附其父故不得与陪陵同史例不载而会要列在陪葬不云并男又其谬也其时有功臣子弟实又陪陵而非附葬者若萧锐之不因瑀程处亮之不因知节史则载之亦不可不知也江夏王道宗卒于象州新书云始诸王妃主自垂拱后被害者皆弃掩之神龙初诏州县普加求访诸王皆陪葬昭献二陵道宗陪葬或以此时与襄武王琛亦复有功此二人实是陪陵当次在诸王未而与承郎同列又临淮公李规琅琊公李珍常山公李倩皆越王真子千金公李俊曹王明子李之芳承祖子承祖煜子煜蒋王恽子中山王李琚休道子休道亦蒋王恽子此数人皆应附诸王而与陪葬诸臣并列又其谬也至以琅琊王冲为骈萧守业为萧业之类或由字误不足论已长安志于公主中增浔阳汝南常山妃嫔中增窦卿妹石塔宰相中增杜如晦丞郎中脱姜晦增段伦长孙璇安康伯薛颐银青光禄大夫李震功臣大将军中无李思摩薛宝王赞普新罗王女真德而增王愔刘宏基牛进达公孙武达阿史罗什钵苾梁仿阿史那社尔仇怀古贺拔俨杨思训姜昕文献通考用会要文亦增贺拔俨杨思训姜昕考李思摩旧志称其封怀化王赠兵部尚书夏州都督陪葬昭陵立坟以象白道山公孙武达新旧史皆云陪葬牛进达虽史无陪葬事而有佐命之劳见秦琼传或史阙其陪葬事师训恭仁子或附其父则其所记实足补会要之缺矣若杜如晦陪陵新旧书皆无案旧史云贞观七年十二月狩于少陵原诏以少牢祭杜如晦杜淹李纲之墓太平寰宇记万年县杜如晦墓在县南三十里大赵邨则非陪陵明也阿史那社尔已见驸马都尉王愔即蜀王愔已见诸王辅国大将军刘宏基即夔国公刘宏基已见丞郎又见功臣阿史那什钵苾即突厥利可汗阿史那什钵苾亦在诸蕃君长昭陵刻名之列而误以为陪葬此其谬也至所纪诸臣官位亦多与史不合然则会要长安志及文献通考得失可考见矣近读礼通考大都据京兆金石录碑凡唐臣葬醴泉者则皆以为陪葬善乎宫耀亮之言乙速孤父子墓在叱于邨九嵕山后三十里不在文献通考所指一百二十里墓田之内安得谓之陪葬也又其重出者前有宁州剌史窦义节后有宁州刺史贾义节前有牛伯亿后有于伯亿前有原州都督李正朝后有原州都督李政明又不知张大师为延师之兄而云张俊允子无大师又以俗本文献通考常山公李倩字误为常州公而云常州司马怀节苐四子又仇怀吉作仇怀古琅琊王冲作骈岑文本子景倩作方倩云曼字之误李客师作容师如此之类抑亦疏矣县志之长仇怀古作吉同万年宫碑阴题名公主中多三人妃一人同长安志其载卢赤松西平王安实补诸书所无然误阎立德为立本牛进达为申进达孰失善为龚善刘宏基为宏真又误入薛仁贵之类舛错甚多今悉正之其范文光周锡圭诸君所考大都长短互见亦择其善若宇文士及倍陵与金石志蕃王刻石之考证则星衍有力焉前人未之及也】
　长安志卷苐十七
　　县七
　　　栎阳
栎阳县 【唐畿今次畿西南至府九十里沅案元和郡县志太平寰宇记皆云一百里】 本秦旧县献公自雍徙居焉 【沅案史记秦本纪云献公二年城栎阳六国表云十一年为县】 汉高帝元年项羽以司马欣为塞王都栎阳如淳曰栎音药二年高帝为汉王还都栎阳七年徙都长安高帝既葬大上皇于万年陵遂分栎阳置万年县以为陵邑治栎阳城中故栎阳城亦名万年城 【沅案史记城栎阳徐广曰徙都之今万年是也正义括地志云栎阳故城一名万年城在雍州东北】 王莽改曰师亭 【沅案王莽改栎阳曰师亭改万年曰异赤】 后汉省栎阳入万年后魏孝文太和二十二年析万年置鄣县 【沅案地形志作京云太和二十二年置属冯翊太平寰宇记及此皆作鄣考水经注云渭水又东径鄣县西葢陇西郡之鄣徙也则字作鄣是】 宣武景明元年又析置广阳县属冯翊郡周明帝二年省万年入广阳高陵二县更于长安城中别置万年县广阳仍隶冯翊郡隋开皇三年罢郡以广阳隶雍州唐武德元年改为栎阳 【沅案旧唐书云武德元年改万年为栎阳分栎阳置平陵此皆缺载】 二年析置粟邑县 【沅案新唐书志云二年更平陵曰粟邑此不载平陵但云析置非】 贞观八年废粟邑入焉天授二年隶鸿州大足元年还雍州 【沅案太平寰宇记云元和十五年四月并移立奉先县以奉景陵又案新唐书志云华州栎阳天佑三年来属此皆缺载】 
县境 【东西五十二里南北三十一里】 
四乡管四里 【唐二十五乡元和元年析大泽乡隶富平县奉丰陵十五年析万年乡隶奉先县奉景陵余不传】 
五陵乡在县东管平定里
清州乡在县西北管奉尊里
永丰乡在县东北管芬芳里
宁远乡在县西南管高唐里
县城周三里
栎阳镇在郭下
粟邑镇在县东北三十四里石川河东 【莽曰粟成】 
渭水渡七西抵高陵县东至下邽县
田王渡　田家渡　周夏渡
圣力渡　万安渡　耿渡
孟渡
石川河渡二并在县东
桥渡　　　粟邑渡
渭河西自高陵县界来入县界流入下邽
石川河亦曰沮河在县东三十里自华原富平两县来入县界合渭水水经注曰沮水东经万年故城十三州志 【沅案水经注作阚驷曰此以意改】 万年县南 【沅案南当为西】 有泾渭北有小河谓此水也 【沅案此即禹贡漆沮既从之沮水史记正义引括地志云沮水一名石川河源出雍州富平县东入栎阳县南】 
五丈河在县西南今涸
清渠在县西耀州界青冶谷水下流也自三原高陵县界来入白渠至县界合渭水
五渠其水自洪门分人高陵县北下并入渭水
中白渠 【从北苐一斗门七】 　析波渠 【苐五斗门二】 　中南渠 【苐三斗门七】 　高望渠 【苐四斗门二】 　偶南渠 【苐五在北原之南斗门一】 
煮盐泽在县南十五里泽多盐卤苻秦时于此煮盐周二十里
清泉陂在县西南十里多水族之利
畦畤在县东北二十里史记秦献公时栎阳雨金自以得金瑞故于此作畦畤栎阳以祀白帝 【沅案封禅书云栎阳雨金秦献公自以为得金瑞故作畦畤栎阳而祀白帝此以意改】 晋灼曰形如种韭畦畤各一土封古县城在县北东西五里南北三里
汉师得宫在县界
翊唐观在粟邑镇西南去县二十里旧图经曰观内昔寇尊师举家白日上升今废
要册庙在清川乡阴邨去县五里
汉武帝庙在五陵乡严店邨去县西南十八里
庐陵王庙在五陵乡大顺保西南去县二十里
汉太上皇陵在县东北二十五里郡国县道记曰高帝葬太上皇于栎阳北原其陵在东者太上皇在西者昭灵后也
　　　泾阳
泾阳县 【唐畿今次畿南至府七十里沅案太平寰宇记云府北二百里疑非】 本秦旧县史记秦昭王弟封泾阳君案今渭州平凉界泾阳故城是汉属安定郡惠帝四年改池阳县属左冯翊故城在今县西北二里以其地在池水之阳故曰池阳苻坚于今县东南二十八里置泾阳县后魏于县置咸阳郡 【沅案元和郡县志太平寰宇记后魏下有废字又案地形志云真君七年并石安则非废也又云景明二年复属咸阳此皆缺载非】 后周建德中省池阳县隋开皇三年罢咸阳郡徙县置于废郡隶雍州即今县也唐天授二年隶鼎州大足元年还隶雍州
县境 【东西七十五里南北二十五里】 
六乡管六里 【唐十八里】 
瑞宁乡管神狐里
永顺乡在县东管耦南里 【耦字类篇疑只是偶】 
会仙乡在县东管仙洞里
广吉乡在县东管张良里
河池乡管养生里
宜善乡在县外管辅政里
洪池监在县西北五十里掌三白渠
泾阳镇在县城西街北
临泾镇在乡西北宜善乡 【白渠贯其中】 
迎冬驿在广吉乡十道志曰旧池阳县城俗名
迎冬城城中有尹吉甫碑后为驿今废
泾水渡九
百光渡 　　　　　　　 宁甘渡 　　　　　　 泾甘渡 【并县西】  
临泾渡 【县西北】  　睦城渡 【县西南】  刘洪渡 【县南】  
张茄渡                郭　渡              孙　渡 【并县东南】  
石安原在县西南七里 【沅案元和郡县志太平寰宇记皆云在南七里】 崇二十丈东西三十八里南入咸阳县界崔鸿前秦录曰苻健攻张琚于宜秋还登石安原而叹曰美哉斯原也怅然有终焉之志
长平坂在县西南五十里 【沅案元和郡县志作五里非太平寰宇记同此】 俗名睦城坂东方朔记曰 【沅案蓺文类聚云别传】 汉武上甘泉 【沅案蓺文类聚上作幸】 至长平坂上驰道有虫盘而覆地赤如生肝状 【沅案蓺文类聚引云赤如牛肝】 头口鼻耳齿尽具先驱旄头驰还以闻方朔从上在后车 【沅案蓺文类聚引作属车】 上使往视之还对曰怪也 【沅案蓺文类聚引云朔曰此谓怪哉】 上曰何谓对曰秦始皇拘系无罪幽杀无辜众庶恨怨恨气之所生也是地必秦之故狱处也诏丞相公孙宏按地图果秦狱也上曰善当何以去之朔曰积忧者得酒而忘 【沅案蓺文类聚作解】 置酒其上必消糜以酒浇之果消 【沅案蓺文类聚引作乃取虫置酒中立消】 上大笑曰东方生真先生也赐帛百匹自此之后属车载酒 【沅案蓺文类聚引云属车上盛酒又其余所引与此多不同此文较多】 
泾水在县西北自池阳县界来东南入高陵县界
白渠在县西北六十里堰泾水入焉西自云阳县界来东入高陵县界十道志曰太白中白南白谓之三白渠也渠上斗门四十八 【元和郡县图志曰太白渠在县东北十里中白渠首承太白渠东流入高陵县界南白渠首承中白渠东南流亦入高陵县界隋志有茂农渠疑是此沅案元和郡县志承皆作受】 
三限口在县东北在南北分渠处
限上十巡管斗门十一
限上下八巡管斗门八
南限管斗门十三
中限管斗门十二
北限管斗门三
焦获薮在县北亦名瓠口尔雅十薮周有焦获郭璞曰今扶风池阳县瓠中是也诗曰玁狁匪茹整居焦获谓此也史记郑国凿泾水自仲山西邸瓠口为渠水经注曰泾水东南流经瓠口郑白二渠出焉凡灌田万顷 【沅案水经注无文或今本脱云】 
龙泉陂在县南三里多蒲鱼之利
胡县城在县西南角
秦望夷宫在县东南八里 【沅案裴骃引张晏曰宫在长陵西北长平观道东故亭处是也临泾水作之以望北夷】 
汉池阳宫在县西北八里
长平观在县东南九里
赫连台在县北宜善乡
龙泉庙在县城西门外街北
泾河庙在瑞宁乡
显圣庙在广吉乡
五齐神庙在会仙乡
白鹿神庙在瑞宁乡
邓太尉庙在河池乡
　　  高陵
高陵县 【唐畿今次畿西南至府八十里】 本秦旧县孝公置左辅都尉冶所也史记秦昭王弟封高陵君汉隶左冯翊王莽改曰千春其治在县西一里故城后汉左冯翊自长安出治高陵魏黄初元年改为高陆县隶京兆郡 【沅案晋亦属京兆】 其治今在县西南后魏徙于今所 【沅案后魏改属冯翊此缺载】 隋大业二年复为高陵 【沅案此当云又属京兆郡】 唐武德元年析置鹿苑县 【沅案旧唐书志云武德二年此及新唐书志皆云元年误】 贞观元年省天授二年隶鸿州大足元年还雍州
县境 【东西二十八里南北三十三里】 
五乡管一百一十九邨 【唐七乡会昌元年析清平乡隶三原县奉庄陵余不传沅案说文有冉亭】 
仁义乡在县西七里管邨二十
奉君乡在县北八里管邨一十五
修真乡在县东一里管邨二十五
上原乡在县西南一十里管邨二十八
闰国乡在县南一十八里管邨二十一
县城周二里余一百二十步隋大业七年筑
高陵镇在县城内
渭桥镇在县南一十八里
毗沙镇在县西南一十八里
鸿胪馆在县南一十八里今废
神皐驿在县北一百五十步今废
奉政原在县南一十一里东西长三十里南北阔三里
鹿苑原在县西南三十里东西长一十五里南北阔一里
三辅黄图曰安陵有果园名鹿苑
泾水西南来自泾阳县界合渭水
渭水在县西南二十里来自咸阳界流入栎阳界
白渠自泾阳县界三限下中限为一渠流至县界彭城两下分为四渠并溉民田 【唐宝历元年令刘仁师请更水道渠成名刘公渠彭城堰】 
中南渠东西长三十五里
高望渠东西长三十五里
耦南渠东西长四十里
中白渠东西长三十里 【四渠下流并入栎阳县界】 
古县城在县西一里周七里崇一丈五尺阔四尺 【沅案此汉故城】 
高陆故城在县西南周二里 【沅案此魏高陆故城】 
唐龙跃宫在县西十四里唐神尧旧宅武德六年以奉义宫建龙跃宫德宗改为修真观内有神尧真容御井灵柏梁开平中废
正道观在县北十三里有吴道子画今存
法隆院在县南一十五里唐大历元年置
昭惠院在县东南三里唐大中年置
庆安泥寺在县西南十里唐初置贞观元年重修后废晋天福六年再修
鹿台神庙在鹿苑原上郡国志曰鹿台祠百姓祈祷水旱有感俗名鹿台将军 【沅案此书所引郡国志刘昭注本皆无当是郡国县道记也】 
后秦二主墓 【姚苌姚兴】 在县东十三里 【沅案元和郡县志姚兴墓在县东一十三里无姚苌太平寰宇记有】 
唐西平王李晟墓在县东南十里 【沅按裴度撰神道碑云葬于高陵县奉正原】
　　　干佑
干佑县 【次畿西北去府二百五十里沅案新唐书云县中下】 本汉洵阳县地唐万岁通天元年析商州丰阳县地置安业县 【沅案太平寰宇记云分丰阳县及招喻左绵等谷逃户以置】 景龙二年隶雍州景云元年复隶商州干元元年改为干元县隶京兆府寻还商州永泰元年为羌贼烧毁徙治今县西北三十步长庆二年复治今县光启二年经蔡贼焚荡复徙今县西北西王谷龙纪元年复归旧县汉干佑二年隶京兆府改为干佑县
县境 【东西三百二十五里南北三百五十里】 
五乡管十五里 【沅案太平寰宇记云旧三乡今五乡】 
干佑乡在县西管里五
蕴谷里　　东柱里　　长陵里
西柱里　　干佑里
小和乡在县西管里三
大和里　　小和里　　仵谷里
大和乡在县东北管里三
瓦谷里　　长望里　　西王里
左绵乡在县西北管里三
黄花里　　青度里　　团田里
平定乡在县东北管归安里
归安镇在县南一百二十里
长陵山在县东七十五里 【沅案山在今镇安县东北二十里此县名既屡易治又频迁故纪其见在山川道里也】 
梦谷山在县东南三十里其山崇峻常有云起 【沅案山在今镇安县东北三十里】 
石驴山在县西南一百八十里山有石状驴 【沅案山在今镇安县东南一百里】 
石马山在县南三十里山有石状马 【沅案山在今镇安县北四十五里】 
车轮山在县南五里 【沅案山在今镇安县北八十里】 
考山在县北七十里 【沅案山在今镇安县北百七十里】 
重崖山在县东五里 【沅案山在今镇安县东八十里】 
乍水在县东五里出万年县界秦岭下流入金州洵阳县界 【沅案水经注作柞水云西出柞溪南流径重岩堡西屈而东流径其堡南东南注于旬水乍即柞字俗也】 
蕴水在县西南七里出考山下流入乍河 【沅案太平寰宇记云蕴水在县西南七里谷在今镇安县北七十里】 
洵河在县西南一百里出万年长安两县界秦岭下南流经县入金州洵阳县 【沅案水经注作旬水云出旬山东南流径平阳戍下又东南径旬阳县与柞水合】
　　　渭南
渭南县 【唐畿西至府一百三十里】 本汉新丰县地前秦苻坚置渭南县属京兆郡汉初有渭南郡因以取名述征记曰渭南县夷狄所置则谓坚也后魏孝昌三年徙置今县东南四里明光原上为南新丰县仍置渭南郡西魏废帝二年分置灵源中源二县改南新丰为渭南县后周建德二年郡及二县并废入渭南属雍州隋文帝开皇十四年徙县于今治 【两京道里记曰隋文帝过县以原上乏水故徙之】 唐武德元年隶华州五年复隶雍州天授二年于零口镇鸿州析渭南庆山置鸿门县领渭南庆山高陵栎阳鸿门五县大足元年废鸿州并鸿门入渭南县隶雍州周显德二年析隶华州
县境 【东西三十八里南北七十五里】 
四乡管八里 【唐十九乡】 
神德乡在县郭下管里二
仁和里　　　丰阴里
石泉乡在县西南管里二
曹刘里　　　崛泉里
神川乡在县南管里二
清化里　　　乐坊里
广阳乡在县东管里二
临渭里　　　金泉里
县城周三里余二十步重九尺括地志曰隋炀帝大业九年筑
渭南镇在县郭下
赤水镇在县东一十五里
堠子镇在县西南与蓝田县接境以南山多虎故立斥堠于此
渭南驿在县郭内东至华州佑顺馆三十四里西至临潼县驿六十二里南至商州洛南县秦岭为界无堠馆北至耀州富平县驿七十里
东阳驿在县东一十三里两京道里记曰西魏大统十四年置在东阳谷侧因以为名
杜化驿在县西一十三里两京道里记曰亦大统十四年置在杜化川 【二驿今废】 
酋桥在县东五里桥架酋水因名之
灵台山在县东南三十五里
倒兽山一名元象山在县东南三十七里 【沅案元和郡县志太平寰宇记皆云在县东南五十里】 十六国春秋曰王嘉字子平隐于东阳谷凿崖宂而居弟子传业者数百人亦皆宂处石季龙兵乱弃其徒众至于长安潜德终南山结庵而止门人闻而复随之乃迁于倒兽山即此也
广狗谷在县南三十里
广乡原在县东南十里水经注曰东阳水西阳水并南出广乡原北垂
新丰原一名青原在县西南二十里水经注曰泠水历阴盘新丰二原之闲案今泠水经此原之右
胡城坡在县南一十五里东西一十五里南北接山三十里
柳侯坡在县东南一十五里东西一十里南比接山三十里
羝羊玄坡在县西南二十里东西三十里南北接山三十里
虫奉蛤土追在县南二十里崇三十尺周二百步
孟家土追在县南六十里崇一百尺周二百步
灰土追在县西南五里崇三十尺周一百步
渭水西自临潼县界流入去县四里东流入郑县界
酋水出县西南石楼山水经注曰酋水出倒兽山南总五水单流北注经秦步高宫东历新丰原东而北经步寿宫西又入渭
东阳谷水出县东南广乡原北
西阳谷水出县东南广乡原北
杜化谷水出县西南
零谷水出县西
梁泉在县东南一百五步
甘泉在县城内
姜泉在县城内 【唐陆贽为尉有诗曰姜泉流渺渺夹砌树阴阴葢县内多引流泉】 
漕渠在县北一里来自临潼东入郑县界今涸
王尚泽在县西十五里
灵池在县东南二十五里后魏永熙元年水自涌出因而成池周八十步
鸿门亭即汉高帝见项羽之处大道北下坂口名
半日邨太平寰宇记曰此邨以山高蔽亏阳形常照其一半
风门三秦记曰在新丰县东南两阜相对其所多风
钓鱼峰在县东南十七里
县故城在县城北周一里余二百八十步崇一丈括地志曰渭南故城在县治东南四里西魏文帝大统十六年筑 【案县故城疑苻坚所置渭南县括地志所引当是南新丰县】 
右仓堡城在县东三里
张堡城在县东南三十里
严堡城在县西南三十五里
青原堡城在县西南二十五里
姚堡城在县南二十里
胡城在县南十里旧说匈奴休屠王部落降汉筑此城以居因名胡城
秦步高官一名市邱城在县西南三十里 【沅案元和郡县志云二十里】 
隋崇业宫在县东十五里炀帝大业二年置
唐游龙宫在县西一十一里两京道里记曰唐开元二十五年敕两京行宫远近不等宜令将大匠康工几言与州县均融修葺取黑龙饮渭名之今有遗址
建明观在县西三十里后魏普泰元年置今废
慈云寺在县城内本唐启休寺元和中置后改今名
后魏孝武帝孝陵在县东南二十二里广乡原陵崇六丈周一百二步石人虎尚存
　长安志卷苐十八
　　县八
　　　蒲城
蒲城县 【唐次赤西南至府二百四十里沅案太平寰宇记云府东南九十里】 本秦重泉县史记秦简公城重泉 【沅案史记正义曰重泉故城在同州蒲城县东南】 历汉如之 【沅案此当云属左冯翊】 莽曰调泉后汉复旧 【沅案晋亦属冯翊】 至后魏省即今县南五十里重泉故城是孝文帝太和十一年 【沅案地形志云十二年】 分白水县置南白水县以在白水之南为名 【沅案此当云属白水郡】 西魏废帝三年改白水为蒲城县以县东有蒲城因名之本属同州 【沅案隋志云西魏置白水郡开皇初郡废则此当云隋属冯翊郡此皆缺载又云本属同州非又案元和郡县志说亦同】 唐开元四年以县之丰山建睿宗桥陵改为奉先县仍隶京兆府十七年升为赤天佑三年复属同州皇朝开宝四年改曰蒲城天禧四年隶华州
县境 【东西九十里南北八十里】 
十乡管十里 【唐二十二乡元和元年析神泉乡隶富平县奉丰陵十五年以栎阳县万年乡来属奉景陵又有宣化丰阳宁康三乡余不传】 
吕宁乡管宜安里
善化乡管孝仁里
崇德乡管怀化里
龙乐乡管丰山里
翔鸾乡管怀仁里
普济乡管伍龙里
怀仁乡管圣母里
蒲城乡管温泉里
原阳乡管积善里
贤相乡管勋贵里
县城周八里一百八十步崇七尺壕深四尺
蒲城镇在县城内
荆姚镇在县西南三十里
车渡镇在县东南五十里
常乐镇在县东南四十里
汉帝镇在县东南一十八里
折冲府五
相原府　　　孝德府　　　温汤府
宣化府　　　怀仁府
昌宁驿在县城内
通智驿在县西北景陵下去县二十里
尧山驿在县北光陵下去县一十里
孝城驿在县东北泰陵下去县三十里
丰山驿在县北桥陵下去县三十里
丰山在县西北三十里 【一名苏愚山】 
金粟山在县东北二十里
白堂山在县东北三十五里旧图经曰山之前秦白起立寨之所因以为名 【沅案今方志云白堂山即良将谷据此与良将谷相去五里葢志以白堂山为白堂谷】 
不羣山在县东北白堂山南旧图经曰诸山累累峰峦相接唯此山孤迥因以为名俗谓之孤山
金炽山在县西北二十里
尧山亦名浮山在县北二十里旧图经曰昔尧时洪水为灾诸山尽没唯此山若浮因以为名
重山在尧山前旧图经曰以其与尧山有重迭之象故号重山
铜斗山在县西北四十里
马冢山在县西北五十里
木屐土追四在县东偏南五十里沮水之岸旧说夏禹治水至此屐下廾泥积之成土追各周二里崇一百尺
蟠龙神原在县西三十里旧图经曰唐明皇游幸见原上云雾中有黄龙之状于下得石状似蟠龙以其地为龙乐乡今其石尚存
良将谷一名白堂谷在县东北三十里
炭谷在县西北二十里此入出炭
佛空谷在县西北三十五里谷内有佛空院唐会昌五年□
白马谷在县西北四十五里
洛水谷在县东五十里山白水县来南流一百里入同州冯翊县
白卤泄渠在县南四十里白卤盐池连东入沮水阔五十尺深二丈葢卤水泛涨流注故曰卤渠
温汤在县东六十里源出沮水之岸西流二里入于沮水山阳堰在县北一十里旧图经曰为置陵寝修此堰
漫浴池在县西一十五里漫源邨其水微小惟居民灌溉蔬圃
莲子池在县西北三十里旧有莲蕅之利
东卤池在县南二十里汉书宣帝微时常困于莲勺卤中 【沅案微时二字敏求意增】 如淳曰为人所困辱也莲勺有盐池纵广十余里其乡人名曰卤中 【沅案汉书云名为卤中】 服虔曰卤中或曰泽中孟康曰莲勺县西北也按汉莲勺县在此县东南下邽县界今此谓卤中未详唐大德十二年东池生瑞盐后敕禁断盐不复生 【沅案旧唐书文宗纪云太和元年三月子丑朔度支奏京兆府奉先县界卤池侧近百姓取水柏柴烧灰煎盐每一石灰得盐一十二觔一两乱法甚于咸土请行禁绝今后犯者据灰计盐一如两池盐法条例科断从之即其事也】 
西卤池在县西四十里
重泉故城在县南五十里 【沅案史记正义引括地志云在县东南四十五里】 
蒲城在县东三十里
故同州城即汉祋祤城
贾城在县西南一十八里古之贾国左氏传谓芮伯梁伯贾伯伐曲沃是
晋城在县东南五十里未详所出
鲁王宫城在县西南四十里大统记曰即鲁哀王城也视其余迹尚有宫城板筑之象今在内政邨
晋穆公寨在沮水东岸相去五里
晋太子虚粮寨在县东北六十五里沮水西岸史记晋世家曰晋穆侯四年娶齐女姜氏为夫人七年伐条生太子仇杜预曰条晋地汉地理志怀德县禹贡北条荆山在南案今朝邑县西南有怀德故城即古条近焉虚粮史传无闻
白起寨在县东北三十里
避难堡在县东北八十里未详
同元观在县城内
仙台观在县西二十里桥陵南唐金仙玉真二公主入道置此观
卤泊神祠在县南二十里盐池峰
马跑将军祠在县西南四十里仇池邨
竹谷神路将军神祠在县西北一百里丰义邨
黄崖神祠在县东南四十里常乐镇诸坊邨
唐睿宗桥陵在县西北三十里丰山 【图经在苏愚山】 宣化乡积善邨封内四十里陪葬太子三 【惠庄太子陵在桥陵东南三里惠文太子陵在东三里惠宣太子陵在东六里并在柏城内】 公主三 【金仙梁国鄎国沅案会要有驸马李思训】 
元宗泰陵在县东北三十里金粟山 【沅案元和郡县志太平寰字记云二十里】 怀仁乡散母邨封内七十六里下宫去陵五里陪葬一 【高力士】 
宪宗景陵在县东北一十三里金炽山 【沅案太平寰宇记云在县西北二十里】 丰阳乡吴邨封内四十里陪葬妃后三 【懿安郭太后孝明郑太后王贤妃沅案会要又有惠昭太子宁此缺】 
穆宗光陵在县北二十里尧山西案岭 【图经在金炽山陵庙记在浮山】 宁康乡普济延兴二邨封内四十里下宫去陵五里陪葬后二 【恭王太后献萧太后】 
让皇帝惠陵在县西北一十里 【陵庙记一十五里】 丰阳乡胡邨封内一十里陪葬诸王三 【郑王筠嗣宁王琳同安王珣】 公主三 【蔡国代国霍国沅案会要无代国霍国】 
贾大夫冢在县西南一十八里春秋左氏传昭二十八年曰昔贾大夫恶娶妻而美三年不言不笑御以如皐射雉获之其妻始笑而言杜预注曰贾国之大夫恶亦丑也今县有贾城即古之贾国
故重泉县后唐王阜字代公为重泉令时大旱收夺强吏按察豪猾由是澍雨有鸾集县屋为雅乐应声而舞旬日方去其化感如此 【沅案此条上据太平寰宇记加故重泉县四字旧本脱】
　　　盩厔
盩厔县 【唐畿东北至府一百三十里】 汉旧县也武帝置属右扶风山曲曰盩水曲曰厔因以名之后汉省晋复县隶扶风郡后魏太平真君七年并武功县入焉后周天和二年徙县今鄠县西北三十五里析雍州之终南郡于此置恒州领周南郡建德三年徙县于今治置周南郡 【沅案隋书地里志云后周又有仓城温阳二县在盩厔寻并废】 隋废郡以县隶京兆郡唐武德三年废恒州县隶稷州复又于汉盩厔故城置终南县八年省 【沅案旧唐书云贞观八年废终南入盩厔县则此误在贞观前似武德八年也】 贞观元年废稷州复隶雍州 【沅案八年省三字当在此】 天授二年又隶稷州大足元年复隶雍州天宝元年改为宜寿县至德一载 【沅案唐书志云至德三载三月十八日新唐书云二载此云一皆非】 复为盩厔 【沅案新唐书志云干宁中隶干州此缺载】 天复元年隶凤翔府 【沅案太平寰宇记云后唐同光元年割属凤翔】 
县境 【东西七十一里南北一百六十里余一百步】 
一十七乡管三百二十五社 【唐十七乡】 
望仙乡在县东四十里管社一十四
书台乡在县东三十里管社一十七
仙檀乡在县东二十五里管社一十四
五柞乡在县东南三十五里管社一十四
长城乡在县东南七十里管社一十八
仙果乡在县南五十里管社一十五
神就乡在县西南三十里管社二十四
睦教乡在县东北三十里管社一十七
永泉乡在县东北二十里管社一十八
凤泉乡在县东南一十五里管社一十八
阳化乡在县北四里管社二十七
丰邑乡在县西北三十里管社一十八
仙游乡在县南二十里管社二十六
□□乡在县西北一十五里管社二十一
迁善乡在县西南一十三里管社一十四
长阳乡在县西二十里管社一十八
司竹乡在县东南二十里管社二十七
县城周五里余一百二十五步崇二丈二丈壕深一丈三尺
司竹监在县东南三十里穆天子传曰天子西征至元池奏广乐三日是曰乐池乃植之竹 【沅案穆天子传云天子西征至于元池天子三日休于元池之上乃奏广乐三日而终是曰乐池天子乃树之竹此节其文树字作植】 史记曰渭川千亩竹汉谓秦地有鄠杜竹林晋地道记司竹都尉治鄠县其园周百里以供国周唐置监丞掌之隋义宁元年唐高祖起兵其苐三女平阳公主举兵于司竹园号娘子军苇园在县东南三十里周二十顷
驿在县城内至鄠县驿七十里南至终南山樱桃驿四十五里
樱桃驿至三交驿五十五里
三交驿至林关驿四十五里
林关驿至洋州真符县大望驿七十五里
骆谷关在县西南一百二十里唐武德七年开骆谷道以通梁州在今关北九里贞观四年徙于此
古骆谷道汉魏旧道也南通蜀汉魏略曰少帝正始四年曹爽代蜀诸军入骆谷三百余里不得牛马驴马以转运死略尽魏志曰少帝甘露三年蜀将姜维出骆谷围长安即此谷道也其后废塞唐武德七年复开东北自鄠县界西南经县入西南入骆谷出骆谷入洋州兴势县界
终南山去县三十里
姜维岭本名沈岭在县南五十里蜀后主延熙二十年大将军姜维率众出骆谷经沈岭
韦谷在县西南三十里
仓谷在县西南二十五里
故县谷在县西二十五里
底保谷在县西南三十里
强弩谷在县西南二十五里
西洛谷在县南三十里
韩谷在县东南二十五里
黄谷在县东南二十五里
田谷在县东三十里
牛谷在县东南三十五里
赤谷在县东南三十五里
坛谷在县东南三十七里
洛谷在县南三十里有道入洋州
玉女洞在县南三十里洞门崇四尺阔三尺
渭水在县北五里自郿县界来流入兴平县界
芒水水经注曰出南山芒谷径玉女房水侧山际有石室世谓之玉女房又北径县之竹圃中分为二水汉孺子诏曰 【沅案水经注作冲帝诏曰】 翟义作乱于东霍鸿负倚盩厔芒竹师古曰芒竹在盩厔南界芒水之曲而多竹林也即今司竹园是其地矣芒音亡一水东北为枝一水北流注渭
韩水在县北三十里出终南山蒲闲北流二十五里入渭
沙河在县东二里自终南山北流经县界三十五里入渭
曲河在县西五里其水乱泉水合之北流入渭
田谷河在县东南三十五里出终南山下北流入黑水河 【水经注有田溪水疑是此】 
咸泉在县东南三十里周三里
白龙泉在县东北一里北流三里入渭
永女泉在县西南五里
没底泉在县北一里流三里入渭
漆渠在县南五里
韦谷渠在县西南三十五里自南山流下至青化店 【太平寰宇记湋水在县东北五里疑是此沅案太平寰宇记湋水在今县北五里者或是雍水】 
灵轵在县界汉武帝穿
望仙泽在县东南三十七里 【沅案元和郡县志云三十五里】 周一十里雍州记曰望仙泽在盩厔县东南周地图记曰望仙宫南泽中有石盘龙两所鳞甲动有云气声如鸣钟水经注曰槐里东漏水又北历苇圃西亦谓之仙泽 【元和郡县图志曰中有龙尾堆】 
仙游泽在县东南一十五里周一十二里
仙游潭在县南三十里阔二丈其水黑色相传号五龙潭每岁降中使投金龙 【隋志有温汤图经不载】 
读书台在县东北二十七里旧图经曰后汉马融读书所 【沅案今俗以玉女房右为马融石室疑非也】 
董龙社树在县西南三十里旧图经曰董龙盩厔人家贫邨社众人祭社逐出之龙遂以泥造饭祭之后穿地得黄金因大富遂名董龙树
终南故城郡国记曰即汉盩厔城也 【沅案太平寰宇记引云唐武德二年于汉盩厔故城置终南县八年县废因名终南城】 
宜寿城在县西一里隋有宜寿宫疑置此城
五郡城在县东南三十里周三里旧说有义兄弟五人共居此城不详建立
山公心峒山寨在县南九十五里
罗开山寨在县南六十五里
解保寨在县东北三十里
秦长杨宫在县东南三十三里水经注曰漏水出南山赤谷东北流经长杨宫东 【沅案太平寰宇记云汉长杨宫】 
汉五柞宫在县东南三十八里 【沅案元和郡县志云秦五柞宫】 
隋宜寿宫在县东南三十三里 【隋志又有文山凤皇等宫】 
仙游宫在县南三十五里旧图经曰隋文帝避暑处
上清太平宫在县东三十里清平镇本北帝宫建隆元年置太平兴国二年重修改今名每三元圣节命使设醮岁以为常
兴国观在县东三十二里 【沅案元和郡县志云楼观在县东三十七里太平寰宇记云同此】 本尹喜宅也周穆王为召幽逸之人置为道院相承至秦汉有道士居之晋惠帝时重置其地旧有尹先生楼因名楼观唐武德初改名宗圣观事具楼观本记及先师传太平兴国三年改今名
龙行寺在县前一里唐开元十二年置
宝相寺在县东一里余二百五十步唐元和中置为光耀寺太平兴国三年改
崇明寺在县西一百步唐元和十四年置为瑞光寺太平兴国三年改
仙游寺在县东三十五里唐咸通七年置
隋文帝庙在县东五十里唐天宝三载建
老子庙在县界华阳子录记秦始皇好神仙于尹喜先生楼南立老子庙晋惠帝元康五年更修莳木万株南北连亘七里给户三百供酒扫隋文帝开皇元年复修
尹先生庙在老子庙北先生内传曰先生姓尹名喜周康王时为大夫领散关长遇老君说道德五千文付先生先生白日上升于此
老子墓在县界水经注曰就水北经大陵西俗谓之老子墓 【沅案水经注俗作世墓作陵】 案老子为周柱下史适西戎 【沅案水经注云昔李耳为周柱史以世衰入戎】 于此有冢事非经证然庄子曰 【沅案水经注作庄周著书云】 老聃死秦失吊之三号而出有冢可也 【沅案此四字非水经注】
　长安志卷苐十九
　　县九
　　　奉天
奉天县 【唐次赤东南至府一百六十里】 汉池阳县地属左冯翊晋属扶风郡后魏为咸阳郡宁夷县地隋改宁夷曰醴泉隶京兆郡唐光宅元年析醴泉始平好畤武功豳州之永寿五县之地置奉天县 【沅案旧唐书云文明元年置同】 属京兆郡 【沅案旧唐书云天授二年隶稷州大足元年还雍州此皆缺载】 以县西北有唐高宗干陵所在因名曰奉天兴元元年德宗出幸升为次赤干宁二年以县置干州及覃王出镇又以畿内之好畤武功盩厔醴泉隶之寻并复旧天佑中李茂贞墨制以奉天县复干州领奉天一县梁干化中升为威胜军析奉天好畤武功盩厔醴泉五县以隶焉后唐同光二年罢军名复为干州属凤翔府领奉天好畤二县其武功醴泉二县还京兆府盩厔入凤翔天成三年领奉天一县其好畤还京兆府皇朝干德二年复析好畤与邠州之永寿二县隶之熙宁三年废州以奉天隶永兴军 【沅案奉天故城即今干州治】 
县境 【东西四十里南北八十里】 
四乡管四里 【唐一十九乡元和元年析神泉乡隶富平奉丰陵有梁山岑阳二乡余不传】 
孝节乡在县东南管文川里
仙仁乡在县南管披桂里
干陵乡在县西管金井里
节义乡在县北管恭和里
薛禄镇
子城周五里四十步城上阔一丈下阔二丈二尺崇二丈二尺壕深一丈八尺阔三丈汉干佑中重修古罗城东北至子城西门外自北三面有城墙周一十一里崇二丈一尺上阔五尺下阔一丈二尺壕深一丈八尺阔三丈唐书曰建中元年五月筑奉天城四年十月德宗避难于奉天初得术士桑道茂请城奉天为王者之居外象龟形内分六街德宗素神道茂言遂命京兆尹严郢发众数千与六军士杂往城之时属盛夏而土功大起人莫知其故至播迁都彼乃验朱泚之乱
驿在县南三百步东至兴平县驿七十里北至永寿县麻亭驿八十里
梁山即禹贡所谓壶口治梁及岐又古公亶父踰梁山至于岐下及秦立梁山宫皆此山也 【案此山当在左冯翊夏阳县沅案夏阳今韩城县夏阳梁山即禹贡治梁及岐及诗奕奕梁山尔雅梁山晋望之山奉天梁山则古公亶父踰梁山及秦梁山宫之山敏求说非】 
莫谷水在县东北二十里自永寿县温秀岭经县四十里入醴泉县界合泾水
汉好畤故城在县东北七里岑阳乡周二里五十步崇三丈
唐好畤故城在县西北六里 【沅案元和郡县志云贞观八年废】 
灵源寺在县东南三十里唐开元八年置
汉杨喜将军庙在县南二十里
唐桑道茂庙在县西南三百一十步汉干佑元年重修
唐高宗干陵与武皇后合葬在县西北五里梁山乡丈八青仁土空子三邨界周八十里有于阗国所进无字碑陪葬太子诸王五 【章怀太子贤懿德太子重润泽王上金许王素节邠王守礼】 公主一 【义阳沅案会要陪葬又有彭都公主永泰公主安兴公主特进王及善中书令薛元超特进刘审礼部尚书左仆射刘仁轨左卫将军李谨行左武卫将军高侃此皆缺载】 
僖宗靖陵在县东北一十五里岑阳乡鸡子堆封内四十里下宫去陵五里 【与干陵相接隔豹谷】 
商妲己墓在县西五里莫谷西半崖陂内 【沅案武王杀妲己于鹿台不当在此太平寰宇记及此有妲己墓未知何据又案太平寰宇记又有陆贾墓在州东北二十里岑阳甘河西原】
　　　好畤
好畤县 【唐畿东南至府一百八十里】 本汉县属右扶风旧县在今县东南四十三里 【沅案元和郡县志作十三里非】 奉天县界好畤故城是畤者神明所依止也以雍州积高神明之隩故立畤以郊上帝诸神也汉书雍王邯迎击汉陈仓雍兵败还走战好畤 【孟康曰畤音止神灵之所止也好畤县】 莽曰好邑后汉省晋元康中复于旧县东南二里置好畤县后魏隶扶风郡周建德三年省入莫西县隋开皇十八年复改莫西为好畤县大业三年省唐武德二年析醴泉县复置好畤县于莫谷东南隶雍州今奉天县西北六里隋太子庄陵城是三年隶稷州贞观元年废稷州复属雍州二十一年与岐阳县并废依旧置上宜县 【沅案太平寰宇记云二十一年移于废上宜县置即今理也】 寻改上宜为好畤 【上宜县隋开皇十八年置贞观八年废】 今县治即旧香谷川也天授二年复隶稷州大足元年还雍州后唐同光中隶凤翔府长兴元年还京兆府皇朝干德二年隶干州 【沅案好畤故城在今干州东北七里漠西故城在今州西北六里见前奉天县】 
县境 【东西四十里南北四十里】 
二乡管二里 【唐三十乡沅案太平寰宇记云唐七乡】 
武都乡在县东管教本里
美川乡在县西管绣川里
县城周三里二百步崇一丈二尺阔一丈
大横关
梁山在县境 【沅案此即奉天梁山在今干州北十里】 
垝山在县东汉书颜师古注垝音邱毁反 【沅案山在今干州东北】 
明月山在县西北一十六里 【沅案太平寰宇记云在县西十五里山在今干州西】 与凤翔扶风分界
石门山在县西一十五里美川乡
武亭水在县城东门外九十步自麟游县界来经县四十里流入武功县界 【沅案水今在干州西四十里】 
莫谷水在县西二十五里来自永寿县界流经县流入武功县界 【沅案漠水今本水经字误亦作荚非水在今干州西北四十里】 
轩辕殿基在县西南三里
临平观基在县东南上七里
齐娄神庙在县西北二十里明月山东岭上
宇文陵在县东一十五里
吴妃陵在县西北二十里明月山下
　　　华原
华原县 【唐畿西南去府一百六十里】 本汉祋祤之地 【师古曰祋音丁活反又音丁外反祤音诩案说文云祋殳也从殳示声或说城郭巿里高县羊皮有不当入而欲入者暂下以惊牛马曰祋故从殳示诗曰何戈与祋故龙图阁直学士赵公师民常守耀州以为祋祤字从示悉祭神求福之意疑秦地尚武以衅兵得名非书见也沅案祋谐声字而赵师民误以为会意谬矣王安石字说亦俱以谐声字为会意故千虑无一得】 景帝二年置属左冯翊宣帝神爵二年凤皇集祋祤城今县东北一里祋祤故城是 【沅案宋县即唐治而元和郡县志云在县东南十里葢误太平寰宇记亦云东北一里】 其后废后汉永元九年复魏文帝自今宁州彭原县界富平故城徙北地郡于此其县遂废后魏初徙北地郡于今宜君县界义亭故城于此置北雍州永熙二年自三原县界永安故城徙北雍州于今华原县西魏改为宜州又废帝三年别立通州郡领泥阳县 【沅案元和郡县志云泥阳故县在东南十七里】 隋开皇三年罢郡以县属宜州六年改泥阳为华原县大业三年省宜州县属京兆郡以土门县入焉义宁二年又于县置宜君郡领华原宜君同官并置土门四县 【沅案隋志云开皇初郡废】 唐武德元年罢郡立宜州贞观十七年省宜州及土门县以华原同官二县属雍州宜君属坊州垂拱元年改为永安县 【沅案唐书志新书志皆云二年】 天授二年又以永安县置宜州领永安同官富平美原四县大足元年废州改永安复为华原县 【沅案旧唐书云大足元年废宜州县还雍州神龙元年复为华原县则此云大足元年改永安复为华原者误或大足元年废州下脱神龙元年四字欤太平寰宇记有】 隶京兆府天佑三年李茂贞据凤翔僭行墨制以华原县置耀州建义胜军节度领华原一县析同州美原县为鼎州以为属郡 【沅案职方考云耀州唐未属李茂贞建为耀州置义胜军】 梁正明元年改耀州为崇州义胜军为静胜军鼎州为裕州后唐同光元年复为耀州名顺义军析雍州之富平三原云阳同州之同官美原五县属焉三年降为团练州周显德中降为剌史州皇宋开宝五年升为感义军节度太平兴国二年改感德军 【沅案县故城在今耀州北】 
县境 【东西三十里南北一百三十里】 
四乡管一百七十二邨 【唐四十乡】 
流惠乡在县西北一里管邨二十七
石门乡在县西三十五里管邨二十五
孝义乡在县西北二十里管邨二十八
凤游乡在县北管邨二十二
子城周二里二百八十四步上阔七尺下阔一丈崇二丈一尺
罗城周七里四十步上阔七尺下阔三丈崇二丈五尺夹城壕阔三丈八尺羊马城上不通人行下阔二丈五尺崇二丈五尺外城壕深二丈五尺阔六十尺
宁谷镇在县西北八十里
泥阳驿在子城内西至富平县驿五十里西北至宁谷镇驿八十里
宁谷驿在县西北八十里宁谷镇西北至邠州二百里
牛耳山在县北六十里 【沅案山在今耀州北十八里此云六十里当是字误】 
风孔山在县东五里 【沅案此即今俗称五台山也】 
石门山在县西北八十里
安君山在县东五里
树子山在县北四十里
石皐山在县北四十里
把楼山在县北四十五里
土门山在县东南四里水经注曰宜君水东南出土门山西 【沅案水经注云又南出土门山西】 
三石山在县北六十八里 【沅案山在今耀州北八十里】 
玉女山在县西北六十里 【隋志有频山图经不载沅案山在今耀州北六十八里】 
清水谷在县西三十五里石门乡十道志一名鬼谷晋太康地记扶风池阳县有鬼谷先生所居今案此地即池阳之境又司马彪曰鬼谷在嵩山 【沅案司马彪郡国志云案史记鬼谷在颍川阳城此亦以意改】 虞喜志林在陇关裴秀雍州记在池阳未知孰是 【沅案史记甘茂传苏代说秦王曰甘茂居于秦累世矣自殽塞及至鬼谷又曰王迎之使彼来则置之鬼谷索隐曰鬼谷在关内云阳是也正义曰刘伯庄云此鬼谷关内云阳非阳城者也案阳城鬼谷属韩秦不得言置之则言池阳者有据也】 其水自县西北云阳县界来经县八十里南流入三原县界 【沅案此即水经注黄嵚水水经注云出云阳县石门山黄嵚谷东南流注宜君水者今水出耀州径泾阳三原至临潼入石川河】 
漆水自县东北同官县界来经县一十五里南流入富平县界 【沅案此即同官水乐史亦误谓漆沮水葢以下流合石川河遂有沮水之名并以为漆水则益误也水经注云浊水合泽泉俗谓之漆水又谓之为漆沮水又曰沮水东与泽泉合据此则地形志万年有漆沮水是俗称耳】 合沮水俗名石川水 【沅案此沮水是夏书漆沮既从及诗自土沮漆之沮而非夏书又东过漆沮之沮彼漆沮是洛水也孔安国晋灼阚骃皆言之矣史记正义注漆沮既从云括地志云漆水源出岐州普润县东南岐山漆溪东入渭沮水一名石川水源出雍州富平县东入栎阳县南十三州地理志云万年县南有泾渭北有小河即斯水也是其漆在今麟游沮即石川水其又东过漆沮裴骃则引孔安国曰漆沮二水名亦曰洛水出冯翊北是即洛水】 周太王去豳度漆踰梁山止岐下故诗曰自土漆沮 【沅案此沮即石川水其漆水则在麟游敏求以证此漆非也】 又曰率西水浒至于岐下尚书曰导渭白鸟鼠同宂东会于沣又东会于泾又东过漆沮入于河孔安国曰漆沮一名洛水出冯翊北 【沅案此漆沮即洛水水经注在华阴入渭非此沮漆之水敏求又误引之】 正义曰雍州漆水出扶风漆县西 【沅案此孔颍达误以夏书又东过漆沮之漆为是自土沮漆之水】 沮则不知所出 【沅案沮水有二一出中部县子午岭亦曰子午水径宜君县仍在中部入洛者是地理志所云出北地直路县东过冯翊祋祤县北东入洛之水夏书又东过漆沮也一亦出中部县径宜君耀州同官富平至临潼入渭亦曰石川河是夏书漆沮既从及诗自土沮漆之沮也】 山海经曰泾渭合流三百里清浊不相杂东合漆沮水至漳津入于河 【沅案山海经无此文】 又曰渝次之山漆水出焉北流注于渭 【沅案山海经所说漆水北入渭羭次之山在竹山西南山东值今西安府境实非杜陵之岐山也其误山刘昭注郡国志引之始】 水经注曰渭水东过华阴县北洛水入焉阚骃以为漆沮之水 【沅案此是今朝邑入河之洛一名漆沮与临潼入渭之沮一名石川河者无涉敏求转辗误引地理可不谓疏与】 
沮水白县西北邠州界来经县九十五里南流合漆水入富平县界石川河 【沅案此即水经注黄嵚水以下流合石川河亦称为沮水见前清水谷下】 
闲谷河水来自县西北孝义乡焦砦邨南流七十里入三原县界
浊谷河水自县西北孝义乡大海邨来经县四十五里南流水三原县界 【沅案水经注云浊水至白渠与泽泉合俗谓之柒水又谓为柒沮水绝白渠东径万年县故城北为栎阳渠地形志万年有漆沮水郦道元言是俗称即谓此耳敏求因此水入石川河并以石川水上流为漆沮误矣】 
祋祤故城在县东北一里
汉步寿宫在县东北三里 【沅案宫宣帝置】 
姚苌殿在县西北七十五里凤游乡 【沅案太平寰宇记云十七里】 上有御池泉水基址尚存
唐永安宫长安二年置
孙思邈旧宅今为僧寺在县东五里流惠乡惠政坊磬玉山
祋祤庙在县东二里惠政坊
汉武帝庙在县南五里冬温坊
　　　富平
富平县 【唐次赤西南至府一百五十里】 本汉旧县属北地郡汉书曰北部都尉治神泉障浑怀都尉治塞外浑怀障莽曰时武前汉县治在今灵州回乐县界后汉徙今宁州彭原县界晋徙县于今县西南十一里怀德城后魏自今华原北祋祤故城徙北地郡于华原县东南通川故城西魏文帝大统五年自怀德城徙于今治周闵帝二年于县置中华郡 【沅案中华故城在今县南】 武帝省郡以县属冯翊隋开皇三年隶雍州唐天授二年隶宜州大足元年州废还雍州开元中徙县于义亭城葢古之乡亭也贞元四年升为赤后唐同光元年隶耀州
县境 【东西六十五里南北五十六里】 
一十一乡一十一里管二百七十九邨 【唐四十四乡元和元年以栎阳县大泽乡奉先县神泉乡来属奉丰陵十五年析万年乡隶奉先县奉景陵长庆四年析丰水乡隶奉先县奉先陵开成五年以三原县仁少乡来属奉章陵又有周文通开会善三乡余不传】 
招福乡积善里在县东北管邨二十八
义亭乡龙门里在县南管邨三十二
薄台乡怀仁里在县西南管邨三十二
安丰乡进善里在县东南管邨三十二
永闰乡京阳原义里在县西北管邨二十八
大泽乡龙西里在县西南管邨一十一
丰闰乡保济里在县东南管邨一十七
义林乡神地里在县西管邨一十六
脾阳乡龙游里在县南管邨二十二
临原乡大秦里在县东南管邨二十九
平皐乡昌仁里在县北管邨三十九
县城周三里一十二步崇一丈五尺壕深八尺阔八尺
棘店镇在县南二十里
县驿在县城内西北至三原县驿五十里南至华州一百三十里
荆山在县西南二十里 【沅案元和郡县志云三十五里者唐治不同】 今名掘陵原尚书曰荆岐既旅又曰导汧及岐至于荆山孔安国曰荆在岐山东非荆州之荆也方舆记曰昔黄帝铸鼎于此帝王世纪禹铸鼎于荆山在冯翊怀德之地今山下有荆渠
坛山在县西北三十里
天乳山在县西北二十五里两峯相对类乳形
高阳峯在县西北三十五里
羊蹄原在县东南三十里
中华原在县南三十里
北虏原在县西北一十里 【沅案地形志频阳有南卤原卤虏字同当即此频阳故城在今县东此故以原为南原也】 
八公土追在县东南二十五里其土追两畔各有一小谷象八字中心有土追象公字因以为名
万户土追在县西三十里
黄金土追在县西二十里
北虏川在县北五里
薄台川在县南五里 【沅案地形志云高陆有薄水即此】 
漆沮水在县西北四十五里亦名石川水自华原县界来入义亭脾阳丰闰三乡通过 【沅案水经注云浊水自白渠与泽泉合俗谓之柒水又为之柒沮水地形志万年有漆沮水即此非夏书之漆沮】 
泽多泉在县西一十三里永闰乡温泉邨东入薄台川三十里东南入漆沮河溉民田 【沅案此即水经注之泽泉云出沮东泽中与沮水隔原相去十五里东径薄昭墓南又径怀德城北东南注郑渠合沮水又自沮直绝注浊水至白渠合焉故浊水得柒沮之名也是】 
咸泉在县东南五里
白马泉在县东一十里
盐池泽在县东南二十五里周回二十里
郑国渠在县南二十里史记曰秦既有事山东欲兼并诸侯诸侯益惧韩惠王闻秦之好兴利 【沅案河渠书云韩闻秦之好兴事自此已上皆敏求意增】 欲罢之母令东伐 【如淳曰欲罢劳之息秦伐韩之计】 乃使水工郑国 【韦昭曰郑国能治水故曰水工】 闲说秦令凿泾水自中山西邸瓠口为渠并北山东注洛 【徐广曰出冯翊怀德县】 三百余里欲以溉田中作而觉秦欲杀郑国郑国曰始臣为闲然渠成亦秦之利也韩延数年之命为秦开 【沅案沟洫志开作建】 万世之利也 【沅案韩延数年之命至此实沟洫志又敏求以意增入】 王以为然 【沅案史记王作秦】 卒使就渠渠就用注填阏之水溉泽卤之地四万余顷收皆亩一锺于是关中为沃野无凶年秦以富强卒并诸侯因命曰郑国渠
北白渠亦名大白渠在县南二十里汉书武帝大始二年赵中大夫白公 【郑氏曰白姓公爵时人多相为公师古曰此时无公爵也葢相呼尊老之称耳】 复奏穿渠引泾水首起谷口尾入栎阳 【师古曰谷口即今云阳县冶谷是】 注渭中袤二百里溉田四千五百余顷因名曰白渠民得其饶歌之曰田于何所池阳谷口郑国在前白渠起后 【师古曰郑国兴于秦时故云前】 举臿为云决渠为雨 【师古曰臿秋金也所以开渠者也】 泾水一石其泥数斗且溉且粪长我禾黍 【如淳曰水渟淤可以当粪】 衣食京师亿万之口案白渠西自三原县界来流经县溉脾阳大泽丰闰三乡民田四十里有斗门一十五所其水东入漆沮河唐永徽六年雍州长史长孙祥奏言往日郑白渠溉田四万余顷今为富僧大贾竞造碾硙止溉一万许顷于是高宗令分检渠上碾硙皆毁撤之未几所毁皆复广德二年尚书工部侍郎李栖筠复陈其獘代宗亦命坼去私碾硙七十余所岁余栖筠出常州私制如初至大历中水利所及纔六千二百余顷 【元和县郡县图志曰白渠水起谷口尾入栎阳延袤二百里溉田四千五百余顷】 
堰武渠在县西北四十五里义林乡来自华原县界流经县溉民田八里
白马渠在县西北四十里义林乡信义邨引漆沮河水溉民田一十五里
长泽渠在县西北三十里义林乡西阳邨引漆沮河水溉民田一十五里
高望渠在县西北二十五里义林乡闾邨引漆沮河水溉民田三里
文昌渠在县西北一十七里永闰乡自义林乡引漆沮河水溉民田一十五里
石水渠在县西北二十五里引漆沮河水溉民田一十里永济渠在县西北二十五里引漆沮河水溉民田一十二里
阳渠在县西南二十八里引漆沮河水溉民田一十五里
直城渠在县西南二十里引漆河水溉民田二十里
龙门堰在县南二十里
石川堰在县南二十里
常平堰在县东南二十五里
乐视台在县西南三十里
胡马台在县西南一十二里
怀德故城在县西一十五里 【沅案太平寰宇记云在县西南十一里非汉怀德县也葢后汉末及三国时因汉旧名于此立县为名今有废城存】 周三里汉书怀德县属左冯翊禹贡北条荆山在南下有强梁原洛水东南入渭雍州穴帚王莽曰德驩
秦穆公城在县南三十里南面西面崇一丈五尺东面北面无墙
直市城在县西南一十五里事见汉宫室街陌下
雨金堡在县东南三十里周八百步东有雨金泊史记秦献公十八年雨金栎雨后因名堡案其地古栎阳县界也
王侯堡在县西北四十五里
丁溪庙在县南四十里
咸泉庙在县东南五里
汉武帝庙在县南二十里
后周文帝庙去县一十三里
秦王翦庙在县东北三十里
后汉梁统庙在县东北三十里
后魏孝武帝陵在县东南二十五里
西魏文帝陵在县东南二十五里
后周文帝成陵在县西北一十三里 【沅案元和郡县志云在县西北十五里】 
唐中宗定陵在县西北一十五里 【陵庙记在县东北一十三里】 龙泉山 【陵庙记曰屏风山】 周文乡郭门邨封内四十里下宫去陵五里陪葬太子一 【节敏太子重俊】 公主五 【宜成长宁城安定安永寿王同皎韦铁】 
代宗元陵在县西北三十里檀山 【沅案元和郡县志云四十里新唐书志云在西北二十五里檀山】 永闰乡管邨封内四十里下宫去陵五里
顺宗丰陵在县东北三十三里金瓮山 【沅案元和郡县志新唐书志云在东三十三里瓮金山旧作三十五里非】 通关乡修善义周公孙三邨封内四十里下宫去陵五里
文宗章陵在县西北二十里天乳山永闰乡洪波封内四十五里下宫去陵三里陪葬 【杨贤妃沅案会要云章陵无陪葬非】 
懿宗简陵在县西北四十里 【沅案太平寰宇记云四十五里】 紫金山会善永闰两乡范邨封内四十里下宫去陵七里王翦墓在县东二十七里 【沅案元和郡县志云在县东北三里太平寰宇记云一十七里】 唐李光弼墓在县西四十里 【沅案太平寰宇记又有薄昭墓在县西一里重耳冢在县东三十里司马欣墓在县西二十五里此皆缺载】
　长安志卷苐二十
　　县十
　　　三原
三原县 【唐次赤西南至府一百一十里沅案元和郡县志同太平寰宇记云府正南五十里】 本汉池阳县之地案池阳县惠帝四年置应劭曰在池水之阳前秦苻坚于山截嶭子山北置三原护军以其地南有酆原西有孟侯原北有白鹿原是为三原 【沅案太平寰宇记此下有云属北地郡】 后魏大武太平真君七年罢护军置三原县属北地郡 【沅案此地形志缺载】 周地图记曰孝明孝昌三年萧宝寅逆乱关右毛洪宾立义栅捍贼庄帝永安元年于此置北雍州洪宾为刺史俗谓之洪宾栅其故城在县北五十五里 【沅案元和郡县志云五十五里太平寰宇记云四十五里旧作一十五里非】 又徙县于清水谷 【沅案谷旧作在以义推之当为谷】 又案魏书毛遐洪宾兄也亦有功于魏孝明诏析北地郡之三原县为建忠郡属北雍州以旌其兄弟功也周武帝建德二年郡废以三原县隶冯翊郡今县治西北三十一里三原故城是隋开皇三年以县隶雍州 【沅案此当云大业中属京兆郡】 唐武德四年徙治清谷南故任城改为池阳县六年又析故所改为华池县仍分置三原县隶北泉州贞观元年废三原县改华池为三原县隶雍州 【沅案唐书志云天授元年隶鼎州元年隶京兆府此皆缺载】 后唐同光元年隶耀州
县境 【东西四十七里南北四十里】 
一十二乡管一百四十四邨 【唐二十乡开成五年析仁化乡隶富平县奉章陵会昌元年以高陵县清平乡来属奉庄陵有太平乡余不传沅案太平寰宇记云唐二十四乡又案臧希晏墓碑有云葬于三原县长坳乡此亦唐乡】 
丰元乡在县北管邨一十
万寿乡在县北管邨八 【沅案于志宁墓碑有云葬于万寿乡即清池里又于大猷墓碑云夫人李氏合葬于万寿乡长坳之先茔】 
清水乡在县西北管邨一十九
常平乡在县西南管邨一十八
万福乡在县南管邨一十八
从化乡在县西南管邨一十三
修真乡在县西南管邨一十四
务高乡在县东南管邨七
神泉乡在县东管邨七
龙池乡在县东管邨六
新乐乡在县东管邨九
奉节乡在县南管邨五
县城周二里余一百二十步崇一丈
山截嶭子山在县西北六十里
尧门山在县西北三十二里 【沅案史纪秦本记云献公三十一年与晋战于石门正义引括地志云尧门俗名石门在雍州三原县西北上有路其状若门故老云尧凿山为门因名之武德中于此山南置石门县贞观中改为云阳县】 
天齐原在县西北二十里 【沅案元和郡县志云二十五里】 连山截嶭子山上有天齐祠
清水谷河自县西北华原县界来经县西南入白渠东溉民田 【十道志曰一名鬼谷晋太康地记扶风池阳县有鬼谷先生所居今案此地即旧池阳之境而司马彪云鬼谷在嵩山虞喜志林在陇关裴秀雍州记云在池阳县诸说不同未知孰是】 
浊谷河自县西北华原县界来经县西一十五里谷口有大堰其水东流溉民田
六辅渠汉书元鼎六年倪宽为左内史奏请穿六辅渠 【师古曰在郑国渠之东今尚谓之辅渠亦曰六渠也】 以益溉郑国旁高卬之田 【师古曰素不得郑国之溉灌者也卬谓上向也读曰仰】 图经曰此则于郑国渠上流南岸更开六道小渠以辅助溉灌耳今云阳三原两县界此渠尚存乡人名六渠亦号辅渠
中白渠北白渠两渠水自正西云阳县界来经县通流过富平县界溉民田两白渠下斗门二十八 【北白渠四十白渠二十】 
黄白城在县西南十五里后汉李傕乱献帝幸长安三辅饥歉欲徙帝于池阳黄白城
永安故城亦名洪宾栅在县北十五里后魏北雍州城也孝武永熙元年徙北雍州于宜州仍于城中置永安镇今在富平县界
秦曲梁宫在黄白城内 【沅案水经注云浊谷水注郑渠又东历原径曲梁城北又东径太上陵南原下则城以宫名也】 
宝应金轮寺唐宝应年置在县东北一里余二百四十七步
唐景皇帝永康陵在县西北十八里丰原万寿两乡大澹邨封内二十五里 【唐陵庙记在县西北三十里】 
高祖献陵在县东一十八里龙池乡唐朱邨 【沅案元和郡县志云十五里太平寰宇记同此】 封内二十里下宫去陵五里陪葬诸王一十六 【河闲王孝恭襄邑王神符清河王诞韩王元嘉彭王元则道王元庆郑王元懿虢王元凤酆王元亨徐王元礼滕王元婴邓王元裕鲁王元夔霍王元轨江王元祥密王元晓】 公主一 【馆陶】 功臣六 【楚将军贺兰公吴兴公彭城公钱巢公邱将军沅案邱将军会要云谭国公邱和是又案会要陪葬有楚国太妃万氏此缺载又案杨火冏撰都督王湛神道碑云文明元年陪葬献陵诸书所无】 
敬宗庄陵在县西北五里太平乡胡邨封内四十里下宫去陵八里陪葬一 【悼怀太子沅案河南通志云敬宗陵在偃师县河南府志云有高宗御制碑考史云天佑元年正月昭宗迁洛敬宗无先葬偃师之理又敬宗于高宗十世孙不得有御碑】 
武宗端陵在县东一十里神泉乡腾张邨封内四十里下宫去陵四里陪葬一 【贤妃王氏沅案元和郡县志太平寰宇记又有于谨墓在县北十八里此不载】
　　　云阳
云阳县 【唐次赤西南至府一百二十里】 本汉县昭帝置 【沅案昭帝所置乃云陵县非此敏求误】 属左冯翊古有云阳宫因以为名 【沅案史记秦始皇本纪韩非死云阳正义曰括地志云云阳城在雍州云阳县西八十里秦始皇甘泉宫在焉】 亦为美原县地 【沅案太平寰宇记作美阳县地其实皆误当云亦为云陵县地】 葢匈奴金人祭天之所也后汉末省县今县西北六十里古城即汉县也魏志曰司马宣王抚慰关中罢云阳县置抚夷护军及晋赵王伦镇长安复罢护军后氐羌反又立护军后魏太平真君七年罢护军别置云阳县属北地郡后周置云阳郡隋开皇初郡废唐武德元年析云阳县置石门县 【沅案史记正义引括地志云尧门山在雍州三原县西北武德中于此山南置石门县】 三年于石门县置泉州领石门温秀二县徙云阳县于南十五里治水冲城贞观元年废泉州省温秀县改石门县为云阳县改云阳县为池阳县属雍州省云阳以其地入池阳而改曰云阳天授二年以云阳置鼎州领云阳三原泾阳醴泉四县大足元年州废县隶京兆府 【沅案唐书志当云隶雍州】 后唐同光元年析隶耀州
县境 【东西七十里南北一百二十里】 
五乡管七十四邨 【唐二十乡金平泉古鼎三乡今析置淳化县有谷口乡余不传沅案太平寰宇记云旧十七乡】 
流金乡在县东南管邨一十二
嵯峨乡在县北管邨一十八
万善乡在县东管邨一十二
武康乡在县西管邨一十八
青龙乡在县南管邨一十四
县城周二里余一百一十步崇九尺壕深二尺
孟店镇在县东一十里
梨园镇在金乡王褒云阳宫记曰车箱坂下有梨园汉武筑之大一顷树数百株青翠繁密望之如车葢镇因名之 【沅案汉书音义曰云阳县东南三十里有棠梨宫是也】 唐李克用以并师讨邠岐驻军梨园寨皇朝淳化四年建为淳化县以云阳金平泉古鼎三乡仍析山后甘延温丰威远三乡属焉 【案太子中舍黄观言此地山林深僻多聚盗贼遂建为县】 
折冲府
水冲府 【在县西南三里】 　仲山府 【在县西北四十里】 
嵯峨山一名山截嶭山在县东北十里东西二十五里南北二十里汉书山截嶭山在阳池县北师古曰俗呼嵯峨山是也音截啮云阳宫记曰东有慈峨山葢又名慈峨四夷郡县图记曰山顶有云起即雨人以为候昔黄帝铸鼎于此山下
仲山在县西北四十里史记汉武帝获宝鼎于汾阴 【沅案此敏求以意改】 迎鼎至甘泉从行上荐之至中山晏温 【如淳曰三辅谓日出清济为晏晏而温也沅案史记作曣日】 有黄云葢焉徐广云关中有中山非冀州者也云阳宫记曰宫南三十里有仲山未详古之何山山有竹箭生焉俗传高祖兄仲所居今山有仲子庙积旱祈之围此射猎则风雨暴至庙有一泉未曾水竭
甘泉山一名石鼓原俗云磨石岭在县西北九十里周六十里关中记曰甘泉宫在甘泉山上汉书单于烽候以应甘泉即此山也又有甘水经县十道志曰甘泉水出石鼓西原
车箱坂在县西北三十八里萦纡曲折单轨纔通上坂即平原宏敞楼观相属即趋甘泉宫道也
泾水在县西南二十五里水经注曰经水东流历峡谓之泾峡 【沅案水经注无文太平寰宇记亦引之】 
冶谷河水自县西北淳化县界来经县嵯峨武康青龙等乡溉民田云阳宫记曰冶谷去云阳宫八十里封禅书所谓谷口是也其山出铁有冶铸之利因以为名入谷便洪潦沸腾飞泉激射两岸皆峭壁孤竖横盘坑谷凛然凝冱常如八九月中朱明盛暑当昼暂暄凛秋晚候缊袍不暖所谓寒门者也又曰入冶谷二十里有百里槐树树北有泉名曰金泉谷中有毛原监
五龙谷水水经注曰五龙水出云阳宫西南 【沅案水经注无文】 
郑泉在县西四十里云阳宫记曰汉郑朴子真隐于谷口高节不屈耕于岩石之下名震京师时人因子真所居名为郑泉 【沅案此泉今在醴泉县界】 
金泉云阳宫记曰泉出数穴清彻无底雍州记曰有人饮此泉水见有金色从山中照水往取得金故名金泉 【隋志有走马泉】 
郑国渠
大白渠自西南四十里泾阳县界取泾河水洪门六门三明来经县入三原县界溉民田
六辅渠
流金泊在县东北一十里
古石蛇在县西北四十里
汉故城在县西北六十里 【沅案史记正义引括地志及元和郡县志皆云在县西北八十里】 
云阳宫在县西北八十里今在淳化县界
通天台在县西北八十一里 【沅案旧本作八十里非】 
振锡寺在县北一十五里嵯峨山上唐元和七年置径路神祠在甘泉山下汉书云阳县有休屠金人及径路神祠三所越巫卯古襄祠三所 【沅案卯古字当为死古今本汉书亦作卯古非也】 孟康曰卯古音辜磔之辜越人祠也襄音穰屠音除音义曰匈奴祭天处本云阳甘泉山下秦夺其地后徙休屠右地郊祀志径路神祠祭休屠王也
汉武帝庙在县西 【沅案太平寰宇记云在县西北一百里】 
汉昭帝赵太后云陵 【文颖曰倢伃先葬于云阳是以就云阳为陵师古曰在甘泉宫南今土俗人呼为女陵】 在故县南 【沅案史记正义引括地志云在云阳县西北五十八里】 汉书钩弋赵婕妤昭帝母也史记曰钩弋夫人死云阳暴风扬尘 【沅案此亦节本文】 三秦记曰钩弋夫人居甘泉宫三年不反遂即葬之名曰思合墓昭帝即位追尊为皇太后发卒二万人起云阳邑三千户列仙传曰钩弋夫人齐人姓赵少好清净病卧六年右手拳饮食少望气者云东北有贵人推而得之召到姿色甚佳武帝反其手得玉钩而手寻展遂生昭帝后武帝害之及殡尸香一月昭帝即位更葬之棺空但有丝履云阳记曰钩弋夫人从至甘泉而卒尸香闻十余里葬云阳武帝思之为起通灵台于甘泉宫有一青乌集台上往来至宣帝乃止
唐德宗崇陵在县北一十五里 【陵庙记在县东北三十里】 嵯峨乡化青封内四十里下宫去陵五里
宣宗贞陵在县西北四十里 【陵庙记在县西十五里】 小王山谷口乡邓邨封内一百二十里下宫去陵十里 【沅案太平寰宇记有李陵母冢在县西北一十五里此不载】
　　　同官
同官县 【唐畿西南至府二百一十里】 本汉祋祤县之地 【上音地活反下虚羽反】 属左冯翊晋为频阳县 【沅案史记秦纪云厉共公二十一年初县频阳正义曰括地志云频阳故城在雍州同官县界故频阳县城则频阳秦县也】 十六国春秋曰苻坚于祋祤城东北铜官川置铜官护军后魏太武太平真君七年罢护军置铜官县属北地郡庄帝永安元年属宜君郡后周武帝建德四年自今县东南十里同官故县徙于今治同字旧从金至是除金止作同字隋开皇二年改宜君郡为宜州以县属焉大业二年省宜州以县隶雍州唐贞观初又属宜州十七年州废复来属天授二年又隶宜州大足元年还雍州梁开平三年自京兆府析隶同州后唐同光元年隶耀州
县境 【东西一百三十里南北八十三里】 
四乡管二百三邨 【唐六乡】 
丹青乡在县东管邨六十二
神水乡在县北管邨六十三
永宁乡在县南管邨四十一
喜化乡在县西南管邨三十七
县城周一里无城壁
黄堡镇在县南三十里
文王山在县西四十里
马栏山在县北 【沅案今字亦作兰山在今县北三十里】 
三泉山在县东南三十二里
白马山在县西北 【沅案山在今县西四十八里】 
女回山在县境 【沅案新唐志回作回又案地形志石保有回女山疑即此俗方志云在今县北四十里又案地形志有关山石盘山】 
同官川水在县北五十里自坊州宜君县界来经县南流入华原县界水经注曰同官水出祋祤城东北而西南经同官川谓之铜官水 【沅案水在今县东北一里左合一水】 
雄同川在县东四十里西南与同官川水合流入华原县界
雷平川水在县西北五十里入同官川水 【沅案水在今县西北二十里五恐当作二】 
乌泥土川水在县东二十五里入蒲城县界 【沅案水在今县东北十五里】 
汉井泉水在县东北三十里南合入乌泥土川水 【沅案水在今县东北三十二里】 
大石盘川水在县东北五十里马栏山北东流入坊州宜君县界 【沅案水在今县北三十里】 
亭子泉在县东一里
柏榆泉在县西南一里
弩台二 【一在县北一里一在县西南一里】 
高山女华神庙在县北四十里 【沅案太平寰宇记云三十里】 其山层峰秀出每有大风雷多从华岳至此旧说华岳女君在此山上人因立祠每水旱祷祈有验焉
　　　美原
美原县 【唐畿西南至府一百八十里】 本秦汉频阳之地属左冯翊汉书频阳秦厉公置 【沅案史记厉共公二十一年为县】 应劭曰在频水之阳旧县在今县南三里频阳故城是 【沅案元和郡县志云在西南三里又案频阳二汉晋后魏俱属冯翊】 周地图记曰苻秦时于此置土门护军后魏太武太平真君七年罢护军地入同官县宣武景明元年省频阳县分铜官县置土门县属北地郡因县界频山有土阙状似门故曰土门元和郡县图志曰频阳县以县西北十一里有频山秦厉公于山南立县故曰频阳又频山有二土阙状似门故曰土门隋大业二年省义宁二年复置属宜州唐贞观十七年咸亨二年又割富平华原及同州蒲城县置美原县于土门县 【故龙图阁直学士赵公师民以为王翦请美田翦频阳人美原葢取美田以名也】 天授二年又置宜州县仍隶焉大足元年还雍州天复中 【沅案新唐书云天佑二年】 李茂贞墨制以县为鼎州梁正明初改为裕州隶崇州后唐同光元年复为美原县属雍州
县境 【东西五十六里南北三十三里】 
四乡管七十一邨 【唐十二乡元和元年析义林旌义二乡隶富平县奉丰陵十五年析龙原乡隶奉先县景陵余不传】 
永定乡在郭下管邨二十一
通关乡在县西二十里管邨一十一
勾龙乡在县西北一十里管邨一十六
频阳乡在县西南一十五里管邨二十二
县城周二里余八十步崇一丈五尺
频山在县北一十八里秦将王翦此县人
石迭山在县北一十五里
万斛山在县东北二十里
金粟山在县北一十五里
玉镜山在县西北一十里
明月山在县西北二十里
玉女山在县西三十五里
大石谷闲在县北一十五里
小石谷闲在县北一十里
勾谷闲在县西北一十五里
三泉谷闲在县西北上三十里
梁邱闲在县西四十五里
频阳故城在县西南五里 【沅案元和郡县志云三里太平寰宇记云南三里前敏求亦云南三里】 周六里余一百五十步
广武城南卤原案后魏地形志属频阳县
灵集观在县西三十五里
鸣凤寺在县东门外二百步
化城寺在县西北二十里明月山上
真寂寺在县西四十五里邑子山上
频山神庙在县西二十五里
秦王翦庙在县东南一百步
　附　李好文编绘长安志图
　　长安志图卷上
河滨渔者编类图说
前进士频阳张敏同校
兵部侍郎兼都察院右副都御史巡抚陜西西安等处地方赞理军务兼理粮饷钦赐一品顶带毕沅新校正
　　　汉三辅图
前汉京兆尹县十二左冯翊县二十四右扶风县二十一后汉并省不同三辅汉初因秦旧名内史寻又分左右至太初巳后遂更之皆治长安城中长吏各在其县光武东都之后扶风出治槐里冯翊出治高陵
(见图)
　　　奉元州县之图
(见图)
　　　太华图
(见图)
　　　汉故长安城图
(见图)
(建章宫
宫在长安城西周二十余里广为千门万户与未央宫桂宫飞阁相属班固所谓陵登道而超西墉者是也其中有渐台太液昆明井干别风骀荡承光等殿今城西有土基十余皆高数丈广数亩
百四十五缭垣绵联四百余里今案北至南山去城百里而近云阳甘泉西北几四百里鼎湖即今之湖县在潼关东驿大扺因秦之旧汉皆修之呜呼盛哉
龙渊宫元光三年救河决起龙渊宫
服虔曰在长安城西)
汉城惠帝时筑后赵石虎亦尝修之城在今奉元路西北十二里苻秦西魏宇文皆都之隋开皇三年迁都龙首川此城遂废至今民犹呼曰杨家城在唐隶禁苑置四监其中掌园囿种植之事故其宫室因汉旧而葺焉 【龙首川通鉴作龙首山】 城制南为南斗形北为北斗形周六十五里十二门八街九陌九市十一里计地九百七十三顷其街陌等名并载志书此不具录
　　　唐禁苑图内苑附
(见图)
　　　唐大明宫图东内苑附
大明宫城广二里百四十八步纵四里九十五步
东内苑广二百五十步
(见图)
　　　唐宫城图
(见图)
　　　唐城市制度图
(见图)
宫城东西四里南北二里二百七十步周十三里一百八十步其崇三丈五尺掖庭宫广一里 【隋开皇三年六月诏规建制度先筑宫城次筑皇城次筑外郭城】 
皇城 【亦曰子城】 东西五里一百一十五步南北三里一百四十步南北七街东西五街其闲并列台省寺卫承天门外有东西大街南北广三百步 【限隔二城也】 横街之南有南北大街东西广百步 【即朱雀门街】 自两汉以后都城并有人家在宫阙之闲隋文帝以为不便于事于是皇城之内惟列府寺不使杂居公私有辨风俗齐整实隋文之新意也
外郭城东西一十八里一百一十五步南北一十五里一百七十五步周六十七里其崇一丈八尺 【唐外郭城东西南面各二门直十一街横十四街当皇城朱雀门曰朱雀街亦曰天门街南直明德门南北九里一百七十五步纵十二街各广百步许城之南横街十各广四十七步皇城左右各横街四三街各广六十步一街直安福延喜门广百步】 
夹城元宗以隆庆坊为兴庆宫附外郭为复道自大明宫潜通此宫及曲江芙蓉园又十宅皇子令中官押之于夹城起居西外郭庑 【后宣宗于夹城南头开便门自芙蓉园北入青龙寺俗号新开门杜牧之诗六龙南幸芙蓉苑十里飘香人夹城谓此】 
坊巿总一百一十区万年长安以朱雀街为界街东五十四坊及东市万年领之街西五十四坊及西市长安领之皇城之东尽东郭东西三坊皇城之西尽西郭东西三坊南北街一十四坊象一年并闰每坊皆开四门中有十字街四出趣门皇城之南东西四坊以象四时南北九坊取周礼王城九逵之制其九坊但开东西二门中有横街而已葢以在宫城正南不欲开北街泄气以冲城阙碁布栉北街衢绳直自古帝京未之比也
城图云皇城之南三十六坊各东西二门纵各三百五十步中十八坊各广三百五十步外十八坊各广四百五十步皇城左右共七十四坊各四门广各六百五十步南六坊纵各五百五十步北六坊纵各四百步巿居二坊之地方六百步面各二门四面街各广百步
渠水一曰龙首渠自城东南导浐至长乐坡郦为二渠一北流入苑一经通化门兴庆宫由皇城入太极宫二曰永安渠导交水自大安坊西街入城北流入苑注渭三曰清明渠导土穴水自大安坊东街入城由皇城入太极宫吕氏曰隋氏设都虽不能尽循先王之法然畦分碁布闾巷皆中绳墨坊有墉墉有门逋亡奸伪无所容足而朝廷宫寺门居巿区不复相参亦一代之精制也唐人蒙之以为治更数百年不能有改其功亦岂小哉隋文有国纔二十二年其刬除不廷者非一国兴利后世者非一事大趣皆以惠民为本躬决庶务未尝逸豫虽古圣人夙兴待旦殆无以过惜其不学无术故不能追三代之盛予因考证长安故图 【观吕氏此言是图之作其来尚矣】 爱其制度之密而勇于敢为且伤唐人冒疾史氏没其寔聊记于后元丰三年五月五日龙图阁待制知永兴军府事汲郡吕太坊题京兆府户曹参军刘景阳桉视并州观察推官吕大临检定鄜州观察友使石苍舒书
跋语此图旧有碑刻在京兆府公署兵后失之有雷德元完颜椿者访得碑本订补复完命工锓梓附于长安志后
壬子年中秋曰谷口邳邦用跋
新城唐天佑元年匡国节度使韩建筑时朱全忠迁昭宗于洛毁长安宫室百司及民庐舍长安遂墟建遂去宫城又去外郭城重修子城 【即皇城也】 南闭朱雀门又闭延喜安福门北开元武门是为新城 【即今奉元路府治也】 城之制内外二重四门门各三重今存者惟二重内重其址尚在东又有小城二以为长安咸宁县治所谨案长安京兆圣朝奄有天下初为京兆府后为安西路至大四年改奉元路 【中统元年立十路宣抚司置治于此改路不知何年三年立陜西四川行省至元七年改行尚书省九年改设王相府十七年罢王相府复立行中书省一十五年四川分省成都专立陜西行省二十八年立行御史台于云南大德元年移置陜西奉元】
　　　奉元城图
(见图)
　　　城南名胜古迹图
(见图)
　　　唐骊山宫图上
(见图)
　　　唐骊山宫图下
骊山温泉自秦汉周隋相继崇饰唐贞观中始营御汤天宝六载筑罗城于汤所置百司公卿邸第治汤为池增起台殿环列山谷因改宫为华清宫明皇岁幸焉殿曰九龙以待上洛曰丽霜以奉御寝曰长生以备斋祀其它楼观殿阁不可胜纪禄山之乱天子游幸益鲜唐末遂废晋天福中改曰灵泉观以赐道士元佑三年中秋日武功游师雄景叔题石刻在临潼
(见图)
(见图)
　　长安志图卷中
沅案此书昭建二陵图即用游师雄昭陵石刻图分为三耳师雄石刻在今醴泉然所载陪葬名位以蜀王愔为王愔吴黑闼为刘黑闼阎立德为阎立本牛进达为申进达仇怀吉 【见万年宫铭碑阴题字】 为仇怀古公孙武达为孙武达之属似目不覩史传人所书师雄既谬于前此又承而不改何其陋也今仍其旧而驳正焉
　　　咸阳古迹图
(见图)
　　　唐昭陵图上
(见图)
　　　唐昭陵图下
(见图)
　　　唐肃宗建陵图
(见图)
　　　唐高宗干陵图
(见图)
　　　昭陵图说诸陵附
余观自古帝王奢侈厚葬莫若秦皇汉武工徒役至六十万天下税赋三分之一奉陵寝秦陵纔高五十丈茂陵四十丈而已固不若唐制之因山也昭陵之因九嵕干陵之因梁山泰陵之因金粟堆中峰特起上摩烟霄冈阜环抱有龙蟠凤翥之状民力省而形势雄何秦汉之足道哉昔贞观十八年太宗语侍臣曰汉家先造山陵身复亲见又省子孙经营烦费我深是之我看九嵕山孤耸回绝实有终焉之志乃诏先为此制务从俭约九嵕山上足容一棺而已又慕汉之将相陪葬自今后功臣密戚各赐茔地一所至二十三年八月毕工先葬文德皇后长孙氏当时陪葬之盛与夫刻蕃酋之形琢六骏之像以旌武功列于北阙规模宏大莫若昭陵桉陵今在醴泉县北五十里唐陵园记云在县东三十里葢指旧醴泉县而言之也其封内周回一百二十里下宫至陵十八里今已废毁陪葬诸臣碑刻十亡八九悲夫因语邑官命刊图于大宗庙以广其传焉绍圣元年端午日武功游师雄景叔题 【沅案石在醴泉末有云县尉张勺主簿李革右宣德郎知醴泉县事傅寤立石】 
陪葬诸臣一百六十五人○诸王蜀王愔已下七人○公主清河公主已下二十一人○妃嫔越国大妃燕氏已下八人○宰相李绩已下一十三人○丞郎三品户部尚书唐俭已下五十三人○功臣大将军尉迟敬德已下六十四人内蕃将阿史忠等九人○诸蕃君长贞观中擒伏归和者琢石肖形状而刻其官名凡十四人 【沅案会要云上欲阐扬先帝徽烈乃令匠人琢石写诸蕃君长十四人列于昭陵司马门内金石录云诸降将名字乃仲容书耳】 突厥颉利可汗左卫大将军阿史咄苾○突厥利可汗左卫大将军阿史什钵苾○突厥乙沴泥孰俟利苾可汗○右武卫大将军阿史尒尔○薛延真珠毗伽可汗○吐蕃赞普○新罗乐浪郡王金真德○吐谷浑河源郡王乌地拔勒豆可汗慕容诺曷钵○龟兹王诃黎布失布失毕○于阗信○焉耆龙王突骑支○高昌王右武卫将军曲智勇○林邑王范头利○婆罗门帝伏帝国王阿顺 【沅案今游师雄石刻列名十二人误合利苾可汗及阿史弥射为一人又合真珠毗伽可汗及吐蕃赞普为一人又合诃黎失布失毕及于阗信为一人误分吐谷浑河源郡王乌地拔勒豆可汗慕容诺曷钵为二人孙明经星衍撰醴泉县志尝据史考正其失今亦分为十四不尽依碑字也】 所乘六骏刻石于北阙之下一曰青骓平窦建德时乘 【赞曰足轻电影神发天机策兹飞练定我戎衣】 二曰什伐赤平王世充窦建德时乘 【赞曰厂涧求静斧钺申威朱汗骋足青旌凯归有中四箭处】 三曰特勒骠平宋金刚时乘 【赞曰应策腾空承声半汉入险摧敌乘危济难】 四曰飒露紫平东都时乘 【赞曰紫燕超跃骨腾神殿气詟三川威陵八阵】 五曰拳毛马瓜平刘黑闼时乘有石真容自拔箭处 【赞曰月精桉辔天驷横行弧矢载戢氛埃廓青有中九箭处】 六曰白蹄乌平薛仁杲时乘 【赞曰倚天长剑追风骏足耸辔平陇回鞭定蜀沅案金石录云皆欧阳询八分书世或以为殷仲容书非是】 
肃宗建陵陪葬功臣尚父汾阳王郭子仪一人
高宗干陵在奉天县宋元佑中计使游公图而刻之防御推官赵楷为之记曰干陵之葬诸蕃之来助者何其众也武后曾不知太宗之余威遗烈乃欲张大夸示来世于是录其酋长六十一人各肖其形镵之琬琰庶使后人皆可得而知之
石人背刻各人姓名岁久漫灭近得游公所刻四碑而亡其一每碑十六人各写其衣冠形迹及其名爵其不知者阙之今录可知及有阙字者凡三十九人于左　左一碑　左二碑十人　故左威卫大将军兼金徽都督仆固乞突　左威卫将军□□都督鼠□施处毒勤德　右领军将军兼于泉都督泥□□　小阿悉吉度悉波　故左卫大将军兼燕□大都督葛塞匐　故右威卫将军兼洁山都督突骑施傍靳　故右卫将军兼颉利都督拔蜜干蓝羡　故左武卫将军兼双可□□□□舍提欲护斯　故左威卫大将军兼延匐都督处木昆屈律弓叕阿史盎路　故右金吾卫将军兼俱□都督关傍汗阿悉首靳大首领可汗颉利发　右一碑十三人　故大可汗骠骑大将军行左卫大将军昆陵都护阿史弥则一　故右骁卫大将军兼龟兹都督龟兹王白素稽　故右武卫将军兼□□□龟兹□白回地罗徽□疏勤王裴夷健密施□康□□泥涅师师十姓可汗阿史斛瑟罗□吐浑青□□驸马都尉慕容诺曷钵　右骁卫大将军兼波斯都督波斯王卑路斯□十姓可汗阿史元庆□吐浑乐□徒耶钵□于阗三尉琡琡□吐火□□子持勒羯达健　右二碑十六人　石□□子石忽那　故左武卫大将军□□十姓卫官大首领吐屯缬利发□波斯大首领南昧□木俱罕□□斯陁勒□左威卫大将军兼坚昆都督结黉蚕匐肤莫贺咄□吐蕃使夫论悉曩然□吐火罗叶护咄伽□十姓大首领盐风□都督阿史忠节□右金吾卫大将军兼泃本都督五姓吶麦丏叶护昆职□默啜使移力贪幵达干□播仙城□河伏帝延□吐蕃大酋长赞婆□默啜使葛暹嗔达干□龟兹大首领利自阿力□碎叶州刺史安车鼻施□□□狄仁杰以下六十人画像姓名今皆不从其见于奉天县丞赵耤绘像记者才二十九人焉楷之记文多不尽载撮其大旨略曰唐之诸帝功烈如太宗明皇者可谓盛矣宜其邱陇完固及于无穷今兵火之余荒墟坏皿瓦砾仅存理亦宜也独高宗武后之陵崇邱磅砖上诣青冥双阙耸歭丹口犹在是岂造物者有以扶护而致然耶抑亦穷匮国力深规厚图使人未易窥耶转运游公一日桉部过干陵慨然兴叹乃录高宗天后时朝臣六十人重图于陵所其闲忠良骨鲠高才俊逸如张说苏颋狄仁杰娄师德刘仁轨唐休宋璟李峤贺知章马周李昭德王綝张仁愿崔神庆李务光张柬之魏元忠陆元方李怀远毕诚杜景佺皆一代善士固当纪者若夫武三思韦巨源崔湜武承嗣苏味道封德彝之辈回邪险佞负国自谋而皆绘形于壁镵记于石丹青可渝而善恶之迹不可变王民石可磨而劝戒之意不可泯则斯名也其与天地同于不朽哉楷之记在元佑七年六月吉日唐之诸陵各有陪葬见于志者此不具录其诸帝之陵在干陵之东者僖宗靖陵也在三原者高祖献陵也敬宗庄陵也武宗端陵也在云阳者德宗崇陵也宣宗贞陵也在富平者中宗定陵也代宗元陵也顺宗丰陵也文宗章陵也懿宗简陵也在蒲城者睿宗桥陵也元宗泰陵也宪宗景陵也穆宗光陵也
　　　图志杂说
龙首山古志曰山长六十里头入渭水尾达樊川头高二十丈尾渐下可六七丈又曰汉取山土为城山之余尾在城西南数里乃尽今桉城南鼎门之西南北附城有土岭可二三百步望之隐然如城俗名之曰土蛇岭此即山之余土也又汉台殿城阙皆栽山土为之是以高大数千年不土已西京赋曰疏龙首以抗殿是也山之余尾城南皆已湮平坡陀豆出复见于唐大安宫西东西横亘迤逦而去今大安宫城及内苑后墙含元殿台一带俱在山上下去平地可六七丈南望城市俯而视焉 【原自含元以东其地渐平不见垠崿一日登秦冢望之隐然而东直际浐水与白鹿诸原映带南去又自长乐坡下其冈中断道出其闲其西廓然率多堑掘问之人云安西筑邸时取其土也】 
北斗城三辅旧事及周地图曰长安城南为南斗形北为北斗形今观城形信然然汉志及班张二赋皆无此说予尝以事理考之恐非有意为也葢长乐未央酇侯所作皆据冈阜之势周二十余里宫殿数十余区惠帝始筑都城酇侯已没当时经营必须包二宫在内今南城及西两方凸出正当二宫之地不得不曲屈以避之也其西二门以北渭水向西南而来其流北拒高原千古无改若取东城正方不惟大宽又当渭之中流人有至其北城者言其委曲迂回之状葢是顺河之势不尽类斗之形以是言之岂后人偶以近似而目之也欤
赋语文人之词固多张诞然身未尝至目未尝覩亦未可辄拒而不信尝读汉人之赋遂知西京台观之盛班孟坚曰轶云雨于太半虹蜺回带于棼楣又曰攀井干而未半目眩转而意迷张平子曰将乍往而未半木悼栗而耸兢王子渊曰若播岸而临坑登木抄以闻泉论者以为皆危山儿悚惧非王公所宜乘履诚为确论予至长安亲见汉宫故趾皆因高为基突兀峻歭崒然山出如未央神明井干之基皆然望之使人神志不觉森竦使夫当时楼观在上又当如何由是观之则数公之言未可遽为张大也昔蔡九峰不信鸟鼠同宂后人讥之予恐不知而论将使后人而复讥后人也
小儿原骆氏志载新说唐皇子幼则居内渐长成于东内苑为大宅于外为十六王宅王宅外又置百孙院王子王孙勿得出外鬬鸡走狗蹴鞠弹射于苑中龙首原俗号曰小儿原或曰今原东有西番浮图至元中所建其下是一古冢经营之始堑之为基得一石椁有篆文三曰小儿冢意者原名以是然今亦不知有此名矣
邨名长安咸宁二县民多以故宫殿门阙名其所居然讹谬不可尽记志称下马陵讹为虾蟇陵秦寿陵讹为韩生冢建章宫讹为贞女楼翠华殿讹为祭酒台不特是耳至以汉城为阳甲城霸城门为万城门覆盎门为红门西安门为黄门正武殿为讲武殿城中又有白盎殿亦不知是何名然亦有传袭旧名而图志不载者如以宣平门为玉女门以其东有玉女山也以西门为金天门亦非野人之语若此之类又恐前代旧有是名耳 【有人尝言于京师一朝官家见一杂书载阳甲城之说曰阳生于子而天方开甲始也汉有天下是为一代开天之始如阳始生以期福禄于未艾观其宫名未央可见愚案此说似为有理然如其言则是阳甲之名汉已有之何故传记曾无一言称之且阳甲殷王汉固不当以古帝王之名目其城也宋次道长安志极为精博亦不见取但言隋迁都此城遂废俗呼曰杨广城此说是也葢炀帝弒父亡国民斥其名政犹时日曷丧云尔复何疑乎其后又转而为杨家也】 
汉瓦形制古妙工极精致虽尘壤渍蚀残缺漫漶破之如新人有得其瓦头者皆作古篆盘屈隐起以为华藻其文有曰长乐未央有曰长生无极有曰汉并天下有曰储胥未央有曰万寿无疆有曰永奉无疆亦有作上林字者昔人有于陈仓得秦瓦文曰羽阳千岁羽阳秦武王宫也以是知古人制作不苟虽一瓦甓必有铭识不特彝鼎为然耳又有得瓦作楚字者亦秦瓦也秦作六国宫室于咸阳北坂上意者必用其国号以别之欤又未央字瓦凡离宫故基亦皆有之今杜陵碎瓦中皆有未央长乐等字亦不知其何故也
古瓦阳面多作小窝沱状如雨点亦有作绳痕者予尝过其鹿台下见其败瓦亦然乃知秦汉已前制皆作此但不知所以制之之意或曰葢仰用者以固泥也说亦有理又唐瓦有如漆者葢是碧瓦岁久而色变也汉瓦皆素独故城中未央瓦表里皆黑坚如铁锡今不多得其所得者皆离宫瓦也由是言之虽其宫室壮丽犹为近古尚质也欤长杨关中人家园圃池沼多植白杨今九龙池尤多皆大合抱长数丈叶原多风恒如有雨因忆唐人诗朝元阁上西风急都入长杨作雨声正谓此树以见故宫悲凉之意也说者以长杨为汉宫今宫在盩厔去骊山百余里殊无相涉且汉以木名宫如桂宫棠梨豫章五柞者非一又安知长杨不以是木名耶
樊川 【本樊哙食邑故名又云今其墓在神禾南原上】 长安名胜之地周处士敻唐杜公牧之祁国杜公奇章牛公之居皆在焉唐人语曰城南韦杜去天尺五可见昔时之盛今虽残废之余而终南之神秀原陆之澶漫源泉之灌注草木之葱蒨近蜀之饶固自若也然古人胜游之迹见于文章篇什者历历可考变迁以来葢有名存而寔亡有有其处而名不可知者前辈有张茂中同其友为城南之游尝作记以纪之当时遗迹犹有存者今欲访之尚能见其彷佛据可知者别为一图掇其遗漏以补其阙曰杏园者唐新进士宴游之所在曲江鴈塔之南今皆耕为民田曰韩庄者在韦曲之东退之与孟郊赋时又并其子读书之所也郑庄又在其东南郑十八虔之居也曰塔坡者以有浮屠故名在韦曲西何将军之山林也 【今其地出美稻土人谓之塔坡米】 莲花洞在神禾原即郑驸马之居所谓主家阴洞者也翠微寺在终南山又有牛头寺坡少陵所谓青山意不尽衮衮上牛头者也李抱玉碑在杜永邨有坟柳宗元碑昌黎之文在少陵原之北 【人云陵西有子美故宅】 萧灌墓在焦邨吐蕃论弓仁墓在赵邨浑瑊墓亦在城之西南余皆不能备载噫高岸为谷深谷为陵而况区区之宅苐邱垄哉特以古人之名所仰止不欲遗之故耳樊川今有华严寺人但谓之华严川云 【其东十里许有兴教寺在原半企望南山最为名胜】 
杜陵今在奉元城东南二十五里三赵邨陵在高原之上即所谓鸿固原也陵之制正方询之居人每方百二十步据地六十亩四面去陵十余步皆有观阙基址其东南数十步又有一陵形制差小皇后王氏之陵也 【案汉史宣帝后许氏早崩葬杜陵南园去杜陵十八里今在司马邨少陵原上俗呼曰司马冢岂以后□博陵所葬遂误称耶又霍后废立王倢伃为后后为太皇太后年七十余成帝时崩合葬杜陵邨东园其陪葬之冢稍大者恐是淮阳宪王等母王倢伃之冢其小者或贵人以下冢也何以言之若群臣附葬必不在后宫之列以是知之】 其东陪葬数十冢环拱森列大小不等其北里许乱冢百余自是以北直至城南东西延亘高原之上累累皆是但不知其名耳
前代陵冢大明宫城北十里许唐禁苑也近汉城之东有大陵十余制度雄伟年代久远必古帝王陵也其西南乱冢尤多以予观之葢是秦陵何则唐之禁苑非营葬之所苻姚西魏世代不远干戈相仍恐无此承平之制设为当时帝王之陵亦不当如此之近且西魏孝武陵在渭南文帝及后周文帝陵皆在富平隋文陵在武功炀帝陵在毕原宇文陵在好畤苻健叹石安原而有终焉之志周汉诸陵皆不在此独秦陵不见今樗里子墓在汉城中庄襄陵在今城东始皇扶苏陵又在临潼正与此陵俱是一带矛固以为秦陵无疑也其余丛冢以骆天骧所载韩信冢在霸城门东三十里新店则夫汉及苻姚以降诸臣或亦有之不可知也大抵古人陵冢图志虽载其处然亦不敢必其所指是亦知之之一道也
华州乱石华州东有乱石十里蔽野横路马阂几不可行其大者皆如冈阜而不成山问之人云少华山崩也遂考诸宋史熙宁五年九月知华州吕大防言少华山前阜头谷山岭摧陷其下平地东西五里南北十里溃散坟裂涌起堆阜各高数丈陷居民六社凡数百后林木庐舍亦无存者 【近山之民言数年以来谷上常有云气每遇风雨即隐隐有声是夜初昏畧无风雨山上忽雾起有声渐大地遂震动食顷即有此变金翰林应奉兰泉张建有石字坡赋序云坡在华州之东宋熙宁闲阜头神所移也皇统己巳春道过其闲覩而赋之今其地有阜头神庙壁画风雷山移之状】 因阅前史汉献帝初平四年华山崩裂世远不可推究唐武后垂拱二年新丰有山涌出初六七尺渐高至三百尺名曰庆山今在临潼东南三十五里与此事皆在人耳目者遂表出之呜呼大化旋移振荡迥薄神变翕忽何怪不有夫以汉之献帝唐之武后宋之神宗而皆有此希闻之大异则其为国亦可知矣
火余碑唐碑为巢寇所毁而尚存者三其一华山碑在西岳庙剥裂之余巉岩峭刻势转奇特初不类为碑者卓立而不仆者数百年矣其一华萼楼碑在九龙池南其一右军碑在城西北呜呼碑之坏以屋累也令其本欲传远区区以屋覆之其为计也浅矣
试官石在九耀街武安王庙前横卧街侧色黑而莹长四五尺高二三尺世传唐时举人就试以钉钉之卜其中否今观石上有钉数十余钉头皆露亦有半入而上曲者昔李将军射石饮羽葢偶然尔此岂偶然者耶其理殆不可晓
关中碑刻 【自石鼓而下秦汉以来所在甚多而唐碑尤盛兵火之余残毁无几或为野人卖为寺观坟墓之物风纪亦尝禁之然终不能禁也今文庙有赵明诚金石目录三十卷而多不载所在或云又有田氏京兆金石录亦不复见唯儒士骆天骧尝录石刻一编附其所类志后自言跋履荆莽寻访抄录垂六十年终皇甫诞碑今在鸣犊镇亦率更所书字画尤伟而不及载则所遗者多矣余尝命鲁斋书院刊补骆志阙略因增续得碑刻于后而未暇也后之博雅君子得无有志乎云尔】 
图制有宋吕公大防所订志中时亦引用观其布置大段皆是然其宫室台榭门阙委曲之详理固不能尽也近因刻梓复加比较见其与志微有不合或与故迹显然相戾者略载一二唐大安宫高祖所以处秦王也志曰在宫城之西今乃在其西北坏堞宛然今人犹曰秦王府图本所载是也宫城西偏附城有小城垣即掖庭宫也今见其处止可容置一宫而图乃以大仓杂处其中大非所宜又志亦不曾载若此之类必是碑本磨灭后人不详误附之者【又汉城中有石人石马定心石之类今皆去之】 掖庭东北垣上有一方台不知何基考之于志恐所谓宫人教艺之所名众艺台者也注云旧图有之遗迹尚存今图本却无不敢附入其显然相戾者内苑北偏半在龙首冈上今其东乃是城墉两头有二角楼基迹皆高数丈其南却是平地全无系着其北楼基西有小墙基折而西去即内苑之北墙也其墙约二里许直一大基方广数丈墙亦自此而绝其基正当大安宫之东北以志考之当是翠华殿基所谓祭酒台者是也不然是亦一楼基其西南楼基岁久湮平遂使后人疑也今图乃以禁苑之球场误置在此其上顶所存城墉楼基与画本宫殿全不相合然竟不晓当时之制果如何也因记于此欲使观者必参志而求之方见古人全盛之制
水磨赋浮休居士之所作也 【华州厅壁有石刻不着姓名或曰宋张舜民字芸叟号浮休居士未详是否】 序曰浮休既投迹少陵一日有以水磨求售者相其地乃古之宜春苑也今谓之韦曲自汉唐已来诸韦居之与后周逍遥公晒书台唐杜岐公韩退之旧业郑都宫之园池邻里篱落垠堮皆在人云李太白尝居此也仰终南之云物俯潏水之清湍乔林隐天修竹蔽日真天下之奇处关中之绝景也暇日聊为之赋云粤自大朴既散机事滋炽抱瓮无讥斵轮改制脱大车之左毂障横流之肆置圭测深浅审度面势覆厦屋之沉沉酾长溪之沸沸徒观夫老稚咸集麦禾山积碓臼相直齿牙相切碾磨更易昼夜不息汹汹浩浩砰砰劯劯鼓浪扬浮交相触击飞屑起涛雪飜冰折仰而观之何天轮之右旋覆轑胶戾蚁行分寸迟速闲隔俯而察之何地轴之左行消息斡运搘撑挺拔千匝万转而不差忒逆而视之修渠绳直高岸壁立沄沄漾漾滉滉瀁瀁如砥之平如练之明忽然走下若众壑之赴禹门也顺而索之盈科后进遇险斯止潋潋滟滟成文布理汪澄渊默乃见柔德力尽而休功成而退若君子之善出处也彼华山三峰之飞瀑吕梁百步之喷沬独有赏心之玩曾无利物之实未若斯磨也不踰寻丈之闲不匮一夫之力曾无崇朝之久而可给千人之食如是则驴马不用麦城任坚农夫力穑知者图焉故君子役其智小人享其利真为一乡之赖岂止一家之事贾生曰水激则悍矢激则远万物回薄震荡相转孔子观于川流庄生监于止水因事会理是谓道纪况夫雍为九州岛之沃壤潏乃八水之上游樊杜引其吭丰镐汇其尾寿山御其表崇冈固其里空淡鸟没木老天深凭高四顾骋望千里其地产则动植飞潜充牣旨美亡所不备天府取之而不竭陆海探之而无底其人物则有汉唐已来韦杜二氏轩冕相望园池栉比逍遥公筑台而晒书杜君卿凿山而引水韩退之之西邻郑都宫之北鄙参以太白忘机脱屣虽时代之屡迁顾风流之未弭未有一叟扶杖来止非夷非惠不农不仕或钓或弋翱翔徙倚鹤发鲐背颓然而已矣
补遗 【昔愍帝建兴元年刘曜攻陷长安入外城焚龙尾及诸营还屯逍遥园四年曜攻陷长安外城晋麦曲允退守小城今桉故城止有大城二重长安志亦不云有小城惟载帝王世纪曰汉初置长安城本狭小惠帝更筑广大以是而惟恐初置者为小城惠帝所筑不是外城即今故城是也但历代变迁其迹不存耳不然岂有王者之都无外郭也又长安城门名多重复愚恐亦有内城门名后世不详并指为一城也何以知之志书宣平门注曰王莽改曰春王门民曰东城门其外郭曰东都门西京赋亦曰经城洫营郭郛是其一证欤又所引汉旧仪及郡国志说汉城里数处必有误字　龙尾营退之诗亦曰终南晓望蹋龙尾注曰龙尾坡长安地名今案龙首山头入渭水其尾则与杜陵诸原相去不远矣　逍遥园志载其名见于姚秦西魏时以晋史言前世已有是园但不言其处骆天骧谓今圭峰草堂是也予以还字推之恐当在浐水之东　又志书记都长安者西汉及晋符姚魏周隋唐皆有宫阙然刘曜亦都十年史称曜作酆明等宫及寿陵周四里后依霸陵制度志则不书今虽不知其处览古者亦当知之　晋愍帝时盗发汉霸杜二陵及薄太后陵得金帛甚多案汉史文帝治霸陵皆瓦器不得以金银铜锡为饰其俭至矣然犹不免为盗所祸夫苟有封树之迹者岂信其俭而亡物哉且所谓得金帛多者岂景帝不能尽遵文帝之训或杜薄二陵所有不可知也　唐之诸陵亦皆遇盗惟干陵独完岂偶深秘盗不知之今其西北有大沟人谓之黄巢沟其发时掘也俗又云干陵之上人有游戏慢侮及取其瓦石者辄有灵响或别有他咎往有验者夫武氏之威震赫一时百世之下尚能惊动祸福人耶】 余既为秦陵辨矣因阅史记具列秦先君葬所其所名地有可知者有不可知者大槩不出秦雍之域也其可知者图志亦不尽载其不可知者今所在无名之冢又安知非是耶今叙史记所载以补志之阙且见余言之不妄云襄公文公葬西垂 【秦始立国在岐之西今陇西之西县】 宁公出子葬衙 【冯翊有衙县记曰宁公徙居平阳葬西山注曰郿之平阳】 武公葬宣阳聚东南 【纪云葬雍平阳初以人从死死者六十六人】 德公宣成公葬阳缪公葬雍 【皇览曰冢在橐泉宫祈年观下从死者一百七十七人】 康公葬竘社共公葬康公南桓公葬义里邱北景公葬邱里南 【一作僖公】 毕公葬车里北【即哀公】 夷公葬左宫惠公葬车里 【一云简公子葬陵园】 悼公葬僖公西城雍龚公葬入里 【一作人里愚案里者二十五家之名今樗里正在长安城中久以里名者恐亦有相近者】 躁公葬悼公南怀公葬栎圉氏灵公葬悼公西简公葬僖公西出公葬雍献公葬嚣圉孝公葬禹圉惠文王始都咸阳葬公陵悼武王葬永陵 【皇览曰秦武王冢在扶风安陵西北毕陌大冢是也人以为周文王冢非也周文王冢在杜中今案咸阳图毕有周文王冢以是考之则是秦武王冢矣】 昭襄王葬茝阳 【今霸陵也自郦以西皆芷阳纪又云宣太后葬芷阳郦山】 孝文王葬寿陵庄襄王葬茝阳 【今东门外呼韩生冢者是也】 始皇葬郦邑 【扶苏冢亦在焉】 二世葬宜春 【纪曰以黔首葬二世杜南宜春苑中】 
秦瓦御史宋宜之尝于阿房故基得一古瓦长二尺许高广六七寸正方渐杀如斧形宛然若屋状坚厚如白石隐隐遍作绳痕其相接处亦有笋距如今瓦但朴素耳长安古迹此类甚多但不得尽见也
　　长安志图卷下
　　　泾渠图序
古者因井田而通沟洫勤播殖以尽地力陂泽之利其昉于此乎太史公作史记而书河渠自时厥后术智之士能以水利利民者代有人焉关中自秦郑国疏泾水溉斥卤田为沃野民赖其饶者二千年国家因前代故迹梁石引水注填阏以粪民畴广屯田以助经费设官分属如古郡守夹史职甚重也然而日久法禁弛而人獘滋典守者或不知其所事积习垢玩使古人良法美政几乎熄矣走年二十余从先君宦游于关中已知泾沟为民利害而未识其详也后三十年遂备员御史甫至闻前祭酒李公惟中今为行御史台治书侍御史每以抚字为念尝刻泾水为图集古今渠堰兴坏废置始末与其法禁条例田赋名数民庶利病合为一书名之曰泾渠图说索而读之信乎其有裨于治也呜呼其知恤哉夫居其职而不知其所以为职非智也知其职所当为而不为之非仁也今也食君之禄治君之民邈焉如视越人之肥瘠而反攘剥之暴戾之岂士君子之心哉因书其端以谂夫莅事者至正二年冬十月日奉训大夫陜西诸道行御史台监察御史樵隐必申达而序
图说目录 【图说本长安志图之下卷也以其记录额多且泾渠利民为大故自为一编书凡六篇图二今列其目以便观者】
　　　泾渠总图清冶浊水附
(见图)
　　　富平县境石川溉田图
(见图)
　　　泾渠图说
四曰丰利渠宋大观中诏开石渠疏泾水入渠者五尺下与白渠会溉七邑田三万五千九十余顷 【丰利渠口又在白渠之口所谓洪堰者是也今有宋资政殿学士侯蒙撰碑具存其文略曰】 
大观元年闰十月主客员外郎穆京奉使陜西既复命以白渠岁罢民堰水起十月尽次年四月其闲水啮堰与堤防圯坏溉田之利名存而实废者十居八九得献说者宣德郎范镐鄜州观察推官穆卞以谓熙宁闲尝命殿中丞侯可自仲山傍凿石渠引泾水东南与小郑泉会下流合白渠鸠工自熙宁七年秋至次年春渠之已凿者十之三当时以岁歉弛役今其迹可考案旧迹而道建瓴之势因民心而兴万世之利易若反掌乃诏本路提举常平使者赵佺与献说者相地计工二年七月诏可俾佺董其事经始以是年九月越明年四月土渠成下广一丈有八尺上广五丈深视地形之高下袤四千一百二十丈南与故渠合计工六十一万七百有畸越明年闰八月石渠成下广一丈有二尺上广一丈有四尺深视地形之高下袤三千一百四十有一尺南与土渠接又度渠之北视其势高峻留石仅三丈裁通窦以防涨水计工四十九万八百有畸九月甲寅疏泾水入渠者五尺汪洋湍駃不舍昼夜稚耋驩呼所未尝见凡溉泾阳醴泉高陵栎阳云阳三原富平七邑之田总二万五千九十有三顷异时白渠所溉不过二千七百余顷岁以八月属民治堰土木一取于民费以亿计夹渠之民终岁闵闵然望水之至不可得而输赋如平时民以是重困是役也费不烦民因民之利工垂成臣穆京适帅秦凤上遣京视役且抚问官属给赐工师缗钱远方知上之德意明见万里鼓舞趣役不日而成凿山堙堑民不告劳既奏功上嘉之诏赐名曰丰利渠
开修洪口石渠题名记 【石多阙字节略其文】 永兴军耀州六县民田旧资白渠灌溉之利历时已久泾流寖低渠势高卬不能取水乃岁八月六县令率夫数千集良材起巨堰堰水入渠至明年四月去堰所溉田财二千顷然堰成辄坏或数月坏故兴修之功要为文具而民无寔利大观元年今秦凤路经略使穆公侍郎京以太府少卿出使陜西宣德郎范镐承直郎穆卞因言开修洪口石渠之利穆公具闻于朝提举永兴军等路常平等事赵公佺被旨相视具陈可成之策朝廷从之遂命赵公总浚渠事初议凿石与泾水适平然后立堰以取水赵公谓立堰当为远计乃使渠深下水面五尺则无修堰之獘而利博且久既终功凡石土渠共七千一百一十九尺石渠北自泾水上流凿山尾南与土渠接初料一千四百二十五尺其后土石接处发土见石乃展一千七百一十六尺通计三千一百四十一尺上广十有四尺下广十有二尺浅深随山势其最深者三十八尺分隶六县会工四十六万二千九百一十三料工之始视石之坚柔定以尺寸为工其下石顽攻不中程乃增工二万七千九百五十三凡石渠之工总四十九万八百六十六一年九月工兴四年九月毕土渠北自石渠口东南与故渠接初计六千四百五十九尺而所展石渠既已省一千七百一十六尺其后接故渠处土杂沙石随治随坏度不可持久乃即其右开横渠二百尺与故渠合地脉坚实功简而径又省旧所治渠九百六十五尺实计土渠三千九百七十八尺上广五十尺下广五十八尺浅深随地形其最深者七十五尺分隶六县会工二十一万一千八百一十六内泾阳三原高陵所隶有石棚隐土下厚或一丈或七尺八尺乃损土工一万一千八百一十一而增推凿之工四万七千九百七十九凡土渠之工总二十六万七千九百八十四二年九月工兴四年五月毕渠成惟石渠依泾之东岸不当水冲乃即渠口而工入水凿二渠各开一丈南渠百尺北渠百五十尺使水势顺流而下又泾水涨溢不常乃即火烧岭之北及岭下因石为二洞曰回澜曰澄波限以七尺又其南为二闸曰静浪曰平流限以六尺以节湍激渠之东岸有三沟曰大王沟小王沟又其南曰透槽沟夏雨则溪谷水集每与大石俱下壅遏渠水乃各即其处凿地陷木为柱密布如棂贯大木于其上横当沟之冲暑雨暴至则水注而下大石尽格透遭之口与石棚接如此已无患余二沟则凿渠两岸比大木覆□□沟水入于泾 【石棚者石隐地中上下皆土不止一处其当沟口者水从下过空如棚状今所谓暗桥者是也大王沟小王沟透棚沟三沟皆在古白渠次北宋丰利渠之东其沟皆从东来横冲渠身开渠之时将上二沟下流穿断惟透槽沟至渠上适有石棚渠水流于棚下暴雨则水石从棚上过流入泾河惟二三沟水石皆落渠中故当时树木为□以拒大石而砂砾尚入渠内至前金时有王簿荆姓者始为一沟入渠之处构两石桥于泾水上使与沟口相接其制桥上外高中低一如槽状若遇沟水暴涨砂石皆从上过擗入泾河而渠方免石壅之患今人犹呼曰澄水槽】 又其东且十里曰樊坑当白渠之南岸其北直大沟沟水暴则岸坏与渠流俱溃壅之则渠不能容而下流为田患乃迭石为渠岸东西四十尺北高八尺上阔十有七尺其南石尾相冲而下四十尺沟水至则渠之所受满其堤而止其上泄余水以注坑中与泾合土石之工毕于是乎导泾水深五尺下写三白故渠增溉七县之田一昼一夜所溉田六十顷周一岁可二万顷大观四年九月朝散大夫专管勾永兴军耀州三白渠公事都大提举开修石渠飞骑尉蔡溥记
　　　渠堰因革
本朝至大元年承德郎陜西诸道行御史台监察御史王琚建言于宋渠上更开石渠五十一丈今用之
元料渠长五十一丈阔一丈五尺深二丈 【沅案元史河渠志作阔一丈深五尺】 计积一十五万三千工每方一尺为一工已开一十四万三千五百四十六工五分未开九千四百五十三工延佑元年兴役后至元五年 【沅案宋史河渠志作至五年葢误】 渠成 【延佑元年至三年先开一十二万三千一百七十九工四分至元三年再开四千四百零二工一分五年再开一万五千九百六十五工是年秋故堰至新渠口堰水入渠　琚字神瑗济南邹平人建言未行去职后再使督之】 
诸渠至元十一年九月初二日准奉大司农司剳付呈准中书省剳付先后讲究定条画使水法度内一款节文 【后凡文案仿此皆低行大字书之】 自古以来青冶浊谷石川金定薄台等水并耀州三原富平邠州管下淳化县行流河水俱系灌溉田禾于民久利之事并令河渠司官管属听授节制每渠直渠长一名依泾水例请给申破水直
案长安志泾阳高陵栎阳云阳三原富平醴泉七县皆泾水所溉之地今惟泾阳高陵全被泾水之利其云阳【北境高卬泾水不及今引冶谷水西北淳化界来分为七渠以溉近山之地】 三原 【北境高卬泾水不及今引浊谷水西北华原界来分为六渠以溉近山之地】 富平 【旧时南境北限白渠浇溉脾阳大滭丰润三乡今皆拨属三原栎阳余地即引石川金定二水以溉其名见于志曰薄台川东南入漆沮河溉民田　堰武渠溉民田八里　白马渠溉田十五里　长泽渠溉田十五里　石泉渠溉田十里　永济渠溉田二十里　文昌渠溉田十里　怀德渠溉田三十里　阳渠溉田十五里　直城渠溉田二十里】 醴泉 【本汉谷口县治所在泾水西其东北境则入云阳泾阳至今犹有一十之田在泾东与其灌溉夫役不及宋修石渠六县夫亦无醴泉意亦此欤】 栎阳 【余泾水所溉之外其东北境颇高泾不能及遂引石川水径断原东梁才过白渠西南以溉其地】 武功 【唐咸通中京兆奏修六门堰冶韦川莫谷香谷武安四水溉武功兴平咸阳高陵等田一万余顷今废又有升原渠普济渠皆溉民田今废】 长安咸宁 【二县亦有可溉之水往往废涸不能详记今知其一咸宁县有龙首渠东南自浐水分出至城四十余里以溉园圃之田其余民自疏引以溉者又多官府不治也　案志所载与今异者恐或各有废置是以不同】
　　　洪堰制度
圣朝因前代故迹初修洪口石堰 【修洪口即谷口也前代已有是名方言云石阻河流为洪又蜀人谓水口为洪今县有射洪徐有吕梁二洪义与此同沅案古曰谷口曰瓠口此曰洪口谷瓠洪三音相近亦即焦获之获也】 当河中流直抵两岸立石囷以壅水囷行东西长八百五十尺每行一百零六个计十一行阔八十五尺总用囷一千一百六十六个
照得洪口往日水击西岸渠口在东势直冲堰故常吹去今来复击东岸白癸巳年创立渠堰每年增修云云囤行广密委是坚牢虽遇水涨止是冲破龙口或卷去堰上石头或吹损囤口或冲透囤眼故每岁增修及淘石渠上下泥沙人功不辍又旧例水军三十人看堰今议得令各县差富实人夫二名五县计一十名看堰若有微损即便补修 【近年修理物色石囤每个用椽两□四十八条擗稷二条枣条六十担石积长五百七十五尺高一丈阔一尺白草一十担椽每人一日采打二条为一工枣条每人一日采打一担为一工石积每人一日搬运长五尺高一尺阔一尺为一工草每一人一日采打五担为一工编造每囤用夫六名一日编造一个为六工填囤每囤用夫一十二名为一十二工　囤眼每个石积长一百四十五丈高一尺阔一尺白草五担填囤眼每个夫三名为三工　下囤脚索每囤用索一条长二丈每条用麻二斤连囤索每囤用索二条各长三十尺每条麻半斤锥囤麻每个用麻四两其余什物在外】 
石渠下广一丈二尺上广一丈四尺土渠下广一丈八尺上广五丈深视地形之高下渠岸两边各空地一丈四尺
旧例岸两壁无得当栏巡水道径 【后称空地者放此　案今见行渠身即宋之丰利渠也王御史新开石渠亦同但身不及耳其立囤处河身亦窄今凡用囤二行数皆减于旧矣】 
立三限闸以分水凡二所三限闸其北曰太白渠中曰中白渠南曰南白渠太白之下是为邢堰邢堰之上渠分为二北曰务高渠南曰平皐渠彭城闸渠分为四其北曰中白渠其南曰中南渠又其南曰高望渠又其南曰隅南渠中南之下其北分者曰析波渠其南分者曰昌连渠渠岸两边各空地八尺凡渠不能出水则改而通之
照得三限彭城两处葢五县分水之要北限入三原栎阳云阳中限入高陵三原栎阳南限入泾阳至分水时宜令各县正官一员亲诣限首眼同分用庶无偏私若守闸之官不应或妄起闸一寸即有数徼余水透入别县甚可关防 【三限闸在今洪口下七十里彭城闸又在下二十里或白平石者秦人音讹也今并称之　图经云中白渠首承太白渠东入高陵界南白渠首承中白渠亦入高陵界长安志云白渠自泾阳县界三限下中限为一渠流至县界彭城与下分为四渠注曰唐宝历元年令刘仁师请更水道渠成名曰刘公渠彭城堰　今案泾渠水道斗门时多变易以故或与旧迹不同皆因岁久渠深岸高水不能上□其可通之处辄为一渠其名亦异今惟三限下正渠及彭城下四渠犹系旧名其析波渠道已非故迹今中限正渠彭城闸二其北有一小渠名曰狂渠闸下其北又一小渠名曰宁三渠若此之类固不能备载也】 
立斗门以均水总为斗一百三十有五渠岸两边各空地五尺限上斗门十九 【南边自白公斗起水次曰长渠斗成邨斗染渠斗驸马斗圣女大斗圣女小斗智光斗石劫斗七劫斗何氏斗李相公斗威圣斗店西斗宁邨斗小留斗双槐斗张房斗三屋斗凡一十九】 南限斗门十二 【自南边唐婆下斗起水次唐婆中斗唐婆上斗杨南斗杏园斗端正斗佛宝斗卢从斗长流斗落桥斗省斗曹午斗凡一十二】 中限斗门十 【南边西鲁斗起水次赤赐上斗赤赐下斗杨三斗西王郭马斗凡五　北边小渠长流冯下斗起水次长流冯上斗园内斗高阳斗狂渠斗凡五】 北限斗门五 【南边石圈斗起水次东公主斗西公主斗南北王斗凡四　北边师和斗】 务高斗门二十三 【南边安业斗起水次周开斗东安仁斗长闰斗段洪斗归厚斗西安仁斗丰乐斗通流斗阜民斗岁丰斗闰陵斗柿园斗掘斗大王斗小王斗景公斗通元斗翟家斗穆王斗荐福斗凡二十一　北边广盈务高二斗】 平皐斗门八 【南边观相下斗起水次观相中斗观相上斗曲渠下斗曲渠上斗平皐下斗平皐中斗平皐上斗凡八】 中白斗门二十三 【南边永寿斗起水次安阳斗安庆斗东阳斗善利斗普济斗普闰斗广利斗周吉下斗周吉上斗王化斗任邨斗留赵斗潜化南北二斗兴圣斗神策斗凡十七　北边武强一斗闰宁王小渠上斗二下斗一中斗一凡五斗】 中南斗门十五 【南边雨金斗起水次安阳斗望丰上下二斗丰阜斗丰穰斗富仁斗孝义斗辛家斗仁寿斗高望斗凡十一　北边广济斗马家斗通远六宅凡四】 析波斗门一 【北边通口斗一】 昌连斗门三 【南边下中上凡三斗】 高望斗门十一 【南边信陵斗起水周夏上下二斗严应斗通利上下二斗闰益斗闰仁斗通闰斗魏闰斗　北边任公斗】 隅南斗门五 【南边信陵斗起水次安信斗房家斗新开斗东鲁斗凡五】 凡水出斗各户自以小渠引入其田委曲必达
旧例仰渠司正官预为修渠砌迭斗口使无壅滞
又体知得人户偷开斗口故使渠岸颓毁望令温水偏入其地亦有懒堕不肎修理仰巡监官斗门子预为催督利户修理渠口或令石砌木围无致损坏透漏费水又如遇开斗浇田渠司差人随逐水头葢督使水如有违犯即便申报
退水槽
凡遇涨水泄以还河
邢堰 【堰之始不知起自何时葢为北限地高水势不能及遂引清冶二谷之水经三原县龙桥镇以东至邢邨截河为防堰其水与泾合流以溉三原泾阳并渭南屯所之田今其堰长四十余步其下水分为二渠中有深沟一道葢古白渠之故道也水不敢入故堰绝之分灌高田至今人名其沟曰干沟】 
凡修渠堰自八月兴工九月工毕春首则植榆柳以坚堤岸
年例先于七月委差利户各逐地面开淘应于行水渠道须管行水通快
又每遇春首令各斗利户逐其地面广栽柳榆以坚堤岸免至当时修理及禁诸人不得斫伐
凡水广尺深尺为一徼以百二十徼为准守者以度量水日具尺寸申报所司凭以布水各有差等
旧例三限平石两处系关防分水禁限五县各差监户一名与都监一同看守限口每日探量水深尺寸赴司申报 【徼者呌古有徼道谓巡禁道也水家取以为量水平则之名今农者耕地一方谓之一徼义与此同其法量初入渠水头深广方一尺谓之一徼假令渠道上广一丈四尺下广一丈上下相折则为一丈二尺水深一丈计积一百二十尺为水一百二十徼是水之至限也其三限口各以广狭视此为准守限者每日探量具徼数申报所司凭以分俵水盛则多给水小则少给凡遇用水斗吏具民田多寡入状承合得徼数刻时放水流毕随即闭斗交付以上斗分大槩水一徼一昼夜溉田八十亩违者罪罚□今□平流闸下石渠岸里有一石龟前人刻以志水者也为之语曰水到龟儿觜百二十徼水尝闻主守者曰今水虽至其则犹不及全徼葢渠底不及古渠之深也　又水法后言水直直本是程字亦音讹也正犹彭城作平石云耳】
　　　用水则例
凡用水先令斗吏入状官给申帖方许开斗
旧例仰上下斗门子预先具状开写斗下邨分利户种到苗稼赴渠司告给水限申帖方许开斗上下斗分承水时刻浇过苗色顷亩申破水直违时者斟酌断遣
自十月一日放水至六月遇涨水歇渠七月住罢
照得十月一日放浇夏田三月浇麻白地及秋白地四月止浇一色麻苗一遍五月改浇秋苗今渠司旧例五月浇秋每夫三十亩此时麻正仰浇秋苗亦渴攸水人户计其所利麻重□苗将水分浇水司为不系一色辄便断罚深为未便议得各人合得水限于内分用又不过其所限虽非一色苗稼合从民便以厚其利
又旧例验工合浇麦苗秋禾顷亩间遇天旱可浇者不得使水不须浇者却令使水如此浇溉妨悞不便今后验合浇顷亩如不过元数从民便使水毋得因而多浇如违断罚
每夫一名溉夏秋田二顷六十亩仍验其工给水 【今实溉一顷八十亩】 
照得旧日渠下可浇五县地九千余顷每夫一名浇地一顷三十亩自十月一日入水溉田至七月十五日住罢方才周遍即今五县地土亦以开遍大约不下七八千顷所起人夫一千五百名每夫浇地一顷七十亩计地二千五百余顷亦是十月入水七月方罢以此揆之则所浇之地实同而入官之地数即少明见其余地亩每岁上是货赂渠斗人吏盗用浇溉事发断罪民甚苦之又切知人民数多一家之地多者不过一二顷少者或十亩故一顷三十亩为限取夫一名以此计之则上户之家不过二名下户或三户或五户出夫一名今日地广民稀难同此例一家所占多者或十顷至五顷虽小户不下一顷有余是故人民畏其夫多匿地盗浇冒罪致罚接踵相继议得不若全夫一名依前限一顷三十亩为则加地一倍止出夫一名添给其水如此加倍则民虽少亦可拟往日人户三分之二矣如有盗浇供地不实严行断罚
又旧例每夫一名计浇田夏田一顷三十亩秋田四十亩共一顷七十亩议得今地广人稀若依旧例其水有余中闲不无巡水之徒令无夫之家买水浇溉今拟令人户更不增添夫数每夫一名令浇二顷六十亩庶望革去买水之獘
又人户合浇田禾顷亩照依旧例验工轮番使水各斗下若有在前不出夫役使水之家今后无得使水监浇官斗门子人等看循与水者依例断罚
行水之序须自下而上昼夜相继不以公田越次霖潦辍功
旧例各斗分须要从下依时使水浇溉了毕方许闭斗随时交割以上斗分无得违越时刻又使水屯户与民挨次自下而上溉田
又体知得用水之家多使驱丁看水至冬月浇田遇夜避寒贪睡使水空过至明却称不曾浇溉迟违由时枉费水利合行严加断罚
又五县行使□水斗口旧例自下而上挨排次序放浇却因地形高低不等累经洪水吹濯渠深地高在前官司权令打立截堰放浇今来体知得其余斗分不畏公法屯利人户将地不尽实报倚仗人众接上筑打死堰将下次利户合使水直改豁恣意放浇直至夜深却将水直分豁下流已下利户不曾堤备以致泛溢浇过不应地亩或还入河虚费水利议得除渠深地高必用倒堰斗口比及定夺以来权且依旧外据其余斗分务要依例自下而上挨排次序照依元供地亩合浇水直放浇无得似前打立截堰纵意多浇违者断罚 【案五县之地本皆斥卤与他郡绝异必须常溉禾稼乃茂如失疏灌虽甘泽数降终亦不成是以泾渠之例一日而不可废也】 
诸违官禁作奸獘者断罚有差
照得大司农司元定若有违犯水法多浇地亩每亩罚小麦一石至元二十年承奉宣尉司剳付犯水人户有做夫之家亦有不做夫之家议得如系不做夫之家每亩罚小麦一石兴工利户每亩五斗至元二十九年陜西汉中道肃政廉访司讲究得违犯水法不做夫之家每岁减半罚小麦五斗兴工利户每亩二斗五升外据犯罪每亩笞七下罪止四十七下又案旧例凡搀越盗用渠岸修筑不牢浇溉不应地土渠吏蔽匿不申及斫护岸树木无故于三限行立者皆有罪罚
　　　设立屯田
庚子年八月钦奉圣旨以梁泰充宣差规措三白渠使
据梁泰奏告京兆府有旧来三白渠兵革以来渠堰缺坏地土荒废陜西人户虽有种莳不得水利税赋不敷军马用度修成渠堰每亩可收一锺 【沅案元始河渠至云太宗二十二年梁泰奏请】 
准奏仰梁泰就带元降御前金牌充宣差规措三白渠使直隶朝廷
至元十一年初立河渠营田使司安置屯田二十八年改屯田总管府
是年九月十五日奏过事内一件节文安西府延安府凤翔府这三路在前交军立屯来根脚里这军每不是额定的正军有成都府忙并时分几处签来去年省官人每奏了这军交依旧为民来若是这军每散了呵屯田的勾当得济的勾当误了也者这军每虽交做民呵只交这的每种田不交罢呵怎生么道也先帖木儿等京兆省官人每秦将来般者么道圣旨有来立屯田府的勾当里三个路里合立三处营田司衙门休立营田司立一个屯田总管府衙门委付着好人管着屯田的勾当中也者么道奏呵般者么道圣旨了也钦此都省移咨钦依施行准此省府照得营田司已经革罢即将元管户牛地土额办粮草已未送纳及应干不了事件交割外据六盘迤东彭原等处元系成都接应军人改为民屯比及别行设官以来恐误合办粮草拟令元管屯田千户时暂抅钤管办 【皇庆元年再内至元十一年创立屯田于各县交参协济下户内葢拨屯田　至元二十一年奏过事内一件在前车站一千户放罢收系屯田】 
设官四员
达鲁花赤一员总管一员 【二官衔内立带兼河渠司事凡有文移止称屯田总管府为水事则称兼河渠司事】 副总管一员同知一员
首领官三员
经历一员知事一员提控按牍一员　吏译人等一十五人 【通事一人译史一人司吏四人奏差四人都监一人土毫塞四人】 合千一百五十二人 【看守洪口囤堰水军一十名看守探量三限口水直人夫四名看守探量彭城限水直人夫二名看守邢堰人夫一名分俵水直斗门子一百三十五名】 
司属五所
终南渭南泾阳栎阳四所各设令一员丞一员平凉一所本府注拟正副提领各一人
屯四十八终南九屯 【怀教屯乐平屯忠力屯曲泉屯乐成屯利泽屯奉上屯栾邨屯安化屯】 渭南一十六屯 【怀德屯怀仁屯丰济屯善庆屯闰泽屯永便屯皁角穹屯亭利屯信陵屯严应屯雨金屯安阳屯安庆屯南永寿屯北永寿屯合阳屯】 泾阳九屯 【丰闰屯里仁屯昭义屯富安屯永昌屯广备屯仁受屯安信屯华原屯】 栎阳九屯 【归厚屯安仁屯安业屯丰乐屯万全屯广盈屯阜盈屯大有屯定陵屯】 平凉五屯 【白店屯董志屯南庄屯南市屯再店屯　右渭南所屯田半皆在渭南陆地终南所屯全在近山盩厔等处泾阳所屯亦半在醴泉富平华原鄜州直罗等处栎阳所屯除定陵屯在富平外八屯皆用泾水石川浇溉】 
户四千八百九十二地五千六百六十四顷一十二亩六分三厘八毫 【内荒闲地一千六百八十七顷九十七亩二分七厘八毫】 
农器二千二百三十三副八分五厘牛二千一百零九具一只九分 【每牛一具以二十分为率拨地二顷纳粟麦五十石内大麦二十石小麦二十石粟十石草一百束牛一只者地数以下皆减半牛三只以上各随其分数以增之】 
粮至大元年旧数九万三千六百七十九石二斗九升一合六勺草三十一万三千七百九十束四万五千九百二十秤
至正二年实办粮数 【除倚免事故逃亡等户外】 七万二千六百五十九石七斗八升二合三勺四抄 【大麦二万六千七百二十五石二斗零四合小麦二万六千六百八十二石五斗一升八合七勺四抄　粟一万七千二百九十七石四斗八合　白米八百一十四石五斗二升四合　糜子一百五十五石零四升五合九勺　粳米五十石八斗八升二合　糯米九百三十四石一斗九升九合七勺】 草 【束二十九万一千五百一十三束秤四千九百三十九秤四斤二两】
　　　建言利病
承务郎陜西诸道行御史台监察御史宋秉亮言洪口之利始于秦水工郑国于仲山之下凿引泾水首起瓠口尾注于洛溉田四万余顷至汉大始中水利废坏赵中大夫白公因其故迹徙开渠口于上流首起谷口尾入石川以注于渭降及隋唐以至亡宋其利又废大观中又于小龙潭之上复开石土渠数里疏引自来之水入渠五尺赐名曰丰利渠迨今二百余年其利渐少至大闲 【沅案宋史河渠志云三年】 监察御史王承德建言于丰利渠北开凿石渠长五十丈岁月已久吞水渐少入渠之水既微则筑堰劳而民利寡矣尝考古今渠利之废葢因河身渐低渠口渐高水不能入是白公不容不继于郑渠丰利不得不开于白公之后也今丰利渠口去水又已渐高则王御史见开石渠又不尽功若不增治岂惟渐失民利虑恐日就湮塞近因巡历至县亲诣新旧渠口一一相视遂采众论酌以管见苟欲其利溥博其说有三一曰尽修渠堰之利二曰复置两闸之防三曰开通出土之便然其要又在选委得人不当惜费今将贴说图本具呈宪台照详施行　一相视得郑渠起于瓠口今骆駞弯西北是也上至白公渠口二千七百余步白公渠口即今小龙潭下是也上至宋丰利渠五十六步丰利渠又上至王御史新开石渠五十六步已上三堰西北高而东南低泾水自仲山出由高而下河岸去水渐高今量得郑公渠口至水而计高五十余尺白公渠口至水面计高一丈三尺相悬如此虽欲不改不可得也今丰利渠至水亦高七尺有余方新渠未开之时每岁差民起立石囤堰水计用囤三百八十个高一丈有余费役甚广而水益艰涩是以王御史乃于上流穿处疏凿此渠止用囤一百八十个宜其省费而水可通也然其底亦高河水三尺所立囤堰厚止三重河流深处囤之高者乃至一丈五尺浮坐于地每遇河水泛涨不禁冲突易于倾坏反不若宋渠之堰凿石安立桩橛犹以为固也 【今泾水石底安桩石眼犹存】 是以用费益多民力益困询诸众言皆言新石渠起于山脚地势高于接流其底既比元言犹有三尺未开宜与以凿渠底通行计料再令开凿加深八尺如此不待囤堰之设先有五尺自然之水入渠其囤但比水高五六尺则渠受水之多不言可知宜计旧堰广狭新囤高下即今三重之上截作九重囤堰既低且厚纵遇小涨只于囤上漫流而过不至冲激倾倒设使囤坏亦不妨自然入渠之水此法之外无以复加　一相视得旧闸二所上下相去四十余步中闲元用退水旧槽至今见存其置槽去处上离宋渠四百四十九步离新开石渠五百五十□□□□□□退水槽近上三十余步渠深两壁开凿切口二道当时设此葢遇泾水暴涨及洪堰倒塌之时即下此闸以备浊水淤淀渠道平流一闸在退水槽近下十步渠身两壁亦有切口四道葢于住罢浇田之后水既无用遂开此闸乃退渠水由槽还河又当河涨之时或净浪不能猝下或已下而漏漫浊水并下两闸以防不虞此皆古人良法安可废而不行近年以来渠湮岸崩民渐失利拟合将二闸修置以时开闭则浊泥不得入渠穿淘之工可以减半又净浪相离新渠窵远浊水入渠必至淤淀宜将此闸移于渠口近下一二十步安置　一相视得洪口以下石土渠十余里自古穿淘两岸积土如山旧时将所积高岸开为通道名曰鹿巷凡穿淘泥沙由鹿巷运于岸外近年以来淘出泥土填满鹿巷只于岸上堆积或于霖雨其土崩塌复入于渠是以渠道益浅水来益小今观渠与泾河相望咫尺运土入河甚不费力缘为累年堆积以至太多是以为难此皆有司因循姑息之过也起夫穿淘妨农病众甚为可怜拟合于农务未忙天暖人闲之时差遣五县人夫将鹿巷开至平地搬运积土远离渠岸或运入河以渐而去不得似前辄闭岸巷假以岁月积土渐除渠道自通人力既省官政亦简民之受赐胡可胜言　一汉之郑白宋之丰利功大而利久者由其委任得人不惜财费故也今自王御史建言以来三十余年而工尚未成者原其所自实由选委不当有所靳惜不能成尔今欲开凿前渠复修两闸监督之官宜当遴选工食之给不可吝惜自古及今为经久之计者不计重费成非常之功者惟在得人今详此功劳费虽广可以永逸拟合择选谙晓水利练达时宜廉干官员度宜优给以成久利之功如其不然将见五县之民日趍穷苦屯田之置亦为虚设况今石渠已至仲山石脚更无开展去处若更不成是使二千年历代养民之利一朝而废岂不痛哉所以行省必合选官兴治毋惜小费明立赏罚使有惩劝然后事可集而功可成也
云阳人杨景道尝论泾水之善一则民苦渠堰之劳费获濯溉之利二则限亩法獘论次不明致使小民勤触刑宪即欲上言未果颇采其说以附于左其略曰至元九年至十一年二次准大司农剳付劝农官韩副使耀用宋太守等官二同讲究使水法度王准中书省以为定例虽其节目若有未详然其大纲固已条举其后改立官府至元之法渐以废弛水法坏乱多寡不均如以因堰疏薄渠道浅并水邨微少夫役繁重断罚相继使泾水之利反为河北之害今略举三以明其獘　一至元绩议捉令人户依上年额定夫数更不增添每夫今浇夏秋田二百六十亩庶望革去卖水之獘切详所议宽限之法如此明白不见遵依今欲举行宜将二顷六十亩之数停分三次两月一周每次放浇八十七亩不限名色自今岁十月为始至来年五月就八个月若其渠堰如法水流不断可以浇溉四次前二次已及元限后一次为浇秋苗如是深水大小不一断续相继可复浇溉则远近贫富均获水利矣　又水例云渠下可浇五县之田九千余顷以今屯利人夫一千八百名计之绝多补少每夫一名为田五顷旧利一名限浇五顷七十亩是二分之中盗浇者常有二分是以人皆犯法动触刑宪故至元宽限作二顷六十亩则明浇者一半而不及者尚有一半其法虽未尽善而犹胜一顷七十亩之少今以渠水计之全水一百二十徼三分去一为八十徼一昼夜可浇田六十余顷自今岁十月为始尽来年五月计二百四十日可浇一万四千余顷假使开启渠堰便利致使水及百二十徼全数则一岁所浇又不止是今论者皆以即今水小为难殊不知今日水数亦不下八十徼矣全水一岁每夫可浇一十余顷今吏咸作六十徼一夫犹当浇田五顷限以二顷六十亩岂可开太多乎若夫立限太宽倘遇天旱近水有力者浴意多淫贫若远水者愈不得则故就一顷六十亩为限□虽多亦可周遍水大则必加倍况今既有两限分□□法又有交承时日之则水小则拘限而能均水大则有时日民得尽利此诚得中正不□之良法并行而不相悖者也　一各斗下利户浇田既无先后排轮之次亦无各家合使日期惟以亩数为限或遇天旱民急目前之利违限多浇欲尽断罚则伤百姓若不严禁复不能均又先开斗分多占月日及时浇溉全得其利近后斗分往往过时失误岁计一岁之中水来不过一二次水限亩数亦少合今每水头一道斗口几处验各斗人夫多寡分定合开日时六十日内须要周遍仍令人户供报花名地段顷亩见数置簿该写合该水程日时须要自下而上惟渠涨岸高者别为区处官及斗门子各收一簿永为定式凭验使人知某日为某邨之水某时为某家使水之期自然不敢侵越易避而难犯矣　一限首眼同分水其法今亦废弛故五县水利不均葢洪堰计用人功而成理宜验夫用水但地理远近不等渠道悬昂不一分水之时斟酌增减期于均平可也如北限昂而中限悬当增北限而减中限泾阳近而栎阳远当益栎阳而损泾阳仍将各渠寔有夫数各限应得之水随水大小议为则例刻之巨石立于限首庶使官吏将来有所凭验易于举行又验夫二分与合得水程徼数复如旧日分作二道轮番浇溉庶可与其余水头一齐周遍民免盗水之罪矣又如白渠水小之时宜将限工并中限权行止住听下县先浇候水大之时将门登下水程并开一斗或三斗以补之故限口有志水石古语云水到石人手限上开三斗水到石人腰限上不得浇即前人规模之大方也
　　　经渠总论
经水出安定郡岍头山西自平凉界来经邠州新平淳化二县入干州永寿县界千有余里皆在高地东至仲山谷口乃趍平壤是以于此可以疏凿以溉五县之地夫五县当未凿渠之前皆斥卤硗确不可以稼自被浸濯遂为沃野至今千余年民赖其利但渠初凿之时渠与河平势无龃龉岁月潄涤河低渠高遂不可用虽白公赵佺继之于后终亦不能久者葢仲山洪口万岭环复两崖划断河流涌出势如建瓴复阻石堰其怒愈甚土石承委不得不肭今其下有小龙潭其深不测是水激射而成也河既渐下渠岸自高所灌之田日复淤闭虽强壅遏竟无良策今新石渠已迫山足又高三四尺矣苟不可行千载之功诚为可惜抑尝考夫泾之形势人有生长其处耳目习熟犹或不知不知韩人郑国一入敌境何遽识此而开万世之利不亦神乎虽然利之所在害必从之今五县之民岁八月治堰九月毕土楗石伐木掘泥悬土入水置困下临不测 【今泾渠两岸屡年淘出泥沙堆积增益高至三十五尺下窥渠面如视井底每年差五县人夫入渠负龙挠曳而上依旧堆积及洪口安囤之处水深丈余其底皆石水流湍急下入龙潭其深不测所置囤堰不时卸坏石木尽去杳无余迹每年增葺人役水中至有溺者】 十月引水以嗣来岁入秋始罢又复就役寒暑昼夜不得稍休 【水法自十月放水至明年七月始罢昼夜寒暑风雨晦冥不敢暂辍须循环相继然后乃遍尝问其故以为或开疏壅禾即不茂葢土性本薄泾于渎淖反成其癖政如病人一旦虽药病即复来故人有地馋之说】 而垦辟耘敛播植之劳犹不与焉加以官府程督旁午畦陌条约限禁琐屑尤甚近年水脉艰涩所润益寡分争讼阋奸獘百出究其委曲胡可尽言于是民有上诉愿弛其利以免劬瘁有司以故事恒规不敢辄许 【尝闻诸水家民田近水而地下者便而多利远水而地高者难而寡利又为限亩所拘不得尽溉其田故远者有愿不用水以免其役者有司以修治役大近者不能独富不敢许也】 呜呼夫韩本欲疲秦人于一时不知后世病复甚耶由是言之为之柰何传曰其人存则其政举其人亡则其政息使西门史公儿内史白中大夫为之吾知其有不患者矣当今之时必欲继疏凿之功复古人之迹使千百世永永而无敝者世果无高智绝伦卓荦奇伟如若人者哉
