钦定四库全书

　　史部十一

　　江汉丛谈

　　地理类八

　　杂记之属

　　提要

　　（臣）等谨案江汉丛谈二卷不着撰人名氏惟卷首题曰环中迂叟续说郛载其数条题曰陈士元着案士元字心叔应城人嘉靖甲辰进士其厯官始末无考所撰有易象钩解已别着録是书于楚地故实设为问答加以考证若童士畴沔志以楚之风城非伏羲后士元则引路史伏羲之后封国者十有九而风国居其首不得谓伏羲之后无风国又山海经旧称伯益作士元则摭其中长沙零陵乃秦汉郡名知其为后人附益后汉书载南方诸夷为盘瓠犬种士元则以为人名非犬名如斯之类持论皆极精确惟隋侯得珠孟宗得笋之类旧籍相传事渉神怪正可存之不论士元乃辗转征引以实之未免失之附会盖夸饰土风标榜乡贤乃明人地志之结习士元亦未能免俗耳要其引据赅洽论断明晰则可取者正多也观所注周易多发明汉儒之学知其留心古籍非空谈无根者比矣

　　乾隆四十三年三月恭校上

　　总纂官 （臣）纪昀 （臣）陆锡熊 （臣）孙士毅

　　总校官 （臣）陆费墀

　　●江汉丛谈目录

　　卷一
　　风后　舜陵
　　舜妃　宛委
　　息壤　玄夷
　　九井　有南
　　鬻子　隋珠
　　巻二
　　子文　孟宗
　　龎统　乐蔼
　　黄母　解佩
　　三楚　竹王
　　盘瓠　空言

　　●钦定四库全书

　　江汉丛谈巻一

　　风后

　　成仁卿问风后国答曰风后风国之侯伏羲裔也皇甫士安【谧】帝王世纪云黄帝梦大风吹天下之尘垢皆去寤而叹曰风为号令执政者也垢去土后在也天下岂有姓风名后者哉于是依占而求之得风后登以为相廖鸣吾【道南】楚纪云黄帝披山通道南至于江登熊相得风后于竟陵以为相今承天府景陵县东北五华山椒有伏羲庙旧志以为古风国地宋儒胡明仲【寅】庙记不及古风国童士畴【承叙】沔志云胡记不及古风国者盖疑之也又云左传任宿须颛臾风姓也邑于济上杜元凯【预】注四国伏羲后封近于济皆鲁附庸则今风城非伏羲后矣余谓童未深考也夫杜以伏羲后近济者据左传所载四国耳罗长源【泌】路史载伏羲之后封国者十有九而风国居其首尧诛大风禹访风后皆其胤也安得谓伏羲后无风国邪李弘宪【吉甫】元和郡县志云复州竟陵县本古风城古之风国即伏羲风姓也南陵汊水汊水者澨水也禹贡三澨是已武德中置汊川县隶沔风城在其北若然安得谓伏羲后无风国在景陵邪

　　舜陵

　　仁卿问舜陵答曰永州志云帝舜陵在九疑山一名永陵礼记檀弓云舜葬苍梧之野司马子长【迁】史记云舜南巡崩于苍梧之野归葬零陵之九疑又载于家语皇览竹书世纪而乐子正【史】太平寰宇记张叔范【埏】零陵志杨廷秀【万里】挥麈录【王仲言明清亦有挥麈录无舜陵事】呉格甫【致尧】九疑考古并述之楚灵王作台象焉【国语呉王夫差将伐齐申胥谏曰昔楚灵王筑台于章华之上阙为石郭陂汉以象帝舜注云舜葬九疑山其水旋丘下故壅汉水使旋石郭以象之也】秦皇汉武皆尝望祀宋置守陵五戸国朝布在祀典仍建庙箫韶峯下余谓舜葬九疑非实孟子言舜卒于鸣条今安邑有舜墓又有鸣条陌是其证也而郑康成【玄】乃以鸣条为南夷地谬矣舜既禅禹岂复巡狩于荒服外哉书云陟方乃死说者以陟方为巡狩韩退之【愈】云地倾东南南巡非陟也陟者升也方乃死者释陟为死也苏子瞻【轼】亦云陟方犹升遐乃死为章句后世遂以为经文故汲书纪年帝王之崩皆曰陟书云在位五十载陟者纪舜之崩也何谓南巡哉他传又云舜伐苗民崩于苍梧夫伐苗者禹也已窜三危矣何得劳无为之舜于耄期之时邪欧阳永叔【修】诗云虞舜老倦勤荐禹为天子岂复有南巡迢迢渡湘水是也都玄敬【穆】听雨记谈云史言舜南巡崩于苍梧之野今舜塜乃在零陵之九疑九疑去南岳千有余里苍梧在广西域内去九疑又数百里书云舜南巡守至于南岳岂又幸九疑遂崩而葬其地乎孟子言舜卒于鸣条鸣条在东方夷服今又不闻有舜陵孟子去古未逺而传闻犹未免若此况后世乎是玄敬亦有疑于九疑舜陵也罗长源云象封有鼻故墓在始兴有鼻者有庳也即今道州而九疑之墓或象塜耳不然商均窆也大荒南经云赤永之东苍梧之野舜子商均之所葬也而元次山【结】九疑山图记亦谓商均窆其阴岂商均徙此因葬之而后世遂以为舜陵邪汉章帝时零陵文学奚景于泠道舜祠下得笙白玉之管十二故吕氏【不韦】春秋戴延君【德】大戴礼伏子贱【胜】尚书大传许叔重【愼】说文应仲逺【劭】风俗通陈晋之【旸】乐书范蔚宗【晔】后汉书皆言昔西王母献舜玉管注云西王母神也曾伯端【慥】集仙录亦云舜在位西王母使献白玉管以和八风则白玉之管为舜之宝器明矣胡为乎藏于零陵哉无乃帝舜诸子分封巴陵上虞衡山江华等国各锡宝器如成周锡封之制而商均则得白玉之管遂传流零陵邪又按舜陵载在山海经者非一说也海内南经苍梧山帝舜葬其阳又大荒南经帝舜葬于岳山又海内北经有舜台台即陵也又海内朝鲜记南方苍梧之泉其中有九疑山舜之所葬在长沙零陵界中夫山海经世称伯益作而长沙零陵乃秦汉郡名则知此书多后人附益而九疑舜陵渺不可信矣又宝椟记云舜葬于苍梧有鸟自丹州而来吐气名曰冯霄能衔土成邱坟舜墓鸟所营也集仙录又云舜瞑目端坐乘空而至南方之国其中有九疑山焉厯数既往归理兹山【集仙录云王妙想苍梧女道士也住黄庭观见空中大仙谓妙想曰吾乃帝舜耳昔劳厌万国养道此山云云乃命侍臣以驻景灵九授妙想妙想仙去兹山以舜修道之所故曰道州营道县】眞源赋云舜因南巡走马逐鹿同飞苍梧莫知所去王仲任【充】论衡书虚篇云舜葬苍梧象为之耕四说尤妄诞不足辩

　　舜妃

　　仁卿问舜妃墓答曰一统志云舜二妃墓在黄陵庙西又云黄陵庙乃汉荆州牧刘景升【表】建以祀舜二妃之神昔舜南巡崩葬苍梧二妃娥皇女英尧二女也寻舜不及死沅湘间国朝命有司以六月六日致祭焉唐髙千里【骈】诗云帝舜南巡去不还二妃幽怨水云间当时珠泪知多少直致于今竹尚斑刘文房【长卿】诗云苍梧在何处斑竹自成林点点留残泪枝枝寄此心盖长沙郡县多斑竹乃自宇宙生竹以来本有种类若此而世传舜崩二妃攀竹悲哀泪滴竹上成斑故髙刘诗意及之然尧女舜妃之说则始于秦博士妄对耳史记秦本纪始皇二十六年巡衡山南郡浮江至湘山祠逢大风几不得渡问博士湘君何神博士对曰闻尧女舜之妻葬此于是始皇大怒使刑徒三千人伐湘山树赭其山而罗君章【含】度博平【尚】并断以黄陵为尧女舜妃之墓郑康成张茂先【华】郦善长【道元】皆谓大舜南巡二妃从征溺死湘江神游洞庭之山而出入乎潇湘之浦遂指楚辞湘君湘夫人以实之何其不深研也郭景纯【璞】云二女帝者之后配灵神祗岂应下降小水而为夫人王叔师【逸】韩退之并有辩沈存中【括】云舜陟方时二妃皆百余岁岂得俱存犹称二女哉其说诚是但未考黄陵舜妃墓及潇湘二女之故惟路史发挥则以黄陵为癸比氏之墓潇湘二女乃帝舜女也癸比氏帝舜第三妃而二女皆癸比氏所生一曰宵明一曰烛光汲简及世说皆载之山海经所谓洞庭之山帝之二女居之是也若九歌之湘君湘夫人则又洞庭山神岂谓帝女哉帝王世纪云舜三妃娥皇无子女英生商均今女英墓在商州盖舜崩之后女英随子均徙于封所故其卒葬在焉而癸比氏则亦同二女徙于潇湘之间故其卒葬在此耳山海经云舜之二女处于大泽光照百里大泽者洞庭也光照者威灵之所暨也至今湘神分风送客威灵暨于百里与山海经之说相合则湘祠为祀舜二女而黄陵墓为癸比氏所葬不有明征乎陆士规黄陵庙诗云东风吹草緑离离路入黄陵古庙西帝子不知春又去乱山无主鹧鸪啼帝子者盖谓帝舜女也而黄长睿【伯思】又谓帝女者天帝之女翁养源从其说遂述于湘江图志斯失之逺矣

　　宛委

　　仁卿问宛委圣记答曰赵长君【晔】呉越春秋云禹按黄帝中经见圣记在九疑天柱号曰宛委承以文玉覆以盘石其书金简玉字禹乃南廵登衡岳宛委山得治水之记今岣嵝山有禹科斗碑向藏地中韩退之刘梦得【禹锡】并有禹碑诗皆闻而不及见国朝嘉靖初有人掘地得碑遂摹搨传世杨用修【愼】沈镒各有释文湛原明【若水】有跋徐灵期南岳记云夏禹导水通渎刻石书名山之髙即此碑也于乎禹治水万世称神禹者岂虚哉洪水为灾非神术何由致力矣集仙录云云华【巫山神女名】告禹曰太上愍汝之志将授灵宝之文陆策虎豹水制蛟龙馘邪检凶以成汝功因授上清宝文又得庚辰虞余之助【益稷字】遂导流决川奠五岳别九州岛天锡玄圭以为紫庭眞人而马永卿于宋绍兴十七年过巫山撰神女庙记亦称禹得玉篆之书开山疏水无不如志又李佐于汉永和九年泛洞庭登包山入灵洞得古岳渎经第八巻竒字蠧毁不能觧谯允南【周】解云禹治淮水三至桐栢山惊风迅雷石号木鸣土伯拥川天老肃兵功不能兴禹怒召百灵授命夔龙桐栢千君长稽首请命禹因囚鸿蒙氏彰商氏兠氏卢氏犂娄氏乃获淮涡水神无支祈【无支祈水神名】善应对言语形若猿猱缩鼻髙额青躯白首金目雪牙颈伸百尺力逾九象抟击腾趠疾利倐忽视不可乆禹授之童律童律不能制授之乌木田乌木田不能制授之庚辰庚辰能制鸱脾桓胡木鬽水灵山妖石怪奔号丛绕者以千数庚辰持戟逐去颈锁大械鼻穿金铃徙之淮阴龟山之足俾淮水永安而释氏以为泗州僧伽之所降水母者罗长源尝辩其非矣大哉神禹之力世儒不得闻其槩今之黄冠履斗罡戟指书空者輙称禹歩禹诀焉诸葛孔明【亮】黄陵庙记云仆总师趋蜀道覩江山之胜乃见石壁间神像宛然如画前竖一旌旗右驻一黄犊犹有董工开导之势古传所载黄龙助禹开江治水不诬也夫世人有道术者亦能制蛟螭之怪如许敬之【逊】斩蛟之迹往往显著楚中姑亡论而习彦威【凿齿】襄阳耆旧传云城北沔水有蛟患邓遐守襄拔剑入水蛟遶遐足遐挥剑斩之遂无蛟患晁元采【百揆】浔阳记云城东桥水有蛟常为百姓害董奉书符呪水即见蛟死浮出水面又原化记云种园张老以法禁龙【荆湘僧居近水有龙时挟雷雨出入种园张老者术士也嗔此龙损物宻禁以法龙潜告僧曰某乃龙也住此水多年今为张老所禁命在危急请和尚救之愿酬一宝珠僧如其言以告张老张老曰和尚勿救此龙若受其珠后悔无及僧恳请不已张老乃放龙移出潭水张老去后雷雨忽作瓌僧舍夺其珠】又裴铏传竒云西域异僧金刚仙能摄龙于瓶中【开成初僧金刚仙西域人居清逺峡山寺能梵音善拘鬼魅制蛟螭钖杖一声召雷立震后欲归天竺乃于峡山潭畔摇钖而呪水开见底以缾张之有一泥鳅长三寸许跃入缾中语寺僧曰此龙也吾至海门以药煮为膏涂足则渡海若履平地是夜龙王化白衣叟持黄金百两以馈寺僧恳请舍其龙金刚仙倾鳅于潭泛舶而归】况神禹以圣德授神灵之秘能驱役天丁疏理地脉者乎然水中龙蛇逞怪最难除尝读禹穴纪异及墉城集大禹治水玄奥录皆言禹导岷山至于峡中实为上古鬼神龙蟒之宅见禹至护惜巢穴作为妖怪风沙昼暝迷失道路禹乃仰空而叹俄见神人状类天女授禹太上先天呼召万灵玉篆之书且使其臣狂章黄麾大医童律为禹助禹于是呼吸风雷役使鬼神驱逐龙蟒始能治水异哉此禹之所以称神也故孟子论禹治水既曰掘地注海矣而又有驱龙蛇之文驱之云者岂无法术哉古有豢龙氏御龙氏葢以驯龙得姓左传蔡墨【黯】对魏献子【舒】甚详而周礼秋官有壶涿氏其职主于杀水神水神死则渊为陵又葛稚川【洪】所撰抱朴子云西域方士能禹歩吹炁龙即浮出十余丈更吹之輙缩至数寸掇取入壶遇旱发龙入潭又禹歩吹之复长十数丈须臾雨至矣李重规【百药】北齐书云晋阳有人明法术曰我本恒岳仙人谪至此汾水暴涨临水禹歩以符投水流便絶徐自沙石上渡焉此或神禹之遗法也于乎余尝玩岣嵝禹碑而憾宛委圣记不传于后世治水使者不得缵禹之绩天意谓何可为浩嘅已

　　息壤

　　仁卿问江陵息壤答曰息者生也言土壤生长不已也江陵图经云子城南门地隆起如伏牛马状去之一夕輙复如故溟洪录云唐元和初裴宇鎭荆州掘之深六尺得一石规模楼橹悉仿江陵城制其石中空径六尺八寸甚工致命徙置藩篱间毁之是春淫雨四月不止潦涨莫遏人抱为鱼之忧会洛中道士欧献博学多闻来居楚山驰问之对以事廹凿石弗及令陶范为江陵城制内广六尺八寸楼橹门阙无少差于南门外八十歩掘深六尺埋之淫雨当止裴从之其夕土复隆起一统志云裴复埋旧石雨止与溟洪录陶范之说稍异其后高遵圣【从诲】鎭荆□□经其处问书记孙孟文【光宪】对曰伯禹治水□□□荆定彼原泉之穴虑万世下或有泛溢爰□□□□之耳又王子融【旭】息壤记云庆厯甲申□□□□□莅荆州自春至夏不雨遍走羣祀五月□□□□□过此地无复隆起而石屋檐已露请掘沴□□□□□亦足为快因具畚锸寘土数百担以□□□□□是夕雷雨大至逺近沾洽亟以馨爼荐答医博士张若水者年逾七十因言儿时见大谏臧梦寿【丙】尝以乆旱发之数尺巨石如屋四面为柱为牖其南隐出门闼百夫莫动乃縻以巨索牵水兕二石提出之大雨不止未及穷其石城因覆以屋绘为风雷之像陈希元【尧佐】又易以神龙像皇佑三年子融致仕始记焉苏子瞻息壤诗序云息壤旁有石不可犯畚锸所及輙复如故又颇致雷雨岁旱屡发有应罗长源亦云江陵之壤镇鎻水旱而髙子勉【荷】息石诗序云息石在江陵庄严寺且谓韫玉之石则妄矣又玉堂闲话云江陵南门之外雍门之内东垣下有小室一所髙尺许询其州人曰此息壤也禹堙洪水兹有海眼泛溢无恒禹镌石造龙宫寘于穴中以塞水脉刘安淮南子亦云禹以息壤堙洪水而山海经则云洪水滔天鲧窃帝之息壤以堙洪水帝怒令祝融杀之羽山是鲧用息壤而殛死禹用息壤而成功后世纷然致驳莫得其说朱元晦【熹】楚辞辩证云天问补注引山海经鲧窃帝息壤帝令祝融殛之所谓帝者上帝也上帝欲息此壤不欲使人干之故鲧窃而帝怒使祝融之神诛鲧然禹亦窃以治水上帝不怒何上帝喜怒不常如此也杨用修丹铅摘录云说文谓壤柔土也山海经所谓鲧窃帝之息壤葢指桑土稻田可以生息皆君所授于民者故曰帝之息壤鲧治水不顺水性而力与水争决耕桑之■〈亩犬〉畆坊淫潦之洪流故曰窃帝之息壤以堙洪水此说异于众说而荆州图经所载皆略而不论矣又永州亦有息壤永志云城南故龙兴寺东北陬有堂堂之地隆然而起状若鸱吻色若青石出地广四歩髙一尺五寸初为堂时夷之而益髙凡持锸者尽死人以为神自是不敢犯柳子厚【宗元】以为夷之者或不幸而死石乌能神为记以辩之谓史记有地长之占甘茂盟息壤葢其地有是类也按甘茂传云秦王迎甘茂于息壤注谓息壤秦邑名余谓息壤与地长之占不同班孟坚【固】汉书云元帝时临滁地涌六里崇二丈所哀帝时无盐危山土起覆草如驰道状刘昫唐书云垂拱二年新丰有山涌出建中初魏县有地数畆忽长崇数尺柯竒纯【维骐】宋史新编云天禧五年襄州道侧涌起髙三丈许长三丈阔八尺此则地长之占非息壤也

　　玄夷

　　仁卿问玄夷苍水使者托梦授书答曰髙山大川神灵炳耀昔人记之矣六帖云禹伤父功不成乃廵衡山血马以祭仰天而叹忽梦男子自称玄夷苍水使者谓禹曰欲得山神书者斋焉禹乃退斋三日遂获金简玉字之书盖山神托梦灵应如此澧州志云宋汪安行以武陵郡丞摄守澧阳移摄巴陵明年夏方归故官道由安乡阻风五日遣人持书祷于黄山行祠即得吉卜夜梦乌巾紫襕者来谒云诘朝可行矣他日吾邦使君敢不告既寤风果息秩满遂迁澧守皆如神言绍兴改元安行乃书灵应于庙中又黄陵庙灵应尤异欧阳永叔尝与苏子瞻言曰修昔以西京留守推官为馆阁校勘时同年丁元珍【宝臣】适来京师梦与修同舟泝江入一庙拜诏堂下修班元珍下方拜时神像为起既出门见一马只耳觉而语修固莫识也已而元珍除峡州判官修亦贬夷陵令一日与元珍同泝峡谒黄陵庙入门惘然皆梦中所见修为县令固班元珍下而门前镌石为马缺一耳相视惊愕修乃留诗庙中私识其事其后苏子瞻过黄陵庙诗有庙前行客拜且舞击鼓吹箫屠白羊之句则黄陵灵应可知又沙门文莹玉壶野史云寳元元年朱正基以驾部郎为峡州守一夕梦一吏云城隍神遣吏督修夷陵县廨宇不宜后时朱不甚异连三夕梦如初明日报至欧阳永叔谪夷陵令已及荆门朱因梦待永叔特异夫朱守峡州葢与判官丁元珍同时而永叔乃宋代人物宜为鬼神所钦预征之梦况大禹负平世之任其山神托梦授书岂偶然哉

　　九井

　　仁卿问神农九井答曰罗长源路史谓神农母安登感神于常羊生神农于列山之石室生而九井出焉列山者厉山也在今随州盛弘之荆州记云江夏郡随县北界厉乡村南重山井在山北重堑周之广一顷一十畆内有地名神农宅神农生此神农既生九井自穿旧说汲一井则八井皆动乐子正寰宇记云九井在随县北百里不敢触犯今惟存一井即其处为神农社里人年常祀之夫神农生而九井出此神农之所以为神也非符命之说哉袁彦伯【宏】后汉纪云光武生于舂陵望气者叹曰气佳哉郁郁葱葱然及光武与兄伯升【演】起兵还舂陵逺望舍南火光烛天卒能中兴汉室【舂陵在今永州宁逺县本汉冷道县地节侯买之封国也元帝时徙封南阳仍号舂陵在今襄阳府枣阳县】沔志云张文德【兴世】竟陵人居临沔水先无洲屿文德初生门前忽生洲寖大及文德为方伯而洲遂至十余顷李延寿南史云江陵九十九洲古老相传洲满百则应天子桓玄为荆州刺史怀异志乃破其一以应之随即漂散宋文帝为宜都王在藩时忽一洲自立明年文帝即位桓温构祸前洲复没梁武帝太清末年枝江之浦复生一洲明年梁文帝即位承圣末年其洲与大岸相连惟九十九洲耳据细可以揆大稽近可以测逺神农九井自穿讵不足信邪奈何世儒讳谈符命即楚南公三户亡秦之言亦不知何所指授【三戸地名项羽渡三户津破章邯军遂灭秦】乃使凶人昧乎天命谓智力足以簒夺遂甘心不轨如武陵张文表江陵王延范以及黄冈欧普祥沔阳陈友谅軰或因一梦一谶輙兴乱而被诛岂知符命哉自汉以来谈符命者推衍穿凿流为谶纬王莽公孙述既以速祸而隋炀帝唐太宗武韦二后又因之以滥杀乃疑上古帝王符命不足信斯亦矫枉太过而不究圣人图书精藴神以知来百世可知之说非虚诳也

　　有南

　　仁卿问有南赤龙答曰有南赤龙者商汤后也路史云有南以二臣势均争权而分出汲冡【周书】后有南仲翊宣王以中兴罗苹注云汤八世孙盘庚【自汤至盘庚十七世今云八世误】妃姜氏梦赤龙入怀孕十有二月生子有文在手曰南遂封之南国号有南赤龙楚地记云汉江之北为南阳汉江之南为南郡并以古南国得名耳诗称江汉为南国之纪说者谓在丰镐南也安知不指商时侯国名哉古者人生有文在手或以为名氏或以胙茅土如周不窟生子手文曰鞠是为鞠陶唐叔虞鲁公子友皆以手文为名世说云周昭王夫人观白云有孕而生子左手文曰公右手文曰羽乃赐姓翁氏左传鲁桓公母仲子宋武公女也仲子手文曰为鲁夫人他书所载此类甚多微乎窅哉若有神物预定焉者不可以常理诘已

　　鬻子

　　仁卿问鬻子【熊】年九十为文王师答曰世说云鬻子楚之先也年九十见文王王曰老矣鬻子曰使臣捕兽逐麋已老矣坐策国事臣尚少也【鬻子题辞同】宋景濓【濓】谓鬻子书二十二篇艺文志属之道家而小说家又别出十九卷今世所传者出祖择之【无择】所藏止十四篇其文质其义弘实为古书无疑近时沈子【津】百家类纂则以鬻子属之杂家云余谓成王封鬻熊曾孙绎于楚之丹阳【即今枝江】赐以子男之田盖以鬻子尝有勤劳封其后以报之事载左传国语吕览风俗通等书甚明而孟子称伯夷太公二老归文王而不及鬻子桓君山【谭】新论云殷之伊尹周之太公秦之百里奚咸有大才皆年七十乃升为王霸师君山言太公亦不及鬻子此其故何也韩婴韩诗外传云文王师于锡畴子斯刘子政【向】新序云文王学于时子思兹皆不经见岂可谓鬻子非文王师邪战国策云楚丘先生年七十往见孟尝君【田文】孟尝君曰先生老矣春秋髙矣多遗忘矣何以教文楚丘先生曰君谓我老将使我投石超距乎追车赴马乎逐麋鹿搏虎豹乎吾则老矣将使我深计逺谋乎定犹豫而决嫌疑乎出正辞而当诸侯乎吾乃始壮何老之有是楚丘先生之言葢祖述鬻子耳欧宋新唐书云襄阳张孟将【柬之】为荆州长史狄怀英【仁杰】荐之曰其人虽老宰相才也后为相知政事翼辅中宗复位年八十余封汉阳郡公长沙志云陈光问读书灵岩山中年过六十始同曹梦征【松】等登第时称荆南五老榜今隆庆辛未科余友公安刘惟明【珠】年六十六始登第人之禄位寿算不有定命哉命定于天则出处老少皆非人力所能参也楚人年少有名者未暇悉举如江夏黄子琰【琬】江陵庾愼之【肩吾】皆七岁能赋诗襄阳杜子美【甫】湘乡贺德英桂阳司马李重规皆七岁能属文江陵刘思眞【之遴】浏阳欧阳原功【玄】皆八岁能属文零陵乐成之【韶】江陵岑参皆九岁能属文乃若茶陵谭珍卿【昭宝】则七岁应童子科登上第其谢启有七岁逺离于膝下九经流出于胷中之句启传禁中理宗见而异之国朝李宾之【东阳】四岁能书大字景帝召见抱置膝上六岁再召试尚书大义称旨后为相卒赠太师谥文正嘉鱼李茂卿【承芳】生甫七月能以筯画灰作土地二字此皆禀赋异常者也

　　隋珠

　　仁卿问隋侯得蛇珠之报答曰干令升【宝】搜神记云隋侯行见大蛇被伤而活之蛇衔珠以报其珠径寸纯白夜有光明如月是为隋侯珠一名明月珠颜惟乔【木】隋志云断蛇丘夜光池在州城西即隋侯得珠处余揆隋侯活蛇得珠而知天道好生非独昆虫灵异亦有鬼神黙相焉尔此与鱼鹤报珠何异哉三辅黄图池沼类引三秦记云昆明池中有灵沼名为神池其池通白鹿原原人钓鱼纶絶而去鱼见梦于武帝求去其钩帝戏池上见大鱼衔索帝曰岂不榖昨所梦邪乃取钩放之又三日帝复游池池滨得明珠一双帝曰岂昔鱼之报邪谢去咎【维新】合璧事类引搜神记云孝子哙参见有玄鹤为弋人所射参收养疗治疮愈而放之后鹤夜啄门参执烛视之雌雄双至各衘明珠以报参焉此虽非楚中事亦可以类征矣又房玄龄【乔】晋书云咸康中毛硕眞【宝】守邾城有一军人于武昌市买一白龟长四五寸置瓮中养之渐大放江中后邾城遭石氏败陷赴江者莫不沉溺独养龟军人披甲投水觉如堕一石上视之乃先所养龟载之既至岸龟回顾而去黄州志云府城大江之滨有白龟渚即此事而百川学海则谓毛自放龟不谓军人也与晋书异又阴劲弦【时遇】韵府羣玉桥渡蚁注云二宋少时有胡僧相曰小宋【名祁字子京】他日魁天下大宋【名庠字公序】亦不失甲科后十年僧惊问大宋曰公丰神异昔如能获活数万人命者试思之曰堂下比有蚁穴为暴雨所侵羣蚁缭绕穴旁吾戏编竹以渡之耳僧曰是也小宋今年首捷公亦不出其下及唱第祁第一庠第十章宪太后谓弟不可先兄乃擢庠第一而寘祁第十今应山城南有渡蚁桥盖后人作桥而拟其名者又李明逺【昉】太平广记云刘宋文帝元嘉三年刘枢自江陵归鄂泊洲上月夜饮酒忽二人扣舟求谒枢延与同宴夜阑二人俱醉即卧于饮处枢异之覆以被天明举被见二鱼各长五六尺虽能动而甚困枢不杀致之江中是夕枢梦白衣二人各持一珠置卧榻前而去及晓见枕边二珠各径寸焉又余知古渚宫故事云梁时刘嘉会【之亨】为南郡太守梦二人姓李诣之乞命刘不解其意既旦有人馈生鲤两头刘曰必梦中所感乃放之江其夕梦二人谢恩曰当令君延寿一算李延寿南史亦载其事又常徳志云李光学武陵人永乐间知兴化县厅东鹊巢二雏一飞去一折翼独留光学以药哺之亦飞去后光学病危思鱼忽鹊衔一鳊鱼置于庭光学烹食病愈此皆阴德获报之验也

　　江汉丛谈卷一

　　●钦定四库全书

　　江汉丛谈巻二

　　子文

　　仁卿问令尹子文虎乳之祥答曰左传斗榖于莬谥子文伯比之子也初伯比通于■〈云阝〉子之女生子文■〈云阝〉夫人使弃诸梦中有虎乳之■〈云阝〉子田见之惧而归夫人以告遂使収之楚人谓乳榖【石赓云榖本作■〈孛攵，士代十〉乳也借作榖】谓虎于莬故名此与陆鸿渐之生相类唐书陆羽字鸿渐景陵人不知所生或言有僧晨起闻湖旁羣鴈喧集以翼覆一婴儿遂収养之既长以易自筮得蹇之渐曰鸿渐于陆其羽可用为仪乃以陆为氏名而字之然则子文丕着楚勋鸿渐肇兴茶利有天命矣余尝读生民之诗而叹后稷之生有鸟翼羊腓之祥又读左传齐顷公之母惠公贱妾也顷公初生而弃诸野故名无野其弃之也亦有狸乳膻覆之异又马贵与【端临】四裔考云夫余国王之母索离国王之侍儿也侍儿无夫而生子弃于豕牢又弃于马栏豕马皆以口气嘘之得不死乃収养之是为东明后乘鱼鳖渡水至夫余而为王岂由人力也哉孟子言莫为而为莫致而致此之谓矣

　　孟宗

　　仁卿问孟恭武【宗】哭竹得笋答曰陈承祚【寿】三国呉志云孟宗江夏鄳人性至孝母年老病笃冬节将至思笋食时地冻无笋宗入竹林哀泣有顷地上出笋数茎持归作羮供母食毕病愈人以为孝感所致廖氏楚纪云今武昌灵竹院即恭武故宅余谓至诚可以格鬼神贯金石彻品彚而无间即寇平仲【凖】之竹出于庶民哀悼之诚且有征异况恭武纯孝乎一统志云寇莱公初知巴东有惠政后贬雷州卒归塟西京道出公安邑人皆设祭哭于路折竹植地挂纸钱逾月视之枯竹尽生笋众为立庙祀之王闗之【辟】渑水燕谈云公安县民祭莱公见枯竹生笋成林因立公祠目其竹曰相公竹李茂钦【诚之】诗云已枯断竹再成林天为英贤眷独深仆木偃禾如不起至今谁识大忠心此则谓公安之竹系于莱公之精灵不系于民心之恋慕矣朱子宜【衣】汉阳志云郡城西北榴花塔宋时有妇事姑至孝一日杀鸡为馔姑食鸡而死姑女诉于官妇坐罪无以自明临行乃折石榴花一枝揷地而祝曰妾若毒姑花即枯瘁若属诬枉花可复生其后花果生时人谓天彰其寃遂立塔花侧以表其异非孝徳之征哉

　　龎统

　　仁卿问龎统见称于司马徳操【徽】答曰陈承祚三国蜀志云龎统字士元襄阳人德公从子也少时朴钝未有识者同郡司马徳操清雅有知人鉴龎士元弱冠往见徳操徳操采桑于树坐龎树下共语徳操甚异之称为南州士人之冠冕刘先主访士于徳操徳操以诸葛孔明为伏龙龎士元为凤雏先主举龎士元为耒阳令不治免官鲁子敬【肃】遗先主书曰龎士元非百里才处之治中别驾始得展其骥足耳夫徳操子敬之知龎士元也岂眞有相术邪抑以谈论相许邪如以谈论则孔子所谓君子色庄何由判也江夏黄文伟【香】幼举孝亷京师谚曰天下无双江夏黄童荆门马季常【良】兄弟五人并有才名季常眉有白毛乡里谚曰马氏五常白眉最良事载汉书蜀志此其评品人伦有标榜之风焉欧阳永叔撰胥公墓志云胥公名元衡长沙人修年二十余以所为文见公于汉阳公一见竒之曰子当有名于世留修门下偕至京师因妻以女是欧胥二公以文字相知耳唐李长源少以竒童名玄宗召见大悦曰是儿精神腰大于身衡州志云李长源【泌】隐居南岳祝融峯遇异人懒残曰慎勿多言管取十年宰相长沙志云欧阳原功浏阳人十岁时有黄冠师注目视之曰是儿神气凝逺目光射人异日当以文名廊庙之器也楚纪云茹瑺衡山人相者谓当封侯而不令终后仕至少保封忠诚伯以事死于狱兹非相术有验者乎尝读左传楚灵王将以商臣为太子访诸子上【斗勃】子上曰蠭目而豺声忍人也商臣果有弑君之祸又司马子良生子越椒子文曰是子也熊虎之状而豺狼之声弗杀必灭若敖氏及椒为政攻王王灭若敖氏之宗是子上子文均知相术然则相术非始于姑布子卿自三代以来有之矣亦非始于三代也黄帝素问论人之五态即相术何加焉曹魏时王景兴【朗】着相论云仲尼之门童冠之羣不言形相之事抑亦难据故也仲尼以言信行失之宰予以貌度性失之予羽则彼揣表扪骨指色摘理不常中必矣余谓家语载孔子自言失之宰予子羽者岂孔子眞不知二子于其始哉盖以二子驰心于言貌故托诸身验者警之以寓夫教诫之意耳而王景兴遂以孔子真失之二子是信韩非王仲任之臆说所谓蒙者执烛而说光聩者执铃而说声岂真有所见闻而得圣人微旨邪虽然古之善相如周之叔服【内史】汉之许负【河内老妪】最有名而书传纪其效验尤著者不过公孙氏二子【长子谷文伯也次子难惠叔也皆公孙敖之子】与夫周氏条侯【亚夫】而已余无闻焉唐柳夷旷【浑】襄阳人早孤有巫告曰儿相殀且贱为浮屠可缓死诸父欲从其言夷旷曰去圣教为异端不若速死学愈笃天宝初登第后厯膴位封宜城伯刘昫唐书载其事是相术又不足信如此

　　乐蔼

　　仁卿问乐蔚逺【蔼】知库火答曰古今事有相类者故易称知以藏往谓藏往亦可以知来也姚简之【思亷】梁书云乐蔚逺江陵人天监中为御史中丞值长沙宣武王塟库中火起蔚逺曰晋武帝时库中火起张茂先以为积油乆灰所致未有无因而火者既而命吏检之果如其言又郴州何子元【孟春】余冬序録云弘治戊午夏京师西直门熊入城守卫者不觉有被伤者大司马钧阳马负图【文升】谓野兽入城非宜既叅问守卫者因乞严武事以备盗贼时子元为职方郎谓同列曰熊之为兆既当备盗亦湏愼火同列莫晓其义未几城内在处有火灾礼部毁焉或问此占出何书子元曰余不晓占书曽睹宋人记绍兴已酉永嘉火灾前数日有熊自楠溪渡至城下郡守髙世则谓其倅赵允蹈曰熊于字能火郡中宜愼火果延烧官民舎十之七八余忆此事而言不意其亦验也唐太宗晋书元帝大兴中王敦镇武昌武昌火起东西南北数十处并发数日不絶此所谓滥炎虽兴师不能救干令升以为王敦上僣之应又唐书宋史所载鄂岳襄郢潭桂辰永诸郡以及应城之廐驿江陵之沙市火灾不可胜计于乎唐虞六府火在其中三代设官火职不废故周礼有司烜氏修火禁于国中有司爟氏掌行火之政令四时变国火以救时疾秦汉以降火职冺矣不知燮理阴阳之道五行独可废火乎不也

　　黄母

　　仁卿问黄母化鼋答曰李明逺太平广记云后汉灵帝时江夏黄氏之母浴而化为鼋入于深渊其后时时出见初浴簮一银钗及见犹在其首马贵与物异考以为人异后汉书五行志载其事而班昭之言泥而难信【臣昭曰黄者代汉之色女人臣妾之体化为鼋鼋者元也入于深渊水实制火夫君徳尊阳利见九五飞在于天乃备光盛俯等龟鼋有愧潜跃首从戴■〈釒义〉卑弱未尽后帝者王不专权极天徳虽谢蜀犹旁纉推求斯异女为晓着矣】余尝谓造化气机纷揉莫测有人类互化者如女子妇人化为丈夫丈夫化为妇人女子且有适人生子者自商纣丁丑年以来史籍所载不啻数十见矣其小说家所载异物化为妇女儒绅者甚众大抵皆邪怪不足论而人类化为异物则不独黄母而已章叔虎【炳文】搜神秘览云三国魏文帝黄初年清河宋士宗母闭室浴乆不出家中子女穿壁隙窥见浴盘水中有一大鼋士宗暨家众惊啼鼋忽出外走甚迅追之不及便入水后数日忽还舎逡巡而去又呉録云孙皓宝鼎年丹阳宣骞母年八十因浴化为鼋兄弟闭户卫之掘堂中作一大坎注水其中鼋入坎游戱一二日常延颈外望伺户小开便轮转自跃入于逺渊遂不复还又窦鋈广古今五行记云晋末江州人年百余岁顶上生角忽入舍前江中化为鲤鱼角犹存首时时暂还晋亡后不复见又刘安淮南子云鲁有公牛哀病七日化为虎又魏玄成【征】隋书云开皇六年霍州有老翁化为虎相州有僧化为蛇绕树长二丈又刘氏旧唐书云中宗时普州有人化为虎涪州民范瑞化为虎郴州左史因病化为虎又托克托宋史云干道五年衡湘间有人化为虎又萧景阳【子显】南齐书云髙帝郗后化为龙又欧阳永叔集古录云宣城令张路斯九子皆化为龙【事载唐布衣赵耕之文欧阳公引之】此皆载在往册不虚也其物类雌雄互化若雌鸡化雄雄鸡化雌鸳鸯雄化雌之类史不絶书而丘仲深【浚】世史正纲特着之盖亦如人类男女之互化而物化非其类者亦如人之化物也司马君实【光】资治通鉴载隋大业元年鴈门夫化狼仁寿四年龙见代州井中化为铁马甲士唐中和年陈留乌化鹊明年鹊又化乌临淮鹰化鹅而不能浮水此其故讵可以常理剖哉善乎郑渔仲【樵】有言仲尼既没先儒驾妖妄之说以欺后世妄学欺人妖学欺天说春秋者谓孔子寓褒贬于一字推已意而诬圣人此谓欺人之学说洪范者谓箕子本河图洛书以明五行之旨析天下灾祥时事吉凶而曲为之配合此谓欺天之学夫春秋者成周之典洪范者皇极之书也岂可以一虫之妖一气之戾而执为吉凶之应哉况吉凶有不由于灾祥者宋之五石六鹢可谓异矣而内史叔兴以为此阴阳之事非吉凶所生魏安平太守王伯舆【基】筮于管公明【辂】公明曰君家有三怪一则生男女堕地走入灶死二则大蛇床上衔华三则鸟入室与燕斗此三者足以为异而非凶兆无忧也王伯舆之家果无患观叔兴管公明之言则国家不可以灾祥决吉凶明矣余故谓班昭之言泥而难信也惟和气致祥乖气致异可为通论

　　解佩

　　仁卿问江妃解佩答曰刘子政列仙传云郑交甫游汉江见二女皆丽服华妆佩两明珠大如荆鸡之卵交甫见而悦之不知为神人也谓其仆曰我欲下请其佩仆曰此地士女皆习于辞不得佩恐罹悔交甫不听遂下与之言曰二女劳矣二女曰子有劳妾何劳焉交甫曰愿请子佩二女遂解佩以与交甫交甫受而怀之既趋而去行数十歩视之空怀无珠二女忽不见一统志湘妃解佩渚在襄阳城西十里宋颜荛诗云爽籁尽成鸣凤曲游人多是弄珠仙盖以解佩事为实也余谓江湘神女杳冥恍惚变幻无恒交甫奚足以识之屈原九歌称云中君湘君湘夫人其辞曰捐余玦兮江中遗余佩兮澧浦峕不可兮再得聊逍遥兮容与此虽灵均思君之怀托以寄兴而云中君湘君湘夫人之名亦必有所繇起岂楚人重巫尚鬼自三代已然邪事文类聚云唐柳毅下第归里泾阳见一妇人牧羊曰妾洞庭君小女也嫁泾川次子为婢所惑得罪舅姑毁黜至此闻君将还敢寄尺牍于洞庭之阴有大橘树君击树三当有应者毅如其言见千门万戸中扁灵虚殿一人披紫执圭取书进之洞庭君泣曰老夫之罪使孺弱罹害言未毕有赤龙长万丈擘天飞去俄而祥风庆云幢节玲珑红妆千百中有一人即前寄书者乃宴毅于碧云宫宴罢辞去后再娶卢氏貌类龙女妻曰予即洞庭君女也泾上之辱君能救之兹奉闺房永以为报同归洞庭莫知其迹又孝顺事实云董永千乘人东汉末奉其父避兵居安陆父亡无以葬从里人裴氏赁钱约以身为奴偿之得钱五千葬父毕往为奴于路忽逢一妇人求为永妻永曰今贫若是身复为奴不敢屈辱妇曰不耻贫贱永与俱往钱主曰本言一人今乃有二永曰言一得二有何乖乎主问永妇何能妇曰能织主曰为我织绢三百疋即放汝归索丝一月之内织毕主惊遂放夫妇归行旧相逢处妇谓永曰我天之织女感君至孝天遣为君妻偿债君事毕不得乆停语讫云雾四起腾空而去后世以永故名其邑为孝感又寰宇记云德安应城之西境汤池热沸旧传里人常见神女貌白如玉出入池中故名玉女池李太白【白】应城玉女泉诗云神女没幽境汤池流大川是也又一统志云岳州城南白鹤山乃吕仙招蟒化剑之处有江叟者尝遇樵夫遗以铁笛吹之无声一日登白鹤山紫荆台吹之响振林谷忽有两女子出自称龙女授叟药曰服此当为水仙若然则天妃江妃湘妃龙女神龙之称其皆不虚也哉田叔禾【汝成】天妃宫记云宇宙间至尊者天有帝象焉地为之配有后象焉其次水为大有妃象焉故崇其号曰天妃而漕运商市之所江海河汉之濵悉严奉之多着灵验亦人心诚敬所感也然楚中龙神之迹尤有可讶者道州营道县有五老祠阳亢宗【城】以国子司业迁道州刺史至襄阳遇五老人来迎自云舂陵人与之帛与幞问所居曰州城西北五里至访之则无有惟五龙井遗帛在焉乃立五龙祠时贞元十九年也大观四年赐号崇应政和侯封为寿圣寿通寿宁寿成寿应五神焉又大岳太和山五龙宫记云唐贞观中岁旱诏武当军节度使姚简诣山祷雨是夕有儒服五人谒见自谓五气龙君顷之大雨如澍诏建五龙观以旌灵异乃若屈原受祭【呉均续齐谐记云屈原五月五日投汨罗而死楚人哀之每至此日竹筒贮米投水祭之汉建武中长沙欧回忽见一人自称三闾大夫谓曰君见祭甚善但所遗苦为蛟龙所窃今若有惠可以栋树叶塞其上以五采丝缚之此二物蛟龙所惮也回依其言世人作粽遗风至今】黄麾扶舟【荆州志云黄麾庙在归州峡中　焦潞稽神异苑云唐咸通中萧遘自右史窜黔南过三峡秭归梦神人曰我黄麾神也佑公出此境　黄麾庙记云李吉甫自忠州除潜时峡涨汹怒忽有神人涌出水上为之扶舟李问何神曰我黄麾神也又云冦凖经叱滩亦有神扶舟自称黄麾神】鳖灵陈郎之浮尸【郑暐蜀记云鳖灵荆人也时杜宇为蜀王号望帝鳖灵死于荆江其尸逆水而上至蜀尸起望帝以为相使凿巫山治水有功遂禅以位是为开明氏　许中应武昌志云五代末陈九郎总土兵守本里与尖山王大夫战不胜走泉洞死尸流出洞沉于山溪港渔人网得之置于下流明日复得如是者数次时大旱祈云若仙明日得雨果大雨遂将尸用泥裹塑祀之今号九郎仙】此皆显竒逞怪于江湘者若夫岩峦溪峒之仙踪幻迹余尝着楚乘诞钞载之备更仆可数也

　　三楚

　　仁卿问三楚三郢南荆北荆九江九疑七泽三湘五潴五溪之别答曰秦汉之间楚地广逺非三代旧域矣所称三楚者谓淮北沛陈汝南南郡西楚也彭城以东东呉广陵东楚也衡山九江江南豫章长沙南楚也项羽又分楚为四羽自王彭徐号为西楚本东楚地而呉芮王衡山都邾共敖王江陵本西楚地英布王九江本南楚地郑康成汉书注即以江陵为南楚呉为东楚彭城为西楚焉六国时又有三郢之名谓熊绎初封丹阳在今枝江至楚文王徙都郢即今江陵地【江陵县东北三里有旧郢城】昭王畏吴徙都郡即今宜城地郡亦称郢都是为西郢考烈王畏秦又徙都寿春即今凤阳寿州地寿春复称郢都是为东郢包希贤【瑜】续编韵府云三郢亦称三楚也三国时有南北荆州者当闗忠义既没则南郡属呉而魏数争之故荆州之名南北互立魏立荆州治宛是为北荆州呉立荆州治江陵是为南荆州也夫楚中郡名沿革不常姑勿论而山川之名先儒尝有疑者禹贡荆州九江孔殷蔡仲黙【沉】注云九江即今之洞庭其说本于蒋颕叔【之竒】而孔安国应仲逺纷纷之说始定据禹贡导山之文自岷山至衡山过九江至于敷浅原而导水之文自岷山至于澧过九江至于东陵东迤北会为汇东陵即今巴陵与夷陵相对欧阳忞舆地广记以夷陵为西陵则巴陵为东陵九江乃在东陵之上岂在彭蠡下邪蔡仲黙释孔殷曰孔甚殷正也而郑康成则云殷多也谓九江从山溪所出甚多以言治之之难九江下流合于江而九江非大江也孔安国乃言江于荆域之界分为九道应仲逺即以为分自浔阳盖本于班固汉志谓九江在浔阳县南东合于大江于是以东陵为庐州地而李徳刍元丰郡县志以黄州为西陵盖西汉析置邾城地为西陵县刘景升又筑西陵城为镇非禹贡之西陵也乃浔阳记则又创为九江之名一曰乌江二曰蜯江三曰乌白江四曰嘉靡江五曰■〈亩犬〉江六曰源江七曰廪江八曰提江九曰菌江李弘宪元和志则谓一曰■〈亩犬〉江二曰白蚬江三曰嘉靡江四曰乌土江五曰蜯江六曰荡江七曰麏江八曰沙提江九曰廪江张须元九江图又有三里五洲白蜯菌洲之名五洲即蚬江三里即■〈亩犬〉江也梁载言十道志则云江自鄂陵分泒为九于此合流谓之九江口又云浔阳江有八洲一曰沙洲二曰人洲三曰九江洲四曰葛洲五曰象洲六曰乌洲七曰感洲八曰蜯洲江流其间曲折为九其说谬甚此言浔阳之九江也而禹贡九江谓东陵之上有九水蔡仲黙以为沅水渐水元水辰水溆水酉水澧水资水湘水余尝谓沅水即元水不宜分为二水而渐水源短亦不得名为江禹所称九江盖指潇湘蒸澧沅澬叙辰酉九水也山海经云洞庭之山在九江中而张茂先博物志以君山为洞庭山故张勃呉录云岳之洞庭荆之九江也若谓浔阳则在扬州境岂荆州域哉郦善长水经注云九江在长沙下隽西北今岳州巴陵即汉之下隽地洞庭在其西北则荆之九江为洞庭明甚其敷浅原当在岳鄂之间蔡仲黙注云即江州徳安县博阳山误矣岂亦又惑于浔阳九江之说乎罗长源以敷浅原在崇阳县西二百里至今山下近村以敷里敷外为名杨用修巵言采其说亦度其疆里可信耳又禹贡云土梦作乂分云梦为二而后世则合称之蔡仲黙注云云梦泽名方八九百里跨江南北华容枝江江夏安陆皆其地也司马贞史记索隐云云梦二泽名人以二泽相近或合称云梦左传桓四年■〈云阝〉女生子文使弃诸梦中言梦而不言云定四年楚子济江入于云中言云而不言梦盖与禹贡合汉阳图经云云在江北今玉沙监利景陵等县是也梦在江南今公安石首等县是也然■〈云阝〉子故城在今徳安或谓在郢沔皆江北地■〈云阝〉女弃子于梦中则梦在江北云在江南汉阳图经亦谬乃若司马长卿【相如】上林赋楚有七泽尝见其一名曰云梦方九百里特其小小者耳此夸诩之辞何足凭乎战国策秦与楚战取洞庭五潴五潴者九水中惟沅湘叙澬澧五水最大故称五潴也然湘水又有三湘之名盖湘水发源广西兴安县界流至永州与潇水合曰潇湘至衡阳与蒸水合曰蒸湘至沅州与沅水合曰沅湘而岳州城南又有三湘浦又一统志以长沙属县有湘潭湘阴湘乡亦称三湘焉水经注云沅水去武陵界分为五溪一曰雄溪二曰樠溪三曰酉溪四曰■〈氵舞〉溪五曰辰溪皆盘瓠子孙所居谓之五溪蛮马贵与通考云一曰辰溪二曰酉溪三曰巫溪四曰武溪五曰沅溪杜子美诗五溪衣服共云山是也汉书注云五溪在辰州而辰州九疑山九峯相似一曰朱明二曰石城三曰石楼四曰娥皇五曰舜源六曰女英七曰箫韶八曰桂林九曰梓林【一作杞林】又曾伯端集仙录称帝舜告王妙想九疑峯名一曰长安二曰万年三曰宗正四曰大理五曰怡志六曰广得七曰宜春八曰宜成九曰行化九峯之下又有九水之名与舆图地志俱不协皆曾氏杜撰不足辩于乎楚中山川灵秀笃生前哲备载楚纪余尝谓楚人以艺文儒业称者有四祖焉鬻子为成周子书之祖屈原为春秋骚赋之祖襄阳杜子美为盛唐律诗之祖道州周茂叔【敦颐】接羣圣千载不传之秘又为有宋道学之祖也楚人造噐用饮食者又有二祖焉桂阳蔡敬仲为造纸之祖景陵陆鸿渐为造茶之祖也范蔚宗汉书云宦者蔡伦字敬仲永平中始给事宫掖和帝时为中常侍元初中封龙亭侯伦言自古书契多编以竹简其用缣帛者谓之纸缣贵而简重并不便于人伦乃造意用树肤麻头及敝布鱼网以为纸安帝善其能自是莫不从用焉刘珍东观汉记云黄门蔡伦典作尚方作纸天下称为蔡侯纸何子元郴志云蔡伦为尚方令永元九年监作秘器乃创为纸后世造纸者祀之欧宋新唐书云陆羽字鸿渐一名疾字季疵前代不知饮茶羽嗜茶着茶经三篇言茶之原茶之法茶之具天下始知饮茶矣童士畴沔志云鬻茶者或陶羽形置炀突间祀为茶神而西夷驱马易茶大为边疆利是蔡敬仲陆鸿渐均有功于世所谓百姓日用而不知者也

　　竹王

　　仁卿问竹王答曰乐子正寰宇记云施州城东南有竹王祠即夜郎侯祠也常璩华阳国志云竹王兴于遯水初有女浣于水濵有三节大竹流入女足间推之不去闻有婴儿声持归破竹得男长养有武才自立为夜郎王以竹为姓汉武帝平西南夷王被杀夷獠求立后天子封其三子为侯郦善长水经注云女子所破竹节植地成林又云竹王以剑击石出水事甚异一统志云宋崇宁中诏赐竹王为灵惠侯焉鲁论谓孔子不语神怪兹非神怪哉然坟羊鳀鱼纪在往牒孔子非不知也直不语耳余尝删元史至列传巴特玛阿勒坦徳济有论焉论曰余读伊都呼传【巴特玛阿勒坦德济为伊都呼伊都呼者髙昌国王号也】而叹太史氏传疑也伊都呼勋业之隆三尚公主子孙世袭高昌王盛矣史称其先世产于树瘿异哉【辉和尔之地有和林山二水出焉一夕有神光降于树树乃生瘿若姙状神光常见越九月又十日树瘿裂得婴儿五土人收养之其最稚者曰布克汗是为伊都呼之始祖】此与夜郎之祖产于竹中者相似况哀牢触沉木而怀姙髙丽感日精而卵生皆有母道何足讶乎然则吞卵履迹又奚纷然辩诘也于乎天地始判人类初生未有形交必由气化宇宙间事出常理之外学士大夫耳目所不逮者何限哉仁卿曰子语怪矣答曰不然程氏遗书云陨石无种种于气麟无种亦气化厥初生民亦如是凡海滨露出沙滩便有百虫禽兽草木无种而生此犹是人所见其海中岛屿广大人不及见者安知其无种之人不生于其间若巳有人类则有形交必无气化之人薛德温【瑄】读书录云天地之初总是气化今则气化形化并行而不息观程薛之言则竹王之生葢气化也

　　盘瓠【盘一作盘】

　　仁卿问蛮祖盘瓠答曰此赝语也始于山海经卞明生白犬白犬有牝牡之说而应仲逺风俗通即谓髙辛氏之犬名盘瓠妻帝之女乃生六男六女自相夫妇是为南蛮范蔚宗汉书遂袭其说又增餙之至于郭景纯张茂先干令升李延寿乐子正等各述于简册其辞益繁而信之者益众矣蔚宗汉书南蛮传云昔髙辛氏有犬戎之冦帝患其侵暴而征伐不克乃访募天下有能得犬戎之将呉将军头者购黄金千镒邑万家又妻以少女时帝有畜狗其毛五采名曰盘瓠下令之后盘瓠遂衔人头造阙下羣臣怪而视之乃呉将军首也帝大喜而计盘瓠不可妻之以女又无封爵之道议欲有报而未知所宜女闻之以为帝皇下令不可违信因请行帝不得已乃以女配盘瓠盘瓠得女负而走入南山石室中所处险絶人迹不至于是女觧去衣裳为朴鉴之结着独力之衣帝悲思之遣使寻求輙遇风雨震晦使者莫进经三年生子十二人六男六女盘瓠死后因自相夫妻织绩朩皮染以草实好五色衣服制裁皆有尾其母后归以状白帝于是使迎致诸子衣裳斑斓语言侏离好入山壑不乐平旷帝顺其意赐以名山广泽其后滋蔓号曰蛮夷以先父有功母帝之女田作贾贩无关梁符传租税之赋又魏畧云髙辛氏有老妇居王宫得耳疾挑之乃得物大如茧老妇盛以瓠覆之以盘俄顷化为犬其文五色因名盘瓠又黄闵武陵记云辰州卢溪县西有武山髙可万仞山半有盘瓠石室可容万人中有石床盘瓠行迹又辰州图经云石窟大如三间屋旁有一石似狗形蛮俗相传盘瓠像也蛮种有四一曰归明户二曰施溪武源蛮三曰山■〈犭喿〉四曰犵獠种虽区别而衣服趋向大畧相似每岁七月二十五日蛮种类集宿于盘瓠庙下以牛彘酒■〈鱼差〉椎鼓踏歌谓之様様者蛮语祭名也杜君卿【佑】通典据汉书辩之谓黄金古以斤计至始皇以二十两为一镒今曰黄金万镒非古制也呉姓至周始有而将军乃周末之官今曰呉将军非古制也杜君卿之辩是矣而未得其实余谓髙辛之代本无犬戎之患髙辛都亳即今河南偃师而犬戎在西陲蛮土在南陲去亳各数千里荒服之外以一犬之力既能西走数千里衔呉将军之首归致阙下而又能负帝女南走数千里飞渡洞庭栖宿于武陵之石窟不饿死哉此其理悖矣罗长源路史云黄帝元妃西陵氏生三子曰昌意曰玄嚣曰龙苖龙苗生吾融吾融生卞明【封于卞】卞明弃其国居南裔生白犬是为蛮人之祖夫卞明乃黄帝曾孙而白犬为卞明之子如后世名子为于莬犬子豹奴虎■〈犭屯〉之类非真犬也西陵氏宗国在楚即今夷陵地卞明乃西陵氏之胤则徙居南土理或有之岂得以其子为真犬哉既曰白犬又安得谓盘瓠毛有五采也又郭景纯玄中记云髙辛时犬戎为乱帝曰讨之者妻以美女封三百戸帝之狗名盘瓠去三月而杀犬戎以其首来帝以女妻之浮之会稽东海中得地三百里封之是为大封氏又非蛮人之祖也总为妄诞

　　空言

　　仁卿曰仆闻子之言鄙心朗然灵矣愿持而播之吾党或藏诸名山以贻异代可乎余曰嗟余空言琐屑无文奚而播奚而藏也自书契以后三坟五典八索九邱为左史倚相所读者今复何在欧阳永叔送徐无党南归序云尝读汉艺文志唐四库书目见其所列自三代秦汉以来著书之士多者至百余篇少者犹三四十篇其人不可胜数而散亡磨灭者百不一二存焉窃悲其人言语工矣无异草朩荣华之飘风鸟兽好音之过耳也方其用心之劳亦何异众人之汲汲营营忽焉以死者虽有迟有速而卒与二者同归于泯灭言之不可恃也如此罗长源国名纪论云观班志刘畧文字固已不胜纪其果有益乎无益也而隋唐之书巻帙之多动数十百千万使后之学者腐唇蔑齿眵昏双明而不知其统岂不悲哉古人修短随化皆期于尽古之文人词士残穷竹帛诚不能不以之兴怀夫二公之论符合若此亦有见于理势之必然而昔人所谓万形皆有敝惟文为不朽又非定论矣余琐屑空言何足信子欲播而传也母亦信之过欤

　　江汉丛谈巻二
