塔子沟纪略　　（清）哈达清格 着 

　　●目录 

　　序 
　　凡例 
　　塔子沟舆图 
　　卷一 
　　卷二 
　　卷三 
　　卷四 
　　卷五 
　　卷六 
　　卷七 
　　卷八 
　　卷九 
　　卷十 
　　卷十一 
　　卷十二 

　　●塔子沟纪略序 

　　自黄帝画野州郡始分故虽千百年之废邑稽古证今莫不历历可考惟是塔沟一厅古称漠北向在禹贡九州岛之外三代以上固难深悉秦筑长城此为边外无疑汉属单于是以热河相近有李陵苏武旧迹晋时燕赵尚为慕容氏等割据况边外乎唐代契丹强盛谅非中原所有宋为大辽故地号兴中州其碑碣凿凿可考元则为游牧之地耕种亦鲜至于前明自正统后仅保古北口以内而已总之历朝虽或占据其地不过数年间随得随失讵能设立舆籍以垂久远惟我朝定鼎以来中外一统蒙民向化垂百余年今上御极之五年设官分职建立署宇俾千古从未开辟之疆域登之版图而体制威仪得与内地无二岂非圣德汪洋超轶乎唐虞三代之治也哉予自辛卯岁初抵斯任询其所属境界佥云幅■〈巾员〉五千余里民则五方杂处未尝不惧其民之难于训导也逮今二载后遍历四境窃幸田土膏腴民风淳朴躬耕聚族颇有太古风然其民诚实有余仪文不足遂捐俸创立义学使知诗书礼乐之源又尝披阅呈词往往因片言抵牾逞忿一朝酿成命案皆由风气刚劲其果敢之习有骤难消释者因复取神道设教之意创建城隍庙以劝谕之俾知善恶之报如影随形阴阳之理断然不爽凡此区区导民之婆心也第予才德謭陋谬膺兹土更值政务殷繁即竭耳目心思而境内之风土民情尚未深悉一切设施方多抱愧兹于公余之暇偶集其畧纪之得若干卷畧陈大概以见我朝治化之隆千古莫逮后之考文纪献者未必无一助云 
　　乾隆三十八年岁次癸巳八月　　日 
　　哈达清格题 

　　●凡例 

　　一是书之集也葢就其见闻而畧载之即其事分十二卷事无附会穿凿句无新奇雅驯故不曰志不曰记而曰略也 
　　一略内所载惟土默特喀喇沁敖汉奈曼诸境之事其枯仑喀尔喀二旗归并未久且相距几及千里并无管旗世职其事未暇搜罗考证故不载非阙也 
　　一建置一条弁于卷首者使知荒陬开辟之由观者知其所自耳 
　　一疆域村庄凡有民人聚处者纪之其荒僻无人迹者概不载焉 
　　一市镇则追溯其源使览者知今日耕耨之地即古水草之地昔为游牧今为乐土熙皡之象猗欤盛哉 
　　一诸山河道其有考据者备录之其无考据者亦存其名内有蒙古语译汉名者亦并列之以备参考 
　　一古迹多在金辽元时仅就耳目所及者考其颠末记之后有好古者搜罗稽考而续之亦大快事也 
　　一寺庙必书其创始之人以见源流有自而创建者之不易也 
　　一废城无所关系原可不载然口外地舆传者犹少况既废乎兹则覼缕载之亦将使兴废之所由来一览可悉非无谓而云然也 
　　一土产即其地之所产而记之至于蚕非土产也而亦载者何葢箥箩叶土产物也而此叶无他用独可以饲蚕是蚕之传因叶而叶之不为弃物亦因蚕也 
　　一艺文之古碑今碣历年久近不同古碑字有模糊者悉阙之间有讹错者亦仍其旧不为改正并书其立石年月以备考焉 
　　一略中佚事如藩封府第蒙民风俗旗员官级悉附录之名曰附余亦以供谈柄云尔 

　　●塔子沟舆图 

　　见图 

　　●塔子沟纪略卷一 

　　哈达清格素斋着 

　　建置 【 衙署文武秩官附】 

　　古列侯分封食邑各据其地后世设省会置郡守牧令以司之历代相沿由来尚矣我朝垂统百有余年普天率土悉归王化口外藩封尽属版图于是设官分职俾守土而治之诚亘古未有之盛事也因述建置始末及历年文武秩官以弁卷首乾隆五年于遵旨查奏事案内经前督宪孙讳嘉淦题准设立塔子沟理事通判一员管理喀喇沁贝子扎萨克公两旗命盗等案并蒙古民人互控案件盘查奸匪定为繁难要缺又设立巡检一员捕盗千总一员均由塔子沟通判考核节制差委嗣于乾隆十三年于遵旨查奏事案内经理藩院尚书那讳延泰题奏准将奉省九关台同知裁汰而以所隶之土默特贝子贝勒两旗并敖汉一旗归并塔子沟通判管理复于三座塔设立理藩院司员一员管理蒙古民人交涉细事而以旧管之扎萨克公一旗改归八沟同知管辖又于乾隆十七年奉文将奈曼一旗统归塔子沟通判管理又于十八年于遵旨议奏事案内经钦差侍郎罗讳卜藏题奏暨总督方讳观承题准添设三座塔巡检一员管理土默特两旗事务乾隆二十二年因验审枯仑旗民人陈汝瑞扎死郭应龙一案仍归塔子沟管理乾隆二十六年因验审喀尔喀民人于祥殴伤车金身死一案亦归塔子沟管辖 

　　塔子沟厅署 
　　塔子沟税课司衙署 
　　塔子沟千总署 
　　塔子沟巡检署 
　　三座塔部员署 
　　三座塔巡检署 
　　塔子沟通判 
　　塔子沟巡检 
　　三座塔巡检 
　　捕盗千总 
　　经制外委 
　　添额设外委 

　　○塔子沟厅署 

　　塔子沟在喀喇沁贝子境内西距热河三百六十里于乾隆七年三月内建造各官衙署及兵丁营房等项至八年十一月告竣共准销工料运价银五千九百七十五两零其原估建通判衙署大门三间仪门三间大堂三间抱厦三间左官厅一间右库房一间二堂三间书房三间住房三间东西厢房各三间厨房二间马房二间科房六间班房三间值宿兵丁房一间监房六间狱神庙一间土地祠一间后经历任陆续捐建门房四间后羣房九间二堂耳房二间监房八间又建马神庙一间南楼一座北房十间余于乾隆三十六年到任三十七年遵例借廉银七百两重加修整立有碑记 

　　○塔子沟税课司衙署 

　　塔子沟税务于乾隆十四年九月初四日设立斗行经地方官征收粮税至乾隆十八年九月初一日将税务交八沟章京兼管派理藩院笔帖式一员驻札塔子沟其笔帖式所居房屋奉旨交与喀喇沁扎萨克贝子瑚图灵阿料理建造于乾隆十九年七月兴工是年十月告竣计大门三间东西班房各一间二门一间东西科房各三间大堂三间住房三间东西耳房各一间东西厢房各二间西边书房三间东边书房前后各三间厢房二间马房三间今已残旧未请修理 

　　○塔子沟千总署 

　　千总衙署在厅署之东围墙外于乾隆八年十一月建造完竣计大门一间大堂三间住房三间厢房二间又于乾隆十二年捐建库房二间十九年捐建科房一间耳房一间马房一间书房三间仪门一间现俱整齐 

　　○塔子沟巡检署 

　　巡检衙署在厅署西大门之内于乾隆八年十一月建造完竣计头门一间大堂三间二堂三间住房三间东西厢房各二间科房一间班房一间现仍整齐 

　　○三座塔部员署 

　　驻札土默特办事部员向来未有衙署自乾隆十三年七旗王子始捐赀建署先是部员岱通择于三座塔南门外离城五里中山营子西北空地建造衙署一座已经告竣后部员迈拉逊莅任以其离城窵远诸事未便遂改建于城东塔之左仍系七旗捐建其衙署房式头门三间东西班房各二间仪门三间东西科房各三间大堂三间东西库房各一间二堂三间东西耳房各一间东西厢房各三间马房三间厨房四间更房一间于乾隆十六年七月兴工十七年八月告竣现今整齐 

　　○三座塔巡检署 

　　巡检设于乾隆十八年六月初一日驻札三座塔管理土默特两旗事务其衙署地基在三座塔城内民人众集之所拨地建造于乾隆十九年正月二十五日巡检于世宁奉调抵任贝子部员将城东及西城墙内空地两处令其选择于世宁因西城空地平坦与民人聚集之处相近勘定建署其地基四至东至道南至道西至城墙北至地垄计长七十弓宽六十九弓中建衙署而东西两旁余地即令攒役人等自建房屋栖止办公乾隆十九年五月十三日领帑银五百两于六月初八日兴工八月十八日告竣其房式则头门一间仪门一座大堂三间住房三间东西厢房各二间攒典科房二间班房一间共销银五百八十四两零嗣后巡检于世宁于住房之后捐建住房三间将原住房改为二堂又巡检王缙盖东厅房三间及厢房四间过厅三间于署东墙之外以备公馆现今整齐 

　　○塔子沟通判 

　　初任阿延泰正蓝旗蒙古分素珠格图佐领下人 
　　署任硕岱厢红旗满洲都统富昌佐领下人 
　　文岱正黄旗满洲巴颜布佐领下人 
　　署任查锡纳镶黄旗蒙古都统苏兴佐领下人 
　　署任雅尔布正白旗满洲鄂岱佐领下人 
　　署任德克精格正红旗满洲观音保佐领下人 
　　温平正白旗满洲都统五雅图佐领下人 
　　署任明惠镶黄旗满洲沙龄佐领下人 
　　法明镶红旗都五福佐领下人 
　　巴延福正黄旗蒙古巴扎尔佐领下人 
　　通古正白旗蒙古布查那佐领下人 
　　纳齐图镶红旗满洲增寿佐领下人 
　　署任克色礼镶黄旗满洲色楞佐领下人 
　　图尔炳阿正黄旗满洲五福常佐领下人 
　　署任五查里正白旗满洲明亮佐领下人 
　　留任图尔炳阿 
　　署任常德正红旗满洲彭韶佐领下人 
　　现任清格镶蓝旗满洲阿什泰佐领下人 

　　○塔子沟巡检 

　　初任孙健昌山东莱州府昌邑县人 
　　侯世祥山东登州府福山县人 
　　署任张维直隶深州武强县人 
　　孙际澄浙江绍兴府山阴县人 
　　署任刘棻江南常州府武进县人 
　　金曰廉浙江绍兴府山阴县人 
　　署任孙景曾浙江杭州府仁和县人 
　　易东湖南长沙府湘乡县人 
　　署任锺义圣广东嘉应州长乐县人 
　　署任赵国枢浙江绍兴府山阴县人 
　　署任汤三益浙江杭州府仁和县人 
　　现任杜鸣冈广东潮州府澄海县人 

　　○三座塔巡检 

　　初任于世宁江苏镇江府金坛县人 
　　署任王湘君江苏常州府无锡县人 
　　张慎让山东济南府济阳县人 
　　署任陈锦天广东惠州府归善县人 
　　贾缉河南许州襄城县人 
　　署任孙景曾浙江杭州府仁和县人 
　　署任赵国枢绍兴府山阴县人 
　　江松江苏江宁府江宁县人 
　　署任陈文澜浙江绍兴府会稽县人 
　　徐钊江苏镇江府丹徒县人 
　　署任夏熙浙江绍兴府上虞县人 
　　现任王缙江苏扬州府江都县人 

　　○捕盗千总 

　　初任刘斌正白旗唐英佐领下人 
　　署任李荣先 
　　刘邦翰正白旗唐英佐领下人 
　　署任田思贤 
　　张士礼镶黄旗何尔忒管领下人 
　　马文直隶保定府清苑县人 
　　署任张云程河南嵩县人 
　　现任刘富生保定府祁县人 

　　○经制外委 

　　杨守忠正白旗云升管领下人 
　　现任阎玉明山西太原府郊城县人 

　　○添额设外委 

　　范起文正黄旗案不管管领下人 
　　魏进良正白旗正偏头管领下人 
　　阎玉均山西太原府郊城县人 
　　郭子英山西太原府榆次县人系乾隆三十七年新设 

　　塔子沟纪略卷一 

　　●塔子沟纪略卷二 

　　哈达清格素斋着 

　　疆域 【 村庄赋役附】 

　　口外向为蒙古游牧之所其方向里数无可考据今属同内地视方稽里其市镇村庄及民人赋役汇而载之亦庶可代记里皷指南车云 
　　塔子沟在喀喇沁左翼旗地土默特右翼旗在其东北土默特左翼在右翼之东北敖汉旗奈曼旗在土默特右翼之北东西距三百四十一里南北距一千三百六十七里自厅治东至梨树沟边门接锦州府宁远州界三百五十里东南至养马甸子之东接榆临县所属之蓝旗屯界三百七十五里西至南宫接八沟厅界一百二十里西南至小甸子接迁安县所属蓝旗屯界二百六十里南至虎头石之南接迁安县所属蓝旗屯界三百六十七里北至三官屯之北接八沟厅所属喀喇沁右翼旗界十五里自三官屯北一百六十里为八沟厅所属至牛膝河复入塔子沟厅境又北至牛膝河入厅属敖汉旗界一百八十里又北至四家儿入厅属奈曼旗界二百五十里又北至奈曼旗北境接喀尔喀左翼旗界六百六十里自厅治东北至大城子入厅属土点特右翼旗界一百三十里又东北至三座塔入厅属土默特左翼旗界三百五十里又东北至彰武台边门接锦州府广宁县界六百五十五里自厅治西北至烈山梁接八沟厅属喀喇沁右翼旗界一百里又西北至敖汉旗西北境接八沟厅属翁牛特左翼旗界四百六十里自厅治东南至喀喇沁右翼旗贝子府一百一十里至土默特左翼旗贝勒府四百里自厅治北至敖汉管兵务王府三百一十里至敖汉管旗务王府四百五十里自厅治北至奈曼王府七百五十里东北至枯仑地方八百余里至喀尔喀地方七百余里至三座塔二百八十里自厅治至热河行宫三百六十里 

　　村庄 
　　赋役 

　　○村庄 

　　大鹿沟在厅治正东距塔三十里东至 
　　大城子四十里东至 
　　赤里赤三十里东至 
　　铁沟二十里东南至 
　　五道岭七十里东南至 
　　玲珑塔十五里东南至 
　　过梁沟三十里东南至 
　　蛮子八家二十里东南至 
　　杨树沟四十里东南至 
　　头道湾三十里东南至 
　　箥箕儿二十里东南至 
　　海亭二十五里东南至 
　　小营子三十里东南至 
　　香炉山九十里正东至 
　　十道营一百四十里正南至 
　　科儿里四十里正南至 
　　纱帽厂二十里正南至 
　　杨树湾二十里正南至 
　　葫芦素台二十五里正南至 
　　海石岭即青石岭二十五里正南至 
　　马厂四十里正南至 
　　养马甸子五十里正南至 
　　青山岭九十里 
　　右系塔子沟东境在喀喇沁左翼旗地 
　　塔子底下在厅治正西二十里正西至 
　　宋家嶂子十里正西至 
　　喇嘛嶂子十里设有墩汛正西至 
　　双庙十五里正西至 
　　北宫三十里设有营汛 
　　右系塔子沟西境在喀喇沁左翼旗地 
　　五官营子在厅治正南十里正南至 
　　黄金带五十里西南至 
　　茶棚三十里西南至 
　　刀儿四十里西南至 
　　大甸子四十里西南至 
　　小甸子十里东北至 
　　哈巴箐八十里正南至 
　　三台六十里正南至 
　　平房儿十里正南至 
　　奈玛营三十里正南至 
　　白牛群二十里正南至 
　　虎头石二十里正南至 
　　小蒜沟七十里正南至 
　　舍楞沟四十里正南至 
　　龟石岭四十里正南至 
　　孤桥子一百七十里正南至 
　　土心塔三十里 
　　右系塔子沟南境在喀喇沁左翼旗地 
　　三官营在厅治正北十五里正北至 
　　朱里科五里西北至 
　　小城子十里西北至 
　　热水汤三十里 
　　右系塔子沟北境在喀喇沁左翼旗地以上俱系喀喇沁旗所管 
　　三座塔在厅治东北二百八十里正东至 
　　贾家嶂子六十五里东南至 
　　草营沟即减草沟十五里东南至 
　　炒米甸二十里东南至 
　　朝阳寺二十里东南至 
　　中山营八十里东南至 
　　凳子沟二十里东南至 
　　小木耳头十五里东南至 
　　大木耳头二十里东南至 
　　旧烧锅二十五里东南至 
　　五十家子十五里东南至 
　　二十家子二十里东南至 
　　黄土坎二十里东南至 
　　云蒙山三十里东南至 
　　二道沟二十里东南至 
　　孟良塔十里东南至 
　　五顶山十里东南至 
　　东姑子营十五里东南至 
　　口北营六十五里东南至 
　　羊山八十里东南至 
　　荒地四十里东南至 
　　六家儿二十里东南至 
　　哨虎营五十五里东南至 
　　鹞儿营十里东南至 
　　岔布袋沟二十五里东南至 
　　寡妇营四十五里东南至 
　　水泉子四十五里东南至 
　　牛粪洞三十五里东南至 
　　三官营三十里东南至 
　　烂泥塘七十五里东南至 
　　卧佛寺二十里东南至 
　　噶■〈口义〉二十里东南至 
　　平房儿二十五里东南至 
　　木头城二十五里东南至 
　　土里根三十里东南至 
　　哈拉台吉营四十五里东南至 
　　三家儿二十里东南至 
　　波罗台沟二十里东北至 
　　兴古台三十里东北至 
　　康家屯十五里东北至 
　　七道泉五十里东北至 
　　铁匠炉十里东北至 
　　穿心店十里东北至 
　　大青沟子十五里东北至 
　　宁家嶂子二十里东北至 
　　黄金大坝二十里东北至 
　　西姑子营五十五里东北至 
　　孤山子三十里东北至 
　　旱龙台三十里东北至 
　　骆驼沟三十里东北至 
　　十家子六十里东北至 
　　塔拉阁儿十五里东北至 
　　西庄头营子二十五里东北至 
　　波罗赤三十里东北至 
　　西乌梁苏台二十里东北至 
　　东乌梁苏台二十里东北至 
　　白鹞儿四十五里东北至 
　　桃花图十五里东北至 
　　榆树林五十里东北至 
　　四角板二十里东北至 
　　蒙古营三十五里东北至 
　　玉喇嘛寺三十里东北至 
　　东庄头营八十五里东北至 
　　十里铺十里东北至 
　　长板营十里东北至 
　　大碾上十里东北至 
　　冈冈儿五十里东北至 
　　窑匠屯四十五里东北至 
　　古里古台二十五里东北至 
　　八郎营三十里 
　　右系塔子沟东北境在土默特右翼旗地以上俱系土默特旗所管 
　　窑上屯去厅治五百里东北至 
　　台吉营六十里东北至 
　　丹赤喇嘛寺一百五十里东北至 
　　莲花山二十里东北至 
　　马家屯五十里东北至 
　　短截山一百六十里东北至 
　　高高苏台五十里东北至 
　　卧佛寺一百一十五里东北至 
　　白窑儿二十里东北至 
　　三家儿二十里东北至 
　　贝勒营四十里东北至 
　　敖保儿六十里东北至 
　　汤头庙七十里东北至 
　　石灰窑二百八十里东北至 
　　冈沟一百里东北至 
　　转经儿二百七十里东北至 
　　二道营二百六十里东北至 
　　山根五十里东北至 
　　太吉营一百六十里东北至 
　　干河子五十里东北至 
　　大来营六十里 
　　右系塔子沟东北境在土默特右翼旗地以上俱系东土默特所管 
　　博罗科去厅治三百三十里正北至 
　　奈林阁儿一百里正北至 
　　没开店十五里正北至 
　　热水汤二十里正北至 
　　牛膝河屯三十五里正北至 
　　四家儿二十里正北至 
　　科里图三十里正北至 
　　哆罗胡衕一百里正北至 
　　吗呢罕十五里正北至 
　　长阁儿十五里正北至 
　　南舍拉虎二十里正北至 
　　分水岭十五里正北至 
　　扣克琴三十里正北至 
　　罕儿奈二十里正北至 
　　刘家屯四十里正北至 
　　西克立代三十里东北至 
　　铁匠营三十里东北至 
　　东克立代十五里东北至 
　　台吉河洛二十里东北至 
　　扯罗城六十里东北至 
　　八夕里河五十里东北至 
　　北舍拉虎三十里东北至 
　　接拉巴沟三十里东北至 
　　苏金二十里东北至 
　　噶■〈口义〉儿二十里东北至 
　　马唐营二百一十里东北至 
　　个个招三十里正北至 
　　王子庙五十里正北至 
　　阿拉赤赖三十里正北至 
　　乌兰冈嘎六十里 
　　右系塔子沟最西北境在敖汉旗地以上系敖汉旗所管 
　　二里图去厅治东北四百二十里至 
　　那森沟三十里东北至 
　　梅勒沟三十里东北至 
　　哈什图三十五里东北至 
　　敖保沟四十里东北至 
　　四里代屯五十五里东北至 
　　阿拉超沟十五里东北至 
　　沙洛甸子二十里东北至 
　　乌梁苏台五十里东北至 
　　娥眉根一百三十里东北至 
　　昆都岭一百五里东北至 
　　五十家子八十里东北至 
　　蒿立图一百五十里东北至 
　　奈林阁儿九十里东北至石牌儿七十里 
　　右系塔子沟最北境在奈曼旗境系奈曼旗所管以上各村庄俱系民人耕种贸易聚处之地 

　　○赋役 

　　塔子沟境治昔本蒙古藩封征逐水草康熙年间始辟土地树艺百谷佃民交租而无赋惟出易时取斗税耳其流寓者土默特有赋丁九百八十七人人纳银二钱加耗十分之一人数每岁减而不增其余户口数百万移徙无定未设牌籍俱免力役之征焉 

　　塔子沟纪略卷二 

　　●塔子沟纪略卷三 

　　哈达清格素斋着 

　　市镇 【 留养局附】 

　　古云有德此有人有人此有土有土此有财有财此有用是地因人聚而市镇名市镇名而贸易集焉商贾出焉塔子沟三座塔前此皆为荒陬自设治后人皆云集而为市镇矣第四方辐辏其中有客寄边陲穷无所倚者则设留养局以资存恤故纪市镇并附录之 

　　塔子沟 
　　三座塔 
　　留养局 

　　○塔子沟 

　　塔子沟在喀喇沁贝子境内西距热河三百六十里本无城郭村堡自乾隆六年设立通判因择其地势平坦山环四面水绕左右民居之可耕可溉且因其二十里外向有古塔遂名塔子沟焉至乾隆七年建衙署设街道四方商贾始云集而成巨镇厅署驻札处所方围十里街衢六道其东西长二里阔五丈东通奉省西通热河其南北长三里阔五丈南通迁邑北通翁牛特旗又有建昌街遵化街盖以民人聚处多在此间因以名之 

　　○三座塔 

　　三座塔在土默特贝子旗境内即契丹柳城兴中府左披凤凰山右披狼山前履大凌河纡迥相向自西南而趋于东北山环水绕于平原之中筑土为城高六丈东长八百六十丈西长八百三十五丈南亘四百十一丈北亘五百十丈计地十四里因雨冲水刷参差不整其塔则自契丹太平九年柳城人梁氏二僧所建东塔倒坏仅存其基南塔北塔尚存其形势则商民八十余家在南塔之北北塔之南群聚一隅而新设部员巡检衙署皆建其地今时寄寓耕种贸易者更倍于前矣本朝初年三座塔城内荆榛满地狼虎群游自喇嘛绰尔济卜地建寺于城内于是渐有人烟彼时三塔具在遂呼为三座塔云初不知其为兴中府城也迨后种地民人于东塔前掘得石牌一块两面具有碑文前系辽而后系元首载兴中名目并有柳城人之语因以知今之三座塔即古之柳城兴中府也 

　　○留养局 

　　留养局在塔子沟关帝庙之东乾隆二十年奉宪劝捐建局维时通判通古首先倡捐文武各员及士庶商贾尠不量力捐输共成善举遂得于建局之外存银四百以其息为冬月贫民养费迄今委官董理利实普焉三座塔东门外亦设一局生息银七百五十两即委巡检经理 

　　塔子沟纪略卷三 

　　●塔子沟纪略卷四 

　　哈达清格素斋着 

　　诸山 

　　天下之名山载在典籍者不可胜纪口外重峦迭嶂周环无际稽其有名可考而知者得一百六十七焉因悉以载之见造化之广宇宙之大即边陲绝域亦未尝无名山云 

　　山名 

　　○山名 

　　月华山在塔子沟东北六十里 
　　长寿山在塔子沟东北六十里 
　　云蒙山在塔子沟南五十里 
　　金黄山在塔子沟东南三十五里 
　　古槐山在三座塔南六十里 
　　槐树洞在三座塔南六十里 
　　千佛洞在三座塔南七十里 
　　羊山在三座塔南一百二十里 
　　黑山在三座塔南一百二十里 
　　兴隆山在三座塔东十里 
　　思及山在三座塔东北十里 
　　巴颜朱尔克山在塔子沟东南一百一十里汉名影壁山在喀喇沁贝子府前系喀喇沁左翼所居处 
　　布古图山在塔子沟境内喀喇沁左翼东三十里汉名白鹿山 
　　苏台哈喇山东四十里汉名柏树山 
　　迈喇阿布察山东南五里 
　　塔本岭东南三十里 
　　纱帽岭东南五十里 
　　噶海图博罗山东南五十六里 
　　伯尔克喀喇山东南八十里 
　　博罗山东南一百二十里 
　　西喀喇达图山南五里 
　　漠惠图岭南三十里 
　　额类岭南七十里 
　　托和喀喇山南七十里 
　　和罗伯楚特南七十里汉名瑞云山 
　　锤山南九十里 
　　塔木陀罗海山南一百里汉名五凤山 
　　韦苏图山西南四十里汉名桦山 
　　陀苏图喀喇山西五里 
　　库图克图喀喇山西三十里 
　　僧吉图山西四十里 
　　旃台喀喇山西五十里一名峡克图山 
　　长岭西八十五里 
　　淘金图喀喇山西一百四十里 
　　额伦碧老岭西一百四十里 
　　固沁哈伯齐尔谷西一百四十里 
　　察尔契山西一百三十里一名蒙库雷山 
　　鸿吉岱山西北六十里一名哈伯他海山一名伊满硕伦山 
　　巴颜乌兰山西北七十里一名布呼察尔山汉名大赤山 
　　巴颜察罕山西北八十里一名纳黑特山汉名大白山 
　　库葛会山西北一百四十里 
　　达汉邵隆山北十里今汉名骝山 
　　博罗特尔格山北二十七里汉名车轮山 
　　弓稍山北四十里汉名弩山 
　　齐巴噶图山北七十五里汉名枣山 
　　哈达图陀罗海山北九十里 
　　乌兰哈达图山北一百里一名西喇呼峰 
　　哈尔浑莫克阿马尔几山北一百里汉名温泉北山 
　　海他哈山在三座塔东北二百八十里汉名旱龙潭山系土默特左翼所居处 
　　乌纳格图山在塔子沟境内土默特左翼东南三十里 
　　苏巴尔噶图山东南六十里汉名石塔山 
　　和尔博勒金山东南七十里汉名七金山 
　　乌拉布尔图山东南八十里 
　　刻特俄尔和硕山南十里汉名达离山 
　　伊马图山南三十里汉名羖羊山 
　　古尔班温都山西南四十里 
　　摩衣达摩山西十三里 
　　博罗蒙魁山西七十里汉名青金山 
　　漠惠博罗山西北四十八里汉名青蛇山 
　　邵图喀喇山西北五十里汉名黑山 
　　迈达里山西北六十里汉名弥勒山 
　　齐老山西北八十里汉名石峰喀喇陀罗海山西北一百里汉名黑顶山 
　　淘金图山北五里 
　　布尔汉岭北八里汉名盘道岭 
　　伊克翁山北三十里 
　　巴汉翁山北四十里 
　　台吉图山北四十里 
　　巴颜花山在三座塔东北五里汉名大华山系土默特右翼所居处 
　　塔本陀罗海山在塔子沟境内土默特右翼东四里汉名五凤山 
　　莲花山东六十里 
　　翁额勒库山东八十里汉名麝香山 
　　苏巴尔汉冈东九十里汉名石塔冈 
　　花陀罗海山东九十里 
　　喀喇七灵山东南八十里 
　　台土山南五里 
　　苏巴尔噶图山南三十里汉名平山一名神应山 
　　驻龙峪南三十里 
　　哈札噶尔山南六十里 
　　阿尔札噶尔山南七十里 
　　乌兰峰山南九十里 
　　图鲁克台山西南一百二十里 
　　库里野图山西南一百五十里汉名道场山 
　　卓常吉尔山西南二百里 
　　韦苏图喀喇山西南二百里 
　　明安喀喇山西南二百二十里 
　　巴颜朱普克山西南二百五十里汉名牛心山 
　　古尔班巴尔罕山西三十里汉名三塔山 
　　喀喇托和多山西六十里汉名釜山 
　　博罗和硕山西九十五里汉名青山 
　　兆馨喀喇山西一百里汉名凤凰山 
　　博罗齐乌兰峰西一百里 
　　齐巴噶图喀喇山西一百二十里汉名枣山 
　　查伯齐克森噶查山西一百五十里汉名杜山 
　　哈伯他海花山西一百八十里 
　　苏巴尔噶图和硕山西一百八十里汉名石塔峰山 
　　腾格里蒙克山西三百里汉名天保山 
　　哈达图喀喇和邵山西二百里 
　　玛尼图山西北七十里汉名铁幡杆山 
　　温都尔散花山西北七十五里汉名香高山 
　　布禄尔喀喇山西北一百二十里 
　　胡什哈图喀喇山西北一百八十里汉名栗山 
　　多伦和尔贺山北六十里汉名七宝山 
　　喀尔牵山北一百里汉名锦屏山 
　　回贺尔山北一百里 
　　绰农图山北一百一十里汉名狼山 
　　乌兰山东北六十里汉名赤山 
　　席拉得伯僧山东北九十里汉名马鞭山 
　　额色贺尔波山东北九十里 
　　博罗会波洛湿都尔山东北一百二十里 
　　乌里雅苏台山东北一百三十里汉名杨山 
　　韦苏岭在塔子沟西北一百八十里汉名青鸾岭 
　　烽台山在三座塔东南七十里一名柏山 
　　凤凰山在塔子沟东南二十里 
　　古尔班噶尔图山在塔子沟北六里汉名鼎足山系敖汉郡王所居处 
　　哈达图陀罗海山在塔子沟境内敖汉旗东十五里 
　　席拉虎塔苏尔海勒苏冈东六十里 
　　巴尔吉陀罗海山东南五十里 
　　察罕齐老台山东南七十里汉名白石山 
　　纳巴达孙山东南七十里 
　　布古图山东南九十五里汉名白鹿山 
　　哈洛纳山东南一百里 
　　巴颜布喇噶察木山东南一百一十里汉名富泉山 
　　腾格里克山西三十里汉名天山 
　　烘郭尔鄂博山南四十五里 
　　鄂博图山南五十里 
　　敖尔几尔喀喇山南六十里汉名盘道山 
　　巴哈伊玛图山南一百一十里汉名小蟠羊山 
　　伊克伊玛图山南一百二十里汉名大蟠羊山 
　　库呼车尔山南一百三十里 
　　齐老台岭南二百里 
　　韦布尔汉山西南九十五里 
　　哈毕尔汉山西南一百二十里 
　　库里野图山西南一百三十里汉名道场山 
　　乌兰贝科克山西南一百三十里 
　　库尔奇勒山西南一百五十五里 
　　僧吉陀罗海山西七十里 
　　昂噶金山西七十里 
　　必柳台山西九十里 
　　库特尔山西九十里 
　　库楞布哈山西九十里汉名紫阳山 
　　哈巴他海山西九十五里 
　　巴颜达礼山西一百里 
　　阿哈拉图山西一百里 
　　多偏岭西一百里汉名七岭 
　　朱禄克山西一百里 
　　齐巴噶山西一百里汉名枣山 
　　巴雅海山西北六十里 
　　阿尔楚赖得勒素冈北三十五里 
　　鄂达博罗山北四十五里汉名宽山 
　　噶察喀喇山北六十里 
　　碧齐克图乌兰峰北七十里 
　　邵龙陀罗海山北七十里 
　　兆虎图察罕陀罗海山北七十里 
　　达尔达额勒素冈东北五十里 
　　阿里玛图谷东北七十里汉名梨谷 
　　库尔奇勒峰东北七十五里 
　　古尔班拉虎山在塔子沟境内奈曼旗东南五十里 
　　巴颜喀喇山东南八十里汉名大黑山 
　　乌兰峰东南一百里 
　　博罗惠博罗温都尔山东南一百四十里 
　　塔本陀罗海山南五十五里汉名五凤山 
　　玛尼喀喇山南一百二十里 
　　布古图山西南八十里汉名鹿山 
　　席喇虎他苏尔海冈西五十五里 
　　哈纳察罕冈北一百里 
　　哈纳冈东北八十五里 

　　塔子沟纪略卷四 

　　●塔子沟纪略卷五 

　　哈达清格素斋着 

　　河道 

　　夫河道之流通乃天地之血脉断未有其来无本而其注无归者也塔属河道前无可稽今细为体访凡有发源汇归之处者皆缕晰而载之其不可考者亦存其名俾览斯略者知天地之脉所流通无往弗届耳 


　　有考河道 
　　无考河道 

　　○有考河道 

　　青龙河自八沟厅札萨克公旗段渡山发源距塔子沟九十里由塔子沟西南三十家子南流至桃林口入边 
　　森吉图河由塔子沟西南一百二十里窟窿山下发源由山嘴子至平房儿经流会入大凌河 
　　苏巴尔噶河由塔子沟止西三十里发源经五官营子会入大凌河 
　　呵喇善河由塔子沟西北四十里热水汤发源流至东南接各郎营子归大凌河距塔子沟八十里 
　　土尔根河由塔子沟正北发源经奈曼入土默特会入大凌　河 
　　大凌河发源于塔子沟正南土心塔二百二十里共行一百一十里至■〈牜奔〉牛营子又行五十里至喀喇沁贝子府又行七十里至三台小营又自水泉子发源流十八里至塔子沟厅署南又自喀喇沁贝子旗三官营子发源流十五里至塔子沟署南二水会归一处东流七十里至大城子又行七十里至三台小营三水会入一处流六十里入土默特贝子旗木头城子又行一百三十里至三座塔西又行一百八十里至九关台门入义州边界其界距塔子沟四百四十里 
　　古都河由塔子沟东南二百里金厂沟发源距塔子沟二百八十里归入大　河距塔子沟东北三百里 
　　寨河即辽河发源在八沟厅属之翁牛特旗赤巴哈河绍地方流老入塔子沟正北塔属之敖汉旗陈包子板距塔子沟三百七十里行七十里至敖汉旗王府又行六十里归入响水仍入八沟厅属之翁牛特旗其边界距塔子沟五百六十里 
　　什巴尔台河汉名烂泥塘子在塔子沟正东四百三十里发源会入北土河 
　　戈尔库尔台河在塔子沟正东四百四十里会入北土河 
　　北土河由蒙古土里根河发源会入大凌河 
　　喀喇托和多泉汉名黑锅由塔子沟正东三百里发源会入古都河入大凌河 
　　凉水河由塔子冷泉发源会入大凌河距塔子沟东北三百里 
　　冷泉在塔子沟正东二百七十里归入凉水河会入大凌河距塔子沟三百二十里 
　　哈柳图河汉名水獭河在塔子沟正东三百八十里会入小凌河 
　　小凌河由塔子沟正南二百里牛粪洞子发源归奉天锦县入海 
　　波罗台沟河发源于塔子沟正北敖汉牛夕河屯一百八十里南流一百里归入大凌河 
　　响水发源处在八沟厅属之五虎马梁二河流九十里至奈曼而入于海其边界距塔子沟五百六十里 
　　巴溪里河由塔子沟东北敖汉旗玛尼汗发源经奈曼旗归入沙地距塔子沟四百里 
　　伊玛图河在塔子沟东北敖汉旗老贝子坟旁发源流不及三四里入于沙地距塔子沟三百里 
　　玛尼汗泉由塔子沟东北敖汉旗小四家儿发源流不及三四里归入巴溪里河距塔子沟三百五十里 
　　尼楚浑泉源出塔子沟敖汉旗东北喇嘛庙前发源由土默特波罗台沟经流归入大凌河距塔子沟二百里 
　　昆都伦喀喇乌苏泉汉名黑水泉由塔子沟东北发源流不及半里归入老河距塔子沟六百里 
　　塔子沟三小河一发源于塔子沟正东山上有清泉流而为小河又去塔子沟十五里发源者为西小河又一河由塔子沟西二十里铺发源以上三河俱至塔子沟街南会合一处东行七十里至大城子归入大凌河又塔子沟南去六十里黄金带发源有小河一道流七十五里至哈巴溪归入大河又塔子沟东去七十里梅勒素台发源有小河一道流三十里至香磨入大河以上二水亦至大城子归入大凌河 
　　扣克河自塔子沟正北有河一道不知其发源所自由奈曼行一百三十五里入土默特归入土里根河舍拉干河发源在塔子沟属舍楞营子至南平地上流五里由查济尔台河会入土里根河 
　　查济尔台河发源在塔子沟东土默特贝子旗境内有水泉自南北流至土里根河 
　　土里根河系扣克河舍拉干河查济尔台河三水会合南流一百一十里归大凌河黑城子小河发源在塔子沟正东乌苏土鲁营子三百六十里南流七十里归入土里根河 
　　霸气河发源在塔子沟正北敖汉旗长稿儿北流至奈曼归老河而入于海 
　　泥泺汉名凉水泉蒙古名什巴尔台源出喀喇沁左翼在塔子沟东南二百里汤沟流四十里归入混流水又入青龙河汤图河源出迁安县蓝旗水沟发源处离塔子沟二百里流至石柱子会入青龙河距塔子沟一百七十里 
　　赛音台河汉名三台河源出牛营子去六十里归入大凌河距塔子沟正南三百里 
　　清水河源出混流水流至弓长曼二十里入青龙河距塔子沟一百六十里 
　　汉惠图河入遂济河源出小杨树沟流二十里归入大凌河距塔子沟一百三十里 
　　胡芦巴楚特河汉名葫芦素河在塔子沟东南一百七十里流至韩家屯二百二十里入遂济河 
　　额类河在塔子沟东南一百四十里源出五道岭流一百里归入白石嘴门经宁远州界入海 
　　四道沟河由塔子沟东南二百八十里发源归入遂济河距塔子沟二百四十里 
　　他奔泉入遂济河发源于塔子沟东南一百四十里东南流三十里至白塔入河 
　　遂济河汉名六股河源出喀喇沁贝子旗毛头泊水沟会入汉惠图等河入锦州白石嘴门而入于海 

　　○无考河道 

　　和尔图河　　　　　布勒图河 
　　乌哈尔温泉　　　　布尔哈苏台河 
　　卓素河　　　　　　巴图察罕河 
　　杨河　　　　　　　察罕河 
　　昆齐七老河　　　　翁勒额库河 
　　西喇塔拉河　　　　木垒河 
　　屯图河　　　　　　乌馨河 
　　苏尔哲河　　　　　乌克尔七老泉 
　　库昆河　　　　　　乌纳苏台河 
　　阿哈里河　　　　　姚英河 
　　苏巴尔噶图河　　　七老台河 
　　杜母达纳林泉　　　乌里达扎哈纳林泉 
　　库尔奇勒泉　　　　惠图扎哈纳里特泉 
　　白土河　　　　　　察罕泉 
　　查木哈克泉　　　　古尔板和尔图泉 

　　塔子沟纪略卷五 

　　●塔子沟纪略卷六 

　　哈达清格素斋着 

　　古迹 

　　内地名胜之区有亲历者有传闻者不可枚举塔属地方辽阔水草游牧向无传焉然此乃金辽元时三卫之地历有年所岂无遗迹因采其可考可据者而录之为后来稽古者之一助云 

　　凤凰山 
　　狼山 
　　柏山 
　　玄羊山 
　　哈拉桃花图 
　　青鸾岭 
　　黑山嘴 
　　大城子 
　　黄河滩黑城子 
　　鱼儿石 
　　热水汤泉 
　　云山洞 
　　朝阳寺 
　　虎头石 
　　毛头大坝 
　　蒿子沟 
　　铁沟 
　　大鹿沟大营子 
　　小城子 
　　金黄山 
　　矿洞 
　　兴中州地基 
　　太湖石 
　　朝阳洞 
　　麒麟山闻仙洞 
　　羊山屯 
　　小塔子沟 
　　云蒙山盛水寺 
　　孟良塔 
　　槐树洞 
　　槐山洞 
　　千佛洞 
　　五佛堂 

　　○凤凰山 

　　三座塔城东有山高峰插云自三座塔越大凌河而至山下二十里南至华生章京营子三十里北至长板营子南沟四十一里东至登子沟五里方圆计九十余里山之西南有止水塔一座半山之中有大塔一座山顶有小塔一座小塔左右有两高峰建塔之峰其形少伏数十里之外望其左右两峰如凤两翼中峰微伏有塔耸起如凤昂首者然因名为凤凰山 

　　○狼山 

　　狼山在三座塔西北离城十里东至他拉阁五里北至铁匠营子五里西至黑山嘴十二里山顶旧有半截塔山坡有金时所建盖三学寺地基一段南北长十五丈东西长十五尺庙宇全无荆榛满地仅存大定七年旧碑而已 

　　○柏山 

　　凤凰山迤南五十里有柏山郁盘峻极回环一十六峰方圆四十余里询之老人云曾闻此山有大柏树数株因以名山其树向被蒙古砍伐无存山顶四面有旧筑城基城垛并炮台旧址半山之中有废房墙垣规模宏廓溪径幽深前存古井一围后存大辽兴中府安德州创建灵岩寺石碑一块考之则干统八年所建其碑文有峰台山四面隙地及北连龙岫前仰郡城之句以是知今之柏山即古之峰台今之凤凰山即古之龙岫也 

　　○玄羊山 

　　三座塔南去一百二十里为玄羊山高峰插云深谷无际访之故老佥称此山素多黑羊因物命名遂称为玄羊山树木丛茂虎豹成群先是道人刘太华建庵一区仅可栖身日积月累遂增建为灵佑宫殿宇廊庑规模宏壮并有碑以纪其事 

　　○哈拉桃花图 

　　三座塔东北距城四十里平阳之中有山壁立自下而上五里余围圆则十六里其山顶平坦处东西南北各长十丈中有古塔一座人谓山上有大铁锅一口面宽丈许侧埋于山锅口半露形如新月或隐或现出没无常又谓锅在塔下有塔覆压人不能见蒙古以锅为桃花黑为哈拉因山有黑锅故名为哈拉桃花图及询之附近蒙民见之者为谁佥曰无有此不过众人之神其说耳塔傍有断碑两截字多模糊尚存有重修金山神庙数字年月皆无可考而山势之巍然在望宛若金山壁立于扬子江云 

　　○青鸾岭 

　　三座塔西北八十里至黄金大坝山路险峻乱石嶙峋岭之东系土默特贝子旗所辖岭之西系敖汉王子地方山顶有元顺帝元统三年平治道涂碑记上载青鸾岭字样蒙古以岭崎岖遂名黄金大坝 

　　○黑山嘴 

　　黑山嘴在三座塔之西距城二十里远望山色似墨因名黑山半山之中有石洞洞口宽四尺高六尺内宽三丈长三丈中有水泉南北宽三尺东西宽四尺水深二尺康熙年间蒙民十余里外皆饮此水寒暑殊无增减及后洞上腐石剥落人不敢入至今水深如故山嘴之下西北五里有土城旧基一座东西长八十五丈南北宽八十五丈五尺四面皆有门基旧形今为民人烟圃矣 

　　○大城子 

　　降魔寺东去二里距塔子沟七十里至大城子昔年初有人烟时树木成林狼虎群聚蒙古砍伐树木柴薪四围堆积如城以御狼虎而人居其中蒙古名为一客河屯民人呼为大城子东北里许旧有土城基址东西长一百三十五丈南北长二百丈方圆几及四里土城之西大城子东有大小两塔塔之西北有庙基一处古碑一座首载利州精严禅寺盖公和尚行状铭后书承安五年八月立石系金章宗时所建又天成观前古碑一座首载利州长寿山系元顺帝至元二十四年所建是土城旧基即古之利州城也碑之西又一小塔上有融庵和尚灵塔字样至今民人有呼大城子为小三座塔者 

　　○黄河滩黑城子 

　　庄头营子东去五里至黄河滩西距塔子沟二百里东距三座塔一百里有古城基址东西长二百七十丈南北长三百六十丈方圆七里有余城内两土阜似属古冢遍地坑洼不种不植询之蒙民佥称十余年前附近蒙古居民多在城内旧房基处刨挖砖石亦有掘得他物者维时附近之家岁有火灾蒙民居住不安地主台吉俄木河图延请番僧善堪舆者问以岁岁失火之故番僧云掘动古基故遭回禄从此禁止动土于城内高阜之处垒石七堆每年五月初五六月初六台吉率众蒙古宰牛祭祷至今永无火患其城内仅存碑首一块上有加号碑阴之记六字城西北山坡有古塔一座高十七层围圆十二丈塔下又小塔一座高七层围圆四丈城北道傍有六角石柱一块高三尺围圆三尺三寸北面一角有慈悲心陀罗尼六字余字皆模糊矣 

　　○鱼儿石 

　　塔子沟西北二十五里有村名西北地四面皆山村北五里山之麓掘地尺余可得鱼儿石其色或青或黄俱系石片参差磊落约长尺余或七八寸宽三四寸至五六寸不等其厚者可揭为二三层面上俱鱼形隐跃如绘先是民人因掘得石远近传闻好事者往往恣意掘取今其石遂不可多得及考此石出自何年传之何人迄无知者间有所得不过宽长仅二三寸绝无盈尺者细阅其石上鱼形大小不一其鳞刺皆可剥落再剥仍为石矣揆其理乃鱼当山水骤涨时随流入沙渍中水退急而鱼不能去遂夹于中久而成片并非从内而生所以层层皆有而不能深透石中与大理石之天工奇巧固迥别矣 

　　○热水汤泉 

　　塔子沟西北三十里有热水汤泉在平地之上其泉昼夜源源不绝泉眼六处冬夏温热远近蒙古民人藉以洗濯询之耆老咸称濯此泉水可以祛痼疾疗疮疥健精神是以附近蒙古于汤泉之上建板房数间以为休沐之所 

　　○云山洞 

　　窟窿山南去一百九十里距塔子沟三百七十里有云山洞洞在山腰有五大洞其北第一洞面宽二丈五尺高一丈五尺至二丈不等进深四丈中供佛像洞内石色五彩玲珑洞后又有一小洞宽五尺高五尺进深六尺地下石色犹如黑磁洞上石色无异白土秉烛视之或似兽形或似人形或似花木形种种不一颇为奇异第二洞面宽五尺高三尺五寸进深二丈洞内有四小洞其前两小洞皆堵塞不得入其后两小洞曲躬可进亦有丈许石皆黄色视之亦似成形第三洞面宽一丈五尺高一丈进深一丈一尺系喇嘛居住之所第四洞面宽七尺高五尺进深七尺第五洞面宽五尺高七尺进深六尺此两洞上下相连皆喇嘛居住之所洞前东面经堂三间北面经堂两间南坡下有一水泉方圆二尺水流不竭水泉之北相去二里又一洞面宽五尺高四尺进深六尺内有石佛背立山之西坡有元顺帝至正七年五月所立古碑中有瑞灵山天一洞之语今呼为云山洞似犹有古意存焉 

　　○朝阳寺 

　　塔子沟西南四十里有无名山山腰中有石洞洞口高一丈宽一丈深五丈僧人供佛像于洞中建草房两间于洞外以洞口向阳遂呼为朝阳洞 

　　○虎头石 

　　塔子沟西南一百六十里旷野中有立石一块高二丈围圆三丈有奇其色黄黑相错形若虎头遂名虎头石 

　　○毛头大坝 

　　塔子沟南去一百六十里至毛头大坝有古碑一块其小字皆模糊尚存为报皇恩盘岭义院六州河桥道邑特建碑记十八大字其年月则无可考 

　　○蒿子沟 

　　塔子沟东南一百八十里距毛头大坝二十里有古碑一块上载福兴山院藏经碑记后有天佑年间数字其余皆模糊不辨知为西辽天佑时所建 

　　○铁沟 

　　塔子沟东去一百二十里至铁沟环沟皆山山腰中有两洞相连东洞高七尺宽八尺深七丈三尺内供正坐石佛一尊西洞高一丈二尺阔一丈四尺深二丈二尺内供傍坐石佛一尊洞下平地中有井一围深丈余附近居民多取水于此 

　　○大鹿沟大营子 

　　塔子沟东北三十里至大鹿沟大营子昔年沟内常有大鹿羣行因以名焉营北土山之中有罗卜僧格楞喇嘛于雍正七年募建庙宇一座后殿三间东西禅房各三间前殿三间东西厢房各三间耳房各一间山门三间自取名为圣喜寺 

　　○小城子 

　　塔子沟东北六十五里为小城子因东去五里有大城子之名故名此为小城子西南去四里有长寿山喇嘛洞先是晨贝格楞喇嘛来此山盖小庙一间草房三间山有小穴遂称为喇嘛洞其山凹之中旧存古牌一块内有明昌元年承安三年列于长寿山悬壁之中等语是以知山名长寿而碑则为金章宗丙辰年所建也 

　　○金黄山 

　　塔子沟东南三十五里至金黄山远观山色如金黄因以名之围圆计七十里山上有石洞一处宽八尺进深一丈喇嘛罗卜僧于乾隆十年间即山洞建观音殿一间洞外两旁各建住屋二间洞口西南相距不及一里石缝中有水长流冬夏不绝亦无增减 

　　○矿洞 

　　塔子沟东南二百五十里至青石岭岭上有铅洞硫黄洞各一处久奉禁堵塞 
　　三座塔东北一百三十里至洞子沟无名山上有大小洞口七处久经堵塞不得入其中何物并有无古迹概不可知矣东北一百二十里至黑山沟无名山上有洞口一处久经堵塞不复可考 
　　三座塔东北六十里至水泉沟四家儿无名山上有洞口一处亦久堵塞不知所产 
　　三座塔西南一百三十里至哈拉图沟有柏山山上洞口一处询之附近居民云十余年前有开此洞者但闻硫黄气味亦未见有硫黄现亦堵塞 
　　三座塔南去一百五十里至五顶山因山有五峰头遂名之曰五顶山山上有大小洞口三处久经堵塞亦不知所产 
　　三座塔西南一百九十里至密云沟无名山上有大小洞口五处久经堵塞不得入 
　　三塔塔西南一百七十里至招苏沟南山上有大小洞口三处久经堵塞不知所产 
　　三座塔东北一百三十里至黑山沟无名山上有洞口二处亦久经堵塞 
　　三座塔北去一百二十里至金厂沟无名山上有大小洞七处询之附近居民云向闻洞中产铅今已久奉禁塞 
　　三座塔北去一百二十里至骆驼山沟无名山上有洞口二处围圆俱有八尺深而无底无人敢入 
　　三座塔西北七十里至哈拉海沟东山上有大小洞口十八处俱经堵塞不知所产 
　　三座塔西北六十里至蝴蝶沟北山上有洞口二处亦久已堵塞 
　　三座塔西北五十里至塞津图沟北山上有洞口二处久已堵塞不知所出 
　　三座塔西北七十里至青沟北山上有洞口一处围圆八尺洞黑而深无敢入者 

　　○兴中州地基 

　　三座塔巡检建署之初匠人掘地筑墙得石碑半角上载兴中州在城西关住数字是今日巡检建署之地即昔日兴中州之住基也 

　　○太湖石 

　　南塔之前有四石壁立人称为太湖石其小者一高五尺五寸宽三尺九寸一高五尺四寸围圆五尺三寸一高四尺五寸宽二尺三寸其大者一高七尺宽四尺五寸孔窍玲珑颇为奇异佑顺寺住持将三小者皆移立于寺内大殿之前独此大者经数十人推挽之而不能动乾隆十九年岁次甲戌秋冬间巡检新署告竣巡检于世宁知而祭告之令十余人顷刻移动随命壮夫数十人舁而立于署庭院中迄今巍然可观 

　　○朝阳洞 【 在凤凰山】 

　　洞在凤凰山顶其小者在塔之东南自洞登塔几及一里洞口南向上宽六尺下宽一丈二尺围圆五丈二尺外高六尺中高一丈佛皆铜像自小洞下趋不及一里即朝阳洞洞口向西南面宽二丈进深一丈二尺高一丈二尺中有石佛卧石床上身长九尺五寸高二尺五寸腰围三尺五寸相传顺治八年春三月有蒙古四楞台吉带炮手照力彬者在山行围见白鹿前奔追至山顶树林中仅见石洞而鹿无踪视洞中惟卧佛在因与众共商修整庙宇于顺治八年兴工九年告竣妆金饰彩佛像一新召募僧人李大嘴在洞住持洞本无名因其向阳遂名朝阳洞今又名为明和尚洞以僧人海明居之故也洞中无水下山三里许方有井路险如削难于肩挑康熙十一年大嘴之徒性语性喜以驼水牛驴无草场恳于贝子贝子捐与洞口后沟为牧地至今尚仍其旧 

　　○麒麟山闻仙洞 

　　麒麟山即凤凰山之北尾离朝阳洞二十里山势至此伏而复起山腰中有三石洞坐东向西上洞口宽五尺深五尺高六尺内有混元祖师坐像中洞面宽一丈三尺进深一丈七尺高九尺下洞口宽七尺深七尺高六尺皆无佛像康熙年间僧人傅宝先于中洞搭盖草房居止并于中下两洞中置佛像嗣因洞口去大凌河三里取水窵远复于山之下坡募建天仙庙三间将中洞下洞佛像悉迁庙中而上洞直立如壁故佛像未能移动至麒麟山之名则出僧人傅宝之口意以为前山名凤凰后山自当名麒麟也遂传为麒麟山云先是傅宝居洞中每黑夜常闻木鱼声因名其洞为闻仙洞傅宝俗姓茅氏今又有改闻仙洞为茅和尚洞者 

　　○羊山屯 

　　去羊山之西相距四里居民聚处为羊山屯西有干河渠二道傍立石碑两块其字迹全剥落者一其尚存字迹者乃元顺帝至正四年修桥碑记至今断流久无桥梁矣 

　　○小塔子沟 

　　羊山屯南去五里有小塔在山顶因名其地为小塔子沟下有断碑一块字迹模糊内有至正丙子岁四月日数字余皆剥落不能复识焉 

　　○云蒙山盛水寺 

　　小塔子沟南去五十一里山势崔巍四面皆伏此峰独起周围四十余里常有云罩山顶因名云蒙山山下出泉流而不竭古庙虽无旧基犹在康熙年间王家嶂子蒙古建造殿宇于水泉之上使水流于庙阶之下每数百人饮之有余遂名为盛水寺元有玉泉寺者意即在斯乎 

　　○孟良塔 

　　云蒙山西北二十三里有白思呼营子因有蒙古白思呼居住其地遂名其营营之东有古塔一区咸称为孟良塔及询之土人有老者云昔年曾见塔上刻有孟王塔三字今人讹呼为孟良塔及于塔之上下四旁遍觅其字终未之见是其为孟王孟良迄无可考也 

　　○槐树洞 

　　洞在尺不袋沟山凹之上东距锦州松岭门八十三里北距三座塔六十里沟内先多枣树蒙古以枣为尺不嘎袋遂名其沟为尺不嘎袋稿儿民人译为尺不袋沟其洞高二丈宽五尺进深四丈崆峒峻峭四面玲珑中有石胎释迦佛像康熙五十六年僧人寂坤来居此洞以洞前有槐树数株遂名槐树洞洞顶有旧塔一座洞下有水泉围圆三尺深五寸自北流至东南里许之外入于地 

　　○槐山洞 【 又名朝阳洞】 

　　自槐树洞南去二十五里有古槐山朝阳洞洞口高八丈东西长二十丈进深五六丈不等僧人济和于雍正间流落口外无处栖止以此洞为避风雨之处初不知山与洞为何名也但以山有古槐二株因名为古槐山洞洞口朝阳遂又名朝阳洞云迨数年始于洞西募建娘娘庙三间而僧人仍在庙后洞中居止 

　　○千佛洞 

　　距朝阳十里高山之中石带束腰拾级而登寥廓上浮峥嵘下镇洞口向南面宽二十余丈有三洞东洞面宽十丈进深三丈六七尺高一丈五六尺有差宏厂壮丽旧有石佛千尊已损大半尚存大小佛七八十尊洞前有断碑一块字迹不全中有统和二十三年数字知为辽圣宗时所制中洞深邃而宽五丈进深五丈高一丈三四尺喇嘛罗卜僧素纳秦格楞于洞口外石崖之下建佛堂三楹遮蔽洞口深而且黑为喇嘛牧牛驴之所西洞宽八丈因于洞内建禅房七间为喇嘛所居之处今喇嘛罗卜僧素纳秦已六十有七始来此洞佛堂禅房皆其所建 

　　○五佛堂 

　　千佛洞南去二十里万山之中有五佛洞洞口宽四丈二尺进深一丈五尺高九尺康熙间蒙古傲七台吉猎此见洞中有石佛五尊为茂林丰草所蔽因重加修葺以洞中为佛堂东建厨房西建禅堂又于洞外建韦陀小庙而令喇嘛白燕居栖洞中 

　　塔子沟纪略卷六 

　　●塔子沟纪略卷七 

　　哈达清格素斋着 

　　寺庙 

　　寺庙之建盖以神道设教幻化愚民之意自佛法入中国以来天下之城市山林未有不崇佛教敬神道者口外蒙古素信喇嘛建寺庙近来士民亦有捐造奉祀延僧道住持者今采其有事实来历可考者而笔之 

　　佑顺寺 
　　三座塔关帝庙 
　　天庆寺 
　　报恩寺 
　　华云寺 
　　常安寺 
　　朝阳寺 
　　石人沟天仙庙 
　　大板上娘娘庙 
　　愍圣寺 
　　弥陀庵 
　　于喇嘛寺 
　　宜州厅峪道院 
　　塔子沟关帝庙 
　　财神庙 
　　龙王庙 
　　地藏庵 
　　窟窿山古庙 
　　北宫承禧寺 
　　降魔寺 
　　天成观 
　　清安寺 
　　观音堂 
　　木头城子娘娘庙 
　　奈玲塔朝阳寺 
　　庄头营子关帝庙 
　　平房喇嘛庙 
　　兴隆山朝阳洞 
　　恩及山卧佛寺 
　　敖汉弘慈寺 
　　双庙 

　　○佑顺寺 

　　喇嘛绰尔济向在京师白塔住持其来三座塔建寺也因患目疾奏请塞外静养先于土默特东乌里雅苏台哈知根台吉营子居住账房四五载后至京告于八赖喇嘛奏闻圣主意欲口外建置庙宇圣祖仁皇帝命其勘地以闻维时绰尔济即于哈拉河屯勒苏台等处相度地台俱不当意有旦八僧思拉气云三座塔颇佳因即勘定于康熙三十七年八月内圣祖仁皇帝行围木兰时绰尔济指地奏请奉旨允其请焉于是绰尔济将京中所有房地衣物变价出口鸠工庀材因赴奉天觅工匠为管边官员所阻不准民人出边赴沈阳恳于将军亦未允行绰尔济即至京具奏得旨给与工匠始得将工匠放出于康熙三十八年兴工至四十六年告竣寺成之后圣祖仁皇帝赐名佑顺今之住持素纳俊八喇嘛即绰尔济所传之衣钵与其胞兄俊八素纳喇嘛共事其师最久所以建寺始末知之甚详从前寺内有头等大喇嘛一人都忒格楞喇嘛十人自雍正九年十月二十日奉旨寺中只准一大喇嘛给执照今素纳俊八喇嘛乃奉有执照之大喇嘛也 

　　○三座塔关帝庙 

　　铺民曾玉蕃孟世威等三十余人籍隶山西在塔贸易于乾隆九年间立会捐资建盖关帝庙于三座塔城内东塔之右盖以塔有三座向系鼎峙之形今东塔坍坏鼎足不完因于塔基之旁立庙以补之也是年建庙三间乾隆十八年阖城铺民公议捐资添建马神庙三间于东财神庙三间于西连亘九间巍然焕然矣今于乾隆二十一年铺民曹三诏等又于庙门外募建戏楼一座以供祭献云 

　　○天庆寺 

　　卧佛寺之下去四里有石胎观音立像体高七尺宽二尺六寸自辽以后庙宇倾颓康熙十七年性语性喜募化建盖越数十年性喜之徒海澄又修葺之其天庆寺之名则于院中所存大辽寿昌五年建立倡和诗碑半截中有天庆寺前一片石之句因此知其为天庆寺也 

　　○报恩寺 

　　康熙五十一年性喜之徒海沧引其弟海明来山将天庆寺东北大塔之南古剎旧基一段与海明海明即于是年募化兴工先建大殿三楹陆续又建后殿五楹东西禅房山门前殿不数年而俱竣因不忘海沧指引之恩遂名为报恩寺云海明自康熙壬辰岁来居此山至乾隆丙子岁计四十五年时已六十九矣 

　　○华云寺 

　　朝阳洞之左报恩寺后有大塔一座常有贼人偷挖塔底雍正十三年海沧海明因无房舍栖止难以昼夜守护又于塔前募建华云寺一所令其徒孙照吉居以护之至今塔底得完全云 

　　○常安寺 

　　三座塔东距城四十里为■〈牜奔〉牛营子因蒙古名■〈牜奔〉牛者此遂以名其营营内常安寺关帝庙一座系康熙三十八年所建内有新碑两块 

　　○朝阳寺 

　　常安寺东去七十里有朝阳寺一座喇嘛居之系康熙九年所建寺内新碑四块地藏药王皆在其中 

　　○石人沟天仙庙 

　　朝阳寺西北三里为石人沟因沟内有古代两石人遂名为石人沟云沟内有娘娘庙一座喇嘛居之系康熙壬寅年所建新碑尚存 

　　○大板上娘娘庙 

　　三座塔东北距城八十五里为大板上大板上者蒙古以一家大房子为大板上云营内有娘娘庙一座乃康熙庚寅年所建庙西有兴隆寺则康熙壬午年所建也新碑尚存 

　　○愍圣寺 

　　大板上南去二里有愍圣寺系狗儿台吉于康熙元年修建立石碑两块北去至大凌河边有修塔及木桥碑一块 

　　○弥陀庵 

　　三座塔东北一百六十里至古鹿固台营子蒙古呼野鸡为古鹿固因其处野鸡颇多遂以名营营内有弥陀庵一座系康熙十六年修建有石碑一块 

　　○于喇嘛寺 

　　三座塔东北二百四十里为于喇嘛寺因其先建寺之喇嘛俗姓于氏出家后名紫复巴有汪补台吉给与地基遂募建此寺于康熙四十四年奏请赐名圣祖仁皇帝钦赐佑安寺匾额给度牒二十张立有石碑一块 

　　○宜州厅峪道院 

　　三座塔东北一百九十里至抬头沟四面荒山山下有古庙基一段围墙方圆里许墙外有无头石佛大小数尊墙内有金熙宗皇统八年复建藏经千人邑碑文一块 

　　○塔子沟关帝庙 

　　关帝庙在塔子沟东街僧人常福于乾隆七年募化兴工陆续修建大殿三间东西禅堂各三间厢房各三间后则禅房三间前钟鼓楼各一间山门三间戏台一座于乾隆十四年工竣立碑以记其事 

　　○财神庙 

　　财神庙在塔子沟南街僧人广修于乾隆十四年募化兴工前建财神殿三间后建佛殿三间东西禅堂各三间山门一间又于财神殿之西建娘娘庙三间东建文昌殿三间前建魁星阁九圣祠各一间于乾隆十九年工竣并立碑记 

　　○龙王庙 

　　龙王庙在塔子沟北街有远方僧来此建草殿一间未尝以姓名闻于人因共呼为草殿和尚云乾隆十四年募建大殿三间禅堂一间住室四间山门一间至今完整 

　　○地藏庵 

　　距塔子沟北五里前巡检孙际澄乾隆癸酉岁于西山坡设立义冢一区并捐建地藏殿三间禅堂三间厨屋三间山门三间前建菩提殿三间茶棚三间甘露亭一座今召僧人辛稀居之其后山坡桃柳成蹊春时登望则良苗怀新红绿交错颇堪游览 

　　○窟窿山古庙 

　　窟窿山在塔子沟东南相去一百八十里上有洞东西相通口阔各三丈高一丈五尺深一丈远望似桥人以洞口前后相通遂名为窟窿山方圆约四十里树木阴翳狼虎成羣居民常有见数大虎率小虎往来于洞中者因而人迹罕到雍正癸丑岁有草都喇嘛见山下西南坡有旧庙基一区古井一围且有旧时砖瓦犹存即募建庙宇三间经房一间东西厢屋各一间住屋三间其西南角尚存古碑一块首列路惠州东锦川乡月华山林泉寺中有岩宝号曰空峒之语系元成宗大德三年三月建立以此知今之窟窿山即古之月华山山顶之洞即空峒也 

　　○北宫承禧寺 

　　塔子沟西去八十五里为北宫又十里为南宫康熙五十年间圣祖仁皇帝行围驻驆于此见有石佛露处于荆榛之中因赐帑银五十两命喀喇沁三巴拉石公建立庙宇于康熙五十四年告竣钦赐名为承禧寺今大喇嘛拉克巴洛卜僧俊巴住持其地彼时蒙民于寺之南北筑室而居曾为圣祖驻驆之所遂名为北宫南宫云 

　　○降魔寺 

　　小城东去三里北山石壁中凿成石洞中供石佛后有喇嘛于山下建大殿三间东西厢房屋各三间前殿三间山门三间人以山有石洞先呼为喇嘛洞嗣因山下行人常有遇邪魔者复改名降魔寺云 

　　○天成观 

　　天成观在大城子之东康熙六年间道士夏一振募建天齐庙三间东西十阎君殿六间关帝殿三间嗣经道徒夏阳春徒孙蒙古傅来正先后募建增修因之楼阁殿堂规模宏厂屋宇焕然迄于今犹足为边地寺院之巨擘焉 

　　○清安寺 

　　天成观之西有清安寺僧人体治于康熙二年募建后殿三间东西禅堂各三间中殿一间东西禅堂各三间前殿三间钟鼓二楼山门三间有体治之徒蒙古本住居之 

　　○观音堂 

　　清安寺之南有观音堂后殿三间西厢房六间大殿三间东西厢屋各三间山门一间今之住持聂马喇嘛称系伊祖刘大夫所建云 

　　○木头城子娘娘庙 

　　大城子东北九十里距塔子沟一百六十里为木头城子昔时山多大木凡蒙民砍伐木植积于此为木厂望之俨若城垣因而众共呼之为木头城子云其西北有孤山一座山脚围圆不及二里山之岭平坦处东西长三十丈南北长四十五丈向有庙基旧址康熙四十一年喇嘛建娘娘庙于山岭大殿三间住屋三间其山门戏楼今已倾圮殿前石碑仅存白云山三字余皆模糊剥落莫可辨识脚之东复有朝阳寺者亦皆喇嘛新建之所 

　　○奈玲塔朝阳寺 

　　木头城子东北八里渡大凌河至奈玲塔在山顶山高百丈数十里之外皆望见之蒙古以修造精细为奈玲于是称为奈玲塔塔下七十丈半山中有平地一块方圆二百丈旧有古庙基址康熙年间喇嘛垂得勒格楞募建朝阳寺大殿三间嗣有垂得勒格楞之侄罗卜僧格楞喇嘛陆续募建后楼三间左右禅堂各三间配殿三间藏经塔一座塔前正殿三间钟鼓楼各一间住房十一间至今庙貌整齐扎木苏各斯尔喇嘛住持其地 

　　○庄头营子关帝庙 

　　奈玲塔东去十七里至庄头营子因先蒙古庄头来此居住遂以为名营中有民人冯士英等新修关帝庙三间东西厢房各三间立碑以志之 

　　○平房喇嘛庙 

　　黑城子东去八里在波罗台沟门平房因沟内曾有水泉蒙古称为波罗先有一民人盖平房数间住居于此遂共呼为波罗台沟平房其喇嘛庙则系孟可台吉之子舍拉巴扎木素格楞喇嘛因无弟兄妻子立志出家将所居住房改为喇嘛庙 

　　○兴隆山朝阳洞 

　　平房东去三十二里至兴隆山之中有向南一洞遂名朝阳洞其洞口东西长一丈五尺进深一丈四尺高六尺中供佛像洞外东侧盖有住房三间喇嘛居住蒙民以供佛有灵因名兴隆山 

　　○恩及山卧佛寺 

　　兴隆山东去十八里至恩及山围圆三十里山上有平坦地基一处东西长三十八丈南北长七十九丈康熙初年蒙古四楞台吉山下打围追鹿上山于荆榛中见有石卧佛身长八尺高二尺露于山上遂令从人将毡遮盖立愿重建庙宇适有僧人思诚原系木匠出家为僧募化修建于是四楞台吉将卧佛所在指示思诚并助以人夫在附近山场砍伐木料于康熙七年建盖大殿三间中供卧佛东西禅堂各三间前殿三间山门三间此山本有旧名僧人思诚不忘四楞台吉之恩因名其山为恩及山庙为卧佛寺内有古碑一座上载应历七年岁次丁巳十月十八日立余皆模糊不全始知为辽穆宗时所制 

　　○敖汉弘慈寺 

　　塔子沟北去四百二十里敖汉王子觉木苏于康熙四十六年建盖大殿七间后殿三间前后东西厢房各五间二门三间山门三间工竣后圣祖仁皇帝赐名弘慈寺现在喇嘛居住人以庙为王子所建亦名王子庙云 

　　○双庙 

　　塔子沟二十里铺西去三十五里为双庙先是附近居民于雍正四年建九圣庙一间嗣于雍正七年建关帝庙一间因此名其地为双庙云 

　　塔子沟纪畧卷七 

　　●塔子沟纪略卷八 

　　哈达清格素斋者 

　　废城 

　　口外自金辽元世俱建有城社迄今数百余年荒芜无存荆棘满目尚有存其旧址者访采而纪之使前代遗迹不致湮没不传庶亦考古之一端耳 

　　四家板上城基 
　　蓝旗营子城基 
　　包古老营子城基 
　　小城子 
　　黑城子 
　　二十里铺土城 
　　牛膝河屯土城 
　　塔上城基 
　　敖汉王五十家子土城 

　　○四家板上城基 

　　三座塔东北六十七里有四家板上营子蒙古称房子为板子以前有四家蒙古置房于此遂呼为四家板上营子西面有城基一处东西长一百五丈南北长一百六十丈围圆不及三里城内有石幢两截字迹不全一载天辅皇帝陁罗尼幢及川州刺史字样一载开泰二年岁次癸丑仲秋月记因知是幢一为辽圣宗时所记一为金太祖时制也而城名则迄无可考 

　　○蓝旗营子城基 

　　自哈拉桃花图东北行五十里蓝旗营子距三座塔九十里有城基一处东西南北各长一百二十五丈围圆计三里有四门基址名则无可考焉 

　　○包古老营子城基 

　　自蓝旗营子东北行五十八里有蒙古包古老者住居于此遂名为包古老营子距三座塔一百四十八里其地有城基一处东西南北各长一百一十八丈围圆不及三里其城之名则无可考焉 

　　○小城子 

　　自包古老营子东北行十五里有城基一处东西南北各长一百七十四丈围圆不及四里亦有四面门基其名亦无可考 

　　○黑城子 

　　自小城子东北行五里距三座塔一百六十八里有土城一座城高六丈东西南北各长三百六十丈方圆计地八里城墙虽多残缺而规模宏敞亦属形胜之区瓦砾成堆墙垣尽废遥望一片黑影因共呼为黑城子至今蒙古民人皆居城外其城内则已开辟耕种矣城北八里于喇嘛达拉甲格楞家见一石碑立于门内首载川州重修东岳庙记其碑阴字多模糊尚有至正岁次乙酉仲夏并川州达鲁帖木耳及建平典史字迹盖是碑为元顺帝时所制而黑城子即契丹兴中府所属之川州城也 

　　○二十里铺土城 

　　塔子沟西北二十里有土城旧址东西宽一百六十丈南北长一百五十丈计三里有余城垣坍塌不整东西尚有城门遗迹城西半里有塔一座其年月皆无可考 

　　○牛膝河屯土城 

　　塔子沟东北一百八十里至敖汉牛膝河屯有城基一处南北长一百八十丈东西宽一百六十丈周围土墙参差不齐尚有四门基址其名则不可考 

　　○塔上城基 

　　塔子沟东北三百八十里至塔上蒙古名为波罗素不拉嘎塔为素不拉嘎泉为波罗因山坡有古塔一座下有水泉遂取名波罗素不拉嘎康熙年间敖汉王子建造庙宇一座圣祖仁皇帝赐名永寿寺西有城基一处四面各长一百九十丈并无人烟 

　　○敖汉王五十家子土城 

　　塔子沟北去三百八十里至黄花图五十家子有土城一座南北长八十丈东西宽七十五丈城中有八角塔一座高十余丈上系铜顶悬有铜镜七面墙垣铃角俱各完固塔下有枯井一围自塔北门而入井中黑暗约深四五丈城内并无房屋人烟建塔年月亦无可考 

　　塔子沟纪略卷八 

　　●塔子沟纪略卷九 

　　哈达清格素斋着 

　　土产 【 气候附】 

　　天地产物无土不生无地不有虽口外地尽山陬而所产则同如山之禽兽谷之花果河之水族畦之蔬菜风景无殊内地唯节气寒多暖少生迟萎早耳汇而载之亦以广耳目充识见云尔 

　　野禽 
　　野兽 
　　山树 
　　山花 
　　山果 
　　山菜 
　　河鱼 
　　家花 
　　家果 
　　五谷 
　　家蔬 
　　气候 

　　○野禽 

　　野禽 
　　鵰　　　　鹞　　　　沙鸡 
　　野鸡　　　班鸠　　　寒雀 
　　鹌鹑　　　喜鹊　　　窝鹇 
　　拖尾莲　　黄鹂　　　乌鸦 
　　虎不拉　　啄木　　　水咋子 

　　○野兽 

　　野兽 
　　虎　　　　狼　　　　鹿 
　　狍　　　　麋　　　　獐 
　　獾　　　　狐　　　　兔 

　　○山树 

　　山树 
　　柏树　　　松树　　　杨树 
　　柳树　　　榆树　　　菜树 
　　栬树　　　画树　　　桑树 
　　段树　　　苦梨树　　杏树 
　　桃树　　　山梨树　　老瓜眼 

　　○山花 

　　山花 
　　山芍药 【 俱单瓣】 　石竹　金针花 
　　刺梅　　　丁香　　　闪丹花 
　　翠雀花　　土蜀葵 

　　○山果 

　　山果 
　　山梨　　　山杏　　　山葡萄 
　　郁李　　　桑椹　　　山樱桃 

　　○山菜 

　　山菜 
　　榛蘑　　　木耳　　　苦梨芽 
　　蕨菜　　　荠菜 

　　○河鱼 

　　河鱼 
　　鲫鱼　　　鲤鱼　　　虫鱼 
　　鲇鱼　　　滑子鱼　　脚鱼 

　　○家花 

　　家花 
　　鸡冠花　　凤仙花　　江西腊 
　　串枝莲　　六月菊　　万寿菊 
　　菊花　　　玉簪花　　蜀季花 【 有黑色者】 
　　婴粟花　　老少年 

　　○家果 

　　家果 
　　刚子桃　　杏 

　　○五谷 

　　五谷 
　　谷子　　　高粱　　　黑豆 
　　黄豆　　　绿豆　　　糜子 
　　黍子　　　苏子　　　玉粟 
　　荞麦　　　小豆　　　云豆 
　　苘麻　　　线麻　　　烟 

　　○家蔬 

　　家蔬 
　　白菜　　　菠菜　　　葱 
　　蒜　　　　韭菜　　　罗卜 
　　藤蒿　　　南瓜　　　西瓜　　 
　　香瓜　　　茄子　　　葫芦 
　　王瓜　　　瓠子　　　东瓜 
　　箥箩树 
　　塔属各旗境内高山之中多产箥箩其叶大如掌可饲山蚕余无他用先是山东种地人自伊本省携带蚕种出口试养以后人争效之至今放蚕者众茧成之后捻线织紬名曰山紬与内地茧紬无异丰年茧多丝贱每疋市价不过二两四五钱可为袍服二歉岁茧少丝贵每疋市价二两七八钱有差东民常欲占蒙古山场自专其放蚕之利以致构讼无已后经地方官定以收茧之时令民人将所得十分之一给与山主为租价近始相安无讼焉 

　　○气候 

　　气候 
　　边地风高寒多暑少立夏以后犹有冻冰之日白露以前即系霜降之时月当仲夏而遇烈日便可脱裘易葛节届初秋而值阴雨必须去葛易裘谚云皮袄直接单纱信非妄语此当年之事近来较之京师冷热不甚悬殊雨雪亦无偏胜夏葛冬裘春单秋絮四时不爽唯九月内草木较内地先萎耳 

　　塔子沟纪略卷九 

　　●塔子沟纪略卷十 

　　哈达清格素斋着 

　　蚕事 【 器用附】 

　　蚕之产丝之广唯浙杭为最饲以桑叶比户皆然小民之完粮纳课身衣口食咸赖焉他处所产山紬山东有之今口外气寒又无桑可饲蚕从何生丝从何得而塔属地方生箥箩叶民人藉以饲蚕织山紬而贸易之其饲育之法则有诀焉故细录之以见天工养人之意抑以知人巧可夺天工物力之艰难不仅稼穑已也 

　　收种 
　　温种 
　　拾蛾 
　　配蛾 
　　摘对 
　　暖子 
　　出蚕 
　　斫芽 
　　插墩 
　　坐墩 
　　立幛 
　　上幛 
　　进场 
　　守场 
　　移蚕 
　　摘茧 
　　收茧 
　　选种 
　　穿种 
　　拴蛾 
　　选场 
　　浇子 
　　开蚁 
　　匀蚕 
　　打铺 
　　避高场 
　　避蚁穴 
　　避焦叶 
　　忌移眠蚕 
　　忌孝服产妇 
　　忌蚕工不和 
　　蚕茧种类 
　　人工 
　　器用 

　　○收种 【 春夏养法】 

　　春蚕用秋茧作种秋间分茧时择种贮以簟箔摊置屋内或垫起或挂起只一举手高不使风燥 

　　○温种 

　　冬节数九至九九时将茧种穿成大串穿时勿伤蛹子用杆挂暖屋中常置火屋内令茧就温至清明节前后则陆续蛾出切防雀鼠蚁虫 

　　○拾蛾 

　　每日申酉戌三时出蛾出毕将蛾拾置有盖筐内雄蛾小而尾尖雌蛾大而腹壮雌雄分置一筐挂屋内勿为烟气所及以致雌雄不交 

　　○配蛾 

　　每晚将蛾雌雄各半纳之筐中自能配合筐盖不可轻揭恐惊蛾拆散也次早开筐视之如有不配者将雌雄合并以津唾唾之即复交矣 

　　○摘对 

　　配蛾之次日申刻将雄蛾摘去用两指轻捻雌蛾腹出溺谓之把蛾俟溺尽仍置于筐内悬于屋中听其出子筐内须用纸糊以免蛾子渗漏筐须时时转动恐蛾俱集向明一面以致下子不匀筐内子满暂挂清凉屋内其树芽未能生发恐在暖处出蚕太早 

　　○暖子 

　　过谷雨后菠箩叶渐次发芽将子筐移入暖室中六七日出蚕如蚁名曰蚕蚁 

　　○出蚕 

　　每日寅卯辰三时出蚕其筐下先须铺席蚕落席上用鸡翎扫入盆内然后送至芽枝上 

　　○斫芽 

　　春蚕出时箥箩尚未出叶其向阳处先出嫩芽连枝斫取约高三尺余送蚕其上 

　　○插墩 

　　活水河边择无土沙滩滩下有水滩上不见水处掘沟宽二寸许深亦如之将芽枝密插沟内旋插旋掩勿使露水枝宜深插浅提使其易活盖芽枝忌土故用沙滩蚕蚁畏水故须掩盖 

　　○坐墩 

　　每晨日出复将蚕蚁盆去盖纳入墩中盆下用石垫起枝外用绳虚束使盆与枝头相近用鸡翎拨蚕蚁于芽枝上 

　　○立幛 

　　滩内沙中掘沟宽尺余见水长流随意密插芽枝以备移蚕 

　　○上幛 

　　蚕出四五日则一眠至四五日方起蜕黑衣蚕即回头自食其衣蚕方肥大须于未眠之先将墩上枝头之蚕带叶剪取移置幛上此幛叶尽再移彼幛上山为止 

　　○进场 

　　山中长菠箩处即为蚕场立夏后树叶长成不拘二三眠起后将幛上之蚕连叶剪取移置树中每树置蚕之多寡以树之大小为准树以三尺余为高次不过一二尺许恐过高则难剪取矣 

　　○守场 

　　一切鸟兽虫蚁俱能伤蚕故蚕工巡视守护必立茅棚住宿饮食坐卧于其中时刻弗离 

　　○移蚕 

　　春蚕四眠一眠一起一起一移移动叶欲嫩蚕小连叶剪取大蚕竟可手摘头首俱肿不食曰眠脱衣曰起如有叶多蚕少蚕多叶少之处均之使匀秋蚕如之 

　　○摘茧 

　　蚕出六十余日成茧在树叶摘下仍去叶其系于叶处谓之蒂去之恐伤茧丝包于茧外谓之衫留之织紬始有花纹故蒂衫俱不可伤损 

　　○收茧 【 秋季养法】 

　　春蚕既成即择秋种用箔薄摊悬挂清凉屋内勿使伤热盖春寒故种宜暖秋热故种宜凉 

　　○选种 

　　茧有雌雄雄茧小而尖雌茧大而平虽宜多备亦勿过偏务择其响而重者若油茧烘茧则内蛹不活其茧出黑水有臭气者尤不堪为种 

　　○穿种 

　　小暑后用针引细滑麻线从茧种小头一如春种穿成大串挂于风凉屋内或凉棚棚下高不过举手下不使及地宜透风不宜见日拾蛾配蛾与春蚕同惟秋蛾宜悬屋外勿使日晒并勿轻动惊蛾 


　　○拴蛾 

　　先于簸箩中拣枝叶稠密下无虫蚁之树将根下柴草芟尽申刻将雌蛾把溺用五寸许细麻拴其大翅根下一绳可拴二蛾骑中缠搭树枝蛾即下子枝上其拴蛾之多寡量树之大小为准 

　　○选场 

　　场有蚁场茧场之分蚁场地宜洼下树宜低小以蚕小不耐干燥故取其叶嫩且宜于巡视茧场则宜向阳盖蚕至大眠之后天气渐寒非暖不能成茧其场内荆棘草株悉宜芟除 

　　○浇子 

　　亢旱天炎恐致伤蚕宜汲水时灌树下并洒水叶上 

　　○开蚁 

　　子下十一日出蚕蚕出三日连枝剪下送入蚁场 

　　○匀蚕 

　　移秋蚕之法亦如春蚕但不必一起一移惟以叶尽为度 

　　○打铺 

　　秋蚕多懒且天气渐寒蚕堕地不能复上宜于枝柯间缚置草铺蚕堕草间自能复上而草中亦可成茧 

　　○避高场 

　　山高多雾蚕食雾则生疾且风厉早寒致使眠起太迟 

　　○避蚁穴 

　　蚁穴中簸箩最肥但蚁能咬蚕使堕且蚁行上下使蚕终日摇首食叶不安 

　　○避焦叶 

　　有一种簸箩叶黄而薄少浆汁似干叶蚕愈食愈瘦 

　　○忌移眠蚕 

　　墩上初次移蚕在未眠之先此外移蚕须在既眠之后蚕将眠必吐丝于足下紧黏枝上不可即动俟起有力方可移取 

　　○忌孝服产妇 

　　凡孝服之人及产妇一入场其蚕必变 

　　○忌蚕工不和 

　　蚕工须择老成安静之人为首羣工俱听其指挥否则各出意见蚕务纷弛矣 

　　○蚕茧种类 

　　山茧黄白色大者如鸡卵其蛾米色生子大如黍色微赤形扁初成蚕黑色渐变青色约长二寸许大如指 

　　○人工 

　　春日一人养五六百种秋日一人可养一千余种 

　　○器用 

　　小斧 
　　剪刀 
　　鸟鎗 
　　子筐 
　　麻线 
　　麻捻 
　　窝铺 

　　·小斧 【 以下器用】 

　　刃薄无顶取其轻利便于砍芽 

　　·剪刀 

　　形如衣剪头齐而大用以剪枝挪蚕 

　　·鸟鎗 

　　护场须用火鎗凡场内伤蚕之物如蜂蚁蛀鼠可以手捉若鸟兽之属非鸣鎗则不知避况防虎狼惊盗贼更不可少 

　　·子筐 

　　筐以荆条为之平底陡沿上有平盖形圆高尺许阔倍之纸糊底免漏子秋则勿糊止用盛蚕糊之恐闭风 

　　·麻线 

　　用好麻两批合一长丈许细如线滑如弦以之串种不虞涩滞 

　　·麻捻 

　　晨起清蛾之后有暇工剪麻五寸为度取单批湿以水或运以津用手在腿上搓之以备拴蛾之用 

　　·窝铺 

　　守场人住宿搭盖棚式不拘大小以人数为准且须多盖数处布散场中分人看守 

　　塔子沟纪略卷十 

　　●塔子沟纪略卷十一 

　　哈达清格素斋着 

　　艺文 

　　内地读书者众著作颇多凡地方志记广集名人诗文载之以传若蒙古不通汉语更无文墨之士即有名胜谁与表彰近年以来流寓者率多耕种贸易辈愈言不及此矣唯敖汉旗响水北岸有乾隆癸亥仲秋御制诗章并考索旧碑新碣间有诗文因录之以见书同文之意靡远弗届焉 

　　御制诗响水玉瀑 
　　玉石观音像唱和诗大辽寿昌五年九月二十六日建碑 
　　大辽兴中灵感寺释迦佛舍利塔碑铭并序 
　　兴中府尹银青改建三学寺其供给道粮千人邑碑铭并序 
　　利州精严寺第一代盖公和尚行状铭 
　　云峯真康人公墓志 
　　林泉禅寺碑记 
　　大辽兴中府安德州剏建灵岩寺碑铭并序 
　　大元懿州路兴中州大通法寺常住地产碑记 
　　大宁路瑞州海滨乡周家庄云溪观碑 
　　利州长寿山玉京观地产传后弭讼碑 
　　利州重修东岳庙记 
　　宜州厅峪道院复建藏经千人邑记 
　　兴中州达鲁花赤也先公平治道涂碑记 
　　舍利塔遗碑 
　　佑顺寺碑记 
　　玄羊山灵佑宫碑序 
　　玄羊山灵佑宫碑记 
　　创建天仙庙碑记 
　　创建药王庙碑记 
　　创建地藏庙碑记 
　　三座塔关帝庙碑记序 
　　塔子沟关帝庙碑记 
　　财神庙碑记 
　　建秀塔书院记 
　　重修塔子沟厅署碑 
　　创建塔子沟城隍庙碑记 
　　烈女苟姐六姐合传 
　　胜景八韵 
　　月华山 
　　千佛洞 
　　莲花山 
　　鱼儿石歌 
　　卧佛寺 
　　窟窿山 
　　古槐山 
　　和胜景八咏 

　　○御制诗响水玉瀑 

　　朕恭谒祖陵至敖汉见此岩悬水跳珠琮琤蒙古游牧地所少也因名此水为玉瀑而系以诗 
　　我闻奥区天所秘疑信向半今信然浩浩万里沙漠震乃者瀑水崇冈悬车登方若纷堨壒豁开壶里别有天侵寻峰岫罗嘉树渐润涧谷无埃烟是时仲秋瀑晶日忽闻雷声殷前川坐令林峦失轻籁朗吟清眺万虑蠲大者明珠小者玑如倾栲栳投深涧虎狼骇走不敢饮下疑千载苍龙眠巨石横断无土壤中生美箭奇而坚山菜红绿如错绣无名野卉相新鲜鸡鹄徘徊不忍去鼪鼯特向虬枝穿禹凿龙门来至此胡乃三级限鳙鲢 【 相传瀑水以下鳞类花卉颇奇云】 吁嘻泉水诚观止赏识自我羌谁先匡庐香炉无足喻山灵占此永不迁设置飞觞搦管地混沌窍凿应难全 
　　朕恭谒祖陵至敖汉覩此岩悬水跳珠琮琤蒙古游牧地所少也因名此水为玉瀑而系以诗 
　　崇椒列巘点丹枫树色烟容绿间红始信人间无玉阙水晶帘内水晶宫 
　　却笑拘墟李谪仙匡庐当目便茫然飞流讵止三千尺绝胜银河落九天 
　　沉沉碧潭毛发寒琮琤不断仙佩珊浑如白傅歌中句大珠小珠落玉盘 
　　清渫萦迥受复斟忘筌坐对可观音何须隐约求弦指已写成连山水心 
　　玉名名瀑玉谁名名相由来总现成逝者如斯来不舍长怀尼父在川情 

　　○玉石观音像唱和诗大辽寿昌五年九月二十六日建碑 

　　见说曾为上马台堪嗟当日太轻哉固将积岁旧凡石又向斯辰刻圣胎月面浑从毗首出山仪俨似普陀来愿同无用恒为用不譬庄言木雁材 
　　方池波面聂花台瞻奉无非唱善哉外现熙怡慈作相内含温润玉为胎刻雕数向生前就接引专期没后来故我志诚无懈意三年用尽两重材 
　　崇禄大夫检校太师行鸿胪卿兼办太师事沙门智述唱 
　　昔年避地别燕台今日因人信美哉贞性果奇成妙相睟容元不降凡胎烧残灰劫无凋朽拂尽铢衣任往来二像端严传万世法门师匠肯遗材 
　　玉像镌成置宝台威严神在叹奇哉身披雪氎凝山骨眉放虹光剖月胎相好尽疑如化出慈悲重为度生来向非大士垂精鉴应被凡工作础材 
　　特进礼部尚书参知政事赵长敬和 
　　天庆寺前一片石造成观音神在哉八万由旬妙高骨三千世界明月胎潜救众生苦恼去默传诸佛印心来十首新诗赞功德等闲难继贯朽材 
　　观音殿学士翰林学士行尚书礼部侍郎知制诰马　和 
　　穿云披雾下峯台岁久还逢藻鉴哉相为应根方有像性因绝垢自无胎琢磨迥出三生外具足非从一日来万法皆由人即显空门触物愿同材 
　　前枢密院行殿中少监王　　和 
　　文殊台对普贤台饰宝涂金即众哉圣帝特镕银作像高人又选玉为胎端严然自工镌出光彩俱从星化来因此道圆功德就给孤园内一全材 
　　兵部尚书兼门下侍郎平章事郑　　和 
　　久遗贞石混纤埃二像特镌事卓哉顺俗慈悲须假相出尘神力亦非胎绍名早授昔师记救苦分临末世来盖是性坚无变易曾逢高鉴岂淹材 
　　中大夫照文馆直学士加御史中丞开国侯刘环和 
　　瑞毫辉映紫金台镂石尊容焕赫哉山卷碧云呈玉骨水摇白月晃珠胎一枝杨柳光严住百宝莲花影像来珍重吾师承道荫义林高耸豫章材 
　　朝议大夫知制诰国子孟初和 
　　贞珉未用似湮埋选造观音众快哉募匠俄镌大士像成形不自凡夫胎琳琅光彩院中满冰雪威仪天上来珍重吾师能鉴物从今免屈非常材 
　　左仆射兼中书侍郎平章事韩　和 
　　遗脱贞珉在帝台高人识辨事奇哉造成普陀山中像不假摩耶腹内胎种种形容何处现巍巍神力此中来荒吟赞颂陪诸彦轻重纤茎擅巨材 
　　度支使金紫崇禄大夫行尚书礼部侍郎史仲爱和 
　　夔峰久斸滞留台尘覆方能遇鉴哉应手刻成白玉像化身免托子宫胎初疑入梦普陀去又讶随缘震旦来从此睟容日瞻仰亿年不朽表良材 
　　朝散大夫司农少卿知大定少尹赐紫金鱼袋张识和 
　　观音神力不思议举世皈依颇异哉人各争奇金作像工多衒巧木为胎积年弃石嗟谁顾今日逢师入用来但蕴贞坚洁白德宏材未见作遗材 
　　兵部尚书兴中尹赵廷睦和 
　　尘埋雨渍近楼台久弃通衢亦命哉今日方成白玉像昔年谁识紫金胎人存果验功须济物极终知泰自来元自御碑当未建四分材内一分材 
　　干文阁待制史曲正夫和 
　　谁识昏蒙明镜台吾师智见大雄哉偶窥片石非凡相特命良工刻圣胎救苦尽随威力去欲求必应愿心来从前高工有多少不职白山一分材 
　　司农少卿知度支副使杨涤瑕和 
　　七尺仙容立殿台镌奇镂异最优哉模将竺域佛为像琢破昆峰石作胎妙相化身从地出慈尊移步下天来向非师智巧经度谁识蓝田旧玉材 
　　诸行宫都部署尚书左仆射梁　　和 
　　相貌巍巍能鉴裁立承瞻奉亦时哉谁知韫玉真颀质自是观音应现胎天庆门前遗旧隐普陀山内拾薪来幽岩此石知多少不遇知人不是材 
　　守殿中少监知析津县事李师范和 

　　○大辽兴中灵感寺释迦佛舍利塔碑铭并序 

　　新授尚书都官员外郎辽西路钱帛判官张　撰 
　　夫塔古无有也本出浮屠氏自佛教东被始有之是谓佛庙盖闻不迁者性也恒动者情也然情而能有者生也生不可常必至于灭灭不可已复转于生于此流转生死之缚而得不生灭者唯释迦而已故超然特立于羣圣之上可谓天人师者也然大耋既至终显有为故金身示灭当此之际六种震动如须弥倾摧使诸天无所依也呜呼去圣镇远灵迹不灭故所有舍利为八国以宝塔分葬之其数凡八万四千尔后历载弥久愦废者甚众人心时恐亡坠益复兴起之或发诸宝函或擘以玉粒或葺其旧制或剏以新作故塔庙之多迹于是也虽殚其筋力常不为劳然竭以资财亦不为费至若累宝檐络珠网接云汉而起常不为高并闾阎夷井灶有郛郭之半亦不为广人心勤厚有如此者皇朝定天下以武守天下以文太平既久而人心向善故此教所以盛宏凡民间建立佛寺靡弗如意今此塔自太平九年柳城人梁氏之所建也氏兄弟二人长曰守奇夙植善根次曰道邻素弘愿力自童子时有聚沙之戏果志于出家既受具已大通宗乘先隐于龙岫之一兰若后为城中人请居此土一日钵中忽出异光不散者久之既而乃得舍利二粒玉彩晶灿不可正视人争传戴之由此乃舍衣钵兴塔像复求化官长并贵戚暨豪族之家各助以金帛车服或诸珍玩计获数百万钱共为成办之于是火其砖广若山积募其工翕如云合负土于阶者若蚁累垤没泥于檐者如燕子巢房凡一十三级通百有余尺珠函之灵瑞亦在乎其中观夫有金橕以锐其上有广陛以丰其下岂徒然哉我所贵踊出三界而为解脱之场也有千岁灯以燃于内有百炼镜以悬于外亦岂徒然哉我所贵遍照十方而破黑暗之狱也且如风鸣宝铎尽宣妙法音蚁践崇阶亦成无上道故一尘所沾一影所覆其利乐信不虚矣噫彼土木有穹隆而崔巍者勿谓我小我小有可观彼金碧有灿烂而陆离者勿谓我俭我俭能中礼愚勿克备述徒比于此焉复常有光数见或五色气以覆之因上闻之以精诚有感故灵应必通乃敕其寺曰灵感寺太平中有先师之弟子通教师赐紫沙门思登重修以润色之二先师者盖愚之祖母故河南太君之伯父也塔初成日我先人尝欲亲志之而不意早没故弗克逮言今通教师素与我先人有甥舅之爱每一见必以此事为托师既诱我以先人之志能弗继之我复感师念先师之德可弗述之此者盖予为其肯构也故不让乃强为记云其颂曰既生必灭唯性不迁不生不灭唯佛能然金身虽往灵迹可传舍利所至塔庙兴焉在昔所建八万四千益远益敬至于无边已蹶精力非小因缘乃有梁氏获此舍利千佛共与一日同至钵中有光玉粒者二苟非精诚格兹灵瑞乃舍衣盂愿作佛事以清净心置瑠璃器藏此塔中以福万世后有门人以增以新长令净白不生埃尘叙我以旧托我以文乃强为述肯吾先君 
　　天庆六年岁次丙申八月壬戌朔甲戌十三日丙寅时建 

　　○兴中府尹银青改建三学寺其供给道粮千人邑碑铭并序 

　　韩长嗣撰 
　　夫物不常兴有时而废物不常废有时而兴凡兴废之际系善人不善人之为也如不善人有为之时当兴犹废如善人有为之时虽废复兴兹乃必然之理也三学寺都提点崇业大师三学见经净慧大德吏案孔目官孙公同来造予门而言曰大尹银青改建三学寺糺千人邑供给道粮请予铭之其可许乎予曰物兴系人信不虚矣然愧菲才忝居治下岂敢无诺三公遂详言于予曰三学者其来远矣爰自于唐肇启之也迨及有辽建三学寺于府西择一境僧行清高者为纲首举连郡经律论学优者为三法师递开教门指引学者兵兴以来殿堂廊庑扫地而无圣朝既获辽土设三学如故法大定五年我大尹银青来治兴中其三学法师过厅大尹问之曰不意此方有设三学寺在何处三师对曰寺废久矣三师名位具设权于私院敷演大尹喟然叹曰不亦伤乎方今京府巨镇碁布天下设三学者有数此幸得之何不复修对曰修寺者大事也若不遇大大缘力乌能及此大尹曰吾将揆之自历数任未尝不于佛庙有兴衰补敝者也而况三学其事非细朝廷视之尚为重矣凡取经律论之师者差官考试本府聚五州义学各宗出题答义中选者取三人授命为三宗法师下四方学者日与讲肄不惟图增圣历绵长抑亦使佛法传远而不见废绝者其在兹乎苟非设此纵有如清凉宣律师慈恩之才孰能传焉以至后来之人虽有清凉宣律师慈恩之志孰能学焉吾不忍见隳一日听讼之余出游狼山其上有院曰祥峦虽为荆榛顾其基址颇有制度又乃柳城形胜之地改修为三学寺信甚便矣三师欣然相谓曰大大缘力遇之今日定见成就大尹曰尔亦可矣曰 【 曰：衍文】 然遂施俸钱及己夫匠筑土构木弘扬经律论庶使人知三宗所垂之教言修行之正路耳三师曰诚谓善哉经律论者如鼎有足不可阙一大方广佛花严经即无尽修多罗之总名也世尊始成正觉顿说是经剖裂玄微昭廓心境穷理尽性彻果该因汪洋冲融广大悉备者其惟兹乎开真体于万化之域显德相于重玄之门津流众典此为洪源星列余经此为杲日高不可仰深不可窥虽积行萨 【 萨：菩】 菩 【 菩：萨】 上得声闻莫能探微索隐焉可谓常恒之妙说通方之洪规称性之极谈一乘之要轨也四分律者所以防邪检失禁乱止魔取超世之道废戒不洪斯乃三乘之津要万善之窟宅者也虑羣生愚惑安寝冥室悠游长夜不能自觉虽有出家庶几玄微者徒怀远趣迷于发足是以如来开戒德之妙门指涅盘之坦路宜加勖励明慎执持令大法久住焉诚唯识论者畅大乘之妙趣也遣疑破执修行证果括众经之秘包羣圣之旨何滞不融无幽不烛仰之不极俯之不测远之无智近之有识其有隐括五明搜扬八藏幽关每拥玄路未通信巨夜之银辉实昏旦之金镜矣此经律论者戒定慧之法耳戒以资定定以究慧相须而成凡诸众僧得证无上菩提皆不离戒定慧之法者也是以大尹银青愈加修造之意遂感士庶竭力助缘满寺殿舍不日告成大尹曰成则成矣虑吾改任三师学人有阙日用其将奈何糺千人邑不问僧尼道流男女老幼每岁十月一日纳钱二百米一斗永给道粮不亦宜乎合羣 【 羣：郡】 官民争为敬从延及邻境之人愿来预邑取父作子述之义尽天长地久之期邑无累月几就千人其邑人姓名具书碑阴若乃吐辞为经立行为法见之者瞻仰闻之者皈依苟非有处世之道其孰能与于此以财好施于衰好兴倡之则从顺造之则成就苟非有服人之德其孰能与于此释迦如来天竺人也去中国隔数万程一日其教来传不拘贤愚竟为奉行诚谓有出世之道也哉大尹银青辽阳人也去兴中不远千里来尹斯府一日治政之余修三学寺糺千人邑不拘内外咸乐助办信谓有服人之德也哉其为铭曰凡厥万事有兴有衰兴诸衰者非贤其谁府有三学自辽而置经律论宗倡法之地兵兴以来殿宇无存三师乃设私院敷演大尹银青下车临治三师过厅首问其寺师将趋进具告其昔位则设矣寺废久焉大尹闻之发叹者屡京府巨镇设此有数此幸得之胡不复修答曰大事修之何由必在所遇大大缘力缘若不遇修之乌得大尹出言吾将揆之师喜相谓遇在此时吾常佛庙兴衰补敝况此三学其事匪细朝廷尚重考试无私学优中选授命为师可增圣历绵绵长久又令佛法灯灯传后后人受之修行无疑吾可惜此不忍见隳一日之间听讼之暇号令从人出游于野北登狼山有院祥峦没为荆榛殿缺僧残彷徨勿去载瞻载顾坏址遗迹亦有制度兹乃柳城形胜之方修为三学既利且昌爰施俸钱及己匠梓经营堂构不日成矣大尹复言成则成欤吾将改任定缺学储欲糺千人道粮永给僧俗老幼同为是邑非此一事延及其邻欢欣而至愿预邑人宜此胜事常如今日传之子孙善继善述 
　　大定七年岁在丁亥夏六月建 

　　○利州精严寺第一代盖公和尚行状铭 

　　承直郎北京路转运支度判官赵秉文撰 
　　临济自佛果沿而下之至于佛日自四明泝而上之至于佛鉴俱出于五祖所演南华昺昺四明逵逵为今北京松林北迁第一祖师四明之孙微公之子也张其姓讳图盖永昌阜俗人十九弃俗而僧廿弃律而禅参玉泉名清安宝公以机缘不契退而叹曰大丈夫担荷佛祖生前大事直须全身放下始得真谛遂退居灵严佛髻山结茅栖隐者数载山空无人以水流云飞为受用久之梅子将熟诣北京谒微公求印证公初不之许既而不参而参无得而得一日举黄龙心正不妄动话师以颂举似有铁树开花之语公曰可矣汝其行乎大定六年始开堂于精严继席松林灵感明昌六年五月预告终期跏趺而逝荼毗之日瑞彰舍利戒定力也俗寿六十有四僧腊三十师行峻而方故学者遵其道而惮其律所居不过一二载寻返旧隐晚得琼词铭曰 
　　黄龙一句诸方胆丧极尽玄微全无伎俩伶俐衲僧剔起圭棱铁树开花炎天造冰三上洞山九到投子一言相契草鞋挂起临济法将松林道场转身就父撒手还乡没眼禅和觅不可见鱼戽夜塘鹿趁阳焰松漠之北利州之东无缝塔样八面玲珑一时推倒河清海晏花落春鹦月明秋雁 
　　承安五年八月望北京灵感禅寺住持传法嗣祖沙门小师崇显立碑 

　　○云峯真康人公墓志 

　　白霫进士李守撰 
　　盖阴阳始判杳乎其莫能名天地初分渊乎其不可测涵养羣生惟人最贵包罗万物惟道最精或逆化或顺化所以隐显不同伦也何者或岩峯而悟陟或圜堵而炼真或花酒中了然得道或风雪里卓尔全神若夫离见绝闻游戏自在者予于体道至德真人云峯子见之矣公俗姓康氏道讳泰真利州花务村人也世业农桑母感异梦娠二十四月而生幼而不羣长而敦厚美髯过腹自有仙风道骨淳俭由于性成明昌元年躬耕于州西长寿山因而憩息遇至人盘石而坐公异之遂稽首至敬至人口传道秘公心印玄妙顿觉神识爽然以悟仙机因拜谢间忽失所在石上履迹迄今存焉与祖师重阳公甘河饮水得道之缘甚相符契遂弃家入道明全真之关楗悟大教之根源合乎妙理则学于谭马丘刘体乎虚玄则达于黄老庄列于长寿山悬壁之半石窟之中下志修真虽危峰崷崪颠嵓磊落林木参错鸟飞而力倦兽步而神疲公居数年坦然自若山下行人过之者罔不叹服后里人敦请公乃下山蓬头跣足披木叶之衣过巡院村舅氏之舍其衿氏窃焚公之叶衣火艳飞身神亦无惧体亦无伤非有道之士孰能如是哉至承安三年南川旧宜州圜居六载透彻净中境界养成其气吐而为文亦中规矩且吾闻之天上无懵懂仙人云峯子殆其是与后天朝革命初定中原兵余食艰负其老母忠诚以丐远近慕焉公之天性至孝好礼恭俭喜愠不形予屡惜金鼎之地至人奇士比比而出如郑状元曹尚书盖堂头乃儒释中之英俊今美髯仙翁亦道中之杰也斯盖水秀山明之所锺也公于丁丑夏间徙从居霫都化自然饭有长春观住持道人高炼真志气坚刚性情决烈少所许与一见公辄奇之曰殆锺离之后乎遂稽首曰弟子所居之院额曰长寿师不弃卑猥于中盘礴可乎公闻之诺而受焉炼真永为皈依肇阐玄风之胜有游宦者教之以忠正修道者指之以性命士庶者劝之以孝悌刍荛者诱之以耕耘教化劝诱接物利生十方大众无不周矣声誉藉甚闻于四方四方之人踏门受教者不下数千人公得不传之妙人莫能窥其涯矣自生民以来未有如公者也虽然性近而习远下学而上达匹夫匹妇可以与知焉孔子有言曰君子学道则爱人小人学道则易使也斯言信矣时夏正旱士庶怀忧太师乌库哩公与幕下参佐知公祈求有验率众请公至于雩坛之上公于赫日中跏趺而坐良久曰来朝清晨当有甘澍果依期有一犁之足田苗浡然兴之矣其言验如影响于是民大和会德声闻于四野故曰修其德而天自辅岂不然哉是年仲冬凛冽霫之朝爽楼者最为杰观四壁旷然千山迭雪公裸袒而居以及十旬余楼下瞻仰者云集纷纭曰非造道之深何以与此乎京主留守完颜芳秀洎监军富森公拜邀归院丰姿愈盛道体堂堂然真寒暑不能侵者也前后住食坐冻祈雨圜居兴缘建立多有事端岂可屡陈世人赞曰其方外之人也其后利州节度任公帅官属稽首于公曰金鼎郡师之乡也先陇存焉愿建道院一区冀鹤驾时一贲临洗涤一方尘心以为养浩之所不亦宜乎公悯其恳诚俯而允诺至娄家营不数载间创构琳宇名曰玉京圣位窈窈然廊庑沉沉然香厨爽然云堂邃然靡不具备岁次戊戌遇圣朝遣信臣悬金符搜访天下高道闻公道德弥高特赐全真体道至德真人谓悟养生主可符大宗师公曰道士家风一瓢一杖生涯足矣焉敢受此大名一夕而遁去有宣授太师国王夫人完颜敬善及凝阳真人马公君瑞大师门公望尘恳请曰公之名震天下如雷霆此必有道矣非至诚一德其孰能使之公勉而受焉终不喜于虚名后居于长寿山泉甘而土肥峯危林茂真所谓人间之胜地也昔广成子居于崆峒希夷子隐于华山务成子潜于姑射寇谦之寓于嵩山斯圣者也清者也贤者也达者也公慕四子幽微之致远九衢市井之喧松轩竹坞足以给栖迟暮霭朝霞足以供啸傲公方于四子亦可谓之明者也一日谓众徒曰储风养月枕石潄流足称终焉之托惟所阙者十笏丈室耳弟子闻之欣然愿成于是鸠工董役梓者斤杇者墁陶者瓦鍜者火董董薨薨丁丁登登肩相摩于其山者日有千数辇而输币舆而入粟络绎道途缕缕不绝如经如织孔子曰天之所助者顺也人之所助者信也其斯之谓欤剏乃丈室果不日成之命曰葆光是年六月旬有四日公命汤沐盥涤易衣书遗世颂颂云平生活计得优游寄迹人间九十秋撒手这回归去也杖挑明月赴瀛洲书讫枕袖蜕然恸哭者数千众声振川谷佥云就葆光丁字内穴地以为窀穸葬之其徒朝祭夕祀焉至百日开棺视之信香袭人尚如初殓智慧福德靡不毕具公演道七十余年春秋九十有二一日门人利州道录康守安及杨志玄不远往来匄文于余曰师之德恐久而沈陷焉将以刊诸翠琰以显于世死而无憾矣守失学空腹焉能发扬哉诚意恳求三辞不免略摭其实而为之铭曰道超今古一气绵绵中间涵养云峯走仙得遇至人口诀幽玄悬流勇退性识超然卜隐长寿计就终焉心灯莹洁物不着边枕袖蜕行鸾凤翩翩葬于斯地以了真缘仙翁来兮鹤鸣于天仙翁去兮道谁于传蕙帐空月丹灶冷烟瑶台玄圃洪崖拍肩海岳飞尘师德弥坚灵前刻石亿万斯年 
　　承安岁次丙辰年癸巳月乙酉日建 

　　○林泉禅寺碑记 

　　诏书兴隆佛教在处废寺咸令葺修时岁转增藏经生色普天梵宇由是兴焉大宁之东南有山名号月华突兀秀出中有精蓝曰林泉实清幽胜绝之区环以林麓阴翳蔽日亘岭虬松耸壑凌汉是为真圣之所宅释子之居数百年来莫之修葺乃致金刚怒目菩萨低眉近有资公禅师云游至此观其古基喟然叹曰烽火之所废久矣师眷羡此古道场留心卓锡有信行军总管白公见师奇之命一饭告曰栴檀愿切卉木皆辉若肯荐修余当倾心而戮力焉师曰诺山之阳有岩窦号曰崆峒今昔相传遂剏茅茨孤身只影狐兔为俦缁素闻之云栖辐辏伐除荆棘去其■〈木尽〉楢昔时兵燹阵亡之卒骸骨累累不可胜数师以慈心戢葬一冢命良匠货以梓材挥斤析木特建正殿三楹壁绘毘卢圣像旁翊观音宝宫回廊方丈香积僧房络绎相连岁至乙巳百废俱举有若梵宫复列嘉名曰月华禅寺勒于匾额以垂永久师一日中夜而眠有鬼神告曰吾蒙师之恩窆骨深藏免苦雨凄风之惨请启追悼师愕然觉悟悲怆而泣誓必济拔随命良工择以霜练绘水陆功德一百二十轴特建冥阳前后两会师之道行酒不濡齿过午不食非戒不履延接往来殊无难色有千户王公敦请禅师于龙山郭家寨剏建小兰若名曰兴圣禅林又有总管护主刘公延师于仇家庄修整小剎名曰圣水院及马家寨莲修寺郭家寨兴胜寺马岩文殊院上下五处附之林泉同一道场后数载间所置以供常住并四众废地悉舍于寺以资功德及师圆寂时遗嘱诸徒曰甲乙而住之春秋七十四而逝林泉郭家寨营塔存焉其徒净道一日茶烟间告其昆仲曰林泉古道场也自先师经营积累方创其成二六时中勤于香灯精于禅诵用祝吾皇万寿无疆以保苍黎均登利乐师之功懋矣若不铭石以旌其德殆将泯灭后来者无所考焉众佥曰然随乞文于仆仆素慕林泉木石云烟弥空积翠四时一色文殊之真境也松风竹韵山禽相鸣开轩煮茗扫榻焚香对宾客以聆清谈听钟声而受真偈洵道者之所居神物之所护藉非吾师其何以兴师今归其神游西土仆惧胜事之沦没而不传为可悼惜爰摭其实而为铭曰皎皎月华森森古剎突秀梵宫鳞排万载彩绘圣容光流华夏水陆胜因追兹荐拔梵剎兴隆飞成大庆道德安居林幽潇洒将此深心上报国恩 
　　大德三年三月十五日己亥建 

　　○大辽兴中府安德州剏建灵岩寺碑铭并序 

　　朝议大夫守殿中少监知安德州军州事上骑都尉漆水县 
　　开国子食邑五百户赐紫金鱼袋耶律劭撰 
　　伏闻大雄示化肇兴五竺之邦像法定期适属千年之会渐流通于震旦迥超越于古初三乘递行一雨溥润我国家右文敷治偃革济时繇数落以取英翘振儒风于当代阐二宗而尚禅定传佛灯于有生广树仁祠大弘慈荫安德州灵岩寺者北连龙岫前俯郡城溪壑幽深峰峦掩映天然胜概斗绝于一方宛尔道场廊开于十地初统和中有山主僧可观与其同志幼为县吏各负逋租亡命此山共逃棰楚后偕追捕同付狱中数日幽囚桎梏自解寻免征录因遂出家卜筑结庵专精戒律寿考迁逝灵应肸蠁太平五年复有邑里赵延贞王承遂张莹焦庆等三十有三人状施烽台山四面隙地以广布金之净域远模灵鹫之丰规增大给孤之园益茂耆陁之树年??冀寝久颓堕重和初元有郡人雄武军节度使太原王公育与邑人尹节高耸等礼请悟开上人住持经始营葺僧众蚁附工徒子来殿宇嶷尔以有严钱粮丰衍而不匮果毕能事全付后人僧伽实繁悉萃六和之净侣达摩无覩固乏三代之秘文重和二十二年有寺僧潜奥与悟开上人鸠集净财缔结信士与邑人尹节李敬张士禹高耸等购经一藏用广流通二十四年建九圣殿以龛置焉绘像炜烨而岳峙内藏山?截嶪而云矗经律论学扬法海之惊澜上中愞恨逗尘机于来哲清宁四载特赐净觉之名咸雍六年复锡灵岩之号居然閟邃迥出尘表故得水云上士龙像名浏览境界之清虚驻瓶锡而栖止有闾山忏悔守司徒通圆慈行大师志福游憩于此以其阙钟杵之音失晨昏之儆飞奏为请天旨下俞征良冶于远方贸精铜于异域垆橐一皷大器告成逸韵迭击而丰隆林薄四震于幽邈设虚为饰构楼以悬寿昌初元岁次乙亥复建大殿以敝法筵楹柱撑空榱桷蔽日轮奂克成于大壮清净特备于宝坊羣峯巑屼而缭若垣墙诸塔耸峻而势同涌现禅庵自通于幽处讲座屡雨其天花今天子即位之二年有守太师通圆辅国大师法颐者久蔼人天之誉蔚为帝王之师众僧恳请遂居是寺人对境以心冥地因居而名著师固精选道行得长老惠敬付以寺事提综不倦勤瘁历年建置悉覩于周圆储蓄益臻于羡积劭恭膺诏检恪守郡符志慕佛乘誓求法印时因暇日屡扣禅关有清行大德赐紫沙门奉檀寺主沙门行柔等语其权舆见托纪述学惭博雅梦无白凤之奇词愧疏芜语乏黄绢之句牢让不获谨为铭词铭曰佛承广运慧日映时法膺像季溥建仁祠世蒙诱导教被方维福济含识学法有为伟矣灵岩豁然林壑斗远流俗高视寥廓境净心冥解脱缠缚以致名流兹焉栖泊钟梵时警董修有常觉林并茂禅苑滋芳沩山圭峰聊可比方居者得趣世谛顿忘息乃尘纷味兹幽闲清净悉同过现无别直书初终赞扬洪烈刻诸贞珉永告沙劫 
　　干统八年岁次戊子九月朔庚申日建 

　　○大元懿州路兴中州大通法寺常住地产碑记 

　　乡曲晚进东岩樵隐安思道撰 
　　佛氏之道肇兴西竺继入中华绵亘往古其所由来者渐矣时或垂灭复兴稍微愈炽稽诸前史而有定论也余少时尝陪缁宿辈为方外游日相亲好一接清谈胸臆洒然终日忘倦寻阅经文粗知其略尔大抵如来示教以方便为门利生为本使学者向善背恶去彼取此而已故其化人也易其入人也深夫如是历年滋久其法弥彰俾世之咸愿皈依奉香火而结静缘崇祠宇而邀福利者多矣矧夫童发舍身服膺是教者尤难概举推原其理良有以焉眷此名蓝第为壮观襟龙岫而带狼河接松漠而雄柳郡询及创始罔克周知传闻祖师琛公和尚栖息于兹有年矣玄风以之而振佛日以之而明自时厥后生徒接续代不乏人嗣法僧曰添曰孝琛公之云礽也前后历兴寺事殿宇堂廊摧圮者力为修葺一旦添与孝窃相谓曰僧务寺事井井有条惟本派上下院常住地土多寡肥瘠随宜播种岁计所入粗供斋粥尚虑陵谷变迁迷惑畛畔殆非遗厥后昆之良谋也曷若刻诸石昭示空门永为张本固不韪欤二僧谒余以记文见嘱添俗姓胡氏本郡人也与余有里闬之旧义不能辞谨摭其实而述之 

　　○大宁路瑞州海滨乡周家庄云溪观碑 

　　长春宫提举冲和葆素明一大师张道中撰 
　　夫道无形迹故不可以言传不可以搏持上天之载无声无臭是以洎乎我玄皇阐教开示后学强谓之名曰道由兹以降太极两仪三才之道既分阴阳天地万汇之理已着是知道家者流其来远矣瑞州之北相去二百里许有山曰瑞云山洞曰天一大洞观曰云溪自古黄冠修炼所及残金之末天兵往来纵横之际是洞一废荆棘丛生虎豹恣行人迹罕至然故址犹存迨我世祖皇帝继天立极奄有天下四海八荒玉帛交错诸国称臣于是招贤聘士以辅国政癸卯春诏丘神仙于海上访问至道玄风增辉四方云朋霞侣如星拱北似水朝东名山洞府水陆佳胜之地是以李玄久先生乃锦州坊市人也父祖专恃农田为业先生幼而多疾百药无效父母舍入建州大王山云峰观礼曹大师为引度之师曹本观拜李老先生为师李又拜礼庞老大师绵绵相继薪火相传庞闻兵神仙应诏住持燕京大长春宫径诣堂下炷香参拜恳求为门下弟子受以秘旨因得列于门人之次玄久实丘神仙之法孙辛卯游历诸方二十年欲卜胜地以尽终焉之计庚戌单瓢杖履来游斯洞观其攒峰簇嶂上接层霄霁霭晴空远连沧海干地有泉源源而至洞之侧泓池无竞昼夜不息春秋变化灵异无穷山势崦抱溪流回合瞬目之顷营谋之心已定遂删荆剪棘凿石兴工朝往暮归结良缘而为善果星来月去开荒地以作福田镢土播种衣食自给居山四十余年人无识者庚辰郡人大中大夫大宁路总管崔履谦因暇访师谈玄论道见其冥功实行乐清虚之活计甘淡泊之家风吾今而后爱之敬之奉施净财三千贯张世荣崔公故友也知乡里有善人可敬亦施钞二千贯崔良亦施钞二千贯剏三清宝殿四方檀信闻而乐助不期年云房斋厨俨然一新众仙坟在坤方可以藏遗蜕庄产地在离位足以赡缁流丙辰春呼门人而告之曰吾今寿已八旬生死无足虑虽然论其功绩之勤如是之劳以传不朽若事之毕一旦归空无余恨矣门人应曰然时仆参大宁路道门提点因公适谒老仙留居数日示以前后之勤勉掇其实仍系之以铭曰大道无形难状难名玄皇立教强道之称阴阳既判天地咸宁三才已备万物生成天一大洞自古天庭残金之末厥废天兵谁复兴之玄九先生 
　　大元岁次丁亥至正七年五月十七日立石 

　　○利州长寿山玉京观地产传后弭讼碑 

　　白霫李察凭撰 
　　跋利州之西凭榆河之渡呀嘻高哉讫然而魁秀者长寿山也山之东仅四百步壮哉峙然而金碧辉空者玉京观也乘高瞰下不沙不砾不垚不潴阔而长泽而腴者观之艺地也其地是种皆宜昔大军渐平清真人康泰真敻剏有之传三世而王端张定实同其主二子老白一二门人曰天下平乂久矣民蕃地褊以至隘硗促塉堆燥洼濡牛力农具仅可通者莫不燔荒斫枿而熟之至有盗植旁封而致讼盖盗生乎不足讼起乎不平也我赖祖师明智坐享上稔不粪之地而无燔荒斫枿之劳吾耄矣泉壤日近若犹丱稚而懵今之盟乡邻辨封畔昭昭乎审识诸石若将与人辩侵昧之讼不已是吾贻讼嫁怒于后若然则奚若一辩而熄其后讼哉窃尝思之辩之则有狥外炫物之讥不辩则有贻讼嫁怒之患絜患度讥讥不暇恤设兹土无主以辖之无碣志以限之使贪人四侵终莫阖丑贪之口是之谓必露吾恐其贪虚益而受实损何则法有厅复吾侪故地者使挟法复地小则有昧地之罚大则因昧入人之地者亦有之兹二者不俱则一是之谓贪虚益而受实损狼所贪者豚也主人护豚而穽之狼出陷生之祸者少矣使狼知穽所虽饥饿成骴亦弗入知损而无益故也兹地犹穽尔碣所以指穽所也吾必知后讼而不早堙其渐是之谓吾心穽忍逃狥外琐琐之讥以穽后人乎噫汝识之祖师所以剏有兹土我所以坐享成业而又早辩后讼者皆度时酌宜而然夫强弱相随者命也得失相寻者分也天无恒命物无定主理也然则雕文于石时恤后讼始欲弭之后之有讼无讼自有酌宜行矣吾无恤焉可也 
　　大元至元二十四年辛亥月己卯日立石 

　　○利州重修东岳庙记 

　　儒学正徐潜撰 
　　祀礼之设尚矣惟五岳号为海内之尊凡登诸秩祀者又非他山之俪也古者帝王二月东巡狩至于岱宗秦汉以下封禅纪诸信史者七十二君所奠之土惟鲁所治之宗太皡是知五岳者乃天下之所尊而岱宗又五岳之尊也苟无灵迹瑞产以昭其异特撮土焉耳焉用披诚致款以亵其敬哉季氏旅于泰山仲尼非之何则圣人治人事神一于礼而不苟者如此后世建立行祠遍为寰宇两翼列置曹司善恶二部随民所祷吉凶孚应得非世变愈下所致然乎呜呼后之视今亦犹今之视古也又何异夫冉子不能救哉白川岳祠奠于坤隅以其岁月悠远殿宇廊屋不无残毁以故人莫克居神不顾享泰定丙寅全真道裔刘德宁瓢笠而来于内挂搭悚焉兴叹以为一方灵迹废堕至此不惟民庶缺首愆之地繄彼羽流者亦无栖息之所焉于是首捐衣钵裒工计料移创武安清源二王行化太尉合四位皆隅座附于正寝神门虚廊各一区又东向宾位庖湢为间者五正殿重葺焕然一新又东创玄元殿以宅方士所费则物初不出于常住无烦于士民数稔以来厥绩稍着阖郡民庶高其素行为之舍财相助以后为耻刘师道流也昔重阳祖师倡真风于东海演大教于西秦其要皆以慈悲方便为本济人利物为心首尾一纪而庙庭玄宇轮奂可观盖由人专其敬然后人博其惠惠所能博是享其敬也敬所能专则功易成也其功之成实劳实劬有非劳非劬者存焉故能交神明于虚靖位天地于中和一方年谷屡登物无疵厉者虽神之惠实师之所惠也彼将原神奇于臭腐造玄牝于天根凌太虚而驭六气扶飞仙而驾灵飙顾此真积苏耳又何屑屑焉从事于斯而后可以为至乎虽然玄元所谓九层之台超于垒土千里之行始于足下而循序之功必假途于彼而后可期于自得岂与夫离人外物缪执顽空者同日而语哉 
　　至正岁次乙酉仲夏中旬吉日立石 

　　○宜州厅峪道院复建藏经千人邑记 

　　东海徐卓撰 
　　佛经者西域天竺之迦维卫国净饭王太子释迦牟尼之所说也太子当周庄王九年四月八日自母右胁而生及长舍太子位出家苦身学道精进六年已来觉悟一切种智故谓之佛佛在世垂化四十九年至于天龙神鬼无不能法后至拘尺那城娑罗双树间二月十五日入灭度其弟子迦叶与阿难等五百人等共追撰述缀为经教行之西土千百余年自汉已上中国未传逮明帝夜梦金人飞行于殿庭以问朝臣而傅毅对曰此佛也帝遣中郎蔡愔秦景奉使天竺求之得佛经四十二章及释迦立像并与沙门摄摩腾竺法兰东还愔之来也以白马负经因立白马寺于洛城雍门西以处之而后魏晋宋齐之间梁陈隋周之际圣贤继至经论日滋寖兴于姚秦罗什大备于李唐玄奘由是空门兴教与儒道争衡下至五代降及宋辽历夷险而其教弥光经隆替而斯道愈振凡所贮藏有五千四十八卷故名曰藏经厅峪者乃辽时耶律详衮家之坟所也其家世积善遂卜胜地以建佛宫置以藏经其来也久虽贮于此未见弘扬先是忠显校尉颜寿因此地之是历观斯经之不宣乃纠工人共赍物用请僧数十人长穿开读至于皇统六年十月十七日无何为火灾所焚其余屋舍扫地皆尽大凡事久则绝绝则有时而继物久则灭灭则有时而兴然则继绝兴灭非其人安能为之哉郡人马佑者乃逸士也遯世高蹈卜居相邻自观煨烬之余基誓发继兴之大愿遂与旧邑人颜寿等亲为倡率转相纠合乃得千人立为一社众推马佑为邑长以颜寿等为提点募钱易经鸠工构藏随其卷帙贮以柜匣其余佛屋僧廊次第建立庶几法无凝滞人获顶传上以报皇国之恩下以资吾邦之福且走一介求记于余余亦里人也既闻其善喜不知极以笔书之俾勒诸石 
　　皇统八年岁次戊辰七月十五日立石 

　　○兴中州达鲁花赤也先公平治道涂碑记 

　　乡曲后学林　撰 
　　夫青峦岭者自古有之东连辽水西接霫川过者曷胜其叹息哉扪参历非信有之矣自壬申夏五月公来剌是郡其公廉清操虽古之袭黄亦可肩也时有秦玉太师中书右丞相伯颜选收鹰犬以伯勒格文字付公既蒙钧谕即入山谷间搜寻窝雏鹰鹞两年之间所得白鹿各一雕笼盛之远贡京畿育诸苑囿感蒙厚赐公每临是岭未尝不咨嗟而已去岁元统甲戌农事已毕鸠集民人凿崄除荒填沟补堑可谓使民以时其亦有利哉不旬日而成坦路使负重致远者悉无覆车牵鞚之患以此观之实出公勤政之所致也邻封金源民人闻之亦与助工乡人田荣等刻石于岭表以彰使君之德丐余为记姑述其大概云尔 
　　元统三年岁次己亥秋七月望后三日立石 

　　○舍利塔遗碑 

　　南塔之前有铁塔一座系契丹重熙十五年所铸葬释迦定光二佛舍利其塔不知始于何代后人于其地基刨得一窟下见地宫一所高七尺零广六尺五寸八面均平有碑八块砌于周围墙内字迹模糊者两块残损者一块字体另为一种不能认者三块字迹尚清楚者两块今录于后 

　　其一 

　　维大契丹国兴中府重熙十五年丙戌岁十一月丁丑朔十六日壬辰起手铸次年四月己巳朔八日壬子时葬释迦舍利记办塔主觉化岛海云寺业立沙门志全 

　　其二 

　　光福常住以丰肥佑上下而和睦迩后展讨殿宇建置堂廊每嗟佛陇闪于南隩大众佥议欲移中央即有惠行大德潜资义仓提点云敷共舍净资一千缗矣其诸释俗量力施钱共四百千用充功费寻择良辰亦得吉卦坼至千檐获定光佛舍利六百余颗至地宫内获释迦佛舍利一千三百余颗再选定四月八日午时依旧如法安葬切以慧材狼山冗学龙苑庸夫赧扣琐才聊编盛事伏愿三乘五牲承兹乃舍羬轩七趣十生伏此乃同登犪驾更愿陵谷变懿范不凋地久天长徽猷永固云耳 
　　天庆二年壬辰四月八日丁亥朔八日午时葬 

　　○佑顺寺碑记 

　　办理土默特贝子旗事务户部主事诺立?民撰 
　　康熙癸巳秋余衔命办事口外来兹土默特旗分越明年春适届万寿庆辰因思往岁备官郎署追随大僚得以拜贺竭尽愚忱祝圣算于无疆抒臣心之感戴夫今奉职至斯回望燕云千有余里何由得一招提名境仰礼大雄上祈圣寿询之土人知兴中府城佑顺寺一剎实为胜场且告余曰兹寺为绰尔济喇嘛苏住克图大师所建大师思报国恩创兹梵宇暮鼓晨钟寒暑不辍每逢圣诞之期及诸佛降辰则统率僧徒俗属虔心祈祷倍切当时余闻之随斋沐赴寺乃见夫基宇广延肇造宏丽凡旗人上下冈不顶礼莲座愿促己年承增上寿齐声呼吁山谷皆鸣余肃然起敬窃谓辇毂之下近光沾泽既习且深途歌巷舞顶祝拜扬之盛自应尔尔今乃遐荒异域深山穷谷之人靡不倾诚祷祀一至斯极岂非我皇上德洋化洽浃髓沦肌之所致耶于是登殿偕众叩礼金容仰祝之余因得参喇嘛大师询其衣钵之渊源及启建之颠末一一为余言曰余初披剃曾听法于西域达赉喇嘛师座下后游京师住持白塔荷蒙圣恩入内庭讲诵经典出入所在宠礼优渥继因老病乞休复奉命于塞外蒙古旗下任意栖止故来是土辟兹静室晨夕唪经祝延万寿是役也奏请于康熙三十七年八月望日凡鸠工庀材则于次年之八月望日始而落成于四十六年之正月十一日木者石者陶者圬者丹垩而髹者咸出尚方若山门若天地殿若殿前之经阁若东之戏楼西之伏魔大帝殿暨东西两庑若塔若钟鼓楼若大殿若东西配殿若大殿前对峙之经阁若东西分列之藏经阁以及羣楼等合计一百五十楹历数载而始竣工既讫工又复奏请寺名蒙恩敕赐佑顺寺并檀香圣像复蒙给葛隆十辈班弟十辈阿里浑吴巴锡十有七辈受此高厚殊恩虽摩顶踵难报涓埃苟非镌诸金石永垂奕??冀未足罄方外顶祝之微忱也尔其为我记之余曰嘻立?民何能无已以余所闻见及师语者略记之以见我皇上抚驭中外莫不尊亲于万亿斯年与天无极也是为记 
　　康熙五十四年岁次乙未季夏望日立石 

　　○玄羊山灵佑宫碑序 

　　奉天府义州管土默特两旗通判蒋国璋撰 
　　伏以天瑞呈庆云人争快赌神翁寓名山世羡奇逢兹有锦州府城西北松岭门外七十余里名羊山者屏拥西北山色青翠襟连东南水光接天四大潜龙围绕中央正龙独显人莫能名惟有神人指示曰此羊山也非其人莫能居焉非其人莫能供焉忽于乓祖八代郭守真之徒刘太华号翫世道人亲承师训心受真传坎离交泰童子分明师命出山寻访弘阳适遇贝勒王帐前善人李应启等心识其法奉请主治玄羊山经行数载针传于世普救于千千无一而不思无一而不念诚所谓神针神法神医者若我翫世道人也兹又结成皇檀大事因缘启建灵佑宫混元阁伏魔殿并及山门配殿焕然一新观庙貌峩峩林泉增彩神圣巍巍来求必应伏愿皇恩浩荡俱同日月之光辉圣德无边共入玄门之真境祖道流传法轮常转子子孙孙不绝福履绥之介佑方来矣 
　　雍正十二年三月吉旦立石 

　　○玄羊山灵佑宫碑记 

　　古闽福唐何奕舒撰 
　　常于洞天福地名山大川必有所志予素闻出松岭门外西行七十里许有玄羊山幽趣或露截腰或霞横树沙淡烟摇荡峦浮炁山前一带溪流系维扬法师刘君修道济世所居焉予听闻之下心窃仰慕是岁五月不辞跋履出边趋谒登临果见峯峦怀抱庙貌巍峩灿然大观又见刘君童颜鹤发洒洒落落养性天真殆无穷期又得仙术秘蕴救世针无不灸灸无不灵俾举世同登上寿咸称仙手无论贵贱求治不靳囊丹前李君敦请上山不过草卢一舍迨后刘君开拓鸿基由山门而入大殿三楹中祀金阙化身上帝左药王右祖师配殿各一楹左速报司右太乙天尊两廊各三楹后院由甬道而上蓬莱岛祀关西夫子从月台又进三台三楹温元阁祀元始天尊两庑又各三楹刘君养性居焉前后又有错落静室刘君勤念开辟四方远近翕然乐助告成此山之兴皆由刘君平日救世感人所致予闽人也塞北之外何幸得受刘君教益深慰素心又见此山不减洞天福地可能超尘脱俗流连缱绻不忍遽归故作是记 
　　雍正十二年三月吉旦立石 

　　○创建天仙庙碑记 

　　关西庠生孙折?贝撰 
　　九关台门外贝子地方石人沟于癸卯岁新修一庙岿然天仙眼光子孙香火行宫也为乡人祝厘之所以形势观之前望皇边后靠名山右 【 右：左】 近朝阳右临秀水基址清奇规模宏壮亦边外之胜地也有衲子化欲获少林之正派言行动静为僧俗法其徒语福尊信师法慈祥为念恒至于斯目覩大地不忍弃置于是持簿募化幸遇众善输财力助不年余落成大殿三间栋宇流辉庄严金错乡人佳辰令节游焉息焉祷焉靡不随至而各应焉姆教宜民关睢鹊巢之化坤惟锡祉螽斯麟趾之祥其为福也大矣是故庙者貌也不有庙严翼之心不生不有貌如在之心不至是故男登其堂则肃然起敬拜跪而知礼节女入其室则惕然兴思感慕而效正良若或务闲群聚则相与量阴晴而农事勤矣较丰俭而土物产矣爱议祸福而和睦兴矣则斯举也不亦大有赖耶既落成不述于文无以垂远因叙其创建之由与善俗之意以告来者 
　　雍正八年岁次庚戌夏日中浣吉旦立石 

　　○创建药王庙碑记 

　　乐邑庠生刘着撰 
　　盖闻天地以生物为心仁人之所以溥解泽神明之所以昭显佑皆是物也慨是生民以来莫不荡阴阳之和以林总于世而戕贼者百出往往寇盗窃发恣其鱼肉反侧跳梁肆其杀伤幸而处尧天舜日之下以得乐其天年乃内梏于七情外侵于六沴又以疾病成愁苦而不胜夭阏殜殗之患此古神圣有深惜焉所以自神农氏嗜百草以疗毒至黄帝时而岐伯诸贤圣参阴阳之理抉命脉之微而人乃更生焉迨其后历代名公握胜算着方术以安集而生全者又何可胜道呜呼天下后世其得跻仁寿而登春台者孰非神圣调元赞化为天地广生成之所致哉是以住持化欲慨然发心募化余锾鸠工庀材创立大殿三间羣房六间药师圣像居其上药王药圣在其左右十代名医亦以次列焉为时两月而今告厥成远之则巍峩可观近之则金碧炫目斯诚士商居人往来瞻礼仰报圣德之善地也故记之 
　　乾隆六年岁次辛酉菊月上浣吉旦立石 

　　○创建地藏庙碑记 

　　义州管土默特旗务事通判图兴撰 
　　尝思幽明一道人鬼一理在天者吾知其为日月星辰在地者吾知其有山川草木至于日月之升沈星辰之转运山川之流峙草木之长养以及风云雷雨寒暑阴晴之变幻无端夫岂偶然之故哉其主宰乎是者当必有在矣夫明既有人幽必有鬼无二理也明有王者教养乎羣生幽亦有主者超脱乎众厄又岂有二理者闻地藏王菩萨乃幽冥之教主也其所以弘济幽隐指迷游魂使之超升轮转而不永沈地狱者皆菩萨大法力大慈悲为之也菩萨非所以制幽鬼之命者哉试观大千世界无不塑像作福以修善果菩萨之感应诚不爽也今朝阳寺住持僧化欲自康熙辛巳年于寺之前创建菩萨大殿三间配殿六间殿后复葺静室二间仓房二间幸其功告竣庶几朝夕讽诵为大众广福德也云尔是为记 
　　乾隆六年岁次辛酉菊月上浣吉旦立石 

　　○三座塔关帝庙碑记序 

　　奉天锦州府知府岳海撰 
　　盖闻神威奕赫千秋肃苾祀之瞻庙貌巍峩百世仰弘纲之重忠扶末运非徒存鼎足之乾坤义植阽危再辟蚕丛之日月丹心秉青简以常新浩气贯白虹而不灭一席桃园易友朋而昆弟半坐荆楚奋志勇为神明不独翊汉祚于三分真是正人心于万??冀义州三座塔新建关圣帝君庙者创立有踪旧古塔基彼日盻兮乃龙蛇潜藏之归穴归去来兮实商贾通衢之要路东通辽海西接神京贸易回还络绎不绝于是乎建庙结会夫庙者关帝庙也夫会者山西会也经之营之合会攻之庙貌已焕然一新众皆仰之况耀前朝粉垩凝霞及我盛朝追封三代祭祀春秋享千年血食来万古香烟者无非忠肝义胆之所致也是以癸亥岁阖会人等故散谪仙之黄金捐资乐贡因运公输之鬼斧鸠匠经营工程告竣由是勒碑刻铭诚为永固不朽矣伏愿俎豆常新蒸尝弗替神忻圣悦均沾润浃于蓂阶瑞应祥征爰庆风调于凤律谨记 
　　乾隆十三年岁次戊辰九月下浣日立石 

　　○塔子沟关帝庙碑记 

　　直隶试用知县广宁撰 
夫自汉代以来普天之下凡有血气者无不起畏起敬闻风而尊慕者无过于圣帝也圣帝之精忠汉室义勇穹卢至六至刚英雄千古固昭昭在人耳目脉脉通乎地天不必尽述于毫端亦非毫端所能尽述也但念塔子沟地虽沙漠路当孔道通各关要隘接蒙古诸藩绝塞最要之区乃旗民商会之地其东南隅有关帝庙正殿禅房及诸配殿无乎不备拜瞻之下巍然焕然甲乎一方而独盛者也住持僧常福者山西人也与其推本之意充敦崇奉之念于隆 【 隆：干】 干 【 干：隆】 癸亥年虔诚募化于本境官长及众士商幸蒙善信捐助即为开拓其地巍峩其貌聚集鸠工修葺一新其工程之坚固妆采之威严较之塞外诸庙宇为尤胜焉此众善信之同心乐助住持之精诚营干实圣帝之威灵显赫感动而成也予奉委勘验八沟同知命盗事务代验邻封塔子沟蒙别驾法宪分符是邦戴星奉职酌水盟心政治德化洋溢道途我尝为景仰而慕效之也命僧向予索言以识其事予虽疏拙敢不竭琐尾面 【 面：而】 应命耶是为记 
　　乾隆十四年岁次己巳九月谷旦立石 

　　○财神庙碑记 

　　塔子沟理事通判通古撰 
　　夫神灵感应莫不锺川岳之精英受天地之笃佑由是功垂宇宙德化神洲未闻不有精灵而能致昭诚敬也如我碧霞元君天仙圣母位居泰岱之尊职寄江河之任神威赫弈千秋肃瑟祀之瞻庙貌巍峩百世仰坤仪之重民安物阜山川群后效灵海晏河清岳渎诸神受职神功溥博圣德渊深况乎圣朝历次加封銮辂亲临瞻祀凡普??曳率土莫不尊亲即蔀屋茅檐悉知敬仰是我塔居民于财神庙内起建圣母行宫每年四月十八日恭逢圣诞之辰虔诚祭祀靡不倾心维时老弱盈庭簪裙塞道雍容鸳鹭若众星之拱北辰辐辏骈肩犹百川之赴巨海凡颂祷之所寓实敬爱之攸存爰据舆情用记其事以志不朽云尔 
　　乾隆十九年岁次甲戌四月十八日立石 

　　○建秀塔书院记 

　　塔子沟理事通判清格撰 
　　牧民者有三事曰庶曰富曰教塔郡为蒙古藩封昔逐水草人稀地旷圣祖仁皇帝布招徕之令负耒耜而至者日众于是氓庶聚而草莱辟焉百谷植焉桑麻树焉世际太平五风十雨嘉禾歧穗岁事登焉既无力役之征又免催科之扰宫居粒食比屋盈宁庶且富矣然而谦让不闻凌竞相习诗书之教未兴人惟见利遗义焉耳诗云天生蒸民有物有则民之秉彝好是懿德孔子曰十室之邑必有忠信如丘者焉夫恻隐羞恶恭敬是非之心是生质之本然岂以殊方而有异哉特无提撕警觉启其屯蒙遂使林林总总之俦贸焉无知殊负国家爱养斯民之意辛卯夏余守是土实深滋惧爰择治之东北隅旧馆而修葺之名为秀塔书院选人民子弟之岐嶷者分俸延师而董率之愿入几筵讲读者听之俾习于经书优游渐渍仁义礼智我所固有以成其德而知学之可乐也由此而家弦户诵人才蔚起黉宫泮水次第兴焉岂不休欤然犹念父慈子孝兄友弟恭五典是敦群观感而兴起焉是所厚望若徒事笔墨以希利达则非余之本意也是为记 
　　乾隆三十八年岁次壬辰春月吉旦立石 

　　○重修塔子沟厅署碑 

　　塔子沟理事通判清格撰 
　　凡治之建署所以布政事而壮规模辨等威而彰国体非同蔀屋衡茅聊蔽风雨者可以漫不经心也故予所历公廨无不绸缪补葺以称制度塔子沟地处边陲本辽西三卫之境我圣祖仁皇帝布物土之宜教民稼穑于是辟其田畴商旅辐辏渐成都会移驻理事厅统治之创署以来盖三十年于兹矣辛卯夏予调莅兹土下车之始周览署宇见夫栋将折而榱将崩者有之垣将颓而墙将圮者有之寂寞荒凉殊难寓目谨按治境东接奉天南距长城西界八沟北交科尔沁幅■〈巾员〉五千余里七旗之王公贝勒处其中各省之编氓黎庶耕于野天下之工贾云集于市肆人稠地广而公庭如是将何以启四方之景仰壮万姓之观瞻乎夫具中人之产者犹思辉煌其门闾况朝廷官署为居高临下之所讵可任其倾颓而不一为筹划也哉虽然斯举也若派之里下则不特扰累且显违禁令用是辗转思维遂循例借廉为之鸠工庀材择日从事外而堂庑内而庭院以及围墙枨楔缺者补之废者兴之颓败而朽腐者更易之自壬辰春暮至夏五月历九旬而工竣计费廉八百余金前后左右焕然一新目击之余不觉神怡心旷议者曰邃古之世茅茨土阶浑浑噩噩愈朴素愈休嘉曾不闻动作兴工新人耳目而后黎民于变乃臻上理也不知古今运会不同文质异宜今之不可以为古犹古之不能为今读书论世贵有兼权未可胶柱鼓瑟不然翚飞鸟革何以称焉美奂美轮何以颂焉今不惮土木之劳急于修治良以生当盛世莅事亲民整齐完固以昭法守而肃观瞻顾可缓欤是举也不敢因陋就简视同传舍区区之心殆如是云未知后之莅斯土者亦有同志焉否耶 
　　乾隆三十八年岁次壬辰春月吉旦立石 

　　○创建塔子沟城隍庙碑记 

　　塔子沟理事通判清格撰 
　　乾隆三十七年岁次壬辰秋制府周讳元理奏请热河创建城隍庙皇上允其所请发帑兴建于三十八年五月工竣皇上亲诣拈香瞻礼御制诗序勒诸贞珉恭录诗序以弁碑首 
　　城隍之神莫详所自或谓始于唐李德裕之立祠成都而李阳冰缙云城隍神碑则谓惟吴越有之然张说在荆州张九龄在洪州并有祭城隍文可见不始于成都亦不独行于吴越且芜湖城隍建于吴赤乌二年则又不自唐始而考城隍名义实权舆于八蜡水庸则并不得谓自吴始矣迨宋以后天下通祀明初虽改从山川坛寻亦复旧今则省府州县同之热河向未有神庙壬辰秋督臣周元理以为请即发帑庀材饬治之或以谓热河故无城隍于名毋乃不称余曰否否神之号为城隍方隅是保甿庶是依热河自皇祖缔构山庄以来迄今六十余年民物恬熙井里殷富五厅隶属咸臻阜宁俨然一大都会必有以默相之者记不云乎有功于民能捍灾御患则祀之则热河城隍之宜备祀典于礼诚不可阙且行宫石城崇墉屹峙武列三源安流导和何不可以循名征实又讵在列雉重闉环壕曲堑方足以当斯义哉越癸巳夏五月工蒇余适临幸山庄亲致瓣香以落之作诗纪成并序缘起俾揭诸丽生之石且告所司慎厥事焉八蜡分明纪水庸谓由唐始见犹壅兴州久矣民人聚新庙于焉鉴飨鉴 
　　【 鉴：衍文】 供佐帝佑民宜有祀御灾锡社顾无封燕公椒奠曾摅悃洪武泥涂或不恭避暑石城皇祖建仁云岭圣慈从昭灵助顺万年赖荐礼申诚此日逢猛兽毒虫消百戾春祈秋报走三农七言用代丰碑泐士吏钦哉奉秩宗 
　　窃案塔子沟地方虽设立在热河之后而民风土俗无殊内地况设官立社民庶安集而圣序中所载明且确矣至塔属地方辽阔民人辐辏亦居然一大都会也热河既蒙皇上敕建城隍庙宇而塔子沟即邻封之府州县也应一体遵建以昭敬顺余于辛卯岁调莅兹土查其地幅■〈巾员〉五千余里而命盗案牍终岁累累且轻生凶顽横恣暴戾者不可胜数此非王章之所不逮或冥罚之所不及也于是首捐廉俸劝募境内诸士商等择地创建城隍庙于署之西构大殿三间仪门三间配殿六间寝殿三间僧房香积各三间并立节孝祠土地祠各一间朔望瓣香春秋享祀以祈护国佑民捍灾御患上以仰体皇上备祀典之隆下以保黎民阜宁之福至于神道设教彰善瘅恶以儆愚民亦圣朝之所不废云尔兴工不逾年而告厥成瞻礼之际肃敬欣仰爰为是记以勒诸石垂示后人惟愿庙貌常新篆烟永盛则塔属地方均沾利乐于无疆矣是为记 

　　○烈女苟姐六姐合传 

　　塔子沟理事通判清格撰 
　　夫节者天地之正气烈者宇宙之英风故士不辱名女不辱身昭昭乎谓非浩气所存懿德所赋讵能如是耶虽然节烈之行自古迄今考之须眉丈夫中尚难多觏又何易求之于闺门女子哉夫名门巨族之内通都大邑之间习闺范而谙大义慕贞效洁观感而兴起者有之至于化外边方寄迹流寓唯习桑麻耕耨之勤即女工针指尚不苛求又何得以节烈责之乃塔子沟自乾隆七年开设以来民无土居人皆农业而哈拉哈地方有苟姐者山东登州府海阳王国珍妹也幼随父母出口耕种谋食至乾隆八年时年十七矣因郭华亭调奸不从含忿自缢又杨树沟地方有六姐者山东济南府齐东吴士礼女也自幼随亲出口乾隆三十七年亦年十八矣因工人孙道山图奸不遂以致被刃身死先后详请予旌嗟乎二女者一投缳自殒不惜月缺花残一甘蹈白刃宁辞珠沈玉碎铁石之心刚毅之气诚盛化之感孚王仁之渐被有以使中外同风贤愚共格所谓天地正气宇宙英风昭昭然浩气于兹见矣余守斯土目覩冰操之可敬心怜贞魄之宜旌爰为合传以宣扬其事并立祠以祀焉 

　　○胜景八韵 【 并序】 

　　夫闾阎积习固足以征善恶于民风而山川秀美实可以卜人物于降灵也古称东南多秀丽而西北多雄壮信哉言欤然塔沟地近畿辅壤接邠岐吴山越水之盛兼而有之非仅雄壮而已每因公遍历境内不禁爽心悦目因择其尤者聊为吟咏以纪胜概并不复计其工拙也 

　　西梁晓钟 
　　东山霁雪 
　　榆林夜牧 
　　绿阴灌圃 
　　建昌夕照 
　　凌河春涨 
　　北岭樵歌 
　　离峯积翠 

　　·西梁晓钟 【 西梁有庙距塔沟里许每朔望五鼓钟声远闻颇警尘梦】 

　　良宵万籁绝无声倏有晨钟郊外鸣嘹喨乍疑吹铁笛悠扬犹似抚秦筝五更梦唤霜天晓十里音传风月清漠北纷纷萍水客谁能于此独忘情 

　　·东山霁雪 【 塔沟东山插天自秋暮至春积雪未消遇晴日望之若玉屏】 

　　曈曈晓日照蓬莱雪后嵯峨天宇开霄汉遥生白玉岛平郊近拥水晶台千层粉黛浑如画万丈光芒不近埃为向峨嵋看积雪何如此际好徘徊 

　　·榆林夜牧 【 榆林近南河夏秋水草丰盈蒙民牧牛马数千晚眺亦一大观】 

　　偶向南郊逐晚风清流缭绕茂林东一羣骐骥倾云练几队牛羊簇锦丛驱犊堤边芳草绿秣驹河畔夕阳红牧人添得歌声好彷佛桃林暮景同 

　　·绿阴灌圃 【 东河一带俱为园圃溽暑之候柳阴下辘轳灌溉洵为幽致】 

　　数株杨柳绿阴生长日炎炎晚倍晴锄径好看葱薤色引泉惟听辘轳声凉倾树底风偏至蔬满畦中水自盈底事灌园陈仲子于陵总不慕浮名 

　　·建昌夕照 【 建昌沟距塔沟数里树木阴翳日光回照暮景尤佳】 

　　建昌邨隐小河东暮景天然趣不同落日半含重岫里彩霞斜映碧溪中儿童歌起迎新月鸟雀归来动晚风为问王维多妙笔可能图画一般工 

　　·凌河春涨 【 凌河环抱塔沟暮春陡涨景趣尤胜】 

　　连绵春雨一朝晴不觉凌河两岸平波泛桃花流锦浪洲横杨柳驻啼莺板桥已没愁难渡原野无妨正可耕我欲乘槎聊一试此间曾否接蓬瀛 

　　·北岭樵歌 【 塔沟樵者俱集北岭歌声袅袅余音不绝】 

　　北山青翠极嵯峨时有丁丁振斧柯忽听风吹齐右曲更添云遏郢中歌悠扬似得溪声助逸响偏宜林木多遮莫当年频扣角令人惆怅意如何 

　　·离峯积翠 【 塔署正南一峯尖若浮图堪舆家谓之离峯乃文明之象夏秋间菁葱如画】 

　　一峯高插万峯头独峙天南孰与俦秀并吴山犹带润丽增衡岳最宜秋雨余历历岚光晓日映层层苍翠浮谩道文明征此象峥嵘原为近神州 

　　○月华山 

　　矗立更嵯峨阴翳古木多夕阳衔翠岫新月挂藤萝 

　　○千佛洞 

　　碧涧日潺潺松高势莫攀洞中多古佛衣着尽苔斑 

　　○莲花山 

　　雨过峰晴别有天飞尘从不落岩前白云一片联朝暮犹晤当时十丈莲 

　　○鱼儿石歌 

　　嶙峋一片奇形石势若长鲸奋劲翮三十六鳞巨浪中龙门万丈不点额翠滴苔文枕晓烟驱来疑借海神鞭昆明池水寻不见何年飞上此山巅玲珑岂是施鬼斧夜夜文光自吞吐曾忆入舟献瑞时讵独当年知周武生成鬐鬣最分明灵曜流光色更晶天机活泼原不泯欲化龙兮点二晴 

　　○卧佛寺 

　　云山四面护招提洞里烟霞一望迷方丈飞花当楹落祇园香叶拂檐齐谈玄客到衣沾露问偈僧归月浸溪清寂已堪称极乐何须更向九州岛西 

　　○窟窿山 

　　迭翠层峦万木间一渠流水出尘寰此中定有秦人在何似渔翁去不还 

　　○古槐山 

　　古槐何代植苍翠自依然几度凝眸眺斜阳一片烟 

　　○和胜景八咏 

　　朱松年 

　　西梁晚钟 
　　东山霁雪 
　　榆林晚牧 
　　绿阴灌圃 
　　建昌夕照 
　　凌河春涨 
　　北岭樵歌 
　　离峯积翠 

　　·西梁晚钟 

　　枕上晨钟报几声西郊梁上寺中鸣五更霜夜疑归雁十里红楼拟弄筝客梦惊时心欲醉尘襟净处耳犹清身非名利奔驰者逗得乡思倍怆情 

　　·东山霁雪 

　　世人谩自说蓬莱雪霁东山眼界开日映层峦琼作障光凝峭璧玉为台纡回曲径埋崚骨矗立悬崖绝土埃不必灞桥驴背兴冰心到处可徘徊 

　　·榆林晚牧 

　　榆林深处透清风晚牧成羣西复东牝牡骊黄俱逐队嘶奔騠駃各为丛坐堪倚石听流水立向斜阳看落红此地无人空冀北悲鸣伏枥意相同 

　　·绿阴灌圃 

　　垂杨一带绿阴生夏景年来日日晴畦畔菜根肥饱腹篱边树荫稳藏莺乘风倚槛襟怀畅醉笔题诗舍壁盈何处有山容我住学农学圃弃虚名 

　　·建昌夕照 

　　携友联镳直向东前村树色与山同乍回残照烘林杪纔没流霞落眼中几曲高歌留宿鸟一声长啸欲凌风回思湖上秋林里景物图来各自工 

　　·凌河春涨 

　　春潮雨过霁云晴岸阔凌河波自平无事歌中称瓠子好从静里听流莺溜须逆处堪垂钓水到渠成更可耕但得扬帆乘浪去定须有日到蓬瀛 

　　·北岭樵歌 

　　参差起伏势嵯峨林木阴翳可执柯倦憩有时凭石卧破愁随意唱山歌流泉滴滴声同咽飞鸟嘤嘤韵最多莫羡烂游 【 游：柯】 山下客锦衣归去究如何 

　　·离峯积翠 

　　自古青山不白头巍峩翠黛碧云俦雨过山色堆新绿霜压峯头傲九秋远近岚光眼底现高低嶂影掌中浮登临若可攀援上名誉应知播九州岛 

　　塔子沟纪略卷十一 

　　●塔子沟纪略卷十二 

　　哈达清格素斋者 

　　附余 

　　附余者附其余也余者何纪畧之佚事也佚事而何为载之如岁之有闰河之有歧天地尚有其余而此畧之余独不书乎书之为不知者道故摭其余而附之其谁曰不宜 

　　藩封府第 
　　蒙古风俗 
　　蒙古旗员品级 

　　○藩封府第 

　　喀喇沁贝子府建设于花匠营地方其地在塔子沟东南相距一百一十里 
　　敖汉王子府建设于老河沿地方其地在塔子沟东北相距五百三十里 
　　敖汉贝子府建设于驿马图地方其地在塔子沟东北相距一百八十里 
　　奈曼王子旗建设于月牙池地方其地在塔子沟正东相距七百五十里 
　　土默特贝子府建设于贝子营地方其地在塔子沟正东相距四百里 
　　土默特贝勒府建设于贝勒营地方其地在塔子沟正东相距五百五十里 

　　○蒙古风俗 

　　蒙古宾主相见时宾至家先执白绢汗巾一幅名曰哈达双手递与主人而问好主人亦执哈达一幅回递与客而问好此为尊敬之极礼 
　　蒙古所居营子之外将乱石堆成十三座蒙古呼之为鄂波以避邪神鬼祟每年四月十三日集众宰猪羊设酒饭以祭之汉语则呼之为十三太保焉又每年五月十三日择大树下集众以猪羊酒食祭之呼之为汤神以祈福 
　　蒙古住居门首挂立旗上写经语祈保平安名曰摩尼 
　　蒙古每年正月十五六月十五日喇嘛诵经跳鬼男女围集观视与民人之迎神赛会同 
　　蒙古每于除夕至祖先茔上烧纸祭献今亦有遵汉礼遇清明节拜扫者 
　　蒙古婚娶以牛马羊酒为聘礼各称其家之贫富以为数目之多寡蒙古每遇丧事不穿孝服其有余之家棺殓之后即烧化三日后拾骨埋葬上盖瓦亭无力之家棺殓后用土掩埋皆系逢七念经做饭蒙古每遇岁朝端阳中秋诸节或宰猪杀牛丰啬亦视其家之贫富蒙古有疾病者请喇嘛大夫看病用药如服药无效即诵经祈祷蒙古所饮之酒以牛乳制造汉人呼为奶子酒酒有四等最佳者名稀尔粘次者名波尔达尔酥再次者名科尔粘再次者名阿尔粘又奶饼有甜酸二种奶皮有干稀二种又有达子米即??糜子米炒熟者奶子又有酸者其出产之物唯牛羊马驼而已食物有风羊汤羊熏猪乃内地不可得者 

　　○蒙古旗员品级 

　　喀喇沁贝子之子孙为塔布囊敖汉王子敖汉贝子西土默特贝子之子孙俱为台吉东土默特贝勒之子孙为塔布囊俗称东土默特为蒙古尔金奈曼王子哈喇哈贝子之子孙俱为台吉头等戴起花珊瑚顶二等者戴青金石顶 
　　所属旗员共有八等 
　　一等为土斯拉气系协理旗务付台吉即由台吉中挑选引见补授共有二员 
　　二等为和硕金即办理旗务章京戴起花珊瑚顶只有一员 
　　三等为梅伦即协理旗务付章京戴蓝宝石顶共有二员 
　　四等为甲喇即参领戴青金石顶共有二十员 
　　五等为章京即佐领共八十二员 
　　六等为哈番即旗下官员 
　　七等为辖即护卫俱戴水晶顶八等坤都即骁骑校戴砗磲金顶共八十一员 
　　以上俱系各王子贝子贝勒将属下自行挑补 
　　西土默特贝子旗所属七十二箭即佐领每一箭设立头目章京一员管披甲人五十五名 
　　以上各员只有顶戴并无俸禄 
　　东土默特贝勒旗额设塔布囊土斯拉气三员和硕金一员梅伦二员甲喇十八员章京七十九员坤都七十九员 
　　奈曼旗郡王额设土斯拉气两员和硕金一员梅伦两员甲喇十一员章京五十员坤都五十员其品级顶帽与土默特旗同该旗所辖拨什库即领催披甲等共七千二百九十名 
　　以上各员只有顶戴并无俸禄 

　　塔子沟纪略卷十二
