锦县志　　（清）王奕曾、刘惠宗 纂修 

　　●目录 

　　舆地图 
　　文庙图 
　　县治图 
　　八景图 
　　卷一 
　　卷二 
　　卷三 
　　卷四 
　　卷五 
　　卷六 
　　卷七 
　　卷八 

　　●舆地图 

　　见图 

　　●文庙图 

　　见图 

　　●县治图 

　　见图 

　　●八景图 

　　紫荆朝旭 
　　红螺晚照 
　　笔峰插海 
　　锦水回纹 
　　汤水冬鱼 
　　凌河烟雨 
　　石堂松雪 
　　古塔昏鸦 

　　○紫荆朝旭 

　　见图 

　　○红螺晚照 

　　见图 

　　○笔峰插海 

　　见图 

　　○锦水回纹 

　　见图 

　　○汤水冬鱼 

　　见图 

　　○凌河烟雨 

　　见图 

　　○石堂松雪 

　　见图 

　　○古塔昏鸦 

　　见图 

　　●锦县志卷一 

　　地理志 

　　分疆画里一代之制各有不同而分野形势山川等迹则终古不改要必经界正井地均而后政可为也首志地里 

　　分野 
　　沿革 
　　疆域 
　　形势 
　　山川 
　　名胜 
　　古迹 

　　○分野 

　　一统志云虞舜分冀东北为幽州即今广宁以西之地天文箕尾分野箕尾析木津也于辰在寅幽州之东界也 

　　○沿革 

　　锦为汉无虑县地晋为慕容氏所据置西乐郡唐置柳城县辽置锦州临海军金属大定府元省军县名止称锦州属大宁路明置广宁中左屯卫国朝康熙三年改置锦县割广宁右屯卫属焉四年置锦州府县为附郭 

　　○疆域 

　　东至头台子一百五里广宁县界南至海三十里海界西至刚家屯九十里边界北至齐家堡四十五里义州界东南至白马沟八十里广宁县界西南至老和尚台九十里宁远州界东北至大宁堡九十里广宁县界西北至松岭门九十里边界东西相距一百七十里南北相距九十里东南西北相距一百七十里东北西南相距一百八十里至京师一千里至奉天府四百九十里 

　　○形势 

　　枕山襟海东西孔道内屏畿甸外控要荒 

　　○山川 

　　紫荆山 【 城东二十里产荆紫色】 石家岭 【 城东二十里】 馒头山 【 城东二十五里】 马鞍山 【 城东二十五里形似马鞍】 自云山 【 城东二十五里上有聚仙寺左井右泉土人每以云气候阴晴】 毛家峪 【 城东三十里】 磨盘山 【 城东三十里形似磨盘】 蔡家山 【 城东三十五里】 游家山 【 城东三十五里】 九华山 【 城东四十里】 珠子山 【 城东四十里俗呼猪嘴山】 龙湾山 【 城东四十五里】 团山 【 城东六十八里】 十三站岭 【 城东六十九里】 十三山【 城东七十五里有十三峯胡峤北征记东行过一山名十三山又辽史燕王淳讨武朝彦至干州十三山金蔡珪诗闾山尽处十三山溪曲人家罨画间皆此山也山上有潭其山下有金牛洞】 洪寺山 【 城东八十里】 石门山 【 城东南十五里】 乳峯山 【 城东南十五里】 望海山 【 城东南十五里上有望海潮阳寺今废止存一碑小凌河遶之】 高山 【 城东南二十五里】 东王宝山 【 城东南二十五里】 卧龙山 【 城东南二十七里坡陀盘曲状似卧龙又□牛眠俗又呼卧牛山】 长山 【 城东南三十里绵亘而南四五里峯峦斯续四山错列上有长山寺】 鹰帽山 【 城东南三十里】 牤牛山 【 城东南三十五里山麓插海小凌河经其阴】 
　　毛山 【 城东南三十五里】 朝阳山 【 城东南三十五里下有朝阳寺俗呼王麻子沟】 平山 【 城东南五十里一名团山上有土城城南有望海朝云寺旧作木叶山按木叶山辽太祖始生之地在广宁北边外黑龙江上流旧志误也】 南王宝山 【 城南九里】 寨儿山 【 城南九里】 吕洪山 【 城南十里山上有洞】 松山 【 城南十八里旧松山所城在其西】 牛心山 【 城南二十里】 石灰窑山 【 城南二十五里】 马鞍山 【 城南三十五里】 望海台山 【 城南三十五里】 空心台北山 【 城南三十五里】 空心台南山 【 城南三十七里】 三山 【 城南三十七里俗呼三角山】 五道岭 【 城西南二十里】 西王宝山 【 城西南二十里】 观马山 【 城西南三十里旧杏山所城在其西一名关门山】 磨盘山 【 城西南四十里】 白马沟山 【 城西南四十七里】 烟台山 【 城西南五十五里】 小壶卢岛 【 城西南五十五里】 海云山 【 城西南五十五里上有海云寺】 红土山 【 城西南五十七里又名平土山】 打鱼山 【 城西南五十七里】 尖台山 【 城西南五十七里】 白台山 【 城西南五十七里】 三顶山 【 城西南五十八里】 小笔架山 【 城西南六十里峙海中状如笔架潮退见天桥广三丈长里许山上有长元寺寺西有一泉味甘山南有洞】 大笔架山 【 城西南六十里峙海中状如笔架潮退见天桥广八丈长四里许上有潮阳寺多飓风屋瓦辄飘去今存空堵康熙十三年察哈喇王叛邑人多避兵其上】 塔山 【 城西南六十里】 笟篱山 【 城西南七十里】 龙爪山 【 城西南七十里上有瓦窑寺又名瓦窑子山】 龟头山 【 城西南七十五里峙海中】 壶卢岛 【 城西南九十里】 三城山 【 城西南九十里】 剌儿山 【 城西南九十里】 
　　南台山 【 城西南九十里】 骆驼山 【 城西南九十里】 北台山 【 城西南九十里】 尖山 【 城西南九十里】 团山 【 城西南九十里上有石城】 长岭 【 城西南九十里】 乌云山 【 城西南九十五里】 蜂蜜沟山 【 城西南九十五里】 磨盘山 【 城西二十里一名圆斗山】 红草山 【 城西十里】 黄花山 【 城西三十里】 鹰窝山 【 城西三十五里汤河发源于此】 骆驼岭 【 城西四十里】 假山 【 城西四十里】 长岭沟山 【 城西四十里】 卧佛山 【 城西四十里上有卧佛寺有石如卧佛长一丈四尺女儿河北遶之俗呼龟山】 霍家台山 【 城西五十五里】 毡帽山 【 城西六十里山峯锐而有檐故名】 纱帽山 【 城西十里】 铛子山 【 城西六十里形如支锅俗呼支锅子山】 小红螺山 【 城西六十里七里河发源于此】 大红螺山 【 城西六十五里按明一统志二山对峙东西绵亘百余里女儿河环流其中康熙二十二年以开展马厂奉旨拨补民间约地三百二十余顷若引河灌溉可称沃壤山上大松数万本以险峻故樵者罕及山西有永和村为安昌县故城城东有塔下有金大定间碑】 
　　小檐帽山 【 城西六十五里】 大檐帽山 【 城西六十五里】 喂牛厂山 【 城西六十五里】 老虎峪 【 城西六十五里】 椴木排山 【 城西六十五里】 长岭 【 城西六十五里稠柳河发源于此】 笔架山 【 城西六十五里】 天桥山 【 城西六十五里】 金沙锅山 【 城西七十里】 奶头山 【 城西七十里】 尖山 【 城西七十里】 团山 【 城西九十五里】 塔山 【 城西九十五里在古安昌县永和村其上有塔】 凉水石子山 【 城西九十五里下有池】 千家峪 【 城西九十五里五里河发源于此】 黄土岭 【 城西九十五里】 架山 【 城西九十五里】 石头岭 【 城西九十五里】 偏道山 【 城西九十五里】 蓝家沟山 【 城西九十五里】 偏洞山 【 城西九十五里有洞】 凉水泉山 【 城西九十七里旁有泉】 窟竉山 【 城西一百里】 懒汉山 【 城西北十八里】 孤山 【 城西北二十里】 花楼山 【 城西北二十五里】 团山 【 城西北二十五里】 马家山 【 城西北二十五里】 石哈喇山 【 城西北三十里】 牤牛岭 【 城西北三十里】 丫角山 【 城西北四十五里三山错列相峙】 宽方寺山 【 城西北四十五里】 三郎寨山 【 城西北四十五里】 狮子岭 【 城西北四十五里】 
　　金宝岭 【 城西北四十五里】 尖山 【 城西北四十五里】 裤裆山 【 城西北四十五里】 唐王寨山 【 城西北五十里】 青龙山 【 城西北五十里俗呼梁家寨】 朝阳寺山 【 城西北五十里上有朝阳寺】 朝阳北山 【 城西北五十里】 松树沟山 【 城西北五十里】 三块石山 【 城西北五十里】 馒头山 【 城西北五十里】 帽儿山 【 城西北五十里】 黄土坎山 【 城西北五十一里】 管家沟山 【 城西北五十一里】 银匠沟山 【 城西北五十五里】 锡匠沟山 【 城西北五十五里】 温家沟山 【 城西北五十五里】 木匠沟山 【 城西北五十五里】 半截塔山 【 城西北五十五里】 黄土崖 【 城西北六十里】 缸窑山 【 城西北七十里】 鸽子洞 【 城西北七十里】 乳头山 【 城西北八十里】 老虎关山 【 城西北八十五里】 东虎关山 【 城西北八十五里】 松岭门山 【 城西北九十里】 松岭 【 城西北九十里在松岭门东】 背阴洞山 【 城西北九十二里】 摩壶卢山 【 城西北九十二里】 红石石子山 【 城西北九十二里】 翠幕山 【 城北十里俗名日良马山】 二郎洞山 【 城北十五里上有五洞东北一潭深丈许其东一泉上有玉皇弥陀观音等阁惟观音阁最高东见十三山西见壶卢岛南见大笔架山下则锦水凌川旋其左右】 
　　牛山 【 城北十五里有金牛洞】 观音阁 【 城北十五里普陀寺后东西二洞西洞甚高广有大士阁东北岩下有泉水四时不涸】 左蟠龙山 【 在观音洞东】 右蟠龙山 【 在观音洞西】 鸡冠山 【 在观音洞前】 小洞山 【 城北十五里】 馒头山 【 城北二十里或作瞒山俗呼大帽山】 小洞寺山 【 城北二十里】 钟楼山 【 在小洞东】 鼓楼山 【 在小洞西】 严静山 【 城北二十五里】 青石台山 【 城北二十五里】 牛心山 【 城北二十五里在严静山东山之西有严静寺寺前后有桃杏花时烂然游者甚众】 裂缝山 【 城北三十里】 乱石山 【 城北三十里二道河发源于此】 丫八石山 【 城北三十里数峰插云峰后有涧深不可测山上有石柱九相传辽箫太后梳妆楼故址山东面有石佛二】 梯子山 【 城北三十里】 大茂山 【 城北三十里山北有大茂堡】 龙嘴山 【 城北三十里头道河发源于此】 
　　驴耳山 【 城北三十五里上有驴耳寺】 龙头山 【 城北三十五里有二洞若眼下有龙湫】 刀尖山 【 城北三十五里】 杏花寺山 【 城北三十五里】 翠岩山 【 城北三十六里】 双井寺山 【 城北四十五里上有洞为大士龛东西二井】 宝岩洞山 【 城北四十六里】 骆驼山 【 城北五十五里】 唐帽山 【 城东北三十里】 台子山 【 城东北三十里】 营城山 【 城东北三十里】 小鹰山 【 城东北三十里鹰每将雏其顶】 石子山 【 城东北三十一里】 窟竉山 【 城东北三十五里】 鸡冠山 【 城东北三十五里】 半壁山 【 城东北四十里或呼两角山】 嵯岈山 【 城东北四十五里山前有佛殿三楹上有阁】 千家寨山 【 城东北五十里】 望高山 【 城东北五十里山前有老虎洞】 黄山嘴 【 城东北五十里】 鸽子洞 【 城东北五十里】 黄山 【 城东北五十五里】 冯家山 【 城东北六十里】 高黄山 【 城东北六十里破台河发源于此】 鹦哥鸟山 【 城东北六十里】 龙凤山 【 城东北七十里】 塔子山 【 城东北七十里】 三角城山 【 城东北七十里】 金牛洞 【 城东北七十里上有三洞洞前有泉挹以小瓢则不竭以大器取之则立涸或作金女洞】 
　　项家台山 【 城东北七十里】 三城山 【 城东北七十里】 碌碡山 【 城东北七十里】 圣水山 【 城东北七十二里山半有圣水寺寺旁岩下有水滴石坎中不干不溢五台河发源于此】 虾蟇山 【 城东北七十二里】 驼崖山 【 城东北七十二里】 围屏山 【 城东北八十里】 香炉山 【 城东北九十里状似香炉三台西河发源于此】 灰山 【 城东北九十里义州王巨河发源于此】 出头山 【 城东北九十里】 鹰窝山 【 城东北九十五里】 松川沟山 【 城东北九十五里】 金刚山 【 城东北九十七里陡绝不可上下有黄安洞黄安寺】 驼鞍山 【 在金刚山东有革它鞍寺殿前古松二株大数抱】 骆驼山 【 城东北九十七里】 寨子山 【 城东北九十七里险甚可以避兵下有寨子寺】 青石岭 【 城东北九十八里】 桃君洞 【 城东北九十八里】 铁回子山 【 城东北九十八里】 双台山 【 城东北一百里】 妳头山 【 城东北一百里】 宝林山 【 城东北一百里上有宝林寺寺前有扳倒井相传为唐太宗征辽遗迹】 白土山 【 城东北一百里】 一堵墙山 【 城东北一百里】 古孤山 【 城东北一百五里】 干柴岭 【 城东北一百五里闾阳驿西头台河三台东河俱发源于此】 窟竉山 【 城东北一百十里】 梁家塔山 【 城东北一百十里】 大子粒山 【 城东北一百十五里】 小峪山 【 城东北一百十五里】 大峪山 【 城东北一百十五里】 旧站山 【 城东北一百十六里】 黑背山 【 城东北一百十六里】 
　　小牵马岭 【 城东北一百十八里】 凿通玉山 【 城东北一百二十里】 青山 【 城东北一百二十里】 小凌河 【 城东十五里源出边外由松岭门西五里东南入边遶府城西又名锦川南流五十余里至唐家台西入海】 大凌河 【 城东四十里源出边外自义州九官台流入经出头山流九十三里至团山东又东南六十五里至鲇鱼塘东入海】 枯凌河 【 城东南四十里即大凌河故道分流至柴火沟东入海旱则水干故名】 七里河 【 城西南四十里自小红螺山发源东南流至四方台东又折西南入海】 高桥河 【 城西南四十七里源出小红螺山东南流遶高桥城南会七里河入海】 饮马河 【 城西南六十里源出老鹳堡南泉东南流遶塔山城西又东南流入海】 稠柳河 【 城西南七十里源出境内长岭东南流遶笊篱山东入海】 连山河 【 城西南八十里源出大红螺山东南流遶连山　东至壶卢岛入海】 
　　五里河 【 城西南八十五里源出千家峪泉东南流遶团山东又东南流至剌儿山东入海】 长岭河 【 城西南九十五里源出宁远州界石子山东南流至长岭台入县界又东南遶连山城西会五里河入海】 女儿河 【 城西十八里源出边外由新台门北六十里入县界东流遶吕洪山与小凌河合流入海】 汤河 【 城西三十里源出境内鹰窝山南泉南流会女儿河入海】 二道河 【 城东北十二里源出境内乱石山经紫荆山西入小凌河】 小蛤蝲河 【 城东北十二里源出郭家台泉东南流与二道头道河合流入小凌河】 头道河 【 城东北十五里源出龙嘴山经紫荆山西与二道河合流入小凌河】 大蛤蝲河 【 城东北四十里源出樱桃园东南流遶游家山北入大凌河】 冷泉河 【 城东北四十五里源出义州斑石山东南流经鱼子嶂入大蛤蝲河】 大定河 【 城东北五十五里源出义州石厂山由古开州南入县界东南流经小方家堡入大凌河】 破台河 【 城东北八十里源出高黄山东北流至破台西又东南流至柳沟西入海】 五台河 【 城东北八十五里源出圣水山东南流经五台北又东南流至金刚屯东散漫荒甸】 三台西河 【 城东北九十三里源出香炉山东流至上五旗南入三台东河】 三台东河 【 城东北九十五里源出境内干柴岭南流经三台东又东南流至柳沟南入海】 头台河 【 城东北一百四里源出境内干柴岭东流经土城南又南流十五里散漫荒甸】 老鹳泉 【 城西南六十里饮马河发源于此】 笔架山泉 【 城西南六十里海内长元寺西】 凉水泉 【 城西九十里】 千家峪泉 【 城西九十五里五里河发源于此】 二郎洞泉 【 城北十五里在洞东】 水泉子 【 城东北三十一里】 樱桃园泉 【 城东北三十里大蛤蝲河发源于此】 郭家泉 【 城东北三十五里小蛤蝲河发源于此】 

　　○名胜 

　　锦州十二咏 
　　锦州十二咏（郡守刘源溥） 
　　十二咏 
　　锦川八景 

　　锦州十二咏 

　　【 进士大学士谥文正】 明高阳孙承宗 

　　观音洞 
　　松山 
　　紫荆山 
　　红螺山 
　　笔架山 
　　锦水 
　　汤河 
　　小凌河 
　　滴翠岩 
　　瀛波 
　　韭菜园 
　　广济塔 

　　观音洞 

　　观音洞在城北十五里洞东有石塘水冬夏不涸绀碧可饮松雪当暑不消而石子圆如弹凡因名二郎山曰石塘松雪 
　　泠泠山石水皛皛松下雪中有弄丸人坐挺松石节 

　　松山 

　　松山在城南十八里登城望之云霞映蔚从翠微中见白描淡扫如屏如案曰松山点黛 
　　松山自岩岩锦人曰浅黛不信羊鼻公肯作妩媚态 

　　紫荆山 

　　紫荆山在城东十五里凌水环其下日初出若水捧日而上杲杲然曰紫荆朝旭 
　　西州荆作关东州荆作山独有关山月双披客鬓斑 

　　红螺山 

　　红螺山在城西六十五里当日入处衔日而承之若摊万顷乌玉为几以阁无量火齐曰红螺晚照 
　　荆山山作紫螺山山作红羲和抛日梭织出锦川雄 

　　笔架山 

　　笔架山在城西南六十里三峰高下如笔架然大海文澜浴其下曰笔峰插海 
　　元菟供我毫黄龙蘸作砚铭成一阁笔三山架海甸 

　　锦水 

　　锦水从西北遶城西折而南复折而北当城之东大作波涛细作绮縠洋洋悠悠有回文之致曰锦水回文 
　　芳甸菀杂英水华散成锦络绎满机丝明河粲角枕 

　　汤河 

　　汤河在城西北水温冬不结冰渔者网集焉曰汤水冬渔 
　　冬水亦不冰夏水亦不熇谁劈二郎川划此一泓玉 

　　小凌河 

　　小凌河在城东十五里遶望海山山出其前即晴晓亦如烟鬟乃若蒙蒙烟雨更奇也曰凌河烟雨 
　　环山水已奇襟海山更爽彩翠忽成岚时作烟雨想 

　　滴翠岩 

　　滴翠岩在城南十五里高山中有乳泉从上而下点点有声曰南岫乳泉 
　　穴乳翠还滴点点散圆文凉飙发木末行天作锦云 

　　瀛波 

　　瀛波或曰潆波也城南八里有河如环带晴日凌波作黄金碧玉色若皛皛天宇午月当空不啻拾翠眺蟾台已曰潆曲眺蟾 
　　当水月还来水应呼月姊眺蟾澡宫人掬得影娥水 

　　韭菜园 

　　城有韭菜园土独融和春耕易着耒而菜早生边地寒多难下种此为胜地曰名园春韭 
　　塞原高复寒辛盘细生菜春风度玉门似有春风在几欲图王会写此画中看云台高议者知道外边寒 

　　广济塔 

　　塔在广济寺寺在城中塔作十三级势高插霄而铃铎既坠柧角之木日作鸟埘盖辽人藏舍利地也曰古塔昏鸦 
　　何年青玉华尚作天一柱寒鸦时复来半搅天花雨 
　　一指见兜罗众鸟欣作垒译人译鸟声似道城郭是 

　　○次韵【 辛卬 【 印：卯】 清苑】 

　　郡守刘源溥 

　　观音洞 
　　松山 
　　紫荆山 
　　红螺山 
　　笔架山 
　　锦水 
　　汤河 
　　小凌河 
　　滴翠岩 
　　瀛波 
　　韭菜园 
　　广济塔 

　　观音洞 

　　到无一尘蓄有千冬雪僧参水月禅我固松筠节 

　　松山 

　　青果出于蓝万斛蛾螺黛不识鲁徂徕又当作何态 

　　紫荆山 

　　环城皆山也高莫紫荆山朝朝倝倝红掩映翠屏斑 

　　红螺山 

　　山名螺以青螺得日应红鲁王故垒在当日亦英雄 

　　笔架山 

　　天柱峰卓笔天池水涵砚架弱笔难胜扈砚闲东甸 

　　锦水 

　　锦江与锦川神媪一段锦裂成两幅衾曳就三山枕 

　　汤河 

　　阴火当潜然探汤非熇熇谁哉耐岁寒温比德于玉 

　　小凌河 

　　凌同大小分小纡胜大爽陟彼望海山作水中央想 

　　滴翠岩 

　　琤瑽山不哑点缀水成文何恨知音少终朝颓白云 

　　瀛波 

　　月堕洲如月颉颃谁妹姊形影乍难分君其间诸水 

　　韭菜园 

　　七日五辛盘京国家常菜翦韭塞非时挟纩温斯在 
　　野烧余黄草青青独此看谩同芹献美温室不知寒 

　　广济塔 

　　辽天阽杞人昭代撑金柱鸟中丁令威及听淋铃雨 
　　周遭古战场尺寸无遗垒岿然而独存中立君子是 

　　○十二咏 

　　【 恩贡范阳】 范勋 

　　观音洞 
　　松山 
　　紫荆山 
　　红螺山 
　　笔架山 
　　锦水 
　　汤河 
　　小凌河 
　　滴翠岩 
　　瀛波 
　　韭菜园 
　　广济塔 

　　观音洞 

　　洞今无松但有双槐婆娑可观终不若补松数株也 
　　龙鳞松化石兔目槐成樾三公十八公毕竟谁禁雪 

　　松山 

　　松山殊无黛容睇视森然尚郁兵气耳 
　　战血赭云根久幻苌弘色应作翠眉看曾此倾人国 

　　紫荆山 

　　别来若木枝火镜安台处邂逅识荆州班荆日当暮 

　　红螺山 

　　两山相距虽遥而一偏南一偏北夕阳时翠微连亘只作一山而交错处微低作仰盂状 
　　青螺其本色倒景映成殷少年初出塞只作焉支山 

　　笔架山 

　　山大小有二三峰削成下有天桥不杂泥沙随潮隐见西山招提则卢无人久矣日夜波涛澒洞眩惑耳目当是古琴师教人移情处耶 
　　峙海虽如架篸空即是笔鳌首傥游移天章满东壁 

　　锦水 

　　河西夹岸碎石间有色如渲染花如刻画者置盘水中赏当与靺鞨宝等 
　　锦州因锦川锦川因锦石水皮与山骨同文异虚实 

　　汤河 

　　汤河未尝不冰但冰不全合处可从得鱼耳 
　　娵隅珍丙穴嘉味出暖土汤水恨犹寒烹鲜仍用釜 

　　小凌河 

　　浪溅水拍空岚抹晴蒸雾秀州及永嘉海滨筑楼觑 

　　滴翠岩 

　　岩下乳泉不见有声但澄然一泓清可鉴耳 
　　胡涂失乳儿觅乳娘肩上山翠湿人衣何必山泉响 

　　瀛波 

　　瀛波不知所在惟松山东二里许河中两洲各如半月水至此慢流纡回不啻一衣带系双蟾也因为识之 
　　分明月在川道影君则误一缕曳飞光东西两不去 

　　韭菜园 

　　城西北隅今为李氏国 
　　塞冷辟疆温饴贱辛盘贵翦翦讵能多廿七庾郎费 

　　广济塔 

　　塔上诸物无一存独撑角之楠横出如故边城乏林樾夕鸟斯归亦瞿昙氏无量功德矣 
　　佛顶尚可巢埘宜安窣堵大壮鸟胜人露处鏖风雨 

　　○锦川八景 【 说见府志】 

　　紫荆朝旭 
　　红螺晚照 
　　笔峯插海 
　　锦水回文 
　　汤水冬鱼 
　　凌河烟雨 
　　古塔昏鸦 
　　石塘松雪 

　　紫荆朝旭 

　　【 甲午大兴】 郡守孙成 
　　紫荆横亘壮东偏幻出扶桑景宛然残月已沈苍霭散片云初拥赤光悬海门耀日腾朝气水际凝寒恋宿烟锦水风清春色晓曈昽直上翠屏边 

　　红螺晚照 【 诗阙】 

　　笔峯插海 

　　【 拔贡偃师】 郡倅乔嵩裔 
　　云师为蘸毫沧海供涤砚坐待大文人横书千里甸 

　　锦水回文 

　　郡守孙成 
　　锦州城压锦川流风动沦漪水面游日漾沙痕清远郭云生石子灿芳洲遥连山色烟岚阔倒看河光塔影浮浩淼无人歌白露夕阳空自照溪头 

　　汤水冬鱼 

　　【 岁贡河曲】 经历侯懋功 
　　边塞欲折绵山曲独春偏落得投纶者河鱼多取钱 

　　凌河烟雨 【 诗阙】 

　　古塔昏鸦 

　　清苑冯升 
　　十三级合尖四百年孤柱正鹄尽日间夕羽射如雨 

　　石塘松雪 

　　郡守孙成 
　　当年松雪共阴森今日无松雪自深翦水犹然如絮舞弥空何处听涛音坐看石溜涵烟冷遥见孤城与雾沈剩有双槐□素影陆离谁解岁寒心 

　　○古迹 

　　徒河县 【 城西境内汉置晋废旧址无考】 锦州 【 辽置锦州临海军金元因之明废以其地设中左右三屯卫今城则中左二屯卫地也旧址无考】 永乐县 【 在境内本晋慕容皝西乐郡地辽置县隶锦州金因之元废旧址无考】 安昌县 【 辽置隶锦州金因之元废今城西九十五里有永和村为安昌县故城城东有塔有金大定间碑】 红螺县 【 城西五十里红螺之阳按辽金元三史无此名惟唐书云平辽东置县百县名未载盖唐时遗迹也】 开州 【 城东北五十里有开州城按辽金元三史无此名或亦唐时遗迹也】 奉陵县 【 城东北一百十里汉无虑县地辽置奉陵县元改置千户所明改置闾阳驿今裁东隶广宁县西隶本县】 花儿楼 【 城东北四十里】 梳妆褛 【 褛：楼】 【 城北三十里丫八石山上相传辽萧太后建今毁三石柱尚存】 右屯卫 【 城东北七十里明洪武二十六年置初在十三山徙此今废城存】 中左千户所 【 城南十八里松山西明宣德三年置今废城坏】 中左千户所 【 城西南六十里塔山明宣德中置隶宁远卫今废城存隶本县】 中左千户所 【 城东四十里大凌河西明宣德三年置今废城存】 

　　锦县志卷一 

　　●锦县志卷二 

　　建置志 

　　县治设则公署学校社甲屯堡驿铺俱不可阙而桥梁坊表寺庙陵墓又境内所宜详者锦既附庸而又处其冲所以劝农兴学饬吏安民正风化禁淫祀通往来泽胔骼者当必有道矣次志建置 

　　城池 
　　公署 
　　学校 
　　社甲 
　　屯堡 
　　驿铺 
　　关梁 
　　坊表 
　　寺庙 
　　坟墓 
　　漏泽园 

　　○城池 

　　城 【 见府志】 
　　钟鼓楼 【 见府志】 
　　大凌河城 【 城东四十里周围三里二十步南门池淤建置无考】 十三站城 【 城东七十里周围一里二十步东门池淤建置无考】 小凌河城 【 城东南十八里周围一里二百十八步东南二门池淤建置无考】 高山堡 【 城东南五十里周围三百三十二步南门】 团山堡 【 城东南五十里周围二百四十步南门】 右屯卫城 【 城东南七十里明永乐中指挥徐琦李通筑周围四里三百六步高二丈九尺池深八尺阔一丈周围五里八十六步门三东曰镇海南曰永安西曰迎里今按其城周围四里二十步惟余土基池湮】 松山城 【 城南十八里城毁地基三里一百二十步门三西曰建威东南二门无字建置无考】 杏山城 【 城西南三十里城毁地基二里一百六十步东西二门池淤建置无考】 大兴堡 【 城西南四十里周围一里一百八十步南门】 高桥城 【 城西南五十里周围一里二十四步东门曰高桥铺池湮】 椴木冲堡 【 城西南五十里周围一里南门】 天桥场城 【 城西南五十里周围一里东门曰天桥场】 塔山城 【 城西南六十里明宣德五年指挥李旺建今毁地基周围三里四十步】 长宁堡 【 城西南七十里周围一里一百三十四步南门曰长宁堡】 运 【 运：连】 山城 【 城西南八十里周围一里二百六十步南门曰迎轺池淤】 沙河堡 【 城西南八十里周围一里一百三十四步南门曰沙河堡】 寺儿堡 【 城西南九十里周围一里三百四十六步南门】 团山城 【 城西南九十里周围一百六十步南门】 锦昌堡 【 城西二十里周围二里二百步南门】 鹰手堡 【 城西三十里周围一百三十步南门】 红螺县城 【 城西五十里城毁地基周围二里三百三十四步东西南三门余□古迹】 安昌县城 【 城西九十五里城毁地基周围二里一百十九步门四】 沙河堡 【 城西北十八里周围一里二百八十步南门】 大胜堡 【 城北三十里周围一里四十七步东门】 大茂堡 【 城北三十五里周围一里一百步东门】 流水堡 【 城东北二十里周围二里三十四步南门】 营城 【 城东北三十里周围一里六十步南门】 石家堡 【 城东北四十里周围一里六十步南门】 臧家堡 【 城东北四十里周围一里二百四十步】 齐家堡 【 城东北四十五里周围一里一百八十步东西二门】 开州城 【 城东北五十里城毁地基周围一里】 三角城 【 城东北七十里周围六十步东门】 石佛堡 【 城东北九十里城毁地基周围一里】 

　　○公署 

　　察院行台 
　　城内东南隅详府志 
　　府署 
　　城内东大街路北详府志 
　　粮捕厅署 
　　城内南大街路东胡衕内路北详府志 
　　经历司署 
　　府大门内东隅详府志 
　　县署 
　　城内东街东南胡衕内路北康熙元年设大门一间仪门一间两角门大堂五间东科房三间马房二间住房五间东西厢房六间厨房二间大门内西书吏房三间东皁快房二间左土地祠右羁候所 
　　典史衙 
　　城内大街路西胡衕内康熙元年设门一间西向厅三间住房七间书皁房二间门房二间 
　　城守署 
　　城内东大街路北　教场东门外路南 

　　○学校 

　　府学 
　　城内北大街西路北详府志 
　　学署 
　　文庙西详府志 
　　县学 
　　文庙三楹城内西北隅 
　　学署未设 
　　旧右屯卫学 
　　在卫治西北明景泰三年建今废 
　　辽右书院 
　　在城内明弘治中御史樊祉建今废基址无考 

　　○社甲 

　　在城社　　　　户康社　　　　丰衣社　　　　足食社 
　　锦绣社　　　　鸾聚社　　　　登扈社　　　　兴隆社 
　　连盛社　　　　年增社　　　　新增社　　　　二厘社 
　　居仁社　　　　由义社　　　　敦礼社　　　　足智社 
　　笃信社　　　　和厚社　　　　温恭社　　　　庄敬社 
　　淳良社　　　　沐德社　　　　元吉社　　　　亨通社 
　　利裕社　　　　贞本社　　　　永泰社　　　　归德社 
　　乐郊社　　　　富教社　　　　兴国社　　　　来安社 
　　平安社 
　　计三十三社每年每社报总里一人一社十甲每甲报什季一人催粮办公年终另换 

　　○屯堡 

　　明 

　　广宁中屯卫二十六堡 
　　年丰堡　　　　广济堡　　　　顺阳堡　　　　常丰堡 
　　仁和堡　　　　大有堡　　　　广盈堡　　　　嘉和堡 
　　顺宁堡　　　　乐安堡　　　　丰稷堡　　　　春华堡 
　　西杏堡　　　　时户堡　　　　永丰堡　　　　临川堡 
　　富有堡　　　　锦昌堡　　　　丰稔堡　　　　兴稼堡 
　　得安堡　　　　南阳堡　　　　福宁堡　　　　秀颖堡 
　　蔡家堡　　　　西宁堡 
　　广宁右屯卫七堡 
　　黑林堡　　　　枯树堡　　　　东海堡　　　　凌河堡 
　　槟榔堡　　　　常丰堡　　　　女贞堡 
　　按以上诸堡见明一统志今惟有锦昌堡其余无考 

　　国朝 

　　东乡 

　　贾家屯　　　　下五旗　　　　双台子　　　　江官湖 
　　高家屯　　　　双井子　　　　樊家屯　　　　土堡子 
　　三宝屯　　　　平山子　　　　张家屯　　　　光武台 
　　四沟里　　　　冷家屯　　　　田家屯　　　　新庄子 
　　帅家屯　　　　周家屯　　　　朝阳寺　　　　谷家屯 
　　大凌河　　　　长山寺　　　　曹家屯　　　　傅家屯 
　　康家屯　　　　闾阳驿　　　　白马沟　　　　康家屯 
　　刘三场　　　　柳沟子　　　　小板桥　　　　大板桥 
　　双阳店　　　　四通碑　　　　三台子　　　　八里庄 
　　白台子　　　　网户屯　　　　十三山　　　　小铁场 
　　金银堡　　　　王宝山屯　　　灰山堡　　　　庞家大屯 
　　高家屯　　　　永旺屯　　　　双堡子　　　　庞家小屯 
　　褚家屯　　　　张家堡　　　　高庙子　　　　银钱堡 
　　犂儿峪　　　　马红旗 

　　南乡 

　　松山店　　　　灰窑大屯　　　草场新屯　　　灰窑小屯 
　　崔家屯　　　　娘娘宫　　　　蚂蚁屯　　　　小凌河屯 
　　新聚屯　　　　袁家屯 

　　西乡 

　　三道壕　　　　杨官屯　　　　羊圈子　　　　锦昌堡 
　　高家台　　　　鹰手堡　　　　汤河子　　　　新屯里 
　　卧佛寺　　　　红螺县　　　　秃子屯　　　　巴家营 
　　喇嘛庵　　　　骚达子营　　　新庄子　　　　大兴堡 
　　东兴堡　　　　管家屯　　　　石灰窑子　　　椴木冲 
　　长岭山堡　　　沙河营　　　　剌儿堡　　　　团山子 
　　连山店　　　　老和尚台　　　七里河　　　　高桥店 
　　天桥厂　　　　塔山店　　　　长林沟 

　　北乡 

　　白旗堡　　　　八王庄　　　　梁家塔　　　　鲁家屯 
　　灌肠沟　　　　榆树堡　　　　王汉屯　　　　双井子 
　　瓦子峪　　　　平房峪　　　　鹅蛋屯　　　　车房里 
　　白庙子　　　　臧家堡　　　　叶家堡　　　　流水堡 
　　葛王碑　　　　水泉里　　　　陈家大屯　　　陈家小屯 
　　陈家三屯　　　朝阳屯　　　　大茂堡　　　　一家峪 
　　岛儿嶂　　　　孙家峪　　　　方家堡　　　　霍家屯 
　　戚家堡　　　　开州　　　　　荒山堡　　　　傅家堡 
　　于家屯　　　　王善屯　　　　鱼子嶂　　　　景家堡 
　　小子粒屯　　　大子粒屯 

　　○驿铺 

　　明 

　　闾阳驿广宁卫南五十里 
　　递运所闾阳驿东 
　　十三山驿右屯卫西北三十五里 
　　递运所十三山驿西 
　　小凌河驿锦州城南三十里 
　　递运所小凌河驿西 
　　杏山驿锦州城西南六十里 
　　递运所杏山驿南 
　　连山驿宁远卫东北三十二里 
　　递运所连山驿东 

　　国朝 

　　三站 

　　高桥站城西南五十里 
　　小凌河站城东南二十里 
　　十三山站城东北七十里 
　　以上三站东送广宁西送宁远每站有汉军千总经理与县无涉 
　　七铺铺兵十一名 
　　西南路在城铺一名　　五十里高桥铺二名 
　　三十里连山铺二名　　西南与宁远州接 
　　东北路在城铺一名　　四十里大凌河铺二名 
　　三十里十三站铺二名　四十里闾阳驿铺与广宁各设一名 
○关梁 

　　老虎关 【 城西北八十里】 双阳店桥 【 城东二十里】 十三山桥 【 城东八十五里】 新聚屯利涉桥 【 城东南三十里康熙十六年建有记见艺文】 高桥 【 城西南五十里】 葛王碑桥 【 城北十八里】 

　　○坊表 

　　街坊四　东宁远　南永安　西广顺　北迎恩 
　　进士坊五为王辅孔斌文贵李珍张文锦立 
　　举人坊七为文广王辅程镃孔斌文贵李珍沈汉立 
　　绣衣坊 
　　亚卿坊俱为文贵立今俱废 

　　○寺庙 

　　城隍庙 【 在府城隍庙内东廊】 三皇庙 【 城内康熙八年建有记】 马神庙二 【 城内一西关一】 财神庙九 【 城内二周家屯一双台子一双堡子一下五旗一张郎堡一灰窑子一高桥一】 五圣祠二 【 城内一新庄一】 大广济寺 【 城内西大街路北唐末建有塔十三层高二十五丈辽清宁间造有记明嘉靖十一年修有记】 观音阁 【 寺前】 兴隆庵三 【 城内一南关一大叶家堡一】 毘卢庵 【 城内】 关帝庙十九 【 东关一西关一右屯卫一纲户屯一松山一塔山一锦昌堡一新庄一高桥东西各一长宁堡一笊篱山一连山一老和尚台一鹰手堡一大胜堡一流水堡一景家堡一大子粒屯一】 真武庙三 【 东关一松山一沙河营一】 上帝庙三 【 东关一嶂北堡一戚家堡一】 虫王庙二 【 东关一新聚屯一】 东岳庙 【 东关】 娘娘庙三 【 东关一南乡一鱼子嶂一】 火神庙 【 南关】 龙王庙五 【 南关一北关一蚂蚁屯一新庄子一鹰手堡一】 药王神宫 【 北关】 三官庙三 【 北关一杏山一子粒屯一】 王将军祠 【 南关明末大凌河战死督学御史吴道昌立碑扁曰精忠报国碑石剥落并失其名】 地藏寺五 【 东关一右屯卫一灰窑子一双阳店一臧家堡一】 地藏庵二 【 东关一卧佛寺东一】 弥陀庵二 【 东关一卧佛寺西一】 白衣庵 【 南关】 普济寺 【 北关】 观音堂二 【 东关一南关一】 右屯卫城隍庙 【 卫城内】 七圣庙 【 王宝山屯】 元真庙 【 大兴堡】 朝阳寺四 【 望海山一懒汉山一新立屯一兴隆屯一】 崇宁寺二 【 右屯卫一松川沟一】 望海潮云寺 【 平山】 圣水寺 【 银钱堡】 杏花寺二 【 铁场一大茂堡西一】 花园寺 【 犂儿峪】 峯岭寺 【 鱼子嶂前大哈喇河遶之】 双井寺 【 白云山】 长山寺 【 长山】 大望海寺 【 明弘治间重修有记】 千佛寺 【 松山】 背阴寺 【 吕洪山后】 弥陀寺 【 新庄子】 菱角寺 【 塔山城内】 兴隆寺二 【 新入屯一方家堡一】 卧佛寺 【 城西四十里】 红螺寺 【 红螺县】 普陀寺 【 城西北十八里山有洞有记】 普度寺 【 大盛堡】 迎水寺 【 王善屯】 安乐寺普济寺 【 俱臧家堡】 石佛寺二 【 一在城北四十三里黄山坡寺内左有小山山前石佛二十九山后石塔两傍石佛各一右亦一小山山前石佛三十一山后石塔两傍石佛亦各一一在开州】 严静寺 【 牛心山西】 平安寺 【 马峰屯】 十方寺 【 千家寨】 嵯岈寺 【 嵯岈山】 观音寺 【 高家堡】 静胜寺 【 开州】 太平寺 【 袁家屯寺内松一株状若虬龙不知何代物】 报恩寺 【 香炉山西】 黄安寺 【 金刚山东】 驼鞍寺 【 驼鞍山】 寨子寺 【 寨子山】 永宁寺 【 白旗堡】 望海观音堂 【 高庙子】 望海观音庵 【 塔山店西】 观音庵 【 郭家屯】 茶棚庵 【 老和尚台】 

　　○坟墓 

　　元王荣祖墓 【 王善屯】 元木华黎墓 【 按明一统志在广宁左屯卫东北二十里翰林学士揭徯斯撰碑】 

　　○漏泽园 【 附】 

　　城南路西 

　　锦县志卷二 

　　●锦县志卷三 

　　田赋志 

　　则壤成赋授田载籍而室家以盈公旬匪颁以出况锦土衍沃介山海之间万物所蕃殖也尽地力而勿违农时富庶其可几乎次志田赋 

　　地亩 
　　户口 
　　粮税 
　　徭役 
　　经费 
　　物产 

　　○地亩 

　　明 

　　广宁中屯卫 
　　额田一千一百九十三顷四十亩 
　　广宁左屯卫 
　　额田九百五十一顷九十二亩 
　　广宁右屯卫 
　　额田八百二十一顷七十九亩 

　　国朝 

　　行粮地共六百零六顷一十九亩一分 

　　○户口 

　　明 

　　广宁中屯卫 
　　户口一万四千六百零二丁 
　　广宁左屯卫 
　　户口七千四百四十二丁 
　　广宁右屯卫 
　　户口三千二百九十七丁 

　　国朝 

　　行差人丁共六千八百零一丁 
　　不行差食盐男妇共四千一百五名口 

　　○粮税 

　　明 

　　广宁中屯卫 
　　额粮一万七千三百六石一斗三升 
　　额草八万七千九百六十束 
　　额盐六万六千七百六十四觔 
　　额铁一万四千五觔 
　　广宁左屯卫 
　　额粮一万三千九百七十一石三斗 
　　额草七万四千一百六十束 
　　额盐一十二万八百一十一觔 
　　额铁一万二百二觔 
　　广宁右屯卫 
　　额粮一万五百五十七石七斗五升 
　　额草一十三万三千一百八十束 
　　额盐八万九千一十九觔 
　　额铁九千五百四十七觔 

　　国朝 

　　行粮地共六百零六顷一十九亩一分每亩岁额征条边银三分共该征银一千八百一十八两五钱七分三厘解奉天府四季杂税共该收银一百五十一两零三分二厘解奉天府康熙二十年奉文归驻防征收 

　　○徭役 

　　明 

　　广宁中屯卫 
　　均徭银七百三十五两 
　　修边夫二百五十名 
　　修仓夫三十名 
　　局造八十九名 
　　窑造七十一名 
　　纳粮二百名 
　　跟官七十八名 
　　斗级一十五名 
　　狱卒一十名 
　　寄籍均徭银八十两 
　　广宁左屯卫 
　　均徭银六百九十九两五钱 
　　修边夫二百五十名 
　　修仓夫三十名 
　　局造一百二十名 
　　窑造三十八名 
　　纳粮二百二十名 
　　跟官一百二名 
　　斗级一十六名 
　　狱卒一十二名 
　　寄籍均徭银七十两 
　　广宁右屯卫 
　　均徭银二百二十两五分 
　　修边夫二百九十七名 
　　修仓夫三十名 
　　局造八十名 
　　窑造六十七名 

　　国朝 

　　行差人丁六千八百零一丁每丁岁额征均徭银二钱共该征银一千三百六十两二钱解奉天府 
　　大凌河水手五十名　水手头一名 
　　小凌河水手二十名　水手头一名 【 俱免杂差不食官饩】 

　　○经费 

　　文庙春秋二季祭银十六两 
　　社稷山川风云雷雨城隍八蜡等神春秋二祭银十二两 
　　厉坛清明中元十月朔日三祭银八两 
　　霜降祭旗纛神银一两 
　　知县俸银四十五两 
　　心红纸张银二十两 【 全裁】 
　　经制典吏六名 
　　门子二名工食银十二两 
　　马快四名工食银六十七两二钱 
　　民壮二十名工食银一百二十两 
　　皁隶十名工食银六十两 
　　轿伞扇夫七名工食银四十二两 
　　灯夫二名工食银十二两 
　　库子四名工食银二十四两 
　　斗级二名工食银十二两 
　　禁子四名工食银二十四两 
　　铺兵十一名工食银六十六两 
　　乡饮酒礼银二两 
　　孤贫八名花布银四两 
　　修理监仓刑具银十两 【 全裁】 
　　典史俸银三十一两五钱二分 
　　经制攒典一名 
　　门子一名工食银六两 
　　皁隶四名工食银二十四两 
　　马夫一名工食银六两 
　　共银五百九十四两七钱二分 

　　○物产 

　　谷之属 
　　黍 稷 稻 粱 
　　粟 稗 薏苡 薥秫 
　　菽之属 
　　黄豆 绿豆 豌豆 黑豆 
　　小豆 豇豆 藊豆 蚕豆 
　　菜豆 刀豆 
　　麦之属 
　　大麦 小麦 荞麦 穬麦 
　　菜之属 
　　葱 韭 薤 蒜 
　　茄 苋 芹 蕨 
　　菘 芥 蔓菁 菠薐 
　　藜藿 芫荽 莙荙 野鸡尾 
　　木耳 黄花 萝荜 苦荬 
　　胡萝荜 芸薹 蘑菇 山萝荜 
　　茴香 薄荷 同蒿 玉环 
　　莴苣 蓼芽 龙须 
　　蓏之属 
　　黄瓜 冬瓜 南瓜 西瓜 
　　甜瓜 香瓜 菜瓜 苦瓜 
　　倭瓜 丝瓜 瓠 壶卢 
　　果之属 
　　桃 李 杏 槟 
　　榛 枣 栗 核桃 
　　葡萄 郁李 山里红 山钉儿 
　　欧棃 棠棃 石榴 花红 
　　软枣 
　　麻之属 
　　苘麻 线麻 
　　油之属 
　　脂麻 苏子 荜麻 
　　木之属 
　　松 柏 榆 槐 
　　楸 栎 椴 桦 
　　桑 柳 暖木 银木 
　　柞 青杨 椿 柽 
　　花之属 
　　芍药 丁香 金盏 石竹 
　　山丹 滴滴金 水红花 牵牛 
　　卷丹 菊花 鸡冠 迎春 
　　玫瑰 草茉莉 十姊妹 萱花 
　　凤仙 玉簪 夜落金钱 葵花 
　　草之属 
　　萍 艾 苹 藻 
　　芦 苇 荻 茅 
　　茜 蒿 龙须 马蔺 
　　药之属 
　　芍药 桑白皮 地骨皮 蒲黄 
　　车前子 红花 杏仁 胡麻 
　　鳖甲 茵蔯 海螵蛸 白扁豆 
　　忧枯草 石花 益母草 苍耳 
　　紫苏 牵牛 王不留行 瓜蒌 
　　山笳子花 牡蛎 香附 虎骨 
　　地丁 鹿角胶 
　　禽之属 
　　鹅 鸭 鸡 鸠 
　　雁 鸽 燕 乌 
　　雀 鹊 鸥 鹭 
　　鹳 鸦鹘 山和尚 兔鹘 
　　鸳鸯 鹌鹑 啄木 麻雀 
　　阿蓝 野鸡 鹪鹩 鸱鸮 
　　鸨 鹙 鹡鸰 
　　兽之属 
　　马 牛 驴 骡 
　　猪 羊 猫 犬 
　　虎 豹 豺 狼 
　　熊 貛 麞 鹿 
　　兔 狐 貉 水獭 
　　猬 野猪 黄羊 野马 
　　海豹 鼠 鼬 
　　水族之属 
　　鲫 鲇 鲤 鳙 
　　鲢 鳅 鳖 虾 
　　银鱼 蚌 螺 鲂 
　　乌鲗 重唇 黄骨 鲨鱼 
　　白鱼 蝮鱼 鳝 蛏 
　　蛤蜊 鳊 青鱼 海蜇 
　　蛎黄 鮻 蟹 
　　虫豸之属 
　　蛇 蛙 蜂 蛾 
　　蜻蜓 蝶 蟁 蚁 
　　蟋蟀 螳螂 蜾嬴 蚯蚓 
　　蝱 
　　货之属 
　　盐 棉花 靛 

　　锦县志卷三 

　　●锦县志卷四 

　　典礼志 

　　礼国之经也仪制祭祀各有其节宾兴乡饮各有其文以至历来民风所通行者土俗不同不可不纪也次志典礼 

　　公式 
　　祀典 
　　祭品 
　　笾实 
　　豆实 
　　簠实 
　　簋实 
　　铏实 
　　祭器 
　　祭文 
　　祭文 
　　宾兴 
　　乡饮 
　　风俗 

　　○公式 

　　圣诞冬至正旦俱前一日习仪于广济寺请龙亭至府堂至日县官率属随府官行礼如制开读诏敕众官出郭迎拜毕乘马导引至府堂县官率属随府官行礼如制 
　　日食 
　　具朝服行礼如制 
　　月食 
　　具常服行礼如制 
　　迎春 
　　立春先一日县官率属随府官出南门迎春于东郊入东门赴春宴至日具朝服行礼如制 

　　○祀典 

　　先师庙 
　　岁仲春秋上丁日祭如制月朔望辰行香如仪 

　　○祭品 

　　羊四　　豕八　　鹿一　　兔九 
　　先师陈设 
　　羊一　　豕一　　爵三　　铏二　　簠二　　簋二笾八　　豆八　　酒尊一　篚一　　帛一 【 白色长一丈八尺】 香案一　香炉一　烛二 
　　四配陈记 【 每位一坛今东西各一坛】 
　　羊一　　豕一　　爵三　　铏二　　簠二　　簋二笾八　　豆八　　篚一　　帛一香　　案一　　香炉一烛二　　酒尊一　东西共 
　　十哲陈设 【 每位一坛今东西各一坛】 
　　豕一　　爵三　　铏一　　簠一　　簋一　　笾四豆四　　篚一　　帛一　　香案一　香炉一　烛二 
　　两庑陈设 【 每四位一坛今东西各一坛】 
　　豕一　　簠一　　簋一　　笾四　　豆四　　篚一帛一　　香案一　香炉一　烛二 

　　○笾实 

　　形盐　　藁鱼　　枣　　　栗　　　榛　　　芡菱　　　鹿脯　　白饼　　黑饼 

　　○豆实 

　　韭葅　　酰醢　　菁葅　　鹿醢　　芹葅　　兔醢笋葅　　鱼醢　　豚胉　　脾肵 

　　○簠实 

　　黍　　　稷 

　　○簋实 

　　稻　　　粱 

　　○铏实 

　　和羹 

　　○祭器 

　　祝板二　　　爵二十四　　　铏十　　　簠簋各十二笾豆各四十八　酒尊八　　　酒尊桌 
　　按以上祭品祭器俱有定式定数草创以来悉未能具止有八羊八豕而已然典礼所关不敢遗也合存其制以备修举 

　　○祭文 

　　惟我夫子德配天地道贯古今删述六经垂训万世今值仲 【 春秋】 谨以牲帛醴虀式陈明荐以 
　　复圣颜子 
　　宗圣曾子 
　　述圣子思子 
　　亚圣孟子配尚 
　　飨 
　　启圣祠陈设 
　　羊一　　豕一　　笾八　　豆八　　簠二　　簋二铏二　　爵三　　帛一　　篚一　　酒尊香炉烛同上 

　　○祭文 

　　惟神诞生至圣为万世王者之师功德显著垂范无穷兹当仲 【 春秋】 谨以牲帛醴虀式陈明荐以 
　　先贤颜氏 
　　先贤曾氏 
　　先贤伯鱼氏 
　　先贤孟孙氏配尚 
　　飨 
　　名宦祠 
　　乡贤祠 【 俱未建】 
　　社稷坛在城南郊外未建 
　　岁仲春秋上戊日祭如仪 
　　风云雷雨山川坛在城南郊外未建 
　　岁仲春秋上巳日祭如仪 
　　八蜡庙未设在城南郊外行礼 
　　岁冬后二戌日祭如仪 
　　旗纛神在城西郊外行礼 
　　岁霜降日守土官祭如仪 
　　厉坛在城北郊外未建 
　　岁清明中元十月朔日守土官祭如仪 

　　○宾兴 

　　儒学生员应试有司以礼送之会试加隆焉岁贡次之中式举人树旗送捷报牌具彩乐郊迎至先师庙行礼毕赴宴仍彩乐导归宅 
　　武举中式者设宴以礼迎送会试中式者树旗加彩郊迎设宴导归宅 

　　○乡饮 

　　明正统十四年巡抚高越参议蔡天佑举行岁正月望十月朔行礼如仪本朝仍旧 

　　○风俗 

　　人多慷爽矜气节近复弦诵成风 
　　婚礼议婚率以门楣六礼多不备嫁娶论财女临嫁而笄曰上头迨吉壻不亲迎至则同拜花烛余与关内略同 
　　丧礼皆作佛事死之日曰倒头经三日曰暖伴经逢七则广召浮屠挂榜扬旛行香取水曰念大经即无力之家亦不免但曰念小经则惭愧矣葬之前夕亲友多携盒辞灵曰坐夜丧家辄向繐帷作剧宴客鼓乐通宵吉凶不辨且多浮厝郊外殊为怪异移风易俗者宜禁之 
　　岁时正月元旦五鼓祭天地祖先毕男女各拜家长以次递拜然后出拜亲友邂逅为礼于途及门多不相见　立春先一日太守率属迎春士女纵观　上元张灯三夜人家粉糯米裹珍错为圆彼此相饷曰送元宵 
　　二月二日豆汁摊饼以食又铛煎枣餻曰熏虫 
　　三月清明祭扫先茔 
　　五月五日亲戚作角黍相馈遗少长出郭游聚饮高歌亦有携酒游观音洞曰要青 
　　八月一日糊窗曰冬月房中不冻望日月饼西瓜相饷便家张筵赏月即贫者亦勉营食物合家饮啖 
　　九月九日无菊亦无登高者 
　　十月朔日墓祭翦五色纸为衣焚之曰烧寒衣 
　　十一月冬至拜冬惟官长行之 
　　十二月八日取杂色米菽错以珍果同炊曰吃腊八粥　二十三日夜祀灶神　除夕属官拜上台卑幼拜尊长曰辞岁 

　　锦县志卷四 

　　●锦县志卷五 

　　武备志 

　　夹谷之会犹请具司马以从况守在封疆者乎我朝披甲如丘赋射猎如西豳可强而不可弱州县设城守边门设守御有备而无患万年巩固之道也次志武备 

　　军实 
　　边防 

　　○军实 

　　驻防城守尉一员 
　　佐领七员 
　　骁骑校七员 
　　笔帖式二员 【 俱康熙十四年设】 
　　拨什库八十四员 
　　披甲兵丁五百名 
　　新满洲佐领五员 
　　新满洲骁骑校五员 【 俱康熙十九年设】 
　　拨什库四十二员 
　　披甲兵丁二百二十名 

　　○边防 

　　长岭山门 
　　笔帖式一员 
　　马法一员 【 俱顺治十一年设】 
　　拨什库一员 
　　松岭门 
　　守尉一员 【 康熙十八年设】 
　　笔帖式一员 【 顺治十一年设】 
　　披甲兵丁十名 
　　九官台门 
　　守御一员 【 康熙十八年设】 
　　笔帖式一员 【 顺治十一年设】 
　　披甲兵丁十名 
　　墩台 
　　千总四名 
　　台军二百名 
　　内外人出入必登籍以记他无厉禁台军但供补篱浚壑及司晨昏启闲 【 闲：闭】 
　　而已皆奉天将军统之 

　　锦县志卷五 

　　●锦县志卷六 

　　官师志 

　　长吏为国牧民化行百里锦为附郭其上助二千石饬政安民者尤为至切且繁广文□英才而教育之为国家培植人材维持风化居是职者可不砥砺鼓舞以建功名永尸祝哉次志官师 

　　职官 
　　名宦 

　　○职官 

　　知县 

　　孔荫桧山东曲阜人进士康熙元年任三年调开原县 
　　刘文亮奉天辽阳人荫生康熙三年任四年升兵部督捕主事 
　　陈遇辰浙江海盐人副榜康熙五年任六年丁忧去 
　　郭茂泰陕西泾阳人进士康熙六年任九年升户部湖广司主事 
　　蔡启新顺天大兴人吏员康熙九年任十三年青山寇起攻城新率老弱登陈奋不顾身亲冒矢石指挥歼贼城赖以全十七年以疾卒于官邑人悲之于西门外植堕泪碑 
　　王奕会奉天辽阳人贡监康熙十七年任二十一年升直隶永平府滦州知州 
　　刘惠宗陕西渭南人举人康熙二十一年任二十二年丁忧去 

　　典史 

　　范培蕙淅江会稽人吏员康熙元年任六年缘事去 
　　朱会嘉淅江会稽人吏员康熙六年任十年告老 
　　吴邦达浙江余姚人吏员康熙十年任十三年缘事去 
　　张易震顺天大兴人吏员康熙十四年任十八年以病卒官 
　　王廷枢顺天香河人吏员康熙十八年任 

　　○名宦 

　　辽 

　　萧兀纳累官北平 【 平：衍文】 府宰相以直言忤天祚出为兴辽军节度使寻改临海度使军节 

　　金 

　　完颜承晖御史台奏承晖前为提刑豪猾屏息迁临海军节度使 
　　唐括德温上率河人从宋王宗望收平州遇敌兵败之迁龙虎卫上将军历临海军节度使 

　　元 

　　王居礼以荫补南乐县簿累官知锦州事历经繁剧劝农兴学一以清心省事为本值岁凶民饥随发仓账贷全活甚众民有讼田竟岁不决者居礼引苏琼谕普明之语开譬甚切其人相让而退民感其德化树去思碑 
　　胡秉彝霸州人由会福院掾累官锦州知州州民不业耕织秉彝乃自写伊尹武侯区田遗制暨苗司农栽桑图揭于都鄙复于城筑济民园手种桑百余畦听民移植虽蔬菜瓜果栽植有方小民效法衣食饶足至元中省部驰檄东方和籴奉行者因而科扰秉彝令有蓄积者听其输官民辇运赴仓侵渔遂息及去民为立遗爱碑 
　　黑厮世族哈儿鲁氏以材行擢宣府经历兵马指挥锦州贼起朝议委黑厮讨之黑厮率李文郁雄集义旅执贼帅岳家等并其党二百人贼遂溃以功升刑部侍郎民感其德为之立碑 

　　明 

　　曹凤凤阳临淮人从明太祖为前锋所至有功历升指挥同知调广宁中屯卫始筑城池开创卫治抚恤士卒仕至都指挥同知 

　　锦县志卷六 

　　●锦县志卷七 

　　人物志 

　　锦土向以武功着读书登第者少而气节刚方立身显名者亦不乏人自设县以来文教蔚吉士行克端科名蝉联日盛以至习韬钤取科甲及夫闺中贞烈允堪表扬者皆不可泯也次志人物 

　　科贡 
　　岁贡 
　　武阶 
　　武科 
　　武举 
　　忠节 
　　孝义 
　　宦迹 
　　学术 
　　列女 

　　○科贡 

　　进士 

　　明 

　　王辅 【 天顺丙戌任刑部主事】 
　　孔斌 【 成化乙未无锡知县】 
　　文贵 【 成化乙未仕至宣大巡抚慷慨刚直历官有声】 
　　王春 【 弘治丙辰见宦迹】 
　　张文锦 【 弘治乙未历任右副都御史】 
　　王道中 【 正德甲戌历任大理寺少卿春子】 
　　以下无考 

　　举人 

　　明 

　　文广 【 永乐庚子】 　　　　　　　　　　 
　　王辅 【 天顺乙卯见进士】 
　　孔斌 【 成化甲午见进士】 
　　王春 【 弘治己酉见进士】 
　　姚宗 【 弘治己酉历任王府长史】 
　　赵华 【 弘治己酉任永宁知县】 
　　赵夔 【 弘治戊午任太和知县】 
　　张文锦 【 弘治戊午见进士】 
　　沈汉 【 正德丁卯任建昌府推官】 
　　王道中 【 正德癸酉见进士春子】 以下无考 

　　国朝 

　　杨毓先 【 康熙己酉武清教谕】 
　　朱震 【 康熙戊午】 

　　○岁贡 

　　明 

　　成化年 
　　王翼 【 任武功知县】 
　　金润 
　　孔斌 【 见进士】 
　　李珍 
　　向定 【 不仕授修职郎冠带】 
　　王铎 【 阳武县丞】 
　　李春 
　　王德 【 大同县丞】 
　　蒋镛 【 新河知县】 
　　文富 【 成都府通判】 
　　路宗 【 魏县县丞】 
　　弘治年 
　　孙良佐 【 献县知县】 
　　郭磁 【 肥乡训导】 
　　何宾 
　　李柰 【 迁安教谕】 
　　刘英 【 国子监助教】 
　　程珙 
　　郭玘 
　　金玺 【 河间府训导】 
　　陶宾 【 澧县主簿】 
　　韩琇 【 无极训导】 
　　汪镇 【 河南府经历】 
　　正德年 
　　林缙 【 庆云训导】 
　　钱玉 【 卫辉府教授】 
　　马良 【 永宁训导】 
　　汪鐄 【 霍州训导】 
　　王需 【 景州训导】 
　　随文 【 岢岚州学正】 
　　沈鋐 
　　李铠 【 山阴训导】 
　　韩瑛 
　　嘉靖年 
　　李效 
　　闵师孔 
　　王麒 
　　朱正 【 滑县训导】 
　　李应时 
　　牛山 
　　李锦 
　　以下无考 

　　国朝 

　　范日宣 【 康熙十四年贡】 
　　沈峻德 【 康熙十八年贡】 
　　李兰 【 康熙十八年贡系府学】 

　　○武阶 

　　将材 
　　明 
　　段锦 【 东路副总兵清廉耿介卒于官】 
　　管升 【 都指挥佥事掌都司事】 
　　董铠 【 备御官都指挥同知】 
　　李通 【 都指挥佥事】 
　　李儁 【 都指挥佥事】 
　　陈麒 【 都指挥佥事】 
　　孟贵 【 都指挥佥事】 

　　○武科 

　　进士 

　　明 

　　管臣 【 嘉靖丙戌都指挥佥事】 
　　赵国忠 【 嘉靖己丑都指挥佥事充义州右参将】 
　　周益昌 【 嘉靖乙未都指挥佥事】 
　　以下无考 

　　国朝 

　　赵连璧 【 康熙己未】 

　　○武举 

　　明 

　　管臣 【 见进士】 
　　周益昌 【 见进士】 
　　赵国忠 【 见进士以上科次俱无考】 

　　国朝 

　　马值乐 【 康熙己酉】 
　　王佳裔 【 康熙壬子】 
　　郭郛 【 康熙戊午】 
　　刘万鹏 【 康熙戊午】 
　　赵连璧 【 康熙戊午见进士】 
　　许大成 【 康熙辛酉系府学】 

　　○忠节 

　　明 

　　王定宸宁远总兵吕洪山战败不屈死 
　　曹变蛟大同总兵吕洪山战败不屈死 

　　○孝义 

　　明 

　　李庆锦州百户四世百口同爨年至百余岁齿德为乡党所推 
　　张宝锦州人四世同居 
　　程錤广宁中屯卫人太学生母病日侍汤药寝不解衣既而病转滞下錤闻人粪甘滑者不治尝之果甘滑即悲号几死及母卒邻失火风急势迫錤抚棺呼天曰万一不虞与母俱焚俄反风灭火人咸异之 
　　叶洪松山所军九岁而孤母病思食肉及面饼洪贫不能办乃佣于人推磨得面又苦无肉割股以奉母病随愈 

　　国朝 

　　沈顺锦县人原籍山阴以贸易失利不能归顺治十七年鬻饭于广宁之壮镇堡有中州郝商者藉囊而食及去忘之顺藏之于箧家人将启视顺不许有顷商驰至汗流满面惶急不欲生顺曰君有所失乎我收得不须忙也其人气稍定欲语顺以人多曰且吃茶商亦悟须臾人散去乃取出则三百五十金也因悉付之商愿割半以酬顺笑却焉商感激去一时服其高义 

　　○宦迹 

　　金 

　　张九思锦州人初补行台省译史三迁亳州防御使副刘仲延受宋国岁币于泗州往岁受币者以币物不精责使者私馈不赀九思独不肯受仲延从之自是私馈遂绝历任工部侍郎转御史中丞迁工部尚书终身清约 
　　李三锡锦州人辽季盗攻锦州人推三锡主兵事设机应变城赖以完以功授左承制官至河北西路转运使政事强明所至称治 

　　明 

　　王春先世抚宁人曾祖信从成祖有功授羽林前卫指挥徙家京师后谪居辽东广宁左屯卫春登弘治丙辰进士官翰林院检讨升周府长史天性纯孝遇事有定识时宗室以巡抚勾稽廪粮聚众哗于门又因治兵备他盗宗室疑之皆挟兵自卫春启王徧谕其故且止巡抚兵众乃安有复庵集行世 
　　王锴先世河南固始人指挥使以战功充参将守锦义二城尽心边事修理学校以功升都指挥佥事 
　　李英广宁中屯卫指挥使先世卢龙人累升左军都督佥事充右参将分守锦义二城讲武恤士敦化育才训练之暇以书史自娱敦尚古礼建祠堂谨祭祀学以晦翁为法 

　　○学术 

　　金 

　　李经锦州人作诗刻苦喜出奇语不蹈袭前人李纯甫见之曰今世太白也再举不第拂衣去后其乡帅有表至士大夫咸识为经笔朝议命就倅是州 

　　○列女 

　　明 

　　汪氏广宁人年十八归生员侯爵爵死家甚贫鬻奁以供殡葬翁姑复相继卒汪复经营丧葬尽礼正德间旌表其门 
　　曹氏广宁中屯卫人年十八归王清清病卒氏哀毁骨立数祈死不得遗腹六月生一男父母欲夺其志啜泣曰本欲以死从夫有孤儿王氏宗祀在我也即以非语再来吾将并委沟壑矣亲党惮之不敢复言子成立家业复兴诸孙伟然氏年至期颐乃殁 

　　锦县志卷八 【 八：七】 

　　●锦县志卷八 

　　艺文志 

　　锦土久废郡县文献无征况经兵燹之余碑碣存者无几记序诗赋各即耳目所及者搜集之以备輶轩之采次志艺文 

　　记 
　　赋 
　　诗 

　　○记 

　　重修关王庙记 
　　辽右书院记 
　　广济寺重建前殿记 
　　普陀寺观音阁记 
　　重修大望海寺记 
　　利涉桥记 
　　虫王祠重修记 

　　重修关王庙记 

　　明文林郎郡人缪天成 
　　后汉前将军关公当汉步既蹶之秋人思逐鹿公慨然有兴复大志邂逅中山靖王之裔遂与涿人张飞约为兄弟誓同生死共事昭烈卒成鼎足中道而殂后人钦公祀以为神至宋大观中追封武安王庙号义勇迄今数百年普天率土建庙貌以奉香火不啻千百计为文以颂厥功脍炙人口亦不啻千万言奚俟愚后学小子喋喋称述哉虽然公之大忠大勇炳如日星人皆仰之矣抑孰知乃公之大智成之乎当献帝闇弱天下瓜分功名之士谁不择强盛者事之曹操挟天子令诸侯煅甲砺刃雄据中原孙权席父兄累世之资跨长江天堑之险奄有江左如绍术辈亦皆割地称雄互相虎视公视之直如狐鼠耳昭烈身不阶尺土萍寄于小沛星散于徐州败新野走当阳依江夏天下无投足之地公独患难相从心如金石当时以成败论者方争噱其愚而公之智则有莫大于此者盖昭烈不得与羣雄较者一羣雄不得与昭烈较者二带甲控弦夸强贾勇昭烈固不与羣雄埒矣然而昭烈天潢嫡派统绪所归应天顺人名正言顺彼窃据土宇睥睨神器者以臣抗君以逆犯顺将孰与昭烈较且昭烈鼓仁鬯义开诚布公联属人心深固根本若操之奸权之褊绍无断而寡谋术刚愎而自用又孰与昭烈较哉惟公独秉大智蚤见及此故舍强盛就孤穷逐草窃扶正统爵禄不能縻冶丽不能惑金币不能留危难不能夺其操死亡不能回其志幸而扫除僭伪廓清海宇辟乾坤于再造揭日月以重光以绵汉家如蒂如发之祀其心固尽而为汉之功臣即不幸而历数有定景命难谌帝业蔑期捐躯报主获与汉九庙君臣同游于地下其心亦尽而为汉之纯臣然则公之智何其卓乎向使智不及此失身吴魏纵树有鸿功伟伐亦与夏侯惇周瑜辈伍耳乌能历千百世为人敬仰如斯耶鸣呼公之智在生前已严正伪之辨公之智在后世必明战守之宜我辽海为神京左臂大小武臣非公之忠勇无所矜式远近属固非公之威灵无以震慑况锦尤边境要冲乎故卜城西胜地襟山带水筑庙妥公以为一方保障起于成化大于弘治两新于万历前后凡四举矣今卫人游击王公汲倡谋高公真继之教谕张君志迪庠生纪君大学山右客陈君舜等皆捐资以助应更新者更之应仍旧者仍之门楼三楹则所增建也一时廊庑森严墙垣缭绕丹青与山色齐辉铃铎共河声相答跂如翼如巍然焕然视昔盖改观哉兴工于万历己酉仲春竣事于万历辛亥孟秋故记 

　　辽右书院记 

　　明给事中义州贺钦 
　　弘治癸丑秋南燕绣衣樊公按治东土以教育人才为首务乃选河东西诸生之优等者庠各有差建辽右辽左二书院以分处之读书其中以相切磨期于僻壤之士咸克造就延学行老成师儒主之复命官典其薪米供亿之费院额之扁巡抚都宪河东张公九云之所署也樊公临古宜枉顾病夫请为记欲成诸生而久斯院辞以鄙陋不足辱命继而托参戎王公彦箴恳求不已乃为一言夫古今之道一而古今之学不能一盖古之学者将以明此道而体于身足乎己而及乎物非若今之学者务诵说尚织组要声光徼利禄而已此义利正邪之分而治道隆污生民休戚之所系焉者予窃惑焉不能苟同流俗谨取紫阳文公之教于白鹿者躬勉以诲子弟暨馆下之生诸人不迂阔之者鲜矣今樊公乃不我迂而惓惓以之为记公其有意于法古乎则亦遵文公之规而已盖其所示立教之目为学之序修身处事接物之要炳然具在至所谓诚明两途敬义偕立其叮咛之意逾觉深切诸生由是以进高乃志正乃学实乃功以袪习俗趋利之故陋吾知德成而才富体立而用行进足以匡吾君而泽吾民退足以化其乡而善其俗夫然后于古圣立教之意可以不悖朝廷育材之心可以无负而樊公之建斯院与夫从臾而成之者亦皆有光于无穷矣此固诸生之所以成而斯院之所以久者与书曰事不师古以克永世匪说攸闻故敢以是为诸生劝敢以是为将来告 

　　广济寺重建前殿记 

　　明宣大巡抚郡人文贵 
　　锦城广济寺古剎也肇造于契丹之初无籍可考有砖塔亭亭凌空二百五十尺中分八方方镌佛像一座龛中两像旁立中嵌一铜镜共十三层每层八角每角横出楠木榱题冒以铜兽吞口缀以铜铃每层中各嵌铜镜三面冠以鋈金铜顶造于辽道宗清宁间藏皇太后所降之舍利子也金中靖大夫高琏所撰塔记大略如此至正来世变兵荒民逃僧散城寺俱墟矣皇明洪武末年调广宁中左两屯卫来锦戍守时有武进伯朱姓者北征过寺见塔顶以为金也架炮打落舁去山海寄库永乐十二年指挥曹奉刘刚即寺殿旧基建殿五间佛前安置金字龙牌每遇圣寿元旦冬至拜贺先期一日官吏生员俱此习仪又建前殿三间东廊南伽蓝堂西廊南祖师堂塔南观音堂临街山门东西廊院僧房百间俨然一化城也历年既久堂殿多颓弘治六年住持圆惠广资檀越慎选良料重建正殿七间视旧加倍正德八年住持戒玉修山门五间正德十三年住持戒斌首座戒升修伽蓝祖师二堂而前后倾圮日甚嘉靖九年春老僧戒省议推戒升任其事升毅然承领募缘办料雇匠兴工建新殿五间宽广高大迥迈前规告成于嘉靖十一年三月老僧戒定率其众同生员江柏请余为记余居与寺邻粗知其废兴梗槩故为书此 

　　普陀寺观音阁记 

　　前人 
　　锦城西北有巨山壁立千寻葱蒨如绘中函一洞深广可半亩许洞西丈余悬崖下垂而内空若穹庐然洞下左侧则泉一泓甘冽可饮真洞天福地也昔人于此曾造置尺许石佛百余故谓之石堂道院正统初镇守太监王彦嘉兹胜槩属备御都指挥李真等庀才鸠工大启招提之境于洞中土范菩萨罗汉具番汉老少像于崖下木楼千手千眼观音被以浑金贮以杰构山顶楼阁参差山下河流萦绕婆娑草树几于紫色琅玕历乱山禽或似雪衣鹦鹉客有游南海普陀落伽山者以为似之因名普陀寺而乡人悉以观音洞称焉寺内古松数株冬雪覆之青白可爱斯石堂松雪为锦州八景之一者此也成化己丑庚寅间余恒此下帷至乙未南宫弋获历任中外者四十八年嘉靖改元春予告旋里暇日复往访焉见峥嵘者倾隤辉煌者剥落大非当年比矣感叹之余因诵刘梦得再游元都观绝句主僧福坚闻之曰种桃道士故在请为刘郎芟去兔葵燕麦重栽桃千树何如予曰其善渠遂谋之檀那金凤阎钺欣然倡输协力营办适本城指挥宁远备御亦施送椽檩各百余事工甫就绪而福坚寂矣赖旧住持戒升与弟子福缘踵其迹黾勉同心仍向城廛邻堡劝助口食人工就山中烧造砖瓦为岩下大士创阁一座明一暗三重檐转角壁砌圬墁一出阎钺之手规制虽不甚弘而间架翚飞涂饰藻丽非寻常可拟也肇工于嘉靖乙酉之夏竣事于戊子之秋金凤邀上舍李翥之谒余求记余以头白归来值此轮奂一新乃匡山读书处致足乐也故述其建寺改名之由及造阁岁月始终俾刻之石以示游者 

　　重修大望海寺记 

　　明舞阳训导宁远王佐 
　　塔山为宁远属城去城西南八里许松山在焉寺居山之阳东望大海极目千里溪谷萦纡土地沃衍实胜境也兵燹之余泊没于断蓬枯草间者非一日而遗址尚存景泰改元之初有僧印静者飞锡至此徘徊瞻眺目睹而心悦之遂结草为庐坐卧三载一夕忽梦神人呼之引至平旷地指示古井云内有古物师凌晨汲之果得铜钟一枚题曰至正十四年四月吉日松山望海寺住持兴善其列名余僧仍不下百人始知望海寺古剎也塔山指挥李君荣白副将东宁伯焦公即具木石命工重建佛殿广设僧堂命印静为住持以率僧众事甫毕而师圆寂矣不数年旧业多圮其徒义聪重新之外立观音阁凿地复得铙钹螺磬十余事题曰泰和四年三月吉日敕赐松山法华禅寺住持如贤此盖唐文宗时物意者兹寺旧名法华而曰大望海者宋元间所更乎无碑志可考传疑可也指挥杨君宗白参将盛公铭命致政百户罗海义官王政董匠事毁者饰之缺者增之傍立钟鼓楼阁庑其左右而门其前缭以四垣鼎鼎然东北之一巨丽观也又命石工沈贤砻石为碑记其事以垂不朽始于景泰初元而成于弘治九载以世而计则二以岁而计则四十有七以匠石工费而计不下数千百缗成之不易如此谋虽始于印静而业实刱于焦公事虽毕于义聪而功实成于盛公也嗣义聪之后者当思前人刱业之甚难后人守成之不易哉 

　　利涉桥记 

　　教授李元发 
　　锦城以东沿紫荆山而南有水焉汗漫自为渠壑注诸海迤逦数十里间土人名曰干沟子缘其霪潦则盈而亢阳即涸也行路之人恒嗟濡足馌耕之妇倍苦褰裳村父老念为津梁久矣而两岸相距差远非略彴所能通物力卒难副好义士张子才陈思位岳云龙张映辰者目击心伤户呼将伯一时众感其诚金者粟者材者各有输而桥赖以成经始辰冬落成已春计纔五阅月耳飞虹一缕初呈弦兔半规远出若长空万里之有石门似绝壁千寻而留鸟道洵四乡之利涉尤东山之要津即使桃花春涨无妨道岸诞登尽教瓜蔓秋淫快有慈航普渡矣 

　　虫王祠重修记 

　　教授张橓 
　　八蜡之典以祀先啬司啬农邮表畷猫虎坊庸诸神为农事也自三代以来国都郡邑通行无有阙者辽在明皆设卫所军多民少岁漕东南秔稻及司农金钱以给之急军功而缓农事祀典未必举也迨我朝定鼎分辽水以东为奉天府设一州五县辽水以西为锦州府设一州二县募民授田征赋略如畿内而农事为急则所以为农祈报者亦当以为急但经纶草昧一切祀典荒阙者多八蜡其一也虫王未见经典畿内亦未闻其名予出关时于北平东偏始见之颇以为异抵锦后以公事出东郭见上帝庙东南有祠三楹扁曰虫王砻碑于前住持僧元德曰此祠逮 【 逮：建】 于康熙初年土人祈禳虫灾者岁时报赛焉上覆之茅日久坏陋山僧募修之易以瓴甋工毕勒碑未有作者公盍为题之予感其意喟然曰礼失而求诸野不其然乎关以东未有八蜡祠也自立郡县以来八蜡祠亦未设也而土人岁时报赛以祈卫田苗者不敢阙而弗举而肖像事之虫王即八蜡也祠未备而祀于民间修葺于阇黎虽不经而不失礼意且以佐王政之所不及此之功德大有裨于民生者乌可不记 

　　○赋 

　　锦石赋 

　　锦石赋 

　　范阳范勋康熙己未锦守刘君招修郡志兵燹之余文献久缺往往阁笔以待暇日游郊外临锦水见夹岸石子烂然不啻绣错拣置盘中注以清泉次第品题之以消旅况自中夏讫初冬所得渐多后出愈奇因叹此物殖黄羊白草之乡擅文采而知希故赋之缅鸿蒙之亭毒兮特郁秀乎云根经娲皇之烹炼兮仍东北之兹存距医无闾咫尺兮傥珣玗琪之子若孙彼球琳琅玕兮安得独擅美夫昆仑媲锦川于锦江兮喻锦石于锦段度河伯其首肯兮恐山灵之不愿蜀缬绮丽妙绝天下 【 后五切】 宝镊金梭蚕丛红女虽组织之精工实经营者辛苦而烂熳其文章曾不烦乎机杼或则生成浑然如玉在璞无璺无瑕不雕不斲 【 竹鹿切】 跌宕崔嵬保全棱角 【 卢谷切】 或则良璧初完剨焉而扑委壑填渠躝蹏轹毂波浪怜才泥沙攻玉或则面钿耳珰髻簪巾结槲叶榆钱椶根竹节径寸踰分虽小必掇 【 已悦切】 或则方罫圆登还环诀玦凫短鹤长阴凹阳凸擎掌曰珍如拳斯劣或则砥砺砮丹武夫碝磩碌石族碬珉礛石诸礓砾麤有其精裒然独出或则火齐木难金膏水碧王车璖瑠璃玛瑙琥珀各见一班错呈片石或则朱红黍黑雪白天青 【 子盈切】 金黄不杂五色分明象彼贞士不贰其行或则鸭头鹰背雀翠鱼頳荔房檀晕松蕊兰茎陆离光怪射目迷睛或则点点滴滴斒斓睟盎丝丝缕缕纵横下上睇之痕存摸不指挡或则星宿云霞波涛峰嶂鬼斧神工物模人样剞劂仿偟丹青惆怅或则驴耳牛心鸡冠鹰嘴雨角云头磨盘铛子 【 附近诸山】 出谷迁□辰发巳止或则挹娄室韦白霫黑水神龙烛衔北斗南指不知其来几千万里于是有幽人逸客冷致闲情潄流唫泽洗耳濯缨乍□磊砢如赠王囱瑛薄言将之顷筐不盈遂尔靡阴与晴匪朝伊夕乐以忘忧志为物役尽瘁鞠躬手自摭拾衣变昔耶足穿不借 【 资昔切】 重迭麕载杂沓狼藉 【 前历切】 后薪既多前鱼可泣爰秉抡文之鉴持取士之□纳一卷于一勺期至公乎至清平不欲庸奇不欲诡澹不欲枯华不欲靡 【 叶米】 大德弗以一眚掩全瑜亦以微瑕委淑慝毫芒去留俄晷宁雅勿俗虽严匪酷遗有骊珠溷无鱼目穅粃尽精凿显萧艾黜参苓□升草堂入山馆几乌皮窻电闪器洁白水清浅乱抛掷任仰俛成殊致恣元览鸡既鸣兮渐曈昽旭日始旦兮屋梁红启东牖兮彻盘中神光宝色兮映帘栊银屏娇面兮浮朝铜踰高舂兮历南荣离驭当空兮万象呈短檐疏幌兮洞幽贞纤玼微颣兮无可评何殊南面兮拥百城日昭昭兮寝以暆凿西壁兮延夕晖捧盈逐景兮心若葵安得鲁阳兮戈再麾愿言终日兮不蹔违月出皎兮窥我床怀佳人兮不能忘往从之兮水中央水天一色兮白茫茫从容翦烛兮宵正长可以独乐何必人知良朋过从亦与赏奇饮能不醉平泉所遗见辄下拜南宫我师对之弹琴少文小山可响携以登舟郁林重载相宜率皆其臭如兰人淡于菊靡丽纷华举非所欲故能怀瑾握瑜抱璞韫椟玉与不贪两宝俱足斯物理之乘除亦天道之倚伏若乃人间僊域宫庭庙堂青蒲金戺丹陛彤墙衣冠济济礼乐皇皇九宾在列万寿称觞陈其法物出自宝藏器车银瓮大吕元英 【 于良切】 悬黎垂棘黄琮白珩于阗插架靺鞨盈箱天家巨丽海内无双匹夫怀璧何足以臧又若戚里侯门主宅藩邸翠幰朱轮蝉冠貂珥蒜押玳帘藻函晶垒七宝流苏千金床第罗列阶除纷纭瑰玮灵璧太湖英德大理瑶色铜声梯山航海 【 虎洧切】 糜费若干囏难至此苔卧弥年河清一视矧尔戋戋固应弗齿又若倚顿陶朱王孙程郑饶拥鱼盐豪钧楚晋 【 叶静】 栲栳珠量池塘金窨 【 叶映】 波斯誊舶朱提充矴王氏绢余终南树尽 【 叶净】 希世之珍示人不吝 【 叶令】 寻常馈遗等闲婚聘婢饰奴装骇鸡照乘穷侈极奢竞奇角盛有美于斯岂其所信 【 叶性】 吁嗟乎尤物地产佳期天作 【 臧祚切】 显晦有时绌伸异处寒莫衣兮饥莫食首弗耀兮佩弗式遭弃寘兮勿于邑有知己兮在中国延伫兮凌川邂逅兮何年泉石兮我癖文采兮相怜澣濯兮拂拭数见兮愈鲜出缁衣兮公好任嗜痂兮笑偏当扬眉兮卬首为悦己兮增妍旷万古兮一遇将携手兮归田然而世态何常物情难料恐后也悔宜先以报黍稷非馨苹藻既芼 【 叶冒】 乃酹之翠薄而为文昭告曰天各一方遭逢非偶谬托相知仪图终守千距关山十更卯酉无翼以飞不胫须走客至贫家入门见丑纸帐芦帘绳枢瓮牖螙简奚囊茶铛药臼幞被萧然庭尘不帚家老瓦盆庙藏如卣挹彼注兹泊吾坚友莫避妻孥常置左右饮食起居时时偕叟看剑检书弹碁命酒歕墨鸣毫得心应手资尔精英起予枯朽翠柏青松禁寒耐久逝旨 【 旨：肯】 适我虎丘点首即弗其然亦何敢扭寤寐能通肝膈许剖何去何从若可若否三日之内消息示某过期寂寂则是妍皮痴骨顽石而已矣将举以尽还山薮恶用此累累者使仆夫嗟重负 【 叶否】 邪乃见山人黄发揭箔突前问将谁诘咄咄如谵不闻夫珠之在合浦乎汪洋海路既去复还 【 旬缘切】 无他孟尝廉也又不闻夫石之在晋安乎终古云雾忽而见焉无他虞愿贤也计是物生是邦劫不不可由旬悉矣而名不传讵但人不之识抑亦弢光匿迹不愿与周旋耳兹望君之室宝气属天倾君之橐宝光烛筵曩刮君目如承伯乐一顾今登君载即从李郭登仙区区心事原自昭然也若复狐疑犹豫敞兄迁延政虑越石父不以解骖为德反以齐相为嫌立见乘风石燕高翥翩翩矣余乃瞿然而起敬谢长者永矢勿谖相依不舍既白云以自怡且将内示翔风外示和氏而播之乎华夏乱曰璀兮璨兮绚兮烂兮有斐君子邦之瑗兮澡德于盘旦复旦兮握奇在手洵可玩兮南山之寿文章焕兮珠百琲而金千笏勿与换兮 

　　○诗 

　　五言古 
　　五言律 
　　七言律 
　　五言绝句 
　　七言绝句 

　　五言古 

　　观音洞 

　　郡守孙成 
　　云根尧尧然寒泉清且彻山上已无松洞前恒有雪怀松心自贞积雪质固洁欲寄之岁寒林峦见飘瞥 

　　五言律 

　　宿杏花寺 

　　前人 
　　一径穿山入疏钟亦渐闻门迎千嶂色寺绕几峰云谷叶吹风乱岩花笑日曛老僧耽寂静似怪客纷纭 

　　卧佛寺 

　　教授张橓 
　　远望招提境苍茫夕照闲冈峦环曲水户牖对遥山佛自何年卧僧能终日闲风尘行役客长叹惜衰颜 

　　七言律 

　　同李副将陈别驾游观音洞 

　　明东宁道任天祈 
　　岧嶤山境自幽深携伴乘春一往寻岭外风烟聊纵目岩前草色漫惊心倚云峭壁千峰立印月寒潭万古沈兴剧酣歌归路晚回看佳胜拟重临 

　　出关口占书锦州行署 

　　奉天府尹梁拱宸 
　　翩翩旌斾指营州满目山川忆旧游慢道锦衣归故里欲将迂策佐前筹云霓正切三农望杼柚应舒圣主忧道左相逢多父老停车时复一咨诹 

　　广济寺古塔 

　　郡倅朱梦熊 
　　耶律浮屠霭夕晖诸天景物望中微凭陵几见川原改剥落频经劫火飞雨散天花衣欲湿光含舍利鸟知归寄言华表峰头鹤城郭人民是与非 

　　五言绝句 

　　客锦州二首 

　　明大学士孙承宗 
　　锦水波初静高轩向此过似闻城郭是东去竟如何 
　　吴房岂不重风雪竟谁成愧尔龙种者偏收上将名 

　　七言绝句 

　　十三山 

　　郡守孙成 
　　峩峩天外见芙蓉夜雨新添螺黛重自是闾山行尽处画图云拥十三峰 

　　锦县志卷八 
