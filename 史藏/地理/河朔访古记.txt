河朔访古记 元 纳新

    ●卷上
    常山郡部，真定路。《禹贡》冀州之域，春秋鲜虞之地，晋灭之，战国属赵，秦为巨鹿郡地，汉初置恒山郡，避文帝名，改常山郡，属真定国。晋仍为常山郡，魏因之，徙今治。后周立恒州，隋复为恒山郡，唐初曰恒州，天宝改常山郡，又改平山郡，寻复常山。元和避穆宗讳，改镇州，升成德军。五代梁曰武顺军，晋曰顺德军，汉曰成德军，周及宋皆因之。宋寻改真定府，为河北重镇，金因之，置河北西路。国朝初，仍为河北西路，怀、卫、邢、、磁、相、保、大名、河间皆隶焉。后改真定路总管府，领县九：曰真定、曰栾城、元氏、灵寿、获鹿、平山、阜平、藁城、涉县，领府一、曰中山，领州五：曰冀、深、蠡、晋、赵，府州所镇县凡二十有一。真定路录事司，国朝所建立，专理城内，城之外则真定县所理。城中今置燕南河北道肃政廉访使，及真定路总管府以镇之，录事司、真定县二官署，皆在城中。
    汉高祖攻陈，改曰真定。魏为常山，郡治故城今在县南。元魏移郡治于府城中。隋废郡，唐复为真定县，属镇州。宋、金因之，属真定府。国朝为真定路倚郭县。
    藁城县。战国赵武灵王为九门县。汉为藁城，属真定，九门属常山。晋省藁城，北齐置巨鹿郡，省九门。唐置廉州，复改藁城州，寻废，又置九门县曰观州，州亦废，并属镇州，天置藁平县。宋置藁城，省九门入焉，开宝三年废。金复置，国朝因之，属真定路。
    栾城县。春秋晋靖公孙宾食邑，宾因以栾为氏。西汉为关县，即今治也。东汉为栾城县，故城在赵州西北十六里，今曰轮城是也。晋省，后魏复置，隋置栾州，寻废。唐改栾氏，属赵州，后属真定。宋为栾城，金因之，国朝为真定路属县。
    中山府城。占中山，唐尧始封此，《禹贡》为冀州之域，春秋，鲜虞国也。初为中山，魏并之，秦为上谷、巨鹿二郡地。汉置中山国，治卢奴。后燕慕容垂都此，北魏为中山郡，隋为博陵郡，寻改高阳。唐为定州，又复改博陵郡，升义武军。宋改定武军，升中山府中山郡。金仍为中山府，国朝因之为中山府，隶真定路，领县三：曰安喜，为附郭县，曰新乐，曰无极。
    安喜县。春秋，鲜虞之地。战国为中山，魏文侯使乐羊取之，以封太子。至汉为卢奴、苦陉二县之地。东汉为汉昌县，魏改魏昌。元魏立安州，寻改定州。北齐迁安喜于今治。隋废安喜，属博陵郡，寻置鲜虞县。唐复为安喜，宋、金因之。国朝以安喜为中山府，倚郭县兼理城中。
    赵州城中，《禹贡》冀州之域。春秋属晋，战国属赵，秦属邯郸郡。汉属恒山、巨鹿二郡地。晋为赵国，北魏赵郡，兼置殷州，理象城。北齐为赵州，隋改栾州，寻为赵郡。唐复为栾州，寻改赵州，又为赵郡，属河北道。宋初仍为赵州，崇宁中升庆源军，寻升庆源府。金天德三年，改沃州，因与赵音同，又取以水沃火之义云。国朝复为赵州，隶真定路，领县七：曰平棘，为附郭县，曰宁晋，曰临城，曰高邑，曰柏乡，曰隆平，曰赞皇。
    平棘县。汉初属常山郡，后置宋子县。晋属赵国，后魏为赵郡，治所复置宋子县。隋自象城移赵州治此，改置平棘县。唐、宋、金皆因之。国朝为赵州属县，倚郭县兼理城中。
    管仲曰：“高阝邑之黍。”春秋，纳荀卿于柏人，鄙为晋邑。柏乡，即柏人，今治即高阝邑也，汉属巨鹿郡。高祖八年，次柏人赵相贯高谋杀上，上心动，问县名柏人，上曰：“柏人者，迫于人也。”去，弗宿，即此地也。光武即位于县之五成陌干秋亭，更名高邑，为冀州刺史治所。魏改陌仁，隋置柏乡县于彭水之阴，即今治也。唐因之，属赵州，天宝改尧山县。宋省柏乡入高邑，而存尧山。金复为柏乡，属沃州。国朝因之，为赵州属县云。
    元氏县西北三十余里，曰封龙山。《星文图》曰：“山应轩辕十星，屈折若飞龙之状，故云。”山阳有龙首峰，高二百丈，上有立石数茎，望之若龙骨也。峰东北五里，又有狮子峰，高五百丈，若狮子蹲踞。又有熊耳峰，高五百丈。又有玉石峰、螺峰、南北天井，皆西北最高之峰，各以其形相类而名也。又有石人峰，在东南隅，三石相向屹立，各高三四丈，俨如人形。又有孩儿、华盖二峰名。仙人台，则在螺峰之西，怪石相承如台故云，山绝顶有二塔。狮子峰后数百步，有白云洞，世传张果老所居。又有龙井，而水帘在龙泉之上，垂二丈许，虽祁寒不冻，大旱，祷辄应云。
    十万垒。赵州平棘县南五里，安济桥南，有壁垒曰十万，今俗呼为“西壁营”。昔汉安帝永初元年，以邓骘、任尚讨羌，无功而还，后羌遂侵河内，赵、魏，民惊恐。北军中侯，宋宠将五营兵屯孟津，诏魏郡、赵国、常山、中山缮作坞垒六百十有六所，此即一也。今河羌人居之。
    {山}山（音权髦）。在柏乡县南，乃上山也。今属顺德路唐山县境，即古柏人也。{山}山，出五色石。
    真一泉。真定路府治西街，居民舍下有一井，极甘美，曰“真一泉”。金章宗尝取惠山泉与此水较之，其味大胜，章宗因曰：“真一润二。”遂以名其泉云。
    卢水。中山府城濠，水流入城中，为卢水。《水经注》曰：“卢奴城西北隅，有水渊而不流，南北一百步，东西百有余步，水黑色，俗名黑水池。或曰黑水，曰卢不流，曰奴故，曰卢奴云。”自（原本缺一字）至燕，皆引氵寇水入城。今水窦既毁，地道亦绝，惟池水流出城外，潭积微涨滑滑，东北流注于氵寇水也。
    陉邑县。故城安喜东南五十里，本赵之陉城也。《史记》曰：“田叔赵，陉城人也。”汉为苦陉县，属中山国，章帝改汉昌。魏改魏昌，北齐废。隋置隋昌，属博陵郡。唐改唐昌，属定州，天宝间，改陉邑。至宋康初，省入安喜，迄今为墟市。民居甚众，豪商大贾皆集焉。市衢之西，有西门豹之庙，此即《史记》所谓陈余游苦陉，得富人公乘氏女所也。
    新城。在县北三十里。曰新城镇，即古新市县也，为白狄鲜虞之国。汉为中山属县，王莽曰平乐县也。《赵记》曰：“新市县有蔺相如、廉颇、李牧三将之宅。故其城势作成三曲，西北避相如宅，东北避颇宅，东南避牧宅。”又云：“相如祖茔皆在城中。”今为新市乡新城镇，居民数百家，为墟市。十二月，夜宿镇上苏氏逆旅，是夜大雪。
    九门故城（董氏族附）。藁城县西北三十里，荒城一区，盖战国时赵邑。本有九室居之，武灵正改曰九门。《史记》“王出九门，如野台，以望齐巾山之境”是也。惠文王二十八年，蔺相如城之，汉为县，今为九门镇，野台在城侧，俗呼为“寒台”云。城中世家，惟董氏一族，故自其龙虎卫上将军俊帅孤军内附，灭金之役，战死黄河之上，谥“忠烈”。其子文炳忠献公，受知世祖，身兼左辖佥枢之职，讨灭宋国，事载信史。次文用，为翰林承旨，谥“忠穆”。次文忠，佥枢密院，谥“忠贞”。其孙上选陕西平章，谥“忠宣”。子孙清显，世罕及之者（内翰元文敏公明善，撰公家传赞曰：“或曰为将三世，其后受其不祥。董氏贵显四世，子孙数千百人。或曰活一人者，必有后。龙虎公、忠显公为大将，不妄杀，滨死而生之者，无虑数十万人。其诸以是为德与后。台臣上章，累请援史张功臣例，进封王爵，子孙辞不受，盖以满盈为诫也。余尝过其第中，见其冠盖蝉联，子孙皆清修好学而有承平公子之风。”观乎此，清河元公之言益信）。
    南栾故城（千金渠附）。柏乡县南千山、言山二山之西也，俗呼为“南陵城”。《十三州志》曰：“昔陈公子完，避乱奔齐，桓公以此封之。”汉武帝封赵敬肃王子它，为南栾侯，即工莽之富平也。《左氏传》曰：“齐国，夏伐晋，取栾。”其后南徙，故曰南栾云。城西有千金渠，唐开元中，县令王佐所浚以疏积潦，其堰则谓之“万金堰”也。
    真定路之南门，曰阳和。其门颇完固，上建楼橹，以为真定帑藏之巨盈库也，上作双门而无枨臬通过而已。左右挟二瓦市，优肆、娼门、酒炉、茶灶、豪商大贾并集于此。大抵真定极为繁丽者，盖国朝与宋约同灭金，蔡城既破，遂以上地归宋，人民则国朝尽迁于此，故汴梁、郑州之人多居真定，于是有故都之遗风焉。
    藁城县西二十五里，故城东高台三所，圮址尚存，郭况故台也。今台傍有三村落：一曰台西，一曰故城，一曰内族，此即郭后所居也。昔光武击王郎，至真定过此，因纳郭氏为后。今台三所作南、西、北三面。北台之上建卢郎神庙，不知何神庙，东向，神像具唐服，民至今祀之。今真定平山县东，有绵蔓故城，即光武所封况之侯国也。
    安喜县东南三十里荒台一所，曰鸡鸣台。世传，汉世祖自蓟而南，于此舍宿，其地洼下，遂筑此台，鸡鸣□□□以名云。
    赵州城中，州衙南，皇华驿之东，有望汉台。此即东汉耿纯所筑，以望东武之所也，岁久摧圮。宋大观四年，知军州事刘戒，惜其遗迹湮没，乃筑而新之。其高七寻，其基延袤二百八十尺，上广六十尺，仍构屋以覆之，命州判官赵徽之撰《望汉台铭》，刻石，其碑今在州衙前金刺史赵温谔碑楼下。望汉台但一荒丘耳。
    赵州城南平棘县境，通津有大石桥，曰“安济。”长虹高跨通衢，上分作三道，下为环洞，两挽复各为两洞，制作精伟，兰刻蹲狮，细巧奇绝。华表柱上，宋臣使金者刻题甚多，不能尽读。有刻曰：“连鹏举使大金，至绝域，实居首选，宣和八年八月壬子题。”桥上片石，有驴足迹四所，世传神仙张果老之迹。或云，当时匠者之戏。匠者曰李春，隋寺人也。张果老《列仙传》云：“果，真定蒲吾人，隐封龙山，唐高宗召，不起，明皇迎入禁中，赐号‘通元先生’。后不知所终。”今真定平山县东十三里，有蒲吾古城，即果老居也。
    赵州城西门外，平棘县境，有永通桥，俗谓之“小石桥”。方之南桥，差小而石工之制华丽尤精。清波二水合流桥下，此则金明昌间，赵人裒钱而建也。建桥碑文，中宪大夫致仕王革撰。桥左复有小碣，刻桥之图，金儒题咏并刻于下。
    李书院（吟台附）。元氏县封龙山龙首峰下，有宋丞相李读书堂及吟台皆在焉。李公书堂本三所，东溪为浮屠所占，西溪芜没不可考，今建书院者，即中溪也。吟台在东北隅，叠石为之，高三丈余，宋碑一通尚在。逮国朝至元三年，李文正公冶，自翰林学士辞归，隐山中，因其故基以筑大成殿、讲堂斋舍，招延学者王文忠公磐为撰书院记。李文正公，字仁卿，自号敬斋，云金进士，栾城人也。有文集行世。王文忠公，字文炳，号鹿庵，广平人，亦云金进士。入国朝，为翰林承旨，年九十二，以寿终。
    徐童树。在元氏县封龙山修真观。四周多徐童树，树类梧桐，香气时袭人，其子可以染碧，移植他所，则辄死，俗呼为“徐童华”。世谓北岳徐真君登仙于此，记云：“骆元素遇一老人，得药十粒，且告曰：‘服此则不饥。吾本姓徐氏，字元英，新受长桑君牒，为北岳长史。’言既，化童子乘白云而去，因以名云。”
    中山府学讲堂前，有雪浪石，承以丈八芙蓉石盆。盆口镌苏文忠公《雪浪石铭》，其石纹作波涛痕，复有若卧牛立凤之状者。昔苏公守定日，甚爱此石，构小室置之，榜曰“雪浪斋”云。西庑下一碑，图石之形，并刻其铭于右学中。又有唐王维画竹碑二通，一黑一白，世谓“阴阳竹”也。
    玉华宫，在真定路城中，衙城之北，潭园之东，是为睿宗仁圣景襄皇帝之神御殿奉安御容者也。外为红绰楔垣墙，四周槐柳森列，重门戟，广殿修庑，金碧辉映，宏壮华丽，拟于宫掖。制命羽流崇奉香镫，置卫土以守门闼，岁时月日，中书以故事奏闻，命集贤院臣代祀函香致醴，遣太常雅乐率燕南宪臣、真定守臣，具朝服，备牲牢，行三献之礼。延间，御史元永贞上疏略曰：“圣朝建宗庙，崇孝享，可谓至矣。而睿宗神御别在玉华宫，窃惟功德莫如太祖、世祖，不闻有原庙世祖神御奉安大圣寿万安寺，岁时以家人礼祭供，不用太常雅乐。今玉华宫又非龙兴降诞之地，伏望朝廷，照依京师诸寺影堂例，止命有司祭供，罢太常乐，斯得典礼之正矣。”疏上不报。元统乙亥，监礼官萨都拉天锡有诗咏其事，诗曰：“大天香出内宫，孝思与世总无穷。百年礼乐行三献，一派箫韶起半空。使者领班云气里，女仙摇佩月明中。小臣监礼陪清列，两袖葵花映烛红。”天锡进士，时为燕南廉访司照磨云。
    开元寺。在真定路城中，鼓角门天禄坊西，此即张五村故地也。寺内三门石柱刻曰：“大历十二年，藁城主簿李宿撰《解惠寺三门楼赞》云：‘后魏兴和二年，建寺曰净观，至隋开皇十一年，改曰解惠，后复改，开元寺。寺有千石钟，声闻数百里，今为官府昏晓之警钟。楼拱间有赵闲闲所遗墨迹。正殿皆石栏环绕，镌刻花木、禽兽、人物极为工致纤巧。寺复有转藏经碑，乃梁王承规集王右军书也，妙绝当世。复有封居赋小篆千文碑，在寺中。’”
    临济寺。在真定府城中，定远门东街，飞云楼之东。其三门下，有唐吴道子所画《布袋和尚像》及《摇铃普化真赞》，东坡《墨竹绿筠轩诗》等石刻，极为精妙。寺乃临济祖庭，其灵塔，则金世宗所建也。昔，临济和尚结茅于此，尝与木塔、河阳二师围炉而坐，木塔曰：“摇铃普化，果是凡是圣？”普化适至，揭帘而入，“汝谓我是凡是圣？”临济大喝一声，普化作偈曰：“河阳新妇子，木塔老婆禅。临济小厮儿，倒具一双眼。”世传本寺，赵王熔所赐墨君和故宅也。
    赵州城中东门内，有柏林院，世呼为“赵州古佛道场”，盖唐末僧赵州和尚修行之所。旧在城外，后城既展，而在东门内矣。院西丁字街，有石浮图，俗曰“大石塔”，高可四五丈，制作极工，上刻古薤叶篆，亦妙，宋景五年，西厢人所建也。
    中山府城中，天宁寺后，有小寺，世传慕容垂之后宫也。其妃以诬被杀，冤血溅砌石，石白血殷，渍而不灭，每雨过，其色愈鲜。余尝考《北史》，垂妃无它被杀者，惟段氏谏垂废太子宝，垂不听，宝深衔之，及即位，令自杀，疑此即段氏之血也。
    栾武子庙。栾城县西四里，彪冢村高丘一所，曰“栾武台”，台有庙，曰“栾武祠”，此即栾伯书之庙也。书谥曰“武”，故云。庙西南有一冢，曰“彪冢”，俗传武子猎于此，射一彪，死葬于此焉。
    中山府文庙西，宋丞相魏忠献王、韩公琦祠堂存焉。琦为帅，有惠政，州人为立祠，祠下有碑一通，其略曰：“仁宗朝，出知定州。时州兵不治，将为乱，及至，即用兵律裁之，察其横不知教者，斩之。有死于战敌者，赏其家，其孤儿使继衣廪。乃考古兵法，列方、圆、锐三阵，亲教习之。由是定兵强劲可用，号称雄镇，声振契丹”云。
    真定路城中，开元寺后，绣女局内，唐清河郡王李宝臣纪功碑一通。其碑极高大，永泰二年立。《类要》云：“李宝臣纪功二碑，一在真定府治东三十步，即此碑也；一在府西一十步，大历三年立。今在居民房屋土底，常有人掘见”云。
    真定路城中，开元寺后，绣女局内，复有钜碑埋土中，止露碑首，长及丈五。题曰：“王武俊碑，贞元五年立。”文字皆不可考。《类要》云：“王武俊碑，去真定府治东门二十步。”即此碑也。
    真定路南关，阳和门外，史丞相遗爱碑一通。螭首龟趺，高四十尺，冠以华屋，壮丽崇峻。其文，则郡教授吴时起撰也。碑略曰：“公姓史氏，名天泽，大都永清人。国初，嗣兄天倪爵，为河北兵马都元帅，寻除真定等处五路万户，又擢经略宣抚使。世祖皇帝即位，中统二年，超拜右丞相。至元元年，进光禄大夫。三年，进辅国上将军，为枢密副使。四年，复为左丞相。六年，以荣禄大夫，为平章政事。八年，加开府仪同三司、平章军国重事、中书左丞相。公出入将相五十年，柱石四朝，仪表百辟，古之社稷之臣也。其保障河北，战三峰山，掊金捣宋，皆建奇功。尝同巴延淮安忠武王统大军至鄂渚，以病召还，明年薨于位，即十二年二月七日也，享年七十二，赠太尉，谥忠武，葬真定县太保庄。墓碑，翰林学士图克坦公履撰，神道碑，则翰林承旨王磐撰，皆敕赐文也。延六年，加赠‘推忠赞治同德佐运功臣太师开府仪同三司上柱国镇阳王。’初公之治真定也，披荆棘，驱狐狸，开城郭，立官府，以招人民，成天下之剧郡，四方之都会。武仙之乱，公兄元帅天倪遇害，主将欲尽诛郡人，以雪其恨，公恐失胁从罔治之义，忍忿含垢，亟谏数四乃得全活。壬辰，招降老幼十万余口，将护北渡，使其自便处所，或使归乡里，一无所问，其德可胜言哉！公甲第，今在子城西，黑军营北。第中有静治堂、青樾楼、景光亭、江汉堂”云。十二月早，渡滹沱河，抵阳和门外，日卓午矣，饭于旅舍，遂至南关，下马读其碑而去。
    真定路府学尊经阁下，有刘法《墨史图》石刻，及杨秘监《邦基画》，及金诸贤诗，极精妙也。旧在墨史堂，今龛阁壁云。
    唐恒州刺史陶云碑。在真定路府治庑下，有唐恒州刺史陶云碑一通，字为行草书，笔势遒劲，而不著书者姓名。其文，则唐申州录事张义感所撰。其略曰：“云，字大举，河南伊阙人。高宗时，为恒州刺史”。其碑则永淳三年立也。昔宋欧阳文忠公为河北转运使，至真定，见碑仆府门外，半埋土中，命工掘出，立于庑下云。
    三公神庙碑（白石神君、无极山二汉碑附）。三公神庙，在元氏县西北三十里封龙山下，其庙两两相对，若泰阶六符之状。盖三台近于轩辕，故庙于此山。今榜曰“天台三公之庙”，庙有汉封龙山颂碑一通，汉三公山碑一通。县西故城西门外，八都神坛，亦有三公山碑一通，汉光和四年常山相冯巡所立。坛侧又有唐三公山碑一通。八都者，总望八山而祭于此。明帝永平中幸此，诏复租税六年，劳来县吏下及走卒皆蒙恩赐。其后，章帝北巡，又幸元氏，祀光武于县堂，祀明帝于始主堂，皆奏乐焉。白石神君碑、无极山碑，二汉刻，皆在封龙山下。
    唐卢舍那珉像碑（铁塔附）。元氏县城中开元寺，有唐蔡有邻隶书卢舍那珉像一通。欧阳文忠公曰：“唐世能名八分者四家，韩择木、史维则世传颇多，而李潮及有邻特为难得。庆历中，昭文韩公始得此本，有邻小字尤佳，若《石经藏赞》、《崔潭龟诗》，与三代鼎彝何异也。”又云：“其碑石刻，在中山府城中，盖传闻之误耳。”开元寺内西北院中，有生铁塔，高四五丈，其制亦机巧。
    定武兰亭石刻。旧在中山府库中，为天下名本，今埋没不知所在。昔唐太宗诏供奉临兰亭，惟此本乃率更令欧阳询所拓也。上命刻石留禁中，以他本赐外臣，一时贵尚摹拓，惟禁中石奉独完善。至五代石敬瑭弃中国，而契丹耶律德光，自中原辇宝货图书还，北至杀虎林而死，永康立，其国交兵，遂弃石而归。庆历中，李学究者得之，韩忠献婿始以墨本出示韩公，索其石观，李遂瘗地中，李死，其子出石，始售于人，每本必千钱，由是好事稍稍得之。后李负官缗无偿，时宋景文公祁守定武，以公帑金代李输之。取石，匣藏于库，非故旧不得□。熙宁间，薛师正守是邦，求者沓至，薛恶其摹打之声，乃刻别本于外，以遗求者，然此郡已有二刻真赝矣。其子绍彭摹他石以易元刻。暗以自别，遂于古刻“湍”、“流”、“带”、“右”、“天”五字，各刻损二笔为记。或谓古迹“仰”字如针眼，“殊”字如蟹爪，列字如丁形。又云字微带肉，此为唐刻本也。大观中，徽宗诏取此石于薛氏家，其子嗣昌进纳御府，上命龛置宣和殿。靖康，金入汴京，其石不知所存。云金以红毯辇归金，东南诸刻无能仿佛者。天台桑泽乡世昌编《兰亭博议》一书甚详。
    赵州城东北三十里，平棘县境上，古宋子城，城中有汉耿球碑一通，作汉隶，盖耿纯宋子人也。城西有耿乡，汉光武封纯为侯国，世谓之宜安城，至今民多姓耿，皆纯之后也。宋子故城，即秦高渐离，匿作宋子而歌之所也。按卫恒《四体书势》曰：“钜鹿宋子城耿球碑，师宜官书，袁术立球纯之后”云。
    徐整碑。在柏乡县西南七十里。柏乡故城之西门内，汉柏人令徐君碑一通。君名整，桓帝时为柏人令，有惠政，民怀之，为立碑。此即高祖动心不宿之地也。
    柏乡县城中通衢，居民檐下，柏乡尉兰君碑一通。君名俨，字望之，唐会昌间，尉柏乡有遗爱民伐石立碑，潞州进士张环制文。将树碑时，皇叔观察使完颜从郁适朝京还，因题诗一章于碑后，曰：“卿材皆愿识将军，事简将军少出巡。白酒不沽谁犯禁，黄鸡无祸得司晨。问耆抚幼非干举，止社停巫岂慢神。数尺去思碑上语，后官知劝可书绅。”乡人并刻其诗于碑后。
    “吉日癸已”石刻四字，周穆王所刻也。昔在赵州赞皇县城南十三里，坛山崖石之上。《穆天子传》云“穆天子登赞皇山，以望临城，置坛此山，因以名焉。”癸巳，志其日也。又有四望山者，谓穆王登山望祭四方者，传中但云登山，而不言石刻。然字画亦奇怪，若杖画状，土人谓坛山为“马镫山”，以其巳字之形类镫也。宋尚书广平宋祁，以皇四年秋，自毫移镇镇阳道，出赵州，命人于坛山石壁模得此字。时赵之守将武臣也，遽命凿山壁，辇其字归赵龛之厅壁，闻者莫不叹惋。嘉己亥，移置高邑县厅壁。元至元二十三年乙酉，复移龛赞皇庙学之壁云。
    藁城县城中文庙内，有汉藁长蔡湛碑一通，光和四年立，并碑阴全。庐陵欧阳文忠曰：“天章阁待制杨畋尝谓余言，汉时隶书在者，此最为佳，畋自言平生学此字也。”藁城县九门城中，有隋九门令钳耳府君碑，不载书撰名字。碑首题云：“大隋恒山郡九门令钳耳清德之颂。”君名彻，华阴朝邑人，本周王子晋之后，避地西戎，世为君长，因以地为姓。曾祖静，魏冯翊太守，祖朗，成集二州刺史。父康，周荆、安、宁、邓四州总管，别驾龙门二郡守。字画遒劲，非欧、虞不能及也。
    九门城中，有隋李康城清德颂碑一通，不著书撰名氏。文为声偶，而字画奇古可爱。康，陇西狄道人也。碑首题曰：“大隋冠军将军、大中都督、恒州九门县令陇西李君清德之颂。”字多讹阙，其后曰：“十一年，岁在辛亥，大将军在酉二月癸丑，朔十二日甲子建。”年上二字磨灭不可识。按：隋开皇十一年，岁在辛亥，其二字乃开皇也。大将军在酉之说，出于阴阳家，前史不载，而见此并记之。
    藁城县九门城西，浮图碑一通，题云：“九门县合乡城人等，为国建浮图之碑。唐应诏四科举董行文撰文，清河传节得书。唐高宗上元三年，岁在丙子，建浮图，在智短寺。”寺今亦废久矣。
    冯乐陵。在新乐县东北二十里，即汉冯昭仪之墓也。昔昭仪，随其子中山孝王兴就国，王为母筑宫于乐里以居之。乐里，即今新乐城也。昭仪在元帝之时，有当熊之功，成帝优异之，赐御服、鼓吹、卤簿，名其居曰“乐里”。既终，敕葬乐里东北，因名其墓曰“冯乐陵”云。十二月（原本缺二字）早，自新乐县起，午前至冯乐陵午饭遂至荒陵，眺望而去。午后，雪复大作。
    汉中山王陵。安喜县东，唐河西北有二坟，即汉中山哀王、宪王之陵，世讹为“二女陵”，非也。哀王乃孝王之孙，康王之子，《寰宇记》曰：“氵寇水，又名唐河，自唐县界流入，东注京丘北对君子岸，岸上有哀王、宪王二陵。”又闻中山怀王、顺王、夷王数陵，在安喜县境内，今皆不可考矣。
    李左车墓。赵州城西七里，清水之曲，有高冢一所，世传为李左车之墓。冢上今为佛地，中有一井可汲，余无考者。冢上但有元魏景明二年所立，兖州刺史李使君碑一通而已。
    栾城县西陲，有村曰“陈居”，陈余墓在焉。此余游赵日所居，死归葬此。
    栾城县城东，石栏桥东二里，有冢极高，为汉蒲关侯柴武之墓也。隋开皇间，武有远孙为浮屠氏，曰英师，并葬于冢侧，今台冢亦汉制也。冢旁有台头寺，俗讹为“柴世宗墓”，非也。近冢曰柴村，即武族之所居也。
    真定县南十里，古常山城下治河之滨，荒冢隐然，是为汉胶东侯贾复之墓。昔浚沿河发古冢，得骸骨异常，身擐铁甲，一戟在旁，寻复得其墓志，始知为贾复之墓也。太守马公敛以衣衾，更瘗之。后燕南宪掾孙茂先见其事，后三十年，告于郡知事王德祯，因砻石，请监察御史杨君俊民为文刻诸石，名曰“怀贤”之碑，以表其墓。其略曰“侯，南阳人，光武，拜执金吾冠军侯。建武间，封胶东侯，食六县。后罢将军，以列侯就第，卒谥“刚正”（按《后汉书》作刚，无正字）。侯尝破五校于真定，创甚，光武念之，约为婚姻，卒后，哀其成绩，诏葬于此，或史之所逸也。又述宋洪适之言，辨论埋铭之原，以为自汉明帝时，都尉路君墓门始，至为详博。王君字之，保定人。好古笃实，君子以余为忘年友也。杨君字士杰，郡人，举进士，扬历馆阁，今为国子司业，亦余之故人也。
    郎氏墓碑。在新乐县东南十五里曲郡村，有郎氏墓。墓林中有郎茂、郎颖二碑，皆李百药撰，宋才书，字画甚伟。碑云：“茂从炀帝幸江都而卒，颖事唐为大理卿。隋唐之时，屡更定律令，盖法律士也。”颖之碑阴题名云：“柱国府僚佐三十二人，常山公府国官一百七人，合一百三十九人为一卷。柱国府长史、司马、掾属各一人，谘议、记室、司仓、司功、司户、司兵、司铠、司法、司田、司士、参军事各一人。又有参军事五人，行参军十人，典{}三人，常山国官国令大农各一人，常侍、侍郎、国尉各二人，典尉六人，舍人四人，城局、庙长、学官各一人，食官、厩牧各四人，典府长一人，典府丞二人，亲事七十五人。”颖以贞观四年卒，此盖唐制也。
    真定之西关外，社坛西北隅，城濠之外，真定县境上，也有褚先生墓。墓下小碣一通，其略曰：“先生褚氏，讳承亮，字茂先。宋宣和二年擢第，调易州户曹，会金皇子郎君破真定，拘境内旧进士七十三人，赴安国寺试策。策曰：‘以上皇不道，少主失信。’举人希旨，极口诋毁。先生离席揖主文刘侍中曰：‘君父之过，岂臣子所当言耶？’长揖而出场屋，刘为之动容。比揭榜，先生被黜，余悉放第。状元许必辈自号七十二贤。榜时，人谓先生曰：‘有德先生。’朝廷重其名，命知藁城，漫一应之，寻解印去，年七十终。弟子周伯禄等百余人，因私谥曰‘元贞先生’”云。十二月早，谒拜墓下。
    真定县北十五里，大安乡曹家疃道左，墓碑题曰：“元故佥浙东海左道肃政廉访司事甄君之墓。”墓前一碑，中奉大夫、陕西诸道行御史台侍御史赵郡苏天爵撰文，国子司业王理书，翰林直学士谢端篆。碑略曰：“君讳世良，字贤卿。世为真定人，年四十余，始游江南，试吏四明，擢浙东西宪掾，进南台察院。受知文皇帝，寻贡中台，除广西廉访知事，迁帅府都事。际遇今上于潜邸，比绍大统，召君入朝，台臣奏为山南经历，上不允，改通政都事，寻拜监察御史，出佥浙东宪。至元元年九月十八日，卒于金华官舍，年六十八。君任广西，调护圣躬，夙夜无懈。尝书‘贤卿’二字赐之。及迁浙东，又赐缗钱五千贯，其恩眷类此。子二人，曰英，曰蒙”云。盖君之在四明也，与先君子最厚善，每过余家，喜余诵读，语人曰：“此子可教也。”今予自海上归南阳，将上京师，道出镇阳，窃幸拜君之墓。呜呼！二十年之间，见君之穷达生死，而予栖迟草莱，年益迈而学益荒，负君知人之鉴矣。
    真定县北，新城镇南二里许，墓林蓊蔚，羊、虎、翁仲皆白石镌凿，极为伟壮，是为岭北行中书省郎中苏君之墓。隧前一碑，乃苏氏先茔之记，奎章阁侍书学士蜀郡虞公集撰，翰林承旨吴兴赵文敏公孟ぽ书丹，为二绝之笔也。君墓碑亦虞公撰，其略曰：“君名志道，字子宁。以吏起家，为丞相掾，三命为枢密经历。延三年岁丙辰，关中有变，遂及和林，人大震恐，并皆奔散，会天大雪，深丈余，车庐人畜尽压没，民皆枕藉相食，道无行人。朝廷超拜君为中宪大夫、岭北等处行中书省左右司郎中。君请厚价募民粟，至和林以赈，饥民遂得全活。明年，行至京师卒。其子天爵，奉柩归葬于此。”天爵字伯修，以文章起家，扬历台阁，为时名人。今以国子祭酒，选为京畿奉使宣抚。十二月大雪，留新城不得发，至墓稍晴。遂同李亨散步至墓上，读虞公所撰碑。过坟庵，又读费著、周伯琦等燕南考试回题壁。守墓者邀余二人啜茶，且言昔耕墓旁，得古碑之盖一段，其制若今捣练方石，字皆漫灭不可读，苏公定为碑盖也。盖古人埋铭，必以石覆其碑，恐土蚀其字画，故碑盖则大篆其题目，今之碑文曰“篆盖”，即其遗意也。
    藁城县东南二十里，倪家庄侧，有唐倪若水墓。庄多姓倪氏，皆若水子孙也。若水，字子泉，擢进士，开元初，为中书舍人、尚书右丞，出为汴州刺史，政清静，兴州县学，风化大行，未几，入为户部侍郎，复右丞卒。
    藁城县二十里新兴村，滹南王先生墓在焉。先生讳若虚，字从之。金进士及第，仕至翰林学士。国初遁此，自号“滹南遗老”，笃志经学，尤长于经义，南北师尊之以为法。后登太山，端坐而逝，归葬于此。有《慵轩集》及《经史诸书辨疑》行世。墓前碑，则元遗山所撰也。有司今立祠县学以祀云。
    ●卷中
    魏郡部彰德路。《禹贡》冀州之域。商河甲居于此。战国为魏之邺地，秦为上党、邯郸二郡地。汉置魏郡，曹操受封于此，称邺都。后赵石虎、前燕慕容隽并据之。后魏曰相州，东魏曰司州，北齐改为清都郡。唐曰相州，又改邺郡。梁置昭德军，石晋改彰德军，金升为彰德府。国朝先属真定路，后改彰德路，立总管府，领司一，县三：安阳、汤阴、临漳，州一，林州。
    彰德路城中，宋隶安阳县。国朝置录事司以领之。城之外，仍属安阳县。城郭周十九里，总管府录事司治，及安阳县治皆在城内焉。
    安阳县。春秋为戏阳，战国为魏宁新中邑。秦更名安阳，汉废，以其地入荡阴，属河内郡。魏并入邺，晋置安阳，属魏郡。后周移相州及邺县于安阳故城，治此。隋复曰安阳，寻改尧城，属魏郡。唐以安阳为相州治，改尧城曰永定。宋改永定为永和，寻省入安阳，及省邺县，分其地半入焉。宋、金皆曰安阳县，国朝因之为彰德路倚郭县。
    汤阴县。古里之地。战国为魏之荡阴邑，汉为荡阴县，属河内郡。晋属魏郡，后魏省。隋改荡源县，大业二年省。唐初，分安阳县地入荡源，属卫州。贞观元年，以荡水微温，改为汤阴县，属相州。宋、金、国朝皆因之，为彰德路属县云。
    临漳县。本汉邺县地，晋建兴二年，以愍帝讳改名临漳。东魏孝静，置邺县于今邺镇，又别置临漳县。周武帝平齐，自邺城移县于今治，仍属魏郡。隋开皇三年，改隶相州，十年，分县地置长乐县，大业十年，始筑县城。暨唐及宋、金皆为临漳县。国朝因之，为彰德路属县云。
    林州。汉置隆虑县，东汉改隆为林。隋析置湛阳县，后改置岩州，金为林州。国朝至元二年，复为县，又并辅岩入焉，未几复为州，割辅岩入安阳，仍以州隶彰德路。
    磁州。《禹贡》冀州之域。春秋属晋，战国属赵，秦为邯郸郡地，汉为魏郡赵国地，晋为广平郡地。后周，置成安郡，隋置磁州。唐天，改惠州，寻复磁州。宋曰滏阳郡，金以隶彰德。国朝属广平路，领县四，曰：滏阳、邯郸、武安、成安。
    滏阳县。汉为武安县地。魏置临水县，属广平郡。后周置滏阳县，属成安郡。隋置磁州治于此，唐、宋、金并因之。本朝为磁州倚郭属县（按：磁州滏阳县，惟金以之隶彰德。元本属广平路，盖是书为记游览古而作，路径滏阳，历记所见，实未遍历邢也。故附见于彰德路云）。
    黄华谷天平山。彰德之西九十里，曰林州，即古林虑县也。州西北二十里，曰黄华谷，谷多秋菊，故名。昔金翰林学士熊岳、王公庭筠、子端，皆隐居谷中，号“黄华山主”，所居曰“读书岩”。公文章、书法高出流辈，字学米元章，墨竹类文湖州，金章宗所谓昔人君子者也。谷之西南，诸峰峭拔奇秀，林木阴翳，仙宫佛庙金碧辉映，岩崖泉石，名号百什，不可穷纪。其迸珠帘、桃花岩者，不减天台、赤城之胜。其最知名者，谷南之天平山谷寺也。谷莫夜，阴崖石壁间，灿然作金光若灯火，神幻不可致诘。前贤多作歌诗以纪，曰《金灯集》。
    安阳县北三十里，临漳县南十五里，邺镇之西曰蔡村，有浊流奔迅，俗谓之“漳河”也。《禹贡》曰：“覃怀底绩，至于衡、漳。”《水经》云：“浊漳之源，出晋宁路长子县西，发鸠山东北，流过壶关、屯留、潞县，合众山之水，其流始大。又东过武安县，有清漳水，自涉县东南来注之，其水合流，谓之“交漳□”（清漳，源出上党沾县大黾谷东北，过磁州武安，与浊漳合）。遂东过邺县西，又东过三户津，又东北过景州曲周、平恩二县，又东北过冀州，又东北过景州东光县弓高镇，又东北过瀛州乐寿县景城镇，又东北过平舒县而入于海”云。漳水，自出山至入海，凡行一千六百八十里。按《史记》：“魏文侯时，使西门豹为邺令，豹即发民凿十二渠，引漳水溉民田，民皆烦苦。豹曰：‘民可与乐成，不可与虑始。今虽患苦，百岁后，期令父老子孙思我言。’民后果得其利，至今邺人祠祭不绝。”又《西汉书》：“文侯曾孙襄王，尝与群臣饮酒祝曰：‘令吾臣皆如西门豹之为人臣也。’史起进曰：‘魏氏之行田也以百亩，邺独二百亩，是田恶也。漳水在旁，豹不知用，是不智也；知而不兴，是不仁也。仁智未尽，豹何足法？’于是襄王使起为邺令，遂引漳水溉田。揭水东注，号‘天井堰’，里中作一二登，登相去三百步，使相灌注，一注分十二流，皆悬水门，邺人名曰‘晏陂泽’。河内之民，以致殷富，民歌之曰：‘邺有贤令兮，曰史公；决漳水兮，灌邺旁；终古舄卤兮，生稻粱’。”今史、汉所载，二说不同，余疑当时豹尝凿渠，而后湮废，至起绍修，故民歌之，今并录焉。十二月早，出彰德北门，至蔡村西行三十里，狭处作土桥以渡。时漳水退缩，层冰峨峨，逐流东下。士人云：“春夏水涨，至与岸平，阔可数里，号‘小黄河’。”又曰：“水旁多石子，俗传可以暖腹。”又有纹石，滨河之民取以为器，货之。
    安阳桥。在安阳县北五里，桥下即洹水也。洹水出上党洹氏县洹山，山在长子县，东过隆虑县北，黄水注之。又东北出山连，迳殷墟东北，过邺城南，谓之新河。又东迳安阳故城东，过内黄县，北入于白沟云。《春秋左氏传》言：“声伯梦涉洹水。”杜预注曰：“洹水，出汲郡林虑县。”李宗谔以此说为然，遂言洹水源出林虑西北，平地涌出，初甚微细，东流九十里至安阳县界，泉脉渐大，又曲而东北，入大名府洹水县界。今按《水经》所言，洹氏在泽州高平县西，并无洹水。盖县邑迁改不常，故郦元所记有异同耳。余尝观许敬宗论《禹贡》：“道氵允水东流为济，入于河，溢为荣。”其说甚详。盖天下之水，无有不发源于山，其有自平地出者，皆γ流再发也。且济水之源出王屋山之颠，γ流至平地，再出，即今济源县济渎庙泉是也。今李宗谔第见洹水初起林虑，遂以《水经》所记为异，殊不知林虑乃γ流再发也。吕忱《字林》、许慎《说文》皆云：“洹水，出晋鲁之间。”又言：“林虑黄水，发源神困之山谷，东流至谷口，潜入于地下，东北十里复出于柳渚。”然则，洹水γ流至林虑再出，盖可信矣。
    荡水。出汤阴县西石尚山（案：《太平寰宇记》作牟山），东流经县故城，县因水以取名。又东北至内黄县，入于黄泽。唐贞观元年，改为汤水，以其水微温也。
    水。在里北二里，有桥曰桥，桥下即水也。《水经》曰：“水，出汤阴县西北四十里西山韩大牛泉。东经城之北，积水成渊，方十余步，深一丈余。又东至内黄县，与防水会。又东历黄泽，而入荡水”云。
    宜师沟。在汤阴县西南三十五里宜师站。又，在县西南二十七里，又有宜师桥在站侧。
    邺宫。元帝禅晋，晋常馆帝于此。光熙元年夏五月，马牧帅汲桑叛，败魏郡太守冯嵩，遂陷邺城，烧宫，旬月烟焰不灭。曹魏之殿阁，盖于此时尽矣。至石勒，将营邺宫，以廷尉续咸、尚书令徐光切谏而止。后因霖雨，中山西北，暴水漂巨木百余万株，集于堂阳，勒大悦，谓公卿曰：“诸君知此非为灾也，天意欲吾营邺宫耳。”于是，令都水使者张渐、少府任汪等监营，勒亲授规矩而建焉。
    邺都南城。在镇东南三里半。按：魏孝文天和十八年，自云中迁都洛阳，经邺宫，留数日，临引军发，悬饭一瓢于城门上而去。尚书崔光语人曰：“挂饭者，悬飧也。后世元孙必兴于此矣。”至孝武永熙三年，高欢逼帝西入关，乃立清河王之子善见于洛阳东北，改元天平，以十月丙子车驾北还于邺。十一月庚寅至邺，居北城，改相州为司州，牧以魏郡林虑、广平、阳丘、汲郡、黎阳、东濮、清河、广宗等为皇畿。于城东置临漳县，城西置邺县，城东北置成安县。临漳三百乡，邺县五百乡，成安二百五十乡。二年八月，发众七万八千营新宫。元象元年九月，发畿内十万人城邺，四十日罢。二年，帝徙御新宫，即南城也。又《邺中记》云：“城东西六里，南北八里六十步。高欢以北城窄隘，故令仆射高隆之更筑此城，掘得神龟，大逾方丈，其堵堞之状，咸以龟象焉。”按《北史?高隆之传》云：“隆之领营构大将，以十万夫撤洛阳宫殿，运于邺，构营之制皆委隆之。增筑南城，周二十五里，以漳水近城，乃起长堤为防，又凿渠引漳水周流城郭，以造水碾”云。
    铜爵、金凤、冰井三台，皆在临漳县邺镇东南二里，古邺都北城西北隅，因城为基。三台相距各六十步，中为铜爵台，南为金凤台，北为冰井台。此盖曹操于汉献帝时，为冀州牧所筑也。《邺中记》曰：“建安十五年，铜雀台成，操将诸子登楼，使各为赋。陈思王植，援笔立就。金凤台，曹公初名金虎，至石氏改今名。冰井台，则凌室也。金虎、冰井，皆建安十八年建也。魏铜雀台，高一十丈，有屋一百二十间，周围弥覆其上。金虎台，有屋百三十间。冰井台，有冰室三，与凉殿皆以阁道相通。三台崇举，其高若山”云。后至赵石虎，三台更加崇饰，甚于魏初。于铜雀台上，起五层楼阁，去地三百七十尺，周围殿屋一百二十房，房中有女监、女伎。三台相面，各有正殿，上安御床，施蜀锦流苏斗帐，四角置金龙头，衔五色流苏。又安金钮屈戌屏风床，床上细直女三十人，床下立三十人，凡此众妓，皆宴日所设。又于铜爵台穿二井，作铁梁地道以通井，号曰“命子窟”。于井中多置财宝、饮食，以悦蕃客，曰“圣井”。又作铜爵楼，巅高一丈五尺，舒翼若飞。南则金凤台，有屋一百九间，置金凤于台巅，故名。北则冰井台，有屋一百四十间，上有冰室，室有数井，井深十五丈，藏冰及石墨。石墨可书，又之难尽，又谓之石炭。又有窖粟及盐，以备不虞。今窖上，石铭尚存焉。三台皆砖，相去各六十步，上作阁道如浮桥，连以金屈戌，画以云气龙虎之势。施则三台相通，废则中央悬绝也。又按《北史》：“齐文宣天保二年，发丁匠三十万人，营三台于邺，因其旧基而高博之。构木高三十七丈，两栋相距二十余尺，工匠危怯，皆系绳自防。文宣登栋脊疾走，了无怖畏。时复雅舞折旋中节，观者莫不寒心。又召死囚，以席为翅，从上飞下，不死免其罪戮。台成，改铜爵曰金凤，金虎曰圣井，冰井曰崇光”云。至后建德七年，三台遂废。及隋大业三年，韦孝宽讨尉迟迥，遂焚毁荡彻，了然空虚矣。十二月，余过邺镇，登三台，眺望见其残丘断陇，而问诸山僧野老，犹能于荒烟野草中，指故都西陵之遗迹，相与悲慨。且言：“铜爵台，今周回止一百六十余步，高五丈，上建永宁寺。金凤台，周回一百四十余步，高三丈，上建洞霄道宫。冰井台，则北临漳水，周回止一百余步，高三丈，为漳水冲啮，一角已崩缺矣。”余闻世传邺城古瓦研，皆曰“铜爵台瓦”，砖研皆曰“冰井台砖”。盖得其名而未审其实。夫魏之宫阙，焚荡于汲桑之乱，及赵、燕、魏、齐代兴代毁，室屋尚且改易无常，况易坏之瓦砾，其存于今者亦几希矣。按《邺中记》曰：“北齐起邺南城，其瓦皆以胡桃油油之，油即祖所作也。盖欲其光明映日，历风雨久而不生藓耳。有筒瓦者，其用在覆，故油其背。有版瓦者，其用在仰，故油其面。筒瓦之长可二尺，阔可一尺。版瓦长亦如之，但阔倍耳。”今其真者皆当其油处必有细纹，俗谓之琴纹，有白花谓之锡花。相传当时以黄丹铅锡和泥，积岁久，故锡花乃见然，亦未言其信否也？古砖大方可四尺，其上有盘花鸟兽之纹，又有“千秋”及“万岁”之字。其纪年非天保即兴和，盖东魏、北齐之年号也。又有筒瓦者，其花纹年号与砖无异，盖当时或用以承檐溜，故其内圆外方，有若筒然，亦可制而为研。然则世传有古邺之研，多北齐之物耳。邺人有言曰：“曹操铜爵台瓦，其体质细润，而其坚如石，用以为研，不费笔而发墨，此乃古所重者，而今绝无。”盖魏之去今千有余年，若其瓦砾皆磨灭为尘矣。且齐之砖瓦，至今亦五六百年，村民掊土求之，往往聚众数百人，而逾年不得一二全者，则邺人所谓铜爵冰井者，盖特取其名以炫。远方其不知者，从而信之。今邺人伪造弥众，惟尝识者，知其不如古耳。故荆国王文公有诗曰：“吹尽西陵歌舞尘，当年屋瓦始称珍。甄陶往往成今手，尚记虚名动世人。”盖当时亦有此叹也。夫古之真瓦，不期于为研，今之伪瓦，止期于为研。其甄陶固精于古，然其质终燥，其用不久者，火力胜故也。虽和以黄丹铅锡，乌能作润哉？惟古之砖瓦，散没土中千余载，感霜露风雨之润，火力既尽，复受水气，此其所以含蓄润性，而滋水发墨也。
    华林苑。在临漳县邺城东二里，苑后即南邺城之西也。按：石虎时，有沙门吴进言：“赵运将衰，晋当复兴，宜役晋人以压其气。”虎于是使尚书张群，发近郡男女十六万，车万乘，运土筑华林苑。周回数十里，及筑长墙数十里。赵揽等上疏切谏，虎大怒，曰：“墙朝成夕坏，吾无恨矣！”乃从张群，以烛夜作起三观，四门通漳水，皆设铁扉，暴风大雨，死者数万人。又凿北城，引水于华林园，城崩压死百余人。虎于苑中植人间名果，作虾蟆车箱，阔一丈，深一丈，合土载花木，所植无不荣茂。至高齐武成间，增饰华林苑，若神仙所居，改曰“仙都苑”。苑中封土为岳，皆隔水相望，分流为四渎，因为四海。汇为大池曰“大海”，海中置龙舟六艘，其行舟处，可廿五里。又为殿十二间于海中，五岳各有楼、观、堂、殿，四海中亦有宫殿、洲浦。其最知名者，则北岳之飞鸾殿、北海之密作堂也。飞鸾殿十六间，以青石为基，珉石为础，镌刻莲花，内垂五色珠帘，缘以麒麟锦，楹柱皆金龙盘绕，以七宝饰之。柱上悬镜，又用孔雀、翡翠、山鸡、白鹭毛当镜，作七宝金凤，高一尺七寸，口衔金铃，光彩夺目，人不能久视也。密作堂，周回廿四架，以大船浮之，以水为激轮。堂为三层：下层刻木人七，弹筝、琵琶、箜篌、胡鼓、铜钹、拍板、弄盘等，衣以锦绣，进退俯仰莫不中节；中层刻木僧七人，一僧置香奁，立东南角，一僧执香炉，立东北角，五僧左转行道至香奁所，以手拈香，至香炉所，其僧授香炉于行道僧，僧以香置炉中，遂至佛前作礼，礼毕整衣而行，周而复始，与人无异；上层作佛堂，旁列菩萨、卫士，帐上作飞仙右转，又刻紫云左转，往来交错，终日不绝。皆黄门侍郎，博陵崔士顺所制，奇巧机妙，自古罕有。其苑中楼、观、山、池、台、殿，自周乎齐之后，皆废毁矣。今其基址询之故老，犹能记其万一。余以记载可考者，录叙如右。
    彰德路总管府治后花圃，曰康乐园。昔宋至和中，韩魏公以武康之节归，典乡郡，因辟牙城作甲仗库，以备不虞，遂大修亭池，名曰康乐园，取斯民共乐康时之义故云。魏公自为记，书而刻诸昼锦堂上。园中旧有七堂曰：昼锦、燕申、自公、荣归、忘机、大悲、凉堂。又有八亭曰：御书、红芳、求已、迎合、狎鸥、观鱼、曲水、广春。又有休逸、飞仙二亭。故老相传，黄堂厅事，肇启建于节度韩重ど。宋太宗归自河东，视其厅曰：“朕之所居，亦不过也。”上欲留宿，重ど奏曰：“臣以一方之力，积岁成此，今陛下居一夕，即虚之矣，不免劳民重建，乞赐守臣，岂胜荣幸？”上乃命设幄宿于厅下而去。至魏公大加完饰，郡廨园亭，雄壮华丽甲于河朔。又传：休逸堂，魏公取邺城冰井台四铁梁为柱，初铁梁弃邺台岁久，光莹无藓剥，人以为神物，诃护不敢动，及以为堂柱，群疑始定。今园亭废毁，皆不可考，惟飞仙台基，在府治敏功堂后，今构观音堂其上。台北十余步，逾小巷，后园有休逸堂基，面山。亭基，金节度完颜熙载作养素楼其上，今废，其碑尚存，其余则不可知矣。昼锦堂记碑，今移至魏公祠堂云。公有《康乐园诗》曰：“名园初辟至和中，思与康时共乐同。一纪年光虽易老，万家春色且无穷。归来敢炫吾乡胜，到此须知旧邺荣。病守纵疲犹强葺，欲随民适醉东风。”十二月，余至彰德府治，后因游康乐园，今皆菜畦麦陇，可考者惟休逸台荒基，余皆不复辨矣。
    彰德路城中，富财坊南，街西第二巷，闾门扁曰“胡公里”，故胡按察私第在焉。公讳，字绍闻，武安人也。祖父俱第进士，公北度居相州六十年，既卒，监郡伊尔布哈中顺尊慕德望，即所居，立胡公里。
    缑山书院。彰德路城南门，大街道左，高绰门榜，曰杜文献公缑山书院。讳英，字文玉，信安人也。避乱居雒阳，谋隐缑山，故以此自号云。甲辰间，尼玛哈行省征至彰德，辟为谏议官，不就。遂隐居教授，日与王鹿庵、刘神川倡和为乐。中统元年，世祖闻其贤，命为大名等路提举学校官，年七十卒，葬安阳县西十里王裕村。今其孙秉彝，字德常，以乡贡进士，积官中书左司郎中，请建书院。因赠资德大夫、翰林学士、魏郡公，谥“文献”，设缑山书院，列于学官云。
    省城。汤阴县东北三十五里有城，周回一百步，高二丈，土人呼为“雀城”。世传，文王厄于里，武王筑此城以望之，有赤雀见，因名云。
    凉马台。汤阴县北十二里有台，高三十尺，周回五百步，曰凉马台。按：《邺中记》曰：“后赵石虎所筑。建武六年，虎都邺，洗马于洹水，筑此台以凉马，故以名”云。
    观音禅院（八角井附）。彰德路城中丰安坊，有寺曰观音禅院。唐天禧二年所建，寺有八角井。父老相传，井中尝有云气如虹，众谓有宝，探之，其深不可测。郡人周邯，得昆仑奴，善入井，曰水精，使之入井底，良久，出曰：“一黄龙，抱数颗月明大珠熟睡。”水精惊，亦病死。初，州城在井北，避洹水泛溢南徙，乃包此井于城中云。
    隋龙兴寺碑。在彰德路北关外，古寺坊东，龙兴寺寺前，丰碑一通，是为隋龙兴寺。范阳张庭圭，八分书，其文则相州刺史越王撰。盖所谓“信行禅师传法碑”也。
    陶唐庙，在安阳县西北六十里乞伏村。庙有金应奉翰林文字、同知制诰赵秉文所撰碑一通，并书篆额。后铭曰：“鬼神睢盱，伏羲受图，人文权舆，彝伦既叙，五谷既敷。唐文焕乎披昏，挟涂药民之愚。有典有谟，位非我娱，万民其孥，丹朱其疏，陆水其都，人蛊其居。吁嗟！都俞思渐，于肤今其已夫。祝焉忽诸，道祠路隅，田妇耕夫，或祝或巫，白马同车，清风肃如，神来有无，清漳之墟，岁熟万区，神游藐姑，明昌有道，千载同符，击壤康衢，走不知乎今世陶唐氏之民欤？”
    汤圣王庙。在安阳县西北五十里，庙有少中大夫、山东东西道按察使胡所撰碑。
    里城文王庙。城在汤阴县北六里道左，朱绰门，门榜题曰“里城”，周文王之庙。其城，周回二百五十步，高二丈余。门榜，则正议大夫、河南江北道肃政廉访使康里回回所书也。庙有一碑，则太常博士、借注户部员外郎兼奉翰林文字胡记，大元至元六年夏十有二日建庙壁龛，翰林承旨永年王磐五言古诗石刻一通。按《史记音义》：“里，盖狱名也。夏曰均台，商曰里，周曰囹圄，皆圆土也。”又按《史记》：“崇侯虎，谮西伯于商纣，纣囚之里，西伯乃演《周易》，作六十四卦。其臣闳夭太颠之徒，求有莘氏美女、骊戎之文马、九驷及他奇怪，因商嬖臣费仲，献之纣，纣大悦，乃赦西伯，赐之弓矢、铁钺，使得征伐。”又曰：“纣囚文王，将杀之，或曰：‘西伯圣人也，不可杀。’纣曰：‘吾闻圣人有灵德，吾将验焉。’乃杀伯邑考，醢之以食文王。文王食之，已而，呕于里之门外。于是众信文王为圣人，因以土封其呕处，谓之‘呕子冢’。”其冢今尚存，土人讹为“狗子冢”云。王承旨鹿庵庙壁所刻诗曰：“水浅且清，里余荒城。文王德如日，曾此夷其明。陕树憩召伯，箕山栖许生。后人起敬爱，木石含芳荣。嗟尔一坏土，耕犁未全平。千秋不磨洗，永被囚圣名。我行荡阴道，过之为停征。念昔有殷季，虐主方狂酲。锋戮贤圣，若刈寸草茎。左啖鄂侯脯，右啜鬼侯羹。兹时无里，何以纾淫刑。里深杳杳，里高亭亭。君王在缧绁，不异南面听。淑气发神虑，淳和助心灵。演开伏羲画，剖出天地精。一时虽冥昧，万古垂日星。若无里拘，易经何由成。易经在所重，里那可轻。”康里公，字子渊，积官至辽阳平章。布呼密文贞王之子，翰林承旨库库之兄，父子皆国之名臣也。
    西门豹祠。漳水之上有祠，门扁曰“西门大夫之庙。”按：魏文侯使西门豹为邺令，至邺，会长老问民疾苦，对曰：“苦为河伯娶妇。”豹问其故，曰：“邺俗，祀河伯，巫视民女好者，云当为河伯妇，即聘取，治斋宫河上，令女斋戒十日，乃洗浴粉饰如嫁状，令坐床上，浮河中，行十余里，女乃溺。俗传否则漂没，其民人久以为然。故三老、廷掾，岁敛民钱数百万，止用二三十万，与巫祝共分余钱持归。故民有好女者，皆远逃去，邺民困贫，其所由来久矣。”豹曰：“至为河伯娶妇，愿幸相告，吾亦往送女。”众曰：“诺。”至其时，豹往会，其巫妪年七十余，从弟子女十人，皆单缯为衣，立大巫后。豹呼妇视其妍丑，巫引女出帷，豹曰：“是女丑，不足为河伯妇，烦大巫妪入报河伯，更求好女，它日送之。”即使吏卒抱巫妪投河中。有顷，曰：“何久也？弟子当趣之。”乃投一弟子河中。有顷，曰：“何久也？”复投一巫，凡投三弟子。豹曰：“巫皆女子，不能白事，烦三老入白之。”复投三老河中。豹簪笔磬折，向河立待，顾曰：“巫妪、三老不来，奈何？当使廷掾长者一人趣之。”皆叩头流血，豹曰：“河伯岂常留客哉？”于是，众誓不敢为河伯娶妇，皆罢归矣，淫祀遂绝。豹又凿漳水溉田五百余顷，民甚德之，因建祠云。庙有宋修祠碑一通，则钱塘杨蒙所撰，其略曰：“元八年癸酉，余奉檄策委定武将乱衡漳，迟舟于客馆，父老集琴堂下，曰：此地之东有祠，云西门大夫，虽时祭不乏，而庙制湫陋，邑大夫君行农而谒焉，怆然虔瞩，乃鸠工修祠”云。其后辞曰：“漳水可涸兮，君之泽方洋洋。西山可颓兮，君之名方巍巍。新厥宇兮神妥斯，琢诸石兮来者师。”十二月，至祠下拜谒，读碑而退。史云：“庙东北曰水乐浦，浦西五里，俗谓之祭陌河，即西门豹投巫之所也。”（按晏殊《类要》：“祭陌河，作紫陌河”。）
    扁鹊庙碑。在汤阴县东南二十里，伏道村村之道左，一碑题曰“神应王扁鹊之墓。”其庙并在墓侧，庙有二碑，一碑教授张仲文撰，一碑大中大夫、江南浙西道提刑按察使武安胡撰。墓旁生艾，治疾为天下第一，今每岁充贡云。伏道者，昔商纣知狱繁民怨，乃置防城，以兵防里之囚，又伏兵于道左，故云。庙壁，有左司刘昂题诗一首，曰：“昔为舍长时，方技未可录。一遇长桑君，古今皆叹服。天地为至仁，既死不能复。先生妙药石，起虢效何速。日月为至明，覆盆不能烛。先生具正眼，毫厘窥肺腹。谁知造物者，祸福相倚伏。平生活人手，反受庸医辱。千年庙前水，犹学上池绿。再拜乞一杯，洗我胸中俗。”宋仁宗景元年九月，诏封扁鹊为“神应侯”，因上疾愈，从医许希有之请。今日“神应王”，未知何代所封也。
    尉迟公庙碑。彰德路城中，昼锦坊后，周太师蜀国公尉迟回之庙在焉。回为周将，征伐有功，初灭北齐，以回为相州总管。至隋文帝，以计征回，欲图之，回乃率诸州举兵数十万，及为杨素、韦孝宽、高等师所败，遂上楼自杀。至唐开元中，州多怪厉，刺史至辄死，吏民疑惧。于是，刺史张嘉，以回死国难，忠臣也，为立祠以祀之。后，刺史吴克，复加以冕服。
    初，嘉，之建祠也，颜真卿为记其事，蔡有邻书之。碑阴纪回灵异之事，言：“雨，随祷辄应。回风驱蝗，使境内无害。每至秋夜，有双鹤下集庙廷。郡人至今称以为异”云。唐张嘉贞、宋皆刺相州，有惠政，今并配食庙廷。鲁公所撰碑，略曰：“有周上柱国、蜀国公河南尉迟回，字居罗（按：《周书》，作薄居罗），代人也，因部立家，遂雄荒服。父俟儿（按《周书》，作俟兜），尚魏大祖姊昌乐公主，赠太傅。回仕魏为散骑侍郎，历大丞相帐内都督，尚金明公主，进爵车骑将军、领侍中尚书左仆射，伐侯景有功，诏兼梁、益等十八州事。周之兴也，进蜀国公，邑万户，总秦、卫、文、康十四州事，大司马册太师，加上柱国，授相州总管。宣皇晏驾，京师将征公，公以隋公当权，辞不受。代公子魏安公沁东之败也，公绿巾尚整（按：《周书》：“回别统万人，皆绿巾锦袄，号曰‘黄龙兵’。”），犹背城请战，黄龙已溃，则登楼自裁。”又云：”公凡事二代，易九朝，忠不辱隋，节能奉上。唐武德中，改葬表墓。开元丁丑，乃建庙”云。开元二十六年二月二十一日，华州郑县尉阎伯叙，秘书省校书郎颜真卿铭，蔡有邻书。
    彰德城中，嘉惠曲昼锦坊，故宋丞相魏国忠献韩公琦之庙在焉。重门修庑，中为大殿。殿肖公像，衮冕龙榻，侍从之臣相向拱立，俨然庙堂气象。盖公熙宁初，力辞上宰，再典乡邦，未半岁，河北地震水灾，命公安抚四郡，移镇大名，相人思之，即公昼锦坊故第，筑生祠以祠公。庙昔有宋中书舍人王靓所撰碑，兵毁不存。国朝重建庙碑一通，晋州判官高书训所撰。高公，太原人，官至国子博土，故尚书高鸣雄飞子也。庭西昼锦堂记碑一通，至元间再摹而刻。宋参知政事欧阳修撰，翰林学士蔡襄书，龙图学士邵必大篆，世称为“四绝碑”云。府学之西，亦有公祠堂，宋鄂州嘉鱼令丘，为撰庙记，其碑今置府学仪门下。安阳县治之南，护国显应庙西隅，亦有公庙，盖宋敕建者，郡人称为“双庙”也。至若大名府之庙碑，则丞相温国文正公司马光撰。磁州之庙碑，则知真定杨子县事徐荐撰。其陕西之秦州，河东之太原，淮南之扬州，河北之真定暨中山府，皆有公庙。大河南北，凡人所至，今皆祀之不绝也。昼锦新庙殿壁龛，公书《昼锦堂诗》石刻一道，诗曰：“重向高堂举晏杯，四年牵强北门回。故园风物都如旧，多病襟怀遂一开。白发耻夸金络骑，绿阴欣满石梁台。因思前彦荣归者，未有三曾昼锦来。”西庑则有郡人缑山杜英所题诗扁，诗曰：“轮困日下五云飞，此是先生唱第时。龙上青天蛇有力，鼠潜旧穴马空肥。纵横边议三千牍，照耀身名六一碑。坏壁百年遗像在，郡人争看锦为衣。”按：公薨于相之府治，神宗震悼，命陪葬山陵，其家恳辞，乃命入内都知张茂，则敕葬公于安阳县西北三十里丰安乡。天子御制碑文，题曰：“两朝顾命定策元勋之碑”，命龙图阁学士宋敏求，即坟所书。册赐守坟寺曰“傅孝报先之寺”云。十二月，余偕下郏人李亨，至祠卜谒拜，读庭下二碑，及读诗扁而退。
    安阳县西北五里四十步，洹水南岸，河甲城有冢一区，世传河直甲所葬之所也。父老云“宋元丰二年夏霖雨，安阳河涨，水啮冢破，野人探其中，得古铜器，质文完好，略不少蚀，众恐触官法，不敢全货于市，因击破以鬻之，复塞其冢以灭迹。自是，铜器不复出矣。”
    黄堆冢。在河甲西南。世传，乃河甲后之冢也。
    魏武高平陵。在邺镇西南三十里，周回二百七十步，高一丈六尺。十二月，余登铜爵台，西望荒郊烟树，永宁寺僧指示余曰：“此曹公之西陵也。”
    曹操疑冢。在滏阳县南二十里，曰讲武城，壁垒犹在。又有高台一所，曰将台。城外高丘七十二所，参错布置，累然相望，世云“曹操疑冢”。初，操之葬，以惑后人，不致发掘故也。冢间有曹公庙殿，屋甚华丽。庙北，一高丘之前，巨碑一通，螭首龟蚨，齐忠王之碑，姜一芝所撰云。西望西陵不十余里，烟树历历可见。十二月，余按辔其间，自午抵暮，纵横出入墓中，不知所向，噫！何其用心之诈也？使操能见武侯八阵图，则有愧多矣。
    朝阳陵。在临漳县邺镇东北九里，即魏文帝文昭皇后朝阳陵也。按《魏略》：“甄后，中山无极人，初嫁袁绍子熙。及魏武帝破邺，文帝时为太子，因纳为夫人，生明帝，为郭后所谮，赐死。后文帝以郭后无子，诏为养子，明帝以母不以道终，意甚不平。尝从文帝猎，见子母鹿，文帝射杀鹿母，遂使射其子，帝曰：‘陛下已杀其母，臣不忍复杀其子。’因涕泣，文帝收弓矢，大奇之，而建储之意遂定。及帝即位，追谥曰‘文昭皇后’。太和四年，使太常卿甄霞，持节改葬于朝阳陵。”今陵旁一冢，父老曰“李夫人冢”。后与夫人甚相善，故得葬焉。
    安阳县东四十里，永和镇城西二百步，汉栾巴庙在焉。范蔚宗《汉书》：“栾巴，魏郡内黄人也。好道而性质直，顺帝世累迁为太守，后为尚书，以上书极谏起宪陵，侵毁小民坟冢，下狱禁锢还家。及陈蕃、窦武辅政，召拜议郎，蕃、武被诛，巴复上书极理其冤。帝怒，下诏切责，收付廷尉，巴自杀，遂归葬，而邑人于此立庙”云。墓在镇东南二十六里，周回一百步，高二丈云。
    晋嵇侍中庙墓。汤阴县西南一百二十步，曰浣衣里，道左小碣，题曰“晋忠臣嵇绍之墓”。墓周回二百步，高二丈余。庙在墓侧，有宋碑一通，乃淮南节度使、司徒兼侍中、判大名府兼北京留守司事、大名府路安抚使、魏国公韩琦记并书，熙宁三年八月十五日，县令张琳立石。其碑曰：“夫以忠事君，人臣之常分也。然遭大变，临大节，或心无所主，为祸福所动，以苟一时之生，而贻万世之戮者多矣。若其鼎镬在前，锋刃加己，能挺然知义之所在，分固当尔。轻其命若鸿毛然，卒死而不顾者，几何人哉？惟晋侍中、赠太尉、忠穆嵇公则其人也。方惠帝昏弱，诸王肆乱，各萌僭夺以相屠害，故帝之北征也，公驰赴行在，力当国难。而成都王颖，以兵犯乘舆，卫从奔散，独公端冕侍侧，以身帝，至血溅御衣而殒。呜呼！公之知义明分，可谓得其死不为难也。故其大忠伟节，赫然与日月争光，然与山岳争高，天地不可穷，而公名亦不可穷矣。宜乎百世之下，有国家者，钦遗风，想余烈，置祠奉祀，永远不绝也。相之汤阴，即公死难之所，其庙在焉。前之为邑者，不知追显忠义，为政所先，因循不葺，底于大坏。今令张君琳至则首拜祠下，睹其隳敝之甚，惊而叹曰：‘兹不职之大者也’，亟举公事迹，与夫朝廷崇祀之意，谕于邑民，民皆欣然，愿共力以完之。令乃宽与之约，听其营办。不数月而祠宇一新。于是，民益知夫贤人之忠于国者，虽死于不幸，后世必载祀典、严庙貌，奉事尊仰之如此，皆思勉而为善。自一邑而推诸一郡，由一郡而推诸四方，则其为劝也岂小补哉？庙完，具书来告，以余尝两守乡邦，愿志本末。噫！忠义之心，人皆有之，但勉而不力，执之不固，遂不至于占人。余亦勉而执之者，歧忠穆之风，尤寤寐以自激，文虽甚陋，恶敢吝而不书？”又《晋书》载：“公死难，血溅御衣。事平，左右欲浣所衣，帝曰：‘此嵇侍中血，勿去。’诏葬县南，赐曰‘浣衣里’，仍立庙焉。”庙有国朝翰林承旨、鹿庵王磐律诗一首，曰：“十载家艰恨未消，又持手版事昏朝。已知定乱功难就，犹幸临危节可要。忠血数斑沾藻火，英名千古迫云霄。一杯欲酹祠前土，野鹤昂藏未易招。”磐，字文炳，广平人，亡金进士，入国朝，累官至承旨，致仕，居东平，年九十二岁卒，谥曰“文忠”。十二月，早至汤阴南门，拜谒庙墓，读碑而去。余尝读赵文敏公《松雪斋文集》，有“纪梦嵇侍中”曰：“延元年十一月十九日，彰德朱长儒，道其邦人之意，求书‘晋嵇侍中之庙’六字。余每敬其忠节，不辞而书之，运笔如飞，若有神助。是夜，京口石民瞻馆予书室中，梦一丈夫，晋人衣冠，蓬首立衣，流血被面，谓民瞻曰：‘我嵇侍中也，今日赵子昂为余书庙额，故来谢之。’民瞻既觉，犹汗流，亦异事也。翰林学士承旨、荣禄大夫、知制诘、兼修国史、吴兴赵孟ぽ志。”
    临漳县南，邺镇西北五里，紫陌侧，晋高僧佛图澄墓在焉。澄，天竺人，俗姓帛氏。永嘉年，来洛阳，虽未尝读儒家书，与一时学士辨论，无能屈者。澄身长八尺，腹旁一窍，常以絮塞，夜欲读书，则拔其絮，窍中光出，照于一室。又常至水际，引肠涤之还内腹中。善诵神咒，役鬼神，以麻油杂燕支涂掌上，则洞见千里外事，令斋戒者皆得见之。又能听铃音以言吉凶，无不验。石勒兵屯葛陂，大杀沙门，澄匿勒大将郭黑略家，黑略言于勒，召试道术，取钵水咒之，生青莲花，勒由是信之。勒之获段末波，擒刘曜，皆先验澄之铃音也。至石虎，倾心敬事，使衣绫锦，乘雕舆，太子常侍皆举辇扶翼升殿，主者唱大和尚，群臣皆起，以彰其尊。后，虎大飨太武殿，澄吟曰：“殿乎殿乎！棘子成林，坏人衣乎！”虎发殿石视之，果有棘生焉。澄意本在冉闵，小字棘奴也。澄还寺，独语曰：“得三年乎？”自答“不得”。又曰：“得二年、一年、百日、一月乎？”自答“不得。”遂不复言。谓弟子曰：“戊申祸乱渐萌，己酉石氏当灭，吾及其未乱，先化去矣。”遣人与虎辞，虎诣寺见澄，澄曰：“出生入死，道之常也。修短分定，非所能延。今意未尽者，以国家心存佛理，崇显寺庙，宜享休祉。奈何布政猛烈，终无福祉，若降心易虑，惠此下民，则国祚延长，道俗庆赖，殁无恨矣。”虎知必逝，悲恸呜咽，即命于漳水西紫陌，凿圹营寿藏。十二月八日，澄卒于邺宫寺，是岁，晋永和四年也。后有沙门雍州来，称见澄西入关，虎发圹视之，惟一石。虎恶之曰：“石者，朕也，葬我而去，吾将死矣。”明年，虎果死。
    汤阴县北十里，有古垒，南北斜长五里，父老云：唐九节度师营垒也。垒东北有万人冢，即九节度溃兵之遗骸。乃节度使薛嵩掩骨作此大冢，命幕府御史陆长源撰记刻碑，立冢上云。
    安阳县西北五十里永治村，魏国韩谏议墓在焉。谏议，丞相忠献公父也。神道之碑，则枢密使富弼撰，翰林承旨王圭书。碑首题曰“宋故大中大夫、行右谏议大夫、南阳郡开国男、赠开府仪同三司、太师、中书令兼尚书令、魏国公韩公神道碑。”铭其碑，略曰：“公讳国华，字光弼。太宗初，中兴国二年甲科，授大理评事，通判泸州，迁右赞善大夫，改彰德节度判官。尽抉奸隐，诸豪不敢犯，升秘书省著作郎，监上蔡税，以监察御史召望高台阁属。天子议复燕、蓟，揣廷臣勇而善辞令者，谕高丽，西攻契丹，以分其力。既曰：‘非韩某，不可即。’假以太常少卿为使。公驰舸至其国，其王负固不受命，公谕以祸福，王大恐，遣大将领兵数万，渡汰江以侵契丹。公复命，天子大喜，拜左拾遗，直史馆，赐五品章服，兼判登闻鼓院，入三司为开封推官，迁左司谏充盐铁判官。久之，契丹大将萧宁使叩雄州约战，知州留福信之，以闻天子。因思高丽功立，命公走雄州，按其事，亦令代福作报书，索其情伪。宁之意，欲我先发，公固愿息兵养民，念国体不可屈书，乃谢使者，急令备边。还奏，天子又大喜，历判盐铁度支、户部三司院。有密谗于帝者，帝雅信公，诏总判三司，赐三品章服。公益奋条三司不便事二十七上之，官民偕利，遂著为法。俄而，出为京东转运副使，即拜峡路转运使。真宗即位，入判大理寺，秩凡五迁，为职方郎中，出知河阳徙潞州。契丹入掠河朔，公以精骑屯吴二谷，契丹不敢犯境，帝嘉之，褒以玺书。契丹再至澶渊，首命公假秘书监为国信使。江南饥，又遣巡抚一道，还朝，权开封府判官，出知曹州，徙泉州。天子封太山，擢谏议大夫，召归，道病，卒于建阳驿，泉人闻之，倾一州来会哭。朝廷举恤，典赐一子宫。公六子，球德清尉，珙将作簿，琚两浙转运，珙河阳参军，璩秘书著作郎，不幸继亡。琦相仁宗皇帝，被遇今天子，立为门下侍郎、兼兵部尚书、同中书门下平章事、昭文馆大学士、魏国公，望重天下，勋冠列辟。以公积德储庆，所宜享厚报，然恨公早世，不克待其发，而发于丞相，丞相以似以继，其传之者其可涯邪？”铭曰：“士孰不官，公官独难。使临东夷，跨海渺漫。指挥出师，势分狄患。壬始倔强，恃远且艰，视诏拣刺，不奉其虔。公怒移书，以诃以谰，谕以祸福，日月之观。王虽岛首，闻义惕然，发兵馈粮，革顽易忄监。封庐褥萨，伏命馆门，能俾远人，举国奔职。不惮已劳，不畏邻隙，又俾强敌，敛其毒螫。二邦由公，一举斯得。继走朔邮，议收弋。坐策立判，敌奸不施。不为其款，国不挫威。两使外御，天子再怡。出知四州，大用是宜。而卒不用，谗人之为。复不永年，道卒不归，遐迩奔赴，与考同之。位不都躬，萃于幼嗣。曰将曰相，勋德名世，本忘源流，公得何异？何以异之，天相其类。天实使然，人亦靡然。书之寞然，其昭昭然。”
    刘神川先生墓。安阳县南门，焦道庵士刘神川先生藁殡之所也。先生名祁，字景叔，潭源人，金状元，南山翁之曾孙。正大间，监察御史从益，字云卿之子。先生与弟郁、字文季，皆以文章德行，驰誉大河南北。后，寓辉州。甲辰，尼玛哈中书招置幕下，年四十七卒。有《神州遁士集》行世，又著《归潜志》，以纪金末丧乱之事，与太原元裕之《壬辰杂编》、关西杨奂然《天兴近鉴》、东明王百一《汝南遗事》微有异同。今修三史，金国之事，盖多取其语云。
    ●卷下
    河南郡部河南府路。《禹贡》：豫州之域。周武王定鼎于郏辱阝，则今王城也。成王卜氵厘水东，涧水西，即今府城也。秦置三川郡，谓大河、伊、洛三川也。项羽以瑕丘、申阳为河南，至汉为河南郡。光武都洛阳，魏置司州袭都于此。西晋亦都洛，魏孝武自此迁都长安。东魏改洛州，周大象间，为东京，置洛阳郡。隋为洛州，大业间迁都于此，改曰豫州，寻为河南郡。唐复为洛州，号曰东都。五代梁改西京，宋为西京河南府，金改曰金昌府全胜军。国朝改曰河南府路，领州一曰陕州。陕州统县四：曰洛阳、曰偃师、曰登封、曰巩（谨按《元史?地理志》当作“领州一，县八。县曰洛阳、宜阳、永宁、登封、巩县、孟津、新安、偃师。州曰陕州。陕州统四县：曰陕县、灵宝、阌乡、渑池。”）
    洛阳县。周之下都，是为成周也。汉为河南郡，治曰平阴县。东汉改洛阳县，晋曰金墉城。唐曰来庭县，神龙初，仍改洛阳，宋、金因之。国朝为河南府路，附郭县。
    白马寺。洛阳城西雍门外白马寺，即汉之鸿胪寺也。水平十四年，摩腾三藏法师，以白马驮经至此，因建寺以白马名。鸿胪寺，汉为掌四译客官署，三藏以西域僧，故得馆于此。自古惟官府有寺，佛庙得名，盖踵鸿胪之名始于白马也。寺有斗圣堂一所，世传三藏与褚善信雠校经义之所。又有三藏赞碑一通，撰文、书篆皆宋真宗御制也。又有翰林学士苏易简所撰碑一通，备载寺之兴废始末甚详，至钦宗靖康时毁于金人兵火。逮国朝至元七年，世祖皇帝，从帝师帕克巴之请，大为兴建，门庑堂殿，楼阁台观，郁然天人之居矣。庭中一巨碑，龟趺螭首，高四丈余，碑首刻曰：“大元重修释源大白马寺赐田功德之碑。”荣禄大夫、翰林承旨阎复奉敕撰碑，曰：“圣上大德改元之四年冬十月，释源大白马寺告成，诏以护国仁王寺水陆田在怀孟六县者，千六百顷，充此恒产，永为皇家子孙祈福之地。仍命翰林词臣书其事于石，臣复谨按清慧真觉大师文才，所具事迹，汉永平中，摩腾竺法兰以白马驮经，至于西雍，初假馆于鸿胪，后即东都雍门外，建白马寺，为译经之所。嗣后，沙门踵至，若康僧会之于吴，佛图澄之于晋，鸠摩罗什求那跋摩之于宋，元奘无畏之于唐。千载而下，经论日繁，教风日竞，北至幽都，南逾瘴海，东极扶桑，西还月窟，莲宫梵宇，弥亘大千，实权舆于此，绵历劫火，寺之兴废，有可考者宋翰林学士苏易简文石在焉。国初，有僧曰英山主，以医术居洛，罄药囊之赀，谋为起废。或讶其规模太广，工用莫继，则曰：‘兹寺中华佛教根柢，他日必有大事，因缘余第为张本尔。’至元七年，帝师大宝法王帕克巴，集郡国教释诸僧，登坛演法，从容询于众曰：‘佛法至中国，始于何时？首居何刹？’扶宗宏教大师，龙川讲主行育，时在众中，乃引水平之事以对，且以营建为请。会白马寺僧行政言与行育，协帝师嘉纳闻于世祖。圣德神功文武皇帝，特敕行育，综领修寺之役。经度之始，无所取财，遍访檀施于诸方，氵存更岁龠而未睹成效。帝师闻之，申命大师丹巴董其事。丹巴请假护国仁王寺田租，以供土木之费，诏允其请。裕宗文惠明孝皇帝，时在东宫，亦出帛币为助。于是工役始大作，为殿九楹，法堂五楹。前三其门，傍翼以阁云房、精舍斋、庖库厩，以次完具，位置尊严，绘塑精妙，盖与都城万安、兴教、仁王三大刹比绩焉。始终阅二纪之久，缘甫集而行育卒，诏赠司空鸿胪卿，谥‘护法大师’。文才继主席酬酢众，务率其属敏于事者，曰净汴等以毕寺之余功落成之际，仁王寺欲复所假田租。文才即遣僧言于丹巴曰：‘转经颂禧，寺所以来众僧也。有寺无田，众安仰？’丹巴令宣政院官达什爱满等奉请，遂有赐田之命，且敕有司世世勿夺”云。寺二：一在宜阳县治西九十里，又一在永宁县东南二十五里。
    应天禅院。在河南府城东北市坊火烧街，即太祖降生甲马营故基也。大中祥符九年，西京应天院太祖神御殿成，为屋九百九十一区，命宰相向敏中为奉安圣容礼仪，使入内都知张景管句奉迎，敕谏议大夫戚纶告永昌陵。
    上清宫。在洛阳县西北北邙山之西，唐老子庙，乾封赐额曰“元元皇帝庙”。开元末，西北别建元元观，复改曰“上清宫”。宫壁有吴道子画神尧、太宗、中宗、睿宗、元宗五帝御容。又有《元宗斋宫诗》碑。朱温废为老子庙，后唐庄宗复为上清宫云。杜少陵有《冬日洛城谒元皇帝庙诗》，即其宫也。牛口谷、榆窠园皆在宫之相近云。庙壁龛杜甫五言古诗一首，唐陆肱所书碑也。
    嵩阳宫。在登封县北五里，本汉武帝宫也。后魏建精忠观，隋改上阳观，唐武后改嵩阳宫，大中祥符二年，改天封观，后复为嵩阳宫。宫有汉武帝御井、古柏二株，荫数百步，武后皆封五品大夫，世称大小将军云。宫前圣德感应颂碑一通，唐徐浩书。殿东柱刻曰：“国子博士韩愈与著作郎樊宗师、处士卢仝、道士赵元遇，元和四年三月二十六日题。”
    崇福宫。在登封县东北四里，乃占太乙之所治也。宫后有太乙殿，殿后有太乙泉云。至宋章圣朝，合州进木文丈人，其事甚怪，比至京，木中人呼万岁者三。诏赐崇福宫安奉，故李チ方叔有诗曰：“真人友造化，故与物为一。持此诚与神，可贯金与石。何为辄入木，厌世未肯出。衣冠俨如生，隐若顾陆笔。”
    测影台。在登封县东南二十五里，天中乡告成镇，周公测影台石迹存焉。告成即古嵩州阳城之墟，是为天地之中也。台高一丈二尺，周十六步，可容八席，《周礼》：。“大司徒以土圭之法，测土深，正日景，以求地中，建王国焉。日至之景尺有五寸，谓之地中。”唐开元十一年，诏太史监南宫说，以石立表。宋太中三年，汜水令李偃重建，增崇七尺。国朝至元十六年，太史令郭守敬奏设监候官十有四员，分道测景。十八年，奉敕于古台之北筑台，高二十六尺，中树仪表，上为四铜环，规制极精致。命有司营廨舍门庑，又于古台新台南，建周公之庙以祀之。其碑则河南宪史李用中撰文也。台西则天中观云。
    嵩山中岳庙。在登封县东一十二里，曰中岳庙。殿屋宏丽，垛楼四阙，角复道联属，拟于宫庭。三门之下，二卫神皆铁铸，极雄伟。两庑碑石森列，皆国朝代祀者所立也。又有唐碑一通，韦行俭所撰。宋碑三通，卢多逊、王曾、陈知微所撰。国朝修庙碑一通，则卢陵欧阳元撰也。庙西又有镇皇庙云。中岳之神，今封为“中天大宁崇圣帝”。
    中岳中天崇圣帝庙。在登封县。按：中岳，唐武太后垂拱四年，改嵩山为神岳，加岳神为太师，使持节仲岳大都督封中天王，禁断刍牧。万岁登封元年，尊为神岳中天黄帝，天灵妃为天中黄后，后罢之。明皇天宝五载，封中天王。至宋大中祥符四年，号中岳崇圣帝。贞明后，乾兴元年，改显明皇后，唐开元八年建。考唐制：每岁土王，河南尹奉诏祀岳。至宋亦知府往祠，庆历后，通判摄事。今在县东北九里。按：其神性慈，传五戒，不享荤辛。庙始在东南岭上，今庙之东。后魏太武帝大安中，徙于神盖山，在今庙之北。至宋大武，方移于此。庙南有双石，阙外石人一对，阙上多记刻，后汉安帝元初年建。
    升平太子庙。在偃师县南，古缑氏县东南二十里，曰府店。店南缑氏之上，有升仙太子庙，古曰“王仙君庙”，汉武建西王母祠于其右。王母姓缑氏，故以名其山云。唐武后万岁通天元年，改赐今额，又曰“宾天观”。观有唐二碑：一通，乃左相陈希烈撰文，徐浩书；一通则武后自书撰也。二碑今皆不存，今惟有一碑，国朝陈天祥所撰者也。天祥扬历台谏，素有风节，为时名臣，赠平章政事、赵国公，谥曰“文忠”，世尊之为“缑山先生”。按《神仙传》曰：“周灵玉太子名晋，字子乔，好吹笙作凤鸣，游伊洛之间，浮丘公接以上嵩高山，学神仙之道，三十年后七月七日，乘白鹤而去，因立祠于缑山之下焉。”祠南有浴鹤池、仙屋、石室。武后于石室中，开石匣得一古剑，神光赫然。缑山，大抵若覆盂之状，高不百寻，周不数里，且无泉石之胜，因仙居之名而著闻四方也。土人云，至今风月清夜，然时闻笙箫之声。
    汉光武帝原陵。在临平亭南，方三百二十步，高六丈，西望平阴，去洛阳东南十里（按《帝王世纪》，作十五里）。
    汉明帝显节陵。在洛阳县东南三十七里，故富寿亭也。陵周三十丈二尺，无周垣，行马四出，在殿北，提封田七十四顷。
    汉章帝敬陵。《帝王世纪》曰：“在洛阳县东南三十九里，陵周三百步，高二丈六尺，无周垣，为行马四出，司马门、钟ね皆在，行马内寝殿园省在东园寺，吏舍在殿北，提封田十二顷五十七亩八十五步”（按《河南志》，作提封田二十顷五十五亩）。
    和帝慎陵。在洛阳县东南四十一里。陵周三百八十步，高十丈。
    顺帝宪陵。在洛阳县西十五里。陵周三百步，高八丈四尺，北邙山下，制度并同前，但钟ね在司马门内，寝殿园省寺吏舍在殿东，提封田四十八顷十九亩三十步。
    魏明帝高平陵。在洛阳县东南四十里大石山，即万安山也。
    宋太祖永昌陵。在芝田西四十里，陪葬子孙十五坟。
    宋太宗永熙陵。在芝田西南四十里，皇堂深百尺，方广八十尺，陵台方二百五十尺，置守陵五百人，陪葬子孙凡八坟。
    真宗永定陵。在芝田北五里，皇堂深八十一尺，上方百四十尺。
    仁宗永昭陵。在芝田北十二里。初崩，发诸路卒四万六千七百八十人，修奉山陵。
    英宗永厚陵。南至定陵七里一百三十步，东至昭陵九十步。
    神宗永裕陵。在永厚陵之西。
    哲宗永泰陵。在裕陵东北。
    汉刘宽墓。在洛阳上东门外。墓南二碑，汉隶，蔡邕所书。碑首题曰：“汉太尉、车骑将军、特进逯乡侯刘公碑。”其一碑，门生殷包等所立，碑阴刻：“赠物绿含玉、落星锦之类。”一碑故吏李谏所立也，碑阴刻故吏乡里名氏云。二碑所载，与《汉书》同，但迁官次序颇略异耳。宽以汉中平二年卒，至唐咸亨元年，其裔孙胡城公爽，以碑岁久皆仆于野，为再立之，并记其世序云。呜呼！前世士大夫世家著之谱牒，故自中平至于咸亨，四百余年而爽能知世次之详也。今之谱学亡矣，虽名臣巨族，未有家谱。然而俗尚苟简废失者，岂止家谱而已哉！
    杜氏坟。在巩县西五十二里首阳山东。唐杜审言，及于闲、孙甫三世墓，皆在焉。
    宋参知政事范文正公仲淹墓。在洛阳县南七十里神阴乡彭姿店东北万安山下。其子，丞相忠宣公尧夫以下皆葬。兆内文正公之碑，则欧阳文忠公撰文，额曰：“怀贤之碑”。忠宣公神道碑，则曾文昭公肇撰文，额曰：“世济忠直之碑”。墓东则守坟裒贤寺，寺有范氏复祖墓碑一通，天台陈基之文也。其略曰：“宋太师魏国范文正公以上三世坟墓，皆在吴门之天平山，至公始葬洛阳。母谢夫人之兆，其子丞相忠宣公以下三世皆焉。靖康之乱，子孙在吴，弗获展墓，逮我元混一，故公克登祀典，有司致祭惟谨。公八世孙文英，谓其子延方曰：‘吾子孙幸生明时，凭藉余泽，食有义田，居有义宅，教有义塾，而祖宗邱陇鞠为刍牧之区，尚安得为子孙哉？’延方自吴门，不远数千里，致其父命于河南，佥宪李齐、御史沃海寿出金，为倡率其乡党牧ヘ奉牲墓下，豪民观感，卒复所封旧地ヘ草缭垣壤树筑室，俾甥赵氏庐其上。”又曰：“文正公以闲生之气，王佐之才，致位将相，为宋忠臣。诵其诗，读其书，可以立忠信而尊君父，兴王道而致太平。其父子窀穸，使斧斤耒耜相寻其中，岂国家尸祝以待先贤之意乎？”基字敬，初能诗文，游京师名称藉甚，则余之故人也。
    邵康节先生之墓。在洛阳县南，伊阙西南九里，曰辛店，伊水西也。
    《洛阳金石刻》汉碑：太尉刘宽碑一通、丞相萧何碑（折作两段）。魏碑：三断碑二通（皆漫无字）。齐碑：佛龛碑（天统三年立，武平二年刻）、二祖天师碑、冯翊王平等碑。后魏碑：侍中广平穆王碑（俗云陵冢碑，大昌元年立）、景王碑、魏汝南文宣王碑、末帝碑、元魏碑（韩殷隶书，天平四年立）、升仙太子庙碑（梁雅文）、唐碑：启母庙碑（杨炯文）、金字碑（韩书）、义成军节度使曹公碑（长庆四年立）、程公碑（陆贤书，开元二十年立）、剑南东西川盐铁青苗租庸等使兼殿中侍御史虢州刺史严公碑（颜顾书，元和中立）、龙门龛石像碑（袁元哲书）、彭王傅赠太子少师徐浩碑（次子徐岘书）、启圣宫台敕碑（太子亨题）、洛阳尉马允中碑、黄门侍郎孙公碑、荆州长史孙公碑（张延讽书）、延州刺史孙公碑（开元二年立）、齐州刺史崔府君碑（崔平书，大中八年立）、陈公碑（萧立）、右仆射曹公碑（正元四年立）、左仆射牛公碑（长庆二年立）、邕州刺史裴公碑（郑还古书，开成五年立）、房州刺史卢府君碑（张文禧书，正元九年立）、东都留守卢府君碑（开元中立）、太原少尹卢府君碑（张文禧书，正元九年立）、歙州刺史郭府君碑（开元十二年立）、散骑常侍黎公碑（嗣子书，太和中立）、塞军使张君碑、丞相司空李公碑（太和中立）、明威将军田府君碑、韩尊师道德碑（开成四年立）、太子宾客王府君碑（周式书，大历中立）、工部侍郎赵公碑（王宣书，开元十年立）、左卫太将军卞国公泉公碑（彭杲书）、左仆射太子少保刘公碑、都督陇右群牧韦公碑、秦公碑、太子少保崔公碑、庐州司马刘府君碑、真堂记碑、测景台记碑、会喜寺碑（徐洪八分书）、嵩岳庙碑（八分书）、嵩山寺颂碑（胡莫书，开元十七年立）、辨正禅师奉先塔铭碑（徐岘书）、太子翊善郑公碑、光福寺塔题名碑（王仲舒书）、嵩山题名碑（韩愈书）、江阴县令武登碑（长庆四年立）、渑池县南馆记碑（卢元卿八分书）、太子宾客孟简碑、普宁郡王陈府君碑（萧书）、权公碑、太原尹唐公碑（卢晓八分书）、工部侍郎赵国公碑、襄阳李公碑、惠林寺题名碑、惠林寺新修轩廊记碑、清河崔公碑、太子宾客孔府君碑、谏议大夫王府君碑、白乐天墓志碑、刑部尚书自居易碑（许书）、吏部郎中卢府君碑、如云筠禅师碑（杨远书）、尊胜幢碑（篆书）、心经幢子碑（篆书）、白乐天龙门八节滩诗碑（乐天自书）、郑州司马王公碑（景龙三年立）、伊州刺史衡府君碑（长安三年立）、萧府君碑、杭州刺史李公碑（部公书）、邛州刺史狄君碑、幽林思嵩山诗碑（韩覃作）、杜甫题元元皇帝庙诗碑（陆肱书）、白乐天香山寺诗三十韵碑（贺拔书）、李德裕平泉山居诗碑、天后御制诗碑（王知恭书）、后魏大将军泉府君碑、华夷图碑、洪州录事参军赵道先碑、节度使毕公碑（唐惟蔚书，咸通六年立）、魏公碑（太和六年立）、隋州录事参军狄公碑。
