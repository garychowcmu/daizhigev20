梨树县乡土志
    按：此志无修纂年月及修纂姓氏，亦无序。记事止于民国三年。

目次
    历史，政绩、兵事、实业、人类，户口、民族、宗教，地理、山、水、道路、田赋、物产，商务。

历史
    梨树者，初为内蒙古之疆域也。前清龙兴之初，与满州接壤者内蒙古科尔沁最先臣服，继平插汉。内蒙古分盟者六，哲里穆为东四蒙监[盟]之一，科尔沁又为折里穆四部之一，梨树县，即今科尔沁达尔罕王分藩地也。嘉庆八年，蒙王招垦，奉旨驰流民出边禁，内地人民渐次纷集。嗣因垦地日广，聚族益繁，添设昌图厅通判，寻改同知。逍光建元，于厅北设分防照磨于梨树县，俗谓买卖街，即今县治也。光绪（应为道光）四年昌图升府，以高公丞[涵]藩斯任，高，安徽贵池人。继任为马公宣。光绪[应为道光]五年，沈公荣继马公任，顺天宛平人。八年沈公曰堂接沈任，江苏吴县人。十一年，张公步骞继任，山西文水人。十五年，接者张公长泰，湖南青州人。刘公经常，湖南巴陵人。十七年，张公长泰复任，先后凡十四年，督修祠庙，酌定官斗，官秤。二十九年，杨公茂林蒞任，至咸丰八年交卸觉罗福公徵署之。咸丰九年徐公棠到任。
    同治元年，马贼滚地雷王五、乌子李等五六百人起事。二年，在境内榆树台，徐公偕緝捕委员候补佐领庆吉、候补防御骁骑校文偕楷率兵四百余名进击，众寡不敌同时殉难，建有专祠。三年董公原继任。四年姚公利紳继任之，寻交卸。十年复任。值巨匪马傻子党羽数千，十二月初一至初四等日攻域，有隋姓通贼，域陷，杀商民数百。五年，胡公俊德继任，二月初四、五等日，刘军门景芳率京兵追贼于治北新河口，大败之，击毙无算。至五月，余党悉平。张公云藩，顺天大兴人，适来握篆。六年，蒋公树继署，江苏元和人。十三年，王公官彦继之，顺天大兴人。光绪元年，庆（夏）公昌龄继任，浙江余姚人。二年，沈公谋城继任，顺天大兴人。三年，赵公良楷继任，直隶承德人。是年前署盛京将军棠，奏请裁撤照磨，改设奉化厅通判，经部议驳，旋奏改设奉化县，奉旨允准。设知县及训导，典史各官，并奏请怀，奉两县文武学额各一名。四年立县，以钱公开震署之，浙江仁和县人。创修县署及一切立县范模，未几补授，八年卸事。王公为澂摄篆，山东福山人。九年，钱公复任，寻交卸，以张公云藩署理，即前之照磨。四年张公寅任事，四川监生，因案被撤。十一年，吉公利署任。十二年，黄公毓森字子敬接篆。直隶河间人，进士，月课生童，捐廉给奖，士民感戴，文风为之一振。时盗贼渐息。十五年，赵公臣弼来蔽，仍照前月课。十六年，张公瑞三到任，建修书院，慨倡捐输，未及蒇事。十七年，刘公继勋来接办，书院落成，尚未开课。十九年，杨公树（澍）为邑宰，丙戌进士。时马贼又起，筹饷举行团练，民赖以安。二十二年，吴公鼎臣接印视事，督宪有撤团练之谕，马贼大炽，贼首满堂红，大截半等，乘机跳梁，大肆猖獗。二十三年，陶公应润承乏斯邑，复集绅商操办团练。二十四年，范公贵良，号岩孙，顺天人，摄篆，仍以团练为急务，多善政。二十五年，米公种以进士即用来县任。俄人创修铁路。二十六年，王公顺存，名孝廉也，循声颇著。值拳匪起，马贼愈炽，王公捍外卫内，砥砺士卒，邀集绅商，监修城垣，以工代暇，县治得以无恙。五月交卸。鲜公俊英蒞任。值戌马仓惶之际，留守出省，道途梗塞，文报己为不通，公则率众登埤，昼夜守城，著剿抚之策，联邦交之欢，改团练为警察，抚降队以恩威，士民无不多之。二十九年，傅公宽抵任，未久辞世。三十年，徐公之庆署事。值俄军退据县境，赖警察保卫士民，得以耕耘者大半。三十一年冬，陶鹤章字守芝，署县事。三十二年，改警察为巡警，设巡警总分局，立师范传习所、两等小学堂种种新政。八日交卸，崇公廉署事。三十三年，陈公嘉言，字啸清来任，安徽人。设劝学，师范、宣讲传习等所、高初两等小学堂，城乡各学堂计二十余处。为犯人立习艺所，文明大启，政令一新。三十四年，戴公章勋蒞任，字亦云，直隶宁河县人。宣统元年整顿警察，地方赖以安谧。宣统二年创办自治，举办乡防。宣统三年交卸。范公一瑞来任，字蔼享，山东历城县人。八月间，值武昌起义，民心惶惶，匪氛四起，公则鼓励官警，随时剿灭，保护安全。民国元年四月去任。颜公国勋继任，字鼎铭，湖北竹谿县人，由八面城照厅调署斯任。是年奉文裁撤训导，公任事阅八月调回原任。十一月间汪公炳猷抵任，字虎丞，四川保宁县人，至民国二年正月交卸。王公士仁接任，字铁珊，山东历城县人。是年三月裁撤典史缺，设管狱员，裁执法科，设审检所，预警办事处成立。民国三年一月，裁撤管狱员，三月裁撤审检所，仍归县知事办理。三月一号奉文改奉化为梨树县，缘与浙省之县名重复，溯考年限，浙省之县设治在先，因存彼而更此，以从前定名为梨树城，故仍复旧名，曰梨树县焉。

政绩
    前清光绪三年，前署盛京将军棠、奉天府府尹恩奏裁照磨厅改设奉化县，并典史、训导各缺。寻奏请怀、奉两县文武学额各二。四年，署奉化县钱公开宸创修县署，导训赵公万太助理创修学宫。是年观风，文童入试者二百余人，文风为之一振。是时，人皆乐业，士喜读书，较咸、同间马贼迭起，风俗渐臻美善。七年，钱公补授实缺，捐廉谕劝紳商集资，立一天水会，制水龙、水筒、号衣等数十件，以财神庙为集会所，商人经理其事，右堂统摄之，城内遂无祝融之患。
    十七年继任张公瑞三、刘公继勋邀士紳捐修梨城书院，除山长修金及考课一切花费外，余款存储商（会），至今学堂犹资接济。
    十九年马贼复起，杨公树到任，邀举人太史桂，附生赵廷瑞、赵汇棠等，就地筹饷，练勇剿贼，保护乡閭，百姓安耕凿。
    二十二年吴公鼎臣继任，马贼大起，贼首有满堂红、大截半、二截半诸绰号，肆意跳梁，兵勇无如之何。
    二十三年陶公应润到任，仍练团勇，与把总外委等相辅緝灭。
    二十六年拳匪起，马贼乘势愈炽，溃兵亦多过境。王公顺存继任，督饬兵勇剿贼擒匪以靖人心。修筑县城，督率士紳监工，昼夜不息。功未竣，擢海城。鲜公俊英继之，修垣墉、相机宜，著方略，大股贼来攻，城赖以保全。是年改团练为警察，以资镇压，地面因而获安。
    三十一年日俄战起，人民涂炭，徐公之庆督饬警察，保南西北为四分局，仍以太史孝廉桂、赵茂才廷瑞为县局总董，分局设正副局董各一员。举人孟宪孔，附生赵佐清为东路局董，举人李嶽东，附生邢书甲为西路局董，南北两路，以府经历衔宋尹东，附生陈绍虞，职衔张玉因等充之。设师范传习所、高初两等小学堂，延孝廉令成进士欧署春为校长，振学风以开民智，设卫生局以卫民生，立商务会以保利权，置路灯、岗兵，以广清市面。种种新政，纲举目张。三十二年八月，崇公廉继任，接办巡警学堂。
    三十三年四月，续任者陈公嘉言，字啸卿，安徽人。到任以整顿巡警为急务，留心吏潜，提倡学风，终日堂皇听讼，随来随审随结，暇则赴学堂演说、街市巡行，于是，市少游民，人知向学。署之西隅组织习艺所，以劝犯人。立宣讲所，以开风气。设师范传习所、速成师范，以备师资。设教育会、劝学所，以扩充学界。举东洋留学生李秉恕为会长，附生李溶为总董，传习毕业附生唐国士为东路劝学员，修生传习修业生王伯勋为西路劝学员，传习修业生李培之为北路劝学员，赵福民为南路劝学员。周行四路，举办学堂，境内九社分作二十三区，每区举派区、社长各一，立堡防，传教育，以期普及。建模范小学堂十九处，城立初等小学堂三处。学堂林立，民智渐开。裁六房撤三班。考取主稿书记等生，承发检案侦探等吏。遵照新章，尽除积弊。酌发教员薪水，以冀久长。调查车捐，以储款项。裁撤巡警，以节糜费。招考塾师，以防遗误。一切措施，询有公益于地面也。
    三十四年七月，戴公章勋继任。宣统元年设立巡警教练所，发明警察宗旨。宣统二年设立自治研究所，划分自治区域为一镇、八乡。城厢议董会首先组织成立。六月间改巡警
    总局为譬务长公所。宣统三年范公一瑞来任，组织上下级自治会一律成立。
    民国元年四月，颜公国勋接任，十一月交卸，汪公炳猷到任。至民国二年一月，王公士仁蒞任，组织县农会，市乡各农会一律成立。整顿预警，设立预警办事处，编练各乡预警，切实督办。又禀明交涉长官与日警交涉，准我自由在南满铁路之四五两驿击匪，因缉获党盗各匪四十余名，均讯明正法。时值湖口倡乱，人心浮动，地方赖以镇慑。是年六月设立审检所，署内裁去执法科，改统计、行政、会计各科为第一二三等科。是年秋八月，奉文裁去第二科。三年一月复并各科为一，设科长一，科员二。三月裁撤审检所，署内设立司法科，所有审检积压刑民案件不下三百起，两月余已结二百余起。设立投状柜，令民人自投呈状，以除吏弊。是月奉文解散自治会，改劝学所为教育公所。设立预警讲习所，教练各乡百长，以开预警之智识。就自治之区域，分设预警常驻所十乡，以督促预警之进行。并组织医学研究会，招考全境医生，分别程度入会，研究阐发医学，慎重民命。其余庶政，亦留心整顿云。

兵事
    本境自嘉庆八年，蒙王达尔罕旗开荒略地，奉旨招垦地，驰流民出边村外，道光元年始设分防照磨，属昌图通判管辖。咸丰年间，恶棍土豪往往私斗，佩刀剑者曰之为光棍，专以赌博为事，赌负即拦路劫财，初扰畏人知，以红鬚作假面具，行旅见之红鬚，辄弃财物而遁，此红胡之名称所由来也。嗣竟明目张胆，手持鸟枪，聚集多人，肆出抢掠。咸丰季年，马贼王五，绰号滚雷与乌子李等蜂起，向城镇铺商勒财，不遂，则以抢烧恫赫之。同治建元冬十一月，贼势炽，邑新恩社有鞠发，性刚好义，训练会勇，与贼王五等战终于条子河西，鞠发被擒，不屈而死，与难者十八人，乡间惜之，为义塚，于四平街东北隅，立碣石以志不忘。
    同治二年，马贼王起、山东刘等又起，纠党七百余入县境黑牛山，昌图厅通判刘景醇败走之。十月，贼王五、许占一等复犯小城子，旋据榆树台，官军佐领庆吉防御文楷暨照磨徐棠，督兵往剿，败于史家沟屯，均死之。邑有专祠，春秋致祭。当盗贼之甫起，乡民练会于小城子、榆树台两镇，其万发街一带设捕盗营兵数十名，千总、外委各一员，以资巡辑。同治三年，乌子李率众二百余，窜至县境小红咀屯，会勇御之失利。四年闰五月，马贼王占一等率众二百余犯县境，榆树台镇千总王瑞图等御之，败绩。冬十一月，巨盗马傻子二千余，号万人，围攻县治，照磨姚利紳，督练勇抵御，商民登埤，比户戒严，战守三昼夜，子药告匮，贼攻不下，已有去志，乡约隋一乐潜与贼通，泄漏机关，贼返攻，越日失守，杀虏无算。事闻，五年二月京兵到奉，定帅安统之，马公鸿图为先锋，文相国祥为乡导。时贼焰益炽，抢杀淫掠，民不堪命。二月四日，军门刘景芳及先锋营追至新河口，大败之，杀戮以千计，辽河淹毙者亦以千数，夺获车马枪械无算，至是贼锋大挫。时伯彦谟祜亲王亦率兵至昌图，分遣搜捕，俘斩甚多，肃清地面。
    至光绪四年政设县治，裁撤千总，用外委两员、捕兵七十名，仍分行各镇。至七年以同郡添设康平县，由将军府奏准怀、奉、康三县，每县设把总一员，捕兵各三十名，着为定额。本境小城乎镇为把总汛地，兼巡行万发街一带，外委汛驻榆树台镇分防拉马甸等处，统归知县管辖。自是而后，客军来往驻扎不一而足。甲午役起，客军调赴前敌，地面遂致空虚，  邑紳倡办团练，饷就地筹。分东西南北中五哨，每哨五十名，设练长一员，以文庠生赵汇堂统摄之，  东剿西御，民赖以安。光绪二十一年，前将军依，以筹款累民，裁撤团练。是年冬，有盗首满堂红、大截半、北霸天等股，啸聚百人或七八十人不等，绑票勒赎，日有所闻。知县陶应润患之，复邀绅董，举行团练。二十六年逃勇皆变为贼，增留守，出省道途梗塞，文报已为不通，奉化城孤立无援。邑宰鲜俊英，集紳商为守御计，招抚北霸天、王显朋，  大文字、胡显廷等编为降队，时逃兵七百余围困县，鲜令戌服登埤，督兵严守，约降队为外应，逃兵远遁，追剿至拉马甸西钟家大桥，鏖战一昼夜，逃兵溃，斩杀甚众，  溃散抚恤者三百余。旋以降兵为义胜营，分驻榆树台、小城子，拉马甸三处，饷由镇商摊认。二十七年，省改兵制，裁把总营，添巡捕队。二十八年冬，以筹款维艰，裁汰营兵，改设警察，并推广四乡。三十年，知县徐之庆蒞任。六月，盗首纯字双如意、大如意等党羽百余众，闯入榆树台镇，抢掠一空，县城亦戒严。三十一年，俄与日战，二月退据县城相持数月，掘塚毁室、  财物粮草为之一空。俄募胡匪及无赖子为队，盘踞城内，  异常恣横。十月和议成，俄兵始退，所遣洋队数百人仍复为盗，每股不下百数十名，到处掠绑。吴统领俊升带队剿贼，于城北三十里许谷姓家遇贼首绰号一国等百余众，围攻一昼夜间，贼势溃，斩馘生擒者无算，匪党由是解散。三十二年知县陶鹤章改警察为巡警，设总局于城内，城有马步巡兵四哨，分司緝捕、站岗等事。四乡十九社分立二十三区，区各有马巡三二十名不等，乡设东西南北四分局，款由地筹，每晌地捐以小洋半角，责本地绅董经理其事。三十三年知县陈嘉言抵任，因经费不敷，酌加裁汰，城巡减去过半，四乡亦略有变更，幸地方颇称安谧，盗匪潜踪。三十四年，马贼刘振海、绰号黄毛子，结伙数十人在境窜扰，拒伤官警十余名，经军门张勋派队在公主岭车站拿获，匪众由是漫散。是年九月，知事戴章勋到任，改巡警总局巡官为警务长，划分全境警察为五区，每区设区官一员，巡官二员，长警七十五名，每区设分所一处，分驻巡官一员，长警三十名。
    宣统元年、二年，地方平静。宣统三年知事范一瑞抵任，秋八月武汉起义，风鹤频惊，改各区巡警编为警防营，以厚兵力。委任区官贲学伦为管带。时有著名匪首王廷珍，绰号一马，詐称革命，到处抢掠，密集匪徒二千余人秘图起事，经贲学伦设计擒获，地方始得安谧。
    民国元年，知事颜国勋到任，以大局敉平，仍改警防为巡警。九月间，知事汪炳猷接任。十一月东区区官刘瑞昌与匪首姜喜廷绰号占山、吴辅廷绰号中央乐等接仗负伤。民国二年一月，知事王士仁范任，医官刘瑞昌因伤殒命。是年夏，湖口等处倡乱，牵动北地，境内胡匪乘机窃发，正警额少，几于防剿两穷，幸与日警交涉，由四平街驿铁路用地内，拿获巨贼姜喜庭等多名，并窝主刘殿举一并拿获，陆续法办，并电调帮统金寿山之游击队来境协剿，匪迹歼灭，境内赖以安堵云。

实业（略）

人类
    民籍：回回、满州（无）、汉军（无），蒙古（时来时往。）

户口
    民户：四万六千九百五十五户。男二十一万八千二百七十九口，女十六万八千七百零八口。

民族
    治西北一区七家子屯刘文秀，治家有法，五世同居，凡百余人，少长咸敦睦好义，输学堂经费千金，蒙奖五品封典。
    治东南仙马泉一村皆李氏，李松心，字响涛，已亥科恩贡生。其父前恩贡生遇春，能任地方公益事，昌图创修圣庙与其事，奉化建修学宫首任其事。前训导赵万太旌其门曰：“望重儒林”。其行事载《奉化县志•乡型》。松心子树珊，辛丑壬寅科举人，现宦江省。
    欧氏，世居治东北小城子。一族数十家，几占北三区之半。欧署春癸卯科举人，丁未授职知县，现吉省。
    太史氏，山东望族也。太史桂，辛酉科举人，大挑以（训）导用，历署复州学正，怀德县训导，其祖由山东迁居治东小泉眼。其二弟太史枋，府学附生，其四弟太史格，岁进士。其子恩鸿，县学附生，丁未考职，以典史用。
    治西大房身屯李氏居一村。李毓东，辛丑寅科举人，治家有法，宗族雍和，乡里推重焉。
    治西北黑牛山常氏，一方景仰。常殿元善于持家，子弟皆业耕读，尤能敦睦，乡里共匾共门，曰：“望重达尊”。其子常荫廷，甲午举人，援例入中书，现宦江省，共祖由山东迁来。

宗教
    回教：六十六名口。天主教：一千二百二十一名口。耶稣教：七百五十五名口。

地理
    邑治在昌图府治东北一百四十里，距省三百八十里。西南至昌图界四十里。西至昌图八面城分治委员界四十五里。东南至伊通州界五十里，有边壕。正东至怀德界八十里。东北至怀德界一百一十里。北至怀德界一百一十里，均以辽河为界线。西北至辽源州界一百二十里。四境并旧立之九社，分为二十二区。城内分四区，知县衙门一，警察事务所一，保卫团办事处一，教育会一，高等初等小学堂一，师范传习所一，施医院一，劝学所一，学宫一，文昌宫一，城隍庙一，均在南区。关帝庙一，在西区。初等小学堂三，在东西北三区。南门外东来河，西流三里折而北流，绕城南面西面。东门外一里河南来，北流五里折而西流入招苏太河，绕城东面北面，河北白山咀岭，东西横亘水三面环城，萦抱如带，天然形胜也。
    东共五区：东一区治东北偏脸城，有古城遗趾，距城十五里，设初等模范小学堂一。三岔河东来西流，土质膏腴。东二区治东北太平山，距城四十里。设巡警局一，初等模范小学堂二。地势平衍，青石岭东西横亘，为县治后障。东三区治东北青石岭，距城三十里。岭自东而西，高一里许，内石外土，西至西区之白山咀。东四区治东南郭家店，距城四十里。巡警防营一，区初等模范小学堂一所。境内有古垒三所，一在郭家店北，一在汲水河子北沿，一在双城子辽河西沿，有遗址在。东五区姜家店，治东十五里。巡警防营一，区初等模范小学堂一所。五区毗连三角形，西仄东宽，南界南区。与三岔河近处，土田膏腴。东南达伊通州界，有平岭，土含沙砾，田畴微瘠。东界辽河，近河土沃，百产皆旺，河唇水洼，遍生柳树。北界北四区。西界西一区。
    北共八区：北一区泉眼岭，治东北四十五里。设初等模范小学堂一所，巡警防营一所，平畴沃野，五谷皆宜，北二区榆树台，治正北四十里。商贾集聚，街衢宏敞，设初等模范小学堂一所，巡警防营一所。其他平衍膏腴，厥惟上中。北三区林家洼子，治东北八十里。地平多洼。北四区小城子镇，商店二十余户，治东北九十里。设模范小学堂一所。土质中中，东十余里至辽河，土沃若恒有水潦。北五区步登花，治正北百里。地皆沙漠，宜植杨树，北六区长山堡，治北一百十里，地洼有碱，亦宜杨树，北七区三道岗，治北八十里。地仍沙漠，红粮尚宜。北八区罗家堡子，治东北一百五里。设模范小学堂一所，巡警防营一所。东近辽河，土渐膏沃，八区合并三角形，西南仄，东北宽。南界东区，东与北界皆辽河，西界西区。
    西共五区：西一区七家子，治西北二十五里。—设模范小学堂一所，巡警分局一所，地平土沃。西二区关家屯，治西北十三里。设模范小学堂一所，巡警防营一所。田畴平沃。西三区十二马架子，治西北四十里。设模范小学堂一所，巡警防营一所。四野皆平，土带白沙。西四区破庙子，治西北百里。设模范小学堂一所，巡警防营一所。田瘠荒多。五区连并，东界东二区，北界辽河，西界辽源州，南界南区。
    南共五区：南一区条子河，治南二十五里。设巡警分局一所，模范小学堂一所。河流灌注，田畴膏腴。南二区娘娘庙，治西五十里，设模范小学堂二所。水深土厚，田为上上。南三区拉马甸镇，商店十余户，治西三十里。设模范小学堂一所，巡警防营一所，偏南条子河流域，偏北招苏太河流域，土田膏沃，百谷皆宜。南四区八盘碾子，治东南三十五里。设模范小学堂一所，巡警防营一所。三岔河灌注，土沃田肥。南五区大泉眼，治东十五里。设模范小学堂一所，巡警防营一所，三岔河东绕，田居上中。五区全域，东西宽于南北。西南界昌图，南界伊通州，东南界伊通州界，北界东一区与东五区界，四境南北相距一百五十里、一百六十里不等。东西相距一百一十里，一百二十里不等，东南与伊通州界边壕西南东北相跨。东北两面，辽河自南而西而北，环抱如带，形势颇胜，西北界辽源州。西界八里面域分防界。西南界昌图，有犬牙相错之处，条子河、招苏太河汇归。西北水出一方，有众流朝宗之势，非无形胜者可比也。

山
    本境原系一片平漠，乏高山巨浸，无可设险扼要之处，惟就见闻之山有可名者，记录于左：
    东有团山子，一名船山，其形如船，内石外土，高二三丈，盘桓半里许，距治东南三十五里，在南二区境内，四面无水环绕。
    西有二龙山，地质沙土，东西长四里许，北面距辽河五里许，距治城一百十里，在西区境内，
    又黑牛山，地质亦沙土，东西长五里，高二三丈，北面距辽河四里许，距治城一百里，在西区境内。

水
    本境水，辽河为大，绕邑东北界，发源于西安县第三区转心湖之暖泉。西北流经西丰县，再北经吉林伊通州，至赫尔苏门出边，由东四区三间房入境。北流五里至大榆树，有渡口，居民备船以通行人。又北流五里至刘家屯，又北流五里至双马架，有渡口，往来行人乘船以济，铁路架桥以渡轮车。又北流五里二十里铺，两岸河柳，随流围绕数十里，尽作薪用。又北流十里至双城子，有渡口，板桥高架，行人车马，无待问津，又北流五里至温家河口，亦有板桥，又北渡流十五里至新河口怀奉通行大路，春秋有桥，夏间刘姓设善船，以渡行路。同治五年二月初五日，大兵与马贼打仗得胜处也。又北流八里至四平，又北流二十里至马家船口，有船以渡行人。又流六里至土龙村怀奉通行大路。又北五里至和尚屯，西北折八里至北区盖家河口，西流六里至六屋，再西流十里至山堡，再西十里至宽城窝堡，经北六区西流八里杏树岗，西北流八里猫儿山，再西流十里至太平山，再西流十五里至破庙子，经西四区二十里至黑牛山，西流二十里至吴家船口，西流二十里至东达力虎，再西二十里至西达力虎，再西二十里至三江口，入辽源州界，与北来江支合流，西南经昌图、开源、铁岭、沈阳，辽阳、海城入海。
    条子河，由邑东南入境，西北出境，沿岸土地膏沃。发源在吉林伊通州界，其源有三，由治南南一区入境。其一由伊通州界大嗒子沟出边，自河夹讯手入境，北流五里至小红咀，过铁道至张家店与东流合，共—自下山台出边，由河夹讯子入境为中支，北流五里至小红咀，过铁道至索家窝堡与东流合，其一由小嗒子沟出边，  自杜大城入境，流五里至小关帝庙，折西北流五里至四家子，自五站过铁路，北流五里至索家窝堡与中流合。西流八里至邵京窝堡，西流五里至张家店与西流合，西流三里至老河身，又西流五里至义和屯，西北流十里至胡家店，北流五里至前夹把，折而西流十二里至卡伦入昌图界。
    三岔河，在治东南入境，下流在治西北出境，名招苏太河。其源有三，皆在吉林伊通州界，西一支自三家子出边，由南四区大水口入境，北流三里至张家大窝堡，再北流五里至小桥子，再东北流五里至河夹讯子与中支合，中一支自上三台出边，入境北流五里至靠山屯，北流三里至小城子，再北流五里至八盘碾子，北流至河夹讯子与东支合；东一支自四台子出边五里至西柴火沟，西北流五里至王八盖子，折而西流十五里至黑咀子，又西流三里至河夹讯子，与西支中支合流于东五区，西流五里至大泉眼，西北流三里至三益地局，折而西流五里至崔家料辅，再西流五里白山咀，再西流五里白山咀，再西流十里至大夫岭，再西流五里至四棵树，再西流五里至小郑家屯，再四流十里至三棵树，渡口有太平桥，亦名招苏太河，再西流十里至兰家桥入昌图界。
    县城南河，发源在城南杏山，西北流八里至城南，有桥以通行路，西流三里至辛家店，折而北流一里至华家园子，再北流五里至白山咀入招苏太河，合而西流。
    汲水河，发源在东四区南郭家店北小城子，东北流十里至马家屯，再东北流十里至孟家屯，再东北流十里至双城子入辽河北流。

道路
    出城南门大路二十五里至条子河，再西南十五里至四平街入昌图界，出城北门八里至崔家料铺渡招苏太河，再东北十二里至太平山，再五里至邓家店，再东北十五里至东太平山，再东北十里至万发街，再东北二十里至丰太店，再东北十里郭家店，再东北十里新河口入怀德界。
    出城北门北行十里至白山咀，渡河再北十里至裴家油房，再北十里至董家堡，再北十里至榆树台镇，东北十里至大房身，再东北十二里至泉眼岭，再东北十五里至大城子，再东北十五里至中阳堡，再东十五里至小城子镇，再东北十五里至土龙村，再东八路至二道河子桥入怀德界。
    出城西门大路西五里至辛家店，再四十里至娘娘庙，再西十里至大房身，再西五里至条子河，再西五里至五家窝堡入八面城界。
    出城东门大路东五里五里堡子，再东十里至大泉眼，渡三岔河再东十里至姜家店，再东五里四大家，再东五里前饮马泉，再东五里南郭家店，再东五里过铁路至八家子，再东十里横道子，再东五里翟家店，再东十里赫尔苏门入伊通州界。
    由八面城东大路至南三区拉马甸入境，由土龙村出境，俗谓江东道。西南东北长一百二十里。拉马甸东北十里至三棵树，再东北十五里至七家子，再东北十五里至关家屯，再东北十里至榆树台与县治南来大路合而为一，至东北七十里土龙村出境入怀德界。

田赋
    县境地亩系属王产，招民佃种，由蒙旗自行派员征租地方官无催科之责，田赋多寡，鲜有可稽，故从阙略。

物产
    植物，如：大小麦、养麦、青元豆、粳子、薏仁、高梁、玉黍、靛草等均属本境常产，惟元豆有制造豆并，高梁有制造烧酒销埸品，余皆天然品。其本境之植物尚堪制造纸料，如柳条子一物，实占多数，尽作薪用，惜哉！有资本家尚速集股造纸，亦兴实业之一端也。
    矿物，本境无有。距本境六十里属吉林伊通州界，出烧煤矿，本境亦间有使用者，不占多数。

商务
    本邑商务，所贩大宗出产品物数目如左：    
    占出产品物之首位者，兰靛，高梁酒、白面、大豆及豆并、豆油是也，次位者，红粮、大小麦、谷子、土碱是也，按，兰靛岁产额约三十五万余斤，除本境畅销十分之三外，余悉运往省城等处销行。高梁酒，岁产额约八十万余斤，除本境销畅十分之六外，余悉运往邻县销行。白面，岁产额约四十七万余斤，本境销行。大豆，岁产额约四十余万石，除本境销十分之四外，余悉运往大连湾、通江、营口等处销行。豆并岁产额约十万余块，除本境销十分之五外，余悉运往日本车站、大连旅顺等处销行。豆油岁产额约二十四万余斤，除本境销十分之五外，余悉运往南城等处销行。红粮岁产额约三十一万余石。大小麦岁产额七千余石。谷子岁产额约十万余石。土碱岁产额约四万余斤，均本境销用，似此天然富产，果能改良制造，抵制洋货，未始非保利权之一道也。
