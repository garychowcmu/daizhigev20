钦定四库全书

　　史部十一

　　东城杂记

　　地理类八

　　杂记之属

　　提要

　　（臣）等谨案东城杂记二卷国朝厉鹗撰鹗有辽史拾遗已着録杭城东有地曰东园者宋故园也其名见于宋史鹗家于此为考里中旧闻遗事舆记所不及者八十五条厘为上下二巻大抵略于古而详于今然所载九宫贵神坛红亭醋库诸条考据颇为典核又纪髙云阁兰菊草堂竹深亭及金石中之慈云寺宋刻剑石铭诸旧迹俱浙江通志及武林各旧志所未详他如灌园生以下诸人皆系以小传使后之修志乗者有所征引其用力亦可谓勤矣鹗素博览并工于诗词故是书虽偏隅小记而叙述典雅彬彬乎有古风焉

　　乾隆四十六年十月恭校上

　　总纂官 （臣）纪昀 （臣）陆锡熊 （臣）孙士毅

　　总校官 （臣）陆费墀

　　●东城杂记原序

　　杭城东曰东园地饶水竹蔬蓏翛然清逺先君子因家焉小子生于是居已三十余年凡五迁未尝离斯地也每欲考里中旧闻遗事而志乘所述寥寥无几邻翁野叟拙朴无可与语者因从故籍叅稽每有所得辄掌録之又于交朋质问复得一二虽见闻陿隘或遇嘉客见临聊举为茗椀间谈资尔或曰古杭事綦繁何不推广成书而区区方隅为笑应之曰姑有待雍正六年春三月十有二日樊榭山民厉鹗书于野人舟

　　●钦定四库全书

　　东城杂记卷上

　　钱唐厉鹗 撰

　　永寿寺

　　寺在庆春艮山二门城隅之间四面皆菜畦野沼旧名永寿庵为南海普济寺下院康熙四十三年圣祖仁皇帝赐御书额永寿寺

　　富景园

　　武林城东曰东园者宋御园也元张氏展城后迤东十里许民居甚鲜多为池塘畦棱因槩以东园名乡先辈或云宋东苑似未得其详按宋史孝宗纪干道七年秋九月甲午从太上皇帝太上皇后幸东园光宗纪绍熙五年夏四月寿圣皇帝幸东园叶绍翁四朝闻见録孝宗内禅光皇实宪圣所命孝宗遂得日奉长乐极天下之养北宫去东园最近旬浃间即请宪圣临幸属芙蓉临池秀发遂白宪圣请登龙舟撤去阑幕卧看尤佳宪圣欣然从之潜说友咸淳临安志富景园在新门之东孝宗奉宪圣太后尝请游幸又重于数戒有司故营是园以迩北宫规置略仿湖山今亦湮废悉隶慈元殿岁收花果之入焉呉自牧梦梁録城东新门外东御园即富景园四水潜夫武林旧事富景园新门外俗呼东花园灌圃耐得翁都城纪胜城东新开门外东御园今名富景园王士点禁扁园有集芳庆乐聚景玉津玉壶富景翠芳并在杭以上诸书班班可考所云新门明代名永昌本朝以其同闯贼伪年号改曰望江俗称草桥门内地里人尚呼园前街者是已郎瑛七修类稾云东花园宋之富景园也内有百花池今园前民家尚存大池相传旧矣临安志又云升仙桥富景园前南新草桥富景园东今望江门内护国禅院前有小桥不通舟楫俗呼为登仙桥即升仙桥也近山阴许右文尚质寓杭杂咏云富景园开曲巷东风光直与玉津同百花池上频移艇闲杀江南垂钓翁述古可谓详核矣又平湖沈修龄遐庵有经富春园故址调寄摸鱼儿词云过城东版儿巷口斜阳催送残景空园乔木无情物不带昭阳鸦影还记省奈回首花天月地和烟暝鹃声啼尽问浅碧荒池淡黄疎柳闲话不堪听铜驼里谁惜枝枝红杏升仙桥外留映繁华已作浮云散几度春风消领阑曲凭数检校垂旒弹指三生顷昆明刼冷看汉苑萤飞苏台鹿走唤起梦鸥醒予亦有过富景园故址调寄台城路词云生年落托东城下溪云素心都负迹似潜夫身如灌圃只记南朝衰柳墙根井口抱一片晴沙眼波微溜纵不言愁露桃愁到不言后探春那回行遍冷饧犹未卖人尚中酒藏谜花楼戏婴水馆别有凭阑红袖新烟信否过几度酸风翠梢眉鬬竚立谁知暝鸦飞去久

　　宋画院

　　陈仲醇泥古録云武林地有号园前街者宋画院故址也

　　程源

　　南渡后程源为伊川嫡孙无憀殊甚尝鬻米于临安新门之草桥着为道学正统图嘉定十七年圣旨访求伊川后特与録用源补迪功郎除贰令监丞元佑初起伊川诰词云勅乡贡进士程頥孔子曰举逸民天下之民归心焉吾思起草茅岩穴以粉泽太平而大臣以尔好学笃行荐于朝愿得试用故加以爵命起尔为洛人矜式此故事也盛名之下尚谨处哉绍兴元年九月二日勅通直郎程頥朕惟周衰圣人之道不得其传世之学者违道以趋利舍已以为人其欲闻仁义道徳之说孰从而聴之间有老师大儒不事章句不习训传能自得于正心诚意之妙则曲学阿世者又从而排陷之卒使流离颠疐无所为而死其祸贼于斯文者亦甚矣尔潜心大业无待而兴者也方退居洛师则子弟从之者孝弟忠信及进侍讲帷则拂心逆指务引其君于当道朕锡以赞书宠以延阁尚其灵明知享比哉可特赠直龙图阁嘉定庚辰徐公侨为江东仓跋前后二制词曰右伊川先生举逸民追赠之诰词也昔先生居洛以道自任元佑初始应诏未几以间去中兴首明党议而先生下世矣先生之孙源将以二词劖诸石先生之道虽不行于时此益以见我朝崇儒重道之意东阳徐某谨书【出叶绍翁四朝闻见録】

　　程源授迪功郎制

　　勅故左通直郎崇政殿说书赠朝请大夫直龙图阁谥正程頥四世孙源朕惟道徳性命之旨具载鲁论孟氏之书闗洛诸儒讲明益备奈何顷岁各欲専门遂致迩来横生邪说朕所以悉赠先儒之谥并及张吕之俦曲阜来归既尊崇于孔氏元日发制复访后于伊川观之年高廪而奉祀源方强仕遂命以官庶几感发人心推明道统俾务躬行之实无为邪说之归尔其懋哉朕意深矣可特授迪功郎嘉定十七年六月三日右见李秀岩心传道命録观之伊川先生三世孙源之父也

　　东皋隠者

　　元末东皋隠者范思贤其先在宋时有为防御使用医小儿名隠者去防御五世其业益精其为医务利人不务利于人名愈显又性至孝壬辰之冦钞掠市井亟携其母出没贼中走匿湖山之丛薄家赀不顾也所居钱唐城束地平衍有草木禽鱼之乐暇日辄赋诗鼓琴图冩山川人物以为娯或劝之仕辄曰吾不能随世俗俯仰不愿仕也因自称曰东皋隠者作东皋隠者赞赞曰有美隠君心夷而气冲其行既周其惠又以充东皋之阳有木郁葱或偃而歌或踞而桐俯仰宇宙爵胡我降表兹贞白穆其清风是用作歌以播于邦此天台徐一夔大章始丰类稾之文也大章又有述徳一篇略云余有子方晬病勿能乳哺吾家去思贤十里许晨起走告之思贤曰子苐先往日加午刻吾来视之既返大雨如注将午平地流潦盈尺吾已必其不来而思贤戴雨笠被毳褐跨欵段马踵门索儿视予抱儿前视之曰无伤也授以匕剂曰服是当愈吾儿今已长大而思贤墓有宿草恒念之不置云云盖思贤隠于医而能以仁厚信谊存心有古高士之风不徒以技术着故一时名流多投赠之作庐陵张光弼昱题范思贤东皋隠居云海水桑田几变迁桃花依旧郡城边蔬园百亩充官税药价一生供酒钱诗句兴来题彩笔道心悟后付朱弦院曹谁信同僚后屈指交游十五年临海陈敬初基东皋隠者诗为范思贤作云钱唐隠者东皋子读书卖药青门里云是先朝防御孙至今住近蒲桥市蒲桥东头杨柳青门前好山终日横承家善起小儿疾好古不求当世名韩康之后谁流亚宋清巳矣无来者世上如今市道人纷纷见弹思鸮炙眼明有此东皋生百年义重黄金轻江湖放浪诗千首风月徘徊鹤一声顾余亦是忘机客买药青门始相识为君长啸上东皋极目千峰倚空碧

　　杨维桢呉氏归本序

　　钱唐呉观善字思贤自杭之淞谒东维先生曰善之外高祖徐防御氏在宋为小儿医赘壻曰范防御氏范无子又赘宋四明教授呉氏子从明字公亮承其家而嗣其业南渡后自汴徙家杭之东青门从明生徳诚提领平江医学徳诚生仁荣杭州路医学録仁荣生四子长即观善也善通经史学不専攻岐黄氏之书尝读文正范公传公幼随母适朱而未尝一日敢忘其本生卒复范姓君子反本之道也吾随外甥氏宗于范今将反本于呉礼也已作堂先庐之东名以归本丐先生大手笔一志庶呉氏子姓有以知水木本源之义也吾悼秦法子壮则出赘世袭以为风义道不正遂不子其子而子其壻致宗祀不明氏族无辨有司诏民者又不以厘而正之至使一门沓杂戸籍其壊伦纪也甚矣善能反本于范徐二宗之外而急归正于呉非读书达礼笃正之君子能至是乎□此铁史笔之故吾乐与之文使代之不肖子姓蹈秦风之锢弊者有所儆也夫【东维子集】

　　痴絶生

　　陶南村辍耕録王思善绎自号痴絶生其先睦人居杭之新门笃志好学雅有才思至正乙酉间檇李叶居仲寓思善之东里教授余从永嘉李五峰先生孝光访之时思善在诸生中年方十二三已能丹青亦解冩真先生即俾作一圆光小像面部仅大如钱而宛然无毫发异先生喜作文以华之尔后余托交于其尊人日华晔遂与思善为忘年交思善继得呉中顾思道逵绪言开发益造精微故于小像特妙非惟貌人之形兼得人之神气云郁逢庆续书画题跋记有杨竹西高士小像严陵王绎冩勾呉倪瓒作松石遂昌郑元佑抱遗叟杨维桢西磵居士苏大年扶风马文璧勾呉高淳东海散民钱鼒席帽山人王逢虚白道人茅毅赞思善之笔流传于世者殊不多见也

　　海神坛

　　咸淳临安志海神坛在东青门外太平桥之东淳佑十二年有旨中兴以来依海建都宜以海神为大祀下太常议礼诏守臣马光祖建殿望祭自宝佑之元岁以春秋二仲遣从官行事宋史乐志有淳佑祭海神词十六首是时西北地久失于金源而祭祝犹及之其西海位奠玉帛润安云盖高斯覆犹隔封疆酌献类安云我秩祀典四海一家北海位奠玉帛瀚安云一视同仁我心则怡酌献溥安云惟徳之凉曷奄九州岛撰词者不无冀望恢复之意而国是日非元起沙漠未几巴延之师且驻江上海潮三日不至神之凭依果安在哉今太平桥在庆春门内东河桥之东地近城曲平逺虚旷望见西湖诸峰浮螺攅黛于屋山树杪亦佳境也

　　闻子将严印持结社

　　杭州明季先有读书社创自闻孝廉子将启祥张文学天生元冯公子千秋延年暨严印持调御忍公武顺无勅勅后乃合于呉中复社子将中万厯壬子乡试天启壬戌与嘉定李长蘅同上公交车闻警报踵至未及国门而返着有自娯斋集千秋为具区祭酒之孙祭酒秀水人娶于武林沈氏遂家焉爱西湖之胜筑快雪堂湖上千秋因入籍钱唐中崇祯己卯副榜贡入太学归隠秋月庵有煮鹤稾秋月庵稾三严自余杭家钱唐高隠不出兄弟有作朋集天生工书法遗文多散逸东里有报国院在庆春门城隅旧为香林廨院天启初重建仁和钱宫赞曽作碑记其辞云余与闻子将严印持诸公结社其中即读书社旧地也复社名流数丁阳九标榜太盛几罹党祸而数君子蝉蜕自全龙潜不见多以山水禅喜为托比之申屠蟠郭林宗有足多者焉碑有不野而望超不山而闻寂二语状境殊胜

　　读书社文序

　　泰和萧伯玉士玮与闻子将最善尝作读书社文序略云山之致在烟岚无岚则枯水之致在沦漪无漪则腐文之致在气韵无韵则死文之有韵如山之自岚水之自波举吾之所挟以为至贵至妙一无所托而后自然之韵乃出焉苏子瞻云观士人画如阅天下马取其意气所到乃若画工往往只取鞭策皮毛槽枥刍秣无一点俊发看数尺许便欲倦夫文有所挟以为长人所可得而知者此皆鞭策槽枥类也至意气所到天韵独出止可鼻叅不容目饱广陵散于今絶矣余至武林闻子将出读书社诸君子文与余视之脱口落墨不堕毫楮独留一种天然秀逸之韵倐忽往来扑人眉端如山岚水波风烟出入年来文章之道蕉鹿之争纷纷未已为士师者良亦独难子将以一世沈浊不可以庄语遗物离人而游于独固善移诸君之情矣

　　灌园生

　　元末潘时雍居郡城东宋辇院故址有隙地十余亩古井一区简淡力学诗句脱尘尝赋徐一夔独树轩云潇洒幽轩面水开轩前老树倚云栽闲来倚杖过三匝醉后支頥看百回风雨欲随龙化去云霄常听鹤飞来结邻拟共荣枯事遮莫人知是散材客居海盐之黄湾见海宇兵起遂归抱瓮而隠自号灌园生崇徳贝廷琚琼为作灌园赋并序云钱唐潘时雍治圃于城东门筑垣四周引水成渠以灌园自号其意以为无功而食人之食者元气之贼万物之蠧也故劳焉而后食身执其役以给朝夕之费二亲无戚戚之忧莱妻有同志之驩吁豢于富贵者不知澹泊之为高耽于荣利者不知道徳之为大既荣而覆古今一辙则灌园之利不已多乎昔于陵仲子辞三公而为人灌园充其廉也向秀吕安灌园于山阳安其逸也潘岳去长安令而闲居灌园病其拙也时雍亦若人匹与或者疑其居有阛阓罔利之习座有俗客鸣声之聒又安能效彼之所为者非知言也乃述赋以广其意云赋曰步青门而长啸游余心于古初目藻丽而弗近敦朴素而为庐食五鼎为不及饮一瓢为有余幸免隶于征戍或弦琴而读书耻桔槔之尚巧逐末景而区区其地襟江带湖青纡黛蓄拱以连山突怒起伏实东南之形胜为帝王之行都周金城兮万雉列甲第而当衢族茂许史家儗陶朱肆有蓝田之玉斗量南海之珠技博古今之妙音会八方之殊倾国遇乎燕赵跕利屣而曳轻裾若神人之绰约耀氷雪之肌肤于是命相开藩镇我南服象天河而凿池儗紫微而建阁集貂蝉之济济卫虎豹之肃肃殚虑乎庶务者萧曹之伦铺张乎太平者枚马之属衣袭绮纨食兼粱肉涂比车盖庭奏丝竹岩栖者未睹其盛家食者思发其所畜也乏匡时之明略乃退处乎齐民垦不食之弃壤托鹿豕以为羣疏浊流而逺注辟斜径而支分笋长渭川之竹菜生云梦之荤蒲荒秋雨菘茂早春甘者如荠脆者胜芹始芽茁而冒土忽叶布而覆云荼三名而可食虉五色而成文候灵鸡而毕起庶戒逸而务勤冀撷秀于寒暑必浃润于朝曛恒独往而无求爰四顾而欣欣乳鸠呼而相应恶草蔓而当耘感生成之攸遂亦有藉乎人人其或风雨之晨灯火之夕俎豆娯亲琴尊命客揄竿有鲜充庖有辛夏果磊落秋瓜轮囷兹田夫之所美又焉得献之吾君呜呼章绶不优于野服瑶台何异于蓬室谅乘轩而取讥虽抱瓮而奚恤宁陋彼而荣此聊逍遥以终日金谷废而蛙鸣玉津空而狐穴中虽侈于五亩后孰恤夫一石乃为之歌曰朝汲于河兮其流汤汤暮观我圃兮其叶已黄炎风卷沙兮白日藏尚昬其事兮毋弃而荒又歌曰登彼陆兮猛虎噬人涉彼海兮白波滔天我艺而灌兮入以事亲誓勿彼适兮危其身歌既阕幽情畅白露下初月上陶然一适混乎无象安通塞之有时蹇余行其焉往又寄时雍诗云潘岳闲居学灌园一椽茅屋近青门野乌得食频将子慈竹团阴定长孙宾客过门车马合儿童汲井辘轳喧春风金谷空流水且共高歌醉瓦盆张光弼为灌园生潘时雍赋云却恶喧嚣逺市廛自耕荒僻浙河边时非苏子投书日鬓是潘郎作赋年饭客夜舂鹦鹉粒灌园春引桔槔泉嗒然鼾睡茅茨下荣辱何因到尔前按青门谓东青门今名庆春门每经行菘塍瓜架间髣髴时雍故居所在也

　　西岭草堂续记

　　洪武中天台徐大章一夔有钱唐泯上人西岭草堂续记云钱唐泯上人志行絶俗蚤依云门法师受度至正中云门来主下天竺之席上人实侍左右其所栖息则西岭之草堂近焉西岭草堂者唐元和中杭之高僧道标师所居也僧史称神气清茂为道既高而诗尤精妙与呉兴皎然会稽灵彻齐名时之名人以摩云霄三语赞之上人甚慕焉其言曰吾上视师虽不与同世而与同乡里使师颜面肢体而与吾殊也我则不敢知茍颜面肢体不与吾殊亦奚不可及之有则其中之所存盖可见已将谋复作草堂会兵燹日炽而西岭之胜汩没于风尘之中上人曾不少沮仍择地郡城之东构屋四楹限以周垣植竹与树其前后有陂池春夏水长水气上行与竹树会清芬可挹上人闭门危坐披阅内典以探教观之要暇则曳袖长吟顾瞻西山搜精錬奇而西岭岧嶤宛在眉睫间因署名曰西岭草堂致其志也余曰古之桑门上首积行累业蜚声一时垂名后世僧史所载盖亦不鲜姑以钱唐言之若圣达观之神异辨才净之辨博孤山圆之孤峻咸似宜慕者而上人顾独于师是取盖必有所以然者吾尝思之学道之士以今慕古必取其质之近似者惟其质之近似故其慕之也切慕之也切精神念虑冥孚黙契则其入道也易今人生而同世以某问某犹有不知者上人之生去师五百有余岁而独慕之非有所似恶能自信若是向余谒云门于天竺见上人气貌不凡心甚敬之别去日久其法友与余相见辄谈上人行业精进而余犹未悉其藴间一造耳草堂甫成止余就宿青灯永夜接膝蒲团之侧神清思逺窥其风致隠然有上摩云霄之意区区世相何得而溷之哉然后知上人不徒慕也吾经有云惟其有之是以似之草堂之作亦何必规规于西岭之下哉会上人谒余请着西岭草堂续记于是乎书

　　高云阁

　　明云间莫云卿是龙有闻于时近吾杭莫云卿如鍄亦以文雅好事为名流所重毛稚黄赠诗所谓昔字云卿者君其伯仲间是也家东园有高云阁疏泉列树颇极清旷毘陵恽寿平格与之友善游杭必寓阁上多有题咏句如露蔓平窥石烟蓠半浸池薜荔愁中鬼桃花刼外身旧雨青毡在新愁白发知无山多怨鹤得树亦栖鸾一时园林高致宾主交情令人想见余友陈玉几藏寿平在杭日手札二与毛稚黄云从东园縁柳塘行三四里逢桥五六过城北茅子鸿新居时刍牧駏马驼蹀躞奔驿吹角之声相闻暝矣不取故道从市中肩摩而趋抵高云阁中新月已挂高柳之半露虫大作吟声此时意君已就卧或尚立檐下哦秋风得奇语正思恽子来叫絶然兴倦后不能再穿深巷呼君同上新桥看月也与王丹麓云五月廿三日期又竞稚黄东琪虎男次日访北墅王丹麓会雨诸子不果来因思客岁丹麓从氷雪中访我东园我辈今日盘桓不及王郎逺矣口吟自嘲并题扇寄北墅密雨千门正未开无人同破北山苔云边怅望回舟客曾比王郎踏雪来寿平又尝自号东园客

　　九宫贵神坛

　　徐一夔宋行都考九宫贵神坛在东青门外一里许以今地度之菜市桥侧东青巷是门之遗址元张氏改筑杭城拓开于桥东里许坛当在庆春门内城隅矣按咸淳临安志九宫贵神坛绍兴十三年因太常丞朱辂之请以春秋二仲举行祭礼屋而不坛十八年太常主簿林大鼐乞诏有司建坛于国城之东从之神之版位则梦粱録所云北太乙西南摄提正东轩辕东南招摇中央天符西北青龙正西咸池东北太阴正南天乙是也神之灵爽则宋史礼志所载九宫贵神所主风雨霜雪雹疫所系甚重是也九宫坛分祭初献亚献官六部侍郎以上终献官监察御史光禄卿丞见宋史舆服志绍兴祀九宫贵神歌辞十首见乐志方秋厓岳立春都堂受誓祭九宫坛诗云辇路春融雪未干鸡人初唱五更寒琼幡第一畨花信吹上东皇太乙坛

　　多喇传【杨维桢撰】

　　杭城东辉和尔氏奴曰多喇年十九勤敏谨质善事其主主卒某郡宦所多喇誓弗出主户适他姓主奉主妇日谨主妇有机密不以托诸侍必多喇托至正壬辰秋冦至杭刼官民帑藏辉和尔氏家掠货不得反接主妇柱下拔刀砺颈上诸侍婢皆踰墙壁走独多喇以身覆主妇请代死且请于冦曰将军利吾货岂利杀人哉吾主钥皆吾掌主妇弗知也吾尽探藏与若乞免吾主妇死冦允解主妇缚乃悉探所藏珠玉宝器散堂上冦俘货且欲秽其身多喇持刀欲自屠曰我主二千石誓死不辱他主况非我同类乎冦义之去已而泣拜主妇曰弃主货全主命权也妾受命主钥失货而全躯不义也妾请从此死遂自杀杨子曰红巾冦杭官守者往往弃官遁否者佞事贼名节大闲一荡去弗顾多喇一妇奴耳终其身事主至以受命自劾非蹈忠节识大闲乎嘻使若所为为国男子非尽臣道乎故余为之传如五代史録王凝氏之妻者云嘻

　　长生寺

　　余所居舎东一牛鸣地有庵曰曹源无多屋宇环以嘉木鉴以清池颇宜坐夏榜曰古长生寺按咸淳临安志长生寺周显徳四年呉越王建绍兴十九年旨充九宫坛斋宫后至元间重建明洪武辛未诏天下清理佛教遂并附于潮鸣寺而废至万厯四十年改为小庵仍曰古长生者存旧迹也范石湖成大次韵尹少稷察院九官坛斋宿诗云草草驰三里萧萧共一餐吏方绵礼蕝公自将诗坛隙月窥床近窻风刮坐寒鸦鸣未忍散端为合并难正指斯地近锡山秦对岩松龄游杭宿曹源庵赠息机上人诗云小筑傍招提安禅絶所思艰难行脚后容易退耕时佛火分池面茶烟合竹枝语深忘去住一榻鬓如丝此诗甚佳庵僧书于板以示过客而秦太史苍岘山人集不载

　　张隠君卿子

　　张隠君遂辰字卿子一字相期号西农少颕异于书无不窥工为诗以国子生游金陵时名大起见赏于董尚书其昌陈征君继儒明末潜名里巷为医自给能探丸起人死人争迎致之卜筑东城诗格益澄澹孤峭多自得之语在西泠流派外可自名家隠君每于岁阑定勉诫子息云家足过年之用座无寒士之求不惟有愧本心抑且无别庸俗又尝述其祖龙墩公贫止一布袍除日逢急者即解赠之清门世徳可以激薄停浇矣着有白下湖上蓬宅衰晩四编蓬宅者録其东城所作也忍公无勅招入六逸社简谢云东城有老生三五接茅屋声名虽翳如志色不降辱乞食拙叩门爵年少赐粟二严天放翁举逸嗣其六高会相招邀宁耻敝冠服寄情在琴歌养老事觞肉讵惜恕疎狂礼容亦简足持论昩茍同古风良可掬白首永晏言娯懐还厚俗冬暁寻东邻诸子云东城爱清暁日出在寒林残叶响氷面微霜留屋阴事皆縁老谢迹剩有孤寻忽漫闻村犬悠然门巷深隠几云一区城曲地还余隠几萧萧落木初赌墅围棋无子弟故家遗俗有琴书天遥欲纵高飞鹄池白长留禁射鱼尚惜兴疎交渐絶朝来斗酒为谁储孙宇台治题张卿子隠居云东城何逶迤树木纷扶疎中有贤人室緑水绕前除门外多车辙室中唯图书草木皆秀色僮仆鲜嗟吁客至感心醉朋来结相于借问主人谁其人乃为儒伏邴无恒轨严郑有先驱愿得聆謦欬执手日踌躇今里人名隠君所居曰张卿子巷在土桥北

　　许然明

　　许次纾字然明号南华方伯茗山公之幼子跛而能文好蓄奇石好品泉又好客性不善饮燕客每彻宵旦金错到手随尽坐是屡困出游闽楚燕齐数千里外尝裹金数镒归归数月又尽贫自若也与黄贞父呉伯霖张仲初冯开之诸公善家东城近慈云寺并城对池境甚萧洒所著诗文甚富有小品室簜栉斋二集今失传余曾得其所著茶疏一卷论产茶采摘炒焙烹点诸事凡三十六条深得茗柯至理与陆羽茶经相表里前有呉兴姚叔度绍宪同里许才甫世奇二序称然明殁后三年感梦于才甫曰欲以茶疏灾木今以累子才甫因授剞劂文士结习不能忘情于身后事亦奇矣

　　慈云寺宋刻

　　雍正庚戌二月余过慈云寺见阶下生台石柱上有宋元符二年冯谨建普会塔一所题记殿壁又有宋景定二年城东慈云院甲乙流传住持证据府帖碑乃是临安府给付住僧崇宁者篆额细如丝发上作云螭文甚古城东宋刻仅存此耳

　　东门菜

　　晁无咎补之七述云杭之为州负海带江而东南美味之所聚焉水羞陆品不待贾而足菜则蒌蒿因陈紫蕨青莼韭畦芋区茭首芹根藤花羞盘菊叶荐筥姜辛薤淡荠甘荼苦此吾杭之菜见称于文士之始然未详所产之地也周平园必大二老堂杂志云车驾行在临安土人谚云东门菜西门水南门柴北门米盖东门絶无民居弥望皆菜圃西门则引湖水注城中以小舟散给坊市严州富阳之柴聚于江干繇南门而入苏湖米则来自北闗云此谚至今不改毘陵邵子湘长蘅西湖杂兴云杭州食单太滥奢西鱼东菜总堪夸杨梅夏熟皋亭好石首鲜来头水嘉一作西鱼者以西湖产鱼鲜美异他处也

　　横河

　　横河东运河之支流西河水灌市河从城外过坝入焉东西夹以双桥如眉影窥镜梦梁録云崇新门外小粉场前普安桥又名横河桥其东名广济桥今但名东西横河桥而小粉场则里人仍称之其地近城闉树色高下屋宇参差雨篷烟艇早暮聚集虞长孺淳熈横河打鱼行云霏霏暁雾古城低竹压危桥渔艇迷此时月钩不落水大鱼小鱼争出溪宿鹭憎人翻雪去鹭沙尽被渔人踞飞罾十丈浪花浮赤脚何妨多沮洳鱼惊迸散背尾驰嚢头戢戢交参差老夫无縁救不得飞红斫玉糜汤池鮹鲦泣釡沸声切犹记芦根有残穴后身愿复灂前濡洒子仍忧值江鳖魂归贝坻诉白龙白龙鱼服泳寒风渔人捕得燔枯处急雨打船帆影空龚蘅圃翔麟调蔟水忆横河红叶云小艇东偏緑阴曽聴鸠边雨几番霜信宛剪就猩绡残缕恰伴僧墙黄雪落帽风前舞一点点逐乱流去夕阳暮浴水鸟断霞搅碎只趂着渔舠住千丝撒网便认作金鳞聚莫是旧沟漂出还有人题句愁吟客梦过呉江路

　　沈正叔

　　沈大亨字正叔号樟亭宅在清泰门宋学士文通之后少为诸生博极羣书善尺牍百函可立待而不善举场之文以故艰于遇合中岁游京师时华亭徐文贞枋国知正叔才欲留撰青词积货可得中舎正叔曰吾得曵裾王门可耳安能郁郁久居此遂入赀得楚府典宝正昭王雅志典坟接遇贤士大夫尽礼正叔辅导之功居多昭王春秋渐高艰于子一日引正叔至密地指太史公书某传谓之曰若堪属此乎正叔迁延引避叩首曰殿下年力方茂锡麟非逺臣实愚顽不敢奉教昭王咨嗟太息愈钦重焉其守正如此子宜先字尚行号芝旸为人情至哀乐过人长女为冯太史开之继室太史时未遇食贫不能纳礼尚行辟甥馆居之父子墓石俱太史所撰文也

　　项子京芝旸图

　　余友赵谷林家藏项子京芝旸图一轴山作小斧劈皴崖上古松数株墨桃花一树崖下芝一本流水潺湲一高士黙坐相对款云芝旸图山人项元汴为武林沈君冩下有墨林山人印左方跋云汴与樟亭芝旸贤乔梓道义相洽意气同调厯交世杰凡其遨游燕楚经必过晤把臂博古逍遥世上今此偕老人各守处仆自向罹家难受制暴党甚矣吾衰世故灰灭闭门待期遐弃素交曷胜兴慨方在戊子秋七月既望儿曹赴省告校重蒙尊君推恩访惠兼致不遗故情复辱长公寄贻龙井小春茗合想同臭犬马垂尽之年忽得宿好逺将之美铭佩殊深不惮耄昏拭眵勉力走笔是楮拟作三生后对来因拙技穷斯幸先一盼墨林子项元汴题下有墨林项元汴二印盖清泰门沈氏故物也

　　如此江山亭诗卷

　　张左司如此江山亭诗卷明时藏城东景隆观道士史志中处案亭在呉山天庆观嘉禾周桐村鼎跋云如此江山者有所感而言也必宋遗民有为而作越若千载登高而啸咏者为一笑居士庐陵张光弼于时元社既屋居士之为此游一俯仰间何如其为感也作亭者之感尚浅游者为益深也游后又无亭矣惟诗卷存独居士名章章然他或仅附骥耳此卷郎仁宝曾见之名贤妙墨失传已久今检张光弼集有如此江山清集同王仲玉陆进之吕世臣作云呉越江山会此亭暮春风景昼冥冥长空孤鸟望中没落日数峰烟外青不用登临生感慨且凭谈笑慰飘零古今何限英雄恨付与江湖醉客听其三人之作不可考矣

　　题如此江山亭诗卷

　　呉山故有如此江山亭初不知作于何岁名于何人末得庐陵张光弼清集诗遗卷紫芝老人俞和首作籒文碧岩周氏冩图清絶可爱足以光斯亭于既湮开后来之赓和也是卷今为旌徳史玄隠所藏尝求诸大夫士题咏多以光弼诗中感慨遂为宋元兴亡处致意谆谆乎如此江山不曰江山如此上立论无乃过求矣乎且古今江山之趣恒得之林下人其于亭馆台榭兴之所到辄以命名就斯亭论之有如此江山可亭矣论亦为通彼岂以一亭之名之微即系以古今兴亡之大故哉但以登亭而饮者顾瞻徘徊抚景兴感以人非而物在姚绶嘅今昔之异同发之性情亦理之自然也则今使有如光弼辈与客复携饮斯地求昔之亭已摧没于荒茅苍竹之间久矣又将何如其感慨耶余辈生逢如此盛世归田之余得以优游林下与诸幽人贞士咏歌太平又获绍续昔贤之作之后亦幸矣间于一饭之顷亦不敢忘江湖之忧于如此江山奚足深论哉至若王公贵人志在行道树勲业昭声光于宇宙有弗暇于此或暂得之亦唯一登眺一赋咏之耳求如林下人之趣不可得也玄隠藏之尚伺弗暇于此而或一登眺赋咏者出而谂之何如

　　城东倡和序

　　元戴帅初表元城东倡和序略云岁在大徳戊戌嘉兴顾伯玉客至杭东城杭之贤而文者皆与之游而屠存博白廷玉以岁晏立春前一日过庐清谈剧饮甚适既少倦即与循闗垧步江皋眺太伯钱镠之荒墟吊陶朱子胥之遗迹意色苍莽襟神飞竦退而存博遂先成古诗二韵六言五章以纪其事既而廷玉有和既和人别为诗而张仲实陈无逸诸贤又皆有和诗遂不可胜纪其气如椒兰之交袭而馥也其音如箫钟之递居而不乱也其数如针芥磁铁之不相违而相入也山野土木之人无能与于兹会辱以小序见命不敢固辞余按顾伯玉名文琛尝为郡国所举辟游燕不遇归陈无逸名康祖龙泉人官澧阳教张仲实名楧号菊存杭人系出西秦循王五世孙牟巘翁之壻官江阴学正白廷玉名珽号湛渊杭人官江浙儒学提举屠存博名约号月汀杭人官溧水教诸公皆知名可考惜倡和诗已散佚不传矣

　　剑石铭

　　剑石元时在城东景隆观句曲外史张伯雨为铭并序云石在景隆观长踰等广不及尺黝碧如铁镡锷具焉余作铭未几夜半有力者负去铭曰錬质鸿蒙挺锋嶻嶭正一之气勿壅勿遏星精内藴玉理旁达莹谢鹈膏书存红沫倚天卓地排气鎭魃兆兹神宫善建不拔

　　戴文进画迹

　　明宣庙召戴文进入京为画院谢廷循所忌逃归杭隠于诸寺为作佛教诸像今东城华藏潮鸣二寺挂轴尚有存者杭人相传文进初为银工所造钗朶种种花鸟人物精巧絶伦思以是传于后后见销银者即已手制也悔而学画遂有名女亦工画文进墓在西湖横春桥

　　叶居仲

　　元叶广居字居仲至正乙酉间尝居杭新门之东里教授见辍耕録及阅魏文靖公骥自得斋集序知其先居杭而后迁嘉禾也序云自得斋诗文集者钱唐叶盛维新集其祖元江浙儒学提举公之所著也惟叶初为括苍之松阳人以维新之十六世祖银青府君居元佑党籍持节涛江遂为杭人后迁嘉禾其子孙青紫蝉聮儒术相业在宋盛时人罕与俪公生于其族实宋吏部尚书赠开府仪同三司南阳郡公谥文康时之六世孙夷考文康以积学从政正色立朝若居台阁而击韩侂胄之奸任侍从而定建储之策述礼经会元以明周公建邦立极敦礼崇乐之要其文学政事诚表表伟伟于当时者也公承其家学于书无所不读其所长者春秋与时之名士曲江惟善钱公严陵道原鲁公暨廉夫杨公皆以是经名重浙水东西若公之诗文尤舂容浩瀚其理致体裁究其所至殆近古之作者惜乎厯年滋久故散佚不传者多今维新所集盖不过千百而什一也公名广居字居仲别号自得故集以自得名云今集已失传仅辑其诗六首以备东里文献云尔题范寛烟岚秋晩图云范寛作画絶代无岩壑交错青珊瑚玉堂仙人妙题品【谓子昻】十载见题如见图乱后图书尽狼籍奇珍委地无人识萧条锦褾世间稀拂拭墨痕三叹息题崔君谊友竹轩图云孔方絶交亦已久忘形三径相追攀高轩时过翠羽盖美人或赠青琅玕清风慎截鸣鳯管沧海勿垂钓鳌竿一朝羣材尽登用空山无人同岁寒寄杨廉夫二首云江树春如绮湖山带暖烟兴来犹早起愁絶不成眠賖酒过三月无家又一年故园归去好猿鸟亦欣然闻道西湖载酒还飞琼弱翠拥归鞍可无私梦登金马剩有新声到玉銮异国顿消乡井念小堂新作画图看野人未纳彭宣履独向清溪把钓竿题西泠桥隠居云瘿木裁冠鹤氅轻十年尘土厌飘零小山旧隠云封戸大药新成月满庭丹井夜交龙虎气碧霄春蹑鳯凰翎西风客舎炎歊净拟读琴心内景经西湖竹枝云水长西湖一尺过湖头狂客奈愁何鲤鱼吹浪杨花落听得橹声归思多
　　又
　　前録叶居仲诗近借得明杭前辈徐伯龄延之号箨冠者所著蟫精隽于四明范氏之天一阁中载叶龙溪诗云龙溪叶广居字居仲号自得斋宋文康公六世孙雨窻居士伯逊志信之孙也尝拟黄庭经赠医师方氏云我有中庭玄玄根摠摄百气超乾坤嘘吸日月通昆仑万神寂寞绵绵存中有一物光炖炖化为真人朱冠裈手执赤符如琼璊是中实为玄牝门三彭潜伏守其阍峯名天柱五岳尊千岩万壑手可扪南离北坎无冲奔黄媪为媒掌其婚是中有语约不烦子能守之可与论愼勿适越北其辕伏其庐内寻其源方君之居近五云幽阙夜间常氤氲放之六合空无垠下视浊世癃痼繁以妄易妄何纷纭针砭可磨艾可焚熊经止与陀扁伦阊阖朝启觐轩辕戋戋玉帛临丘园晴偶成云白苎衣裳氷雪容沈郎多病怯东风阳城久拙征科政尹铎新成保障功沧海楼船何渺渺崆峒小麦自芃芃腐儒自笑忧时切屡过田翁问岁丰题宋徽宗墨竹云承平天子玉为颜艮岳秋风竹泪斑丹鳯不归云万里空留翠影落人间又回文诗云红烛泪消香篆小扇罗如月晩庭空风帘绣卷初醒酒静院凉生水阁东书李博士扇云水晶宫里树毵毵乱后情懐百不堪便面淡山宁得似满汀烟雨梦江南

　　金中丞别业

　　金学曾字子鲁号省吾仁和人隆庆戊辰进士初授工曹旋擢楚学使时江陵夺情起视事言者且得罪公致书政府中有不顾纲常废斥正人之语辞指激切江陵子入试公置不録既而分守湖南道摄臬篆岁方大饥公赈恤多方兼封大户仓平价以粜民赖以活者甚众直指某希江陵意疏劾公镌三级遂罢归结孤山吟社有终焉之志江陵殁起用抚八闽数年以老乞休年七十九卒今东城土桥畔公别业在焉里人尚称为金衙庄也公尝为太夫人造望江楼极高风帆沙鸟在阑槛间兼擅水木之胜窈窕明靓逺隔市嚣矣

　　圆鱼大士像

　　闽人何壁客杭适金中丞家招燕过之庖人羮圆鱼既熟剖之见一肉观世音首戴巾帔象白衣妆饰眉目衣褶皆如画右手下垂左手中按足踏芙蕖一朶座客无不惊惋遂命覆羮见钱希言狯园

　　皋园

　　皋园在城东隅清泰门稍北少司农严颢亭先生所筑即割金中丞别业之半中有梧月楼沧浪书屋跨溪小太湖墨琴堂緑雪轩芙蓉城怡云亭诸胜修竹一林平山一篑蒹葭杨柳罨岸被涯引外沙河之流从水门穿堑入园中流经亭阁间束而为涧展而为沼縠纹镜光随风日波荡复注篱外长沟以达于东河倚杖闲聴潺湲有声城市所无也先生有经世之才寄意每在山泽官都谏以忧归日相羊其中与汪澹漪书云近匿迹东城苦谢酬应古树当轩流泉绕戸觉十数年堕落余生稍稍有清闲之乐何日策杖荒涂一罄畴昔乎及其殁于京邸也徐华征邺挽以絶句云卜筑东皋辟草堂城隅楼角望苍苍清秋风景朱门客他日登临忆侍郎即谓此园也先生名沆字子餐余杭人家钱唐顺治乙未进士父忍公三严先生之仲氏也

　　药园送春句

　　药园在东城隅与皋园相望明季呉文学我匏构轩槛虚敞竹木萧森玉照堂前玉兰一株大可数抱高花如雪盖百余年物康熈中萧山毛西河太史竒龄与吾杭诸名士集此作送春诗时橐笔数十人多有佳句末坐钱景舒■〈日上永下〉年最少独集唐二首其二五六用翁绶白居易句百年莫惜千回醉一岁惟残半日春太史极赏叹之后録入西湖诗话

　　东城乞士

　　明季许元孝光禧灵长光祚雁行也灵长有书名结体微熟元孝萧然人外爱谈名理着教典疏意一卷自署曰东城乞士今藏吾友丁敬身斋中按梵语比丘此云乞士

　　东城杂记卷上

　　●钦定四库全书

　　东城杂记卷下

　　钱唐厉鹗 撰

　　长明寺

　　清泰门内长明寺宋开寳四年钱忠懿王建名法灯治平二年改今名明万厯问西竺宗工建华严阁庋八十一卷真经于上请四明李次公麟画祖堂百像行笔颤掣衣纹如莼菜条树石云泉势极飞动锡盋缾笠经函坐具之属种种奇古而唐梵相无一同者寺僧至今护惜之每上元前数日陈设斋供逰人登阁赡礼者踵相接焉梦梁录云仲春十五日花朝节崇新门外长明寺建湼盘会罗列幡幢香花挂名贤书画设珍异玩具庄严道场观者纷集此亦南渡之遗风也

　　贯休十六罗汉始末

　　城东长明寺向藏有唐髙僧贯休画罗汉十六■〈巾〈穴上登下〉〉并出山大士像一■〈巾〈穴上登下〉〉其罗汉题款云信州懐玉山十六罗汉广明初于登髙和安送十身干宁初冬孟廿二日于江陵舟续前十本相去已十六年时景昭禅人自北来见请当年将归懐玉西岳僧贯休作字为小篆体其画法之奇逸飞动向读欧阳炯长歌叹其妙絶如听经弟子拟闻声嗑睡小童如有梦绳床木屐两三片线补衲衣千万行今始亲之也相传明神宗时慈圣太后以赐紫栢大师大师坐妖书事于狱中示化此画归法嗣某流传至杭藏一小庵本朝严侍郎沆卢职方之颐共捐千金购得喜舍寺中有年矣世宗皇帝初年勅改西湖行殿为圣因寺制府李敏达公卫请至圣因永充供养余按宋赵希鹄洞天清録云信州懐玉山有画罗汉郡中每迎请祈雨常有一二身飞过寺中即此画也其灵异有如此者

　　魏徳刚

　　元末魏徳刚家东城辟临安学官受春秋学于应之邵之邵殁复学于杨亷夫着春秋左氏传类编凡十二卷亷夫为之序李宗表晔有懐徳刚诗云东青门头有惠连五载不见梦相牵得归茅屋对秋雨与子细说逺逰篇其为名流所倾企如此惜乎著述无存名亦几湮灭矣

　　东里草堂

　　元至正间有王维贤者隐居嗜古所交多胜友筑东里草堂于城东张光弼题诗云周遭多是及肩墙马过犹知旧草堂苔径雨晴蝴蜨乱药栏风■〈日耎〉牡丹香诗篇未觉为时重杯酒能留共日长岂是辋川无作者却同裴迪赋山庄广陵成原常廷珪亦留题云平安一桥吾旧游君屋乃在桥东头晩山得月更宜酒春水到门还放舟太守诗成写素壁老大兴发思沧洲淮南丛桂不得往抚卷因之生逺愁时原常葢避地南游与之交云又题维贤所藏盛子昭双松系舟圗云云门寺前风物幽布韈青鞵吾昔游葫芦盛酒待明月舴艋载琴当上流长松并立几千尺狂客一别三千秋何当挂席过湖去东里草堂姑少留云门寺在越凡过客之由杭东渡者必于断河平安一桥登陆古人诗语无虚设如此湖谓镜湖也

　　芝兰室圗

　　元时钱唐髙僧古林昌公幼祝发于寳石山戒律精严智慧明了曾分净慈之半席晩年筑室于城东偏移植紫藟列树兰荪倚槛则清心濯目凭轩则衣芳佩馨于是王蒙叔明为芝兰室圗并作记俞和子中为之书一时题咏者颇众蒲庵来复云不着维摩狮子床芝兰为友产清香商巗采到连茎瑞楚畹移来奕叶光春雨苾蒭还并秀暁风檐卜每同芳也知臭味通元化物我冥观与世忘临川危素云筑室古城曲树此兰与芝异芳间竒石宛有山林姿芝兰日长茂离披满前墀绿叶泫朝露五色含晴晖道人方燕坐境寂神不驰色香了无取眼鼻忽若遗嗟予老京洛无地结茅茨浩歌望江水白云有余思南屏山人夷简云不以芝疗饥岂用兰为佩芝秀兰自馨植此一室内道人结习尽与物了无碍白昼敞禅扉羣峯逺相对始丰徐一夔云草中惟有芝兰好不数宜男指佞贤近喜亦从萧寺种谁云独许谢庭专寻常道气留君子窈窕风姿媚佛天何用旃檀林下住只将潇洒度年年白云峰如兰云芝兰百本遶阶墀晔晔琼英间玉蕤楚畹风光揺绿叶汉宫春雨长铜池香飘衣袂堪纫佩味入斋厨足疗饥谢氏芳华归寳石封胡羯末宛同时钱唐白笵云禅扃闭幽寂石室生清芬奇葩杂芳树蔼然祗园春如何寻丈间迥与人寰分声闻已知妄色相元非真愿以甘露枝凈洒浊世尘余芳倘可即相从问正因京兆宇文公谅云紫芝采为食幽兰纫作佩聊复助熏修庶几堪傲世一室静生香诸尘自融会蒲团禅燕余经卷了空外嗒然吾我忘谁云有三际金华宋璲云隠居结莲社地僻无人声瑶草穿阶绿幽兰入梦清吟诗怜楚泽分坐忆南屏色映千华偈香同九畹英何当风月下相对说无生此图向曽录入汪玉水珊瑚网中

　　土桥

　　土桥在新坝之左近庆春水门通外沙河之流汤尧文焕土桥纵步诗云径以城隅僻人因静里过敲门遥问竹扫石近侵莎尧文号邻初道人仁和人中隆庆庚午乡试官贑州府同知有书名

　　新坝

　　庆春水门明时以东郊地僻盐徒阑入不可禁奉旨久塞虞司勲淳熙卜居于是门近土桥不通舟因佃为放生处诸仁者竞载鱼鳖螺蚌之属来在藻于牣可千万亿命也万厯中贾竖欲夺会安坝曵木之利扬言庆春入巽水主大吉贿有司启水门筑坝曰新坝是年司勲败官中丞直指两台皆中诬去里中自是无富民详见司勲巏务山馆集

　　恽寿平诗

　　恽寿平寓杭日有在东园柬毛稚黄诗云海棠茫茫春霰断柳丝绿遍寒江岸细网幽窗竹烟乱山桃海棠落将半鸟声过残雨兰风细吹案我思在空谷我梦属云汉珩璧只独照锦衾空宵烂飞花蒙蒙还坐叹江郎操笔不在腕石泉水芹泛溪馆栁下无人待谁锻风致俊逸可以夺昌谷玉溪之席矣

　　徐茂呉

　　徐桂字茂呉余杭人中万厯丁丑进士授袁州推官守正不阿失上官指投劾归僦居杭城之东隅地幽僻擅池亭竹木之胜多蓄彛鼎书画日婆娑其中有洁癖客过者先使人觇冠服鲜楚方与接对人以是怪之与冯开之屠长卿同榜皆罢官家居扁舟双履往来吴越间着有大涤山人集送义公结庐天台云海上栖禅境披云访石桥一缾依涧壑疎磬落山椒华顶经年雪松门半夜潮预愁支遁去谁与共逍遥朱竹垞前辈录入明诗综格调诚清拔也

　　云泉题咏序

　　元初虎林城东徐文隽字如心扁其书屋曰云泉紫阳方万里回为云泉题咏序云有天地然后生万物故易有乾坤之卦而继之以六坎之卦以天一生水而润万物者莫润乎水天地虽生万物非水则莫生也然则六坎之卦以屯蒙需次乾坤何也凡有坎之卦皆取象于水而屯需之卦取象为云蒙之坎取象为泉又何也天之始生物也犹上云下雷而为雨物于是芽茁于冥昧故曰屯以次干而坎为云天地之既生物也犹泉之初泄于山物于是幼穉而未壮长则不可无所养故曰蒙以次屯而坎以为泉物屯而亨蒙而养待其成而已故曰需以次蒙而坎又为云此天地之屯也天地之蒙也天地之需也圣贤者出亨物之屯养物之蒙始也无所不用其力以需夫各正性命之定则终也无所用其力今之学者亦尝读易而知之否乎虎林城东徐如心偕邻友童汝舟来谒谓其读书之室扁曰云泉老于风骚者争赋之予以为斯友也年始二十有七自芽茁幼穉而壮长者也其亦尝次序屯蒙需三卦之坎而玩之否乎圣人所以不曰水而曰云曰泉何也水之始初为云为泉学者不慎其始初听其流注散漫为渺茫无畔岸之水可乎何谓经何谓纶何谓果行何谓育徳亨已亨人养已飬人此感彼应姑少需之饮食宴乐而非流连荒亡之谓也是为云泉题咏序有文见桐江续集四十五卷

　　马婆巷

　　元奉化戴帅初戊戌清明杭邸坐雪絶句云思乡处处只愁生正好春游又不晴雪是梨花云是栁马婆巷口过清明按巷为宋旧名今俗呼马坡近东花园为上马坡北抵清泰门为下马坡用之入诗顿饶雅韵

　　虞长孺僧孺

　　万厯中里人虞司勲长孺以文字为佛事碑版疏颂照耀东城长明莲居二禅窟贞石犹存其弟僧孺淳贞终身不娶结庐灵隠寺侧名猿狖居役使仅一老仆又建八角团瓢于每角藏书上有楼可眺逺冯祭酒开之尝曰于陵仲子犹余辟纑之妻僧孺足称今之逸士矣

　　城曲茅堂

　　蓝瑛字田叔杭人善画山水知名于时家东城自号东皋蜨叟又号东郭老农榜所居曰城曲茅堂子深字谢青为诸生亦以画名龚蘅圃翔麟城曲茅堂感旧诗云他年文酒地腹痛此停轩病叶黄堆径寒流绿映门斯人不可作茅屋至今存但有空梁燕諵諵对客喧

　　胡淯清

　　胡守干字淯清临清人父尚英明神庙末进士官翰苑以忤魏珰削籍归思陵立召用至宫詹学士而卒守干外家本杭人也母携之居杭十余年家益困乏卖卜于城东市中得百钱辄下帘事吟咏人不知其贵公子也西湖竹枝云长丝成匹竟难裁传语渠侬莫见猜春日未能寻藕去炎天那得见莲来是亦不失铁史遗音者

　　兰菊草堂

　　徐子贞元末隠居城东号匏瓜道人洪武初仕为潭府典寳正所居曰兰菊草堂天台徐一夔为之记云钱唐徐子贞甫亷介有雅操筑草堂于城东隅不莳他物独莳兰与菊而日循行其间客或见之曰子爱此耶子贞曰吾爱其与吾性合尔既而大书兰菊草堂四字而请予记葢兰之为物生于涧谷深絶之地人虽不采而清芬细馥洒洒然于风露之下有不求媚于人之意焉菊之为物发于卉木雕落之后时虽揫敛而幽姿雅艳采采然在风霜之表有不争妍于时之意焉之二物者有道之士所不弃也方子贞隠处时人见其恋嫪此二物不置固曰其性然耳而不知其见于用者何如也及遭维新之朝尽起天下之遗逸而用之子贞起自草堂得以才行选为亲王官属趋跄王庭一以直道自持如兰之不求媚于人菊之不争妍于时为王所礼貌所谓国有道不变塞焉者葢如此诗曰惟其有之是以似之岂不信然子贞之所守可谓不愧兰菊矣因笔之为记张光弼为子贞赋匏瓜道人云吾岂匏瓜系此生道人玩世以为名百年雨露司荣悴一日江湖见老成濩落情懐庄子瓠浮沉踪迹楚王萍壶公借与龙为杖■〈扌弃〉着青鞵到处行

　　徐镜非

　　徐行恕字镜非茂呉司李之侄也世以易名家中万厯癸卯浙江乡试尝为徳安县令后与严印持张卿子称城东三髙士詹去矜锺玉赠之诗云徐公本亷令髙拟陶彭泽早岁擅时名垂老厌兵草晦迹城东隅萧然半亩宅茶人夙自署茗椀供朝夕健儿不敢窥闭门无俗客扰扰市朝间世眼徒青白张子卿过徐镜非闲坐诗云朋旧今无几所忻俱老翁累因遗嗣少闲頼一官穷每过寒斋雨共听秋树风商山多翊赞吾愿采薇终

　　锺绍京书

　　锺绍京书五帝六甲经后有倪云林跋尾明时藏徐茂呉斋中近阅沈景倩野获编云本髙瑞南家物后归徐司理近闻为徽人厚募簒去直是许髙阳女卖嫁蛮酋不止昭君和戎也

　　半亩居

　　半亩居一名孝慈庵近艮山门城东隅顺治初里中周氏子兄弟出家奉母于此中有放生池积水深凈风篁绕户人迹罕到真憩寂地也俍亭禅师净挺夜过半亩居诗云月色满城隈一灯悬古屋平郊逗微茫踈星澹幽独梵呗杂钟磬琅琅振林木抱瓮此灌园何必异深谷俯仰舆盖寛闲闲情自足分坐成主宾阿閦及金粟俍亭为仁和徐继恩字世臣明季壬午贡生晩薙染于河渚着有溪流文字

　　委顺斋

　　元时杭之城东隅有郑处士号虚原年八十余研极乎漆园之旨名其燕处室曰委顺斋杨亷夫为之记文见东维子集多讹脱故不录

　　钟馗圗

　　郑虚原家藏钟馗圗为旧人笔至正甲辰春以赠海虞曹立立跋云先君昔游钱唐观此卷于郑虚原翁处叹其瓌怪幽眇曲尽鬼物之情状郑君欲以相遗先君亦不之请也后先君殁六年立至杭谒郑君于栖遯之室情意款洽抚问存殁不胜恻怆因出此卷归之且曰而翁之夙好也吁郑君护持此卷于兵火艰棘之中以先君有属爱之心不以畀人而有所待一旦识余为故人之子卒能授之其亦庶几延陵氏脱剑之意乎卷中题者四人海粟冯子振诗云老馗兀与二鬼肩一鬼勃窣袋影悬一鬼负剑帽带旃一鬼顶颅双角骈老馗之妇舆蹁跹其荷舆者鬼婢虔抱猫掌握鬼妾妍提其奁具风袂玄携枕而从服饰鲜鼠蝎黏缀袴亦然擎担最缓行李便鬼之婴孺盛穿聨囊包槖裹琴能仙瓠壶穹挂吁可怜掲竿之魅愁攀缘最后瓮鬼束縳椽尸而行者犹能前肌肉消尽骨骼纒物怪种种来无边神禹铸鼎今几年罔两在此犹翩翩吁嗟吁嗟问老天不惟诗画奇絶而郑君之友道有足取焉

　　洪稗畦

　　洪昉思升号稗畦居东里之庆春门少负才名尤工院本南北曲以国子生游都门暇取唐人长恨歌事作长生殿传奇一时勾栏竞抄习之会国忌止乐贵人邸第有演此者为言官所劾诸人罢职昉思逐归朱检讨锡鬯酬洪升诗云金台酒坐劈红笺云散星离又十年海内诗家洪玉父禁中乐府栁屯田梧桐夜雨词凄絶苡薏明珠谤偶然白髪相逢岂容易津头且缆下河船元人白仁甫有梧桐雨杂剧亦冩雨淋铃一曲用事可谓工切昉思后溺于乌镇王司寇阮亭挽诗云送尔前溪去栖迟岁月多莵裘终未卜鱼腹恨如何采隠懐苕霅招魂吊汨罗新词传乐部犹听雪儿歌中年欲卜居武康山中不果所著稗畦诗集清整有大厯间风格尝有林月前后入溪花冬夏开之句世但艳称其曲子耳

　　芸隠横舟

　　城东清泰门宋之崇新门也旧在东河内河流绕城而转过东新闗达于临平抵长安堰近城河干宋有船官廨嘉熙中施枢知言尝为是职有题廨宇诗云合是清溪近处居在官却与在家如柳风拂岸时鸣橹梅月横牕夜读书休问舟闲无唤渡须知水到自成渠俸钱已足供新粒比着箪瓢尽有余枢自序其集曰丙申冬趋浙漕舟官戍小廨泊崇新门外傍河依柳髣髴家居刳剡之余时作一二解殊自适先正诗云野水无人渡孤舟尽日横与枢官业偶同遂命曰芸隠横舟藁

　　潮鸣寺

　　城东潮鸣寺故为梁贞明中建名归徳院后宋髙宗曽驻跸闻涛声赐今名髙宗御书苏诗赐殿前统制刘汉臣咸淳临安志云书古诗立石东庑者是也呉伯霖之鲸以诗为髙宗作载之武林梵刹志误矣李君实六研斋笔记云武林潮鸣寺有宋思陵赐统制刘汉臣诗野寺参差落涨痕踈林欹倒出霜根扁舟一棹向何处家在江南黄叶村此苏子瞻诗也第二字是水字今改寺字遂掩而有之思陵博雅断不如是当由偶在寺中书之赐刘寺僧欲假以为重改字勒石以侈荣观耳观此则宋时原刻后明时又有改字之刻今寺厄于火并改字之刻亦亡矣

　　红亭醋库

　　咸淳临安志红亭醋库在菜市桥东街南面北今名醋坊巷宋时酒醋皆官库酝造纳缗钱于户部临安有醋库十二此其一也但今巷在东街北面南与志异耳庄季裕鸡肋编载建炎后俚语云欲得富赶着行在发酒醋盖宋自王安石设法卖酒并醋亦榷之南渡后军兴百费浩繁遂不能革既禁私造其直必昂遂有因此致富者矣

　　回龙桥

　　明仁和沈通判懋徳仪两湖麈谈云郡城东潮鸣寺门径曲临通衢其东南北三面皆水水之外皆菜畦而寺独踞其中竹树幽茂人迹罕到俨然一山林也询之僧云寺旧名归徳南宋髙宗驾幸至此闻潮声而回因易今名今寺后有小桥曰回龙即当时旋驾处也按临安志菜市桥之西为东青门寺当在城外其迤东十数里则江塘也故潮声可闻至于今日则城郭一变与曩者不类矣沈公为少司寇锐子正徳己卯举于乡嘉靖中仕至惠州通判今去沈公又二百余年此桥尚存跨荒沟上仅一石杠耳

　　织成十景圗

　　杭东城机杼之声比户相闻郎仁寳云起于禇河南九世孙载善织作绫锦今禇家塘通圣土神是也其中一区供尚衣之匠花様有为西湖十景全圗者秀水朱稼翁稻孙武林恭纪诗云十様西湖景曽看上画衣新圗行殿好试织九张机

　　兰芳

　　贝清江琼兰芳轩记云永嘉李至刚氏侨居钱唐城东辟室为游息之所树兰其前额曰兰芳轩间求予作记按兰与泽兰类紫茎赤节叶锐而长古人恒刈而佩之刘次庄之注已详而黄太史又以一干一花为兰一干数花为蕙朱子从而辨之且言今所见者花虽有香而叶无气非可刈而佩者然亦不知古人所指何物也由是观之天下之物其芳至独而不变者莫过于兰而楚屈原着离骚以见志举而称之者不一则原之守比兰之芳已故其好修自洁朝夕而不倦也则曰予既滋兰之九畹兮又树蕙之百亩及时俗之好谗恶直而不能容也则曰户服艾以盈要兮谓幽兰其不可佩夫兰别于众草故不与时俱化而独芳君子别于小人故不与俗俱迁而独立使俱化而俱迁则芳委于臭腐而美沦于淫僻矣至刚之托乎兰其亦有原之志哉予闻至刚盖五峰先生之从子弟早有气节尝从武夷杜君清碧逰二十余年渡江而北涉黄河览太华客寄京师落魄不偶而南归吴门一时将相皆欲屈而致之幕府至刚弗屑也然不能不病兰之弗艾若矣吁兰之香小夫孺子能知之至刚能不失其守如兰芳之不变予知必擢于等夷而蜚声天衢也于是乎书按珊瑚网题赵子固水仙卷云天台李至刚又有李至刚名钢以字行华亭人洪武中举明经试礼部郎中出为河南布政司参议永乐间仕至礼部尚书解缙沮上立汉庶人髙煦至刚党髙煦以谮缙上震怒逮缙下诏狱死见明阁学记葢倾险之流也其侨居钱唐当别是一人

　　沈柳亭

　　沈丰垣字遹声号柳亭仁和人少为诸生学于临平沈去矜最工为词缠绵处似柳屯田清稳处似赵仙源至不肯上秋千为怕东墙近之句虽古人无以过之也尝爱东城之幽旷因卜居焉赋一萼红云近城偶有千竿修竹正好结吾庐试蓄水成池鉏泥作圃添栽几种嘉蔬将怪石围成曲径映药栏深处独萧疎莲子生花蜂儿酿蜜快意何如最喜繁喧迥絶交情冷落细阅圗书几阵风来一番雨过苔痕绿遍阶除此际长容髙卧更何劳惆怅忆黄虞睡起闲消茗椀自许清癯

　　张天生

　　张文学元字天生武林人居东城一廛庳隘积书万卷朝夕讽览不辍尤锐于经史之学注名复社年八十余卒徐孝亷兰生之瑞以诗哀之云广筵雄辨解谈经一代风流属老成千载龙门征续史授书谁是禇先生宁都曽孝亷庭闻畹有懐天生诗云烽烟阻絶故人违回首杨花夹路飞自是楼船吹画角知君薜荔掩柴扉六桥歌舞春风断三日钱唐潮信稀老大乾坤空炙背乱藤孤树雨霏霏殁后著作不存即二诗可以想见其人矣

　　张野花

　　曹荩之舌华录云武林张卿子有野花诗十首佳极盛传一时人目之曰张野花卿子善病尝数年不出户面孔黄瘦人有见之曰是野花张也惜十诗集中不载想少作耳

　　灵芝寺

　　灵芝崇福律寺在城东清泰门内稍南俗称蜡烛庵吴伯霖武林梵刹志云唐贞观间郡人施光庆舍宅建名实际院元季毁元统间僧妙通重建竟不详改额灵芝始末考咸淳临安志城东无灵芝寺并无实际院但有寳积院天福七年施光庆舍宅建旧名崇福后改今名绍兴十五年以其地为駞坊象院明夏时正杭州志灵芝寺本在涌金门外钱王故苑芝生其间舍以为寺故名灵芝髙宗孝宗凡四临幸有浮碧轩依光堂亦为新进士会拜题名之所元季毁移建城东合观二书则寺即湖上故迹元统中始徙于废駞坊象院仍合灵芝崇福为额而实际乃宝积之讹贞观乃天福之缪不然岂有两施光庆舍宅乎宋大智元照律师字湛然余杭唐氏子博究羣宗以律为本尝着布伽黎杖锡乞食于市杨次公赞之曰持盋出持盋归佛心常在四威仪初入鄽时人不识虚空自有鬼神知居灵芝三十年从游尝五百众政和六年示寂塔全身于寺西北明正统间征杭州灵芝寺僧智淳说戒开坛为天下传戒宗师乙亥年辞朝沐浴而化上遣礼部赵朂谕祭智淳曰尔夙悟善缘坚持梵行迩膺荣命为释宗师方阐法音导人为善倐尔示寂良可悼嗟灵其如存服兹谕祭自元照以来为律宗焉郡人陆拒石繁弨募重建灵芝寺疏略云灵芝寺者乃两浙之名基钱唐之灵址聿开太平之岁重兴元统之年椒房桂殿翻作禅宫太液昆明俄成寳筏节庵修三藏之书纯一较五云之典建章宫里座是莲花华林苑中麈成白玉片芦北渡半偈以解万缘一锡南飞三年而化诸品遂乃横开银阙髙峙琼楼蕉叶火珠缭绕露盘之墖阳乌阴兎回翔方丈之池法鼔雷鸣天香雾积信可以跨凤山之仙境轶蓬岛之香城者矣

　　郎仁寳

　　郎瑛字仁寳正嘉中仁和诸生与马浩澜洪王天碧澄金玉泉珊王荫栢一槐相友善居草桥门内景隆观前自号草桥子博综羣书恣意搜讨于进取泊如也有爱之者曰如后时何瑛曰吾已委身载籍矣尚复与诸少年龂龂争甲乙耶因作脾对以见志着七修类藁五十五卷行于世其中考订精核间有纰缪然多旧闻逸事与瞿宗吉归田诗话徐延之蟫精隽呉乐闲武林纪事姜叔明蓉塘诗话沈懋徳两湖麈谈田子艺留青日札陈贞亭禅寄续谈并称吾乡前辈著述之传世者

　　姜西溟卜居

　　慈溪姜西溟宸英绩学能古文辞书得晋人笔势逰长安名动公卿间曽被荐以上舎生食七品俸与修明史及一统志康熙丁丑第三人及第入词馆苒苒老矣尝与宗人约买钱唐东园屋将告归遂初焉送项霜田归杭州句云我爱东园宅绕池青琅玕主人有成劵卜居谅非难所愿遂邻并非久同盘桓又送汤西厓编修移居句云一椽如可托凖拟住钱唐其眷眷于东园如此后以科举事累毙于贵人牢卜居之约徒成虚语惜哉

　　瓦子巷

　　瓦子钩阑南宋在临安有二十三处其在城东者新开门外新门瓦亦名四通馆荐桥门瓦在崇新门外章家桥南菜市瓦在东青门外菜市桥南艮山门瓦艮山门外瓦舎者谓其来时瓦合出时瓦解之义绍兴间殿帅杨和王因军士多西北人是以城内外剏立瓦舎招集伎乐以为军士暇日嬉游之地贵家子弟因此破壊尤甚于汴都也诸伎如赛观音孟家蝉吴怜儿等以色艺擅一时家甚华侈唐安安最号富盛又如金赛兰范都宜倪都惜潘称心吕双双胡怜怜沈盼盼普安安等皆以歌曲得名至唐安安理宗曽于元夕召入禁中潘称心亦为贾秋壑所狎今遗迹皆不可考独菜市桥瓦子巷其名犹存吴君特咏京市舞女玉楼春云茸茸狸帽遮梅额金蝉罗剪胡衫窄乘肩多看小腰身倦态强随闲鼔笛问称家住城东陌欲买千金应不惜归来困顿殢春眠犹梦婆娑斜趂拍今则委巷萧然知其事者亦鲜矣

　　玉玲珑阁

　　玉玲珑宋宣和花纲石也上有字纪岁月苍润嵌空扣之声如杂佩本包涵所灵隠山庄旧物沈氏用百夫牵挽之力致之庾园后归龚侍御翔麟因以名其阁焉侍御为太常卿佳育子风流淹雅少日喜为乐章出入梅溪白石诸公太常开藩江左署有瞻园禾中朱检讨彛尊李征士良年上舎符沈明府皥日上舎岸登皆在宾榻酒阑棊罢相与倡和刻浙西六家词行于时又属王山人翚写瞻园旧雨圗后以贡士起家厯郎署至南台未几罢归贫甚至举家食粥未尝于监司郡邑有所干请士论髙之晩年移家白洋池畔自号田居旧宅已易主玉玲珑之名终播于词人传之海内矣朱检讨寄侍御摸鱼儿云玉玲珑阁前松石经过朱夏曽抚主人直待秋期近金粟满庭香雨新乐府早和遍薲洲笛谱篔房句竹垞小住笑我若归时留君烂醉十日不归去西堂冷孔雀应凋翠羽鹿麑髙下腾距红泥亭子方池外深径共谁延竚岁既暮想皖口鲟鱼又好沾犀筯粉云风絮定吹到山楼丛梅冻雀把盏旧吟处

　　碧凤堂

　　灵芝寺旧有碧凤堂成化癸卯嘉禾姚公绶尝寓其中公绶辞官最早以山水翰墨为娱尝得钱舜举山居圗卷后有张贞居仇山村顾玉山郑明徳等诸名胜歌咏题跋竒爱之行笈必携以自随题其后云三日不展卷何异隔三秋今日一展之顿然销百忧片纸与只字古人尚见收矧兹美图史契我山居幽林鸟当我啼石瀬当我流寄傲倚南窗濯足弄扁舟回视五陵内轻肥乃浮沤吾生寳此卷俯仰尽优游五月廿五日因访韦庵亷使假榻于杭灵芝寺之碧凤堂对雨无聊捉笔书此云东逸史记前辈雅尚如此风致犹可想也

　　陈际叔柴虎臣二处士

　　陈际叔廷会九岁操管作寇莱公枯竹生笋赋人皆奇之稍长补钱唐诸生效汉魏六朝人为文与同郡陆丽京圻鲲庭培交好岁乙酉鲲庭以行人殉国难絶吭于桐坞引决时留书与际叔别且尽以书籍遗之际叔闻信奔赴哭之恸为书以报地下美鲲庭之得死所叙已有母尚在草野不即相从之故词甚激昂宛恻无何陆氏窜徙骆村鲲庭配陈夫人延际叔于萧寺教其子繁弨学既成乃还其所与书籍其交谊如此柴虎臣绍炳仁和人御史祥之孙也少为诸生见赏于绍兴司李陈公卧子后弃举业杜门扫轨以医自业诗文驯谨中程度如其为人际叔尝称之曰虎臣著作虽侈不为虚辞滥说可谓质有其文者也两处士皆家城东偏而虎臣居尤僻老屋数楹厕于壊垣废圃间枯桑败竹三径荒寂际叔时过从剧谈奋袖低昂击节起舞虽樵苏不爨意气甚豪也际叔有瞻云集虎臣有翼望山人集与丽京及张祖望纲孙毛稚黄先舒沈去矜谦丁飞涛澎吴锦雯百朋孙宇台治虞景明黄昊称西泠十子云

　　项霜田

　　项溶字霜田居东街少司马眉山先生景襄之仲子也少豪荡及长折节读书以太学生赴京兆试所交游多四方名士声称藉甚然数竒试屡蹶归而从酒人游尝露顶短衣持葢障日行市中躯干伟然性爱滑稽时于广座中有所调笑或作为词曲辄被轻薄子传述人以是多畏之睌年竟沦落而卒余于嗣子处觅得其北逰遗藁一卷今录三首于此青駞寺云得得蹄声急前村灯火微山川非故国尘土上征衣见月人投店闻言犬出扉昔年曽此宿残梦尚依稀羊流店云三公宁折臂一纸是戡吴策马登前岭回鞭问仆夫寒烟低逺树落日淡平芜陈迹茫茫处丰碑得在无齐河县云日晏停鞭未犹余半日程圆沙明野渡老屋带孤城石迸车声疾衣沾柳絮轻年年新涨发碧浪比潮平评者以为有元和大厯间风骨洵不诬也

　　莲居

　　城中精舎最多惟莲居为胜其地左负郭右亘土桥门外清流萦带循六枳之篱而入一往深窈寮舎堂殿如蜂王国如燕子巢户牖相向皆极低小古木离立突怒■〈雨上对下〉郁緑荫满阶苔痕常如雨过妙香时闻翛然有出尘之想矣明万厯时大觉珑禅师所剏师戒行精整沈嘉则屠纬真吴伯霖诸名胜皆与之游有一碑虞长孺之文经竒李长蘅之书瘦硬宋比玉之篆苍严足称三絶

　　白云漫士

　　元陶煜字明元自号道奥山人又号白云漫士台州人以试吏年劳省除杭州东北隅录事司典史辉和尔人拜布哈与其妻呼喇珠自昔同艰苦生女已十年一朝为省宣使乃娶呼图克女观音努为小妻貌美赀丰善迎合至抑正妻正妻不胜愤布哈掷刃以剚弗毙闭一室囚之及其女日少与食欲俾饿死乃使婢诉主母枉于官录事挥使去君曰此婢去三人必俱死于是叩头白宪府使得伸理获全布哈虽遇赦释免犹坐黜至正壬辰除归安县平反寃狱按抑豪强此类甚多子三人长即南村先生宗仪也详见郑明徳侨吴集陶君墓碣中按元史百官志云凡路府所治置录事司掌城中户民之事中统二年二千户以上设录事司候判官各一员二千户以下省判官不置至元二十年置达噜噶齐一员省司候以判官兼捕盗事典史一员地理志云杭州路江浙行省所置领县八州一至元十四年分宋都九厢为四隅录事司泰定二年并为左右二录事司所云东北隅即左录事司也

　　尼居

　　萧山毛检讨竒龄志圆尼师抄化斋粮序云东园多尼居绿塍相接其在民家好佛如洛阳女子上请却髪率连房以栖而至于故家遗阀官姬贵姝往往自为畦棱结庐而居于其中志圎尼师中年去家伐茅而编篱独以俗姓本沈氏筑名沈庵有日矣康熙辛未将劝缘于城自持化簿膜拜予而请予以序夫闺中躭澹净自昔所难况以朱门华屋之子餐金拖绣乃一旦托迹于此汰其膏而毁其饰犹复以斋薪供粥经营樵粒毋乃太苦予尝为家太保题墓门之碑疏所自出叹其舅氏京兆公为明熹宗朝名臣当时称杭州甲族以沈为最其后嗣君辈皆相继仕宦而第五郎君曽为举人为苍梧令者则尼之夫也世事之如幻也久矣长林髙岸已为陂池即数十年来其间家国之兴亡城隍之圮复与夫闾阎贫富宦游荒落凡夫盛而衰衰而盛者亦复何限夫虹生电过倐忽变迁海市山楼到眼而沫而当其盛时炙颜爦手及其衰而悲之乃以解脱之情销其爱憎举凡人世遭逢或忻或戚者而一举而返之空虚则夫爱金钱而吝施舍均未达也夫人之可爱者莫如家室子女之身其所甚爱者尤莫如首发而以家之盛若此而弃之身与发之所甚爱若此而舍之却之由是而思天下之可爱而不可恋有如是乎况金钱已

　　毛稚黄洪昉思诗

　　前辈毛稚黄逰东园诗云暮春天气佳霁色映庭树羣动恣来还予亦信予步东园此城隅扶杖遵微路依依见原畴稍稍开烟雾井术分疆畦蔬果随所务居人多淳风力作鲜他慕舄卤宜周均鉏泥适寒冱妇女多秉机儿童学冯瓠稍北地转旷竹木森交互弱藻漫绿流幽花静垂露我行不知逺足倦稍休驻风景趣予前竹桥三四渡吾生困尘埃城邑若犇骛翩翩浊世逰徒为车马误偶适乐郊乐萧然得其素此民真吾徒此乡亦吾故心赏谁与同郊居良可赋行将卜我邻乱余颇相护缅懐遇羲皇庶几在朝暮归欤望层城东树挂蟾兎洪昉思东园诗云故苑景全非闲逰趣不稀鸠贪桑实醉鼠恋豆根肥日落机丝急风回梵磬微潮鸣留古寺辇路草霏霏二作俱能写景

　　青门处士

　　元至正间杭魏一隅自号青门处士杨亷夫为作墓铭称处士醇懿靓深恒惧外挠闭置一室中如处女然虽重客至不得面周亲谒请或一见即退平日危坐阅所蓄书几万卷然无他制作味其旨而已其言行可为人劝者疏以示诸子凡积为若干帙殁后三月而红巾寇杭处士之庐与堞舎同毁方诸公孙述黄巢时隠人李业周朴辈不免其身处士何幸哉按青门即东青门

　　僧了心

　　了心宋临安东城僧也干道五年撰重建南髙峰塔记云住南髙峰塔道人义圎一日疏其重建大略来东城退居求拙者语以识之老子曰噫余方掩闗却扫黙据蒲团体乎明静如冬枯木如古涧水口边白醭久矣子不惮时流之所忌将无污先佛之塔庙也耶越三数月圎又来叩请弥笃老子从容合十指爪掌曰诺请从事于此矣翌日与二士夫过西涧入灵石坞由烟霞岭得支径徜徉而上松篁葱蒨羊肠诘曲行香霭间脚膝疲甚遂解衣分块石而坐取枣栗相劳既而努策藤杖获小平旷仰视云根秀拔天骨清癯玉立危层巉巉千仞吾人骇目动心疑将压焉圆倒屣笑迎若慰吾慕者也老子乃肃仪野次拜手稽首献文字供以塞其望文多不具载即数语亦萧散有致

　　自余轩

　　遂安毛鹤舫际可自余轩说略云自余轩者予友钱君章玉颜其室后之东偏以为燕闲偃息之区者也武林地当孔道民居相属鳞次栉比虽达官右族曽不得咫尺园林可以逰目而憩足惟兹轩僻居城之东隅风土闲静清池周四五里襟帯其侧每烟月沦涟渺焉无际如寄迹镜湖震泽间几忘此身之在城市位置亭台一二絶无排比雕饰旷然如其胸次旁列素垣画史蓝田叔绘奇石数峰嵚﨑歴落其下间植修篁左右相为掩映予短于目望之以为真几欲下拜就视之乃知其墨戏也因借憩轩中数月不能去

　　杨琇

　　女郎杨琇字倩玉家东城之羊市明慧娟靓雅善篇咏有西湖竹枝云断桥西去竹间庐不道山孤人亦孤岭上梅花知妾是水中萍叶似郎无人皆传诵之后归沈遹声为妾遹声浣溪纱云一帯髙城萧寺东逺山映水入帘空个人凝立画屏中衣褶暗藏花露湿领巾斜沁粉香融怎禁往事意惺忪为倩玉作也盖其初曽慕才越礼云

　　莫氏古泉记

　　髙云阁主人莫云卿为人任侠好读书多藏古器旧物康熙辛亥暮春张祖望纲孙过之出观古钱百余作莫氏古泉记今撮其略于此曰秦半两钱【大径寸三分其文八分书曰半两重十二铢或八铢制自秦始皇帝】汉厌胜钱【长五寸七分阔一寸八分螭龙折其上下如圭有六小孔其体方两面隠起粟文重三两半制自汉武帝】新莽刀【钱有柄似刀以黄金错其文隶书曰一刀直五千制自新莽居摄】货布钱【长二寸五分广一寸首长八分有奇上有孔中有直文其下枝足文篆书曰货布重二十五铢制自新莽天凤年】大黄布刀【长二寸三分色赤首有孔下枝足文篆书曰大黄布刀制亦新室莽尝自称黄虞之后】汉错刀【长柄似刀柄有环如圈刀文亦有圈或曰汉错刀】吴大泉五百钱【大径寸八分文篆书曰大泉五百重十二铢制自孙呉】大泉当千钱【大径寸五分文篆书曰大泉当千重十二铢制亦孙氏】宋鹅眼钱【形如鹅眼文隶书曰小泉直百制自宋废帝】大货六铢钱【大径寸文篆书曰大货六铢六之一字文如又腰其重十当五铢之一制有周郭或曰隋陈时行】北魏太和五铢钱【大径八分文篆书曰太和五铢】永安五铢钱【大径八分篆文曰水安五铢制亦北魏】又有异文者曰大布五百【背左右有七星剑文上下龟蛇形】万国钱【面作水波文上一字类梵书三字篆书背文有星官月兎云鹤龟形】明月钱【外无轮郭篆书曰明月】藕心钱【形四方长二寸面阔三分四棱如藕心首形如秤锤鼻有孔】飞马钱【背有飞马】赵特骑勒【其背有人执枪骑马形】大泉五十【背有齐寿二字上下有龟鹤形】左右兪仑【背有飞马形】上下絶影【背有立马形】阡万钱【背无文】面无文者二【其一左右瓶剑形背有日月龟鹤形其一上下有七星龟蛇形】又有天下和平世髙通寳天盛元寳汉元通寳光顺通寳金世圎寳洪徳通寳洪顺通寳画隆元寳延宁通寳庆长通寳寛永通寳宋元通寳皇宋通寳大宋元寳朝鲜通寳【右钱十六皆楷书未及考】又唐开元至元至正凡四十有一钱【俱正品不具录】外此永通泉寳【南唐李氏钱】大唐通寳唐国通寳【南唐元宗钱】干元重寳【南汉刘龚钱】光天元寳【前蜀王建钱】干徳元寳【前蜀王衍钱】大世通寳【隋贼刘迦论钱】天庆元寳【契丹主天祚钱】顺天元寳【唐贼史思明销洛阳铜佛铸钱】龙凤通寳【元末小明王韩林儿钱】干封元寳【唐髙宗五代湖南马殷同有此号唐制小马氏制大今式小唐钱也】大安元寳【晋惠帝夏元昊子秉常辽道宗扎拉及金主允济同有此号】大寳通寳梁【简文帝南汉刘鋹海外日本同有此号】皇建元寳【北齐主髙演西夏主安全同有此号】

　　虞宗玫宗瑶

　　虞宗玫字大赤宗瑶字仲皜俱徳园司勲子并有才名入复社仁和冯倧字俨公社中知名士也贫而不遇无子病危时属家人巾车至二虞家为之亲治医药昼夜不懈及卒二虞中堂门署丧屏庭设司鼔大赤仲皜跪拜谢吊客披上古友朋丧服前辈交谊之笃如此仲皜子黄昊字景明亦能诗在西泠十子之列

　　竹深亭

　　城东地腴美多水而宜竹竹色深碧笋稍晩与西溪种略异洪武中浔阳张羽来仪竹深亭记云杭城之东偏有地曰戚家园周广十亩通衢外环限以修垣其中民舍若干区舍西有大竹数百竿青秀敷腴蓊若深谷烦嚣攸袪忘在阛阓然居人莫知为胜呉兴沈君某僦庐于斯悼众之遗乃増亭竹间以娯宴休命之曰竹深亭亭纵一筵衡广倍之栋宇简易疏棂闲静林园之胜专于是矣丁未之冬予至自呉门沈君避是亭舎予居之三月而后去每清风激林骤雨合至飘荡播洒万叶交振鹪鹩鸲鹆之类翔萃其中鸣声啁啾与天籁合乍大乍细听之无穷故吾知是亭于风雨为宜穷阴之夕雪霰交坠玲珑萧条坐听既久心寒耳凄则就枕而卧中夜闻折竹声如裂帛如栎敔清迅激越出人不意乍寐复寤旦起视之髙者竦峭下者披靡琅玕翠碧化为瑶林变眩洞射暗牖皆白故吾知是亭于雪为宜烟霏朝敛黛绿揺翳日光穿漏影布窻上翕忽推移偃仰开合虽善绘者莫能穷其态投林之翼与暝色皆至流霞倒影晃揺其颠久而后没故吾又知此亭于晴为宜凡人之居有一胜焉犹足以夸况斯亭不出寻丈以极万变晦眀朝暮揽之不竭茍无所述诚居者之愧乃记予所厯俾措之壁间然予又意是亭于夏宜避暑于秋宜玩月惜予不及其时故无以写其状姑阙之以俟来者予喜此文尽得竹之情状亟录之

　　骆驼桥

　　梦梁录云艮山门外法眀寺前曰骆驼桥今桥在城内法明寺已久废桥低而小下为沟通东河

　　东城杂记卷下
