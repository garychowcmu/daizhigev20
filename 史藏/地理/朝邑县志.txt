《四库全书 朝邑县志》　　（明）韩邦靖 撰
钦定四库全书

　　史部十一

　　朝邑县志

　　地理类三

　　都会郡县之属

　　提要

　　臣等谨案朝邑县志二卷明韩邦靖撰邦靖字汝庆号五泉朝邑人正德戊辰进士官至工部员外郎是书成扵正德己夘上卷四篇曰总志曰风俗曰物产曰田赋下卷三篇曰名宦曰人物曰杂记上卷仅数页下卷仅十余页古今志乗之简无有过扵是书者而宏纲细目包括畧备葢他志多夸饰风土而此志能提其要故文省而事不漏也然叙次点缀若有余闲寛然无局促束缚之迹自明以来推为竒作固不虚矣明代闗中舆记惟康海武功县志与此志最为有名论者谓武功志体例谨严源出汉书此志笔墨疎宕源出史记然后来志乗多以康氏为宗而此志则莫能继轨葢所谓不可无一不容有二者也前有邦靖自序又有康海序末有吕柟后序及朝邑知县陵川王道跋并文格髙洁与志适相配云

　　乾隆四十六年十月恭校上

　　总纂官 （臣）纪昀 （臣）陆锡熊 （臣）孙士毅

　　总校官 （臣）陆费墀

　　●朝邑县志原序

　　余读郡邑志盖将极天下之撰矣然益繁而不能详晦而不能白乱而不能理焉此安在于志耶夫志者记也记其风土文献之事与官乎是郡邑者可以备极其改革省见其疾苦景行其已事察识其政治使天下为士大夫者读之足以兴为郡邑者读之足以劝而已然非以夸灵胜之迹崇奨饰之细也而撰者之志每不皆若此焉且何以观也朝邑令陵川王君莅县之明年以五泉韩子汝庆所撰朝邑志刻成谓予宜序诸首予读五泉子之志异而叹焉曰嗟乎此吾五泉子之所以为志也欤置县沿革与山川故迹官署诸事惟归诸緫志此天下之所通见而不能裁者斯予之所谓繁而不详晦而不白乱而不理者矣今毕以反之矣名宦所以志其官师之行事人物所以备其豪俊之余烈其恐犹有所遗而未尽也括之以杂记开卷之际凡川源改革之异文献散失之旧皆缕陈而无憾矣使郡邑之志皆若此其奚有不可也王君名道字统甫作县而能先事于此此可以征其政也正徳己卯九月十又八日巳酉浒西山人康海序

　　朝邑旧有志然不载髙御史及刘烈女事二人者代不数人顾可弗録邪非也竒异如程济善终如周彧宠任如杨恭乃畧而不书沮水入渭盖数千歳近时乃径入河川源改革此其大者而弗着后之人何考焉他可知矣县尹陵川王君曰是志且不传然乌可以但已邪乃以与五泉韩子韩子于是乎编焉夫昔人之为朝邑志也岂不自以为善哉然后之人乃有议而更之者岂非一人之见有时而穷邪今之志如斯也夫今人之见犹昔人也夫其繁简取与之间其可议者吾不知其有几也后之君子各以其所见删补而更正之犹今日焉斯为全志矣岂不善欤今志凡七篇正徳己卯二月六日五泉韩邦靖书

　　●钦定四库全书

　　朝邑县志卷一

　　（明）韩邦靖 撰

　　○总志第一

　　朝邑为县起自西魏以据朝坂故名朝邑古为冀州之地殷周时为芮国有大荔戎秦厉恭公伐大荔取其王城筑髙垒以临晋国更名临晋后晋夺河西之地乃以属晋魏献河西之地于秦乃复入秦汉为临晋县隶左冯翊有河水祠有芮乡晋亦为临晋县又为左冯翊治后魏分置南五泉县隋置长春宫寻复为朝邑县唐亦为朝邑县有河水祠西海祠武徳中析为河滨县又为河西县以隶河中府大厯中复为朝邑县隶同州迄今因焉而以隶陜西西安府同州于天文为参之分野东有大庆关又东至于河东为蒲州蒲州者山西属州也西有鐡亷山又西有髙阳城又西至于干兴铺西为同州北有长春宫又北有苦泉又北至于金水河北为合阳南有漆沮又南有太白池又南有麻子池又南至于渭南为华阴西南有沙苑城又有九龙池戸凡八十二里成化末歳大饥民多饿死又多亾去乃更为七十二里正徳五年又去其七里今为六十五里云县先在西原上有相地者云城居髙而左下法不利知县后其言稍稍验乃更移置原下然无城景泰初知县申闰筑焉方三里有竒东门一西门二北无门南门一城中东偏为县衙县衙南为西安行府府南为儒学文庙在焉儒学南为按察分司西为布政分司布政分司北为城隍庙城隍庙北为阴阳学及医学仓凡三所一在县一在学一在城西原上坛凡三所社稷坛在城西北山川坛在城南邑厉坛在城北草场二所一在城西一在山川坛东养济院在城南教场在城东桑枣园在教场漏泽园在山川坛南铺凡一十八所在城者一城西者二城东者三城南者三城北者五西北者三社学凡三十所一在城一在柳村一在新市镇一在赵渡镇一在赵村一在南阳洪一在永兴镇一在大庆关一在白冢一在龙池一在龙门村一在白村一在辛城寨一在两女镇一在仓头一在救驾庄一在许村一在顾现一在延寿一在王家庄一在八里庄一在泊子村一在严伯一在步昌一在苦泉镇一在覇城一在小伏坡一在白池一在小村
　　大庆关在县东三十里即古蒲津关今设巡检司隶潼关卫又置税课局关东即黄河西岸岸去水不甚髙然不溢他处或髙四五丈辄溢土人以为鐡牛镇河故不溢铁牛者唐时铸铁为牛置河两岸岸各四牛各重数万斤下为鐡山尾施鐡轴以系浮桥旁置鐡人以象系牛宋嘉佑中河涨桥壊尽西岸牛于河元有僧懐丙者乃为机法取牛河中已得三牛会有言取牛不难者丙怒弃去后人用其法取牛然牛竟不出今西岸止存三牛其一牛乃在河中始河涨时并壊岸元鐡判院仝佥条筑焉西北为大荔戎城即王城左传阴饴甥与秦伯盟于王城即此地后改为武乡今废唐玄宗过蒲关诗云钟鼓严更曙山河野望通鸣銮下蒲坂飞盖入云中地险关逾壮天平镇尚雄春来津树合月落戍楼空马色分朝景鸡声逐晓风所希常道泰非复候繻同
　　漆沮一名洛水自耀州同官县来至朝邑东南三十里入渭成化中乃崩入河水北有新市镇宋元置税监又有饶益寺寺中旧有藏春坞贮古名贤石刻今不存独殿壁上有宋贾炎诸人题名石金赵抃记曰左冯之东南踰三十里县曰朝邑由县之直南林木蓊鬰小径萦纡约有十里有镇曰新市镇有寺曰饶益乃陜右之名蓝也路当秦晋要冲枕山河之形势自唐宋以来名臣贤士经由往返莫不脱驾投憩于此或题名于壁或留诗于碑不可胜数前后主僧虑歳漫灭悉勒之于石寺遭兵火焚毁殆尽如前人石刻往往埋没于颓垣遗基之下抃承乏命领镇事至此恨不及见饶益全盛之时实为不足每暇日命童仆事铦筑搜抉于荆蓁瓦砾之间虽获名公大臣之行记诗刻例皆断折讹缺读之令人悲惋即其稍完者萃而置之于藏春坞壁冀后之游观者兴葺之不替然周覧环视必思其人焉时阜昌癸丑九月初一日东莱新市监赵抃记
　　马坊头在县西南十五里唐宋沙苑牧马及上供牛羊皆置监于其地
　　沙苑城在马坊头西广可数十里即宇文泰败髙欢唐王重荣败邠宁朱孜处今欢所种柳不存低凹处乃多白杨
　　太白池在马坊头西南三里池周回可十余里洞然深黑其上常有云气亦能致雨池中有大鳖尝食饮马人以为神池北为莲池麻子池在太白池正北五里池回长可二十里多莲开花烂然映云日池东南有安靖寺唐玄宗祀汾时驻跸寺中今殿前有大柏树悬宋崇宁中所铸钟九龙池在县西南二十五里池东有覇城寺寺东北有灵应观仙人张三丰尝憇观中今为道会司自九龙池东至于赵渡镇漆沮经焉滨水皆种桃树二三月时两岸桃花纷然三十里不絶
　　长春宫在县西北原上后周宇文护所筑隋文帝置殿其上以瞰河华洛渭宫下花木四时茂盛如春故名长春唐髙祖起兵太原西定长安休士于此东有金龙寺僧会司在焉西有元王由义墓南有唐严譔墓墓旁即譔祠
　　苦泉在县西北四十五里以饮羊不膻南有唐同州刺史姜师度通灵陂陂故溉田百余顷今废又南有元戈平章甘社寨
　　金水河在苦泉东北五里自合阳县来旧尝引水灌田今废北为夏阳即韩信木罂渡处

　　○风俗第二

　　语曰至治之极国无殊俗今天子神灵海内一统乌有所谓异俗者哉然闾阎趋向节序往来嬉戏之间则有与他处异者秦民皆力农朝邑颇事贾婚姻论财仕者尚廉有气前辈尽然今少衰焉元日树纸竿接天神以麻缚木炭置门上云吉利二日婿往拜妇家五日以故彩纸为妇人戊夜乃出妇人送穷二十三日置煎饼屋上补天是日仍不得食米清明妇女尽出游观三日乃已不得举女工云即举之且盲四月四日男女戴皂角叶已头痛五月五日六月六日七月七日九月九日迎女之已嫁者腊月五日食五色煮豆豆者毒也食之已五毒

　　○物产第三

　　朝邑无他竒产产独服食他处俱有者不载载其美者多者果则瓜桃棃枣菜则韭蒜药则麻黄甘遂香附枸杞鱼则鲂鲤畜则羊服则木绵丝丝出南阳洪者断则易续引之则长

　　○田赋第四

　　朝邑土田凡二万四千一百四十九顷三十四亩户今一万二千九十八户军二千三百八十七户匠三百六戸杂役一百七十八戸余俱民戸焉口凡六万二千六百二十七口秋夏税凡二万七千五百石有竒草七千三百六十束有竒木绵三千八十三斤丝绵六斤有竒布九千七百三十三疋绢一百八十二疋此其以田赋者其以丁赋者又有盐钞十有七万六千八百四十贯贯准银三厘黄丹二千斤斤准银七分绵羯羊二十只只准银六钱细辛一百三十斤斤准银六分凡得银五百一十六两有竒又有石青大材木炸块木柴黄熟铜山羊皮诸杂岁调多寡不同而力差不与焉弘治以前丁赋力差供岁足则止不派故能以三十六里更用而迭休之以后乃通取焉所以然者以用听差者聴差者差已足无差而听差也听差者官尽收银而贮之库上戸丁九钱至七钱中户丁六钱至四钱下户丁三钱至一钱畸零者丁一钱于是无空民矣

　　朝邑县志卷一

　　●钦定四库全书

　　朝邑县志卷二

　　（明）韩邦靖 撰

　　○名宦第五

　　朝邑幅员不及二百里东有盐滩西有盐池凹南有沙苑皆不可耕可耕者纔十分之二三耳而又界河渭漆沮三水者岁溢而善崩溢辄没禾稼崩乃数十年不得田以故朝邑民独贫少生业夫其和来赡养独在县官耳县官治绩显者洪武中则有县丞卞礼宏建百规开先来者成化中则有知县李英然英善修举喜用民当其时声名籍甚去之日民莫能思也弘治中则有知县苏盘廉谨不扰庶几良吏近时则有知县卫杰菲恶自持取与峻洁他无録焉若夫元氏以往其或治绩莫考而名氏犹存茍非闻人硕士必其遗爱不忘用并书之以垂不朽而教谕翟方附焉
　　晋欧阳建字坚石渤海人为朝邑尹
　　唐刘幽永□□□□□人为朝邑尉
　　季邠□□□□□□□人为朝邑尉
　　毕县令名次莫考
　　元成好徳颜英俱朝邑知县
　　明卞礼□□□□人洪武中为朝邑县丞
　　李英河南祥符县人成化中为朝邑知县升去
　　苏盘河南南阳县人弘治中为朝邑知县罢去
　　卫杰山西夏县人正徳五年为朝邑知县致仕去
　　翟方山西榆次县人成化中任儒学教谕善教朝邑科目成化中独盛甲午科举六人庚子科举五人

　　○人物第六

　　贤人长者懿徳美行湮没多矣岂不惜哉葢弘治中沮水囓赵氏墓墓崩有石曰皇庆二年旌表孝子赵良
　　汉籍少公尝脱郭解于厄吏人踪迹至少公少公乃自杀以灭口
　　严譔唐则天时为详审使活死囚八百余人罢疑狱百人又原不实者千余姓譔善风角继李淳风为太史令占荧惑入舆鬼及诸张败及诸陵墓事俱验譔子向为鳯翔尹有政声
　　申屠思恭吕昂郭觚张元亨唐书云事亲居丧着异行者元赵良孝子
　　王亨为县幕官亨孙由义至礼部侍郎欧阳玄王氏世徳序曰亨为县幕官持守端楷每与时尚同异遂弃去不仕由义为徽政院都事能抑内侍节浮费为御史累有献替从幸上京抗章论卫士纵牧践民田行营无敢犯者又与时相争江西行省战功至相震怒不为动
　　明髙翔程济杨景学马仲昌洪武中俱以明经征翔有文学节行为监察御史髙皇帝甚眷注翔翔所论奏无不关国家机事当上心者革除间文皇帝素闻翔召翔将大用之会翔服丧服入见语又忤旨乃杀翔族其家没入其产诸给高氏产者皆倍其税曰以世世怒骂御史也御史亲戚皆配为军济有法术为四川岳池县学教谕岳池去朝邑数千里济寝食俱在朝邑而日治岳池学事不废革除间上书言某月某日西北方兵起朝廷以为非所宜言系至京召入将杀之济叩头曰陛下幸囚臣期而无兵臣死未晩也遂系济诏狱已而兵果起乃赦出济更以为军师护诸将北行与靖难军先锋战于徐州大捷会曹国公师退文皇帝至江上济逃去不知所终始徐州捷时诸将乃树碑载战伐次第及统军者姓名济一日夜往祭碑人莫测其故后文皇帝过徐州望见碑顾左右曰碑者何也或以状对上大怒趣左右椎碑一再击遽曰止止为我録碑来乃按碑族诛诸将无得脱者济姓名正在击处得免济曩者之祭葢禳之也杨景学县丞马仲昌大理寺左寺丞
　　李济樊冕萧斌刘让上志家君绍宗马骧王卺房瑄韩邦竒韩邦靖牛斗王朝瑬俱登进士李济官至左副都御史一统志云济才敏学优歴官守法樊冕官至河南叅政先为都给事中吏部拟冕户部侍郎英庙方向冕曰樊冕岂户部邪可吏部侍郎无何英庙晏驾乃不果用萧斌至通政管易州柴厂保定府志称其廉谨自守刘让至知府让有气先为戸部主事监太仓与内臣争席相恶乃谪东莱通判后为永平府同知永平府志称其刚断家君绍宗至福建按察司副使上志马骧俱知县王卺至郎中倜傥任豪数有论奏房瑄至按察使瑄先为郎中上疏论时政时人称焉今家任丘韩邦竒至佥事韩邦靖至员外郎皆家君福建副使子今俱以罪谴为民牛斗今养亲王朝瑬今依亲韩邦靖曰弘治中教谕西蜀李君志朝邑其称家君曰登进士仕至福建按察司副使居官有为执法平恕闽人思之成化中为刑部郎中朝廷有大狱择公正官鞫之佥推公初往真定再往大同曲直允合上心弘治初元上疏论时政多所允俞云
　　杨仲贞吴埙唐彛伦杨恭王翼赵整归儒李睿王福马骏王刚杨茂王孜王恪安永周道张玘王礼翟温王质杨礼赵衡靳能陈善雷严周易韩伦杨珪赵鼒刘伟靳时熙安才孟熊郭鼐张磬刘永张珣梁文盛雷爵李贞萧鹏周瑄李夔仇昉于章雷霓杨焕杨友党爵东阳韩邦彦程范王朝雍雷子质孟填樊得仁俱乡试举人杨仲贞杨礼张磬仇昉俱至教授磬淳洁业尚书进士甚精吴埙府照磨唐彛伦王翼归儒杨茂王礼靳能韩伦安才郭鼐李夔党爵俱知县伦刚介有行鼐治曹县曹县志称其吏人畏服杨恭至陜西左布政使宣皇帝时恭谒吏部言事称旨即日召见上以恭言事有才而见又容貌伟甚乃敕吏部与恭左布政使部尚书言左布政不缺员缺独陜西恭不得往上曰朱买臣独不为会稽邪恭奚不可陜西遂授恭恭顿首固辞上曰吾知若辞布政矣顾陜西乡里挠而法耳乃令恭得便宜治事而赐免死劵十道又以子刚为锦衣指挥始恭行时入谢知县知县不为礼既得选乃令从者不得言布政衣故破衣纳凭劵破囊中置驴上骑往见知县知县不知恭已得布政又为陜西劳之曰杨进士甚劳苦所得何官邪恭曰比知县差大耳知县素易恭闻恭言遂怒曰若言官大岂为布政邪纵布政将如朝邑知县何恭笑曰安知非布政邪纵布政将朝邑耳乃徐徐出其囊中凭劵乃陜西布政也一县人尽惊知县卒得罪去赵整至监察御史周道至佥事道中式时驿归将渡渭一妇人从后呼之妇人曰君骑卒妾子也妾寡居待此子以生念其当渡渭故追视之耳道恻然舎骑步归后为御史征云南夷总兵官馈货宝几千金道却之又为山西佥事有惠政卒于官丧出民遮道哭奠三日不得行李睿不仕王孜翟温俱卫经歴王恪都司断事王质赵鼒雷严杨友俱教谕赵衡陈善刘永俱训导杨珪至太仆寺丞珪喜修廉隅饰仪度尚退不干教授礼子刘伟至知府以厚徳称先为文水文水刁悍剧县伟不严而治梁文盛萧鹏至知州雷爵张珣至府同知李贞周瑄雷霓于章俱至通判爵珣俱纯笃廉谨至老不踰珣先为通判时吏部举天下廉有司二十人珣与焉时人荣之杨焕韩邦彦今任知县邦彦家君福建副使子王朝雍雷子质程范樊得仁孟填今举进士朝雍郎中卺子范县丞珏子余未仕卒靳时熙知县能子
　　乔诚许清黄秀孟济张亨张璟秦礼席庆仇约石秀李珍薛义李蓁马恭张翼党聦李敬李时杨浚杨宝孟震王臣赵璞马贤唐通马充韩威上忠杨铭周瓉王瑾刘绍翟祥畅广程珏吴珦张辅李聦王纯翟景阳王讷马因吕聦王鋭孟奎尚贵马辂俱岁贡乔诚至山西叅政一统志云诚处心忠信措事寛平许清至知州黄秀孟济秦礼石秀张翼杨浚王瑾畅广俱知县张亨王臣俱判官张璟杨铭李珍薛义赵璞唐通韩威周瓉俱训导马恭程珏李时上忠刘绍俱县丞绍知府让子党聦李敬俱卫经歴杨寳州同知马贤府照磨马因州吏目余不仕卒
　　尉能吏员至光禄寺卿礼部右侍郎能有廉操歴官不营产业卒赐谕祭
　　尉迟闰王式贾讷仇名善俱洪武中以人材征闰至通判王式贾讷至知府仇名善至知县
　　周彧洪武中上书求仕进上召与语大悦乃授观察使彧举劾无所避于是百僚皆畏观察使俄迁吏科给事中同东宫治秦邸狱归乃升通政使以谗下狱籍其家得衣一袭俸米数升上召问曰通政官尊禄厚何大贫邪彧叩头曰臣以草茅待罪九卿自知无功能不称任使所得俸不敢尽受皆归之官耳已而通政司乃上彧所归俸金上知枉赦之因赐锦衣二袭宝钞若干彧殁上叹曰周彧难得朕用之不尽其才也
　　刘伟田隆王朝玺苏民望皆亲丧庐墓三年伟仕监察御史玺望今纳银为监生
　　呜呼节义人之大闲也岂非人之自立于世者欤吾观世之达人通士号称知道翩翩然以自异于世夫其日日称说仁义不离口其自负岂在妇人女子下哉然窃观其所以不逮逺矣吾邑有刘烈女者龙门村人女也成化中父母许婚杨氏杨氏子死女乃素服涕泣不食将临其夫丧家人咸非笑之有举人伟者女族兄也女往质焉伟曰汝所为诚是奈世俗何女曰吾所为求是而已矣奚以世俗为然家人竟止女不得往临其夫丧女乃自缢死呜呼斯人者盖所谓建诸天地而不悖质诸鬼神而无疑百世以俟圣人而不惑者也呜呼烈矣节妇则尉太淑人薛氏韩氏宜人张氏马宅妻王氏张三妻师氏王亨妻靳氏韩廸妻杨氏杨质妻张氏韩继宗妻雷氏

　　○杂记第七

　　汉庄熊罢言临晋民愿穿洛以溉重泉以东万余顷使卤地诚得水可令亩收十石于是发卒万余人穿渠引洛水至商颜下
　　唐太宗贞观四年驾幸盐池经朝邑赐朝邑民今年田租
　　国朝正徳庚午朝邑民周雄言朝邑县东北故有盐滩万余亩近年河水淤漫颇堪耕种当同常田征税巡按御史王廷相议曰朝邑盐地虽暂堪耕种难保将来若便同常田征税将贻祸无穷乃不征今盐田果不可耕如御史议云
　　正徳戊寅朝邑民张某言朝邑太阳诸里民田圯于河几万余亩乞议处田税巡抚都御史郑公移县视状知县陵川王君请曰诚如民某言所圮田税宜从轻额都御史可其议于是田以粮折布者凡若干亩
　　关中南有肴函之固北有萧榆之塞西阻栈道东据黄河古称四塞之地故曰秦得百二焉然河自夏阳而比两岸山岭峻复不可以师夏阳而南经朝邑至潼关凡百里率平旷易渡故汉祖往来关中尝由临晋而七国谋反亦欲由临晋入兵是朝邑者关中之隙道也故一方不戒三险俱失矣
　　正徳己卯知县陵川王君言朝邑为山陜要冲与蒲华等然朝邑独无驿所又近时河南应驿者率避潼关而之朝邑遂为三省之汇朝邑民不任供送于是巡抚都御史郑公下其事乃以合阳马骡二十夫百人澄城马骡十有五夫八十人协济朝邑

　　朝邑县志卷二

　　●朝邑县志后序

　　右朝邑志七篇工部员外五泉韩汝庆之所编也纪録质实而文彩焕炳可诵其传人物说髙翔程济及烈女刘氏事婉乎若覩其人真足以廉顽而立懦不可谓无笔力也而杂记一篇又多政事利害所关以示后之为朝邑者何惑焉其余五篇事虽不异他志而纪例亦自殊称为简确之编信矣然则陵川王君纯甫知是邑而刻此编人虽曰不良于政则吾不信也正徳己夘秋七月卄二日赐进士及第翰林院修撰儒林郎同修国史经筵讲官高陵吕柟书

　　●朝邑县志跋

　　道始至蒲临河而西望朝邑即壮其山河之美比入境左唐关右隋宫尽覧其古迹之胜比入郭闾里辉聨后先掩映则又叹其人物之秀且盛而果非他邑比也顾其邑志繁芜污秽不足以彰往而诏来道乃请诸五泉韩先生作此新志焉其视旧志虽省三之二然而爬罗剔抉昭昭乎可激劝于人者不啻加千百也既而又得对山康先生泾野吕先生序诸前后则斯志也滋可传诸木以为斯邑实籍矣若夫企先贤而思齐覩名宦而思政慨风俗而思易移观利病而思兴革则又后之有志者事也于道何有哉时正徳己卯九日吉旦知朝邑县事山西陵川王道跋 
