重修台郡各建筑图说


重建台湾郡城图说
重修台湾府署并建迎晖阁、景贤舫图说
恭修万寿宫图说
重修海会寺图说
新建鲫鱼潭图说
移建台湾佐属公馆图说
重修台湾府学图说
孔庙礼器图说
文庙乐器图说
佾舞图说
鼎建盐课大馆记
重建洲南盐场图说
建设台邑望楼图说
建设凤邑望楼图说
建设诸邑望楼图说
建设彰化县望楼图说
建设淡水厅望楼图说
鼎建傀儡生番隘寮图说
重修风神庙并建官厅、马头、石坊图说
重修关帝庙图说
鼎建台郡军工厂图说
重修台郡崇文书院魁星阁图说
重建台湾县学图说
捐修台凤诸三县养济院、普济堂图说
重建台郡桥梁图说
重修塭岸桥图说
重修台湾府城隍庙图说
重修台郡先农坛图说
重修台郡天后宫图说
修筑安平石岸图说
新建鹿耳门公馆图说
重建洲南场禹帝庙图说
重修濑北场上帝庙图说
重修龙王庙图说
建设南坛义冢并殡舍图说
捐建北门兵丁义冢图说
移建中营衙署图说
捐建南路两营公署图说
捐建各营兵屋图说
捐建澎湖西屿浮图图说
 

重建台湾郡城图说

　　查台郡自隶版图后，以地滨大海、土疏沙淤，未建城垣。雍正十一年（一七三三），世宗宪皇帝颁谕督臣，深以台湾起建石城，非宜；且附近府治有鹿耳门号称天险，备设炮台、拨兵巡视，自足以资捍御。复允督臣奏请，于现定城基之外栽种刺竹，藉为藩篱；实因地制宜，甚有裨益：庙谟宏远，着于甲令。

　　先是，雍正元年（一七二三）台邑周令（种瑄）创树木栅，周围二千一百四十七丈，辟建七门。乾隆初年（一七三六），七门始易以石；但事属草创，未能完备。元枢抵台后，巡阅城垣，现存木栅岁久半多朽烂，城基间为民人侵占；历年既远，难以根究。所树剌竹亦多残拔，存者无几：殊无以资捍卫。元枢伏念台郡为海外重地，城垣为卫郡之要事；首宜修建，以护居民。除将旧栅修其残缺外，又将被侵旧址，遂为清厘；仍恐有碍居民庐墓，因其地势酌为变通，以期无扰。复念向来只有木栅一层，致被残拔；是以于旧栅之内，按照城基另建木城，比旧栅加高三尺。又于新旧木栅之中酌留空隙丈二余地，密种刺竹、珊瑚、箖投。有关扼要处所，各建敌台一座，安置炮位于上；雉堞一如城楼式，共计一十有八座。并于城内添设窝铺，如台之数。分拨兵役，昼夜防守；自西南以至北城，鸣金击柝，周遭相应。郡西面海，西门为自口进郡要隘。旧以滨海之地无从树栅，只设南、北炮台二座；今于炮台左右添设木栅两翼，另建小西门（原文误水西门）一座，并增炮台三座。又查附北门外之军工大厂，旧制并无城门；今又添建大厂门一座，以资锁钥：于海疆捍御之方，层层严警，洵称金汤巩固、山海敉宁矣。

　　是役一切经费，元枢首捐廉俸；而郡中绅士乐观厥成，捐输恐后。慎选董事经理，不假胥役之手，以杜侵冒。复同厅、县筹捐生息，以为每年修理之需；法颇周备，可垂永久。

　　（附）北炮台泉图说

　　（附）北炮台泉图说

　　小北门外，向有炮台一座、营房数间。其地与鹿口紧对，建立炮台，实为扼要；年久台圮，急须修整。先枢于建城时亲诣其地，台旁见有泉源，酌之甚甘。因照旧台故址，新为建筑；外迭方台五级，设大炮三座。上覆以亭，周遭扶以石栏。疏凿泉源，浚为深池；引泉自台后绕亭左右，澄碧光莹，拱如玉玦：幽遐之致，可备登眺。筑斯台也，原以还旧观而严守御；境之胜概，则固曩时之所未有也。

　　 
重修台湾府署并建迎晖阁、景贤舫图说

　　查台湾府署，自雍正己酉年（七年、一七二九）前知府倪守（象恺）所建。越二年辛亥（九年、一七三一），王守（士任）又踵修之。乾隆乙酉（三十年、一七六五）前臬宪蒋讳允焄守郡时，于署之西偏创建鸿指园以为燕集之地。

　　元枢抵任后，相度形势：府署前则面南，地势颇高。自三堂以后，渐就低洼；愈北愈低，高下竟至数丈。其东北一隅，不及鸿指园之半。地势既高低不齐，基址又偏而不整。台郡为海外重任，署斋为司土者所居；纲纪政地，自宜整饬，以壮观瞻。元枢谨捐资，自三堂内署而后以至北隅，就其低洼，用土填筑；与署前地势，其高相等。复度东北偏缺之处，购买民居数亩；与署右西偏鸿指园，其方相埒。并于署内堂后创建迎晖阁一所，敬奉天后圣像；阁后建夜告台。又另建景贤舫一进，舫后建屋七楹为书斋；左右各置厢房，周围高筑墙垣。墙外崩崖断岸筑以坚土，绕岸卫以珊瑚、刺竹，以保永久。现在府署形势整齐，较之旧时颇为改观。

　 
恭修万寿宫图说

　　查台郡万寿宫系前臬宪蒋讳允焄守郡时所建，规制极为宏敞。但历今十有余载，为风雨损剥，未经修整。元枢伏念海外臣工既远阙廷，祝厘朝政之所岁久缺修，自宜增饰，恭昭葵向私忱。兹敬谨饬材庀工，增涂塈以资炳焕，修栋阿以壮崇隆。现在云粢龙角彩绚海隅，文武臣工俱庆加展瞻云就日之忱矣。

　　
　　（附）万寿宫图碑

　　 
　 
重修海会寺图说

　　查海会寺在郡城之北门外五里许，系「伪郑」北园旧址。郑氏既灭，台馆荒芜。康熙二十九年（一六九Ｏ），台厦道王讳效宗偕总镇王公（化行）改为佛寺，名曰「海会」；并置寺产，以为常住之业。寺以年久缺修，田为僧人盗卖；椽颓桷朽，满目荒凉。

　　上年钦奉恩诏修葺庙宇，念兹海外绝无胜地可供游涉，此寺载在「郡志」，有关名胜，若任其摧残、不行及时葺治，势必日就圮坏；后来即欲修理，无从措手。于是鸠工饬材，大加修整。其前正屋三楹为山门，门内供奉弥勒佛像；两旁塑护法尊者二像，高二丈许。其后金刚四尊，高亦如之。又内为甬道，左右建钟、鼓楼各一座。楼之旁，各建厢房三楹。中为大殿，供奉如来、文殊、普贤佛像，狮、象、莲座，皆高丈余。殿内左右塑罗汉像，皆以金饰。殿后，供奉韦陀。中为川堂；再进，正屋三楹，内奉大士，缭以高垣。旧时寺基止此，其余左右所建屋宇皆系新构。其右边正屋一进，为官厅。前留隙地，隔以短垣；旁辟小门，绕以长廊。由官厅而前，穴垣为门；门外左侧，有屋数楹。大士殿后隙地数十弓、又园二十余亩，种植杂粮、蔬菜，可供寺僧斋粮。周遭，围以剌竹。折而之东，□箭亭。亭之左，有屋五楹，回曲如廊，深二丈；可置几筵，以为游时燕集之所。凡此，皆新建之屋也。迄工之后，士女时有游涉者；睹庄严之慧相，可觉迷罔之愚民，化其猛鸷、拯其苦恼：则此寺之修，其初为恭承圣诏以存名胜，而于世道人心亦未始无关也。

　　寺僧所卖旧产，为时已久，半难清查。今为赎其可稽者，并为另置田亩，勒之贞珉。每岁可得租银六百余圆，住持之僧，无虑饥寒。后来经理果能不废，可期垂诸永久。

　　（附）重修海会寺图碑

　　（附）重修海会寺图碑（转载「台南文化」四卷二期「文物专号」三○面）

　　 
新建鲫鱼潭图说

　　鲫鱼潭，在镇北门外十里；内山之流，悉潴于此：盖有关于水利者也。台湾地皆沙土，崖岸为水所啮，时久日就低洼。以是潭面较昔愈宽，蓄水益多；东西相距广可十里，长亦如之。潭之左右西北各岸，各枕山麓；其东南为凤、诸之境，则崇山峻岭、层峰迭嶂隐现于云霞蓊霭之中，为海外名胜地。往时僚属绅耆虽知有兹潭之胜，而登临游屐从无一过者焉。

　　近因因公郊外，偶过潭上。查潭隶台邑，年纳渔税，向有潭户课馆数椽。伏念斯潭既关水利，不可任其久晦；而台郡僻在荒外，官斯土者三年乃得代去，则敷政之暇偶尔憩息，殆不可少。元枢既修海会寺以供游涉，又于此地面潭建屋五楹为官厅。其后为后轩，轩之右为箭亭，与官厅相并。自箭亭前数武，为半舫。自半舫折而东，引潭水为曲港，界于官厅之左；通以小桥，别置行庐茅舍。由桥而东，架以虹桥。潭中，构湖心亭一座。以竹筏为船，荡漾潭中，可觞可咏。台郡自入版图百余年来涵濡圣化，海邦士女熙熙皞皞，如登春台。观山川之胜概，当益乐升平之盛世矣。 

　　 
移建台湾佐属公馆图说

　　查台郡佐属公馆，系前臬宪蒋讳允焄守郡时所建，近在府学西侧。台郡佐杂员数甚多，如或因公进郡及带眷初来台郡者，往来相值则爰居爰处，非湫隘之地所能安其行李也；且逼近庙学，制亦非宜。于是易为府学广文衙署，捐资于龙王庙之侧另购民居之宏敞者，新为构造。其前为头门，颜以匾额。其内为正厅，左右皆有厢房。又内正屋三楹，旁为耳房。四围高筑墙垣，井灶湢厕咸备：较前规模，颇为宏敞。

　　 
重修台湾府学图说

　　查台郡建设府学，历时已久；缺于修整，倾圮堪虞。伏念我国家圣圣相承，重熙累洽；迩年以来，海东文教，媲于邹鲁。学校为崇奉至圣栗主、振兴人材之所，自宜炳焕，以昭诚敬。兹敬谨选材择料，敬将大成殿暨东西两庑及五王殿虔加修整、宫墙周加涂塈，泮池亦行疏浚，规模视旧更肃观瞻。

　　查南郊魁斗山，郡学之文笔峰也。旧时棂星门，其制甚卑；门外蔽以重垣，山遂隐而不见。今所建棂星门较旧时移进数武，加崇五尺；门外之垣，改为花墙：山形呈拱，如在庙廷。从此，文明可期日盛。

　　再查学内向建魁星杰阁，岁久倒坏。现照旧址兴建，规模较前崇焕。

　　元枢周览庙学形势，艮位奎阁既已杰然高峙，巽方亦应酌建坊表，以资镇应。台地并无石山可取石料，石工亦未睹坊制。兹于泉郡采取巨石，精择良匠刻凿石坊，制度颇称精备；自泉运厦，由海艘配载至台，建于学之巽方，以壮规制。窃念庙貌改观，人文益当振起，以表圣朝菁莪棫朴作人之治化；是亦元枢职分之所当为者也。

　　往时，学廨屋甚偪仄。查佐属公馆附建学侧，于制非宜；今移建于龙王庙左。即于其地添建正屋二进，以为学廨。既于规制相宜，而学官亦得安其居处矣。

　　是役也，元枢首为捐俸；而巨工之速竣，亦由绅士之踊跃捐输焉。

　　（附）台湾府学全图碑（转载「台南文化」四卷二期「文物专号」二九面）

　　 
孔庙礼器图说

　　明禋崇圣，典为至巨。庙廷礼、乐诸器自宜美备，庶足以昭崇敬而肃享祀。查台郡孔庙礼器皆用铅锡，已属质陋；而豆、笾、簠、簋既非合度，且多未备。元枢谨按阙里制度，自吴中选匠设局、购铜豉铸，备造礼、乐各器——计用铜万余斤，运载来台，敬陈于庙，以昭明备而彰巨典。

　　至庙中所用礼器制度，承牲者，曰俎——有跗、有盖；承帛者，曰篚；书祝文，曰版——设版有案。祼献之器，曰爵、曰彝、曰斝（原文误■〈〈厶厶〉上牛下〉）——爵皆有坫（原文误玷），斟酒者曰勺、覆尊者曰羃。缩酒之器，曰茅沙池；陈设之器，曰泰尊、牺尊、象尊、山尊、雷尊；盛酒醴之器曰着尊、曰壶尊——皆有羃、有案。盛粢盛之器，曰豋（原文与图均误登）、铏、簠、簋、笾、豆。爇香者，曰鼎、曰香盘——鼎之小者曰炉、焚萧脂者曰燔炉、陈于陛中以燃照者曰庭燎；烛台，曰擎。贮水盥洗之器，曰罍；斟水之器，曰科（原文误抖）——形如尊彝之勺，盥爵及盛弃水之器曰洗——有架。陈祭品者，曰案——置簠、簋、笾、豆（？）。（？）之实各少许于盘，曰馔盘；盛毛血之器，曰毛血盘。供花者，曰花瓶；承福胙者，曰胙盘。庙中铁器二种：焚燎时擎帛者，曰燎叉、曰瘗锹；斋日树于门者，曰斋戒牌。引导之物，曰龙旗、路灯、提炉、执炉、宫扇、伞盖：以上皆庙中应用之礼器也。

　　现在礼、乐诸器皆称明备，春秋丁祭，虔肃将享；于崇圣明禋之巨典、制器尚象之精意，庶或有得焉耳。

　　 
文庙乐器图说

　　查孔庙所用乐器：编钟、编罄、笙、镛、琴、瑟、排箫、洞箫、埙、篪（原文与图均误箎）、龙遂、鼖鼓、楹鼓、足鼓、搏拊、相鼓、鼗鼓、柷、敔、钥、翟、手版、麾、节诸器。康熙五十八年（一七一九），颁中和韶乐于阙里，其器用敔一、敔一、编钟十六、编罄十六、琴六、瑟四、笙六、箫六、埙二、篪（原文误同前）四、排箫二，益以旧器并陈于露台之上。盖礼兼四代、乐备六代，铿锵鼓舞之节、声容之盛，其典至巨。

　　伏念海隅僻壤囿于闻见，旧器半多臆造，殊失虔昭禋祀之道。兹谨按阙里乐制，自吴中制运来台，陈于文庙，命工肄习春秋丁祀，庶几以昭明备；而海隅多士，亦可辟其闻见已。

　 
佾舞图说

　　查佾舞，文庙或云用八佾，或云用六佾。今图分四列而绘九十六人者，照「黉祀备考」之十二图，备舞容而非佾数也。迎神，奏昭平之章；初献奠，奏宣平之章；亚献，奏秩平之章；终献，奏叙平之章；彻馔，奏懿平之章；送神望燎，奏德平之章：麾以起乐，节以节舞。故并绘麾、节于帧端，而殿上所陈之伞、扇、执炉、路灯与陛下之庭燎并附焉。

　　考钥、翟之势有十（？）：翟坚而钥横，齐眉为执、齐目为举、平心为衡、向下执为落、正举为拱、向耳偏举为呈、两分为开、相加为合、纳翟于钥为并、向下为垂、相接为交。又树钥翟曰植、擎钥直向前曰舒、平擎钥曰横、翟钥相近处曰并、横翟于上以钥拄之曰支、坚持钥翟于腋间曰掖、荷钥翟于肩曰肩、并钥翟舒于臂曰抱、两手向臂相抱曰抱手、拜手至手曰拜手。舞者立容有五：向内、向外、向上、相对、相背也。首容三：仰、俯、侧身（身疑衍）也；身容五：正身、躬身、侧身、回身、直身也。手容五：起手、垂手、出手、拱手、浼手也；足容七：跷足、点足、出足、屈足、移足、交足、踏（原文误蹈）足也。步容二：进步、退步也。体容九：授受、辞让、谦揖、拜跽、顿首、舞蹈也，共三成：此舞者容节之大凡也。

　　唐开元时，文德武功之舞，兼用于庙。自宋迄明，佾而不干；国朝因之。是以图只绘■〈佾，月代亻〉而干、戚、金、铎诸器不绘于帧者，所以遵王制也。

　　 
鼎建盐课大馆记

　　查全台盐政，系台湾府专管。郡治产盐之地，分置洲南、濑北、濑南、濑西、濑东、洲北等六场。大馆则为总汇之地，贴附府署之右西偏。前觉罗四升守（明）创屋三间，以为吏胥经理之所；规模隘陋，年久倾圮。窃念大馆为上输国课重地，苟简从事，实乖体制。元枢抵任后，相度形势，谨捐资建设头门一进、官厅一进。厅左附署，并无隙地；厅之右，建屋七楹。厅之后，为中堂；堂后之屋，为后馆。其旁（原文作傍），为耳房、为厨房。复建东西厢，以为卧室。大馆正屋之北，隙地甚多。附建厂屋六间，为马厩：规模颇称宏壮。与经理输课之所，较前实为完备。

　　 
重建洲南盐场图说

　　查台郡盐课分六场，洲南产盐独多，输课尤足。其地在镇北门外十余里，四面环海，形圆而土黑。中设课馆，周列盐仓，外置盐埕：此旧制也。岁久倾圮。伏念场为产盐供课之区，不宜任其倒坏。谨捐赀重建正屋三楹，左右各置厢房。其馆外左侧，向有小屋数间，以为哨丁住宿之所；今照旧址另建。盐仓亦多倒坏，兹于整旧之后复行添盖，新旧共计二百余间。其盐埕积卤之处，亦皆修整。规模视旧，颇称完备；而核计近来场盐亦多旺产，可无虑绌。

　　（附）福井图说

　　洲南场四面滨海，斥卤之区，不生草木。其地无泉可汲，附场各庄民约有万户来郡汲水，载以牛车，甚苦不便。元枢于勘修课馆时，见盐埕之左，地生青草；有窟不盈尺，津津有水。询之土人，则云『草则经冬不凋，水则经旱不涸；不知其为泉也』。味之，水极甘冽，颇胜郡中诸泉。浚而导之，泉脉涌出；过三尺，其味仍咸。因就窟面数□为井，不加深凿，并覆以亭；取井卦爻辞之义，名曰「福井」。此井□浅，而乡人群汲，泉源不涸；较之曩时远载郡城之水，殊有□□□□矣。

　　 
建设台邑望楼图说

　　查台邑虽附郡郭，而四郊所至，俱属荒陬。自西至海五里，东至罗汉门庄外门六十五里，南至二赞行溪与凤邑交界二十一里，北至新港溪与诸邑交界二十里。在城，则分东安、西定、宁南、镇北四坊；在乡，则分新昌、仁德、文贤、依仁等十六里。其里内之茑松脚、隙仔口、喜树仔、角带围、土地公崎、岗山、石门坑、梨仔坑尤临溪负险，为奸匪伏莽窃发之所。相其形势，其要害计二十六处；四围筑石为墙——各高八尺，环以雉堞。中设望楼，高五尺余；楼下各盖草寮，以避风雨。乡人俱踊跃趋事，按日轮巡，鸣锣击柝；有警则各楼响应，四面截击（原文误擎），贼无幸脱：盖亦明斥（原文误坼）堠于乡遂、严守望于井疆之遗意也。

　　 
建设凤邑望楼图说

　　凤山县，在郡南七十余里。其县治之东至傀儡山五十里，西至打鼓山旗后港十里，南至枋寮口、南势埔八十五里，北至台邑界之二赞行溪五十五里：通计所辖四百四十五里。其港西，则分长治、维新、文贤、嘉祥、仁寿、大竹、小竹、观音为八保；其港东，则大路关、犁头镖各庄，俱逼近傀儡番界。港西之大湖、覆金鼎、二滥、坪仔头与港东之旗尾、高朗朗、阿猴街俱系僻路，宵小潜藏。兹分设望楼十八座，皆仿台邑之制。
 
建设诸邑望楼图说

　　诸邑，距郡北百二十里。其南与台邑之新港交界，北至彰邑之虎尾溪六十里，西至海四十里，东至山二十里。所辖善化、新化、安定、茅港……共三十余保，地多旷僻；而白沙墩、八浆溪、大仑脚、斗六门，尤为险要。兹分设望楼五十一座，星罗碁布，实资裨益。

　　 
建设彰化县望楼图说

　　彰化县，距郡北二百三十里。其南与诸邑虎尾溪交界，北至淡水之大甲溪三十里，西至海二十里，东至山三十里。所辖东西螺、南北投、水沙连等十六保；其上下半治庄、湳仔庄、三家春、林圮埔、大里杙（原文为■〈木戈〉）、大坪顶、阿密母等处，傍水依山，尤为盗薮。兹分设望楼四十八座——周围石墙，各高丈二，实以土，砌砖楼于其上；较台、凤、诸三邑，更称完固。于是奸匪敛迹，民赖以安。

　　 
建设淡水厅望楼图说

　　淡水厅，居台郡之极北。南与彰化大甲溪为界，北至鸡笼城，西至海二里，东至山五里。自大甲而北，地极荒凉，防御尤宜严谨。兹分设望楼二十五座，其规制更胜于彰邑；而派丁轮巡，则与各县相同。

　　伏思海外遐陬，敷治匪易；而惠保民生，首宜弭盗。是以元枢悉心熟筹，督率厅、县建造各望楼；盖冀海表肃清、民歌安枕，庆苞桑之永固，以仰副委任海外之重寄。分绘五图，按幅而稽；则全台之山川形势，亦可了如指掌矣。
 
鼎建傀儡生番隘寮图说

　　查台湾南北二路，各有生番。北路地广山深，番离庄远，又设「土牛」隘口；层层巡警，历年安静。南路之傀儡生番，最称凶狠。且沿山居民逼近番界，约计二百余庄。从前限以山根溪沟为界，虽设武洛、新东势、山猪毛、枋寮口、粪箕湖、巴阳庄等六隘，拨番分住巡守；但所拨之番为数无多，又无隘寮居住，其势自不能常川守卫。且今昔情形不同：前此生番出没之处，今则番迹罕到；前者从未出没之区，今则有路可通——如双溪口、大路关、毒口溪等处是也。情形异昔，法宜变通。元枢前巡南路，细察情形，殊失扼要。现虽生番安静，万一遇有越界之事，备御宜周。因就山脚遍勘，于生番出没之处添建隘寮、酌移旧隘，添拨番丁连眷同住，永资捍卫；禀蒙大宪批允办理。随经示谕，衿民乐从；捐银输料，争先恐后。谨委专员会同营弁慎选董事，督同兴建。除旧有之粪箕湖、巴阳庄、新东势等四隘仍照旧址改建外，其山猪毛隘移建于双溪口、武洛隘移建于加腊埔、枋寮隘移建于毛狮狮，并添建大路关、毒口溪等三隘，共计十座。外则砌筑石墙，阔五尺，高八、九尺及一丈不等，周围约计一百二十丈及一百四、五十丈不等。中盖住屋五、六十间，亦有八、九十间者，俱照社番居屋建盖。仍拨凤邑所辖之阿猴、武洛、上淡水、下淡水、搭楼、茄藤、力力、放■〈纟索〉等八社熟番住守，并按地势之险夷、酌派番丁之多寡，连眷同居，以坚其志。附隘埔地，听其垦种，以资衣食；分立界址，以杜占争。隘寮之后，另建寮房六所；周围以木为栅，栅内盖屋四、五、六十间不等。令生番通事携带壮丁守御，与熟番互为声援。又令近山居民：大庄则设望楼二座、小庄一座；每楼派三、四人，日则远眺，夜鸣锣柝。每月自朔至晦，预期派定，大书望楼之上，以专责成。如有生番踪迹，即行鸣锣；各庄闻锣，互相救援。现在防御甚严，立法颇备：既分地以裕隘番口食，复竖界以息隘番纷争。番散难驭，设隘首以归约束；丁众难防，住通事以专稽察。且稽查汉奸牵娶番妇，则诸弊可杜；明定生番交易日期，则透漏自绝：实于杜绝生番之中，兼寓防奸除弊之意。

　　前巡宪视历南路勘查番界，蒙以元枢筹建隘寮、望楼各事合于机宜，可资扼要；谕以『从前虽以山根溪沟为界，但山形起伏不一、水沟冲徙无常，日久恐有混淆；应照北路规制，建立「土牛」，俾民番永遵。业已附折入奏，务须妥速办理』。兼荷仰述圣谕，以厘定番界为第一要务。元枢遵即严督凤邑李令（桐）妥速赶办，以期上遵圣训、下惠黎元。自今以后，界址永清，无虞淆混；该番畏守御之日严，自必益臻宁谧，沿山黎庶永庆升平矣。

　　 
重修风神庙并建官厅、马头、石坊图说

　　查台郡风神庙，在西门外。凡自鹿耳门抵郡登陆及驾小艇赴鹿口配船往厦，皆必取道于此：盖往来台、厦之要津也。旧制：前为头门，内建正屋三楹为官厅。厅后之屋，供奉神像。后屋数楹，中奉大士。旧时庙制如是。凡往来文武官僚迎送酬接，皆集于此。地既偪仄，年久将颓；于是兴工饬材修其屋宇，以还旧观。

　　元枢于鹿耳门创建公馆，来往住宿者既已得其所矣。伏念台郡建城以后，管钥严谨；其自鹿耳来郡，倘值昏暮或遇风雨不能进城，势必彷徨终夜，露处堪虞：则此地公馆之不可少，正与鹿口无异。兹就庙侧之左购买民居，鼎建公馆一所。其深、广，与庙相等。前为头门，中留隙地，缭以短垣；穴门其中，内建正厅三楹。厅后正屋一进，计五间；旁（原文作傍）置两厢，厨厕咸备。不但往来此地者可以安居，而迎送祖饯亦有其地；不必如旧时酬酢于神前，于昭虔妥神之道殊有得焉。

　　再，向来未建马头，登舟上岸，甚苦不便。此地为进郡要路，宜宏规制，以壮观瞻。乃自泉郡购造石坊，运载来台，建于马头之上。坊前砌以石阶，以便登涉。现〔在〕规模宏壮，气象改观。

　　

　　（附）接官亭图碑

　　（附）接官亭图碑（转载「台南文化」四卷二期「文物专号」二八面）

　　

　　（注）此即「重修风神庙并建官厅、马头、石坊图说」所指之图，说见「弁言」。

 

重修关帝庙图说

　　查台郡关帝庙凡数区，其在镇北坊者为春秋秩祀之所。此庙自前明业已建盖，迄今百有余载；规模虽备，倾圮日甚。庙制：前为头门三楹，中为大殿，供奉神像；其后，正屋一进。庙门外侧有屋二进为官厅，周围绕以高垣。元枢既已兴建各工，伏念武庙关于政典甚巨，修整不可稍缓。因为捐俸，并劝乐施；饬材庀工，重加修葺。其规模仍循其旧，而庙貌巍焕则如新构。

　　再，庙后右侧有屋数楹，内奉大士；其旁杂迭神祗，殊非昭虔妥神之道。兹并加修建，以奉大士；其诸神之像，另屋供奉。旁有屋宇，亦行缮葺，以祀保生圣母神像。庙貌既饬，自当益庇神庥。

　　 
鼎建台郡军工厂图说

　　台郡军工厂，事隶台湾道专管。设厂在郡治之小北门外，厂内系贮木料、钉、铁、油、麻诸物要地。旧时仅建小屋二进，规模卑陋；不但贮物无地，而验船时文武官僚竟无托足之所。元枢修竣城垣后，蒙宪委护道篆；窃念军工重地，兴建自不可缓。谨捐资建造头门一进、大堂一进；堂之左右环建厢房十四间，以为钉、铁、油、麻诸库。堂后建屋一进，计七楹，为司稽察厂务者住宿之所。厂在城外，向无关闭；兹绕厂另建木栅并设厂门一座，拨役以司启闭。其厂之北隅，向建天后神祠，日渐倾圮；亦为修葺。现在规模宏敞、锁钥严密，于军工重地实有裨益。

　　
　　（附）军工厂图碑

　　（附）军工厂图碑（转载「台南文化」四卷二期「文物专号」三○面）

　　 
　 

重修台郡崇文书院魁星阁图说

　　查台郡书院二所：一为「海东」，一为「崇文」；俱系前觉罗四升守（明）所建。其崇文书院，近附郡署东偏。院之左侧巽方，建有魁星阁；阁后建堂一进，崇祀朱子神牌。岁久，渐就倾坏。元枢前护道篆，于讲堂、斋舍俱加修整；其魁星阁及祠旁两廊，皆另行建造。现在规模宏敞，一如旧制。并捐资置凤邑鱼塭一所，每岁计取租息番镪五百元；除海东书院拨银二百元外，其余三百元归入崇文书院，以添肄业生童膏火之费，较前无虞支绌矣。

　　 
重建台湾县学图说

　　台邑附郡设县后，即经立学；历今百年，久已倾圮无存。邑人虽思修建，以工巨未能兴役。元枢抵台后，即与前县解令（文燧）熟筹；时因捐费无多，建大成殿而后，事即中止。解令旋亦卸事。

　　兹于郡中各处工程次第兴举，郡学亦已竣工，邑中绅士呈请继修完竣。兹谨督同郁令（正）按照旧址，将大成殿重加缮整；并建五王殿及东西两庑，以奉牌位。其棂星门、大成门、泮池、宫墙，亦俱谨用制度建造。往时因地势偪仄，明伦堂并未建设；而县学教谕、训导，仅于学之左右赁屋居住：殊非体制。兹复买凑民地，并为创建，规模一如郡学。现在制度巍焕，人文儒术自当益庆昌明。

　　 
捐修台凤诸三县养济院、普济堂图说

　　乾隆四十二年（一七七七），钦奉恩诏饬将鳏寡孤独及残废无告贫民加意抚恤，通行钦遵在案。台属四县原俱设有收养贫民之所，除彰邑所设养济院坐落彰城、饬县善为抚恤外，其台、凤、诸三县所有养济院、普济堂俱建在郡城，收养老幼孤贫残废男妇，分别额内、额外给予衣食，以广皇仁。元枢亲赴各处查勘，其台湾县养济院一所共屋八十九间，坐落郡城镇北坊；又普济堂一所共屋十间，坐落县城隍庙之旁。凤山县养济院一所共屋五十三间，坐落郡城西定坊。诸罗县养济院一所共屋九十五间，坐落郡城镇北坊。俱系建盖多年，历久未经修葺；以致栋折墙崩、上漏下湿，难以住宿。爰即捐俸购料，饬匠兴修，克期完竣。从此，海外无告贫民俱得安其栖息，可免失所之虞矣。

　　 
重建台郡桥梁图说

　　查台郡西面大海，其东为台邑郊外地——通罗汉门一带，南与凤山接壤，北门则诸、彰、淡水往来要冲。海滨沙土高下不齐，崩崖坼岸，登涉为难；夏秋霖雨，尤苦泥泞。又乡遂之民赴郡贸易，皆用牛车稛（原文误捆）载；是以城内虽无河道，而绝潢断港，时接于道：是必藉桥梁始可以通行旅。郡治各桥岁久俱坏，今逐加修建，料必坚固，以期久远。其牛车经过之桥，视旧加高数尺。共计旱桥若干、溪桥若干。现在民无病涉，咸以为便。

　　 
重修塭岸桥图说

　　坑仔底，在郡北去城十余里，系往北路孔道；众流所归，沙渍土松。地多鱼塭，故名曰塭岸。其地无桥梁，则行旅病涉。乾隆初年（一七三○年代后期），筑塭岸、造桥梁，屡修屡圮。前臬宪蒋讳允焄守郡时，复大修之；今亦崩坏。元枢亲勘其地，桥之易坏，由于少设水门；上流之水骤至，急难宣泄，是以有冲决之患。今重构大小桥凡十四座，木料选用坚固；于堤下增设水门以资疏泄，陂渠似可无虞冲突。高筑塭岸，以固其防。苟遇旱涝，所潴之水可蓄可泄；不但行旅无忧徒涉，而农田亦得其利矣。

　　 
重修台湾府城隍庙图说

　　查台郡城隍庙，在府署之西数武。庙制：前为头门三楹，前为戏台。门内有廊，如川堂式。中为正殿，供奉神像。其后正屋三进，杂祀诸神。庙之左右，各启小门。自头门而至正殿，两旁基址皆建厢屋五楹，复隔以墙，为僧人住居之所。右廊之北，于墙间另辟□门；内建小屋三楹。周围绕以高垣，庙制颇称宏敞。神之感应最灵，祈报殆无虚日。建庙之后，岁久缺修，将就倾圮。

　　伏念神列于祀典，福庇海邦；亟宜修整，以妥神灵。因为捐俸，并喜绅士乐输；乃饬材庀工，易其栋宇、涂其丹雘（原文误雘）、厚其垣墉。基址虽仍其旧，而庙貌弥加崇焕矣。

　　再，台湾设郡后，其初守郡蒋公讳毓英有功斯土，郡人至今不忘；向于庙之右侧建祠奉祀，迄今年久倾圮。兹仍照旧址修建，以永昭前贤之懋绩于不朽耳。

　　
　　（附）台阳城隍庙图碑

　　（附）台阳城隍庙图碑（转载「台南文化」四卷二期「文物专号」二八面）

　　 
　 
重修台郡先农坛图说

　　查台郡先农坛自雍正年间（一七二三～三五）奉诏恭建坛宇，规模虽具，岁久俱就倾圮。元枢伏思耕耤为祈谷之重务，兴建不可稍缓。从前，缭垣之内，仅建一坛；坛之北，设有八角小亭一座，以奉先农神牌。至于百官举行祭典时，如遇风雨，并无憩息之所。谨按坛制，重加修饰；周围墙垣，亦行涂塈。其奉先农神牌之八角亭，新为建盖，视旧加崇。另建中厅一进、左右官厅各三楹，以为祭时文武员弁分憩之所。

　　伏查诏制，耤田田限四亩九分，每岁以耤田存贮余谷，粜充祭费。而台郡耕耤旧未置田，仅就坛外平原举推耒耜；以巨典而视为英文，殊与诏制有悖。兹元枢谨就坛外平原垦辟耤田，以符制度。台郡劝农之礼向未举行，亦乖政体；元枢就新建官厅，作为劝农之所。巨典既举，自可永行；伏愿海外年书「大有」，以仰副圣天子廑念民依之至意于万一耳！

　　（附）灵济泉说

　　八角亭之北隅，向有小屋数楹，供大士像；屋久倾圮。兹亦虔加修葺，以还其旧。屋后有井，厬泉也。康熙辛丑（六○年、一七二一）六月，提督蓝公（廷珍）歼剿朱寇，驻师于此；三军就汲，泉忽濆涌。因名之曰「灵济」，并作歌勒石以记其事。今枢复建小亭一座，更以志灵异于（以下缺字）。
 
重修台郡天后宫图说

　　查郡城西定坊之天后宫，未入版图以前，即已建造。郡垣庙宇，此为最久。天后福庇海洋，灵越百神；我朝征剿「郑逆」，天戈所指，灵潮突长，舟师得以稳抵郡城，无虞险阻。迄今百余年来，此邦士庶暨往来海道士宦商民，无不仰戴神庥。神之覆育斯民，功德最巨。春秋列于祀典，将享虔肃。

　　旧时庙制：前为头门，门外有台以为演献之所；门内两廊咸具。中为大殿，供奉神像。其后正屋二进，杂祀诸神。庙之右畔，有屋三进为官厅；周以墙垣：规模制度，颇称宏敞。特以岁久缺修，将就倾圮。元枢莅台后，一切有关政典巨工既已次第兴举，因首捐廉俸并劝绅士之乐善者，选工饬材，重加修整：栋桷之朽坏者易之，丹粉之陈暗者涂之。现在庙貌巍然，呈辉焕彩；将见灵爽益昭，环海之永叨神庇正无既极也已。

　 
修筑安平石岸图说

　　查台属安平地方为协营驻兵重地，民居、兵屋甚多；且设有凤邑仓储，为支放兵米攸关。又有红毛旧城，关系形势。该处四面环海，岸由沙积，质本浮松；朝夕潮水冲击，易于坍损。是以乾隆十四（一七四九）、二十七（一七六二）等年，迭蒙前宪饬令过台商艘每船务将压重沙石二担，常川堆贮，以御风潮，以固堤岸。祇缘船户运贮沙石均系细石浮沙，零星散贮；一遇潮水长发，则石被浪移，沙随水卸。非若鸠工砌筑，可期坚固。矧鹿耳门之四草地方，数年来新涨砂碛二重约三、五里不等，潮势自西而东，直对安平冲击；以致近年埔岸渐崩，民屋类皆坍坏，迁移者众。即营署，亦因水势日进，渐被冲损。其有关于民生地势，实非浅鲜。若不急为砌筑完好，不特目前故址悉移，且恐将来日冲月陷无所底止，何以资保障而固地方！元枢亲赴查勘，周详审视，实为必不可缓之工。惟是堤工关重，经理非易；一时欲得经手妥洽者，实难其人：是以未敢冒昧举行。兹有安平中营林游击（朝绅）于工程事务谙练，且一切公事颇称实心；因即会同熟筹，林游击亦乐与共勷厥成。元枢随捐备工价、运费，饬匠于漳、泉等处购办石料，分船运载到台；自红毛城东势起、至较场头灰磘尾止计五百十九丈九尺，深埋木桩（原文误椿）、密砌石条，以三合土抿缝，期于永固。一切工料，俱托林游击就近管理，督匠妥办。业于乾隆四十三年（一七七八）五月初二日兴工，于闰六月十八日工竣。现在岸已完固。民得安居；即遇潮长，足资捍御，可免冲损之虞矣。

　　 
新建鹿耳门公馆图说

　　查鹿耳门孤悬海面，离郡水程计三十里；虽在澳内，而海面宽阔，实与大洋无异。其地周围皆有沙汕，名「铁板沙」。若遇风暴，船触沙汕即裂。地称至险，离郡又遥；倘或昏暮进口、不能抵郡，不得不到口居住。向来只设文、武二汛矮屋数间，为吏书、弁目稽查船只出入之所；多人抵口，并无旅舍可以借居。往来官僚，殊苦未便。近时又奉恩旨：凡宦台者准带眷口；则凡暮夜进招者，未免临时周章。至于迎送往来或因公赴口，情形亦然。兹谨与海防同知邬丞（维肃）度其形势，捐资筹建公馆一所；共计正屋五进，东西各置耳房，周围缭以墙垣。鹿耳门向有炮台，亦就倾圮；今亦重加修整。

　　此举也，不但往来抵口者无虞露处，而于天险要地既壮其规模、又资其防守，于封域形势之说，亦似有裨益也已。

　　 
重建洲南场禹帝庙图说

　　从来神之有功德于民者，则祀之。至若平地成天、万世永赖如禹帝者，其功德尤无乎不被也。洲南滨大海，向置盐埕济民食。惟夫潮汐以时、风涛晏息，斯堤岸固而盐产以盈也。场民思报，本建禹帝庙于场之东南，奉香火以祈福佑者有年矣。顾庙祇一椽，场民裸体跣（原文误蹝）足徙倚于神之前，则慢亵尤甚；而又风侵雨蚀，日就摧残。枢过而谒之，不禁怦怦有动于中也。乃就其地捐俸而更置之，广其殿宇，凡二进。旁设耳旁，缭以周垣。盖较向之湫溢而尘溷者，有别矣。并募司香火者居之，经其产以资日费。

　　庙既成，因绘图缀说以存其事。

　　 
重修濑北场上帝庙图说

　　上帝庙，居濑北场之左，不知创自何年。夫场为晒丁聚族之所，惟疫厉灾眚（原文误青）之不作，然后丁得尽力于晒而盐产以盈；此非邀庇于神，无由奠其居而乐其业也。岁戊戌（乾隆四三年、一七七八），场之民以帝庙年久倾坏，请命于枢。枢念神之福佑斯土也，物阜民安，久蒙呵护；忍令漂摇风雨、失所凭依，「崇德报功」之谓何！爰捐清俸，鸠工庀材，仍其旧而整新之；募乡民之谨愿者司其启闭，以时洒扫。于是，居民奉香火以祈福者踵相接焉。用以卜明神之式鉴，其降康正未有穷也。是为记。

 
重修龙王庙图说

　　查龙王庙在郡治之宁南坊，康熙五十五年（一七一六）台厦道梁讳文科所建。庙制：前为头门三楹，中为正殿。殿后隔以高垣；建廊，制如川堂。其后正屋一进，中祀龙神。庙之西偏，另建头门一座；门内两旁，皆有廊屋。其中为正厅，凡百官春秋祭祀以及朔望谒庙，皆集于此。其后正屋一进，中奉大士，旁为僧房。其崇高广狭，一如前屋：庙制颇宏敞可观。岁久缺修，日就倾圮。元枢首捐廉俸，并劝绅士捐输；重加葺治：易其椽桷，饰其剥蚀。规制焕然，一如新构。

　　龙神司掌雨水，泽庇生民。庙制既崇，享祀益肃；将见灵爽昭垂，海邦永庆神庥矣。

　　 
建设南坛义冢并殡舍图说

　　查台郡有南北二坛，俱为寄榇之所。南坛在郡治之南郊，北坛在北门外。台郡习俗惑于风水，每多停棺不葬；又流寓而死者，或不能运柩还乡、或无人为营窀穸：皆寄柩于二坛。土著家，每有贫不能葬或图吉壤，均致淹搁于此。寄榇之舍，卑仄而破；久之，暴露不免，且有损坏之虞——其姓氏亦无从稽考。郡南北郊及魁斗山等处，皆有义冢。但阅岁既久，葬者益多；累累井椁，穿陷于道：殊为可悯！元枢伏念义冢列于恤政，有关功令。上年钦奉恩诏：「地方官加意增设义冢」；圣训谆切，尤宜遵办，以广皇仁。于是相度南门外竹溪寺后，有园地一片，计八甲有奇——按地计百余亩。又有竹围一所，亦颇宽旷：均属民业，立券买之。以园地为义冢，葬旅殡之无归暨家贫不能营葬者。又于竹围内另建寄榇之舍共二进，两厢各六间——木料坚固，屋宇宽深；募僧守之。来寄棺者，设簿记其姓名、乡贯及寄棺之年月，以备稽查。其有欲归故土者，听其自运；或实因无力搭运，则为之定□铺户，配船运之。至寄停之棺实有姓名可稽、亲属现在者，计其月日已在二年外者，限以三月：有力者促其营葬，无力者则动支经费即就义冢掩埋。如逾期，有罚。若其已葬冢墓年久穿陷者，随时培补之。其已故戍（原文误戌）兵，则别置北郊旷地掩埋——另有图说附后。复于义冢之旁（原文作傍），设立化骨台：检收残骸，以火焚化，置于万善同归所。凡买园地、建殡舍与夫收残骸、埋棺椁雇工、买灰、盂饭、纸钱、饭僧、斋奠、募巡丁、廪司胥并运骸归葬配船给资以及经理给赏诸费，皆系元枢首先倡捐并劝乐施者襄其事。凡有捐输，勒名于石，以志好善。其应行事宜，立为条规，详存档案；并通禀大宪批示存案，以垂永久。元枢之举是役也，殚精瘁力，盖以钦遵圣诏，仰播恩泽于斯民耳。

　　 
捐建北门兵丁义冢图说

　　北坛，在郡治北门外较场之西北隅。其地有地藏庵，祀孤之典，于此举行；地势极高。庵前向立天灯，终夜燃照；海艘在洋遥见灯光，知将进口，以此为准——如标的然。旁有殡舍，大小三座；与南坛均为停柩之所，兵民无别。查台郡戍（原文误戌）兵，三年班满，始回内地；病故者随时埋葬，不能择地。元枢既于南坛建设义冢、殡舍，埋寄民棺；因念兵民相杂，易起争端，必须另筹区别。随于较场之东，查有民业五甲有奇——计地六十余亩，地颇广宽。立契购买，建立义冢，专为戍（原文误同前）兵埋棺之所；别于民人，以杜争竞。其条规，一与南坛无异——详见前说，不复赘陈。

　 
移建中营衙署图说

　　台湾中营衙署，原建在郡城永康里。历年久远，因循未备；以致日久月长，署屋渐见倾圮。且原定方向，未甚合宜。而所辖兵士原有额设伙房派拨居住，但俱散住镇台衙署之后；其去中营衙署颇远，未免鞭长莫及。一遇应办公务，兵丁既苦奔走之烦；而呼唤需时，恐滋贻误。况署屋既为办公之所，又属观瞻所系；应速修整，未便听其历久坍废。元枢因即会营熟筹，就东安上坊隙地，将旧署移建；一切应需工料，俱由元枢与刘游击（潢）捐备。向之坐西朝东者，今则改为坐东朝西，方向颇为合宜。

　　署屋现已聿新，并于新署之后，另置陈姓民屋十间——其价亦由元枢捐给，分拨兵丁住宿；俾一呼即应、差遣便捷，办公自无误矣。

　　 
捐建南路两营公署图说

　　查台湾南路参戎、都、守分防凤邑，凡遇因公晋郡，乏所栖止，往往借居民屋；拟就郡城建设公署以资办公而未得也。元枢莅台三载，如郡城、望楼暨隘寮、桥路等项——凡有关于民生者，罔弗勉力举行；又如学斋、佐杂公馆、中营衙署及鹿耳门风神庙各公所——有益于官方者，亦俱逐一办竣。若南路营公署，自应一律筹办。适有东安坊民陈姓将屋出售，爰即捐给价值，置为来郡公署；并鸠工庀材重加修葺，移营收管。虽暂时之栖息，亦办公所必资云。  
　 

捐建各营兵屋图说

　　查台湾郡城设有中、左、右三营暨城守营，驻城防守。各营衙署之旁俱经另设伙房，分拨兵丁住宿；由来旧矣。祇缘历久未修，兼之时遇地震，以致各营兵屋或则墙柱倾圮、或则倒坏无存。元枢因念伙房坍废，则兵丁栖身无所，难免向隅；自应急为修葺，以资戍（原文误戌）守。当经会营勘明，捐俸购料，召匠兴工。其倒坏者，循其旧址另为建盖；其倾圮者，估定工料即为兴修。计共建盖中、左、右三营暨城守营兵屋七十八间，修理五十六间。又因中营衙署现已移建东安上坊，其旧有兵屋与新署颇为隔远；故就新署之后另置陈姓民屋十间充作兵房，以资栖息，以便办公。现在工俱完竣，兵得安居矣。

　　 
捐建澎湖西屿浮图图说

　　查澎湖居台、厦之间，四面环海，岛屿纷排；波涛汹涌，地最危险：为往来台、厦船只所必经。西屿一处，尤为冲要。凡遇风信靡常，则官、商船舶莫不就西屿以为依息。然当宵昏冥晦之时风涛震荡，急欲得西屿而安之，转或别有所触，屡致船只损坏者；盖因四望茫然，一无标准故也。

　　元枢抵台后，查悉情形，急图所以利行舟之法。当经札商澎湖厅，嘱就西屿古塔基址，广其下座——计周五丈，用石筑为浮图。其高五级，级凡丈许。预设长明之灯，西照鹭门，东光鲲岛，南达铜山、东粤；俾一望无际之余，知所定向。又于浮图之前，建天后宫；另设旁屋数椽，召募妥僧住持，兼司灯火：使风雨晦明，永远普照。所需工费，元枢倡捐；其余不足之数，经来往商、渔各船踊跃捐凑：业已择日兴工，克期完竣。自此船只往来收泊，知所凭准；所全实多矣。

　　  
