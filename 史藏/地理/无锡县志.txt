无锡县志　(元)佚名纂修



无锡县志　(元)佚名纂修
钦定四库全书　　火部十一
地理类三〔都会郡县之属〕
目录
    提要 
    卷一
　　　邑里第一
　　　　古今郡县表一之一 
　　　　风俗一之二 
　　　　户口一之三 
　　　　贡赋一之四 
　　　　州境一之五
　　　　　四正之境
　　　　　四隅之境
　　　　　境内道路 
　　　　城关一之六
　　　　　四正门
　　　　　三偏门
　　　　公署一之七 
　　　　乡坊一之八
　　　　　城隅凡四
　　　　　总坊
　　　　　乡二十有二
　　　　　总村
　　　　　津梁   
    卷二
　　　山川第二
　　　　总山二之一
　　　　　锡山 
　　　　　惠山 
　　　　　璨山 
　　　　　章山 
　　　　　崋峲山 
　　　　　东孔山 
　　　　　西孔山 
　　　　　石盆山 
　　　　　胜山 
　　　　　鸡笼山 
　　　　　青山 
　　　　　唐湾山 
　　　　　大穹山 
　　　　　广长山 
　　　　　白射山 
　　　　　月牌山 
　　　　　章山 
　　　　　大雷山小雷山 
　　　　　陈湾山 
　　　　　胥山 
　　　　　韩湾山 
　　　　　归山 
　　　　　胡山 
　　　　　平塔山 
　　　　　长腰山 
　　　　　贾山 
　　　　　苦奄山 
　　　　　安阳山 
　　　　　横山 
　　　　　许山 
　　　　　西顾山 
　　　　　鸡坑山 
　　　　　石步山 
　　　　　晶山 
　　　　　管社山 
　　　　　独山 
　　　　　充山 
　　　　　朱山 
　　　　　漆塘山 
　　　　　石塘山 
　　　　　路耿山 
　　　　　许舍山 
　　　　　南横山 
　　　　　白茅山 
　　　　　羊祈山 
　　　　　军将山 
　　　　　五浪山 
　　　　　庙山 
　　　　　龟山 
　　　　　里山 
　　　　　长太山 
　　　　　过山 
　　　　　吴塘山 
　　　　　鹁鸪山 
　　　　　沙头山 
　　　　　沙觜山 
　　　　　竹山 
　　　　　鸿山 
　　　　　白担山 
　　　　　畲山 
　　　　　奚山 
　　　　　石窒山 
　　　　　嵩山 
　　　　　堠山 
　　　　　胶山 
　　　　　芙蓉山 
　　　　　斗山 
　　　　　回山 
　　　　　观基山 
　　　　　枝柚山 
　　　　　黄文山 
　　　　　前山 
　　　　　白石山 
　　　　　西高山 
　　　　　金匮山  
　　　　总水二之二
　　　　　太湖 
　　　　　小五湖 
　　　　　青祁淹 
　　　　　大渲淹小渲淹 
　　　　　梁溪 
　　　　　长广溪 
　　　　　唐干淹 
　　　　　洪邱淹 
　　　　　蠡渎 
　　　　　赤城溪 
　　　　　乌角溪 
　　　　　新安溪 
　　　　　闾江 
　　　　　阳湖 
　　　　　双河 
　　　　　北渡港 
　　　　　直湖港 
　　　　　双牌港 
　　　　　运河 
　　　　　弓河 
　　　　　九箭河
　　　　　　第一箭河
　　　　　　第二箭河
　　　　　　第三箭河
　　　　　　第四箭河
　　　　　　第五箭河
　　　　　　第六箭河
　　　　　　第七箭河
　　　　　　第八箭河
　　　　　　第九箭河 
　　　　　五泻水 
　　　　　长渠 
　　　　　欧渎 
　　　　　闸口河 
　　　　　五步湖 
　　　　　芙蓉湖 
　　　　　西渎 
　　　　　麻塘港 
　　　　　咸塘河 
　　　　　严埭河 
　　　　　兴塘港 
　　　　　张塘河 
　　　　　太伯渎 
　　　　　鸭城河 
　　　　　破塘河 
　　　　　潭塘河 
　　　　　新河 
　　　　　断塘河 
　　　　　横塘河 
　　　　　羊尖河鲤河 
　　　　　蠡湖 
　　　　　濠湖    
    卷三上
　　　事物第三
　　　　吴太伯世家三之一〔楚春申君列传附〕
　　　　人物三之二
　　　　　前汉虞俊 
　　　　　后汉王关 
　　　　　后汉高彪 
　　　　　晋顾凯之 
　　　　　唐李绅 
　　　　　宋袁默 
　　　　　宋凌浩 
　　　　　宋陈敏 
　　　　　宋钱顗 
　　　　　宋沈初 
　　　　　宋王冈 
　　　　　宋唐作求 
　　　　　宋李谟 
　　　　　宋施垧 
　　　　　宋费肃 
　　　　　宋李端行 
　　　　　宋沈松年 
　　　　　宋蒋芾 
　　　　　宋陈篆 
　　　　　宋吕克成 
　　　　　宋尤袤 
　　　　　宋戴达先 
　　　　　宋陈之茂 
　　　　　宋许德之 
　　　　　宋李祥 
　　　　　宋蒋重珍 
　　　　　元虞志道 
　　　　　后汉陆璯 
　　　　　吴朱治 
　　　　　陈张种 
　　　　　宋湛茂之 
　　　　　唐陆羽 
　　　　　宋章谊 
　　　　　宋胡珵 
　　　　　宋喻樗 
　　　　　宋薛极 
　　　　　元孟潼 
　　　　　晋华宝 
　　　　　南唐陈乔 
　　　　　宋袁植 
　　　　　宋许九 
　　　　　宋沈樗 
　　　　　唐僧若氷 
　　　　　宋僧宗本 
　　　　　宋吕云 
　　　　　宋钱道人 
　　　　　宋尤道元    
    卷三下
　　　事物第三
　　　　州署三之三
　　　　　南朝宋 
　　　　　梁 
　　　　　汉 
　　　　　唐 
　　　　　宋 
　　　　　元  
　　　　学校三之四
　　　　　宋 
　　　　　元  
　　　　第二泉三之五 
　　　　古迹三之六
　　　　　阖闾城 
　　　　　范蠡城 
　　　　　黄城 
　　　　　鸭城 
　　　　　麋城 
　　　　　龙尾陵道 
　　　　　华坡 
　　　　　御亭 
　　　　　西施庄 
　　　　　晋王右军庄 
　　　　　萧庄 
　　　　　甘露市 
　　　　　陆墟市 
　　　　　竹塘市 
　　　　　湛氏书院 
　　　　　李相书堂 
　　　　　锡麓书堂  
　　　　古墓三之七
　　　　　周吴太伯墓 
　　　　　周安阳侯周赟墓 
　　　　　吴荆州刺史顾容墓 
　　　　　宋中书令王僧达墓 
　　　　　宋萧侍郎墓 
　　　　　宋萧将军墓 
　　　　　齐王琨墓 
　　　　　唐刺史滕迈墓 
　　　　　宋淮海先生秦龙图墓 
　　　　　宋秦少章觏墓 
　　　　　宋太师张循王墓 
　　　　　宋唐郎中作求墓
　　　　　宋尤尚书袤墓  
　　　　　宋蒋侍郎重珍墓 
　　　　　宋尤端明焴墓 
　　　　　宋孟郡王忠厚墓 
　　　　　陈贤良墓  
　　　　祠宇三之八
　　　　　吴太伯庙 
　　　　　伍相公祠 
　　　　　春申君祠 
　　　　　徐偃王庙 
　　　　　东海信郎王祠 
　　　　　宗郎王庙 
　　　　　石城王祠 
　　　　　项王庙 
　　　　　吴许二长官庙 
　　　　　武烈帝庙 
　　　　　三贤祠 
　　　　　古洞阳观 
　　　　　洞虚观 
　　　　　明阳观 
　　　　　妙觉观 
　　　　　崇安寺 
　　　　　寿圣禅院 
　　　　　福圣禅院 
　　　　　惠山普利院 
　　　　　阳山翠微院 
　　　　　开利寺 
　　　　　普利院 
　　　　　兴化寺 
　　　　　保宁寺 
　　　　　香山禅寺 
　　　　　祈陀崇教院 
　　　　　静教禅寺 
　　　　　圆通禅寺 
　　　　　广济院 
　　　　　华藏寺 
　　　　　善智尼寺  
　　　　灾祥三之九   
    卷四上
　　　辞章第四
　　　　咏歌四之一
　　　　　南北朝
　　　　　　过历山湛长史草堂〔刘铄〕
　　　　　　过历山草堂应教〔湛茂之〕
　　　　　　无锡历山〔江淹〕 
　　　　　唐
　　　　　　惠山寺宋司徒右长史湛茂之旧居志并诗〔邱丹〕
　　　　　　奉同邱院长题惠山寺湛茂之旧居〔韦夏卿〕
　　　　　　奉同邱院长题惠山寺湛茂之旧居〔李益〕
　　　　　　奉同邱院长题惠山寺湛茂之旧居〔于頔〕
　　　　　　奉同邱院长题惠山寺湛茂之旧居〔吕渭〕
　　　　　　伏览吕侍郎邱员外旧题十三代祖历山草堂诗因书记事〔湛贲〕
　　　　　　题历山司徒右长史祖宅〔湛贲〕
　　　　　　别惠山书堂 
　　　　　　宿惠山寺诗并序〔王武陵〕
　　　　　　题惠山寺〔朱宿〕
　　　　　　游惠山寺诗〔窦羣〕
　　　　　　题惠山诗序〔李隲〕
　　　　　　惠山寺肄业送僧怀坦上人 
　　　　　　自惠山至吴下寄酬南徐从事 
　　　　　　读惠山若冰师诗集因题故院五首 
　　　　　　晨过昌师院 
　　　　　　暮秋登北楼望远〔王武陵〕
　　　　　　过春申君祠〔张继〕
　　　　　　题惠山寺〔张佑〕
　　　　　　题惠山泉〔僧若冰〕
　　　　　　怀惠山寺〔许浑〕
　　　　　　题惠山寺〔皮日休〕
　　　　　　题惠山泉二首 
　　　　　　过梅李上家山〔李绅〕 
　　　　　　别泉石 
　　　　　　鉴玄影堂 
　　　　　　别双温树 
　　　　　　忆惠山 
　　　　　　却望无锡芙蓉湖 
　　　　　　重到惠山二首 
　　　　　　夜泊毘陵无锡〔罗隐〕
　　　　　　登惠山北楼〔皇甫冉〕
　　　　　　怀锡山药名离合体〔皮日休〕
　　　　　　怀锡山药名离合体〔陆龟蒙〕
　　　　　　惠山流泉歌〔皇甫冉〕
　　　　　　送陆羽归惠山〔顾况〕
　　　　　　访陆羽处士不遇〔僧皎然〕
　　　　　　自苏台泛舟至望亭驿因寄从弟纾〔李嘉佑〕
　　　　　　晚春宴无锡蔡长官西亭  
　　　　　宋
　　　　　　寄伯强知县求惠山泉〔苏轼〕
　　　　　　游惠山诗 
　　　　　　惠山谒钱道人烹小龙团登绝岭望太湖 
　　　　　　奉赠惠山表大师 
　　　　　　即惠山煮茶〔蔡襄〕
　　　　　　谢黄从善司业寄惠山泉〔黄庭坚〕
　　　　　　惠山泉〔苏仪甫〕
　　　　　　陪制置朱工部正辞赋惠山泉诗分韵得云字 
　　　　　　题惠山〔王禹偁〕
　　　　　　题惠山寺〔苏舜钦〕
　　　　　　题惠山〔潘正夫〕
　　　　　　题惠山寺〔张理〕
　　　　　　赠庆公上人〔燕肃〕
　　　　　　题惠山寺〔李邦直〕
　　　　　　题惠山麓亭〔杨杰〕
　　　　　　游惠山二首〔蒋之奇〕
　　　　　　游惠山三首〔蒋之美〕
　　　　　　题翠麓亭〔释仲殊〕
　　　　　　题惠山寺〔袁默〕
　　　　　　次韵蒋不回惠山行见赠 
　　　　　　同刚中适甫游惠山 
　　　　　　寄题惠山寺翠麓亭奉呈伯强〔钱公辅〕
　　　　　　谨次君倚舍人寄题惠山翠麓亭韵〔焦千之〕
　　　　　　次韵陆子泉〔周邠〕
　　　　　　题惠山翠麓亭〔苏台父〕
　　　　　　题陆子泉〔王汾〕
　　　　　　惠山泉〔刘达〕
　　　　　　冰泉洞 
　　　　　　龙渊 
　　　　　　绣岭亭 
　　　　　　题惠山练师竹轩〔袁植〕
　　　　　　题惠山次韵蒋叔任观溪涨 
　　　　　　陪诸公游惠山〔汪彦章〕
　　　　　　过惠山皡老试茶二首〔孙迪〕
　　　　　　见旧题 
　　　　　　次韵济川西山避暑〔钱绅〕
　　　　　　九月十五日济川诸公同游因成长韵 
　　　　　　游惠山一首 
　　　　　　惠山云开复合〔杨万里〕
　　　　　　雪后游惠山怀尤延之 
　　　　　　潘葑回望惠山真如龙形 
　　　　　　题陆子泉上祠堂 
　　　　　　游惠山寺简窦公〔苏绅〕
　　　　　　和苏公游惠山寺〔窦纲〕
　　　　　　题惠山寺真赏亭流觞〔施天任〕
　　　　　　别惠山赠璋山主〔萧渊〕
　　　　　　题翠麓亭〔韩正彦〕
　　　　　　题惠山泉〔杨旻〕
　　　　　　元符己卯两浙运判曾孝蕴作常润京口奔牛二闸成集贤殿修撰发运使张英被旨常相视遂至惠寺留诗以记行役〔张商英〕
　　　　　　题惠山〔蒋重珍〕
　　　　　　题惠山 
　　　　　　题胶山寺〔苏绅〕
　　　　　　秀峯轩〔焦千之〕
　　　　　　听松轩 
　　　　　　偃松 
　　　　　　窦乳泉〔杨称〕
　　　　　　碧云坞〔利瓦伊〕
　　　　　　晚坐碧云坞二首〔翁挺〕
　　　　　　集趣轩〔陈聿〕
　　　　　　砚池〔焦千之〕
　　　　　　上方〔苏绅〕
　　　　　　上方〔唐皡〕
　　　　　　题胶山寺壁〔元掔〕
　　　　　　环翠轩〔杨介〕
　　　　　　题阳山翠微寺〔唐皡〕
　　　　　　云海亭〔姜夔〕
　　　　　　题云海亭二首〔僧古愚〕
　　　　　　题青山寺〔尤袤〕
　　　　　　云海亭 
　　　　　　香山〔苏绅〕
　　　　　　过无锡〔文天祥〕
　　　　　　钱氏四亭诗〔蔡载〕
　　　　　　题胶山绣佛  
　　　　　元
　　　　　　题慧山寺〔赵孟俯〕
　　　　　　惠山夏日酌泉燕集〔邓文厚〕
　　　　　　咏惠山泉〔杨载〕
　　　　　　题惠山〔白珽〕
　　　　　　题无锡惠山寺〔汤仲友〕
　　　　　　题慧山寺〔郭麟然〕
　　　　　　题慧山寺〔僧明本〕
　　　　　　留题惠山〔柯九思〕
　　　　　　留题惠山〔僧恩〕
　　　　　　上巳日游惠山〔张雨〕
　　　　　　登惠山〔张翥〕
　　　　　　游惠山〔陈方〕
　　　　　　题惠山泉〔吴寿仁〕
　　　　　　留题惠山〔移剌迪〕
　　　　　　游惠山〔陈方〕
　　　　　　题惠山泉〔僧山〕
　　　　　　题惠山寺〔郑元佑〕
　　　　　　游惠山寺〔王辅仁〕
　　　　　　登惠山〔张逊〕
　　　　　　游惠山寺〔周翼〕
　　　　　　惠山寺酌泉〔周权〕
　　　　　　游惠山〔杨文炳〕
　　　　　　题惠山〔倪瓒〕
　　　　　　谒胶山李忠定公祠〔陈方〕
　　　　　　留题时思精舍〔李士行〕
　　　　　　留题时思精舍〔张雨〕
　　　　　　留题时思精舍〔倪瓒〕
　　　　　　题赵蒙山悟空精舍〔张雨〕
　　　　　　自仙源放船来云林奉怀元镇范致大德原     
    卷四中
　　　辞章第四
　　　　记述四之二上
　　　　　唐
　　　　　　惠山寺新泉记〔独孤及〕
　　　　　　惠山寺记〔陆羽〕
　　　　　宋
　　　　　　常州无锡县记〔聂厚载〕 
　　　　　　平清堂记〔尤爚〕
　　　　　　无锡县宰郄公德化记〔陈篆〕
　　　　　　常州无锡县学记〔章望之〕
　　　　　　常州无锡县崇宁增建学记〔王相〕
　　　　　　无锡县学之记〔李弥正〕
　　　　　　无锡县徐偃王庙庵记〔尤□〕
　　　　　　惠山泉记〔聂厚载〕
　　　　　　惠山陆子泉亭记〔孙觌〕
　　　　　　胶山窦乳泉记〔翁挺〕
　　　　　　一梅堂记〔蒋重珍〕
　　　　　　万竹亭记〔蒋重珍〕
　　　　　　通惠亭记〔蒋瑎〕
　　　　　　橘中记〔余永弼〕
    卷四下
　　　辞章第四
　　　　记述四之二下
　　　　　宋 
　　　　　　蒋状元母夫人墓志铭〔魏了翁〕
　　　　　　宋故刑部侍郎蒋公圹志〔尤焴〕
　　　　　元 
　　　　　　无锡升州记〔李晦〕
　　　　　　常州路无锡州重建谯楼记〔虞荐发〕
　　　　　　亿丰仓记〔陈方〕
　　　　　　梁溪义塾记〔吴澄〕
　　　　　　重建五先生祠堂记〔尤栋〕
　　　　　　重修淮海先生祠堂记〔阙名〕
　　　　　　无锡州退学斋记〔尤栋〕
　　　　　　华孝子故址记〔高明〕
　　　　　　薇山先生虞公墓志铭〔韩性〕
　　　　　　故惠泉散更显翁先生李府君墓志铭〔白雄飞〕



提要
臣等谨案无锡县志四卷不着撰人名氏考千顷堂书目有元王仁辅无锡县志二十八卷与此本卷数不符葢别一书也考明史地里志洪武二年四月始改无锡州为县是志古今郡县表末虽止于升无锡县为州然标题实称为无锡县已为明初之制又郡县表止元贞而学校类中已载至正辛巳乡举陆以道则所纪已逮元末是洪武中书矣第一卷为邑里第二卷为山川第三卷为事物分上下二子卷第四卷为词章亦分上中下三子卷中又分小类二十一词简而事该亦地志之善本惜首卷原序已佚其撰次本末不可得而考也元史地里志称成宗元贞二年升无锡为州此志乃云二年作志者纪录时事岁月必确以是推之知元史疏漏多矣是亦书贵旧本之一验也乾隆四十六年十一月恭校上
总纂官臣纪昀臣陆锡熊臣孙士毅
总校官臣陆费墀
　无锡县志卷一
　　邑里第一
古者封建诸侯锡以爵土分布九州岛秦汉县邑天下古法遂废唐置十道宋设十五路元并为十一省县统于路路统于省无锡为邑历世虽久文献尚存而所损益犹可考见故历叙县邑废置地里广狭城池高深作邑里第一
　　　古今郡县表一之一
按史汉书无锡禹贡扬州之北境在天官星纪为斗牛女之分而无锡实当女之辰于古为荒服自周太王长子太伯以其弟季历贤而有圣子昌因知太王欲立季历以及昌于是太伯与仲雍奔荆蛮文身断发以避季历季历立是为王季昌继立是为文王于是太伯处荆蛮自号句吴荆蛮义之从者千余家立为吴太伯太伯遭殷之末中国侯王数用兵恐及于荆蛮起城周三里二百步外郭三百余里在吴之西北隅名曰故吴墟即今无锡梅里之太伯城是也周武王克商求太伯仲雍之后得周章周章已君吴因而封之至春秋鲁成公七年晋使行人于吴吴于是始大通吴于上国自襄公时会中国之诸侯矣周敬王六年阖闾用伍子胥之谋伐楚入郢师还始城姑苏而迁都焉鲁哀公二十年越灭吴无锡自是归于越周显王三十五年楚灭越则无锡随以属楚楚考烈王元年以黄歇为相封为春申君赐淮北路十二县后十五岁黄歇言之楚王曰淮北地边齐其事急请以为郡便因并献淮北十二县请封于江东考烈王许之春申君因城故吴墟以自为都邑秦并天下置三十六郡以其地属会稽郡前汉因之陆羽惠山寺记云惠山当秦时大产铅锡至汉兴锡方殚故剙无锡县是无锡为县自前汉始王莽世锡复出改曰有锡县汉中兴锡止仍复旧名东汉光武时始升无锡为侯国至顺帝时分会稽置吴郡县仍隶焉武帝时置刺史部十三州以扬州领会稽郡晋明帝太康初平吴分天下为十九州岛既又分吴郡置毘陵其地仍为扬州之封域厥后以避东海王世子讳改毘陵为晋陵或治于丹徒或治于京口又侨置南兰陵郡于武进郡虽迁革不一而县邑如故陈后主祯明二年又改无锡县为吴州隋高祖罢天下郡为州以统县炀帝复置郡罢州而县如故最后于常熟置州遂名常州寻复故县隶毘陵郡唐太宗贞观初分天下为十道寻增改为十五道县无所更易代宗大历中升无锡为望县至僖宗朝窃据不常郡县每陷于僭逆宋太祖平五代之乱至太宗初分天下为十五路而常隶两浙路县因属焉元一海宇县归版图置十一省以常属江浙省元贞间升天下大县为州而无锡以民齿之伙遂得为中州云

　　　风俗一之二
无锡为浙右名邑之冠当南北之冲会土地沃衍有湖山之胜泉水之秀商贾之繁集冠盖之骈臻其民多闻习事故其习尚夸美然自三代以来承太伯之高踪踵季子之遐躅其后才贤辈出孝义迭见犹足有可观采其平原旷野尽为良田川泽足以资灌溉之利鱼米足以益富羡之饶男耕女织生业是勤岁产之盛实登侯封是以衣食足而礼义备民生敏于习文疏于用武盖其性然耳凡风俗之可见者如此云
　　　户口一之三
按地志无锡县户口之数自晋宋至唐率统郡以计不得其详旧称县之主客户共一万六千九百有一而主户尝二倍于客绍兴初无锡之户口始以县计可考实二万三千三百一十四户一十万五千六百二十一口南渡后复加以三分之一为户三万四千三百一十合口一十三万五千八百二十有七淳佑间诏计天下民数无锡得三万七千九百一十六户二十三万五百六十八口元兵南下残掳之余十去其四既又大减于疫存者仅十分而五厥后平治既久生聚日繁至元二十七年天下郡县上版籍无锡得户七万二百四十二上之其数盖已三倍于古常所统县五户口之羡皆有不逮矣不既庶矣乎
　　　贡赋一之四
禹别九州岛任土作贡其来尚矣无锡本为吴地在扬州之域田之下下厥赋下上上错载在夏书验之于今犹可征也至其贡则未见焉旧云当周秦时锡山常产锡岂亦在扬贡惟金之内欤今锡则殚矣而贡亦随泯焉厥草则图经称有蓣药之贡而今亦无矣考之唐书地里志止言常州之贡而无锡以贡名者不知果何物惟稉秫菽麦土地所宜自唐立二税之法而无锡之赋至今不能变焉盖夏以税输者二麦总一万七百九十四石秋以粮入者一十九万二千二百一十石有奇以岁之丰羡余不足而高下其数焉然大率不甚相远也总以一县之土计之得一万五千八百六十顷三十八亩有奇而田居十分之九山水共得其一故贡赋之出莫不尚于勤农以为邦本虽易世不能变其它若果桑麻蔬菜花卉因人而培植者不系乎土产若夫禽虫鸟兽鱼鰕蚌鳖山林川泽之利在乎逐末者一时之所趋又不足以纪方物兹特着其产于土者为赋之常而着为贡赋云尔
　　　州境一之五
公侯之国皆方百里古之制也按后汉书地里志无锡侯国则知旧邑乃循古制自汉迄唐虽废置不同而是邑封域之广盖未尝变按今州在常州东南九十里外州之境内东西一百一十五里南北一百二十七里是为提封之境
　　　　四正之境
东六十五里入平江路常熟州宛山
西四十七里入晋陵县五牧桥
南七十七里入平江路吴县乌山
北五十里入江阴州陈沟
　　　　四隅之境
东南四十三里入平江路长洲县乌角溪
西南五十一里入晋陵县白石塘
东北七十四里入江阴州岭村
西北五十里入晋陵县五湖口
　　　　境内道路
出州南门迤逦望东南行过新安镇主望亭乌角溪口通吴桥与平江路长洲县界驿道接从此径平江城为州之向南驿道
出州北门过高桥转石塘湾迤逦望西北由洛社市至五牧桥与晋陵县界驿道接从此径本路城为州之向北驿道
出州北门望北行经五步塘过张塘桥历长堽至陈沟上马镇小桥与江阴州界路接为径江阴之驿道
出州西门从五里街西行经惠山前循山而北至胡山下稍望西南过闾江桥至孤村与晋陵县界路接抵百渎为入义兴之路
出州东门东行越隆亭过张公桥从鸿山至甘露与常熟州界接为入常熟之路
　　　城关一之六
吴越春秋云太伯城周三里二百步外郭三百余里在吴之西北隅名曰故吴墟南徐记云县旧城基也旧城下筑濠阔一丈五尺或云旧罗城周回四里三十七步子城周回一百三十步宋干兴初县令李晋卿重筑旧子城一百七十七步东接运河西距梁溪考吴越春秋所称乃太伯之古城在今梅里南徐记所载即今之州城按今州城虽废迹犹可见城有七门并叙如左
　　　　四正门
东为熙春门 【径常熟路】 　西为梁溪门 【径宜兴路】 
南为阳春门 【径平江路又名朝京】 北为莲蓉门 【径郡城路】
　　　　三偏门
顾桥门 【通南门下塘】 　新塘门 【通南市桥在南市桥西（土兑）下】 
董家门 【通南禅寺前】
　　　公署一之七
州县设官旧矣自秦汉以来历世相承因之不变虽井邑废置职官异称据今证古损益可知姑举其端以备官纪若夫员置之数爵禄之等则有司存非志所载
无锡州
儒学
医学
蒙古学
镇守无锡管军官
税课司二处
在城　　甘露
亿丰仓
丰积库
巡检司四处
甘露　　胶山　　华藏　　新安
站二处
新安　　洛社
铺一十四处州前 【在城内】 
南门　九里　东葑　新安
马墓 【已上在州城外南去通平江驿道上】 
五里亭　潘葑　石塘湾　洛社
五牧 【已上在州城外北去通本郡驿道上】 
塘北　张塘　长堽 【已上在州城外东北通江阴路】
　　　乡坊一之八
乡党之名见于礼经由来远矣周制万二千五百家为乡而乡有大夫有士犹汉之县也唐循秦汉之旧县邑天下高祖以百户为里五里为乡四家为邻四邻为都在邑为坊在野为村宋神宗用王安石之策行保甲之法以五家为小保五小保为一大保十大保为都都统于乡由是乡保之名著称于世今备录如左而兹邑之阨塞了然可见津梁所以通徒行者并附录焉
　　　　城隅凡四
东南 【南至顾桥门北至第六箭河东至弓河西至运河】 
东北 【南至第六箭河北至莲蓉门东至弓河西至运河】 
西南 【南至阳春门北至水（石达）桥河东至运河西至新桥门南茅场】 
西北 【南至水（石达）桥河北至营河外北门下塘东至运河西至西溪】
　　　　总坊
怀仁坊 【即镇巷在凤光桥南转东】  　　　　天井巷 【即通济巷在镇巷西】  
广济坊 【即仓桥巷在中市桥东（土兑）下】  邵家巷 【在税务南】  
烈帝庙巷 【在景云坊北】  　　　　　　　　景云坊 【即樊家巷庄巷相对】  
礼逊坊 【即唐家巷在烈帝庙巷南】  　　　　杨家巷 【庙巷对】  
永兴坊 【即沙巷通广济坊元名颍兴坊宋儒有三陈四沈居其中陈望颍川沈望吴兴故以名坊】
董家巷 【对邵巷】  　　　　　　　　　　　庄巷 【樊家巷对】  
遗爱坊 【即郗家巷因县令郗渐居此故名在唐家巷南】  
泥巷 【沙巷对】  　　　　　　　　　　　　边家巷 【在庄巷南】  
张花木巷 【在董家巷底】  　　　　　　　　凤仙巷 【在董家桥南（土兑）　已上属东南隅】  
玄文坊 【在凤光桥下】  　　　　　　　　　遵义坊 【即楼巷在大市桥下】  
崇安坊 【在崇安寺前】  　　　　　　　　　金墩巷 【在楼巷内通金匮山故名】  
扒儿巷 【即斛杷巷在楼巷内】  　　　　　　崇安寺前矮巷 【通楼巷】  
资糕巷 【在崇安坊南】  　　　　　　　　　鸡鹅巷 【在资糕巷南】  
戴墓巷 【楼巷相对内有戴氏墓故名】  　　　都子巷 【即福田巷通戴墓巷】  
东门泥巷 【通戴墓巷】  　　　　　　　　　箬叶巷 【即黄狗巷在东门里】  
闾窑四郎君庙巷 【在东门里】  　　　　　　朱知军巷 【在都子巷南】  
盛巷 【韩修桥下】  　　　　　　　　　　　杨家巷 【在北门桥内】  
孙郎中巷 【杨家巷南】  　　　　　　　　　道堂巷 【孙郎中巷南　已上属东北隅】  
睦亲坊 【即新街巷在水塔桥南】  　　　　　思禅坊 【中市桥西（土兑）下即北禅寺巷】  
三登坊 【虹桥北（土兑）下宋有三登仓在彼故名】  
卞家巷 【通官街】  　　　　　　　　　　　吴打绳巷 【通官街】  
新桥坊 【即新桥门巷】  　　　　　　　　　泥巷 【通官街】  
新街内小巷 【通水（石达）河】  　　　　　　女贞观东巷 【通新街巷】  
萧都官巷 【在茅子桥南】  　　　　　　　　北禅寺前小巷 【对寺】  
州学西巷 【在学西】  　　　　　　　　　　毛桃巷 【在新街巷西】  
镇基四郎君庙巷 【通新街巷】  　　　　　　铸冶巷 【在女贞观西】  
绣座四郎君庙巷 【在新桥门】  　　　　　　断头巷 【在卞家巷内　已上属西南隅】  
状元坊 【在大市桥西（土兑）宋嘉定间蒋重珍擢大魁故立此坊】  
太平坊 【在大市桥下】  　　　　　　　　　兴仁坊 【即沈家巷在大市桥西】  
营巷 【在沈家巷内】  　　　　　　　　　　开明坊 【即明堂巷在大市桥西】  
古唐巷 【通兴仁坊】  　　　　　　　　　　尿巷 【在抅拦前】  
健儿巷 【明堂巷西】  　　　　　　　　　　平政坊 【在州前大街西】  
爱民坊 【在州前大街东】  　　　　　　　　和丰坊 【即州巷对州治】  
迎溪坊 【即石灰巷】  　　　　　　　　　　崇义坊 【在女贞观巷口】  
鱼腥巷 【在迎溪桥东】  　　　　　　　　　馆驿巷 【在桥司侧】  
城濠巷 【即沈家巷东口】  　　　　　　　　冯司法巷 【古唐巷对】  
打绳巷 【在北仓桥南】  　　　　　　　　　庵巷 【在北仓桥北】  
泥巷 【在庵巷北　已上属西北隅】  　    　菜园巷 【在南禅寺前】 
　　　　乡二十有二 【旧二十六乡后并为二十五去震泽今复省其三曰茂苑开宝归德统都六十保五百八十有五详见总村下】 
天授 【在州东三里茂苑并入南至在城及景云乡界北兴宁东交山兴宁西万安乡界】 
兴宁 【在州北四十六里南天授北江阴州金凤乡东胶山西兴道乡界】 
兴道 【在州西北四十里南招义万安北江阴州界东兴宁西晋陵县江阴州界】 
万安 【在州西二十五里南开元北招义东兴道西布政乡界】 
招义 【在州西北四十里南万安北兴道东万安西晋陵县界】 
青城 【在州西北五十里南神护北招义东招义乡西晋陵县界】 
神护 【在州西北五十里元名神龙南布政北青城东布政西晋陵县安上乡界】 
富安 【在州西五十里元名永安震泽并入南晋陵县界北神护东布政乡西晋陵县界】 
布政 【在州西四十里南太湖北神护东开元西富安乡界】 
开元 【在州西二里南扬名北万安东在城西布政乡界】 
扬名 【在州西南四十里南开化北在城东景云西开元太湖界】 
开化 【在州西南六十里南太湖北扬名东新安乡西太湖】 
新安 【在州南五十里南太湖北扬名东太伯西开化乡界】 
太伯 【在州东七十里南长洲县界北景云东垂庆乡西运河】 
垂庆 【在州东五十里元名垂拱南太伯北延祥东长洲县界西上福乡界】 
延祥 【在州东七十里南垂庆北常熟州宛山塘东常熟州界西上福乡界】 
上福 【在州东五十里南梅里北宅仁东延祥西梅里乡界】 
宅仁 【在州北六十里元名光宅南梅里北江阴州界东怀仁西交山乡界】 
怀仁 【在州东北六十里南上福北江阴州界东常熟州界西宅仁乡界】 
胶山 【在州东五十里南梅里乡北江阴州界东宅仁西兴宁乡界】 
梅里 【在州东三十五里南太伯北宅仁东上福西景云乡界】 
景云 【在州东二十八里南太伯北天授东梅里乡西在城】
　　　　总村 【凡保分所该村墅并从一二顺数至十止仍着所摄都分于下余可例推】 
胡村 【一保】  前王 【二保】  蔡家渡 【三保】  冯窑 【四保】  
埄村 【五保】  后祁 【六保】  高桥 【七保】  梨花庄 【八保】  
塘头 【九保】  下王 【十保一都】  杨庄 【一保】  倪村 【二保】  
观庄 【三保】  龙阳 【四保】  斗门 【五保】  下墟 【六保】  
富村 【七保】  居庄湾 【八保】  严埭 【九保】  侯庄 【十保二都并天投乡】  
西张村 王庄 后汤 路东寺头 
前姑里 后姑里 张村 小李墅 
成塘 长堽 【三都】  东皇 前马镇 
后马镇 俞村 开原庄 麻碕 
陈村 西高山下 西戴碕 
新塘 【四都】  大李墅 包李 胡家渡 
西高山下西 西高山下东 
西高山 高鲁堰 丁塔 邹祁 【九十保五都并属兴宁乡】  
袁巷 俞巷 莲蓉 干柯 
南碕 章村 浮舟 麻塘 
吴村 方前 【六都】  吴家 柘塘 
花巷 前舟 唐村 邓巷 
伯墅 周村 大刘 缪家 【七都】  
奚村 曹坊 大墩 东陈 
玉祁 西陈 杨庄 黄巷 
后曹 吕舍 【八都并属兴道乡】  陈村 
惠符 万寿 青墩 徐村 
吴蒋 东孟 西孟 陈城 
张高庄 【九都】  严庄 弓村 潘葑 【三保四保】  
社埄 新泾河 下徐 钱村 
西张 【九十保十都并属万安乡】  
直湖 羊巷 陈巷 下湖 
张巷 寺巷 洛社 姚庄 
谢村 乙虞桥 【十保十一都】  盛村 曹市 
安庄 下塘 五牧 梅巷 
欧塘 彭店 高庙 新村 【十保十二都并招义乡】  
西村 志公桥 吴村 彭村 
曹村 杨村 张村 闵巷 
张塘坊 下祈 【十三都】  杨桥 强家渡 
王巷 侯巷 匡村 余村 
左村 严坊 大桥 秦巷 【十四都并属青城乡】  
上舍 郑店 阳庄 安阳 
费庄 【五保六保】 修浦 开原庄 【八保九保】  
冯桥 【十五都】  郭庄 芦桥 尹城 
张庄 徐舍 寺前 贾山 
严塔 莲干 贾村 【十六都并属神护乡】  
刁庄 堵村 谢巷 曹村 
俞巷 陆墟 黄巷 吴村 
张舍 前邵 【十七都】  孟村 张村 
胡干 花村 叚庄 西溪 
后吴 巷头 马巷 西山湾 【十八都】  
章山 闾江 前言村 桑村 
邵巷 仓岘岭 蔡村 胡山 
归山 杨湾 【十九都并属富安乡】  陈村 
新丰 后庄 莲干 贲巷 
韩村 上仓 西丁村 东丁村 
华藏 【二十都】  奚村 三家村 庙塘 
官渎 唐巷 石桥 圣山 
徐塘 历村 毛村 【二十一都并属布政乡】  
莫塘 下虞桥 渨湖 钱桥 
陶墟 龙山 乌泾桥 河浒 
五里阶 许陂 【二十二都】  鸡坑 石步 
卞家湾 山华山利 斗城 明阳 
丁村 虾虫麻桥 常庵 戴社 【二十三都　并属开原乡】  
仓干泾 板桥 河庄 下曹 
路耿 大浮 漆塘 周村 
胡戴 张庄 【二十四都】  大桥 梁塘 【二保三保】  
沿塘 章村 连垛 丁巷 
塘北 后溪 苏秦 【二十五都】  茅场 
独山 半淹 青祁 方东 
青山庄 南桥 马蠡 芦村 
永胜桥 【二十六都并属扬名乡】  许墓 李山 
军将 横山 许舍 葛埭 
杨桥 前张 陶墅 唐干 【二十七都】  
沙头 枨上 南辛 仓前 
吴塘 白茅 长太 渎东 
庵塘 丁泽 【二十八都】  徐店 横堑 
方湖 后吴 上顾 万步 
湖沙港 赵舍 杨桥 唐干 【二十九都并属开化乡】  
店泾 袁巷 戈村 赵垛 
茅坟 前陈 杨木桥 曹店 
庙桥 后陈 【三十都】  唐店 余村 
焦庄 蠡东 沿塘 东张 
西许 张村 溪桥 张庄 【三十一都】  
望亭 沿塘 【二保三保】  下库 湖头 
徐陶 新安城 净慧寺 溪西 
新桥 【三十二都并属新安乡】  漕湖 方桥 
泗洲寺 虞巷 青墩 袁巷 
泥潭 徐塘 下庄 孙村 【三十三都】  
大车堰 刘村 杨墓 柘社 
商巷 朱村 南蠡庄 万团桥 
望亭 沈渎 【三十四都】  包庄 南河 
金鹅墩 何店 观庄 华庄 
唐庄 鳌塔 马顿 沿塘 【三十五都】  
白泥墩 【一保】  丁村 【二保】  虎盆 【三保】  道士庄 【四保】  
东黄 【五保三十六都并属太伯乡】  张塘桥 小茅泾 
应店 丁秦  【阙】  砖桥 
途林 狄泽 胡堰 杨墓 【三十七都】  
毛塘桥 东庄 观前 东朱 
胡庄 三黄子 马桥 庙桥 
后淹 〔阙〕 【三十八都并属垂庆乡】  　 丁舍 
白茅墩 白石 横泾 上朱 
庄巷 圆通 庙桥 陈巷 
潘巷 【三十九都】  毛庄 蓬墩 费桥 
庄前 寺南 甘露镇 塘泾 
蔡湾 黄塘 胡桥 【四十都】  新泾巷 
赵庄 东黄 汤巷 濠上 
后塘 栢桥 北黄 马巷 
西城 【四十一都】  鸿山 杜庄 浦巷 
东蘸 曹墓塘 断塘 朱庄 
石室 唐贾桥 尤村 【四十二都并属延祥乡】  
东庄 板村 宋村 白塔山 
殷巷 西安 罗庄 许巷 
太平桥 嵩山 【四十三都】  河北 华巷 【二保三保】  
支巷 戈家浜 东村 西村 
西后村 寨里 胡巷 【四十四都并属上福乡】  
兴塘 管庄 虞村 许村 
胶山 走马塘 顾巷 华陂 
上村 杨巷 【四十五都】  唐巷 东方庄 
杜马桥 袁店 冯堰 贵村 
万村 尤村 陈村 杨邓 【四十六都】  
岳庄 顾马墅 苎泽 苏塘河 
下虞 梓堰 袁巷 南庵 
施村 黄土塘 【四十七都并属宅仁乡】  羊尖 
前市 周庄 千牛庄 东许 
舍上 顾市 庄头 弓巷 
前村 【四十八都】  利国 顾庄 封侯 
邓庄 单宅 羊梓 吴戴 
前戴 后戴 黄庄 【四十九都】  胡唐 
荡上 下庄 后祁 凌店 
菖蒲泾 潘市 陆市 张村 
城塘 【五十都并属怀仁乡】  前山 【一保】  羊墅 【二保】  
回村 【三保】  丁村 【四保】  西斗村 【五保五十一都】  
牛塘 【六保】  白土 【七保八保】  顾庄 【九保】  西袁 【十保五十二都】  
上舍 范巷 木村 杜村 
道场巷 李巷 殷巷 王村 
庙下 坎庄 【五十三都】  下冯 罗桥 
北塘 上店 惠巷 寺庄 
下徐 翁巷 于巷 前王 【五十四都并属胶山乡】  
滕庄 戴墅 席祈 庄头 
隆庭 鸭城 阪桥 祁陀 
安泽 后罗 【五十五都】  蠡头 尤车垛 
张公桥 石埭 堠山 宋村 
社洞 小吕 梅村 丁村 【五十六都】  
芦尖 万村 秦村 毛塘 
香泾 袁墅 破塘 许巷 
冷村 堠阳 【五十七都并属梅里乡】  沿塘 
吴村 孙道村 后苏巷 鲍巷 
黄村 铁柱岸 黄草岸 前苏村 
冷渎村 【五十八都】  石泽 【一保】  时窑 【二保】  
江陂 【三保】  王庄 【四保】  羊桥 【五保】  坊前 【六保】  
杜村 【七保八保】  下杨 【九保十保五十九都】  周泾村 
黄土 何墓 袁墅 沈庄 
白土 张塘 新安村 欧村 
华庄 【六十都并属景云乡】 
　　　　津梁
染泾桥 【在里路】  董家桥 【跨弓河】  
蚬子桥 【跨弓河】  度僧桥 【通南禅寺并属东南隅】  
凤光桥 【跨第六箭河唐武德七年与凤光寺同建】  
斜桥 【跨第六箭河之中唐咸亨二年造宋景宁间重建亦名崇宁桥】  
韩修桥 【一名阛肆桥在洞虚观东】  通济桥 【即青石桥在韩修桥东】  
通济石洞桥 【跨第六箭河在凤光桥东】  
青牛桥 【跨弓河】  洞虚观桥 【在观前】  
盛巷桥 【旧名兴宁桥跨亿丰仓河通驿道东晋哀帝兴宁中造或云唐贞观六年建】  
仓东泥桥 【在盛巷底　并属东北隅】  
中市桥 【一名仓桥跨运河在大市桥之南南市桥之北故名因三登仓近又称仓桥】  
南市桥 【在中市桥南跨运河唐武德中凿运河时建栏楯上刻为人形俗称为孩儿桥】  
虹桥 【跨东带河】  水石达桥 【跨水石达河】  
女贞观桥 【在女贞观东】  州学桥 【在学前】  
将军堰桥 【在女贞观南唐单雄信提兵道此以鎗止水为堰故名　并属西南隅】  
州桥 【一名中门桥在州前谯楼外三步】  
大市桥 【一名通济桥跨运河隋大业八年二月建宋嘉定中县令郑之悌易以石梁】  
胡桥 【一名东桥跨州后营河口唐咸亨二年造宋嘉熙初邑令赵公重修故又名赵公桥其曰胡桥者桥下有胡统军庙意者取名之义以此桥边沈姓所居故又名沈桥】  
北仓泥桥 【在仓西跨运河】  泰定桥 【在胡桥北】  
迎溪桥 【在州西南以其桥迎溪故名】  茅子桥 【在州南并属西北隅　已上在城】  
莲蓉桥 【唐贞观三年造】  三里桥 凌泾桥 
高桥 【跨五泻河】  排泾桥 【并通常州驿道】  庙桥 【在东门外百步】  
下田桥 【在九顷岸】  塘南桥 【在五步塘南】  塘北桥 【在塘头中】  
老鸦桥 【在下墟村南】  师姑桥 【即塘头北桥】  顾桥 【在北门外】  
严埭桥 塔子泾桥 【并属天授乡】  
张塘桥 【在张村江阴路】  马镇小桥 【通江阴路】  高鲁堰桥 
胡家渡桥 【江阴水路上并属兴宁乡】  麻塘桥 
塘头桥 【并跨麻塘港并属兴道乡】  潘葑桥 【通大塘】  
万寿从村桥 茅渎桥 蠡口桥 
黄渚渎桥 【并属万安乡】  洛社桥 
郭渎桥 石渎桥 【并通常州驿道】  界泾桥 【在晋陵界口】  
小石桥 【在洛社大桥北】  躭蟹桥 【在寺巷北】  乙虞桥 【在躭蟹桥北】  
花渡桥 大桥 【在彭渎桥南】  柳堰桥 【在五牧铺东】  
曹塘渡桥 【在欧渎】  彭渎桥 【并属招义乡】  
五牧桥 【通大塘】  志公桥 【通西村】  严坊渡桥 【通花渡】  
下田桥 【并属音城乡】  郑店桥 【跨梢塘】  
东塘桥 【跨直湖港】  黄湾泾桥 【在修浦】  新渎桥 【跨东塘河　并属神护乡】  
状元桥 【即胡埭桥宋蒋状元尝居是因名通负耒桥】  负耒桥 【在花村桥南】  
花村桥 【在新渎庄桥近】  张桥 【通陆墟】  张舍桥 【通胡埭】  
庙桥 【通花村桥】  孟春桥 【通阳山路】  陆墟桥 
闾江桥 【跨闾江河通晋陵县界并属富安乡】  藕荡桥 【跨梢塘】  
梢塘桥 刘塘桥 【通开元路】  韩村桥 【通负耒桥】  
马家桥 【通梢塘桥】  新渎庄桥 【跨直湖港　并属布政乡】  
西门桥 【一名梁清桥一名梁溪一名清溪一名跨溪在西门外隋大业中建】  
新板桥 【在西门外】  大德桥 【在五里街】  钱桥 【通万安路】  
乌泾桥 【通藕荡桥】  兑桥 【通钱桥】  下虞桥 【通兑桥】  
许陂桥 【通横山路　并属开元乡】  孤渎桥 【跨塘河】  
何巷桥 曹黄泾桥 梁墓泾桥 
团泾桥 铺泾桥 【并在大塘】  中桥 
南桥 【并在马蠡】  新泾桥 【沿塘】  陈公桥 【通大桥】  
善堰桥 【通渠塘桥】  梁塘桥 【通新安】  仲八郎桥 【通大桥】  
大桥 【在落星塘】  薛石桥 【通开化路】  石塘桥 【跨石塘　并属扬名乡】  
横山桥 【通丁泽】  丁泽桥 【通军将路】  沙木桥 【跨吴塘门】  
葛埭桥 【通沙头】  后吴桥 【在后吴村】  上顾桥 【在上顾村】  
横堑桥 【通周村】  周团桥 【通新安】  南板桥 【通葛埭桥】  
陶墅桥 【通扬名　并属开化乡】  东葑渎桥 
周泾桥 率渎桥 白龙桥 
徐陶泾桥 马墓桥 午干泾桥 
急水桥 通吴桥 【一名望亭桥又名风波唐永淳间造并跨大塘】  
蠡桥 新桥 【并跨蠡渎】  新安溪桥 【跨溪】  
杨木桥 【通湖上】  巡塘桥 【跨巡塘】  管塘桥 【跨新泾】  
袁巷桥 【跨黄泥泾】  庙桥 周仓桥 【并通扬名】  
高桥 【通开化　并属新安乡】  麋城桥 【跨长洲县界】  
徐塘桥 【通麋城桥】  杨墓桥 【在杨墓】  何店桥 【通南河】  
唐庄桥 【通徐塘桥】  南河桥 【通望亭】  沈渎桥 【跨渎　并属太伯乡】  
张塘桥 【通马桥】  马桥 【通望亭】  砖桥 【通平江路】  
胡堰桥 【通平江路】  涂林桥 【通常熟路】  界泾桥 【通长洲界　并属垂庆乡】  
苏舍塘桥 【通平江路】  朱舍桥 【通鸿山前】  曹墓塘桥 【通太平桥】  
东西濠桥 【在甘露市】  市桥 【在甘露市】  蔡师桥 【甘露市东】  
蔡桥 【甘露市南】  师姑桥 【甘露市北】  唐巷桥 【在甘露市】  
虹桥 【甘露市内】  夏桥 【通江阴界　并属延祥乡】  
太平桥 【在华巷】  九里桥 【跨太平河】  吕巷桥 【跨延祥大河】  
芙蓉塘桥 【跨走马塘】  杜家桥 【通延祥路　并属上福乡】  
万村桥 冯堰桥 唐桥 
梓堰桥 沈苏桥 【并跨新河】  石灰桥 【跨苏塘河】  
管庄桥 和塘桥 双泾桥 【并跨包盐河　并属宅仁乡】  
陆墅石桥 香花桥 【在羊尖常熟界】  罗家桥 【在后墅　并属怀仁乡】  
白土桥 【即永丰桥在顾庄东】  复兴桥 
太平桥 【通江阴路】  上舍寺桥 【并跨吴渎港并属交山乡】  
永安桥 【在隆庭】  新塘桥 【跨大河】  鸭城桥 
张公桥 坊桥 梅村桥 【并跨伯渎河】  
福塘桥 【通张公桥】  毛塘桥 【通延祥路】  潭塘桥 【并属梅里乡】  
东门桥 【在东门外】  塔水桥 【桥下有塔影泛水面故以名桥】  
黄婆桥 【在苏村】  黄团桥 【在黄婆桥南】  冷渎桥 
顾桥 【南禅寺前】  保安寺桥 【顾桥门外】  新桥 
江陂桥 百千渎桥 王庄桥 
驴桥 羊桥 【并跨伯渎　并属景云乡】 
　无锡县志卷二
　　山川第二
易曰天险不可升也地险山川邱陵也王公设险以守其国自古城郭莫不因山川之险以为之固无锡届乎浙右之地无名山大川之限而其所恃一本于先王之教化体天地尊卑之义民生习为礼法以固其封域而山川之佳秀者适足为邑人游衍之娱有不足以恃其险焉然亦职方之所不可缺也作山川第二
　　　总山二之一
地里家言山亦多岐矣虽其言之不经要亦有其理其言江南诸山皆自西蜀而来逾河导江并入于海盖以地势言之莫高于西北由是指西北之山为天下之根本脊脉顺其性而下以至于东而止论其势然耳或言浙之诸山悉本天目之来脉此据浙之一境而言盖杭为两浙之都会天目居杭之境内界乎浙之两间巍然杰出莫之与京地里家言凡山低者多则高者为主故以天目为浙之主山则两浙之山皆附属矣其它不足论也且以无锡一邑言之既以锡山为主自锡山西北由惠山龙山周回起伏缺而为崋峲走而为青山大穹或断或属行五十余里入于太湖由锡山而南蓄而为独山引而为石塘军将蜿蜒盘礴亦五十里而入于湖其它若鸿堠胶顾芙蓉石窒等山率皆孤邱独巘东西望于锡山有拱辅之势此无锡诸山之大畧也
　　　　锡山
去州西七里开元乡在惠山之东本惠山之脉也惠山至是中断伏而为山冈缺半里许复起为锡山至锡山而山脉始绝唐陆鸿渐惠山记云惠山东峯当周秦间大产铅锡所以谓之锡山至汉兴锡方殚后有于山下得铭云有锡兵天下争无锡宁天下清有锡沴天下弊无锡义天下济至王莽之时锡复出光武至顺帝之世锡累竭自是以来不复有锡故东峯至今谓之锡山考之铭记则知是山古尝出锡有关于世也又按无锡诸山皆高惟锡山独低地理家言凡山高者多则低者为主故世以锡山为主山惠山虽高不得并称也俗云客山高利客不利主理或然耳其山得以主山称故擅名浙右山上有小石圆廓若盆引窍潜通山谷积水尝满虽大旱饮千人不竭俗呼为仙人洗面石山前有荡曰月子荡山下有涧曰锡山涧二泉之泒由涧引入梁溪元延佑间里姓倪文光创精舍于山之阴名清微筑堤遏涧为水帘作潺湲之声昼夜不辍山根有圣水井宋卢至柔隐山中学道时所凿环甃以甓上悉书符篆以为汲饮可以愈疾至今邑人信之山侧有坞曰秦王坞惠山记云始皇东游望气者以金陵太湖间有天子气故掘而厌之其东复有坞曰乌腰坞皆与山近春申君庙在山下
　　　　惠山
在州西境内去州七里当锡山之西南徐记云其南北数十里岭东西各有泉皆合梁清溪水西南入太湖唐陆鸿渐惠山记云惠山古华山也是山连亘二百余里吴地志云华山在吴城西一百里晋宋时号曰历山郡国志云南朝多以北方山川郡邑之名权创其地又以此山为历山以拟帝舜所耕者山北有石田曰舜田有石井曰舜井其村因谓之历村寰宇记云无锡有古历山下有春申君祠又有范蠡城释宝唱名僧传云沙门僧显宋元徽中过江住京城弥陀寺后入吴憩华山精舍华山上有方池池中千叶莲华服之羽轻与华州华山所产同老子枕中记云华山者吴西神山是也郡国志又云无锡有九龙山亦曰冠龙山鸿渐记云是山一名九陇一名九龙一名鬬龙九龙者谓山九起若龙虬缥螭合沓之状鬬龙者隋大业末山上有龙鬬六十日因以名之按今山有九峯下有九涧其第一峯有寺曰普利院寺后有若冰洞冰泉及天下第二泉山西复有古洞潜通包山即古洞阳观今亦拥闭山下有罗汉泉今不见其迹山侧有黄公涧因黄歇以名去黄城八里自锡山东第一峯曰惠山由惠山而北曰龙山自龙山龙尾断曰崋峲口舜山又在其北又名舜柯山即所谓历山也其上有舜田不种而禾岁恒产一二穗并舜井在焉自惠山北至龙山凡九起止崋峲口而山脉始微断至舜山复起北走迤逦入湖皆惠山之脉故昔人并称之耳不然则寰宇记何以言历山下有春申君祠及范蠡城哉今春申君祠庙基在锡山当惠山之东范蠡城即所谓斗城者是也在惠山之西去春申君庙六七里而所谓舜山者从惠山自南而北相去悬绝十里在九峯之外不应与惠山混称也特以惠山之名著故并称之无疑矣然观南徐记所云是山南北数十里则县西之山与惠山同脉者皆可以惠山称而陆羽记又云是山连亘二百余里则又知太湖诸山与惠山势若相接者皆可称为惠山又不独指同脉之山也而谓之历山则当自南朝始曰舜山舜柯者后人因历山之名故附会其说舜田舜井不过假舜之名以神其事耳兹山得泉水之胜为锡之名峯高人逸士既多卜筑若孟信安之别墅尤遂初之斋居皆在焉其它僧坊仙馆若孟氏之时思倪氏之清微凡以庵若院名率皆占山之势指为佳境四方游衍之人舟车隘塞携觞挈榼岁无虚日而兹山之名将与湛茂之陆鸿渐同为不朽矣其山虽为一邑之名胜然无深林大谷之藏奇葩异草之产惟鸿渐所品之泉实为天下第二及金莲花世亦罕有图经虽称出石香葇然亦不见采录马鞍岭在山上
　　　　璨山
去州西七里在惠山东南亦惠山之脉山之麓有明阳观云即古洞阳观基也观中有亭曰横翠以望诸峯山半有阁曰望湖下瞰太湖苍苍渺渺一瞬弥瞩旁有半山之亭亦可遐睇山上有泉曰泂酌泉由观而上可到泉上有亭可坐可睡山下有大冢元延佑间邑士强以悳买地附山筑为大陇凡有死而无以为殡者给以葬穴至今号为义冢春暮之月邑人祭扫率往游焉亦为邑之名境山后有义兴岭由此可径义兴大池坞牛来坞即游来坞皆在山南龙腿坞在大池坞北
　　　　章山
在惠山之西南与璨山前后相向皆惠山之来脉龙山乃惠山之北尾一名龙山盖惠山自南而来其中为马鞍岭自马鞍岭而北至龙山而惠山之冈断矣越绝书所谓县西有龙尾陵道春申君初封吴所筑者即此是也至今山尾呼曰龙尾山上有龙潭周氏风土记云龙山去县十八里上有三峯有白龙潭东晋时有家其上者妻妊三年忽产一龙色如银七日升天去龙母死葬于山顶龙父并所居成潭号曰白龙潭自后遇龙一归岁则大熟山由是名按此山春申君时己称龙尾陵道则龙山之名又恐不止于东晋产龙之后也山下有精舍曰悟空宋宗姓若嵓之小隐长松茂林深蒨蓊郁可以游处有轩曰翫云当惠山西来第七峯之下朝霏夕阴宛若图画方外张伯雨及往来之士皆有留题山西有涧曰回龙涧其水从山之西循山而北转龙尾东流注于河
　　　　崋峲山
在龙山西去州一十八里惠山诸峯至龙山龙尾稍断数十步然后突起为崋峲山其断处曰崋峲口由崋峲口以通湖上诸山舜山与崋峲山相指舜山去州西北三十里一名柯山俗合而名之曰舜柯山即所谓历山也与龙山崋峲皆相近中断处即崋峲口风土记及陆羽惠山记云西神山联峯迭嶂之中有柯山者吴公子仲雍六世孙柯相所治之处故山以柯名郡国志称南朝多以北方山川郡邑之名权创其地故以惠为历山今历山不云惠山而此山其独指为历山者岂此山与历山之形真肖特表而出之耶惠山之脉相去固不甚悬绝也盖惠山西来山势连亘四十里蜿蜒盘礴至是始得其半岂四十里之山皆得为惠山称是山居适其中惠山既改为历山故指此山界乎两间者总而名之耶而所谓舜山岂亦因历山之故而变称耶山上有舜田舜井岂亦因是耶抑以舜田舜井之故后人妄指此山为历山而呼为舜山耶不可必其说也故并疏之以俟知者辩焉
　　　　东孔山
去州西一十八里舜山之阴其上有宋端明尤袤墓
　　　　西孔山
去州二十里与东孔山相属皆舜山之来脉
　　　　石盆山
在舜山之西
　　　　胜山
在石盆西与舜山接山下有煮狗岭
　　　　鸡笼山
在胜山西自石盆而下皆舜山之连脉
　　　　鸡笼山
在胜山西自石盆而下皆舜山之连脉
　　　　唐湾山
在青山下边太湖唐湾上苍岘岭在其侧皆青山之连脉
　　　　大穹山
去州西北四十五里
　　　　广长山
在大穹山西
　　　　白射山
又名白石山去州西五十里面太湖在广长山之西
　　　　月牌山
在白射山西与白石山连
　　　　章山
在月牌山西与月牌山连
　　　　大雷山小雷山
并在章山西章山之连脉郡志云雷山在太湖中马迹山西风土记云震泽中大雷山小雷山或以为舜渔之所按今富安乡有大雷小雷二山边太湖当在马迹之东南俗呼大犂山小犂山今吴县洞庭山亦有大雷小雷之名郡志所录当为富安之二山风土记所载乃洞庭之二山特以名同误指之耳此山俗以雷为犂者盖语讹也或以为大驴小驴失之远矣又名闾江山其称大驴小驴或因此耳
　　　　陈湾山
在小雷山西
　　　　胥山
在小雷山之西由陈湾而上曰庙渚山即此山也山下即闾江史记曰吴王夫差杀子胥取其尸盛鸱夷浮之江中吴人怜之为立祠是曰胥山张晏曰胥山边太湖去江不远百步故云江上今闾江有阖闾城下有伍员庙山以庙渚名者此也其山去州五十里下有青山岭
　　　　韩湾山
在庙渚山下与青山岭接自大穹而下诸山悉连亘相属皆为闾江山之连脉
　　　　归山
去州西北四十五里风土记云阖闾杀伍子胥以鸱革裹之浮于江中子胥既死吴人于此山犹望其归故命其山曰归山
　　　　胡山
与归山相近
　　　　平塔山
去归山不远皆在闾江山东
　　　　长腰山
去州西北四十五里山上有岭曰长腰岭
　　　　贾山
去州西北四十五里在长腰岭东
　　　　苦奄山
去州西北四十五里皆近安阳山
　　　　安阳山
在州之西北寰宇记云安阳山到州五十里周回一十八里高一百丈风土记云周武王封章子赟于无锡为安阳侯至今山下有周赟墓意者山之名义兆始于此今人称为阳山亦称曰西阳山郡志云山在阳湖之上故名二说当有合也其山平地拔起高峯圆峻四望如一挹湖水之光包林木之秀若人之有文采然故世易以美名曰文笔峰山趾有翠微院长廊邃宇甲于乡为今名剎山顶有龙池广袤三丈深过一仞岁旱祷之尝验山出大石可为礲臼始见采于汉大夫陆端旁近数州藉以用之惟文质麄砺不堪作他器也然自汉至今取之不竭山之空嵌皆弊于掘凿故中多洞穴旧称三十六洞今山多圯塞不可寻究但言九门洞张公洞甘草洞清水洞而已要皆为取石之穴非天成也锡山之脉蜿蜒北走至是始断
　　　　横山
在崋峲西周回十四丈高九十丈去州西二十里其东与龙山势若相附中断为平田通崋峲口以出惠山其西与管社山相望中隔为梁溪太湖在其北磻竜涧大涧皆在山下
　　　　许山
去州西南二十七里在横山之西镇山在其东月山在其西是谓山之两尾
　　　　西顾山
去州西北三十里在孔山之北与横山近
　　　　鸡坑山
去州西二十五里边太湖
　　　　石步山
与鸡坑山相连
　　　　晶山
与石步山近俗呼为甑（匚敢）山谓山形之肖也
　　　　管社山
去州西二十五里西南入太湖与独山相峙中汇为浦岭门亦名庙门其东望于横山溪流导二山并注于湖
　　　　独山
去州西南一十八里其北与管社山相望冲为浦岭门南与充山对峙中汇为门号曰独山门溪流入五湖演漾而西从门出太湖
　　　　充山
去州西南二十五里与独山相对山下有湾曰曹湾自曹湾而下坦为平壤悉皆良田相去不一里许截然中断为独山门山东即五里湖湖水由山下里西流入太湖
　　　　朱山
一名朱墓山在充山南去州二十五里
　　　　漆塘山
去州西南二十五里与朱山相连北临五里湖宋知州钱绅退老卜筑其间遗趾尚存游者咸造焉山南有坞曰狗肠坞狗肠坞北曰南桃花坞罗岭又在其南
　　　　石塘山
一名庙塘山在漆塘山之北去州西南二十五里山西有徐偃王庙山下有石塘枕长广溪一名庙塘按庙记云锡山西南一舍而近是为五里湖湖之阳有山山之阳有庙又云庙山相传曰庙塘庙据其趾石塘横其东山是以名山北有岭曰山门岭岭后通漆塘大浮二山
　　　　路耿山
去州西南二十五里在石塘山北得扬名开化二乡诸山之中其山高耸冠乎两间层峦迭嶂四面环绕若相朝拱然前俯长溪后背太湖要名佳胜之境山旁有坞曰董坞与山相接山下有岭曰罗岭可径石塘山复有小山无名俗称为野山由野山而度许舍
　　　　许舍山
去州西南三十五里在路耿山之南横山之东羣峯盘旋结为深谷宋待制蒋谐显谟许德之侍郎施垧礼部尤袤皆尝卜筑其内山东有汤村岭
　　　　南横山
去州南四千里当许舍山南
　　　　白茅山
在南横山之南与南横山接山下有岭曰赤石岭
　　　　羊祈山
与白茅山连
　　　　军将山
去州南四十里边太湖南唐时尝屯军此山以御吴越之兵故以军将名其山山北有坞曰甲仗坞相传所以贮兵器之地南曰官材坞俗称为官来坞西曰竹弱坞
　　　　五浪山
与军将山连山下有岭曰芮家岭岭下皆平田吴塘门在其下吴塘山相近焉石人坞在山西
　　　　庙山
　　　　龟山
　　　　里山
　　　　长太山
去州南四十里在里山北山下有长太寺
　　　　过山
在长太山南
　　　　吴塘山
去州四十五里边太湖其山与鹁鸪山南北相望山下坦为平田去三里许始汇而为川号曰吴塘门溪流从中泻入太湖门上驾横木为畧杓名沙木桥由是径鹁鸪山以通湖上之路自充山至吴塘山山势连亘五六十里或起或伏独路耿军将最高要皆为路耿军将之来脉
　　　　鹁鸪山
去州南五十里山下皆良田离山一里许即吴塘门其山与吴塘山南北相望
　　　　沙头山
一名庙山在沙觜上边太湖与鹁鸪山相近其沙觜亦曰庙山觜
　　　　沙觜山
在沙头山南其南即竹山
　　　　竹山
在沙觜山南无锡诸山之南脉至是而绝
　　　　鸿山
去州东五十里本名皇山吴地志及南徐记云太伯宅东九里有皇山太伯所葬即此山是也语讹以皇为鸿耳一名梅李山亦曰梅里平墟高十丈上有太伯墓
　　　　白担山
去州东四十五里
　　　　畲山
　　　　奚山
去州东四十五里亦名晶山俗呼为谐山奚字语讹也
　　　　石窒山
去州东五十里
　　　　嵩山
去州东五十三里嵩或作松南徐记云松山一名少孤山
　　　　堠山
去州东四十里吴地志云堠山周回七里高七十丈南徐记云堠山北有白石岘堠或作缑龙腿山在其下亦堠山之脉
　　　　胶山
去州东北四十里在堠山东北高九十丈长九里山上有梁萧侍郎宅今为招提旁有泉出山窦中味甘色白名曰窦乳泉又有涤砚泉世传萧公肄业时尝涤砚是池故名池上有亭曰砚水亭山上有兽蹄痕寺僧神其说以为金牛迹是山与惠山相去四十五里东西相望宛若翠屏其西小峯曰凤凰山甑（匚敢）山与凤凰山连插旗山与甑（匚敢）山连皆胶山之来脉
　　　　芙蓉山
或称余蓉山或称余洪山去州东三十里其山周回八里高三十丈岁遇清明游衍之人毕萃此山俗因目为清明山山上有二土邱一号龙井峰峰上有龙井岁旱可祷又名天一峯复有顽石二各高六七尺人呼为石公石母二石对峙中可通人往来或云山下居民时望见石有光彩又有金鸡石明泽可爱与公毋石相连世传每至岁旦昧爽有金鸡飞鸣其上亦未见其必然山之西趾有田一规名弹子邱中有土垄随田圆转宛若弹丸环垄四旁之田一犁可竟不费周折称以为异土人不敢近垄而锄锄辄蛇虺出焉当芙蓉湖之未塞为田时登临兹山可以凝眺烟水山由是名其曰余容曰余洪者皆因吴人语讹谬称之耳
　　　　斗山
去州东北四十里其山长九里山顶自南至北有土邱七象北斗形故以斗名山山之中有黄腰岭西通牛塘山上有白垩朱石
　　　　回山
在斗山之东与斗山同泒里人并称为回斗山
　　　　观基山
在回山北二山相连本回山之泒山西有旧 【阙】 碑无字
　　　　枝柚山
或云栀子山在回山西其山多生苦栀
　　　　黄文山
俗呼为黄梅山四山皆顽石不宜树木在回山东
　　　　前山
在回山东南去回山不远
　　　　白石山
在前山东与前山相近皆斗山之余脉
　　　　西高山
去州东北二十五里兴宁乡其山平浅无深林邃谷山之南峯顶上有仙人礼拜石石上有迹类人额痕及雨肘膝伏处相传人俯其上不论老稚长短其额与肘膝处皆当其穴以为异山中有路可通兴道乡其中峯曰灵龟山北峯曰凤凰山山西世为里姓高氏之居山由是名俗呼为西胶山盖指胶山为东故误称耳东顾山去州东六十五里其山占江阴常熟无锡三州境寰宇记云顾山东属苏州西属常州一名马婆山山上有寺及龙潭
　　　　金匮山
又名紫金山在州城东北隅第六箭河上凤光桥东周回数十丈当邑之中邑之主山也世传有金匮藏书于山下为无锡之巨镇故名今按此山负土所成要非天设届邑之中故指为镇山云然亦总山之不可佚也姑附之于篇末
　　　总水二之二
周礼载九州岛之浸扬州其浸曰五湖即今之太湖也无锡据太湖之东倚湖为浸环州之水皆出纳于湖旱则堤以遏之涝则疏以浚之此无锡之水利也尝考邑之水源出于惠山之泉至山下分为二道一注于双河一下于梁溪皆合于运河之水湖流之出而通于运河者其南皆自小五湖而入青祁淹过大小渲而会于梁溪以达于河余若长广新安乌角诸溪及蠡渎之水或竟出为河流或相会于溪水至运河则皆合而为一其北闾江阳湖之出皆太湖之余波闾江之水悉会于双河口阳湖之流则贯直湖淹而出花渡双牌诸港皆达于运河而复合为一运河之水其南皆东注于太伯渎鸭城河而入蠡湖以下东海其北则东流为五泻水支分脉拆至江阴而达于大江此无锡之水势也
　　　　太湖
去州西南一十八里自西而北绕州之境四十五里即古具区震泽所谓五湖者是也越绝书云太湖周回三万六千顷禹贡之震泽尔雅云吴越之间巨区其湖周回五百里襟带吴兴毘陵诸县界东南水都也周官扬州其浸五湖张勃吴录五湖者太湖之别名以其周行五百余里故以五湖为名郭璞尔雅巨区注云县南太湖也中有包山山下有洞庭穴道潜行水底无所不通号为地脉旧经云湖内有灵山去北岸二百里其山清秀山中有灵山寺旧属无锡后割入晋陵南际有洞庭山在苏州吴县界产柑橘与潇湘洞庭等非船莫通寰宇记云太湖从湖州长兴历常州义兴晋陵及无锡界今按太湖南自平江长洲县入长兴与义兴并行四十八里东南至吴县界自乌山北沿湖西岸东行六十二里又与吴县为界沿湖屈曲越常州界一百四十八里与州之分水为界占州之新安开化扬名开元富安五乡由新安乡乌角溪口自南而西迤逦行至富安之闾江而止为是州之巨浸西流之水皆会于独山吴塘浦岭诸门而通太湖
　　　　小五湖
在州南一十八里一名五里湖其北梁溪水顺流而南二十里其东南长广溪迢迢二十余里注于西北皆至湖口与梁溪水会二水合流由是湖过独山门及庙门而通于太湖
　　　　青祁淹
去州西南二十里扬名乡东西二十里南北一十八里梁溪自州西迤逦西南流分为大渲小渲二淹并行至青祁淹口复合为一由淹入五里湖从庙门独山门下太湖
　　　　大渲淹小渲淹
去州西南一十六里扬名乡梁溪由开元乡自北而南直流行五里至孤渎口分为二道其西为大渲东为小渲二水中隔平壤相去五里余复行二十里许至青祁淹始合里人多植莲芰于是夏秋之月荷花盛开弥望不绝好事者往往泛舟汀渚为烟水之游以谢炎暑
　　　　梁溪
即梁清溪距州城西四十丈阔十丈深三丈源发于惠山之泉入溪为南北流其南绕惠山西南三十里自小渲淹西流出浦岭独山二门入太湖其北至五里桥与运河通今谓之双河口吴地志云古溪极陿梁大同中重浚故号曰梁溪南北长三十里郡志云梁溪去州一十八里按今溪在西门外去州治纔数十步人止称西溪而不言梁溪其云十八里者并其发源处称之耳据溪侧有将军堰今构石梁于上遗趾尚存去州南可一百五十步风土记云唐景龙三年置堰堰旁有梁萧将军墓宋嘉佑中开运河通梁溪取太湖水堰遂废毘陵图经云唐将军单雄信提兵道此以鎗止水为堰故号将军堰旧有闸今废二说不同互有得也凡岁涝则是邑之水由溪泄入太湖旱则湖水复自此溪回居民藉以溉田俗云州人不能远出出辄怀归以此溪水有回性所致孤渎曹黄泾梁墓泾俱在州南扬名乡其水由溪东出运河
　　　　长广溪
去州南一十八里广二十五丈长三十五里占扬名开化二乡亦惠泉之脉吴地记云县南有长广溪水深三尺陈勋所导按今溪由梁溪西南而下从扬名乡南至开化乡水分为二道其南出吴塘门其北至扬名乡由五里湖出独山门并入太湖溉田百余顷大旱不竭
　　　　唐干淹
去州南二十里开化乡长五里其水南自洪邱淹东从五里湖其西与北皆由太湖西流而至中蓄为浸东北出于蠡河
　　　　洪邱淹
去州南四十五里开化乡其水南自太湖演漾而来蓄为浸泽东北出于蠡河
　　　　蠡渎
去州南三十里在新安乡寰宇记云范蠡伐吴所开又云太伯渎西带官河东达范蠡渎入苏州界淀淤年深元和八年孟简开浚之并导蠡湖长八十里即此渎也按今此渎在新安乡通太湖其地谓之蠡口自蠡口北流十余里而与梁墓泾合为一今人称为蠡河自泾口东出运河与太伯渎之水会为河流东葑渎周泾皆自蠡渎而来达于运河
　　　　赤城溪
长五里去州南三十五里新安乡太湖之上南通太湖北入于蠡淹
　　　　乌角溪
长六里去州东南四十五里新安乡太湖之上东出望亭入运河西至于太湖是溪中分为平江南北之限隔
　　　　新安溪
长六里去州东南四十里新安乡与太湖相近东出运河其南与西并通太湖
　　　　闾江
在州西四五十里太湖上即太湖之别浦也史记云夫差杀伍子胥取其尸盛鸱夷革浮之江中即此地其江与太湖合流实太湖之区也特别其名耳江上有觜凡十五曰闾江觜钱家觜陈家觜蒋家觜奋家觜盘坞觜章山觜盐亭觜大驴觜秦墓觜韩家觜后岘觜邵墓觜许岘觜奋横觜皆近江之岛又有惠家觜杜公觜莲荷觜皆在湖上去江不远
　　　　阳湖
去州西北四十里神护乡东西八里南北三十二里深五尺寰宇记云阳湖在晋陵无锡两县去常州东六十四里南入太湖二县中分为界北通蚊涛临津等湖谓之三湖南徐记云阳湖壅塞久坏宋文帝元嘉中治湖之四旁成良田数百顷今存湖名北复有一湖俗谓之北阳湖亦曰宋建湖度其地本临津以宋文帝尝治故名
　　　　双河
在开元乡去州北门外一里西溪之尾于此与运河合而为一曰双河其流从运河入越布政乡自西北而南复引于西贯直湖港过张桥为陆墟河而与晋陵县界长岸河接其流通于太湖者皆自直湖港而下秋子渎毛渎皆运河之旁流而西者并注于双河
　　　　北渡港
在青城乡运河之旁流而西者贯直湖港入双牌而与双河之水合而为一
　　　　直湖港
在青城乡由运河而入志公港南下为北洋湖湖之南即港之脉直南而下贯于神护富安二乡入晋陵县界而下于湖
　　　　双牌港
在青城乡近晋陵县界越神护乡过黄湾桥而入于南阳湖
　　　　运河
东南自长洲县界望亭入本州岛界行四十五里越州城迤逦西行四十五里至五牧口出晋陵县界胜七百石舟大业杂记云隋大业六年十二月敕开江南河自京口至余杭郡八百余里水面阔十余丈又拟通龙舟并置驿馆草顿并足欲东巡会稽自唐武德以后至今累浚为东南之水驿城中河凡十有八皆运河之支流别泒曰斥渎在北仓泥桥西（土兑）曰胡桥河在州治后曰州桥河在州治前曰营河在州东与州桥河胡桥河并通由胡桥河东出运河曰水（石达）河在大市桥南曰束带河河上即宋尤端明之故宅河绕其居故以束带名自斥渎而下皆引西溪水东入运河曰仓前新河元大德间凿水通漕运曰弓河曰九箭河皆县之古河运河旧通焉今多堙塞二河并疏其说于后自仓前新河而下皆在运河东
　　　　弓河
本旧县之罗城濠也岁久无可验但称东河故老相传云弓河自闸口湾湾由东门而南出度僧桥通运河如弓之背故号弓河以运河比之弓弦也
　　　　九箭河
在弓河上有河九道皆通运河若弓之有箭然故老云无锡有九龙峯下有九涧城中有九箭河应之谚云九箭通出三公今通者惟第六箭河余皆渐次堙塞今列九箭河于左
　　　　　第一箭河
在东南隅边巷西止官街而绝水常涸不通舟
　　　　　第二箭河
在东南隅庄巷底河面颇阔祇长十余丈耳可停舟
　　　　　第三箭河
在东南隅染泾桥西稍西而止东向粗可通舟
　　　　　第四箭河
在东南隅杨家巷颇深阔西至大街而止稍可停舟
　　　　　第五箭河
在东南隅董家巷西止玄圣观前稍西而止但一大沟耳
　　　　　第六箭河
在东南东北两隅界东自玄元宫前而入西出运河稍通小舟河北有善智尼寺又名师姑河
　　　　　第七箭河
在东北隅福田巷底惟存一沟约长三四十丈西至陈贤良墓右而止
　　　　　第八箭河
在东北隅自东门桥北而入西通洞虚观前而止可通小舟
　　　　　第九箭河
在东北隅盛巷底惟存河口一二丈耳
　　　　五泻水
即五泻河去州北一十四里天授乡通运河阔六丈深七尺其源上湖大陂自五泻口北岸行泝流四十里至江阴晋陵两县界雉尾口从界北四十七里深三尺已上至申浦上口北入大江潮汐所至可胜二百石舟溉田一百七十余顷旧有堰临官塘称五泻堰宋元佑间既治莲蓉湖为田因置闸于是以备旱涝今则架桥其上曰高桥以通徒行堰与闸俱废矣运河水由桥下北流越兴宁乡入江阴界由夏港而入于江
　　　　长渠
在州东北二十四里北入江阴境胜二百石舟或云在州西北一十五里入五泻渠泝流六十里北入江阴军按此渠当与五泻水同泒而异名验其方隅之向背地里之相去与泝流之远近水力胜载一一可比而推况出自北门入江阴之水道莫此为大特以岁久蔑有识者姑辨其说用阙其疑
　　　　欧渎
去州西北四十里兴道乡有减水石（石达）斗门闸宋元佑间置盖以芙蓉湖为田遇涝则开闸泄水从闸口出由江阴界以入江
　　　　闸口河
其水从五泻水东流而为陆逐港过蔡家渡分为二道其一循州城而东越景云乡至梅里乡界口而入于伯渎其一至胶山乡界口东流越胶山乡而汇于南与宅仁乡新河合又行数里北走而入于江阴界
　　　　五步湖
去州东北七里天授乡东西二十里南北一十里南徐记云五湖其源浊而流清溉田百余顷或云即陶谷所隐之处梁载十道四蕃志云汉末钱塘县陶谷有道艺隐居五部湖时大旱蝗太守奉印绶请为无锡令谷退而叹曰郡界有灾安得怀道而不救之到城修六事行弭灾之术三日雨蝗尽死谷乃遁去今此湖皆塞为良田惟所经之道称五步塘今之塘头即其地
　　　　芙蓉湖
在州东北兴道乡寰宇记云上湖一名芙蓉湖亦谓之无锡湖占晋陵江阴无锡三县界西去常州五十九里东西四十五里南北四十里深五尺东流为五泻水毘陵志云芙蓉湖在县东五十五里南北八十里南入无锡县北入江阴军东南入平江府北入扬子江吴地记云无锡湖万五千三百顷为晋陵上湖又云无锡湖通长洲多鱼而甚清徐州记云横山北曰上湖南曰芙蓉湖陆羽惠山记云惠山东北九里有上湖一名射贵湖一名芙蓉湖其湖南控长洲东洞江阴北掩晋陵苍苍渺渺迫于轩户故惠山有望湖阁盖自山下百余里目极荷花不断以为江南烟水之盛于是皮日休买舟与陆龟蒙及毘陵居士魏不琢共为烟水之乐时乘短舫载一甔酒由五泻径入震泽穿松陵抵杭越号其舟曰五泻舟南徐记云芙蓉湖晋张闿基其中泄湖水令入五泻注于巨区欲以为田盛冬着赭衣令百姓负土值天寒凝冱施功不成而罢至宋居民因其旧迹堤岸堰水塞湖为田今悉南东其亩矣湖之经界漫不可考独兴道乡麻塘桥至今有湖东湖西之称亦皆良田无复痕迹以诸家传记所载考之则芙蓉湖占平江常州江阴凡三郡自无锡推之其南当与延祥乡鹅肫荡接为控长洲之境东入兴道乡麻塘港以北为洞江阴之界北出兴道乡越欧渎为掩晋陵之域其西则五泻水从东流入于湖如此则南北不下七八十里东西亦四五十里始合传记所载独徐州记称横山北曰上湖南曰芙蓉湖按今南横山在州西南开化乡去惠山不下十里北横山在州西北开元乡去惠山亦十五里两山相望皆在运河之西临太湖而惠山记称东北九里有上湖若在横山之北不应与惠山远近不伦姑辩其说合诸家传记之载并着徐州记之失好事者或可因是以求古迹
　　　　西渎
在兴道乡其源出天授乡运河自蠡河西北至兴道乡而始以渎名行二里而与麻塘港合
　　　　麻塘港
自咸塘河之西而为邹祁河至兴宁乡界口名麻塘尖而为麻塘港行二里许与西渎会而接于江阴界
　　　　咸塘河
在天授乡出北门运河之水入于高桥之南而贯于五了浜为河之起脉北走越兴宁乡而通于江阴界
　　　　严埭河
在天授乡由北门桥而下出闸口河为蔡家渡从渡口向北直下即河之起脉入兴宁乡为泰平港入胶山乡为严埭河河流由是入江阴界其泰平港北流转西亦入于江阴之境由夏港而达于江其东则为兴塘港其北则为刘家河
　　　　兴塘港
严埭河下流至宅仁乡分为二道其东则为兴塘港至宅仁乡而绝复引水东流而为包堰河至怀仁乡而中贯为南北流南接于盛塘河河水东入常熟之境西通上福乡芙蓉塘河其包堰河北通于江阴界
　　　　张塘河
在兴宁乡太平港之旁注于西者稍行至胡家渡分为二道西为张泾通五泻水其南入天授乡咸塘河北通江阴界
　　　　太伯渎
去州东五里贯景云太伯梅里垂庆四乡西枕官河东通蠡湖又东达于濠湖入平江界岁久淤塞唐元和间刺史孟简浚之长八十里阔一丈二尺深四尺民获沾溉之利唐书地里志云元和八年孟简开太伯渎东连蠡湖寰宇记云太伯渎西带官河东达范蠡渎入苏州界淀塞年深粗分涯岸元和八年孟简开浚之并导蠡湖长八十七里广十有二丈自后太伯渎谓之孟渎蠡湖谓之孟湖孟简传云元和中简为刺史有孟渎久淤治道溉田千顷卢仝有谢谏议茶歌云安得知百万亿苍生命堕巅崖受辛苦之句正浚此渎时为其劳民也此渎始开于太伯所以备民之旱涝民德太伯故名其渎以示不忘渎上至今有太伯庙
　　　　鸭城河
在梅里乡其源自运河而来东出江陂桥过景云乡越梅里上福至延祥乡而止其在景云谓之王庄桥河江陂河在梅里谓之新塘河鸭城河在上福谓之信义渎杜家河亦名太平桥河至延祥乡稍蓄而为谢荡引流至甘露水分为二道其一过濠桥而去其一由月河而出皆东注于濠湖
　　　　破塘河
在梅里乡起于鸭城河越太伯乡过大桥南入于蠡湖
　　　　潭塘河
在梅里乡鸭城河之旁注而北者至宅仁乡为刘家河贯兴塘港与新河接
　　　　新河
在宅仁乡南自尤村渡至江阴界河面虽阔底大浅水常涸惟通小舟春夏水涨巨舰始通故老相传云建炎间大金太子南征被困一夕开此河通大江而去故名曰新河河上有冯梓二堰今废
　　　　断塘河
在上福乡太平桥河之别脉至延祥乡而贯于濠桥河
　　　　横塘河
在上福乡信义渎之旁注于北者渐流引东贯走马塘为芙蓉塘河至怀仁乡为盛塘河而入于常熟界
　　　　羊尖河鲤河
俱盛塘河之别脉顾市河亦包堰河之别脉皆东会于羊尖河而入常熟界
　　　　蠡湖
在州东南五十五里与平江长洲县分界即今太伯乡之漕湖也郡志云蠡湖在县东南五十五里与苏州吴县分界寰宇记云范蠡伐吴开造蠡渎通此湖故号曰蠡湖唐书地里志云元和八年孟简开泰伯渎并导蠡湖自后太伯渎谓之孟渎蠡湖谓之孟湖按今漕湖在太伯乡当州之东南去州五十余里东西十二里南北六里其地率皆占长洲之境边湖之旁仅得一二里为无锡之界湖水泝流而西与太伯渎接贯景云垂庆梅里太伯四乡而出于运河至今梅里太伯界口有河名蠡尖口距湖三十里平江城东余门数里外亦有蠡口去湖十余里今谓之漕湖实古之蠡湖也而郡志谓与苏州吴县分界者盖唐以前未县长洲其地皆吴县之境而隶于苏至唐始分置长洲县故后人袭旧之文不变其实然谓之漕湖则不知自何代始其湖之浸皆长洲之利无锡独得其一区耳
　　　　濠湖
在州东七十里东西四里南北三里即今延祥乡之鹅肫荡也谓之鹅肫者取其形之肖俗呼之耳亦云河湖语讹故也自湖向东稀墩与长洲县界接稀墩向北三十里至苑山经湖中心与平江常熟州分界西南达于蠡湖
　无锡县志卷三上
　　事物第三
十室之邑必有忠信无锡自太伯肇基于前其后才贤之着代不缺人其礼义之邦乎若夫名泉旧迹遗封故剎因人而胜者可以登临吊古而想其风焉灾祥又系乎一邑之休咎庶善可劝恶可戒也作事物第三
　　　吴太伯世家三之一〔楚春申君列传附〕
余尝读史记至太伯世家而叹曰呜呼让德之基也至矣太伯之让也哉方殷之未亡而太王己有翦商之势太伯知文王之贤乃不肯立而文王竟以周兴太伯之让也厥后季札亦以国让而吴遂为沼不亦悲夫呜呼太伯其可谓至德矣乎
吴太伯太伯弟仲雍皆周太王之子而王季之兄也季历贤而有圣子昌太王欲立季历以及昌于是太伯仲雍二人乃奔荆蛮文身断发示不可用以避季历季历果立是为王季而昌为文王太伯之荆蛮自号勾吴荆蛮义之从而归者千余家立为吴太伯太伯卒无子弟仲雍立是为吴仲雍仲雍卒子季简立季简卒子叔达立叔达卒子周章立是时周武王克殷求太伯之后封周章弟虞仲于周之北故夏墟是为虞仲列为诸侯周章卒子熊遂立熊遂卒子柯相立柯相卒子疆鸠夷立疆鸠夷卒子余桥疑吾立余桥疑吾卒子柯卢立柯卢卒子周繇立周繇卒子屈羽立屈羽卒子夷吾立夷吾卒子禽处立禽处卒子转立转卒子颇高立颇高卒子句卑立是时晋献公灭周北虞公以开晋伐虢也句卑卒子去齐立去齐卒子寿梦立寿梦立而吴始益大称王自太伯作吴五世而武王克殷封其后为二其一虞在中国其一吴在夷蛮十二世而晋灭中国之虞中国之虞灭二世而夷蛮之吴兴大凡从太伯至寿梦十九世王寿梦二年楚之亡大夫申公巫臣怨楚将子反而奔晋自晋使吴教吴用兵乘车令其子为吴行人吴于是始通于中国二十五年王寿梦卒寿梦有子四人长曰诸樊次曰余祭次曰余昧次曰季札季札贤而寿梦欲立之季札让不可于是乃立长子诸樊摄行事当国王诸樊元年诸樊已除丧让位季札季札谢不从吴人固立季札季札弃其室而耕乃舍之十三年王诸樊卒有命授弟余祭欲传以次必致国于季札而止以称先王寿梦之意且嘉季札之义兄弟皆欲致国令以渐至焉季札封于延陵故号曰延陵季子王余祭卒弟余昧立王余昧卒欲授弟季札季札让逃去于是吴人曰先王有命兄弟代立必致季子季子今逃位则王余昧后立今卒其子当代乃立王余昧之子僚为王公子光者王诸樊之子也尝以为吾父兄弟四人当传至季子季子即不受国光父先立即不传季子光当立阴纳贤士欲以袭王僚伍子胥楚之亡臣也奔吴公子光客之伍员知光有他志乃求勇士专诸见之光喜客伍子胥子胥退而耕于野以待专诸之事十二年冬楚平王卒十三年春吴欲因楚丧而伐之使公子盖余烛庸以兵围楚六灊使季札如晋以观诸侯之变楚发兵绝吴兵后吴兵不得还于是吴公子光与专诸谋欲自立为王且曰我真王嗣季子虽至不吾废也专诸不可公子光强之曰我身子之身也四月丙子光伏甲士于窟室而谒王僚饮王僚使兵陈于道自王宫至光之家门阶户席皆王僚之亲也人夹持铍公子光详为足疾入于窟室置匕首于炙鱼之中以进食手匕首刺王僚铍交于胸遂杀王僚公子光竟立为王是为吴王阖庐乃以专诸子为卿季子至曰苟君无废祀民人无废主社稷有奉乃吾君也吾敢谁怨复命哭僚墓复位而待阖庐立用伍子胥之计伐楚与楚兵夹水而陈吴王阖庐弟夫槩欲战阖庐弗许夫槩遂以其部五千人袭冒楚楚兵大败走于是吴王遂纵兵追之比至郢五战楚五败遂入郢越闻吴王之在郢国空乃伐吴吴使别兵击越楚告急秦秦遣兵救楚击吴吴师败阖庐弟夫槩见秦越交败吴吴王留楚不去夫槩亡归吴而自立为吴王阖庐闻之乃引兵归攻夫槩夫槩败奔楚十九年夏吴伐越越王勾践迎击之檇李越使死士挑战三行造吴师呼自刭吴师观之越因伐吴败之姑苏伤吴王阖庐指军却七里吴王病伤而死阖庐使立太子夫差王夫差立常以报越为志二年吴王悉精兵以伐越败之夫椒报姑苏也越王勾践乃以甲兵五千人栖于会稽使大夫种因吴太宰嚭而行成请委国为臣妾吴王将许之伍子胥谏不听太宰嚭卒许越平与盟而罢兵去越王勾践率其众以朝吴厚献遗之吴王喜唯子胥惧曰是弃吴也谏不听使子胥于齐子胥属其子于齐鲍氏还报吴王吴王闻之大怒赐子胥属镂之剑以死将死曰树吾墓上以梓令可为器抉吾眼置之吴东门以观越之灭吴也十四年春吴王北会诸侯于黄池欲霸中国以全周室六月戊子越王勾践伐吴乙酉越五千人与王战丙戌虏吴太子友丁亥入吴吴人告败于王夫差恶其闻也或泄其语吴王怒斩七人于幕下太宰嚭谏引兵归国于是乃使厚币以与越平十八年越益强越王勾践率兵使伐败吴师于笠泽二十年越王勾践复伐吴二十一年遂围吴二十二年十一月丁卯越败吴越王勾践欲迁吴王夫差于甬东予百家居之吴王曰孤老矣不能事君王也吾悔不用子胥之言自令陷此遂自刭越灭吴取之
春申君楚人也名歇姓黄氏游学博闻事顷襄王顷襄王以歇为辩使于秦秦昭王使白起攻韩魏败之韩魏服而事秦秦昭王方令白起与韩魏共伐楚未行而楚使黄歇适至于秦闻秦之计恐秦壹举兵灭楚歇乃上书说秦昭王昭王善其说发使赂楚约为与国黄歇受约归楚楚使歇与太子完入质于秦留之数年顷襄王病太子不得归而楚太子与秦相应侯善于是黄歇乃说应侯应侯以歇计闻秦王秦王令楚太子之傅先往楚太子用黄歇计变衣服为楚使者御以出关而黄歇守舍常为太子谢病度太子已远秦不能追歇乃自言于秦昭王曰楚太子已归出远矣歇当死愿赐死昭王大怒欲听其自杀也应侯劝止之秦因遣黄歇至楚三月楚顷襄王卒太子完立是为考烈王元年以黄歇为相封春申君赐淮北地十二县后十五岁黄歇言之楚王曰淮北地边齐其事急请以为郡便因并献淮北十二县请封于江东考烈王许之春申君因城故吴墟以自为都邑春申君相楚二十二年诸侯患秦攻伐无已时乃相与合从西伐秦而楚王为从长春申君用事楚及诸侯兵为秦兵所败楚考烈王以咎春申君春申君以此益疏客有观津人朱英说春申君楚于是去陈徙寿春而秦徙卫野王作置东郡春申君由此就封于吴行相事楚考烈王无子春申君所幸李园女弟有娠李园乃与其女弟谋园女弟承间以说春申君曰楚王之贵幸君虽兄弟不如也今君相楚二十余年而王无子即百岁后将更立兄弟则楚更立君后亦各贵其故所亲君又安得长有宠乎非徒然也君贵用事久多失礼于王兄弟兄弟诚立祸且及身何以保相印江东之封乎今妾自知有娠矣而人莫知妾幸君未久诚以君之重而进妾于楚王王必幸妾有子则君之子为王也楚国尽可得孰与身临不测之罪乎春申君大然之乃进李园女弟于楚王幸之遂生子男立为太子以李园女弟为王后楚王贵李园园用事恐春申君语泄而益骄阴养死士欲杀春申君以灭口春申君相二十五年楚考烈王病朱英说春申君杀李园春申君不听朱英知言不用恐祸及身乃亡去后十七日楚考烈王卒李园果先入伏死士于棘门之内侠刺春申君斩其头投之棘门之外而尽灭其族而李园女弟初幸春申君有娠而入之王所生子者遂立是为楚幽王
春申君要亦楚之豪杰也方说秦王合从之时何其壮哉及一旦为李园所杀身与国灭由其好智不好学也视太伯之风则远矣以其封国在吴因附载其传于太伯世家之后吴之兴灭可以参考
　　　人物三之二
仲尼称子贱为君子而赞之曰鲁无君子者斯焉取斯余传无锡名世之士古今得四十有五人非流风之有所被欤不然何贤才之多也文雅彬彬忠孝迭著名邑之称可无愧矣
　　　　前汉虞俊
字仲卿无锡人也少以孝友称于乡党明春秋公羊左氏传汉哀帝时为御史稍迁丞相司直王莽执政左迁新陂令寻召为司徒俊欲遁归遂见胁迫仰天叹曰吾汉人也愿为汉鬼不能事两姓饮药而卒光武即位高其节行与二龚比为表茔墓
　　　　后汉王关
字选公无锡人也明易及天文郡举为主簿更始平守山阴令补侍御史迁冀州后拜谒者仆射卒于陈留太守不交豪强人号王独坐
　　　　后汉高彪
字义方无锡人也家本贫彪为诸生游太学有雅才而讷于言后举孝廉试第一校书东观迁内黄令卒有德政灵帝诏东观画彪像以劝学者高岱亦知名并着汉书独行传
　　　　晋顾凯之
字长康父悦之为州别驾长康遂为无锡人博学有才气善图画妙于一时颇自矜伐每过其实少年因相称誉以为戏弄初在桓温府尝云凯之体中痴黠各半合而论之政得平耳故俗传凯之有三绝谓才绝画绝痴绝也尝为虎头将军人号顾虎头事并见晋书及南史
　　　　唐李绅
字公垂无锡之梅里人父悟历晋陵令因家无锡绅读书惠山少苦贫每有著述潜取寺中佛经窃识其后为主藏者所知致被欧辱后徙剡川天宫精舍一日熟寐舍前丹柰方结实有蛇据其上会老僧至驱之蛇入绅怀中忽不见僧异其事及觉问绅答曰适梦在树间食柰甚美似为僧逼而悟老僧以故阴异之延致院中肄业数年去将赴解举僧分橐金助其行元和中果擢进士第释褐国子助教归宁李锜镇江南辟为从事锜叛令绅草檄绅不从锜怒囚之后锜伏诛获免穆宗召拜左拾遗翰林学士与元稹李德裕同在禁中时称三俊武宗时拜中书侍郎同平章事四年罢调淮南节度使拜尚书左仆射封赵郡公卒谥文肃事见唐史宋杜镐字文周无锡人也博学强记少时将就试有鼠衔孝经疏置榻前镐怪之取以熟读及试题出其内遂预选当南唐时尝为集贤校理及宋平南唐授千乘簿至国子监丞崇文院检讨将南郊彗星见宰相赵普问镐镐曰当祭而日食犹废祭况彗见如此乎上闻乃罢祭翼日迁著作佐郎累迁虞部员外郎景德初置龙图阁待制首以镐为之澶渊凯旋遇懿德皇后忌日或以军中鼓吹为疑驰骑问镐镐对曰武王载木主以伐纣前歌后舞可据也祥符二年种放告归上宴饯于龙图阁赐诗命侍臣皆赋镐辞以素不属文诏引名臣归山故事镐即诵北山移文以讥放其固直如此真宗凡得古器异书必询镐悉能究其本末令人阅其事在某书几纸何行未尝少忘镐虽老四鼓起诵春秋迟明已数卷日以为常后除龙图阁学士至礼部侍郎年七十六卒子渥生孙（木巳）字伟长以镐荫补将作监簿累迁太子中允知建阳县除无名租万计性豪迈遇事勇为稍迁至度支判官虞部员外郎广西欧希范推蒙赶为帝而自号为神武公率其徒破环州转攻桂管势甚炽仁宗患之授（木巳）广西安抚使（木巳）至宜州得州人吴香及狱囚欧世宏先往说之（木巳）乘怠击其后破白崖等寨及其五峒斩首千余级复攻环州焚其山林积聚蒙赶等大恐随香出降希范走保荔枝峒并擒戮之广西平除天章阁待制知庆州蕃酋孟香率部落内附夏人以兵索香诏许还之（木巳）言彼违约举兵香不可与因移檄问罪夏人詟服庆历中范仲淹参知政事患诸路监司非才多所更易（木巳）与张之首被擢用（木巳）博览强记通阴阳术自推其数曰吾年四十六死矣卒如其言
　　　　宋袁默
字思正无锡人父绎字子安笃学至忘寝食尝升礼闱人咸师之早以英华教授诸子默少卓荦尤深于文嘉佑八年中进士擢京兆府教授入为司农簿献无逸传神宗召对迁光禄丞太学博士哲宗即位除湖北转运判官默学问渊深卿士大夫宗为师法谢献道解论语尝共辩确三弟点植正功皆有名当世点字思与熙宁初在太学直讲为学者领袖与兄默共号二袁名在诸儒右中元丰八年进士第累迁至通判杭州知淮阳军致仕喜佛老书诗甚工东坡见其所作以为有惊心骇目之叹正功亦中两科官至右司郎中植事见后
　　　　宋凌浩
字直翁无锡人与同邑陈敏俱学于安定胡先生以经术知名二浙登治平二年甲科尝令蓬莱武涉以能召拜太学博士推安定之学以诲多士咸敬服之出倅辰州守渠阳致仕年六十五浩与敏皆不引年而告老人谓得安定之传而有所守者
　　　　宋陈敏
字伯修无锡人髻丱丧父庐墓哀毁有芝生冢上长从安定先生胡瑗学与同郡袁默凌浩姑苏孙载皆为英特时目为安定四俊友熙宁三年举进士王荆公嘉其才荐敏堪大用除太学正从苏轼游甚厚尝守台州会朝廷命郡国立元佑党籍碑敏拒守以为不可监司促之急敏曰诬司马公为奸臣是诬天也其倅卒立之敏碎其石或咎敏敏曰我死且不辞何劾之畏竟挂冠而去自号濯缨居士大观中以八行搜天下士殿撰李夔丞相纲之父也时奉祠居梁溪以敏行能荐于上守令亲为劝驾敏叹曰昔归今往何出处之戾也弗就年八十一终德行之美时所钦慕
　　　　宋钱顗
字安道无锡人举进士熙宁间由乌程令召为御史里行王安石初行新法宰臣曾公亮依违不言顗与侍御史刘琦上疏论安石历官以来莫不言尊尚尧舜故天下以为贤陛下亦闻而知之遂致公辅今乃首以财利之说务为容悦言行乖戾刚狠自任不知安石之心待陛下为何如主曾公亮位居丞弼被遇三朝自当悉虑竭忠以身许国反有畏避安石之意更相称誉以固宠荣安石大怒贬顗监衢州盐税琦亦坐谪顗行谓御史孙昌龄曰君奴事安石以得御史亦当少念报国顗今得罪分当远窜君为美官自以为得策即我视君犬彘不若也闻者悚然时人号铁肝御史
　　　　宋沈初
字子深无锡人熙宁六年擢进士第初始入国学时试周以宗强赋为第一文词典丽时争效之元佑间尚词赋朝廷常以林希佚道使民沈初周以宗强刘辉尧舜性仁陈之方恤民深者向其乐江衍王道正则百川理赋五篇颁天下为格初之赋后流至西夏夏人织为文锦其珍赏如此尉明之象山入为国子直讲以终兄弟四人兄禋扬皆中进士科
　　　　宋王冈
字寿祺居无锡贾山称贾山王氏世雄于财至冈尤嗜学躭玩经籍父厚赠资货使之游学自是文益精元符三年举进士除北京国子司业通判扬州时丞相吕颐浩统戎任辟置幕下高宗南渡丞相拜御营使以冈为参议官谋画多用其计后丐祠归绍兴初上思其人召为比部郎中复历金部迁左司郎中颐浩去国冈请老以朝散大夫直秘阁致仕与晋陵孙觌友善觌尺牍中有称王左司者即冈也其弟亦为中兴后都司宋孙近字叔诸无锡人父廷筠嘉佑中进士近幼警悟号神童七岁能属文崇宁二年擢进士第五年中宏词科累迁至工部郎中高宗即位除秘书少监起居郎中书舍人给事中同章谊使金还除吏部侍郎直学士院从上亲征书命悉委焉凡所撰着宣布德意武夫义士读者莫不感泣一时比之陆贽继而参大政兼枢密居政地三年金和议成丐词上许之未几时以和金有异论谪授秘书监分司南京漳州居住易南安移贑州薨年七十八弟建举遗逸赐进士及第
　　　　宋唐作求
字叔孝无锡人崇宁二年进士登第公卿间有以作求荐于徽宗召对称旨除御笔所礼制局检讨官迁主客郎中出守徽州以朝散郎致仕作求学术该敏家训严肃励后进以振文艺唐氏由作求蔼然以儒学名家从弟孚字益裕亦志学所见深远尝历谒元佑诸君子谈论移日皆造其奥理
　　　　宋李谟
字茂嘉无锡人幼孤事母孝家贫感愤向学从乐安先生游登崇宁五年进士第又试中教官有敏誉徽宗知其才擢广东运判入对留为太常丞继为监司遍历河北高宗即位除直徽猷阁知镇江临安两府迁宝文阁移镇京口终谟历事三朝皆蒙眷奖属当时艰阅兵走马于燕赵之间而智畧精敏随事制变称为奇才
　　　　宋施垧
字林宗少力学驰誉上庠崇宁五年进士登第再除为太学博士宣和末提刑江东朝廷命凿银林河通大江调役繁兴垧虑导江入浙必漂溺苏秀因抗疏极言其害是役为寝徽宗下诏奖谕进秩一等累迁至礼部侍郎皆有能声显仁太后回銮垧为考订仪注时以为宜后以敷文阁待制终生平笃意孝友在官得亲庭书必冠带跪读遇恩奏补官率推及弟侄乡里称其贤施之先本出武进垧父南康公始徙居无锡至垧遂为无锡人垧弟垓有吏绩绍兴末累持节终朝议大夫湖北运使
　　　　宋费肃
字懿恭无锡人少颖秀拔俗尤嗜学中大观二年进士第复以荐除秘书正字绍兴初大臣举其贤行与简斋陈与义同召赴行在时被召者三人独肃抗节引辞不起子锴亦中科第
　　　　宋李端行
字正达无锡人幼与弟尚行入太学俱有俊声同赐大观三年上舍第为太学博士高丽遣子入学其礼不除朝廷患之丞相蔡京会议于学语及端行端行曰彼既遣子入学未有不成礼者当以国礼绳之遽趣宾赞引高丽士即日成礼仪注悉裁于端行京与朝士服其得体后以作诗诋京之失出宰明之鄞县发愤丐闲终身不复仕进丞相吕颐浩尝师学端行逮贵犹执弟子礼子霖隆兴进士尚行字师尹风神秀伟赋性严惮兄弟同学易经深造渊妙日抄万言笔不停手闭户读书人罕覩其面登第后为文益进而名甚高为越之萧山治行显著召为太博累迁司农太常二少卿高宗即位出知信州潘逵赵琦起饶州为盗攻入信境尚行平之高宗亲书诏命奖誉进直龙图阁迁江南东道转运使以言去职参政张守周葵待制董棻相与为忘形交皆一时名士
　　　　宋沈松年
字性仁无锡人大观三年举进士为润之金坛县以文学擢太博会靖康之难丐归田里以图史自娱有妹适洪忠宣公忠宣使金且久妹携诸甥归无锡松年力勉以学后皆中博学宏词科适拜相遵至枢府迈再入翰苑名闻中外时语非松不能有甥若是三子自强日新有开日新亦由上舍中进士第
　　　　宋蒋芾
字子礼本义兴人父及祖宣和中进士至朝请大夫知镇江府祖瑎参政魏公之奇之孙元佑擢第大臣以经术荐为太博累迁至郡守遭寇难徙无锡故芾为无锡人芾早以荫入仕绍兴间登进士第授建康理官秦桧欲罗致拒之桧怒终其世不召用及桧败附桧者皆窜逐芾独免芾尝官东宫为庄文太子所知荐其贤于寿皇命权直舍人院因缴内侍梁珂语彻德寿宫上皇叹其忠除签书枢密院条奏边防军功甚悉孝宗尤极嘉奖拜右仆射同平章事上方锐意恢复芾力陈天时人事未可举兵凡二千余言忤旨谗忌者乘之既而丁内艰去职朝廷起以左丞相不赴后判绍兴奉祠以终
　　　　宋陈篆
字师文无锡人气豪迈读书一过不忘为文初若不经意下笔即翩翩不休语意俱到争传诵为楷式经学尤该明执弟子礼愿学者远近交至一出规矩皆为良士戴达先兄弟尝师事之所造就尤多绍兴间举进士官止州县而终子翥亦登进士第
　　　　宋吕克成
字世德无锡人有隽才学问精悫从游者数百人与同邑陈师文友善两浙士子称师者必以世德师文为重以恩科第一人终蕲州教授
　　　　宋尤袤
字延之其先闽人本姓沈因避王审知讳去水姓尤来居无锡至袤遂为无锡人弱冠入太学魁监省登绍兴进士第尝从玉泉喻樗游樗龟山先生高弟也樗以所得龟山之学授之由是学益进绍兴间宰泰兴金人犯境士庶望风而遁袤独坚守不去寻以荐除奉常时高宗庙号未定方议升配公诹经订古悉有根据平生博极羣书同贯古今时人号曰尤书厨当世推为人物之宗为内外制及内禅典册悉服其雅正官至礼部尚书袤形貌不逾人而丰度端凝孝宗尝有短小精悍之褒晚益嗜书不倦所藏三万卷为诗平淡杨诚斋尝列之四诗将自号遂初居士光宗尝书遂初二字赐之有遂初小藳等书数卷行于世卒谥文简公子槩孙焴三世相继并登科第焴字伯晦以大父袤奏仕累迁工部尚书 【阙】 　学士提学秘书省提纲史事遍历中外三十余年而后抗疏丐闲年八十三以疾终于家自号木 【阙】 居士云
　　　　宋戴达先
字子善世居无锡之东城父适里中尊为乡先生绍兴初建太学达先与弟几先同中选经艺俱优每试必占前列士争传诵其文以为式号二戴格当时太学为之语曰二戴一王辟雍之光先有王戴后有陈蔡绍兴间文体粹然为之一变者实自达先兄弟始以上舍射策赐第执政举其贤高宗召对擢为太博孝宗即位求直言达先条天下利害南北战守宜以奏召试馆职除正字迁校书郎知池州易江阴军移袁州为政长者终年六十二达先心仁貌庄平居恂恂臧否不置口其友何称每曰吾同舍所爱者三人芮烨刘苪及达先时因号四贤几先字子微性端谨其学纯正不杂少与兄俱驰声太学登绍兴十八年进士第丞相陈康伯深器之荐于朝召教诸王稍迁至国子司业对便殿论王安石苏轼之学功利仁义差别上嘉之擢礼部侍郎兼侍讲累迁至直龙图阁号锡谷居士自着生平行实为传以终
　　　　宋陈之茂
字卓卿无锡人宣和初入太学绍兴二年与张九成同登进士第廷对忤权臣黜之九成叩头殿廷曰臣之学不如之茂臣不当得之茂能言人之所不敢言宜奖不宜黜上览对悚然曰忠言也赐之茂同进士出身调休宁尉枢密王伦推其贤召见除秘书郎累迁至知平江府以督相魏公举升直显谟阁知建康隆兴两府丞相洪公复荐召对擢吏部侍郎兼中书舍人直学士院终之茂禀性刚果立志英特议论宏远深识治体寿皇初锐意天下默察方正特立之士期致事功每深器待将倚大用及其没缙绅惜之为诗清劲画尤有法弟之渊字宗卿习左氏春秋与兄之茂同入太学时号二陈复联中张九成榜教授临安府擢秘书正字后为湖南运使召还与兄之茂同为吏部郎中朝士荣之终秘书阁修撰知宣州为人渊源温粹识度冲旷文尤典缛立朝莅官不治赀产澹泊自如未尝以名位矜骄人服其厚德
　　　　宋许德之
字振叔无锡人也父希道为乡之宿儒四子皆传一经德之居长最颖悟绍兴初登进士第为扬州法曹与晁咏之韩韶苏象先同为掾俱有美名时号维扬四俊侍臣荐其才于徽宗召见便殿德之对治道无多术惟进贤退不肖有贤不能用与非贤而遽信虽勤不治上嘉纳之擢司门郎中迁太常少卿以显谟阁知婺州方腊起清溪为寇德之坐是得罪贬宾州高宗即位复官奉祠石林叶梦得与德之友善人比之黄叔度徐孺子弟倜衍之伸皆登高科有闻于时
　　　　宋李祥
字符德无锡人隆兴初登进士第为太学博士迁国子祭酒时韩侂冑用事逐赵忠定公朱文公祥为博士上疏争之由是去国后侂冑败朝廷以祥为忠除直龙图阁卒谥肃简公自号小山
　　　　宋蒋重珍
字良贵世居无锡之富安乡胡埭幼颖悟读书一览辄记嘉定十六年魁进士擢承事郎累迁至佥书奉国军召除秘书正字入对上七箴三疏奏语剀切忤丞相史弥远意遂谒告还家端平初上励精更化召为秘书郎累迁至集英修撰皆不就尝筑一梅堂万竹亭聚书自娱天下高之号实斋先生与魏了翁真德秀深相友爱其所讲明皆圣贤正学后以刑部侍郎卒谥文忠公
　　　　元虞志道
字彦高其先润之丹阳人父荐发宋进士爱无锡溪山之胜遂徙居焉志道自幼颖悟家训尤严弱冠以茂异起为校官其学专以明体适用为文章必本于理尝教授湖学赵承旨深器重之与之为莫逆交后以嘉兴尹致政为人践履笃实爱亲事长克尽诚敬抚弟侄若已出待后进如侪辈遇贤子弟询询引导之若不及遇人有急难虽倾产救之弗吝然于义利之辨甚明乡里推尊为乡先生云
才贤之出由乎山川之间气发而为英灵锺而为秀特粹而为文章激而为忠义靡不由之然亦有风化之理焉无锡得山水之清气故其发为文辞蕴为德业自汉以来贤令迭出亦风教之有自也由汉而下着于邑者得二十有七人或以才显或以行称具述如上遗者阙焉亦盛矣哉
　　　　后汉陆璯
旧名铨字仲方毘陵人也操履清正明京氏易尚书晓风角星算贯其要妙以经术讲授太守辟为主簿固辞以疾太守胁以威刑遂省事旬日谢疾而去避地会稽以典籍自娱视氛祲言灾异公交车拜征皆以疾辞年八十卒
　　　　吴朱治
始仕汉建安中为九真太守扶义将军以娄由拳无锡毗陵为奉邑黄武元年封毗陵侯
　　　　陈张种
字士苗历侍中中书令太建初累赐无锡嘉兴县秩
　　　　宋湛茂之
尝为司徒右长史隐于无锡之惠山筑草堂读书其中与南平王刘铄友善更以诗章唱酬留刻于石
　　　　唐陆羽
字鸿渐未知所生及长以易自筮得蹇之渐曰鸿渐于陆其羽可用为仪吉乃以陆为氏名羽而以鸿渐字之嗜茶着茶经三篇鬻茶者至陶羽形祀为茶神上元初隐居苕溪自称桑苎翁又号竟陵子在陇西公幕府自号东园先生又号东冈子尝品水味列无锡惠山泉第二至今称为陆子泉泉上有祠祀羽画像
　　　　宋章谊
字且叟丹阳人登崇宁五年进士第又中学官选谊学问淹博气节凛然建炎间高宗南渡始驻跸行在会苗刘叛时谊倅杭州闻变越班而出正色叱贼党贼为披靡上嘉其勇诏进三秩擢仓部郎中寻迁吏部侍郎摄兵部以龙图阁学士充军前奉表通问使使金与尼玛哈乌珠论事酬应如响还南京为伪齐刘豫所留后谊以计求直于尼玛哈使豫堕计中乃得返命上益嘉之拜刑部尚书复移户部除端明学士镇金陵奉祠亳州薨谥忠恪其先本浦城人至谊既贵始由丹阳徙居无锡之斗城后葬于横山八子駽驹驷驿（马卒）驰騆骃
　　　　宋胡珵
字德辉本晋陵人建炎间以避地始居无锡之甘露宣和三年举进士调开德府仪曹掾后迁至秘书正字布衣陈东上书攻六贼言者谓珵尝润色其书贬梧州岁余蒙恩自便绍兴初召试馆职复除正字迁著作郎兼史馆校勘先是奸臣得志旧史芜秽上命珵笔削贻执政怒出守严州未赴而卒珵性嗜学既第后尝请事于南都刘器之器之曰子聪明能护以道当令成器珵遂以平日所得于器之者着为护道录并所述苍梧志并行于世
　　　　宋喻樗
字子才始居东京开封之祥符从高宗南渡徙居严之桐庐后至无锡遂定居焉建炎间以易经中进士累官赠工部郎中少从龟山先生游独得其奥尝着易义及玉泉讲解语孟大学四书性理窟行于世当绍兴之间力主正论为时师表天下称之
　　　　宋薛极
字会之武进人后居无锡少读书日记万言以父荫调上元主簿习词学中科第为理官后守桐川嘉定初召入以参政楼钥荐历左右司枢密副都承旨时朝廷议更楮弊创安边司极与谋焉累迁至吏部尚书签书枢密院事奉宁皇上陵使讫事入参大政除枢密使封和国公凡在朝三十余年以观文殿大学士终于家
　　　　元孟潼
字宗镇世吴人宋信安郡王忠厚之五世孙信安有墓在无锡当惠山之西其先世尝有别业在惠山下潼宦游南北遂归老焉潼始以茂异膺宪举为文学掾累迁至承直郎松江府判官致仕性谨厚平居恂恂未尝少懈处家事若官政待家人必以礼遇童仆必以恩语人必忠信未尝妄笑语为文一本于理致所历官守率以廉能见称在任虽无赫赫名逮去尝有后思
谚曰里仁为美处仁为智信夫自汉陆璯以下九人故非锡产或以封爵或以避嚣其一时游从皆高世之士由是定居遂为邑人其处仁之谓乎始知斯言之不诬也
　　　　晋华宝
无锡人也父豪义熙末戍长安宝年八岁临别谓宝曰须我还冠汝长安陷宝年至七十不冠婚或问之辄号恸弥日不忍答也齐建元三年与同郡薛天生刘怀彻并表门闾事载南史
　　　　南唐陈乔
字子乔世居庐陵后徙居无锡乔遂为无锡人仕南唐为观察判官烈祖颇器重之迁尚书郎拜中书舍人元宗既失淮甸耻其降号将授机务于太弟而陈觉之徒因有窥窃之计欲委国事于宋齐丘而取之乔排合入谏元宗惊悟乃止于是引乔入见后及诸子指乔曰此忠臣也他日国家急难汝子母可托之我死无恨矣而齐丘党亦由此以败及元宗南迁留乔辅太子监国后主即位迁礼部侍郎翰林学士承旨门下侍郎兼枢密使遂总军国事开宝中宋太祖遣使召后主入朝后主欲往乔曰陛下与臣俱受先帝顾命委以社稷大计今往而见留则国非已有悔将何及后主由是连年拒命皆乔为之谋也及城陷后主自为降欵俾乔与世子仲（□禹）开门纳之乔遽归府投欵于承溜后主促之愈急乔入见曰自古岂有不亡之国乎降无益也臣请城下一战而死后主执乔手泣曰盍与我北归乔曰臣当大政而致国家如此非死无以报臣死而归之以逆命之罪则陛下保无恙也掣手而去入视事堂自缢而死吏为彻榻瘗之宋既克南唐太祖以乔忠于所事诏以礼改葬
　　　　宋袁植
字材老无锡人也其父子安为乡之硕儒植蚤承严父之训独刻意研诗崇宁三年擢进士第复中词学兼茂科为监察御史金人南下陈边防十三事以诛佞人为先不纳引疾致仕建炎初召为左司谏直言忤宰臣黜守岳州会敌骑大入叛臣李允文据鄂州大剽荆湖植条其奸上之允文中路得递疏怒以兵趋岳阳执植植正色诋贼不少慑遂见害于武昌朝廷知之追赠直龙图阁录其后二人
　　　　宋许九
无锡人力田为业蚤丧父独奉母以孝闻于乡里淳化三年饥九往来城郭乞食养其母人厌其数每每弃斥之九绝粒病数日时牟麦未登九刈青煮食强自扶持得起念母无以为给哀痛不忍誓欲终与母子俱全因持斧断手取信断之血不出人咸谓九孝感所致复丐乞入城市言有老母因取所断手置杖头示信于众市人哀之莫不馈以盘飱其后母子果获全于难进士孙浩以事闻于无锡令令以九伤毁肢体为不孝怒逐九浩还与俱去常州留飬于家九每与母出累日不一至浩所浩问之曰丐幸有余足以供母不欲数累长者浩益怜九为置缁衣以衣之盖取其不污也居岁余母老以疾卒九服向所得缁衣漆其断手口诵浮屠言与母俱死呜呼孝为百行之先人子莫不各欲自尽也承平时虽士大夫孝行无所见于世岁遇凶变苟有匹夫稚子能自力于一时亦足惊世骇俗深可敬哉昔欧阳公作五代史一行传盖有悯世之叹余从宋世中叶于是区区小邑得获一孝子焉可与华宝并称矣能不乐为之书以为世劝视四海谓秦无人得耶操青执彤者将不特一书而已呜呼世有如许九数十辈风俗安得而不厚哉
　　　　宋沈樗
字斯年无锡人性纯厚乐善家本饶赀好施与人贷之或不偿即折券无靳色遇歉岁倾廪赈惠常以金助军匮数至万缗州上其事于朝欲官以爵樗韬晦不愿朝廷嘉之赐号达义处士
呜呼忠孝之义大矣能尽其道者古今几何人哉余采是邑传记所载自晋及今寥寥千载之下能尽孝者得二人焉能尽忠者亦得二人焉号称达义者得一人焉特备书其始末可见忠孝之难得也
　　　　唐僧若氷
不详其始来尝寓无锡惠山之普利院惠山有洞出泉即今之第二泉也岁久其洞堙塞氷披荆榛斸岩谷访求得之即今所谓若氷洞也古洞既出新泉遂注故世称惠山泉必本于氷氷能诗有题惠山泉五言四韵刻山中至今尚存世传氷寓山寺时一日游洞中不复出后人见于海上不知所终
　　　　宋僧宗本
无锡人也俗姓管氏性质直少缘饰貌丰硕年十九师事苏州承天永安道升禅师升方道价重丛林归慕本弊衣垢面操井臼以供给夜则入室参道升阴奇之又十年剃发受具服勤三年乃辞升游方初至池州景德谒义怀禅师言下契悟怀公徙住越之天衣常之荐福本皆从之治平初怀退居吴之吴江寿圣院部使者李公复圭过怀夜语曰瑞光法席虚愿得有道衲子主之怀指本曰无踰此既至瑞光集众击鼓鼓辄堕圆转震响识者以为法雷震地之兆自是法席日盛后住杭之净慈九年还吴住穹隆 【阙】 　时年六十三矣未几神宗辟相国寺六十四 【阙】 　禅二律召本主惠林既至遣使问劳三日诏 【阙】 　于寺门翼日召对延和殿有司使习仪而后见既见赐坐盘足跏趺侍卫莫不惊骇本自若也上问受业何寺对曰承天永安上喜其真喻以方兴禅宗宜善开导之旨既退上目送之谓左右曰真福慧僧也哲宗即位加号圆照禅师元佑元年求归诏从其请元符二年十二月甲子将入灭沐浴而卧遂物故门弟子塔师全身于灵岩山阅世八十座五十二夏
　　　　宋吕云
字山友无锡人也幼业儒为文甚敏一夕获异梦觉有所悟遂去家如京师道录刘公奇之纳为徒时刘为徽庙眷遇补为金坛郎将升以道秩非其志因入太行山遇至人留穷谷中辟谷危坐授以玄旨因有所得每入山多处幽邃所茹止草木果实而丰采充润益光泽如童颜自此知名天下绍兴间高宗征之诏三下始起入对太一宫高士堂时入禁中谈论庄老后乞归山不允赐几杖以宠之寿皇眷遇尤厚云能诗善炼丹石往往忘形绝俗其学高妙人莫能知干道中一日宴坐自草遗表毕凝然而化
　　　　宋钱道人
逸其名无锡人顗之弟也隐惠山与东坡苏轼游东坡尝有诗赠之称为有道者云
　　　　宋尤道元
字浩光礼部尚书袤之族叔性尚孤介志慕冲旷先是方茂山登仙观有钱道士尝夏月汲水至八百丹井得氷如璧遽取食之遂发狂不复粒食周游名山不知所终道元幼从钱游亦复得氷食之不食者数年一日忽渴取水引饮自是复食颜如渥丹双瞳凝碧宴坐一室凝尘满几心常淡如不喜世俗事方外士争称之干道间无疾而化
　无锡县志卷三下
　　事物第三
　　　州署三之三
州署在州城之中即宋旧县令厅也元前至元间改作之幕曹吏舍库藏厨传厩院狱室具完旧厅事后有堂曰明德明德堂后即不欺堂其西有堂曰平清堂今徙树东向为幕官之署曰观稼亭睡花亭九峯亭俱在州署后圃西北旧子城基上而丽谯之楼敞其前捕盗之官居其左谯楼外有亭三西曰宣诏曰阅武东曰颁春旧县令厅之东即县丞厅事内有堂曰哦松其西即主簿厅事县丞厅之东县尉厅事在焉内有燕居堂去县尉厅事行二百步有驻麾亭俗称行衙亭所以驻使臣今诸廨舍及亭传皆废唯县令厅存改为州署亦非旧贯矣兹考古贤令及题名于石者得若干人具录如左
　　　　南朝宋
刘道产为令有能名　刘秀之为令着能声
　　　　梁
张盾字士宣以谨重称为无锡令后为湘东王记室死之日家无余财唯文书千卷酒米数瓮而已
　　　　汉
陶谷字秀实钱塘人有道艺当五代汉末来隐居五部湖时大旱蝗太守奉印绶请为无锡令谷退而叹曰郡界有灾安得怀道而不救之到城修六事行弭灾之术三日雨蝗尽死谷乃遁去
　　　　唐
湛贲宋长史茂之十三代孙进士及第贞元十九年以江阴县主簿权知无锡县事有题祖宅二诗刻惠山寺中可考
敬澄字深源为无锡令与陆羽同时尝葺惠山寺独孤及新泉记内称之
　　　　宋
钱惟周 【景德元年太常寺太祝】  　　张廷偃 【景德元年尚书都官郎中】  
刘龟从 【天禧二年太子中舍】  　　　王周 【干兴元年大理寺丞】  
宋禹臣 【天圣二年大理寺丞】  　　　王晋卿 【干兴初阚】  
聂厚载 【天圣九年彰信军节度推官】  李景 【天圣六年太常博士】  
孙从古 【景佑元年卫尉寺丞】  　　　苏绅 【明道二年殿中丞】  
王周 【宝元二年尚书虞部员外郎】  　李光卿 【景佑四年国子博士】  
鲁友益 【庆历三年太子右赞善大夫】  郑戡 【康定二年太子中舍】  
杨宁 【皇佑二年秘书丞】  　　　　　曹平 【庆历五年殿中丞】  
魏演 【皇佑五年太子中舍】  　　　　江揖 【皇佑三年大常博士】  
程迪 【嘉佑四年秘书丞】  　　　　　张诜 【至和二年秘书丞】  
陈京 【太子中舍嘉佑七年】  　　　　刘庆孙 【尚书虞部员外郎嘉佑七年】  
霍大备 【太子中书舍人治平三年】  　陈知俭 【太子右赞善大夫治平 （阙） 年】  
蔡天申 【大理寺熙宁四年】  　　　　谢仲规 【秘书省著作佐郎熙宁六年】  
焦千之字伯强殿中丞欧阳文忠公门下士也有名于时熙宁六年来宰是邑值旱河竭役民自小渲车湖水入运河人皆获其利东坡先生过邑与之游甚厚
萧渊 【大理寺丞熙宁十年】  　　　　张毅 【秘书省著作郎元丰二年】  
王逢 【奉议郎元丰五年】  　　　　　马防 【奉议郎元丰八年】  
柳康中 【宣教郎元佑二年】  　　　　施珣 【通直郎元佑五年】  
乐照纬 【通直郎元佑八年】  　　　　施博求 【宣德郎绍圣四年】  
赵伾字义夫洛阳人英毅不畏强御人号为赵铁头在任兴创廨舍仓务农田水利无不振举邑人至今德之惠山寺路大松伾亲手所植今犹有存者咸指如甘棠云官奉议郎元符三年来宰是邑
张元度 【奉议郎崇宁元年】  　　　　王勋 【通直郎崇宁五年】  
阎与道 【奉议郎大观元年】  　　　　赵义文 
郄渐 【建炎间邑宰】  　　　　　　　张枢言 【秘书丞嘉定间邑宰】  
胡舜举 【绍兴 （阙） 年】    　　　袁择 【宝佑 （阙） 年】 
　　　　元
湛清 【县尹至元十二年】  　　　　　钱奎 【从事郎县尹至元十六年】  
姜好仁 【从事郎县尹至元十九年】  　赵思益 【奉议大夫知州至治二年】  
董世杰 【奉议大夫知州泰定元年】  　张采 【奉议大夫知州泰定四年】  
王克敬 【朝散大夫知州至顺二年】  　董守思 【朝列大夫知州元统二年】  
李台山 【朝列大夫知州至元三年】  　高库克楚 【奉政大夫知州至元六年】 
　　　学校三之四
州学即旧县学也在州城西南三百步宋嘉佑三年邑令张诜始创为之崇宁间诏兴天下学宫其犹子元度继宰是邑因旧规更广其制绍兴间邑令胡舜举复加增饰厨传斋廊缮葺苟完嘉定十年赵忠定公之子崇要令邑崇以戟门扩新其旧宝佑间四明袁从为邑宰即明伦堂之西为堂三楹以祀杨龟山陆象山张南轩杨慈湖袁洁斋袁蒙斋喻玉泉尤遂初蒋实斋为九先生祠元前至元间九先生祠久废乡贡进士虞荐发为文学椽以为龟山先生尝讲学是邑玉泉遂初实斋及小山李公皆乡之望遂即旧祠各图绘象貌更为五先生祠以祀焉独教官缺视事之署延佑间主学李司孝辟学舍之西南以为之于是祭有宫讲有堂肄业有斋司教有所寝处有房庖治有舍而门庑廊序轩然翼然与是邑称学司之职旧有赡士四十一顷有奇岁入一千二百余石而养士有饍设官有禄所以造就俊秀之意为甚重然自兴学以来邑之士子获荐于乡贡登于春官者凡得若干备录姓名于后呜呼盛哉
　　　　宋
钱顗 【庆历丙戌贾牓】  　　　　　　　　　　　　　蒋之奇 【嘉佑丁酉章牓】  
袁默 【嘉佑癸酉许牓】  　　　　　　　　　　　　　孙廷筠 【嘉佑癸酉许牓】  
凌浩 【治平乙巳彭牓】  　　　　　　　　　　　　　陈敏 【熙宁庚戌叶牓】  
沈初 【熙宁癸丑余牓】  　　　　　　　　　　　　　沈禋 【熙宁癸丑余牓】  
蒋之美 【熙宁癸丑余牓】  　　　　　　　　　　　　袁点 【元丰乙丑焦牓】  
沈禓 【元佑辛未马牓】  　　　　　　　　　　　　　许德之 【元佑甲戌毕牓】  
王冈 【元符庚辰李牓】  　　　　　　　　　　　　　袁植 【崇宁癸未霍牓宣和甲辰词学】  
孙近 【崇宁癸未霍牓五年宏词】  　　　　　　　　　洪遘 【崇宁癸未霍牓】  
孙达 【崇宁乙酉李牓】  　　　　　　　　　　　　　施垧 【崇宁丙戌蔡牓】  
唐作求 【崇宁丙戌蔡牓】  　　　　　　　　　　　　李谟 【崇宁丙戌蔡牓】  
费肃 【大观己丑贾牓】  　　　　　　　　　　　　　李端行 【大观己丑贾牓】  
沈松年 【大观己丑贾牓】  　　　　　　　　　　　　袁正功 【大观己丑贾牓建炎戊申词学】  
李尚行 【大观己丑贾牓】  　　　　　　　　　　　　陈之渊 【绍兴壬子张牓】  
陈之茂 【绍兴壬子张牓】  　　　　　　　　　　　　许衍之 【绍兴壬子张牓奏名第一】  
唐孚 【绍兴壬戌陈牓】  　　　　　　　　　　　　　费锴 【绍兴壬戌陈牓】  
许伸 【绍兴壬戌陈牓】  　　　　　　　　　　　　　尤袤 【绍兴戊辰王牓】  
戴几先 【绍兴戊辰王牓】  　　　　　　　　　　　　陈篆 【绍兴戊辰王牓】  
蒋芾 【绍兴辛未赵牓】  　　　　　　　　　　　　　吕克诚 【绍兴壬申张牓特奏第一】  
戴逵先 【绍兴壬申张牓】  　　　　　　　　　　　　陈翥 【绍兴庚辰梁牓】  
李祥 【隆兴癸未木牓】  　　　　　　　　　　　　　李霖 【隆兴 （阙） 】  
尤槩 【淳熙乙未詹牓】  　　　　　　　　　　　　　尤焴 【嘉定戊辰 （阙） 牓】  
蒋重珍 【嘉定壬午进士第一】  　　　　　　　　　　蒋应新 【绍定壬辰徐牓】  
冯道心 【端平甲子举】  　　　　　　　　　　　　　唐应元 【嘉熙庚子举】  
陈大用 【淳佑癸卯淛漕】  　　　　　　　　　　　　孙宗强 【淳佑己酉举】  
周霆震 【淳佑己酉举】  　　　　　　　　　　　　　司马永 【淳佑己酉举】  
唐良辅 【淳佑己酉举】  　　　　　　　　　　　　　陈渊 【淳佑己酉举】  
王棨 【淳佑壬子举】  　　　　　　　　　　　　　陶唐炎 【淳佑壬子举】  
孙仲龙 【淳佑壬子举】  　　　　　　　　　　　　　唐一鹗 【淳佑壬子景定辛酉两举】  
唐玉传 【淳佑壬子举】  　　　　　　　　　　　　　唐焕发 【宝佑乙卯举】  
顾雄午 【宝佑乙卯举】  　　　　　　　　　　　　　戴日辉 【宝佑乙卯举】  
邵焕有 【宝佑丙辰文牓】  　　　　　　　　　　　　赵必旷 【宝佑丙辰文牓】  
张梦奎 【宝佑戊午举】  　　　　　　　　　　　　　陈士首 【宝佑戊午举】  
过如珍 【宝佑戊午举】  　　　　　　　　　　　　　费造 【宝佑戊午举】  
章圣举 【宝佑戊午举】  　　　　　　　　　　　　　赵必鏸 【宝佑戊午举】  
陈应鼋 【宝佑戊午举】  　　　　　　　　　　　　　司马应年 【景定辛酉举】  
王颷 【景定辛酉举】  　　　　　　　　　　　　　　戴天骥 【景定辛酉举】  
陈鉴 【景定辛酉咸淳丁卯癸酉三举】  　　　　　　　唐霖龙 【景定辛酉咸淳庚午两举】  
尤栋 【景定壬戌方牓】  　　　　　　　　　　　　　王桂子 【景定甲子举】  
何岩寿 【景定甲子举】  　　　　　　　　　　　　　唐骏发 【景定甲子咸淳丁卯庚午癸酉四举】  
薛应发 【景定甲子举】  　　　　　　　　　　　　　杨文龙 【景定甲子举】  
李頀 【景定甲子举】  　　　　　　　　　　　　　　邵梦接 【咸淳己丑院牓】  
邓恢 【咸淳戊辰周牓】  　　　　　　　　　　　　　王应龙 【咸淳丁卯庚午举辛未开牓】  
孙桂发 【咸淳丁卯庚午癸酉举甲戌南省第十名进士】  顾真传 【咸淳丁卯举】  
虞荐发 【咸淳丁卯癸酉两举】  　　　　　　　　　　陈奎 【咸淳丁卯庚午两举】  
戴谟 【咸淳丁卯举】  　　　　　　　　　　　　　　赵孟佑 【咸淳丁卯监举】  
王庭兰 【咸淳丁卯举】  　　　　　　　　　　　　　朱龙大 【咸淳庚午举】  
李晦 【咸淳庚午举】  　　　　　　　　　　　　　　吴梦禄 【咸淳庚午举】  
戴应牧 【咸淳庚午举】  　　　　　　　　　　　　　陈应麟 【咸淳庚午举】  
周南辉 【咸淳庚午举】  　　　　　　　　　　　　　唐迪 【咸淳癸酉举】  
孙逢吉 【咸淳癸酉举】  　　　　　　　　　　　　　杨震发 【咸淳癸酉举】  
虞应酉 【咸淳癸酉举】  　　　　　　　　　　　　　赵孟健 【咸淳丁酉监举】 
　　　　元
尤良 【字心之】 　　　　陆以道 【字士衡至正辛巳乡举】
　　　第二泉三之五
第二泉即陆子泉也在惠山之麓若冰洞前洞高咫尺广可方丈吴地记云是洞通义兴张公洞今岁久堙没不可踪迹泉源自洞中浸出洞前有石池池中蓄泉尝满号冰泉是泉及洞唐僧若氷访求得之故皆指僧而名池上旧有屋连盖洞口半以覆地池前有极目亭今废为五贤祠池右有涵碧湿云及漱香诸亭皆可坐以观泉池底水液潜贯山下池中山下池方圆各一唐会昌中刺史张中丞置连屋一十间于池上有梁源亭在焉其方池甃以陶甓缭以朱栏云宋高宗南渡时尝在此池酌泉故其后设栏卫护谓之上池去上池尺许即圆池凿石为厎窳若鉎釜池之四旁及栏楯皆琢石为之是谓中池池口有暗渠导泉从龙吻出注下池下池方丈余深可二尺池上有堂三楹曰漪澜堂今之真赏亭也亭基下即通龙吻石渠渠中泉自龙吻中喷出洋溢下池然后分为二道其一道北入鼋池渐流至金莲花池金莲花池者池中有金莲花蔓生如荇开花黄色似莲蘂半开而不实朵小如水仙甚香旧称千叶云后有女子入池澡浴花遂省为五瓣传说者有僧不知来自何方携植于此是花天下凡有三种其一在华山方池中其一在庐山池内其一在此池皆是僧手植池上有石梁通惠山寺宋苏舜钦尝筑亭寺前凿石为流觞曲水疏泉脉为之泉自金莲花池迂回过寺中香积池出寺泾达双河合五泻水越江阴界水同入于江其一道东入暗渠涓涓引流出锡山涧迤逦顺流下梁溪合梁溪入太湖其余旁支别泒斜分曲汇山民悉为沟畎导流山下溉田可数顷无旱干之忧唐陆鸿渐品水味二十等列此泉为天下第二故世称第二泉以鸿渐所品故又名陆子泉纬略云李德裕好惠山泉置驿取水有僧言长安昊天观水与惠山等杂他水试之僧独指其二曰此惠山泉也文饶为罢水驿宋聂原载云云山泉悉甘而斯泉胜诸泉者以其感锡之气也惠山之东曰锡山实一支耳是泉罂挈致远方必以山中石子置罂内虽历数年水味不败此尤佳也琐碎录云惠山泉缘山中有锡止宜瀹茗若烹羊则色黑酝酒则味苦大凡井中投铅久之则甘梅柚和铅霜食之美因知锡能变甘是泉之味亦由是耳或云惠山旧无坟垄自唐末以来渐加封树至今日益众于是山之精灵颇獘于垦凿而第二泉亦败于潴秽矣邑人尤氏所记云宋徽宗时尝取泉饮之挥去曰是水有尸气不足之味也理或然耳又有龙缝泉在陆子泉之南相去六十余步一名龙渊其泉出石穴中穴深广可三尺谓之龙者以山之形肖故合而名之又有慧照泉在第二泉之下宋天圣间寺僧慧照得其形迹因以为名今失其所又有罗汉泉亦不知其处大率称泉味皆与第二泉等要皆第二泉别脉
　　　古迹三之六
无锡自太伯作都于前春申封国于后而高人名士接武其间遗踪古迹因人而在观其树犹可以想其人也太伯城毘陵志云在州东南四十里史记云太伯奔荆蛮荆蛮之徒从而归之者千余家立为吴太伯吴越春秋云太伯当殷之末恐中国侯王用兵以及荆蛮故起城周三里二百步外郭三百余里在吴西北隅名曰故吴墟自太伯以下至王僚三十三君皆都于此吴公子光刺王僚即此都也寰宇记曰太伯城西去县四十里平地高三丈宋史云太伯始所居地名曰句吴城吴地记云吴筑城梅李平墟城内有宅旧址及井犹存或名吴城
　　　　阖闾城
在州西富安乡相去四十五里越绝书云伍员取利浦及黄渎土筑阖闾城吴地记云阖闾城周敬王六年伍员伐楚还运润州利湖土筑之不足又取吴地黄渎土为大小二城当阖闾伐楚回故因号之若以越绝书利渎为证恐非吴之大城自姑苏至润州四百余里其取土不应如是之远今按阖闾大城在姑苏即今之平江是也小城在州之西北富安乡闾堽其地边湖其城犹在至今其处土人有城里城外之称州东梅李乡有利浦并黄土渎去州十里非润州利湖也又按史记伍员传云吴王夫差杀伍子胥取其尸盛鸱夷革浮之江中吴人怜之为立祠江上因命其山曰胥山长晏曰太湖边去江不远百里故云江上据今城之侧有闾江闾江之侧有胥山其证明矣历历可考
　　　　范蠡城
在州西十里吴地记云在历山之西今谓之斗城城迹犹在舆地志云历山西北有范蠡城越伐吴范蠡所筑也
　　　　黄城
在州西十二里史记楚考烈王元年以黄歇为相封为春申君赐淮北地十二县后十五岁黄歇言于楚王曰淮北地边齐其事急请以为郡便因并献其地请封于江东考烈王许之春申君因城故吴墟以自为都邑寰宇记云黄城去县十二里舆地志云楚考烈王赐黄歇淮北地十二县以边齐故更以江东故吴邑封之今历山下有春申君祠去城三里故道自此通黄城其城与斗城相近俗呼为黄斗城是也
　　　　鸭城
在州东南太伯乡去州二十五里舆地志云吴王牧凫鸭之地今之梅李乡亦有鸭城据舆地志所称未知孰是
　　　　麋城
在州东南太伯乡去州二十里载籍无可考恐与鸭城相类据舆地志鸭城吴王牧凫鸭之城此城恐亦为豢麋鹿之所兼二城俱在县之东南相去不远
　　　　龙尾陵道
越绝书云春申君徙封开此道以属本邑后汉书地里志无锡侯国注云县西龙尾陵道春申君封吴时所造今在龙山其山岭北尾上有路即是也
　　　　华坡
在惠山晋华宝所筑
　　　　御亭
吴大帝所创在今望亭市去县四十五里风土记云隋文帝至德元年置市并置堰闸号望亭堰寰宇记云开皇九年于望亭置驿十八年改为御亭驿李袭誉复改望亭驿宋天圣中改为镇始置官署嘉佑八年开河通太湖遂废堰闸元佑间复置闸后复废舆地记云梁肩吾有诗云御亭一回望风尘千里昏即其地也其西有古垒东西六十步垒城厚三尺高七尺晋成帝咸和中置晋顾扬监晋陵军事尝筑垒于此进讨贼将张健注云义兴太守顾泉令行扬武将军督护吴诸军治栅于吴乡御亭西以备苏峻其垒先废
　　　　西施庄
在水东四十里吴地记范蠡献西施于吴故有是庄
　　　　晋王右军庄
在今洛社市去州三十五里风土记云其地隋时一夕云气布集喧哄如市声人潜窥之皆鬼神后乃置市
　　　　萧庄
在县东宅仁乡梁萧侍郎别墅今胶山寺址是
　　　　甘露市
去州东六十里延祥乡风土记云吴太伯未至此时一夕有甘露降其地后乃置市
　　　　陆墟市
去县西北四十七里富安乡风土记及寰宇记云市东七十步有阳山出石堪作礲臼始民未知开凿汉大夫陆端设肴醴以祭后取为器江东数州皆藉其用由是置市以端姓名之不忘本也
　　　　竹塘市
去县西北六十里招义乡风土记云晋天福六年十月置
　　　　湛氏书院
在惠山宋长史湛茂之元嘉中结草堂是山为读书之所宋刘铄及齐江淹皆有过湛长史历山草堂诗按历山即惠山也唐侍御史邱丹为茂之作旧居志并诗以记之同时韦夏卿辈皆有诗刻石今故址废为浮图不复知其处名存而实亡云
　　　　李相书堂
在惠山小径萦纡有堂三楹中绘唐相李绅像绅未遇时常读书是山堂即绅读书之所
　　　　锡麓书堂
在锡山下宋文简公尤袤读书之处奇花异卉咸植于前春月邑人率往游焉
　　　古墓三之七
古之葬者弃之中野不封不树后世易之以棺椁吾见封之若堂者矣见若坊者矣见若覆夏屋者矣见若斧者矣亦有为石郭三年而不成者矣陵谷变迁将何恃乎兹邑自吴太伯墓以下得古冢若干岂封植之固哉亦曰在人而已矣
　　　　周吴太伯墓
寰宇记云太伯墓在县东三十九里吴地志云墓高一丈四尺周回三十五步冢墓记云太伯墓在会稽吴地梅里聚去城十里按秦汉时毘陵尝属会稽郡南徐记云太伯宅东九里有皇山太伯所葬之地史记吴太伯世家注皇览云太伯冢在会稽吴地梅李平墟去城十里吴地志又云九里有山太伯葬于梅李山平墟即此地也刘昭曰按县东皇山有太伯冢墓十里有旧宅井犹存舆地志云太伯宅东九里为皇山卒葬南域南徐记云晋殷师为晋陵太守尝表其墓复一户以为守卫今州东南梅李乡梅李有东皇即太伯城也又按皇山今名鸿山在延祥乡到州五十里山下有太伯庙太伯坟在其山上
　　　　周安阳侯周赟墓
在县西北二十五里高一丈五尺周回一百二十步风土记云周武王封周章少子赟于无锡安阳乡为安阳侯墓在安阳山下舆地志云子孙并葬于此七十余坟墓前华表翁仲至今尚存
　　　　吴荆州刺史顾容墓
吴地志云顾容为荆州刺史墓在县东南一十八里寰宇记云墓高一丈八尺周回一百二十步舆地志云无锡东十八里有吴荆州刺史顾容墓人呼为顾墓当过往苏州道侧南去望亭二十七里宋王华墓新建县侯琅琊王华也寰宇记云墓在县西北二十五里高一丈八尺周回一百二十步按南史王华传华字子陵琅琊临沂人父廞司徒左长史隆安初起兵讨王恭恭遣刘牢之击廞廞败不知所在长子泰为恭所杀华年一十三在军中与廞相失逃得免遇赦还武帝欲收其才乃发廞丧使华制服服阕武帝北伐辟华为徐州主簿文帝以华代张劭为司徒后迁为侍中右卫护军两将军元嘉四年以诛徐羡之功追封新建县侯旧云县有琅琊王子陵墓又有宋新建县侯王华墓说者以子陵名赟为王赟墓在州西北十里或以为子陵即华父廞字宋元嘉中历散骑常侍按今州西北二十五里有王华墓亦有安阳侯周赟墓赟周章少子也不闻有王赟墓在州西北十里盖传写之误彼当为周赟墓此当为王华墓为正基墓要与王华墓相近姑辨其非以俟知者
　　　　宋中书令王僧达墓
按南史本传僧达尝为吴郡太守朞岁五迁后除太常卿益不得志上表解职坐以文旨不逊孝武帝时累迁中书令与高闇谋为乱收付廷尉狱赐死时年三十六墓在县东四十里九域志云在胶山南岭下大路北寰宇记亦同其坟高一丈六尺周回二百步今按胶山西大路南有石翁仲在焉恐即其坟所在
　　　　宋萧侍郎墓
在胶山寺门又云寺即旧宅
　　　　宋萧将军墓
诸史传并不载按萧思话传思话南兰陵人孝懿皇帝之弟子也父源之字君流历徐兖二州刺史永和元年卒赠前将军考当时赠官唯南陵萧源之尝赠此官晋元帝时尝侨置南兰陵郡于常州萧源之为南兰陵人则此墓为源之墓审矣或以谓前将军萧望之征诸史传望之虽尝为是官乃东海兰陵人非常州也又以其名皆有之遂指为望之墓实非也又按今州巷直南至将军堰桥桥西北岸旧有巫枢密故居相传其地是顾恺之将军墓元至元年间巫氏子孙偶斸地得人骨甚长头颅亦大据今将军堰侧有萧将军墓非顾恺之墓明矣况晋书顾恺之官至散骑常侍未尝为将军其墓为萧源之所藏无疑不可不辨
　　　　齐王琨墓
左光禄大夫琅琊王琨也寰宇记云其墓在县东北二十五里高一丈八尺周回一百一十二步按南史本传琨宋文帝时为吏部郎后出为吴郡及会稽太守顺帝即位进右光禄大夫及帝逊位百僚陪列琨攀轮恸泣曰人以寿为欢老臣以寿为戚既不能先蝼蚁频见此事呜咽不自胜百官人人雨泪齐高帝即位领武陵王师加侍中及高帝崩琨步入宫朝士皆谓曰故宜待车有损国望琨曰今日奔赴皆自应尔遂得病卒赠光禄大夫年八十四琨为郡所居廉恪有遗爱当时人过其墓者莫不歔欷叹息九域志亦载其墓
　　　　唐刺史滕迈墓
在新桥门外半里荒莽间有二石兽刻云唐尚书刑部郎官睦州刺史滕公之墓按苏文忠公志滕达道墓云十一代祖令琛为唐国子司业生太博翼翼生赠户部侍郎抗抗生礼部侍郎盖盖生户部尚书珦珦生大中大夫睦州刺史即达道六世祖也
　　　　宋淮海先生秦龙图墓
在惠山西南三里先生名观字少游一字太虚开封祥符人焦蹈榜登第初任泰州教授召试贤良除秘书正字后谪居英州移柳州复召除国史院编修建中靖国间贬藤州卒年四十三政和中以党锢未解藁葬高邮县人称为淮海先生子湛为常州通判迁葬于常之无锡开元乡粲山子孙因家焉墓故有亭刻诰词于石其墓后为里姓赵氏所据 【阙】 　间虞荐发为县文学白于令复其墓地以属于学命掌教之官世祀之今祠于州学初先生未遭谪时尝赋小词有云醉卧古藤阴下杳不知南北后卒于藤州葬后冢上产紫藤一本围数尺缠错古松状若偃盖人传以为朕兆
　　　　宋秦少章觏墓
在大坏山
　　　　宋太师张循王墓
在县西三十五里布政乡塘湾山即青山也王讳俊字伯英秦州三阳人其功勋始终具载国史本传官至节度使封清河郡王拜太师薨年六十九追封循王谥忠烈赐一品礼服命内侍省押班张志为以绍兴二十四年九月十一日奉敕护葬于是山绍熙元年诏配飨高宗皇帝庙高宗御书忠烈张循王神道路碑额兵部侍郎周麟之奉敕撰文吏部尚书贺允中奉敕书墓墓左建华藏寺以奉王祀
　　　　宋唐郎中作求墓
在开化乡象山先是作求诏嫠女许史君德之语曰明年永别知我莫若君愿识吾墓及期而卒
　　　　宋尤尚书袤墓
在西孔山
　　　　宋蒋侍郎重珍墓
在湖埭
　　　　宋尤端明焴墓
在东孔山
　　　　宋孟郡王忠厚墓
在惠山西北孟湾
　　　　陈贤良墓
在州城都子巷厎戴墓在州城戴墓巷内并不知为何人亦不详何代所葬
　　　祠宇三之八
传曰有功德于民者则报祀之太伯见祀于吴宜矣伍员春申君辈亦皆有功于民者也不然何以至今祠之不绝若夫老佛之徒出入中国琳宫梵剎遍满天下岂其功德亦有被于生民者哉方之皋陶庭坚之不祀者不其忽诸
　　　　吴太伯庙
在州东南五里景云乡临太伯渎寰宇记云太伯开渎以备旱涝百姓利之为立庙于渎侧鸿山梅里皆有太伯庙鸿山太伯所藏事具鸿山下梅里则太伯葬履其地元至顺间有僧修庙庙梁忽跃出视之有书置梁中云世始知其详
　　　　伍相公祠
即伍员子胥庙也子胥为夫差所杀投之江中吴人怜之为立祠焉今祠在县西胥山下闾江上
　　　　春申君祠
在州西惠山下即楚公子黄歇也楚考烈王常以歇为相封于故吴邑歇后为李园所杀吴人遂立祠于其地以祀之唐垂拱间狄仁杰毁江东滛祀祠亦见废今惠山下有土神祠即春申君也盖为毁祠置故易其名耳
　　　　徐偃王庙
在州南开化乡庙石塘山下临庙塘不知何年所置或云徐子章禹尝见执于吴徐之宗族子弟散之徐扬二州之间即其所居立先王之庙无锡在禹贡为扬州之域故世多徐偃王庙胶山乡芙蓉山皆有偃王庙今并不存
　　　　东海信郎王祠
在县东南一里不详其始末虞孝恭南徐记云在无锡县东今其祠废不复痕迹后邑人为立祠唐垂拱间为狄仁杰所毁后易以土祠为名今尚存祠前有河曰庙泾桥曰庙桥即古祠之遗基云
　　　　宗郎王庙
在州市仓桥北不详其始末宋时庙已颓圮淳熙中县尉钱万顷作疏请修其祠有云惟神伯仲曰信曰宗在邑庙祠有兴有废是则信宗二王之庙其来久矣
　　　　石城王祠
在县东三十五里不复考其始末亦称为中信王或谓即宗郎王邑人语讹为中耳
　　　　项王庙
在州南开化乡故老相传云项羽避仇吴中尝至其地故后人祠之
　　　　吴许二长官庙
在州南开化乡去州二十五里俗传云梁时晋陵无锡二令以阳湖水溢遂行湖堰水水势大至俱溺死乡人悼之立祠以祀云
　　　　武烈帝庙
在州内西南隋大将陈杲仁也其先颖川人十七世祖寔为太邱令长家于长城遂为晋陵人杲仁破贼数有大功拜大司徒后为沈法兴所害屠戮其家因舍故宅为寺事具载郡志此其别庙云
　　　　三贤祠
在惠山寺内泉亭上三贤为晋长史湛茂之唐相李绅桑苎翁陆羽也
　　　　古洞阳观
在惠山西南去州九里唐陆鸿渐惠山记云古洞阳观下有洞穴潜通包山在太湖内故名其观剙于梁天监中隋大业中遂废不复兴
　　　　洞虚观
旧在县东去县三十里胶山乡近道场巷梁大同时建本名青元今古基尚存岁久观废遂徙置州市东宋祥符间勑赐今额元天历间易称宫云
　　　　明阳观
在州西开元乡灿山去州七里宋崇宁中道士卢至柔卓庵修行于上大观间主茅山道士刘混康以至柔业行清苦具事上闻敕赐观额观有三清像镕铁所铸至今尚存
　　　　妙觉观
在县北四十里梁大同中建女冠所居俗称女贞观后废宋至道间徙入县城赐今额
　　　　崇安寺
在州城内去州三百步建于东晋兴宁二年始名兴宁宋太平兴国初赐今额寺有五轮大藏雕刻精致机括工巧为邑奇观宋绍兴间僧义深所制或云寺本王右军故宅比越戒珠寺同然无可考
　　　　寿圣禅院
在州城内仓桥下即古凤光寺唐武德中建与凤光桥同时后废开宝间军师施仁福为创浴室号浴室院宝元中复置招提始赐今额亦曰北禅寺元延佑间毁于火寻复创造云其寺有轮藏寺僧相传藏下有石函置佛牙舍利之属以为藏镇
　　　　福圣禅院
在南城内近顾桥门寺创于梁太清之初号护国寺唐改为灵山寺宋赐今额按寺记宋雍熙中有僧持钵而来忽失所在唯挂锡寺壁寺僧遂构亭驻锡既而鸠工聚财造为浮图七级既成将设僧伽像于下有僧梦一人谓曰毋劳塑工僧伽泗州有三身在焉可往求之僧往果然先是一舟师尝梦有紫衣僧告曰愿附往无锡南禅寺既寤适僧携僧伽像至遂载与俱来至今祀于浮图之下由是俗称为南禅寺云
　　　　惠山普利院
在州西惠山上宋湛长史故宅也梁大同间入于僧创招提号法云禅院宋元徽中僧显于此置华山精舍后废于唐武宗垂拱间宣宗时寺复兴宋至道中赐今额绍兴间以寺赐信安郡王孟忠厚以奉孟后岁祀改号旌忠荐福寺依惠山之麓得泉石之秀足以游眺邑人以为行乐之地暮春之月游者最盛至今为然山半有望湖阁李绅所建以望芙蓉湖今废为半山亭旁有绣岭轩岭本名照山意者为昔人之墓宋光禄滕中元以其草木蓊郁花卉繁逮若锦绣然遂以名山与亭寺有轩曰嘉荫宋苏舜钦所创又有挹翠翠麓拥翠等轩皆在寺中曲水亭在寺前陆羽惠山记云前有曲水亭一名憩亭以为游人憩息之所其水九曲甃以文甓今基亦亡寺门外复有亭制作甚古号鲁班亭去亭五十步有石幢二其一为唐干符 【阙】 　年立 【阙】 　　所书 【阙】　经在道之右寺中有殿名大同殿梁大同年间所置殿下有听松石床唐李阳冰篆听松于上床侧有大松二不知何代所植唐宝历二年勑造竞渡牛尾舟将伐松为之是夕松忽哀鸣遂奏免及凤桧亦不知植自何年又有长生桧宋苏绅宰县时植皆在殿前
　　　　阳山翠微院
在州北阳山梁太清初创号远山寺中书舍人陆举故宅宋太平兴国间赐今额
　　　　开利寺
在州西北洛社市相传为晋王右军别墅梁太清初入于僧号兴福寺宋嘉佑间赐今额
　　　　普利院
在州南长泰山梁大同间所建号长泰寺宋赐今额寺僧相传以为僧伽留笠之所寺有留笠阁寺后有巨迹寺僧称为罗汉迹甚雨尤显殿壁画猫捕一鹰世以为仙笔至今鸟雀不至其所
　　　　兴化寺
在州东胶山上世称为胶山寺创于梁太清之初号弥勒寺宋至道中赐今额建炎间丞相李纲得请以奉先世祀改称崇亲报德禅院与惠山皆称名寺寺门远为惠山寺门相当二寺僧称以是相敌寺中有轩曰上方苏绅宰县时常题咏其上又有环翠听松秀峯分翠等轩率皆新作旧寺盖梁萧侍郎舍因宅为之今之所存非故剎矣
　　　　保宁寺
在州北二十里兴宁乡梁大同年间所创至今称其地为寺头唐改为福爱寺宋淳化中赐今额旧传为甘罗宅旁有甘荡未足信也
　　　　香山禅寺
在州东怀仁乡香山一名顾山又号顾山寺梁大同间所建
　　　　祈陀崇教院
在州东三十里梁大同二年邑人王建拾宅为浮屠后以寺名其村宋淳化间赐额崇教
　　　　静教禅寺
在州东四十里上舍至今人目为上舍寺陈至德元年建名善寂隋开皇中吴郡刺史陈子迈徙家无锡东山出赀囊创为招提宋太平兴国间赐今额其寺屡废非故剎矣
　　　　圆通禅寺
在州东七十里延祥乡寺建于唐干元因名干元寺或以为唐里姓张氏之宅威惠夫人者舍为浮图云宋景佑中赐今额
　　　　广济院
在州东甘露市创于唐干符三年旧名甘露禅院宋太平兴国间赐今额
　　　　华藏寺
在州西青山湾前面太湖宋太师循王张浚葬于是因建浮图以奉岁祀至今其地号华藏寺中有云海惟玉二亭可望山气
　　　　善智尼寺
在州南二十八里延祥乡甘露市师姑桥侧唐干符元年建为比邱尼之所居或云在县东九十里归德乡后不知何年月徙于州城东北隅第六箭河上
　　　灾祥三之九
妖由人兴妖不自作况祯祥乎方晋之时何妖孽之多也区区小邑犹迭见焉信五行志之有作也
无锡县开元乡钱氏墓有松二株一岁松顶结盖成球其年孙安野预荐绍兴间洪迈昆仲读书外家沈氏坟庐是岁复有松二结球如前既而昆仲取博学宏词亦木之祥也出夷坚志
晋孝怀帝永嘉六年五月无锡县有茱萸树四株相樛而生状若连理先是有鼯鼠出延陵羊祜令郭璞占曰此郡在明年当有妖树生若瑞而非瑞辛螫之木也倘有此东西数百里必有作逆者及此木生其后徐馥果作乱亦草之妖也以为木不曲直
晋安帝义熙七年无锡人赵未年八岁一旦暴长八尺髭须蔚然三日而死并出晋书五行志
　无锡县志卷四上
　　辞章第四
天下之胜本乎山川人物如箕山因许由而获称岘山因羊祜而见拔无锡虽古名邑亦由山水之佳胜才贤之锺聚较之他邑莫能尚焉大夫士之往来是邑徘徊周览登高为赋者众矣不存而记后将何征于文辄为次第如左作辞章第四
　　　咏歌四之一
传曰言之不足故嗟叹之嗟叹之不足故咏歌之余窃有取焉庶可以备观者所采
　　　　南北朝
　　　　　过历山湛长史草堂
刘铄
兹岳蕴灵诡冯览趣亦赡九峯相接连五渚逆萦浸层阿疲且引绝岩畅方禁泉溜夏更寒林交昼常荫伊余久缁涅复得味恬惔愿随安期生于焉惬高枕
　　　　　过历山草堂应教
湛茂之
闭户守玄漠无复车马迹衰废归邱樊岁寒见松栢身惭雎阳老名忝梁园客习隐非市朝追赏在山泽离离插天树磊磊间云石持此怡一生伤哉驹度隙
　　　　　无锡历山
江淹
愁生白露日思起秋风年切悲杜衡莫览涕吊空山落叶下楚水别鹤噪吴田嶂气阴不极日色半亏天酒至情萧瑟凭樽还复然一闻清琴奏歌泣方流涟况乃客子念直至丝竹间
　　　　唐
　　　　　惠山寺宋司徒右长史湛茂之旧居志并诗
邱丹
无锡县西郊七里有惠山寺即宋司徒右长史湛茂之之别墅也旧名历山故南平王刘铄有过湛长史历山草堂诗湛有酬和其文野而典特以松石自怡逍遥沈寂终见止足之意可谓当时高贤矣至齐竟陵王友江淹亦有继作余登兹山以覩三篇列于石壁仰览遗韵若穆清风遽访湛氏冑裔山下犹有一二十族得十三代孙略执其谱书笺墨尘蠹年世虽邈茔垄尚存余披宋史略不见其人心每惕叹悲夫斯人也而史阙书然其有一篇则为不朽矣因复追缉六韵以次三贤之末时有释若冰者踪迹兹山修念之余凿嵌注壑酾入诸界无非金碧钵帽之资悉偿工费是以道友邑僚讽翫嘉赏呜呼得非茂之之缘果而阴隲于上人不然者何竭虑之至耶余圣唐山令臣也屏居临平山墅亦有年矣尝讽茂之篇句云衰废归林樊岁寒见松栢不觉禅意超散若在庐霍之间矣异时同归犹茂之之不忘也嗟乎湛君用刊岩石徯俟后之知我者得不继之乎贞元六年岁在庚午诗曰
身退谢名累道存嘉止足设醴降华轓挂冠守空谷偶寻墅中寺仰慕贤者躅不见昔簪裾犹有旧松竹烟霞虽异世风韵如在瞩余仰江海人归辙青山曲
　　　　　奉同邱院长题惠山寺湛茂之旧居
韦夏卿
道胜物能齐累轻身易退苟安一邱上何必三山外云霞长若绮松石常如黛徒有昔主过竟遗青史载诗因埜寺咏酒向山椒酹异时逢尔知兹辰驻余斾
　　　　　奉同邱院长题惠山寺湛茂之旧居
李益
昔降英王顾屏身幽岩曲灵波结繁笳爽籁赴鸣玉运淮春华至岁来山草绿青松掩落晖白云竟空谷伊人抚遗躅恻恻芳艹缛云谁斆美香分毫寄明牧
　　　　　奉同邱院长题惠山寺湛茂之旧居
于頔
萧条历山下水木无氛滓王门结长裾岩扃怡暮齿昔贤枕高躅今彦仰知止依依瞩烟霞眷眷返墟里湛生久已没邱也亦同耻立言咸不朽何必在青史
　　　　　奉同邱院长题惠山寺湛茂之旧居
吕渭
岩居旧风景人世成今昔木落故山空猿啼秋月白谁同西府僚几谢南平客摧残松桂老萧散烟云夕迹留异代远境入空门寂惟有草堂僧陈诗在石壁
　　　　　伏览吕侍郎邱员外旧题十三代祖历山草堂诗因书记事
湛贲
名遂贵知已道胜方晦迹高居葺莲宫遗文焕石壁桑田代已变池草春犹碧识曲遇周郎知音荷宗伯调逸南平兆风清建安迹祖德今发扬还同书史册
　　　　　题历山司徒右长史祖宅
湛贲
隳官长史籍高步历山椒丽句传黄绢香名播宋朝分能知止足迹贵出尘嚣松竹心长固池台兴自饶龙官欣访旧莺谷忝迁乔从事叨承乏铜章愧在腰
　　　　　别惠山书堂
卷帘晓望云平槛下榻宵吟月半牕病守未能依结社更施何术去为邦
　　　　　宿惠山寺诗〔并序〕
王武陵
戊辰秋八月吴郡朱遐景自秦还吴南次无锡命予及故人窦丹列会于惠山之精舍是时山林始秋高兴在目凉风白云起于座隅逍遥于长松之下偃息于盘谷之上仰视云岭俯瞰寒影夕阳西归皓月东出羣动皆息视身如空玄言妙论以极穷奥丹列有遁世之志遐景有尘外之心予亦乐天知命怡然契合视富贵如浮云一歌一咏以抒情性夫良辰嘉会古人所惜序述不作是阙文也山水之下景物秀美赋诗导意以纪方外之游
秋日游古寺秋山正苍苍泛舟次岩壑稽首金仙堂下有寒泉流上有珍禽翔石门吐明月竹木涵清光中夜何沉沉但闻松桂香旷然出尘境幽虑澹已忘
　　　　　题惠山寺
朱宿
古寺隐秋山登攀度林樾悠然青莲界此地尘境绝机闲任昼昏虑淡知生灭微吹递遥泉疏松对残月庭虚露华缀池净荷香发心悟形未留迟迟履归辙
　　　　　游惠山寺诗
窦羣
共访青山寺曾隐南朝人问古松桂老开襟言笑新步移月亦出水暎石磷磷予洗肠中酒君濯缨上尘皓彩入幽抱清气远苍旻信此澹忘归淹留冰玉邻
元和二年五月三日重游此寺独览旧题二十年矣当时三人皆登谏列朱遐景方诣行车王晦伯寻卒郎署余自西掖累迁外台复此踌躇吁嗟存没朱拾遗诗云岁月人间促烟霞此地多殷勤竹林寺更得几回过可谓得诗人之思也因命题壁以志所怀山南东道节度副使检校兵部郎中兼御史中丞赐紫金鱼袋窦羣记四年十一月二日附蘧舅氏扶风公贞元四年秋八月与太原王武陵吴郡朱宿同游惠山精舍为赋往体诗一首王序而题之观其词颇有世外之交出尘之想凝思澹虑泛溢天格虽建安才人不足居其右矣后二十年复继于末则有伤时叹逝之感宿草邻笛之悲洎会昌初武皇帝隳浮图法诏毁其宫而逐其徒惠山在毁中时无好事者诗亦随尘焉今寺既复而诗尚遗落内弟审余寓书请于蘧会蘧赴河阳辟召路出寺下因重记于轩廊南垣我舅氏由吏部拜执法器业磊落为时巨人平生操尚备在国史此不能举所载者风韵之词登临之兴俾后人挹其清芬而已大中十一年五月十三日怀孟等观察使试大理评事兼监察御史李蘧重题
　　　　　题惠山诗序
李隲
太和五年四月予自江东将西归涔阳路出锡邑因肄业于惠山寺居三岁其所讽念左氏春秋诗易及司马迁班固史屈原离骚庄周韩非书记及着歌诗数百篇其诗凡言山中事者悉记之于屋壁文则不载其寺会昌末经废毁屋室殆无存者去年蒙恩自禁职出镇钟陵钟陵与毘陵地不相远而惠山居其属邑间其寺复置会锡邑宰去年过此留宴数日今于予为故人因寓书请再题焉呜呼自太和癸丑至咸通己丑三纪余矣念邑中居人与僧居在惠山兴宁两寺者今无人焉染翰增悲复何言耳咸通十年二月一日江南西道都团练观察处置等使中散大夫检校左散骑常侍使持节都督洪州诸军事兼洪州刺史御史中丞上柱国赐紫金鱼袋李隲题记
　　　　　惠山寺肄业送僧怀坦上人
流水何山分浮云空中遇我生无根株聚散亦难固忆昨鬬龙春岩栖侣高步清怀去羁束幽境无滓污日落九峯明烟生万华暮兹欢未云隔前笑焂已故四时难信留百草换霜露离襟一成解怅把将何谕惊泉有余哀永日谁与度缅思孤帆影再生重江路去去忽凄悲因风暂回顾
　　　　　自惠山至吴下寄酬南徐从事
不接芳晨游独此长洲苑风颜一成阻翰墨劳空返悠悠汀渚长杳杳苹华晚如何西府欢尚念东吴远瑶音动清韵兰思芬盈畹犹及九峯春归吟白云巘
　　　　　读惠山若冰师诗集因题故院五首
五天何处望心念岂皆知化塔留今日泉鸣自昔时古
苔生石静秋草满山悲莫道声容远长歌白雪词
高怀逢异境佳句想吟频月冷松溪夜烟浓草寺春浮云将世远清听与名新不见开岩日空为拜影人
景物搜求歇山云放纵飞树寒烟鹤去池静水龙归暗榻尘飘满阴檐月到稀何年灯焰尽风动影堂扉
阴阴垂露迹苔壁几年书种树青松老传衣白发居字工穷八体诗律继三闾岂是多年学真空任性余
常闻凿洞碑此立为冰师意刻山泉解功深造化疑碧云终一谢飞锡久无期惆怅人间世空传乐府词
　　　　　晨过昌师院
深庭芳草浓晓井山泉溢林馥乱沉烟石润侵经室幽岩鸟飞静晴岭云归密壁藓凝苍华竹阴漏晴日生期半宵梦忧绪仍非一若无高世心安能此终毕
　　　　　暮秋登北楼望远
王武陵
秋满空山悲客心山楼晴望散幽襟一川红树迎霜老数曲清溪绕寺深寒气急催遥塞雁夕风高送远城砧三年海上音书绝乡国萧条惟梦寻
　　　　　过春申君祠
张继
春申祠宇空山里古栢阴阴石泉水日暮江南无主人弥令过客思公子萧条寒景傍山村寂寞谁知楚相尊当时珠履三千客赵使怀惭不敢言
　　　　　题惠山寺
张佑
旧宅人何在空门客自过泉声到池尽山色上楼多小洞穿斜竹重阶夹细莎殷勤望城市烟外暮钟和
　　　　　题惠山泉
僧若冰
石脉绽寒光松根喷晓凉注瓶云母滑潄齿茯苓香野客偷煎茗山僧惜净床安禅何所问孤月在中央
　　　　　怀惠山寺
许浑
排空殿塔倚岩峦松韵经声月里寒两眼流泉清户牖九龙飞雨洒阑干浣纱女弄金池影听法乌啼施食盘却问绣衣车马客几时林下脱头冠
　　　　　题惠山寺
皮日休
千叶莲花旧有香半山金剎照方塘殿前日暮高风起松子声声打石床
　　　　　题惠山泉二首
丞相长思煮茗时郡侯催发只忧迟吴关去国三千里莫笑杨妃爱荔枝
马卿消瘦年纔有陆羽茶门近始闲时借僧炉拾寒叶自来林下煮潺湲
　　　　　过梅李上家山
李绅
上家山家山依旧好昔时松桂长今来容发老上家山临古道高低入云树芜没连天草草色日凄凄寒螀徧草啼噪鸦投树远行雁贴云飞岩光翻落日僧火开经室竹洞磬声长松楼钟韵疾苔阶滴溜缺石甃铺莎密旧经行处迷前交坐中失叹息整华冠持杯强自欢笑歌怜稚孺丝竹纵吹弹山明溪月上酒满心聊放丱发此淹留垂丝匪闲旷青山不可上昔士还惆怅况复白头人追怀空望望
　　　　　别泉石 【惠山书堂前松竹之下有泉甘爽乃人间灵液清鉴肌骨潄开神虑茶得此水皆尽芳味也】 
晴沙见底空无色青石潜流暗有声微动竹风涵淅沥细浮松月透轻盈桂凝秋露添灵液茗折春芽泛玉英应是梵居连洞府浴池今化醴泉清
　　　　　鉴玄影堂 【故禅师鉴玄影堂在惠山十年前师亦到寿州相见】 
香灯寂寞网尘中烦恼身销色界空龙钵已倾无法雨虎床犹在有悲风定心池上双沤没招手岩边梦幻通深夜月明松子落俨然听石待生公
　　　　　别双温树 【余往年于惠山寺手植今葱翠蔽日此树过江多死有橘之状】 
翠条盈尺怜孤秀移植书牕待月轩轻剪绿丝春叶暗密扶纤干夏阴繁故人手植空怀想温室心知不敢言为尔拂云今得地莫随陵谷改深根
　　　　　忆惠山
故山一别光阴改秋露残蝉岁月多松下壮心年少去池边衰影老人过白云生灭依岩谷青桂荣枯托薜萝
唯有此身长是客又驱旌斾寄烟波
　　　　　却望无锡芙蓉湖
丹橘村边烟火微碧波深处雁纷飞萧条落叶垂杨岸隔水寥寥闻捣衣
水宽山远烟岚迥柳岸萦回在碧流清昼不风凫雁少却疑初梦镜湖秋
逐波云采参差远背日岚光隐见深犹似望中连海树月生湖上是山阴
旧山认得烟岚近湖水平铺碧岫间喜见云泉还怅望自惭山叟不归山
翠崖幽谷分明处倦鸟孤云在眼前惆怅白头为四老远随尘土去伊川
　　　　　重到惠山二首
望中白鹤怜归翼行处青苔恨昔游还向竹牕名姓下数行添记别离愁
碧峯依旧松筠老重得经过已白头俱是海天黄叶信两逢霜节菊花秋
　　　　　夜泊毘陵无锡
罗隐
草虫呜咽露初漙独系孤舟夜已阑浊浪势奔吴苑急疏钟声出惠山寒愁催鬓发凋何易贫恋家乡别渐难他日亲朋应大笑始知书剑是无端
　　　　　登惠山北楼
皇甫冉
秋兴因花蝶归心过远山风霜征雁早江海旅人闲驿树云仍密渔舟晚自还仲宣何所赋祗叹在荆蛮
　　　　　怀锡山药名离合体
皮日休
暗窦飬泉容泱泱明园护桂放亭亭历山居处当天半夏里松风尽足听
晓景半和山气白微香清净杂纤云实头自是眠平石脑侧空林看鹿羣
　　　　　同前
陆龟蒙
鹤伴前溪栽白杏人来阴洞写枯松萝深境静日欲落石上未眠闻远钟
佳句成来谁不伏神丹偷去亦须防风前莫怪携诗藁本是吴吟荡桨郎
　　　　　惠山流泉歌
寺有泉兮泉在山锵金鸣玉长潺潺作潭镜兮澄寺内泛岩花兮到人间土膏脉动知春早隈隩阴里长苔草处处萦回石磴喧朝朝盥潄山僧老林松自古草自新清流活活无冬春任疏凿兮与汲引若有意兮山中人偏依佛界通仙境明灭玲珑媚林岭宛如太空临九潭讵减天台望三井我来结绶未经秋已厌微官忆旧游且复迟回犹未去此心只为灵泉留
　　　　　送陆羽归惠山
顾况
千山待逋客香茗复丛生采摘知深处烟霞羡独行幽期山寺远野饭石泉清寂寂然灯夜相思磬一声
　　　　　访陆羽处士不遇
僧皎然
太湖东西路吴王故山前所思不可见归鸿自翩翩何山赏春茗何处弄春泉莫是沧浪子悠然一钓船
　　　　　自苏台泛舟至望亭驿因寄从弟纾
李嘉佑
南浦菰蒲覆白苹东吴黎庶逐黄巾野棠自发空流水江燕初归不见人远树依依如送客平田渺渺独伤神冉堪回首长洲苑烽火年年报塞尘
　　　　　晚春宴无锡蔡长官西亭
茅檐闲寂寂无事觉人和井近时浇圃城低不见河兴缘芳草积情向远峯多别日归吴地停桡更一过
　　　　宋
　　　　　寄伯强知县求惠山泉
苏轼
兹山定中空乳水满其腹遇隙则发见臭味实一族浅深各有值方圆随所蓄或为云淘涌或为线断续或流苍石缝宛转龙鸾蹙或鸣深洞中杂佩间琴筑瓶罂走千里真伪半相渎贵人高宴罢醉眼乱红绿赤泥开方印紫饼截团玉倾瓯共叹赏窃语笑僮仆岂知泉下僧盥洒自挹掬故人怜我病箬笼寄新馥欠伸北牕下昼睡美方熟精品厌凡泉愿子致一斛
　　　　　游惠山诗
余昔为钱塘倅往来无锡未尝不至惠山既去五年复为湖州与高邮秦太虗杭僧参寥同至览唐处士王武陵窦羣朱宿所赋诗爱其语清简萧然有出羣之姿用其韵各赋三首
梦里五年过觉来双鬓苍还将尘土足一步漪澜堂俯窥松桂影仰见鸿鹤翔炯然肝肺间已作冰玉光虗明中有色清净自生香还与世俗去永与世俗忘薄云不遮山疏雨不湿人潇潇松径滑策策芒鞋新善哉二三子皎然无淄磷胜游岂殊昔清句仍绝尘吊古泣旧史病谗欺小旻哀哉扶风子难与巢许邻敲火发山泉烹茶避林樾明牕倾紫盏色味两奇绝吾生眠食耳一饱万想灭颇笑玉川子饥弄三百月岂如山中人睡起山花发一瓯谁与共门外无来辙
　　　　　惠山谒钱道人烹小龙团登绝岭望太湖
踏遍江南南岸山逢山未免更留连独携天上小圆月来试人间第二泉石路萦回九龙脊水光翻动五湖天孙登无语空归去半岭松声万壑传
　　　　　奉赠惠山表大师
行遍天涯意未阑将心到处遣人安山中老宿依然在案上楞严已不看欹枕落花余数片闭门修竹自千竿客来茶罢空无有卢橘杨梅尚带酸
　　　　　即惠山煮茶
蔡襄
此山何以得适与真茶遇在物两称绝于予独得趣鲜香篱下雪甘滑杯中露当能变俗骨岂特湔尘虑昼静清风生飘萧入庭树中含古人意来者庶冥悟
　　　　　谢黄从善司业寄惠山泉
黄庭坚
锡谷寒泉撱石俱并得新诗虿尾书急呼烹鼎供茗事晴江急雨看跳珠是功与世涤膻腴今我屡空常晏如安得左轓清颍尾风炉煮茗卧西湖
　　　　　惠山泉
苏仪甫
觱沸灵源涌翠峦当年鸿渐此盘桓一泓岩腹涵天远千古云根潄玉寒竹院引归虬甲动茶铛烹出雪花攒月明松桂萧骚夜堪入禅心清净观
　　　　　陪制置朱工部正辞赋惠山泉诗分韵得云字
醴液璇源世未珍陆经甄品始流闻千寻深异江心汲两泒元因岭上分轻发茗花凭匕箸散为膏泽待风云一篇此日摛鸿藻五色他年浴凤文
　　　　　题惠山
王禹偁
吟入惠山山下寺古泉闲挹味何嘉好抛此日陶潜米学煮当年陆羽茶犹欠片心眠水石暂开尘眼识烟霞劳生未了来还去孤棹寒篷宿浪花
　　　　　题惠山寺
苏舜钦
古寺名传唐相诗三伏奔迸予何之青山相照翠会合碧殿对定梁参差清泉绝无一尘染长松自是拔俗姿近边兵马日鬬格释子宴坐殊不知
　　　　　题惠山
潘正夫
秋风萧瑟净岩扄寂寂澄泉可鉴形比色未饶先玉乳试甘应合跨中泠梦回春草花犹落雪洒松牕酒乍醒须碾月团三百片不辞来此汲泓渟
　　　　　题惠山寺
张理
九山朝暮云摇落少游坟野蔓碑全没晴庵磬亦闻洞偏泉路细松折鹤巢分高视太湖近雪涛鸥起羣
　　　　　赠庆公上人
燕肃
陆羽泉边倚瘦笻参差台殿暎疏松五天讲去春骑虎一钵擎来昼伏龙像阁磬高清有韵藓庭云过静无踪相逢多说游方话知老灵山第几峰
　　　　　题惠山寺
李邦直
丙午八月朝阳暾系舟放步来山门万松森森殿屋耸仰视愈觉山形尊岩深谷静鸟兽乐麋鹿哺子猨生孙泉生石门落石去呱呱哀响无晨昏挹之甘比蔗浆味渟渟清照魑魅魂正性不专时节换夏如冰雪冬还温我知此泉本灵异飬畜造化同胚浑有时精魄应期会坐令一勺弥乾坤气如蒸炊出山背焂忽四面浮云奔一洗万里原野净枯株蔓草沾余恩岂知提携聚罂不独灌溉江湖村下为闲泉上为雨信哉天下云雨根
　　　　　题惠山麓亭
杨杰
闻说文公最好贤瀛洲可买不论钱楼台蔽日都无地草木藏春别有天石上云翻千峡雨洞中泉落几家田高闲谁似幽居乐一坐青山不问年
　　　　　游惠山二首
蒋之奇
释子幽居远俗氛停桡登览日将曛湖光已叹千年变山势犹惊九陇分迸溜泠喷双沼雪煮茶香透一瓯云偶因流落寻佳致何意声名世外闻
还家岂不乐生事未应闲朝日已复去征鞍方更攀伤心百道水极目万重山何以忘羁旅萧然醉梦间
　　　　　游惠山三首
蒋之美
维舟上重巘景物近斜晖流水连珠落残华碎锦飞白云随步武香鸟傍轩扉拂井松倾盖残崖藓上衣池光清可鉴竹色翠成围更接高僧话林梢带月归
绝顶疑天设重门一径深泉清千古意松老百年心高阁窥平陆危亭倚翠岑胜游方自适犹恐日西沈
九陇分形怪苍龙据厚坤洞寒清水脉石润飬云根探远尘应断穷高斗可扪江湖倦行者对此欲忘言
　　　　　题翠麓亭
释仲殊
素虬盘屈走灵泉槲叶涂红作画船幡转玉绳光影旋杯衔金镜酒痕圆篆形彩字方传世星落光缠忽下天远想螭蟠殊未若小图河曲宛依然缓浮松酿环云际不动兰桡到席边上已浮恩非此日山阴盛事掩多年从欢未省向尊俎屡酒何尝议圣贤翰墨主人今独步双鹅应复降飞仙
　　　　　题惠山寺
袁默
山翁自合老林扃小有天中尽杳冥两面楼台驱作势半崖松石倚为屏云归洞口纷纷见泉落池心细细听胜景深藏谁到此好须图绘入丹青
　　　　　次韵蒋不回惠山行见赠
九龙山高茂松竹冉冉岚光真泼绿重冈复岭势峥嵘五里垂杨排岸曲云生洞口若拖缣泉落田间如喷玉公垂若冰遗迹在潇洒儒冠与儒服夜蟾清影照寒流春鸟新声答寒谷山畔人家农事闲长得秋风鱼稻熟太湖光射夕阳间涧泽相通财必育一生游赏心不足忆与高人时往复梦魂还是念归欤问舍求田无百斛身名牵制悼人心收拾未能如水覆侵寻白发已盈簪方此徘徊干寸禄乐安道人来自蜀尚尔小官身仆仆惠然相访盖初倾符彩莹颜神满目徐言得道先辟谷二年粒米不入腹日南先生韵超俗授术为之留五宿发杀天机指下传妙用圆通皆智烛见我情亲逾族属劝以修持言满轴自惭正类鸡伏鹄敢示精心循所祝痊除多谢枕中方臭腐岂为刀下肉斧斤牛羊肆残毒古人已况牛山木深言元气须引续起我衰羸丸射鹿烦胸一诀愿相传卦体俨然存九六
　　　　　同刚中适甫游惠山
雨过山前翠欲飞水云高下正含晖鱼跳细浪千花碎蝉倚微阴一嘒微沉李浮吟齿尽清风明月满船归超然不负寻幽兴拂得荷香在葛衣
　　　　　寄题惠山寺翠麓亭奉呈伯强
钱公辅
曩时曾作家山游亭有翠麓排新幽疏轩密牖竹锵戞烈风劲雨松飕飗呀然出户瞰山足屹尔数峯围上头扫除云峯耸客步煎煮锡水供茶瓯我时既合众宾饮醉岸山帻心迟留山僧顾我丐诗榜诗来脱吻惊旋辀四方环走焂已晚十载负约今方酬珍篮增葺想胜旧我已白首縻藩州何当一赋归去来再欵岩室穷披搜吾宗道人正嘉遁摆脱世上无穷忧欣逢主人贤且令泉石笑傲都相求上人扫洒莫暂间行行逆我西来舟
　　　　　谨次君倚舍人寄题惠山翠麓亭韵
焦千之
余爱兹山昔屡游回环气象泠清幽茂林滃郁迭苍翠宴坐潇洒风飕飗密甃积藓迸泉眼飞翚比翼参云头径边谁开青步障客来共泛紫玉瓯每思乘兴可独往尘缨未濯莫我留胜处尽至心未厌健步历览势挟辀平生趣向与时背泉石夙志畧已酬兹山独以泉品贵乃得嘉名传九州岛譬人其中贵有物源深混混难穷搜支公此去久愈爱自我佳句忘百忧忽蒙远寄煮岩壑而我方欲千里求愿公早见疑蛇解 【公久服药】 急诏当应易剡舟
　　　　　次韵陆子泉
周邠
水自锡山出中含万古情穿云缘有脉激石岂无声炼药源寻远煎茶味觉轻堪资许由饮休濯屈原缨彻底惊澄莹倾杯戒满盈长流千里润高注一岩清篇什新传美图经久得名主人当鉴止剧论著庄生
　　　　　题惠山翠麓亭
苏台父
山势丛丛向北盘高僧平日为开轩莫嫌长有车马到真爱都无鸟雀喧剩长松篁留日脚少移桃杏破云根十年往返未曾厌煮茗甞泉到酒樽
　　　　　题陆子泉
王汾
泉品旧知名澄源石甃盈甘滋饱僧饭润泽济农畊漱玉人谁听囊茶客自烹久供鸿渐啜曾奉赞皇羹 【李卫公非惠山泉不饮】 昨忝此邦守今无诸县行烦醒想岩壑一日慰幽情惭怍方堆面 【王翰林泉诗云聊将一掬水洗我而惭怍】 尘埃正满缨临流聊洗濯心已识蒙亨
　　　　　惠山泉
刘达
灵脉发山根涓涓才一滴宝剑护深源苍珉环甃壁鉴影须眉分当暑挹寒冽一酌举瓢空过齿如激雪不异醴泉甘宛同神瀵洁快饮可洗胸所惜姑濯热品第冠寰中名色固已揭世无陆子知淄渑谁与别
　　　　　冰泉洞
飞泉落巍巍湍水去激激未若洞中源静渊如得适清润挹千岩冷凝涵四壁幽讨会有时烦襟聊与涤
　　　　　龙渊
岩岩白石嵌深泉适此止夜雨半山回春风蛰龙起清明无遁形溥博有余美受浊不伤清纳污非所耻趣操比幽人泓澄如得已山林乃挺途真复谁洗耳
　　　　　绣岭亭
绝境隔嚣纷烟霞张彩绘远目入无中高情驰物外春田发英华秋林横紫翠何时杖屡游利名聊委蜕
　　　　　题惠山练师竹轩
袁植
子猷喜种竹太白喜乘月俛仰云泥间胜事俱清绝况乃吾庐幽风烟浩一丘竹虚能受月华白月白能牵竹翠浮不应玉垒李太白长对山阴王子猷未携花下一壶酒已登残夜水明楼人间好景四并难无如月下春琅玕影摇金锁碎光动剑芒寒魂醒耿不寐哦诗坐长叹
　　　　　题惠山次韵蒋叔任观溪涨
烟曳平川上云屯翠岭头雨淫成大浸堤溃失安流地入三吴窄山余九陇浮不应昏垫后始用济川舟
　　　　　陪诸公游惠山
汪彦章
兹山定中腴秀色乃如许连峯积苍润岚气亦如雨珍泉不浪出世俗那得取羣仙作佛供酒此玉池股甘寒饮天下瓶盎走膏乳儿嬉供茗事云散入江渚当源起台殿下瞰松栢古巍基首梁宋爽气接吴楚我来值佳月胜得济稽吕聊分小苍壁同振百年羽跻攀兴未极落日在林莽却立望翠屏中流驻鸣橹
　　　　　过惠山皡老试茶二首
孙迪
萧萧阿兰若桑苎有故家佛屋倚高寒僧蹊抱欹斜殷勤泉下客流落瘴海涯蜑酒压梨楂蛮烹啖蝇蛇光洁镜一奁影照空自嗟老僧荐茗粥芳鲜凝露华驱除鼻中雷扫尽眼界花飘飘思凌云摄身上苍霞战尘霾汉天猎火焮尘地一笻遗垢氛步入青莲寺耽耽九龙盘一壑埋老翠倚天松骨大粘碧苔发细道人本臞儒得法妙出世胸中万斛泉洗尽蔬笋气天风吹泠泠助我鸣鼓吹名为不二门声音作佛事
　　　　　见旧题
一别名山十五年宦情羁思两茫然故人半作累累冢只有苍官立道边
髀肉消磨马上鞍尘砂满眼路漫漫不须更障西风扇为酌崖泉一洗看
　　　　　次韵济川西山避暑
钱绅
西山蕴灵异九曲面崚嶒泉石漱鸣玉松萝挂古藤势雄掀宇宙地大压丘陵日永清阴覆朝来爽气澄幽寻嘉赏致结客避歊蒸散发喧畦畛支颐倦蹑登武陵百虑释丹列远思凝度樾追遐景煎茶忆若氷土芝青削玉琬液绿如渑霜气连苍昊氷威铄钝蝇心酣醒复醉意适寝还兴蜗角徒争触蜂腰谩逞能缨尘心自濯松韵响无明自廓倚天剑愁无系日绳舒怀高达士得趣鄙山僧云态几相挽禽音似许譍岚姿浑欲滴秋色渐相矜籧笛凉余思衾禂乐未曾虚闲消毒螫放旷屏牵仍高兴无时尽何辞兴再乘
　　　　　九月十五日济川诸公同游因成长韵
好山如佳人变态百种好阴晴朝暮间可爱不可道时时思一见如垢久不澡我来正清秋令人豁怀抱秋色佳有余俗客迹如扫佳哉二三友在席每倾倒杖策穷萦回高绝须一到幽寻不厌倦遇境即穷讨阶前千岁松阅尽众木槁庭下百尺井空传天眼老陆子赏遗味至今泉浩浩高僧挂衣去谁识衣中宝九渊深非龙徒见腓百草众泉失蹊径迸散不可考世事每如此所合辄颠倒夜深山色清更对氷轮皓竹栢影参差水中交荇藻回棹舣波心如在蓬瀛岛举觞望青天醉乡得深造兹游须再嗣万事殊未保
　　　　　游惠山一首
挐舟到山寺诗句偶缘情山自锡无后寺因泉有名楼阴回夕景树色向冬荣就水别茶味全胜它处烹
　　　　　惠山云开复合
杨万里
二年常州不识山惠山一见开心颜只嫌雨里不子细髣髴隔帘青玉鬟天风忽吹白云断翡翠屏风倚南极政缘一雨染山色未必雨前如此碧青山未了云复还云与诗人偏作难我船自向苏州去白云稳向山头住
　　　　　雪后游惠山怀尤延之
已到姑苏未到常惠山孤秀蔚苍苍一峯飞下如奔马万木深围古道场锡谷中空都是乳玉泉致远久犹香眠云跋石梁溪叟恨杀风烟隔草堂
　　　　　潘葑回望惠山真如龙形
惠山分明龙檏活玉脊琼腰百千折锡泉泉止吐一珠簸弄太湖波底月苍石为角松为须须里黄金古佛珠请君更向潘葑看龙尾激到珠南畔
　　　　　题陆子泉上祠堂
先生吃茶不吃肉先生饮泉不饮酒饥寒秪忍七十年万岁千秋名不朽惠泉遂名陆子泉泉与陆子名俱传一瓣佛香炷遗像几多衲子拜茶仙麒麟图尽冷似铁凌烟冠剑消如雪惠山成尘惠泉竭陆子祠堂始应歇山上泉中一轮月
　　　　　游惠山寺简窦公
苏绅
绮塍行尽入松门暂拂尘缨惹袖云海月未升楼上见湖波初起空中闻宝扉膜拜青莲相石案傍行白（毛迭）纹促榻偶陪居士语煮茶烧栗到宵分
　　　　　和苏公游惠山寺
窦纲
寺枕青山远俗氛解鞍凭槛对溪云楼危铎韵摇风响林遽禽声向暮闻纱护宿灯微有晕炉留残篆半移文佛衣聊见禅扉静顿觉尘劳此地分
　　　　　题惠山寺真赏亭流觞
施天任
惠山山半有飞泉甃石环亭泛酒船只任源流自亭下不缘机智得方圆夷犹小棹翻宾榻零乱浮华出洞天六月炎蒸应恋此二松风韵更萧然江帆远渡疏林外山鸟闲吟落照边盛世正逢元佑曰清欢重继永和年萦心难效公垂咏真赏尤知子美贤我是林泉自由者时时来作醉中仙
　　　　　别惠山赠璋山主
萧渊
三年爱山来几回携笻蹑履真悠哉片石可枕云可偎愆期不到萦吾怀中藉高僧还有才能与佳胜为良媒汲泉煮茗何欢咍松边竹下容琴杯我嗟官满今还台欲去不忍须重来殷懃殷懃孰与偕寒猿老鹤声相哀山有情兮韫琼瑰愿泉无穷兮滋九垓它时再赏登崔嵬约师把手忘形骸
　　　　　题翠麓亭
韩正彦
寺藏山腹里亭枕寺山腰地据三吴胜门迎九陇朝烟霞沾客袖日月转林梢我恨登临晚更深倚画桡
　　　　　题惠山泉
杨旻
世治山藏锡山灵地溢泉石饴寒不减水液暑常蠲荐茗能全味援琴欲绝弦谁言到池尽余响更潺湲
　　　　　元符己卯两浙运判曾孝蕴作常润京口奔牛二闸成集贤殿修撰发运使张英被旨常相视遂至惠寺留诗以记行役
张商英
咸阳获玺之明年五月端午予泛船二闸新成洞常润组练直贯吴松川淮南柁师初入浙借问邑里犹茫然茶经旧说惠山泉海内知名五十年今日亲来酌泉水一见信异传闻千置茶适自建安到青林石臼相争先碾罗万过玉泥腻小瓶蠏眼汤正煎乳头云脚葢盏面吸嗅入鼻消睡眠涤缶操壶贮甘液缄题远寄朱门宅仙人见水是琉璃乃知陆羽非凡客
　　　　　题惠山
蒋重珍
龙山惠山两山云出能为雨入为晴云山之气有敛散敛散之理斯为神我庐山下有小隐云为动兮山为静悠然而出物之泽屹然而峙地之镇我见云山喜与俱云山无情不见余我比云山多此见不如一似云山无
　　　　　题惠山
妄虑散毛发真源生齿牙我闻甘露饭即是惠山茶欲驻岁月晚重游道路遐更须烦稚子再煮鼎中花
　　　　　题胶山寺
苏绅
驱马欵禅扉松风冷拂衣红尘不到处青嶂此忘归鸟望生台下云侵讲座飞楞伽味真趣转觉俗缘稀
　　　　　秀峯轩
焦千之
可怜均是山中寺惟有幽轩对此山云拥秀峯来户外烟和浓翠入窓间回环似觉天形曲登眺应疑地势悭他景纵能穷目力争如疏静养疏闲
　　　　　听松轩
山头未吐三更月枕上惟闻万窍风疑是怒涛声不散夜深飞雨过寒空
　　　　　偃松
得地久蟠踞参天多晦冥月通深夜白雪压岁寒青独拥虬腰大疑闻雨甲腥深根动坤轴萧瑟挂疏星
　　　　　窦乳泉
杨称
山名胶熟诘泉味乳亲甞云窦穿银井氷甆贮玉浆竹阴浓处冷松子落时香不雨潺潺响无风瑟瑟光粉源初滴沥珠派远汪洋曲注分环砌方澄引凿塘趂斋僧洗钵就燕客浮觞稻渍麞牙飰茶煎虎眼汤纤毫龟鉴彻盈腹暑襟凉农亩沾甘润膏腴获万箱
　　　　　碧云坞
利瓦伊
坐久三峯晚望中凝碧云不应谈世事自是出尘氛佳木层层见秋声处处闻佳人端可待风景欲平分
　　　　　晚坐碧云坞二首
翁挺
夕阳黯将沉缺月迟未吐满眼玻璃堆翻疑梦中覩玉树秋益明骊珠夜方吐绕槛碧云收尘踪故难覩
　　　　　集趣轩
陈聿
宇宙同无穷景物各有趣心目要领畧未始为细故山僧彻障蔽便得江山助远迩入盻睐左右供指顾千容与万态不约相与遇何须更登眺便可休杖屦一览既无余怀抱良以悟欲图无妙笔欲咏无奇句聊为揭佳名于焉赏心寓
　　　　　砚池
焦千之
萧公事迹久尘泥犹有当年洗砚池世俗所传应髣髴僧人独得耿颓隳小亭新构藏幽趣一水中分迭旧基遗泽泯然无处问清风缅邈竹阴垂
　　　　　上方
苏绅
迭石构岩扃僧居在杳冥澄心蟾海白纵目鹤天青衣上烟霞色窓间草木形我来凭槛久尘虑恍然醒
　　　　　又
唐皡
佛龛经阁等严（山敖）地在高中此最高日出四楹浮宝气云开百里见秋毫登临暂得心机静徙倚翻嫌目力劳况是雄飞先上者强挥吟笔继诗豪
　　　　　题胶山寺壁
元掔
岗头鹁鸠鸣定欲唤晴雨驱车指东山山下寺亦古道人双眼青雪齿起柔语松回万壑风落絮趂轻舞日薄咏归欤扁舟在烟渚
　　　　　环翠轩
杨介
一上十余里携笻始可寻山形三面合林影四边深壁暗苔争长阶荒草乱侵凭高独览处烟霭满衣襟
　　　　　题阳山翠微寺
唐皡
平地巍然起一峯历山西畔隔湖东势侵云汉千寻直影落烟村四面同龙窟正当螺髻顶僧居端在画图中邦人不独资观赏旱岁为霖更有功
　　　　　云海亭
姜夔
茫茫复茫茫中有山苍苍大哉夫差国坐占天一方夫差醉莲宫巨浪摇不醒越师从何来夺我玉万顷年年亭上秋一涤万古愁谁能知往事飞下双白鸥
　　　　　题云海亭二首
僧古愚
目前多少古今情尽在太湖之上亭舸舰浮云空叶乱属镂沉水浪花醒一杯潋滟含云梦数点苍茫认洞庭明日惠山曾有约又携茶鼎汲清泠
亭下渔舟泊钓矶钓丝垂影弄晴晖云连碧海潮声远雪压青山野色微弦管无音西子散莼鲈有味步兵归闲僧不解论兴废自折松针补毳衣
　　　　　题青山寺
尤袤
峥嵘楼阁插天开门外湖山翠作堆荡漾烟波迷泽国空蒙云气认蓬莱香销龙象辉金碧雨过麒麟驳翠苔二十九年三到此一生知有几回来
　　　　　云海亭
亭前山色遶危栏亭下波澜直浸山亭下渔舟亭上客相看浑在画图间
　　　　　香山
苏绅
几年飞锡倦游方云衲斓斑掩竹房一榻夜禅蒲座稳满盂春供药苗香汲泉岩畔惊猿饮栽苇池边引鹭翔像座雾昏灯焰小石楼风度磬声长攀萝别岭冲寒霭扫叶床前趂晚阳大抵僧居遗俗虑此中身世更清凉
　　　　　过无锡
文天祥
金山冉冉波涛雨锡水茫茫草木春二十年前曾去路三千里外作行人英雄未死心为碎父老相从鼻欲辛夜读程婴存国事一回惆怅一沾巾
　　　　　钱氏四亭诗
蔡载
　　　　　　遂初亭
结庐傍林泉偶与心初期佳处时自领未应鱼鸟知
　　　　　　望云亭
白云来何时英英冠山椒西风莫吹去使我心摇摇
　　　　　　芳美亭
高人不惜地自种无边春莫随流水去恐污世间尘
　　　　　　通惠亭
水行天地间万泒同一指胡为穿石来要洗巢由耳
　　　　　题胶山绣佛
妙相夺天真针针巧入神几多瞻礼者还想用心人
　　　　元
　　　　　题慧山寺
赵孟俯
南朝古寺慧山前裹茗来寻苐二泉贪恋君恩当北去野花啼鸟谩留连
　　　　　惠山夏日酌泉燕集
邓文厚
我生懒拙百不堪放意林壁穷幽探兹山九龙势飞动鬐鬣错落盘松柟高风吹衣凌险远太湖渺渺天西南泉流不逐湖波逝融为氷镜开尘函六月火云生热恼三咽氷雪开清甘试将水品证泉味一语须唤山僧参层台桑苎悄遗像古屋弥勒空香龛五年两历惠山顶未办草具来卓庵白鸟翻风导先路黑云垂地随归骖酒醒呼枕听风雨老龙卷水空溪潭抚掌欢游已尘迹隐隐孤舟沉暮岚
　　　　　咏惠山泉
杨载
此泉甘冽冠吴中举世咸称煮茗功路转山腰开鹿苑池攒石骨閟龙宫声喧夜雨闻幽谷彩发朝霞炫太空万古长流那有尽探原疑与海相通
　　　　　题惠山
白珽
名山名剎大佳处绀殿翠宇开云霞陆羽乃事已千载九龙诸峯元一家雨前茶有如此水月里树岂寻常花奇奇恠恠心语口无根拄杖任横斜
　　　　　题无锡惠山寺
汤仲友
梁溪停短棹带月步西关路尽忽逢寺松多不见山岩腰云殿古洞口石泉闲到此政吟苦秋声满树间
　　　　　题慧山寺
郭麟然
疋马西风入慧山小桥流水碧潺潺楼空双凤台犹在峯遶九龙云共闲密藻护寒鼋睡稳老松笼暝鹤飞还自怜奔走成何事回首山灵益厚颜
　　　　　题慧山寺
僧明本
慧山屹立千仞青俯瞰天地鸿毛轻七窍既凿浑沌死九龙攫雾雷神惊霹雳声中崖石裂银泉迸出青铅宂惟恨当年桑苎翁玉浪翻空煮春雪何如跨龙飞上天并与挈过昆仑颠散作大地清凉雨免使苍生受辛苦我来扣泉泉无声一曲冷光涵万古殿前凤桧砉然鸣日暮山灵打锺皷
　　　　　留题惠山
柯九思
骑马东华尘满道山川如此不曾来清泉白石何年有翠竹苍松古殿开幽人试水甞春茗过客题诗生雨苔杖藜绝顶便疏旷日暮浮云天际回
　　　　　留题惠山
僧恩
方沼不生千叶莲石房高下煮茶烟春申遗庙客时过李卫绝邮僧昼眠尘世岂知无锡义殿庐犹记大同年九江一棹东风便更试庐山瀑布泉
　　　　　上巳日游惠山
张雨
水品古来差第一天下不易第二泉石池漫流语最胜江流湍急非自然定知有锡藏山腹泉重而甘滑如玉调符千里辨淄渑罢贡百年离宠辱虚名累物果可逃我来为泉作解嘲速唤点茶三昧手酬我松风吹兔毫
　　　　　登惠山
张翥
到寺日已夕锺梵满中林倚崖佛殿古出云泉水深谈诗禅榻上煮茗磵松阴况值玄丘似悠然谐素心
　　　　　游惠山
陈方
僧居高处接云霞村市周遭石径斜细细山泉争入涧双双水鸟凈眠沙佛前风动桫椤树溪上春留踯躅花十五年来头渐白倚栏仍旧一乌纱
　　　　　题惠山泉
吴寿仁
九龙之山何蜿蜒玉浆迸裂为寒泉来归石井僧分汲流入草堂吾独怜暗滴洞中云细细冷穿池上月娟娟奉乞茶经为水记俟予岁晚为周旋
　　　　　留题惠山
移剌迪
参差楼阁古招提犹有唐人石上题潭影空明天上下藓痕生涩路高低泉香茗细僧清供竹密花深鸟乱啼已负半生岩壑趣马蹄羞践绿莎泥
　　　　　游惠山
陈方
空山微雨后啼鸟早春时云气侵衣润泉声出寺迟清茶方破梦新酒复催诗了却公家事重来再与期
　　　　　题惠山泉
僧山
陆羽曾经次崖根小小池饮从来者取味有几人知清影凝秋色寒膄是石滋老僧分茗好细瀹更相宜
　　　　　题惠山寺
郑元佑
百里尽平壤兹山忽中蟠琀砑得宏深迂徐纳平宽僧坊隐其腹崇构居桓桓立神卫觚棱缘云置阑干我来玄冬交榜舟起微澜天连黄沙白露委青林丹地无车马尘松筠政坚完苍然后凋意彼此不厌看稍稍陟其崖探源汲甘寒共惟桑苎翁出处良独难帝青九万里冥飞见修翰空留雪泥迹莫究清静观鬻茗涤爱渴晏然有余欢
　　　　　游惠山寺
王辅仁
红社溪边舣小舟青莲宇内作清游土花绣壁淡如昼岚翠拨云浓欲流短李清风存古意大苏圆月洗春愁摩挲泉石舒长啸未羡神仙十二楼
　　　　　登惠山
张逊
泄云蒙青山零雨暗村树重来丘壑暮慰此清夜叙高堂开翠户野客当楹据疏锺越林度清啸逾岭去风吹松可听石漱泉致饫景胜烦顾接心领各异趣悦此神为清耿耿至达曙
　　　　　游惠山寺
周翼
路出城西紫阳头旌忠寺里作春游桫椤叶暗云初起踯躅花开雨未收古殿龙蛇唐制度东山歌舞晋风流野人不惯乘车马也向溪边具小舟
　　　　　惠山寺酌泉
周权
惠山郁嵂九龙峯磅礴大地包鸿蒙划然一夕震风雨欲启灵境昭神功六丁行空怒鞭斥电火摇光飞霹雳一声搥裂老云根嵌洞中开迸寒液道人甃玉深护藏镜涵万古凝秋光陆翁甄品亲试甞翠浪煮出松风香我来山下讨幽境自挈瓶罂汲清冷味如甘雪冻齿牙绀碧光中敲凤饼昏尘涤凈清凈观心源点透诗中禅亟呼陶泓挟玄玉挥洒字字泉声寒投闲半日聊此驻孤棹明朝又东去红尘人世几浮云锺皷空山自朝暮
　　　　　游惠山
杨文炳
骑马西神访远公湛君旧宅且从容楼台影落双河口锺磬声传九陇峯自汲清泉煎苦茗又携美酒看眠松若冰禅洞寒流静应是当年养毒龙
　　　　　题惠山
倪瓒
重过湛公宅因甞陆子泉佛香松叶里僧饭石岩前市骏惟怜马池荒忆种莲清心有妙契尘事久终捐
　　　　　谒胶山李忠定公祠
陈方
丞相非腐儒慷慨遭国难平生痛哭心忍死抱长筭鸣呼百岁后寂寞谁享祼至今空山中祠宇妥涯岸鸟迹上香台楼尘落风幔山僧虽异流展像亟称赞飘飘风尘际黄屋在鼠窜不有左辖尊至今犹扼腕公留人心安公去人心乱桓桓种将军一皷锐而悍所至系其颈小衂何足惮魏公经济才安刘左吾袒倾葢出流离中情始氷泮仓皇青城役惨淡失神观岂无娄敬策尚足勤修捍落落付空言悠悠惜神断声名宇宙间草草入嗟叹
　　　　　留题时思精舍
李士行
匹马九峯道行行如山阴胜境不暇接爽气袭衣襟悠哉时思庵写我千古心修竹秉高节流泉响清音日暮山下去疏钟烟雾深
　　　　　留题时思精舍
张雨
重游九龙峯寒食生春阴竹露洒我笠松风吹我襟况逢金闺彦幽探惬素心风泉绕屋壁乱响琹筑音翻然出谷去回睇烟萝深
　　　　　留题时思精舍
倪瓒
我生倦驰骛无机如汉阴重游古兰若对山开我襟风流李谪仙赏静谐夙心琅然哦新诗如闻大雅音回首石林晚白云花雨深
　　　　　题赵蒙山悟空精舍
濯濯嘉树色肃肃紫殿阴崇冈既延睇寒泉复洗心即物士女繁而我得孤吟杖者足易跛移舟指烟林庞公岂无家鱼鸟不厌深适辨芳春月就子碧山岑
　　　　　自仙源放船来云林奉怀元镇范致大德原
扁舟荡桨出东城最爱新流拍岸平霁雨兰苕来翡翠晚风杨柳送鹂庚盈盈溪女临沙浣历历郊农傍陇耕谬倚林斋望山郭忆君清话不胜情
　无锡县志卷四中
　　辞章第四 
　　　记述四之二上
传曰文者载道之器也是故先民所重莫尚于文道德仁义非文不彰礼乐刑政非文不纪著称事业非文不周讨论古今非文不达文其可后乎
先后所述有关于邑政悉纂录之俾后来者有所考
　　　　唐
　　　　　惠山寺新泉记
独孤及
此寺居吴西神山之足山小多泉其高可凭而上山下有灵池异花载在方志山上有真僧隐客遗事故迹而披胜录异者浅近不书无锡令敬澄字源深以割鸡之余考古按图葺之筑之乃饰乃圬有客竟陵陆羽多识名山大川之名与此峯白云相为宾主乃稽厥创始之所以而志之谈者然后知此山之方广胜掩佗境其泉伏涌潜泄潗日舍下无沚无窦蓄而不注深源因地势以顺水性始双垦袤丈之沼疏为悬流使瀑布下锺甘溜湍激若醴洒乳喷及于禅床周于僧房灌注于德地经营于法堂潺潺有声聆之耳清濯其源饮其泉使贪者让躁者静静者勤道道者坚固境凈故也夫物不自美因人异之泉出于山发于自然非夫人疏之凿之之工则水之时用不广亦犹无锡之政烦民贫深源导之则千室襦袴仁智之所及功用之所格动若响荅其揆一也余饮其泉而悦之乃志羡于石
　　　　　惠山寺记
陆羽
惠山古华山也顾欢吴地记云华山在吴城西一百里释宝唱名僧传云沙门僧显宋元徽中过江住京师弥陀寺后入吴憇华山精舍华山有方池池中生千叶莲花服之羽化老子枕中记所谓吴西神山是也山东峰当周秦间大产鈆锡至汉兴锡方殚故创无锡县属会稽后汉有樵客于山下得铭云有锡兵天下争无锡宁天下清有锡沴天下弊无锡乂天下济自光武至孝顺之世锡果竭顺帝更为无锡县属吴郡故东山谓之锡山此则锡山之岑嵚也南朝多以北方山川郡邑之名权创其地又以此山为历山以拟帝舜所耕者其山有九陇俗谓之九陇山或云九龙山或云鬬龙山九龙者言山陇之形若仓虬缥螭合沓然鬬龙者相传云隋大业末山上有龙鬬六十日因以名之凡联峯沓嶂之中有柯山华陂古洞阳观秦始皇坞柯山者吴子仲雍五世孙柯相所治也华陂者齐孝子华宝所筑也古洞阳观下有洞穴潜通包山其观以梁天监年置隋大业年废秦始皇坞者柯墅之异名昔始皇东巡会稽望气者以金陵太湖之间有天子气故掘而厌之梁大同中有青莲花育于此山因以古华山精舍为惠山寺寺在无锡县西七里宋司徒右长史湛茂之家此山下故南平王铄有赠荅之诗江淹刘孝标周文信并游焉寺前有曲水亭一名憇亭一名歇马亭以备士庶投息之所其水九曲甃以文（番瓦）窳甓奫沦潺湲濯漱移日寺中有方池一名千叶莲花池一名纑塘亦名浣沼岁集山姬野妇漂纱涤缕其皎皎之色彼耶溪镜湖不类也池上有大同殿以梁大同年置因名之从大同殿直上至望湖阁东北九里有北湖一名射贵湖一名芙蓉湖其湖南控长洲东洞江阴北淹晋陵周回一万五千三百顷苍苍渺渺迫于轩户阁西有黄公涧昔楚考烈王之时封春申君黄歇于吴之故墟则此也其祠宇享以醪酒乐以皷舞禅流道伴不胜滓噪迁于山东南林墅之中夫江南山浅土薄不有流水而此山泉源傍注崖谷下溉田十余顷此山又当太湖之西北隅萦疏四十余里唯中峯有丛篁灌木余尽古石嵌崪而已凡烟岚所集发于萝薜今石山横亘浓翠可掬昔周柱史伯阳谓之西神山岂虚言哉伤其至灵无当世之名惜其至异为讹俗所弃无当世之名以其栋宇不完也为讹俗所弃必其闻见不远也且如吴西之虎丘丹徙之鹤林钱塘之天竺以其台殿楼榭崇崇嶪嶪车舆荐至是有嘉名不然何以与此山为俦列耶若以鹤林望江天竺观海虎丘平眺郡郭以为雄则曷若此山绝顶下瞰五湖彼大雷小雷洞庭诸山以掌睨可矣向若引修廊开邃宇飞檐眺槛凌烟架日则江淮之地著名之寺斯为最也此山亦犹人之秉至行负淳德无冠裳钟鼎流也苟无其源流将安发予敦其源亦伺其流希他日之营立为后世之洪注云
锡山铭二首　后世无名人　有锡兵天下争
无锡宁天下清　有锡沴天下弊　无锡乂天下济
　　　　宋
　　　　　常州无锡县记
聂厚载
无锡建邑始于前汉案陆羽惠山寺记云山东峯当周秦间大产铅锡至汉兴锡方殚故创无锡县后汉有樵客于山下得铭云有锡兵天下争无锡宁天下清有锡沴天下弊无锡乂天下济故顺帝更为无锡县又按图经本隶会稽王莽改为有锡至吴时改为无锡又县厅记云其有是邑得名之始兴建废置之由陆鸿渐惠山寺记之备矣然则寺记虽备而与图经互有得失而不究其本矣当周秦间大产鈆锡乃六国时也其后暴秦涂炭刘项战争之符也樵客得铭合在文景之世是时弭师偃革天下清晏故神灵荐祉其铭出矣因之创县宜彰其美陆云后汉得铭非也复不书王莽改易之弊莽若不为有锡则顺帝何以更为无锡耶莽既改革则前汉得铭建邑明矣前汉季世锡乃复出莽包篡逆之心蕴奸邪之计因其铭改其邑欲惑众而祈应也及顺帝时兵寇载戢其锡复泯故更为无锡益昭前谶铭之文非人文也天意也陆云无名人者不可考之辞也图经秪述王莽改更不载得铭创邑之事盖阙文也夫名山秀岭郡县有之苟峯岩奇峭洞壑幽邃胜惠山者多矣若探治乱之几赞清宁之运则海内诸岫莫之与比山在西郊翠逼衙署虽隔梁溪一水而数尺之深不能截千仞之势阴阳流谓坐辛山面巽水宜其邑广财豊复多秀民也太伯渡江始居此地六朝而下贤才继生披可详不复悉纪自伪唐纳境之后皇朝统御以来民风载淳文教益振前后出宰者率多名士如开宝乙亥迨天圣丁卯五十载间被唐虞之化蔑覩戈戟下悦卓鲁之政罔嗟苛刻此亦大块间福地也岂非山岳之助乎独厚载滥司铜墨素懵刑政字人逖愧于前修易俗钦徯于来者先是县封密接吴境唇齿相啮兵寇荐侵官室民庐亟为煨烬后于县城西南隅重建衙署事皆草创栋宇未完咸平壬寅年邑宰钱维周移就中位其经营之美石记具存寒燠代迁土木圯坏干兴壬戌岁县令李晋卿明可御奸威能率下怅公庭之卑陋不足壮大邑之形势乃募豪杰萃杞梓利工善之器揆定中之日听讼之厅雄构击皷之楼峻峙修廊挟室越柒拾间迨束丞王周继政工毕县庭壮丽自此而始俾黎庶望而畏之增令长之威德夫升是厅治斯民者得不端心秉节誓公减私察下民之枉直荅元圣之寄任然后不辱斯厅不愧斯民矣旧制邑署修建弗给官用咸出于吏民之上贪者徇私忘公家之利廉者洁巳避李之嫌所以县寮公宇罕有修葺李公不畏率剑之讥竭力公家之事干敏之誉犹沸民口可谓缙绅中英杰也惜其未立文志寖历岁时虑后人忘作者之勤劳失建邑之本始因讼空案简直书前烈姑欲补图经之阙正寺记之误永李公之懿绩也
　　　　　平清堂记
尤爚
观近臣以其所主观远臣以其所为主古今不易之论也盖惟贤而后知贤拔茅汇征治道斯泰而怀才抱德者亦得以垂鸿名于盛世古灵陈先生在神庙朝荐士一疏至三十有三人皆一时名公伟哲延洪我宋无疆之休三百载如一日猗欤休哉沿海制使可斋先生古灵之裔清文直谅每以进贤报国自任不轻诺衣钵有传矣锡山旧为壮县迩来败不可支岁至五易长官可斋衣绣日畿选赵君紃夫来摄邑岁值大获君听讼以清守已以正敏明善断事至立辨上承供亿下苏凋瘵士民感怀列治绩于台府乞就真以福百里公朝报可未几可斋入辖中台旋镇东海贻书以平易近民清苦律巳八言相勉君因欲撷平清二字揭于公退之室以自律可斋复大书锓梓以惠之君嘱予着语将勒坚珉以侈教诲不倦之论爚邑人也日闻善政喜君之得所主于是乎书淳佑次元长至前九日朝请郎直秘阁九爚记
　　　　　无锡县宰郄公德化记
陈篆
上即位改元建炎秋八月杭州守土军窃发为盗意朝廷北伐之役势未及讨乃敢俘我王官燔我民庐释狱囚发府库掠金帛残毒百姓据城以守朝廷命辛将帅甲二千用伐有罪将私犒赏不分士卒仇之师行次于加禾共杀将以叛势不得进反兵北首声假道于吴以如金陵志实利寇松江轩槁以备贼得巨舟百数夜袭松江一夕煨烬人无逃者苏人闭关堑河被甲登堞及贼距城虽矢石纷下而不少郄守臣实畏之乃使人遗以书广设金谷愿得沿外壕以进贼计吴城险固未易攻徒老师尔遂盟以许之三日弃苏州以行维舟于阊门之五里贼意是将被我邑而及常也语闻于道欲焚我居屋芟夷我农田虔刘我士庶邑人闻之骇愕股栗莫不举手相吊号若待尽邑宰郄公痛民之危既尽伤心且谋其策丁国家军兴仓库所积无几公乃罄家之所蓄器用并帑藏得银二千两预一日遣人具咨目以遗贼贼见且喜已善公之能迎劳荅公以状词颇肯受时又得丞相李伯纪弟季言慨然谓公曰某职兼钤辖属官公忧如此又不可坐视愿前五十里迎贼谕道公意苟全此邑亦某之衷公之幸也公重信而听之季言不及省问家人即衣褐单骑从者数人暮行夜宿于界亭明日贼舟果至季言见首领宾主礼唯谨谕贼以公之恤民爱物如此贼屈首无毅色谓季言曰毋忧敢不如所言季言即间遗公书具道贼所以状公为之喜且惧谓凶人奸险虽首肯而心或违则适败谋又明日贼舟将抵邑南门公接见首领以礼折劳曲度贼气平改容正色语贼曰若所谓季公言不谬百姓得赐更生虽杀我以偿所志无憾不腆金币以赏从者或甘言绐我阳许而阴背之愿先杀某不忍百姓之罹凶毒也贼欷戏感叹谓公曰学士与李君实邑之父母当戒士卒释甲受犒即趣舟以行乃指天以誓苟逾盟有如日公闻而后喜可知也贼于冲道间呼谓邑人曰尔等赖县令郄公得保首领不然则松江矣虽烧顶断臂何以报德于是癃老扶杖拥公之车感泣跪谢是日贼兵果解维以去一毫不取士庶帖然弗扰呜呼公之覆护一邑如此之至其古之遗爱乎夫汉唐循吏止有一事可书则勒功于碑以为甘棠遗爱况公之德于吾民不啻覆载使后世湮没无称亦邑子之罪也篆于是纪其事篆闻唐朱泚之乱得一何蕃而六馆之士不从君子谓蕃仁勇人也公儒者平时理县尚冤恤百姓交爱之及是终以此得抗非仁而有勇者乎且以苏州金城汤池虽松江有大川可恃而卒破荡苏人亦不免躬甲冑赴矢石为城下之盟不愧仅得免死亦幸尔无锡当通道外无城堞以守内无甲兵以敌贼一举手则旋踵而倾覆郄公不动声色俾贼善解李绩贤于长城远矣斯人今复见之嗟夫雷霆骇耳蜂虿起怀虽贲诸荆育之伦未有不犹豫夺常者至若解纷赴难确然有不可挫之色自非足以化梼杌未有能喊虓虎而集之气者也以贼之杀部将破松江视民如蝼蚁至我邑以公故罔敢流毒非有以化之而然耶昔汉刘弘农反火虎渡河后世以为难事以公匹之过昆远甚是宜邑之父老必有为公立祠者儿童必有为公歌谣者骈四俪六锦心绣口之士必有濡毫染翰为公作诗以颂其德者至篆则恐公异日升朝以济大事秉史笔者举其大而遗其细则叙公之事不能无阙文得此则庶可少助而张文愧近俚葢欲道其实焉公名渐字子进丁未十月日晋陵陈篆记
　　　　　常州无锡县学记
章望之
有儒生谒于前曰我无锡之士人也示予以学宫之图曰吾大夫秘书丞张枢言始谋人也其中南向者文宣王之殿也大门值其前论堂横其后后又有先生之室东西两序则诸生之舍也葢在县署东南三百步之间其赀财所出则吾邑业儒葢百人矣能倡义者裒诸儒之有为之也作之之日则丁酉秋也成之之日则明年春也诸生入学在四月之乙卯望越十四日己巳吾大夫与其僚宿于斋次庚午朔五皷作师生陪执事释菜于庙庭退而宴私于论堂之上揖吾曹而谓之曰凡我造学于兹将使而习闻圣人之美用于而躬非专之决科也诸生曰敢不恭禀所教令也请以事之始末诿予以文久吾大夫之风于弊邑何如予为之持觞以贺曰有本哉张子之为邑而子之乡里之庆也其令不扰而民信其文不密而民畏乡尊耆艾之无过者而后生有劝富家羣养孤独之人而众不惮烦则吾既知之矣政其成矣又兴学校以贻人得不曰有本哉梓人之子知百木之坚脆商人之子知四方货财之有无屠人之子善皷刀裘人之子善治皮岂皆其天才自然耶少而目治长而手治由是积习之渐耳燕赵之好兵也未必钧好也其见者兵也荆楚之好巫也未必钧好也其见者巫也吴越之好渔也未必钧好也其见者渔也今夫孔子之道包百王之教治则尧舜光显乱则桀纣诛亡大之通天地微之入鬼神密义精言散在经传厥有师斆学者犹莫穷三豕使闭户学之筋骸惫矣傥有得哉勤劳已甚邈焉大道死矣无传如皆郡县劝儒开设学馆长吏且有意焉则其民感思自兴心志开而见闻慱矣异时庸知是邦不由枢言户晓诗书而尚礼义欤予故为之诗曰表表南山兴云以雨木之苞矣春阳攸聚念我虑善教不有初彼缲者丝厥抽惟绪筑室维何有殿有堂有序有房闲阴启阳翔翔者楹盘盘者梁工逸于成伎臻其良我之思矣古之孔子我居我处友朋来萃爰饮爰食爰讲爰议永怀恭人肃慎容止敬恭明神邑令有僚盛服至止徒御弗嚣斋明有日其诚孔交何以荐之清酒少牢咨示父兄顺听邑命尔子尔弟勖成正性必儒其躬俾善其行贻亲以不病咨示子弟优优在道律身如学以忠以孝令名匪今于后有耀贻孙以不诏中田有稷其实离离张子有猷神享人治善人之延百世攸宜尔民其承之
　　　　　常州无锡县崇宁增建学记
王相
崇宁改元上既庚用二三大臣克笃前烈追盛三代唐虞之治爰诏冢宰慎简乃僚置司讲议政事当务之急是秋大丞相司空嘉国公本原神宗皇帝以圣智稽古即位之初慨然追法先王训经以迪士置师儒以明道广学校以教养尝诏侍臣欲考古者庠序之制闿明堂辟廱以施发政功志未就遭元佑变革无复存者恭惟皇帝陛下盛德大业修明法度追而述之深悼风化之微而欲善天下之俗非学不能成之谨以学校为今日先务制可之遂诏天下郡县皆立学以三舍法取士粤明年甲申乃下诏曰神宗皇帝甞欲以学校取士而罢州县科举之令其法始于畿甸此学士大夫之所共知也朕不爱百万之财以教养天下之士而以育材官人善风俗修政事为急其诏有司罢发解及省试取士并由学校升贡庶几追复成周之隆绍先帝之绪以称朕所以图治之意其年十二月甲戌皇帝视太学幸辟雍即敦化堂赐上舍释褐者凡十有六人其次免省试者二十有六人内舍生及畿内贡士皆免解其数几半三岁赐第于集英者于乎盛矣美矣不可以有加矣虽三代教养之隆未有甚于兹时者也诗曰周王寿考遐不作人信乎美成在久者其必自于作人也愚窃以谓化人成俗莫不由学故先王之盛时设庠序以养贤论才德而取士自天子诸侯之子下至国之俊造莫不入学自成童而艺文至四十而仕其习乎礼乐之容讲乎仁义之说敦乎孝弟之行入以养其父兄出以事其长上与朋友交而有信临财廉处众不争行修于身有闻于家达于邻里乡党然后询于佥言又定于乡老之可信者而荐之始谓之秀士久之又取其甚秀者为造士然后司马辨其论随其材而官之任官然后爵之位定然后禄之夫如是积德累善其勤若此其久亦至固非止取一日之长然后求贤审官寘彼周行如此其慎而有次第则浮伪矫激干利苟得之士不容于其间风俗不陷于偷薄而日以忠厚也宋兴葢百有五十年而天下之学始克大立稽古之制放周之文其养也教以经艺文辞其取也考以材识行实由三舍以察士之能否而命之以官可谓希阔之举矣是以诏下之日遐迩庆幸而奔走趍事者以后为羞常州无锡县有学嘉佑初自龙图张公诜始其兴制之本见于武宁章望之之记后四十八年其犹子元度继宰是邑会朝廷班学制他邑皆承命经营力作不暇而兹得即旧以新之功省十倍然后知君子之泽利施者远而事固不偶然者是学之兴适在其父子属者朝廷增养士之制初大县以五十人为率后乃以三岁应书多寡计之无锡宜增给百人以百五十人为率而旧舍扁廹隘不可容今乃与其属度学之西偏增直购地斥广而大之别为屋二十有六楹又迁庖厨浴室于其北鸠工于八月壬辰考之于十一月戊辰闳壮显敞踰于昔制令以予掾于尉曹寔董乃事会终更属予为文以识其成予惧学者不明乎朝廷教养之美意而师儒之官或不揣本而齐其末失其所谓作成之方谨具述明诏如上所载因诵其所闻而着之夫大学之道将欲正心诚意修身以治其国家天下而必先本于知至则所谓知至者贵达乎道德性命之理而已非止乎期命辨说形名度数之间弊于浅浅者尔故先王教法必以智仁圣义忠和为之别以孝友睦婣任恤为之同艺则该之以礼乐射御书数至于淫词诐行析言破律异端之术为之诛禁书曰格则承之庸之否则威之方今举皆法此吾固知其教化之行风俗之成唐虞三代之治可跂足而待之异时诸生道德明秀行艺修饬岁频升选赋菁莪采芑之诗以颂明天子育材之意昼绣而谒谢先圣先师周览墙屋慨然思咏令佐之功绩而予因得并预兹荣附托不朽不亦幸哉辄不自揆退为之记俾刻诸石以告学者崇宁三年景至日
　　　　　无锡县学之记
李弥正
孔子删诗列国独存鲁颂非私鲁也以其君臣有道而庶事举也体大而有证孰若修頖宫郑亦同姓国学校不修而子衿之刺兴其后然明至欲毁乡校赖国侨知政议尼不行以郑之剌则鲁之颂宜也厥今天下郡县同被王灵固无异政于奉令率职身任风教不为具文避课岂不宜大书特书行之永久乎毗陵浙右支郡文儒逾于大府无锡于郡属又壮哉县也九峯峙其西太湖漾其南山川炳灵人物阜伙卿材民望继踵接武服冠屦业弦诵者肩摩地属异时庠序未称独庙貌岌然孤立旁无夹辅春秋二丁官吏用事张以管苇风雨不除道路目笑乃绍兴甲子秋诏诸县治学舍尚或窘于狱讼簿书日不暇给迟回未遑越明年冬邑宰胡君舜举既下车以儒雅饰吏事乃惕然曰德音甚渥矧大邑多士其敢后于是营资庀具拓地度材属主簿朱君奇视役奇究心知务纤悉必躬克钦乃事以辅其长迄用有成堂皇敞崈斋庑整洁榱桷户牖丹雘涂塈咸极精敏库置什器廥蓄储贮炊烹涤皆有处所凡为屋大小五十有四楹又彻殿葢而新之公无侈费民不告劳作始于丙寅春三月至于十月工毕丁未率里之大夫士释菜于先圣退乡饮酒于讲堂主宾遵升降献酬耆耋壮稚成叙在位觞豆静嘉殽核旅美扬觯致戒情文具尽礼成拜送于庠门之外观者如堵嗟咨欢忻喜王化之复行伻图来谂俾记以文斯举也夫子以为宜颂其敢惜辞乃具载兴建本末且告诸方来曰惟人万物之灵者有伦有类也五典之序自天子下达有虞夏商之学名异实同皆以明伦为本周制益详崇术立教迪德训行悉有官师以造俊秀养老齿冑献馘受成咸在焉乡学里选之法出长入治之政顾寓行于其间耳由汉而来取士之制一变而升孝廉再变而置中正三变而举进士虽科目猥多途辙浸广而明君良臣贤守令师以立学官增弟子员为急先务葢牧化渊源有在于是非直用文艺偕进取而已国朝自庆历始诏州县悉置学元丰推行三舍法于贤关崇宁遂颁天下海隅遐荒礼乂渗漉中更艰难兹道乍熄今天子抚运中兴储神道艺既修邻睦廓廓无事乃与大臣议建太学继及郡邑以幸斯文县大夫洎其僚精白承休亟就嘉绩呜呼士之游息于斯与夫耕养家食者盍体勉励训饬之勤平居孝弟忠信修身行道奉彝伦蹈圣域禄在其中矣其或先利后义缀缉口耳之学颛以弋钓名第如区区汉儒之陋指典籍为拾青紫具陈车服以夸稽古力斯岂君相崇儒易俗之旨而大夫宣化流泽之意哉绍兴十六年十一月朔旦
　　　　　无锡县徐偃王庙庵记
尤 【缺名】 
锡山西南一舍而近是为五里湖湖之阳有山山之阳有庙祀徐偃王王嬴姓诞其讳为周诸侯治以仁义穆王西游瑶池忘返诸国交执玉帛贽于徐穆王驰归伐之王不忍兵其民去之彭城武原山下而居焉至章禹见止于吴子孙散处扬徐间即所居立王祀韩昌黎记衢州庙网罗旧闻于斯为信葢衢常皆古扬州境也然今是邦蔑王子孙庙籍之不废则里人若浮屠氏之力甞质图志阙创始岁月惟殿重建于绍圣戊寅书栋可考殿南为轩轩南为门共以东西二序殿后小室浮屠氏趺息地也庙山相传曰庙塘庙据其趾石塘横其东人是以名隶于庙者六十亩有奇岁取薪槱供祠祭等用绍兴间善彬居之业犹故彬去中废官税莫供为里正病吾宗有佃于官为任输送庆元己未众谓祠宇日就荒芜水旱疾厉将无所乎祷遂选请宗佾继彬之旧佾敬共事神清苦持戒为一方信重经营补葺由殿及序翼欹而正更污而洁结庵庙北扁以保庆中建阁以储梵爽旁辟轩以延宾客逼湖波往来病涉又累石堤百余丈为桥三役竟复虑无以供众乃置田三千七百余步为伏腊计先后二纪乃克就绪一日其嗣孙文礼欵门曰庙庵规橅粗整惟故山未复余曰于吾宗族归之吁始乎此庙仅有此山今由庵而堤堤而桥照映湖滨过者属目询之众皆曰佾与其徒道恢等弊衣粗食稽羸累奇而成余谓元本所在皆王仁义之泽浸润演迤非惟子孙敬之与浮屠氏皆敬之故相为扶持废者复兴失者复还也礼请记颠末兹山去先莹近余春秋扫祭经祠下瞻敬已登阁顾彼岩石磊磈久欲剜苔以记曾游礼之言适与心会故书景定癸亥孟冬朔奉议郎宜差知安庆府桐城县主管劝农管田公事兼弓手寨兵军正尤 【缺名】 记
　　　　　惠山泉记
聂厚载
水之甘苦犹人之贤愚人生禀气清则贤浊则愚水流因地洁则甘秽则苦石脉至洁山泉悉甘而斯泉胜诸泉者以其感锡之气也苦井投黑锡于其中久而则甘查梅橙李和铅霜食之则美葢锡能变味致甘也兹山当周秦间大产铅锡岂非假其余味乎或云苟锡能致甘则山下诸泉味当一矣而独美者何也曰山一而源异也佗泉脉浅发于山表斯泉源深出于山骨故积霖而不溢久旱而不竭承平之代锡乃深藏故源深而得其液焉不然则何以滑于众泉重于诸水或云古时锡产东峰非泉脉矣惠山本也东峯枝也未有本亡而枝有者也利物之外尤资茗荈陆先生尝奇之美名始振夫食味别声人之常也甘辛爽口婴耋一致至若水之淡薄其味各别能于淡薄之中纪其优劣峻其等级非奇人不能臻乎妙亦犹金丝睦耳清浊易辨其或审兴衰察治乱非贤者罕极其奥审声之奥夔季而下世有能者别味之妙生民以来先生一人耳且夔季于乐听于心而不听于耳先生于水别于心而不别于口后之慕先生名悦水之味者又不别于口别于耳也噫别于耳者众矣非独水之难别也先生未生泉味非苦先生生后泉方有誉信乎蔡邕辨薪而爨伯乐顾骏而增价天下之山珠联栉比山中之泉丝棼发委先生不登之山未尝之泉多矣其间揖康洞而抗兰谷者有之不偶奇识滔滔于污潦之间惜夫且以无情之水遇至鉴汲引尚能纪名于简册分甘于郡国矧有道之士遇知己振发岂不能泽润生民道济天下焕令名于今古哉前所谓水犹贤者言非过也感物而动与泉作序
陆鸿渐品水二十味
江州庐山康王洞帘水第一
常州无锡县惠山石泉第二
蕲州兰溪石下水第三
硖州扇子硖下石窟泄水第四
苏州虎丘山水第五
江州庐山招贤寺下石桥潭水第六
扬州扬子江中冷水第七
洪州西山瀑布水第八
唐州桐栢县淮水源第九
江州庐山顶龙池水第十
润州丹阳县观音寺水第十一
扬州大明寺水第十二
汉江金州上流中冷水第十三
归州玉虚洞香溪水第十四
商州武关西谷水第十五 【其水温暖】 
苏州吴松江水第十六
台州天台西南峯瀑布水第十七 【亦呼十丈瀑布】 
彬州圆泉第十八
严州桐庐江严陵濑水第十九
雪水第二十
　　　　　惠山陆子泉亭记
孙觌
陆鸿渐着茶经别天下之水而惠山之品最高山距无锡县治之西五里而寺据山之麓苍崖翠阜水行隙间溢流为池如奏琴筑如鸾凤之音味甘寒最宜茶于是茗饮盛天下而缾罂负担之所出通四海矣建炎末羣盗啸其中洿坏之余龙渊一泉遂涸会今镇诸军节度使开府仪同三司信安郡王会稽尹孟公以丘墓所在疏请于朝追助冥福诏从之赐名旌忠荐福始命寺僧法皡主其院法皡气质不凡以有为法作佛事粪除灌莽疏治泉石会其徒数百筑堂居之积十年之勤大屋穹墉负崖四出而一山之胜复完泉旧有亭覆上岁久腐败又斥其赢彻而大之广深袤丈廓焉四达遂与泉称皡请余文记之余曰一亭无足言而余于皡独有感也建炎南渡天下州县残为盗区官吏寄民间藏钱廪粟分寓浮图老子之舍市门日旰无行迹游客暮夜无托宿之地藩垣缺坏野鸟入室如逃人家士大夫如寓公寄客屈指寄归日袭常蹈故相帅成风未有特立独行破苟且之俗奋然以功名自立于一世故积乱十六七年视今犹视昔也法皡者不惟精神过绝人而寺之废兴本末与古今诗人名章俊语刻留山中者皆能历历为余道之至其追营香火奉佛斋众兴颓起仆絜除垢秽于戎马蹂践之后又置屋泉上以待四方往来冠葢之游凡昔所有皆具可谓不欺其意者矣而吾党之士犹以不织不耕訾其徒姑置勿论议焉是宜淬砺其材振饬蛊坏以趍于成无以毁瓦画墁食其上其庶矣乎故书之寓一叹云绍兴十一年六月日晋陵孙觌记并书
　　　　　胶山窦乳泉记
翁挺
胶山在无锡县东去惠山四十里由芙蓉塘西南拔起平陆联绵迤逦高下十数而后峙为大陆有泉出其下曰为窦乳泉葢昔人以其色与味命之自梁天监时地为佛庐踞山北向而泉出寺背至唐咸通中浮图士谏改作今寺依东峯与惠山相望则泉居左庑之南水潦旱暵无所增损隆冬祁寒不凝不涸故其山虽不高泉虽不深而草木之泽烟云之气淑清秀润澒洞发越皆兹泉之所为也然而疏凿之初因陋就简决渠引溜不究其源阅岁既久瓴甓弗治滴乳渗漏沦入土壤建炎二年余罢尚书郎自建康归闽适闻本郡有寇留滞浙河因来避暑兹山日酌泉以饮病其湫隘谓住山益公能撤而新之当以金钱十万助其费益公雅有才智且感余之意以语其徒元凈庆殊乂冲三人者或愿出力于是坎其山入丈余得泉眼于嵌窦间屏故壤理缺甃而泉益清驶乃琢金石于包山为之池广袤四尺深三尺以蓄泉上结宇庇之榜曰蒙斋池之北泻为伏流五丈有奇以出于庭跨伏流为屋四楹属之庑有扉启闭之榜曰窦乳之门庭中始作大井再寻疏其棂槛使众汲葢数百千人之用常沛然而无穷事既成益公谓余曰寺有泉历数百载较其色味与惠泉相去不能以寸而名称蔑然公乃今发挥之当遂远闻信物之显晦亦有待乎余笑曰水之品题盛于唐而惠泉居天下第二人至于今莫敢易其说非以经陆子所目故耶自承平来茗饮逾侈惠山适当道傍声利木廹之徒往来临之又以缾罂瓮盎挈饷千里诸公贵人之家至以沃盥焉泉之德至此益贬矣今胶山所出冈阜接而脉理通固宜为之流亚独恨余迈往之迹介洁之名非陆子不能与之为重然山去郭一舍蹊遯阻而泾流陿邑居者欲游或累岁不能至况过客哉比之君子惠泉若进为于时故虽清而欲浼窦乳类夫远世俗而自藏者将愈僻而无闷以彼易此泉必难之而公显晦有待特以为言亦期之浅矣益公亦咲曰有是哉请着之泉上使游二山之间者有感于斯焉遂书以授之岁戊申冬十有一月癸丑
　　　　　一梅堂记
蒋重珍
宝庆丁亥皇上即位之四年也重珍试吏苕幕以病易鄞幕待次归治药石无宏榻之地解脱阃中簪珥得败屋一区扫洒扶持而居之癸巳春奉祠杜门痼疾弗瘳目昏耳聩老态具见乃于室之东南隅撤旧而新为堂一间两挟置药炉丹灶蒲团纸帐于其中将静坐养疴以苟旦暮之命屋卑地狭月余落成故旧有诮予者曰子其扫除一室之小者丈夫欤吾视子幼孤绳枢瓮牖所居不能容膝迁徙彷徨将母而行傍人篱落窃一椽之芘辄以为幸今破屋视昔巳过分矣而奚以堂为余竦然而悲曰是予之过也虽然吾岂以堂为乐哉独念吾家凋弊五十余年生意几绝其不肖误蒙宁庙亲擢未几叨被皇上召对名列班簿么微此身病废退休足矣足矣虽然此身父母之遗体也可不敬乎筑斯室也敬斯体也乃所以报亲也不然则安宅何在广居何在而顾区区于此堂哉自斯堂而成而可以求师也凡齿德俱尊者孝可及人者义理精熟者克忠克孝者博通经史者深识时务者吾于此下一风而问焉则身虽病而心不病矣自斯堂而成而可以合族也凡姿禀可教者好礼知耻者迁善远罪者小廉曲谨者贵不简傲者贫不卑屈者文艺自将者多识事物者吾于此因材而笃焉则身虽病而家不病矣自斯堂而成而可取友也凡能修而通者能言而践者卓荦之重者淳静而立者已知大体者能勤小物者虚心无我者善如已出者恶如无隐者相观为善者吾于此久交而敬焉则身虽病而道不病矣夫心不病则不敝家不病则不替道不病则不孤贫无憾也贱无憾也存顺事而没宁呜呼此岂忘其亲而事身哉堂之前有梅一株清圆茂密因以名堂无所取义示不改其旧也
　　　　　万竹亭记
蒋重珍
余已记一梅堂复为后圃开林为径縳亭东偏扁曰万竹亭有池池上有梅梅之外琅玕森然向亭而立如众贤盍簪挺挺其清也如三军成列懔懔其严也风清月明发挥高爽雨阴雾暗韬晦蒙密景物常变皆启人意余时命苍头扶掖病足自径而亭焉非日涉成趣之谓也非起居适安之谓也其所感慨深矣余生于淳熙末年时和岁丰田瑞安乐先君与诸父实居凤山贫不聊生故庐已属有力者然茅斋方池饱足幽趣前植古梅后列修竹藜杖野服日引儿侄从容其间故余平时清梦皆此时事尝刻之家传以写罔极之思矣今是亭之营本非求合而梅老竹茂浑然天成时异事殊心感情怆见先训遗风使余一刻之不能忘也是余之一游一息洞洞属属然如将见之也可不谨哉虽然园林之乐一也而其所以乐此者则有间焉葢先君诸公之乐此也安于贫而予之乐此也厄于病贫者循其理分之当然病者出于形体之偶然律之以原宪之言则大有媿矣先儒亦曰人多言安于贫贱皆是力屈才短不能营画若稍动得恐未肯安余之病废抑近是欤书置壁间因以自警
　　　　　通惠亭记
蒋瑎
彭城钱侯申仲世家于无锡既仕而归乃卜居于邑南漆塘山中聚书四万卷日取而读之探古圣贤之蕴以美其身于其暇日稍稍疏岩剔薮立台亭莳松竹为游观之适然是山无水率以罂瓶汲于湖以供朝夕之用仆奴颜汗肩頳陟降告劳绍兴三年春二月申仲行于其居之南爰有寒泉发于岩趾以杖导之如龙蛇蜿蜒盈科而后进酌而赏之清冽滑甘与惠山之泉无异于是甃以瓴甓洄为方池馈饍漱浣日用而不竭乃作亭于泉上名之曰通惠意其与惠山通山居之父老闻而观焉惊顾颜色且曰水之行地中一气耳兹山去惠山不百里则其泉脉灌输理或有之或曰不然吾与若居是山老身长子日以远汲为病今钱侯莅止而泉发于其居岂天藏神閟不轻付与有待而出耶众以其言为是乃相与歌曰泉何为兮效祉侯有德兮克君子挹彼注兹兮况羞馈祀永收勿慕兮自今以始又赓而歌曰孝友温良溢于文章钱侯之德兮演迤汪洋惠我无疆兹泉之泽兮德积而愈光泽久而弥昌世世其无斁兮于是宜兴蒋瑎闻而异之曰昔唐相李文饶既贵重其服御饮食必欲极四方之怪珍常喜饮惠山泉置驿以取水天下苦之有浮图人告曰长安昊天观井水与惠山泉通公试之信然遂罢水驿寥寥数百年间其事相为符望然以予观之惠山距长安数千里而远有高山大川之限是乌能相通哉特以其味似之耳今九垄漆塘相望密迩而申仲以隐德懿行蒙神之贶则泉为时发亦无足疑者因取父老之谣言且本其所以作亭之由而为之记
　　　　　橘中记
余永弼
江东计台从事曾当时谓子余子曰我于梁溪所居之旁辟小室周施纔丈尺非有增台杰观晧旰华敞之足言也而虚明静深似可人意日浩然其间诵书着文行歌坐啸客至则有棋有琴一觞一咏不知世之有所谓荣辱驩戚者室虽小滔乎其有余端不减商山之乐也榜曰橘中子为我记之予曰嘻子相家子也何自而知此乐哉夫极狗马之好骋游田之荒扬激楚之结风发阳阿之妙音宜子之所乐也而方且驰骛乎书林渔弋乎义圃好古博雅过于藜藿之士齐竽赵瑟晋束梁棃宜子之所乐也乃漫不屑意至于商鼎鲁钟昆吾之刻岐阳之鼓则耽玩研核恨不追轩颉而揖冰斯又侈之以诗书六艺之学先圣贤之德音以成其文故舂容乎大篇则高壮广厚辞正而体备寂寥乎短章则洁简疏越言峭而意美风雨交于笔札云霞散于翰牍穷情尽变虽长吉之阵马风樯嘉谟之孤峰绝岸不是过也异时必能发挥志业羽翼清朝畅淑声于不朽是无愧于四老矣此予所以乐为子记之若夫景物之胜登临之适尚冀相羊其间而赋焉隆兴甲申上巳日鄱阳余永弼记
　无锡县志卷四下
　　辞章第四
　　　记述四之二下
　　　　宋
　　　　　蒋状元母夫人墓志铭
魏了翁
嘉定十有六年夏五月戊申蒋重珍举进士第一故事京师给驺哄自端门骑至期集所侯王大第供帐左右观焉时重珍迎侍母顾夫人于京下马称寿都人荣之留两月余授佥书建康军节度判官御其母以归于常州之无锡方荣闻四驰惕然如将弗胜韬辉潜实益求其可愿者窃所器爱焉明年重珍以书来曰走也不夭以祸吾母曾不及豆区之养呜呼尚忍言之吾母十余岁鞠于外家管氏一日父母家绝粮母祝发而号曰天乎吾亲之未憗也此发其有售乎命鬻于市得百金以给炊自是父母家生理稍苏若有相之者迨归我先君事大母轩氏乐而忘其疾我诸父七人或夭或贫先君不能自振假馆于人吾母赞治室事既备且戒能诵习五经论孟亲以授重珍有关于义则伸而复之重珍既孤诸父给饘粥母治丝枲取毫末之赢以给之甞骤寒无衾重珍觉而温如则吾母纫纩以覆之且语曰保汝以奉先祀也重珍泣数行下孀孤乏人不堪其苦或以赀（言木）重珍为之子而夺母志以配累举得官者吾母叱之吾先君之未泯则母之力也重珍年十七岁为人授小学有襦鹑结忍敝以待朿修之入它日吾母持敝襦于诸父曰藏此俾无忘贫贱时有欲妻重珍以女室庐田土皆具母谓幼孤得不死者诸父之力谨母他徙乃固谢焉重珍年四十余始获齿名于进士籍冬至之前日亲党贺吾母生辰母曰吾雅惮宴族今不听汝为之后将有悔重珍色然以疑季冬得疾月正元日而卒身后惟破楮败衣呜呼天乎仗吾母居约蹈困而曾不食子之报也今将以三月庚申葬于谢堰之原祔先君兆重惟昔试礼部甞以文字受知于先生由是幸有录于门心授神予非他人面交势合比也墓中之石不可以它属某甞闻之国人曰重珍之父南式资方教为学谤赡不事举子业其卒也重珍方生十年顾夫人持家教子有仪法读书至男子由右妇人由左诵之尤喜言李氏断臂事以为妇人当如此所居虽容膝而检防内外凛不可越然则今于重珍之请也曷不敢诺顾氏晋散骑常侍赠侍中荣之后世居建业入国朝徙毗陵曾大父某大父某父某男子一人即重珍女适李大年孙女一人铭曰
先儒有言妇适不再妇适而再饥寒之害然饥寒之事小而失节之罪大此岂妇焉之责抑为士也之戒自义理之不竞渺世途之焉届虽本无饥寒迫已莫知此身之爱伟哉夫人七十九载困穷陻阨而若是介百挫一忻亦莫之待琢铭幽宫其永勿坏
　　　　　宋故刑部侍郎蒋公圹志
尤焴
公讳重珍字良贵常州无锡人曾祖绍祖端卿父南式皆隐德不仕父以公贵赠奉议郎嘉定癸未公以进士第一人擢承事郎佥书建昌军节度判官厅公事未上丁太夫人顾氏忧服阕除佥书昭庆军莅官一考引疾告归改佥书奉国军需次绍定己丑召除秘书省正字入对奏语剀切执政者不悦遂谒告还家就迁校书郎力辞不拜改通判镇江府复以疾辞遂以直宝章合主管华州云台观端平改元上厉精更化召为秘书郎兼庄文府教授辞不得命乃诣寻兼崇政殿说书俄迁著作佐郎兼权司封郎官权起居舍人兼国史院编修官实录院检讨官同知贡举迁起居郎说书常如故以疾丐外除集英殿修撰知安吉州当上病甚屡请祠宫不允召为刑部侍郎趋朝甚急而公疾不可为矣请致其事诏特赠两官守权刑部侍郎致仕积阶朝散郎享年五十有四公少以隽异闻于乡踰壮以高文魁天下士入朝以直言名震天下由是受上异知入侍讲席晋拜柱石密勿严近知无不言而朞年遂退处于家葢平生侃侃自持不肯诡随流俗少不得其意则必奉身而退于名位利禄常若浼已上思其忠荩方倚以大用而公遽殁朝野莫不叹惜焉公生于淳熙癸卯三月己巳殁于端平丙申十一月乙丑次年二月壬寅葬于当县谢堰先茔之右从遗命也娶 【阙】 水丘氏承务郎介之女封恭人子二人长仪次似女一人许适登仕郎赵与可孙一人遂孙公之清名劲节殁而不朽自有名儒巨笔任是责者兹谨撮出处大略书而纳诸圹朝奉大夫除直宝文阁差知吉州尤焴述书
　　　　元
　　　　　无锡升州记
李晦
粤自黄帝画壄分州尧命禹别为九舜承尧肇为十二县之名未闻殷封国始有天子之县县之名闻而未详至周作雒千里百县县有四郡县百里郡五十里县之名详而在郡上始皇易封建为郡县以郡统盖昉于此自唐改郡称州继此以州领县定矣历代沿袭州县之名号虽一州县之更改不同锡山境土初有人于山下得古铭云有锡兵天下争无锡宁天下平因名无锡旧志载周武王封周章少子赟于无锡安阳乡甞为侯国秦汉为县新莽亦甞改为有锡吴省并晋复置陈祯明中升吴州寻复为县中间隶会稽隶吴不同最后隋于常熟置州取县名为常未几隶常州时唐武德七年也绵历至今左姑苏而右南徐引蠡湖而控申江锡山州西可五里许清淑之气蜿蜒扶舆磅礴郁积而为惠山拔起万仞泉居天下第二故其俗愿而文民多魁杰忠信才德地大物稠古号繁剧天开景运二十余年沾濡圣泽生齿日益众元贞元年夏五被诏升为中州名仍其旧存古也明年正月之吉开藩于今五年升改州记未立非所以侈皇恩而崇伟观也诚为缺典今知州禾速嘉劳甫与长官暨同列莅官年余政事修举一日谋之儒馆补其未备博士张元孙命余着笔余老矣犹能记忆前世州县名义沿革一二并述今日升改年月以为他日删修图志之一助云大德庚子中秋州人前乡贡进士李晦显翁记
　　　　　常州路无锡州重建谯楼记
虞荐发
古者兵车所次必巢居于其上以观敌谯门之设葢昉诸此考之史传已见于秦置郡县时其来远矣无锡古壮县今为常之支郡郡非县比也升改初郡治甞一撤而新之独谯门仍旧贯因陋就简人多议其未称乃龙集壬寅秋七月朔海飓闯淮浙间官署之漂毁者什九以改并其陋且简者一甓不复存值年俭重于劳民越嗣岁癸卯州长率乃僚相为谋曰谯门一郡政令所自出而千里之观望系焉阙而不理过矣然必策不靡于官不渔于民计乃善会州尹杨公以宽民急务入吁中朝而长贰治辨岁终事填委唯州倅杜公昶职专警捕就董焉先是邻郡僝工土木往往以田籍计亩而裒于民吏弄滋张侈大踰度卒致征呼旁午人不堪之杜公之佐郡敏而惠乃召吏于庭以谓谯门之役断无它技捐官吏半朞之俸可得千五百缗不给则辍公田以继之而已尔其度财于贾佣夫于市毋夺人毋妨农吏奉示虔既戒既备遂以是岁仲冬之七日始事岁除而告成于是近者悦远者来行者议于道更相告语以为郡府者吾生聚事育之所倚赖今独诿之于官若吏岂人情哉一日众环堵于前或贯而镪或觞而酒俎而肉众未及言而公遽谕之曰若辈欲何为耶是役也吾官吏力足以办此毋溷汝为也众欢以入辄委之吏舍而去以缗计者七千五百有奇吏因悉上送官为用不匮矣大学曰有诸已而后求诸人书曰民情大可见皇衷烝彝千古不泯谓民风之漓不足以观感之者厚诬吾民也向使有一毫强拂于其间则怨汝詈汝者至矣况望其麾之而不去哉昔孔门高弟有何如斯可以从政之问吾夫子诲之以尊美而屏恶因民所利而利之择可劳而劳之美也不戒而成慢令致期恶也圣人之言严矣哉世率以儒者之论多迂阔于事情余观锡山之政非圣言之一验欤杜公征余记兴造之岁月因以为后之从政者之戒云旹大德八年岁在甲辰夏五旦日郡人虞荐发记
　　　　　亿丰仓记
陈方
国家谨租赋之入东南诸郡尤加之意故二千石长官专任其事所以重民食也常之为郡沃壤多而税石伙于是置仓无锡州以便海漕合是州及义兴溧阳之粮凡为石四十七万八百五十有奇悉于此输纳焉岁率大府分官董之其责至不轻也今总管丁侯以开敏练达之才兼得为政之体厘剔中外周知民间利病至顺三年冬寔莅是仓先是仓吏并缘为奸往往高下其手当民租入时设计渔取或至倍输羡余既多则纵奸民乘间为欺诡揽掩冒莫能究也夫漕事有严发廪视之米色腐黑者有焉粮数折阅者有焉向常为官府之累矣侯思所以革之爰命属吏疏厥粮多者俾先输且躬授教条立期程信赏罚壹斗槩均富贫政不扰而民信从率皆趍事唯谨务先期以济向之渔取倍输之患有不惩而自息焉侯之德民戴之寔深非有过人之才者能如是乎昔汉儿宽为左内史收租税时裁阔狭与民相假贷故民乐输襁属不绝课更以最史臣称之繄侯之治毗陵也下车未久适中宽猛之政彬彬可纪及董制粮事来锡山也一举而扫数十年之弊其事有难于见内史者今因州人士有请故书其事于石侯名亦祖丁世系仕籍有史笔焉
　　　　　梁溪义塾记
吴澄
梁溪义塾者湖广等处儒学提举强以德之所建以淑其里中之子弟者也塾在无锡州西南隅梁溪之东屋以间计三十而赢田以亩计一千而赢岁入以斛计五百而赢燕居有申申夭夭之仪报祀有济济锵锵之礼延请名儒以施其教招集后进以受其教务俾讲习其间者皆能明经修行以称时需此其意也侯尝教授于南剑福州又提举江浙湖广其在官也政教所被亦云广矣其居家也乃于里塾之教拳拳若是予窃证之以古古者国有国学乡有乡学二千五之州五百之党既莫不有学而二十五家之闾犹必有塾里中有道有德之老朝夕教焉何也盖教必自近始始于塾而升之党升之州以达于国然后考论其材而官之培其根本者深厚而非晨种暮获之比古之人才所以后世莫能及也今日有路府州县儒学有旧设新创书院不为不多视古者乡遂州党之学岂有异乎然教官例从省部注拟何能一一得其人哉学院之教有虚名而无实效往往由此义塾之教不然选择师儒在已识鉴而无所牵制虽未必有如淳古道德之师然苟能得耆艾博硕之彦引导有其方熏渍有其渐不坏之以速成不害之以小利亦庶几乎古焉尔凡游处义塾之子弟勿卑污其志断断以古之人才自期此心此理必通贯体用而无阙遗所言所行对越天地而无愧怍若夫浅末于口耳葩华于笔墨以钓誉媒身而已宁不负义塾所以教之意也夫强侯又捐山四百亩为义冢凡贫而无地可葬者得葬焉侯之用心亦仁矣至治三年当路以其事转闻于朝立门旌表以示劝云
　　　　　重建五先生祠堂记
尤栋
宝佑戊午四明袁择善从尹常之无锡剙先贤祠附庸于学历十九年时丁元二视庙貌不如故自虞君荐发出而教授生徒乃泛扫芜秽一撤而新已而增博喻师长之员会孙君桂发居之之二人者皆乡人也相与诹经订礼为之言曰必释奠于其国之先师无先师则与邻国合国有人焉何庸取诸其邻我杨文靖龟山先生虽非吾锡之人而寓居于郡者十有八载今城东精舍乃其讲学之地是即乡之先师也乡者先生标表是祠居中奠位曾谓土崩瓦解之势我兴受之然有不依形而立者参倚如见吾党小子忍倍此而更师乎喻工部玉泉先生尤文简遂初先生李肃简小山先生蒋忠文实斋先生何莫非吾锡之人而起家于邑者相望百有余岁今里中故宅尚有指为藏书之所非乡之先师与玉泉遂初实斋三先生已有秩祀而小山先生未及与享迎之致敬独可遗乎若夫广汉大儒非不同宗河洛景定间已繇此而升从祀然犹不敢先之绎而江西颛门之泒其师友父子视吾诸老先生之所学未能无顿渐之异伊欲借晋人将无同之说以复其位庸讵知不见几而作乎审厥象而仪图之盍亦知所变置乌虖职教者之能为是言是必有默契于心而无疑者抑虑夫斯道之无师无传复质之乡老蒋公应新以其规接前辈年几八旬其尚论人品具得之于耳闻目见真公曰如吾五先生则有可言者惟尧舜文武周公孔子孟氏所传之道至河南二程夫子而复传而龟山先生葢受学于二程夫子昔伊川自涪归独称杨谢长进使其学少变于凋落之余讵有是言哉慨思龟山载道东南士之游先生之门者甚众玉泉乃登其门而能续程夫子之道遂初不及登其门而从玉泉学亦能续程夫子之道小山实斋二公固不及登龟山之门又不及从玉泉之学因龟山玉泉二先生论孟中庸大学之遗言而皆能续程夫子之道故玉泉得之而主绍兴之正论遂初得之而为干淳之老儒小山得之而居庆元之学党实斋得之而号端平之善类自九京之莫作而国人之无所矜式也久矣不有君子其能国乎始吾学之祠诸贤吾见其居于位者与先生并果孰使之然哉近若潭之长沙有祠周元公先生而以胡子五峯张子南轩朱子晦庵为配者而鹤山魏公了翁因其修祠尝为之祀亦深嘉而乐道之今可法也曲礼曰羣居五人则长者必异席曷不即玉泉遂初小山实斋四先生而配我龟山先生乎讙曰然论定然后肖其貌是岁垂光大荒落卜六月丁亥展舍采之敬周服殷冠鱼雅就迣枚数先生之族子裔孙有涣乎无萃窃幸尤氏喻氏蒋氏文献之存辑冠者五六人奔走与祭是礼也救灭亡而扶坏烂岂曰小补之哉其初位次未定绘事未素栋方卧疾未兴虞君数四贻书俾识其事奈何不能守坟墓政惧夫无词以自白其先人何敢表先儒而厉后进辄谢不敏暨归梁溪泽中直落其成固以请自揆愚隘无能言之不出耻躬之不逮焘子侍侧语之曰二子之所云一老之所发挥是即记也吾奚以文为女其敬诵所闻告诸执事者虽然栋岂终无言耶夫祭不越望鲁可以祭泰山楚不可以祭河惟人亦然自生以来未有夫子然终汉之世其庙犹不出阙里永平二年诏郡县行乡饮始祀周公孔子亦未有作庙之文唐武德二年始命冑监立孔庙贞观四年始勑州县皆立孔庙出阙里徧祠夫子距今载六百五十年繇此观之其在诸子非其乡国而祭之僣也僣祭非古也不于其僣而于其古则搜遗默异凡今日之所是正者庶几解逐客之嘲栋不学妄论至此不能不为先生之罪人尚有余蕴吾牛饥姑止后学尤栋记
　　　　　重修淮海先生祠堂记
阙名
淮海先生秦少游建中靖国初卒藤归葬高邮致和中迁葬于常州无锡县惠山之原子孙因家焉墓故有亭刻建炎四年追赠龙图阁告并山谷送秦少章诗置之亭中秦氏仕不显诸孙贫窭墓四旁地皆豪右所得亭亦毁坏不存山谷诗石归邑好事者独赠碑荒芜榛杞中樵苏不禁墓祭几绝开禧丙寅永康应纯之以州判官摄邑事访问遗迹慨然兴念封殖其墓取旁近地还之率邑士大夫合钱建亭乃立赠碑且赎还诗石择秦氏诸孙知学者使肄学职得月给使具祭祀仓台黄公常守汤公皆助其凡废应君故从余学余自澄江召归道出无锡应君首及兹事且请余记之余嘉其志不待再请然行役未及作也至吴门会淮东漕孟良夫因论少游醉卧古藤阴下人谓卒于藤之谶也独未知一事少游墓后古松一株直干高耸有巨藤自墓宂中出周匝数四已乃施于松上葢覆其墓此真古藤阴下也松为人斫去藤芽暨今仅存尔良夫信忠孙惠山寺功德院也故知其事最悉应君来索记因并及之四月朔日永嘉 【阙】
　　　　　无锡州退学斋记
尤栋
锡常邑也士穷不离学岁大比视阖郡所荐率强半擢奉常第亦项背相望时哉时哉其结缨裹革者不可作枚卜生之徒今余几虞君君瑞职教喟然叹曰昔者所进将没世而不称乎周辙东人之杨之墨各于其党孟子辞而辟之孔道以明二三子何患于丧乎归而求之有余师力相学西隙地结庐可五十席筑亭伐石不陨其名使遗簪堕履岁时燕序而子若孙来者之所景慕落之日惟余未反屠肆君瑞走书寄所以斋额来审余辄谓斋固所以待先进之士政所以崇易退之风苟知进而不知退士何学拟之名退学何如君瑞曰名之必可言也请为我属笔噫难言也圣门四科之目非后之科目比吾夫子不能无所优劣至论进退大义则耻原宪德南容直史鱼而君子伯玉其严于春秋之法凡我同盟当相与不负好学苟不由其道而往者则吾问之曰先生学何之进士尤栋题蒋应新书
　　　　　华孝子故址记
高明
惠山寺之东偏当泉水之上有三贤祠按志书今祠址华孝子所居宅也初祠久废吴人王彬始复倡建既成则以三贤事刻诸石且曰初址实孝子故居孝子之事不以没而不着复砻其碑阴以记其事章善也按齐史孝子名宝晋义熙末始八岁父豪戍长安且行谓曰我还为汝冠后长安陷父殁宝奉命至七十不婚冠或问之不忍荅辄号恸弥日建元三年诏表其门闾凡史载孝子事若此葢自西晋以来尚玄虚贱名检教弛法斁波流风靡而孝子独能笃至行终始不渝其诚意恻怛可以贯金石于云霓若与宇宙日月同其久于此见天之降衷人之秉彝不以衷世末俗而有异也孝子晋人而志谓齐孝子者葢孝子生于晋长于宋没于齐当其一身而天下三易姓当时居朝廷有爵位者朝事司马氏夕事刘朝事刘夕事萧恬不以为恠而孝子奉父一言七十年余未甞斯须忘以至没身不替使当时朝廷有爵位者其奉君命恪官守亦咸若华氏子则晋不当为宋宋不当为齐而孝子宜不曰齐孝子也凡游于兹者憇幽林酌清泉临风览古怀三贤之高风慕孝子之至行其素有志者宜加奋励其未能者则澄思革心勉追遐躅是则某所以树碑之意云尔夫人性一耳有为者亦若是吾徒宜毋自怠
　　　　　薇山先生虞公墓志铭
韩性
薇山先生虞公既葬十有八年其嗣志道使使至山阴贻性书曰先人力学厉行期见于用维卒不施抱志而没不肖孤承乏官使蒙恩追秩承务郎常州路同知无锡州事惟是冢木盈把矣而刻石未立惧无以逭不孝愿为铭诗刻诸冢上以示无止性辞不获则诺而为铭公讳荐发字君瑞虞氏远有世绪居丹阳者尤称大族七世祖讳申行父其字为安定先生门人实生衢州府君讳浵以恩赠中奉大夫再世曰将仕郎讳柄娶于晋陵遂迁晋陵于公为曾祖祖讳伯夔考讳杲皆耆年隐德为善宋德佑中公避地无锡乐其土风居焉幼颖悟读书过目成诵未弱冠试乡校辄高等贾师宪为淮东阃拟试甚盛试者率多为卷以幸得公笑曰是罔利者非耶一卷可矣已而果中前列文声益着家公铉翁为郡守客之郡斋屡上吏部未几而科举革矣公益力学不倦性纯孝事亲葬祭尽礼与弟应酉极友爱自为师生待宗族尽婣睦之道族人有被掠于兵者有去从异教者公询访得之经理其田宅赖以不绝与人交和不苟同故旧有过不轻弃喜节义处约而好施人有急难周之惟恐后岁歉贵籴损其直与人富人稍稍效之平生口不言钱不以产业为意视贵势不以一毫挫也无锡学废士无所归强起公为师招诸生坐斋中讲说义理考论德业士闻风而至课试无虑数百士有田籍官俾给驿传公言于帅若宪诹律引谊其言恳恳诸使素重公从其请得免者且百家乡饮酒久废赞使邑长行之再龟山先生之来南也居于常者十八年公为祠堂奠龟山于中而列乡之先贤于左右岁时祠焉秦淮海之墓在惠山南为赵氏业公谕赵归其地于学为之封殖士论韪之为乡校官十余年廪禄皆辞不受而校官之所当为者举行无遗文风之盛它邑莫能及声誉闻于中外当路贻书于公将致公都下而行其法于它学公谢不往因遂辞学事则又贻书曰杭学者一省之望为杭学得贤师江左之士有所式矣公又力辞即遣使赉勑授兴国路儒学教授拜命不赴自是杜门谢所还往号薇山老人以见志学者称之为薇山先生延佑甲寅初行科举左丞许公董试江浙择试官必当世师表遣使致公公曰科举兴废吾道所系今取士本朱文公贡举私议吾游场屋时所愿行者不意莫年见之且所避者利禄也今幸无是遂应命试闱经疑问忠恕或引天地忠恕以对他试官曰地岂有忠恕耶乙其豦公晓之曰此非川流山峙之地不对且转语同列若此者黜公作色曰此程子之说君非寡陋者岂偶忘之耶吾无书自随君求程氏书密视之毋令人笑其陋也他试官始媿服公因尽阅余卷黜而复取者数人监试佟公伯起谢曰微公几误事公之学精而守固于此亦可少见矣素不喜佛老氏学不道机鬼神异之事暇日惟以诗书自娱每戒其子曰尔既仕当以职业自见谨勿藉手书尺求知也由是志道累任果有立文集杂着二十卷藏于家素康强少疾童颜苍髯如未始衰者一日忽晨起正衣冠步入正寝顾诸子曰今日三月十九日也颜色不异双眸烱然拱手避足而逝生于宋嘉熙己亥四月廿七日卒于延佑三年三月十九寿七十八以是年五月十九葬开元乡惠山之阳娶赵氏先公五十年卒追封恭人唐氏封晋陵县太君太君谨重修整处已待人皆足以为阃范后公十六年年九十而卒生宋嘉熙壬寅四月二十日卒于至顺二年十一月初四其年十二月十九合葬于公之墓子男三人志道承务郎嘉兴路嘉兴县尹致仕师道庆元路儒学正守道女二人孙男七人士弘早卒渊庆元路慈溪税务提领沆浚泂澄女十四人曾孙男女十二人甞试论之士患于无才有才矣患不知学学不足致用犹无学也足以致用而汲汲焉惟用之求不得则若有觖焉者有道之士不是为也公负颖异之才而加之学力故其成就有过人者卓然以经术行谊为东南学者所宗足以致用而用之不究从容进退皆适其宜可谓贤矣安定先生以体用之学教人公其有得于家传者欤引其家学久而弥长追荣锡爵人所共羡而公之志不若是止也夫学见于用者征其用用之不究者尚其志志之难言也久矣公之所望于后而后人之所当益勉者也予故反复论著而不敢畧也遂为之铭铭曰
　学成于已 　以用而彰 　譬彼导江 　其流洋洋 
　行父氏虞 　学于安定 　位不称名 　以鸿厥庆 
　其传七世 　是生先生 　束发亹亹 　祖训是承 
　跂彼修途 　有捷坐趍 　佩玉长裾 　独行徐徐 
　用之于乡 　乡人是怿 　行于胶庠 　衿佩是式 
　论议已悫 　操履弥坚 　索其绪余 　可知其全 
　采薇于山 　于焉是息 　以顺以宁 　繄学之力 
　学期于成 　用不期售 　郁彼新阡 　克昌尔后
　　　　　故惠泉散更显翁先生李府君墓志铭
白雄飞
至大四年三月二十七日己亥惠泉散更李显翁先生病革香岩白雄飞偕贰车刘通甫往问焉先生抚已而谓曰人生天地间过客耳生死理之常也矧吾逢太平之世行年七十有四精力强健子孙满前安享甘旨日与故旧宾客相羊闾里间从诗酒琹书之乐兹亦大幸虽暝目无憾矣以身后碑铭托于公曰先生之材世所推服如山斗尊韩之仰何待赘辞傥遇不讳当如斯言先生首允而竟不复语既出举家悲号知下世矣闻者莫不衋衋越三日阖郡官僚乡闾士大夫从大守石抹公诣门往吊呜呼哀哉已矣乎善人吾不得而见之矣会哭而去卒哭之日乃子元招持书篇衰绖来见泣而告曰此先君自述墓志也其辞云显翁名晦小字原孙姓李氏自皐陶蔓衍支派具载家谱予一脉居于常之砧石始祖熙靖立朝三十年徧历华要因家于汴详见东都事略南渡后复居于常终端明赠少师子元瀹以国子入学释褐未几中词科赘锡州胡参政家卒朝请员外郎葬邑之开元乡遂占籍焉乃五世祖也曾祖正谊父焕世习儒业隐德不仕生兄弟四人予居其长育于外家外祖尤梅涧业宏博科俾任检阅书史其犹子率斋栋壬戌省魁持其笔砚十有四年夜以继日孜孜于学隆冬惟纸衾破而复补不耻也凡有观览一见即通若宿世然咸淳戊辰游学京庠元名燧乡帘引经义无虑二百卷多温福士名实未孚俱以寻常视我暨中首选始愿内交宿斋三年闻见愈博庚午归应乡举更今名拔郡解赴礼闱书义即常州解试题执政者虑考先泄至日皮筒下大院与别院两易其题有乡人竟以予所作主意破题不易一字冠别头朋友常以李省魁目之自此文声益振赴馆珠舍陈簿适兄弟遇之最厚束脯过于守宰禄家道稍丰皆稽古力也元二之变停贡举脱去时文窠臼得以肆意简编教子凡经子史集医卜阴阳筭数射覆真草篆隶下至诙谐小说释道二教无不讲贯大德甲辰刘行省之子世常平父许鲁斋高弟也守无锡一见契合首问乡校无书板遂出白虎通风俗通家山图书韩魏公家祭式俾予悉为校正绣梓贮于学家无宿舂好延客厨无积薪喜买花台省时贵折节相遇亲戚故旧时来聚首诗书辩论琴尊情话殆无虚日忘势利齐物我是以寿踰七十优游暇豫得终天年自号惠泉散更有事文类聚刊误四集显翁记闻三卷板行于世有惠泉小藳七十卷李姓源流一卷见俾两子元昭元明求名传删定续刊兹惧溘先故自述我心鑴石遗命殁则树于墓前使后人览之庶知其为锡山之一逸民也吁至大戊申十一月十五志又曰先君生于宋嘉熙戊戌七月二十七日配周氏子男二人长曰元昭玷充庆元慈湖书院山长次曰元明亦隶儒选女二人长适玉泉喻工部孙之纬次适湖州德清院主簿王将仕子鏸孙男四人实容寀皆习儒业宣尚幼女二人在室将以困敦之月重光作噩之日卜葬于州隅景云乡弓河之原从治命也慎终追远之礼敢不尽心棺椁衣衾仅遵古制唯志石未完其文以道义为重交分深密者莫若我公愿无忘吾先君临终之言而铭焉谨泣血以请余闻而哀之不敢辞铭曰
　锡山青青 　惠泉泠泠 　锺奇孕秀 　生此豪英 
　心潜圣学 　选中王庭 　闭户著书 　挥麈谈经 
　国人矜式 　学者仪刑 　寿踰七十 　令德惟馨 
　疾革蚤作 　遗训叮咛 　天不憗遗 　遽梦奠楹 
　孝哉二子 　元昭元明 　朝夕号泣 　罔极哀情 
　弓河之源 　郁郁佳城 　刻铭立石 　永贲幽扃 





附:无锡县志　卷一　邑里第一　古今郡县表一之一图表
无锡县志　卷一　邑里第一　古今郡县表一之一
 

唐
扬州
　
　
　
虞
扬州
　
　
　
夏
扬州
　
　
　
殷
扬州
始号句吴【史记太伯奔荆蛮自号句吴】
　
　
周
扬州
吴【史记武王克商求太伯仲雍之后得周章周章已君吴因而封之毘陵志云赟章少子继封为安阳侯其地在无锡县安阳山下】
　
　
敬王六年【丁亥】
 
吴【王阖闾元年始城姑苏而迁都焉】
　
　
元王元年【乙丑】
 
越【王句践二十二年为吴王夫差之十九年实春秋鲁哀公二十年越灭吴吴入于越】
　
　
显王三十五年【丁亥】
 
楚【威王六年楚灭越杀越王无强吴自是入于楚】
　
　
赧王五十三年【己亥】
 
楚【考烈王元年】
 
春申君黄歇封江东因城故吴墟以自为都邑
秦
　
　
　
　
始皇二十六年【庚辰】
　
　
置会稽郡【是年兼并天下分天下为三十六郡以吴属会稽郡】
　
前汉
　
　
　
　
高帝
　
　
　
置无锡县【按唐陆羽慧山记云是山当周秦间大产铅锡至汉兴锡方殚遂创无锡县】
 
六年【庚子】
　
荆国【史记荆世家谓六年废楚王占分其地为二国以东阳鄣郡吴郡五十二城封刘贾为荆国】
　
　
十二年【丙午】
 
吴国【史记荆世家十二年立沛侯濞为王本传上患会稽轻悍无壮王镇之乃立濞】
　
　
景帝前四年【戊子】
 
江都国【史记孝景前二年用皇子为汝南王吴楚反上书愿击吴吴破二岁徙为江都王卒子建立】
　
　
武帝
 
国除
　
　
元封元年【辛未】
　
以无锡县封东越将军多为侯国
　
　
五年【乙亥】
扬州【初置刺史部十三州以会稽郡属扬州】
　
　
　
新室王莽
 
 
 
改无锡县为有锡县【至是锡复出】
东汉
　
　
　
　
光武
　
以无锡为侯国　
 
复有锡县为无锡【至是锡累竭】
顺帝永建四年【己巳】
　
　
分会稽置吴郡
　
魏
　
　
　
　
文帝黄初二年【辛丑】明年吴王权改元黄武
　
　
封孙权为吴郡王
　
明帝青龙二年【甲寅】吴嘉禾二年
　
　
　
省无锡县初置毘陵典农校尉
晋
　
　
　
　
 
明帝太康元年【庚子】
扬州【是年平吴分天下为十九州岛】
　
复置无锡县
二年【辛丑】
　
初分吴郡置毘陵郡
　
怀帝永嘉五年【辛未】
　
改毘陵郡为晋陵郡【避东海王世子讳】
　
宋
　
　
　
文帝元嘉八年【辛未】
置南徐州【是年初于江南置南徐州治京口以晋陵郡及南兰陵属焉】
　
　
陈
　
　
　
后主祯明二年【戊申】
　
　
升县为吴州寻复旧县
隋
　
　
　
高祖
　　
 
　
罢天下郡以州统县
开皇九年【己酉】
省南徐州
罢晋陵郡置常州【按是年尝罢县置州于常熟】
　
炀帝大业三年【丁卯】
　
改常州为毘陵郡【按是年罢州置郡毘陵郡仍置于常州】
　
恭帝义宁二年【戊寅】
　
吴兴郡沈法兴据毘陵改郡为州
　
唐
　
常州【寻又改为晋陵郡】
　
高祖武德二年【己卯】
　
李子通自称帝取晋陵杜伏威得子通地寻归欵封吴王
　
三年【庚辰】
　
伏威归国改毘陵郡为常州
　
六年【癸未】
　
常州陷于辅公祏
　
 
七年【甲申】
　
　
平辅公祏复常州
　
太宗贞观元年【丁亥】
置江南道【是年初分天下为十道】
　
　
　
玄宗开元二十一年【癸酉】
分江南为东西道常州属东道【是年增置十五道】
　
　
　
天宝元年【壬午】
　
　
改常州为晋陵郡【是年改州为郡】
　
肃宗至德二十载【丙申】
　
　
晋陵郡改为常州【是年复诸州名】
　
干元元年【戊戌】
置浙江西道节度使
　
　
　
代宗大历十二年【丁巳】
　
　
　
升无锡为望县
十四年【己未】
合浙江东西道置团练观察使德宗建中元年【庚申】
分浙江东西为二道常州属西道
　
　
宪宗元和二年【丁亥】
升浙江西道都团练观察使为镇海军节度使
　
　
　
武宗会昌四年【甲子】
　
　
升常州为望州
　
僖宗光启二年【丙午】
　
　
正月镇海军将张郁陷常州
四月武宁军将丁从实陷常州
　
三年【丁未】
　
　
杭州刺史钱镠遣杜棱陷常州
　
昭宗龙纪元年【己酉】
　
　
十月宣州观察使杨行密遣田頵等取常州
十二月孙儒陷常州
　
 
大顺元年【庚戌】
　
九月行密复常州闰月儒复遣刘建锋陷常州
二年【辛亥】
　
甘露镇将陈可言陷常州
景福元年【壬子】
　
行密复遣张训取常州
天复二年【壬戌】
　
伪吴杨行密有常州之地【五代史是岁昭宗拜行密东西诸道行营都统封吴王行密卒子渥立渥卒弟隆演立改元武义】
后晋
　
　
高祖天福二年【丁酉】
　
伪唐李昪据江南有常州之地
后周
　
　
世宗显德三年【丙辰】
　
三月取常州
四月常州复入于伪唐
宋
　
　
太祖阅宝八年
　
常州平
太宗雍熙四年【丁亥】
　
诏常州属江南道
至道三年【丁酉】
置两浙路【是年初分天下为十五路】
　
神宗熙宁七年【甲寅】
五月初分两浙东西路以常州属西路九月诏毋分路
　
 
九年【丙辰】
诏复分两浙为二路
　
十年【丁巳】
诏复合两浙为一路
　
高宗建炎元年【丁未】
　
以常州为沿江次要郡
建炎四年【庚戌】
　
乌琳破常州而去
少帝德佑元年【乙亥】元世祖至元十三年
　
三月守臣王良臣以常州降元寻复之
元
　
　
世祖至元十三年【乙亥】
　
常州平
至元十四年【丙子】
　
置常州路总管府
成宗元贞二年【丙申】
　
升无锡县为中州

