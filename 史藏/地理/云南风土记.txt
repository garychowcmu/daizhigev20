云南风土记
[清]张咏  撰
  
    咏，太仓人，此书仅见《小方壶斋舆地丛钞》本，录十三条。
    云南蛮民杂处，其类不一，最熟者为倮罗。其俗男女皆畜发，赤足，能华言。妇人以黑布或蓝布裹首，长六七尺，虽盛夏不去。处女则垂双发辫于两肩。负担贸易，妇女居多，舁肩舆，服牛乘马，千里之役，往往有之。
    滇人载物，马骡外往往以负，其法以巨索缚物，索端以棕皮织数层如缯，阔三寸许，戴额间，负手承物，伛偻行，少憩即依物而坐，虽大木巨石，亦用此法，岂其额多力异于他处耶。
    滇省多山，产石，郡邑城郭悉以巨石叠成，中灌桐油石灰，坚固愈城砖什佰倍。
    于友人处见琥珀一块，大如拳，色如火，内有蝼蚁数枚，蠕蠕上下，或云蚁食其中松脂得不死，若常沾人气，血脂可不竭。李子友云：曾于永昌见一珀，内有小蜈蚣，亦然。但彼系金珀，尤极清楚耳。
    大理西门外，去点苍山麓仅三里许，每年三月中旬，夷民、苗、倮及土司部落咸集。苫盖草竹布寮，延袤数里，贸易辐辏，牵车牛而服贾者，不远千里，其所买卖皆珍异之物，如宝石、琥珀、翡翠、玛瑙、车渠、赤金、珍珠、风磨铜、缅锡、缅锦、法琅、走乌白铜、象牙、象尾、五色石，其鸟兽，则孔雀、锦鸡、鹦鹉、秦吉了、桐花凤、麝麂、香狸、獐、兔之属。入其市，珍奇不一，货与人日以万计。提督拨兵逻守，当事亦日莅焉。
    滇中绣球，红白者极盛，有浅红木本者，花与叶大不过如小胡桃，向阳成深粉红色，置之背阴处一二日，即变为翠羽色，非青非蓝，花光照人，土人亦极贵重，呼之曰翠核桃。其叶大而花繁者，则弥满山谷矣。
    梅花，一似吾乡，但不需培植，且早且久，盖南中地气温暖，故其花葩易发。
    桂有三种曰金、曰银、曰丹，丹者香洌更甚。七月初即放花，落蕊生子可至十月。府署中有四五本，书室曰学古山房，庭心二树，尤极丛茂，余尝谓曼卿生香不断之句，洵于此数十日中遇之。
    大理襟山带河，山珍多而水族殊鲜，工鱼产洱河中，最有名，而不甚适口。无螃蟹。夏秋间有蟛蜞，醉以椒酒，差可供咀嚼耳。
    用巨针针螺蛳口门，即有白浆流出，沥入沸汤中，匀圆莹洁，大如芡肉，土人以之调入羹汤，鲜美异常，第不堪多煮，恐失其脆嫩耳。
    黄果，大如柑，味美，产浪穹县者尤佳。柚子大七八斤，甘香如佛手，而皮不苦辣。佛手柑极大而不腐败，久则干枯。西瓜产金沙江，色如朱砂，花香异常。其余果蔬，大略与吾乡相彷佛。
    洱河东玉案山、正对河西浩然阁，摩崖刻曰：“此水可当兵百万；昔人空有客三千。”不知所云。及见《宋诗纪事》载《梅磵诗话》云“江阴乃春申君旧封。浮远堂瞰江对淮为一郡佳景，李鹤田题一联云：此水可当兵十万，昔人空有客三千。”不知何人移刻洱河。按：李名钰，字元晖，吉水人。宋末官閤门宣赞舍人，年八十九。有杂著四集、《钱塘百咏》行世。
    浪穹县凤羽山，俗传凤凰死，每岁八月间，必有异鸟百千为群，啁啾翔鸣，七昼夜方散，亦一奇也。俗又名鸟吊山。
