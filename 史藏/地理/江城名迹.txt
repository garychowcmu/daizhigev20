　　钦定四库全书

　　史部十一

　　江城名迹

　　地理类七

　　古迹之属

　　提要

　　（臣）等谨案江城名迹四巻国朝陈宏绪撰宏绪字士业新建人明末以荐授晋州知州时刘宇亮以阁臣督师欲移兵入晋州宏绪扼不纳坐谪为湖州府经厯鼎革后终于家是书以江西省会为南昌新建二县地因考其名迹以城之内外为限凡去城逺者则不及多详于楼观祠宇梵刹园亭之类巻上为考古巻下为证今自序谓古与今不以时代为断而一以兴废存亡为断葢事皆目厯非徒按籍而发也宏绪文章淹雅在明末号能复古故作是书序次颇有条理考证亦多精核惟喜载杂事多近小说且多曼衍旁渉如天宁寺条下载寺僧淫亵之类颇乖大雅亦非地志之体是则体例未严不免为白璧之瑕矣

　　乾隆四十六年九月恭校上

　　总纂官 （臣）纪昀 （臣）陆锡熊 （臣）孙士毅

　　总校官 （臣）陆费墀

　　●江城名迹自序

　　名迹记记江城内外之名迹也城之为门者十有二今仅存其七其四隶南邑其三隶新邑新邑濵章江渡江而西则渐远于城矣南邑地皆平野带郭之阛阓颇盛民居尽而阡陌林莽出则又渐远于城矣远于城者槩不记记固以城之内外为限也吾郡之名迹伙矣而仅以城内外限者何也城内外吾之所日涉而远于城者非吾所日涉也非吾所日涉者犹吾父母之邦之名迹也而顾可略之乎缓急之异也吾日接四方宾客问我以远于城之名迹而吾茫然孰与夫问我以城内外而吾茫然者之可耻也故曰缓急之异也且夫城内外名迹非独吾日涉之亦四方宾客之所日涉也其问我也必先乎城内外而后徐及乎远于城者其徐及之吾亦可以徐及之也析为上下二巻者何也兹则古今之异也薛道衡之所艳王勃之所称杜牧之之所扬诩倐忽而归于灰飞烟灭薛与王与杜之所未及见而待吾軰为之薛与王与杜者亦倐忽强半而归于灰飞烟灭其不能遽议汶阳之复者于是题之曰考古其幸而尚在与新构者于是题之曰证今古与今不以时代为断而一以兴废存亡为断焉此上下巻之所由析也呜呼吾愧非道衡也愧非勃也牧也然而百年有尽之躯则有时而古矣古则人恕而存之恕而存之又安问其为道衡为勃为牧哉而又安问其不恕者哉石庄居士陈宏绪题

　　●钦定四库全书

　　江城名迹巻一

　　新建陈宏绪 撰

　　○考古【一】

　　名胜志云汉郡城周十里八十四步开六门南曰南门松阳门西曰皋门昌门东北二门各以方隅为名晋咸安中豫章太守范寗更辟东北西南二门唐初筑城西南隅四分之一即今府治所也垂拱元年洪州都督李景嘉增筑之凡八门题额俱吏部侍郎越州徐浩书元和四年刺史韦丹更筑城东北隅于是广比汉城倍之宋洪州城又倍之绍兴六年李纲来帅是邦始截其东北隅入三里许开十二门

　　松阳门　续博物志云豫章城南曰松阳门门内有樟髙七丈五尺大二十五围垂荫数亩汉官仪曰豫章郡树生庭中因以为名豫章记云松阳门内有大梓树大四十五围举树尽枯死永嘉中一旦忽更荣茂大兴中元皇帝果继大业庾仲初扬都赋所云瘣木荟于豫章郭璞南郊赋云弊梓棹秀于祖邑宣帝祖为豫章太守故云祖邑也按樟与梓皆在松阳门内或一事而误传或真有此两种俱不可考而豫章以树得名则汉官仪之言为得其实耳

　　南浦亭　豫章记南浦亭在桥步门外往来舣舟之所复斋漫録云豫章有南浦亭前軰赋诗多以江淹送君南浦伤如之何为始余观楚词云子交手兮东行送美人兮南浦乃知江淹取此也文天祥诗半生几度此登临流落如今雪满簮南浦不知春巳晚山山但觉日初阴谁怜龟鹤千年语空负鹏鸥万里心无限故人帘外雨夜深如有广陵音

　　避暑楼　城东南敌楼也武阳公韦丹所创贞元十四年观察使李巽辟而新之夏日常同僚属宾客宴会于此南昌副使符载为之颂

　　双门　豫章记云郡墙东南双门呉太守维扬府君张俊宇子彦所造　按呉建衡二年孙皓左夫人王氏卒皓哀念过甚数月不出民皆讹言皓死章安侯孙奋当立奋母仲姬墓在豫章豫章太守张俊疑其或然扫除坟茔皓闻之车裂俊夷三族时豫章吏十人乞代俊死皓不聴事见呉志

　　鸣銮路　南唐中主李璟建都时御道邑人王仲序诗云长衢通辇路宛马竞纷纭帝子凌风去鸾声尽日闻杂花迎队绕御柳看行分千载宸游地临歧惜别君予与诸公作江城懐古诗亦有此题今朱邸荆榛谁问偏霸荒凉故迹哉　李主谋迁都洪州谕羣臣曰建康与敌境隔江而巳又在下流敌兵若至闭门自守借使外诸侯能救国难即为刘裕陈霸先尔今吾徙豫章据上流而制根本上策焉羣臣多不欲惟枢宻使唐镐赞成之遂升洪州为南昌建南都建隆三年春以世子从嘉监国国主如南都所过慰劳守宰存问髙年疾苦会齐王景逹于庐山歴览胜境与从臣谭宴浃日而去至南都苦豫章迫隘宫府营署皆不能容羣臣日夜思归国主悔怒唐镐惭惧发疡卒六月国主殂于南都年六十有四在位十有九年庙号元宗　徐铉曰国主少有至性仍懐髙世之量始出阁即命于庐山瀑布前构书斋为他日终焉之计及迫于绍袭遂舍为开元精舍常患民间侈靡第宅衣服咸为节制驱惰游之人率归农业及大渐之际羣鹤翔于空双龙据殿屋遂奄然而死闻者莫不痛悼　璟割江南后金陵对岸即为敌境因迁都豫章舟车之盛旌旗络绎凡数千里有司仪卫洎禁校帑藏不絶者竟一载每比顾忽不乐澄心堂承旨秦裕臧征利引屏风障之尝吟诗云灵槎思浩渺老鹤忆崆峒

　　长春殿　南唐李主所建李主寝疾其中不复进膳日惟啖蔗浆咀藕华疾革遗令留塟西山累土数尺为坟且曰违吾言非忠臣孝子迨李主殂其子煜不忍从遗令迎丧塟于金陵

　　洪州　在南宋时因隆佑太后曾至其地亦称东朝髙宗绍兴二年闰四月勅朕向巡狩于南国以豫章为东朝云云是其证也又宋制天子即位尝领州县自防御州而下皆升军名节镇州则建为府孝宗在潜藩曾领镇南军节度使故洪州遂升为隆兴府实亦相沿旧章如是但用年号为异耳

　　寜王府　即今察院官署正徳末以宸濠谋逆遂废始封寜献王讳权髙皇帝十六子生而神姿朗秀白晳美须髯始能言自称大明竒士好学博古诸书无所不览洪武中册封大宁文皇帝践阼改封南昌所居宫庭无丹彩之饰覆殿瓴甋不请琉璃构精庐一区莳花艺竹鼓琴著书其间晚节益慕冲举自号臞仙建生坟缑岭之上数往游焉所著通鉴博论一巻汉唐秘史二巻史类一巻文谱八巻诗谱一巻神隐肘后神枢各二巻寿域神方四巻活人心二卷太古遗音二巻异域志一巻遐龄洞天志二巻运化玄枢琴阮启蒙各一巻乾坤生意神竒秘传谱各三巻采芝吟四巻其它注纂数十种经子九流星厯医卜黄冶诸术皆具古今著述之富无逾王者又作家训六篇寜国仪轨七十四章　寜靖王女安福郡主能属文尤长于诗配孔景文亦善吟居常聫章赓和积成巻帙主号桂华轩有桂华轩集四巻五七言诗一百七十余首聫句三之一新喻胡宪副荣云予观集中夏景诗炎炎赤日景偏长宫院无风亦自凉安得片云弥太宇清阴幕幕徧遐方与唐诗緑树碧檐相掩映无人知道外边寒者异趣矣主尤善草法今集中数幅笔势遒俊无花骨欹斜之态

　　阳春书院　寜庶人宸濠建以祀髙禖祈嗣广求诗文揄扬每士子秋捷设宴邀请人各一律得一聫云光聫滕阁文章焕春透徐亭草朩香宸濠嘉赏刻榜悬之标为絶唱

　　建安王府　在髙士桥东建安简定王之宫殿也简定王讳觐鋉寜靖王之第四子再世而传庄定王宸潚三世而传昭靖王拱榐四世而传康懿王多■〈火节〉五世而传王谋垄垄号岂轩能词翰而躭禅学至六世而遂遭鼎革国除其府第傍有园可数亩颇饶古朩竒石　郑仲夔偶记云建安王半隐园有古池深丈许中有石砌一方堆若古墓然内时作金鼓声

　　乐安王府　在永和门内寜惠王第三子昭定王奠垒肇封于此昭定子镇国将军觐■〈釒盖〉先卒孙宸湔嗣封觐■〈釒盖〉追谥温隐王宸湔谥靖庄王靖庄子端简王栱椤号眠云以文雅才辨著称善绘菊石嘉靖四十年端简子多焿嗣王爵再传而赋黍离所谓兎园雁池鹤洲鳬渚尽荡为牧马之场过者哀之

　　旧澹台祠　在总持寺左祀鲁武城澹台子羽祠额曰友教堂宋转运副使程大昌剏建并撰祠记堂背即澹台子羽墓按吾郡碑文之佳者王勃滕王阁序韩昌黎重修滕王阁记曾巩徐孺子祠堂记与此记四篇而已而大昌之记世罕传诵备载于此记曰豫章总持寺之东有澹台子羽墓本图经所传为信也司马迁记子羽从弟子三百人南游至江班固又言子羽居楚友教士大夫豫章在春秋为楚则子羽宜有墓然京相镗记子羽泰山南武城县人也有塜水经陈留裘氏乡又有子羽冢是一子羽也而稽之图记其墓三出矣郦氏虽知泰山陈留必有一悞顾不敢坚决以为孰是则豫章图经其得独为信哉且子羽名施后世自子游之宰武城始以予所闻世盖有西武城也左冯翊清河定襄皆以名县而清河时曰东武城者以其与定襄皆隶赵且定襄在西故也若子游之所宰其实鲁邑而东武城者鲁之北也故汉儒又加南以别之史迁之传曾参曰南武城人者剙加也论语无此也子羽传正次曾子迁务省文故叙其里邑止曰武城至京氏则指其墓在南武城县明其为鲁也夫子尝欲适赵及河而返曰洋洋乎丘之不济此命也韩愈亦曰孔子西行不到秦是秦赵之地皆未始经行也语曰子之武城闻弦歌之声是弦歌云者于南武城乎闻之岂其秦赵与东武城有弦歌台迁志遂定着以为子游所宰之邑则悞矣夫圣贤遗迹众矣询考二事其真伪固已相半其可胜辨哉虽然予于其伪也而有喜焉受之鹿台魋之石椁遍四海无复出者荆山歴山首阳则不一其地后世去古圣贤絶远既无所事畏亦岂其有谀而争猎以自夸耀乎是有一事而彼此互相同者此其意不甚可喜也哉呜呼其可以使人慕向如此无乃古圣贤之泽久而不冺也与其亦民之秉彝者殆无古今故好是懿徳也与则其伪也乃其所以为可尚也况今之疑未必非昔之信者与淳熙元年予将江西漕过子羽墓叹曰楚在春秋士能读坟典邱索巳博矣其后屈宋遂为儒宗非友教遗泽欤其尊乡固宜遂筑堂祠之命曰友教

　　徐髙士祠　在东湖南小洲上即旧孺子台也一云孺子亭南唐时重建范土为像俨汉代衣冠徐铉记云前临康荘傍眺城阙平湖千亩凝碧于其下西山万迭倒影于其中依然悬榻之场想见致刍之况诵此语光景如昨曾南丰为太守即故处结茅为堂祠以中牢详见南丰祀记晋陶潜集圣贤羣辅録得汉五处士以豫章徐孺子为首朱仲晦诗孺子髙风何处寻东湖台观水云深生刍一束人如玉此日凄凉万古心　宋赵师秀诗欲识髙眠处沧江景切邻巳知难即鹿惟有独潜鳞萍长过荷叶藤深失树身闲思昔微子犹自得称仁　宋郭祥正诗东湖入望晚波平蒲叶圆荷各自青不用更寻徐孺宅编茅搘竹一碑亭　宋黄廷坚诗乔朩幽人三亩宅生刍一束有谁论藤萝得意干云日萧鼓无心进酒樽白屋可能无孺子黄堂不是欠陈蕃古人冷淡今人笑湖水年年到旧痕　洪武中寜波许方知南昌府梦一儒者曰吾庐冒风雨久矣冀太守修之及见徐孺子像俨如所夣遂葺其亭以延香火许因此一事获载通志名宦传　新祠即宋环波亭故址明洪武七年知府许方剙建永乐间巡抚御史张庸重构万厯间知府卢廷选于湖中四周叠石环护祠基崇祯初年推官李嗣京以子徐胤门人张超配享今俱毁于兵此祠何可不亟议汶阳之复也

　　武阳郡公祠　在章外祀唐观察使韦丹顿大中三年诏尚书司勲员外郎杜牧撰碑铭丹功徳碑在大悲寺覆以石亭后丹子宙复为观察使奏置祠于寺左复奏置田以供香火今乃有寺而无祠自应议复

　　武阳郡公新祠　在三桥东巷内初正统元年按察使石璞奏许旌阳韦观察俱有功徳于江西请列祀典从之韦祠居铁柱宫内之傍有胡俨撰许韦二公功徳碑成化五年知府王诏移建于此万厯中布政使陆长庚重修以武阳公之子观察使宙配享颜其堂曰奕世累仁　武阳以元和二年拜洪州观察使洪俗比屋皆茅竹结构民苦火灾公始至计口取俸除去冗事取公私钱教人陶瓦不二岁凡为瓦屋万四千间楼四千二百间又洪地卑薄苦水潦公泒湖入江为斗门节其暴溢作长堤一十二里以捍江涨复忧民之病旱也则凿陂塘五百九十有八灌膏腴亩万二千有余顷江西民得免水火而乐耕稼安其生业皆出公赐至今歌咏不忘焉　按吾郡当太平时秩祀相望士子弦诵其中者踵趾错然旌忠祠正学书院与武阳祠尤盛诸祠既废远近负笈而来无复弛担之处城内外遂絶不闻咿唔声但啼鸺鹠而窜鼪鼯而巳未知何日复覩文明之象也　明熊大司马明遇诗观察唐朝使甘棠召伯亭河堤坚保障瓦屋教陶型古壁犹生白遗文可杀青峩峩冠冕像章贡表精灵【又】古祠邻曲巷髙树望茫然祝典春秋举声名父老传香台供木豆虗院甃花砖请看东湖水津桥袅瑞烟

　　大忠祠　在四道后街祀宋忠臣岳飞文天祥谢枋得飞平马进于洪州授江西制置使天祥以同都督出兵江西枋得为江西招谕使　按安抚制置使李忠定公纲江西时遭金人残破之后纲措置悉中机宜如赈济饥民招填军额建置营房修筑城池招捕盗贼缮治器甲增修官府剙盖仓库皆于咄嗟之顷不扰而办其区画至今可仿而行也髙宗庸主竟以台谏之谗罢公宋事遂益溃决大忠祠固不可不复忠定一特祠吾土又曷可少哉　忠定尝言洪州城池北面尤为阔远皆系荒闲田地无人居止又城外一带尽是涨沙髙与城齐可以下瞰城中若欲为可守之计不得不亟为修治此亦经理江右之所宜知也

　　忠臣庙　在五桂坊西洪武初勅建祀后翼统军元帅赵徳胜右副指挥使刘齐左翼元帅牛海龙枢宻判官李继先左副元帅赵国旺统军元帅许珪右翼元帅同知朱濳千户张子明临江府同知赵天麟百户徐明士伍张徳山夏茂成洪都知府叶琛行省都事万思诚共十四人皆伪汉攻会城先后死难之文武也洪武十年丁巳遣行人李子南谕祭文曰开国之初朕頼爪牙之士宣力四方以拓疆土其有捐躯殉国而殁于王事者朕尤恤之故尝加封并赐庙食今者天下既定大告武成追悯有功之臣不及亲受其报一念至此其何能忘爰命礼官再加讨论其大者进以上公之爵配享仁祖淳皇帝庙廷其诸有庙食者不能遍及亦皆赠官赐谥用表朕懐仍具衣衾官给塟事以昭劝忠之道其南昌功臣庙除尔徳胜巳赠开国辅运推诚宣力武臣荣禄大夫柱国同知大都督府事仍追封梁国公赐谥武桓外尔继先可加赠开国辅运推诚宣力武臣荣禄大夫柱国仍追封陇西侯赐谥忠勇尔齐可加赠开国辅运推诚宣力武臣荣禄大夫柱国仍追封彭城侯赐谥荘毅尔珪可加赠开国辅运推诚宣力武臣荣禄大夫柱国仍追封髙宻侯赐谥景襄尔国旺可加赠开国辅运推诚宣力武臣荣禄大夫柱国仍追封天水侯赐谥荘节尔濳可加赠开国辅运推诚宣力武臣荣禄大夫柱国仍追封沛郡侯赐谥威悼尔国胜可加赠开国辅运推诚宣力武臣荣禄大夫柱国仍追封安定侯赐谥忠愍尔琛可加赠开国翊运推诚守正文臣荣禄大夫柱国仍追封南阳侯赐谥贞肃尔海龙可加赠开国辅运宣力武臣骠骑将军上护军仍追封陇西伯赐谥壮穆尔天麟可加赠开国翊运守正文臣中奉大夫护军仍追封天水伯赐谥襄烈尔思诚可加赠朝列大夫骑都尉仍旧封龙泉县子尔子明可加赠定远将军轻车都尉同知指挥使司事仍谥忠节尔徳山可加赠懐逺将军轻车都尉同知指挥使司事仍谥忠节尔明可加赠明威将军上骑都尉佥指挥使司事仍旧封合肥县男尔茂成可加赠明威将军上骑都尉佥指挥使司事呜呼崇阶峻爵虽不及于生前美号荣名尚永垂于身后遣官赐祭用妥尔灵九原有知庶其歆享按郡人胡俨撰庙记槩不及诸公之谥而又以思诚之赠无闻岂未见谕祭文耶頥庵生当国初而纪载巳不免抵牾益信考证之难　谕祭文共十五人而忠臣庙祀止十四人无安定侯程国胜盖国胜同牛海龙夜刼友谅营牛中流矢死程泅水得脱径逹金陵请援随驾战殁鄱湖而南昌城中不知遂与海龙之死同报后厘正祀典知国胜己列康郎庙祀因未除去重复于此耳

　　大节祠　在髙桥南直街内祀建文壬午死事诸臣太常寺卿分宜黄子澄御史大夫新淦练子寜大理寺少卿鄱阳胡闰大理寺丞南昌刘端刑部郎中南昌王髙翰林修撰吉水王艮济阳教谕吉水王省衡府纪善泰和周是修监察御史庐陵曾鳯韶大理寺丞永丰邹瑾监察御史永丰魏冕大理寺丞万安彭与明宾州知州南康蔡运沛县知县庐陵颜伯玮子颜有为共十五人万厯四年诏建　黄分宜逮至京不屈死从子文富福远等六十五人皆死姻党戌边者四百余人练新淦被族其姻戚张乌仔杨文寿等论死者百五十一人戍边者数百人胡鄱阳悬尸武功坊凡与胡有连者俱差舍人柴斌簿録到京老弱妇女死道路死桎梏及拷掠者无算抄提全家计二百十七人自方正学而下受祸惨酷未有如吾江右三公之甚也　按江西又有张彦方龙泉人由征辟授给事中以便养告改乐平知县建文四年勤王诏下彦方纠义起兵抵江口遇靖难师执至乐平枭其首暴尸谯楼时暑月经旬颜面如玉无一蝇集父老窃塟县治之清白堂后又有徐子权新淦人洪武乙丑进士歴刑部主事靖难师至闻练子寜不屈恸哭赋诗有翘首谢京国飞魂返故乡之句俄自经死两公应同十五人祠祀当时表忠者偶失于博访耳

　　旌忠祠　先在惠民门内旧为五显神祠正徳十四年宸濠反巡抚都御史孙公燧按察使副使许公逵死之郡人士哀痛立主于庙祭焉后巡抚都御史王守仁左布政使陈策按察使伍文定先后以其事闻而御史唐龙至复以表异忠义请诏赠燧礼部尚书谥忠烈赠逵左副都御史谥忠节【后亦加赠礼部尚书】命有司建祠春秋祭享赐额曰旌忠时军兴后创制未遑因葺前祠绘二公像祀之南京礼科给事中王予谟复以主事马思聪叅议黄宏死节事请遂又赠宏太常少卿思聪光禄少卿俱配享旌忠祠嘉靖二年巡抚右副都御史盛应期下车祗谒以为规制湫隘弗称乃与镇巡三司合议请以旧贡院废址改创因念按察司副使周宪正徳七年父子死节华林应得从祀为言于朝会御史邓显麒题黄宏马思聪不当与孙许同堂享祀奉旨以周宪配享黄宏马思聪撤去嘉靖三年正月祠成乃迁主祔庙扁曰勅建旌忠祠大学士余姚谢迁华亭徐阶并有记

　　王文成公祠　在大忠祠右即射圃亭址祀新建伯前巡抚江西都御史王公守仁嘉靖初前提学副使徐阶建魏良弼撰祠记浙有三先生其在科目中者刘青田暨先生其在科目外者方正学孝孺皆昭代之异人也先生致良知之学直接陆子静易简之传其论学诸书及学记尊经阁等文程朱所欲为而不能者江西辞爵与抚田州等疏唐陆宣公宋李忠定公所不逮也古称三不朽惟先生足以兼之政不徒功业彪炳而巳新建伯之封实以吾邑署称而庙貎陆沉炉烟消灭抑何以慰畏垒之舆情哉　先生平宸濠疏云先是臣等驻兵丰城众议安庆被围宜引兵直趋安庆臣以九江南康皆巳为贼所据而南昌城中数万之众精悍亦且万余食货充积我兵若抵安庆贼必回军死斗安庆之兵仅仅自守必不能援我于湖中南昌之兵絶我粮道而九江南康之贼合势挠蹑四方之援又不可望事难图矣今我师骤集先声所加城中必巳震慑因而并力急攻其势必下巳破南昌贼先破胆夺气失其根本势必归救如此则安庆之围自解而逆藩亦可以坐擒矣其决胜于呼吸之间真不啻烛照数计也　庐山有文成题识云正徳巳卯六月乙亥寜藩宸濠以南昌叛称兵向阙破南康九江攻安庆远近震动七月辛亥臣守仁以列郡之兵复南昌宸濠擒余党悉定当是时天子闻变赫怒亲统六师临讨遂俘宸濠以归于赫皇威神武不杀如霆之震靡击不折神器有归孰敢窥窃天鍳于宸濠式昭皇灵嘉靖我邦国正徳庚辰正月晦提督军务都御史王守仁书是时世庙尚未继统乃有嘉靖邦国之语至诚前知文成殆足以当之

　　豫章二十四先生祠　在正学书院之东初祀豫章罗从彦梭山陆九韶复斋陆九龄象山陆九渊文定李燔商伯黄灏元徳张洽草庐呉澄康斋呉与弼一峰罗伦敬斋胡居仁东白张元祯号十二先生祠巡按御史徐栻撰记后増祀南野欧阳徳东郭邹守益念庵罗洪先水洲魏良弼四人学使江以东撰记后又增祀梓溪舒芬整庵罗钦顺庐山胡直近溪罗汝芳塘南王时槐定宇邓以讃见罗李材濳谷邓元锡共二十四人凡十三郡理学诸贤通祀于　此此外如庐陵孙督学鼎南昌锺学博甬广信娄学博谅丰城杨宗伯濓泰和刘员外魁永丰聂司马豹南昌万光禄廷言南昌章训导潢吉水邹总宪元标俱可斟酌议补庶免遗漏而二十四人中亦有可删者须以各郡邑志参考之

　　豫章先贤祠　在钟鼓楼右故崇儒书院万厯间学使沈九畴改为祠先后举祀澹台灭明徐穉罗从彦胡俨张元祯舒芬魏良弼万廷言万思谦邓以讃李材十一先生皆吾郡之名儒也乃章文节不与俎豆诚所不解他日有议及禋祀者亟应増补　此祠既成新建张相国位首倡四季捐金为本祠会讲之费额曰豫章会馆

　　五贤祠　在迎恩坊祀汉尉梅福陈尚书蕃徐髙士穉晋范太守寗唐韦武阳郡公丹宋庆厯七年知洪州张环建按范寗牧豫章日大设庠序远近至者数千人资给一出私禄韦公弼学记谓自汉至晋旷数百年间有功于学校者范寗一人尔以范与四公并祀甚当张太守固自具眼

　　苏公祠　在百花洲上祀宋苏云卿以配徐孺子正统七年巡按御史昆明张仲益建胡俨有记宋知府真徳秀诗魏公孤忠如孔明只手能支天柱倾苏公髙节如子陵寸胶解使黄河清等是世间少不得问津耦耕各自适后人未可轻雌黄两翁之心秋月白

　　三李祠　在府城睡仙观侧三李者宋殿中丞李寅及其子工部侍郎李虚已洗马李虚舟也后人即其故居建祠肖像祀之元末毁今遂不复知有三李姓名

　　三先生祠　祀张南轩栻吕东莱祖谦陆象山九渊宋建知隆兴府呉子良撰记子良以提学摄府事留心理学祠祀辨朱张吕陆异同之故甚晰

　　豫章三贤祠　在射圃亭即总铺地址祀南昌熊恭肃浃进贤舒文节芬新建魏太常良弼万厯三十四年提学参政姜士昌行府属三县剏建大学士张位撰记

　　督学名臣祠　在校士公署后祀江西学使者黄仲昭苏葵邵寳蔡清李梦阳徐一鸣徐阶江以东王宗沐朱廷益王珏陈璲李龄夏寅潘子秀邵鋭张岳共十七人皆万厯四十年以前举祀其中不无滥附尚须删定而近代之黄公汝亨魏公说蔡公懋徳侯公峒曾皆文章节义并着而侯死难尤烈均应増入书以俟后之议祀典者

　　督学王公祠　在正学书院后祀前提学副使王宗沐王着有敬所先生文集虽台阁体亦饶经济名篇

　　督学李公祠　在东湖南祀江西提学副使李崆峒先生梦阳崆峒以气节显于正嘉间而尤擅文章之誉孙淇澳太史慎行选明四大家首崆峒次罗圭峰玘次王遵岩慎中次唐荆川顺之然予友艾千子诋崆峒甚力茅鹿门坤亦有论文书云李梦阳堀起北地豪儁辐辏已振诗声复掲文轨而曰吾左史与汉矣已而又曰吾黄初建安矣以予观之特所谓词林之雄耳其余古六艺之遗岂不湛涤淫滥而互相剽裂已乎剽裂二字深中北地膏肓固不独千子之力诋也然其集中如左宜人墓志铭族谱大传陈思王集序要自不可磨灭读者分别而去取之无以耳食而随声可耳　先生自序其诗集云予之诗非真也王茂叔所谓文人学士韵言尔出之情寡而工之词多每欲自改以求其真然今老矣曾子曰时有所不及学之谓哉其不能满志如此后人沾沾不置固未若其自知之审也　督学杨公兆鲁曰李献吉先生戒人勿读唐以后书谓其气日靡格日下追而愈上则愈简且奥是则然矣然而胡传未作则春秋之义不立洓水氏无通鉴则编年纪事之学不传紫阳氏无纲目则十七史之是非不定西山氏不选文章则古文辞之条例不明大全性理诸书未出则十三经之旨趣茫乎不知所凖然则读书行文将求之唐以前乎抑唐以后乎驳献吉悞处无如此数语痛快学者所宜佩服

　　懐仁祠　在章江门外石亭寺左祀巡抚江西都御史周公如斗公号观所嘉靖丁未进士浙江余姚人万厯初莅任力行一条鞭法拮据四阅月规模欵绪厘然以积劳致病病且剧诸司视之犹手书空作一字盖以一条鞭徇也其功徳在吾省宜与章江同其悠长而祠址乃为市猾奸胥所侵无有过而问者真可为长太息耳

　　邓文洁公祠　祀吏部右侍郎文洁公以讃在东湖傍与其故宅相去不数武文洁每言幼时闻家姑夫对先大人曰如今世上没有个怕人的人予肃容拱之家姑夫曰我此言可聴么予敬对曰至哉言也后数年予在京博一第先大人戒之以书曰周公大圣只是不骄桓公失在一言而诸侯多叛予以此书粘座右常面顾瞻对頼无他失此书予见之项征君承爵处盖其封君俨手笔也时文洁初中会元书中无一字以科名相诩娓娓数百言皆勉以戒慎恐惧之学乃知文洁理学固有所自来也或曰怕人不过畏祸岂足以尽学问予曰怕人即是谨独非畏祸也曾子所谓十目所视十手所指意正如此能怕人则威武不能屈矣　文洁序张宫谕元抃文集云宫谕常修郡邑二志其人物传引以自専或欲限一年所宫谕曰莫信于耳目又以嫌自避而欲推之所不知何人自视得无薄乎于是槩取而裁之不以一语相借是时予南昌亦修志予与万督学张大学士皆谦让不敢居且为限年予谓大学士曰以此视宫谕其力量岂不相远哉大学士曰委有専有不専耳予曰试再思之即委専矣其能任乎大学士凝神久之答曰子言是也此书以万督学列张大学士之上先軰居乡尚齿而不尚官其处人以礼类如此　予读书文洁祠最久暑月湖风清佳渔罾布满瓮桥锦鳞拨刺于荷香中超然忘在城市文洁之子履园以荫任常州倅恂恂儒者其犹子左之孝亷履右时萟古文皆能自成一家天假之年宜不让前贤邓文洁也

　　仁政祠　在府学右即青云楼址祀巡抚江西都御史刘公元济前为门一楹中为厅三楹后为楼五楹旁为四厢各三楹皆缭以石垣额曰仁政公创行条鞭于江右民得脱离汤火相庆更生即召入为大司农去之日耄倪数万遮道涕泣因肖像而尸祝之事详南昌万恭新建呉桂芳祠记公膏泽浃于十三郡百世人犹食其利乃兵革半载庙貎遽为奸民鸠夺此何可不一清查一而议复也

　　文徳祠　在髙桥之北祀章斗津先生潢友人朱试上私谥曰文徳诸门人建祠遂以名之

　　旧贡院　在东湖之左前对百花洲按豫章续志豫章旧无贡院每遇大比即以城东开元寺为之宣和元年始创于仙市坊未几经兵火不复存绍兴以来乃寓能仁上蓝寺后应试者浸多寺不能容遂旁益以光华馆干道戊子帅守呉芾议卜筑为经久计未定所止故老相率请曰开元寺故址废不治久矣旧尝以比试进士且受东湖之胜面直绳金塔其旁多隙地实可架屋湖水泓澄塔势孤耸识者谓有词源笔峰之象地无易于此卜之吉于是鸠工庀材命乐平主簿髙鼎董其役宋季院废元延佑甲寅改创于琉璃门之北壬辰兵毁遗址半为城半为营洪武初每试士于上蓝寺二十九年始拓地于东湖之左得三皇庙故址而创建之嘉靖甲寅巡按御史呉遵复并徙镇守府道徳观而重新之视旧规模益加宏敞今已焚圮　元呉澄豫章贡院即事云客里秋光好归心不厌迟墙低孤塔见院静一帘垂隔纸闻风怒临阶看日移宛然似三径未负菊花期　又贡院和张仲美云墙外浮图压古城案头文字浩纵横不辞霜鬓年华老又办天朝岁贡英秋陇故园迷蝶梦晓窓客枕厌鸡声何当孺子亭前去快想髙风浣俗情

　　聚奎楼　在贡院前明初建刘俨有唱和序

　　宗濓精舍　旧在望云门外龙沙冈祀周濓溪先生宋理宗曾亲书宗濓精舍赐额元末废或疑精舍乃释氏之称于濓溪无当按古昔名儒教授生徒其所居皆谓之精舍后汉包咸在海东立精舍朱子有武夷精舍叶少藴有石林精舍他如曾敷姜肱皆有精舍读书又曰精庐若以为浮屠名称则陋儒不能稽古之失耳

　　东湖书院　在府城东宋李寅涵虗阁故址嘉定四年赐额今废元巴延子中黄泽楚望皆曾任东湖书院山长巴延后为南贑参政全普庵辟置幕府及陈友谅陷虔普庵徇节巴延间道入闽复浮海至京师陈江南缓急之势歴官至兵部侍郎未几闽粤悉入版图乃遯迹进贤之北山洪武已未江西布政使沈本立以礼来征巴延赋七哀诗饮药而卒黄泽字楚望居书院时尝掲六经疑义千余条以示学者后年老不复教授归岁大祲家人采草根木实以赡饥晏然不以为意刘诚意伯得秘本于异人而不解其义为之指授者黄楚望也

　　正学书院　在进贤门内即废阳春书院改建者嘉靖二十五年学使王宗沐创中曰讲经堂堂后为祠祀周濓溪暨程明道伊川三先生万厯十五年学使沈九畴重修门外榜曰正学祠西有芳润轩今改贡院按濓溪先生宰南昌歴任最久凡名贤过化之地必有専祠南昌沐浴于光风霁月者数载宗濓精舍既废此祠又不复存则吾郡得无于元公恝然耶择爽垲以荐俎豆亟望于绾符诸贤幸毋曰不急之务

　　校士公署　在旧广积仓之西即分宜严氏嵩居屋废址后为豫章书院万厯九年学使孙代改建中有寳翰楼藏书甚富多严氏自秘阁抄録之本与前后学使购求于四方而贮之此地者徃徃为书贾窃出转鬻今其楼已付烈焰无问缥缃之帙矣此署既毁吾郡每试士暑则张盖烈日寒则露坐凄风似不可不补此缺陷

　　孺榻轩　在南昌府旧署明郡守卢公廷选建卢号贞常劝学礼贤雅慕陈仲举之风仿下榻遗意构兹轩月课士于其中刻有孺榻轩论秀録得人为盛

　　双松堂　在故南昌县之厅侧前植古松二株阅岁颇久宋司马光送沈绅令南昌诗有长江湛湛带枫林古朩寒云县寺深之句绍兴中知县蔡宰建堂因以双松榜之

　　圆常寺　在城南太洲村其址即唐福山旧名唐福院万厯间建藏经阁于此经律论俱非南北藏本相传宋元刻板此藏既毁而永寜寺所请北藏亦委刼灰仅西山香城寺有径山支那藏本而巳法寳素为人天呵护亦不免赤熛之厄也

　　观音寺　在蓼洲晋初建今已久废

　　九莲寺　在进贤门外温忠武祠后唐神龙元年建寺前有九莲池

　　清泰寺　在南关口唐初建寺于京家山明景泰间迁此

　　宣妙寺　不知何代所建旧志俱未载其名成化间参议李芳诗有圆觉寺连宣妙寺大观楼映聚奎楼之句则此寺当在蓼洲今鹾商之旗星列故基不复可考矣

　　荐福寺　在新城门外寺有钟光化三年节度使锺传造今并寺湮没无考

　　大梵院　在城北宋大中祥符间赐额元废洪武初迁寺于南昌县之灌城乡

　　永和庵　在永和门外宋勅赐弥仙观万厯间改为庵又名应龙禅院以祷雨龙现有应

　　万善庵　在杨家洲其地草色葱秀水光潋滟白鸥轻鯈翩然有尘外之致每阳春二三月冶郎倩女结伴遨游不啻置身方壶蓬岛沧桑后荡无成迹但一片靡芜荒凉令人凄惋

　　三摩庵　祀观音大士门有大樟树祀土地于其下一称土地堂先少保清襄公【讳道亨】里居避暑时就树阴偃息着有三摩笔记

　　吉祥庵　在进贤门外僧寂光属予为募疏成之寂光燕人伊蒲之馔大异常品所制朩耳糕山药丸皆精絶煨芋煮笋香气氤氲非他处斋厨所有也桑门戒律日中一飡树下一宿而太平之久亦遂不免以口腹为事山耆野衲追思神庙之徳泽岂能一日而相忘哉寂光自奉淡约其设此特以供四方龙象与檀那尔未可以饮食僧相目也　檇李李日华云僧如濓号竹西性僻洁饭必精粲饮无溷濯必惠泉所制■〈飠臭〉饵精甚剔剥松桃之属为饀每食止留其二三居一小楼明窓四围一榻一几不置杂物夜寝别所置一炉其中纯荐沉麝旦开户即去之欲使香气缥缈而不逢其烟燎也万厯中比丘受享大率多如此矣沧桑反复四望丘墟求髙峰璎珞粥一匙岂可易得

　　水陆院　在章江门外夷坚志云正临川流有小刹四五聨处其下

　　江城名迹巻一

　　●钦定四库全书

　　江城名迹巻二

　　新建陈宏绪 撰

　　○考古【二】

　　鸟遮塔　俗讹为乌遮塔在望云门外天王院旧传隋仁寿中分布舍利于五十州建置宝塔此其一也初到院日有大头鸟前道故名罹建炎兵盗塔毁基存其徒仅立屋数椽以居莫能复旧观淳熙七年杭人喻绅来为府钤辖妻徐氏梦异僧引诣废寺有故塔遗址羣鸟聚焉徐氏素崇礼西方觉以语绅使访测厥祥或以天王院告因过之俨然梦境乃尽捐囊中所藏以造寺寺既久废多为人蔇菆其间绅白府帅悉起之凡十数冢其一有小石碑高不盈尺广半之细视则陶埴所作范其上为莲叶下为荷傍为花中有真书文曰神武圣文皇帝之庙两傍夹书曰贞元二十一年绅观之而惧但留石碑复掩其竁而高筑其处按贞元乃唐徳宗纪年以二十一年正月终十月葬于崇陵其生时称圣神文武没谥神武孝文此四字虽略同然本葬长安又碑在地中而印文曰庙不可晓也

　　彭真观　在旧新建县西即宗华观相传彭真君伉故宅晋义熙十年名观曰宗华谢康乐书额内有彭真君丹井旧刻南唐隐士许坚诗久不存　彭伉字武阳兰陵人仕晋为尚书左丞密修仙术师事许真君纳女为其子妇后辞官移居豫章再诣真君门下尽传其道宋永初中阖门二十六口白日飞升

　　灵应观　在通仙坊不知造于何代今己丘墟

　　五岳观　在进贤门内东营巷唐长庆二年建

　　玄妙观　在广润门内唐天师胡慧超过此见大樟树为妖焚其树创观以镇之初名信果观唐末江南有道士厉归真者曾游观内见三官殿功徳塑像有明皇诏以夹纻制作甚妙然主者不甚严护多被鸽粪污秽归真遂于殿壁画一鹞笔迹奇絶自此雀鸽无复栖止

　　凝真观　元时清溪徐道士所创在徐孺子蘓云卿二祠之右南阳纳新有挽徐君诗云豫章湖上列仙居曾借仙人夜读书碧乳分茶烹雪水青精煮饭荐冰蔬携尊屡醉云卿圃着屐同过孺子庐梦断人间如转烛悲歌千里送灵车

　　龙兴观　在徳胜门外唐神龙间赐额旧有假山高数丈可以登陟按吾郡假山之奇者建安府园此乐园校士公署园李宗伯阆园徐念孺世清园皆玲珑耸秀出自天成今锻炼于昆明之刼摧折殆尽可叹也　宋知洪州程师孟诗谁将怪石叠危峦移得仙家小洞天乌鹊过时无玉抵黄花散处有金钿茶烟早晚成云雾松雨高低作涧泉莫道此山都是假世间万事尽皆然

　　开元观　在修仁坊旧有天师万振徳业碑唐滕王元婴撰　振字长生南昌人隐现齐梁间人莫知其年尝以符咒己人祟疾隋文帝赐号天师诏于洪崕山为馆以居之唐时渔者得青石长七尺扣之有声郡以献于朝命碎之得二剑镡上刻振姓名高宗叹异召见于曜日殿处之如师友龙朔初尸解去已殡数日启棺惟一剑一杖存诏以铜函盛剑杖葬于西山天宝洞之侧

　　道徳观　宋建以祀老君观基后入贡院改建东湖之北今废

　　太乙观　在城东本梅子真宅唐贞观十五年刺史周逊奏建以居天师万振一名天寜观

　　清真观　在徳胜门外今废

　　甘棠庙　在东湖南祀周时召公奭知县何迁重修

　　贾萌庙　在新建县治北按旧志云贾萌汉河东人仕为郡守与安成侯张普约同起兵诛王莽普负约遂独战死即日显灵于津渚因为立祠其主簿严丰亦临难抗节配享祠中

　　武烈庙　在高士坊神陈杲仁字世威晋陵人陈时为江西巡察大使有赈荒之惠入隋拜司徒唐武徳中卒豫章人立庙祀之唐封为忠烈公南唐时以神兵助战册加武烈帝徐铉有记

　　睡仙楼　亦名睡仙观在府治西南大鱼巷宋时为酒库绍兴间有一人幅巾野服横壁睡卧于此众聚观之其人徐起以袖障面趋出遂失所之后人因建楼肖像以祀郡人王仲序诗楼观依城北真仙睡起迟云深虹影静月落树阴移鹤唳原无警猿啼亦未知陈抟如见问不减华山时　明刘冢宰崧赠睡仙观魏炼师并柬黎铁峰仙者云我忽不乐思西山浮云孤飞道里艰睡仙之宫隔秋水缥渺半落青霞间何年流火如陨石郁攸煽天斗牛赤朱鬛苍龙天上飞金甲神人露中泣当时炼师事逺游噀酒不到西江头归来三日哭灰烬玄■〈犭员〉吊月寒啾啾复独乘云翳鸾鳯贑水南边谒林洞千章乔朩閟烟雾逝此伐之作梁栋空山留滞今几年断础荒甓凄寒烟堂中老仙发如雪吹笛日望南归船南平监州最惜别手挽琼珂弄明月誓将緑简授玄秘恨不携之觐瑶阙铁柱仙人铁峯老须眉飘萧颜色好一径清风扫落花千岩碧雾畊瑶草昔曾暂宿清隐宫石炉夜看烧丹红烦君乞与换骨药明当跨鹤长相从按槎翁此诗睡仙观毁于元末而魏炼师采朩于虔以谋复之但未知果酬此愿否耳

　　金波楼　宋末逸民熊与和建与和字天乐新建人性介澹无妻不食肉独喜饮酒洪州酒之佳者曰双泉曰金波用以名楼志其所嗜也与和通经史百家之书布衣草履遨游诸名山挟琴就松风弹之竟日忘返工草书酷类张颠诗尤有奇崛气临江杜本清碧选入谷音集中

　　物华楼　在府城南洗马池宋治平间知洪州程师孟建临川王安石寄程诗云千里名城楚上游江山多在物华楼遥知玉节临樽爼独卧柴门隔献酬想有新诗传素壁怪无余墨到沧洲偶陪南望重重緑章水还能向北流

　　杏花楼　在东湖傍相国张文端公位别业长堤蜿蟺垂柳毵毵覆之楼孤峙于水中央四面苍波翠影环抱寂无左右邻居万厯末予与彦会十一人结社其处

　　积翠楼　在章江门外王仲序诗高楼峙江泛突兀起空碧戸牖近星辰楼甍丽云日开轩面洪崖逺黛翠如积日落秋江明遥空同一色

　　緑雪楼　明大司马熊良孺先生明遇建先生居谏垣时读书其中多所著述碣石舒公称其前后诸草合新都之浩瀚北郡济南之高古呉下之宏隽并为一人传者信为实录　先生为予父执居更密迩然未尝持鄙文求正偶见代某老作邑侯诗序忽语予曰某老不能有此当是君为之捉刀耳予笑而不敢自匿后见予友呉次尾应箕文序问此何人顿挫酷类子长而议论肮脏当是须眉男子予为言次尾生平甚悉今次尾一死己不愧文陆先生亦自闲关蓬转埋骨首阳久矣悲夫公子伯甘铨部与予少同笔砚所著熊山诗泠然汉魏之遗响也

　　褒贤阁　在东湖傍宋枢呉君厚建于私第以藏赐书徽宗亲书褒贤之阁四字以宠之今废

　　临湖阁　在东湖傍宋向巨源建干道中巨源构北阁以书求记于洪景卢迈景卢为作记甚奇文多不録巨源书笔于此自某卜居南昌擅东湖之阳人行湖边俯大明镜荷花十里照景彻日晨霏夕霭开阖而摩荡属玉交青浮游而后先西山横长蜿蟺旁薄空翠长烟舒惨异状常若洪崖浮丘翁挹袂拍肩其间凡湖山赋我以佳赏撩我以环观谓不能俯而有也今吾临之以杰阁崇而为丈者四去一以为从益一以为横既成而日登焉湖之所以为湖山之所以为山次且自失不能嘉遯相与收精会神爼豆于吾轩楹之间东则十亩之园池台竹树输幽呈茂有章堂在湖堤北其北与西折旋皆山淡然如修眉横逺可玩而不可狎物色位置大略似辋川临湖亭故即而名之吾犹夷其上非更衣就枕不释也

　　列岫亭　在府城北龙沙前对西山取谢朓牕中列逺岫之句朱晦翁过吾郡每徘徊于此谓列岫望西山最正殆无毫发遗憾滕王秋屏皆不及也作絶句二首城中望西山拄颊空朝暮不到列岫亭讵知亲切处东西水平分南北山中判妙处毫发间商畧无遗算又晚饮列岫七言絶句危亭披豁对苍霞策杖重来日未斜满目江山一樽酒哦诗莫遣大雄夸

　　滕王阁二亭　阁初建时夹以二亭南曰压江北曰拱秀宋末二亭并废

　　吏隐亭　在府城东湖内新建县学西南祀梅子真与南昌县学东南徐孺子亭对峙万厯三十五年知府卢廷选创建有题句云疏草孤忠扶赤汉湖云千载拥丹经又梅仙亭在进贤门外亦祀子真元末巳废于兵燹矣

　　豫章沟亭　在府城故望云堤上宋嘉佑中知洪州程师孟建宋杨杰诗沟环故道穿城角沙涨平江压水涯江外西山衔落日几重苍翠衬残霞　明胡鼎诗桃花浪暖拍天飞湖涨溟蒙岸亦移避水人家城上叹旧沟重凿待何时

　　望江亭　在府城东湖之西临城上唐观察使韦丹建今废韦公遗迹仅传此亭选胜地以存故名庶因游观而寄蔽芾之思耳　会城雉堞颇低东湖沿城一带皆可以眺望江山弃平而取之于高则以楼阁为宜且可以逺湿蒸之患也

　　临章亭　在南浦亭之东唐崔辅国诗杨柳映春江江南转佳丽呉门緑波里越国青山际游宦常往来津亭暂临憩驿前苍石没浦外湖沙细向晚宴且毕孤舟悠然逝云留西北客气歇东南帝独有凄凄心谁知怨芳岁

　　旧龙沙亭　在府城北龙沙冈唐时有之乃洪州熊秀才之清风亭也观察判官权徳舆与客燕集于此赋诗徳舆为之序今己久废

　　龙沙亭　在龙光寺之南其前为听松寺万厯中布政使呉献台陆长庚创立学使钱槚有记　参政张恒诗闲亭新卜筑晏坐觉心闲静似维摩室香侵般若台沙云秋淡荡水月夜徘徊好结青莲社公余递举杯　右布政使丁继嗣诗频携胜地有余清物外翛然不世情沙白水明龙作穴天空人静鹫为京芙蕖挹露浮香玉薜茘团星点化城握麈步移松下听风声犹诧是经声

　　羡鱼亭　宋吏部尚书徐忠愍公禧建于东湖上山谷诗有紫髯将军不复见空余丛桂緑婆娑之句盖徳占既狥当时之难山谷过其地而追忆之耳

　　豫章台　一称龙沙台在府北江水之滨白沙涌起堆阜蜿蜒如龙旧俗为重九登高处台侧有碑刻宋蔡九峯诗明初驾至南昌登兹台集父老谕之曰陈氏据此军旅百需民甚苦之今俱不以相劳其各事本业为吾良民父老皆感悦忭舞　宋况志寜诗城阴零落豫章台平地晴沙卷雪来欲访邻翁问尘迹小园芳径长莓苔　明王中翰仲序诗城西千古豫章台遗址荒凉翳草莱出地尚疑根错落翻风犹忆影崔嵬江澄月满龙初蛰朩落霜飞鴈正来念子携家归旧隐青原山下咏寒梅

　　风站台　在郡子城上本江站台宋陈之茂改名旧有碑记

　　水操台　在徳胜门外龙沙之北崇祯间巡抚都御史解公学龙建每岁秋月练兵于此台后有止戈泉清冽为郡城诸水之冠宏绪诗阅武台空更此台曾听孤角晓云开长江冷落鹈鹕影不见中丞豸绣来

　　梅君堂　寰宇记曰梅福宅一名梅君堂在县东北三里西接开元观有东西墨池及书堂后汉徐穉少有高行追美梅福之风乃于福宅东筑室以居　古梅仙祠在尉厅祀汉寿春梅子真有莲花池故址相传子真所创按陈继儒香案牍云墨池在南昌县水竹幽蔚王右军典临川郡日每过此盘礴不能去因号墨池先是梅福种莲池中叹曰生为我酷死为我梏形为我辱妻为我毒遂弃妻入洪崖是则墨池之名起于右军梅子真种莲其中但可名之莲花池尔　前汉梅福传福弃妻子去九江至今传以为仙人有见福于会稽者变姓名为呉市门卒或云呉门乃今洪州之呉城镇去九江亦不逺矣　豫章职方乘云梅岭在西山极崇峻羊肠而上五里至顶山下有梅仙观今号阳灵观观之上有梅仙坛旧说梅子真弃南昌尉学道于此唐罗隐作梅先生碑记犹存　宋黄庭坚梅仙宅诗呉门不作南昌尉上疏归来朝市空笑拂岩花问尘土故人子是国师公　宋高宗绍兴二年闰四月己未封汉南昌尉梅福为吏隐真人见通鉴长编

　　此洗堂　在东湖之滨明章斗津先生潢建每月集诸友人羣弟子于堂中讲习开发指湖南谓众友曰今南昌人品动称徐孺子岂孺子后南昌遂空无人耶今构此堂南峙徐亭庶几成人勿使笑卑薄之域于千载耳先生慨正学之日漓悲心源之日汨以通天地人曰儒自命爰自古太极图河洛图与夫天地道道人道之全皆分类纂集名曰图书编凡三百二十七巻又作易象义诗原体书原始春秋测义礼记札言各若干巻直指呉安节公用胡敬斋列疏荐于朝少宰正庵杨公时乔奏授顺天训导万厯丙午主江省试者以先生与呉康斋邓潜谷刘泸霄四君子征辟事发策诸生语详録中督学蘓弼垣公率宾兴江右士谒先生豫章书院而受学焉七十余乃卒

　　双泉堂　在荐福寺内其地有浅沙泉马跑泉水品为会城第一宋程公辟作双泉堂潘兴嗣为记傍有清源真人祠所谓灌口二郎也事见周益公文集

　　蘓翁圃　在百花洲俗名三洲蘓圃翁蜀之广汉人逸其名字曰云卿与宋丞相张浚友善遯迹豫章以种蔬织履为业德逺常函金币贻书洪帅及漕曰故人苏云卿今之管乐流也幸为我造庐礼致之帅与漕使更服造请云卿揖坐松根因泛问徳逺识量云卿曰长于知君子短于知小人时南宫黍离徳逺志在恢复因又问曰张公能了此否云卿曰恐未能了得二公徐拱立出书币云卿神色不怡喉间隐隐有声似怨张暴己者二公请与同载谢曰来日专当修敬翊日遣使至云卿己遯去矣宋刘子翚有蘓云卿传　宏绪诗沧桑又见古城中此地还随广汉翁始识剪桐真是戏荷锄闲拨菜根虫

　　唐观察使路嗣恭宅　在府城北徳胜门外后为王虚观唐柳浑佐江西幕嗜酒好入廛市不事拘检时路嗣恭初平五岭元载奏言嗣恭多取南人金宝是欲为乱陛下不信试召之必不入朝三伏中遣诏使至嗣恭不虑请待秋凉以修觐礼浑入而泣曰公有大功方暑而召是为执政所中今少迁延必族灭矣嗣恭惧曰为之奈何浑曰健步追还表缄公今日过江宿石头驿乃可嗣恭从之代宗谓载曰嗣恭不俟驾行矣载无以对事见唐国史补

　　唐来鹏宅　在东湖傍鹏有寒食山馆书情云独把一杯山馆中每经时节恨飘蓬侵阶草色连朝雨满地梨花昨夜风蜀魄啼来春寂寞楚魂吟后月朦胧分明记得还家梦徐孺宅前湖水东鹏诗思清丽弟鹄师韩柳为文大中咸通间兄弟声名藉甚

　　南唐中书令宋齐丘宅　在府城东齐丘两为洪州节度使所居旧里爱亲坊改为锦衣坊大启第宅穷奢极壮居坊中人皆使修饰墙屋门巷备极华洁民不堪命相率逃去坊中为之一空齐丘初赴镇烈祖曰衣锦昼行古人所贵赐以锦袍亲为着之因遂名其坊曰锦衣元宗时以罪归青阳齐丘曩曾结庐九华山即旧第之外别院处之重门外鎻穴墙以给食明年自缢死谥丑缪如此人乃窃谭景峭之书以行世然其早岁尝作鳯凰台诗亦自楚楚风云月露之词固不足道也　郑文宝江表志云徐公撰江南録议者谓之不直盖不罪宋国老也又云国老当淮甸失律之后接引门人陈觉李征古掌枢密之任且授其意曰天命已去元宗当深居后苑请国老摄国事令陈乔草勅乔力诤之而止举国皆闻为臣之道如是余可知矣　齐丘宅后舍为中宫寺

　　南唐节度使林仁肇宅　在府城东仁肇建阳人刚毅有膂力姿质伟岸文身为虎儿因谓之林虎儿周世宗征淮甸江南割地退师仁肇方为润州节度使密说后主曰中原承衰乱之后前年征蜀今取交广往还数千里兵己罢弊请假臣兵数万北渡直抵寿春分据正阳因其思奋之民累年之粟覆取淮甸势如转丸仍乞臣起兵之日闻于北朝言臣据兵窃叛事成归国否则请族臣家以明陛下之无贰后主惊曰汝无妄言宗社危矣干徳三年以仁肇为洪州节度使留守南都与皇甫继勲辈不协因构仁肇求援于宋欲自王江西后主潜使人鸩之陈乔闻仁肇死叹曰事势如此而杀忠臣吾不知其死所矣按城东宅当是仁肇留守时所剙今己迷不知处

　　唐平南王锺傅宅　在府城崇梵坊今为永寜寺宅傍有娉婷市陆友仁曰洪州娉婷市五代锺傅侍儿所居后以名市毕少董谓可对温柔乡胡鼎诗云访寺行吟日未西荒园故址草离离老僧对客无多语只说南平冨贵时　锺傅高安人唐末乘王仙芝之乱拥众据洪州逐观察使高茂卿即拜为洪州刺史僖宗时加镇南军节度使封颍川王俄徙南平自广明乱后州郡不贡士惟傅岁辟荐行乡饮酒礼率宾佐临视后大会以饯之资以装赍解元三十万解副二十万其余皆不减十万故士皆不逺千里来赴据江西几三十年卒子匡时自立为节度使淮南杨渥将秦裴攻陷洪州执匡时去地遂为淮南所并　庐陵永福乡阳台有南平王祠宋熙寜间风雷忽作祠自徙平陂庙傍有梦阁凡举子来占梦往往奇验

　　陈晋公宅　按豫章职方乘三司使陈晋公恕建第东湖上今迷不知其处晋公有子五人其一人为宰相恭公次为北部君最少为司农卿良器皆以任子起家文章政事辉映当时恭公相业备载仁宗御制文而北部与司农卿俱王介甫为之碑志叙次遒逸可诵北部葬江阴司农卿葬祥符俱弗获遂首丘之愿吾郡未有能传其轶事者北部尝上书自言疾病且死无田园以归而介甫亦言司农卿家无田园仅僦官屋栖身以宰执之子宰相之介弟又躬歴膴仕而亷洁至此真可使顽懦闻之而兴起矣司农卿尝判洪州值大水城之不灭者十五水得城窦以入举城惶扰不知所为公豫具薪藁不终日而障塞之城赖以全其为徳于梓里尤巨北部司农各有集二十巻而司农兼工篆籀之学

　　宋殿中丞李寅宅　在府治南羊巷之东洪武间改为南昌左卫后并入都司寅又于东湖北建涵虚阁国初犹存王仲序涵虚阁诗有鸂■〈氵鶒〉晴沙芳草外芙蓉秋水片云中之句　东湖别有涵虚亭唐宣宗时建至宋废其址为环波亭舆地纪胜云亭下有钓矶洪迈作记岂此亭更名后李寅遂袭其旧而标之于阁上耶　按李寅建安人有清节仕江南至诸司使宋初授官不拜子虚已登进士通判洪州迎养于署乐其山水清妙遂家焉弟虚舟以荫歴尚书虞部郎兄弟皆孝友清慎克世其家　涵虚阁杨亿有记富弼晏殊蘓洵皆有诗在宋初诸名贤流连其地不减元婴之滕王阁也

　　倦殻轩　宋洪玉父炎轩名黄鲁直题倦殻轩诗后曰洪氏四甥才器不同要之皆能独秀于林者也潘大临字邠老有倦殻轩诗云封胡羯末谢龟驹玉鸿洪千载望四谢四人天壤同时人以急口令讥之

　　洪氏兄弟故宅　今已莫识其处其见于纪载老鸿父有翛然堂龟父有清非斋玉父有照旷斋山谷俱为作铭玉父常有迁居诗云从官三十载故山凡几归昔归尚有屋再归巳倾欹今归但乔朩竹落荆薪霏止为鹳鸟都不为鸡犬栖相彼东北隅三亩以为基积块与运甓实洼而培卑成兹道傍舍空我囊中资堂室取即安牖戸随所宜嘉桐三四株当窻发华姿馨香入怀袖似与迁徙期我今六十老岂不知前非骨相似不媚况复筋力微收此衰病身与汝长相依松楸幸相望邻曲不相遗葛巾随里社庶以报期颐按此玉父晚年乃居郡城东北隅所谓照旷斋者应即再归倾圮之屋矣　元佑党碑文武共三百九人黄庭坚洪羽洪刍余爽余卞列余官百七十七人之内皆豫章名士也崇寜中天下监司皆立此碑后因星变乃毁　百家诗选云豫章洪氏山谷四甥皆以文词知名朋字龟父同郡黄着集龟父诗百篇为一集山谷以为句句可传也刍字驹父殚洽开豁溢于文词擢谏议大夫为诗百余篇着老圃前后集炎字玉父登第元佑之末试吏绍圣之初显于宣和贵于绍兴着西渡集一巻羽字鸿父元符之末上书入籍遂终其身兵火之后诗文无传焉朝廷官其一子

　　潘清逸宅　在府城前旧中宫寺南本宋齐丘别业后为宋学士潘慎修所有慎修孙兴嗣更筑江月看经二台及清逸楼巨松轩号一郡之胜兴嗣字延之以父荫授将作监主簿与周敦颐王安石曾巩王回袁陟友善初调徳化尉谒江州刺史许瑊瑊倨不为礼兴嗣投劾归自号清逸居士屡荐不起隐处六十余年手植朩皆大十围卢志列之逸民诚南州之高士也吾豫章自徐孺子后独有此君差可后先掩映着文集六十巻俱已散轶吕东莱选其争论原谏通论送赵希道序周茂叔墓铭题张唐公香城记后七篇煜煜乎五纬之并丽足以峥嵘于天壤矣　逍遥亭亦兴嗣建自赋诗云作亭名逍遥此礼成不虚寛于一天下原宪惟桑枢况我卜清旷风雨庇有余方池容潋滟小径足萦纡花朩颇窈窕松筠亦扶踈鸣蛙送鼓吹好鸟来笙竽可琴亦可咏可饮亦可娯盘虽无下筯宾食亦有鱼恢论或申旦隐几忘移晡困来展足眠醉倒从人扶率尔但敷畅因烦而领无邺架三万轴方朔五车书弃置复弃置任自相贤愚无妨吾逍遥此乐诚何如　吾郡在宋以任子传者延之与陈恭公执中恭公当皇佑初召为吏部尚书同平章事秉政五年人不敢干以私四方问遗无及门者封岐国公致仕卒赠太师谥曰恭仁宗命张方平撰神道碑御书其额曰褒忠可谓明良遇合极一时之盛而延之抗志物表终老不出要不碍其并传也恭公为右正言时王冀公深忌之一日真宗赋御沟柳诗宣示两省皆令属和恭公因进诗曰一度春来一度新翠光长得照龙津君王自爱天然色恨杀昭阳学舞人句意俱高惜其遗文无考耳　宋郭祥正潘公园诗南昌城中潘令宅清逸楼高二千尺斜飞四角河汉躔密排万瓦鸳鸯碧

　　东湖居士宅　宋枢密徐俯建俯字师川卜筑东湖自号东湖居士黄山谷之从甥也系年录云金人欲帝张邦昌集百官议皆以次书名司门郎中徐俯独不书持王时雍号恸大呼挂冠而去先时买一婢子名为昌奴遇朝士至即呼昌奴前驱使之　宋高宗绍兴二年十有二月右諌议大夫徐俯入对劝上熟读光武纪上书以赐之曰卿近进言欲朕熟看世祖纪以益中兴之治因思读之十遍未若书一遍之为愈也先以一巻赐卿虽字恶甚无足观者但欲知朕不废卿之言耳俯因建亭湖上以藏御书　绍兴三年以徐俯签书枢密院事故事签枢下执政一等至是特诏钧礼又例外赐以金带　秦桧专政以金人成和大赦天下俯方罢枢密提举临安府洞霄宫上表云祸福倚伏情伪多端恐未尽于事几当复劳于圣虑时湖北京西宣抚使岳飞表云愿定谋于全胜期收地于两河唾手燕云终欲复雠而报国矢心天地尚令稽首以称藩知广州连南夫表云虽虞舜之十二州昔皆吾有然商于之六百里当念尔欺三人表章一时皆盛相传诵桧见而大恶之

　　宋谦父宅　故基今不可考谦父名自逊别号壶山居士金华人徙居南昌父子兄弟皆能诗而谦父尤着文笔亦高絶当代名流皆敬爱之方虚谷亟称其残年日易晚夹雪雨难消之句所著诗余名渔樵笛谱

　　灌园庵　在三洲蘓圃林下偶谈云蘓云卿圃后属郡人宋自适赵章泉题其室曰灌园庵自适字正父谦父之弟别号伏龙山民又构湖山清隐居于西山乃唐诗人陈陶故圃也

　　宋丞相京镗宅　在府城锦衣坊呜呼此即南唐宋齐丘之故址也仲逺何其似宋之甚北距徐孺子亭咫尺益令人轻缨緌而重布衣尔南州为宰相于宋者三人陈恭公执中京庄定镗兴分寜之章鉴也章固盛徳不幸而遭改玉遂致泯泯仲逺报谢金人吊丧之役请免宴请撤乐侃侃昌言至胁以兵而不动何其壮耶一旦依附韩侂胄遂至败尽生平恭公之介节正性自不必言当真宗倦勤时大臣莫敢及建储事公独进演易三篇以蚤定国本为说逾月遂建立太子此与韩魏公挟孔光传以讽何异迨乎入参机务不招权势不植党与而又能急流勇退庶几可称全人恨不得褒忠碑一快读以悉其建竖之始末也

　　世美堂　在郡城修仁坊宋端明殿学士兵部尚书豫章郡公李大性建大性以嘉定四年出守呉寜宗亲书世美二字宠其行遂因以署堂额其曾祖讳积中者起家进士歴官殿中侍御史翰林学士列元佑党人谪居吾郡遂家焉殿中生卫尉丞良弼卫尉生户部知徐州安国户部子七人豫章郡公其长子也次大异宝谟阁学士封豫章郡侯次大理知真州大柬江淮制置使亦封豫章郡公次大京知抚州次大成主管建昌仙都观次大镇朝奉郎一时父子兄弟持节剖符为公为侯先后相望洪武间太史蘓伯衡应其七世孙国子正宗颐之请追作世美堂记宗颐以荐辟官至礼部尚书

　　熊天佣宅　元豫章先生熊朋来建朋来丰城善坑人与其弟召子世连墙以居后徙家郡城每归必舍召子所召子至郡城必舍朋来所兄弟自相师友如轼辙然朋来博通羣籍载于元文类者仅见一斑唐荆川稗编录其论经学诸文皆世所未见予疑荆川先生家当有其全集属友人访之果然因觅佣书缮写遭乱未遂所求今不知得免刼灰否

　　杏花小隐居　洪武中黄徳文所构朱善记曰豫章郡庠东有杏村焉望之而其气之蔚如即之而其俗之醇如其中多隐君子昔之居是村者有黄陈二姓陈先生仲易既以经学为南北学者所宗而黄氏昆季伯善仲美复以文献故家为贵游所重皆吾丰城产也伯善弃世其子徳文克绍前业辟一室曰杏花小隐日读书其中取前朝名公巨卿幽人处士所作诗文以类编之凡百余巻而搜寻遗逸志犹未已焉按徳文所编不知何名胜国一代著作备具应与元文类并垂惜乎其竟不传也

　　仰高楼　明初南昌罗徳厚建眺望西山峯峦歴歴朱学士善自辽海归馆于其家为作楼记云按图志西山之高与庐阜等而诸峯竞秀环三百余里其岩洞之幽深泉石之清美竹箭之茂密草朩之灵异琳宫梵宇之相望良田名圃之相属所产之富足以衣被城中十万之众其利泽之所及者逺矣抑吾因是有感焉是山之大能与庐阜同其高则斯人之居是邦者独无与是山同其悠久者乎稽之古人忠节如梅子真高风如徐孺子孝友如黄太史固皆足以敦薄立懦乃若煜然道徳之光粹然言行之懿奋乎百世之上而百世之下靡不师法而宗仰之者其惟濂溪周子乎

　　胡颐庵先生宅　在进贤门外距南关半里许祭酒胡公俨之居大司冦蟠峯李公迁叙其集曰先生自幼学即属意元渺抗志崇竑探道徳之源穷性命之奥虽居会城阛阓然于天文地理罔不究子史丘索罔不读其学则实学已斆华亭诸邑尹桐城若尺蠖之屈神龙之蛰何隐约也己而入禁庐承顾问代丝纶又何其荣显也然处之若终身履之若固有完节荣问归老东湖行则实行已所云会城阛阓即此处也先生赋豫章十景各五言律一章曰西山逺翠曰南浦飞云曰徐亭烟柳曰蘓圃春蔬曰铁柱仙踪曰洪崖丹井曰滕阁秋风曰东湖夜月曰章江晓渡曰龙沙夕照后人用其题绘屏障属和者甚众　国初吾郡之文洁净莫如先生而或伤于率简质莫如朱公善而或伤于浅然皆不失韩欧矩矱自王李出海内竞以剽窃相高江右亦不免堕其云雾比年稍知奉庐陵为不祧吾社二三兄弟返古之力要自不可诬尔　先生重修府志序畧云豫章之有志始于雷次宗后其书亡南唐涂廙补撰豫章古今志时时引次宗旧记为证至宋洪刍字驹父谓廙书赡则近秽疎则及漏又时有抵牾非完书也乃掎摭书传疏所见闻取其旧书析为十二部谓之职方乘元刘有庆潘斗元又补述续志凡十四巻然流传不广书久湮没歴世既久人皆残缺所谓郡之文献诚不足征也　先生以水墨秃笔冩羊鹿甚生动亦能竹石兰蕙其精于绘事又如此洵非一端可尽其长先生家食二十年年八十三而卒尝自言诗文得法于乡先生熊钊钊得之虞道园故其学有本原钊字伯几富于著述有几亭文集若干巻入国朝膺聘校书会同馆为先生叙颐庵集亦自谓五六十年承事先辈得叙事书法之指要也

　　范御史宅　在惠民门外御史名敬先字思祖洪武初举进士授监察御史指陈阙失无所忌讳一日忤旨命磔诸市磔者己披其两乳敬先曰姑无相廹吾将有所献索笔札具草进上阅之一诗也为霁威命释之遂失两乳后以他事削籍还家乃卖卜于惠民门外贫不能餬口年八十余卒如此御史而未有专祀彼爼豆累累者伊何人哉

　　临清轩　在洗马池北胡祭酒俨记云豫章洗马池在子城东南隅旧传为浴仙池事不经儒者不道郡志载颍阴侯灌婴初定豫章常饮马于此故名此或然也今在阛阓中与民居相接岁久隘塞广不及半亩而深不至寻丈有司以为古迹树朩栏以护其三面而池之北则范仲华氏之所居作轩于池上名临清

　　张学士宅　吏部左侍郎张东白先生元祯之居在黄牛洲土人云宅甚卑小清流回绕鳬鹥在门今栋宇久已荡尽想见先生进讲文华孝宗设低几就听之一时君臣遇合诚希有之盛事也吾郡贵显在成弘间絶无创宅于郭内者嘉隆间会城始有甲第然率依典制规模梁栋斗拱无敢汰侈如冢宰熊公浃之在北城大司马胡公训之在南城其厅事皆仅堪旋马独总漕司空呉公桂芳架雄壮屋颇为清议所讥至万厯间则纔登膴仕便缔层潭广厦重轩绣栭雕■〈石鸟〉见者晃目惊心未几土朩召祸兵甲频仍不旋踵而俱畀之祝融矣子舆氏唤醒本心首致戒于宫室之美而堂高数仞榱题数尺徒博古人之轻藐士君子岂肯丧名节于居处耶

　　余徳甫先生宅　在东湖傍南昌余宪副曰徳之居先生与吾郡王元美歴下李于鳞呉兴徐子与武昌呉明卿扬州宗子相歙郡汪南溟结七子社一时名燥寰区后又与铜梁张肖甫及其弟助甫谈诗元美所谓吾党有三甫者是也子钦耀孙正垣皆以才华为词坛推重正垣即予友小星也移居进贤门内扁其池上小圃曰昔耶园着有昔耶园诗集　近时选家不録德甫先生只字力以卑弱诮之殊非持平之论吾宗伯玑诗慰中极赞赏于小星古别离赠张公亮与拨闷诸篇于是人更遡厥渊源于乃祖矣诗之去取亦各从其所好也

　　香月轩　在进贤门内明张鲁叟先生寿朋读书处先生诗文超妙纵笔而往随纸长短为尽而尤濡首于制蓺手自编集凡一千八百篇皆世所讽诵者其未刻尚万有余篇别有庸言史评笔训约五六十巻今行世者仅深息窝诗十余巻而已　先清襄公擢操江旋里先生作十絶投赠其一云我亦羡君恬我亦羡君谦我独胡狂躁非龙且好潜自云此实实向公前忏悔之语非套词也前辈虚心乐善如此一日过予香蕉馆索绢素大书曰垂老生涯也大奇担头诗笔与花枝贩来春色凭君买一半梅花一半诗书讫掷笔扶杖而去

　　枳园　管理石城府事朱郁仪先生谋玮构杂花香草缤纷馥郁老树偃蹇其间萧然尘外先生把巻吟哦晨窻午夜亹亹忘疲虽朱邸犹之蓬戸也园中藏书甚富叠架连屋先生手所著作百余种刻有书目堪与升庵斗富予抄得二十余种兵乱悉被抛掷仅存医诠二十二篇黄岐钩玄三十一篇其言曰戴人张子和探黄岐之妙用阐医道之易简所制方不过三十余而可以该治万千之病其要有三曰吐曰汗曰下而已矣然其书具存识之者寡愚夫闇士安于庸术坐视危笃乍闻三法莫不缩颈而咋舌岂知三法所以治病其所谓滋补调理之方助病为虐藉兵赍盗以粮也先生论医真称卓出千古其他方伎无不析其精妙而尤深于经学详在予郡乘传中其论厯学云往予观大统厯思得其术弗得也得顾乃徳之说焉得潘埙之说焉得袁表之说焉非术也揣摩厯故而己矣乃发二十一史先之唐大衍厯焉继之汉太初厯焉又继之宋祖冲之厯焉隋刘焯张宾之厯焉得厯术矣而于大统之厯未合也继乃究夫元史郭氏厯经焉又获覩我朝夏官正刘信之厯法通经焉予于厯亦劳苦矣其论星学云五行家以日干为主视月令之休囚王相以裁成焉甲者阳朩成林之朩也乙者阴木方萌之朩也丙者阳火方焰者也丁者阴火伏于朩石中者也戊者燥土己者湿土庚者已煅之金辛者未炼之金壬者江河之水癸者雨露之水也甲恃庚以成材乙恃戊以得茂丙恃甲以不灭丁恃庚以得生戊能遏壬癸之势癸能滋戊己之燥五行相须其玄妙有不可胜言者所谓才官印绶末世之技耳大抵五行贵乎中和失其中则资运气以佐之故运气亦在所重也丈夫以官为之子妇人以食为之男盖特封赠奉养之意诚鄙夫之陋见也甲无生庚之理丙无育壬之象庚不孳丙乙不乳辛惟戊已为土能产甲乙壬癸为水能泽戊己而已然丙乙得土丙丁得朩戊已得水未有乏夫嗣续者也以是而推其理彰矣论奇门遁甲云人有常言年吉不如月吉月吉不如日吉日吉不如时吉信有之也选时之例惟遁甲奇门为上六壬藏没次之藏没者一日之中惟四时可用若遇甲戊庚日则六神固藏四杀固没矣他日则杀可藏而神不可没若遁甲则十二时中奇仪星门各有所宜无施不可忌五不遇时避五入墓时而己其余若有奇门无往不吉也胡舜申以阴阳备用符应经类集门要发其端倪郇庆长着为枢要分画演之仆遂集此使开巻了然若奇与门俱不一得而以藏没用之亦庶几焉胡郇二公之言如此非仆臆说也　谢肇淛曰今天下藏书之富王孙则开封睦挈南昌郁仪两家而己开封有万巻堂书目余托友人谢于楚至其所钞一二种皆不可得岂秘之耶南昌盖读书者非徒藏也而巻帙不甚偹按睦挈字灌甫号西亭周定王之后覃精经学撰五经稽疑授经图若干巻亦非仅以藏书名者郁仪西亭皆能于圣学榛芜之日孜孜鲁壁汲冢之遗真当代刘子政也吾郡自郁仪外宗侯则有时卿士庶则有熊仲舒喻季布而仲舒尤多帐中秘本沧桑以来土炕柳墙处处皆数家坟典而吾郡弦诵遂至辍响可胜叹哉

　　都督第　在进贤门内大将军刘公綎故宅公以家世名将好谋善战威震海内东事亟从田间起用时经畧杨镐素不相协公率健儿驰驱数千里而来甫解鞍镐即麾之前进不得己与都督杜松分道疾驱连破数寨养子刘昭孙曰孤军深入而援兵糗粮无一至奈何公曰汝视杨经畧岂复肯慭遗我辈耶报主致命得其所矣军次清风山力战而死镐亦以失机坐辟崇祯初镐年八十余司冦据例当免烈皇曰全盛封疆坏于渠手此岂可引年以赦耶竟论如法　吾郡以武功显者晋则胡壮侯藩陈则黄威公法■〈奭毛〉公智畧似藩勇敢似法■〈奭毛〉万厯五十年间声名雷震一世殁之日华亭张侗初先生鼐檄海内文士作志士不忘在沟壑勇士不忘丧其元制蓺以吊之操觚时多为之堕泪云　明徐世溥刘将军祠待客书感云奕世西南拓地声中原只有杜齐名一呼气作三军胆百战功高万里城带砺未酬恢井络衣冠空殉应欃枪关西祠庙何如此夜作双虹贯紫清　登州检讨岛新剙佛寺寺侧一祠祀辽亡死事者刘杜张何而下俱列焉祠成地忽遍产五色芝碧色者居半或以为忠义热血逐东风而迸洒于此也

　　只立轩　在东岳庙侧明舒碣石先生曰敬建先生以制蓺名海内四方问业屦满户外家食数十年荆门昼掩博极羣书尝假予新呉吕公坤集把玩竟岁亟叹赏其文以为可以救世其自序云天之未丧斯文也则新吾先生当为今日之韩子予请附于籍湜诸人之后　隆万间江右以制萟传者新建邓文洁以赞临川汤若士显祖安福邹泗山徳溥进贤李媿庵光元共先生而五迨临汝陈艾章罗出海内或推置于五先生之上艾千子独不然其说然学五先生不至未免威烈慎靓之奄奄学临汝不至犹有桓文雄伯之气故才士乐趋之而不厌至于坐明堂而奏韶濩朝诸侯则终以五先生为正统也

　　古闲斋　在东湖之东北大学士刘文端公一燝即先世旧庐构此公为庶常给假归读书其中者七载博览羣籍靡不贯穿立朝端方廉介以身系安危者数十载为海内众正领袖去国一疏伤杨左而诋客魏诸逆忠悃淋漓尺幅邹忠介以为可与出师表并传其生平详载予重修郡乘惜未能广搜遗文以传也　公为正詹掌翰林院尝充东宫侍班官会开讲公当请对乃书聨曰呼嵩称万寿盖用嵩山神呼汉武万岁事并引诗言万寿者阐扬其义时因挺击欲摇国本借呼嵩义阐扬之以尊元良而规护储君东宫对曰读史惜三余公拜手扬言以贺东宫乃光宗也　公在政府日每语人曰言官恢张则六卿无实用善御者调六辔善治天下者任六官夫与天子行天下事者六官也六官任事而言路得以绳其愆言官陈事而政府得以裁其是则天下治于是一切条陈皆下六官有不经者诏格罢盖惩万厯末年言官嚣沸政府倒权天下日益多事故其持议如此

　　芳树斋　在城隍庙前予友万茂先征君时华早岁读书于此修廊矮屋杂植碧梧丹桂山茶玉兰于前取徐文长鸟下窥书古花飞缀字红之句题于檐楹芳树斋诗之所为刻也后卜筑溉湖遂名其集曰溉园顷两地俱委蔓草殊增人樵车寂歴之感尔茂先文拟柳州古诗在陶韦间近体时义山时放翁要成茂先本色不拘拘叔敖之衣冠也其生平详予敦宿堂万征君传吾郡以诸生崇祀学宫者仅茂先而丧乱之后朩主化为乌有亟当补入以留文范于异代　茂先诗经偶笺微辞冷语真能令人解颐呉门己为重梓溉园诗赖吾宗伯玑评选可无遗珠之叹独文集刻板煨烬不无望枣棃之资于同志尔黎美周徐巨源俱为茂先作传其生平胸怀蹈履惟光风霁月四字庶足以拟之太丘叔度之后吾未见有如此文士也

　　义竹林　在东湖上万大司马元吉与其弟给谏六吉县尹九吉同居于此曰义竹者以此兄弟之连枝而交让也司马与予称莫逆而给谏复与予同年辟举道义切磋诗酒款洽月无虚日司马每谈及张许文陆忠烈事辄慷慨喜见眉宇卒能自践其言今碧血未藏而故庐己成荒莽回忆共金昆玉友歩月石栏听莺柳岸时真不禁涕泗之涟如也司马字吉人给谏字次谦皆有文集传世　司马理归徳作定市价书絶类周官监武陵相国军事歴盘谷涉侯赵川自河内至幽州凡所谓八陉者无不崎岖攀陟作太行山图说二书皆可备经济实用未知世有藏本否

　　浠湖相国宅　在徳胜门内大学士新建姜公曰广构郡人黄孝廉文旦曰相国年且高也自知非管乐比只■〈扌弃〉这身子出来伴人作事不爱一死毫无顾惜此可谓诚忠然亦得死所矣

　　半舫斋　予友刘士云文学斯陛之居傍有银杏婆娑覆之逺近号为白果树刘前为泛阁藏书多秘本跨池曰漪亭波光寒静照人须眉士云初刻半舫斋制萟已刻漪亭新萟笔势雄快天风海涛震荡无际而苍然古色不作耳目近玩其自草新萟序隽永而兼气骨晋魏之名篇也惜才大如海而不克永年未能竟其所志为可叹耳谭友夏有刘士云园亭醉歌云世人为园丘壑假奇人为园中怀写爱兹嘉卉成古朩主人坐我月明下垂杨拂水水荇开芳草上阶阶有苔吾家烟月遍林麓春光随身千里来此夜歌声细亦缓能饮不饮觞各满　章大力世纯万美叔曰佳甘禹符元鼎朱子强健余小星正垣朱子美徽李平叔曰奇俱曾读书半舫斋而予与邓孝廉履右徜徉其中最久禹符落第拟古乐府十四首徐巨源极相赞赏手为评阅付梓今竟无只字之存而平叔左之之著作久己烬于爨下朱子美宪副自金陵归得其兄所著苍崖子亦以家食萧条不能重镂板也

　　榆溪　古魏元君炼丹地临溪多榆故名去云卿蘓圃仅数十步为郭内佳胜处予友徐巨源征君世溥结庐其间所著诗文因名榆溪集巨源最爱江文通恨别诸赋而尤醉心韩婴外传以为婴叙事澹荡婉劲有司马迁逸致迥出西汉诸家故其作爱秋光赋东湖渔者赋彷佛醴陵操觚而他文抑扬吐气意在笔先有韩生之风焉晚乃力摹昌黎有酷肖者诗则少陵沉郁昌谷奇丽时亦错出见奇山居日久应酬诸文絶少予尝语巨源祝词始自虞伯生其寿两尹先生序雄伟固足不朽此外如王阳明之寿汤云谷归震川之寿孙黙斋暨程白庵罗圭峯之寿彭彦寛归季思之寿王孟夙母俯仰数百年仅此五六文足传今连篇累牍秽而不惭真萟苑一阨君文无此殊令读者六凿清快巨源以为知言其后丁时之征君仁宜作戒妄作诗文篇首及谀生以祝初度亦与予意相同巨源屡为盗苦竟死于盗死且甚惨生平著作烟云荡散天之苦文人抑何其毒虐至此耶　巨源如芋谈如本事词皆点染风华为案头所不可少而易正礼因则羽翼孔孟之书也昔之绿林豪客知珍重李涉之句而此盗乃以巨源著作畀投炎火抑岂能逃同辈之唾骂哉

　　匡吾王府　建安镇国将军朱多某之居家有女优可十四五人歌板舞衫纒绵婉转生曰顺妹旦曰金鳯皆善海盐腔而小旦彩鸾尤有花枝颤颤之态万厯戊子予初试棘闱场事竣招十三郡名流大合乐于其第演绣襦记至斗转河斜满座二十余人皆沾醉灯前拈韵属和予诗有风振幽鸣花梦醒月寒香玉酒巡频之句大为泰和曾端甫先生叹赏一夕风流可数曾几何时路隅宝玦散乱于秋雨梧桐而匡吾老人亦已厌世久矣子谋垔字禹卿能为五七言近体追琢不遗余力刻有深柳居种园诸草

　　犀斋　予友蘓武子桓构与徐巨源榆溪草庐密迩武子贫无立锥南大司徒马公鸣起奇其文馆之署中始获结数椽奉母以居偶泛明圣湖适同里万某为杭州太守武子投刺请见太守倨不为礼武子怒诃其门者太守遂系之囹圄后知为大司徒客乃谢过出之武子不相见而去及武子已卒相国溧阳陈公名夏以其遗稿驰示相国金公之俊金遂作读蘓武子遗稿序极其推扬嗟乎以同里而不知有国士以能文之宰相而心折于己朽之蓬茅人之度量相越果不可同年而语也　自艾千子倡古文于天下茂先巨源和之摧陷廓清之功不小溧阳阐扬尤力骎骎乎足以起八代之衰矣及溧阳被刑海内竞为徐庾骈偶取青嫓白金声玉耀文益萎薾不振诚世道之忧也或曰溧阳冰蘗盟心何以致祸之烈曰昔洪武中宋学士濂以孙慎故获罪安置茂州行抵夔憩某寺与一高僧共语濂曰吾闻内典善恶必以类报吾平生所为自以为无愧何至是哉僧曰先生于胜国曾为官乎对曰翰林国子编修僧黙然濂是夜遂自缢观此则溧阳固宜不免也

　　鹿囿　在章江门外陈友谅聚鹿数百于此尝自跨一角苍鹿缀琴珠为缨络挂于角上缕金为花鞍羣鹿皆饰以锦绣遨游江上明初驾至南昌宴于滕王阁上乃命儒臣赋诗放其所蓄鹿于西山友　谅爱姬苕华夫人善月琴友谅出师必以随呼为妆驾鹿囿其游观之地也　友谅既亡有宫人小春逃于民间嫁蒲亭彭本清本清问陈氏宫中事小春言后庭数百人皆锦衣玉食用极奢侈又友谅喜食玉叶羮以西山罗汉菜及丰城曲江金花鱼为之味颇佳

　　章江驿　在城西章江门古曰昌门汉建安中孙策遣虞翻与华歆交语即此处所称石亭公馆是也后改驿于广润门之南浦亭今为南浦驿　渡江即石镇铺旧又有石头驿宋汪藻作记韩退之次石头驿诗凭高回马首一望豫章城人由恋徳泣马亦别羣鸣寒日夕始照江风逺渐平黙然都不语应识此时情退之诗朴率类如此然其惓惓于吾土直以并州为故乡吾土寜能漠然于退之哉尝欲构数椽于滕阁右祀子安退之于其间书以告后之议祀典者　唐武徳中尝以豫章之西境为西昌俾县令治其地即今石镇铺也吾邑称西昌以此

　　弋苑　即北沙旧武场邑人王仲序有诗云阅武台前离思饶将军长忆汉嫖姚沙明行伍龙蛇变风动旌旗组练飘祸乱几经凋瘵日涓埃无补圣明朝向来俯仰俱陈迹顿使吟魂为客销

　　陈处士园　在东湖南岸南唐处士陈陶隐居洪州辟小园植花竹种蔬茹日自灌溉陶有闲居杂兴云一顾成周力有余白云闲钓五溪鱼中原莫道无麟鳯自是皇家结网疎唐末自称三教布衣开宝中人犹见之或云己得仙矣蝉声将月短草色与秋长比屋歌黄竹何人撼白杨右张为取作主客图　陶题徐穉湖亭云伏龙山横洲渚地人如白苹自生死洪崖成道二千年惟有徐君播青史　释贯休书陈陶隐居云有叟傲尧日发白肌肤红妻子亦读书种兰清溪东白云有奇色紫桂含天风即应迎鹤外窅羡于洞洪又云高步前山前高歌北山北数载卖柑橙山资近又缺注陶种柑橙令山童卖之　陶字嵩伯予尝从英华类选诸编中手录其句欲共施希圣肩吾诗合梓题曰西山二隐详具予鸿桷集　孙光宪云陶着癖书十巻闻其名而未尝见之

　　皆春园　在东湖傍宋寜州章丞相鉴所辟竹石丛峙花朩疎野丰城王提举义山请于章愿得以娯老章慨然畀之为易其扁曰共春园义山字符高丰城人通易学兼工词赋予藏有其稼村集詹詹小言而时有致至其易学未见也章号杭山度宗时为丞相立朝寛厚与人多许可士大夫目为满朝欢居乡以长者称相隔四百年吾郡不复知分寜有此相矣　杭山当元革命之后屏居山中布衣蔬食恬然也过毛竹山有句云不信世间陵谷变野樵偏识旧衣冠此岂不高于刘忠斋辈数倍哉

　　南园　在郡治之东南旧名桃源洞宋干道中呉帅芾更筑台榭

　　北园　在郡治之东北直贡院前宋干道中呉帅芾剙筑

　　东园　在郡城东湖上直环波亭宋淳熙中张帅子颜剙筑

　　乐园　即宋漕司花囿绍兴中转运判官赵竒符剙后运副汪召嗣余应求相继增筑至庆元年赵秘阁不迂牓曰乐园

　　芙蓉园　在府城东北嘉靖中瑞昌府奉国中尉朱多煃构多煃字用晦工为五七言诗与里人余宪副曰徳相倡和刻芙蓉园稿其同府镇国中尉朱多■〈火贵〉字宗良亦博雅修词与多煃齐名万厯初诸王孙称诗未有不屈指于宗良用晦者迨后七子一派海内羣相诋诃于是案头有两君之集者辄指而揶揄之然其于选体颜谢诸篇终未若两君之精熟也

　　阆园　在永和门内李太虚宗伯明睿构弋阳王之旧邸也有山腰宫阁古石堂碧栏池浣花池天池诸迹公自言阆园以池胜以竹胜尤以松胜他园不敢望焉建圣沙楼藏书其中甲戌自华亭归得宋板书一船皆上海潘文恪家旧藏每部有文恰公小像董玄宰手书子孙宝藏等字于护殻宗伯特构一小阁庋焉署曰宋板居

　　龙沙古墓　按水经注贑水北径龙沙西沙甚洁白高峻而陁有龙形连亘五里旧俗九月九日升高处昔有人于此沙得故冢刻砖题云西去江七里半筮言其吉卜言其凶而今此冢垂没于水所谓筮短龟长也虑志止采前三四语旧俗以下悉被删去窃谓唐宋事文垂至今日已数倍于高曾之传况其度越于此者而何忍其湮没之乎道元生于后魏此冢不知葬自何时用筮龟而不用相墓之说则犹景纯未著书之前事也

　　周澹台灭明墓　在府城总持寺左宋绍兴中漕使高述题曰有鲁澹台子羽之墓南平王锺傅初入洪州命修一城军使散掘墓砖以称用工毕傅梦一人古服颀长貌如子路来诣傅曰将军何得暴我居处觉问军吏宾客莫有知者市老罗通入谒曰旧图云城东南角三十一步有子羽先生墓甚灵恐军人取砖有所触犯傅使人视之果验即命甃砌修饰更立亭于上以表古迹既毕复梦致谢傅以束帛赏罗通焉

　　汉征士许劭墓　在故松阳门内汉末中国大乱劭为扬州刺史刘繇奔豫章时大疫劭中路被病繇以舟先送劭至豫章会卒权殡于松阳门内因失其尸呉天纪二年太守呉兴白日于厅事恍惚见一人着黄巾练衣称汝南许子将求葬因遂不见时皆莫知柩所在乃招魂葬之

　　汉灌婴墓　在今顺化门外二里许旧印土寺右寺今废世传为城隍墓

　　汉征士徐穉墓　在进贤门外望仙寺东滨濠隧道深五尺墓居其中墓上石刻隶书汉南州高士徐孺子之墓郦道元云贑水歴白社西有徐孺子墓涂廙古今志墓在南门外尉厅之侧寰宇记墓道在郡城南十里号曰白社呉嘉禾中太守长沙徐熙于墓隧种松赤乌中太守南阳谢景立碑于墓侧永安中太守梁郡夏侯嵩于碑旁立思贤亭后改名聘君亭宋南渡后南昌尉剑津张敬之因葺公厅披榛墓出按图牒墓旁有九里井求之得井又有甿耕桓伊墓下得甓三款识云晋南平将军墓去聘君墓七里敬之乃表其墓复其亭元至正中行省参政东平徐琰识墓植垣明洪武中知府许方王庄相继修理天顺中左布政使黄琛即墓建祠弘治中府同知张汝舟重建仰高亭清风堂万厯十五年知府范涞复修门堂冢墓竖汉高士寝路枋于衢侧　张九龄曲江文集有徐征君墓碣并铭杜少陵读其碑思整棹以吊之八哀诗云再读徐孺碑犹思理烟艇其为常时传诵如此　唐陈陶诗郏鄏妖兴炎汉衰先生南国卧明夷鳯凰屡降玄纁礼琼石终藏烈火诗禁掖衣冠加宋鹊湖山耕钓没尧师千年垄树何人哭寂寞苍苔内史碑　明陈昂伯徐孺子坟诗削有朩兰棹崩涛不我亲晚停南浦驿先与徐坟邻每读高士传知为千载人清风二鼓后南斗挂秋旻

　　郭璞墓　旧传在滕王阁东污池内太平寰宇记云葬于江阴黄山不应有墓在此

　　明知府陈国儒墓　在府城总持寺傍国儒字邦民徽州人至正间任衢州路都事元兵破衢被执过新安赋诗以自誓至京不屈安置天戒寺以条自经为仆夫觉免无何仲子仲镜丧哭曰镜死老亲畴依天其夺予志乎数月召授内省都事岁余除洪都太守期年政成坐事被系因述生平出处自尽民抚尸而哭者接踵附葬徐孺子墓侧有雪厓文集行世

　　江城名迹巻二

　　●钦定四库全书

　　江城名迹巻三

　　新建陈宏绪 撰

　　○证今【一】

　　洪都　明初壬寅岁髙皇帝定洪都命都督官朱文正增拓旧城周二千七十丈有竒髙二丈九尺有竒建七门东曰永和又名澹台以门内有澹台墓旧名坛头门为仙人黄紫庭台坛址东南曰顺化旧名琉璃以门内延庆寺有晋建武时琉璃佛像在焉南曰进贤旧名抚州俱以道路相通得名又曰望仙以汉梅尉故廨在门外又南曰惠民挽输至惠民仓其路由此旧名寺步以近隆兴寺也西南曰广润旧名柴步又名桥步西曰章江以在江濵故名旧曰昌门孙策遣虞翻与郡守华歆交语于此北曰徳胜旧望云门李纲移筑于此又名新城　明初御制周颠仙碑云朕于南昌东华门道左见男子一人拜于道傍朕谓左右曰此何人也左右皆曰颠人按吾郡城门未闻有东华之名岂此时永和门亦称东华门与

　　章江　在郡西章江门外水经所谓贑水出豫章是也控引众流总成一川后汉郡国志曰贑有豫章水雷次宗云似因此水为其地名虽十川均流而此流最远故独受名焉十川者贑庐章淦旴蜀余鄱僚循为十川也绪按豫章自以树得名次宗之言未为核实　蜀江在新建西南六十里一名筠河自瑞州髙安入境合象牙潭水入章江亦名锦江述异纪云漆澄钓于蜀水水中忽得金鎻引之不絶俄顷盈舟既而有物出水上黒色不见首尾舟人惊惶惟澄略不变色澄豫章人也　旴水出南城县西北流径南昌县西南注贑水

　　东湖　在城内亦名太湖水经注云东太湖十里二百二十二步北与城齐南縁回折至南塘水通大江増减与江水同湖至清深鱼甚肥美沿堤旧皆植栁名万栁堤亦曰万金堤唐李绅诗菱謌罢唱鹢舟回雪鹭银鸥左右来霞散浦边云锦截月升湖面镜波开鱼惊翠羽金鳞跃莲脱红衣紫菂摧浦口值春偏怅望数株临水是寒梅　启祯间承平既久吾郡又为藩封盛地诸王子公侯暨士大夫流连光景纵意游观忽有开浚东湖之举一时畵舫兰桡珠帘翠幙几与西湖争胜予有东湖词云万古空烟月今朝锦缆丛栁翻苏圃浪鸟弄杏花风新调呉吹满长桥夜火通滕王歌舞后乐事圣朝工【又】绣幕流苏遶谁家翠袖过衣香勾舞蝶低笑出深荷载酒轻桡缓聴箫寂坐多尚饶草玄客鸥外独编摩【又】竞架临湖屋朱栏侈此时两斋夸秀倩三笠较幽竒洗研频冲雨论文每傍祠无人清赏处晓露独离离【又】不怕鱼盐棹沿洄尽胜流西江新韵士寜邸旧诸侯挟瑟蒹葭岸垂鞭鳬雁洲为欢苦未足醉卧数更筹【又】孺子祠前水斜过吏隐亭昔垂髙士钓今伴酒人星灯满盂兰社鱼依桥瓮萍几翻看竞渡虹影挂香軿【又】粉垣长带月遥映石栏烟一派琼瑶荡四时风露妍楼悬东壁迥树傍斗珠连此地鲸吞快尊空觅酿泉　辛稼轩送元济之归豫章词名江神子有二月东湖湖上路官涂桞嫩野梅香之句南渡以后东湖风景彷佛在目前又不特近代游观之盛为可夸也今但荒草萋迷求一艇一桡不可复得矣　明宛平余奕正字司直着天下金石志有唐崔璹书洪州东湖记盖东湖亭记也遗漏一字遂致失实崔璹又有洪州刺史王守真石碑今俱不知消沉何处

　　三湖九津　在府城内旧东湖金分为三曰北湖曰东湖曰西湖城内之水汇焉湖水出城下水关桥置内外闸湖强则直放而西逹于江江湖俱强则闭外闸使章水不得侵入乃开内闸引湖水逹濠遶广润章江徳胜永和四门而过之东归蚬子湖艾溪湖出牛尾闸趋杨家滩入鄱阳湖城内别有九津以杀三湖之势广润门东曰五行津东南曰五事津【即水关桥】惠民门下曰八政津进贤门西曰五纪津顺化门北曰归极津永和门北曰三徳津徳胜门下曰稽疑津章江门北曰庻征津南曰五福津水各由津以归濠焉　旧传东湖尾闾龙精守之中有坎谚云海眼深不可测江涨难于堤扞韦公未遇时适龙精化为白鼋为渔者所得韦见而买置江中后韦官此土龙精见夣曰予东湖之龙曩者鱼服蒙公恩救无由仰报公将筑东湖之尻予且徙居象牙潭以成公绩然恐有他龙复据必置城隍庙内四金人用四死囚同填其中乃永无败韦公异日如其言即今之五事津也韦公疑是韦丹

　　豫章郡城　雄跨一省山之镇曰西山屏障西北望曰罗山【属丰城】屹时东南其大川西曰章江东曰抚河汇为巨浸鄱阳湖大脉三支中为南昌分丰城东河之东为进贤西河之西为新建奉靖寜武此其大概也

　　章江堤　在府城西章江门上下成化间廵视大理卿夏时正因江水啮岸廹于城濠捐官银伐石修砌未竟成化十二年知府祝瀚继成其绩北起龙兴观南至南浦桥

　　周公堤　在府城北徳胜门外嘉靖四十二年廵抚都御史周相因江水冲没民居括所属锾金伐石砌岸民徳之立亭于北关上名曰周公亭

　　南塘堤　在郡城西南斗门外汉太守张躬筑堤扞江唐刺史韦丹重修亦名韦公堤唐陆龟蒙南塘曲妾住东湖下郎居南浦边闲临烟水望认得采菱船

　　南昌府学　自晋至唐皆建于郡西宋治平二年知洪州施元长迁于洗马池东明堂路西即今之儒学也旧志止载元虞集兴学颂而遗前宋余靖之记与南宋杨万里之记予巳采入于艺文志又元贞元年呉文正公澄游豫章西山宪幕长郝文仲明迎先生入城请学易清河元文敏公明善时屈在行省掾见先生问春秋大义数十条愿为弟子受业终其身城中居官之人请先生至郡学为说修己以敬一章反复万余言聴者千百人多所感发按此乃吾郡学官佳话今人但知陆子静白鹿洞故事而巳　孔子既没鲁哀公诔为尼父汉平帝元始元年谥褒成宣尼父后魏文帝大和中改谥文宣尼父后周宣帝大象二年追封邹国公隋文帝赠先师尼父唐髙宗干封元年赠太师武后封隆道公玄宗谥文宣王宋真宗加谥至圣文宣王父叔梁纥为齐国公元加封大成至圣文宣王加齐国公为启圣王明嘉靖十年改称至圣先师孔子改启圣王为启圣公自十哲而下及门弟子旧有封号者俱改称先贤某子余配享者称先儒某子　洪武癸酉崇仁学训导罗恢上疏言孔子庙廷从祀者当以道学论当时有若优于宰予论语记有若言行者四皆有禆于世教记宰予者亦四皆见责于圣人宜以有若居十哲而宰予居两庑疏上不报时皆服其议论之当附载于此　宋北山程至道云尝观浮屠氏自释迦佛传心法与夫讲解之宗至于今将二千年而源派谱牒一一可数下至医巫祝卜百工之技莫不有所师惟吾儒师承之道乃今蔑焉无闻所谓学宫师弟子如适相遇于涂尔盖可叹也　赐书楼在明伦堂北都御史韩雍建髙三丈许藏书其上学士钱习礼有记　郡庠司教铎而称名臣者丰城朱善鄞县黄润玉南昌锺甬也朱善字备万以荐辟歴文渊阁大学士有送翰林典籍罗原奎序云洪武十年春善与江西教官同赴召者十有二人而居翰林者惟善与罗氏原奎刘氏仲质三人焉时学士宋公新以承旨致仕归里于是善以修撰典诰命原奎与仲质以典籍掌书册先是内府羣书秘书监实典之九年冬始命移置翰林内直之署实在奉天门之左凡为书数万巻云

　　南昌县儒学　在东湖之北即故东湖书院也宋嘉定四年通判丰有俊得李寅涵虚阁故址遂请于权府计使胡槻创书院以馆四方游学之士后计使滕强恕兼府事稍徙东二百余步元元綂中县尹程大度更于抚州门外创县学明洪武初知县黄徳铭迁建于此景泰四年廵抚都御史韩雍重修并于明伦堂后创魁星楼正徳末焚毁随复建万厯间知县林应训鬻民居并严氏没产増拓东隅三十五年知府卢廷选知县周起元浚学前湖址四围砌石成堤以壮学宫形胜近毁于兵廵抚兵部尚书兼都御史张公朝璘督学杨公兆鲁捐俸重建　明胡俨记略云豫章之学宗双峯饶氏双峯得之李弘斋弘斋则遡紫阳朱子以续夫濓洛之传者也初勉斋黄公为新建丞与弘斋讲学于兹极论道徳性命之旨当是时双峰实从弘斋而与有闻焉双峰之学传之徽庵程氏徽庵之学传之呉文正公其所以开来学者实肇于此诸君子之接踵从游者可不知所重哉　洪武已夘南昌县儒学掘泮池得二石狮子无鼻学傍儿戏以朱涂之是年刘瑞王髙同举并坐方孝孺事劓鼻而终

　　新建县儒学　在东湖之北即故宗濓书院也初望云门外【即今徳胜门】龙沙冈有宗濓精舍宋淳佑二年知隆兴府江万里建祀濓溪周子元元綂初县尹薛方即其地建县学后别创宗濓书院于东湖上明洪武五年改书院为儒学景泰四年廵抚都御史韩雍檄修并创宗濓书楼万厯间知府范涞知县余梦鲤戴士衡増葺三十五年知府卢廷选知县呉嘉谟浚学前湖址四周砌石成堤以壮学宫形胜又创梅子真亭于湖之西偏以固水口天启五年知县龙文光再新之弘绪为记岁戊子毁于兵乱提学佥事武进杨公兆鲁请于巡抚侍郎某公廷佐各捐俸金赎锾并檄郡丞高公培重建杨有修学碑记　胡頥庵先生俨学记云宣徳七年廵抚吏部侍郎赵公合藩臬及郡邑长吏慨然以教育人才为事聿新学宫自礼殿逹于门庑自讲堂及于斋舍暨藏修之室靡不轮奂増美杰出于湖光天影之间按所谓赵公者乃杭州赵公新也由太学生歴官至吏部侍郎江右以少宰廵抚者仅公一人初莅吾省尚循朱文正故事称镇守后乃改为廵抚至成化间原杰金绅亦以侍郎至则并称廵视云　江丞相祠旧在新建县学东庑下祀宋丞相江万里

　　城隍庙　在府东南直深三十八丈横阔二十六丈旧庙在郡子城东洪武三年知府赵文奎移建于此正徳间知府胡本惠重修张房杰记景泰间知府蘓仕宣修韩杨记万厯间知府范涞复修两庑涞自记文多俱不録　府城隍相传为汉灌婴考通志西汉初婴尝定豫章始筑郡城故祀以为神即今灌城乡实始于此汉髙帝六年封颍阴侯南唐时封辅徳王宋淳佑八年封忠惠王洪武三年令天下城隍庙止称某府州县城隍之神悉革封号塑像凡祭风云雷雨山川则神配享祭厉坛则神主之载在祀典　南昌诸生刘端世称古冈先生为诸生时肄业邑校偶夜半过城隍庙庙内神语曰过门者乃忠臣也令举火送之直扺学宫而退次日司庙门者徃邑校询知为端拜而贺之端以为诞后果验　江西左辖黄公卿清白自持卒于官市人有梦鼓吹迎新城隍者谛观之乃方伯黄公也公卒适符所梦之期果尔则城隍非复灌将军矣

　　社稷坛　在徳胜门外俗称北坛洪武间知府赵文奎自城西北迁建岁春秋二仲月上戊日致祭

　　风云雷雨山川坛　在进贤门外俗称南坛洪武间知府赵文奎改建歳春秋二仲月上已日致祭

　　郡厉坛　在徳胜门外洪武三年始颁降礼制每岁春清明秋七月十五日冬十月一日致祭

　　旗纛庙　每岁霜降都司致祭

　　永寜寺　一名上蓝寺在崇梵坊初郡故子城西有蛟井在梁豫章王师葛鱏宅东南天监中龙闘井中豫章王萧综造大佛镇之鱏复于太清初舍宅名大佛寺唐开元间改为开元寺有唐明皇铜像号真容殿大厯间马祖建道场于此大中间毁后南平王锺传奏复建为上蓝院以居上蓝山僧令超宋真宗时改承天寺政和间改能仁寺明初以寺址剏南昌县治迁寺于元故帝师殿【即锺传之故居】景泰间更今名为祝厘习礼之所有藏经阁万厯间建　江西道一禅师汉州什邡人也姓马氏本邑罗汉寺出家形容竒异牛行虎视引舌过鼻足下有二轮文幼岁依资州唐和尚落髪受真于渝州圆律师唐开元中习禅定于衡岳山中遇让和尚同参六人惟师宻受心印始自建阳佛迹岭迁至临川次至南昌龚公山大厯中隶名于锺陵开元寺时连帅路公嗣恭亲授宗旨由是四方学者云集座下入室弟子一百三十九人各为一方宗主转化无穷师于贞元四年正月中登建昌石门山于林中经行见洞壑平坦谓侍者曰吾之朽质当于来月归兹地矣言讫而回既而小疾院主问和尚近日尊候如何师曰日面佛月面佛二月一日沐浴跏趺入寂元和中谥大寂禅师塔曰大庄严　百丈山懐海禅师与西堂智藏南泉普愿同号入室时三士为角立焉　明州大梅山法常禅师初参大寂问如何是佛寂曰即心即佛师即大悟遂之四明梅子真隐处缚茅燕处马祖闻师住山乃令僧问和尚见马大师得个甚么便住此山师曰大师向我道即心即佛我便向这里住僧曰大师近日佛法又别师曰如何僧曰又道非心非佛师曰这老汉惑乱人任他非心非佛我祗管即心即佛其僧回举告马祖祖曰梅子熟也　伊閟伏牛山自在禅师参祖求发明心地后居伏牛山上堂曰即心即佛是无病求药句非心非佛是药病对治句僧问如何是脱洒底句应曰伏牛山下古今传　亮座主蜀人也颇读经论因参马祖祖问见说座主大讲得经论是否师曰不敢祖曰将甚么讲师曰将心讲祖曰心如工技儿意如和伎者怎讲解得师抗声曰心既讲不得虚空讲得否祖曰却是虚空讲得师不肯服便出将下阶祖召曰座主师回首祖曰是甚么师豁然大悟便礼拜祖曰这钝根阿师礼拜作么师曰某常所讲经论将谓无人及得今日被大师一问平生功业一时氷释礼谢而退乃隐于洪州西山更无消息　陆放翁言其从子慧绰为浮屠传豫章西山香城寺之傍有埜人身被緑毛每雨霁多坐石上暴日见人輙避去追之不可及有识者曰此马祖弟子亮座主也　襄州居士龎藴者衡州衡阳县人字道玄从石头来参马祖问曰不与万法为侣者是甚么人祖曰待汝一口吸尽西江水即向汝道士于言下顿悟玄旨乃留驻参承二载有偈曰有男不婚有女不嫁大家团栾头共说无生话自尔机辨迅捷诸方向之【已上南岳下二世马祖一禅师法嗣】　邓州丹霞天然禅师本习儒业将入长安应举方宿于逆旅忽梦白光满室占者曰解梦之祥也遇禅者问曰仁者何徃曰选官去禅者曰选官何如选佛曰选佛当徃何所禅者曰今江西马大师出世是选佛之场仁者可徃遂直造江西纔见马祖以手拓扑头额祖顾视良久曰南岳石头是汝师也遽抵石头剃发又为说戒再徃江西谒马祖未参礼便入僧堂骑圣僧头而坐时大众惊愕遽报马祖祖躬入堂视之曰吾子天然师即下地礼拜曰谢师赐法名因名天然　令超禅师唐末住髙安上蓝寺及锺传为南平王迎至洪州住开元寺仍以上蓝名焉僧问如何是上蓝本分事师曰不从千圣借岂向万机求曰祗如不借不求时何如师曰不可拈放汝手里问善财见文殊后为甚么却住南方师曰学凭入室知乃通方曰弥勒为甚么却遣见文殊师曰道广无涯逄人不尽至唐大顺正月初告众曰吾本约住此十年今化事既毕当即行矣斋毕声钟端坐长徃谥元贞禅师　禾山无殷禅师从雪峰出家依之后具谒九峰许以入室南唐李主昪召见特蒙礼遇嗣主璟赐号澄源命居洪州翠岩时上蓝亦虚其室仍命师来徃阐化建隆元年示寂有甘露被树皓鹤盘空之异　上蓝院光寂禅师青原下称心明之法嗣也上堂横按柱杖召大众曰还识上蓝老汉么眼似朩突口如扁担无问精粗不知咸淡与么住持千百过犯诸禅徳还有为山僧懴悔底么良久曰气急杀人卓柱杖下堂　法灯禅师住南昌上蓝云居齐禅师徃依之法灯便知庄司灯偶见齐呼曰每见祖师西来意话庄司如何商畧齐曰不东不西灯曰若与么会了无交涉曰未审尊意如何灯良久曰西来有甚意便去齐于是顿悟其旨　上蓝寺石阁贮大藏经一部万厯初古心禅师道安所建也阁有接引佛像范金为之崇十有六尺庄严甲于诸刹　阁后有老君殿或谓无生法侣而祀柱下史殊为不伦予考仙传吕岩始在襁褓马祖见之曰此儿骨性不凢自是风尘表物他时遇庐则居见钟则扣留心记取后游于庐山始遇大龙真人传天剑遁法因号纯阳子咸通中举进士时年六十四偶游长安酒肆遇羽士状貎竒古乃锺离权也遂授以灵丹并灵寳异法至今在世行化度人是则纯阳亦马祖授记而登仙此地固不独为选佛之场也老子之祀其或以纯阳之故欤　五灯会元载纯阳为青原下八世黄龙机法嗣尝以偈呈黄龙云弃却瓢囊碎却琴如今不恋汞中金自从一见黄龙后始觉从前错用心其解悟超脱如此惜遇马祖时方在襁褓之中悠悠百余年尚不免飞剑一错　洪州太守许式参洞山得正法眼一日与泐潭澄上蓝溥坐次澄问闻郎中道夜坐连云石春栽帯雨松当时答洞山甚么话公曰今日放衙早澄曰问答泗州大圣在扬州出现底是否公曰别点茶来澄曰名不虚传公曰和尚早晚回山澄曰今日被上蓝觑破溥便喝澄曰须是你始得公曰不奈船何打破戽斗　明太祖入南昌城微行至能仁上蓝禅寺周游细玩傍若无人僧叩其姓名不答固叩之乃题殿壁曰杀尽江西数万兵腰间寳剑血留腥野僧不识山河主只管叨叨问姓名题毕掷笔竟出一云游僧见而磨去更题曰御笔题诗不敢留留时惟恐鬼神愁好将法水频频洗犹有毫光射斗牛翌日上欲加罪此寺见所题诗曰寺固有人遂赦僧众　唐时寺僧栖隐少而端丽神解天然出尘后服勤于学深入毗尼壸奥又兼擅风雅每于花朝月夕晚照髙秋炼句成聫合篇为集徃徃遒健浏亮散在人口居常与贯休处黙修睦为诗道之友处士沈颜曹松张凝陈昌符皆其倡酬之友也诗集百余首曰桂峰集近代等可禅师行溥吾邑西山农家生子梦老僧持菊至室中曰我贯休也遂名休儿五六岁出家于此其师富资财等公独好笔墨作小诗自喜遂恶之蜀僧过永寜寺等公夺其扇题曰老师问我西来意般若波罗上大人蜀僧大竒之已遍游名胜着北游草五百余首舟过泖湖遇盗并其诗盗去等公曰吾生平悔作诗偷儿爱我后友人刘文学不息梓其仅存之稿百十五首等公自署曰枣堂剰语吾宗伯机选刻诗慰集中　东山寺唐慧禅道场宋大中祥符中禅僧修演建寺寺有卧如来像今并入永寜寺

　　大安寺　在城北初名东寺有铁香炉髙六尺许识云赤乌元年造晋时西域僧安世髙来止于此遂名大安寺【一云晋隆安二年镇西将军谢尚施宅为之】唐武徳间改名宣明寺大中间又改名普济寺明初重建复今额　安清字世髙安息国王子也幼以孝行见称又加志业聪敏刻意好学外国典籍及七曜五行医方异术乃至鸟兽之声无不综逹尝行见羣燕忽谓伴曰燕云应有送食者顷之果有至焉众咸竒之儁异之声早被西域让国出家修道博晓经藏尤精阿毘昙学既而逰方遍歴诸国以汉桓初年到中夏通习华言宣译诸经多有神迹自称先身己经出家有一同学多嗔值施主稍不称意輙怼恨之髙屡加诃谏终不悛改如此二十余年乃与同学辞诀云我当徃广毕宿世之负卿明经精勤不在吾后而性多恚怒终当受恶形我若得道必当相度既而适广州值冦乱道逄一少年唾手挟刃曰真得汝矣髙笑曰我宿命负卿远来相偿卿之忿怒故是前世时意也乃延颈受刃容无惧色少年杀之观者填陌莫不骇其竒异后神机还原为安息王太子游化中国值灵帝末关洛扰乱乃振锡江南云我当过庐山度习同学行逹■〈共阝〉亭湖庙此庙旧有威灵商旅祈祷能分风送船上下各无留滞尝有乞神竹者未许輙取舫即覆没竹还本处自是舟人敬惮莫不慑影髙同旅三十余船奉牲请福神乃降祝曰舫有沙门可便呼上客咸惊愕请髙入庙神告髙曰吾昔外国与子俱出家学道好行布施而性多嗔怒今为■〈共阝〉亭庙神周回千里并无所治以布施故珍玩甚丰以嗔怒故堕此补报今见同学悲欣交集寿尽旦夕而丑形长大若于此舍命秽污江湖当度西山泽中此身灭后恐堕地狱吾有绢千疋并杂寳物可为立法营塔使生善处也髙曰远来相度何不出形神曰形极丑异众人必惧髙曰但出众不怪也神从床后出头乃是大蟒不知尾之长短至髙膝边髙向之梵语数番讃叹数次蟒悲泪如雨须臾还隐髙即取绢物辞别而去舟侣扬帆蟒复出身登山而望众人举首然后乃灭倐忽之顷便逹豫章即以庙物为造东寺髙向暮渡江此时忽有一少年上船长跪髙前受其呪愿忽然不见髙谓船人曰兹之少年即■〈共阝〉亭庙神得离恶形矣于是庙神无复灵验后人于西山泽中见一死蟒头尾数里今浔阳郡蛇村是也

　　普贤寺　在惠民门内晋故禅居寺隆安四年武昌太守熊鸣鹄【一作鸣鹤】舍宅建至唐神龙元年改为隆兴院亦称隆兴寺于是惠民门亦曰寺步门以其与寺相近也会昌间观察使裴休迎黄蘖山希运禅师居此南唐保大二年袁州刺史边镐以铁二十万斤铸普贤乗白象寺遂以普贤名明永乐中重建　黄蘖希运禅师闽人也幼于洪州黄蘖山出家额间隆起如珠音辞朗润志意冲澹逰京师因人启发乃徃叅百丈一日丈问师甚么去处来曰大雄山下采菌子丈曰还见大虫么师便作虎声丈拈斧作斫势师即打丈一掴丈冷冷而笑便归上堂曰大雄山下有一大虫汝等诸人也须好看百丈老汉今日亲遭一口裴相国镇锺陵建大禅院请师说法以师酷爱旧山还以黄蘖名之公一日拓一尊佛于师前跪曰请师安名师名曰裴休公应诺师曰与汝安名竟公礼拜一日请师至郡以所解一编示师师接置于座略不披阅良久曰会么裴曰未测师曰若便恁心会得犹为较胜若便形于纸墨何有吾宗裴乃赠诗一章曰自从大士传心印额有圆珠七尺身挂锡十年栖蜀水浮杯今日渡章濵一干龙象随髙步万里香花结胜因拟欲事师为弟子不知将法付何人师亦无喜色自尔黄蘖门风胜于江表矣大中四年师寂赐谥断际禅师　唐锺陵隆兴寺僧清彻不知何许人也周逰津肆宻护根门初新呉开元寺北院道恒律师深谈理致宪宗元和八年癸巳约志着记二十巻亦鸠聚诸家要当之说解南山钞号集义焉豫章武昌晋陵讲士多得此义

　　延庆寺　在顺化门内晋元帝时得琉璃佛像诏建寺以处之名琉璃寺唐咸通二年观察使严譔表请重建因延庆节奏上改名延庆顺治二年毁于兵僧净镀复新之　南唐徐铉有延庆寺碑其略云晋元帝即位之岁郡人有耕于东湖之艮隅者获琉璃像焉其髙三尺其状殊异守臣上启诏立寺以处之至唐太和三年文宗以梦寐交感特诏修崇有僧普愿者率励众力剏造飞阁极髙明之制尽临观之美瞻仰之徒胜赏仍在会昌沙汰旋复殄夷时有寺住僧神确躬奉端容瘗于堂下大中改制将复修完像遂湮没求不可得而灵迹所在羣心未忘咸通二年连帅严譔表请重建因纪诞圣之节署为延庆之寺广明中巢冦乱遂羣贼蜂起三灾所及寺复焚毁光启二年亷使王师甫即其故址又加营缮自是厥后百载于兹市朝屡更兴废不一及国家奄有寰区恢弘教法北蓝寺监守寺僧智清推成以化人节用以成务峻其卑庳葺其倾頺改作正殿及廊庑共七间踈楹广厦雕甍藻棁鎻窓洞户珠网金铺蹇产鸿纷涂泥焕烂阙政备矣能事毕矣　弘绪过延庆寺晤成中上人诗十年不过城东寺重构香台歴几秋乱后禅灯依约在老来笻杖委蛇游榴花作雨胭脂冷竹影连云翡翠浮话到无生诸累尽只难消遣邵平愁

　　浴室寺　在永寜寺东相传马祖剏建盖沐浴之所也戊已变后子入郭首过其处见荒葛满涂不胜纷浊之感作江城怀古六十首遂以兹寺为冠予友黎左严学使既成和章复作募疏重新之僧逄祖凿小池种花环绕额曰醉花池一时名流俱有题咏或谓醉花非僧所宜吕道州不云乎君看池水湛然时何曽不受花枝影上人之醉固即如来之微笑矣

　　绳金塔寺　在进贤门外旧名千佛院唐天佑间建有绳金寳塔相传建塔时掘地得铁函剑三金瓶舍利三百俗名塔下寺旧有赵松雪碑郡人推为墨寳 绳金塔初建时尚在城中旧记称此塔能厌火灾豫章民謡云藤断葫芦剪塔圯豫章残盖谓潮王洲旧有阁与滕阁并峙后忽倾倒于是进贤门外古城如葫芦形者遂截出在外改作今城矣顷岁戊已之变相轮渐偏不可不加意预防也　潘兴嗣记塔寺罗汉云西山云堂院有禅月大师贯休画十六罗汉像岁旱民奔走山谷间请祷輙应此本天下竒偶数而传之者未有彷佛予捐俸钱使徧模绳金塔院壁间輙兾民之祈祷者得以便焉　市林寺晋泰始六年建今并入塔下寺　明呉国伦诗古塔崚嶒万象蟠西山如鹫捧危栏扶笻渐与弥天近引筏新知觉路寛双树影回平野暮百铃声彻大江寒毫光夜夜凌无极并作南州斗气看

　　章江寺　在章江西岸沙井渡口旧名章江禅院
　　宋潘慎修记
　　明洪阳张位记

　　泰定寺　在徳胜门外刘上寳斯玮重建结放生社临川陈际泰序

　　下泰定寺　在龙光寺右

　　石亭寺　在章江门外唐时僧灵彻建仰山慧寂禅师于此演教初名大悲寺又名观音院唐时韦公丹观察西江与寺僧灵彻为忘形交常寄彻诗云王事纷纷无暇日浮生冉冉只如云已为平子归休计五老峯前必共论彻答云年老身闲无一事麻衣学坐只容身相逄尽道休官好林下何曽见一人　后立韦丹遗爱碑于寺左覆以石亭至大中十五年丹子宙复观察西江奏以为石亭院裴休题额宋政和间废为观明初复为寺亦称石亭观音院明嘉靖年间廵抚都御史汪玄锡再加修葺有残碑尚存寺左　国朝顺治十五年廵抚都御史张公朝璘清拓旧基捐赀重剏寺后左右甃砌围墙前砌石岸后建观音大殿前建钧天阁与滕王阁并峙左建张公祠右建僧房以延宾客丹艧焕然游观接踵并捐置赡田八十余亩以供香火　按僧灵彻生于会稽本姓汤氏字澄源与呉兴诗僧皎然游皎然荐之包佶李纾以是上人名由二公而扬而韦公倡和之句尤为世所争传　韦在洪都又有怀西林慧永禅师诗云空山泉落松窓静闲地草生春日迟白发渐多身未退依依长在永禅师武阳拔俗之致徃徃形于篇什匪特寄灵彻之句也　仰山慧寂通智禅师韶州怀化叶氏子年九岁于广州和安寺投通智师出家十四岁父母取归欲与婚娶师不从遂断手二指跪至父母前誓求正法以答父母劬劳父母乃许再诣通智而得披剃初谒躭源已悟玄旨后参为山遂升堂奥一日有梵师从空而至师曰近离甚处曰西天师曰几时离曰今早师曰何太迟曰游山玩水师曰神通游戏则不无阇黎佛法须老僧始得曰特来东土礼文殊却遇小释迦遂出梵书贝多叶与师作礼乗空而去自此人号师小释迦师徃观音院【即石亭寺】时出榜云看经次不得问事有师来问询见师看经旁立而待师巻却经问会么曰某甲不看经怎得会师曰汝已后会去在其僧到岩头头问甚处来曰江西观音来头曰和尚有何言句僧举前话头曰这个老师我将谓彼故纸埋却原来犹在再迁东平将顺寂说偈曰年满七十七无常在今日日轮正当午两手攀屈膝言讫以两手抱膝而终洪州观音院从显禅师泉州人僧问如何是观音家风师曰眼前可取曰忽遇作者来作么生见侍曰贫家祇如此未必便言归问久负没弦琴请师弹一曲师曰作么生听其僧侧耳师曰赚杀人太平兴国中无疾坐化建塔西山　明王守仁夜舟泊石亭诗廿年不到石亭寺惟有西山只旧青白拂挂墙僧己去红栏照水客重经沙村远树凝春望江雨孤蓬入夜听何处故人还笑语东风啼鸟夣初醒

　　总持寺　在进贤门内唐开元中建旧名总持院有碑刻干符二年牒中和五年牒各一通寺内有雷公堂又有龙井祈雨屡验　周益公必大记云干道庚寅四月泛舟过总持院本唐僧子畋所造畋精太乙术能祈雨乞晴今有井祷求不废雷堂之后有澹台灭明墓洪驹父云史记虽云灭明居楚又有渡江斩蛟之事然豫章非真楚尚可疑也平江亦有澹台墓院中老僧年七十及从徐师川游能写字鼓琴自总持过讲武亭登舟按子畋乃唐僧而卢志云元大徳间僧不知益公録中己有子畋其人矣院中老僧能解冩字鼓琴又与徐师川游应非寻常衲子今其姓名无传尤为惋惜　吾兄孝亷维谦字仲容读书寺中时萟髙古人如其文尝作文志曰负总持山右逺府治川分东湖嘉树环之弱苇竹箭蔓草俯仰蒙缀水清以旋日月之光时入而波不波而平王孙甲第云连笙謌时落西望峻者厌原如锯蘓公祠漫坁中折岸而阳汉髙士亭东行数武澹台古墓弟子已塟衣冠湖上曲径深峭行幽峭地立髙美楼以祠见罗李先生是萟也则髙美楼与诸兄弟岁月所得者也移自龙沙故曰龙沙然则予虽面空主持世道之契立矣余虽执萟仁义名节之警心也久矣丁已仲冬陈维谦书　仲容与其弟仲来名维恭俱为艾溪工文章敦气谊之士曩予数过总持见仲容所辑成弘以来时萟叠置乌皮连屋蔽牖艾千子文定文待诸选所未及也咸阳一炬灰飞烟灭三百年作者心血遂尽于此为之于邑

　　百福寺　在绳金塔之东宋建明熊大司马明遇诗仙梵曾闻共一堂青牛白象俨西方郊原抱郭开初地钟鼓翻经供法王花朩禅房春寂寂旃檀寳阁晓苍苍门题百福嘉王旧泛作慈云荫豫章

　　天寜寺　在徳胜门外旧名孝光寺元萨都拉过孝光寺诗云秋日留题翠壁层出山聊听在山僧肩舆又上沙头渡隔水人家两岸灯萨字天锡元綂中迁闽亷访司知事诗应作于此时胡元瑞曰天锡诵法青莲如海嶂连云起江潮入市流故庐南雪下短褐北风前夜卧千峯月朝飡五色霞朔风吹夜草寒日下边城句法宏整在大厯元和间殊不多得　闽友林祖鼎尝遇兹寺适有艶妇至寺僧某以目挑之俄携手入室林见大加诋诃某僧遂出不逊语予过寺题二絶于壁间有禅房寂寂啼乌静红雨香风动绮罗之句某僧负愧向祖鼎谢过托为洗去后果悔懴前愆精持戒律忆黄鲁直袈裟颂云丈夫出家当被坏色衣蜀僧袈裟多似苾蒭尼轻罗绉縠染成春柳丝撩蜂引蝶惟欠远山眉不意真有远山眉也吾軰遇此固当金刚弩目以护之

　　菩提寺　在城东每岁迎春于此

　　太定寺　在徳胜门外刘尚寳斯玮重建结放生社于此每月一举临川陈大士有放生会序大士不观释典独以儒者爱物之理谆切言之亦足与鲁公碑竞美也　云栖禅师放生之法不拘时日见即买放于某月下书某日放生若干巨生以个数计细生以觔数计岁终总算存以自考此法最善可免奸人预捕急售附记于此

　　龙光寺　在城北龙沙冈三面积沙蜿蜒拥抱南有莲花池池水澄莹不受沙侵一郡好为竒胜布政使陆长庚丁继嗣建公馆于左郡文学结社课艺右为禅堂张公寿朋题曰沙佛居大通禅师说法其中禅师名无来南城人为诸生才名藉甚俄削发出家持戒精严专提楞严甚深微妙之旨慧辨无碍建安岂轩王频枉驾访之侍郎徐公作御史李公曰辅皆居士中之髙足也着有大通禅师语録　明刘冡宰崧赋龙沙赠友人别云朝出城北门遥见城下沙簌簌鸣北风萧萧入人家波陀皓如雪漫漫不可越水落黄金澄天晴紫烟灭别君沙下亭逝此歌扬舲春来倘相忆芳草是中青　谭元春诗谁使龙沙立周遭缭作墙古蛟声嘿嘿野鹤倚荒荒徙去终依寺吹来不碍塘我同遥集士疑信到斜阳　龙沙谶相传许真君上升所留其言曰吾仙去后千二百四十年当出弟子八百师在豫章宋潘兴嗣诗云五陵无限日宻视龙沙记龙沙虽未合气象已灵异昔时蛟龙湫半作桑麻地地形带江转洲浮有连势陵谷岂可常渊窦在何岁微生久慕道恬淡輙忘味愧无及物功碌碌恒匏繋生蒙尘土厚未受神仙秘何时与孤鹤冉冉从此逝

　　应天寺　在进贤门内唐启光元年建一名掬林寺相传有掬林禅师祷雨大着灵验因改名应天宋文丞相天祥重新之

　　兴福寺　在城南宋悟寛禅师讲经于此有白蛇来听

　　圆觉寺　在蓼洲晋泰始七年建内有大观楼张元祯题扁今不存　蓼洲即古軥■〈舟鹿〉洲北堂书钞云豫章城西南有軥■〈舟鹿〉洲去度支步可二里是吕蒙作句鹿大艑处水经注贑水径谷鹿洲旧作大艑处按谷鹿即軥■〈舟鹿〉之讹广雅云船也音钩鹿　大观楼旧有诗集姑蘓杜庠为之序庠诗云南浦北边圆觉寺西山东面大观楼乾坤上下不知极今古去来无尽头斗酒江湖余老兴鸣銮歌舞一浮沤史官楣扁题方了喜见先登二岳侯时周王二方伯过访故结语及之

　　慈云庵　在永和门内豫章城中无田惟慈云庵傍平畴数亩殊有郊野之致兵后废为荒陇　弘绪诗城东华厦多朱门丹艧炫烂摇晨暾臂弓腰箭旃裘满烈火荡尽云霞村蓬蒿影里鸱吻出古屋还遮斑驳佛琉璃灯光半欲无黠鼠白书围僧膝病樵辍斧聊一到恍记当年醉残照清水三山几变更老人謦咳如鸦声

　　生生庵　在洪恩桥内有湖上亭崇祯间李少文司理嗣京建自为记华亭陈征君继儒为之跋板荡迄于梵天此亦招提之鲁灵光矣　有蜀僧住持颇久戊已江城之变目击围城中事每日午阴风黯淡健儿持钩倚楼檐以伺见道上行人或数軰连臂而过輙舍去或孤行无侣则钩取屠割人皆饥甚气仅如丝屠割时不能号呼呀然一声则肢体狼藉几上矣今孑遗落落晨星皆钩取之余肉也司牧者其幸多方而生全之

　　西方庵　在里洲黎学使元寛重建

　　沙塘庵　在进贤门外大司马熊公明遇建有记

　　妙济万寿宫　在广润门左故子城之南晋时建祀旌阳令许真君逊宫左有井与江水相消长中有铁柱许旌阳所铸【西山双岭前亦有铁柱一】以镇蛟螭之患唐咸通中额曰铁柱观宋大中祥符间赐名景徳观政和八年改延真观嘉定中御书额铁柱延真之宫明壬寅初春髙帝至龙兴过铁柱观嘉靖中赐今名万厯二十八年毁复建前有勅书亭后有玉皇阁　仙传云真君讳逊字敬之南昌人生而颕悟博极羣书从呉猛得神仙秘法卜居西山下有售铁灯檠者知为金而还之里人化焉太康元年任蜀旌阳令后以晋室将乱弃官而归送而从之者如营垒今许家营是也　南昌县长亭乡许仙村乃真君故居呉赤乌二年已未母夫人梦金鳯衔珠坠于掌中翫而吞之因而有娠正月二十八日辰时生真君勾曲山远游君迈护军长史穆皆真君再从兄弟也至晋孝武帝寜康二年甲戍八月朔旦有云仗忽自天而下二仙乗辇降庭宣玉皇诏曰上诏学仙童子许逊卿在多刼之前积修至道勤苦偹悉经纬愈深万法千门罔不涉歴救灾拔难除害荡妖功济生灵名髙玉籍众真推仰宜有甄升可特授九州岛都仙太史髙明大使赐紫衫羽袍琼旌寳节玉膏金册各一合诏至奉行真君再拜登阶受诏一仙曰余乃玉真上公崔子文一仙曰余乃元真上卿段丘仲告真君以冲举之期遂乗云车而去是月望日大营齐会少长毕至日中遥闻音乐之声祥云四布羽葢龙车从官兵卫仙童彩女前后导从二诏使复至又宣玉皇之诏乃揖真君升龙驾命陈勲时荷持策前导周广曽亨骖御黄仁览与其父族侍从旴烈与其母部从仙者四十二口同时升举鸡犬亦随飞腾留下修行钟并一石函曰世变时迁即为陈迹聊以为记　宋徽宗政和中降玉册上尊号曰神功妙济真君改观为宫仍加万寿二字　真君虑后世奸雄妄作乃因铁柱以为谶记有铁柱镇洪州万年永不休八索钩地脉一泓通江流天下大乱此地无忧天下大旱此地薄收地胜人心善应不出奸谋若有奸谋者终须不到头之句　又预谶云吾仙去后一千二百四十年间豫章之境五陵之内当有地仙八百人出其师出于豫章大扬吾教郡江心忽生沙洲掩过沙井者是其时也　真君尝言此地水陆冲要人物繁伙岂无分合得仙之人试以丹药数粒杂他药货之令其信縁而取既而买者虽多竟无一人得遇真君吁叹以世间仙才之难得也　宋临川王安石有重建许旌阳祠记　明宋濓镇蛟灵柱颂【有序】豫章郡铁柱二旌阳令南昌许逊敬之铸以镇蛟者也郡地濵于江水虫骋妖故民多江祸旌阳与西安呉猛世云用正一斩邪三五飞步之术追殱其妖于长沙复惧遗孽洊兴使工冶铁柱压其窟穴一在西山双岭南湮没己久一在牙城南井迄今犹存柱出井外仅尺下施八索谓能钩鎻地脉云唐咸通六年节度使严譔来为郡将发视之未及咫尺烈风雷雨江水暴溢譔恐而止其见于道家书者如此濓窃闻之周有壶涿氏【秋官】掌取水虫若欲杀其神则以牡橭午贯象齿而沉之则其神死渊为陵神谓龙冈象之属是也古盖有其术矣矧单阳则飞制以重阴乃伏而不动铁阴而蛟阳者也斯柱之建其亦沉橭象之遗意欤于戏豫章之民与蛟不两立微旌阳西安民其鱼矣濓不敏谨狥郡守叶君琛之请勒文柱下以颂神功于亿万载颂曰吴楚合城翼轸分经南昌巨都蛟孽所庭咮攓波潏脽运涛萦夫诸兽验胜遇禽征沈灶鼃产■〈飠蜀〉阜泓成灵伯应厯鬼宪宣刑岳箓三辰斗剑七星挥斥电战刉割霆升河眚黒廓川液红星轨妖设镇冶金建楹祝融主焰阏伯司型八神锡羡五官储精上旋圆枢下键方扄溟妃捧鉴渊后持衡飊笙鹤濑月吹鳬汀仙旍回紫童节流青玄勋潜汤素牒晶荧龟山铁絙龙鼎文铭翊扶鸿宰干运清寜泰山可砺灵柱弗倾　明胡俨云豫章铁柱厯代名贤多有题咏熊朋来诗曰九州岛失贡金司空不行水蛟龙弄波涛魑魅入城市吁嗟清谈晋万事漫不理遂令千载人稽首旌阳子正言反应词简意髙虞学士诗曰老龙无意弄新波化作鳬翁倚柱歌点石神方寜复得沉沙遗戟不堪磨汾阴鼎鼐千年出海底珊瑚百尺过谁在蓬莱期刼外下骑黄鹄一摩娑此诗初出人皆未喻其旨公曰此柱未敢必为旌阳之物故诗皆设疑词以问之铁柱诗虽多独熊虞二公之诗超于众作　陆文裕公深云铁柱宫之东南隅方丈甃池作石栏槛铁柱在焉相传为许旌阳治蛟之物甲午冬初余与同僚偶徃俯观焉微露其端乃石耳非铁也亦不作柱形岂厌胜所为与　宋临川谢逸铁柱诗豫章城南老子宫阶前一柱立积铁云是旌阳役万鬼夜半舁来老蛟穴挿定三江不沸腾切勿摇撼坤轴裂苍苔包里鳞皴皮我欲摩娑肘屡掣旌阳挈家上天去只留千尺应门户西山髙处风露寒兹事恍惚从谁语安得猛士若朱亥袖徃横山惊北部　庐陵刘辰翁诗海市蜃楼十万家支祁从此罢腾拏偶留封植一柱观慎勿飞扬博浪沙壮士钊身翻水赤都城弩手射潮邪要知此老神功妙大地千年一系槎　胡应麟曰许旌阳得道赠远祖由王虚仆射曽祖琰太微兵卫大夫先祖玉太极把业箓籍典者父肃中岳仙官赐所居宅曰仙曹左府右官皆天帝所令今人但知旌阳拔宅事不知许仲武逃尧后复有此赠未审天上玉虚仆射较地下九州长何似耳　真君与郭璞访名山求善地为栖身之所得西山之阳逍遥山金氏宅遂徙居之今逍遥福地玉隆万寿宫是也　宋徽宗政和中感真君入梦授药愈疮诏洪州改修玉隆万寿宫建炎中金人冦江右欲火宫庭俄而水自楹桷间出火不爇酋长大惊为记其事而去时天会八年正月初二日也　传颠名得一乃铁柱宫道士徃来临江之新淦踪迹莫测夜坐风雪中鼻息如雷人咸以颠目之淳熙元年召对徳寿殿赐号灵寳大师光尧赠以诗云有客东来欲试茶倦投松石坐欹斜暗香一阵连风起知有蔷薇涧底花江文忠公万里有御制诗跋大畧言太上文奎寳箑贲于方外之臣矞云绚采圆月腾辉则此诗盖光尧亲书扇以赐之者一时宰臣史皓大参范成大儒臣朱熹皆有赠得之诗朱絶句云到处逢人说傅颠相看知是几生前直把北斗倾银汉去作龙宫第二仙史丞相诗不足观遂不録　左克明豫章道士也寓铁柱宫所辑古乐府自三代至陈隋溯流穷源妙契作者之旨太和刘冡宰崧有寄铁柱宫左錬师诗紫霞楼上左仙翁不在南塘在玉隆虚阁飞鳬云影外乱山骑虎月明中铜驼荆棘秋风落铁柱波涛海气通别后玉箫浑少听令人长忆万年宫宫中旧有铁柱延真语録彚编道士熊常静所辑前后诗集大学士朱善为序常静师事左克明彚编盖左克明未竟之书而常静成之

　　紫极宫　在惠民门外晋建唐天寳书额内有呉彩鸾冩韵轩　真仙通鉴曰呉彩鸾不知何许人或曰呉猛之女也唐太和末书生文箫客锺陵西山其俗以中秋为许旌阳上升日士女羣集游帷观箫亦徃观焉见一姝歌曰若能同步陟仙坛应许文箫嫁彩鸾自有绣繻并甲帐瑶台不怕雪霜寒生大惊异因伺之夜分姝与三四軰告别独秉烛穿大松去径尽陟山扪石冒险而升焉生以潜蹑其后烛将尽有仙童軰持松炬迎之生因失声姝回首曰非文箫耶曰然姝笑曰吾与子数未合何太速生随至山项有几案帷幄金炉异香侍卫甚严与生坐定有二仙娥各持簿书而前指江湖覆溺事生因征其事姝不对生请益坚不得己乃告之曰此天机不合泄于子吾当为子得罪矣仙娥即去忽天地晦冥风霆震击帷幄几案一时倾覆姝仓皇着衣秉简叩齿肃容俯地待罪俄而风云顿息星宿灿然有仙童自天而降持天判宣曰呉彩鸾以私欲而泄天机谪为民妻一纪遂与生夜携下山归锺陵旧处生贫不能自赡姝曰君具纸笔我为冩孙愐唐韵运笔如飞日得一部鬻之获钱五缗尽又为之将十载人稍有知之者姝与文箫潜奔新呉县药王山侧邹举村中一日题诗壁间别邹举云一班复一班隐入药王山世数今逃尽烟萝得再还箫声凝露滴鹤翅接云闲一粒主人药服之能驻颜夫妇各跨一虎入药王山而留仙丹一粒遗举服之亦得却老今洪都城南紫极宫冩韵处为冩韵轩是也　元虞伯生集冩韵轩记畧云隆兴紫极宫写韵轩髙据城表面西山之胜俯瞰长江间乎民居官舍之中特为夐絶秋髙气清望见上游诸郡山若临江之玉笋抚州之太华寸碧天际森列户牖他处之所莫及也世传呉■〈糹束〉鸾冩韵于此轩以之得名余昔在图书之府及好事之家徃徃见其所写唐韵凡三四本皆硬黄书之纸素方洁界画精整结字遒丽神气清明要皆人间之竒玩登斯轩而想其丰采亦足以寄遐思也乎　虞集诗仙人本自好楼居偶下重帘冩韵书最爱夜寒天阙近碧牕留得玉蟾蜍　宋洪朋诗紫极宫下春江横紫极宫中百尺亭水入芳洲界玉局云映连山罗翠屏小楷四声余翰墨主人一粒尽仙灵文箫彩鸾不复返至今神宇夜冥冥　刘会孟记畧云冩韵轩虽江山明丽而栋宇雕残加以俗书满壁类无不愧文呉二才子者后十六年余自庐山还过之则殿角如飞髙出廊右前栏俯月澄景内涵中分为三官之祀谓呉氏故司江湖水官附焉于是祀三官犹二仙云　会孟又云凡呉氏唐韵皆反复作叶子书朱墨分部精楷婉丽开玩如新近年犹有数本尚存世人不能效也　绪按陆务观云永康军导江县有迎祥寺藏唐女贞呉彩鸾书佛本行经计六十巻吾郡知有唐韵而不知有佛本行经虽博闻强识如伯生亦未曽及此　清隐堂在紫极宫内元时道士余永和建永和数传至玄谷道人余天熙创太古楼幽雅冠于郡城呉文正公澄过豫章輙造其地与聚谈信宿不厌是时道士共七泒惟玄谷一泒最胜故其徒多有闻于士大夫间余六泒则尽冺冺矣　唐玄宗有亲书紫极宫额载天下金石志宋徐铉有紫极宫石钟铭皆此地之佳话也

　　文昌宫　旧在城内明锺翰王仲序诗云国祀元皇礼有余紫云古殿近清虚文光上接三台位星象中分六府居喜有神仙司桂籍谅无名字洒琼书今来亦欲从君去白鹭沙洲共钓鱼宫已久废仅此诗存耳万厯间中贵潘相重建宫于磨子巷丹楹雕题颇称秀丽

　　玉清观　在进贤门外水次仓口宋庆元二年九江道士黄自然来此有道术善疗疾疫京丞相镗舍园为立观祀玄帝

　　建徳观　在易俗坊晋咸和间建相传南岳紫虚元君魏华存修真处观后塘内有魏夫人丹井井上有亭亭旧藏玉皇天尊各像皆金铜物僧道义复建月涛庵于侧文士每盘桓而偃息僧亦延欵不倦也

　　妙济观　在蓼洲元至正二年建观右有许真君咒剑丹井

　　观音阁　在进贤门外　弘绪诗琉璃灯影在人世几沧桑草树天无际江山鸟独忙僧闲龙隐钵寺古鸽栖梁记得停船日风吹茉莉香

　　玉虚观　在徳胜门外祀玄天上帝元至正壬辰年兵毁道士载真空重剏永乐中学士曽棨有记

　　纯阳观　在进贤门外陈仲举祠左宋建崇祯间重修　明熊公明遇诗东皋朝日近迤北白云天犬吠仙源里莺啼道院边石坛苔色古松坞月华鲜闻道纯阳子曽经此探玄

　　新关圣帝君庙　在大成坊右最称雄伟后为阁以奉观音大士庙外左右坊额曰仁至义尽弘绪有特建碑记　汉前将军假节钺督荆州事汉寿亭侯姓关氏讳【某】字云长小字长寿河东解梁人　汉灵帝中平元年帝君奔涿郡依先主率校尉邹靖讨黄巾贼献帝初平元年随先主讨董卓建安元年随先主拒袁术五年封汉寿亭侯十二年先主奔江南帝君綂舟师屯于樊口先主与孙权将周瑜共拒曹操于赤壁破之帝君随先主追操至南郡十四年先主领荆州牧以帝君为荡冦将军襄阳太守十六年先主入益州帝君与诸葛亮张飞赵云等镇荆州十九年先主以帝君督荆州事召诸葛亮等引军会成都是时先主领益州牧二十年帝君在荆州与孙权将鲁肃相拒二十四年七月先主称汉中王以帝君为前将军假节钺八月出师围曹操将曹仁于樊又遣别将围吕常于襄阳十月曹操使其将徐晃救樊孙权使其将吕蒙袭江陵十一月引兵南还保麦城十二月被害卒于汉乡　汉后主景耀二年追谥忠义侯宋徽宗崇寜元年追封忠惠公四年加封崇寜真君大观二年加封武安王宣和五年加封义勇武安王髙宗建炎二年加封忠义义勇王淳熙十四年加封英济王明成化十七年封崇寜义勇武安王万厯十年封协天大帝四十三年加封三界伏魔大帝神威远镇天尊关圣帝君　帝君常云日在天之上普照万方心在人之中以表丹诚又云愿天帝生好人愿人常行好事大哉言乎当与六经相表里矣

　　月城关圣庙　在北门月城内承平时郡人皆于此中祈祷岁无虚日　弘绪谒关圣庙诗中天悬赤日亘古照丹心汉鼎因増重明封孰敢侵铁衣三界望汗马百魔钦苹藻寻常供公前倍觉馨　不负长髯曵千秋孔与君华夷名遍震义勇鼎三分鱼鼓传耆老鲸钟响夕曛遥知禅悟处刀影冷层云　琐屑呉仇事髙懐芥蔕空偏安虚壮畧护国凛英风妇孺魂频慑牲醪久愈崇肃然瞻拜处仙佛仗神功

　　城西北关圣庙　在抚院公署傍廵抚兵部侍郎兼都御史蔡公士英建学使黎元寛有碑记文甚竒崛刻庙中

　　蓼洲关圣庙　按吾郡祀帝君于郭外新城门外濵江庙为最古蓼洲则鹾商所建广润门外则居民所建然以地狭俱不免湫隘未若郭内之巍峩也　帝君籖有东坡解碧仙注而占验仅存一二条殊为缺漏鄙意以郭外诸庙为舟车丛集之地庙各置簿题曰占验増补令徃来人各以其所见所闻之灵异者备书之每数歳延文士润色附入占验之下亦阐扬之快举也他处俱可以此推行之

　　马王庙　在顺化门内前祀马王之神后祀关圣考周礼马祖为房星其所祭先牧则始养马者俱未尝以王称此称为王者或曰马鸣王或曰释迦之马鸣大士或曰道家之马师皇俱不可考始仍其旧称以告虔焉可也弘绪有重修募疏

　　江东庙　在广润门内神姓石名固秦丗贑人汉灌婴击南越神降絶顶峯告以克捷之期已而功成因祠祀之宋隆佑太后驻跸于贑金人深入至皂口彷佛见神拥阴兵护卫前后灵应甚众备载贑州江东庙宋濓记呉杨溥时封神为昭灵王宋封至崇惠显庆昭烈忠佑王元三易封为护国普仁崇惠灵应昭烈忠佑王绍兴志云江东庙在城东北三里神姓石名固秦世贑人庙食于贑江之东汉陈婴讨南越神以捷闻此庙起之始按此则击南越者乃陈婴非灌婴也大梁赵与时宾退録亦云江西郡县城隍人多指为灌婴其实不然友人萧大年考功臣侯表始知为陈婴盖婴自定东阳为楚将项羽死属汉定豫章浙江封棠邑侯都浙流俗所传不为全无所据但误其姓耳与时之言与绍兴志脗合存之以备参考

　　文孝庙　在章江门外祀梁昭明太子萧綂昭明既薨长子欢应嗣位武帝舍嫡孙而立其第三子晋安王纲是为简文帝止封欢豫章郡王后薨于江州谥曰安及简文见废侯景矫诏奉欢子栋即帝位栋方与妃张氏锄葵而法驾奄至惊不知所为泣而升辇未几改号天正加昭明太子为昭明皇帝安王为安皇帝或曰后梁岳阳王詧称帝江陵时所上尊号詧盖昭明帝三子也臣于魏魏屯兵江陵守之传岿琮二主至陈后主祯明元年为隋所灭卢志不知天正改元己有追尊昭明之事輙谓詧归魏自立始尊綂为皇帝岂未读南北史耶江右南康与金陵俱有庙祀昭明其题额曰文孝　昭明字徳施小字维摩武帝之长子也生而聪睿三岁受孝经论语五岁遍读五经悉通讽诵性仁孝自出宫恒思恋不乐帝知之每五日一朝多便留永福省或三日五日乃还宫其母丁贵嫔有疾昭明朝夕侍左右衣不解带及薨步从丧还宫至殡水浆不入口每哭輙痛絶武帝勅中书舍人顾协宣旨曰毁不灭身圣人之制痛不胜丧比于不孝有我在那得自毁如此可即强进饮粥昭明虽奉诏劝偪终丧日止一盂不尝菜果之味体素壮腰带十围至是减削过半每入朝士庻见者无不下泣所著文集二十巻又撰古今典诰文言为正序十巻五言诗之善者为英华集二十巻文选三十巻　按后梁称帝江陵中宗詧享国七年世宗岿二十三年莒公琮一年臲卼于周齐分据陈隋扰攘之秋竟能保有蕞尔至三十余年不可谓非昭明之徳泽也王仲淹帝魏颇为缝掖所讥若以詧继湘东至开皇七年梁亡始大书隋髙祖年号而以綂属之于南或亦笔削之一义与栋为武帝嫡孙其嗣位甚正但属侯景推戴遂不克令终然进帝昭明实出自于栋耳

　　黄司空庙　祀陈司空黄法■〈奭毛〉万厯间太守范涞重修府同知黄在裘记　法■〈奭毛〉字仲昭新建人少劲健有胆力步行日三百里距跃三丈梁侯景之乱于乡里合徒众太守贺翊下江州法■〈奭毛〉监知郡事陈武帝讨侯景令周文育屯于西昌法■〈奭毛〉遣兵助文育屯新淦县侯景党于安庆分兵来袭新淦与战却之进克笙屯俘获甚众敬帝即位封新建县侯割江西四郡置髙州以法■〈奭毛〉为髙州刺史镇巴山广州刺史萧勃遣欧阳頠来攻法■〈奭毛〉拒战頠败走及武帝践阼入陈以破王琳擒余孝顷功授平南将军开府仪同三司又与周廸共平熊昙朗功最大天嘉中周廸反率兵会都督呉明彻讨廸于上塘诛之明彻拜都督江吴二州诸军事镇南大将军江州刺史废帝时大举北伐以法■〈奭毛〉为都督出厯阳齐遣将来援御于大岘破齐军尽获人马器械遂克厯阳进攻合肥降之加侍中改封义阳郡公累迁都督以功大故祀之

　　孚应庙【额佳山福地】在修仁坊相传唐隐士崔姓自汾寜逰至此值城中患疫隐士以丹掷井折柳示人汲饮病者即愈井在今清平坊之上街所著有入药镜一篇载道书勅封佳山孚应侯庙久废万厯间迭建额曰佳山福地或云神晋人崔姓子玉其名唐宪宗得竒疾诸医不效忽有道人卖药于市一粒而愈问其姓名曰臣豫章人崔姓俄不知所徃遣使觅之乃于此地得崔公祠诏封英烈侯与前所载不同并存之　黄谷琐谈云永青山有大王庙庙额云西齐护国王人不知何神也考东岳懴曰岱岳显圣威灵护国西齐王崔府君则固岳神位下第一护法也府君名子玉隋大业三年六月六日生唐贞观时为鼓城令据此则神乃贞观时人与典午氏无涉吾土或亦以东岳辅佐之故而祀之耳庙　内旧有古槐载范涞志

　　药王庙　在文昌宫右

　　火神庙　在磨子巷祀荧惑星君万厯间建

　　白马庙　在府学左祀际真护法白马忠懿侯王神产分寜兄弟三人从许旌阳斩蛟二兄己被害忠懿奋勇而徃卒击杀蛟豫章为立庙祀之

　　三圣庙　在广润门外祀白马神兄弟顷乙未岁四月初三日夜半烈风雷雨庙祝见怪自江中来目光如炬水涌起丈余渐近石堤祝急鸣钟吁神庙中隐隐作叱咤声怪遂奔回扬子洲石堤頼以无损

　　陈司徒庙　在进贤门外徐孺子墓傍去祠濵江之南二十里有髙风庙亦祀司徒　陈蕃字仲举先为青州乐安太守郡人周璆髙洁之士也前后太守召俱莫肯至惟仲举能致之字而不名特设一榻去则悬之后左迁豫章复以此施之南州髙士徐穉仲举所虚心折节惟此两人至大将军梁冀威震人主遗书诣蕃有所请托輙不得通使者诈求谒遂笞杀之其加礼韦布而不畏强御如此称为天下义府岂徒然哉　范史载周璆事于仲举传而豫章设榻则载于徐孺子传中读者徃徃失于参考遂専以属之孺子耳

　　温忠武公庙　在进贤门外居江之濵祀晋江州刺史温峤南昌胡俨有记俗误以为祀司马温公遂称司马庙至今未正其讹

　　唐忠烈祠　在章江门外祀颜常山鲁公兄弟俗称大王庙相传鲁公为监察御史辨寃狱于五原遂致甘霖故建祠以祷水旱兼尝歴饶州刺史吉州司马此亦其过化之地也祀常山当以袁履谦配祀鲁公当以李蕚配海内祀三颜者须以吾言告之　鲁公贬吉州司马时日与诗人文士倡酬为乐世传有庐陵集十巻

　　章江庙　一名沛泽庙在新城门外祀郡人汉章文以其献地筑城佐灌将军而有功于吾土也宋大观中祈祷甚灵赐额沛泽庙庙傍隙地数武僧幻修建凖提阁万时华为作募疏

　　澹台祠　在府学前大成坊万厯中廵抚都御史四明王公佐特建以祀澹台先生郡大夫士讲学肄业其间每有地方公务亦于此祠商酌月有讲会有文会公议移豫章馆诸乡绅所贮金买田以济会费因置伍谏乡安丰庄田五百二十四亩每岁管祠郡大夫士轮掌无与在位事天启末逆阉魏忠贤斥卖郡国书院助水衡钱此祠亦在卖中业已有售之者至曵澹台先生像投于江濵崇祯初烈皇登极首殛大珰特旨复诸祠太守彭期生奉澹台主以归诸废悉皆振举甲申后讲席忽化为廐舍廵抚兵部侍郎兼都御史蔡公士英见而嗟呀尽驱后垣之鸠居者遂倾囊金召匠作葺旧祠而新之同藩臬诸公延请郡大夫黎元寛暨陈弘绪课士其中复设处百金买田一百亩以佐膏火廵抚兵部尚书张公朝璘复捐囊重修悬示以止使车假寓甚力岁戊戍黎与弘绪恳辞祠务至再至三遂以田尽归南昌府儒学详具黎澹台祠纪畧中　大司马熊明遇少宰熊文举并有祠记督学杨兆鲁有澹台祠欵约　祠旧有塑像塑工以意为之按李龙眠畵七十二子像灭明猛毅甚于子路夫子所谓失之子羽者谓其貎武而行儒耳

　　同仁祠　在洪恩桥祀明都御史孙燧副使胡世寜许逵都御史王守仁知府伍文定御史唐龙凡六人皆正徳已夘宸濠之变前后殉难及戡乱之诸臣也万厯间知府范涞重葺知府卢廷选再修之新建丁此吕撰祠记

　　褒徳祠　在南浦驿南香巷祀廵抚江西都御史夏公良心万厯二十九年建有特赐祭田

　　陆公祠　在徳胜门外水晶坊祀廵抚江西都御史陆公万垓万厯间建祭田二十六亩七分余大学士张公位撰祠记

　　江城名迹巻三

　　●钦定四库全书

　　江城名迹巻四

　　新建陈弘绪 撰

　　○证今【二】

　　滕王阁　在府城西临章江唐显庆四年滕王元婴都督洪州时建后都督阎伯屿九日大宴宿命其壻呉子章作序以夸座客时绛州王勃省父交址道出江西先一日次马当去洪州七百余里遇中元水府神以天风助之诘朝抵城下与宴阎公出纸笔徧请客莫敢当王勃慨然不辞阎公怒起更衣遣吏伺其文有句辄报及得落霞秋水之句乃矍然曰天才也请遂成之极欢而罢元和中袁州刺史韩愈有重修阁记记称三王文词即勃与王仲舒记王绪赋也大中间阁毁观察使纥干众重建韦悫记宋大观元至元元统间累修前后撰记者左丞范致虚直学士姚燧学士虞集也明壬寅春正月高皇帝幸龙兴开宴阁上命儒臣咸赋诗纵观灯火欢游连夕守臣槛陈友谅所蓄白鹿至命放之西山景泰间巡抚都御史韩雍因阁旧址筑而广之额曰西江第一楼万厯二十七年巡抚都御史夏良心剙新阁于其右面直西山额曰高阁临江崇祯间巡抚解学龙拓其临江者而新之额曰环漪阁属万时华陈弘绪辑歴代诗文刻滕王阁集改革之际阁毁于兵顺治十一年巡抚兵部侍郎兼都御史蔡公士英捐赀重建定为西向以揽江山之胜公自为记复徧征海内诗文并前集彚刻之板藏按察司公署　王子安九岁时得颜师古注汉书读之作指瑕以摘其失十三作滕王阁序　杨升庵引三国典畧曰萧明与王僧辨书凡诸部曲并使招携赴投戎行前后云集霜戈电戟无非武库之兵龙甲犀渠皆是云台之仗唐王勃滕王阁序紫电青霜王将军之武库正用此事以十三岁之童子胸中万巻千载之下宿儒犹不能知其出处岂非间世奇才杜子美韩退之极其推服之良有以也　明柴惟放曰姚铉选唐文不取滕王阁序盖其全集不入排耦之文及诗赋亦不入排律律诗则王勃之作原与选之意不合也　宋王介甫诗白浪翻江无己时陈蕃徐孺去何之愁来径上滕王阁覆取文公一片碑诗意似不满子安阁序苏子由亦有排语终仓猝之句不独见删于姚铉也　王子安唐时人如杜牧张乔曹松皆有滕王阁诗【又】李涉絶句云滕王阁上唱伊州二十年前向此游半是半非君莫问西山长在水长流全首不事雕镂而自然凄婉固是晚唐翘楚　宋范成大云余至南昌登滕王阁其故基甚侈今但于城上作大堂耳榷酤又借以卖酒佩玉鸣銮之罢久矣其下江面极阔云涛浩然按石湖诗南渡时此阁乃在城上录之以识沧桑　庐陵文公天祥诗五云窻戸瞰沧浪犹带唐人翰墨香日月四时黄道阔江山一片画图长回风何处搏双雁冻雨谁人驾独航回首十年此飘泊阁前新柳己成行此诗一字不袭子安序而雄浑苍劲直与少陵颉颃　宋王平甫安国诗滕王平日好追游高阁依然枕碧流胜地几经兴废事夕阳偏照古今愁城中树密千家市天际人归一叶舟极目烟波吟不尽西山重叠乱云浮时平甫年亦十三郡太守张侯见而异之为启宴张乐于其上　刘敏求字好古太和人号松菊老人题滕王阁云阁中环佩知何处帝子不来春欲暮莺鸣烟柳树摇风疑是当年旧歌舞古来兴废君莫嗟君看西山红日斜西山不改旧颜色换尽行人与落霞山谷称赏再三以此知名　宋僧洪觉范有同世承世英世隆三伯仲蔡定国刘达道登滕王阁诗云承英连璧光照座更着阿隆如鼎安老兵先驰启关钥西山奔走登栏杆刘郎端黙自凝逺蔡侯奋髯齿牙寒但余衰老百无用搜句倚栏方细看所谓承英三伯仲者乃郡城呉氏之子觉范集有次韵寄呉氏兄弟诗其畧云朱门连属南昌郡东湖褒贤拔高峻西山卷帘入栏楯富贵遮人不容进我初见之不敢瞬呉家诸郎特风韵戱语嘲之终不愠笔峯落处风雷趁合觉范二诗观之承英伯仲自非凡儿而郡志逸其名无从索之于缃素矣　元虞文靖公集尝宿写韵轩辛好礼诸才子侍因进问曰西江登眺之所据江山之胜无踰于滕王阁望湖亭二处公不知其几过皆不留题何也虞曰诸公曾见东坡及僧晦机二诗否请与诸公诵之晦机滕王阁诗云槛外长江去不回槛前杨柳后人栽当时惟有西山在曾见滕王歌舞来其第一句言往事不可问也第二句言槛前杨柳亦是后人所栽第三四句谓当时曾见滕王歌舞者惟有西山在耳含蓄无限之意寓无穷之感东坡望湖楼诗云黒云翻墨未遮山白雨跳珠乱入船巻地风来忽吹散望湖楼下水如天阴阳变化机关开阖于顷刻之间且气雄语壮所谓吞云梦者八九二诗皆不可及是以不曾有题明日虞与诸公登滕王阁即席赋诗若干首但记其三律与一絶耳其一曰高阁城头戸牖开江中照见碧崔嵬文章谁复三王后云气长从五老来画角数声南斗落白盐万斛北风回洲南先有蛟龙窟怪得诗成急雨催其二曰天寒江阁立苍茫百尺栏杆送夕阳岁久鱼龙非故物春深蛱蝶是何王帆樯星斗通南极车盖风云拥豫章灯火夜归湖上雨隔邻呼酒说干将其三曰危楼百尺倚栏杆满目青山不厌看空翠逺凝江树小落霞飞送酒杯干千年剑气凌牛斗半夜天香下广寒我欲乘鸾朝帝阙五云深处是长安絶句云豫章城上滕王阁不见鸣銮佩玉声惟有当时帘外月夜深依旧照江城昔人云诗不可以茍作观公之意可见矣此胡祭酒自谓得之呉用中云　文靖又言幼过豫章见滕王阁扁呉传朋公所题也徘徊顾盼叹其深稳端润非近代所能及　洪玉父舍人有侍儿名曰小九知书能为洪检阅洪甚爱之尝月夜携登滕王阁赋诗云桃花浪里散花楼南浦西山送客愁为理伊州十二叠缓歌声里看洪州后因兵乱失之洪怅恨不已又和前诗云西江江畔见江楼江月江风万斛愁试问海潮应念我为将双泪到南州已而洪复寻得其人为赋珠还合浦絶句十章　明胡俨有阁赋曹学佺有七言古并称佳作俱以篇长不能尽载布政使陈文烛雨中登阁诗云飞阁蒙蒙雨气凉开樽风送百花香春深草色同鹦鹉江逺涛声到鳯凰【鳯凰章江滩名】帝子豪华流水逝昔人丽藻落霞长谁言胜地逢难再喜得高朋数举觞在众作中此为探骊之珠矣　江文忠万里韩记跋云唐之文三变而至韩韩之文一倡而遂古絺章绘句如王所为则其未变时也未变之作虽先焉已有自我作古者突过其上孰能为先于古也哉万里被命来洪敬取韩记大书特书之居中正位以示森严而沂沕穆王也姑附见焉　豫章修滕王阁成监司举落成宴于阁上呉康斋先生与弼便道偶过其下因书一絶云孺子亭空春草长忠臣祠老燕繁梁千门万户皆沉梦何事虚空画渺茫盖讽之也宴罢一廉访见之讶曰此呉康斋先生笔随命人追之己至谢埠矢强挽之卒不能返　万首唐诗载白乐天絶句云翠幙红筵高在云歌声一曲万家闻路人指点滕王阁看送江州白使君吾郡饯送尝以此当阳关三叠而传诵甚少诗亦有遇不遇耶　明黎遂球滕王阁夜别徐巨源诗宋玉悲秋正黯然登临送逺赋情牵半帘明月生高树一缕微云界淡天落水泛波舟趁叶浮灯接汉草如烟愁来我暂因风去高阁留君对昔贤遂球字美周番禺人多才艺而深信内典笃于声气每倾囊周人之缓急以荐授职方主事狥节于虔城虔城人合杨阁部廷麟万司马元吉姚侍郎奇胤龚验封棻五人建祠祀之额曰五忠祠　岭北参藩周公体观诗独上膝王阁洪都胜势开山连巴蜀逺江汇贡章来秋风吹城阙乡心怯酒杯低徊辞赋客剩有仲宣才【又】宾筵开燕喜高阁集羣才胜地常如此王生安在哉江山传藻丽栋宇系徘徊闻有逍遥客丹书召不来蔡中丞彚刻吿竣方得此诗遂不及载入因记于此　元赵孟俯书滕王阁序杨文贞为之跋万厯间石刻则华林董宗伯其昌书崇祯间则王文学猷定书重建后则熊学博文登书昌黎记独无佳书断碑卧苔藓中剥蚀遂无完字　玉堂佳话云李升水墨滕王阁图合幅上画人物宴集甚盛又南唐卫贤画滕王阁景世称工絶　宋郭忠恕有滕王阁王勃挥毫图载宣和画谱　嘉靖初巡抚陈洪谟于阁后建堂三间祀文文山谢叠山名曰二忠祠洪谟诗云文章气节两堪传前有三王后二贤自是忠贞禆世敎从来人物孕山川撑扶宋室谁能并崇祀江乡理则然苹藻秋风瞻拜起巍巍北斗正高悬

　　揽秀楼　在布政司之左万厯三十四年布政使陆长庚王佐伐石筑基建楼其上俯瞰雉堞苍翠四围长江如帯城内之巨观也临川汤显祖有赋　右使丁继嗣诗层层百尺瞰平芜此日新成燕雀呼不尽岧嶤千障合却余苍莽万花铺风清月白时为主海阔天高故是吾拄笏大观难再得接■〈罒离〉狂倒莫须无　右使来三聘诗雄峙洪都百尺楼檐楹飞压大江流窗含万井晴光丽帘卷千山爽气浮吟啸坐看庾亮月登临兴入杜陵秋风帆沙鸟何须羡北倚栏杆动杞忧

　　钟鼓楼　在府治东南东湖上广济桥之南旧楼在东湖之西洪武间圮乃移普贤寺钟鼓楼于此万厯十六年知府范涞复修后毁于兵巡抚兵部侍郎蔡公士英重建　万司马恭云豫章东湖之滨有岑楼焉崇可十寻博半之飞榱勒栋丛梲错节耸东湖而隘西山若天柱焉不知何代所为风雨不圮霜雪不剥巅悬大镛故老传说宋末所铸大二十围重六百钧举之三年不可上有神僧过焉骂曰何不上乃以其缁衣服之纽其端复骂曰上上于是百人舁之一跃及巅今纽端缁服犹在按司马所谓岑楼即旧钟鼓楼其上有铜铸巨钟乃南唐林仁肇施非宋末也　知府范涞诗共上高楼意若何楼中玉漏瞰金波云霞半向疎棂入苍翠平临逺树多烟篆乍浮新栋宇钟声长满旧山河凭栏问俗情无限不是寻常载酒过

　　偰家楼　在府治西北元末偰列篪阖门死难有司徙其楼于城上为游观之所一作薛家楼嘉靖间巡抚都御史何迁取陶渊明山气日夕佳之语更名曰夕佳楼布政使陈文烛有夕佳楼记　偰列篪字世徳龙兴人父文质官于江西遂家焉列篪由翰林出监海潮州有惠政罢归民留之不得至正间红巾乱藩臣檄掌东门之管既奉命往别道士陈白云曰予世为忠臣兵事不可测誓不辱国辱先请以身后为托归具牲酒酬祖墓嘱妻孥曰城倘不守尔等当即赴池井勿污子贼城陷列篪遂投井死妻妾子女死者十有一人明日道士乃浚井竭池求尸具棺椁以葬闻者为之感慨　弘绪洪乘编遗云偰家楼既改名夕佳李少文嗣京司理吾郡为复旧名而置偰公木主于其中请于抚按春秋致祭列篪死难事己见卢志但其记兄弟五人名殊未详核盖善着乃偰越伦之子虽登第而不在五人之列五桂坊所表则玉立直坚哲笃朝吾并列篪而五人也五人皆偰文质之子长玉立登延佑戊午第次直坚登泰定甲子第次哲笃登延佑乙卯第次朝吾登至治辛酉第最少者列篪登至顺庚午第卢乃遗朝吾而以越伦之子当之谬矣　明学使李梦阳偰家楼诗闲游北城隅俯视清江郭洪州带名都形势日相错楼观蔼郁郁街巷纷以漠北城良已高况陟城上阁轻裳拂倒影飞槛聆天乐春夕一何苍夏潦弥井络冲风击回流玄云骇滩泊暗观逝者危遂悟居者乐慷慨谅易感扪心果谁恶夷险非我为弹剑且尽酌　万时华诗朝登北城风怒号沙飞十丈寒云高春鸿欲归呼其曹楼头歌管声嘈嘈此地管弦朝复夕父老经过多太息城中少年那复知云是当年偰家室偰公生长自边尘百花洲畔唫余春秋风五桂散遥馥兄弟出入皆朱轮潮阳归来遍红巾翰林树帜城东门堞摧橹折鼓声死清池湛湛哀英魂从者妻子十一人葬者道士陈白云东风花开鎻空宅狐啼鼠窜无朝昏偰家之楼夕佳额沧桑转眼悲行陌凭阑风物谁独存章流静照西山色城边击鼓白日低明月光中乌夜啼游人醉舞公独悲霜天客散扬朱旗一朝幸遇李夫子为汝拂拭扬须眉楼头歌舞如昔时楼下朩主公安之南州一片中华土节义晶晶亘今古后来孙许气如虹日月河山共吞吐中原冦马今复驰江南江北多鼓鼙公排帝阍叫阊阖为我击贼绥蒸黎

　　新贡院　在进贤门内左布政使卢公震阳建并正学书院旌忠祠及旁近居民而缔造之前有塔峰后有俯城阜于形象最称秀杰为堂于中曰至公为堂于后曰协一为房曰京考曰房考为所曰受巻曰弥封曰誊录曰对读曰供给为楼于前曰明逺为楼于四隅曰瞭高凡故典所应有者罔不厘然毕具焉熊少宰文举有重建碑记

　　蔡公讲堂　在章江门外缙绅士庶为巡抚兵部侍郎兼副都御史蔡公士英特建以识去思郡人黎学使元寛有记

　　京山堂　先少保清襄公剙造先少保叅劾逆珰魏忠贤挂冠归里囊无长物仅遗京山数椽旋以饘粥不给鬻其半于邻居又一载而鹤绣之袍燕居之服亦尽质之于钱家笥中遂无余衣弃养后米公万锺为更其题曰思堂以识不肖孤风朩之痛而京山旧匾则移之于前厅焉　傍曰见山楼藏书八万巻予寝食其中丹铅靡间寒暑乙酉仲夏尽为鸠居营卒散掷沟壑幸存二万巻辇至寒崕择抄本二千余巻别贮之石室戊子兵变铁骑捆载而去兼以居民攫取遂荡然无复枕箧之贮而予亦欲渐去笔砚从事于无何有之乡矣弘绪所自着而现存者周易备考四巻诗经解义八巻石庄集六巻恒山存稿二巻鸿桷篇四巻敦宿堂留书六巻峿斋诗集五巻山房读书跋四巻咫闻编四巻寒崕余论六卷荷锄杂志十一巻豫章艺考六巻南昌郡乘五十五巻自着而毁于兵者明文类抄一百二十巻诸经存疑四十巻楸窻冗记十二巻洪乘编遗十巻熊吏部人霖见山楼雅集题词云开言多煦社雨生寒花欲笑以还啼莺怯飞而频坐帷前草色有梦相通户外屐痕无风自扫举头见月快逢君子之光信足过门已入高人之室兄及弟矣莫逺具来子之好之不期而会寅阶揖客竹影低襟子夜分杯花光漾酒已而欲穷逺目更陟危楼楚火微红点缀鱼舲夜色峯岚浅碧飞来城阙春阴况复爆竹响中忽纸鸢之高举风笳声里乍火树以横披巷有康衢市无宵叹斯则骚人之逸兴狂士之深思良有不能自已焉者矣楚赋大风既多玖李瑶桃之报周诗小序聊为象瑜马璧之光维旹丙子花朝后十日

　　放生池　在东湖之西唐光化二年都督张廷珪奏置北海太守李邕撰碑文

　　百花桥　在东湖北岸地名百花洲宋绍兴间张澄建亭匾曰讲武以习水军洲畔有桥即以百花为名况志寜诗讲武亭前水四流游蜂飞蝶满芳洲西风战舰知何处赢得斜晖伴白鸥【又】波光清浅玉虹横过客谁题柱上名锦绣铺张春色满小车花外丽人行

　　高士桥　在府城跨东湖以近孺子宅故名俗呼高桥万厯初范使君涞易名跃龙又以近两邑学宫也国初中翰王仲序诗云桥列东湖隐素秋桥前故宅抱清流马嘶波影青龙见鱼戏檐阴紫贝浮题柱谁论支大厦济川人意在南州临分莫动河梁思把臂何年忆再游

　　草鞋桥　在新城门外草鞋巷郡人胡文早丧其妇年少守节甚苦身自织布以给食头面恒不梳洗足着草鞋邻里从其夫姓呼为胡草鞋每令人持布至桥桥上人争买之曰此胡草鞋夫人布不二价者也

　　李君子巷　在蓼洲宋有李生者逸其名南昌人好义乐施每岁稔积谷社囷歉则和籴平凖里人赖之世乱集义勇以卫一方绍兴间李成冦饶置家洪州生瞰成出率众戮其妻子成恨甚下令致生不然且屠洪州既得生锢之于火神庙缚絷手足系于巨板冦环守之期以旦日剖心祭亡魂众各熟寝至夜半忽火神揷剑跃起割生左右缚生执剑自开余缚鸡鸣走出城南从筠州入楚迎岳飞兵讨成大破之飞表生行军长史不就人名其居为李君子巷

　　秋屏阁　在城北曾子固云豫章楼阁可尽西山胜览者惟秋屏耳　弘绪诗今古都消槛水声后来何地又飞觥霜风吹醒无边梦恰见西山渡口横

　　投书渚　在城西石头渡殷羡投书于此　羡字洪乔为豫章太守都下缙绅托羡致书者若干函行次石头渡尽投水中曰沉者自沉浮者自浮洪乔不作致书邮其性之介如此

　　江城名迹巻四 
