宁远州志　　（清）冯昌奕、王琨 纂修 

　　●目录 

　　舆地图 
　　州志图 
　　文庙图 
　　城隍庙图 
　　八景图 
　　卷一 
　　卷二 
　　卷三 
　　卷四 
　　卷五 
　　卷六 
　　卷七 
　　卷八 

　　●舆地图 

　　见图 

　　●州志图 

　　见图 

　　●文庙图 

　　见图 

　　●城隍庙图 

　　见图 

　　●八景图 

　　钓台潮浪 
　　九嶐古塔 
　　三首悬流 
　　雪窖汤池 
　　孤石镇远 
　　海涯双岛 
　　家山五泉 
　　两水环城 

　　○钓台潮浪 

　　见图 

　　○九嶐古塔 

　　见图 

　　○三首悬流 

　　见图 

　　○雪窖汤池 

　　见图 

　　○孤石镇远 

　　见图 

　　○海涯双岛 

　　见图 

　　○家山五泉 

　　见图 

　　○两水环城 

　　见图 

　　●宁远州志卷一 

　　舆地志 

　　肇开禹甸经始周制沿革世殊地分幽冀孤竹旧封长城如积枕关襟海边陲密比首山嵯峨鼎列东峙温泉馥郁流漾西腻为翼神京爰志舆地 

　　沿革 
　　疆域 
　　形势 
　　山川 
　　名胜 
　　古迹 

　　○沿革 

　　宁远州金汤海阳 
　　商孤竹国地周属燕秦属辽西郡汉海阳县地属辽西郡晋慕容皝集宁县唐柳城县地改瑞州辽隰州平海军海阳县地属来州金海阳海滨二县地属瑞州元瑞州地属大宁路明初广宁前屯中屯二卫地宣德三年分两卫地置宁远卫统中左中右二千户所国朝康熙二年改为州东割塔山所地入锦县西并前屯卫地入州三年隶广宁府四年改属锦州府 

　　○疆域 

　　东至邴家屯十五里锦县界南至海防第五城十里海界西至土胡衕山一百九十里山海关界北至寨儿山三十五里锦县界东南至钓鱼台十五里海界西北至笔架山五十里边界东北至双树铺十八里锦县界西南至关墙一百九十里山海卫界东西相距三十二里南北相距五十五里东南西北相距六十五里东北西南相距二百零八里东北至府一百一十里至奉天府六百里 

　　○形势 

　　山海要冲边关锁钥 

　　○山川 

　　三首山 【 城东五里三峰相峙状若人首其上有泉下注东南流八里入海】 嘉山 【 城东十五里一名家山】 螺峰山 【 城东北五里俗呼窟窿山】 干柴岭 【 城东北十五里】 石子山 【 城东北十五里首山河自山南发源干柴岭河自山东南发源双树铺河自山东发源】 灰山 【 城东北二十里】 鞍山 【 城东北二十二里】 鹰窝口山 【 城北二十里】 寨儿山【 城北二十里寨儿山河自山西发源】 火烧门山 【 城北二十二里旧设边名火烧门两山东西对峙汤沙河发源于此】 北长岭 【 城北三十里】 双山 【 城北四十五里】 陡岭 【 城北四十五里】 尖山 【 城北四十五里】 半壁山 【 城北五十里】 枣儿山 【 城西北八里】 王宝山 【 城西北十里】 黄土坎山 【 城西北十三里】 鹞鹰山 【 城西北二十里】 摩诃罗山 【 城西北二十里又呼光头山】 孤山台山 【 城西北二十里】 九嶐山 【 城西北二十五里一名高黄山】 磨盘山 【 城西北三十里】 荆条山 【 城西北三十里】 新台门山 【 城西北三十里】 长岭 【 城西北三十三里】 松岭 【 城西北三十五里】 歪头石子山 【 城西北三十五里】 雁崖山 【 城西北三十五里】 虎头山 【 城西北三十七里】 
　　梆子山 【 城西北四十里】 石塔沟山 【 城西北四十三里】 笔架山 【 城西北五十里】 栅子岭 【 城西北五十里】 郭家山 【 城西八里】 狼洞山 【 城西十二里】 龙湾嘴山 【 城西十五里曹庄河发源于此】 铁帽山 【 城西十八里】 尖顶山 【 城西二十三里】 大团山 【 城西三十里中高四下可备守御】 芥花台山 【 城西三十三里】 大头山 【 城西三十五里中右所东沙河发源于此】 南长岭 【 城西三十五里】 红崖 【 城西四十里】 小夹山 【 城西五十里】 鹰窝山 【 城西六十里曲尺河自山东发源东关驿东西河俱自山西发源】 牛心山 【 城西七十五里】 茨儿山 【 城西八十里前有朝阳寺】 偏山 【 城西八十里上有卧龙潭偏山河发源于此】 刺榆陀山 【 城西八十二里】 转湾台山 【 城西八十三里】 石梯山 【 城西八十五里】 犀牛望月山 【 城西八十五里】 安家山 【 城西八十五里】 郭家山 【 城西八十六里】 狮子口山 【 城西八十六里】 东大石台山 【 城西九十二里马家河发源于此】 矾石山 【 城西九十五里石白似矾】 西大石台山 【 城西九十七里】 歪头山 【 城西一百里】 尖山 【 城西一百里】 小石子山 【 城西一百十里沙河站河发源于此】 黑山 【 城西一百十里】 叶家山 【 城西一百十里】 官帽山 【 城西一百十八里凉水河发源于此】 糜子沟山 【 城西一百二十五里】 靳家台山 【 城西一百三十里】 马蹏沟山 【 城西一百三十五里】 九连山 【 城西一百三十五里】 
　　万松山 【 城西一百三十六里俗呼松岭山按明一统志在前屯西北十五里东西绵亘四百余里连山海永平界山多松故名今按州治北有松岭自此而西又有松岭台山□□绵亘皆昔日之万松山也土人因地立名所呼不一】 杨家山 【 城西一百三十七里叶家坟河发源于此】 山城山 【 城西一百三十七里】 小鹰窝山 【 城西一百四十里】 湾头墙山 【 城西一百四十一里】 四方台山 【 城西一百四十一里】 半壁山 【 城西一百四十一里】 大鹰窝山 【 城西一百四十五里】 傍山 【 城西一百四十五里】 羊家山 【 城西一百四十五里】 石门山 【 城西一百四十七里】 九门台山 【 城西一百四十七里】 恨虎崖 【 城西一百五十里】 三山 【 城西一百五十五里三峰并秀】 四方台山 【 城西一百五十五里】 长岭山 【 城西一百五十六里】 钢叉山 【 城西一百五十九里】 南背阴山 【 城西一百六十里】 西背阴山 【 城西一百六十里】 鹊窝山 【 城西一百六十三里】 钉子山 【 城西一百六十五里】 瓮圈山 【 城西一百七十里】 牛羊沟山 【 城西一百七十里】 蛇山 【 城西一百七十里】 沙沟山 【 城西一百七十五里】 将军石山 【 城西一百七十五里高数百丈一石如柱亭亭孤立前有碑镌镇辽将军四字一名天柱】 土胡衕山 【 城西一百九十里】 卧牛山 【 城西南十五里】 石塔山 【 城西南十八里海中或呼小塔山】 乱石山 【 城西南二十五里】 
　　清凉山 【 城西南二十八里海滨下有清凉寺】 阎家山 【 城西南二十八里】 张家山 【 城西南四十里海中】 小海山 【 城西南四十五里海中】 长山 【 城西南六十里上有海云寺】 碧云山 【 城西南七十七里上有元君宫海云寺六角井俗呼庙儿山】 鲍官岭 【 城西南七十七里】 羊妳山 【 城西南七十九里】 烟台山 【 城西南八十里】 羊毛山 【 城西南八十里】 骆驼山 【 城西南八十二里】 团山 【 城西南八十三里】 李家山 【 城西南八十三里】 孙家山 【 城西南八十五里】 庙儿山 【 城西南一百十里】 孤山 【 城西南一百二十里俗名朱家嘴】 黄罗山 【 城西南一百三十三里】 赵家山 【 城西南一百六十里】 蛎黄沟山 【 城西南一百六十三里】 脂麻湾山 【 城西南一百七十里】 望夫山 【 城西南一百八十八里上有孟姜庙望夫石相传为秦时孟姜望夫处】 小黑山 【 城西南一百九十三里或呼黑三山】 觉花岛 【 城南十二里海中明一统志云上有海云龙宫二寺】 桃花岛 【 城南十五里海中明一统志云登莱海运泊船处按辽志为严州兴城县治】 钓鱼台山 【 城东南十五里钓鱼台在山东】 大磨盘山 【 城东南三十里】 小磨盘山 【 城东南三十里】 宁远河 【 源出新台门分而为二东为汤沙河西为女儿河环城复合为一入海】 汤沙河 【 城东一里源出火烧门山南流遶城东合女儿河】 干柴岭河 【 城东五里源出勾家屯南流入海】 首山河 【 城东五里源出石子山南流遶城东入汤沙河】 双树铺河 【 城东十八里源出石子山东南流遶茨儿山入海】 寨儿山河 【 城东十八里源出寨儿山东南流入汤沙河】 女儿河 【 城西一里或呼三女河源出边外自新台门入州境南流遶城西至海防一城南入海】 
　　长帽河 【 城西十八里源出磨盘山东南流入女儿河】 曹庄河 【 城西南十二里源出龙湾嘴东南流遶曹庄西南入海】 东沙河 【 城西南三十里源出大头山遶中右所城东南流入海】 烟台河 【 城西南四十里源出边外自新台门西三十五里南入境东南流入海】 曲尺河 【 城西南四十八里源出鹰窝山南流入海】 东关驿河 【 城西南六十里源出鹰窝山东南流分而为二一遶东关驿东一遶城西又折而东合为一东南流至新庄屯散漫于荒甸】 偏山河 【 城西南七十五里源出偏山西南南流入六州河】 六州河 【 城西南七十九里源出边外自高台堡东十里南流入境遶中后所城东南流入海按明一统志自大宁等六州之水合流而南故名又呼六股河】 马家河 【 城西南八十七里源出东大石台山南流入海】 沙河站河 【 城西南一百里源出小石子山遶沙河站城西东南流入海】 叶家坟河 【 城西南一百十里源出杨家山遶叶家坟屯东东南流入海】 高儿河 【 城西南一百十五里源出边外自高台堡门西四十里南流入境遶高儿河堡西东南流入海】 凉水河 【 城西南一百二十里源出官帽山遶凉水河站东南流入海】 石子河 【 城西南一百三十三里源出边外自高台堡门西八十里南流入境遶前屯卫城西西南流入海】 王宝河 【 城西南一百四十五里源出桃园屯泉东南流入石子河俗呼陡破台河】 
　　中前所东沙河 【 城西南一百六十五里源出破山洞遶中前所城东东南流入海】 急水河 【 城西南一百八十里俗呼老军屯河源出九门山东南流入海】 荆条河 【 城西南一百八十五里三道关南流入海俗呼姜女河】 首山泉 【 城东五里】 温泉 【 城东南四里明都指挥韩斌构亭其东北垣外有陨星石一在城西一百里一在城西一百六十里一在城西南一百五十里今俱湮】 龙潭 【 一在城南八里昔为祷雨处一在前屯卫东南四十里俱湮】 八角井 【 城西南八十里】 玉皇潭 【 城西南一百里】 桃园泉 【 城西南一百五十里王宝河发源于此】 西湖 【 城西十五里久湮】 莲花池 【 城西八十里今湮】 卧龙潭 【 城西八十里】 水口 【 城西九十里】 香水泉 【 城西一百十里清冽甘香】 

　　○名胜 

　　金汤八景 

　　九嶐古塔 
　　三首悬流 
　　两水环城 
　　孤石镇远 
　　雪窖汤池 
　　钓台潮浪 
　　海涯双岛 
　　嘉山五泉 

　　九嶐古塔 

　　九嶐嶙峋幽峭绝胜诸山有泉流出盛夏恒见冰澌塔在其阳八面十三层巍然天外 
　　郡守刘源溥 
　　唐皇仿伏波矗柱镇龙窝铎在风能唱天山三箭歌 
　　范阳范勋 
　　昭陵华表仆罡风千载浮图屹海东九种论功归霸下蒲牢只管暮晨钟 
　　知州冯昌奕 
　　突兀矗山阿千年窣堵坡天龙依舍利云虎护兜罗烁石流澌偶干封澍雨多 【 山有龙潭应祷】 征东营白业烈辟志弢戈 

　　三首悬流 

　　三首山三峰并峙东南有泉自上而下如瀑布然 
　　郡守刘源溥 
　　堠置当中顶冠加越两肩奔来一夸父望海渴垂涎 
　　郡守孙成 
　　山峦一片郁嶕峣款段行来数里遥直欲科头闲白日还疑搔首问青霄峰排绝顶云常护涧落飞泉雪不消几向岩前沈夜月应同沧海上寒潮 

　　两水环城 

　　郡守刘源溥 
　　朝宗讵弗急纡折为岩城亲守仍豺化悠悠却有情 
　　郡守孙成 
　　形势遥连虎豹关源泉四合竞潺湲孤城有意萦如带二水无心佩若环海脉回澜元浩浩山光交映自闲闲虽然此地堪舆美残堞空余落照间 

　　孤石镇远 

　　镇远将军石在山上高数百丈亭亭孤立如柱 
　　郡守刘源溥 
　　挠栋倾人屋撑霄直尔躬册勋无横草弹压重关东 
　　知州冯昌奕 
　　爵之上柱国不拜亦凭君正直闻天下孤危避海濆纶巾死走敌大树默书勋翁仲人间满鞭来堪一军 

　　雪窖汤池 

　　泉在城东南四里其汤如沸引入亭内池中候温乃浴 
　　郡守刘源溥 
　　向阙絺能裘出关夏亦秋天恩眷丰沛汤沐赐东州 

　　钓台潮浪 

　　城东南十五里有石如台名钓鱼台台西一石横卧蜿蜒如龙翘首台东乱石叁差潮至石没入水雪浪拍空声如雷吼洵壮观也 
　　郡守刘源溥 
　　欲拂珊瑚树端宜坐此台收纶无太急潮去复潮来 
　　范阳范勋 
　　任君一缕六鳌愁匿影三山海外浮个里投竿聊复尔迟归端为看潮留 
　　郡守孙成 
　　一竿长向此登临日对潺湲测浅深海色正须明月照潮声时助老龙吟滩头学钓任公意桐水投纶严子心为语茫茫名利客何人能向个中寻 

　　海涯双岛 

　　觉花桃花二岛望之咫尺而杭无一苇淼若蓬瀛 
　　郡守刘源溥 
　　轩起为州翼横排若海门登城噱僊国三岛一为繁 
　　范阳范勋 
　　渔舟不见泊桃花海邑徒闻治觉华尺寸人间耕牧地惘然鸡犬白云遮 
　　郡守孙成 
　　城外青青大海流望中岛屿隔芳洲两峰蹴浪寒烟绕一水平空冷翠浮宿草生时山寂寂断云深处鸟啾啾遐思上客乘槎兴笑指残潮十日留 

　　嘉山五泉 【 亦名家山】 

　　两山相夹中限一沟缘山而东为团山嘴折而北有岭焉岭上五泉皆甘合流赴海 
　　郡守刘源溥 
　　家山千里外咫尺亦家山五浊逃禅觉濯缨就一湾 
　　范阳范勋 
　　万斛珍珠韫一丘飞龙挐处爪痕留访源只许十樵到对酌山花笑不休 

　　○古迹 

　　海阳县 【 前屯卫城西一百十里汉置隶辽西郡历代因之辽改隶来州金改隶瑞州元废】 来远县 【 唐置辽改来宝金改瑞安元废故址无考】 润州 【 辽置统海滨县金并入县旧址莫考】 瑞州 【 城西一百三十里唐置辽改来州归德军金改宗州仍复瑞州元因之明废州置前屯卫】 海滨县 【 前屯卫城西八十里本汉阳乐县地晋慕容皝为集宁县地置营丘郡辽改隰州平海军金属瑞州元废明置山海关东递运所今废】 严州 【 城西南本汉海阳县地辽置严州保肃军统兴城县金废州并入县旧址无考】 兴城县 【 城南十五里海中桃花岛上辽置隶严州金隶兴中府元废故址犹存】 兴水县 【 城西北十八里城存按辽金元三史无此名或亦唐置也】 巨无霸塔 【 城西南六十里相传长人巨无霸生此】 望夫台 【 前屯卫城西南七十里相传秦贞妇孟姜遗迹】 长城 【 秦将蒙恬筑历代增修】 中右千户所 【 城西南三十里明宣德中置今废城存俗呼沙河所】 中后千户所 【 城西南八十里明宣德三年置今废城存设巡检司治之】 前屯卫 【 城西南一百三十里明洪武二十五年置今废城存】 中前千户所 【 城西南一百六十五里明宣德三年置今废城存】 

　　宁远州志卷一 

　　●宁远州志卷二 

　　建置志 

　　重墉峨峨凿池洎洎台隍枕郊邮置肃治芹藻流芳方社成祀五星飞虹双树列帜镇边名堡场分里次姜女荒丘千古名义鉴古废兴爰志建置 

　　城池 
　　公署 
　　学校 
　　社甲 
　　屯堡 
　　驿铺 
　　桥梁 
　　坊表 
　　寺庙 
　　坟墓 
　　漏泽园 

　　○城池 

　　城本广宁前屯中屯二卫地明宣德三年总兵巫凯请建宁远卫于此筑城周围五里一百九十六步高三丈池周围七里八步深一丈五尺门四东曰春和南曰延晖西曰永宁北曰威远外城周围九里一百二十四步高如内城明季增筑门四东曰远安南曰永清西曰迎恩北曰大定四角俱设层楼今按内城周围五里一百九十步外城周围九里一百二十四步城楼俱颓 
　　钟鼓楼在中街明都督焦礼建天启间重修崇祯十五年巡抚范志完登楼视形势督令拆毁仅遗基址 
　　双树铺城 【 城东十八里周围一里门二南曰永定北无字】 海防一城 【 城南二里二百四十步周围一百九十八步北门】 海防二城 【 城南四里半周围一百九十八步南门】 海防三城 【 城南五里周围一里一百步南门】 海防四城 【 城南六里二百八十八步周围一百九十八步南门】 海防五城 【 城南九里一百八步周围一百五十步南门明太监高起潜请建储海运粮今圯】 曹庄驿城 【 城西南十二里周围一里一百二步南门】 盐场堡 【 城西南二十五里周围一百二十四步】 中右所城 【 即沙河所城西南三十里明宣德中建周围三里七十二步门三东曰永和南曰南熏西曰右定池淤】 曲尺河城 【 城西南四十八里周围二百四十四步南门】 东关驿城 【 城西南六十里周围一里二百五十二步南门曰东关驿】 中后所城 【 城西南八十里明宣德三年建周围三里一百七十步高三丈池深一丈阔二丈周围四里二百步门四东曰润和南曰歌熏西曰说泽北曰宁澜东南有关厢城三面周围二里十一步门二东曰威远南曰镇朔今城如旧池淤】 沙河站城 【 城西南一百里周围一里二百二十六步南门】 高儿铺城 【 城西南一百五十里周围一里三十二步门二东曰寅和西曰徯膏】 前屯卫城 【 城西南一百三十里本唐瑞州辽改来州金复旧元因之明洪武中都指挥曹毅因旧址修土城周围五里三十步高三丈五尺宣德正统间备御毕恭等前后包砌池深一丈阔二丈周圉 【 圉：围】 六里二百步门三东曰崇礼南曰迎恩西曰武宁今城如旧池湮】 高岭驿城 【 城西南一百五十里周围一里七十八步南门】 中前所城 【 城西南一百六十五里明宣德三年指挥叶兴建周围三里八步高三丈池深一丈阔二丈周围四里三百步门三东曰定辽西曰永望南无字今城如旧池湮】 杨安堡 【 城西十二里周围一里南门】 团山堡 【 城西三十里周围一里七十二步南门曰镇永】 南古城 【 城西三十五里周围二百十六步南门】 僊灵寺堡 【 城西四十里周围一里南门】 黑庄窠城 【 城西五十里周围二百八十八步南门】 锦川堡 【 城西六十五里周围一里南门曰永安】 刘彦章堡 【 城西七十里周围一里南门】 三道沟堡 【 城西八十五里周围三百二十八步南门】 高台堡 【 城西八十五里周围一里四十二步南门】 瑞昌堡 【 城西一百五里周围三百三十步南门】 平川营堡 【 城西一百二十里围周三百五十二步南门曰平川营】 三山营堡 【 城西一百三十七里周围一百三十二步南门】 背阴嶂堡 【 城西一百四十八里周围三百五十二步南门】 兴水县城 【 城西北十八里周围一里十四步南关厢二百八十步南门建置无考】 镇安堡 【 城西北二十里周围一里二十步俗呼白塔峪】 北古城 【 城西北三十五里周围一里一百二十步四门】 镇边堡 【 城北十八里周围一里南门曰镇边堡俗名寨儿山堡】 灰山堡 【 【 脱城字】 东北二十里周围一里三十六步南门曰灰山堡】 

　　○公署 

　　明 

　　宁远备御都司 【 在城永宁门东】 
　　宁远卫 【 在泰和街宣德五年都指挥刘斌剏建景泰中指挥韩斌重修】 经历司　镇抚司　左右中前后五所　军器局　军储仓　预备仓　钱帛库　盐场百户所 【 城西南二十五里】 　铁场百户所 【 城西南十八里糜子峪】 　塔山中左所 【 城东北八十里】 　沙河中右所 【 城西南九十里】 
　　广宁前屯备御都司 【 在城儒学东】 
　　广宁前屯卫 【 在崇礼街北洪武二十五年建卫属五千户所宣德三年又于城西五十里急水河增置中前千户所城东五十里杏林堡增置中后千户所属焉】 

　　国朝 

　　州署 
　　鼓楼东北街路北大门三间仪门一间两角门大堂五间东书房四间马房一间二堂五间东西厢房六间耳房二间东厨房三间住房三间西院厨房一间家人住房八间大门内东土地神祠西羁候所康熙三年工部拨给二十四间前后知州杨名声冯昌奕陆续增建有记见艺文 
　　吏目衙 
　　城内西南隅胡衕内路北康熙三年设门一间厅三间住房九间书皁房二间 
　　巡检司署 
　　旧址在南门内康熙三年设房八间今移中后所衙署 
　　城守署 
　　城内南街路东　教场南门外路西 
　　中后所城守署 
　　城内东街路北　教场城外东南一里 

　　○学校 

　　州学在旧卫治东明宣德五年建 
　　圣殿五间渐圮 
　　启圣祠未建 
　　东西庑各十间今东存五间西存四间 
　　戟门五间 
　　名宦祠未建 
　　棂星门三楹规模仅存门内东偏有传为乡贤祠 
　　学署未建 
　　旧前屯卫学在城西北隅明成化中御史王嵩建御史陈宽等重修弘治中御史余廉建学舍凿泮池今城内西街路北庙毁碑存字灭没不可辨 

　　○社甲 

　　贺新甲　　　　宁静甲　　　　乐极甲　　　　惠来社 
　　太平甲　　　　三全甲　　　　复兴甲　　　　古风甲 
　　天全甲　　　　定新甲　　　　归化甲　　　　归安甲 
　　绥来甲　　　　全隆甲　　　　德来甲　　　　方来甲 
　　归德甲　　　　怀来甲　　　　开平甲　　　　安平甲 
　　和平甲　　　　锦平甲　　　　安来甲　　　　庆平甲 
　　每岁每甲报总里一名一社十甲每甲报什季一名催粮办公年终另换 

　　○屯堡 

　　外城附近屯堡 
　　夹山屯　　　　　　纪家屯　　　　　　王家屯 
　　林家屯　　　　　　邴家屯　　　　　　杨家屯 
　　陈家屯　　　　　　蒋家屯　　　　　　钓鱼台 
　　郭家屯　　　　　　佟家屯　　　　　　李家屯 
　　武家屯　　　　　　张家屯　　　　　　张家屯 
　　赵家屯　　　　　　李家屯　　　　　　曹庄站 
　　张家屯　　　　　　七里坡　　　　　　黄家屯 
　　杨家堡　　　　　　新庄子　　　　　　芹菜沟 
　　王宝山屯　　　　　郭家山屯　　　　　达子屯 
　　康家屯　　　　　　刘家屯　　　　　　韩家屯 
　　佟家屯　　　　　　兴水县　　　　　　烺月家屯 
　　白塔峪堡　　　　　范家屯　　　　　　马家屯 
　　纪家屯　　　　　　萧家屯　　　　　　寨儿山屯 
　　姜女河屯　　　　　张家屯　　　　　　梁家屯 
　　马家屯　　　　　　王家屯　　　　　　陈家屯 
　　谷家屯　　　　　　潘家屯　　　　　　双树铺 
　　勾家屯 
　　中右所附近屯堡 
　　盐场堡　　　　　　张家屯　　　　　　乱石山 
　　王家屯　　　　　　烟台河　　　　　　尚家屯 
　　焦家屯　　　　　　仙灵寺　　　　　　半壁店 
　　芥花台　　　　　　黑庄窠　　　　　　王拉堡 
　　团山堡 
　　中后所附近屯堡 
　　桃官屯　　　　　　朱家屯　　　　　　唐家屯 
　　张家屯　　　　　　小中屯　　　　　　中官屯 
　　燕官屯　　　　　　林官屯　　　　　　石家屯 
　　新立屯　　　　　　陈现屯　　　　　　台新寨 
　　永农寨　　　　　　安家寨　　　　　　海泉寨 
　　永安寨　　　　　　李近屯　　　　　　马厂屯 
　　王安堡　　　　　　王爱屯　　　　　　塔山屯 
　　小塔山屯　　　　　叶大屯　　　　　　鱼厂屯 
　　官保屯　　　　　　许官屯　　　　　　五里保屯 
　　小五里保屯　　　　盐场屯　　　　　　王保屯 
　　上马驿屯　　　　　下马驿屯　　　　　陈家屯 
　　半边堡　　　　　　小　寨　　　　　　蛇山寨 
　　张家屯　　　　　　师保屯　　　　　　潘思堡 
　　大酸庄窠　　　　　小酸庄窠　　　　　正福屯 
　　火烧屯　　　　　　杨福屯　　　　　　白沙屯 
　　马神屯　　　　　　铁场屯　　　　　　田家屯 
　　何松屯　　　　　　鱼鳞大屯　　　　　鱼鳞小屯 
　　落庄窠　　　　　　蔡家庄　　　　　　岁长屯 
　　高 【 脱台字】 　堡　　　　　　瑞昌堡　　　　　　旧刘彦嶂堡 
　　新刘彦嶂堡　　　　三道边堡　　　　　古城寨 
　　北小寨　　　　　　大　寨　　　　　　花儿营堡 
　　前屯卫附近屯堡 
　　高儿河铺　　　　　常家河　　　　　　张杰屯 
　　黄花厂　　　　　　朱家嘴　　　　　　四方台 
　　姚家湾　　　　　　杨家寨　　　　　　小盐场 
　　赵家嘴　　　　　　高庙驿　　　　　　背阴嶂 
　　靖边堡　　　　　　桃　园　　　　　　三台营 
　　宣家台　　　　　　石门子　　　　　　豌豆墙 
　　平川营　　　　　　寒　关　　　　　　靳家楼台 
　　黑山口　　　　　　糜子沟　　　　　　丁保屯 
　　榆林屯　　　　　　马地沟 
　　中前所附近屯堡 
　　松岭堡　　　　　　高岭站　　　　　　芝麻湾 
　　老军屯　　　　　　户庄屯　　　　　　余山台 
　　乱麻堡　　　　　　胡尚堡 

　　○驿铺 

　　明 

　　曹庄驿宁远卫西南十三里 
　　递运所曹庄驿南 
　　东关驿宁远卫西南六十里 
　　递运所东关驿南 
　　沙河驿前屯卫东北四十五里 
　　递运所沙河驿西 
　　高岭驿前屯卫西南三十五里 
　　递运所高岭驿北 

　　国朝 

　　三站 
　　宁远站在城 
　　凉水河站城西南一百二十二里 
　　东关站城西南九十里 
　　以上三站东送锦县高桥站西送山海卫迁安站每站有汉军千总经理与州无涉 
　　七铺铺兵十二名 
　　西南路在城铺 【 一名】 　　　　三十里沙河所铺 【 二名】 
　　东北路在城铺 【 一名】 
　　五十里中后所铺 【 二名】 　　　五十里前屯卫铺 【 二名】 
　　三十五里中前所铺 【 二名】 　　三十五里山海铺 【 二名】 

　　○桥梁 

　　募建石桥 【 中右所南门外明崇祯七年建】 小石桥 【 中右所西南土城门外明崇祯十一年建】 五星桥 【 乱石山下】 石桥 【 中前所东十二里】 

　　○坊表 

　　街坊四　景阳　崇敬　怀远　靖边 
　　进士坊 
　　举人坊 
　　都谏坊 
　　大司寇坊俱为陈寿立 
　　尚义坊为吴英立 【 事迹无考】 
　　前屯卫街坊四　永安　治政　承恩　贞节 
　　孝子坊为生员宫守礼立 【 详人物】 

　　○寺庙 

　　城隍庙 【 城西北隅明正统中建嘉靖中修】 关帝庙十六 【 东关一南关一南门外一城东五里一曹庄一杨安堡一兴水县一灰山一中右所城内一黑庄窠一团山堡一东关驿一中后所南关一教场一前屯卫城内一中前所南关一】 上帝庙 【 城内】 马神庙七 【 城内一南关一北关一中右所东关一黑庄窠一中后所南关一中前所城内一】 火神庙七 【 城内一南关一中右所东关一黑庄窠一团山堡一前屯卫城内一中前所南关一】 东岳庙二 【 东关一前屯卫东门外一】 七圣庙 【 东关】 七圣祠三 【 南关一半壁店一马驿屯一】 雷神庙 【 南关】 三皇庙三 【 南关一中后所城内一中前所城内一】 风神祠 【 南关】 三官庙三 【 北关一中后所东关一前屯卫东关一】 玉皇阁 【 东关】 龙王庙四 【 城东一中右所东关一黑庄窠城南一前屯卫南门外一】 虫王庙二 【 城西南十二里一中右所西关外一】 士地坛 【 西门外】 上帝庙六 【 白塔峪一中右所城内一仙灵寺西一中后所城内一前屯卫城内一中前所城内一】 真武庙二 【 曲尺河一东关驿一】 城隍庙 【 中后所城内顺治六年建】 老君庙 【 中后所南关】 鲁公祠 【 城内祠毁碑存】 金公祠 【 北关详人物】 天宁寺 【 城内明正统间敕建】 福德庵 【 城内】 新安寺 【 城内】 白衣庵四 【 城内一东关一南关一中后所东关一】 永宁庵 【 城内】 迦佛寺 【 城内】 观音庵二 【 城内一双树铺一】 延寿庵 【 东关】 白衣寺 【 前屯卫城内】 吉祥庵 【 东关】 极乐庵 【 南关】 千佛庵 【 南关】 文殊庵 【 北关】 西方庵 【 北关】 地藏寺四 【 北关一中右所西关一中后所西北三十五里一傍有汤泉今废中前所城内一】 慈愍庵 【 北关】 弥陀寺 【 北关】 温泉寺 【 汤池东】 三大士祠 【 汤池西】 朝阳寺三 【 城东北十里首山之阳一鹰窝山一佛座下有泉流出中后所城北三十里一】 朝阳庵 【 中后所城内】 青龙寺 【 城东南三里】 娘娘庙三 【 城东一中后所西南三十里一前屯卫东北十里一】 甘露庵 【 南门外】 娘娘宫三 【 城西南十二里一中后所东南三十里一后有老虎洞中前所西南二十里一】 三圣庙 【 城西南二里】 兴隆庵 【 七里坡】 兴龙寺 【 中后所城南十里】 崇宁寺 【 曹庄】 保安寺 【 北门外】 崇兴寺 【 中右所城东南隅】 观音堂二 【 中右所城东十五里濒海一中后所南关一】 三义庙 【 烟台河】 五圣祠 【 范家屯】 九圣祠 【 中右所东关】 海滨寺二 【 中右所东关一中后所东南二十五里一内有六角井】 望海观音寺 【 中右所西南八里】 海云寺 【 长山】 小海子山寺 【 中右所西南十五里】 仙灵寺 【 中右所有石佛三相传明万历三十二年出自海中】 圆通庵 【 中后所城内】 慈恩寺 【 中后所西门外】 望海寺 【 中后所西南十八里】 罗汉庙 【 前屯卫城内】 圆通寺 【 前屯卫城内】 石佛寺 【 中前所城内】 草堂寺 【 中前所城内】 新庵 【 中前所西十五里】 瓮圈山庵 【 中前所东北二十里】 贞女祠 【 中前所西二十五里祀秦贞妇许孟姜有记见艺文】 

　　○坟墓 

　　李王墓 【 前屯卫北四十里冢大十余亩名世未详】 大王墓 【 前屯卫西北二十里名世未详】 明宫孝子墓 【 前屯卫名守礼详人物】 杨少保墓 【 前屯卫名照谥忠壮详人物】 杨都督墓 【 前屯卫名维藩详人物】 孟姜坟 【 李王墓 【 前屯卫北四十里冢大十余亩名世未详】 大王墓 【 前屯卫西北二十里名世未详】 明宫孝子墓 【 前屯卫名守礼详人物】 杨少保墓 【 前屯卫名照谥忠壮详人物】 杨都督墓 【 前屯卫名维藩详人物】 孟姜坟 【 老军屯正南入海一里许】 

　　○漏泽园 

　　城南路西 

　　宁远州志卷二 

　　●宁远州志卷三 

　　田赋志 

　　禹贡三壤上中冀土负版拜登筑场为圃近悦远来招徕生聚讥而不征罚有里布朋酒羔羊岁晚饮酺五谷丰穰采荼及瓠地美人良爰志田赋 

　　地亩 
　　户口 
　　粮税 
　　徭役 
　　经费 
　　物产 

　　○地亩 

　　明 

　　宁远卫 
　　额田一千二十顷二十亩 
　　广宁前屯卫 
　　额田六百二十四顷五十四亩 

　　国朝 

　　行粮地共四百八十五顷八十六亩二分 

　　○户口 

　　明 

　　宁远卫 
　　户口九千六百七十丁 
　　广宁前屯卫 
　　户口一万二千一百九十三丁 

　　国朝 

　　贺新等二十四社行差人丁共五千二百七十一丁 
　　不行差食盐男妇共三千三百九十四名口 

　　○粮税 

　　明 

　　宁远卫 
　　额粮一万七千九十九石三斗 
　　额草四十六万六千九百六十束 
　　额盐二十万二百九十二觔 
　　额铁九千九百八十觔 
　　广宁前屯卫 
　　额粮五千三百石 
　　额草十四万六百束 
　　额盐八万九千十五觔 
　　额铁一万二千六百觔 

　　国朝 

　　行粮地共四百八十五顷八十六亩二分 
　　每亩岁额征条边银三分共该征银一千四百五十七两伍钱八分六厘解奉天府 
　　四季杂税共该收银一百一十七两零七分三厘解奉天府康熙二十年奉文归驻防征收 

　　○徭役 

　　明 

　　宁远衙 【 衙：卫】 
　　均徭银四百三十九两五钱 
　　修边夫四百九十八名 
　　修仓夫三十名 
　　局造八十九名 
　　窑造七十一名 
　　纳粮二百三十三名 
　　跟官七十八名 
　　斗级二十六名 
　　狱卒九名 
　　寄籍均徭银八十三两八钱 
　　宁远前屯卫 
　　均徭银六百九两二钱 
　　局造八十名 
　　修仓夫三十名 
　　纳粮三百三十八名 
　　窑造六十八名 
　　斗级二十七名 
　　跟官二百二名 
　　修边夫五百十八名 
　　狱卒十一名 
　　寄籍均徭银二十二两二钱 

　　国朝 
　　行差人丁五千二百七十一丁每丁岁额征均徭银二钱共该征银一千零五十四两二钱解奉天府 

　　○经费 

　　万寿千秋冬至元旦表章银十五两 
　　文庙春秋二大祭银十六两 
　　社稷山川风云雷雨城隍八蜡等神春秋二大祭银十二两 
　　厉坛清明中元十月朔日三小祭银八两 
　　霜降祭旗纛神银一两 
　　知州俸银八十两 
　　心红纸张银二十两 【 全裁】 
　　经制典吏六名 
　　门子二名工食银十二两 
　　马快四名工食草料银六十七两二钱 
　　民壮二十名工食银一百二十两 
　　皁隶十名工食银六十两 
　　轿伞扇夫七名工食银四十二两 
　　灯夫二名工食银十二两 
　　库子四名工食银二十四两 
　　斗级二名工食银十二两 
　　禁子四名工食银二十四两 
　　铺兵十二名工食银七十二两 
　　孤贫十一名花布银五两五钱 
　　修理监仓刑具银十两 【 全裁】 
　　吏目俸银三十一两五钱二分 
　　经制攒典一名 
　　门子一名工食银六两 
　　皁隶四名工食银二十四两 
　　马夫一名工食银六两 
　　巡检俸银三十一两五钱二分 
　　经制攒典一名 
　　门子一名工食银六两 
　　弓兵四名工食银二十四两 
　　马夫一名工食银六两 
　　共银七百十七两七钱四分 
○物产 

　　谷之属 
　　黍　　　　　稷　　　　　稻　　　　　粱　糜　　　　　粟　　　　　稗　　　　　薏苡　薥秫 
　　菽之属 
　　黄豆　　　　绿豆　　　　豌豆　　　　蚕豆 
　　黑豆　　　　小豆　　　　豇豆　　　　扁豆 
　　麦之属 
　　大麦　　　　小麦　　　　荞麦 
　　菜之属 
　　葱　　　　　韭　　　　　蒜　　　　　茄 
　　苋　　　　　芹　　　　　蕨　　　　　白菜 
　　芥　　　　　莴苣　　　　蔓菁　　　　菠薐 
　　同蒿　　　　芫荽　　　　莙荙　　　　蓼芽 
　　木耳　　　　萝荜　　　　胡萝荜　　　山萝荜 
　　苦荬　　　　黄花菜　　　芸苔　　　　蘑菇 
　　茴香　　　　薄荷　　　　葵　　　　　小蒜 
　　蒌蒿　　　　龙须 
　　蓏之属 
　　黄瓜　　　　冬瓜　　　　西瓜　　　　甜瓜 
　　香瓜　　　　菜瓜　　　　苦瓜　　　　倭瓜 
　　南瓜　　　　丝瓜　　　　瓠子　　　　胡卢 
　　果之属 
　　榛　　　　　桃　　　　　李　　　　　杏 
　　槟　　　　　棃　　　　　菱　　　　　芡 
　　枣　　　　　栗　　　　　郁李　　　　樱桃 
　　葡萄　　　　核桃　　　　山里红　　　山钉儿 
　　棠棃　　　　石榴　　　　花红　　　　无花果 
　　麻之属 
　　苘麻　　　　胡麻　　　　线麻 
　　油之属 
　　苏子　　　　芝麻 
　　木之属 
　　松　　　　　柏　　　　　榆　　　　　楸 
　　栎　　　　　椴　　　　　桦　　　　　槐 
　　桑　　　　　柳　　　　　暖木　　　　柞 
　　白杨　　　　苦木　　　　椿　　　　　青杨 
　　花之属 
　　芍药　　　　丁香　　　　蔷薇　　　　金盏 
　　山丹　　　　滴滴金　　　水红花　　　粉团 
　　牵牛　　　　卷丹　　　　菊花　　　　蜀葵 
　　玉簪　　　　小桃红　　　石榴　　　　鸡冠 
　　莲花　　　　八仙　　　　月季　　　　木槿 
　　迎春　　　　海棠 
　　草之属 
　　萍　　　　　艾　　　　　苹　　　　　藻 
　　芦　　　　　苇　　　　　荻　　　　　茅 
　　萱　　　　　灯心　　　　菖蒲　　　　蒲 
　　茜　　　　　蒿　　　　　龙须 
　　药之属 
　　麻黄　　　　赤芍药　　　槐花　　　　地骨皮 
　　桑白皮　　　蒲黄　　　　车前子　　　兔丝子 
　　薏苡仁　　　红花　　　　杏仁　　　　鳖甲 
　　茵蔯　　　　海螵蛸　　　地丁　　　　斑猫 
　　乌蛇　　　　白扁豆　　　石花　　　　桃仁 
　　海牛　　　　海马　　　　益母草　　　海金沙 
　　苍耳　　　　牵牛　　　　马兰　　　　商陆 
　　瓜蒌　　　　牡蛎　　　　鹿角胶　　　王不留行 
　　禽之属 
　　鹅　　　　　鸡　　　　　鸭　　　　　鸠 
　　鹰　　　　　鸢　　　　　燕　　　　　乌 
　　鹊　　　　　鸥　　　　　鹭　　　　　鹳 
　　鹞　　　　　鸦鹘　　　　兔鹘　　　　鸳鸯 
　　鹌鹑　　　　布谷　　　　啄木　　　　鹯 
　　野鸡　　　　鸱鸮　　　　皁鵰　　　　天鹅 
　　兽之属 
　　马　　　　　牛　　　　　驴　　　　　骡 
　　猪　　　　　羊　　　　　猫　　　　　犬 
　　虎　　　　　豹　　　　　豺　　　　　狼 
　　熊　　　　　貛　　　　　獐　　　　　狍 
　　鹿　　　　　兔　　　　　狐　　　　　貉 
　　水獭　　　　刺猬　　　　野猪　　　　黄羊 
　　野马　　　　海豹　　　　鼠　　　　　鼬 
　　水族之属 
　　鲫　　　　　鲇　　　　　鲤　　　　　鳙 
　　鲟　　　　　鱼疌　　　　　鲂　　　　　鯮 
　　鳊　　　　　鳗　　　　　鲚　　　　　鳅 
　　鳖　　　　　虾　　　　　蠏　　　　　银鱼 
　　蚌　　　　　螺　　　　　梭鱼　　　　乌鱼 
　　重唇　　　　黄骨　　　　沙鱼　　　　蝮鱼 
　　白鱼　　　　鳝　　　　　蛏　　　　　海鲫 
　　河豚　　　　鳓鱼　　　　石首　　　　青鱼 
　　蛤蜊　　　　海蜇　　　　八稍　　　　蛎黄 
　　蚬子　　　　海猫　　　　螆 
　　虫豸之属 
　　蛇　　　　　蛙　　　　　蝉　　　　　蚕 
　　蜜蜂　　　　蛾　　　　　蜻蜓　　　　蝶 
　　蟋蟀　　　　螳螂　　　　蚊　　　　　蛇蛳 
　　蜾臝　　　　蚁　　　　　蚯蚓　　　　蝎 
　　货之属 
　　盐　　　　　蜜　　　　　棉花　　　　靛 

　　宁远州志卷三 

　　●宁远州志卷四 

　　典礼志 

　　周礼九式曲礼五祀率由宪章即淫防后有虞上庠尊德上齿聘礼名贤三年选士致孝尽诚丧祭有纪市去饮羊野多驯雉风俗雍熙爰志典礼 

　　公式 
　　祀典 
　　祭品 
　　笾实 
　　豆实 
　　簠实 
　　簋实 
　　铏实 
　　祭器 
　　祭文 
　　祭文 
　　宾兴 
　　乡饮 
　　风俗 

　　○公式 

　　圣诞冬至元旦俱前一日习仪于天宁寺请龙亭至州堂至日州官率属在甬道东行礼如制开读诏敕众官出郭外拜毕乘马导引至州堂州官率属行礼赞礼生员开读如制 
　　日食 
　　具朝服行礼如制 
　　月食 
　　具常服行礼如制 
　　迎春 
　　立春先一日州官率属迎于东郊至日具朝服行礼如制 

　　○祀典 

　　先师庙 
　　岁仲春秋上丁日祭如制月朔望晨行香如仪 

　　○祭品 

　　羊四　　豕八　　鹿一　　兔九 
　　先师陈设 
　　羊一　　豕一　　爵三　　铏二　　簠二　　簋二 
　　笾八　　豆八　　酒尊一　篚一　　帛一 【 白色长一丈八尺】 
　　香案一　　香炉一　　烛二 
　　四配陈设 【 每位一坛今东西各一坛】 
　　羊一　　豕一　　爵三　　铏二　　簠二　　簋二 
　　笾八　　豆八　　篚一　　帛一　　香案一　香炉一 
　　烛二　　酒尊 【 脱共字】 
　　共 【 共：衍文】 十哲陈设 【 每位一坛今东西各一坛】 
　　豕一　　爵三　　铏一　　簠一　　簋一 
　　笾四　　豆四　　篚帛香案香炉烛同上 
　　两庑陈设 【 每四位一坛今东西各一坛】 
　　豕一　　簠一　　簋一　　笾四　　豆四 
　　篚帛香案香炉烛同上 

　　○笾实 

　　形盐　　藁鱼　　枣　　　栗　　　榛　　　芡 
　　菱　　　鹿脯　　白饼　　黑饼 

　　○豆实 

　　韭葅　　酰醢　　菁葅　　鹿醢　　芹葅　　兔醢 
　　笋葅　　鱼醢　　豚胉　　脾肵 

　　○簠实 

　　黍　稷 

　　○簋实 

　　稻　粱 

　　○铏实 

　　和羹 

　　○祭器 

　　祝板二　爵二十四　铏十　簠簋各十二　笾豆各四十八 
　　酒尊八　篚八　酒尊桌 
　　按以上祭品祭器俱有定式定数草创以来悉未能具止有羊豕而已然典礼所关不敢遗也合存其制以备修举 

　　○祭文 

　　惟我夫子德配天地道贯古今删述六经垂训万世今值仲春秋谨以牲帛醴虀式陈明荐以 
　　复圣颜子 
　　宗圣曾子 
　　述圣子思子 
　　亚圣孟子配尚 
　　飨 
　　启圣祠陈设 
　　羊一　　豕一　　笾八　　豆八　　簠二　　簋二 
　　铏二　　爵三　　帛一　　篚一　　酒尊香炉烛同上 

　　○祭文 

　　惟神诞生至圣为万世王者之师功德显著垂范无穷兹当仲 【 春秋】 谨以牲帛醴虀式陈明荐以 
　　先贤颜氏 
　　先贤曾氏 
　　先贤伯鱼氏 
　　先贤孟孙氏配尚 
　　飨 
　　名宦祠 
　　乡贤祠 【 俱未建】 
　　社稷坛在城南郊外未建 
　　岁仲春秋上戊日祭如仪 
　　风云雷雨山川坛在城南郊外未建 
　　岁仲春秋上巳日祭如仪 
　　八蜡庙未设在城南郊外行礼 
　　岁冬后二戌日祭如仪 
　　旗纛神在城西郊外行礼 
　　岁霜降日守土官祭如仪 
　　厉坛在城北郊外未建 
　　岁清明中元十月朔日守土官祭如仪 

　　○宾兴 

　　儒学生员应试有司以礼送之会试加隆焉岁贡次之中式举人树旗送捷报牌具彩乐郊迎至先师庙行礼毕赴宴仍彩乐导归宅 
　　武举中式者设宴以礼迎送会试中式者树旗加彩设宴导归宅 

　　○乡饮 

　　明正统十四年巡抚高越参议蔡天佑举行岁正月望十月朔行礼如仪本朝仍旧 

　　○风俗 

　　习俗浑朴敦本而不逐末 
　　婚礼议婚率以门楣六礼多不备嫁娶论财女临嫁而并曰上头迨吉壻不亲迎至则同拜花烛余与关内略同 
　　丧礼皆作佛事死之日曰倒头经三日曰暖伴经逢七则广召浮屠挂榜扬旛行香取水曰念大经即无力之家亦不免但曰念小经则惭愧矣葬之前夕亲友多携盒辞灵曰坐夜丧家辄向繐帷作剧宴客鼓乐通宵吉凶不辨且多浮厝郊外殊为怪异移风易俗者宜禁之 
　　岁时正月元旦五鼓祭天地祖先毕男女各拜家长以次递拜然后出拜亲友邂逅为礼于途及门多不相及　立春先一日州官率属迎春士女纵观　上元张灯三夜人家粉糯米裹珍错为圆彼此相饷曰送元宵 
　　二月二日豆汁摊饼以食又铛煎枣餻曰熏虫 
　　三月清明祭扫先茔 
　　五月五日亲戚作角黍相馈遗 
　　八月一日糊窗曰冬月房中不冻望日月饼西瓜相饷便家张筵赏月即贫者亦勉营食物合家饮啖 
　　九月九日无菊亦无登高者 
　　十月朔一日墓祭翦五色纸为衣焚之曰烧寒衣 
　　十一月冬至拜冬惟官长行之 
　　十二月八日取杂色米菽错以珍果同炊曰吃腊八粥　二十三日夜祀灶神　除夕属官拜上台卑幼拜尊长曰辞岁 

　　宁远州志卷四 

　　●宁远州志卷五 

　　武备志 

　　虞廷舞干周诗咏韎天子当阳攘外安内期门佽飞羽林十队侯甸要荒款关绝塞无定河边朱英冑贝气壮金汤威扬旗斾安不忘危爰志武备 

　　军实 
　　边防 

　　○军实 

　　驻防州城 
　　佐领一员 
　　骁骑校一员 【 俱康熙十四年设】 
　　笔帖式一员 【 康熙二十二年设】 
　　披甲兵丁五十名 
　　驻防中后所 
　　佐领一员 
　　骁骑校一员 【 俱康熙十四年设】 
　　笔帖式一员 【 康熙二十二年设】 
　　披甲兵丁五十名 

　　○边防 

　　新台门 
　　守御一员 【 康熙十八年设】 
　　笔帖式一员 【 顺治十一年设】 
　　披甲兵丁十名 
　　黑山口门 
　　笔帖式一员 
　　马法二员 
　　披甲兵丁十名 
　　高台堡门 
　　守御一员 
　　笔帖式一员 
　　披甲兵丁十名 
　　平川营 
　　笔帖式一员 
　　马法二员 【 俱顺治十一年设】 
　　墩台 
　　千总三员 
　　台军一百五十名 
　　内外人出入必登籍以记他无厉禁台军但供补篱浚壑及司晨昏启闭而已皆奉天将军统之 

　　宁远州志卷五 

　　●宁远州志卷六 

　　官师志 

　　天工时亮靖共百司为民牧者龚黄是期催科抚字父爱母慈师儒率职教养攸宜分符巡徼保障是知绩着旗常载在口碑无惭制锦爰志官师 

　　职官 
　　名宦 

　　○职官 

　　达鲁花赤 

　　辽 

　　怀闾公其先世西域阿鲁浑人为瑞州达鲁花赤民感其惠有颂德碑 

　　儒学 

　　明 

　　宁远卫教授李韶 【 陕西南郑人监生】 
　　训导王锺 【 山东乐安人监生】 
　　前屯卫教授李永年 【 直隶容城人监生】 
　　训导郭崇德 【 山东武定州人监生】 

　　国朝 

　　知州 

　　杨道隆正蓝旗人康熙三年任四年去任 
　　杨名声正蓝旗人康熙六年任八年去任 
　　姜承基镶红旗人康熙八年任十一年去任 
　　彭始骞河南邓州人贡生康熙十一年任十四年去任 
　　吕正宫镶黄旗人康熙十四年任十七年去任 
　　冯昌奕山西蒲州人进士康熙十七年任二十年以病卒官 
　　王琨辽东人难荫康熙二十一年任 

　　吏目 

　　陈邦基浙江山阴人吏员康熙三年任十五年以病卒官 
　　周建邦陕西榆林卫人监生康熙十六年任十九年去任 
　　翟翰直隶定州人吏员康熙十九年任 

　　巡检 

　　潘秉直直隶山海卫人吏员康熙三年任八年去任 
　　赵加爵山西闻喜人孝行康熙八年任十六年去任 
　　万铨江南怀宁人吏员康熙十六年任二十年革职 
　　姚枝辉浙江诸暨人监生主簿改授康熙二十年任 

　　○名宦 

　　明 

　　刘斌苏州崇明人以都指挥佥事备御宁远筑城建卫政理民安卓有能声 
　　王铭锦州卫人父阵亡袭指挥使升都指挥使成化癸卯守备宁远前屯劝众讲武抚练军民重修二城庙学甲辰兴水县有警铭率精骑掩甲直趋百余里遏其归路敌不敢当遁去尽获所掠人畜数年无犯境者 
　　刘英苏州崇明人性孝友简静寡言不事矫节由宁远指挥使累功陛都指挥使管辽东都司事历任既久廉能益着庶政维新恩惠浃洽老稚得所后以年老休致辽人攀辕留之 

　　宁远州志卷六 

　　●宁远州志卷七 

　　人物志 

　　周士国桢汉祖人杰辉日英兴朝文武崛屹正气干霄精流贯月嵇绍存衣苏武啮雪忠臣节妇没志饮血千古不磨英声烈烈载在史策爰志人物 

　　荐辟 
　　科贡 
　　武阶 
　　武科 
　　忠节 
　　孝行 
　　宦迹 
　　流寓 
　　列女 

　　○荐辟 

　　明 

　　毕恭前屯卫人都御史王翱疏荐于朝 【 详宦迹】 

　　○科贡 

　　明 
　　陈寿 【 成化壬辰见宦迹】 　　　　　　　以下无考 
　　国朝 
　　沈一揆 【 康熙丙辰翰林院庶吉士】 

　　举人 

　　明 
　　陈寿 【 成化乙酉见进士】 
　　国朝 
　　王士铮 【 康熙乙酉】 
　　沈一揆 【 康熙壬子见进士系府学】 
　　沈一抡 【 康熙辛酉】 

　　岁贡 

　　明 
　　成化年 
　　程恕 【 桐乡知县】 
　　金忠 【 长垣县丞】 
　　唐源 【 中牟县丞】 
　　祝惠 
　　王旻 
　　韩雄 【 霸州知州】 
　　丁鉴 
　　姜迪 
　　黄浩 【 翼城县丞】 
　　胡赞 
　　王臣 
　　段文彤 
　　张玘 
　　立纪 
　　李杰 
　　邓纯 【 唐县知县】 
　　何俊 
　　陈通 
　　刘资 【 武清县丞】 
　　孙珵 
　　弘治年 
　　蒋洪 【 略阳知县】 
　　李芳 【 商南知县】 
　　田环 【 大宁卫经历】 
　　葛蕃 
　　王佐 【 舞阳训导】 
　　蔡新 
　　林文 【 金溪县丞】 
　　韩轮 
　　韩辂 
　　张世忠 【 余姚主簿】 
　　杨玺 【 湖州府经历】 
　　朱洪 【 鸿胪寺序班】 
　　刘贵 【 磁州判官】 
　　于玺 【 按察司经历】 
　　张完 【 良乡知县改昌黎】 
　　刘达 【 介休县丞】 
　　蔡祯 【 南城县丞】 
　　邓伟 【 榆次县丞】 
　　樊缟 【 滑县县丞】 
　　吴瑄 【 按察司经历】 
　　正德年 
　　黄镇 
　　金章 【 武城中卫经历】 
　　陈记 【 万全都司训导】 
　　程文 【 深州学正】 
　　史傧 
　　李桂 【 永年训导】 
　　汤全 
　　李树 【 宁乡教谕】 
　　丘銮 
　　陈佐 【 金县知县】 
　　武忠 【 沧州判官】 
　　唐孟显 【 西安府照磨】 
　　韩钦 【 磁州判官】 
　　周忠 【 博野主簿】 
　　施端 【 安庆府照磨】 
　　宫谊 【 伊府奉祀正】 
　　丘德彰 【 太仆寺丞】 
　　嘉靖年 
　　宁云 
　　沈英 【 孟津训导】 
　　范希纯 【 抚宁训导】 
　　田秀 
　　施恩 【 复州训导】 
　　张佾 
　　王宾 
　　张锐 【 行唐县丞】 
　　曹斌 
　　黄璋 
　　张钰 
　　谢朝宣 
　　施纪 
　　崇祯年 
　　宫家弼 【 前屯人苏松道】 
　　国朝 
　　康熙十四年 
　　张焕 
　　康熙十八年 
　　张瑗 
　　康熙二十二年 
　　薛琨 

　　○武阶 

　　将材 

　　明 
　　范广 【 都督同知见宦迹】 
　　袁东旸 【 指挥使】 
　　李真 【 指挥佥事】 
　　薛镛 【 指挥佥事】 
　　张凤 【 都指挥同知】 
　　盛锺 【 都指挥佥事】 
　　刘溥 【 都指挥使】 
　　李宁 【 都指挥佥事掌司事】 
　　张洪 【 左军都督府都督】 
　　张大经 【 都督】 
　　杨镇 【 都督同知】 
　　何亮 【 都指挥佥书】 
　　张斌 【 都指挥佥事掌都司事】 
　　叶广 【 都指挥佥事】 
　　张文翰 【 指挥佥事】 
　　张玉 【 都指挥使】 
　　邓得宏 【 都指挥使】 
　　俞俊 【 都指挥同知】 
　　毕高 
　　俞谦 
　　于珤 【 俱指挥佥事】 
　　俞龙 【 俱都指挥佥事】 

　　○武科 

　　进士 

　　明 
　　董志学 【 嘉靖己丑所镇抚】 
　　刘承武 【 嘉靖癸丑百户】 
　　范瑜 【 嘉靖庚戌副千户】 

　　武举 

　　明 
　　董志学 【 见进士】 
　　范瑜 【 见进士】 
　　刘承武 【 见进士】 

　　○忠节 

　　明 

　　绵补衮宁前左参将嘉靖间战于小团山面中流矢卒都御史御史交章上其事立祠祀之 
　　杨照前屯卫人辽东总兵官都督同知嘉靖间战死遣官谕祭赠少保谥忠壮 
　　杨维藩照叔为中路游击将军嘉靖间广宁镇武堡战死追赠都督佥事立祠 
　　杨伦前屯卫人副总兵崇祯三年阵亡佥宪题旌祠祀 
　　李鸣凤总兵守前屯卫城陷刎颈死 
　　罗文耀副总兵守前屯卫城陷与凤 【 凤：在第十五字鸣下】 鸣刎颈死 

　　○孝行 

　　宫守礼前屯卫生员性端谨好古执礼父思问病笃守礼衣不解带药必亲尝及卒哀号累日庐墓三年有白雀巢于庐事继母甚孝朝夕率妻拜问母初欲更适感其孝遂已与乡人饮无少长咸肃然守臣上其事旌表其门 
　　朱国祯中前所人官金吾指挥父殁遵礼不入内室罄赀冶 【 冶：治】 茔松楸郁然皆手植也葬毕结庐墓侧朝夕哭奠如初丧制终瘠羸死 

　　○宦迹 

　　金 

　　虞仲文宁远人七岁记千言由进士累任知县以廉能称举贤良方正对策优等宰相荐文行第一历翰林侍讲学士谥文正赠特进濮国公 

　　元 

　　刘润瑞州人木华黎举为都统使军旅之事多与谋焉子秉忠避难邢台从浮屠后仕为太保参中书省事 

　　明 

　　陈寿宁远卫人由进士历升户科给事中成化末极言法王佛寺乱政历升都御史巡抚延绥累升南京副都御史后忤逆瑾罢官以南京刑部尚书致仕 
　　毕恭前屯卫人有文武才由百户历官指挥佥事图上方略官署都指挥佥事掌都司印抚士卒革奸弊广屯田兴学校政平讼理所至称之着有边城吟稿 
　　李荣宁远卫指挥使正统间守备塔山遇警选精骑追至和州大战被围长坡自午抵暮不少挫敌遂去翰林学士仇谦使朝鲜闻而嘉之为赋塔山李将军歌 
　　范广宁远卫指挥佥事原籍丹徒人有胆力善骑射正统间以功升指挥同知后累立战功升都督同知赏金帛赐玉带蟒衣 

　　○流寓 

　　明 

　　夏良胜江西南城人由进士吏部文选司郎中升南京太常寺少卿嘉靖十年谪戍三万卫卒于宁远邸舍 
　　张逵浙江余姚人由进士刑科给事中嘉靖七年谪戍铁岭卫卒于宁远邸舍 

　　○列女 

　　刘氏指挥朱国桢妻桢死刘年尚少守志抚五岁孤儿成立年踰八十犹视听不衰 

　　宁远州志卷七 

　　●宁远州志卷八 

　　艺文志 

　　人文成化炳若星云煌煌碑版珍若玙璠才如八达学贯三君诗成陶柳书满羊裙温泉流液首山斜曛敲金戛玉锦口绣心请裁斑管爰志艺文 

　　记 
　　叙 
　　诗 

　　○记 

　　重修宁远卫儒学记 
　　贞女祠记 
　　曾公生祠记 
　　杨将军祠记 
　　圆通庵记 
　　新建州署记 
　　大士庵法像记 

　　重修宁远卫儒学记 

　　明都御史王翱 
　　景泰四年秋八月朔辽东总兵都督焦公礼建卫学先是公守宁远尝欲重修庙学乃白镇守太监宋公文毅总兵曹公义副将施公聚参蒋刘公端各捐俸金助之至是始成走书京师征予记宁远在山海之东广宁之西当要冲之地宣德五年太监王彦总兵巫凯都指挥刘斌始剏卫治庙学虽设于卫治东南不过茅屋数间而已历岁滋久寝用倾圮不称瞻仰公来守此尝注意焉庀材鸠工辇石陶甓者非一日矣景泰改元二月之望始庀事兴工自礼殿门庑以至讲堂斋舍悉撤其旧而增新之加丹垩于坊墁饰金碧于栋宇高明亢爽足称心力是以圣贤之像采章炳焕而德容俨然讲习有所周旋进退而礼文秩秩藏书有阁馆师有廨与夫笾豆簠簋之洁修庖湢库庾之完具杰然壮观乎辽海之间官僚卫士子弟得有所瞻仰而依归者公之力也夫学校之设所以聚人才而教育之似无与于庙也然世必致隆于庙者盖吾夫子之上传尧舜禹汤文武周公之道颜曾思孟以及羣弟子则皆传其道也今焉衿佩济济诵其书求其道而道德之光辉不可得而亲见也必有圣贤栖止之地以萃其景仰之心为成德达材之助周谕士于学与士初入学必释菜先师者以此也天下郡邑之学系有司之事武臣握兵者不与焉间有能知所重而留心于此若公者几人哉古所谓箕子东而三韩化裳衮南而闽风更斯学也其于化行俗美得效浅深不于诸公望而奚望焉 

　　贞女祠记 

　　明副使蔡可贤 
　　贞女孟姜姓许氏陕西同官人其夫久赴秦长城之役姜制衣觅送万里间关天鉴贞烈排岸颓城诸异载在诸志传中或以夫为范郎又云杞梁杞梁在檀弓春秋时人其为误无疑皆不足论惟是山海关外八里铺东南有望夫山又东南二十里海中有孟姜坟就之则石土人相传迤北大边即长城旧迹所谓起陕西临洮至辽东者姜寻夫至此曾登此山望之死后或瘗于此然坟以从土则岿然一石谓何矣大都乾坤正气如水行地中无处不有凿之斯见孟姜之节之心人所同然无亦因海中石似坟因此山高可望且以近长城而思孟姜因指为迹将令同此心同此节者登山望坟望坟吊姜尚论其世以启人之贞烈欤此迹不必真而姜则实有其事君子直求之心已矣甲午春余企而登焉北眺山麓南望海涛环山面水岭有巨石倚徙孤松如人息其下盖胜地也因命夏千总恢复旧祠三月告成嗟嗟孟姜一妇耳一念之贞千古不朽至今荒徼绝塞人犹祠而思之吾侪丈夫戴天履地为妇人纲肩君臣父子之伦视此当何如也 

　　曾公生祠记 

　　明浮梁卢琼 
　　君子之道有三正志定略仁及众也书曰艰大考翼不可征定乱难也而况仓卒之变乎维忠以正志耳又曰倚乃身迂乃心安民难也而况远迩一致乎维智以定略耳又曰式敷民德永肩一心民怀难也而况久思乎维仁以及众耳三者有一焉皆足以树勋建名而况兼之乎此辽之人所以生祀曾公也公代巡兹土辽阳戍卒以抚臣革之贞厉穷凶者猬集为乱登陴闭门涣无统纪公时自南卫闻变单骑入城谕之祸福众心以定盖示包荒用冯河缓穷追之噬散吠声之党焉耳上疏曰羣凶干纪保无他志愿宽斧钺以开其悔制曰可既而广宁抚顺相继以逞公密布而阴侦之无测识者三城首恶同日而俘盖释壮鸠受濡愠将欲刑故宥过始终无咎焉耳复上疏曰倡为乱略止此数夫愿宥其余以安反侧制曰可夫以数百里之乱起于一旦声色不动而东顾之忧以舒非忠以正志乎先是羽檄旁午朝议咸咈或谓此而不讨恐酿藩镇之乱公曰否非淮西泽潞比也或谓遣使招安且觇竞絿公曰否非淳化西州比也以是锋镝之祸息而疆境赖以全活者不啻千万计供亿之费省而公私赖以不困者亦不啻千万计以东人震惊仰望之私谈笑而挥之使背帖于席非智以定略乎宁远辽之咽喉东西络绎昼夜不息苟举措一失受祸比他卫尤剧征讨则有毁体裂腹逃山逾海之患遣使则有负曳鞭挞鬻产市婴之忧今耕而食者曰公食之也织而衣者曰公衣之也父指其子祖指其孙曰公活之也非仁以及众乎其师生父老相率而吁于守备陆继宗备御袁东旸鸠木砻石立祠于学宫之西偏貌公之像而征文于琼或问曰生祠古欤曰古也礼也义也公悯无辜之民横罹斮斫不计生死祸福以身任之力请于朝而得免议民受公之恩非直欲旦暮见公之容而又欲使其子若孙皆知所自礼以义起古之道也昔文潞公泽及天下洛人生祀于资圣院张文定弭盗一方蜀人图像于益辽之祸起于仓卒深浅成败不可测而文定自外入又得伸缩自由公视之大难也而公才望日隆安知不为潞公乎公名铣扬州人石塘其号也 

　　杨将军祠记 

　　明新安韩国 
　　夫人客于天地间不免一死而无古今贵贱贤不肖罔不难之死固人之所难而亦有处之甚易者盖义之在人心尤有重于其死故也记曰士死制大夫死众封疆之臣则死封疆夫制也众也封疆也三者义之所在也义而死焉虽死不犹生乎故御极作人者崇激劝之典载笔励世者侈扬扢之辞徒为其捐生毕命能人之所难能哉盖将以植天常立臣极慰烈士之忠魂而振颓俗之正气焉耳辽左游击将军杨公维藩以嘉靖四十四年守镇武战死呜呼公其死制者耶死众者耶死封疆者也巡抚张公西铭巡按李公辅交章上其事赠荫赐葬外仍给料立祠以祀嗟夫皇恩优渥圣谟广运宁非所以淑人心扶世教而以大义风天下乎盖尝论之将为死官战为死事是故显功重爵非死莫致高名勇略非死莫能成仁取义非死莫遂致死而生则掇将印博侯封生固荣也致死而死则享庙食光简策死亦荣也生死皆荣而人顾恇怯退懦区区以保全首领为念而卒至于偾事者抑独何哉公倜傥英发不拘小节而于义之所在则奋然赫然浩不可屈方战没时士卒有以图后效为劝者厉声叱之公之视死生为何如者公之侄总戎公死事于前而公复以游击死事于后予于是知公以忠义世其家旧矣今庙貌血食生气凛然公虽死犹不死也彼区区全首领者蜉蝣尔独不死哉予忝史馆方且大书伟节为公不朽而于国家作人砺名之典又乌可无述故为书其丽生之碑以应公子参戎君燮之请后贤道公祠下傥有诵吾语而式者乎 

　　圆通庵记 

　　明宁前道陈新甲 
　　观自在菩萨者能以其妙明自然而无所不然无所不通之谓也十千世界到处如是何患弗通所以弗通患有弗圆尔吾性八面玲珑其实一腔澄寂稍有牵扰便不能寂亦不能澄譬诸月在水中精光四彻水辄流转而月性惟常能分百千万亿以随波荡漾复能合百千万亿归于一掬故圆莫过于月而通莫过于水此水月观音所以名大自在菩萨也宇宙大矣而有此辽辽在宇宙何异百川之一月乎而宁远之在辽与庵之在宁远又百川之剖为百千万亿者也而曰未尝有月可乎余备兵之暇僧清惠者城北新创一庵来求命名余命之曰圆通复求圆通之义余曰亦作水月观而已月不蕲圆而圆无以易水不蕲通而通无以易合水月以蕲圆通又不知孰为圆而孰为通也吾愿僧以此觉性徧觉世中人龃龉者平坚僻者化推而极之虎狼可使有父子蜂蚁可使有君臣畴谓医闾之墟皆战场而乐浪玄菟悉成荆棘也平不平化可化圆通之义于是乎大矣作圆通庵记 

　　新建州署记 

　　知州杨名声 
　　宁远关东一要会也首山峙其东大海襟其南西距榆关北接边鄙层峦迭嶂隐隐隆隆雄丽甲三韩为辽渖门户而兴废相寻城毁递见非独气数使然亦人事之得失也我朝定鼎以来招徕流遗念藩卫重地爰立州治以抚绥焉余于康熙丁未春来守兹土维时草昧初开哀鸿甫集方将宅尔宅田尔田犹未遑也何敢以土木劳民为州署计然临民出政固陋贻讥人将咎余经始之未臧也爰进僚属而规画之请于部部使者于城东北隅拨房数间率皆破瓦颓垣余乃捐俸鸠工集材营缮自门及堂自堂及寝东为土地祠西为羁候所修葺者十楹增建者二十有六周围垣棘俨然具体不动民间一草一木一丝一粒而四旬告竣吏民咸乐观厥成亦安余之不扰也有进而谓余者曰昔宋诏节度观察御史知州等官其治所廨舍修葺建置而不烦民者加一选朝廷亦将于公之功加录焉余曰是则恶乎敢亦曰州治新设百度未兴草创规模庶几无忝于经始云尔是为记 

　　大士庵法像记 

　　总督郡人蔡士英 
　　康熙丙午春予请假出关省视茔墓因过宁远城西北隅上帝庙庙旁有大士庵自兵火以来荆棘瓦砾之场也僧圆福者苦行力耕因而鼎新其栋宇权舆其法像而满月之容尚虚丹彩青莲之座未遂庄严予捐资五十金用襄胜果三伏之辰僧以竣事来告且砻石请记之夫予之过兹庵偶也其见像之未成而遂成之亦偶也僧不言予且忘之矣夫何记哉且夫为浮屠之说者类以福报为期君子弗道也又何事记之以传后乃谓之曰是举也予非以邀福非以求名也良以予之去乡也久而身亲兵革荒凉萧瑟之状辄有感于予心故凡在乡之左右者一草一木皆欲得而滋培之一瓦一石皆愿得而修治之况其为像□之所凭瞻仰之所宗者乎故予斯举不从僧起不从佛生也何记焉客有闻是语者曰是可以告故乡诸君子矣乃笔之以为记 

　　○叙 

　　定三城叙 

　　定三城叙 

　　明御史程启克 
　　功名之际人之所开也残慢之习政之所激也迟速之宜几之所投也是以君子致览焉石塘曾子举进士拜县令擢御史来按辽东当是时吕九洲为巡抚乙未春御史南巡都御史北巡会于海州相得甚欢也已乃御史行而南都御史行而北北抵开原而返辽阳又两日而难作时御史尚在熊岳报之趋归驰檄往谕门启檄入张檄众号檄下仆旗息鼓坐甲解橐鞬释官吏缚奉吕中丞入居都司众惊曰御史至矣登陴走集日四五起远近风靡列城响应御史兼程至官属父老走逆入院诸叛卒呶呶待命军民涕泣陈说御史劳苦父老问所便宜更张之人人自喜曰御史爱我也往唁吕中丞移之行台上言曰臣待罪边圉边人弗靖敢干制之罪唯在臣愚民不足诛唯圣明矜宥诏勿问诸台谏请用师遣工部侍郎林公来按是月丙辰广宁再变其夜抚顺劫辱主帅御史复上状朝野汹汹司马忧益剧御史日事抚循涣其群佯莫与较物色大憝稽其所往来谋稍解七月甲子晨集将校官属下令曰三城干纪罔治胁从首乱者死其捕之国宪毋登叛人左右相顾乔亢舌御史出袖中姓名分配校卒即走西城指授未移晷面缚八人明日抚顺擒七人来献又明日计杀陈羊儿陈羊儿者倡乱广宁者也獟悍难敌故先收之越翼日丁卯再擒十有二人后先迟速悉仰成算地方底绥反侧震竦御史复上言曰辽东三变臣不佞见大同失画屠戮惨毒臣欲以计灭贼故请勿问臣愤恨不敢忘已讨擒元恶二十七人杀一人取其首赖陛下神灵军民帖服唯臣死罪死罪天子览之喜诏司寇议辟诏家宰陟御史大僚诏司马论功赏诏使者还别遣御史勘奏敕至辽人呼曰微公吾为大同矣我东人曷以报公诸父老请建生祠御史不许请肖像俎豆之又不可请为文记实御史又谢乃守台下不去御史曰父老且休予方辞功请罪未遑也诸父老乃以李张二生来蒲河谒予以状启克受状太息曰嗟乎事机之不可失也边兵构患始宁夏而甘肃而大同当其时非无抚安也特以处之失宜玩兵激寇损师累月费数十万杀复数万俾朝廷旰食可慨也唯辽变起三城五路震撼先是御史请勿问悉解关钥予心窃疑之比寓书于予曰兹举终当别图先生幸教我也予固谢未省也及其赫然决策不假兵革羣凶就系弭兵裕民万全无害虽古管葛岂其过之孔子不云乎必也临事而惧好谋而成者也乃知诸镇之变唯无人焉以致丧师糜财祸乱荐作挈此相度弘济孰多父老俎豆之朝廷爵赉之不亦宜乎 

　　○诗 

　　四言古 
　　五言律 
　　五言排律 
　　七言律 
　　五言绝句 
　　七言绝句 

　　四言古 

　　曾公祠 

　　明浮梁卢琼 
　　维帝御极柔远能迩一夫不获痌瘝是耻蠢兹辽人不戢自焚公悯冥顽任祸于身敷奏祈宥胁从罔究帝曰俞哉铣拜稽首渠魁以歼众戚以佑保兹东土如翼如复帝曰都哉陟兹功懋铣拜稽首天子万寿农不易业市不易肆以生以育惟公之赐维冈有柏维麓有砥绳之凿之维公之祠公惟信宿留公之似我其夙夜罔不敬止匪我思之子子孙孙匪民思之既浃且沦匪公之惠惟帝之仁辽其奠安于万斯春 

　　五言律 

　　温泉 

　　明御史刘成德 
　　宪署鸣驺发云林度晓霜清流回燕尾曲路遶羊肠星陨石仍在僧贫寺半荒人家偏冷落山犬护柴桑 

　　前题 

　　明副使徐景嵩 
　　万古温泉水百年几度游炎流从地发暖气欲天浮风过亭台爽山环景物幽自怜多病客不是濯缨俦 

　　宁远道上遥望觉华桃花二岛 

　　郡倅朱梦熊 
　　双岛澴中出遥分天一涯桃花春涨满仙邑白云遮 【 觉华岛即古兴城县地】 去去无轻翮迟迟欲问楂莫言归路远心已到金华 

　　望夫石 

　　教授张橓 
　　未必曾登此高踪自不磨孤魂游夜月遗恨寄卷阿泪尽山无竹哀深海涌波风吹石上树鸣 【 鸣：呜】 咽似悲歌 

　　五言排律 

　　温泉十韵 

　　嘉定孙旸 
　　泉近桃花岛仙源沆瀣长山川藏大药水火见真阳出地明珠泛停渊碧玉相龙唇蒸露白石面起云黄瀹卵将堪用游鱼何可当细流纡入海曲涧暗通房游泳非人境浮沈似醉乡伐毛回鹤发洗髓得蟾肪垢去三彭死风生六翮扬此身非薄谴焉得沐汪洋 

　　七言律 

　　浴金汤温泉 

　　奉天府丞姜希辙 
　　首山山下水涓涓暖气翻腾珠露圆日护轻寒温室树云飞广漠华清泉画栏时遶灵川色鸳瓦平浮玉井烟披涤尘襟清客况春风已觉沐恩偏 

　　汤泉 

　　教授张橓 
　　天开一鉴近城隅甃出汤池入画图暖气浮空轻散雾灵泉涌上乱腾珠石鲸吐出波犹沸暗砌通来春满肤道是沈疴能尽涤穷愁郁郁可能苏 

　　五言绝句 

　　线公祠 

　　明关中高汴 
　　三十将军死芳名万古扬人生总百岁谁短与谁长 

　　七言绝句 

　　温泉二首 

　　宫詹侍郎沈荃 
　　首山南麓有汤泉暖雾腾空乱晓烟野寺荒原题句少一泓灵液自涓涓 
　　塞北温池那易逢解衣晞发且从容渔阳昨岁陪銮处白石青泉锁翠峰 

　　温泉 

　　吴兴夏骃 
　　宁远城东一鉴开白云长袅碧山隈灵泉不解分寒暖岁岁春波待客来 

　　三月三日浴温泉 

　　教授李元发 
　　泉蒸馥郁暗生香清昼初长祓百祥把酒问春应驻此如何寒月也如汤 

　　将军石 

　　教授张橓 
　　凌空突起最高峰百丈巅头挺怪松胜败从来人自致山灵何事漫加封 

　　落星石 

　　前人 
　　何年炥灹堕青冥莫是前朝古将星顽钝今虽卧尘土晦暝疑或见精灵 

　　宁远州志卷八 

