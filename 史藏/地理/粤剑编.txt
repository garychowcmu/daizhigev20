粤剑编　　（明）王临亨 撰 

　　粤剑编叙 
　　卷一　　志古迹　志名胜 
　　卷二　　志时事　志土风 
　　卷三　　志物产　志艺术　志外夷 
　　卷四　　志游览 


　　●粤剑编叙 

　　万历辛丑，余侄比部止之奉命虑囚岭南，期□事竣，归而解其橐，出一编曰：「此余使粤时所记也。虽无陆贾千金装，亦可当其百金剑矣。因以粤剑名编。」编凡四卷，为类者八，曰古迹，曰名胜，曰时事，曰土风，曰物产，曰艺术，曰外夷，曰游览。非目之所覩、迹之所历与身之所接者，弗纪，志实也。盖万□□粤胪列如指掌，读之者若挹名区于几席，□□物于绅紟，烂然应指□□而常恐其易尽。以为止之文人之雄，非俗吏之陋乎？此未足以尽止之也。余惟汉初尉陀据南粤，负固称王，骄侮汉使，箕踞不为礼。陆贾以数言诮让之，切中其罪而褫其魄，陀□□然起，俛然服，卒稽颡□□奉汉约。中国不领一兵而南粤晏然，嘿脱夷夏百万生灵于锋镝而衽席之，至今读其传輙伟其伐。今覩是编，若柔中贵于片言之间，而释珠盗六十余人之死于剎那之顷；酌议红毛鬼别居一澳，许之互市，以诮中国无穷之衅，而收外夷不赀之利。此两者几与陆贾使粤功等，是乃所以为止之者也。然贾利陀千金之装，归授其子，以为传餐计，至兢兢于百金之剑，亦可鄙矣。止之独于輶轩驰骛之余，爰书旁午之隙，举南粤山川、物产，古今遗W、逸事，目全收之，而□旋出之，汇为一编，以充萧然万里之橐，此其所得孰与陆剑多耶？无何，客有探囊得是编者，请付之剞劂，以与海内好事者共。余闻而从臾之，因叹曰：贾之剑去久矣，孰谓千秋而下，有我止之者借以名其编。是编之剡藻摅华，方之贾所著新语不知何如？而要以课能者嘉其绩，披文者□其英，卧游者揽其胜，猎异者搜其奇，□□□高纸价也可知，而贾之剑不亦若发硎而新乎！余盖于是编之出，而感此剑之遭也。 
　　浮尊子王安鼎题 

　　●粤剑编卷之一 

　　志古迹 
　　志名胜 

　　○志古迹 

　　峡山，据清远之上游三十里。二禺穹窿对峙，束浈水而注之海，故名峡山。世传黄帝二庶子，长太禺，次仲阳，降居南海。二子善音律，采昆崘竹为黄钟之管，与二臣曰初曰武俱隐峡中。禺居峡南，阳居峡北，故山号曰二禺。汉时海潮至此，经宿而反。五羊又名中宿峡。 【 见东汉谭子相海峤志。余考南越志云：「秦时，中宿县有民至洛，见一人寄书云：『吾家在中宿县之观亭，亭庙前石间有悬藤，君叩之自有应者。』归者如其言，果有人在水中出，取书而没。」似中宿之名不始于汉。及考始兴记与异苑，载寄书事乃是晋时。疑南越志误也。】 峡中洞巗泉石，说者多傅以谬悠之词，似欲为兹山增胜者。然文敏驱虎，事未百年，山中父老所目覩，其它种种，何至尽如齐谐、诺皋所传也？因征其事于山僧，略而识之。 
　　飞来殿。梁普通中，有二居士往舒州叩上元延祚寺贞俊禅师，曰：「峡据清远上流，江山郁秀，吾欲建一道场，师居之否？」师许诺。中夜，风雨大作，旦视佛殿金相，已失所在。师因至峡求之，则已庄严此山中矣。世传二居士即禺、阳二庶子所化也。殿移时，一角挂于梅关，今为云封寺云。 
　　狮石。梁时，跋多罗法师至禺山，见一老僧，形容怪甚，师问：「大德何来？」曰：「居此山中，不知几寒暑矣。」因邀师过舍，偕行数里，忽转林樾，遂失僧所在。顾视宿莽中，有怪石蹲踞，状若狻猊，疑即此石所化也。 
　　缥幡岭，在江之南，与飞来寺所踞山对峙，疑即所谓南禺山也。唐时哥舒晃叛广，朝廷遣帅讨之。帅梦二神人语曰：「见幡即回。」及于此地平贼，果见幡挂岭上，乃悟为峡山神助。 
　　钓鲤台，在寺西。一大石从横二丈许，当山之翠微，下俯江流，古树覆之，如施幕然。昔赵佗于此钓一金鲤鱼，重百斤，以献秦王，故名。 
　　达磨石，在钓鲤台之上丈余，又其上为葛洪石。 
　　犀牛潭，在寺西。旧云，昆仑国贡水犀牛，金锁系项间，犀至此，忽断锁入潭。晋咸康间，渔者于此获金锁，索长尺余，故又名金锁潭。潭之上流为放生池，正值峡山寺之中。又其上为白泡潭，在寺东矣。总之浈水下注，自是一派，好事者随地傅名耳。 
　　归猿洞。唐孙恪游洛，至魏王池，有指旁院可僦者。恪欵扉久之，得户隅以入。见一女子绝艳，庭中摘萱草赋诗，见恪惊避。已而遣青衣延恪入。恪私叩氏族，青衣曰：「含山袁长官女，择对于此耳。」顷之，出见如礼，青衣为之除馆而授室焉。居十余年，袁生二子。恪谋仕，复入长安，谒王相国缙，俾依番禺帅幕，挈家而南。袁每遇崇山茂林，必为延竚。一日，至峡山，谓恪曰：「是间有僧曰慧豳，别数十载，德腊俱高，当饭众，以资南征之福。」恪许诺。袁遂诣老僧，持碧玉环授之，曰：「此院中旧物也。」僧殊未解。忽有野猿数十，扪萝悲啸，袁怆然抱二子，语恪曰：「好住，好住，吾从此逝矣。」遂裂衣，还故形，追啸者而去。僧始悟曰：「昔为沙弥时，豢一小猿。高力士使南海经此，喜其黠慧，易以金帛，并求胡人所施碧玉环置之项间，归献于上。每天使来，多言其驯扰上阳宫。安、史之乱，不知所在，讵意作如许怪异。」恪惘然自失，二子登舟，不复南矣。 
　　定心泉，在寺中。昔跋多罗法师居此山，虑寺无泉，求之不获。忽一老人指石谓曰：「但定其心，何患无泉？」师因禅坐久之，石间果汩汩流泉出。今寺僧引以为庖湢之用。 
　　和光洞，宋安昌期隐处。昌期初为永淳尉，以事去宫，遂不复仕，日放浪山水间。后至峡山，谓寺僧曰：「久闻峡山有和光洞，来此一游。」遂往，数日不返。僧迹之，莫知所在，但见深山绝壁间一诗，后题安昌期笔耳。说者谓昌期仙去也。 
　　老人松，在飞来殿之坤方大观中。五仙皇城使钱师愈北还，舣舟寺岸，从者执斧剐松。明年，殿直钱吉老过此，梦一老人揖曰：「余居此山三百载矣。曩公族不戒，从者斧余膝下，余血流溃，迄今尚尔，公能一疗治之否？」吉老叩其姓名居第，则曰：「公当访我于飞来殿之西南隅土扉蔀楼间，即是矣。」觉而异之。会舟师已解维，去寺远甚，大为悒悒，因语所知彭球。球方移官岭外，诣寺寻访，得一斧松于飞来殿侧，因命寺僧善护之。 
　　伏虎碑，在寺右，正德末，峡有虎患。霍文敏公韬入都门，维舟山下，闻虎白昼噬人无筭，移文峡山神，切责之。因与神约：三月内诛击必尽；不然者告于上帝，罚无赦。立石寺中。忽一日，迅雷击杀四虎，余俱走死溪源，随涨流出，遂无虎患。嘉靖中，文敏卒，僧仆其碑，虎出噬人如故。僧惧，竖碑祭告之，虎患复息。 【 已上俱峡山古迹。】 
　　广城东六十里为南海神祠，门左有达奚司空立像。按宋阮遵记云「菩提达磨与二弟由天竺入中国，达奚其季也。经过庙，欵谒王，王留与共治。达奚不可，揖欲去，俄死座间，化为神。航海者或遇风波，呼司空輙有应云」。或曰司空本夷人，入中国，因植波罗树，不克归，立化于此。故至今海神庙土人皆呼为波罗庙。又谓司空像本肉身也，而泥傅其外，未知真否。 
　　南海神庙中有铜鼓，唐僖宗朝郑续镇番禺日，高州太守林霭所献。初因乡里小儿闻蛇鸣，掘之，得此鼓于蛮酋大冢中。径五尺余，高半之，制作精巧，遍体青绿，的然出土物也。正统中，海贼谋取之去，纔舁至庙门，忽铁索断绝，更不能举移。贼惧，乃止。 
　　官窑而下五里为灵洲。周围里许，高可四五丈，浮出江心，故又名小金山。最上曰妙高台，苏长公肖像其中。其阴曰环翠亭，长公手笔也。长公谪昌化时，过宿洲下，忽悟前身是德云和尚，题诗曰：「灵峰山上宝陀院，白发东坡又到来。前世德云今我是，依稀犹记妙高台。」今有石刻在。郭璞谓南海之间有衣冠之气，即其地也。其上别有一院，奉景纯像。 
　　浮丘，在广城西门外，不能半里，相传为浮丘丈人得道之地。一统志云：「宋初有陈崇艺者，年百二十岁，自言儿时见舟泊山根。今四面篙痕宛然，已去海四里矣。」如志所云，浮丘本是一山。然余数游其地，夷然平壤，即求一拳石亦不可得，岂沧桑数更，山亦有颓敝耶？此地本黄冠宫，其渐而升，行人不觉耳。东下六十里为长乐县，泉俱从东流，达潮州而入海。西下五十里为龙川县，泉俱从西流，过惠州而入海。余以五月初经此，尔时积雨初霁，万壑皆泉声，洪者如震雷，细者如蛙鼓，怒而驶者如万马赴敌，徐而衍者如一鹤横江。诸泉会归处，大小疾徐不一，其响又如数部鼓吹引客子出山也。上下山坂，纡回曲折，夹道多古木荫之，杂以新篁，令人衣袂皆碧。时经阡陌，新稻已吐花，香拂人鼻矣。陆行得此，亦大忘疲。 
　　程乡而下百里为蓬辣滩，悬溜百尺，澎湃喧豗，舟行最险道也。宦游者经此，多从陆以避之。其地两山夹程水而下注，逶迤屈曲，具有幽致，当出七里濑上。 
　　出潮之北关，折而西，是为西湖。湖之东附城，城倚湖为濠。其西则寿安岩、莲花峰、南岩，若列障焉。诸山石理都不甚秀，而具有嵳峩伟怪磊砢惊人之势。宋、元以来，人多就其削立处斧以为碑记，或标识胜迹，或列载诗歌，或仿鴈塔以题名，或陟龙宫而纪事，无虑数十百。至有榷民间钱以浚湖者，一一纪之堤石，前人好事如此。 
　　凤凰台，在鳄溪下流，当城之巽方，盖江中一洲也。好事者构杰阁，以奉文昌神，二水夹之，宛在中央。四山环拱，以为外护，足供览眺，而尤宜于月下观。余以六月望后一日游此，举杯邀月，长啸凌风，身如在广寒清虚府矣。 
　　会城五层楼，在城之北山，高耸杰壮，无与为比。登其杪，可以全收一郡之胜。有言会城地脉自西北诸山来，凝结于此，盖王气所聚也，故作高楼镇压之。城外一小山，与此楼对峙，不能里许，旧亦有崇构，志所称越王台是也。余始至会城，问台所在，人言近已废之。余颇以为怪，奈何湮此名迹？及登楼而知台不可不废也。盖此台负郭而立，登之足以俯瞰城中，废台者有深意矣。 
　　罗浮山，在博罗县之西北六十里。周遭三百里，高二十余里，志称高三千六百丈，恐未尽也。其山半是宿莽，半是灌木，峰峦颇不甚秀，不知何以名满天下。人言西樵山远过罗浮，余以未及一游为恨。西樵在会城西南百里外。 
　　海珠寺，在会城南门外海中，形圆若珠。宦游者以为饯别之所，故是烟雨楼之冢嫡，而黄婆墩之鼻祖也。 
　　朱氏园，在会城东北，倚山为之。松竹交荫，花草争妍，驯禽飞舞于轩墀，图史高拥于左右，曲径闲亭，高堂密室，在在足娱心目，盖幽居之最胜者也。主人兄弟皆博士弟子，每以园为贽而游搢绅间。余师大参晴翁不与交。一日，余问晴师：「曾游朱氏园乎？」曰：「未也。」问：「何以不一游？」晴师笑而不答。晴师之慎密如此。 
　　潮之广济桥，西连潮城，东接韩山，中跨恶溪，横亘二里许。余尝从月下观，俨然苍龙卧玉波也。倘推万安冢嫡，应属之广济矣。 【 粤税之大者，无过此桥。旧属制府，用以克饷，今为税使有矣。】 
　　七星巗，在端城东北六七里，大小七峰，石骨矗立，参差如斗，故名。山石白质而黑章，森然如戈矛剱戟攅列羽林，而中复嵌空玲珑为巗洞者，不下十数。盖表里悉称奇秀云。中一峰，形如笔架，周回可三里许，在水中央。水中遍栽莲花，其西南更渺茫无际。面南一洞，从水窦入，渐入渐广，亦以渐高。其峰乳下垂，怪石怒起，■〈山含〉牙相错，不可名状。水穷而蹑石磴以上，其石益奇。巗中供大士像，下石承而上石覆，奇巧夺目。人工耶！鬼工耶！令人怳然自失矣。又上为羽士房，谓可通山北，而未陟也。渡水东北一山，亦七星之一。旁有含珠洞，最奇秀，然非冬杪水枯，不能入也。余舟过洞口，水离石尺许，不可入，仅呼青州一桮，酹之而已。其旁一小洞可登。舣舟而上，秀色亦可餐而饱也。问之同游，谓是含珠之舆台耳。山巅巀嵲不可上，好事者攀援陟之，见有池三四处。池中有鱼，见人不惊，取之则随手可得。游击将军刘继宽目覩云。然余闻浙中天柱、江郎，其巅俱有鱼，疑是傅会。今观星巗，知彼中亦非妄。 
　　汤泉去电白二十里，水从地喷出，其热如汤，左方一泓更热，长公诗所谓「仅可燖狐兔」，非虚语也。水甚洁清，惜无好事者筑一浴室以惠游客耳。 
　　海潮消长，以十五日为期，与月相应。惟廉、钦之潮，消长以十四日为期，每月退二日，理固有不可晓者。琼海之潮，半月东流。半月西流，潮之大小，随长短星，不系月之盛衰，益可异矣。 
　　韩山，俗称为笔架山，在潮城之东。韩以人名，笔架以形名也。退之尝植木其上，潮人因号曰韩木。 
　　罗浮道士邓守安，于惠州东门外合江渡口作浮桥，以铁锁石矴，连四十舟为之，随水涨落，榜曰东新桥。州西丰湖上有长桥，屡作屡坏。栖禅院僧■〈文上巾下〉固筑进两崖，为飞阁九间，榜曰西新桥。东坡先生施犀带，颍滨先生、史夫人出内赐金钱以助厥工。东坡先生有两桥诗以纪之。今东新桥之制无改于旧，西新桥不过如常，一石梁，内筑石堤以捍湖水而已，似不若宋时之壮观也。 
　　大庾岭，亦曰梅岭，曰塞岭，曰塞上，曰台岭，曰东峤，曰横浦关。汉武帝元鼎五年，越相吕嘉叛，杀汉将韩千秋，凾封汉使节置塞上，即此地也。其明年，汉遣楼舡将军杨仆出豫章，由横浦下浈水击嘉，其裨将庾胜戍此，故名庾岭。然余观张文献公祠记，谓汉、唐以来，岭路未辟，入广者皆取道乐昌、连阳，水陆纡僻，不便行者。文献上议，凿岭为周行，以通百粤。乃知汉时用兵，缘鸟道趋利，盖偶一由之耳。 
　　云封寺，在梅岭之巅。其创建甚久，而逼于地窄，规模徧浅。苏长公有言：「岭南有佳山水，而无佳寺院。」诚哉是言也。然余闻六祖曹溪剎宇甚盛，余驻韶一月，而以病困，不能一往，念之怃然。 

　　○志名胜 

　　浴日亭，在扶胥口海神庙之西。孤峰突起，大海当其前，亦一大观也。坡翁有诗，石刻其上。 
　　韶州而下三十里曰大回龙山，又二十里曰小回龙山。两山皆石壁，横卧江澨，各长里许，高可一二百尺。大回龙石纹作海潮起伏状。小回龙则重重横迭，杂树生石隙中，掩映斐然，宛然陆叔平得意笔也，似更有致。又百里得一山，峭壁千尺，横半里许，石纹皆作斧劈形，巗端时有石乳下垂，与山花野草交映波心，视回龙更觉雄奇可喜。余问长年此山何名，对曰：「举目皆山，此宁有名？」余曰：「噫！世之类是山者多矣。」 
　　山之隶南雄者，大都紫泥所结，不耐斧凿，盖土石之间耳。至韶州而山始秀拔，棱棱石骨，若云兴霞蔚，令人作殊异观矣。其最奇绝处，山无论大小，只是一石，不繇凑合。余上所纪，三山皆然，以为甚异，遂属之楮颖，后所见悉类是，倦不复署笔矣。其卓然有名称者，曰观音山。山在清溪、英德之间，江畔一峰插天，其中半裂，若巨灵欲擘而复寘者。始缘石磴，更蹑云梯数百级，不觉窅然，非举火莫适措趾。仰视石乳下垂，颇类阳羡之张公洞，然以地窄，仅足当张公一班耳。而有胜之者，窦穷而得大士靖。好事者架木巗端构之。俯临江流，削立千尺，天外诸峰，环拱相向，令人飘然有飞举意，不知身之半在空中也。余以仲春九日辰刻过此岩，时余犹未起，枕席间第见石壁从窗隙中飞度。问从者：「此非观音山耶？」从者曰：「然。」亟起栉发一登，恨微名桎梏，不能箕踞浮白，对名山一倾倒耳。 
　　金山，踞潮城之北，城亦附山而立。怪石嵳峩，乔木深秀。登其巅南望，则万井鳞次，可以全收一郡之胜。程江从西来，遶山背东流，入恶溪而南达于海。澄波浩渺，近侵山趾，远不知其所注。重峦叠嶂，环拱其外，高下远近，毕献其奇，居然名胜也。上有濂溪先生祠及超然台、凭虚阁，可以览眺。余以六月九日游此，地主苦以优人溷之，未饱江山之胜云。 
　　通衢驿，在老龙岗。地甚平衍，庐舍田畴相错也，而实当万山之脊，踞广、惠、潮三郡最高处。第以中近为税使所侵，复嫌其湫隘，买民间地以益之。今亭榭修饬，花木深秀，水竹幽阒，称广城胜地矣。然税使令严，土人游屐未敢窥外郛也。 
　　潮阳有唐张、许二公庙，文信公所题沁园春词，即此地也。余谓二公之死难，烈矣！顾睢阳去兹甚远，乃庙食于潮者何故？客言：「宋时潮人有赴汴京者，以归途辽远，感而长叹。已就枕，梦一神人谓曰：『若苦路遥耶？吾挈汝归，旦日至矣。』因问神何为者，神曰：『吾睢阳许太守也。上帝命我庙食尔土。尔为里中言，为吾立庙，吾有以福尔土也。』其人惊寝，不觉身已在家矣。即与邑父老立庙塑像，而并祀张公，邑中疾疠、水旱，祷靡不应。岁久，肹蠁稍息，而祠宇亦就颓。嘉靖戊午，海寇亟攻潮阳，潮阳令梦二公相劳苦，谓：『勉力谨守，吾两人在，保无虞也。』贼为云梯瞰城，见有二丈夫，甲冑而坐睥睨间者。四面瞰之，四面俱在，惧而解去。繇此庙貌复新。」 
　　潮之东门，俯临鳄溪，一曰恶溪，疑误也。鳄形四足而修尾，似亦蛟龙之类。唐时韩公愈以文遣之，鳄患遂息。至宋，鳄复来噬人，陈公尧佐督渔者网得之，戮于市，鳄至今不复为患。然则文德之雍容，顾不胜斧钺哉？君子亦可以观世矣。或曰昌黎驱鳄实在潮阳，此傅会也，未知孰是。 
　　宋时，罗浮道士邓道立以广城水俱咸苦，欲以万竿竹为筒，络绎相接，于二十里外蒲涧山引水入城，以供民汲。仍于循州置良田，令岁课租五七千，买竹万竿作栰下广州，以备抽换。时苏长公在惠，以道立指语广守，如法行之。余谓此法殊拙，不知何以得当于长公？且余居广城三月，水亦在在可饮，岂地脉有时变耶？ 
　　竹叶符出罗浮山中。昔刘真人修炼此山，尝用殷中军咄咄书作符，以祛邪祟。至今竹叶上皆自然生篆文若符然。人采以镇宅，可除百妖。 
　　丹灶丸，葛稚川丹灶中土也。相传稚川炼丹时，火盛，丹压灶中。今人取其土为丸，可以已疾。 
　　濂溪先生拙窝在金城山之半。其地岩石伟怪，林樾蔽亏，大有幽致。其阳为小湖，一统志亦载之。今不能数亩，恐百年之后皆化为桑田矣。 
　　朝云墓，在丰湖之西山麓间。按长公集，朝云葬栖禅寺松林中，东南直大圣塔。今寺与塔皆亡之，香魂藏一坏土，犹然无恙，岂所谓附骥尾而益彰者耶！朝云侍长公南迁，涉关山，蒙瘴疠，苦辛共之，千载而下，名与墓俱不朽。长公所以报朝云者，亦厚矣。 【 耆旧续闻云：「长公有妾曰朝云、榴花，朝云卒于岭外，惟榴花独存。」按长公朝云诗引云：「予家有数妾，四五年相继辞去，独朝云随余南迁。」似榴花未尝从长公于岭外者。又长公丙子九日诗云：「狂风卷朝霞，使我如孤月。」亦一征也。】 
　　白鹤峰，在归善县之城北。城即附山而立，盖长公故居也。上有长公祠，及德有邻堂、思无邪斋、朱沼、墨池。其山于平地矗起，下俯江流。遥岫长林，掩映四野，大有胜概，而芜秽不治，有足慨者。岂长公岁暮沦落，身后犹尔耶？余始游丰湖，问无长公祠，欲捐二十金为有司倡。既游白鹤峰，见祠宇颓废，知有司无可言者，踯躅而止。 【 按长公集云：「居合江楼一年，得归善县后隙地数亩。父老云古白鹤观也。意欣然欲居之。」今县治适当白鹤峰之南麓，视宋时无改。合江楼今郡西门之丽谯是也。】 
　　丰湖，在郡城之西，今人呼为西湖。延袤数里，东以城为储胥，而西、南、北三方皆重峦为卫，俨然武林苗裔也。顾此中有司日鹿鹿案牍间，家其地者，胜情亦鲜，令十里湖山，闇然无色。昔苏长公买丰湖为放生池，出御赐金钱筑堤障水，人亦号曰苏堤。今问之惠人，亦竟不知何所矣。疑欣乐驿一带，其故址也。 
　　韩昌黎祠，一在城中，一在韩山之麓。庙貌弘敞，修饬远胜惠之白鹤。余谓韩、苏二公，其文章节气，颇略相当，第韩公力学名儒，而苏公风流文雅，差不同耳。在潮则山曰韩山，木曰韩木，阁曰仰韩，堂曰思韩。潮人所以崇事昌黎者，无所不至。长公于惠，仅白鹤一祠，遂无一人奉祀。数楹屋宇，上见白日，中受烈风，而下与牛羊共之，可叹也。 
　　石室，在端州城东北七八里，与七星巗相近。崭然石骨，亦与星巗类。其上有小石屋数百间，每间有一石床，光洁无纤尘，要是羣真窟宅也。中一洞，方广可十余丈，石笋林立，多似人形。其傍一石窦，故老相传，曩有一羽士修炼于此，饘粥不继，窦中涓涓下米粒，日可升许，足供羽士食。久之，羽士化去。其徒谓窦小，所出有限，更凿之，米绝，不复生矣。其窦至今犹在。洞口一石俨具舟形，土人呼为番舶。中有一神，主人间嗣续事，最灵异。祠旁一石，祈子者以手摩之，多验。石为之滑。 【 唐李郢诗云：「崧台月照啼猿曙，石室烟含古桂秋。」即此地也。崧台在端城之东南。】 
　　越王台，即尉佗拜汉之地，在广城北门外数百步。台左有流花桥，相传佗尝于此泛觞。今皆废，仅存遗址耳。 
　　黄野人，葛稚川弟子也。稚川仙去，留丹于罗浮山柱石间，野人得一粒服之，遂为地行仙。宋时，道士邓道立尝于庵前见其足迹，长二尺许。又有巡山哑虎，不噬人。苏长公游罗浮诗云：「云溪夜逢瘖虎伏」是也。至今山中人闻亦尝有遇野人及哑虎者。 
　　五仙观，在会城之西南。昔有五仙人骑五羊持五穗至坡山，遽化为石。后人因此立观。 
　　东坡先生桂酒方，刻石罗浮铁桥之下。余登罗浮玉女峰，道士指点铁桥所在，顾以险远不能至。今石刻无搨本，其方亦不传。按先生寓惠，着有酒经，见先生集中，岂即此乎？ 
　　岭南之山，惟韶州最秀，故卢居士驻锡焉。其次端州亦有一二，差堪颉颃。然而土堆草壤亦既多矣。其在惠、潮者，远观秀色，政尔蔼然，顾石理顽甚，如市廛女子，亦复淡妆浓抹，而肌体粗率，举止木强，狎视者宁不掩口。惠、潮山石，其最粗顽者莫如罗浮。然余观白乐天载牛僧孺所致天下奇石，以太湖为甲，罗浮次之，李赞皇平泉庄石品，罗浮亦居高等，岂山灵缊奇閟秀，不轻示我耶？既而思之，罗浮为岭南名山第一，当时游宦岭南者，有意阿政府，觅佳石以献，则假借罗浮以为重耳。二公所得，或是韶石，必非罗浮产也。 


　　●粤剑编卷之二 

　　志时事 
　　志土风 

　　○志时事 

　　初，中贵之入粤榷税也，当事者虑其骚扰，愿加派田丁以充税，其策甚善。顾多寡持议敻绝，久而不决，时大参徐公榜争之尤力。中贵怒甚，目摄徐公曰：「旦日独与公决之。」徐公曰：「榜愿得以不腆六尺，独当一面。」徐公出，谓其吏士曰：「旦日饱饭，人持一白掊至，随吾鸣镝所指而从事，不用命者死吾杖下。」是时中贵使人伺公，微闻之矣，念不往以我为怯，往则壁间着阿堵物可畏也。次且久之，乃持酒榼数器，诣徐公所，笑谓徐公：「昨议事良苦，愿以一樽解烦。」徐公曰：「榜昨与公舌战耳，何言苦辛？今愿进乎舌矣。」中贵嗫嚅良久，酌酒为徐公寿，徐公亦遂解严欢饮，竟日不敢一言及税也。时宪副章公邦翰亦羽翼徐公而持中贵。一日，中贵与章公议不合，嗔目谓章公曰：「公抗老阉易耳，不忧夜半下一纸书，足籍公家耶？」章公曰：「翰素食贫，藉吾家何虑？虑偕我而籍者，其金如山耳！」意盖指中贵也。中贵默不自得而去。 
　　闽商黄敬市缎疋数百，将鬻之广州。广有宦游北方者，使其仆来聪、亚八归家，适与黄敬同舟，三人相得甚驩。敬行至南安病甚，不能度岭。敬谓来聪、亚八曰：「公等先行，幸持我缎疋至广城，付之某人家，令其先发卖，吾病愈，即南下矣。」来聪、亚八许诺。行至中途，两人为盗所杀。盗以为缎客已死，即持所获以市于广城。黄敬病痊赴广，询来聪、亚八，犹未归。正彷徨间，忽入市，见有鬻敬缎疋者，记号宛然。执，鸣之官，乃杀人贼也。一讯即伏。 
　　有孀妇与子同居者，一无赖贷之金，久而不偿，孀妇向其家索负，而令其子守家，子仅数岁耳。无赖谬谓孀妇曰：「家贫不能偿负，愿得他假以践夙约，盍少待。」孀妇许诺。无赖即驰至妇家，谓其子曰：「汝母在吾家，欲往探亲，令汝取床头首饰匣来。」其子信之，持匣与无赖偕行。中途热甚，谓其子曰：「溪流洁清，可涤烦也。」遂偕浴于溪中，诱其子抵中流，推而溺之。无赖密藏其匣，徉为无从称贷者，于邑以归，谢孀妇去。妇归，索其子不得，哀号者竟夕。明旦其子从外来，谓无赖诒我共浴而溺我，水中若有物扶吾背者，泅而流十余里，始傍岸得救。孀妇鸣之官。无赖谓其子已死，犹挺然强辩，及见此儿，即便俯首。 
　　吾于潮得人命二事，而有感于人之幸不幸也。一人曰黄宗静，盗屡窃其园蔬，夜持杖伺盗。有江二者，偶过其地，宗静以为盗也，大呼逐之。江二殊出意外，惶遽而走，宗静追及，杖击其颅，脑裂而死。有司谓宗静以逐贼误杀平民，法应收赎，谳于余。余谓宗静因被盗而觅盗，因觅盗而遇似盗者，逞于一击，有以也，误杀是矣。又有陈玉者，族之刺贼陈阿不窃之。玉觉而追阿不，及于中途，杖击之，折肋而倒。引火照贼，乃族人也。玉深以为悔，扶之归，赠以汤药费。亡何，阿不死，复为之收殓如礼。阿不之弟鸣之官，司宪者谓阿不纵来行窃，已离盗所，无擅杀之理，擅杀者应抵。今拟抵矣。余谓二人皆逐贼也，一人杀平民而收赎，一人杀真贼而抵偿，孰谓三尺有定乎？余深悯玉之情，将为请命于上而未知得请否也。谳毕无事，独坐春台，感而记之。 
　　粤东开采使，亦中贵也，稍着贤声。开矿之所，委官督之，七分予民，三分进御，累不及有司。其采珠也，盗池者亦不深诘。余一日偶过其邸，中贵出珠百颗示余，为余言此为值几何，此为值几何。余曰：「足下奉上命采珠，岂奉上命鬻珠耶？」中贵笑曰：「此不佞所为忠于主上者也。茫茫大海，海澨之民习窥池以觅利。吾既不能以一切之法议其后，而不昂其值以鬻之，民间此累累欲吐光者，行且入金、张之室矣。何能为一人有？」余曰：「善。」 
　　开采使下令民间，曰：「有能造巨舰募夫役而从吾游者，我与之共合浦之利。」一时豪民造船应募者百数，中使多之，汰其大半。其不得收者相与谋曰：「吾竭赀毕力以应募，而使者弗收，吾舶安所用之？」皆集亡命，泛海而去，不知所之。今春有倭舶百余，横掠闽、广，人颇归咎使者云。 
　　兴宁有奸夫奸妇谋杀亲夫者，夜半移尸弃于仇家之塘中，里人叶大者道遇之，畏事不敢发。明日，奸妇指告仇家，以为杀其夫也，而无证，狱久不决。兴宁庄尹鞫而疑之。是夕，梦一神人引一戴草笠而着木屐者至前，谓尹曰：「尹欲决疑狱耶？询此人即得矣。」觉而思之，岂有里邻中姓叶者知情乎？旦日执叶大至，一讯即得。 
　　兴宁郭氏女，小字寿娘，及筓未嫁。邻人罗万祥者，瞷寿娘父母他出，踰墙而搂之。寿娘力挣不能脱，怒骂万祥，声彻于外，得邻媪至，万祥解去。父归，寿娘以情泣诉。父故孱人也而贪，万祥因纳赂焉，父且止。寿娘闻之，叹曰：「儿所为凶人僇辱者至矣，而吾父以贿息也。是儿可以贿辱也？」从容入房，绞颈而死。有司闻之，逮万祥至，论斩。顾寿娘一坏土，十余年犹寂寂也。余阅万祥牒，为署其尾曰：「郭寿娘可谓烈女矣！始则奋力怒骂，以拒凶徒；既而慷慨自裁，以媿贪父。为凶徒死，远过断臂之风；为贪父死，不忝摩筓之义。贞烈如此而不为表扬，亦司世教者之责也，不佞未能越樽俎而代之耳。」 
　　岭南税事，从来有之，凡舟车所经，贸易所萃，靡不有税。大者属公室，如桥税、番税是也；小者属私家，如各埠各墟是也。各埠各墟，属之宦家则春元退舍，属之春元则监生、生员退舍，亦有小墟远于贵显者，即生员可攘而有之。近闻当道者行部，过一村落，见有设公座，陈刑具，俨然南面而抽税者。问为何如人，则生员之父也。当道一笑而去。 
　　郑子用、潘世兴，故羣盗也，而散久矣。子用挟妻女买一舟，往来广、惠间行刦。一日，遇世兴，世兴窥其舟中有物，诒子用蹔泊舟僻所，而潜约郑仕全等五六辈杀子用夫妇，瓜分其金。一女年七岁，羣盗欲投之江以灭口，仕全固请活之，世兴遂携入惠城，卖之民间。其家征此女所从来状，此女一一道之。闻于有司，捕羣盗寘之理，悉瘐死狱中矣。独仕全犹在，谳于余。余曰：「嗟夫，异哉！天巧若是耶！天厌子用之恶，假手羣盗而杀之。天厌羣盗之恶，复假口此女而杀之，报施已一毫不爽矣。然此女之命实繇仕全以生，今仕全亦后羣盗而死。夫以杀人之盗苟有一念之善，天亦有以报之，若衡锱铢而析毫毛也。积德累行者尚三复于斯。」 
　　己亥春，有一倭船飘入潮境而船坏，倭六十余鼓噪登陆。千兵许旭中谒总戎请曰：「事急矣！旭中愿以三寸舌说之；不济，愿以六尺殉。」即免冑而见倭曰：「若属非有入寇形，此来者岂见厄于风伯耶？」众曰：「然。」旭中曰：「若属室剑，吾为请于主者，当具舟相送，慎勿惊吾土，自取诛灭为也。」众皆顿首谢。旭中请于总戎而许之。遂往报倭，倭留旭中为质而索舟。总戎与监司议，以舟送倭不可上闻，不若以一旅歼之。遂发兵往。倭闻之，以旭中为卖己，磔旭中而来鬬，卒皆就擒。总戎驻师闽、广间，受两地开府节制。因献馘闽中视广差少，闽开府望之，不与叙功，广自是亦不敢言。千兵之死，竟尔冺冺。余闻而悲之，为纪其事，以俟后之传死难者。 
　　庚子漳、潮间地震，因有物自海中来，如火球，土人呼为海流。每夜间飞入人家，着妇人身，即昏仆，有至死者。每日暮，家击金鼓，男子持桃柳枝以待。遇有火光飞入，乱扑之，其火尽碎散坠地，良久乃灭。程乡之间，其物着六畜，亦有死者。余闻潮之父老言，嘉靖丁巳，漳、潮地震，后有人传一札至，不知何自来，谓大灾之后，鬼物奔腾，附火而行，号曰马精，至，必有大殃。已而，果有磷火夜见，飞入人家，或化人形，或为狐犬之状，侵及妇女輙死，人谓即黑眚也。亡何，倭难大作，桴鼓之声，数十年不息。今是物再至为妖，乱象固已兆矣。桑土衣袽，是在文武吏士哉！是在文武吏士哉！ 
　　南澳在潮、漳间大海中，故曾一本辈贼巢也。近设漳、潮副总戎，驻师于此。巢为我有，贼之栖托鲜矣。其地山中兽多猿鹿，鳞多蚺蛇，而无鸟雀。黄将军岗从内地捕鸟雀渡海纵之，大可称好事。 
　　冶葛，一名胡蔓草，食之杀人，随地有之。粤俗轻生，与人争，不胜，每服此图赖，人死讼之于官，多有因而抵偿者。即不然，官且断给葬埋，死者之家亦利，人死而不悔。长乐张叔弢，贤尹也，下令民间，凡服毒图赖者，其仇释不问，主者之家，有父兄则以故杀子孙罪之，有子弟则以弒逆罪之。仍欲拔除其根苗，令民间以事投牒者，每一牒纳毒草三斤，官始收其牒，犯笞杖者，每一十纳毒草五斤以赎，积而焚之。行之二年，县治数里内已绝此种矣。余谓当事者应仿此令，遍行粤地，此种或可绝也。 【 按嵇含草木状云：「冶葛，以蕹汁滴其苗，即萎死。魏武能噉冶葛至一尺，云先食蕹故也。」今粤中不闻蕹作何状。】 
　　有言于税使者曰：「廉池产珠，雷池亦产珠。今采使所有事者，廉池耳。公何不募民网之雷池以献，足夺采使权。」税使忻然从之，海上射利之徒云起而应募矣。采之逾月，不得一珠，税使下令罢之。其徒无从渔利，则潜往廉池盗珠，官兵追而擒之。事闻采使，采使欲以此倾税使也，指为大盗横刦海上者，具疏上闻。事下，鞠治所捕，械六十余人，悉论死，无一脱者。余将谳狱高凉，今按君李公饯余会城，酒半，属余曰：「高凉有寃狱，公往释之。」余曰：「公知其寃矣，何不先释之，而以待不佞？」李公曰：「是狱也，盖采使所为上请者也。吾欲释之，闻于采使，而采使不肯释也，吾悔之甚。公往，慎无闻采使而竟释之，可以得志。」余曰：「诺。」比至高凉，问诸累囚，已瘐死二十人矣。余私念之，心知其寃，而压于采使，寘之弗释，非上所以遣我之意；竟释之，采使必怒，怒必以蜚语中我，而再上疏矣，是诸累囚之命未生，而我且以一官殉也，不若请之采使。一日谓采使曰：「闻公好积阴德，乐施与，公时命驾，丐者塞途，而公悉饱其欲也，有之乎？」采使谢：「有之，恨未遍也。」余曰：「闻有丐妪貌类太夫人，公岁给廪饩以赡此妪也，有之乎？」采使曰：「此鄙人孝思所寄也，公奚称焉！」余曰：「今天下苦矿税极矣。公莅粤而民若安澜，公之为德不浅，而又时行小惠以辅之，公异日者生天之福，宁有既耶！虽然，仆愿公更进之。近公擒治大盗，或以为未实，仆愿公非轻杀人者，其为真盗无疑，独惜诸囚未有赃证耳。无赃证，窃恐诸囚死而心不死也。仆谓不若以盗珠之罪罪之。夫一二沟壑之瘠，公尚欲生之，而况四十余命，公忍死之耶？」采使曰：「唯唯，惟公释之。」余遂为之请命于上。 
　　岭南瘴疠，唐、宋以来皆为迁人所居。至宋之季，贤士大夫投窜兹土者，更未易指数。然宋季待贤士如仇，待迁人如囚，虽曰安置，去囹圄不远。范祖禹一代名儒，其卒于化州也，茕茕旅衬，其子请归葬而不可得。赵鼎，中兴贤相，贬吉阳军时，贼桧令本军月报存亡，吏人逼胁，卒以不食死。彼二苏僦居官舍，为有司所逐，又其小小者矣。如此待士，祚安得长！我国家迁客亦多处此，而近时尤伙。谪降者于地方本无事事，归卧而需后命，理亦宜然。至戍遣者亦用迁客例，遣牌驰驿，俨然以原官自处，而当事者不问也。国家法网恢弘，视赵宋何如哉！历数绵延，当以海筹量之矣。 
　　韶州、清远二城，女墙之上尽施瓦房，以便守埤者。天下有事，此曹庶不苦风雨哉。余以为天下城垣，当要害处，悉应如此。然一朝创造，每岁修葺，为费不訾，固难言之矣。 
　　天下郡城，必共邑而治。惟惠州、归善，各自一城。 

　　○志土风 

　　粤俗贺寿不贺齐年，而贺齐年之后一年。其说曰：「十者数之终，故不贺；一者数之始，故贺。」似理胜可从。 
　　百粤之民，喜于为盗，见利如膻，杀人如饴，其天性也。余阅狱牒中，有仅以数镮而谋杀人者，有以斗粟而行刼者。至于掳人勒赎，尤是常事。或禁之船中，或圄之地窖，或幽之密室，意其能识认者，则蒙其首而去，公然揭示于通衢而索之金钱。饱其意，则人可生还；稍不满意，多有财命俱丧者。或掳人家女子，则羣盗聚而奸之，赎不满意，竟售之他乡去矣。又有劫人尸棺而勒索者，其事尤可怪。 
　　广城多砌蚝壳为墙垣，园亭间用之亦颇雅。 
　　蟋蟀三月间已满砌长鸣矣，广城人至六七月间亦多取以鬬戏赌金钱。 
　　南雄山多田少，而民颇力业。山中妇人跣足而肩柴入市者，趾相错也。讯其男子，则皆担客装度岭去矣。余阅南雄守所送须知册，其孤老食廪饩者，仅仅数人耳。噫！孰谓务本力作不足免饥寒哉？ 
　　余初入粤，问其乡岁事，云高、雷之间岁三熟，惠、潮之间岁二熟。余怪其获多税薄，且国家北边曾不得其升斗之用，何以不污邪满篝也？及行部，从田间走，始知粤农之不讲于农也殊甚。初以牛耕，下种后，悉听之于天，农夫祇问刈获已耳。如此，岁收安得不薄也？惜不驱吾乡终岁勤动之民以治粤田，必有可观者。或云潮之粟多以食闽人，广之粟澳夷十余万皆仰给焉，故不见嬴。 
　　高、雷之间，内地不通舟楫，米谷最贱。马豕之属，日食粥糜。鶏豚鱼虾，虽山谷间数家之聚，亦在在皆有。樵山牧野，随地可致衣食。然一见微利，刦杀随之，乃至甘心死法而不悔。故曰粤人之喜于为盗，其天性也。 
　　粤人多染疯疾，而雷阳为甚。其始发也，指爪间即不知痛痒，以为病候。女子患此，即谬为私奔与迷失道状，用以挑男子，一交感后，其疾顿移之男子矣。俗呼为过疯。粤之患疯者，男子什七八，女子什二三，以此。 
　　瑶民处深山之中，居无栋宇，以芒为命。芒似芋，遍山种之，食一山尽，复往一山，与北虏之逐水草驻牧者相类。其密迩正朔之地者，践更之役稍稍与汉人等。有力者从藩司纳银若干，给札为瑶官，诸瑶听其约束，然亦仅能羁縻其下而已，不能用汉法也。 
　　蜑民以船为家，以渔为业，沿海一带皆有之。聚而为盗，则横劫海面。亦多为大盗所劫。自相婚配，与瑶民同。 
　　潮之金城山上有二石，土人呼为石公、石母。无子者祷之，輙应。 
　　日中为市，北人谓之集，粤人谓之趁墟。柳子厚诗云「绿荷包饭趁墟人」是也。一月之中，为市九日，其豪右因以抽税。今税已属公家，公家所得者百一耳。尝闻有一小墟岁收可得百金，仅纳银八钱，其大者可推矣。 
　　粤中时候最早，桃李之属，皆以冬杪发花。惟菊花独迟，至仲冬始放。应是阳和早回，故羣芳先春而吐；炎蒸难散，故金英后秋而开也。 
　　余以正月二十五日过庐陵，时桃李方吐萼，五日后抵南雄，枝头桃实大已如荳矣。志称「庾岭梅花，南枝先放」，夫岂欺我！ 
　　高州地最凉，故古名高凉。高凉东北连端州，西南接雷阳。端、雷地俱毒热，而雷阳尤甚。不知高界其中何以独凉？天时地气有不可解者。 
　　端州深山中，妇人悉裸体浴溪中，见人仅掩其乳，了不为异。不知者见而哂之，则诟詈相随矣。大抵皆瑶民也。 
　　旧传粤人善蛊，今遍问诸郡，皆无之。云此风盛于粤西。然解之亦甚易，中蛊者捣生蚬汁饮之，即无患矣。未知果否。 
　　谚云：「十月小阳春，家家有病人。」南、赣之间尤甚，三岁必盛行一遍。范石湖虞衡志云：「春曰青草瘴，夏曰黄梅瘴，六七月曰新禾瘴，九十月曰黄茅瘴。」土人以黄茅瘴为尤毒，即此是已。 
　　粤中立社，多寘一石，以为神之所栖。或依巨木奉祀，亦必立石，不塑神像，宛然有古人风焉。不谓夷方见之。 
　　志称粤俗尚鬼神，好淫祀，病不服药，惟巫是信。因询所奉何神，谓人有疾病，惟祷于大士及祀城隍以祈福；行旅乞安，则祷于汉寿亭侯。如此安得为淫？以上二事，贤于吾乡远甚。 
　　真武，北方之神也，岭南甚尊事之。四月十五日，人自为党，各出金钱，市花币、果酒之属以献，至有进蟒衣而焚之者。先二三日，满城已鼓吹不绝矣。 
　　广城人设醮，必用素馨花结成龙凤等形，以当刍狗。花偶艰得，不难数十金市之。广城富饶乃尔，他郡不能也。 
　　■〈艹登〉叶产自粤西，粤东人遍用之。杂茶烹饮，呼为茶■〈艹登〉。始入口，味苦甚；下咽，则齿颊间觉微甘。然终非佳品也。 
　　寄酒产自粤西，采寄生酿之。色纯白而味清旨。然多以烧酒羼入，令人不能豪饮。粤东供贵客多用之。民间所用土酒到处不佳，而高凉尤恶，稍可入口者通衢酒耳。大都茶酒二味，粤人全不解美恶。 
　　慢带蛇，长五六尺，粤人取以供膳，云能辟瘴去疯，此犹可言也。田中有一种小虫名曰禾虫，树中之蠹大如指而色白者，皆以油炒食之。旧传粤人喜食蜜唧，此去蜜唧何远？ 
　　穗城人富而俗侈，设席宴客，日费二三十金。常有荡子以千金买一顽童者，虽希有之事，其奢淫亦可概见矣。闾巷小民，新岁所放火爆，有大至合抱、长四五尺者。每一火爆，价值一金之外。噫！何其侈靡而无益也？近者中贵广畜虎狼，四出噬人，独会城被害尤酷，要是天厌之耳。 
　　婚礼重槟榔，以贫富为多寡，客至，必以为供食。槟榔裹以蒌叶，杂蚝灰啖之，或用孩儿茶同食。 
　　沿海多飓风而无霜雪。南、韶之间，稍有飞雪，糁糁如杨花飘坠耳，不能杀草也。 
　　岭东人生子，多过继与大树，名之曰木生。犹吾乡之过继与神佛也。 


　　●粤剑编卷之三 

　　志物产 
　　志艺术 
　　志外夷 

　　○志物产 

　　椰子树，叶如凤尾，结实树端。肉附壳而生，厚三四分，色纯白，味微甘，稍带乳气。肉之中有汁，即所称椰酒也。汁之中复产一物，乃其萌蘖处，亦可食。 【 椰子昔人呼为「越王头」。旧传林邑王与越王有怨，遣侠客刺得其首，悬之于树，俄化为椰子。林邑王愤之，命剖以为饮器。南人至今效之。当刺时，越王大醉，故其浆犹如酒云。】 
　　桄榔木，与椶榈相类，挺然拔起，别无傍枝，盖仅离草本耳，与木尚隔一尘。子在枝头，下垂可三四尺，状如缨络，复类美髯云。 【 按嵇含草木状云：「皮中有屑如面，食之与常面无异。」今不闻。】 
　　葵树，绝类椶榈。广人取其叶以为扇，今天下通用之。 
　　槟榔树，类椰子，高、雷之间有之。然二种多结子而不实，不能如琼产也。以上四种大略相类，皆高五六丈，下本不大，上枝不小，亭亭直立，森秀无柯，南方佳产也。 
　　木棉花，二月中开。树高四五丈，花类山茶，而瓣尖大者如碗。其不及山茶者，着花时无叶耳。花落后，枝头另生一物，即攀枝花，吾乡所用为褥者也。 
　　凡树，枝头多有寄生，寄生托根树枝，不类吾乡丝萝之属，犹从地起引蔓而长也。寄生日滋月茂，蟠结树身，树为之敝，而寄生竟亦即真为树矣。吾乡蘧蒢施戚之徒，托富贵之交而居门下，已而，窃其势，盗其财，以自膏腴，遂从而欺压之，其富贵者，反俯首听命而不为怪也。噫！吾乡因有此辈，是以无寄生。 【 按：桂海虞衡志云：「榕，易生之木，禽鸟衔其子，寄生他木上，便蔚茂，根下至地，得土气，久，则过其所寄。」以余所见寄生，枝叶绝类榕树，始信虞衡志所载不谬。】 
　　鹰爪兰，草本，叶类薝卜。春间发花，其香似兰。 
　　伯王树，岭东最多；路头花，岭西最多。伯王刺在干，而路头刺在叶。乡人多树之，以为储胥。伯王之干，大类山药，而色青翠，即新发者亦然，无细枝叶，如杨梅，冬脱春生。路头花，色白而大，香味酷烈，以一叶着髻中，香弥月不散，粤人甚重之。然大雅不取。 
　　芹菜，绝肥嫩，长可五六尺。 
　　人面子树，似含桃，实似梅而差小，味酸涩，不堪食，以蜜渍之始可食。其仁类榛仁之庾者，甘美松脆，略似杨梅仁，远出榛杏仁之上。 
　　棉花，经冬不雕，有大可拱把者，二月初已放花矣。此种原是木本，其字从木不从草，良有以也。然其地亦不甚植之，多从楚中度岭而来，有不可晓者。 
　　豆蔻，茎叶如薏苡，花累累然缀于顶，色白微红，晕之中一瓣正黄，亦可观。 
　　頳桐花，俗呼为百日红。茎叶绝似吾乡臭梧桐，花亦略似，第花连枝萼皆深红耳。夏秋之间盛开，不止百日。 
　　夜合花，似茶花，而大倍之，微香。 
　　波罗蜜树，产于琼州，尝于高州见之。其实无花而生，大如斗，味甘而拗，不堪食。八月间熟。余尝食其蜜，清者亦不佳。广之南海神庙前，今有一株，盖百余年物也。旧传梁时，达奚司空手植，恐非其故矣。土人云其实仅大如拳，盖由风土更变故耳。 
　　锦堂春，一名长春花，有红、白、粉红三种，其红者又名大丹花。每丛可百余朵，参差吐萼，一丛可开经月。夏秋间甚盛，朱颜难萎，绿叶常春，亦粤中名花也。 
　　荔枝，近水则生，尤喜潮汐湍激之地，故乡人多植之。其种类不同，味亦悬绝。尝以最佳者问闽人，闽人弗取也。由闽产更有一种香味耳。然其熟候蚤于闽中月余，广城立夏已食荔枝矣。 
　　圆眼，在在可植，城中夹道而实累累者，皆圆眼也。以潮产为最。李先辈为余言：潮之圆眼可敌枫亭驿荔枝，一富民之家，其种尤美。有宦于潮者索之，其家恐需求无已，径不应命。富民以此受责，恨而伐之，其种遂绝。今民间列植者皆凡种也，亦远过他产。八九月间，荔枝已尽，圆眼始熟，故旧呼为荔枝奴。 
　　橘子，产自端之四会，伯仲八闽，而子姓二衢。衢、闽橘皆善溃，广橘则否，五月间犹可食。一种蜜罗柑，大如碗，甚佳，不易得。 
　　椹树，不甚高大，遍山谷间皆有之。四月已放花，六月犹开。纔吐萼，白色浅红微晕；开时，色正白；久之，色红，绝类桃花，而心瓣俱整甚。结实大如指，味甘。人采食之，或摘以酿酒，谓之椹酒。 
　　无花菓，叶类胡桃，其实可食，亦可用以代茶。李司徒与余游寿安寺，指以示余，余第见其树，未见其实也。 
　　菩提，果形类花红，色青黄，味微甘香而肉薄，中藏大核，不甚适口。 
　　蕉有三种。一种心中抽条，条端发花，花叶数层，日坼一两叶，色正红，经冬不歇，谓之观音蕉。一种八月间实熟，实大如拇指，食之软烂如芋，味甘而性冷。粤人每以啖小儿，长公诗所谓「蛮菓粲蕉荔」者是也。一种皮中缕缕如麻，织以为布，绝类葛之粗者，谓之蕉布，性不耐久。三种各别，余观嵇含南方草木状混而为一，似未尝目击者。 
　　藤菜，即吾乡紫草，粤人成畦种之以食。东坡诗「丰湖有藤菜，似可敌莼羹」是也。 
　　蕨菜，状如丘蚓之盘结者，紫绿色，味不甚美。 
　　树兰，枝叶大类桂，七月着花。花黄而琐碎，亦颇类桂，香浓于兰而淡于桂，谓之桂弟可也。 
　　榕树，斩其枝插地，未有不生者。枝间多毵毵，垂根而下，如■〈髟上木下〉■〈髟上思下〉，得雨即长，无雨亦竟不枯，其易生以此。衙舍及道旁，多列植之以取荫。余于长乐署中见一本，大可十余抱。张令叔弢为余言，此木颇有神，即孙枝未易斧斤也。然岭南大木亦多有神，盖土人多依巨材立社，肹蠁攸萃耳。 
　　何首乌，以罗浮为第一，客有言其不佳者。余游罗浮，征何首乌状。黄冠摘一枝以进，乃大谬不然。花如牵牛而色粉红，叶如鸭脚而色绿，去何首乌远矣。即罗浮所称麦门冬，枝叶与竹无异，特短小仅数寸耳。令人拔视其根，宛然麦门冬也。不知谁为地道？ 
　　苏长公题橄榄诗云：「待得微甘回齿颊，已输崖蜜十分甜。」吾乡诵此诗，皆笑长公不韵，第不知吾乡所食者闽产耳。此中橄榄五月已有之，坚韧酸涩，绝不适口。长公此诗，犹为岭南橄榄增价也。又有一种乌榄，味更恶，或以为豉，亦不佳。 
　　柚，花香味酷烈。其实有一种作桃花色者，色既可爱，味复甘美；白者，亦可食。五六月间尚有之，七月间粤人复食新柚矣。 
　　多罗树，实稍似银杏，累累然生树身，覩其枝头，无有也。故是凡材结实，亦颇异。 
　　苹婆，与北产绝不类。树最高大，所结实，其外色绯，遥挂枝头，俨然五瓣花也。摘食之，味类栗。又有一种名水浪者，与苹姿相似，叶与实较小耳。 
　　散沫花，一名指甲花。捣其叶以染指甲，一夕成绯，故名。花琐碎，黄白色，似树兰。香类桂，而清幽过之，着髻中，香气弥日不歇。五六月开。 
　　水松栢，状貌半类松，半类栢。其木多生水涘，供爨则无焰，为器则速朽，不材之木也。 
　　槿花，紫、白二色，与吾乡相同。又有鲜红、金红、粉红、黄四色。枝似槿而柔，叶似槿而浅，即佛桑也。粤人呼鲜红者为朱槿。 
　　香圆，形与吾乡者相类。皮作佛手柑香，而味稍辛。附皮之肉寸许，味与佛手柑无异，而甜嫩更胜。连皮肉食之，殊觉甘香。粤人食必去皮，可谓无风韵矣。以槟榔之涩、苦瓜之苦、葛根之息恶，粤人甘之若饴，而独寘香圆皮不食，何也？ 【 此种疑即草木状所称钩缘子。】 
　　扶留藤，即蒟酱也，一名荜茇，俗呼为蒌。蔓生，茎叶颇类刀荳。粤人采其叶，杂槟榔食之，味辛甚。 
　　土瓜，大者逾拱，色白，味类萝卜，而甘脆远胜之。广城席间多用以侑酒。葛根味殊恶劣，与土瓜同食，若此中人别具一口者。 
　　芋，有一种可生啖者，尝于潮之寿安寺见之。 
　　茉莉，有黄者，有重瓣者，有藤本者。藤本者蔓生，本大可拱把，花最繁。 
　　兰种不一，以丫兰为首，其次曰公孙碧，曰出架白，曰金枝玉叶，若青兰、紫兰、大红莲之属，皆下品也。丫兰，每一干其上复生旁枝，开花甚茂。出架白，花透出叶上。公孙碧，每干分为二歧，一长一短，故名。 
　　素馨花，色白，形类睡香花。其香味在茉莉、睡香之间。 
　　暹兰，花与枝叶俱类树兰而俱细小，香味更清远，四季开花不绝。此种疑从暹罗来，故以暹名耳。 
　　正月晦日，在南赣军门署中，见庭中桂花二株盛开，芳馥袭鼻。吾乡即有四季桂花，好事者植之，亦那得如此。 
　　吉水、庐陵之间，桃花多白。余以正月廿七过吉水，尔时桃正开。一村坞负山抱江，居民栽桃繁甚，不下千株，更无一红者。吾乡半醉玉贞，此则淡妆西子，不知谁胜。 
　　临江、吉安而南，已鲜美竹。民间多栽慈竹，以为储胥而已。岭南村落间亦复如是。然竹种颇大，至逾于拱。有一种踈节而修干者，亦大类慈，第匀适成林，不类慈之丛生也。此种为最。有一种钩棘屈曲者，其本亦大，绝无清致，即令吾家子猷见之，亦当掉臂。 
　　桃丝竹，一云桃板竹。高者不过四五尺，大者不过如指。好事者杂植之花阶以供玩，盖棕竹之云仍也。棕竹与湘妃诸竹皆产自粤西，粤东不可得。 
　　笋有春间发者，味苦甚，不堪食。六七月间乃有巨笋入市，味仅不苦，远输吾乡之甘美也。客有谓广中食品祇具形质无一佳者，诚然，诚然！ 
　　荳蔻、蓿砂，壳俱可食，粤人取其嫩者蜜渍之，味亦辛香。 
　　山雀，修尾丹喙，翠翎红掌，粤鸟之最俊者。 
　　冠髻雀，顶有羽如髻，音容俱似白头翁，好羣飞。 
　　鹧鸪，形如鶏，味亦如之。羽毛微有文彩，而尾短。其声亦颇类鶏，第音节殊促，不堪听。乃为骚人迁客吟咏不辍者，何幸也？ 
　　孔雀，生岭西，山中有获而驯之者，亦能伏卵而化。余于朱氏园见之。 
　　白鹇，雌雄大异。吾乡所尽，皆雄像也。雌者，遍体灰黄色。 
　　水鶏，形如鶏，黑羽朱顶。鶏鸭颇畏其喙，尝远避之。乡人晒谷者多畜之，以驱鶏鸭。青鶏，翠羽朱顶，稍大于水鶏。二物皆野禽也，多有驯者。 
　　象，产安南，廉之钦州与安南界亦多象。 
　　人熊，嗜人目睛，深山中有之。 
　　鲥鱼，近海江中皆有之，绝无味。缘江中皆沙土，瘠薄故也，人亦不重。 
　　嘉鱼，独产端州江中，九十月间有之，粤人以为名味。 
　　鲎，形如箕，丑甚。行必雌雄相附，雄常在上，雌常在下，渔者举网，每每两得之。味如蟹。 
　　沙螺，即西施舌。沿海俱有之，味亦平平。闻肥者亦美，吾所食，殊瘠薄无味。 
　　蚺蛇，巨头方口，遍体绿色，不啮人。而性喜淫，见妇人必来逐。识其性者，随解一中衣与之，彼即恋恋此衣，不复逐人矣。腹中有二胆，其一如常，其一则护身胆也。人有见而击之者，此胆随所击处以为内护，必不能伤。惟取一葛绳投之，彼即伏，不敢动，旋以葛绳系其颈而牵之，俯首就戮矣。物性固有相制如此者。总戎黄君为余言，尝至南澳，见一蚺蛇盘踞水次，视之有角，以为龙也，逼而视之，蛇乃吞鹿，鹿角出其腹外耳。余忆杂识中有蚺蛇吞鹿角自腹肠而出者，以为诺皋妄语，今信有之。 
　　龙涎香，大海中山岛下龙潜处有之，没人觅取，多为龙所害。致之甚难，不啻如颔下珠也。每两价值百金。广州府库向有数两，储以备官家不时之需，税使闻之，悉夺而进御矣。余闻是香气腥，殊不可近，有言媚药中此为第一者。 
　　珠，产廉郡东南大海中。冬春开采，夏秋辍事。缘海之北岸皆山，冬春北风多，采舟始无虞也。昔战国时，魏居北鄙，去廉远甚，获有照乘之珠。隋时，宫中不用膏烛，悬珠数颗，其光如昼。今无论民间，恐内帑亦未闻有明月珠也。毕竟隋、唐以前，去古未远，民尚颛蒙，未解渔利，海中犹得留数百千年老蚌，所以夜光不乏。今海澨之民，家习窥池，富室又从而薮之，即重法不能禁，随产而随网去矣，安望其久远而发光也！近开采使示余珠二颗：一如狮形，重七钱；一面圆而底平，重三钱。皆附壳而生者，不足贵也。然采使以为异宝，亟以进御矣。 
　　电白、石城二县沙碛间产金。开采使闻之，令人采取，排沙拣之，往往见宝，大者如米粟，细者如糠粃，不由镕化而成。余后驻清远，闻亦有之。想产金之地多，有司畏中贵骚动民间，秘不敢言耳。 
　　端砚，出羚羊峡山中。峡去端城三十余里，即吴步隲取南海时与钱博决战之地。从八桂来者，过端必由峡而下，亦一要害也。近税使令人开山取砚，鸜鹆目睛几抉尽矣。 
　　英石，吾乡好事者所蓄，其质皆黑而坚细，所以可贵。今观英德市中石，色青而不润，理粗而不坚，即峰峦不乏，易于损坏。曩产佳石一山，闻已濯濯矣。今皆他山之石耳，不足重也。 
　　石蠏，出崖州临川水中。初采之，颇软，出水则坚如石矣。 【 按海槎余录云：「石蠏生于崖之榆林港，港内半里许，土极细腻，最寒，蠏入则不能运动，片时成石矣。性能明目。」】 
　　有一种白木，焚之有烟而无味。粤人采树兰花，杂而贮之，经时，焚其木，俨然兰花香也。或以树兰杂牙香之最下者，久而焚之，亦如兰香，终不若白木之美。 

　　○志艺术 

　　羊城刘思永，以上池之术行，兼通太素。吾乡王梧岗按粤已及瓜，代者且至矣，刘胗王脉，谓王行未有期也。王问何故，曰：「驿马不动。」居亡何，代者中道以忧归，王数月驻南雄不得去。去之日，刘复劝王亟反初服，王犹豫未决，赴京报命。未几，王竟以言事得罪。大中丞陈如岗问刘：「吾何时得迁？」刘曰：「相公迁期近矣，顾未得当意耳。」逾月而如岗报罢。 
　　王太玄者，清远人，少以耕牧为业。忽卧病不苏者七日。太玄如从梦间闻空中有人语之曰：「汝应为地师，有宝印以贻汝。」即有震雷击裂一石，石中得一物，高五寸许，从可三寸，横杀其半，色如紫泥，隐隐有文，不可辨。太玄得之即病已，而左手拘挛若钩弋。因忽解青鸟家言，能为人作佳城图，其人即数千里外，按图求之輙得。尝有贵游携之入蜀，江中遇大风，邻樯覆溺者无算，贵游舟亦岌岌矣。太玄见舟傍有物，类鼋首而挤舟者，手持所佩印，厉声叱之，其物俯而逝，风浪遂息。人以此信太玄果有异术也。 
　　广城李生，年五岁，搦管作狂草。不合处，虽似鬼画符，间出佳笔，倘能潜心古帖，进未可量。朱生完善集右军书自运，亦广之翘楚。 
　　水车，每辐用水筒一枚，前仰后俯，转轮而上，恰注水槽中。以田之高下为轮之大小，即三、四丈以上田亦能灌之，了不用人力，与浙之水碓、水磨相似。其设机激水，即远媿汉阴丈人。要之人巧极天工，错[校：疑「惜」误。]始制者不知何人，要当尸而祝之、社而稷之者也。 

　　○志外夷 

　　安南莫氏，自肃庙时篡黎氏代立。肃庙释之弗诛，仅革其王号，称为都统。其孙敬章袭位，复为黎氏所逐，窜处防城，潜结雷、廉间无藉恶少，志图恢复。余谳狱雷阳，见一囚名黄甲，本博士弟子，因潜应敬章聘，号为军师，事发，以谋叛论死。余谓莫氏六十年来，不失藩臣礼，甲非谋叛比也，特其不请命于朝廷，而潜行结纳，差可恨耳。因问敬章：「失国何不上闻，请师讨贼？我国家之于朝鲜，不难发甲卒数十万，钱谷数千万以援外藩，天覆之仁，何所不暨，而肯以乡邻之鬪视安南者耶？」叩其故，则逐莫氏者，故主黎氏之裔也，其名正矣。敬章亡其国，黄甲亡其身，谁曰不宜？ 
　　西洋之人，深目隆准，秃顶虬髯。身着花布衣，精工夺目。语作撑犁孤涂，了不可解。税使因余行部，祖于海珠寺。其人闻税使宴客寺中，呼其酋十余人，盛两盘饼饵、一瓶酒以献。其饼饵以方尺帨覆之，以为敬。税使悉以馈余。饼饵有十余种，各一其味，而皆甘香芳洁，形亦精巧。吾乡巨室毕闺秀之技以从事，恐不能称优孟也。帨似白布，而作水纹，精甚，亦吾乡所不能効。今与瓶酒俱拟持归，以贻好事者。 
　　西洋古里，其国乃西洋诸番之会。三四月间入中国市杂物，转市日本诸国以觅利，满载皆阿堵物也。余驻省时，见有三舟至，舟各赍白金三十万投税司纳税，听其入城与百姓交易。 
　　西洋之人往来中国者，向以香山澳中为舣舟之所，入市毕，则驱之以去。日久法弛，其人渐蚁聚蜂结，巢穴澳中矣。当事者利其入市，不能尽法绳之，姑从其便，而严通澳之令，俾中国不得输之米谷种种，盖欲坐而困之，令自不能久居耳。然夷人金钱甚伙，一往而利数十倍，法虽严，不能禁也。今聚澳中者，闻可万家，已十余万众矣。此亦南方一癕也，未审溃时何如耳！ 
　　澳中夷人，饮食器用无不精凿。有自然乐、自然漏。制一木柜，中寘笙簧数百管，或琴弦数百条，设一机以运之。一人扇其窍，则数百簧皆鸣；一人拨其机，则数百弦皆鼓，且疾徐中律，铿然可听。自然漏，以铜为之，于正午时下一筹，后每更一时，筹从中一响，十二时乃已。其它传神及画花木鸟兽，无不逼真，塑像与生人无异。刘天虞为余言：「向往澳中，见塑像几欲与之言，熟视而止。」 
　　番人有一种，名曰黑鬼，遍身如墨，或云死而验其骨亦然。能经旬宿水中，取鱼虾，生啖之以为命。番舶渡海，多以一二黑鬼相从，缓急可用也。有一丽汉法者，谳于余，状貌奇丑可骇。侍者为余言：此鬼犴狴有年，多食火食，视番舶中初至者皙白多矣。然余后谳狱香山，复见一黑鬼，禁已数年，其黑光可鉴，似又不系火食云。 
　　辛丑九月间，有二夷舟至香山澳，通事者亦不知何国人，人呼之为红毛鬼。其人须发皆赤，目睛圆，长丈许。其舟甚巨，外以铜叶裹之，入水二丈。香山澳夷虑其以互市争澳，以兵逐之。其舟移入大洋后，为飓风飘去，不知所适。 
　　西番银，范如钱形，有细纹在两面。 
　　天鹅绒、琐袱，皆产自西洋，会城人効之，天鹅绒赝者亦足乱真，琐袱真伪不啻霄壤。 
　　黎人在琼崖儋、万之中，椎髻跣足，文身以花，细者为贵。仇怨必报，时自攻杀。被创而死者，其家得尸则密瘗之，不为悲泣，盖讳其死，恐为敌人笑也。近颇猖獗，时拉中国人入洞索赎。余阅讼牒中，有以槟榔及鶏猪食物种种入赎者。 


　　●粤剑编卷之四 

　　志游览 

　　○志游览 

　　纪行一 
　　纪行二 
　　凤城游纪 
　　游罗浮山记 
　　九月十四夜话记附 

　　△纪行一 

　　万历庚子夏，余奉命虑囚岭南。故事，使者被命，以远近为差，悉期明年正月入境视事。冬杪，余治装者屡矣，顾慈闱恋恋，不忍言别。以献岁之四日发舟，时方寒甚，河冰如砥，几不成行。已而旭日渐高，惠风徐扇，始得鼓枻。是夕泊跨塘。五日抵郡，谒辞直指何公暨府县诸公。相送者亦以次别去，独内弟微仲、弟贞夫、兄子和卿从。是夕次吴江。六日次黄岗泾。七日早抵嘉禾。嘉禾有故人子，人传以阋墙之衅遂至破家者。及访之，仅剥床以辨耳，为之解颜相慰。是夕次石门。八日次塘栖。九日次武林。武林督邮使者治邮事方苛，而余司驿符吏复懵然不解事，以此逗遛不能遄发。十日治装舟中。十一日偕微仲辈着葛巾从湖上游。追忆七年前，于堤上见一玉蝶梅，颇异他种，偕往视之，向不能把，今逾拱矣。攀枝泫然，宁独宣武！日晡抵舟，与微仲辈别。十二日赴张都阃席。席设湖中，连三巨舰而进，金鼓軿阗，丝肉竞奏，篙师所指，游人辟易。忆昨与微仲辈游，连袂红妆招摇而过我者，不审凌波罗袜匿景何所，喝道松间，宁止贻笑山灵而已。十三日得骑从抵富阳，入舟夜行。十四日辰抵桐庐。十五日辰抵建德，是夜遂抵兰溪。十六日陆行抵龙游。十七日停午抵三衢。三衢盖不佞旧游地，士民念故主，将迎者踵至。余亦感其来意，人为之劳苦生平，不觉委顿，更以期限颇逼，客程甚修，遂谢诸父老，乘夜达常山，而痔疾作矣。十八日舆疾行至沙溪。十九次弋阳。二十次安仁。二十一次徐桥。二十二过进贤，中途雷电雨雹交作，踉跄投入民家。盖余从三衢来，起必五鼓，宿必夜分，积劳已甚，所苦因挟积劳以因我，劳日益深，疾日益炽，不腆六尺躯，几付之何有。方思得一安寝，而其家复颓垣败壁，不蔽风雨，视其上屋也，其旁乃似荒郊者乎，令人达旦不寐。二十三日勉强就道，雷雨复大作。余念舁夫殊苦泥淖，而余亦病甚，势不复能陆行，因先走急足，从丰城觅舟。顾其地水浅，民舟一叶耳，不可登，仅一官舫，邑侯物也。舟子畏跋涉，谬余以不可假。余至，索舟不得，正徘徊间，而署篆者郡丞蔡君见顾，慨然以舟相许，且嘱余曰：「长年傲不可使者，当効张徐州鞭之耳。」余逊谢而别。舟方泝流，复值淫雨，至二十五日始达临江。仅仅一程，悉挽夫五十余人，力穷两昼夜而至，亦艰矣。然余病亦以两昼夜安寝，坐此小瘥。是夕由临江从陆复走四十里而宿。二十六次峡江。二十七次吉安。二十八过泰和，访故司理龙君，颓然一老秃翁矣，感叹久之而别。是夕宿腰站。二十九次乌兠驿。三十日过赣州，中丞李公招饮，辞以疾，次九牛驿。二月朔次南安。二日早发南安，平旦度梅岭。其阴，石径蛇行，屈曲而多委；其阳，峭壁林立，深秀而多致。要皆平坦靡咫尺，险隘足困客趾者。忆余尝由金华过括苍度一岭，高险倍之，而以僻，故其名不传。此岭独以横截南北，为百粤数千里咽喉，犀象、珠翠、乌绵、白氎之属，日夜辇而北以供中国用，大庾之名遂满天下。山河大地亦自有幸不幸耶！度岭后，更八十里，乃息肩于南雄府治。 
　　王生曰：「余覩学士搢绅纪行多矣。彼驾高车，策驷马，而称皇华贵客者，其人皆履顺自适，无之非乐境者也。迹其所称述，靡匪山川之伟奇，景物之韶秀，登览足以娱目，而诗酒足以娱心者耳。」以余所述，未逾月而走数千里道，间关劳瘁，不言可知，而况疾疚侵其内，风雨侵其外乎？则亦何适之有，而津津道之不寘？噫嘻！吾本鹿麋，偶被羁绁，顾长林丰草，昔昔魂交矣。所为述纪行者，欲令观者知吾过也。夫一笠一瓢，起居惟适，家食顾不足而必岭南哉？ 

　　△纪行二 

　　故事，使者按部先从会城始，为戒仆夫南下。初五日发凌江，三日而抵韶州。凌江而下，山皆庾岭云仍，与浈流旋遶不断。然沙砾所积，不生峰峦，水亦仅可滥觞，毋足纪者。至韶而始爽然改观也。遂易舆而航，曰：「吾将徼木兰之惠，庶几隐几亦青山哉！」第以轻楫赴顺流，具有一日江陵之势。即重峦积翠，修岭引青，从流上者，当视如黄牛峡，而吾且以为阿闪国也。顾其间一二名山，蜡屐亦稍稍一过，纵不敢谓胜游，亦足解嘲矣。初九日游观音山。山在清溪、英德之半。江畔一峰怒起，高可二百余丈，横过之石从中裂，缘石磴可百级而上，得方丈平衍地，两道人栖焉。其上黝黑，不复辨色，从者举火，导余而前，蹑云梯，宛转数百级，始得大士，靖受日光矣。檐端石乳覆之，修短参差，眇然云汉。其下俯临江流，削立千尺。隔江一山相向，似端拱而来朝者。天外诸峰，高下近远，争献奇于烟岚吞吐间。吾不知于紫竹岩何似，亦足当大士一驻锡矣。午后过英德，得一山，其嵌空玲珑，姑未暇论，石皆侧理生，势若随流奔赴者，岂霍嫖姚将铁骑数千追虏贺兰山前耶！其明日，游峡山寺。峡踞清远之上流三十里，两山夹浈水而注之海，故曰峡寺。始萧梁普通中，古迹甚伙，而亦有影响疑似者。寺僧导余上，入涵碧堂小坐，启右扉而北度石桥，过绿云楼。楼后石径参差，右斧石以通流泉，左则洼而为涧，受泉之余派者也。两傍皆峭壁耸峙，渐由石级上折而西，复折而南，为鸣琚亭。又上三四折，而悬崖益高，流泉从崖颠来，汩汩下注。所恨者，泉脉差细，不能飞瀑耳。一亭面之，曰枕流漱石。至此则面面芙蓉，高插云汉，石径穷而游人却步矣。清远朱生数游而乐之，名其地曰飞泉洞。余问寺僧：「峡有归猿洞，安在耶？」僧以久湮对。余曰：「噫！含山袁长官女，授僧碧玉环，随返故形而去，本不离兰若中，此何遽不为『归猿』，而强名『飞泉』也？」因令僧导至飞来寺。僧指山杪松对曰：「寺藏此中。」余意僧诒我，振衣而前，蹑石磴里许，得一亭曰半云。半云而上，复数十百级，汗出浃背矣，顾视山杪松，尚在云际。余以胜具劣，悒悒而下。下则观达磨石、钓鲤台、定心泉，而令舟子鼓枻。是夕宿清远。清远而下，渐廓为平原，夹岸无名山足寓目者。越三日而始得小金山。小金山者，本名灵洲，以踞江心，视润洲具体而微，故名。昔苏长公谪昌化军，经宿此洲，忽悟前身是德云和尚，为题诗付寺僧，由此灵洲之名满天下。其地不过江中一潬耳。顾其阳，木棉花盛开，的如凝脂，其阴有环翠亭，匾即长公手笔也。绿阴匝地，又类施黛，四围江水环之，怳忽美人对镜理晓妆者。嗟乎王生！四大坐欲火中蹑名山，乃作如是观耶？虽然，试质之子瞻，当得首肯。余命舟子移棹山阴，汲泉煑茗，饱噉嫩绿，因思旦日当抵会城，便营然与冠盖相逐矣。况复有桁杨椄槢匍伏而过我者耶！追想今日坐罨，尽俯潺湲，与溪云山鸟两两闲适，当如梦境，遂命笔为之记。时辛丑仲春十三日也。 

　　△凤城游纪 

　　忆余从里中来，周柱史为余言：「足下游潮阳，无忘金城之胜。」兹过潮，谳毕无事，同两别驾游金城，顾而乐之，谓柱史之言不谬也。别驾何君举觞进曰：「金城良胜，特几案间物耳。大夫不弃，请得携偏提，侍杖屦，而游湖上诸山可乎？」余曰：「善！请致期。」别驾期望日往，余曰：「更善！游兴倘剧，而徼惠金魄，不忧虞渊迫人矣。」如期命驾出北关，稍折而西，湖已啮山之趾，有石穹然不受啮而怒立者，是为寿安岩。巗端有亭，亭隅一洞，石磴具在，可循以攀跻。不知何人断其脉，顾取别道以上，有不可晓者。巗多石刻，最久者为元佑间游人题名。徘徊久之而下，南行数百步为寿安寺。寺已久废，近好事者复芟刈而鼎新之。庙貌弘敞，法相庄严，不觉令人合掌。时何君已治酒榼相待矣。余闻寺左郑氏园、寺右唐氏园可游也，笑谓何君：「向如来浮白者，孰与对名园浮白耶？」则相与访郑氏园。初入门，得一石屋，伛偻乃入，颜曰谷口，从主人也。于是为亭、为榭者有五，名皆腐不堪纪，而各踞一胜，以媚游目。引泉为池，不中规矩，就石涧以为大小曲折。尔时红白莲花盛开，散则如霞，聚则成绮。别驾觞我于池亭之上，意甚适也，以为观止矣。已循石磴而上，得一亭，遥见莲花掩映于雕栏曲水之间，可望不可即，岂巫之行云，洛之惊鸿也耶？远近湖山亦渐扑人眉睫矣。启亭之阴，是为霞光洞。洞当山半而面东，旸谷始光，此应先受。主人名洞之意，计当尔尔。右折而上数十级，复得一亭，则湖光如练，城市如鳞，金、韩诸山参差林立于云表，真令人应接不暇，不觉大呼奇绝，急呼樽酬之。余闻何君端席犹在南巗，意不欲舍此而去，因问何君：「南巗之胜孰与此地多？」何君曰：「柤梨橘柚，各有其美。」余忻然更有望蜀之想。遂与何君蹑磴而下，揖何君先之南巗以待，而独游唐氏园。唐氏园者，故选部伯元氏之别业，旧名钓鱼台者也。选部游道山，而别业芜废，所不与画梁雕砌俱摧者，仅十数巨石耳。石多宋、元以来题名，更有三四梵字，大可如席，得之苍苔剥蚀之间。知兹地曩时应是缁流窟宅，而不可考矣。又讵知百年之后来游兹地者，知有选部园否耶？为之慨然。因题一诗于石壁而出，遂登南巗。巗半广以奉藏室史。循石壁而上，皆短墙曲径，修竹踈松，最有幽致。更三四折，得一池，不能数席，而石梁逶迤，山花掩映，小景致足媚人。上为石室，前除整洁，可坐，可眺。更上得一亭，更上复得一台，而身已在山杪矣。视其下，一衣带水，可吸而尽者，其西湖耶？滉瀁浩渺，日夜注尾闾而不返者，其恶溪耶？二水中分，一丘砥柱，有似白鹭洲者，其凤凰台耶？相对称主宾者，莲花诸峰，而俯视若云仍者，金城诸山耶？南望极眦，云山微茫，吞吐出没于有无恍忽之间者，岂大海耶？而吴阊之目力几穷，不敢正视矣。尔时赫曦方厉，似妒游屐者，顾逸兴仙仙欲飞，殊不可禁，乃与炎威角而疾作矣。觞未数行，头目都眩，跌宕不能住，遂别何君以归。归时，日尚未虞渊也。昔人称有胜情者，必取给于胜具。余胜具差劣，而不量螳臂以鬪赫曦，不知其不胜任也。良宵有约，负此金魄多矣。明日病愈，命管城记之，以志余媿。 

　　△游罗浮山记 

　　罗浮，粤东镇山也，道书以为十大洞天之一。昔者勾漏翁伏砂兹土，升为天官。是山固羣真之玄官，而仙令之丹府也。顾越在南荒，兼非孔道，烟霞之侣，秖勤梦思，圭组之伦，更多掉臂，而兹山已为樵夫牧竖有矣。七月既望，余谳狱惠阳，事竣，下博罗，挟一偏提，持四日糗以游，戒县令毋烦厨传也。已出城，则担供帐而往者踵相属矣。时过一聚，田畯释耜而来舁余者动数十百夫矣，荷锄而为余除道者且先余矣。余念有司意良至，亦以此自媿。是日抵冲虚观，盖山之西麓也。观之前除一亭，匾曰御简。黄冠为余言，文皇帝常赐御书，瘗之亭下。余谓此「玉简」之讹也，故是文皇帝瘗玉处耳。谓龙文凤章而可着土中耶！然余先以罗浮志索县中，不得，无从考证，仅以臆断而已。因入肃稚川祠访丹灶所在，而止宿焉。时方子夜，仆夫驿骚声彻卧内，质明命驾，则有百余人，各司事以待，至有执虎子以相从者。余下令减之。时县簿为余督夫役，乡民奉簿令若神明，余遣之不去也。因以兠舆行，过一石壁，有刻青霞洞诗其上者。黄冠导余入一颓垣中，指示余曰：「此青霞书院遗址也。」无论无洞，亦遂无一石，余为之掩口而出。黄冠言：「石洞景饶，视青霞舆台耳。」则导往石洞。其地巨石偃卧长林中，稍稍不凡。第石无秀质，而林多灌莽，殊乏清远之致。至一别业，则叶民部所构也，去青霞败壁差远。然数楹之室，截然如矩，周遭严密，疑是王、石诸公宝藏室耳，此何与人游览事？饭而出，登虾蟆峰，更上登玉女峰。志称罗浮高三千六百丈，此可得二千余丈矣。然而高峻有之，奇秀不逮，窃意山灵欺人，示我以杜德机耳。黄冠方指点其上曰：「此为仙女峰，此为飞云顶，此为铁桥，苏长公桂酒方勒石处也。」忻然愿往。忽罡风从东南来，万窍怒呺，已而云从足下起，忽失诸峰所在，知为雨兆。顾其上无半椽可栖者，饮酒不尽一瓢，亟呼舆人下，未至虾蟆峰而雨如注，顶踵尽湿矣。从兠中匿笑，岂其游骊山赐浴华清宫来耶？顾视从者，当其上时则汗而吻吁，下则怵而齿击矣，意甚怜之。柰何以我一人故，一人仅以双眦故，劳苦百里之民父子为也。再抵冲虚观，闻黄冠亨余从者，击鲜无算，即仆夫百人，一一仰食观中。余问县官何以不授餐，则曰：「往事乃尔。」余始悔之甚。游无所得奇不，[校：疑「石」误。]药炉丹井，且为余若洗也，则何以谢勾漏令。闻有黄龙洞可游，盖南汉刘氏所建天华宫也。第念劳费不訾，吾将遣五色雀报谒山灵而返矣。明日遵归途，饭于胡镇。三四诸生来谒，即胡氏子姓也。问诸生山中何乐，对曰：「有万丈罗浮、十里芙蓉耳。」问：「芙蓉池有轻舠可致否？」对曰：「大夫且饭，当为大夫以寸晷致之。」亡何，报命具舟矣。余往，则胡氏以二小艇相维，而施木其上，四围立柱，以青油幕覆之。几席间插芙蓉殆遍，居然画舫也。下令放舟水中央，清风徐来，暗香逆鼻，绿叶红葩，簇簇迎人，似牵游袂而不舍者。吾不知太华、玉井何如？即昨所登最高峰，亭亭霄汉，吾当揽玉女之裾而问之，何如我凌波罗袜矣夫？余梦寐名山，半生神注，顾一往若惊，双凫遄返，而垂情冶艳，恋恋不忘，岂野马之缘未断，而烟霞之疾尚可瘳耶！吾滋惧矣，吾滋媿矣。处暑后二日记。 

　　△九月十四夜话记附 

　　大中丞戴公，再宴余于衙舍。尔时海夷有号红毛鬼者二百余，挟二巨舰，猝至香山澳，道路传戴公且发兵捕之矣。酒半，余问戴公：「近闻海上报警，有之乎？」公曰：「然。」「闻明公发兵往剿，有之乎？」公曰：「此参佐意也。吾令舟师伏二十里外，以观其变。」余问：「此属将入寇乎？将互市乎？抑困于风伯，若野马尘埃之决骤也？」公曰：「未晓，亦半属互市耳。今香山澳夷据澳中而与我交易，彼此俱则彼此必争。澳夷之力足以抗红毛耶？是以夷攻夷也，我无一镞之费，而威已行于海外矣；力不能抗，则听红毛互市，是我失之于澳夷而取偿于红毛也。吾以为全策，故令舟师远伏以观其变。虽然，于公何如？」余曰：「明公策之良善，第不佞窃有请也。香山之夷，盘据澳中，闻可数万。以数万众而与二百人敌，此烈风之振鸿毛耳。顾此二百人者，既以互市至，非有罪也，明公乃发纵指示而歼之，于心安乎？倘未尽歼，而一二跳梁者扬颿逸去，彼将纠党而图报复。如其再举，而祸中于我矣。彼犬羊之性，安能分别泾渭，谓曩之歼我者非汉人耶？不佞诚効愚计，窃谓海中之澳不止一香山可以互市，明公诚发译者好词问之，果以入市至，令一干吏，别择一澳，以宜置之。传檄香山夷人，谓彼此皆来宾，各市其国中之所有，风马牛不相及也，慎毋相残，先举兵者，中国立诛之。且夫主上方宝视金玉，多一澳则多一利孔，明公之大忠也。两夷各释兵而脱之锋镝，明公之大仁也。明公以天覆覆之，两夷各慑服而不敢动，明公之大威也。孰与挑衅构怨，坐令中国为池鱼林木乎哉！」戴公曰：「善。」遂乐饮而罢。 

　　粤剑编 
