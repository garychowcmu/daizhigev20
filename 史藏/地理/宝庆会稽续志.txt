宝庆会稽续志　(宋)张淏纂修

目录 
　序 
　卷一
　　越 
　　会稽 
　　风俗 
　　城郭 
　　学校 
　　县学 
　　贡院 
　　教场 
　　军营 
　　仓 
　　库 
　　场务 
　　馆驿 
　　坊巷 
　　　第一厢 
　　　第二厢 
　　　第三厢 
　　　第四厢 
　　　第五厢 
　　　礼逊坊 
　　　会稽 
　　　嵊县 
　　　萧山 
　　园圃 
　　府廨 
　　街衢  
　卷二
　　提刑司 
　　提举司 
　　安抚题名 
　　提刑题名 
　　提举题名  
　卷三
　　安抚司签厅〔属官廨舍附〕
　　通判厅 
　　签厅 
　　乡
　　　余姚 
　　　上虞  
　　镇
　　　山阴 
　　　萧山  
　　市
　　　会稽 
　　　萧山 
　　　上虞  
　　和买 
　　陵寝 
　　宫观
　　　在城
　　　　天庆观  
　　　会稽县
　　　　告成观 
　　　　千秋鸿禧观 
　　　　龙瑞宫   
　　寺院
　　　圆通妙智教院 
　　　报恩光孝禅寺 
　　　戒珠寺 
　　　会稽县
　　　　泰宁禅寺 
　　　　净胜院  
　　　山阴县 
　　　　本觉寺 
　　　　天衣寺 
　　　嵊县
　　　　龙藏寺  
　　　余姚
　　　　普满寺 
　　　上虞
　　　　法界院 
　　　　定善院  
　　　新昌
　　　　宝相寺 
　　　　祖印院   
　　祠庙
　　　府郭
　　　　城隍显宁庙  
　　　会稽县
　　　　昭顺灵孝夫人庙 
　　　　嘉应庙  
　　　嵊县
　　　　嶀浦显应庙 
　　　　阮僊翁庙  
　　　余姚
　　　　严先生祠  
　　　上虞县
　　　　遗德庙 
　　　　通泽广利侯庙    
　卷四
　　山
　　　府郭
　　　　卧龙山  
　　　山阴
　　　　古博岭 
　　　诸暨
　　　　五泄山  
　　　萧山
　　　　城山 
　　　余姚
　　　　罗壁山 
　　　　姜山 
　　　上虞
　　　　东山  
　　　新昌
　　　　南明山   
　　水
　　　会稽
　　　　镜湖  
　　　山阴
　　　　南池  
　　　嵊县
　　　　剡溪  
　　　余姚 
　　　　菁江 
　　　上虞 
　　　　饮牛溪 
　　　新昌 
　　　　放马涧 
　　　山阴萧山运河
　　　　运河   
　　桥梁
　　　府城内 
　　　会稽 
　　　山阴 
　　　萧山 
　　　余姚 
　　　上虞  
　　堤塘 
　　鸟兽草木
　　　花
　　　　牡丹 
　　　　芍药 
　　　　海棠 
　　　　红桂 
　　　　百叶木芙蓉 
　　　　四季桂 
　　　　山茶 
　　　　贞 
　　　　兰 
　　　　荼（艼去丁改縻） 
　　　　石岩花 
　　　　四时杜鹃花 
　　　　杜鹃花 
　　　　瑞香 
　　　　古梅 
　　　　红梅 
　　　　千叶黄梅 
　　　　蜡梅 
　　　　菊 
　　　　白丁香 
　　　　薝卜花 
　　　　蔷薇 
　　　　凌霄 
　　　　杏 
　　　　碧桃 
　　　　木兰 
　　　　鸳鸯梅  
　　　果
　　　　青棂子 
　　　　李 
　　　　樱桃 
　　　　枇杷 
　　　　林檎 
　　　　莲藕 
　　　　木瓜 
　　　　瓜 
　　　　枣 
　　　　石榴 
　　　　蒲萄 
　　　　栗 
　　　　榧 
　　　　枨 
　　　　橘 
　　　　柚  
　　　蔬
　　　　蕺 
　　　　越瓜  
　　　草木
　　　　卷柏 
　　　　仙茅 
　　　　山蔓菁 
　　　　仙草 
　　　　鹿胎草 
　　　　恒春草 
　　　　石耳 
　　　　仙树 
　　　　贝 
　　　　檀 
　　　　栎 
　　　　梓 
　　　　桐 
　　　　楝 
　　　　椿 
　　　　楮 
　　　　黄杨 
　　　　柽 
　　　　桧 
　　　　橡 
　　　　柞 
　　　　石楠 
　　　　樟 
　　　　（木祭） 
　　　　槠 
　　　　相思木 
　　　　栟榈 
　　　　柘 
　　　　榆 
　　　　（上厌下木） 
　　　茶 
　　　竹
　　　　箭竹 
　　　　簟竹 
　　　　毛竹 
　　　　斑竹 
　　　　燕竹 
　　　　苦竹 
　　　　水竹 
　　　　石竹 
　　　　慈竹 
　　　　筀竹 
　　　　筋竹 
　　　　对青竹 
　　　　紫竹 
　　　　黄竹 
　　　　方竹 
　　　　人面竹 
　　　　淡竹 
　　　　芦栖竹 
　　　　笙竹 
　　　　银笋  
　　　药石 
　　　　禹余粮 
　　　　石燕 
　　　　云母 
　　　　紫石英 
　　　　蛇黄 
　　　　紫宛 
　　　　地黄 
　　　　朮 
　　　　续断 
　　　　五味子 
　　　　白及 
　　　　刘寄奴 
　　　　蔓荆子 
　　　　木（上敝下黾）子 
　　　　细辛 
　　　　黄（上薛下木） 
　　　　厚朴 
　　　纸 
　　　禽兽虫鱼
　　　　鹇项 
　　　　子规 
　　　　画眉 
　　　　黄雀 
　　　　鹎鵊 
　　　　吐绶鸡 
　　　　牛尾狸 
　　　　白鱼    
　卷五
　　人物
　　　赵宗万 
　　　吴孜 
　　　华镇 
　　　李光 
　　　姚宽 
　　　王厚之 
　　　陆游 
　　　黄度 
　　　莫子纯 
　　　俞亨宗 
　　　潘畤 
　　　孙应时   
　卷六 
　　进士 
　　仙释
　　　苗龙 
　　　陈明 
　　　端裕 
　　　法慈 
　　　净全  
　　诗文
　　　高宗皇帝御制诗文 
　　　远瞩稽山思夏后之功俯瞰涛江怀子胥之烈赋古诗一首 
　　　送贺秘监归会稽诗〔并序　唐明皇〕 
　　　寄若耶山竺道壹〔帛道猷〕
　　　去会稽郡誓墓文〔王羲之〕
　　　会稽颂
　　　　大禹陵 
　　　　嗣王 
　　　　二相 
　　　　越王 
　　　　马太守庙 
　　　　王右军祠 
　　　　贺监祠 
　　　　城隍庞王 
　　　　曹娥   
　卷七 
　　杂纪
　　　山阴得名于秦 
　　　秦刻岑石 
　　　黄公严遵 
　　　梅梁 
　　　禹庙元圭 
　　　兰亭水黑 
　　　玉帝赐黄汝楫五子登科 
　　　唐少卿宅 
　　　养素先生 
　　　石师圣不愿赐钱 
　　　新昌石氏坟 
　　　翟公巽用越事精当 
　　　陈舜俞知山阴不散青苗钱自劾 
　　　记李庄闲公语 
　　　石昉墓柘木 
　　　真宗旌表裘氏门闾 
　　　神宗旌表刘氏门闾 
　　　朱娥 
　　　姚令声 
　　　李庄简公诗 
　　　李孟博 
　　　王佐以第二人升大魁莫子纯以大魁作第二 
　　　五夫非秦封松处 
　　　拾遗 
　　　潮赜  
　卷八
　　越问  
　　　越问序 
　　　篇引 
　　　封疆 
　　　金锡 
　　　竹箭 
　　　鱼盐 
　　　舟楫 
　　　越酿 
　　　越茶 
　　　越纸 
　　　神仙 
　　　隐逸 
　　　句践 
　　　舜禹 
　　　驻跸 
　　　良牧 



会稽续志序
会稽志作于嘉泰辛酉距今二十有五年夫物有变迁事有沿革今昔不可同日语也况城府内外斩然一新则越又非曩之越矣苟不随时纪录后将何所考昔虞翻朱育答郡太守问会稽古今事应对如流纤悉弗遗当时但叹其殚洽殊不知二公皆望人也其习熟有非一日淏虽世本中原侨寓是邦盖有年矣山川风土之详人材物产之富与夫事物之沿革变迁曩尝访闻兹又目击于越事亦粗稔惧其久而遗忘辄裒辑而汇次之总为一编曰会稽续志所书固辛酉以后事而前志一时偶有遗逸者因追补之疏略者因增广之伪误者因是正之异时有问我以越事敢执此以谢宝庆元年三月旦日梁国张淏序
会稽续志卷第一
　越
史记越世家云夏少康之庶子 【无余也】 封于会稽以奉禹祀贺循会稽记云少康封其少子号曰于越越国之称始于此按越绝书禹到大越上苗山会计爵有德封有功更茅山曰会稽是越之称巳见于三代之前非始于无余之封也贺循盖未之考尔言越而冠之以大则越自昔为大国可知矣
　会稽
会稽上应牵牛之宿下当少阳之位自晋渡江以来三吴豪杰尝请以为都后虽不果亦足见当时以为重地言其形势则晋元帝以为今之关中言其丰腴则江左诸公比之鄠杜之间是拟之长安矣盖其地襟海带江方制千里实东南一大都会又物产之饶鱼盐之富实为浙右之奥区也昔熙宁中陈舜俞尝云越为东南一都会公私晏安百度饶羡苍山白水连属附郭古今以为人物登览之胜于是朝廷以守帅之重遇名卿佚元老似非勋望地势能居一时之右者莫敢当也在彼时其重巳如此况　今日乎　中兴以来地拱　行都去天尺五非但为扶风冯翊而已
至唐中和三年升越为义胜军以刘汉宏为节度使光启三年改义胜军为威胜军以董昌为节度使干宁三年改威胜军为镇东军以钱镠为镇海镇东军节度使且升为大都督府镠如越州受命还治钱塘号越州为东府梁贞明中镠既为吴越国王遂以杭为西都越为东都其后又以越为会稽府 【以州为府不得其时镠系仪□判会稽府亦不知在何时】 以上史册既备之则沿革之详似不容略也故备论于此
　风俗
前志论风俗之美谓有禹之遗风王铚学记云余姚有诸冯之地舜所生也会稽之地禹所没也舜禹功被万世而有见于风俗又王安石有历山赋盖亦思舜而作也则习俗之美兼有舜之遗风矣 【或谓舜居河东历山雷泽各有其地越人别指历山舜井象田仍以余姚上虞各县风土记曲为之辞未免附会此周文忠公陆氏翼孟音解序也然自书传阨于秦火彼是此非无从折衷是否当不必问今但取其风俗之美耳】
　城郭
罗城隋开皇中杨素所筑唐干宁中钱镠重修皇佑中守王逵复修且浚治池壕嘉定十三年守吴格虽重修后多摧圯十六年汪纲又加缮治并修诸门城之东曰五云门 【即古雷门晋王献之所居有五色祥云见故取以名门】 水门曰都泗 【旧作赐】 东南曰稽山门水门曰东郭西曰迎恩门 【唐昭宗命钱镠讨董昌镠以兵三万屯迎恩门则迎恩之名其来久矣】 西南曰常喜门 【又谓之偏门】 南曰植利门北曰三江门以至堰埭亦皆修筑视宣和刘侯有光焉
子城嘉佑初刁约奏修之至八年始克成岁久复坏嘉定癸未守汪纲既治罗城因并葺其缺坏谯楼并镇东军门秦望门亦加雘饰而补苴之遂为一郡壮观
　学校
庆历四年诏天下皆立学景佑中李照始议创建至嘉佑中方成隆兴二年吴芾重修周绾为记嘉定十六年汪纲又增葺之
　县学
嵊县学在县西嘉定七年令史安之移建于县西南继锦坊为屋百区袁燮作记
上虞县学淳熙十一年令刘筥重修丰谊作记
山阴县学嘉定十六年令赵汝駉重修郡捐缗钱三十万以助其费陈耆卿作记
萧山县学嘉定十七年汪纲委监和旨酒库叶应辅为主学而学舍颓弊为甚捐钱三十万米数十石重修他邑有学亦加整葺
　贡院
郡昔遇科举即僧舍为试所忠定史公镇越时得爽垲地干道九年守钱端礼始创贡院其时举人比今仅及其半嘉定十五年岁适大比守汪纲乃重行整葺且增屋三十间视庭下地虽稍广遇雨则泥泞不可容足又命凿石加甃坦然如砥士子便之院前待试地亦计工石填砌为永久利云
　教场
小教场元在卧龙山上颇为隘狭嘉定十五年守汪纲命以作院地创筑前建台门缭以墙垣中为堂曰雄威以为常教之所
　军营
府之军营凡十有二曰雄节系将第一指挥曰威捷第二系将指挥曰威果系将第二十二指挥第二十三指挥不系将第五十四指挥曰全捷系将第四指挥第五指挥曰全捷不系将第十三指挥曰厢军崇节第一指挥第八指挥曰壮城指挥曰牢城指挥废坏久不葺军兵皆僦居于外嘉定十六年守汪纲葺旧外添创屋一千余间尽括军兵迁入营垒于是军制稍严整矣
都作院在小教场之侧嘉定十五年守汪纲创建凡屋二十余间
　仓
苗米仓在府衙东
糯米仓在西门外
并嘉定十五年守汪纲重修及添造
　库
敕书架阁库
圣节仪仗库
书板库
东甲仗库
西甲仗库
陈设库
银器库
书籍库
杂物库
军资库
公使库
倚卓库
轿库
炭库
牙契局　　　　果子局　　　　灯油局
卖酒交钱局　　府治局　　　　乐部局
以上并郡守汪纲创建及重修越为督府盖严除戎之备而断甲朽器颓垣败壁驯习浸久漫不加省汪捐缗钱三万打造器甲二千副辟东西甲仗库旧址建屋四十五间石楹砖甃耸易旧观视诸库局尢为宏壮
　场务
激赏库酒楼在照水坊
都酒务酒楼在莲花桥
并郡守汪纲建
　馆驿
通川亭
问津亭
并在府仓南废为酒肆久矣嘉定十六年郡守汪纲重修且增创他屋若厨湢之属悉皆备具以为往来者馆寓之所
嵊县
访戴驿在县之访戴坊嘉定八年令史安之重建于东门之外
上虞县
怀谢驿在县之东邑有东山晋谢安尝游故云
　坊巷
坊巷之名见于前志者仅二十余嘉定十七年守汪纲始新其华表重揭扁榜凡九十六所又斜桥坊路乃台明往来之冲也每遇雨苦于泥泞纲复命伐石甃砌二州往来者甚便之王状元坊其废巳久故前志止载詹莫二坊纲访问得其旧址鼎新再建
　　第一厢
外竹园坊　里竹园坊　晋昌坊　　元真坊
外锺离坊　里锺离坊　静林坊　　甘露坊
外梧柏坊　里梧柏坊　杏花坊　　亲仁坊
目连坊　　季童坊　　义井坊　　新路坊
小新坊　　都亭坊　　法济坊　　孝义坊
礼禋坊
　　第二厢
棚楼坊　　花行坊　　日池坊　　月池坊
照水坊　　小德政坊　宝幢坊　　广陵坊
石灰坊　　朴木坊　　乐义坊　　永福坊
押队坊　　诸善坊　　上党坊　　义井坊
祥符坊　　詹状元坊　莫状元坊
　　第三厢
西河坊　　小驿坊　　南市　　　富民坊
华严坊　　铁钉坊　　蕙兰坊　　德惠坊
大市门坊　治平坊　　甲子坊　　开元坊
南观仁坊　狮子坊　　云西坊　　菩提坊
耀灵坊　　植利坊　　采家坊　　柴场坊
京兆坊　　天井坊　　水沟坊　　大新坊
河南坊　　施水坊　　船场坊　　府桥坊
桐木坊　　槿木坊　　爱民坊
　　第四厢
贤良坊　　火珠坊　　少微坊　　板桥坊
北市　　　瓦市　　　双桥坊　　水澄坊
新河坊　　大路坊　　石灰坊　　锦鳞坊
武勋坊　　昼锦坊　　迎恩坊　　草貌坊
笔飞坊　　斜桥坊　　戒珠坊　　王状元坊
　　第五厢
教德坊　　卧龙坊　　车水坊　　显应坊
秦望坊
　　礼逊坊
礼逊坊即义里今为竹园坊昔有纪伯与陈嚣邻修藩篱而侵其地嚣不较又益与之伯惭亦退所侵因成通衢郡守多之为目曰义里今长庆寺乃二人之宅华镇诗云邻里相欢起美谈通衢高柳碧鬖鬖至今风俗轻虞芮目击岐周始自惭
　　会稽
广平路在稽山门外东南一十里广平程师孟元丰初为守华镇览古云民服其政日有余裕放浪于山水间泛镜湖款禹祠探藏书访丹井揽宛委之秀挹若耶之胜往来必由稽山之蹊山中之民相率而治之芟繁夷险使肩舆安行飞盖无阻师孟字公辟时为夕郎路以公名
　　嵊县
前志嵊县一十坊今二十四坊
访戴　秀异　字民　佐理　集贤　招提
继锦　通安　继孝　齐礼　迁善　桃源
兆庆　迎春　嘉会　仁德　弦歌　醴泉
清河　进德　妙音　丰义　成俗　化民
继锦坊按县有继锦乡旧名治化天圣中邑人史纶登进士第其子叔轲继之县令魏琰改今名
　　萧山
清风坊晋许询所居故号曰许君里招贤坊梁江淹所居故号曰江君里觉苑寺即淹之宅也
　园圃
西园在卧龙山之西府治据卧龙形胜处龙之口府东门也龙之尾西园也景佑中唐询作蒋堂曲水阁诗序则以园创于堂今以齐唐王公池记考之自吴越时巳为游观之地盖后来废不葺治至堂始复其旧观尔非创于堂也守吴格尝葺之未几亭宇多坏嘉定十六年汪纲复增葺之又创憩棠一亭颇为华丽云
　府廨
唐元微之云州宅居山之阳凡所谓台榭之胜皆因高为之以极登览尝以诗夸于白乐天云州城萦绕拂云堆照水稽山满目来四面无时对屏障一家终日在楼台星河影向檐前落鼓角声从地底回我是玉皇香案吏谪居犹得小蓬莱诵其诗则当唐盛时州宅之胜可想而知矣干宁中董昌叛即厅堂为宫殿昭宗命钱镠讨平之以镠为节度镠恶昌之伪迹乃撤而新之故元微之与李绅诸公所登临吟赏之处一皆不存若满桂楼海榴亭杜鹃楼其迹巳不复可考而名传于世者盖以诸公之诗也建炎以后又复颓毁而　本朝诸公登临之处亦不可复考如逍遥堂井仪堂五云亭披云望云二楼者殆不胜数凡州宅之堂舍亭馆见于今者悉著录之庶来者有所考云
州宅后枕卧龙而面直秦望自钱镠再建坏而复修不知其几嘉定十五年守汪纲以谓其敝巳极弗治则不可枝矣于是外自谯楼以至设厅旁由廊庑吏舍内自寝堂燕坐庖湢之所悉治新之鸠工于嘉定十五年春落成于十六年冬内外罔不一新按镠重建在唐天佑元年甲子 【此按镠重建军府署记】 至嘉定十六年癸未实三百二十年其再新若有数云
常衙厅在仪门之东旧颇迫窄守汪纲至是始辟其址而增广之廊庑毕备上为秦望阁不知作于何时赵抃尝有诗则熙宁之前已有之矣 【自此至棣萼堂皆汪纲重修】 
清思堂在常衙厅之后不知作于何时张伯玉赵抃皆有诗今刻石于堂上
青隐轩在常衙厅之东政和间王仲薿作
延桂阁在清思堂之侧前有岩桂甚古守赵彦倓建王补之摘杜子美赏月延秋桂之句以名楼之下为寝处燕坐之所便房夹室悉备盖馆士所寓之地也汪纲更新之且添创他屋及庖湢之所居者颇以为便
招山阁在棣萼堂之下不知作于何时旧名清凉阁守洪迈改今名
云近在招山阁之右宅堂之廊庑也赵彦倓建盖取杜子美云近蓬莱常五色之句以名
棣萼堂在云近之下绍熙元年洪迈领郡以其兄丞相适干道中尝出守迈取纶告中语有矧伯氏棠阴之旧增一门棣萼之华故名
燕春在清思堂后守汪纲创建摘张伯玉燕寝长居紫府春之句以名
云根在州宅后守汪纲创建摘张伯玉州宅近云根之句以名
四面屏障在州宅后守汪纲创建摘元微之四面无时对屏障之句以名
步鳌在州宅之后守汪纲创建取沈绅云随步武鳌头稳之句以名
拂云在州宅后子城之下守汪纲创建摘元微之州城萦绕拂云堆之句以名
晚对在州宅之后洪迈所建取杜甫翠屏宜晚对之句以名覆之以茅巳颓毁不存守汪纲即旧址再建无尘在州宅之上拂云之左守汪纲创建摘张伯玉疏竹间花阴了无尘土侵之句以名
蓬莱阁在设厅后卧龙之下章楶作蓬莱阁诗序云不知谁氏创始按阁乃吴越钱镠所建楶偶不知尔淳熙元年其八世孙端礼重修乃特揭于梁间云定乱安国功臣镇东镇海两军节度使检校太师侍中兼中书令食邑一万户实封六百户越王镠建其名以蓬莱者盖旧志云蓬莱山正偶会稽 【旧志今巳不传沈少卿绅和孔司封登蓬莱阁诗云三山对峙海中央自注于下云旧志蓬莱山正偶会稽】 元微之诗云谪居犹得小蓬莱钱公辅诗云后人慷慨慕前修高阁雄名由此起故云自元佑戊辰章楶修之又八十七年钱端礼再修又四十八年汪纲复修纲自记岁月于注云蓬莱阁登临之胜甲于天下自昔以来不知其凡几坏几修矣迩年其坏尢甚而修之于嘉定十五年岁次壬午十一月己巳朔十五日己未者郡守新安汪纲仲举也
镇越堂汪纲创建纲自记于柱云由蓬莱阁而下凡三级始达厅事承平时皆有堂宇废圯巳久后来者乃由中凿蹬道以便往来而飨军延见吏民之所遂为通行之路非独失帅府之观瞻其于阴阳家之说尢为妨忌郡寖不如昔民亦多艰未必不由于此嘉定辛巳予自宪移帅即有意稍复旧观顾力未赡弗暇明年秋公帑稍有铢积于是补苴罅漏芟夷草莱筑一堂于上以镇越名之盖东南之镇其山曰会稽而镇东又越之军额也名实其核地高而爽堂奥而明秦望诸山皆欣然锁会有效奇献秀之势又创行廊四十间于两翼联属蓬莱并与阁一新之山川朝拱气象环合而斯堂之胜遂独擅于越中矣工既毕功姑记岁月于此是岁九月辛未新安汪纲书堂之扁榜三大字　大丞相史鲁公之笔也
站台在镇越堂之前汪纲创建旧尝有望站台坏巳久其址亦不知在何所唯王十朋一诗尚传云明珠遥吐卧龙头渐觉清光万里浮人望使君如望月更须如镜莫如钩纲盖寓旧名于此也
云壑在卧龙之东汪纲创建前有乔松甚古纲自记于柱云嘉定壬午五月郡守新安汪纲作云壑于卧龙之东峰盖百花亭之旧址也黄太史诗云老松阅世卧云壑回首沧江无万牛而此堂之下苍髯老干云雾深藏雪压霜侵不改其操是宜其高卧阅世纵有万牛焉能动哉
清旷轩在云壑之侧嘉定十五年汪纲自记于柱云章楶蓬莱阁诗序谓四时之景不同而所同者自然之清旷也此语当矣西园旧有亭名清矌亭废不存复寓此名于斯轩噫何独此名为寓而斯轩亦直寄焉耳
观风堂绍兴中曹泳所建王十朋诗云薄俗浇风有万端欲将眼力见应难但令心境无尘垢端坐斯堂便可观堂废吴格再建汪纲又葺之
秋风亭在观风之侧其废巳久嘉定十五年汪纲即旧址再建纲自记于柱云秋风亭辛稼轩曾赋词脍炙人口今废矣予即旧基面东为亭复创数椽于后以为宾客往来馆寓之地当必有高人胜士如宋玉张翰者来游其间游目骋怀幸为我留其母遽起悲吟思归之兴云
望海亭在卧龙之西不知始于何时元微之李绅尝赋诗则自唐巳有之矣昔范蠡作飞翼楼以压强吴此亭即其址也祥符中高绅植五桂于亭之前易其名曰五桂岁久亭既废桂亦不存嘉佑中刁约增广旧址再建复名望海自作记以志嘉定十五年汪纲重修
多稼亭在望海亭之下嘉定十年王补之修改今名嘉定十五年汪纲重修
越王台按祥符图经云在种山东北种山盖卧龙之旧名也今台乃在卧龙之西旧有小茅亭名近民久巳废坏嘉定十五年汪纲即其遗址创造而移越王台之名于此气象开豁目极千里为一郡登临之胜且俾曾耆年篆三大字立石而刻之别为亭以覆之亭在台之左
清白堂在蓬莱阁之西卧龙山之足康定中范仲淹所作按仲淹堂记云获废井泉清而色白因命其堂曰清白庶几居斯堂而无忝其名堂废不存久矣嘉定十五年汪纲命访其所云都厅即其处也乃别创都厅重加整葺而复范之旧扁
贤牧堂在清白之侧旧以祀范文正公干道四年中忠定公始以赵清献公并祀干道八年守方滋又增祀朱忠靖公胜非赵忠简公鼎张文靖公守翟忠惠公汝文嘉定十四年守吴格又以史忠定合祀为七人袁燮作记汪纲重修
真武堂土地祠旧在蓬莱阁下窒暗尤甚汪纲移建于卧龙山之西崇善王祠之前特为显敞
崇善王祠盖卧龙山之神也在山之西钱镠所建祠有石幢乃镠刊梁贞明三年封神为崇善王敕牒镠自列其衔于后云启圣匡运同德功臣天下兵马大元帅尚父守尚书令吴越王镠立汪纲既移真武土地堂于是并祠修之此三祠灵应特异
　街衢
越为会府衢道久不修治遇雨泥淖几于没膝往来病之守汪纲亟命计置工石所至缮砌浚治其湮塞整齐其嵚崎除哄陌之秽污复河渠之便利道涂堤岸以至桥梁靡不加葺经画有条役且无扰始于府桥至轩亭及南北两市由府前至镇夷军门贤良坊至府桥水澄坊至鲤鱼桥沿河夹岸迤逦增筑暨大小路迎恩门内外至鸿桥 【一作虹】 牵汇坦夷如砥井里嘉叹实为悠久惠利云
会稽续志卷第二
　提刑司
提刑司在府治之东与蓬莱馆相望嘉定十六年知府事兼提刑汪纲以其弊陋乃撤其坏甚者六七而鼎新之且增创吏舍架阁库并钱酒什物文籍诸库又新其公余燕坐之所属官议事之厅及亭馆楼观罔不毕新曰澄清堂 【有淳熙中倪思所作堂记】 曰棣华堂 【淳熙初芮辉建以其兄烨干道中尝莅是职故云】 曰和乐堂曰尽心堂 【宣和元年蔡佃建】 曰清閟亭 【迭石为岩洞而冠亭于上茂林丛竹交映左右颇为幽雅】 曰稽山阁 【其址即火珠山也有干道中程大昌赋刻梓揭于梁间】 又创敬简堂于签厅之左
　提举司
提举司在蕙兰坊其燕坐之所则有云锦 【植荷花】 东窗澄斋爰咨堂风月堂 【虚豁爽垲可以观眺下有方沼前迭石为山老木三四杂以花竹其走耴颇佳】 厅事之右有小圃中有二亭曰扶疏曰清逸
　安抚题名
帅守姓名前志止于嘉泰初元李公大性今自嘉泰三年辛公弃疾以后备录于左
辛弃疾以朝请大夫集英殿修撰知嘉泰三年六月十一日到任当年十二月二十八日召赴行在
林采以太中大夫集英殿修撰知太平州除宝谟阁待制改知嘉泰四年四月初十日到任开禧元年五月十二日宫观
周珌以中大夫充集英殿修撰知开禧元年七月五日到任二年四月二十一日除宝谟阁待制宫观
赵师（上睪下廾）以大中大夫知开禧二年五月十三日到任当年六月十一日除宝谟阁学士知庐州
钱象祖以降授中大夫知开禧二年八月二十二日到任九月六日复通议大夫开禧三年二月四日召赴　行在
章燮以朝请大夫直华文阁知开禧三年二月二十八日到任十月十三日以应办　成肃皇后山陵有劳特转朝议大夫十一月四日召赴　行在
李珏以朝散大夫直宝谟阁知开禧三年十一月二十五日到任嘉定元年七月二十九日除侍右郎官
黄由以宝谟阁学士正议大夫知嘉定元年九月二十一日到任三年四月十六日除刑部尚书兼直学士院
留恭以朝奉大夫直宝谟阁知嘉定三年六月二十二日到任至嘉定五年四月十七日宫观
赵彦倓以朝散大夫两浙东路提点刑狱公事除直宝谟阁知嘉定五年八月十六日到任七年七月二十一日除直徽猷阁再任当年十月十三日磨勘转朝请大夫八年八月二十九日除太府少卿
叶笺以朝请大夫两浙东路提点刑狱公事除直秘阁知嘉定九年二月十一日到任当年十一月六日罢
吴格以朝散郎直秘阁知嘉定九年十二月六日到任次年二月十三日丁母忧
王补之以中奉大夫知婺州复秘阁修撰知嘉定十年三月六日到任十二年三月二十二日除右文修撰提举建康府崇禧观
沈（日皋）嘉定十二年三月二十四日以朝议大夫秘阁修撰浙东提刑被　旨兼权至当年八月十二日除太府卿
吴格以朝散郎直秘阁知嘉定十二年九月二十六日到任次年十月磨勘转朝请郎十四年十月五日除直焕章阁枢密副都承旨
汪纲以朝奉大夫直秘阁两浙东路提点刑狱公事除焕章阁知嘉定十四年十二月十七日到任次年四月转朝散大夫十一月转朝请大夫十七年正月除太府少卿二月兼权司农卿四月除直龙图阁知十月　覃恩转朝议大夫宝庆元年四月应办　宁宗皇帝梓宫有劳除右文殿修撰当年七月以职事修举奉　圣旨除集英殿修撰特令再任三年十一月除宝谟阁待制依旧知绍定元年三月磨勘转中奉大夫七月以收籴桩管米及数转中大夫十二月初三日召赴　行在
汪统绍定元年十二月二十九日以朝散郎直宝章阁浙东提刑兼权三年三月磨勘转朝请郎五月以籴桩积米特转朝奉大夫四年四月该遇　皇太后庆寿恩转朝散大夫五月二十一日与宫观
叶棠绍定四年五月二十一日以朝议大夫直宝谟阁浙东提举暂兼七月十六日除提刑仍旧兼权十月十三日交割与程徽猷
程覃以中大夫直徽猷阁知绍定四年十月十三日到任六年九月因应办　恭圣仁烈皇太后梓宫事务有劳除秘阁修撰十一月十三日除司农卿
叶棠以中大夫直宝谟阁浙东提刑于绍定六年十一月七日除金部郎官未上当月十五日除徽猷阁知端平元年十一月十六日依旧职差知太平州
黄壮猷端平元年十一月以朝请大夫金部郎官除直秘阁知十二月十二日到任三年十一月十五日除尚右郎官
李鸣复嘉熙元年二月以端明殿学士朝奉大夫签书枢密院事兼参知政事除资政殿学士知十七日到任当年六月二十三日召赴行在八月十六日除参知政事
潘刚中嘉熙元年十月十九日以朝议大夫浙东提刑暂权十二月磨勘转中奉大夫二年闰四月十三日交割与赵大资
赵善湘以资政殿大学士银青光禄大夫沿海制置使兼知庆元府于嘉熙二年三月依旧职知闰四月十三日到任三年六月二日依旧职提举临安府洞霄宫
余天锡嘉熙三年六月除资政殿学士知七月十六日到任四年四月初三日召赴　行在
蔡范嘉熙四年四月以朝请大夫新除司农卿除直徽猷阁知六月二十一日到任淳佑元年五月磨勘转朝议大夫九月除直龙图阁依旧知二年二月十六日召赴　行在奉事六月九日除司农卿
史岩之淳佑二年三月以龙图阁学士通奉大夫知十月初十日到任三年三月磨勘转正议大夫四年七月十三日除端明殿学士依旧知十七日改知福州
童颐淳佑四年七月二十一日以朝散大夫直华文阁浙东提举暂权十月十六日交割与史阁学
史宅之淳佑四年七月以华文阁学士通奉大夫知十月十九日到任十二月磨勘转正议大夫五年十一月以职事修举除敷文阁学士依旧知六年三月十六日除工部尚书
赵性夫淳佑六年四月五日以朝奉大夫直秘阁浙东提刑兼权十月除直华文阁令再任依旧兼权七年五月六日除直徽猷阁知八年正月除大理少卿未上二月除直宝文阁依旧知七月兼提举十月三日令赴　行在奏事九日除宗正少卿
赵希朴淳佑八年十二月以中奉大夫新除司农少卿兼检详除直华文阁知九年正月十一日到任当月兼权提举六月三日罢
洪薿淳佑九年六月九日以朝散郎浙东提刑札兼权七月十七日被　旨时暂兼权十一月交割与吴大资
吴潜淳佑九年八月以资政殿学士太中大夫知十一月八日到任十二月八日除同知枢密院事兼参知政事
洪薿淳佑九年十二月十八日再以朝请郎直秘阁浙东提刑札兼权十年三月十三日被　旨兼权八月十二日除刑部郎官二十一日除直宝谟阁知寻别与州郡差遣
马天骥淳佑十年八月二十七日以朝请大夫直秘阁浙东提举被　旨兼权十月五日除宗正少卿十四日除秘阁修撰知仍兼提举十一年十月十一日除权兵部侍郎十七日除知庆元府
楼治淳佑十一年十月以中奉大夫集英殿修撰知闰十月初八日到任十一月十一日暂兼提举十二年正月十三日暂兼提刑四月磨勘中大夫八月依旧职提举江州太平兴国宫
程沐淳佑十二年八月十二日以朝奉大夫浙东提举时暂兼权宝佑元年三月二十四日交割与集撰陈侍郎
陈显伯淳佑十二年八月以太中大夫集英殿修撰新知婺州改知宝佑元年三月二十四日到任二年正月十二日除权兵部侍郎
厉文翁宝佑元年十月以承议郎集英殿修撰知二年正月二十九日到任四月以前知临安府职事有劳特转朝奉郎十月二十六日依旧职改知庆元府
史宇之宝佑二年十月以焕章阁学士太中大夫知十二月十四日到任四年正月以职事修举特除徽猷阁学士仍知十月八日召赴　行在十一月一日除工部尚书
顾嵒宝佑四年十月二十五日以承议郎浙东提刑时暂兼权五年八月初四日交割与谢秘撰
谢奕修以中奉大夫太府卿除秘阁修撰知宝佑五年八月四日到任六年七月四日除右文殿修撰赐紫章服依旧任开庆元年八月一日除集英殿修撰依所乞提举隆兴府玉隆万寿宫仍赐金带许令服系二十一日交割与厉待制
厉文翁开庆元年六月以朝奉大夫徽猷阁待制知八月二十一日到任十月二十九日除宝文阁待制知临安府十一月交割与何敷文
何梦祥以朝奉大夫试司农卿兼知临安府除直敷文阁与厉待制两易开庆元年十一月初八日到任景定元年二月六日除直徽猷阁主管建宁府武夷山冲佑观
叶隆礼景定元年二月以朝奉大夫除直宝文阁知十六日到任四月二十六日交割以次官离任
郑雄飞景定元年五月初五日以朝散大夫直宝章阁浙东提举被　旨时暂兼权七月十七日交割与谢集撰
谢堂景定元年五月以朝奉大夫集英殿修撰知七月十七日到任十月除宝章阁待制提举佑神观仍奉朝请特赐金带许令服系
林光世景定元年十月二十八日以朝奉大夫浙东提举被　旨时暂兼权十二月初十日交割与秘阁季户部
季镛以朝散郎知温州除左曹郎官未供职间除直秘阁知景定元年十二月初十日到任二年七月二十六日以职事修举升直宝谟阁依旧任十二月初九日被　旨时暂兼权提举三年五月初九日除将作监十一日升直焕章阁依旧知十一月初八日升直宝文阁令再任十二月二十日除直龙图阁两浙转运副使
杨瑱景定三年十二月以朝议大夫右文殿修撰新知宁国府除集英殿修撰知四年二月二十七日到任十月十九日令赴　行在奏事
朱应元景定四年十月二十五日以朝请郎直徽猷阁浙东提举被　旨时暂兼权五年正月初五日除直显谟阁浙东提刑兼提举仍暂权二月二十六日除监察御史兼崇政殿说书
　提刑题名
提点刑狱置使始于淳化三年两浙皆隶所部熙宁九年分两浙为东西路明年复合建炎四年用熙宁法复分为二自置使以来中间尝兼用武臣建炎间省去干道中复置淳熙末又省自绍圣以上其姓名皆不可考元符以后始有壁记故得以著录
白具元符三年正月初四日以朝散郎到任
王祖道元符三年七月二十日以朝散大夫到任
胡师文崇宁元年三月初四日以朝散大夫到任
程遵彦崇宁元年□月□□日以朝请大夫到任
蔡肇崇宁元年七月二十四日以朝奉郎到任
虞谟崇宁元年十二月十六日以承议郎到任
周彦质崇宁二年二月初五日以朝请郎到任十二月二十五日移淮南转运副使
强浚明崇宁三年三月初五日以朝奉郎到任四年九月初六日罢
祖理崇宁三年六月二十九日以朝散郎到任四年二月十四日罢
黄克俊崇宁四年四月二十九日以朝散郎到任五年十二月二十四日移知光州
马玿崇宁五年正月十九日以朝请大夫到任大观元年正月初八日罢
董正封大观元年二月初九日以中散大夫到任当年闰十月初四日除发运副使
钱景逢大观元年二月二十日以朝奉大夫到任当年闰十月十五日移江东提刑
盛章大观二年三月以奉议郎到任当年十月初八日除兵部员外郎
毕渐大观二年十一月以朝散郎到任大观三年四月罢
朱维大观三年三月十四日以中大夫到任政和元年七月二十五日移知兴仁府
蔡安持大观四年五月以朝请大夫直秘阁到任政和元年六月召赴　(阙)
李景夏政和元年四月以朝散郎到任当年五月罢
虞谟政和元年七月十八日以朝奉大夫到任政和三年正月二十六日罢任
周邦式政和二年六月以朝请大夫到任政和三年四月十七日移江东提刑
罗选政和三年四月以朝散郎到任当年十一月 除少府少监
卢天骥政和六年六月十九日以朝散郎到任政和八年闰九月初九日除左司员外郎
周格政和八年闰九月十四日以朝请大夫到任当年十月十八日罢任
蔡佃政和八年十一月十七日以朝请郎直秘阁到任宣和元年八月十三日罢
郑南宣和二年二月二十五日以朝散郎到任当年七月二十二日罢任
张苑宣和二年七月二十三日以中奉大夫直秘阁到任宣和三年二月二十三日罢任
杨应诚宣和三年二月初八日以武功大夫成州团练使到任宣和五年五月二十日移河北河东宣抚司管勾机宜文字
章綡宣和三年三月二十六日以朝散大夫到任宣和四年六月十三日就除知越州
高士曈宣和三年七月初二日以武显大夫兼阁门宣赞舍人到任当年九月初九日依旧淮南提刑
王仲闳宣和四年六月二十九日以朝请郎直秘阁到任宣和五年五月二十日除本路转运副使
胡邃宣和五年六月二十四日以中奉大夫到任宣和七年五月除比部郎中
柳宗杰宣和七年以朝奉郎到任
季质靖康二年以朝奉郎直龙图阁到任
王翿建炎三年以朝奉郎到任
韩肤冑建炎四年三月以朝散郎到任七月致仕
施垧建炎四年八月以朝请大夫到任绍兴二年正月分过浙西
孙近绍兴二年正月以左朝议大夫充秘阁修撰到任二年转左中奉大夫三年三月除秘书少监
张宗臣绍兴三年四月以左朝奉大夫到任十月罢
周纲绍兴三年十月以左奉议郎到任四年四月召赴　行在
明橐绍兴四年四月以左奉议郎到任六年正月致仕
刘一止绍兴六年二月以左承议郎直显谟阁到任八年二月满罢
谢祖信绍兴八年三月以左承事郎直秘阁到任九年正月召赴　行在
范同绍兴九年正月以左朝请郎直宝文阁到任八月召赴　行在
利瓦伊绍兴九年九月以右朝奉郎直秘阁到任十年四月与福建提刑宋孝先两易
宋孝先绍兴十年四月以左中奉大夫直秘阁到任十月通理满罢
吕用中绍兴十年十二月以右宣教郎到任十二年十二月改知泉州
范振绍兴十三年正月以左朝请大夫到任九月罢
吴序宾绍兴十三年十月以右朝奉大夫到任十四年四月与知泉州吕用中两易
吕用中绍兴十四年八月以右奉议郎直秘阁到任十五年五月宫祠
朱敦儒绍兴十五年六月以左朝奉郎到任十六年十二月罢
林师说绍兴十七年六月以右朝请大夫到任十二月罢
秦昌时绍兴十七年十二月以左朝散郎提举权十九年除直秘阁正除及再任至二十四年十二月致仕
曾几绍兴二十五年十二月以左朝请大夫到任二十六年三月改知台州
宋棐绍兴二十六年三月以左朝请大夫到任二十七年三月改知扬州
邵大受绍兴二十七年四月以左朝请大夫提举权十一月正除二十八年十月改浙西提刑
徐度绍兴二十九年六月以左朝请郎到任三十年七月除枢密院检详
樊光远绍兴三十一年三月二十六日以左朝奉郎到任三十二年九月除吏部员外郎十月续奉
圣旨樊光远以疾请祠可依旧浙东提刑十月十日还任隆兴元年六月成资替
王葆隆兴元年六月十三日以左朝请大夫到任干道元年二月二十一日宫祠
任文荐干道元年四月十三日以左朝请郎到任干道二年三月二十八日召赴　行在
张津干道二年五月二十七日以右朝请郎到任干道三年五月除直秘阁知明州
柳大节干道三年六月以右朝奉大夫到任当年八月罢
芮烨干道四年十一月以左朝散郎到任干道五年八月除国子司业
程大昌干道五年九月以左朝奉郎直龙图阁到任干道七年六月除江东运副
干道六年六月二十三日奉
圣旨诸路各置武臣提刑一员
张方干道六年十月以武功大夫兼合门宣赞舍人到任干道七年八月致仕
范成象干道七年八月以左朝散郎到任干道九年改除福建提刑
张抡干道七年十月以均州防御使到任干道九年正月除利州观察使知池州
郑兴裔干道九年六月以武功大夫江州观察使到任淳熙元年四月除浙西提刑
赵彦端干道九年九月以左朝奉大夫直宝文阁到任淳熙元年三月宫祠
韩俣淳熙元年八月以武节大夫高州剌史到任淳熙三年二月宫祠
胡仰淳熙元年十一月以朝散大夫直秘阁到任淳熙二年三月罢任
吴交如淳熙二年四月以朝散大夫直秘阁到任十月召除大理少卿
芮辉淳熙二年十二月以朝散大夫到任淳熙四年十月以职事修举除直显谟阁当月召除秘书少监
傅自得淳熙五年七月以朝散郎直秘阁到任当年八月罢
赵益淳熙五年十月以武德大夫文州剌史到任淳熙七年十一月再任淳熙八年八月召除知合门事
巩湘淳熙五年十二月以朝散大夫直敷文阁到任淳熙七年十二月改知广州
姚宗之淳熙七年十二月以承议郎到任淳熙八年八月除江西提刑
傅淇淳熙八年九月以朝请大夫到任淳熙九年九月改浙西提刑
张诏淳熙八年十一月以武经大夫到任淳熙十年五月改江东提刑
丘崇淳熙十年七月以朝奉大夫直秘阁到任淳熙十一年十二月初二日改知平江府
赵公硕淳熙十二年二月初五日以朝议大夫直龙图阁到任淳熙十三年六月宫祠
延玺淳熙十三年七月二十五日以武功大夫高州剌史到任淳熙十三年五月二十三日除知阁门事
赵不违淳熙十五年六月十六日以武经大夫到任淳熙十六年正月罢
周颉淳熙十六年正月二十八日以朝议大夫直显谟阁到任绍熙元年二月二十一日除福建运使
蔡戡绍熙元年四月十一日以朝散大夫直宝文阁到任当年七月二十八日除中书门下省检正诸房公事
林提绍熙元年八月二十六日以朝请郎到任绍熙二年七月十八日磨勘转朝奉大夫当日改江西转运判官
虞俦绍熙二年八月初七日以朝奉大夫到任二年二月初二日得　旨与郡
陈倚绍熙三年三月六日以朝散大夫直徽猷阁到任四年二月十七日除大理卿
陈（木巳）绍熙四年三月二十八日以奉直大夫到任庆元元年正月十一日除侍右郎官
谢源明庆元元年二月二十五日以朝请大夫直焕章阁到任当年十一月二十一日召赴　行在
李大性庆元元年十二月十九日以朝散大夫到任庆元三年三月　　日召赴　行在
张伯垓以朝请大夫监察御史除庆元三年三月二十八日到任当年十一月二十一日除直华文阁知绍兴府
张孝曾以朝请大夫新湖南运判除庆元四年正月初五日到任当年四月二十七日除福建运使
俞丰以朝请大夫浙西提举除庆元四年五月十七日到任次年四月二十九日除直秘阁当年十月十七日除中书门下省检正诸房公事
李洪以朝奉大夫浙东提举除庆元六年闰二月二十八日到任当年五月二十九日罢
周珌以朝议大夫湖北提刑除庆元六年十月二十四日到任嘉泰元年正月十三日以应办有劳除直敷文阁当月十九日宫祠
□焕以中奉大夫太常少卿除直显谟阁除嘉泰元年六月初六日到任嘉泰二年四月二十六日召赴　行在
时佐以中大夫直华文阁淮南运判除嘉泰二年十二月三十日到任
施康年以朝请大夫福建提刑除嘉泰四年三月三日到任当年十月二十七日除司农卿
权安节以朝散大夫司农卿除充秘阁修撰除嘉泰四年十一月十七日到任当年十二月十六日改差知鄂州赵时逢开禧元年正月初十日以朝散郎直秘阁到任次年正月十七日召赴　行在八日奉
圣旨除左曹郎官
傅伯成开禧二年四月十四日以朝议大夫到任当年十一月初六日除直龙图阁知庆元府
李珏以朝奉大夫江东提刑除开禧三年四月十五日到任当年十月内应办有劳特转一官当年十一月十九日除直宝谟阁知绍兴府
孙昭先以朝散大夫吏部郎中除开禧三年十二月二十九日到任嘉定二年二月十七日召赴　行在除尚左郎官
谯令宪以朝奉大夫直显谟阁知婺州除嘉定二年八月四日到任四年九月初四日除直宝文阁江东运副
赵彦倓以朝散大夫考功郎中除嘉定四年十二月十五日到任次年四月十六日除直秘阁当年八月初一日除宝谟阁知绍兴府
王渥以朝奉大夫浙东提举除嘉定五年八月十六日到任次年三月二十八日除知赣州
程覃以朝散大夫浙东提举兼权庆元府除嘉定六年十月二十三日交割职事仍旧兼权知庆元府嘉定八年五月二十五日除侍右郎官
叶笺嘉定八年六月二十一日以朝请大夫赐紫金鱼袋到任嘉定九年正月一日除直秘阁知绍兴府
沈（日皋）以朝议大夫秘阁修撰知平江府除嘉定十年七月初十日到任十二年八月十二日除太府卿
汪纲以朝请郎直秘阁新知婺州除嘉定十二年十二月十三日到任十四年十月兼权绍兴府十二月除直焕章阁知绍兴府兼权十七年四月除直龙图阁知绍兴府兼权宝庆元年四月除右文殿修撰再任仍兼二年七月除集英殿修撰再任仍兼二年九月乞差正官旨依
麋溧以太常少卿除宝庆二年十月初五日到任
汪统以侍右郎官除绍定元年十二月二十八日到任四年五月二十一日宫观
叶棠绍定四年五月二十一日以浙东提举暂兼七月十六日正除提刑八月七日到任六年十一月四日除金部郎官十三日除直徽猷阁知绍兴府浙东安抚使
李大谦以尚右郎中除端平元年正月初八日到任
牛大年以侍左郎官除端平元年三月十一日到任当年八月二十四日除直敷文阁主管建康府崇禧观
曹豳以浙西提举除端平三年二月二十九日到任十一月十八日召赴　行在除工部郎官又除国子司业未行又除左司谏
潘刚中以太府寺丞除嘉熙元年三月三日到任二年闰四月二十三日召赴　行在除侍右郎官
项容孙以侍右郎官除嘉熙二年五月二十二日到任三年二月七日除尚左郎官
章谦亨以知衢州兼嘉熙三年六月十一日交割十二月十三日除直秘阁浙东提刑兼知衢州嘉熙四年十一月宫观
马光祖淳佑元年二月十九日以浙东提举兼权九月十一日除直宝谟阁浙西提刑
徐鹿卿淳佑元年七月五日以江东运判知太平州除九月十日除直秘阁依旧提刑仍暂兼提举于十月二十日到任
吕午以新知泉州除淳佑二年十一月初四日到任三年四月二十七日除监察御史
陈晋接以秘书省著作郎兼宗学博士兼权侍左郎官于淳佑三年六月初五日除仍时暂兼权婺州十九日交割本司职事淳佑四年二月免兼婺州回司三月二十七日除将作少监
赵性夫以右曹郎官除淳佑四年九月一日到任六年十月十八日除直华文阁再任淳佑七年五月六日除直徽猷阁知绍兴府浙东安抚
杨伯嵒以吏部郎官除淳佑七年五月十六日到任八年正月一日除枢密院检详诸房文字
高斯得以知严州除淳佑八年七月二十八日到任九月二十一日除江西运判
洪薿以江西提举除淳佑八年十一月十六日到任九年十一月九日除直秘阁依旧十年□月十二日除刑部郎官二十一日除直宝谟阁知绍兴府浙东安抚
蔡抗以江东提刑除淳佑十一年三月二十二日到任七月二十三日依旧直宝谟阁浙东提刑兼知婺州次年正月一日除国子司业兼资善堂赞读
袁立儒以福建提举除淳佑十二年十二月二十二日到任
尢煓以度支郎官除宝佑元年十月初七日到任
饶虎臣以前福建运副改湖北运副兼知鄂州未赴除于宝佑二年十月十七日到任四年正月一日除太府卿
汪应元以主管建康府崇禧观依旧职除宝佑四年三月二十一日到任
顾嵒以大宗正丞兼刑部郎官除于宝佑四年九月五日到任除直秘阁职任仍旧十一月十七日除左曹郎官
何梦祥以军器监兼崇政殿说书除于宝佑五年十一月二十八日到任开庆元年九月二十日除直华文阁湖南提刑二十六日除司农卿兼知临安府浙西安抚
陈仁玉开庆元年十一月初四日以秘书郎兼礼部郎官兼崇政殿说书除直秘阁浙东提刑兼知衢州十一月初十日到任景定元年五月二十九日特升直华文阁依旧八月十一日升直敷文阁依旧九月初二日回司二十九日离任
魏克愚以金部郎官除景定二年正月二十八日到任五月一日除直秘阁依旧仍兼知婺州两具辞免二十二日除直宝章阁两浙运判
孙子秀景定二年五月二十三日以浙西提刑升直华文阁除仍兼知婺州当年七月十一日到任景定三年正月十九日依所乞免兼婺州回司二月初二日离任
曹孝庆以前湖南运判升直宝章阁除景定三年四月二十二日到任九月初六日除右正言兼侍讲
李芾端平宪大谦之子以知吉州除仍兼权知温州于景定三年十二月十二日交割职事四年十一月二十六日赴　行在奏事五年二月初四日除浙西提刑
朱应元以浙东提举进直显谟阁除景定五年二月八日交割二十六日除监察御史
　提举题名
提举常平仓事创于熙宁二年崇宁中又置提举茶盐事绍兴中合常平茶盐为一司初置治于苏大观中又徙杭宣和以后遂定治于越自熙宁以来或并或省治所移徙亦不一以故姓名不复可考断自宣和六年孙庄以下备录如右
孙庄宣和六年四月十八日以朝请郎到任宣和七年二月十六日得替
王赐宣和七年四月初四日以通直郎到任当年七月初八日罢
郑松年宣和七年七月初八日以通直郎到任建炎二年八月初三日得替
张伯旧建炎二年八月初三日以通直郎到任当年九月初十日致仕
李迁建炎二年十一月初二日以朝请大夫到任建炎三年九月二十三日致仕
蔡向建炎四年二月初七日以承议郎到任绍兴二年二月初十日得替
王然绍兴二年二月初十日以右朝奉大夫到任绍兴三年三月初六日罢
韩协绍兴三年三月二十七日以右奉议郎到任绍兴五年四月初七日得替
韩临亨绍兴五年四月二十七日以左朝奉大夫到任当年闰二月十三日奉　圣旨常平并入茶盐司仍以提举茶盐常平等公事为名绍兴七年四月二十九日替
胡说修绍兴七年四月二十八日以右朝请大夫到任绍兴九年正月初五日致仕
张宇绍兴九年三月十七日以左朝请郎到任当年九月十三日奉　敕常平司职事依旧令提刑司兼管绍兴十年七月初九日除司勋郎官
王鈇绍兴十年十月初六日以右朝请郎到任绍兴十二年十月二十一日得替
虞（汀去丁改充）绍兴十二年十月二十一日以右朝奉郎到任绍兴十三年九月二十六日罢
韦寿成绍兴十三年十二月二十一日以右朝奉大夫到任绍兴十五年正月二十九日改除浙西提举茶盐
高世定绍兴十五年三月十九日以右朝请大夫直显谟阁到任当年八月十一日改除浙西提举茶盐
郑侨年绍兴十五年八月二十七日以右朝奉大夫直秘阁到任当年八月二十六日奉圣旨改充提举常平茶盐公事绍兴十七年七月十二日除江东运使
秦昌时绍兴十七年八月初一日以左承议郎到任绍兴十九年□月□□日在任改除浙东提刑
游掞绍兴二十年十月初二日以右朝奉郎到任绍兴二十二年六月初三日致仕
高百之绍兴二十二年六月二十九日以右通直郎直秘阁到任绍兴二十四年十二月十八日改除温州
黄兑绍兴二十五年正月初二日以右朝请大夫到任权当年六月二十一日正除当年十一月二十五日罢
赵公称绍兴二十六年四月初七日以左承议郎到任绍兴二十七年二月□□日除江西运判
邵大受绍兴二十七年三月二十三日以左朝散大夫到任当年十一月十六日除浙东提刑
都絜绍兴二十八年四月二十九日以左朝奉大夫到任绍兴三十年二月初一日改除户部郎官总领钱粮
张庭实绍兴三十年五月初七日以左朝散大夫到任绍兴三十二年十二月二十三日得替
喻樗绍兴三十二年十二月二十四日以左朝奉大夫到任干道元年二月二十五日得替
高敏信干道元年二月二十六日以左朝散大夫到任干道元年八月十二日罢
宋藻干道元年八月二十一日以左朝散郎到任干道三年四月五日主管台州崇道观
徐蒇干道三年八月二十六日以左朝散郎到任干道五年六月初三日知秀州
苏峤干道五年十月初五日以右朝奉郎到任干道七年六月初八日召除吏部郎官
唐閟干道七年六月二十一日以右朝散郎到任当年七月二十四日改除户部郎官淮西总领
郑良嗣干道七年八月初九日以右承议郎到任干道九年九月十八日除福建提刑
刘孝韪干道九年十月十一日以右朝奉大夫直秘阁到任淳熙元年八月内除直徽猷阁当月二十六日赴召
折知常淳熙元年九月初二日以宣教郎到任淳熙二年三月十五日罢
陈举善淳熙二年四月十九日以承议郎直龙图阁到任淳熙三年七月十七日除浙西提刑
何偁淳熙三年八月二十七日以朝散郎到任淳熙四年八月十五日改福建提举
姚宗之淳熙四年八月十七日以承议郎到任淳熙六年二月二十五日除浙东提刑
李宗质淳熙六年三月初八日以承议郎到任当年十一月初四日罢
赵韫淳熙六年十一月十四日以承议郎到任淳熙八年十二月初五日得替召赴　行在
朱熹淳熙八年十二月初六日以宣教郎直秘阁到任淳熙九年九月十二日除直徽猷阁除江西提刑
余禹成淳熙九年九月二十三日以承议郎到任淳熙十年十月二十三日罢
勾昌泰淳熙十年闰十一月初八日以奉议郎到任淳熙十二年十月二十二日除浙西提刑
岳甫淳熙十二年十一月十一日以承议郎到任淳熙十三年十二月十四日知明州
田渭淳熙十四年二月十七日以奉议郎到任次年六月内除直秘阁十六年正月内除考功郎官
袁说友淳熙十六年正月十八日以朝请大夫到任当年七月十三日改除浙西提刑
郑湜淳熙十六年八月十七日以承议郎到任绍熙二年二月十二日知建宁府
李沐绍熙二年四月十七日以朝奉郎到任当年九月十六日改江东提举
黄唐绍熙二年十一月初一日以朝请郎到任绍熙三年十月　　日奉　圣旨与郡
陈（木巳）绍熙三年十二月二日以奉直大夫到任绍熙四年三月二十八日除本路提刑
卫泾绍熙四年五月十九日以朝散郎到任是月二十七日丁母忧
李谦绍熙四年七月十五日以承议郎到任绍熙五年八月四日赴召
李大性绍熙五年十月二十三日以朝散郎到任庆元元年十二月十九日除本路提刑
莫漳庆元二年五月七日以朝议大夫直秘阁到任当年八月二十四日罢
刘诚之庆元二年十一月四日以朝奉大夫到任庆元四年五月二十七日除直秘阁知平江府
赵公豫庆元四年七月十一日以中奉大夫到任庆元五年五月二十日召赴　行在
李洪庆元五年七月初三日以朝奉大夫到任庆元六年闰二月二十八日除本路提刑
叶籈庆元六年八月二十八日以朝奉郎直秘阁到任嘉泰元年正月内除直焕章阁当年十月内改除江东提举
张经嘉泰元年十二月初二日以朝请大夫到任嘉泰三年八月内改除湖北提刑
李浃嘉泰三年十月初八日以朝散大夫到任嘉泰四年二月二十日磨勘转朝请大夫当年六月二十六日召赴　行在
章燮嘉泰四年七月十九日以朝散大夫到任开禧元年八月十三日磨勘转朝请大夫二年三月除直宝谟阁再任三年二月进职一年差知绍兴府
鲁幵开禧三年四月十九日以朝奉大夫到任当年十二月初六日转朝散大夫嘉定二年正月内被召
孟植嘉定二年四月初五日以朝请大夫到任嘉定三年四月二十日罢
王遇嘉定三年七月二十四日以朝散郎到任嘉定四年闰二月初六日改除大宗正丞
王渥嘉定四年闰二月初十日以朝请郎到任当年十一月初六日磨勘转朝奉大夫嘉定五年八月一日除本路提刑
程覃嘉定六年正月十四日以朝奉大夫到任当年七月初四日磨勘转朝散大夫当年十月十一日除本路提刑兼权知庆元府
韩元礼嘉定六年十月二十九日以通直郎到任当年十二月十二日因进　玉牒转奉议郎嘉定八年八月二十八日除刑部郎官未赴阙间当年十月初九日以盐课增羡转承议郎当日除直秘阁知庆元府
李琪嘉定八年十二月初五日以承议郎到任嘉定九年五月二十三日兼权本路提刑嘉定十年正月十一日除礼部郎官
赵伉夫嘉定十年正月二十四日以朝散郎到任当日兼本路提刑次年三月初一日磨勘转朝请郎当年十月二十六日除福建运判
喻珪以朝散郎知台州除嘉定十一年十一月十六日到任当月三十日磨勘转朝请郎次年二月初九日因任台州日催督捕获强寇有劳转朝奉大夫八月十三日兼权本路安抚提刑嘉定十三年九月十三日除知大宗正丞
章良朋嘉定十三年十一月初七日以承议郎到任以磨勘转朝奉郎嘉定十四年九月二十八日兼权知庆元府因该遇　进宝赦特转朝散郎以调度兵将捕获海寇转朝请郎十五年十二月十四日除尚左郎官
齐硕嘉定十六年十月十七日以通直郎到任在任转奉议郎十七年七月被　旨兼权庆元府当年　覃恩转承议郎宝庆元年十一月除金部郎官
金铸宝庆二年以朝请郎正月十一日到任宝庆三年四月差知汀州
李寿朋宝庆三年以朝请大夫直宝章阁十月十九日到任绍定元年十一月除左曹郎官十二月除直宝谟阁知平江府
余铸绍定元年以朝奉大夫十二月十二日到任当月二十七日除右曹郎官兼右司郎官
叶棠绍定二年正月以朝请大夫到任十二月暂权台州四年二月除直宝谟阁依旧回司暂权浙东提刑绍兴府浙东安抚七月依旧职除浙东提刑暂权提举绍兴府浙东安抚
黄壮猷绍定六年以朝奉大夫九月二十六日到任十一月暂权提刑端平元年七月除金部郎中
曾天麟端平元年以朝散大夫八月初一日到任二年十二月除都官郎官
陈振孙端平三年二月初六日以朝散大夫知台州兼权八月正除十月二十八日到任嘉熙元年五月改知嘉兴府
卫洙嘉熙元年以朝请郎六月十七日到任二年十月十七日除右曹郎官
范镕嘉熙三年以朝奉大夫四月二十六日到任四年十一月除侍左郎官
马光祖嘉熙四年以朝请大夫直秘阁十二月二十六日到任淳佑元年二月兼权提刑九月进直宝谟阁除浙西提刑
袁立儒淳佑二年以朝奉大夫直秘阁五月初三日到任三年二月除侍右郎官
童颐淳佑三年以朝散大夫直宝谟阁五月初一日到任四年六月除将作监七月除直华文阁依旧浙东提举五年七月满替
章端子淳佑五年以朝奉郎七月二十四日到任六年八月兼权温州十月离任
赵与杰淳佑六年以朝请郎军器监除十一月二十一日到任八年正月除司农少卿二月除直宝谟阁依旧浙东提举暂兼提刑六月除太府卿
严粲淳佑九年以朝请郎八月二十一日到任十年正月除仓部郎官
马天骥淳佑十年以朝请大夫直秘阁二月十八日到任十月除宗正少卿又除秘阁修撰知绍兴府仍兼提举
谢奕修淳佑十一年以朝议大夫直华文阁闰十月初七日到任十一月初四日丁父忧
程沐淳佑十一年以朝请郎二月十二日到任八月十二日暂权绍兴府宝佑元年四月离任
赵隆孙宝佑元年以朝请大夫六月十三日到任宝佑二年五月除直秘阁知泉州兼提举福建市舶
吴革宝佑二年以朝奉郎八月十三日到任三年八月除尚右郎官兼权左司
季镛宝佑三年以朝奉郎十一月初六日到任宝佑五年三月召赴　行在奏事
赵（王臾）夫宝佑五年以朝议大夫四月十五日到任宝佑六年十二月赴　都堂禀议崇政殿说书
李献可景定五年以奉议郎兼权提刑五月初一日到任
会稽续志卷第三
　安抚司签厅〔属官廨舍附〕
安抚司签厅在府治仪门之西嘉定十六年汪纲重建而移门于仪门之外
参议机宜抚干旧无廨舍皆僦居于市嘉定十六年汪纲以武宪旧衙析而改创昈列有序参议滕璘作题名记纪之甚详
　通判厅
通判北厅在府治之东嘉定十七年夏通判府事沈绎召为大理正绎去郡守汪纲亟捐钱二百万重葺之于是庭宇稍整洁便坐之前多植木犀嘉泰辛酉施宿因名之曰桂堂有小圃颇幽雅一池清洁可爱嘉定甲戌袁申儒临池作亭名曰渌秀池傍环植以梅袁于默林中作亭摘曾子固忆越中梅诗冷香幽艳向谁开之句名曰冷香又一亭亦袁作名曰逍遥游曾子固倅越刘贡父以诗送之云君为逍遥游亭名本诸此袁又作一室曰卧龙斋以其檐俯卧龙之麓也斋傍地形稍高爽宜于观眺湖山之胜尽在目前嘉定癸未沈绎作亭命之曰会稽图画有井极清冽泉脉来自卧龙齐唐文集有越州通判厅事后新凿方井诗云卧龙山脚寒岩底沮洳泥涂不记年疏引一朝逢智匠坐令咫尺变璇渊待时藏用怀灵德济物施功假世贤留作越人歌咏事召棠阴下酌贪泉惜开井之倅姓名不传
通判南厅倅史文卿创世彩堂其父定之时为江东仓使有记载其事后史安之为代葺治加备有水竹桥亭之胜
通判东厅乃员外置久废不差廨宇旧寓武宪厅嘉定十七年以监六部门颜耆仲为添差通判郡始葺路钤厅为之先是有路钤一员专一修奉　攒宫十六年台察李伯坚乞罢去路钤降　旨差通判一员专一主管至是始除耆仲云
　签厅
签厅敝甚外限仅以竹篱见者陋之嘉定十七年守汪纲重修及创倅幕位次重建两廊大门于是稍称大府之体
　乡
　　余姚
双鴈乡在余姚县东南一里孔晔记云虞国余姚人为日南太守有惠政行部有双鴈随轩翔舞秩满还家鴈亦随归遂生息成群国死犹依其墓不去
　　上虞
游谢乡俗传谢康乐旧游
　镇
　　山阴
钱清镇在县西北五十里行人至此多有待潮过堰之阻故陈渊有诗云江潮来去自有时扁舟阁浅心如飞岸容霜竹青照眼春信梅花香扑衣天寒鄞江道路阻岁晏钱清风俗非故园回首二千里落日看尽行云归
　　萧山
西兴镇前志云西陵城在萧山县西十二里吴越武肃王以西陵非吉语遂改曰西兴今按越绝书浙江南路西城者范蠡屯兵城也其陵固可守故谓之固陵详此即今之西陵也越绝书所云图经前志俱不曾引及惜哉吕祖谦有西兴道中二绝云凫鹜迎船自有情随波故起绿鳞鳞野花照水开无主谁信春归已两旬桑麻张王不知春帝恐莺花太断魂东岸红霞西岸绿却将影色为平分
渔浦镇在县西三十里梁丘希范宋谢灵运唐孟浩然皆称为渔浦潭对岸则为杭之龙山故潘阆诗云渔浦风水急龙山烟火微
　市
　　会稽
平水市在县东二十五里元稹序白氏长庆集云予尝于平水市中见村校诸童竞习歌诗召而问之皆对曰先生教我乐天微之诗固亦不知予之为微之也其自注云平水镜湖傍草市名
　　萧山
临浦市在县南三十里唐施肩吾诗有旅次临浦市者即此地也
　　上虞
五夫市在县北三十五里有唐会昌三年余球五大夫市新桥记刻于市中一石塔之下前志碑刻门云石不存盖未尝见此刻也
　和买
太宗时马元方为三司判官建言方春民乏绝时预给官钱贷之至夏秋令输绢于官故曰和买然在昔止是一时权宜措置至于一岁之间或行于一郡邑而已祥符中王旭知颖州因岁饥出库钱贷民约蚕熟人输一缣其后李士衡行之陕西民以为便至熙宁新法之行乃施之天下示为准则是时会稽民繁而贪所贷最多 【此据王明清挥麈录】 后来钱既乏支所买之额不除遂以等户资产物力而科配焉然会稽为额独重于他处故至今以为病建炎三年九月二十四日御笔朕累下宽恤之诏而迫于经费未能悉如所怀今闻东南和预买绢其弊尤甚可下江浙减四分之一以宽民力绍兴遂获减免如　诏旨绍兴二年九月十七日守臣朱胜非又有请　诏蠲免十分之一绍兴八年二月二十八日以此郡和买太重又减一万匹其累减如此其数尚一十四万六千九百三十八匹故淳熙中提点刑狱张诏乞用亩头均科奏状云浙东七州岁发和买二十八万匹绍兴一府独当一路之半诏不知此是累减之数向来何止当一路之半耶淳熙八年闰三月一日指挥除豁　德寿宫延祥庄泰宁寺并　两攒宫及诸县耕牛赁牛所科二千六百五十三匹三尺三寸淳熙十六年八月二十三日又特减四万四千二百八十四匹三丈六尺七寸遂以一十万匹为额 【内本色七万九千三百八十一匹三尺九寸折帛二万六百二千八匹三丈六尺一寸】
　陵寝
王明清挥麈录绍兴初　昭慈圣献皇后升遐曾（纟□）以江东漕兼摄二浙应办用元符末京西漕陈向故事也　朝论欲建山陵（纟□）议以谓　帝后陵寝今存伊洛不日复中原即归祔矣宜以　（歹赞）宫为名佥以为当遂用之后　显仁皇后祔　永佑陵遂易（歹赞）为攒然　攒宫之名实始于（纟□）之请也
宁宗皇帝永茂陵其地乃泰宁寺之旧址也嘉定十七年冬命吏部侍郎杨烨为按行使烨归奏云云独泰宁寺之山山冈伟特五峰在前直以上皇青山之雄翼以紫金白鹿之秀层峦朝拱气象尊崇有端门旌旗簇仗之势加以左右环抱顾视有情吉气丰盈林木荣盛以此知　先帝弓剑之藏盖在于此寻令太史局卜格一起一伏至壬而后融结宜于此矣诏迁寺而以其基定卜
　宫观
　　在城
　　　天庆观
天庆观在府之东南本唐之紫极宫也大中祥符中令州郡各建天庆观郡即以此宫应诏至今屋宇塑像造多当时旧物嘉定十五年守臣汪纲以圣祖殿盖瓦损漏木植亦多朽蠹乃重行整葺踰半载毕工帘帷供器易而新之以称　朝家崇奉之意又以钱二十万命道士姜思正重建观之两廊于是祠庭之制益加整肃
　　会稽县
　　　告成观
告成观在县东南七里政和中即禹庙为之故自三清殿及三门两廊皆政和以后所创独禹庙为旧物梅梁至今犹在则其古可知矣嘉定十五年郡守汪纲视事来谒睹其朽损即命整葺既加盖瓦又复甃砌于是殿宇内外丹垩彩饰灿然一新有古珪璧佩环藏于庙初绍兴二十七年祠之前一夕忽光焰闪皪人即其处斸之得焉干道五年官命置籍图其形使道士谨守之得珪岁月人已不详独王十朋会稽风俗赋云黄帝之鉴神禹之璧注云绍兴丁丑祠前光见人得之今所存环璧及梅梁识者以为皆非其真云
　　　千秋鸿禧观
千秋鸿禧观初贺知章入道以其所居宅为观始曰千秋寻改天长干道四年郡守丞相史忠定公奏移天长观额建于县东南五里嘉定十三年赐名千秋鸿禧仍为祠官典领之地前有亭曰鉴湖一曲又一亭曰怀贺皆史丞相建新额颁降守汪纲以观褊小无以揭虔即更新之为屋六十余间又增建真武殿先贤列仙祠并贺秘监祠爽气堂 【纲有刻字留柱间云杜少陵为贺公作遣兴诗有爽气不可致之语真古今绝倡千秋建堂以此名之】 又筑一园于观之前曰赐荣 【园门柱间纲题其上云敕赐鉴湖水为君台沼荣此太白忆贺监诗也千秋观园成取诗中赐荣字以扁云】 园有亭曰幽襟曰逸兴曰醒心曰迎棹皆纲所建又筑长堤十里夹道皆种垂杨芙蓉有桥曰春波跨截湖面春和秋半花光林影左右映带风景尤胜真越中清绝处也
　　　龙瑞宫
龙瑞宫前志云在县东南二十五里道家以为黄帝时尝建候神馆于此至唐神龙元年置怀仙馆开元二年因龙见改今额按宫有石刻龙瑞宫山界至记不知何人所记乃贺知章书云宫自黄帝建候神馆宋尚书孔灵产入道奏改怀仙馆神龙元年再置开元二年敕叶天师醮龙现改龙瑞宫是则怀仙馆自宋已有之唐不过再置尔此前志失于详考也有龙现坛祈祷极感应嘉定十四年浙东提刑汪纲以旱来祷设醮于宫忽有物蜿蜒于坛上体状殊异不类凡虺人皆知神龙所变化也继而再如倾注叶适有诗云感格孰如汪仲举步虚未了龙来语会稽秦望都洗清越人唤作提刑雨盖记是也汪既领郡事遂重建龙祠颇为严饰又请于　朝赐龙神庙额为嘉应庙云
　寺院
　　圆通妙智教院
在府东南有观音大士素着灵异干道九年自浙以东旱甚钱公端礼来守以秋后四日开府亟迎请罄其精祷应答如响注雨弥日岁遂中熟钱顾院宇庳陋圯坏弗称崇敬以状谂诸朝　诏赐度牒十五道俾易其旧大士妙相乃钱武肃应梦来自永嘉 【大士应梦据王作重修院记云】
　　报恩光孝禅寺
在府南龟山龟山一名飞来山寺初名宝林唐光宅中舍利见改曰光宅干符元年再建又改为应天元丰元年复曰宝林崇宁三年改崇宁万寿禅寺寻又改崇宁为天宁有塔高二十三丈随寺额以应天名钱端礼应天塔记云晋末有沙门昙彦与檀越许询元度同造塔于山之椒彦有神异天降相轮故有应天之号前志拾遗门云应天塔今报恩寺浮图也吴越春秋范蠡谓句践曰王之筑城其应天矣义取此钱参政端礼撰报恩寺塔记云天降相轮故有应天之号恐别有证按范蠡此语自谓筑城于释氏事何预乌得谓塔名取于此后来取寺名欲表降相轮之异故云应天塔应天二字偶同范蠡之语尔非取诸此也 【或谓应天名塔特取其高天降相轮理涉妄诞殆未然也】 绍兴初以濮安懿王园庙寓焉郡守汪纲以钱十万令寺僧重加葺修于是庭宇益整肃焉
　　戒珠寺
在府东北旧志纪载颇疏略如寺初名昌安大中六年改戒珠皆不登载按唐咸通三年衢州剌史赵璘直书戒珠寺云浙东观察治其东北有山曰蕺在晋为王逸少别止尚留故池与祠堂又云陈太建初有天竺徒辨博神异及死葬山上其形数见后梦语其门人曰必为卧像屋之以压我则不见为之果如言而所构华壮敞洁甲于郛内所谓昌安寺者后值会昌废毁大中初复许郡府量立寺宇而越州得其五昌安在诏中六年六月又别以戒珠为名
　　会稽县
　　　泰宁禅寺
在县东南四十里旧号证慈绍兴初诏卜昭慈圣献皇后攒宫以证慈视陵寺遂改赐今名自后　永佑诸陵修奉皆在焉嘉定十七年以其地充永茂　攒宫十月乃移寺于颜家山增创神位殿法堂方丈廊庑为屋二百五十余间深邃显敞比旧不侔矣
　　　净胜院
前志云在县南二十里唐中和三年齐肇以其祖丞相抗书堂建号水云塔院治平二年改赐今额按齐唐集有量葺圣寿寺诗唐自注云初远祖相国以所居石伞书堂建诗云建中天子寄弥纶筑隐商岩旧业存麟笔有文藏册府 【先祖兼修国史】 驷车流庆属衡门金绳宝构新空界剑树真游接古原藐矣诸孙愧前躅脱身仍谢北山猿是院中间尝为圣寿寺矣前志不书盖失于详考也
　　山阴县
　　　本觉寺
在县西北十五里梅山有适南亭熙宁中郡守程师孟所创适南盖取庄周大鹏图南之义云陆佃为之记嘉定十五年郡守汪纲以其为梅子真故居因重加整葺于是庭宇复还旧观
　　　天衣寺
在县西南三十里寺有唐人徐季海王微之白乐天李公垂诸作者诗文碑刻有化身普贤及飞来铜像化身普贤即晋僧昙翼栖此诵法华经感普贤应现详见李邕所撰寺碑飞来铜像即洹南维卫无量寿佛像云是阿育王第四女以姿貌寑陋冀其端严舍金铜冶铸斯像四十九躯首饰火焰足饰莲华布四天下为众生植福之本此山得其一灵异之迹见于王之道记云
　　嵊县
　　　龙藏寺
在县北四十五里旧号龙宫院有巨井深浚水色绀寒疑有蛟龙居焉又有老松如龙数百年物也唐李绅少尝经游赋诗其序云此寺摧毁积岁正元十八年予为布衣来游有僧曰修真自言居龙宫寺谓予言异日必当镇此为修此寺时以为狂易之言不之应至元和三年予以前进士为故薛苹常侍招至越中此僧巳卧疾使门人相告曩日所言必当镇此修寺之托幸勿见忘僧言寺有灵秪相告尔予问疾已不能对及后符其言而询其存没则僧及门人悉殂谢召僧会真以俸钱为葺之累月而毕以成其往愿也寺成绅复为作文刻石以记故僧择璘有诗云吊古有心怀短李拂尘无力看丰碑
　　余姚
　　　普满寺
在县东北之十里前志云周显德六年建号灵瑞塔院大中祥符元年改赐今额按寺有一铜牌其上镌刻云建隆二年建此塔并屋舍因曰灵瑞塔院称越为东都盖是时尚属吴越也兼有德韶国师名字韶善地里术故建立时预焉与前志所载岁月不同必前志误也寺山即陈山有严子陵墓旧祠堂在廊庑间嘉定十七年郡守汪纲徙建于法堂之左仍创阁三间榜曰清风以致景慕之意
　　上虞
　　　法界院
在县北一十五里图经及前志云唐咸通三年建后唐同光二年吴越给利济院额大中祥符改今额按寺乃因利济庙神而建寺有古断碑云宝历元年掘石移基大和三年起门楼院宇等又唐人庙记云院与庙名咸为利济会昌五年天下庙庭例行停废惟此庙宇独与留存后佛教重兴一切仍旧 【详见利济庙条下】 详记所言是则咸通之前已为寺久矣乌得言咸通二年方建利济之名唐已称之又安得云吴越给额况自宝历元年乙巳至咸通二年辛巳相去已三十六年其误已不待言
　　　定善院
在县东南里余俗呼为南塔初无敕额绍兴中李庄简公光在政府以其先陇在县之永丰乡大云墺有守坟精舍因申明乞额赐名定善后其家以定善之额移置此院院不知创自何时齐唐诗有题上虞南塔院云雁级指高冥登瞻地域灵路寻沧海断山带沃州青则南塔之名其亦久矣
　　新昌
　　　宝相寺
本县西南五里齐僧护尝隐于此护始到夜闻锺磬僊乐之音又时现佛像炜烨可骇繇是启愿凿百尺弥勒像像成端严伟特名闻中外其最异者像自石中凿出今佛身之后石壁之上有自然圆晕如大车轮正当佛首而四方阔狭一同无毫厘差佛身高广则咸平僧端辨尝记之云按刘勰旧记齐永明四年有浮屠氏厥号僧护尝兹矢誓期三生恭造弥勒之像梁天监十二年二月始经营开凿之洎毕龛高一十一丈广七丈深五丈佛身通高一十丈座广五丈有六尺其面自发际至颐长一丈八尺广亦如之目长六尺三寸目长七尺五寸耳长一丈二尺鼻长五尺三寸口广六尺二寸从发际至顶高一丈三尺指掌通长一丈二尺五寸广六尺五寸足亦如之两膝加趺相去四丈五尺壮丽殊特四八之相罔弗毕具谅嘉陵并郡石像外至于斯天下鲜可比拟者
　　　祖印院
在县西南二十里初开元时僧神楷造维摩大疏一十二卷映水就岩搏泥自像楷高僧也尝为洛阳西明首座明皇钦宗之遗址有庵上有瀑布泉下数百尺惊雷溅雪动人耳目岩下清泉一滴烈日冻雨皆无盈缩味清甘甲于众水绍兴十一年张浚尝为院记云唯嵊县之南二十里有南岩相传是海门大禹时决水东注积砂成岩三山坡陀环绕其东断如玉玦东晋永和岁中高僧释晖始卜筑于此五代时钱氏以院分属新昌唐朝赐额名咸通　本朝治平初赐今额自天姥岭驿路斗折入小径松杉排立如人物可数夹径有两浮图前有乳香岩杂花丛竹陆离可观岩腹有仙骨巨棺其崄不可梯方腊寇入山从绝顶垂绠下窥棺中之藏唯见所蜕骨甚大与今人异其色微红如余霞也后山之巅有古钓车云是任公子以五十巨犗钓于会稽时所作
　祠庙
　　府郭
　　　城隍显宁庙
在卧龙山之西南神州牧庞玉也自唐初立祠于此庙有梁开平武辰岁吴越钱王重修墙隍神庙记墙隍即城隍也武辰即戊辰也避朱梁讳故以墙代城武代戊嘉定十七年郡守汪纲重修旧虽以一僧掌香火而实无栖止之所纲于祠之西别创佛室斋堂寮舍厨湢无不备具俾常居以供香火鲍郎庙前志云鲍郎庙在府南二里二百四步不言鲍郎为何时人及立庙之因按舆地志鲍郎名盖后汉鄮邑人为县吏县尝俾捧牒入京留家酣饮踰月不行县方诘责已而得报章果上达审究实然既死葬三十年忽梦谓妻曰吾当更生盍开吾冢妻疑不信再梦如初乃发棺其尸俨然如生第无气息耳冥器完洁若日用者冢之四傍灯然不灭膏亦不销郡人聚观咸神怪之立祠以祀自梁大通以来灵应益着庙初曰永泰王庙崇宁二年丰稷奏永泰犯
哲宗陵名乞改为灵应诏如其请自后累封至忠嘉威烈惠济广灵王神鄮人而庙亦见于越者盖唐开元以前未创为明州时鄮县隶越故越亦有庙
　　会稽县
　　　昭顺灵孝夫人庙
在县东七十二里曹娥镇盖汉上虞孝女曹娥也娥葬于祠之后祠在江之南江之北即隶上虞墓地及祠旧属上虞不知何时拨隶会稽也政和中加封其告中尚云越州上虞县灵孝夫人则政和以后方隶会稽神灵异昭章往来祈潮济江信若影响庙旧曰贞孝 【今庙中有古石刻尚存可考】 天圣以后但呼曰曹娥庙盖避
仁宗庙讳也大观四年八月封灵孝夫人 【告祠权中书舍人宇文粹中行】 政和五年十一月以高丽遣使入贡经从适值小汛严祭借潮即获感应丽人有请加封灵孝昭顺夫人 【告祠云敕越州上虞县灵孝夫人尔以女子能达孝节蹈水求父视死如归精贯金石人称至今丽人来享有祷祠下义能体国响应甚明王人有言肆加封号仍葺庙宇用嘉忠勤嗟尔有灵称兹休显可特封灵孝昭顺夫人中书舍人毛友行】 淳熙中皇子魏王判明州经过亦值小汛祈祷借潮感应庙历岁久颓弊后有亭曰双桧一日为大风折木屋亦随毁嘉定十七年郡守汪纲重修及再建双桧亭并娥父曹府君祠堂及朱娥祠堂庙前临大江汪复以钱五百万命工迭石为堤凡七十丈以为风涛之障
　　　嘉应庙
即龙瑞宫龙神之祠十七年七月汪纲有请于　朝赐庙额为嘉应盖以祷雨有应云
　　嵊县
　　　嶀浦显应庙
在县北四十五里庆元元年赐额神姓陈名廓 【神名据王十朋嶀山赋云】 睦州青溪县人尝为台州永安县令 【永安即今之仙居】 始过此目山水之胜绝阴有卜居之意秩满再经从忽舟覆遂溺死自尔灵显民遂祠之称为陈长官庙晋天福初有神兵之助遂封为上善济物侯嘉泰三年楼公钥修庙记云郦道元之注水经出于后魏已言嶀山北有嶀浦浦口有庙庙甚灵验行人及樵伐者皆先敬焉若相盗窃必为蛇虎所伤则庙已古矣幽冥之事不可究知传记亦有谓灵祠间有以刚方之士代之者建炎虏骑入越而叛兵欲犯邑境以神之威不战而退干道尝赐香茗之奠丞相谢公深甫布衣时由丹丘赴南宫神已告之富贵之期是举登科作尉此邑事之尤谨既登枢筦赐庙额曰显应公之力也
　　　阮僊翁庙
在县南十里阮肇故宅也王十朋有诗云再入山中去烟霞锁翠微故乡遗宅在何日更来归
　　余姚
　　　严先生祠
在县东北之十里陈山孙应时客星桥记云自汉建武以来千余年严先生之高风激越宇宙天下尊之无异辞先生吾余姚人也晚耕于富春山富春析而为桐庐钓台属焉自文正范公建祠而记之钓台之名大显崖石草木得以衣被风采发舒精神传绘于天下其邦人尤以为荣而吾邑之地灵人杰世反不传非阙欤土俗所记吾邑少东江濑粼粼上下常有声是为子陵滩盖其初之钓游处也东北十里有奇峰曰陈山拔立千仞秀表一方而丛石隆起在山之阴据峻陉俯长川以望东海是为严先生墓盖尝家是山而归葬也旁又有山曰严公山有古丛祠曰先生庙其应史如此岂诬也哉干道中故太师史公镇越始告县表墓道起精舍曰客星庵而为之田长吏以时奉尝
　　上虞县
　　　遗德庙
有二一在五夫镇一在法界院前志云利济侯庙在县北二十五里今废盖失于稽考不知利济侯庙即今遗德庙也按庆历甲申有李晏如得唐人所撰利济庙记重刻于石兵火其刻不存里人尚以纸本转相传授其记云神周氏讳鹏举字垂天会稽人东晋时登第初宰上虞守雁门俄而心思退让志务幽闲念昔上虞北曾游鱼浦湖遂乘白驹泛舟全家没于水自是数示灵响民遂立祠奉之号曰僊官庙 【详见白马湖条下】 初庙于湖壖神颇威肃民甚畏惮血食日盛明州天童僧德昙闻之以慈力化导俾归正觉自是祭奠唯用蔬茹且愿以庙庭为僧庐乡人孔泽赵瑗谓地势洼狭非立伽蓝之所咸请祷愿迁于他所忽大风四起朱绂及香炉皆随风而去二人视其炉绂所止处闻之于官官为奏陈得旨今建置梵宇祠堂以院与庙名咸为利济政和元年以两浙转运司奏越州上虞县白马湖上庙利济侯祈求感应乞优赐爵号九月十七日奉　敕赐庙额曰遗德宣和七年八月封威惠侯 【其敕词云浙部使者言上虞遗德庙当睦寇猖狂引兵压境至若素旗出于庙中贼众骇愕谓官军已至因遂退走赫然明灵实相天讨保完一方朕甚嘉之其增礼命赐爵为侯以大震显神之威德俾民报祀世其无怠宜特封威惠侯】 淳熙元年五月封灵佑威惠侯法界祠中尚藏吴越钱王所赐紫袍犀带及铁鞭之属睦寇犯境有素旗之异者乃五夫祠也
　　　通泽广利侯庙
前志云在县南五十里即方石圣官吴越封通泽将军熙宁八年封广利侯云吴越封通泽将军失于稽考也按天圣六年齐唐作重修丰利将军庙记云神曰方右圣官干道元年云汉遘疠县令卢释躬祷于庙丰注如响一境沾足繇是露板得请锡今号曰丰泽将军云吴越所封误矣丰泽前志云通泽盖讹丰为通也
会稽续志卷第四
　山
　　府郭
　　　卧龙山
前志云吴越备史云逊王倧于卧龙山置园亭为歌诗亭榭间纪录皆满卧龙山名始见于此前志未详按元稹州宅诗序云州之子城因种山之势盘遶回抱若卧龙形故取以为名是山名卧龙盖始于元稹钱镠重修墙隍庙记有公署据卧龙高阜之语则昔人称之屡矣非始见于钱倧也刁约云府据卧龙山为形胜处周回数里盘屈于江湖之上状卧龙也龙之腹府宅也龙之口府东门也龙之尾西园也龙之脊望海亭也味约之言山之形势大略可睹矣地产茶张伯玉云卧龙山茶冠于吴越岁以充贡每贡则易称为瑞龙茶云
　　山阴
　　　古博岭
在县西四十里 【俗讹为虎博】 往多虎豹栖止故姚宽诗云北风猎猎驾寒云低压平川路欲昏人马忽惊俱辟易一声乳虎下前村
　　诸暨
　　　五泄山
在县西南四十里有两山夹溪造云壁立双瀑奔泻沿历五级始下注溪壑故曰五泄飞沬如雪溟蒙数里淙激之声雄于雷霆震撼岩谷过者骇焉刁约云俗谓之小雁荡下有龙湫岁旱祷雨辄应宝元中僧咸润来游尝作五泄山十题其序云平川孤越怪峰颠峦转入转幽骇悦心目方之雁荡谅无惭焉所谓十题者谓五泄西（京）夹岩龙井石鼓石门石屏俱胝岩祷雨潭桐星岩俱胝岩者昔有僧持诵俱胝咒于此因得名
　　萧山
　　　城山
在县西九里阖闾侵越句践保城山山冢有泉多嘉鱼吴王意其乏水以盐米来馈越取双鲤报之吴兵夜遁华镇诗云兵家制胜旧多门赠答雍容亦解纷缓报一双文锦鲤坐归十万水犀军
　　余姚
　　　罗壁山
在县南十八里晋郄愔卜居之地昔洛客来过徘徊观览谓山川形势具体金谷华镇诗云山列翠屏围碧落溪流鸣玉绕平田郄家池馆虽芜没金谷形容宛自然
　　　姜山
在县西北五十里山有五峰吴越智觉禅师延寿有诗颇为人称道读之五峰之胜可以概见其金鸡峰云松萝高镇夏长寒透出群峰画恐难造化功成彰五德洞天云散露花冠蛾眉峰云盘空势险露岩根深洞声寒落石泉好是雨余江上见水云僧出认西天积翠峰云翠压群峰地形直落日猿声在空碧天风吹散断崖云古松长露三秋色凌云峰云烟萝高巘势凌云影泻斜阳出海门曾与支公探隐去夜寒雷雨上方闻白马峰云湖外层峰泻危瀑天际阴阴长寒木南北行人望莫穷秋云一片横幽谷山中有一小池广不及丈俗呼为姜女池姜女不知何时人山之得名亦以女也池之傍即净凝教忠寺其水虽大旱不竭积雨不盈寺之饮濯皆取给焉池中草尝芜没寺僧稍芟治即泉竭祷祈久之始如故此颇为异
　　上虞
　　　东山
在县西南四十五里王铚游东山记云会稽郡东百里曰曹娥江又曰东小江其南则晋太傅文靖谢公安石东山也岿然出众峰间拱揖蔽亏如鸾飞凤舞山林深蔚望不可见逮至山下于十嶂掩抱间得微径循石路而上今为国庆禅院即文靖故居也绝顶有谢公调马路白云明月二堂遗址至北山川始轩豁呈露万峰林立下视烟海渺然天水相接盖万里云景也文靖乐居其在兹乎山半有蔷薇洞相传文靖携妓游戏之地虽蔓草荒寒然古色不改宛有六朝气象
　　新昌
　　　南明山
在县南五里旧名石城又名隐岳僧端辩云山实天台之西门也吴越钱武肃王改曰南明 【据钱惟演重修宝相寺碑】 有隐岳岩来溪塘仙髻峰等处 【如白云庄白鹇坞白莲庵巳见前志】 古梅一株生石罅中齐相井及书堂即唐齐顗隐居之地锯解峰断石中裂章得象云状如锯截相传以为昔造佛者试锯于此石狻猊旧传天台智顗大师死有二兽来号吼作告天叩地之状逡巡化为石嘉佑中僧显忠诗云庭除两狻猊一仰复一俯告天与叩地似欲诉忧苦世传智顗死二兽来瞻睹逡巡化为石埋没在深土事怪固难诘但见形可取风雨驳苍苔万古万万古 【显忠所咏凡十五题见掇英】
　水
　　会稽
　　　镜湖
舆地记称曰南湖昔人又称曰长湖大湖前志已详独贺铸引谢承会稽先贤传谓湖本名庆湖皆图志所逸今备录之铸庆湖遗老集序云贺本庆氏后稷之裔太伯始居吴至王僚遇公子光之祸王子庆忌挺身奔卫妻子迸度淛水隐会稽上越人哀之予湖泽之田俾擅其利表其族曰庆氏名其田曰庆湖今为镜湖传讹也汉安帝时避帝本生讳改贺氏水亦号贺家湖家牒载谢承会稽先贤传叙略如此
　　山阴
　　　南池
在县东南二十六里华镇会稽览古云句践兵败栖会稽范蠡即山穿池毓鱼鳖三年水陆之味不乏故诗有君王旦暮方尝胆犹筑池塘长紫鳞之句
　　嵊县
　　　剡溪
在县南一百五十步王铚云剡溪古谓之了溪图志谓禹治水至此毕矣 【前志云了流在会稽县东北十五里源出了山合县南溪流入于剡溪核其地非是】
　　余姚
　　　菁江
在县西一十五里明越舟楫往还经涉之所也唐权德舆送上虞丞诗云越郡佳山水菁江接上虞渔浦湖前志云在县西北六十里一名白马湖旧经引夏侯曾先志云驿亭埭南有渔浦湖深处可二丈汉周举乘白马游而不出时人以为地仙白马湖之名由此今按唐利济庙记云晋周鹏举初宰上虞后牧雁门自后心思退让志务幽闲俄辞建隼之荣遂厌剖鱼之贵念昔会稽东上虞北曾游渔浦每资赏眺之情颇惬嬉游之趣舟泛清淖车乘白驹全家忽隐于灵源阖境但惊于神化俄而潜逋肸响迥布威灵升为水府之僊超统阴司之职又云渔浦湖后改为白马湖详此则是湖以周鹏举乘白马没水遂得名恐夏侯曾先得于传闻而未详故误以周鹏举为周举也
　　上虞
　　　饮牛溪
在上虞县南五十里白道猷岩下石有系牛足迹溪以此名
　　新昌
　　　放马涧
在县东三十二里沃州山西南支道林放马之所华镇诗云春草茸茸润水清路人犹记昔时名金羁纵后霜蹄逸想见风前蹀躞声
　　山阴萧山运河
　　　运河
自萧山县西兴六十里至钱清堰渡堰迤逦至府城凡一百五里自西兴至钱清一带为潮泥淤塞深仅二三尺舟楫往来不胜牵挽般剥之劳嘉定十四年郡守汪纲申闻　朝廷乞行开浚除本府自□工役钱米外蒙　朝廷支拨米三千石度牒七道计钱五千六百贯添助支遣通计一万三千贯于是河流通济舟楫无阻人皆便之
　桥梁
　　府城内
府桥在镇东军门外蓬莱馆前旧以砖甃不能坚久守汪纲乃命更造尽易以石阑干华表加饰雘焉桥既宽广翕然成市遂为雄观距府前百许步曰莲华桥修亦如之其它以次缮完如拜王桥 【旧传吴越武肃王平董昌郡人拜谒于此桥故以为名】 西双桥水澄桥大善桥县桥清道桥鹅鸭桥木瓜桥章家桥里木桥皆（土已）毁之甚者殆不止十余所今亦奂然改于其旧云
　　会稽
春波桥在县东南五里千秋鸿禧观前贺知章诗云离别家乡岁月多近来人事半消磨唯有门前鉴湖水春风不改旧时波故取此名桥
　　山阴
柯桥在县西二十里旧曰柯亭今有桥遂曰柯桥唐胡曾诗云一宿柯亭月满天笛亡人没事空传中郎在世无甄别争得名垂尔许年 【蔡邕笛事见前志】
　　萧山
钱清方家桥距县四十五里在小江之西岁久断圯守汪纲重修　宁宗御舟经从撤而复葺
　　余姚
客星桥在县东北一十五里陈山旧有桥工役不至屡成屡坏淳熙十年僧清式始大改作甓石如虹袤百五十尺翼以石栏极为坚壮涉六年乃成里人以其在严子陵墓侧因命曰客星桥孙应时为之记
　　上虞
五夫新桥在县北三十五里五夫市有唐会昌三年余球五大夫市新桥记
　堤塘
清风安昌两乡实濒大海有塘岸以御风潮或遇圯损随即修筑若易为力或浸不省玩岁积月怒涛益侵至嘉定六年溃决余五千丈冒民田荡室庐漂没转徙者二万余户斥卤渐坏者七万余亩岁失两乡赋入以万石计者四年于兹守赵彦倓请于　朝颁降缗钱殆十万米万六千余石又益以留州钱千余万仓司被　旨督办复致助自秋兴役筑塘及裨修共六千一百二十丈砌以石者三之一起汤湾迄王家浦以明年夏毕工会诸暨县民杜思齐以造伪获罪家没入郡又请买其田于安边所计五百七十八亩山园水塘三百七十二亩置庄于古博岭藏其租委官掌之以□将来修筑费又请行下吏部今后差注山阴尉职添带巡修海塘视成坏以加劝惩刻碑郡庠龙泉叶适为之记至守汪纲命时加修护云
新堤在府城之西门距西兴踰百里塘堤废坏久矣外为牵夫蹂践内为田家侵掘混为泥涂往来艰阻夏潦初兴河流溢而大□秋旸方炽田水泄而不留非特路人病之也嘉定十四年郡守汪纲增筑之徒行无褰裳之苦舟行有挽繂之便田有畔岸水有储积其利巳博矣而又建施水坊于人烟不接之地凡八所各五间为中寮以憩过往之人且将规画食利以资守坊者为久长之计则其利岂特博而已哉
沙路在西兴沙上直抵江岸长一千一百四十丈十七年冬汪纲以往来渡者病涉筑此路以济行人縻钱三千万米千斛桩筱五万有奇踰月而工成□望如砥修阔平广莫不以为利次年三月　　宁宗灵驾发引遂由此捧擎径达于河以避入闸沙涨之阻菁江塘在会稽县东七十余里千秋乡计长四百余丈嘉定七年内准　朝廷下本府支拨钱一万四千余贯米一千七百余石砌迭寻为风潮所坏嘉定十六年郡守汪纲重行修砌
　鸟兽草木
鸟兽草木越中所产其名品之伙未易以一二数也今掇其见称于书传间者□录于此
　　花
　　　牡丹
自吴越时盛于会稽剡人尤好植之仲皎有诗云玉棱金线晓妆寒妙入天工不可干老去只知空境界浅红深紫梦中看
　　　芍药
越中所植其花大有过尺围者而剡尤盛李易剡山诗斑竹笋行三亩地红药花开一尺围王十朋剡馆芍药诗巳过花王候纔闻近侍香来游禁酒地免作退之狂
　　　海棠
李德裕平泉草木记曰木之奇者会稽之海棠沈立海棠记曰花中带海者从海外来
　　　红桂
平泉草木记木之奇者稽山之海棠剡溪之红桂记又有访剡溪樵客得红桂移植郊园诗云来自天姥岑长凝翠岚色前有越叟遗数株周人未尝识之句意此桂在唐唯龙门敬善寺及剡中有之今所至婆娑森立不特剡也
　　　百叶木芙蓉
平泉草木记宛陵之紫丁香会稽之百叶木芙蓉
　　　四季桂
有植于剡之雪馆者城圃亦有之白居易诗有木名丹桂四时常馥馥枣据诗芳林挺修干一岁三四花
　　　山茶
平泉草木记曰得会稽之贞同山茗在唐唯会稽有之其种今遍于四方矣
　　　贞
同平泉草木记云稽山之贞同其花鲜红可爱而且耐久
　　　兰
越绝书曰句践种兰渚山旧经曰兰渚山句践种兰之地王谢诸人修禊兰渚亭
　　　荼（艼去丁改縻）
王十朋剡馆荼（艼去丁改縻）诗日烘香倍远雨浥韵尤清此但白荼（艼去丁改縻）尔近时士大夫圃中有黄者尤可爱
　　　石岩花
与杜鹃花本一种石岩先敷叶后着花其色丹如血杜鹃先着花后敷叶色差淡仲皎石岩花诗繁英历历烁晴空过了花间几信风明日画栏供徙倚却须有句到芳丛
　　　四时杜鹃花
平泉草木记得剡中之真红桂稽山之四时杜鹃
　　　杜鹃花
王十朋会稽风俗赋天衣杜鹃东山蔷薇注云天衣寺有杜鹃花最奇每岁盛开观者竞集越僧择璘杜鹃花诗蚕老麦黄三月天青山处处有啼鹃断崖几树深如血照水晴花暖欲燃三叹鹤林成梦寐前生阆苑觅神仙小山拄颊愁无奈又怕声声甜夜眠越人谓之映山红唐僧修睦有映山红诗
　　　瑞香
剡中西太白山有此花卢天骥剡山睡香花诗云入梦生香酒力微不须金鸭袅孤馡为嫌淡白非真色故着仙家紫道衣时卢正在西山也了元瑞香谱曰庐山瑞香比他郡最香信乎风物各有相宜吴曾漫录曰庐山瑞香花天圣中始传东坡诸公悉作瑞字庐山记中载瑞香花及纳禅师诗山中瑞米一朝出天下名香独见知张祠部以瑞为睡其诗曰曾向庐山睡里闻香风占断世间春窃花莫扑枝头蝶惊觉南窗半梦人今余姚上虞二邑之地亦宜此花城圃亦多不特剡也
　　　古梅
会稽余姚皆有之老干奇怪而绿藓封枝苔丝四垂疏花点缀极为可爱他处所未见也俞亨宗议云疏疏瘦蕊含清馥矫矫虬枝缀碧苔疑是髯龙离雪殿苍鳞遥驾玉妃来
　　　红梅
城圃中及他邑皆有卢天骥剡中同邑官登迎熏堂看红梅诗河阳满县栽桃李风过落花红不起潘郎远韵故不凡为米折腰聊尔尔剡溪诗尹亦可人作堂饷客名迎熏虽无桃李继潘令红梅一窠香入云自怜多病绣衣客百年未半鬓先白长鞭短帽饱霜露田园将芜身未索何日背琴携瘦笻鸣弦堂上迎熏风梅香已断叶初暗满枝着子双颊红寄声艇子可留意为我沿溪撑短篷
　　　千叶黄梅
剡中为多王梅溪诗菊以黄为正梅惟白最嘉徒劳千叶染不似雪中花
　　　蜡梅
越中近时颇有剡中为多花有紫心者青心者紫者色浓香烈谓之辰州本蜡梅声名自苏黄始徐师川诗所谓江南旧时无蜡梅只是梅花腊月开王梅溪剡馆蜡梅诗非蜡复非梅谁将蜡染腮游蜂见还讶疑自蜜中来
　　　菊
前志云昌安门内朱氏庄有佳菊数十种今上原所蓺名品亦多剡中高氏雪馆种菊一二百本最奇者紫菊丹菊
　　　白丁香
剡山绝多
　　　薝卜花
越山处处有之唯剡中为盛山谷榛篁间最多即桅子花也
　　　蔷薇
越中颇多自旧见称于人李白题东山云不见东山久蔷薇几度花又有重台百叶者平泉草木记稽山之重台蔷薇又曰宛陵之紫丁香会稽之百叶蔷薇
　　　凌霄
前志云山阴多有其蔓倚木直上故名元稹诗寒竹秋雨重凌霄晚花落
　　　杏
与梅异前志已详卢天骥剡中诗山杏枝头鹎鵊儿来传春意语多时王铚杏花诗玉人半醉点丰肌何待武陵花下迷记得秋千归后约黄昏新月粉墙低又醉里余香梦里云又随风雨去纷纭人间春色都多少莫扫残花断尽魂
　　　碧桃
张说题剡金庭观云他日洞天三十六碧桃花发共师游李光云吾里桃花色白而多叶跗萼皆碧世谓之碧桃有诗见光文集
　　　木兰
吴蜕镇东军监军使院记云大厦前木兰特异越城之中称为一绝
　　　鸳鸯梅
王十朋会稽风俗赋云越有鸳鸯梅双头千叶
　　果
　　　青棂子
出余姚县四明山陆龟蒙诗山实号青棂环冈次第生外形坚绿壳中味敌琼英皮日休亦有味似云腴美形如玉脑圆之句史忠定公诗云羽幰新从帝所回余欢未尽玳筵开醉抛青子香泥上留与僊家取次栽
　　　李
越中固多唯剡溪者颇见称唐李绅游剡龙宫精舍昼寝有老僧见一黑蛇上剎前李树食其子复望东序而去入绅怀中僧曰公睡中有所睹否李曰梦中登李树食李甚美似有一僧相逼乃寤僧知非常延遇甚谨
　　　樱桃
越有大小二种萧山者胜剡亦有之李易剡山诗豆角尝新小麦秀来禽向长樱桃肥
　　　枇杷
始宁墅多植此剡坑吴庄最多
　　　林檎
越中自昔有之故谢灵运山居赋曰枇杷林檎带谷映渚
　　　莲藕
前志但称禹庙前罗文藕而已今上虞亦出此大率越多陂湖莲最富杜荀鹤送人游越诗有园皆种橘无渚不生莲可谓越之实录也
　　　木瓜
本草云陶隐居曰山阴兰亭尤多彼人以为良果最疗转筋患时但呼其名及书患处作木瓜字皆愈不可解
　　　瓜
已见前志又剡之西太平乡产奇瓜绀翠如筩味绝佳庾信所谓美酒含兰气甘瓜开蜜筒齐灵敏剡人种瓜营葬朝采夕生
　　　枣
前志云其品之美者出诸暨萧山然嵊县嶀山枣湾又有一种青者
　　　石榴
越固有唯剡中者佳地近东阳故多榴房
　　　蒲萄
广志曰蒲萄黄黑白三种越中间有碧蒲萄王十朋剡馆蒲萄诗珠帐累累挂龙须蔓蔓抽从渠能美酿不要博凉州
　　　栗
本草云生山阴陶隐居曰今会稽最丰诸暨形大皮厚不美剡及始宁皮薄而甜
　　　榧
平泉草木记曰木之奇者稽山之榧东坡诗彼美玉山果粲为金盘实玉山属东阳剡实接壤榧多佳者
　　　枨
越中固有而剡为多张籍诗山路黄枨熟沙田紫芋肥真剡中风物也梅圣俞诗越虀枨熟久楚饭稻春初
　　　橘
任昉述异记曰越多橘柚园越人岁税谓之枨橘户亦曰橘籍 【今非其旧】
　　　柚
列子曰吴越有木焉曰（木繇）碧树冬青实丹而味酸尔雅音义曰柚亦作（木繇）
　　蔬
　　　蕺
唐赵璘戒珠寺碑云蕺蔬类也句践故城东北三里有山曰蕺传云昔越君所嗜故常采于此遂以名山本草云作蔓生茎紫赤色叶似荞麦而肥关中谓之葅菜王十朋有采蕺诗 【见续掇英他已见前志】
　　　越瓜
本草云生越中陈藏器云越瓜大者色正白越人当果食之去烦热解酒毒又自有黄瓜菜瓜可充蔬茹云
　　草木
　　　卷柏
俗呼长生不死草生余姚四明山虽甚枯槁得水即葱翠甚为异也谢灵运山居赋卷柏万代而不殒则此物越山皆有之不特产于四明山也
　　　仙茅
出少微山齐唐有诗云玉泽反婴看术验少微山是小三茅
　　　山蔓菁
惟余姚县龙泉山有之刘纲夫妇所种妇先纲飞升约纲云菜熟亦仙去朱翌诗云天上佳招飞鸑鷟人间春色到蔓菁
　　　仙草
舆地志云出上虞县夏驾山上人织以为席甚细密多接者为精萧山亦有夏驾山亦云出仙草当考
　　　鹿胎草
猎士陈惠度射鹿剡山鹿孕而伤舐子死其处生草曰鹿胎草
　　　恒春草
唐方士梁锺进恒春诗东吴有灵草生彼剡溪傍既乱莓苔色仍连菡萏香金膏徒骋寿石髓莫矜良傥使露涓滴还游不死方
　　　石耳
生四明山绝壁少微山亦有齐唐有诗
　　　仙树
在余姚县祠宇观孙应时诗云刘樊蝉蜕此登仙老木当时已插天玉骨半枯元秀润苍皮新长更荣鲜蟠桃待熟三千岁铜狄重摩五百年化鹤未归山寂寂徘徊谁与问因缘
　　　贝
多木出诸暨县宝掌岩宝掌禅师所植盖数百年矣
　　　檀
可为车故曰强韧之木南渡初制五辂须檀为车轴取诸剡至今郊年文移如旧
　　　栎
水经曰谢灵运与惠连联句刻孤潭栎侧诗曰山有苞栎尔雅注曰栎有梂汇自裹
　　　梓
梅福四明山记山生梓松柏水经谢玄居嶀山起楼楼侧桐梓森摐
　　　桐
谢车骑嶀江所居桐梓森摐人号桐亭
　　　楝
见谢灵运山居赋有花诗人称之梅圣俞楝诗紫丝晕粉缀藓花绿罗布叶攒飞霞陈无已诗密叶巳成荫高花初着枝
　　　椿
剡溪谷多此木孔德绍诗岁积松方偃年深椿欲秋用庄子事妙绝
　　　楮
说文曰谷也陆玑草木疏曰江南以楮捣纸剡溪作冰纸亦取此
　　　黄杨
梅福四明山记山生黄杨茗树
　　　柽
出越中四明山为多见梅福四明山记及谢灵运山居赋尔雅曰柽河柳张衡南都赋注曰柽似柏而香
　　　桧
平泉草木记曰木之奇者会稽之桧尔雅曰桧柏叶松身
　　　橡
出剡中许浑诗霜肥橡栗留山鼠月冷孤蒲散水禽
　　　柞
周处风土记曰始宁剡界山多柞木吴越之间名柞为枥尔雅曰栩杼柞树也汉五柞宫即此木
　　　石楠
李白诗水春云母碓风扫石楠花祖咏诗不知迭嶂夜来雨清晓石楠花乱流石楠二月花开剡山谷多此冬叶尤可爱
　　　樟
出剡中酉阳杂俎曰江东人以樟为船张嵲诗白水汪汪满稻畦樟花零落遍前溪
　　　（木祭）
舆地志曰越太平山生（木祭）木剡亦多此木最宜为（木虏）
　　　槠
越山有之李嘉佑诗子规夜啼槠叶暗远道春来半是愁
　　　相思木
平泉草木记得稽山之相思木述异记曰战国时魏有民戍秦妻思之卒冢上生木枝叶皆向夫所谓之相思木吴都赋曰相思之树注曰树理坚斜斫之有文可作器
　　　栟榈
十道志曰会稽有棕山剡山谷多植山海经注曰（木□）一皮一节广志曰栟榈叶如车轮二月一采转复一生
　　　柘
越中多有之非但叶可供蚕事其木文理缜密而黄色可爱堪为器具谢灵运山居赋所谓木之美者楸梓属也
　　　榆
白枌也（上厌下木）山桑也 【以上皆越山有之并见谢灵运山居赋】
　　茶
前志载越中茶品甚详而独遗剡茶按唐僧清昼诗越人遗我剡溪茗采得金芽爨金鼎则剡茶自唐已著名矣华镇剡中瀑布岭仙茶诗云烟霞密迩神仙府草木微滋亦有灵则剡茶见称不特清昼而巳剡茶有九曰西太白山瀑布岭仙茶曰五龙茶曰真如茶曰紫岩茶曰鹿苑茶曰大昆茶曰小昆茶曰焙坑茶曰细坑茶 【见高氏剡录】
　　竹
　　　箭竹
左传曰东南之美有会稽之竹箭谢灵运山居赋曰二箭殊叶注曰若箭大叶笄箭细叶戴凯之竹谱曰会稽箭最精节间三尺坚劲中矢
　　　簟竹
西京杂记会稽贡竹簟号流黄簟
　　　毛竹
四明洞天记毛竹丛生涧边又剡中金庭曰毛竹洞天有毛竹李清叟诗云藏毛竹深深洞烟起香炉袅袅风
　　　斑竹
博物志曰洞庭二女以涕挥竹尽斑述异记越中有顾家斑竹至今人用以作床倚及其它器具甚清雅
　　　燕竹
越人以其燕来时作笋取其早也因以为名华镇诗云竹箭黄芽欲老时杏梁日暖燕初归他林尚耸千竿翠此笋先抽一握肥王十朋在剡有诗云问讯东墙竹佳名始得知龙孙初迸处燕子正来时
　　　苦竹
山阴县有苦竹城越以封范蠡之子则越自昔产此竹矣谢灵运山居赋曰竹则四苦齐味谓黄苦青苦白苦紫苦也越又有乌末苦顿地苦掉颡苦湘簟苦油苦石斑苦苦笋以黄苞推第一谓之黄莺苦孟浩然诗岁月青松老风霜苦竹余
　　　水竹
谢灵运山居赋曰水竹别谷注曰水竹依水而生甚细密然亦有大者
　　　石竹
谢灵运山居赋注曰石竹科丛大以充屋榱巨者竿挺之属
　　　慈竹
生越山剡中尤多任昉述异记曰南中生子母竹慈竹是也酉阳杂俎曰慈竹夏雨滴汁入地而生桃枝竹梁元帝诗柯亭临绝涧桃竹夹细流书曰蔑席黼纯孔安国曰篾桃枝竹也
　　　筀竹
越中俱有而剡为多字书曰筀竹名也有早竹晚竹绵竹梅圣俞诗侵天筀竹溪西东
　　　筋竹
越中处处有之剡为名罗浮山疏曰筋竹坚利南土以为矛笋未竹时堪为弩弦
　　　对青竹
每节青黄左右相间越俗呼为黄金间碧玉又曰闪竹又曰间竹或云越闪竹即宋景文黄太史所谓对青竹宋公赞曰翠沟如画太史赋曰金碧其相
　　　紫竹
剡山谷间往往有之宋景文紫竹赞曰竹生三岁色乃变紫
　　　黄竹
出萧山越绝书云范蠡遗鞭于此生笋为林竹色皆黄
　　　方竹
中坚而外方王岑山所植张忠定公咏方竹诗笋从初茁巳方坚峻节凌霜更可怜
　　　人面竹
剡山有之竹径几寸近本逮二尺节极促四面参差竹书曰如鱼鳞而凸颇类人面
　　　淡竹
越中有之竹类不一而本草所载惟筀竹苦竹淡竹耳
　　　芦栖竹
嵊县嶀山有芦栖湾王十朋嶀山赋灵禽忽翥于芦栖竹谱曰竹肤是芦浙江以东以为箎空于笔
　　　笙竹
今乐部作笙率以会稽卧龙山竹为贵
　　　银笋
梅福四明山记山生毛竹银笋
　　药石
　　　禹余粮
会稽及嵊县了溪有之博物志曰禹治水弃余食于江为禹余粮顾况诗云宛委山里禹余粮石中黄子黄金屑
　　　石燕
四明山记曰南峰之北岩生石燕
　　　云母
本草云今杭越间亦有之生土石间或作片成层可析明滑光白者为上
　　　紫石英
本草云生泰山或会稽者形如石榴子枫桥棌仙者佳
　　　蛇黄
本草云出岭南蛇腹中得之重如锡黄黑青杂色有吐出者野人或得之图经曰今越州亦有之大如弹丸坚如石外黄内黑二月采云是蛇冬蛰时所含土到春发蛰吐之而去越所有者此也
　　　紫宛
平泉草木记得稽山之紫宛剡县西山有之其苗谓之麝香菜
　　　地黄
剡地种之按谢灵运山居赋曰采石山之地黄则越产地黄其来久矣
　　　朮
本草云生杭越等州叶叶相对上有毛方茎茎端生花淡紫碧红数色
　　　续断
本草云越州亦有之三月巳后生苗干四棱似苎麻叶亦类之两两相对而生四月开花红白色似益母花
　　　五味子
本草云杭越间亦有春初生苗引赤蔓于高木其长六七尺叶尖圆似杏叶三四月开黄白花类小莲花七月成青实熟乃红紫
　　　白及
本草云生冤句及越山春生苗长尺许似栟榈及藜芦夏开花七月结实根似菱米有三角
　　　刘寄奴
本草云今出越州叶似菊高四五尺花白实黄白作穗蒿之类也
　　　蔓荆子
本草云越州多有之苗茎高四尺对节生枝初春因旧枝生叶至夏盛茂有花作穗浅红色蕊黄白色花下有青萼至秋结实班黑如梧桐子大而轻虚
　　　木（上敝下黾）子
本草云今杭越亦有之春生苗作蔓四月生黄花六月结实似括蒌生青熟则红其核似（上敝下黾）故以为名每一实其核三四十枚
　　　细辛
出诸暨县细辛陇山山多细辛因以为名黄精出诸暨县石鼓山人采之以黑豆同煮或蒸甘美可食郡人唐秦系期王炼师诗黄精蒸罢洗琼杯林下从留石上苔昨日闺碁未终局且乘白鹤下山来
　　　黄櫱
出诸暨县黄櫱山山以多黄櫱故名
　　　厚朴
出剡中平泉草木记稽山之榧桧剡溪之厚朴
　　纸
敲冰纸剡所出也张伯玉蓬莱阁诗敲冰成好手织素竞交鸳注越俗呼敲冰纸新安志纸敲冰为之益佳剡之极西水深洁山又多藤楮故亦以敲冰时为佳盖冬水也
　　禽兽虫鱼
　　　鹇项
斯诗更望会稽何处是沙连竹箭白鹇群
　　　子规
前志巳详李易剡山诗丁宁杜宇往江北为唤故人令早归仲皎怀剡川故居诗蝴蝶梦中新岁病杜鹃声里故乡愁越人谓之谢豹
　　　画眉
越所在有之剡林谷雅多以其眉如画故名拖白练剡玉岑山最多尤可玩爱
　　　黄雀
白露来霜降去张芸叟诗所谓黄雀知时节清江足稻梁是也
　　　鹎鵊
鸦舅也卢天骥剡中诗山杏枝头鹎鵊儿来传春信语多时张佑诗落日啼乌臼空林露寄生胡文恭公宿诗二月辛夷犹未落五更乌舅最先啼言鹎鵊啼最早也
　　　吐绶鸡
剡太白山有鸡五色吐绿绶号吐绶鸟古今注曰吐绶鸟曰锦囊刘禹锡吐绶鸟诗越山有鸟形寥廓嗉中吐绶光若若李易太白山吐绶鸡诗昔人仙去断丹梯憔悴深山吐绶鸡百啭和鸣非我事漫将文采慰幽栖
　　　牛尾狸
剡山谷产玉狸东坡所谓牛尾狸也
　　　白鱼
剡嶀祠下巨潭白鱼所聚大者二三尺头昂者第一尾赪者谓之追红白 【自鸟兽至是多见高氏剡录】
会稽续志卷第五
　人物
前志纪载人物凡官至宰辅侍从则书故行义如赵万吴孜才学如齐唐华镇博洽如姚宏姚宽或以不仕或以官不达皆略之夫记一方之人物要当以行义学识优劣为取舍岂可以一时之官爵论耶又所记李光事尤多舛误如言绍兴二十八年秦桧死光始以南郊赦恩复官桉国史桧死于绍兴二十五年十月丙申是年十一月癸亥冬至郊祀十二月甲戌光量移郴州云二十八年桧死复官误也又云卒年八十三光生于元丰戊午死于绍兴己卯四月三日实年八十二云八十三亦误也故悉为是正而别见于兹
　　赵宗万
字仲渊山阴人少知名钱忠懿器之入朝欲与之俱以亲老辞不行既长博极书传负经济之术用进士应诏籍于春官宗万天资萧散于世故淡如也壮岁筑室于郡之照水坊左瞰平湖前挹秦望畜一鹤号丹砂引以为侣足迹不及于高门鼓琴读书怡然自适者三十余年祥符中诏举遗逸郡守康戬以宗万荐寻被召乃曰吾老矣不足以任事因献跛鳖传以自见且请自托于道家者流朝廷不夺其志即其家赐以羽服后十余年卒华镇言宗万神宇清明识度夷旷终日凝淡若婴儿真方外之士然取舍去就之际则确乎有不可夺者善八分草隶书通俞扁之术或辟谷导气尝为诗曰斗悬金印心难动屏列春山眼暂开盖其志也所谓跛鳖传者其旨大抵言古先帝王自尧舜以来至于五代所以理乱兴亡之迹终设闲以自喻谓能言之而莫之致犹跛鳖然故以名其书观其书始真有意于世天命不相卷以自牧殆非山林枯槁系而不食者也傅崧卿谓镇言诚确论也且为赋诗题其后云鹤书东召竟牢辞一去骑鲸世莫追会有丹青遗像在谁将配食季真祠齐唐字祖之山阴人唐开元中浙西观察使澣之后少贫苦学应得书皆自写诵过一二则不忘学识之博人罕过之郡从事魏庭坚闻士也谓唐曰今之士多不读书唐曰幸公任意以几上书令唐一诵之如何庭坚以一秩开示乃文选头陀寺记而唐诵不遗一字魏大惊服登天圣八年进士第尝进龙韬胜略赋士大夫览者皆震詟两应制科秘阁皆首选两对策皆在第一当涂忌其切直复排去迁著作佐郎知杭州富阳县改秘书丞太常博士为南雄州签判会交趾进麒麟唐据史传非之斥蛮人绐中国众服其博物以职方员外郎致仕初鉴湖东北有山岿然与会稽山禹庙相望最为山水奇伟之处唐命其山曰少微而卜筑焉熙宁七年卒年七十八有学苑精英三十卷少微集三十卷
　　吴孜
会稽人尝从安定胡瑗学名驰于嘉佑治平闲会郡谋建学孜即舍宅为基今学有祠堂存焉初学成太守张伯玉至以便服坐堂上孜鸣鼓行学规伯玉欣然受其罚王十朋题其祠云右军宅化空王寺秘监家为羽士宫惟有先生旧池馆春风归在杏坛中
　　华镇
字安仁会稽人登元丰二年进士第官至朝奉大夫镇好学博古工于诗文一时名人宗师多称道之尝为会稽览古诗凡百余篇山川人物上自虞夏至于五季爰暨　国朝苟可传者皆序而咏歌之历按史策旁考传记以及稗官琐语之所载咸见采摭傅崧卿称其词格清丽兴寄深婉足以垂观来者子初平登大观三年第为太常博士讨论典故据经考古无所阿附靖康初争金人尊号贻怒当涂及都城失守　二圣北狩初平竟以忧愤而卒
　　李光
字泰发上虞人入太学登崇宁五年进士第调衢州开化令知平江府常熟县朱勉方以花石得幸势焰熏灼光不为屈械系其奴勉怒讽转运使移光知吴江光即日以状上于郡将致仕以归会有直其事者而光挺挺自若勉终不能害也宣和二年召为太常博士五年迁司封员外郎因进对极论时事语及用事大臣黜知桂州阳朔县召为司勋员外郎迁符宝郎　钦宗即位权右司谏首论宦官谭稹梁方平丧师辱国梁师成缔交蔡京王黼表里蒙蔽罪皆当诛迁侍御史极论蔡攸朱勉奸恶请正典刑有彗星出寅艮闲议者谓夷狄灭亡之证光言春秋书灾异以惑人君不闻归之夷狄疏奏耿南仲力排之谪监汀州酒税建炎元年
高宗即位于南京除秘书少监趣赴行在会杭寇陈通为变道路不通未及供职除知江州力辞得请主管西京崇福宫三年五月除知宣州九月南陵报水军叛于繁昌逼县境光遣奇兵夜击之贼溃十一月金人入寇郡县皆不能支光独力修守□金人不敢入境先是宣之诸邑上供秋租廪藏水际以便舟楫光悉令输郡廪人初不谓然及后城守几月赡兵养民赖此以济始服光之先识巨盗戚方破宁国抵城下光即日下令戒严民六十以下十五以上悉登城违者论以军法光设牙帐于南壁躬抚士卒贼围益急或请光尽室从西门遁去光曰我一家获全其奈一城生灵何诘朝诵言于众曰昨暮有教光携家潜出者当以军法从事姑且置之城脱或不保引剑之计巳决义不污贼手兵民感泣其气益倍贼兵百道来攻光随宜应之贼所属意急攻者唯南壁咸负户而登守者束薪刍灌以油作火牛乘风投之尽爇贼所负其众披靡城中遥见昭亭山神数见人心益安南水门有神龙尾两岐见于光衣闲每贼攻急龙辄至光即其所立祠以祷援兵至贼自焚攻具请降光不许遂夜烧营遁去 【据枢密楼照宣城事实修入】 除徽猷阁待制知临安府绍兴元年九月除知婺州甫到郡即入为吏部侍郎绍兴二年除吏部尚书大将韩世清本苗刘党久驻宣州横甚至擅发仓库招收逋逃朝廷调发不行光奏若不速行处置窃虑日复一日滋蔓难图伏望密诏大臣乘其未发早赐驱除未几除光淮西招抚使将带神武军统制王（王燮）一军人马以行因诿光取道宣城分拣世清一军面授密旨宰执皆不预闻陛辞日赐金带象笏且有大用之语是时朝廷草创国用未裕虽宰相犹服犀带是赐盖异恩也光以二月晦日至宣城驻于城外光度世清越日必至讲月旦贺礼预设方略以待之诘旦果至光使人执縳于坐世清出语颇不逊光呼刽子至欲行军法世清仓皇但乞怜而巳光命槛赴行在即出所降黄牓入城晓谕兵众于一日之闲分隶其军莫敢有喘息者世清悍将其军精勇是行僚属为光危之而光乃擒之于谈笑之顷世清至行在竟正典刑三月除端明殿学士江南东路安抚大使兼知建康府兼寿春滁濠庐和无为宣抚使时太平州军兵陆德为变囚守臣杀兵官据城以叛朝廷就委光措置遂尽擒德党寻为言者所攻遂奉祠去五年二月除知湖州七月除知平江十一月除礼部尚书六年除知温州七年除江南西路安抚大使八年五月除安抚制置大使十月除吏部尚书十二月除参知政事秦桧新得政藉光旧望以镇服中外时虏方通和桧欲弛兵彻淮甸武□收诸将兵权光极言其不可桧以光异巳颇怨之会有旨令宰执侍从各荐西北流寓之士光前后所荐凡三十余人多知名士桧皆指为朋党置不问一日与光辩论于上前诘难再三桧辞屈光因奏观桧之意是欲壅蔽陛下耳目窃弄威柄误国莫大于此愿陛下察之明日留身乞去　上曰卿昨面叱秦桧举措如古人朕退而叹e坐鞊H卿以腹心何乃引去光奏臣与宰相争论不可留章九上除资政殿学士与郡光辞改提举临安府洞霄宫十一年安置藤州十四年移琼州二十年移昌化光既再谪潘良贵程瑀胡寅皆以通书夺官或镌职二十五年秦桧死始量移郴州二十八年听自便二十九年卒于蕲州年八十二　孝宗皇帝登极追复资政殿学士寻赐谥庄简绍兴初戚方寇宣城光极力守御城赖以全宣人德之相与绘像建祠淳熙初守臣因邦人之意请于朝诏赐庙额曰褒烈初光尝从刘安世讲学得其精微故晚年迁谪深入瘴地远涉鲸海略不以为意人谓于死生祸福之际无所屈挠实似安世云在海外自号转物居士日讲周易一卦因着易传十卷其它著述有文集四十卷兵略十卷神仙传十卷其诸子皆知名孟博字文约绍兴五年进士第三人及第光贬岭南孟博常随侍召试馆职亦力辞竟卒于琼州盖自登科未尝一日出仕聪敏强记为文精于楚辞享年不永人甚惜之孟坚字文通少以果毅力学见称于里之先辈光谪岭南会有告其家有私史孟坚竟坐罪除名窜峡州桧死始复故官为常州晋陵丞叶衡力荐于朝有　旨就差知无锡县甫及岁诸司以治绩闻　孝宗命召赴行在暨入对上问及家世又以治效之美形之褒语即除知秀州迁提举淮东常平茶盐事干道五年卒年五十五孟珍字文潜善行草当时得其简牍人皆珍藏之尝擢守江阴及沿海制置司参议官皆不赴淳熙十一年卒年五十六孟传字文授少讲学有声而天资爽迈无纤毫世俗之气当世闻人如曾几徐度贺允中汪应辰张孝祥诸公一见皆器遇之与之游从宰明州象山秩满主管官诰院迁太府寺丞权考功郎出知江州处州提举福建常平茶事提点浙西刑狱寻奉祠里居久之乞挂冠除直宝谟阁致仕性嗜书至老不厌藏书万卷悉置左右翻阅紬绎周而复始每得异书手自校勘竟其编乃止多识典故及前辈出处中朝旧事历历能道本末有如目睹嘉定十二年卒年八十四有盘溪诗文稿五十卷宏词类稿十卷读史十卷杂志十卷记善记异录各五卷
　　姚宽
字令威嵊县人以父舜明任补官少有令望筮仕之始一时名流争礼致之吕颐浩李光帅江东皆招置幕中傅崧卿继至以主管机宜文字辟之辞不就崧卿移书交旧有愧恨之语秦桧执政以旧怨抑而不用宽亦不屈巳求进后以贺允中徐林张孝祥等荐入监进奏院六部门权尚书户部员外郎兼权金仓工部屯田郎枢密院编修官宽博学强记于天文推算尤精完颜亮入寇中外皆以为忧具云虏百万何可当惟有退保尔宽独抗论沮止且上书执政言今八月岁入翼明年七月入轸又其行在己巳者东南屏蔽也昔越得岁而吴伐越吴卒以亡晋得岁而符坚伐晋坚随以灭今狂虏背盟犯岁灭亡指日可待又推太一荧惑所次皆贼必灭之兆未几亮果自毙从　上幸金陵以其言验令除郎召对　上首问岁星之详宽敷奏移晷复论当世要务奏未毕疾作仆于榻前　上面谕令优假将理俟愈复入对后一日卒上甚念之特官其一子且用其弟宪于朝 【此据宽所上执政书及王明清挥麈后录叶适参以国史修入】 宽词章之外颇工于篆隶及工技之事尝谓守险莫如弩因裒集古今用弩事实及造弩制度为弩守书以献且请用韩世忠旧法以意增损为三弓合蝉弩诏许之既成矢激二里所中皆饮羽又尝论大驾卤簿指南车得古不传之法也所著有西溪集十卷注司马迁史记一百三十卷补注战国策卅一卷五行秘记一卷西溪丛语一卷玉玺书一卷注韩文公集未毕尚数卷宽每语人曰古称图书岂可偏废故其注史记战国策辞有所不尽必画而为图于文最得于诗叶适云宽古乐府流丽哀思颇杂近体诗绝去尖巧乃全造古律加于作者一等矣为当世推重如此卒年五十八兄宏字令声少有才名吕颐浩为相荐为删定官后忤秦桧死大理狱 【详见七卷杂纪中】
　　王厚之
字顺伯世本临川人左丞安礼四世孙也祖榕始徙居于诸暨绍兴二十六年厚之以越乡荐为举首寻入太学登干道二年进士第由秘书郎出为淮南转运判官召为度支郎两浙转运判官知临安府提点坑冶铸钱提点江东刑狱上章乞致仕诏进直宝文阁从所请厚之好古博雅富藏先代彝器及金石刻与尤袤俱以博古知名于时尝取古今碑刻参订而详着之号复斋金石录嘉泰四年卒年七十四
　　陆游
字务观山阴人左丞佃之孙自少颖悟学问该贯文辞超迈酷喜为诗其它志铭记序之文皆深造三昧尤熟识先朝典故沿革人物出处以故声名振耀当世张孝祥自谓辞翰独步一时每见辄倾下之初　高宗闻其名欲召用而游以口语触秦桧故抑不得进绍兴三十二年　召对　上俯加问劳　玉音褒拂至于再三命赐进士出身尝为删定编修官出监郡典州持部使者节久之再入为礼部郎以直华文阁致仕后落致仕召为秘书监专修　国史未几以宝谟阁待制奉祠还里再乞致仕嘉定二年卒年八十有五有剑南诗稿二十卷续稿六十七卷渭南集四十五卷行于世
　　黄度
字文叔新昌人登隆兴元年进士第淳熙十六年差监登闻鼓院迁国子监主簿绍兴四年九月迁监察御史蜀将吴挺死度曰国家徒倚世将扞虏而不为蜀虑蜀郡岁举缗钱四十余万溯流而运名曰馈边实富吴氏民力尽矣成都非用武国本赖梓潼号东西川剑阁汉中翼遮于外昔人守蜀之常也今内无一兵若吴氏南指两川虽朝廷有区区制置使何足抗哉天幸挺忽死子弟未有异望急合兴利为一民力可以少宽是日　上反复语蜀事至旰遂以张诏为兴州都统制而合兴利分东西川执政莫敢任责后挺子曦复归兴州竟以蜀叛皆如度言绍熙二年　光宗始以疾不过　重华宫上书极谏言甚切至寻迁御史复连疏极谏既不听累乞罢去　孝宗崩　宁宗召复为御史如故迁右正言知合韩侂冑出入宫禁弄权植党有陵驾当世之心度具疏乞对侂冑闻之遽请　御笔除度直宝谟阁知平江府度力辞于申省状□言崇观闲蔡京当国始挟主威以制天下凡所施行必请　御笔可为深戒辞之至再诏以所除职主管建宁府冲佑观俄起知婺州坐不发兰溪知县赃罪罢嘉定元年召除太常少卿迁吏部侍郎出知福州除龙图阁待制移知建康府兼江淮制置使值岁歉殭殍相望室庐半空度力拯救之活饥民百六万八千为钱四十六万缗米九万五千石又奏蠲钱一十九万九千贯米四万四千石入为礼部尚书以病请去除焕章阁学士知隆兴府改提举万寿宫嘉定六年卒年七十六度平生淡泊一室萧然无耳目之娱独嗜书至老不倦自六经百氏天象地理礼乐官名井田兵法莫不研究有书说二十卷诗说三十卷周易说五卷历代边防六卷　艺祖宪监三卷　仁皇从谏录三卷奏议及杂着一编屯田便宜一卷
　　莫子纯
字粹中初以仲父文清公叔光郊恩补官铨试及试江东运司俱为第一人庆元二年礼部奏名复为第一是岁有　旨遵故事免　廷策径赐进士及第签书平江军节度判官厅公事除秘书省正字校书郎著作郎起居舍人兼直学士院起居郎中书舍人苏师旦本平江笔吏韩侂冑任为腹心气焰熏炙一时士大夫急于求进者争趋其门一日遇子纯于都堂趋前执礼甚恭子纯略不为礼师旦愧见左右巳深恨之会师旦当迁官子纯复以为不可于是忤侂冑意遂以祠去知赣州加右文殿修撰知江州不赴改知温州提举江州太平兴国宫嘉定八年卒年五十七子纯性姿聪悟博闻强记立朝之节始终可考士论归之
　　俞亨宗
字兼善山阴人登隆兴二年进士第洪文惠公适帅越闻亨宗行义延至郡斋又偕至番阳与文惠之弟枢密遵内翰迈游日以文章为事尝为博学宏词科所业三洪公读之谓曰他日玉堂挥翰可也宰常州宜兴秩满干办诸军审计司迁国子监主簿军器监主簿知漳州先是州以盐抑民计口请给督促其直急于常赋至有盐不给而责其直民甚苦之亨宗首罢之又罢溪港津渡之榷听民往来无禁及减去经总制钱后来额外苛取者岁罢缗钱合四万四千又代民输丁钱一万六千有奇秩满凡橐中所余悉散之宗族亲戚之贫者自漳州还奉祠里居杜门不复出嘉定初起为提点江淮等路铸钱公事移江东转运入为吏部郎大理少卿秘书少监自以年老乞挂冠章凡六上除直显谟阁主管成都府玉局观既归累告老增一秩加秘阁修撰如所请嘉定十五年卒年八十九亨宗初为临川簿为文谒庙大概谓肩舆担负迎盗于室虽至愚无知者不为吏郡邑无大小至之日民相与出力迎致谓其人足以庇于躬而无害于家也庇之不能而害及焉是盗也夫何愿而迎其语亨宗盖终身行之自奉俭约衣食器用质素粗充官虽稍遂獘屋颓墙处之泰然著述有垂轩稿二十卷宏词习业五卷山林思古录十卷群经感发十卷
　　潘畤
字德鄜家世婺之金华生于靖康丙午父良佐苦学笃行表率诸弟躬授以经皆卓然有立公早孤与兄甸养于叔父待制默成先生良贵家既长命之以官默成与参政庄简李公光为忘年道义之交情好笃甚故庄简以第五女归公因家于绍兴上虞之五夫端方温雅得于天资两家父兄学问气节冠冕一时闻见超尚自幼敻异为袁州分宜簿监两浙转运司造船场改秩提辖　行在杂买务杂卖场知兴化军浙西提举改江东提举罢主管台州崇道观湖北提举湖南提刑知广州广东经略知潭州湖南安抚有　旨赴　行在奏事除左司郎官改直显谟阁知太平州淳熙己酉七月以疾终享年六十有四庄重峭直严正聪明初为婿时庄简李公为秦丞相挤排投弃岭海家道零散亲家陆升之告讦以兴狱子婿沈程摆踪而脱身公独毅然与令人李氏朝夕岳母管夫人之旁相其家事终始如一人巳占其器识自为小官严整有法度所至驰声及为监司帅臣平决冤狱安集军民风采振扬小大畏服至于欧颜楷法冰斯篆古羲献草圣汉唐八分书皆造其妙刻石流传人以为法子二人友端登甲辰进士第为太学博士聪敏俊秀从南轩张公超然有得士类服从授徒里门履满户外友恭为江淮宜抚司干官详雅沉静从晦庵朱公深造理趣居官可纪居乡有行女一人适今　丞相史鲁公端洁温良妇德昭著虽居荣贵专意俭勤儆戒相成媲古女士友恭之子履孙通判江陵府亦克世其家云
　　孙应时
字季和余姚人父介躬行古道训授闾里乡人尊之号雪斋先生公天才颖异陶冶严训八岁能属文干道壬辰入太学年方弱冠从江西象山陆公九渊悟存心养性之学登淳熙乙未进士第初尉黄岩士民惜其去欲共置田宅留居焉辞不受朱文公熹为常平使者一见即与定交绍熙壬子文定丘公崇帅蜀辟八制幙兴元帅吴氏将有世袭之势　朝廷患之而未敢轻有变易也丘公因其病使公往视疾以察军情盛礼十献辞焉复命以事实告会吴挺死即白制帅定议差统制官权领其军檄总领杨辅兼利西安抚节制之草奏乞别选帅材以代吴氏　朝廷从之以张诏为兴州都统一方晏然改秩知平江府常熟县既满郡将以私憾捃摭仓粟累政流欠三千斛见问士民感德至相率担负诣郡愿代偿不报竟坐贬秩故公有诗谢其邑人云牛车担负愧高义岂知薄命非儿宽授通判邵武军将赴而卒年五十三自号烛湖居士有文集十卷开禧丁卯吴挺之子曦复归兴元果据军以叛曦诛嘉定初户侍沈公诜刑侍蔡公幼学给事曾公（日奂）吏侍黄公度兵侍戴公溪工侍汪公逵六人同奏公问学深醇行义修饬见微虑远能为国家弭患于未形乞甄录其后得
旨特补其子祖开下州文学水心先生叶公适尝赋其家世友堂诗曰雀寻屋角飞燕遶帘栊窥其贺新宇就生物欣有依含德厚乃祖义完嗟利隳更悲别驾公椟韫不尽施温恭化群从逊悌流深规一丝必同袍粒黍无异炊感零天上露润浃园中葵鱼蟹虽芳鲜不如此菜肥凉风送佳音桂林自生枝借子赤霄羽登君文石墀朴斲呼巳勤砻密审所宜谅为前峰近长映客星垂 【君家对峰即子陵墓】 跋语云雪斋孙不朋居余姚烛湖上安贫乐道终身不愿仕有古人之节三子应求应符应时皆以文学知名兄弟相爱友卉衣草食薄厚必均应时官止邵武军通判应符之子祖佑敬践祖德崇缉先志嘉定甲戌为新堂名曰世友合膳同室期永不替将请余记之然此诗巳略具矣
会稽续志卷第六
　进士
会稽进士姓名庆元二年里人石朝英等始裒辑请于郡刻石于贡院断自庆历六年盖六年以前登科记皆阙其乡里故不可考而独载大中祥符元年杜衍一人者盖衍尝位宰相人皆知为越人也后来郡文掾刘庶复访遗逸于里之耆旧又得陆轸以下凡七人予稽之国史质之传记则姓名可考者殆不止此如钱昆与弟易皆擢第而易实咸平二年孙暨榜第二人又与二子彦远明逸俱中制科易尝掌内制父子皆名闻一时亦可谓里之显显者石君乃里人何未之考也予于钱氏四人之外又得剡中史纶及子叔轲侄安民并宏词王俊等又十余人 【钱易吴越王之后父倧死于会稽因就葬子孙从而家焉易尝作僧仲休诗序云易家世越人也王十朋会稽风俗赋云钱氏世贤科之盛史门继衣锦之荣注云钱内翰易会稽人景德二年中制科子明逸彦远庆历中并中制科剡中史氏兄弟相继登科乡号衣锦按剡中之史乃屯田郎纶及其子兵部侍郎叔轲及侄中大夫安民尔纶与叔轲乃父子十朋云兄弟盖一时笔误也】 石刻非但疏略其闲姓名差互者尤多如大中祥符五年榜陆轸居傅营之前天禧三年牓孙沔居傅莹之前政和八年牓孙鼎居姚景良之前俱误今悉是正之且补其阙逸登载于此庶来者得以考云
淳化二年孙何牓
钱昆
咸平二年孙暨牓
钱易 【第二人　昆之弟】 
景德三年贤良方正能直言极谏科
光禄寺丞钱易
大中祥符元年姚晔牓
杜衍 【第四人　相】 
大中祥符五年徐奭牓
傅营　　　　陆轸
大中祥符八年蔡齐牓
齐廓　　　　王丝
天禧三年王整牓
傅莹　　　　孙沔 【枢】 
天圣五年王尧臣牓
史纶
天圣八年王拱辰牓
齐唐 【齐廓之弟】 
景佑元年张唐卿牓
史叔轲 【纶之子】 
宝元元年吕溱牓
沈绅　　　　褚珵　　　　钱彦远
庆历二年杨寘牓
朱奎　　　　茹约　　　　石牧之
石衍之　　　徐纮　　　　石象之
是年材识兼茂明于体用科
殿中丞钱明逸 【父易兄彦远】 
庆历六年贾黯牓
何玠　　　　朱琮　　　　梁佐
陈惟湜
是年贤良方正能直言极谏科
太常博士钱彦远
皇佑元年冯京牓
关（木巳）　　　　任秉　　　　关希声
王醇　　　　石麟之　　　冯滋
余叔良　　　胡穆　　　　杨度
王霁　　　　朱方
皇佑五年郑獬牓
姚甫　　　　韩希文　　　应瑜
张琦　　　　李燮
是年赐九经出身
顾临
嘉佑二年章衡牓
章蒙　　　　余京　　　　诸理 【珵弟】 
傅传正　　　王渊　　　　石景渊 【象之子】 
唐彀　　　　石深之 【衍之弟】 
是年材识兼茂明于体用科
明州观察推官夏噩
嘉佑四年刘辉牓
姚勉 【中书舍人】 　关景仁
嘉佑六年王俊民牓
钱嵊　　　　顾沂　　　　冯豫
褚珪　　　　张焘
嘉佑八年许将牓
褚唐辅　　　关景晖 【景仁弟】 　张济
治平二年彭汝砺牓
王长彦　　　余弼
治平四年许安世牓
黄兑
熙宁三年叶祖洽牓
陆佃 【第三人省元　孙左丞】 　陈兟
熙宁六年余　牓
石景略 【别院省元　深之子】 　沈笺
王容 【渊之子】 　陆傅 【佃弟】 　韩羽
石景衡 【衍之子】 　关澥　锺（上日下弁）
熙宁九年徐铎牓
史安民 【钥之侄】 　张祖良　黄彦
虞昆
元丰五年黄裳牓
沈衮　　　　徐充　　　　戚仪
詹京　　　　蔡绘　　　　黄诏
石景衎 【衍之子】 
是年明经
朱戬
元丰八年焦蹈牓
张叡　　　　丁希说　　　傅勉
虞宾　　　　梁遘 【佐孙】 
元佑三年李当宁牓
朱兴宗　　　陈毅
元佑六年马涓牓
石公辅 【赐名公弼　衍之孙　兵部尚书】 　黄特
陈兢 【兟兄】 　　朱邛　　唐翊 【彀之子】 
冯谷
绍圣元年毕渐牓
求移忠
绍圣四年何昌言牓
虞寅 【宾弟】 　　　　　　虞大猷
陈扬庭 【徽宗赐名过庭　中书侍郎】 　姚舜明 【待制】 
元符三年李釜牓
石端中　　　黄日新　　　盛旦
钱克忠　　　黄无慝
崇宁二年霍端友牓
徐公佐　　　求元忠　　　陈涛
唐竦 【彀之子】 　石彦和 【景略子】 　姚棐忱
方（吉吉）
崇宁五年蔡薿牓
石端诚　　　李光 【参政】 　郁藻
潘彬
大观三年贾安宅牓
臧言　　　　王上辅　　　华初平 【镇子】 
褚唐举　　　石公恕　　　孙宝着
王俊　　　　黄通
张宇发 【别院省元　祖良子　待制】 
政和二年莫俦牓
张公彦　　　石公揆 【景术子　侍御史】 　翁彦约
朱常　　　　郭亢　　　　高桓
政和五年何（上□下木）牓
傅崧卿 【上舍魁给事中】 　钱唐休　王致柔
王真卿　　　杜师文　　　叶汝平
张翮　　　　韩溉 【羽子】 　陆长民 【轸曾孙】 
政和八年嘉王牓
诸葛行敏　　黄韶中 【通子】 　姚景梁
孙鼎　　　　陈橐 【毅子　刑部侍郎】 　钱塘俊 【唐休弟】 
宣和元年词学兼茂科
从事郎新冀州州学教授王俊
宣和三年何涣牓
梁仲敏 【遘之子　谏议大夫】 　石嗣庆 【象之曾孙】 
王宾　　　　黄唐杰　　　陈升
王休 【俊兄】 　桂章　　　孙彦材
宣和四年赐同进士出身
傅墨卿
宣和六年沈晦牓
诸葛行言 【行敏弟】 　胡尚智　谢作
建炎二年李易牓
唐阅 【彀孙】 　梁仲宽 【遘之子】 　詹彦若 【默子】 
陈炳　　　　孙遹
绍兴二年张九成牓
黄嘉礼　　　叶蕃　　　　杜师旦
石袭庆 【改名延庆　嗣庆弟】 　吴康年
石公辄 【特奏状元　公弼弟】 
绍兴五年汪应辰牓
李孟博 【第三人　光子】 　胡沂 【第四人　吏部尚书】 　虞仲琳 【寅侄】 
石师能 【象之孙】 　王俊彦　王宾
冯羽仪 【谷子】 　虞仲瑶 【宾子】 　冯耀卿
茅崇
是年博学宏词科
左迪功郎明州州学教授石庆
绍兴八年黄公度牓
缪渥
绍兴十二年陈诚之牓
张摅 【归姓冯】 　马佐　　詹承家 【京孙】 
唐阅 【翊子　起居舍人】 　詹林宗 【承家弟】 　徐几
傅世修　　　钱移哲　　　叶汝士 【汝平弟】 
绍兴十五年刘章牓
傅晞俭　　　黄升　　　　茹绍庭
梁仲广 【遘之子】 　吴公辅　张之纲
石（上敦下山）
绍兴十八年
王佐 【状元　俊彦子　户部尚书】 　张颖
陆升之　　　高选　　　　陆光之 【长民子】 
周汝士　　　詹亢宗　　　沈寿康
茹骧
绍兴二十一年赵逵牓
唐准 【翊孙】 　孙大中
绍兴二十四年张孝祥牓
虞时中 【仲瑶子】 　黄开　黄闶
黄阁 【闶弟】 　石邦彦　　王公衮 【俊彦子】 
贝钦世　　　茅宠
绍兴二十七年王十朋牓
周汝能　　　许从龙　　　姚筠
孙安国 【遹子】 
绍兴三十年梁克家牓
冯时敏 【羽仪子】 　姚廷衮　顾宣
黄闻 【阁弟】 
绍兴三十二年赐进士出身
陆游 【佃孙　待制】 
隆兴元年木待问牓
王（逛去狂改来）　　　　李唐卿　　　魏中复
石斗文　　　黄度 【兵部尚书】 　莫叔光 【吏部尚书】 
俞亨宗　　　许苍舒　　　丁松年
干道二年萧国梁牓
王日永 【致柔子】 　邢世材　虞汝翼 【宾曾孙】 
张泽 【兵部尚书】 　傅颐　王正之
杨寅　　　　张宗仲　　　王厚之
杜弼
干道五年郑侨牓
陆洙　　　　曾概　　　　王诚之 【正之兄】 
黄誾 【别院省元　闻兄】 　王欣 【兼中刑法】 
是年博学宏词科左迪功郎新差充广德军军学教授许苍舒
干道八年黄定牓
石宗昭 【公揆孙】 　许开 【苍舒孙】 　高宗商 【改名商老】 
任惟寅　　　张拱辰 【宗仲侄】 　钱楶 【唐俊子】 
卜芸　　　　张亨辰 【拱辰弟】 
是年八月赐同进士出身
姚宪 【舜明子　参政】 
淳熙二年
詹骙 【状元　林宗子】 　桂森　孙应时
方秉文　　　盛勋　　　　李友直
周之纲　　　唐锜　　　　石朝
淳熙五年姚颖牓
徐邦杰　　　贝袭庆 【钦世子】 　唐（汀去丁改） 【准弟】 
厉居正　　　朱元之　　　尚朴
陈祀 【兼中刑法】 
淳熙八年黄由牓
诸葛千能 【行敏侄】 　赵廷昂 【廷衮兄】 　魏挺 【中复侄】 
朱元　　　陆子愚 【长民孙】 　叶恢 【汝士子】 
梁汝明　　　宋驹
是年博学宏词科从政郎滁州州学教授莫叔光
淳熙十一年卫泾牓
施累　　　　黄迈　　　　虞时忱 【时中弟】 
吴芸　　　　董之奇　　　陆洋
白公绰　　　陶廷俊　　　姚一谦
淳熙十四年王容牓
石宗万 【宗昭弟　兵部侍郎】 　周之瑞
黄克仁 【诏曾孙】 　应燮　郭绰
徐三畏　　　杜思恭
绍熙元年余复牓
陈用之 【橐孙犯　（广去黄改苗）讳与文学】 　诸葛安节 【别院省元　行敏侄】 
潘方　　　　莫子伟 【叔光子】 
绍熙四年陈亮牓
宋叔寿　　　王度　　　　刘宗向
陈用之 【再登科】 　许闳 【开弟】 
庆元三年邹应龙牓
莫子纯 【状元以有官充第二人　叔光侄　中书舍人】 　曾勋
王溆　　　　黄伸 【嘉礼子】 　陈无损
冯景中 【时敏子】 　石宗魏　杨拱辰
冯大受　　　王梦龙　　　石宗王 【景术曾孙】 
方秉成
庆元五年曾从龙牓
吕冲之　　　张抚辰 【宗仲子】 　李知新 【光侄孙】 
王复明　　　傅诚 【墨卿元孙】 　胡卫 【沂孙】 
曾黯 【概侄】 　石孝溥 【宗昭子】 　茹骙
　泰二年傅行简牓
方秉哲 【秉文弟秉成兄】 　张炳　杨轰
袁一之
开禧元年毛自知牓
黄庭 【度弟】 　卢补之　　过文焕
张浃辰 【宗仲子】 　申宋说　梁简 【仲宽孙】 
田廙　　　　任必万
嘉定元年郑自诚牓
周之章 【之瑞弟】 　黄虎　诸葛兴 【行敏侄】 
余一夔
嘉定四年赵建大牓
李复 【光曾孙】 　荣熙辰　李知孝 【光孙】 
唐（木） 【翊曾孙】 　钱难老　茹彧
虞埴 【时中孙】 
嘉定七年袁甫牓
孙之宏　　　朱晋　　　陈亨祖
姚翀　　　　章梦光
嘉定十年吴潜牓
刘汉弼　　　姚镛 【宪侄孙】 　陆若川 【升之孙】 
丁辉 【希说曾侄孙】 　丁燧 【辉弟】 
尹焕　　　　叶明道 【汝士孙】 　周宣子 【之纲子】 
阎章　　　　章又新　　　郑大中
杨权
嘉定十三年刘渭牓
诸葛十朋 【行言曾孙】 　孙祖佑 【应时侄】 　王（禾舌）
过必寀　　　尢孟远　　　茅汇征
王祖洽　　　王爚
嘉定十六年蒋重珍牓
毛遇顺　　　周溶孙 【宣之子】 　庄黻
闻人知名　　王建封
宝庆二年王会龙牓
杨瑾
绍定二年黄朴牓
张崧卿　　　任贵登　　　张飞卿
劳崇之
绍定四年
庆寿恩释褐赐进士出身
王杰
绍定五年徐元杰牓
陆（睿圣） 【佃五世孙后改名景思】 　梁大受
葛焱　　　　施退翁　　　孙子秀
胡昌　　　　李衢 【光曾孙】 　陈钖禹
杨释回 【拱辰侄】 　孙自中　王世威
陶梦桂 【廷俊孙】 　杨炎　杨国英
过梦符　　　王鹏举　　　戴铎
王华甫　　　陈焕　　　　吕秉南
王景寿
端平二年吴叔告牓
冯喜孙 【谷四世孙】 　俞公美　孙烨祖
嘉熙二年周坦牓
胡太初 【余老子三年中词学科第一人】 　过正巳 【文焕侄】 
全清夫　　　刘曾　　　　孙逢辰
戴得一 【铎兄】 　钱绅　　屠雷发
戴浩 【得一子】 　杨（王缶） 【瑾弟】 　孙（上一吉下二吉）
袁灏　　　　韩境 【琦六世孙】 
淳佑元年辛丑徐俨夫牓
陈膺祖　　　郑熙载　　　冯平国
淳佑四年甲辰留梦炎牓
章梦璞　　　张良孙　　　任西之
陈熹之　　　朱元光　　　杨光子
陈肖孙　　　李士特
淳佑七年丁未张渊微牓
叶秀发　　　王公大　　　孙嵘叟
冯济国
淳佑十年庚戌方逢辰牓
黄雷　　　　胡梦鳞　　　王灿
胡杲　　　　孙林　　　　商又新
王祖直　　　董元发
宝佑元年癸丑姚勉牓
陆逵　　　　孙象先　　　毛振
夏仲亨　　　沈翥 【绅五世孙】 　陈梦卓
唐震　　　　孙炳炎　　　李硕
钱恢
宝佑四年丙辰文天祥牓
杜应之　　　姚会之　　　何林
刘汉传　　　莫子材　　　张颐孙
徐理
开庆己未周震炎牓
俞浙　　　　季应旗 【省试赋魁】 　潘时晦
孟醇　　　　朱国英　　　刘瑞龙
晏垚　　　　陈硕
景定三年壬戌牓
方山京 【状元】 　黄焱　　黄遇龙
华景山　　　陆天骥　　　张霆
陈开先 【梦卓弟】 　　　　许禀 【省试第二名】 
徐天祜　　　吴大顺　　　吴天雷
王煓
　仙释
　　苗龙
唐初人失其名能画龙故呼之曰苖龙后得道仙去今龙瑞宫东南一峰崛起土平如砥人号曰苖龙上升台
　　陈明
攒陵铺兵也人呼为陈院长年三十有五时犯罪受杖遂蓬头跣足若丧心者往来行歌无所定止颇能知未来事闲与人言祁寒烈暑皆不畏避雪中不施一缕卧野桥上气腾如蒸眼色正碧好以白垩书地且读且歌字画类五铢钱文观者莫识中贵人典领攒宫者怜其寒常遗以衣乃转与贫者淳熙辛丑岁久不雨乡民或叩以丰凶应曰木灾竹灾鱼灾贫道灾俄而高冈发洪山水暴至所经竹木尽拔鱼鳖扫空陈大病不食几月腹皮皆凹入附骨隐隐见五藏人谓其必死俄复如初有蜀客来道堂见之焚香作礼曰先生正为乡里化缘造桥安得来此众始悟其为异人神游在彼云或问其年庚但云三十五微疾而终槁葬溪岸未几其徒发瘗将火之空无一物矣洪文敏公迈特书其事于夷坚辛志云
　　端裕
会稽人俗姓钱氏武肃王之裔孙年十八投大善寺则忠落发受戒具见佛果勤和尚与语大悦勤住蒋山往依焉勤命典记室寻分座道声蔼着枝旨住灵隐　慈宁皇太后幸韦王第召裕演法赐金襕袈裟绍兴十八年移四明之育王裕莅众色必凛然寝食不背众唱道无倦绍兴二十年十月十一日示微疾至十八日索笔书偈跏趺而逝世寿六十六僧腊四十八茶毗烟凝五色如车盖收舍利无数目睛齿舌皆不坏门人奉遗骨分塔于鄮峰西华初赐号佛智禅师至是谥曰大悟塔名宝胜
　　法慈
上虞县长庆寺僧也平日深居简出洒埽一室终朝宴坐而庭有花竹泉石颇有幽意士大夫暇日多往游焉慈颇能棋又善谈论焚香煮茗延纳无倦嘉泰初忽谢客闭门慈年高而神观精爽略无他故人初不以为异会其童行辞往行在所请给僧牒慈语曰法去宜速回久之无耗日以为问一日言还慈喜曰得汝归甚好时方盛暑即令左右速具汤沐澡洁毕易衣端坐一室其徒往视之巳将瞑目亟呼之云和尚幸自得恁好何不留一颂子曰汝不早道我今写不得也嗣师云但说某当代书乃云无始劫来不曾生今日当场又随灭又随灭万里炎天觅点雪语仅脱口而逝
　　净全
诸暨人俗姓翁氏世业于农少与父兄躬耕凡至林壑泉石闲必宴坐忘归人巳异之甫冠即出家师授以释典略无所解乃幡然入径山投大慧宗杲杲曰汝有何能答云能打坐曰打坐何为全曰若问何为直是无下口处杲遂知其为法器全生长田家为人朴野而无缘饰且不能书人呼为翁木大一日集众采椒全亦预焉同辈有戏之云汝试作一摘椒颂如何全即应之云含烟带露巳经秋颗颗通红气味周突出眼睛开口笑这回不恋旧枝头众皆叹异有檀越以一度僧牒施杲命给侍者十辈各探筹以卜其分缘全偶得之九人者皆不平之更相谇语杲命复探之全再获若是三探三得之遂师杲祝发受戒拙庵光居灵隐俾典宾混源密主净慈命分半座为众入室全志在晦藏无应世念然天资威成不假师授虽不识一丁字而吐辞发语形为偈颂老师宿学所不能及尚书尢公袤宝文王公厚之丞相钱公象祖皆与为方外交全自号曰无用累典大剎最后住四明之天童开禧三年六月二十九日示寂说偈而逝世寿七十一僧腊四十五以全躯瘗于寺之西钱丞相为铭其塔
　诗文
前志所载诗文起秦汉止晋宋而隋唐以来皆略之盖作者之众不胜纪录也但兰亭诗序与誓墓文皆王羲之作誓墓文足见其出处之大节不特以文笔也故晋史与兰亭序俱载于传中志乃录兰亭而弃誓墓又帛道猷一诗其连峰＝数十里修林带平津茅茨隐不见鸡鸣知有人之句脍炙古今人口不但见称于白乐天而巳志乃略附见于僧竺道壹事中殊未为当今悉录之以补前志之阙
　　高宗皇帝御制诗文
高宗皇帝大驾南巡驻跸会稽暇日观黄庭坚所书张志和渔父词因同其韵比日　御制又有登临望稽山怀哉夏禹勤之句皆是邦光前绝后之盛事也敢敬以冠之卷首并以唐明皇送贺知章诗附之于后以为越绍之佳话云
高宗皇帝御制
绍兴元年七月十日
予至会稽因览黄庭坚所书张志和渔父词十五首戏同其韵赐辛永宗
一湖春水夜来生几迭春山远更横烟艇小钓丝轻赢得闲中万古名
薄晚烟林淡翠微江边秋月巳明晖纵远抱适天机水底闲云片段飞
雪洒清江江上船一钱何得买江天催短棹去长川鱼蟹来倾酒舍烟
青草开时已过船锦鳞跃处浪痕圆竹叶酒柳花毡有意沙鸥伴我眠
扁舟小缆荻花风四合青山暮霭中明细火倚孤松但愿樽中酒不空
侬家活计岂能名万顷波心月影清倾绿酒糁藜羹保任衣中一物灵
骇浪吞舟脱巨鳞结绳为网也难任纶乍放饵初沉浅钓纤鳞味更深
鱼信还催花信开花风得得为谁来舒柳眼落梅腮浪暖桃花夜转雷
莫莫朝朝冬复春高车驷马趁朝身金拄屋粟盈囷那知江汉独醒人
远水无涯山有邻相看岁晚更情亲笛里月酒中身举头无我一般人
谁云渔父是愚翁一叶浮家万虑空轻破浪细迎风睡起蓬窗日正中
水涵微雨湛虚明小笠轻蓑未要晴明鉴里縠纹生白鹭飞来空外声
无数菰蒲闲藕花棹歌轻举酌流霞随家好转山斜也有孤村三两家
春入渭阳花气多春归时节自清和冲晓雾弄沧波载与俱归又若何
清湾幽岛任盘纡一舸横斜得自如唯有此更无居从教红袖泣前鱼
　　远瞩稽山思夏后之功俯瞰涛江怀子胥之烈赋古诗一首
六龙转淮海万骑临吴津王者本无外驾言苏远民瞻彼草木秀感此疮痍新登临望稽山怀哉夏禹勤神功既盛大后世蒙其仁愿同越句践焦思先吾身艰难务遵养圣贤有屈伸高风动君子属意种蠡臣
　　送贺秘监归会稽诗〔并序〕
唐明皇
天宝三载太子宾客贺知章鉴于止足抗归老之疏解组辞荣志期入道朕以其夙存微尚年在迟暮用修挂冠之事俾遂赤松之游正月五日将归稽山遂饯东路乃命六卿庶尹三事大夫供帐青门宠行遇也岂惟崇德尚齿亦将励俗劝人无令二疏独光汉册乃赋诗赠行凡预兹宴宜皆属和
遗荣期入道辞老竟抽簪岂不惜贤达其如高尚心环中得秘要方外散幽襟独有青门饯群公怅别深
　　寄若耶山竺道壹
帛道猷
连峰数十里修林带平津茆茨隐不见鸡鸣知有人闲步践其径处处见遗薪始知百世下犹有上皇民开此无事迹以待疏俗宾长啸自林际归此保天真
　　去会稽郡誓墓文
王羲之
维永和十一年三月癸卯朔九日辛亥小子羲之敢告二尊之灵羲之不天夙遭闵凶不蒙过庭之训母兄鞠育得渐庶几遂因人乏蒙国宠荣进无忠孝之节退违推贤之义每仰咏老氏周任之诫常恐死亡无日忧及宗祀岂在微身而巳是用寤寐永叹若坠深谷止足之分定之于今谨以今月吉辰肆筵设席稽颡归诚告誓先灵自今之后敢渝此心会冒苟进是有无尊之心而不子也子而不子天地所不覆载名教所不得容信誓之诚有如皦日
　　会稽颂
郡士诸葛兴以文行称于乡尝作会稽九颂其自序云兴世家会稽俯仰岩壑惟禹陵所在自少康建祠今数千载比年时和岁丰邦人奉祀弗懈益虔因感昔人九歌之作自禹暨嗣君二相与夫英霸贤牧高人孝女显有祠宇者辄为九颂效颦前作念昔楚骚之兴盖出于感愤而托以规讽后之模仿者如九咏九愁之类往往皆然兴方蹈咏　明时又有意主乎景仰先哲固无所谓感讽也直曰颂云尔闲独妄论古人不能不发其一二而其歌吟嗟叹因寓之以拟骚之声云附见于此以其为会稽颂也 【诸葛登戊辰进士第今为江州彭泽丞】
　　　大禹陵 
瞻越山兮镜之东郁乔木兮岑丛倚青霞兮窆石枕碧流兮宝宫端黻冕兮穆穆列俎豆兮雍雍梅为梁兮挟风雨倏而来兮忽而去芝产殿兮闲见橘垂庭兮犹古壁腾辉兮桂荐瑞书金简兮缄石匮朝万玉兮可想探灵文兮何秘嗟洚水兮横流民昏垫兮隐忧运大智兮无事锡洪范兮叙畴身劳兮五岳迹书兮九州岛亶王心兮不矜迄四海兮歌讴猗
圣宋兮中兴驻翠跸兮稽城独怀勤兮旷代粲
奎文兮日星扬舲兮拊鼓吴歈兮郑舞奠桂酒兮兰肴庶几髣佛兮菲食卑宫之遗矩
　　　嗣王
肇三圣兮传一中建人极兮参洪蒙元圭锡兮汝绩昭华归兮汝躬大道公兮均嬗继家天下兮繇姒氏嵩石兮发祥讴歌兮与子誓甘野兮服叛养国老兮贵齿席不重兮味不贰琴瑟屏兮钟鼓置思皇训兮克俭心敬承兮敢坠祀四百兮绵景祚兆大横兮垂异世越山兮蜿蜒镜水兮漪涟焕祠宫兮屹峙肃庑祀兮愉然端冕兮龙章执圭兮琳琅想规重兮矩迭恍韶奏兮铿锵
　　　二相
披竹简兮典谟圣手断兮唐虞登群龙兮辅翌萃一堂兮都俞知人兮帝之哲动天兮帝之德画象兮民不犯舞干兮苗已格迨一旅兮中兴严庙貌兮稽陵感会遇兮风云崇像饰兮股肱愤夷楚兮陵上国忽庭坚兮祀俄息泚麟笔兮特书喟夷吾兮有力何汲汲兮诡诞谓明良兮相贼奸雄托兮自文慨齐东兮毋惑仰而观兮典礼秩俯而察兮草木殖功之远兮难名民之思兮无斁
　　　越王
睇禹陵兮岿然邃珍馆兮蟺蜎敞别室兮遗象崇英霸兮千年谂越民兮非黩祀推世家兮自迁史肇无余兮开国传后裔兮奋起痛夫椒兮深衄同国人兮劳佚采蕺兮食何味尝胆兮志密笃封以内兮种所司阃以外兮蠡所知羌厉志兮澡耻迄乘时兮决机盟上国兮王致胙按山南兮恢土宇陟鉴台兮睨东海矩天门兮模地户惜规图兮不弘几弓藏兮犬烹蹇七术兮遗恨怅五湖兮遐征尚蝉嫣兮复续终与享于鼻祖之庭
　　　马太守庙
书畀姒兮力沟洫民奠居兮勤稼穑降嬴刘兮言水利嘉邺渠兮夸郑国慨元光兮瓠子决彼鄃封兮河之北悼一言兮贻时害诿天事兮非人力昔越守兮得贤侯虑远久兮为民谋镜一湖兮陂万顷□潴泄兮岁有秋宁杀身兮利人抑洙泗兮称仁嗟后来兮私巳田吾湖兮寖湮湖之复兮畴继侯之心兮万世酌清流兮撷兰芷奉明荐兮非昵祀
　　　王右军祠
典午西兮金谷辈渡而东兮蔼多士嘉内史兮屏浮华淡物累兮颐天粹升冶城兮遐想友东山兮雅志修禊事兮兰亭觞曲水兮群英追雩风兮涵泳渺万化兮均平纪清游兮感慨剡形忘兮神诣蔚翔凤兮一札宝连城兮千祀太傅起兮为苍生扶晋鼎兮蹙符秦内史归兮乐山水师万石兮饬孙子出与处兮两贤意易地兮皆然
　　　贺监祠
山簇簇兮环湖水淼淼兮萦纡人何游兮明镜鸟何飞兮画图怀贺老兮今昔想逸致兮林庐老之襟兮天阔老之神兮秋月飞翰兮龙鸾吐词兮冰雪际熙运兮开元司缛典兮春官凌玉霄兮倚华盖骖骏驭兮升西昆俄清梦兮绵绵恍乘云兮登仙觐紫皇兮玉宸聆九奏兮钧天笺天公兮遂志鼓予枻兮锦里吾朋兮鸥鹭吾宾兮烟水野服兮蹁跹斑衣兮娭戏缅高贤兮非苟于去就其庶几兮东门之傅鸱夷之子
　　　城隍庞王
虬髯起兮龙翔耀兵威兮八方法羽林兮严禁卫握钩陈兮扫欃枪视诸将兮哙等伍咨旧臣兮忠且武耸万目兮矩矱卫九重兮心膂维东南兮都会辱吾王兮填抚畅威惠兮千载隤福祥兮兹土瞻衮服兮煌煌荐蕙肴兮葵觞匪震慑兮罗池亶爱思兮桐乡王之泽兮流后裔更累叶兮奋忠义孰旌表兮陪庙祀显一门兮厉斯世 【王之四世孙坚见唐忠义传】
　　　曹娥
悄丛祠兮江之湄懔予心兮肃祗表卓行兮尚之祀垂妙辞兮淳之碑嗟窈窕兮践天性一念烈兮万古镜山眉兮苍苍江练兮茫茫江之水兮可竭娥之灵兮不可歇
会稽续志卷第七
　杂纪
前志有杂纪一卷盖会萃诸书之言越事者然遗逸尚多辄采摭传记以补其未□改越为山阴实自始皇前代地里书曾不略及黄公之贤列于四皓在秦汉时乃里人也后世亦罕知之非越绝书及会稽典录则泯然无传矣故特表于卷首又予曩尝有杂说一编其闲一二条偶记越中事今删取而附之卷末云
　　山阴得名于秦
秦始皇三十七年东游会稽徙大越民置余杭伊攻故鄣因徙天下有罪适吏民置南海故大越处以□东海外越乃更名大越曰山阴 【越绝书】
　　秦刻岑石
秦始皇帝东游到大越留舍都亭取钱塘浙江岑石石长丈四尺南北面广六尺西面广尺六寸刻文立于越东山上其道九曲去越二十一里 【同前】
　　黄公严遵
会稽太守王景兴问士于虞翻翻对曰鄞大里黄公洁已暴秦之世高祖即祚不能一致惠帝恭让出则济难征士余姚严遵王莽数聘抗节不行光武中兴然后俯就矫首不拜志凌云日皆着于传籍较然彰明 【会稽典录】
　　梅梁
大梅山在鄞县东七十里盖汉梅子真旧隐也山顶有大梅木其上则伐为会稽禹祠之梁其下则为它山堰之梁禹祠之梁张僧繇图龙于其上夜或风雨飞入镜湖与龙斗后人见梁上水淋漓而萍藻满焉始骇异之乃以铁索锁于柱 【四明图经】 
按前志余姚梅澳湖在县东北十八里旧经云昔有梅树吴时采为姑苏台梁湖侧犹多梅木俗传水底梅梁根也有巨木湛卧湖心虽旱不涸不露十道志又云吴起建邺宫使匠人伐材至明塘溪口梅下俄见树长堪为梁伐材还都梁已足无用而此木一夜飞还土人异之号曰梅君今在溪中水旱则自浮沉一云用为禹庙梁是也旧经又云梁时修庙惟欠一梁忽风雨漂一木至乃梅梁也今以二铁緪系楹闲又传夜或大雷雨梁辄失去比复归水草被其上人以为神縻以铁绳然犹时一失之据此则又非因僧繇所画□□异也今梁在禹殿侧长不能寻丈乃他木尔犹□□铁或谓梅梁久已神化故非其旧抑诗人好奇多见题咏当有卓然不惑者能究其实故□述之以见同异
　　禹庙元圭
越州禹庙有元圭匮藏之色墨如黳径五寸厚寸余肉好相倍上下有邸州将常封钥 【泊宅编或谓元圭得于太原藏于御府今庙中所存未必真也】
　　兰亭水黑
山阴兰亭有逸少砚池寺曰天章以藏真宗皇帝御书故也当朝廷每有颁降诏札则池水尽黑可以染缁太常少卿沈绅尝记其事 【同前今亦不然】
　　玉帝赐黄汝楫五子登科
越人黄汝楫家颇富饶宣和中方腊犯境以素积金钱缗钱瘗于居室避地山闲忽贼党报白旗来揖且拜黄惊惧荅拜认其人盖旧仆也云吾主将拘掠士女闭之空室持金帛赎则释之否则杀黄恻然问所囚几何人曰无虑千数曰我藏物可直二万缗欲举以献而赎其命可乎归报如其请乃悉发所瘗辇输其营千人皆得归诣黄谢为之诵佛祈福欢声如雷乱定梦金甲神从天而下呼谓之曰
玉帝有敕以汝活人甚多赐五子科第至绍兴中黄为浦江令其子开合闶同登乙科后二子闻誾继之如神所告
　　唐少卿宅
会稽唐氏居新河坊盖宣和中鸿胪少卿翊所营也会连守楚泗台三州未尝家食前后门虽具皆未开守舍者但自侧户出入少卿长子闳由郑州通判代还一术士善相宅至唐氏新居夜登屋卧视云此宅前门开则出两府后门开则出台谏而所应者非本宗其后建炎四年
高宗驻跸于越凡空第皆给百官寓止谢任伯为礼部尚书居此宅拜参知政事中使宣召开门赴都堂治事上虞丞娄寅亮与唐为姻家暂假馆投检奏封章乞立继嗣　中旨除监察御史开后门诣台供职言果验云
　　养素先生
明州定海县补陀洛迦山盖观音大士示现处远近致祷或见善财童子金刚神达摩等相绍兴十八年三月史越王以余姚尉摄昌国盐监偕鄱阳程休甫泛海诣山叩宝洞礼谒无所睹但感瀹茗浮花□□□□殊不惬晡时再往一僧指岩顶有窦可以下□□□□而上忽见现金色身照耀洞府眉目了然程所睹亦然惟公更见双齿如玉雪天将暮有一长僧来访云将自某官历清要至为太师又云公是一好结果底文潞公它时作宰相官家要用兵切须力谏后二十年当与公相会于越遂告去送之出门俄不知所在干道戊子公以故相镇越一夕典客报有道人称养素先生言旧与丞相接熟不肯通刺字疾呼欲入谒亟命延之貌粹神清谭论锋起索纸数幅大书云黑头潞相重添万里之风光碧眼胡僧曾共一宵之清话遽掷笔不揖而行公大骇遍遣兵吏寻觅不复见追忆补陀之故始悟长身僧及此道人皆大士见身也相距二十年淳熙巳酉公正位太师自道本末云尔
　　石师圣不愿赐钱
会稽新昌石师圣家极贫甘于枯淡未尝以利欲为心小女求十钱买线无以与之女入房啜泣石叹曰吾家世清贫固穷守约致汝如此命也日且暮闻中庭索索如垛钱声出视之堆积砌下已及三千缗覆以青布巾石夫妇奉继母王氏焚香拜祷曰师圣家虽枵腹亦可自给若蒙上天昭佑使母子康宁得保常产福垂后裔天之赐大矣非意之财诚不敢受俄觉青布渐低钱倏飞上庭空如扫石又下阶谢时宣和元年也明年长子嗣庆魁乡举遂擢第又三举次子延庆继之复中博学宏词科为时名士
　　新昌石氏坟
新昌石氏之祖本山东人因适越挈家徙居焉时有韶国师善地理每经从石必迎伫致敬其妻尝出拜曰夫妇皆年老欲从师求一藏骨地韶许之与往近山得一处五峰如莲花溪流平过其下回抱环揖指示之且蕝识窆穴而去翁媪葬焉后数十年孙曾登科相仍至以百数宣和以后顿衰越五举略无齿乡书者而里中一民家产寖丰生四子容质如玉或告石氏是人窃以父骨埋于君祖茔之上故致此密引石往发土得木桶藏枯骸其中弃之民家自此遂微四子相继夭逝先是石茔有棠梨一本每抽新枝则族系一人必策名若改秩或一枝萎折则有当其咎者民思报怨夜往伐其树自是科级视昔年弗逮云 【并夷坚志】
　　翟公巽用越事精当
翟参政公巽帅越郡人安其政迨去相率投牒借留公知之命取牍以来即书其上云固知京兆姑为五日之留无使稽山复用一钱之送其用事精当如此 【梁溪漫志】
　　陈舜俞知山阴不散青苗钱自劾
熙宁三年六月降屯田员外郎知山阴县陈舜俞监南康军盐酒税坐违诏旨不散常平县物自劾也 【国史】 其自劾云臣准州牒前后录降　敕命及转运司提举常平广惠仓司牒等近准　敕条将常平广惠仓钱斛依陕西青苗钱例每于夏秋已前约逐处收成时酬价立定额支每斗价例晓示召人情愿请领随税送纳斛斗或纳时价贵愿纳见钱者并许从便虽时价极贵比之元数取利不过二分即不得障遏民户不令请领及有不愿请者亦不得一例抑配者臣伏见民闲出举财物其以信好相结之人月所取息不过一分半至二分其闲亦有乘人危急以邀一时之幸虽取息至重然犹不过一倍比及收敛或赍持馈饷务为欢悦诣门负载不责输送或始约缗钱而偿谷粟始约粱稻而偿布缕敛者以得为幸偿者不一而足至有改为后期变取庸赁下虽鱼盐薪蓛耰鉏锜釜之类皆以其价取之盖苟不务此贫疾逃亡空有质剂官不为理此天下出举之常也今　朝廷所置官局募民以青苗贷取钱斛以为宽农振乏之惠故所设法概以周密出举给纳皆从民便然要之人情以米粟出纳不若用钱之简便也今使有司必约中熟为价贷民以钱度吾民非岁大稔米谷至贱亦必偿缗钱而出所谓二分之息耳然所谓二分之息者今约为陆月而以算数求之在民闲一倍取之于民犹足为补助盖不思责办州县期会输送卒无逋负之理欲如私家杂偿他物势亦无由仓库给纳人情乞取如影随形虽皋陶设法而身行之亦不能尽比之民闲取与相安而无督责威刑之惧臣以谓虽曰官所取息尚轻固已不减民闲一倍之重也矣敕意又虑州县不能晓知新法之意而以钱斛抑配百姓故复申饬讲解着为条约然臣体问方今小民匮乏十室八九应募之人不召而至何可胜计为国论者反忧抑配斯过计矣盖辟如孺子见饴密必染指争食然父母疾止之恐其积甘足以生疾今为民官长止其穷滥不使受贷轻费终蹈督责之困爱之惜之不为无意昔者　祖宗着令诸以财物相出举任从书契官不为理保全元元之意盖深远矣今乃官自出举设为赏罚奖劝恶吏诱之以便利督之以威刑方之旧法亦已异矣且臣再读　诏书以谓振民乏绝抑兼并法无出此及见有司申明科条又使十户为甲甲中须有上三等一人充保浮浪无抵当之人不得一例俵散夫谓之浮浪乡人之所不保止是乏绝至甚滨于转徙沟壑之人今固不蒙其惠矣复欲藉此以抑兼并臣恐法终行特为天下兼并之地耳何以言之天下之有常平仓非能人人计口而受饷也盖巿井田里常有谷价踊贵之时官以常平之粟减价贱粜则积谷者自然不得复珍巿深藏以邀贵价于是生民阴受其赐矣今朝廷以新法散常平为青苗唯恐不尽使仓库既空饥馑日至则兼并之民必乘此时有闭籴而贵粜者未知州县将何法以制之斗粟万钱未可知也此岂不为兼并之利哉臣又窃为兼并者之计今官既放无庸争利但可2镂f坐待邻里之人逋负青苗恶吏严督之时贱买人之田宅和质人之妻孥而已此臣故曰特为兼并之利也诏意又恐州县避事不务推行新法抑遏人户不肯俵散是尤不然臣尝私为州县主者之计令必使奉行新法姑纵之贷亦不患敛之之难也盖　朝廷设法已分为夏秋二料五月放秋料正月放夏料所敛秋料正在正月闲所敛夏料正在五月闲所不过给秋料使以纳正月所举者给夏料使以纳五月所举者则其出民力者但计所当息钱益所给为所纳耳若然则是使吾民一取青苗钱终身以及世世一岁常两输息钱无有穷已万一如此则是别为一赋以敝生民非　朝廷王道之举也臣虽愚暗尝深世务官于县道职在爱民今不敢苟免按问雷同官吏诱陷小民日入困敝在犬马之心亦深惜轻误圣朝别生此赋所有青苗新法难以奉行谨具状自劾以闻 【舜俞文集】 舜俞以嘉佑四年制科第一人至是法当召试因此遂缴纳召试札子其奏有云臣官于县道世谓畏途行身至危临事无术简书正密未必保全日月尚赊恐顿追夺其中书札子一道不敢祗受谨奉表辞避缴纳以闻 【文集史谓舜俞寻上书称青苗法实便初迷不知尔参知政事冯京欲缘此复用之宰相王安石曰为人反复如此岂可用也故京师有陈舜俞自悔青苗之语闻者以为笑此语恐传者之过何以言之按舜俞有南康军到任谢表其闲有云伏自陛下大明继照百度惟新臣忝预搢绅麤知鼓舞逮奉青苗之法曰为大政之先众人以谋始之难骇其近利愚者虽成事而闇尚欲有言若乃怀异议而奉行张空文而布告讽止民吏欺罔朝廷人或有然臣则不敢使舜俞果上书再称青苗实利则表中岂复敢为此言楼钥题舜俞集后云王文公得君用事法度更新若诸大臣争不能得祗堪取爵位之人不可胜数风俗为之大变至有远在蜀万里外官为偏州腾奏于朝盛称青苗新法之美而捷取膴仕者公方宰山阴既尝中大科例以秩满登馆阁小忍不言岂不足以平进而执章力辨缴纳召试堂札自取窜责而不悔哉读此则前事之诬可以无辩矣】
　　记李庄简公语
李参政罢政归乡里时时来访先君剧谈终日每言秦氏必自感伤愤切慨慷形于色辞一日平旦来共饭谓先君一闻赵相过岭悲忧出涕仆不然谪命下青鞋布袜行矣岂能作儿女态耶方言此时目如炬声如钟其英伟刚毅之气使人兴起后四十年偶读公家书虽徙海表气不少衰丁宁训戒之语皆足垂范百世犹想见其道青鞋布袜时也 【○陆放翁渭南集跋李庄简公家书】
　　石昉墓柘木
石氏宗谱新昌石昉墓前有柘木生而内向覆坟如盖然守坟者言每有登科者则柘有枝特生一枝一人或二三枝则二三人云 【王十朋会稽风俗赋注】
　　真宗旌表裘氏门闾
真宗皇帝嗣位之十四载十一月诏下会稽旌表裘氏门闾从守臣之请褒孝义励风俗也昔裘牧为大夫世居中国至十七代孙睿仕西晋值永嘉之乱乃随元帝度江避地婺女遂隐而不仕其子尚义熙中徙居会稽县南三十里世劝耕桑家积仁义越五代当　圣宋干德年踰六百载人无别居内不异爨大中祥符四年郡邑始能知裘氏尚至可暄已十九世矣暄孙冶始从学有文行称于族中为乡里推重因荐于县县荐于郡郡奏于　朝廷敕下旌表门闾蠲复徭役冶生子四人曰仲容仲华仲舒仲庄仲容事母尤谨庆历中母病极仲容兄弟仓皇侍疾医治无验叹曰尝闻古人有割肉可以愈亲疾者乃割股饲母弟仲庄亦将刲之闻兄已进乃止母食之果差是时云雾蔽覆其家里人骇观精诚之感也 【过勖裘氏义门记】
　　神宗旌表刘氏门闾
熙宁十年余为越州闻上虞县娥眉乡刘承诏家同居四百余人同籍者十世具以上闻乞不以常制之限旌表门闾广厚风俗既而特赐可奏有司于是即其居之前建所谓绰楔门门外左右以土筑台高下广狭至于赤白之饰既皆如敕之格而常赋之外悉免徭役与仕者等皆如律之文 【赵抃刘氏义门记】
　　朱娥
朱娥越州上虞县朱回女也幼失所恃鞠于祖母一□□□□□□□人朱颜闻者莫不溃散娥方年十岁奋跃号呼冒前抵颜颜力屈势蹙祖母虽中伤赖以脱去娥惧追及挽终不释颜不胜其忿手刃娥数十卒断其吭气垂绝假息犹恐及其亲也狱具祖母犹坐诟詈郡从事虞公太宁进议曰论法诚宜顾无以慰没者之志太守张侯从而释之仍以其事闻
上后三月有诏安谕其家赐帛六束米三斛乡人壮而义之为设祠位春秋祭焉从事虞公适当其时乃疏其本末着之石刻故仆得以考其详而知岁月之攸始实始平三年二月甲午距今四十有九年矣云云政和四年八月记 【江公亮朱娥新祠记】 立祠与曹娥夹江相望墓在上虞县西一十二里 【华镇览古集】
　　姚令声
姚宏字令声越人也父舜明廷晖尝任户部侍郎令声少有才名吕元直为相荐为删定官以忧去秦会之当国屡求官不报张如莹发澄与令声为中表令声托为叩之秦云廷晖与某靖康末俱位柏台上书粘罕乞存赵氏拉其连衔持牍去经夕复见归竟不佥名此老纯直非狡狯者闻皆宏之谋也繇是薄其为人如莹以告令声令声曰不然先人当日固书名矣今世所传秦所上书与当来者大不同更易其语以掠美名用此诳人以仆尝见之所以见忌巳而言达于秦秦大怒思有以害之会令声更秩调衢州江山县适当亢旱有巡检者自言能以法致雷雨试之果然而邑民讼其以妖术惑众追赴大理竟死狱中初令声宣和中在上庠有僧妙应者能知人休咎语令声云君不得以令终候端午日伍子胥庙中见石榴花开则奇祸至矣令声初任监杭州税三载足迹不敢登吴山将赴江山自其诸暨所居趋越来访帅宪既归出城数里值大风雨亟愒路傍小庙中见庭下榴花盛开妍甚可爱询祝史云此伍子胥庙其日乃五月五日令声惨然登车未几遂罹其祸弟宽字令威问学详博注史记行于世三乘九流无所不通绍兴辛巳岁完颜亮寇淮江浙震恐令威云木德所照当必无他故诏书云岁星临于吴分是也
高宗幸金陵以其言验令即除召对奏事之际得疾仆于榻前　上念之极用其弟宪于朝宪后登政府 【王明清挥麈后录】
　　李庄简公诗
李庄简公光作诗极清绝可爱予尝见其越州双鴈道中一绝云晚潮落尽水涓涓柳老秧齐过禁烟十里人家鸡犬静竹扉斜掩护蚕眠后在政府与秦桧议不合为中司所击命下送藤州安置差密院使臣伴送公戏赠之云日日孤村对落晖瘴烟深处忍分离追攀重见蔡明远赎罪难逢郭子仪南渡每忧鸢共堕北辕应许鴈相随马蹄惯踏关山路他日重来又送谁亦婉而有深意 【云溪杂记】
　　李孟博
李孟博庄简公之子也苦学有文绍兴五年进士第三人及第庄简南迁随侍至贬所遂卒于琼州未卒数月前忽梦至一处海山空阔楼观特起云霄闲有轩牓曰空明先世诸父皆环坐其闲顾指其一曰留以待汝既寤知其非祥也未几遂属疾临终有云气起于寝冠服宛然自云中苒苒升举琼人悉见之庄简有诗悼之云脱屣尘环委蜕蝉真形渺渺驾非烟丹台路杳无归日白玉楼成不待年宴坐我方依古佛空行汝去作飞仙恩深父子情难割泪滴千行到九泉
　　王佐以第二人升大魁莫子纯以大魁作第二
绍兴五年廷试唱名有官人黄中第一高宗曰故事如何沈与求曰皇佑初有官人沈文通第一
仁宗曰朕不欲以贵冑先天下寒畯遂以冯京为第一文通第二上曰此故事也乃擢次名汪应辰为第一人自后秦熹董德元许克昌赵汝愚莫子纯许奕皆有官为第二而陈诚之王佐梁克家萧国梁邹应龙曾从龙俱以第二人升惟政和八年嘉王楷第一登仕郎王昴第二徽宗宣谕嘉王云有司考在第一不欲以魁天下以第二人为牓首昴遂以有官人为第一予家有是年登第人告云敕头王昴是擢昴为魁甚明今登科记尚以嘉王为第一人非也 【案是年正月九日有　旨同年小录止用第一人嘉王楷字德远登科记只据小录不曾见登第人告及不曾考国史】
　　五夫非秦封松处
秦始王下泰山风雨暴至休于树下因封其树为五大夫初不言其为何树也后汉应劭作汉官仪始言为松盖树在泰山之小天门至劭时犹存故知其为松也五大夫盖爵之第九级如曹参赐爵之七大夫迁为五大夫是也后人不解遂谓松之封大夫者五故唐人松诗有不羡五株封之句皆循袭不考之过也绍兴府上虞县有村市曰五夫故老云有焦氏墓于此后五子皆位至大夫因而得名近世好事者或异其说曰此秦封松为五大夫之地也绍兴闲王十朋为郡幕官搜访所闻作会稽风俗赋得此遂以为然故赋有枫挺千丈松封五夫之句疏于下云上虞有地名五夫始皇封松为五大夫之处盖越人但知始皇尝上会稽刻石颂德不知封松乃在泰山时非在会稽时也而十朋复失于致审遂以为实予尝过其处见道傍有古石塔有刻字尚可读乃会昌三年余（王永）所记云草市曰五夫因焦氏立茔于此孝感上圣而为名焉乃知五夫之名实由焦氏惜乎十朋之不见也 【并云溪杂记】
　　拾遗
会稽山为东南之镇隋开皇闲诏就山立祠天宝中封神为永兴公后加永济王今庙在镇坞着于祀典廊庑之闲像设已不经而禹庙又有稽山神祠不知何时俗工于神像之下塑一白鸡盖讹会稽之稽为鸡犬之鸡疑以传疑谓虫鸡所食也于是相传神能司百虫凡神前土偶异状有手持蜈蚣蛇虺者绿衣□□□□百虫司判官凡农圃库店有螟螣鼠蛀之□□□□祈赛以所塑者赤帻而白羽故所杀必以□□□□□知几千百鸡也往岁东莱吕延年为郡幕经此祠游观命屏去鸡虫然愚俗相承割鸡如故犹以孤山为大小姑子胥为多髯非有识者殆不可告语也又禹祠句践之旁复塑一妇人像云西施也尤不经之甚他日必有能是正之者因并记以俟
苦竹城在山阴县常喜门外西南二十九里越绝书苦竹城者句践伐吴还封范蠡子也华镇诗云一叶扁舟激浪花当时儿女永惊嗟归来苦竹城池就始觉忘家是保家
八仙冢在会稽县五云门外东四十五里地名白塔嵇叔夜过越宿传舍遇古伶官之魄而得广陵散其声商丝缓似宫臣偪君晋谋魏之象也其名广陵散离散播越永嘉南迁之兆也曲终指其葬处至今窟穴犹在
石门在嵊县五十余里谢灵运隐居之所也灵运诗云跻险筑幽居披云卧石门即此地也
华镇会稽览古集余姚县四明山广利侯祠前有双石如笋挺然数尺野花丛生其顶杜鹃鸣时烂若霞锦　国朝　　　祖宗遏密皆三年不荣职方齐唐尝为之赞镇诗云千尺桐高卓翠岷雨余云外露鳞皴鼎湖龙去仓髯断三载丛花不记春予桉广利侯庙实在上虞县南五十里非余姚也不知镇何据而云四明山也镇云齐唐尝为之赞今唐赞云越州上虞县双笋石云云此固明言为上虞矣岂镇得于传闻未尝见此赞耶唐集又有上虞县重修庙记言之尢详记云庙中笋石双峙峭若桓表有芳树二特生其端春物同荣鲜荫如缋属　太宗　真宗遏密之际瘣疾者二载庆蹈之旦韡萼依然读此则镇误无可疑者
　　潮赜
六合之外圣人存而不论六合之内圣人论而不议潮六合内物也愚生长海滨往来钱塘五十年矣幼读文粹得唐卢肇所赋已知其疏贫不能尽见天下书独以意推测考之灵素之经验之气血之运稽之阴阳揆之物理舟师蜑户旁究曲询尽潮之情极潮之变欲论其所以然之状未敢也晚阅高氏会稽志所载抱朴子吴地志丘光庭郑遂燕龙图诸家之说自遂而上荒忽诞谩不足论独钱塘之潮天下伟观燕公所谓沙潬 【徒旦切】 已尽其理诸家言钱塘者尽废愚之说念不可以不概见则设为问答凡十七条辑而赋之名之潮赜顾岂敢自以为是哉后世有扬子云犹庶几其不废云耳嘉定甲申仲春朔日同安朱中有书
或云卢肇云潮及晦乃绝过朔乃兴月弦乃小赢月望乃大至又曰月之与潮皆隐乎晦又曰日月合朔之际潮殆微绝是耶非乎
荅曰非也肇未尝识潮晦前两日潮已七八分矣或晦日已及十分朔日正属大汛而云潮隐乎晦合朔之际潮殆微绝可乎肇以月之盈亏为潮之大小合一月两汛之潮独归之望谓潮始大至不知朔与望均大至也
或问卢肇云日激水而潮生又曰潮夜大而昼稍微又曰天左旋入海而日随之日之至也水其可以附之乎故因其灼激而退焉退于彼盈于此潮之往来不足怪是耶非乎
荅曰非也日之西没东出悉有定时如肇所论日纔入海水长而退西退则东长日渐向东则潮渐长日东出海则潮渐落则是一昼夜但一潮耳今一日一夜凡两潮随十二时递为进退常差四刻正昼当午日固丽天未尝入海潮之大至固自若也肇乃谓潮夜大而昼稍微岂其然乎肇之不识潮审矣肇赋始举此两端既不识潮其余缴绕迁就之说不辨可也
或问子言卢肇未尝识潮所赋不必攻而自破既闻命矣敢问抱朴子所谓夏潮大冬潮小春潮渐起秋潮渐落又云天河随天转入地下与海水合三水相荡天转排之故激荡而成潮是耶非乎
荅曰非也此与卢肇之不识潮均一律耳夏潮昼甚小夜乃大冬潮昼稍大夜乃小春秋之中潮极大昼夜适相等所谓天河特以形似岂真有水昼夜之闲天未尝不转苟如其说激荡成潮则是潮昼夜不息何得一昼夜闲再进再退其说疏矣
或问吴地志云潮水昼夜再来来应时刻常以月晦及望尢大至至二月八月最高又云子胥种蠡之神是耶非乎
荅曰所言昼夜再来朔望尢大至二月八月最高此真识潮可以破肇与抱朴子之谬矣曰胥蠡云者非也
或问丘光庭设渔翁问钱塘之潮所以特大而激涌者是耶非乎
荅曰非也光庭谓浙之发源不过千里江水入少海水入多故潮特大此不必它求庆元定海海口至上虞堰下无三百里江水可谓入少矣而潮之入固平平也
或问郑遂洽闻记所论是乎
荅曰非也其论乃衍抱朴子无足辨
或问燕龙图潮论是耶非乎
荅曰序固言之钱塘头沙潬所激诸家之论尽废今子欲详之乎尝试与子于一沟之内观之引水满沟则其水必平进于沟之半累碎石而为龃龉从上流倾水势必经龃龉而斗写于下水之激涌无怪也燕公所谓潬者水中沙也钱塘海门之潬亘二百里夫水盈科而后进潮长未及潬则钱塘之江尚空空也及既长而冒之自潬斗写入江又江沙之涨或东或西无常地潮为沙岸所排轧其激涌震天动地峨峨而来水之理也曷足怪乎愚所谓龃龉者犹之潬耳故钱塘潮候率迟于定海者定海平进而钱塘必候登潬而后至于江其初来也从浙江亭望之仅若一线非潮小也其地远所见微耳渐近则渐大非潮大也所见渐近渐大固宜及夫潮退则或由潬中低处或从潬两尾滔滔以至于海盖潬中高而两头渐低高处适当钱塘之冲其东稍低处乃当钱清曹娥二江所入之口钱清江口潬最低潮头甚小曹娥江口潬稍高于钱清故潮头差大是说也习于海道者莫不知之子欲详燕公之说愚不得而不详之也
或问前人之论或是或非既闻命矣敢问子之说何如
荅曰愚不敏何足以语此物格知至麤尝学焉欲知潮之为物必先识天地之闲有元气有阴阳元气犹太极也絪缊两闲希微而不可见阴与阳则生乎元气者也本之而生亦能为之病焉 【详荅在后】 何者为病常旸常雨是也当阴阳二气之极则元气不能胜 【详荅在后】 子欲知之幸反复其问
问者曰子所言元气阴阳二气与乎潮者何也
荅曰夫水天地之血也元气有升降气之升降血亦随之故一日之闲潮汛再至一月之闲为大汛者亦再一岁之闲为大汛者二十四元气一岁闲升降为节气者亦二十四潮二十四汛随之此不易之理也
问者曰潮之随元气升降也子何以知之
荅曰察于吾身而知之也一身之中有元气有阴阳元气盖所受以生者既生矣则血为荣气为卫血为阴气为阳周一身而不可见者元气元气之运周流乎脉络而血乃随之一日之潮凡再进退一身之血随气而进昼夜未尝息也考之素问用针之法常以日加之宿上从房至毕十四宿水下五十刻半日之度也从昴至心十四宿水下五十刻终日之度也从房至毕为阳从昴至心为阴阳主昼阴主夜灵枢经曰水下一刻人气在太阳二刻在少阳三刻在阳明四刻在阴分水下不止气行亦尔又难经脉候人一日一夜凡一万三千五百息脉行五十度为一周漏水下百刻荣卫行阳二十五度行阴亦二十五度故五十度复会于太阴寸口注云人气始自中焦注乎太阴行其经络计二十四亦复来会于太阴此是脉之大会始终各计二十五度以此推之人气一昼夜之闲行阴行阳各二十五度潮一昼夜随元气升降者审矣
问者曰子言一岁二十四气潮随之为二十四大汛者其略是矣然朔望为大汛之候而节气十有五日一易散诸一月之中不专在乎朔望潮何为而不随之
荅曰元气一昼夜小升降故一日之闲潮凡再至一月之闲大升降故十五日而易一节以律管候气验之管之长短不同某气至则某管应元气升降有大有小审矣天地之数奇而不齐者也故月有小尽大尽岁有一闰再闰潮之为大汛也随大小尽于闰亦未尝差焉验潮之大小莫若钱塘与西兴也虽以朔望为大汛之候然晦前二三日望前一二日潮盖有登闸者或朔日二日三日四日不登闸至五日而始大或十五十六十七十八十九二十不登闸至二十一而始大西兴之闸稍低于钱塘或至二十三日潮亦登此无它节气参差不齐则潮亦为之进退如前所云或搀前在二十九三十及十四十五或落后在初四初五十九二十二十一其大概固如是也
问者曰子言二十四汛随二十四气详且明矣或有非时而潮忽大当汛而潮忽小者何也
荅曰愚测之审矣非朔望正汛而大或当汛而反小盖适遇巨风风顺推之而来后浪拥前故忽大而且久不退风逆则抑之而退前浪遏后故骤小而且久不进耳 【癸未九月二十七八闲东北大风庆元城外沿江平地潮上二丈余河水为咸卤所杂鱼悉浮此其验也前史所记海溢入非由巨风盖天地之变元气之病是也】 
问者曰潮一昼夜小升降则三百六十之昼夜大小一律可也今夏之日昼潮小夜潮大冬之日昼潮大夜潮小俗所谓潮畏热畏寒是耶非乎
荅曰潮畏热畏寒虽出俗说实确论也愚固言之矣阴阳生乎元气至其极也元气有不胜焉夏为极阳日昱乎昼阳气特盛元气虽升而为至阳所迫气不得伸故潮亦不得而遂格之于物以火爨鼎水半于鼎火气既升水从而涌此元气升而潮进之象也于鼎之上置铁炙床炽炭其上则涌水为火所胁而复下此潮当进而元气为至阳所迫而不遂也冬为极阴日既西没阴气特盛元气为至阴所薄而潮不遂正与夏同亦犹鼎水方涌以疏箔覆鼎置巨冰其上冰气严冱涌水复下均一理耳畏热畏寒俗说是矣特不能推其理耳
问者曰子言夏昼冬夜元气为至阳极阴所胜潮不得遂者是矣敢问夏夜冬昼潮能大者何也
荅曰夏昼阳极元气为阳所胜冬夜阴极元气为阴所胜故潮小夏夜日既没阳气少衰冬昼日既出阴气稍敛元气得伸故潮得遂而稍大此甚易见验之于身夏之日阳特盛荣血得行 【素问谓血淖液是也】 故面与身多红而泽气则喘促咽塞呵之而无所睹气阳也为至阳所胜故不能自伸犹潮之畏热而小也日既入阳渐杀 【去】 人气少舒犹潮至夏夜而能大也冬之夜阴特盛荣血消缩 【素问谓血凝结冱如水中居雪】 故指面皱而肌骨燥人呵气则油然而出皆可以见血阴也为至阴所胜其不能伸犹潮之畏寒而小也日既出人血少舒犹潮之至冬昼而能大者皆一理耳
问者曰元气升降四时则均何独八月潮特大咏歌游翫特盛此时何也
荅曰何独八月二月之潮亦甚大也何者极阴极阳故冬夏之潮有小有大二月八月月望前后阴阳之气适中元气得伸潮得遂其六也固宜钱塘风俗喜游二月花时竞集湖山闲非独不暇观潮而天色尚寒弄潮儿难以久狎于水故是月之潮无所称道八月乍凉而天色犹热弄潮儿得尽其技人情久厌城居故空巷出观以此独称八月潮大耳 【吴地志亦载二月八月潮特大其说极是】 
吾闻三才之道相与并立未有天地是为太极太极之分为阴为阳离一而三极固自如所谓元气犹太极之一也人之生也禀乎血为阴而气为阳元气无形而非出入之息也天地虽大具于吾身气之所至血亦随之水者天地之血海为水之所归元气升降而水有进退故潮者元气之升而血之溢也人之血气分昼夜而行阴阳潮亦昼夜再至信斯理之必也元气有大升降一岁之终为节候者二十四潮之汛亦二十四此灼然之明验而非出于臆也人之血冬为极寒所薄故指皱而皮毛枯人之气夏为至阳所铄故呵之而无所睹犹夫夏潮小于昼冬潮小于夜元气为阴阳所胜则不得伸而潮亦莫能遂其余也今夫爨鼎而汤涌爨者元气而涌者潮炽火置冰于鼎之上则涌者复下潮之畏热畏寒夫又何足怪也凡百川之接于海潮之进也皆缓独钱塘之为江势汹涌而湍（汀去丁改旱）江之接于海也既广外复隔于沙潬 【徒旦切】 潮冒潬而斗写为天下之伟观观夫潮之将来先 【去】 以清风渺一线于天末旋隐隐而隆隆忽玉城之嵯峨浮贝阙而珠宫尔若鹏徙又类鳌抃荡潏冲突倏忽千变震万鼓而霆碎扫犀象于一战既胆丧而心折亦神凄而目眩已而潮平迤逦东去探造化而默识考物理而顿悟宁曰怪神岂藉人力皆一气之自然纷众论之辟易笑祖龙之回渡凛气詟而怵惕怅吴儿之浮诞谓强弩之可射暴秦东游欲厌王气武肃捍堤万世之利乃今日之驻跸发天地之奇秘朝见曰朝暮见曰夕表臣子之至敬实取象于潮汐 【俗呼汐曰泽】 俨皇居之壮丽来玉帛于万国郁葱葱而佳哉绵宗社而千亿谓余不信请观于潮亦足以知中兴之可冀而识天地之阖辟也
潮赜既出亲旧书来问闰年多两汛与节气二十四不相应愚荅之曰前问荅中谓天地之数奇而不齐月有大小尽岁有一再闰潮之为大汛随大小尽与闰亦未尝差节候参差不齐故潮汛亦有搀先落后之异此数句特举其略不曾细细条析故未免致疑耳今以壬午癸未甲申三年一闰考之壬午正月一日雨水次癸未次甲申置闰在甲申八月是年十二月十九日却是乙酉正月立春节壬午少了一个节气甲申年尾却多了次年节气十二日三年虽是多一个闰而节气只是七十二个递相乘除均摊其闲盖节气自合均在三百六十六日虽大略十五日一易然壬午年五个节气十六日一易一个节气十四日一易癸未年五个节气十六日一易甲申年六个节气十六日一易三年中展了十六日缩了一日 【若不展填不得本身所余六日】 更增十八个小尽添得一个闰月折除外只多两日今以甲申本年论之虽是十三个月有二十六汛前八月二十九秋分闰月十五寒露九月一日霜降节气只是十五日潮未尝不同之盖天地之数不齐节气赢缩全在巧历运用若谓闰月多两汛则甲申年头占癸未大寒八日年尾占乙酉立春十二日谓之闰年多两节气可乎况年有闰潮亦有闰何以言之一日两潮一月六十潮人知其如是而已一潮递差四刻 【俗谓一潮蹉五里】 两潮占十二时八刻以一月十五日一汛按钱塘余姚潮候初一午时日潮数至十五日子时夜潮只有二十九潮盖初六日日潮申未夜潮五更后初七日日潮寅时晚潮酉时所谓日潮寅时即是初六夜五更之潮在此处递互趱欠一潮以一月计之欠两潮一年欠二十四潮五年欠百三十潮正当再闰两个月折得恰好以此盖知潮与节候未尝有纤毫差但今人晓历法者少愚亦只能言其大概耳今当于赋中非出于臆也之下增入年之有闰潮亦有之计一月不尽之潮积于五岁再闰考节气之赢缩盖未尝不相入也亦然后潮之情变无余蕴矣
会稽续志卷第八
　越问
越民孙因撰
　　越问序
庄舄越人也仕楚而为越吟夏统越士也入洛而为越唱越俗之好吟咏其来尚矣亦闻有大述作者乎兰亭有序修禊事也金庭刻铭爱轻举也康乐山居之赋陶性情也微之州宅之诗写物景也若是者谓之大述作可乎曰未也若昔河东柳先生会粹三河之遗事网罗千古之异闻作为晋问以昭来世斯文也可谓大述作矣先生晋人也居晋土习晋事为晋问职也晋有尧之遗风不可以有加矣居乎越者亦知越之事可与晋方驾乎晋尧都也越舜禹之邦也古有三圣人越兼其二焉加以种蠡之所经营王谢之所栖隐司马迁李太白杜少陵之所游览以至
国朝诸名贤之所流咏班班可考而大述作未闻也惟绍兴闲状元王公以幕府元僚援笔作赋搜奇抉异雄丽卓伟杂用二京三都晋问体盖白有会稽以来之大述作也然尝熟复详绎其闲犹未能无遗恨焉耳何者越之四封最为广袤南踰句无北界御儿东至于鄞西尽姑薎至后汉时提封尚数千里今之越虽非昔之越然都督一道封疆犹不为狭而斯赋所录止及境内之山川此其遗恨一也会稽土地所宜以金锡竹箭为称首职方氏九牧之贡莫先焉盖金锡竹箭戎□所资非其它一草一木比正当表而出之而是赋所述乃杂举夫粳秫桑蚕枫松桐梓鸡头鸭脚马乳凫茨木兰海榴园蔬水菌之属他郡独无之乎此其遗恨二也并海鱼盐之饶东南大计仰焉柳河东晋问于鱼盐一物各为专条以侈其富饶铺张扬厉无虑数百字彼三河所出尚未敌海藏之什一也兹赋纔一语及之往往纤悉于赤鳝黄颡之族而阙略于纵壑之巨鳞搜罗乎余粮石英之品而简弃夫积雪之宝盐此其遗恨三也绍兴之初翠华巡幸驻跸者弥年实履舜禹之故迹升州为府冠以纪元且尝就行殿举大享礼中兴之业于此乎济可谓是邦旷绝之盛典而兹赋俱不之及此其遗恨四也然自有越以来所谓大述作者独此一赋而已王公作赋后五十七年有书生孙因自句章徙余姚逍遥鹿亭樊榭闲处越土为越民饱越饭酌越水每欲补越绝之所未载广越赋之所未□而未能也又九年　帅宪新安汪公衣绣衣持玉节森画戟载朱幡临制七郡四十二县台府多暇百废具兴轮奂恢闳山川改观鲰生幸睹盛事窃谓越为大都会公有大规模以其大学问大力量寓于大建立大施设中兴百年所未睹也独无大述作可乎宗工巨儒之记述骚人过客之题咏金石震耀黼绣周张韶鸣濩应宫唱吕和所谓述作亦一时之盛矣使张平子左太冲柳河东诸人见之将曰此大规模也谈何容易他郡小小创置裁革则伐石为一记濡墨为一诗足矣独施之越则不可越舜禹之邦也牧是邦者舜禹之臣也而可易言之乎愚不敏成越闲一篇厘为一十五章凡三千九十五字借楚词体而去其羌谇謇侘之声仿晋问意而削其诘屈聱牙之制非足以发扬会稽之盛庶几附郡志之末云
　　篇引
典午氏之盛时兮余鼻祖曰子荆谋乐郊以隐居兮扬漱石之清名 【孙子荆少时隐居谓王济曰尝欲枕石漱流】 有闻孙曰承公兮尝令鄞与余姚爱会稽之山水兮爰徙家于兹城 【孙氏本太原人至承公家于会稽性好山水求为鄞令后为余姚令】 当永和之九年兮惠风畅夫莫春偕王谢之诸公兮会修禊于兰亭赋临流之五言兮寄幽寻之逸兴泛回沼倚修竹兮松风落而冷冷 【会兰亭者四十一人孙承公赋五言诗有曰回沼激中逵疏竹闲修桐因流转轻觞冷风飘落松】 维兴公尤好事兮作流觞之后序助逸少之高致兮齐芳誉于难兄 【王逸少作兰亭序孙兴公作后序有高岭千寻长湖万顷藉芳草鉴清流等语兴公名绰承公弟也】 既乃登陆而游兮历天台与四明漱飞瀑于笔端兮遗掷地之金声 【兴公作天台赋云登陆则有四明天台又曰瀑布飞流以界道】 余自句章徙姚兮倏绵历乎十稔慨风流之浸邈兮幸犹为夫越氓掬清泉之潺湲兮友过云之溶泄访樊榭之杳霭兮栖石窗之玲珑 【并四明山胜景属余姚】 客有过余兮谓余博览而好古世为越人兮胡不志夫越之风土余谢不能兮伛余指而缕数前有灵符之记兮后有龄之赋 【宋会稽太守孔灵符郡人也为会稽记王公龄作会稽赋】 嗟彼皆巳为陈迹兮时亦随夫所遇傥含毫而不断兮将羞余之鼻祖
　　封疆
九州岛皆有山镇兮职方氏独先会稽 【周礼职方氏东南曰扬州其山镇曰会稽居九州岛之先】 射祥光于斗分兮占星纪于天倪牵牛炳其初蹶兮届须女之七度少阳当其正位兮为万物之洁齐 【保章氏九州岛分星注星纪吴越也晋天文志自南斗十二度至须女七度为星纪会稽入牛一度汉地理志曰粤地牵牛婺女之分野虞翻对曰会稽上应牵牛之宿下当少阳之位易系辞巽东南也言万物之洁齐也】 南控引乎闽粤兮北连亘乎巨海 【会稽志会稽自汉顺帝时所领十四县其地南踰闽越西限浙江东北至海】 日出扶桑之东兮风行浙河之西 【详见虞翻对】 八山蜿其中蟠兮罗千嵒以为鄣 【府城内有八山顾恺之云千岩竞秀万壑争流】 三江汇而旁注兮渺万壑以为溪 【国语子胥曰吴之与越三江环之韦氏解吴江钱塘江浦阳江】 洞天（山含）岈以连云兮俯九垠其如芥 【宛委山阳明洞天】 洪涛沸渭以拍天兮轰三军之鼓鼙宅卧龙之岧峣兮蠡城屹其环缭带平湖之浩（汀去丁改皛）兮云镜铸而天低辟陵门而四达兮八风飒其递至飞翼楼而舞空兮天门沈其可梯提封方数千里兮运瓯吴于掌上七郡四十余县兮归中权之总提兹古今之大都会兮为九牧之冠冕谅天地之设险兮他郡宁得而攀跻客曰伟哉山川兮信美矣其无慊然吾闻固国兮不以山溪之险
　　金锡
观地产之所宜兮惟金锡之最良贡品肇于有姒兮暨苍姬而加详虽历代之所珍兮凛英气其犹秘瓯冶子之神奇兮爰采取而炼淬剖赤堇而出锡兮山色变而无云涸若耶之铜液兮俯不见夫潜鳞铸岭岌其插天兮冶井浸而寒冽前丰（上雨下隆）为击橐兮后雨师为洒尘发铜牛之藏屑兮赭林麓以炊炭弃右冶之余滓兮草木为之焦烂炎烟涨乎铜孤兮寒光浮乎炼塘越砥妥其敛锷兮铸浦沸其若汤合众灵而成器兮为宝剑凡有五曰湛卢与巨阙兮盖珍名之最着既属之善相之薛烛兮复谋之南林之处女水试则断蛟螭兮陆用而剸犀虎扫搀仓使澌灭兮伏蚩尤使奔怖岂吴钩之敢抗兮非燕函之能御客曰伟哉利器兮诚为越国之珍斯剑客之喜谈兮非文种之愿闻
　　竹箭
维苗山之竹箭兮禀劲气于乾坤实东南之美材兮声价等乎瑶琨良工相夫阴阳兮加利镞以为矢习国人于射渎兮震电激而星奔挟之以六千之君子兮从之以八千之子弟可以偿方张之阖闾兮走善射之楼烦彼群仙之会聚兮亦以射而为乐登石室之射堂兮射东峰而的白丁令威为拾箭兮山上下以求索获遗镞于樵夫兮偿以樵风之南北客曰异哉斯事兮诚振古之怪奇然越人之弯弓兮则谈笑而道之
　　鱼盐
百川会同沧海兮浩不知夫津涯吐云涛以澜汗兮沃日御而渺弥藏巨灵之赑屃兮见天吴之惚怳戴五山之嶪峨兮涵百怪之陆离巨鱼出没其中兮不知其几千里鼓浪沫以成雾兮嘘云气以成霓任公子之投竿而钓兮五十犗以为饵阅期年而得鱼兮牵巨钩而下之鬐鬣怒而剌天兮白波涌而山立膏流溢而为渊兮颅骨积而成坻自浙水以东兮无不餍若鱼之肉彼赤鳝黄颡何足数兮又况梅鱼与桃鲻维天地之宝藏兮有煮海之鹾盐曝曜灵以摝涉兮浮莲的以试卤编篔筜以为盘兮处烈焰而不灼霜铅倏其凝冱兮霜花风立其的皪兹海若之不爱宝兮丰功被乎天下抑造化之自然兮讵人为之力假客曰富哉鱼盐兮此越国之宝也是特以利言兮吾愿闻其上者
　　舟楫
越人生长泽国兮其操舟也若神有习流之二千兮以沼吴而策勋寻笠泽以潜涉兮北渡淮而会盟擅航乌之长技兮水犀为之逡巡浮海救东瓯兮有握节之严助治船习水战兮荣衣锦于买臣渡浙江而誓众兮郐稽之内史率水棹以拒战兮凌江之将军坐大船若山兮公苗山阴之杰泛波袭番禺兮季高永兴之人想万艘之并进兮（纟兮）青龙与赤雀风帆儵忽千里兮驾巨浪如飞云今竞渡其遗俗兮习便（马皮）以捷疾观者动心骇目兮相杂袭如鱼鳞客曰盛哉舟楫兮他郡孰加于越然同济或不同心兮请置此而新其说
　　越酿
扬州之种宜稻兮越土最其所宜糯种居其十六兮又稻品之最奇自海上以漂来兮伊仙公之遗育别黄籼与金（金□）兮紫珠贯而累累酒人取以为酿兮辨五齐以致用湑镜流之香洁兮贮秘色之新瓮助知章之高兴兮眼花眩乎水底侑谢傅之雅游兮陶丹府而哦诗集群贤以觞咏兮浮罚觥乎子敬指鸣蛙为鼓吹兮畅独酌于稚珪斯越酒之酝藉兮非宜城中山之比矧投醪之醇德兮能使勇气百倍于熊罴客曰旨哉越酿兮固越俗之所怡然自征榷之法行兮安得薛戎而蠲之
　　越茶
日铸山之英气兮既发越于镆（金耶）地灵泄而不尽兮复熏蒸于草芽虽名出之最晚兮为江南之第一视紫笋若奴台兮又何论乎石花维瑞龙之为品兮与此山以相亚意山脉之通贯兮仙种同乎一家汲西岩之清泉兮松风生乎石鼎滋芳液于灵襟兮沆瀣集乎齿牙欧公录之归田兮苏仙流诸佳咏伯玉注于诗版兮文正赏其甘华至鴈塔与花坞兮固郡志之所载若余姚之瀑布兮尢茶经之所夸嗟陆羽之不逢兮宜鉴味之绝少世方贵夫建茗兮孰有知夫越茶客曰世非不知兮顾茗禁之已苛亦幸其不尽知兮姑舍是而言他
　　越纸
繄剡藤之为纸兮品居上者有三盖筱簜之变化兮非藤楮之可参在晋而名侧理兮储郡库以九万曰姚黄今最显兮蒙诗翁之赏谈加越石以万杵兮光色透于金版近不数夫杭由兮远孰称夫池茧半山爱其短样兮东坡耆夫竹展薛君封以千户兮元章用司笔砚数其德有五兮以缜滑而为首发墨养笔锋兮性不蠹而耐久惜昌黎之未见兮姓先生而为楮使元舆之及知兮又何悲剡藤之有客曰微哉越纸兮有大造于斯文然世方好纸而玉兮又乌知乎此君
　　神仙
阳明太元之天兮乃群仙之所游有金堂与玉室兮挹方丈与瀛洲伯经得道泉兮乘云气于木杪仙公韬光丹井兮发函书于船头骑青骡以入市兮蓟子训之卖药切鲻鱼以作脍兮介元则之垂钩宏景寄迹钓槎兮隐吏栖于梅巿广信驾龙白日兮羽人萃于丹丘撷芝草以为侣兮左元放之金液餐桂屑而饮水兮范少伯之扁舟炼日精以回形兮虞翁色若婴孺位上清而标籍兮思元迹混俗流严青能服石髓兮终断谷而轻举伯阳炼成神丹兮虽蜕形而不留御天风而上征兮与日月以齐寿皆地胜之所招兮举尘寰而少仇客曰神仙信有兮特秘怪而难求吾闻越多隐君子兮试详言而旁搜
　　隐逸
谢隐士当少微兮精神见乎天文严子陵应客星兮光芒动夫至尊居剡下以高洁兮戴安道之父子游嵩岳以偕隐兮孔述睿之弟昆却米饷而不受兮朱百年之夫妇受肥遁以就闲兮阮万龄之祖孙闭蓬户以观书兮淳之栖于穷岫轻白璧而不盻兮景齐隐于日门扣药船而引声兮歌竞传于仲御渔镜湖以赋诗兮岛尚号于方干黄公列乎四皓兮成定储之羽翼嵇康侪于七贤兮着养生之至言王子猷咏招隐兮爱山阴之竹种谢灵运赋山居兮采地黄为溪荪着貂裘坐岩石兮弘之志不在钓袘豹席与（木□）桥兮志和岂羡回轩彼皆不事王侯兮以高尚而辟世亦地气之所锺兮多秀水与名山客曰士各有志兮斯固古之逸民夫何欲洁其身兮弗念君臣之大伦
　　句践
昔句践兮思报吴问国政兮五大夫辟田野兮实仓府访疾苦兮字幼孤抱冰兮握火置胆兮坐卧采蕺兮与葛侧席兮阖左觞酒豆肉兮必均其施乐不尽声兮食不致味鸷鸟匿形兮踰一十祀吴无稻蟹兮越有地利一朝兴师兮三战得志姑苏既墟兮横行淮泗伯东诸侯兮贺贡毕致赫然隽功兮又何可议客曰异哉兮彼长颈而乌喙如其可与其乐兮何鸱夷之远避
　　舜禹
帝舜生于姚丘兮地近夷而居东母握登感天瑞兮漾祥光于大虹历山其所耕稼兮陶渔皆有遗迹二女降于妫汭兮百官□而景从大禹巡于鬲山兮会群臣而计功执玉帛者万国兮戮后至之防风托菲饮以名泉兮凿了溪而宅土发金简于石匮兮藏秘图于山中望邑名夫虞姚兮山灵护夫禹穴俨庙貌于千古兮遗化被于无穷繄帝王之所在兮宜风俗之近古习孝悌与勤俭兮亦好逊而上忠客曰于戏大哉兮又何可以比隆然有为者亦若是兮岂无与舜禹之事同
　　驻跸
维六飞之南渡兮潢涛江以东历后舜禹三千年兮履舜禹之遗迹驻翠跸以弥年兮因改元而颁诏爰升州而为府兮冠绍兴之大号举大享之上仪兮即行阙而蒇祀视总章与重屋兮亦庶几其遗意登堂而望稽岭兮怀克勤之令德留建炎之御制兮彰复古之素志采上虞之囊封兮终然法乎舜禅山郁葱以蜿蜒兮锺禹陵之佳气御香四时来下兮道冠盖以相望拱觚棱于云阙兮俨威颜而天咫繄百年之父老兮及亲逢乎盛事想天民之视阜兮与虞夏而同治客曰幸游舜禹之邦兮复逢舜禹之君然傥无舜禹之臣兮孰能牧舜禹之民
　　良牧
自大驾之西幸兮府遂为于近藩赐行殿为府治兮暨泽牧之惟艰张毘陵首当是选兮实股肱之旧弼仍土阶之素规兮因旧宇以为安朱忠靖继剖符兮屹具瞻于岩石赵忠简亦相望兮凛清风而独寒忠定王之来镇兮当干道之四（袪去去改冀）捐帑以置义租兮辟宫而祠先贤谅棠阴之蔽芾兮思召伯其如憩宜大封于是邦兮良天道之好还后五十余年兮谁俪美以增饰维我　新安公兮骛逸驾而独攀剖滞讼如澌流兮召雨旸如应响使百城俱按堵兮令沧海无惊澜立吏胆于秋霜兮洽民气于春泽出干将于宝匣兮照沆瀣于铜盘圜扉鞠为茂草兮麦岐蔼其连秀令修户庭之内兮民乐湖山之闲既修政而人悦兮文书省于幙府新百废以具兴兮耸轮奂之伟观八邑不知有役兮一道不知有费若天造而神设兮岂民力之或烦化榛莽为宏丽兮敞隘敝为爽垲革蠹挠而雄迭兮易朽腐而垩丹兹栋隆之规模兮特于此乎小试非成毁之相仍兮数循环而无端镇越岿乎中踞兮修廊翼其旁拱何独敛夫散气兮所以重夫中权巨扁揭乎云霄兮钧笔粲乎星斗山灵为之呵护兮珍光赫而属天前方台之月华兮后蓬莱之云气左燕春之凝香兮右清白之寒泉绕层城以拂云兮开屏障于四面卧林影于云壑兮栖山光乎二轩吸平湖于酒杯兮浮翠峰于茗碗送归鸿于天外兮数飞鸥于海门动秋声之摵摵兮泊晴岚之蔼蔼饯崦嵫之夕照兮宾旸谷之朝暾上越王之危台兮诵唐人之杰句鹧鸪飞而地迥兮晴烟渺而天宽飞盖游乎清夜兮羃轻烟之素练棹歌发乎中沚兮浴明月于金盆丽谯涌乎青冥兮角声起而寥亮佳山蔚其照眼兮洗万里之阴雰新堤平而拟掌兮沸行歌以载路漕渠浚而举重兮鼓千艘而骈阗雄威扁营迭创兮雷欢声于貔虎泮宫修贡闱辟兮遂飞跃于鱼鸢台府焕而一新兮岩壑为之改观他人视之拱手兮公谈笑而不难既游刃之有余兮复善刀而藏用寂然若无所营兮湛中襟而靖渊炷炉香而读易兮悟至理于泰否托寄轩之柱刻兮等蘧庐于乾坤上方蒇事明庭兮将入扈于豹尾如旄倪之借留兮纷截镫以攀辕繄郢曲之寡和兮信萧规之难继民愿公无遽归兮帝谓吾今召环虽卿月之暂驻兮幸临照夫越土恐使星之迁次兮迫太阶之魁躔推治越之道治天下兮固我公之余事然越人爱公如慈父母兮愿托歌而永传客乃敛衽肃容兮屏气弗敢复言孙子于是浓墨大字兮终夫越问之篇
