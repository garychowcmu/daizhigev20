六朝事迹编类　　（宋）张敦頥 撰

　　钦定四库全书

　　史部十一

　　六朝事迹编类

　　地理类八

　　杂记之属

　　提要

　　臣等谨案六朝事迹编类二巻宋张敦颐撰敦颐字养正婺源人绍兴八年进士与朱松友善由南剑州教授歴官至舒衡二州致仕所著有韩柳文音辨编年诸书尚传于世是编前有绍兴庚辰自序结衔称左奉议郎充江南东路安抚司干办公事乃登第后之二十二年也其书葢补金陵图经而作首总叙次形势次城阙次楼台次江河次山冈次宅舍次谶记次灵异次神仙次寺院次庙宇次坟陵次碑刻凡十四门征引颇为详博而碑刻一门尤有资于考据惟书以六朝为名而古迹之中自南唐以逮北宋如丁谓王安石所建亦具载之殊失断限至总叙门内六朝保守一篇厯数自呉以来南朝不可北伐北伐必败即幸胜亦不能守葢亦南渡之初力主和议者其识见未免卑懦然考诸事势其说亦不为无因固与江东十鉴之虚夸形胜者较为切实矣

　　乾隆四十四年五月恭校上

　　总纂官 （臣）纪昀 （臣）陆锡熊 （臣）孙士毅

　　总校官 （臣）陆费墀

　　●六朝事迹编类序

　　建康禹贡扬州之域斗牛分野在周为吴在春秋末为越【鲁哀公二十二年越王句践灭吴】自越之后一百四十年为楚【周显王三十六年楚灭越】自楚之后一百一十年为秦【楚负刍五年为秦所灭乃周赧王时也】初楚威王因山立号置金陵邑【或云以此有王气因埋金以镇之或云地接金坛之陵故谓之金陵今石头城是也】及秦兼诸侯分天下为三十六郡以金陵属鄣郡【故鄣属今吴兴郡也】时望气者云五百年后金陵有天子气始皇东巡乃凿锺阜断金陵长陇以通流改其邑为秣陵县【秦秣陵县在今府城东南六十里秣陵桥东北】汉武帝元封初废鄣郡置丹阳而秣陵县不改初汉置扬州治无定所舆地志云先理歴阳后理寿春其后又徙曲阿汉建安十六年孙权自京口徙治秣陵明年城石头改秣陵为建邺晋太康初废建邺复为秣陵愍帝讳业即改为建康元帝即位以建康太守为丹阳尹宋齐而下咸都于此焉隋平陈废丹阳郡乃于石城置蒋州并秣陵建康同夏三县入江宁县唐武徳二年为扬州东南道行台置尚书省辅公佑据江东七年平又改为蒋州八年罢行台称扬州大都督府领上元金陵句容丹阳溧水等县九年移扬州治江都改金陵为白下县属润州贞观七年复为扬州干元元年改为升州上元二年废光启三年复仍以上元句容溧水溧阳四县隶之置节度使天佑四年杨行密据其地为金陵府号曰齐国封李昪为齐王以建康为西都以广陵为东都昪僣位国号唐皇朝开寳八年复为升州天禧二年改江寜府建炎三年改建康府此金陵郡之升降废置之不常也余因览圗经实录疑所载六朝事迹尚有脱误乃取吴志晋书及宋齐而下史传与夫当时之碑记叅订而考之分门编类缀为篇目凡十有四巻虽猥陋无益于治道然展巻则三百余年兴衰之迹若身履乎其间非徒得之于传闻而巳同志之士盍补其所未备者而传之绍兴歳次庚辰八月左奉议郎充江南东路安抚司干办公事新安张敦頥序

　　●钦定四库全书

　　六朝事迹编类巻上

　　（宋）张敦頥 撰

　　○总叙门第一

　　六朝兴废

　　呉

　　大帝【即位在魏太和七年壬寅歳】
　　权字仲谋姓孙氏呉郡富春人坚之次子兄为呉侯将死以事授之破曹操于赤壁袭关羽于荆州黄武元年四月即位在位三十一年年七十一塟蒋陵
　　年号
　　黄武【七】　黄龙【三】　嘉禾【六】　赤乌【十三】　太元【二】

　　会稽王【即位在魏嘉平四年壬申歳】
　　权少子讳亮字子明母潘氏权薨即位至太平三年谋诛大将军孙綝不克綝黜亮为会稽王永安三年孙休鸩杀之在位七年
　　神凤【二】　五凤【二】　太平【三】

　　景帝【即位在魏甘露四年戊寅岁】
　　权第六子讳休字子烈母王氏亮废孙綝迎休即帝位綝典禁兵谋逆休因腊受贺缚而杀之永安七年七月休薨在位七年
　　年号
　　永安【七】

　　归命侯【即位在魏咸熈二年甲申歳】
　　权废太子和之子讳皓字符宗母何氏休薨丞相杨兴大将军张布说太后朱氏迎皓即帝位皓既得志骄淫麤暴诛兴布杀景后天纪四年晋遣王浚舟师至建邺之石头皓降之举家西迁晋太康元年诏赐归命侯越五年死在位十七年年四十三
　　年号
　　元兴【一】　甘露　宝鼎【三】　建衡【三】　凤凰【二】　天册【一】　天玺【一】　天纪【五】

　　右呉四主共六十二年
　　呉初都鄂后迁建业传世四东据江南尽海置交【理龙编今安南府】广【理畨禺今广州】荆【理南郡今江陵】郢【理江夏今鄂州】四州有州四十二以建平【归州】西陵【陜州陆逊陆抗镇守】乐郡【江陵松滋县东】南郡【江陵】巴丘【岳州鲁肃孙皓镇守】夏口【鄂州】武昌【鄂州县】皖城【舒州】濡须坞【和州】牛渚圻【宣州】为重镇后得沔口邾城【黄州】广陵自孙权破曹操于赤壁之后时刘璋牧益州周瑜请于权曰乞与奋威俱进取蜀而并张鲁还与将军据襄阳以■〈戚〉操北方可图也

　　东晋【继西晋】

　　元帝
　　讳睿字景文姓司马氏西晋宣帝懿之曾孙琅琊恭王觐之子母恭王妃夏侯氏妃通小吏牛氏生元帝故元石圗有牛在马后初嗣父位永嘉初用王导计镇建邺西都不守承制改元称王愍帝崩凶问至遂即位【元年丁丑】金徳都建康帝性简俭初拜贵人有司请市雀钗帝以烦废不许所幸郑夫人衣无文彩永昌元年崩在位六年年四十七塟建平陵庙号中宗
　　年号
　　建武【一】　太兴【四】　永昌【一】

　　明帝
　　元帝长子讳绍字道畿母荀氏元帝贵人永昌元年闰十一月即帝位【元年癸未】太寜二年王敦举兵内向帝乗巴滇【多年切】骏马微行观敦营垒敦梦日环其城惊曰此必鲜卑奴来帝状类外氏须黄故云秋七月敦水陆五万至于南岸帝击破之敦愤惋而死三年闰八月帝崩在位三年年二十七塟武平陵
　　年号
　　太寜【三】

　　成帝
　　明帝长子讳衍字世根母庾氏明帝崩帝即位年五歳中书令庾亮辅政【元年丙戌】咸和三年苏峻作乱迁帝于石头陶侃攻杀峻贼党立峻弟逸为帅滕含败逸奉御于温峤舟巳而造新宫迁之咸康八年六月崩在位十七年年二十二塟兴平陵
　　年号
　　咸和【九】　咸康【八】

　　康帝
　　成帝母弟讳岳字世同咸康八年六月即位【元年癸卯】建元三年九月崩在位三年年二十三塟崇平陵
　　年号
　　建元【三】

　　穆帝
　　康帝子讳耼字彭祖母褚氏康帝崩帝即位年二歳禇后临朝【元年乙巳】升平五年崩在位十七年年十九塟永平陵
　　年号
　　永和【十二】　升平【五】

　　哀帝
　　成帝长子讳丕字千龄所生母周氏穆帝崩帝即位【元年壬戌】雅好黄老辟榖饵药遂中毒不识万机兴寜三年崩在位四年年二十五塟安平陵
　　年号
　　隆和【一】　兴寜【二】

　　废帝
　　哀帝母弟讳奕字延龄哀帝崩无嗣皇太后迎帝即位【元年丙寅】桓温欲立威权惮帝守道诬以床第废为东海王又为海西公安于屈辱太元十一年崩在位六年年四十五塟安平陵
　　年号
　　太和【六】

　　简文帝
　　元帝少子讳昱字道万所生母郑氏废帝废皇太后诏綂皇极咸安元年十一月即位【元年卒未】二年崩年五十三塟髙平陵
　　年号
　　咸安【二】

　　孝武帝
　　简文帝第三子讳曜字昌明所生母李氏咸安二年即位【元年癸酉】帝溺于酒色长星见心甚恶之于华林举酒曰长星劝汝一杯酒自古何尝有万歳天子邪初简文帝见谶云晋祚尽昌明及李太后有身梦神人谓曰汝生男宜字昌明及产东方始明因以为名简文后悟乃流涕时帝戏所宠张贵人以年几三十当废贵人潜怒向夕帝醉遂曓崩在位二十四年年三十五
　　年号
　　寜康【三】　太元【二十一】

　　安帝
　　孝武帝长子讳徳宗字徳宗所生母陈氏武帝淑媛太元二十一年即位【元年丁酉】元兴三年灵宝逼帝西上后复逼东下督护冯迁斩灵宝帝反正于江陵义熈十四年十二月崩在位二十二年年三十七塟休平陵初谶云昌明之后有二帝刘裕将为禅代密使王韶之缢帝而立恭帝以应二帝云
　　年号
　　隆安【五】　元兴【三】　义熈【十四】

　　恭帝
　　安帝母弟讳徳文安帝崩刘裕矫诏立帝【元年巳未】元熈二年六月禅位于裕裕以帝为零陵王居秣陵二年裕使人踰垣弑帝在位二年年三十六谥恭帝塟冲平陵
　　年号
　　元熈【二】

　　右江左十一帝都建康共一百六年
　　刘聪既杀愍帝元帝即位迁都建康号曰东晋传世凡十有一爰自永嘉南渡境宇殊狭禹贡九州岛之地仅有其二元帝初命祖逖镇雍丘【今东京】逖死北境渐蹙于是荆豫【自淮北蔡颍济等州以北】青兖四州【登莱密海淄齐州是】及徐州之半【徐沂等州】陷刘曜石勒以合淝【今庐州】淮阴【今楚州】寿阳【石季龙死后复之今寿州】泗口【在今泗州】角城【在泗】为重镇成帝时酇守将退屯襄阳【今榖城县】穆帝时平蜀汉【擒李势】复梁益之地又遣军西伐入关至灞上【讨苻健】再北伐一至洛阳【讨慕容隽破其将姚襄于伊水】一至枋头【卫州】所得郡县军旋又失去洎苻坚东平慕容暐西南陷蜀汉西克姑臧【凉州】则汉水长淮以北悉为坚有及坚败再复梁益青徐兖荆河内之地其后青兖陷于慕容徳荆河司陷于姚兴以彭城为北境藩扞后梁益又陷于谯纵【义熈初陷】每因刘石苻姚衰乱之际则进兵屯戍在于汉中襄阳彭城然大抵上明【今江陵松滋县】江陵夏口武昌合淝寿阳淮阴常为晋氏镇守义熈以后又复青兖司荆河梁益之地而政移于刘氏之宋矣

　　南朝宋【继东晋】

　　宋武帝
　　髙祖武帝刘裕字徳舆小字寄奴彭城人楚元王交二十一世孙父翘郡功曹母穆氏元熈二年十二月晋恭帝禅位帝表让至永初元年夏六月丁夘即位改元【元年庚申】都建康传世凡八帝以俭徳先天下碎虎魄枕施直脚床却入筒布用葛灯笼三年五月已亥崩于西殿在位三年年六十七塟蒋山初寜陵庙号髙祖
　　年号
　　永初【三】

　　少帝
　　武帝长子讳义符小字车兵母张夫人永初三年夏五月癸亥以皇太子即帝位【元年癸亥】景平二年夏五月巳酉皇太后令曓其过恶废为营阳王六月癸丑徐羡之等弑帝于金昌亭在位二年年十九
　　年号
　　景平【二】

　　文帝
　　武帝第三子讳义隆小字车儿母胡媫妤少帝废徐羡之等迎立元嘉元年秋八月丁酉即帝位【元年甲子】三十年二月甲子为元凶太子劭所弑在位三十年年四十七塟长寜陵庙号太祖
　　年号
　　元嘉【三十】

　　孝武
　　文帝第三子讳骏字休龙母路淑媛杀元凶劭自立【元年甲午】元嘉三十年四月辛酉即皇帝位于新亭帝少机颖读书七行俱下才藻甚美大明八年夏五月庚申崩在位十一年年三十五塟秣陵岩山景寜陵庙号世祖
　　年号
　　孝建【三】　大明【八】

　　前废帝
　　孝武帝长子讳子业小字法师大明八年闰五月庚午以皇太子即帝位【元年甲辰】帝自以昔在东宫时不为孝武所礼及即位将掘景寜陵太史言于帝不利乃纵粪于陵肆骂孝武为齄【壮加切】奴又发殷贵妃墓十一月帝左右寿寂之等谋废帝懐刀入宫弑之乃崩于华光殿在位一年年十七塟丹阳秣陵
　　年号
　　景和【一○正月乙未改永光】

　　明帝
　　文帝第十一子讳彧字休炳母沈媫妤泰始元年冬十二月丙寅即帝位【元年乙巳】泰豫元年夏四月巳亥崩于景福殿在位八年年三十四五月戊寅葬临沂县幕府山髙寜陵庙号太宗
　　年号
　　泰始【七】　泰豫【一】

　　后废帝
　　明帝长子名昱字徳融母陈氏李道儿妾人呼李氏子明帝崩以皇太子即帝位【元年癸丑】孝武二十八子明帝杀其十六余皆帝杀之元徽五年七月七夕杨玉夫等入毡幄内弑帝于仁寿殿年十五塟秣陵
　　年号
　　元徽【五】

　　顺帝
　　明帝第三子讳凖字仲谟萧道成奉太后令迎立升明元年七月壬辰即帝位【元年丁巳】改元徽五年为升明元年三年四月壬辰禅位于齐齐封为汝阴王建元元年五月巳未杀之塟于遂寜陵
　　年号
　　升明【三】

　　右刘宋八帝共六十年
　　宋武帝北平广固【慕容超广固今青州】西定梁益【谯纵】又克长安【姚泓】尽得河南之地长安寻为赫连勃勃所陷至废帝景和中武牢西复陷后魏今大较以孝武大明为正凡二十有二州扬理建业【今建康】南徐理京口【今润州丹徒县】徐理彭城【今徐州】南兖理广陵【今扬州】兖理瑕【今兖州县】南豫理厯阳【今和州】豫理汝南【今蔡州汝阳县】江理浔阳【今江州】青理临淄【初理厯城复理广固后又移理临淄今青州县】冀理厯城【今济州县】司理义阳【今信阳】荆理南郡【今江陵府】郢理江夏【今鄂州】湘理临湘【今潭州】雍理襄阳【今襄州】梁理南郑【今兴元府县】秦亦理南郑益理成都【今府】寜理建寜【今姚州】广理南海【今广州】交理龙编【今安南府】越理临漳【今廉州】郡凡二百三十八县千一百七十九文帝元嘉中遣将北伐水军入河克魏碻磝滑台【今滑州】武牢【今河南】洛阳【今西京】四城其后又失又分军北伐西军克洪农开方二城以东攻滑台不克而平碻磝守之寻皆败退于是后魏太武总师经彭城临江屯于瓜歩【扬州】退攻盱眙【今楚州】不拔而还明帝时后魏又南侵淮北冀徐兖四州又荆河州西境悉陷没则长淮为北境侨徐兖于淮南【淮阴立兖州淮阴今楚州锺离立徐州锺离今濠州】立青冀二州寄理赣榆【今海州东海县】其后十余年而灭亡然初强盛也南郑襄阳垂匏【今在蔡州形若瓠垂故名】彭城厯城东阳【今青州益阳县】皆为宋氏藩扞

　　南齐【继宋】

　　髙帝
　　萧氏讳道成字绍伯兰陵人汉萧何二十四世孙建元元年夏四月甲午受宋禅即帝位于南郊【元年巳未】都建康传世凡七帝性简俭后宫器物栏槛以铜为饰皆改用铁内殿施黄纱帐宫人着紫皮履华盖除金华瓜用铁回钉每曰使我临天下十年当使黄金与土同价四年三月壬戌崩于临光殿在位四年年五十六塟于武进泰安陵庙号太祖
　　年号
　　建元【四】

　　武帝
　　髙帝长子讳赜字宣逺建元四年三月壬戌以皇太子即帝位【元年癸亥】明年正月辛亥改元永明帝性刚毅有断政揔大体以富国为先不喜游宴雕绮之事言常恨之未能顿遣永明十一年七月戊寅崩于延昌殿在位十一年年五十四塟景安陵庙号世祖
　　年号
　　永明【十一】

　　废帝郁林
　　王武帝孙文惠太子长子讳昭业字符尚小字法身永明十一年戊寅武帝崩以皇太孙即帝位【元年甲戌】帝淫乱赏赐左右动至百数十万每见钱曰我昔思汝一个不得今日得用汝未西昌侯鸾屡諌不听帝欲诛鸾鸾使萧谌等领兵入宫弑之在位一年年二十二
　　年号
　　隆昌【一】

　　废帝海陵王
　　文惠太子第二子讳昭文字季尚郁林王废延兴元年秋七月丁酉即皇帝位时宣城王鸾辅政帝起居皆谘而后行十月辛亥皇太后使宣城王入纂帝綂令废帝为海陵王建武元年冬十月鸾遣御师殒之
　　年号
　　延兴

　　明皇帝
　　始安贞王子讳鸾字景栖海陵王废太后以帝纂綂建武元年十月癸亥即帝位【元年乙亥】永泰元年七月巳酉帝崩于正福殿在位五年年四十七
　　年号
　　建武【四】　永泰【一】

　　废帝东昏侯
　　明帝第二子讳宝巻字智藏永泰元年七月巳酉以皇太子即帝位【元年巳卯】帝惑于潘妃为神仙等殿极奢丽又凿金为莲花以帖地令潘妃行其上曰此步步生莲花也永元三年秋七月萧衍至南豫州帝闭宫门自守十二月王珍国张稷率兵入殿弑帝斩首送萧衍在位三年年十九
　　年号
　　永元【三】

　　和帝
　　明帝第八子讳寳融字智昭中兴元年三月乙已即皇帝位【元年辛已】二年逊位于梁梁奉帝为巴陵王宫于姑孰四月戊辰殂追尊为和帝在位二年年十五塟恭安陵
　　年号
　　中兴【二】

　　右齐七帝共二十四年
　　南齐淮北之地所有絶少青州理胊山【今海州县】冀理涡口【今泗州临淮县】荆河理寿春【今寿州】北兖理淮阴【今楚州】北徐理锺离【今濠州】又置巴东理巴州【今夔州】其余州郡悉因前代州凡二十有三郡三百九十五县千四百七十四其后颇为后魏所侵至东昏永光初河北诸郡相继败没【今邓州地】又遣军北伐败于圈马屯盆城【今邓州界】又失寿春后三年齐亡始全盛也南郑【今兴元府】樊城【今襄州临汉县】襄阳【今襄州】义阳【今信阳】寿春【今寿州】淮阴【今楚州】角城【今泗州临淮县东南】涟口【今泗州连水县北】朐山【今海州县】悉为重镇

　　梁【继齐】

　　武皇帝
　　萧氏讳衍字叔逹兰陵人父为丹阳尹母张氏中兴二年三月壬午齐禅位于梁天监元年夏四月丙寅帝以梁王即帝位【元年壬午】都建康传世凡四帝生而有异光状貌殊特有文在手曰武帝初为儿时能踏空而行及长博学有文武才干性溺于释教郊庙牲牷皆代以面宗庙荐羞始用菽粟幸同泰寺铸十万斤铜像幸阿育王寺设无碍法喜会设四部无遮会讲金字三慧经三度舍身羣臣以钱亿万赎帝请临宸极三请乃许太清三年五月丙辰侯景举兵攻陷宫城帝忧惧寝痰崩于净居殿在位四十八年年八十六塟于修陵庙号髙祖
　　年号
　　天监【十八】　普通【七】　大通【二】　中大通【六】　大同【十一】　中大同【一】　太清【三】

　　简文帝
　　武帝第三子讳纲字世赞母穆贵妃太清三年五月辛巳以皇太子即帝位【元年庚午】大寳元年十月乙未侯景逼帝幸西川使彭隽等进觞与帝极饮帝醉寝隽以土囊压之帝崩在位二年年四十九塟庄陵庙号太宗
　　年号
　　大寳【二】

　　元帝
　　武帝第七子讳绎字世诚母阮采女承圣元年三月王僧辩等平侯景传首江陵十一月丙午即帝位江陵【元年壬申】先是魏使宇文仁恕来聘帝接遇有阙魏相安定公憾之三年十一月魏军至栅下大攻帝出枇杷门亲临督战兵败见执十二月魏军杀之帝在位三年年四十七明年四月梁王方智承制追尊为元帝庙号世祖塟颕寜陵
　　年号
　　承圣【三】

　　敬帝
　　元帝第九子讳方智字恵相母夏贵妃承圣三年七月辛丑王僧辩纳贞阳侯萧明自采石渡江入建邺丙午即伪位司空陈霸先杀王僧辩黜萧明而奉帝绍泰元年九月丙午即帝位【元年乙亥】太平二年十月逊位于陈陈奉帝为江阴王薨在位三年年十六追谥敬皇帝
　　年号
　　绍泰【一】　太平【二】

　　右梁四主共五十六
　　年梁氏州郡多沿旧制天监中有州二十有三郡三百五十县千二十有二其后更有析置大同中州一百七郡县亦称此初武帝受禅数年即失汉州及淮西之地【梁州刺史夏侯道降后魏魏将元英○义阳今申州】其后诸将频年与魏军交战于淮南淮北互有胜负虽得瓠城俄而又失又克寿春中大通初大举北伐淮北城镇相次克平直至洛阳暂为梁有其后诸将又复汉中【自天监二年失汉川凡经四十三年克复】至侯景【东魏将】以河南地降逆乱相寻有名无实及景平后江北之地悉陷髙齐汉川蜀没于西魏【太清初侯景以十三州来降旋为东魏将慕容绍宗所败二年景又围建康陷之承圣初齐将辛术南伐尽得淮南江北之地得传国玺反于齐三年西魏将逹奚武陷汉川尉迟迥陷蜀川其汉川经九年而复】大抵雍州【今襄州地】下溠【侧驾反音搓】戊【今随州枣阳县】夏口【今鄂州】白茍堆【今蔡州真阳县】硖石城【今颍州地】合淝锺离淮阴朐山为重镇

　　陈【继梁】

　　武皇帝
　　陈氏讳霸先字兴国吴兴人都建康传世凡五帝所出甚微初仕乡为里司又为油库吏后仕梁为陈王太平二年十月辛未梁敬帝禅位永定元年冬十月乙亥即帝位于南郊柴燎告天【元年丁丑】帝雄武多英畧性甚仁爱初平侯景及立敬帝子女玉帛皆班将士三年六月丙午崩于璇玑殿在位三年年五十七塟万安陵庙号髙祖
　　年号
　　永定【三】

　　文皇帝
　　武帝兄始兴昭烈王之长子讳蒨字子华永定三年六月丙午即皇帝位【元年庚辰】帝少沈敏有识量美容仪留意经史武帝甚爱之常称吾家英秀初起自布衣知百姓疾苦每鸡人伺漏传籖于殿中者令投籖于阶石上鎗然有声云吾虽得眠亦令惊觉天康元年夏四月癸酉崩于有觉殿在位七年年若干塟永寜陵庙号世祖
　　年号
　　天嘉【六】　天康【一】

　　废帝
　　文帝长子讳伯宗字奉业母沈氏天康元年夏四月癸酉以皇太子即帝位【元年丁亥】帝性仁弱刑政皆归冢宰故光大二年冬十月甲寅宣太后令废为临海王太建二年四月乙卯薨在位二年年十九
　　年号
　　光大【二】

　　宣帝
　　始兴昭烈王第二子讳顼字绍世小字师利太后既黜废帝以帝入缵皇綂【元年巳丑】太建元年春正月甲午即帝位十二年九月癸未夜天东南有声如风水相激十四年正月甲寅崩于宣福殿在位十四年年五十三塟显寜陵谥孝宣庙号髙宗
　　年号
　　太建【十四】

　　后主
　　宣帝长子讳叔寳字符秀小字黄奴母栁氏太建十四年正月丁已以皇太子即帝位【元年癸卯】帝荒于酒色不恤政事常使张丽华孔贵妃等八人夹坐江总孔范等十人预宴号为狎客是年秋自建邺至荆州江水色赤如血天外有如风水相激之声帝设会舍身大赦天下祯明三年正月隋将贺若弼韩擒虎进军宫城帝逃于井中以绳引之而出至京师见宥隋仁寿四年十一月壬子终于洛阳在位七年年五十二赠大将军封长城县公谥炀塟河南洛阳之芒山
　　年号
　　至徳【四】　祯明【三】

　　右陈五主共三十三年
　　陈氏土宇弥蹙于梁西不得梁汉北失淮淝以长江为境【文帝初湘州之地为周军所陷后克平之今鼎温潭衡等州之地是也】有州四十有二【地转狭而州益多】郡百有九县四百三十有八宣帝太建中频年北伐诸将累捷尽复淮南之地【吴明彻斩髙齐将于寿春】更经畧淮北大破齐军于吕梁及旋师属髙齐亡又总军北伐至吕梁周军来拒又大破之【自太建五年北伐七年破齐军九年又破周将梁士彦悉得于梁淮北城镇下邳朐山】旋为周军所败悉虏其众【十年周将王执来伐吴明彻退师全军没于清口】自是江北之地尽入于周复以长江为界【十二年周将以淮西地来降又遣将克新野寻失之】及隋军来伐遣将守狼尾滩【今峡州宜都县界是】公安【今江陵府县是】荆门安蜀地【今峡州夷陵县界是】巴陵【今岳州】巳下并风靡退散【信州道大总管杨素自峡中舟师东下东之守将相继而破信州即今云安郡归州是也】隋军自采石【隋将韩擒虎袭陷之】京口【贺若弼袭陷之】渡江而平之

　　六朝建都

　　南朝建都之地不过建康京口豫章江陵武昌数处其强弱利害前世论之详矣吴孙策以会稽为根本大帝嗣立稍迁京口其后又尝住公安又尝都武昌盖往来其间因时制宜不得不尔及江南巳定遂还建邺保有荆扬而魏蜀抗衡其宏规逺畧晋宋而下不能易也故孙皓舍建邺而之武昌吴因以衰梁元帝舍建邺而守江陵梁遂以亡李嗣主舍建邺而还洪府南唐遂不能以立王导断然折会稽豫章之论而以建邺为根本自晋而下三百年之基业导之力也故孙皓议迁都武昌陆凯上疏曰武昌土地危险非王都安国养民之处船泊则沈漂陵居则峻危童謡云寜饮建邺水不食武昌鱼寜还建邺死不止武昌居夫民謡本于天心乃以安居而比死足明天意而知民所苦也苏峻乱宗庙宫室并为煨烬温峤议迁豫章三吴之豪请都会稽二论纷纭未有所适王导曰古之金陵圣皇所居孙仲谋刘玄徳皆言王者之宅古之帝王不以丰俭移都茍冠卫文大帛之冠何往不可若不绩其麻乐土为墟矣由是峤等之议不行齐萧颕胄议迁夏口栁忱以巴峡未实不宜轻舍根本摇动人心帝不从俄而巴东之兵至峡口迁都之议遂息梁元帝临荆峡二十年情所安恋不欲归建邺故府臣僚皆楚人并欲都江陵周洪正諌曰士大夫言圣王所都本无定处若黔首未见入建邺便谓犹列国诸王今日副百姓心不可不归建邺南唐嗣主用唐镐计迁豫章而王都官舍军垒十不容其一二自公卿下至军士莫不思归自此论之六朝以来都邑之议莫不以建康为根本也

　　六朝宫殿

　　吴孙权迁都建邺徙武昌宫室材瓦缮治太初宫吴实录有曰台城盖宫省之所寓也有曰东府盖宰相之所居也有曰西州盖诸王之所宅也有曰仓城盖储蓄之所在也宫室记云皆不出都城之内舆地志云都城二十里一十九步本吴宫址葢谓是也晋琅琊王渡江镇建邺因吴旧都修而居之即太初宫为府舍及即帝位称为建邺宫更明帝不改至成帝缮苑城作新宫穷极伎巧侈靡殆甚宋齐而下因之称为建康宫以此考之六代宫室门墙虽时有改筑然皆因吴旧址晋新宫在吴太初宫之东吴昭明宫【孙皓所起】在晋建康宫城西南惟元帝建邺宫乃仍吴太初宫之旧今【缺】行宫之东北乃其地也
　　太初宫
　　建康实录吴孙权黄武中徙武昌材瓦而增起即长沙王孙策故府在晋建康宫城西南即台城之西南也
　　建康宫
　　建康实录晋成帝咸和七年新宫成名曰建康宫亦名显阳宫注云即今之所谓台城也舆地志云在法寳寺之南今在府北五里
　　新宫
　　晋谢安作新宫造太极殿欠一梁忽有梅朩流至石头城下因取为梁殿成乃画梅花于其上以表嘉瑞杨修有诗云玉案金炉对御床岿然应是鲁灵光螭头直上双鱼尾不让西京旧柏梁
　　未央宫长乐宫建章宫长杨宫
　　南史宋前废帝景和元年以东府城为未央宫以石头城为长乐宫以北邸为建章宫南第为长杨宫东府城在古青溪桥
　　金华宫
　　舆地志云梁大同中所筑昭明太子蔡妃所居在青溪东
　　披香殿
　　杨修金陵诗注云在台城后宫庾子山赋云宜春苑中春巳归披香殿里作春衣盖指此也
　　灵和殿
　　在台城内晋武帝时殿下栁本蜀郡所献条如丝缕帝曰此栁风流可爱似张绪少年时绪字思曼杨修有诗云得地恩深雨露偏丹墀左右玉阶前君王属意君知否好似风流一少年

　　六朝郊社

　　终吴之世未暇礼文宗庙社稷不见于史晋初置宗庙在吴都城宣阳门外舆地志云在县东二里圗经云大社大稷坛在县南二里宋齐而下时有改易晋元帝二年作南郊在宫城南十五里郭璞卜立之舆地志云在今县城东南十八里圗经云古南郊坛在县南十八里成帝作北郊坛于覆舟山之阳制度一如南郊实录云北郊坛在县东八里潮沟后东近青溪又按通典宋孝武帝大明三年移北郊于钟山北原道西今钟山定林寺山巅有平基二所阔数十丈乃其地也南唐郊坛在长乐郷去县十二里遗址尚存今为藏氷之所

　　六朝郡国

　　三国鼎立之后土宇分裂得失不常魏武定霸所置郡国十二【新兴　乐平　西平　新平　畧阳　帯方　谯　乐陵　章武　南乡　阴平　襄阳】而省者七【上郡　朔方　五原　云中　定襄　渔阳　庐江】文帝置七【朝歌　阳平　弋阳　魏兴　新城　义阳　安丰】明及少帝增二【上庸　平阳】得汉郡者五十四焉蜀先主于汉建安之间初置郡九【巴东　巴西　梓潼　江阳　汶山　汉嘉　朱提　宕渠　涪陵】后主增二【云安　兴古】得汉郡者十有一焉吴大帝初置郡五【临贺　珠崖　武昌　庐陵　新安】少帝景帝各四【临川　临海　衡阳　湘东　建安　建平　天门　合浦北部】归命侯亦置十有二郡【始安　始兴　邵陵　九徳　吴兴　东阳　安成　新昌　武平　桂林　荥阳　宜都】得汉郡者十有八焉晋武太康元年既平孙氏凡增置郡国二十有三【荥阳　顿丘　上洛　临淮　东莞　襄城　汝阴　长广　广寗　昌黎　新野　随郡　阴平　义阳　毗陵　宣城　南康　晋安　寜浦　始平　畧阳　乐平　南平】省司隶置司州别立梁秦寜平四州仍吴之广州凡十九【司豫冀兖荆徐扬青幽平并雍梁秦凉益寜交广】郡国一百七十三【仍吴所置二十五仍蜀所置十一仍魏所置二十一仍汉旧九十三置二十三】惠帝不君中州尽弃永嘉南渡建邺【今建康也】开基九州岛之地有二焉自兹以降国分南北更王迭霸疆理不常宋至孝武大明中州凡二十有二郡二百三十有八县千一百七十有九南齐继綂又置巴东一郡余并因之为州二十有三郡三百九十五县千四百七十有四频与元魏侵吞互相得失萧梁之时多沿旧制天监中有州二十有三郡三百五十县千二十有五其后更有析置大同中州百有七郡县亦称于此陈氏较之土宇弥蹙西不得蜀汉北失淮淝而以长江为境有州四十有二是其地愈狭立名益多为郡百有九县四百三十有八此皆疆宇之列乎南者也

　　六朝保守

　　晋蔡谟曰时有否泰道有屈伸曓逆之冦虽终灭亡方其强盛皆当诎而避之要终归于大济而已为今之计莫若养威以俟时王羲之曰以区区江左营综如此天下寒心久矣中兴之业政以道胜寛和为本力争武功非所当作二人者能言之而不得行之行之而足以安江南者孙权一人耳陆瑁尝劝权曰九域盘互之时率须深根固本爱力惜费陆逊尝劝权曰施徳缓刑寛赋息调权报之曰发调者盖谓天下未定事以众济若徒守江东修崇寛政兵自足用何以多为顾坐自守可陋耳以此知权之志未尝不在于天下然以传考之亦未尝求逞于中国曹公来侵则破之拒之而巳治舰立坞筑堤遏湖作涂塘明烽燧始终所以偹魏者至矣及移笺于曹公曰足下不死孤不得安则权固未尝得志也嘉禾中因蜀冦魏一攻淮南闻明帝东行则遽敛避诸将之攻樊城司马懿救之亦引军亟退自后世观之谓之怯可也而权不以为耻岂非天下之势既未有可投之隙与其力争而取败不若退守而待时也耶史称权继父兄之业有臣以为腹心股肱爪牙兵不妄动故战少败而江南安此权之所以为智也及嗣主立诸葛恪为政首侵边以怒敌东兴之战幸捷顾不能持胜复违众大举一败涂地恪既丧躯而孙氏之业因以衰焉则权之兵不妄动利害果何如也其后孙皓用诸将计数侵入晋鄙陆抗曰茍无其时虽复大圣亦宜养威自保不可轻动今不务力农冨国审官任能明黜陟慎刑罚训诸司以徳拊百姓以仁而听诸将徇名穷兵黩武动费万计士卒凋弊冦不为衰而我巳大病矣夫争帝王之资而昧十百之利此人臣之奸谋非国家之良策也抗之言兼有陆瑁陆逊蔡谟王羲之之论而皓不之用此其所以亡也东晋自庾亮经营征伐皆不能有成谢安父子乗苻坚倾败之余圗之如恐不及也至于渡河入邺讫无尺寸之得宋文自以富强诘戎兵于元魏道济再行无功皆诸将以败继败而胡马遂至瓜步梁武遭魏氏之乱陈庆之以数千兵入洛而嵩髙之袭几至歼尽及贪河南之地纳叛将弃睦邻而身国颠覆陈宣帝始稍辟土宇于北齐旋失淮泗于后周虽以桓温刘裕非常之才度越厯代诸将而温伐苻健慕容暐皆几成而败裕平南燕灭姚秦亦既得而失则六朝用兵攻伐之策可见矣

　　○形势门第二

　　锺阜【建康之东余见寺苑门蒋山寺】

　　图经云在县东北周回六十里髙一百五十八丈东连青龙山西临青溪南自锺浦下入秦淮北接雉亭山汉末有秣陵尉蒋子文逐盗死于钟山吴大帝为立庙封曰蒋侯吴录云大帝祖讳锺因改名曰蒋山按丹阳记云京师南北并连山岭而蒋山岧嶤嶷异其形象龙实作扬都之镇诸葛亮尝至京观秣陵山阜云钟山龙盘葢谓此也又按舆地志云钟山本少林朩宋时使诸州刺史罢职还者栽松三千株下至郡守各有差焉山之最髙峯地有五愿树树柞朩也宋元嘉中百姓祈祷率有应验寰宇记云自梁以前立寺七十所今存者六又按南史宋散骑常侍刘勔经始锺岭之南以为栖息聚石蓄水朝士雅素者多从之游又雷次宗元嘉中开馆鸡笼山文帝为筑室于钟山西岩下谓之招隠馆至齐周颙亦于钟山西立隠舍休沐则归后颙出为海盐令孔稚圭作北山移文以讥之旧经云晋谢尚齐朱应吴苞孔嗣之梁阮孝绪刘孝标并隠于此唐大厯中处士韦渠牟亦隠此山号遗名子颜真卿题其所隠之堂曰遗名先生三教会宗堂又陈后主与张机游是山尝以松枝代麈尾故梅挚诗有千松【缺】麈尾之句又按文选沈休文钟山应教诗云灵山纪地徳险峭资岳灵又云势随九疑髙气与三山壮葢美之也荆公絶句云偶向松关觅旧题野人休诵北山移丈夫出处非无意猿鹤从来自不知又一絶云涧水无声遶竹流竹间花影弄春柔茅檐相对坐终日一鸟不鸣山更幽又一絶云终日看山不厌山买山终待老山间山花落尽山长在山水空流山自闲今属惟政乡去县十里

　　石城【建康之西】

　　呉孙权沿淮立栅又于江岸必争之地筑城名曰石头常以腹心大臣镇守之今石城故基乃杨行密稍迁近南夹淮带江以尽地利其形势与长干山连接舆地志云环七里一百步在县西五里去台城九里南抵秦淮口今清凉寺之西是也诸葛亮论金陵地形云锺阜龙盘石城虎踞真帝王之宅正谓此也及晋伐吴王浚以舟师沿江而下自三山抵石城刘梦得金陵懐古曰王浚楼船下益州金陵王气黯然收千寻铁鎻沈江底一片降幡出石头荒苑至今生茂草古城依旧枕寒流而今四海归皇化两岸萧萧芦荻秋宋顺帝升明元年以司徒袁粲出镇于此由晋以来常为战守之地左太冲吴都赋云戎车盈于石头盖谓此也宋大明中以其地为离宫及齐武帝为世子即以为世子宫城之东有巨石俗呼为塘冈乃王敦害周伯仁戴若思之处按建康实录晋元帝永昌元年敦收周顗戴渊杀于石头城东塘颓石上百姓寃之至今纪其处至陈宣帝太建二年其城复加修筑以贮军仓后主祯明元年徐孝克为都官尚书性清素常以石头津税给之唐武后光宅中徐敬业举兵使其徒崔洪渡江修石头以拒之敬业平分军三百人守之寻置为镇仍徙县仓以实之故唐书地理志云升州有石头镇中宗神龙二年废镇即移仓于冶城徳宗时浙江观察使韩滉乃于石头筑五城今遗址尚在江南野史汪台符上书陈民间九患为宋齐邱所沮后齐邱使人夜缚其口沈石城下先主闻而叹之江淹侍始安王石头城诗曰开局遶天邑襟带□□□何逊登石头城诗曰天暮逺山青潮去边沙出皆谓此也

　　朱雀航【建康之南】

　　晋咸康二年作朱雀门新立朱雀浮航在县城东南四里对朱雀门南渡淮水亦名朱雀桥舆地志云吴南津大航桥也王敦作乱温峤烧絶至是始用杜预河桥法作之地志云朱雀门北对吴都城宣阳门相去六里为御道夹御沟植栁自朱雀门南渡出国门罗邺金陵野步望宫栁诗云色承阳气暖阴带御沟清里俗相传今桐树湾相对浮桥即其地也

　　真武湖【建康之北】

　　按建康实录吴后主皓寳鼎元年开城北渠引后湖水流入新宫廵遶殿堂穷极伎巧至晋元帝始创为北湖故实录云元帝大兴三年创北湖筑长堤以遏北山之水东至覆舟山西至宣武城又按南史宋文帝元嘉二十三年筑北堤立真武湖于乐逰苑之北湖中亭台四所后黑龙见于湖侧春秋使道士祀之至孝武大明五年常阅武于湖西七年又于此湖大阅水军按舆地志云齐武帝亦常理水军于此号曰昆明池故沈约登覆舟山诗南瞻储胥馆北眺昆明池盖谓此也又于湖侧作大窦通水入华林园天渊池引殿内诸沟经太极殿由东西掖门下注城南堑故台中诸沟水常萦流回转不舍昼夜又按南史元嘉二十三年开真武湖文帝于湖中立方丈蓬莱瀛洲三神山尚书右仆射何尚之固谏乃止今圗经云湖中有蓬莱方丈瀛洲三神山不知何所据也本朝天禧四年改为放生池其后废湖为田中开十字河立四斗门以泄湖水跨河为桥以通往来今城北十三里有古池俗呼为后湖见作大军教场处是也

　　○城阙门第三

　　越城

　　春秋时越既灭吴尽有江南之地于是筑城江上以镇江险圗经云周回二里八十步在秣陵县长千里后崔慧景冦建邺萧懿入援自采石济岸顿越城举火台上鼓噪相庆兹建康之南也今南门外有越台与天禧寺相对见作军寨处是也

　　吴固城

　　圗经云在溧水县西南九十里髙一丈五尺罗城周回七里二百三十步子城一百一里九十步胜公庙记吴时濑渚县也楚灵王与吴战吴兵不利遂陷此城吴乃移濑渚于溧阳南十里改为陵平县灵王崩平王立使苏乃为将战于吴吴军败收吴陵平县自平王聴费无忌佞言伍胥奔吴阖闾用为将举兵破楚奔南海固城宫殿逾月烟焰不灭其城遂废

　　金城

　　建康实录金城吴筑晋桓温咸康七年出镇江乗之金城后温北伐经金城见为琅琊时所种栁皆十围因叹曰朩犹如此人何以堪因攀枝执条泫然流涕杨修金城诗亦引此为据又按古圗经晋中宗于金城立琅琊郡温尝为琅琊内史至咸康七年出镇金城前云琅琊盖指此也今去府城三十五里

　　冶城

　　今天庆观即其地也本吴冶铸之所因以为名寰宇记晋元帝太兴初以王导疾久方士戴洋云君本命在申而申地有冶金火相烁不利遂移冶城于石头城东以其地为园徐广晋记云成帝适司徒府观冶城园即此也

　　琅琊郡城

　　寰宇记云晋元帝过江为琅琊王国人立也其城在江乗县界王隠晋书及山谦之南徐州记云江乗南岸蒲洲津有琅琊城并立琅琊内史以治之圗经云在县东北六十三里今句容县有琅琊郷亦其地也又按寰宇记齐武帝永明六年移琅琊郡于白下在县北十八里圗经直以蒲洲津城为白下非也又按南史武帝永明六年于琅琊城讲武习水步军九年又幸其城讲武观者倾都梁徐钦业登琅琊城诗曰表里穷形胜襟带尽岩峦登陴起遐望回首见长安

　　建康县城

　　吴冶城东今天庆观东是其地寰宇记云在县西一里晋太康三年分淮水北为建康县上元之地居多

　　同夏县城

　　南史梁武帝以宋孝武大明元年生于秣陵县同夏里三桥宅及即位大同元年分同夏里为同夏县寰宇记云在城东十五里其地在长乐乡

　　白下县城

　　按圗经及寰宇记引舆地志云本江乗之白石垒也齐武帝以其地带江山之胜移琅琊居之唐武徳元年罢金陵县筑城于此因其旧名曰白下贞观七年复旧治此地遂废今考唐书地里志云武徳三年更江寜县曰归化八年更归化曰金陵九年更金陵曰白下隶润州贞观九年复更白下曰江寜前说兴废本末与此不同宜以唐史为正又按南史齐武帝欲修白下城难于动役刘系宗启谪役在东晋者上从之后武帝讲武白下履行其地曰系宗为国家得此一城圗经云在西北十四里今靖安镇北有白下城故基父老传云即此地也属金陵乡去府城十八里

　　临沂县城

　　按舆地志云晋成帝咸康三年分江乗县置临沂县隶琅琊陈亡废矣在府城北三十里

　　蒋州城

　　杜佑通典隋平陈于石城置蒋州寰宇记辅公祏据江东用为扬州唐赵郡王孝恭平公祏又于其城置扬州大都督后徙扬州于广陵此城遂废

　　台城

　　建康实录晋成帝咸和七年新宫成名建康宫注云今之所谓台城也在县东北五里周回八里又按舆地志云同泰寺南与台城隔路今法寳寺及圎寂寺即古同泰寺基故法寳亦名台城院以此考之法寳圎寂寺之南葢古台城地也今之基址尚在元和初陆乔家于丹阳一夕有叩门者曰我沈约也呼左右召青箱来俄一儿至约指谓曰此吾子也近从吾过台城命为感旧诗因讽曰六代旧山川兴亡几百年繁华今寂寞朝市昔喧阗夜月瑠璃水春风栁色天伤时与懐古垂涙国门前杨修有诗云六朝遗迹好山川宫阙灰寒草树烟江令白头归故国多情合赋黍离篇

　　檀城

　　舆地志云本谢玄之别墅太傅谢安与玄奕棊所胜者至宋属檀道济故名檀城圗经云在县东八里今按建康实录在墅城东八里非去县东八里也地图谓之城子墅今清风乡有城子墅在黄城桥之西即其地去府城四十里

　　石阙

　　县北五里有四石阙在台城之门南髙五丈广三丈六寸梁武帝所造及成朝士铭之时陆倕字佐公其文甚佳士流推伏侯景作乱焚烧宗庙城郭府寺百无一存寻髙丽百济等国入贡见其雕残遂哭于阙下杨修有诗云双石巍巍慰眼青满朝珍重佐公铭宫城府寺俱灰烬翻使夷人谩涕零

　　朱雀门

　　晋都城南门也按晋作新宫立三门于南面正中曰宣阳与朱雀门相对王导尝出宣阳门望牛首山两峰相向导指为天阙牛首山在今城南门近东面势正与桐树湾相对以其地考之今上元左南厢也

　　白下门

　　两汉地里志未有白下县按南史宋明帝时闻人谓宣阳门为白门以为不祥甚讳之右丞江谧误犯帝变色曰白汝家门按唐会要及地理志武徳二年更江寜曰归化八年又更归化曰金陵九年更金陵曰白下贞观九年又更白下曰江寜则白下县始于此然未知其得名之因一说谓春秋时楚使子朩之子胜处吴邑为白公金陵吴邑也恐白之得名自此始一说谓本江乗县之白石垒以其地带江山之胜故为城于此曰白下城东门谓之白下正其往路也一说谓齐武帝时巳阅武于白下自唐武徳以后因之也荆公东门诗有东门白下亭之句参寥访荆公诗曰苦嫌荣禄早收身归与渔樵共隠沦白下门西山迤逦兴来长是岸乌巾徐师川诗曰广陵才过又金陵白社还思白下亭鴈翅夹连千里浪蛾眉山出两峯青正谓此也

　　丹阳门

　　丹阳丹杨丹徒各自有义按前汉志秦鄣郡乃汉丹阳郡武帝二年更名也九域志引江南地志云汉丹阳郡北有赭山丹赤故因名曰丹阳至东晋始以丹杨为义按地理志建邺秣陵丹杨句容溧阳江寜皆隶丹阳郡属扬州所綂注云丹阳山多赤栁在郡西故曰丹杨丹徒春秋时谓之朱方按建康实录孙权镇京口注曰秦始皇发赭衣刑徒伐山开道故名邑曰丹徒

　　○楼台门第四【亭馆附】

　　落星楼

　　圗经在县东北临沂县前吴大帝时山上置三层楼楼髙以此为名左太冲吴都赋云飨戎旅乎落星之楼是也今石步相去一里半有落星墩里俗相传即当时建楼处今去城四十里

　　烽火楼

　　圗经云在石头城西南最髙处杨修诗注云沿江筑台以举烽燧自建康至江陵五千七百里有警半日而达按南史宋文帝元嘉二十七年魏太武至瓜步声欲渡江始议北侵朝士多有不同至是帝登烽火楼极望不悦谓江湛曰北伐之计同议者少今日贻大夫之忧在予过矣又齐武帝登烽火楼诏羣臣赋诗萧颕胄诗合旨帝谓颕胄曰宗室便不乏才

　　景阳楼

　　舆地志云宋元嘉二十二年筑至孝武大明中紫云出景阳楼因名之今法寳寺西南遗址尚存

　　入汉楼

　　东晋书云义熈八年于石头城东起入汉楼在城西门外

　　梁昭明书台

　　旧传梁昭明太子著书于此今遗址尚存蒋山定林寺后山北髙峯上

　　卫玠台

　　晋书云玠字叔寳初字豫章南辞王敦归建邺都人闻其姿容观者如堵寻以疾终年二十七时人谓之看杀塟江寜杨修有诗云年少才非洗马才珠光碎后玉光埋江南第一风流者无复羊车过旧街其台传在城南十里

　　周处台【亦名子隠台】

　　府雉东南有故台基曰周处台今鹿苑寺之后梅挚记云按西晋史处字子隠义兴阳羡人弱冠时好驰骋不修细行州曲患之自知为众所恶慨然有激励之志里人以三害切讽于是射虎斩蛟往见陆云具以诚告曰古人学道贵朝闻夕死君前途尚可第患志之不立何忧名之不彰遂退而向学有文言必信行必谨如是期年州府交辟仕吴为东观左丞吴平入洛累迁郡太守率有善状拜御史中丞凡所紏劾不避权贵卒树功名没世逺耀噫天地至大根一气陶万化未始无过阴阳寒暑小有缪戾则从而改之卒归大顺而况于人乎古圣贤本天地之性以修其性亦未尝讳过后之人不独讳之而巳抑又从而文之自底悔尤良可嗟惜惟子隠少而不逞长乃自悟一旦畨然去恶即善遂为名世忠贤可不重乎则中人所禀因物染迁为时诖误徳有小眚言有小疵未甚子隠之害于其乡又何惮改为哉予因来是台新是堂非止卜髙明之居也包逰览之胜而与民同乐亦将有激时世云

　　九日台

　　南史齐武帝永明四年四月作商飙馆于孙陵冈世呼为九日台十道四蕃志云武帝九月九日以宴羣臣孙陵冈即吴大帝蒋陵今在钟山乡蒋庙之西南俗呼为松陵冈去县十二里杨修有诗云甲光如水戟如霜御酒杯浮菊半黄东日西风满天仗箫韶一部奏清商

　　雨花台

　　梁武帝时有云光法师讲经于此感得天雨赐花天厨献食荆公有诗云盘直长干有絶陉并包佳丽入江亭新霜浦溆绵绵静薄晚林峦往往青杨无为有诗云空书来震旦康乐造渊微贝叶深山译曼花半夜飞香清虽透笔蘂散不沾衣旧社白莲老逺公应望归

　　新亭

　　晋初元帝渡江仆射周顗与羣臣逰宴坐中叹云虽风土不殊举目有江山之异因而流涕王导曰诸公当须戮力中原以壮王室何为作楚囚悲邪众皆肃然整容宋孝武即位于新亭仆射王僧达改为中兴亭城南十五里俯近江渚杨修有诗云满目江山异洛阳北人懐土泪千行不如亡国中书令归老新亭是故乡

　　五马亭

　　晋元帝与彭城王玄西阳王羕南顿王宗汝南王宏南渡之后当时谶云五马浮渡江一马化为龙谓此也亭今废其地属金陵乡去城西二十五里幕府山之侧

　　赏心亭

　　丁晋公建也公以家藏袁安卧雪圗张于其屏乃唐周昉笔经十四太守无敢觊觎者后为一太守以凡笔画芦鴈易之王琪密学来作守登临赋诗曰千里秦淮在玉壶江山清丽壮吴都昔人已化辽天鹤旧画难寻卧雪圗冉冉流年去京国萧萧华发老江湖残蝉不会登临意又噪西风入坐隅荆公有诗云槛折檐倾野水傍台城佳气巳消亡谁披草莽寻千古独倚青冥望八荒坐觉尘沙昏逺眼忽看风雨破骄阳扁舟此日东南兴欲望江流万里长又诗云霸气消磨不复存旧朝台殿只空村孤城倚薄青天近细雨侵寻白日昬稍觉野云成晚霁却疑山月是朝暾此时江海无穷兴醒客无言醉容喧

　　白下亭

　　李白金陵白下亭留别诗云驿亭三杨树正当白下门王荆公有诗云东门白下亭摧甓蔓寒葩则亭在东门明矣荆公旧宅在今报寜寺故基其诗有门前秋水可扬舲有意西寻白下亭之句今废矣

　　东冶亭

　　晋太元中于汝南湾东南置亭为士大夫饯送之所杨修有诗曰忍泪相看酒共持一生心事几人知年年折尽东亭栁此别绵绵无尽期旧传在县东八里

　　翠微亭

　　城西五里清凉寺山顶南唐时建林逋有诗云亭在江干寺清凉更翠微陈轩金陵诗集注云清凉寺翠微亭最为佳处

　　三山亭

　　城西五里清凉寺石头城之西面对三山其地属金陵乡

　　儒学馆

　　南史宋文帝元嘉十五年立儒学馆于北郊命雷次宗居之即今覆舟山之南也

　　汤泉馆

　　徐铉有汤泉旧馆诗今遗基尚存在神泉乡汤山之下

　　仪贤堂

　　建康实录吴时造号为中堂杨修诗注云在台城内梁武帝谦恭待士大通中有四人来年七十余鹑衣蹑履行丏经年无人知者帝召入仪贤堂给汤沐解御服赐之帝问三教九流及汉旧事了如目前帝心异之举朝无识者惟昭明太子识而礼重之四人喜揖昭明如旧交时目之为四公子杨修有诗云两两鹑衣白发翁讲筵谈柄坐生风昭明太子欢相得应与商山四皓同

　　祓禊堂

　　杨修金陵诗注云在县北五里台城内天渊池中架石引水为流杯之所六朝上巳日宴锡公卿于此舆地志云宋元嘉二十二年凿天渊池造景阳楼今法寳寺之南有景阳楼古基侧有池旧传即天渊池歳久湮没今不复有堂矣

　　听筝堂

　　晋元帝幸谢安宅命燕安侍坐使桓伊吹笛为一弄毕又抚筝按金縢曲声伊慷慨俯仰可观安泪下沾襟乃越席捋其须曰使君于此不凡帝甚有媿色此堂基至今樵采者不敢近杨修诗云鴈柱鸾弦十有三南山安石位岩岩逡巡奏罢金縢曲堂上沾襟叹不凡

　　蚕室

　　隶县北七里耆阇寺前沙市中六朝皇后亲蚕之所也杨修诗云摘茧抽丝女在机茅檐苇箔旧堂扉年年桑柘如云绿翻织谁家锦地衣

　　三阁

　　陈后主至徳二年于光昭殿前起临春结绮望仙三阁髙数十丈并数十间其牕牖戸壁栏槛之类皆以沈檀为之又饰以金玉间以珠翠外施珠帘内设寳帐其服玩之属瑰丽皆近古所未有每微风至香闻数里朝日初照光映后庭其下积石为山引水为池植以竒树杂以花药后主自居临春阁张丽华居结绮阁【丽华本兵家女以织席为业】龚孔二贵妃居望仙阁并复道交相往来以宫人有文学者袁大舍等为女学士后主每引宾客江揔等对贵妃逰宴则使诸贵人及女学士与狎客赋诗互相赠答采其尤艶丽者以为词被以新声采宫女有容色者千百数习而歌之分部迭进持以相乐其曲有玉树后庭花临春乐等丽华聪慧有神采尝于阁上靓妆临于轩槛宫中遥望飘若神仙才辩强记善候人颜色荐诸宫女后宫咸徳之又工厌魅之术假鬼道以惑后主置淫祀于宫中聚诸女巫使之鼓舞时后主怠于政事百官启奏并因宦者蔡临儿李善度进请后主每置张丽华于膝上共决之大臣有不从者因而譛之言无不聴于是张孔之权熏灼四方内外交结货贿公行赏罚无常纲纪瞀乱矣及隋军克台城二妃与后主俱入井隋军出之晋王广命斩之于青溪栅下北史髙颎传隋平陈晋王广欲纳张丽华颎曰武王伐纣戮妲巳今陈平不宜取丽华乃命斩之当以北史为正

　　驰道

　　宋孝武帝作驰道自阊阖北出承明抵玄武湖十余里为调马之所也杨修有诗云路平如砥直如弦官栁千株拂翠烟玉勒金羁天下骏急于奔电更挥鞭

　　齐云观

　　陈后主祯明二年建在台城内国人歌曰齐云观寇来无际畔杨修诗云上界笙歌下界间缕金罗袖郁金裙倚栏红粉如花面不见巫山空暮云

　　层城观【亦名穿针楼】

　　舆地志云齐武帝七月七日使宫人集此是夕穿针以为乞巧之所亦曰穿针楼在台城内杨修有诗云秋星如弹月如梳宫妓香添乞巧炉万缕千针同一意眼穿肠断得知无

　　桂林苑

　　寰宇记云桂林苑在县北落星山之阳左太冲吴都赋云数军实乎桂林之苑即此地也

　　乐游苑

　　舆地志云在晋为药园宋元嘉中以其地为北苑更造楼观后改为乐游苑宋孝武大明中造正阳林光殿于内侯景之乱焚毁畧尽陈天嘉六年更加修葺陈亡遂废又按实录宋文帝元嘉十一年三月禊饮于乐游苑会者赋诗颜延之为序南史梁大通三年武帝幸乐游苑时新造两刀矟【山卓切】成帝因赐羊侃河南国紫骝马试之侃执矟上马左右击刺特尽其妙观者登树树俄而折因号其矟为折树矟及陈宣帝即位北齐使常侍李騊駼来聘赐宴乐游苑尚书令江摠作诗以赠之寰宇记云其地在覆舟山南去县六里

　　上林苑

　　南史宋孝武大明三年于真武湖北立上林苑建康实录云在县北十三里有古池俗呼为饮马塘杨修诗注云其苑连鸡笼山在县北七里

　　芳林苑

　　寰宇记云芳林苑一名桃花园本齐髙帝旧宅在府城之东秦淮大路北武帝永明五年尝幸其苑禊宴王融曲水诗序云载懐平浦乃眷芳林葢此也又按南史齐时青溪宫改为芳林苑梁天监初赐南平元襄王为第益加穿筑果朩珍竒穷极雕靡命萧子范为之记蕃邸之盛无过焉

　　芳乐苑

　　齐东昏侯方在位时与宫人于阅武堂元会皇后正位阉人行仪帝戎服临视又于阅武堂为芳乐苑穷竒极丽多种树朩日与潘妃放恣亵渎不可言明帝崩竟不一日蔬食居处衣服无改常潘妃生女百日而亡制斩衰杖绖衣悉粗布羣小来吊盘旋地坐举手受执蔬膳积句不听音乐左右直长阉竖等共营肴羞为天子解菜又于苑中立店肆模大市日游市中杂所货物与宫人阉竖共为禆贩以潘妃为市令自为市吏录事将鬬者就妃罚之帝小有得失潘则杖又开渠立埭躬自引船埭上设店坐而屠肉于时百姓歌云阅武堂种杨栁至尊屠肉潘妃酤酒

　　○江河门第五【沟渠溪井附】

　　大江

　　西接江寜界东接句容界北接真州六合县界沿流一百二十里按三国志吴书魏文帝有渡江之志徐盛从建邺筑围上设假楼江中浮船文帝到广陵望围愕然弥漫数百里而江水盛长便引退文帝叹曰魏虽有武骑千羣无所用也又按江南野史周世宗问孙忌江南虚实忌曰长江千里险过汤池可敌十万之师世宗闻而忌之

　　秦淮

　　秦始皇东巡会稽经秣陵因凿钟山断金陵长陇以疏淮【或云断金陵长陇乃方山也】其淮本名龙藏浦上有二源一源发自华山经句容西南流【华山在句容县界髙九里似蒋山】一源发自东庐山经溧水西北流入江寜界东【庐山在溧水县东南十五里髙六十八丈周回二十里山西一源入秦淮】二源合自方山埭西注大江其分泒屈曲不类人功疑非秦皇所开而后人因名秦淮者以凿方山言之杨修诗曰一气东南王斗牛祖龙潜为子孙忧金陵地脉何曾断不觉真人已姓刘

　　直渎

　　吴后主孙皓所开隶钟山乡去县三十五里西至霸埂东北接竹港流入大江杨修诗注云渎在幕府山东北长十四里阔五丈深一丈初开之时昼穿夜复自塞经年不就伤足役夫卧其侧夜见鬼物来填因嗟叹曰何不以布囊盛土弃之江中使吾徒免殚力于此伤者异之晓白有司如其言乃成渎道直故名曰直渎舆地志曰白下城西南蟹浦浦西北有直渎伏滔北征记云吴将甘寜墓在此俗云墓有王气孙皓恶之乃凿其后为直渎又按晋书苏峻举兵温峤帅师救京师遣王愆邓期兵为前锋次直渎即此地也杨修有诗曰昼役人功夜鬼功阳开阴阖几时终不闻掷土江中语争得盈流一水通

　　横塘

　　吴大帝时自江口沿淮筑堤谓之横塘杨修有诗云早潮纔过晚潮来一一轩窓照水开鉴面无尘风不动分明倒影见楼台

　　青溪

　　建康实录吴赤乌四年冬凿东渠名为青溪寰宇记云青溪在县东六里阔五丈深八尺以泄真武湖水舆地志云青溪发源钟山入于淮连绵十余里溪口有埭埭侧有神祠曰青溪姑今县东有渠北接覆舟山以近后湖里俗相传此青溪也其水迤逦西出至今上水闸相近皆名青溪陶季直京都记云京师鼎族多在青溪埭尚书孙玚尚书令江摠宅当时并列溪北又南史齐永明元年望气者言新林娄湖有王者气帝乃筑青溪旧宫作新娄湖苑以厌之又实录云郗僧施泛舟溪中每经一曲作诗一首隋炀帝平陈斩张丽华孔贵妃二人于此栅下杨修有诗云倾城倾国两妃嫔此地闻名不见人潜想旧时红粉面落花风里歩香尘

　　潮沟

　　舆地志潮沟吴大帝所开以引江潮建康实录云其北又开一渎北至后湖以引湖水今俗呼为运渎其实自古城西南行者是运渎自归蒋山寺门前东出至青溪者名潮沟其沟向东已湮塞西则见通运渎按实录所载皆唐事距今数百年其沟日益湮塞未详所在今府城东门外西抵城濠有沟东出曲折当报寜寺之前里俗亦名潮沟此近世所开非古潮沟也

　　霹雳沟

　　王荆公诗云霹雳沟西路柴荆四五家忆曾骑欵段随意入桃花在城东五里

　　北渠

　　吴后主引北湖水入宫城巡遶堂殿极机巧费役万工杨修有诗云金殿分来玉砌流黑龙湖撒凤池头后庭花落恩波断翻与南唐作御沟在城北二里

　　蟹浦

　　舆地志云白下城西南有蟹浦源出钟山北流九里入大江在城西北十六里

　　覆杯池

　　晋元帝中兴颇以酒废政丞相王导奏諌帝因覆杯于池中以为诫杨修有诗云金杯覆处旧池枯此后还曾一醉无东晋中兴股肱力元皇亦学管夷吾今城北三里西池是也

　　落义池

　　蒋山寳公塔之东悟真庵前旧传迦毗罗神隋梵僧密多至此与神交战落义于此池因以得名

　　三岩石

　　台城内千福禅院本梁同泰寺后吴顺义二年置院前有丑石四各髙丈余又三岩山西有白莲阁阁下有小石池面方一丈余言是陈时景阳井今有古石井栏其上本镌刻文字悉已残毁惟戒哉二字可辨今名法寳院杨修有诗曰萝蔓藤花歳自添露痕还似雨痕沾莫将废苑为闲地犹可岩岩使具瞻

　　邀笛步

　　旧名萧家渡在城东南青溪桥之右今上水闸是也晋书云桓伊善乐尽一时之妙为江左第一有蔡邕柯亭笛常自吹之王徽之赴召京师泊舟青溪侧伊素不与徽之相识自岸上过船中客称伊小字曰此桓野王也徽之令人谕之曰胜闻君善吹笛为我一奏伊是时贵显素闻徽之名便下车踞胡床为作三调弄毕便上车去客主不交一言故今名为邀笛步也

　　迎担湖

　　南徐州记云费县西北八里有迎担湖昔晋永嘉中元帝南迁衣冠席巻过江客主相迎湖侧遂以此为名在府西北五里石城后其湖溉田三十里

　　太子湖

　　吴宣明太子孙登所创谓之西池晋元帝即位明帝为太子更加修之多养武士于池内筑土为台时人呼为太子西池建康实录云晋太元十年夏四月苻坚为姚苌慕容冲所迫遣使求救诏太保谢安率众救秦帝自行西池在城北六里周回十里

　　苏峻湖

　　南徐州记云迎担湖西北有苏峻湖本名曰石陂建康实录晋成帝咸和二年苏峻举兵于石头陶侃温峤庾亮阵于白石使将军杨谦攻于石头峻轻骑出战谦诈奔白石垒峻逼之纔交锋峻坠马侃督护李阳临阵斩峻于白石陂岸至今呼此陂为苏峻湖在城北十五里周回十里

　　半阳湖

　　舆地志云江乗县南有半阳泉半冷半热又南徐州记云江乗县南有半阳泉半冷半热热处可烂物冷处如氷热处鱼入冷处即死冷处鱼入热处亦死民种稻则溉热水一年再熟今废杨修有诗云江南龙节水为乡水不絶阴又半阳一片湖光共深浅两般泉脉异温凉在城东北四十里周回十五里

　　绛岩湖

　　圗经云在句容县西南三十里源出绛岩山周回二十里溉田一百顷旧收歳课钱二百二十贯咸平三年正月奉敕除放

　　固城湖

　　圗经云水路在溧水县南九十五里东西二十五里南北三十里有四派东经五堰经常州宜兴县界入太湖

　　丹阳湖

　　图经云在溧水县西八十里与太平州当涂县分界昔唐李太白常游此湖酷爱其景乃张帆载酒纵意往来而作诗曰湖与元气连风波浩难止天外贾客归云间片帆起龟逰莲叶上鸟宿芦花里少妇棹轻舟歌声逐流水

　　溧阳湖

　　图经云在本县西北四十里曹姥山西经溧水县东流入县界又南流三十里入长塘湖一名濑水吴越春秋云伍子胥奔吴至濑渚遇女子因跪乞食女食之授以壶浆诫曰勿言既济女巳投水后子胥伐楚还投金于濑水以报之须臾有妪行哭而来曰吾女三十不嫁遇穷人食之投水而死乃取金以归水次有碑李太白文

　　五马渡

　　圗经云在县西北二十三里幕府山之前晋元帝与彭城等五王渡江处按晋书太安之际童謡云五马浮渡江一马化为龙及永嘉中元帝登大位乃其符云五马之名取此

　　桃叶渡

　　圗经云在县南一里秦淮口桃叶者晋王献之爱妾名也其妺曰桃根献之诗曰桃叶复桃叶渡江不用楫但渡无所苦我自迎接汝不用楫者谓横波急也尝临此渡歌送之杨修有诗云桃叶桃根栁岸头献之才调颇风流相看不语横波急艇子翻成送莫愁

　　麾扇渡

　　圗经云在县东南四里故朱雀航之左晋广陵相陈敏反南渡江时假顾荣丹阳内史荣发舟南岸敏率众万余人出不获济以白羽扇麾之其军遂自溃因以为名也杨修有诗云旌旗烁日刃凝霜甲光如龙人似狼羽扇一麾风偃草策勋多谢顾丹阳

　　白鹭洲

　　圗经云在城西南八里周回十五里对江寜之新林浦唐李白诗云三山半落青天外二水中分白鹭洲

　　长命洲

　　梁武帝放生之所也在石头城前帝日市鹅鸭鸡豚之属放此洲名为长命洲置戸十家常以粟谷餧饲歳各千石而为狐狸所食及掌戸窃而烹者各半舆地志魏使李恕来聘帝时于此放生问恕曰北主颇知此事乎对曰魏国不杀亦不放帝无以应之杨修诗曰梁武慈悲不鼎烹蒙恩豢养亦虚名狐狸口腹应潜饱就死多于日放生

　　葛仙丹井

　　仙公葛玄炼丹井也按建康实录吴大帝好道术玄尝与游处后玄白日升天其井尚存外有石栏相传云南唐所造今去城四十里方山顶上是也

　　景阳井【亦名胭脂井】

　　台城中景阳宫井也按南史隋克台城陈后主与张丽华孔贵妃俱入井隋军出之故杜牧之诗云三人出眢井谓此也其井有石栏上多题字旧传云栏有石脉以帛拭之作胭脂痕或云石脉之色类胭脂故云图经不载杨修有诗云擒虎戈矛满六宫春花无树不秋风仓惶益见多情处同穴甘心赴井中唐李白金陵歌曰石头巉岩如虎踞凌波欲过沧江去钟山龙盘走势来秀色横飞厯阳树四十余帝三百秋功名事迹随东流白马小儿谁家子太清之歳来关囚金陵昔时何壮哉席巻英豪天下来冠葢散为云雾去金舆玉座成寒灰扣剑悲吟空咄嗟梁陈白骨乱如麻天子龙沈景阳井谁歌玉树后庭花此地伤心不能道目下离离长春草送尔长江万里心他年来访商山皓

　　应潮井

　　蒋山头陀寺中塔记云梁大同元年后合舍人石兴造山顶第一峯佛殿后有一井泉与江潮盈缩增减相应杨修诗云碧甃时时减复增山头海面密相应古来泉脉谁穿凿潮落潮生不暂澄

　　藏氷井

　　覆舟山上有凌室乃六朝每歳藏氷于此也杨修诗云尤喜凌人职未隳闭藏出纳示箴规战兢国步艰难者常似临深履薄时在城东北十里

　　六朝事迹编类巻上

　　●钦定四库全书

　　六朝事迹编类巻下

　　（宋）张敦頥 撰

　　○山冈门第六

　　石硊山【硊牛委切】

　　舆地志云秦始皇时望气者云江东有天子气乃东逰以厌之又凿金陵以断其势今方山石硊是其所断之地也孙盛云东至方山有直渎自渎至北山或云是秦时所掘山今方山西九里有大垄枕淮合垄悉是石名石硊京师沟塘累石悉凿此垄取之在城东南四十五里

　　天阙山

　　晋元帝即位起宫殿城阙郭璞云阙不便王导乃指牛头山为天阙杨修有诗云牛头天际碧凝岚王导无稽示妄谈若指逺山为上阙长安应合指终南

　　凤台山

　　宋元嘉中凤凰集于是山乃筑台于山椒以旌嘉瑞在府城西南二里今保寜寺是也唐李白诗曰置酒延落景金陵凤凰台长波泻万古心与云俱开昔时有鳯凰凤凰为谁来凤凰去巳久正当今日回明君越羲轩天老坐三台豪士无所用弹琴醉金罍东风吹山花安可不尽杯六帝没幽草深宫冥绿苔置酒勿复道歌钟但相催又诗曰凤凰台上凤凰逰凤去台空江自流吴宫花草埋幽径晋代衣冠成古丘三山半落青天外二水中分白鹭洲总为浮云能蔽日长安不见使人愁宋齐邱有诗云嵯峩压洪泉岝峪撑碧落宜哉秦始皇不驱亦不凿上有布政台八顾皆城郭山蹙龙虎健水黑螭蜃作白虹欲吞人赤骥相煿烁画栋泥金碧石路盘硗确倒挂哭月猿危立思天鹤凿池养蛟龙栽桐栖鸑鷟梁间燕教雏石罅蛇悬殻养花如养贤去草如去恶日晚严城鼓风来萧寺铎扫地驱尘埃剪蒿除鸟雀金桃带叶摘绿李和衣嚼贞竹无盛衰媚栁先摇落尘飞景阳井草合临春阁芙蓉如佳人回首似调谑当轩有直道无人肯驻脚夜半鼠勃窣天阴鬼敲椓松孤不易立石丑难安着自怜啄朩鸟去蠧终不错晚风吹梧桐树头鸣嚗嚗峩峩江令石青苔何淡薄不话兴亡事举首思眇邈吁哉未到此褊劣同尺蠖笼鹤羡鳬毛猛虎爱蜗角一日贤太守与我观槖钥往往独自语天帝相唯诺风云偶不来寰宇销一畧我欲烹长鲸四海为鼎镬我欲取大鹏天地为矰缴【音勺丝缕也】安得生羽翰雉飞上寥廓【其诗刻今在保寜寺】

　　覆舟山

　　寰宇记云在城北五里周回三里髙三十一丈东接青溪北临真武湖状如覆舟因以为名舆地志云宋元嘉中改名真武山以其临真武湖山复有真武观故也晋北郊坛宋药园垒乐逰苑氷井甘露亭皆在此山

　　幕府山

　　寰宇记云在城西北周回三十里髙七十丈东北临直渎浦西接寳林山南接蟹浦舆地志云临沂县东八里有幕府山寰宇记晋元帝自广陵渡江建康城荒落以府第居县北山下因以幕府山为名圗经云丞相王导建幕府于此山因名之山上有虎跑【蒲包切蹴也】泉其西巅有仙人台宋明帝髙寜陵在山西王导温峤亦塟山西又按寰宇记云陈武帝破北齐军四十六万于幕府山下至后主祯明中尝幸此山校猎虞世南献赋以美之杨修有诗云六代繁华一瞬间平芜逺树不胜闲倚楼天暝云如幕知是琅琊幕府山

　　鸡笼山

　　寰宇记云在城西北九里西接落星涧北临栖玄塘舆地志云鸡笼山在覆舟山之西二百余步其状如鸡笼因以为名按南史宋文帝元嘉十五年立儒馆于北郊命雷次宗居之次宗因开馆于鸡笼山齐髙帝尝就次宗受礼及左氏春秋又竟陵王子良尝移居鸡笼山下集四方学士抄五经百家为四部要畧千巻又按宋文帝元嘉中改为龙山以黑龙尝见真武湖此山正临湖上因以为名今去县六里晋元帝明帝成帝哀帝四陵皆在山南中有佛寺五所

　　方山

　　寰宇记云山髙一百一十六丈周回二十七里图经云四面方如城东南有水下注长塘流溉平陆又按舆地志云湖熟西北有方山顶正方上有池水山谦之丹阳记曰山形方如印故曰方山亦名天印山秦始皇凿金陵此山是其断者文选谢灵运东出乡里相送至方山灵运尝赋诗其畧云解缆又流潮懐旧不能发又按南史宋何尚之为尚书令元嘉末致仕于方山着退居赋以明所守议者咸谓尚之不能固志后果然又按齐武帝尝幸方山顾左右曰朕欲经始山之南复为离宫期胜新林苑徐孝嗣答曰绕黄山欵牛首乃盛汉之事今江南未广愿少留神乃止圗经谓齐武帝于方山筑苑不知何所据而云

　　摄山

　　寰宇记云周回四十里髙一百三十二丈东连画石山南接落星山陈江总摄山栖霞寺碑云南徐州琅琊郡江乗县有摄山其状似伞亦名伞山尹先生记云山多草药可以摄养故以摄为名南史齐明僧绍住江乗摄山今栖霞寺即其宅也今去城四十五里

　　东山

　　上元县有两东山一在崇礼乡今土山是也晋书谢安寓居会稽栖迟东山此安之旧隠也后于土山营筑以拟东山今去县二十里一在钟山乡蒋庙东北宋刘勔隠居之地南史勔尝经始锺岭以为栖息及造园宅名为东山今去县十五里陈轩金陵集载李白李建勲东山诗皆指土山而作

　　白下

　　圗经云旧属江乗县周回八里髙八十丈东接竹堂山南接蒋山北连摄山西有水下注平陆舆地志云阶础碑石悉出此山南史梁散骑常侍韦载有田十余顷在江乗县之白山天嘉元年遂筑室而居屏絶人事不出篱门者十载今去县二十里

　　浊山

　　圗经云在溧阳县东南十里髙一十丈周回五里山北浊水出焉舆地志云溧阳县有浊山下有浊水即秦淮之源也

　　汤山

　　寰宇记云在县东北其西接云穴山山不甚髙无大林朩有汤泉出其下大小凡六处汤磵绕其东南四时常热禽鸟之类入之辄烂以煮豆谷终日不熟草朩濯之转见鲜茂旧有汤泉馆今废去县五十里

　　大壮观山

　　圗经云在城北一十八里周回五里髙二十丈东连蒋山西有水下注平陆南临真武湖北临蠡湖旧经谓陈宣帝起大壮观于此山因以为名南史宣帝大建十一年八月幸大壮观因大阅武命都督任忠领步骑十万阵于真武湖上登真武门观宴羣臣因幸乐逰苑设丝竹之会仍重幸大壮观振旅而还

　　临沂山

　　圗经云在城东北四十里周回三十里髙四十丈东北接落星山西临大江西南有旧沂县城

　　祈泽山

　　旧经云初法师尝结茅于此有龙女来听讲既而神泉涌于讲座下后遂为祈祷水旱之所山因此得名髙五十丈周回十里东连彭城山北连青龙山今去县二十三里

　　东庐山

　　圗经云在溧阳县东南一十五里髙六十八丈周回二十里有三源一出山西流入秦淮一出山东北流入马沈港一出山东南吴漕流入丹阳湖丹阳记云溧阳县东有庐山与丹阳分界俗传云以庐舍为名又云严子陵尝结庐于此

　　卢龙山

　　圗经云在城西北十六里周回五里髙三十六丈东有水下注平陆西临大江旧经云晋元帝初渡江到此见山岭连绵接石头城真江上之关塞以此地近卢龙因以为名

　　马鞍山

　　圗经云以形似得名西临大江东与石头城相接南史陈后主祯明三年隋将济宜黄侯慧纪自荆州帅将士沿江而下欲趍台城遣南康太守鲁肃将兵以铁鎻横江隋将杨素奋兵击之争马鞍山四十余战隋军死者五千余人今去城十里

　　大巫山

　　圗经云在溧阳县北四十五里周回二百五十步髙八丈长塘湖内接镇江府金坛县界

　　小巫山

　　圗经云在溧阳县东北二十五里周回四里髙五丈长塘湖内石上有兽迹

　　平陵山

　　圗经云在溧阳县西北三十五里髙三丈周回三里晋书云永和三年李闳斩韩晃苏逸于此

　　铁冶山

　　圗经云在溧阳县西南七十里周回二十里髙一百八十丈舆地志云前代铁冶山

　　绛岩山

　　圗经云在句容县西南三十里周回二十四里髙一百六十五丈上有龙坑祠坛江南地志云汉丹阳县北有赭山其土亦赤因为郡名本名赤山唐天寳六年改名绛岩山

　　竹里山

　　圗经云在句容县方舆地记云行者以其途倾险号曰飜山岘鲍昭有行飜车岘诗即此山也

　　大城山

　　图经云周回二十二里髙八十二丈南接苻坚山西接鴈门山北接竹堂山今去城七十里

　　望祭山

　　东晋成帝于北郊以白山钟山配四十四神之数兼祭之按通典梁武帝省四望座惟钟山及松江浙江五湖白石山并存之

　　白土冈

　　圗经云北连蒋山其土色白因名之舆地志云同夏县西有白土垄即此地按北史隋贺若弼尝破陈军于蒋山之白土冈今蒋山西北有冈垄土色正白乃其地圗经云在县东二十二里非是葢同夏县在今县东十五里而白土冈在同夏之西不应有二十二里之逺也

　　白杨路

　　图经云县南十二里石山冈之横道是也六朝杂事云宋袁粲常酌于此忽逢村父便留连笑语人恠而问之荅曰吾侣偶逢非知音也杨修有诗云残枝败叶几沾春莫问栽培迹巳陈细雨斜风马无力萧萧满路更愁人

　　千佛岭

　　在摄山栖霞寺之侧按江摠栖霞寺碑明僧绍居士子仲璋为临沂令于西峯石壁与度禅师铸造无量寿佛大同二年龛顶放光齐文惠太子豫章文献王竟陵文宣始安王及宋江夏王霍姬齐田奂等琢石建像梁临川靖惠王复加莹饰岭之中道石壁有沈传师徐铉张稚圭王雱题名

　　谢安墩

　　在半山报寜寺之后基址尚存谢安与王羲之尝登此超然有髙世之志李太白将营园其上乃作诗曰晋室昔横溃永嘉遂南奔沙尘何茫茫龙虎斗朝昏胡马风汉草天骄蹙中原哲匠感颓运云屏忽飞翻组练照楚国旌旗连海门西秦百万众戈甲如云屯投鞭可填江一扫不足论皇运有返正丑虏无遗魂谈笑遏横流苍生望斯存冶城访古迹犹有谢安墩凭览周地险髙标絶人喧想象东山姿缅懐右军言梧桐识佳树蕙草留芳根地古云物在台荒禾黍繁我来酌清波于此树名园功成拂衣去归入武陵源王荆公诗云我名公字偶相同我屋公墩在眼中公去我来墩属我不应墩姓尚随公

　　桃花坞

　　在蒋山寳公塔之西北旧有桃花甚盛今不复存

　　方山埭

　　建康实录吴赤乌八年使校尉陈勋发屯田兵于方山南截淮立埭号方山埭又按南史湖熟县方山埭髙峻冬月行旅以为难齐明帝使沈瑀修之瑀乃开四洪断行客就作三日便办其埭今去城四十五里

　　鸡鸣埭

　　建康实录青溪有桥名募士桥桥西南过沟有埭名鸡鸣埭齐武帝早逰钟山射雉至此鸡始鸣图经云今在青溪西南潮沟之上又按南史齐武帝永明中散逰幸诸苑载宫人从车至内深隠不闻端门鼓漏声置锺景阳楼上应闻锺声并早起妆饰帝数幸琅琊城宫人常从早发至湖北埭鸡始鸣故呼为鸡鸣埭若尔其埭又当近北父老传曰今清化市真武庙侧是其处也二埭恐皆当时所歴姑两存之

　　铸剑坑

　　图经云在溧阳县南八十里石屋山之西旧经云昔吴王使欧冶子铸剑于此

　　射雉场

　　图经云在县东二十里齐东昏侯置射雉场五百所皆以七寳装翳杨修有诗曰外作禽荒内色荒三千红粉日严妆潘妃纵有嫣然态不步金莲到射场

　　絶地

　　图经云在县南三里古大社西有凶地三亩晋周顗司马秀苏峻皆宅于此悉以祸败宋王僧绰曰大丈夫当以正道自居何宅之有凶吉寻为元凶所害杨修有诗曰四主衣冠今不终髙门列戟谩重重由来瘠沃分劳逸莫道人凶非宅凶

　　○宅舍门第七

　　孔子巷

　　舆地志云孔子庙在乐逰苑东隔青溪本圣亭侯所奉之庙也旧在溪南丹阳郡之东南本东晋所立中废宋元嘉十九年诏复孔子庙至齐迁于今处以旧地为浮圗今名孔子寺亦名孔子巷在城东南五里古长乐桥东

　　言偃里

　　史记孔子弟子列传言偃字子游吴人今不知其里所在或云在城东二十二里

　　四学

　　南史宋文帝元嘉十六年立儒学馆于鸡笼山命雷次宗居之因集丹阳何尚之立玄素学著作佐郎何承天立史学司徒叅军谢玄立文学各聚门徒多就业者江左风俗于斯美焉

　　陆机宅

　　建康实录云陆机入洛作懐旧居赋云望东城之纡徐邈吾庐之延伫李太白题王处士水亭云齐朝南苑是陆机宅其诗云王子躭玄言贤豪多在门好鹅寻道士爱竹啸名园树色老荒苑池光荡华轩北堂见明月更忆陆平原扫地青玉簟为余置金樽醉罢欲归去花枝宿鸟喧何时复来此再得洗嚣烦图经云在县南五里秦淮之侧

　　江令宅

　　陈尚书令江总宅也建康实录及杨修诗注云南朝鼎族多夹青溪江令宅尤占胜地后主尝幸其宅呼为狎客刘禹钖诗云南朝词臣壮朝客归来唯见秦淮碧池台竹树三亩余至今人道江家宅今城东段大夫约之宅正临青溪即其地也故王荆公诗云昔时江令宅今日段侯家此可验也

　　沈约宅

　　南史梁沈约迁尚书令虽名位隆重而居处俭素立宅东田瞩望郊阜尝为郊居赋以叙其事东田在钟山之下也

　　孙玚宅

　　建康实录陈起兵部尚书孙玚居处奢豪宅在青溪东西即江摠宅玚家庭穿筑极林泉之致歌童舞女当世罕俦

　　刘子珪宅

　　南史齐刘瓛字子珪居于檀桥瓦屋数间上皆穿漏永平七年竟陵王子良表武帝为立馆帝以扬烈桥故主地给之檀桥在今县东二十五里青龙山之前

　　朱异宅

　　南史梁朱异及诸子自潮沟列宅至青溪其中有台池玩好每暇日与宾客逰焉

　　诸葛恪宅

　　图经云在县东二里古元风观前南接青溪里俗传云在今县东南百余步面对青溪其东即江令宅也

　　宋齐邱宅

　　旧传在镇淮桥之北御街之东今南北较务是也其后又为南唐国子监

　　杜姥宅

　　建康实录晋成帝恭皇后杜氏母裴氏即杜弘治之妻也裴氏名穆孝武帝封为广徳君初穆渡江宅于南掖门外时裴氏寿考故呼为杜姥圗经云在旧县东北三里旧县在冶城今天庆观之东是也其宅未详所在

　　乌衣巷

　　王榭金陵人世以航海为业一日海中失船泛一朩登岸见一翁一妪皆衣皂引榭至所居乃乌衣国也以女妻之既久榭思归复乗云轩泛海至其家有二燕栖于梁上榭以手招之即飞来臂上取片纸书小诗系于燕尾曰误到华胥国里来玉人终日苦怜才云轩飘出无消息洒泪临风几百回来春燕又飞来榭身上有诗云昔日相逢冥数合如今睽逺是生离来春纵有相思字三月天南无鴈飞至今歳竟不至因目榭所居为乌衣巷刘禹锡有诗曰朱雀桥边野草花乌衣巷口夕阳斜旧时王榭堂前燕飞入寻常百姓家【此见摭遗】圗经云在县东南四里晋书王导纪瞻宅皆在此巷

　　乗黄署

　　舆地志云在东府之西北五辂及朝军凡驾马者之所去县东北六里

　　纸官署

　　舆地志云宋永初中立旧日齐帝于此造银光纸以赐王僧虔在县东一十五里

　　扶南乐署

　　建康实录吴赤乌七年扶南国献乐人于此置舍以教宫人在县北二里

　　铜螭署

　　台城刻漏署西本洛阳之旧物宋平姚秦迁于此魏明帝为太子时玩以玉手扳刺螭口中因入不出后人常见白蝘蜓在其中梁元帝移之江陵此物后遂不复见杨修诗云挈壶传箭逼天聪铸出蟠螭巧范同何事腹中藏怪物人惊蝘蜓气如虹

　　锦署

　　圗经云在县东南十里宋迁百工于此也杨修诗云人衣繿缕地衣红不念家家杼轴空厥篚织文应歳贡更翻新様集机工

　　焚衣街

　　齐东昏侯自制服为四种冠五彩袍一月中二十余出辰出三更归夜出清晨返梁自襄阳出师废之焚奢淫服六十二种于御街中杨修诗云雉头金缕又珠胎烟绪香云昼不开御路傍人皆叹息逡廵红焰作青灰

　　○谶记门第八

　　秦淮石志

　　保太中浚秦淮得石志按其刻有大宋干徳四年凡六字他字磨灭不可识令诸儒叅验乃辅公祏反江东时年号太祖受命国号宋改元干徳江左始衰弱岂非威令将及而符谶先着也

　　石印

　　天玺元年歴阳山石文理成字凡二十云楚九州岛渚吴九州岛都扬州士作天子四世治太平始江表传云歴阳县有石山临水髙百丈其三十丈所有七穿骈罗穿中色黄赤不与本体相似俗相传谓之石印又云石印封发天下当太平下有祠屋巫祝言石印神有三郎时歴阳长表上言石印发皓遣使以太牢祭歴山巫言石印神三郎说天下方太平使者作髙梯上看印文诈以朱书石作二十字还以启皓皓大喜曰吴当为九州岛作都渚乎从大皇帝逮孤四世矣太平之主非孤复谁重遣使以印绶拜三郎为王又刻石立铭褒讃灵徳以荅休祥此见吴志注

　　石室

　　吴兴阳羡山有空石长十余丈名曰石室在所表为大瑞皓乃遣司徒董朝太常周处至阳羡县封禅国山明年改元天纪大赦以协石文

　　三断石

　　吴后主天册元年掘地得银长一尺广三分刻上有年月字又于吴郡临平湖边得一石函中有一小石青白色长四寸广二寸刻上作皇帝字于是改元天玺遂立石纪吴功徳按实录云县南三十里西接牛头山丹阳云岩东路有大碣石长二丈折为三断此纪功之碑也今移在府治中可辨者二百余字漫灭者五十余字杨修诗曰孙吴纪徳旧刋碑埋没蟠螭与伏龟惆怅石冈三断在至今犹似鼎分时

　　寳公铜牌记

　　按髙僧传公讳寳志宋元嘉中现形于东阳镇古朩鹰巢中朱氏闻巢中儿啼遂收育之因以朱为姓施宅为寺公自少出家依于钟山道林有铜牌记多谶未来事云有一真人在冀州开口张弓在左边子子孙孙万万年江南中主名其子曰弘冀吴越钱镠诸子亦皆连弘字以应之而国朝宣祖讳乃正当之

　　潜鹤鼓

　　台城端门上二鼓初得于会稽雷门传是越王旧物击之声闻洛阳后孙恩乱兵击破中有二鹤冲天而去自是不复鸣后人呼为潜鹤鼓杨修有诗云端门击破使人惊潜鹤双飞上玉清怪得旧时声太逺冲天合自九皋鸣

　　天水碧

　　南唐末时前数年宫人挼蔷薇水染生帛一夕忘收为浓露所溃色倍鲜翠因令染坊染必经宿露之号为天水碧宫中竞服之识者以为天水赵之望也

　　独足台

　　陈末时有一鸟独足飞上宫城台上以觜画地云独足上髙台盛草化为灰欲知我家处朱门当水开解者以为独足指后主独行无众盛草言荒秽隋承火运草得火而灰及国破隋炀帝馆于都水台所谓上髙台当水开也杨修诗云鸟迹分明在帝台管弦声里辄书来回头一觉风流梦犹得朱门傍水开

　　○灵异门第九

　　八功徳水

　　蒋山悟真庵后按梅挚亭记梁天监中有胡僧昙隠寓锡于此山中乏水时有龎眉叟相谓曰予山龙也知师渴饮措之无难俄而一沼沸成后有西僧继至云本域八池巳失其一似竭彼盈此也其泉一清二冷三香四柔五甘六浄七不饐八蠲疴故名八功徳水自梁巳前尝取给御厨又按杨修诗注云髙僧昙隠逰行于此忽闻金石丝竹之音俄见清泉一泓莹彻甘滑有积年疾者饮之皆愈

　　志公鲙残鱼

　　髙僧传寳志尝对梁武帝食鲙帝曰朕不知味二十余年师何为尔志乃吐出小鱼鳞尾依然今金陵尚有鲙残鱼

　　牝狙触网

　　按湘山野录云南唐李后主猎青龙山一牝狙触网见主雨泪稽颡屡指其腹主戒虞人保守之是夕诞二子还幸大理寺亲录囚系一大辟妇以孕在狱未几诞二子煜感牝狙之事罪止于流其山去城东二十五里

　　感龙产鲤

　　昔民有女感黑龙于田野归而有娠后产鲤鱼投于水中复能变化随母所出入后成龙而去母亡每春时必来坟所乡人惧之因立庙祠焉谓之乌鲤庙在溧水县东南二十五里

　　郗氏化蛇

　　郗氏梁武帝皇后也崩数月帝常追悼之昼则忽忽不乐宵乃耿耿不寐居寝殿闻外骚宰【苏骨切勃宰穴中出也】声视之乃见一蟒盘躃上殿睒【式冉切说文云暂视貌】晴呀【香牙切张口貌】口以向于帝帝大惊骇无所逃遁不得已蹶然而起谓蛇曰朕宫殿严警非尔蛇类所生之处必其妖孽欲祟朕邪蛇为人语启帝曰蟒则昔之郗氏也妾以生存嫉妬六宫其性惨毒怒一发则火炽矢射损物害人死以是罪谪为蟒耳无饮食可实口无窟穴可庇身饥窘困迫力不自胜又鳞甲有虫唼【子合切】啮【五狡切】肌肉痛苦甚剧若加锥刀焉蟒非常蛇亦复变化而至不以皇居深重为阻耳感帝平昔眷妾之厚故托丑形骸陈露于帝祈一功徳以见拯拔也帝闻之呜呼感激既而求蟒遂不复见帝明日大集沙门于殿庭宣其由问善之最以赎其苦志公对曰非礼佛忏涤悃欵不可帝乃然其言搜索佛经录其名号兼亲抒睿思洒圣翰撰悔文共成十巻皆采摭佛语削去闲词为其忏礼又一日闻宫室内异香馥郁良久转美初不知所来帝因仰视乃见一天人容仪端丽谓帝曰此则蟒后身也蒙帝功徳巳得生忉利今呈本身以为明验也殷懃致谢言讫而去此见梁武忏序

　　燕雀湖

　　舆地志云走马桥见有燕雀湖穷神秘苑曰梁昭明太子在东宫有一琉璃盌紫玉杯皆武帝所赐也既薨诏置梓宫后更塟开坟为阉人携入大航乃有燕雀数万击之因为有司所缚乃获二寳器帝闻而惊异诏以赐太孙封坟之际复有燕雀数万衔土以増其上坟侧今有湖后人因名燕雀湖杨修有诗曰平湖岸侧见髙坟万土衔来燕雀羣鉴面无波天一色此中文藻似储君在城东四里下入青溪

　　新洲

　　南史宋武帝伐荻新洲见大蛇长数丈射之伤明日复至洲里闻有杵臼声往觇之童子数人皆新衣于桩中药问其故荅曰王为刘寄奴所射合散傅之帝曰王神何不杀之荅曰寄奴王者不可杀帝叱之皆散收药而反今薛家洲葢其地也属金陵鄊去城北四十里

　　生人参

　　南史梁阮孝绪字士宗母王氏有疾合药须得生人参旧传钟山所出孝绪躬歴幽险累日不逢忽一鹿前行随后至一所遂灭就视其处果获此草今山中不复有之

　　木醴

　　建康实录陈后主祯明二年初覆舟山及松栢林冬月出木醴后主以为甘露之瑞俗呼为雀饧今废也

　　○神仙门第十

　　茅君山

　　茅蒙字初成华阳人也隠华山修道秦始皇三十一年白日上升是时先有民謡曰神仙得者茅初成驾龙上升入太清时下玄洲戏赤城继世而往在我盈始皇闻之问故老曰此仙謡也于是有寻仙之意蒙之元孙盈得道于金陵句曲山上升为东岳上卿司命真君太元真人居赤城时来句曲郡人改句曲为茅君山【事见摭遗】图经云汉时有三茅君各乗一白鹤来居其上故号为三茅君世传茅盈茅固茅震皆蒙之后也山在句容县东南四十五里【华山华阳皆在句容县】荆公有诗云一峯髙出众山巅疑隔尘沙道里千俯视烟云来不极仰攀萝茑去无前人间巳换嘉平帝地下谁通句曲天陈迹是非分草莽纷纷流俗尚神仙

　　仙人台

　　幕府山之西有石棊盘说者云旧有仙人对奕于此故徐君平幕府山诗云仙去棊枰草自繁即此地也去城北二十五里

　　寻仙观

　　梁时造也与芝山燕洞相邻上有石坛旧经云昔茅君行道之所唐垂拱五年道士宋文干因石琢像重修坛焉在溧水县东南六十里

　　太虚观

　　旧经云东晋时李盘白遇仙于此修道白日上升山顶有会仙亭唐开元五年建大中祥符元年九月奉敇改今额在溧阳县西南四十里盘白山下初名招仙观

　　华阳洞

　　旧经云即第八金坛大洞天也唐改为太平观在句容县东南四十里茅山之侧

　　华阳宫

　　旧经云张真人炼丹之所也梁朝陶隠居立为华阳上馆唐天寳七年改今额

　　燕洞宫

　　旧经云梁普通三年晋陵县女子钱妙真幼年于此修行诵黄庭经积功三十年道成佩白练飞入洞中有石室醮坛存焉天寳七年奉敕于钱真人升仙之所建宫度女道士洞在宫东一百余歩

　　太平观

　　梁书云陶弘景读书万余巻善琴棊为诸王侍读永明十年脱朝服挂神武门上表辞禄诏许之于是止于句容之句曲山曰此是第八洞宫之名金坛华阳之天乃立馆自号华阳陶隠居唐贞观九年为升真先生改为太平观

　　青玄观

　　旧经云本吴朝葛仙公宅也梁天监七年建有一丹井在祠宇前去句容县西南三百余步

　　洞玄观

　　舆地志云赤乌二年吴大帝为仙公葛玄造玄后白日上升山上至今犹有坛宇杨修有诗曰葛玄功行满三千白日骖鸾上碧天留得旧时坛宇在后人方信有神仙观在方山下去城四十五里

　　仙杏山

　　旧经云絶顶有杏林及仙人脚迹因以名之又有仙坛石井故一名仙坛石山唐垂拱五年重修坛三所并石井圣歴二年县令岑仲琢石为像设香灯供祀之下有清泉流入丹阳湖在溧水县东南四十三里

　　白都山

　　昔白仲都常于此学道白日上升因以为名杨修诗云驾鹤骖鸾自古闻策名仙籍是真君天边旧迹无寻处满目青山空白云在城南八里西临大江

　　石城洞

　　石头城西岭下南临大江有洞宛然按真语云此小有洞之南门也

　　道士坞

　　蒋山明庆寺前乃陈宣帝礼元靖先生臧兢处今在寳公塔之东

　　静坛

　　旧经云宋侍中周舍立与道士坞相对帝问曰其坛如何对曰风不鸣条云无肤寸鹿巾黄帔其数甚多白简朱衣其来罕至因名曰静坛今按道士坞在蒋山古明庆寺前与八功徳水相近则静坛当在其处

　　春磵

　　钟山宋兴寺东梁处士刘许字彦度隠居之所杨修诗云手拖葛屦坐蔾床竹树萧然一水傍枕上白云船下月卜邻东磵胜东冈

　　玉晨观

　　句容县东南四十五里句曲洞北门之侧旧经本晋许长史宅也昔髙辛时展上公秦时巴陵侯后汉时杜广平并于此学道得仙梁武帝天监十三年陶弘景奏请立为朱阳馆唐贞观中为紫微国师王先生改为华阳宫天寳七年为玄靖先生改紫阳观前有郭真人养龙池醮坛丹井俱在大中祥符中奉勅改今额

　　○寺院门第十一

　　吴建初寺

　　舆地志云吴赤乌十年沙门僧会自西竺来传佛法吴大帝作寺自此起杨修有诗曰僧会西来始布金常闻钟磬伴潮音江南古寺知多少此寺独应年最深旧传在城南二百余步

　　同泰寺

　　梁武帝改年号大同起同泰寺在台城内穷竭帑藏造大佛阁七层为火所焚梁帝舍身施财以祈佛福自大通以后无年不幸同泰寺设四部无遮大会俄而侯景兵起陷城遂以虚器进膳自庚辰至丙戌七日不食而崩杨修诗曰佛事庄严国力疲照天金碧倚栏危沈檀炉上烟云合恰似当年煨烬时

　　蒋山太平兴国禅寺

　　梁武帝天监十三年以钱二十万易定林寺前冈独龙阜以塟志公永定公主以汤沐之资造浮图五级于其上十四年即塔前建开善寺今寺即其地也唐干符中改为寳公院南唐升元中徐徳裕重修开寳三年后主改为开善道场太平兴国五年改赐今额庆歴二年府尹叶龙圗清臣奏请为十方禅院按髙僧传及寳公实录公讳寳志宋元嘉中现于东阳郡古朩鹰巢中朱氏妇闻巢中儿啼遂收育之因以朱为姓乃施宅为寺焉公自少出家依于钟山道林寺常持一锡杖杖悬刀尺及镜拂之类由是知名齐梁间死而将塟梁武帝命陆倕制铭塟已赐玻瓈珠以饰塔表南唐保大七年加号妙觉塔名应世本朝太平兴国七年舒民柯萼遇老僧往万歳山指古松下掘之得石篆乃寳公记圣祚绵逺之文于是遣使致谢谥曰寳公妙觉治平初更谥道林真觉大师按建康实录开善寺有志公履唐神龙初郑克俊取之以归长安今洗钵池尚在塔西二里法云寺基方池是也寺西有曰道光泉以僧道光穿斸【竹足切斫也】得名曰宋熈泉以近宋熈寺基之侧有八功徳水在寺东悟真庵之后一云泉在寺北髙峯絶顶寺东山巅有定心石下临峭壁寺西百余步有白莲庵庵前有白莲池乃策禅师退居之所寺后向东有塔曰娄约即慧约娄禅师之塔髙僧传曰塟于独龙山寳公之左是也旧有寳公及娄约塔碑梁王筠撰文今不复存杨次公诗曰今古忙忙利禄间几人能此叩松关猿惊鹤怨不知处虎踞龙盘空见山芳草路随流水逺老僧心共白云闲淮南旧隠抛离久一诵移文一愧颜荆公诗巳见锺阜下

　　半山报寜禅寺

　　王荆公故宅也其地名白塘旧以地卑积水为患自荆公卜居乃凿渠决水以通城河元丰七年公以病闻神庙遣国医诊视既愈乃请以宅为寺因赐额报寜禅寺寺后有谢安墩其西有土山曰培塿乃荆公决渠积土之地由城东门至蒋山此半道也故今亦名半山寺陈轩金陵集载荆公半山诗凡十五首寺中有寳禅师语录序王斿撰米芾书

　　清凉广惠禅寺

　　伪吴顺义中徐温建为兴教寺南唐升元初改石头清凉禅寺后主复改清凉大道场本朝太平兴国五年闰三月改为今额旧传尝为李氏避暑宫寺中有徳庆堂今法堂前旧基是也后主尝留宿寺中故其诗有未能归去宿龙宫之句徳庆堂名乃后主亲书祭悟空禅师乃后主自为文碑刻今见在旧有李氏宫人亲冩藏经及本朝所赐御书今皆不存唐温庭筠清凉寺诗曰诗阁小窓藏雪岭禅堂秋水接蓝溪东坡先生舍弥陀画像于寺中其诗曰问禅不契前三语施佛空留丈六身葢谓此也杨次公题清凉寺翠微亭诗曰君勿爱清凉清凉如火如沸汤君勿恶炎热炎热如氷如积雪勿爱亦勿恶未是逍遥处君不见海会山前一条路一车来一车去今古转辕何日住落花时节雨初晴黄莺枝上分明语又因舟次秦淮寄清凉老曰云居一众舟次秦淮忽尔狂风动地白浪滔天致此片帆难以寸进又恐是石头老子把定要津不肯放过今者食时巳及香积未充更不敢遣化菩萨去午烦若是灵利人必巳会得了也时王荆公在清凉寺见之云清凉应是推辞不得

　　升元寺【亦名瓦棺寺】

　　升元寺即瓦棺寺也在城西隅瞰江面后踞崇冈最为古迹累经兵火畧无彷佛李主时升元阁犹在乃梁朝故物髙二百四十尺太白诗所谓日月隠檐楹是也【此见杂说】今西南隅戒坛乃是故基南唐将归我宋数年前升元寺殿基掘得石记乃诗谶其辞曰若问江南事江南事不凭抱鸡升寳位【谓李煜丁酉年生也】走犬出金陵【谓王师甲戌渡江也】子建居南极【曹彬列桷城南乃子建也】安仁秉夜灯【谓潘美恐有伏兵命纵火也】东陵骄小女骑虎渡河氷【钱俶以戊寅年入朝尽献浙西之地骑虎之谓也】瓦棺寺之名起自西晋长兴年中长沙城阿陆地生青莲两朶民间闻之官司掘得一瓦棺开见一僧形貌俨然其花从舌根顶颅生出询及父老曰昔有一僧不说姓名平生诵法华经万余部临死遗言曰以瓦棺塟之此地所司具奏朝廷乃赐建莲花寺五代兵火焚之李太白登瓦棺阁极眺金陵城云钟山对北户淮水入南荣漫漫雨花落嘈嘈天乐鸣两廊振法鼓四角吟风筝香出霄汉上仰攀日月行山空霸气灭地古寒阴生寥廓云汉晚苍茫宫观平门余阊阖寺楼识凤凰名雷作百山动神扶万栱倾灵光何足贵长此镇吴京

　　大爱敬寺

　　梁武帝普通元年造在蒋山之北髙峯上唐干符间重修广明元年改为广明爱敬禅院南唐改广孝禅院本朝开寳七年移额入城中今寿寜寺是也李建勋爱敬寺诗其畧云云散经窓湿山晴石路香

　　法寳寺【亦名台城寺】

　　梁同泰寺基之半也建康实录梁武帝大通元年创同泰寺寺处宫后别开一门名大通门【对寺之南门取反语以协同泰为名也】帝晨夕讲议多逰此门伪吴顺义二年置为台城千福院本朝改赐今额寺前有丑石四各髙丈余俗呼为三品石政和间取归京师其寺今在城北

　　法光寺【今名鹿苑寺】

　　即梁之萧帝寺旧传天监十三年造元绛寺记云不知从昔之名故后人以帝氏目之南唐保大间重建后主易名曰法光寺有子隠堂郗氏窟今隶祥鸾坊本朝敕改鹿苑寺

　　栖霞禅寺

　　摄山齐明僧绍故宅也按栖霞寺江摠碑云齐居士平原明僧绍宋泰始中逰此山乃刋朩结茅二十许年有法度禅师与僧绍甚善僧绍遂舍宅成此寺葢齐永明七年正月三日也唐髙宗尝建寺碑并书寺额武宗会昌中废宣宗大中五年重建本朝太平兴国五年改为普云寺景徳五年改赐景徳栖霞禅寺寺有舍利塔乃隋文帝塟舍利处南唐髙越林仁肇建塔徐铉书额曰妙因寺左有千佛岭乃明僧绍子仲璋创造齐文惠太子同僧琢梁临川靖惠王采饰寺后有天开岩碧藓亭白云庵迎贤石醒石中峯涧石房白云泉亦名品外泉寺前有明僧绍髙越墓菩提王庙菩提王即摄山靳神也庙旧居山前今移置寺左仁庙朝尝赐金寳方牌熈寜间取寄华藏寺中石佛额有玻瓈珠后坠地因置阁盛之大观中为权要取去米芾尝作诗纪其事寺今有唐髙宗陈尚书令江摠碑沈传师齐疏及沈传师徐铉题名按陈轩金陵集刘长卿顾况李绅皮日休韩熈载徐铉徐锴栁琰权徳舆皆有诗徳舆诗其畧云萦纡松路深缭绕云山曲重楼回朩杪古像凿岩腹皆寺中景也今去城四十五里

　　祈泽寺

　　寺记云宋少帝景平元年建去府城二十里梁朝置龙堂有初法师者来结茅庵于山下日夜诵法华经有一女郎来听移时方去师讶之因问其住止女曰儿东海龙女逰江淮间闻师诵经来听之师曰此山乏水汝能神变为我开一泉可乎女曰此固易事容儿归白父言讫不见数日后忽作风雷良久有清泉涌于座中南唐保大中以久旱祈雨于旧寺基信宿而雨作自后以为祈祷之所本朝治平改赐祈泽治平寺许坚尝有二诗其后王荆公题云髙人遗迹空佳句谁识旌阳后世孙

　　铁索寺

　　本东晋尼寺也尚书仲杲女见释书有比丘尼问讲师师曰女子削发出家为比丘尼后因铁索罗国尼至遂就此建寺尼以铁索罗为名中国尼自此始

　　明庆寺

　　蒋山上明庆寺后别有小岭碧石青林幽邃如画世人呼为屏风岭有髙僧隠于此忽闻丝竹之音俄而有清泉一派莹彻甘滑有积年疾者服之愈梁巳前尝取给御厨水俗呼为八功徳水杨修有诗云翠壁如屏旱不枯一泓甘滑饮醍醐髙僧到此闻丝竹还有金鳞对跃无

　　佛窟寺

　　城南二十里牛头山下有深坑言是辟支佛窟寺记本沙门道庆禅房梁天监中司空徐庆造寺因名曰佛窟杨修有诗云曩事何人为证明白云深鎻翠微坑巳闻过去辟支佛未见如来弥勒生

　　普济寺【旧名头陀寺】

　　梁头陀寺也建康实录梁武帝大同元年置头陀寺记舍人石兴造寺在蒋山顶第一峯后移置山下本朝治平中改赐今额殿后有应潮井其水与江潮相应及有梁昭明太子读书台在其西即普通元年所置大爱敬寺基也

　　浄妙寺【旧名齐安寺】

　　南唐升元中建额曰齐安本朝政和五年正月改赐浄妙旧临官路今移置髙陇面秦淮王荆公齐安寺诗刻云日静山如染风暄草欲熏梅残数点雪麦涨一溪云去城四里

　　寳林寺

　　旧经云本同行寺梁天监中武帝与寳公同逰此山见林峦殊胜命建精蓝因以同行为额亦名圣逰寺唐会昌中废伪吴太和中复建后改为秀峯院南唐保大九年重修本朝嘉佑中改赐今额有琪树在法堂前梅摰诗其畧云影借金田润香随璧月流逺疑元帝植近想志公逰建炎间树为兵火所焚今寺属寳林山

　　寳乗院【亦名草堂】

　　齐草堂寺也寺乃齐周颙隠居之所颙后出仕孔稚圭作北山移文以讥之髙僧传云时有释慧约姓娄少达妙理颙素所钦服乃于钟山旧馆造草堂寺以居之今寺左乃娄约置台讲经文之地寺后即颙旧居也王荆公草堂寺诗云周颙宅作阿兰若娄约身归窣堵坡唐会昌中寺废本朝复建治平间改赐今额隶钟山乡去城十一里

　　圣汤延祥寺

　　隶汤山下旧有汤泉十所今存者六唐徳宗时韩晋公滉为淛江观察使滉小女有恶疾浴于汤应时而愈乃以女妆奁建精舍于汤山之右且求僧以主寺事时得竹林寺一市蛊毒药僧逺近赖之多获全济故其药至今以温汤为名按唐书滉观察淛江在贞元以前寺之建当在建中兴元间而圗经乃云咸通十二年韩公置精刹咸通葢懿宗年号是时晋公巳亡也

　　景徳寺

　　伪吴始名崇孝寺本朝景徳中改赐今额建炎元年以其地改充太庙今隶嘉瑞坊

　　长干寺【今名天禧寺】

　　丹阳记大长干寺道西有张子布宅在淮水南对瓦棺寺南张侯桥也长干是秣陵县东里巷名江东谓山陇之间曰干建康南五里有山冈其间平地庶民杂居有大长干小长干东长干并是地名小长干在瓦棺寺南巷西头出大江梁初起长干寺按塔记在秣陵县东今天禧寺乃大长干也【昔有并州胡萨诃死经七日更生云见观音教曰洛下丹阳会稽有阿育王塔可悉礼拜之】荆公有诗云梵馆清闲侧布金小塘回曲翠文深柳条不似千丝直荷叶相依万葢阴淡淡岑云相上下翩翩沙鸟自浮沈羁人乐此忘归意忍向西风学旧吟

　　能仁寺

　　南唐古寺基也保大年中升州特进守司徒致仕钟山公李建勲尝舍庄田入寺后废本朝拨赐地基起兴慈禅院咸平初李建勋女润州本起寺住持临坛精律大徳尼进晖申明乞以故父李相公旧所施庄田入兴慈寺至今供常住也咸平后改承天寺崇寜间又改天下承天为能仁寺真宗皇帝赐升州法主圎觉大师赐紫徳明七言二韵诗一首诗曰精勤演律达真风释子南禅道少同【南中多长老禅僧】奥旨筌蹄悟佛理慧灯广布九围中【真迹今藏本寺】

　　○庙宇门第十二

　　吴大帝庙

　　隶府城西门外今庙庭即当时旧宫唐大中初邑人台州永寜簿周知业以家赀重修建炎间兵火废毁其地在石头城清凉寺之西今去府七里杨修有诗云古朩阴森庙岿然龙蟠虎踞旧山川当时鼎足一场梦空里旋风飞纸钱

　　蒋帝庙

　　帝即后汉秣陵尉蒋子文金陵圗经云汉末子文为秣陵尉逐盗钟山伤额而死尝自谓骨贵死当为神及吴大帝迁都建邺子文乗白马执白羽扇见形故吏白吴帝为立庙不尔百姓大疫权犹未信翼日复见于路云当令飞蛊入人耳后如其言帝乃立庙于钟山封子文为蒋侯权避祖讳因改钟山曰蒋山晋苏峻之难钟山神同蒋侯为助且曰苏峻为逆当共诛锄之后果斩峻按杜佑通典宋髙帝永初二年普禁淫祀自蒋子文祠以下皆絶孝建初修复加蒋侯爵位至相国大都督中外诸军事明帝初四方兵起求救于神遂封为蒋王齐永明中崔慧景之难迎神还台以求福助事平授以帝位又按南史梁武帝天监六年旱甚诏祈蒋神求雨十旬不降帝命载荻焚其庙当神上俄有云如伞倐忽骤雨如泻台中宫殿振动帝惧驰诏追停少时乃静自此帝益畏信是时魏军围锺离蒋帝神报敕必许扶助既而无雨水长遂挫敌人凯旋之后庙中人马脚尽泥湿当时目覩焉齐既封以帝号于是以庙门为灵光之门中门为兴善之门外殿曰帝山内殿曰神居西阁有佛殿名灵鹫东阁即子文所居也南唐追谥曰庄武帝更修庙宇开寳八年焚毁雍熈四年邑人张革于旧基重建景佑二年知府陈待制执中复增修之朝廷赐庙额曰惠烈政和八年本县复加修饰有南唐及景佑政和庙记可考今隶蒋山之北去城二十里

　　晋元帝庙

　　旧在卞将军庙侧今移在嘉瑞坊城隍庙之左

　　武烈帝庙

　　旧经云隋司徒陈杲仁有战功唐封忠烈公伪册武烈帝本庙在江夏

　　楚平王庙

　　吴越春秋云楚平王都于固城庙今在溧水县南九十里昔周成王封熊绎子男之田于蛮荆之地至庄王时赐姓为芈【音敉楚姓】氏至灵王立与敌日寻干戈边鄙不寜时吴军失利乃陷濑渚至平王用佞臣之言杀太傅伍奢并其子尚子胥奔吴吴用之破楚而入郢此庙即平王之旧址也唐广明元年重修

　　晋谢将军庙

　　即晋谢玄也咸通九年置开寳四年重修在府城西南三里

　　晋卞忠正庙

　　晋尚书令赠侍中骠骑将军卞壸谥忠正苏峻之乱与其二子力战死之塟吴冶城今天庆观乃其地也后七十余年盗发其墓尸僵如生鬓发苍然爪甲穿手背安帝赐钱十万封之入梁复毁武帝又加修治李氏有江南建中正亭于其墓穿地得断碑公名存焉徐锴实为之识本朝庆歴中知府事龙圗阁直学士叶公清臣又封墓刻石表之改亭名曰忠孝取其母之言曰父为忠臣子为孝子也又五十年左丞叶公梦得来守是邦即亭为堂圗公像列之常祀春秋祠焉乃为之记

　　晋阴山庙

　　在县南向西十二里旧经云建武中丞相王导于冈阜间隠约见数十步骑驻立于垄上导怪之使人致问俄失其所夜见梦于导曰我乃阴山神也昨随帝渡江寓泊于晨见之所卿为我置祠当福晋祚导乃以其事闻上置庙于此仍名其冈为阴山杨修诗曰炉香烟断暮云凝阴徳山髙众所称开府琅邪旧蒙福龙飞一马至中兴

　　梁祈泽夫人庙

　　梁置今隶祈泽寺之侧旧经云有初法师者尝讲法华经于山中有女郎来听初问之荅曰儿东海龙王女也师告以山中乏水后数日忽闻风雨曓作向晓有泉出于座下后遂为水旱祈祷之所因号祈泽夫人绍兴元年旱祷有应本府状其事于朝且言已有祈泽夫人之号因赐庙额曰嘉惠今去城二十三里

　　青溪夫人庙

　　按舆地志青溪岸侧有神祠世谓青溪姑南朝甚有灵验尝见形于人祠今与上水闸相近说者云隋平陈斩张丽华孔贵妃于青溪栅下今祠像有三妇人乃青溪姑与二妃也

　　潘真君庙

　　旧经云昔潘氏兄弟三人于此山中得道化白鹤冲天后人思而立庙在溧阳县东南六十里三鹤山下

　　茅君白鹤庙

　　茅山白鹤庙记云此庙即祠三茅君之所也霓旌屡降鹤驾时逢茅君分理于赤城玉洞每年以十二月二日驾白鹤于此会诸真君故名焉在句容县东南三里

　　荆将军庙

　　旧经云荆轲庙也烈士传曰昔左伯桃羊角哀往楚并粮于梁山左伯桃死而角哀达乃厚塟伯桃于梁山下一夕角哀梦伯桃告曰幸感所塟柰何与荆将军墓相邻每地下与吾战为之困迫今年九月十五日将大战至时望子借兵马于冢上呌噪相助角哀觉而悲之如期而往曰今在冢上安知我友地下之胜负乃命开棺自刎而死报并粮之义也庙在溧水县南四十五里

　　茅司徒庙

　　按稽神录云浙西僧徳林少时逰舒州路见一夫荷锄治方丈之地左右数十里不见居人问之对曰顷时自舒之桐城至此曓得痁疾不能去因卧草中及稍醒已昏矣四望无人惟虎豹吼呌自分必死俄有一人部从如大将至此下马良久召二卒曰善守此人明日送到桐城县下遂上马去倐忽不见惟二卒在焉某即强起问之荅曰此茅将军也常夜出猎虎忧汝被伤故使护汝更欲问即日已出矣不复见二人即起而行意甚轻徤至桐城顷之疾愈以所见处立祠祀之徳林止舒州十年及回则村落皆立茅将军庙今俗呼茅司徒在溧阳县东门外一里

　　菩提王庙

　　神即楚大夫靳尚也今在摄山按神录楚靳神居临沂县旧经云齐永明初有法度禅师讲经于摄山尝患山路硗确僧徒疲于往来神为平治之法度因为受菩提戒立祠于彼故世号菩提王江揔栖霞寺碑云梁大同元年二月神又见形着菩提巾披袈裟容止甚都来入禅堂请寺众说法庙旧在山前今移置栖霞寺门之右

　　二判官庙

　　旧经云本延祚院土地神唐会昌中寺废景福二年神托梦于里人曰我二判官也久为延祚寺伽蓝今巳迁次于寺外可为我置祠当福于尔既而夜见火光连天人即潜于光所窥见炬篲荧荧焉因就其地建庙祀之在府西门里

　　楚靳尚庙

　　摄山记云楚靳尚以谗杀屈原为天所谴作一大蟒穴在山后人为之立庙杨修有诗云汨罗鱼腹塟灵均竞渡如飞不救人天意明知谗口毒果遭天谴作蛇身

　　五龙堂

　　府城西门外古太一观基也南唐保大八年改为舞雩祠十三年有玄光尊像乗一朩自江中流泛及岸而止道众迎接入堂供事之徐锴尝作记述其事

　　兴徳王庙

　　伪吴天祚二年李先主升梦中见其神因立庙祀今废其地在钟山蒋帝庙之北去城十三里

　　炳灵公庙

　　伪唐升元中置按五代史后唐长兴四年封东岳三郎为威雄将军大中祥符元年奉敕封炳灵公庙在府城新桥之西

　　张仆射庙

　　旧经云唐天佑中有清河张司徒者营建金陵百姓懐而祀之今呼张仆射庙庙之北相去四里有南唐张懿公墓道或云仆射即懿公也名君咏字徳之尝为特进太子太傅初不曾任司徒其说未详今在府城西门外十里

　　○坟陵门第十三

　　吴大帝陵

　　吴志神凤元年大帝崩塟蒋陵按乐史寰宇记在县东北蒋山八里丹阳记云蒋陵因山为名舆地志曰九日台当孙陵曲折之傍故名蒋陵亭苏峻之乱王师败绩于西陵即此地也今蒋庙相对向西有曰孙陵冈是为蒋陵

　　吴步夫人陵

　　吴志赤乌元年追拜夫人步氏为皇后后合塟蒋陵今蒋庙西南有孙陵冈上有步夫人墩墩之侧有夫人冢乃其地也

　　吴宣明太子坟

　　吴志孙权皇太子登谥宣明太子初塟句容后三年移塟钟山西蒋陵

　　吴甘寜墓

　　伏滔记吴将甘寜墓在直渎之下俗云墓有王气孙皓恶之凿其后为直渎温庭筠过吴主陵诗其畧云虚闻直渎三十里青葢何曾到洛阳葢讥之也

　　吴葛仙公墓

　　吴太极左仙翁葛玄墓在句容县西南一里郡国志云句曲有葛玄冢

　　晋元帝陵

　　建康实录晋元帝永昌元年春塟建平陵在鸡笼山之阳不起坟

　　晋明帝陵

　　建康实録晋明帝大宁三年塟武平陵在鸡笼山之阳不起坟

　　晋成帝陵

　　建康实录晋成帝咸康八年塟兴平陵在鸡笼山之阳与元帝同处不起坟

　　晋康帝陵

　　建康实录晋康帝建元三年塟崇平陵隶钟山之阳不起坟

　　晋穆帝陵

　　建康实录晋穆帝升平五年塟永平陵隶幕府山之阳起坟今幕府山前近西里俗相传有穆天子坟即其地也

　　晋哀帝陵

　　建康实录晋哀帝兴寜三年塟安平陵隶鸡笼山之阳不起坟

　　晋简文帝坟

　　建康实录晋简文帝咸安二年塟髙平陵在钟山之阳不起坟

　　晋孝武帝坟

　　建康实录晋孝武帝太元二十一年塟隆平陵在钟山之阳不起坟

　　晋安帝陵

　　建康实录晋安帝义熈十四年崩明年塟休平陵在钟山之阳不起坟

　　晋恭帝陵

　　建康实录晋恭帝元熈二年塟冲平陵在钟山之阳安帝同处不起坟○按东晋十一帝元明成哀四陵在鸡笼山之阳简文武安恭五陵在钟山之阳并不起坟今不复可辨惟穆帝一陵在幕府山起坟

　　晋山简墓

　　建康实录晋永嘉六年征南将军荆州刺史山简卒归塟建康真武湖南覆舟山之阳舆地志云山简墓在乐游苑内

　　晋温峤墓

　　建康实录晋温峤初塟豫章朝廷追思之乃为造大墓迁塟元明陵北幕府山之阳按晋书峤拜骠骑将军开府仪同三司散骑常侍封始安郡公初塟豫章后朝廷追峤勲徳将为造大墓于元明二帝陵之北陶侃上表愿停移塟诏从之其后峤妻何氏卒子放之便载丧还诏塟建平陵北即是峤妻何氏墓非峤墓也

　　晋郭璞墓

　　真武湖中有大墩里俗相传曰郭璞墓按晋王敦加荆州牧敦将举兵使璞筮璞曰无成敦怒收璞斩之当时或归塟于此

　　晋竺使君墓

　　隶金陵乡张阵湖墓前有二碑以晋书叅考之乃寜朔将军竺瑶尝为桓温部将太和五年破袁瑾于武丘

　　宋武帝陵

　　建康实录宋髙祖永初三年塟初寜陵隶丹阳建康县蒋山圗经云在县东北二十里政和间有人于蒋庙侧得一石柱题云初寜陵西北隅以此考之其坟当去蒋庙不逺

　　宋文帝陵

　　建康实录宋文帝元嘉三十年塟长寜陵圗经云隶县东北二十五里与武帝陵相近今未详所在

　　宋文帝袁后陵

　　南史宋元嘉十七年塟先皇后袁氏于长寜陵长寜即文帝陵也

　　宋明宣沈太后陵

　　南史宋明宣沈太后为文帝美人生明帝元嘉三十年塟建康之幕府山今寳林寺西南有坟垄相传为国婆坟疑即沈后所塟之地

　　宋明帝陵

　　建康实录宋明帝泰豫元年塟髙寜陵塟临沂县幕府山西与王导坟相近今山前有坟垄晋穆帝陵在山南或以西为明帝之墓

　　大司徒甄邯墓

　　圗经云在县北七里后湖之侧按南史宋张永尝开真武湖遇古冢冢上得一铜斗有柄文帝以访朝士何承天曰此斗王莽三公亡皆赐之一在冢外一在冢内时三台居江左者惟甄邯此必邯之墓及启冡又得一斗复有一石铭云大司徒甄邯之墓今未详所在

　　宋谢涛墓

　　按土山浄名寺新得古碑云宋散骑常侍谢涛元嘉十七年塟于扬州丹阳郡建康县东乡土山里宋谢涛夫人王氏墓夫人琅琊王氏大明七年合祔于土山里谢涛之墓有古碑可考夫人之祖曰献之父曰静之

　　冥漠君墓

　　宋书云元嘉七年彭城王义康修东府城城堑中得古冢为之改塟使法曹参军谢惠连为祭文其畧云东府掘城北堑入丈余得古冢上无封域不用砖甓铭志不存世代不可得而知也公命城者改埋东冈祭之以豚酒既不知其名字逺近故假为之号曰冥漠君云尔齐明钦

　　刘皇后墓

　　南史齐明钦刘皇后髙帝为明帝纳之永明七年塟江乗县张山今隶淳化镇之北

　　齐献武公墓

　　在栖霞寺侧有碑额云齐故侍中尚书令丞相巴东献武公之墓

　　齐明僧绍墓

　　隶摄山栖霞寺前明隠君僧绍旧居摄山后塟此今去城四十五里

　　梁吴平忠侯墓

　　南史梁吴平忠侯萧景字子照谥曰忠墓在花林之北有石麒麟二石柱一题云梁故侍中抚将军开府仪同三司吴平忠侯萧公之神道今去城三十五里

　　梁始兴王墓

　　南史梁始兴王萧憺谥曰忠武墓在清风乡黄城村有石麒麟四及神道碑云梁故侍中司徒骠骑将军始兴忠武王之碑今去城三十七里

　　梁安成王墓

　　南史梁安成王萧秀字彦达谥曰康墓在甘家巷有石麒麟二石柱一及神道碑二题云梁故散骑常侍司空安成康王之神道南史称佐史夏侯亶等表立碑志王僧孺陆倕刘孝绰裴子野各制其文欲择而用之咸称实录遂四碑并建今所存者二其一巳磨灭其一字画犹可读乃彭城刘孝绰文也去城三十八里

　　梁临川王墓

　　南史梁临川王萧宏字宣达谥曰靖惠墓在北城乡有石柱碑二题云梁故史黄钺侍中大将军扬州牧临川靖惠王之神道去城三十里

　　梁建安侯墓

　　南史梁建安侯萧正立谥曰敏墓在淳化镇西宋野石柱塘有石柱二题云梁故侍中左卫将军建安敏侯之神道去城三十五里

　　陈髙祖陵

　　建康实录陈髙祖永定三年塟髙安陵隶县东南古彭城驿侧今县东崇礼乡地名陵里有曰天子林其地有石麒麟二里俗相传即陈髙祖墓也去城二十五里

　　陈文帝陵

　　建康实录陈文帝天康元年塟永寜陵隶县东北陵山之南今鴈门山之北

　　左伯桃墓

　　烈士传曰左伯桃羊角哀燕人也二人为友同时游学闻楚王待士乃同入楚至梁山值雨雪粮少伯桃乃并粮与角哀令往事楚自入于空树中饿死角哀至楚为上大夫乃告楚王备礼塟左伯桃于此唐大厯六年鲁公颜真卿经此以诗吊之书于莆塘在溧水县南四十三里

　　双女墓

　　双女坟记曰有鸡林人崔致逺者唐干符中补溧水尉尝憩于招贤馆前冈有冢号曰双女坟询其事迹莫有知者因为诗以吊之是夜感二女至称谢曰儿本宣城郡开化县马阳乡张氏二女少亲笔砚长负才情不意为父母匹于盐商小竖以此愤恚而终天寳六年同塟于此宴语至晓而别在溧水县南一百一十里

　　南唐张懿公墓

　　公名君咏字徳之有神道碑题云大唐顺天翊运功臣特进守太子太傅上柱国清河郡开国张懿公神道去府城十里在石头城后

　　南唐李顺公墓

　　公名金全字徳镠有神道碑题云唐故开府仪同三司检校太尉兼侍中赠中书令李顺公神道在城西金陵乡七里铺

　　南唐髙越墓

　　摄山栖霞寺旧门外北山之麓有石题云侍郎髙府君墓去县四十五里

　　○碑刻门第十四

　　吴孙皓封禅碑在常州宜兴县封禅山磨崖而刻今尚存
　　吴天玺元年纪功三断石碑皇象书
　　晋侍中右光禄大夫西平靖侯颜公大宗碑公名含字弘都今在府学颜真卿书
　　晋右光禄大夫西平靖侯颜府君碑真卿书今在府学
　　晋建威将军思平县侯竺使君铭在金陵乡张阵湖
　　晋建威将军思平县侯竺使君颂在张阵湖碑石损断
　　宋谢涛夫人王氏墓记在土山浄名寺后菜圃中今移在上元县
　　齐侍中尚书令巴东献武公碑在黄城村梁普通三年造
　　梁侍中司徒骠骑将军始兴忠武王碑徐勉造贝义渊书在清风乡黄城村
　　梁散骑常侍司空安成康王碑刘孝绰撰贝义渊书在清风乡甘家巷
　　梁永阳昭王墓志铭徐勉造在清风乡居民井侧今在上元县
　　梁永阳敬太妃墓志铭徐勉造在清风郷路傍
　　梁临川靖惠王神道在北城郷
　　梁侍中吴平忠侯萧公神道在清风郷花林村
　　梁建安敏侯神道在凤城乡淳化镇西
　　梁上清真人许长史旧馆坛碑丹阳陶弘景撰并书梁普通三年五月五日记唐紫阳观主刘行矩等重勒在句容玉晨观
　　陈江揔栖霞寺碑在摄山
　　陈宫井栏题刻在法寳寺之西邦人云字漫灭惟戒哉二字可辨今不知其所
　　平陈碑隋薛道衡撰文虞世南书在石头城西
　　大唐髙宗明征君碑在摄山栖霞寺髙宗撰髙正臣书
　　大唐栖霞寺斋会记太和五年立
　　大唐栖霞寺律大师碑大厯四年立
　　大唐重建开善寺记在蒋山寺
　　大唐玉清观四等碑开元十五年立陶臣庄书碑石损断今置崇礼乡玉清观基上
　　大唐沈传师斋疏徐铉题名在栖霞寺千佛岭
　　大唐王法主碑凤阁侍郎同凤阁鸾台三品弘文馆学士刘祎之文唐文明元年立在茅山崇玄观
　　大唐紫阳观碑太子右谕徳徐铉文尚书虞部郎中杨元鼎书并篆额在茅山玉晨观
　　大唐玄靖先生李含光碑湖州刺史鲁郡公颜真卿文并书在玉晨观
　　大唐道场茅山孙尊师诗碑唐司空兼门下侍郎平章事李徳裕述前知盐铁转运使上柱国裴质方书在玉晨观
　　大唐三洞景昭大法师韦君碑检校国子司业吴县开国男陆长源文检校尚书兵部郎中兼侍御史窦泉书并篆额唐贞元三年立在玉晨观
　　大唐卞泊宫记观察判官监察御史里行王师简文弘文馆校书郎段令纬篆额在玉晨观
　　大唐许真人井铭徐铉文并书在玉晨观
　　大唐祠宇宫白鹤庙记大厯十三年三月立尚书水部员外郎河东栁识文华阳崖舍退士中山刘鸣素书在鸿禧院
　　大唐义女碑李白文在溧阳县濑阳江北
　　伪吴兴化院铜钟铸文徐温铸在丹阳乡香林寺
　　伪吴矴石铸文顺义元年铸在靖安镇
　　南唐方山寳华宫碑在方山崇真观
　　南唐洞元观请钟记在崇真观
　　南唐寳华宫功徳什物在崇真观
　　南唐李顺公神道碑髙越书在石头城北
　　南唐张懿公神道碑朱铣书在石头城后
　　南唐蒋庄武帝庙碑徐铉撰朱铣书图经云巳亡今碑石在蒋庙门外此图经之误也
　　南唐夫人易氏墓志额在土山浄名寺
　　南唐李后主祭悟空禅师文并亲书徳庆堂三字在清凉寺
　　南唐开善寺井记在蒋山寺
　　南唐义井栏刻字在石头城后七里铺
　　南唐僧用虚题栖霞寺诗在本寺千佛岭
　　景徳栖霞寺殿记在本寺髙陟撰
　　景佑重造蒋庙碑凌阳景撰今置蒋庙庭下
　　惠烈庙记在蒋庙曹熈立
　　蒋庙篆祭文蒋堂文邵必篆今在庙中
　　道光泉记王安国撰在蒋山寺
　　八功徳水记梅挚撰在蒋山悟真庵后
　　蒋山太平兴国寺庄田记僧赞元立
　　萧帝寺记元绛撰在法光寺今名鹿苑寺
　　子隠堂记梅挚撰在法光寺
　　白云庵记王安国撰在栖霞寺
　　寳禅师语录序米芾书在惟政乡半山寺
　　宋齐邱凤台诗刻在保寜寺
　　溧水长潘元卓校官碑今在溧水县【汉碑附此】

　　六朝事迹编类巻下 
