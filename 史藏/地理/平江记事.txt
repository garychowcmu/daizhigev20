平江记事      （元）髙徳基 撰


钦定四库全书 

　　史部十一 

　　平江记事 

　　地理类八 

　　杂记之属 

　　提要 

　　臣等谨案平江记事一巻元髙徳基撰徳基平江人尝官建徳路总管其书中有记干文传修辽金宋史事则当成于至正中矣所载皆呉郡古迹而亦兼及神仙鬼怪诙谐滛谚之事可禆图志佚闻其间不免疎谬者如引图经虞山者巫咸所居而不知其语出越絶书引呉越春秋稻蟹不遗种而不知其语出春秋外传又胥苏二字古人本通用故国语史记皆作姑苏而以为后人之讹字凡此皆失于考证然而序次详赡条理秩然足供采撷者甚多亦龚明之中呉纪闻之流亚也 

　　乾隆四十三年六月恭校上 

　　总纂官 臣纪昀 臣陆锡熊 臣孙士毅 

　　总校官 臣陆费墀 

　　钦定四库全书 

　　平江记事 

　　（元）髙德基 撰 

　　虎丘初名海涌呉王阖闾葬其下池广六十步水深一丈五尺铜棺三重澒池六尺玉鳬之流扁诸之剑三千盘郢鱼膓之剑在焉发卒六十万人治之葬三日白虎蹲其上故名虎丘旧传又云秦始皇帝因循海右自沪渎经此山欲发王坟取其宝锷忽有白虎出而拒之始皇帝挺劔刺虎虎奔去不见乃改兹名山去呉县西九里二百步高一百三十丈周二百一十丈东晋成帝咸和二年二月二十五日献穆王珣同弟中书令珉舍宅为寺始则一山中分二寺就劔池东西建之宋初合为一寺山在寺中门垣环遶包罗胜槩先入寺门而后登山故张籍有诗云老僧只怕山移去日暮先教锁寺门后人有诗云出城先见塔入寺始登山僧志闲亦云中原山寺几多般未见将山寺里安盖以天下名山胜刹皆山中藏寺虎丘乃寺里登山海内福地未尝有也至元间云游僧秋江月到寺题云平生只见山中寺今日来看寺里山亦得古人余意 

　　真娘唐时名妓也墓在虎丘剑池之西徃来游士多着篇咏惟王黄州题刻甚佳其诗云女命在乎色士命在乎才无才无色者未死如尘灰虎丘真娘墓止是空土堆香魂与腻骨消散随黄埃何事千百年一名长在哉呉越多妇人死即藏山隈无色固无名丘塜空崔嵬惟有真娘墓客到情徘徊我是好名士为尔倾一杯我非好色者后人无相咍后来题咏甚多至德中举子谭彦良题一絶云虎丘山下塜累累是处松楸尽可悲何事世人偏重色真娘墓上独题诗后人由是阁笔云 

　　哈雅平章饮食必仰首搅舌大嚼不巳或曰虎食狼餐相也余独以为不然考之相书云食为性命之本饮食失节则气不和举物当徐而有序嚼物欲寛而有容食粗者多肥食细者多瘦含物不欲言食物不欲语虎啖狼食朱紫满门昻口张吻非吏即卒食如鸟啄家道贫薄大抵食欲快而啜欲安吞不欲鸣此食之相也仰首含物磨牙搅舌非吉非祥马嚼鼠咀贫贱饿死嚼在舌头饿死他州后平章卒死锋镝之下 

　　呉中蠏味甚佳而太湖之种差大殻亦脆软世称湖蠏第一正月上元渔人所藏看灯蠏三四只重一斤风味殊胜故陆龟蒙有蠏志傅子翊作蟹谱高似孙撰蠏畧皆发挥蟹族之风致也大徳丁未呉中蟹厄如蝗平田皆满稻谷荡尽呉谚有虾荒蟹乱之说正谓此也考之呉越春秋越王勾践召范蠡曰吾与子谋呉子曰未可也今其稻蟹不遗种其可乎盖言蟹食稻也蟹之害稻自古为然以五行占之乃为兵象是亦披坚执锐介甲之属明年海贼萧九六大肆剽掠杀人流血 

　　大德丙午七月七日醋坊桥民人王佑家酒瓮忽作牛鸣声闻百步许以物覆之则止去复鸣鸣三日乃已尝闻釡鸣乃铁母相感而然若瓮鸣则不知其何为然也事之怪异有不可晓者此其一也 

　　太伯庙旧在阊门外钱俶移置门内避兵燹也失其剏建之由至大戊申石牌巷西呉永宁家淡池得旧碑古庙事迹具载汉明帝时太守糜豹所建池旁庙基高下尚存皆为民居分占池西大朴树半已摧折 

　　呉城平门旧名巫门至大庚戌古濠中得石扁上有篆书巫门二字故老云巫咸商大戊时贤臣也其墓在门东北三里许故以名门巫字与平字相似后乃讹为平门考之圗经云虞山者巫咸所居是则巫咸尝居虞山而葬于此耶 

　　胥山在呉县西四十里呉王杀子胥投之江呉人立祠江上名其山为胥山阖闾即其山筑台以望太湖名姑胥台下有九折路南出太湖故老云呉音谓胥为苏今以须为苏是也故谓山为苏山台为姑苏台后人号州为胥州讹为苏州至今不能改也 

　　嘉定州去平江一百六十里乡音与呉城尤异其并海去处号三侬之地盖以乡人自称曰吾侬我侬称他人曰渠侬你侬问人曰谁侬夜晚之间闭门之后有人叩门主人问曰谁侬外面答曰我侬主人不知何人开门视之认其人矣乃曰却是你侬好事者遂名其处为三侬之地 

　　洞庭西山水月禅院正在缥缈峯下去呉县百余里剙于梁天监三年旧名明月禅院大中祥符中易今名故老谓当时湖中有木牌为风浪打壊漂巨木百余根涌至山下泛罟船钩致之每木上刻水月二字各船以为神木舍送禅院构为大殿寺僧永照神其事遂改今名呉民旧有丁身钱岁纳四十五万有余宋大中祥符四年诏除免之民间无计口算缗之事至大辛亥省台复征之呉中大哗值武宗上仙仁宗登极亟除之 

　　呉江鲈乡亭在长桥之侧宋熙宁中郎中林肇所建取陈文惠秋风斜日鲈鱼乡之句为名亭势俯瞰太湖为江南絶胜过者多题咏之又于亭旁画范蠡张翰陆龟蒙像谓之三高至元丙子里巫为土偶祠事之张迈过而题壁有云功迹尽高天下士岂惟呉地作三高夜梦老人与论祠事谓张陆呉产也呉人固当祀之范蠡越产与勾践阴谋十年卒以灭呉呉之雠也呉人不当祀之子何从而附会之乎子之诗吾不与也摇手而去迈觉异其所言志于祠壁今剥落矣 

　　呉城玄妙观玉皇阁一角忽垫计数千缗方可扶荐观主以縁募弗就因循数年事不克举皇庆癸丑燕山一匠者来自称张拨天谓观主不须拆卸惟换一小驮梁添一斗栱即皆端正主人从之匠者挟锯登其上断下旧梁易以新木架栱敲击之悉皆如旧观主话及数年兴造后官事弗絶匠者曰此必山门长短不齐也视之左实长寸余即削去之自是官事果絶 

　　虎丘石井泉味极清冽陆羽尝取此水烹啜世呼为陆羽泉张又新作水品以中泠为第一无锡惠山泉第二虎丘井第三惠山泉煮羊变为黒色作酒味苦虎丘泉则不然以之醸酒其味甚佳又新第之次于惠山其然否乎 

　　呉城旧传呉王阖闾时子胥所筑故名阖闾城呉越春秋谓子胥伐楚还师取丹阳及黄渎土以筑利其坚也城形如亚字世俗不知以为龟形本土城也粱龙德中钱氏加以陶甓至元三十一年重修筑之甓上岁月工匠皆具盖土坏皆澄浆为之欲其坚久故也 

　　阊门旧名阊阖门阖闾时所名也旧有重楼阁道呉之丽谯也夫差从此门出兵伐楚改为破楚门呉属楚遂名阊门至元修曰金昌门作亭门内名金昌亭然呉人呼昌门已久不能遽改名之如故故亭亦圮焉 

　　许市去呉县西二十五里旧传秦始皇帝求呉王名剑白虎拒丘上帝刺之虎西走二十五里而没地裂为池因名其地曰虎疁至南唐讳琥钱氏讳镠遂改名许市后人讹旧音于许字加点水为浒市讹为墅迄今两称之不能辩云 

　　栁毅为洞庭龙女传书事乃荒唐之说今呉城有栁毅桥太湖滨有栁毅泉意毅乃呉人也彼桥乃住宅之路泉乃别院之井耳井水满而不溢大风挠之不浊久旱不耗此其异也人以为下通太湖龙宫使果有龙神宫府何不于巨浸中出入而反以此偪仄之井为通道耶荒唐之言不察其理俱不足信 

　　太伯有国自号勾呉说者云勾语辞呉音也呉者虞也太伯于此以虞志也越灭呉子孙以国为氏今呉中呉氏甚多而语音呼鱼为呉卒以横山下古呉城为鱼城方言以讹传讹有如是者 

　　皇度改元有张三郎者善弄笛八月五日夜在鹤桥上作伊州曲夜静有老人来同坐石阑上语曰尔笛固清未能脱去尘俗为尔厘正之当熟记心毋忘可也乃指教其孔换易数字曲益清峻张更求别教一曲老人取笛自吹超出尘俗张问曲内云何老人歌曰月既明西轩琴复清寸心斗酒争芳夜千秋万岁同此情歌宛转宛转凄以哀愿为星与汉光景共徘徊再歌曰悲且伤参差涙成行低红掩翠方无色金徽玉轸为谁锵歌宛转宛转怨复悲愿为烟与雾氛氲共容姿张问何人所作答曰仙姝刘妙容歌也张叩何人记指答曰妙容传我复请授其指调老人笑而起曰子凡心易忘我岂能教尔耶去数步不知其处张后以指寻其曲终不能得其高古之趣 

　　呉人自相呼为呆子又谓之苏州呆每岁除夕羣儿绕街呼叫云卖痴呆千贯卖汝痴万贯卖汝呆见卖尽多送要赊随我来盖以呉人多呆儿辈戏谑之耳呉推官尝谓人曰某居官久深知呉风呉人尚奢争胜所事不切广置田宅计较微利殊不知异时反贻子孙不肖之害故人以呆目之谓之苏州呆不亦宜乎 

　　呉俗以芒种节气后遇壬为入梅凢十五日夏至中气后遇庚为出梅入时三时亦十五日前五日为上时中五日为中时后五日为末时入梅有雨为梅雨暑气郁蒸而雨沾衣多腐烂故三月雨为迎梅五月为送梅夏至前半月为梅雨后半月为时雨遇雷电谓之断梅入梅须防蒸湿入时宜合酱造醋之事梅雨之际必有大风连昼夜踰旬而止谓舶棹风以此自海外来舶船上祷而得之者岁以为常乡氓不知讹此为白草风又曰拔草风云 

　　支硎山在呉县西南二十五里晋沙门支道林尝卓锡于此山多平石平石为硎又以支公处此故名支硎旧传道林尝居石室中所遗故物有木鞋铁拄杖之属旁有放鹤亭马迹石皆因之得名延佑乙夘土人耕其地得小石碣刻偈云风既不来山亦不去逢羊遇狗合做一处后有小字云阿多摩偈人皆不解其说石刻见在白云寺中 

　　昆山州国初县也元贞初升为州州治去府城七十二里延佑中移治太仓未移之先太仓江口打碗花子遍地盛开民謡云打碗花子开今搬州县来迁移之后常有鼠郎出没厅事上民复謡云黄郎屋上走州来住不久至正间果复移回玉峯旧治 

　　嘉定州治本昆山州春申郷练祁市宋嘉定十一年六月高行孙致立县基于马军司酒坊之地十月兴工十二年正月县成国初尚为县元贞间升为州延佑以来治中官吏多物故者家口皆不安有一客僧号知风水谓州治内尸气动作屋镇之乃安否则日盛一日不可救理时州主任立闻其言从之僧指治后东偏地曰此处为库藏镇之则吉任遂构架阁库于上落成后其患果息 

　　延佑改元太仓有一丐者堆髻额上身披皂衣赤脚手携大瓢常于府水军万户寨及张京马头徃来酒家乞酒度日酒醉辄奔走叫云牛来了牛来了众人跟我去日以为常奔走叫噪凡三月余又于寨木及人家门壁上连书火字人皆恶之或詈之或扑之者不知所徃是冬海贼牛大眼乌合不逞自刘家港至太仓大肆剽掠水军寨张京镇人家俱被烧毁杀人横地不可枚数人始悟昔日丐者之言 

　　呉城东禅院古佛像容貌端严顶珠圆径数寸宋干符甲午岁忽有毫光红黄青紫顶中出现士庶观瞻檀施山积后三日有老翁疑其怪固请梯升即佛光焰而窥之乃见佛像之首开一穴以手扪之有二白鼠长可尺余自穴跃出緑光焰焰入藻井内遂得碎幡数片以红旛映顶珠即红光出青黄紫亦然人皆叹息而去或曰佛金僊也而白鼠之祸作光于其顶得非金气盛乎是后兵果作 

　　呉人制鲈鱼鲊鰿子腊风味甚美所称金虀玉脍非虚语也宋大业中以此充贡延佑以来守臣修故事偹为方物因之岁不敢缺鲈鱼肉甚白杂以香柔花叶紫花緑叶白鱼相间以回回豆子一息泥香杏腻拌之实珍品也鰿子鱼选肥美者去头尾润以酥油风干为腊亦加香料相兼他鱼无可为敌回回豆子细如榛子肉味香美一息泥如地椒回回香料也 

　　昆山高一百五十丈周回八里在今松江华亭县治西北二十三里昆山州以此山得名后割山为华亭县移州治于州北马鞍山之阳山高七十丈孤峯特秀极目湖海百里无所蔽歴年久逺人不知其故即呼此为昆山而忘马鞍山之名矣山多竒石秀莹若玉雪好事者取之以为珍玩遂名为昆山石山阳有慧聚寺依岩傍壑皆浮屠精舍云窗雾阁层见迭出人以为真山似假山云 

　　干文传昆山人中延佑元年乡榜明年廷试赐同进士及第一夕梦入选挂名为长呉正官觉而笑曰此正为胡梦乱梦我呉人安得作长呉二县正官必无此理初授官阶承事郎昌国州同知益笑前梦之不足征也次当改选乃授平江路长洲县尹意为偶然又以为不偶然亡何改知乌程转婺源州知州自以为前任长洲偶与梦符今已升知州安得再为呉县正官既而调呉江州知州非呉县也人之官禄事皆前定自已之神先已知之形诸梦寐故相报耳而文传呉人两为本路之官亦稀遇也后为翰林待制修辽金宋史加礼部尚书 

　　白鹤观在呉城东北隅鹤舞桥之东宋信安郡王藏春园地至元间草石荒凉井旁大松树独存云游道人张应玄初来结屋松下以栖身丁丑三月朔有羣鹤自东南来徘徊久之一白鹤留松上不去经岁作巢广若酒家七石缸性若灵异清晨俛首长鸣日必有大檀越至候之以为常预偹斋供以待士众皈依喜舍云集应玄更为应鹤欲剏立道观以焚修不久物故弟子集应真承其业縁募十方卒成其事观成鹤乃飞去遂名为白鹤观 

　　黄窑盐场负课甚多延佑丙辰一夕海潮暴长夜有火光熠熠数日皆然煮盐变色如紫粉味咸如故每镬出盐増常数三倍南人初恐难售皆不肯支领后见日煮数多不得已支去杂以他场白盐货卖日久白盐皆变紫色入饮食中畧无他故色不相染本场逋课偿补皆完课完复为白色物变异也其理无可究竟 

　　王介轩名鉴字明卿真定安平人少卓异不羣长益耿介厉名节娶同郡富翁女资装甚盛鉴悉归之一无所留壮游燕都受学于虞邵庵之门用力于明体达用不攻词藻朝贵荐其才行试以侍仪司舎人鉴不就曰某虽不敏安能为人所役哉即还故里益加砥砺扁所居为介轩因以自号其父擢官平江路呉县尹某侍养终任乐呉中风土遂隐居呉城临顿里西闭门独处足迹不出户者二十年应门惟一婢客至辄叩邻家贳酒酒至对客剧饮酒干乃已家贫无担石之储然非其义一毫不茍取于人其介老而弥笃性嗜蟹人或馈两蒲青愿易一诗曰吾岂可以口腹害物命耶尽放之江中而偿其诗 

　　徐孝祥居呉江同里虽苑屋数楹而树石自然幽胜有田数畆足以供饘粥而已隐居好学不求仕进尚文好客客至必留饮以故岁常醸酒数石而自奉惟布衣草屦泊如也一日后园徐步见树根一穴坍陷谛视之下有石甃启之皆白物也乃亟掩之一毫弗取人无有知者几三十年值至治壬戌岁大歉民不聊生孝祥曰是物当出世耶乃启其穴物皆如故日取数锭收籴以散贫人所全活者不可胜计物尽乃已女将适人惟荆布遣之而于藏中之物锱铢无犯其子纯大以明经发解官至翰林供奉枢宻承旨孝祥受封如其官寿至九十七而卒 

　　达噜噶齐巴尔圗国公倜傥爽迈博文强记凡宴会以文为谑满坐风生一日同寅后堂会饮僚佐愿求一令以资劝酬公曰吾不读书弗能为令但有两字隐语请众贤商之解者免弗解者请一巨觞众曰如命公曰一字有四个口字一个十字又一字有四个十字一个口字在坐者皆不能解悉就饮饮竟叩之公以箸画案上乃图毕二字也 

　　泰定中有一道翁自称古无极不知何许人携一竹笼荷一竹杖来假居葑门道堂后架小室数椽栖息其中四围上下皆以白垩涂之正中设小木榻出笼中瓢笛渔鼔之类悬壁间以书一束为枕市酒一瓮置于床头自酿自饮人有求饮摇手弗许饮竟复醸日以为常扁其室曰小小蓬居室中皎然如雪不生一虫蚊蝇无敢入者暑月开户安眠不用帷帐猫犬至其门即俛首疾回不敢窥其内经年累月四壁无尘人不见其挥拂或以蟏蛸之类投其中即不知其处堂主见其日坐卧室中未尝出外縁募笼中青蚨不乏疑有妙术逼其传授翁只大笑一夕收其所用之物不知何徃明日物色追之葑门娄门盘门昌门之人皆云是日见其负笼荷杖出门去矣 

　　致和改元七月之望士人杨彦采陆升之载酒出游莲塘舟回日夕夜泊横桥下月色明霁酒各半醒闻邻船有琵琶声意其歌姬舟也蹑而窥之见灯下一姬自弄弦索二人径徃见之询其所由答曰妾大都乐籍供奉女也从人来游江南值彼徃云间收布妾独处此候之尚未回也二人命取舟中馂余肴核就灯下同酌姬举止闲雅姿色娟丽二人情动于中稍挑谑之姬亦不以为嫌求其歌以侑觞则曰妾近夕冒风喉咽失音不能奉命二人强之姬曰近日游访西子陈迹得古歌数首敢奉清尘不讶为荷凡一歌侑饮一觞歌曰风动荷花水殿香姑苏台上宴呉王西施醉舞娇无力笑倚东窗白玉床再歌曰呉王旧国水烟空香径无人兰叶红春色似怜歌舞地年年先发馆娃宫又曰馆娃宫外是苏台郁郁芊芊草不开无风自偃君知否西子裙裾拂过来又曰半夜娃宫作战场血腥犹杂宴时香西施不及烧残蜡犹为君王泣数行又曰春入长洲草又生鹧鸪飞起少人行年深不辨娃宫处夜夜苏台空月明又曰几多云树倚青冥越焰烧来一片平此地最应沾恨血至今青草不匀生又曰旧苑荒台杨栁新菱歌清唱不胜春只今惟有西江月曽照呉王宫里人彦采曰歌韵悠柔含悲耸怆固云美矣苐西施乃亡人家国妖艳之流不足道也愿更他曲以涤尘抱何幸如之姬更歌曰家国兴亡来有以呉人何苦怨西施西拖若解亡呉国越国亡来又是谁彦采曰此言固是然皆古人陈言素所厌闻者大都才人四渎五岳精灵间气之所聚会有何新声倾耳一听又歌曰家是红罗亭上仙谪来尘世巳多年君心既逐东流水错把无縁当有縁歌竟掀篷揽衣跃入水中彦采大惊汗背而觉一梦境也寻升之共话醉眠脚后不能寤也翌日事传呉下 

　　花木之妖世固有之未有如平江牡丹之甚异者致和戊辰八月铁瓶巷刘太医家牡丹数株各色盛开开凡三度初开者若茶盂子大中间緑蕋有如神佛之状数日乃谢第二度开者若五升竹箩花蕋成人马形耐有半月之久第三度开者只如酒盏大其蕋细长若幡幢旗帜状而罗衫紫与粉红楼子甚多三日而萎观者日数百人阑槛尽皆拥毁不可止遏童謡云牡丹红禾苗空牡丹紫禾苗死明年明宗登极五月暴崩而庙讳乃和字也其应不爽如此 

　　天厯已已平江十字翼万户府初构正衙解巨木中分有天下太平之王六字其大如斗字画相连如纚不断众皆以为瑞世之符识者云此木妖也是岁色哷万户卒明年改元至顺又明年有宁宗之变
