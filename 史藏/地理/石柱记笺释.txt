石柱记笺释 清 郑元庆

提要
巻一
巻二
巻三
巻四
巻五
 　 
 
提要

　　《石柱记笺释》五巻，国朝郑元庆撰。元庆字芷畦，归安人。呉兴山水清佳，自六朝以来称东南名郡。自唐时刻有《石柱记》，树之杼山，载其山川、陵墓、古迹、古器甚详。迨传世既久，岁月名字遂漫漶不可考。欧阳修作《集古録》以为笔画奇伟，非颜真卿不能书。孙觉知湖州，聚境内碑碣，筑墨妙亭贮之，凡三十二通石柱，埋填淤泥。而《石柱记》遂沦没不复见。康熈辛巳，元庆重修府志既成，复访得宋椠石柱，记为世所罕觏，惟湖州五县原本祇载其三，秀水朱彝尊乃依仿体例，摭徳清武康二县事迹辑而补之。元庆采掇诸书为之注释，其征据详明，考证精核，颇为赡博可取。虽于一郡之胜，尚未能包括无遗，而轶典遗闻，其梗槩已畧具于此，固亦征文考献者所必资也。  
　 
巻一

　　湖州石柱记文字残缺，其存者仅可识读。考其所记不可详也。唯是笔画竒伟，非颜鲁公不能书耳。公忠义之节，明若日月、坚如金石，自可以光后世、传无穷，不待其书然后不朽。然公所至必有遗迹，故今处处有之，唐人笔迹见于今者，唯公最多。视其巨书深刻，或托于山厓，其用意未尝不为无穷计也。盖亦有趣好所乐尔。其在湖州所书为世所传者，唯干禄字书、放生池碑，尚多见于人家，而干禄字书乃杨汉公摹本，其真本以讹缺遂不复传，独予集録有之。唯好古之士知前人用意之深，则其湮沈磨灭之余，尤为可惜者也。【集古录】

　　石柱记残缺不见年月及书撰姓名，其字画颜鲁公书也，凡湖州诸县，皆记其山川前古陵墓。【集古録目】

　　石柱记，旧在杼山，今在墨妙亭。【舆地碑记目】

　　【按鲁公年谱：大歴七年壬子、公年六十四。九月，至东京除湖州刺史。十一月发东京，八年癸丑正月至任，七月追建放生池碑铭。是年有《题三癸亭酬陆处士折青桂花见寄诗水堂送诸文士戏赠潘丞聮句》。十二月有沈氏述祖德碑阴记，玄靖李先生碑铭，公在郡及门生弟侄游岘山，观左相石罇聮句。九年甲寅正月，作干禄字书序书于刺史宅东厅院，韵海镜源纂成三百六十巻。是年，有乞御书题额恩敕批荅碑阴记、妙喜寺碑、□□□□□□赠僧皎然诗。十年乙卯，有元次山表墓碑铭欧阳领军碑铭。十一年丙辰四月，有崔孝公陋室铭记。初，霅溪东南有白苹洲，梁太守柳恽《江南曲》：汀洲采白苹、日暮江南春，后人因以名洲。至是公始剪榛导流，作八角亭及茅亭书恽诗于上，有康使君碑铭。十二年丁已，公年六十九。四月有柳恽西亭记，是月内召。五月，有项王碑阴述呉兴集□□□□□□□□□□□□□。八月为刑部尚书。年谱所载鲁公刺湖事绩如此，独不及石柱记，故不知其作于何年。考之《唐会要》乌程县大歴十二年二月二十一日，新升望公记乌程注云旧紧今望,则知其为十二年二月后所作也。时公膺召，克期进都，犹留心郡事，勒之贞石，用垂久逺。更数百年，风雨剥蚀，薶没荒山，非孙莘老力为收贮，几乎不与蚕头鼠尾碑，胥归销灭也邪。谨识之，见鲁公用意之深，且以补年谱所未逮云。】

　　○湖州沿革

　　湖州，禹贡扬州之域，斗牛之分。【清类天文分野之书】

　　士防风氏之国也，春秋时吴地，后属越，越为楚所灭，属楚。【十道志】

　　楚为菰城，即春申君之邑。【方舆胜览】

　　秦始皇二十六年，置会稽郡，改菰城为乌程县，隶会稽，又置故鄣县，隶鄣郡。【呉兴记】

　　秦始皇至会稽，徙大越之人于乌程。【越絶外传】

　　乌程、故鄣，汉属会稽丹阳二郡。东汉属呉郡，吴孙皓分置吴兴郡，晋宋齐因之。【舆地广记】

　　梁绍泰元年，改吴兴郡为震州，盖取震泽为名。陈初罢州复为郡。【元和郡县志】

　　隋仁寿二年，改吴兴郡为湖州。【太平寰宇记】

　　五湖之表，州以为名也。【郡国志】

　　隋炀帝初废湖州，分其地入余杭及吴二郡。【通典】

　　唐武徳四年，平李子通，置湖州。天宝元年，改吴兴郡。干元元年，复为湖州。【旧唐书】

　　湖州，吴兴郡上土，贡御服、乌眼绫、折皂布、绵、绸、布、纻、糯米、黄■〈米岂〉【疑作糙】、紫笋茶、朩瓜、杬子、乳柑、蜜、金沙泉，戸七万三千三百六，口四十七万七千六百九十六，县五：　乌程望　、长城望、　安吉紧、　徳清上　、武康上。【新唐书】

　　【按谈钥《呉兴志》唐歳贡御服，折造布二百九十端、□□紫笋茶一万串、又供尚食厨糙糯米一千三百八十三石有奇，黄糙米一百九十八石，朩瓜糁四坩，朩瓜煎三坩，单杬子一千三百五十颗，重黄杬子一千三百颗，又白蜜三石，砂盆一百枚，金沙泉一银缾，乳柑五百个。统记云：龙德三年，贡布三十端供御服折造，布二百九十疋。大歴六年，始进朩瓜糁。大歴元年进木瓜煎、单黄杬子。二年，进白蜜、重黄杬子。五年，进黄糙米。贞元十三年，进糙糯米。十四年，进砂盆。十五年，进□□。元和五年，减米六十六石。本郡未尝经兵火，架阁典籍具在。《统记》，兴国中摄长史左文质纂，有所考据，故所载年代数目，可以补史之遗缺。又按唐之歳贡，如乌眼绫、绸、布、纻，唐初所贡数虽不详，统记载龙德三年贡布三十端，可见其不多矣。供御服折造布与木瓜、杬子、茶、蜜，大歴元年至六年始进。唯是以两税钱和市供故不至，甚病民。糯米黄糙与砂盆，贞元十三年至十五年始进。至元和中米已三损其一，乳柑不载所进之年。紫笋茶，大歴五年始于顾渚置贡茶院，院侧有碧泉，涌沙粲如金星。则金沙泉亦大歴后所进也。唐自髙祖太宗以仁慈保养天下物，贡有常，未尝妄取。下迨肃宗，不闻更易。大歴贞元之间，洊经兵革，贵官用事，口腹之奉，责贡于逺，不惮烦费，累増不已，亦足见唐室盛衰之故矣。宋初，呉越归命，郡始修贡。每歳唯贡乳柑、□□编布、□□茶、角□□□瓶泉□□□□□□□。如统记所载，视唐数己大歉，又减茶、泉，故旧圗经唯载柑布二物。后巳免进柑，故九域志唯载白纻二十疋、漆器三十事。绍兴以后，又独贡白编布而已。宋世相承，以节俭为家法，先王所谓物土之宜而致其利者，代益以损，可为万世法。】

　　【按夫戸口者，租庸调所由起也。唐之口四十七万有竒，今止二十九万有竒。唐之租庸调其数己不可考，今银则四十万四千有竒，米则三十九万一千有竒。《苕霅野史》曰：有田则有租，有家则有调，有身则有庸，古之制也。今庸浮于调，调过于租，而租又居天下三分之一。呜呼！苏湖熟、天下足。和以滋味，养以参苓，毋劳手足，卫我腹心。德清陈志曰：呉中之田赋役之重，视他道较甚。推厥弊源，呉越以贡献之故，而赋敛者重。南宋以和籴之困，而经量者密。贾似道之公田甚于经量，张士诚之横赋剧于呉越，是故版籍相仍官田之多，几半于民，而科则之緐，莫革其弊。《真隠斋槀》曰以一夫十畞之家论之，一夫终歳勤动可耕十畞，一畞米二石，亦称有年。计为米二十石。一夫食用可五石，而嬴盖所存止十石矣。实征银米■〈亩又〉可六斗，而办□□□□，余米止四石耳。而妻孥之待哺，衣缕之盖形，皆取资焉。又有递年因粮耗费，因银销费，不在此数。以畞之所入，较粮之所出，则收获虽极丰稔，所余无几，而民力竭矣。戸口安得不消耗邪！】

　　【按呉初置呉兴郡，领九县：乌程、永安、余杭、临水、阳羡、故鄣、安吉、原乡、于潜。晋析乌程置长城东，迁为县十一。后割阳羡置义兴郡，为县十。宋以故鄣属丹阳，歴齐梁陈仍九县。隋平陈，郡废县，或并省各他属。仁寿二年，以武康、乌程、长城三县，置湖州。未几，复废。唐武德四年，复置湖州，止领乌程一县。七年，始以武康长城来属。又并安吉原乡入长城。麟德中，复置安吉。天授中，析武康置武源，寻改临溪，又改德清。干宁三年，升湖州为忠国军。终唐之世，凡五县。后梁开平中，以武康属杭州。后周显德中改为湖州宣德军，宋仍之。太平兴国四年，复武康。七年，析乌程置归安，为县六。景佑元年，改为湖州昭庆军。寳庆二年，改湖州昭庆军为安吉州，县仍为六。元为湖州路，升长兴为州，余五县如故。眀为湖州府，长兴仍为县，升安吉为州，析安吉置孝丰，定为一州六县，至今不改。】

　　○乌程县【宋太平兴国七年，分乌程东南十五郷置归安县，因吴越钱氏初归命，故名。与乌程对，治俱附郭。】

　　旧紧今望：郷四十里二百，东去苏州二百一十里，南去杭州一百八十九里，西北去扬州六百四十七里，西去宣州三百一十七里，北去东都二千八百七十五里，北去上都三千七百七十六里。

　　【按《元和郡县志》州境西北至上都三千二百四十里，□□□□□□□西北至东都二千二百四十里，□□□□东北至苏州二百一十里，正南微北至宣州三百七十里，东北至常州和睦路三百里，东至杭州私路一百九十里。《杜氏通典》呉兴郡东至呉郡三百一十里，南至余杭郡一百九十里，西至宣城郡三百八十七里，北至呉郡二百一十里，东南到余杭郡盐官县界一百七十二里，西南到宣城郡界二百六十一里，西北到晋陵郡三百三十二里，东北到呉郡二百二十二里。再按《太平寰宇记》、《九域志》谈志俱与记互异。】

　　秦置乌程县，介于会稽鄣二郡之间。【清类天文分野之书】

　　秦时乌巾程林，以酿美酒县因得名。【吴兴杂録】

　　会稽郡乌程，有欧阳亭。【汉书注】

　　吴郡乌程，左传襄公三年楚伐吴，至于衡山。杜预曰在县南，或云丹阳县之横山。去鸠兹不逺，子重所至也。吴兴记曰，县西北卞山有项羽祠。兴平二年，太守许贡奏分县为永安县。【续汉书注】

　　吴兴乌程，令汉旧县，先属吴。【宋书】

　　吴郡乌程，旧置吴兴郡。平陈郡废，并东迁县入焉。仁寿中，置湖州。大业初，州废。有卞山。【隋书】

　　乌程望东一百二十三里，有官池。元和中，刺史范传正开东南三十五里，有凌波塘。宝歴中，刺史崔元亮开【即归安之菱湖今成镇市】，北二里有蒲帆塘。刺史杨汉公开开而得蒲帆，因名有卞山，有太湖。【新唐书】

　　乌程县，治旧在子城内。晋义熙六年，始移今处。唐太和二年，县治生莲，花名莲花阁。【菰城文献】

　　【按子城即今府治，周一里，古乌程县治呉兴郡，旧城也。统记云秦时为项羽故城。唐武德四年，赵邵王孝恭始于外筑罗城，周二十四里，而以子城为刺史廨。署谈志云，旧传郭璞欲移郡于东迁，每立标，辄为飞鸟衔去，其女亦善地理，启璞毋徙，因旧址损益之，可以永无残破之虞。璞从之，其女今号迁城小娘子，从璞庙食。续图经云，郡置于吴，而璞当晋惠懐之际，避地东南，事不相类，乃于菰城云。秦改县为乌程，至晋始移于苕霅之上。乌程县治即古郡治。又自相抵牾，切详乌程治所，当秦汉间已徙今之郡中，故呉寳鼎置郡。诏谓永安故鄣等水悉注于乌程，若在菰城，岂得云此。夫旣以县为郡，则必即县治为郡治，而县治他徙矣。璞随元帝渡江仕为尚书郎，损益古城之制，相阴阳，审向背，庸有是理。今罗城内苕水入西门，余不诸水入南门，至江渚汇合为霅溪，出北门趋太湖，西南诸山屛列于前。北有弁山盘踞于后。子城居中受众水之冲、挹羣山之秀。又四面多大溪广泽，故立郡以来永无兵革之患，意非璞不能定，不必引飞鸟以神其事也。载按郡置于呉寳鼎，即县治为郡治，距晋义熈计一百五十余年，县治他徙何所，旧志不详。又郡治为项羽故城，晋宋齐梁间，二千石至，皆畏羽为厉，祀之厅事，而避居他室。天监末，萧琛守郡，始迁去之，仍为太守厅。事载在史册，今俗传府治为梁沈约故宅，称呉兴地主，不知始自何人，说鬼说梦也，因记县治附及之。】

　　帝颛顼

　　冢晋初，衡山见颛顼冢，有营丘图，衡山在州之东。【吴兴续圗经】

　　或疑颛顼都帝丘，今濮州是无縁冢在此。古今流传，虽不可尽信，然舜葬苍梧、禹葬会稽，何必其都邪。今州之杼山，相传夏杼巡狩所至，杼，夏之七王也。禹葬会稽，则杼之至此，固无足怪。庸俗之言，未可为全无据也。【避暑录话】

　　予考皇览云，颛顼冢在东都濮阳县顿丘城门外广阳里中。《山海经》云颛顼葬鲋嵎之阳，鲁公何不深究，遽信圗经之说。【吴兴掌故集】

　　《山海经》鲋嵎之山，汉水出焉，帝颛顼塟于其阳，九嫔葬于其阴。水经沔水注引之。鲋嵎即嶓冢，在今陜西寜羗州北九十里，与沔县接界。帝王世纪颛顼葬濮阳顿丘，今直隶开州，是濮阳帝颛顼之墟，故曰帝丘。见左传。谓陵在顿丘者，是开州即濮阳也，今祀典亦在此地。【三余漫钞】

　　《水经注》南岳岣嵝山下舜庙南，有祝融冢。楚灵王之世，山崩毁其坟，得营丘九头圗，非吴兴之衡山也。且祝融火官，亦非颛顼。续图经本以衡山傅，会鲁公沿误，盖亦未之考也。【石虹日记】

　　吴大帝陵

　　大帝陵，在上元县东北蒋山八里。【太平寰宇记】

　　【按《呉志》孙权本传，权薨，谥大皇帝，葬蒋陵。丹阳记云：蒋陵因山为名。《六朝事迹》云：今蒋庙相对向西有曰孙陵，冈是为蒋陵，是大帝陵，确有定所也。权太子和以皇后失宠，废为庶人，徙故鄣，改封乌程侯。遣之国，后薨。葬弁山。子皓即位，追尊为文皇帝，墓曰明陵。《呉兴记》云：西陵山孙皓改葬父和于此，即弁山之别岭也。记作大帝，盖文字之讹耳。文帝有庙，在仪鳯桥南。《呉志》：寳鼎元年冬十月，永安山贼施但聚众数千，出乌程取明陵，上鼓吹曲，盖比至建康，众有万人。丁固等逆战，但败走。寻灭。因诏立呉兴郡以藩卫明陵，命太守四时奉祠。此呉兴设郡所自昉也。幷建庙郡中，后人称为呉兴地主庙西。《呉里语》云：呉文帝庙，宋崇宁中讹作沈约祠。《菰城文献》云：嘉靖九年，知县戴嘉猷毁其像，撤其祠。二十四年又复之。今称沈为着姓，约为地主，有司以时致祭，于是天下竞称呉兴有地主。沈云呉兴沈氏，竹墩马要族最着。竹墩祖元，三史纂修官。国祥马要祖元撝和处士德并，未尝逺，追武康德清诸沈。或祖建威将军林子，或祖侍中司空庆之，或祖织帘先生麟士，虽同本述善侯，亦不祖。休文谱牒具在，班班可考也。而谓沈为着姓约为地主，义何取乎？况呉文帝以嫡嗣而遭废黜，小心翼翼恪守侯封，毋论其肇造。呉兴即以揆之忠孝大伦，允称无媿祀，典亦可以不废今。讹作约祠，有司以时致，祭其与祭法，义又何取乎？抑不特此也。如郡中铜官赵监庙□□讹作武安王庙，升山沈将军祠□□讹作娘娘庙，道场山东坡书院讹作观音堂，竹墩朱奉议□□长春书院讹作三官道院，忽又讹作徽国文公祠。爱山台安吉赵太守□□□幸列祀典，忽借池州殉难赵通判之妇为其妇，忽借本州岛殉难徐提刑之子为其子，讹作节义成双男女，杂沓寄食丛祠。当事不及闻，吾辈不致辩，呜呼，魂一变成虹血，三年藏碧，岂无灵爽，岂无怨恫。森森熌熌，神杳杳以何归，惨惨凄凄，恨深深而莫诉。呜呼，是谁之过与！】

　　吴景帝陵

　　孙吴景帝葬定陵，吴志不言所在。《南畿志》云在太平府城东凌家山，鲁公又记之，均属可疑。近年海寜祝仲基家，一日有僧叩门请斋，祝与之。僧留不去，逾月，告祝堂侧有窖，珍宝无算，导祝篝火掘之，有隧道，数百歩见石门，金戸环，两狻猊坐门左右，中树一碑，隶书吴景帝陵门，坚闭不能发，期以次日发之。适祝以小过责仆，仆潜赴县告讦，县令遣吏且至，祝亟塞之而贿隶以事虚覆，乃止。予闻诸家孝亷近修，时祝尚存，惜未及亲询之也。【竹垞说证】

　　钮皇后陵

　　鲁公记吴景帝陵，后即继以钮皇后陵。劳钺志着姓谓吴景帝，有钮后。然吴志孙休止有朱夫人，并无钮后。惟陈武帝后章要儿本姓钮。永定元年正位中宫，太建二年崩，谥宣太后，祔葬万安陵。《建康实録》云，万安陵在县东南，古彭城驿侧。六朝事迹云，今县东崇礼郷地，名陵里有曰天子陵，其地有石麒麟二。里俗相传即陈髙祖墓。然则钮后之葬，亦在金陵矣。《陈书》章皇后父景明，追封广徳县侯。母苏，拜安吉县君。安吉君卒，与后父合葬吴兴。窃疑鲁公所记钮皇后陵，殆其父母墓尔。顷闻之茝畦，云十年前天寜寺西南，居民冯氏堂后地忽陷，窥之得空穴，中县二棺，土人层级而下，阴风刮面，遂出。以土覆之。天寜寺为钮氏舍宅建，则此或即后之父母墓未可知也。【竹垞说证】

　　【按旧志青塘在迎禧门外，呉景帝钮皇后父葬卞山，令百姓开之，以通墓所。自城入法华寺路也。据此则呉景帝果有钮皇后矣，然云父葬卞山，亦不当以景帝钮后二陵并载也。】

　　呉丹阳太守芜湖侯太史慈墓

　　太史慈，字子义，东莱黄人。仕郡奏曹吏。北海相孔融以黄巾寇暴出，屯都昌，为贼管亥所围。慈从辽东还赴融求兵出斫贼，融不听。而围日逼，融欲告急平原相刘备。慈自请求行，到平原说备，备即遣精兵三千人随慈，贼闻兵至，解围走。扬州刺史刘繇与慈同郡，慈往见之。会孙策至，或劝繇可以慈为大将军。繇曰：“我若用子义，许子将不当笑我邪。”但使慈侦视轻重，独与一骑卒遇策，便可斗，正与策对，得其兜鍪。繇奔豫章，慈为策所执，即解缚，捉其手曰：“寜识神亭时邪？”即署门下督，还呉授兵，拜折冲中郎将。繇亡于豫章，士众未有所附，策命慈徃抚安焉。还为建昌都尉，治海昏，卒。【吴志】

　　太史慈葬于新吴，今洪府奉新县也。邑人立庙敬事。干道中封灵惠侯，予在西掖，当制其词曰：神早赴孔融，雅谓青州之烈士。晚从孙策，遂为吴国之信臣。立庙至今，作民司命，揽一同之言状，择二美以建侯，庻几江表之间，尚忆神亭之事，盖为是也。【容斋二笔】

　　太史慈墓在奉新县南郷十都，地名感古。【江西通志】

　　【按慈墓郡志俱不书，惟乌程徐志传会云在法华寺东石坞】

　　吴大将军朱治墓

　　朱治字君理，故鄣人，汉末为县吏，州辟从事，随孙坚征伐，累迁督军校尉。坚卒，奉孙策平江东，定会稽，领太守事。策亡，奉孙权，为九真太守，行扶义将军，征讨夷越，佐定东南。黄武元年，封毘陵侯。二年，徙封故鄣。卒，赠大将军。【吴志】

　　朱治墓在归安县南一十二里。【谈志】

　　吴荡宼将军程普墓

　　程普，字徳谋，右北平土垠人。初为州郡吏，从孙坚征伐，坚卒，复随孙策。以功为吴郡都尉，徙丹阳，拜荡寇中郎将，领零陵太守。策卒，与张昭等共辅孙权，周旋三郡，平讨不服，领江夏太守，迁荡冦将军，卒。【吴志】

　　程普墓在瑞昌县安泰郷桂林桥西南。【江西通志】

　　晋侍中罗含墓

　　罗含，字君章，耒阳人。初为郡功曹，转州主簿。桓温临州，补征西参军，征为尚书郎，累迁廷尉，长沙相致仕。还家，阶庭忽兰菊丛生，人以为徳行之感。年七十七卒。【晋书】

　　罗含墓在耒阳县南四十里。【湖广通志】

　　【按普含二墓显然不在湖州，与本传相符，鲁公何据而书之。】

　　晋黄门侍郎潘尼墓

　　潘尼字正叔，中牟人。举秀才，为太常博士，累官中书令。永嘉中迁太常卿，洛阳将没，携家属东出成皋，【即今巩县】欲还郷里，道遇贼不得前，病卒于坞壁。【晋书】

　　潘尼墓在县东一十里。【太平寰宇记】

　　【按本传尼卒于坞壁，何縁墓在此，寰宇记想亦因石柱而载之。】

　　齐宣城太守丘灵鞠墓

　　丘灵鞠，乌程人，仕宋，累官本郡中正兼中书郎。入齐，歴通直常侍，东观祭酒，再迁长沙王车骑长史，大中大夫，卒。【齐书】

　　丘灵鞠墓不详所在。【谈志】

　　梁中书侍郎丘迟墓

　　丘迟，字希范，灵鞠子。仕齐，歴殿中郎，车骑録事参军。入梁，迁中书郎，歴司徒从事郎，卒官。【梁书】

　　丘迟墓在县南一十六里。【太平寰宇记】

　　沈太虚侍郎虚中言昔湖州有人发古冢，得碑，乃南朝丘迟。其言迟乃左史丘明之后，然则丘明竟不姓左邪。【能改斋漫録】

　　【按《诸道石刻录》云：呉兴丘氏大宗碑，唐元和四年十月二十二日建。虚中言所发之碑殆即是欤。《急就篇》注左丘明本鲁之左史，继守其职，遂为姓。《韵会》云丘姓出呉兴，河南二望。《风俗通》曰鲁左丘明之后。《藁简赘笔》亦云呉兴丘墓一村之人，皆姓丘。有大碑列其墓上，称左史丘明之后。《谈志》之着姓歴叙丘氏世系，何不主此说？岂以诸书为不足据邪？又《舆地碑记目》云呉兴丘氏墓碑在乌程县霅水乡淋谷，考刘宋晋陵太守丘杰，乌程人，年十四母卒，止啖生菜。歳余，得腹疾痛甚。一日，梦母曰：死生是分别耳，何尔徒苦啖生菜。遇煅蟇毒灵。床前有药三丸，可取服之。杰惊起，果得一瓯药，服之，下蝌子数升，疾顿愈。丘氏世保此瓯。杰居县南七里，邻人胡氏筑墙侵其界，杰时未成童，辄夜移篱退三尺，胡氏惭亦退三尺，遂成大路，至今称为丘路。杰卒，葬县西一十八里，疑即在霅水郷也，淋谷未详。】

　　梁司空康绚缜墓

　　【按绚缜不知何许人，《南史》有康绚，蓝田人，仕梁至司州刺史，领安陆太守。普通元年除卫尉卿，未拜，卒。今云司空，又赘一缜字，恐未必是。或者疑即康翼之后，康宗之攴族。】

　　陈五兵尚书康宗墓

　　汲郡兰陵令奋节将军康翼，随晋元帝渡江，为吴兴郡丞。因居乌程，事见《吴兴记》。翼生豫章太守镇，鎭生征掳司马建武将军钦信，钦信生宋晋熙王兵曹参军黯，黯生南台郎髙，髙生齐骠骑大将军孟眞，孟真生梁散骑侍郎僧朗，僧朗生陈给事中五兵尚书宗先。为山阴令子孙，始居会稽。【颜鲁公集】

　　【按二康墓俱不详所在。】  
　 
巻二

　　○长城县【朱梁避庙讳，改曰长兴】

　　吴兴长城令，晋太康三年分乌程。【宋书】

　　【按《舆地广记》、《舆地纪胜》俱云长兴安吉二县，梁陈属陈留郡。史无明文，不知何所本。】

　　吴郡长城县平陈废仁寿二年复有雉山【隋书】

　　【按雉山在县北五里，《梁陈故事》云梁武帝时童謡：“鸟山出天子。”江表凡以鸟名山者悉凿之，独此山不凿，陈髙祖为皇帝，追赠之。】

　　长城县，会昌四年十一月升望。【唐会要】

　　长城，望。大业末，沈法兴置长州。武徳四年，更置绥州，因古绥安县名之。又更置雉州，并置原郷县。七年，州废，省原郷，以长城来属。有西湖漑田三千顷，其后湮废。贞元十三年，刺史于頔复之，人頼其利，顾山有茶以供贡，有铜。【新唐书】

　　【按顾山即顾渚，在县西北四十二里。《元和郡县志》及《舆地纪胜》析而为二，非也。顾渚以呉王夫槩顾其渚可为都邑，故名。唐有贡焙院，院侧有清风楼，絶壁峭立于大涧中流，乱石飞走，曰明月峡，茶生其闲，尤为絶品。张文规诗：“清风楼下草初出，明月峡中茶始生。”《读书后志》云陆羽与朱放辈论茶，以顾渚为第一。羽着《茶经》有云紫者上，緑者次。笋者上，芹者次。《膳夫经》云茶古不间食之，晋宋以降，呉人采其叶煮，是为茶粥。至开元天宝之间，稍稍有茶。至德大歴遂多。建中以后，盛矣。茗丝盐铁，管榷存焉。《元和郡县志》云顾渚每歳进奉，茶役工三万人，累月方毕。《南部新书》云顾渚贡焙，歳造一万八千四百斤。建中二年，袁髙刺郡进三千六百串。■〈午午〉诗。开成三年，以贡不如法，停。刺史裴充官旧编云：贞元五年，贡限清明到京，谓之急程茶。张文规诗：“牡丹花笑金钿动，传奏呉兴紫笋来。”自袁髙以诗进规，遂为贡茶轻省之始。牟氏《陵阳集》云：宋朝重建茗顾渚，寂寥几三百载。元复修，唐贡焙设湖常等处茶园，提举领之。长兴顾志引萧洵顾渚采茶记有云：“国朝自丁酉年至洪武七年，歳贡叶茶，増至千斤。又末茶变易价钱，时值九十六万奇。八年革罢，每歳止贡芽茶二斤。永乐二年，増至三十斤。与会典开载相同。今东南盛行嶰茶，《嶰茶笺》云环长兴境产茶者，曰罗嶰、曰白岩、曰乌瞻、曰青岘、曰筱浦、曰顾渚，不可指数，独罗嶰最胜。环嶰境十里，而遥为嶰者，亦不可指数。嶰而曰■〈山介〉，两山之介也。罗氏居之，在小秦王庙后，所以称庙后罗嶰也。《嶰茶彚钞》云罗嶰介于山中，罗隠隠此，故名罗嶰。今唯洞山最佳。县西一百二十里曰九龙山，山上有古石城，乂名石郭山。《舆地志》云呉采章山之铜，即此。与安吉接界。】

　　呉王阖闾使其弟夫槩王居此筑城，狭而长，因以为名。【元和郡县志】

　　初置县冨陂村，晋咸康元年徙若溪北，即今重光观地。隋大业十一年徙于夫槩王废城。唐武徳七年始移今所。【太平寰宇记】

　　大雷山

　　大雷山在县东北六十里，髙一百二十丈。【太平寰宇记】

　　小雷山，洞庭之东，山属乌程。大雷山，洞庭之西山，属长兴。【吴兴旧编】

　　两山南北相对，而不相见，见即有风雷之异，曰大雷小雷。【震泽编】

　　大雷山、小雷山、泽山，三山包山，俱在太湖中。旧属乌程，今并属苏州吴县。【劳钺府志】

　　【按大小雷分属二县，鲁公何以独记大雷，劳志又何以皆属之乌程也。《太湖志》大雷在洞庭山西北，小雷在洞庭山西南。续志两山相去六十里，在晋陵县马迹山西。旧编之说误也。予问之前太湖守备牛龙光斗云：长兴夹浦之东三里，即大雷山。长兴分界，乌程大钱之北二十里，即小雷山。乌程分界俱在西洞庭之西。劳志云幷属苏州，亦误也。晏氏《类要》、《舆地纪胜》、明《一统志》俱云归安县三山在太湖中，大误。盖归安不能与太湖相接也。】

　　芳岩

　　【按《舆地纪胜》引《寰宇记》云芳岩，又名童山，在宜兴县南六十里。《风土记》云芳岩即此山也。岂鲁公时属在长兴邪。】

　　震泽

　　震泽，吴南太湖名。【孔氏书传】

　　孔氏以太湖为震泽，非是。周官九州岛，有泽薮、有川、有浸。扬州泽薮为具区，其浸为五湖，旣以具区为泽薮，则震泽即具区也。太湖乃五湖之总名耳。凡言薮者，皆人资以为利。故曰薮以冨得民，而浸则但水之所锺也。今平望八尺震泽之间，水弥漫而极浅，与太湖相接，而非太湖。积潦暴至，无以泄之，则溢而害田，所以谓之震。蒲鱼莲芡之利，人所资者甚广，亦或可堤而为田，与太湖异。所以谓之泽。他州之泽，无水暴至之患，则为一名而巳。而具区与三江通，塞为利害，故二名以别之，此非。吴一作测，越之人不知，而先儒皆北人，但据文为说，宜其显然失之地理，而不悟也。【避暑録话】

　　【按《尔雅》呉越之间有具区，郭注今呉县西南太湖即震泽，亦非是。《禹贡长笺》云职方具区，即禹贡震泽。胡氏《禹贡锥指》从之。今乌程有震泽上下二乡，自上林轧村至南浔鎭皆是。其地濵太湖，盖取诸此。与叶氏之说相合。鲁公独记长兴，而不及乌程，何与？】

　　若溪

　　若溪在县南五十歩，舆地志云夹溪，悉生箭箬，亦名箬溪。【太平寰宇记】

　　箬溪南岸曰上若，北岸曰下若，人取下若水酿酒，极美，胜于云阳，俗称下若酒。【程演苏诗注】

　　【按臧衍《长兴志》剏为中若之说，至今有称长兴为三若者，谬矣。白居易诗：劳将下若忘忧酒，寄与江城爱酒翁。钱几诗：“上箬溪头老圃家”，古若箬通用。张景阳《七命》云：“酒则荆南乌程”，说者以荆州有乌程乡也。《艺苑雌黄》云非也，即乌程荆溪之南耳。荆溪本在乌程，后置长兴，故在长兴境内。二说未知孰是，今下若絶无羙酒，唯乌程之南浔归安之菱湖，溪流淸冽，酿酒最佳，花果之类随意投入，味益増胜，其优劣以曲之粗细，米之糙白，水之清浊为差优者，为三白。声闻辇下，曰浔酒，曰湖酒云。】

　　箬溪源出合溪，在画溪下流，穿城东。注明初耿炳文筑城，开濠环城，遂分流于城外，绕过龙潭湾，至下箬寺，会南溪诸水从新塘入太湖。【长兴顾志】

　　吴王夫槩庙

　　夫槩庙在县东一百歩。【太平寰宇记】

　　夫槩庙二，一在县东，一在县西南七十里，俗呼为都监，以其曽监筑城故也。【劳府志】

　　【按《语林》狄仁杰为江南安抚使，以周赧王、项羽、呉夫槩等神庙七百余所，有害于民，悉除之。鲁公在梁，公后仍记此庙，岂未尝毁乎。《图经》作呉王棠溪氏庙，即夫槩也。《类要》作夫差王庙，非是。】

　　陈景帝陵

　　齐太常卿道巨生皇考文缵，文缵生霸先。永定元年，霸先即皇帝位，追尊皇考曰景皇。帝庙号太祖，皇妣董太夫人曰安皇后，墓曰瑞陵。【陈书】

　　瑞陵在县西北五里。【谈志】

　　陈钱皇后陵

　　钱氏，长城人，父仲方，髙祖微时先娶之，早卒。及即位，追尊为昭皇后，墓曰嘉陵。【陈书】

　　嘉陵在县北五里。【谈志】

　　陈昭烈王陵

　　髙祖兄道谈，梁太平二年诏赠散骑常侍，使持节，平北将军、南兖州刺史、长城县公、加义兴郡公，谥曰昭烈。髙祖即位，追赠骠骑大将军、太尉、封始兴郡王。【陈书】

　　道谈，仕梁，为东宫值合将军。侯景乱，领弩手二千援台城，中流矢，卒。葬县西北五里，文帝即位，尊为明陵。【谈志】

　　谢安墓

　　谢安，字安石，阳夏人。简文帝时桓温请为司马，弟万病卒，安求归，寻除吴兴太守。在官无当时誉，而去后为人所思。尝开城西官塘，民获其利，号曰谢公塘。召拜侍中，进太保，卒赠太傅，谥文靖。【晋书】

　　【按《太平寰宇记》云谢公塘在乌程县西四里。唐大歴中，刺史裴清于州西起谢塘馆。《复斋碑目》云谢公塘碑，唐刺史裴清撰，僧道诜书，大歴七年十月十一日龙兴寺沙门皎然建。鲁公题碑阴曰：太保谢公，东晋咸和中以呉兴山水清逺，求典此郡，郡西至长城县，通水陆，今尚称谢公塘。及迁去，郡人用怀思刻石纪功焉。歴代至皇唐天宝末，羣盗起，公之碑志失于所在。眷求芜没，深为怆然，借旧史遗文敬刋息石。公之雅量，盖嗟叹之不足。此碑阴不知鲁公何年所书，年谱不载。《集古録》云射堂记，唐颜眞卿撰幷书，碑石缺坏不可考，以大歴十二年立，年谱亦不载。射堂者，吾湖古教场厅事也。《六一题跋》云鲁公在湖州所书刻于石者，子家集録多得之。今仆射相公笔法精妙，为予称颜氏书射堂记最佳，遂以此本遗予。以予家素所藏诸书较之，唯张敬因碑与斯记为尤精劲。《陵阳集》云鲁公乞米鹿脯二帖，旧刻在忠烈庙。《庑苕记》云鲁公蚕头鼠尾碑，在明月峡。宋时州县数来摹拓，土人惮费，击碎之。又有断碑二，在墨妙亭。乌程有浪迹先生玄眞子碑，皆鲁公书，年谱俱不载。再按《谈志》放生池在骆驼桥东，距罗城有阊门遗迹，池周数十畆。唐干元三年春三月诏洋州之兴道泉，山南、剑南、黔中、荆南、岭南、江西、浙江诸道，迄于升州之江寜、秦淮、太平桥、临江带郭上下五里，各置放生池，凡八十一所，此其一也。鲁公立碑池上，又以所赐敕书批荅中诸事志之碑阴。《舆地纪胜》云宋嘉佑六年，州人建鲁公祠于池上，知州事张田移公所书干禄字碑、放生池碑、项王碑、射堂碑列于两庑。《系年録》云绍兴三年三月庚申，名湖州唐太子太师颜眞卿庙曰忠烈，用守臣汪藻请也。□□□劳志载骆驼桥东有能仁院，放生池，并废。今东街尚有承天寺巷，疑即能仁院，相近有池，俗名秤锤潭，却有阊门遗迹，即放生池也此，皆郡人所罕知者，故附见于此。】

　　谢安墓在县南六十五里，初葬建康梅山。陈始兴，王叔陵发其冢，裔孙夷吾为长城令，徙于县南三鸦冈。【吴兴杂录】

　　【按宋康定中知州事胡宿奏乞，于冡旁申禁樵采给，复五家以备洒埽守护之役。敕州县官吏歳时祠祭，以明圣朝纪元功褒有德之意，从之。长兴顾志云三鸦冈在县治西南四十里，与杂録不合。】

　　殷仲文墓

　　殷仲文，陈郡人，吴兴太守殷康子。会稽王道子引为骠骑参军，后为元显征虏长史，会桓玄与朝廷有隙，玄之娣，仲文妻也，疑而间之。左迁新安太守，玄平京师，便弃郡投玄为咨议参军，玄将为乱，使总领诏命，以为侍中领左卫将军。玄九锡，仲文之辞也。初，玄簒位入宫，其床忽陷，羣下失色。仲文曰：将由圣德深厚，地不能载。玄大恱，寻败。仲文随玄西走，因奉二后投义军，为镇军长史，转尚书。帝初反正，抗表自解，迁东阳太守，义熈三年伏诛。【晋书】

　　殷仲文墓在县东三十二里。【太平寰宇记】

　　【按仲文人品如此，其墓亦可以不记，况《江南通志》载其墓在太平府城南一十五里】

　　陈武帝故宅

　　髙祖武皇帝，讳霸先，字兴国，长城下若里人。仕梁，累官太傅，进相国，总百揆，加封十郡，为陈王。永定元年冬十月，受梁敬帝禅，即皇帝位。三年六月，崩。年五十七，谥武皇帝，庙号髙祖。【陈书】

　　广惠教寺，在县治东九里，相传为陈武帝故宅。【谈志】

　　陈武帝故宅，或云在报徳寺，或云在广惠寺，未知孰是。或者广惠乃其所生之地，而报徳则其所居之处也。【长兴顾志】

　　陈文帝故宅

　　世祖文皇帝，讳蒨，字子华，昭烈王长子。髙祖崩，遗诏征继大统。七年，崩。年四十五，谥文皇帝，庙号世祖。【陈书】

　　长城宫，在县西二里，陈文帝所居。天嘉二年，置于大寜寺后。【谈志】

　　吴均故宅

　　吴均，字叔庠，故鄣人，好学，工诗文。天监初，栁恽守吴兴，举补主簿，后以荐召入赋诗。待诏、著作累迁，奉朝请。普通元年，卒【梁书】

　　吴均居青山，在吴兴之西。柳太守恽召补主簿，始入东境，乃作入东记，以辨山川故实。【吴兴掌故集】

　　【按太平寰宇记青山在长兴县南六十里，安吉江志州东北三十五里，曰青山，一名均山，以呉均名。又云呉均故宅在顺安乡青山，长兴安吉二县接界。均本传故鄣人，其宅当在安吉。】

　　陈氏五主屏风

　　【按陈氏五主，髙祖霸先、世祖蒨、废帝伯宗、髙宗顼、后主叔宝。《释名》屛风，以屛障风也。扆，在后所依倚也。《礼记》明堂：位天子，负斧扆，南面而立。三礼图扆，纵广八尺，画斧文，今之屛风，则遗像也。】

　　陈髙祖竹帐

　　【按《唐书》唐髙祖时，呉王杜伏威献竹帐，上以劳人不受。则竹帐匪独陈髙祖有之。】

　　国朝髙僧南山律主道宣

　　道宣姓钱氏，长城人。唐武徳中住终南山，与处士孙思邈结林下之交，毎一徃来，议论终夕。西明寺初就诏，充上座，撰《法门文记》《广弘明集》《续髙僧传》。卒，谥澄照。【髙僧传】

　　○安吉县【明成化二十三年十一月甲辰，开设孝丰县，割安吉县之九郷，及长兴县之三乡隶之。见实録，今志作弘治二年者，误也。又正德元年十一月乙丑，改安吉县为安吉州，见实録，今志作二年者，误也。】

　　丹阳郡，故鄣，莽曰候望。【汉书注】

　　丹阳郡，故鄣，秦鄣郡所治。《吴兴记》曰中平二年分县南置安吉县。光和末张角乱，此乡守险助国，汉嘉之，故立县。中平二年，又分立原乡县。【续汉书注】

　　安吉县，会昌四年十一月升紧。【唐会要】

　　安吉紧，义寜二年沈法兴置。武徳四年，贼平，因之以县隶桃州。七年，省入长城。麟徳元年，复置，北三十里有邸阁池，北一十七里有石鼓堰，引天目山水溉田百顷，皆圣歴初县令钳耳知命置。有铜有锡。【新唐书】

　　【按桃州以山得名，今孝丰县西南五十里有桃花山，出桃花石。皎然诗：“桃州采得桃花石”。《史记》呉王濞传：呉有豫章郡铜山。韦注今故鄣，此有豫字，误也，当云章郡。章，鄣古字，通今。州东三十里有铜山。《括地志》云呉采鄣山之铜，即此。《舆地纪胜》云安吉有铜祠，古出铜处。又州东南二十二里有白杨山。《括地志》云上有两穴，古采锡处。】

　　安吉旧治在天目乡，今孝丰县址是也。唐开元中，县令孔志道移治于玉磬山东南无城。洪武丙申，总管张徳始城之。元帅费愚监其事。【安吉江志】

　　天目山【今属孝丰县，在县西南六十五里】

　　勾余山东五百里，曰浮玉之山，北望具区，东望诸毗，有兽焉，其状如虎，而牛尾。其音如吠犬，其名曰彘是，食人。苕水出于其阴，北流注于具区，其中多鮆鱼。【山海经】

　　【按《尔雅》鮤，鱴刀。郭注：今之鮆鱼也，异鱼。《图赞》云鮆鱼，蝴蝶所化。列■〈梦，戈代夕〉长■〈髟上页下〉。今太湖有之，大者名刀鮆，小者亦可作鲊。张文规诗：食有呉兴鲊。蔡寛夫诗话云呉中作鲊，多就溪池中荷叶包为之。味比缾缶中者尤佳。白居易诗：“就荷叶上包鱼鲊，当石渠中浸酒尊。”】

　　近世道士唐子霞《谓圗经》：天目山，一名浮玉山，连亘四州。【杭宣徽湖】周回二千里，上有养生之药，蓍草元华，皆名著仙经。【咸淳临安志】

　　【按天目山，山之最大者也。山海经多记天下名山大川，是以及之。时但名浮玉，不名天目也。《太平寰宇记》记天目而不言浮玉，各志遂于天目山后另列一浮玉山，皆非也，当依唐子霞为是。】

　　天目山，以其上有两湖，似左右目，名天目也。【赵次公苏诗注】

　　天目山左髙于地七千五百丈，右髙于地七千丈，纵广三千里。【杂道书】

　　天目有二峰，东峰从临安入，西峰从孝丰入，有十二龙潭，六潭属孝丰，六潭属于潜。【天目山志】

　　天目之顶有龙居焉，中常出水，四方而下，南派由睦，西派由歙，皆入浙江。东派由余杭，北派由安吉，皆会太湖入吴江。【径山山门事状】

　　天目山神，形如白鹿，每歳五月与震泽龙会，多暴风雨。【六研斋笔记】

　　【按《山海经》南次二经：诸山神状皆龙身而鸟首，其祠：毛，用一璧瘗，糈用梌。李太仆不知何据云形如白鹿也。今天目山之神庙，在孝丰县金石乡。旧制歳以六月六日，有司致祭，后更春秋二仲月。】

　　昆山

　　玉磬山，髙五百尺，在县东北十五里。【太平寰宇记】

　　梁僧昙谛，吴兴人，居故鄣昆山。每夜闻有声，寻其发声之所，得玉磬，因以为名。【髙僧传】

　　横溪

　　【按旧志无横溪，《孝丰新志》云横溪在县西北，当即苕水。《太平寰宇记》所谓苕水，在安吉县治西南七十五里者，此也。《谈志》云苕溪之源有二，一发自天目山之阴，广苕山东，过金石乡又东，过灵奕乡又东，过安吉县南之郡渡，乂东南过章渡，又折而北，至丘渡与独松水合。一发自独松岭，西合众山之水，东过浮石山南，又折而西，北至丘渡，与广苕水合，二水合而东过倪渡，又折而西，又折而东北，过梅溪鎭，北为龙溪，又北过呉山，又北过彭汇，又东过和平，入凡常湖，箬溪、四安塘诸水北来注之，汇为西溪，北过钓鱼湾，又北过迎禧门，又折而东至临湖门，与霅溪水合，又自西溪东入清源门，至于霅溪，又自清源门折而南，又折而东，出愈思桥与岘山漾南来水合，又自西溪北过迎禧门，又东北下横泾港，经小梅湖口入太湖。】

　　梅溪

　　梅溪，一名东海堰。【统记】

　　梅溪在县东北三十里，溪上多梅，故名。或曰昔年尝有紫梅花盛开，又号紫梅溪。【谈志】

　　梅溪以梅得名，而乌梅特为名产。他方所制，取自残落。安吉特摘完好者为之，其得名非徒然也。【吴兴掌故集】

　　蛟龙池

　　天目山东南有瀑布，下注数畆深沼，名曰蛟龙池。【水经注】

　　【按《说文》云：蚊，龙属也。无角曰蛟。池鱼满三千六百，蛟来为之长，能率鱼飞，置笱水中，则蛟去。《埤雅》云龙八十一鳞，具九九之数，九阳也。《广雅》云有鳞曰蛟龙。郭璞云蛟似蛇，四脚细颈。故杜氏《编珠》作虵龙池。虵，俗蛇字。】

　　翔凤林

　　天目山上有霜木，皆是数百年树，谓之翔凤林。【水经注】

　　翔凤林在天目之东北，峰髙峻，类天柱庐阜。【咸淳临安志】

　　【按龙池凤林俱在东峰，恐非湖境。】

　　裴子野故宅

　　裴子野，字几原，闻喜人。初仕齐，入梁，歴著作郎，掌国史起居注，寻除通直正员外，又勅掌中书诏诰，歴鸿胪卿，领歩兵校尉。卒，赠散骑常侍。谥贞子。【梁书】

　　裴子野寓居湖州之故鄣，着《诸侯略》。宅在县西南三十六里永昌郷。【舆地纪胜】

　　裴子野曽祖松之令故鄣，有善政，邑人爱之，子野因寓居焉。【谈志】

　　周弘让

　　故宅周弘让，安城人，天嘉初以白衣领太常卿，光禄大夫，加金章紫绶。【陈书】

　　周弘让兄弘正，仕梁为安吉令，弘让结宇山中，耽玩文史。其故宅在县南三十六里。【谈志】

　　姚苌雉尾扇

　　姚苌，赤亭羌，虏苻坚以为龙骧将军，后自称秦王。太元十年，弑坚据长安，僭称帝一夕。梦坚率鬼兵刺之，出血数斗死。【晋书】

　　商髙宗有雉雊之征章，服多用翟，故有雉尾扇。【古今注】

　　施世瑛金钟

　　施世瑛字玉华，安吉人，家世农，不亲袯襫，喜骑射。隋末多盗，紏合少年，膂力保御乡境，唐兴以众归附。积功拜洮州刺史，赐金钟一口，锦五段，敕书褒美。【旧唐书】

　　屏风、竹帐、雉尾扇、金钟皆先代遗物流传于世者，然鲁公何至刻而记之。【吴兴掌故集】  
　 
巻三

　　○山川

　　卞山　法华寺　金井　玉涧　乳窦　石膏　温泉　项王走马埒　项王饮马池　项王系马石

　　卞山峻极，非清秋爽月不见其顶。望气者云常有黄气紫云居者。【吴兴杂録】

　　卞山有石匮，每欲开，则风雨晦冥。【舆地志】

　　卞山，《郡国志》作卞和采玉处，非也。周处《风土记》云卞山当作冠弁之弁。徐陵孝义寺碑云：髙弁苍苍，遥闻天语。【太平寰宇记】

　　卞和采玉以在荆山当阳县者为的，余非是。是时，吴楚参隔，和得玉不献吴君，而仆仆楚庭，必无是理。风土记说是。【石虹日记】

　　【按卞山在乌程县西北一十八里，髙六千丈，为呉兴主山。虽四散各表为名，其实皆卞也。诸史俱作卞。图经亦云卞山，卞姓居之。演緐露为山形如弁，亦与卞通。《劳府志》云：古卞弁通用，不必强为穿凿，周氏之言何足据也。其山西北属长兴县。】

　　法华山，太平寰宇记谓之石斗山，王羲之尝游处焉。梁尼道迹号总持，得法于达磨，居卞山，书夜诵法华经，二十年不下山，后归寂，即葬其处。大同元年，塔内忽生青莲花，道俗异之，州郡録实表奏，敕置法华寺。【谈志】

　　【按法华山即今白雀，夹道松阴，坡陀直上。皎然诗：路入松声逺更奇，山尤水色共参差。苏东坡题曰青莲道场。】

　　金井在卞山东麓。梁贞明初有黄龙见，易名黄龙洞，洞口黄山谷题额刻于石。【谈志】

　　【按制每歳五月二十日，有司致祭湖人，称是日为分龙日。《农政全书》云五月二十日大分，龙无雨而有雷，谓之鎻雷门，霓见则旱。】

　　石林在卞山之阳，叶少藴之所居也。其邻有朱氏怡云庵，涵空桥桥下为玉涧，故少藴以玉涧名其书。【吴兴园林记】

　　【按石林即玲珑山，唐宋人题名最多，一岩上题云前湖州刺史杜牧，大中五年八月八日来。有归云洞宋道士张有篆于石。《宣和石谱》云湖石出卞山者最为奇，秀布满山，间嵌空礧，块色类灵璧而青润可爱。《癸辛杂识》云艮岳兴大役，连轳辇致，不遗余力，其大峰特秀者，不特封侯或赐金带，且各图为谱，其工人多出于呉兴，谓之山匠。四方之为山者，皆于此取之。卢氏杂说云：唐有达僚差军将于湖州买石，军将申状云前状石蛀蚛，不堪买。此言甚鲜，可作呉兴佳话。】

　　乳窦

　　【按旧志不载乳窦，明《一统志》云乌程卞山出石锺乳，疑即乳窦中所滴也。先给谏《鸣缶集》云：卞山之阳有黒龙洞，郡志不载，其洞庳前轩后如夏屋之半，广可肆十筵。其石都垂垂下悬，如缀上产，石锺乳润白如蜃灰。】

　　石膏文理细密曰细理，石性寒如水曰寒水。石有软硬二种，自陶弘景、苏恭、大明、雷斆、苏颂、阎忠孝皆以硬者为石膏，软者为寒水石，至朱震亨始断然以软者为石膏，而后人遵用有验，今人以収豆腐，乃昔人所不知。【本草纲目】

　　【按《别録》：石锺乳生少室山谷及泰山。弘景曰：第一出始兴，而江陵及东境名山石洞皆有之。恭曰：第一始兴，其次广、连、澧、朗、郴等州，今陜州青溪房州二洞出者，亚于始兴。颂曰：今道州江阴县及连英韶阶峡州，山中皆有之。又《别録》：石膏生齐山山谷，及齐卢山鲁蒙山。弘景曰：二郡之山，即青州徐州也，今出钱唐县。斆曰：石膏出剡州。颂曰：今汾、孟、虢、耀州、庆元亦有之，俱不及卞山，岂诸人未见，鲁公所记故不入録邪？】

　　温泉

　　【按旧志不载温泉，《卞山志》：法华寺有五灵泉，资福寺有露泉，碧岩有珠帘泉，石林有品泉，苍山有凤咮泉，白鹤寺有豢龙泉、二致泉。有人题白鹤山十二景诗，其八咏二致泉云：九夏寒凝雹，三冬燠若汤，不随人冷，热岂逐世炎凉。斯即所称温泉欤。《丹铅总録》云温泉所在，必有白矾、丹砂、硫黄三物为之根，乃蒸为暖流。】

　　卞山有项王走马埒、饮马池、系马朩，石间又有项王马迹。【山墟名】

　　【按《异苑》云：卞山，旧名土山，有项羽庙，号卞山王，故名卞山。《卞山志》云：山之西南夹作桥有庙焉，庙中石像冠通天冠，幷祀虞姫及父老。而郷人以为关帝，云郡中亦有庙，在奉胜门内，俗呼为霸王。门者谓此庙中有碑，鲁公作碑阴，述云：西楚霸王当秦之末，与叔梁避仇呉中，盖今之湖州也。虽灭秦而宰制天下，其魂魄犹乐兹邦，至今庙食不絶，其神灵事迹具竞陵子陆羽所载《图经》。大歴八年眞卿蒙刺是州，十二载奸臣伏法，恩命追真卿上都，克期首路，竟陵是谂。予以故碑顚趾，尝因仍草莽，已而复之。眞卿乃命再加崇树以纪之，时则仲夏方生明之日。劳志又载有庙碑，宋雍熈四年九月一日宣奉郎守太子中允湖州通判张怿撰，今庙与碑并不存。】

　　衡山　帝颛顼冢　春秋鸠兹城

　　寿梦十六年，楚恭王怨吴为巫臣伐之也，乃举兵伐吴。至衡山而还。注云见左传襄公三年，楚克鸠兹，至于衡山。【吴越春秋】

　　衡山一名横山，在乌程县南一十八里，两山夹峙，中流北驶，为郡城南形胜之地。【谈志】

　　帝颛顼冢【见前】

　　左传襄公三年春，楚子重伐吴，为简之师，克鸠兹，至于衡山。杜注鸠兹，呉也，在丹阳芜湖县东，衡山在吴兴乌程县南。《太平府志》：芜湖县东三十里，故芜湖城，即春秋鸠兹城也。盖鸠兹之克，始入吴境，而至于衡山，则深入腹地矣，二地不相附近。楚以舟师伐吴，其所由者中江也。汉《地理志》云：中江出芜湖县西南，至阳羡县入海。今髙淳之胥溪，溧阳之永阳江，宜兴之荆溪，皆中江也。楚师盖由荆溪入太湖，抵衡山而还耳。哀公十五年，楚子西子期伐吴，及桐汭。杜注宣城广徳县西南有桐水，出白石山西北，入丹阳湖。此亦是中江之路。楚舟师伐吴，辄由芜湖入，自西而东，而南至于衡山，极矣。若菰城，则更在衡山之，南楚师决不由东南入也。且凡言至于者，皆自此，至彼中间相去颇逺。今菰城在县南十八里，去衡山无几，何得称至于。此理亦甚明，谓鸠兹在乌程，一误，以菰城为鸠兹，再误。【三余漫钞】

　　【按《郡国志》乌程县南十八里有下菰城。呉时郑妪善相人者居。此又云春申君立菰城县，在郡南二十五里，秦改为乌程，至今有城。因山，宋为牧马所。则是一地而指为两处也。《海録》亦云：乌程县乃古菰城，楚以封春申君，今俗呼下菰城。而旧经谓之五菰城，诸书皆不足据也。按《史记》：楚封歇为春申君，赐淮北十二县，后十二年复献淮北地，请封于江东，因城故呉墟，以为都邑。今姑苏城内西北隅，四縦五横之迹，皆是。则其封邑，安得在呉兴邪？吾意下菰城者，或春申君伐呉时屯驻之处。】

　　岘山　显亭　故别驾李适之石酒罇　五花亭

　　岘山，在乌程县南五里，本名显山。晋太守殷康于山上起显亭，以避唐讳改之。【寰宇通志】

　　【按唐中宗讳显，鲁公旣书岘山，何以又书显亭也。问之竹垞先生，先生示予《唐大诏令》显庆五年正月诏曰：孔宣设教，正名为首。戴圣贻范，嫌名不讳，比见钞写古典。至于朕名，或■〈垂夬〉其点画，或随便改换，恐六籍雅言，会意多爽，九流通义，指事多违，诚非立书之本意也。自今己后，缮写旧典文字，并宜使成，不须随义改易。则知鲁公之书显亭者，遵显庆之诏尔。】

　　唐开元中李适之为湖州别驾，岘山有石觞，员可贮酒五斗。适之每挈所亲，登山酣饮，望帝乡，时时以醉。土民呼为李相石罇。颜真卿及门生弟侄，多携壶檥檝以游，作李相石罇聨句诗，叙云：因积溜潨石，嵌为罇形，公注酒其中，结宇环饮之处。【类要】

　　【按《唐书》适之恒山愍王孙，天寳元年进左相，后为李林甫所构，遭贬，寻自杀。《饮中八仙歌》所谓“左相日兴费万钱、饮如长鲸吸百川、衔杯乐圣称避贤者也”。】

　　石罇聨句　李公登饮处，因石为洼罇。（颜真卿）

　　人事歳年改，岘山今古存。（刘全白）

　　蓁芜掩前迹，苔藓余旧痕。（裴循）

　　叔子尚遗徳，山公此回轩。（张荐）

　　维舟陪髙兴，感昔情弥敦。（吴筠）

　　蔼蔼贤哲事，依依离会言。（强蒙）

　　岖嵚横道周，迢递连山根。（范缙）

　　余烈【一作列】暧林野，众芳揖兰荪。（王纯）

　　徳辉映岩足，胜赏延髙原。（魏理）

　　逺水匹明练，因晴见吴门。（王修甫）

　　陪游追盛美，揆徳欣讨论。（颜岘）

　　器有成形用，工资造化元。（左辅元）

　　流霞方泔淡，别鹤遽翩翻。（刘茂）

　　旧规倾亦赏，新兴丽初暾。（颜浑）

　　醉后接■〈罒离〉倒，归时驺骑喧。（杨徳元）

　　迟回向遗迹，离别益伤魂。（韦介）

　　览事古兴属，送人归思繁。（释昼）（皎然）

　　怀贤久徂谢，赠逺空攀援。（崔弘）

　　公案镌懿躅，髙名播乾坤。（文仲宣）

　　松深引闲歩，葛弱供险扪。（陆羽）

　　花气酒中馥，云华衣上屯。（丘子中）【一作权器】

　　森沉列湖渚，牢落望郊园。（陆士修）

　　白日半岩岫，清风满丘樊。（裴幼清）

　　旌麾间翠幄，箫鼔来朱轓。（柳淡）

　　闲路蹑云影，清心澄水源。（释尘外）

　　萍连浦中屿，竹遶山下村。（颜颛）

　　景落全溪暗，烟凝半岭昏。（颜颀）

　　去日往如复，换年凉代温。（颜须）

　　登临继风骚，义激旧府恩。（李萼）【美合集】

　　【按《掌故集》云：鲁公聮句者，二十有九人，公之二子亦与焉。内刘全白先以评事游湖，后贞元为守。呉筠入嵩山，为道士来此。李萼先仕殿中侍御史，公辟为防御副使，左辅元先因公刺抚州。《増广韵海》五百巻：至是来湖，三教俱集，且不遗后进，公之襟度如是。真可谓之雅集，惜未有泐之石者。□□□□□□东坡诗：鲁公宾客皆诗酒，谁是神仙张志和。赵次公注云：玄眞子姓张名志和，颜鲁公与之友善。鲁公刺湖州，与门客会饮，乃唱和为渔父词。其首唱即志和之词曰：西塞山前白鹭飞，桃花流水鳜鱼肥。青箬笠，緑蓑衣，斜风细雨不湏归。鲁公与陆鸿渐、徐士衡、李成矩共唱和二十五首，递相夸尚。《名畵録》云：志和渔钓，呉兴颜鲁公典郡，知其髙节，以渔歌五首赠之，张乃随句赋象，人物、舟船、烟波、风月、鸟兽皆依其文写之，曲尽其妙。西塞山在县西一十八里。《经鉏堂杂志》云：下菰菁山之间，一带逺山为西塞。劳府志因之。云在县西南二十五里，非也。赵次公谓西塞为湖州磁湖鎭道士矶，尤谬。盖磁湖镇在武昌。《野客丛书》云天下有两西塞，一在霅川，一在武昌。按《唐书》张志和愿浮家泛宅，往来苕霅间。又志和词中有霅溪湾里钓鱼翁之句，明此知志和之西塞，正在霅川。而在武昌，乃曹武成王用师之城。洪内翰作西塞，渔社圗亦尝辨此，而刘氏漫録乃谓志和西塞在武昌，所见误矣。】

　　唐天宝中，刺史韦景先起五花亭。【太平寰宇记】

　　唐选士用五花判事，为韦氏所建，白韦璋、韦南金、韦景，先三世为湖守因以名亭。【谈志】

　　【按《清异録》云岘山有洛如花，似竹而丛生。郡有文人，则出山南曰苏湾。苏子瞻常游之，莼菜生焉。《菰城八諎》云：苏湾之莼，胜于萧山湘湖，每诵：鹤生嫩顶浮新紫，龙脱香■〈〈彡上冉下〉页〉带旧涎，便令季鹰思切。山上有三贤伺，明正德已卯督学使者刘瑞建祀。颜鲁公、苏东坡、王梅溪皆尝守湖州，而有功德于民者，明季増入监司王凤洲，称四贤，今为歴代名守祠矣。《岘山志》：云予友程学颜尝闻诸唐一庵先生曰，岘山旧有髙风堂，祀隐逸诸公，披裘翁、呉庆之、沈阙、沈警、沈顗、沈道虔、沈徽、贾收、胡仔、林静章、得一、沈贞、夏义甫、王升、呉珫凡十五人后増卫冨益一人，其址即逸老堂。是又有嘉客祠，祀流寓诸公，钱林、呉羗、沈戎、丘腾、裴子野、张志和、陆羽、呉筠、陆龟蒙、姜夔、何彦猷、程大昌、蔡洸、方淑、刘光祖、程公许、髙斯得、牟子才、游佀、呉潜、贡师泰、呉玠共二十二人后増张羽徐贲二人，其址即滴翠轩。是第未知建自何年，毁自何歳，予考呉庆之濮阳人，卫冨益崇德人，应入嘉客祠。丘腾乌程人，应入髙风堂，呉潜德清人，贡师泰呉玠未尝寓湖州，不应入嘉客祠。再欲于髙风堂增呉冯、钱选、周密、赵金、龎太元、呉梦旸六人于嘉客祠，増温祥卿、刘麟孙、一元、徐献忠、呉炯、李乐、黄周星、杨尔铭、夏古丹九人，一幷请之当事，仍列祀典逸老堂。嘉靖二十六年，湖州通判楚东汤世贤为刘南坦、蒋石庵诸老建春秋社，会之所滴翠轩，今为僧寮。堂下数十武即洼罇亭，今圮又前为浮碧亭，下瞰岘山，漾漾纳众山之水，清而碧，每风生浪涌，其色可观，故又名碧浪湖。中央巨石如积，不以水盈缩为髙卑，曰小浮玉山。以别孝丰之大浮玉也。家有浮图，竹垞先生语予曰：扬子金山名浮玉，安知小浮玉之名不以是山比之乎。其说颇可听，今湖中泥沙淤塞，渐成洲渚，遇旱熯，舟楫罕通，此亦呉兴之一患也。司民社者曷留意焉。】

　　杼山　妙喜寺　黄浦桥　避它城　何楷钓台

　　杼山在乌程县西南三十里，山墟名曰。昔夏后杼巡狩之所，旧名东张。多胜景，游者忘归，因号稽留山。【太平寰宇记】

　　杼山之阳，有妙喜寺，梁武帝之所置也。寺前二十歩，跨涧有黄浦桥，其水自杼山西南五里黄檗山出，故号黄浦寺。东偏有招隠院，其前堂西厦谓之温阁，从草堂东南屈曲，有悬岩，径行百歩，至吴兴太守何楷钓台，西北五十歩至避它城。按《说文》云：它，蛇也。上古患它，而相问得无它乎？盖徃古之人，筑城以避它也。竟陵陆羽杼山记所载如此。【颜鲁公集按黄浦发源黄檗山。《呉兴记傅》会春申君，及后汉司隶校尉黄向，皆非也。福建建寜府浦城县，昔为呉兴县，亦有黄檗山。《欧余漫録》：云分呉丹阳为呉兴郡者，呉寳鼎元年也。置呉兴县于建安郡者，呉永安三年也。郡县名虽同，而地之相去逺矣。宋江淹为呉兴今，尝自叙云呉兴地在东南峤外，闽越之旧境，其游黄檗山诗亦云：闽云连越边。何颜鲁公杼山碑摭淹赋诗事乎。《太平寰宇记》《晏氏类要》《舆地纪胜》诸书俱仍其讹曰黄檗山，梁尤禄卿江淹赋诗之所。再按晋陆迈、宋贺道力梁王琰俱呉兴令，宋檀道济，沈怀，明唐沈佺期，封呉兴侯，与子男其明冠以建安郡者，封懐明诏。及淹本传也栗祁府志混入。江淹王琰在守令表中，后魏改襄州为湖州。乐逊、冀儁、广固、皇甫道、李寿俱湖州户曹参军。《西呉里语》亦混载之。长兴旧名长城，武康旧名永安，唐改武康为安州，又改为武州，考诸史书，三山县旧名长城，百泉县后魏置长城郡，黄石县西魏改为长城。如北齐信都芳、后周令狐整，封长城县子，是也。阳安县西魏置武康郡，如崔士谦、令狐熙封武康郡公是也。洋州赵宋置武康军，如福王与芮及韩琦、姚麟俱武康军节度使，毕再遇武康军承宣使，是也。浠水旧置永安郡，黄冈亦名永安，普安郡梁改为安州，武陵郡梁改为武州，又开徳冇德清军，保安冇德清，砦括苍冇霅川，荆州有乌程乡，舆地之名，相混如此，汲古者不可不察也。】

　　妙喜寺碑云：大歴七年，蒙刺是邦，观察判官御史袁君髙巡部会于此山，遂立亭于东南。陆处士羽以癸丑歳冬十一月癸卯二十一日癸亥，建名之曰：三癸。又云自典校时着《韵海镜源》，未遑刊削，壬子歳叨刺于湖公务之暇，与金陵沙门法海前殿中侍御史李萼、陆羽、国子助教州人禇冲、评事汤衡清、河泉太祝柳察、长城丞潘述、县尉裴循、常熟主簿萧存、嘉兴尉陆士修、后进杨遂初、崔弘、杨徳元、胡仲南、阳汤渉、颜祭、韦介、左兴宗、颜策以季夏于州学，及放生池，讨论至冬，徙于兹山。来年春，遂终其事。考之乞御书题额恩，敕批荅。碑阴记云：七年秋九月，归自东京，起家除湖州刺史。来年春正月，至任。放生池碑亦书云：七年秋九月巳亥，蒙除不应，壬子之九月，至京。癸丑之正月，至任。而壬子之季夏，巳与羣士讨论于州学，冬复徙于杼山，癸丑之春遂成书。而终事碑铭云三癸，嶙峋又云纷吾著书，羣彦惠臻，言羣彦著书于三癸之亭也。夫既大歴七年蒙刺是邦，癸丑十月方有此亭，安得壬子之冬，羣彦巳集，是必寺碑传写于金石剥落之余，误以癸丑为壬子，当终事于甲寅之春也。【颜鲁公年谱】

　　颜鲁公于杼山，起桂棚三癸亭，及谢临川写真堂。【类要】

　　【按谢灵运官临川内史，尝游寓呉兴，相传谢村福田寺其故宅也。僧皎然自称灵运十世孙，写真堂想鲁公为皎然起耳。】

　　升山　吴均入东记　晋吴兴太守王羲之乌亭

　　升山，一名欧余山，又名欧亭山，晋越王无疆之子蹄封于欧余山之阳，为欧阳亭侯。子孙因以为氏。【明一统志】

　　【按汉书注云乌程有欧阳亭即此】

　　升山在乌程县东二十里。《入东记》云晋王羲之为太守，尝游践，因升此山，顾谓宾客曰：百年之后，谁知王逸少与诸卿游此乎？因有升山之号。【太平寰宇记】

　　【按《入东记》呉均所著，升山云云出其记中，鲁公何以割裂书之，晋书羲之本传，并未有呉兴太守之文。呉兴名郡，六朝诸公纷纷奏乞以为韵事，凡典郡者史必大书特书，何独于逸少而佚之，吾终不敢信也。】

　　乌亭在升山上，王羲之造，以乌巾氏所居也。【寰宇通志】

　　【按《谈志》升山一名乌山，旧编云古乌巾氏所居也。今县东八里有乌山，一名别鲜山。《尔雅》小山，别大山。鲜疏云：不相连属者。予尝读书，乌山登其巓，望《西余，山下有小山，似相属，及至其处，又相去里许，则所谓别鲜山者，疑即西余，而非乌山也。至问乌山何以名，土人曰古乌巾氏所居。山上有乌亭旧址，即今乌巾庵山下。有乌板桥，旧有乌氏聚族于此，则梁呉均《同柳呉兴乌亭集送柳舎人诗》盖即此山，而非升山也。二山离郭不逺，极易考见，乃蒙混至此。又按晋书羲之为会稽内史，晋作中替，重以王敦苏峻鼓乱，羲之自负经济，知时事不可为，遂称病去郡，与东土人士尽山水之游。则义之虽未尝守郡，然来游践此山，亦未可知，羲之子献之尝为呉兴，此亭或献之造，当时人或误书之。】

　　金盖山　何氏书堂　张邵丘道祚禅幽寺

　　晋何楷居金盖山，修儒业，后为吴兴太守，改为何山。【括地志】

　　何山亦曰金盖山，苏子瞻游之，有诗。【方舆胜览】

　　【按何山与道场连接为北，一支金盖山，是南一支汪藻。记云东有道场，西有何山，金盖固在道场之东南，自不容混。苏子瞻诗云：今古何山是胜游，乱峰萦转绕沧洲。云含老树明还灭，石碍飞泉咽复流。遍岭烟霞迷俗客，一溪风雨送归舟。自嗟尘土先衰老，底事孤僧亦白头。山上有宋安定先生胡瑗墓。】

　　金盖山故多云气，乙未三月携伴晓入山观望，四山缭绕如垣，中间田段平衍，环视如在甑中，受烝润也。少焉日出，云气渐散，惟金盖独迟越不易解，予谓气盛必有佳泉，乃南渉坡陀，见大杨梅树下汨汨有声，清泠可爱，急移茶具就之。茶不能变其色，土人言十里内蚕丝俱汲此煮之，辄光白大售，下注田段可百亩，名曰云泉。【水品】

　　【按金盖山在乌程县南十二里，顶常出云。谚云“金盖戴帽，要雨就到。”农家以此为验。道场山亦名云峰，唐中和间僧如讷建伏虎道场。《苹洲可谈》云道场在州之离方山背，建一浮图，文笔峰也。苏东坡诗有道场山顶何山麓之句。汪藻云：游道场者如入王侯之家，过何山如造髙人隐士之庐。】

　　何氏书堂，圗记相承，以何氏为晋何楷。楷尝读书此山，后为吴兴太守，以其居为寺而名。其山，颜鲁公书杼山碑，亦曰寺西南有何楷钓台，则楷尝居此山，无疑。然楷之姓名，于晋史无所见，惟沈约宋书叙何子平曽祖楷为晋侍中。而唐林氏《姓纂》亦云何叡渡江生楷，为晋侍中。晋书称叡有子五人，独充准有传，而不及其余。《括地志》谓楷为吴兴太守，《宋书》乃以楷为晋侍中，岂沈约见何充尝除侍中，因误谓充为楷，抑为吴兴太守，后亦至侍中邪？皆不得而知也【。浮溪集】

　　宋元嘉十四年，张邵、丘道祚共建禅幽寺于何山，即崇报禅寺。【谈志】

　　【按张邵字茂宗，呉郡，人宋元嘉中为呉兴太守。丘道祚不知何许人，《姓系》《姓纂》诸书并载呉兴丘氏，有新安太守道护，建安太守道成，则道祚亦郡人也。】 
巻四

　　太湖周回四万八千顷

　　太湖周三万六千顷，其千顷乌程也，去县五十里。【越絶书】

　　【按《呉郡续图经》云：太湖吐吸江海，包络丹阳、义兴、呉呉兴之境，其所容者大，故以太称焉。《七修类纂》云太湖之名不一，《禹贡》曰震泽，《尔雅》曰具区，《国语》曰太湖，《呉越春秋》曰笠泽，《周官职方》曰五湖，而五湖之义亦不同。《呉録》云周行五百里以五湖为名，《川渎记》云太湖东通松江，南通霅溪，西通荆溪，北通滆湖，东通韭溪，凡五道，谓之五湖。《三呉郡国志》又以胥湖、蠡湖、洮湖、滆湖、四湖合太湖为五笠泽。《丛书》云太湖上禀咸池五车之气，故一水五名，曰菱湖、曰莫湖、曰胥湖、曰游湖、曰贡湖，未审孰是。太湖自古相传三万六千顷，鲁公何以云四万八千顷也。太湖今去乌程县止一十八里，《越絶书》何以云去县五十里也。王鏊《姑苏志》云太湖东西二百余里，南北一百二十里，占苏湖常三州，今苏之呉、呉江，湖之乌程、长兴，常之宜兴、武进、无锡七县皆濒太湖。《新唐书》志以为占苏宣常湖四州之境，误也。《明一统志》亦承其误。】

　　吴越天宝八年置都水营田使，以主水事募卒为部，号曰撩浅军，亦谓之撩清。命于太湖旁置撩清卒四部，凡七八千人，专为田事治河筑堤，一路径入吴淞江，一路自急水港下淀山湖入海。居民遇旱则运水种田，涝则引水出田，又开东府南湖，立法甚备。【十国春秋】

　　【按呉越钱氏在东南专享水利，是时歳屡稔，钱五十文籴米一石。自归宋后农政不修，田围河港大半毁坏，然田税每亩不过一斗。□□□□□□民犹易办。自景定四年贾似道创买公田之说，浙西六郡买田至三百五十余万顷。《姑苏志》云宋之田有曰公田，毎亩起租上自一石五斗，下至七斗七升四合。曰围田租四斗或三斗，曰沙田租三斗或二斗，曰成田纳粮二斗，曰营田租四斗或三斗二斗，曰职田上自八斗七升，下至六斗三合五勺，曰常平田、曰义役田、曰社仓田、曰局官租田、曰养济局田、曰居养院田、曰囚粮田、曰役官田、科髙下有差，髙者不踰一石五斗，下至二斗。夫围田、沙田、成田皆民田也，其余皆官田也。故《宋史》有一曰公田之赋，一曰民田之赋。元有天下，取之江南者，曰夏税、曰秋税，而不言官民田之分。《日知録》云元之重租田，皆别领于官。《松江府志》言元时苗税公田外，复有江淮财赋都总管府，又有江浙财赋府，各领官田，籍没田皆不系州县元额。而《元史》所记赐田大臣无不以平江等处，是时官田甚多。张士诚窃据姑苏，明太祖命大将军徐逹等统兵攻之，相抗十余年。太祖怒其城久不下，恶民之附寇，籍没义兵头目田，及给赐功臣田以租簿付之有司。照租为税额，每亩科粮七斗五升及一石以上，其民田仍不过五升起科，其载《从信録》及《周文襄年谱》。又冨民沈万三等多以事被籍，而浙西之官田多而益多，此三呉重赋之大凡也。再按《宋史》吾湖当景定时，临安府通判陈訔、催督谢奜焘、赵与訔、王唐珪、马元演等至州买田独多。又按《明太祖实録》及《平呉録》：元至正十六年四月壬子，张士诚将赵打虎陷湖州，有乌程、归安、德清、武康四县地。十七年二月丙午朔，太祖遣耿炳文刘成自广德取长兴，九月丙戌广兴翼元帅费子贤率兵取武康，十八年元帅费子愚总管张德下安吉，各筑城相持，且战且守者十年。至丙午年十月始下湖州，太祖之怒自不能免，以故乌程归安德清三县田粮，比长兴安吉武康三县独多，此其明验也。又洪武间，南浔冨民沈冨，琏市沈明，前坵冯璋士、林金钿，俱以广赀被籍。湖州没官田又最多。孝陵虽有减租之诏，七斗五升至四斗四升者，不过减十之二，民困未苏。然其时建都金陵，粮运不逺耗，轻易举。及迁北平，转输烦费，民不堪命。宣德五年，侍郎周忱廵抚南直隶，兼管嘉湖二府，始于额外加征耗米用，以兊军攴运，其法正粮一石加耗七斗，而攴兊逺近就中伸缩有差。于是民得免逺漕之苦，法行至今，所谓税粮改为増耗者，此也。是时，田上起科尚分官民等则，官田自重至轻凡五百九十九则，民田自轻入重凡三千八百四十一则。夫民田以已业税轻轻之极，亩止五升而耗之増也无几。官田以承佃税重重之极，畆至七斗而耗之増也益多。虽尝调剂其间重者，凖折金花轻者，尽派白粮而则之名目，旣众下之奸弊日緐，鬻业者旣减额以求售，豪强者复行贿以游移，版籍同彼，丝棼讼牒几至山积。于是景泰二年，从浙江右布政使杨瓒之言，将湖州官田重租，分派民田轻租之家承纳。正德十五年，湖州知府刘天和议将官民田各均为一则。嘉靖二十年，知府张铎又议将官民田共均为一则，从此官民田混而为一，相沿至今。欲知何者为官田，何者为民田，民田仍旧轻科，官田吁恩减额，而册籍无凭，顚连莫告，甚矣。湖州民力之不支也。《禹贡》扬州，厥土惟涂泥，厥田惟下下，厥赋下上上错。而今何如哉。祝枝山《前闻》有云：三呉在古，其民皆断发文身，以与蛟龙杂处，若空其地为最下也。今财赋日烦，而古之遗迹不异，其水之不为害者，天幸尔。万一洚水不知何以处之，吁可畏哉！】

　　太湖有沿湖之堤，多为溇溇。有斗门制，以巨朩甚固，门各有闸版，旱则闭之，以防溪水之走泄。有东北风，亦闭之，以防湖水之暴涨。舟行且有所檥泊，官主其事，为利浩博，后渐堙废，颇为郡害。予观苏东坡水利奏议云：太湖受诸州之水，先治吴江南岸茭葑芦苇之积，则水东泻而无壅滞之患，诸州利矣。今吴江茭苇屯结尤甚，皆成圩田。其长桥诸洞湮塞殆尽，近来十水九渰，不可救捍，后之治水者，宜究心当先务也。【谈志】

　　乌程县水总潴之地，为太湖泻水之口，小梅以东凡八，西金港、顾家港、官渎港、张家港、宣家港、杨渎港、泥桥港、寺桥港，大钱以东凡二十八，计家港、汤溇、沈溇、和尚溇、罗溇、大溇、新泾溇、潘溇、诸溇、张港溇、幻湖溇、西金溇、东金溇、许溇、杨溇、谢溇、义髙溇、陈溇、薄溇、五浦溇、蒋溇、钱溇、新浦溇、石桥溇、盛溇、宋溇、乔溇、胡溇。【乌程唐志】

　　长兴沿湖水口凡三十有四：斯圻港、响水涧、金村港、苏家港、上周港、长大港、夹浦港、谢庄港、丁家港、鸡笼港、大陈渎、杭渎港、石屑港、莫家港、卢渎港、金鸡港、新塘港、徐家港、百歩港、竹筱港、殷渎港、杨家浦、福縁港、石渎港、新开港、花桥港、坍湀港、芦圻港、白茅港、窦渎港、泾山港、小陈渎、蔡浦港、小梅港。【太湖圗考】

　　【按宋程大昌《修湖溇记》云“湖溇三十有六，其九属呉江，其二十七属乌程，惟计家港近溪而阔，独不置闸。绍兴二年知州事王回修之，又改二十七溇，名曰丰、登、稔、熟、康、寜、安、乐、瑞、庆、福、禧、和、裕、阜、通、惠、泽、吉、利、泰、兴、冨、足、固、益、济而皆冠以常字。明沈&#138840;（上启下山）《水利考》云：长兴荆溪以下，泄入太湖之港凡三十有四，旧传七十有二。呉越钱氏时港各有闸，年久湮废，所存止此。古今称谓不同不可考。伍余福《三呉水利考》云诸溇界乌程长兴之间，岐而视之，乌程三十九，长兴三十四，总而计之共七十有三。其图画所载名号，古今不同，访之父老亦罕有知其详者，今大半湮塞，湖濵居民尝有自捐己资，开浚深广，置闸启闭之，议而格于时势，事不果行。】

　　环湖之水悉注于太湖，微太湖，民其鱼乎，所谓导水以疾趋太湖者，水之道也。决之而已矣。【议者谓朩簰、鱼簖、桩橛之类，皆能壅水，亦一说也。】至于决太湖之水以放于海，其事固在苏松。【张铎府志】

　　明永乐中，夏公原吉治水东南有功，吴人尸祝之。正统间，势家夺水利，沟防尽坏。周文襄公治之，纔十余年，又坏。景泰中，李侍郎敏治之。弘治中，又坏。徐侍郎贯治之。正徳末，又坏。李尚书充嗣治之。隆庆中，又坏，海忠介公治之。【明名臣言行録】

　　【按隆庆三年忠介公因饥兴役，借支军饷及各处赃罚，导河夫等银五万有竒，开南仓口至黄渡平陆六十余里。后十年，廵江御史林应训开黄渡以西，千墩上流三十余里，江亦加阔。又三年，副使许应逵奉勅开江求通，反塞，内帑十万尽付东流。海公遗迹不二十年，复为平陆。厥后，廵抚曹时聘周启元、张国维，巡按马从聘薛贞，歴有咨议，费大莫举。】

　　崇祯元年，员外蔡懋徳疏言三吴水利。辅臣亦有吴人，为上言之，上疑其劳民，命抚臣议。抚臣李待问适以擢漕督将去，谓挑浚不可巳。然人有言三江总开，一劳永逸者。有言物力难措，先开吴松江，而后徐议之者。有言且就内河疏导其沟浍者。而皆苦于费，无所措。上辄罢之。上初念恐其劳民，疑士大夫自为反以厉民耳，惜无有为上言劳民所以利民，虽小费而东南财赋之地，国计根本，则未有不汲汲行之者矣。【暇老斋杂记】

　　【按三呉之水利在下流，而吾湖之水利在溇港。自宋迄元，代有治绩，载在史册。明洪武廿七年，遣国子生人才分诣天下郡县，督吏民修治水利。廿八年，奏开天下郡县塘堰，凡四万九百八十七处，河四千一百六十二处，陂渠堤岸五千四十八处，载在实録。时乌程县主簿王福浚三十六溇港，后典史姚章继为之。永乐以后，自监司以及郡县，俱设有水利官，专治农事。每圩编立塘长，即其有田者充之。歳以农隙，官率塘长循行阡陌间，督其筑修圩塍，开治水道。水旱之歳，责其启闭沟缺，时其守护，而检报灾数焉。迨至中叶，农政不修，水利官渐次裁去，所谓塘长者，徒以勾摄公事，起灭词讼而已，遑问其为水利哉。近年沈乐存侍御上疏，请开太湖下流，并溇港章下。所司勘覆不行。因作《东南水利编》,大指以为湖水为患，要在疏桥口以出江，浚江以达海，而湖州所属各溇港，筑堤置闸，以捍风涛，亦与疏浚相表里，要言不烦，可当石画也。】

　　湖州当泽国上游，其为民政莫要于水利。故安定先生在湖学，特设水利一斋，以教士子当时刘■〈彐上〈类素〉下〉遂以水利名于官，后世乃不讲此，是岂有用之学哉！且太湖受天目诸山之水，其治之之法不患源之不通，而患流之不泄。故苏松兴利之处，即吴兴去害之所由也。近自吴江、垂虹湮塞之后，而吴兴之害加甚，为政者当思其泄水之处，不必企仰于垂虹，则凡所以思患预防，多为之虑，立必守之法，资无穷之利，庻几不失安定先生立教之意。则东南民力虽穷犹可勉为奔命以供赋役此区区属望之念尤所加意云【吴兴掌故集】

　　康熈三十八年四月初四日，上幸太湖凖吴县，百姓奏水东地方产去粮存。上问扈驾守僃牛斗太湖幅员广狭，对周回八百五里。上云为何具区志上止五百里，对积年风浪冲摊堤岸，故今有八百余里。上问去了许多地，地方官何不奏闻开除。对非但水东一处，即如乌程之胡溇，长兴之白茅觜，宜兴之东塘，武进之新村，无锡之沙湾，长洲之贡湖，吴江之七里港，处处有之。上云朕不到江南，民间疾苦焉得知道。

　　【按太湖旧称三万六千顷，鲁公志已四万八千顷矣。水经注引韦昭云方员五百里，牛斗所对又八百五里矣，可见积年风浪啮去堤岸，不知其凡几也。产去粮存之所，民困极矣，安能如水东成例，一槩邀恩豁免也。】

　　霅溪

　　霅溪在乌程县东南一里，凡四水合为一溪。自广苕山曰苕溪，自铜岘山曰前溪，自天目山曰余不溪，自徳清县前北流至州南兴国寺前曰霅溪。东北流入太湖兴国寺，今废为霅溪馆。【太平寰宇记】

　　【按霅溪之水，东北过骆驼桥，直出临湖门，分流于北者，经奉胜门趋小梅港，出太湖分流于东者，折而北，大会诸水于毘山漾，直北趋大钱港，出太湖又自骆驼桥南折，而东过仓桥，东至归安县，前过花楼桥直出迎春门，东过八里店又东过旧馆，又东过南浔鎭入呉江。平望之莺脰湖霅溪馆，即白苹馆，梁太守萧琛建。颜鲁公改为霅溪馆，馆后有碧澜堂。唐大中四年，刺史杜牧建。《书史会要》云牧善行书，亦能大字，尝有分书碧澜堂三字在湖州驿，经二尺许，茂宻满楠，都欲灭缝，世少识之。绍兴《续编到四库阙书目》有碧澜堂诗一巻，墨妙亭有张逸碧澜诗石刻，今并不存。骆驼桥，唐垂拱元年造，颜鲁公书额，东坡诗注，以桥形似骆驼背名之。《谈志》云取骆驼知水性以鎭水，非以形也。刘禹锡诗：骆驼桥上苹风起，鹦鹉杯中若下春。苏轼诗：今日骆驼桥下泊，恣看修网出银刀。毘山当城北，突然镯峙，呉兴之水口也。山上旧有亭，梁太守柳惮所剏，《明一统志》讹作唐之柳浑，浑恽之六世孙也。王氏《读史订疑》尝辨证之。仓桥旧名采苹桥，元时桥南有仓，因改称之花楼桥。旧名人依桥，最髙伪呉时刬平之覆以楼，故曰花褛。】

　　《唐韵》：霅，水众流之声，霅霅然。《三吴土地记》云：乌程县东南有霅溪，水至深处。徐陵孝义寺碑云：清霅弥弥，深穷地根。又《字书》霅者，四水激射之声。故徐仲谋诗：四水交流霅霅声。张世奕诗：霅溪深极地根清，四派交流激射声。李直方《白苹洲记》：五溪丛流而导其气，说者谓四水并霅水，而五也。郑戬《浮玉亭记》：霅水合四水，则四水为霅，有自来矣。【谈志】

　　【按《舆地纪胜》引《皇朝郡县志》云：自清源门入曰苕溪，其流浊，自定安门入曰霅溪，其流清。不过二溪耳，且余不溪与苕溪皆出天目山，前溪虽出铜岘山，然至德清县东，已与余不溪合。而北流至定安门外，通谓之霅溪，不待与苕溪合，然后名之其说，又与《谈志》相左矣。予据诸书考之，知郡中之水自西来者曰苕溪，入清源门东过仪凤桥，□□□□□□□□□至于江渚汇自南来者曰前溪，曰余不溪，曰北流水，三水会于岘山漾，入定安门过潮音桥折为前溪，汇□□湾过北，东至于月河。昔人所谓水晶宫也。从月河西北隅过长桥，□□□□□□□□□□至于江渚汇，然后谓之霅溪。今人误以打柴湾为倒霅湾，谓霅水自南来，又误以闸水桥为霅水桥，谓霅水自西来。至于苕水发源广苕，在天目山之阴。《涌幢小品》云广苕遍山生苕，望之翩翩作鳯尾形，苕水出焉。自顶及麓，处处涌溢，山水草合而为一，以此称竒，此苕之所由名也。今人傅会苕水自南来，剏为南苕之号，殊不知《山海经》言浮玉之山，苕水出于其阴。而未尝言出于其阳也。《谈志》云统纪载兴国寺在霅溪馆西，霅溪馆今双溪亭是也。而乌程县南浮玉亭，旧名霅水堂，县西有霅水乡，二处所临，乃是苕水。今余杭乃有苕溪馆，定安门内有四水亭，皆相承之误。】

　　湖州城中之水曰霅溪，以四水奔会激射，霅然有声，故名。薛氏【浙江通志】

　　【按《太平御览》引《舆地志》云：霅水亦若水之异名也，水深不可测，俗谓之若水。又《山海经》：浮玉之山，苕水出其阴，中多鮆鱼。今亦谓之霅乌山也。殊属，赏解。唐一庵作乌程归安二县志，俱云霅溪合苕溪、前溪、余不溪、北流水，四水相合，霅然有声，故名。与谈氏薛氏之说相合。】

　　霅溪即江子汇，在郡治南，其源自南来者曰前溪、曰余不溪、曰北流水。三水会于岘山漾。入定安门自西来者曰苕溪，入清源门。四水总聚于江子汇，霅霅然有声，谓之霅溪，又名霅川。【水利考】

　　霅川，平波漫流，有水之利，而无水之害，羣山环列，秀气可掬，卜居于此，殆复何加。谚云：放你生，放你命，放你湖州作【去声】百姓。此唐末五代之语，是时天下皆被兵，独湖州获免。至于本朝太平又二百年，靖康建炎复免兵厄，今尚有唐末五代时屋宇，夫为湖之百姓犹为至幸，况为士大夫乎。【经鉏堂杂志】

　　【按唐宋之时，湖之百姓为生人至幸，今大不然。《菰城文献》云湖民最苦，四体焦瘁，终歳不休，无产者雇倩受直，尽心殚力，谓之长工。夏秋农忙，短假应事，谓之忙工。收获之际，公私责偿，而场遽空者，十恒七八妇人。事蚕夏初，喂叶昼夜，毋怠三眠之后，茧白如山，下茧缫丝，辛勤备至，至于贸丝，而终身无得一茧者，殆将遍于村落矣。】

　　白苹洲

　　经典言苹者多，先儒罕有解释。毛诗草朩疏亦未为分了。而《湖州圗经》谓之不滑之莼，大谬矣。《尔雅》释草云：苹，大萍。《左传》云：苹，蘩蕰藻之菜。然则苹为萍类，根不随泥，生于水上，今人呼为浮萍者是也。入夏有花，其色正白，故谓之白苹。或曰苹花夏生。而柳恽诗：汀洲采白，苹日莫江南春。何也？荅曰：以苹花色白故，通无之时，亦可呼为白苹也。【兼明书】

　　白苹洲在霅溪东南，去州一里，有颜鲁公芳菲亭。洲内有池，池中有千叶莲，今惟地名故址存焉。【太平寰宇记】

　　【按鲁公年谱：白苹洲上公作八角亭及茅亭，不闻有芳菲亭也。《寰宇记》或有所本。《树萱録》云张确尝游霅上，于白苹洲见二碧衣女子，携手唫咏云：碧水色堪染，白莲香正浓。分飞俱有恨，此别几时逢。藕隐玲珑玉，花藏缥缈容。何当假双翼，声影暂相从。确逐之，化为翡翠飞去。又《珍珠船》云湖州碧澜堂，素有奇怪。宋郡士晁子芝，尝见一女子踏波而吟曰：水天日暮风无力，断云影里芦花色。折得芙蓉水上游，两鬓萧萧玉钗直。吟毕由东岸而去。或曰此皆水仙也，吾不敢信，姑存之，以资谈柄可也。地名故址者，即今之莲花庄也。《尔雅》荷，芙蕖，其茎茄，其叶蕸，其本蔤，其蕐菡萏，其实莲，其根藕，其中的，的中意。今俗荷皆谓之莲，千叶莲者不但以实为华，且以华为叶矣。《会昌一品集》：重台，《芙蓉赋》序云：呉兴郡南白苹亭，有重台，芙蓉本生于长城，章后旧居之侧，移植苹洲，至今茂盛。郭璞注荷别名芙蓉，江东呼荷。《本草衍义》云荷花粉红千叶白，千叶者，皆不实。姜尧章云：呉兴号水晶宫，荷花盛丽。陈简斋词：今年何以报君恩，一路緐花相送到青墩。苏东坡守湖时，与王郎昆仲及儿子过遶城，观荷花诗云：环城三十里，处处皆竒絶。浦荷浩如海，时见舟一叶。】

　　唐刺史杨汉公疏四渠，浚二池，立三园，建五亭，以复颜真卿之旧。白居易为文以记曰：以其架大溪跨长汀者，谓之白苹亭。介二园开百卉者，谓之集芳亭。面广池目列岫者，谓之山光亭。翫晨曦者谓之朝霞亭。狎清涟者谓之碧波亭。其建置也，始则太守柳公滥觞之，次则颜公推轮之，终则杨公绘素之。又曰：五亭间开，万象迭入。今五亭已不存。五亭碑记，白居易撰，马缵书，开成四年建。白苹亭碑记，李直方撰，史镐书，元和元年建，俱在。墨妙亭白苹洲碑记，在州大厅壁中，中和五年刺史孙储撰，进士王溥书。【舆地纪胜】

　　吴兴山水清逺，城据其会，状其景者曰水晶宫。【杨汉公诗：呉兴城阙水云中，画舫青帘处处通。溪上玉楼楼上月，清光合作水晶宫。】曰水云郷【王唯正诗：苕溪水云郷。苏东坡诗：方丈仙人出渺茫，髙情犹爱水云郷。】曰极乐国【林希上地圗诗：遶郭芙蕖拍岸平，花深荡桨不闻声。万家笑语荷花里，知是人间极乐城。】城之内，触处见山，触处可以引溪流。【俞秀老诗：沽酒店穿斜巷出，采莲船傍后门归。翠沾城郭山千点，清蘸楼台水一围。】故凡为苑圃，必景物幽雅，虽近市如在云岩江村，所以为趣也。唐开成中，白苹洲有三园。钱氏时，清源门内有芳菲园，国朝宝元中，定安门内有南园，今废为庾廪矣、居宅矣、招提矣。园之亭馆，自白苹外俱不可见。乡老寓公多为芳圃，亭宇相望，沼沚旁聨，花木蓊茂，游者争眩，物固不能两盛也。【谈志】

　　白苹洲，考其名始于柳太守之诗，至颜鲁公为郡，始葺八角亭。后杨汉公拓为五亭，至光启中李师恱废而为仓。宋朝以为秀王大府，至元泰定复为仓。【今为弘文馆】李直方《白苹洲记》乃谓吴江之南，震泽之阴为湖州，巳谬。至云洲在郡城东，南则又似列于城外。明洪武中，土人有作记者，乃云在江子汇之西，尤谬矣。【吴兴掌故集】

　　【按《癸辛杂识》云：呉兴郡中二溪横贯，此天下之所无，故在在多园池之胜。予尝闻之，善游者言足迹遍天下，而城垣以内之水有溪，有漾，有河，有渎，有潭，有洲，未有如呉兴之深且广者。厓岸多生红蓼，曰红蓼滩。《曲洧旧闻》云红蓼即诗所谓游龙也，俗呼水红。《诗传》云龙红，《草笺》云游龙，犹放纵也。红草放纵，枝叶于隰。《中疏》云一名马蓼，叶大而赤，白色，生水泽中，髙丈余。今月河莲庄一带，蓼红苹白，当夏秋之交，花影参覃，水尤潋滟，扁舟泛焉，不减武陵源也。】  

巻五

　　○徳清县

　　徳清，天授二年分武康置武源县，景云二年改为临溪，天宝元年改为徳清县。【旧唐书】

　　唐初置武源县，县治在下兰山南。天宝中改徳清，移置于百寮山南。【谈志】

　　市亭山

　　市亭山，在县西南二百歩，王敬弘莅郡，欲此立宅，以其面溪背山也。【呉兴记】

　　古十里一亭，以寓止宾旅，因以名山。【图经】

　　【按《宋书》王敬弘，晋末以太尉从事中郎出为呉兴太守，寻拜侍中，入宋歴左光禄大夫，开府仪同三司，致仕，隐居余杭舍亭山。德清在宋齐之间，正并入余杭，故德清之市亭山，即余杭之舍亭山也。呉兴记以敬弘作逸少，误，今正之。】

　　金鹅山

　　金鹅山上有池，深五尺，其水冬夏不竭，时有金鹅翔集。或风清雨霁，樵夫耕父闻山上鹅鸣。【山墟名】

　　【按金鹅山在县西北五里，《谈志》云后汉海昬侯沈戎，于永平元年葬金鳌山，葬时金鹅飞集，三鸣而去。童謡云金鹅鸣沈氏兴，代代出公卿。遂更名其山曰金鹅。今山南有三村，号上初鸣、中初鸣、下初鸣。山上有沈氏祖德碑记，梁天监癸未春三月系，孙麟士述。唐大歴癸丑冬十二月，刺史颜眞卿撰碑阴记，二记文多不载。《复斋碑録》云沈氏递祖徳碑并碑阴，下半缺不见书撰人名氏，大歴八年十二月立。德清陈志云：梁沈氏祖德碑，沈麟士制，立之金鹅山，忽有树生其龟股间，盘旋夹持，碑有所倚，嶷然不动，号庆树碑。后裂为十六叚，藏之县帑，今无一存焉者矣。再按山上有四墓，一沈戎、一尚书令沈礼、一河间相沈景、一荆州刺史沈彦，统记载沈氏先贤传诸书，云沈戎子孙见史传者，一百五十八人，三十八人有正传，一百二十人附传。宋梁陈间，皇后三人，尚主者五人，唐睿眞太后亦呉兴人，至今人物称盛，金鹅发祥，地理果不爽乎。】

　　吴羗山

　　汉髙士吴羗避王莽之乱，寓居此山，后人名焉。宋沈麟士讲经教授于此，从学者数百人，时为语曰吴羗山，中有贤士闭门教授，居成市。【入东记】

　　县东南一里吴羗山，俗呼干元山，当县而峙，盖邑之镇也。山之阳有织帘先生祠，祀名贤沈麟士。麟士织帘为业，时称织帘先生，卒后乡人重之，即其隠居立庙。庙前古井相传先生旧井，庙后其墓在焉。【徳清陈志】

　　【按呉羗山之阴枕余不溪，沈麟士隐居于此。《南史》云麟士居呉差山南，齐书亦云居余干呉差山，以羗为差，以余不为余干，殆传写之讹。邑中胡朏明先生语予曰：安知非以呉王夫差得名，则又不敢臆断也。】

　　余不溪

　　余不溪，在县南一百歩。沈氏家传云：后汉沈戎居乌程余不郷，即此。【类要】

　　余不溪水清，与余溪不类。如会稽秦望，其山秀发，余山莫与等也。【太平寰宇记】

　　余不溪出天目山之阳，经临安县又经余杭县，至安溪奉口，经徳清县折而东北，至敢山过菱湖，及湖蚨漾又西北，会前溪水至岘山漾，入定安门，至江子汇为霅溪。【谈志】

　　【按《留青日札》云：不作秋韵，方鸠切，非也。当作虞韵，风无切。木作柎。《说文》鄂，足也。草朩房为柎，一曰花下萼，通作不。《诗》：棠棣之华，鄂不韡韡。郑注承华者，鄂。不当作柎。鄂，足也，即今言花蔕也。此地有苕溪，其流相通，故曰余，英余，不，其义可见。若作方鸠切，则本注说文云：“不鸟下翔”，不，下来也，与溪水全不干渉。李宗谔《圗经》及《寰宇记》通作方鸠切。】

　　北流水

　　北流水在徳清县前，其水从余不溪，至县东分派折入清河桥下，北流至沙村，与武康前溪水合，又北至岘山漾，与余不溪合，入定安门，至江子汇为霅溪。【谈志】

　　苎溪

　　苎溪在县东二十五里山墟，名云苎溪，以贡苎为名。南岸有蔺相如庙，北岸有青州刺史姚恢囚女城。【太平寰宇记】

　　【按《通典》云湖州贡苎布三十端。《通志略》云湖州贡白苎布。则唐时所贡之苎，本出于此。乂按相如赵人，当战国时，未尝游行至此，县有兰村，溪南有庙，未审何故。《入东记》云后汉姚恢与海昏侯沈戎为婚，过江阴欲于柯田山居之。恢女宻报戎，戎先居焉。姚氏三代不养女，养女则囚于此山，后人因呼为囚女山，其说诞甚，不足信。】

　　余不亭侯庙

　　孔愉字敬康，山阴人。建兴初除驸马都尉，参丞相军国事，讨华轶，功封余不亭侯。尝行经余不溪，见笼龟于路者，愉买而放之，龟中流左顾者数四，及是铸侯印，而印龟左顾，三铸如初。印工以告，愉乃悟，遂佩焉。累迁吴兴太守，沈充反，愉弃官还京师。歴会稽内史，散骑常侍，卒赠车骑将军，开府仪同三司，谥曰贞。【晋书】

　　余不亭侯庙在徳清县东南二百歩，自晋迨宋，庙食不絶。【谈志】

　　【按县西南城山之阳，亦有孔侯庙。《圗经》云愉从子严为呉兴太守，后人立庙于此。旧图经云即愉也。县南之庙乃祭祀之处。此则墓前祠堂。余不志亦云孔侯墓之祠堂，后人因以为庙，庙后有大冢，上有古木数株，坚如铁石，故老相传，愉塟后，龟衔窠木种于此。至今号龟衔树，骖鸾録云。范至能尝道龟溪，登览于庙，时见愉之像，席地而坐，庙前古柏合抱焉。今像设据榻，而古柏絶无，则知庙非唐宋之故矣。】

　　梁吏部尚书沈约墓

　　沈约字休文，武康人。仕宋至尚书度攴郎，齐初为征虏记室，带襄阳令，事文惠太子，歴司徒、左长史，进号征虏将军，南清河太守。佐萧衍簒位，弑齐和帝，梁台建为尚书左仆射，封建昌县侯，累加特进光禄侍中，太傅，卒。有司谥曰文。帝曰怀情不尽，曰隠。故改谥隠。【梁书】

　　孝鹅冢

　　唐天宝末，邑人武义主簿沈朝家养母鹅，一因育卵肠出，乃自惊鸣鼓翅，窜于波渚之隅，其长雏悲呌，屡絶，家人饲之水榖，不复饮啄。及母鹅死，雏仰天号切，遂取仓舎下败荐以覆其母，衔庭砌间刍草列于母所，若人之祭奠长，吁数声而死。沈氏家人因作二函，薶于山中，土人呼为孝鹅冢。【太平寰宇记】

　　【按《一统志》列孝鹅冢在长兴县东蒋弯者，非也。沈约歴事三朝，恬不知耻，至弑其君而不顾，眞禽兽之不若矣。其谥曰隐，隐者，贬辞。呉兴故有地主庙，祀呉文帝，而约窃冒之。扁曰隐侯祠。春秋血食，祀典之滥也。夏明诚尝作八咏楼赋序，直斥沈约诗为是楼之辱，人服其卓见。《寰宇记》《类要》俱志其墓不明着所在。胡宿诗注云：在县之蔺村。《湖广通志》云：约卒于荆门州，墓在州西。墓铭云：时日不利，不能归葬。则是约之墓，终无定所也。竹垞先生补志其墓，与鹅冢并列，约其有知，能不恧而。】

　　○武康县

　　吴兴武康令吴分乌程余杭，立永安县，晋太康元年更名。【宋书】

　　武康，平陈废，仁寿二年复。有封嵎山，青山，白鹄山。【隋书】

　　【按封嵎即封禺二山也，青山，县北一十五里，白鹄山，县西北十里，一名鹊山。】

　　武康，上李子通置安州，又曰武州，武徳四年平子通，因之。七年州废，县隶湖州，有封山，有铜。【新唐书】

　　县治旧在余英溪北，隋移溪南，唐仍治溪北。【谈志】

　　防风山

　　防风山在县东一十八里，先名封禺山，唐天宝六年敕改焉。一名风公山，一名风渚山，古防风氏之国。公者，以山上有风公洞，渚者，以山下有风渚湖。封山者，以其禁采樵渔猎也。山东南二里曰禺山，禹十二代孙帝禺所居。《舆地志》云：古防风氏之都也。【太平寰宇记】

　　吴伐越，隳会稽，获骨一节，专车。吴子使来好聘问之仲尼，仲尼曰：吾闻之禹致羣臣于会稽之山，防风氏后至，杀而戮之，其骨专车焉，此为大矣。客曰：敢问谁守为神？仲尼曰：山川之灵足以纪纲天下者，其守为神。社稷之守为公侯，皆属于王。客曰：防风何守？仲尼曰：汪芒氏之君，守封禺之山者也。为漆姓，在虞夏商为汪芒氏，于周为长翟，今为大人。客曰：人长之极几何？仲尼曰：焦侥氏长三尺，短之至也。长者，不过丈数之极也。【国语】

　　【按防风氏有庙，在封禺二山之，间晋元康中县令贺循立。《述异记》云防风庙土朩，形其貌龙首、牛耳、连睂、一目。】

　　武康山

　　武康山，在县西一十五里，旧名铜官山。唐天宝六年敕改焉。《舆地志》云：山下有两坎，深数丈，方圎百丈，古采铜处。有赵监庙。汉吴王濞凿山采铜，铜监赵氏遇山崩压死，降灵于此，后人立庙。【太平寰宇记】

　　【按旧志郡中亦有铜官赵监庙，在乌盆巷口，与长桥相直。后唐同尤中，敕封通灵王。《却埽编》云：铜官庙中偶像衣冠甚古，其妇人皆如世所藏周昉画人物，盖唐人之遗迹也。翟公巽尢爱之，多至庙中观焉，往往徘徊终日。今讹作汉寿亭侯祠。】

　　七里峤

　　七里峤，山顶有石桥，长一丈六尺，甚峻滑，一名石桥山。【山墟名】

　　石峤山在县西南四里。【一统志】

　　七里峤，度其围以表山也。南有崂岭，过岭而东康城，又北为乌龙山，南为寨山，中有畈曰寨山畈，有祠焉。兜鍪被甲，执戈而坐，其神曰严康。相传康屯兵处人，代莫详。野老之言曰康邑人也，竒丑而力，爪牙为兵革，肤为铁刀，镞莫之刺也，唯喉三寸肉耳。妻曰鲍三娘，美而勇，夫妇各治兵为幕府，今姚坞关内鲍家庄有三娘遗垒。时有花关索者，年少美容，仪鲍恱而私之，矢贯康喉而噎。至今村庄杂剧演其遗事，而康城庙像歳祀夫妇二人，别祀索于何村，独无匹。里人号曰孤土地庙，云康怙力强死，世祀里社，鲍滛奔杀夫，鬼复配享，花窃妻暴行，祠宇相望，是崇奸教乱也。何以风世。且康不能厉庙，不为灾意者，传闻乖实乎，姑志之以广风土之异闻。【前溪逸志】

　　【按《陜西通志》商南县有亷康太子墓，世传太子三国时人，炎祚衰微，据土僭号，为关鎻所平。归安县西南七十五里。有《亷山新志》注云亷康太子墓在此，不知何据。乌程北山亦有鲍三娘屯兵处，俚俗相传三娘为花关索所平，如前。《溪逸志》所云略同。严亷，索鎻，其音髣髴，何适与秦志相类邪。总之，湖俗信鬼神，好淫祠，山之麓，水之涯，有村落必有庙宇，奉一神以主香火，而好事者遂至讹传。周彭祖安吉人，齐管仲乌程栖贤山人，晏婴长兴晏子郷人，呉伍员乌程伍村人，燕荆轲长兴荆溪人，赵蔺相如德清蔺村人，汉樊哙武康丄柏人，晋王衍归安千金人，郭巨孝丰乡人，纷纷傅会，唐宋以后更指不胜屈。修志者并不考核，混书之惑人耳目吁，可怪也！】

　　前溪

　　前溪者，古永安县前之溪也。晋车骑将军沈充家此。乐府有前溪曲，充自制，词云：当曙复未曙，百鸟啼悤悤。后宋少帝续为七曲，其一云：忧思出门倚，逢郎前溪渡。莫作流水心，引新都舎故。【统纪】

　　前溪一名余英溪，每春夹岸花开，通夏不歇。【山墟名】

　　前溪在县南一百歩，其源出铜岘山。东流四十九里至县前千秋桥，又东至县学前分为二派，其一北流经黄陇山又东至沙村，号沙溪，与徳清县北流水合入郡之定安门，经前溪汇至霅溪。其一东流经下渚湖之南，会于余不溪武康县后，又有一溪亦出铜岘山，谓之后溪，在慈感寺前。【谈志】

　　于兢《大唐传》：徳清县南前溪村，南朝习乐之处。今尚有数百家习音乐，江南声伎多自此出，所谓舞出前溪者也。《复斋漫録》言陈刘删诗山邉，歌落日池上，舞前溪。唐崔颢诗：舞爱前溪妙，歌怜子夜长。按智匠《古今乐録》：晋车骑将军沈充作前溪曲，非舞也。盖复斋不曽见于兢《大唐传》，故不知舞出前溪耳。【渔隠丛话】

　　阮公溪

　　石灵宝者，会稽上虞人，寓武康。其女有殊色，天监元年选为采女，及生元帝，为修容，赐姓阮氏，拜其父为奉朝请，时人名所居溪为阮公溪。灵宝以承圣二年追封武康侯。溪中有大青石，俗谓之美女石。【梁陈故事】

　　阮公溪在县西十五里，与余英溪连接。【太平寰宇记】

　　郭先生祠堂

　　武康有郭文先生庙堂，郭先生祠堂在县北郭林村。晋郭文也，文河内轵人，中原乱，避地江南，居此。谢安闻其名，延至西园。祠南有郭林桥，西有招贤山，皆其游息之地。九域志【谈志】

　　沈道虔石山精舍

　　沈道虔字汝恭，武康人，性仁爱，好老易。居县北石山下，与孤兄子共釜庾之资，困不改节。州辟凡十三命，皆不就。宋太祖遣使存问，赐钱三万米二百斛，悉供孤兄子嫁娶。征为员外散骑侍郎，不赴。敕州郡随时问遗。元嘉二十六年卒。【宋书】

　　【按《一统志》石山在县北二十里，沈道虔隠居石山精舎即此。《太平寰宇记》云精舎在石城山县西南三里者，非也。】

　　吴太常卿姚信墓

　　汉青州刺史姚恢，尚书左仆射姚皓，吴太常卿姚信，三墓俱在石城山。景徳中碑碣尚存。【谈志】

　　【按阮孝绪云姚信字符直，呉兴人，呉太常卿。陆德明云信字德佑，未知孰是。《隋经籍志》信有易注十巻，集二巻，録一巻。《唐艺文志》作十巻，士纬十巻，新书二巻。《三国志》《陆绩传》注，有表请赐绩女鬰生以义姑之号。又《陆逊传》，姚信以亲附太子，枉见流徙。又《孙皓传》，宝鼎二年十二月，遣守丞相孟仁太常姚信等，备官僚中军步骑二千人，以灵舆法驾东迎神于明陵。又《南史》《姚察传》《譲选部书》云臣九世祖信名髙，往代信有《戒子书》及《昕天论》，载《呉兴艺文补》。《九域志》载姚信、丁固二墓，《寰宇记》亦载固墓。按丁固葬余杭县西丁桥北山下，见宋咸淳《临安志》。】

　　晋吏部尚书沈嘉墓

　　沈嘉墓在县东一十五里凤皇山，山下有皇觉寺，汉沈戎故宅也。【谈志】

　　【按嘉字长茂，武康人，善草书。仕晋为呉兴太守，重开荻塘，人获其利，歴吏部尚书，卒。】

　　晋扬威将军东阳太守沈劲墓

　　沈劲，字世坚，武康人。哀父充死于非义，志欲雪耻，年三十余，以刑家不得仕进，郡将王胡之器之，及迁镇洛阳，表为参军。升平中，慕容恪侵逼山陵，劲求効力，补冠军长史，令自募壮士击。贼陷许昌，寇逼将军陈佑率众而东，留劲以五百人守洛阳。恪攻城，城陷，被执。劲神气自若，恪杀之。事闻，赠东阳太守。子赤黔，官至大长秋廷尉卿，孙叔任，官至建威将军、益州刺史。【晋书】

　　沈劲墓在小山，赤黔祔焉。【谈志】

　　宋吏部尚书吉阳侯沈演之墓

　　沈演之，字台真，武康人。祖赤黔，父叔任。演之折节好学，以义理业尚知名，袭父别爵吉阳县五等侯，举秀才，歴嘉兴钱塘武康令，俱有能名。元嘉十二年，东南诸郡大水，演之为散骑常侍，巡行拯恤百姓，蒙赖屡迁左卫将军，与范晔等掌禁旅，同参机宻加侍中，歴吏部尚书、太子右卫率。卒，赠金紫光禄大夫，谥曰贞侯。【宋书】

　　演之墓在小山。【谈志】  
　  
