台湾地舆全图


全台前后山总图
台湾前后山总图说略
台北府全图
台北府舆图说略
淡水县图
淡水县舆图说略
新竹县图
新竹县舆图说略
宜兰县图
宜兰县舆图说略
基隆厅图
基隆厅舆图说略
台湾府全图
台湾府舆图说略
台湾县图
台湾县舆图说略
彰化县图
彰化县舆图说略
云林县图
云林县舆图说略
苗栗县图
苗栗县舆图说略
埔里厅图
埔里社厅舆图说略
台南府全图
台南府舆图说略
嘉义县图
嘉义县舆图说略
安平县图
安平县舆图说略
恒春县图
恒春县舆图说略
凤山县图
凤山县舆图说略
台东直隶州后山全图
台东直隶州舆图说略
澎湖厅图
澎湖厅舆图说略
 
 

全台前后山总图
台湾前后山总图说略

　　窃惟台湾四面皆海，前明始知海外有此地，为郑氏踞之。自康熙二十二年讨平，收入版图。盖有明以来，即以台湾名；设府，仍以名之。初，领台湾、凤山、诸罗三县，澎湖一厅。厥后北壤渐开；雍正元年，拓彰化县并设淡水同知，共城治理。雍正九年，割大甲以北归同知管辖，于竹堑地方设署。嘉庆十五年，以远望坑迤北而东历苏澳至大、小南澳，中设噶玛兰通判。光绪元年，奏以南路同知移驻埤南；又于极南之琅峤猴洞添设一县曰恒春县。光绪四年，以中路鹿港同知移驻埔里社；续又奏请专设埔里社抚民理番通判，仍移同知于鹿港。嗣南、北分治，在淡水厅辖艋舺、大稻埕居中之地，添设府治曰台北府；附郭设淡水县，裁淡水同知改设新竹县，以噶玛兰改设宜兰县，将通判移驻基隆。光绪十四年，闽、台分省。复将前、后山全局应移、应裁并、应添设者分别筹议：于前山彰化县辖桥仔图地方，建设省会；附郭设台湾府为首府、台湾县为首县，改原有之台湾府县为台南府、为安平县，仍与台湾道同城。裁鹿港同知，划嘉义之东、彰化之南，添设一县曰云林县；又划新竹中港以南，添设一县曰苗栗县。又改基隆通判为基隆抚民理番同知，分淡水东北四堡之地归厅管辖。又改埤南同知为台东直隶州，知州驻水尾地方；添直隶州州同一员驻埤南、添直隶州州判一员驻花莲港，均隶台东直隶州管辖。按年稽考，开辟日广；因地制宜，规模大备焉。

　　计前山自极北之基隆、宜兰交界草岭顶起，至极南之恒春县辖鹅峦鼻海口止：共计民站八百五十里。其后山南自鹅峦鼻起，至宜兰极北与基隆交界之草岭顶止：共计七百六十里。统计前后、南北，周围一千六百余里。  
　 
台北府全图台北府舆图说略

　　台北府，光绪元年奏裁淡水同知，设台北府；就艋舺、大稻埕之间建府治，附郭首县为淡水县。南自中枥、北至水返脚，隶淡水管辖；自中枥以南至大甲溪，添设新竹县，就淡水厅治之竹堑地方为县城。又自远望坑迤北而东，旧为噶玛兰通判分治疆域，改设一县曰宜兰，即就厅治为县城；并移通判基隆海口。光绪十四年，改通判为抚民理番同知。计设一府，领三县、一厅。距府城西北有基隆、沪尾两海口，均为通商口岸；税务司、领事均在沪尾。巡抚、藩司因省会城署尚未建就，暂驻台北行台。

　　计东南至宜兰县城民站二百零三里，南至新竹一百二十里、至台湾府城三百里，西北至沪尾海口三十里，北至基隆厅六十里。  
　 
淡水县图
淡水县舆图说略

　　淡水县为附郭首邑，亦淡水厅旧治；与新竹划地分辖。县西十二里，旧有新庄县丞；早裁。邑本十四堡；自改行省，割四堡归基隆同知管辖。外有观音山、大屯山为屏障，实全台北门锁钥。迤西三十里曰沪尾，为通商口岸，设领事、税务司海关。北与基隆交界之大矿山左近，为产煤之区。西南大■〈山上姑下〉崁一带逼近内山，设局抚循；令交番童带郡肄业，来归甚众。

　　计东北由番社绕至宜兰交界之粗坑民站四十里，西南至新竹交界之涂牛沟六十里，西北至沪尾海口三十里，北至基隆交界之南港口二十里。

　　附载驿路（民站）

　　南路：中坜站二十三里桃仔园，三十五里城站，出东门三十三里至基辖水返脚。  
新竹县图
新竹县舆图说略

　　新竹县，旧为淡水厅辖地。自光绪四年析土设官，以大甲溪以北、至涂牛沟以南划归管辖，城池、衙署、仓库均仍旧址而改名焉。嗣十四年分省，又割中港溪以南至大甲溪设苗栗县，隶台湾府；而新竹南界遂以中港溪为止，距府治一百二十里。邑负山临海，港口大小数处礁多水浅，不通轮舶，仅祗商船出入。迤东咸菜瓮、三角涌、五指山一带逼近内山，设局抚循；各送番童出社肄业，成效可期。

　　计东至五指山番界止民站七十里，南至苗栗交界之中港口三十五里，西至海滨十里，北至淡水交界之涂牛沟南止六十里。

　　附载驿路（民站）

　　南路：中港站二十五里城站，出北门二十二里大湖口，四十里至淡辖中坜站。 
宜兰县图
宜兰县舆图说略

　　宜兰县，距府治陆程一百九十里。迤东而南，僻处山后。本噶玛兰旧地，初名蛤仔难；光绪四年，改设为县。东北隅三十里海中，浮屿曰龟山。草岭迤东，山若屏障，海滨大石嶙峋。中设一关，曰北关；近于苏澳者，曰南关：两称门户。海口之著者惟苏澳；轮船至此可泊，但防礁石。邑东北三十里曰头围，设县丞；东南二十里曰罗东，旧设巡检，已裁。自头围历大坪林以达枧尾街至艋舺，为旁径；约程百里，称便捷。但山路崎岖，可人行，不通舆马。生番多聚在西南诸山；叭哩沙一带，向设隘寮以防之。今设局抚循，令交番童带局肄业，寓「以子为质」之意，稍敛嗜杀之风焉。

　　计东至过岭仔海边民站二十里，南至苏澳海口五十里，西至叭哩沙番界四十里，北至基隆交界之草岭六十二里。

　　附载驿路（民站）

　　北路：大里简站三十二里头围，三十里城站。  
　 
基隆厅图

基隆厅舆图说略

　　基隆通判，于光绪初年移设，兼理通商煤务。十四年分省，改抚民理番同知；析淡水所辖基隆、石碇、金包里、三貂四堡以隶之，距府城六十里。东北滨临大海，轮船出入不候潮水，四时可泊；不似沪尾口有沙涌积，需雇小船引带也。有洋人与海关委员查收关税，为沪尾海关分口。现由厅南穿山至淡水之大稻埕创兴铁路，指日商民又将聚集基隆矣。东北八斗一带，为产煤之区。

　　计东至三貂溪海边民站八十里，东南由远望坑至宜兰交界之草岭六十里，西南至淡水交界之南港四十里，北至海口二里。

　　附载驿路（民站）

　　南路：水返脚二十七里城站，二十五里龙潭，二十八里顶双溪，三十里至宜辖大里简。  
　 
台湾府全图

台湾府舆图说略

　　台湾府，为光绪十四年分省时移设之首府，在彰化县东北二十里东大墩桥仔图地方；并设首县曰台湾县。同城奏驻巡抚、藩司；因城垣、衙署建造需时，抚、藩驻北待迁。划嘉义之东、彰化之南两邑地界，于林圯埔地方增设一县曰云林；又割新竹县中港溪以南三堡之地，于维祥庄地方增设一县曰苗栗。其彰化县埔里社通判前隶台南，现亦改隶台湾府辖：计一厅四县。形势居中，控驭南北。海口有铁板沙横亘，轮船不能久泊，实为扼要之区。

　　计东至台东直隶州自云林越山前往三百数十里，中隔生番；现由台南府属凤辖之三条仑行走，民站六百八十里。南至台南府城二百三十五里，西至彰化县鹿港海口五十里，北至台北府城三百里。  
　 
台湾县图


台湾县舆图说略

　　台湾县，为省会附郭首县，本彰化治地；得中权之形势。境内土地沃美，沟洫之利最溥。邑南之南投街向为盗薮，驻县丞；邑北之葫芦墩人烟稠密，今以猫雾巡检移设于此。迤东一带，通埔里六社。近海有梧栖港，为商船出入之处，巨船难拢，洋船罕到。北界大甲溪尾；每遇夏涨，内山沙石奔流而下，行人裹足，称天险焉。

　　计东至埔里交界之火焰山民站二十里，南至云林之浊水溪交界五十五里，西南至彰化之同安岭为界二十里，北至苗栗县大甲溪尾为界七十里。

　　附载驿路（民站）

　　北路：牛马头站（即寓鳌）十五里至苗辖大甲站。  

彰化县图

彰化县舆图说略

　　彰化县，于雍正元年就诸罗划分设县。始隶台南，光绪四年改隶新设台湾府管辖；距府城二十里。西南面海，有鹿港（别名冲西港），又有番挖港、福安港、王功、二林等港；均沙痕盘曲，仅通商船，为洋船所不易入，亦不能久泊。鹿港向称富庶，商贾辐辏；近年港外沙积，商船渐少。昔驻同知，今裁。其对渡，与福建泉州之蚶江为较近。沿海多田，皆坦夷可耕；惟地瘠民强，素称难治。又有八卦山，偪近城之东北隅；俯瞰全城，不得地利。光绪六年间，奏明捐筹经费，依山扩充，围建新城；惜未举行。

　　计东至台湾县交界之同安岭民站二十里，南至云、彰交界之番挖港六十五里，西至鹿港海口三十里，北至台湾县交界之大肚溪一十里。

　　附载驿路（民站）

　　南路：挖仔街三十二里城站，出北门三十里至台辖牛马头（即寓鳌）  
　 

云林县图

云林县舆图说略

　　云林县，光绪十四年分设。割嘉治，上自石圭溪水源起、下讫海口止；又割彰治，自浊水溪起、至番挖港止：于林圯埔地方添设一县曰云林县，距府治民站六十里。虽近内山，经理得法，后效可期；番社渐抚渐多、土地渐辟渐广，将来尚可开拓，与嘉义、彰化之一再分割沿海无可添辟者有别。西南二十五里为斗六街，向设县丞，今裁；原设都司，仍驻斗六。邑东南七十余里有极高之玉山，四时云封。偶有开散，色如白玉；或有云系霜雪凝积。环山为生番所聚，人疏罕到；界外筑有寮隘。由此以达后山，历番社而至璞石阁、水尾等处；非有番头引带，不能行走。

　　计东至八同关番界民站八十里，西南至嘉义交界之兴化店三十里，西至五条港虎尾溪口一百一十里，北上至埔里社交界之浊水溪三十里、下至彰化县之番挖一百二十里。

　　附载驿路（民站）

　　北路：惠来庄十五里张熙厝，十八里至彰辖南路挖仔街。  

苗栗县图


苗栗县舆图说略

　　苗栗县，于光绪十四年分设；就新竹县治地割中港溪以北至大甲溪止，于近后垄之维祥庄地方添设一县曰苗栗县，距府城一百二十里。邑治不大，为扼内山之冲。东连大湖一带，沿山新垦荒地甚多，居民多粤籍。迤西为后垄港，与吞霄、房里、大安及台湾、新竹交界之大甲、中港等溪分流于海，均祗商船出入。西南之大甲地方，驻巡检。

　　计东至十二份社番界民站九十里，南至台湾县交界之大甲溪五十里，西至后垄港十里，北至新竹县辖中港溪为界二十五里。

　　附载驿路（民路）

　　南路：大甲站三十里吞霄，三十里后垄，十五里（距县十里）至新辖南路中港站。  

埔里厅图


埔里社厅舆图说略

　　埔里社厅，为彰化内山大莆地方。共计六社，曰埔里、曰眉社、曰田头、曰水社、曰审鹿、曰猫兰。纪埔社者，见黄叔璥「番俗六考」、邓传安「蠡测汇钞」，而以姚莹之「石甫文集」为详。光绪元年，海防戒严，开山议起，始有招抚埔里六社之举；设通判于大莆城，距府治民站一百二十里。又设义塾于各社。厅之西南为水社。社东有潭，名曰日月潭；周围二、三十里，潭水四时不竭。四面皆山，潭心凸起小山，曰珠子山（又名浮珠屿）；周约一里，高三十余丈。山顶平坦，可容屋十余间，为外人所唾涎；现已设为义塾。山水清奇，诚厅治之名胜也。厅东北并眉社之北及西北角，逾山皆北港凶番地界。厅正东及东南角，逾山各番，均经安抚招徕。

　　计东至史老塌山番界民站三十五里，南由社仔庄至云林交界之浊水溪止五十里，西至集集街与台湾县交界六十五里，北至大甲溪头与苗栗县界三十五里。  

台南府全图


台南府舆图说略

　　台南府，即旧设之台湾府；光绪十四年分省，始改名台南府，与镇、道同城。辖县四、厅一：附郭首邑曰安平，即旧之台湾县。外三县曰嘉义、曰凤山、曰恒春，嘉义在郡北一百十二里、凤山在郡南八十里、恒春在郡南二百十五里；澎湖一厅孤悬海岛，枕台、厦之交。离郡十里有安平口，夏秋涌大，船不能泊，辄于澎湖寄椗焉。安平之外另有旗后口，皆为通商口岸；税务司、领事有驻安平，有驻旗后。

　　计东至台东直隶州，由凤山新开之双溪口埤南中路前往，民站四百零五里。南至恒春县城二百十五里，西至安平海口十里，北至台湾府城一百三十五里。  

嘉义县图


嘉义县舆图说略

　　嘉义在府治东北一百一十二里，为台南北之要冲。旧治曰诸罗；乾隆末年林爽文之乱，台湾厅县相继沦陷，诸罗坚守年余，特诏改为嘉义县。迤西沿海，有急水、盐水、布袋嘴等港及界安平之曾文、云林之笨港两溪，中惟布袋嘴之水较深，外有浮沙；均祗商船出入，惟由安平口之四草湖绕至布袋嘴，小轮船可到。其笨港驻县丞，盐水港内佳里兴地方驻巡检。邑东南三十里有火山，光腾昼夜，磺气所凝聚；故下潴温泉焉。

　　计东至柑仔宅与云林所管番社交界、南至安平交界之曾文溪六十九里，西至布袋嘴海边六十里，北至云林交界之兴化店三十里。

　　附载驿路（民站）

　　南路：茅港尾二十里急水溪，二十里下茄冬，二十里城站，出北门二十里大埔林，十八里至云辖惠来庄。  
　 

安平县图


安平县舆图说略

　　安平县，即原设之台湾县，附于府郭；光绪十四年分省，改名。邑治土地松浮，局势隘窄。东、南、北三面沙多土少，西南临海。南行大桥头历大林庄营盘口而至二层行溪，与凤山分界；东北行柴头港、漯仔底，历看西、木栅而至曾文溪，与嘉义分界。县东有罗汉外门，本设巡检，今裁；东北与嘉义交界之大武垄，设巡检。西滨海，有镇市曰安平，为旗后海关分口；在鹿耳门北。鹿耳门昔容巨舟，今已沙积，船只改泊四草湖。安平巨浪滔天，夏秋尤剧，俗名曰「涌」，不风而波；排击鼓荡，声闻数十里：诚郡城之天险也。

　　计东至内公馆山番界民站一百三十里，南至凤山交界之二层行溪十二里，西至安平鲲身口十里，北至嘉义交界之曾文溪三十五里。

　　附载驿路（民站）

　　城站出北门二十里看西，三十二里至嘉辖茅港尾。  

恒春县图


恒春县舆图说略

　　恒春县，为光绪元年新设；建城于琅■〈王乔〉之猴洞山，距郡城二百十五里。东、西、南三面，皆滨海。县之南名曰鹅峦鼻，下有暗礁，最称天险；今仿西洋塔灯照海之法，设瞭望以便行船。县城之东通埤南有二路：一由万里得沿海历牡丹湾，达阿郎壹至埤南；是为康熙年间行军旧道。一由枫港翻山，历双溪口达阿郎壹至埤南；是为光绪元年新辟之路。近年此路少人行走，多由凤辖之东港三条仑一带往来。其猪朥束大港口外八十余里有一岛，名红头屿；周围约八、九十里，内有生番七社，丁口不满千人。该番性良懦，见人辄避，无利器；车城居民时贸易其地。

　　计东至台东交界之八瑶湾民站四十里，南至鹅峦鼻海边四十里，西至射寮溪海边二十里，北至凤山交界之率芒溪九十里。

　　附载驿路（民站）

　　城站出北门行四十五里枫港，三十里至凤辖枋寮。  

凤山县图


凤山县舆图说略

　　凤山县，旧城建在兴隆里。乾隆五十二年林爽文之乱，庄大田应之，蹂躏县城；事平，徙于埤头街，环植刺竹为围。咸丰三年，于竹围内加筑护墙，立五门，外建炮台五座；即今之县城。在府治之南，距郡八十里。邑治之西南名打鼓港（即旗后口），浪平可泊轮船；惟口门狭窄，船身稍大者虽潮涨亦难驶入；为通商口岸，华洋杂处，设领事、海关。再迤南洋面，有小琉球屿；周围十二里，距东港水程二十里。又与恒春交界之枋寮地方，设巡检。邑东二十里为下淡水，设县丞。该处通埤南有二路：一由三条仑历巴塱卫至埤南，计程二百二十二里；一由赤山历昆仑坳至埤南，计程一百九十五里：皆光绪元年新辟之路。近年多由三条仑行走。

　　计东至芋匏山番界止民站九十里，南至恒春交界之率芒溪六十里，西至旗后海口十五里，北至安平交界之二层行庄六十八里。

　　附载驿路（民站）

　　南路：枋寮三十里东港，三十里城站，出北门三十里桥仔头，三十里大湖，二十里至安城。  
　 

台东直隶州后山全图


台东直隶州舆图说略

　　台东州，系后山新辟。光绪初年，移台防同知于埤南。逮十四年分省，裁同知，改为台东直隶州；奏驻水尾地方，居埤南、花莲港之中，并于埤南添设州同、花莲港添设州判。因水尾州城未建，知州暂驻埤南，州同、州判尚无专员。由中权以达前山，则自璞石阁抵台湾府属之云林县，计程二百六十余里；中隔生番，鲜人行走。凡往台东者，悉皆取道凤山。又距埤南大溪六十里之外洋，有火烧屿；孤立海中，横直二十余里。南向有湾，可泊小船，能避北风。有居民五百余丁，种地为生。

　　计州城东至沿海之狮球山港民站二百十五里，南至恒春县城三百七十里，西至秀姑峦生番地界五十余里，北至宜兰县交界之苏澳三百一十里。

　　该处向无驿站，公文来往均派营兵由三条仑绕递。  

澎湖厅图


澎湖厅舆图说略

　　按澎湖，即大山屿；今在台南府治西北，居各小屿之中。地名初见「宋史」。相传隋开皇中虎贲陈棱曾略其地；则又先见于隋。岛名可纪者五十有五，水程里数具载左方。元末设巡司，明初旋废弃，为逋盗薮者又数百年。郑氏窃据，设安抚司。国朝康熙二十二年始入版图，隶台湾县（即今安平），设巡检一；雍正五年改通判，兼海防事。四面滨海，民渔而食。土咸风大，多种番薯，不产五谷，粮食恃台地接济；海外一瘠土也。康熙二十三年，初设澎湖水师副将；迄光绪十四年台湾分省，奏改总兵，始建城池、镇署，将旧协署改厅驻之。厅南六十里八罩屿地方，于光绪十年设驻巡检。西南内、外堑地方，岛屿林立，为福州、厦门大洋轮船必经之处；有建西法塔灯。夏秋台南风涛汹涌，船不能泊，辄于此寄椗焉。外有西屿为屏蔽，内有新城、龟山、蛇山相犄角。

　　计四出水程：东至台南安平口一百七十五里、至旗后口二百四十里，北至台北淡水沪尾口五百七十里、至基隆六百六十里，西至厦门口三百三十里，西北至福州口六百七十三里，南至广东汕头六百四十里。

　　计开：

　　厅南十三屿：虎井屿（距厅水程四十里）、桶盘屿（三十里）、金鸡屿（六十里）、船路屿（五十里）、沙狗屿（六十里）、将军屿（八十里）、马鞍屿（五十里）、船篷屿（六十六里）、南铁砧屿（九十里）、头巾屿（九十里）、钟仔屿（九十里）、南屿（一百四十里。即大屿）、八罩屿（六十里）。

　　厅东南五屿：东屿坪（距厅水程七十里）、西屿坪（七十里）、斧头增（九十九里）、西吉屿（一百二十里）、东吉屿（一百二十里）。

　　厅东六屿：阴屿（距厅水程三十里）、阳屿（三十五里）、香炉屿（二十八里）、鸡膳屿（三十三里）、鼓架屿（二十六里）、椗钩屿（三十五里）。

　　厅东北七屿：牛母屿（距厅水程五十里）、牛子屿（四十余里）、员贝屿（二十余里）、篮笨屿（三十五里）、屈瓜屿（四十里）、鸟屿（四十里）、白沙屿（四十五里）。

　　厅北八屿：大仓屿（距厅水程十八里）、凉伞屿（十八里）、金屿（三十五里）、险礁（四十里）、土地公屿（四十里）、吉贝屿（六十里）、北山屿（距厅陆程二十九里）、中墩屿（陆程十里）。

　　厅西北六屿：大烈屿、小烈屿（距厅水程并三十一里）、空壳屿（三十六里）、北铁砧屿（四十里）、姑婆屿（五十里）、目屿（六十余里）。

　　厅西四屿：师公屿（距厅水程二十二里）、西屿（二十五里）、内外堑（二十三里）、小门屿（三十五里）。

　　厅西南六屿：四角仔屿（距厅水程十里）、鸡笼屿（十五里）、花屿（六十里）、草屿（七十里）、大猫屿（八十里）、小猫屿（八十里）。  
 
