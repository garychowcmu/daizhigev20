《岭表录异》 唐 刘恂

　　卷上
　　南海秋夏，间或云物惨然，则其晕如虹，长六七尺。比候则飓风必发，故呼为“飓母”。忽见有震雷，则飓风不能作矣。舟人常以为候，豫为备之。
　　恶风谓之飓。坏屋折树，不足喻也。甚则吹屋瓦如飞蝶，或二三年不一风，或一年两三风，亦系连帅政德之否臧者。然发则自午及酉，夜半必止。此乃飘风不终朝之义也。
　　岭表或见物自空而下，始如弹丸，渐如车轮，遂四散。人中之即病，谓之瘴母。
　　岭表山川，盘郁结聚，不易疏泄，故多岚雾作瘴。人感之多病，腹胀成蛊。俗传有萃百虫为蛊，以毒人。盖湿热之地，毒虫生之，非第岭表之家性惨害也。
　　沓潮者，广州去大海不远二百里。每年八月，潮水最大，秋中复多飓风。当潮水未尽退之间，飓风作，而潮又至，遂至波涛溢岸，淹没人庐舍，荡失苗稼，沈溺舟船，南中谓之沓潮。或十数年一有之，亦系时数之失耳。俗呼为海翻为漫天。
　　梧州对岸西火山(案：《太平寰宇记》所载此句下有“山形高下大如桂林”八字)，山下有澄潭，水深无极。其火每三五夜一见于山顶，每至一更初，火起匝，其顶如野花之状，少顷而息。或言其下有宝珠，光照于上如火。上有荔枝，四月先熟，以其地热，故为火山也。
　　自琼至报溪涧，涧中有石鳞次，水流其间，或相去二三尺，近似天设，可蹑之而过。或有乘牛过者，牛皆促敛四蹄，跳跃而过，或失则随流而下。见者皆以为笑，彼人谚曰：“跳石牛骨碌——好笑，好笑。”
　　潘州昔有方士潘茂，于此升仙，遂以名。
　　白州有一派水，出自双水山，合容州江，呼为绿珠井，在双角山下。昔梁氏之女，有容貌，石季伦为交趾采访使，以真珠三斛买之。梁氏之居，旧井存焉(案：《太平寰宇记》载此作“旧井今已塞焉”)。
　　廉州边海中有洲岛，岛上有大池。每年太守修贡，自监珠户入池，池在海上，疑其底与海通。又池水极深，莫测也。如豌豆大者常珠。如弹丸者亦时有得，径寸照室，不可遇也。又取小蚌肉，贯之以篾，晒干，谓之珠母。容桂人率将烧之，以荐酒也。肉中有细珠如粟，乃知蚌随小大，胎中有珠(案：《政和本草》引此条云：“廉州边海中有洲岛，岛上有大池，谓之珠池。每岁，刺史亲监珠户入池采老蚌割珠，取以充贡。池虽在海上，而人疑其底与海通，池水乃淡，此不可测也。土人采小蚌肉作脯，食之往往得细珠如米者。乃知此池之蚌随大小，皆有珠矣。”与此书详略互异)。
　　五岭内，富州、宾州、澄州、江溪间，皆产金。侧近居人，以淘金为业。自旦及暮，有不获一星者。
　　澄州金最良。某顷年使上国亲友，附澄金二十两，讶其单鲜。友曰：“金虽少，贵其夜明，有异于常金耳！”留宿验之，信然。
　　广州浛洭县有金池(案：浛洭县原本讹作治涯。今据《唐·地理志》改正)。彼中居人，忽有养鹅鸭，常于屎中见麸金片，遂多养，收屎淘之，日得一两或半两，因而致富矣。
　　陇州山中多紫石英，其色淡紫，其质莹彻，随其大小，皆五棱，两头如箭镞，煮水饮之，暖而无毒。比北中白石英，其力倍矣。
　　康州悦城县北百余里，山中有樵石穴。每岁，乡人琢为烧食器，但烧令热彻，以物衬阎，置之盘中，旋下生鱼肉及葱韭齑俎腌之类，顷刻即熟，而终席煎沸。南中有亲朋聚会，多用之。频食亦极壅热，疑石中有火毒。
　　白土坑在富州城北隅，其土白腻，郡人取以为货，终古不竭。今五岭妇女，率皆用之为粉，又名铅粉。
　　瑇瑁形状似龟，惟腹背甲有红点。《本草》云：瑇瑁解毒。其大者，悉婆娑石。兼云辟邪。广南卢亭(原注：海岛夷人也)，获活瑇瑁龟一枚，以献连帅嗣薛王。王令生取背甲小者二片，带于左臂上，以辟毒。龟被生揭其甲，甚极苦楚。后养于使宅后北池，俟其揭处渐生，复遣卢亭送于海畔。或云瑇瑁若生，带之有验。凡饮馔中有蛊毒，瑇瑁甲即自摇动。若死，无此验。
　　新泷等州，山田扌柬荒平处锄为町畦。伺春雨丘中聚水，即先买鲩鱼子，散于田内。一二年后，鱼儿长大，食草根并尽。既为熟田，又收鱼利；及种稻，且无稗草。乃养民之上术。
　　铜柱。旧有韦公干为爱州刺史，闻有汉伏波铜柱，以表封疆在其境。公干利其财，欲摧镕之于贾。胡士人不知援之所铸，且谓神物，哭曰：“使者果坏，是吾属为海人所杀矣。”公干不听。百姓奔走，诉于都督，韩约移书辱之。公干乃止。
　　蛮夷之乐，有铜鼓焉，形如腰鼓，而一头有面。鼓面圆二尺许，面与身连，全用铜铸。其身遍有虫鱼花草之状(案：此十字原本脱去。今据《太平御览》补入)，通体均厚，厚二分以外，炉铸之妙，实为奇巧。击之响亮，不下鸣鼍(案此二句原本脱去。今据《太平御览》补入)。贞元中，骠国进乐，有玉螺铜鼓(原注：玉螺，盖螺之白者，非琢石所为)即知南蛮酋首之家，皆有此鼓也。咸通末，幽州张直方贬龚州刺史。到任后，修葺州城，因掘土得一铜鼓，载以归京。到襄汉，以为无用之物，遂舍于延庆禅院，用代木鱼，悬于斋室。今见存焉。僖宗朝，郑絪镇番禺日，有林蔼者，为高州太守。有乡墅小儿，因牧牛闻田中有蛤鸣(原注：蛤即虾蟆)，牧童遂捕之。蛤跃入一穴，遂掘之深大，即蛮酋冢也。蛤乃无踪，穴中得一铜鼓，其色翠绿，土蚀数处损阙，其上隐起，多铸蛙黾之状。疑其鸣蛤即鼓精也。遂状其缘由，纳于广帅，悬于武库，今尚存焉。
　　岭表所重之节，腊一、伏二、冬三、年四。
　　夷人通商于邕州石溪口，至今谓之獠市。
　　广南有舂堂，以浑木刳为槽。一槽两边约十杵，男女间立，以舂稻粮。敲磕槽舷，皆有遍拍；槽声若鼓，闻于数里。虽思妇之巧弄秋砧，不能比其刘亮也。
　　贾人船不用铁钉，只使桄榔须系缚，以橄榄糖泥之。糖干甚坚，入水如漆也。
　　番禺地无狐兔，用鹿毛、野貍毛为笔。又昭富春勤等州，则择鸡毛为笔。其为用与兔毫不异，但恨鼠须之名，未得见也。
　　广州陶家，皆作土锅镬，烧热，以土油之(案：油釉通)。其洁净则愈于铁器。尤宜煮药。一斗者才直十钱，爱护者或得数日，若迫以巨焰涸之，则立见破裂。斯亦济贫之物。
　　葫芦笙。交趾人多取无柄老瓠割而为笙。上安十三簧，吹之音韵清响，雅合律吕。
　　南道之酋豪，多选鹅之细毛，夹以布帛，絮而为被，复纵横衲之，其温柔不下于挟纩也。俗云：鹅毛柔暖而性冷遍，宜覆婴儿，辟惊痫也。
　　卢亭者。卢循昔据广州，既败，余党奔入海岛，野居，惟食蚝蛎，垒壳为墙壁。
　　容南土风，好食水牛肉。言其脆美。或炰或炙，尽此一牛。既饱，即以盐酪姜桂调齑而啜之。齑是牛肠胃中已化草，名曰“圣齑”。腹遂不胀(案：《太平御览》引此曰：“容南土风，好食水牛。言其绝美，则柔毛肥虱不足比也。每军骑有局筵，必先此物，或炙此一牛，既饱，即以圣齑消之。既至，即以盐酪姜桂调而啜之。腹遂不胀。北客到此，多赴此筵。但能食肉，同有啜齑。”与此书详略互异)。
　　交趾之人，重不乃羹(案：“不乃”，原本讹不禄。考《溪蛮丛笑》引此条云：“交趾重不乃羹，先鼻引其汁。”不乃者，反切摆也。今改正)。羹以羊鹿鸡猪肉和骨同一釜煮之，令极肥浓漉；去肉，进葱姜，调以五味，贮以盆器，置之盘中。羹中有觜银杓，可受一升，即揖让，多自主人先举，即满斟一杓，内嘴入鼻，仰首徐倾之。饮尽，传杓如酒巡行之。吃羹了，然后续以诸馔。谓之不乃会(原注：亦呼为先脑也)。交趾人或经营事务，弥缝权要，但备此会，无不谐者。
　　南中酝酒，即先用诸药。别淘漉粳米，晒干，旋入药。和米捣熟，即绿粉矣。热水溲而团之，形如餢飳，以指中心，刺作一窍，布放簟席上，以枸杞叶攒罨之，其体候好弱(案，此句疑有脱误)，一如造麹法。既而以藤篾贯之，悬于烟火之上。每酝一年，用几个饼子，固有恒准矣。南中地暖，春冬七日熟，秋夏五日熟。既熟，贮以瓦瓮，用粪扫火烧之。
　　象肉有十二种，合十二属，胆不附肝，随月转在诸肉中。假如正月建寅，胆在虎肉上，余月率同此例(案：《说郛》引此条虎肉作：“尻肉”。考十二属中，寅为虎，故寅月当在虎肉，作“尻肉”者非是。《物类相感志》引此条亦作“虎肉”)。
　　广之属郡潮、循州，多野象。潮循人或捕得象，争食其鼻，云肥脆，尤堪作炙。
　　蛮王宴汉使于百花楼前，设舞象，曲乐动，倡优引入一象，以金羁络首，锦襜垂身，随膝腾踏，动头摇尾，皆合节奏。即舞马之类。
　　明皇所教之象，天宝之乱，禄山大宴诸酋，出象绐之曰：“此自南海奔至，以吾有天命，虽异类，见必拜舞。”左右教之，象皆努目不动，终不肯拜。禄山怒，尽杀之。
　　乾符四年，占城国进驯象三头。当殿引对，亦能拜舞。后放还本国。
　　恂有亲表，曾奉使云南。彼中豪族，各家养象，负重到远，如中夏之畜牛马也。
　　南中小郡，多无缁流。每宣德音，须假作僧道陪位。昭宗即位，柳韬为容广宣告使，赦文到下属州，崖州自来无僧家，临事差摄，宣时，有一假僧不伏排位。太守王宏夫怪而问之，僧曰：“役次未当差遣编并。去岁已曾摄文宣王，今年又差作和尚。”见者莫不绝倒。
　　温媪者，即康州悦城县孀妇也。绩布为业。尝于野岸拾菜，见沙草中有五卵，遂收归置绩筐中。不数日，忽见五小蛇壳，一斑四青，遂送于江次，固无意望报也。媪常濯浣于江边，忽一日，鱼出水，跳跃戏于媪前，自尔为常。渐有知者，乡里咸谓之“龙母”，敬而事之。或询以灾福，亦言多征应。自是，媪亦渐丰足。朝廷知之，遣使征入京师。至全义岭，有疾，却返悦城而卒。乡里共葬之，江东岸忽一夕天地冥晦，风雨随作，及明已移，其冢并四面草木悉移于西岸矣。
　　陵州刺史周遇，不茹荤血。尝语恂云：顷年自青社之海归闽，遭恶风，飘五日夜，不知行几千里也。凡历六国，第一狗国，同船有新罗客云，是狗国，逡巡，果见如人裸形抱狗而出。见船惊走。经毛人国，形小，皆被发而身有毛，蔽如狖。又到野义国，船抵暗石而损，遂搬人物上岸。伺潮落，阁船而修之。初，不知在此国，有数人同入深林采野蔬。忽为野义所逐，一人被擒，余人惊走，回顾见数辈野义同食所得之人。同舟者惊愕无计，顷刻有百余野义皆赤发裸形，呀口怒目而至。有执木枪者，有雌而挟子者，篙工贾客，五十余人，遂齐将弓弩枪剑以敌之。果射倒二野义，即舁拽朋啸而遁。既去，遂伐木下寨，以防再来。野义畏弩，亦不复至。驻两日，修船方毕，随风而逝。又经大人国，其人悉长大而野，见船上鼓噪即惊走不出。又经流虬国，其国人么麽一概，皆服麻布而有礼，竞将食物求易钉铁。新罗客亦半译其语，遣客速过，言此国遇华人飘泛至者，虑有灾祸。既而又行径小人国，其人悉裸形，小如五六岁儿，船人食尽，遂相率寻其巢穴。俄顷见果，采得三四十枚以归，分而充食，后行两日，遇一岛，而取水。忽有群山羊，见人但耸视都不惊避。既肥且伟，初疑岛上有人牧养，而绝无人，踪捕之，仅获百口食之。
　

卷中


　　南中草莱，经冬不衰，故蔬园之中，载种茄子，宿根有二三年，渐长枝干，乃为大树。每夏秋熟，则梯树摘之。三年后，树渐老，子稀即伐去，别载嫩者。
　　广州地热，种麦则苗而不实。北人将蔓菁子就彼种者，出土即变为芥。
　　山橘子大者，冬熟如土瓜，次者如弹子丸。其实金色，而叶丝皮薄，而味酸，偏能破气。容、广之人带枝叶藏之，入脂醋，尤加香美。
　　山姜花茎叶，即姜也。根不堪食，而于叶间吐花穗如麦，粒嫩红色，南人选未开拆者，以盐腌，藏入甜糟中。经冬如琥珀，香辛可重用为脍，无加也。以盐藏，曝干煎汤，极能治冷气。
　　鹤子草蔓生也(案：《海录碎事》引此条云：“媚草，鹤子草也。”与此不同)，其花麹尘色，浅紫，带叶如柳而短。当夏开花，又呼为绿花绿叶。南人云是媚草，采之曝干，以代面靥，形如飞鹤，翅尾嘴足无所不具。此草蔓至春生双虫，只食其叶。越女收于妆奁中养之，如蚕，摘其草饲之，虫老不食而蜕为蝶，赤黄色，妇女收而带之，谓之媚蝶。
　　野葛，毒草也，俗呼胡蔓草。误食之则用羊血浆解之。或说此草蔓生，叶如兰香，光而厚，其毒多著叶中，不得药解，半日辄死。山羊食其苗，则肥而大。
　　{思}劳竹，皮薄而空。多大者，径不逾二寸，皮上粗涩，可为锁子。错甲利，胜于铁。若钝，以浆水洗之，还复快利。石林之竹，劲而利，削为刀，割象皮如切。
　　贞元中，有盐户犯禁，逃于罗浮山，深入第十三岭(原注：《南越志》云：本只罗山忍海上有山浮来相合，是谓罗浮山。有十五岭，二十二峰，九百八十瀑泉洞穴，诸山无出其右也。曾有诗曰：四百余崖海上排，根连蓬岛荫天台。百灵若为移中上，高华都为一小堆)，遇巨竹万千竿，连亘岩谷，竹围皆二丈余，有三十九节，二丈许。逃者遂取竹一竿，破以为筏。会赦宥，遂挈以归。有人得一筏，奇之，献于太守李复，乃图而纪之。予尝览《竹谱》曰：云邱帝竹(原注：帝陵上所生竹)，一节为船，又何伟哉！南海以竹为甑者，类见之矣。皆罗浮之竹也。
　　挲摩笋，桂广皆殖，大若茶碗，竹厚而空小。一夫止擎一竿，堪为茆屋椽梁柱。其种者，钐其竿，每截二尺许，打入土，不逾月而生根叶。明年长芽，笋不数岁，成林。其笋南人亦藏之为笋笴。
　　箣竹笋，其竹枝上刺，南人呼为“刺勒”。自根横生，枝条展转如织，虽野火焚烧，只燎细枝嫩条，其笋丛生，转复牢密。邕州旧以为城，蛮蜒来侵，竟不能入。
　　倒捻子，窠丛不大，叶如苦李花，似蜀葵，小而深紫。南中妇女得以染色，有子如软柿，头上有四叶，如柿蒂，食者必捻其蒂。故谓之“倒捻子”。或呼为“都捻子”。盖语讹也。其子外紫内赤，无核，食之甜软，甚暖腹，兼益肌肉。
　　榕树，桂广容南府郭之内多栽此树。叶如冬青，秋冬不凋。枝条既繁，叶又蒙细，而根须缭绕，枝干屈盘。上生嫩条如藤垂，下渐及地，藤梢入土，根节成一大榕树。三五处有根者，又横枝著邻树，则连理。南人以为常，又谓之“瑞木”。
　　枫人岭多枫树，树老则有瘤癭。忽一夜遇暴雷骤雨，其树赘则暗，长三数尺。南中谓之枫人。越巫云：“取之雕刻神鬼，则易致灵验。”
　　桄榔树枝叶并蕃茂，与枣槟榔等小异，然叶下有须如粗马尾，广人采之以织巾子。其须尤宜咸水浸渍，即粗胀而韧。故人以此缚舶，不用钉线，木性如竹，紫黑色有文理而坚，工人解之，以制博奕局(案：《政和本草》所载此句下有“其木削作条锄，利如铁，中石更利，惟中蕉柳致败耳”四句)。此树皮中有屑如面，可为饼食之。
　　袍木产江溪中，叶细如桧，身坚类桐，惟根软不胜刀锯。今潮、循多用其根，刳而为履。当未干时，刻削易如割瓜，既干之后，柔韧不可理也。或油画或漆，其轻如通草，暑月著之，隔卑湿地，气如杉木。今广州宾从诸郡牧守，初到任，皆有油画袍木履也。
　　广州无栗，惟勤州山中有石栗，一年方熟，皮厚而肉少，味似胡桃仁，熟时或为群鹦鹉啄食略尽。只此石栗，亦甚稀少。
　　波斯枣，广州郭内见其树，树身无间枝，直耸三四十尺，及树顶四向，共生十余枝叶，如海稷广州所种者。或三五年一番，结子亦似北中青枣，但小耳！自青及黄，叶已尽，朵朵著子，每朵约三二十颗。恂曾于番酋家，食本国将来者，色类沙糖，皮肉软烂，饵之，乃火烁水蒸之味也。其核与北中枣殊异，两头不尖，双卷而圆，如小块紫矿。恂亦收而种之，久无萌芽，疑是蒸熟也。魏文帝诏群臣曰：南方龙眼、荔枝，蜜比西国葡萄、石蜜乎？酢且不如，中国凡枣味，莫言安邑御枣也。
　　偏核桃出毕占国，肉不堪食。胡人多收其核遗汉官，以称珍异。其形薄而尖头，偏如雀嘴，破之食其桃仁，味酸似新罗松子。性热，入药亦与北地桃仁无异。
　　荔枝，南中之珍果也。梧州江前有火山，上有荔枝。四月先熟(原注：以其地蒸，故曰火也)，核大而味酸。其高新州与南海产者最佳，五六月方熟，形若小鸡子，近蒂稍平，皮壳微红，肉莹寒玉。又有焦核者，性热，液甘，食之过度，即蜜浆制之。又有<虫葛>荔枝，黄色味稍劣于红者。
　　龙眼之树如荔枝，叶小，壳青黄色，形圆如弹丸大，核如木槵子而不坚，肉白带桨，其甘如蜜，一朵恒三二十颗。荔枝方过，龙眼即熟。南人谓之“荔枝奴”。以其常随于后也。
　　橄榄树，身耸枝，皆高数尺，其子深秋方熟。闽中尤重此味。云：咀之香口，胜含鸡舌香。饮汁解酒毒。有野生者，子繁树峻，不可梯缘，但刻其根下方寸许，纳盐于其中，一夕子皆自落。树枝节上生脂膏，如桃胶，南人采之，和其皮叶煎之，调如黑汤，谓之橄榄糖。用泥船损，干后，坚于胶漆，著水益干耳。
　　枸橼，子形如瓜，皮似橙而金色，故人重之，爱其香气。京辇豪贵家钉盘筵，怜其远方异果，肉甚厚，白如萝卜，南中女工，竞取其肉，雕镂花鸟，浸之蜂蜜，点以胭脂，擅其妙巧，亦不让湘中人镂木瓜也。
　　椰子树，亦类海棕，结椰子大如瓯杯，外有粗皮如大腹，次有硬壳，圆而且坚，厚二三分。有圆如卵者，即截开一头，砂石磨之，去其皴皮，其斓斑锦文，以白金涂之，以为水罐子，珍奇可爱。壳中有液，数合如乳，亦可饮之，冷而动气。
　　广管罗州多栈香树，身似柳(案：《政和本草》所载此句作“如根”)，其花白而繁，其叶如橘皮，堪作纸，名为香皮纸。灰白色有纹，如鱼子笺，其纸慢而弱，沾水即烂，远不及楮皮者，又无香气，或云黄熟栈香，同是一树，而根干枝节各有分别者也。
　　岭表朱槿花，茎叶者如桑树，叶光而厚，南人谓之佛桑。树身高者，止于四五尺，而枝叶婆娑。自二月开花，至于仲冬方歇。其花深红色，五出如大蜀葵，有蕊一条，长于花叶，上缀金屑，日光所烁，疑有焰生。一丛之上，日开数百朵，虽繁而有艳，但近而无香。暮落朝开，插枝即活，故名之槿，俚女亦采而鬻，一钱售数十朵，若微此花红妆，无以资其色。
　　胡桐泪。出波斯国，是胡桐树脂也，名胡桐泪。又有石泪，在石上采也。
　　沙箸生于海岸沙中，春吐苗，其心若骨，白而且劲，可为酒筹。凡欲采者，轻步向前，及手急捋之，不然闻行者声，遽缩入沙中。掘寻之，终不可得也。
　　容管廉白州产秦吉了，大约似鹦鹉嘴，脚皆红，两眼后夹，脑有黄肉冠。善效人言，语音雄大，分明于鹦鹉。以熟鸡子和饭如枣饲之。或云容州有纯白色者，俱未之见也。
　　越王鸟，曲颈长足，头有黄冠如杯，用贮水，互相饮食。众鸟雏取其冠，坚缎可为酒杯。
　　有鸟形如野鹊，翅羽黄绿，间错尾生两枝，长二尺余，直而不曲，惟尾梢有毛，宛如箭羽。因目之为带箭鸟。
　　蚊母鸟形如青鹢，嘴大而长，于池塘捕鱼而食。每叫一声，则有蚊蚋飞出其口。俗云采其翎为扇，可辟蚊子，亦呼为吐蚊鸟。
　　北方枭鸣，人以为怪，共恶之。南中昼夜飞鸣，与鸟鹊无异。桂林人罗取，生鬻之，家家养，使捕鼠，以为胜狸。
　　鸮大如鸩，恶声，飞入人家不祥。其肉美，堪为炙。故《庄子》云：见弹求鸮炙。《说文》：枭，不孝鸟，食母而后能飞。《汉书》曰：五月五日作枭羹，以赐百官。以其恶鸟，故以五日食之。古者重鸮炙及枭羹。盖欲灭其族类也。
　　鬼车，春夏之间稍遇阴晦，则飞鸣而过。岭外尤多。爱入人家，烁人魂气。或云：九首曾为犬啮其一常滴血，血滴之家，则有凶咎。《荆楚岁时记》云：“闻之当唤犬耳！”(案：《荆楚岁时记》云：“正月夜多鬼鸟度家，家槌床打户捩狗耳！灭灯烛以禳之。”此作“当唤犬耳”，疑“耳”字上脱顿字)
　　鸺鹠即鸱也，为囮(案：“囮原本作国，”音由。考《北户录》引《字林》云：“囮音由。今猎师有化也。谨校改)，可以聚诸鸟。昼日目无所见，夜则飞撮蚊虫，乃鬼车之属也。皆夜飞昼藏，或好食人爪甲，则知吉凶。凶者辄鸣于屋上，其将有咎耳！故人除指甲埋之户内，盖忌此也。亦名夜行游女与婴儿作祟，故婴孩之衣不可置星露下，畏其祟耳。
　　韩朋鸟者，乃凫鹥之类。此鸟每双飞，泛溪浦水，禽中鸂鶒、鸳鸯、，岭北皆有之，惟韩朋鸟未之见也。案，干宝《搜神记》云：大夫韩朋(原注：一云冯)，其妻美。宋康王夺之，朋怨王。囚之，朋遂自杀。妻乃阴腐其衣。王与之登台，自投台下。左右捉衣，衣不胜手。遗书于带曰：“愿以尸还韩氏而合葬”。王怒，令埋之二冢。相望经夜，忽见有梓木生二冢之上，根交于下，枝连其上。又有鸟如鸳鸯，恒栖其树，朝暮悲鸣，南人谓此禽即韩朋夫妇之精魂。故以韩氏名之。
　　鹧鸪，吴楚之野悉有，岭南偏多此鸟，肉白而脆，远胜鸡雉，能解治葛井菌毒。臆前有白圆点，背上间紫赤毛，其大如野鸡，多对啼。《南越志》云：“鹧鸪虽东西回翔，然开翅之始，必先南翥，《其鸣》自呼‘杜薄州’”。又《本草》云：“自呼‘钩辀格磔’。”李群玉《山行闻鹧鸪诗》云：“方穿诘曲崎岖路，又听钩辀格磔声。”
　　交趾人多养孔雀，采金翠毛为扇。
　　孔雀翠尾，自累其身。比夫雄鸡自断其尾，无所称焉。
　　岭表所产犀牛，大约似牛，而猪头，脚似象蹄，有三甲。首有二角，一在额上为兕犀，一在鼻上较小为胡帽犀；鼻上者，皆窘束而花点少，多有奇文。牯犀亦有二角，皆为毛犀，俱有栗文，堪为腰带。千百犀中或遇有通者，花点大小奇异，固无常定。有遍花路通，有顶花，大而根。花小者，谓之倒插通。此二种亦五色无常矣。若通白黑分明，花点差奇，则价计巨万，乃希世之宝也。又有堕罗犀，犀中最木，一株有重七八斤者，云是牯犀。额上有心，花多是撒豆斑，色深者，堪为胯具，斑散而浅，即治为盘碟器皿之类。又有骇鸡犀(原注：群鸡见之惊散)、辟尘犀(原注：为妇人簪梳堕不著也)、簪辟水犀(原注：云此犀行于□水，翕之开置角于雾之中，不湿矣)光明犀(原注：处于暗室，则有光明)，此数犀但闻其说，不可得而见也(案：张世南《游宦记闻》引此书云：“犀有二角，一在额上为咒犀，一在鼻上为胡帽犀。牯犀亦有二角，皆为毛犀。”与此详略互异)。
　　红飞鼠多出交趾及广管泷州。背腹有深毛茸茸，惟肉翼浅黑色，多双伏红蕉花间。采捕者若获一，则一不去。南中妇人皆买而带之，以为媚叶。
　　琼州不产骡马，人多骑黄牛，亦饰以鞍鞯，加之衔勒。可骑者，皆自小习其步骤，亦甚有稳快者。




卷下


　　跳<鱼廷>乃海味之小鱼<鱼廷>也。以盐藏鲻鱼儿一斤，不啻千筒，生擘点醋，下酒甚有美味。余遂问名跳之义，则曰：“捕此者，仲春于高处，卓望鱼儿来，如阵云阔二三百步，厚亦相似者，既见报鱼师，遂桨船争前而迎之。船冲鱼阵，不于罟网，但鱼儿自惊跳入船，逡巡而满。以此为<鱼廷>，故名之跳。”又云：“船去之时，不可当鱼阵之中，恐鱼多压沉故也。”即可以知其多矣。
　　嘉鱼，形如鳟，出梧州戎城县江水口。甚肥美，众鱼莫可与比。最宜为<鱼廷>。每炙，以芭蕉叶隔火，盖虑脂滴火灭耳。渔阳有<鱼廷>鱼，亦此类也(案：原本脱“渔阳有<鱼廷>鱼”五字。今据《太平御览》增入)。
　　鲎鱼，其壳莹净滑如青瓷碗，钅敖背，眼在背上，口在腹下，青黑色。腹两傍为六脚，有尾长尺余，三棱如棕茎，雌常负雄而行(案：“负”原本讹“附”。今据《玉篇》、《广韵》及《西阳杂俎》改正)。捕者必双得之，若摘去雄者，雌者即自止背负之方行。腹中有子如绿豆，南人取之，碎其肉脚，和以为酱，食之。尾中有珠，如栗色黄。雌者小，置水中，即雄者浮，雌者沉。
　　黄腊鱼，即江湖之横鱼。头嘴长而鳞皆金色，南人脔为炙，虽美而毒。或煎尃，或干，夜即有光如烛。北人有寓南海者，市此鱼，食之，弃其头于粪筐中，夜后忽有光明。近视之，益恐惧，以烛照之，但鱼头耳！去烛复明，以为不祥。乃取食奁，窥其余脔，亦如萤光达明。遍询土人，乃此鱼之常也。忧疑顿释。
　　竹鱼产江溪间，形如鳢鱼，大而少骨，青黑色。鳞下间以朱点，鬛可玩，或烹以为羹，臛肥而美。
　　乌贼鱼，只有骨一片，如龙骨而轻虚，以指甲刮之，即为禾，亦无鳞，而肉翼前有四足，每潮来，即以二长足捉石，浮身水上。有小虾鱼过其前，即吐涎，惹之取以为食。广州边海人往往探得大者，率如蒲扇，煠熟以姜醋食之，极脆美。或入盐浑腌。为干，槌如脯，亦美。吴中人好食之。左思《吴都赋》曰：“乌贼拥剑。”
　　石头鱼状如鳙鱼，随其大小，脑中有二石子，如荞麦，莹白如玉。有好奇者，多市鱼之小者，贮于竹器，任其坏烂，即淘之，取其鱼脑石子，以植酒筹，颇为脱俗。
　　比目鱼，南人谓之鞋底鱼，江淮谓之拖沙鱼。
　　鸡子鱼，口有觜如鸡，肉翅无鳞，尾尖而长。有风涛，即乘风飞于海上，船梢类鲐鯣鱼。
　　鳄鱼，其身土黄色，有四足，修尾形状如鼍，而举止趫疾，口森锯齿，往往害人。南中鹿多，最惧此物。鹿走崖岸之上，群鳄嗥叫其下，鹿怖惧落崖，多为鳄鱼所得，亦物之相摄伏也。故李太尉德裕贬官潮州，经鳄鱼滩，损坏舟船，平生宝玩古书图画一时沉失，遂召舶上昆仑取之，但见鳄鱼极多，不敢辄近，乃是鳄鱼窟宅也。
　　<鱼臽>鱼，南人云，鱼之欲产子者，须此鱼以头触其腹而产。俗呼为“生母鱼”。
　　鮯鱼，(案：《类篇》云<鱼今>，小鱼。<鱼今>鱼虫连行丝行也。此鮯鱼疑当作<鱼今>鱼)如白鱼，而身稍短，尾不偃清。远江多此鱼，盖不产于海也。广人得之，多为脍，不腥而美，诸鱼无以过也。
　　鹿子鱼，赪其尾鬛，皆有鹿斑，赤黄色。余尝览《罗州图》云：州南海中有洲，每春夏此鱼跃出洲，化而为鹿。曾有人拾得一鱼，头已化鹿，尾犹是鱼。南人云：鱼化为鹿，肉腥不堪食。
　　<鱼仓>鱼，形似鳊鱼，(案：《字书》云：鲳鱼，闽人误为<鱼仓>鱼，<鱼仓>殆岭南俗字)而脑上突起连背，而圆身，肉甚厚，肉白如凝脂，止有一春骨。治之，以姜葱缹(原注：音缶，蒸也)之粳米，其骨自软。食者无所弃，鄙俚谓之狗瞌睡鱼。以其犬在盘下，难伺其骨，故云“狗瞌睡鱼”也。
　　全义岭之西南(案：“全义”原本讹作“金义。”考《唐地理志》有全义县，与小注所云灵川县同属桂州。今改正)有盘龙山，山有乳洞，斜贯一溪，号为灵水溪(原注：今桂州灵川县也)溪内有鱼，皆修尾四足，丹其腹，游泳自若，渔人不敢捕之。《尔雅》云：鲵似鲇，四足，声如小儿。(案此二句非《尔雅》本文，见郭璞《注》。邢昺《疏》云：鲵雌鲸也)今商州山溪内，亦有此鱼，谓之魶鱼。(案：《太平寰宇记》魶作纳。考《博雅》云：鲵，魶也。《类篇》云：魶，鲵也。此作魶为是。)
　　海鳟，即海上最伟者也，其小者，亦千余尺。吞舟之说，固非谬也(案目原本脱此二句。今据《太平广记》补入)每岁，广州常发铜船过安南，货易路经调黎(原注：地名。海心有山，阻东海涛险而急，亦黄河之西门也)深阔处，或见十余山，或出或没，篙工曰：“非山岛，鳟鱼背也。”双目闪烁，鬐鬛若簸朱旗，日中忽雨霡霂。舟子曰：“此鳟鱼喷气，水散于空，风势吹来，若雨耳。”近鱼即鼓船而噪，倏尔而没(原注：鱼畏鼓，物类相伏耳！)。交趾回，乃舍舟取雷州，缘岸而归。不惮苦辛，盖避海鳟之难也。乃静思曰：“设使者鳟瞋目张喙，我舟若一叶之坠眢井耳！宁得不皓首乎？”
　　南人多买虾之细者，生切彳卓莱兰香蓼等(案《字林》等书倬莱，芋莱也。南方草木状作绰莱，盖刊写讹异。)，用浓酱醋，先泼活虾，盖似生莱，以热釜覆其上，就口跑出，亦有跳出醋碟者，谓之虾生。鄙俚重之，以为异馔也。
　　海虾，皮壳嫩红色，就中脑壳与前双脚有钳者，其色如朱。余尝登海<舟同>，忽见窗版悬二巨虾壳，头尾钳足俱全，各七八尺。首占其一分，嘴尖如锋刃，嘴上有须，如红筋，各长二三尺，前双脚有钳，云：“以此捉食，钳粗如人大指，长三尺余，上有芒刺如蔷薇枝，赤而銛硬，手不可触。脑壳烘透，弯环尺余，何止于杯盂也！(案：《太平广记》引此书一条有曰：《北户录》云：滕恂为广州刺史，有客语恂曰：“虾须有一丈者，堪为拄杖。”恂不信，客去东海，取须四尺以示恂，方服其异。凡九句为此书所无。又案：《海录碎事》引此书云：海中有大虾须可为杖，长丈余。与此条所云“须如红筋，各长二三尺”二语不同。附识于此。)
　　石矩亦章举之类。身小而足长，入盐干烧，食极美。又有小者，两足如常，曝干后，似射踏子。故南中呼为“射踏子”也(案：韩愈诗：章举马甲柱，阙以怪自呈。《考异》云：章举有八脚，身上有肉，如臼，亦曰章鱼。马甲柱，即江瑶柱，此云石矩，即章举之类当别有“章举”一条，而传写佚之)。
　　紫贝即砑螺也(案曾慥《类说》所载作“砑螺之紫贝”。与此意同文异)。儋振夷黎海畔，采以为货。
　　鹦鹉螺，旋尖处屈而朱，如鹦鹉嘴，故以此名。壳上青绿斑文，大者可受三升，壳内光莹如云母，装为酒杯，奇而可玩，又，红螺大小亦类鹦鹉螺壳，薄而红，亦堪为酒器，刳小螺为足，缀以胶漆，尤可佳尚。
　　瓦屋子，盖蚌蛤之类也。南中旧呼为“蚶子头”。因卢钧尚书作镇，遂改为瓦屋子，以其壳上有棱如瓦垅，故名焉。壳中有肉，紫色而满腹，广人尤重之。多烧以荐酒，俗呼为“天脔炙”，吃多即壅气，背膊烦疼，未测其本性也。
　　水蟹螯壳内皆咸水，自有味。广人取之，淡煮，吸其咸汁下酒。
　　黄膏。蟹壳内有膏如黄酥，加以五味，和壳博之。食亦有味。赤蟹壳内黄赤膏如鸡鸭子黄，肉白，以和膏，实其壳中，淋以五味，蒙以细面，为蟹饦，珍美可尚。红蟹壳，殷红色，巨者可以装为酒杯也。虎蟹，壳上有虎斑，可装为酒器，与红蟹皆产琼岸海边。
　　蝤蛑，乃蟹之巨而异者。蟹螯上有细毛如苔，身上八足，蝤蛑则螯无毛。后两小足，薄而阔，俗谓之拨掉子。与蟹有殊，其大如升，南人皆呼为蟹，(原注：有大如小□子者)八月，此物与虎斗，往往夹杀人也(案：“蝤蛑”原本作“蝤蜂”。考《玉篇》、《广韵》、《续博物志》、《酉阳杂俎》、《埤雅》等书无“蝤蜂”，只有蝤蛑，云似蟹而大云八月能与虎斗，云螯能杀人。与此条意义相合，今据以校改)。
　　蛤蚧，首如虾蟆，背有细鳞。如蚕子。土黄色，身短尾长，多巢于树中。端州古墙内，有巢于厅署城楼间者，暮则鸣(案：《政和本草》云“多巢于榕树中”，较此本多一“榕”字。又云“旦暮则鸣”，较此本多一“旦”字)。自呼蛤蚧。或云鸣一声，是一年者。里人采之，鬻于市为药，能治肺疾。医人云，药力在尾，不具者无功。
　　海镜，广人呼为“膏叶盘”(案：膏叶，《海录碎事》及《说郛》作“膏菜”)。两片合以成形，壳圆，中甚莹滑，日照如云母光，内有少肉，如蚌胎，腹中有小蟹子，其小如黄豆而螯足具备。海镜饥，则蟹出拾食，蟹饱归腹，海镜亦饱。余曾市得数个，验之，或迫之以火，即蟹子走出，离肠腹立毙。或生剖之，有蟹之活在腹中，逡巡亦毙。
　　蚝即牡蛎也。其初生海岛边，如拳而四面渐长，有高一二丈者，巉岩如山。每一房内，蚝肉一片，随其所生，前后大小不等。每潮来，诸蚝皆开房，见人即合之。海夷卢亭往往以斧揳取壳，烧以烈火，蚝即启房。挑取其肉，贮以小竹筐，赴墟市以易酒(原注：卢亭好酒，以蚝肉换酒也)。肉大者，腌为炙；小者，炒食。肉中有滋味，食之即能壅肠胃。
　　彭螖，吴呼为彭越。盖语讹也。足上无毛，堪食。吴越间多以异盐，藏货于市。
　　竭朴，乃大蟛蜞也。壳有黑斑，双螯一大一小，常以大螯捉食，小螯分自食。
　　招潮子，亦蛮蜞之属。壳带白色，海畔多潮，潮欲来，皆出坎举螯如望。故俗呼“招潮也。”
　　水母，广州谓之水母，闽谓之蛇(原注：疑驾切)。其形乃浑然凝结一物，有淡紫色者，有白色者。大如覆帽，小者如碗，腹下有物，如悬絮，俗谓之足，而无口眼(案：曾慥《类说》所载作“有口无眼”与此不同。)常有数十虾寄腹下，咂食其涎。浮泛水上，捕者或遇之，即欻然而没，乃是虾有所见耳。《越绝书》云，海镜，蟹为腹，水母即虾为目也。南人好食之。云性暖，治河鱼之疾。然甚腥，须以草木灰点生油，再三洗之，莹净如水晶紫玉，肉厚可二寸，薄处亦寸余。先煮椒桂，或豆蔻、生姜缕切而煠之，或以五辣肉醋，或以虾醋如鲙，食之最宜。虾醋亦物类相摄耳！水母本阴海凝结之物，其理未详(案：自“南人好食之”以下，原本无之。今据《太平广记》校增)。
　　十二时虫，则蛇师蜥蜴之类也。土色者，身尾长尺余，脑上连背有髻鬛，草树上行极迅速，亦多在人家篱落间。俗传云，一日随十二时变色，因名之。
　　南土有金蛇，亦名蜴蛇，又名地鲜，州土出，(案此句上疑有脱误)黔中桂州亦有。即不及黔南者，其蛇粗如大指，长一尺许，鳞甲上有金银，解毒之功不下吉利也。
　　蚺蛇，大者五六丈，围四五尺，以次者，亦不下三四丈。围亦称是。身有斑文，如故锦缬，俚人云，春夏多于山林中等鹿过则衔之，自尾而吞，惟头角碍于口中(案，原本脱此十四字。今据《太平广记》补入)。则于树间合其首，俟鹿坏，头角坠地，鹿身方咽入腹。如此蝮蛇极羸弱，及其鹿消，壮俊悦怿，勇健于未食鹿者。或云一年则食一鹿。
　　蚺蛇胆，普安州有养蛇户，每年五月五日即担蚺蛇入府，祗候取胆。余曾亲见。皆于大笼之中，藉以软草盘屈其上，两人舁一条在地上，即以十数拐子从头翻其身，旋以拐子案之，不得转侧，即于腹上约其尺寸用利刃决之，肝胆突出。即割下其胆，皆如鸭子大。曝于以备上贡。却合内肝，以线合其疮口，即收入笼。或云，舁归放川泽。
　　两头蛇，岭外多此类。时有如小指大者，长尺余，腹下鳞红，皆锦文，一头有口眼，一头似蛇而无口眼。云两头俱能进退，谬也。昔孙叔敖见之不祥。乃杀而埋之。南人见之为常，其祸安在哉！
　　蟕蠵者，俗谓之兹夷，乃山龟之巨者。人立其背，可负而行。产潮循山中。乡人采之，取壳以货。要全其壳，须以木楔出肉，龟吼如牛，声响山谷。广州有巧匠，取其甲黄明，无日脚者。(原注：甲上有散黑晕，为日脚矣。)煮而拍之，陷黑瑇瑁花，以为梳篦杯器之属，状甚明媚(案：《政和本草》引此条云：“蟕蠵俗谓之兹夷。盖山龟之大者，人立其背上，可负而行。潮循间甚多，乡人取壳以生得全者为贵。初用木挑出其肉，龟被楚毒，鸣吼如牛，声动山谷。工人以其甲通明黄色者煮抬陷瑇瑁为器。今所谓龟筒者是也)。
　　蜈蚣。《南越志》云：大者，其皮可以鞔鼓。取其肉，曝为脯，美于牛肉。又云：长数丈能啖牛，里人或遇之，则鸣鼓燃火炬，以驱逐之。
　　庞蜂生于山野，多在橄榄树上。形如蜩蝉，腹毒而薄，其鸣自呼为“庞蜂”，但闻其声，采得者鲜矣。人以善价求之，以为药。
　　宣歙人脱蜂子法，大蜂结房于山林间，大如巨钟，其中数百层，土人采时，须以草覆蔽体，以捍其毒螫，复以烟火熏散蜂母，乃敢攀缘崖木，断其蒂。一房中蜂子或五六斗至一石，以盐炒曝干，寄入京洛，以为方物。然房中蜂子三分之一，翅足已成，则不堪用。
　　交、广溪洞间，酋长多收蚁卵，淘泽令净，卤以为酱。或云其味酷似肉酱，非官客亲友，不可得也。
　　岭南蚁类极多，有席袋贮蚁，子窠鬻于市者，蚁窠如薄絮囊，皆连带枝叶，蚁在其中，和窠而卖之。有黄色大于常蚁，而脚长者。云：南中柑子树无蚁者，实多蛀。故人竞买之，以养柑子也。

