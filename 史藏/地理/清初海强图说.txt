清初海强图说 清 俞正燮


　　天下地舆总论
　　天下海疆总论
　　七省海疆总论
　　京师二东海图说
　　江南海图说
　　浙江海图说
　　福建海图说
　　粤东海图说
　　台湾图说
　　澎湖海图说
　　附录
　　台湾府属渡口考（「癸巳类稿」一则俞正燮


　　●天下地舆总论
　　东起朝鲜、西至嘉峪关、甫滨海、北连沙漠，道路纡萦各万余里。
　　京都，据「一统图」，在东北之境；江南，在东南之境。江南之东南为浙江，浙江之东南为福建（滨海）；江南之西南则为江西，由江西而西北则为湖广；转而东南则为广东，广东之西少北是为广西（南滨海）；广西之西北则为贵州，贵州西南则为云南，而贵州西北则四川也。河南在京师之西南，乃天地之中。京师东南为山东、西为山西；「山西」之西南则为陕西。由边而言，则辽东、大宁皆在京师之东北，而大宁为近；开平、大同皆在京师之西北，而开平为近。至榆林、固原，皆在陕西北境；宁夏，在河套过河而西。宁夏之西转而南，则为甘肃也。至辽东之东南，则山东之登莱、扬州之通海、苏州之太仓、浙江之定海、福建之兴泉，皆滨大海（此自东及东南所至之境）。而日本、琉球，则居东南海中；海坛、金、厦，则附闽之兴、泉；澎、台，则在东海中，近琉球之处也。由东转而南，则广东之潮、琼；由南而西，则苏门答剌、安南诸国（交趾在安南之东、暹罗在安南之西）。而云南孟定等府，亦滨海；居于海中，则西洋等国也（皆在西南）。正西，则云南之丽江；极西，则西海之星宿海、昆仑山、黄河、黑水诸处。大抵中国之势，南临大海、北逾和宁；西北多山、东南多水。故云「天不满西北、地不满东南」者，其是之谓也。
　　●天下海疆总论
　　天下形势至大、至广，岂能备述。只观何事，当辑何要。如今日之议水师者，则以水师为主，而陆地为客矣。故于东南皆水乡之处，不得不详而言之。如东南之海角，莫甚于南澳。故从南澳起，遵照「总图」之例由东而西；过潮、惠、香山、阳江、电白、高州、雷州而至琼州五指山，历廉州、龙东以至铜柱分界接交趾之区而止，是皆面南大海安南诸国之地也。古书有云：琼州之外，则安南、交趾、柬埔寨、暹罗、六昆、大年、柔佛、麻六甲，东海之地势已尽。转渡西南洋，而至咖喇吧之西北，则红毛、叹咭■〈口黎〉 、大西洋诸国。若万丹、马辰、文莱、苏禄、吕宋，则又在中国偏东海外：此海道纡回蜿蜒之大略也。故并以各港地名、更数、出产货物附载于后。又如南澳为闽、粤交界之区，遵照总图由南而北：历铜山、金、厦、湄州、南日、海坛、南筊、烽火营而至浙江北关交界，故将外海之澎湖、台湾附记于后。自浙江北关南而北：历温州、黄岩、昌国、宁波、舟山（定海）而至乍浦，与尽山、花鸟、上海等交界。如江南自上海起由南而起至北：历太仓、崇明、盐城、安东为江南之境，至山东日照止。又自山东日照起，由胶州而东至成山（不夜城），转西而入沙门岛，以至天津、京师。由沙门岛而北，入旅顺口以至辽东。七省之海疆，究其要者，莫甚于粤东、闽、浙三省矣。但万里海疆，自有东西南北向之转折。若一直写去，使鹳者茫然不知何方何向。故写水师之疆城，非总图不足以知天下之形势，非分图无以辨各省之分界险要之处所。故当合而绘之，遵「总图」而分晰之，则了然明白矣。又如岛屿杂，多无名之屿，去而不载；今昔不同改名换汛者，不必执滞。稽之古图，皆防倭患之设。为将者守堂陛而不出门庭，长他人之志、灭自己之威，是非所论于今日矣。以今内地十五省加盛京及安南、朝鲜十八国佐护圣朝，明良喜起，瑞祥屡见于天、波澜静安于海，又何有惊涛逆浪之患乎！
　　洋船更数说
　　大凡陆地往来，有里数、有程站，可以按程计日、分毫不谬。惟洋船则不然。盖大海之中，全凭风力。若风信不顺，则船势渐退，此不可以日期定也；汪洋所在，杳无山影，非同内洋可涯岸垵泊者比，此不可以程站计也。故设为更数，以定水程。夫更数者，洋船设一漏以贮砂，砂随漏尽，则为一更；然不得风力相称者，则又不可以计更。故持木片一块，在船头放于海中，人即疾趋至船尾；其木片亦即并流至船尾者，此其风力相称，即可随漏以计更矣。果有此风信，尽一日夜可得十更，一更可行六十里；如陆路之一站也。其所放木片，或人走至半船而木片巳先流过船尾者，此其风力十分顺利，则为过更数；过更者，则为兼程也。其所放木片或人走至船尾而木片只流至半船者，此其风信不顺，则为不及更数；不及更者，则为不及程也。故火长之定罗经、看船头，从何字行约有几更，该到何处；下铁鎚以取泥沙，则知更数之有准、针道之不移。或转字与否，随其分别矣。每见洋船回棹，被风飘流误投他处者，皆由火长不精，错认更数；或被狂风错认山势、或因失落器具，致遭飘流之害耳。故今虽泛泛言及更数，亦因愚以诱愚，何曾深知其微奥；即而有，甚者以垵边之船，亦询及更数。夫既有垵可泊、有程可考，举眼见之不问，又安用此无稽之形影乎！彼曰因上司之问及，欲显熟识水务之才能，不得不抄拾故套以讹传讹，徼幸以博高官；是终南捷径之法，未能免俗，聊复尔尔云。
　　附外国水程更数并所出土产
　　吕宋：水程计七十余更（照顺风算，一日夜驶十更）。土产，银、苏木、燕窝、鹿脯、鹿筋。广船往贩，绸缎、绵布、丝经、湖丝。
　　宋脚：水程计一百七十更（吕宋辖属）。土产，海参、沙藤、虾、米。广船往贩，粗磁器、铁窝、铜器。
　　苏禄：水程计一百四十更（吕宋辖属）。土产，上好白片、珍珠、海参、玳瑁。广船往贩，草缎、丝绢、铜器、铁窝。
　　汶来：水程计一百五十更（吕宋辖属）。土产，上好白片、珍珠、蚌壳、海参。广船往贩，土磁器、铁窝、杂货。
　　宋咕喇：水程计一百八十更（吕宋辖属）。土产，苏木、单草麻、海参、西国米。广船往贩，土磁器、铁锅、缸瓦、杂货。
　　咖喇吧：土产，哆罗绒、羽缎、哔吱、西洋布、丁香、荳蔻、胡椒、铅锡、■〈口曼〉 咀蓆、佳纹蓆
　　檀香、沙藤。广船往贩，绸缎、布疋、铜器、磁器、药材、武彝茶、崧罗茶。
　　旧港：水程计一百四十更（咖喇吧辖属）。土产，胡椒、藤蓆、沙藤、西国米、海参。广船往贩，铁锅、铜器、杂货。
　　麻六甲：水程计二百六十更（咖喇吧辖属）。土产，西洋布、铅锡、冰片、象牙、犀皮、犀角、翠毛。广船住贩，布疋、铁锅、铜器、磁器。
　　暹罗：水程计一百四十更。土产，苏木、乌木、铅锡、大枫子、燕窝、海参、鹿筋、犀角，象牙、翠毛。广船往贩，布疋、铜器、铁锅、雨伞、京果。
　　桑佛：水程计一百五十更（暹罗辖属）。土产，胡椒、铅锡、海参、燕窝、冰片、海菜、沙藤、西国米、槟榔、鞭杆。广船往贩，铜器、铁锅、药材、雨伞。
　　叮咖呶：水程计一百六十更（暹羁辖属）。土产，锡、胡椒、单草蓆、槟榔、沙藤、海参。广船往贩，铜器、铁锅、药材、雨伞。
　　赤仔：水程计一百五十更（暹罗辖属）。土产，锡、上官燕窝、翠毛、西国米、海参。广船往贩，铁锅、铜器、杂货。
　　乐昆：水程计一百五十更（暹罗辖属）。土产，锡、燕窝、沙藤、西国米、海参。广船住贩，布疋、铜器、铁锅、磁器。
　　安南（即是广西、亦是交趾）：水程计五十更。土产，奇南香、速香、冰糖、燕窝、槟榔。广船往贩，铁锅、药材、磁器、金银纸、杂货。
　　柬埔寨：水程计一百二十更（安南辖属）。土产，象牙、翠毛、藤蓆、黄漆、铅锡、沙藤、鹿脯、鹿皮。广船往贩，药材、铁锅、铜器。
　　东京：水程六十更。土产，红铜、跤紦、跤绢，漆器。
　　——此安南、东京二国，前朝属在中国版图辖属。
　　东洋（即是日本）：土产，红铜、海■〈代上虫下〉菜、鲍鱼、海参、漆器。
　　马辰：水程计三百四十更。土产，胡椒、锡、沙藤、燕窝。广船往贩，铁锅、铜器、杂货。
　　大、小西洋（番名为普图呀）：土产，紫檀、鱼翅。
　　干丝蜡：土产，生银（系在吕宋辖属。吕宋有船可到，广船不可到）。
　　法兰西：土产，生银、哆罗绒、羽缎、哔吱、西洋布、檀香、木香、孩儿茶、苏合油。
　　英咭■〈口黎〉：土产，哆罗绒、羽缎、哔吱、木香、檀香、乳香、没药、苏合油、丁香、孩儿茶、黑铅锡。
　　——此五处地方，水程遥遥。他本国船只多带二年水、米，所以难计程途。我中国船只，历来并无人到其国。
　　戈思达（即白头香回回国省）：他来贸易，我们无往。
　　香山澳门（番名曰马高）：西洋人赁居处。
　　七省海疆总论
　　稽七省之海疆，自辽东为东北极际；沿海而南，则北直之天津与山东之登、莱，三省相连而不可离。山东之胶州历大劳山、田横岛、不夜城至登州、寿光、利津（此山东界），由天津、文安直沽口、永平至山海关（此北直界），转而锦州、金州、凤凰山、鸭绿江（此辽东界），计一千三百余里（此总言大概，海道难以测度也）。而登、莱突出于海如人吐舌，与辽东为北直之唇齿；而天津为河海运之咽喉也。自山东之胶州至江北之安东县，黄河之水由此入海。次狼山，扬子江出焉（扬州要害之处，通州也、狼山也）：为南、北条二水之归宿。次祟明（崇明为江南之控扼），上江为吴淞、三泖、震泽诸水所归。由此入浙，则为乍浦、海盐之界。其东南，则为定海县界。沿海而数，计一千八百里。日本则在定海之东北，东洋诸国在焉。自浙之定海（即舟山，为浙东之控扼），由宁波、台州、温州而至浙之蒲门所北关交界，计二千里（若自乍浦由海宁从杭州、慈谿出大海到北关二千七百里）。过南关，烽火门则为闽省门户。迤邋而南，则兴化、泉州、漳州三府之间，有海坛、金门、厦门、铜山、南澳在焉。计闽之南关至南澳二千里，而商船之通外洋诸国者悉由厦门出入。澎湖在厦门东南，台湾又在澎湖之东；吕宋在台湾东南，琉球在台湾东北。又自闽之南澳（南澳介闽、粤两省之区）过潮州、惠州、香山、虎门（广之夷商悉从虎门入）、高、雷而至琼州迤■〈辶里〉而南北出入计五千里（总而计之，七省共一万。此其大略也；若由大洋直溜，未必有此多也），而安南、交趾、西南洋等诸国在焉。
　　考之前明自七省安设卫所、开列岛屿，记载甚详，着论甚悉。然其弊，在于水师之不设、水战之不修。未尝无哨船也，哨小不可以任战；未尝无水兵也，兵弱不可以出洋。将领畏缩而责之小校、小校躲避而不敢远行；以致外寇乘虚登岸，破残地方，陆兵获罪、水师旁观，计之最左者也。又其初，守土之兵出于屯卫，以耕为饷；用乌合之，驱枵腹之兵。不得已而调客兵，接运不至、人地不宜，任倭奴之横肆而民间之受众毒：此地利不如人和故也。嘉靖辛酉年，倭陷兴化；戚继光陆师直抵兴化、俞大猷整战舰直泊南日。大猷告继光曰：『公兵主驱，我兵主截』。大猷乃创鸳鸯船于南日海上，以左右呼吸探于蒲禧、吉了；船分飞鸟之势，陈兵以待之。继光兵入，攻其无备；披靡而奔，为大猷所掩袭，不留一奴矣。时继光惟知报己合战之功，而遗大猷之劳；当事者亦遂以戚功奏。名（有？）告大猷：『若当有请办』！大猷曰：『不然；吾惟知使只倭不归为吾闽万世之安，不知有己之劳也』。继光闻之，服其智；又得鸳鸯船之法，遂下拜为刎颈之交。彼时故有「俞龙、戚虎」之称，倭自此而灭：此人地相宜故为尤重也。第七省之海疆，莫甚于广、闽、浙；广闽之海，惟闽为最。论形势，东防倭而西防夷。论气候，春、夏西南之汛，狡夷豕突思逞；秋、冬东北之汛，倭奴虎视生心。倭虽诛灭，而红夷又为闽省之患。总兵谢弘仪招惯海渔人能察夷情，利而诱之，遂焚红夷夹板船。厥后民穷变起，自招抚杨六之后，复有李之奇、钟禄、刘香接踵喷浪于■〈鱼畺〉窟蛟穴之中，蚁蜂肆毒；当事以为未尝克陷城池，固无足虑。而沿海居民受其蹂躏不堪，几何不从之为寇乎！自此寇氛日炽，殃及闽、粤。故当日檄郑芝龙于北、明日檄郑芝龙于粤，惟伊是恃。芝龙一木难支，畏威怀德而归诚。迨其子郑成功远遁台湾，延及郑经以至郑克塽，凡历三世，波涛弗靖，沿海居民不遑宁处，久廑天心；特命大臣将军侯施琅率师征剿。岁在癸亥之六月也，进攻澎湖，克塽知机就抚，纳士归诚。此天以未开之方舆，资上国东南之保障；足见我朝兵力比于前代，何等强盛！昔之封疆大臣无经国远猷，矢志图贼，狃于目前苟安为计；究非所以御寇，实所以引寇耳。兹各滨海要汛之区建造炮台，沿边哨船昼夜巡防；如此严密，诚海宇肃清矣。
　　●京师二东海图说
　　山东，古青州地。外引江淮、内包辽海，西面以临中原，而川陆悉会于德州。自海道不运，遂以其西境为馈运通衢。南尽邳、徐，北泝天津，岁有河患；筑塞之劳、舟车牵挽之役，所在不免。登、莱本海运故道，然势险难图，今亦置之。查有水源出高密县，至胶州分流为南、北新河。自胶州入新河西行二百四十里，即至莱之沧海，复入北海；以其自胶抵莱，故又名胶莱河。元时所浚，以避迤东海道数千里之险耳。山东者，乃先圣文学之宗，辽东近焉。属在考试故图（？），山东不可不连辽东。二东为京师之门户，拱护周密，以达天津、通九州四海之大；诚天府之国，难以明言矣。况盛京为龙兴首地，府县齐备、部镇整束；东朝鲜、西京城，北枕长白之山、南面登莱之海：山川环抱、地土肥饶，实万世不拔之鸿基也。且圣明在上，河清海晏，日月合璧：此亘古未有此熙嗥之盛世者也。然而水师之要，在乎广、闽、浙三省。两京、山左之形势，就其滨海约略图绘之，以备观择焉。
　　●江南海图说
　　江南，古扬州地，六朝旧都也。江北则徐、颍二州（凤阳府属）地跨中原，瓜连数省；故淮安特建漕运，亦示扼抗之势。安庆当长江委流而控全楚（江南、湖广，俱楚地），为江表门户。沿海兵戍，本以备倭。而崇明、常熟（俱苏州府属县）之民弗靖，江洋一带出没波涛，时或有之；自我朝圣明，布置得宜。崇明为通省之要地、狼山为扬州金山之海口，在在有镇、处处有营；严密周详，民不知兵。松江有提师扼抗于外，则内地可衽席而无虞矣。且人情淳厚，诗礼传家；经商者连■〈舟宗〉于上海，物货富饶，各安生业，人不为盗。或闽、粤之匪飘泊无依，偶尔一过如郑尽心之类者，亦偶耳。故海疆不多，略叙其概，以为知者辨之。
　　●浙江海图说
　　浙江，古扬州也。崇山巨■〈穴上〈氵帚〉下〉，所在限隔。然嘉、湖与江、淮相表里，严、衢以徽、饶为郛郭；左信郡、右闽关，大海东蟠，绕出淮、扬之境：斯固四通八达之区也。讼讦繁兴，颇号难治。嘉、湖、宁、绍四郡，则震泽（今太湖是）、东海之所经也；温、台并海而南，信宿达于福宁（福建属州）：估客良便之，然不能不防他寇也。浙闽制军满保承天子命，设水师一十三营，大小官弁九十九员、兵一万三百八十七名；炮台五十处，安炮四百六十五位；战船一百二十五只：至密至严，可无内顾之忧。且土地肥美、人民淳良，皆闽、粤之匪类乘南风而往、北风而回，有以致之耳。
　　浙江之蒲门所北关起，至乍浦与江南金山卫相交界止，内外海面水程计有二千余里。除宁波之慈谿、绍兴之余姚、上虞、萧山等县并杭州、嘉兴至乍浦沿海各卫所港澳，乃系内海哨船少行之道，不图细详；而自蒲门所北关起、至定海县所属之金塘山止，共作二十二站，皆系外海。至于其间行船来往，较之闽海，大率相类不远；但此亦就其常者而言。若或天时有异，飓风巨浪，则又未可拘于一定也。
　　北关、金乡卫、盐田、凤凰、三盘、玉环、大鹿、石塘、鲎壳、马蹄、川招、牛头、茶盘、临门、石浦、昌国卫、爵谿所、龙门洋、南窖、霩■〈雨上〈行外开内〉下〉所、崎头、定海县（舟山镇）、金塘所。
　　●福建海图说
　　福建，古闽越地；以温、处、衢（三府俱浙江属）、信为北藩，建、昌、南、赣（四府俱江西属）为右壁，惠、潮（二府俱广东属）为外户，海为门，封壤促甚。而重关内阻，溪山秀美，民用以和；然处人辄用盗■〈走耴〉流入政和、寿宁（二县属建宁府）之境，大为患害。古田（县，属福州）、福宁（州，属福州）本窃（？）鱼盐之利，山谷邃深；逋寇每凭之而啸聚，但不常出也。滨海上下，海寇出没不时。会蒙圣明指示方略，教授福督满保设水师二十营，大小官弁共一百五十二员、兵一万九干三百一十二名；列栅联营，星罗碁布。筑造炮台七十七处，安炮七百一十八位，备造战船三百一十二只，在在戒严，安不忘危；尚何小丑之足患乎！
　　按闽、浙接壤，海洋舟楫相通。考水程，闽之南澳与粤东分界起、至浙之蒲门所北关交界止，共计二千里，作二十六站。风顺扬帆，则一日可行五、六、七站；然当视风之轻重，方可计行之远近。若遇顶风■〈高戈〉戗，则又当顺潮驾驶，每日止以一站为准。
　　凡图中所载泊船处，除有提、镇、协驻劄之所，则多绘船只以备稽考；其余，则每站止绘一船。而各站地名，俱开载于后：南澳、宫仔前、铜山、古雷、陆鳌、井尾、镇海、厦门、金门、围头、永宁、崇武、湄州、平海、南日、万安、鼓屿、磁澳、琅琦、定海、北茭、小西洋、大金、三沙、蓁屿、沙埕。
　　●粤东海图说
　　粤东列郡有十，滨海者分为三路：潮、惠为东路，高、廉、雷为西路，广州省会处中。若肇庆、南、韶，皆山也；琼州，海外也。东路与福建相接。外而南澳，为闽、粤交界之区；扼抗抚背之防，甚属紧要。而南界柘林、澄海，达濠、海门、靖海、神泉诸处，均属南澳镇属；又皆跬步海涛，在在设汛、安设炮台，可谓星罗棋布矣。若惠州海丰属东南滨海，而甲子所、碣石卫、白沙、遮浪、捷胜、汕尾、平海等处虽易藏奸，而重镇握兵，亦赖以无虞。继而大鹏、沱泞、龙船湾、佛堂门、急水门以及大俞山、伶仃洋、虎门、香山、三灶、广海等处，则为杂沓之区；而提、镇兼施，巡逻周密。外而弓鞋、珠池、担杆洲远隔外洋，至于老万山，稍可藏奸；近今设防轮守，亦云周备。其广海以下之上下川、阳江、海陵、戙船澳、双鱼、放鸡、■〈石匈〉州，皆称要地；今亦严密矣。过而琼南，风水各别，舟楫少通；非穷寇，亦不忍遽临其处也窥之。明季倭寇为患，则柘林为首严，南澳以外有三澎；为盗贼之门户必经之处，当为戒严也。如许朝宗、吴平之巢南澳，继而黄霸据之（霸浑名「三尺六」）；澄海东陇朱良宝巢之、东湖莫应敷巢之、蓬州魏朝义巢之、达濠（即大头埔）林道干巢之。下至碣石，则苏利占据二十年；■〈土取〉下林奇材巢之，香山澳夷赁居其处。外而老万山，则邱辉（潮人；浑名「臭红」。历授伪镇，没于澎湖）为劫掠住劄之区；阳江北津有许思之巢，琼山有李茂之巢。揣其由来，国乱民贫，相率为匪，渐至夜郎自大、嵎虎莫撄，流毒生灵。自我朝率定以来，泽及枯骨，华夷宾服，梗化者引首就戮、俯伏者崇以贵秩，恩威并行，又何海氛之足虑乎！间有如蔡十三等辈乞降无路，偶尔猖獗；皆由防汛不严，两镇轮巡通省前去后空，使知无备之防，得挺螳臂之力。及总督杨琳稔悉情形，奏分三路筑造炮台以来，几何见潢池之兵乎！是杨琳之功为不泯矣。故为海疆计者，惟虑人地不宜、水务不谙。若能严于内以防出口、巡于外以防劫夺，饬渔船之为匪接济、禁奸人之越境生事，将（？）圣祖之训曰『海上原无贼，皆由内地而生』；其旨广、其意深，诚实心为国者所宜共勉矣！（泽园识）
　　粤东海道垵数
　　南澳（闽粤镇）、莱芜（澄海协）、广澳（达濠汛）、钱澳（海门属）、靖海（海门守分汛）、赤澳、神泉（惠来县属。俱南澳镇辖）、甲子（碣石左营）、田尾（碣石中营）、白沙湖（湖内可泊）、遮浪（碣石右营）、汕尾（湖内可泊）、青草、大星（左三管笔、右稔山，平海营）、沱泞（大鹏营）、佛堂门（内有赤嵌、牛屎湾、九龙湾、布袋澳可寄泊）、大急水（有三门）、赤垵（新安县属。北入广城、南往大俞山）、赤垵（要入广，则至黄田一垵、虎头门至鱼珠、至广城）、大俞山（大澳可泊）、十字门（即澳门外口。有内十字、外十宇）、三灶、上下川、阳江大澳（东南北风可泊）、海陵（内大戙澳可避飓）、儒茼、莲头（外是放鸡山、内是电白港，四面可泊）、电白（至■〈石匈〉州过小洋，无澳可湾）、■〈石匈〉州（直至海口，约有三垵。水道至此，必求天后；有杯准行，一日可到琼州）：以上各澳，俱有取水之处。共有三十垵，折更数有四十更。
　　粤东新设炮台
　　饶平县：腊屿一座（炮八位，营房十八间）、长山尾一座（炮八位，营房二十六间）、虎仔屿一座（炮六位，营房十间）、鸡母澳一座（炮八位，营房二十六间）。
　　澄海县：大莱芜一座（炮八位，营房二十六间）、沙汕头一座（炮八位，营房二十四间）、放鸡山一座（炮八位，营房十八间）。
　　潮阳县：莲澳一座（炮六位，营房七间）、广澳一座（炮八位，营房十八间）、河渡一座（炮六位，营房十二间）、钱澳一座（炮八位，营房十八间）。
　　惠来县：靖海港一座（炮八位，营房十八间）、赤澳一座（八位，营房二十六间）、石牌澳一座（炮六位，营房七间）、溪东一座（炮六位，营房十二间）、澳脚一座（炮六位，营房七间）、神泉港一座（炮八位，营房十八间）。
　　海丰县：东甘一座（炮八位，营房十八间）、西甘一座（炮八位，营房二十二间）、浅澳一座（炮八位，营房十九间）、遮浪一座（炮八位，营房二十一间）、牛脚川一座（炮六位，营房七间）、石狮头一座（炮六位，营房七间）。
　　归善县：大星山连环一座（炮八位，营房二十一间）。
　　新安县：沱泞一座（炮八位，营房二十六间）、佛堂门一座（炮八位，营房十五间）、南头一座（炮八位，营房十三间）、大屿山一座（炮八位，营房二十间）。
　　香山县：前山寨二座（连防城，共炮三十位）、三灶一座（炮八位，营房十八间）。
　　阳江县：北额港一座（炮八位，营房十六间）。
　　吴川县：淡水头一座（炮八位，营房十一间）。
　　石城县：龙头沙一座（炮八位，营房十七间）。
　　合浦县：八字山一座（炮八位，营房十二间）、冠头岭一座（炮五位，营房六间）。
　　钦州：香炉墪一座（炮八位，营房十七间）、石龟岭一座（炮五位，营房六间）。
　　陵水县：桐栖港一座（炮五位，营房十一间）。
　　文昌县：清澜港一座（炮五位，营房十一间）。
　　临高县：石牌港一座（炮五位，营房十一间）。
　　以上共炮台四十一座，安大炮三百一十二位；营房六百一十八间。俱系两广总督杨琳题定添设；其原有旧炮台多经倒壤，不载。至拨防弁兵无有定额，任听镇、协营轮流调度分配操防耳。
　　●台湾图说
　　台湾，古荒裔地也。前之废兴因革，莫可考矣；所谓故老之传闻者，近自明始。宣德间，太监王三保舟下西洋，因风过此。嘉靖四十二年，流寇林道干扰乱沿海，都督俞大猷征之，追及澎湖，道干入台；大猷侦知港道纡回，水浅舟胶，不敢逼迫，留偏师驻澎岛，时哨鹿耳门外，徐俟其敝。道干以台无居人，非久居所；恣杀土番，取膏血造舟，从安平镇二鲲身（鲲身，屿名）隙间遁去占城（占城属广南，今尚有道干遗种）。道干既遁，澎之驻师亦罢。天启元年，颜思齐为东洋国甲螺（东洋，即今日本。甲螺者，即汉人所谓「头目」是也；夷人立汉人为甲螺，以治汉人），引倭屯聚于台，郑芝龙附之，始有民居。既而，荷兰人舟遭飓风飘此；甫登岸，爱其地，借居于倭。倭不可，荷兰人绐之曰：『只得地如牛皮，多金不惜』。倭许之。红夷将牛皮剪如绳缕，周围圈匝已有数十丈地；久假不归，日繁月炽。无何，而鹊巢鸠居矣。寻与倭约而全与台地，岁愿贡鹿皮三万张；倭嗜利，从其约。荷兰人善用炮攻。其居台也，以夹板船为犄角；虽兵不满千，而南北土酋咸听命焉。海滨巨商，常往来贸易。庚寅，甲螺郭怀一谋逐红夷；事觉，召土番追杀之，尽戮从者于欧汪（欧汪，地名；即今凤山县仁寿里。怀一既诛，何斌代为甲螺）。商民在台者被土番歼灭不可胜数，而商贾视台为畏途矣，已亥，郑成功自江南丧败，其势日蹙，孤军厦门，图退步地。适红夷甲螺何斌负夷债逃厦，诱其进取台湾。从鹿耳门屈曲盘旋，沙浮水浅，非善水者不得渡。时郑舟至，鹿耳水忽涨十余丈，巨舰纵横毕入；岂天假手于郑，以式廓我朝无外之疆域也？荷兰与成功战不利，遂退保台海土城，归一王（归一王，红夷帅名）以死拒之。郑师力攻不克，环山列营以困之。荷兰势穷，复整夹板船十余艘与成功决战。成功因风纵火，焚烧夷舰；荷兰大败，然终无降意。成功使人告之曰：『此地乃我先人故物；今所有珍宝听而载归，地仍还我，兵始罢』。荷兰知势不敌，爰弃城归。成功就台湾士城居之，改台湾为安平镇、赤嵌为承天府，总名东都；设府日承天府，设县日天兴县、万年县。未几，成功死。子经居鹭江（即今厦门），成功弟世袭阴有窃拒意；经攻逐之，世袭渡海归诚，经嗣立。改东都为东宁，改二县为二州；设安抚司三，南北路、澎湖各一。兴市廛、构庙宇、招纳流民，渐近中国风土矣。辛酉，经死。子克塽嗣；幼冲在位，政出多门，人心已涣。康熙二十一年，总督姚启圣探知虚实，用间谍阴齎劄付到台，离散其左右；结傅为霖为内应，垂成事泄，为霖遇害。越癸亥，靖海将军侯施琅统率舟师进兵。六月，由铜山直抵澎湖八罩澳，取虎井、桶盘屿，克之。誓师戒严，不许妾杀。一战而澎湖耆定；克塽识天命有归，遂籍府库，纳地输诚。于是廷议设郡建官，制度、规模灿然聿新，于以征道一风同之盛云尔。
　　台湾自癸亥平定以来，风调雨顺，士民乐业，堪称盛世。不虞岁在辛丑，朱一贵等作乱；台镇总兵欧阳凯、安平副将许云俱没战阵，贼遂陷台。幸闽浙总督觉罗满保以厦门水师提督施世骠舟师进剿，并檄南澳镇总兵蓝廷珍统师援之，遂克焉。然虽七日平复台土，皆赖天威远播，岂群力哉！惟是斯地民番杂处，山以西属外番、山以东属内番，外番者即南、北二路之熟番。中路为郡治，止五十里。南自大冈山至下淡水五百里，北自木冈山上淡水至鸡笼城一千五百余里；东尽山，西尽海：可谓旷荡无涯。是台也，动固易乱、静亦易治；不难于治土番，而难于治奸民。必其能化奸为良，斯为长治久安之法耳。今北路半线适中之处，多增一县日彰化，以分诸罗之势；诚亦熟筹善后之举也。讨究而言之，总在治安必计深远、弭患宜防未然。其所以赞万年有道之世者，惟我皇上圣哲遐宣、神谟丕显，已召百王而独上、继天一于无疆。兹以方拓之土，实东南离藩。故其分守也，台湾设总兵一员，水师副将一员、陆师参将二员、兵八千名；澎湖设水师副将一员、兵二千名：足以固守奠安，诚为海国之砥柱矣。今则人居稠密，农工商贾各遂其生。且满山皆属茂树、遍处俱植修竹，硫磺、水藤、糖蔗、鹿皮以及一切日用无所不有；向之所少者布帛耳，兹则木棉盛出，耕织不乏。况舟帆四达，上通江、浙，下抵闽、广，往来商艘殆数千计。查鹿耳门而外，波涛万顷，一望无际。其往内地之船，皆寒食后南风盛发，出鹿耳门扬帆而去；经东、西吉，旁午至澎湖，泊水垵澳，利南风也。秋后北风凛烈，出鹿耳门必由隙仔开洋，亦经东、西吉而至澎湖，泊网垵、内外堑等澳，利北风也。若娘妈宫等澳，则南、北风皆可湾泊。自澎湖往厦开洋、则以傍晚为定期；越早，而内地之山隐见目前。此就风顺而论也。故风稍烈，则下一、二摺帆以驾驶，虽稍迟，犹无倾摧之患；若遇飓风，或随飘而去，有不可言矣。至于福州之船，则向北直去，不由澎湖。若夫往北路之鸡笼山，则由■〈口与〉身而北向；往南路之沙马矶头，则由大港而南行：此皆一定而不可易也。更以水程计之：自鹿耳至福州水程一十五更，风利正南；至鸡笼港水程一十八更，风利正南；至沙马矶头水程七更，风利正北：此又行舟者之不可不知也。台往内地，惟正西为顶头风；内地往台，正东为顶头风：皆当停泊以待。或遇南风、北风，皆可往来。盖南风之气柔弱，舟小者易渡；北风之气刚劲，舟大者为稳。故三、四月行舟，鲜有飓风之患；而风力不足，往往迟滞洋中。六、八月、十一、二月以及正月，或飓发台生、报头骤至，宜摺篷驾驶。九月北风凛烈，积日累月，名为九降风；七月、十月天气和煖，风时稍顺，行者便焉。凡南风台将作，则北风先到。＋一、二月若遇南风，迟至三日则台必发。于早晨、近午而起西风，谓之「发海西」；若无西风，则天时不祟朝而变矣。日落有黑云，诘朝未必晴霁；天边有断虹，飓风且将立至。海中多腥气，无两日之晴朗；水面如浮糠，非浪静之天时也。若云气候，天有时、地有气，故气候各殊焉。台湾地极东南，重洋远隔；自二十二年开辟疆土，审之天时、验其气候，与内郡迥不相侔也。然而全台之气候与内地异，而台湾县之气候与凤山、诸罗二县又异。邑治地居中地，和暖时多，虽隆冬不患冻冷；其与诸罗之极北而多寒、霜雪频降者异矣。人居稠密，烟火万家，零霜既稀，瘴气不入；其与凤山之极南甫晡而露降、日出而雾者异矣。狂风虽作，一、二日而恬；其与诸罗之鸡笼北风盛发、累日不侔者又异矣。附郭之地，平原旷野、培塿相联，非若鸡笼之山气侵人为可爱（？）也；夏暑而冬寒、春和而秋暖，非若淡水之盛暑入夜犹怯寒。至于澎湖之气候，则又与邑治有不同者：澎岛处汪洋浩淼之中，多风而少晴。故有时台则天晴气朗，而澎则风声凛烈；辰方雾扫云收，而午后封姨为祟。又其甚者，积日连月靡有宁刻；行舟之人迟滞累旬，来往已无定期。他如寒暑、雨阳，则澎之于台约略相等也。善瞻气候者，可以知一邑，并可以知全台矣。
　　按台湾形势，状如腰子，枕东北而趋西南。沿边计程二千余里，坡岭清壑，鸟道羊肠。自北至南，约有三十余日。自西至东，皆深山丛林、人迹不到之处；传者皆云有二十余天。迤东一带，舟楫不通，水多老古石、山多异人怪毒，鲜有能到者。东南以下，则万水朝东，莫能回流矣。此图则西向内地一带，所有可湾船泊宿之处，历绘不爽。其图中各社，多属番人杂处。山后一带，莫可稽考矣。
　　●澎湖海图说
　　海上有三岛，澎湖其一也。海洋之外，突兀纡回，居然天险；实与南澳、海坛，并峙为三岛。至天启壬戌年，红夷到厦门后，遂据澎湖；总兵俞咨皋用计移红夷于台湾，乃得复澎湖。然澎湖地不甚广，无高山峻岭，树木稀少。四面小岛蔟蔟环围，约有五、六十岛，望之如浮萍水上。上无水田稻粟，只以黍稷、番薯之类以度生；民不知书，网鱼、拾螺以易钱。时际春末，炎暑酷人。人不负荷，用牛拖以代劳。若遇狂风大作，连牛吹刮下海。海多老古石，状如姜芽，红绿可爱（离水日久即变灰色）；又出纹石、空青浮石等类。澎之入内地厦门者，七更船；往台，四更船。地从东向，与台湾三林港对照；时或晴霁，台之鸡鸣，澎得而闻。澎之两边皆有青水沟，两重横洋，巨浪冲天；虽熟谙水师者，至此莫不胆战心寒。内地放洋，必寻澎湖为准，可以收泊；倘收泊不及，势必溜入东流，难以返回。若台湾放洋，亦必经澎湖，以望内地；倘收泊不及，亦如之。急望内地峰尖为主，要在风信得宜、更数不错而后可。昔年克复澎湖三十六岛屿（此皆有名之屿），舟泊虎井，登山取水，野牛甚多，见人争触（今未必复有也）。而澎湖斥卤之地，甘泉难得（彼时，伪将料我师暑天乏水，岂能久住）；孰知天心有在，退潮时将卤水刮净，即涌出甘泉，可食可浣，处处皆有，能供数万人之用：岂非圣朝洪福、帝泽敷施之所及哉！而今升平日久，生齿繁多，渐濡声教；诚盛化无远弗届，扩千古未有之宏模者也。爰将内地放洋程路开明于后，使知四海各有水程之方向焉。
　　●附录
　　台湾府属渡口考俞正燮
　　福建之海门户为闽安，为海坛。泉州府北，崇山环抱，南接金门、厦门，西南至广东之香山，其南则大洋。金门、厦门之东南洋，为澎湖三十六岛。澎湖西为娘妈宫；东过洋，为台湾。台湾在福建辰巽方，东北自鸡笼山、西南至沙马碕，凡千九十四里；与福州、兴化、泉州、漳州四府相直。自澎湖往，水程四更；自厦门往，十一更。其山脉发福州之鼓山，自闽安越白畎洋关潼山至鸡笼山。自鸡笼山葱翠层叠而南，山南北峙；泛海者，以鸡笼为准则也。山中番族百四十有奇，人无姓，依妇以居。山田植薯芋、甘蔗。山有识台草，一节则一年一台汛；无节，则其年无台（台、大具风也）。其人文身黑齿，言语不通中国。其居曰囤，如覆船。番有生、熟，熟番属中国。号中国曰「唐」；闽、粤与东南洋语，皆自称曰「唐」，习也。熟番畏生番，每出捕鹿、收芋蔗，啁析而歌；大意言愿出行，不遇生番。然遇生番，则尽力杀之。无蛊法，解诅咒；妇人皆知之，咒树木立死。山之西，平壤或十里、或五十里，今府地也。淡水厅东北有噶玛阑、彰化县东有埔里社。西面地肥沃，南滨七鲲身，最险；迤北过安平镇南山为鹿耳门，又北为北汕、青鲲身、南鲲身、鹿仔港；迤而东北，至淡水港。北淡水港对闽安、中鹿仔港对蚶江、南鹿耳门对澎湖，台湾门户也。后鹿耳门淤，改由海丰港（即五条港）。小水口，则鸡笼山西至淡水城五，中隔诸番社；又西南至嘉义水口三十，又南至台湾县八，又东南至凤山二，东南至沙马碕五。中八里坌对五虎门，亦门户也。又山后乌石港、加礼远港，皆东南海；与山前三大港皆设税。其他小者，或不通舟。澎湖西有红沟、黑沟，台湾北为万水朝东，船入之直趋东洋；南为南风气，直趋南皆大溜。海水各有界、各有所注，色不淆。其落势最险，水势旋转，潮水不能入；潮高水下、潮下水乃高。船入之，旋转不已；幸不没，伺潮消长与平时破急溜而出也。沙马碕西对海为小琉球山，当澎湖之南。隋大业中，虎贲将陈梭一至澎湖，东向望洋而返；宋谓之昆舍那国（见马端临「通考」「昆舍那」），则生熟番也。元置巡司于澎湖；明初内徙其民，弃澎湖地。宣德时，阉使入洋东至台，始知之；谓之台员（见周婴「东番记」），亦谓之北港。天启二年，高文律扰澎湖，总兵俞咨皋用间，移之于北港（见顾祖禹「读史方舆纪要」「泉州澎湖岛」）。嘉靖四十二年，俞大猷逐海寇林道干，道干逃入鸡笼山；旋又遁去；琉球人居之。万历时，海寇颜思齐逃入台，文报始称「台湾」。思齐引倭屯之，而琉球东去。万历末，荷兰红毛人自西洋来，欲据香山，不可，则据澎湖；又不可，乃南据美洛居及葛留巴。以鸦片烟诱葛留巴，葛留巴人俱臃肿不敢动，役于荷兰。既而荷兰聚集精锐攻香山，战败，扬帆东走；至澎瑚，使人行重贿于福建巡抚，援意大里亚人居香山故事，以求澎湖必得。巡抚使人善谕之，则投日本，岁纳鹿皮三万求台湾互市地。适日本人居台湾者新奉天主教，遂许之。筑赤嵌城以居，今安平镇是也。荷兰既得地，即数数与日本构争。日本既染其教，争不胜，尽属东去；愤甚，尽诛其人之习天主教者，并约束琉球。而荷兰据有台湾，置归一王，亦不复东。天启初，乃西扰澎湖及厦门。四年，福建巡抚遂取澎湖；其东台湾既自古声教不及，不悉其址，故「筹海图编」，无其名，明尚以为外荒也。郑芝龙者，闽人也；为日本婿，家于台湾。日本之东归也，芝龙以舟楫人众横于海；崇祯元年，降明。明南渡，封南安伯，领水师；郑氏之令，北自京口、南至漳。唐王隆武南徙，郑氏遇之于浙，辅而立之；其所据，泉州、兴化、漳州、汀州、邵武、惠州、潮州。大清顺治三年，芝龙自安平奉表降；以之北行。其子成功（本名森，唐王时赐改成功）逃入海，据泉州之金门、厦门。八年，舟山平；鲁王朱以海航海走至金门，成功奉之。十一年，沉鲁王。十八年，入京口，窥江宁；败而无所归也，徜徉海中者数月，乃决计尽力攻台湾。荷兰人方守鹿耳门，鹿耳门水大涨，成功舟浮而上，荷兰大惊；征辞于成功，成功曰：『吾无他求，此我家旧地，还我；子女玉帛，汝悉载以去』。荷兰人思之，终日不敢战，退保平安镇。成功环山列营，塞山水源困之。既又焚其舟，师遂去，而伺于噶留巴。台湾人犹有习其教者曰教册，成功则尽除之。郑氏既有台湾，名之曰东都。值耿氏开藩福建，海禁弛；乃招徕客民，漳、泉、惠、潮习水者趋地利，泛海寄居也，遂富庶，声势遥连金门、厦门。康熙元年，成功死；其妻董氏与众立其子锦。二年，荷兰自噶留巴遣出海王以师助中国「口」金门、厦门。既而耿逆反，锦尾耿逆后取漳、泉诸郡，改东都曰东宁承天府；运米内渡相持三、四年，台地空乏。及耿精忠降，诸郡以次收复；锦走据金门、厦门，以为台援。十八年二月，荷兰以夹板船助攻；锦侦知之，分兵破其众，荷兰遁去。锦旋死。二十二年，施琅克金门、厦门，取澎湖；进兵至鹿耳门，不得入，泊海中。十二日潮不至，舟师得安；忽大雾潮长，鹿耳门水大涨，舟师浮而入。锦子克塽曰：『昔先人得台湾，鹿耳门涨，以为天助；今复然，舟师浮而入，皇帝天威不可抗也』！遂降。收其地，以承天府置台湾府，北为淡水厅；南天兴州置诸罗县，承天置台湾县，万年州置凤山县；西为澎湖厅。立文庙，鼓铸用「台」字；乡试，用「至」字编卷。三十年，以台湾人文盛，罢试卷别编例；后仍用「至」字号（道光八年，台地粤籍士子以非福建户籍，于应乡试闱中另编「田」字号卷）。康熙五十五年，南北两路生番纳贡。雍正二年，分诸罗北为彰化，为县四。乾隆五十二年，改诸罗为嘉义。五十三年，复凤山旧城。十六年，于淡水厅东北三貂岭外蛤虸阑五围设噶玛阑通判，编客民四万二千九百余丁及番族，立树城，东北至嶐嶐岭为界。台湾俗以寄籍分党；沿积习械斗，故易啸聚；中更朱佑龙、刘却、朱一贵、吴福生、林耀、杨光勳、林爽文、庄大田、蔡牵之乱，皆削平。朱一贵以康熙六十年四月僭号「永和」；六月，鹿耳门水涨，施世骠、蓝廷珍自南澳济师讨平之。林爽文、庄大田以乾隆五十一年十一月僭号「顺天」，以卯月为正，围诸罗；柴大纪拒之，黄仕简由厦门进鹿耳门、任承恩由蚶江进鹿仔港、徐鼎士由闽安进淡水港。五十二年，常青、恒瑞由五虎门进鹿耳门，蓝元枚进鹿仔港，诸罗围不解，而南路凤山旋复旋失。冬，海兰察自厦门、福康安自崇武港，俱至鹿仔港。贼女军师金娘方临阵诵咒，持妖术助战；而降番庄锡舍执以来归，遂擒爽文、又南获大田。贼平，颁右旋白螺于闽督署，督、抚、将军、提督过海则佩之；五十二年十一月二十一日旨也，后仍缴进。嘉庆十年冬十一月二十三日，海盗蔡牵自称「镇海王」，扰凤山。浙江提督李长庚自宁波抵鹿耳门；十一年正月，贼逸去。二月，以大利益吉祥右旋螺交赛冲阿带往渡洋。六月，赛冲阿督各路师追之，贼复返，置大舟于鹿耳门而去。蔡牵在海中欲从海东入乌石港，取噶玛阑地；地在淡水厅山后，去淡水城五百里，乾隆时巳渐垦。四月，设兵备之。十二年，朱濆又谋由海东苏澳入窃五围南地，御却。已渐筹设屯；十六年九月乃定，设噶玛阑厅。于是，台湾兼山东、山西地。初，郑克塽降，众议守澎湖，内徙台地人民而弃其地；施琅曰：『是资荷兰也』！力持不可。及平朱一贵，众议以副将守台湾，而置总兵于澎湖，则台湾有所制；蓝廷珍争之，乃定今制。台湾兵一万四千余，皆内地标兵抽拨，泛海更戍。初以台地沙土浮松，不时地动，且海外初置郡县，故以树为城。承平久，人心固定，始筑土石城。而淡水厅为竹城；噶吗阑厅在五围地，九芎树城也。
　　嘉庆十七年冬至日。
