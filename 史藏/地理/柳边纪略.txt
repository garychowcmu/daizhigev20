柳边纪略　　（清）杨宾 撰 

　　●目录 

　　自序 
　　卷一 
　　卷二 
　　卷三 
　　卷四 
　　卷五 

　　●柳边纪略自序 

　　中原土地之入郡县者山川方域物产风俗皆有文以书之书而不能尽与所不及书者则征之逸民遗老所谓献也文献备而郡县之志成若乃不入郡县之地虽声教已通中原之人偶一至焉皆出九死一生呻吟愁苦之余谁复留一字以传若冷山之松漠纪闻五国城之南烬纪闻英宗北狩之革书亦绝无而仅有然南烬所载道里方域与金史不同又极诋朱后前辈多言其伪而松漠革书所记亦甚寥寥不足比于郡县志以无文献助之也宁古塔在五国城冷山之间明时隶奴儿干都司今则与盛京唇齿然弥望无庐舍行数日不见一人康熙初先子坐张魏之狱徙于此余年十三奉先大母于江浙间丧葬讫年已四十矣然后出塞惟日有白云亲舍之思而又阴风朔霰皲瘃其肌肤耳鼻手指一触辄堕地入阿稽则万木蔽天山魈怪乌叫嚎应答丧人胆断冰古雪胶树石不受马蹄马蹶而仆者再触石破颅血流数升而死死半日乃复苏苏久之犹不知在人世间方是时辽阳松杏大小凌河诸战场南北关木叶老边混同呼里改诸阨塞皆跋涉于呻吟愁苦之中及至喜极而悲日侍两亲供三十年子职于数月之间尚何心求宁古塔之文献而书之哉迨后先子即世归葬中原回念耳目所闻见有宜书者卫所之设虽自成宣英三朝然中原无往者传闻多不详如长白山在宁古塔南旧图皆画于北山半一潭周三十里弱而明一统志则云八十里如此舛谬者甚多一宜书先子谪居久变其国俗不异于管宁王烈之居东宁古塔人至今思之二宜书边外不设郡县无志又无他纪载而余适过之三宜书文字虽无而余所遇老兵宿将其言有可采者又先子至其地在三十年前所见三十年前之老兵宿将是即其地之献也而余亦得闻其言于先子四宜书泉甘土肥物产如参貂非中国有楛矢自孔子后谁复能辨之地又在辽东三卫外可城郭非他羁縻者比五宜书夫地在异国好事者犹将书之况有此五宜书余安敢不书此柳边纪略所以作也柳边者插柳条为边犹古之种榆为塞而以之名其书者以柳边为宁古塔境也若黑龙江则附宁古塔者也亦得书奉天则补其志之缺者也亦牵连书之虽其山川建置风俗灾祥率多未备不敢比于中原郡县志或以其出自呻吟愁苦之余而附于洪忠宣松漠纪闻后斯幸矣大瓢山人杨宾 

　　●柳边纪略卷一 

　　山阴耕夫杨宾撰 
　　自古边塞种榆故曰榆塞今辽东皆插柳条为边高者三四尺低者一二尺若中土之竹篱而掘壕于其外人呼为柳条边又曰条子边条子边西自长城起东至船厂止北自威远堡门起南至凤皇山止 【按明时辽镇边墙西北自长城蓟镇界铁场堡起至东北开原之永宁堡止共六十八堡边长一千二百四十八里东北自开原之镇北堡起至东南凤皇城堡止共二十六堡边长五百二十里而今之兴京船厂则皆明时边外地也】 
　　设边门二十一坐 【坐：座】 曰凤皇城门曰爱哈门曰兴京边门曰加木禅门曰英额门曰威远堡门曰发库门曰彰武台门曰白土厂门曰清河门曰九官台门曰松岭子门曰长岭山门曰新台门曰黑山口门曰高台堡门曰平川营门曰布儿德库苏把儿汉门曰黑儿苏门曰易屯门曰发忒哈门此盛京志所载者也而会典则又称西自长城起东至喇林山止设边门十四座曰名水堂门曰宽邦门曰碾盘沟门曰新台门曰松岭门曰九官台门曰清河门曰白土厂门曰章古台门曰法库门曰布尔都库苏巴尔汉门曰黑尔苏门曰衣屯门曰法忒汉门北自威远堡门起曰威远门曰英额口门曰因登门曰咸厂门曰叆阳门曰凤皇城门凡六门共二十门较之京志则少门一而不同者九盖志纂于康熙初而会典成于康熙二十六年是会典在后矣当以会典为正 【按明时辽镇设关十辽阳城东南百八十里通鲜 【脱朝字】 者曰连山关叆阳城北三里曰镇朔关沈阳城东北抚顺城东二十建 【脱里字】 州互市者曰抚顺关开原城东六十里靖安堡地方曰广顺关开原城东七十里彝人互市者曰镇北关开原城西六十里庆云堡地方曰新安关广宁城东北七十里彝人互市者曰镇远关广宁城北八里曰分水岭关金州城南一百二十里通海运者曰旅顺口关海州城西南七十里海运船由此入辽河者曰梁房口关设沿边冲要堡一百有三曰铁场曰永安曰背阴障曰三山营曰平川营曰瑞昌曰高台曰三道沟曰新兴营曰锦川营曰黑庄窠曰仙灵寺曰小团山曰兴水县曰白塔峪曰寨儿山曰灰山曰松山寺曰沙河儿曰长岭曰椵木冲曰大兴曰大福曰大镇曰大胜曰大茂曰大定曰大安曰大康曰大平曰大宁曰大静曰大清曰镇夷曰镇边曰镇静曰镇安曰镇远曰镇宁曰镇武曰西兴曰西宁曰平洋桥曰东昌曰东胜曰长静曰长宁曰长定曰长安曰长胜曰长勇曰长营曰静远曰平虏营曰上榆林曰十方寺曰丁字泊曰宋家泊曰曾迟曰镇西曰彭家湾曰平定曰定远曰庆云曰古城曰镇彝曰清阳曰永宁曰镇北曰威远曰静安曰松山曰柴河曰抚安曰白家冲曰三岔儿曰曾安曰东州曰散羊峪曰马根单曰一堵墙曰清河曰嵰场曰张其哈曰双堆儿曰洒马吉曰叆阳曰宽佃子曰长岭曰散等曰长佃子曰刘官寨曰汤站曰凤皇城曰青台峪曰镇东曰镇彝曰甜水站曰黄骨岛曰归服堡曰红嘴曰望海窝曰镇远】 海 【海：每】 门设苏喇章京一员笔帖式一员披甲十名 
　　盛京城周九里三百三十二步明洪武二十一年指挥闵忠因旧址筑四门大清天聪五年增高一丈拓大三百步周共十里二百七十二步康熙十九年筑关墙周围三十二里四十八步高七尺五寸门改为八大东曰抚近小东曰内治大南曰德胜小南曰天佑大西曰怀远小西曰外攘大北曰福胜小北曰地载外书满文内书汉文不似今之满汉左右书也城中有钟鼓二楼百货集其下 
　　皇城在南门内规模虽小金碧亦可观中宫曰清宁宫东宫曰关睢宫西宫曰麟趾宫次东宫曰衍庆宫次西宫曰永福宫楼曰翔凤阁曰飞龙正殿曰崇政殿大门曰大清门东曰东翊门西曰西翊门大殿曰笃恭殿东坊曰文德西坊曰武功 【江南道士苗焦冥君稷守之时年八十余矣】 殿左有圆殿一正中脊高二丈基高尺许大如高之半左右小圆殿各五基与地等脊高丈许大亦半之太祖率诸贝勒受朝贺处也 
　　盛京西六十里有土墙基号曰老边疑即明朝失辽阳后边墙 
　　东北柳条边内外设将军三曰盛京将军曰宁古塔将军曰爱浑将军 【即黑龙江将军】 府尹一曰奉天府尹盛京将军奉天府尹所属东至兴京西至山海关永平府界南至海北至发忒哈门柳条边东北至威远堡门设京二曰兴京 【周秦属肃慎氏汉晋属挹娄隋属高丽唐初置燕州后为渤海大彝震所据改属定理府辽金属渖州明属建州右卫在边外名黑图阿喇城大清发祥地天聪八年改为天眷兴京】 曰盛京 【禹贡属青州虞营州地商属肃慎氏周属朝鲜秦辽东郡汉辽东乐浪玄菟三郡地明帝末为乌桓鲜卑所据献帝初平三年属公孙度辽东郡地初平末属曹操晋改辽东郡为国领县八后魏仍为辽东郡隋没于高句丽唐高宗平高句丽置安东大都护府玄宗时属渤海郡王大祚策渤海郡地后十二世孙彝震僭号建定渖二州属定理府辽属东京昭德军金属东京显德军元初为渖州后改沈阳路属辽阳行中书省明洪武二十年建沈阳中卫大清天聪八年改为天眷盛京顺治元年裁卫所设驻防官兵】 
　　府二曰奉天府 【即盛京顺治十四年设】 曰锦州府 【禹贡属冀州虞夏属幽州商属孤竹国周属燕秦辽西地汉无虑望平县地属辽东郡幽州刺史领之晋慕容氏西乐郡唐柳城县属营州辽金锦川临海军隶中京大定府元省军县名止称锦州隶大宁路明洪武二十六年建广宁中左屯卫大清康熙三年改锦州为锦县康熙四年乃置锦州府】 
　　州三曰辽阳州 【周朝鲜界战国燕地秦汉属辽东郡东汉改辽阳县属玄菟郡魏属辽东郡晋属襄平隋属高句丽唐辽州属安东大都护渤海改属东平郡辽初建东平郡号南京后改为东京辽阳府金东京元辽阳行中书省明洪武四年置定辽都卫辽东卫八年改定辽都卫为辽东都指挥使司十年改辽东卫为定辽后卫升前千户所为定辽前卫左千户所为定辽左卫十七年建定远中卫十九年建东宁卫永乐七年建自在州大清顺治元年裁诸卫十年置辽阳府辽阳县十四年除辽阳府名康熙四年改县为州属奉天府】 曰宁远州 【商孤竹国地周属燕秦属辽西郡汉海阳县地属辽西郡晋慕容皝置集宁县唐瑞州辽隰州平海军海阳县地属来州金海阳海滨二县地属瑞州元瑞州地属大宁路明初本广宁卫地宣德三年分置宁远卫大清顺治元年裁卫康熙三年置宁远州属锦州府】 曰金州 【周秦朝鲜界本辰韩地汉属玄菟郡晋属高句丽唐初置金州统之后渤海属杉卢郡辽复州化成县后改金州属苏州安复军元初属盖州路后并入辽阳路明洪武四年置金州卫而中左所则在旅顺大清顺治元年裁卫所十年复为金州属锦州府】 
　　县七曰承德 【奉天府附郭】 曰海城 【周秦属朝鲜本古南沃沮国汉初属玄菟郡后改属乐浪都尉东汉置都尉仍封沃沮为侯国魏属平州晋属高丽隋属高丽为沙卑城唐李绩平高丽改置盖州以统之渤海大氐以为南京南海府辽海州南海军隶东京金澄州隶东京元属辽阳路明洪武九年置海州卫大清顺治元年裁卫十年置海城县属奉天府】 曰盖平 【周属朝鲜本辰韩地秦燕人卫满所据汉属玄菟郡魏属平州晋属高丽隋盖牟县唐盖州属安东都护渤海大氐改为辰州辽辰州奉国军隶东京金盖州奉国军隶东京元初置盖州路后并入辽阳路明洪武九年置盖州卫大清顺治元年裁卫康熙四年置盖平县属奉天府】 曰开原 【周秦肃慎氏地汉晋隋属扶余国唐渤海扶余府辽属龙州黄龙府隶东京金属隆州利涉军隶上京会宁府元初设开原南京二万户府治黄龙府至元二十三年改开原路洪明武十一年建辽海卫二十二年建三万卫永乐七年建安乐州大清顺治元年裁卫康熙四年置开原县属奉天府】 曰铁岭 【周秦肃慎氏地汉晋挹娄地隋越喜国地唐渤海改为富州属怀远府辽银州富国军金新兴县隶咸平府元省县隶如故明洪武二十一年建铁岭卫大清顺治元年裁卫康熙四年置铁岭县属奉天府】 曰锦 【锦州府附郭】 曰广宁 【周初朝鲜界后属燕秦属辽西郡汉东南为无虑望平二县地属辽东郡西北□县地属辽西郡东汉属鸟桓晋属平州隋属高丽唐置巫闾守尉都护府辽东南为县州奉先军属东京西北为宜州崇义军属中京金置广宁府又义州崇义军元置广宁府路义州因之属大宁路明洪武二十五年封建辽王置广宁护卫二十六年改为广宁卫又置广宁前屯卫广宁右屯卫二十七年又置广宁中护卫二十八年置广宁左右护卫永乐中徙封辽王于湖广改中护卫为广宁中卫左护卫为广宁左卫右护卫为广宁右卫大清顺治元年悉裁卫所康熙三年置广宁县属锦州府】 
　　城一曰凤凰 【周秦朝鲜界本濊地汉属玄菟郡晋隶平州隋属高丽庆州地唐平高丽属安东都护后渤海据为东京龙原府辽开州镇国军属东京金石城县地属东京元属东宁路明初为凤凰城堡嘉靖三十七年因巡按李辅条议移置定辽右卫大清顺治元年裁卫仍称凤凰城康熙二十　年驻满兵一千名属兴京】 以上皆入版图宁古塔将军所属东至东海东南至希喀塔山海界东北至飞牙喀海界西至威远堡盛京界南至土门江朝鲜界北至发忒哈边爱浑将军所属东至海西至你不楮阿罗斯界南至宁古塔界北至海以上不设郡县无版图羁羁縻之国居多焉 
　　明时辽镇建敌台一千三百三十三座 【东路马根单等七堡四十九座西路长勇等七堡八十二座宽佃子等十四堡七十四座开原十一堡一百二十八座中固三城堡十九座铁岭等六城堡三十五座泛河等三城堡一十六座懿路三城堡二十一座沈阳六城堡三十九座静边等五堡六十一座镇武等五堡五十九座正安等八堡七十九座义州等十二城堡一百二十座锦州等十一城堡九十七座宁远等二十一城堡一百五十五座前屯等二十九城堡一百一十六座广宁右屯等四城堡十一座金州等二十五城堡九十五座复州等六城堡二十九座盖州等二十七城堡八座海州等四城堡四十四座】 路台二百二十八座 【辽阳等十二城堡二十四座开原等十一城堡七座中固等三城堡四座铁岭等六城堡七座泛河等三城堡八座懿路等三城堡十座沈阳等六城堡七座静远等六城堡五座镇武等五城堡二十七座义州等十二城堡八座锦州等十一城堡一十七座宁远等二十一城堡三十二座前屯等二十九城堡三十六座右屯等四城堡二十四座海州等四城堡一十二座】 当初建时量地冲缓缓者五里一台冲者二三里一台而所谓路台者高三丈五尺周围四十丈体圆以大砖为之上置铺楼垛口每台设守军五名专纳行旅居民之遇敌者也今自山海关至宁远州依然星罗碁布完好若新自宁远州至奉天府或五里一台或十余里一台 【明启祯朝为大清所毁】 自奉天至威远堡柳条边则数十里一台而又残毁过半土人云天聪闲增城奉天取材于此故也 
　　山海关唐太宗时筑城五所谓五花城是也元时为迁民镇明洪武十四年大将军徐公达建山海关城堡一座周九里高三丈五尺又建山海卫领所八设指挥十三员千户十九员百户二十三员镇抚二员经历一员宣德九年置守关兵部分司设主事一员嘉靖四年设巡关御史一员隆庆二年裁革三年建山海关营属蓟镇设参将一员领中军一员千把总五员额兵一千四百一名尖哨三十名夜不收三十名额马骡二百匹头关外即属辽镇设二十五卫 【曰定辽中卫曰定辽左卫曰定辽前卫曰定辽后卫曰东宁卫曰定辽右卫曰海州卫曰盖州卫曰复州卫曰金州卫曰广宁卫曰广宁左卫曰广宁右卫曰广宁中卫曰义州卫曰广宁左屯卫曰广宁右屯卫曰广宁中屯卫曰广宁前屯卫曰广宁后屯卫曰宁远卫曰沈阳中卫曰铁岭卫曰三万卫曰辽海卫】 分屯重兵 【明初设兵一十九万二百余名万历初存操兵八万六千六百后东事亟聚松杏间者遂至十三万有奇辽阳大凌河失后尚十一万一千一百余名】 则此关固东北一咽喉也 
　　额曰天下第一关有自来矣今则设和敦大一员佐领八员骁骑八员兵三百六十四名移永平府通判一员讥过客搜参貂而已 【明制参貂材木鱼鲜之类皆有禁条】 凡出关者旗人须本旗固山额真送牌子至兵部起满文票汉人则呈请兵部或随便印官衙门起汉文票至关旗人赴和敦大北衙记档验放汉人赴通判南衙记档验放或有汉人附满洲起票者冒苦独力等辈至北衙亦放行矣进关者如出时记有档案搜检参貂之后查销放进否则汉人赴附关衙门起票从南衙验进旗人赴北衙记档即进盖自外入关旗人便于他时销档而出不必更起部票也至于人参惟朝廷及王公岁□得入余皆不得入入者死是以参贾不敢公行向赂守者或夜踰城入或昼压草车粮车诈入康熙己巳庚午闲天子屡责守关吏或死或徙赂不行乃从他口入亦有泛海自天津登州来者矣而关口之搜检愈严虽裈中不免貂禁稍宽然恐其携一等貂来 【贡貂分三等】 过必查阅少而丑则已多且佳必解部拔一等者送内务府余则官卖价给主 
　　长城东尽处曰大龙头西尽处曰大龙尾皆有石碑刻大字嵌城上大龙头土人呼为老龙头上有望海楼或有游宴其中者楼前有石碑大书一勺之多四字 
　　山海关外三里曰凄惶岭又曰欢喜岭盖东行者至此凄惶而西还者至此则欢喜也又五里曰毛家山南即望夫石贞女祠在其上余骤马观之像一妇木龛中作凄恻状乃所谓许氏孟姜者也有联云秦王安在哉万里长城筑怨姜女未亡也千秋片石铭贞祠南里许为姜女坟或曰坟在海中不可即 
　　松山杏山城皆大清踏毁杏山城外有古壕三道同行老满洲曰此我辈围城时所掘也按明崇祯十四年 【即崇德六年】 锦州松杏皆被掘壕围困 【锦州困最久松山七月杏山两月】 今他处无迹而杏山独存何耶 
　　十三山在锦县境内医巫闾山南去大凌河三十里直十三站辽显州地也 【辽史世宗置显州以奉显陵显陵者东丹人皇之墓也人皇王性好读书不喜射猎购书数万卷置医巫闾山绝顶筑堂曰望海州在山东南】 山不高大而峯十有三锋棱若削离立如人扈从东巡日录所谓若研山者也上有潭下有洞可避兵金太常蔡珪诗云闾山尽处十三山溪曲人家画幅间高供奉 【土奇】 康熙壬戌四月壬寅扈从过此犹见山下人家但无溪水今则并无人迹矣 
　　古咸州应在开原站威远堡之间按松漠记闻咸州至渖州二百十里今自奉天记里至开原站得二百五里虽古今道里未能尽合然大要不甚相远也 
　　黄龙府盛京志作开原县按金史地理志天眷三年改黄龙府为济州而娄室墓碑载室葬于济州之东南奥吉里今其墓在船厂西二百里之薄屯山则当日黄龙府治应在今石头河双阳河之间又松漠纪闻黄龙府南百余里曰宾州州近混同江其说亦合若开原则去混同江六百余里金太祖安能一渡江即据有之耶 
　　也合老城在驿路旁新城亦可望见俱无人迹余同行镶白方?其攞牙喇常明新城贝勒后也谓余曰我国因兄弟不睦各据一城自相残杀又政由妇女以致灭亡常明之父曰二格年八十余少时为太宗臂鹰今以罪流宁古塔犹能言旧日事惜老病又不通汉语不能详问之也或曰前大学士明公 【珠】 老城贝勒后云 
　　船厂即小吴喇南临混同江东西北三面旧有木城北二百八十九步东西各二百五十步东西北各一门城外凿池池外筑土墙周七里一百八十步东西门各一北门二 【康熙十二年建造】 今皆圮惟东西北三木楼在耳康熙十五年春移宁古塔将军镇之中土流人千余家西关百货凑集旗亭戏馆无一不有亦边外一都会也船厂设于顺治十八年昂邦章京萨儿吴代造船于此所以征俄罗斯也而鄞县万季野以为即明永乐间船厂 【永乐间发匠卒数千造船将以开边未几成祖崩仁祖即位罢归宣德时又造宣宗崩乃终罢】 余初未以为然既而至宁古塔闻前省中陈敬尹曰吾初至小吴喇尚无造船之命而穿井辄得败船板及锈铁钉又井水或铁臭季野之言乃信 
　　吴喇国旧城 【人号大吴喇以今之船厂亦名吴喇故也】 周十五里四门内有小城周二里东西各一门中有土台城临江江边有庵曰保宁 
　　长白山 【土名歌尔民商坚阿邻山海经作不咸山魏书及北史皆曰徒太山唐书作太白山或又作白山】 在乌喇南千三百余里高二百里横亘五之无树木惟生丛草草多白花山半有石台可四望山颠积雪皑皑五峯环峙南一峯稍下如门中有潭周二十五里 【大明一统志云周八十里盛京志云四十里吴汉槎长白山赋自注云形如豕肾纵余五里横八里】 峯顶至潭二百五十丈 【康熙十六年丁巳宁古塔副都统萨不苏奉旨丈量得此数】 潭水南流入海者三曰土门江曰鸭绿江曰佟家江北流者五曰赛因讷因河曰额黑讷因河曰昂邦土拉库河曰娘木娘库河曰阿脊革土拉库河而总汇于混同江 【康熙三十年辛未刑部尚书图纳奉旨往绘全图】 
　　金大定十二年即山北建庙册为兴国灵应王明昌四年册为开天弘圣帝今康熙十六年遣官确勘 
　　【内大臣觉罗武等谨题为遵旨看验长白山事康熙十六年四月十五日内大臣觉罗武一等侍卫兼亲随侍卫首领臣耀色一等侍卫臣塞护札三等侍卫臣索口奉上谕长白山系本朝祖宗发祥之地今乃无确知之人尔等四人前赴镇守兀喇地方将军处选取识路之人往看明白以便酌量行礼臣等钦遵上谕于五月初五日起行本月十四日至盛京十六日由盛京起行本月二十三日至兀喇地方转宣上谕于将军等随查兀喇宁古塔及兀喇猎户所居村庄等处俱无确知长白山之人】 
　　【佥云曾远望见惟都统尼雅汉之宗族?穆布鲁原系采猎之人今已老退闲居称我辈原在额赫讷阴地方居住我虽不曾跻长白山之颠曾闻我父云如往猎于长白山脚猎鹿肩负以归途中三宿第四日可至家以此度之长白山离额赫讷阴地方不甚遥远我不知其它等语因访问虽不曾至长白山如赴额赫讷阴地方水路几日可至陆路几日可至亦有知额赫讷阴地方陆路之入否据管猎户噶喇大额黑等口称如乘马由陆路前赴额赫讷阴地方十日可至如乘小舟由水路而往途中全无阻滞二十日可至倘遇水涨阻滞难计日期有猎户喀喇者知赴额赫讷阴地方陆路等语臣等随议每人携三月粮而往又思或三月粮尽或马匹倒毙不能归家亦不可定随语镇守宁古塔将军巴海可载一船米于额赫讷阴地方预备倘我辈米尽以便于彼处取用巴海云大船不能过松阿里河大险处当即载米十七小船至额赫讷阴地方预备臣等即拟于六月初二日起行】 
　　【又思由水路而往倘遇水涨阻滞稽迟时日不能即至因与噶喇大额赫约我辈乘此马匹肥壮速由陆路往看俟看过长白山回时再由水路逆流而上前赴额赫讷阴地方约定臣等带领固山大萨布素于六月初二日起行经过文德痕河阿虎山库勒讷林初而萨河滹沱河沙布尔堪河纳丹佛勒地方辉发江法河木敦林巴克塔河纳尔浑河敦敦山卓龙窝河等处及至讷阴地方江干不意噶喇大额赫乘小舟而行半月程途七日齐至因语固山大萨布素我辈乘小舟由江中逆流前赴额赫讷阴地方汝带领官兵马匹由瓦努河逆流而上由佛多和河顺流而下前来额黑纳阴相会约定遣发去后臣等于十一日至额黑纳阴地方固山大萨布素等初十日已至因前至无路一望林木臣等与固山大萨布素商议令萨布素闲散章京喀达与识路径之喀喇带领每方?其甲士二名前行伐木开路井谕如望见长白山可将行几日方得望见有几许路程相度明确来报我辈住二日亦即起行矣随于十二日遣发前行去后本日据固山大萨布素差人顾素前来报称我等别大人们行三十里至一山顶上望见长白山不甚遥远似止有一百七八十里等语又续差艾喀来报称先差人来后又至一高山顶上望见长白山甚明约有百余里山上见有片片白光等语臣等趁未有雨水之时急往看验长白山因留噶喇大额黑督捕珠蚌于十三日起行十四日与固山大萨布素等会于树林中揣摩开路前进十六日黎明闻鹤鸣六七声十七日云雾迷漫不见山在何处因向鹤鸣处寻路而行适遇路蹊由此前进直至长白山脚下见一处周围林密中央平地而圆有草无木前面有水其林离住札处半里方尽自林尽处有白桦木宛如栽植香木丛生黄花灿烂臣等随移于彼处住札步出林外远望云雾迷山毫无所见臣等近前跪诵纶音礼拜甫毕云雾开散长白山历历分明臣等不胜骇异】 
　　【又正值一路可以跻攀中间有平坦胜地如筑成台基遥望山形长阔近观地势颇圆所见片片白光皆冰雪也山高约有百里山顶有池五峯围绕临水而立碧水澄清波纹荡漾殊为可观池畔无草木臣等所立山峯去池水约有五十余丈地周围宽阔约有三四十里池北岸有立熊望之甚小其绕池诸峯势若倾颓颇骇瞻视正南一峯较诸峯稍低宛然如门池水不流山间处处有水由左流者则为扣阿里兀喇河右流者则为大讷阴河小讷阴河遶山皆平林远望诸山皆低相视毕礼拜下山之际岸头有鹿一羣他鹿皆奔独有七鹿如人推状自山岸陆续滚到山下闲散章京毕杨武里等驻立之处臣等不胜骇异因思正在乏食此殆山灵赐与钦差大臣者随望山叩谢收其七鹿臣等上山之时原有七人也自得鹿之处退至二十三步回首瞻望又忽然云雾迷山臣等因清净胜地不宜久留于十八日言旋回见先望见长白山之处因云雾朦胧遂不得复见山光矣二十一日回至二讷阴河合流之处二十五日回至恰库河此河乃讷阴东流会合之所二十八日正行之际适遇颁到敕旨臣等不胜欢忭捧读敕旨感激靡尽当经叩头谢恩讫二十九日因马疲不堪驰驱自恰库河水路乘小舟而归经过色克腾险处图白黑险处噶尔汉险处噶大浑险处萨满险处荫克锡险处德克锡险处松阿里大险处多浑险处乘一叶小舟历此大江九险得以无恙而渡者皆仰赖皇上洪福之所致也七月初二日回至兀喇地方又往看宁古塔等处地方于本月十二日至宁古塔徧看会宁府等处地方毕于七月十七日自宁古塔起行八月二十一日抵京师】 
　　十七年己未遣官致祭照明初封五岳例 【前代封岳皆称帝明太祖以己起自布衣不敢妄加封号因改称某山之神】 册为长白山之神初于宁古塔西南九里温德恒山致祭今改于船厂城外春秋仲月初旬宁古塔将军主祭盛京礼部遣官读祝文赞礼 【按会典陈设帛一柱香一酒三爵牛一羊一豕一登一笾豆各十簠簋各二】 
　　冷山宋洪忠宣公皓所居也余于必儿汉必拉北望相去约数十里见其积素凝寒高出众山之上土人呼为白山以其无冬夏皆雪也 【宋史忠宣本传冷山地苦寒四月草生八月已雪穴居百家陈王悟室聚落也】 松漠纪闻冷山去燕山三千里去金所都二百余里 【本传云中至冷山行六十日距金主所都仅百里】 去宁江州百七十里扈从东巡日录曷木逤逻 【即俄莫贺索落站】 东北二百余里为冷山余虽未至其下然以古今道里合之其为冷山也无疑 
　　尚阳堡在开原县东四十里安置罪人始于天聪七年八月 【按实录黑图阿喇获明盗参人以其余党发尚阳堡】 后以为例自顺治末改发宁古塔康熙初又增船厂黑龙江席北白登讷即有仍照旧例发尚阳堡者亦止居于奉天府城而尚阳堡为墟矣 
　　宁古塔周曰肃慎氏汉曰挹娄六朝属勿吉在白山拂涅二部之间 【按太平寰宇记及北史勿吉有七种其一曰粟末部与高丽接二曰汨咄部在粟末北三曰安车骨部在汨咄东北四曰拂涅部在汨咄东五曰号室部在拂涅东六曰黑水部在安车骨西北七曰白山部在粟末东南今以古今地势考之在白山拂涅之间】 唐初属黑水靺鞨后属渤海宋曰生女真 【女真本朱里真之讹后避契丹兴宗名改为女直】 金曰鹘里改路元曰呼里改万户府属合兰府水达达路 【按水达达所属军民万户府五曰桃温曰呼里改曰斡朵怜曰脱斡怜曰索苦江分领混同江南北之民】 明属奴儿干都司宁古塔之名不知始于何时宁古者汉言六塔者汉言个相传有老者生六子遂以之名其地有指为六祖发祥之地者非 【按六祖长曰德世库次曰刘阐次曰索长阿次曰觉昌安即景祖也次曰包郎阿次曰宝实德世库居觉尔察刘阐居阿哈河洛索长阿居河洛噶善景祖居祖居黑图阿喇即今之兴京也包郎阿居尼麻喇宝实居章甲近者相距五里远者二十里因号其人曰宁古塔贝勒与以之名地者不同】 
　　混同江一名粟末江又名速末江又名宋瓦江又名松花哩乌喇松花哩者汉言天乌喇者汉言河言其大若天河也混同江之名改于辽圣宗四年其源发于长白北流遶船厂城东南出边受诺尼江东注北受黑龙江南受乌苏里江曲折流入大东海其在船厂东南者阔三十丈 【魏书勿吉传国有大水阔三里余名速末水】 余去时为己巳十月二十一日江已冰乘车过是日晴和冰少融见土余疑为江底土人曰江深二丈余冰上积土土上复冰今所融者土上冰耳归时为庚午二月二十一日流澌蔽江锋甚利舟不肯渡余策马从亦拉江径涉亦拉者汉言三也盖尼失哈站下流两沙洲分江水为三故以此名水仅没马腹余所乘高丽马则没颈因念金太祖乘赭白马径涉水及马腹平平耳何神异之有 【冬雪多则春夏融流水大否则小余适当己巳冬无雪故可径涉云】 尼失哈站南山上有潭产小鱼鱼皆逆鳞人不敢食尼失哈者汉言小鱼盖地以物名者也 
　　辽河套在开原西北旧显州城下水甘土厚平地不下万顷明宣德以前皆属边内自毕恭立边墙后遂置境外嘉隆间渐为福余卫头目所据天命四年太祖既擒介赛 【一作宰赛】 贝勒喀尔喀 【即福余卫都督后】 举部北徙此地遂成瓯脱惜乎不置边内以之屯种也 
　　辽东金州旅顺口距山东登莱甚近顺风扬帆一日夜可达明时运粮运货往往由此若永乐宣德间海运则自旅顺口径达开原城西老米湾旧迹犹存可得而考也 
　　古宁江州应在今厄黑木站扈从东巡日录指为大吴喇者非是按松漠纪闻来流河去混同江百十里而来流城即在宁江州西金太祖纪十月朔克宁江州城次来流城可证今去混同江东百十里者正厄黑木站特不知何水为来流河故迹若大吴喇则在混同江边何百十里之相去耶 
　　边外多山戴沙土者曰岭如欢喜岭盘头岭之类戴石者曰拉亦作石??如拉伐必儿汉必拉之类平地有树木者曰林如恶林王家林之类山间多树木者曰窝稽亦曰阿机盛京志作窝集实录作兀集秋笳集作乌稽如那木窝稽色出窝稽朔尔贺绰窝稽之类瀑布曰发库平地曰甸子亦作佃子如宽甸子张其哈喇佃子之类坡陀曰阿懒山之锐者曰哈达 【达读作平声】 如山阴哈达之类 
　　席百一作西北又作席北在船厂边外西南五百余里土著自言与满洲同祖而役属于蒙古 【蒙古之名始于元唐书作蒙兀部宋作冒骨子契丹事迹作朦骨国】 之科尔沁 【一作好儿趁与察哈尔虎墩兔同祖住牧东北边外去建州最近明万历二十一年癸丑九月其长瓮阿代贝勒莽古思贝勒明安贝勒同叶赫等八国之师犯兴京败归后明安贝勒以女进太祖莽古思贝勒以女进太宗遂为外藩四十九旗之长】 凡自船厂往墨儿根爱浑黑龙江者由此按天聪八年十一月霸奇兰等征黑龙江命由科尔沁国舅吴克善 【莽古思贝勒之子】 所属之席北绰尔门地方经过则为东北冲途也久矣特以地属外藩公行劫夺而莫能禁行旅每视为畏途耳 
　　黑龙江 【即萨哈连兀喇源出塞北】 爱浑 【一作艾虎】 城在船厂东北后魏时曰黑水部属勿吉唐曰黑水靺鞨置黑水府 【唐开元十六年以其部落都督赐姓名曰李献诚授云麾将军兼黑水经略使】 金曰合懒路元曰合兰府水达达路 【合兰府设军民万户府五曰桃温曰胡里改曰斡朵怜曰脱斡怜曰孛苦江分领混同江南北之民钱粮户数共二万九百六】 明曰黑龙江忽黑平寨大清天命元年八月太祖命达尔汉顺科落巴图鲁征之 【江水每九月始冰时流澌忽合若浮梁遂济取屯寨十一】 后朝贡为羁縻国康熙十三年始筑城二十二年设将军一员梅勒章京三员 【满洲一水手一索伦一】 满洲披甲千人索伦披甲千人所谓黑龙江新披甲是也 【凡强盗窃盗免死者多给为奴】 大船四十花船七十桨船十七而以船厂宁古塔流人为水手帮儿各八百二十四人二十九年将军统其半驻墨儿根以卫索伦索伦者属国也 【按实录天聪八年五月黑龙江索伦头目巴尔达齐来朝贡貂皮十月巴尔达齐又率京古齐哈拜孔恰泰吴都汉内赫彻特白哈尔塔等朝贡其未附屯寨则于崇德四年十一月遣曹海等六年七月遣席特库等会蒙古敖汉奈曼吴喇忒四子诸郡调度征之乃为属国】 产美貂号索伦皮与西北阿罗斯为邻 【阿罗斯一作俄洛斯即罗剎边外呼为老鎗为人深目碧瞳隆准黄虬髯长身多力而好睡睡辄不即觉长于步战善鸟鎗不畏弓矢矢着身徐徐拔之相视笑自言自开辟至今皇帝之丁卯共七千九百十有四年其族卑幼见尊长去帽俯首先指左右肩次指左右膝或曰先指额次腹次右肩次左肩西洋所谓反十字也最奉佛见必俯伏而哭或曰非佛也奉者天主俯伏而哭者天主教也其居室正方上下四旁皆板其器精巧类西洋其帽青顶缝貂于内外缀珠宝珊瑚或用猩猩毡缝貂其服方领小袖袍长挂贱者着朵罗尼贵者貂银鼠杂锦蒙其表缀珠宝珊瑚金刚钻于边而绝少紬缎其钱银质无好肉大若瓜子率重一分阴作交戟或人马形阳则其国书也若梵经一钱必书数十字不可辨或曰文字用腊底诺话腊底诺者西洋诸国之官话也其纸厚若山西毛头大减十之三微脆中有暗花若戈戟之状色白其菜茎若莴苣而短叶若薹包者白舒者青鱼腥臭食之味淡其所食多虚糕如今之西洋糕者而色纯白软润经月不硬其国都相传在正西之北高海中水陆晓夜行十三阅月乃至雅克萨城而西陲今略以为在金山西北七日出塞纪略以为汉之坚昆唐之黠页斯又曰纥吃斯王秋涧玉堂嘉话则以为古鸟孙即今斡落丝余以满音叶之此音本在鸟斡孙丝之间而无适合之字译者不得已以己音之相近者当之中原译者音随地变以讹传讹名称遂异不知其国固二千年如一日也余向见秋笳集作乌孙以为非后从塞外见其国人状貌皆与颜师古注鸟孙者合因复疑之今得秋涧语始恍然矣至于地之方位路之远近余不暇辨】 康熙四年乙巳阿罗斯率八千余人入索伦部取貂皮而淫其妇女卧未觉宁古塔将军巴 【海】 轻骑往袭之尽歼其军脱者四人耳于是筑城于雅克萨为边患者二十余年康熙二十八年己巳天子命舅舅公佟 【国纲】 内大臣索 【额图】 往谕祸福乃毁雅克萨城退地五百里以尼不楮为界而索伦貂乃尽贡内府矣 
　　虎儿哈河即镜泊下流 【盛京通志宁古塔城西南百里有湖广五六里袤七十里土人呼为必尔滕即镜泊也中有三山曰俄莫贺昂阿山阿克善山牛彔山阿克善牛彔两山之间有岩曰白岩湖之西南虎尔哈河东流入湖之处有崖曰呼客兔崖湖水东注飞瀑蹑空奔浪雷吼声闻数十里土人呼为发库】 金呼里改江也阔二十丈源出色出窝稽绕宁古塔西南东北折入混同江汇黑龙乌苏里二江入海其水色白味甘在第二泉上饮之益人精力或曰参水也故能然 
　　宁古塔西八十里有大石曰德林 【天东小记作乌黑法喇】 在万山中广二十余里袤百余里其平若砥色或青或黑或绀或若龟文或若羊肚又复嵌空玲珑马蹄冬冬然若行鼓上而曲池横沼志所称如井如池如盆盂者 【盛京志孔洞大小不可数计或圆或方或六隅八隅如井如盆如池或口如盂而中如洞深或丈许或数尺中有泉或生鱼或生草木】 莫不　鱼鳖焉 
　　宁古塔城旧在觉罗城北五十二里康熙五年移于觉罗城西南 【去觉罗城八里】 今梅勒章京所居者新城也新城建旧城遂废人呼之为旧街上 
　　宁古塔四面皆山虎儿哈河绕其前木城周二里半东西南各一门外为土城土城本周十里四面有门今皆圮惟临河西南面壁立耳 
　　公衙门及梅勒章京居在木城内余官兵及民皆散住东西南土城内合计不过四 【四：三】 三 【三：四】 百家屋皆东南向立破木为墙 【金志以木为墙壁】 覆以莎草厚二尺许草根当檐际若斩绹大索牵其上更压以木蔽风雨出瓦上开户多东南 【金志独开东南一扉】 土炕高尺五寸周南西北三面空其东就南北炕头作灶上下男女各据炕一面 【金志穿土为床熅火其下而寝食起居其上】 夜卧南为尊西次之北为卑晓起则迭被褥置一隅覆以毡或青布客至共坐其中不相避西南窗皆如炕大糊高丽纸寒闭暑开两厢为碾房为仓房 【满语曰哈势】 为楼房 【用贮食物】 四面立木若城 【名曰障子】 而以栅为门 【金志联木为栅】 或编桦枝或以横木庐舍规模无贵贱皆然惟有力者大而整耳 
　　自混同江至宁古塔窝稽凡二曰那木窝稽 【一作诺木阿机又作纳本阿机明初置纳木河卫万历三十八年庚戌十一月大清命额宜都取之】 曰色出窝稽 【一作色赤阿机盛京志作色齐窝集】 那木窝稽四十里色出窝稽六十里各有岭界其中万木参天排比联络闲不容尺近有好事者伐山通道乃漏天一线而树根盘错乱石坑呀秋冬则冰雪凝结不受马蹄春夏高处泥淖数尺低处汇为波涛或数日或数十日不得达蚊虫?盲白戟之类攒啮人马马畏之不前有死者乃焚青草聚烟以驱之夜据木石燎火自卫山魈野鬼啸呼堕人心胆馁则咽干粮或射禽兽烧而食之粮尽又无所得久之水不涸则死矣凡入窝稽者必挂一物于树言笑不敢苟若斋然否则多蹭蹬或曰山神为祟云 【扈从东巡日录云乌稽中皆乔松及桦作树间有榆椵鳞接虬蟠□山带涧蒙密纷斜白昼晻日?孛霜旦叶雕畧见曦月树根乱石磥硊错落疑无道路供奉得之传闻记载虽不甚详然其大概略可想见矣】 
　　自山海关至十三站连冈复岭无径寸之木自十三站至奉天平壤为多自奉天至柳条边山野相错或断或续自柳条边至混同江冈岭似十三站西而草木则随地皆有自混同江东尼失哈站至必儿汉必拉半属窝稽崎岖阴惨不类人间至沙阑则又别有天地而宁古塔尤佳惜四山树木为居人所伐郁葱佳气不似昔年耳 
　　宁古塔西南六十里沙阑南有旧城址 【天东小记作火茸城】 大与今京城等内紫禁城石砌女墙下犹完好内外街道隐然瓦砾遍地多金碧色土人呼为东京而中原之流寓者皆指为金之上京是以盛京志作金上京会宁府 【按金史上京路即海古之地金之旧土也天眷元年号上京海陵贞佑二年迁都于燕削上京之号止称会宁府大定□三年七月复为上京其山有长白青岭马纪岭完都鲁水有按出虎水混同江来流河宋瓦江鸭子河其宫室有干元殿庆元宫宸居殿景晖门敷德殿延光门宵衣殿稽古殿明德宫凉殿延福门五云楼重明殿东华殿天门殿混同江行宫春亭天元殿世德殿永祚宫光兴宫云锦亭临漪亭】 余按史志辽金东京在今辽阳州土人之言固非而盛京志亦未可尽信尝考金史地理志上京东至胡里改六百三十里西至肇州五百五十里北至蒲与路七百里东南至恤品路一千六百里至曷懒路一千八百里又洪忠宣路程上京三十里至会宁头铺四十五里至第二铺三十五里至阿萨铺四十里至来流河四十里至报打孛廑铺七十里至宾州 【按金史宾州本渤海城在鸭子混同二水之间】 渡混同江则是金之上京确在今宁古塔之西混同江之东其去混同江仅二百六十里耳以今之道里度之应在色出窝稽左右而色出窝稽岭上土城址尚在今人指为金时关门者安知非是然则沙阑之金碧犹存者其殆熙宗天眷以后之北京欤 
　　威伊克阿林极东北大山也上无树木惟生青苔厚常三四尺康熙庚午与阿罗斯国分界天子命镶蓝旗固山额真巴海等分三道往视一从亨乌喇入一从格林必拉入一从北海遶入所见皆同 【时方六月大东海尚冻】 遂立碑于山上碑刻满洲阿罗斯喀尔喀文 
　　沙阑城内存石塔一石观音一康熙初观音首脱鼻端微损新乡张司空坦公 【名缙彦】 琢而小之今高九尺而石座又三尺余己巳六月宁古塔蓝旗固山大巴黑塔阿妈病且死梦石观音至其家遗命长子吴达哈为屋以盖之吴达哈出五十金属西关吉林下观音庙僧净金董其事净金又募得数十金冬十二月入窝稽伐木庚午二月初六日破土此余所目击者也又往时存一紫石碑康熙初大兴刘侍御命人往观其人椎而碎之取一角还仅十三字作四行首行曰深契次曰圣次曰儒生盛于东观次曰下瞰阙庭书类率更令盖国学碑也又土人云城内虽无居人远望之犹有王气城北十余里有两石桥桥九洞今石虽圮柱尚在又将军安 【珠瑚】 使人浚井得朱漆井亭木方尺颜色甚鲜 
　　五国城就徽钦之死断之似一城而五国其名者考辽史营卫志五国俱有国名曰剖阿里国曰盆奴里国曰奥里米国曰越里笃国曰越里吉国则非聚居一城也明矣至其地或以为在三万卫北一千里自此而东分为五国 【载大明一统志】 或以为在羌突里噶尚 【吴汉槎曰自宁古塔东行六百里名羌突里噶尚松花黑龙二江于此合流有土城焉疑即是】 或以为在朝鲜北境 【扈从东巡日录朝鲜北境近宁古塔者有安置霉 【霉：徽】 钦故城在山顶之上】 或以为去燕京三千八百余里西上黄龙府二千一百里 【南烬纪闻言二帝初迁安肃军又迁云州又迁西沔州又迁五国城其地去燕京三千八百余里西上黄龙府二千一百里余按金史徽钦以金太宗天会六年七月乙巳赴上京十月徙韩州七年七月丁卯徙鹘里改路地名皆不相合此书之伪无疑】 或以为宁古塔相近抢头街有旧城址五疑即是其说纷纷不一而余以为徽钦自徙鹘里改路之后未闻再徙则五国城自在鹘里改路境内而鹘里改者即虎儿哈胡里改之变书也抢头街之说庶几近之 
　　黑龙江 【元史作合兰河】 发源塞北南流而东混同江发源长白山北流而东虽入海处合而为一而其源则相去甚远金史世纪称混同江亦号黑龙大误又两江之水手掬之皆白色惟远望略如柳汁耳金志及松漠纪闻称掬之则色微黑皆不可信 

　　柳边纪略卷一 

　　●柳边纪略卷之二 

　　山阴耕夫杨宾撰 

　　自京师至宁古塔凡二千八百七十八里京师四十里至通州二十里至燕郊二十里至夏店三十里至三河县 【县近七渡鲍邱临洵三水故名】 三十里至邦均二十里至段家岭三十里至别山二十里至枯树三十里至玉田县 【古无终国水中白沙可治玉】 四十里至沙流河四十里至丰润县二十里至板桥三十里至榛子镇 【松漠纪闻作榛子店】 三十里至新店堡二十里至沙河二十里至野鸡坨十五里至安和店 【店东北十余里有首阳山山麓有孤竹城伯夷叔齐庙庙有清风楼土人呼为洞山】 
　　二十五里至永平府 【古孤竹国秦汉为右北平松漠纪闻作平州】 三十五里 【松漠纪闻作四十里】 至双望二十里至芦峰口十五里至抚宁县二十里至榆关 【或作渝关又曰临渝以渝水名松漠纪闻旧榆关至双望店七十里】 二十里至深河三十里至范家店三十里至山海关三里至欢喜岭五里至八里铺 【明崇祯初经略王在晋请城八里铺以卫山海关旅 【旅：旋】 罢五年又以山永巡抚杨嗣昌言设兵五十名】 
　　十二里至老军屯三十里至高粱站十八里至前卫十五里至凉水河十里至叶家坟三十里至中后所 【明崇祯五年设游击一员统兵一千二百名】 十八里至东光站十二里至望海店三十里至七里坡十二里至曹庄十里至宁远州 【明初置宁远卫领所七设指挥二十四员千户二十五员百户五十七员镇抚七员经历一员教授训导各一员嘉靖二十六年设参将一员领中军一员把总九员主兵三千八百八十八名客兵家丁二十三名独轮战车一百辆马三千三百六十八匹骡五十头四十二年设宁前兵备道一员今悉裁去惟设知州吏目学正训导各一员】 
　　十八里至双树铺 【天聪二年五月太宗攻宁远不克回兵驻此】 十二里至连山十八里至塔山 【明时宁远卫中左所千户驻此】 十二里至高桥十八里至杏山 【明末设游击一员统兵一千二百名】 十八里至松山 【明初广宁中屯卫中左所千户驻此崇祯间设游击一员统兵一千二百名】 十八里至小凌河十里至双阳店二十里至大凌河 【明初广宁左屯卫中左所千户驻此自辽阳失后遂为要地总兵祖大寿等统重兵于此拒守】 三十里至十三站 【即十三山胡峤陷虏记云西南去幽州二千里】 
　　四十里至闾阳驿 【辽干州广德军奉陵县金闾阳县】 二十里至壮振堡十里至兴隆店十五里至二台子十里至顾家子三十里至中安堡十八里至羊肠河 【按三镇边务务要羊肠河在镇远等堡边外系朵颜卫任牧之所今为内地】 十五里至小黑山二十里至胡家窝三十里至二道井二十里至一半拉门三十里至白旗堡 【康熙二十一年三月朔己酉天子驻跸于此凿百井以供行营】 三十里至刘河沟十里至黄旗堡八里至小黄旗堡二十二里至巨流河 【即辽河一名枸柳河又作句骊河源出靺鞨北诸山清初筑小城于河上名曰闲城】 
　　十五里至顾家子二十五里至老边三十里至大石桥 【一名永安桥】 三十里至奉天府 【松漠纪闻作渖州明洪武二十年建沈阳中卫领所五设指挥使三十二员千户二十一员百户五十七员镇抚经历各一员教授训导各一员嘉靖二十年设游击一员领中军一员千把总九员主兵七千九百八十七名客兵家丁四十八名独轮战车二百辆元戎车一辆鼓车二辆马五千三百八十八匹骡五十头今改设将军一员梅勒章京二员固山大八员噶喇章京八员牛彔章京　员代子　　员笔帖式　　员披甲三十名马匹又设府尹一员府丞治中各一员经历一员教授训导各一员户礼兵刑工五侍郎各一员郎中七员员外郎十五员主事六员知县典史各一员教谕训导各一员】 
　　二十里至大洼二十里至蒲河 【明时设千户所】 十里至汛沟铺二十里至懿路站 【即金挹娄县明时铁岭卫左右千户所驻此】 二十里至范家屯十里至新铺三十里至铁岭县 【明初建铁岭卫领所七设指挥二十八员教授训导各一员镇抚二员经历二员千户二十六员百户六十四员又设备御一员领把总二员主兵二千三百八十一名马五百五十八匹独轮战车一百辆今改为县设知县典史各一员教谕训导各一员】 
　　十里至高丽站五里至平定堡五里至山头铺四十里至开原县 【明初置辽海三万二卫领所十七设指挥五十一员千户三十二员百户九十三员镇抚六员经历二员教授训导各一员知州吏目各一员又设参将一员领中军一员辆 【辆：千】 把总十四员主兵一万五百二十名独轮战车二百辆元戎车一千 【千：辆】 鼓车二辆马二千八百二十五匹骡五十头又设兵备道一员今改为县设知县典史各一员教谕训导各一员披甲一千名】 
　　十五里至开原站十五里至柳条边威远堡门四十里至棉花街五十里至也合站 【盛京志及太祖实录皆作叶赫明时北关也】 五十里至火烧岭三十里至黑而苏站三十里至小孤山四十里至大孤山 【扈从东巡日录载康熙二十一年天子去时路程奉天东北八十里为抚顺旧堡为琉璃河为札凯为嘉祜禅为曾家寨为哈达河为耿家庄柳条边为鹞鹰坡为庚格为库鲁为三丸山为夸兰山河为阿尔滩讷门阿尔滩讷门者蒙古语汉言大孤山也乃与驿路合】 
　　三十五里至易屯河 【一作一统河又作亦屯河明正统间置卫】 二十五里至一把旦二十五里至石头河三十五里至双阳河六十里至衣儿门 【一作引门河明正统间置卫】 二十里至沙粦 【一作萨龙河】 三十里至一拉溪二十里至搜登 【一作苏敦】 二十里至水哈三里至小水哈五十里至船厂十里过混同江至尼失哈站三十里至交密峰四十里至厄黑木站十里至那木窝稽三十里至山神庙五十里至拉筏站七十里至退屯站 【一名昂邦多红昂邦者大多红者渡口也】 
　　三里至色出窝稽六十里至朱伦多河五十里至俄莫贺索落站一百四十里至必儿汉必拉站四十里至德林二十里至沙阑站四十里至蓝旗沟四十里至宁古塔 【元史地理志胡理改距上都开平四千二百里大都三千八百里大都者燕京也又明太祖实录洪武十五年二月故元鲸每?水千户速哥帖木儿木答哈千户完者帖木儿牙兰千户皁花自女真来归言辽阳至佛出浑之地三千四百里自佛出浑至斡朵怜一千里斡朵怜至讫温万户府一百八十里讫温至佛思木隘口一百八十里佛思木至胡里改一百九十里胡里改至乐浪古隘口一百七十里乐浪古隘口至乞列怜一百九十里】 山海关外奉天将军所辖二十四站曰沙河站东光站宁远州高桥站小凌河站十三站广宁驿旧肃河站二道井站白齐铺巨流河旧边站盛京驿石榴河东京驿狼子山甜水站连山关通源堡雪里站凤凰城高丽堡威远堡伊鲁站 
　　宁古塔将军所辖二十二站曰叶赫站黑尔苏阿尔滩额木尔站一把淡站苏瓦盐站伊尔门站叟登站尼什哈站额黑木站额伊虎站拕伊屯站鄂木合梭罗站毕尔汉毕喇站沙盐站宁古塔驿吉林城锦州俄佛罗站发忒哈边界蒙滚河孙查包速素舍里村白都讷村黑龙江将军所辖十九站曰茂欣速素站古鲁村站他尔哈池站多耐站温托浑池站忒墨得黑村布克村塔哈儿村宁年池站喇哈冈帖 【帖：站】 薄儿德村喀母尼喀俄佛罗站乙喇喀池站墨尔根村科落尔河站喀尔嗒尔几河站库木尔山站额雨儿站黑龙江 
　　康熙十六年丁巳宁古塔梅勒章京萨不苏 【不苏后为黑龙江将军】 以绳量道里两庹为丈百八十丈为里自宁古塔西关门始至船厂东关门止凡九万八千丈为五百五十里今分八站作六百三十余里然以中国之里较之直千里之外矣 
　　盛京户部设满洲侍郎一员理事官一员堂主事一员郎中四员员外郎七员主事二员司库三员礼部设侍郎一员理事官一员堂主事一员郎中二员员外郎四员主事五员助教二员读祝官八员赞礼郎八员笔帖式十二员兵部侍郎一员理事官一员堂主事一员郎中二员员外郎八员主事三员刑部设侍郎一员理事官一员堂主事一员郎中六员员外郎十五员主事二员笔帖式二十三员工部设侍郎一员理事官一员堂主事一员郎中二员员外郎五员主事二员司务一员司库一员笔帖式十七员乌林人七员管匠役官一员管理修陵汉军四品官一员五品官一员管理各项匠役汉军六品官一员看守笃恭殿汉军六品官一员分掌百工营作山泽采捕等事 【按会典国初设各部承政参政启心郎笔帖式等官顺治元年裁并奉天将军管理康熙中复设今官】 
　　三陵 【按实录永陵在兴京启运山寿肇祖兴祖景祖显祖福陵在奉天府承德县天柱山葬太祖葬康太妃在其右昭陵在奉天府承德县隆业山葬太宗懿靖大贵妃坟淑妃坟皆在其右】 各设总管一员掌关防官一员副理关防官一员包衣大一员布打衣大一员茶衣大一员笔帖式二员妃坟各设看守首领一员又设噶喇大二员管壮丁六品官一员专司阳石木地方供祭牛羊 
　　奉天府将军下设副都统二员协领八员佐领六十三员半个佐领四员防御三十二员骁骑校六十三员笔帖式十一员放荒正尉一员副尉二员马兵二千六百四十名步兵四百名看守实胜佛兵八名 【按会典载每年实胜寺香烛银八十两茶叶二百斤】 牛庄设防御三员笔帖式一员兵八十名　盖平设防御三员笔帖式一员兵一百名　凤凰城设拜他喇布勒哈番三员笔帖式一员兵一百五十名　广宁设协领一员佐领三员防御三员骁骑校三员笔帖式二员兵二百十四名　兴京设防御三员笔帖式一员兵八十名　开原设防御三员笔帖式二员兵一百七十二名　锦州府设城守尉一员佐领十二员骁骑校十二员笔帖式二员兵五百三十名　前锦州设防守尉一员佐领二员骁骑校八员笔帖式二员马兵一百五十名步兵五十名内佐领骁骑校各一员兵一百名移驻中后所　易州设城守尉一员伊尔希大二员拜他喇布勒哈番一员拖沙喇哈番一员佐领六员骁骑校六员八品官一员笔帖式二员兵九百七十名　山海关至威远堡等八门每门设守御一员笔帖式一员拨什库一名兵十名宁古塔乌喇等将军下设副都统二员 【按实录及会典宁古塔驻防自天聪十年备御吴巴海始后掣还顺治十年设昂邦章京以镶蓝旗萨儿吴代为之康熙元年改昂邦章京为将军十五年移将军及一副都统驻船厂留一副都统驻宁古塔副都统本名梅勒章京十五年改今名】 协领八员 【乌喇六员宁古塔二员】 佐领五十八员 【乌喇四十六员宁古塔十二员】 防御二十四员 【乌喇二十员宁古塔四员】 骁骑校五十八员 【乌喇四十九员宁古塔九员】 管船炮水手总管一员四品官二员五品官二员骁骑校四员 【在乌喇】 督管驿站六品官一员助教一员笔帖式十四员兵三千九百二名内防宁古塔兵三百五十名　毕勒亨边门设防御四员兵八十名　爱浑 【即黑龙江】 将军下设副都统二员协领八员佐领四十员防御十六员骁骑校四十员助教一员笔帖式十一员兵二千名游牧地方每旗设蒙古总管一员副管二员 
　　关东粮运始于康熙二十二年按会典于开成邓子村易屯门及易屯口等处设仓每岁农隙之时运米开成仓内春秋二季以舟运至邓子村仓又自邓子村陆运百里至易屯门仓由易屯河舟运至易屯口直达混同江给乌喇兵粮 【辽河运粮船一百只每船载米六十石用满兵三名水手六名奉天府州县月给工食每名银一两免其差徭易屯河船一百只每船载米六十石混同江大粮船八十只每船载米二百石乌喇船厂船六十四只大船七十只其水手皆宁古塔将军分派】 宁古塔至黑龙江设专管修理粮船汉军四品官二员五品官二员骁骑校二员拨什库八名 
　　盛京宁古塔黑龙江驻防官员缺出该将军副都统将本处本旗应升官内拣选一员咨送兵部及在京本旗固山额真固山额真又将在京应升应补官内派出数员一同引见然外送者恒用十之九至兵丁亡故老病退甲之缺有子嗣者准其顶补若无子嗣将军副都统将伊奴仆顶补如有承受家产之主在京情愿取回其仆者令其撤回缺另酌补 
　　凡公务差遣官兵至京骑本身马者宁古塔人春冬喂养二十日夏秋十五日盛京人春冬十五日夏秋十日其自京驻防宁古塔官兵马匹冬月在盛京歇养一月春月歇养二十日兵部发往空马冬月养二十日春月十五日此定例也然行旅往来则皆喂四十日而后行 
　　明时辽镇边外部落分为二种在西北者曰三卫 【按三卫地东接海西西连开平北抵黑龙江南连蓟辽春秋为山戎秦为辽西郡北境为奚契丹所据东汉驱其酋走松漠闲后魏之先复居故地号库莫奚唐述谷浑宋属契丹名兀哈良元即奚都置大宁千户所明初故元辽王惠宁王朵颜元帅府各遣使来朝于是即古会州地置大宁都司洪武十四年封皇子权为宁王以镇之二十一年置三卫成祖靖难患宁王蹑其后乃阴说三卫兵于宁王郊饯时一呼皆战遂拥宁王入松亭关事平徙宁王于南昌尽割大宁以与三卫】 三卫者泰宁 【其地西自广宁前屯卫边东至广宁白云山明洪武二十一年置卫以故元辽王阿礼失里为指挥塔宾帖木儿为指挥同知岁再贡马数年之后即纠他部犯边阳顺阴逆迄无宁时明末喀尔喀速把亥等即其后也】 福余 【其地西自广宁白云山起东至开原止明洪武二十一年置卫以故元惠宁王海撒男荅奚为指挥同知岁再贡马正统间同也先入寇不得利反为也先所掠后遂衰】 朵颜 【其地自开平起至山海关止明洪武二十二年置卫以朵颜元帅脱鲁忽察儿为指挥同知岁再贡马后乃阳顺阴逆每导鞑靼入犯至启祯间三十六家之长哈喇慎部布颜台吉苏布地等遂为大清外藩】 
　　也在东北者曰女直女直种三海西者为海西女直建州毛怜者为建州女直极东最远者为野人女直置都司一曰奴儿干都司 【按实录永乐二年二月忽剌温等处女直野人头目把剌荅嗒来朝置奴儿干卫以把剌荅塔阿剌孙等四人为指挥同知古驴等为千户所镇抚赐诰印冠带袭衣及钞币有差七年闰四月设奴儿干都司以东宁卫指挥康旺为都指挥同知与兵二百护印千户王肇舟等为都指挥佥事统其众岁贡海青貂皮等物仍设狗站递送六月置经历司经历一员十二年闰九月命辽东都司益兵三百往护其印踰二年遣还宣德三年正月命都指挥康旺王肇舟佟荅剌哈往奴儿干之地建立奴儿干都指挥使司并赐都司银印一经历司铜印一六年五月命都指挥同知佟荅刺哈之侄胜袭为都指挥佥事八年七月佟荅刺哈妻王氏来朝贡马及方物八月以都指挥使康旺之子康福袭为都指挥同知闰八月以都指挥同知王肇舟老疾命其子贵袭为都指挥佥事食副千户禄】 
　　置卫三百八十一 【合三卫即三百八十四矣】 曰建州卫 【按实录永乐元年十一月女直野人头目阿哈出等来朝设建州卫以阿哈出为指挥使余为千百户镇抚赐诰印冠带袭衣及钞币有差四年十一月木楞古野人头目佟锁鲁阿等四十人来朝命为建州卫指挥千百户等官赐以冠带及钞币有差六年三月忽的河法胡河卓尔河海刺河等处女直野人头目哈刺等来朝遂并其地入建州卫命哈刺等为指挥千百户赐冠带袭衣及钞币有差八年八月以指挥阿哈出及其子释家奴等从征有功赐阿哈出姓名曰李思诚释家奴曰李显忠百户阿剌失曰李从善可　曰郭以诚升李显忠为都指挥佥事从善以诚俱为正千户】 
　　【十年十一月辽东都指挥同知巫凯等奏建州卫都指挥李显忠指挥孛速赵歹都刘不颜等悉挈家就建州居住岁祲乏食上命发仓粟赈之十五年十二月李显忠奏颜春地面月儿速哥愿率家属归附居建州从之仍赐赉如例十六年二月以李显忠奏升指挥佥事哈麻忽等为指挥同知副千户失剌等八人为正千户百户也儿吉纳等四人并所镇抚哈荅等二人为副千户俱赐敕褒谕赏赉有差十七年三月以李显忠所举女直也住等二十七人为指挥千百户赐钞币有差十八年正月钦真河等处女直野人兀令哥等来朝命兀令哥为副千户木郎哈为百户宣德元年三月升李显忠子建州指挥李满住为都指挥佥事四年三月李满住请入朝充侍卫赐敕谕止之五年四月李满住奏请与朝鲜互市朝鲜不纳上复谕止之六年正月李显忠妻康氏及指挥佥事金家奴来朝贡马及方物八年二月升指挥佥事不颜秃为指挥同知正千户迭卜为指挥佥事】 
　　【十一年三月升指挥使欢赤为都指挥佥事五月升指挥佥事木荅兀为指挥同知正统元年闰六月李满住遣男古纳哈等来朝贡马并送还东宁卫逃移人四十八名上嘉之赐彩币靴帽有差二年五月升指挥佥事金家奴为指挥同知副千户牙失为指挥佥事所镇抚阿不栾为副千户三年二月李满住率众至朝鲜必屯城相仇杀上谕止之六月李满住遣指挥赵歹因哈奏旧住破?巾诸江屡被朝鲜抢杀今移住灶突山东南浑河上上从之后满住同董山纠福余卫鞑靼寇边景泰中巡抚王翔遣指挥王武等往招满住等入谢时诸部以也先之难多失敕印无职衔减宴赏怨忿而叛】 
　　【成化三年九月以武靖伯赵辅充总兵都督王瑛等为副左都御史李秉督兵五万分左军出浑河柴门越石门土木河至分水岭右军由鸦体关喜昌口过凤凰城黑松林摩天岭至破?巾诸江中军自抚顺经薄刀山鮕鱼岭过五岭度苏子河至虎城会朝鲜兵捣巢获指挥若女等千人并诛满住】 
　　建州左卫 【按实录永乐十年置十五年二月建州左卫指挥猛哥帖木儿奏举以头目卜颜帖木儿速哥等为指挥千百户宣德元年正月命指挥佥事猛哥帖木儿为都督佥事赐冠带戊午命指挥佥事木荅哈为指挥同知正千户牢若秃为指挥佥事八年野人阿速江等卫弗荅哈木荅忽木冬哥哈当加等纠合七姓野人杀都督猛哥帖木儿及其子阿古等尽取其财猛哥帖木儿子童仓与其叔凡察及百户高早花等五百余家潜住朝鲜镜池地面又欲至辽东居住为朝鲜所留二年十一月童仓奏请敕谕上敕朝鲜国王李祹送童仓等家至毛怜卫转送出境又命猛哥帖木儿子童山袭为本卫指挥使五年童仓随其叔凡察逃往建州朝鲜虑其与建州都指挥李满住同谋生衅奏请敕谕九月上降敕谕之童仓等又奏开原女直马哈剌等从朝鲜国回内一百七十余家为朝鲜所留土人百户高早花等四十一家被毛怜卫所留请上敕谕六年正月升指挥董山为都督佥事董山与凡察不和六月敕辽东总兵官曹义等察之后结福余卫鞑靼寇边景泰中巡抚王翔遣指挥王武等往招董山入谢以宴赏薄怨叛潜□朝鲜朝鲜授董山为正宪大夫中枢密使天顺三年巡抚程信使自在州知州佟成廉得其制书遣使往间各上表贡马谢罪成化二年董山纠毛怜海西入寇遣都督武忠往谕山亦悔走阙下以语言不逊羁广宁寻释还三年以武靖伯赵辅充总兵都督王瑛封忠为副左都御史李秉督汉番京边官军五万讨之董山降送京师放归广宁诛之六年以董山子脱罗为指挥使】 
　　建州右卫 【按实录宣德七年正月建州左卫都督佥事猛哥帖木儿遣其弟指挥佥事凡察等贡马及方物三月凡察以招抚远夷升都指挥佥事赐敕劳之九年二月凡察援都指挥裴俊斡木河杀贼有功升为都督佥事仍掌卫事四月凡察奏去年野人阿速江等卫木荅忽木冬哥哈当加等纠合七姓野人杀其兄都督猛哥帖木儿侄阿古等尽取其财请发兵间罪上遣指挥佥事施者颜帖木儿等赉敕令建州左卫指挥同知札剌儿往谕木答忽等十月复谕凡察与猛哥帖木儿之子童仓等潜往朝鲜镜池地面又欲至辽东居住为朝鲜所留童仓奏上敕谕朝鲜送凡察等家至毛怜卫转送出境三年正月凡察来朝贡马五年九月凡察自朝鲜逃回同原叛士军马哈剌等四十家至苏子河敕谕辽东总兵官曹义等于三土河及破?口诸江迤西古河两界间令凡察同建州卫都指挥李满住居住六年二月朝鲜国王李祹奏本国逃民童者音波说凡察李满住谋于东八站抢劫朝鲜回国使臣上敕禁之且令与董山轮次来朝又谕建州卫都指挥李满住兀者卫都指挥使剌嗒呕罕卫都督佥事乃胯劝谕凡察勿复为恶三月凡察奏辨上复敕谕之察与董山不和先是七姓野人之乱建州左卫印失宣德间又颁新印令凡察掌之既而董山复得旧印敕命山与凡察协同署事缴还旧印董山不听复命缴还新印都指挥李章加等奏保凡察独掌卫事上令仍缴新印凡察匿不肯出乃更分建州左卫置右卫使董山以旧印领左凡察以新印领右传至本朝肇祖原皇帝都督孟特穆复七姓野人之仇至俄朵里城西千五百里苏克苏浒河虎栏哈达山下黑图阿喇居焉黑图阿喇者即今之兴京也】 
　　兀者卫 【按实录洪武二十年十二月野人部将西阳哈等百三十四人自辽东来降赐衣各一袭寻加赐白金千三百七十两永乐元年十二月忽剌温等处女直野人头目西阳哈锁失哈等来朝贡马百三十匹置兀者卫以西阳哈为指挥使锁失哈为指挥同知吉里纳等六人为指挥佥事余为卫镇抚千百户所镇抚赐诰印冠带袭衣及钞币有差永乐九年十月命能哥等为指挥同知兀塔出等为指挥佥事】 兀者左卫 【按实录永乐二年二月兀者卫头目脱脱哈等五十三人来朝别设兀者左卫以脱脱哈为指挥同知末合赤吉等为指挥佥事余为千百户镇抚赐诰印冠带袭衣及钞币有差】 
　　兀者右卫兀者后卫 【按实录永乐二年十月兀者头目那海乂不札尼等来朝设兀者右卫以那海为指挥同知设兀者后卫以乂不札尼为指挥同知罗卜滩咩哥毡为指挥佥事余各授官赐诰印冠带及钞币袭衣有差永乐十四年七月命女直野人保童为兀者右卫指挥同知塔失塔木等二十三人为指挥佥事兀剌纳等十四人为副千户忽失塔等二人为卫镇抚忽失纳等八人为百户兀桑哈为所镇抚俱赐诰敕】 失里锦卫虎儿文卫 【按实录永乐三年正月虎儿文等处女直野人鞑靼头目绰鲁不乃也儿古尼尼往哥赤等来朝设失里锦虎儿文二卫以绰鲁不乃也儿古尼等六十四人为指挥千百户赐诰冠 【冠：印】 印 【印：冠】 带袭衣及钞币有差】 
　　撒力卫 【按实录永乐三年二月把阑等处女直野人卯叉等来朝设撒力卫以卯叉为指挥佥事赐诰印冠带及袭衣钞币有差】 赤不罕卫 【按实录永乐三年八月鞑靼失儿哈达儿等来朝设赤不罕卫以失儿哈达儿等为指挥千百户赐诰印冠带袭衣及钞币有差】 屯河卫安河卫 【按实录永乐三年八月女直野人头目可怜哥歹颜哈等四十九人来朝设屯河安河二卫以可怜哥等为千百户卫所镇抚赐诰印冠带袭衣及钞币有差】 毛怜卫 【按实录永乐三年十二月毛怜等处野人头目把尔逊等六十四人来朝设毛怜卫以把尔逊等为指挥千百户赐诰印冠带袭衣及钞币有差九年九月建州卫都指挥李显忠举其弟建州卫指挥佥事猛哥不花等十八人命为毛怜等卫指挥使等官十四年正月指挥使猛哥不花等率其部同建州卫都指挥佥事李显忠来朝赐予如例正统三年六月建州卫都指挥李满住奏故叔猛哥不花任都督同知曾掌毛怜卫事其卫印被指挥阿里占藏不与今猛哥不花男撒满荅失里袭职仍掌卫事乞给印以便朝贡奏事其阿里印信不许行用上以阿里现在毛怜部下人众宜与印信撒满荅失里住建州卫与满住给与印信文书】 
　　坚河卫 【永乐三年置】 右城卫 【按实录永乐四年正月女直野人头目哈成哈等五十人来朝设右城卫以哈成哈为指挥使余为指挥同知佥事千百户等官赐诰印冠带袭衣及钞币有差】 塔山卫 【按实录永乐四年二月女直野人头目搭剌赤里伴哥等四十五人来朝设塔山卫以搭剌赤等为指挥同知千百户镇抚赐诰印冠带袭衣及钞币有差】 兀也吾卫 【按实录永乐四年二月女直野人头目倒罗等二十一人来朝设兀也吾卫命倒罗为指挥同知余为千百户镇抚赐诰印冠带袭衣及钞币有差】 嘉河卫哈蜜卫斡难河 【四镇三关志作斡滩河大明会典作滩纳河】 卫 【按实录永乐四年二月嘉河等处女直野人阿必察等百二十八人来朝贡马设嘉河哈蜜斡难河三卫以阿必察等为指挥千百户镇抚赐诰印冠带袭衣及钞币有差】 
　　塔鲁木卫 【地纬云北关住野黑寨而故酋祝孔革授塔鲁木卫都督佥事】 苏温河卫阿速江卫速平江卫 【按实录永乐四年二月女直野人打叶等七十人来朝设塔鲁木苏温河阿速江速平江四卫以打叶等为指挥等官赐予如例宣德八年阿速江等卫头目弗荅哈等杀建州左卫都督猛哥帖木儿所谓七姓野人者是也九年十月因凡察奏敕弗荅哈等还其所掠人马财物】 吉河卫 【按实录永乐四年三月女直野人速鲁董哈等来朝置吉河卫命速鲁董哈为指挥同知余为指挥佥事等官赐予如例】 双城卫撒剌儿卫亦马剌卫脱伦卫卜颜卫 【实录永乐四年七月忽剌温三角等处女直野人吉里纳者哥难等来朝置双城等五卫以吉里纳等为指挥等官赐予如例】 
　　兀兰卫亦儿古里卫脱木河卫福山 【大明会典作福三】 卫 【实录永乐四年八月兀兰等处女直野人乞剌尼纽怜等来朝置兀兰等四卫以乞剌尼纽怜等为指挥余为千百户赐予如例】 札木哈 【四镇三关志作札竹哈大明会典作撒竹篮】 卫 【实录永乐四年八月不腊哈赤等处野人乃儿不花等来朝置札木哈卫命乃儿不花为指挥同知赐予如例】 肥河卫 【实录永乐四年九月秃河石鲁山门等处女直野人哈合察等六十三人来朝置肥河卫命哈合察等为指挥千百户赐予如例】 密陈卫卜剌罕卫 【实录永乐四年十月以答鲁能木里女直野人赵州不花乞歹不花忙古纳等来朝贡马置密陈卜剌罕二卫命 【脱火字】 赵州不花等为指挥等官赐予如例】 
　　扎童卫 【四镇三关志作札童卫】 撒儿忽卫罕答河卫 【实录永乐四年十一月扎童撒儿忽罕答河等处女直野人颜赤不花等四十人来朝贡马置扎童等卫命颜赤不花等为指挥等官赐予如例】 木鲁罕山卫 【实录永乐四年十二月吾蓝儿等处女直野人火失剌程哥纳乞等来朝置木鲁罕山卫于扫邻狗站之地命失剌等为指挥等官赐予如例】 兀者前卫 【永乐四年置国朝典汇成化十四年海西兀者前卫都指挥散赤哈上番书言开原验贡勒受珍珠豹皮兵部咨抚臣陈钺征赴广宁勘状散赤哈率所部由抚顺关入守将以非贡道不纳散赤哈因纠建州三卫乘虚掠奉集诸堡陈钺掩屠近塞僧格十八族殆尽更以捷闻】 亦罕河卫纳怜河卫麦兰河卫斡兰卫马英山卫土鲁亭山卫木塔里山卫朵林山卫哈温河 【大明会典作哈里河】 卫 【俱永乐四年置】 喜乐温河卫卫 【衍文】 木阳河 【脱卫字】 哈兰城卫可令河卫兀的河卫阿古河卫撒只剌河卫依木河卫亦文山卫木兰河卫阿资河卫甫里河卫 【实录永乐五年正月女直野人土成哈等二百二十五人来朝置喜乐温河等十二卫命土成哈等为指挥等官赐予如例九年二月女直野人咬纳等三百人来朝命咬纳等为木兰河卫指挥等官赐予如例】 
　　朵儿必河卫 【实录永乐五年正月朵儿必河恨骨河等处女直野人官夫荅兰张秃等八十一人来朝置朵儿必河卫命官夫荅兰等为指挥等官赐予如例】 哥吉河卫野木河卫纳剌吉河卫亦里察河卫答剌河卫 【实录永乐五年二月女直野人可成哥等九十二人来朝置哥吉河等五卫命可成哥等为指挥等官赐予悉如例】 纳木河卫甫门河卫 【实录永乐五年正月纳木里河女直野人白百舍等来朝置纳木河等卫命白百舍等为指挥等官赐予如例】 阿剌山卫随满河卫撒秃河卫忽兰山卫古鲁浑山卫 【实录永乐五年二月女直野人巴思荅木咬纳等五十人来朝置阿剌山等五卫命巴思荅木咬纳等为指挥佥事等官赐予如例】 考郎兀卫亦速里河卫 【实录永乐五年三月黑龙江等处女直野人早哈虎失忽等百七十人来朝贡马置考郎兀亦速里河二卫命早哈为指挥使虎失忽为指挥佥事等官赐予如例国朝典汇成化二年建州左卫指挥董山纠毛怜海西入寇遣都督武忠往敕考郎兀诸酋撒哈良等毋党叛皆顿首谢】 野定儿河卫卜鲁丹河卫 【实录永乐五年三月女直野人贾虎失帖思哈等四十七人来朝置野定儿河卜鲁丹河二卫命贾虎失等为指挥同知等官赐予如例】 喜剌乌 【大明会典作喜速乌河】 卫 【实录永乐五年十二月喜剌乌之地野人的升哥等来朝命的升哥等为指挥等官赐予悉如例】 阿里河 【大明会典作阿吉河】 卫 【永乐五年置】 
　　秃都河卫实山卫忽里吉山卫列门河卫莫温河卫阮里河卫察剌秃山卫呕罕河卫 【实录永乐六年正月女直野人必缠等百六十人来朝置秃都河等八卫命必缠等为指挥等官赐予如例九年　月命平住等为指挥佥事等官赐予有差】 弗朵秃河卫斡兰河卫?列河卫希滩河卫克默而河卫阿真河卫兀里溪山卫撒叉河 【四镇三关志作撒察河】 卫阿者迷河卫木忽剌河卫钦真河卫 【实录永乐六年二月女直野人贾令哈火秃等百六十五人来朝置弗朵秃河等十一卫赐予如例八年十月撒因加等来朝命为兀里溪山卫指挥等官撒因加等愿居安乐州从之九年十月命锁令哈为?列河卫指挥同知撒因哈等为指挥佥事】 兀鲁罕河卫塔罕山卫木兴河 【四镇三关志作木兴】 卫益实卫 【一作乙室】 
　　者帖列山卫乞忽卫剌鲁卫牙鲁卫友帖卫 【实录永盘 【盘：乐】 六年三月暖暖河等处女直野人普速等百二十人来朝置兀鲁罕河等九卫命晋速等为指挥等官赐予如例】 乞塔河卫 【实录永乐六年十二月乞塔河女直野人乍里等来朝置乞塔河卫命乍里等为指挥佥事等官赐予如例】 童宽山卫 【永乐六年置】 葛林卫把城卫札肥河卫忽石门卫札岭山卫木里吉卫忽儿海卫木束河卫好屯河卫 【实录永乐七年三月葛林河等处女直野人秃木里等百一十人来朝置葛林等九卫命秃木里等为指挥等官赐予如例十三年二月长亦八等女直野人卜可你等来朝命为忽石门卫指挥等官赐予有差】 
　　伏里其卫 【实录永乐七年四月奴儿干鞑靼忽剌冬奴等六十五人来朝置伏里其卫命忽剌冬奴等为指挥等官赐予如例】 弗提卫 【实录永乐七年五月瓦剌金河等处野人塔失等来朝改忽儿海卫为弗提卫以塔失等为指挥等官】 乞勒尼卫 【实录永乐七年十月虎也木等处女直野人撒秃兀等来朝命为乞勒尼卫指挥等官赐予如例】 爱和 【四镇三关志作爱河】 卫把和卫 【实录永乐七年八月爱和河站女直野人乞塔纳等来朝设爱和把和二卫命乞塔纳等为指挥等官赐予如例】 阿伦卫 【实录永乐七年十月女直野人也力哈等来朝设阿伦卫命也力哈为指挥佥事歹羊哈等为千百户等官赐予如例】 塔麻速卫 【实录永乐七年十月女直野人官音扒等二十一人来朝设塔麻速卫命官音扒等为指挥等官赐予如例】 
　　失里木卫 【实录永乐九年本卫女直野人哈升哥等来朝命为指挥等官赐予如例】 河屯吉卫古里河卫 【永乐七年置】 甫儿河卫使坊 【一作方】 河卫亦麻河卫 【实录永乐八年二月女直野人那溪等来朝设甫儿河等卫命那溪等十九人为指挥等赐 【赐：官】 官 【官：赐】 予如旧例】 法因河卫古木河 【一作古木山】 卫兀应河卫 【实录永乐八年二月法因河等处野人秃剌等来朝设法因河等三卫命秃剌等为指挥等官赐予如例十年兀速麻河等处女直野人把失等十三人来朝命为法因河卫千百户等官赐予如例】 葛称哥卫 【实录永乐八年三月葛称哥野人斜称哥等来朝设葛称哥卫命斜称哥为指挥等官赐予悉如旧例】 
　　喜申卫 【实录永乐八年十一月乞烈速头目干塔奴等来朝设喜申卫以干塔奴为指挥佥事赐予如例】 兀列河卫卜鲁兀河 【一作卜鲁兀】 卫 【实录永乐八年十二月女直野人早花等二十人来朝设兀列河等卫命早花等为指挥等官赐予如例】 木剌河 【大明会典作木束河】 卫阿荅力河 【一作阿荅赤河】 卫 【实录永乐八年置】 督罕河卫 【实录永乐九年二月督罕提吉儿女直野人马吉你等来朝置督罕河卫命马吉你等为指挥等官赐予如例】 只儿蛮卫兀剌卫 【即今大兀剌】 顺民卫囊哈儿卫古鲁卫满泾卫哈儿蛮卫塔亭卫也孙伦卫可木 【一作可木河】 
　　卫弗思木卫 【明太祖实录辽阳至佛出浑三千四百里佛出浑至佛思木隘口一千三百六十里又成祖实录永乐十年八月奴儿干乞列迷伏里其兀剌囊加儿古鲁失都哈兀失奚等处女直野人准土奴塔失等百七十八人来朝贡方物置只儿蛮等十一卫命准土奴等为指挥等官赐予如例】 斡朵伦卫 【明太祖实录佛出浑至斡朵怜一千里又成祖实录永乐十一年十月女直野人脱亦脱等来朝置斡朵伦卫命脱亦脱为指挥同知猛哥弗儿哥为指挥佥事兀的哥等为副千户等官赐予如例】 卜忽秃河卫阿儿温河卫可河卫 【实录永乐十二年三月女直野人亦能哥斡罗失等来朝设卜忽秃河等三卫命亦能哥等为指挥等官赐予如故】 葛可河卫 【实录永乐十二年三月女直野人广右等来朝设葛可河卫命广右等为指挥等官赐予如故】 
　　塔速儿河卫兀屯河卫玄城卫和卜罗 【一作和十罗】 卫老哈河卫兀列卫兀剌忽卫哈尔分卫 【实录永乐十二年九月野人阿鲁秃等百十五人来朝设塔速儿河等八卫命阿鲁秃等为指挥等官赐予如例】 失儿兀赤卫 【实录永乐十二年十二月女直野人完荅只鲁兀等四十三人来朝设失儿兀赤卫命完荅等为指挥佥事等官赐予如例】 卜鲁兀河卫 【永乐十二年置】 忽鲁爱卫渚冬河卫扎真卫兀思哈里卫 【实录永乐十三年十月考郎兀卫指挥同知恼纳等来朝置忽鲁爱等四卫升恼纳为忽鲁爱卫指挥使赤脱为指挥同知苦出脱斡等四十人为指挥佥事长家为渚冬河卫指挥同知吉当哈为扎真卫指挥同知忽咯思为兀思哈里卫指挥同知忽秃等七十一人为千百户等官赐予悉如例】 
　　吉滩 【一作吉难河】 卫 【实录永乐十四年八月弗提卫奏举女直野人牙速等堪任以职设吉滩卫以牙速为指挥同知亦里当哈等为千百户赐予悉如例】 亦马忽山卫 【实录永乐十四年八月诏命女直野人锁奴兀为指挥使哈散哈为指挥同知木荅兀等七人为指挥佥事等官赐予如例】 亦东河卫亦速 【一作迷】 河卫 【实录永乐十五年二月安出河等处女直野人嗒剌苦出等来朝置亦东河亦速河二卫命嗒剌苦出出咩哈为指挥使保乃剌忽等为副千户散只木等为百户索南哥等为所镇抚赐予如例】 阿真同真卫 【实录永乐十五年十二月女直野人撒里亦荅等来朝置阿真同真卫授撒里亦荅等为指挥同知等官赐予悉如例】 益实左卫阿荅赤卫塔山左卫 【大明会典作塔山前卫地纬云南关故酋速里忒授塔山前卫左都督】 城讨温卫 【以上俱正统间置寄住毛怜卫内】 
　　可木卫失里卫失木鲁河卫忽鲁木卫塔马速卫吉滩卫和屯卫和屯吉河卫亦失卫亦力克卫纳木卫弗纳河卫忽失木卫兀也卫也速伦卫巴忽鲁卫兀牙山卫塔木卫忽里山卫罕麻卫木里吉河卫引门河卫 【即依儿门地面】 亦里察卫只卜得卫塔儿河卫木忽鲁卫木荅山卫立山卫可吉河卫忽失河卫脱伦兀卫阿的纳河卫兀力卫阿速卫速温河卫结剌吉卫撒剌卫亦实卫弗朵脱河卫亦屯河卫 【一作易屯河又作一统河在也合站东北百八十里】 
　　兀讨温河卫甫河卫剌山卫阿者卫童山宽卫替里卫亦力察河卫哈里分卫秃河卫好屯卫乞列尼卫撒里河卫忽思木卫兀里河卫忽鲁山卫弗儿秀河卫没脱伦卫阿鲁必河卫咬里山卫亦文卫写猪洛卫荅里山卫古木河卫剌儿卫兀同河卫出万山卫者屯卫喜辰卫海河卫兰河卫朵州山卫者亦河卫纳速吉河卫把忽儿卫镇真河卫也速河卫者剌秃卫也鲁河卫亦鲁河卫失里兀卫斡朵里卫秃屯河卫者林山卫波罗河卫朵儿平河卫散力卫密剌秃山卫甫门卫细木河卫没伦河卫弗秃都河卫者列帖卫察扎秃河卫出万河卫者帖列卫兀失卫忽里河卫失里绵河卫兀剌河卫爱河卫哈剌察卫没伦卫卜鲁卫以哈阿哈卫速江平卫兀山卫弗力卫失即山卫亦屯卫木河卫竹墩卫河木卫哈郎卫岁班卫失山卫考郎卫筑屯卫黑黑河卫古城卫弗河卫文东河卫阿古卫弗山卫兀荅里卫纳速河卫失列河卫朵儿玉卫兀鲁河卫弗郎罕河卫赤卜罕山卫老河卫竹里河卫吉荅纳河卫者不登卫也速脱卫阿木河卫颜亦卫 【以上正统后置】 
　　山答卫堵哈卫弗鲁纳河卫行子卫兀勒阿城卫阿失卫吉真纳河卫法卫薄罗卫塔麻所卫布儿哈卫亦思察河卫失剌卫卜忽秃卫撒里卫你实卫平河卫忽里吉山卫阿乞卫台郎卫塞克卫拜苦卫所力卫巴里卫塔纳卫木郎卫额克卫勒伏卫式木卫树哈卫肥哈荅卫盖干卫英秃卫乞忽卫阿林卫哈儿速卫巴荅卫脱木卫忽把卫速哈儿卫马失卫塔赛卫札里卫者哈卫恨克卫哈失卫交校卫葛卫艾荅卫亦蛮卫哈察卫革出卫卜荅卫蜀河卫秃里赤山卫赛因卫忙哈卫 【以上嘉万间设】 
　　所二十四曰兀者托温所 【元史地理志曰桃温设军民万户府属合兰府水达达路距上都开平四千里又明太祖实录辽阳至佛出浑之地三千四百里佛出浑至斡朵怜一千里斡朵怜至托温万户府一百八十里又成祖实录永乐二年十月兀者托温女直野人头目唤弟等来朝设兀者托温千户所以唤弟等为千百户等官赐诰印冠带袭衣钞币有差】 可里踢所 【实录永乐四年正月女直野人头目八秃卜花等来朝设可里踢千户所以八秃卜花等为千百户等官赐予如例】 兀的罕 【一作兀者罕】 所 【实录永乐四年二月与嘉河等卫同设】 得的河所奥石河所 【永乐五年二月与喜乐温河等一十二卫同设会典无奥石河所】 哈鲁门山所 【永乐五年正月与纳木河等卫同设】 敷答河所 【永乐七年四月与伏里其等卫同设】 兀者揆野木所兀者稳勉赤所鱼失所五年所兀者已河所真河所兀的所屯河所哈三所兀者屯河所古贲河所五音所锁郎哈真河所兀者揆野人所兀秃河所哈鲁门所兀讨温河所兀者撒野人所站七曰别儿真站黑龙江地方莽亦帖站弗朵河站亦罕河卫忽把希站忽把希站弗荅林站古代替站地面七 【国朝典汇作地面五十八】 曰弗孙河地面木温河地面埇坎河地面撒哈地面亦马河咬东地面可木地面黑龙江地面寨一曰黑龙江忽黑平寨 【即今爱浑】 

　　柳边纪略卷二 

　　●柳边纪略卷三 

　　山阴耕夫杨宾 
　　明末东北边部落为大清所并者三十有六海西则有扈伦国之吴喇 【一作鸟腊又作兀喇在混同江东尼失哈站北六十里昔名扈伦国姓纳喇有纳齐布禄者生子曰商坚朵尔和齐商坚朵尔和齐子曰加麻喀硕朱古加麻喀硕朱古子曰绥屯绥屯子曰都尔机都尔机生二子长曰克习纳次曰古对朱颜古对朱颜子曰太兰太兰子曰布颜始服吴喇诸部筑城吴喇河岸洪尼地自称贝勒传至其孙布占泰与大清构兵万历四十一年为太祖所灭】 哈达 【一作哈塔在开原东北边外四十里即所谓南关也与吴喇同祖先是扈伦国都尔机长子曰克习纳为族人巴代达尔汉所害有孙万一名王台奔席北之绥哈城其诸父王住外兰奔哈达为部主后其下叛杀王住外兰其子博尔坤舍进杀其人以报父仇遂迎万为部主万于是称汗国号哈达最忠于明投塔山前卫左都督传至其子孟格布禄等于万历二十七年为大清所灭】 辉发 【一作灰扒本姓孟克得里始祖曰昂古里星吉力黑龙江岸尼马察部人也自黑龙江□木主迁居渣鲁有扈伦国人噶扬噶图墨土姓纳喇氏居于张因改姓纳喇星吉力二子长曰留臣次曰备臣备臣子曰纳领噶耐宽纳领噶耐宽子曰拉哈都督拉哈子曰噶哈禅都督噶哈禅子曰齐纳根达尔汉齐纳根子曰王机砮于辉发河边扈尔奇山筑城以居因号辉发国时有蒙古察哈尔国扎萨克图土门汗围其城不克而还遂益强盛王机砮卒有子七人其孙拜音达里尽杀之而自立万历三十五年为大清所灭居易录辉发部落未灭之前一载每至日晡辄有小儿千百为羣连臂入城嬲人或入酋长之居或散在人家提而掷之散若轻尘旋复聚为小儿驱逐祈禳皆不能禁国人夜不得眠日出始倦而就寝如是者年余太祖兵至已入城人无觉者自此妖亦不见】 
　　也赫 【一作也合又作叶赫又作野黑在开原威远堡边门东北九十里即所谓北关也明正统间置塔山前卫设指挥等职始祖本蒙人姓土默特名星根达尔汉初灭扈伦国所居张地之纳喇部遂据其地改姓纳喇后迁野赫河岸故以野赫为国号星根达尔汉子曰席尔克明噶图席尔克明噶图子曰齐尔噶尼齐尔噶尼子曰褚孔革授塔鲁木卫都督佥事褚孔革子曰太杵太杵二子长曰逞家奴次曰仰家奴皆依哈达王台为边患而兄弟不相下乃更筑新城于山坡而号故城曰老城老城在西逞家奴居之新城在东仰家奴居之万历十二年宁远伯李成梁以赐敕赏赉为名诱二奴至开原谷之逞家奴子曰布寨布寨子曰布扬古布尔抗古仰家奴子曰纳林布禄曰金台吉俱忠顺为明卫边万历四十七年为大清所灭】 建州毛怜则有 
　　满洲 【满洲始祖曰布库里雍顺乃天女佛库伦所生定三姓之乱妻其女百里居长白山东俄汉惠之野俄朵里城国号满洲】 之苏克苏浒河 【其地在清河边外属城寨之著者七曰图伦城曰撒尔湖城曰嘉木湖城曰沾河寨曰安土瓜尔佳城曰古勒城曰沙济城沙济城主阿海与古勒城主阿太皆王杲子也万历十一年为李成梁所杀余皆亡于本朝】 浑河 【属城寨七曰杭甲城曰扎库木城曰东佳城曰把尔达城曰兆佳城曰界凡城曰播一混寨万历间俱为大清所并】 王甲 【万历间部主戴度墨尔根其叔曰孙扎秦光滚与董鄂部瓮哥落为仇十二年九月本朝太祖攻董鄂齐吉答城还孙扎秦光滚乞师攻瓮哥落戴度遣人告之得为备十六年太祖灭之】 董鄂 【在宽奠堡外万历十六年部主克彻巴颜之子额尔机瓦尔喀为托汉河部额吐阿禄下所杀其子何和理遂率众归本朝尚太祖长女】 
　　哲陈 【一作只陈万历五年为大清所并】 苏完 【部主索尔果明万历十六年四月率众归大清太祖以其子蜚英东为一等大臣后以功升固山额真卒谥直毅公配享太庙】 鸭喇古 【一作押儿孤寨主扈喇虎明万历十六年四月率众归大清以其子扈尔汉为养子赐名觉罗】 长白山之讷殷 【一作讷因】 朱舍里 【以上二部在明万历二十二年并于大清】 鸭绿江 【即益州江或呼叆江唐书作马訾水源出长白山明万历十九年为大清所并】 野人则有瓦尔喀之阿库里尼满 【明崇祯八年为大清吴巴海等所灭】 兀尔格陈 【一作吴尔格臣】 绥分 【一作遂分】 雅兰户野 【一作滹野】 兀尔机尼黑库伦诺落河湾 【以上七部明崇祯十年七月为大清喀凯塔克等所灭】 乌尔古辰 【明万历三十九年为大清阿巴泰蜚英东顺科落所灭】 虎尔哈 【即元呼里改路地】 之兀扎喇 【明崇祯六年兀扎喇地方头目绰哥以貂狐皮朝贡大清八年五月大清命吴巴海等征之十月兀扎喇部主之弟塞痕卜克沙等归大清令住宁古塔地方十四年二月大清遣宁古塔章京锺果兑等征其未附屯塞遂平之】 绰库禅能吉尔 【以上二部明崇祯十六年五月为大清阿尔津等所灭】 库尔克 【一作库尔喀】 之喇里阐铎陈阿撒津多金兀库尔城挂喇尔额苏里额尔兔 【以上八处明崇祯十二年八月为大清萨木什等所灭】 黑龙江之噶尔达苏 【噶尔达苏有二处以大小别之明崇祯十六年五月为大清阿尔津等所灭】 萨哈连 【明万历四十四年七月大清命达尔汉顺科落等取其屯寨三十六】 
　　东北边部落举国内附者二十有六瓦尔喀则有蜚悠 【明万历三十五年正月吴喇侵蜚悠其城长策穆特黑请移家归大清太祖命舒尔哈齐等率兵三千徙其户五百还】 虎尔哈则有格克里 【明崇祯元年正月格克里四头目朝于大清】 石拉忻 【明万历四十四年本朝使顺科落等招之四十六年其部长率所部归之】 那堪泰 【明崇祯三年十一月其长虎尔腊率妻子至宁古塔命马尔拖朝大清求驻牧地】 托科落罗 【一作脱科落明崇祯十年四月贡大清貂狐皮十二月又贡十五年十二月又贡】 努牙喇 【一作耨野勒明崇祯十一年四月归大清】 默尔车勒黑叶 【明崇祯十一年十二月归大清】 马尔遮赖科尔佛科尔库萨喀里 【以上三喀里明崇祯十五年十二月归大清】 松阿里则有摆牙喇 【明崇祯元年十二月头目伊尔彪图纳哈布韬伊图喀归大清贡貂狐皮】 黑龙江则有戈博尔塞布奇 【长巴尔齐等】 何黑岱克殷吴鲁苏榆尔根海轮固浓昆都轮吴蓝 【以上十屯明崇祯八年四月俱归大清】 精格里河浑泰 【明崇祯元年十月其长扈育布禄归大清贡貂皮】 使犬部则有盖青 【明崇祯七年十一月其长僧格归大清贡貂皮】 窝稽 【一作兀集又作乌集凡林木丛茂处皆是】 则有那木 【明崇祯间其长康果里喀克都里昂古明噶兔乌路噶僧格尼喀里汤松噶叶克舒等归大清】 都鲁 【明万历三十八年十一月归大清】 
　　东北边部落现在贡宁古塔者八每年自四月至六月俱以次入贡自宁古塔东北行四百余里住虎尔哈河松花江两岸者曰挐耶勒 【一作闹□明崇祯四年七月部长萨达兰宜寇扎济喇瓦尔禅厄克星格等始贡本朝貂狐猞猁狲水獭皮】 曰革依克勒 【一作克益克勒又作克宜克勒明崇祯十一年四月始贡大清貂狐皮】 曰祜什喀里 【一作虎习哈礼明崇祯十二年十一月其长纳木达礼等十人赖达库等四人始贡大清元狐皮】 此三喀喇 【喀喇汉言姓也】 役属久其头目皆尚少主少年精悍者渐移家内地编甲入户或有为侍卫者初服鱼皮今则服大清衣冠所谓窝稽鞑子是也又名异齐满州 【一作伊车满州】 异齐者汉言新也其地产貂 【窝稽疑即古之室韦按北史室韦传室韦在勿吉北千里魏齐后分为五部不相总一所谓南室韦北室韦□室韦深末怛室韦大室韦南北室韦皆捕貂为业冠以狐貂衣以鱼皮钵室韦用桦皮盖屋大室韦尤多貂皮青鼠】 自宁古塔东行千余里住乌苏里江两岸者曰穆连连 【一作木轮又作木伦明永乐间置木伦河城万历三十九年七月大清命阿巴泰等取之崇祯元年七月大清又命喀凯塔克等率兵征之】 
　　俗类窝稽产貂又东二百余里住伊瞒河源者日?木 【日?木：曰】 欺牙喀喇其人黥面其地产貂无五谷夏食鱼冬食兽以其皮为衣自宁古塔东北行千五百里住松花黑龙江两岸者曰剃发黑金喀喇凡六俗类窝稽产貂以上皆每年入贡又东北行四五百里住乌苏里松花黑龙三江汇流左右者曰不剃发黑金喀喇十数披发鼻端贯金环衣鱼兽皮陆行乘舟 【或行冰上】 驾以狗御者持木篙立舟上若水行拦头者然所谓使犬国也 【后汉书有狗儿国以狗耕地价与牛同又金史有狗站以狗摆站辽天庆三年六月干郎改国曾以良犬进贡】 其语与窝稽异无文字笔墨以皮条记事小大随之其地产貂又东北行七八百里曰飞牙喀俗产与不剃发黑金同而赤臀无袴以皮蔽其前自宁古塔东北行三千里曰欺勒尔滨大东海俗产与欺牙喀喇同以上各种皆三年一贡凡岁贡者除赐衣冠什器之外宴一次固山大以下陪宴三年一贡者宴三次宁古塔梅勒章京陪宴 【按会典黑金飞牙喀虎尔哈等部落进贡貂皮宁古塔将军照数验收送户部其应赏之物据将军文书行文户工二部支给又进贡人每日给谷米烧酒盐粘米豆马料等项不限日期如格格额驸来支给粳米赏给衣服缎绸布缕带帕棉花绿斜皮线梳篦扇等物率以为常】 
　　东边部落贡盛京者曰库牙喇俗与窝稽同产海豹江獭皮其地在土门江北岸与南岸朝鲜庆远府城相对去宁古塔五百里岁一贡【按会典库尔喀地方所进江獭验数交送户部筵晏礼部备办赏赐行文户工二部支给】 使鹿部大约在使犬诸部之外按实录崇德元年五月阿赖达尔汉追毛安部下逃人至使鹿部喀木尼汉地方获男女二十九来献至今未通朝贡无由见其国人但闻其驾车耕地使鹿若使牛马而已 
　　东北部落素产马宋建隆中女直尝自其国至蓟州泛海至登州卖马明女直建州毛怜海西等部共岁贡马一千五百匹又永乐三年立开原马市 【在开原南门外通女直交易】 抚顺马市 【在抚顺所通建州交易】 广宁马市 【在团山堡通朵颜泰宁福余三卫交易】 成化十四年立庆云马市 【在庆云堡通海西黑龙江交易】 以布帛粟米杂货易之今柳条边内外绝不产马惟朝廷乃有马羣 【按会典盛京骒马羣三处游牧地方骟马羣二处骒马羣十五处骆骆驼羣二处骒骆驼羣十处上都地方骟马羣二处骒马羣十五处大凌河骟马羣二处骒马羣十处三年骒马三匹孳生一匹骒络驼六年内四只生二只多者赏少者责罚十月初一日起进庄牧养至三月三十日止四月初一日放青起至九月三十日止】 其它皆自山海关西及高丽国来高丽马大与驴等后汉书三国志所称果下马魏书所称三尺马朱蒙所乘马种是也能负重致远不善驰骋其良者亦复蹀躞有致价不甚贵关西马皆产于蒙古价倍于高丽或遇窝稽人非十五六貂不与一马也凤凰城等处官兵人等往高丽义州市易者每年二次春以二月秋以八月库尔喀人每二年一次往高丽庆源地方互市以八月 【按会典凤凰城库尔喀人往高丽地方互市始于崇德间】 
　　宁古塔人每年一次往高丽会宁府互市亦以八月然命下遣官监视每年十一月方行 【按实录天聪七年二月始遣备御郎格吴巴海携宁古塔货物赴朝鲜会宁府贸易又会典崇德间定例每年市易礼部差通事二员宁古塔骁骑校笔帖式各一员前往监视凡貂皮水獭猞猁狲江獭等皮不准市易定限二十日即回今添差防御一员】 市会宁者多以羊皮袄布疋往易牛马纸布瓮盐而书特贵康熙初姚琢之以明季遗文易牛一头 
　　柳条边外山野江河产珠 【色微青所谓东珠也圆而粗者天子诸王以之饰冠价甚贵】 人参貂獭猞猁狲鵰鹿狍鲟鳇鱼诸物设官督丁每岁以时采捕俱有定所定额核其多寡而赏罚之或特遣大人监督甚重其事 【按会典旧例乌喇捕牲设五品名除总管本身附壮丁三名噶喇大本身附壮丁二名笔帖式拨什库工匠等附壮丁一名免征钱粮外其除窝铺首领捕牲壮丁各附壮丁一名每年每丁征取貂皮二十张东珠珍珠猞猁狲水獭皁雕虎斑雕芝麻雕呈送工部验看折算貂皮若比定数多者都虞司行文广储司取青布给赏少者交工部责治捕鲟鳇鱼壮丁尽所得呈交若交纳鹿觔五个者赏弓一张康熙元年定例壮丁额外多貂皮一张赏青布一疋少一张责三鞭康熙二年议定乌喇捕牲总管以八旗共得貂皮按丁计算额外多得一百张赏银三钱少一百张罚俸银三钱噶喇大分管四旗壮丁如额外多六十张赏银三钱少六十张罚银三钱康熙五年令壮丁兼捕鳇鱼十年每旗派壮丁十九名于冬夏二季专捕鳇鱼免捕貂鼠其捕牲人役在家病故者准计日扣除貂皮上好东珠重八分以上者每一分折貂皮七十二张重七分五厘者折貂皮六十七张半重七分者折貂皮六十三张以上每一分折九张重六分五厘者折貂皮五十二张重六分者折貂皮四十八张以上每一分折八张自五分五厘以至一分者每一分折貂皮五张每五厘折二张半照数计算次号东珠及两面光亮中间有带者三分折算二分或一面两面微有光亮二分折算一分无光亮东珠三分折算一分猞猁狲头号每张折貂皮六张二号折貂皮五张三号折貂皮四张四号折貂皮三张水獭头号折貂皮三张二号折貂皮二张半三号折貂皮二张四号折貂皮一张半五号折貂皮一张末等每两折貂皮一张薄毛貂皮每二张折一张】 
　　至王公宗室亦各按旗分地令其采捕 【按会典国初王以下公以上许遣壮丁于乌喇地方采捕东珠貂鼠人参等物效力勤劳大臣许遣壮丁采取人参顺治五年停止大臣采参七年停止宗室采捕东珠貂鼠等物八年定乌喇采参人数亲王一百四十丁世子一百二十丁郡王一百丁长子九十丁贝勒八十丁贝子六十丁镇国公四十五丁辅国公三十五丁镇国将军二十五丁辅国将军二十丁奉国将军十八丁奉恩将军十五丁镶黄旗人参山曰黑扯木曰马家曰肥牛村曰牛哈儿哈曰色钦曰赵家曰厄儿民河曰哈儿民河冈曰佟家河曰拉哈多布库河曰牙儿渣河采捕山曰波那活河曰一而门曰呼蓝曰马哈拉　正黄旗人参山曰木起曰呼浑谷背山傍曰幽呼罗东界曰克扯木曰肥牛村曰土克善梅佛黑齐曰五林峯曰厄尔民河曰哈尔民河夹冈曰佟家河曰拉哈多布库河曰浑济山曰见得黑山采捕山曰一而门曰牙濑港曰厄黑五陵河　正白旗人参山曰呼雷曰刚山岭曰东胜阿谷曰济而歌把罗曰打八址冈曰济儿歌河曰瓦而喀什把罗曰觉罗卫济岭曰昂把□楞曰阿沙哈河曰绵滩厄母皮里曰阿什汗河曰湖南谷曰湖南岭曰布鲁张市曰叉欣谷曰梭布纳曰钮王涧谷曰布勒亨采捕山曰希儿哈河曰阿克敦曰上涧峯曰木书河　正红旗人参山曰朱哈儿哈曰撒姆汤阿曰刘姑山岭曰倭儿烘噶哈曰阿巴噶哈曰木敦曰古黑岭背山傍曰汗处哈谷曰西伯谷曰倭儿烘谷曰阿米大谷曰阿米大牙儿过采捕山曰撒伦一而门曰五蓝得弗曰哈占你白叶　】 
　　【镶白旗人参山曰刘姑山岭曰撒妇汤阿曰张而都科八罗曰欢他曰呼勒英尼曰刚山岭曰色真打把库曰扎而打库河曰乌林库占曰三通岭曰多把库罗门曰浑济木敦采捕山曰阿呼峯曰撒仑　镶红旗人参山曰加海曰撒姆占河曰沂澈东倭曰扎姆必汗曰扎姆他赖曰纽木舜曰五什欣阿普大力曰倭儿烘阿普大力曰白母白力曰撒哈连曰昂八乌而呼曰纳孟厄曰阿沙哈围黑曰厄黑港曰古黑岭南山傍曰瓦黑呼曰汗处掀谷曰昂把乌黑曰昂把释楞采捕山曰勒夫渡口曰一八单曰依兰峯曰朱绿峰曰呼朱白叶　正蓝旗人参山曰东胜阿曰加哈岭曰瓦尔喀什曰扎儿呼河曰吉姆申曰书谷曰倭儿烘噶哈曰昂巴噶哈曰木敦家姆占曰湾他哈曰纽王涧谷曰非牙郎阿曰阿什哈温扯黑采捕山曰阿济革牙哈曰木克峰曰阿姆滩纳麦尔齐曰昂巴牙哈　镶蓝旗人参山曰扎姆必汗曰扎东阿曰色钦曰扎库木曰厄一夫峰曰都棱曰温泉曰扎儿呼河曰围黑法山采捕山曰牙濑港曰一吞木克曰波吞曰酸马冈】 
　　辽东人参 【本草云人参与甘艹同功而易蛀惟纳器中密封可经年不坏紫桃轩杂缀云人参一名人参参者渐渍之义又名人微微亦微渐之意一名人御以其生有阶级又名鬼盖以其生背阳向阴又有神草地精海腴之名异苑云人参名土精海录云天狗人参也春秋运斗枢云摇光星散为人参废江淮山渎之利则摇光不明人参不生说文云参与参同扁鹊云有毒或生邯郸西溪丛语曰梁书阮孝绪母疾须人参旧传钟山所生有鹿引之鹿灭得此草】 四月发芽五月花花白色如韭花丛大者若椀小者若锺六月结子若小豆而连环色正红久之则黄而扁 【扁鹊云三月生叶小花核黑茎有毛九月采根】 初生一桠四五年两桠十年后三桠年久者四桠每桠五叶叶若芙蓉一茎直上扈从东巡日录所谓百尺杵也高者数尺低者尺余陶隐居曰上党参形长而黄多润实而甘百济形细而坚白气味薄辽东形大而虚软紫桃轩杂缀云生上党山谷者最良辽东次之高丽百济又次之异苑曰上党者人形皆具能作儿啼 【西溪丛语曰扁鹊云有头足手面目如人广五行记云土下有呼声掘之得人参如人形四体备具声遂绝隋书五行志曰高祖时上党人家宅后每夜有人呼声求之不得去宅一里所但见人参一本枝叶峻茂因掘去之其根五尺余具体人状呼声遂绝夷坚丙志曰青城老泽平时无人至其间关寿卿与同志七八人作意往游未到二十里日势薄暮鸟鸣猿悲境界凄厉久之山月稍出花香扑鼻谛视满山皆牡丹也几二更乃得一民家老人犹未睡见客欣然延入布席而坐少顷设麦饭一钵菜羹一盂揖客坐食翁独据榻正坐俄出一物如小儿状置于前众莫敢下箸独寿卿劈食少许翁曰储此味六十年规以待老今遇重客不敢藏而皆不顾何也取而尽食之曰此松根人参也】 今上党百济皆枯白无味而辽以东所产多黄润甘实不尽如前所云而人形略具者闻亦有之但不能作儿啼耳甲子乙丑已后乌喇宁古塔一带采取已尽八旗分地徒有空名官私走山者非东行数千里入黑金阿机界中或乌苏江外不可得矣 
　　高丽人作人参赞云三桠五叶背阳向阴欲来求我假树相寻 【居易录曰宋思陵得李伯时画人参地黄二药装潢之御书东坡二赞有锺太常家法其赞参云上党天下脊辽东真井底元泉倾海腴白露洒天醴灵苗此孕毓肩股或具体移根到罗浮越水灌清泚地殊风雨隔臭味终祖祢青桠缀紫萼圆实堕红米穷年生意足黄土手自启上药无炮炙龁啮尽根柢开生定魂魄忧恚何足洗糜身副吾生既食首重稽杨升庵药市赋曰人参三桠来自高句骊之国桃枝九折出于巂昆明之陬】 
　　宗室人参过山海关皆有定额额外人参照例每斤纳税六钱 【例云亲王人参七十斤世子六十斤郡王五十斤长子四十五斤贝勒四十斤贝子三十斤镇国公二十二斤半辅国公十七斤半护国将军十二斤半轴国将军十斤奉国将军九斤奉恩将军七斤半准免关税余参每斤纳银六钱其买参者准于盛京开原等处采买不许于打牲之处采买】 凡走山者山东西人居多大率皆偷采者也每岁三四月间趋之若骛至九十月间乃尽归其死于饥寒不得归者盖不知凡几矣而走山者日益多岁不下万余人凡走山刨参者率五人为伍而推一人为长号曰山头陆行乘马水行驾威弧 【独木小舟名】 沿松花江至诺尼江口登岸覆舟山谷间乃入山相土山头坐而指挥四人者剥树皮为窝棚又择一人炊三人樵苏夜则燎火自卫晓食已人携小刀一火石包一四尺长木镵一皮袋一随山头至岭受方略认径路乃分走丛木中寻参子及叶 【扈从东巡日录云其草一茎直上独出众草光与晓日相映】 得则跪而刨之山头者时时立岭上作声以呼其下否则迷不能归矣日暮归窝棚各出所得交山头乃洗剔而煮 【按实录云先以水渍参明人佯不欲市边人恐朽败急售多不得价太祖乃命煮而售之煮参始此近又以煮则味薄改而为蒸矣】 贯以缕悬木而干之日惟晓夜再食粮尽则五人均分而还 
　　关东人呼参曰货又曰根子肉红而大者曰红根半皮半肉者曰糙重空皮曰兆 【平声】 视泡之多寡定货之成色 【扈从东巡日录有紫团白条羊角金井玉兰诸名】 己巳庚午间足色者斤 【宁古塔参以十八两为斤奉天以十九两为斤京师以南以二十两为斤】 十五两八九色者斤十二三两六七色者斤九十两对冲者六七两泡三两若一枝重两以上则价倍一枝重斤以上价十倍成人形则无价矣相传康熙二年得人形者一枝重二十二两献于朝后绝不得 
　　窝稽人不贵貂鼠而贵羊皮凡貂爪褂合缝镶边处必以黑羊皮一线饰之松漠记闻云不贵貂鼠者以其见日及火则剥落无色余谓此无他不过厌常喜新耳今宁古塔梅敕章京以下皆着猞猁狲狼皮袄而服貂者无一人也若帽则皆貂矣岂独不畏剥落耶貂鼠喜食松子大抵穴松林中或土窟或树孔捕者以网布穴口而烟熏之貂出避辄入网中又有纵犬守穴口伺其出而囓之者然不贵恐其损毫毛也紫黑色毛平而理密者为上紫黑而理密者次之紫黑而疏与毛平而黄者又次之白斯下矣 【胡峤陷虏记所谓黑白黄貂鼠皮也】 康熙初易一铁锅必随锅大小布貂于内满乃已今且以一貂易两锅矣 【明时铁锅不许出边隆庆四年俺答受封顺义王后诸所请皆酌给独不与锅哀告数次终不允北边如此东可知己所以初时难得则贵重久之日多日贱矣】 易一马必出数十貂今不过十貂而已马良者乃十四五亦不以上貂易也上貂皆产鱼皮国 【即窝稽诸部以其服鱼皮故名北史室韦传南室韦北室韦皆捕貂为业冠以狐衣以鱼皮大室韦尤多貂及青鼠】 岁至宁古塔交易者二万余而贡貂不与焉宁古塔人得之七八月间售贩鬻京师者岁以为常而京师往往贱挹娄而贵索 【平声】 伦盖以索伦貂毛深而皮大也然不若挹娄之耐久矣貉子皮出鱼皮国者佳大与狐等每皮价四五钱拔鎗毛 【毛之长而劲者曰鎗毛】 为帽脊曰钻草臀曰坐草腹曰拉草钻草绀色上也坐草黄色中也拉草灰色下也塞外御寒在貂上有为被者若为褥则不拔鎗毛鎗毛锐黄黑色 
　　鹿皮狍皮火石火绒锉草红根草及诸木杆皆有贡额 【按会典盛京将军每年进鹿皮一百张狍皮一百张鎗杆三百根叉杆一百根杨木箭杆三千根桦木箭杆二千根桨木一百根火石一斗鞭杆八百根锉草五百斤红根草五十斤火绒三斤岁以为常】 
　　满州旧无文字有之自太祖始按明万历二十七年己亥二月太祖以蒙古字制国语创立满文行国中命额尔德尼榜式 【榜式一作榜什又作帮实萧大亨云能书者之称也有侮慢之者罚马一本朝天聪五年七月始停止但称笔帖式惟大海库尔缠等仍得称榜式池北偶谈云国初内三院满洲大学士谓之榜式乌金超哈大学士亦称榜式如范文肃公宁文毅公是也】 大海榜式 【大海所译有刑部会典素书三略万宝全书未竟者通鉴六韬孟子三国志大乘经】 立字母十二名曰十二兀柱头兀柱头所载与汉人反切相类 【左司笔记云国书大率如古人反切如墨为不黑空为温通之类汉人呼笔为不律出之尔雅今北方呼笔为不至国语以笔为废】 或一语为一字或数语为一字意尽则以两点节之其书左行与汉反 【池北偶谈云本朝文移书疏之制国书则自后而前汉书则自前而后凡宫殿榜书率用清汉蒙古三体按草木子载元朝行移文字汉字自前而后蒙古字自后而前畏吾儿字则横书之】 波撇彷佛汉隶盖蒙古字本从隶书变出而满书又从蒙古变出旁加以点是以仍近汉隶五代史云增损隶书之半以代刻木之约此一据也 【按金史完颜旻因契丹汉字命谷神仿辽汉字制合本国语为女真大字又有女真小字则满洲之初未尝无文字也或久而失传大海更创之耳】 边外文字多书于木往来传递者曰牌子以削木片若牌故也存贮年久者曰档案曰档子以积累多贯皮条挂壁若文件故也然今文字之书于纸者亦呼为牌子文件子犹之中土文字汉以前载在竹简故曰简以韦编贯故曰编今之人既书于纸为卷为部而犹呼之为编为简也 
　　监高丽互市笔帖式云己巳冬会宁府民获野鸡子十破其一中有十鼠遂连破三四莫不然告之吏吏剖其一亦然乃献之王所 
　　高丽咸阳郡新溪书院故新罗国佛寺遗址也崇德六年六月有寓居人元年者掘地得一瓮贮金二十四片每片刻宜春大吉瓮盖刻一千年字送于朝却之 
　　宁远州人曰明总兵李如松入朝赐宴陪宴官某问辽东产何物如松曰产好李某曰不知心若何曰赤心 【如松宁远伯李成梁之子父子兄弟俱为辽东名将今镶蓝旗李氏如李辉祖李鈵李林隆皆其后人也】 
　　开原县城中有浮图一土人云有镜二十四着顶上 
　　奉天多邓将军庙将军名佐明成化间人按四镇三关志邓佐者定辽前卫指挥使也善骑射有胆力巡抚王翱令署都指挥事成化三年春随总兵施英按奉集堡遇敌二千余佐率五百骑败之复追至树遮里峻山峭壁中鏖战忽有一校策马退走众遂溃乃下马步战久之知不可为遂自刎报未至辽人见佐乘白马挟弓鼓吹而回佐家亦闻鼓吹声守臣上其事立祠辽阳都御史吴祯为撰碑记抚顺境外部落凡有疫疠祷之立应至今满洲跳神皆祠之 【或曰京师堂子所祀者亦将军云　按会典每年元旦皇上率亲王以下副都统以上及外藩诣堂子上香行三跪九叩头礼每月朔亲王以下贝子以上派一人供献四月初八日内府并王贝勒一人依次备供斋戒是日不祈祷不祭不理刑名康熙十二年定祭堂子汉堂官不随往】 
　　宁古塔地不计亩而计晌晌者尽一日所种之谓也约当浙江田四亩零 【金食货志量田以营造尺五尺为步阔一步长二百四十步为亩】 一夫种二十晌晌收谷自一石至二石以土之厚薄为等杀谷凡十种曰稗子曰小麦曰大麦曰粟 【小米也】 曰秫 【黏谷也用以造酒】 曰黍 【大黄米也作??易亦可为酒】 曰稷 【糜子米也宜酒亦可为饭】 曰高粱 【蜀黍也】 曰荞麦曰穬麦 【铃铛麦也】 而以稗子为最非富贵家不可得地之佳者晌价五两稗子谷石五两小麦石三两大麦石二两五钱粟秫黍稷高粱荞麦石各二两穬麦石一两三钱凡一石可当通州仓二石五斗此己巳庚午间粮价也 
　　陈敬尹为余言曰我于顺治十二年流宁古塔尚无汉人满洲富者缉麻为寒衣捣麻为絮贫者衣狍鹿皮不知有布帛有之自予始予曾以疋布易稗子谷三石五斗有拨什库某得予一白布缝衣元旦服之人皆羡焉今居宁古塔者衣食粗足则皆服绸缎天寒披重羊裘或猞猁狲狼皮打呼 【皮长外套也】 惟贫者乃服布而敬尹则至今犹布袍或着一羊皮缎套耳 
　　宁古塔宴会以十二簋为率小吃之数亦如之争强鬬胜务以南方难致之物为贵一席之费大约直三四金满洲则例用特牲或猪或羊或鹅其费更甚 
　　宁古塔多业农贾贾者三十六其在东关者三十有二土著者十市布帛杂货流寓者二十二市饮食在西关者四土著皆市布帛杂货农则无算而奴为多其俗贵富而贱贫贵老而贱少贵汉而贱满何也凡东西关之贾者皆汉人满洲官兵贫衣食皆向熟贾赊取俟月饷到乃偿直是以平居礼貌必极恭敬否则恐贾者之莫与也况贾者皆流人中之尊显而儒雅者与将军辈皆等夷交年老者且弟视将军辈况下此者乎居人无冻馁者冻馁则羣敛布絮粮食以与之夜户多无关惟大门设木栅或横木为限防牛马逸出也比年来正二月间走山者或盗马因设堆子巡警他时牛马猪鸡之类无失者失十余日或月余必复得 
　　宁古塔满洲呼有爵而流者曰哈番哈番者汉言官也而遇监生生员亦以哈番呼之盖俗原以文人为贵文人富则学为贾 【陈敬尹周长卿】 贫而通满语则代人贾所谓掌柜者也 【钱德维】 贫而不通满语则为人师 【师者胡子有李召林吴英人王建侯李某彭某】 师终岁之获多者二三十金少者十数金而已掌柜可得三四十金 
　　宁古塔有七庙曰关帝庙在城东三里马王附其后道人扬州蔡森生守之年已七十九矣曰西庙在城西三里吉陵倚其后虎儿哈河流其前中有铜观音一高八九寸蓝旗章京某所舍也某云阿机人钓而得之江以为神杀牛猪鸡鹅必祭而以血涂其口余以一牛强易之识者皆指为宋物又莲花石承柱二亦自地中出者庚午二月初六日僧寮火观音殿以救免余为僧作引募修西行时已得六十金矣僧名净金温州人秋笳集所称净公者是也弟子二一名雪苍一名宁远曰既济庙在城西北百步祀龙王火神僧名天然李其姓河南诸生也甲寅乙卯间以逆党为阿机奴妻年少绝色主者呼之装烟不应自缢死天然遂下发为僧余父怜之为梅勒章京言属守庙庙额余所书也曰三官庙在城东北百步道人朱一翁故南昌王后也年七十二曰子孙娘娘庙在三官庙东朱一翁兼守之曰城隍庙在城东南一里直隶刘典史建因自守之居人薄守者多不往曰土地庙在城东里许河南王姓尼守之人呼为王姑子朔望往七庙者执香而已烛不易得也西庙东吉陵下净公植花木数千本春夏间满汉男女载酒征歌无虚日文人多赋诗以纪其盛 
　　己巳七月余家童黑子随爱浑牛彔章京崔尚信江行一日结伴八人驾威弧将登岸围猎波浪作威弧覆同伴刘拨什库等三人死黑子等五人以救免先是尚信乌喇起行之夕梦吏持文书一函露封令尚信投爱浑将军尚信探视之朱书不可辨以问吏吏曰无他取多洪拉发三人耳尚信疑畏者久之至是乃恍然盖死者皆多洪拉发人也 
　　席百北有鹿大若橐驼名康大罕角可为指决槽若线者价三四十两 
　　海豹皮出东北海中 【唐开元中新罗国与果下马同贡者也】 长三四尺阔二尺许短毛淡绿色有黑点京师人误指为海龙皮染黑作帽海龙皮大与海豹等毛稍长纯灰色京师人又指为海獭皮者也 
　　红姑娘一名红娘子状若弹丸色红可爱味甜酸子若鱼子八九月间熟草本有蔀若秋葵蕊而淡红烹汤亦可饮 
　　大发哈鱼一作打法哈子若梧桐子色正红噉之鲜水耳其皮色淡黄若文锦可为衣为裳为履为袜为线本产阿机各喀喇而走山及宁古塔之贫者多服用之 
　　楛木长三四寸色黑或黄或微白有文理非铁非石可以削铁而每破于石居人多得之虎儿哈河相传肃慎氏矢以此为之好事者藏之家非斗粟疋布不可得按楛矢自肃慎氐至今凡五贡中国 【周时贡魏常道乡公景元未又贡晋元帝初又贡成帝时通于石季龙四年方达后魏太和十二年遣使又贡】 而勿吉室韦之俗皆以此为兵器或曰楛矢或曰石镞或曰楛砮历代史传言之娓娓 【魏书勿吉传箭长尺二寸以石为镞北史勿吉传自沸涅以东皆石镞唐书室韦传器有角弓楛矢黑水靺鞨传其矢石镞长二寸盖楛砮遗法】 今余之所见直楛耳无有所为镞与砮也不知镞与砮又何以为之也 
　　盐南北朝时有产于树者有产于池者金时速频以东食海盐上京胡里改等路食肇州盐 【按哈剌八都鲁传至元三十年世祖谓哈剌八都鲁曰乃颜故地曰阿八剌忽者产鱼吾今立城而以元速憨哈纳思乞里吉思三部人居之名其城曰肇州又元史地理志附肇州于广宁府后其地应在盛京界内】 今则运自奉天或高丽国坚类长芦盐斧砍之乃碎宁古塔盐斤二分五厘船厂盐斤一分二厘祁弈喜风俗记出沈阳者斤八分出高丽者斤六分盖康熙初价犹贵不似今之贱也 
　　桃花水草本状若杨梅而无核色红味甘质轻脆过手即败矣五六月间遍地皆是居人择最多处设账房或棚子醵分载酒男女各为羣争采食之明日又移他处食尽乃已又有法佛哈米孙乌什哈者味甜酸可食皆中土所无者也若苹婆果桃李枣栗柑橘之类非中土人驰送不可得瓜往时绝少今李召林学种各色俱有然价甚贵荸荠淀子中 【平地为淀子】 亦生人不知食黄精极多贱者乃食之蘑菇猴头鸡腿之外尚有数种然状莫大于猴头味莫鲜于鸡腿鸡腿蘑菇篱落间皆有之往吴汉槎还病且死谓予曰余宁古塔所居篱下产蘑菇今思此作汤何可得予时窃笑之以为蘑菇所在皆有何宁古塔也及予省觐东行乃知宁古塔蘑菇为中土所无而汉槎旧居篱下所产又宁古塔所无者今此屋属河南李闻远而蘑菇已尽数年来数祁家马槽下者为第一矣 【祁家者祁弈喜妾所居也】 
　　护腊革履也絮毛子草于中可御寒毛子草细若线三棱微有刺生淀子中拔之颇触手以木椎数十下则软于绵矣一名护腊草土人语云辽东三件宝貂鼠人参护腊草余谓参貂富贵者之宝也护腊草贫贱者之宝也有护腊草则贫贱者生无参貂则富贵者死 
　　塔子头 【扈从东巡日录作塔儿头非或名和尚头】 苗长尺许若麦门冬草春绿夏青秋白冬则土人以火燎之焦而黑矣根紫色细若线纠结成团坚如木石大者抱小者握自相联络参差立泥淖中马行其上春夏最难一失足陷隙际不能起秋冬冰坚则如陆地然和尚头仍不与冰等也土人有取以为枕者玩之绝可爱余欲携其一示好事者以马力不胜而止 
　　松塔松子蔀也状若塔故名大者高尺许打松子者入阿机中伐木取之木大塔多者取未尽辄满车往时不甚贵近取者多百里内伐松木且尽非裹粮行数日不可得价乃数倍于前己巳庚午间银六钱买一大斗然食者少不甚买也余初至日食一升三四日后唇焦舌燥不敢食矣 
　　榛高二三尺草也而似木经霜后子落可拾干可为薪否则入野烧春夏间复生品素贱己巳秋独少价遂与松子等 
　　桦皮桦木皮也桦木徧山皆是状类白杨春夏间剥其皮入污泥中谓之曰糟糟数日乃出而曝之地白而花成形者为贵金史所谓酱瓣是也 【按金史舆服志酱瓣桦者谓桦皮斑文色殷紫如酱中豆瓣也金人佩刀皆以酱瓣桦为□口又北史钵室韦用桦皮盖屋】 拉发北数十里特设桦皮厂有章京 【按会典设采桦皮六品官一员】 有笔帖式有打桦皮人每岁打桦皮入内务府而辽东桦皮遂有市于京师者矣 【按会典康熙二十六年以前间一年取宁古塔桦皮九千斤】 边外驿站相去远近不一或百里或百余里或七八十里然所谓七八十里者三九月间亦必走马竟日乃得到 【宋王沂公所谓但以马行记日约其里数者也】 行稍迟或冬月日短发不早鲜有不露宿者 【土人谓之打野营】 露宿必傍山依树近水草年少而贱者持斧伐木燎火自卫或聚石为灶出铜锅作粥人持一木椀啜之雨雪至无从避披裘冻坐而已每站设笔帖式一 【俗呼帮识】 拨什库一 【俗呼千总】 庄头一小头一壮丁不为限大抵业农贾小头者役于拨什库者也庄头者管壮丁者也拨什库专司应付笔帖式登记档案以体统言之笔帖式有印若尊于拨什库而派军马草料则不敢侵其权是以一站之人惟拨什库是畏前此每站居人多者数百家少者数十家今爱浑将军尽拨壮丁为水手工匠而山东西与京东之流寓者 【周胡峤记曰辽上京西楼交易中国人并汾幽蓟为多】 奉天将军又复驱之入关存者不过十余家而站废矣 
　　十年前行柳条边外者率不裹粮遇人居直入其室主者则尽所有出享或日暮让南炕宿客而自卧西北炕马则煮豆麦剉草饲之客去不受一钱他时过之或以针线荷包赠则又煮乳猪鹅鸡以进盖是时俗固厚而过客亦不若今日之多也今则走山者以万计踪迹诡秘仓卒一饭或一宿再宿必厚报之而居者非云贵流人则山东西贾客类皆巧于计利于是乎非裹粮不可行矣然宿则犹让炕炊则犹樵苏饭则犹助瓜菜尚非中土所能及也 
　　辽以东皆产鹰而宁古塔尤多设鹰把势十八名 【以流人子弟或奴仆为之兼衙门行杖】 每年十月后即打鹰总以得海东青为主海东青者鹰品之最贵者也纯白为上白而杂他毛者次之灰色者又次之既得尽十一月即止不则更打若至十二月二十日不得不复更打矣得海东青后杂他鹰遣官送内务府或朝廷遣大人自取之送鹰后得海东青满汉人不敢畜必进梅勒章京若色纯白梅勒章京亦不敢畜必送内务府矣凡鹰生山谷林樾间率有常处善打鹰者以物为记岁岁往无不遇惟得差不易耳视其出入之所系长绳张大网昼夜伏草莽中伺之人不得行行则惊去 
　　宁古塔温饱之家好打马吊少年者尤甚吊牌筹马皆致自京师穷极工巧凡赌不以银而以核桃红枣猪羊之类 
　　满洲有大宴会主家男女必更迭起舞大率举一袖于额反一袖于背盘旋作势曰莽势 【隋文帝所谓常作用兵意也隋书勿吉传隋文帝时宴勿吉于前使者与其徒皆起舞曲折多战鬬容上顾谓侍臣曰天地乃有此物常作用兵意何其甚也】 中一人歌众皆以空齐二字和之谓之曰空齐 【金志所谓鸬鹧鸪声者近是】 犹之汉人之歌舞盖以此为寿也每宴客坐客南炕主人先送烟次献乳茶名曰奶子茶次注酒于爵承以盘客年差长主长跪以一手进之客受而饮不为礼饮毕乃起客年稍长于主则亦跪而饮饮毕客坐主乃起客年小于主则主立而酌客客跪而饮饮毕起而坐与席少年欲酌同饮者与主客献酬等妇女出酌客亦然是以不沾唇则已沾唇则不可辞盖妇女多跪而不起非一爵可已又客或惧醉而辞则主不呼妇女出出则万无不醉者矣凡饮酒时不食饮已乃设油布于前名曰划单即古之食单也进特牲以解手刀割而食之食已尽赐客奴奴席地坐叩头对主食不避牛鱼鲟鱼也头略似牛微与南方有别然土人直呼为鲟惟中土人或谓之为牛耳重数百斤或千斤混同黑龙两江虎儿哈河皆有之最不易得得之则羣聚而脔食之演繁露载契丹主达鲁河钓牛鱼以占岁海陵集称与金兰酒并赐使臣 【周麟之海陵集云有梁大使者先朝内侍官也入馆传旨赐金兰酒二瓶银鱼牛鱼二盘又云牛鱼出浑同江其大如牛】 二老堂杂志亦云一尾之直与牛同 【周必大二老堂杂志云周枢密麟之充金哀谢使金主爱之享以所钓牛鱼非旧例也枢密糟其首归献于朝同馆王龟龄目为鱼头公】 则牛鱼在辽金时已贵重矣然其味犹在鲫鱼下鲫鱼大者三斤小者若滦鲫 【滦鲫率重一斤中土之贵品也】 鲜美不可名状若牛鱼徒肥耳不甚鲜也塞外凡鱼皆肥美余去时于棉花街市一鲢鱼重十斤 【价银二钱】 十五人食之不尽余欲更市一尾进吾父同行者曰宁古塔鱼更佳何市为及至果然盖宁古塔城临虎儿哈河冰开后无贵贱大小以捕鱼为乐或钓或网或以叉或以鎗每出必车载而归不须买也惟冬月凿冰则捕者少好逸者乃买耳 
　　康熙丙寅年沙儿虎旧城 【去宁古塔四十里】 掘一铜章传送礼部大若州印面篆合重浑谋克印六字背左一行楷书如面文右一行刻大同二年少府监造八字按大同辽世宗年号而谋克则世传金爵也 【金三百户置长曰谋克十谋克置长曰猛安】 金观斯印则金 【金：余】 未建国号为辽属国时已有斯爵而后特广之耳 

　　柳边纪略卷三 

　　●柳边纪略卷四 

　　山阴耕夫杨宾 
　　康熙钱行至船厂而止与顺治及明钱大小并用船厂东至宁古塔则但知用银银椎匾若书帕色足九六七以下便不用昔周胡峤北征记曰辽上京西楼 【按辽史西楼在祖州州隶上京临潢府】 交易无钱而用布则今之用银已异于用布时矣 【历代银不专用明初民间或私用太祖立禁甚严至正统元年胡濚因浙东闽广无漕而仓有百年之蓄变通改折每石折银二钱五分自此以后遂通行天下而银禁废矣】 然按金食货志章宗承安三年命西京北京临潢辽东等路钱一贯以上俱用银钞宝货不许用钱一贯以下听民便又宋崇宁钱往往掘地得之则金时业已用钱矣安知数年后不流行船厂以东耶 
　　宁古塔交易银数不计奇零如至两则不计分厘至百十则不计钱分食用之物索于所有之家无勿与直一两以上者偿之不则称谢而已若有而匿不与人或与而不尽则人皆鄙之矣 
　　汉人之以罪至者虽与汉军不同然每与汉军为伍在满洲与异齐满洲则总呼为汉人汉军亦不以此自别盖与京师汉军有截然不同者矣 【池北偶谈云本朝制以八旗辽东人号为汉军直省人为汉人元时则以契丹高丽女直竹因歹竹亦歹未里阔歹竹温渤海八种为汉人中国为南人】 
　　北海唐祭于洛州宋明祭于益州顺治康熙间祭于河南济源县后以都察院副都御史徐元瑛言改祭于混同江 
　　北镇医巫闾山在辽东广宁县辽太祖陵在广宁县中屯卫有大事遣一官致祭 
　　俗尚齿不序贵贱呼年老者曰马法马法者汉言爷爷也呼年长者阿哥新岁卑幼见尊长必长跪叩首尊长者坐而受之不为礼首必四叩至三则跪而昂首若听命者然尊长者以好语祝之乃一叩而起否则不起也然亦无不祝者少者至老者家虽宾必隅坐随行出遇老者于途必鞠躬垂手而问曰赛音 【金史作塞痕误】 赛音者汉言好也若乘马必下俟老者过老者命之乘乃敢避而乘宴会必子弟进食行酒不以奴仆客受之亦不酢往来无内外妻妾不相避年长者之妻呼为嫂少者妻呼婶子若弟妇 
　　婚姻择门第相当者先求年老为媒将允则男之母径至女家视其女与之簪珥布帛女家无他辞男子父乃率其子至女之姻戚家叩头姻戚家亦无他辞乃率其子侄羣至女家叩头金志所谓男下女礼者是也女家受而不辞辞则犹未允也既允之后然后下茶请筵席此男家事也女家惟赔送耳结婚多在十岁内过期则以为晚上元夜好事者辄扮秧歌秧歌者以童子扮三四妇女又三四人扮参军各持尺许两圆木戛击相对舞而扮一持伞镫卖膏药者前导傍以锣鼓和之舞毕乃歌歌毕更舞达旦乃已 
　　十六日满洲妇女羣步平沙曰走百病或连袂打滚曰脱晦气入夜尤多 
　　正二月内有女之家多架木打秋千曰打油千 
　　岁除必贴红纸春联联贵四六岁易新句或与旧稍同则不乐 
　　十月人皆臂鹰走狗逐捕禽兽名曰打围 【张舜民使辽录云北人打围一岁间各有处所正月钓鱼海上于水底钓大鱼二三月放鹘号海东青打雁四五月打麋鹿六七月于凉淀坐夏八九月打虎豹之类自此至岁终如南人趁时耕种也】 按定旗分 【按会典　镶黄旗围猎山曰哈代上涧坿曰威谆河曰河尔法氲曰加色曰叶炕厄岭曰沂澈涨泥河曰献岭曰果罗河曰一马呼港曰得弗口曰交河　正黄旗围猎山曰喀普赤蓝曰勒克得弗口曰朱北　正白旗围猎山曰沂澈涨泥河曰科罗河曰复涨泥河曰吉当阿河岸曰蒙古谷曰打起曰朱扯滚　正红镶红二旗围猎山曰觉罗打阳阿曰边米牙呼曰会肥一蓝木曰黑林曰过而名冈曰呼浑曰肥得里曰都什黑曰梅黑河曰勒夫峰曰色黑骊达马纳曰会肥围屯　镶白旗围猎山曰喀普赤蓝曰木单焉泰曰上涧峯曰色勒五鲁库曰江都库峯曰火把峰曰浑济你什哈河　正蓝旗围猎山曰吉当阿河西岸曰围黑夸蓝曰一吞河曰昂巴西伯曰纳亲河曰叶黑一蓝木黑林　镶蓝旗围猎山曰书民乌力汗曰马打堪冈曰色朱棱曰酸焉瓦色】 不拘平原山谷圈占一处名曰围场无论人数多寡必分两翼由远而近渐次相逼名曰合围或日一合再合 【扈从东巡日录云我朝行围八旗各以章京主之分左右翼驰山谷间名曰围场惟视蓝旗所向以为分合有断续不整者即以军法治之章京服色亦随本旗惟御前侍卫及内大臣得穿黄褶行围之法以镶黄旗大纛居中为首圣驾在大纛之前按辔徐行两翼门纛相遇则立而不动以俟后队渐次逼近谓之合围缇骑环山旌旄耀野狐兔麋鹿散走围中或皇上亲射或皇太子射之亲王大臣近侍非得旨不敢在围中发一矢兽有出围者方许扈从诸人捕之亭午就山阳张黄幄尚食一日凡两合围】 所得禽兽必饷亲友善打围者一冬得雉常一二千不善者有终岁不得一者矣 
　　满人病轻服药而重跳 【音条】 神亦有无病而跳神者富贵家或月一跳或季一跳至岁终则无有弗跳者未跳之先树丈余细木于墙院南隅置斗其上谓之曰竿 【按会典堂子祭仪每年三月初一日九月初一日俱立竿致祭亲王郡王贝勒每家各祭三竿具子镇国公辅国公每家各祭二竿镇国辅国奉国将军每家各祭一竿不祭者听其无爵宗室不祭　凡致祭日期初一日皇上祭初二日礼亲王府初三日郑亲王初四日睿亲王初五日肃亲王初六日英郡王初七日豫郡王初八日额尔克楚赫虎儿贝勒初九日罗罗浑贝勒初十日额勒浑贝勒十一日饶余贝勒　康熙二年定亲王立竿祭旗第一康亲王第二显亲王第三庄亲王第四安亲王第五裕亲王第六简亲王　四年定郡王立竿祭期第一温郡王第二惠郡王第三信郡王第四平郡王第五顺承郡王此定期内若遇皇上致祭则应祭之家停祭　贝子公等依次致祭凡祭三竿之家于定期内各祭一竿过十一日后再各祭二竿或致祭日有两三家同祀神者仍依次俟应先祭之家祭毕次祭之家方祭如亲王贝勒于定期致祭之日有事不得祭预期知会礼部令次祭之家致祭其有事者随便补祭　每年三月初一日俱立竿皇上亲往致祭是日卤簿大驾全设内掌仪司官设皇上行礼坐褥于堂子正殿内一前圆殿一上具礼服于正殿圆殿神前行一跪三叩头礼诸王大臣俱排立不随行礼祭毕上在丹陛上西傍正坐公以上亦在丹陛上分翼排坐进祭物饮祭酒毕作乐还宫】 祭时着肉斗中必有鸦来啄食之谓为神享跳神者或用女巫或以冡妇以铃系臀后摇之作声而手击鼓鼓以单牛皮冒铁圈有环数枚在柄且击且摇其声索索然而口致颂祷之词词不可辨祷毕跳跃旋转有老虎回回诸名色供祭者猪肉及飞石黑阿峯飞石黑阿峯者黏谷米糕也色黄如玉质腻糁以豆粉蘸以蜜跳毕以此徧馈邻里亲族而肉则拉人于家食之以尽为度不尽则以为不祥 
　　宁古塔烧酒曰汤子酒 【祁奕喜风俗记作满洲烧酒】 斤银四分黄酒斤银三分然烧酒家为之不须沽惟黄酒多沽饮耳油皆苏子所打斗得油八九斤扈从东巡日录所谓妈龙腻盟者是也气颇触鼻品在菜油下然菜油至自奉天不常有穅镫俗名虾棚以米穅和水顺手黏麻秸 【逆手黏则不可燃】 晒干长三尺余插架上 【以三歧木为架凿空其端横穅镫于中可进退】 或木牌 【削木牌凿数眼于上悬之梁下用与架同】 燃之光与烛等而省费然中土人多用油镫 
　　自昔器皿如盆盎椀盏之类皆刳木为之数年来多易以磁惟水缸槽盆犹以木 
　　扒犂土人曰法喇以木为之犂而有架车而无轮辕长而软雪中运木者也驾以牛 
　　烟囱多以完木之自然中虚者为之久之碎裂则护以泥或藤缚之土人呼为摩呼郎 
　　宁古塔船有二种小者曰威弧 【扈从东巡日录作威护】 独木锐首尾古所谓刳木为舟者是也可受三四人大者曰五板船三舱合五板为之合处不用灰麻钉以木水渍则以青苔塞之 【今爱浑战船则官运灰麻钉油为之其费不赀】 可受十余人常责一人执青苔以俟不遑他顾他顾则水入船矣桨长数尺两头若柳叶而圆其中人执之左右棹若飞开元新志所谓乘五板船急行江中者是也五板船富者乃有之威弧随处皆有秋冬则以为马槽 【马春秋皆放青秋冬始喂于家】 
　　设堆子巡夜始于己巳南关定更钟始于庚午梅勒章京雅泰命商人丁二等自奉天铸往文曰宁古塔定更钟康熙二十九年造 
　　宁古塔薪不须买然二十年前门外即是今且在五十里外必三四鼓蓐食往健者日致两车弱者致一车 【俗以伐木为第一劳苦】 每年冰雪中运一年之薪积于舍南若山二三月冻开不可运矣盖木至春则滋润非斧斤可伐 【冬间合抱之木一二斧即剖十余斧即断他时则否】 一也冰雪融地皆翻浆 【泥淖也】 陷车伤牛二也清明后十日开犂布谷不暇入山三也富者奴任之贫者子若孙任之或无子孙则雇倩人间有买者大率二钱一车冬春间所烧皆湿木然入坑即爇夏秋则不干不爇矣山多栎柞椴椴类银杏锯板可为器其皮可为瓦浸水久之可索绹柞可为车栎之小者名波罗木五月土人摘其叶裹糉大则名栎为薪而已 
　　爱浑将军萨不苏为宁古塔梅勒章京时其家有木槽盆忽随怪风卷入云际久之堕地犹在前院毫不损坏明年迁将军 
　　己巳冬和宁古塔无积雪入春人畜病牛多死 【北史勿吉传其国无牛】 庚午正月邻人刘老三家十九牛相继死皆剥于东墙下凡牛过此不肯行必以口就地哀鸣久之乃去余往观泪下处无干土云 
　　有孔和尚者名元昭江阴人素阴贼每挟私怨兴大狱杀人流宁古塔者以百计余父其一也乙巳丙午间元昭亦以流往众欲毙之余父不可乃止元昭无所事日为人诵经庚午正月六日其次子忽发狂疾持刀欲杀人元昭惧走乃遶城逐焉唾骂数元昭罪邻人助元昭送梅勒章京时封印不治明日辱元昭于公衙门官乃禁之披甲高六家元昭手进饮食惟谨呼二相公而不名其唾骂如故或责之其子曰我非孔和尚子也我叶姓孔和尚诈我银不得速我狱破我家杀我我索之三十余年今乃得之必杀乃已言讫举室中断石击之不中元昭避户外不敢出声而进饮食如故十三日苏涕泣求免元昭乃为言于官释之数日复持刀逐元昭元昭匿披甲家余行时未已也 
　　福建陈昭令于沙阑北掘一镜长四寸八分阔二寸五分四角皆委上凸下凹背有纽在其端中有篆文曰□□□旁像二龙而各加剑于首一象水波纹 
　　宁古塔有人掘一镜背铸铭两行左一行不可辨右一行曰不剑而镜 
　　前宁古塔将军安珠瑚于福儿哈河边得一残碑仅五行合七前缀行曰上顺国次曰不次曰字次曰归次曰佃 
　　己巳年人传飞牙喀一碑本属汉文而译为满不能录大要其地为二冈国十年教养之后立此碑版后书东唐国镇守满种山将军马元亮又有都指挥同知官名按中国无东唐之号岂高丽前代耶书之以问世之知者 
　　宁古塔官皆世袭如将军梅勒章京死授其子本处牛彔章京固山大死授其子本处苏喇章京牛彔章京苏喇章京死授其子代子 【一名分得拨什库】 凡应袭之人必至京陛见谓之验身子戊辰以前无不得者后在京各旗愿往者多应袭之人或有不得者矣 
　　宁古塔书籍最少惟余父有五经史记汉书李太白全集昭明文选历代古文选周长卿有杜工部诗字汇盛京通志呀思哈阿妈有纪事本末车尔汉阿妈有大学衍义纲鉴白眉皇明通纪纂 
　　康熙初宁古塔张坦公有歌姬十人李兼汝祁弈喜教优儿十六人后皆散今惟有执倒刺而讴者而山东卖解女子则于己巳年一至云 
　　庄屯之最著者曰牡丹曰觉罗曰沙阑曰沙儿曰邀鹿曰一拉冈曰蜜将曰山阴哈达曰官庄 
　　宁古塔流人地方官防范向不甚严给假入关者固多忽然宵遁者亦不乏本地既不稽查关隘出入亦无须官票己巳十二月杨巴巴家抱骨还乡私带犯妇洪氏入边遂自宁古塔放喀 【喀当作卞】 路 【巡边之谓也】 至必儿汉必拉无官票者始不得出境矣 
　　奉天宁古塔爱浑三将军自康熙庚午年始凡入官流徙人犯有犯光棍叛盗以上罪者不必奏请径斩于市年终汇报 
　　宁古塔自牛彔章京至笔帖式分六部管事不相侵让宁古塔每年派章京一笔帖式一收管牛马税银多寡无定额作公衙门费　宁古塔无羊 【魏书勿吉传多猪无羊】 无骡即有人带至亦不能久往时驴亦少近推碾磨者半用之然偶疾辄不治 
　　船厂宁古塔流徙者多爱浑将军调度本地将军以下不得主爱浑将军旧官宁古塔熟知流人姓名按籍而稽无得免者故流人奴仆年壮者皆为爱浑水手艌匠正身年老文弱者皆为帮儿帮儿帮正身者也每年出银六两给正身家庚午年自将军以下帮儿以上皆移家爱浑朝廷给移家银官四十两披甲水手半之帮儿不与余去宁古塔时尚未尽行也 
　　童子相戏多剔麞麋狍鹿前腿前骨以锡灌其窍名噶什哈或三或五堆地上击之中者尽取所堆不中者与堆者一枚多者千少者十百各盛于囊岁时闲暇虽壮者亦为之 
　　凡卧头临炕边脚抵窗无论男女尊卑皆并头如足向人则谓之不敬惟妾则横卧其主脚后否则贱如奴隶亦忌之头不近窗者天寒窗际冰霜晓且盈寸近窗衾裯亦为寒气所逼每不干乃知头临炕边亦不得已也近见炕皆外高内低觉更便但不甚阔人稍长便须斜卧而绝无增广之者不知何故 
　　满洲见人以曲躬为礼别久相见则相抱近以抱不雅驯相见与别但执手年长垂手引之少者仰手迎焉平等则立掌平执相抱者少矣 
　　阿机人相见无男女皆相偎抱或亲嘴而已 
　　船厂西二百里薄屯山有金完颜娄室神道碑高八尺八寸阔四尺五寸厚一尺二寸顶高三尺两面镂蛟龙其阴残毁其阳篆二十字作五行文曰大金开府仪同三司金源郡壮义王完颜公神道碑碑身作楷书文曰大金故开府仪同三司左副元帅金源郡壮义王完颜公神道碑翰林直学士大中大夫知制诰兼行秘书少监虞王府文学轻车都尉太原郡开国伯食邑七百户赐紫金鱼袋臣王彦潜奉上大夫大名府路兵马都总管判官飞骑尉赐绯鱼袋臣任询明威将军东上阁门使兼行太庙署令上骑都尉平原县开国子食邑五百户臣左光庆王讳娄室字斡里衍与国同姓盖其先曰合笃者居阿注浒水之源为完颜部人祖洽鲁直赠金吾卫上将军以财雄乡里枝属浸蕃乃择广土徙雅挞濑水挐邻麻吉等七水之人皆附丽焉父白答赠金紫光禄大夫事世祖为七水部长时蠢谋寇乱者构为凶恶金紫公与同部人阿库德协心一力拒之以附世祖王简重刚健矫捷过人擐甲蒙冑手之所及无不超越而器识深远幼不好弄卓然有成人风为乡闾所爱年十有四金紫公知其材曰儿胜兵矣乃献于穆宗一与语器之曰是子他日可以寄军旅重任尔后阿拍留可蒲余罕等相继逆命王从之征屡立战功受赏辽人萧海哩叛入于系辽籍之女直部穆宗使王觇知所在勒兵讨捕王登先鏖击蒙赏以甲冑具装战马□丽出兵侵曷曷懒匈进筑九城宗子赠原王付实款帅师讨之王从攻其城久而不克王言之于帅曰宜遏彼外援绝其饷道可不攻自下从之降其城五从魏王斡带讨讹□浑叛师攻其城王登自东南隅斧其楼柱流矢中手贯于柯攻犹不已士众从之以登城遂成功居其最年二十一代父为七水部长 
　　太祖方图义举闲召王与同部人银朮可问曰辽人骄矜且其见侵无厌又辖他部人陶□束弗吾畀吾欲先翦其外邑以张吾军然后进伐何如王进曰辽人内外□□□之余其时太祖攻取宁江州王登先以战□□元年擢授猛安奉命总督银朮可蒙□□吉等往平系辽籍女直诸部既降一部长而各部长告急于辽援兵三千且至王率其已降卷斾径进掩其不备大破之追杀千余人明日破奚部又败援兵三千斩其将俘获监战银牌使者诸部以次平之宗室斡古鲁略地咸州以其敌重使会王合兵御之乃往败其戍兵三千于境斩其将遂会斡古鲁既而闻敌兵且至王留四谋克精锐各守其一门与斡古鲁济水□翼王居左击败其所冲追杀畧尽斡古鲁军引却退□城□与所留诸谋克整陈而立王返兵捣敌背大败之咸州既下因徇地黄龙府太祖自将进达鲁古城将与辽兵遇遣使驰召王以军赴之太祖见其马力疲极益以三百匹命居右翼明日兵交以众寡不侔为敌所围者九王所向披靡辄溃围而出竟大破之 
　　太祖将进取黄龙召诸将议方略王进曰黄龙辽之银府所以圉边者拒守甚坚若不行额其巡属使绝外援则未易可拔请试效之太祖乃令王以军行自辽水以北咸州以西暨诸奚部城邑悉讨平之进壁府城东南扼敌军出入且巡其邨堡凡有以应援者使不得交通度城中力屈可攻使驰奏太祖遂亲御诸军以至围之王攻东南隅选壮秉苋倚梯望其楼橹乘风纵火王乃毁民家堞趣士力战至火然鞾伤足而不知诸军继进敌遁不守太祖嘉其功赏御马一奴婢三百仍赐誓券恕死罪太祖之败辽破敌兵九俱王挑战有功天辅及斡鲁古阿思□等平干显路攻克显州遂与辽大帅耶律淳□□□战于蒺藜山大破之遂下川成徽三州徙其人民于咸州黄龙之地 
　　于是太祖命王为黄龙路统牧皇弟辽王□统诸军以平中京王为先锋至□山败其节度使雅里斯之兵三千偕完颜□□邪律余笃等帅师徇地奚部所向辄克始与余笃以骑二千袭辽主于鸳鸯泺辽主遁去追至白水弗及获其内帑辎重大军围其西京城坚拒守王与皇弟阇毋攻东面制攻具以三木骈榱为洞垣右长廊使士卒行其下以塞隍堑又作楼车巩之以革施四轮其上出陴堞以阚敌诸军乘之而遂克城与阇毋徇地天德云内东胜宁边四州及其傍诸部悉降之叛人阿克束于是始获都统斡鲁以诸军次白水王营中夜有光如矩起矛□王戒严曰将有重敌明日闻夏人出兵三万援辽过云内矣斡鲁以诸军会天德辽主前后遣骑数百迎敌竟为所掩惟数骑得还时方暑雨斡鲁与诸帅议方略皆曰彼众我寡宜请济师于朝比其至姑择草牧以休养士马 
　　王独曰敌据我前倘吾军若纵之其势益张我虽不战亦必来争利或劫取新降人民则沮吾士气所请济师岂能遽集耶愿得精骑一千与辞不失拔离速二将以偕见可则战难则固垒以俟合军宗室付古乃诃之曰尔安轻举我军既寡马力疲甚将何交战王曰制敌如救烈火一后其时反为所乘则益难为功宜必迎战付古乃拔佩刀勃然曰诸帅皆不欲尔敢咈众耶王厉声曰我独欲战者非为身计盖国家大事耳阿昆乃欲屈忠勤之志而沮诸军之气乎亦挺刃相向诸帅大惊起扞之斡鲁□□□以二将与王偕行将至耶俞水登高以望夏军队伍不整方济水遣使驰报斡鲁曰今观敌众而无威易与耳将挑战伪遁以致之请速以师进王乃分所将为二旅更出□□□□□□□□□引却其□继出进退以诱之退凡□□过□水乃再整行列奋锐气驰击敌兵遂却退我大军亦至合击之敌乃大溃追至耶俞水杀数千人敌赴间结陈俄水□□□□□□□□□□□□□□□□□□□□□□□□于河之东降四部族迭刺部既降复叛讨平之太祖平燕皇子宗望由间道东下至昌平以取粮饷 
　　太祖□□□□□□□□□□□□□□□□□□□□□□□□□□□太祖闻辽主越在阴山命斡鲁暨皇子宗望引兵追袭以王为先锋道出龙门擒其都统耶律大石至白水又擒□□□□□□□□□□□□□□□□□□□□□□□□□□□□□仁又破西山巨盗赵公直出师于朔漠之境生擒公直天会初辽主播越应朔间斡鲁遣将分兵三路追袭□□□□□□□□□□□□□□□□□□□□□□□□□□□□□□□追之疾驰六十里及之于风山辽主以其骑陈而立王驰之其众溃辽主以六十余骑犇王戒士卒曰无□□□□□□□□□□□□□□□□□□□□□□□□□□□□□□□□□□□□□□马出其□□□□马□冑而□□□□诏书所以招谕之意辽主□□□□□□□□□□□□□□□□□□□□□□□□□□□□□□□□□□□□遂获以归□□□□□□□□□□□□□□□使请降辄名□□□□使驰奏王不能平□□□□□□□□□□□□辨之执政□□□□□□□□□□□□□徇国戮力于石马遂获辽君厥功茂焉自今或罹罪□□□□罚余释勿论藏之册府有如□□□□□□□□□□王领先锋军取马邑破敌于雁门围代州克之执其将□嗣本进降忻州又降戍将耿守思等太□□□□□□□□□□□□□□□□□□□□□□□□□□□□□□□□而宋之援兵日集银朮可独不能辨宗翰遣王以军与之恊力遇宋将樊□之众十万于□城破之又败□□□□□□□□□□□□□□□□□□□□□□□□□□□□□□□反辔夺击大破之遂获九孛堇军趣汾州掩平遥介休灵石攻拔汾州招石州及诸县邑降之宗翰以大军□□□□津复遣子活女与诸将继之突葛速等破敌降河阳而宋人既撤河桥活女于是自津遡流行三十里见河水□□□□□□□□□□□□□□□□□□□□□□□□□□□□□浮深涉浅而驰于中洲俄已登岸临岸敌望之以为神不击自遁诸军毕济遂取洛京及郑州合大军围汴与孛堇□□□□□□□□□□□□□□□□□□□□□□□□□□□□冒围出战王见其锋锐不以逆击使活女率精兵横截之敌众乱王乃督诸军进战手中流矢整辔挺鎗驰击自若敌大败奔城而城中□□□□□□□□□□□□□□□□□□□为诸军所覆既克宋帅府俾王统诸军西趣陕津讨河东未附郡县至渑池大破宋师 
　　范致虚勤王之师三十万僵尸盈沟致虚仅以数十骑遁去遂克陕府济河□□又破敌二万降解州攻河中城坚拒守王使其弟倚梯间关登陴俄援甲士三人上与敌格鬬诸军继进克之蒲人西走先出者焚桥而去余溺于河使并流拯之活其卒五百人于是置蒲解二守以进士摄诸县长吏招抚散亡以活女领二猛安军留镇中京又降绛慈隰石四州而还元帅府将平陕西以王尝请之使诣阙图上方略还率诸路军合万人以行出慈州乘兵渡河而南复与范致虚军十六万遇于朝邑大破之遂降同华进破重敌于潼关徇地京兆败敌数万于长乐坡遂克京兆擒其经制使傅亮转降凤翔陇州凤翔寻叛进军城下破其援兵十余万攻拔之还败敌三万于武功日中复败三万于近地又破十五万于渭南北趣鄜延徇下诸郡招降折可求收麟府丰三州及诸城堡克晋宁军杀其守徐徽言京西陕府叛复讨平之又破重敌于渭水终南略地西北 
　　宋将吴玠率军二十万来拒遇于武河战十有四合而敌气始衰遂大破之陕府又叛往讨之既成围使以薪刍绝池筑甬列冲棚临城攻之池水忽涸王戒将士曰敌泄池水必突地欲焚甬也严备之既而烟出于堑遂撤攻具而退须臾火发甬为所焚敌复引水自固王使以沙囊塞堑于是梯冲并进数日攻克擒其将李□□及援兵之将赵士伯戮之鄜延复叛于是王已感末疾睿宗皇帝时为元帅将亲平陕右使王先讨定鄜延而宋将张浚率步骑十八万壁富平睿宗皇帝会诸军迎敌王至见敌游兵千余踰沟来觇乃率百余骑邀击而设伏于阨以轻骑诱之出将前伏发返辔夹击之斩馘略尽执生口以献遂领左翼及敌兵遇于两沟之间自日中战至于昏六合而后败之始合右翼引却王援之乃复振明日睿宗皇帝宴赉有功将士顾谓王曰力疾鏖战以徇国家遂破大敌虽古名将何以加也悉以帝筵所用金银酒具及细坚甲冑副以马铠战马七匹赏之由是疾增剧以天会八年十二月九日卒于泾州回□之西原年五十有三 
　　军中哭之如亲丧焉讣闻太宗震悼诏遣亲卫驰驿护其丧归葬于济州之东南奥吉里复遣皇子鹘沙虎宗子银朮可迓之车驾还自中京道出终南之际亲至祭奠临哭久之所以赠赙者良厚天会十四年追赠使相官制行改赠开府仪同三司又追封莘王正隆二年改封金源郡配曰温都氏追封王夫人子男七人长曰活女官至仪同三司京兆尹本路兵马都总管曰斡鲁光禄大夫迭刺部节度使曰谋衍崇进留守东京曰什古乃金吾卫上将军留守北京孙男仕者曰斛鲁镇国上军 【军：将】 将 【将：军】 世袭猛安曰度刺世袭谋克曰宁古符宝祗候曰撒葛祝太子内直郎曰辞烈宿卫士王鸷勇果毅济以明略始自伐辽迄于克宋率身先行阵前数千百战未尝不捷独追获辽主至于取汴棰马以涉大河威名震慑南北自国初迄今言将帅臣无能出其右者大定十六年天子思其功烈诏图像太祖原庙明年大袷配享太宗庙庭谥曰壮义 
　　又敕词臣譔次之建碑墓隧臣窃惟王之考金紫公在世祖戡难定乱时为不二心之臣书勋史册王以忠贞才武辅佐太祖太宗征伐功无与二称颂至今传所谓世济其美者欤铭曰金兴受命实始翦辽武元载斾畴若戎昭王惟世臣熇熇忠荩视敌无前身先行陈武元致庙顺天应人天讨有罪生此虎臣靡坚不摧靡强不踣薄伐云朔至于漠北匪学孙吴出奇纵横以寡覆众殄歼夏兵掩追亡逋屡执丑虏反辔风山卒获辽主迨及伐宋经营太原所在寇敌如云之屯王锋一临如晛之雪肤公之奏奚啻三捷宋既画疆乃复渝盟王弗解甲师弗留行宋阻洪河舟梁既撤靡杭一苇长驱而入先之巩洛合围汴梁困兽搏鬬击之而僵亦既克汴趣师关陕貔貅裹粮金汤失险富平之役□□□□王身厉疾威犹靡及以死勤事虽疾亦力劲敌何有力战乃克寇垒既清陕右遂平王诚有功□□□□维昔先正□□□□□□□□□□□□肖形以图写勋而□□□□□千载如生□□□□□□□□□□□□□□□□□□□□□□□宝胜寺在盛京城西三里东西建石碑二座东一碑前镌满文曰幽谷无私有至斯响洪钟虚受无来不应而况于法身圆对规矩冥立一音称物宫商潜运故如来利见迦维托生王室凭五衍之轼拯溺逝川开八正之门大庇交丧于是元关幽键感而遂通遥源浚波酌而不竭既而方广东被教肄南移周鲁二庄同昭夜景之鉴汉晋两朝并勒丹青之饰自兹遗文间出列剎相望其来盖亦远矣至大元世祖时有喇嘛怕斯八用千金铸护法嘛哈噶喇奉祀于五台山后请移于沙漠又有喇嘛夏儿把忽秃兔复移于大元裔察哈尔林丹汗国祀之我大清宽温仁圣皇帝征破其国人民咸归时有喇嘛墨尔根随载而来上闻之乃命众喇嘛往迎以礼接至盛京西郊因曰有护法不可无大圣犹之乎有大圣不可无护法也乃命该部卜地建寺于城西三里许遂构大殿五楹塑西方三大圣左右列阿难迦叶无量寿莲花生八大菩萨十八罗汉天棚绘四怛的喇佛城又有宝塔二座供佛幔打儿用黄金百两嵌东珠金壶一把用黄金二百两又有须弥山七宝八物又有金壶一把用黄金二百两金钟二十一金银器皿俱全东西廊各三楹外山门三楹至于僧寮禅室厨舍钟鼓音乐之类悉为之备营于崇德元年丙子岁孟秋至崇德三年戊寅岁告成名曰莲花净土宝胜寺殿宇弘丽塑像巍峩层轩延袤永奉神居岂惟寒暑调雨旸若受一时之福利将世弥积而功宣身虽远而名劭行将垂示于无穷矣 
　　大清崇德三年戊寅秋八月吉日立国史院大学士刚林撰满文学士罗绣锦译汉文弘文院大学士希福译蒙古文道木藏古式译图白忒文 

　　柳边纪畧卷四 

　　●柳边纪略卷五 

　　山阴耕夫杨宾 

　　述怀五百字留别吴门诸同学 
　　留别顾景范 
　　题沈慎言扇上画桃慎言时正出塞 
　　金赤莲姜日千沈慎言朱端士尔登招饮燕山客舍时余将出塞门即席赋别 
　　夜坐 
　　别张丰村依赠行原韵 
　　归来行送友人之延平 
　　发燕山 
　　丰润县逢高丽使者 
　　望首阳山 
　　次榆关 
　　山海关 
　　出关 
　　凄惶岭 
　　姜女祠 
　　前卫 
　　望海店 
　　杏山 
　　小凌河 
　　大凌河 
　　十三山 
　　渡辽河 
　　老边道中 
　　次开原县 
　　出威远边门 
　　火烧岭晓发 
　　叶赫行 
　　换车行 
　　孤山道中 
　　次衣儿门 
　　捉人行 
　　混同江 
　　宿尼什哈站 
　　纳木窝稽 
　　自拉发至退屯 
　　色齐窝稽 
　　宿贺莫索落山中 
　　德林石 
　　沙阑 
　　至宁古塔 
　　次韵酬周长卿 
　　赠李召林侍御 
　　次韵答吴子有明府 
　　赠吴英人使君 
　　随　家大人过净公吉林兰若 
　　至日 
　　己巳除夕 
　　人日陪　家大人周长卿过李召林侍御 
　　宁古塔杂诗 
　　上元曲 

　　○述怀五百字留别吴门诸同学 

　　忆昔居安城发覆纔半额举止异常儿父母争怜惜自谓守青缃终身寄篇籍薄有良田畴东西免怵迫孰知生不辰风波荡几席悲哉我二人家破投蛮貊道远八千里冰坚五六尺关云片片黄塞草荒荒白平生未出门出门乃局蹐不复见中原焉能得安宅犹记送行时舟泊姑苏驿大母惨不言仲父相扶掖宛转就母怀仓皇竟无策牵衣哭一声寸寸肝肠磔弟妹年更小但闻语啧啧我尚无所知彼亦何足责仲父养军中不作沟中瘠车骑有香囊仲郢无牙笏春冬搦管书秋夏弯弓射覆巢赖有此亦足安魂魄蹉跎八九年仲父复易箦故乡未得归大母垂黄发极北望我父血流双眼赤纵有断鸿飞奈此重关隔可怜七尺躯怅怅何所适从兹事砚田长作吴中客愧乏济川才又非凌风翮谬辱诸贤豪谓可倾肝膈班荆多赠缟盘飱或寘璧借以供大母庶几慰日夕而乃天不吊大母溘焉没客路挽灵车家山谋窆穸窆穸复踟躇宁忍闻沙碛恐我父母知老年伤踊擗终念此大事敢用私情格所赖有季弟晨昏强宽释同气有三人季不离亲侧大母在堂时仲亦关东役嗟予独何人廿载情空剧赎罪少黄金鸣冤须肺石天子昨南巡愿以身代谪銮舆已垂问鞭挞仍遭斥自叹一男儿遇事能擘画翻不若缇萦上书传史册岁月如逝波转眼已非昔更不省庭闱生子诚何益结束新征衣包裹旧巾帻挥手别亲朋洒泪辞叔伯萧萧白日寒渺渺云山碧谁云道路长今日干坤窄 

　　○留别顾景范 

　　少小畏京师人情苦莫测今年塞上行经过一太息骑驴朝出门暮归何所得风尘双眼眯怵迫徒终日亲故岂无人高举不可即十往九不面一面有德色以兹伤我怀多君用意密班荆道路闲赠缟复推食绸缪当未雨劝诫防差忒凡意所欲为莫不殚精力岂投漆与胶不必须旧识亦以久神交信果俱可必君诚管乐才百虑鲜一失处则比卧龙出则成羽翼宾也何所知终岁但愁疾骨肉且不保安能更扪虱具区千顷波洋洋近衡泌七十二高峯峯峯可种橘他时入玉门期君同筑室灵威迹匪遥好问长生术 

　　○题沈慎言扇上画桃慎言时正出塞 

　　不信元都树今朝塞上来枝从毫末辨花自扇头开春色飞龙碛芳名到蝎台莫愁霜露湿根柢在蓬莱 

　　○金赤莲姜日千沈慎言朱端士尔登招饮燕山客舍时余将出塞门即席赋别 

　　男儿生不得其所七尺堂堂若腐鼠蓬头赤脚走边关扑面黄沙无一语诸君乃不嫌我真相逢客舍能相亲激昴慷慨发上指高歌击筑旁无人杂坐班荆燕市口沉季 【季：李】 浮瓜不去手葡萄架上白日斜欲起不起恐被肘尊中酒是故园来不饮亦须三百杯殷勤一斤家乡语谁云此是黄金台秋风飒飒吹南陌虎脊河边冰几尺短衣明日独长征回首今朝双眼赤 

　　○夜坐 

　　细雨消残暑微风送薄凉秋声干木叶夜气湿衣裳冰雪行将至关山去正长那堪燕市口愁坐听鸣螀 

　　○别张丰村依赠行原韵 

　　庭闱万里隔重关省觐宁知惨客颜冰合马嘶杨柳渡月明人过桦皮山直因温清离乡国不是周流好辙环安得回天君有力金鸡早放老亲还 

　　○归来行送友人之延平 

　　闽中之山颇崒嵂熊罴虎豹如人立闽中之水极盘涡上滩下滩蛟龙多我辈劳生固其职君亦安能早休息独念今朝赴七闽行过家门不得入若耶溪水浅绠短亦可汲云门花木深鹧鸪嗁春日早归来山田熟后渔舟出草阁斜阳秔稻香烟波细雨纶竿湿 

　　○发燕山 

　　西风干木叶原野变颜色征人别所知去去燕山北省觐亦其常我独何偪仄春明发故园秋乃辞京国岂曰哭穷途蹭蹬至此极亦以走边庭徒旅不可得羽箭逐庄头腰刀随戍卒浑脱取其温驽骀借其力冰霜不畏寒崎岖亦可出纵复隔关山凌风有羽翼 

　　○丰润县逢高丽使者 

　　丰润城西晓色开方袍一队逐龙媒道旁人说高丽使着得先朝旧服来 

　　○望首阳山 

　　垂鞭信马蹏平沙入孤竹孤竹传者谁二子伯与叔让国久无家东海留芳躅岂至采薇时不食还乡曲而以首阳名专号兹山麓清风讵可攀庙貌随时俗俎豆纵千秋不饱他人粟我来大道旁日暮仍驰逐安得拜衣冠细摸残碑读 

　　○次榆关 

　　西风吹落木斜日满羣山白板新官舍黄榆旧汉关前车行欲止我马去仍还投宿知何处柴门一水间 

　　○山海关 

　　东海边头万仞山长城犹在白云间烽烟不报中和殿锁钥空传第一关大漠雪飞埋战骨南天雨过洗刀环汉家丰沛今辽左铁马金戈岁岁闲 

　　○出关 

　　谁道车书是一家关门依旧隔中华已看文字经重译更裂军繻过五花草木萧萧归野烧乾坤漠漠老荒沙庭闱直在黄龙北日暮愁听塞上笳 

　　○凄惶岭 

　　山海关前日色昏风尘况复暗乾坤不堪更上凄惶岭双袖横流血泪痕 

　　○姜女祠 

　　凛凛望夫石上有姜女祠姜女伊何人庙貌永不移风霜透巾帼冰雪老容姿乾坤历万劫血泪犹双垂守险本在德长城亦何为一哭且莫当安能保边陲今朝过其下驱马独迟迟叹息秦皇帝不若一蛾眉 

　　○前卫 

　　一片平沙里荒荒百雉城市朝从此变卫所亦空名白草翻新屋黄云压旧营边庭今不战无复鼓鼙声 

　　○望海店 

　　辽海出长城出关已了了望之欲无遗莫若兹山好积水远何极分流犹浩淼风翻白日低浪动乾坤小南疑析木偏东觉扶桑晓蜃楼遇且难况识蓬莱岛余本海滨人少小纵临眺今日出边庭乃复行其杪一苇直可杭鞭石苦不早安得乘长风往复如飞鸟 

　　○杏山 

　　昨日望沧海飘飘若神仙今日过杏山叹息临风前辽阳多险要此更其喉咽同行一老革为我语便便太祖昔建国铁骑来三千掘壕困其外踪迹犹依然百战仅乃破流血增平川杀戮尽鸡狗谁能保一椽大刀既巳没 【指刘铤】 好李名空传 【指李如松】 不见长城坏万里销烽烟 

　　○小凌河 

　　日暮风萧萧平沙水弥弥立马饮长流凫鸥惊欲起清彻鉴须眉曲折游鲂鲤谁道若耶溪烟波胜于此 

　　○大凌河 

　　小凌清且浅大凌莽滔滔舆梁尚未成舟楫亦徒劳不若策驽马聊试涉波涛忠信吾所具执辔何哀号秋冬河正涸深不满一篙但得登彼岸四顾求其曹 

　　○十三山 

　　辽西岭万里戴土皆平衍独有十三山石骨开生而削疑斧凿工画敌丹青善峯峯插烟霄缥缈穷万变崩奔类马驰离立如人战或利若金刀或直若羽箭云气倐有无日色递隐见洞口失金牛 【下有金牛洞】 潭侧鸣孤雁 【上有潭】 胡峤记颇详蔡珪诗亦羡予特过其旁一一为数徧 

　　○渡辽河 

　　出关数百里渡河日八九小者不知名大者此其右发源自东北汨汨西南走清流可濯缨浊或泥数斗荡溢起波涛触石声如吼泛滥过平沙汪洋十余亩闻道枸柳河水坚八月后今年天亦寒所遇何独否独木一扁舟三人亦可受篙使横索钱安能落吾手浅濑褰裳衣呀坑没马首登岸乃独悲鱼鳖几为友 

　　○老边道中 

　　老边墙外草萧萧千里风烟合大辽保障人犹看旧制提封谁复记前朝经过妇女多骑马游戏儿童解射鵰自笑书生行未惯黄沙扑面己魂销 

　　○次开原县 

　　风卷平沙荐草齐夫余城上夕阳低葡萄酒禁谁能醉苜蓿场空马自嘶郡县未分威远北人家多住塔山西明朝更出条边口朔雪塞云处处迷 

　　○出威远边门 

　　黄沙漠漠暗乾坤威远城头欲断魂芦管一声催过客柳条三尺认边门乱山雪积人烟绝老树风回虎豹蹲从此征鞍随猎马东行夜夜宿云根 

　　○火烧岭晓发 

　　边外鸣鸡少轻装逐塞翁马行残月下人语乱山中须为冰花白颜因皴瘃红庭闱犹未达不敢畏途穷 

　　○叶赫行 

　　柳条边外九十里叶赫河头道如砥荒荒草没两空城一在山腰一近水同行塞上翁回鞭指故宫自云叶赫王家子不与寻常六角同地广兵强称大国老城本在河东北前代羁縻三百年累朝赐出黄金勒中叶参商兄弟争操戈没羽伤同室土地人民自此分新城更筑南山侧臂鹰走马刷烟冈醉酒征歌瓦子堂可怜国事由宫禁亡却新城旧亦亡太祖恩深分左右一门子姓皆奔走予父犹能架海青姓名曾着鹰坊首鹰坊本未入鹓班只在长杨五柞间天潢一派从龙者谁识王孙旧日颜五六年来行虎脊经过每见渐渐麦老死风尘亦有情能无对此飞魂魄吾闻此语独停鞭相呼搔首问青天青天青天胡不言昔之沧海今桑田 

　　○换车行 

　　冰冻马蹏行不止历尽千山复千水边门未出已难堪况出边门二千里沈阳城北换柴车柴车换得无人使坡陀木石相枝撑谷口泥淖多呀坑日日辕摧与毂折翻云覆雨如人情人情翻覆乌可识出门步步行荆棘涕泪沾巾向北风但见庭闱死亦得 

　　○孤山道中 

　　小夹河边白日寒大孤山下路漫漫波罗叶落云还黑塔子头烧雪未干渴向毡墙分奶酪饥随猎马割麞肝中原生长何曾惯处处伤心掩泪看 

　　○次衣儿门 

　　高冈背大道绝壁面东偏一溪何曲折冰下鸣涓涓上有古今树俯仰凌苍烟下有嶙峋石错落横沙边塞门多莽莽独此堪留连造物若无意鬼斧胡为穿因兹念长夏百鸟鸣其巅密叶影交覆疏花开欲然箕倨赤双脚科头手一编人迹且莫到安得世务牵管宁既未知康乐亦寡缘我独领其要请为来者传 

　　○捉人行 

　　乌腊城头鼓声绝乌腊城下征车发蓝旗堆里晓捉人缚向旃墙不得脱君莫怪从来醉尉不可撄霸陵夜夜无人行射虎将军且不放何况区区万里一书生 

　　○混同江 

　　浩浩此江流万古争日夜我来独非时但见寒光射雪埋高岸头沙涨层冰下顿辔驽马奔杖策车轮过自昔戒垂堂况复骑衡坐来者纵莫欺履薄还愁破东行出塞垣百川此为大千山更临江崩奔争一罅虎踞与龙蟠形势良非假莫漫数金陵渤海亦其亚 

　　○宿尼什哈站 

　　水经玄菟黑山过混同青漫道无城郭相看有驿亭穅镫 【以米穅粘麻秸燃之名曰穅镫】 劳梦寐麦饭慰飘零明发骑鞍马萧萧逐使星 【时与驿使同行】 

　　○纳木窝稽 

　　跋涉过混同所历已奇峭结束入窝稽一望更深奥树密风怒号崖崩石奔跳阴霾不可开白日安能照古雪塞危途哀湍喧坏道更无人迹过惟闻山鬼啸车驱苦险涩换马欲前导霜蹏偶一蹶流血沾乌帽魂魄已莫收童仆徒慰劳死亦分所当生岂人所料但苦历穷荒庭闱终未到 

　　○自拉发至退屯 

　　穷发谁怜万里身萧萧尽日逐车尘山过拉发多松栝路道窝稽有鬼神日暮风生闻虎啸天寒积雪少人行凄凉不敢回头望恐为乡关泪满巾 

　　○色齐窝稽 

　　纳木五十里颇极登顿苦色齐林更深未入心已阻豺狼逐我驰山鸡向我舞谷口咆熊罴松根窜貂鼠云横道不通雾黑眼若瞽幸有凿山人乃见天一缕架木度层冈歇鞍藉茅土纔看日色暝不觉夜已午自卫凭野烧畏惧不敢语俄顷雪满衣一一沾徒旅冱寒手足僵皲瘃从此数釜鬲莫为炊调饥腹空鼓冻馁虽切虑达曙力可努但得脱窝稽鸟道吾所取 

　　○宿贺莫索落山中 

　　日落万峯西荒荒路欲迷依然成露宿何必过前溪野火凭风力孤羣仗马嘶穷山鸡犬绝莫听五更啼 

　　○德林石 

　　四壁围德林廿里平若掌铁色蚀土花陶铸一何广变态极千端寒光凌万象玲珑有鬼工登顿腾异响洞壑积层冰草木犹能长不因车马迟何由独欣赏 

　　○沙阑 

　　我行一月余踏雪亦多薄今朝过沙阑羣山始玉琢天时纵不同地气或非昨仅乃隔一峯胡为异南朔素影动乾坤寒光射寥廓白日惨无辉北风凄更恶顿辔狡兔惊扬鞭野鸡落念彼多伤弓谓我能猎较尽日逐平冈吞毡亦可嚼四顾勿复悲中原无此乐 

　　○至宁古塔 

　　望望吉林峯白云绕其下登顿及今朝亦得依亲舍父母骤相逢注视还相讶别时发覆眉胡乃成老大邻舍争慰劳应接苦不暇姓氏未及知空言聊相借日暮细挑灯恍若梦中夜喜极乃更悲不觉泪如泻 

　　又 

　　上书不得达生男亦胡为四十乃一来对人良可嗤戏彩学老子挽须愧小儿西山日已薄乡国归何时叹息谓季弟尔独无分离承欢廿八载乐亦安能知 

　　○次韵酬周长卿 

　　黑水城边问老亲坐中谁是故乡人辽东俎豆今王烈江左风流旧伯仁说到家山空想像吟成诗句最清真平生多难伤怀抱不道逢君更怆神 

　　又 

　　省觐今朝塞北来知心漫许出羣才老亲未得师三浙小子空惭赋七哀故国衣冠虽不改边门鼓角定相催何当日下金鸡赦作伴同行过誓台 

　　○赠李召林侍御 

　　埋轮都下问豺狼恸哭何时过乐浪绝塞人犹怜子庆中原谁不重张纲穅镫旧梦依青琐雪窖新诗满皂囊宣室他年君自到谩将浊酒注醩床 【侍御颇纵于酒】 

　　又 

　　铁面真能裂白麻避人谏草世犹夸天南恨未瞻双戟漠北谁知共一家板屋醉时惊觱??栗旃墙雪夜听琵琶趋庭今日兼陪从好认青门五色瓜 【侍御善种瓜】 

　　○次韵答吴子有明府 【明府楚人】 

　　萧萧白发旧为郎大邑曾夸墨绶长一自门栽彭泽柳更无人识令公香十年俎豆存辽海万里烟波梦岳阳莫怨飘零挥涕泪管宁襦袴本寻常 

　　○赠吴英人使君 

　　短发今朝塞上翁当年治行是吴公三边冰雪春愁里六诏风烟午梦中皂帽本因时序易布裙不为道途穷挹娄城畔谈经典化俗知君术素工 

　　○随　家大人过净公吉林兰若 【净公浙人】 

　　南极开初地西方变吉林山围祇树密江到寺门深雪白支公马沙黄长者金冰崖仙梵响土室雨花侵学礼陪游从闻香度碧岑赞公甘放逐惠远爱招寻茶椀忘天目清谈见道心金篦如不惜敢复叹升沈 

　　○至日 

　　今年学礼过庭闱此日相看静掩扉风俗穷荒何处好飘零尽室几时归曾无梅蕊春前放谩说葭灰夜半飞片片冰花堆雪窖还添弱线补寒衣 

　　○己巳除夕 

　　除夕年年血泪流今年今夕亦何求老亲纵未邀恩赦绝域犹堪舞敝裘茅屋桃符仍旧俗瓦盆麦酒是新刍欢呼不觉陶然醉忘却家乡万里愁 

　　○人日陪　家大人周长卿过李召林侍御 

　　绝塞逢人日随行过柏台可怜围毳帐犹自说蓬莱生菜盘中得冰花胜里开故园何处是醉里更衔杯 

　　○宁古塔杂诗 

　　石石??围平野河流抱浅沙土城惟半壁茅屋有千家泣月天边雁悲风塞上笳老亲忠信在不减住中华 

　　二 

　　北行犹有塞东去更无边校尉乘虚幛阿机欲受廛马闲秋草后人醉晚风前莽势空齐曲逍遥二十年 

　　三 

　　黑水新城近黄龙旧府遥 【宁古塔唐时为黑水府】 家传肃慎矢 【虎儿哈河滨时得楛矢人多宝之】 人暖挹娄貂残雪埋松塔 【松子蔀人呼为塔】 微风变柳条春明二三月也复种青苗 

　　四 

　　辽金曾建号唐宋亦经过旧迹残碑少荒城蔓草多三韩迷姓氏五国失山河绝域无文献苍茫发浩歌 

　　五 

　　化城开石壁镫火出林微不见乘杯渡还看卓锡归闲云埋土室古佛钓渔矶 【佛像为阿机钓者所得】 怪底经行处天花片片飞 

　　六 

　　城郭沙阑口荒荒草木秋地连三万卫名是五云楼 【五云楼在金上京城】 眢井填银瓮春耕响玉钩千年余王气今日未全收 

　　七 

　　山川盘地轴草木亦多宜旧塞黄榆树官山紫桦皮桃花水似锦 【桃花水果名】 香蓼菜如丝谁道穷边外年年春到迟 

　　八 

　　土产参为最今时贡帝京营州非旧种上党亦空名碧叶翻风动红根照眼明 【最佳者曰红根】 人形品绝贵闻说可长生 

　　九 

　　更有诸珍异宁随草木枯浅沙埋赤玉老蚌出东珠稗子贫家少 【稗子在五谷上】 山儿 【菜名】 到处无怪来水土变今日此陪都 

　　十 

　　八月松花冻家家打角鹰山边张密网树底系长绳拦虎金眸疾屠龙玉爪能 【拦鹰屠龙皆鹰号】 海青如便得万里会骞腾 

　　十一 

　　笑语乡音杂衣冠上下同十年乘堡障一半是王公辛苦头多白沙尘眼易红莫因迁闾左错比五陵东 

　　十二 【阙】 

　　十三 

　　三十年前事儿童见者稀天寒曳护腊 【革履名】 地冻着麻衣 【贵人乃絮麻衣御寒】 雪积扒犂出 【雪中运木之事曰扒犂】 灯残猎马归只今风俗变一一比皇畿 

　　十四 

　　迟日争游宴豪家直一金不嫌几席少偏爱酒杯深风俗夸卢橘人情厌海参浑忘绝塞苦醉里即狂吟 

　　十五 

　　年少新丰客翩翩亦自豪围碁羣赌墅叶子日分曹果下高丽马腰间大食刀可怜编卒伍万里驾风涛 【流人子弟尽充爱浑水手】 

　　十六 

　　都护屯兵处传闻驿几重沙边鉏白草雪里试青龙 【船名】 鱼海何时到狼居自古封谁云枯万骨王祭肯全供 

　　十七 

　　俗亦厌贫贱不复重冠裳贩鬻皆程郑生涯半彦方参貂口外得牛马谷中量翻怪中原弱穷愁徧八荒 

　　十八 

　　闻说羁縻国西来绝可怜冰天鱼作服陆地狗行船 【黑斤飞呀喀皆以船任载以狗驾辕】 披发环穿鼻文身耳压肩由来桑梓地不是信张骞 

　　十九 

　　少主和亲惯乘舆出塞门如何经故土亦是嫁乌孙鵰屋三春雪穅灯万里魂琵琶弹绝调夜夜泣黄昏 

　　二十 

　　称藩虽渐广文字尚无凭近塞能书木 【削木书之名曰裨子】 临江但结绳 【随事大小结绳于腰】 冠裳今亦改风俗旧相仍岁岁愁衣食春来早凿冰 

　　○上元曲 

　　谁道今宵是上元城头画角不闻喧相看独有天边月万里迢迢照塞门 

　　二 

　　皁帽蒙头犯朔风醉中踏月过城东无端猎火原头烧错认龙镫挂碧空 

　　三 

　　夜半邨姑着绮罗嘈嘈社鼓唱秧歌汉家装束边关少几队　儿簇拥过 

　　四 

　　翦纸为镫号牡丹西关爆竹似长安谁家年少黄金勒醉里垂鞭处处看 

　　五 

　　销金罗帕粉花香蟒幅齐肩锦绣装百病年年行走惯阿谁打滚到沙场 

　　柳边纪略卷五 
