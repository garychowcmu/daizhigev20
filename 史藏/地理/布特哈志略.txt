布特哈志略
（民国）孟定恭 撰 
●目录 
叙 
自叙 
历代沿革 
村落姓氏 
人物 
古迹 
謌谣 
经政 
东布特哈地方所设之县镇 
西布特哈地方所设县镇 
●布特哈志略叙 
志以记事取事实不取文艺今于朔漠辽金旧壤沿嫩江努敏江两流域中有能搜罗古迹遗闻创编巨帙贡献当世者斯亦匪易况乎出诸辽蒙族裔之手不尤难能而可贵乎孟君镜双辽裔名族即今呼为达胡尔人也余曩滥绾布西设治篆时君时充西布特哈总管公署旗务科长一城同官朝夕过从见其人彬彬文雅无尚武风而性嗜汉学听其纵谈布特哈沿革兴废事甚悉与同族时彦何鹏字壮飞者许为布西双杰余均器重之岁壬申余赋遂初归寓江垣孟君复来过访且携所著布特哈志略一书嘱为序文余既钦且喜孟君之有志又复自惭已之无学盖前此未闻镜双有编志之举今则巨帙忽呈于目前矣其苦心孤诣志坚有恒所以钦且喜余不敏素少读书不解文艺更何知乎序文乃谬承雅嘱所以自惭噫镜双其误矣哉固辞至再不获鉴谅将拂镜双之雅耶毋宁贻方家之笑余观夫全书六编以人物一编多取材于黑水先民传余均镜双之自撰耳余昔尝登宜卧奇山北望兴安大岭蜿蜒苍郁天然屏藩南瞰龙沙横贯乌淤尔一河奔流足下左嫩水而右努敏两江映带一泻千里气雄而势壮土厚而民鸷是以在地之蕴藏则有五矿之丰富发长则有五谷之秀实在山林之蕴藏则有材木可伐用有虎豹熊鹿可猎取有药草山菜可采可食有禽鸟飞鸣可看可听在江河之蕴藏则有渔业之利有运输之便更有两岸稻田可资灌溉其于人也亦然有奇士有勇将有忠臣孝子不观夫辽金元清四代之崛兴乎必有达胡尔鄂伦春健儿之踪迹驰骋中原大显身手为功臣为名将勋业烜赫图像立祠者斑斑可考故世称深山大泽必生龙蛇而天宝地灵之区精华所聚必生英俊读史者每谓布特哈一之 【之：在第二十六字隅下】 隅地里攸关乎历代之兴废不其然欤不其然欤今则其地满蒙杂居翰舶交驰水路田畴日辟文化日开如有博古好奇之士游历其山川航泛其江流采风问俗凭吊古今则可携孟君此编作乡导参考事迹须于词义之外必有所得夫苟有所得则是孟君创着之苦心孤诣贡献于世未常无益既有益于世应当嘉其志钦其人并可重其书是即余不揣謭陋为序之微旨欤陈鸿谟谨叙 
●布特哈志略自叙 
布特哈名称自清始即满语译汉打牲因土人打牲生活故名其地中跨嫩江流域西北倚内兴安岭与内蒙诸部接连东南临呼兰河与北满为邻土人分索伦达呼尔两部索伦按满语认明确为满洲之北边一部达呼尔按蒙语系内蒙之东北边部所谓达呼尔或达虎里者契丹盛时中国人以其关外东胡人尊称曰大胡人于是本族人亦以大胡人自称契丹之君号因之曰大贺氏至清注籍以音 【音：衍文】 致 【脱音字】 转字误也盖古来关外北方民族为满蒙两大家内中各分若干小部落随所在水土气候而成各族之土音习俗于是音俗虽变言尚未迁则通晓其语言者可以分别认明某部落为某大家之枝派且以山脉河流之名称可知原属某家所在处所矣余为斯地土著生于清末民初学习满汉文艺充当旗民差务按满蒙汉语谘访土老之遗传语音征求山脉河流之名称复经考诸历代史书如魏之勿吉系窝集之转音即满语森林黑龙江与地图嫩江以东黑龙江以西地方山林尚以某某窝集注称满洲在关东自称为朱申即肃慎之音转则今之满洲为三代之肃慎汉之索离隋之靺鞨黑水五代之女真金后索伦即索离之音转本属索头部索头者以其编发为辫而称辫制自清始则其为满洲之别部金末遗留于斯至元流落于黑龙江南岸库玛尔河地方围猎生活无疑矣唐之室韦系锡窝之音转即蒙语树丛如嫩江左右蒙部地方山林树丛迄以某某室韦或锡窝注称且契丹阿保机挫败室韦而置突吕不室韦部戍泰州东北其地自嫩江以西至索岳而吉山以东金婆卢火为防辽裔起挖边堡始自嫩江右岸西南直抵直隶围场元太祖帖木真起自黑龙江上游斡难河即今之鄂嫩河达呼尔部人以鄂嫩得姓者为多则岂非唐之蒙兀室韦契丹之贵族辽裔避金北移于黑龙江上游鄂嫩精奇里江等处游牧生活乎元为太祖帖木真本部故不在封疆之列至清于黑龙江南岸邻处索伦部一同陆续朝服而内移循嫩江讷谟尔阿伦格泥雅鲁等河一带随水草落居而成斯地土著以满蒙两家东北边界毘连邻处一方之两小部落合作一旗居此山川明秀天然佳境我先民学习满文满艺游牧渔猎吟咏謌谣每值国难从军効命卓著武功名标紫阁世享优荣特典事属流传纪载值此时势变迁世运转换天殆欲予吾族以复兴之机乎则启后原于承先数典岂可忘祖此即余之不嫌芜陋搜集所得草布特哈志略一编之微意也编次分历代沿革 【附叙土人种族及历任官吏之姓名】 村落姓氏 【附叙地□水陆物产及人民生话 【话：活】 状况礼节习俗】 人物 【为国宣劳着迹史册者之事□附列现代职官】 古迹 【边堡庙字碑铭匾额之类】 謌谣 【土人平素□念歌词】 经政 【经理疆界建设政治】 聊供史家之取材并以俟同志君子之匡政焉 
◇布特哈志略◇ 
西布特哈孟定恭镜双　编 
●历代沿革 
布特哈地方伊古为穷荒之域土人随各游牧处所而成部落其首领曰酋长部长每部各自为政中国治则通而来宾不治则叛而互相吞并争为雄长至士马日强土宇日广恒与中国为敌此即三代之肃慎汉之索离魏之勿吉隋之靺鞨唐之室韦五代之女真代有兴替名称不一以至辽金元递世兴亡而以陈习争尚武功文治缺然季清虽经居于黑龙江外五城之一因在武备之下未遑讲文至于略有备具之档案庚子俄乱焚毁一空典籍莫稽曷胜遗憾今则五族一家部落化为县治牧地变成良田江山不可复识而人类又呈复杂于是恐其久将入于五里雾也爰征求山川部落之古今名称与士老遗传之旧闻语音见诸史册而符合者志历代沿革
布特哈古息慎氏地 【山海经大□之中有山名曰不咸有肃慎之国郑氏康成说息慎即肃慎郭璞山海经注肃慎国去辽东三千余里按不咸山即长白山肃慎指宁古塔黑龙江诸境而言则布特哈在其地矣孔子家语周武王时肃慎氏贡楷矢唐虞曰急慎竹书纪年帝舜二十五年息慎来朝贡弓矢是为东荒绝域国见于中国历史之始云】 
汉属北夷索离国 【索离魏略作櫜 【櫜：槀】 离梁书作櫜离辽史作橐离后汉书云索离王出行其侍儿于后姙身而生男名曰东明王患其为祸也欲杀之东明遁南至掩虒水以弓击水鱼鳖皆浮为桥行渡至扶余地而王是为扶余建国之始云按扶余在吉林西北索离又在扶余之北淹虒水为难水即今之嫩江布特哈人随嫩江流域落居者为多索离之后索伦人仍在该处不少且斯地土传上古王与子生忌其子逃遁渡难水赖其鱼鳖为桥事尚相符则现在之布特哈地方即古之索离境无疑矣】 
魏为勿吉国黑水部 【勿吉即古之沃沮又称窝集乌稽阿集皆音转所致沃沮系满语译汉森林也魏书勿吉在高句丽北旧肃慎国也北史云勿吉一曰靺鞨其部落凡有七种曰粟末 【未：末】 伯咄安车骨拂涅号室黑水白山魏延与中勿吉遣使乙力支朝贡从难河水道往返乙力支返国知魏不复东略南夺扶余旧壤而疆理之隋书所称靺鞨七部其基于是役云按难河者即今之嫩江土人至今以难水称之则布特哈为其地无疑矣】 
隋属黑水靺鞨 【靺鞨七部原属勿吉最南者为白山部最北者为黑水部则布特哈属黑水部境无疑也】
唐时嫩江以东为黑水府境嫩江以西为室韦地 【靺鞨黑水部于唐高宗季年犯边为李多祚击破玄宗开元十年更为府拜其酋长李献诚为黑水府都督时有室韦国在西东与黑水靺鞨为邻服唐朝贡唐羁縻之契丹兴遂为所有阻午可汗置突吕布部戍长春州西阿保机置突吕不室韦部戍泰州东北涅刺拏古部戍泰州东自嫩江以西索岳你 【你：尔】 吉山以东俱役服之则布特哈其地无疑矣按室韦系锡窝之转音即蒙语译汉树丛盖因上古此处山深林密土人藏居其间出没无常始尔得其名也】 
五代时契丹属生女真地 【至五代时黑水靺鞨及渤海地皆附属契丹蔓延于松花鸭绿间在松花江西南为熟女真松花江东北者曰生女真则布特哈在其地矣】 
辽曰上京路东边突吕不室韦部 【辽上京临潢府即今内蒙巴林东北一百四十里之坡罗城契丹耶律阿保机挫败室韦而置突吕不室韦部戍泰州东北其地自嫩江以西索岳尔吉山以东则属布特哈矣按耶律系蒙语磊落光明之意阿保系鄂博之转音即土堆之谓机系额齐之平音并简即头也盖因其人尖顶性情磊落而得姓名者也】 
金属蒲舆路泰州地 【金蒲兴路南至上京六百七十里东南至胡里改一千四百里今黑龙江以西松花江以北嫩江左右系以扶余得名即明之福余卫地惟疆界赢缩互殊耳时金宗室婆卢火从太祖攻黄龙府及平东方诸部以功授谋克天辅五年太祖以旧部瘠卤不如泰州腴可种遂择诸猛安谋克中民户万余使婆卢火统之屯于泰州地泰州者故契丹二十部族牧地辽之长春州是也金兵既西略诸部族咸西北徙为边患婆卢火内修农业外饬边备起达里带石堡子达里带石者屏蔽也西南直抵临潢浚壕立界为堡二十有四史所称长春边堡是也其迹迄今在西布特哈总菅 【菅：管】 署北三里之遥起自嫩江右岸西南直抵直隶围场屹屹若长城可稽则布特哈为泰州地无疑矣】 
元属黑水府达达路为东北诸王封地 【契丹盛时他部可以纪者有塔塔尔泰赤乌有达达女真代兴咸隶属焉元太祖帖木真幼与札木合戏氷斡难河即鄂嫩河长为塔塔尔部长游牧捕鱼儿阔连两海子间兀儿失温上即今之呼伦贝尔乌尔顺河女真达达远 【远：衍文】 路在其东云至于元初封建诸王于东方自临潢东北泰宁路松花嫩江等处皆别里古台封地则布特哈在其境矣元为蒙古即东胡匈奴鲜卑突厥回纥更迭占据之地唐时有蒙兀室韦为此族之起源蒙兀之先尝服属于东胡东胡族即通古斯之转音故人种学家称其同出于东胡族至金时合不勒为部长自号大蒙古国即蒙兀之转音成吉斯汗时兵力真 【真：直】 达欧州泰西人因以蒙古为黄种之代表同称黄种为蒙古利亚种云】 
明属福余卫 【明初以元后乌梁海置外卫自大宁历喜峰近宣府曰朵颜卫本元之朵颜元帅府也迨成祖弃大宁以赐朵颜其地益广今热河特别区及其北境之地皆属之西界泰宁卫北界福余卫正统十二年卫拉特强盛以兵侵三卫朵颜泰宁皆不支乞降惟福余卫长奎孟克率所部走嫩江据其地而国则布特哈在福余境无疑矣福余系金之蒲与即扶余之转音】 
清曰布特哈 【清系满洲爱新觉罗氏爱新者译漠金也满洲之在关东自称为朱申即女真之转音则生女真阿骨打灭辽建金清为其后无疑三代之肃慎即
女真之先祖肃慎之转音为女真犹如女真之转音为朱申至布特哈者译汉打牲也盖因土人打牲生活得名】 
康熙二十八年设置总管衙门驻防于嫩江右岸宜卧奇地方辖理该处八旗事宜 【八旗系厢黄正黄正白正红厢白厢红正蓝厢蓝等八色旗旗 【旗：旆】 清制国军专由旗户分旗编练以备用武布特哈地方因有达呼尔索伦等部落人杂居设九十二佐分编八旗统设总管衙门一置索伦达呼尔满洲三总管合理之衙署建于西北倚金辽边堡东南临嫩江流域及尼尔吉渡口山环水抱之宜卧奇后屯其辖境西南自索岳尔吉山起西北经呼伦贝尔以内兴安岭为界东北与墨尔根即今之嫩江县连界东南行讷谟尔河源经呼兰齐齐哈尔即与今之龙江县为界同治季年以后历任满洲总管曰诺们德勒和尔巴彦蒙库良忠富尔增布均为齐齐哈尔旗人达呼尔总管曰萨尼布东布特哈他本沁屯人曰胡格精额东布特哈霍奇屯人曰业普春东布特哈德都拉屯人索伦总管曰富勒兴阿东布特哈开阔沁屯人曰文成东布特哈托木沁屯人曰恩特恒额东布特哈嘎布喀屯人曰凌丰阿西布特哈阿尔拉屯人其同治季年以前官名因庚子俄乱布哈衙门档案在博尔多副都统衙门同时焚毁殆尽以致无从查考暂付阙如其衙门内部之组织分户司兵司堂司每一司说 【说：设】 正堂一人副堂一人司官笔帖式各若干人书记亦若干人分担各该司内事宜】 
光绪二十年裁并三总管改置副都统总理其事其衙门移设于嫩江东五十里讷谟尔河北岸博尔多站地方 【博尔多站即今之讷河县旧街基讷河县系以讷谟尔河得名具历任副都统曰业普春东布特哈德都拉屯人系以总管升充曰额勒精额东布特哈伯尔科屯人曰双福齐齐哈尔旗人副都统衙门内部之组织仍如总管衙门分三司惟其司官笔帖式员额较前增多耳】 
光绪三十二年裁撤副都统就原有旗屯坐落以嫩江分界划为东西两路布特哈各分组八旗设总管一人掌本路旗属事宜 【旧设九十二佐至是悉裁撤 【撒：撤】 每路布特哈新组八旗旗设佐领一人骁骑校一人归各本路总管辖理两路总管署内织仍分二司惟其司员笔帖式员额较前副都统衙门减少耳】 
东路布特哈总管衙门仍设于副都统衙门旧基至民国初裁撒 【撒：撤】 总管改为八旗筹办处设总办一人文牍一人譒译一人办理筹划旗属生计事宜地方行政创设讷河县公署治理之 【其历任总管曰福龄齐齐哈尔旗人曰纯德呼兰旗人筹办处总办曰德宏东布特哈开阔沁屯八曰额勒春东布特哈温察尔屯人】 
西路布特哈总管衙门移设于嫩江西岸宜卧奇后屯旧总管衙门处民国十年创设布西设治局地方行政事宜归局治理局址建于尼尔吉城基总管署亦移于设治城内办理筹划旗属生计事宜 【其历常 【常：任】 总管曰常云西布特哈凯和屯人曰明德东布特哈多金屯人曰任 【任：常】 庆齐齐哈尔旗人曰直铿额东布特哈满乃屯人曰庄善齐齐哈尔旗人曰金纯德呼兰汉军旗人　按布特哈地方蒙古原属斯地驻防旗人出则荷戈从戎入则负担旗役赖天然荒野到处驰驱牧猎间随土宜稍事耕种以维口食外向无分理疆界开辟大叚地亩专务农田之事至清帝逊位改为中华民国汉满蒙回藏五族共和国家成立之初查勘该处为可以垦殖除蒙旗村落附近划留旗户生计地外余均谓之浮闲荒地悉收价出放招徕垦户于是内地汉民纷纷来居人烟辐辏县治创组事详经政门】 
按上列布特哈地方名称沿革如是其土著旗人则分索伦达呼尔两部索伦人按满语认明确为三代之肃慎汉之索离魏之勿吉隋之黑水靺鞨 【靺鞨系木克之转音满语译汉水也】 五代之女真金后即金及满洲之北边别部达呼尔人按蒙语纯系唐之蒙兀室韦契丹之贵族辽裔即今内蒙之东北与满洲北部接连为邻之一部金初避而北移黑龙江上游斡难河 【即鄂嫰河】 郭贝尔河精奇里江苏都里河等处牧猎生活后以所居河流之名称而得姓氏元为太祖铁木真本部故不在封疆之列至清内附所谓达呼尔或达虎里者契丹盛时中国人以其关外东胡人尊称曰大胡人于是本族人亦以大胡人自称契丹之君号因之曰大贺氏嗣经注籍音转字误致为今名斯地土老遗传达呼尔人自元灭后遗留于黑龙江上游地方游牧渔猎生活时领首者曰哈兰德坎汗及其子萨吉尔迪汗继续统辖于是本族人曾记祖来之汗萨吉尔迪之名无不知晓尊崇且道其故事者则不能不谓无因惜明季时代达呼尔人隔居黑水北岸稀尚往来消息不通致无史纪遗传文献缺乏无所取材未即确认为是姑记之以待专门名家之考定焉 
●村落姓氏 
伊古命氏起于封建后世谱牒推崇郡望世系之递衍关于民族之盛衰有攸来矣布特哈有封建之世爵而无百代之望族虽以文宪无征实缘游牧未定谓无氏族不可也往者丰功伟烈炳耀一朝谓吾氏族之不若人尤不可也往者已矣继今而欲绵百禩垂无穷者后贤之责其可忽乎志村落姓氏
按达呼尔索伦两部于清崇德年间归服陆续内移上自嫩江左右东从讷谟尔河两岸西沿努敏格泥阿伦雅鲁河一带各族逐水草挨次落居村屯牧猎生活而威布特哈土著兹举其村屯名称户族姓氏列表于后
东布特哈
嫩江左岸自墨尔根 【即嫩江县】 界博尔汽屯起南至齐齐哈尔 【即□江县】 界摆渡屯各屯如左 【嫩江自内与 【与：兴】 安岭南脉向南流入松花江】 
村　落 姓　氏 村　落 姓　氏 
博尔汽 鄂嫩氏 花马台 鄂嫩氏 
提古拉 鄂嫩氏 多金 敖拉氏 
海拉图 敖拉氏 搏库沁 【前后两屯均鄂嫩氏】 
博索沁 【前后两屯均鄂嫩氏】 开阔沁 鄂嫩氏 
杜拉本 沁 【沁：宜连第三字本】 鄂嫩氏 拉力沁 【前中后三屯均为敖拉氏】 
奎勒沁 【分三屯均为敖拉氏】 华尔沁 敖拉氏 
多西沁 【系由江西多西沁徙居敖拉氏】 库勒沁 敖拉氏 
都西沁 【敖拉氏由江西登特科屯徙居】 秀倭尔吐 【孟尔丁氏由江西宜□奇屯徙居】 
达哈沁 鄂嫩氏 阿拉哈沁 孟尔丁氏 
罕塔拉 【孟尔丁氏分前后随屯由阿拉哈沁徙居】 萨哈锦 【沃勒氏系由江西□□□移居又名□依□□□】 
嘎布喀 【涂克敦氏并有精奇望氏杂居】 大嘎布喀 【又名□□屯涂克敦氏】 
杨树屯 涂克教氏 榛子街 涂克敦氏 
小间房 【又名穆尔渣奇涂克敦氏】 大间房 【又名穆尔滚奇涂克敦氏】 
罢渡屯 【又名白罗尔系涂克敦氏】 
讷谟尔河上游南岸各屯 【讷谟尔河自内兴安岭东南脉西南流入嫩江】 
温察拉 德都拉氏 德都拉 德都拉氏 
都拉色 【杜拉尔氏萨玛西尔氏杂居】 敏特格 倭热氏 
讷谟尔河上游北岸各屯
奈阳 【又名阿彦系由温察拉氏 【氏：屯】 移居为德都拉氏】 索勒格尔 杜拉勒氏 
托密沁 【杜拉尔氏萨玛西尔氏杂居】 两间房 【德都拉氏倭热氏杂居】 
洪霍尔济 郭贝尔氏 莽鼐 郭贝尔氏 
霍赤 【郭贝尔氏并有索多尔氏杂居】 莫力 【前后两屯均为郭贝尔氏】 
倭都台 【前后两屯均为郭贝尔氏】 他本沁 郭贝尔氏 
南营 【东西两屯东屯为鄂嫩氏西屯为郭贝尔氏】 哈里 郭贝尔氏 
孔国伯尔科 郭贝尔氏 莽鼐伯尔科 郭贝尔氏 
大伯尔科 郭贝尔氏 老莱河 【又名乌尔西和屯系郭贝尔氏】 
西布特哈
嫩江右岸甘河以西巴彦街屯起南至齐齐哈尔 【即龙江县】 界止 【止：衍文】 梅勒斯屯各屯如左 【甘河在努奴河东北自内与 【与：兴】 安岭南脉东南流入嫩江】 
巴彦街 敖拉氏 萨玛街 敖拉氏 
凯河 鄂嫩氏 宜斯尔 敖拉氏 
胡日里 【前中后三屯均为鄂嫩氏系以胡日里河得名后改为和礼屯】 宜斯尔 鄂嫩氏 
登恃 【恃：特】 科 敖拉氏 
多西沁 【前后两屯均敖拉氏】 尼尔吉 【孟尔丁氏布西县城设在此屯即莫力达瓦旗署所在地】 
宜卧奇 【前中后三屯嫩 【嫩：均】 孟尔丁氏西布特吟 【吟：哈】 总管署在其后屯】 
阿彦沁 鄂嫩氏 果尼 【前后两屯均敖拉氏】 
会土墨尔丁 孟尔丁氏 大墨尔丁 孟尔丁氏 
小墨尔丁 孟尔丁氏 西拉金 【三屯后屯为沃勒氏中前两屯为吴然氏】 
尔根沁 吴然氏 汉古河 【东西两屯均博拉本氏】 
坤都沁 吴力斯氏 萨玛街 吴然氏 
桂勒图 【前后两屯均为屠克敦氏】 沃勒奇 【苏都里氏由绰尔哈徙居】 
绰尔哈 苏都里氏 梅勒斯 精奇里氏 
西瓦尔土河上游胡日里河迤南各屯如左 【西瓦尔土河自内兴安岭南脉西南流入努敏河胡日里河在西瓦尔土河东北自内兴安岭南脉东南流入嫩江】 
特莫呼珠 鄂嫩氏 雅普奇尼尔吉 【由前尼尔吉徙居系孟尔丁氏】 
库木西拉金 【由前西拉金徙居为吴然氏】 大库木尔 【由大墨尔丁徙居系孟尔丁氏】 
小库木尔 【由小墨尔丁徙居系孟尔丁氏】 西瓦尔土 【后改为大瓦土系孟尔丁氏】 
拉浅托尔苏 【由江东拉力沁屯徙居系敖拉氏】 大孟庄 【由大库木尔屯徙居系孟尔丁氏】 
努敏河左岸各屯如左 【努敏河自兴安岭南脉东南流入嫩江】 
库如奇 【原由宜卧奇徙居系孟尔丁氏】 索伦库如奇 杜拉勒氏 
甘沁 屠克敦氏 章印沁 屠克敦氏 
喀雅都尔本 敖拉氏 马尔丹沁 屠克敦氏 
阿拉尔 敖拉氏 布坤沁 屠克敦氏 
西必奇 敖拉氏 西瓦尔吉 【吉：】 【后改为小瓦土嗣后又改为兴隆堡】 
乌尔科 【系苏都里氏分前中后三屯】 乌科莫丁 【丁：在第十七字尔下】 【孟尔丁氏系由丁大墨尔徙居】 
哈力沁 【讷的姓为前后两屯】 博克图 库尔替氏 
博克图莫丁 【由大穆尔丁徙居孟尔丁氏】 毕台 【东西两屯均苏都里氏】 
博伦 沃勒氏 
努敏河右岸各屯如左
杜克他尔 屠克敦氏 萨玛街 屠克敦氏 
杜拉勒 杜拉勒氏 西路克奇 屠克敦氏 
西路村 敖拉氏 五家子 屠克敦氏 
呼初乌尔科 【系由乌尔科屯移居苏都里氏】 胡尔土会 苏都里氏 
查哈彦 苏都里氏 莫苦沁 敖拉氏 
托索虎 【由宜卧奇屯移居孟尔丁氏】 都尔本 敖拉氏 
格尼河上游各屯如左 【格尼河自内兴安岭南脉东南流入努敏河】 
得勒奇尔 屠克敦氏 冷伯尔格 纳克塔氏 
纳克塔 纳克塔氏 依勒本得 屠克敦氏 
萨拉口 【克勒特西尔氏】 牙尔赛 【克勒特西尔氏】 
沃勒莫丁 敖拉氏 
阿伦河上游各屯姓氏如左 【阿伦河在格尼河西自内兴安岭南脉东南流入嫩江】 
查巴奇 【屠克敦杜拉尔氏杂居】 翁布奇 屠克敦氏 
哈拉苏 【大卜土氏系由雅鲁河东岸移居】 巴彦托库 纳克塔氏 
杜拉尔 【杜拉尔克音卜尔札西尔等氏杂居系由雅鲁河移居】 诺西特 【哈卡尔氏宜卜吉尔氏杂居系由雅鲁河移居】 
依拉达 【杜拉尔氏屠克敦氏杂居】 库尔奇 纳克塔氏 
札尔呼奇 杜拉尔氏 索洛克奇 【阿尔本昌氏大布土氏杂居系由雅鲁河移居】 
那吉 【精奇里氏纳克塔氏杂居】 伦土库 【阿尔本昌氏杜拉尔氏杂居系由雅鲁河移居】 
吉木伦 屠克敦氏 章他尔 【纳克塔氏杜拉尔氏杂居】 
右列各旗屯每屯大者百余家或八九十家或三五十家小者七八户或十户二十户不等其屯所之相距三五里二三十里八九十里或百余里不等所住者草房三间两间或五间不等屋中三面火炕以防严寒信佛教家供佛像于西屋西上墙住长辈招待亲友均在西屋以重西方藉示尊敬存储货物专修东西配房屋底距地高二三尺铺以板垫以防潮鼠之患因其底台似楼名之曰楼房院周以杨柳柞桦等树架作障墙或以松木板装为板障养牛马者多猪羊为少办婚丧筵事并无鼓乐将家畜野兽等肉成块煮就手把割啖为贵盖因上古时代交通不便南菜艺术两乏依土产本味因地制宜而为以成习惯也礼节从满制 【平素相见行屈膝礼如遇年节则黏贴画彩对联除夕辞岁元旦接神并赴亲友家庆贺婚嫁则择适使媒介绍定亲纳礼结婚悬红合卺新夫妇拜天地认亲友办丧事则着白布孝服择吉开吊发引对灵哀哭奠祭筵待亲友均行下跪叩首礼】 庭训尚武 【长前幼后正肃严厉荷枪骑马射箭拍球真直朴实忍耐苦劳为尚】 努敏格尼阿伦等河一带屯所因处于山林野兽丰富围猎狍鹿灰鼠猞猁狐貉豺狼 【赴山围猎必须报官缴纳照费大洋一元领取进山营业执照俾资持证前行】 穿着狍皮衣服狍脖皮底靰鞡者为伙 【男服袖窄身长右襟左右开衩色尚蓝灰女服无衩宽袖沿边镶绦子色尚绿蓝红紫】 狍脖皮靰鞡名曰查卡米柔暖宜于冰地为该处特产嫩江讷谟尔河一带屯所地域平坦广阔宜于垦殖耕种 【如小麦苓当麦荞麦大豆小豆马铃薯白菜萝葡胡萝葡葱茄子稷粟黍玉蜀黍大麻□麻烟叶黄瓜香瓜西瓜等类】 农暇则在嫩江捕鱼鱼类则黄白鲫鳜草根鳑头等为多 【江左右各旗屯备有鱼网每年冬夏雨季网捕民国七年经讷布两县会勘网场定章发票冬纲 【纲：网】 分甲乙两等甲等每处收票费大洋二十五元乙等每处收票费大洋十五元出票期限由霜降至开江为止夏曰明水网分上中下若干段每段收票费大洋二十五元出票期自开江至霜降为止每屈 【屈：届】 出票土著旗人有优先报领权】 
或赴嫩江甘河努敏河上游山林砍伐木排顺流放下江省变卖以谋生活者亦复不少 【所放者松木排杨木排松木橔杨木橔松杨木挂椽大椽子皆建修房屋材料并有柞木排备作劈柴之用】 且有擅制大轮车辆之艺术每年八月间从山路运往海拉尔 【即呼伦尔 【尔：在第二十四字贝下】 贝】 属赶珠尔庙 【即寿宁寺】 集会交换牛羊马匹藉资营生者 【作车材料利用黑桦木车轮辐高约二尺余径寸许辋径二寸左右其大小并无一定尺寸查照木料之粗细长短随便酌量而为椎轴长均以八尺为标准耳其为车也轻便且能担运千斤重□上下行走山谷沟壑草道犹如平地故别称曰草上飞以为该处特艺其它蒙部所不能及者也】 于是民国时代有承领内兴安岭南脉山场营作林业之户日见其众 【其办法将山场执照由实业部领出后任人前赴山场段内砍伐木料或以水路放下木排抑从陆路运输必经布特哈境内查哈彦尼尔吉等渡口渡口设立卡所随时抽收十分之一或二三之抽分不等】 至于土人就地营生所获土产不足须两互交易以应需用者则两家情谊较为敦厚结为安达以资常久交往岂非以市易而成友谊犹有元成吉斯汗与扎木合结交安答之遗制欤夫天生斯民必赋其地而得依其水土物产利赖生存驯成性情习俗非系人力所能为尊南抑北薄东厚西者其亦不思之甚也 
●人物 
博木博果尔 
巴尔达齐 
萨哈连 
札里木 
鄂谟尔托 
绰奔 
阿克岛 
博尔奔察 
海兰察 
安禄 
安成 
由屯 
阿那保 
都兴阿 
色楞额 
钮楞额 
倭恒额 
丰绅阿 
色尔衮 
索布多尔扎布 
苏尔慎 
明庆 
海全 
苏彰阿 
特尔庆阿 
长顺 
讷依琫 
明兴 
业普铿 
安住 
布特哈旗人性情朴厚而质直见义忘利为国忘家虽武功显著官一品爵五等图像紫光阁而其子孙遵典袭授世职外恒无余资遗产身后萧条赖国家赐银治丧轻财好义不事积聚递演而成倚赖惰性先民之遗教固其然欤迨夫国体改造民治代兴而莫知奋励以图生计放弃权利以甘弱累又岂国家振兴民族之本意也哉矧在当地驻防例膺选拔之实职佐领骁骑校及骑都尉恩骑尉云骑尉监生等袭职不乏杰出人物可为矜式而历着军国勋劳光增史简以代表我民旌 【旌：族】 之精神者固大有人在可无传述以隆景仰而资激劝耶志人物 
博木博果尔　黑龙江库尔喀部索伦以材武长其部明崇祯十年即清太宗崇德二年朝于清次年又朝贡方物寻与清绝黑水诸部惟索伦达胡尔为大博木博果尔得众心江南北各城屯俱附之清太宗虑其势盛不可制使萨木什喀将左翼军副以伊逊索海将右翼军副以叶克舒北伐既至呼玛尔河分兵略地拔雅克萨 【城名】 乌库尔 【城名】 进围铎陈 【城名】 博木博果尔率六千人来争锋锐甚索海敛兵还萨木什喀将辎重殿后伊逊愤其怯与牛彔郎图骑都尉阿尔休各以其属伏于喇里阐铎陈间博木博果尔深入陷伏中伤七十人亡其众四百清军伤亡尤众郎图战死博木博果尔复使其党杜俄臣以铎陈阿萨津二城之众横击清师阿尔休章京穆虎穆鼐云骑尉和托俱殁于阵惟雅巴克以六人脱出太宗阳召索海等还须后命而使锡特库以科尔沁诸部兵潜袭之科尔沁接壤索伦而亲附于清故也博木博果尔游牧齐路德河不虞清师之骤至仓卒不能军被禽其部属次第臣属于清世祖鼎定后四征不庭威棱绝域索伦之名乃大着官一品爵五等图像紫光阁者相望也 
巴尔达齐　达胡尔精奇里氏世居黑龙江多科屯达胡尔部长也清天聪八年来朝适科尔沁噶勒珠塞特尔等各率所部托言往索索伦贼叛去巴尔达齐所部与索伦邻恐见袭急归护其国其后数朝贡方物清太宗妻以宗室女授额驸崇德八年索伦部博木博果尔拒清命江南北索伦俱应之巴尔达齐不以为动坚壁待王师顺治初率属弃土内附隶正白旗爵三等男遇恩晋一等坐事革 
萨哈连　巴尔达齐弟一等轻车都尉卒三子长堪楚堪三等轻车都尉次谟密岱骑都尉三敷岱都统谟密岱之孙萨克慎和硕额驸 
札里木　巴尔达齐同族顺治初与族弟卓诺图瞻同时来归均以功授骑都尉加至三等轻车都尉札里木卒次子柏尔赫图袭卓诺卒子博云图袭图瞻卒子众神保袭 
鄂谟尔托　巴尔达齐同族清初来归隶正白旗授二等侍卫子布尔济岱孙和通知曾孙和克托均任副都统衔索伦总管 
绰奔　达胡尔苏都里氏世居黑龙江清初以众百余人来归授骑都尉弟孟额德副都统 
阿克岛　索伦墨尔迪勒氏黑龙江鄂奇村人康熙十年率十六户四十余丁来归授四品章京编为半个佐领使其子党锡统之 
博尔奔察　西布特哈西瓦尔土口屯人系索伦隶正蓝旗敖拉氏其始仕当在康熙间雍正十年置掌管呼伦贝尔总管关防一员上以命博尔奔察乾隆初擢正黄旗都统二十一年晋内大臣命将戍乌里雅苏台索伦兵赴巴里坤助攻剿回部平图像紫光阁列前五十功臣位次二十御制赞曰矍铄请行索伦巨擘挽五石弓尚能杀贼如鸷之击不留飞鸟马援来归殊恩荣老博尔奔察善词令久侍内庭恒以片言移上意乾隆十六年春扈从南巡次镇江上放烟火观者咸嗽博尔奔察笑曰素被黄烟熏怕耶胡望而生畏也时黄廷贵督两江责吏民严故寓言之武臣引见例较射或堕其弓上震怒博尔奔察解曰若辈皆健儿意者欲奏其能习射劳苦致臂痛不能引弓也上为释然一日上亲较射不中色颇愠有长髯者至博尔奔察望而笑曰汪都统之弟来矣上抚掌大笑都统汪扎尔故修髯时呼汪胡子上夙知之也上尝微行经隘巷有步军校垒石为山于听事前顾而问之对曰此步兵花园也上大笑上书福字博尔奔察侍上目之曰汝亦识此中佳否应曰知之上所书福黑旦 【旦：且】 亮也上复大笑
论曰高宗御将吏严然恢恢有容好察迩言以通上下之情博尔奔察因事讽谏言浅而旨微宗室昭槤以为东方朔简雍之流也 
海兰察　索伦杜拉尔氏西布特哈阿伦河依拉达屯人面铁色生有殊力善射中者辄死幼为人饲牧勤苦而牲甚瘠假寐丛薄中主人怪而伺之赫然虎也乾隆二十年以库图勒从征准嘎尔库图勒者译言控马奴也初辉特台吉巴雅尔来降封浑特汗王其部寻叛附阿睦尔撒纳大兵至走塔尔巴哈台山 【塔尔巴哈台城以山得名山在城北百里】 海兰察追及之巴雅尔故善射方引弓海兰察飞矢中其肘而颠俘以献赏额尔克巴图鲁擢三等侍卫迁头等侍卫干清门行走赐骑都尉兼一云骑尉世职改入京都厢黄旗图像紫光阁位次四十六随狩木兰二虎逸入围海兰察囊三矢从发二殪之众诧为神勇三十二年大军征缅甸充领队侍卫从参赞大臣额勒豋 【豋：登】 额出东路先驱至罕塔遇贼射之殪三人禽七人遂薄老官屯额勒登额无远畧木 【木：攻】 老官屯不克退屯罕塔时将军明瑞北路师深入粮尽却退寇陷攻 【攻：木】 邦官军后路断海兰察请往援额勒登额不许明瑞卒战死上诛额勒登额以徇谓海兰察能军自是以忠勇结主知矣大学士傅恒以经略来视师破敌新街复薄老官屯 【圣武记新街之战海兰察哈国兴率舟师乘上风上游蹴之贼舟自相撞击杀溺数千江水为赤王昶征缅纪闻贼舟十余泊西岸我军发炮洞贼舟贼稍退泊江中沙洲获贼船六而无海兰察名王在军中所言当较确】 即军中授镶蓝旗蒙古副都统缅王孟较书乞款海兰察偕哈国兴往会其十三头目责以进表纳贡归逃人反土司侵地皆如约转镶白旗蒙古副都统已而缅甸贡不至上使再赴滇以偏师绕之
三十七年小金川土司僧格桑拒命诏驰赴定边将军大学士温福军海兰察至则夺贡噶山梁碎策丹掀路顶宗覆马觉乌摧明郭宗 【策丹路顶宗马觉乌明郭宗皆小金川要塞】 径趋美诺官寨美诺僧格桑所治也凡主 【主：土】 司所治土人俱称曰官寨僧格桑走大金川依其土司诺木索迁正红旗蒙古都统参赞温福军事三十八年进规大金川自攻噶尔拉 【山名】 深入军于木果木 【寨名】 逼攻昔岭温福刚愎自用谓功在旦夕日置酒高会海兰察诤曰师老矣当乘间出奇以取胜不然寇将乘我身为大将不此之务而日事宴乐非夫也温福拂袖起诺木索果遣奇兵陷底木达 【地名】 毁我喇嘛寺粮台瞰海兰察回援急攻木果木大营温福闭壁不敢出海兰察破敌还详审云气知必败请全师出险图再举温福复不从俄而大营陷温福中枪死丧精锐三千九百人海兰察殿余众退保美诺以应援副将军阿桂之师时我师新挫徒手无器械士气颓丧或堕铜匜于地众惊谓寇至则哗走海兰察守美诺旬日寇大至乃还屯日隆关阿桂亦敛军退上授阿桂定西将军丰绅额明亮副之分道复进海兰察以兵八千人道达巴宗北山拔别斯满拔兜乌 【别斯满兜乌均地名】 军势甚盛阿桂定美诺海兰察亦收帛噶尔角克 【地名】 布朗郭宗 【寨名】 底木达 【地名】 岱多喇嘛寺 【地名】 获粮四千斛小金川平复进规大金川地势险恶寸步层岩冰高径仄视小金川过之诺木索尤凶狡善守共 【共：其】 大都会曰勒乌围曰刮耳崖 【译作噶拉衣】 恃以为屏蔽者则罗博瓦 【山名】 逊克尔宗 【地名】 巴占 【山名】 科布曲 【山名】 诸要塞也海兰察恒将奇兵趣间道以拊寇之背其战最力其功亦最奇明年先驱度谷噶山口风吼雪飞继以大雾乘夜夺登古山碉大破敌于罗博瓦山山之旁有险曰色淜普 【山名】 唐蓬婆城故地也敌退扼那穆山而色淜普守弱海兰察潜师克之绕出那穆山后直趋萨斯甲岭破其绝顶二碉俯临逊克尔宗诺木索震恐酖僧格桑献其尸乞赦罪不获复固守以待勒乌围之援初海兰察以退屯日隆降领队大臣罗博瓦山之捷擢内大臣改赐绰尔和罗科巴图鲁译言超勇也至是复授参赞大臣加御前侍卫上行走敌自勒乌围分三路来援海兰察力战破之复夺默格尔山日尔巴当噶山格鲁克古山敌交断自是逊克尔宗困矣副将军明亮出大金川河西絓宜喜寇不能进诏切责之海兰察请于阿桂两路军声势不相属非计愿率千人往助阿桂约濒河必回军至则偕明亮大破寇于萨谷山梁日旁各碉寇震惧皆遁去无敢旅拒者直抵河岸阿桂备舟以济师两路兵始合
四十年五月克逊克尔宗寇悉其众守巴占海兰察踰菑则大海山突攻勒乌围之南纵火焚转经楼歼敌无算巴占之守遂溃勒乌围亦下大军次科布曲仰攻久之不能尺寸进海兰察七分其军自达乌围间道风卷而入连破当噶克底 【山名】 连噶木 【山名】 西里 【山名】 阿穰曲 【山名】 各山碉科布曲掎角悉摧一鼓踣之长驱至刮耳崖水陆围攻索诺木穷蹙率其母妻兄弟大小头目二千人捧印信跪降时四十一年春二月初四日也凯还车驾辛良乡行郊劳礼赐御用鞍辔马各一爵一等超勇侯再图像紫光阁位次第八寻授领侍卫内大臣明年正月赐宴紫光阁联句明亮句云逋诛未许依唇齿海兰察续曰济恶公然托舅甥便整两甄翻窟穴俄逢重险堑沟阮覆辕讵意无完轸上续之曰移垒犹欣有列营全诗七十二韵皆纪金川役也四十六年甘肃回以争新旧教相仇杀新教回陷河州进攻兰州偕大学士阿桂平之以功最授其长子安禄三等侍卫四十九年新教回复滋事偕福康安会讨破石峰堡加赐骑都尉世职以安禄袭仍迁安禄二等侍卫干清门行走
五十二年林爽文据台湾叛将军常青参赞恒瑞师久无功上命福康安海兰察代之既渡海海兰察率巴图鲁二十人冲贼仑仔顶 【山名】 贼遇矢辄踣乃大奔遂踰牛碉山径抵嘉义解城围明日福康安始至乘胜逐寇克斗六门进捣大黑杙 【地名】 寇乘我军未集先万炬来索战海兰察以千骑伏沟塍间乘暗击明毙贼多贼觉灭火鸣鼓疾进改令寻鼓声击之伏尸满谷黎明克其巢林爽文走集集埔俘以献复禽其谋主庄大田于郎峤台湾平晋二等超勇公赏红宝石顶四团龙补袿紫缰金黄辫珊瑚朝珠三图像紫光阁位次第五又命塑其像台湾府嘉义县城威示百蛮
五十六年廓尔喀寇我后藏陷扎什伦布历辈班禅额尔德呢驻锡建塔地也上以海兰察为参赞大臣从将军福康安援之次年五月尽复藏地进征廓尔喀海兰察将三队为前锋次济咙西八十里铁索桥初入廓境第一隘也敌营于河外山巅断桥阻险福康安问策于海兰察对曰予我五百人八日粮勿问所向速备材届期则桥以济既届期寇列阵出整以暇众谓参赞必无幸俄而寇大溃山上火发赫然见我军矣众哗曰彼岩间端坐者非海参赞耶急渡合而歼之福康安置酒问其故海兰察曰此水虽迅激然广阔不足与大江黄河敌吾循河之上游得浅以济既济鼠伏山谷中匿形藏声块然如木石粮尽而期至寇空营出争护桥吾猝起据之凭高下击故不能抗也 【高宗御制诗注踰峩绿山而济者为阿满泰四人无海兰察而私家纪载咸言之凿凿故据以补之】 敌退保东觉山阻大河自固其险倍于热索桥海兰察福康安各将奇兵由间道济大破之次雍雅山廓王使来乞盟实觇我师也严檄斥之数日不报师复进六战六捷深入七百余里距廓都阳布百里而近阳布在甲尔古拉山之阳其北为堆木补山两山相险若下有横河湍激不容舟我军既破北山寇海兰察谓宜阻河立营以计袭之福康安不可渡河进攻卒败还骁将阿满泰等俱战死海兰察督额勒登保扼桥力战出福康安于险廓王慑大军威卑词乞哀愿还所掠并贡驯象番马乐工永遵约束诏班师晋一等超勇公四图像紫光阁位次第六海兰察性强直而语言蕴藉多风致其于兵事盖不学而能也枕弓卧地知敌强弱验马矢知敌远近每临敌敝衣布帽绕贼阵后察其瑕可乘则纵兵或以数十骑闯入贼阵左右射之使乱而后整队攻之同时将帅惟服阿桂谓为知兵福康安孝贤皇后侄也贵而倨金川之役以领队大臣隶海兰蔡下其后征台湾征廓尔喀天子擢为将军而使海兰察参赞军事福康安事海兰察甚恭故海兰察智意发舒得以威棱绝域川陕之役大军久无功高宗临朝叹曰使海兰察在贼不足平也微时尝为流人朱姓御货车往来奉天吉林间朱姓知其非常人也厚待之既归还乡宿朱家赠遗特厚征台湾时齐齐哈尔某官为戈什哈尝有憾于公弟而勤勇敢战海兰察曰弟几悞我累荐之官至协领在朝与权相和珅忤珅常构之高宗不纳故得以功名终五十八年四月卒谥壮武入祀昭忠祠子安禄安成 【后人移居呼伦贝尔庶出仍居阿伦河依拉达屯】 
安禄 【海兰察长子】 从征廓尔喀以功赏哈什巴巴图鲁乾隆五十八年袭一等超勇公爵嘉庆元年擢干清门头等侍卫四年秋督饟至蜀经略勒保以安禄将家子饶勇略檄赴都统额勒登保军时羣盗蔓川境徐天德袭鸡公梁安禄以左翼陷阵大破之进攻王登廷于杜家坪遂至青冈岭已而鲜大川苟文明窥开县偕总兵朱射斗驰援遇于王家山乘雾攻之斩首百六十级坠崖死者无算余盗数十匿山沟丛莽中安禄将六骑大呼驰薄中矛殁于阵上诏曰海兰察在皇考时功绩懋着今安禄甫至军即奋不顾身追贼阵亡海兰察九泉之下亦当自喜有子命其弟安成偕侍卫迎丧军中赐治丧银千两加赏骑都尉世职谥壮毅入祀昭忠祠遗腹子生上赐名曰恩特贺莫扎拉芬译言长寿也
安成 【海兰察次子】 以父荫授蓝翎侍卫迁三等侍卫兄安禄战死所遗骑都尉世职上命安成袭之寻晋头等侍卫干清门行走嘉庆六年兄子恩特贺莫扎拉芬病卒无后复袭一等超勇公爵安成貌白晳美如冠玉喜声伎然勇悍有父风十八年奸民林清率众攻宫门安成徒手搏之格杀无算论者谓不愧将种云
论曰宗室昭槤书海兰察随狩木兰与巴林王换马事绝奇乃知智勇固天授也河北镇呢公又言公自西征归途语偏裨数年西南当有事始盛中乱未 【未：末】 甚勇十年始靖诸君当努力吾老不及见矣其后川楚教匪起竟如公言是岂有前知术哉上骄而下謟不恤其民奸人啸聚草泽间篝火狐呜 【呜：鸣】 广相扇诱必有暴发之一日唯深也故能通天下之志唯几也故能成天下之务世乃以武夫遇公以为尉迟敬德常遇春流也 
由屯　达呼尔孟尔丁氏西布特哈正黄旗宜卧奇屯人饶胆力善用强弓大箭常射鹿洞胸矢横双树间鹿奔而矢不折官佐领以事罢潜之木兰即车驾前一发得虎高宗壮之取视其矢叹曰箭与锸耳吕布善射未必能尔乾隆二十年从定伊犂已而大将军阿睦尔撒纳据伊犁叛内大臣尼玛散秩大臣鄂哲特同时内附之准噶尔也胥应之二十二年秋七月由屯逐尼玛于哈什河阿尔察图山口禽之 【阿尔察图山口其地曰额博尔济达巴今属绥定境】 所属台吉皆饮矢死明年三月禽鄂哲特于特克斯河 【特克斯河在伊犂河南】 阿睦尔撒纳走俄罗斯以痘卒布那敦 【又作布尼敦波罗尼都】 霍集占兄弟也回人称曰大小和卓木初为噶尔丹策零所羁王师定伊犁释布那敦归叶尔羌统其旧部霍集占独留遂助阿陆尔撒纳为乱寻遁归自立为巴图尔汗戕我副都统阿敏道于库车上命由屯从将军兆惠讨之次叶尔羌营城东黑水土渡河袭寇屯败还总兵高天喜等战殁兆惠明瑞俱受创寇乘胜来攻奋鬬五昼夜不获逞乃筑长围以相困是役也我师仅二千数百人去国万里被围四阅月赖由屯温布战得不陷上遣近臣驰至军中慰劳之援兵至霍集占走死遂收天山南四城赏克特尔克巴图鲁一等轻车都尉兼云骑尉世职图像紫光阁列前五十功臣位次三十七御制赞曰本射生手狼不暇走以之杀贼如探囊取奇功屡建亦因阅历世职崇阶酬其劳勚后官齐齐哈尔副都统转正白旗蒙古副都统 
阿那保　达呼尔郭贝尔氏东布特哈莽鼐屯人乾隆四十年以马甲驻京洊升上驷院司辔长五十六年从征廓尔喀攻察木先登乘胜克玛噶尔辖尔甲各山梁直趋济咙贼据险立碉相掎角分道翦其旁寨会大军克之迁二等侍卫寻护廓尔喀贡使入觐六十年从剿黔楚苗复干州赏奋图里巴图鲁克平陇交部议叙嘉庆二年诏从都统德楞泰赴川剿教匪败徐添德王三槐于东乡晋头等侍卫齐王氏姚之富犯夔州复东入楚蹑之郧阳阵左山梁压击俘斩无算匪趋竹溪县阿那保驰助城守北破贼陕西平利西击高均德于川境受重伤会攻蔡家梁禽白号罗其清袭蓝号冉文俦于麻坝寨火其栅白号张子聪扰东乡败之克龙子观李家坪匪巢六年以在兵间久染潮湿手足拘挛奏请回旗十一年命在前清门行走十三年赏穿黄马褂明年授正红旗蒙古副都统寻授上驷院卿十五年充御前侍卫二十一年赐紫禁城骑马管理善朴营迁镶蓝旗蒙古都统兼管上驷院事务历官正黄旗蒙古都统正蓝旗汉军都统内大臣总谙达管理健锐营事务道光三年上幸万寿山宴十五老臣图像玉澜堂阿那保与焉御制诗褒之有奋弋疆场知勇冠精勤调习天闲骧之句五年以病请告特旨令支广储司银五百两并赏给全俸以示轸念旧勋之意命其孙銮仪卫云麾使巴凌阿回籍交黑龙江将军对品补用便侍养十七年卒谥勤勇子博德欢御前侍卫迭任围场总管呼伦贝尔总管官至领侍卫内大臣正黄旗蒙古都统兼上驷院卿总谙达道光二十五年卒子六人长巴凌阿佐领次都尔通阿镶红旗蒙古都统三都兴阿盛京将军四西凌阿察哈尔都统五穆金阿六穆克登阿三等侍卫都兴阿西凌阿自有传 
都兴阿　字直夫 【阿那保之孙】 达呼尔郭贝尔氏东布特哈莽鼐屯人领侍卫内大臣博德欢第三子也厚重有大度临敌整暇万众不能撼咸丰四年僧格林沁围寇东西连镇都兴阿以二等侍卫从寇梯堤夜半出扑适当都兴阿壁都兴阿戒所部无动实弹彀弓以待寇被创缩退五年从克冯官屯功最迁头等侍卫即军中授京口副都统僧格林沁班师上以都兴阿忠勇可倚任命简精锐驻冯官屯须后命弟西凌阿以都统授钦差大臣督办湖北军务久攻德安不下诏将骑兵二千赴之寇弃德安遁总督官文檄助攻武汉时官文攻汉阳军江北岸巡抚胡林翼攻武昌军南岸倚水师通声援都兴阿饮马汉镇沙口间护水师水师夜烧寇船未还都兴阿列骑江干露宿达旦自是羣帅辑睦士益用命六年春九江寇犯黄州督舒保多隆阿败之新洲毁团风镇寇垒积聚而还迁江宁将军六月九江寇复上犯败之堵城冬十一月收汉阳赏霍钦巴图鲁胡林翼锐意东征遣李续宜徇江南岸都兴阿则率副都铳 【铳：统】 多隆阿提督孔广才副将鲍超徇江北岸期会于九江连下黄州广济进逼小池口江北岸要隘也寇垒石为城环以坚垒深堑与九江相掎角多隆阿鲍超毁其外垒殆尽
七年春援寇偪黄梅骑千余服装胥效官军都兴阿曰此假虎耀威耳可诱而败空城设伏待之寇先驱驰入城伏起惊而逃千余骑无一脱者乃垒于段窑枫树坳独山镇间输饟械济小池寇多隆阿孔广顺袭破之伪英王陈玉成大愤连十万众自至都兴阿亲击之渡河桥寇既败益趋而西移平就险连营三十里都兴阿使多隆阿鲍超攻亿生寺黄蜡山自率精骑会李续宾杨载福攻童司牌大创寇寇之趣黄蕲萝 【萝：罗】 田者亦为胡林翼别将所败玉成东遁上命帮办钦差大臣官文军八月焚小池口进收湖口梅家洲九江寇益困明年夏四月会克九江诛其渠林启荣交部优叙移荆州将军进规皖北寇严阻太湖拒我师八月合李续宾军击败之收太潮 【潮：湖】 潜山庐州告急诏促楚军赴援胡林翼虑安庆之寇之并力北犯也乃奏命李续宾援庐州都兴阿东攻安庆都兴阿焚石牌破集贤关逼安庆而军多隆阿鲍超军安庆北门副将石清吉军其东门寇昼夜出扑俱受创汹惧谋弃城走会胡林翼母丧归李续宾深入无后继败死桐舒再失都兴阿疏请起复胡林翼督师并檄李续宜舒保上援陈玉成既败李续宾之军将悍党七万人乘胜来攻我师后路断多隆阿进曰兵法全军为上官文亦奏令还军固楚疆图再举都兴阿乃焚垒退保宿松次日寇大至当是时也李续宾新亡士气消沮而寇势甚张都兴阿督诸将力战大捷于二郎河花凉亭歼寇万五千人玉成精锐十亡七八鲍超射玉成中肩几获之楚师复振九年正月再攻太湖病足不能乘马乃请告举多隆阿自代二月上命回荆州将军任俾养疾
十年和春金陵大营溃诏都兴阿率师援江北而以曾国藩总督两江时英兵犯天津京师戒严曾国藩胡林翼合谋勤王都兴阿先驱抵郯城和议成命赴扬州督办江北军务都兴阿乐用楚军欲得鲍超或余际昌与俱胡林翼允以鲍超畀曾国藩而留余际昌防湖北无以应也都兴阿乃挈杜嘎尔胡世英千五百以行既抵扬州奏派水师统带黄岩镇总兵黄彬帮办军务留降将徐州镇总兵詹启纶为大将将步兵而使杜嘎尔海全分将骑兵疏言扬郡形势南濒大江西滨诸湖东蔽里下河水陆交通处处吃重欲复糜烂之地必先保完善之区盖自知兵单将弱故主以守为战也十一年寇示形高邵诸湖而由仪征间道趋扬州都兴阿自以三百骑出觇寇寇万余突至从者咸震都兴阿令骑皆下自席地坐取烟叶徐吸之寇疑有伏不敢逼急筑垒自固都兴阿督诸将连战大破之歼寇数千生禽七百人寇遁十月调江宁将军遣副将刁经明副都统海全援镇江解其围镇江军告饥分四万五千金饟之同治元年李世忠以寇势盛弃江浦浦口敛军退寇乘势进扑扬州北营甘泉山南讫朴树湾号其众二十万而江北军不足二万大将海全受创死都兴阿意气自若谋定而后战每战必设伏诱其深入乃突起仆之寇既累挫侦者言寇将北趋都兴阿曰不然殆将西遁使詹启纶杜嘎尔要之新城大破之寇自是不敢犯江北五月曾国荃杨岳斌自安庆东下收沿江郡县进薄金陵雨花台都兴阿遣水师自瓜州鼓而 【而：在第五字枻下】 枻西攻观音门袭燕子矶以应援楚军先是多隆阿既克庐州曾国藩约以会师金陵盖藉以制狂噬横骛之援寇也至是多隆阿奉诏入陕都兴阿疏言多隆阿所部有节制人人惯战羣寇詟服今率队西征则嫉其攻 【攻：功】 能者固慊其私意而畏其声威者亦幸其远离窃念庐东各属幅巾员辽阔江淮上下处处空虚万一南逆复张北捻乘隙四起豫东江淮皖楚之间必致同时震动陕西情形较松请饬帮同曾国藩督办江淮军务视寇所向移师击之实保全东南大局之枢键不第 【鼎：鼐】 克复金陵较易为力也上允其请然多隆阿絓于陕寇竟不能至都兴阿以曾国荃攻金陵李鸿章入江苏寇无所归则必翦发易装渡江而北乃严封江之禁又奏举富明阿以自副九月伪忠王李秀成援金陵急攻曾国荃军都兴阿使副将杨心纯以千八百人入国荃军助守久之秀成解围遁明年陈玉成谋入里下河都兴阿遏之不获东别遣副将梁正源会江南军焚中关下关寇舟苗沛霖叛遣富明阿率詹启纶王万清讨之万清斩沛霖首淮北平万清以获咎废都兴阿惜其才起用之卒立大功甘肃回叛陷宁夏灵州宝丰各郡县归绥戒岩明年正月上召都兴阿备边入觐赐紫禁城骑马三月命督办甘肃军务曾国荃克金陵上以都兴阿督师江北屡歼寇功巨赏骑都尉世职寻署陕甘总督都兴阿抵花马池使杜嘎尔将步骑三千人裹十日粮绕石觜山渡黄河转鬬而前收宝丰解平罗城围进规宁夏宁夏有满汉二城汉城周四十里陷于回满城处其北被围久环二城皆回族清水堡纳家闸最巨都兴阿以兵单难深入乃奏留穆图善军穆图善故在楚时偏裨也既会克清水堡自黄河左右岸连营趋城下都兴阿军其东北穆图善军其西南解满城围进攻汉城外垒及纳家闸附近各墟寨拔之回大惧甘词求抚而潜决河渠阻官军穆图善惑抚议诸将久役苦饥冻亦欲藉抚蒇事都兴阿念回性反复非重创之则抚局不固乃督所部日夕进攻由是与穆图善忤
四年十一月回介穆图善部将黄金山乞降都兴阿限三日撤圩五日献城七日缴军械马匹银米移居纳家闸迤南候安插踰期始献城献炮二十六枪千刀矛万余俱窖之地中马匹银米匿不缴黄金山入城居守与羣回错处四月宁夏游击纳忠守备纳万有花马池参将保立等十五人来谒都兴阿诛纳万有而质纳忠保立等使三人入城谕叛回缴马械银米并勒令徙居如前约不听乃诛纳忠保立勒兵入城穆图善不至黄金山合羣回拒战城中都兴阿以久役迁延上劳圣虑下失将士心自请从重治罪且举穆图善代将纳万有纳忠保立皆新教回魁马化龙死党宁夏之陷于回实万有启关以纳之也穆图善谓马化龙忠实无二心而咎都兴阿杀降失信累疏严劾之部议革职治罪时都兴阿己移盛京将军矣上以盛京马贼炽改为革职留任然马化龙卒叛据宁夏金积堡抗大军左宗棠百战始克之先是陕抚刘蓉疏言都兴阿明达而懦穆图善长厚盖已窥其微矣六年春都兴阿抵盛京任遣色尔固善托伦布等分道击盗而躬勘沿海沿边各隘设防守盗魁王作福徐中礼等先后授首七年捻渠张总愚犯畿辅左宗棠李鸿章率师入卫久无功四月上授都兴阿钦差大臣以张曜宋庆陈国瑞春寿四军隶之会同左宗棠李鸿章军剿捻列名在左李上都兴阿疏言捻匪趋向无定日事奔驰意图疲敝我师遂其饱掠横骛之计亟应四面环攻更番进剿使羣逆无喘息之时乃可制其死命时左李诸军逐寇南路都兴阿使张曜四军与俱受节度己则进驻沧州减水河严减运两河之防引水东注护以墙壕檄明庆富和索布多尔札布将京旗兵据险而守固北路捻平归盛京任盛京清故都置户礼兵刑工五部权綦重兼尹归户部尤与将军抗衡地方有司以非将军所辖不受约束旗与民以种族阶级故恒龃龉不相下有司务为贪冒昧劳来安集之宜严刑而重敛之故奸民窟穴山泽中杀人越货蜂起不可熏烧将军以下俸廉薄无以为生恃仓差规费为私供仓差规费者各旗草豆折征之余银也都兴阿以盛京地腴土广而浮民多非改弦更张不足为治顾念事体大己不能任乃密请择贤自代崇实之继任将军闻实都兴阿所推云光绪元年二月卒于任家贫无以敛诏赐治丧银千两得归葬于黑龙江晋赠太子太保衔谥清悫十五年皇太后归政追念平寇勋赐祭一坛子卓勒洪额三等侍卫
论曰都兴阿在楚功名最盛多隆阿鲍超咸雄奇自负而乐为之下盖以德量服之也帅江北时李世忠拥众十万倔强江淮间都兴阿助以饟械而不假其力相奔走非自立于不败之地者能若是乎胡林翼善都兴阿谓有丰镐故家遗风满洲诸将所不逮李鸿章乃以愚闇诋之夫忠厚者失之宽炀灶蔽于众柄有时而下移刚明者失之严湿薪束其下患每生于不测沈潜刚克高明柔克所以足贵也西凌阿 【阿那保之孙】 达呼尔郭贝尔氏东布特哈莽鼎屯人领侍卫内大臣博德欢第四子也道光朝御前侍卫兼前引大臣文宗践阼加礼先帝旧臣免前引差仍御前侍卫上行走咸丰元年秋八月授察哈尔都统二年冬诏从钦差大臣琦善拒粤寇明年二月寇陷扬州西凌阿将黑龙江骑兵壁浦口震寇炮却退褫职留营伪丞相林凤祥李开芳既挫浦口军引众北犯千里无留行西凌阿尾寇而北解怀庆围复原官并赏花翎寇自济源入晋败之平阳斩首三百诛伪丞相伪将军各一人寇折而东踰太行渡滹沱河进陷藁城京师大震西凌阿先入卫土嘉其迅赴戎机命帮办钦差大臣胜保军胜保攻寇独流西凌阿攻静海四年正月独流静海寇俱溃西凌阿偕科尔沁郡王僧格林沁合军蹑寇寇入献县不能守南走阜城两月又突围出踞吴桥四月陷连镇李开芳自连镇突围出陷高唐州林凤祥留连镇深沟高垒抗我师乃疏四女寺引河导卫水灌之五年正月克连镇诛林凤祥悍寇数千人无一脱者赏二等轻车都尉并伊精额巴图鲁胜保攻高唐久无功被逮诏移师讨之高唐城坚池深积粟多与僧格林沁议阙城南围诱之出李开芳走茌平冯官屯导运河水灌之五月开芳穷蹙自投槛送京师晋爵三等男西安将军扎拉芬战死德安上授西凌阿钦差大臣督办湖北军务将投诚义勇二千及骑兵千七百人以行义勇皆莠民林凤祥李开芳所挟以北犯者也提督孔广顺讷钦参将刘富成将八千人先壁德安诏受西凌阿节度七月西凌阿至军寇来扑刘富成出战广顺讷钦望风溃失其营富成亦败退义勇从贼者六百六人西凌阿退屯随州旬日复进寇惮骑兵抄击恒夜出扰我军义勇多亡去上夺西凌阿钦差大臣畀之湖广总督官文而使西凌阿受官文差遣都兴阿自冯官屯将二千人至寇大惧十月弃德安遁亳捻张乐行苏添福扰河南巡抚英桂请济师僧格林沁疏言西凌阿善将骑史荣椿善将步性均纯实用当其材无掣肘当得力史荣椿亦僧格林沁旧部也上命西凌阿史荣椿助英桂剿捻六年二月抵归德偕袁甲三鏖捻累捷进攻雉河集拔之张乐行挟马步千余人遁去上以西凌阿调度合宜复察哈尔都统原官张乐行既渡淮裹胁踰万人陷三河城获船数百艘军械无算势复张西攻颍郡西凌阿遣格绷额德楞额随袁甲三赴援而己以七十骑居守已而寇扑雉河众寡不敌乃退屯七年春胜保帮办英桂军疏诋西凌阿甚力上饬西凌阿回京候部议部议革职以前劳改为革职仍留察哈尔都统本任时西凌阿已击寇颕 【颕：颍】 州走之矣是年秋会剿热河大阁土匪平之八年英美法三国求通商不获英船北犯诏戍山海关寻帮同僧格林沁管理前敌军奏建大沽口炮台营垒备防守朝廷重开外衅谕以英船泊口内无禁阻登岸则击之十年七月调镶蓝旗蒙古都统是月英兵登岸人擎枪伏地而进以我骑为的一弹一骑无虚发我师溃北岸炮台亦失偕僧格林沁退守通州和议成僧格林沁督师剿匪请以西凌阿国瑞帮办军务合军战巨野金山师衄亡大将格绷额寻击宋继明于兖州走之捻五旗并出谋犯济宁大营合军御之荷泽又衄西凌阿惧寇北窜移军东昌帅恒龄平郡西南匪墟进收堂邑张秋各城镇北路肃清帅苏克金攻曹州红川口禽其渠刘占桃梁继海帅富和攻捻城武定陶进至雎州寻还济宁护僧格林沁后路同治元年秋以疾乞休三年复授镶蓝旗汉军都统五年卒赐祭葬谥勇毅 
色楞额　字石友达呼尔郭贝尔氏系东布特哈莽鼐屯人即博德欢次子察哈尔副都统都尔通阿子也由六品荫生洊擢三等侍卫咸丰十年随叔父荆州将军都兴阿防江北累击贼杨 【杨：扬】 州胡家场槐子桥晋头等侍卫同治三年都兴阿督办甘肃军务色楞额从自石觜渡河回逆战中炮伤腿转鬬抵宝丰收其城加副都统衔会戮回酋马生颜记名副都统五年都兴阿移盛京将军从捕王庆宋占魁各贼渠赏花翎赐号讷恩登额巴图鲁光绪元年都兴阿卒崇实代以色楞额治军严肃奏充客兵全营翼长寻署兴京副都统二年实授三年调成都副都统五年迁驻藏帮办大臣晋办事大臣纳鲁噶鲁距藏远凶横为番民害抗不赴讯有年矣色楞额慑以兵威乃受约束判决旧案六十余起并订立差徭章程又以瞻对里塘之争界也互欲得木拉石百姓而属之木拉石百姓受虐于里塘土司乃投查彔里塘攻查彔不已查彔结瞻对以抗之木拉石固四川属境也色楞额既讯实流其首恶而归查彔于川境画定川藏边界立碑于噶坝阿霸之北雄辣山巅使瞻对番官不得干涉查彔地方事里塘土司亦不得役属三坝以息争端布鲁克巴部内乱来请兵色楞额以其地处徼外与卫藏邻惧扰边遣兵临帕里克要隘谕其部众速罢兵候查办又命江孜泛官抚其男妇违难来奔者毋或失所十一年冬调库伦掌印办事大臣次年迁伊犂将军时新疆甫建行省改官制设制兵与总督杨昌浚巡抚刘锦棠持论多异同上卒从昌浚锦棠议十五年伊犂大雨雪驿道坏行旅阻绝色楞额疏言伊犂地方自精河大河沿西来向以果子沟为孔道转饟械通文报商旅往来皆出其途即塔勒奇山峡也北始松树头 【岭名其上多松】 南达沟口计程六十里两山夹束一径中通险峻如关林木茂密岭洼多涌泉盖以雪水汇为沟流广仁绥定各城地亩藉资灌溉百余年矣兵燹之时道茀不治伊犂收还始建木桥二十有六随时修补行李称便客冬大雪深至丈余士卒掘铲手足冻皱竭数日之辛勤不敌顷刻之迷漫内外诸山劈削俨若列屏雪积一厚辄自崩摧长至百数十丈多年老树随雪拥倒官道一线时被堆压今春雨雪更盛入夏以来继以大雨天暖雪融四山积水夺沟而出桥梁拉毁竟无寸椽道路冲刷遂成巨壑车马难通徒步者亦无从绕越询诸父老辟里沁沟东出登努斯口直达精河山行约三四站较果子沟为捷中数段地形低陷如釜冬令积雪过深难于扫除昔人舍近就远固有深意现在馈军阻隔商旅断绝遣戍军队未能起程驿路通塞系大局安危拟先从事辟里沁一路隆高之处略予铲平沟壑洼地支木以渡为一时权宜之计暂通往来果子沟遭水以后洼者深涧长沟高者悬崖绝壁为功不易所费尤多撙节估计木石匠作需四千五六百工日各给银二钱五分壮夫六万二千余工日各给银二千加以灰料木石器俱总需银一万六千数百余两每岁修补约八百两吁恳饬部立案由善后款内支用上从之明年三月卒于官赐祭葬恤荫如例　论曰文祥谓色楞额临戎勇往而谋略尚非所长逮夫建节藏卫控制番蒙洞机中窾使绝域万里奉中朝约束无敢侮伊犂分界后门户洞开塔勒奇一路实当东北之冲牖户绸缪不惮艰险类非绌于谋略者所能举也 
钮楞额　达呼尔郭贝尔氏东布特哈莽鼐屯人为色楞额同祖兄弟即博德欢第五子佐领穆金阿之子钮楞额以大臣子侄宿卫禁廷光绪十五年擢正黄旗蒙古副都统十七年充东三省练兵齐字营帮办改盛京副都统二十四年调护军统领 
倭恒额　达呼尔郭贝尔氏东布特哈莽鼐屯人即色楞额之弟咸丰十年以委防御从剿河南匪赏花翎官正白旗二等侍卫同治十二年乌里雅苏台将军长顺奏征察哈尔蒙古八旗兵千人以倭恒额为帮统光绪十一年补护军统领简东三省练兵吉字营总统十七年调齐字营总统二十七年冬迁山海关副都统绿 【绿：缘】 事降革三十年开复 
丰绅阿　达呼尔郭贝尔氏东布特哈莽鼐屯色楞额族人也咸丰十一年以亲军从都统明庆击贼河南洊擢御前侍卫同治十二年帮带察哈尔马队赴援乌里雅苏台驻巴罕护台路光绪初补护军统领十年迁镶白旗汉军副都统十六年简奉天练兵盛字营总统明年会叶志超淮军捕热河马贼禽其渠齐保山赏黄马褂赐巴图鲁勇号二十年统盛字营马队二营援高丽守平壤七星门败回又溃于奉天析木城褫职戍军台二十四年十月赦归交荣禄差委次年赏副都统衔充库伦办事大臣二十九年补呼兰副都统三十年转马兰镇总兵兼内务府大臣三十二年调骧黄旗汉军副都统 
色尔衮　达呼尔孟尔丁氏西布特哈正黄旗大莫丁屯人世袭佐领乾隆末随狩木兰校射赏花翎从征廓尔喀复济咙赏强谦巴图鲁嘉庆二年参赞德楞泰讨川陕楚教匪以色尔衮从从歼姚之富齐王氏罗其清冉天元龙绍周各匪渠累擢总管加副都统衔六年冲贼通江广元间受矛伤奋鬬不退俘馘三百七十人而还七年樊人杰入楚欲与通江蒲天宝合色尔衮由间道驰三百里出其前累战败之德楞泰念二寇合难制使色尔衮率蒲尚佐诸军进击天宝次罗汉溪乱流而渡歼踞贼四百又追败之连坪 【兴山地】 天宝势渐衰坚壁鲍家山山界兴房二县周三百里下阻溪河道险而寨坚谓官军莫予毒也色尔衮以精卒千开箐扪葛绕出匪巢之上天降地出羣寇汹骇颠崖陨壑死者无算禽天宝妻子兄弟贼党男妇八百有奇天宝西走巴东折北窜竹溪遂入陕色尔衮蹑至百人沟 【陕楚交界地】 以刀砍树曰再不得逆首者如此树矣诸军益奋昼夜行二百里天宝分党走南江河缀我军而自率死士易衣断发匿瓦屋沟闻官军迹至跳崖挂 【挂：絓】 于树而死九年凯还授阿勒楚喀副都统十一年调伊犂领队大臣初陕匪蒲大芳既降安置塔尔巴哈台意怏怏谋与其党三十一人倡乱色尔衮阳 【阳：扬】 言巡边捕得之鞫实寘诸法伊犁将军松筠以闻上嘉其妥速交部议叙寻调镶蓝旗蒙古副都统十五年改伯都讷副都统移阿勒楚喀副都统士 【士：十】 八年秋李文成陷滑县直隶长垣匪应之窜封邱欲据太行色尔衮堵以骑兵不得西文成走辉县会总兵杨芳军进击大捷白土冈乘胜攻司寨山毁垣入纵火焚其巢贼众崩溃文成自焚死以攻 【攻：功】 最加都统衔先换头品顶戴并予云骑尉世职色尔衮骁勇敢深入恒摧锋为诸军先不欲后人二十四年调黑能 【能：龙】 江副都统寻以都统衔充呼伦贝尔办事大臣道光七年请告诏给全俸养余年十三年卒谥勇壮子明晋世袭佐领凌晋公中佐领灵珠又名珠勒格讷系副总管珠勒格善二品荫生二等侍卫孙济克济克札布世袭佐领兼一云骑尉索布多尔札布副都统自有传 
索布多尔扎布　达呼尔孟尔丁氏西布特哈正黄旗大莫丁屯人父内 【内：为】 色尔衮之三子珠勒格讷呼伦贝尔副都统衔总管咸丰三年将黑龙江兵入卫十年又率骑兵千人戍山海关旋趋热河护驾十一年以失察俄人越界刈羊草褫职索布多尔扎布以骁骑校留京补亲军迁三等待卫咸丰三年粤寇犯畿辅偕格萠额败之藁城获大炮数尊斩伪总制陆聿新擢正蓝旗汉军副都统赐紫禁城骑马同治七年接统副都统安住军驻岑子岭遏捻趋海河路十三年上阅马射中箭多赏黄马褂光绪八年卒赐治丧银五百两子希隆阿御前侍卫历官镶白旗满洲正红旗汉军副都统 
苏尔慎 【御制诗注作苏尔伸】 达呼尔苏都里氏隶西布特哈正蓝旗乌尔科屯人骁果善射乾隆五十六年从征廓尔喀赏蓝翎嘉庆二年从剿川陕楚教匪补三等侍卫改隶京旗五年蓝号冉添元合羣寇屯江油之马蹄冈而伏万人于火石抝 【抝：坳】 后欲覆官军参赞大臣德楞泰分兵趋贼陷伏中各路兵皆败德楞泰率亲兵数十保山颠誓必死冉添元服蟒袍草帽花翎挥众径前搏参赞苏尔慎抽矢射添元中其右手坠马生禽之是役也微苏尔慎大军几覆天子奇其功立擢二等侍卫干清门行走进攻大垭口以索伦兵冲贼阵受矛伤赏西林巴图鲁六年从德楞泰破贼蒋家梁追奔百七十里苏尔慎手禽伪元帅庞士应并其母妻斩之徐添德龙绍周苟朝献先后败死余匪胥入楚七年偕副都统色尔衮以兵二千沿江东下攻贼于凤凰山于鸡公梁于桂林坪皆深入殄灭之十年凯旋迁头等侍卫十八年天里教谋叛河南滑县李文成直隶大兴林清其魁也九月李文成陷滑县山东曹州定陶同时失守林清则率党二百入宫城分犯东西华门苏尔慎手格之毙贼数名加副都统衔换西林达春巴图鲁时上狩木兰命驰赴行在陈状寻授领队大臣率巴图鲁侍卫赴山东协剿上谕山东巡抚同兴此数人者一可当百苏尔慎尤杰出须乘以良骑毋令步战至则大破曹州定陶贼毁其巢十一上重开州防命旋军助尚书托津驻守十九年补镶红旗蒙古副都统充上书房谙达二十四年上幸热河乘舆马蹶苏尔慎控止之迁镶蓝旗蒙古都统赐紫禁城骑马道光元年随扈昌陵以冲校尉马致御舆落肩降蓝翎侍卫二年二月以二等侍卫休致三月卒上念其前劳赏副都统衔赐祭葬 
明庆　达呼尔德都拉氏隶东布特哈正白旗德都拉屯人道光八年从征喀什噶尔浮 【浮：洊】 擢头等侍卫二十二年从扬威将军奕经戍镇海击沈英舰擢正黄族 【族：旗】 蒙古副都统咸丰二年命将黑龙江骑兵从琦善御寇明年进驻浦口兵溃夺职解怀庆城围复原官寇西入晋明庆紧蹑之并将托明阿兵东趋临洺关会西凌阿军截寇藁城胜保围独流镇寇出扑明庆督队驰击之冰裂堕水中既出复前奋鬬受重创僧格林沁攻连镇劾明庆接应迟缓再夺职寻以屡败寇复原官既克连镇偕都兴阿追斩逸寇殆尽上重京师防召回京七年冬胜保援固始请明庆主骑兵至到 【到：则】 败寇西关中枪伤额卒焚其垒而还赏达桑阿巴图鲁进收六安州赏头品顶戴伤疾剧开缺回旗十一年创愈署正蓝旗满洲副都统御前侍卫上行走补正红旗蒙古副都统豫中教捻炽胜保请济师上命明庆率八百骑赴军遮匪广平大破之赏黄马褂同治元年伤疾剧复请开缺召还改正黄旗汉军副都统迁镶黄旗蒙古都统七年捻渠张总愚由陕渡河犯畿辅明庆率京旗兵防河西务继移沧州兴济镇为北路防军声援穆宗崩德宗继统特命穿孝百日光绪六年春乞休不许夏四月卒上命辅国公载濂率侍卫十员往奠赐治丧银千两谥简敬十五年皇太后归政追念平寇勋赐祭一坛子爱绅二等侍卫黑龙江佐领爱隆头等侍卫兼公中佐领光绪十四年擢镶蓝旗蒙古副都统爱祥兵部员外郎爱钧一品荫生孙成寿三等侍卫 
海全　达呼尔鄂嫩氏隶东布特哈镶黄旗博库尔沁前屯人以即补骁骑校咸丰三年将军英隆疏其才诏属琦善江北军破援寇于三汊河游击马永泰刘琮被围海全驰入贼中短兵接手刃数人拔之出托明阿师溃寇北窜扼之扬州赏达春巴图鲁德兴阿代将拔充营总进攻运河东西岸大小数十战毁寇垒卡殆尽遂收瓜州八年燔江浦南门外寇垒复其城记名副都统乌江和州寇合扑石碛桥逐之前抵乌江毁两岸寇垒殆尽寇间道趋和州海全以马步数百人驰击歼贼三千生禽五百人赏头品顶戴陈玉成拥大众犯江北德兴阿部署诸将扼要以守海全驻石佛寺为游击之师援鞠殿殿华于小店解其围合军逐寇复东葛乘胜进攻西葛陷寇伏力战突围出浦口大营溃从德兴阿扼邵伯各隘防寇北窜十年春金陵大营亦溃四月寇分三道犯扬州筑土围木城图久踞扬州大将李若珠使海全詹启纶夹击走之进扼天长六合之交寇方驰骛于苏浙财赋之境据名城拓分地树其党以守挠江北者皆孱卒故不获逞十二月都兴阿帅江北尤重海全使与杜嘎尔詹启纶分将马步兵当前敌明年十一月补京口副都统将马步千人援镇江败寇花村自领亲军殿后寇返扑歼其众独多同治元年正月复援镇江解其围二月接办镇江防务三月寇以二十万众趋扬州海全北援寇陈兵虹桥法海寺间而缺城东北一路都兴阿疑有重伏率海全侦之至北山贼万余人猝起海全左胯中枪子创重数日卒于军荫骑都尉兼一云骑尉世职谥壮节 
苏彰阿　达呼尔孟尔丁氏隶西布特哈正白旗尼尔吉屯人咸丰朝从征隶多隆阿军同治元年以委营总从解同州围进夷王阁村羌白镇回巢保总管加副都统衔二年克苏家沟收渭城记名副都统都兴阿攻宁夏调赴军以不约束革职回骑集金积堡谋袭官军后杜嘎尔金顺分路截击苏彰阿先登殪其渠一人手砍二人以功最复原官又夷宁夏满城外回垒累赏花翎赐号法尔沙泰巴图鲁十年三月将黑龙江骑兵五百戍乌里雅苏台 
特尔庆阿 【庆又作清与卿】　达呼尔郭贝尔氏隶东布特哈正白旗大伯尔科屯人咸丰八年以骁骑校从克怀远临淮关收凤阳败贼全椒渡江夺宝带桥五龙桥浒墅关各隘遂复苏州洊保花翎总管加副都统衔江南平凯还同治四年征防山东坐沿途需索逗遛罪夺职次年马贼犯吉林戕官兵陷城邑将军当 【当：富】 明阿请以从贼平复原官衔翎七年授干清门三等侍卫升二等十年命赴伊犂将军荣全军十二年长顺调赴乌里雅苏台寻赏头等侍卫充塔尔巴哈台额鲁特领队大臣光绪七年以病免九年授干清门头等侍卫十年擢正白旗蒙古副都统充御前侍卫压马大臣十二年穆图善练兵东三省奏充黑龙江齐字营总统统军二年复乞病赏食全俸十五年十二月卒赐治丧银四百两子成格布荫生 
长顺 【方略作常顺】 字鹤汀达呼尔郭贝尔氏隶东布特哈正黄旗莽鼐屯人父阿尔景 【一作阿尔锦顾云郭博罗公神道碑作阿那吉善】 头等侍卫咸丰十一年从明庆击寇河南官至京旗副都统长顺耸干面頳鼻长半其面须眉洒然沉默寡言笑起家蓝翎侍卫从克兴阿平朝阳马贼迁二等侍卫同治元年西安将军穆腾阿调赴陕败回临潼赐号恩特赫恩巴图鲁省防出力晋头等侍卫从多隆阿克光太庙回巢加副都统衔大捷苏家沟收谓 【谓：渭】 城记名副都统都兴阿督办甘肃军务将扬防骑兵以从袭攻清水堡下之穆图善代都兴阿将出视地形回大至见长顺卓帜桥上唶曰此小常也趦趄莫敢前长顺横矛大呼抉其围翼穆图善以出长顺在军中咸以常遇春相拟长常同音清文汉译重音不重文故方略诸书皆署常顺也寻从穆图善入甘回两犯兰州以长顺力战得完七年克狄道州功最赏玉柄小刀大小荷包二对进攻太子寺我步兵三营陷敌苦战不得脱长顺将二百骑分突之约会于中坚三入三出围解而步兵亡其半主者耻败责以不俟令诘不己长顺曰俟命此步军半亦亡矣寻擢镶黄旗汉军副都统回京供职兼充神机营专操官十年冬陕甘回扰北路军台迁科布多参赞大臣明年八月署乌里雅苏台将军回扑乌城南关垒登陴固守四日而围解乌里雅苏台为北路冲地无城郭长顺敷石为基垒土为墉高踰二丈外护以壕东西南三门建营设戍北门滨水建炮垒城上城守乃固寻督卓凌阿击贼图谢旗大破之伊犂将军荣全保塔尔巴哈台移书告急使依楞额将察哈尔骑兵赴援参赞大臣顾金钱噤不得肆久矣时长顺出驰疏劾焉归而疏辩参赞罢长顺以失礼使者为所惎亦交部议革职神机营调充骑兵管带兼总理营务翼长出为山海关副都统
光绪三年冬左宗棠进规新疆举之四年诏署巴里坤领队大臣巴里坤数被兵遗民苦生计为请巨金于官劳来安集之六年春移哈密帮办大臣丁母忧改署任八年俄罗斯以伊犁来归奉命定中路分界界约踰格登山以南属之俄格登山敌有刻石高宗平准夷铭勋碑也长顺据以折俄使俄使又欲得乌家岛山以其为锡伯营屯田水源也为长顺所持俱得归于我明年迁乌鲁木齐都统又明年改正白旗汉军都统进内大臣班十三年出为吉林将军吉林患水灾民乏食长顺发库帑又募富民捐钱米赈之全活无算边省制钱少恃商帖相市易商出空帖恒巨万数倒闭则官私俱蒙害长顺增炉鼓铸且购运于沪谋废帖用钱商民初骇沮后乃便之又改订税则岁增榷钱数十万清厘郡学田以膏士奏拨随缺地数十万晌以瞻 【瞻：赡】 旗营官兵二十年日本入朝鲜朝廷遣大军赴援长顺疏言淮军多暮气神机营及东三省练兵尤窳不可用前敌诸将无统帅惧蹈唐九节度相州覆辙疏留中已闻刘坤一拜钦差大臣之命则疏请简精骑由珲春疾入朝鲜境牵敌平壤之师使不遽内犯然后与淮豫诸军夹击于境上一入我境备多而御之益难亦不报王师失利敌渡鸭绿江而北辽东驿骚上命赴援并节制奉天各军诏曰辽阳有失惟长顺是问甫抵沈阳而海城陷于敌辽阳距海城仅百三十里渖帅尼其行长顺曰若然愈宜速往则从百骑疾驰去向夕抵辽阳壁西关外溃兵潮集而敌尾其后设后数时至者辽阳己膏虎吻以溃兵为之伥也既会军海城自冬涉春不下诸路军皆溃长顺亦却退款议成遂请疾归吉林
故渤海扶余旧国女真崛起于海古尔清太祖发祥于长白山皆奄有中国建省垂三百年而志乘未备长顺倡修通志聘编修李桂林主之疏言臣闻志记也积记其事也书序曰九州岛之志谓之九邱聚也言九州岛所有土地所生风气所宜皆聚于是后世方志之书所自昉也吉林极幽营之东北控辽渖之上游襟带江山表里华甸土苞上壤地跨胜形信神明之奥区寔守国之利器汉唐以前羁縻勿绝迨辽金元明为州为部为路为卫分土受治渐启规模洪维我国家肇启大东衍源长白考诸鸿烈是为报德之维溯自龙兴实始发祥之地高山天作丰水谋诒太祖太宗威扬挞伐式昭七德垂裕万年世祖克成厥勋奄壹区宇列圣觐光扬烈丕显丕承廑念旧邦聿隆作述钦惟皇帝升 【升：陛】 下缵承统绪寅绍丕基缅怀缔造之惟艰深维本根之至计特允前将军铭安之请添置官吏垦辟荒莱闿泽宏敷隆规大起而且整军经武设戊巳之屯防招民实边增庚戌之土断则壤成赋视内地无少殊腋韩胸蒙较内省为尤重允宜编诸方策垂示无穷而三百年来省志未立无以恢宏神谟润色鸿业是亦守土之臣之责也且夫王者陶天下为一家必先物土宜而制疆里外史掌四方之志将以申封守而画郊圻是以河图括地遁甲开山伯益山海之经周官职方之纪洎夫历代并有专书顾华渚丹陵未显孕灵之迹豳居邰室仅传胥宇之文仰松柏于殷山景亳则图经莫考指枌榆于炎社沛丰则纪述无闻唐家仙李蟠根徒闻十道之志宋氏商邱袭号空称九域之书乐史寰宇不列典章欧阳舆地但笺沿革徧稽往籍罕征省山与宅之规兹遇绍闻敢忘建邦启土之烈臣职司守土历有岁年辄欲与此邦人士网罗旧闻敬谨缀辑然而吉林之志较之他省有倍难者夫索绥春秋端资边浏常璩国志半袭谯周是则一方之书不能不藉于一方之纪而吉林自来纪载未有专书汉史三韩之说既范氏之诬辞渤海大氏之文仅唐书之旁及书缺有间不足据依惟乾隆四十四年钦定盛京通志一书详记吉林建置之事今拟恪遵成式推广新编而百余年来之经制典章增华踵事亦应旁搜博采州次部居庶几考献征文不虞散落特是削青缮写尚需日时而起例发凡宜先裁定伏以圣皇启宇王迹肇基开刱之神谟征伐之伟烈在原在巘经陟降而地灵成邑成都启版图于日辟爰在圣祖则翠华三莅念切绍庭洎乎高宗则銮辂四临功期绳武频昭旷典富有天章是皆宜恭纪圣谟登诸首简若夫星土井疆之缕载山川城郭之条分古今沿革郡邑置省户田赋役邮驿兵防长佐师儒之官论秀书升之典薛季宣之编土俗范成大之记虞衡人物志之昉林纮艺文志之依班固凡此门分户别总期纲举目张是宜精据密摭显著胪晰者也至于分率准望别成斐秀之图斜上旁行更着史迁之表庶几言其域分条其风俗疆宇之故视之而可知若坐堂隍俯视庭宇形势所凭察之而足审将下以为方来之法守而上以备国史之要删焉臣治戎是职守边无效有愧伏波之聚米开示众军窃慕酇侯之收书能知隘塞用竭愚管开局兴修他日书成恭缮进御所冀述艰难之先业如陈二南七月之诗尤愿追揆奋之威棱以成克诘方行之盛自十七年经始至是年春成书百十有六卷上之病愈管理神机营二十五年命稽查吉林练兵复授吉林将军维时义和拳民肇衅以仇教驱洋为名二三亲贵重臣义而奖之遂蔓延不可制俄西伯利亚铁道东端交午奉吉江三省境侨居人至伙廷寄促急击之长顺习外情知彼我强弱形势独锄莠民守条约敛兵保境不轻发奉天黑龙江师熸城陷人民骈首死者数十万惟吉林差完和议成偿银十余万圆视他省轻减二十九年日俄讧于奉吉境严守中立两强无所借口而榷税
大旺三十年卒年六十有七赠太子少保衔予一等轻车都尉世职赐治丧银千两谥忠靖子希林布侍卫前卒孙荣源一品荫生以郎中用分省候补道论曰长顺积军伐致通显考其战略盖难与都清悫富威勤并论他日建节吉林辟土绥氏 【氏：民】 治 【治：致】 力文治实为二公所不逮云庚子之役拒宫闱之乱命保境睦邻脱数百万生民于豺牙虎口间得不横噬以尽可谓社稷臣矣 
讷依琫　阿 【阿：宜连第三字琫】 达呼尔鄂嫩氏隶西布特哈厢黄旗凯河屯人咸丰五年从舒保入楚收德安六年诱寇汉阳西门败之北解襄阳围明年斩匪渠张文治禽高二先襄樊肃清陈玉成西犯胡林翼檄从舒保回援 【平定粤匪方略作讷依璋阿误】 败寇广济八年多隆阿攻太湖从舒保牧马太湖河进至流波石童为大军声援胡林翼尝疏言舒保讷依琫阿所将皆劲旅冲锋陷阵战绩最多云 
明兴　索伦敖拉氏隶西布特哈厢黄旗巴彦街屯人咸丰三年从征江南总第二起马队递补佐领九年调湖北属总兵鲍超霆军自是霆军有黑龙江马队江督曾国藩由祁门进窥金陵挟鲍超一军与俱明兴从破寇卢村洋塘间祁门大营始固十一年陈玉成袭曾国荃安庆军李秀成躏江西江南北岸俱告急明兴从援皖大战集贤关玉成败走俘其渠刘玱林回援江西秀成敛众保丰城大破之抚州围寇望风遁贵溪铅山寇亦迸散霆军转鬬数千里疲甚明兴率马队独进又东至于广信寇方攻广信闻明兴至立解围遯以功最记名副都统赏法什尚阿巴图鲁同治元年裹寇青阳寇惧急返巢乘势破其九垒大战甘棠铺自山后冲贼阵破之遂收太平进克宁国府城遥授乍浦副都统次年诏署杭州将军乃离营使营总那勒丰阿率所部回黑龙江八年以足疾乞休十一年授荆州右翼副都统又二年卒子定庆六品荫生定祥领催孙崇福领催 
业普铿 【一作业普春】 达呼尔德都拉氏隶东布特哈正白旗德都拉屯人咸丰四年以佐领从僧格林沁逐寇富庄驿赏花翎洊保协领因事夺官同治六年从善庆战赣榆诛捻渠任柱复原官光绪二十年黑龙江将军奏设布特哈副都统缺上以授业普铿 
安住　达呼尔苏都里氏隶西布特哈厢白旗绰尔哈屯人同治元年以即补总管佐领从胜保入陕破咸阳马家寨回巢加副都统衔胜保被逮改隶多隆阿时多隆阿转战渭北省防弱将军穆腾阿调防西安二年回扑西安败之记名副都统偕曹克忠破光太庙回巢加都统衔明年补吉林副都统丁忧回旗四年僧格林沁战死曹南捻蔓山东河南境诏将黑龙江骑兵屯大名河南巡抚吴昌寿累疏请移师助剿明年败捻西平古蔡寨进驻兰仪李鹤年代昌寿抚豫夺安住军并于善庆奏言安住久历戎行人甚朴实请令回吉林副都统本任诏着来京候旨安住疏言捻渠张总愚赖文光牛洛红任住木失巢之兽挺走无常已成流贼豫省四面平原宜于野战聚而歼旃较他省为易然驰骤豫境并未大受惩创者其弊有三一在督办大臣不能临阵臣前在陕西亲见多隆阿指挥前敌号令一出将士人人思奋争为前驱是以所向克捷今河南抚臣闻一警报授一方畧皆系遥度悬揣之说藉令筹划悉当已苦后时而况遥度悬揣者在在与事实相违也二则马步诸将不能合击抚臣既不能督师临敌马步将领势均力敌平日会商意见或不相同及至交绥各军自为进止胜不相顾败不相救贼虽挫败得以乘间逸去臣所部仅千人虽遇数万之贼莫不决命争首然无步兵夹击杀贼虽多官军士马损伤亦复不少夫与其待贼走而拔营尾追何如当贼甫至而并力一击臣每以未得痛歼丑类为憾者此也三则贼计甚狡贼马日增贼日夕奔驰趋向靡定藉以疲敝官军而常伺我兵力不到之处掳胁人民壮者裹以从行弱者勒令献马赎命故贼中健马日见其多势亦益张臣惟大河以南贼匪蹂躏殆徧惟河北三府尚为完善将来无可掳掠势必窥伺河北伏愿简放知兵大员督办河南军务督办得人则马步自能会合以收夹击之效贼虽狡悍当有东 【东：束】 手归命日也寻命将黑龙江骑兵五百从库克吉泰德兴阿赴科布多次山西捻渠张总愚自豫犯陕陕回窜甘者亦东归西安戒严安住急引兵渡河六年二月偕楚军将刘松山及副都统全福攻寇金渠银渠转鬬干州泾渭同朝间寇势张而复蹙调西安副都统张总愚践冰渡黄河东趋偕喜昌蹑至河内清化镇以未出队策应喜昌为左宗棠所劾革职留营归喜昌统带寻偕喜昌败贼隆平马家桥疾趋入卫七年正月先寇至保定赏还顶戴二月会宋庆张曜诸军破贼深泽献县复原官三月偕陈国瑞逐寇抵怀庆清化镇上命督所部千五百人留屯杜捻回窜居一月安住以捻躏直东境诸将疲于奔命而河内无寇警乃率所部北上与侍卫陈国瑞俱豫抚郑敦谨劾以擅离防所交部严议令驻师保定固畿辅张总愚走死复原官补正白旗汉军副都统
论曰安住在诸将中无赫赫名然读其论兵事疏谓当萃捻于河南平原地合军歼之与曾李圈贼一隅之旨同何其所见之远也屡忤疆吏摧折而不悔殆亦权奇自喜之士与 
以上系己往人物事略其最近从政人员以非志例不得特书附列名贯职任如下庶相观而善追踪先民遗烈以俟异日论定焉
姓名 次章 籍贯 出身 履历 
额勒春 乐田 东布特哈正白旗温察拉屯人 笔帖式 历任布特哈副都统衙门笔帖式骁骑校佐领总管黑龙江军务善后督办公署咨议 
额尔德蒙格 德崇轩 东布特哈开阔沁屯人 东布特哈官立师范简易科毕业 历充东布特哈厢白旗骁骑校佐领讷河厅议会代表讷河八旗筹办处总办 
额勒松 智臣 东布特哈正黄旗奎勒沁屯人 黑龙江省满蒙师范毕业 历充小学教员讷河警察第四区巡记长 
额尔登布 晓峯 西布特哈正白旗小莫丁屯人 西布特哈高级小学校毕业 历充西布特哈总管衙门笔帖式骁骑校佐领科员 
文卿札布 鄂景秀 西布特哈厢黄旗和礼屯人 辽宁东北蒙旗师范学校毕业 历充西布特哈总管衙门书记员 
巴图 恩升 东布特哈正蓝旗嘎布嘎屯人 北平蒙藏学校毕业 历充江省卫队团上尉团附 
巴金保 富礼庭又名富兴 东布特哈正黄旗达哈沁屯人 江省满蒙师范学校毕业 历充东布特哈厢黄旗佐领青年教育促进会长八旗筹办处总办 
吉尔嘎朗 又名德古来字纯朴 东布特哈正白旗温查拉屯人 日本东京长崎高等商业学校毕业 历充蒙古自治军军法处长 
吴常 【常：在第三字德下】 德 子恒又名嘎珠 西布特哈正红旗西拉金屯人 江省满蒙师范学校毕业 历充教员教育委员 
阿罕台 日新又名敖恒泰 东布特哈正黄旗库勒沁屯人 南京中央政治学校毕业 历充东布特哈佐领筹办处办事员教育促进会员讷河□署科员 
阿锡塔 又名喜常字五亭 东布特哈正蓝旗嘎布喀屯人 领催笔帖式 历充骁骑校佐领游击队管带省防军营长警备军营长 
阿勒巴 又名福德字善修 西布特哈正黄旗宜卧奇屯人 西布特哈高级小学校毕业 历充西布特哈总管署科员骁骑校佐领 
阿勇巴图 敖荣寿 东布特哈正黄旗都西沁屯人 奉天东北蒙旗师范学校毕业 历充呼伦贝尔小学教员 
志达图 孟贵三 东布特哈厢红旗阿拉哈产屯人 南京政治学校毕业 历充东布特哈旗务处笔帖式在江苏省政府各厅实习六个月 
卓仁托布 又名孟海顺字□川 西布特哈正白旗尼尔基屯人 黑龙江省立师范学校毕业 历充布西农务会长江省蒙旗教育委员会委员 
卓仁台 又名德全字子厚 西布特哈正蓝旗杜拉尔屯人 布西高级小学校毕业 历充布西设治局荒务科员 
哈春富 字敖景堂 东布特哈厢黄旗多金屯人 江省满蒙师范学校毕业 历充正黄旗骁骑校讷河第四区巡官 
胡格金台 敖岳山 东布特哈正黄旗奎勒沁屯人 奉天东北蒙旗师范学校毕业 历充东布特哈八旗筹办处书记呼伦贝尔小学教员 
耐泐橐 公元 东布特哈厢白旗开阔沁屯人 日本东京美术学校毕业 历充胪滨县公署科员 
阿克敦 子友 东布特哈正黄旗拉力沁屯人 江省满蒙师范学校毕业 历充东布特哈八旗筹办处譒译讷河四区区官 
郭兴元 绰罗巴图尔 东布特哈正蓝旗莫力屯人 日本士官学校毕业 
郭兴德 丰兴德 东布特哈正红旗满乃伯尔科屯人 北平蒙藏学校毕业 
敖福瑞 霍图仁嘎 束布特哈正黄旗奎勒沁屯人 北平蒙藏学校毕业 
敖瑞明 东布特哈正黄旗库勒沁屯人 北平蒙藏学校毕业 
索宝 又名郭文兴字雅亭 东布特哈正蓝旗洪霍尔济屯人 笔帖式 历充东布特哈骁骑校佐领 
索米子宏 又名孟定恭字镜双 西布特哈正白旗大墨尔丁屯人 黑龙江满蒙师范学校毕业 历充西布特哈骁骑校佐领总管署笔帖式科员科长布西教育局长 
常德布 仲平 东布特哈正白旗都拉斯屯人 黑龙江满蒙师范学校毕业 历充骁骑校小学教员□务局稽查 
常海 瀛洲 东布特哈正红旗满乃伯尔科屯人 北平蒙藏学校毕业 
舍英 俊才 东布特哈正蓝旗洪霍尔济屯人 东布特哈师范讲习科毕业 历充小学教员 
鄂腾格 又名松盛字云涛 东布特哈厢黄旗花马台屯人 江省藏蒙师范学校毕业 历充讷河县署譒译第四区巡官区官骁骑校省防军营军□长游击队长警备连长 
尔恒巴图 又名杜双□字佐臣 西布特哈厢蓝旗双明屯人 领催 历充骁骑校佐领游击队长区官 
富增格 郭学礼 东布特哈正红旗满乃伯尔科屯人 北平蒙藏学校毕业 
图穆尔 孟德兴 东布特哈厢红旗阿拉哈产屯人 北平蒙藏学校毕业 
马尔嘎 又名翊虞字凯□ 东布特哈正红旗满乃伯尔科屯人 江省第一师范学校毕业 历充呼伦贝尔中学校教员呼伦镇守使署咨议道署翻译黑龙江警备司令官署蒙文秘书 
嘎尔地 又名荣福字善亭 东布特哈正红旗满乃伯尔科屯人 笔帖式 历充骁骑校佐领东布特哈总管署文案处总办劝学所长 
霍图日藏 孟福善 西布特哈正黄旗宜卧奇屯人 奉天蒙旗师范学校毕业 历充西布特哈总管署书记布西财发局事务员 
明升 敖级三 西布特哈正黄旗登特科屯人 布西师范讲习所毕业 历充小学教员总管署笔帖式骁骑校 
孟希舜 孝闻 西布特哈正白旗小墨尔丁屯人 布西师范讲习所毕业 历充笔帖式骁骑校佐领总管署科员劝学员教育委员 
巴彦克西格 又名敖巴彦字俊升 西布特哈正白旗登特科屯人 布西师范讲习所毕业 历充小学教员领催笔帖式 
乌尔恭博的 又名庆元字同甫 西布特哈正黄旗西瓦尔土屯人 笔帖式 历充骁骑校佐领总菅 【菅：管】 署科员 
朱尔纲 又名卿永字子久 西布特哈厢白旗绰尔哈屯人 江省满蒙师范学校毕业 历充小学教员教育委员笔帖式 
绰克巴图尔 德树元 东布特哈正白旗文查拉屯人 日本补习日语大学校毕业 历充蒙古自治军宣传处长 
绰若奇 瑞升 东布特哈厢蓝旗嘎布喀屯人 江省第一中学毕业 历充小学校教员骁骑校讷河警备营部书记 
穆克德 又名文盛字子彬 东布特哈正黄旗库勒沁屯人 笔帖式 历充领催骁骑校总管署司员 
图穆尔托 又名升全字云亭 东布特哈正黄旗博库尔沁屯人 笔帖式 历充西布特哈总管署料 【料：科】 员劝学员 
海顺巴图 又名郭海保字汗臣 东布特哈正红旗他本沁屯人 江省满蒙师范学校毕业 历充小学教员讷河五区巡官布西三区保董区董 
萨音托布 鄂成奎 东布特哈正黄旗博库尔沁屯人 北平蒙藏学校中学班毕业 历充小学教员 
孟有格 东布特哈厢红旗阿拉哈产屯人 讷河县立高级小学校毕业 历充小学教员 
孟定海 信斋 西布特哈正白旗大墨尔丁屯人 布西高级小学校毕业 历充西布特哈总管署笔帖式布西财政局收捐委员 
纯善 仁斋 西布特哈厢黄旗 【旗下脱特字】 莫呼朱屯人 布西高级小学校毕业 历充布西劝学所雇员总管署笔帖式 
增保 东布特哈正红旗哈力屯人 讷河高级小学校毕业 历充布西四区学务委员 
嘎特布库 贵隆 西布特哈厢黄旗和礼屯人 布西高级小学校毕业 历充小学教员 
珠尔甘图 珍卿 西布特哈厢红旗哈力沁屯人 江省满蒙师范学校毕业 历充西布特哈总管署笔帖式扎兰屯警察局警佐 
索尔塔图 瑞海 西布特哈厢白旗绰尔哈屯人 江省蒙旗中学校毕业 历充小学教员 
德富贵 东布特哈正白旗德都拉屯人 奉天蒙旗师范学校毕业 历充小学教员扎兰屯警察局警佐 
孟敦祥 东布特哈厢红旗阿拉哈产屯人 讷河高级学校毕业 历充小学教员扎兰屯警察局警佐 
图庆额 善卿 西布特哈厢红旗哈力沁屯人 笔帖式 历充领催骁骑校县农会副会长总管署科长 
●古迹 
夫往者为古遗者为迹布特哈地方金辽以来仅遗泰州边堡一道至清始有庙宇碑铭之迹爰据闻见所得者志之以俟考古者之参证焉
金辽边堡去西布特哈旧总管衙门北三里许起自嫩江右岸蜿蜒西南经索岳而吉山出布特哈界越直隶围场抵山西归化城屹屹若长城史所称金之泰州边堡即金天辅年间宗室婆卢火屯兵于斯为防辽裔而起之达里带石堡子也 【达里带石者译汉屏蔽也】 堡南宜卧奇乌尔科查哈彦等处尚有旧迹古城三座疑是当年屯驻大军所在也宜卧奇关帝庙在西布特哈正黄旗后宜卧奇屯旧总管衙门路东一高二低七间正殿一座东配房五间西配房三间大门三间皆草顶砖而周围松木板障系于清季道光年间布特哈八旗公修正殿前栏挂有修庙纪念匾一方系满文译汉曰夫崇尊神仙古今通道以顺与循是为首务致和德政道光六年元旦礼毕坐堂之次未经预策而奇异其三意之不谋而同聚商八旗则心齐意合纷纷助款筑成关帝大庙 【副都统衔总管黄马褂花翎特松阿前清门行走黄马褂花翎库尔清巴图鲁常德总管花翎吉坤泰等谨立】 并经历任长官及各界献挂匾额多方曰天中日午 【光绪丁未年蒲月管理西布特哈等处地方蓝翎总管常云挂】 忠孝神仙 【庚申年嘉平月西布特哈总管金纯德挂】 圣恩阴佑 【咸丰元年仲夏特署总管事务世管佐领讷依琫阿献挂】 乾坤正气 【光绪九年六月拉哈站修工之谭永全挂】 浩然如生 【光绪岁次癸未六月管理布特哈等处副都统衔花翎总管文成副都统衔总管兼世袭恩骑尉蓝翎诺们德勒和尔总管花翎胡克精额等谨献】 乾坤浩气 【光绪十六年长至月钦命花翎副都统衔布特哈总管廉忠立】 左殿观音阁前挂有匾额曰大座莲台 【光绪八年十月卜奎正黄旗汉军弟子崔维顺谨立】 慈光普照 【光绪丁未年满月管理西布特哈等处地方蓝翎总管常去献】 庙院中有老榆树四株大门前有老松树四株为当年建修该庙之总管手植云
诰赠武显将军西尔博图暨配武里苏氏夫人之墓　在西布特哈正黄旗后宜卧奇南岗砌砖缭垣久圮惟石质龟碑高且及丈巍然屹立其碑前面勒满汉文褒制文二道
一曰奉天承运皇帝制曰茂德建勋良臣克昭其果毅酬庸锡类中朝特畀以褒崇爰布王言用彰庭诲尔西尔博图乃正红旗蒙古副都统文春之父训备义方庆余积善肯堂肯构良材资朴斲之勤懋赏懋官明庭申显扬之锡欣逢国庆式廓家声兹以覃恩赠尔为武显将军锡之诰命于戏因严为教成令器于班行移孝作忠焕纶章于策府祗承朕命长贲乃休
一曰制曰以忠致主既扬武烈于岩廓惟孝显亲宜沛隆庥于慈荫爰敷闿泽用表芳型尔武里苏氏乃正红旗蒙古副都统文春之母柔嘉叶度式谷传家产桢干之良材允推锺美着珩璜之懿矩宜尔发祥鞠育惟勤宠绥自逮兹以覃恩赠尔为夫人于戏嘉慈闱之令范式贲□ 【□：鞶】 绅推禁御之隆恩用光缃素钦承茂典丕焕泉垆嘉庆六年四月十六日
色尔滚墓　在西布特哈正白旗大莫丁屯北岗上砌砖坟套久颓尚有高且及丈之石质龟碑一座巍然存在其碑前面勒满汉文褒制一道曰
奉天承运皇帝制曰国家重御侮之材端资果毅臣子殚服勤之职贵矢公忠惟効力宣猷笃棐勿渝乎终始斯酬庸纪绩褒扬备致其哀荣懿典常昭丰碑用建尔原任都统衙门副都统原品休致色尔滚心存谨恪望属老成蕴韬略于胸中深明纪律壮金汤于塞上久历戎行因奖劳而锡以嘉名爰荷宠而膺夫显秩班依豹尾严宿卫于直庐职领龙骧统赳桓于禁旅迨养痾之遂请全俸特颁何沦亟之倏闻颓龄莫驻轸怀良切惓念弥深镌级悉开既免因公之罚赙金优给还施助葬之恩申命礼官易名勇庄于戏贲丝纶而光茔域报忠之礼斯存勒金石而表干城眷旧之情何极敬承休命易尔后人钦此
追封建威将军色尔滚之妻一品夫人郭贝尔氏
大清道光五年三月十九日
男　凌金　朱尔格讷　朱尔格山　敬立
得依奔墓　在西布特哈厢红旗博克图屯北山麓砌砖缭垣久颓墓前竖有高且丈石质龟碑一座前面勒满汉文制一道其文曰
奉天承运皇帝制曰政重五兵参佐允资乎豹略恩隆三锡褒嘉特焕夫龙章尔驻防黑龙江佐领得依奔职司军旅材裕韬钤迪果毅于戎行爪牙攸寄懋勤劳于王室事 【事：车】 服宜旌巨典式逢湛恩用沛兹以覃恩授尔为昭武大夫锡之诰命于戏师克在和尚辑赳桓之众功期罔懈益张赫濯之灵
大清嘉庆十年六月吉日打牲处正黄旗男等
【长白林阿　次吉尔草 【草：章】 阿】 
【三白鲁善　四恩托桓保】 孙 【吉仲保得克登】
富勒户神夫妻墓　在西布特哈正白旗界尼尔吉屯北岗之北麓以杂乱石堆作坟套墓前竖有方石底之石碑一座字迹年久模糊不易辨认以手摩识其文曰黑龙江正黄旗满洲达呼尔公中佐领下孟尔丁氏
皇清诰授 【昭武都尉恭
人】 显 【考富勒户神妣精奇里氏】 之合墓
道光十一年九月十一日
子 【花灵阿那 【那：伊】 灵阿】 等敬立 
孟苏都尔氏节孝碑　在西布特哈正白旗大莫丁屯南官道迤傍方石底之石碑一座系大莫丁屯孟鼎符妻苏都尔氏于二十九岁为孀守节二十余年忍痛耐苦不辞饥劳奉送威姑之寿考敬顺尽心尽孝抚育双孤之幼龄教训惟勤惟俭事经西布特哈总管金纯德具状呈请中央特予旌表褒扬其节孝乃勒石遗传其坤范永垂不朽其碑文录后
前面勒云
大总统题褒
竹孝松贞
孟苏都尔氏
背面勒云
大总统褒曰礼修引过中垒传其高风义行旌门桓嫠昭其茂矩是以大家女训必贞顺以无违郑氏孝经以节操为结论尔黑龙江孟鼎符妻苏都尔氏姆教夙娴女宗共仰是广汉汲晨孝妇六里江寒乳山南垂暮衰姑三春日永孤鸾不彩伤言子咸早亡寡鹄翔空誓守陶婴大节具此行谊允矣褒扬于戏芬延草席彤史书储姓之贤诗咏柏丹邶风颂共姜之德作之坊表维乃坤贞
中华民国九年六月
金总管遗联　在布西县署大堂两楹前挂木制黑底白字之长联一付其文曰
艰巨何敢当聊守兹边堡金辽看渔翁垂钓樵子探 【探：采】 薪酌古准今与尔旗民安岁月
庚申年嘉平月
事权诚亦重莫嫌此荒原榛莽效陇畔催耕乡间劝学移风易俗率他礼让度春秋
总管金纯德敬书
孟苏都尔氏牌坊　在东布特哈厢红旗阿拉哈产屯西一里之遥东西大路北侧坊为木盾 【盾：质】 
高可及丈为风雨剥蚀势将颓败悬额一方文曰松筠并着傍注细文曰阿拉哈产屯墨尔丁氏八品监生平寿之妻苏都尔氏节孝
宣统元年七月立
尝询该氏后人则出清宣统年间敕旌原文相示缘氏年二十四岁居孀守节事姑尽孝矢咏寡鹄之謌三十年间犹如一日经黑龙江将军列表礼部汇请圣旨敕准拨发建坊费银三十两以成该坊流芳千古云 
●謌谣 
自古太师陈诗以观民风孔子删诗存三百篇而列国风于首夫诗可以成风者则民作 【作：俗】 歌谣之词也民情之发于歌谣殆如风之动也莫知其所自其被物也莫知其所止国之兴亡政之良窳俗之淳漓胥系乎是以其为俚言也而忽之则失为治之本矣布特哈鄙处边徼不足与语诗书雅化然浑朴忠实情见乎词爰志歌谣用备观风者之摭采焉
布特哈旗属每届春秋两季在总管衙门所在之宜卧奇地方聚会操练演赛武艺祭祀鄂博鄂博者以石或以土起堆以作天地之位祭鄂博即祭天地山川之神其间耕种少数亩地并游牧渔猎为乐事于是到处吟咏謌谣其音调曰纳爷纳爷译汉兄弟姑舅即现代国人劝呼兄弟姊妹之意兹将纪录所得布特哈旗人謌谣列举于后
边壕古迹兮　吾汗所遗留　泰州原野兮　吾之牧养场　兄弟姑舅兮　进献貂贡乐安宁
兴安大岭兮　吾之围猎场　嫩江水流兮　吾之饮马处　兄弟姑舅兮　充当兵差报国恩
宜卧奇后屯兮　总管古城　尼尔吉鄂博兮　祭典重地　兄弟姑舅兮　春秋聚会赛武艺
时届清明兮　领催来催促　兄弟姑舅兮　起犂种地亩
期节白露兮　佐领札文到　兄弟姑舅兮　收成登院场
湾岛匪人兮　扰我好民　朝廷来令兮　挑选壮丁　兄弟姑舅兮　奋勇为武趋扑灭
苗疆叛乱兮　胡闹扬扬　关内中原兮　罹受涂炭　兄弟姑舅兮　策谋计略争勇号
天命已改兮　民国成立　兄弟姑舅兮　卸甲业务农
时运转换兮　政教维新　兄弟姑舅兮　弃弓就学校
奴才仆人兮　君汗所赏赐　辈辈隶役兮　迄已到如今　兄弟姑舅兮　遵照上司令　出放为民兮　永享平等福
登台垂钓兮　得草根　坐舟展网兮　获鲤鱼　兄弟姑舅兮嗜啖新味度天年
穿作冰眼兮　下冬网　持备钩插兮　捕鱼尾　兄弟姑舅兮赴市售货维生计 
●经政 
夫经野辟土为政先务设官分职制治首图布特哈地方原属疆域西南自索岳而吉山起西北经内兴安岭与呼伦贝尔为界东北与墨尔根 【即今之嫩江县】 为界东南沿讷谟尔河源经呼兰与齐齐哈尔 【即今之龙江县】 为界纵横数千里山有宝藏野有良田斯地土人倚为天然牧猎场所顾人烟寥然土地旷然居无城郭之防行无疆理之限民无政治之思想也久矣自清季移民实边之制始见施行测地分疆辟垦荒莱民户云集村屯林立经界井然正矣设置县局缮治城郭官有职守事有统属政制秩然明矣至浚利源则有九峰铁高等山之煤矿开采利交通则有巴彦伯尔汽间之轻便铁路筑成风气为之遽转习俗为之递变一视昔日荒芜之概迥乎别有天地矣志经政 
●东布特哈地方所设之县镇 
讷河县在讷谟尔河北岸博尔多站地方即东布特哈总管衙门旧基于季清光绪三十一年经总管福凌任内丈放县基嗣经继任总管金纯德筹备设治于民国元年组设讷河直隶厅民国二年改为县署其辖境东至德都县界西至嫩江左岸与布西县分界南与克山龙江两县分界北至嫩江县界
克山县在东布特哈南部二克山地方原属布特哈旗人牧猎场所季清光绪三十二年经东布特哈总管福凌放荒招垦至民国四年由讷河县南部分组县治其辖境东至拜泉县界西北两面至讷河县界南至龙江县界
德都县在讷谟尔河上游东布特哈东部正白旗界德都拉屯地方于民国十七年由讷河克山两县东部分划而组县治其辖境东至龙镇县界北至讷河县界西南两面至克山县界 
●西布特哈地方所设县镇 【附矿场】 
布西县在嫩江右岸西布特哈正白旗界尼尔吉屯地方于民国四年经西布特哈总管金纯德兼筹设治放荒招垦任内丈放县基民国十一年始行创组布西县治其辖境东临嫩江流域与讷河县作天然界限西至阿伦河左岸与雅鲁县分界南至绰尔哈屯迤南与龙江甘南两县分界北至甘河右岸与嫩江县分界
甘南县在西布特哈南部昔由省赴呼伦贝尔站道之二站地方布特哈八旗牧猎场所于季清光绪三十一年经黑龙江巡抚程德全组设甘井子巡防局委派总理一人马巡一队驻扎在彼兼理放荒招垦事宜会同西布特哈总管常云办理于民国四年改为佐治局仍归西布特哈总管金纯德节制于民国十一年改为县治其辖境东北两面与布西县分界西至雅鲁县界南与龙江县分界
雅鲁县在西布特哈西部雅鲁河北岸厢蓝旗界扎兰屯地方于民国四年经西布特哈总管金纯德兼筹设治任内组设扎兰屯稽垦局俾资放荒招垦至民国十四年改为县治其辖境东至阿伦河西岸与布西县分界西至雅鲁河上游济沁河北岸与济沁河稽垦局分界南至扎赉特旗叚景星县界北至内兴安岭与呼伦贝尔之呼伦县分界
济沁河稽垦局在西布特哈西部雅鲁河西绰鲁河东济沁河南岸即布特哈旗人围猎场所于民国八年组设稽垦局办理放荒招垦事宜
索伦山设治局在西布特哈西南边界之索岳而吉山地方与内蒙乌尔穆沁左翼旗交界处于民国初年因其蒙边地方设立宣抚局办理宣抚边蒙及招徕垦户事宜嗣因人户渐增辟地较多改为设治局
平阳镇在西布特哈西南厢红旗界托索虎屯即布西县属二区界毅字叚地面
绰哈镇在西布特哈南境厢白旗界绰尔哈屯即布西县属二区界毅字叚地面
亚东镇在西布特哈西部格尼河上游正蓝旗界雅尔赛屯即布西县属五区界讷字叚地面
月明镇在西布特哈西北努敏河左岸正蓝旗界喀雅都尔本屯即布西县属四区境木字叚地面
骆驼镇在西布特哈东北胡日里河北岸厢黄旗界特莫呼珠屯 【特莫呼朱者译汉骆驼脖子也】 因该处有形似骆驼脖子之山以是名其屯而镇名沿之即属布西县三区境刚字叚地面
甘奎镇在西布特哈东北奎勒河迤南甘河右岸厢黄旗界巴彦屯地方即布西县属三区境刚字段地面
右布西县境内所设镇基均经西布特哈总管金纯德兼理布西设治员任内丈放以维招徕垦户藉资兴通地面
九峰山煤矿在西布特哈东北甘河上游九峰山地方产有烟煤其矿区面积划定两方于清季光绪三十三年发现煤苗之时由官家设立甘河煤矿局委派东布特哈总管金纯德总理其事开采用土法挖作每年矿丁四五十名或五六十名不等秋冬工作春夏停工全年工作期限约二百日产额约五六百万觔因甘河水流甚急船运不便由九峰山起至伯尔汽北嫩江北岸止建筑马拉轻便铁路一道以资运输再由伯尔汽码头从嫩江水道用风船运销江省自民国六年因轻便铁路甘河浮桥被冰排冲毁无款修复暂行停办矣
铁高山煤矿在西布特哈东北厢黄旗界巴彦街屯东南萨玛街屯北甘河西岸铁高山地方经西布特哈总管金纯德所采其苗甚好因乏资本未能实时开办故由金公发起拟定章程欲行招股开作以兴地利藉维需用云 
布特哈志略
