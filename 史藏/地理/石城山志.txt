石城山志 陈诒绂

序
    稻孙承其尊人可园先生《凤麓》、《东城》、《运渎》诸志，补撰《淮北钟南志》，而微缺其西北一隅。以先有顾石公《盋山志》在，不敢续也。顾氏之书，与陈氏一家之学稍有不同。稻孙因据顾书为本，改归一律，名为《石城山志》。于是金陵城中名胜，齲差<亻瓜>离、犬牙相错者，皆挈若一贯，脉络较然。其中供予凭吊者约有数人，如周伯仁、戴若思之徇晋，袁愍孙之抗齐，汤贞愍之死寇。臧碧虽销，汗青永著。以视处仲犯顺、褚公佐命、梁溪降贼，三光九泉，难喻高下，泰山鸿毛，各极轻重矣。又介夫读书之处，半千扫叶之楼，地冠清凉，人持名节。荆舒见赏，报以流民之图；元叹穷居，畴于落木之署，此又以仕隐称者。在昔乾隆之世，随园之名，播于海内。指奥隅为龙门之阪，通贽币于鹤盖之阴。山中驿骑，直越宦光；坐上虎贲，群归文举。今则芜没陂陀，荆榛侧塞。首阳池馆，忆枉道之重过；剡中官舍，觅隐沦之綦迹。重以桑根好士，谥薛为庐；湘潭惜阴，慕陶可庶。图书列栋，埂阳之功炳焉；俎豆崇祠，文正之勋如揭。弹丸黡子，阡陌交通，方底赫蹏翻（上夗下巾）。斯见稻孙此志，其动我思古幽情，不仅伫想流连已也。戊午端阳后一日扬州兴化李详撰。
序
    金陵城垣周四十里，钟灵毓秀，山川之所都也。履迹经行，润色攸赖。《运渎》肇其轨，《凤麓》、《东城》循其涂。稽掌故于古初，寄遥情于翰墨，小子诒绂学步邯郸，《淮北钟南》斐然有作。谓《盋山》一志，拔帜西北，弥缝罅隙，全城以完。予取而覆案之良久，乃言曰：“小子弟循其名，未究其实也。石公以欧苏之文笔，唏吴晋之衣冠，逞其才华，或疏考据。譬诸《小正》为《月令》之先声，难举《考工》补《冬官》之巨帙。尔既抱精勘之愿，拾零搜遗，岂可惮涂抹之烦？因陋就简，略者详之，散者整之，系珠以贯，若网在纲，小于之责也。”于是树石城以为的，定其界址，授简诒绂，旬月乃成。文省事增，窃比五代之史；父作子述，仍为一家之言。张博望凿空之谈，吾知免矣；宗少文卧游之乐，其庶几乎！丁巳冬至日可园老人撰。凡  例
    一、是志以顾氏《盋山志》为张本，略者使详，散者使整，与《运渎》诸志同一体例。所谓道并行而不相悖，非欲争胜前贤也。
    二、是志所经皆山，径分为三段：一曰山北路，至北城而止；二曰山南路，至新街口而止；三日山东路，至干河沿而止。皆与前著《钟南淮北志》接壤矣。
    三、是志仍采《建康实录》、《六朝事迹编类》、《建康志》、《待征录》、《白下琐言》、《江宁府志》、《元宁两县志》及家君《金陵通纪》、《金陵通传》、《乡土志》、《炳烛里谈》而成。
    四、是志园墅、人物、祠庙、寺观，随其所经之地而载，仍用《水经注》例，庶不致散漫无稽矣。
山北路
    金陵有四望山，坡陀而南，皆赤石，结成冈阜，崇隆为大江屏障，故得石头之名。
    石头山西临大江，其先未有城垒，自汉建安中孙权筑土坞而徙屯焉。晋义熙初，始加砖累甓，地形险固，尤有奇势。六朝以来倚为重镇，常用亲近重臣领戍军以守险，而南齐时，袁粲死事为最烈。江南人歌之曰：“可怜石头城，宁为袁粲死，母为褚渊生。”至今犹啧啧人口也。时置扬州于此，以其与东府遥对，故曰西州。隋平陈，于石头立蒋州。唐武德四年，为扬州治。寻扬州移治江都，此城遂废。建中四年，朱泚作乱，江东观察使韩滉筑石头五城。元和二年，李锜为镇海节度使，遣兵修筑石头，谋据江左。盖当日江流逼城，为战守扼要之地。自江渐西徙，而石城故基又为扬吴稍迁近南，于是山为城隐，无复当时之雄矣。其东有塘冈，晋永昌元年，王敦收周顗、戴渊，杀于城东塘颓石上，即其地。城所跨为蚵（虫皮）矶，又名虾蟆石。南唐宋齐邱忌汪台符之才，沉之于此。或云晋殷羡投书渚，亦其处也。
    由山北而行，或坦夷，或崎岖，皆山径也。路旁有隐仙庵。
    庵为陶隐居弘景故宅。明初冷铁脚、尹蓬头来游。清道光初，王璞山道士居之，工琴，善吟咏，与诸名士往来其间。庭有老桂，花时馨香袭人，当是数百年物。邻有宫园，湖石玲珑，境极幽邃，主人设茶寮款客。旁为明卓忠贞公敬祠，建文时殉节者也。其裔孙发之，建裓园于祠中，今不知所在矣。
    最高处为虎踞关，与龙蟠里相望。
    因诸葛孔明有“钟山龙蟠，石城虎踞”之称，故名。其下即为武侯驻马坡。
    关北为笃义里。
    里人李世俊以好施予、睦乡间得名。
    路转而西，修竹夹道，约里许，至古林庵。
    庵为明僧古心所建，峰峦环抱，水木清华。薄暮，鹭鸶自城外归宿山后，上下翱翔，一望如雪。筑堂临流，人谓为鹭鸶厅。今厅毁，鹭亦不来。殿后院凿山为壁，高数丈，遍植秋海棠，花时红雨缤纷，曼陀罗不是过也，名曰海棠屏。今僧仍种植，以复旧观。
    北望定淮门，倚马鞍山，有火药局在焉，是为草场。其间古刹林立，壮丽者曰金陵寺。
    寺为唐诗僧贯休所建，殿上金刚骑白狻猊，亦曰白泽。俗呼为金刚骑水牛。山门无弥勒而塑真武，与他寺异。寺左有天策卫，距鹰扬营不远，皆明南京诸军屯驻之所也。
    幽深者曰宝林寺，
    寺为唐之旧刹，后倚山椒，土极沃衍。寺僧种牡丹、芍药诸卉，暮春担以入市，陈设者多取资焉。
    高旷者曰听潮庵。
    庵由宝林拾级而上，果园蔬圃，方罫相错，佛殿居其巅，隔城江帆往来，近在几席间，真天然图画也。
  四山环绕，阒无人迹，人小盘谷，
  谷旁有寺，曰归云堂，土田宽舒；居民以桂为业。梅郎中曾亮曾作记焉。
  至北城而止。
山南路
    自石头山循城稍南，至清江门。
    土人以与清凉山近，讹为清凉门。
    小九华山之麓也。
    即清凉山。因奉地藏香火，故名小九华山。庵为崇正书院故址，明都御史耿天台定向讲学处。西有阁，曰江天一线，姚郎中鼐有记，尚镌壁上。
    右有清凉寺，
    寺为南唐离宫，后舍为寺。门外有保大泉，即南唐义井也。寺后山有翠微亭，后主所建，又名暑风。
    左有一拂祠。
    宋郑侠少时读书处。后官监门，上《流民图》，被谪罢官。时身无常物，仅存一拂，后人景仰清节，建祠祀之，故祠以一拂名。地甚幽深，树木参错，深秋时枫红竹绿，终日无一人至者，所谓城市而山林也。
    山西南有扫叶楼，
    楼在善司庙后，即明遗老龚半千贤之半亩园也。半千尝绘一僧持帚作扫叶状，因以名楼。凭栏而望，城闉烟树幂（冖历）万家，城外帆樯过石头城下，影掠窗前，登眺之乐，此为最胜。
  与楼对峙者为盋山。
   山以形似得名。清道光中，陶文毅公澍改盋为博，置园于此，倚石为台，冠屋其上，以御书“印心石屋”为额。而江宁陶氏亦筑余霞阁于山巅，涣悦、济慎兄弟读书处也。园中江梅百株，磴道左右有古松四，夭矫腾孥，胡大守鐘以“四松庵”表其门，至今尚存。
    山下惜阴书院，士子课古学之所也。
    清光绪中，改元宁县学。堂后因山结楼，庋藏典籍，今之图书馆也。
    院右为明汪文毅公伟祠，
    公与妻耿氏皆殉崇祯甲申之难。
    相对为方氏教忠祠。
    方侍郎苞家祠也。
    又有清中兴名臣曾文正公国藩、沈文肃公葆桢、马端敏公新贻三祠，而颜鲁公祠则在乌龙潭上焉。
    潭为鲁公放生池，中有宛在亭，旧名肥月亭。沿堤种以桃柳，春时风景尤佳，真不愧小西湖之目也。相传明何太仆栋如龙德书院、唐长史时山水园、茅元仪寤园、丁雄飞心大平庵，皆在潭上，今不知其处矣。
    潭迤西有薛庐。
    清同光间，全椒薛桑根观察时雨主讲尊经书院，门下士筑永今堂于庐前，既捐宾客，乃奉先生栗主于此，岁时祀之。弟子顾训导云筑宅其旁，颜曰“深柳读书堂”，皆背山面水，为林壑最胜处。其北隔一牛鸣地，为邵阳魏季子溎小卷阿，门外修竹千竿，亦颇得幽趣也。
  潭迤东有周幔亭榘故宅。
  旧门有额，题“周幔亭先生读书处”。
  再进为上元节孝祠。
  祠为妙意庵故址。
  祠前坡陀而上，曰蛇山。
  因山宜茶，亦名茶山。
  山上有灵应观。
  本宋隆恩祠，祈雨最验，故曰灵应。近拓西偏为淡静山房，以奉诸葛武侯，而祔祀陶靖节于侧。别筑精舍三楹，轩其北，丛篁蔽亏，时见高下楼台与烟水摇曳门前，松桧夹植，雉堞围之，如栏槛状。
  南下至城根，左转为牌楼大街。
  丰备、虎贲二仓，参错其间。
  过石桥，南通候驾桥湾，
  今有美国医院。
  北有左所巷、
  亦明南京屯军之所也。
  锏银巷，
  以雨后山水入涧，其色如银故也。
  经罗寺转湾，
  寺系刘宋泰始中建，本名延祚。唐僧灵智生无目，号罗睺和尚，经论文字悉能明了，时人称为天眼，为建塔寺内，敌曰罗寺。寺迤北旧有天主堂，今更拓而大之。
北有沈举人巷，
明沈九思居此得名。
至双石鼓，以达于新街口而止。
山东路
    由石头山东行，出蛇山，北至峨嵋岭，岭侧有吉祥寺。
    寺有古梅，明新安人鲍山母罗氏梦梅而生，其梅即萎。迨母卒，则梅擢五新干，如虬龙攫孥状。山见梅下拜，谓母之魂归于梅，因建拜梅庵于寺中。焦殿撰竑为之记，以八月初一为梅孕日，立春为梅诞日云。
  过丛霄道院，
  内有阁，奉吕祖道士，设坛扶鸾于此。门外修竹万竿，绿阴成海。春时款客，辄出笋以供，谓之玉版筵。
  入蓬莱境，抵陶谷。
  谷亦以陶隐居得名。清道光中，浙人张氏筑澄园于此。园旁有钱氏杜青峰草堂，今皆圮。
  稍东经大佛寺、
  佛身长丈六，故名大佛。禅堂院中，有木笔海棠二大株，红白交错，诸天中香色世界也。
  莱子庵，
  相传桐城方氏所建。
  折而南为五台山。
  山与峨嵋岭皆丛葬处。近有谋售于外人者，宜立石禁止之。
  山阿有永庆寺。
  以梁永庆公主香火得名。因有砖塔五级，又名白塔寺。寺旁为清风榭。自上望之，不见屋宇，拾级而下，豁然开朗，别有洞天，修廊曲榭，境极幽阒。有石额，曰“地因楼胜”，俗称地楼。
  绕小桃园、
  园有玉树堂，朱殿撰之蕃别墅也。取境高而辟地远。堂前又有玉兰数株，其相近有伏挺泉，南朝古井也。
  狮子窟、
  旧为圆通寺。山石谽谺，明董文敏其昌书“狮子窟”三字以额之。清汤贞愍公贻汾筑池馆于此，为其音相近，改为“诗之窟”。咸丰中，粤贼陷金陵，投池死。因瘗园中，以藤杖殉，藉为他日之验。迨江南平，后将改葬，启土视之，则藤绕其尸如棺，洵一奇也。
  旃檀林
  佛刹香火极盛，居民多寄柩于此。咸丰之乱，悉为贼毁。甚矣！停柩不葬者之罪大也。
    而北上，为小仓山，袁简斋太史枚之墓在焉。
    墓碑为姚惜抱先生所撰书也。
    山下即为随园，
    旧为隋织造园。既归袁氏，易隋为随。四山环抱，中开异境，楼台皆依山构造如梯田状，虽屋宇鳞次，而占地无多。四围咸倚峭壁，不设墙墉，入园必循山坡迤逦而下，固天热形势也。今则平原一片，双湖水仅一泓可辨以外，绝无坡陀处。相传洪寇因粮饷告乏，填平洞壑，资田以供给伪王府之食米。及克复后，复有棚民垦种山谷，其土日壅日高，遂不能按图而考其迹矣。
  稻田麦陇，环绕成村，饶有野趣。度红土桥，
  相传清乾嘉间，当道来访随园者，仪仗皆屏置桥外，以致敬恭之意也。桥东南有美国所设汇文书院，今改为金陵大学堂，与马林医院、英女士贵格书院相鼎峙也。
  至干河沿而止。
