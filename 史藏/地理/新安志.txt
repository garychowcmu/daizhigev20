新安志　(宋)赵不悔修　(宋)罗愿纂　


目录
　赵序
　自序
　卷一
　　州郡
　　　沿革
　　　分野
　　　风俗
　　　封建
　　　境土
　　　治所
　　　城社
　　　道路
　　　户口
　　　姓氏
　　　坊市
　　　官府
　　　庙学
　　　贡院
　　　放生池
　　　馆驿
　　　仓库
　　　刑狱
　　　营寨
　　　邮传
　　　祠庙
　卷二
　　物产
　　　叙
　　　谷粟
　　　蔬茹
　　　药物
　　　木果
　　　水族
　　　羽族
　　　兽类
　　　畜扰
　　　货贿
　　贡赋
　　　叙
　　　税则
　　　杂钱
　　　夏税物帛
　　　小麦
　　　秋税糙米
　　　折帛钱
　　　进贡
　　　上供物帛
　　　上供纸
　　　酒课
　　　税课
　　　茶课
　　　盐课
　　　公用
　卷三
　　歙县
　　　沿革
　　　县境
　　　镇寨
　　　乡里
　　　户口
　　　田亩
　　　租赋
　　　酒税
　　　城社
　　　官廨
　　　道路
　　　桥梁
　　　津渡
　　　山阜
　　　水源
　　　古迹
　　　祠庙
　　　道观
　　　僧寺
　　　丘墓
　　　碑碣
　　　贤宰
　　　　庾沙弥
　　　　李纮
　　　　王荐
　卷四
　　休宁
　　　沿革
　　　县境
　　　乡里
　　　户口
　　　田亩
　　　租赋
　　　酒税
　　　城社
　　　官廨〔仓务驿附〕
　　　道路
　　　山阜
　　　水源
　　　古迹
　　　祠庙
　　　道观
　　　僧寺
　　　贤宰
　　　　刘昙净
　　　　吕大防
　　　　葛胜仲
　　祈门
　　　沿革
　　　线境
　　　乡都
　　　户口
　　　田亩
　　　租税
　　　酒税
　　　城社
　　　官廨
　　　镇场
　　　馆驿
　　　道路
　　　山阜
　　　水源
　　　古迹
　　　祠庙
　　　道观
　　　僧寺
　　　碑碣
　　　贤宰
　　　　吴仁
　　　　路旻
　卷五
　　婺源
　　　沿革
　　　县境
　　　乡里
　　　户口
　　　田亩
　　　租赋
　　　酒税
　　　城社
　　　庙学
　　　官廨
　　　镇寨
　　　馆驿
　　　道路
　　　山阜
　　　水源
　　　古迹
　　　祠庙
　　　道观
　　　僧寺
　　　贤宰
　　　　汪武
　　绩溪
　　　沿革
　　　县境
　　　乡里
　　　户口
　　　田亩
　　　租赋
　　　酒税
　　　城社
　　　官廨
　　　驿亭
　　　桥道
　　　山阜
　　　水源
　　　祠庙
　　　僧寺
　　　贤宰
　　　　苏辙
　　　　崔鶠
　　黟县
　　　沿革
　　　县境
　　　乡里
　　　户口
　　　田亩
　　　租赋
　　　酒税
　　　城社
　　　官廨
　　　镇场
　　　驿道
　　　山阜
　　　水源
　　　古迹
　　　祠庙
　　　道观
　　　僧寺
　　　县令
　　　　吴茹公
　　　　何思澄
　　　　庾仲容
　　　　薛稷
　　　　汪澥
　卷六
　　先达〔一〕
　　　叙
　　　程仪同
　　　程都督
　　　吴御史
　　　王校正
　　　汪处士
　　　舒状元
　　　吕侍郎
　　　大魏太尉
　　　查秘监
　　　张度支
　　　许司封
　　　许承旨
　　　谢谏议
　　　张密学
　　　小魏太尉
　　　查贤良
　　　俞待制
　　　俞侍郎
　　　洪比部
　　　聂内翰
　　　许待制
　　　许长官
　　　吕状元
　　　孙工部
　卷七
　　先达〔二〕
　　　王提刑
　　　汪宣德
　　　洪尚书
　　　胡金部
　　　胡司业
　　　黄侍御
　　　汪丞相
　　　程显学
　　　凌待制
　　　汪内翰
　　　胡待制
　　　汪少卿
　　　胡殿院
　　　先君尚书
　　　朱吏部
　　　汪枢密
　　　金尚书
　卷八
　　进士题名
　　　叙
　　义民
　　　叙
　　　黄芮
　　　章氏二女
　　　汪廷美
　　　叶氏女
　　　詹惠明
　　仙释
　　　叙
　　　方储
　　　许宣平
　　　聂师道
　　　聂绍元
　　　丘浚
　　　郑姑
　　　程惟象
　　　张扩
　　　智琚
　　　定庄禅师
　　　茂源和尚
　　　谦禅师
　　　澜大德
　　　雪山子
　　　宁道者
　　　宗白头
　卷九
　　牧守
　　　叙
　　　吴太守都尉五人
　　　　贺齐
　　　　陈表
　　　　诸葛融
　　　　沈宪
　　　　沈矫
　　　晋三人
　　　　周嵩
　　　　贾宁
　　　　孙泰
　　　宋十二人
　　　　庾登之
　　　　张镜
　　　　臧绰
　　　　羊欣
　　　　江秉之
　　　　到元度
　　　　王恢之
　　　　何愉之
　　　　沈登之
　　　　沈宣
　　　　王义恭
　　　　巢尚之
　　　　王深
　　　齐五人
　　　　柳惔
　　　　萧颖冑
　　　　王慈
　　　　蔡约
　　　　周仁昭
　　　梁十二人〔萧隐附程灵洗事中〕
　　　　伏晅
　　　　谢览
　　　　王规
　　　　张率
　　　　王实
　　　　萧几
　　　　萧敏
　　　　任昉
　　　　徐摛
　　　　王泰
　　　　臧未甄
　　　　程灵洗
　　　陈五人
　　　　陆缮
　　　　陆山才
　　　　程文季
　　　　刘广德
　　　　周景曜
　　　唐三十六人
　　　　王雄诞
　　　　苏瑰
　　　　卢涣
　　　　季廙
　　　　李揆
　　　　公孙绰
　　　　薛邕
　　　　萧复
　　　　刘赞
　　　　陆（仃去丁改参）
　　　　崔淙
　　　　范传正
　　　　韦绶
　　　　冯宿
　　　　邢群
　　　　裴休
　　　　李敬方
　　　　卢潘
　　　　于德晦
　　　　任宇
　　　　卢肇
　　　　张裕
　　　　李擢
　　　　吴圆
　　　　陆希声
　　　　于涛
　　　　吕季重
　　　　权若讷
　　　　卢廷昌
　　　　卢琼
　　　　孙纬
　　　　薛抃
　　　　韦瑜
　　　　裴枢
　　　吴三人
　　　　陶雅
　　　　骨言
　　　　欧逵
　　　南唐一人
　　　　龚慎仪
　　　国朝
　　　　苏德祥
　　　　利瓦伊
　　　　赵昂
　　　　方演
　　　　谢涛
　　　　曹修古
　　　　欧阳颍
　　　　苏寿
　　　　钱仙芝
　　　　王琪
　　　　张经
　　　　吕元规
　　　　张慎修
　　　　潘珏
　　　　王扩
　　　　黄诰
　　　　董正封
　　　　李度
　　　　虞宾
　　　　曾谔
　　　　狄枢
　　　　丁湜
　　　　刘光
　　　　许颂
　　　　梅泽
　　　　曾孝蕴
　　　　吕灏
　　　　张仲珪
　　　　卢宗原
　　　　唐作求
　　　　上官恢
　　　　夏承
　　　　章茇
　　　　郭东
　　　　孙佑
　　　　赵详之
　　　　王禔
　　　　唐辉
　　　　吴伟明
　　　　曾开
　　　　汪藻
　　　　朱芾
　　　　朱异
　　　　张甸
　　　　黄积厚
　　　　何铸
　　　　章仅
　　　　赵子游
　　　　施巨
　　　　李（汀去丁改充）
　　　　胡彦国
　　　　李植
　　　　潘莘
　　　　洪适
　　　　沈浚
　　　　薛良朋
　　　　吕广问
　　　　钱豫
　　　　季南寿
　　　　郏升卿
　　　　朱柔嘉
　　　　史俣
　　　　赵师夔
　　　　赵不悔
　卷十
　　杂说
　　　叙
　　　人事
　　　诗话
　　　杂蓺
　　　研
　　　纸
　　　墨
　　　定数
　　　神异
　　　记闻
　附
　　汪王庙考实
　　　王讳
　　　姓氏
　　　州望
　　　境土
　　　治所
　　　纳款
　　　官阀
　　　夫人
　　　庙貌
　　　碑记
　　　从祀
　鄂州太守存斋先生罗公传


新安志　(宋)赵不悔修　(宋)罗愿纂

新安志　(宋)赵不悔修　(宋)罗愿纂　中华书局编辑部编　中华书局　1990.6第一版


新安志序〔赵不悔〕
徽为郡自汉始至于今久矣图经纪述其事宜详也试考之则遗阙而不□读者恨焉此新安志所以作也不悔昔将承乏此州而吏以图经先至见其疏略即有意于补次一日对众客语之客言新章贡倅罗君盖志存于此者访拾编摩搜取附益用心勤且旧矣仆为惊喜因请之卒业成一家书以表见于时于是新安志出焉上下千载闲博采详摭论正得失皆有据依厘为十卷凡山川道里之险易丁口顷亩之息耗赋贡物产之阔狭以至州土吏治风俗人材皆条理错综聚见此书曾无遗者呜呼可谓盛也罗君以儒学蚤驰隽声惟其博物洽闻故论载甚广而其叙事又自得立言之法读者必能辨之赵不悔序

新安志序〔罗愿〕
新安在秦汉为黟歙二县汉末别于丹阳以自为郡其山川风土则已见于中古矣渐江之水出于鄣山则章亥之所步禹之所录也桐汭之地为黟故境则楚子西子期之所争丘明之所记也至于汉氏两以疏封骨肉为诸侯王国又丹阳都尉之所理会稽太守之所遁皆班班着见至梁萧几为新安太守爱其山水始为之记又有王笃新安记唐有歙州图经国朝太平兴国中诏编广记往往摭取之至大中祥符中颁李宗谔所修新图经于天下则由前诸书废不显而官府顷罹睦寇又失祥符所颁特抄取计簿益之以里魁亭父之所隐实者编以为册余五六十年矣私窃悼之间因阅前史及国典并杂家稗说有及此者稍稍附着后得祥符图经于民间则纲目粗设益访故老求遗事思辑为一书然未果就会邦君赵侯闻之勉使卒业约敕诸曹遇咨辄报且谕属县网罗金石之文使得辅成其说而书出矣夫所为记山川道里者非以示广远也务知险易不忘戒也其录丁口顷亩非以览富厚也务察息耗毋繇夺也其书赋贡物产非以给嗜欲也务裁阔陕同民利也至于州土沿革吏治得失风俗之媺恶与其人材之众寡是皆有微旨必使涉于学者纂之自上世九州岛岛岛之志与三坟五典偕号为帝王遗书而禹贡职方氏孔子定之以为经若直抄取计簿以为书则凡吏之善书者足以次之矣其施于事也亦然若直据令甲以为治则凡吏之毋害者足以听之矣盖世常以此为无事乎儒而儒亦卒不可废于世也岂特此哉凡十卷名曰新安志侯帝室之冑父子昆季皆以文学取第其为政廉靖不扰人亦相与安之且去犹惓惓于吾土思欲表章之盖有不可忘者矣淳熙二年三月癸未郡人罗愿序

新安志卷第一
歙罗愿撰
　州郡
　　沿革
徽州新安郡军事禹贡职方氏扬州之南境春秋时属吴吴亡属越越灭属楚秦并天下置黟歙二县属鄣郡汉武帝元封二年改鄣郡曰丹阳而使都尉分治于歙成帝鸿嘉二年以黟为广德王国立中山宪王弟孙云客于此三年薨无子地入于汉平帝元始二年复以为广德王国立广川惠王曾孙伦为王传子赤王莽篡位贬赤为公明年废而改黟曰愬卤光武中兴复为黟献帝建安十三年吴王孙权遣威武中郎将贺齐定黟歙分歙为始新新定黎阳休阳并黟歙为六县遂割于丹阳置以为新都郡其后避嗣王孙休讳改休阳为海宁晋武帝太康元年平吴以黟之广德故国为广德县隶宣城郡 【何承天宋志称广德汉旧县沈约以为二汉志并无之疑是吴所立按吴志吕蒙领广德长吴录张纯补广德令则广德在吴为县矣然不知所属至晋书乃显隶宣城云】 改新都郡曰新安改新定县曰遂安宋大明八年省黎阳并入海宁止领县五梁武帝普通三年割吴郡之寿昌来属复为六县自秦汉鄣丹阳及吴新都晋新安皆隶扬州宋孝建元年分扬州之会稽东阳新安永嘉临海五郡为东扬州自后或并或分梁元帝承圣中分海宁黟歙三县更置黎阳合四县立新宁郡与新安并正属扬州陈省新宁郡及黎阳县而新安复属东扬州 【祥符经云天嘉三年省新宁郡按陈书天嘉四年以新安新宁八郡置东扬州则三年初未尝省要是陈省之耳】 
隋开皇九年改郡为歙州改始新县曰新安县又并遂安及梁所割吴郡寿昌未属者皆入新安县以隶婺州于是县之存者黟歙海宁三县而州治黟仁寿三年取婺州之新安并复立遂安以隶睦州于是二县故地迄今不复今严州淳安遂安是也大业初复以歙州为新安郡治休宁义宁中治歙武德元年例改郡为州太守为刺史四年越国公纳款于是因其境土以歙州为总管府使持节总管歙宣杭睦婺饶等六州诸军事未几改命王雄诞为使总管歙睦衢三州七年二月例改都督府正观元年罢都督府永徽五年析歙县置北野县开元二十八年正月九日析休宁置婺源县永嘉元年盗方清陷州州民拒贼保休宁之山险二年贼平因析置归德县又以平方清因其垒析黟及饶州之浮梁置祁门县又以宣州旌德寇王万敌平析歙之古华阳镇置绩溪县而北野归德二县至大历五年省于是州复统六县元和六年九月升上州自罢督府后或隶扬润二州或属浙江江西道节度及宣歙观察团练使天佑二年刺史陶雅以杨氏承制拜歙婺衢睦四州都团练观察处置等使唐亡吴杨氏南唐李氏相继有之皇朝开宝八年下江南于是始复得共职贡于天子隶江南东路为望宣和三年五月二十四日诏改歙州为徽州

　　分野
禹贡淮海维扬州周礼东南曰扬州而不言所直之宿汉地理志吴地斗分野也粤地牵牛婺女之分野也而丹阳等郡尽吴分也郡在汉为丹阳都尉治正当斗分 【天文志又云斗江湖牵牛婺女扬州此郡虽于古属扬州然扬州地广故特取地理志丹阳郡为据】 晋书天文志丹阳郡入斗十六度会稽郡入牛一度按古丹阳歙县地与会稽之富春接是斗牛之交也自南斗十二度至婺女七度于次为星纪于辰在丑故此郡为星纪丑南斗十六度

　　风俗
自虞夏以州论风土汉用战国时封域大者兼星以三二数连秦汉二十余郡地广则论其略后世郡陕则俗亦别新安故秦二县在山谷间地广远自汉世常使丹阳都尉分治于此逮为郡之后吏治益详又稍割其三陲以为他郡益陕易治然其人自昔特多以材力保捍乡土为称其后寖有文士黄巢之乱中原衣冠避地保于此后或去或留俗益向文雅宋兴则名臣辈出其山挺拔廉厉水悍洁其人多为御史谏官者山限壤隔民不染他俗勤于山伐能寒暑恶衣食女子正洁不淫佚虽饥岁不鬻妻子山谷民衣冠至百年不变自唐末赋不属天子骤增之民则益贫然力作重迁犹愈于他郡比年多徙舒池无为界中歙为负郭县其民之弊好委人事泥葬陇卜窆至择吉岁市井列屋犹稍哆其门以傃吉向休宁俗亟多学者山出美材岁联为桴下淛河往者多取富女子始生则为植杉比嫁斩卖以供百用女以其故或预自蓄藏始秦黟地广今更为小县俗淳俭绩溪俗有二由徽岭以南壤瘠赋重而民贫其北壤沃赋平人有余则柔循然愚民嗜储积至不欲多男恐子益多而赀分始少苏公谪为令与民相从为社民甚乐之其后里中社辄以酒肉馈长吏下及佐史至今五六十年费益广更以为病婺源阻五岭其趋鄱阳径易唐末常使总浮梁德兴诸县盐榷且专其兵与鄱通封疆则民俗近之前世贤吏多表其民之良以为劝祁门水入于鄱民以茗漆纸木行江西仰其米自给俗重蚕至熏浴斋洁以饲之此其大凡也贤者察之以施化否则拂之更归咎于俗

　　封建
汉广德夷王云客孝景皇帝八世孙别自中山靖王胜中山自靖王五传绝四十五岁成帝鸿嘉三年六月乃以黟为广德王国立云客为王立三年薨谥夷王无子国除 【景十三王传云复立宪王弟孙利乡侯子云客是为广德夷王诸侯王表云云客以怀王从父弟子绍封独成帝纪载云客是宪王孙按云客之祖孝侯安于宪王为弟其父戴侯遂于怀王为从父弟则云客乃宪王弟孙怀王从父弟子表传所言是也宪王孙无封利乡者纪脱一弟字耳】 广德静王伦 【平帝纪王子侯表中山靖王传皆作伦独广川惠王传作愈颜师古曰音愈诸侯王表又作伦今姑从纪表】 
孝景皇帝五世孙别自广川惠王越 【景十三王传立戴王弟襄堤侯子愈为广德王王子侯表亦言伦是襄堤侯圣之子而诸侯王表乃言伦以戴王子绍封亦当脱一弟字】 广川自惠王四传国除者十五岁平帝元始二年夏四月丁酉以故广德国立伦为王秦惠王四年薨谥静王居摄元年王赤嗣三年王莽篡位贻为公明年废 【中山靖王传称云客弟广汉为广平王薨无后平帝复立伦为广德王奉靖王后按诸侯王表广汉至王莽时犹在安得遽言薨无后此广德王伦自以广川系绝故封考之广川惠王传可见非续中山也中山子孙侯者二十余人不应取于见绝之广川明矣】 宋新安王子鸾字孝羽孝武皇帝第八子大明四年九月自襄阳改封食邑二千户母商淑仪有宠子鸾爱冠诸子朝士为上眄遇者莫不入子鸾府国商贵妃薨帝为立寺以新安为号
新安王延年文帝曾孙泰始二年十一月壬辰封绍子鸾后
齐新安王海陵恭王尝为之以永明十一年十一月辛亥封邑二千户
梁新安王瑀字时文明帝子也九岁而封后入隋历唐至尚书左仆射太宗尝宴侍臣诏一坐最贵者先把酒长孙房公相顾未言瑀遽引杯上问之对曰臣梁朝天子之子隋朝皇后之弟唐朝宰相天子亲家翁上抚掌极欢而罢
陈新安王伯国字牢之文帝第五子天嘉五年八月己卯封 【本纪云封新安郡王然陈以上封王不言郡盖衍文】 
唐新安郡王徽太宗皇帝之孙濮恭王泰之子
新安郡王佟元宗皇帝之孙信王珵之长子
新安郡王欣代宗皇帝之孙嘉王运之子正元四年四月封官太仆卿
新安郡王洙宪宗皇帝之孙绛王悟之长子太和八年十一月封
右十一王皆以天子骨肉疏封唯汉广德两王实建国于此余或采美名以为号不皆之国然汉魏以下王不之国朝廷命卿大夫临郡则称内史行郡事故东晋谢灵运王羲之为会稽临川内史南朝亦往往有新安内史是郡犹为国而内史特代王为治名号犹系于其民也故采而列之为楚亦常以亘冲之子谦唐武氏又常以武三思之子崇烈为新安王皆假窃名器不足污简牍至唐颍王子僤封歙国公汾州刺史王诠封歙县男之类盖自郐以下者微不复道也

　　境土
郡境在京师之东南统县六曰歙曰休宁曰祁门曰婺源曰绩溪曰黟始汉末以古黟歙二县分为新都郡地广大后又稍稍割之盖古歙县地之在今者为歙为休宁为绩溪为婺源为严州之淳安为遂安古黟县之地在今者为黟为祁门为广德军之广德为建平凡三郡十县今所存者唐歙州新安郡之境而已非复汉之新都也然在唐犹号大州凡东西广长四百一十九里南北二百八十二里

　　治所
始汉建安中置新都郡立府于始新今严州淳安县治是也其后荐割以隶婺睦于是隋歙州始治黟 【郦道元水经注云吴立始新都尉于歙之华乡令贺齐守之后移出新亭按华乡即始新县华一作叶而贺齐乃新都都尉言始新都尉者误也但新亭不知所在】 大业中迁治休宁万岁山义宁中迁歙县乌聊山唐及国朝因之宣和三年睦寇方腊既平部使者迁其城于溪北三里民不以为便事闻会除卢宗原为守有诏同徐闳中相度宗原以为新城地形不正周四里有余北皆重山纔能为三门距溪数里茶盐载卸者弗便濒涧卑湿为垒善崩截山围筑外高内庳瞰临城中又无濠堑不足以为固内之则顽石冈陇虚占其半崚嶒峻仄不可以建居止余皆荒草砂砾之地夏秋山水暴出灌注城内雨雪则停潦为泥盐米断绝又顽石不可为井土井六七味恶易浊汲溪则人以为苦民以其故不愿旧城据山下平原大势端正周七里三十步左有长溪春冬水面二十丈夏秋阔一里许湍流百尺循城西南而下便于载卸其右则倚山为城亦临深溪绕城东北不可踰越市皆甓甃民居宽广井泉且千所向特以城壁不全故不能守今若因故基修筑足为险固以此民情愿还得旨以旧城为州以新城为歙县且令以渐修筑而新城亦卒不为县今民间犹号新州宗原城旧州毕明年八月与士民复归于旧州

　　城社
城壁之设因山溪以为险山起于东北至南而止故因而续之以为城溪亦源于东北抱城而转至西南而下故假之以为隍乃穿九井使阴相灌输上通铜井下通釜底皆溪流之深为潭者也其外罗城周四里二步高一丈二尺子城周一里四十二步高一丈八尺广一丈三尺五寸唐大中九年修子城中和三年又修罗城至五年增广城之南北总之为九里七步咸通六年即城之西北为堤以御水光化中因堤筑为城命曰新城自南唐及国朝无所考宣和中既平睦寇诏卢公修筑乃计其工费闻于朝为罗城如唐中和五年之制然其地在今仅号七里三十步乃启六门东西则一南北各二有富州丰乐表城紫阳通济太平之名门皆为楼又环以敌楼不复为子城而于仪门外直南数十百步为谯楼面势雄正其外为宣诏班春之亭先是谯楼在东故常穿州治之东厢以出既南作新谯乃以旧谯基在东者为门号迎和门五年春三月城既讫役奏乞令知通都监季申部仕者任满以相付书于历庶几勿坏且奏其属功于朝改转各有差又往往即大砖隐起为文凡百余言以戒后之人使毋忘寇难坏则修之其光化中因堤而筑号新城者堤既益摧遇溪水溢时高于平地二三丈故常捐之以为桑野今号新城园绍兴二十年火灾市人以为承平时谯门东出则城中列肆不耗士子登第者众乃迁州榜及鼓角于迎和楼而虚南向谯楼不用干道八年夏五月前赵侯集六县各新沿城一门而州则恢度东南谯楼既具费及今赵侯成之而城楼在西者其□为一丈夫嶷立金花帽锦袍持弓矢引满以射西方号蔺将军如是古矣按蔺将军名亮歙县人隋开皇九年平陈并黟歙入海宁以隶婺州废歙州为新安镇以亮为将主之盖前则接平陈之役后则接大业之乱此其人必尝缓带登陴以弓矢靖难有功于斯人者故历唐以来设之不废社在城之南隅

　　道路
趋京之轨道出东门指绩溪由宁国县入其府济黄池入太平州渡采石江历和州及其县全椒滁州及其县来安泗州及其县临淮自虹灵壁以入于宿取亳之永城南京之谷熟入南京过宁陵拱州以达于雍丘陈留至京门为二千六十五里捷则北出踰箬岭望道泰麻村凡百九十里得宁国府之太平县历黄柏岭曹店凡二百里得池州之大通镇过江历蔡家店石鼻村百三十五里得无为军之庐江县又百四十五里自航步入庐州又历下塘庙史源村凡二百五十里至寿州又自苏村阚潭村王家市贤祥村金钩镇双楼市凡四百二十里以入为亳之鹿邑县又七十里则太康县矣经咸平县凡百九十里以入干京门为千六百里此其道往往不过都历邑者商旅之所以为径易也舟行自西门泛溪口二百石沿新安江而下百二十里以出于境由淳安至严州历桐庐富阳过浙江入临安府又经崇德至秀州经吴江至平江府经无锡至常州经丹阳至镇江过杨子江至扬州高邮军经宝应至楚州历淮阴虹灵壁三县至宿州历永城谷熟至于南京经宁陵至拱州以达于雍丘陈留入京门为三千九十二里今兹趋行在所者舟行六百三十里陆行则南出历昌化于潜临安余杭为三百六十里其四出八达之道东出百里至于境又二百二十五里至宁国府西出二百七十里至于境又三百三十里至饶州南出百里至于境又二百六十里至临安府北出七十五里至于境又二百八十五里至池州东南出百里至于境又二百四十里至广德军西南百五里至于境又二百五十五里至严州东北百里至于境又四百六十五里至池州西北二百七十五至于境又七百五十里至　州

　　户口
吴新都郡不载户口之数晋新安郡统县六户五千宋统县五户一万二千五十八口三万六千六百五十一隋歙州统县三户六千一百五十四唐旧领县三户六千二十一口二万六千六百一十七天宝领县五户三万八千三百二十口二十六万九千一百九永泰元年冬十月丁亥分宣歙饶户口于秋浦县置池州国朝天禧中主户十二万一千一百五口十八万三千五百二十八客户六千九十八口八千七百六十四其每县主客之数各附其县中元丰中主户十万三千一百一十六客户二千八百六十八未经界户十六万一千一百四十七 【此经界时所具祖额不的知何年】 经界户九万七千二百四十八干道八年诸县主户十一万二千五百九十五客户七千四百八十八合以城内外户一千九百三十一总为十二万二千一十四然自元丰以后不言口数要以郡境土较之狭于晋宋五之二以户口率之多于前代不可胜计有以见国家世世仁厚涵养生齿之效其在郡城中者干道户千二百八十一口六千八百五十八城外户六百五十口三千二百八十一麤为可考凡六县民去为僧尼者千有二人为道士者四十六人

　　姓氏
谏氏元和姓纂云周礼有司谏子孙以官为氏汉有治书御史谏忠见风俗通今望出歙郡
余氏风俗通曰戎人由余之后世居歙州新安及下邳
汪氏古诸侯汪芒氏之裔春秋时鲁有汪锜以童子死齐师圣人称之唐歙州刺史汪华居新安故望出新安今黟歙之人十姓九汪皆华后也陈稷州剌史汪纲陈?自歙州徙河间故又有河间汪氏右邓名世姓氏辩证云耳按汪芒氏之裔在周为长狄与常人不类独祖汪锜者近是然邓名世以为汪王所居新安而又言陈世汪纲自歙州徙河间则是由陈以上固有居新安者矣姑着其说以待知者
仰氏五代有仰仁诠为刺史千姓编云今新安吴兴皆有此姓
聂氏元和姓纂曰卫大夫食采于聂因以为氏辩证云望出河东及新安
查氏显于文徽为南唐枢密使至国朝秘监陶待制道皆其孙也本音如乘槎之槎 【锄加切】 真宗尝与道语及姓氏因谓之曰卿岂不闻京师以仵作行人为槎家乎宜求音之近而雅者称之又问姓所起引春秋会吴于柤 【在加切】 以对自是改称音若柤云查氏有孙藻仲文在荆南广览好文自言其上世事如此隆兴中侍郎郭钥乃其兄子也凡海陵荆南之查皆出新安姓氏之书又往往载吕氏俞氏皆郡之先贤然不言望出此郡又自昔丧乱中原衣冠多避地来此如谢谏议泌晋太傅二十七世孙魏太尉羽去郑公十世许司封逖去淮阳太守五世皆自见其事中不列于此
潜氏黟有潜氏村昔有人避地家石洞中门径悉为松萝所翳每求盐米晨出夕还人无知者时人号为潜氏迄今潜姓者数十家同为一村

　　坊市
坊旧十有二曰宣化曰望僊曰紫阳曰兴仁曰化成曰问政曰增明曰和福曰司晨曰通济曰育村曰安集干道中尚书郎钱侯数因民刲肝股为增立坊曰孝童孝义之属今往往有存者

　　官府
州衙在子城之西北正南曰设厅防守库在东厢之楼甲仗库在西厢之楼仪门在其南军资库公使酒库分为左右在仪门之南又南则旧谯楼在焉宣诏班春二亭在谯楼之南设厅之右为小厅小厅之前为签厅自余宾次吏舍如他州之仪皆宣和中卢徽猷所建其堂房之外有紫翠楼有静治燕香之堂先是累数守以正堂为不利避弗居至丞相洪公乃敞之以御宾客致尊贤之意号舍盖堂而自唐大中以来有黄山楼北望天都诸峰国朝咸平中集贤李学士复踞城西北隅建清心阁宣和后皆以次起废而黄山楼亦踞城为之号黄山堂堂侧有两古木洪公常作亭其间号浮丘今虽废民犹指其处又改后圃双杏堂曰芙蓉堂旧别有四宝堂以郡出文房四物为义
通判军州事一员诸州置通判自建隆四年始陈恭公安定先生皆尝来为此官厅在州衙东旧有棣华堂宣和中吴郡李弥纶兄弟继踵故名
州学教授一员厅在州学之南
军事判官一员咸平中鲁肃简公尝为之厅在紫阳坊
军事推官一员厅在判官厅之侧
兵马都监一员厅在司晨坊教场之侧
添差兵马都监一员厅在通济坊
兵马监押一员厅在孝义坊
录事参军一员熙宁三年十一月十九日诏陕府江宁府郓青齐杭越苏婺宿寿宣歙虔洪吉潭广福建等州录事参军系繁难去处今后并差职官知县及奏举县令人充其料钱数多资序不该请者并支钱十五千厅在州院之侧司理参军一员五代时诸州马步院判官特以牙校充选建隆中改马步院为司寇置参军以及第进士九经五经并在铨选人为之其后改曰司理厅在本院之侧
司法参军一员厅在慈孝坊
司户参军一员厅在和福坊
监在城酒税一员僦居无定处

　　庙学
先圣庙及学自唐至国朝在城之东北隅太平兴国三年知州苏补阙迁罗城东门之内街之南乌聊山上景德三年尝修之嘉佑四年以山高地狭不足容众徙于南园熙宁四年又以南园濒江地卑常有泛溢之患复迁乌聊元佑初再徙南园绍圣二年黄朝散还之于东北隅米礼部芾为书所为记世所传歙州新学记是也宣和中焚于睦寇绍兴十一年汪内相始复营建左庙右学规制雄丽愈于他郡中设知新堂辟八斋以处学者曰殖斋懋斋益斋裕斋毓斋定斋觉斋浩斋绍兴中藏御书周易尚书毛诗周官中庸春秋左氏传论语孝经孟子乐毅论羊祜传并法帖御制文宣王赞七十二子赞损斋记凡四十八卷

　　贡院
贡院自宣和后不复设遇岁大比则毁学之斋壁以纳之坐讲堂及庙两庑皆满干道四年郏侯规大成殿之东故闲地增买民地六百二十余丈为屋东西八十间长廊广厦使士各以其艺别为位最后则堂以处较艺者自是学舍无毁彻之患士得去此隘尽思于为文且以称登能天府之意余所买地颇当庙学前者皆虚之又尽彻学前小屋直南而出以达于逵气象宏敞是秋遂以试进士明年登第者十人有为礼部第一御试第三人者士子宜之

　　放生池
国朝因唐之制天禧元年诏淮南江浙荆湖旧放生池废者悉兴之元无池处沿江淮州军近城上下各五里并禁采捕绍兴十三年诏天下郡各为池而岁以诞圣日纵鱼鳖其中以网罟入者论如盗于是郡凿城西壖地以应诏至十八年尚书郎章侯增广之作恩波堂好生鱼乐之亭后十数年屋为溪潦荡去尚书郎钱侯复新其堂而池当春夏往往与溪汇冬月水泉缩鱼无所赖干道八年秘阁赵侯徙堂于其右百步篁竹中亢爽之地而临溪流以放生如天禧故事

　　馆驿
转运南行衙在慈孝坊
北行衙在司晨坊
新安驿在通济坊

　　仓库
州仓在孝义坊
常平仓在州仓之侧
酒税务在市心面南
公使库在州治小厅前
醋库在城东门外 【旧有茶仓草场楮场之属今皆无有】 

　　刑狱
州院在司晨坊面东司理院在司晨坊面西大中祥符二年五月饶歙二州奏狱空将降诏奖谕银台司以为州司司理院互有狱空不应编敕之文自今乞委刑部点勘旬奏禁状不谬者具奏降诏从之

　　营寨
祥符中有驻泊营屯驻营各二水军营骑射保节营及新旧牢城营各一今所管厢禁军凡六指挥禁军威果营在城东北隅额管四百一十人忠节在西南隅额三百一十人武雄亦在东北隅二百五十七人厢军效勇在东北隅一百五十人牢城在西北隅百五十人壮城在西南隅百人其起置不可尽考按皇佑五年闰七月诏淮南江东东西荆湖南北路诸州军新立就粮禁军教阅忠节军大州五百小州三百人其额在旧忠节之下新忠节之上则忠节之制久矣嘉佑四年五月诏江宁等诸帅府新招禁军以威果为额请受如宣毅例每指挥不得过四百人诸州置威果当沿此而始熙宁二年正月枢密院检会近令淮南江南两浙福建等路将厢军团结教阅武艺欲支与威边请受以州军小大立定人数自三百人至百人仍改军额内江南曰武雄从之盖其可考者如此其外五寨管界寨在歙县西百八十步王干寨在歙县东南百里黄山寨在歙县北百里深渡寨在歙县南四十五里中平寨在婺源县东七十里每寨百人皆以巡检主之凡禁军九百七十七人厢军四百寨兵五百总之为千八百七十七人

　　邮传
五代以来天下邮传皆役平民建隆二年始命以军人代之六县省递三十五铺每铺十人歙休宁祁门黟则又有斥堠三十八铺每铺八人凡六百五十四人

　　祠庙
新安之神讳华姓汪氏绩溪人隋将宝欢之从子少以勇侠闻大业之乱以土豪应郡募平婺源寇有功寻为众所推保据郡境时四方割据建号者众乃稍以兵取□郡并有宣杭睦婺饶五州带甲十万建号吴王为政明信远近爱慕部内赖以安全凡十余年唐武德四年以籍土地兵民遣使纳款于唐高祖嘉之制曰汪某往因离乱保据州乡镇静一隅以待宁晏识机慕化远送款诚宜从褒宠授以方牧可使持节总管歙宣杭睦婺饶等六州诸军事歙州刺史上柱国封越国公食邑三千户七年朝于京师正观二年授左卫白渠府统军事参掌禁兵十七年改忠武将军行右积福府折冲都尉太宗征辽东为九宫留守比还称其忠勤二十二年三月三日薨于长安永徽中归葬歙县北七里云郎山郡人思慕立祠于刺史宅西偏大历中迁于乌聊山号越国公汪王神自唐刺史薛邕范传正相继增葺他县亦处处有祠及国朝东封秩群祀郡人方演知州事上唐所赐诰命为奏请追封灵惠公政和四年三月赐庙号忠显七年十二月封英济王宣和四年以阴相平睦寇加显灵隆兴二年闰十一月以能御灾厉加信顺干道四年三月进封信顺显灵英济广惠王夫人钱氏唐左武卫大将军九陇之女干道五年六月追封灵惠夫人 【新唐书本纪王以武德四年九月甲子归唐而杜伏威传及王雄诞传乃载王与雄诞战览者因以为先战后服以资治通鉴考之王九月归唐十一月自与伏威将雄诞战是时王与伏威皆已受唐命战自其私忿非因战之后始归唐也按唐告称其识机慕化远送款诚则是王自知天命非战而后服明矣今唐告见存其辞则李百药颜师古所作可以考信故国朝赐庙额父子并称忠云】

新安志卷第二
歙罗愿撰
　物产
　　叙
生人之道致物以为养物□则养丰养丰则生足乐生足乐则喜为善喜为善则重犯法重犯法则服教训服教训则上尊安故古公与其妻胥宇味其堇茶则以知周原之美而蹶父为其女相攸览其有川泽鲂鱮熊罴猫虎则以为韩土之乐然则物产之所聚是良国也虽然有道盖所谓谷与鱼鳖不可胜食而材木不可胜用者亦系于其政

　　谷粟
新安之谷大率宜籼而不甚宜粳土人谓籼为小米粳为大米其籼有大白归生小白归生又有红归生米粒红成熟最早然不广种少莳以接粮耳有桃花红者谷粒微红而米粒正白亦先熟古太守秩之任昉去郡唯有桃花米二十石是也太平寰宇志云今休宁县尤多为饭香软又有冷水白有笔头白穟端少许不生谷如笔之象有肥田跂大率籼不耐肥唯此种能于肥田中自植立也有早十日有中归生又有晚归生近八月社熟米色不甚鲜明占禾本出于占城国其种宜旱大中祥符五年诏遣使福建取三万斛并出种法而布之江淮浙之间亦曰旱稻粳有大栗黄亦名硬秆栗黄有小栗黄此二种有常不至瘁有芦黄遇熟则颗粒多往往倍收故一名富不觉然不熟亦连畎皆死珠子稻颗圆如珠乌须稻芒正黑有婺州青其来自婺州有叶里青其长没人（打去丁改筴） 【色责切】 皆藏叶中有斧脑白有赤芒稻并早而易成偕号为六十日然不丛茂人不多种有九里香亦名五里香有马头红谷粒红而米白亦有香然稃厚米少有万年陈其色如糯有沙田白有寒青寒青最迟糯有青秆羊脂白矮之名白矮酿之多得酒有牛虱糯颗粒大难为地力价高于白糯有早归生尽六月可熟有交秋糯七月熟米亦好酿之可以及社节然无丛箭其粒赤而长故又名金钗糯有秧田糯善耐肥莳之早者亦可及社大麦则有早麦中期麦青光麦又有高丽麦亦呼高头麦挼之则粒出然难为地力有糯麦宜为饭小麦则有长穬麦麸厚而面少白麦面白亦少赤壳麦麸薄而面多荞麦姿荏弱干赤花白不类他麦秋种而冬食火麻则有早晚中期三色又有梅麻梅雨后始可拔其油麻则有白麻早成有赤壳麻或落地自生多变为大炭麻又有六合麻圆而六棱凡菽苎菜草子皆有膏油但可照灼至服食须麻膏豆有大白小白大紫小紫大黑小黑褐豆大青而黑者为豉极良有油绿豆视绿豆尤小宜为粉有红斑沙豆大如绿豆羊角豆纤而长（蕱去肖改扁）（蕱去肖改扁）豆者大荚实篱上豆也实或白或黑龙牙豆者大如皁荚又有豌豆秋豆尾秋豆尾秋一名米豆可杂粳为饭粟则有早粟寒粟寒者晚也有毛粟成亦晚有姜叶赤者无芒又有赤秆白秆有望粳青有糯粟山中人以为酒则味涩而不清令人善酲有罂子粟结房如缾罂如髇箭华艳好而实细美非他粟之类其穄有三黑穄者籼穄也赤穄者糯穄也籼糯本稻之名籼瘠而糯腴故穄粟之类借此以别之二穄皆长大如芦故俱号芦穄红黄穄则低小格以古则籼粳稻也糯稌也大麦小麦来麰也火麻蕡也油麻胡麻也豆菽也粟粱也古者米带稃皆谓之粟粱之粟尤小故后世直以为粱之名也穄稷也音之变也

　　蔬茹
蔬亚于谷故后稷能殖百谷百蔬而蔬不熟之岁为馑然则此不录至五谷又只载其总名而独录草木之华非为政之急蔬之美者有石上之芥焉细者益辛姜蓼芹芥辛菜也葱薤韭蒜荤菜也芹生竹中曰竹芹生水中曰水芹蒜之大者曰胡蒜自西域来者也蓼荞气荤如小蒜而长本草以为乳妇食之良兰香罗勒也避石勒名世称兰香胡荽亦讳言胡故称圆荽又有芸薹此皆蔬之同臭味者也苜蓿者汉离宫所殖其上常有两叶丹红结穟如穄率实一斗者舂之为米五升亦有籼有糯籼者唯以作饭须热食之稍冷则坚凝糯者可搏以为饵土人谓之灰粟军达颇棱唐世自外国来者也颇棱以所出之国为名胡芦菔甘而不快于口芦菔则土人杂香葇以为葅百合似蒜而不荤鼠黏之根为牛□芋即蹲鸱预药似（艼去丁改储）盖尝以为贡唐世讳预至本朝治平间复讳其上字今谓之山药茭首者菰根是也菌之为物美而类甚多或能杀人亦使人善笑其最下者曰麦熟菌所谓软湿青红者也木耳者古燕豆之芝也石耳生大山之崖山羊所不能缘也垂绠以取之地蚕者泽兰根也肥白而促节大如三眠蚕以冬掘取之亦曰地笋也蒟蒻者黄独是也以灰鬻之歙人所用为丧食也葛则饥岁捣取其粉蒸之以接粮枸（木巳）诗之（艼去丁改巳）也芺味苦说文所谓江南食以降气者也土人搏粉为饵假以为色青绿而可喜菾菜其味甜也周花蔓生而穟略如豆花香蒿所以点食为香也苏所以煮饮为香也决明明目至苣则损矣苦（艼去丁改买）苦苣也苦薏花如菊菊甘而薏苦故谚曰苦如薏也蔓菲以芼雉羹及马兰繁缕荠苋藜蕨皆物之旅生者贫者所资也藜赤茎而多枝利以为帚亦曰独扫藋似苜蓿而青白陆德明以为堇所谓堇荼如饴者土人谓之灰藋 【徒吊切】 瓠甘瓠也瓜有胡瓜越瓜有昆仑之瓜昆仑瓜者茄之别名其色有如银者

　　药物
庶草之繁庑其施于药饵者芝兰芍药兔丝昌羊昌羊石生而细者为昌蒲大观中绘本草朮所出之州七歙与一焉陈藏器以为麦门冬出江宁者小而润出新安者大而白陶隐居以黄连出西间者色浅而虚不及东阳新安诸县掌禹锡又以为香葇寿春及新安有之石上生者茎叶细而尤辛香用之益佳彼人谓之石香薷此见于前载者也火杴狶莶也香附子者莎根是也（艼去丁改干）珠者薏苡马援所载者也萹竹射干也虾蟆衣者车前车前芣苡也苍耳卷耳也陵霄缘高林绝壁而为华所谓苕之华也羊蹄秃菜也言采其葍者也樟柳者当陆所谓苋陆夬夬者也三白之草土人为之五叶白始生而青入夏则叶转而为白田家候之每三叶白时农事亟矣五叶皆白则农者益闲至秋皆复青金罂结实如缾罂味甘涩霜后取之以熬糖又取甜藤以代饴菝（艼去丁改契）之根赤用藏（上□下几）子亦曰金刚藤□其先岁七日采其枝叶插门户以御厉土人谓之□皮其根为乌药卮蓝与茈所以染也今西安之染者用歙之茈菊种类尤多顷歙人有王子发者为图凡八十一种牡丹出于黟本自洛移植其后岁盛中兴无洛花好事者于此取之然无益于俗不足广载黄精者生山之阴视其华之白以别钩吻土人号为甜蕨亦曰胡孙姜僊灵脾者淫羊藿是也天仙之藤其子为马兜五倍子大者如桃其中皆虫一名敷槛桃桔梗之大而无心者为荠苨或用作假参卖之于他郡厚朴之薄者或刮其皮以物煮之为假桂又有地黄茯苓五味茈胡白芨黄（上薛下木）旋覆庵（艼去丁改闾）木贼谷精五加细辛鹤虱百部通草木通元参狼毒栝楼地松萍艾苦参谨火忍冬萱草卷柏蓖麻草犀杜仲蒴藋 【音朔濯】 茜草蜀葵金星地锦葎草夏枯蘹香薄荷覆盆草乌瞿麦芫花白敛前胡及天门冬霹雳矢何首乌之属

　　木果
木则松梓槻柏梼榆槐檀赤白之杉岁联为桴以下淛河大抵松杉为尤多而其外则纸漆茶茗以为货桑之类有花桑遇叶少时亦可以食蚕柘有青柘有柿柘柿柘叶如柿结实如楮而绝红然能病蚕黄柘最少而最宜蚕（上者下车）坚而不雕实小于橡或甘或苦桧则土人谓之圆柏（木血）叶如柀而子赤材理麤谓之（木血）柏栟榈叶大如车轮樟豫章也橡则栎也石柟耸而蒙密古之交让也楝之实甘故为凤所食冬青岁晏不雕所谓万年枝也相思似之岩桂秋后作华四出而绝香山中人谓之小相思山桂叶锐而可喜木堇以夏华桐首春而荣其别有三桐材轻利顷岁有误发正观中藏者其桐棺如故问之乡人云桐材既干复以其膏渍之则终古不坏梧碧梧也有乳者也柳与杨之类最多柜柳枝弱黄杨性坚以闰为厄椿樗白杨紫荆狗骨皆散木也枫散木也而有香梁任昉为太守调香二石始入三斗遽出教止之乌臼可为烛而歙之人不取南烛丛生春晚苗叶红赤照耀山谷道家用作（鱼迅）饭其色青故又谓之青精饭非人家庭馆所植南天竹也（木敷）槛结穗霜后白如盐而酸咸椒欓茱萸所以去湿皁之为物荚经所谓宜皁物者也夜夹蓂者夜合也可以治茧即合欢蠲忿者也总小木之多刺而无枝者楖栗小木可用以为杖柞以为栉石肤之属以为炭（木祭）以为橹枸以为鞍詹戒木高华白而下垂花如百合枣或脆而多津或大而理疏丁香枣者紫黑不类枣其蔕核皮肉正柿之绝小者耳一名牛乳柿盖古之（木耎）也山枣似橄榄而圆剥之正白如涕栗则或毛或泽小者独颗而圆狙公所赋芧也榛花长而实细枳椇味在枝杪霜后绝甜一曲一直如枅之承栱故一名曲枅一名木蜜一名坚枸木以其材为柱能败室中酒味古以椇为妇贽今不复贵木瓜实小不及宛陵槙樝者苦木瓜而不臧者也香樝甚小所谓（韫去韦改木）桲也棠甘棠也棠有霜后黑而糜者曰青沙烂梨之类多种大抵歙梨皆津而消其质易伤蜂犯之则为瘢故土人率以柿油渍纸为囊就枝苞封之霜后始收今出丁字桥者名天下近城多杨梅南朝时太守所采任昉以冒险多物故而停绝银杏叶如鸭跖实外有皮山中人贮之及柿之红者以为酢椑似柿而青黑所谓乌椑之柿也本草图经椑柿出宣歙荆襄闽广诸州柿美而益人椑又制丹石毒柀之小而美者出于黟古称柀出玉山世以为上饶而汉志歙有玉山未知孰是其木为什器几案则明洁而宜漆尔雅曰杉柀按二物叶甚相类但杉耸而柀垂柀又有佳实此为不同耳其外则桃李梅杏含桃来禽枇杷胡桃安石榴橙橘柚之属大率山寒不宜橘柚种者筑池中为交午之道列植其上水气四面薄之则不畏霜雪婺源则有金橘竹有苦淡紫斑（上竹下堇）筀之名老竹长尺则曲桃枝四寸有节慈竹丛生不离母又四时有笋一名四季竹对青竹枝簳皆金色唯一边起枝处青碧大率金碧相辉可爱休宁有拜竹苦竹之极大者也婺源苦竹之笋大者为花茵笋又有冬笋缜理而甘祁门时有猫头竹

　　水族
歙居山间无大陂泽其溪流清浅春夏潦水注之则深往往有鱼而不常得疏池以养者多鲤鲩与鲭鲤黄鲩黑而鲭青大率相类首春鬻鱼苗者来自湖口界中买纔数寸日取草饲之又蓄鲢其中使相从以长鲢鱮也大头而细鳞鱼之不美者也是数鱼者不过终岁盈尺矣其随水所在而有者为（鱼扁）为鲫为乌鳢为（鱼占）为鳜（鱼扁）古之鲂也鲫鲋也乌鳢比他鱼为（鱼生）古之鳢也以其与鲤音相近故以其色系之也（鱼占）古之鰋也其大而多须者曰（护去言改鱼）鳜巨口而细鳞其牡文采尤鲜明系之溪中可以致群牝或以鲜明者为鲈鳜亦曰芦花鳜大率盛夏藏石罅中徒手扪得之仙人宁封子所食石桂也重唇乘桃花水而上味极腴陆玑所谓吹沙小鱼盖古之鲨也童鱼亦以二月来小而为群首如科斗古之童子鱼也白条白如银即鯈鱼也石斑青而扬赤夏月食其子令人善呕土步鳞黑而肉白即土父也（鱼军）鱼鬣赤一去极远绝有力者（鱼感）州南大潭中截溪为纲大率（鱼扁）鲤鯈鳜色别为群唯（鱼感）为大将其群以先欲触网破则群鱼随之而出网不破往往闷绝此鱼之豪横耿介者也鳟赤目多独行或二三相从见网辄遁（鱼回）鱼味美而不常有（鱼匿）鱼略似鲩多纤骨黄尾鱼如（鱼匿）而尾黄婺源谓之黄姑鱼（鱼酋）伏泥中（鱼且）黄质黑章黄（鱼□）（鱼央）（鱼□）也色黄无鳞搦之有声亦名黄颡鳗长如蛇伏深泥中负黑抱白无鳞而甚腴掌禹锡云鳗鲡五色者出歙州旧经又有槛都不知何鱼也溪中小鱼凡五六十种鳜有三竹管鳜体圆芦花鳜长大板鳜似鲫乃石鳜也（鱼央）（鱼□）亦有三有长而纤者有头大而促者有极小如指者名各不同石鲫长而尾红□皮鱼似石鲫而尾青石活鱼常在石中钩子鱼黄公鱼皆以春三月团聚而上梭子鱼首尾锐其大如指师官鱼亦如指大有长须四五略如（鱼央）（鱼□）沙（鱼酋）上唇如鹰咮长者尺有五寸古偻罗鱼色黑斑有虫寄其腹中或一或二大者如负（上般下虫）小者如鼠妇穴其髯□以食余不可胜载其外骨则龟鳖螺（虫卒）（□果）虫则蛙蛇之属

　　羽族
羽物则翚雉五色黄鸟黧而黄鹑公布谷也食麦即去鹁鸪者裸（孚鸟）雄也斑鸠最拙古之颁鶞也青鸠色苍绿人多蓄之鹑小而善斗鹘嘲能为声秭归候岁而先鸣鸮逢春则声圆美而可喜至夏不复鸣故诗曰怀我好音夏鸡以五六月终夜号田中竹鸡如鹧鸪天将雨则为泥滑滑之声蠹蝝闻之则化而为水白鹇大如鸡白质黑章其稚纯黑南越尉佗所献也耿介不可驯古称黄山之驯者伏以家鸡山鸡文采似白鹇而小绿鸡色绿皆雉之类鹰鹞善搏啄木善啄鵀戴胜也头有华胜故以降于桑为蚕事之候山鹊色苍绿咮足皆赤特其首尾轻翘而好为声要为鹊之类水鹊甚似鹊而小好在水□人以其声为喜也乌大而反哺慈乌小而多声鸭鵊鸣将旦体虽小鹰与乌不能敌也其尾如匕一名青鸦一名鸦臼燕雀伏翼栖集人家者也胡燕大而越燕紫其巢亦异百舌反舌也（口别）（口别）一名花鹆能为声其在瓦中色苍者为（瞿鸟）鹆婆饼焦者巧妇其巢如刺袜也摇鹍者脊令行则自摇其鹍也唤姑大如鸠黑色长尾唯两翅赤而不鲜其音呱呱淘河者鹈淘去河水而取鱼也鸬鹚约颈以环使没水取鱼为人用者也鱼鹰翔水上以两爪搦鱼挽就水次啄食之小鲜则衔以飞（护去言改鸟）两翼白其鸣自呼好在田中又有鸟大小如（护去言改鸟）黑而长喙林宿而水食其声澌而不扬令人恶闻者名曰卖瓦鸣则当晴鹭之类而翼下红者曰红鹤翠碧鸂（式鸟）鵁鶄皆水鸟也俗之言驾去鹅者鹳也白头翁者头白画麋眉似画也在水曰水画在篱堑中者曰堑画小者石画亦取其声以候阴晴白练小雀尾如曳练也山雀如家雀稍大而微赤青菜言菜色也囷子似山鸡而小无尾（左施去方右鸟）鸟一名楚鸡尤爱其羽中矰弋则守死不动 【徒河切】 郡国志曰翎下有青红相应如垂绶其状如蜀鸡背若朱蛇又有红鹊鹧鸪山鹦鹉同力自囷以下凡六物祥符经所书

　　兽类
吴赤乌中新都言白虎见宋元嘉中太守到元度又得白熊以献皆见于史土人以熊之高大而似马者为马熊庳小似猪者为猪熊野豕有奇牙大者数百斤类能伤人冬伏于深谷聚箨之下猎者矛簎之号枪松豪豕如簪长五六寸能激以射人猬似鼠而毛劲缩之如栗房其皮可以治练山羊角细而骢色能越峻险大山乃有之豺似黄狗而长数十为群好窃羊以食狸有猫斑者有豹文者牛尾狸的颡而大尾蛰则不食舐掌而肥别名曰白额亦曰玉面狸也竹狗似之而臊獾豚体促可三四斤颡亦白獭之小者土人谓之抓（鱼酋）鲮鲤四足而巨鳞其光如鲤能陆能水可以已蚁蝼山中时有鹿麝而尤多（上鹿下旨）兔狐沐猴之属（上鹿下旨）之骢色者（上鹿下京）其大如（上鹿下旨）而黑者俗谓之郭旧经有獐猿则未知二者之果有否也鼠之丰尾者曰栗鼠亦曰松狗汉侍中所珥貂也鼯者五技之鼠大而有翼飞且乳夜呼为怪祥者也鼠狼似鼠而要脊长善捕鼠亦以媒鸟雀

　　畜扰
其畜扰有蜀马亦颇有驴骡馲（马百）之属馲（马百）者马父驴子也水牛色苍而多力其角如环古所谓吴牛也黄牛小而垂胡色杂驳不正黄土之所产亦有从江西来者自绩溪以往牛羊之牧不收歙之南境羊昼夜山谷中不畏露草豚买于宛陵界中中家以上岁别饲大豕至二三百斤岁终以祭享谓之年彘而方舆记以火肉石芥为民之珍其余则鸡犬鹅鹜鸡高而善斗者所谓鲁鸡也乌鸡冠珥皆青肉色如墨时或有之号能已病

　　货贿
旧称歙有金与银而今无有以国朝会要考之出金之州十出银之州四十有二歙无预焉良木之产则已见于右方而茶则有胜金嫩桑僊芝来泉先春运合华英之品又有不及号者是为片茶八种其散茶号茗茶而纸亦有麦光白滑冰翼凝霜之目今歙县绩溪界中有地名龙须者纸出其间故世号龙须纸大抵新安之水清彻见底利以沤楮故纸之成振之似玉雪者水色所为也其岁晏敲冰为之者益坚韧而佳漆则诸邑皆有之山民夜刺漆插竹笕其中凌晓涓涓取之用匕刮筒中磔磔有声其勤至矣岁旱则益少天时雨汁则又不佳研出于婺源之龙尾山肇于唐开元叶氏墨出于歙之黄山肇于唐末李超廷珪父子自南唐以来贵之物有盛衰工有良苦不能如其旧簟出于休宁所从来久梁沈约弹歙令仲文秀横订吏黄法先输六尺笙四十领笙即簟也又有枫香及蜜刺史任昉弃而不取土人为杨行密讳谓蜜为蜂糖云蜡本出武都山谷蜜房木石之闲掌禹锡以为宣歙唐邓伊洛间尤多又有白石英陶隐居云今医家用新安所出极细长白澈者寿阳八公山多大者不止用之僊方大小并有用惟须精细无瑕者

　贡赋
　　叙
新安为郡在万山闲其地险陕而不夷其土骍刚而不化水湍悍少潴蓄自其郡邑固已践山为城至于四郊都鄙则又可知也大山之所落深谷之所穷民之田其闲者层累而上指十数级不能为一亩快牛剡耜不得旋其闲力耕而火种之十日不雨则卬天而呼一遇雨泽山水暴出则粪坏与禾荡然一空盖地之勤民力者如此宣饶之田弥望数百亩民相与粳稌之岁纔一芸时雨既至禾稗相依以长而其人亦终岁饱食不待究其力歙之人芸以三四方夏五六月田水如汤父子袒跣膝行其中淈深泥抵隆日蚊蝇之所扑缘虫蛭之所攻毒虽数苦有不得避其生勤矣而租挈又重盖特起于唐末伪刺史陶雅之所增异时去京师远有司未及以为言今天子愍之数下恩诏收退绢省杂钱凡可以惠其人者将无所爱要以尽去百年之积弊夫达民瘼广上恩不牵吏议良有司能之时之利害故□论其事

　　税则
新安三壤之则歙休宁祁门绩溪黟上田园每亩税钱二百为夏税紬四寸绢一尺三寸布一尺绵三钱见钱五十五盐钱十二脚钱十二此三色杂钱者又折变为绢四尺三寸绵四钱五分麦一升二合秋苗则米二斗二升耗米四升四合盐钱十二义仓二升二合中田园每亩税钱百五十为夏税紬三寸绢一尺二寸五分布五寸绵二钱见钱四十三文七分五厘盐钱九文脚钱八文三色杂钱又折变为绢三尺四寸绵三钱麦九合秋苗则米一斗七升七合耗三升五合盐钱九文义仓一升九合下田园税钱每亩百文为夏税紬一寸二分绢一尺五寸布二寸五分绵一钱见钱二十七文七分五厘盐钱六文杂钱六文三色杂钱又折变为绢二尺二寸绵一钱五分麦六合秋苗则米一斗三升三合耗二升七合盐钱六文义仓一升三合大率上田产米二石者田主之收什六七夏秋之税度用钱二千八百自余中田下田以次率之此其大凡也先是唐行两税法至昭宗景福中杨行密逐唐刺史裴枢而使其伪将陶雅代之及田頵以宣州背行密行密破頵并收其家頵母辞曰门外之事妾未尝与知也但闻歙州陶四常有私书往来今置不问而戮一老妇人何益頵与雅皆行密里人以群盗起合肥同功一体之人也行密召雅至扬州久留不遣雅惧求归郡敛羡余以献会左右亦为之请且曰歙州地陕而人富前日裴枢一书生守之而诸将不能下今南邻钱镠西□锺传又顺义军汪武介于其闲不为吾用二鄙窥伺而因循乏守非计之得者也行密亦悟雅始得还且欲实前言以固宠因增税以取之于是此州之赋遂重天下矣此见于故老所传与崇宁中乡贡进士俞师觉上宰相之书以唐五代诸书考之雅以景福二年来守时钱镠以杭睦扼其南锺传以饶州当其西汪武割婺源为顺义军鲠其侧雅杨氏宿将独以一州之力为之外蔽四封有警辄提其兵以出盖尝西伐锺传执汪武南救睦州虏钱镒攻婺州执刺史沈夏又因陈询不能守睦州取之已而诸州皆复为镠所有既又袭饶信信州刺史危仔倡请降饶州刺史唐宝弃城走在郡二十余年兵革数动旧赋之入不足以充军此其势必至于增赋不特为羡余而已今以宣饶池诸县壤土相接者较之太平之接于歙县者其田亦三等税钱自十二至九文苗米自一斗三升九合至一斗有半浮梁之接祁门者税钱自二十四至十四苗米自五升五合至三升三合旌德之接绩溪者税钱自六十至四十米自一斗八升八合至一斗四升开化之接休宁者税钱自七文至四文八分米自四升四合至三升石埭之接黟者税钱自十二至八文米自一斗一升七合至六升五合其与税钱二百苗米二斗麦八合八龠加以杂钱二十四文展转折变之者为不侔矣唯婺源税则稍异或言婺源以汪武所据故陶雅不得有所增然雅以天复三年缚武于军则是婺源终属于雅矣雅在郡甚久势不容独有所略今以婺源税则考之上田税钱每亩四十二苗米四升二合中田四十米四升下田三十八米三升八合较之邻境乐平鄱阳之属乐平建节乡税钱自十三至九文米自三升八合至二升八合鄱阳税钱自十文至七文米自四升至二升其轻于婺源亦数倍是雅已尝有所增矣又此县米价尤贱故有田者亦不能多取赢焉凡六县田产未经界前为百五十一万六千三百亩半经界为三百万余亩今为二百九十一万九千五百五十三亩有奇税钱十一万一千七百八贯二百三十九文

　　杂钱
杂钱凡三色皆起于五代割据时称盐钱者官据口给食盐而敛其直称曲钱者给民曲使得酿酒而归其曲之直于官称脚钱者每贯出钱五十以□解发至广陵及南唐之末淮南产盐之郡为周世宗所下无以给民因以旧所得之数纽为正税但输之及国家削平僭乱酒酤在官不复给曲而转输之费出于公上有司因循失于申请每税钱一贯者辄存此三色为钱三贯九百五十总名曰杂钱别而言之则曰盐钱曲钱脚钱亦曰盐钱脚钱见钱凡为钱五万缗有奇其后有司不直令输钱从而折变之故于税绢之外有折钱绢税紬之外有折钱紬税绵之外有折钱绵苗米之外有折钱米苗麦之外有折钱麦其多寡岁岁不同然旧制郡纳紬绢每匹不过数两故绢折钱七百七十紬折钱七百三十一布折钱三百五十绵每两正耗折钱六十二文五分犹为相近自顷物帛益好价直益高而所折之直犹如其故大率数倍于五万缗之数绍兴中推行经界尚书郎章侯为时相力言民病请因蠲减重赋不见听至今上干道六年郏侯任满赐对乞将杂钱所折之绢减半而拘江东漕司岁所取本州岛宽剩绢六千匹折斛钱三万缗并额外科往建康府绢五千匹归大农补还减半之数天子以为然事下户部户部按律非法擅赋敛及科买折纳而反复折纽或别纳钱物者具其科条行下约束而令江东诸司公共相度阅再期不报前江东安抚司主管机宜文字章谦言于朝以为安抚司已相度乞减杂钱之半而拘漕司建康府绢各半折斛钱三之一还户部可以补还杂钱减半之数且牒诸司矣而至今未申部者由比年吏强官弱帅守监司虽欲奉承而吏不欲也愿严立限趣令申上八年五月十一日朝旨下诸司期以半月诸司即用此议上而户部又请将折斛钱亦减其半大约通计减钱二万一千六百余贯乞纽充减落杂钱之数七月二十五日奏天子可之委漕臣取见均减杂钱等名额实数督责守令不得依前科扰务要恩惠及民是日又有旨将徽州减免不尽杂钱尽数蠲免以宽民力其本州岛认发漕司绢三千匹折斛钱万五千贯建康府绢二千五百匹亦与放免却令户部于沙田芦场钱内拨还而郡以郏侯初指为歙休宁等五县请故杂钱只三万七千余缗然合婺源计之实五万四千余缗今一切蠲免则郡计所失多乃审于户部而漕司又以折斛钱三万缗通杂钱五万缗合为八万缗数目不同乃继委部使者核实于是以盐脚钱一万二千一百八十余缗为杂钱其见钱四万缗非也诏如其数免一万二千一百八十余缗而有司以为转运司折斛钱三万缗建康府绢五千匹者皆秋苗科折非杂钱之例下郡桩发如其故

　　夏税物帛
夏税紬二千九百九十六匹一尺八寸七分绢三万四百一十三匹五尺四寸七分绵二十万八千八百三十三两四钱一分布五千六百八十五匹二丈四尺八寸五分而杂钱所折紬绢绵不在此数又有军衫布三千一百五十匹亦杨氏时岁于民闲以盐博之每匹给盐七斤半其后亦以无盐直令输纳今自税钱五贯以上科敷每贯纳布三尺六寸有奇随夏税输之此物帛之大数也本朝翰林学士沈括称国初蠲正五代方镇割据税外多取之弊其有轻重未均处稍随事均之福歙税额太重故福州纔令以钱二百五十折纳绢一匹歙州输官之绢只重数两后人往往疑浙绢太重盖不见当时之意此括之所载于其书可考者也至其后亦不能尽如国初数两之制然令甲江东一路税绢俱重十二两独歙州以咸平二年特旨只以十两为定并下库务不得退剥每匹折钱七百三十一文元丰二年四月二十一日敕将歙州预买绢钱每匹作九百五十文至绍兴十八年户部符每匹估时价钱二贯足而江东转运司则每匹纳一贯八百足盖大率如此而婺源所纳紬绢岁差大户自县起发径赴左帑干道三年以疏怯见却时守臣乞以所退每匹折省钱三千于其中豁除头子朱墨等钱买轻赍解赴左帑天子愍之诏婺源绢如未给散人户却解赴左藏库交纳或已给散即依所乞权折钱一次而以守臣为扰镌秩罢之故其谪词曰不念茧丝之阙靡思杼柚之空然则圣意拳拳于歙民可知矣是月又奏以为近者户部退剥徽绢及契勘袁州建昌军不中物帛然皆有继恩诏仰见圣意止欲戒其已甚不务过求而诸处受纳监官望风惧罪纵吏邀阻如十二两者至更求十三两山产黄丝者求其白丝年例屑丝者责其细丝如此非一遂使揽户恣求常岁匹四千者增为六千犹不能中或高价折钱分遣人于产绢去处买纳岂不重扰欲望降旨禁戢州县不得矫枉过正及于常数外邀取诏复从之

　　小麦
小麦有税钱及百文者输五谷凡六千三十三石一斗五升六合或议以为紬绢者上三等所有而布与麦者第四等以下小户所产故邻郡往往等第分纳之而新安不计等第每户夏税凡纳十三色至干道四五年以后第五等户又认纳杂钱名为四色其实税紬税绢正绵正麦钱紬钱绢钱绵钱麦而麦一斗者久有义麦凡九色矣

　　秋税糙米
秋税糙米合六县为十五万九千四百八十一石六斗一升七合租课糙米一千四十六石九斗八升九合五龠熟米九石九斗七升郡大率土壤薄不宜于粳故梁任昉为新安太守去郡唯有桃花米二十石今红虾籼是也粳既不多有故下户有折解钱自苗米一石以下每斗折纳见钱五十六文足贫民以为便自顷军食日多乃增就附近三县取米则三县下户得纳钱者益少今自一斗九升以上皆输米又有糯豆草钱紬米绢米之属

　　折帛钱
上供折帛钱凡紬一万六千一百九匹三丈绢二万四千七百九十六匹每匹各折省钱六千绵万七千二百二十七两每两折省钱三百凡为钱二十五万六百一贯六百文先是州税绢每匹为税钱七百三十一而预买以元丰二年敕每匹作九百五十文逮折帛初行以两浙上色紬绢为估每匹八千而徽则减二千为六千至绍兴十八年江东西路例作六千其后两浙路亦然而徽遂不复请干道五年议臣奏曰折帛之起以浙绢定价故每匹估价钱六千而银则每两为价三千三百徽州系五季重税去处咸平着令他州绢以十二两为则而歙州但责十两而已从来名为下色紬绢所以补除重税也折帛之行以两浙上色所估而责徽州下色亦同其直失先朝补恤之意然议者方主言郡吏折银亏直圣上令部使者约束而折帛之价未有申论者

　　进贡
唐六典州贡白苎布大府卿以布之方土精粗为九等而歙之苎在第七通典贡苎十五端竹簟一合新唐书又有纸及黄连国朝贡表纸麦光白滑冰翼纸干预药腊牙茶细布景德四年闰五月诏特减放诸郡六十六处贡物而歙所贡七物在其数中且饬官吏后不得以土贡为名妄有配率熙宁中贡白滑纸千张大龙凤墨十斤元丰中贡白苎十匹纸如熙宁而无墨今贡白苎十匹其天申节进奉有银绢五百匹两

　　上供物帛
上供紬岁四千五百九十八匹一丈六尺八寸绢八万三千三百七十七匹九尺九寸绵十万二千二百二十六两七钱丝二百两分四纲起发又有淮衣纲紬四十八匹八尺四寸绢万三千一十匹一丈二尺六寸旧至扬州中兴并送行在所其非上供应副本路及他路者建康府绢五千匹即前所奏免今复起发者也又有两浙转运司紬千四百匹绢万六千四十九匹有奇绵六万五千两又别应副衢州严州紬各一百五十七匹半绢各千三百三十匹绵各二千二百七十五两处州紬百七十五匹绢九百八十匹绵三千五百两婺州紬七十匹绢千九百六十匹绵千五百两四州岁各遣吏来请盖自绍兴十四年四月江东转运司始报两浙运司以应副四州之数不知始于何年

　　上供纸
上供七色纸岁百四十四万八千六百三十二张七色者常样降样大抄京运三抄京连小抄自三抄以下折买奏纸是为七外有年额折钱纸用以折买大抄皆以上下限起发赴左藏库又有学士院纸右漕纸盐钞茶引纸之属不在其数中始大中祥符四年六月上以歙州岁供大纸数多颇劳民思有以宽之知枢密院王钦若奏本院诸房所请歙州表纸自元年后置历拘管今支使外初剩十一万八千三百张望下三司住支一年及于本州岛减造从之又遣中使就院宣谕副都承旨张质已下于太平兴国寺赐御宴今供数不知何年所定

　　酒课
酒课按国朝会要旧在城及休宁祁门婺源绩溪黟六务酒曲岁二万九千八百七贯熙宁十年祖额二万一千六百十四贯五百五十四文买扑一千八百六十三贯二百八十三文而不别每务所入之数今在城一务酒课用绍兴二十年所收为额计三万八百二十八贯一百八十七文岩寺镇酒课并六县坊场五十三所其三年各课官钱净利钱三万六千七百六十九贯二百七文增添三分钱七千二百三十九贯五百五十一文课利钱五千一百八十七贯二百三十文随界二分钱一百七十贯七十二文

　　税课
税课按会要旧在城及休宁祁门婺源绩溪黟六县岁万三千五百三十七贯熙宁十年在城一万三千二百五十八贯一百二十文今以绍兴二十二年所收为额计六千一百一十贯八十七文河渡合歙县婺源凡三处每界三年计净利钱二百四贯二百九十一文

　　茶课
州旧买茶以熙宁十年为额岁买六万一千二百六十四斤其片茶有华英先春来泉而散茶有茗茶并以折税国家异时六榷货务其在真州者受洪宣歙抚十五州之茶为额五十一万有奇在无为军者受洪宣歙饶十三州之茶为额四十三万有奇用以给商人今于在京及榷务入纳见钱算请真州务卖歙茶胜金为钱五百四十三嫩桑五百八十八华英五百二十运合五百三十八来泉四百六十二先春四百八十八僊芝五百三十不及号四百四十六无为军务卖先春四百七十一来泉嫩桑并四百六十二而州自卖折税茗茶每斤二十七逮宣和改茶法招诱商贩而不复科买人以为便岁额二百万有奇茶租钱者起于嘉佑中宣州以此钱千八百七十四贯文均在本州岛今民户自税钱二贯省以上者每贯敷钱五十

　　盐课
旧盐额熙宁十年在城二万七百九十贯二百五十七文休宁九千七百五十七贯六百二十文绩溪二千七百九十四贯一百一十文黟县五千九百五十四贯七百二十文祁门八千八百九十九贯三百八十五文婺源万三千七百七十七贯七百三十五文自太平兴国中三司建议以歙接近两浙界令就般请两浙盐每斤为钱五十自宣和末变法岁遣衙校往请之今郡学廊庑乃故盐场地或言歙所以输两浙运司绢者以盐故也盐法既变不复般请今招诱亦岁二百万有奇

　　公用
国朝典故三京及诸道州府军监公用钱旧皆有常数其官高及曾任中书枢密院者临时取旨加给并准宣定支计月均给知州通判或职官上历支岁终支不尽者纳州库若大两省横行使以上充此差遣有添赐钱数皆系特旨熙宁中特增近其额而分四季支内歙州八百贯其公用酒太平兴国六年九月定制河南应天以下六府曹郓以下六十六州月各给一石歙州在其数中

新安志卷第三
歙罗愿撰
　歙县
　　沿革
歙望县以县南有歙浦故名 【此义似未安而旧唐志有之不可略】 或曰歙者翕也谓山水翕聚也秦属鄣郡汉改鄣曰丹阳而以歙为丹阳都尉治建安十三年吴使贺齐取黟歙乃分歙县东乡新定里之地置始新县又分南乡安定武疆里之地置新定县及置黎阳休阳并黟歙凡六县以为新都郡 【吴志武疆叶乡东阳丰浦四乡先降贺齐表请以叶乡为始新县而严州图经称淳安县本歙县东乡新定里之地按淳安即古始新县而遂安即古新定县也旧唐书亦云遂安县后汉分歙县南乡安定里置然今遂安有武疆山武疆溪则又当兼武疆乡地故录之广异闻】 后郡更名新安梁武帝承圣中分歙及海宁黟三县之地复置黎阳以四县别为新宁郡陈省新宁郡及黎阳县隋义宁中徙新安郡治于歙之乌聊山唐永徽五年析歙置北野永泰二年析歙置绩溪北野至大历中废会昌四年十二月升歙为紧县国朝为望

　　县境
县在郡东一里先是汉歙县境广大吴分之为始新新定黎阳休阳四县始新新定今严州之淳安遂安是也宋省黎阳入海宁海宁今之休宁唐又析歙置绩溪县开元中析休宁置婺源县今自歙县休宁绩溪婺源严州之淳安遂安凡六县皆秦汉歙县之故境 【太平寰宇记又云寿昌县秦歙县地汉为富春县之境按寿昌本吴郡地梁武帝普通中割属本郡耳元非歙县地也】 数分割则益小今东西七十七里南北二百四十里东至绩溪界四十里南至淳安界百二十里西至休宁界三十七里北至宁国府太平界八十六里东南到临安府昌化界百一十里别到淳安界百一十里西南到休宁界三十五里东北到绩溪界七十五里西北到太平界百三十里

　　镇寨
镇旧有三岩寺镇在县西二十五里新馆镇在东三十里街口镇在南百里今唯岩镇设官收酒税之榷而新馆街口不为镇然市井如故寨有四管界寨在县西百八十步王干寨在东南百里黄山寨在北百里深渡寨在南四十五里

　　乡里
其乡十六其里八十明德乡在县东其里良干明化承风怀金还城平辽乡在县西其里仁风乐平善福新平黄池中鹄乡在县西旧曰游山南唐时以舒雅为进士第一故改之其里迁乔礼教长林澧泉万年孝女乡在县南旧曰合阳唐以章氏女孝故改之其里孝女龙年药潭延宾章湍长乐上乡在县南其里富思白杨沙溪僊溪西村布政乡在县北其瑞安仁归化成果连溪连山宁泰乡在县北其里仁佑仁爱宁信犹风儒宗长乐下乡在县东南其里长乐龙潭傍溪铜山王干登瀛乡在东北旧曰登龙其里折桂清平化成宣化永泰仁礼乡在东北其里万安石干宁仁溪头永福永丰乡在西南旧曰永昌其瑞安业长清永杨清泰寒山长寿乡在西南其里卒城龙宿龙还龙巷怀德仁爱乡在西南本唐敬爱乡其里金山长沙富资宁固涌泉宁仁乡在西南其里修集神山临江章溪仁福通德乡在西北旧曰同德其里长春隐儒敦孝灵泉丰乐孝弟乡在西北其里永安玉泉信行和睦万安

　　户口
天禧主户万六千四百二十八口二万八千二十五客户四十六口四百六十六未经界户四万四千五百三十经界户二万二千七百有十六干道八年主户二万五千五百三十四客户四百有九而无其口数

　　田亩
田园山地祖额二十五万二千九百八十四亩四十五步经界四十六万有奇今为四十五万八千一百五十六亩二角四十九步半塘千二百七处堨二百二十六处

　　租赋
夏税紬千二百四十三匹三丈一尺三寸六分绢万二千一匹一丈五尺八寸七分布二千三百四十四匹一丈八尺七寸一分绵八万七千八百八十五两五钱七分小麦二千七百五十二石八斗五升九合钱万一千二百三十三贯三百九文军布千五百一十二匹夏租课钱百一十九贯四十五文租课麦三斗八升内二升折麦茶一片秋税糙米五万六千二百八十七石六斗五升七合四龠盐钱二千四百二十五贯六百八十四文三分租课糙米三百一十五石七斗八升熟米八石一斗九升黑豆十八石一斗七升和买紬五千一百三十七匹有半绢万五千四百六十五匹

　　酒税
岩寺镇酒税以绍兴十七年所收为额酒六千六百三十六贯二百六十一文税四千九百三十五贯三十八文坊场二十六处

　　城社
县即州所治社在东山上太平兴国五年自州徙于此先圣庙及县学本在县南南唐保大八年置今附于州学

　　官廨
县听在州城东有松风亭元丰中王荐为宰时知州事张慎修易之为岁寒亭少苏公在绩溪为赋诗而发运使蒋之奇为作赋刻石亭上丞听在县侧主簿听在县后东尉听在县西西尉听在县南

　　道路
驿路东出绩溪由宁国宣城南陵青阳贵池至池州凡七百里小路北踰箬岭经太平石埭青阳界径至池州纔三百七十五里

　　桥梁
冯桥在县东十五里金坑桥在东十八里良干桥在东二十里清化桥在东二十九里冕辇桥在西七里岩寺桥在西二十五里甘露桥在北三里

　　津渡
深渡在县南四十五里街口渡在东南百里扬之水自县南流百二十里入淳安界又六十里至其县又九十里至小溪又九十里至严州凡三百六十里

　　山阜
乌聊山在县西北三百五十步高二十八仞周八里汉建安之乱歙人毛甘以万户屯此山为吴将贺齐所破因置新都郡隋末越国公起兵亦屯于此及义宁中州自休宁迁治此山之下则城东北南皆践山为之西有四水合流山上数石圆而白号落星石唐中世迁越国公庙于此俗因谓之庙山别呼山之东峰为东山云
黄山旧名黟山在县西北百二十八里高千一百八十仞东南则歙西南为休宁西北则蔽于宁国府之太平县汉末会稽太守上虞陈业絜身清行遁迹此山而世复相传以为黄帝尝命驾与容成子浮丘公同游合丹于此 【山经引周书异记及吴地神仙传甚详今不复录】 其后又有僊人曹阮之属故有浮丘容成之峰曹溪阮溪唐天宝六年六月十七日敕改为黄山 【黄山图经云改黟山为黄山而祥符州图经乃云改黄山为黟山今按郦道元注水经云浙江又北历黟山县居山之阳故县氏之然则黟县本以黟山得名未闻前世谓之黄山也至天宝中好道家之说故以黄帝为尝游于此因名之耳寰宇志又以黟山为北黟山北盖衍字】 按江南诸大山有天目天台之属郡国志称天目高万八千丈而低于黄山者何也以天目近连浙江天台俯瞰沧海地势倾下百川所归而新安乃江之上游海之滥觞今计郡之平地已与二山等矣而此山又特高然则邻郡诸山要皆此山支脉也西北山势中坼望之类太华故自前世亦名为小华山有峰三十六其水源亦三十六溪二十四洞十有二岩八灵迹至不可胜数水流而下合扬之水为浙江之源山高而灵雷雨在下峰上往往有笙箫之声第四峰下有泉沸如汤出香溪中号朱砂汤大历中刺史薛邕就立庐舍设盆杅以病入浴者多愈后至大中年刺史李敬方以风疾比岁凡再入浴感白龙而疾瘳乃作龙堂于汤之西陵后命僧主之今祥符寺是也元符三年正月休宁太平县民三人来浴凌晨水变赤如流丹惊相视不敢发言顷之地势倾动波沸涌声如雷屋舍皆震驰以告寺之人寺之人曰是必朱砂发见也急以瓦器二十余贮而缄藏之山下民闻者争来汲饮至二月砂复发差减于前久之视所藏水其新器中者宛然香甘泉清而砂沉旧器中皆臭坏不可近好事者往往澄其砂以为药至八月耿公南仲以部使者巡按因至山僧文太以一器献公嗟味久之而主簿徐元龟亦乞其一器归以遗亲由是人始信为朱砂泉焉旁近有昔人墨窑 【音（土□）灶也】 数处
飞布山在县北二十里高百七十仞周二十七里旧名主簿山新安记云昔因寇乱县主簿率百姓保此山获金天宝六年六月十七日敕改为飞布山旧有庙甚灵建中末旱祷不雨刺史刘公彻其庙有人夜闻暴风雨西去如人马声继梦神告之曰吾将寄于灵山
灵山在县西北三十里高三百五十仞周七十七里新安记云灵村有山生香草名曰灵香又有黄精木上有灵坛道士祈请不烧香自然芬馥人射猎经践之者忤犯山神终无所获或失火烧网人则疾病故曰灵山舆地志云山甚高峻天欲雨先闻鼓角声有圆石高数丈上有石如车盖
城阳山在县南二里高百九十仞周四十里有观唐世许宣平隐山之南坞坞今别号南山近每夕有神光
凤皇山在县北十五里高三十仞周十五里尝有凤集于此旧产茶岁采制不过三二斤熙宁中丘寺丞名之为甘白香
问政山在县东五里唐有于方外者自荆南掌书记弃妻从太白山道士学养气之术周游五岳名山时从弟德晦为歙州刺史方外来访之德晦为选胜筑室于此号问政山房县人聂师道少事方外后入吴为国师因号问政先生今有观 【问政之名见于碑记及豫章黄太史所书问政先生诰后盖其始因方外得名而祥符经云唐光化中有聂道士隐居于此刺史陶雅深所推重尝访以为政之要故名问政山恐于义未尽】 柳亭山在南百里高二百五仞周四十里旧名昌山天宝六年改
黄（上薛下木）山在县北九十里高五百六十仞周百里
厚山在县北三十五里旧名武山天宝六年改
窍山 【音峤】 在县北十里高百五仞周二十五里
黄牢山在县西南三十二里高十仞周八里
紫金山在县东三十五里旧名金紫山与绩溪石金山偕号甘露大士道场暮夜见种种光相映绍兴十八年尚书郎章侯睹而异之因取佛语改其山曰紫金而徙置白莲院焉
披云峰在县西南二百步高百仞周五里山势峭拔太平兴国中知州苏德祥为亭于峰顶名披云亭
箬岭在县北八十里黄山之东高四百八十仞多箬竹上有官路通宁国府太平县隋末越国公所开
蔺将军岩在县南十五里隋蔺亮尝屯此岩
跳石在县西北三十里石在溪中去岸数丈相传昔有罗腰居溪口膂力绝人尝跃过之石上有足迹云

　　水源
扬之水出绩溪大尖山东流六十里至临溪入歙县界抵郡城西合四水南入新安江布射水出黄（上薛下木）山南流至县北三十里合扬之水溉田十六顷丰乐水出黄山东流至县西五十里合扬之水春夏胜小舟溉田三十四顷富资水出昉源南流至县北一里合扬之水溉田七顷昌溪水出柳亭山东南流四十八里至双馆合扬之水溉田二顷绵溪水出绩溪佛论岭西流四十五里至州东凤池村西十里合扬之水溉田二顷四十亩武洪水出梢云山半壁中南流二十一里经武洪村又南流四里合扬之水溉田七顷苦溪水在县东南从扬之水下抵深渡名曰八十里苦其中乱石（石戋）（石戋）洪港斗折淙流腾激其疾如箭虽三峡不过故名苦溪 【右按寰宇志所云如此而新经辄云以傍有苦竹坞为名非是】 深渡水在县东百一十里新安江中接严州界从此而上穹山峻流秀爽尤异峰峦掩映状若云屏实百城之襟带
黄墩湖在县西南四十五里阔二十余丈长三百步众水所潴湖旧有蛟湖侧居人程灵洗者好勇善射夜梦白衣道士告曰吾数为吕湖蛟所困明日当复来君能见助当有厚报灵洗问何以为识道士曰束白练者我也许之旦日率里中少年鼓噪于湖上顷之波涌大声如雷有二牛相奔触其一肩白者甚困灵洗射黑牛中之俄而阴晦廓然湖水皆变明日有蛟死于吉阳滩下吕湖由是渐塞后名其滩曰蛟滩 【以上蛟及此蛟滩本字并辰下虫】 未几灵洗偶出有道人过其母乞食食已令母随行至山上以白石识地曰葬此可以骤贵灵洗还母语之因葬其父于此已而灵洗官仪同封侯宅在湖东二里南有大（上者下车）可数十围号千年木乡人立祠其下墓在湖西北黄牢山下云黄墩地广衍黄巢之乱中原衣冠避地者相与保于此及事定留居新安或稍散之傍郡今人即灵洗墓处为坛水旱祷者八十余社 【灵洗事见祥符经与欧阳公所书张龙公事相类姑载之自余鳄滩鼍井及祁门蛟潭之属尤怪诞无补者皆不录】 
铜井潭在县东北四里扬之水中周二百尺傍有井深不可测一名石壁潭唐干元中尝投龙
釜底潭在县南二里扬之水中潭底稍敛如釜 【或云斧底】 吕公滩在县南十二里扬之水中滩长二里本名车轮滩湍悍善覆舟唐刺史吕季重以俸募工凿之遂成安流因以为名然今人亦谓之车轮湾 【祥符经云募军中壮丁凿毁滩石】 
歙浦在县东南十五里源出扬之水一名新安江歙之名县由此浦也南流百五里入严州界
殷公井在县南罗城内井甚大不假淘渫自然蠲洁下有二穴一通铜井一通釜底每井遗物多于二潭得之

　　古迹
阶坑在县东百二十里方舆志云自阶村入二十里即吴废太子和之地阶迹犹存和者吴主孙权长子权薨孙峻夺和玺绶徙新都又遣使者赐死和与妃张辞别张曰吉凶当相随终不独生活也亦自杀邦人伤焉何姬曰若皆从死谁当养孤拊皓及其三弟孙休立封和子皓为乌程侯自新都之本国及皓即祚追谥和改葬明陵
孔灵村在县南三十里孔愉字敬康会稽山阴人惠帝末东还会稽入新安山中改姓孙氏以稼穑读书为务信着乡里后忽舍去皆谓之神人而为立祠事见晋书本传而世说亦云孔车骑少有嘉遁志年四十余始应安东命未仕宦时尝独寝歌吹自箴诲自称孔郎游散名山百姓谓有道术为生立庙今犹有孔郎庙是其事也今此村祷赛犹及孔愉先生云 【愉别传云永嘉大乱愉入临海山中而晋传又以谓会稽有新安山然世说既称游散名山明非一处今此地以孔名而寰宇志祥符经皆言是愉隐处不可没也】 
废北野县在北三十五里唐永徽五年分歙县二乡置大历五年废
废归德县在西南五十里唐永泰元年方清陷州县人割八乡之地保于此山贼平因请置县大历五年废

　　祠庙
方储庙在县南柳亭西小山上今赐号真应庙
浮丘先生庙在黄山第十三浮丘峰下峰上有浮丘仙坛尝有至者见楼台及白莲华池左右有盐米之积还率人取之迷不知处庙在唐尝为浮丘观会昌中毁观今有庙存
飞布庙灵山庙窍山庙各在其山自浮丘以下四庙郡昔尝以春秋祷赛

　　道观
天庆观在县西大中祥符元年以正月三日天书降日为天庆节诏东京建玉清昭应宫天下置天庆观五年十月二十四日有延恩殿之祥闰十月诏天庆观各置圣祖殿令玉清昭应宫降像及侍从之式焉 【新书经皆言祥符五年闰十月赐观额非也此自建圣祖殿年月耳】 
干明观在郡城内唐干封元年置号龙星观八年改龙兴观天宝元年改开元天宝观太平兴国六年太宗以诞圣之日为干明节敕改今名
紫阳观在城阳山本许真君祠天圣二年四月奉敕赐观额
兴道观在问政山唐世筑室号问政山房道士于方外聂师道相继居之顺义七年三月师道柩自扬州还葬此山杨氏为立坛给田以其故居为归贞观天禧四年敕改今名绍兴中诏以御书黄庭内景经及临魏晋六朝唐人书凡十卷藏于山
龙兴女贞观旧在县西五里唐神龙二年置开元十八年改灵星观二十八年敕改龙兴今立通德乡长春里长春素有古观近岁稍葺之谓此额焉

　　僧寺
报恩光化禅寺在州城北隅旧名护国天王院唐中和元年州经焚爇光启三年修筑北城乃给文宣王庙后论堂改基使修建景福元年赐额庆历三年僧省先募人为塔十三层高三十仞广十丈其下为屋百余闲至治平四年成赐名普安塔崇宁二年十一月以为崇宁寺政和八年改天宁万寿绍兴七年改报恩广孝十三年改今名
太平兴国寺在县西南唐至德二载建号兴唐寺寺门踞两峰闲下瞰溪流州西胜处也始唐有圣像阁后营葺寖盛僧房经阁飞跨岩谷大历末吕渭为州司马尝于寺之隙为堂读书晨入夕还既去以遗寺僧故至今有吕侍郎祠 【旧不显吕侍郎所以建祠本末后访得祥符经其说云尔】 唐末杨氏改为延寿寺南唐复为兴唐寺国朝开宝九年复为延寿太平兴国四年敕改今名而民间亦呼为水西寺寺有戒坛国朝之制岁以诞圣日开坛为沙弥受三百六十戒祠部给戒牒凡天下坛七十有二云寺旧有院二十四今兹起废仅十五六处其应梦罗汉院者唐末寺僧清澜与婺州僧贯休游休为画十六梵僧象相传国朝尝取入禁中后感梦歙僧十五六辈求还遂复以赐汪内相诗所谓祗应梦乞归岩寺要使邦人习气移者也 【按野人闲话云贯休当王氏建国时来居蜀中龙华精舍水墨画罗汉十六身并一佛二大士皆古貌与佗画不同或曰梦中所睹觉后图之谓之应梦罗汉蜀主曾宣入内叹其笔迹狂逸经月却付院中翰林学士欧阳炯歌云或然梦里见真仪脱去袈裟点神笔然则应梦之名久矣今两载之】 今画本犹一二存福圣院者雪窦长老嗣宗出家处宗有同受业僧智珍尝为长芦寿禅师延寿堂主亦有学卒八十余
开化禅院在县西唐天佑元年建旧号十方院大中祥符元年二月敕改
昭庆禅院在县东唐光化中刺史陶雅建旧号宝相禅院大中祥符元年二月敕改
大中祥符禅院在黄山天都峰下先是唐刺史李敬方作龙堂于汤之西天佑九年刺史陶雅建寺号汤院南唐保大二年改灵泉院大中祥符元年十月敕改今名挂石为鱼其声清越
干明禅院在登瀛乡清平里南唐建号安国院太平兴国五年三月敕改与前观名同义是时赐两京及诸路无名寺额凡数百大率多以干明太平兴国为名
水陆院在宁仁乡神山里吴顺义年中建白莲院旧在县治侧唐天佑二年建绍兴十八年院徙紫金山其址今为定光堂隆兴初宋尚书贶自南安舁致定光圆应普通大师像于此
城阳院旧在县南三里隔溪面城阳山唐景福中建宣和中焚毁僧如净为请其额于长寿乡建之如净县南项氏子壮岁为弓手饮斗酒噉肉数斤一旦弃妻子求事长老道才后住州之天宁寺太守赵详之尝跋其遗偈
普安院在宁仁乡干宁二年建号永安后改有水玉色里人号白水寺
西峰院在通德乡隐儒里唐至德二年建
惠化院在仁爱乡唐干宁中建号天王庙天佑十四年改
白阳院在长乐上乡西村里唐太和元年建
金城院在仁爱乡长沙里开宝二年十二月敕建
禅林院在登瀛乡宣化里唐永昌元年敕建
江祈院在孝悌乡千秋里吴顺义二年建
灵山院在平辽乡新安里唐天佑三年敕建今为禅院
清泉院在孝悌乡玉泉里唐大中二年建旧号玉泉院泉在方丈之前宣和后院稍迁泉今在蔬圃中矣
竹会寺在宁泰乡仁爱里唐大中元年建
溪头院在仁礼乡溪头里唐景福中建
杨干院在孝女乡漳湍里唐咸通二年建
古城院在永丰乡安乐里唐太和中建旧在杏潭东宣和后徙潭西其傍有杏城潭极平广相传古尝以为城寻以土轻弃不用
汉洞院在仁爱乡富资里大中二年建 【此据祥符经云尔今院有南唐保大中碑称院历会昌中废大中咸通中复则寺亦不特始于大中也】 此地初入险陕其中夷广傍连簸箕山山上有昔人屯聚遗迹坏垣废瓦可数百家其东披山上亦然相传黄巢乱时民相与保于此其称为汉洞者当是汉末已尝保聚如乌聊林历山之类俗云汉帝尝驾至此以为名非也宣和贼退后院东迁半里计对石耳山
古岩院在永丰乡寒山里唐会昌元年建有石岩
兴福院在中鹄乡迁乔里唐光化中建
坦平院在仁礼乡万安里唐太和五年建
黄坑院在仁爱乡金山里唐太和中建
灵康院在永丰乡溪上一径通太平兴国寺唐天佑八年建
葛塘院在平辽乡唐天佑八年建
仁义院在中鹄乡礼教里大中祥符元年建
富山院在仁礼乡唐景福中建
杨干禅院在宁泰乡仁佑里至道元年建
向杲院在永丰乡梁大同元年建
小溪院在仁爱乡唐太和五年建
任公寺在宁泰乡仁佑里莫知始所建大中祥符元年用旧额起废先是寺侧有富资水梁太守任昉每行春至此累日不能反傍有大石往往坐钓其上后人因名其溪为昉溪村为昉村大中九年刺史卢潘以贤守名宜讳始改为任公溪任公村而寺旧亦以昉名僧籍则稍变其音为牓寺元丰元年本县始为立任公寺户而僧籍犹如其故
周流院旧在永丰乡岑山上郁然孤峰溪水环之故寺以为名唐天佑八年建今稍徙溪西二里许保安院在孝悌乡唐天佑五年建
傍溪寺旧在长乐下乡铜山里大中祥符元年建绍兴中徙乌聊山
资福院在明德乡唐天佑元年建
溪子寺在长乐下乡铜山里大中祥符元年建
香油院在长乐上乡佛溪里吴顺义六年建
陈塘院在孝悌乡唐会昌以前有之大中七年复
临塘院在中鹄乡礼教里至道二年建 【右此诸寺凡为吴所建祥符经多作伪唐今各正之】 
天王院在仁爱乡唐景福元年赐额先是天宝初大食康居五国寇安西遣救未至诏不空三藏祈护世天王为助帝昼见神人铠仗五百不空言此毘沙门第二子领兵救安西来辞耳已而安西奏城东北三十里云雾晦冥中有人皆金甲长丈余鼓角鸣振五国奔溃又有鼠金色啮其*****弦及器仗皆不堪用城楼现天王像无不见者乃图以进因敕诸道州府于城西北隅各置天王像至佛寺亦别院安置毘沙门者北方天王也故设之北隅此院旧亦在郡城北角今有唐世祠部牒目为北城护国天王院置僧七人崇宁中郡以为崇宁寺故绍兴闲取其废额建于此

　　丘墓
羽林将军卢元卿母墓在厚山之侧元卿县人也刺史陶雅墓在明德乡良千里地名陶湾俗闲痞作者取其土怀之而县南长垓有堆阜岿然其上如冢聚者二三十处号萧王墓民间请雨必祭萧王及孙王孙王当是吴太子和而县东负郭有吕状元祖墓又有墓列石人石羊之属传云国朝王丞相尝为县主簿母夫人卒葬于此不知为谁

　　碑碣
新安之石不宜于碑露暴岁久则剥泐不可读加以中更寇攘存者益寡祥符中所录凡十一碑兴唐寺碑唐司马吕渭文重建越国公庙记唐乡贡进士汪台符文问政先生碑铭吴顺义中银青光禄大卿方讷文归真观碑江南徐锴文重修郡廨碑通判太子右赞善大夫孙彭文通判听壁记黄庆长文御前三牓碑端拱中通判著作佐郎冯起文夫子庙记景德中知州直史馆赵昂文应梦罗汉碑雍熙中通判梁鼎文许真君祠堂碑二其一梁鼎文其一通判太常博士王皋文此其文或尚传或碑与辞皆甚可惜也因为登载其目自余及近岁作者益多其辞义之美者方行于世不待详载

　　贤宰
　　　庾沙弥
颍川（阿去可改焉）陵人父佩玉宋长沙内史升明中坐事诛时沙弥始生及年五岁所生母为制采衣不肯服问其故流涕以对及长遂布衣蔬食终身为中军田曹行参军嫡母刘氏寝疾沙弥晨昏侍侧衣不解带针灸辄先以身试及?水浆不入口者累日初进大麦薄饮经十旬方为薄粥终丧不食盐酢冬不衣纩夏不解衰不出庐户昼夜号恸邻里不忍闻所坐荐泪沾为烂宗人都官尚书咏□言其状应纯孝之选梁武帝召见嘉之以补歙令还除轻车邵陵王参军事

　　　李纮
字仲纲应天府楚丘人参知政事李昌龄之从子也登大中祥符元年进士第试秘书省校书郎知歙县初县产金以代赋后金尽而输赋如初纮奏罢之历于潜南新剡县所至有惠爱民生子多以李为名天禧二年诏荐州县吏御史知杂吕夷简荐之官至龙图阁学士纮长于吏治笃于交游方范公仲淹被谪朝士畏宰相无敢过者纮独出郊饮饯之

　　　王荐
字继道宣城人常从学于蒋之奇登第后以雄州防御推官知歙县事其为政捐利于民专务兴崇学校招后进使就学作劝学文以率之蒋之奇为作岁寒亭赋其略曰遵教条布慈惠已逋责宽田税斥掊敛之百为寝货财之末议射利无猛鸷之发诠奸见犬尨之吠吏绝侵冤人无淹系以至道遗莫拾户辟不闭讼庭则丹笔不施学市则青衿聿至其用心亦可概见矣

新安志卷第四
歙罗愿撰
　休宁
　　沿革
休宁望县本汉歙县之西乡吴置新都郡析以为县号休阳治灵鸟山在今县西二里嗣主名休改为海阳移治万岁山今万安山是也晋武帝改为海宁宋大明八年省黎阳县并入海宁梁承圣中复置黎阳并割黟歙海宁以为新宁郡陈省新宁郡亦省黎阳隋大业中新安郡治于此改海宁为休宁义宁中郡迁治歙县唐武德初县治万岁山旧城开元二十八年析休宁置婺源县天宝九年县徙治西十三里则至今因之永泰元年盗方清陷州州民拒盗保于县之山险二年贼平又析置归德县大历四年省归德县本县在唐为上县本朝为望

　　县境
县在州西六十五里其境东西广长六十八里南北一百七十九里百二十步东至歙县界二十八里西至黟县界四十里南至衢州开化界百四十九里百三十步北至歙县界三十里东南到严州遂安界百二十六里西南到婺源界九十二里东北至歙县界三十里西北到宁国府泾县界百四十里

　　乡里
其乡十一其里六十忠孝乡在县西南其里孝芝宣仁怀义孝义安乐乡在县东其瑞安乐和孝嘉福吴田长汀积善良安乡在县北其里闲田安乐群贤移风还珠吉阳乡在县西其里兴善大和松溪鼓腹永和履仁乡在县西其里永康太平仁义仁德回溪黎阳乡在县南其里信行依仁合阳信安怀仁游山乡在县南其里方潭同化重信嘉禾忠义和睦乡在县南其里方溪兴教轻财富义长乐太清嘉善乡在县南其里奉正睦亲绍圣从善永丰千秋乡在县南其里千秋江津仙（□几）回口中平通里永庆和化承端虞芮乡在县西其里常乐靖安趋化新析淳义

　　户口
天禧中主户万三千八百二十五口二万四千六百三十九客户四十六口四百六十六未经界户三万二千八十经界户万七千八百七十六干道八年主户万九千五百七十九客户无

　　田亩
田园祖额十八万六千九百五十亩三角十四步屯田三百二十一亩三角十二步经界增多今为三十万三千九百六十四亩三角二十五步塘五百一十处堨二百一十处

　　租赋
夏税紬八百三十七匹三丈三尺三寸绢八千二百六十二匹一丈七寸布一千八百二十九匹一丈八尺绵五万六千八百二十一两四钱小麦一千八百四十七石七斗三升七合钱五千六百一十二贯六百八十二文军衫布九百七十二匹一丈七寸租课钱十五贯五百七十五文秋税糙米三万八千四百二石二斗三升八合盐钱一千五百二十四贯七百七文租课糙米一百九十三石一斗四合五龠熟米一石四斗七升和买紬三千五百二十五匹绢一万八百七十五匹

　　酒税
酒以绍兴九年所收为额计万八千二百七十四贯五百六十文商税按会要熙宁十年二千九百六十六贯二百一十六文今以绍兴十年所收为额计一千四百二贯四百七十九文坊场十处河渡无

　　城社
县城九里三十步其坊五海宁昼锦宣化惠化永宁社在县东南先是元丰末管干河北保甲马诚奏乞严天下社稷而县社在酒税务后湫隘不能容坛隤卜迁于城西数请于州及部使者不见听春秋祈报寄于佛庐及驿舍之庑绍圣四年长安张宓为令白转运使林邵得钱四万有奇于是始营五坛为庖库于其东□祭器焉庙学在县南绍兴六年陈尚书之茂为尉县人相率从授业乃以差出钱为屋五十楹

　　官廨〔仓务驿附〕
县听在城内主簿尉听并在县听西南常平仓在县东南隅酒税务在西南隅良安驿在城内旧名万岁驿五畬驿在县南二十五里皇华驿在县南九十五里旧名憩贤驿

　　道路
道路有二一通郡城一通黟县界

　　山阜
率山在县东南四十里高五十七仞周二十一里率水出焉寰宇志引山海经云渐江出三天子都在率东盖此山也而郭璞亦云三天子都山在歙县界浙山出焉汉书地理志云浙江出黟县南率山东入海 【唐卢潘引此以解山海经中率山今地理志率山乃作蛮中不可晓】 是古有浙水之源皆由率山出而郦道元注水经云浙江水出黟县南蛮山中北径其县县南博山有石特起十丈上有剑杪时有灵鼓潜发又北历黟山又北径歙县东与一小溪合水出县东北翁山西径故城南又西南入浙江又东径遂安县南又左合绝溪溪水出始新县西南径县故城南为东西长溪溪有四十七濑东注浙江盖其详如此然郦道元引率山二字为蛮中故率浙江所发之源而直据黟县为文取黟县侧石鼓山为验县侧之水虽亦入浙江然未尝历黟山黟山之水自别流入歙则道元盖误也而率山之水出休宁界中者至歙县南歙浦然后合扬之水下而为浙江率水未至时歙县扬之水所并支川已多势自足以达矣要之此郡之水皆下为浙故自歙县言者出黟山自休宁者出率山自绩溪者出大鄣山自婺源者出浙山故黟山与大鄣山皆有三天子都及鄣山之名此其发源之著者余小水不可胜数而唐卢潘作庐江四辩以山海经庐江亦出三天子都特渐江在率东庐江入彭泽西故潘云今率山在歙县南连延而西曰浙岭浙水实出其阴又西走 【音奏】 彭泽凡三百里并水出山阳者皆西流汇于彭泽庐江远乎哉是必一水也潘尝为歙州刺史其所说亦必有据然言山阳山阴之水皆入彭泽则未为当大抵二山之水东南流者皆下为浙江西流乃入彭泽耳浙或作淛 【音制】 或作渐义并同
独耸山在县西五十里高三百仞周四十里有洞邃深唐干元闲尝投金龙
岐山在县西六十里高二百仞周二十三里石壁千尺凌霄花缕络其上华时如锦屏有室方十余丈垂瀑百仞西北半壁有大石桥亘两山其旁有深涧相传昔有碧莲花叶径尺自涧中流出唐天宝中有僧居之石室中犹有龛像讲台石梯之属干元中又有道士龚栖霞绝粒隐此山元和四年刺史韦绶感梦置精舍乃名石门下岩曰烂锦岩门上盘石曰云外座座东之岩曰标霞西岩曰晞阳座东之峰曰凌虚西峰曰逼霄又名岩在烂锦东者金翠岩前涧曰涤烦泉在烂锦前者曰澄心北望四里岩曰瑞圣而逼霄峰今号天柱峰云 【按石桥岩在岐山旧经既有岐山又别出石桥岩今合为一】 
灵鸟山在县西二里高三十仞周五里尝有凤出于此
方源山在县南百十八里高二百五十仞周三十里本名黄土山唐天宝六年改
鹿髀山 【新经作鹿脾】 在县西百五十里高二百六十仞周十五里昔有采药者遇老人须眉皓白指灵药示之乃遗鹿脾回顾失其所在
鸡笼山在县南九十里高百六十仞周十五里形如鸡笼祥符经云唐开元中有异道士谋卜居视黄山曰确而寒视飞布曰高而无辅至此山曰是宜为葬地高可至王侯不然者当致妖异时县人洪真师事之道士昼卧室中真窃视状如蛟龙候觉遂辞去道士亦去之鄱阳真遂迁父骨葬此山真居浙南回玉乡本好方颇能以小术动人乃潜谋起事州发兵捕杀数十人而真竟不获乃即回玉乡置婺源县以镇之
松萝山在县东北十三里高百十六仞周十五里山半石壁百余仞松萝交映
颜公山在县南九十里高五十仞周三十八里上有湖广五亩中多鲤鱼昔有颜公隐此山一旦乘风去岁若旱祷辄应
黄土山在县南九十五里高二百一十仞周十五里连五畬山有水北流过县南入衢州常山界
白际山在县南八十五里高五十二仞周八里东连歙县及严州遂安界
梢云山在县西二十三里高百五十二仞周五十二里武洪水出焉旧名郎山天宝六年改
游僊山在县南四十五里平地特起四十仞周五里南有石壁削成数百尺阔四十余丈
白岳山在县西四十里高二百仞周三十五里中峰四起绝壁断崖松萝森霭顶有池水清彻可鉴池西石室方圆五丈寰宇志云白岳山峰独耸有峻崖小道凭梯而上其三面并绝壁三百余丈不通攀缘峰顶阔四十亩有故阶迹瓦器池水石室亦尝有学僊者居之其东北石壁五彩状楼台在空中势欲飞动又如神僊五六人凭阑观望久视之乃知非耳
蜜多岩在县西四十七里祥符经云木罅中出蜜昔长吏尝遣人取之梁任昉为太守遂止今不复有寰宇志云蜜岭有木蜜出木空石罅中所处险远长吏每遣百姓就采之任昉至罢焉祥符经以此岩为任昉罢取蜜处因以寰宇志所载附见然今人多指淳安县茶园头蜜山为即蜜岭此岩为蜜多恐自以僧居取梵语为称耳
石坼山在县西北四十一里高百二十仞周六里夹溪水出焉其岩石中坼
南当山在县西三十六里高八十五仞周四里

　　水源
率水出率山北流百七十里合吉阳水溉田三十顷
浙溪水出浙岭东流县南百一十一里溉田二十七顷一名渐溪古渐池也汉志云渐江水出黟县南东入海今岭属婺源而溪属休宁古皆属黟
方源水出方源山北流四十里合源坑水
源坑水出鹿髀山南流百五十里溉田三十一顷夹溪水出石坼山南流六十七里合吉阳水溉田十顷
五城水出县南三十里北流溉田四十顷寰宇志云傍有五城村古之大镇五城斜隅相对又有二大坟昔有人发之铁厚二尺纔破则雷雨晦冥人惧而止
南当水出南当山东流百五十里溉田三十二顷尼潭在县西北六十里澄彻百丈石壁???方?耸昔有尼居其侧

　　古迹
断石村在县西三里旧名吴口村西南有石壁下临深溪祥符经云昔两舟泊此潭一祭一否夜半有神人徙祭者之舟于北岸有石五丈自壁而坠碎其一舟其坠处今为石室因名断石村
废休阳县在灵鸟山上其故城基犹存
废海阳县在今县十三里万安山上
隋废海宁县在南当水口山下 【寰宇志又有废北野县今按北野自在歙县界中】 

　　祠庙
城隍庙中顺庙梢云庙在县东扬山庙在西龙王
庙游山庙在南夹溪庙在西北

　　道观
崇宁观在吉阳乡松溪里旧名白鹤观大观元年八月敕改

　　僧寺
普满禅院在忠孝乡孝义里旧名报国禅院唐咸通六年建大中祥符元年十月敕改
建初寺在忠孝乡孝义里旧名崇法寺唐咸通九年建国朝开宝九年改赐 【新经云大中祥符元年十一月改赐与祥符经不同】 
新屯寺在黎阳乡合阳里唐贞观十年建 【新经天佑三年十二月建与祥符经不同】 
齐祈寺在和睦乡太清里唐会昌中建
石桥院在履仁乡太平里唐元和五年建先是刺史韦绶梦僧来谒曰能相记否绶不省僧言昔与公同修证今为二千石遽忘我耶绶问所居曰在公部下休宁之石桥岩旦问左右无知者索图经阅之岩在县西六十里有石室讲堂佛像遣视信然乃建精舍会僧元立以游方来问所须愿住此岩是为开山第一世
护国仁王院在良安乡万安里唐咸通八年建
星州院在嘉善乡睦亲里唐咸通中建 【新经正观十年二月建】 
吴山院在良安乡群贤里唐天佑七年建
蜜多院在履仁乡太平里唐干符元年建
阳山院在忠孝乡怀义里唐天佑七年建
烧香院在万安乡长汀里唐咸通十四年建
方兴寺在和睦乡方溪里唐贞观十年建
修善尼寺在忠孝乡良安里唐贞观十年建
嘉祥尼寺在忠孝乡宣化里唐光化二年建

　　贤宰
　　　刘昙净
字符光彭城莒人父慧镜以孝闻昙净笃行有父风解褐梁安成王国左常侍父卒奔丧不食饮者累日绝而复苏哭辄呕血服阕因以成疾会有诏荐四科叔父慧斐荐以应孝行武帝用为海宁令昙净以兄未为县因以让乃除西安行参军

　　　吕大防
字微仲京兆人治平三年以太常博士谪知县事先是大防为监察御史里行与侍御史知杂吕诲侍御史范纯仁等言参知政事欧阳修首倡濮议而宰相韩琦等附会皆当黜未报因各纳补官告牒家居待罪帝命合门以告牒还之又令中书降札子趣使赴台供职诲等缴还札子并前后所奏九状申中书坚辞台职至二月十四日帝阅诲等奏问执政当如何韩琦对曰臣等忠邪唯陛下所察欧阳修曰御史以为理难并立若臣等有罪即留御史若以臣等为无罪则取圣裁帝犹豫久之乃令出诲等曰不宜责之太重也于是诲降知蕲州纯仁通判安州大防有是命元佑中为首相

　　　葛胜仲
字鲁卿丹阳人大观初由礼部员外郎议礼忤权贵出知县事勤恤民隐奖进士类识金公安节于童幼使与诸子偕学卒显当世胜仲后为大司成谥文康至绍兴中南兰陵陈之茂阜乡为尉邑人争从讲学乃相率出钱建庠校以其赢买书千卷之茂日至为诸生讲说其成就子弟多显名为达官邑由此益多学者自二公发之之茂又劝民甃县市内外数里城而不扰官至尚书

　祁门
　　沿革
祁门望县本黟县地县西南有两巨石夹溪相对号阊门而东北有涌流左右云峰削成其中平坦周回数顷唐永泰元年土人方清作乱 【新唐书云苏州亳土人方清因岁凶为盗依黟歙闲东南厌苦诏李光弼分兵讨平之或云亳土人或云苏州豪土皆误也】 屯石埭城因权立阊门县以守之至明年平方清因其垒析黟县之六乡及饶州浮梁县地置以为县合祁山阊门名之曰祁门在唐为中下县本朝为望

　　县境
县在郡西百八十里其境东西广长百四十五里南北百五十五里东至黟县界五十里南至浮梁界九十五里西至浮梁界九十里北至池州石埭界六十里东南到浮梁界百四十里西南到浮梁界百八十五里东北到石埭界百一十里西北到石埭界一百有五里

　　乡都
其乡七其都二十有三制锦乡在西南其都和光遐岑日新安福归化乡在东其都归仁义成沙溪武山乡在南其都化成尤昌福广乡在北其都万石泉水善和孝上乡在西其都文溪顺定儒教仙桂上下乡在西上乡其都昼锦新丰下乡南塘安定而安福尤昌善和儒教四都又各分上下凡二十有三

　　户口
天禧中主户五千六百一十七口七千八百六十三客户三百有四口四百二十六未经界户二万五千九百有七经界万二千二百三十三干道主户万一千五百七十五客户三千九百六十一

　　田亩
田园祖额十九万九千五百六十三亩三十八步半经界为七十万有奇今为七十一万七千六百三十六亩二角六步塘二百三十七处堨九百七十五处

　　租税
夏税紬三百二十二匹六尺绢三千二百五十四匹八寸绵七千九十九两小麦二斗七升钱四千九百四十九贯七十四文秋税糙米万五千三百七十四石三斗五升五合盐钱五百六十一贯三百一十一文租课熟米三斗一升黑豆六斗和买紬千九百八十八匹绢五千五百一十二匹

　　酒税
酒以绍兴九年为额万一千八百三十一贯六百四十七文商税熙宁十年二千九百八十八贯八百八十七文今以绍兴十三年为额一千八百三贯五百九十文

　　城社
县城周五里百四十七步坊曰迁善崇贤丰化升俊社在县西先圣庙在县南

　　官廨
县听在城东北隅丞听在西主簿尉听在西北监务听在西常平仓在县听南省仓在西北酒务在西南

　　镇场
大共镇在县北绍兴二十三年正月例罢收税坊场一处河渡无

　　馆驿
祁山驿在城内文溪驿在西六十里旧名大北驿

　　道路
驿路三东通黟县西通浮梁北通石埭界小路一南通浮梁界百二十里

　　山阜
祁山在县东北一里高四十仞周二十五里三面皆石壁中有石室高五丈广二丈名青萝岩亦曰栖真岩???方?有涌泉号乳泉味甘山西半壁昔有石丈余坠溪中坠处有龙骨存焉
大共山在县北五十里高六十仞与宁国府太平县分界
历山在县西八十五里高二百五十仞北接池州石埭界绝顶有池中有石焉北有管公明僊坛
举根山在县西七十里高九十仞
梅南山在县西南七十里高八十仞与浮梁县分界水入饶州
主簿山在县西六十里高四十五仞西南接浮梁界方舆记云昔有黟县主簿巡历到此爱其幽奇遂解印隐居终身不返
新安山在县西九十里高四十仞
三新妇山在东北二十里高四十仞周二十六里方舆记云有三石峰望之如人每春雨初晴霞翠明媚则若彩服靓妆之饰
道人山在县北十五里高九十仞周二十九里半壁有岩岩前有池昔有学僊者居之
赤岭在县北百二十里高三十仞周十五里北属池州石埭县旧名血岭唐刺史冯宿改焉祥符经云赤岭下有大溪昔人为梁取鱼鱼不得下遂夜飞越岭而去人复于岭上张网其飞不过者皆化为石遇雨则赤故谓之赤岭而浮梁县亦因此得名吴都赋所谓文鳐夜飞而触纶盖此类云
武陵岭在县西四十里高三十五仞周二十八里始时道险陕扪萝葛乃得上唐元和中凿为盘道至今利之
五峰岩在东北十里昔有韩氏子坐禅于此常降乳虎

　　水源
大共水出大共山南流八十里溉田五顷三十亩西南流百二十里入浮梁界
大北水出历山东流五十八里合大共水溉田十七顷十七亩
小北水出举根山东流五十里溉田二十顷西入浮梁界
卢溪水出梅南山屈流三十七里合大共水溉田八十顷
新安水出新安山西流三十三里溉田五顷三十一亩入浮梁界
武亭水出武亭山南流四十五里合大共水溉田八顷四十亩入浮梁界
义城水出玉岭东入沂竹坑溉田二顷二十亩
赤溪水出鱼亭山西流五十里合大共水溉田十二顷八十亩
（鱼庸）溪水出武陵山西南流六十里入（鱼庸）口合大共水溉田一顷
阊门滩在县南十三里众水所注夹滩有大石对踊故号阊门自余怪石丛峙迅川奔注摧舻碎舳十尝七八经唐世两贤令路旻陈甘节疏导乃为安流
悬云滩在西南十五里奔浪洑流为艰险之最

　　古迹
梅鋗城在县西十五里沛公攻南阳遇吴芮之将梅鋗与偕攻析郦降之项羽相王以芮率百越佐诸侯封为衡山王都邾其将梅鋗功多封十万户即此也

　　祠庙
城隍庙在县城西吴长史祠堂在县东三里唐吴仁欢始因以置县者也范不娄庙在县西八十里方舆记云南朝鄱阳尉范不娄领数百人斫明堂木于吴山中木长数百尺川谷阻深不可出惧而据山作乱竟死于此斯亦不足祭已历山庙在历山下祥符经云昔管公明学道于此疑后人为立庙历口庙在县西（鱼庸）口庙在县南道人山主者庙在县北并未详

　　道观
洞元观在祁山之前相传梅鋗故宅今民闲所祭明府着古冠服旁为垂髫女子言鋗女得僊号梅娘云唐大历中置观名龙禅太平兴国九年敕改通元今为洞元

　　僧寺
悟法寺在制锦乡旧名万安寺唐咸通二年建相传是梅鋗墓今人犹指殿后砖甓为其处寺前有修径径外浅水水外高林过者多谓似天竺山灵隐寺前
崇法禅院在县城内旧名西林水陆院南唐时置太平兴国五年十月敕改
珠溪寿圣院在福广乡旧名珠溪资福院唐光化二年建大中祥符三年敕改有唐时谦禅师塔五六十年前尝迁之骨身宛然
忠国显亲下院在福广乡旧名霄溪资圣院唐干宁三年置大中祥符八年敕改永恩建炎初改今名
广福宝林禅院在僊柱上乡唐末有僧清素自言从五台来眉目端秀发覆额俶傥多异时县人郑传保据号司徒师造其垒求安禅之地传为言自紫溪入西峰有地数亩无人迹古木清秀涧中有洞穴神龙居之其旁可以安禅师曰吾今夕当飞锡往观之传馆之于楼扃鐍严甚比夜半失之及明寝自若也谓传曰吾已用锡表其处坤山而壬首自此以往者涉溪三十六度岭二十四传使人视之垄上新有行迹他皆如其言大敬异之为筑室百余闲白刺史陶雅请于杨氏号上元宝林禅院开坛度僧时光化二年也传尝以久旱结采为楼从师求雨师表竹于楼之四隅曰雨于竹外已而果然扬州旱令属郡遍祷群祀雅梦伟人自称汪王为雅言师乃水晶宫菩萨也有五龙可往求之乃请师师曰吾已遣施雨扬州三昼夜矣杨氏封禅大德住山十七年聚僧数百人一旦尽散其众而逝其骨身在今塔下始师尝作歌偈有文殊遣我来之语元丰三年赐号慧应大师饶州亦奏请赐神慧禅师绍兴十三年八月加神慧永济禅师先是杨氏遗师紫衣不受求锦袄着之每往还池阳有冯姥者见常迎劳为设酒乃脱袄为赠使遇祷雨旸出而浴之并锡杖铁笛戒牒皆见存而院以熙宁二年改寿圣宝林隆兴闲凡寿圣例改广福云
青萝院在福广乡青萝岩之下唐大历二年建大观中僧道清好为禅自以住山不能出乃私榜其院为禅院每使其徒出旁近招僧之游能为禅者使挂砵于此卒年九十余院有辟支佛舍利塔
历口资福院在孝上乡唐咸通二年建
石门禅院在制锦乡唐光化二年建
灵泉院在福广乡泉水里唐干宁三年建
崇福院在僊桂上乡唐咸通二年建
吉祥院在僊桂上乡唐龙纪元年建
普安院在僊桂上乡旧名永安唐咸通二年建熙宁三年六月敕改
横山尼寺在制锦乡唐咸通六年建
东松庵在县西三十五里官道上先是地当往来之冲而邸舍辽远暮行两山闲过者患之悟法寺僧子珣少游四方尝参云居心印禅师迨老而归乃当官道为庐舍数十闲设荐榻持薪水蔬米以劳迎四方之来者至则如归时熙宁闲也士大夫多为诗美之元丰中王荆公以江东提刑过此止宿亦留诗刻山中其后汪丞相以布衣去乡里及为少傅仗节归作诗曰万夫屹立若临冲四十年前谒上峰名遂归来人物改青青惟有岁寒松珣浮梁朱氏子以试经得度晚益精进昼夜坐禅闲则诵经尤好为西江月词诵法华满二万过有莲华生座下以足跳去之年八十一其徒永净继之继净者应升县人尤善遇客住庵二十余年整葺殆遍今年七十余

　　碑碣
新路记在县南十三里古堤上唐刺史范传正词今?

　　贤宰
　　　吴仁
欢县人方清之乱仁欢率众破贼刺史公孙绰上其事代宗嘉之因置祁门县授仁欢朝散大夫石州刺史赐金紫旋拜本县令殁葬县西二十里

　　　路旻
不知何郡人元和中为令凿武陵岭石为盘道又阊门滩善覆舟旻开斗门以平其隘号路公溪后斗门废咸通三年令陈甘节以俸募民冗石积水为横梁因山派渠余波入于干溪舟行乃安

新安志卷第五
歙罗愿撰
　婺源
　　沿革
婺源望县本休宁西南之回玉乡唐开元二十八年正月九日置以为县治今清化镇 【寰宇志及祥符经皆言有婺水绕城三面故以为名今有古县记言有开元二十八年庚辰置县在清化凡百四十三岁中和二年壬寅汪武始于溃州之右（汀去丁改要）滩蚺蛇港???方?为营至天佑三年乙丑即营为县号新县而旧县改为清化镇然则县虽以婺水为名至新县始绕三面耳】 以县旁婺水为名按东汤记云东汤上应婺女旧与黟歙接境隋文帝尝废黟歙二县并入海宁以属婺州海宁即今休宁是尝与婺州通封壤因以水流入其州者为名也 【此县直以婺水流入婺州故曰婺源耳而寰宇志云县又为婺女星之津与婺州同义恐未必然】 元和六年九月升上县咸通六年刺史卢肇奏于县界内置弦高五福二镇中和二年弦高镇将汪武率百姓于（汀去丁改要）滩立营决遣镇事天复元年就立婺源都镇天佑三年武死以朱环为新县制置巡辖婺源浮梁德兴祁门四县改旧县为清化镇吴南唐因之国朝不领三县而因新县为治所既又升望县

　　县境
县在州西南二百二十里东西广长百六十里南北百三十里东至衢州常山界八十五里西至饶州乐平界百一十里南至饶州德兴界百三十五里北至休宁界百三十里东南到衢州开化界三十五里西南到乐平界百一十里东北到休宁界百三十里西北到浮梁界百一十里

　　乡里
其乡六其里三十万安乡在东北其里松岩千秋灵属长城大（鱼庸）来苏乡在西北其瑞安丰长寿何暮芮平来苏浙源乡在县北其里（它鸟）川临城大安嘉福孝弟怀金乡在西旧曰怀玉其里怀金黄冈游汀三溪福临丹阳乡在西南其里瑞亭云亭环石还珠新定游汀乡在西其里杭溪延宾符溪婺安凤亭

　　户口
天禧中主户万三千五百二十三口二万九千六百七十七客户千九十一口千六百六十四未经界前户三万五千一百五经界二万六千二百二十二干道主户四万一千九百五十五客户九百有九

　　田亩
田园旧六十七万九千七百七亩二角经界为七十九万有奇今为七十九万五千七百八十七亩二角五十五步陂百五十七处堨十有七处

　　租赋
夏税钱万八千四百七十二贯四百一十九文绢四匹七寸布三匹二丈六尺绵九十七两八钱租课百二十七贯七百一文片茶钱六十九贯九百三十七文秋税糙米万九千五百六十四石九斗七升七合盐钱千一百三十三贯九百五十五文租课糙米五百三十八石一斗五合和买紬四千九百八十八匹绢万四千八百一十三匹

　　酒税
酒以绍兴九年所收为额万七千五十五贯七百四文商税按会要熙宁十年县务四千七百八十二贯七百五十文清化镇二百四十四贯五十九文今县务以绍兴五年所收为额千八百七贯八百九文清化镇不复收税

　　城社
县城周九里三十步高一丈八尺自中和二年弦高镇将汪武为山营于此判镇事天复初就立婺源都镇建鼓角楼并挟城楼自是不复还旧县南唐升元二年检校司空刘津为都制置使乃集所辖四县增筑新城津作记云爰选三农之隙? 【音互】 招诸县之众同其力役全此边邮其西建冲山一营添新垒一里其北则筑平蛟穴接出蛇城周环十里以来斧锸半年之内闾阎尽易雉堞皆新启升元二门建东南两市终闻悦办略不告劳盖其规模略见于此蛟陆者上北湖是蛇城者旧名蚺蛇港今埂城下是社在县西北

　　庙学
庙学在县东先是熙宁中秘书丞鄱阳刘定为县从学者率常百余人以旧学之庳相与请于州即县治西为屋百二十楹干道中知县彭烜又请于部使者以迎恩驿更为之而县之先进王允恭李知已皆助以地至后政洪邦直成之

　　官廨
县听在城正中丞听在东主簿尉听并在西仓在东酒税务在西 【祥符经有盐仓都茶仓今无】 坊场七处河渡一处

　　镇寨
唐有弦高五福二镇皆咸通六年置五福镇还珠里是也弦高镇后以为县今县治是也而唐开元中旧县自天佑至国朝为清化镇在县西北六十里其营寨之制天佑中刺史陶雅遣朱环为县制置时有冲山营左右威武两指挥见于古县记按杨行密初起庐州以陶雅为左冲山将今州乌聊山下亦有地名冲山营者是皆因雅为名国家承平县治不置兵今有中平巡检寨在县东七十里

　　馆驿
新安驿在县东七里旧曰来安新定驿在西八十里旧曰太白

　　道路
陆路东通常山西通乐平南通德兴北通休宁水行自县东婺水通鄱阳江胜船二百石

　　山阜
浙源山在县北七十里亦曰浙岭高三百五十仞周二十五里北连黟县鱼亭山旧有石英锺乳
大广山在西北五十八里旧名大尖山高四百一十仞周三十里
斜山在东北七十里高二百仞周八里由浙岭东北分为此山
大（鱼庸）山在县东百三十里高三百三十仞东南接衢州界方舆记云尧时洪水溪谷皆满有大（鱼庸）上至此及水涸而毙鳞骨鳍鬣积如山阜
小敛山在东南七十里高九十八仞周十五里南接衢州界有水西流入县界
梅源山在县西百二十里高三百二十仞西北连浮梁界旧名梅山天宝中加源字山产杨梅梁任昉为太守罢不复采
浚源山在西南百里高三百一十仞西南接浮梁
乐平界旧名游山天宝六年改西连梅源山有水南流入吴溪
倚衡山在县南百三十里高八十五仞西南连乐平县山西连回岭有水流入乐平
张公山在县西北七十里高四百余仞周十五里昔有张公隐此山采药合丹数十年后忽不知所之
善山在县南五十里高百五十仞周十里又有恶山隔溪对耸祥符经云善山神为王恶山为夫人若两处致祭则为灾居人迎恶山神就善山祭祀俗谓之妻婿胥山
三灵山在县西九十里高二百八十仞周五十里晋时有三人此山修炼后不知所之
大连山在西北百二十里高四百仞周九十里昔因寇乱乡人相与保聚于此
甘子岭在县西七十八里四十二仞周二十五里旧云县无甘子唯此岭有株
芙蓉岭在县东七十五里高二百仞周三十五里
对镜岭在东八十五里高三十仞周十里
羊斗岭在东九十五里高三十仞周二十里
塌岭在东北百五里高二十八仞周九里自芙蓉以下皆中通驿路接休宁之新岭凡号五岭县走郡之道也旧由大阪趋郡数苦水潦后更从此五岭几及百年或亦自浙岭往来 【山川之名岁久不可强通而新经每山之下辄为臆说解之今皆不取】 
龙尾山在县东南百里高二百仞周三十里西连武溪开元中猎人叶氏见石莹洁镌粗成研子孙持以献令令访匠琢之由是世始传一名罗文山以石理所似为名
灵岩三洞在西北百二十里中有洞灵观观之东北曰庆云洞岩窦皆五色两崖瀑流之上有真人鸾鹤云霞之象泝流秉烛而入者行可四五十步则芝田灵草罗列左右遇春雨暴涨有破帆烂桨流出西曰莲华洞入百步有大石室广十丈有像高丈八尺旁有羽盖幡节狮子樽罍还丹芝草皆乳石所成遇拜章投龙往往有僊乐庆云或珍禽奇兽致花果于像前又有天井深不可测南昌含虚洞洞有二重外狭而内平有积雪台沉香峰及唐神僊所画龙是为三洞皆襟带浙岭联连率山旧说者以为三天子都在率东岂谓是邪又有洞曰灵磨集僊鱼龙张公垂锺会僊合前为九大历初有武姓者自黄山为旋风所吹入石龙洞因傍行入至此洞闻空中语笑之声开成中浮梁郑全福好游猎深入穷谷与其徒相失暮有老人导游诸洞及出有鹿引上山之半坡自是结茅居之因修炼为道士后徙居莲华洞之石室将游天井乃求麻为缏辘轳而下中极宽广徐步桃花溪上有老人乘铁船其中全福揖之愿借船还老人曰已渡上须还邪曰欲传之人闲耳老人曰如是速济虎豹且至后三年当复来至岸循缏而上已七日矣又三岁至开成九年年百余岁语门人曰必葬我浮梁白水乡及卒弟子二百余人与鹿俱送至夕阳岭上觉棺空发之唯履杖而已群鹤翔引鹿亦失所在山有研石紫色如肝产岩之左右无定处莹者可拟端溪然绝少大率燥慢而多瑕
石龙洞在县西百十七里石龙山上东北高丈二尺广五尺中有石室容数十人西南复有门高四尺广二尺两石对耸有如凿成尝有人入数里惧而复反下有池水焉
青苓洞在县西八十里南北门相通中有物象如灵岩

　　水源
婺水出大广山南流五十八里还绕县城又南流四十里合斜水舟行通鄱阳江溉田二十二顷六十亩
武溪水出浙山南流五十里至县西北合婺水溉田十三顷四十三亩
益阳水今符溪源也出浙山西南流百八十三里至三溪村合流入乐平界溉田三十五顷三十四亩
斜水出斜山南流九十里合婺水南入乐平界通舟行溉田三十九顷十一亩
大（鱼庸）水出大（鱼庸）山西北流十七里合斜水溉田九顷二亩
小敛水出小敛山西南流四十里入乐平界溉田十八顷七十一亩
梅源水出梅源山东流三十七里合浙水溉田八十顷七十六亩
浚源水出浚源山南流合吴溪水溉田三十二顷二十二亩吴溪在乐平界
杭溪水出石龙山南流至杭口入乐平界溉田三十八顷四十一亩
石牛潭在县南十里岸???方?有巨石如牛岁旱涂其背则雨
石门滩在婺水中两石夹溪踊起如阙中闲通流昔人以其险比滪

　　古迹
吴村在县北七十里有吴太子墓方舆记云昔吴王为越灭句践流其三子长子鸿逃于此死因葬焉遂名其葬处为吴山里按三国吴时尝徙太子和于新都郡寻遣使赐死今歙县有阶村是其谪居处此亦当是太子和音转而为鸿既不可考因以句践附会之耳唐中和年中改延宾里 【寰宇志及新经皆言改为婺安里今从祥符经】 

　　祠庙
东岳庙城隍庙在县东婺女庙在县西北忠显庙在县南五龙庙在县东南灵顺庙在县西其神五人旧号五通庙大观三年三月赐庙额宣和五年正月封通贶通佑通泽通惠通济侯绍兴二年五月并加封四字十五年九月封六字干道三年九月封八字淳熙元年进封显应显济显佑显灵显宁公汪司空庙在县东南唐汪武始迁今县者也敛溪庙在县南 【祥符经又有高溪中云并敕封庞史君庙】 

　　道观
紫虚观在东北五十步旧名栖真观南唐保大五年置政和四年敕改
通元观在灵岩旧名洞灵观

　　僧寺
报恩光孝禅院在游汀乡旧名中峰寺唐中和二年置崇宁四年闰二月改天宁万寿禅院后改今额
大起禅院在万安乡唐干宁二年置
智林禅院在县城唐干符二年置
保安禅院在县城吴顺义三年置
云兴禅院在丹阳乡唐咸通元年置
普济院在县城旧名万安崇福院唐中和三年置大中祥符六年十月敕改
隆兴院在万安乡旧名永泰院大中祥符元年敕改
如意院在浙源乡旧名荷恩寺唐开元二十八年置大中祥符元年十月敕改
灵隐禅院在浙源乡唐天佑元年置
荷恩院在县城唐光启二年置
凤林院在万安乡唐大中元年置
天王院在丹阳乡唐干符元年置天复二年赐额 【州新经云天福二年建非天福是后晋年号南唐不以为称此自唐昭宗天复耳】 
感恩院在万安乡唐中和五年置
资福院在游汀乡建隆二年置
金刚般若院在浙源乡唐天佑二年置
香严院在丹阳乡旧名西干院庆历二年七月敕改
（山乐）崌院在丹阳乡吴顺义年中置
大田院在西南七十里唐太和元年置
龙泉院在游汀乡吴顺义七年置
湖田院在怀金乡唐中和二年置
湖山院在丹阳乡吴顺义三年置
沙门院在游汀乡开宝七年置
白塔院在县西八十里吴干正三年置
龙祥院在游汀乡唐中和元年置
山房院在怀金乡吴大和元年置
灵僊院在万安乡南唐天祚二年置王提刑总角时每游戏寺中或指之曰君若登第者此井栏亦烂也及得官归作诗云乡人笑我无官分烂却灵僊石井栏里人至今诵之
松溪院在万安乡唐景福元年置
黄莲院在万安乡唐咸通中置 【院记咸通创基光化四年赐名】 
灵河院在县西七十里唐咸通四年置政和七年赐额
诘曲院在游汀乡唐太和元年置
普利院在浙源乡旧名养田院治平二年三月敕改
东广福院在县北百里
西广福院在县西九十里
国宁东尼院在县东唐中和年中置 【祥符经云剌史汪武置】 
国宁西尼院在县西唐光启三年置
明节尼院在县东吴干正三年置

　　贤宰
　　　汪武
汪武者唐干符中仕州为游奕使先是州遣罗芟为弦高镇将追寇于铜步以溺死四年遣武继之武乃于武口刱镇至中和二年又于（汀去丁改要）滩为营自武口徙判婺源都镇事战守数有功至龙纪初杨行密录其功有云昨者赵干芝残党经过遽能出军战敌擒节级六十余辈杀凶徒二百余人获樊津之素书收熊秦之朱记时行密为宁国节度留后遂补为节度押衙光化三年遥领汀滁二州刺史始武以私财买民地置县城邑以其税入己户左右战守凡数岁迁县入焉因以制置二十余年使其人不为外寇侵扰陶雅为歙州刺史暴增民赋武不为屈以故迄武之世县人赖之天佑三年二月武死雅使衙内指挥朱环代之因制置巡辖四县后刘津为都制置使而县人至今祠武号汪司空子衮天复三年杨氏承制补左押衙长剑都副指挥使检校工部尚书 【吴干正中万景中以左右建威都指挥使知政县事官银青光禄大卿检校尚书上柱国左仆射兼御史大宪见于汪台符所作如意院记则是干正中不辖四县也至南唐升元中刘津乃复为都制置焉】 鲜于侁字子骏阆中人登景佑中第授江陵府左司理参军庆历中天下大旱有诏中外臣僚实封言事侁上书推灾变所兴言甚切直移黟县令又常摄婺源其治皆为诸邑最豪强畏之后多所更历哲宗即位司马公为门下侍郎除侁为京东转运使公曰子骏不当更外顾东土承使者聚敛之后民不聊生烦子骏往救之耳比行又谓所亲曰福星往矣安得百子骏者布在天下乎元佑初拜左谏议大夫侁为政以经术自辅所至有迹其去民追思之

　绩溪
　　沿革
绩溪望县唐志云永徽五年析歙置北野县后改绩溪方舆志云本歙之华阳镇梁大同元年置良安县未详所属 【寰宇志作良安】 唐武德中废永泰二年宣州旌德县王万敌入寇胁其居人贼平置县以界内乳溪与徽溪相去一里诘曲并流离而复合故以为名 【方舆寰宇志皆言以华阳镇为县而新旧唐书乃云北野县改为绩溪既无置绩溪年月又北野旧城在今歙县北三十五里其地与绩溪殊不相直若据绩溪以永泰二年置则北野县在当时尚未废也昔先正苏公来县自号其诗为华阳杂咏则有取于方舆寰宇志所载旧唐书作渍溪他皆作绩溪】 唐为中下本朝为望

　　县境
县在郡东北六十里东西广长百三十三里南北六十五里东至临安府昌化界八十三里西至宁国府旌德界五十三里南至歙县界三十里北至宁国府宁国县界三十五里东南及西南到歙县界各三十里东北到宁国界三十五里西北到旌德界五十三里

　　乡里
其乡十其里二十有六仁慈乡在县城内外其里龙泉龙宣良安乡在县南其里新合宁泰花干新安乡在县东其里龙山新兴永宁遵化乡在东北其里石门新建借溪宣政乡在县北其里杨溪斜溪归仁新华乡在县西其里分流幽山随溪杨山乡在县西其里徽阳修仁高峰修仁乡在县西其里常溪守节归善惟新上乡在县东其里新安惟新下乡在县南其里感化麟福

　　户口
天禧主户七千七百八十七口万五千四百七十九客主四百四十八口五百二十五未经界户万一千一百六十经界九千一百六十干道主户八千五十客户三百四十一

　　田亩
田园旧十万四千五百三十八亩三十三步经界为二十九万六千亩有奇今为三十万九千五百六十六亩三角三十一步塘九十五处场百一十七处

　　租赋
夏税紬三百六十四匹三丈三尺六寸四分绢四千五十三匹三丈二尺五寸七分布八百九十八匹一尺五寸三分绵三万二千六百五十七两四钱杂钱千五百七十一贯四百九十文军衫布四百一十九匹三丈八尺小麦八百三十三石一斗七升一合秋税糙米万六千九百七十七石一升九合六龠盐钱七百三贯二百五十四文七分和买紬千六百一十三匹绢四千九百一十三匹

　　酒税
酒以绍兴十三年所收为额计七千四百九十三贯六百三十文商税熙宁十年收一千四百三十六贯七百二十九文今以绍兴九年所收为额计二千六百五十九贯二百八十文

　　城社
城周五里其坊七曰崇贤崇仁归德连城敦里清宁临河社在县西学在县东绍兴二十五年知县滕??乔增建学为一堂二位四斋合三十余闲白州试艺给官田五顷放生池在县北源通龙陂可数亩

　　官廨
县听在城东南隅旧有秋风堂后改为景苏堂刻苏公像并三十六诗主簿听在县听西尉听在东常平仓在东北酒税务在城东南隅坊场六处河渡无

　　驿亭
良安驿在城东南隅翠眉亭在城西一里元丰中苏公为县行平冈上见双岭如眉势作亭对之名翠眉且以志故乡峨眉之思亭焚于宣和中绍兴六年知县贾诩复新之

　　桥道
徽溪桥在县西徽岭下临溪桥在县南三十里路道东通昌化西通旌德南通歙县北通宁国界

　　山阜
大鄣山在县东六十里高五百五十仞周百五十里祥符经云即三天子鄣山按郭璞云三天子鄣山在新安歙县东今谓之王山浙江出其边此几是乎旧出银铅唐天宝四年尝采八年罢今无复有 【三天子鄣山鄣或作都故顾野王以为今永康缙云山或又以为庐山而婺源灵岩三洞亦以为当之唯此山有鄣名而卢潘亦以为丹阳郡旧名鄣郡者由此　盖自秦鄣汉丹阳郡都尉皆治歙今此山与吴地分界又去故鄣亦不远然鄣郡有平去二声此山直作去声】 
石金山在东北三十里高六百仞周三十里出众山之上相传为甘露大士道场每夕常显光相大率如五台庐岳所见然不知所始宣和二年旱僧元立披榛莽昼夜勤苦祷雨于此所见多异由是寖闻元立乃作室于山之左胁力田种药奉香火焉
巃嵷山在东北二十九里周二十五里其山四合中有官道趋宁国县亦与宁国分界立栅于此今人谓之丛山
大獒山在县北六十里高四百仞周百里旧说以为上排层汉前压澄潭蹲形矫首如獒猛犬焉
郎山在东北十五里高二百三十仞周三里亦谓之郎（山栗）山下有郎溪驿路在焉两傍有石道长数百步直下数百尺名翡翠岩不生草木有类石洞云
借溪山在东北八十里高五百五十仞周百四十里西连巃嵷山有水流入县界
凛山在西北三十里高四百五十仞周十五里
古塘山在西北五十三里高三十五仞周十五里西至黄石坑与旌德分界
蒿山在西北五十三里高四十五仞周十五里东至黄石坑与旌德分界
植山在县北四十里高五百五十仞周八十里有水西北流十三里入黄石坑
石照山在县东五里有石高二丈光可以鉴泉味尤甘旁有石照院
徽岭在西北十里高四百五十仞周三十里旧名大尖山其上为官道走旌德道也凌晓常行云气中 【王荆公为江东提刑时有度麾岭诗用此旌麾字又有诗云晓度藤溪霜落后夜过翚岭月明中则又用此翚雉字然太平广记载绩溪有大徽村又宣和中改州为徽说者以为取此岭为名则徽字近是】 
佛论岭在西北四十里高四百五十仞周四十里祥符经云昔尝有高僧讲论于此故名

　　水源
临溪水源出县北三十里又名乳溪西南流七十八里合扬之水方舆记云临溪石在县北三里溪岸上其方二丈其平如砥溪水甚宜浣纱数里妇人悉来浣纱去家既远遂绩其旁以守之春时多丽服群绩于此虽不浣纱者亦会绩焉县名亦兼取此义
徽溪水出徽岭水分为二其东北流者入旌德界此水入县经修仁乡诘曲四十里南入常溪合扬之水入歙县界
登水出借溪山南流九十里合扬之水入歙县界溉田二顷
常水出黄（上薛下木）山南流五十里合扬之水入歙县界溉田一顷三十三亩
苍龙洞在县北十五里山峻拔回顾如立壁中有怪石瀑水如帘其下为龙池遇旱祷之有应亦有石可鉴慈云院在其侧

　　祠庙
忠显庙有二一在县侧一在东七里越国公故城宅井在焉梓山庙在东南一里方舆记云初于山下置良安县旧有方白石忽化为双白乌飞向山遂于山下乌栖处立庙邑人敬之行立种殖皆不敢背又有将军庙吴山太婆庙茆司徒庙归善庙溪口庙郎（山栗）庙并在县东

　　僧寺
太平兴国禅院在良安乡新合里旧名华严院太平兴国五年二月敕改
光相院在良安乡宁泰里旧名宁泰院治平元年十月敕改
清福禅院在惟新下乡咸化里旧名清塘院治平元年十二月敕改
普照院在仁慈乡义兴里治平元年十二月敕改慈云院在仁慈乡龙泉里旧名慈恩院治平元年十二月敕改
求安院在新安乡龙兴里旧名新恩院治平元年十二月敕改
石门广福院在遵化乡石门里旧名石门院熙宁四年三月敕改为寿圣院隆兴中寿圣例改广福有三广福故还以石门别之 【按五朝隆平集治平三年诏一应无额寺院屋宇及三十闲以上者并赐寿圣为额以英宗诞圣日号寿圣节故也】 
广化院在宣政乡斜溪里旧名宣化院治平元年十二月敕改
觉乘院在宣政乡斜溪里旧名释迦院治平元年十二月敕改
灵鹫院在新华乡幽山里旧名幽山院治平元年十二月敕改
清隐院在杨山乡高峰村旧名高峰院治平元年十二月敕改
卢山广福院在杨山乡修仁里旧名卢山院其改寿圣及广福与石门广福院同时
兜率院在修仁乡常溪里旧名弥勒院治平元年十二月敕改
正觉院在修仁乡常溪里旧名菩提院治平元年十二月敕改
天王广福院在仁慈乡义兴里旧名天王院改寿圣及广福如石门卢山同时
崇福院在修仁乡常溪里唐光化二年建
兴福院在修仁乡守节里唐天宝二年建
新兴院在惟新上乡新安里唐干符五年建
药师院在新安乡永宁里唐天佑二年建
前山院在宣政乡归化里唐咸通五年建
义林院在惟新下乡麟福里天禧三年建

　　贤宰
　　　苏辙
字子由眉山人自签书南京判官谪监筠州盐酒税元丰八年以奉议郎知县事适有朝旨江东诸郡市广西战马江东素乏马每县不过十余匹而诸县括民马吏缘为奸有马之家为之骚然公谓尉郭惇愿曰广西取马使臣未至事忌太遽徐为之□可也吾邑孰为有马者尉曰邑有递马簿岁月远矣然有无之实尚得其半也即取簿封之又曰何从得马牙人乎曰召诸牙诘之则马牙出矣果得曾为人卖马者辞以不能曰吾不责汝以马但为我供文书耳曰诺州符日至县督责买马乃以夏税过期为名召诸乡保正副问之曰汝保谁为有及格马者相顾辞不知曰保正副不知谁当知者第勿以有为无无为有则免罪矣汝等所具吾将使众人诉其不实而陈其脱略者不可不实也人知不免皆以实告复喻之曰买马事止此矣广西取马者至郡则马出若不至则已矣皆再拜曰邑人幸矣然取马者卒不至哲宗即位除秘书省校书郎终门下侍郎

　　　崔鶠
字德符雍丘人父毘有闻于时自雍丘徙阳翟鶠能文工于诗貌瘁气刚登进士第元符末以频年四月日蚀诏求直言鶠上书辨司马温公力抵时相宰相蔡京使以邪正二等差定上书者列鶠邪下坐废三十年政和中为绩溪县令后尝召为殿中侍御史不果拜靖康初擢右正言力疾就职凡三疏论列谏官冯澥及请斩蔡京病甚乞解官除直龙图阁管干西京嵩山崇福宫卒京师有婆娑集三十卷行于世中书舍人晁说之以为前世黄叔度元鲁山本朝王子野江邻几之流说之顷与鶠同书邪籍者也

　黟县
　　沿革
黟紧县自秦以为县属鄣郡县居黟山之阳故名或曰黟与（上□下石）同以县南墨岭出石墨故也 【此据水经及旧唐书而寰宇志又言置在黟川因名】 汉改鄣为丹阳郡县属如故成帝鸿嘉二年以黟为广德王国立中山宪王弟孙云客于此立三年而绝平帝元始二年复以故国立广川惠王曾孙伦为广德王传至子赤王莽篡位明年废而改县曰愬卤及汉建安之乱县人陈仆祖山以二万户屯林历吴使贺齐攻之仅免遂以歙分五县与黟为六置新都郡晋太康元年更郡为新安而割故广德王国为广德县隶宣城郡隋开皇十一年歙州治黟大业中州复为新安郡治休宁唐永泰元年平方清因其垒析本县地及饶州之浮梁置祁门县又析本县及浮梁池州之秋浦置石埭县及国朝以宣州广德县置军又自析出为建平县大抵今黟县祁门池之石埭广德之广德建平凡五县皆秦汉黟县之故境而今黟则狭矣元和六年九月与婺源皆称上县国朝为紧县

　　县境
县在州西百五十五里东西广长五十三里南北百十二里东至休宁界五十里西至祁门界二十五里南至休宁界四十五里北至宁国府太平界五十里东南到休宁界四十五里西南到祁门界五十里东北到太平界百五里西北到石埭界八十里

　　乡里
其乡四其里二十会昌乡在县西北其里连城嘉祥历阳延福蜀里敦义顺仁乡在东北其里古城长宁怀仁顺化新政乡在东南其里清德明德鱼亭东亭云岩怀远乡在西南其里升平靖节安宁新城丰乐

　　户口
天禧中主户六千二百一十六口万七千九百七十四客户四百三十三口五百三十七未经界户万二千三百六十五经界九千四十一干道主户五千九百有一客户一千八百六十八

　　田亩
田亩旧九万二千一百三十五亩经界为三十三万四千四百三十亩二角五十八步今增十亩堨一百九十处

　　租赋
夏税紬二百二十七匹一丈七尺五寸七分绢二千八百二十七匹二丈五尺八寸二分布六百一十匹六寸一分绵二万四千二百七十三两二钱四分小麦五百九十八石一斗一升九合钱二千二贯五百二十三文军衫布三百四匹二丈一尺秋税糙米万三千二百三十五石三斗七升盐钱五百四十二贯一百三十七文和买紬一千八百七十五匹绢四千六百八十八匹

　　酒税
酒以绍兴二年所收为额计九千六百七十五贯三百三十六文商税熙宁十年收一千二百七十九贯五百八十四文今以绍兴十三年所收为额计二千一百贯九百七十二文

　　城社
县城周二里三百五十步社在西南学在南

　　官廨
县听在城正北主簿听在其东尉听在西南省仓常平仓在县门之内酒务税务在听东

　　镇场
西武镇在县西二十里厢口镇在西北二十里 【县今无西武只有厢口镇在县内】 坊场二处

　　驿道
临黟驿在县城内鱼亭驿在县东三十五里道路东南各通休宁西通祁门北通太平界

　　山阜
牛泉山在县北五十七里高九百五十仞东接太平界舆地志云牛泉峤自山下至顶九里一顿凡有九顿并山为路狭处纔七八寸临不测之深上尝风木虽合抱而长不至丈南向乃有之虽盛夏亦须衣襦顶有水方广丈许冬夏不增减名牛泉相传旧无水牛以足跑土成池山上往往有古人累石为路处盖昔往丹阳郡之道也
武亭山在西南十八里接祁门界高二百仞周五十里有水东流入县界
鱼亭山在县南三十五里高二百五十仞周三十里水东流入休宁界方舆记云每岁西江鱼船至祁门县舍舟登陆上此山东水次淹流待船故曰鱼亭 【按黟县旧有四亭八墅鱼亭其一也方舆所说似以为停留之停未知果否】 
复 【扶又切】 山在县南三十六里高二百六十仞周二十九里方舆记云山甚孤峻石壁四绝亦谓之五硠二砾两边皆石坛中央有沟纔五六尺许水甚悬迅扪萝挽葛时有至者山翠激流为群峰之秀东南水流入休宁界 【硠音痕砾音乐】 
林历山又名顶游山在县西南十里高三百仞周三十里汉末陈仆祖山所屯
戢兵山在县北十五里高百仞周十里旧名石鼓山有石鼓石人石驴俗传石鼓鸣即驴鸣长官不利后凿其鼓破之遂不复鸣天宝六年改名戢兵三姑山一名吉阳山在东北十五里高二百五十仞周三十里其山三峰地舆志云三姑山多石三年一遇野火自然烧尽故老相传号三姑磨云若非磨年百姓放火辄有雨中峰有瀑布新安记云天将雨此山先有鼓角之音
霭山在县南十里孤峰如削

　　水源
吉阳水出吉阳山东流至白茆渡入县界屈曲九十里经黎阳口合南当水东流三十五里下黄墩村北流四十五里出歙浦合扬之水通舟船溉田四十四顷
章水出县北十八里章山东南流二十七里至县界又东南流五里合横江水溉田十一顷
横江水出武亭山东南流二十八里合章水入鱼亭口溉田八顷
鱼亭水出鱼亭山东流二十里至鱼亭口合吉阳横江水东流入休宁界
牛泉水出牛泉山东南流八十里至鱼亭口合吉阳水溉田三顷
钓滩在县南十八里亦名浔阳台相传李太白游新安尝钓于此作诗云磨尽石岭墨浔阳钓赤鱼霭峰尖似笔堪画不堪书

　　古迹
石墨井在县南十六里方舆记云墨岭上出石墨土人采之以书采处成井今为水所淙其井转深寰宇记云墨岭上有石特起十余丈峰若剑峙有灵鼓潜发令长每以为候鸣则不利岭旁窦出石墨可书又新安图经云岁贡柿心墨木黟之字县职此之由 【据寰宇记有石鼓则是前戢兵山矣又云墨岭山上有穴中有墨石软腻土人取为墨色甚鲜明可以记文字按今石墨岭墨极糜烂乃未闻采以书者用以染皁色深而香不假他物也】 
樵贵谷方舆地志云黟县北缘岭行得樵贵谷昔有人山行七日至一斜穴入穴廓然周三十里土甚平沃中有十余家云是秦时离乱入此避地又按邑图有潜氏村事已见第一卷
仆城里在林历山下以陈仆所屯为名俗说每社日仆则遣人掠酒肉村人苦之遂以社之明日为社至今犹然
独母柴在县南十五里昔有寡妇死无以葬村人为覆以薪后人行经其处者皆以一枝草投之迄今不绝

　　祠庙
土地庙石将军庙顶游庙在县西横江庙霭山庙复山庙在县南城隍庙戢岳庙五郎庙在县北石盂庙在西北祥符经所载今又有吉阳庙在县东噎潭庙在东南

　　道观
灵虚观在西南一里旧名洞灵观崇宁四年九月敕改

　　僧寺
广安寺在会昌乡嘉祥里旧名永宁寺梁大同元年建大中祥符元年敕改
遵孝寺在会昌乡延福里旧名石盂崇福院唐天复三年后改
延庆院在新政乡鱼亭里旧名阜口院唐大中三年建大中祥符四年敕改
子路院在顺仁乡怀仁里唐会昌三年建
霞山院在新政乡明德里唐大中三年建
精林院在会昌乡历阳里唐干宁五年建
石鼓院在顺仁乡顺化里唐会昌五年建
闲居尼寺在县城内梁大同元年建

　　县令
　　　吴茹公
吴茹公者宋黟县令泰始二年辅国将军行会稽郡事孔凯与浔阳内史行江州事邓琬等谋反琬先遣新安太守阳伯子及军主任献子袭茹公茹公固守力不敌弃城走伯子等屯据县城茹公与台军主丘敬文李灵赐萧伯寿等攻围弥时八月乃克斩伯子献子二人首

　　　何思澄
字符静东海郯人梁天监中迁治书侍御史时始重此选车前依尚书二丞给三驺执盛印青囊旧事纠官印绶在前故也久之迁秣陵令入兼东宫通事舍人昭明太子薨出为黟县令

　　　庾仲容
字仲容颍川鄢陵人除尚书左丞坐推纠不直免仲容博学少有盛名颇任气使酒好危言高论唯与王籍谢几卿情好相得二人时亦不调遂相追诞纵谋饮不复持检操久之复为咨议参军出为黟县令

　　　薛稷
蒲州汾阴人唐文学馆学士收之从孙少擢进士入官后坐法左迁稍转黟令今有薛公祠广德二年所立其文可辨者贽赋平而邑里有革苦窳息而山谷知谨云稷官至太子少保又有李子称者汝阳王琎之孙袁蔼者东郡阳夏人皆唐世为令者

　　　汪澥
字仲容泾县人汪氏系本黟歙而宣城相去为近不知其先于黟歙何别也幼从安定先生质易中疑义又从王荆公游首传其经说太学初成选为录神宗书其名屏闲年四十余始登第后知黟县专用静治教条可法常摘伪券及筑长堤除水害至今为邑人所纪终大司成显谟阁待制

新安志卷第六
歙罗愿撰
　先达〔一〕
　　叙
昔者春秋之世楚屈建之信闻于诸侯其大夫诵之以为晋卿不如楚意楚之贤晋无以当之至建问晋范会之德于赵武武告以夫子之家事治无隐情于国无愧辞于鬼神者建退而诵之则晋先贤之风烈建曾不足以得其万一逮鲁叔孙豹聘于晋则又以为晋范氏之先仅可谓之世禄而鲁有先大夫曰臧文仲者既没而言立然后可以谓之不朽由此言之世之贤者可有既乎是数者不惟其人之差品固若是亦习于所闻各以其国之贤为足以矜于天下也夫贤之所在人犹以其于己为近而矜之又况善行之发于吾身而令闻之施于吾体者乎荣亦至矣然则进德修业又安可后哉新安自程灵洗以节显梁陈闲唐及五代相继有人迨圣宋则名臣辈出夫岂惟其土之多贤要当以世论之若梁员外散骑侍郎李袆太常卿胡明星唐中书舍人吴巩南唐宰相冯延己勤政殿学士延鲁枢密使查文徽国朝尚书郎舒雄太子左赞善大夫吕文膺虞部员外郎方演及近世名卿大夫未得其行状者皆不敢轻有所附着以存盖阙之义前世羽林将军卢元卿刑部郎中程皓则又不知其世谨录知者见其左

　　程仪同
程仪同灵洗字符涤海宁人侯景之乱保黟歙以拒景梁元帝授谯州刺史资领本郡太守后助王僧辨镇防及武帝诛僧辨灵洗率所领来援其夜力战于石头西门军不利遣使招谕久之乃降 【按陈书只云军不利谓灵洗军也而南史云武帝军不利今从陈书】 帝深义之授兰陵太守仍助防京口及平徐嗣徽有功除南丹阳太守封遂安县侯后随周文育西讨王琳军败为琳所拘寻与侯安都等逃归累迁太子左卫率武帝崩王琳前军东下灵洗于南陵破之掳其兵士并获青龙舟十余乘以功授都督南豫州刺史侯瑱等败王琳于栅口灵洗乘胜逐北据有鲁山召为左骑将军天嘉四年周迪重寇临川以灵洗为都督自鄱阳别道击之迪又走山谷闲迁中护军出为都督郢州刺史废帝即位进号云麾将军华皎之反遣使招灵洗灵洗斩皎使以状闻朝廷深嘉其忠为增守□给鼓吹一部因推心待之使其子文季领水军助防时周将元定率步骑二万助皎围灵洗灵洗婴城固守及皎败乃出军蹑定定不获济江以其众降因进克周沔州禽其刺史裴宽以功改封重安县公灵洗御下严刻士卒有小罪必以军法诛之然号令分明与同甘苦众亦以此附焉性好播植躬耕稼别水陆所宜刈获蚤晚虽老农不及伎妾无游手并督以纺绩至于散用赀财亦无所吝卒赠镇西将军开府仪同三司谥忠壮配享武帝庙庭

　　程都督
程都督文季字少卿幼习骑射多干略果决有父风弱冠从灵洗征讨必先登陷陈灵洗与周文育侯安都等败于沌口为王琳所执武帝召陷贼诸将子弟厚遇之文季最有礼容深见赏文帝嗣位累迁新安临海太守寻乘金翅助父镇郢城华皎平文季父子并有捍御之功及灵洗卒文季尽领其众起为超武将军仍助防郢州文季性至孝虽军旅夺礼而毁瘠甚至服阕袭封随都督章昭达率军往荆州征梁梁人与周军多造舟舰置青泥水中昭达遣文季潜道戢往尽焚之又夜入其外城杀伤甚众既而周兵大出文季仅以身兔以功加通直散骑常侍太建五年都督吴明彻北讨至秦郡秦郡前江浦通涂水齐人下大柱为杙栅水中文季前领骁勇拔开其栅明季率大军自后至攻秦郡克之又别遣文季围泾州屠其城进拔盱眙仍随明彻围寿阳文季临事谨饬御下严整前后所克城垒率皆迮水为堰土木之功动踰数万置陈役人必先诸将夜卧蚤起迄暮不休军中服其勤干每战常为前锋齐军深惮之谓为程虎 【陈书云程兽南史云程彪皆以唐讳虎字故也】 以功除散骑常侍带新安内史累迁北徐州刺史加都督后随明彻北侵军败为周所囚授开府仪同三司十一年自周逃归至涡阳为边吏所执送长安死于狱是时既与周绝不之知至德元年后主始知之追赠散骑常侍诏伤其废绝降封重安县侯以子响袭封

　　吴御史
吴御史少微新安人第进士长安中累至晋阳尉与武功富嘉谟同官友善先是天下文章以徐庾为宗气调益弱独少微嘉谟属词本经学雄迈高雅时人慕之文体一变称为吴富体少微撰崇福寺钟铭嘉谟作双龙泉及千烛谷颂尤为作者推重并州长史张仁亶待以殊礼坐必同榻时魏郡谷倚为太原主簿亦以文词著名时号北京三杰中兴初吏部侍郎韦嗣立荐少微嘉谟同时为左右台监察御史少微卧病闻嘉谟死恸哭赋诗寻亦卒有文集各五卷谷倚后客死文章遗失少微子巩开元中为中书舍人 【新旧唐书皆称少微新安人惟唐御史台记称少微渤海人按祥符图经亦载少微于歙县人物中今从之又旧书文苑传称吴富文集各五卷经籍志三人集各十卷】 

　　王校正
王校正希羽歙州人 【凡称歙州及新安人之类皆据所出书录之得其县者自书县】 词蓺优博天复元年登第时年七十余先是昭宗新平内难闻放新进士诏知贡杜德祥有孤贫屈人宜以名闻特敕授官故德祥以希羽曹松刘象柯崇郑希颜应诏各授校正其制云念尔登科之际当予反正之年宜降异恩各膺宠命松舒州人学贾司仓为诗此外无他长时号松启事为送羊脚状年亦逾七十象京兆人崇希颜闽人皆以诗卷及第年六十余号五老牓

　　汪处士
汪处士台符歙州人博学能为文好王霸大略唐末见天下方乱乃力耕不出南唐先主辅政移镇金陵往上书陈民闲九患先主览之且加条问为宋齐丘所抑齐丘始字超回台符贻书谯之曰闻足下齐先圣以立名超亚圣而为字齐丘惭改字子嵩后使人诱与饮酒夜缚其口沈石城下先主闻而惜之及升元中更检校民田物产以三等定赋又使民输粟请盐罢其科借商旅卖鬻则征之过者则否舟行无力胜之税郡县吏胥降而有限凡数十年民得以小康皆自台符发之 【台符所为碑或以管驿巡官九江巡使等冠衔此一时禄仕之贱者故依江南野史称处士】 

　　舒状元
舒状元雅歙县人幼好学才辞敏赡南唐时以贡入金陵吏部侍郎韩熙载好接诱后进苟有才蓺必延致之雅以文贽一见如旧与为忘年交在门者凡数十人推雅为首雅轻黠敏给熙载狎之后主立颇疑北人熙载惧愈肆情坦率家伎百余人时操独弦琴使雅执板随房歌鼓以为笑乐会熙载知贡雅以状元登第然内外亦无异辞归朝历将作监丞太宗于禁中造阁取四库书数万卷藏之时秘书监李至因荐雅及杜镐等入充校理自太平兴国中编纂文苑英华淳化中校史记前后汉书至道中修续通典校定周礼礼记公羊谷梁传疏及别纂孝经论语正义咸平中校七经疏义雅必预焉累迁职方员外郎咸平末出守舒州以守职勤恪为称乐其风土有终焉之志秩满乞致仕就掌灵仙观雅尝慰荐王钦若后钦若为言大中祥符二年直昭文馆卒年七十余弟雄登端拱中进士第官至尚书郎

　　吕侍郎
吕侍郎文仲字子臧新安人南唐时第进士为大理评事归朝累迁少府监丞预修太平御览广记文苑英华转著作佐郎太宗听政之暇日阅经史患顾问阙人太平兴国八年始以文仲为侍读寻又为翰林侍读赐绯鱼寓直御书院立本官班多以日晚召见出经史令读或就访外事时侍书王著书学葛湍亦直禁中文仲以书史着以笔法湍以字学深承顾接至道初上尝草经史故事三十纸召文仲读毕因刻石令内侍赍数百本藏江东名山福地道宫佛庙及分赐高逸不仕敦朴有行为州里所称者真宗咸平二年以杨徽之夏侯峤及文仲并为翰林侍读学士邢昺为侍讲学士先是侍读名秩未崇及置此职班秩赐翰林学士禄赐如之设直庐于秘阁侍读更直侍讲长上日给尚食珍膳夜则迭宿日具当直官名于内东门进入召对访问或至中夕中谢日赐与如翰林学士受诏集太宗歌诗为三十卷尝以御史中丞鞫曹南猾民赵谏狱忽御宝封轩裳姓名七十余人令穷治皆昔委谏营产买妾者文仲从容奏更请察其为人密籍姓名候荐选对扬之日斥之未晚从之景德中终刑部侍郎集贤院学士文仲富词学有器韵善应对久居禁近周密详审尝使高丽清洁无所求远人悦之每使至必询其出处时吕端吕佑之亦尝为使三人皆宽厚文雅国主王治尝对使者刘式语及中国用人必应以族望如唐之崔卢李郑者式言惟贤是用不拘族姓治曰何姓吕者多君子也后以其子士永为奉礼郎侄孙从政同学究出身兄孙溱

　　大魏太尉
大魏太尉羽字垂天婺源人唐郑公之后 【真宗名臣传云羽自言郑公十四世孙按陈无己作魏嘉州铭称司徒莫?言之子别居歙之婺源其后四世而至羽然则羽乃郑公十世孙耳】 初仕江南为昭文馆校书郎出为雄远军判官今太平州是也王师渡江道出城下羽归款辕门太祖闻而嘉之特拜太子中舍命知兴州寻知京兆府属河闲守将以征赋榷酤之入盗为己用遣羽覆实期年得羡余以亿计因言本州岛录事参军郭震十年未代河闲令崔能前为即墨未满岁而移迁调之司颇未均一太宗以其敢言诏加褒转后为户部郎中上疏愿省三司职官之半可以责成仍条利病二十事下有司议皆以为便迁盐铁最上案判官立位为三司判官之首上以唐世尚台阁目卿监为冗官欲复古优其选择诸曹正郎有才望者并补少卿监以羽为秘书少监尝请簿计王府僚吏之过乞依唐置封驳司命大臣领之事皆见从上称其有心计通明吏道真宗即位历礼部侍郎卒年五十八以其长子玠为奉礼郎玠卒羽妻自陈家贫无禄录其子校书郎瓘为奉礼郎后赠羽太尉羽强力善处繁剧在三司出入十八年习知财赋之事

　　查秘监
查秘监陶字大钧休宁人世仕南唐祖文徽工部尚书陶明习法令仕为常州录事参军归朝太祖命大理试以律学除本寺丞累转侍御史权判大理寺咸平五年迁秘书少监复判大理先是中书以朱抟议法不当请用陶真宗曰比闻陶亦深文宰相言当今习熟法令少如陶比者遂可之杨亿知审刑院陶屡攻其失遂命代亿仍赐金紫卒年五十景德二年以其子前昆山尉庆之为太常寺太祝

　　张度支
张度支谔字昌言歙县人能诗有吏才仕江南为秘书丞通判鄂州王师南下与州将许昌裔（口十）谋归款太祖召见劳问赐赉甚厚授右赞善大夫蜀平选知阆州太平兴国中就除西川转运使先是中土罕习舟船谔以其军分隶诸州自是无覆舟之患后以三司度支判官出为荆湖江浙等道制置茶盐副使以子秉故累赠太子太傅

　　许司封
许司封逖字景山歙县人 【题名碑言许逖祁门人而安定先生为许俞作傅言黟县人今从欧阳公所作行状言歙州】 唐雎阳太守远五世孙曾祖儒不义朱梁自雍州入于江南终身不出祖稠仕江南参德化主军事父规尝羁旅宣歙闲 【欧阳公言逖世家歙州而许氏家谱乃云规尝羁旅宣歙闲岂是时侨居之日尚浅故云尔耶】 闻旁舍呻呼就之曰我某郡人也察君长者且死愿以骸骨属君因指橐中黄金十斤曰以是交长者规许诺敬负其骨千里并黄金置死者家大惊愧之因请献金如?儿言以为许君寿规不顾竟去闻者益以为长者以子故赠大理评事逖少仕江南为监察御史李氏国除以族北迁献其文得召试为汲县尉冠氏主簿二岁县民七百人诣京师愿得以为令迁校书郎知县事数上书太宗论北边事时赵普为相四方奏疏不可其意者悉投二瓮中瓮满辄出而焚之独称逖为能曰其言多与我合后以太常卿知鼎州州杂蛮蜑喜攻劫少年百余人私自为名号夜出掠逖至皆?入他境约候逖去乃还迁国子博士奉使两浙江南言茶盐利害省州县之役皆称旨出知兴元府府有山河堰旧溉田四万余顷世传汉萧何所为乃躬治木石大修之堰成岁大丰得嘉禾十二以献迁主客员外郎京西转运使徙荆湖南路地南接溪洞诸蛮岁出为州县患逖召其酋谕以祸福迄三岁不以蛮事闻及满来朝真宗面称其能会有司言荆南久不治以度支员外郎选知府事府辖北路兵马于荆湖为大府故常用大官至逖以材选员外自逖始明年迁司封赐金紫徙扬州州居南方之会仕官于南与死而无归者家多寓焉子弟恃法得赎出入闾巷为不法至破家逖捕其甚者笞之曰此非吏法乃吾代若父兄教也子弟愧悔稍就学问为善人风俗大化还在道卒逖慷慨能自立于时事母及兄遂以孝谨闻常戒其妻事嫂如姑未尝敢先其兄食衣虽弊兄不易衣不敢易初违命侯遣其弟朝京师逖友金惟岳当从以家属托逖惟岳果留不返逖善抚其家为嫁其女数人李氏国?逖乃载其家北归以还惟岳 【蔡君谟为逖弟迥作传云金惟岳以文词名江南迥与之善惟岳尝从后主弟朝京师俱留不遣金陵平迥奉惟岳之族归汴即谓此也至迥为惟岳取其子自见迥事中】 历官四十年不问家事好学喜孙吴兵法初在江南数上书言事得校书郎遂迁侍御史王师围金陵李氏大将李雄拥兵数万留上江阴持两端李氏患之以谓非逖不能召雄逖走上江以语动之雄即听命已而李氏以蜡书止雄于溧水逖曰此非栅兵之地留之必败乃戒雄曰兵来勿动待我一夕吾当入白与公兵俱入城逖去王师挑之雄辄出战果败死逖至收其余卒千人而去以子赠至工部侍郎五子恂恢怡元平恂黄州录事参军恢虞部员外郎怡太子中舍签押淮南节度判官听公事元最显平字秉之与兄元相友爱称天下少卓荦不羁善辩说亦与元俱以智略为当世大人所器宝元中朝廷开方略之选以招异能陕西大帅范文正公郑文肃公皆以平所为书荐召试为太庙斋郎调海陵主簿多荐其有大才可试以事者平亦慷慨自许欲有所为未及用嘉佑中卒年五十七子瑰璋琦琳璋真州司户参军琦太庙斋郎自恂至平皆孝友如其先人故士大夫论孝友者归许氏

　　许承旨
许承旨迥字光远逖之弟南唐时士以权利舆服相夸迥独好击剑负气以贫事母不少屈王师伐金陵逖为光庆殿使分护北城迥以光庆殿承旨从攻益急矢集如雨逖被重伤戒迥曰我将死主矣汝归慰吾亲迥以身蔽逖逖骂曰君亲忠孝我与汝均有不可乎迥乃去及逖归朝为冠氏令部役筑魏城贼李潜者号强桀所过摽掠入冠氏问令在否曰令魏城下独其弟迥在耳潜曰吾固闻许迥之为人即领徒去迥兄弟既载金惟岳之族于京师惟岳有子先因乱失所之后闻淝水巨盗李某俘以为己子李日杀夺道上州县莫能禁惟岳泣谓迥曰吾且死谁当收之惟公为能出吾子迥时在魏径之淝水将至盗二人遮刺之迥曰李氏若豪雄欲杀义士者无所事刃盗惊止迥前泣谓曰汝所俘者吾兄弟子也吾闻义者哀人之急而勇者明己以信汝岂效草闲无知辈邪盗迎舍迥厚饮食之还金氏子当是时迥以节勇闻河北大官屡欲荐之于朝迥曰宁能浮游江淮不能就刀尺闲以活竟终淮上年五十八迥及二兄皆孝友王荆公称之以为迥事母如逖之孝事兄如逖之为弟盖慷慨有大义者子会为进士方壮时亦慨然好议天下事后为太庙斋郎

　　谢谏议
谢谏议泌字宗源歙县人自言晋太傅安二十七世孙少好学有志操贾黄中一见奇之谓人曰此子材器不群异日当显名于时登进士第知龙州青川绵州彰明县三迁殿中丞代还献所著文二十篇古今类要三十卷召试中书以本官直史馆赐绯时言事者众诏阁门非涉侥望乃许受泌抗疏陈其不可又乞依唐分经史子集为四库人掌其一太宗嘉之遂以泌兼知集库淳化中王禹偁请群官谒宰相须朝罢于政事堂枢密使于都堂皆同时接见以防请托泌以为若此是疑大臣以私也夫以万机属任辅臣非接见宾客何以究知外事若止都堂候见而咨之曾无解衣之暇古人云疑则勿用用则勿疑设若杜公堂谒见之礼岂无私室塞相府请托之渐岂无他径上览疏嘉叹从之仍以疏送史馆会修正殿泌以为不当施采绘亟命代以丹垩且奖其忠荩拜左司谏赐金紫并赐钱三十万尝对便殿上称其狂直敢言泌奏曰陛下从谏如流故臣得以自竭昔唐末有孟昌图者朝上谏疏暮不知所在诗人郑谷为诗闵之前代如此安得不乱上动容久之后为虞部员外郎兼侍御史知杂事上元观灯特预召自是为例未几为三司盐铁副使时外舅魏羽为使以亲嫌换度支副使真宗即位改主客郎中知虢州在郡上疏以为致太平无出姚崇所献明皇十事臣记雍熙末年赵普尝以此献先帝深以为然俄命普入相寻普病北狄扰边未及施行今北狄已息继迁请命正是行此十事就太平之日至于省不急之务削烦苛之政不用小人不与奔竞之流以官爵开直言之路此皆致太平之术陛下十行其八九矣又继迁小有不恭不足深责平城之事至弱也汉祖行之以安天下近代石晋用景延广之言以绝和致天下横流岂得为强闻虏所贪嗜者禽色利欲汉祖明皇所用之计正可以弭虏心又自古辅佐圣明建万世之基立不拔之策者未有不由宿旧大臣未闻市井之徒尘走之吏能为之也愿陛下察此则纤人不敢萌心大贤得以毕力矣疏奏上颇嘉叹后知福州代还民刻石于所经之桥名曰去思泌名知人少许可平生荐士曾不过数人后皆至卿相每欲发荐牍必设几案置章其上望阙再拜曰老臣又为陛下得一人王文正公旦即其所荐也知襄州日邓城令张逸有善政县去州十余里泌暇日乘小车从数吏渡汉水至邓城界以观风谣或载酒邀逸野饮吟啸终日而去荐逸官至枢密直学士为时名臣西祀还授泌右谏议大夫判吏部铨盥沐巾褐端坐而终身不欹侧时年六十三归葬乡里录其子衍为太常寺奉礼郎衒为将作监主簿

　　张密学
张密学秉字孟节太平兴国中试进士仪状丰丽属词敏速美书翰太宗嘉之擢置第二出入中外累历要职为度支员外郎知制诰同判吏部流内铨唐故事首曹罕兼制多退为行内诸曹迁首曹自此始后知河阳澶滑二州真宗北巡迎谒境上俾预从官侍食驾还召归东封诏与知制诰王曾访问所过耆老送阁门引见并具州县系囚所犯闻奏祀汾阴为留守判官时向敏中以尚书为留守秉出入与之联骑少所撝抑时议以为非后以枢密直学士再知并州将行上作五言赐之卒年五十六录其二子遹逖并为大理评事秉好洁舆服饰饮膳以诧宾客家贫质衣以给其费人颇讥之

　　小魏太尉
小魏太尉瓘字用之以荫补校书郎为开封府仓曹参军会上元与内侍督作灯山而内侍诛索扰人瓘密以状闻诏为杖内侍于省中监襄邑税门人魏纲上章诋天书流海岛瓘亦坐停官后知衡山县衡山祠旁旧禁采伐而寺僧倚中贵人辄犯禁无敢问瓘捕送于州州将依违不为决瓘疏不已卒抵以罪历提点广西刑狱转运使溪洞妇人缘逋责没邕州为庸使者二千余人悉还之刘鋹时舟船皆计口有税而雷化廉高窦五州独未除瓘为除其税罢柳州无名之役四百人后以太常少卿知广州广素无城为筑城环之又疏江东门凿东西澳为水闸及侬智高入寇围广州五十日不能下朝廷以为功时瓘方知越州特迁工部侍郎集贤院学士使复知广州给禁卒五十得便宜从事代还纠察在京刑狱时议开六塔河而塞商湖北流瓘往视之以为不可其后决河卒不可塞而德博之民大罹昏垫五溪蛮叛除龙图阁直学士知荆南朝廷方议征讨瓘以为五溪之险师行鸟道而诸将贪功生事非国家之利条三策招安为上守御次之攻守为失不报后卒招安之以吏部侍郎致仕卒赠太尉年七十一子演纁绛纮绅纯絪纶纪绍绰纶以才擢守吉州绍字承之以父任为将作监主簿尝知虞城县禁蒱博而盗止留守下其法管当合流镇岁大饥度请报不及事乃先发廪后以闻旁近赖之通判绛州行州事新庙学具师徒士故沈浮俗闲檄县谕出之讲试以时绍与其属过焉后以右朝散郎知嘉州自唐开元献荔子而近世乐用朱桑所产久益微不给求而刑者众嘉佑中有贤守哀之作二诗刻石以讽绍将行贵要多求者摹其石诗以报黠贾夺人盐井更数守讼不决绍刑而还之为人孝友和审不受私居无子弟过出有吏能常有劳再登格而赏不及亦不自言绍圣初卒子汶

　　查贤良
查贤良道字湛然与陶同祖父元方以荫历殿中侍御史太祖平江表元方随李煜纳款为滑州掌书记道器量宏伟趣尚平淡至性慈孝动遵礼法在滑州母病绵惙调进药剂经旬不解带母思鳜鱼方冬市无有道泣祷于河凿冰解衣取之得鳜尺余以馈母疾寻愈居丧绝酒肉盛寒布衣徒跣杖而后能起太宗遣使采访川峡知州通判能否多不称者唯李虚己薛颜邵晔及道等七人被诏奖谕咸平四年擢贤良方正能直言极谏对策第一移左正言直史馆京东漕运使真宗喜谈经尝命冯元讲易谓曰朕不欲烦近臣久立欲于齐亭阁选纯孝之士数人止如同人便裘顶帽横经并坐暇则荐茗果尽笑论削去进说之仪遇疲则罢元荐道及李虚己李行简三人虚己母丧明医者曰浮翳泊睛能舌舐千日者可勿药自愈虚己舐之二年遂复明行简父患痈痛楚行简吮之败膏不唾于地父疾亦愈上立召之日令陪侍喜曰朕得朋矣将祀汾阴命道权判留司尚书都三馆道求扈从以杜镐代之天禧二年以龙图阁待制知虢州卒年六十二道为人轻财重义初就试贫不能上道亲旧敛钱三万遗之道出滑州过父友吕翁家翁丧无以葬母兄将鬻女以办丧事道倾橐悉与之且为嫁其女是岁罢试时人以比郭代公又有同僚死女为人婢道赎之以嫁士族在官虽俸入丰厚分给宗族孤寡为毕嫁娶者十余家以是常匮乏所至务宽恕胥吏有过未尝笞罚民有讼逋负者或出己钱偿之尝出案部路???方?有佳枣从者摘以献道即计直挂钱于木有文集笺表行于世 【安定先生孝行录称诣黄河祷祝垂钓获鱼而范蜀公蒙求及玉壶清话皆言凿冰得之今从蜀公说又安定称字真之蜀公两处皆言字湛状云】 

　　俞待制
俞待制献可字昌言歙县人其先居河闲晋永嘉之乱徙新安端拱初登第历归州军事推官权领州事会李顺反川峡官吏多有弃城城中老幼亦?去献可料州兵屯沿江栅以遏奔者不能禁得?命二人斩以徇众乃定后以御史中丞王嗣宗荐为监察御史建言天下所上瑞物不在图牒者毋得以闻历提点广西刑狱初抚水蛮数内寇献可以为前守吏姑息之过请发兵穷讨之丁母忧特起为转运使卒平定之为立互市筑塞以扼其险自是蛮人不复犯边推功官属未尝自言仁宗时擢龙图阁待制权吏部流内铨子希甫希孟皆登第希甫终和州推官希孟皇佑中殿中侍御史希孟孙正图复登政和五年第云

　　俞侍郎
俞侍郎献卿字谏臣献可之弟始学师友其兄强力敏给以儒术自任后遂相继成进士名闲当世调芍陂尉 【仁庙诸臣传云安丰尉而刘元父为作志云芍陂】 临事明察善钩人情推显至于隐以故盗不敢发发又辄得有僧积财甚厚其徒有告其出游者献卿揣其有奸曰吾与而师善不告而去何也告者色动因执之得其所瘗尸一县大惊调昭州军事推官陈进乱岭南转运使以象州守懦不任事檄献卿往护之及至守已谋弃城遂止之教坚壁治兵守得免诛贼亦不至部昭民往输之粟及事平议留昭民伐山林以治官府献卿曰役病矣不可示信请期三日许之民知不久役皆劝功趣事事如其素初昭州积钱巨万献卿尽用以籴谷至是赖以供军陈进平上功第一仁宗即位转侍御史为三司盐铁判官上言天下谷帛日益耗物价日益高民力安得不屈今稻苗未生而和籴桑叶未吐而和买转运使务刻剥以增其数岁益一岁又非时调率营造一出于民是以物价积高而民积困也尝以景德中西戎内附北虏通好最盛之时一岁之用较之天禧五年官吏要冗财用赢缩色役多寡释道增减其利害较然可知况自天禧已来日侈一日又甚于前夫卮不盈者漏在下木不茂者蠹在内陛下宜知其有损于彼又鉴其无益于此与公卿大臣朝夕图议而拯之则天下幸甚上纳其言为罢诸宫观清卫兵省浮屠老子祠醮及佗无名之费以巨万计淮浙盐岁耗十三万尚书经费不足命往视之至则条废旧弊以新法从事吏尽偿所负又增五百万石会兄为盐铁副使乃徙开封府判官时陕西兵食不足方择转运使宰相数进拟无合意者因言献卿天子识其名曰是前使淮南者可其奏至部三日得半年之储终岁余二年食虽一切方略然民不以为病泾原塞外武延川本（羌□）地诸将欲为己名请筑堡凿壕献卿奏以为不可许未几寇果至杀掠将士塞所凿壕而去徙京西因入对言将帅范仲淹明镐可大用及条上边策甚□后以集贤院学士知杭州尝因暴风江湖溢决堤势不可御献卿大发卒凿西山石作堤数十里民便之赐书褒谕元昊叛西边大扰献卿时知宣州诏问所欲施行条上十余事朝廷称其知时务晚以工部侍郎告老转刑部致仕献卿为人高明刚严论议立规矩似不能容物至持狱平易不妄有所轻重其在京西钱丞相为许州厚宾客之奉岁费千万执政素不悦且疑其有私会献卿奏事至京师因开端问之献卿对无他世以为长者卒年七十六子希楚司门员外郎希元进士及第蚤卒希及虞部员外郎希旦登第终朝议大夫而希楚子叔良献卿族孙师锡师锡弟之子舜凯皆登第师锡官朝奉大夫凡俞氏登第者十人显者甚多

　　洪比部
洪比部湛字惟清休宁人世仕江表湛幼好学十岁能属文未冠录所著十卷号龆年集以进士有声于时雍熙二年廷试见黜真宗既赐进士梁颢以下百七十九人第翌日诏殿前不合格及南省不奏名进士内文采可取者令再试帝复御崇政殿内出廷燎赋淡交如水诗得湛以下七十六人并赐及第以姓名附本等湛以文采遒丽特升第三人后以右拾遗直史馆赐绯坐与宋沆等上书忤旨落职知容州累迁比部员外郎移知郴舒二州咸平二年召试皇帝孝德颂诏复归馆判三司都磨勘司知制诰同知贡又修起居注坐知贡日受贿除名流儋州移惠州道卒年四十一诏以子幼给钱一万官为护丧归后以为例 【仁宗诸臣传云任懿以银二百五十两赂王钦若登第后被告上方顾钦若厚懿更云湛湛使陕西还而狱已具官收湛赃家无所有乃以所假梁颢白金器输官人多冤之】 湛美风貌俊辩有才干方议修绥州宰执向敏中冯拯赞成之而吕蒙正王旦以为不便使湛驰驿相视条奏七利二害卒修之凡五使西北采访边事上甚眷待有意擢任之预曲宴赋诗深被赏激有集十五卷

　　聂内翰
聂内翰冠卿字长孺歙县人 【冠卿传云师道葬歙州遂为州人按问政先生传师道家世在歙但没于扬州自扬州归葬耳】 七世祖师道杨行密版奏号问政先生鸿胪卿父致尧登咸平三年第赠礼部尚书冠卿登第为连州军事推官秩满以文谒翰林学士杨亿大器赏之于是大臣交荐召试学士院入馆阁校勘仁宗时累历中外迁工部郎中景佑中李照改定大乐引冠卿为检讨雅乐制度故实官别诏与冯元宋祁修撰乐书为景佑广乐记又以警严一奏曲不应再用乃制奉禋歌以□三迭诏冠卿及照造辞以配声下本局歌之是年郊祀遂用焉冠卿特迁刑部郎中直集贤院后为贺契丹生辰使其主谓冠卿曰君家先世奉道子孙固有昌者尝观所著蕲春集歌诗极清丽因自击球纵酒命冠卿赋诗康定二年入翰林为学士丁母忧起复兼判昭文馆未几兼侍读学士冠卿每进读左氏春秋必引尊王黜霸之义以讽一日坠笏既退上顾问内侍曰冠卿清羸如是何也对以居丧毁戚所致乃出禁中汤剂赐之因告归营葬至扬州卒诏以其弟太常博士世卿通判宣州后又以宋卿为校书郎冠卿嗜学手未尝释卷有蕲春集十卷河东集三十卷子友仲平仲仪仲文仲公仲庆历二年友仲以正字升亲民任使平仲文仲并以太庙室长升正字仪仲熙宁中虞部员外郎通判卫州四年十二月判太名府韩琦言王拱城危急仪仲抱疾驰赴总徒修筑因此病亡特赐绢百匹文仲子循矩登元丰中第世卿天圣中进士皇佑中为职方员外郎知莱州会通判井渊为盗所掳御史以为言世卿坐降知信阳军后终太常少卿子武仲南仲微仲恭仲武仲登皇佑中第

　　许待制
许待制元字子春世以孝谨称乡里父?一子当官兄弟相逊久之曰吾弟才后必庇吾宗乃以元补郊社斋郎 【魏泰东轩笔录云王章惠公随知扬州许元以士子上谒自陈唐许远之后章惠率同僚上表荐其忠烈之家乞朝廷推恩通判以下皆不从章惠遂独状荐之朝廷以为郊社斋郎而欧阳公为元铭志称得父官故从之】 徙广陵力耕以养母历泰州军事推官戍军千人自海上?归州守闻变不知所为诘其所以来三人前对元叱左右执之曰惑众者此尔其余何罪劳其徒而遣之迁镇东军节度推官知丹阳县县东练湖决水一寸为漕渠一尺故法盗决湖者罪比杀人会岁大旱元请借湖水溉民田不待报决之守遣吏按问元曰便民罪令可也竟不能诘所溉万余顷岁乃大丰再迁太子中舍监扬州博盐和籴仓知如皋县所至民爱思之为吏喜修废坏其术长于治财自元昊叛河西兵出久无功天下劳弊三司使荐元材命主榷货元言先时贾人入粟塞下京师钱不足以偿故钱偿愈不足则粟入愈少而价愈高是谓内外俱困请高塞下之粟下南盐以偿之使东南去滞积而西北之粟盈此轻重之术也行之果便是时京师粟少而江淮岁漕不给大臣以为忧参知政事范仲淹谓元独可办乃以为江淮两浙荆湖发运判官至则治千艘浮江而上所过州县留三月食其余悉发而州县之禀远近以次相补不数月京师足食乃考故事明约信令发敛转徙至于风波远近迟速赏罚皆有法凡江湖数千里外谈笑治之不扰而用以足先是官造船多虚破钉鞠已入水不可称盘乃取新船焚之火过得其钉鞠之数校所破纔十之一自是立为定额其处事精密如此初以殿中丞为判官已而为副为使每岁终会计来朝上必加恩礼再迁尚书金部员外郎数求解职上谓辅臣曰发运使总六路州军八十有一其财货调用币帛菽粟岁千百万宜得人久任今元累章求解朕思之不若奖励以尽其材赐进士出身除侍御史迁工部郎中天章阁待制凡在职十三年乞郡至八九乃以知扬州岁余徙越州泰州嘉佑二年卒年六十九先巡江淮岁漕京师者常六百万石其后十余岁岁益不充至元为之岁必六百万而常余百万以□非常逮去职有劝元进为羡余者元曰吾岂聚敛者哉为人善谈论与人交久而益笃居家孝友所得俸禄分给宗族无亲疏之异子宗旦扬子县主簿宗孟守将作监主簿

　　许长官
许长官俞字尧言父遂善事母里母励其子辄曰汝独不惭许伯通乎祥符中封泰山加恩群臣仲父逖当迁以让遂乃以遂为将作监主簿俞风貌魁杰襟局峻整高节概不妄交游下笔立言慨然有济世意逖器之曰吾家千里驹也少丧母事父以孝谨闻所欲虽千里必致后以贡如京师安舆扶持僦居都下俞与妻子同（米角）粝晨夕进膳必珍厚公卿闻者率俸佐之父年垂八十谓俞曰睹汝登科吾没无憾矣祥符七年果登第授涔阳从事归有日父疾笃俞昼夜供侍澣濯必亲或问之俞言澣濯于家人之手虑其厌也居丧毁几灭性家贫假贷终大事或历父所经由涕泣永日尝寄泊扬州通津佛舍方春闭室静坐未尝出偶过琅山别院马上忽泣下仆问其故曰我父尝寄处此也士流服其孝服满诏超资授扬州从事尝知大冶县县人至今称之二子均（土自）为进士

　　吕状元
吕状元溱字济叔曾祖裕赠兵部尚书祖文膺官至太子左赞善大夫父士元字佐尧咸平二年擢明经为醴陵尉历彭原四会太和陇城县令为人刚介有节长于为政醴陵太和皆大邑民喜斗讼往往因事中吏以法吏多不免士元日与长吏争曲直下为邑民伺候终无豪发过失可得民卒爱思之四会近海俗杂蛮夷士元尤知其人利害事所经决后有欲辄改更者民必自言于庭曰此吕君所决岂可动邪后人亦莫能改也入仕三十余年以一县令之禄衣食其族四十余口虽薄而必均生渊溱淙淇渊登进士第尝为秘书丞溱景佑五年试进士为第一授将作监丞康定中献其所业召试学士院赋及诗三入上等除著作郎中直集贤院至和中以翰林侍读学士知徐州当辞特命于资善堂赐宴以饯之仍诏自今由经筵出者以为例时蔡襄韩绛皆相继出守而欧阳修贾黯亦求郡知制诰刘敞疏论邪正进退之分正臣常难进而易退邪臣反是吕溱蔡襄欧阳修贾黯韩绛皆有直质无流心议论不阿有益当世诚不宜许其外补使四方有以窥朝廷启奸幸之心而殿中侍御史赵抃亦上言近日正人贤士纷纷引去忧国之士为之寒心上悟颇留修等溱嘉佑三年知和州坐言者夺职分司南京熙宁初擢为枢密直学士给事中卒神宗手诏曰吕溱立朝最孤知事君之节绝迹权贵故中废十数年无人肯为达之者朕近擢领要务颇着风绩今忽沦?甚可嗟悼又溱家贫一子幼騃可令常赙外量与优给及一行葬事官为办集庶示将来以励臣节赠礼部侍郎溱为人喜自贵重知杭州日接宾客不过数语时人目为七字舍人开敏善议论一时名人多推许之

　　孙工部
孙工部抗字和叔黟县人其先弃广陵以避孙儒之乱抗少孤力学寄食浮屠山中步行借书数百里升楼诵之而去其阶数年具众经遂博极群书为文操笔数百千言始同学究出身历官后登进士甲科知浔州当是时人未趋学抗改作庙学召吏民子弟秀者亲据案讲说劝诱以文蓺未几旁州士皆来学学者由此遂多以选通判耀州兵士有讼财而不直者安抚使以为直抗争之不得乃奏决于大理大理以抗所争为是用其议编于敕庆历二年擢监察御史里行奏弹狄青不当沮败刘沪永洛城事又因日食言阴盛以后宫为戒仁宗大猎于城南卫士不及整而归以夜明日将复出有雉陨于殿中抗奏疏即是夜有诏止猎蛮唐和寇湖南以抗按抚奏事不合因自劾乃知复州后稍迁都官员外郎提点江南西路刑狱有言常平岁凶当稍贵其粟以利籴本者抗言此非常平本意也诏又从之侬智高反抗即出兵二千于岭以助英韶会除广西转运使驰至所部而智高方煽上遣大臣部诸将兵数万击之方时抢扰抗驱散?吏民转刍米又以余力督守吏治城修械属州多全而师饱以有功劳迁司封初抗请斩大将之比者发骑军讨贼及后贼所以破灭皆如其策卒年五十六官至工部郎中抗为州务整齐大体阔略细故与宾客谈说弦歌饮酒往往终日而罢听用僚属尽其力事以不废在御史言事计曲直利害如何不顾望大臣以此无助自少为文以类集之为百卷子适邈迪适遘适从王荆公游年十四议论著书已惊人登第后终永州军事推官邈尝为县令荆公亦称其好学能文自迪以下及孙略皆登进士第

新安志卷第七
歙罗愿撰
　先达〔二〕　　　
　　王提刑
王提刑汝舟字公济婺源人生三岁而孤不好戏弄纔冠登第性豁达以风节自喜所不合不肯降色词知舒城县熙宁中岁荐饥推行荒政甚悉所全活不可胜计后知南剑州时沙县获强盗十三人已杀其魁余十二人皆当死汝舟阅牍得捕盗官利赏增入其赃之状三日而决皆免死以治行第一除知建州后又知虔州汝舟才力明爽治无剧易以惠利为本摧伏豪强贫弱得职以故所至人安之三州讼者好傅律为词若不可破汝舟徐以恩义晓譬皆意折而去哲宗擢为京东转运判官奏对言厚风俗莫先于教养愿诏长吏每月临视学校教授当限年革少年新进及本贯人为之者又吏贪暴者殆出于天资今虽以此抵罪纔期即叙愿永不令为亲民之官又言人户典卖推割不即并归一户官司失察遂为诡名久益难晓故赋税积欠者多臣尝三为县令每因造二税簿即比对五等丁税傥户眼有多寡不同者以所剩户数令人户自首并令乡书手照对收并一处供输遂无挂欠亦省簿书之费愿诏监司检察若簿书整齐则无积欠之弊有补国计又请立法委监司视县剧易令能否使易地因立法取愿状连书奏裁监司涉私者以违制论自京东移河北韩忠彦由北京入相汝舟欲渐还里托求江西忠彦至中书为言执政皆以为下迁不可忠彦曰王某以退为进也朝旨降样市北珠奏言真宗时诏益州市锦六千匹知州赵稹止市千匹至天圣中仁宗因稹奏对奖其恤民臣元符初在京东准省符市锦未几移河北又抛买北珠一珠之直至九十四千陛下即位之初圣政一新锦与珠如不可罢犹愿诏有司损其数以留难得之钱少助经费疏奏即日有旨罢之又言河北小盐产深冀邢赵洺霸所出甚微自元符二年令客人就所住州县召保给据往买有往复阻节之劳以故多私买而诸场停积不售愿只令就场召保又解池经水患未复请权以河北见积大小盐通入陕西卖之自江西徙夔州路提点刑狱告老而归历官十七任余五十年未尝有失闲居阅六岁安卧而逝年七十九汝舟内行修事祖父母孝继祖母胡氏殁季父持丧百日而卒汝舟时守南剑上言诸父无在者臣以适孙乞解官接服以终三年下礼官议诏特听之因着为令始筮仕南丰曾巩赠以诗曰身役簿书虽扰扰力穷文史尚桓桓李清臣尝劝习大科不愿晚号云溪翁有文百卷手所校书万余卷

　　汪宣德
汪宣德汲字子迁绩溪人年二十登嘉佑中进士第尝为慈溪令德门乡河塞数十年为疏导溉废田数千顷民歌且祠之以太平州推官鞫赞善大夫陈知规狱方暑系者百余多病疫汲解释浣浴饮食之讯得其情知规复官系者出为佛斋以报性洁廉与物无忤而政称强明卒于元丰中子奕字公伟时方复词赋取士奕尚少西试太学即为其第三人与弟襄相继登第友爱尤笃为东流令有书生以妄言系狱宪使欲寘之极典奕以为狂疾奏上果贷死使者以书谢曰微君吾几陷失入襄字公弼少从兄游上庠商河常瑰号知名见之惊喜与定交仕为南陵主簿太守翟汝文引为兵曹荐其文史足用词有古风书遗朝士言不喜为宣城守而喜识汪主簿始襄在太学有诏择内舍生为使臣学教谕以教诸小内侍大司成汪澥以襄名闻时梁师成为提领方贵宠见襄颇礼惮会襄以内舍三试不中当退舍师成从容言于上有旨特免襄自陈愿得退舍不可以襄故乱学校法上使小内侍从襄学者押赴内舍竟不就及登第后师成欲荐以为馆职襄自言处学校久方欲试吏州县不愿在册府师成觉其有嫌远意寖怒语人曰彼耆儒也讵敢浼之至是秩将满有内侍为走马承受过县劾不时赈济令佐皆停官被鞫或言师成有力焉后改宣教郎押白金诣虏帐用虏中权衡亏其半酋怒甚同行皆股栗襄徐辩竟得直尝作吊陶朱西子赋兴寄高远而奕子安世襄子安行皆复登第安世资端厚教后进有法宦不遂卒安行笃行义能官今为金华宰

　　洪尚书
洪尚书中孚字思诚比部湛之从孙十四首乡贡避前达处第二方在太学神宗已闻其名且为内翰苏公所奖登第试校书郎黄冈尉盗张韬以三百扰境上久不获中孚单马出境追及发三矢连毙之元佑中为成都县主簿雕门蛮叛帅以属中孚即日度笮桥呼酋长慰拊令自归人谓胆大于身改秩后多所更历崇宁初召对擢提举河东常平岁省大臼?辰费亿万增秩改转运判官除直龙图阁升副使赐三品服熙河新边乏用以金五千万为助上喜谓得刘晏移漕熙河兰湟路进集英殿修撰兴鼓铸榷酤市易博籴安西米募蕃部弓箭手辇致新边裕如湟鄯部皆极边行路苦剽掠创烽火台置邮传屯要害处以闲田给候人使自耕又请河东戍卒代兰州坐团者给铠仗使遇贼得自击置通川通津堡以扼其喉后召为户部侍郎时方受八宝礼赐如南郊有司告乏中孚未至三十里中使促入都堂议中孚命吏奏办吏惕息不敢书虽尚书亦然乃独奏果无乏事吏畏其聪明思有以中之白开封吏庇郑伸逋负不追者中孚曰后父之外别有郑伸邪吏战栗语塞夏人赍宝货来售中孚坐驿呼使前不可曰我虽微亦使人也遣驿谓之曰尔以货来直贾耳命酬其半贾夏人谓无戏我中孚曰往者回鹘入贡道而境尔掠其资而有之我特以其旧故不问尚敢校邪虏问知姓氏惊曰初不知河东洪老子也拜而去有诏褒宠上以陕西茶马课不登问曰神宗朝岷山茶一垛易一马今茶数倍矣马不至奈何对曰蕃部日饮酥酪恃茶为命若稍重茶禁不急于马则马自至解州盐池岁供八十万池坏后行东北盐岁得三百万而议者欲复解盐中孚言解池非暴以烈日鼓以南风不可成今厚灌水以积成之味苦而不可食中外已便海盐之甘矣其肯舍之乎若推东北之法广之岁入何止三百万哉卒如其议寻以徽猷阁直学士知太原府夏人重兵压境来议地界中孚饬诸将乘便掩击皆遁去且移书来罢议后以知永兴军入觐上问近岁乏才之由对言祖宗时近臣有过特旨放罪所以优其礼而厚责其报身虽在外闻朝廷政令有不当交章论列执政不敢肆台谏不敢默小人拱手知难而退自熙丰以来宰相欲行新法畏内外掣肘建言法行自贵近始自庙堂大臣侍从台谏皆拱手于绳墨之内不敢有所措意近又升走马承受为廉访使者以轧外台之吏由是连帅监司不敢按部吏州县之官不敢治胥吏上下相蒙苟且成俗风教安得不坏人才安得不乏上叹息称善后帅真定府女真遣使约夹攻辽许以燕云地归中国上密诏河北诸帅经略之皆以为可许中孚曰臣游边久熟知辽人情状昔辽主洪基用其相刘六符之言大蠲燕云赋役今其国虽弱民心未忘且中国通好岁久一旦与其臣妾覆灭之臣恐灭辽之后女真未易制也凡数百言会遣中贵人谭稹来议中孚曰谁为此谋国之贼也稹大不乐竟劾使去降待制又夺之时政和六年也城北寨禁山多大木百年矣斩伐几尽中孚请削山浚堑以防不虞未报而罢其后识者追叹之以中大夫龙图阁待制致仕绍兴元年卒于家年八十三子汇与诸孙以雍睦称

　　胡金部
胡金部伋字彦思婺源人父绍幼力学嘉佑中林希为州考试官绍首荐礼部尚书品天下魁文以绍为第一晚为剡主簿州遣官分检诸县旱七县诉所检不实独绍所检山阴无诉者守因尽委复视之新昌尤多大族而绍所蠲例下户后分检七人者皆冲替绍益知名伋绍圣中与弟伸同登第累历中外政和四年通判深州廨有菜圃千六百余畦岁得钱踰二百万伋以圃送公使库时州县官颇营圃规利河北副将令禁卒卖菜虚贾钱者五十六人北平军稻田务官以菜钱决责兵士致断腕会籴便使者沈积中以伋事闻诏奖之曰君子不尽利以遗民不苟得以思义公仪休身相鲁国怒拔园葵孔奋为姑臧长不欲自润旧史载之以为美谈汝久践郎省出倅方州遵条诏之严挺洁廉之操能却园利悉归有司庶几古人可励流俗覆实来上朕用汝嘉于是鞫二人者召伋赴朝终金部郎中

　　胡司业
胡司业伸字彦时幼颖悟七岁父课二兄伟伋为庄周梦蝶诗伸亦随作末云谁能分梦觉真妄两悠悠绍异之年十四随兄游学杭州月试辄先出又数为之首教官命移案就察之问所用事对如响苏文忠公为太守闻之遣鞍马召与语甚见叹异登第试学官授颍州教授部使者列荐崇宁初召为太学正进博士数岁迁秘书丞著作佐郎与修神宗日历及礼书除右正言数月以亲嫌改符宝郎迁辟廱司业后二岁责监杭州楼店务继知无为军时巢县猾民有诉令者率敛钱数百千椟藏寘列肆中伸察所诉不实物色之得其椟与簿书具载所以饷吏者按致其罪慰谢令政尚慈恕民绘其象在学校久于名士多所甄引遭丧乱遗槁存者尚二十万言从弟侃字彦和始名侔登进士乙科尝仕为宰去官寻得直竟不复出凡数十年自号柳湖居士恬静好书晚苦目疾犹使子孙诵而听之将终自为志积官至大夫

　　黄侍御
黄侍御葆光字符辉黟县人少孤刻意于学年十六居太学有声四试礼部不第县欲以应八行科辞不就从使高丽补将仕郎以铨试优等赐进士出身调齐州司理阅狱囚枝蔓者一夕遣数百人通判以为疑视牍无不当者上其事进秩修职郎政和三年召除太学博士又以荐者赐对改秩除校书郎后为左司谏以言事忤大臣徙符宝郎七年除侍御史建言常平法坏及乞推陕西监司赴所部燕之禁颁之诸路郊祭百官饔饩用羊数万屠割烹煎腥膻淋沥请并支食钱以称严恭之意北方归明人李良嗣撰北夷录平夷书大臣主之擢秘书丞葆光论良嗣犯罪亡命蕲于免死既妄撰平夷等书以干进万一语泄致生嫌隙又良嗣私问骨肉消息不绝此其心亦未易量自祖宗至今纳疆土携族帐来归者不过崇以虚名厚以禀禄置散地羁縻之未闻养之华省因列五害以防微为戒条三省枢密院吏非元丰旧制者其大弊有十革之省费月数万因请更中外引例破条及无条制直陈乞者令各守成宪又言君尊臣卑刚健者君之德而其道不可屈柔顺者臣之常而其分不可抗引洪范威福刚柔之说以为威福之柄在我和而顺我者克之以柔强而弗助者克之以刚用刚克则沈潜之于内所以制奸慝用柔克则发见之于外所以昭忠信先王所以操利势驭人群而莫敢撄者以此徽宗令左丞读其奏于殿中以示大臣知兖州方邵辄至国门求赴堂禀议葆光奏请重窜之上悦面谕曰未尝敢有人言此者又论崇宁后增置兼局之费有旨令蔡京裁定京乃阳请一切废罢士论恟恟上疑不可行葆光言如礼制局详议官七员检讨官十有六员制造局文武官三十余员岂无可裁定称上意者他日因雨泽愆期奏对言君臣同心相济然后可以寅亮燮理今师臣蔡京开僭拟之路负委任之意启跋扈之心太宰郑居中少宰余深皆依违畏避此所谓天气下而地气不应者章入不报京阴中以事移卿寺未拜谪昭州安置宣和二年令自便寻以职方员外郎召未至复主管江州太平观其谢上表云言之未尽悔也何追四年知处州州经寇攘前此民赁官地居者至是豪右增直强请葆光至悉按如其旧输赋阅囚每事经意为建学请监书阅二岁除直秘阁再任疾将革闻蔡京罢喜动颜色没之夕家未有绘象索之民闲得百余本葆光尚气节喜推挽后进开口论事无所隐讳博涉经史文尚理趣素恶积财俸余以赒亲旧为嫁女奉丧家无所余郡人敛赙五十万子由中却而不受相与述其勤事感疾之状诉于朝得一子官

　　汪丞相
汪丞相伯彦字廷俊祁门人崇宁中登第调成安主簿时吕惠卿镇北京见其文嗟赏数檄主旁郡学用中书侍郎梁子美荐召会子美帅定州辟管机宜文字移大名复从之连三帅十余年皆留自佐及子美再帅诏缮守□务从宏大子美专倚以办不数年陪都势成奏功自宣教郎至中奉大夫宣和二年召对除开封府司仪曹事迁军器将作少监后擢尚书虞部郎靖康初中外戒严工部四司三监长贰诸郎无一人留者凡□御之职大率兼之所至皆办召见献河北边防十策剀切当帝意即以付尚书省寻直龙图阁知相州赐金紫陛对极言当世事帝嘉纳谓曰兵起北方士悉求南去卿独以边警请行真体国之臣加赐衣马器冑及赏士金帛至相州大修城壁儆师聚粮申明赏罚军声甚振冬十月金人陷真定诏移府相州命兼领时太上以康邸出使在磁方虏骑充斥伯彦亟以帛书请王还相州以安人心遣将刘浩帅兵二千卫王翌日躬服櫜鞬迎河上王喜谓曰他日见上当首以京兆荐公闰月王奉檄书开大元帅府以伯彦为副欲引兵渡河谋所向或请出浚滑或请渡王俞或请趋魏县言人人殊公独奋曰非出北门济子城不可抗论详明众莫能夺王喜曰廷俊之言是也议既决或犹欲宿留伯彦以为承此冰坚不渡万一春泮大事去矣遂奉王渡而身为之殿未毕数骑而陷已济饔人不至乃奉羊羹饼饵以献时以方冯异王霸遂由大名历郓济达于宋时所将皆乌合屡危赖伯彦调护以免先是王已渡遣所乘车来迎属天寒又解所服绦褐以赐是月奏为集英殿修撰明年二月承制拜显谟阁待制升元帅寻进本阁直学士王即位南京即日擢同知枢密院事方披荆棘立朝廷百度草创伯彦夙夜匪躬以赞成大业六月知枢密院事驾幸扬州明年十二月拜尚书左仆射会集弥月求罢未报乘舆南渡乃除观文殿大学士知洪州自是屡黜后尝知广州盗数万方寇广东一夕遁绍兴九年春以观文殿学士知宣州召对泣谢上为改容翌日拜检校少傅保信军节度使赐鞍马笏带茶药留旬余燕见锡赉无虚日陛辞至漏下数刻至郡未几请祠诏特给真俸自始仕在北方至是归适四十年拥旄节还家上冢会族姻父老为笑乐时子召嗣知抚州命移本路转运判官使便侍省十一年以开府仪同三司致仕卒年七十三疾革言不及私辍朝两日官给葬事录亲属十一人赐田十顷银绢各千伯彦资乐易不事边幅事上接下以诚未尝一日去书不观有表章奏议杂文数十卷中兴日历五卷春秋大义十卷又集三传本末为三十卷

　　程显学
程显学迈字进道黟县人程忠壮公灵洗之后登第为仁和尉以捕盗改秩知西安县政强明竞渡者持仗而哗官兵不能禁守以语迈迈遣一吏持判示之曰不即散与俱来众惊曰此知县判也即散去部使者督诸郡水旱积欠郡因移文督税之倚阁逃绝者迈曰衢州数年无水旱何积欠也守不能屈由是佗邑畸零逃绝者皆免考试处州回县有太辟七事阅案释其三众无异议调知盐城县宰相刘正夫押敕见其名召与语曰往在太学见君文今为县又有美政乃荐之徽宗嘉其对除提举江西常平起家不十年乘使车过里里人荣之民有讼田者二十年不决迈阅其牍问讼者年几何曰六十六迈曰尔所赍券乃庆历三年时方年七岁安得妻财置产讼者叹以为神曰蚤二十年遇之可以无讼岁旱募流民浚洪州东湖水患为息后入为户部侍郎除提举措置河北路籴使以办闻命再任继除直秘阁中使李彦衔旨宣谕因语迈西城所田须（上臼下辰）具迈送铁（上臼下辰）具一车彦大笑寻褫职罢任太上即位南京召除左司员外郎后迁太府卿提点郊祀事务省费十六七因编进命付史馆迁起居郎会建州贼叶浓据城称兵以迈为福建转运使直龙图阁按旧给州县盐本令鬻盐岁有常数用度以足召未至就除集英殿修撰知福州叛兵杨勍至白沙闻有□去建州剧贼范为阴窥福州统制李捧为所败迈遣约降有日会谢向等奉使募兵遣人诛贼欲自以为功于是复叛而所在盗起率万人建剑汀邵武皆盗区迈且招且捕所向悉平惟范为未下乃遣新招降张毅使守古田责以立功又谨守南剑界移制置使兵入屯三田范为由是不敢窥兴化漳泉迈度大将辛企宗及谢向等终不能平贼密请王师航海不五日可至福州庶一战灭贼章十上不报乃奏谢向连贼企宗玩寇且贼不可赦上感悟命大臣由海道贼不虞王师至不一日平费不及民乃请录死士后给胁从无归者粟及田庐掩露胔选循吏抚养留广东舶米五万以宽民赋且乞量留大军得三千人后松溪及汀漳有寇赖以平绍兴二年召进徽猷阁待制知温州黥平阳吏四十人他县猾吏以次遁去上谓宰相曰程迈温州之政光绝前后今之吏师也丁父忧后之信州会议复发运司以迈充使迈以为祖宗时发运司事权甚重今属官纔八员而无辟选之文则任太重权太轻给缗钱二百万欲一年有成敕三年有蓄积利源太狭责敕太速又今二百万不能当昔时百万所籴固未广而仓船稍脚之费皆未知所出若责之州县深惧扰民且谋不审则行不远责太速则智者不能善其后乃力辞上慰谕之且令增给籴本陛辞又奏曰昔唐刘晏兼九使财赋悉归一至国朝始分为三然三司使居内而发运使居外犹相为表里今天下财赋益分租庸专于转运常平专于提举盐铁则有茶盐司鼓铸则有坑冶司平准则有市易司户部既总之发运独存其名耳况今中外责此司甚重而视此司甚轻愿诏使明知兴复之意而行之如祖宗时则臣不敢辞上曰已诏三省除卿杂学士以增重使权会后省缴奏而止乃置司平江府以秋成和籴各因其郡县为贾稍增之籴四十余万而所费籴本几半廷臣屡以为言上辄止之寻权知府事又言今籴本尚二百余万缗可籴五六十万石而一司官吏与将来漕运所费比民闲贾又增什四五则籴买终无补于国虚费用度乃罢就除知镇江府兼沿江安抚使军兴后为一新官府陶瓦贷民因兴修学校鄱阳岁饥湖多盗上忧之进徽猷阁直学士知饶州奏蠲舟车征算增米贾以招商贾不踰月米大至又手条宽恤三十余事揭于州门民以宁息徙温州至适火后为营官舍千区开河渠立望楼结火保更为新学多士趋劝诏书褒谕转左中奉大夫进显谟阁直学士再知福州州有旧招安贼首等一百余人以使臣禀羁縻之郡人常侧目会戍兵还朝因尽遣归枢密院听差使寻罢奉祠绍兴十五年正月卒年七十八有漫浪编五卷奏议表启三十卷诗二百余篇侄孙叔达今宗正少卿太子左庶子

　　凌待制
凌待制唐佐字公弼休宁人登元符进士第授大名府司户帅梁子美甚器重之就差夏津县令河北有疑狱系者二百人历十三年十置狱唐佐往决之得其情人皆感泣夏津是岁旱比还雨随至时号县令雨狱上进秩二等召为敕令所详定官迁光禄宗正丞历京畿江东常平后知登闻检院尝语侵王黼请祠得南京鸿庆宫翰林承旨郑三益荐才堪大用上曰非美髭髯闲于进止者乎即日除开封府司录府尹罢连坐谪衡州酒税后知严州号令不烦暇日与诸生讲学作易传数万言进之以部使者劾罢唐佐警敏事亲尽礼好周给亲族建炎初起提点京畿刑狱时道路方梗或劝缓进慷慨遂行进直徽猷阁京畿寇益充斥与战数十合杀伤过当三年除知应天府虏骑数十万围城城中兵少粮乏外无援誓以死守及陷被执虏欲降之指颈曰此可断不可降也皆义之刘豫欲污以枢辖不从留使守应天继得豫虚实密以蜡书奏朝廷事泄豫捕致大梁怒曰何为见卖唐佐曰国家何负于尔而反面事虏一世皆欲杀尔何独我也豫犹惜其才系累日度终不可屈遂引出害之临死曰恨不见枭刘豫之首豫羁其妻子于颍昌时绍兴二年也明年诸将复颍昌妻田氏以唐佐死状闻诏赠待制已而颍昌复陷不复知其家存亡又有卢谏议臣忠字信仲黟县人登政和中第建炎初由临安府司理召累迁右正言上骤欲用之命相者视之曰有膺而无背官不过此矣后扈驾至建康虏骑有逼近御舟者臣忠叱之势益迫潜水中后数日上求臣忠所在左右记其处以对使没取之拱立如生赐水银以敛赠谏议大夫与两子官

　　汪内翰
汪内翰藻字彦章婺源人自曾祖以下三世第进士藻幼学精博好春秋左氏及汉书思以文显当世登崇宁二年第琼林宴中席颁冰状元霍端友属使表谢授简立成一坐惊叹后为江西提学司属官徐俯以前辈文章擅名见其诗于僧壁曰我辈人也率洪炎洪刍往访之还除九域图志所编修官历校书著作佐郎符宝郎故相王黼以太学同舍不相中比当国绌通判宣州梁师成方用事荐人多至大官时号隐相闻藻罢使其客吴可通诚款曰服公名旧矣幸过我禁从可立得藻不往或劝之笑曰若欲使我与可等伍邪到宣州未几请祠凡八年终黼之世钦宗即位召历屯田礼部郎太常少卿起居舍人太上时为中书舍人赐三品服坐试潭州进士何烈失当罢为集英殿修撰领外祠明年复召为舍人权给事中兵部侍郎兼侍讲直学士院国步方艰一时诏命典册皆出其手能道上意所欲时以比陆宣公又因事传古遒丽精切世争传诵尝草赐高丽诏上顾辅臣称其得代言之体拜翰林学士以所御白团扇书唐杜甫诗紫诰仍兼绾黄麻似六经十字以赐尝陈所以待诸大将者三事后卒用其策又请续元符以来至建炎改元日历因命兼领时中外新定乃搜访缺文稽采众论为力甚多寻除龙图阁直学士出知湖州领日历如故为颜鲁公请庙号取所籍朱勉窗户尽以为庙饰户部和籴米六万籴四万而上书自劾诏不问岁余复降本钱籴数万适岁稔物估相当以办闻进一官亦不受移抚州继提点江州太平观翰林学士范冲以为藻所纂日历经涉岁月稍见功绪一旦中辍惧积久散逸后人益难措手可因其闲使仍旧纂集从之诏许辟官属二人赐史馆修撰餐钱辞不受上其书凡八百帙遣使赐茶药进官中大夫除显谟阁学士知徽州以从官典乡郡人以为荣移泉州三衙大校阅禁军伉健者使州具资粮遣送藻以为州并海宜宿兵□非常留不遣且驰驿闻大校怒至以语侵之免符卒下徙知宣州改镇江府府经乱后岁输上供米不如数转运使阅庾中见米尽封之犹负数万军无以食至则破鐍给之以闻始藻坐王黼故出至是言者犹以为黼党罢之继落职永州居住阅七八岁卒年七十六后二年诏复职且官其二子及徽宗实录成用藻所著为多赠端明殿学士性乐易不饰名誉居官矫然不侵前后典六州多惠利好大小篆有文集行于世又有裔夷谋夏录青唐录各三卷古今雅俗字四十四篇

　　胡待制
胡待制舜陟字汝明绩溪人建炎初以殿中侍御史弹宰相出知庐州淮西寇盗充斥舜陟治守□增筑东西水门首招降刘文舜兵万余因以为用时孔彦舟白彦中丁进李胜皆以巨盗合从光蕲寿久被围命文舜及其将破之解三州之围张遇自濠州奄至梁县舜陟使毁竹里桥伏兵河西伺贼半济击之刘正彦受命讨丁进至则须兵舜陟已先遣文舜破进因拒正彦不与正彦留屯不肯去驿闻于朝舜陟亦劾正彦逗挠时正彦有异志而患兵少舜陟卒不与孙琦兵抵城下舜陟城守拒之索粮不荅而时出兵击其抄掠者琦宵遁邀击得其辎重叛将范琼破寿春焚掠声摇淮浙移书遣五骑责钱帛给军叱斩其四留一骑还报又檄诸郡勿与粮琼遂由光蕲绝江而南时淮西八州唯庐按堵民绘其象于教弩台移知建康府四年六月以徽猷阁待制知临安府绍兴中复知庐州先是舜陟去后州遭残破守武臣责官逋在民者数万甚急又托赡卒令市贩输金至则蠲罢之溃卒王全请以其众隶麾下招集流散官为筑室贷（上臼下辰）种食秋登乃偿奏官包孝肃曾孙亳贼有扬兵欲南渡者持重不为动后知广州有功弟舜申舜举子仰最显

　　汪少卿
汪少卿叔詹字至道歙县人少敏于为文先是治平后四十年县无决科者至崇宁中叔詹与同县二人登第未几从弟希旦继之叔詹言论慷慨尝权芜湖县发运使卢宗原请堤丹扬湖为田方大兴役叔詹以为不可成宗原抵以格诏叔詹至京师上封引唐李白诗湖与元气连风波浩难止为验徽宗阅之即日罢役擢提举潼川路常平究盐井利病奏捐虚额及免逋欠者甚多比还枢密李纲引为编修官太上即位南京命权太常博士充彻币官仪注多所草定从至扬州议遂驻跸叔詹以扬州无险固不若且驻金陵徐图兴复因近亲士（□褭）白计时诏自中出宰相难之后卒不可守绍兴中知鄂州提点湖南刑狱有惠爱以司（上臼下辰）少卿总领湖广荆襄江西六路财赋饷武昌军凡八年无阙事卒年八十一子若海字东叟十八游太学靖康初国步方艰太上以康邸出在相州中外隔绝若海夜自京城缒及王于济州□言京城事词谊激烈一日至三访问赐衣服巾履补修职郎充帐前差使从至南京改承奉郎尝招喻节制江夏军马李允文辈及为刘锜请师以劳数增秩后以朝散大夫知道州陛辞上问卿久不见向安在除直秘阁改知江州训词有朕起兵时主簿之语其眷异如此希旦字周佐宣和初自虞部郎出知泗州王师东南下众数万糗粮驿传毕给进秩除直秘阁寻赐金紫再任后知袁州方军兴缮治城池斩土军之妄言徼求者代还江西列城多失守袁独全父老为立祠绍兴中知舒州造瓦贷民以易苫盖并给耕牛江浙流民多至者终朝请大夫后有将作监丞若容正夫秘书丞若思行夫于叔詹为从子绍兴中凡弟相继登第若容少苦学性端方友爱诸弟当之官母或未欲往辄尽留妇子使娱侍由通判洪州召对称旨除将作监丞若思明悟有余历仕多为达官所知干道中由国子监主簿入馆尝因奏对上以为深得爱君之义而若容子洪世其科

　　胡殿院
胡殿院汝明字传道黟县人其先育为晋新安太守因乱家焉明星仕梁天监中为太常卿汝明资乐易不事矜饰至议论有未安必反复求是登第历南康军教授无为军士曹改秩后除宗正寺主簿建炎初召以忧不行后通判鄂州干办行在粮料院赐对上称其老成权监察御史不数日除殿中近例所未有时边事粗息建言乞经营太学作新人才以□中兴官使明年立太学又言顷来赏厚而罚轻官吏为奸者无所惩销钱为器及散出外域者宜申其禁乞罢州郡添差酒税兵官及外台缉捕主管官部使者庇奸赃致台谏论列者使与连坐或有籴买给卖科配之类戒吏毋得暗增虚数缓新田之赋事多见从时新开米芾书帖唯赐从臣诏特以赐出知饶州后致仕累岁卒年七十七

　　先君尚书
先君尚书讳汝楫字彦济姓罗氏歙县人冠岁首乡贡在辟雝以文为司业胡伸博士毛友所知数寘优等登政和二年第为郴州教授眉山唐庚过郴赏其诗练永为提学视事半岁按部且及境犹未通姓名然永至即论荐历州县不求人知数与土官争事建炎初及绍兴二年两尝召审察寻补外八年七月召监登闻鼓院除大理寺丞刑部员外郎及对请令命官犯公罪勿取特旨以终惠臣子又户口雕耗宜少宽养子之禁太上称善是日拜监察御史后二十余日迁殿中侍御史论淮南不可弃置度外宜增其□调武人为守选帅守领浙西防海之寄置都统以护湖北诸屯趣刘光世出援刘锜及锜立功为请更戍以休其众闲谍言多不同请西府择谨信者总之革窜名赏籍人以劝立功者江西福建广南宪臣请使通治群盗折帛匹八千估太高乞愿输本色者听州郡被灾伤尤甚及盗贼未息者不宜用田业一概率钱供军禁浙东以积谷收物力钱者还余杭民田增置为牧地者五千亩迁起居郎兼侍讲上问或谓春秋有贬无褒此谊是否对曰春秋上法天道春生秋杀若贬而不褒则天道不具矣上尝曰自王安石废春秋学圣人之旨寖不明近日得其要者唯胡安国及卿耳尝以当转朝请郎为先大父乞五品服及侍经幄上数问卿父比日安好否辄奏起居饮食状上常悦论列权幸多所裁抑又言职事官补外庙堂多超越除授请罢监当资序人除郡守知县资序人除监司未至官者迁御史中丞兼侍读首请戒中外谨守祖宗成法会编次续降指挥公言艰难以来一时申请多失列圣仁恕之意宜痛删其不合者马院官占富阳沙田为牧地马不至而民代输如故因斗有死者公坐台得其事即入奏请还其地与民上竟开纳始赵丞相罢所援引例贬弹者方未已公为副端独奏言和议之初缙绅所见不能皆同王庶等已黜不足深罪所保全甚众及是为台长时执政多由此递迁会宰相又与执政不（口十）欲去之公方数求出旧例中丞侍御史不并置乃除一侍御史已而公迁吏部尚书继充国信使还申前请降诏不允请益力除龙图阁学士知严州绍兴十四年也公时年五十六秩满请祠以归父子白首相娱自是不复出凡提点江州太平兴国宫连四任二十六年遭先大父忧未终丧薨年七十先是公尝闭阁为一书手封以授先夫人曰异日付诸子以闻后十日发书乃遗表其首曰父母之体生则有终君臣之情死而不易读者壮之累赠开府仪同三司公体貌秀伟音如钟上尝谓其南人似北少自植立不交流俗与人言不强相取下燕居率正衣危坐入朝七年虽不至大位而以全名始终有东山稿奏议外制数十卷

　　朱吏部
朱吏部松字乔年婺源人蚤岁擢进士第调政和尉用内翰綦崇礼荐召充秘书省正字丁母忧服阕为校书郎兼著作佐郎历度支司勋吏部郎中出知饶州行状未出有子熹字符晦登第后一仕为同安主簿读书求志尝召不赴干道中召对除武学博士未至请祠监潭州南岳庙后除枢密院编修官不就淳熙初诏以熹安贫乐道廉退可嘉改秩领祠观四方学者推尊之

　　汪枢密
汪枢密勃字彦及黟县人年十八首乡荐后登绍兴二年第调严州建德主簿为人浑厚不妄言同列以诚长者待之不知其长于吏道也中书舍人董弅时为守勃见为言愿得一二事众所不能处者得为裁决之弅择委数事所处决皆出意表由是深相敬异绍兴十三年除太常簿入台为检法历三院御史右谏议大夫兼侍讲迁御史中丞十七年除签书枢密院兼权参知政事居二岁数上章求出以端明殿学士再领外祠凡六年后起知湖州为政安静不尚鞭朴未尝妄费公家一钱民闲至锓木为语家揭一本寘坐隅曰贤哲太守福寿千秋天子嘉之诏进秩三等既退居专以教训子孙收恤乡里为务岁新陈未接必捐贾出谷???方?近数郡赖之晚节子孙皆以文蓺擅名场屋子太常寺主簿作砺凡五上礼部而孙义荣义端同时登第义端为进士第三人说者美之后有旨复龙图阁学士会卒诏追复年八十四

　　金尚书
金尚书安节字彦亨休宁人其先唐末自京兆徙幼颖悟强记登宣和六年第调洪州新建主簿期岁而荐章七上秩满范丞相引为删定官当绍兴初法令散逸凡专司法皆安节所修次书成会广中得旧本上之略同旧例改秩后率迁安节独滞故官后谢祖信迁寺丞见宰相曰金删定改官在众人之前以不事请谒无为言者祖信不敢先之任满还家明年召见对称旨太上皇曰金安节好士人若益涵养有用之才也除司农丞七年五月擢监察御史建言比年栋挠者皆由自用其智无以揆天下之务宜众建大臣使均任其责寻迁殿中侍御史秦丞相再用方得君进其兄梓知台州连章论其超躐竟罢之寻以急告去朝坐是闲废十有八年家贫祠禄不给处之自如故相死起知严州提点浙西刑狱入为大理宗正少卿在卿寺凡四年有言其独立无援者上曰朕亦知之迁礼部侍郎谢日面谕曰卿久合作从官继兼侍读迁给事中今上即位诏给廷臣笔札条当今弊事安节条奏有成法者宜不得辄请用例严侥求内降之律及请稽宝元诏旨详校入内内侍省御药院内东门司凡百支费堂除差遣当稍省归吏部并许官长辟除益清中书之务荫补文武宜各依本色毋令专求文质妨右武之义在职封驳甚多其在太上朝封还殿院杜莘老出守之命至是论潜邸恩除阁职者尤为切至两朝皆优容之后拜兵部侍郎数月求去得请给事中胡铨援韩愈留孔戣及近例缴奏上从之隆兴二年正月迁吏部侍郎寻权尚书告老益力诏以敷文阁学士转一官致仕赐对衣金带鞍马时去郊祀纔数月特许奏荐不降等陛辞面赐金鱼去都多叹羡者太学生百余人伏阙三上书乞召用干道六年卒年七十有七安节为人乐易恬退遇人有礼在朝则衎衎正色亲丧不入私室与兄相友爱后以不降等恩奏其孤素不问家事诵书或至夜分后进为立祠于县学

新安志卷第八
歙罗愿撰
　进士题名
　　叙
国家惩五季之余学校不修招选道缺悍夫庸卒攘臂而议于世于是艺祖受命首幸太学思用儒相以风厉天下列圣继之辟馆阁崇科目君臣拱挹论说唐虞先是学者患书籍散佚乃即师弟子所聚曰书院者赐以九经并释文之属又诏赍七经疏义并三史于杭州摹传之而后家始有书开天章阁召政事之臣议兴太平而后群始有学置师弟子员或即用其郡之人使为教授而后士始有师又下湖学　　　　取安定先生条约施之太学着为令而后学始有法承平既久豪杰命世之士兴于其闲以通经学古救时行道者倡率之道揆明于上儒俗成于下则士益思显于世然设科赐第列圣所重太平兴国中锁听人有颜明远刘昌言张观乐史上惜科第不与止授掌书记又五岁至雍熙二年始令乐史附第一等是以预其选者为世歆羡贤者欲行其义而中人乐就其名以至于今方来者益众世之说者见其如此以为天下之士舍此固无所用其身不知其始之劝奖成就百年必世如此之难也新安自国初贡士之数盖少至嘉佑祫飨诏增歙饶州共四人而亦不显每州所贡之数然异时四方士俗爵位相先游学在外者往往即贯其籍以试如洪湛以江宁吕溱以扬州之类是也崇宁行三舍法贡七人宣和五年复进士科以十人为额绍兴二十六年诏罢西北流寓试并入土著视解额最少处参以前榜终场人数率百人解一人而郡终场者千一百有十八人于是稍增解额为十二人而近岁士益多毋虑二千人云自干符二年有制科天圣中设武科郡亦颇有其人又有铨试优等献颂赐第乐成释褐及以献策赐官之属其累贡不第者又有特奏名进士前后皆题其名立之学更三贤守黄公诰汪公藻洪公适为次续之自绍兴二年以后官以左右冠衔则特奏名进士始不列不可复得辄因碑所载更订之附于志

太平兴国五年苏易简榜 【前二十三名并通判赐宴迎春苑】  
　　张秉 【歙第二人　枢密直学士礼部侍郎】  谢泌 【歙　右谏议大夫】  
雍熙二年梁颢榜 【初得梁颢以下百七十九人后三日再放洪湛以下七十六人湛文采遒丽特升第三人】  
　　洪湛 【休宁比部员外郎从孙中孚】  　 
端拱元年程宿榜 
　　查道 【休宁第十一人咸平四年试贤良方正能直言极谏科第一人待制】  
二年陈尧叟榜 【赐御制箴】  
　　舒雄 【歙正郎】  李照 
　　俞献可 【歙龙图阁待制弟献卿子希甫希孟从孙师锡曾孙正图】  
淳化三年孙何榜 【印赐儒行篇】  
　　查拱之 【休宁】  许南史 【祁门转运使】  
咸平二年孙暨榜 
　　俞献卿 【刑部侍郎子希元希旦孙叔良】  吕士元 【歙明经秦州陇城令子渊溱】  
三年陈尧咨榜 
　　聂致尧 【歙赠礼部尚书子冠卿世卿孙武仲曾孙循矩】  
　　方仲询 程宾王 
景德二年李迪榜 【前三名用一节呵导余人双控马首遇常参官敛马侧立特奏名五举以上及曾经御试六十二人赐同进士出身】  
　　闵惟庆 【歙屯田员外郎子从周曾孙师文】  洪融 【特奏名五举御试赐第】  
大中祥符元年姚晔榜 【廷赐袍笏】  
　　方溥 方仲弓 
五年徐奭榜 【官给印纸起草并摹印御题赐之】  
　　俞希甫 【和州推官】  聂冠卿 【翰林侍讲学士】  
　　许俞 【黟知太冶县按孝行录祥符七年登第而进士登科记无之似是明经也】  
天禧三年王整榜 
　　汪震 【婺源司封郎中子宗颜孙谷曾孙藻元孙恺六世孙鸿举】  
　　魏平仲 　 
天圣五年王尧臣榜 
　　闵从周 【歙都官郎中孙师文】  聂世卿 【太常少卿】  
　　吕渊 【弟溱】  丘浚 【黟殿中丞】  
八年王拱辰榜 【赐大学篇自后与中庸闲赐】  
　　孙扶 【黟】  孙揆 【黟都官员外郎】  
景佑元年张唐卿榜 
　　喻琳 【绩溪归姓葛职方员外郎】  曹矩 【休宁都官郎中】  
　　奚舜卿 【黟】  俞希元 
　　张佥 　 
宝元元年吕溱榜 【第一人将作监丞】  
　　吕溱 【礼部侍郎】  孙抗 【黟甲科工部郎中广西转运使子适迪适遇孙略】  
　  俞希孟 【殿中侍御史孙正图】  
　　汪信臣 【婺源】  汪澄 【婺源】  
　　程珪 【特奏名】  程说 【特奏名】  
庆历二年杨寘榜 
　　冯式 【祁门员外郎】  张苍舒 【婺源朝请郎】  
　　孙挺 【黟太常博士】  胡遇 
　　汪宗颜 【都官员外郎赠中大夫子谷孙藻曾孙恺元孙鸿举】  
　　董安 　 
六年贾黯榜 
　　孙适 汪师道 【婺源职方员外郎孙僎】  
皇佑元年冯京榜 
　　舒介夫 【黟著作郎】  　 
二年 
　　许元 【以发运使称职特赐出身】  　 
五年郑獬榜 
　　聂武仲 【侄循矩】  王汝舟 【婺源朝散大夫夔州路提刑】  
　　胡宏 【绩溪侄舜陟舜举】  汪谷 【奉议郎子藻孙恺曾孙鸿举】  
　　汪师熊 【婺源】  　 
嘉佑二年章衡榜 【先达题名碑汪伋下有孙迪按孙抗之子迪在熙宁三年叶祖洽榜中此榜孙迪自邵武人】  
　　王淑 【绩溪】  胡彭年 【婺源】  
　　汪汲 【绩溪奉议郎子奕襄孙安世安行】  　 
四年刘辉榜 
　　俞叔良 【甲科寿春尉】  　 
六年王俊民榜 
　　俞希旦 【朝议大夫赠金紫光禄大夫】  　 
治平二年彭汝砺榜 
　　张逢 【婺源】  　 
四年许安世榜 
　　俞师锡 【朝奉大夫】  汪适正 【婺源】  
熙宁三年叶祖洽榜 
　　孙遇 孙迪 
　　汪茂 【婺源特奏名】  　 
六年余中榜 
　　孙冲 【黟宣德郎】  汪鸿 【祁门】  
　　陈绻 【特奏名】  　 
九年徐铎榜 【赐官钱印小录】  
　　舒升中 【黟】  　 
元丰二年时彦榜 
　　方劭 【婺源宣德郎】  孙适 【子略】  
　　洪中孚 【休宁礼部尚书龙图阁待制弟中和】  胡安节 【婺源】  
　　江霖 【黟以下特奏名】  奚戭 【黟宣义郎】  
五年黄裳榜 
　　程书言 【祁门宣德郎】  聂循矩 
　　胡鋐 【婺源】  俞易直 【歙奉议郎以下特奏名】  
　　鲍天一 　 
八年焦蹈榜 
　　舒彦中 【黟弟夷中侄宾王】  俞应之 【婺源朝散大夫】  
　　吴鉴 【休宁以下特奏名】  孙逖 【黟】  
　　奚群 【黟】  邓醇 【歙】
　　奚绅 【黟】  曹晔 【黟子文侄夬及】  
元佑三年李常宁榜 
　　金天受 【休宁提刑】  　 
六年马涓榜 
　　汪奕 【宣教郎知德兴县子安世】  程望之 【婺源特奏名】  
　　张大亨 【婺源】  　 
绍圣元年毕渐榜 
　　王悰 【婺源改名愈秘阁修撰从兄慥】  黄德明 【黟】  
　　程诜 【绩溪特奏名】  滕申 【婺源】  
　　胡绍 【婺源封中奉大夫子伋伸弟之子侔】  　 
四年何昌言榜 【罢诗赋】  
　　舒夷中 胡伋 【金部郎中弟伸从弟侔】  
　　胡伸 【国子司业】  汪路 【婺源承议郎知贵溪县子利往】
　　王舜举 【祁门直秘阁提举弟舜中】  奚知常 【黟】  
　　王慥 【奉议郎】  孙略 
　　汪恺 【朝请大夫】  　 
元符三年李釜榜 
　　黄天衢 【祁门】  程迈 【黟显谟阁直学士侄捐之侄孙叔达】
　　凌唐佐 【休宁南京留守赠待制】  方洙 【婺源】  
　　周穗 【婺源】  汪舜昭 【黟】  
　　吴源 【祁门】  李权 【黟】  
　　王汝贤 【婺源特奏名】  方勃 【婺源】  
崇宁二年霍端友榜 
　　汪藻 【翰林学士赠端明殿学士】  胡侔 【以上系龙飞第一甲并从事郎职官改名侃朝散大夫】  
　 胡刚中 【祁门朝散大夫孙汝器】  
　　汪次言 【婺源】  余党 【婺源】  
　　汪伯彦 【祁门建炎宰相】  曹夬 【本州岛通判弟及从弟文】  
　　汪滋 【绩溪特奏名】  　 
三年贡士郑南榜 
　　江致平 【婺源正字】  　 
五年蔡薿榜 
　　汪天鳞 【绩溪】  王舜中 【广州通判】  
　　曹文 闵师文 【南安军通判】  
　　崔耀卿 【歙朝奉大夫】  余器 【婺源】  
　　汪叔詹 【歙司农少卿朝请大夫子若海】  葛致 【绩溪特奏名】  
大观二年贡士王俣榜 
　　何昂 【休宁朝奉大夫】  　 
三年贾安宅榜 
　　汪希旦 【歙朝请大夫虞部郎中直秘阁】  吴敦复 【休宁】  
　　胡舜陟 【徽猷阁待制大中大夫弟舜举】  康泽民 【祁门武举】  
　　张洪 【婺源此以后特奏名】  胡多闻 【祁门承奉郎】  
　　苏侯 【祁门】  张坦 【歙】  
　　洪中和 　 
政和元年 
　　黄葆光 【黟铨试优等赐第侍御史】  　 
二年莫俦榜 
　　卢臣忠 【黟左正言】  余采 【歙】  
　　汪发 【婺源】  胡汝明 【黟殿中侍御史】  
　　罗汝楫 【歙吏部尚书龙图阁　学士子愿孙似臣】  唐咨 【黟】  
　　李莘 【黟】  汪廷直 【婺源类试省元屯田员外郎】  
　　胡铨 【婺源】  胡良 【祁门特奏名】  
　　汪临 【婺源】  　 
四年 
　　洪子阳 【免省学录乐成赐第】  江琳 【同上子致平】  
　　程嘉量 【休宁献颂】  　 
五年何（上□下木）榜 
　　汪襄 【奉议郎主管亳州明道宫子安行】  楚卫 【歙复州仪曹】  
　　胡天矜 【婺源】  汪芑 【婺源】  
　　俞正图 汪掀 【婺源】  
　　鲍安世 【武举】  俞斌显 【婺源武举】  
　　黄理 【黟武举】  汪思 【婺源特奏名】  
　　程协 【祁门】  周知和 【祁门】  
八年王嘉榜 
　　胡醇 【文林郎知沅陵县】  周隐 【歙】  
　　王建 【婺源】  叶上达 【祁门朝请大夫】  
　　朱松 【婺源吏部郎中子熹】  胡昂 
宣和三年何涣榜 
　　舒宾王 梅居实 【歙湖南提举】  
六年沈晦榜 
　　余宾兴 【婺源池州通判兄赫】  汪利和 【婺源朝奉郎】  
　　王昺 【婺源正郎知吉州子允恭】  金安节 【休宁吏部尚书敷文阁学士】  
　　宋廓 【休宁教授侄松年】  王筠 【婺源】  
　　曹及 傅源 【祁门】  
　　汪处厚 【婺源】  　 
建炎元年 
　　汪若海 【国学贡士献策朝散大夫直秘阁知江州】  　 
二年李易榜 
　　汪僎 黄汝能 【黟秀州通判】  
　　韩邦光 【婺源文林郎知安福县】  胡舜举 【朝请大夫知南剑州】  
　　张颖 【婺源弟硕】  汪杞 
　　汪利往 　 
绍兴二年张九成榜 【复诗赋】  
　　汪皋会 【黟奉议郎】  汪勃 【黟签书枢密院端明殿学士孙义荣义端】  
　　胡溢 【婺源承议郎】  程楫之 【濠州通判】  
五年汪应辰榜 【赐御书中庸】  
　　縢恺 【婺源司户】  张敦实 【婺源朝散郎枢密院检详诸房文字兼皇子庆王府赞读兄敦颐】  
　 汪廓 【婺源】  
　　余赫 汪若容 【歙将作监丞朝奉郎弟若息子洪】  
　　汪冠卿 【黟建昌军通判】  孙及 【歙通直郎】  
　　余康乂 【婺源】  胡表东 【婺源】  
　　汪逌 【婺源】  余豳 【婺源】  
八年黄公度榜 
　　宋松年 【承议郎】  汪彦中 【奉议郎】  
　　张敦颐 黄士龙 【黟】  
十二年陈诚之榜 
　　汪俣 【祁门教授】  汪若思 【秘书丞朝议郎】  
　　王允恭 吴授 【侄孙俯偁】
　　程叔达 　 
十五年刘章榜 【复闻喜宴】  
　　汪安仁 【婺源】  程九万 【婺源】  
　　汪安世 【占州永丰簿】  李绮 【婺源从政郎福州教授】  
十八年王佐榜 
　　郑之纯 【歙德兴尉】  汪端彦 【婺源】  
　　朱熹 【婺源】  俞舜凯 【歙特奏名第一人教授】  
二十一年赵逵榜 
　　程大昌 【休宁】  黄时伸 【婺源】  
　　李多文 【祁门】  朱安国 【休宁】  
　　陈王业 【祁门宣德郎】  胡抟 【婺源承议郎知吉州丰永县弟持】  
二十四年张孝祥榜 
　　汪远猷 【休宁太学正宣教郎从弟泳】  汪安行 【绩溪知澧】
　　祝华 【婺源】  陈孚先 【休宁】  
　　李知己 【婺源兄炳】  汪祴 
二十七年王十朋榜 
　　吴偁 郑显文 【歙靖州教授】  
　　程说 【休宁】  张硕 
　　康景杰 【祁门】  　 
三十年梁克家榜 
　　胡俊杰 【祁门】  汪鸿举 
　　金端臣 【休宁临安府录事参军】  　 
三十二年 
　　李炳 【上舍释褐严州教授】  　 
隆兴元年木待问榜 
　　胡持 方有开 【歙】  
　　江介 【婺源】  吴天骥 【休宁】  
　　曹熙 【休宁】  朱晞颜 【休宁】  
干道二年萧国梁榜 
　　祝浩 【婺源龙飞榜第二甲从事郎职官】  吴俯 【太学录】  
　　罗愿 【歙朝奉郎知鄂州侄似臣从侄孙南仲】  　 
　　黄何 【休宁】  胡汝器 
五年郑侨榜 
　　汪义端 【第二人兄义荣】  王炎 【婺源】  
　　章元崇 【歙】  方恬 【歙省元】  
　　詹洙 【婺源】  张震 【歙】  
　　吴箕 【休宁从兄师礼】  吴师礼 
　　汪义荣 汪泳 
八年黄定榜 【赐御书益稷】  
　　陈篆 【休宁】  汪洪 
淳熙二年詹骙榜 
　　汪必达 【黟弟必进】  胡思诚 【绩溪】  
　　汪必进 许询荛 【祁门省试第六】  
　　吴从龙 【休宁】  吴发 【歙】  

　义民
　　叙
夫名之所谓君子者岂有常哉义之所在焉而已己诚向义则人操名以从之一为不义则人操名以去之而世之学士大夫得此名者常多以其讲学明而趋操定宜不陷于不义为足以当此然其闲固有操名而去之者甚可惧也至于闾阎之人先王之所以望之者有不若学士大夫之详然不敢忽也自霸者齐威之徒民犹勉于为善与其为善于乡不如为善于里与其为善于里不如为善于家是以匹夫有善可得而选至汉氏犹有孝弟力田之科而乡善三老率众为善与县令丞尉以事相教后世为治益简吏与民益疏凡吏之所施设者皆非教民之具必待其刲肝股致祥异幸而吏又以为意然后得与于表闾赐帛之宠至于谨身强力率妻子治田桑以奉事其亲联其兄弟而睦其族党者上之所望于下在此矣而有司以其无显异不复言大率老死而无闻是所劝者不可常而可常者劝有所不及也夫兔罝小星之人所以见录于二南万世传颂者特以其施之中林无人之中而不忘敬则以为好德知贱之服役于贵而不敢肆则以为知命如是而已耳岂若后世之云者哉然民生后世循性而动乃亦有自然过绝于人者虽不必合中道要其心主于为义以此知十室之邑必有忠信而人之性善可以为尧舜信矣诚令世之长民者视其人以三代之民而教之以三代之物察之以三代之法其不为三代之俗者则寡矣自黄芮以孝书唐史其后笃行之民因事偶见者仅数人类而录之毋使其无传焉

　　黄芮
黄芮歙县人事亲以孝闻唐建中初继母洪氏疾病芮刲股馈羹而愈正元中父卒庐墓号泣昼夜不绝声遂终身不舍去墓侧产芝十四本木连理者四剌史卢公上其事诏旌表门闾今县西九里黄屯朾是其居处也始因寇盗黄氏之先与其族人聚徒屯此故名黄屯芮太和五年卒

　　章氏二女
章氏二女者歙县人章顶之女也母程氏与二女登山采桑为虎所攫二女号呼搏虎虎遂弃去母由是获免剌史刘赞嘉之蠲其户税改所居合阳乡为孝女乡以表之观察使韩滉因是奏赞治有异行诏褒迁焉 【新唐书但云幼女搏虎又无姓名而祥符经载其父母姓氏特□且云二女俱搏虎今县南陈村山上有大姑小姑庙云又城阳山下有孝子庙不得其姓名】 

　　汪廷美
汪廷美婺源人孝友纯至义居数十年聚族四百口旦暮食必同席有未至者不敢先廷美节嗜欲身衣缯布非因祭不食肉亲丧尽哀不应宾客遇忌则终月斋肃祥符中东封赦减天下赋十之二廷美亦减其佃者租十之二干兴颁遗诏衰绖号慕营佛斋者七日幼为乡官人尝贺以一缣后悔倍偿之尝以秋冬赈粜或劝须春廷美曰家欲蓄藏待贾贫人乏食于尔安乎远贾有鬻香者去后发其裹得金追而还之尝使兄弟子鬻缣帛进贤界中买银数百两以归廷美察其赝不复言他日袖而弃之渊里人或窃其鹅问之曰夏至将以祭先廷美曰彼贫乃有孝心助以鱼酒又有从质麦种十石者过期遇之绐言种败无所收廷美还其质更遗麦三石以偿其费性不嗜杀牛罢老不堪用者终饲养之子侄诸孙有过未尝形言但训以自昔兴替之家尝有抵罪匿者吏以为当坐家长廷美时年六十九或言称七十宜免廷美曰吾已失训又增年以免罪是诬官也不可会有赦遂免郡守欲奏表门闾力辞见听时号汪长者将终遍为书别亲旧翌日而卒年八十九庆历中知县秘书丞蔡巽摭其事刻之石后三十年知县刘定又表处士王德聪以为孝友信义至孙汝舟显于时

　　叶氏女
叶氏女者歙县人亲没鞠于叔父母叔父为衙前吏坐逋官钱五十万系狱女以香寘顶自灼从昏达旦中夜狱官梦帝命使审其狱果前界吏所负其后叔母有疾昼夜拜叩有光晔然刲股进之遂愈卒皆制丧三年女自幼不愿嫁至是于舍后即山为庵庐所事像设忽左右生两竹旦旦有甘露降竹上太守黄诰为诗序以为唐世列女五人或报父仇代弟死或庐墓终身或父兄战死缘边护丧凛然与烈夫哲士争不朽名若叶女者何遽不及至其养心治气深达性命之理优游自得疑若过之其见重如此好佛法每诵经有大蛇下听尝以偈示小本本以为演畅天然云时有郑姑亦自幼修炼两人相遇语欢甚人窃听之辄为猥下之语闻者往往舍去预自营冗甓皆作九龟将终西向右胁卧兄子请曰姑自幼重修今不跏趺无以厌人望女笑崛起端坐而逝又尝语其嫂必毋焚我其家竟以僧礼焚之舌不坏有骨缀舍利无数年八十一墓在县治侧叶氏世柔循为亲刲肝股者前后五人又绍兴中休宁陈克己母有疾女刲股妇继之克己又刲其肝母疾寻已内翰汪公欲奏之幕官有不同者乃止

　　詹惠明
詹惠明婺源人小名念一父直绍兴中坐斗杀邻人妻阿姚惠明年二十二知父必死诣里正及县求代皆不许县以狱上惠明随至郡乃手为牒自言无以报罔极之恩幸有二弟可以养母乞以身代父死啮指出血词甚哀至太守曾公开告以在法无代哭掩面而出五诉不见省方盛夏坐府门外以火艾自灼其顶且数十壮曾公自外祷雨还见而怜之使以状来毋特自苦明日至廷下公方阅状忽割右耳掷听事上血淋漓左右皆大惊公竟为奏八年五月报下诏减其父死而释惠明始惠明系狱待报父见之骂曰吾年已老杀人偿死自其分尔有妻子不归视来此何为惠明终无言至是引出官吏绐以得请拥入市无悔色呼曰养子待老积粟防饥代父偿死万世留名至市曹始宣恩旨纵之人皆伏其诚曾公又按令及赦文孝子顺孙事状著者许以闻乃奏以为惠明事与汉缇萦相类愿于本乡锡美名仍量赐粟帛庶几使人知犯法者虽有罪而为善者必加赏不以父之有罪而掩子之为善于以风示四方在孝治之朝诚非小补事下礼部及太常检照礼书无故事唯国朝会要太平兴国七年九月深州陆泽民严昭男承留年十六诣阙进状乞代父死 【先是县所由张重进诣昭督税因而斗詈昭殴重进死法偿其命故承留请焉太宗义之免父死而役于州仍赐钱一万俾助瘗重进尸一本云邢超子神留年十六诣阙上书愿代父死诏以减死论仍赐重进万钱为棺敛具二说微异】 虽有故事而情犯不同礼部以太常所申难以引用乞下本州岛依赦令常加存恤从之郡乃给赐钱三万帛二匹米二石明年县改所居嘉福里为孝悌里板书其事揭之门后四年父母相继卒既葬乃委妻子出游更名惠明以修治桥梁道路为事至今犹存

　仙释
　　叙
学者多疑于鬼神然言有物又云世无仙特有隐君子至汉刘向乃取古之隐者务光彭祖老聃楚狂接舆之属皆论以为列仙岂古之仙者不欲自异而特欲以出处之迹众所知者见于世邪君子之于仁固静而寿其静者疑于隐其寿者世则以为仙特所从名之异耳要以尽人之性则气志昌大而神不散越有决不与万物俱泯没者此在吾术中矣考之前世传此者皆祖黄帝老子至秦犹以博士领其方而号其人为列仙之儒明犹有所本非若后世夸者之传也由汉以后又有浮屠氏之说乃更以一死生为务其道要使人决择以发明其固有则死之与生惟其所遇而无益损乎其真是以荡然肆志无怵惕乎胸中又岂所谓朝闻道夕死可矣者非邪自唐书始列神秀于传至国朝景德中诏纂其源流为景德传灯录此其人皆着见于世不可揜矣若吾州许宣平之操真古所谓隐君子者人特以其后裔为尝有见之者而着之仙自余二家学者并及医卜皆以次列之览者择焉而已矣

　　方储
方储字圣公歙县人后汉时历句章长郡五官录母丧负土成坟种松柏嘉木数千本致鸾鹤白兔之瑞后对策天下第一拜洛阳令夜辄还寝室向晓而去不动户枢尝遗只履于牖下母命藏去章帝以储善天文当郊祭问之储劝帝母往其日风景明淑帝遂行储称疾不从比发雨雹如斗死者千计使召储已死帝甚伤之丧至家母启视之无尸唯有只屦因取前屦合之良是宋明帝尝祠以太牢追封龙骧将军黟县侯 【按严州图经唐左台监察御史张行成撰方仙翁庙碑称储兄侪关内侯行南郡太守弟俨忠烈太守丹阳五官云麾将军又载储所历官及言驾鹤乘空等多舛不可据今祗从祥符经载其略】 

　　许宣平
许宣平歙县人唐景云中隐于城阳山南坞绝粒不食颜如四十许人行及奔马时负薪入城卖之担上挂花瓢及曲竹杖醉归独吟曰负薪朝出卖沽酒日西归借问家何处穿云入翠微每拯人艰危救其疾苦访之多不见惟壁有诗云隐居三十载筑室南山巅静夜翫明月闲朝饮碧泉樵人歌垄上谷鸟戏岩前乐矣不知老都忘甲子年好事者题之于洛阳同华传舍闲天宝中李白自翰林出览之曰此仙人诗也乃游新安涉溪登山累访不获题其庵云我吟传舍诗来访真人居烟岭迷高迹云林隔太虚窥庭但萧索倚杖空踌躇应化辽天鹤归当千载余是冬野火燎其庵不复知所在后百余岁至咸通七年郡人许明奴家有妪入樵南山有人坐石上食桃甚大谓妪曰我明奴祖也妪言尝闻仙翁已得仙多年宣平言尔归为我语明奴我常在此山中乃与妪一桃食之而美妪自是增食颜童体轻中和后兵荒相继明奴徙家避难妪入山不归后人时有见之者身衣藤叶行疾如飞逐之升林木而去

　　聂师道
聂师道字宗微歙县人少入老子法中事道士于方外后得内传服松脂法乃与同志登绩溪百丈山采芝夜半峰顶月明有天乐起东南紫云中久之声益近至石金山少止两山相距三十里然顶上相望纔咫尺少时歉小鼓复通奏笙箫金石弦匏以拍节大鼓其音清扬不类人世至鸡鸣止山下居人是夕皆闻之同行者叹曰方采灵药而所闻如此此亦君得道之证也后泊南岳招仙观闻蔡真人旧隐去洞灵源不远山中时有见之者乃辟谷七日独往日暮有樵者坐溪上告以蔡君所居深远不可到东有人家可宿樵者因凌水而渡师道目送之东行见草舍篱落主人类农者年可三十许问适见樵者否此蔡道者也因投宿启黄磁合得茶饮之绝佳明旦行有老父问所从来谓曰蔡君父子偕隐此山昨昔所宿即其子也折草长尺余形似姜苗师道咀之而甘因使取水遂失所在自是益精健还观已月余日乃知彭真人亦尝隐此山也后归乡里每入山虎豹遇之皆弭耳驯伏拊之乃起或以所采薪药令负还以故歙之近山颇有猛兽而不为害后将复往南岳闻汉梅福梁萧子云皆隐玉笥山中乃三游郁木坑见丈夫布衣乌帽年若五十许人相问劳已谓曰子宿业已净应有名玉籍虽未即飞升当亦度世我谢修通也本居南岳与彭蔡偕隐已三百余年知子尝游洞灵源吾适为东华君命主玉笥山地仙兼掌清虚观坟土祀今子与吾宿有分故得相见然梅萧日中为小有天主所召恐未便还非可待也师道跪谢之同行数里忽有草舍新洁命师道坐木马上己坐白石鹿上俄有丱角以汤饮师道神气洒然修通指架上素书令抽取一卷曰习之当得道我有弟子紫之在九疑山往见之传我语必为子尽其旨矣傥不见者第投书于毛女溪上洞中且题石壁致吾意言讫忽不见师道已在郁木坑外盖七日矣素书言西王母理化众仙之要然不可尽解遂至九疑访紫芝或言毛女溪有一隐者莫知其名人或见之师道累求不获乃投书题石后尝梦神人称紫芝告以疑义岁余还山房田頵围新安师道白太守裴枢夜缒见頵頵为敛兵又为请陶雅为守杨氏据有江淮召至广陵建真元宫处之使为人祈福号问政先生一旦谓弟子曰我为仙官所召言讫而逝比敛棺有声视之若蝉蜕然因就葬之数日有自豫章来者言见之于道以一小童自随云离南岳多年今当暂往耳所至多宿旧游观宇半年后又有见之于衡阳者云归洞源矣后二十年问政故居之上数有云鹤盘旋众请于杨氏发所藏衣冠归葬自扬至歙千余里其上常有云气兼鸣鹤翔导至山三日而散杨氏加赠银青光禄大夫鸿胪卿从孙绍元

　　聂绍元
绍元字伯初母程氏始孕便畏荤梦天人指其腹曰此子当证道果长好文史尤精元学尝诣金陵受戒箓是夜梦入一城官府严肃中有朱衣者凭凡谓绍元曰此司禄之所也可自阅籍籍上图形???方?题云聂绍元十八入道二十授上清华坛二十六往南岳遂掩卷而寤久之还问政山筑室号草堂事母勤瘁不交流俗自号无名子世多以炼师称之忽晨起沐浴戒家人以伯祖有训宜世勤修炼毋忘太上教俄有四鹤集于屋有光自空而下远望疑以为火至则无他而绍元已化矣先一夕告母曰胡将军至可□酒果至是若有就坐者诘旦仆夫自外入云炼师与三道士衣朱绿乘马武士冠带从者数辈烨然南去炼师回首语之曰吾往南岳矣最后一人云为语宅中谢贻我酒果尝撰宗性论修真秘旨各一篇学士徐铉及弟锴称之曰吴筠施肩吾不能过也

　　丘浚
丘浚字道源黟县人天圣中登进士第因读易悟损益二卦以此能通数知未来兴废蚤岁游华阳洞求为句容令秩满以诗寄茅山道友曰鸣凤相邀览德辉松萝从此与心违孤峰万仞月正照古屋数闲人未归欲助唐虞闻有道深惭巢许劝忘机明朝又引轻帆去紫朮年年空自肥历官至殿中丞尝语家人曰吾寿终九九后在池州一日起盥沐索笔为春草诗诗毕端坐而逝年八十一及殓衣空众谓尸解光禄大夫滕甫元发为太守为记其事葬于九华山后数年有黄衣人持浚书抵滁州家人启封持书者忽不见书中云吾本预仙籍以推步象数谪为太山主宰

　　郑姑
郑姑者少苏公龙川略志云歙州郑仙姑之父曰郑八郎学道者也家于歙之东岳庙前家有一小阁姑幼与父居阁上客至父见客阁下姑自上捧茶汤下率以为常然人未尝见阁上有烟火父死敛棺中不葬姑言父非死也如是数十年未尝出城门人或见之百里外亦略言人灾福以此歙人大敬之予为绩溪令欲一见会解县到郡谒之闻其旧宅岁久摧坏是岁大风雨夜中屋毁有声鄱居疑其压死旦往视之偶有一木斜倚床上床得不压而姑鼾睡未觉人尤异之予问其年曰八十矣然处女也予诘姑年八十而不嫁何也曰吾诵度人经故尔予曰度人经安能使人不嫁曰此经元始天尊所说元始天尊生于天地先立于天地外安得不尔予曰姑误矣安有人能出天地上者曰此无他盖亦道耳予曰道则能尔然何与姑事曰君谓道不在我然我身何者非道予叹曰姑乃知此邪明日略访我当具一斋姑曰我随有而食不择荤素明日即至略能饮酒食肉予问以养生曰君今如器已破难成道予遍以术问之如导引咽纳烧炼皆曰非是予曰竟以何者为是徐曰人但养成婴儿何事不了予曰尝有人于百里之外见姑岂婴儿往邪微笑不荅予偶复谓曰姑家在岳庙前庙中望水西山林极佳姑亦尝至庙上否曰我道家不信神佛未尝往也予曰道家不信神可也如佛与道何异佛说般若心经与道家清静经文意皆同姑诵清静经予觉其不习佛法因问之曰经所谓五蕴何物也曰五行是也予笑曰姑未尝学佛而遽忽之可乎五蕴则所谓色受想行识是也姑默默而已

　　程惟象
程惟象婺源人以占算游京师言人贵贱祸福若神家近三灵山故自号三灵山人英宗潜邸时惟象预言其兆既贵得赐御书王荆公赠诗云占见地灵非卜筮算知人贵自陶渔谓此也而诗人梅圣俞之属皆有诗送之耆老犹及见其家有御书楼者独其占验事多逸或言惟象有子传其术宣和中太守卢徽猷尝泛令占卦成而色不怿问何所宜曰是于占皆无所宜矣独可以兴土木耳曰何以言之曰卦为困于文有木焉其外一横一从若今匠之尺者二所以制夫木也卢公喜曰吾欲大为谯楼为是占也是役也度山而材具工徒无缺其占则从矣而论卦乃尔何也

　　张扩
张扩字子充歙县人少好医从蕲水庞安时游时同学六十人安时独喜扩后闻蜀有王朴善脉又能以太素知人贵贱祸福从之期年得衣领中所藏素书尽其诀乃辞去南陵有富人子伤寒不知人气息仅属扩视之曰此嗜卧证也后三日当苏苏则欲饮欲饮与此药必熟睡觉当得汗也已而果然当涂郭祥正子患嗽肌骨如削医多以为劳扩曰是不足忧就坐饮以药忽大吐使视涎沬中当有物也视之得鱼骨宿疾皆愈在建业有妇人叩门求医者扩不在其弟挥为诊之及归挥具言其状扩曰弟与药如是且瘳矣此其脉当嫠居三年左乳下有志也验之信然尝有调官都下者扩诊之谓曰虾游脉见不出七日当死后五日得通判齐州喜曰张扩妄言耳我适得官何谓死哉又二日晨起进盥仆地即死建中靖国初范忠宣公方召而疾作问曰吾此去几何扩曰公脉气不出半年公曰使某得生至京师则子之赐已遂与偕行至京师奏补扩假承务郎未几公以不起闻董正封知歙州扩以太素切其脉曰承议今岁当奏子正封自以官不应格又非郊岁以为疑适宛陵有幕官至者与语及之客曰是不可信彼亦以此语许吾州守矣会徽宗登极守臣子弟例以捧表得官崇宁中黄诰待淮西提刑扩谓曰大夫食禄不在淮西行且还朝矣然非今日宰相所谓宰相者犹未起起则有召命不满岁当三迁又曰大夫不病而细君病忧在九月及蔡京当国诰被召还岁中自户部吏部迁左司郎中而妻刘亦适以九月卒尚书蹇序辰知应天府扩谓曰尚书无官脉旦夕当有谪俄被旨放归田里复见之曰当得州果得杭州汪丞相微时祁门宰陈孺使遍视在学诸生次至公曰君位至宰相然南人得北脉名宦当繇北方起未几登第调北京大名主簿不出北京积官至中奉大夫中兴遂为上相谓胡殿院曰君当登第然心脉未圆岁在辛卯见之曰不出此岁矣明年果登第扩后以罪谪永州至洪州晨起见帅曰扩今日时加午当死后事以累公帅曰何至是扩曰吾察之血已入心矣退使人伺之及期卒挥字子发传兄业为人纯孝有常士大夫多爱重之

　　智琚
智琚姓李氏其先居冀州赵郡典午世东迁遂为新安人父袆仕梁为员外散骑侍郎琚年十九便自出尘听坦法师释论未淹灰管频闻精义坦即隋齐王（日东）之门师也次听雅公般若又听誉公三论年二十七即就敷讲无碍辩才众所知识说经待问亟动常伦口不言人服无受色后三屈指逝于常州建安寺武德二年弟子常衍为立碑西阳王记室曹宪为文

　　定庄禅师
定庄禅师新安人牛头自法融禅师传三世旁出十二人庄其一也无机缘语句

　　茂源和尚
茂源和尚歙州人得法于吉州性空禅师平田来参源欲起身平田把住曰开口即失闭口即丧去却任么时请师道源以手掩耳平田放手曰一步易两步难源曰有什么死急平田曰若非此个阿师不免诸方点检

　　谦禅师
珠溪谦禅师歙州人得法于云居道膺饶州刺史为谦大造藏殿谦与一僧同看次谦唤某甲僧应喏谦曰此殿着得多少佛曰着即不无有人不肯谦曰我不问遮个人曰若此则某甲亦未曾祗对珍重谦后任兜率山而终

　　澜大德
澜德者兴唐寺僧名清澜性孤高饱丛林九华杜荀鹤赠诗云祗恐为僧心不了为僧心了总输僧澜荅诗云如何即是僧心了了得何心是了僧世多传之与婺州僧贯休相善以诗文往还今精舍往往有澜所为碑塔在寺后

　　雪山子
雪山子道茂歙县纪氏子少时每遇盛夏辄以昏暮伏草莽中求以身施蚊蚋者二十年始住休宁普满院时郭公三益为尉闲数与语郭公由是好佛法后住通州白狼山晚归自号觉庵未尝为人白椎或问之荅曰是第一义者可轻以假人邪有妻死求出家者茂终不纳曰彼一时所激非为法来也此人再娶已又买妾竟如所料大观中郡守使其乡僧行月住天王院月自言云门下求与茂通法属茂不荅及茂去世月言彼非坐灭乃其徒伪为之守使检尸检者踏其要股使伸伸已随结焚之西关渡项骨诸根不坏烟所及虽水皆得舍利有池阳百问行于世

　　宁道者
宁道者婺源汪氏名道宁壮岁以道者游四方蒋山泉禅师许为法器还家弃妻子祝发参五祖演禅师诵金刚有悟演印可之辞去游潭州天宁为第一座寻住报慈开福政和三年十一月四日沐浴小参次日告众曰晷运推移日南长至天地一阳生万物敷奥义生死与去来从来无忌讳华藏门开主伴俱□师子翻身象王游戏如今不究根源直到龙华三会某甲作道人四十年为僧三十五夏始作道人时日诵金刚经二十卷在明州育王山烧浴诵至于此章句能生信心以此为实不觉脚在汤桶胛皴桶破当体获解脱道证本元常无奈彼处宗师蓦头印证自此遍参明州诸尊宿雪窦老良禅师过天台参涌泉觉至开先见心印到衢州参紫湖诚入庐山见罗汉英说禅祖偈至圆通参法镜禅师将住一年渡江到三祖见宗禅师深入旨趣得游戏三昧到太平见清禅师提赵州狗子无佛性话师资方顺透身便退回至白莲峰下再来庵前见一蓬头老人提忠国师古佛净缾话如削下千金重担自此之后方脱去贴肉汗衫无奈业缘未尽绍报慈开福道场某甲初七日与大众相别脱去壳漏子别有前程出家佛子彻髓彻皮三昧海中游戏自在轮回界内任意升腾所以俱尸城畔椁示双趺熊耳峰前新携只屦前人不了累及后来画样起摹至于今日又道吾紫磨金身今日即有明日即无若道吾入涅盘非吾弟子道吾不入涅盘亦非吾弟子于此检点得出不唯穿却黄面老子鼻孔亦知报慈落处其或未然报慈与么来满世无相识水月与空华谁坚复谁实住院经五年都卢如顷刻瑞云散尽春风生失却文殊遇弥勒咄至初七日升坐众纔定即已逝矣得其法者月庵道果而郡僧觉文尝参之文歙县楚氏子与兄道才皆出家游方有声道才参东林总住威胜军天宁自号海上横行才道者而文尝住苏州穹隆山云

　　宗白头
宗白头者名嗣宗歙县陈氏受业水西寺试经得度年二十游方参径山睿深见器重去即龙门远道林劝江浙庐皖荆楚湘汉之闲凡庵居屏处禅林所称者辄造而问之闻洞下有觉首座在大洪山宗寿长七龄僧先一夏服训累年殆忘寝寐觉尝问皓月当空时如何宗云正是恁么时节反复酬荅忽有省后从觉于泗州普照觉去遂代之时建炎初也开堂云喝井庵畔似真似伪断足岩前乃精乃粹遂为觉拈一瓣以酬法乳诸方乃知洞下一宗复有人矣寻住常州善权及明州翠岩雪窦尝示人曰大众体究此事第一不得依样画胡芦第二不得去古人背后叉手第三不得守株待兔第四不得无绳自缚何谓依样画胡芦如今学者不肯退步休歇一向用心强作道理见古人立个拳也立个拳划个圆相也划个圆相提起座具拂袖便行及至穷究着黑漫漫地何谓古人背后叉手学者己事不明日夜商量古人公案这个说话又如何那个问荅又如何设或会得祗是别人底被他言语搅缚得来不成肠肚岂不见道若要提唱宗乘须是从自己胸襟流出何谓守株待兔有一种学者认得个影响祗管泥在一处或良久或退后认着不忘一生无动转长沙道百尺竿头坐底人虽然得入未为真百尺竿头须进步十方世界是全身何谓无绳自缚学者在众中不肯亲近尊宿决择此事但认过自家休歇一向痴坐从朝至暮祗管瞌睡所以道透网金鳞犹滞水回涂石马出沙笼若是本分坐禅人孜孜念念未尝暂时与此事有丝豪隔行住坐卧常在其中不见洞山在方丈坐有赞叹者云僧家好终日无事山云莫如此说僧有僧事俗有俗事山僧在此无剪指爪底工夫且道洞山在方丈中作个什么恁么见得僧堂里亦不是闲坐处若不恁么见去尽是虚度光阴直须念念无闲断步步无闲断时时无闲断处处无闲断有僧问曹山如何是无闲断底人山曰曹山今日伤杯僧曰某甲不会山曰东西不办即是到这里作么生体悉久参高士共相证明后学初心各自努力将终书偈曰全心自照无佛无人诸缘不共时至便行其全身建塔于雪窦而翠岩取其大衣藏于无际庵阅世六十九坐夏五十四宗貌清臞气韵平澹慈忍无嗔恚径山杲少所许可尝赞之曰太湖三万六千顷之渺茫即师之口也洞庭七十二峰之峭峻即师之舌也不动口不饶舌已说未说今说当说也大奇也大奇此是吾家真白眉

新安志卷第九
歙罗愿撰
　牧守
　　叙
郡在汉为丹阳二县丹阳统县十七地险远故常使都尉分治于歙都尉本秦郡尉掌佐守典武职甲卒秩比二千石光武省诸郡都尉并其职于太守然亦往往有置者中世汝阴何比干自廷尉正与张汤争事所济活以千数后迁丹阳都尉狱无冤囚及汉末零陵黄盖为之抑强扶弱山越怀附此其名迹之最章章者也自建安中置郡不轻选授故梁高祖尝谓徐摛曰新安大好山水任昉诸人并经为之卿为我卧治此郡而唐韩愈序送陆（仃去丁改参）亦以歙刺史为大州尊官宰相荐闻而天子选用此不轻之验也是以六朝置守多一时名胜而唐世宰相尝为此州者盖七人可不谓盛哉国朝仁宗尝谓辅臣曰齐密登华邠耀麟绛润婺海宿饶歙吉建江潮凡十八州民事繁剧守臣尤当审择自今宜令中书舍人而潮州则命监司保荐其有异绩者当升擢之英宗治平四年闰三月又诏以十八州并嘉佑中诏委中书选清干臣僚充近年该堂除知州人各直指射有违诏约今后听中书选抡不得陈乞有以见列圣视邦选侯之意中兴距天子所纔数百里其选益重古之君子动不忘君故在内则毕身尽虑以事君而在外则毕身尽虑以厚夫君之民夫民者君之所深爱也故使忠信慈惠者传之然则厚夫民者所以为奉上也任昉崔元亮利瓦伊之属足以为法若陶雅者可以为戒顾设心何如耳

　　吴太守都尉五人
　　　贺齐
字公苗会稽山阴人仕吴孙权为威武中郎将建安十三年使击丹阳黟歙时武疆叶乡东阳丰浦四乡先降齐请以叶乡为始新县而歙帅金奇万户屯安勤山毛甘万户屯乌聊山黟帅陈仆祖山等二万户屯林历山林历四面壁立高数十丈径路危狭不容刀盾仆等临高下石不可得攻军住经日将吏患之齐身出周行亲观形便阴募径捷士作铁弋密于隐险不□处以弋拓堑为缘道夜令潜上乃多垂布以援下人得上者百数四面流布俱鸣鼓角齐勒兵待之仆等夜闻鼓声四合谓大军悉已得上惊扰不知所为守险者皆走还军由是得上大破仆等其余皆降齐复表分歙为新定黎阳休阳并黟歙凡五县权遂割为新都郡齐为太守立府于始新加偏将军十六年被命诣行在及当还郡权出祖道作乐舞象赐齐軿车骏马住驾使齐就车齐谢不敢权使左右扶上车令吏卒兵骑导引如在郡之仪权望之笑曰人当努力非积功累勤此不可得去百余步乃旋 【吴志言贺齐为太守而郦道元注水经乃云齐为都尉按沈约宋书称汉末及三国多以诸部都尉为郡然则都尉即当时太守也故都尉名字可见者凡数人而太守略无有唯沈矫在孙皓时称新都太守或者至皓稍正其名亦恐接晋初史官追书耳是以自陈表以下并立列牧守中】 

　　　陈表
字文奥庐江松滋人嘉禾三年诸葛恪领丹阳太守讨平山越以表领新都都尉与恪参势表在官三年广开降纳得兵万余人事捷当出会中郎将周祗乞于鄱阳召募上大将军右都护陆逊以为不可而祗固请之鄱阳民吴遽等果为乱杀祗攻没城郭豫章庐陵宿恶并应新都属县摇动表便越界赴讨破之遽等相率降逊拜表偏将军进封阳都侯北屯章坑年三十四卒家财尽于养士死之日妻子露立太子登为起屋宅 【吴志陈武传称诸葛恪以表领新安都尉按是时新都未改新安兼丹阳部内别无郡名新安者又吴书云新都都尉陈表则表为新都无疑当由下文表受赐后人二百家在会稽新安县因致误耳】 

　　　诸葛融
字叔长琅琊阳都人也父瑾吴大将军左都护融生于宠贵为章句博而不精然宽容多蓺数以巾褐承朝请后拜骑都尉赤乌中诸郡出部伍新都都尉陈表吴郡都尉顾承各率所领人会佃毗陵男女各数万口表病死权以融代四年瑾卒时兄恪自已封侯乃令融袭爵摄兵业驻公安部曲吏士亲附之疆外无事

　　　沈宪
字子礼吴郡永安人位左中郎将新都都尉定阳侯才志显于吴朝

　　　沈矫
字仲威宪子也以节气立名仕为立武校尉偏将军封列侯建威将军新都太守孙皓时有将师之称吴平后为郁林长沙太守并不就 【宪乃沈约之祖约自序如此南史乃以宪为曼字符禅官封才业昭穆并同而姓字顿异当以约所述为正】 

　　晋三人
　　　周嵩
字仲智汝南安成人狷直果侠每以才气凌物晋元帝作相引为参军及帝为晋王拜奉朝请嵩上疏曰古之王者必应天顺时义全而后取让成而后得今议者以殿下化流江汉泽被六州功济苍生欲推崇尊号臣谓宜先雪社稷大耻尽忠言嘉谋之助以时济宏仁之功然后揖逊以谢天下谁敢不从由是忤旨出为新安太守怏怏不悦临发与散骑郎张嶷在侍中戴邈坐褒贬朝士帝怒收付廷尉时顗方贵重帝隐忍久之补庐陵太守不之职更拜御史中丞

　　　贾宁
字建宁长乐人贾氏孽子也何次道尝送东人瞻望见宁在后轮中曰此人不死终为诸侯上客初自结于王应诸葛瑶应败浮游吴会吴人咸侮辱之闻京师乱驰出投苏峻峻甚昵之以为谋主及峻闻义军起自姑熟屯于石头是宁之计峻败先降仕至新安太守 【又有太守杜炯及宋太守杨伯子节皆不全伯子事略见黟县令吴茹公事中而梁侯景伪置太守元义凡此等皆不录】 

　　　孙泰
晋新安太守王恭讨谯王尚之也荆州刺史殷仲堪豫州刺史庾楷广州刺史桓元　并应之会稽王道子使世子元显伐恭灭之既而杨佺期及桓元仲堪等复至石头元显于竹里驰还京师遣丹阳尹王恺鄱阳太守桓放之新蔡内史何嗣颍川太守温详及泰发京邑士庶数万人据石头以拒之道子将出顿中堂忽有惊马蹂籍军中因而扰乱赴江而死者甚众仲堪知王恭败死狼狈西走屯于浔阳朝廷严兵相距内外骚然其后道子父子竟为桓元所破

　　宋十二人
　　　庾登之
字符龙颍川（阡去千改焉）陵人少以强济自立初为宋武帝镇军参军预讨伪楚功封曲江县五等男累迁新安太守谢晦为荆州刺史请为长史

　　　张镜
吴郡吴人与兄演弟永辩岱俱知名时号张氏五龙演镜名最高镜为新安太守蚤卒永孙率复为梁新安太守

　　　臧绰
东莞莒人武穆皇后兄子也太子中舍人新安太守

　　　羊欣
字敬元泰山南城人也义熙中弟徽被遇于高祖高祖谓咨议参军郑鲜之曰羊徽一时美器世论犹在兄后恨不识之即拔欣补右将军刘藩司马后出为新安太守在郡四年简惠著称除临川王义庆辅国长史庐陵王义真车骑咨议参军并不就文帝重之复以为新安太守前后凡十三年乐其山水尝谓子弟曰人生仕宦至二千石斯可矣及是便怀止足转义兴太守非其好也顷之称病笃免归

　　　江秉之
字符叔济阳考城人也为山阴令以在县有能出补新安太守元嘉十二年转任临海并以简约见称所得秩悉散之亲故妻子常饥寒人有劝其营田业者秉之正色曰食禄之家岂可与农人争利在郡作书案一枚去官留以付库宋世唯顾恺之亦以省务着绩自余虽刑政修理而未能简事云

　　　到元度
彭城武原人元嘉二十年十二月白熊见歙县元度为太守以献终益州刺史

　　　王恢之
琅琊临沂人中大夫

　　　何愉之
庐江灊人

　　　沈登之
吴兴武康人

　　　沈宣
吴兴武康人为太守卒官子怀文时为江夏

　　　王义恭
东阁祭酒新安郡送故丰厚奉终礼毕余悉班之亲戚一无所留文帝闻而嘉之

　　　巢尚之
鲁郡人孝建初补东海国侍郎仍兼中书通事舍人凡选授迁转诛赏大处分上皆与戴法兴及尚之参谋上性严暴睚眦之闲动至刑戮尚之每临事解释多得全免殿省甚赖之明帝世累迁黄门侍郎出为新安太守

　　　王深
字景度琅琊临沂人晋司徒献穆公珣之孙

　　齐五人
　　　柳惔
字文通河东解人也齐中书侍郎中护军长史出为新安太守居郡以无政绩免梁天监中终湘州刺史着仁政传及诸诗赋粗有辞义

　　　萧颖冑
字云长南兰陵人父赤斧太祖从祖弟也颖冑宏厚有父风起家秘书郎太祖谓赤斧曰颖冑轻朱被身觉其趋进转美足慰人意累迁中书郎世祖以颖冑勋戚子弟除左将军知殿内文武事得入便殿出为新安太守吏民怀之

　　　王慈
字伯宝琅琊临沂人司空僧虔子也年八岁外祖宋太宰江夏王义恭延之内斋施宝物恣听所取慈取素琴石研义恭善之少与从弟俭共书学历秘书丞司徒左西属右长史试守新安太守永明中终冠军将军庐陵王中书长史

　　　蔡约
字景撝济阳考城人累转黄门郎领本州岛中正出为新安太守复为黄门郎领射声校尉好饮酒夷淡不与世杂永明终太子詹事

　　　周仁昭
汝南安城人 【世说叙录考异引丹阳记周颙家世云文子生停之停之生明明生仁昭今新安太守按南齐书周颙少为族祖明所知则仁昭是颙之族父】 

　　梁十二人〔萧隐附程灵洗事中〕
　　　伏晅
字符曜平昌安丘人为永阳内史在郡清絜政务安静郡民何立秀等一百三十四人诣州言状湘州刺史以闻诏勘有十五事为吏民所怀武帝善之徙新安太守 【陈书云召为东阳太守与南史不同按下文属县有始新遂安海宁则非东阳可知然下文又有往东阳迎姊丧之语盖为东阳郡丞时丧姊耳】 在郡清恪如永阳时民赋税不登者辄以太守田米助之郡多麻苎家人至无以为绳其厉志如此属县始新遂安海宁并同时生为立祠召为国子博士领长水校尉时始兴内史何远与晅俱称清白远累见擢晅循阶而已自以名辈素在远前意望不满多托疾居家寻求假到东阳迎姊丧因留会稽筑室自表解职诏以晅为政廉平宜加奖养勿使恚望以为豫章内史乃出拜侍御史虞（日爵）奏晅历典二邦少免贪浊此自为政之本岂得称功请以大不敬论有诏勿论遂得就郡普通元年尚书左仆射徐勉为之志其二章曰东区南服受结民胥相望伏阙继轨奏书或卧其辙或扳其车或图其象或式其闾思耿借寇曷以尚诸

　　　谢览
字景涤陈郡阳夏人天监中累迁明威将军新安太守九年夏山贼吴承伯破宣城郡余党散入新安叛吏鲍叔等与合攻没黟歙诸县进兵击览览遣郡丞周兴嗣于锦沙立坞拒战不敌遂弃郡奔会稽台军平山寇览复还郡左迁司徒咨议参军仁威长史行南徐州事五兵尚书后为吴兴太守郡境多劫为东道患览下车肃然号名守览在新安颇聚敛至是遂称廉洁时人方之王述周兴嗣者字思纂陈郡项人擢员外散骑侍郎进直文德寿光省高祖以三桥旧宅为光宅寺敕兴嗣陆倕各制碑及成用兴嗣所制自是铜表铭栅塘碣北伐檄王羲之书千字并使兴嗣为文每奏辄称善九年除郡丞

　　　王规
字威明琅琊临沂人齐太尉俭之孙武帝普通二年选为晋安王纲云麾咨议参军久之出为新安太守后历吴郡召拜左户尚书吴郡千余人诣阙请留表三奏不许求于郡植碑许之

　　　张率
字士简吴郡吴人梁天监初迁秘书丞引见玉衡殿武帝谓曰卿东南物望朕夙昔所闻卿言宰相是何人不从天降不从地出卿名家奇才若后以礼律为意便是其人秘书丞天下清官东南望冑未有为之者今以相处为卿定名誉后历黄门侍郎出为新安太守秩满还都及卒昭明太子与晋安王纲令曰近张新安又致故其人才笔宏雅亦足嗟惜随弟府朝东西日久尤当伤怀也此人物零落特可潸慨率嗜酒每事宽恕于家务尤忘怀在新安遣家僮载米三千石还吴既至遂耗太半率问其故荅曰雀鼠耗率笑曰壮哉鼠雀竟不研问

　　　王实
琅琊临沂人起家秘书郎尚梁武帝女安吉公主袭爵建城县公为新安太守实从兄来郡就求告实与铜钱五十万不听于郡及道散用从兄密于郡市货还都求利及去郡数十里实乃知命追之呼从兄上岸盘头令卒与杖搏颊乞原宥得免后为南康郡王湘州长史

　　　萧几
字德元齐宗室性温和与物无竞清贫自立位中书侍郎尚书左丞为新安太守郡多山水特其所好适性游履遂为之记

　　　萧敏
齐宗室为新安太守好射雉未尝在郡词讼者迁于亩焉

　　　任昉
字彦升乐安博昌人始武帝微时与昉遇竟陵王西邸从容谓昉曰我登三府当以卿为记室昉亦戏帝曰我若登三事当以卿为骑兵霸府初开遂引昉符昔言焉天监六年春出为宁朔将军新安太守在郡不事边幅率然曳杖徒行郭邑民通词讼者就路决焉尤以清絜著名百姓年八十以上者遣户曹椽访其寒温尝欲营佛斋调枫香二石始入三斗便出教长断曰与夺自己不欲贻之后人郡有蜜岭及杨梅旧为太守所采昉以冒险多物故实时停绝为政清省吏民便之咸以百余年未之有视事期年卒于官舍唯有桃花米二十石无以为敛遗言不许以新安一物还都杂木为棺浣衣为敛阖境痛惜百姓共立祠堂于城南岁时祠之武帝闻问方食西苑绿沈瓜投之于盘悲不自胜

　　　徐摛
字士秀东海郯人也晋安王纲入为皇太子转家令兼管记寻带领直摛文好为新变不拘旧体春坊尽学之宫体之名由此始高祖闻之怒召摛将责之及见应对明敏辞义可观乃意释因问五经大义次及历代史官家杂说末论释教摛商较从横应荅如响帝甚嘉叹更被亲狎宠遇日隆领军朱异不悦谓所亲曰徐叟出入两宫渐来见逼须蚤为之所遂乘闲白帝曰摛年老又爱泉石意在一郡自怡帝谓摛欲之乃召谓曰新安大好山水任昉等并经为之卿为我卧治此郡中大通三年遂出为新安太守为政清静教民礼义劝课农桑期月之闲风俗便改秩满还为中庶子加戎昭将军

　　　王泰
字仲通琅琊临沂人通和温雅人不见其喜愠之色天监中为吏部郎不通关求天下称平后出为明威将军新安太守在郡和理得民心召为宁远将军安右长史终吏部尚书

　　　臧未甄
东莞莒人博涉文史有才干少为外兄汝南周颙所知天监中迁右军安城王长史少府卿出为新安太守有能名还为太子中庶子司农卿太尉长史

　　　程灵洗
字符涤少以勇力闻步行日二百里便骑善游梁末海宁黟歙等县及鄱阳宣城郡界多盗贼近县苦之灵洗素为乡里所畏伏前后守长尝使召募少年逐捕劫盗侯景之乱灵洗聚徒据黟歙以拒景及景军据有新安新安太守湘西乡侯萧隐奔依灵洗灵洗奉以主盟梁元帝于荆州承制又遣使闲道奉表刘神茂自东阳建义拒贼灵洗攻下新安与神茂相应元帝授持节通直散骑常侍都督新安诸郡军事云麾将军谯州刺史资领新安太守封巴丘县侯邑三百户神茂为景所败景偏帅吕子荣进攻新安灵洗退保黟歙及景败子荣退走灵洗复据新安进军建德擒贼帅赵桑干以功授持节散骑常侍都督青冀二州诸军事青州刺史增邑并前一千户将军太守如故仍令灵洗率所部下扬州助王僧辨镇防

　　陈五人
　　　陆缮
字士繻吴郡吴人幼有志尚以雅正知名永定元年迁侍中时留异拥割东阳新安人向文政与异连结因据本郡朝廷以缮为正威将军新安太守世祖嗣位召为太子中庶子领步兵校尉掌东宫管记

　　　陆山才
字孔章吴郡吴人少倜傥好尚文史除正威将军新安太守时王琳未平留镇富阳以捍东道天嘉元年秋七月甲寅世祖诏曰新安太守陆山才有启荐梁前征西从事中郎萧策梁前尚书中兵部王暹并世冑清华羽仪着族或文史足用或孝德可称并宜登之朝序擢以不次王公以下其各进拔贤良申荐沦屈庶众才必萃大厦可成使棫朴载歌由庚在咏山才入为员外散骑常侍

　　　程文季
字少卿灵洗之子天嘉二年除正毅将军新安太守仍随侯安都东讨留异异党向文政据有新安文季率精甲三百轻往攻之文政遣其兄子瓒来拒文季与战大破瓒军文政乃降三年始兴王伯茂出镇东州复以文季为镇东府中兵参军

　　　刘广德
南阳涅阳人好学负才任气历乐山豫章二郡太守新安内史光大中假节员外散骑常侍云旗将军河东太守

　　　周景曜
义兴阳羡人也族弟文育本新安寿昌县项氏子年十一善游反复水中数里跳高五六尺群儿莫能及周荟为寿昌浦口戍主见而奇之求养为己子文育后为开府仪同三司武帝时死事景曜以文育故官至新安太守

　　唐三十六人
　　　王雄诞
曹州济阴人杜伏威养子少强果膂力绝人伏威之起用其计战多克唐武德二年伏威纳款四年遣雄诞讨李子通于杭州擒之以献先是歙州汪华据黟歙称王十余年雄诞还军击之华拒之于新安洞口甲兵甚锐雄诞伏精兵于山谷率羸弱数千犯其陈战纔合阳不胜还走营华进攻之不能克会日暮引还伏兵已据其洞口华不得入乃请降于是伏威尽有淮南江南之地南至岭东距海雄诞以功除歙州总管赐爵宜春郡公伏威入朝以兵属雄诞辅公祏将反以诈夺其兵遣人谕计雄诞谊不从公祏杀之雄诞爱人善抚士能致下死力每破城邑整众山立无丝豪犯死之日江南士庶为流涕

　　　苏瑰
字昌容 【宰相世系表云字延须与传异】 雍州武功人为歙州刺史时来俊臣贬州参军人惧其复用多致书请瑰叱其使曰吾忝州牧高下自有体能过待小人乎遂不发书俊臣未至追还恨之由是连外徙不得入后历相中睿封许国公配享睿宗庙廷瑰治州考课常最为宰相陈当世利病甚多

　　　卢涣
天宝中刺史后改刺陆州

　　　季廙
上元中刺史宝应元年改刺处州

　　　李揆
字端卿系在陇西为冠族干元二年拜相美风仪善奏对肃宗叹曰卿门第人物文学皆当世第一信朝廷羽仪乎故时称三绝揆溲事明当然锐于进且近名坐抑兄楷不迁又搜擿故宰相吕諲过失上元二年二月贬袁州刺史累年徙歙州庞浚永泰元年

　　　公孙绰
大历初

　　　薛邕
字仲味 【宰相世系表字公和】 蒲州汾阴人代宗时为吏部侍郎与同列徐浩分典选华原尉侯莫陈怤浩妾弟也冒优托之邕以长安尉怤当参台御史大夫李栖筠物色其劳怤色动不能对乃言为徐浩杜济薛邕所引非真优也始浩罢岭南节度使以瑰货数十万饷元载济方为京兆及邕皆载所厚栖筠并劾之帝未决大历九年三月丁卯浩邕并停知选事会月食帝问其故栖筠曰月食修行今罔上行私者未得天若以儆陛下邪五月乙卯皆坐贬而邕为歙州刺史 【旧唐书本纪及徐浩传新唐书李栖筠传皆言邕以侍郎为歙州唯新唐李泌传称自左丞贬按唐崔巨宣州观察使去思颂序称邕在宣九秋今上纂序命纠正于仙台则是德宗即位后自宣歙观察使方为左丞耳在大历中未为此官也然邕至建中元年十月又以左丞坐赃为连山尉故新书致混其文耳其颂曰诏谓薛公茂学雕章孝弟忠良碑碣语多缘饰未足多信考其事则两以请属罢官而唐人称薛邕有宰相望岂他尚美多乎】 是时刺史月俸至千缗方镇所取无蓺而京官禄薄自方镇入八坐至谓罢权邕之出家人恨降之晚德宗即位自宣歙观察使入为尚书左丞

　　　萧复
字履初父衡尚新昌公主复生戚里常衣垢弊居一室学自力非名士夙儒不与游以清操显推主荫为宫门郎广德中岁大饥家百口不自振议鬻昭应墅宰相王缙欲得之使弟纮说曰以君才宜在左右胡不以墅奉丞相取要职复曰鬻先人墅以济孀单吾何用美官使门内馁且寒乎缙憾之由是废数岁乃历歙池二州刺史治状应条迁湖南观察使后相德宗

　　　刘赞
字公佐荆南节度使汇之子杨炎荐赞名臣子擢浙西观察判官大历十四年德宗即位炎入相进赞歙州刺史政干强济墅媪将为虎噬幼女呼号搏虎俱免观察使韩滉表赞治有异行加金紫徙常州

　　　陆（仃去丁改参）
字公佐吴郡人以明道自任连事观察使观察使不能知退居于田者六七年正元中由侍御史入为祠部员外郎二岁十八年二月十八日出刺歙州朝野之贤者惜其去韩愈序送之曰歙大州也刺史尊官也由郎官而往者前后相望也当今赋出于天下江南居十九宣使之所察歙为富州宰相之所荐闻天子之所选用其不轻而重也较然矣如是而赍咨涕洟以为不当去者陆君之道行乎朝廷则天下望其赐刺一州则专而不能咸谓先一州而后天下岂吾君与吾相之心哉（仃去丁改参）未至郡四月二十八日卒于道李翱作陆歙州述称其生于世五十有七年明于仁义之道可以化人伦厚风俗者余三十年而恨其道之不行天下未蒙其德云

　　　崔淙
字君济博陵人自侍御史华原令改歙州刺史下车而简其约束期月而明其信誓既去害郡之奸遂宁挺险之俗召拜长安令元和中官至银青光禄大夫守工部尚书 【右据吕温所作行状参之世系表得题名字】 

　　　范传正
字西老邓州顺阳人自比部员外郎出为歙州刺史转苏湖二州皆以政事修理闻擢为宣歙观察使白居易掌制其词曰苏州刺史范传正文学政事二美具焉选自郎曹出分符竹江南列郡连领者三所至之郡悉心为理明谕朝旨恭守诏条谨身省事以临其下政简而肃意诚而明吏不能欺人是以息而去思之叹来暮之谣复有关于人听虽古循吏蔑以加之又云黟歙之遗爱尚在吴兴之新政方播升车便道足慰人心固当望风自安计日而理传正精悍有立好古自饬及为廉察颇事奢侈厚以财货问遗权贵视公蓄如私藏幸不至甚败云

　　　韦绶
元和四年 【有两韦绶其一元和相贯之之兄德宗朝为翰林学士其一字子章京兆人穆宗朝吏部尚书然贯之兄晚得心疾不知孰是】 

　　　冯宿
东阳人从裴度东征为彰义军节度判官淮西平拜比部郎中先是凤翔法门寺有释迦指骨一节元和十四年正月丁亥宪宗令中使押宫人持香华往迎留禁中三日乃送诸寺王公士庶奔走施财唯恐居后百姓有废业破产烧顶灼臂而求供养者刑部侍郎韩愈上疏极谏宪宗大怒贬愈潮州刺史宰相疑宿草疏出宿为歙州刺史后入为刑部郎中终剑南东川节度检校礼部尚书崔元亮字晦叔磁州照义人累转驾部员外郎清谨介特澹如也稍迁密州刺史元和十五年迁歙州与杭州元藇等同制元稹为制词曰今余杭锺离新安顺政三有财用一邻戎狄将有所授每难其人以藇之理课甄明以洪度之奏议详允以元亮之学古从政以公逵之守道立身佥命为邦庶可胜残去杀矣元亮到郡郡人马牛生驹犊官籍蹄噭故吏得为奸元亮焚其籍一不问民山处输租者苦之下令许计斛输钱民赖其利徙湖州后为谏议大夫朝廷推为宿望

　　　邢群
字涣□河闲人孔温业拜中丞求御史于杜牧以群对诏拜监察御史会昌五年由户部员外郎出为处州刺史牧闻之喜曰群不容于会昌中不辱吾御史荐矣代还授歙州时牧为睦州 【睦州天听记牧以会昌六年拜睦州刺史】 歙睦相去直西东三百里牧问往来者邢君何以为治曰急于束缚黠吏冗事弊政不以久远必务尽根本牧曰邢君去缙云日老稚泣送于路用此术也数月以风疾废

　　　裴休
字公美河东闻喜人大中初为刺史二年移镇宣州 【景德传灯录称休守新安迁镇宣城按卢肇宣州新兴寺碑文称大中二年休拜宣城则元年在歙】 

　　　李敬方
字中虔大中四年至六年 【唐蓺文志云太和中歙州刺史以敬方所题黄山诗考之和字误也】 

　　　卢潘
大中九年

　　　于德晦
大中十一年

　　　任宇
咸通七年

　　　卢肇
字子发袁州人状元登第咸通中朝散大夫持节歙州诸军事守歙州刺史柱国赐紫金鱼袋 【通典云武德四年改郡为州改太守为刺史加号持节后加号为使持节诸军事而实无节但颁铜鱼符而已】 在郡上海潮赋其状云去年五月蒙恩除歙州刺史臣谨行陛下法令常惧□违理郡周星未有政绩潜被百姓诣阙以臣粗能缉理求得留臣奉七月二十二日敕又蒙圣恩赐臣金紫盖其自叙如此

　　　张裕
干符中

　　　李擢
官尚书吴圆代之

　　　吴圆
光启元年至三年使检校右散骑常侍兼御史大夫

　　　陆希声
苏州吴人干符初召为右拾遗时憸腐秉权岁数歉梁宋尢甚希声见州县刓敝上言当谨视盗贼明年王仙芝反株蔓数十州遂不制擢累歙州刺史昭宗闻其名召为给事中干宁中遂以为相

　　　于涛
于涛者宰相琮之侄授泗州防御使歙州刺史佐淮南杨行密为副使

　　　吕季重
河东人肃宗相諲之兄子歙县东南十二里有车轮滩湍悍善覆舟季重以俸募工凿之成安流因名吕公滩

　　　权若讷
天水人历桂歙梓三州刺史

　　　卢廷昌
范阳人

　　　卢琼
范阳人

　　　孙纬
字中隐武邑人吏部侍郎

　　　薛抃
河东汾阴人明皇相讷之孙

　　　韦瑜
隋郧公孝宽之孙 【右八人不得其年】 

　　　裴枢
字纪圣绛州闻喜人龙纪初进给事中改京兆尹坐与孔纬厚善改右庶子出为歙州刺史景福二年杨行密遣田頵以二万人攻歙州枢有美政民爱之为枢战頵兵数却遗行密书请还京师行密以鲁邰代枢州人不宜下请陶雅代雅于诸将最宽厚以礼归枢于朝天复元年拜相竟与唐存?云

　　吴三人
　　　陶雅
字国华庐州合淝人杨行密逐庐州刺史郎幼复以雅为左冲山将讨定乡盗田頵既破歙州雅自池州团练使来为刺史田頵为宁国军节度使天复二年頵既平升州求池歙为属行密不许頵遂绝三年十二月行密破宣州杀頵顺义军使汪武与頵连和雅攻锺博兵过武所迎谒缚武于军天佑元年八月肯衢州刺史陈璋睦州刺史陈询皆叛钱镠附于行密明年镠围询于睦州行密遣雅救之军中夜惊士卒多踰垒?左右及裨将韩球奔告之雅安卧不应须臾自定?者皆还镠遣从弟镒及指挥使顾全武王球拒雅为雅所败虏镒及球以归六月雅会衢睦兵攻婺州拔之执刺史沈夏行密以雅为江南都招讨使歙婺衢睦四州都团练观察处置等使陈询不能守睦州奔于广陵雅入据其城十一月庚辰行密卒子渥嗣为节度王茂章代渥为宣州观察使与渥不协三年正月壬戌茂章以宣歙二州叛附于钱镠雅急引兵还歙六月衢婺睦皆复为钱镠所破开平一年雅使其子敬昭及指挥使徐章将兵袭饶信州刺史危仔倡请降饶州刺史唐宝弃城走是岁杨氏又得抚袁吉虔四州于是江西之地尽入于杨氏雅在郡凡二十年

　　　骨言
骨言者吴辕门大将 【右一人见尉迟枢宣州新安禅院记】 

　　　欧逵
欧逵者吴顺义七年知歙州官金紫光禄大卿检校司徒兼御史大宪上柱国杨氏以梁龙德元年二月改元顺义此云七年当后唐天成二年

　　南唐一人
　　　龚慎仪
字世则邵武人仕南唐为礼部郎中建隆元年七月李氏命为进奉使来贡乘舆服御物违命侯时出知歙州王师收金陵诸城皆下宣州节度使卢绛无所归欲据福建以叛领所部过歙州仪闭门不纳绛怒曰仪乃吾故人何故见拒使马雄攻之城陷朝服以出为绛所杀会先锋曹翰赍铁券至绛乃与马雄等数人弃其众来归后因陛见待于外未入仪兄子颖先是江南归朝为侍御史诟骂绛等以手版击之遂阑入殿门诉言臣叔无罪为绛所杀因俯伏请罪极言绛狼子野心不可留太祖下令诛绛 【青箱杂记言绛陛见舞蹈次颖遽肯以笏击踣之恐未可据】 

　　国朝
　　　苏德祥
青州人建隆中进士第一太平兴国中知军州事

　　　利瓦伊
字仲方洛州肥乡人登进士甲科咸平中以太常博士献颂圣德千言真宗嘉之召试中书为直集贤院屯田员外郎时兄流方为宰相每还家相与笑言而未尝及朝政然终欲避权势乃请知歙州至郡起学舍时行乡射之礼代还同判太常礼院终刑部尚书维宽厚喜怒不形于色既没家无余财

　　　赵昂
将仕郎守礼部郎中直昭文馆上轻车都尉景德元年 【州学有昂母张夫人碑昂以元年来】 

　　　方演
郡人朝请大夫行虞部员外郎轻车都尉大中祥符二年

　　　谢涛
字济之杭州富阳人登淳化三年第尝以秘书丞知兴国军真宗考吏籍五年无过者擢之迁太常博士一日内出朝士有治迹者二十四人名付中书门下涛在选中后权三司度支判官出知泰州徙歙州官至太子宾客

　　　曹修古
字述之建州建安人大中祥符中进士甲科鲠直有风节为监察御史禁中以翡翠为服玩诏市于岭南修古以重伤物命论罢乞出知歙州官至刑部员外郎侍御史知杂事

　　　欧阳颍
字孝叔吉州庐陵人登进士第历官有能名尝知万峡鄂三州大中祥符末以朝散大夫行太常博士知歙州盗有杀民董氏于市者三年捕不获颖至则得之以抵法又富家有盗夜入启其藏者百计捕之不获有司苦之颖独召富家二子械付狱鞫吏民皆曰是素良子也惊疑互谏颍不听鞫愈急二子服取其所盗某物于某所皆是佥以为神明后历知岳阆饶州治七州皆有声刚果有气外严内明不可犯以是施于政亦以是持身云

　　　苏寿
参知政事易简之子自越州徙歙州

　　　钱仙芝
景佑中以校理知州事

　　　王琪
字君玉成都华阳人皇佑二年以度支员外郎龙图阁待制知舒州徙苏润二州坐疏转运陈述古在部多凌纵述古降知密州乃以琪知歙州有惠爱及人人为画像立祠嘉佑元年徙知江宁府东南名州巨镇多所更历政尚简静疾俗吏饬厨传以沽名故待宾客颇阔略闲有造飞语诋之者亦不恤也后终礼部侍郎 【画像立祠不足深据此乃丞相禹玉所书故载之】 

　　　张经
皇佑中以度支员外郎提点利州路转运使事四年二月降知歙州

　　　吕元规
治平中以司勋郎中擢提点广东刑狱四年二月降知歙州

　　　张慎修
朝散大夫轻车都尉元丰九年

　　　潘珏
通直郎元佑四年

　　　王扩
右朝散大夫元佑六年

　　　黄诰
字君谟岳阳人亲丧庐墓致毁有芝草之瑞因赐官其谢表云白发三千何嗟及矣灵芝六十孰为来哉四方传诵绍圣二年以朝散郎知州事顾临字子敦越州人绍圣中以天章阁待制知州事移饶州

　　　董正封
承议郎元符元年

　　　李度
礼部员外郎

　　　虞宾
字舜臣山阴人自比部员外郎出守

　　　曾谔
字正臣朝议大夫崇宁末

　　　狄枢
朝奉郎代曾谔

　　　丁湜
淮阴人自左司郎中出守

　　　刘光
衢州人朝奉郎政和七年三月

　　　许颂
濠州定远人朝散郎八年正月

　　　梅泽
平江府人朝请大夫宣和二年四月到官十月召

　　　曾孝蕴
天章阁待制二年十月八日到官十二月移知青州

　　　吕灏
三年正月到官四月移知饶州 【右姓字爵里年月存者则书之不能皆□肯朝又有苏补衮王举直江沨三人不得其详附见于此】 

　　　张仲珪
右武大夫宣和三年五月到官

　　　卢宗原
朝奉郎直龙图阁宣和三年十二月二十九日到任五年九月二十五日除淮南江浙荆湖制置发遣判官自此以下有壁记

　　　唐作求
朝奉郎五年十二月二十五日到任靖康元年六月七日以病去官

　　　上官恢
中大夫靖康元年八月二十六日到任建炎二年十月九日受代

　　　夏承
朝奉大夫建炎二年十月九日到任四年正月五日致仕

　　　章茇
朝奉大夫四年三月三日到任七月二十一日以忧去官

　　　郭东
承议郎四年十月五日到任绍兴元年七月二十一日罢

　　　孙佑
朝请郎绍兴元年七月三十日到任三年十二月十六日除直秘阁知江州

　　　赵详之
左朝散郎三年二月三日到任五年二月十六日受代

　　　王禔
右朝散大夫五年二月十六日到任七月二日与知秀州曾统两易其任

　　　唐辉
徽猷阁直学士左承议郎六年二月四日到任八年二月二十七日提举江州太平观

　　　吴伟明
左朝奉大夫八年四月十九日到任九年四月九日　召除直秘阁应天府路提刑

　　　曾开
左中大夫宝文阁待制九年四月九日到任十二月二日提举亳州明道宫

　　　汪藻
显谟阁学士左太中大夫九年十二月二十九日到任十一年七月十六日移知泉州

　　　朱芾
左中大夫敷文阁待制十一年七月二十七日到任十二年正月二十二日罢

　　　朱异
左朝奉大夫十二年二月十三日到任十三年八月五日罢

　　　张甸
左朝请大夫十三年十月五日到任十五年十月二十五日受代

　　　黄积厚
左朝请大夫十五年十月二十五日到任十七年八月四日受代

　　　何铸
资政殿学士左朝奉大夫十七年八月四日到任十二月十九日提举江州太平兴国宫

　　　章仅
右承议郎十八年正月二十一日到任二十年三月二十八日受代

　　　赵子游
右奉直大夫二十年三月二十八日到任二十二年四月二十四日受代

　　　施巨
左朝请郎二十二年四月二十四日到任十月十一日召

　　　李（汀去丁改充） 
右朝请大夫二十二年十二月十八日到任二十五年正月二十五日移知太平州

　　　胡彦国
右朝请郎二十五年二月十日到任任内转朝奉大夫二十六年十一月四日移知庐州

　　　李植
右朝散大夫二十六年十一月九日到官任内转右朝请大夫二十八年四月十八日除荆湘北路转运判官

　　　潘莘
左朝散大夫二十八年六月八日到任二十九年闰六月十九日罢

　　　洪适
左朝奉郎二十九年九月十六日到任任内累转左朝请郎三十一年二月二十九日除提举浙西常平茶盐

　　　沈浚
左朝请郎三十一年四月二十三日到任三十二年七月一日罢

　　　薛良朋
左朝奉郎三十二年七月九日到任任内累转左朝请郎隆兴元年八月十三日除本路转运副使

　　　吕广问
左朝请大夫集英殿修撰隆兴元年十月七日到任二年十一月二十七日召

　　　钱豫
左朝请大夫干道元年正月八日到任二年正月二十四日主管台州崇道观

　　　季南寿
左朝请郎直秘阁二年四月八日到任三年八月十七日罢

　　　郏升卿
左朝议郎三年十月三十日到任任内转左丞议郎五年十二月九日受代

　　　朱柔嘉
右朝请大夫五年十二月九日到任六年二月六日致仕

　　　史俣
右朝议大夫六年四月五日到任九年四月三十日召

　　　赵师夔
右承事郎直秘阁七年八月三日到任任内累转右宣教郎除直徽猷阁九年三月二十六日改知湖州

　　　赵不悔
左朝赞郎干道九年三月二十六日到任任内累转朝请郎

新安志卷第十
歙罗愿撰
　杂说
　　叙
历有归余筮则归奇杂说不齐末篇总之肯人所录八以区分耳目所得别为记闻亦可以泛观

　　人事
山阴朱育仕郡门下书佐太守濮阳兴问以人士育曰近者太守上虞陈业絜身清行志怀霜雪正亮之信同操柳下遭汉中微委官弃禄遁迹黟歙以来其志高邈妙踪天下所闻故(钦宗庙讳)文遣之尺牍之书此竟三高 【会稽典录】 
宣武既废太宰晞父子仍上表曰应割近情以存远计若除太宰父子可无后忧简文帝荅表曰所不忍言况过于言宣武又重表辞转苦切简文更荅曰若晋室灵长明公便宜奉行此诏如大运去矣请避贤路公读诏手战流汗于此乃止太宰父子远徙新安晞字道升元帝第四子初封武陵王拜太宰晞未败四五年中喜为挽歌自摇大铃使左右习和之又燕会倡伎作新安人歌舞离别之辞其声甚悲后果徙新安 【出世说并注按晋书倡歌事作庾唏非也】 
崔日知为京兆尹处分长安万年及诸县左降流移人不许暂停有违晷刻所由决杖后贬歙县丞为县家催逼求与妻子别不可得人以为报应 【朝野佥载】 
李涵为御史大夫京畿观察使德宗即位以涵和易无剸割之才除涵太子少傅充山陵副使涵判官殿中侍御史吕渭上言涵父名少康今官名犯讳恐乖礼典宰相崔佑甫奏曰若朝廷事有乖舛群臣悉能如此实太平之道除渭司门员外郎寻有人言涵昔为中正少卿此时无言今以少傅为慢官故妄有奏议诏曰吕渭僭陈章奏为其本使簿诉官名朕以宋有司城之嫌晋有词曹之讳叹其忠于所事亦谓确以上闻乃加殊恩俾膺厚赏近闻所陈少字往岁已任少卿昔是今非罔我何甚岂得谬当朝典更厕周行宜佐遐藩用戒薄俗可歙州司马同正由是改涵为检校工部尚书兼光禄卿仍充山陵副使 【旧唐书】 
元和三年秋以右庶子卢坦为宣歙观察使坦到官值旱饥谷贾日增或请抑其贾坦曰宣歙土狭谷少所仰四方之来者若贾贱则商船不复来民益困矣既而米斗二百商旅辐凑民赖以生 【资治通鉴】 江南伪中书舍人徐善幼孤家于豫章杨吴之克豫章善之妹为一军校所掳既定军校求得善请以礼聘之善自以旧族不当与戎士为婚因不许乃强纳币焉悉掷弃之临以白刃亦不惧然竟掳之而去善即诣扬都求见吴杨渥而诉之时渥初嗣藩服府廷甚严僭拟王者布衣游士旬岁不得一见而善始至白沙渥夜梦人来言曰江西有秀才徐善将来见公今在白沙逆旅矣其人良士也且有情事公其厚遇之旦即遣骑迎之既至礼遇甚厚且问所欲言善具白其妹事即命赎归徐氏时歙州刺史陶雅闻而异之因辟为从事
庆历二年二月太常博士天章阁待制林瑀落职通判歙州时中丞贾昌朝上言瑀所进会元纪全涉图纬瑀为儒官专以阴阳小说上惑君听不宜在劝讲之地故落职外任 【会要】 
自睦州青溪县界至歙州路皆鸟道萦纡两旁峭壁仅通单车方腊之乱曾待制出守但于两岸上驻兵防遏下瞰来路虽蚍蜉之微皆可数贼亦不敢犯境会宋江扰京东曾公移守青社掌兵者以雾毒为解移屯山谷闲州遂陷 【方勺泊宅编】 
方腊之乱已残睦歙二州而监司尚不以实闻于朝唯知镇江府毛友节次驰奏时宰相方主应奉事而本路使者皆朱勉客也反怒其张皇即罢友为宫观而以虞奕代之友谢表有曰两郡生灵已罹于非命一路使者犹谓其无他 【严州图经】 

　　诗话
谢举字言扬幼好学与兄览齐名为太子家令掌管记深为昭明太子赏接秘书监任昉出为新安太守别举诗曰讵念耋嗟人方深老夫托其属意如此 【谢览传】 
唐李尚书擢罢歙州与吴圆交代有佐酒录事名媚川聪明敏慧李颇留意缘纳营伎韶光托于替人令存恤之临发共饮不胜离情有诗曰经年理郡少欢娱为习干戈闲饮徒今日临行更交割分明留取媚川珠吴荅曰曳履优容日日欢须言违德涕汍澜韶光今已输先手领取蠙珠掌内看 【南部新书】 
赵嘏颇有诗名不拘小节饮中赠歌者曰倚风无处避梁尘雅唱清歌日日新来值溪亭花欲尽一声留得万家春后因酒失悔过以诗上歙州守曰叶覆晴溪艳艳红路横秋色马嘶风犹携一榼郡斋酒倾对青山忆谢公 【卢瑰抒情录】 
姚岩杰梁公元崇之裔孙也尝以诗酒放游江左凌忽肯达旁若无人卢肇牧歙州岩杰在婺州先以箸述寄肇肇知其使酒以手书褒美赠以束帛辞云兵火之后郡中凋弊无以迎逢大贤岩杰复以长笺激之肇不得已辍所乘马迓至郡斋馆谷如公卿礼既而日肆傲睨肇尝以诗咤岩杰云明月照巴山岩杰大笑曰明月照一天奈何独言巴山邪肇渐不得意无何会于江亭时蒯希逸在席肇请目肯取一事为酒令尾有乐器之名肇令曰远望涣舟不阔尺八岩杰遽饮酒一器凭栏呕之即席还令曰凭栏一吐已觉空喉其傲慢如此 【唐摭言】 
杨行敏出使驿骑到歙州郡守轻待慊恨尢甚题诗于冬青馆云驽骀嘶叫知无定骐骥低垂自有心山上高松溪畔竹清风纔动是知音又曰杜鹃花里杜鹃啼浅紫深红更傍溪迟日霁光搜客思晓来山路恨如迷 【南部新书】 
李义山诗小鼎烹茶面曲池白须道士竹闲碁何人书破蒲葵扇记箸南窗稳睡时蒲葵扇出谢安传然人不知其何物名蒲葵苏子容云（稯去禾改木）榈也出广雅今衢信宣歙闲扇是也谓形似蒲葵尔 【蔡宽夫诗史】 中都一士大夫家收江南李后主书一诗云铜壶漏滴初尽高阁鸡鸣半空催起五门金锁犹垂三殿珠笼阶肯御柳摇绿仗下宫花散红鸳瓦数行晓日鸾旗百尺春风侍臣蹈舞重拜圣寿南山永同下有冯延己三字 【阳春录后】 
南唐元宗优待藩邸旧僚冯延己自元帅府书记至中书侍郎遂相时论以为非才江文蔚因其弟延鲁福州之败请从退削乃出抚州秩满还朝因赴内宴进诗曰青楼阿监应相笑书记登坛又却回 【诗史】 
冯延鲁出讨闽中催督军粮急于星火李建勋以诗寄之曰粟多未必为全计师老须防有伏兵既而福州之兵果为越人所败 【南唐近事】 
歙州问政山聂师道所居也尝有人涉险攀萝至绝壁于岩下嵌空处见诗一首虽苔藓昏蚀而文尚可辨题云黄台词不知台何人也 【出诗史按台国初时屯田员外郎诗二十韵词多不录】 
伍乔张泊少相友善张为翰林学士宠眷尢优异伍为歙州通判作诗寄张戒仆伺张游宴时投之一日张与僚友近郊宴欢甚仆即投诗诗云不知何处好销忧公退携壶即上楼职事久参侯伯幕梦魂长绕帝王州黄山向晚盈轩翠黟水含春绕郡流遥想玉堂多暇日花时谁伴出城游张得诗动容久之为言上召还为考功员外郎判吏部流内铨 【诗史】 
苏寿易简长子也知泗州公用不足往来憾之寿为诗曰戴笠披蓑军十万饥嗔饱喜客三千后移越州与通判贾赞善不（口十）移歙州有诗曰却因贾赞善来作歙知州 【胡纳见闻录】 
景佑五年廷试进士以鲲化为鹏为诗题吕济叔诗云千寻离海峤一息过天池议者谓此诗意自当为第一人也 【云斋广录】 
丘浚十岁谒陈州太守曰肯日寺中闻射因成诗云殿宇时闻燕雀鸣虚庭尽日少人行孤吟独坐情何限时喜风传中鹄声守喜之令对弱柳丝丝搓绿线对云春云片片揭新绵 【古今诗话】 
丘浚寺丞失意遍游诸郡至山阳郡守屡召之夜饮翌日作诗曰丑却天下美人面正得世闲男子心郡守它日再为文字之饮以谢之又至仪真太守召看牡丹作诗曰何事化工情愈重偏教此卉大妖妍王孙欲种无余地颜巷安贫欠买钱晓槛竞开香世界夜栏谁结醉因缘须知村落桑麻处田叟饥耕妇不眠又至五羊赠太守诗曰碧睛蛮婢头蒙布黑面胡儿耳带环几处楼台皆枕水四周城郭半围山又云风腥蛮市合日上瘴云红守见之不怿 【翰府名谈】 
朱吏部乔年儒学决科刻苦为诗绍兴初綦处厚为翰林学士每哦其诗最爱一绝云春风吹起箨龙儿戢戢满山人未知急唤苍头斸烟雨明朝吹作碧参差盖肯人有笋诗曰急忙吃箸不可迟一夜南风变成竹乔年点化乃尔精巧处厚力荐于朝后为尚书郎 【曾端伯皇宋百家诗选】 
程进道绍兴初帅闽中殄灭诸寇以武库为止戈堂一时诸公题咏甚多汪彦章二诗最为绝唱其诗云此老胸中百万军暂劳试手犬羊群山头不复望廷尉柱下何须用惠文解带为城聊戏剧卖刀买犊便耕耘三山胜处开华屋千载人传旧史君千里闽山驿骑飞天书趣解海边围异军方逐苍头起元帅徐将白羽挥翻就铙歌春举满收还烽火夜开扉向来万事关兵气都作风光坐上归 【桐江诗话】 
石敏若学士橘林文汪彦章内翰龙溪集合并行于世二集之诗相犯甚多如鸟声应为故人好梨雪欲将春事空山色总兼溪色好松声长作雨声寒负郭生涯千亩竹长年心事四愁诗千里江山涣笛晚十年灯火客毡寒日边人去雁行断江上秋高枫叶寒天阔鸟双下山寒人独归及阻风余干渡咏水晶数珠次苏养直韵寄黄元功阻风雨辟邪渡寄王仲诚客至夏夜示友人等诗皆全篇见于两集未知果谁作设皆内翰所为则橘林中诗本自无多去此遂空冀北之群矣 【出渔隐丛话渔隐者绩溪胡待制长子名仔寓居吴兴自号苕溪渔隐】 

　　杂蓺
钱邓州若水尝言古之善书鲜有得笔法者唐陆希声得之凡五字擫押钩格抵仍用笔双钩则点画遒劲而尽妙谓之拨镫法希声言自斯翁及二王以至阳冰皆传此法希声以授沙门辩光辩光入长安为翰林供奉刁衍言江南后主得此法书绝劲复增二字曰导送今待诏尹熙古亦得之而所书为一时之绝查道始篆患其体势柔弱熙古教以此法仍双钩用笔经半年始习熟而篆体劲直甚佳 【杨文公谈苑】 
薛稷天后朝位至少保文章学术名冠当时学书师褚河南时称买褚得薛不落时节画踪阎令秘书省有画鹤时号二绝曾旅游新安遇李白因留连书永安寺额兼画西方像一壁笔力萧洒风姿逸发曹张之亚也二妙之迹李翰林题赞见在 【出唐画断按稷尝为黟县令白亦尝至新安但时有先后耳】 
薛稷曾为黟县尉善画鹤今邑人时有画者盖薛公之余风 【出太平寰宇记言尉亦误也】 
裴休守新安日属希运禅师初于黄櫱舍众入大安精舍混迹劳侣扫洒殿堂公入寺烧香因观壁画问是何图相主事对曰高僧真仪公曰真仪可观高僧何在僧皆无对公曰此闲有禅人否曰近有一僧投寺执役颇似禅者公曰可请来即举肯问师高声云裴休公应诺师曰在什么处公言下知旨如获髻珠曰真善知识也示人克的如是何汨没于此乎寺众愕然自此延入府治留之供养屡辞不已复坚请住黄櫱山荐兴祖教有暇即躬入山顶谒或渴闻胜谕即请师入州公既通彻祖心复博综教相诸方禅学咸谓裴公不浪出黄櫱之门也至迁镇宣城亦创精蓝迎请居之虽圭峰该通禅讲为裴所重未若归心于黄櫱而倾竭服膺也集黄櫱语要序冠编首留镇山门 【出景德传灯录今歙县有黄櫱山然当即禅师所住而传灯又言禅师闽人于其本州岛黄櫱山出家后居洪州大安寺则与此不同】 

　　研
龙尾黼研章圣皇帝所常御也干元升遐以赐外戚刘氏而永年以遗其舅王齐愈臣轼得之以遗臣宗孟且铭之曰黟歙之珍匪斯石也黼形而縠理金声而玉色也云蒸露湛祥符之泽也二臣更宝之见者必作也 【苏文忠公集】 
余家有歙研底有款识云吴顺义元年处士汪少微铭云松操凝烟楮英铺雪豪颖如飞人闲五绝所颂者三物尔盖谓研与少微为五邪 【苏公说】 
今歙州之山有石俗谓之龙尾石亦亚于端若得其石心巧匠就而琢之贮水之处圜转如涡旋可爱 【苏参政易简文房四谱】 
端石在端溪色理莹润本以子石为上子石者在大石中生盖精石也而流俗传伪遂以紫石为上又以贮水不耗为佳有鸲鹆眼为贵眼石病也然惟北岩石则有之端石非徒重于流俗官司岁以为贡亦在佗研上然十无一二发墨者但充翫好而已歙石出于龙尾溪其石坚劲大抵多发墨故肯世多用之以金星为贵其石理微粗以手摩之索索有锋铓者尢佳余少时又得金坑矿石尢坚而发墨然世亦罕有端溪以北岩为上龙尾以深溪为上较其优劣龙尾远出端溪上而端溪以后出见贵尔 【欧阳公研谱】 
君谟言端石莹润惟有铓者尢发墨歙石多铓惟腻理者特佳盖物之奇者必异其类也此言与余特异故并记之研端溪无星石龙尾水心绿绀如玉石二物入用余不足道也 【蔡君谟文房四说】 
青州石末研受墨而费笔龙尾石得墨迟而久不燥罗文石起墨过龙尾端溪龙窟岩紫石又次之古瓦类石末过此无足议也
苏易简文房四谱中载研四十余品以青州红丝石第一端州斧柯山第二龙尾石第三余皆在中下虽铜雀台古瓦研列于下品特存古物耳 【类说】 
婺源研在唐开元中因猎人叶氏逐兽至长城里见迭石如城垒状莹洁可爱因携之以归刊粗成研温润大过端溪者后数世叶氏诸孙持以与令令爱之访得匠手琢为研由是天下始传南唐元宗精意翰墨歙守献研并荐研工李少微国主嘉之擢为研官令石工周全师之其后匠益多今全最高年能道昔时事并召少微之孙明访伪告不获今山下叶氏繁息几数百户乃猎者之孙也 【唐积婺源研图谱】 
凡取石先具牲醪祝版择日斋戒至山下设神位十余于坛祝讫发之稍亵慢必有蜂虿虫蟒毒物伤人盖神物所惜不欲广传人闲所得不过百十枚即竭矣又当再祝之肯后啮死者十余人今皆预祀享也唐侍读研谱云二十年肯颇见人用龙尾石研求之江南故老云昔李后主留意翰墨用澄心堂纸李廷邽墨龙尾研三者为天下冠当时贵之自李氏亡而石不出亦有传至今者景佑中校理钱仙芝守歙始得李氏取石故处其地本大溪也常患水深工不可入仙芝改其流使由别道行自是方得之后县人病其须索复溪流如初石乃中绝邑官复改溪流遵钱公故道而后所得尽佳石遂与端石并行按图经龙尾山在婺源县长城里今虽多故坑无有石出环县皆山也石虽出他山实龙尾之支脉俱得谓之龙尾 【歙研说】 
唐公研录云尝过金陵于翰林叶道卿处见研方四五寸色淡青如秋雨新霁远望莫天表里莹洁都无文理盖石之美者云得于歙不知出于何坑今不复有祁门县出细罗文石酷似泥浆石亦有罗文但石理稍慢不甚坚色淡易干耳此石甚能乱其人多以为婺源泥浆石当须精辨之歙县出刷丝研甚好但文理太分明无罗文闲有白路白点者是 【辨歙石说】
涵星研龙尾溪石风字样下有二足琢之甚薄先博士君得之于外姓侄黄村成伯成伯以嗜研求主婺源簿顾视一老研工甚至秩满研工送之百里探怀出此研为赆且言明府三年之久所收无此研也黄始责其不诚工云凡临县者孰不欲得佳研使每研必珍石则龙尾溪当泓为海不给也此石岁采不过十数幸善护之然研只如常研无甚佳者但用之至灰埃垢积经月不涤而磨墨如新此为胜绝耳先子性率不耐勤涤得此用之终身 【出何薳春渚纪闻其父武学博士去非也】 

　　纸
黟歙闲多良纸有凝霜澄心之号复有长者可五十尺为一幅盖歙民数日理其楮然后于长船中浸之数十夫举抄以抄之傍一夫以鼓节之续于大熏笼上周而焙之不上于墙壁也于是自首至尾匀薄如一 【四谱】 
山居者尝以纸为衣盖遵释氏云不衣蚕口衣也然复甚暖衣者不出十年面黄而气促绝嗜欲之虑且不宜浴盖外风不入而内气不出也亦尝闻造纸衣法每一百幅用胡桃乳香各一两煮之不尔蒸之亦妙如蒸之即常洒乳香等水令热熟阴干用箭簳横卷而顺蹙之然患其补缀繁碎今黟歙中有人造纸衣段可如大门阖许近士大夫征行亦有衣之者盖利其拒风于凝冱之际焉陶隐居亦云武陵人作谷皮衣甚坚好也
纸李主澄心堂为第一其物出江南池歙二郡今世不复作精品蜀笺不堪久自余皆非佳物也 【文房四说】 
歙州绩溪纸乃澄心堂遗物其新也鲜明过之今世纸多出南方如乌田古田由拳温州惠州皆知名拟之绩溪曾不得及其门墙耳婺源石研有罗文金星蛾眉角浪松文豆斑之类其要在坚密温润天将阴雨水脉自生至可磨墨斯可宝者黄山松煤至精者造墨可比李廷珪然匠者多贫人于以求利故不逮也近有道人自能烧烟遣令就黄山取煤必得佳者歙州此三物奇绝唯好事以厚资可致之若临以官势莫能致也

　　墨
江南黟歙之地有李廷珪墨尢佳廷珪本易水人其父超唐末流离渡江睹歙中可居造墨故有名今人得而藏者亦不下五六十年胶败而墨调其坚如玉其纹如犀写踰数十幅不耗一二分也 【四谱】 今常侍徐公铉云幼年尝得李超墨一挺长不过尺细才如箸与其爱弟锴共享之日书不下五千字凡十年乃尽磨处边际有刃可以裁纸自后用李氏墨无及此者唐末陶雅为歙州刺史二十年尝责李超云尔近所造墨殊不及吾初至郡时何也对曰公初临郡岁取墨不过十挺今数百挺未已何暇精好
近黟歙闲有人造白墨色如银迨研讫即与常墨无异未知所制之法
奚廷珪墨二品一品面曰远烟香墨漫曰从肯奚廷珪其一面有特龙漫曰供使奚廷珪祖记墨皆狭薄轻脆多断折校其精觕不及李廷珪远甚安敢望超也 【自蔡君谟以来皆言李廷珪即奚廷珪唯此言奚墨不及李又何远言唐李慥是诸李之祖不知孰是】 
李超墨二品其面或为特龙或曰新安香墨其漫曰歙州李超造或止曰李超其号虽异亦互有精觕精意为之者廷珪不及也廷珪大墨有二品其一面曰歙州李廷珪墨漫有特龙其一面曰歙州李廷珪造漫有双脊特龙小墨有握子者上止有一香字丰肌腻理光泽如漆又有小饼子面有蟠龙四角有供御香墨字漫止有一歙字肯四品无粗者非法之至精曷能臻于此哉诸李唯超廷珪为特嘉承晏文用次之惟庆小挺子优于大墨可亚廷珪也宣道宣德不知何许人其形制俱类廷珪疑歙州人也 【李孝美墨苑】 
曾君示予墨一丸其面文曰新安上色香墨幕 【音漫】 曰歙州李廷邽墨肌理光腻与今之李廷珪墨形模不类其名邽珪不同形制复异谓之真廷珪墨其可乎然李超与其子廷珪唐末自易水渡江至歙州地多美松因而留居遂以墨名家本姓奚江南赐姓李氏超墨世不复传襄尝侍仁宗群玉宴赐得之其面文新安香墨其幕歙州李超造与今所示形制相类予谓超与珪始至新安各出姓名尚用邽字超死而珪业益精面有龙文而其名亦用邽者作之有先后也何以知之盖类其父超且藏蓄数十百年非伪效也予既辨之而墨遂归吾家墨哉可无恨矣 【蔡君谟墨辨】 
余收歙州李氏父子四世五人墨李超之子廷珪珪之子廷宽宽子承晏晏子文用用之后墨无传焉有孙惟庆今为墨务官李氏墨超始知名珪或为邽与宽最精好承晏而下不能用家法无足取者世之好奇者多借廷珪姓名模仿形制以造之有至好者苟非素蓄之家不能辨之 【四说】 
墨贵老久而胶尽也故以古为称世以歙州李廷珪为第一易水张遇为第二珪复有二品龙文双脊者为上一脊次之遇亦二品易水贡墨为上供堂次之近世兖州陈元亦为精廷珪弟廷宽宽子承晏晏子文用皆能世其业然差不逮近绝无有也廷珪为第一廷宽承晏次之张遇次之陈元又次之不独造作有法松烟自异近得歙烟令造墨便有廷珪风采不为浮光乃知水性随其土地而异予尝有辨信不诬矣
仁宗嘉佑中宴近臣于群玉殿尝以李超墨赐之曰新安香墨其后翰林诸君承赐者皆廷珪双脊龙样尢为佳品 【渑水燕谈】 
祥符中治昭应宫用廷珪墨为染饰有贵族尝误遗一丸于池中踰年临池饮又坠一金器乃令善水者取之并得墨光色不变表里如新 【遯斋闲览】 
禁中板刻古法帖十卷当时皆用歙州贡墨墨本赐群臣今都下用钱万二千便可募得元佑中亲贤宅从禁中借板墨百本分遗官僚但用潘谷墨光辉有余而不甚黟黑又多木横裂纹士大夫不能尽别也此本可当旧板价之半耳 【黄鲁直跋翟公巽所藏石刻】 
晁无斁有李墨半丸云裕陵故物也往于秦少游家见李墨不为文理质如金石亦裕陵所赐王平甫所藏者潘谷见之再拜曰真廷珪所作也世惟王四学士有之与此为一矣 【陈无已集】 
山谷道人云潘谷一日过余取所藏墨示之谷隔锦囊揣之曰此李承晏软剂今不易得又揣其一曰此谷二十年造者今精力不及无此墨也取视果然 【春渚纪闻】 
余为儿时于彭门寇钧国家见其先世所藏李廷珪下至潘谷十三家墨断圭残壁粲然满目其廷珪小挺岁久不见胶彩而书于纸闲视之其墨皆非余墨所及东坡先生临郡日取试之为书杜诗十三篇各于篇下书墨工姓名因第其品次云
一日谒章年子于富春之法门寺出廷珪墨半笏为示初不见胶彩云是其大父申公所藏者其墨匣亦作半笏样规制古朴是百余年物
王景源使君所宝古墨一笏盖其先待制公所藏者背铭曰唐水部员外郎李慥造云诸李之祖也黎介然一见求以所用端石研易之景源久之方与后携研至行朝有贵人欲以五万钱辍研景源不与也
沈珪嘉禾人初因贩缯往来黄山有教之为墨者以意用胶一出便有声称后又出意取古松煤杂用脂漆滓烧之得烟极精细名为漆烟每云章仲将法止用五两之胶至李氏渡江始用对胶而秘不传为可恨一日与张处厚于居彦实家造墨而出灰池失于蚤墨皆断裂彦实以所用墨料精佳惜不忍弃遂蒸浸以出故胶再以新胶和之墨成坚如石因悟对胶法每视烟料而煎胶胶成和煤无一滴多寡故其墨铭云沈珪对胶十年如石一点如漆此最佳者也
有□张孜墨较珪漆烟而胜者珪曰此非敌也乃取中光减胶一丸与孜墨并而孜墨反出其下远甚余叩之畣曰廷珪对胶于百年外方见胜妙盖虽精烟胶多则色为胶所蔽逮年远胶力渐退而墨色如见耳若孜墨急于目肯之售故用胶不多而烟墨不昧若岁久胶尽则脱然无光如土炭耳孜墨宜用之西北若入二浙一遇梅润则败矣
黄山张处厚高景修皆起灶作煤制墨为世业其用远烟鱼胶所制佳者不减沈珪常和沈珪汪通辈或不自入山多即就二人买烟今渠用胶止各用印号墨工制名多相蹈袭其偶然邪亦好事者冀其精蓺追配肯人故重名之也南唐李廷珪子承晏今有沈珪子晏又有关珪国初张遇后有常遇者和之子又有潘遇谷之子黟川布衣张谷所制得李氏法而世不多有同时有潘谷又永嘉叶谷作油烟与潭州胡景纯相上下而胶法不及陈瞻之后又有梅瞻云
世言歙州具文房四宝谓纸墨笔研也其实三尒歙本不出笔盖出于宣州研久无良材所谓罗文眉子者不复见惟龙尾石捍坚拒墨与凡石无异欧阳文忠公作研谱推歙石在端石上世多不然之盖各因其所见尒方丈忠时二地旧石尚多岂公所有适歙之良而端之不良者乎纸则近岁取之者多无复佳品余素自不喜用盖不受墨正与麻绝相反虽用极浓墨终不能作黑字惟黄山松丰腴坚缜与佗州松不类又多漆古未有用漆烟者三十年来人始为之以松渍漆烟烧余大观闲令墨人高庆和取煤于山不复计其直又尝被命馆三韩使人得其贡墨碎之参以三之一既成潘张二谷陈瞻之徒皆不及 【叶左丞避暑录话】 

　　定数
仆射房管相国崔涣并曾贬任睦歙州官时有婺州人陈昭见之云后二公并为宰相然崔公为一大使来江南及至德初上皇入蜀房崔二公同时拜相崔后为选补使巡按江东至苏杭闲崔公自说 【出定命录】 
元和十一年监察御史段文昌与崔植同制入台先是御史崔 【圣祖名上字】 亮察院之长每以二监察后至不由科名接待闲多所阔略段与崔深衔之元和十五年春穆宗皇帝龙飞命二公入相段自翰长中书舍人拜植自御史中丞拜同在中书时元亮罢密州剌史谒宰相二相相顾搯元亮名曰此人不云行地没而有心求官时中书侍郎萧俛亦在食堂因问二相二相具以事对萧相曰若如此且令此汉闲三五年不数日宣州奏歙州刺史阙其日印在段相宅便除歙州刺史明日段入朝都忘肯事到中书大怒责吏房主事阳述云威权在君更何须宰相必是此贼纳赂除官若非人吏取钱崔元亮何由得歙州刺史述惶怖谢罪云文书都不到本房昨日是相公手内拟名进黄及检勘方省迷忘植欲改拟覆奏段曰安知不是天与假吾手耳遂放敕下 【续定命录】 
于涛者唐宰相琮之侄也琮南迁经平望驿维舟方食有一叟自门而进直抵听侧小阁子中涛问叟何人对曰曹老耳问其所来对曰郎君极有好官职此行不用忧亦叙相国牵复之事涛因问表弟薛校书如何叟曰千里之外遇西则止官职虽非真刺史亦作假郡守时涛表弟杜孺休给事刺湖州寄箬下酒一壶可五斗因问叟颇好酒否叟忻然而请即以银盂受之令自酌饮顷之酒尽已昏睡矣遂以银盂枕首而睡时蚊蚋极盛无有近叟者及旦失叟唯银盂在焉访求莫知所止或云此即曹的休博士也魏之宗室仕晋为史官齐梁闲或处朝列得神仙之道多游江湖闲往往贾贩尝拯救人以阴功及物人多有见之受其遗者涛自后授泗州防御使歙州刺史佐淮南吴王杨公行密为副使相国寻亦北归薛校书佐江西宾幕知袁州事务 【神仙感遇传】 
广西昭州最为瘴毒之地而山水颇清婉郡圃有亭名天绘建炎中郡守李丕以与京国年号同欲更之乞名于寓公徐师川久而未得有范某者为易曰清辉已揭牓徐谒李同坐亭上少焉策杖于四隅视积壤中有片石斑斑如文字然命取而涤之乃丘浚所作记其略云予择胜得此亭名曰天绘取其景物自然也后某年月日当有俗子易名清辉者可为一笑考范初命名之日不少差 【洪舍人夷坚志】 
俞舜凯徽州人绍兴十八年赴省试梦红黑二梯倚檐闲有使登红梯者俞顾梯级甚峻辞以足弱不能跻遂登黑梯造其颠而寤是岁中特奏名第一人 【楚贽说亦徽人贽字少陆老儒终桃源丞】 

　　神异
大徽村在绩溪县西北五里有汪节者其母避疟假寐于村西福田寺金刚下感而生节有神力长安东渭桥有石师子重千斤节指而告人曰吾能提此而掷之众不信节遂提师子投之丈余众数十人不能动遂以赂请节复挈致故地寻入禁军补神策军将尝对御俯负一石碾寘二丈方木于碾上木上又寘一床床上坐龟兹乐一部曲终而下无厌重之色德宗宠惜累有赏赐虽拔山曳牛之力不能过也 【太平广记】 
孚应庙在邵武军泰宁县东二里五代正明中建庙有二神相传一姓陈闽人一姓汪歙人相遇于庙东之黄溪爱其山川气象可为宅兆陈曰吾曩者过此识之以钱汪曰吾亦以丁为识遂阙地得钱而丁贯其中由是二人相悦卒俱葬于此数有神异伪闽王氏时封为将军国朝载在祀典水旱疾疫有求必祷螟蝗盗贼不及其境元丰中赐孚应庙额元佑初封灵符灵佑侯政和加封宁惠宁顺公宣和进封广惠广顺王至绍兴二十五年封广惠英显王广顺威显王 【武阳志邵武图经】 
唐天宝末歙州牛与蛟斗初水中蛟杀人及畜甚众牛因饮水为蛟所绕直入潭底便尔相触数日牛出潭色赤时人谓蛟死 【广异记】 
婺源县有大黄石自山坠于溪侧莹彻可爱群犬见而竞吠之数日村人不堪其喧乃相与推致水中犬又俯水而吠愈急取而碎之犬乃不吠 【稽神录】 新安人闵居敬所居为山水所浸恐屋坏移榻于户外而寝梦一乌衣人曰君避水在此我亦避水至此于君何害而迫迮我如是不快甚矣居敬寤不测其故尔夕三梦居敬曰岂吾不当止此邪因命移床乃床脚斜压一?于户臬外放之乃去

　　记闻
州南数里有岸特高号浣沙（上山下阜）隔溪对龙井山望城阳不远相传李太白访许宣平徘徊岸山上甚久以白诗考之尝称金华五百滩之胜而思为新安之游又尝自洄溪十六渡至黄山汤泉之下则吾土山川胜概颇已寄于逸想其赠许宣平诗沈汾述以为传当不虚也又白集有畣山中人所谓桃花流水杳然去别有天地非人闲者复相传以为入黟所作而俗又有石墨岭与水西兴唐寺诗语不类太白东坡尝疑富阳国清彭泽兴唐诗及姑熟十咏非太白所作而王平甫疑十咏出于李赤按南唐自有一翰林学士李白曾子固以为十咏是此人所为然则此闲墨岭兴唐诗岂亦此类邪览者详之
冯相国乐府号阳春录者冯氏子孙泗州推官璪尝以示晏元献公公以为真赏至元丰中高邮崔公度伯易跋以为李氏既有江左文物甲天下而冯公才华风流又为江左第一其家所藏集乃光禄公手钞最为详确而尊肯花闲诸集中往往谬其姓氏近时所镂欧阳永叔词亦多有之皆传失其真本也崔公云
刘辉信州铅山人未第客新安为人佣书以自给其寓歙县郑氏及绩溪汪氏尢久汪氏子弟尝课尧舜急亲贤赋辉窃为代作师视其语与平日异诘之以实告乃发辉床箧枫叶委积叶上皆细书成文始异之明年还乡遂贡京师已而为进士第一今俗闲犹有蓄其所写礼部韵者
王提刑守南剑州致书陈谏议有求益之言陈公畣曰瓘辱书勤恤累纸感不容言别纸之谕尢甚谦厚瓘孤苦待尽人事弛废独闻赋政恺悌民之受赐肯此未之有也托庇方厚其何以告左右虽然意所欲言不敢自外境内有二贤士吴熙吴仪仪居水东熙在橘溪兄弟也好学有守介而能通求之士类不可多得遗逸之选宜在此辈以其善自韬晦莫有知者阁下好贤礼士倘使其名自此彰彻非唯敦奖行义亦足以上助朝廷求士之意政之大者宜无以过此辄缘下诹布所欲言僭易是惧此有以见肯辈相与盖如此王公尝为剑学拨田至今号王公庄其祠象久益暗绍兴中尝遣人求访公后裔复求绘象以去其后王筠文刚为通判就为新其祠筠于公有族属尝被檄往建宁府决狱建亦公旧治闻筠至皆焚香以迎以为王公孙也公去二郡至是盖三纪矣
曾公谔为守雅敬郡人俞平叔平叔老儒用累贡恩得官尝尉彭泽检旱宿山寺有妪夜至门委白金一幞而去平叔呼从吏寺僧封识送县及还令欲尽法籍犯者家而使平叔得赏平叔笑曰易直岂以此求赏邪即县断罪以赃没官足矣历三任以母老不仕俞氏主茔墓者有享祀田二十亩输税而食其余未尝告乏于人时卢君知原行之为歙县宰周殿撰秩重实谪监城下酒税曾公闻平叔病使二君往视之环堵萧然因问以后事平叔曰棺已具矣衣已浣矣方属妻子祔葬先茔不为斋具此外无所须也二君退为曾公言之皆叹息卢乃折简遣　吏赍钱五万为汤药之奉平叔召吏至卧内问知县俸邪曰非也抑出之官帑邪曰非也将县吏若里正上户所率敛邪曰非也平叔曰财非天降地涌何由而得辞不受吏再至不复视曰吾平生贫不唯今日岂以五万钱变吾志哉是夕卒年八十九曾公贤有政声冲澹类学道者为郡时年七十余矣神骨清健至九十余乃卒卢君平江人资廉明滞讼有踰十年者皆手为决遣???方?郡邑以事诣朝省外台者多求送歙县后为礼部侍郎周公以名臣谪筦库不见其施设独其流风遗韵被此邦云
始乡之老儒年过九十者曰崔君虞卿字显仲能以世次历数吾县自昔之为儒者县北郑钧子平及愿先大父其次皆在一二数中愿时尚幼不能尽其说先是本朝达者有舒谢俞吕之属矣中数十年学者不继大父生嘉佑闲幼独知好书闻辄买私习读之曾大父无他子方仰以治生业见犹怒之后察其诚乃已元丰中游郡校时学者尚少大父出意为之众未以为是及绍圣中罢顾募行差役大户无免者知县王君荐笃意勤学凡家有受书一人则为尽免之同时富者子皆执役在庭下见大父独庭上与县大夫亢礼由是羡慕始相劝于学然大父晦不显年九十余耳目聪明得异书犹勤阅之以封至朝请大夫讳举字子直云而郑氏越数世至绍兴闲有登第者二人先同年胡铨仲平工声律尝就广文馆试惟德动天赋其用事处云明如虞帝雨无纳麓之迷令若成王风有出郊之反为考官所黜佗考官过之取读称善问所以黜之之意考者以为触忌讳乃袖去自以其名取之竟论以为第一后至政和中始登第方是时王氏经学行罢诗赋不用然每见等辈好言其旧习至今胡氏一族为赋有典刑
汪屯田廷直微时与里人女约昏政和中诸州类试为省元既登第所约女丧明其家使来谢不能复相当廷直不可竟成之后赴调在京师贫甚舍于符宝汪公会围闭虏方责金银期且满无以应闲独至汴上行屏营有怀沙之意傍舍有人出止之问所须之数帘中出白银二十两袖以归符宝怪问所从得具以实对相与访其处无居者人以为阴德之报
鲁直在洛时歙人祝硕字有道因知命以识鲁直及谪黔中有道往访之鲁直为书帖云凡士大夫胸中不时时以古今浇之则俗尘生其闲照镜则面目可憎对人亦语言无味又赠以词所谓长杨风挑青骢尾者也鲁直八月十七夜张宽夫园待月有词云老子平生江南江北最爱临风笛孙郎微笑坐来声喷霜竹蜀人谓笛音如牍故用之尝书一本赠硕今俗本改笛为曲非也硕藏鲁直文槁三枚率以连纸百幅为之改窜甚多
洪尚书知许州尝为园访境中所有江南草木萃而种之下至红踯躅之属皆在焉号故里园时与宾佐游燕其闲盖公富贵久然多在外故惓惓如此晚节竟归故乡云
当艰难时孙公佑镇此邦为人绝严明时统制国信臣屯于此而郡南大姓所募弓手有合门祇候宋与统之号宋舍人待信臣尢桀（骜去马改鸟）至坐太守衙倚佑令牵去斩之又张宪军久留有钱粮官以为郡不时支粮捉手分与录参衣相结拥至庭下佑出揖录参以上问彼来者何人见节制兵马而不声喏何也叱斩之自通判以下皆惧为恳凡数四乃已呼门者谓曰尔曷为纵之使入后不得复尔取军令状门者退曰自令有辄入者我直当杀之耳既毕乃使人将钱粮官诣宪军宪不得已为杖之佑约与粮而促其进发宪自诡三日行其政虽严未尝轻与人以徒罪公燕饮食及圃所供菜皆于供给钱中克还之
始方腊来寇时歙县人程叔清家避地于城南有女年十七父母计曰我等处此不幸则死独此女年色方盛万一辱于贼何以见族党乃呼谓曰吾州之俗尤以淫为讳尔良家女也足未尝出闺阃贼倘以兵胁尔当奈何女曰儿岂从贼者必不可当以死拒之亲族又从旁审其语女因取所携衣囊负以趋且为见执骂贼状父母喜曰果如是真吾女也吾闻死于兵者用道家说醮九幽则能升济魂魄尔勿虑女笑曰诺明日散处东塘山中女适为贼所遇贼好谓曰吾以尔归圣公毋忧不富贵女曰尔辈欺天害人狗彘之不若何圣公也贼胁以刃曰不从吾言必杀若女曰我知有官府不知有贼贼先断其髻益以好语诱之女且唾且骂贼知不可屈刀乱下溃其尸乃去有二儿隐旁大石下□窥见本末为其家言之皆悲喜因葬东塘山中愿兄颂端规为作传
汪内翰少在郡斋数独于炉亭中避人为文同舍迫而观之乃拟草制词众笑之中兴遂居翰苑为代言之最其除知本州岛谢表云惟今日股肱之郡实平生父母之邦行路咨嗟全家感涕又云属县肯驱初靡劳于草檄行朝在望复何待于移关遗执政启云城郭重来疑千载去家之鹤交游半在或一时同队之鱼时汪丞相亦仗节过家中宴作诗云两两泰阶星一色亭亭华表鹤双归公与倡和乡里传之在郡大兴庙学先是公尝为镇江作学记　府以白金致赆适至即以佐费歙县多贤宰旧有董君若王君景丞则黎君确既久事多逸近岁民闲传诵者郑君锐夫钱君瑰郑君才高详练吏不能欺先是郡科拨诸县赋输岁不同掌计者并缘大率有增而无损县素乏粳米时秋税以十分为率其四分二厘科粳余则为绢米钱米糯豆之属明年郡案复改科拨行下郑请于守以为某始到官尝受此数于下吏矣在某任内愿奉以周旋不愿数更也乃按旧为籍赍至肯丐守为印书之由此终任无所增郡亦无乏事又县赋既重则役钱亦多岁遂以其赢为傍县顾役人君以县各用其人今驱县民使出钱顾庸以给他县令佐之用非政之急者也乃度官用以赋取其尢贫不能出者多宽之终任无一事不结绝者钱君廉洁爱民常言瑰无他长正能忍饥三日耳其政务抑强扶弱于大辟尤经意吏不得轻重其闲差里长但用税钱不以人丁多寡其科拨亦三岁不改自二君去后今科粳至八分有奇矣近有邵君岩者其操履如钱君资颇安静而方略不及也三君皆已盖棺论定故私箸之又绩溪民言孙君懋为宰不令里长督赋第按省限里长不敢无故至人门民亦乐输末限既毕始誊欠付督之先是里长领民钱为代输者帛一尺为钱百五十数寸者取至百钱孙君乃为第三等以下置零残簿并匮于听事侧令民得以尺寸自为钞持钱投匮中少者至十余钱皆面给钞与之即以其日销簿其官司追逮民纳在肯而吏不为销者使代偿之今为某官宣和兵火后发地得故碑乃景德中太守昭文学士赵昂为其母立始昂父金吾大将军延进娶晋州节度使张温女广顺中昂大父中令晖镇岐母张年十七生昂累月而卒于岐昂始龀知之及壮登第入朝三十年志求遗像每朝士衔命及谒告过岐下者必涕泣属之皆以岁久访求无所淳化中昂以右史判吏部南曹请自访之诏给假不解职仍敕邮传供须经旬无所闻昼夜悲啼逮还朝有得其绘像于僧寺中者至京师遗之昂悲喜作诗自旧相宋公琪吕公蒙正暨台阁名贤十九人为之诗而翰林苏承旨易简为赞曰英英赵君孺慕终身孝发于性性通于神神启其便复归是真高堂晓县和颜若春似以慈训教其为臣蒸蒸赵君如闻音尘馈奠以时哀号感邻赵君为人天骥石麟赵君为文红药白苹出事圣主归宁慈亲忠孝言行无惭缙绅昂以景德初出守歙州明年郊礼因表求追封词旨哀切诏赠清河县太君又明年五月告至率官吏自歙安门结彩导乐而刻告及所得诗赞为纪美追荣记立之西溪太平寺今在学之左塾
王提刑谢事还家以名德为县大夫所敬虑邻里干请大榜于柱曰畴昔居官恶人请托今兹闲退来者不可有言会郡守与公宿相好公往访之亲旧有追及公于五岭闲者自以讼在郡愿借公言为重公曰吾不欲出为是故也使尔虽不因吾言得直人其可户晓邪遽命驾还令佐有访公为政者劝以宽赋役为国恤民尔与刘丞相挚厚善其子蹈为婺源丞以父行事公公每见但问尊公安否不及其它丞相去位坐累者众独了然免于猜嫌尝谓人云闾里乡党要在辑睦恩多怨少则胸中常暇赀不耗散闻者转以相告讼诉为衰
经界之行绩溪以乡均税税钱无所归者百余千乃强均配之上田二百之外有溢至三百五十者诉者不已太守赵监丞子游始至以问孔目官章愈章请按沙涨之田税钱当倚阁者百余千余以次均减然后定又诸县输纳或抑民使就整如遇寸则输尺遇钱则输两遇合即输斗之类时歙县贫民有以坟地税当输正绵四分折绵四分者揽户以为就整则为绵二两取其钱八百民因诉于州赵守复以问之章对以在律无有因请遍下属县但按元数输纳而向之为钱八百者直输绵二钱为钱八十耳章平生多惠利其鞫狱务全活子元崇两首乡荐遂登第今为夷陵令贤而有文
新安多佳山水又有肯世许聂遗风以故人多好仙始谢谏议微时读书乌聊山市人有汪四者心爱敬公旦就市得钱□辄携以相资尝数日不来公下山问之人云已盗驴窜去矣及公登第为蜀中县令一日有道人来访者乃汪也与坐书室汪起画壁为岩洞有朱门金锁解腰闲龠开之挽公同入公请归白嫂汪遂先入比出壁屹立如故汪亦不复见崇观闲有吕望天者行好仰视为人作瓦卦语默不常周殿撰戏赠以诗曰新安吕望天一旦弃家缘朝就市廛食□归空屋眠为君打瓦卦乞我一文钱日日只如此已经三十年方腊未乱肯失所在近有金野仙者名梁之两浙提刑受之子以荫为奉新尉一旦狂肆以病去官妻亦携二女去之自是食不继然貌常充悦时时卧冰雪中体不栗晚常在郡市好为人作诗及与人语往往有警诲得者皆以为能知其意中事每三岁贡辄预书得者姓氏尝曰使吾为物外神仙则难若尘中仙人拔生度死可庶几也每言吾当以来岁八月死幸无焚我至淳熙初年八月十三日夜半起坐一榻挥扇自若视之已化矣郡人相与坛之于紫阳山又有黄冠曹元育休宁人寄食歙县之长春里凡数十年未尝有求于人破窗尘榻凝坐达旦或一卧辄六七日一旦以衣物道具遍散邻里遂卒
新安墨以黄山名数十年来造者乃在婺源黄冈山戴彦衡吴滋为最彦衡自绍兴八年以荐作复古殿等墨其初降双角龙样是米待制元晖所画继作圭璧及戏虎样时议欲就禁苑为窑稍取九里松古松为之彦衡以松生道???方?平地不可用其后衢池工者载他山松往造亦竟不成彦衡未几死尝出贡余一圭示米公米以为罕有其比诗人吴可赠诗曰病来谩喜折钗股老去尚怀双脊龙他日扁舟会乘兴摩娑圭璧小从容吴滋家有汪内相帖云吴滋作墨新有能声绍兴庚申于新安郡斋授以对胶法此墨是也试之当见其佳滋又求题品于李参政汉老李公云已经评子矣吕舍人居仁亦尝遗以诗今上在东宫以滋所造甚佳例外支犒设钱二万
歙州军事牒摄同十将兼衙前虞候充衙佐郑稹牒奉处分肯件官推诚奉上戮力从戎登陴将匝于星灰御侮颇劳于蚤夜既殚勤瘁须议甄酬勉励干城更期显级事须改补正同十将兼衙肯虞候依肯旧务牒举者淮状帖牒所由仍牒知者故牒光启三年十月二十三日牒使检校右散骑常侍兼御史大夫吴圆右藏于歙县士人汪德符子充家汪得之琶村郑氏纸甚低小然极紧厚自十将至姓名三印年月日四印其文曰歙州之印印文刻缺而朱墨色皆如新

附
　汪王庙考实
　　王讳
行状云王讳世华避唐太宗讳去上字按初封告在武德中无所谓世字虽秦王威望素隆然王以称孤之余方为国屈不应于此时讳诸王二名而预为之避也考一时归唐者如王世充李世绩皆无所省世绩在正观时犹复如故至高宗初即位有司请改官制中有治字者以避上名高宗以正观时不讳先帝二字诏之有司奏曰先帝二名礼不偏讳上既单名臣子不合指斥以此知未尝偏讳也后改民部与昏叶等字及世绩之为绩皆在高宗时讳亲之典安有当正观时为人主则不讳而在武德时纔为藩王人反为避哉然今相传云王有二弟世英世荣或曰初实二名既贵自欲从省要不为唐讳设也

　　姓氏
氏族之书皆以汪姓出汪罔氏亦曰汪芒孔子所谓漆姓守封嵎之山者在虞夏商为汪罔氏于周为长狄于春秋时为大人又海外西山经有汪野李善以为汪氏国在西海外然则汪罔其氏而汪野其国也顾所居距中国辽远而哀公时鲁乃有汪锜者以死齐难为圣人所褒故内翰汪公志其宗人司城墓推姓所起亦先本汪罔又采或说云汪姬姓也鲁成公支子食采于汪因氏焉汪罔之汪见于传记而姬姓之汪特出于今里中所传故内翰两存之窃尝以汪罔之人世皆长大号十倍僬侥氏在春秋间盖尝至矣兄弟四人各适一国以死其适鲁者曰侨如鲁之亚卿以名其子而太史又志其藏以为异也然则所谓汪罔之后者何从而容于鲁乎藉令在鲁已传数世其质尚当与常人异孔子之答吴客何至近舍本国之汪而远称封嵎之长狄大人以为证邪春秋正义亦引苏氏云国语称大人者屏居夸狄不在中国由此观之谓汪氏为诸侯之裔似稍近人情至俗所传谱自成公以下有一世某二世某云者仍其旧而言也

　　州望
行状称汉建安三年龙骧将军文和为会稽令因世乱避地家于新安文和之名他书无所见沈约宋书云龙骧将军晋武帝始以王浚居之然则自浚之前安得有此官也近世临川邓名世作姓氏辨证言王始居新安故望出新安今黟歙之人十姓九汪皆王后也又云陈稷州刺史汪纲陈亡自歙州徙河间故又有河间汪氏按纲之由新安徙既在陈时则汪氏之居此旧矣岂得言自王始乎太平兴国中有为王庙记者言王乃隋将宝欢之族子或谓陈隋以上始处此邪本之龙骧则荒远就王为说则简陋俱未适中故内翰至此略而不言若以新安之族由王而望始着则可尔

　　境土
行状所载王事出于故老所传凡有初起假奇怪以动人者不暇决择然其本末犹得以粗见承议汪公所作传特为整洁至王师正删略太甚师正他郡人不深为稽考务欲每事贬损如言兵则云得数千人言地则云据郡以守夫以数千人守一列郡而遽建号虽妄庸不为也方隋亡时螽起之将不可胜数其以姓名载于唐新书本纪之首者四十有八人王之名在十数人之中此非小弱也功济六州之民而心识天命所在亦岂可忽哉史之所书虽略然资治通鉴载王据黟歙等五州有众一万则与行状及汪传所书略相类矣唐之命王以六州盖因其所有就畀以节不然王特以一州内附唐何所利复割他郡附益之哉然云五州犹有未合者盖通鉴特载于归附之日岂疆埸之设一彼一此在当时存者五州欤抑欲言据黟歙外复有五州致略其文欤较其实则所谓六州者盖皆尝有之不可掩也至于兵之多寡则据一时籍献之数容有罢归者通鉴及新书又言王甲兵甚锐夫以锐兵而数至一万则余卒固不止此矣岂若师正之云者哉

　　治所
新安郡治自昔屡迁今治歙县乌聊山之西则实始于王乌聊者郡之形胜自汉建安之乱县人毛甘以万户守之逮王之起复屯其上后因迁治其旁云而行状及传乃言王初起时以箭所下处立城指绩溪县东之祠为其故处按今绩溪虽有故城而图经载隋开皇十一年州治黟大业中为郡治休宁义宁中治歙县之乌聊山义宁所治非王孰始之其城于绩溪当是草创营垒其后卒迁今治尔此王所规画故表之

　　纳款
愿尝以王庙食此邦踰五百年而民爱敬之久而愈新者不惟能出云雨御灾厉亦由其起不失正道始终出于靖民故天下方乱则以身蔽六州之人及其粗定闻真王而遂归之事合天心为天所相是以生享其祚而没食其土以能悠久然则不斗一民不烦一旅间关自托于唐者乃王之大节本意不可以不白也今武德告命具存所以褒表者其语明甚而旧书本纪不着归唐月日新纪虽于武德四年九月甲子书降至列传杜伏威遣王雄诞来伐又不着其已受唐命反更追书称王时事遂使览者徒见纪传所书皆在四年因指为一事意王负固累岁而伏威雄诞以天子之命来讨力穷势蹙至是始降尔则与告命所谓远送款诚者岂不相戾邪盖雄诞来伐虽亦以此年然王送唐款实先之所谓九月甲子者月九日也告命以此月二十二日下则款之至唐与其封拜皆不出九月中而雄诞之来乃在是冬谨按资治通鉴王遣使归唐载于九月而雄诞来伐别载于十一月则是归唐之后已受封拜而伏威雄诞自以私意伐之尔是时伏威之于唐未为纯臣王之归唐也必思以忠自列耻因之以成事故籍其土地兵民遣使间道越伏威之境以归之天子意伏威之党相与窃议疾王归唐之事不出于己因袭之以为己功此淮阴击已降之类初不害王之先识也若夫王之屈于伏威虽出于不得已然彼方以行台自名而雄诞实左右之吾为唐行台屈尔肯遽出其下哉说者又以雄诞既战之后唐室以其前后功亦除歙州总管管歙睦衢三州疑若右雄诞者不知唐于此时亦未能全制东南来者斯受之尔王既以六州自归则因以六州田?廾王逮伏威自以行台而袭王为己功唐亦不得而却也此正淮阴之事也岂天子亦欲见王而为之遣代邪故未几遂朝于京师尝试考王归附之初高祖以大国重使见处与其一时褒崇之语及正观之间典宿卫者二十年太宗远伐委之筦钥非夙嘉其节而深信其心何以及此告命所表虽汉甲令称忠殆不若此之明也不考此而云云岂不误哉

　　官阀
王入唐除左卫白渠府统军及忠武将军行右卫积福府折冲都尉及九宫留守按六典左右卫有诸曹及亲勋翊五府及武安武成等五十府所谓白渠积福盖五十府之列也始武德初依开皇旧名置骠骑将军以掌府卫七年改为统军后又采隋折冲之名改统军为折冲都尉然则统军及折冲一官也忠武将军者与冠军云麾等凡十将军谓之散号将军以为加官其有职事则高者为守卑者为行此于官带行字者忠武正四品上折冲乃统军所改统军正四品下故也然自始封国公则已在一品矣九宫留守亦环卫官

　　夫人
行状及传皆云夫人钱氏唐功臣九陇之女按九陇家世虽本东南人然以新旧书考之自其父在陈时为隋所获没入为隶故九陇事唐公以善骑射常置左右则钱氏当隋初已在太原两家方微不应涉千里而聘若王入唐始婚则王以隋开皇六年生至武德五年年三十有七矣中间称王十余岁亦不应未有配偶又丞相汪公云王以六州所兴提挈八子归诸朝天子嘉其忠封越国公命诸子班环卫则王未入朝之先已有八子矣计钱夫人之前容有夫人逸其姓氏者以其时考之当如是不敢臆断也诸子名位既大抵出于入朝一时恩命则历官皆不当止此而王之冑嗣亦将不止于八今自歙及杭睦间往往祀所谓汪九郎者云王之幼子岂钱氏之出欤抑在八子之中而其群从相与为次第故至九欤当以待知者

　　庙貌
汪台符庙记称正观二十三年父老请建祠堂于厅事之西大历十年刺史薛邕迁于乌聊东峰元和三年刺史范传正又迁于南阜即今庙是也中和四年刺史吴圆克荷冥应复新栋宇按今乌聊山之祠相传云邕尝以王功德奏闻奉敕立庙然必于山者则以王初起尝驻兵其上故也山起州之东北而极于南所谓东峰者今人别谓之东山所谓南阜者即此山之最高处今人呼为庙山薛邕者蒲州汾阴人高宗相元超之曾孙有宰相望为吏部侍郎典选大历九年五月乙酉坐事贬歙州剌史范传正邓州顺阳人自比部员外郎出为刺史寻历苏湖皆以政事修理闻旧史在良吏传中吴圆之名不见于史今歙县士人汪德符藏其所补十将郑稹两牒乃光启元年三年所给也圆中和四年在郡明年改元光启其褒稹词略云登陴将匝于星灰御侮颇劳于蚤夜当是时秦彦逐宣歙观察使窦潏而陈晟逐睦州刺史韦诸四封方扰捍御之事盖无岁无之所谓冥应者必尝控王以求助而感其阴相也圆任使检校右散骑常侍兼御史大夫

　　碑记
汪台符记唐末所作时杨行密有江淮其将陶雅实守此郡记所称僖皇岁庚子盗起曹南者黄巢也淮王宏农公者王则行密尝封淮南王而公则其子渥也司空浔阳公者雅也行密以景福二年八月取歙州逐唐刺史裴枢自池州召雅既修庙又尝崇王墓而垣之复立石人石兽之属雅在郡凡二十余年龙集壬戌者昭宗天复二年也自始至盖十年矣台符本郡人好学力耕号有霸才宋齐丘忌而杀之江南野史有传

　　从祀
今所在王庙有二武士介而兵立于门首土人谓之毛甘将军汪节将军毛甘者歙县人汉建安之乱率众保乌聊为吴将贺齐所破因此置新都郡事见吴志汪节者绩溪人唐神策将军家在大徽村其母尝避疟于村西福田寺外感于金刚神已而生节及壮有神力长安东渭桥石兽重千斤节独徙置之又能负石碾碾上以木架床设?兹乐一部曲终略无难色德宗甚加宠异事见太平广记记所引歙州图经今不复载矣二人与王虽异世民间特以有功及材武故类而祀之又庙中有绘宣城长史淮安长史云者或曰即王二佐天瑶铁佛入唐所得官
右考实之文先是郡太守郏公精意在民祷王必应政成欲传广其威灵得告命于官府得诗文于金石复访求遗事于是州之人士及耆老王实辈各致所闻既已诠次愿于公辱礼闱知己之分窃从假观之亦欲一出意见而卷帙既定方亟于攻木不敢有所动摇独念王归唐大节自我先侯及丞相内翰两汪公今致政尚书金公皆有翰墨力为发明辄复考其款附月日与王雄诞战伐先后蕲以益信前说说始萌芽又旁订凡语及王者十一事以□采择考实辨疑先侯诗语也故本之干道五年九月朔州民罗愿述

鄂州太守存斋先生罗公传
曹泾撰
故鄂州太守存斋先生罗公卒之百三十五年为至大戊申岁其曾孙婿胥黄仲宣山长以公之曾侄孙前容州文学洪所具生年官历卒葬之略来视使润饰成篇待附家传泾生晚不及识公然从乡先生四方名巨游概知之矣宋南渡后文字有先秦西汉风惟公一人干淳间朱文公周益公视为畏友淳安县社坛记文公自谓不如谓公文有经纬又谓公文止此可惜迩岁汤东涧公汉宝藏公小集每为文必读数十百过方下笔客猝至扃箧惟谨马碧梧公廷鸾久在翰苑身至宰辅里居之日讲问公小集愿见不可得至从某转求之然则存斋之所以不亡者有在矣罗氏之先在春秋为小国隶襄之宜城徙荆之枝江因以为氏公之先五季时自豫章避地来歙遂为徽州歙县人七传至尚书公为大家尚书公公父也年十六上辟雍宋政和二年进士由大谏中丞迁吏部尚书赠少师六男子公为第五人讳愿字端良存斋其自号也幼凝重寡言资特颖异甫七岁能为青草赋以寿父少长落笔万言既冠乃数月不妄下一语绍兴二十五年荫补承务郎授临安府新城县监税连丁内外艰服阕监饶州景德镇税有能名干道元年监南岳庙遂踵世科才望斗着授饶州鄱阳知县不乐往主台州崇道观八年通判赣州遄摄州事寇攘甫定壹以政清讼简化美风俗为务教官刘靖之子和官事之暇时至学宫不为倦烦缝掖生淑艾之功居多详刑使者剡闻于朝谓公宜在清要之选秩满差知南剑州陛对第一札主于富民不为浮文切中积弊孝庙大赏异曰卿磊落议论可采必副朕委任从臣亦交口荐之改畀鄂州至郡上五事其一谓鄂为古来用武之地城壁未立下流阳罗正系险要旧尝筑城近存堆阜宜并议筑不可惮费其二谓民饥以田质谷后日乃为准折非法至于夺田还主宜立中制其三谓所收诸州配隶强盗贷命之人久不问落顶冒实多滋长奸宄乞下有司戒敕诸郡少驻遣发且候问落申数其四谓重湖旷土旧佃每行包占官行新佃又欠存恤宜令标立界至官钞明与指定庶得两便其五谓民间所雇奴婢只凭客人贩到半是诱略宜令遭诱略者自言于官官为立赏追捕凡皆论病识源切证用剂一本儒术如古循良他所罢行可类推已贰车刘公清之子澄学行端饬相与劝学劭农甚力所谓令修庭户之间而民自得于湖山千里之外报政纔期而公不少延矣淳熙十一年甲辰七月十三日也公生于绍兴丙辰之三月得年仅四十九新安续志谓值旱立日中精祷致疾志公之犹子任臣毅臣所共订也鄂人绘像灵竹寺孟宗泣竹处刘贰车为刊小集于郡丧还夫人吴氏卒明年公兄端规自镇江请檄归视窀穸阴阳家以西峰先垄之次为拟族党一辞谓公生而孝奉祖考其安乐之遂葬于是吴夫人祔四月六日也所著书有新安志尔雅翼鄂州小集行世其与小集同类已抄而未刊者尚十之八九年远事殊并为亡是太息而止虽然豹斑鼎脔不必求尽姑从尔雅翼漫阅一则社坛记读之百遍公胸次所贮何可量数笔厎之文又可以人力企勉也哉公曾祖讳承吉赠承事郎祖讳举赠朝请大夫父讳汝楫通奉大夫龙图阁大学士吏部尚书敕封新安开国侯累赠少师妣吕氏魏国夫人王氏楚国夫人余氏鲁国夫人兄颢朝散郎吁承议郎俱通判福州颉奉议郎通判夔州颂即端规朝奉大夫知郢州有狷庵集刊布郢鄂二公齐名尝闻家居讲学时东西异窗钻研各趣饭余酒隙已晚未灯说书交锋讙如辩讼既定怡怡如初兹未可与上车不落之辈同日语也弟颀朝散大夫通判蕲州赠中散大夫子男四人缙臣孝臣钦臣皆早卒睦臣承直郎南康军录事参军女三人其一适吴文肃公之子垧文肃竹洲先生也孙一人朴已上据文学公所具外从人旁搜足之来示于公官阶所历所止吴夫人封秩为何孙曾实计若干俱欠登载不敢亿度念昔昌黎伯为樊宗师志铭即能似其语陈师锡序五代史王荆公显讥之某何人敢操此笔无韩之似涉陈之庸血指汗颜众知之矣仲宣幸是正之仲宣名宣子自号中山能诗为虚谷方公所称屡摄紫阳山长事二丈夫子世其家罗氏甥也某既自诡为传亦并效颦为之赞曰
彼贵一品或寿期颐负乘幸免夸不偿嗤官止分符五十犹啬公有不亡众人不识远而弥芬大也无垠存斋之存其惟斯文

