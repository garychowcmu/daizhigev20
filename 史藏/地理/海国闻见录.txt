海国闻见录 清 陈伦炯

提要
自序
卷上
天下沿海形势录
东洋记
东南洋记
南洋记
小西洋记
大西洋记
昆仑（又呼昆屯）
南澳气
卷下
四海总图
沿海全图
台湾图
台湾后山图
澎湖图
琼州图 
 

自序

　　先公少孤贫，废书学贾，往来外洋。见老于操舟者，仅知针盘风信；叩以形势则茫然，间有能道一、二事实者而理莫能明。先公所至，必察其面势、辨其风潮；触目会心，有非学力所能造者。

　　康熙壬戌，圣祖仁皇帝命征澎、台，遣靖海侯施公琅提督诸军；旁求习于海道者。先公进见，聚米为山，指画形势，定计候南风以入澎湖；遂藉神策庙算，应时戡定。又奉施将军令，出入东、西洋，招访郑氏有无遁匿遗人；凡五载。叙功授职，再迁至碣石总兵，擢广东副都统（按「广东通志」：右翼副都统陈昴，汉籍，福建人；康熙五十七年任），皆滨海地也。伦炯蒙先帝殊恩，得充侍卫；亲加教育，示以沿海外国全图。康熙六十年，特授台湾南路参将。皇上嗣位，蒙恩迁澎湖副将、移台湾水师副将，即擢授台湾总兵，移镇高、雷、廉，又皆滨海地也。伦炯自为童子时，先公于岛沙隩阻盗贼出没之地，辄谆谆然告之。少长，从先公宦浙，闻日本风景佳胜，且欲周谘明季扰乱闽、浙、江南情实；庚寅夏，亲游其地。及移镇高、雷、廉，壤接交址；日见西洋诸部估客，询其国俗、考其图籍，合诸先帝所图示指画，毫发不爽。乃按中国沿海形势、外洋诸国疆域相错、人风、物产、商贾贸迁之所，备为图志。盖所以志圣祖仁皇帝暨先公之教于不忘，又使任海疆者知防御搜捕之扼塞，经商者知备风潮、警寇掠，亦所以广我皇上保民恤商之德意也。

　　雍正八年（岁次庚戌）仲冬望日，同安陈伦炯谨志。  
天下沿海形势录

　　天下沿海形势，从京师、天津东向辽海、铁山、黄城、皮岛，外对朝鲜，左延东北山海关、宁远、盖平、复州、金州、旅顺口、鸭绿江而抵高丽，右袤东南山东之利津、清河、蒲台、寿光、海仓口、登州而至庙岛成山卫。登州与旅顺口南北隔海对峙，东悬皮岛，西匝两京、登莱，是为辽海。

　　登州一郡，陡出东海，尽于成山卫；海舶往盛京、天津者，以成山为标准也。成山卫转西南，则靖海、大嵩、莱阳、鳌山、灵山而至江南海州。此皆登州西南之海也。

　　海州而下、庙湾而上，则黄河出海之口。河浊海清，沙泥入海则沉实。支条缕结，东向纡长，潮满则没，潮汐或浅或沉，名曰五条沙；中间深处，呼曰沙行。江南之沙船往山东者，恃沙行以寄泊；船因底平，少搁无碍。闽船到此，则魄散魂飞。底圆，加以龙骨三段，架接高昂，搁沙播浪则碎折；更兼江、浙海潮，外无藩捍屏山以缓水势，东向澎湃，故潮汐之流，比他省为最急，乏西风开避，舟随溜搁，靡不为坏。是以海舶往山东、两京，必从尽山对东开一日夜，避过其沙，方敢北向。是以登莱、淮海稍宽海防者，职由五条沙为之保障也。

　　庙湾南，自如皋、通州而至洋子江口，内狼山、外崇明，锁钥长江；沙坂急潮，其概相似。而崇明上锁长江、下扼吴淞，东有洋山、马迹、花脑、陈钱诸山，接连浙之宁波定海外岛。而嘉兴之乍浦、钱塘之鳖子、余姚之后海、宁波之镇海，虽沿海相联要疆，但外有定海为之扞卫，实内海之堂奥也。惟乍浦一处滨于大海，东达渔山，北达江南之洋山、定海之衢山、剑山，外则汪洋。言海防者，当留意焉。江、浙外海，以马迹为界；山北属江，山南属浙，而陈钱外在东北，俗呼尽山；山大澳广，可泊舟百余艘。山产水仙，海产淡菜（蚌属）、海盐（即小鱼）。贼舟每多寄泊，江、浙水师更当加意于此。南之海岛，由衢山、岱山而至定海；东南由剑山、长涂而至普陀。普陀直东之外，出洛迦门，有东霍山；夏月贼舟亦可寄泊，伺劫洋舶回棹，且与尽山南北为犄角。山脚水深，非加长椗缆不足以寄。普陀之南，自崎头至昌国卫，接联内地；外有韭山、吊邦，亦贼舟寄泊之所；此皆宁波郡属。

　　自宁波、台州、黄岩沿海而下，内有佛头、桃渚、崧门、楚门，外有茶盘、牛头、积榖、鲎壳、石塘、枝山、大鹿、小鹿，在在皆贼艘出没经由之区；南接乐清、温州、瑞安、金乡、蒲门；此温属之内海。乐清东峙玉环，外有三盘、凤凰、北屺，南屺而至北关以及闽海接界之南关；实温、台内外海径寄泊樵汲之区，不可忽也。

　　闽之海，内自沙埕、南镇、烽火、三沙、斗米、北茭、定海、五虎而至闽安，外自南关、大嵛、小嵛、闾山、芙蓉、北竿塘、南竿塘、东永而至白犬，为福宁、福州外护左翼之藩篱；南自长乐之梅花、镇东、万安为右臂，外自磁澳而至草屿，中隔石牌洋，外环海坛大岛。闽安虽为闽省水口咽喉，海坛实为闽省右翼之扼要也。由福清之万安，南视平海，内虚海套，是为兴化；外有南日、湄洲，再外乌坵、海坛。所当留意者，东北有东永、东南有乌坵，犹浙之南屺、北屺、积榖、吊邦、韭山、东霍、衢山、江之马迹、尽山是也。

　　泉州北崇武、獭窟，南祥芝、永宁，左右拱抱，内藏郡治；下接金、厦二岛，以达漳州。金为泉郡之下臂，厦为漳郡之咽喉。漳自太武而南，镇海、六鳌、古雷、铜山、悬钟，在在可以寄泊；而至南澳，以分闽、粤。

　　泉、漳之东，外有澎湖，岛三十有六，而要在妈宫、西屿头、北港、八罩四澳，北风可以泊舟；若南风，不但有山、有屿可以寄泊，而平风静浪，黑沟、白洋皆可暂寄，以俟潮流。洋大而山低，水急而流回，北之吉贝、沉礁一线，直生东北，一目未了；内皆暗礁满布，仅存一港蜿蜒，非熟习深谙者不敢棹至。南有大屿、花屿、猫屿，北风不可寄泊，南风时宜巡缉。

　　澎湖之东则台湾。北自鸡笼山对峙福州之白犬洋，南自沙马崎对峙漳之铜山，延绵二千八百里。西南一片沃野，自海至山，浅阔相均，约百里；西东穿山至海，约四、五百里，崇山迭箐，野番类聚。建一郡、分四县，山川形势、生熟番性、蜂窠蚁穴，志考备载。郡治南抱七昆身，而至安平镇大港；隔港沙洲，北至鹿耳门。鹿耳门隔港之大线头沙洲而至■〈隙，目代阝〉仔、海翁■〈隙，目代阝〉，皆西护府治。而港之可以出入巨艘，惟鹿耳门与鸡笼、淡水港；其余港汊虽多，大船不能出入，仅平底■〈舟彭〉之船、四五百石之三板头船堪以出进。此亦海外形势以扞内地沿海要疆。

　　南澳东悬海岛，捍卫漳之诏安、潮之黄冈、澄海，闽、粤海洋适中之要隘。外有小岛三：为北澎、中澎、南澎；俗呼为三澎，南风贼艘经由暂寄之所。内自黄冈、大澳而至澄海、放鸡、广澳、钱澳、靖海、赤澳，此虽潮郡支山入海，实为潮郡贼艘出没之区；晨远扬于外洋以伺掠，夜西向于岛澳以偷泊。而海贼之尤甚昔，多潮产也。

　　赤澳一洋至甲子，南至浅澳、田尾、遮浪、汕尾、鲘门港、大星、平海，虽属惠州，而山川人性与潮无异。故于居中碣石立大镇。下至大鹏、佛堂门、将军澳、红香炉、急水门，由虎门而入粤省，外自小星、笔管、沱泞、福建头、大嵛山、小嵛山、伶仃山、旗纛屿、九州岛洋而至老万，岛屿不可胜数；处处可以樵汲，在在可以湾泊。粤之贼艘，不但■〈舟曾〉艍海舶此处可以伺劫，而内河桨船、橹船、渔舟，皆可出海群聚剽掠。粤海之藏垢纳污者，莫此为甚。

　　广省左捍虎门、右扼香山。而香山虽外护顺德、新会，实为省会之要地；不但外海捕盗、内河缉贼，港汊四通，奸匪殊甚，且共域澳门，外防番舶，与虎门为犄角。有心者岂可泛视哉？

　　外出十字门而至鲁万；此洋艘、番舶来往经由之标准。下接岸门、三灶、大金、小金、乌猪、上川、下川、戙船澳、马鞍山；此肇属广海、阳江、双鱼之外护也。

　　高郡之电白外，有大、小放鸡；吴川外，有州，下邻雷州白鸽、锦囊，南至海安。自放鸡而南至于海安，中悬州，暗礁暗沙难以悉载；非深谙者莫敢内行。而高郡地方，实藉沙礁之庇也。

　　雷州一郡，自遂溪、海康、徐闻向南干出四百余里而至海安，三面滨海，幅阔百里；对峙琼州，渡海百二十里。自海安绕西北至合浦、钦州、防城而及交址之江平、万宁州，延长一千七百里。故海安下廉州，船宜南风，上宜北风。

　　自廉之冠头岭而东，白龙、调埠、川江、永安、山口、乌兔，处处沉沙，难以名载。自冠头岭而西至于防城，有龙门七十二径，径径相通。径者、岛门也，通者、水道也；以其岛屿悬杂，而水道皆通。廉多沙、钦多岛，地以华夷为限；而又产明珠，不入于交址，是以亭建「海角」于廉、「天涯」于钦。

　　琼州屹立海中，地从海安渡脉，南崖州、东万州、西儋州、北琼州，与海安对峙。琼山、文昌、乐会、陵水、感恩、临高、定安、澄迈沿海诸州县，环绕熟黎；而熟黎环绕生黎，而生黎环绕五指岭、七指山。五指西向、七指南向，周围陆路一千五百三十里。府城中路直穿黎心至崖州，五百五十五里；万州东路直穿黎心至儋州，五百九十里。自海口港之东路沿海，惟文昌之潭门港、乐会之新潭、那乐港、万州之东澳、陵水之黎庵港、崖州之大蛋港；西路沿海，惟澄迈之马袅港、儋州之新英港、昌化之新潮港、感恩之北黎港，可以湾泊船只。其余港汊虽多，不能寄泊，而沿海沉沙，行舟实为艰险。内山生黎，岚瘴殊甚，吾人可住熟黎而不可住生黎；生黎可住熟黎而不可到吾地。熟黎夹介其间，以水土习宜故也。此亦海外稍次之台湾。惜乎田畴不广，岁仰需于高、雷；虽产楠、沉诸香等于广南、甲于诸番，又非台湾沃野千里所可比拟也。  
　 
东洋记

　　天地之大，何物不容；轻清之气，包涵万类，星辰日月亦有所不及。而圣人测理备至，定四方，制指南，分二十四筹，由近之远，莫出范围；启后世愚蒙，识万国九州岛。然而九州岛之外，又有九州岛。谨按四方外国地方海道、人物、风土，粗据所见而略志之；俾后之君子，有所采择。

　　朝鲜居天地之艮方，联盛京、对天津，古箕子地。分郡县幅员里道、朝贡经由，历代史典舆图备纪，无庸剿说。其南隔一洋，日本国属之对马岛；顺风一夜可抵，明关白为乱者是也。

　　自对马岛而南，寅甲卯东方一带七十二岛，皆日本倭奴之地；而与中国通贸易者，惟长崎一岛。长崎产乏粟菽，难供食指；开贸易，入公家，通计终岁所获利，就长崎按户口均分。国王居长崎之东北，陆程近一月，地名弥耶谷，译曰京；受封汉朝。王服中国冠裳；国习中华文字，读以倭音。予夺之权、军国政事柄于上将军，王不干预；仅食俸米、受山海贡献、上将军有时朝见而已。易代争夺，不争王而争上将军。倭人记载：自开国以来，世守为王。昔时上将军曾篡夺之，山海应贡之物不产、五谷不登、阴阳不顺；退居臣位，然后顺若如故；至今无敢妄冀者。官皆世官、世禄，遵汉制以刺史千石为名；禄厚足以养廉，故少犯法。即如年佥举一街官（街官者，乡保也），岁给赠养五十金，事简而闲。通文艺者为高士，优以礼、免以徭。俗尚净洁，街衢时为拭涤。夫妻不共汤羹；饮余，婢仆尚弃之。富者履坐絮席、贫者履坐荐席，名曰「毯踏棉」；各家计摊「毯踏棉」之多寡为户口。男女衣服，大领阔袖；女加长以曳地，画染花卉文采。裈用帛幅裹绕，足着短袜以曳履。男束带以插刀；髡须而剃顶，额留鬓发至后枕阔寸余，向后一挽而系结，发长者修之。女不施脂而傅粉；不带鲜花，剪彩簪珥而插玳瑁；绿发如云，日加涤洗，熏灼楠、沉，髻挽前后。爪甲无痕，惟恐纳垢。至于男女眉目肌理，不敢比胜中华，亦非诸番所能比拟；实东方精华之气所萃。人皆覆姓；其单姓者，徐福配合之童男女也。徐福所居之地，名曰徐家村；其冢在熊指山下。某国男子年五十余，阳多痿。奴者侬也，故呼之曰「倭奴」。俗尊佛，尚中国僧；敬祖先，时扫坟庐。得香花、佳果，非敬佛僧，则上祖坟。人轻生：有犯法者，事觉，向荒山割肚自杀，无累他人。立法最严，人无争斗。语言寂寂，呼僮仆，鸣掌则然诺。无售买人口，佣工期满即归。所统属国二：北对马岛，与朝鲜为界；朝鲜贡于对马，而对马贡于日本。南萨峒马，与琉球为界；琉球贡于萨峒马，而萨峒马贡于日本。二岛之王，俱听指挥。气候，与山东、江、浙齐。长崎与普陀，东西对峙，水程四十更；厦门至长崎，七十二更。北风从五岛门进，南风从天堂门进。对马岛坐向登州，萨峒马坐向温、台。地产金、银、铜、漆器、磁器、纸笺、花卉染印，海产龙涎香、鳆鱼、海参、佳蔬等类。萨峒马山高巉岩，溪深水寒，故刀最利，兼又产马，人壮健。嘉靖间，倭寇者，萨峒马是也。日本原市舶永嘉，因倭之渔者十八人被风入中国，奸人引之为乱，髡须剃额，杂以远处土语，递相攘掠，群称「倭奴」；后平回国，仅十八人，王正以法，随禁市舶中国，听我彼往，至今无敢来者；倭载十八奇士。普陀往长崎虽东西正向直取而渡横洋，风浪巨险；谚云：『日本好货，五岛难过』。厦门往长崎，乘南风，见台湾鸡笼山；北至米糠洋、香蕈洋，再见萨峒马大山、天堂，方合正针。糠、蕈二洋，洋中水面若糠秕、水泡若蕈菌，呼之为「米糠洋」、「香蕈洋」。

　　萨峒马而南，为琉球也；居于乙方，计水程六十八更，中山国是也。习中国字；人弱而国贫。产铜器、纸、螺甸、玳瑁，无可交易。其衣冠人物，贡由福州；久熟习见，故不详载。

　　自日本、琉球而东，水皆东流；庄子所谓『尾闾（原文缺闾）泄之，不知何时已而不虚』也。  
　 
东南洋记

　　东南诸洋，自台湾而南。

　　台湾居辰巽方，北自鸡笼山、南至沙马崎，延袤二千八百里，与福、兴、泉、漳对峙；隔澎湖水程四更，隔厦门水程十有一更。西面一带沃野，东面俯临大海。附近输赋应徭者，名曰「平埔」土番。某山重迭，野番穴处，难以种数。捕鹿而食，薯芋为粮。不知年岁，以黍熟酿酒合欢为年。性好杀，以人颅为宝。文身黑齿，种种不一。晨听鸟音，以卜行事吉凶。男女野合成耦。迨崇祯间，为红毛荷兰人所据；就安平大港建炮台城三层以防海口。教习土番耕作，令学西洋文字，取鹿皮以通日本；役使劳瘁，番不聊生。郑芝龙昔鲸鲵海上，娶倭妇翁氏，生成功；随带数十倭奴聚泊台湾。视海外荒岛不足以有为，仍寇江、浙、闽、粤；因嘱其子曰：『倘不可为，台湾有如虬髯之安』。及郑成功寇镇江败归，阻守金、厦，始谋取台湾。会荷兰之通事何斌逋夷负；钓鹿耳门，知港路深浅，说成功联樯并进。荷兰严守安平大港，成功从鹿耳门进，水涨三丈余，入据台湾。与荷兰相持甚久；因喻之曰：『台湾系我先王所有，现存倭人，为你等所据。今还我地，资货无染』。荷兰率众而去。至康熙二十二年，郑克塽归顺，方入版图。以承天府为台湾府、天兴州为诸罗县、万年州为台湾、凤山二县。雍正二年，分诸罗北之半线为彰化县。

　　凤山沙马崎之东南有吕宋，居巽方；厦门水程七十二更。北面高山一带，远视若锯齿，俗名「宰牛坑」。山有土番，属于吕宋。

　　与沙马畸西北、东南远拱，中有数岛；惟一岛与台湾稍近者，名曰红头屿。有土番居住，无舟楫往来；语言不通，食薯芋、海族之类；产沙金。台湾曾有舟到其处。

　　吕宋大山，北从「宰牛坑」延绕东南，昔为大西洋干丝腊是班■〈口〈一上牙下〉〉所据。地宜粟米，长者五、六分。漳、泉人耕种营运者甚盛；年输丁票银五、六金，方许居住。经商惟守一隅，四方分定，不许越界；广纳丁票，听凭贸易。东南洋诸番，惟吕宋最盛。因大西洋干丝腊是班■〈口〈一上牙下〉〉番舶运银到此交易，丝绸、布帛百货尽消，岛番土产云集。西洋立教，建城池，聚夷族。地原系「无来由」番，今为据辖。汉人娶「无来由」番妇者，必入其教，礼天主堂。用油水画十字于印堂，名曰「浇水」；焚父母神主。老终，归天主堂，挖坑土亲肤而埋；纳赀较多寡，富者埋堂上基内，贫者埋墙外。三年一清，弃骸骨于深涧。所有家资明于公堂，天主、妻、子作三股均分。其蛊殊甚，母传女而不传子。即如牛皮、火腿，咒法缩小如沙，令人食而胀毙；又有虾蟆、鱼蛊之类，彼能咒解，从口跃出成盆。禁龙阳，父子、兄弟亦不得共寝席。夜启户，听彼稽察；拭床席，验有两温气者，捕以买罚。晨鸣钟为日，方许开市肆经营；午鸣钟为夜，阖市寂闭，不敢往来；昏鸣钟为日，灯烛辉煌如昼营生；夜半鸣钟为夜，以闭市肆。昼夜各以三时辰为日、为夜；傍午捉夜禁，阖地皆鬼市。

　　下接利仔叐，水程十二更；至甘马力，水程二十一更。二处汉人，从吕宋舟楫往彼贸易。

　　利仔叐之东南，隔海对峙有五岛：班爱、恶党、宿务、猫务烟、网巾礁脑，中国俱有洋艘往通；亦系「无来由」族类。山海所产，与吕宋同；如鹿麂、牛皮、筋脯、苏木、乌木、降香、速香、黄蜡、燕窝、海参等类。水程必由吕宋之利仔叐海而南；吕宋至班爱十更、至恶党二十三更、至宿务二十四更、至网巾礁脑五十八更。人愚，罔有知识；家无所蓄，需中国布帛以蔽身。国各有王，惟谨守国土。

　　其东南又有万老高、丁机宜二国，居于巳方；国土、人物、产类相似。水程，吕宋至万老高一百七十四更、至丁机宜二百一十更。

　　由吕宋正南而视，有一大山，总名无来由息力大山。山之北为苏禄，从古未奉朝贡；雍正戊申六年，至闽贡献。西邻吉里问；又沿西文莱，即古婆罗国；再绕西朱葛礁喇；大山之正南为马神。其山之广大长短，莫能度测。山中人迹所不到，产野兽亦莫能名其状。苏禄、吉里问、文莱三国皆从吕宋之南分筹。而朱葛礁喇必从粤南之七州洋过昆仑、茶盘，向东而至朱葛礁喇一百八十八更；马神亦从茶盘、噶喇吧而往，水程三百四十更。厦门由吕宋至苏禄，水程不过一百一十更；共在一山，南此远近，相去悬殊矣。又隔东海一带，为芒佳虱大山。由马神至芒佳虱，水程二十七更。复绕而之东，即系丁机宜；东北，系万老高。而苏禄、吉里问、文莱、朱葛礁喇，总名皆为无来由绕阿番。性喜铜钲，器皿皆铜。沿溪箬屋为居，俗甚陋；身不离刃，精于标枪，见血即毙；以采色布帛成幅衣身。经商其地，往来乘莽甲（即小舟）；伙从持利器相随。产珍珠、冰片、玳瑁、海参、燕窝、乌木、降香、海菜、藤等类。而马神番性相似，人尤狡狯。红毛人曾据其港口，欲占其地；番畏火炮莫敢敌，入山以避，用毒草浸洗上流，使其受毒而自去。产钢钻、胡椒、檀香、降香、科藤、豆■〈蔻，女代攵〉、冰片、铅、锡、燕窝、翠羽、海参等类。钻有五色，金、黑、红者为贵。置之暮夜密室，光能透彻；投之烂泥污中，上幔青布，其光透出。各番以为首宝；大如棋子，值价十万余两，西洋人购之为至宝。吕宋至吉里问三十九更、至文莱四十二更。此皆东南洋番国。而朱葛礁喇、马神非从吕宋水程，应入南洋各国。因同苏禄、文莱南北大山，是以附载东南洋；俾览者识其形势焉。  
　 
南洋记

　　南洋诸国，以中国偏东形势，用针取向，俱在丁未之间；合天地，包涵大西洋。按二十四盘分之，即在巽已矣。

　　就安南接联中国而言，海接廉州，山绕西北而环南，直至占城，形似半月；名曰广南湾。秦象郡、汉交址、唐交州、宋安南、明交址，陆接两粤、云南；风土人物，史典备载。后以淳化、新州、广义、占城谓广南。因舅甥委守淳化，随据马龙角炮台；北隔一水，与交址炮台为界。自淳化而南至占城，为广南国，亦称安南。王阮姓，本中国人氏；古日南郡。产金、楠沉诸香、铅、锡、桂皮、象牙、绫绢、燕窝、鱼翅、赤菜、糖，与交址相类。以交址为东京，广南为西京；强于交址。南辖禄赖、柬埔寨、昆大吗，西南邻暹罗，西北接缅甸；栽■〈艹〈束刂〉〉竹为城。人善没，红毛呷板风水不顺，溜入广南湾内者，国遣小舟数百，人背竹筒、携细缕，没水密钉细缕于呷板船底，远桨牵绁，船以浅搁，火焚而取某辎重。今红毛呷板以不见广南山为戒；见则主驾舟者（曰伙长），国有常刑。厦门至广南，由南澳见广之鲁万山、琼之大洲头，过七洲洋，取广南外之咕哔啰山，而至广南；计水程七十二更。交址由七州洋西绕北而进；厦门至交址，水程七十四更。七州洋在琼岛万州之东南，凡往南洋者，必经之所。中国洋艘不比西洋呷板用浑天仪、量天尺较日所出，刻量时辰、离水分度，即知为某处。中国用罗经，刻漏沙，以风大小顺逆较更数；每更约水程六十里，风大而顺则倍累之，潮顶风逆则减退之，亦知某处；心尚怀疑，又应见某处远山，分别上下山形，用绳驼探水深浅若干（驼底带蜡油以粘探沙泥），各各配合，方为碓准。独于七州大洋、大洲头而外，浩浩荡荡，无山形标识；风极顺利、对针，亦必六、七日始能渡过而见广南咕哔啰外洋之外罗山，方有准绳。偏东，则犯万里长沙、千里石塘；偏西，恐溜入广南湾，无西风不能外出。且商船非本赴广南者入其境，以为天送来，税物倍加；均分犹若不足。比于红毛人物两空，尚存中国大体；所谓差毫厘、失千里也。七州洋中有种神鸟，状似海雁而小；喙尖而红、脚短而绿，尾带一箭长二尺许，名曰箭鸟。船到洋中，飞而来示，与人为准。呼是，则飞而去；间在疑似，再呼细看决疑，仍飞而来。献纸谢神，则翱翔不知其所之。相传王三宝下西洋，呼鸟插箭，命在洋中为记。

　　广南沿山海至占城、禄赖，绕西而至柬埔寨。厦门至占城，水程一百更；至柬埔寨，水程一百一十三更。柬埔寨虽另自一国，介在广、暹二国之间。东贡广南、西贡暹罗，稍有不逊，水陆各得并进而征之。番系「白头无来由」，裸体居多。以布幅围下身，名曰「水幔」（读平声）。地产铅、锡、象牙、翠毛、孔雀、洋布、苏木、降香、沉束诸香、燕窝、海菜、藤。

　　自柬埔寨大山绕至西南为暹罗，由暹罗沿山海而南为斜仔、六坤、大哖、丁噶呶、彭亨。山联中国，生向正南，至此而止。又沿海绕山之背过西，与彭亨隔山而背坐为柔佛。由柔佛而西为麻喇甲，即丁噶呶之后山也。由麻喇甲而西，出云南、天竹诸国之西南为小西洋戈什塔。暹罗沿山海至柔佛诸国，各皆有王，均受于暹罗国所辖。古分罗、暹二国，后合为暹罗国。俗崇佛，王衣文彩佛像，肉贴飞金；用金皿。陆乘象亭、象辇，舟驾龙凤。分官属曰「招夸」，以裸体、跣足、俯腰、蹲踞见尊贵；不衣裈，而围「水幔」。尊敬中国理国政、掌财赋。城郭轩豁，沿溪楼阁群居；水多鳄鱼。从海口至国城，溪长二千四百里；水深阔，容洋舶，随流出入，通黄河支流。夹岸大树茂林，猿猴、釆雀上下呼鸣。番村错落，田畴饶广。农时合家棹舟耕种，事毕而回，无俟锄芸；谷熟，仍棹收获而归。粟蒿长二丈许，以为入贡土物。因播秧毕而黄河水至，苗随水以长。水尺苗尺、水丈宙丈，无涝伤之患；水退，而稻熟矣。干河入中国，势猛而急。支河入西域，归柬埔寨、暹罗以出海；势散而缓，田畴藉以肥饶。故产米之国，石可三星。俗语：『捕鹿枝头，牵牛上楼』。盖鹿为水漂没，搁息于树梢；溪屋为水注浸，引牛于楼。人有被虎啖、鳄吞者，告于番僧；僧咒拘而虎自至，咒摅绵纱于水而鳄自缚。剖而视之，形骸犹存。有受蛊者，向僧求咒则解。是以，俗重佛教。富者卒后葬以「挖」，即释氏塔也。又一种男女名谓「尸罗蛮」，与人无异；但目无瞳子。人娶之，亦生男女。夜眠，魂变为狸狗，率类向水厕嗜食粪秽；将明，附魂。若熟睡，翻覆其身，魂不得附归。女为经纪，人戏以酸柑挤汁噀之，眼泪长流而不可忍。人染痢者，若不洗涤，夜为「尸罗蛮」舐食，化作小物入谷道而食肠腹；故居暹之人，以近水搭厕，便于净涤。又有一种共人（共者，咒法名也），刀刃不能伤；王养以为兵卫。犯事应刑，令番僧以咒劝化之，使其自退共法，方与受刑。国多祟魔；相传三宝到暹罗时，番人稀少、鬼祟更多，与三宝斗法，胜许居住。一夜各成寺塔，将明，而三宝之寺未及覆瓦，视鬼之塔已成，引风以侧之，用「头巾顶」、「插花」代瓦幔覆。今其塔尚侧；三宝寺殿今朽烂，棕绳犹存于屋瓦。洋艘于篷顶桅上加一布帆以提吊船身轻快，为「头巾顶」；又于篷头之傍加一布帆以乘风力，船无欹侧而加快，为「插花」。番病，每向三宝求药；无以济施，药投之溪，命其水谷。至今，番、唐人尚以浴溪浇水为治病（外洋诸番，以汉人呼唐人，因唐时始通故也）。番俗：死后焚而后葬，为消除罪孽。又一种生前发愿，死后恬问饲鸟、饲鱼者（「恬问」即舍身也）。恬问鸟，揳之山石之上；群鸟翱翔毕集，然后内一乌红嘴，足先下而啄，群乌集下，顷刻仅存髅骨，收而埋之。恬问鱼，焚化存灰，和面作块，投之溪。亦有先饲鸟、后饲鱼，两者皆兼之矣。国造巨舰，载万余石；求桅木于深山大树。先以咒语告求允许，方敢下斧，不则树出鲜血，动手者立亡；用牛挽辇，沿途番戏以悦之、咒语以劝之，少有不顺，则拔木而自回旧地。挽至厂所，其灵方息。产银、铅、锡、洋布、沉束、象牙、犀角、乌木、苏木、冰片、降香、翠毛、牛角、鹿筋、藤席、佳文席、藤黄、大枫子、豆■〈蔻，女代攵〉、燕窝、海参、海菜。以银豆为币，大者重四钱、中者一钱、次者五分、小者二分五厘；其名曰「泼」，皆王铸字号，法不得剪碎。零用，找以海螺巴。厦门至暹罗，水程过七州洋见外罗山，向南见玳瑁洲、鸭洲，见昆仑，偏西见大真屿、小真屿，转西北取笔架山向北至暹罗港口竹屿一百八十八更，入港又四十更，共水程二百二十八更；而东联柬埔寨，仅水程一百十三更。何以相去甚远？盖柬埔寨南面之海，一片尽属烂泥，故名「烂泥尾」，下接大横山、小横山，是以纡回外绕而途远也。

　　由暹罗而南，斜仔、六坤、宋脚，皆为暹罗属国。大哖、吉连舟、丁噶呶、彭亨诸国沿山相续，俱由小真屿向西分往，水程均一百五、六十更不等。土产铅、锡、翠毛、佳文席、燕窝、海参、科藤、冰片等类相同；惟丁噶呶胡椒甲于诸番为美。番皆「无来由」族类，不识义礼。裸体挟刃，下围幅幔。槟榔夹烟嚼，谷米和水吞，贸易难容多艘。

　　而柔佛一国，山虽联于彭亭，其势在下，水程应到昆仑用未针取茶盘转西；至柔佛，计厦门水程一百七十三更。番情与上诸国相似；而所产相同，较之略美而倍多。年经商，可容三、四舶；就舟交易。产沙金。国以铸花小金钱为币，重四、五分；银币不行。

　　由柔佛而西，麻喇甲亦系「无来由」族类。官属名曰「恶耶」，国王彷暹罗，用汉人理国事、掌财赋。产金、银、西洋布、犀角、象牙、铅、锡、胡椒、降香、苏木、燕窝、翠毛、佳文席等类。金钱、银币皆互用。往西海洋，中国洋艘从未经历；到此而止，厦门水程二百六十更。

　　至于小西洋、乌鬼国、大西洋虽与大块相联，西洋呷板来往，语具大小西洋记。

　　麻喇甲南，隔海对峙大山为亚齐，系红毛人分驻。凡红毛呷板往小西洋等处埔头贸易，必由亚齐经过，添备水、米。

　　自亚齐大山生绕过东南，为万古屡；尽处与噶喇吧隔洋对峙。红毛回大西洋者必从此洋出，然后向西南过乌鬼呷，绕西至大西洋。

　　就中国往噶喇吧而言，必从昆仑、茶盘纯用未针，西循万古屡山而至噶喇吧；厦门计水程二百八十更。原系「无来由」地方，为红毛荷兰所据。分官属名曰「呷必丹」；外统下港、万丹、池问三处。下港产胡椒，万丹另埔头，池问产胡椒、檀香。而噶喇吧甲诸岛番埔头之盛，各处船只聚集贸易：中国、大西洋、小西洋、白头、乌鬼、无来由岛番，罄珍宝物食无所不至。荷兰建城池，分埔头。中国人在彼经商耕种者甚多；年给丁票银五、六金，方许居住。中国人口浩盛，住此地何啻十余万。近荷兰亦以「新唐」禁革，不许居住；令随船而回。

　　茶盘一岛，居昆仑之南，毗于万古屡山之东；皆南洋总路水程分途处。岛番捕海为生。产佳文草，顶细而长者，年仅足二席之用；入王家，辟虫蚁，值价四、五十金，次者二、三十金，再次十金；值一、二金者，犹锦绣、布褐之相去也。  
　 
小西洋记

　　小西洋，居于丙午、丁未方。

　　从麻喇甲、暹罗绕西沿山而至于白头番国。人即西域之状：绻须环耳，衣西洋布，大领、小袖，纒腰，裹白头，故以「白头」呼之。国有二，东为小白头，西为包社大白头。二国北接三马尔丹，即噶尔丹之本国也。而三马尔丹之北，邻细密里也国；而细密里也之西，为俄罗斯国。小白头，东邻民■〈口〈一上牙下〉〉国。民■〈口〈一上牙下〉〉人黑，穿着皆白，类似白头；英圭黎、荷兰、佛兰西聚此贸易。民■〈口〈一上牙下〉〉之东，接天竹佛国；民■〈口〈一上牙下〉〉之东南，远及暹罗；民■〈口〈一上牙下〉〉之南，临海；民■〈口〈一上牙下〉〉之北，接哪吗、西藏及三马尔丹国属。而小白头南入于海之地曰戈什嗒，东、西、南三面皆临大海；外悬一岛曰西仑，中产大珠。戈什嗒东之沿海，地名有三：曰网礁腊，系英圭黎埔头；曰房低者里，系佛兰西埔头；曰呢颜八达，系荷兰埔头。西之沿海，地名有二：曰苏喇、曰网买，皆英圭黎埔头；其地俱系红毛置买所建也。包社大白头国，东邻小白头，北与小白头皆联三马尔丹，西北枕里海，西邻东多尔其，西南邻阿黎米也，南临大海。

　　多尔其，分东西二国，皆回回。东多尔其国不通海，东邻大白头，东北傍里海，北接惹鹿惹也，西邻西多尔其，南接阿黎米也。里海者，诸国环而绕之：东北细密里也，西北俄罗斯，东三马尔丹，西惹鹿惹也，西南东多尔其，南包社大白头。内注大海，不通海棹；其水惟从包社出海，故为里海。惹鹿惹也一国，亦不通海。东傍里海，西傍死海，北联俄罗斯，南接东、西多尔其。女人姿色美而毛发红，气味臭；衣着同白头，贡于包社。死海者，即黑海。源从地中，北俄罗斯、南西多尔其、东惹鹿惹也、西民哖呻；四面环绕，不通大海，故为死海。而西多尔其、民哖呻二国，不通小西洋之海，而滨于中海之东北。中海系从大西洋之海而入，语附大西洋记。阿黎米也，东邻包社大白头，北接东、西多尔其，西北滨于大西洋之中海，西联乌鬼国；陆地一隅，自西至西南与乌鬼之地隔对一海；南临大洋。国为多尔其所属，贡男女于多尔其为奴婢。

　　乌鬼国，东北山与阿黎米也相联，向西南生出坤申方大洋，何啻四、五国之远。其尽处曰「呷」；即中国支山入海尽处曰表（表得，标也），佛兰西曰呷，英圭黎曰岋，皆顺毛乌鬼地方。

　　是以红毛呷板从小西洋来中国者，由亚齐之北、麻喇甲之南穿海过柔佛、出茶盘而至昆仑。自呷而东至戈什嗒，自戈什嗒而东至亚齐，其海皆呼曰小西洋。人黑白不同，皆西域装束，长衫、大领、小袖、裹头、纒腰。国富庶，产宝器、生银、洋布、丁香、肉果、水安息、吧喇、沙末油、苏合油等类，以金银为币，钻石为宝。  
大西洋记

　　按红毛等国，居于西北辛戌干方；而乌鬼自坤申而绕极西至庚酉方，皆乌鬼族类之国。总而名之，曰大西洋。地缺东南，干、艮、坤三方博厚相均，而于巽未缺少，故外生东南断续诸国尚未适均，而又于噶喇吧、万古屡之东南另生一地，以补东南之缺。按天图分度十二月，日月方行到之度，正当乌鬼地方之呷处；日月行度坤巽相对，因人迹不到，尚未立名。曾询之佛兰西人云：昔时伊国呷板曾到彼处，地有土人，语言不通，执其数人而去；伊国王载之归。此所以地面正四方于适均之处未均，而又补之也。是以西洋人志四方洋名：以东南缺处之海洋为小东洋，与戈什嗒少西之小西洋相对；以日本之洋为大东洋，与红毛大西洋相对。

　　自乌鬼地方，系顺毛乌鬼北与小西洋阿黎米也之山相联，沿海生向西南坤申方；而尽呷处，方绕向西北与誾年乌鬼王国为界；又于呷之东面悬海大山，系吗里■〈口〈一上牙下〉〉氏简。乌鬼一国，间有舟楫通粤东。自誾年又向西北复绕出极西酉方一带，皆誾年绻毛乌鬼地方；又自西复往西北，与苏麻勿里乌鬼为界。中又一国，亦名乌鬼国王。西面皆沿海接联，北面一带陆地俱联苏麻勿里，东与接联阿黎米也之顺毛乌鬼为界，周围皆属乌鬼地方。种类繁多，肌骨皆黑，生相不一；地方广阔，难以族举。沿海亦有通舟楫贸易者。

　　各国以争斗攘掠为事。所掠人口，活者俟红毛经过，售买为奴；死者类牲畜，剖块晒干为食。苏麻勿里，亦系乌鬼；西临大洋，北邻弥黎吕黎惹林。二国南北相联，人口稀少，山林深密，多产奇状野兽。弥黎吕黎惹林西临大洋，北一带与猫喇猫里也毗联。猫喇猫里也，乃回回族类；多为海贼，在中海、西海劫掠。西临大洋，北一带与红毛隔中海对峙。海从西入东，自隔海之西北而东，沿中海有葡萄牙、是班■〈口〈一上牙下〉〉、佛兰西、那吗、民哖呻、西多尔其，而尽中海之东处阿黎米也。由阿黎米也而向西直出至西洋，皆猫喇猫里也中海沿边之地。南、北、东诸国三面夹绕，惟四通外海，是为中海；海产珊瑚。西洋人来中国者，谓中海阿黎米也之地西联乌鬼陆地处，恨不能用刀截断；即于中海可通阿黎米也内海而出小西洋戈什喀至亚齐、出茶盘，何用绕极西、极西南、极东南而至噶喇吧北上茶盘，远近相去年余之远也。

　　葡萄牙者，澳门之祖家也。东、北二面，地邻是班■〈口〈一上牙下〉〉，西临大洋，南俯中海。

　　是班■〈口〈一上牙下〉〉者，吕宋之祖家也。西北临大洋，东南俯中海，西邻葡萄牙，东北接佛兰西。

　　佛兰西者，西临大洋，北接荷兰，南邻是班■〈口〈一上牙下〉〉，东接那吗，东南俯中海；由中海之东，接联那吗。

　　那吗者，天主国王处也。北接黄旗，东沿中海而至民哖呻；由民哖呻沿东南中海而至西多尔其，由西多尔其东沿中海至阿黎米也，由阿黎米也向西沿中海之南猫喇猫里也之地而出西洋。就民哖呻之陆地，东至死海，北联那吗。民哖呻者，天主之族类也。此从中海东北之地而言。

　　荷兰者，噶喇吧之祖家也。西邻佛兰西；沿佛兰西而至西北，皆临大海；北面隔海，对峙英圭黎；东邻黄旗，南接那吗；由荷兰北海而至黄旗。

　　黄旗者，均系红毛种类。素未通中国，近有舟楫来粤营生。南接那吗、民哖呻，东邻普鲁社为界。

　　普鲁社，系俄罗斯种类也。北接吝因，西隔海与英圭黎对峙，沿北海而至吝因。

　　吝因者，西北海之国，亦系红毛种类；素未通中国。西南隔海与英圭黎对峙。

　　英圭黎一国，县三岛于吝因、黄旗、荷兰、佛兰西四国之外海。自吝因沿海而东绕俄罗斯，自俄罗斯而东至西密里也，皆为北海；不能行舟，海水不解，故为冰海。

　　自吝因而南，至乌鬼诸国，皆为大西洋。

　　红毛者，西北诸番之总名。净须发，披带赭毛；带青毡卷笠，短衣袖；紧袜而皮履，高后底，略与俄罗斯至京师者相似；高准碧眸，间有与中国人相似者。身长，而心细巧；凡制作皆坚致巧思。精于火炮，究勘天文地理。俗无纳妾。各国语言各别，以摘帽为礼。而尊天主者，惟干丝腊是班■〈口〈一上牙下〉〉、葡萄牙、黄旗为最；而辟之者，惟英圭黎一国。产生银、哆啰哖、羽毛缎、哔吱、玻璃等类。  
昆仑（又呼昆屯）

　　昆仑者，非黄河所绕之昆仑也。七州洋之南，大小二山屹立澎湃，呼为大昆仑、小昆仑。山尤甚异，上产佳果，无人迹，神龙蟠踞。

　　昔荷兰失台湾，边海界禁未复，因金、厦二岛平，荷兰掠普陀，毁铜像、铜钟。万历间，宫塑脱纱佛像，刀刃不能伤；驾火炮坏之，取里所实金银财宝。见像必剖，以取脏宝，悉收而去。至昆仑，意欲居之；龙与为患，藉火炮与龙斗。相持有日，后荷兰状若颠狂，自相戏以曲腕击背心，日益毙；扬帆而去，将至噶喇吧，船击碎，存活者可十人。雍正丁未岁夏，噶喇吧海面立一中国妇人，群相棹舟往视；惟浮一铜钟，共获而归，上镌「普陀白华庵」，知为昔荷兰掠沉。回浙洋艘，互相争载，以藉神庇。公议求笤；余戚末黄姓彦者，本船柁师，得笤载回。通港之艘，惟此舟小而旧敝，顺帆不及月，抵普陀；别船坚致，有被劫红毛者、有失风水者。佛力如此，前惟付之劫数耳。余少随先君任浙，闻之白华住持剖疑者，常言小沙弥时在山被红毛劫掠逃匿虚张情景；今恍惚将三十年，恨僧未之见也。

　　康熙四十五、六年间，红毛又图昆仑，不敢近山居住，就海傍立埔头；以昆仑介各洋四通之所，嗜涎不休。有中国洋艘载砖瓦往易红毛洋货，以其本廉而利大。夜团宿于沙洲，人寂寂稀少，后密窥知为鳄鱼步岸所吞；伐木围栅稍宁，夜闻山中语语促归。红毛为水土不服，毙者甚多；又为广南番劫杀殆尽，仍虚其地。

　　凡中国洋艘由昆仑者，备鸡鹅毛、鲎壳等类。到昆仑洋，天时极晴霁，见黑云一点，随化为含烟，蜿蜓摇尾，即如江浙夏月、湖中云龙，下篷惟恐不及；狂风立至，幸不及时而霁，俗呼「鼠尾龙风」。白云者，其风尤甚。日遇二、三次或四、五次，间或不遇者少。故以翎毛、鲎壳焚秽气，以触远扬。过昆仑则无。  
　 
南澳气

　　南澳气，居南澳之东南。屿小而平，四面挂脚，皆嵝岵石。底生水草，长丈余。湾有沙洲，吸四面之流，船不可到；入溜，则吸搁不能返。

　　隔南澳水程七更，古为落漈。北浮沉皆沙垠，约长二百里，计水程三更余。尽北处有两山：名曰东狮、象；与台湾沙马崎对峙。隔洋阔四更，洋名沙马崎头门。气悬海中，南续沙垠，至粤海，为万里长沙头。南隔断一洋，名曰长沙门。又从南首复生沙垠至琼海万州，曰万里长沙。沙之南又生嵝岵石至七州洋，名曰千里石塘。长沙一门，西北与南澳、西南与平海之大星鼎足三峙。

　　长沙门，南北约阔五更。广之番舶、洋艘往东南洋吕宋、文莱、苏禄等国者，皆从长沙门而出；北风以南澳为准、南风以大星为准。惟江、浙、闽省往东南洋者，从台湾沙马崎头门过而至吕宋诸国。西洋呷板，从昆仑七州洋东、万里长沙外，过沙马崎头门而至闽、浙、日本，以取弓弦直洋。中国往南洋者，以万里长沙之外渺茫无所取准，皆从沙内粤洋而至七州洋。此亦山川地脉联续之气，而于汪洋之中以限海国也。沙有海鸟，大小不同。少见人，遇舟飞宿；人捉不识惧，抟其背吐鱼虾以为羹。

　　余在台，丙午年时有闽船在澎湖南大屿被风折桅飘沙坏，有二十人驾一三板脚舟用被作布帆回台，饿毙五人。余询以何处击碎？彼仅以沙中为言，不识地方；又云：『潮水溜入，不得开出』。余语之曰：『此万里长沙头也。尚有旧时击坏一呷板；潮虽溜入，你等若以南风棹长潮，再不得归矣。大洋之水为沙两隔，节次断续。南北沙头为潮汐临头，四面合流，外长而内退、外退而内长；须沿沙节次撑上断续沙头，夹退流，乘南风，东向尽流南退。虽欲北上求生，而南下者正所以生也。何也？南风夹退潮，方能出溜；虽溜下，然而归于大海，不入内溜，方得乘南风而归』。群起而呼曰：『曾到此地乎？不则，何为知之碓且详，有如目睹。坏呷板尚存，为飞沙污没。饥抱海鸟为餐，渴饮其血。驾长潮，为溜所吸，不得开头三、四日；无奈祷筶，棹退潮，溜入大洋，飘十二日到台』。余又语之曰：『呷板飘坏，闻之粤东七、八年矣。你之舟，飘风于何处，计风信而度之，谅在斯矣。至于潮水分合，退为长、长为退，夹流双开、临头汇足，易知近隔、难识远捍，自有一定之理。在悉海国形势于胸中，意会变通，有可到处、有不可到处，安能处处而指识！岂操舟者把死木之所为哉？则如南澳气受四面流水，吸入而不出，古为落漈；试问入而不出，归于何处，岂气下另有一海以收纳乎？四入者从上而入，必从下而出；如溪流涌急，投以苇席，入而出于他处』。此理甚明，并以志之。  
　
