赤雅　　明 邝露 

　　●卷上 

　　○土司世胄 

　　土司，惟诸岑最强。胄出岑彭，画像云台，精应列宿，布星祭神，威拟王者。世为外臣，颇袭得法。其女珠衣雀扇，火齐金镫，乍见讶为仙者（一本作仙人）。 

　　○形势 

　　四府三十七州，形势宛然一衰周战国图。区分畛埒，远交近攻，虽暴寡凌弱，残杀夺略，终莫能越其尺寸。其主幼弱寡昧，则头目用事，似三家六卿之类。寡弱甚者，割村为质，如列国割地献城之例。然有年月刻版，岁盈则反，倾义重士，有似四君（一本作四公子）。但鬼门铜柱，士非逃亡流窜，愤世嫉邪（一本作俗），甘心修蛇之口者，孰肯胝茧而蹑之？是以碣石空悬，而雕龙之士罕至也（一本作矣）。 

　　○法制 

　　土司法极严肃，鞭笞杀戮，其人死无二心。民怯于私愤，勇于公斗，似秦。严刑峻法，娴于文司，似郑。商贩入其境，以二枪交植境上曰关（一本无关字）。税未输而越关者，许射之。既输，暮行露宿，货物狼藉，无敢睨者。 

　　○布伯 

　　土目称其酋曰布伯，谓其百姓曰提陀，命其女奴曰■〈犭巢〉婢。布伯，布令之长者。提陀，可以涕涶人也。《南史》：王琨■〈犭巢〉婢所生，指是。 

　　○岑家兵略 

　　《岑氏兵法》：七人为伍，每伍自（一本无自字）。相为命，四人专主击刺，三人专主割首。所获首级，七人共之。割首之人，虽有照获主击刺者之责，但能奋杀向前，不必武艺绝伦也。 

　　○狼兵 

　　狼兵鸷悍，天下称最。多非真狼，土官亲行部署乃出。性极贪淫，动不可制。严志明律，用之胜；否则败。 

　　○瑶人祀典 

　　瑶名軬客，古八蛮之种。五溪以南，穷极岭海，迤逦巴蜀，蓝、胡、盘、侯四姓，盘姓居多。皆高辛狗王之后，以犬戎奇功，尚帝少女（一本作主封于南山），种落繁衍，时节祀之。刘禹锡诗，“时节祀盘瓠”，是也。其乐五合，其旗五方，其衣五彩，是谓五参（一本作参五）。奏乐，则（一本无则字）。男左女右，铙、鼓、胡、卢、笙、忽雷、响瓠（一本忽雷下有匏字无响瓠二字）、云阳。祭毕，合乐，男女跳跃，击云阳为节，以定婚媾。侧（一本作例）具大木槽，扣槽群号。先献人头一枚，名吴将军首级。予观祭时以桄榔面为之，时无罪人故耳。设首，群乐毕作，然后用熊罴、虎豹、呦鹿、飞鸟、溪毛，各为九坛，分为七献，七九六十三，取斗数也。七献既陈，焚燎节乐，择其女之姱丽娴巧者劝客，极其绸缪而后已。十月祭多（一本作都）。具大王，男女联袂而舞，谓之蹋。瑶相悦，则男腾跃跳踊，负女而去。 

　　○云亸君兵法 

　　云亸娘相思寨兵，能以少击众。部署之法，将千人者，得以军令临百人之将；将百人者，得以军令临十人之将。一人赴敌，则左右大呼夹击，一伍争救之。一人战没，左右不夹击者，即斩；一伍之众（一本作人），皆论罪及截耳。一伍赴敌，则左右伍呼而夹击，一队争救之。一伍战没，左右伍（一本无伍字）。不夹击者，即斩；一队之众，皆论罪及截耳。不如令者斩，退缩者斩，走者斩，言（一本作言语）惑众者斩，敌人冲而乱者斩，敌以金帛遗地（一本无地字），拾者斩。其功赏之法，战没者、临阵跃马前斗，因而破敌，虽不获级，而能夺敌之气者，受上赏。斩级者论首虏，斩级而冠同伍者，辄以其伍属之。 

　　○亸娘盛饰 

　　瑶女握兵符者，得冠偏■〈髟上目下〉之玉，披紫凤之裘，曳蝶绡，佩文犀之印，望之若神人矣。何谓偏■〈髟上目下〉？中以暖玉琢双凤头，握发盘之。《北齐?礼服志》：八品女冠偏■〈髟上目下〉结，与此略同。凤裘，白州绿含凤毛所织，色久逾鲜，服之辟寒。蝶绡，冰蚕所珥（一本作成），织作（一本作以）蝶纹，轻逾火浣，服之辟署。谚云：凤裘无冬，蝶绡无夏。■〈走票〉雪无前，择云无价。”■〈走票〉雪，骏马名也。 

　　○四姓髻鬟 

　　髻有芙蓉，有望仙，有怀人（一本作仙人），有双蛇（一本作双龙），有孤凤，有浓春，有散夏，有懊侬，有万叠愁，有急手妆。其下者（一本无者字），有稚髻，有垂鞭，有盘蛇（一本作盘陀），有鹿角。豪家髻鬟稍不称者，群笑之，目为丁妆。锦，有鹅头锦、花蕊锦、蛇濡锦，以蛇膏泽之，辟毒雾，入水不濡，亦名龙油锦、簇蝶锦，以熟金为之，古诗“惆怅金泥簇蝶裙，春来犹得伴行云。” 

　　○卉服 

　　南方，草木可（一本有以字）。衣者，曰卉服。绩其皮者，有勾芒布、红蕉布。弱锡衣，苎麻所为。《淮南子》，弱锡，细布，一端数金。火浣布，布有三种：毕方麻者，一端数金；祝融木者，一端百金；火鼠毛者，一端千金。绩其花者，有桐花布、琼枝布、娑罗布。其精者，曰娑罗龙段、吉具布，又名班布、桃花布。南中千叶桃花，似牡丹，穗长尺许，织穗成布，文胜火浣多矣。但过冬则散。《南史》：齐武帝乘龙舟游江中，絍越布为帆繂，鍮石为足，榜人皆著郁林布。帝王夸为炫耀，其珍可知。 

　　○鸟章 

　　鸟毳之精，织成文章者，谓之锁袱。鸟毳之粗，市于狑獞，谓之鹅罽。诗曰“鹅毛御腊逢山罽。” 

　　○瑶仙 

　　居思娥，隐贵县南七十里居思岩。灵果纷敷，食之五蕴皆香，怀之，迷不得出。人或遇之，问其姓名，必曰：“居思娥，山中（一本作下）人也。 

　　○龙母山 

　　容县南白一本无白字。花村，有龙潭，渟泓莫测。瑶女饮水，为龙所据，阴云罩幕。既归，常有寒气，人莫敢（一本作能）近，女亦勿觉也。岁余产龙，无血，水数升，下云雾扶去（一本云下雾挟去），母无恙。数年母卒，既殓，龙拥其骸向潭。潭侧（一本云：龙来拥抱其骸，向潭之侧）万峰回拱，成一月堂。众随去，石裂，龙负骸入，龙出（一本作入）石合。与褒城张鲁女浣衣事同。庾信所称南国女郎砧者，是也（一本无与褒城张鲁以下二十二字）。庙在梧江，祝风雨辄应。（一本作验）。 

　　○李龙宅 

　　至元间，兴业大李村李龙，好修炼。一日谓妻曰：“体痒甚，暂浴，汝姑待之。”雷雨大作，妻惊视，遍体鳞生，属妻曰：“我岁一来，当以米糕祀我。”语毕，挟云雷（一本作雷雨）而去，至今赫然。 

　　○生丁白丁黑丁 

　　樵结斑衣，儿时即烧铁石烙其跟跖，沁以蛇油，重跰若鞹。穿箐走棘，履险若（一本作如）夷。 

　　○丁妇 

　　黔面绣额，为花草（一本作卉）、蜻蜓、蛾蝶之状。嫁则荷伞悬履以戒途。 

　　○炼刀 

　　儿时选精铁如儿重，渍以药水。及长，咒时炼曰：“刺熊冲坚，服以终老。” 

　　○毒槊 

　　毒槊无刃，状如朽铁，著人无血而死，意列子所称宵练者耶？ 

　　○结纳 

　　瑶老暗结城市豪杰，号曰招主，自称曰耕丁。招主复结官府左右为耳目，透漏缓急，朝发夕闻（一本云：有事朝发夕闻，无透漏缓急四字）。 

　　○野战 

　　临敌比偶而前，执枪者乍前乍却以卫弩，执弩者口衔刀而手援（一本作执）矢。矢尽，投（一本作援）弩夹刀（一本无夹刀二字），与枪俱奋。 

　　○誓师 

　　凡有仇斗，杀牛聚众，封神盟誓。其法令人忘苑。先期刻木插于山椒，以示不诡。 

　　○狑人（狙人附） 

　　雕题高髻，状若猩狒。散居莽中，不室而处。饥拾橡薯，射狐掘鼠，蜂虿蚳蝝，甘生如荠。卉衣鸟言，重译四姓。狑外曰狙，其风罔闻。意庄生所称狙公云。 

　　○獞官婚嫁 

　　獞人聚而成村者为峒，推其长曰峒官。峒官之家，婚姻以豪侈相胜，婿来就亲（一本作婚）女家五里外，采香草花萼（花萼，一本作异花）结为庐，号曰入寮。锦茵绮筵，鼓乐导男女而入，盛兵为备。小有言，则肃（一本作璘）兵相鏖。成亲后，妇之婢胜忤婿意（一本作逆婿者），即手刃之。能杀婢媵多者，妻方畏惮；（一本作惧）；否则懦而易之。半年始与婿归，盛兵陈乐（一本有焉字）。马上飞枪走球，鸣铙角伎（一本无角伎二字），名曰（一本无曰字）出寮舞。 

　　○浪花歌 

　　峒女于春秋时，布花果、笙箫于名山，五丝刺同心结、百纽鸳鸯囊，选峒中之少好者，伴峒官之女，名曰天姬队。余则三三五五，采芳拾翠于椒水湄，歌唱为乐。男亦三五群（一本云三五成群）歌而赴之。相得，则唱和竟日，解衣结带，相赠以去。春歌正月初一、三月初三，（一本云三月三日），秋歌中秋节。三月之歌，曰浪花歌。 

　　○收魂 

　　峒婿远归，则止三十里外，遣瑶眊持篮往迎之。脱妇人中■〈礻日〉贮篮中，曰收魂。瑶眊者，巫也。 

　　○獞丁 

　　冬编鹅毛，夏衣木叶。抟饭掬水，以御饥渴。缉茅索绹，伐木驾（一本作架）楹，人栖其上，牛羊犬豕畜其下，谓之麻栏子。子（一本无下子字）长娶妇，别栏而居。 

　　○丁妇 

　　娶日，其女即还母家。与邻女作处，间与其夫野合。有身乃潜告其夫，作栏以待，生子始称为妇也。 

　　○毒矢 

　　射鵍（一本作鸩）捕蛇，以合百草。炼时日，作毒矢。仰射飞走，透肌及骨，百不失一。 

　　○罗汉 

　　贵少贱老，染发剃须，喜作罗汉。罗汉者，恶少之称也。 

　　○攻掠 

　　凡有攻掠，祷鬼誓众，乃推渠长（一本无渠长二字）。峒官把酒，赐绿熊、练崛、锦雉、氀毼。绿熊辟尘，锦雉善斗，欲其绝尘而斗也。练崛，臂衣也。氀毼，战服也。厚给其家，曰枪头钱。攻峒劫瑶，报仇雪耻，始有交锋。攻村则闻风而遁，占其田庐，徙老弱而居焉。性极耐饥，啖■〈卤上皿下〉数颗，则凡草木皆可啖食。狼兵至，即（一本无即字）遁匿深箐绝峤。官兵追之，徐行长啸，若蹇驴之逐飞兔也。 

　　○獞妇畜蛊（一本作行蛊） 

　　五月五日，聚诸虫豸之毒者，并置器内，自相吞食，最后独存者曰蛊。有蛇蛊、晰蜴蛊、蜣螂蛊。视食者久暂，卜死者迟速。蛊成，先置食中，味增百倍。归或数日（一本作月），或经年，心腹绞痛而死。家中之物，皆潜移去。魂至其家，为之力役，犹虎之役伥也。其后夜出有光，熠如曳彗，是名飞蛊。光积生影，状如生人，是名桃（一本作挑，生）影积生形，能与人交，是名金蚕。于是任意所之，流毒乡邑。杀人多者，蛊益灵，家益富。恭富昭贺，蛊术公行。峒官提陀，潜得知其状，令巫作法厌之。取妇埋地中，出其首，浇蜡然之，以召冤魂。魂不为附，獞妇代鬼返骂，乃死。否则，不能置之法也。鲍明远诗“吹蛊痛行晖”，盖飞蛊也。按《周礼》：“土训掌道地图，道地慝。”疏云：地慝，蛊事，人所为也。周时（一本作礼），荆扬不入职方，王制南不尽衡山，则西北亦有益矣。《国语》曰：“宵静女德，以伏蛊慝”。谓女惑男如蛊，使人形神双丧，精魂为其所役（一本作摄）也。张衡《思元赋》：“咸姣丽以蛊媚兮，增嫮眼而蛾眉。”则房中亦有益矣。何必鴂舌雕题，骚人羁旅，始为惑哉。 

　　○天姬破蛊 

　　凡中蛊者，颜色反美于常。天姬望之而笑，必须叩头乞药。出一丸啖之，立吐奇怪。或人头蛇身，或八足六翼，如科斗子。斩之不断，焚之不燃。用白矾浇之立死，否则对（一本作筹）时复还其家。予久客其中，习知其方，用三七末、荸荠为丸，又用白矾及细茶分为末，每服五钱，泉水调下，得吐则止。按古方，取白荷服其汁，并卧其根所。（一本无所字）。呼蛊者姓名，则其功缓也。 

　　○大良 

　　与獞同类而性稍异。有户口版籍，较民更淳，喜输租税。人至其家，不问识否，辄具牲醴饮啖，久敬不衰。同类有无相资，一无所吝。多为獞人占杀，散处城郭，为人灌园。 

　　○犵人 

　　犵人山田瘠埆，十岁九饥。纤仇必报，隳突汉界，攻剽村落。或误杀人，则以牛畜为偿，曰人头钱。 

　　○獠（一本有人字） 

　　獠俗，略与与獞同，而嗜杀犹甚。居无酋长。深山穷谷，积木以居，名曰干栏。射生为活，杂食蛊豸。 

　　○郎火提陀 

　　山中推最有力者役属之，名曰郎火，余止曰火，最下者曰提陀。 

　　○罗汉楼 

　　以大（一本作巨）木一株，埋地作独脚楼，高百尺，烧五色瓦覆之，望之若锦鳞矣（一本作然）。攀男子歌唱饮啖，夜归，缘宿其上，以此自豪。 

　　○祭枭 

　　獠人相斗杀，得美须髯者，则剜其面，笼之以竹，鼓行而祭，竞以徼福。 

　　○蚳醢 

　　山间得大蚁卵如蚌（一本作斗）者，用以为酱，甚贵之。按《内则》腵修蚳醢即此。 

　　○蜜唧 

　　取鼠胎未瞬未毳，通身赤蠕者，淹以蜜房，饤之盘上（一本作中）。蹑蹑而行，夹而啮之，唧然有声。“朝盘见蜜唧，夜枕闻鸺鹠。”子赡尝云。 

　　○蜗牛脍 

　　山中有蜗，壳可容升者，以米水去涎，竹刀脍之，角大如指，甘脆，去积解毒。余东粤亦食之，鲜有如其大者。 

　　○无头鲊 

　　山中有物，形如蚕蛹，无头蠕动。獠人得之为鲊，食之令人不寒。昔陶璜守九真，筑城，得一大者，长十九丈，大二十围，无头蠢动。割其肉如脂（一本作猪）肪，为臛甚香美（一本作甚美且香），璜食之，三军皆食。又名地蚕。 

　　○卜岁 

　　岁首，郎火以土桮十二贮水，按辰布列祷之，经夕启视，有水则其月不旱。 

　　○插翅春（按《桂海虞衡志》《齐东野语》，当作插翅春） 

　　山獭骨，能续骨，解箭毒。用为丸，胜海狗肾，一枚一（一本作十）。金，私货出界者斩。山一本无山字。獭性最淫，凡物皆交，交至一二日不休。有獭，则诸牝悉避。獭无偶，獠女采药歌箫，獭闻气，即跃抱其身，遂扼杀之。验之法，令妇人擦手一呵，取至掌心（一本作上），骨喜跳舞，否则鼠璞猴胎之赝耳。 

　　○龙盐 

　　龙■〈卤上皿下〉，龙生三卵，一曰（一本作为），吉吊，上岸与鹿交，精遗草木，结成蒲桃，号曰紫稍（一本作绡）花。美人采之，用于帷箔，胜插翅春矣。 

　　○飞头獠 

　　飞头獠头将飞，先一日，颈有痕匝如红缕（一本作线），及夜状如病，头忽飞去。须臾飞还，其腹自实，其觉如梦。虽獠不知也。予尝入石袍山涧中，偶（一本无偶字）。见二头，一食蟹，一食蚓，见人惊起。食蚓者尚衔蚓而飞，蚓长尺许，双耳习习，如飞鸟之使翼也。獠俗贱之，不与婚娶（一本作嫁），欲绝其类。予按占城有尸头蛮，本妇人，目无瞳子，飞头食童子粪。粪尽，童子辄死，妇目益明。堪与此獠为婚，一笑。 

　　○鼻夷 

　　鼻夷，獠族，鼻如垂钩，隅目好杀。深明水脉，采猿臂鳄牙为笛，吹作龙声。间出市盐，与之酒，鼻饮辄尽。 

　　○白棍 

　　白棍，獠子一本作人。采白木为棍，寝处不离。用之但闻风声，形影双灭。观之作书，胜公孙脱舞。 

　　○■〈犭冰〉人 

　　■〈犭冰〉亦獠类，嗜杀过于獠。父子有隙，狺狺反噬，弑父则疾走。得一犬谢母，母亦不恨。噫！杀父犹可，况杀母乎？斯又■〈犭冰〉之罪人矣。 

　　○狪人 

　　狪亦獠类，不喜杀，善音乐。弹胡琴，吹六管，长歌闭目，顿首摇足，为混沌舞。獠之有狪，犹獞之有大良也。 

　　○斑衣山子 

　　山子，散处横州震龙、六磨诸山，无版籍定一本作室。居。斫一本作凿。山烧畲，射生轻死。夫妇交媾，插青路衢，以断行迹。不知误入，即张弩射之。媾精入地，是生短狐。善抚之，能以夷人出没之情告也。 

　　○斑衣种女（本无此则） 

　　种女与山子同类，垂手善舞蹋蹋歌，短裙及膝，坐则双膝齐跪，执礼甚恭，有盘古风。刘禹锡诗：“蛮女軥舟音，蛮衣斓斑布。” 

　　○乌蛮国 

　　乌蛮，古损子产国，即乌浒蛮也。生首子，辄解而食之，曰宜弟。味旨，则献其君。君喜之（一本无之字），而赏其妇。妻美则让其兄，兄乐之（一本无之字），而宜其弟。其中有滩焉，即今之乌蛮滩也。汉建武中，国除（一本云，汉建武间除其国），蛮（一本无蛮字）遂散处山谷，其风不改。又十里为海棠桥，有秦少游笔迹。 

　　○西原蛮 

　　邕柳西，宜融接畛，唐黄洞蛮，黄少卿其产也。 

　　○广源蛮（源一本作原） 

　　邕州西南隅侬智高，广源（一本作原），酋也。二蛮聚落甚众，左右江汉之外，羁縻州峒，皆其地也。狄青平智高之后，侬氏之良者得赐宋姓。今姓赵者，即其后也（一本云，今姓赵者，是其苗裔）。 

　　○苗 

　　苗，自为一类。其女善为汉音，操楚歌，挂■〈钅义〉留客，能为鸲鹆舞。生女则还母家，曰一女来，一女往。 

　　○巴人 

　　怀远，石阵临溪，阴风惨人，犹闻鬼哭。昔武侯立营于此，夜令云：“枕石者去，枕草者留。中夜撤军（一本作中夜撤营），遗种斯在。尚能操巴音，而歌乌乌。 

　　○疍人 

　　疍人神宫，画蛇以祭，自云龙种。浮家泛宅，或往（一本作住）水浒，或住水澜（一本作栏）。捕鱼而食，不事耕种，不与土人通婚。能辨水色，知龙所在，自称龙神（一本有人字）。籍称龙户，莫登庸其产也。 

　　○马人 

　　马人，本林邑蛮，深目猳鼻，散居峒落。献岁一至军府听公，不与瑶獞同群。韩退之诗：“衙前龙户集，上日马人来。”佥曰伏波遗种也。 

　　○印娘 

　　邕宜以西，有野女焉。处于石洞，含灵抱一，白皙皎好。百岁后（一本作外），容发差黄，乃下山采药补益之。椎结裸跣，皮若犊鼻，垂腰盖膝。群雌无雄，遇男子辄负去，倾洞求合。惊死者掩之，生者复还故处。泄其真气（一本无气字），寿至百岁。若盗小儿，必至其家视之，群骂咒诅，则夹而还之。缘崖走屋，其行如风（一本云，捷如飞）。误堕网罟，以手护膝（一本作腰）而死。腹有玉印文，类符玺。唐蒙《博物志》：“日南有野女，群行不见夫。其状且白，裸袒无衣襦。” 

　　○木客 

　　木客形如小儿，予在恭城见之。行坐衣服，不异于人。出市作器，工过于人。好为近体诗，无烟火尘俗气。自云（一本无云字）秦时造阿房宫采木（一本有因以二字），流寓于此。予尝见其赋《细雨》云：“剑阁铃逾动，长门镫更深。”又云：“何处残春夜，和花落古宫。”按唐诗：“酒尽君莫沽，壶干我当发。城市多嚣尘，还山弄明月。”木客所作也。苏长公云：“山中木客解吟诗（一本云山中木客解吟诗，即此，无下数句），然则诗学渊源，其来远矣！予家罗浮，有鸟各为一色，五色毕集，必兆嘉客，鸟名木客，与此不同。” 

　　按志载，虔州洛山有木客鬼，其义未详。闻荣山之巅，有怪物焉。木客方饮酒歌吹乐甚，忽见一人，长二丈有奇，面阔三尺，□□乌喙，背有肉翅，一本作翼。俯观一本作视。乐器，嬉嬉而笑，垂舌至地。木客大惊，欲走不动，其人温语之曰：“侬非能一本无能字。伤人，能□歌舞耳。”一本无耳字。木客神定，歌舞复作。其人拊掌大笑，声振林樾，垂舌嗒嗒而去。 

　　●卷中 

　　○山川论略 

　　余穷历九郡，南尽衡山，然后知先王建国亲侯，其道大也（一本云，然后知先王封建之道之大也）。夫先王建国，必因山川，审远近，辨物则，以左右民。故建瓴之势立，臂指之义顺，势立而内强，义顺而外服，然后（一本无然后二字）霸王之业可成也。若悉割两江，东包廉、钦、浔、郁，以北尽乎宜、柳之境，属之南宁，使自为牧镇，则两江溪峒，可驰尺版而服。既用两江之兵，南略交趾，优有余裕矣。此所谓臂指之义也。若夫桂林，故衡湘地（一本作趾）也。天文分野，上属翼轸。九疑、苍梧之山，形势曼衍，首起衡岳，腹盘八桂，而尾达乎苍梧。湘漓二水，分绕其下。桂林据其上游，若屋极焉（一本作然）衡、永、邵、道、桂、柳诸郡，缀附广西，并故辖桂、昭二郡，其封略固已伟矣。此所谓建瓴之势也。况荆湖地远，行部使者病不能遍。衡（一本作沅）湘数郡，岁调兵食以给广西，犹之不属之属也。予说知属狂僭，语曰：“刍荛之言，明者择焉。” 

　　○崇山 

　　崇山有欢兜故宫，四十里即至越裳。杉谷起古崇山竹谿，从道明国来，于崇山北二十五里。合水欹钦，藤竹明媚，有三十峰，夹水直上千余仞，诸仙之窟宅也。 

　　○石人山 

　　石人山，下枕藤水，三两对坐，举指兴会，丰姿朗然。招之不来，方知其为石矣（一本作也）。 

　　○鬼门关 

　　鬼门（一本无鬼门二字）关，在北流四（一本作西）。十里，两峰对峙，中成关门。谚云：“鬼门关，十人去九不还。”日暮黑云霾合，阴风萧条，苍鸆啼而鬼鏁合，天鸡叫而蛇雾开。唐宋诗人，谪此而死者，踵相接也。行数一本有十字。武，有一大石瓮，中有骷髅骨五色，肠皆石乳凝化。予大书四字其上，曰：“诗人鲊翁。”见者毛骨倒竖（一本云毛骨森森）。黄鲁直诗：“人鲊翁中危万死，鬼门关外更千岑。”沈佺期诗：“昔传瘴江路，今到鬼门关。此地无人老，迁流几客还。” 

　　○昆仑关 

　　狄武襄上元夜夺昆仑关，破侬智高。关扼宾邕两界，水于此南北分岐。岭险仄，皆通诸夷。若据昆仑，须防间道。 

　　○粤西入安南（一本有国字三路） 

　　一由凭祥州出镇南关，一日至文洲。一由思明州入邱温，过摩天岭，一日至思陵卅。一由龙州入，一日至平西隘。 

　　○容州三洞天 

　　都峤，太上宝元洞天。白石，秀落长真洞天。勾漏，玉阙宝圭洞天。 

　　○七究 

　　南方，山溪间谓之究。有西古（一本作古西）郎究、金山郎究、越裳究、九德究、南陵究、文狼（一本作郎）究、无劳（一本作穷）究、金鸡究。 

　　○二壶城 

　　戕歌，汇龙融二江，过柳州，环绕如壶，谓之壶城。水既北来，还转向北，城则居其腹。所谓江流曲似九回肠也。太平亦有壶城，北曰壶关。水形不异，但差小耳。太平盖五石之瓠，龙城则长房之壶也。 

　　○兰麻道 

　　自理定西行，兰麻乌纱峰，峰刺天，仅容足。又极险隘，无间道。每过岭，擘天直上；至绝顶，又悬空而下，连绵不穷。闻之飞云九折，尚能服牛乘马，方之蔑如矣。 

　　○勾漏洞 

　　勾漏洞在地上，不烦登陟。外敞豁，内幽邃。暗溪穿贯，与北流水合。乘桴而游，水清无底，潆洄诘曲（一本作潆洄曲折），与石争奇。仰见大星炯然，细（一本作审）视乃石穿一孔，透天光入，依依如贯。月楂洞，对高崖，飞鸟敛翼，灵境罕秘，夏间荷叶田田。若见荷花，岁必大稔。 

　　○立鱼岩 

　　岩在柳城西南数里许，山小而锐，似鱼怒升之状。腹间有洞，石分红白二色，若珊瑚枝架白玉楼。 

　　○李白岩 

　　岩在藤县，高五十余丈。中多翡翠、白猿、泽芝、芳杜，有天然琴荐，下激流水。白流夜郎，赏憩于此。 

　　○何侯山 

　　何侯山在苍悟，尧时有何侯者隐此。夏禹时，五帝赐药器一函，拔宅上升，今为太极真人。 

　　○火山 

　　苍梧火山，传（一本无传字）闻南越赵陀埋神剑于此。又闻（一本无闻字）云，下有宝珠，月星皎洁，冷光烛天，如蛾眉洛伽、南岳圣灯之状。其在泰山谓之仙镫，罗浮谓之珠镫，崇善白云洞谓之佛镫。隆安火焰泉，夏则有光，谓之龙镫，君山谓之蛟镫。予所见尚多，不能尽述。要之，郦道元云：“其山以火从地中出，故亦名荧台矣。”其说似长。对山为冰井寺。 

　　○银殿山 

　　银殿山，在照州恭城，与九嶷相望。山皆白石，四隅生白石笋。其高触天，浮云绕之，状如宫阙。对麓曰金芝岩，金堂紫房，是之（一本无是之二字）自出。 

　　○阳朔道上诸峰 

　　阳朔（一本有道上二字）诸峰，如笋出地，各不相倚。三峰九嶷、折城、天柱者数十里，如楼通天，如阙刺霄，如修竿，如高旗，如人怒，如马（一本作齿）啮，如陈将合，如战将溃。漓江、荔水，絪织其下。蛇龟猿鹤，焯耀万态。退之“水作青罗带，山为碧玉簪”，子厚“海上千山似剑芒，秋来处处割愁肠，”子瞻“系闷岂无罗带水，割愁还有剑芒山，”鲁直“桂岭环城如雁宕，苍山平地忽蚁封，”皆实录也。 

　　○七百里松阴古道 

　　自桂城北至全湘七百里，夹道皆长松（一本云，七百里皆长松夹道）。秦人置郡时（一本无时字）所植，少有摧折，历代必补益之。龙拿凤跱，四时风云月露，任景任（一本作补）怪，色色绝伦（一本云，色色不同）。予行十日，抵兴安，至今梦魂时时见之。 

　　○独秀山 

　　独秀山，独如黻冕，有王公贵人之象。颜延之出守，读书其中，有五咏堂。西有雪洞，乳名最奇。下临月牙池，山翠尽落，今入靖江（一本无江字）王邸（一本有中字）。飞楼舞阁，隐出树杪，金碧华虫，绚烂极矣。对之如一幅《小李山水图》，丽而不俗。 

　　○叠彩山（西清宝积山附） 

　　桂城北重门夹山，东曰叠彩，西曰西清，状如石城玉叠（一本云状如石城山，无玉叠二字）。山麓曰寿圣寺。寺后有穴，自然生风，丹陆赫而含冻，乌鸢堕而清暑，名曰风洞。风洞左折曰叠彩洞，奇石堆垛，灿若琼珉。其后则尧山蔽天而下，前眺漓水，斗鸡白雉，巨象橐驰，若驮经听法之状。其左一峰曰平越，右一峰曰四望。浮云淹（一本作掩）日月，长江亘终古。水落潇湘，寂寞（一本作寥）长迈。北人至此，多轸乡情。元常侍构奇（一本作齐）云亭其上，志思也。予旅游寡情，乡思已绝，笑读亭记，谓未必尔。有顷，见独秀山金碧辉煌，鸡径历历，忆去年残腊，与乔生、宋生，同凭一几，看《小李将军画》，宛然在目，作诗寄之。朗吟之间，不觉落泪，喟然叹曰：“古之人，不予欺也。”于是循岭而下，游混沌岩。明月已举，见蟾鹤于越，诸峰石纹横布，纯为紫黛，真巨灵之鸿彩也。徐步过华景洞，入岩光亭。亭后雉堞四垂，磊砢多石，篆曰“西清宝积山”。闻秦城角声而返，时夜将半。 

　　○榕树门（一本作榕城门） 

　　榕树（一本作城）门，古桂州南门，唐时所筑。上有榕树一株，两根苞缠丸矿，跨门而生，车马辚辚，皆从树根而出。至正间忽悴（一本作枯）平康（一本作章），唐元公祭之，复生。 

　　○桂林三峤 

　　台城之峤在大庚，骑田之峤在桂阳，都庞之峤在九真，萌渚之峤在临贺，越城之峤在始安。是岭有五而桂林擅其三矣（一本作焉）。 

　　按骑田接郴州，今名黄岑山，或名黄箱山也。其支峰楚粤分界。 

　　萌渚，即桂岭，在富川北，与楚江华为界，水南北分流。其山产锡，又名锡方。在城中者，乃西清宝积山也。志载误。 

　　越城，在湘漓二源间，今名分水岭。 

　　○华岩洞 

　　华岩洞，在灵川西南二十里，高数仞（一本云高数十丈），显敞寡俦，香泉萦绕。世传常有桃花片，阔寸许，从洞中流出。壁上仙人诗，云：“岩前流水无人渡，洞口碧桃花正开。东望蓬莱三万里，等闲归去等闲来。” 

　　○屏风山 

　　双岩，划天拔地峭竖（一本作立），外（一本无外字）无杂树，弥望皆长松。岩中十余丈隆起，如层台。侧有绿石高二丈，形如覆钟，水滴乳鸣，鞺鞳不绝。蹑石磴五十盘，出通明门，山川城郭，历历如指诸掌（一本云历历在目）。其下为壶天观（一本止此）。范致能铭曰：“心尘目华，三昧现前。我提一壶，弥罗大千。无有方所，四维上下。此三昧门，溥施游者。” 

　　○秦城 

　　秦始皇发卒戍五岭地，为秦城。城北二十里有岩关，鸟道，不可方轨。秦取桂林象郡，兵勒湘南，握其喉咽。临瀜漓二水间，去桂城八十里。 

　　○宝圭洞 

　　宝圭洞，即勾漏正洞。石室中玉宸道君，及葛真人石像，五季时迎至南海者。一本无者字。宝圭在石室东，秉烛而入，有丹灶床几，盘翁碾臼，诡形怪状，神摹鬼刻。约半里至水涯，循梯陡下，棹小舠以行，波光澄明，蒸霭温■〈目奥〉，四时无冬春（一本云四时皆春）。举首见金光如长虹亘天表，乃石罅透日影而下。舍舟蹑梯，攀萝直上。曲磴飞栈，如瑶阶玉埒。小石细碎罗列，如杯如斝，又如杨梅荔枝，充满垛叠，莫可名状。转仄，仅容跬步，直穿太阴洞。后出山腹，则宝圭（一本有洞字）。之东。洞中室曰蟠桃，广三四百步，仰视高处，不见其顶。西小室洞朗外瞩（一本无朗外瞩三字，有有字），自然石榻，平铺叠架（一本无平铺叠架四字），可瞑可踞（一本无可踞二字）。与东门（一本作洞）对，正如两腋。 

　　○水月洞 

　　水月，东距勾漏三十里，骨脉（一本作格）。嵚崎，至水月（一本水月作月下），则石体逾瘦，峰崚逾峭。西北清涧，潆洄曲折。跨野桥渡涧入洞，虚明显爽（一本显爽作爽垲），可坐数百人。乳溜凝悬，清湍互激，若海若献琛。明珠巨贝，错出于惊涛怒浪中。右折秉炬入洞，水石益怪，削为芙蓉，伸为仙掌，涡为盘，立为柱。爰有神钲，悬如满月，击其两面，作雌雄声。石坎通涧（一本作洞）。以火烛之，群鱼皆舞。攀岩凿空，出西南左折，一峰峭竖，洞在其腹，是名天马。马蹄蹋石入寸许，不计其数。天马西行，度两峰，抵钧天洞。洞出山半，石廉利，不堪正步。手援足徙，至一小潭。越潭至洞，洞枕潭水，有石如颓云垂垂下，叩之若考钟。又有悬磬，戛之如哀玉。洞下有洞，叩之，鞺鞳有声。复陟上洞，轩豁敞朗，天光入焉。其广可列数筵，令人下洞伐鼓钟，声满天地。仙仙乎，如坐九宵，聆钧天之奏。 

　　○七星栖霞洞 

　　洞口悬空，如碧玉壶，匪圆匪方，如日落波心，动荡成质。从洞口入，石索悬锦鲤鱼，挂于云半。左有石楼，唐祀玄元于此。乾宁中，临贺令郑冠卿来游，遇二客饮酒奏乐，与之笛，勿（一本作不）能声。临别，谓冠卿曰：“方今四海斗争，群雄角立，重敛赡兵，盖亦天数。王乔、许逊之徒，皆临官即升道果。子其勉之。”出晤，负刍曰：“碧空之乐，女知之乎？乃日华、月华君也。”跬步失所在。后门为玄风洞，洞内一湾流水，莫知去来。上跨石桥，中有石莲，须瓣毕具，嗅之微香，半开半落于其中。过此，非炬勿瞩。次龙潭，次仙人卷衣巷（一本无巷字），次鸣球，次凤翔，次石田。墩塍历历，广二亩许。其康庄坦途者，约六七里。其险仄不能通人者，窍洞庭，通九嶷，灵怪不可致诘。 

　　○玄岩 

　　南溪之阴，枕新泉，连（一本无连字）。幽野，田园鸡犬，疑非人世。中有大石屋，俯临清漪，仰弄白日（一本作石）真奇观也。其中一洞九室，西南曰白龙，西北曰玄岩。夕阳千峰，桂水一碧。玄岩之上曰丹室，白龙之右曰夕室。龙洞委蛇，险梯（一本无此四字）仙窟、仙室。又北是（一本无是字）曰石室，九洞谽谺，乳脂凝注。一俯一仰，如伞如辇，如栾栌支撑，如莲幕藻井。左顾右盼，似簾似帏，似偃松欹竹，似海荡云（一本作鱼）惊。其（一本无其字）中有玉池玄井，唐李渤：“玉池若无水，元井昏不测。”山之阳曰刘仙岩。 

　　○玩珠洞（按《广西通志》当作选珠洞） 

　　伏波山，东枕漓水，盘盓钻注，骊龙穴焉，名玩珠洞（一本云，洞名玩珠）。高数百丈，如层城复道。其最奇者，有石悬空而下，状若浮一本作游。柱，去地一线不合。闻昔有神人名揭谛者，试剑于此。下产玉树，似珊瑚枝（一本无枝字）而白。庆元中，朱晞颜获一小枝，价值千金，刻石识之。其上有米公小景，高宗御赞（一本止此无下数行）：“襄阳米黻，得名能书。六朝翰墨，渔猎无余。骨与气劲，妙逐神俱。风姿奕然，纵览起予。”其景赞皆方信儒手勒。公自书云：“潘景纯、米黻，熙宁七年五月晦日同游。”予游时日月偶合，自题云：“邝瑞露崇祯七年五月晦日继至。”重为之铭，铭曰：“日月不隔，如彼千秋。形影不隔，与子同游。士贵知己，君其勿忧。” 

　　○刘仙岩 

　　刘仙岩，下有大道观。草秽不治，多怪狐。门枕松衢，谡谡作波涛声。观后上岩，飞磴嶕峣，苔滑如脂，猱步猿攀抵崖。崖上大书“太空子隐居处”，宋李师中笔也。中多真人口诀，飞湍界绝，斑剥如赤文绿字，险不可读。左折有岩曰穿云，由穿云入刘仙岩。幽石玲珑，螭连蜃结，耳目一开。夫枕清漪，玩芳芷，花犹地植，鸟似家禽，则刘仙不如九洞。横目四视（一本作眺），一若平水（一本云一平若水）；千峰刺天，如笋出地，又九洞之所无也。傍曰通明阁，悬岩架楹，险竖毛发。见一道者隅目髣髵，与之语，瞪而顾，愕而歔，憧憧如麋鹿，勿接也。袖中见其（一本无其字）指爪锋攒，似来撄人，予少避之。即凌崖而飞，若弹丸之惊栖鹘耳。嘻！岂若士汗漫之流与？ 

　　○雉山 

　　雉岩，枕漓水。石磴盘虚，上梯禅室。右折重袭石，空翠湿人，雨花凌履。中有石室（一本作穴），扃锢不开，云白雉闻经，化人仙去，遗蜕在焉。中构小亭，颜曰雉岩。字形顿挫蛰龙（一本无上六字），刘晞升之笔也（一本有由字）。亭左入石，纡回岞额，至（一本无上六字）青萝阁，环窗奇石，簇簇逼人。上浮双石如大鸟翼，若（一本无若字）抟扶摇羊角（一本无羊角二字）而上者，乃所谓雉岩也。 

　　○漓山 

　　阳江西注，东汇漓水。南皋一山，形如巨象。中流赑屭，力抵狂澜。有北招伏波，南引斗鸡，白雉、橐驼，并力扞江之势。鼻中巨孔，白如截肪，日月东西，跳丸其上，名曰水月洞。 

　　○虞山帝祠 

　　虞山，秦松夹道，有驾苍虬，翼紫凤，乘龙南巡之势。其制度，外朝内寝，配以二妃。其仪物，主鬯、冠衣、剑佩三十有九，助赞、帻衣一十有六，笾豆、瑚簋、—本作簋簋。彝鬲、洗罇、鼎卣、爵卣、幡鼓、絙瑟七十有七。庙后有洞，曰韶音洞（一本无洞字）。见招隐山鱼泛鸟澜，若握镜之望方壶也。外有巨石，西临黄潭，宋之问诗在焉。祠左有南薰亭，漓江诸胜，目可揽撷。庚阐、温子升、张子寿之文，李阳冰之篆，赵观（一本无观字）。文之隶，藻饰帝猷，为诸山之冠。 

　　○龙隐山 

　　龙隐七星，去弹丸（江名）一水。有神龙擘空而去，躨夭矫，裂石百寻，缘麓入岩，如排高阙，题曰龙腾。有滴玉泉，听之琮琤，神魂俱爽。有岩曰月牙，濯魄涟漪，皎如初月。上有环翠亭、骖鸾阁、雨花堂。一本作台。灵怪出而游观盛，舟车凑而雕镂繁。宋世衣冠，填委极矣。 

　　○尧山 

　　尧山积土袭（一本作聚）石，高数百里（一本作丈），为桂之冠。天将雨，白云先兆。昔舜南巡，祀尧于此。土人因而立祠，极其昭格。爰有天田，以供（一本作昭）祀典。爰有灵鸟，以应乐鸣（一本云鹰乐则鸣）。其上曰（一本作为）白鹿洞，《汉书》始安侯国。其下东有驳乐山、辽山。辽即尧，驳乐即白鹿。 

　　○辰山 

　　辰山，一名虎山，三岩叠起，颇类中隐。下岩，初入昏黑，十余步（一本作武）。见大光明，城阙历历。岩左飞磴百盘，乃至中岩。乳石诡怪，骇叹错愕。重经石阁，乃至上岩。岩上有亭，游目八表。若夹日月而行，令人有箕山之志。忽见苔藓中数行灭没，乃知有宋高土刘晞家焉。与桂帅李大异为布衣交，表其岩曰蛰龙云。 

　　○清秀山 

　　从西清下濠，入夹口里许有塘，清岩出其上。桂山皆孤峭，此独连凑。水上双岩，东西对辟。北郭诸山，近在东腋。阳江一水，光透岩隙，披岩越（一本作赴）壑，其流汨■〈氵急〉。过此，水渐缓，山渐深。 

　　○中隐山 

　　中隐三岩，一名佛子岩，小溪隔绝如蓬莱，清浅涉衣而渡。下岩■〈穴上登下〉■〈穴上登下〉如巨室。中岩束削，莹洁无纤埃。上岩横绝霄半，白日可中，看同返照。东林磬声微妙，闻外国圣僧，禅定于此。 

　　○穿山 

　　斗鸡水口，即弹丸入漓水处。山形如橐驼，竦身昂首，与雉山西对。首上有穴，南北横贯，镌曰空明山。宋人胡槻，题曰月岩。 

　　○琴潭山 

　　琴潭山，在西郊关外。下有空洞，洞皆流水，触石成声，如闻雅奏。旁有荔枝岩，窅然深秀，多奇石。宋之问诗称“荔浦蘅皋”，盖谓此也。 

　　○游桂林招隐山小记 

　　自西湖至招隐山二里，山光水碧，石门剑立，矍然若神物持之。西折北牖洞，绮窗串玉，下则岩水泼墨，巨鱼金鬣朱鬐。北壁有穴如门，出门为金龟潭，潭尽芰荷。外为蒙溪，横五里，迳二百步，今皆灌为田矣。东南转岭，石林夹耸。至朝阳洞，洞口直下二十步有水，傍浸潭侧。南望玉乳，如飞燕拥雪。南陟飞梯四十级，有双碧玉盘，二乳滴下，声如清漏。又九级，有白玉盘，自然出水，可饮十人。予写张衡四愁其上。还，自石盘东北上十二级（一本无有，双碧玉盘至十二级四十六字）。得石堂，乳橞交垂，戛之铮铮哀玉。自堂北出西，入小峡，得内洞。东有石室如画，顶上方井，华虫绮藻。自洞南下，仰瞩东崖小楼，双石人如舞阁妖姬，搴楯窥客。自楼阁斗下，次蛟渠。渠跨石梁，长三百步，非列炬勿进。南抵绝壁，飞梯九盘及水，是为玄潭。下有石阁，缀以危槛。景落潜囦，群龙誩吸。自石阁还，上绝壁，西（一本作四）十步得小洞，偻行三十步，左右钟乳，朗然映人。有穴嘉莲洞，从洞出六十步，有石室，多白蝙蝠。又北上得外洞，壁下有石，其面砥平，有白石琴荐，可抚清弦。东有便房，节棁桁栌，凹樽曲几，鬼工之追琢也。北七步，临西石门，至夕阳洞，深九丈许。崖北有道，可以专车。崖南有水，可以镜鱼。自南北崖，下眺南潜、北潜二洞，有连理松、连理橘、偃盖柏，玲珑铁干，连卷怪石。香台梵刹，皆从枝叶间出。自西洞口去一矢，得南华洞。西有石可容数榻，东有清泉。又一矢，得白雀洞。洞口隘狭，摩脐擦耳，侧身通人。北上山顶，盘曲五百步，硉兀奇耸，灵石奇于东南（一本作灵谷峙于南□）。松萝萃于西北（□一本空三格）。其水自嘉莲经白雀，历朝阳，傍（一本无傍字）浸北牖，出于南华而入于湖。又一派自蒙溪源北牖之北，出于北山，南汇南华而入于湖。其六洞小篆，皆唐李渤所书。然兹山虽奇，著胜在水。宋人灌之为田，乾道张微猷作斗门闸之，作《复西湖记》。嘉靖中，复灌为田。噫！负郭有田，而豪杰无敚庸矣。 

　　○南巡（附一本无此则） 

　　予读紫阳之碑，多疑南巡之事。夫《虞典》载南巡至于南岳，陟方以死。汉武祭南岳于灊霍，儒者遂罔识南岳所在。不知轩辕之祭，以灊霍为副，汉徙庐江，承轩辕之副义也。况岣嵝碑出于人间，班然可考，惜紫阳未之见耳。但《七篇》载卒于鸣条，《吕览》载葬于纪苍，今平邱之鸣条，东海之苍梧，莒之纪城，皆陈留接境，以为去圣未远。夫去圣未远，孰如伯益？伯益云苍梧之山，帝舜葬其阳，帝丹朱葬其阴。屈子与孟同时，亦曰“九疑纷其并迎，帝子降兮北渚。”史迁载舜崩于苍梧之野，归葬零陵之九疑，祖伯益宗骚，合于《虞典》矣。况《七篇》纪其卒而不纪其葬，《吕览》纪其葬而不纪其巡，是安得执汉武而疑神禹，执孟子而疑伯益，执《吕览》而疑《离骚》哉！惟帝不自有其黄屋之尊，而躬巡于鸟言■〈亻禽〉服之域，舞干戚而远夷宾，弃金璧而幽灵应，然后驾飞龙于鼎湖，遗弓裘于清庙，斯亦有天下而不与之一征也。 

　　○三江（一本作三水） 

　　漓江（一本作水），一名桂江，南注平乐（一本有县字），出梧州阳朔，而下龙门。而上属平乐府者，俗名府江。名既不雅，后古为确。 

　　左江发源交趾，经丽江、朗宁（一本无宁字），横贯东江（一本作出）浔州。右江自牂牁入粤，迳融柳、乌泥，西来注之。又经象武，合左江于浔，合漓于梧，而东入（一本有于字）海。 

　　按地形，左宜为右，右宜为左。夫粤处南弭（一本作陬）之□者，皆从东粤。或下漓水，溯流逆上，从逆流者分左右，不从地形分左右也。 

　　又南宁亦有左右江。左出广流，右出峨利，会于合江镇，入横州。是左江之中，又有左右江也，垂复不便观览（一本云重复不易辨）。予谓出广源者，古夜郎豚水也，古名郁江。出峨利者，古交蒙泓水也，古名黔江。南宁二江，又当从古。 

　　○牂牁 

　　牂牁，系船杙也。顷襄王遣庄跷伐夜郎，至兰，椓船于岸，趋步灭夜郎。名之以著奇绩。牂牁、戕戨皆同。 

　　○乌泥 

　　乌泥（一本有多字），出盘江；多伏流，或落漈数百丈，飞涛走浪十数里，夹沙土混混如黄河。 

　　○查浦 

　　晋咸元中，有灵查横于滩上（一本云来泊滩上），黑如纯漆，坚如琼玖。非皇蛾所乘，则张骞所泛，必（一本无必字）浩劫以前物也。上有浮查馆，唐宋词人多留题。 

　　○湘水 

　　湘水之出于（一本无于字）阳朔，则觞为之舟。至洞庭，则日月若出入于其中也。 

　　○灵渠 

　　灵渠自北而南，三十二陡。由漓通铜鼓，水自东徂西，入永福六陡。六陡（一本无此二字）冬月涸绝不行。予过陡时，水长月明，如层台叠壁，从天而下。 

　　○阳塘 

　　漩桂皆山（一本无上四字），漩桂皆水也。漓江、阳江、弹丸、西湖、白竹、躔城、郭市（一本作匝）、日域（一本作城），姑未暇论，即城中揭谛、梓童（一本作潼）、华景、西清，色色入品，惟阳塘最胜。阳塘东西横贯，中束以桥，东曰杉湖，西曰莲荡（一本作塘）。征蛮幕府，镇守旧司，南北相望，演漾各数百亩。临水人家，粉墙朱榭，相错如绣。茂林缺处，隐见旌旗。西枕城繙，阳水入焉。予先一日忆吾家花田游舸，有诗云：“芙蓉叶烂不还乡，五月玄岩尚怯霜。梦入花田看越女，手擎丹荔倚斜阳。”及游阳塘，风开翠扇，水泛红衣。杜若芳洲，不减花田珠海；红蕖白茝，不减丹荔素馨；纨绮王孙，不减三城侠少；词郎佳句，不减水部风流；金谷佳人，不减海边（一本作滨）素女。至如玉山紫黛，金削芙蓉，倒蘸冰壶，天光上下，则吾家之所无也。昔人谓楚南山川，造化以慰夫贤而辱于此者。予虽非其人，而所慰倍（一本作实）多于人。观其所慰，而天地之情见矣。 

　　○犀泉 

　　犀泉，出富川县。坎深丈许，长四丈，横可八尺。绿萝紫藤，蒙结坎上。观者呼之，应声即出，须臾盈科。 

　　○婆娑泉 

　　婆娑泉，出思恩县。形如玉臼，洁似清冰。饮者呼之，渴尽渴尽（一本作消渴），则止。一人千人，亦复如是。 

　　○潄玉泉 

　　潄玉泉，出白石洞天。每钟鼓动，则踊跃而来，声歇随缩。三泉灵异，可与寿州咄泉、茅山喜（一本作嘉）客泉、抚掌泉、无为州笑泉，并入灵品。 

　　○绿珠井 

　　绿珠井，在白州双角山下，有七孔，是多刺桐。汲一本作吸。此井者，诞女必丽。今以巨石塞其一孔，女绝丽者必损一窍。绿珠姓梁，石崇为交趾采访使，以珍珠三斛致之。善吹笛，传其弟子宋伟，后入宋明帝宫。梁氏为白州望族，立祠春秋祭之，《笛谱》犹存。予谒祠，得借钞览。予说诸父老曰：“绿珠无（一本作不）负季伦，公等立祠，表章高节，宜开复旧井。幼女何罪，毋自苦。”父老然之，即日徙石。后之佳人，尚有识于予言。 

　　○杨妃井 

　　杨妃井最冷冽，饮之美姿容。下多香草，在容州云凌里。妃姓杨（一本无姓杨二字），名玉奴，别（一本无别字）字玉环，号太真。母叶氏，怀（一本无怀字）孕十三月而生。都督步署杨康求为女，才貌双绝。杨元琰为长史，以势求之。携至京师，选入寿邸，时年十四。明皇召见，赐西王母服色入宫。杜诗“西望瑶池降王母”以讽（以讽，一本作盖讽之云）。 

　　●卷下 

　　○邕州凤 

　　南汉时，邕州有六凤凰，高五尺，金冠五彩，飞入城中，众鸟朝之。文若布锦，其鸣节节足足（一本无下足字）。薛道衡文：“足足怀仁，般般扰义。”般般，麒麟足状。二语之奇，亦文笔之鸣凤也。 

　　○白州凤 

　　宋景德，白州有三凤南来，飞入城中，群鸟随之。身长九尺，高五尺，备五彩，冠似金杯。至万寿寺，栖于百尺木龙树上，自歌自舞，音中笙簧。 

　　○绿含凤 

　　博白远村，号绿含。高山大树，人迹罕至，斗米一二钱。其山多凤，有高三尺者，冠彩与白州同。其飞，众鸟皆随，常栖高树之巅。暒明，则双飞而出。又有大如鹅者，五色金冠，尾甚长，羽声薨薨，响若转轮。诸鸟见之，敛翼俯首，伏不敢鸣。俗名大头凤。间为瑶獞所射，献于（一本无于字）其主。肉备众美，缉毛成裘，涅而勿淄。紫凤之庖，不必皆沃民之国也。 

　　○宜州凤 

　　至正间，宜州述昆乡，凤皇见，群鸟蔽地（一本作天）。其一飞去，为獞人射杀，呜呼！厄麟有西狩之获，元绪有枯桑之嗟，白龙有鱼服之感，物益灵而数益奇矣，可奈何？ 

　　○桂州凤（一本无此则） 

　　桂州永福县，隋时双凤来巢。宋初复至，守臣以闻，遣使祠之。凿巢下石，得双美玉，今名凤巢山。 

　　○两江鸣凤 

　　鸣凤如孔雀，绀碧。头上彩毫，光逾掣电。冠上垂二弱骨，长一尺五寸。鸣声清越如萧笙，能变曲，妙合宫商。间出两江溪洞中（间出句，一本云，两江溪洞中间出之）。予谓绿含即紫鸾，鸣凤即（一本无即字）青鸟也。凤皇出于丹穴，岂不信然！ 

　　○孝鹩 

　　唐武德宣抚使，得秦吉鹩能歌舞者，上之。岁余不语，上怪而问之，畣曰：“身居南土，身长禽中。父母殊方，有怀绵默。”上怜之，赐金环，令使者送还。比归，旧巢鹩已死，鹩以所赐殉母。乡人感焉，为之立冢。冢在藤县。 

　　○鸩 

　　邕州，朝天铺及深山处有之。其种有二：一大如鸦，黑身赤目。一大如鸮，毛紫绿色，颈长七八寸。雄曰运日，雌曰阴谐。声如羯鼓，遇毒蛇，则鸣声邦邦。蛇入石穴，禹步作法，石裂蛇出。秋冬间，解羽蛰穴。薰之出走，应弦而毙。以义甲取胆著银瓶，否则指断。鸩矢著人立死。鸩羽沥酒，犀角立解。鸩穴多犀，天地所以制杀机也。 

　　○鸧鸆 

　　鸧鸆，不祥鸟也，似鵩而散尾，声最哀。帝喾书曰逆鸧。《尔雅》曰：“鸧麋鸪啼苦，泣血如杜鹃。”儒书：奇鸧十首，周公居东，恶闻其声，命庭氏射之。血其一首，今余其九。恐未必尔也。夫子、子夏，见而歌之，曰：“逆毛鸧兮，一身九尾长兮。”（一本无儒书奇鸧十首至此五十一字）予在鬼门关见者，一身九尾。闻之九首者雄鸧，犹虺之九首者曰雄虺也，俗名鬼车。予贪看此鸟，人争危为不祥。予谓此鸟不产南中，天气自北而南，诸君所谓不祥者，安知非福？ 

　　○王母 

　　王母若练雀，青色，尾最长，有钱如孔翠。瑶中有王母裘，织成钱文。予意以为西王母所服，云亸娘笑曰：“君不闻‘子规夜啼山竹裂，王母画下云旗翻’耶？” 

　　○天鸡 

　　天鸡，朱冠锦尾，其飞也翔。弄暒对舞，天鸡鸣而潮鸡鸣，潮鸡鸣而家鸡鸣。谢康、乐天“鸡弄和风”，得之矣。 

　　○鹔鹴 

　　林邕有鸟，其飞肃肃，必兆陨霜。织而为裘，可以御凉。人多不知其名，予谓即古鹔鹴也。 

　　○北鹤 

　　止不向明，巢必拱北。其声圆吭，百变不穷。吴时，越隽献背明鸟，即此。 

　　○钩鹆 

　　钩鹆，不祥鸟也。形质短小，声如冷笑。入城城空，入宅宅灭。闻之速辟，否则死亡。 

　　○深掘 

　　猫首鸟喙，似鸺鹠而大，放声而哭。哭毕，鸣曰“深掘深掘，”意贾生所谓鵩也。 

　　○训胡 

　　训胡，恶鸟也，鸣则后窍应之。 

　　○山都 

　　山都，形如昆仑，青毛有尾，见人辄闭目，张口如笑。好在深涧中，翻石觅蠏啖（一本作食）之。 

　　○猩猩 

　　人面猿身，最机警。通八方言，学虫鸟语无不曲肖，声如二八女子，啼最清越。嗜酒好屐，虞人以此诱之，毁骂而去（一本无此四字）。予在绿鸦山见之，群相语曰：“客必东人也。”踊跃出视。予适有苏酒一包，寄酒少许，召而饮之。四者齐下，未饮先谢，既饮辄醉，知予之无机也。予徘徊，恐为后人所害。忽然一双飞下古木（一本云忽古木间一双飞下），嚣然相谓曰：“上客过劳，儿当负之而去耳。”礼曰：“猩猩能言，不离走兽。”予终不（一本无不字）敢以为信。 

　　○■〈巛上禺下〉■〈巛上禺下〉 

　　■〈巛上禺下〉■〈巛上禺下〉，枭羊也。见人则握手而笑，然后食之。人因以竹筒置一本作贯。臂，姑与之握。握则必笑，笑则上唇掩目。曲臂以凿，缀其唇于额，格而杀之。《吴都赋》云：“猩猩啼而就擒，■〈巛上禺下〉■〈巛上禺下〉笑而被格。” 

　　○狒狒 

　　狒狒，状如猴，力举百钧，人言鸟音，能知生死。笑似■〈巛上禺下〉■〈巛上禺下〉，上吻覆（一本作埯）额。血可（一本作乃）染绯。■〈髟上不下〉髵红发，饮其血能见鬼物。 

　　○荼首 

　　荼首，出羁州。似鹿而两头，食香草，其行如飞，鸣曰“蔡茂蔡茂。”荼首二字，音蔡茂也。亦有五六头者，是名元仙，敬之终吉，射之悔亡。 

　　○子路 

　　熊名子路，居有熊穴（居有熊穴，一本作穴居）。穴有神人，冬蛰春启，非其时则主兵。见秽（一本有别字）合穴死，食■〈卤上皿下〉亦死。其胆，春在首，夏在腹，秋在左足，冬在右足。前日掌，后曰蹯。黑而锐喙。去穴五百里，垒石为馆，名曰熊馆。申（一本作升）木引气，名曰熊经。獞人呼之：子路可（一本无可字）出，熊（一本无熊字）即出。子路可（一本无可字）斗，熊（一本无熊字）即斗。闻有绿者，土司（一本无土司二字）瑶獞，取为骏马障泥，尘不敢扬，威摄虎豹，一尺百金。其牝曰罴，力能拔树，指爪（一本作甲）锋攒，披发人立。遇虎豹樵牧，皆抗其喉，捏血饮之。其胸白脂，名曰罴白，味过熊掌。 

　　○嫩妇 

　　嫩妇，似豪猪而小，好食禾黍。田畯以机杼织纴，悬于墩（一本作田）塍，望之而走。齿长，入海化为巨鱼。其名奔■〈鱼孚〉，其状蛟螭，双乳垂腹。取以煎油，其膏百斛，浇蜡作烛；取以饮酒，紫焰生花，令人发兴；取以读书，昏昧泯墨，必至黑甜。作诗自潮曰：“丁年误买奔■〈鱼孚〉烛，丙夜谁传太乙书。” 

　　○■〈牜唐〉牛 

　　■〈牜唐〉与毒蛇同穴，嗜■〈卤上皿下〉。土人以蛇药浣手，裹■〈卤上皿下〉探之。角若琼玖，用以为甲。鸩箭蛇枪，如凉雨之洒荷叶。 

　　○白貘 

　　貘生铜坑中，象鼻，犀目，牛尾，虎足。食铜铁，不茹他物。衣其皮，杀鬼精。炼粪为兵，可以切玉。接溺为水，可以销铁。有十头者，谓之白貘。《蜀都赋》：“戟食铁之兽，射噬毒之鹿。”则指貊也。貊似熊，与貘不同。 

　　○肉翅虎 

　　肉翅虎，出石抱山，晨伏宵出。其飞也，翪常向鬼门关。食人，为獞人射杀，予得见之。比凡（一本无凡字）虎差小，翅如蝙蝠，眼闪闪如阴磷，浑（一本无浑字）身虎文。饰其皮以辟百鬼（一本止此）。予诗附见：“朝登绿珠渡，暮宿鬼门关。合浦悬明月，长藤引白蛮。金蚕惊客梦，肉翅饱人还。以此闻征铎，凄凄思故山。” 

　　○祸斗 

　　祸斗，似犬而食犬粪。喷火作殃，不祥甚矣（一本云不祥之兽）。 

　　○麝 

　　麝食香草，至冬香满。入春，则脐鞔急痒闷（一本云，入春则脐急闷），跳跃不可禁，故剔出之耳（一本无不可禁故剔出之耳句）。剔出之香，著于百草（一本无于百草三字），百草皆枯。佳人采芳，拾以相赠；馨香盈袖，经年不退（一本作消）。吾见夫（一本无吾见夫三字）今之为麝香矣，生而割之，天香未蕴，脐秽尚腥，调以酥酪，和以百草，微香差见，失其性矣。呜呼！生售而失其性，岂独一麝也哉！ 

　　○彖 

　　彖耳濈濈，其大如掌。行动鼓舞，目常带笑，有欢悦发扬之意。状似犀而角小，居草茅而知吉凶。生于两粤，东曰茅犀，西曰猪神。遇之则吉，罔敢有害。 

　　○驯龙 

　　岩洑之下，有驯龙焉。靓女欲见之，盛饰入岩，唱土歌。龙出，五色照灼，驯习如素。望之若山海图中珥蛇者，神也。歌至绝伦，龙喜踊（一本无踊字）跃，盘入怀中，遗鳞而去。女即珍藏，以为获神之贶。邻女毕贺，笙箫云合。予逐队往观，见（一本无见字）鳞大如钱，光具众色，奕奕不定。闻稍悔之，则雷电掣去，侮者罹殃（侮者罹殃，一本作辄罹殃咎）。次（一本作越）日，予从（一本作自）太平至模村。入岩，怪石飞泉，种种异状，中有一洞。从洞左转，深翠黝苍，持炬而入，行二百步七折，有穴。内阔外狭，冷气逼（一本作袭）人。忽然啸声起于穴内（忽然句，一本云穴内啸声忽发），烈（一本作裂）如{厌手}笛，岩石振竦，又靓女之所未闻也。龙虽不见予，而遗其（一本无其字）声于予，是龙终不忍以予不能唱浪花者（一本无者字）而弃予（一本有也字）。 

　　○鲭鱼 

　　藤江鲭鱼，形象草■〈鱼宛〉，色青黑，大者百余斤，取用钩筒。其胆治目，功比空青（一本无此四字）。鱼大胆小者上上，鱼大胆大者上中，鱼小胆大者中下矣。渔者得鱼，到（一本作诣）县亲剖，官税甚胆，始敢出市。私开者杖。今之（一本无之字）售者，皆以■〈鱼宛〉胆灌黄藤膏，伪为之耳（一本无耳字）。黄藤，亦行血去翳也，辨之不精（一本云，黄藤亦行血者，医辨之不精），必见笑于鱼目一本止此，予诗附见：“地僻见闻异，去家三月余。金环殉吉鹩，花县税鲭鱼。凿井氓归洞，烧云客满畲。坐令南雁尽，不寄一行书。” 

　　○白妾鱼 

　　白妾鱼，出大荒山深涧中，一名婢妾。脸若芙蕖，肤如凝脂，有天然肉结，亸若垂云，长四尺五寸。脐下有带，白光映人。胡天星邀予作脍，香脆甘美，水陆无有方者。诸峒闻获是鱼，盛礼来贺（一本有予字）。瞷其所答，皆不多。其油止妒。其他伴礼者，熊掌、虎皮、麝香、鸩箭，纷如也。贵重如此。楚辞“鱼鳞鳞兮媵予”，意者指此。小诗附见（一本云，予赋诗云）：“独寻芳草过王孙，为脍银丝出露盆。汤媪玉环妃子泪，缕残金谷绿珠魂。凌波岂复观微步，齿剑终然（一本作悲合）报恩。谁识蒯缑归思苦，不堪弹铗向朱门。” 

　　○印鱼 

　　印鱼，方额有印文，类竹叶符，鸣如钟钮，长尺有三（一本作五）寸。巨鱼将死，以印封之。予在龙门滩，爱其神怪，市而放之，献者勿识也。 

　　○海蛮师 

　　海蛮师，鱼身虎头，无鳞甲，短脚利爪，浑身豹文，长八九尺。见人泣数行下。疍人网得，辄复放之。 

　　○潜州留 

　　东粤曰潜牛，西曰潜州留，楚曰鰅鳙。出涧，与虎斗。角软，用水一湛，坚则复斗。予在湘中见之。柳子厚诗“桂江秋水见鰅鳙”。 

　　○鬼鱼 

　　鬼鱼似鳄，用以祷鬼克敌。人误食之，立死。请巫咒之，立生。 

　　○忽雷 

　　忽雷，鳄鱼也。居溪渚中，以尾钩人而食之。扶南王范寻，有神术，常于大云山凿池，畜鱼决狱。有罪者投之，无罪，鱼勿食也。今其枯骨齿（一本有椽复二字）生，用作乐器，声（一本无声字）极■〈口唇〉（一本作啁）啾。经云：“河南有怪鱼，厥名为鳄。其身已朽，其齿三作。” 

　　○王虺 

　　王虺，江北曰虺，江南曰蝮。首大如臂，背青腹赤，有齿极毒，啮人立死。大招南有炎火蝮蛇、蜒、鰅鳙、短狐、王虺、骞。九头者曰雄虺。《天问》：“雄虺九首，倏忽焉在。不须啮人，见之立死。”犹叔敖之两头蛇也。予谓见者踏（一本无踏字）杀之，亦成佳事。《吴都赋》云：“虽有雄虺之九首，将抗足以此之。”（一本止此，无下二句）可谓先得我心矣。书备一笑。 

　　○短狐 

　　短狐，人所生也。《诗》曰蜮，《书》曰射工，《骚》曰短狐。斑衣山子，插青衔弩，裸体兽交，遗精降于草木，岚蒸瘴结，盎然化生。狐长三寸，状若黄熊。口衔（一本作含）毒弩，巧伺人影，胎性使然也（一本无也字）。予南海有水弩虫，四月一日上弩，八月一日卸弩，亦能射人。与此不同。予游六磨，影落（一本作入）。涧水（一本作中），为短狐所射，毒中左足。适欲扑杀，有大蟾鼓腹踊跃，扼其喉而食之。未几，痛入骨髓，始如蚁卵，乍如蜂房，乍如盘涡，乍如蛇菌。一日一夜，其变百出。其大二寸，闻过三寸则死。毒大如狐则死，对时则死。遍走群医，命在呼吸。蘧然猛省，蟾能食之，必能制之。偶（一本作适）有八字丹蟾，跳跃草际，取向毒处（一本无处字）一吸，支体立运。毒口出涎，滴石石烂。魂魄渐复，如坐冰壶。其口两月方合。闻鸳鸯鸑鸑，皆能食之，脑可止痛。使我求之，恐为枯鱼所笑。 

　　○赤蚁 

　　赤蚁（一本有大字）若象，浑身带火，力负万钧，杂食虎豹蛇虫，遗卵如斗山。人取为酱，是名蚳醢。见于周官。 

　　○蚺蛇 

　　蚺蛇，尾有钩，口无齿。其声甚怪，似猫非猫，似虎非虎。击之则鸣，犹龟焉，灼之则鸣也。九十丈者吞（一本有赤字）蚁，六十丈者吞象，三十丈至九丈者，吞豺、狼、虎、豹与鹿、豕、人。吞之法，以尾钩卷定，以气冲死，濡湿乃吞。吞毕，卷（一本作悬）于树上，绞至糜烂，骨角皆从皮出，望之若神龙蜕骨耳。 

　　○拿龙部署（蛇过三十文者，皆称龙） 

　　爰缉妇裙，以为旗纛。爰斩乌■〈卤上皿下〉，以<糸斗>枪簇。爰葛藤，以绹缆索。金鸣则进，旗卷则退。口含酒糟，腰带毒槊。蛇长一丈，旗手一人，枪手十人，弩手五人，金手二十人。金手藤，弩手牌，枪手■〈卤上皿下〉，旗手酒。其胜也，金振旗开，枪■〈卤上皿下〉弩发。金手进藤，主束也。枪手进■〈卤上皿下〉，主剥也。旗手进酒，主劳也。旗手得胆，枪手得皮，弩手得眶，金手得肉。其败也，枪护旗退，牌护枪退，藤护牌退。蛇长十丈，其数十之。蛇长百丈，其数百之。予游诸山，见猎九蛇。长九丈者有五，长八丈者有三，长十有一丈者有一。《天问》：“一蛇吞象，厥大何如？”间世而出，士人亦不概见，况吞蚁者乎？若夫三周昆仑，又吞蚁者之海若也。 

　　○蛇名 

　　其（一本有作蛇）一字名者，有（一本无有字）青蛇、赤蛇、白蛇、乌蛇，青主神，赤主火，白主伤，乌主药。其他日藤、曰蚺、曰鳞、曰蝮、曰水、曰谷。二字名者，曰率然、危干、水箭、乌梢、量人、默称、乌肉、瞎目、鸡冠、鳖脑、人头、马鬃、笋箨、菜花、寸白、水豹。三字名者（一本有曰字），干壁虎、黄滕蚺、青标节（一本作青竹标。按，《峤南杂记》云青竹标瞎目缰树而生子，则青标节误也）、筛箕（一本无筛箕二字）狎、金角带、七寸锦、过树客（一本作容）。凡蛇盘处，皆在壬地。 

　　○蚺无弃物 

　　蚺蛇三胆，一附于肝者止痛，一水胆白浆止泻，一胆随身（一本作肉），击其处则随至，名护身胆，最佳。眶辟邪杀鬼，佩之吉祥。肉辟风寒。皮过三十丈者，曰龙皮（一本无皮字），一端千金。波斯市之为鼓，声振百里，雄视万国（一本无雄视万国句）。 

　　○螂蛆 

　　即且（一本作螂蛆，下同），一名蜈蚣，状若水虾，小至一寸，大至一丈，其尾闪闪有光。山中修蛇无故而死者，被敝也。蛇腐皆化皆化（一本作化为）即且，犹螟蛉之咒子也。儒书：“螣蛇游雾而敝于即且。” 

　　○诸夷有学 

　　永乐间，擒黎季釐、黎苍，置交州三司。诏暴其罪，有云：“以汤武不足法，尚父不足师，孟子为盗儒，程朱为剽窃。”又云：“圣优三皇，德高五帝。禹称三苗，侮慢自贤，其天性然也。诏辞隆重，必不轻假。”予游诸夷中，有摛文而宗淮南者，有称诗而薄少陵者，有黜元白而诮长吉者，有谈古今而凿凿者。于戏！礼失而求诸野矣。 

　　○西粤灵芝（一本无此则） 

　　嘉靖中，西粤藩臣许应元，进芝二十本。有赤、白、青、黄、黑、紫，径至尺八寸，有光者，有轮菌如山岳者。上命采芝，令于元岳、龙虎、三茅、齐云、五岳诸灵山采之，远不能及。予游诸峤，见灵芝生于石上，九茎绿叶，朱实有光。未传服食之方，终不敢采。 

　　○伏波铜鼓 

　　伏波铜鼓，深三尺许，面径三尺五寸，旁围渐缩如腰形，复微展而稍其口。锦纹精古，翡翠焕发。鼓面环绕作（一本无作字）蛙黾十数，昂首欲跳。中受击处，平厚如镜。两粤滇黔皆有之。东粤，则悬于南海神庙。西粤，则悬于制府厅事。东粤二鼓，高广倍之，雌雄互应。夷俗，赛神、宴客时时击之，重赀求购，多至千牛。制度同而小过半者，诸葛鼓也，价差别矣。 

　　○赵臣庙（一本在葛洪未至勾漏一则之后） 

　　归顺有赵臣庙，予不省何神，问其父老，曰：“赵臣者，粤西人。少倜傥好奇计，数不得志于有司。遍历诸司（一本无司字）瑶狪，皆优礼之。昔岑猛以田州畔，岑猛奔归顺，岑璋诛之，田州平。赵臣第一功也。督府弃而勿录，乡人怜之，为之立庙。” 

　　初，岑猛反。岑猛于岑璋，丈人行也。督府姚公征之，患璋以姻（一本无姻字）故，召沈希仪计事。希仪雅知赵臣任侠好奇（一本作事），深明军政，诣之如夷门故事（一本无如夷门句）。臣曰：“镇安世与归顺为仇，公假臣节钺，征兵镇安，岑猛之首，在麾下矣。”希仪许之。臣星（一本无臣星二字）夜间道诣璋，璋喜迎臣曰：“久不见故人，今肯念我远辱耶？”臣不言，佯为（一本无为字）不怿。璋叩之，但太息，璋疑之。明日置酒款（一本作宴）臣，臣愈不怿，璋愈疑，臣（一本又有臣字）愈太息。璋曰：“军门有意督过我耶？邻境有诉待勘我耶？”臣皆不应。因挽臣入卧内，跪叩之（跪叩之，一本作长跽以请）。臣号泣，璋亦号（一本无号字）泣。臣曰：“托君肺腑，有急不忍（一本作敢）不言。一言之，君生而臣死矣。督府讨田州，知君必党婿。命臣檄镇安袭君，杀故人以立功，不如死矣。”言毕，取佩刀自杀（一本云，拔佩刀欲自杀）。璋亟救之（一本云，璋亟抱持之），曰：“君毋忧。君能生我，我亦能生君，且令君有功。猛奴视吾女如犬（一本作狗）彘，欲图之久矣。”臣泣曰：“君诚然，盍自陈于督府。”璋留臣，遣人诣希仪愿擒猛自效。希仪佯追臣，阴白督府兵不征，命璋专逼猛。猛之（一本无之字）子邦彦守上尧隘，璋佯遣精兵千人助之，密报希仪旗帜服色，勿使有伤。及战，归顺兵先呼败，田（一本有州字）兵惊溃，遂斩邦彦。”猛欲走交趾（一本有境字），璋使人邀之，曰：“事急矣。先走归顺，始达安南，再图兴（一本作恢）复。猛然之。璋涕泣迎猛，馆别墅，辟田州人无得近者，屡（一本作数）报兵退以宽猛。一日，拉赵臣谓猛曰：“天兵难（一本作虽）退，非陈奏不白。为君草封事，令人上之，何如？”猛大喜，臣乃为疏，令猛出印印之。璋知印所在，乃持鸩酒一卮献猛，曰：“天兵急君，老夫不能相庇也。”猛大怒，曰：“恨（一本作悔）堕老奴竖子之计。”遂饮鸩死。璋斩（一本作断）其首，并印，遣臣驰诣督府。内臣郑润、总兵朱麟，以猛中毒矢死，斩其首，印搜获闻。赵臣、岑璋之功绩（一本作俱）不录。璋恚恨，逊职于瓛。璋入崇山，臣入古望，辟谷菇芝，不知所终。噫！中国举动如此，难为要服矣。 

　　○哭金祠 

　　隋梁毗为西宁刺史，诸夷酋长以金馈，毗引之坐侧，恸哭相戒，曰：“此物饥不可食，寒不可衣，汝等以此相灭，不可胜数。今将此来，欲杀我耶？亟返勿缓。”高风染俗，声称至今。州峒赛祠，歌连谷应。呜呼！啜贪泉如醴者，安得起梁毗而哭之。 

　　○青精饭 

　　瑶人社日，以南天烛染饭，竞相遗送，一本作馈遗。名曰青精饭。杜诗：“岂无青精饭，令我颜色好。” 

　　○蒟酱不为异（一本无不为异三字） 

　　蒟酱，瑶峒中家家用之。以荜茇为主，杂以香草。味虽佳，不足为异耳。史记唐蒙风晓南越，蒙食枸酱。问所从来（一本有曰字），道西北牂牁。故《蜀都赋》云：“枸酱流味于番禺之乡。”今问之番禺，无有知者。惟出自牂牁，故云流味也。荜茇，吾家蛤蒌也。师古注、本草注，杨用修、张孟奇辨之，皆误。 

　　○桂林竞渡 

　　桂林竞渡，舟长十余丈，左右衣白数人，右麾白旗，左麾长袖，为郎当舞。中扮古今名将，各执利兵，傍置弓弩。遇仇敌，不返兵，胜则枭而悬之，铙歌合舞。十年一大会，五年一小会，遇甲戌（一本有午字）为之，有司毫不敢诘（一本云，有司不敢问）。 

　　○无量寿佛 

　　无量寿佛，姓周，名全真，号寂照大师，郴州人。作二十八观，从日月观而入。初游吴越，继游罗浮，最后得湘山笋布台，因住持焉。会昌汰大师后，一夕生肉结须发，乃衣紫霞衣，入覆釜山，结闇而居。刺史韦宙迎之，四门各见其入。自唐元和至咸通示寂，计一百三十有二岁。五代湖南马氏，始请设州，额之曰全，以师故也。其护法有灵鸟天使，鸟首人身，长丈余，最可怖愕。其徒有柴侯者，讳崇■〈走希〉，唐末，弃官从师。宋初，州境寇至，侯显神兵鏖之，贼望风溃。南渡绍兴间，孔彦周曹城之难，侯显化如初，楚粤皆祀之。今七星山寺北湘山，尤觉庄严。按竺典谥法，以慧而觉者曰炽盛光佛，以文而觉者曰无量寿佛。师由日月观门入三縻地，常作偈云：“有物先天地，无形本寂寥。能为万象主，不逐四时凋。”真所谓以文而觉也。今问之讲师，皆以寿对。如以寿，则宝掌和尚、长爪比邱当擅此名久矣。末学之陋，不独在儒门也。一叹。 

　　○瘴母 

　　瘴起时，望之有气一道，上冲如柱，少顷散漫，下似黄雾。空中如弹丸，渐大如车轮，四下掷人。中之者为痞闷，为疯痖（一本作沥），为汗死。人若伏地，从（一本作任）其自掷，则无恙。 

　　○四瘴 

　　春曰青草，夏曰黄梅，秋曰新禾，冬曰黄茅。皆乘（一本作从）草木蓊勃，日气歊焮所成，而青草、黄茅最为毒烈（一本云为最毒）。春夏之交，草长而青，秋冬之交，草衰而黄。二时气候不常，蕴隆重衿，一本作袗。臈月挥扇，咄嗟呼吸，冬夏便（一本作候）分。且（一本无且字）桑中卫女，上宫陈娥，偷香窃笑，其不死者幸而免。 

　　○治瘴 

　　炎方土脉疏，地气外泄。人为常燠所熯，肤理不密。两疏相感，草木之气通焉。上脘郁闷虚烦，下体凝冷，吐之不可，下之不可，用药最难。但宜温中固下，升降阴阳，及炙中脘、气海、三里，或灸大指及第五指，皆能止热。予试立验。如用大柴胡汤及麻黄金沸草散、青龙汤，是胶柱鼓瑟也，鲜不败矣。 

　　○痖瘴 

　　中瘴失语，俗谓中草子，移时血凝立死。其法，用针刺头额及上唇，仍以楮叶擦舌，令出血，徐以药解其内热，应手立效（一本无末句）。 

　　○瘴中要诀 

　　避色如避难，冷暖随时换。少饮卯时酒，莫吃申时饭。 

　　○象交 

　　象交于水，卷树叶盖之。其交如人，见人（一本作之）则羞，遽起逐之（一本作人），人走须绕岭，或学鼠声、狗吠得免。其精溢于水中如白脂，可数斗，取为膏药最佳。 

　　○鸡匠 

　　鸡卜，以雄鸡雏执其两足，鸡匠焚香祷祈，占毕杀之。拔两股骨净洗，用线束之，以竹筳插束处，使两骨相背，端执再祝。左骨为侬，侬者我也；右骨为人，人者事也。视两骨侧所有细窍，以小竹筵长寸许遍插之，斜直偏正，任其自然，以定吉凶。其法有十八变，直而正，近骨吉；曲而斜，远骨凶。汉元封二年平越，得越巫。适有祠祷之事，令祠上帝，祭百鬼，用鸡卜。斯时方士如云，儒臣如雨，天子有事，不昆命于元龟，降用夷礼，廷臣莫敢致诤，意其术大有可观者矣！ 

　　○卵卜 

　　卵卜者，握卵祝之，书墨于壳，记其四维，煮截视当墨处，辨壳中厚薄，定吉凶。獞人卜葬，请鸡匠祝神，以卵投地不破者（一本云不破者吉，无下六字），如获滕公之碑。 

　　○鳢鱼刀（一本无此则） 

　　扶南王范文，本夷奴。牧羊涧中，得二鳢鱼。欲私食，郎知检求之，文曰：“非鱼也，将砺石还耳。”郎至，鱼化石，石有谶文。文异之，就冶作刀。刀成，举刀向石，鄣祝曰：“文当有国，鱼刀破石。”石破，遂王扶南。子孙宝之，比之斩蛇剑云。 

　　○青蛇使者 

　　三界庙，一名青蛇庙。庙有小蛇，背绿腹赤，穴神衣袖，飨神（一本作人）饮食。或以手接，玩之甚驯。倘有虚誓愆期，家数百里，蛇辄至为其人（一本无为其人三字）索愿。其家为蛇挂红，刻日赛（一本作酬）之。呼曰青蛇使者云。按三界姓许，平南人。采樵得一衣，轻如一叶，上下无缝，带内有回字，能召风雨，知来物，播术聚众。弘治中，制府逮至，覆以洪钟，环以积薪，晨冬（一本作夜）锻之，发之无有也。仙衣所披，仅乃得免（一本无仙衣二句）。予先一日与袁元约、赵平笥谈青蛇之异，予谓青蛇必金精也。昔先师纯阳诗云：“朝游北海暮苍梧，袖有青蛇胆气粗。三醉岳阳人不识，朗吟飞过洞庭湖。”此时三彭虽靖，一气未降。及参黄龙，顿超圆觉。铢衣蛇剑，弃若浮烟。辱于非人，有费顾也。夫君子藏器于身，待时而用。漫藏诲祸，亦何神之灵？而青蛇有知，必不拳拳于兹庙也。二客称快（一本无昔先师至二客称快五行）。次早（一本作晨起）入庙，取酒酹蛇，群若愧匿，深穴于神座之下。以火烛之，得宝剑一函，翠色欲滴。是夜二客梦一绿衣少年，与予结佩。后青蛇遂无有见者。 

　　○南安禅室（一本无此则） 

　　南安禅室，一僧坐化，傍有偈云：“五十七年王守仁，启吾钥，拂吾尘。问君欲识前程事，开门即是闭门人。”王伯安平思田八寨后，启此愕然，数日卒。 

　　○文成事类伏波（一本云王文成梦中语） 

　　文成谒伏波庙诗：“楼船金鼓宿乌蛮，鱼丽群舟夜上滩。月绕旌旗千嶂静，风传铃铎九溪寒。荒夷未必先声振，神武由来不杀难。相见虞廷新气象，两阶干羽在云端。”（一本无以下三行）少时梦中有诗云：“卷甲归来马伏波，早年兵法鬓毛皤。云迷铜柱雷轰折，六字题诗尚不磨。”文成身后，谤兴爵削，与薏苡之事略同。 

　　○象江石（一本无此则） 

　　荥阳郑守象江，廉介，嗜石。得怪石六，其三耸峭，多峰峦岩岫。又一，如世间道士，图人肺胃肝肾，次第悬络。又一，空如隐，外若瘿□殃疝，病态支离者。又一，色绀冰而理平，弹之琤琮者。后还长安，计辇六石费俸钱六十万。详李义山记中。 

　　○郁林石（一本无此则） 

　　陆绩守郁林归，舟轻，于岸上取石压之。在吴郡之娄门，陆龟蒙居临顿里，门有巨石，即此也。后御史樊址辇之院前，以亭覆之，号曰廉石。详吴匏庵记中。 

　　○桂林石（一本无此则） 

　　颜延之守始安，载石峰长三丈，过洞庭，风雷覆舟，石沉风息。其石原出独秀山，延之诗云：“未若独秀者，峨峨郛郭间。”今桂林石峰，长二丈许，洁白有态者，价不过四十金，皆市于王孙家。其长四五丈者，有神守之，人不敢动，石工望之而走。 

　　○马林（一本作家）铜柱 

　　伏波铜柱，一在凭祥州思明府南界，一在钦州分茆岭交趾东界。马文渊又于林邑北岸，立三铜柱为海界，林邑南立五铜柱为山界。唐马总安南都护，建二铜柱于汉故地。五代马希范平蛮，立二铜柱于溪州。何铜柱之多，皆出于（一本无于字）马氏也。 

　　○伏波铜船 

　　苍梧郡，有铜船沉于滩。天霁水澄，隐隐见之。云伏波所铸。 

　　○雄黄捣衣石 

　　泗城州土司，有雄黄捣衣砧（一本作石）。质类琼蕤，光能鉴象（一本作物）。其声琮琤，异于凡听。 

　　○飞来钟 

　　太平飞来钟，自交趾思琅州飞至。沈希仪遣舍人刘勋相之，搥造军器，目未及视，仆地而死。 

　　○绿珠玉笛 

　　绿珠玉笛，尸渗土花，斑驳如绣。云自巢贼发宋诸陵，笛殉宫人宋伟，后入交趾。清夜闻歌，每能自叫。盘公以名马五十匹易之。 

　　○飞来莲 

　　驳鹿山，僧堂石池，有（一本云时有）五色莲花，杂出常（一本无常字）莲中，名曰飞来莲。 

　　○杬药矢 

　　杬药毒草，鸟不敢栖其上。形如独窠蒜，生深山中。就其处采煎，忌鸡犬声，用蘸弩矢。试之法，以针刺臂血，仍用拇指紧按刺孔，令人蘸粟许赶血，血缩倒回者，方可用。不先按其刺孔，血缩入肉，其人（一本无其人二字）立死。如（一本无如字）不缩者，是（一本无是字）鸡犬之（一本无之字）声败之也。 

　　○思牢矢 

　　思牢竹，出思牢国，用为箭，可敚会稽之美。其节有勒，可以批爪（一本作瓜），俗名涩勒。东坡：“涩勒暗蛮溪，义山思牢弩。箭磨青石，绣额蛮奴三虎力。”《竹谱》作■〈思〉簩，失其本矣（一本云误矣）。 

　　○西岳真迹 

　　李卫公少年愤隋乱，上书西岳，文最激昂（一本作烈）。后为桂州行兵总管，刻于勾漏。其真迹用黄绢书，上半元时毁于火。后半余四十字。笔法遒劲，激昂青云。其波掠处，如快剑斫马。今入云亸娘家，予跋其后。 

　　○葛洪未至勾漏 

　　葛洪求勾漏令，曰：“非以为荣，以有丹砂耳。”遂将子侄俱至罗浮，居七年，忽与广州刺史邓岳书，曰：“远行寻师，克期戒途。”岳至，洪坐赤日中化去。洪曷尝至勾漏（一本无末句）？ 

　　○舜至苍梧（一本无此则，按此则与中卷南巡一条同，略分繁简耳） 

　　儒者多疑南巡之事，辨如聚讼。《虞典》南巡至于南岳，陟方以死，儒者遂谓汉武祭南岳于灊霍。周官王制，不尽于衡山。古之南岳，非今之南岳也。《孟子》载卒于鸣条，《吕览》载葬于纪苍。今平邱之鸣条，东海之苍梧，莒之纪城，皆陈留接境。古之苍梧，非今之苍梧也。且二子去圣未远，孰如伯益。伯益云：“苍梧之山，帝舜葬其阳，丹朱葬其阴。”屈子同时，亦曰：“帝子降兮北渚，九疑纷其并迎。”史迁载：“舜崩苍梧之野，归葬零陵之九疑。”予游九疑，见叔均墓，与《山海》同。游南岳，读《岣嵝碑》，与《虞典》同。然后知今之南岳，即古之南岳也。今之苍梧，即古之苍梧也。若汉祭灊霍，录轩辕之副义也，复安得执汉武而疑禹，执《孟子》而疑伯益，执吕子而疑《离骚》哉！惟帝不自有其黄屋之尊，而躬巡于鸟言卉服之域，舞干戚而远夷宾，弃金璧而幽灵应，驾飞龙于鼎湖，遗弓裘于清庙，有天下而不与。斯舜之所以为舜也，孰谓其不至哉！ 
