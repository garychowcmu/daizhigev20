
《景定严州续志》，宋郑瑶、方仁荣同撰，瑶时官严州教授，仁荣时官严州学录。前有方逢辰序，全书共十卷。第一卷为州郡之志，分节镇、城关、户口、列廨、仓场、库务、馆驿、行衙、坊市、桥染。第二卷为州郡之志，分郡官建置、知州题名、通判题名、添差通判题名、贤牧、名宦、瑞产、荒政、税赋、物力、军响。第三卷为州郡之志，分学校、书院、州学教授题名、贡举、登科题名、乡饮、乡会、人物。第四卷为州郡之志，分山、水、寺观、祠庙、古迹、碑碣、书籍。第五卷至十卷为建德、淳安、桐庐、遂安、分水、寿昌诸县志，各卷分学校、乡里、官廨、知县题名、山、水、桥梁、寺观、祠庙、古迹、碑碣、救荒记、字民铭、登科记、孝行记等分目。

景定严州新定续志 〔宋〕郑瑶、方仁荣撰



景定严州新定续志十卷文澜阁传抄本
宋郑瑶、方仁荣撰
方逢辰序曰：郡之有志，所以记山川、人物、户口、田赋，凡土地之所宜也。严于浙右为望郡，而界于万山之窟。厥土坚而隔，上不受润，下不升卤；雨则潦，霁则槁。厥田则土浅而源枯，介乎两□（缺），节节级级，如横梯状。其民苦而耐，其俗啬而野，其户富者亩不满百，其赋则土不产米，民仅以山□（缺）而入帛。官兵□（缺）廪，则取米于邻郡以给，而百姓日籴，则取给于衢、婺、苏、□（缺）之客舟，较之浙右诸郡，其等为最下下。而严之所以为望郡，而得名者，不以田、不以赋、不以户口，而独以“云山苍苍，江水泱泱”，有子陵之风在也。郡志自淳熙后缺而不修者，距今七十余年矣。吴越钱君可则以太府丞来守严，政事之暇，为之访搜，以补其缺。编削讫事，走书属予为序。予谓严为我太宗皇帝、高宗皇帝建旄之地，今皇储赐履之封，则一郡之山川、人物、风俗、户口、田赋，职方氏皆欲究知之，矧为天子圣明，勤恤民隐，凡州牧之出辞入觐，必详访焉。是编之作，非唯可以备顾问，亦可能少助宵旰民瘼之万一也。（《蛟峰集》）
钦定四库全书《景定严州续志》提要：臣等谨案：《景定严州续志》十卷，宋郑瑶、方仁荣同撰。瑶时官严州教授，仁荣时官严州学录，其始末则均未详也。所纪始于淳熙，讫于咸淳。标题唯曰《新定续志》，不著地名，盖刊附绍兴旧志之后，而旧志今佚也。严州于宋为遂安军，度宗尝领节度使。即位之后，升为建德府。故卷首载立太子诏及升府省札，体裁视他志稍殊。唯物产之外，虽增“财产”一门，但纪景定“麦秀四歧”一条；“乡饮”之外，别增“乡会”一门，但纪杨、王主会一条，则皆乖义例耳。然叙述简洁，犹《舆记》中之有古法者。其“户口”门中，载宁宗杨皇后为严人，而“乡会”门中，亦载主会者为新安郡王、永宁郡王。新安者杨谷，永宁者杨石，皆后兄杨次山之子也。而《宋史》乃云：“后，会稽人”，当必有误。此可订史传之讹也。乾隆五十一年十月恭校上。
  总纂官：（臣）纪昀、（臣）陆锡熊、（臣）孙士毅
  总校官：（臣）陆费墀

景定严州续志卷一

节镇
严州在国初仍唐旧，为睦州，隶吴越．建隆元年，太宗皇帝以皇弟领防御使，车书混一，州隶两浙西路。政和中，升建德军节度。宣和三年，改州为严州，军为遂安军。十二月，高宗皇帝以皇子领遂安、庆源军节度使。诏敕悉载前志。翠华驻跸钱塘，郡为畿辅，地望日雄。宝祐五年十一月，诏以皇子忠王，特授镇南遂安军节度使。景定元年六月，御笔立为皇太子，而此邦节镇，至是愈增重云。
《皇子忠王授两镇节度使制》：“门下：御家者亲，亲所以隆天性之爱；诏爵者贵，贵所以植宗国之强。式稽旧章，茂贲元子。作真王而启宇，望已重于承祧；易巨镇以建旄，崇莫加于叠组。肆涓榖旦，诞举徽章，爰咨在列之良，式听扬庭之命。皇子崇庆军节使、开府仪同三司、忠王食邑八十（疑千）户，食实封三千户。体凝四气，性备五常，言必诗书，信矣。隆师亲友之效，动循法度，见诸鸣玉曳履之间。虽岐嶷之夙成，亦进修之加益。每见晨昏之定省，能知宵旰之忧勤，契于朕心，岂非天意！乃者，蒇祠重屋，祫礼二觞，祖考神祗之顾歆，远近内外之欢洽。丰水数世，将益广于周仁；大国十城，讵可拘于汉制！洪唯端拱之属贤嗣，常领荆湖而建将坛。庸按版图，丕崇令典。新定，则我太宗之旧建；洪都，则我寿圣之初潛。植纛建牙，焕陈仪于两镇；加田陪食，仍视礼于三台。以承累世之休，以共万之福。於戏！立爱立敬，朕非假名器之私；克俭克勤，尔尚赞邦家之治。往服明训，益绥令猷。皇子可特授镇南遂安军节度使，依前职位，加食邑一千户，食实封四百户。主者施行。”
《节度使榜》：“遂安军节度使：应遂安军管内官吏、军人、僧道、百姓等。兹者，仰荷乾尊，诞申巽命。汉真王之玺绶，仍履旧封；唐兼镇之节旄，特昭异数。眷严陵于左辅，实高庙之初潛。祗荣已凛于涉水，延见惧违于问晓。洪唯上圣，动契天心。谓社稷太平之阶，积于彊本；而父母生民之泽，寓在立亲。家之安者下之宁，近之笃者远之举。凡尔缙绅多士，介胄连营。丕体皇恩，叶肩职分。粤若缁黄之侣，暨夫斑白之氓，宜以慈善广教风，宜以孝悌形媺俗。诸有尊属，并存问之。右榜遂安军仍散下管内，各令知悉。宝祐五年月日。皇子：镇南遂安军节度使、开府仪同三司忠王押。”
《御笔立忠王为皇太子》：“朕祗承统业，于今三十有七年，夙夜不敢康，惧弗克昭受上帝命。唯曩一亲郊，嗣是明禋，凡十有一，严恭将事，时靡怠遑。独主鬯犹虚，孰相大礼，恐无以答幽显之望。皇子忠王，仁孝恭顺，有闻于时；涵养践修，尤敏于学。是用蔽自朕志，庸正储闱，将以一忱，对越在上。庶几祖宗顾歆，神人闿怿，裒时多祉，于以隆万世不拔之基，可立为皇太子。仍改名孜，其官属、仪物、制度，令有司讨论，典礼以闻。”
《立皇太子诏》：“门下：三代治安至千岁，所以明有道之长；一人元良正万邦，所以衍无疆之庆。唯君臣父子之并处，实天地祖宗之顾歆。朕以眇躬，嗣临大统，阅历春秋之滋久，祗勤夙夜以靡渝。事会孔殷，敢诿兴王而启圣；鉴观于赫，终幸福善而祸淫。方将严禋祀以报称，戒臣工而妥祐。爰念承祧之至重，讵容主鬯之尚虚。蔽自朕衷，孚于群听。皇子镇南遂安军节度使、开府仪同三司忠王，食邑九千户，食实封三千四百户，孝敬而雍穆，浚哲而温文。学寓虎闱，独得息养瞬存之力；礼行鹤驾，具知宵衣旰食之劳。娱心一本于诗书，律己悉安于礼义。朕唯艺祖开基之运，若循环之方来；高皇与子之心，每契合而无间。肆予元祀，申锡嘉名。涣宸号于大昕之朝，位隆二极；炳阳精于积燎之后，瑞应重光。穹昊之眷可占，黎元之望允惬。则辰穆卜，缛典肇修，于以耸前星少海之令仪，于以对世室明堂之景贶。於戏！圣贤闻于天下既克，当贻燕之谋，谟烈启我后人，尚益懋延洪之业。祗若朕命，唯怀永图，可立为皇太子。改名，仍令所司择日，备礼册命，主者施行。”
《立皇太子册》：“维景定元年，岁次庚申，七月丁卯朔，十七日癸未。皇帝若曰：太子，天下之本也。乾象呈祥，前星有耀，震宫主鬯，神器是司，于以答景贶於三辰，于以衍庆源于百世。元良正则万邦正，此三代所以为有道之长也。朕唯我朝，圣圣相传，世世并受，宏规懿范，用敷遗后人休肆。予凉德，祗承大统三十有七年矣！庸举圆丘之礼，屡修重屋之禋。今兹孟秋，又将讲上仪，陈美报，群公庶　尹，先后骏奔，克相祲容曰：唯元嗣，爰敷大号，庸建储宫。咨尔皇子、镇南遂安军节度使、开府仪同三司、忠王，食邑九千户，实封三千四百户，睿性渊澄，英标玉粹。荷烈祖万年之泽，为重华四世之孙。自开朱邸以承休，日侍皇闱而毓德。问寝视膳，谨三朝也；尊师就傅，游六艺也。冠冕服黻，威仪跄济，动有则也；苴茅授钺，满假不有，行有常也。暨涣汗甫颁，离明洞照，群阴退敛，万宇肃清，允叶天人之望也。行当秉植圭，严亚祼，庶几宗庙顾歆，百神享之矣！是用穆卜刚辰，端御路朝，册命尔为皇太子，改名孜。於戏！唯仁可以厚基本，唯明可以辨邪佞，唯谦可以去骄吝，唯俭可以抑华靡。继自今亲正人，闻正言，行正道。勉之，勉之！保我祖宗无疆之景祚。”
《升建德府省札》：“都司还房门下：中书后省状照对两省准尚书省札子，勘会温、严、宜、忠州，系今上皇帝潛藩之地，合升府额，须议指挥，三省同奉圣旨，令中书门下省，日下拟定，申尚书省等。今开具下项：一、温州。本州有永嘉县，系前代年号，今欲用绍兴、隆兴、庆元、宝庆典故，以初元为府号，欲拟升咸淳府；一、严州。本州有建德县，今欲拟升建德府；一、宜州。本州系庆远军节度，今欲拟升庆远府；一、忠州。本州有龙渠县，今欲拟升兴龙府。伏侯指挥施行申闻事。照得后省所申：温、严、宜、忠四州，系今上皇帝潛藩之地，合升府额，内严州拟升为建德府，宜州拟升为庆元府，嘉名已称。第温州元拟为咸淳府，近郡称谓稍生；忠州元拟升兴龙府，所称尤觉未妥。今欲将温州改升为瑞安府；忠州却作为咸淳府。八月六日，奉圣旨依。右札付建德府。咸淳元年月日押。”
《升建德府制可》：“敕门下：朕嗣宅丕后，诞保受民。皇天全付有家，敢怠继承之敬。乾元首出庶物，聿怀潛跃之初。念圣考之诒谋，择价藩而赐履。严陵龙水之镇，授节斋坛；永嘉忠南之封，分茅王社。　眷言屏翰之重，允协讴歌之归。汉舆地之上图，若稽先典；周旧邦之新命，并赐府名。以永万年之观，亦尚一人之庆。其温州改升瑞安府，严州改升建德府，宜州改升庆远府，忠州改升咸淳府。故兹诏示，想宜知悉。咸淳元年八月二十八日，太傅右丞相魏国公臣似道、参知政事臣万里、同知枢密院事兼权参知政事臣爚、兼给事中臣梦炎，诏书如请。右奉诏付外施行。咸淳元年八月二十九日午时制可。”

城关
州城：宣和中，知州周格重筑，岁久颓圮弗治，至为樊墙，以限逾越。嘉定癸酉，知州宋钧，复兴板筑，越一期有半，乃讫工。筑凡东西八百二十有二丈，南北三百四十有四丈，葺补者不与焉。今濒江一带，雉堞如制，累经巨浸，莫能坏。余虽土垣，犹乃坚好。城门八，洎以召去，别储帑成之，今悉经改作矣！朝京门前志为望云门：今门楼与和平门楼，皆今侯钱可则重建。
朝京门前志为望云门：今门楼与和平门楼，皆今侯钱可则重建。
定川门：今门楼，知州王佖重建。
安泰门、安流门：今门楼，知州赵孟传重建。
善利门、嘉贶门：今门楼，知州李介叔重建。
子城：周围三里。正南为遂安军门，门有楼甚伟，淳祐壬子圮于水。明年，知州季镛筑基鸠材，念民疲，不敢亟；又明年，替去，知州吴槃成之。楼成，不减旧观，参政徐清叟为之记。
谯楼：因州门为之。门之外，左为宣诏亭，右为颁春亭。壬子水，郡以厌胜之说，取州碑漂之。明年，知州季镛搜旧篆更置，楼亦浸弊。开庆己未，知州谢奕中重修，校官郑瑶为之记。

户口
前志载，绍兴己未，户七万二千二百五十六，丁一十一万一千三百九十四。淳熙丙午，户八万八千八百六十七，丁一十七万五千九百有三。盖昔者丁钱未蠲，民苦重赋，故生子有不举。自乾道五年，张宣公知州，抗疏祈免，奉旨减放有差。至淳熙，丁口之数，比绍兴增凡六万四千五百有九。开禧元年十二月，御笔尽免两浙身丁钱，从中殿之请也。盖恭圣仁烈皇太后为严人，故有是请。今为户凡一十一万九千二百六十七，口凡三十二万九千二百有六，比淳熙之数益增，岂非先太后深仁厚泽所致哉！故大书之，以著邦人之追慕云耳。

郡治
郡治，在子城正北。宣和中，知州周格重建，仅足公宇而已，燕游之地，往往芜废。故前志所载，自千峰榭、高风堂、潇洒楼之外，余皆名存实无，充拓迨今，甫称诸侯之居。设厅之北为坐啸，又北为黄堂旧名凝香，又北为正堂，曰秀歧旧名省心。今侯钱可则以近郊献双穗麦，因更此名。
潇洒楼：在正堂北旧名紫翠，其下为思范堂。堂之北为月台。
燕堂：在治事厅之北，又北为绿荫，东为东斋。
高风堂：在治事厅之东，又东北为植贤亭，为松月亭。堂北有柏石，刻“寿柏”二字，识其古也。
千峰榭：在高风堂之北，凭子城为之，其东为环翠亭。
松关：在千峰榭之下。由松关而北为荷池，池之东，为潺湲阁，西为木兰舟旧名荷池。
读书堂：自为一区，在木兰舟之西，旧为北园。淳祐己酉，知州赵孟传改建。
拟兰亭：在潺湲阁之东，掬泉为流觞曲水旧名流羽。其东北为酿泉。
锦窠亭：在酿泉之南旧名采歧，知州吴槃改今名。
桂馆：在潇洒园池之西，杏园、桃李庄又在其西。
面山阁：自为一区，在锦窠亭之东，其下为赋梅堂旧名黄堂，知州季镛易今名，而以黄堂扁于设厅之北，于义为称。
潇洒园池：郡圃之总会也旧名后乐。
射圃：在潇洒园池之南，为堂曰：“正己”。
东溪：在射圃之南，亭曰“银潢左界”旧名飞练。又南为“翔蛟”。

列廨
通判厅：在军门内西，风月堂在公厅后。景定庚申，通判曹元发始以旧扁题之。南董堂在公厅右，嘉定癸酉，通判谢采伯建。
锦绣堂：在南薰堂右，淳祐辛亥，通判吴溥建。
园曰西园：为亭三，曰第一开旧名梅亭、曰爱莲、曰仰高。旧有茅亭、湛碧、蔬畦三亭，今废。
添差通判厅：在东山下，淳熙丙午，知州陈公亮始以公馆为之。平分风月堂在公厅后。
光风霁月堂：在公厅左，通判潘墀建。
秀亭：枕东山为之，足远眺望。宝祐癸丑，通判杨敬之重建，越三年乙卯，通判吴坚以旧扁题之。
余厅如前志。

仓场库务
平籴仓：附于常平仓，宝祐戊午，知州李介叔置。先是，知州宋钧捐帑买田，为催科义庄，以便役者，后乃沦没，至是始根括还官，岁收其入，以备凶荒焉！郡人黄蜕为之记。
合同场：在辑睦坊，通判杨敬之重建。
军资库：旧在仪门外东，今移街西，即回易库废址。
抵质库：在军门内东，淳祐辛亥，知州赵汝历以旧醋库改充。
神泉铸钱监：在朝京门外，今废。
安养院：淳祐壬子，知州赵汝历即神泉监废址为之。
余如前志

馆驿
前志有新定驿，有公馆、如归馆、定川馆、东馆、西馆，今悉非其旧。庸志其改作者焉。

行衙二：
一在仪门外东。开庆己未，知州谢奕中以新定驿改建，即军资库旧址。一在都税务西，即多庆园旧址。淳祐丙午，知州章大醇改建。
盍簪亭旧名东馆：淳祐壬子毁于水，明年，知州季镛重建。
安流亭：在朝京门外江浒。
溪山伟观[亭]：在城上，朝京门之南，与南山潇洒亭相望。群山献奇，二江成字，甍栋鳞层，桅橹上下，一举目而尽得之，真伟观也。景定辛酉，今侯钱可则建。
泳泽亭：在湖堤上，与湖心寺相望，旁为二亭翼之，曰“净碧”、曰“泛清”。今侯钱可则建。

坊市
前志，在城十有九坊，今二十有五坊，盖续建者六，易旧名者六，用析书之。
宣化坊在谯楼外西。
桂华坊在梓潼殿西。
状元坊在军门外，淳祐庚戌，知州赵汝历以方逢辰大对第一，故表之。
清静坊在天庆观东。
迁善坊在兜率寺前。
安乐坊在纯孝坊内。
右续增。
英达坊旧名育英。
纯孝坊以上一字犯御，旧名改。
里仁坊旧名仁里。
留爱坊旧名遗爱。
物阜坊旧名阜俗。
朝京坊旧名望云。
右续改。

桥梁
定川门外，跨新安江为浮梁，凡百二十艘，旧名政平，前志名永通。宝祐丁巳，知州李介叔重建。至景定庚申，甫四年，往往腐脱，往来者病焉。今侯钱可则一新之，名之曰济川，为亭于桥之北，曰要津。
石桥：在城内者十有三，在近郊者五。前志或载或否，今悉书之。一在军门前，曰卧龙桥。一在市心五圣楼下，曰龙津桥旧名伏龙。一在子城东门外。一在嘉贶门内西。一在双桂坊北。一在百顺门内东。一在建德县治前。一在县前直南。一在县东，曰章家桥。一在县东南，曰舍人桥。一在建安坊，曰马贺桥旧传以为马贺二家共建名得名。一在安泰门内。一在后沥旧放生池侧。一在朝京门外，曰佘浦桥。景定辛酉圮于水，郡贡士王炎捐资重筑。一在和平门外。一在陪郭坞口，曰狮子桥。一在陪郭坞，曰风硎桥，有亭八楹，景定辛酉圮于水。一在狱庙东一里许，曰杜桥。

景定严州续志卷二

郡官建置
州属《禹贡》：“扬州之境”。秦郡县天下，隶郡太守。汉建武十三年，置新都郡新都太守，即今徽、严两州之境是已。晋太康中，改为新安郡，宋、齐、梁、陈咸因之。其分封有新安王，其治郡有新安太守。隋仁寿三年，始以新安、遂安、桐庐三县置睦州，领以刺史，即今州境是已。后改睦州为遂安郡，置郡为守，而以歙州为新安郡。唐武德中复为睦州，天宝元年改睦州为新定郡，后虽沿革不一，然皆以刺史领州。五代时隶吴越国，初以防御使遥领，吴越纳土后，命殿中丞李继敏权知睦州，自是为知军州事。政和中升为节度州，宣和三年改严州。宝祐三年三月，始命守臣兼节制军马，乾德中置通判军州事，其后有添差通判，省置不常，今为定员。其学官有州学教授，闻有添差教授，然不常置。有钓台书院，山长以州学教授兼领，其郡僚有节度掌书记与观察支使通差、节度推官、观察推官、录事参军、司理参军、司户参军、司法参军。其兵官有路分都监一员，州都监两员，监押一员，间有路钤辖、州钤辖，不常置。近又有添差路钤、路分，员冗滋甚，送迎廪稍，郡计患之。今侯钱可则，奏省兵钤以下添差官，旨从之。其监当官有都酒务、比较务、赡军务、在城都税务、东津税务。今三酒务会为一官，亦省员。旧有神泉监，监废，官亦随省。诸县官疏于各县之下。

知州题名
前志题名仅纪岁月，而政绩例不书。今自宝庆改元以来，序其次，摭其有政绩者附书之，使后之观者有考焉！
谢采伯朝议大夫。宝庆元年十月初八到任，宝庆二年二月初六日宫观。先是为通判州事，至是正守陵祠位，在任有惠政。
陆子遹奉议郎。宝庆二年十一月十五日到任，绍定二年三月二十二日赴召。祖佃、父游皆出守，列于州学之世美祠。始创钓台书院。
陈畏朝奉大夫。绍定二年三月二十五日到任，绍定三年六月二十五日去任。
卫朴朝奉郎，在任转朝散郎。绍定三年八月十六日到任，四年九月十三日除太府寺丞。备御衢寇在功，在任有惠政。
李弥高朝奉大夫，在任转朝散大夫。绍定五年六月十七日到任，六年四月十七日去任。
赵汝桿朝散郎。绍定六年四月十七日到任，当年七月十九日，除直宝章阁两浙运判。
颜颐仲朝奉郎，在任转朝散郎。绍兴六年八月二十四日到任，端平元年九月十三日，除司农寺丞。在任有惠政，奏用全会入纳。
葛逢朝散大夫。端平元年十一月十三日到任，二年四月十五日，除秘书省著作郎。
王会龙承议郎。端平元年十一月十三日到任，二年四月十五日，除秘书省著作郎。
赵汝柄奉议郎。端平三年五月二十六日到任，嘉熙元年六月初一日去任。前任守汝桿弟。
万一荐朝散大夫。嘉熙元年十二月十三日到任，三年四月内去任。
卫湜朝散郎直秘阁，在任转朝请郎，又转朝奉大夫。嘉熙三年七月初六日到任，四年十二月二十六日赴召。前守朴之叔，刊《礼记集说》一部。
赵与汶朝请郎直秘阁。嘉熙四年十二月二十六日到任，淳祐元年二月二十一日，别与州郡。
王佖朝奉郎，在任转朝散郎。淳祐元年三月十四日到任，二年九月二十六日去任。救荒有大功，修州学，行乡饮，修钓台书院，始教养严氏子孙。
何处信朝议大夫。淳祐二年十二月初六日到任，三年七月初三日去任。
赵希朴朝议大夫。淳祐三年八月初三日到任，四年七月二十一日，除军器少监，五年正月，除金部郎官。前守师古子，父子皆有惠政，列于学之世美祠。
章大醇朝奉郎，在任转朝散郎。淳祐五年二月初九日到任，六年十月初四日，除侍左郎官。在任有惠政。
高斯得朝奉郎，在任转朝散郎。淳祐七年三月初四日到任，八年六月除浙东提刑，当年七月十九日去任。在任有惠政。
赵孟传宣教郎直宝谟阁，在任转通直郎，又转奉议郎。淳祐八年七月二十九日到任，十年二月，除刑部郎官。增廪士月给，又增贡院夹廊，奏增贡额未允。
 赵汝历奉议郎，在任转承议郎。淳祐十年六月初三日到任，十二年四月，除司农丞。增创钓台书院。
季镛承议郎。淳祐十二年八月初一日到任，宝祐二年八月十三日替。拯溺有大功，修学舍，采齿饮，郡政纲目悉举。
吴槃朝奉郎。宝祐二年八月十三日到任，三年三月，札兼节制军马。宝祐四年正月二十七日去任。造贡院诗卓，重修军门，造魁星楼，奏增贡额未允。
李介叔朝奉郎，在任转朝散郎。宝祐四年四月初三日到任，六年六月初五日满替。置平籴仓，伐民输税逋。
谢弈中朝散郎，在任转朝请郎。宝祐六年六月初六日到任，景定元年五月十一日除都官郎官，当年六月十八日替。前守采伯侄。重修谯楼，修明经界旧籍，奉请都城隍庙额，改创仪门外行衙，修夫子殿，重造戟门，造两廊从祀帘。
钱可则承议郎。以直宝章阁于景定元年六月十八日到任，二年十二月准省札升直华文阁权任，三年四月初八日，升直敷文阁，知嘉兴府，五月初一除尚左郎官，十一日升直徽猷阁，除浙东提举，六月初八日替。
郭自中奉议郎。景定三年六月初八日到任，四年三月初二日，准省札令赴都堂禀议，当年四月十五日去任。
全槐卿朝散郎，以右文殿修撰于景定四年四月十五日到任，五年三月六日，准省札改知徽州，于当年四月二十六日去任。
赵孟立义 承奉郎,在任转承事郎，又转宣义郎。景定五年四月二十六日到任，咸淳元年八月初七日，除直秘阁江淮都大，于当年十二月初六替。
史胄之朝请大夫，在任转朝议大夫，咸淳元年十二月初六日到任，二年二月十日去任。
杨潮南朝散郎。咸淳二年七月十九日到任，三年五月九日，准省札令赴都堂禀议，当月十日去任。
赵与植承议郎，在任转朝奉郎。咸淳三年五月初六日到任，五年正月十三日，除浙西提举，当年二月二十七日去任。
吕直之宣教郎，在任转奉议郎，又转承议郎。咸淳五年三月二十一日到任，于六年四月初九日，除兵部郎官兼说书，于当年七月七日去任。
李莱老朝请郎。咸淳六年六月十六日到任，当年八月六日，丁本生母忧去任。

通判题名
姜弥明奉议郎。端平三年十二月初八日到任，嘉熙二年正月二十六日，改添差通判临安府。
鲁之损朝请大夫。嘉熙二年十月十一日到任，嘉熙四年十二月初六日满。
武迪中奉大夫。嘉熙四年十二月七日到任，淳祐三年二月二十七日满。
徐士特朝奉郎。淳祐三年十二月二十八日到任，淳祐五年二月十二日去任。
张澄朝奉郎。淳祐五年三月初八日到任，七年六月初二日满替。
史望之朝散郎。淳祐七年六月初三日到任，八年十一月初七日，除宗正寺簿。
谢焱朝散郎。淳祐八年十二月二十七日到任，十一年正月初二日，差知岳州离任。
吴溥奉议郎。淳祐十二年正月初三日到任，于当年六月初七日去任。
孙一飞朝散郎。淳祐十二年七月二十五日到任，当年十一月十七日去任。
宣□朝奉郎。宝祐元年六月十三日到任，于当年十月十八日去任。
陈棠朝请郎。宝祐二年三月初九日到任，四年三月二十二日满。
朱逢朝奉郎。宝祐四年三月二十三日到任，于当年五月十八日去任。
史松卿奉议郎。宝祐二年八月十七日到任，开庆元年八月二十八日替。
曹元发宣教郎。开庆元年八月二十八日到任，景定元年除国子博士。
康务本朝议大夫。景定元年十二月二十一日到任。

添差通判题名
郭磊卿奉议郎。端平三年十月到任，在任转承议郎，又转朝奉郎。嘉熙二年九月除太博。
陈叔远宣义郎。嘉熙三年十一月十九日到任，在任转宣教郎。四年六月十七日去任。
韦鉴承议郎。嘉熙四年八月二十日到任，淳祐元年正月二日去任。
孙梦观奉议郎。淳祐元年十二月十三日到任，二年四月十九日予祠。
赵与澣宣教郎。淳祐二年六月三日到任，在任转奉议郎。三年六月二十六日予祠。
赵时豪朝请郎。淳祐三年九月十九日到任，五年四月除太府寺簿。
留张遇奉议郎。淳祐五年四月二十二日到任，淳祐七年六月十一日满。
吴湜承议郎直秘阁。淳祐七年六月十二日到任，在任转朝奉郎。九年六月十六日满。
谢奕正通直郎。淳祐九年六月十七日到任，在任转奉议郎。十一年七月二十二日满。
潘墀宣教郎。淳祐十一年七月二十二日到任，在任转奉议郎。宝祐元年七月二十二日满。
杨敬之通直郎。宝祐元年七月二十四日到任，二年十二月六日，别与差遣。
吴坚宣教郎，宝祐三年四月十一日转奉议郎，五年四月二十六日满，除太博。
郭和中承奉郎，徽州通判两易，宝祐五年四月二十七日到任，开庆元年十一月丐祠。
林子烈朝奉郎。开庆元年十一月二十日到任，转朝散郎。
楼晏承议郎。景定三年十二月二十五日到任。

贤牧
严为潇洒郡，典领山川者，非清高不称焉！前志所记田谏议、范文正、赵清献，真能称其山川者也！南渡以来，有光于三君子者相望，宜嗣书之，其方翱翔天衢，未究远业者，姑俟后之秉笔者焉。
潘良贵，字子贱，号养空，婺之金华人。名望岿然，纯德君子也！绍兴二年，以直龙图阁知州。虽在郡之日甚浅，而郡人尊之，至于今不忘，其为政可知也。今有祠在学宫，列于名侯。
胡寅，字明仲，号致堂，建宁人，文定公子。绍兴六年，以徽猷阁待制知州，政教并行，民用胥劝。明年，文定公自衡山抵书曰：汝在桐江一年矣！大凡从官作郡，一年未迁，即有怠意。汝宜作三年计，日勤一日，思远大之业。未几，移知永州。今学宫，公所改作也。有祠，列于名侯。
张栻，字敬夫，号南轩，谥曰宣，广汉人，魏公子。以理学为朱文公、吕成公友。乾道五年，以直秘阁知州。其治不严而威，不疾而速，大抵以教化为先务。奏蠲丁盐钱绢，民以蕃庶。旅名山，斥淫祠，至今遗老犹能诵张直阁焉。今学门，公所创也，与吕成公并祠于学。景定辛酉旨封华阳伯，秩于从祀。今侯钱可则仿帝学绘祀，因舍采焉。

名宦
纪名宦次以岁月，不以官。
吕祖谦，字伯恭，学者尊之，曰东莱先生，谥曰成，婺之金华人。乾道五年，需太学博士次，来为郡员外博士，铎音大振，士由远方负笈者日众，潘宫至不足以容之。在学著《春秋讲义》。明年，张南轩为守，政教胥善。南轩奏免丁钱状，先生所作也。与南轩并祠于学。宝庆丙戌，其子延年宰建德，邦人见之，如见先生。越月，以戎簿召。景定辛酉，追封先生为开封伯，秩于从祀。今侯钱可则仿帝学绘祀，因舍采焉。时其孙宝之，仍以建德宰行献事。
徐侨，字崇父，号毅斋，婺之义乌人，从东莱、晦庵二先生游。开禧和议成，适以谒选留京，陈所以折敌之策，虽言不果用，而朝论韪之，留为京学教授。公竟从选部授观察推官来严，在郡多所禆赞，事有不可，必反复论诤，不为矫激，意虽异已者，久益知敬。郡守欲举公，适同僚有谋颖去者，公逊先之，再举卒不受。朝绅以学洞圣原，行表乡曲荐之，遂以掌故登朝。后仕至工部侍郎，与参政真西山，俱系时望云。
郭磊卿，字子奇，号兑斋，天台人。端平三年，由太社令来为添差通判，延纳儒生，诲以义理之学，一干以私，辄叱去。郡政不逮，多所正救。部使者以讼牒属公，日旁午，公从容剖决，大抵以厚风俗，媺教化为本，舞文弄法之徒，奸莫能遁，邦人士翕然尊之。后召为太博，及居言路，皆称其官，世以不及大用为惜。子和中，宝祐五年，以两易来继父官，其精明实似之。

瑞产
物有素产，亦有瑞产，前志所纪，素产备矣。今续志登成，瑞产适应，庸大书之。
景定壬戌夏四月九日，郡民孔文桂等言：麦秀两歧，在东郊公田中。知州钱可则遣视良实，就采之，得歧穗余一百，绘图状实，以献天子。有旨宣付国史馆。会皇弟太师嗣荣王，亦以所得函活，为图以进。玉音报曰：祥非偶至，应必有先。由辉联华萼，以陶和致秀。启麦歧而荐瑞，兆王师之不用，庆农扈之告登。上协天心，美钟地产，绘图来进，嘉意良勤。报闻邦人鼓舞欢悦，愿托琬琰，以诏将来天时不能遁也。为刻石，置郡治之高风堂。

荒政
郡垦山为田十一二，民食仰籴旁郡航粟，一不继，便同凶年，况旱潦乎！庚子之旱，壬子之水，辛酉之绝籴，非天假仁侯，竭力拯惠，民其枯鱼矣。用摭其实，以告来者。
嘉熙四年，夏秋大旱，明年春，民采橡蕨，救死不给，路殍相枕藉，郡无以救。于是将作盐丞王公佖，被选求甦。公下车，首扃厨传，节浮费，一意救荒，乞米于朝，劝分于乡，靡不力，民赖以活。去郡时，民遮道以酒饯公，公为举一杯酹之。公字元敬，金华人。
淳祐十二年夏六月辛酉，大水被九州，阛阓为壑，五日乃缩，坏公私庐舍亡数，民苦溺且饥。天子遣使历九州存抚，命奏院季公镛出守拯是邦。公下车，虚己问俗，首蠲秋苗十六，力控庙朝，宽京府榷籴之令，发廪分赈，民饱实惠。捐抽解场木，予被水者户有差，不几时，顿复旧观，民亦忘其为昏垫也。秩满，民借留不许，遗爱蔼然。公字伯韶，古括人。
景定二年秋七月戊寅，浙右大水，湖、秀为甚，至于冬十月不退。严虽水驶不久溺，然航粟遂梗，民无所得籴，趋利者冒衢、婺禁，肩负斗斛至，价日翔踊。时东严钱公可则，司牧是邦，喟然曰：民可一日无食乎：亟发廪赈之，（镂）〔屡〕谕俗以储蓄运粜为劝。略曰：本州环山为郡，地非沃衍，家乏盖藏，一年耕且不足以给一年之食，此公私所以俱匮也。今岁水潦之后，浙右诸郡，莫不告歉，先具无备，折运方艰，不早图救，其将安仰。太守日夜念此至切，如折绢籴米，期者旧敝，申请省部，力抗邻邦。为军食计，固毋或不尽其心，乃若民食之天，日不容阙。兢兢轸虑，由己饥之。本州它无公储，止有义仓米斛，亦既申台府行赈给。惟有通放摺运，招诱客商。近已控吁于朝，严戒属邑矣。然来者有限，食者无涯，深山穷谷之氓，老弱疲癃之辈，莫能远致，宁免嗸鸣!非富室大家,随地应籴,安得人人而济之。严之所谓富室大家，积仓高廪，狼戾腐红，视他处固不多见，苟存心于爱物，于人必有所济。要自有佩服格言，力行好事者，敢以二事劝：曰储蓄，曰运粜是也。夫一乡一里之内，岂无十数大家，伏腊输官之余，岂无窖囷宽剩，或三二百石，或七五十石，下而至于一二十石。家计之不足，乡计之有余；乡计之不足，邑计之有余。谨其闭藏，时其发粜，皆足以济人也！官司方幸饥者有告籴之地，必不强以赈济，必不加以科率，必不指无为有，证少为多，使之有官吏搔扰之费，如此何惮而不储积。土狭人稠之境，固无谷粟宽余、产啬财丰之家，要必事力埪实，或取之客贩，或取之邻境，或取之产米之乡，移其他经营之资，为此时懋迁之举，虽所以利人，亦所以利己。定时而敛，及其而发，是独不可为欤！官司何幸，富者有好义之心，必不裁其价直，必不限其数目，必不驱东就西，强此从彼，使之有州县奔走之挠。如此又何惮而不运粜！又况官民有相因之势，贫富有相依之情，货财谷粟有相通之理。凡所以为是委曲者，不过砍转贵籴而为平粜，回饥岁而为丰年，一邑一乡，俱得一饱，隐然有安富恤贫之道，皆因所利而利之耳。有人心者，讵肯坐视。虽然，官司亦不以虚谈而致实利，有能争先倡率，悉意奉行，爝然惠及于民，自当第其轻重，随其多寡，厚加旌赏，以示表厉。如土庶之借补、蠲役，寓官之减剡升秩，申之台阃，请之朝廷，有劳必酬，的非文具。若夫闭籴增价，泄粜出境，有司之法昭昭，太守亦不得而私也。力控庙朝，弛旁郡籴禁，捐帑分籴，列四局平粜，市价随减。又税家运粜，应劝急公，民以全活。棠荫蔽芾，环召有日，邦人有借恂之愿焉。公字正己，五王之胄，相国之孙，今为天台人。

税赋
郡处万山中，土最瘠，民最贫，均赋任役，不可一日无仁政。绍兴界多历年所，图籍沦散。豪民猾吏，相为奸欺；贫民下户，俯首受困。至举其所谓仁政者，而仿佛之，反曰不仁，人情之难齐久矣，不均不平，不澄不清。宝祐乙卯，行手实不及境。戊午，知州谢奕中奏请修明经界之旧，有旨谕之。于时属县奉行，有虔有不虔，故民瘼有甦有不甦，仁政之行，果难矣哉！诸县税额，悉前志之旧，今不复书，姑摭建德县修明之略于左方。它县虽以成籍来上，然未足以传信，不敢书。
建德县民产官产之不均税者在外：
坊郭基地，以丈计，得三万三千八百六十四田；以亩计，得十三万一千六百三十五山；若桑牧之地，以亩计，得五十四万五千二百九十七石岩云雾地之不均税者在外。
物力：坊郭基地，以三等均数计，物力三万一千一百七十二贯有奇；田山桑牧之地，为等不一，计物力七十七万四百四十八贯有奇。总计八十万一千六百二十贯有奇。
民户入纳，有产税，有和预买，悉输绢。盖产税之外，别敷和预买，名色淆紊，起敷碎烦，小民至不能晓。又于内各有分数，俾之以钱代绢，谓之折帛钱，是致小民重为吏揽所愚，每年起敷之数，吏得以高下其手。今合产税、和买之绢为一，每物力四十一贯二百，均敷绢一匹，即一贯三十文敷一尺，坦然明甚，合而计之，正足元额一万九千一十匹之数。外折帛钱，径以物力一百贯，敷纳三贯，其物力十五贯以下人户，免敷。合而计之，用足元额一万九千九百八十贯之数。他如茶钱、役钱、税绵、上供丝之类，大率仿此。官无亏赋，民无重征，真百幸事也。籍成，邑宰潜说友为序：绍兴经界，距淳熙末，图籍以多散失，且尝诏漕臣，督州县补葺之。则自淳熙至今日，其弊又可知已。豪右诡名规避，奸胥舞文变易，赋额销蚀，岂唯严陵哉！宝祐戊午，版曹始用旧额，徵诸郡太守，告院谢公，谂于众曰：有土此有财，固也，泛以旧额责之县，则产去税存者，其奚堪，毋已，则按经界之旧而修明之乎。亟闻于上，玉音俞之。说友学制附庸，奉行唯谨，遂询佥谋，宾乡望，严选任，曾不期月，而九乡二十一都，各以其籍来上。乃视乡分广狭，计物力多寡，裁其溢而核其亏，因其轻而革其重，不底于均，不止于是，旧额无损，新征顿轻。义役成规，藉以息民词；科买均配，藉以应上命，宿奸老蠹，既为之风洒雪涤，而数十年之苦于白输者，脱然如沉疴去体。圣君、贤太守之赐，不其大哉！既成，父老请以等则锓诸梓，俾勿坏。用略述其梗概。朱文公曰：三十年一翻经界方好，至哉言乎！润泽而推广之，尚有望于来者。开庆己未月既望，宣教郎、特差知严州建德县、主管劝农公事兼军正潜说友序。

军饷
郡以绢三万六千匹，代婺输上供，易婺米一万五千硕，以供郡饷，此皇祐指挥，所以便两郡也。今代婺之绢，户部直重于严，而婺米每每负偿，虽朝旨督之，辄不报，严以之困。前守屡申庙朝，欲令严自籴米，婺自输绢，未俞也。景定庚申，今侯钱可则力控得请。景定元年八月空日，都省札子指挥节文，照得严州每岁为婺州代纳上供绢三万六千匹，婺州却拨米一万五千石，准还严州，应副支遣。自皇祐间有此指挥，其来已久。严州之绢，起解版曹，不至有欠，唯婺州之米，多是占吝，遂至拖压。盖以严为邻郡，莫可谁何，未免忽视。今据严州申，积欠米计二万八千三百余石，今年合拨之米，又不在此数。严州虽屡常申述，朝廷亦屡行催督，婺州官吏视为故常，更不遵奉。今若不与区处变通，则婺以抵拒为得计，而严之渎挠卒未已。合议指挥，圣旨令严州于岁额代婺绢内，截留一半，一万八千匹，自市米充军食，仍以一半绢解赴户部。婺州亦令解绢一万八千匹，补足户部元额，却与免拨米还严州。并自景定元年分为始，仍下户部，照应施行。其婺州所欠米数，照元行下运司，严催拨还。如朝旨，犹是严代婺输绢一万八千匹，而婺乃尽免饷，严婺两郡得失，较然明甚，而婺犹拒命不听。明年，户部以两郡申请不以白于朝，复如皇祐指挥，但插婺米先入于严，然后趣严绢入部。景定元年十月空日，省札户部申，照得严州代婺州解绢，以充上供，婺州拨米还严州充军粮，其来非一日矣。迩年两郡互有申请，施详案椟，其曲不在严而在婺。盖严代婺解绢，乃承户部拘催，不可稽违，婺还严之米，既无统摄，率是违欠，甚至开庆年间，尚欠二万余石，宜乎严之有请于朝，欲将代解之绢，从本州折价籴米，径令婺自解绢。准省札行下，许令严州于代解绢内，截留一半，计一万八千匹，自市米以充军食，仍以一半绢解赴户部。亦令婺州解绢一万八千匹，补足户部元额，却与免拨米还严州。自景定元年始，续婺州乞解绢米，各仍旧贯。本部又已节次，备申续准行，不若婺州仍欲旧贯。今项预办一年之米一万五千硕，发还严州，方可从申续。又据婺州申，已樁到米一万石，即还严州。今严州人申，每岁差拨人船取米，每被坐困，乞照近降指挥，监婺州解绢，容本州自措办军粮。及谓婺州所报，见有米一万石，以待本州取发者，平时率是虚给，友脱本州先次解绢。本部今与酌可行之说，为悠久之计，严州解本部之绢，不患其不足，婺州还严州之米，深虑其失信，欲催严州之绢，当先催婺州之米。州郡一也，体统一也，岂可谓本部可催严州之绢，而不为严催婺州之米乎！况严州申请不已者，止以婺州之米不还，米苟还矣，其将何辞？所有景定元年，互拨米绢，严州已将合解一半之绢，折价籴米，以充军粮讫，况隔一载，难于再理，当令婺州将合还严州景定元年米一万八千石，每石照农寺司折价解部，买绢补还元额，专官前往，守待启发。所有景定以后年分，其婺州还米一万五千石，严州解绢一万八千匹，各分作三纲须管，婺州先自启登本色米斛，至严州交管，同严州绢纲，申发赴部。第一纲十一月下旬，第二纲十二月下旬，第三纲次年正月下旬。婺米之交管，严绢之起纲，定在如期，同时到部。仍委各州佥判，任责提督，申自今后，各郡佥判批考及离任须管，具本年本任内，各处发米发绢数目、月、日，申本部点对，如无欠缺，侯行下，方许批书。欲乞札下严、婺两郡遵守，并乞札下吏部遵守施行。侯指挥，照得严、婺州两易绢米事，昨降指挥，已自平允，今户部以两郡析申不已，区画悠久之说来上，理亦不行，须议指挥。十月二十二日，奉有圣旨，依户部所申事理，令各处遵守施行。仍令各郡正任通判任责催发，不许违戾。婺果守信，严亦何不利之有？第婺为反复，终不如行两易之为愈也。

景定严州续志卷三

学校
州学：在城西北隅，始学门屈折东出。乾道五年，张宣公知州，始辟南向。直北为櫺星门，又北为潘水，为大成殿门。殿于一学为中殿，庑为从祀、为前廊位，两庑有侠廊。钱粮库在其东。由殿门而东为肃仪位，为魁星楼。西为公厨。大成殿之北为明伦堂，堂之东为名侯祠宋广平、田谏议、范文正、赵清献、张宣公、胡致堂、潘养空。西为先贤祠严先生、皇甫吏部、李都官、江谏议、詹光禄、方元英、喻玉泉、赵复斋、钱融堂。即堂庑为四斋，东曰时习，曰近思，西曰克已，曰笃志。明伦堂之北为敕书楼，下为南轩、东莱二先生祠。东为世美祠，以祠郡侯之世守者。西为直舍。学计病不给，每有弊坏，必州郡捐帑葺治。初，雍熙二年卜今址，更田谏议、范文正、赵清献三大贤，然而栋宇之制、教养之具悉备。自雍熙至大观，一新之；自大观至绍兴，又一新之。盖百五十年间，三改作矣！自绍兴至今，百二十年，补苴支吾，仅免颓压，撤故就新，未易议也。今侯钱可则，廉知学有樵山一段，宦家以薄租专其利滋久，命夺以还学，专以地利给修造费，美意为作继云。诸生立石于学。
魁星楼：为一学伟观。前知州吴槃，既勤朴斫,今侯钱可则始丹垩其上，以奉魁星，郡人方逢辰书其扁。其下为会食之所，始名育英，眉山杨栋为记，今改为登云。
钓台书院：钓台距城五十里，范文正公始创祠宇。绍兴四年，知州颜为尝加葺治，名其阁曰客星，轩曰羊裘。八年，知州董弅作招隐堂于祠之左。前志列于桐庐县古迹下。淳熙五年，知州萧燧重修，吕成公为记。绍定戊子，知州陆子遹始创书院。淳祐辛丑，知州王佖始延堂长，训严氏子孙，月计所廪给之。又十一年辛亥，知州赵汝历凿石累土，以广其地。益以栋宇，为门三间，榜曰钓台书院。历级而升，为官厅，左仍先生祠也。羊裘轩、客星阁悉仍其旧，以招隐堂废址为燕居堂，下为门庑，榜曰燕居之门。由官厅而右，为讲堂，榜曰清风堂，堂之北为复屋，榜曰遂高堂。堂之南，临流为阁，榜曰云峰烟水。为四斋：曰明善，在清风堂之左，希贤在其右；曰尚志，在云峰烟水之左，修己在其右，为炉亭；曰会友，山长、堂长有位，祭器有库，储畜有仓，庖湢有所。于是延致衿佩，教养其间，纶钓之地，有弦诵声矣。改登台路，于书院之右，山腰有亭，以待憩息。东台旧有亭，更为亭西台，对立相望，第董事者识。凡芟夷古木，路取径直，无复盘旋之旧，识者非之。郡捐帑五万缗，就城为抵质库，月收其息，以助养士。明年，知州季镛闻于朝，以州学教授兼山长，循故实，以四仲月守致词，遣山长率职事致祭，守亦时往。书院之制，盖略备矣。然枕高凭虚以为基，经王子世浸，沟湮土颓，不十年廪，廪欲压。景定辛酉，今侯钱可则亟修治之，视旧益胜。客星阁，旧沦于僧舍，颓圮滋甚，命僧撤其故为法堂，更卜爽垲于佛庐之左建焉。此山草木，自是益精神矣。书院有田，今六十四亩有奇，以严氏孙掌之，而山长稽其出纳，养士钱仍给于州。山之阴有平畴山，先生故所耕也。

州学教授题名
学唯教授一员，宣、靖兵兴，至乃缺官，绍兴二年始复置。乾道五年，吕成公以太学博士，需次来为员外教授，后未有继者。淳祐十二年，省併京局官为在外添差官，乃复员外置，以监封樁库，江一鹗为之，然非常员。前志例无题名，今补其缺，自绍兴二年始。
石嗣庆绍兴二年八月初三日到任。
朱良弼绍兴五年十一月初四日到任。
沈傃绍兴八年十二月初五日到任。
郑范绍兴十一年十二月初五日到任。
缪若虚绍兴十四年十二月初五日到任。
王大治绍兴十八年十二月二十五日到任。
葛骐绍兴二十一年闰四月十三日到任。
陈祖言绍兴二十三年十月初六日到任。
严抗绍兴二十六年五月初三日到任。
郑南绍兴十二八年四月二十六日到任。
徐存绍兴三十一年五月初二日到任。
沈必豫隆兴二年六月初三日到任。
郑庶乾道三年六月初十日到任。
吕祖谦乾道五年九月十五日到任。
曹峄乾道六年七月初七日到任。
蔡霖乾道六年十一月十九日到任。
程弘图乾道八年九月初七日到任。
袁枢乾道九年二月二十四到任。
顾强淳熙三年二月二十六日到任。
祝华淳熙六年二月初三日到任。
杨寅淳熙八年八月初二日到任。
刘文富淳熙十年六月二十四日到任。
蔡冲飞淳熙十三年八月初一日到任。
郑昉淳熙十六年十月二十七日到任。
练文绍熙三年十二月初三日到任。
黄楫庆元元年十二月十七日到任，五年二月十三日满。
俞森庆元五年二月十三日到任。
何剡庆元五年六月二十四日到任，嘉泰二年八月召除学官。
林式之嘉泰二年八月二十日到任，开禧二年二月十八日满。
侯允开禧二年二月十八日到任，嘉定二年三月二十一日满。
叶洪嘉定二年三月二十一日到任，五年三月二十一日满。
徐有孚嘉定五年三月二十日到任，八年四月十七日满。
陈潮嘉定八年四月十八日到任。
元伯潜嘉定十年十一月二十六日到任。
施琮嘉定十二年六月二十九日到任，于十五年八月替满赴班。
陈震嘉定十五年九月初一日到任，宝庆二年正月初八日满。
李大同宝庆二年正月初九日到任，三年十月十五日，准省札两易庆元府教授。
卜梦符庆元三年十二月初七日，两易到任。
林石绍定二年四月初五日到任，五年五月初三日，满替赴班。
戚达先绍定五年五月初四到任，当年十二月去赴班。
陈铸绍定六年八月二十四日到任，端平元年六月初六日，两易行在省仓上界门。
叶英端平元年七月十五日到任，嘉熙元年十月十四日满。
周琮嘉熙元年十二月二十五日到任，淳祐元年三月二十四日任满。
陆壑淳祐元年三月二十四日到任，当年五月二十日去任。
桂锡孙淳祐元年十月初二日到任，四年十月十六日满。
章士元淳祐四年十月十六日到任。
王得一（原缺）。
赵良维淳祐八年四月二十九日到任，十一年六月十六日满。
沈应丑淳祐十一年六月到任，宝祐二年八月内满替。
方畿宝祐二年八月十三日到任，四年十月初二日去任。
林申宝祐四年十二月二十七日到任，开庆元年二月七日满。
江一鹗宝祐六年，特旨添差，十一月初三日到任，至景定元年十一月得旨，特差提领户部犒赏所准遣。
郑瑶景定元年正月二十五日到任，四年二月十三日满替。
陈梦虎景定四年二月十三日到任，咸淳二年二月二十六日满。
闻大有景定三年，指挥增差诗赋教官，咸淳改元，以释褐被旨，特与堂除，填见阙。是年二月十六日到任，四年七月二十日满替。
翁淳甫咸淳二年二月二十六日到任，五年三月二十一日满替。
方用咸淳四年七月二十日到任
赵希埊咸淳五年三月二十一日到任，八年六月初八日满替。
唐则天后，以地字从也，非谊，别制“埊” 字。老子云：居善地。赵希埊，即用天后所制之地字。地，汉书作墬。

贡举
贡院，在州学之西，宾兴就试者，馀七千人，解额仅十八人。淳祐己酉，知州赵孟传增创西廊八间。宝祐乙卯，知州吴槃，采巨木，造试桌，分置廊庑，以革纳案杂沓之患。初，端平甲午，诏增天下解额，视辛卯举终场人数为差。辛卯，衢寇猖獗，郡与衢邻，士以保护乡井，多不暇试，终场人数比他举不逮，故增额亦不及之。今以书学专门者，余二千五百人，而贡者四人，艰亦甚矣。淳祐丁未，举人黄蜕大对，为天下第二；庚戌，举人方逢辰大对，为天下第一。知州赵孟传、吴槃、今侯钱可则，迭援近比，以增解额为请。天高听远，尚仍其旧云。

登科题名
郡山川奇胜，士生其间，清高相尚，科第余事耳。赵清献公知州，始刻碑州学，纪登科者名，后来者续刻之。洎淳熙丁未，刻石殆遍，更为第二碑，今又将遍矣。盖郡之士风日盛，射策君门者，比举益众，碑之屡续也固宜。乃若黄蜕为丁未第二人，方逢辰为庚戌第一人，又皆以气节自贵重，无忝大名，非但乡闾之荣也。今续题名，自宝庆二年始。唐文泉子刘蜕复愚，一说长沙人，一说系桐庐人。黄蜕即用文泉子旧名，景慕乡先辈而起，信乎！复患之为桐产也。
宝庆二年王会龙榜：
洪梦炎    余肆    叶微    马登龙   叶端平    赵孟修
赵师缉    赵爖夫  赵汝绾  赵汝氵得       赵彦岳
绍定二年黄朴榜：
方应旗    汪自强    洪  牧    胡伯骥
绍定五年徐元杰榜：
江时举    洪扬祖    姚梦角    李  浚
端平二年吴叔告榜：
江应发    赵由迪
嘉熙二年周坦榜：
邵应豹    林  旂上舍    方  若    吴季子    王  鈜
何应旂    方  洪     赵采夫
淳祐元年徐俨夫榜：
邵  甲    翁应弼    黄宗仁    洪松栊
淳祐四年留梦炎榜：
余梦洪    胡梦魁    舒文龙
淳祐七年张渊微榜：
黄  蜕榜眼    叶  昙甲科     赵与椯    洪元忠国学    
方元善国学     赵俨夫上舍     翁文龙    翁旂       李鸿冀
淳祐九年方逢辰榜：
方逢辰元名梦魁御赐今名    方  登甲科    方  吉    马季麟
吴洪德    洪  兰      胡梦麟
宝祐元年姚勉榜：
黄应棪国学    叶闳祖    任桂发    洪承祖    方  缋
宝祐四年文天祥榜：
洪文伯上舍    赵与东    黄  嘉    洪伏龙    卢万里
时  赛       郑  泾
开庆元年周震炎榜：
洪  榕    何应斗   翁蒙正    郑  琚
景定三年方山京榜：
方炎午上舍       方  槐    吴雄飞上舍    胡顺昌上舍
余义端省试前名    濮桂发    胡梦高内舍    方龙荣    周  濂

乡饮
古者党庠术序，乡饮有常，后乃视为旷典，虽名都大藩，或百载不一举，况于严乎。亦越名侯相望，思美教化，用能酌时之宜，为之损益，以无忘古意焉。故特书之。
绍兴间，知州苏简行乡饮，礼成，有诗示诸生，刻于学。嘉定戊寅，知州郑之悌行乡饮于贡院，会者千余人，郡人詹艮为宾。淳祐壬寅夏四月癸丑朔，知州王佖行乡饮于贡院，会者千余人，郡人钱时为宾。明日，时诣学讲书，有纪事一卷，校官桂锡孙为之序。宝祐甲寅，知州季镛，修学告成。秋七月辛丑朔，舍采于先圣先师，祀毕，升堂讲书，因酌诸生。会者百余人。
景定辛酉，今侯钱可则，以正月甲午舍菜于先圣先师，祀毕，序拜齿饮，会者五百有十人，郡人黄岩为宾，推高年者为老，饮毕，馈宝老以币。有纪事一卷，校官郑瑶为之序。学所以明人伦也。古者党有庠，术有序，乡有学。乡饮之仪，岁一行于党，再岁行于州，三年一行于乡，人伦之化，无时而不明也。世降而下，至乃视为旷典。今严为辅郡，士俭俗贫，绾使符者，率支补不给，搜坠举逸尤弗暇。盖自壬寅之后，寥寥至今。景定初年，东岩先生来宣天子德意，政教并行，人士胥悦，游刃之下，不见肯綮。先立春数日，戒学宫，饬旧典，其以改岁之二日，释菜于先圣先师，爰命邦人序齿拜饮，庶昭学校明伦之意。瑶，禀承未几，先生即以成式示，居敬行简，井然有条。即事之日，先生率作僚，延三老，质明咸集，登降有度，献酬有文，尊老有馈，仁义之气霭如也。耆耇在右，怡怡愉愉，俊秀在列，肃肃雍雍，顾瞻敬叹，莫敢逾越。信哉！学之所以明人伦也。矧是邦人士，夙陶宣公、成公之化，二公有祠，与学同久。今储君以岁上元，奠谒于胶庠，首跻二公于从祀之列，而先生又以储邸之戚，相门之英，来修二公之化，以嘉惠储君之治，道脉国脉，相为无穷。先生致泽之规模，其殆昉于此矣，邦人士德先生之意甚厚。

乡会
乡会所以笃枌榆之谊，唯唱第毕，乡之位于朝与仕于京者，张宴湖山，为新贵者庆，最为盛集。严为恭圣仁烈皇后毓庆之乡，后兄杨惠节王次山，学仲甫，后姪敏肃王谷，字声之，忠宪王石，字介之，每集必为统盟其后，节钺蝉联，缨绂辉映，率继先志。今节使蕃孙之子镇，以尚帝姬益贵，期集益有光焉！每集必有题名，今摭绍定龙飞所题于左。
绍定龙飞题名
主集：新安郡王  永宁郡王
与集：王临应伯　方俌士武　　 郑颖茂叔　  　方万里子万
王井深父　赵时傒民望   赵时恢洪道    邵克勤宗禹
王彝伦叔叙  余辉文炳   詹好德懿子    洪拟祖季拟
方若水善甫  朱淮长源   洪潓汝忠      方应旂正甫
汪自强行之  洪牧尊之   朝伯骥德甫

人物
郡人物，表表相望，大抵尚气节而轻功名，有子陵一丝之风。南渡人物，前去尚阙如也，今嗣书之。
詹至，字及夫，郡人。父安，为乡先生，躬教四子，皆登进士第，公其次也。建炎初，通判鞏州，金兵将及境，郡守假它檄去。公合民兵七千人，授甲登陴，入与家人诀，出约死守。敌力攻五日而遁。绍兴初，诏有事于明堂，公奏：与其崇孝饷之虚文，曷若厉复仇之大义，请移费佐军，剋图恢复。事虽不行，识者韪之。张忠献公督师，辟公掌机事，以功除直秘阁。忠献公去国，不复用。后为永兴等路提点刑狱，丐祠归没。张宣公铭其墓。
詹仪之，字体仁，至犹子也。登绍兴二十一年进士第。乾道间，张宣公守乡郡，吕成公分教，公方占家食，日以问学为事。淳熙二年，公知信州时，朱文公、吕成公俱在鹅湖，往复问辨无虚日。及帅广东，首以濂溪旧治，立祠曲江上，张宣公为之记。后论广盐官鬻之弊，孝庙韪之，除公吏部侍郎，知静江府，因任六年，官鬻弊革。未几，代者飞语中公，有袁州行。光皇登极，念公故宫僚，许自便，既归而没，公论惜之。
胡国瑞，字嘉言，郡人，登崇宁二年进士第，以博学称。大观初，命修《九域志》，寻为删修官，又除为编修官。时奔競成风，公独以在馆中为乐，不觊他官。宣和寇起，乡郡命公为乡导剿之。后仕至吏部侍郎。
叶三省，字（缺），郡人，以太学生释褐，仕为中书舍人。绍兴二十二年，坐□（缺）休兵为非，下之理，责居筠州。
喻樗，字子才，登建炎二年进士第，尝受业龟山。赵忠简公崇尚洛学，荐公除正字，告祠有曰：顷穷西洛之渊源，遂见古人之大体。虽为众所嫉，而忠简知之益信。有《中庸大学论语解》及《土泉语录》行于世。宝祐甲寅，知州季镛绘肖于学宫，祠之。
叶义问，字审言，郡人，登建炎二年进士第。绍兴二十九年为吏部侍郎。时相主和议，兵备寖弛。公奏有备无患，请防海道、守淮甸、遣戍卒、严斥堠、揀军、牧马，此六者今日急务，卒行则不及，预备则有余。寻除兼尚书。三十一年，以知枢密院视师江淮，遂有采石之捷。
马大同，字会叔，郡人，登绍兴二十四年进士第。自为小官，即以刚介闻。改秩除国子监，簿对便殿，上与语则奏不然。明日，谓宰执曰：夜来，马大同奏对，朕与之辩论，凡不然朕说者三，气节可喜。由是简知孝庙，有大用意。后每对上，辄陈恢复大计。历中外要官，必求尽职，以洗冤泽物为己任，所至虽遐僻，童孺无不知公名。仕至户部侍郎。
赵彦肃，字子钦，郡人，号复斋先生。天资孝友，留意圣贤之学，穷理尽性，弗深造自得弗措也。登乾道二年进士第。会光皇遗剑，辍三年不仕，宰臣周必大荐之孝庙甚力，先生益以近名为嫌。仕止宁海节度推官。有《易说》及《广学杂辨》、《士冠士昏馈食图》行于世。朱文公观其书叹曰：近世未有如此看文字者。嘉定己卯，知州郑之悌即祥符寺遗址建堂祠之，命学官春秋诣祀。宝祐甲寅，知州季镛，复绘肖于学宫之先贤祠。
郑颖，字茂叔，郡人，游太学有声，登嘉定十年进士第。宦辙所至，辄以最闻。守嘉禾，以理卿召，言者诅之，且逮吏稽在任出纳，擿其疵，无所得，私叹服之。后其子璹为大理评事，会时相以意嫉边守，下之理，必死之。公谓璹曰：杀人以苟容，如天理何！璹奉法如公教，竟以忤归。公笑曰：是足为吾子矣！公自嘉禾归，十五年竟不复仕。
钱时，字子是，郡人，号融堂。少力学自贵重，后著书立言，以乡先生称。尝以易领漕举，试南宫辄不利，绝意仕进。嘉熙二年，宰臣乔行简奏上，补迪功郎、秘阁校勘，两入史馆，终不蘄显仕。有《周易释传》、《尚书演义》、《学诗管见》、《春秋大旨》、《四书管见》、《两汉笔记》、《国史宏纲》、《蜀阜前后续稿》、《冠昏记》等书行于世。宝祐甲寅，知州季镛，绘肖于学宫之先贤祠。

景定严州续志卷四
                                            
山
郡之镇山曰仁安，支脉蜿蜒，下走平旷，其缭入郡城者，各有名，前志不书，乃今书之。
锦砂岡元字犯光庙嫌讳：在城内北，正脉融结，萃为郡治。
东山：在郡治东。
秀山：以秀亭得名，西连东山。
建安山：在百顺门内。
樊家山：在雄节营北。
道埸山：以陈尊宿得名，西连西山。
水
新安江、东阳江合流于城东南，前志列于建德县下，今不再书。摭湖井之宜书者书之。
西湖：在城西南，祝圣放生池在焉。景定二年秋七月暴雨，仁安山洪流迸出，决湖趋江，湖涸遂芜。今侯钱可则亟以冬隙堤之。明年正月，祝尧之日，放生于湖如常年。碧波溶溶，鳞介咸遂，邦人乐其有爱君之心焉。添倅东阳楼晏为之记。
郡城，岸江枕山，泉味甘冽，旧为井者九：曰桂泉，在双桂坊；曰清泉，在子城外西北；曰华泉，在兜率寺西百步；曰甘泉，在军门内西；曰酿泉，在郡圃今连筒入公库，资岁酿；曰秀泉，在添差通判衙东；曰海底泉，在和平门内西；曰龙泉，在安泰门外；曰碧波泉，在嘉贶门外。或谓甘泉、秀泉不列于九井，然皆未有考焉；其他绠汲之所尚多，如双井，在善教坊南小巷中；蟹黄泉，在樊家山下；舍人井，在舍人桥东；丁家井，在濠堘墈下路北；龙泉，在锦砂岡西今连筒入三务，资岁酿，是皆宜书。

寺观
寺观，比前志无大更革，摭其关于郡典者书之。
郡官之祀圣满散，诣天庆观兜率寺。
郡官之行国忌香，诣能仁院。
郡官之追崇徽庙，诣南山光孝禅寺。
郡官之劝农，诣近郊寺院，无常所。
法善禅寺：旧在州城内东，今城西九峯庵，请具额。
甘泉道院：在军门内西。井于阛阓中，民居偪仄，易秽。绍定戊子，知州陆子遹买民地，为亭覆之。近道院以奉佑圣，郡以羽士主之。
东山道院：在子城外东。景定庚申，知州谢奕中建，以羽士主之，亦奉祐圣。

祠庙
郡为吴俗，昔多祠宇，自张宣公知州，斥淫祠之不在祀典者，故今所奉皆名神。摭其更革者志之。
城隍灵应庙：在子城内西，神以建安王为称，然莫知封号之始。景定辛酉，今侯钱可则荐请于朝，始赐额灵应，更辟庙门，以侈新渥。
祠山行宫：旧在兜率寺东庑间。淳祐辛丑，知州王佖，辟寺东废址迁焉。南临通衢，庙貌斯称。郡博士桂锡孙为记。
梓潼真君行祠：旧在天庆观庑间。景定庚申，今侯钱可则拓地于观之右，大饬祠宫，南临通衢，面势轩豁。明年大比，士之领荐者拱前后，率有吉谶，今吏书叶梦鼎为之记：
景定二年大比兴，贤太守寺丞知严陵钱侯，即郡之桂华坊作梓潼真君祠，世言帝命司桂籍，主人间科级者也。介教授郑君瑶以书来徵记曰：唯严陵山水秀天下，钟奇产英，魁儒相继出，志道义，崇气节，不但以词藻名世也！声光荡摩，达于疃畊濑钓之区，家诵书，人业儒，交勉为士君子之行，又不但以名弟相眩慕也！侯始至，谂其国俗，而喜尚之，凡学宫爼豆之事，庖廪之供，必敬必饬，乃复经始斯役，揭虔妥灵，蘄以相斯文，福多士。艺闱设棘，而祠宫适成，群六邑之彦，雷动雾滃，顾瞻奂轮，兴起风烈，至有感吉梦而占上游者，斯亦异哉!余唯上以德艺宾士，士知自修而不蘄上之知，古之道也。自科目兴，应书自衒，而古意日以薄，顾复使大魁修剑者流，盼盼焉乞灵于神，以志一得，余始惑焉。既乃访之蜀珍，稽诸誌课，则知神之生也，世以忠孝显。夫忠孝百行之魁冕，其刚大浩然之气，精纯不二之心，耿耿宇宙间，殆日月并揭，河汉同流，风霆烈而山岳峙也！眉山苏公所谓“不依形而立，不特力而行，不待生而存，不隨死而亡”者，其是物欤！是以神之庙食被四，蜀人士严奉，如锦官夫子石室、诸葛忠武祠，历千百载若一日。中更西事沸扰，黠酋暴客，过辄投戈罗拜，是何威灵气焰，动悟人物如此。秉彝好德，无间哲愚，是必有以触其天矣！国家籲俊尚贤，三岁有诏，与郊见神示之典同；万乘临轩，与册拜公孤之仪等，甚重事也。士由此选，盖将致其为臣为子之大节，明纲常以准世，弘德业以庇民，顾岂使之弄鈆椠，徼禄利而已！今贤侯身劝为驾，尔严之士，方衮衮上春官，奉大对，当思天高地厚中，立此身，君亲之报难穷，忠孝之节易扰，唯无负于君亲，即无愧于天地，而亦不为尔神羞。此侯作祠之初意，所以望尔士者厚，而垂教思者远也。抑神九十四化之说，祝夫傅会，侮圣渎灵，世未有明辨之者，而神阴翼世教之意泯焉！夫化者，谓能神其道以化俗，非如释氏以幻为化也。故神之福善也，恶者化而为善；神之祐顺也，逆者化而为顺。神之好是正直也，邪者，谄者化而为正直，皆忠孝之感也。洋洋乎在上，必有监于斯言。侯名可则，吴越五王后，丞相魏国忠靖公嫡孙，盖世载忠孝云。大中大夫、权兵部尚书、兼权吏部尚书、兼同修国史实录院同修撰、兼太子詹事，宁海县开国男，食邑三百户，天台叶梦鼎记。朝奉郎、主管成都府玉局观方逢辰书。朝奉大夫、新除宗正少卿、兼太子侍读留梦炎题。
灵顺行祠：为楼，跨龙津桥，嘉泰元年建。
招商神祠：在辑睦坊北，祠废已久，地为民居。淳祐，火延数十百家，自居祠地者始。郡以民请，复建祠。然旧以招商为名，岂非土俭俗贫，假懋迁之利，以粒斯民，故汲汲然耶。       
雀府君庙：在子城西巷内。
天王堂：在子城西北隅。

古迹
郡相传有三阜元字犯光庙嫌讳、九井。若九井，既志之矣；三阜，俗传为郭璞窨，一在通判厅治前，一在建德县厅治前，一在水南。
大悲殿北有古井焉，陶土为栏，识岁月其上，盖天宝三年三月也。且识是年米，斗二十钱。

碑碣
《集古录》载此郡，唐时石刻颇不一，今往往不存，其所存者，前志已辑之矣。兹志其后来者焉。
御制戒石铭。守臣颜为立石。
御书籍田诏。守臣罗汝楫为立石。
锡宴戒州县御笔。守臣赵孟传立石。
戒贪并录勋裔御札。守臣李介叔立石。
训廉御札。守臣钱可则立石。
司马温公训俭文。知州卢宪立石。
申用全会入纳回降本末。知州颜颐仲立石碑阴旧为篆，书人风歌，知州卢宪模立。
申免严婺两易未绢始末。知州王佖立石碑阴旧为减免丁钱盐绢本末，知州詹亢宗述。
右在设厅。
知州提名二。琴川冷世光撰碑阴：其一，张魏公钓台诗；其一，重修军门楼记。
范文正高风堂记碑阴刻泰山寿字。
范文正公桐庐郡十咏碑阴：建千手千眼观音记。
张宣公祀仁安山祝文。
重修浮梁记三。其一、三省架阁黄灏，为知州郑之悌撰碑阴旧为蠲减诸县赋敛省札，知州宋钧述；其一、朝奉大夫许邦宪为知州谢德舆撰；其一、郡人方逢辰为知州李介叔撰。
修谯楼记。校官郑瑶为知州谢奕中撰。
经总制钱始末。知州许兴裔立石。
申用全会纳坊钱本末。知州章大醇立石。
瑞麦宣付史馆省札并图颂。今侯钱可则立石。
平籴仓记。郡人黄蜕为知州李介叔撰。
拨代解婺州绢籴米饷军省札。知州钱可则立石碑阴同上。
四公帖。韩魏公、富郑公、文潞公、范文正。
诅楚亚驼文。
狐鸟亭记。知州郑之悌立石。
明道、东坡二先生训语。
   右在高风堂庭庑间。
通判题名二、西园记。建德县尉康朝撰。
   右在通判厅。
御制至圣文宣王赞及加号诏碑阴刻瞻学产段细数。
御制八刑八行诏。
皇帝赐辟雍诏。
御书孝经。
御书赐学官诏。
   右并立石大成殿。
教授题名。
进士登科记。赵清献公知州日始立石，后知州郑滋易石增广。
续登科记。知州谢德舆立。
赵清献公初学诗。
增置学田记。郡人詹炎撰。
育英堂记。今礼书杨栋撰。
重建学门记。校官江一鹗撰。
苏公简乡饮诗。
陆放翁诗帖。
   右在州学。
重建军门楼记。参政徐清叟为知州吴槃撰。
重修西湖放生记。添倅楼晏为今侯钱可则撰。
梓潼庙记。今吏书叶梦鼎为今侯钱可则撰。
城隍灵应庙记。校官郑瑶为今侯钱可则撰。
济川桥记。校官郑瑶为今侯钱可则撰。
溪山伟观记。校官郑瑶为今侯钱可则撰。
吕成公作重修严先生祠堂记。虞佀良书，世称一美。旧石毁于火，仅存断阙，过者叹息。今侯钱可则砻石临鑱之。
重修钓台书院记。郡人方登为今侯钱可则撰。
  
书籍
郡有经、史、诗、文、方书，凡八十种，今志其目。
六经正文        语孟正文         栎斋礼记集说
玉藻讲义        通鉴记事本末     南史
唐鉴            周子太极通书     胡氏春秋传
胡氏春秋通书    春秋后传         春秋后传补遗
尚书说命讲义    尚书无逸讲义     谢先生论语
尔雅义          近思录知郡华文钱寺丞任内刊
近思续录知郡华文钱寺丞任内刊
横渠集           朱文公家礼       朱文公小学书
南轩先生文集     融堂四书管见知郡华文钱寺丞任内刊
师友问答         鹖冠子           鬻子
程氏遗书         己易             世说
新定志           新定续志知郡华文钱寺丞任内刊
严陵集           严陵别集         钓台诗 
钓台续集         钓台别集         皇甫集
大字刘宾客集     咸平集           陶山集
徂徕集           定肃颜公文集     剑南诗
剑南续稿         江谏议奏议       阃範
关化书           洛阳名园集       开元天宝遗事
圣政草           老学庵笔记       乡饮酒记事
窦氏联珠         省事老人集       陈宋集
西崑酬唱集       唐御览诗         钜鹿东观集
潘逍遥诗         东里诗           千岩集
七里先生自然庵诗 清真集           顺庵集
史氏指南方       史载之方         卫济方
本事方           二典义           产宝方
癕疽方           清真诗余
                                       
景定严州续志卷五
                                                        建德县
县为附庸，凡赋敛率输于州，县无赢赀，亦无逋责，土俭俗醇，治贵简静。知县事率京官为之，佐官有丞、簿、尉、主学，兵官有管界寨巡检。
                     
学校
县有宣圣庙，圮于水。嘉定戊寅宰陈德一，始即县门内东建庙。淳祐庚戌宰惠德夫，建门庑堂序，名讲堂曰明伦，即堂庑为达德、尊德、明德、建德四斋，堂北为直舍，曰忠恕。潛斋王埜作记。
乡里
县管乡九，其为里者四十，详载前志。独新亭乡之孝悌里，淳祐丁未，太守高斯得书里名表之。
官廨
县治在子城外东，公厅之左为近民堂，右为清白堂，中有道爱堂。知县题名
绿车青节，胙土苴茅，红旆碧油，建旄授钺，严陵其三圣之始基乎！面受二江，背负一龙，弦歌满城，密依治镇，建德其六邑之冠冕乎！然则绾铜章，纡墨绶，为邑长于斯者，是不可以无纪也。植学制此来，窃谓当今天下，每叹无可为之邑，正以赋输不均，催驱良难，幸而粗可展布，人不当忘其所自来，遂由宝祐令君京尹、户侍潜公而下，乃为一碑。盖公之为是邦也，约供上之所出，均田赋之所入，一毫不求多于民，民至今利赖之，而宰亦藉是多满去。庸冠首刻，敬诏方来，使后之县大夫，无忘公意，相与守之，则是名也，流芳垂荣，何千百年。庚午长至拟。承议郎、知建德府建德县，主管劝农公事兼弓手寨兵军正，赐绯鱼袋余植记。朝请大夫、试尚书户部侍郎兼同详定敕令官、兼知临安府浙西按抚使潜说友题盖。
潜说友从政郎侍班改，宝祐五年十二月到任，次年正月改宣教郎，开庆元年十月改添差行在点检，赡军激赏酒库所主管文字。
孙桂发宣教郎，开庆元年十二月十一日到任，景定二年正月二十七日除主管官告院。
吕宝之宣教郎，景定二年二月十五日到任，至四年四月二十八日离任。
游镛宣教郎，景定四年六月二十八日到任，景定五年十一月离任。
赵与禾资 奉议郎，咸淳元年八月十一日到任，当年九月内准告转承议郎，咸淳二年三月内准敕赐绯鱼袋，咸淳三年七月内准尚书省札子，奉圣旨差通判建德府，填见缺。先是宰邑之次年，民以旱涝告，遂请于朝，得粟一万斛以济。暨解任，以积下俸钱，并通判厅办备堂以物钱，预为本邑人户，代输咸淳四年茶租钱一全年于府。
余植通直郎，咸淳三年十月二十一日到任，四年五月转奉议郎，咸淳七年正月二十二满替。
山
邑境皆山也，摭其著名者，以补前志之缺。
高峰山：去县东五里许，仁安山之支也，圆通院居之。累甓为浮图，在其巅。旧传有识云：卯巽二峯重建塔，状元从此魁群英。此正卯位。
南山：与城对峙，马目山之支也，光孝禅寺居之，有浮图七层。
屯军山：去县西一里许。
屏风山：去县西二里许，自旧封禁。
橘山：在东阳江之东，去县十里许。巅不可登，上有罗浮橘一本，橘熟风飘墮地，得者诧为仙人橘。
万岁山、明山、岩山：在新亭乡，峦秀环耸，为佳山水处。
五宝山：在建德乡，并新安江西溯八十里。五山共一源，曰金山，相传石上有金牛足迹，因以为名。曰银山、铜山、绿山、铁山，皆以地所产得名。宋唯铁山尚资冶课，余皆矿竭坑存。
杨溪峰：在慈顺乡，峰如卓笔。
尖山：在宣政乡，峰亦峭拔。
水
前志不及溪涧，今志其达于江者。
杨溪隶慈顺乡。
下达溪隶慈顺乡。
马目溪隶建德乡。
绪塘溪隶龙山乡。
黛潭溪隶龙山乡。
    右在邑之西境，入于新安江。
吴家溪隶白鸠乡。
洋溃溪隶白鸠乡。
大洋溪隶宣政乡。
小洋溪隶宣政乡。
    右在邑之南境，入于东阳江。
苔溪新亭，两源之水出焉隶新亭乡。
胥口溪隶芝川乡。
坌柏溪隶芝川乡。
     右在邑之东境，入于浙江。
桥梁
道城北，度仁安岭与驿道合，阻溪而为桥者四：在龙山乡者曰大兴桥，在芝川乡者曰朱紫桥、治平桥、杜息桥。唯治平桥有田百亩，给修造费，里人童天任所捐也，今命钓台九陇寺主之。余桥非驿道不书。
寺观
寺观在郊关者，已于郡志志之。今志其余，以补前志之缺。
报恩光孝禅寺前志名广孝寺：寺有潇洒亭，为一郡胜处。景定改元，东岩钱公可则由上饶入觐，登亭有诗云：“有缘结得南山境，潇洒亭高最可人。此境古今吟不尽，熙熙客里且行春。”明年六月，开藩于此，岂非有“行春”之谶欤。
九峯法善寺：前志为九峰庵，后请州城废寺，易其额。
圆通院：即前志高峰院。
普证院：在仁行乡。嘉熙间，僧维政请处州废额建。
万寿寺：在芝川乡。淳祐间，邑民请南山旧额建。
多福院：在龙山乡。嘉熙间，邑民请仁安山废额建。
普济院：在建德乡。建炎间，邑民请桐庐县废额建。
善济庵：在仁行乡。宝祐间，僧文行请额建。
思济庵：在芝川乡。淳祐间，邑民请桐庐县废额建。
永隆宫：在龙山乡，距城七里，曰青山。淳祐间，道士许守正请遂安县废额建。
凤翔观：在慈顺乡之朱池。宝庆间，邑民请分水县废额建。
西真宫：在建德乡之铜山。道士邵含光请遂安县废额建。
龙兴观：旧在仁安山之巅，观废，为仁行乡泽山新观请额云。淳祐壬子，仁安山复自为观。
祠庙
广济庙：盖绍兴甲子所赐额也。前志止云仁安灵应王庙，纪神号曰忠显仁安灵应昭惠王。嘉熙丁酉，改昭惠为广泽。淳祐壬子，申锡嘉号曰忠显灵应广泽孚惠王。
顺济庙：前志止云两港龙王庙，淳熙己酉始赐庙额。庆元庚申，封新安江之神，曰灵济侯。开禧改元，封东阳江之神，曰广润侯。
岘山羊太傅庙：在新亭乡之和村，神名祐乡。有游襄岘者，夜梦神告之曰：吾与汝俱游而乡，幸归而祠我。梦者橐香火以归，即丛居中隙地为庙，后大水漂去。庙有石香炉，高五尺，逆流里许止溪次，殆类人徙，因即地建祠，水旱祷之率应。
徐偃王庙：在慈顺乡。昔徐姓自太末徙是乡，因建行祠。
蒋山神祠：在龙山乡。旧传，即金陵蒋山人也。
翊忠侯庙：在龙山乡，姓潘氏，名世雄，盖里人也。宣和间，以力勇御寇有功，死，故庙食。嘉熙丁酉赐侯爵，校书郎杨幼度为之记。
古迹
石船：在胥口西半里，濒江丛石中，长一丈半，宛然小舟也。春水退，乡民视舟中沙石多寡，占一岁籴事，沙游籴贱。盖民食仰泛舟，唯恐籴梗，故嗜识酷至此。
石澳谼：在慈顺乡徐村。有旷地数千顷，无水不可耕。徐氏叟穴山三十丈，注水南下，遂为良田，刻石识崖上。盖天圣二年也。
碑碣
绍兴恤刑诏。知县杨彦立石。
绍兴御笔耤田手诏。知县张华立石。
嘉定蠲减版赋始末。知县潘桧立石。
集义莊记。郡人方万里撰，知县孙自中立石。
县学记二。其一、嘉定戊寅诸葛安节撰。其一、宝祐甲寅潜斋王埜撰。
救荒记
士大夫，有民有社，得常相安于丰年乐岁间，非至幸欤！天运靡常，凶饥代有，载考史籍，赈之者，亦多术矣。大略不过发公廪，致贩商，分私积，皆因其有尔，苟无焉，计安出哉！山多田少，吾郡为甚，建邑为尤甚。岁登甲户无余粟，中产不足伏腊，农可知已。仰于邻邑，仰于邻郡，樵苏亦仰于京师，小歉则直倍他土，势也。然射利者趋之，民犹免于莩。咸淳四年，水易陵谷，未几而旱，方数千里，凡建民所仰之地，率自救弗赡，颗粒无从至。明年春，乃捣鸟昧，採芜菁，至人屑山木之肤以为食，形鹄载途。今尹信安赵公与禾资，戚□（缺）不遑宁，曰：民飢乃尓，发廪乎？曰：无。招商乎？曰：无。劝分乎？曰：无。几束手矣。幸先是朝廷科粜丰储仓米于郡，乃捐俸回籴二百斛，率乡都裒助，以济疾若矜独之不聊生者。又曰：济有限也，则贷楮为之，祈哀请命，乞籴于朝。忱辞感动庙堂，恻然兴悯，仍拨丰储仓米一万斛，优其直以赈之，暨至曲防谆戒，无勺合不粒饥民之腹。迄事而麦已秋，田里翕然，举手加额曰：恩哉！尹之生我民也，异乎彼之因其有者矣。乡之任事者有喻于勋、何权、何自敬、何一之、蒋开、张大明、唐景龙、许汝弼、方兰孙、许万钟、洪容祖、洪仄龙、刘光祖、倪在钧、邵大中、徐安国、冯应得、钱东、陈大林、周文中、陈化龙、叶英发、洪奎英，凡二十有六人，曰：尹其无负新天子抚字之寄者，其事视古人为尤难，将纪以示民之不能忘。忽郡卒骚动，火民居，复灌城，城且澒洞，尹一言帖然以居。未几时旨就擢贰郡，众益叹服曰：岂此声音笑貌能为哉！乃叙其颠末属于余。余昨守尹之乡，闻其先君，静斋德椽偕崇，仿文正范公遗意，创义田以赒族之贫冠、昏丧、葬给有差。里或饥，赈无靳色。尹善继有加焉！而服者众矣！故其乡民两弄兵，皆相戒不忍犯，宜政行斯邑若是卓卓也。积而大之，岂止一乡一邑蒙其泽哉！于是乎书。朝奉大夫、主管建昌军仙都观黄宗仁记，并书。朝请郎、新除司农寺少卿兼敕令所删修官、知临安府浙西安抚使兼点检行在赡军激赏酒库所潜说友题盖。奉议郎、知建德县、主管劝农公事兼弓手寨兵军正、赐绯鱼袋余植立石。

咸淳御制字民铭
涖事必公，拊民必惠。迩者有训，亦既切至。咨尔令长，守以勿坠。宣朕实意，斯为恺悌。
臣恭唯皇帝陛下，嗣登宝位，七年于兹。朝廷清明，条贯快活，普天率土，涵泳至仁，诞保受民，益培邦本。乃者亲洒宸翰，申锡嘉铭，饬于抚字之臣，俾行公惠之政，其与太宗皇帝戒石御制，同一忠厚之心也，猗欤盛哉！臣叨恩学製，寔在龙潜之附庸，对揚王休，尤先诸邑。敬拜手稽首，飏言曰：公则律己无私，而毫发之不欺；惠则抚民以宽，而茧丝之不急。唯公唯惠，恺悌之政也，敢不恭命。谨以圣训，托之坚珉，耀当今而诏方来，垂无穷而施罔极，庶可以上副圣天子保民无疆之实意云。咸淳六年九月十六日，奉议郎、知建德府建德县、主管劝农公事兼弓箭手寨兵军正、赐绯鱼袋，臣余植百拜谨立。
 
建德县进士登科记
国朝以人文化天下，进士得人最盛。新定郡自咸平三年，由乡贡擢进士第，首于建邑得王君冕，自是举不绝书，名踵相望，唯斯邑为盛，岂非千峯耸翠，双湍泻玉，瑰奇特杰之观，潇洒清绝之气，独萃斯邑乎！又得非由范、张、吕、陆，泓涵演迤之学，仁义道德之化，首覃及斯邑乎！至如抗直节于东都圮极之余；倡洛学于火德再炎之始，又皆斯邑之景星凤凰，光绚宇宙，咸由科目进者也。今天子即位之元年，诏升藩府，遂以邑名其郡。粤四年，上御集英，亲策方内之士。植适以墨绶，学制斯邑，未唱第先，默有感焉，已而邑人首以恩贡擢第，应益彰也。是年斯邑合得四人，其三皆比居于城，视他时尤盛。顾瞻邑黌，自咸平迄今，独未有题名以揭斯邑之伟观，殆非所以表列前修，兴起斯文者也。植兹幸书满，辄采旧闻，攻石而书之。斯邑士气夙醇，文风寖盛，方来者尚源源也。且阙以竢续书，俾后之观者，自其登名，以要其远业之所到，知斯邑有人如此，则是记岂徒然哉！咸淳庚午长至拟。承议郎、知建德府建德县、主管劝农公事兼弓手寨兵军正、赐绯鱼袋余植记。
王冕咸平              许墀大中               许湜天禧
倪天秩庆历            倪天镇            喻房嘉祐
江公著治平            江公望熙宁            江公佐元丰
倪直侯元丰         倪直儒            方行可元祐
方鼎元祐               江公明            江公亮元符
王升崇宁               詹至崇宁           朱彪崇宁
詹公著大观         詹大声            姜师仲
詹大方政和            喻彦先            詹大和政和
 喻樗建炎戊申        王郊绍兴壬子         喻仲达绍兴戊午
汪虚中绍兴辛未      马大同绍兴甲戌       邓朴绍兴丁丑
赵彦逾绍兴庚辰        王恬隆兴癸未          赵彦肃乾道丙戌
邓先              姜大中乾道乙丑      赵仲友淳熙壬辰
朱承孙            赵彦迥            赵不禄
詹炎绍兴癸丑        朱仲泙庆元丙辰       郑诲庆元己未
滕承孙嘉泰壬戌        许大声            赵师诚开禧乙丑
赵汝端            方秘              赵彦巘
赵儃夫            马高嘉定戊辰        胡诚一
方俌              柴锐嘉定辛未         方万里
赵琖夫            林炎嘉定甲戌         詹仁泽
赵榘夫            赵师縡嘉定甲未       马登龙宝庆丙戌
 赵孟脩            赵师缉             赵爖夫
赵汝绾            赵汝得             赵彦岳
方应旂绍兴乙丑      洪牧               姚梦角绍定壬戌
赵由迪端平己未        方洪嘉熙戊戌         赵采夫
邵甲淳祐辛丑        赵于椯             马季麟淳祐庚戌
黄应棪宝祐癸丑        赵与东宝祐丙戌       赵树夫咸淳乙丑
赵必犹            赵由暹             赵必滟
赵神夫            赵希漱             赵示贺 夫
赵希濿            赵时礽             周雄咸淳戊辰
朱文龙            赵必范             赵希洀

孝行记
天地之性人为贵，人之所以异于物者，以其有纲常之道也。则夫事亲以孝，乃人子当为之事；五致未备，不可以为人。然自世降俗微，知之者鲜有能卓然尽其难能之孝，而出于天性之自然者，是尤可加尚也已。植学制此来，实在圣天子潜藩附庸之邑，去天咫尺，故斯民之濡染孝治者最深，迩年其民以孝行闻者五人焉。举善而劝不能，长民之职也，用刻姓名，以劝来者。咸淳七年岁次辛未元日，拟承议郎、知建德府建德县、主管劝农公事兼弓手寨兵军正、赐绯鱼袋余植记。
何崇源：居买犊乡右廂，列字井安泰坊。母蒋氏年八十四岁，昨于景定四年七月，抱患沈重。其何崇源于右股割肉，煮粥饲母，即愈。又于咸淳五年七月，其母再疾，何崇源复行割股，母病随愈。本县审实，躬亲存问，申府支给，仍永免户役。
陈师清：居仁行乡十九都谢田。母王氏，年八十六岁，于咸淳五年六月，抱患危笃。其陈师清就右脅取肝，煮粥餧母，即安。本县审实，申府支给，仍免户役。
蒋德定：居买犊乡左廂，寒字井醋坊巷。母吴氏，年七十岁，于咸淳六年九月，抱患沈重。蒋德定就右股割肉，煮粥饲母，即愈。本县躬亲存问审实，申府支给，仍免户役。
徐大发：居慈顺乡十三都朱池。母刘氏，年七十岁，于咸淳六年七月，抱患危重。其徐大发，同姊徐五娘，各就左股割肉煮粥饲母，即愈。本县审实，申府支给，仍免户役。
徐五娘：大发之姊也，与其弟割肉疗母，不约而同，尤闺房女子所难，盖出于天性云。



景定严州续志卷六
                                
淳安县

县视他邑为壮，民物粗藩庶。昔病版籍漶漫，县计倚凿空，比更修明，病亦仍昔。知县事，率京官为之，其佐官有丞、簿、尉各一员。旧有酒官、税官各一员，酒官废已久，今侯钱可则闻于朝，并省税官。寨二：曰威平，去县西八十里，其官为徽、严二州都巡检使；曰港口，去县东二十里，其官为淳安、遂安、寿昌三县巡检。县之东乡曰长乐，距县最远，期限率不应，嘉定初议置东尉，不果。
学校
县即宣圣庙学为。其讲堂曰化成，为斋四所，东西南北，位置得宜，堂皇深邃。其直舍曰兑轩，岁久滋弗治。淳祐甲寅，知县石孝闻，属邑寓洪如云，董修造事，邑人士叶力裨助，不日轮奂。蛟峰方逢辰为之记。
乡里
县管乡十四，为里者一百一十有二。
前志，开化乡有西郭里、富皇里。据县志，富皇里隶梓桐乡，而开化不属西境，不应有西郭里，盖风潭、赉爵二里是也。
前志，仁寿乡有飞龙里、风潭里、赉爵里。据县志，风潭、赉爵合隶开化，其在仁寿者盖崇贵、桐桥二里是也。飞龙里今改曰云程。
安福乡，先是上一字犯光宗庙讳，改今名。
和义乡，旧名青溪。淳熙己亥，知县陈煜以乡民首应义役，白郡改今名。
永平乡管里十。嘉定戊寅，知州郑之悌以其里人方彝事父母孝，名其里曰孝养。又詹时泽兄弟有爱终身，名其里曰友恭。
招贤里旧名富村，融堂先生钱时所居。郡侯钱可则，以先生膺天朝特起之招，易以今名，并书其扁，又建坊于郡、县以表之。先生讲学著书之所，为斋者四，曰：冬窝、安素、高齐、蜀阜。为堂者三，曰：此山、敬止、庆光。登临吟咏之所为亭者五，曰：岿然、岁寒、咏归、野翁吟、光风霁月。其归自史馆也，乃创经史阁，以贮所著书籍云。
双生里，旧名来爵，以里人卢□（缺）居产双竹，知州李介叔易今名表之□（缺）请濒江为栖，曰天边风露。
官廨
县治在县城正北，其公退，有学爱堂、制锦堂、读书林、正己轩。县圃有亭，曰秋风，曰凭远。
丞厅有亭，曰见山，曰胜最。
尉司有轩，曰梅隐，曰拄笏。
万寿亭在县西濒溪，为祝圣放生之所。
知县题名
县志题名，自至道三年孙谠始，今自宝庆以后，并记其次。
戴师圣、赵希王翟、杨宗元、祝孝颍、庄梦说 、蒋  衡 、王  昱、         
黎祖昭、王 垍 、谢挺之、钱难老、赵崇嶓、虞  兟、冯如愚、
吴  楹、石孝闻、赵与渥、史琦卿、张  壎、叶汉老、叶澜孙
山
南山：在溪南，为县治对山。岩石层缭，林木阴翳，有亭曰物外，一邑奇观也。
圣姥山：在龙山乡。山巅有平地，余一顷，洞泉冬夏不竭，祈祷辄应。
紫盖峰：在安福乡。山腰微瘦，上乃旁拓，形如拥盖，因以为名。
並桃山：跨常乐、永平两乡，高出众山上，一登绝顶，杭、歙、衢、鹜之山，依约在目。山下望之如二桃，因以得名。
水
放生池：在县西转教寺前，即溪。禁采捕，临流为亭，曰万寿。面对雉山，亦禁翦伐。
古渠：在县城内，引西山泉，经县市东注，岁久淤塞，雨潦无所决泻，居民病之。淳熙已亥，知县陈煜，庀夫浚治，力复其旧，民以为便。
清心泉：在县门内东。
西井：在县西。护以铁栏，围一丈五尺，政和七年铸。
坊市
县市为坊者，一十有二，曰宣化、曰佐理、曰登云、曰櫂桂、曰从桂以胡氏世科名、曰延桂以郑氏世科名、曰还淳、曰阜民、曰惠安、曰时雍、曰固业、曰熙春。
状元坊二：一在县学前。以淳祐丁未，邑人黄蜕为大对第（一）〔二〕，知县虞兟建。一在邑东新桥。以淳祐庚戌，邑人方逢辰为大对第一。
桥梁
县市濒溪，即税务之南，跨溪为浮梁，旧名百丈桥。淳祐丙午年，知县虞兟改曰青溪桥。
县市石桥四：东曰新桥、社桥，西曰白塔桥、西硎桥。
惠人桥：在龙山乡。跨合阳溪三十丈，累石为趾，架屋其上，后经水毁，未复。
马岩桥：在安福乡。制如合阳桥，而其长过之。
蜀溪桥：在威平寨西北五里。
寺观
上善观：在溪南二里。嘉定甲戌，道士唐师直请龙山乡废额建。今龙山亦自有观。
神景宫：即旧真应庙。开禧乙丑，道士闻若诺，请县西废额名之。
建兴寺：在永平乡。
神景寺：在永平乡。乾道间，请县东尼寺废额建。
桐山院：在长乐乡。后唐长兴三年建。
龙岩寺：在和义乡。绍兴甲子，僧善庆请尼寺废额建。
法华院：在永平乡。嘉定乙亥，僧道冲请在城兜率寺子院废额名之。

祠庙
东岳庙：在县东南。
五灵王庙：在城隍庙左。
戈府君庙：在县西五里。旧传：神事吴越，提兵御敌不利，敌断其头，并弃之。神右手持剑，左手自提其头，行至今祠所，仆焉。既而风雨晦冥，雷电震耀，乡人骇其神异，即地为庙祀之，水旱祷焉！
弘仁广信王庙：在永平寨西。
贺太守祠堂：在永平乡。邑人以其始分叶乡为郡，目为叶乡土神。吴贺齐。
王押衙庙：在安乐乡。旧传：神事吴越，以勇力传，御盗有功。押衙，藩镇时官称也。
忠烈侯庙：即都督庙。前志遗其侯爵，嘉定丙子，县尉何元寿访得之，始以爵名。
灵祐庙：在长乐乡。神姓范氏名稔，宣和中，以阴功助辛兴宗讨贼有功，兴宗表闻于朝，诏赐今额。邑人邵拱记。
忠助庙：在县西。神封忠济侯，姓汪氏，即歙郡英济王子，绍兴己未赐今额。
广惠行祠：在县治南。嘉定乙亥，知县应与撰建。
英烈庙：在永平乡。神歙人，姓钱氏，长名嶨，季名觷，生有别业在永平。宣、靖间，团民兵，卫乡井，有方略，众服其令。建炎乙酉，乌珠大举深入，驾幸海道。敌制临安，溯浙江而西，二侯与邑人方庚，率民兵三千人东赴，至桐庐县西，视牛头山迫险可得志，布置迎敌，大败敌众，敌遽北去。后以功，各补承信郎。绍定庚寅，江东部使者列其功，请立祠于岩，赐庙英烈。绍定癸巳，歙民复请赐爵，乃封嶨为惠显侯，觷为惠济侯。
古迹
仙居祠：在龙山乡渐山之麓。洞有石龙，水从龙口流注盆池中，常满不溢，人不知所从泄。遇旱，迎水祷之随应。
太子城：在梓桐乡普慈山之巅。相传晋太子避地，筑城其上，今迹犹存。
碑碣
重修放生池记。奉议郎罗颂撰，知县陈煜书。
社坛记。承议郎陈愿撰。
县厅题名记。知县俞彦与撰。
重修县学记四：一系邑人朝奉大夫方闻撰，一系邑人方有开撰，一系从政郎郑煜撰，一系邑人方逢辰撰。
进士登科题名记。知县吕南夫撰。
元祐党籍碑。县尉司马逨刊于县学，与绍兴承贤碑对立。
绍兴御书籍田手诏碑。丞相鲁怀立。
蠲减经总制钱记。奉议郎应镛撰。
韩昌黎遗像碑。知县陈煜立并赞。
重修谯楼记。宝章待制程公许撰。

景定严州续志卷七
                                      
桐庐县
县濒浙江上流，以舟车所会，素号佳邑。今虽不逮于昔，而俗醇事简，不害为易治。知县事率京官为之，其佐官有丞、簿、尉各一员。酒、税务旧有官，今郡侯钱可则始奏省之。由合江而东有寨，为严、衢、婺三州巡检。

学校
县旧有学在县治东北，其讲堂曰明伦。四斋：曰进德、曰育英、曰上达、曰尚志。嘉定间，始间櫺星门，宝庆间，乃建御书阁。
乡里
县管乡十八。前志为里者四十有二，今凡四十有四。
桐庐乡有衣冠里，长乐乡有守直里，孝仁乡有孝义里，水溃乡有桃岺里，而前志俱不载。
孝泉乡，前志管里三，今为里者二，曰仁孝，曰邑端。
金牛乡，前志管里二，今为里者三，曰通溪、曰孝泉、曰侯渚。
定安乡，前志管里五，今为里者四，曰怀仁、曰横山、曰桐洲、曰新兴。
至德乡，前志管里九，今为里者八，曰如曾、曰下村、曰潮逆、曰厚伦、曰移风、曰普贤、曰白石、曰冻洲。
坊市
县为坊者一十有九。
依德、赞治、近民、熙和、阅武、育英、慈孝、阅礼、富仁、宣化、旌义、双桂、甘泉、兴贤、仁菜、攀桂、朝京、曲阜、寿域。
官廨
县衙：在县市西、其公厅之左为读书林，右为虚舟斋。县圃有楼，曰双清。亭曰更清、曰西麓、曰山亭。丞、簿、尉廨，皆在县东。淳祐壬子水毁后，唯簿廨尚可居，丞占桐江驿为廨，而尉乃下僦民屋。
庆丰楼：在县衙外东，酒垆寄焉。
税亭：在县市濒江，其街北为酒务。
皇华亭：在县东北三里。
拱翠亭：在县西二里。
马驿：在圆通寺西。
合江亭：在县市东。知县杨瑱重建，潜斋王埜书其扁，天台吴子良为之记。
惠民仓：在常平仓后山下，为小楼，以居掌键者。知县赵汝漟建。籴米有余，赈不足，邑人便之。今唯仓存。
知县题名
赵汝惮奉议郎。嘉定十七年三月二十九日到任，在任转承议郎，又转朝奉郎。宝庆三年正月，特差临安府城北厢。
章  栱承议郎。宝庆三年二月十七日到任，在任转朝奉郎。绍定元年三月通理满。
庄梦说通直郎。绍定元年三月十七日到任。
刘扬祖通直郎。绍定二年六月十四日到任，在任四年转奉议郎，又转承议郎。五年十一月替。
赵汝骧奉议郎。绍定五年十一曰十六日到任，在任转承议郎。端平二年十二月十一日替。
洪  薿宣教郎。端平二年十二月十二日到任，在任转通直郎。
赵汝漟
季  著奉议郎。嘉熙四年闰十二月初十日到任，在任转承议郎。淳祐四年二月十一日替。
潘大雅奉议郎。淳祐四年二月十二日到任，在任转承议郎。淳祐七年四月十一日满替。
何处任宣教郎。淳祐七年四月十二日到任。
杨  瑱宣教郎。淳祐八年六月初八日到任，在任转奉议郎。淳祐十一年六月二十九日满替。
叶  揆
徐  镈承事郎。宝祐元年三月十五日到任，在任转宣议郎。宝祐四年四月初四满替。
吴  衍奉议郎。宝祐四年四月初四到任，当年七月二十一日除奏院。
盖  澄奉议郎。宝祐四年十月初十到任，开庆元年十月初三日去任。
蒋之瑞宣教郎。开庆元年十月初三日到任，景定三年十二月十一日去任。
胡太古通直郎。景定三年正月十六日到任。

山
金紫岩：在桐庐乡，距县十五里。相传岩有异光若金紫，因以为名。
白雾岩：在桐庐乡。山最高，将雨先雾。
龙洞山：在常乐乡。行羊肠半舍许，有石曰洞门，中乃夷旷，广法寺居之。山巅有龙门池，流水溉田，足以供僧。
独高峰：在常乐乡。嘉定间，径山僧妙机为浮图其上，郡人杨缵书其匾。
牛山：在孝泉乡。去县西十五里，并浙江而北。南渡时，乡兵败金人于此。前志有金牛山，在县东南十五里，盖非此牛山也。
金鸡山：在孝泉乡，去县西十三里。
凤凰山：在县东北。
水
浙江，自县而东至钱塘，凡六合县境诸溪，入于江者有五：
芦茨溪。隶金牛乡，出白云源。
清渚港。隶孝泉乡。
穰  溪。一名剪溪。隶金牛乡，出歌舞山下，溪水旧不通溉，里人诸寀凿岩引水，溉田数百亩。
东  溪。即桐江，在县东，源出天目山。
窄  溪。隶水滨乡，与新城港口相对。
桥梁
县市有桥曰宝庆。有浮梁跨东溪，距县五里，曰政惠。诸乡石桥十：在安乐者曰龙伏；在常乐者曰通济；在孝泉者曰黄蒋、曰香山；在金牛者曰柳浦、曰登云、曰龙津；在安定者曰小潘、曰月梁、曰马浦。
寺观
白塔院：在县西一里半。
禅定院：在桐庐乡，距县四里。昔黄裳读书于此，自号紫元翁，今院有紫元祠堂。绍兴中，张魏公憩此经宿，随有兰草生所憩处，僧为作瑞芝轩。
静林院：在县北五十里。
静居院：在桐庐乡，距县二十五里，晋高僧昙翼诵经之所。
胜因院：在安乐乡，距县四十里。嘉定间，僧梵迪请废额建。
新会院：在孝仁乡，距县十里。居万山间，地乏水。绍兴间，有群蜂屯佛殿侧，僧凿之得甘泉。
石佛院：在孝仁乡，距县十里。宣和间，僧法真建。
长乐院：在安定乡，距县三十五里，唐乾符建。地名吴村，吴琠捨水竹园为院基,今吴姓有家存焉。
栖霞院：在安定乡，距县四十里。乾德间建。
建平院：在安定乡，距县四十里。吴越时建。
吉祥院：在安定乡，距县四十里。[后]晋天福间建。
建兴院：在质素乡，距县三十里。[后]周显德间建。前志并不载。
洞明宫：在安定乡，距县三十五里。嘉定间，道士张守廉请遂安废额建，今遂安亦有宫。
雪水庵：在水滨乡，距县七十里。
漏泽庵：距县西三里余。
祠庙
祠山行祠：在县西一里，邑令程准感梦立。
镇宁侯庙：在桐庐乡，距县五里，即州东之行祠也。
灵祐庙二：一在金牛乡；一在至德乡，即柳山弘仁广信王也。
珠山龙王庙：在水滨乡，距县二十五里。山有乳泉，溉田甚多，绍兴间乃立祠。端平丙申，文林郎陈一中，因重修为记。
嘉应侯庙：在水滨乡晦岗，距县二十五里。神即张巡也。
徐偃王庙：在水滨乡。
古迹
龙潭：在金牛乡，距县十五里，潭在山谷间，相传有龙宅焉！淳熙壬寅，邑令邵普迎水祷旱有应，因作《送龙词》，其一曰：“四山回环兮古龙湫，山木阴翳兮枝相樛。轰雷掣电兮耀灵虬，膏泽霶霈兮岁有秋。”其二曰：“奠桂酒兮椒浆，杂肴蔬兮荐堂皇。愿龙垂休兮时厥雨旸，丰年之报兮不敢忘。”山下有洞泉，溉田数百亩。
碑碣
重修钓台书院记二。一系淳祐辛丑郡守王佖撰。一系淳祐辛亥敷文吴子良撰。
阆仙洞记。政和壬辰，尚书黄裳撰。
乳泉龙王庙记。嘉熙丁酉，浙西仓干陈一中撰。

景定严州续志卷八
                                           
遂安县
县与淳为邑邻，而版籍之弊亦如之，修明至再，公私尚俱困也。知县事无问京选，其佐官旧有丞，而尉乃兼领簿事。宣和以后，丞为省员，而嘉定间，析置簿、尉各一员。税官虽有员，屑至者鲜。其兵官，凤林寨有巡检。

学校
县即宣圣庙为学。前志，在县南二十步。绍熙癸丑，邑民徐嘉师弗戒于火，延毁庙学，因献地鸠工，于县西改建焉！学有田百八十亩，与他产俱列于石。前此，延师、廪士皆取给焉。三山林坰东阳陈大猷，皆尝就聘主学，后乃虚席。
官廨
县治在县城内北。公厅之左为至善堂，依山为岩姿亭。县衙旧颇宏丽，有堂曰制锦，阁曰戴星，亭曰清心、曰登云、曰饱山、曰纺桥、曰贮清。绍定乙丑毁于火，不复建。
簿自创员后，即县西废驿为廨，寻毁于火，僦民屋居之。
尉旧兼簿，有廨在县治南，今悉颓圮，唯古木与石刻尚存。尉亦僦居。
税务，毁不复建。
淳祐平粜仓。淳祐甲辰，知县傅兖以酒务废基改建，郡博士桂锡孙为之记。
知县题名
县有壁记，刻知县姓名。自宣和三年知县徐镇始，今例自宝庆以来序其次。
王  深 承直郎
朱  澳 文林郎
吴  澄 从事郎
赵时伸 文林郎
莫  俣 儒林郎
张思兼 承直郎
叶明道 从事郎
楼大年 从事郎
赵时柔 儒林郎
傅  兖 儒林郎
赵汝邂 文林郎
赵既夫 从政郎
魏端介 承直郎
徐商霖 宣义郎
高德一 奉议郎
赵必袗 奉议郎
赵正卿 宣教郎
门关
县郭之为门者三：东曰熙春，西曰龙津，南曰凤林。
坊市
县市之为坊者六：曰招贤、曰浔阳、曰积庆、曰宣仁、曰育英、曰里仁。县之正南，辟县学旧址为颁春、宣诏二亭，中直县衙为新街。
山
雾山，在县东南二里许，孤峰峭立，为一邑望。绍兴中，有避地者李季，精天文。谓二浙上，当牛女之分，今婺州与徽之婺源县，皆以女宿得名，此邑介其中，宜曰鹜山，作雾，非也。
水
县有溪曰武强，以山得名。今摭溪涧入于武强者书之。
双溪。自歙山发源，东至三渡，与邑境诸小涧合，又东至于县，又东入武强溪。
罟网溪。自衢境发源，与邑境诸小涧合流，至于东亭与双溪诸水合，是为武强溪。
龙溪。自淳安县境发源，至县东五里与双溪诸水合，东入于武强溪。
桥梁
县南跨溪为浮梁，旧有圯，不时治。邑士王总得捐田五十亩，命永济庵僧掌其入，隨圮即修，往来者德之。东自界首至县，其为桥者五：曰解林、曰东亭、曰余村、曰烈桥、曰龙渡。
西自界首至县，其为桥者四：曰豹石、曰丰祈、曰西鲍、曰严桥。其自新安横出，有黄村桥。
寺观
前志有寺无观，今补其缺。
洞神宫：旧在县西四十里，额存宫废。县岳祠东偏，旧有道院，绍兴间，县白郡，以宫额隶焉。因为祝圣之地。
洞明宫：旧在县东，今在富汪村中。
毓真庵：在岳庙东。道士詹师惠，即其祖故居建之。
白马乳洞庵：在凤林乡。绍兴间，官兵擒缪罗于此，其乡人建屋居僧，兼奉孔释，意以化暴戾云。
鳌山白佛庵：宝祐间，知县高德一建。
花果庵：在新安乡。
永济庵：邑士王总得捐田，居僧主浮梁修造。
祠庙
魁星祠：在县南。淳祐辛亥，知县魏端介建。
三圣庙：在县南。据王象之《地舆纪胜》：绍兴府三圣庙，即普州三景兄弟，以死国列祀典，神名思忠、思立、思谊。张魏公奏立庙和尚原。今行都旌忠观亦有庙焉。此又其别庙云。
祠山行祠：在县西。
翊应侯庙：在三渡，神姓周。
英济王庙三：一在歙岺；一在佛岺；一在柏山。神汪姓，歙之土神也，县与歙邻，故多奉之。
三井龙王庙二：一在灵岩，一在新安。
古迹
乳洞：在凤林乡，距县八十里。洞门容三丈许，仰视五、六十丈，青石如斲。中有泉，极旱不涸，溉田六百余亩。
狮子洞：在凤林乡。洞门仅一丈许，中有白石蹲踞，状类狮子。
双龙洞：在龙津乡。洞门余五、六丈，仰视碧石如覆釜，中有两石龙，附壁而起，洞泉极旱不涸，祈祷辄应。
百丈漈：在龙津乡霞源山。临崖有三石池，泻作瀑布百余丈，下有丛石激水，声震岩谷。
坟墓
唐交州都督李寿墓，在镇基山中。寿封遂安县公。太平兴国中，郡守田锡以寿名闻奏，真宗东封，诏褒赠前代忠臣，于是封寿为忠勇侯，赐庙英烈。今庙废，为碑趺尚存。
碑碣
县厅题名记。知县钱建撰。
山亭记。知县孙应时撰。
清晖阁记。郡人姜师仲撰。
重修宣圣庙碑阴记。琅山杨户撰。
云宅亭记。吏部外郎朱异撰。
县学教导碑。朱异撰。
毓真庵詹中大墓志铭。张宣公撰，朱文公书。

景定严州续志卷九
                                      
分水县
县在前志为中县，领以选人，其佐官唯尉兼簿。嘉定壬午，始创簿员。地拱行都，民俗日蕃阜。淳祐壬子升上县，以京官知县事。开庆己未冬，省税官，置巡检，创寨曰定安。

乡里
管乡六，为里者十八。
生仙里乡嘉德里，前志讹谓家德。
生仙外乡普乐里，前志讹谓普落。
招延乡真素里，前志讹谓真表；毕山里，今改延德。
学校
县旧有宣圣庙，在县治西。治平间，县令苏殻迁之县治东，经宣和兵火，庙岿然独存。绍兴间，知县李端民始置门庑，后知县章涓始创讲堂，攻媿楼钥书其扁曰振文。为斋二：曰明德、曰升俊。直舍之后有亭，曰高青，樗寮张即之书。
官廨
县衙，在县市中，前揖岩山，后带双峰。公厅之东为近民堂，东北为琴斋。县圃名升平，亭馆久废。
主簿自创员后，以东昭德驿为廨。
尉廨在县衙西，相传谓唐时建，政和间，檐瓦坠，有“唐会昌四年八月”字。
定安寨，在县东二十里吴村。开庆己未，冬糁为民张鬍十三哨聚，寇毕浦民何氏，县不能戢。州若帅府，遣兵致讨，事平，奏即其地建寨。
玉华楼，在县衙东，酒坊在焉。
咸若亭，在县东二里，为祝圣放生之所。
濯缨亭，在甘泉寺东五十步。
望江亭，在县东五里。
漥泉亭，在县东五里白沙岺。
知县题名
罗  闿宝庆二年十二月到任，绍定二年十二月满。
卢  岳绍定二年十二月到任，三年六月替。
黄仁楙绍定三年十二月到任，五年十一月满。
赵师峮绍定六年到任，端平三年六月满。
孙次山端平三年七月到任，嘉熙二年五月满。
赵汝槠嘉熙二年八月到任，三年八月替。
毛  肇嘉熙三年十月到任，淳祐二年十月满。
赵汝僐淳祐二年十月到任，五年八月满。
何处宽淳祐五年八月到任，七年九月满。
沈  柬淳祐七年十月到任，九年二月满。
柴士表淳祐九年三月到任，十一年满。
赵希瑈淳祐十一年到任。
江  锳宝祐元年到任。
何宗瑀宝祐四年到任。
杨仲方宝祐五年到任。
钱廙之开庆元年七月到任。
蒋  晓开庆元年十二月到任。
坊市
县市为坊者十有二：观政、宣化、景泰、庆云、阜民、朝京、灵岩、社坛、双桂、延鸿、联魁、行原。景定庚申，知县蒋晓，为分水民乡陈氏三子，同日刮股疗父疾，立坊表之。
桥梁
县旧有浮梁，在县东天目溪咸若亭之下，今废。
县治西有桥，曰双桂。诸乡桥而屋者四：在分水者曰邵舍，在柳柏者曰广济，在生仙者曰陈村、曰宝定。
山
双峰山：在县之北，县治依为主山。
紫龙山：在县南二十里分水乡，上有龙池。前志云：在县西南三百九十步，非也。
涌泉岩：在县南四里，下有唐令公庙，庙前有涌泉也。
云峰岩：在县西北二十五里生仙外乡。四面如削，一峰宛在云中。
百圣岩：在县东十五里定安乡，其高为最。相传神鞭其峰，堕洛口，为梁明山。景明山止一小峰，立平地中，梁明府君庙在焉。
水
天目溪：源出天目山，绕县境而南达于浙江，可胜百斛舟，若于潜，若昌化，旧航粟浙江，胥此焉入。故客艘辐辏于县。后京府严籴禁，航粟遂梗，县市亦萧条亦。
前溪：在县南，源出柳柏乡，经分水乡入定安，会于天目溪。
广陵溪：在县东六十里招延乡，源出新城县。
沧父溪：在县东五里。
寺观
灵岩宫：在县衙西北百步。绍兴间，县人王司谏白县，即禅定院废此，创为祝圣朝拜之所，请淳安废额名之。
塔院：在五云山北。
安宁尼院：在生仙乡外，去县二十里。前志不曰尼院。
孝明尼院：在分水乡大雏源，去县二十里。钱王时，乡民骆邺以亲病祈福，独缘建，其开山尼曰善通，寺有都元帅判押执状。
祠庙
东岳行宫：在甘泉寺东。建炎间建，后邑民有罗其姓者，亲走泰山，奉泰山香火以归，灵贶响答。
五显行祠：在县圃后。
柳山灵祐庙：在柳柏乡，去县三十里，庙有柳侯墓。距庙记：神姓柳，本河东人，东晋时为新安内吏，卒，柩经此山，马骇人愕，百夫莫能举，因葬焉！民庙而祠之。[后]梁贞明四年，赠尚书左仆射、广信侯。后唐清泰三年，封鸿仁广信王，告命在州西别庙中。今县西仍有行祠，以便祈祷。
灵休庙：在县东一十五里定安乡洛口，有墓存焉。神姓张，国朝赐今额。
广惠行祠：在县东南百步，瑞云山之巅。
英烈王庙：在县西南四十五里分水乡歌舞岭。相传谓子胥避难至此，喜而歌舞，后人因以名岭。庙左有小池，旧云与钱塘潮候相应。
唐令公庙：在县南涌泉岩之麓。其神为邑令，有惠政，民祠之。岁旱祷之必应。
灵应庙：在涌泉岩。神姓方，自后晋即有祠，嘉泰中赐今额。
紫龙王庙：在县西南十五里，乃紫龙山之神。山有三池，岁旱请水祈祷，以水中得生物为雨谶。端平乙未，知县赵师峮新其庙，以答神赐。
麻姑庙：在生仙里乡，去县四十里。
葛仙翁庙：在招延乡横塘源，去县四十里。
古迹
石佛：在玉瑞寺，长不盈尺，刻石为之。旧传陈时所造，寺于邓源，别为石佛庵，并貌陈主奉之。
仙人迹：在月溪寺外小涧中。相传，尝有仙人濯足于此，其迹犹存。
钟潭：在生仙外乡，去县二十五里。相传，古有钟没潭中，其钮犹见，渔人撼之莫能动。
担石：去县三十五里，在招延乡。旧传有郎将军者，以勇力称，肩石至此，层垒成台。今其上有偃松十数本，方春和时，野花泉竹，四面环合，游赏留题者甚众。邑令奚君所谓：“松悬双石上”者，即此石也。
柱石：在担石之东。石纹层垒，过者辄以木梗支之，云可健步。
钱王拄杖孔：在县东北三里。圆径一尺，中有泉一鸿，清冽可爱，冬夏不竭。相传为钱王经行植杖之地。
碑碣
修学记三。其一绍兴二年知县李端民撰；其一绍熙二年知县奚士达撰；其一淳祐六年前学长何雷撰。
放生池记。知县李端民撰。
施肩吾寄徐凝诗。熙宁间，知县齐谌刻。建中靖国，谌为转云使，再刻肩吾及第告于石阴。
王司谏书鞠大夫事。绍兴间，知县奚士达立石。鞠名嗣复，钱塘人。宣和中，以正郎权县，会寇至无援，为贼所执，辄骂贼不屈，贼不敢害。寓庆云寺中，寻除知睦州，不及上。
郭祥正题名。郭与东坡为诗友，熙宁中因访邑宰题识岁月，后乃刻石。
  右並在县学。
放生亭记。绍兴癸丑，史弥忠撰。
柳上庙记。绍兴间知县王玮撰，寓公大理寺丞俞公明重立石。
创建主簿厅记。嘉定间吴兴祖撰。
创定安寨记。景定庚申，通判曹元发撰。


景定严州续志卷十
                                  
寿昌县
县为孔道，应酬日不给，而土地狭隘，犬牙衢、婺之乡，至无所责赋，难亦甚矣！知县事率选人为之，其佐官唯县尉一员，兼领簿事。若港口三县巡检，置寨于淳安县，符移得加焉。

学校
县即宣圣庙为学。嘉定己巳，知县巩峤，鸠田二百亩，以资养士，刻石置于学。今存者百五十一亩。
官廨
县衙，在县市正北。旧枕山为思逊堂，极目亭与县南燕喜楼相望，山川之胜，映带左右，后乃鞠为弃壤。景定庚申，知县黎举德，即燕喜故地为坊，曰化龙。即思逊堂故地之侧为亭，曰南昌胜景。亭之南植木为表，榜曰屏山第一峰。又南仿舟为亭，曰涵碧，庶几续旧观云。
知县题名
县旧无题名。嘉定甲申，知县黄棨始考旧闻，刻石置县治。今自黄棨以后序其次。
黄棨嘉定十五年正月到任，宝庆元年三月二十一日满替。
赵繇夫宝庆元年三月二十一日到任，绍定元年六月十二日满替。
沈绍远绍定元年六月十三日到任。
赵崇鲁绍定三年十一月十五日到任，衢寇猖獗，被檄节制官兵督捕。五年五月二十六日，改差江东提干。
杨  华
高不倨端平二年三月初二到任。
黄  恺端平三年
赵希瑈嘉熙元年
刘师皋嘉熙三年
刘常明淳祐二年
赵必常淳祐四年
陈应先淳祐五年十二月到任，七年十一月，考举及格，离任。
陈  宗
赵汝羾
朱  涣
赵与鑇
刘  廉
黄士庆
程直翁
黎举德
山
青龙山：在县东一里。由县治来岗，分僚通衢，出临艾溪上，势若昂首。景定庚申，知县黎举德、邑人徐南一等，筑亭其上，命之曰龙首。
梅峰：在县新安三十里。
砚山：在县东南三十里。
水
艾溪：发源自县西境，曰鸡笼山。过县东七里，为於堨渡，又东为湖神溪，实一源也。至茭塘入建德县界，达于新安江。
户部泉：元祐间，知县陈泽民凿山得泉，味甘冽，甚爱之。后去邑，未几为户部郎，邑人思之，以户部名其泉。
桥梁
县为驿道要冲，由梅岭而东，凡为桥者五。
大同桥：在县东二十里，邑人叶三省建，郑颖重葺。
颜公桥：在县西十里，曰航头。长四十二丈，累石酾水为十道。郡守颜颐仲捐郡帑倡建，因以为名。
宋公桥：在县西二里，长一十五丈。郡守宋钧，捐郡帑倡建，因以为名。
会通桥：在县西市中，跨湖表为之。
朝京桥：在县南，长五十四丈，垒石酾水为十二道。每遇溪水暴涨，行旅前阻於堨渡，不得进。景定辛酉，知县黎举德率邑人徐南一等，经始斯桥，以便行者。
寺观
接待院：在寿昌乡下梅。嘉定初元，径山僧祖隆建。
崇恩院：在永平乡。
灵耀宫：在寿昌乡南山。
祠庙
东岳行祠：在县东。
古迹
朱佛庵：在县西六十里崇恩院侧。庵有塑于龛者，曰朱佛，岁旱祈祷辄应。相传：昔有农朱姓，耕山诵佛于此，遇亢阳，常有云覆之，诺人以雨，辄验，邑人指为活佛。后趺坐示化，人为立庵。宝祐间，知县刘廉状其灵异，请赐号，未报。
龙潭：在县西。相传尝有龙见，每岁旱，县官于此祈祷。
碑碣
重修县学记。嘉定己巳，朝奉大夫徐邦宪撰，郡守谢德舆立石。
学田记。知县巩峤撰。
蠲减官钱始末。嘉定癸酉，吏侍俞烈撰。
县厅题名记。知县黄棨撰。




