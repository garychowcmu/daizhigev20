趵突泉志　（清）任弘远 编撰


●目录

宸游　图经

源流　基趾

建置　沿革

古迹　灾异

人物　仙迹

幽怪　传闻

艺文

　诗　文

　赋　词

金石　额联

名人游记补遗

趵突泉现存石刻


●宸游
草莽臣任弘远恭纪

　　　　　　　　　　　　　　宸游
叙曰：曷志乎宸游也？为趵突泉纪幸也。何幸乎尔？幸乎圣祖仁皇帝之驻跸留题也。盖宇内一邱一壑，苟得名士之游览，文人之标题，足以擅奇于古今，不致湮没于耳目。况翠华三至，泉水添波，宸翰频留，池沼增盛。而趵突一泉不直与五岳之尊同邀宠于天王，四渎之广共被恩于弈祀乎，是以幸焉尔。作宸游志。
康熙甲子十月初八日驾抵济南，戒有司清跸除道，士民爇香跪迎，填咽街衢。先幸趵突泉，御观澜亭，命内侍卫以银碗汲泉水饮之，饮毕书“激湍”二字。御制诗一首：
“十亩风潭曲，亭间驻羽旂，鸣涛飘素练，迸水溅珠玑。汲杓旋烹鼎，侵堦暗湿衣，似从银汉落，喷作瀑泉飞。”
又命扈从大臣明珠、高士奇等各书二字。上见百姓瞻觐，嵩呼声闻。随问：“你们内中可有秀才么？进亭子来讲书。”无敢答应者。随起鸾乘马由正觉寺街进历山门。驾经巡抚院衙门前，随出泺源门，是晚驻跸长清杜家庙。
康熙己已正月十六日，圣驾至济南幸趵突泉，书“润物”二字，驻跸巡抚公署。御题“作霖”二字赐抚臣钱珏。圣驾随过泰山南巡。
康熙癸未正月二十四日，至驾至济南，乘辇由万寿亭入泺源门。上驻跸巡抚公署。午宴毕，题书五言律一首，赐抚臣王国昌。起驾出历山门，至趵突泉坐柏树下。御书“源清流洁”四字，赋诗一章：“突兀泉声涌净波，东流远近浴羲和，源清分流白云洁，不虑浮沙汙水涡。”命士民观看。随起驾。晚御宿杜家庙。因学臣徐炯请御书，于白雪楼随书“学宗洙泗”四字。遂驾南幸。

●图经志
趵突旧无图经。有之，自明季周先生绳始也。但时移势迁，迹因人变，今之泉亭，于昔迥殊，爰求山右周君绳武绘图一卷。今皇上准盐臣三宝公之请，焕然改观，更异于昔，若按古寻求，反失趵突于今日。又倩历下陈生子显绘为今图，凡一亭一榭，一池一沼，无不曲肖。并新旧三图，冠之篇首，庶几负烟霞之癖者，不惟携图策杖可得泉之胜概，而斯泉古昔之面目亦可长留于人间云。作图经志。

●源流志
历下任弘远撰
《正字通》：“趵，跳跃貌。突，出现貌。”《说文》：泉，水源也；源，水本也；单呼曰泉，累呼曰源泉。《尔雅•释水》注疏：正直上出，曰“槛泉”；从上溜下，曰“下泉”；涌出，曰“■〈氵贲〉泉”；侧出，曰“氿泉”；所出同，所归异，曰“肥泉”；异出同流，曰“瀵泉”。按此泉出现跳跃，下直上出，故名趵突云。
　　　　　　　　　　　　源流志
叙曰：曷志乎源流也？志乎趵突泉之发脉与归宿也。夫发脉与归宿又何必志也？志乎趵突泉发脉之远与归宿之大，不同乎一杯之水，行潦之观也。于是考史书，阅《水经》，历地势，采博闻，务得其源源之本与放海之墟也，倘亦游斯泉者之所乐稽与。作源流志。
邑志曰：“岱阴之水，奔流自县西南六十里之黄山下，汇为池，伏流至城西南发为此泉。”又《山堂肆考》曰：“济南府西有趵突泉，其源出山西王屋山下。”而乔宇以王屋为泉源，而曾巩以岱阴为泉源，而不知二说皆一也。《山海经》曰“济水出河东王屋山，发源黑龙洞前太乙池，初名沇水东出温县西北，始名济。”郦道元谓：“济水在王莽时涸竭。”郑樵《通志》亦曰：“济水多涸竭。”至考陆■《济河源记》乃知济水劲疾，能入地伏流，隐见无常，乃其本性，非真涸竭也。济水既伏流地中，则发地涌泉。故一见为济源，再见为潆水，三见为山东诸泉水，而溢为大小清河。愚按：王屋者济水之源，而岱阴者趵突之源，趵突特济水之肢分，而济水乃趵突之鼻祖也。
《齐乘》曰：古泺水，自华不注山东入大清河，自伪齐刘豫导之东行为小清河，自历城东经章丘、邹平、长山、新城，又会孝妇河，东经高苑、博兴合时水，东北至马车渎入海，曲行几五百里。今海运久废，河道淤塞，而其水复由华不注东北入大清河焉。按小清既出于泺，则是小清乃泉之下流矣。何以听水入大清处，又名泺口？愚按泺水自护城河转折而北，与城中湖水合，至双桥寺分为二：右水北出，即《齐乘》所谓古泺水，自华不注山入大清河者是也；左水西经历城西北为陂，至五柳闸复折而南，至砚溪村复向西，名为听水。又北流注于济，谓泺口，即郡志谓西北引水溉田，余陂西注入大清谓听水者是也。盖小清、听水皆泉之下流云。

●基趾志
历下任弘远撰
　　　　　　　　　　　　基趾志
叙曰：曷志乎基趾也？志乎趵突泉之地也。夫趵突泉之地何必志也？志乎其地，令来游者可以策杖径行也。于是书其基趾，写其池沼，使冰花睛雷，直现于纸上；亭台楼阁，并出于毫端；墨客骚人不必徘徊而借问；寻芳吊古，无庸怅望以临风。基趾之书，谁云可忽也？作基趾志。
按泉在山东济南府历城县城西南，出泺源门，由剪子巷迤南东转即趵突也。东邻李沧溟先生白雪楼、御书亭，南药王庙，西杜康泉，东北金线泉。《广舆记》曰：…“济南府西趵突泉，一名瀑流，出山西王屋山下，即此泉也。”《水经注》曰：泉源平地觱涌三窟，突起雪涛数尺，声如殷雷，冬夏如一。南望玉函诸山，青如点黛；北接金线诸泉，明如鉴光。固寰中之绝胜，古分之壮观也。”邑志标为“趵突腾空”。《一统志》云：“济南名泉七十二，趵突为上，珍珠、金线次之，余不能与三泉埒矣。”信然哉。

●建置志
历下任弘远撰
　　　　　　　　　　　　建置志
叙曰：曷志乎建置也？志乎趵突泉之楼阁轩亭也。夫楼阁轩亭似亦不必志也。志乎建置之人与建置之年也。抑建置之人与建置之年又似无庸志也。志乎其人，兼志乎其年，今后起者可踵事前人，不致废弛不治也。于是志楼阁之辉煌，为某也之经始；志桥梁之飞渡，为某也之重修；以至于回廊、亭榭、精舍、池塘莫不悉书，使千百年后有志斯泉者，庶不至茫无所考，等昆明之劫灰云尔。于是作建置志。
亭：在大门外，系康熙四十三年建，内有救荒碑。今废。
桥：在大门外。
溪：在大门外，由西来向东流。
大门：南向。
甬道：西，年、赵二公祠。今废。
二门：三间。
鱼池：内蓄金鱼。今废。
桥：在池上。
堂：原名玉壶，取赵松雪“平地涌出白玉壶”之句，后改为漱玉。旧额俱毁，今系重修。
三门：一间。
鱼池：内蓄金鱼。
桥：在池上。
钟楼：在池东。
鼓楼：在池西。
御书亭：内镌御书赵松雪诗。
亭：此“观澜”也。亭右有碑，系天顺五年建，后邢子愿改为“涌轮”，取《水经注》“水涌若轮”之句。旧额俱毁，今内悬御题匾额及诸当道匾额。东，徐公祠，今废。
四门：
楼：北向系沧溟先生读书处，万历间岭南叶公另建杰阁於泉东，内祀张仙。今又改南向，内祀李公戴。
坊：题“蓬山旧迹”。
桥：名“来鹤”。明太守樊时英建。
亭：名“来鹤”。后移置吕仙阁西。今废。
御书亭：御书“口外山庄”、“古风”。今移置观澜亭前。
坊：名“吐漱清风”、“金星贲集”。文衡山书。今废。
坊：名“瀑雪涌珠”。高腾远题。今废。俱在吕仙阁左右。
御书亭：内镌御书“激湍”。
泉三窟：此趵突也。水汇成池，周围广数十丈，上皆石栏。
阁：系明运使张奎光、太守樊时英、邑令吕黄钟建。下前一层祀吕仙，后一层祀钟离。上前一层祀吕仙，后一层祀文昌帝君。今将阁后穿廊楼拆去，两旁别建东西二厅，殊觉显亮宽敞。西又建回廊三间。
阁：后二层系顺治甲午观察何启图建。李公祠今改祀斗母，在吕仙阁后。
道院：一所。
道房：共计十三间。
赡田：平田六十六田，在长清杨家庄，系周龙甲置。水田十五亩，明某公置。平地二十亩，在泉南，系南保里地方。
乾隆三年巡盐御史讳三宝者题请修葺，蒙俞允发帑重修，焕然一新，诚千古一时之盛。

●沿革志
历下任弘远撰
　　　　　　　　　　　　沿革志
叙曰：曷志乎沿革也？志乎趵突泉古今称名之异也。古今称名之异，又何必志也？志其称名之异，以备游览者之知其详也。夫自有斯泉以来，始名泺水，厥后或名娥姜，或名瀑流，或名槛泉，或名第一。要之，趵突之称，创自有宋，苟不详而书之，不惟至其地者有疑似之惑，即卧游牖下者，亦生异同之见也。故考今古，举闻见，编录历代之名称，是亦考古君子之一助也巳。作沿革志。
三代：不见职方。
春秋：名泺，见《春秋》“桓公十八年，公会齐侯于泺”。
汉：名泺水，见桑钦《水经》曰“济水又东北泺水出焉”。
南北朝：名泺水，又名娥姜水，俱见郦道元《水经注》。
宋：名趵突，见曾南丰诗记。此名趵突之始也。又名温泉，亦见南丰诗，以泉水冬亦温暖，故名。
金：名趵突，又名瀑流泉，又名槛泉，见苏子由诗，又见元遗山记。
元：名趵突，见赵承旨、张文忠诗。
明：名趵突，见《一统志》及王新建等诗记。又名第一泉，宪佥晏公璧改，见《七十二泉诗》。
国朝：仍名趵突。
虽《齐乘》曰瀑流，曰趵流，曰泺，东导曰小清。要之泺水、趵突千载不易也。

●古迹志
历下任弘远撰
　　　　　　　　　　　　古迹志
叙曰：曷志乎古迹也？志乎趵突泉古昔之盛，慨乎今泯没而无存也。盖代与时更，物随世变，自有斯泉以来，名存而实亡者，何可缕指。如泺源、历山之堂，娥姜胜概之迹，以及齐鲁之盟会，诗人之园亭，苟非有以志之，几何不销歇于荒烟野蔓之中哉。然则趵突之古迹，诚不可以或忽者也。作古迹志。
历山堂、泺源堂：北堂曰历山，南堂曰泺源，曾南丰知齐州建此以馆客，见《齐州二堂记》。熙宁六年二月已丑建。
胜概楼：在泉西。金人建。见赵松雪诗。
娥英庙：在泉侧。故泉有娥姜之名，见《水经注》。
通乐园：在泉西。又名川上精舍，系殷文庄读书处，见邑志。
槛泉坊：在泉门外。金太守建，故有槛泉之名，见元遗山记。
趵突泉坊：在泉门外。今毁。
吕仙祠：元遗山重建，今改为阁。明李对泉重修。
白雪楼：即来鹤桥南之楼，乃沧溟先生未遇时读书之处，今改祀李公。
徐公祠：在泉东。祀学使徐仲章先生。今废。
二十四泉草堂：在泉西。诗人王秋史故居。今废。
杜康亭：在泉西。为历人游览之所。今废。

●灾异志
历下任弘远撰
　　　　　　　　　　　　灾异志
叙曰：曷志乎灾异也？志乎灾异之见于趵突泉也。夫灾异亦古今所时有也，似亦不必志也。志夫灾异之见于趵突之有关于历下也。如泉水涸则流不长，无以灌郭北之田；泉水溢则水旁溢，有以坏左右之居。他如龙首之窥，泉水涌如山；火星之乱，零水赤如血：是郭公夏五之所不遗者也。作灾异志。
元英宗至治三年六月，济南淫雨，水深丈余，漂没民居及泉。见志乘。
至正二年六月癸丑夜，山水瀑涨，冲东西二关，流入泉内，漂没民居千余家。见志乘。
国朝康熙庚戌，戌时地震，倾圯轩亭及周围墙垣。
康熙间夏六月，施方伯天裔置酒泉上，邀提督杨宫保捷及群僚饮，忽大雷雨，水自千佛山来，平地深丈余，群见龙首入泉，门内楼阁倾圯，池中所畜金鱼尽随水去，幸有木板桌凳，众得获免，惟溺死梨园二人。见《池北偶谈》。
康熙癸酉二月二十九日，由子入辰，天如火烧，至巳渐黄，至申渐白。有星士章某者寓居泉上，早起欲行，见有火星乱落，泉水如赤。
雍正庚戌夏六月二十八日，大雨连旬，水忽自南山而下，流入泉中，泉水忽溢丈余，池亭皆坏，漂没左右民居甚多，而王进士苹二十四泉草堂亦付流水，即先生诗所谓“乱泉声里谁通履，黄叶林中自著书”处。
乾隆甲子三月下旬，泉忽作声如雷，将池中水尽吸泉眼内，瞬息复自泉中飞腾而出，高丈余。乡人皆云泉啸。又言，康熙四十二年亦与此同。

●人物志
历下任弘远撰
　　　　　　　　　　　　人物志
叙曰：曷志乎人物也？志古今游趵突之人也。夫古今游趵突之人抑多矣，游趵突之人何能悉志也？志游趵突之人，或有诗赋之歌咏，或有标题之记载，与夫捐资以修葺，相地以筑室，为趵突之增盛也。于是博采群书，辑取志乘，自春秋以及宋元有明，以及昭代得表表可传者，子固、遗山、子昂诸人焉。作人物志。
春秋
鲁桓公　名轨。惠公子。十八年会齐侯于泺上。
汉
桑钦　作《水经》，载泺水。
南北朝
郦道元　字善长，涿郡人。魏时为御史中尉，执法清刻，为时所忌，遂遣为关右大使。平生好学，历览群书。注《水经》四十卷，注《泺水》。
宋
曾巩　字子固，建昌南丰人。仁宗时知齐州，建泺源、历山二堂于泉上。有诗记。其政绩载邑志。
苏辙　字子由，眉州眉山人。王安石时以谏青苗法，出掌齐州书记。沉静简洁，以文章名于时，有《泺源桥记》、《槛泉诗》。
晁补之　字无咎，巨野人。幼慧，善属文。举进士，任司户参军，历著作佐郎。章惇当国，出知齐州，以修《神宗实录》失实，调知河中府。有《别济南趵突泉诗》。
赵忭　字阅道。任属以琴鹤自随。历官皆有仁声，卒溢清献。有《和张叔夜槛泉诗》。
金
元好问　字裕之，号遗山，太原秀容人。七岁能诗。为《箕山》、《琴台》等诗，礼部赵乘文见之，以为近代无此作，于是名震京师。中第后游齐州，有《济南行记》，重建吕仙祠于泉上。金亡不仕。兵后故老皆尽，蔚为一代词宗。年六十八卒。《金史》本其所著。
元
赵孟頫　字子昂，宋宗室人也。善书，兼画水、竹、石、人、马，悉臻神境。诗赋文词清邃高古，读之使人飘然神往。至元间同知济南路。有趵突泉诗，至今脍炙人口。
张养浩　字希孟，章丘人，侨寓历下云庄。赠柱国、滨国公，谥文忠。著《三事忠告》、《归田类稿》、《御史箴》诸书。有趵突泉诗二首。子引官至南台御史。
明
王守仁　字伯安，号阳明，浙江余姚人。弘治进士，除刑部主事，起改兵部，疏劾刘瑾谪龙场驿丞，后屡迁左佥都御史。抚南赣，因讨宸濠功，封新建伯。谥文成。弘治甲子典试山左，有趵突泉诗，今刻泉上。
陈鎬　字宗之，会稽人。成化进士，官左都御史。为山东提学，校阅精严。所著有《矩庵漫稿》。有趵突泉诗刻于泉上。
胡缵宗　字孝思，天水人。正德进士，历右副都御史，巡抚山东。有趵突泉诗。
王廷相　字子衡，仪封人。弘治进士，与历下边廷实等号“七才子”。历官兵部尚书，万历初提学山左。节义文章，并著于世。有趵突泉诗。
乔宇　字希大。吏部尚书。武宗议大礼，率群寮极谏，有贤声。在户部时，奉命祷雨岱宗。有《游趵突泉记》。
王越　字世昌，浚县人。景泰进士。廷试日，旋风掣其卷飏去，逾年，高丽贡使携以上进。占者曰：此封侯万里之徵。天顺中巡抚大同。成化十六年出塞有功，封威宁伯，赠太傅，谥襄敏。公姿表英迈，身经百十余战，皆出奇制胜，动有成算；盐池之役，半夜袭敌大胜，皆能用士之力。喜为诗，粗豪奔放，不事雕饰，酒酣命笔，一扫千言。弘治初按察山左，刻诗于泉上。
叶冕　岭南人。官山左，有趵突泉诗。
许邦才　字殿卿。嘉靖癸卯解元，与于鳞齐名。所著《瞻泰楼集》、《海右集》、《梁园集》行世，有《过泉亭诗》。
张弓　字月梧。为诸生声最著。嘉靖丙午以《春秋》魁东省。久困公车，授淮南别驾。著《月梧集》四卷，有《趵突腾空诗》，今刻邑志。
李攀龙　字于鳞。少读书于泉上，来鹤桥南小楼上即题曰：“白雪”。登第后与王凤洲诸公号海内五才子，又为“七子”。为比部，初出守顺德，寻督学关中，比提刑中州，人莫敢挠以法。以母忧归卒。学者称为沧溟先生，祀乡贤。宗臣曰“古心渊识”。王元美称其“峨眉天半”。有文集数十卷，世争宝之。子驹亦能诗。今泉东之白雪楼乃后人增建也，后为书院，今废。
殷士儋　字正甫，其先武定州人。官大学士。天资颖异，以礼经魁于乡。丁未登第，读书中秘。隆庆戊辰知贡学，称为得人。归田后筑庐趵突之滨，号“川上精舍”。卒谥文通，改文庄。士林称曰：“棠川先生”。祀于乡。有《金舆山房诗稿》。
光庐　字顾吾，历下人。万历癸酉举人，任河南太康令。著《东山存稿》，有《泉上饮边一丈诗》。
马三才　浙江仁和人。有诗刻泉上。
王在晋　字康侯，黎阳人。任山东巡抚。有泉上诗四首。
毕懋康　南直人。万历间巡盐御史。建书院于趵突泉东，即白雪楼也。置学田赡士，又蠲粟。修闵子墓。
樊时英　字瑞明，号大瀛。浙江仁和人。万历已未进士，天启末知济南府。出俸钱，修学宫，浚玉带，同建吕仙阁、来鹤桥，兴明湖社。升福建提学。归里毫无长物，府庠有去思碑亭，今废。
张奎光　盐运使司，与樊、吕二公同建吕仙阁。
吕黄钟　字初阳，山西泽州人。乙丑进士，任历城令，行取户科给事中，历任曹州兵备道。亦建吕仙阁。
公鼐　字子舆，蒙阴人，历官翰院，谥文介。著《问次轩诗稿》，泉上诗甚富。
沈道全　字凝之，四明人。有诗。
潘一桂　京口人。有古诗一首。
陆釴　字举之，四明人。任山左学宪。有《趵突泉记》。
周绳　历下明经，字准斋，为侍郎周纪之兄。不经贵介自居。能诗画。有《趵突腾空图》载邑志。
吕纯如　南直无锡人。天启中巡抚。修《岱史》。兴明湖大社。先王父振天公为所拔取。留心文教。有趵突泉诗。
张鹤鸣　字元平，河南颍川人。万历初任历邑令。修五龙潭、八蜡庙，浚怀家洼，凡兴利便民者，无不为之，且娴风雅。升南京主政，后为兵部尚书，行边有功，赐蟒玉。年九十，流贼逼颍，公率家族悉力拒之，城陷，骂贼而死，事闻赠恤。建来鹤桥，有趵突泉诗。
邢侗　字子愿，临邑人。官太仆卿。侨寓历下时游息于泉上，改观澜亭为“涌轮”，取《水经》“水涌若轮”之句。今旧额俱毁。有诗二首。
晏璧　字彦文，庐陵人。永乐二年任山左宪佥。有《七十二泉诗》。
彭徵　江西吉水人。教授。
贺一孚　鲁山人。历邑令。
陈凤梧　庐陵人。任山东巡抚。有趵突泉诗。
俞宪　有和赵松雪诗。
边贡　字廷实，号华泉，历城人。历官户部尚书。居官有声，为前七子之一。有《自泉上归登西城楼诗》。
熊相　字台峰，瑞阳人。有和赵松雪诗。
李松　有泉上诗。
何成慧　字仲辙，天津人。有诗。
褚廷棻　字棻木，无锡人。有诗。
范景文　字质公，吴桥人。万历进士，初任东昌府推官，历任大学士。死怀宗之难。有诗刻泉上。
谷继宗　字嗣兴，号少岱，历城人。嘉靖进士。诗稿焚于火。有《修观澜亭碑记》。
李驹　字松盘，沧溟先生子。有《陪王麟洲先生游趵突泉登白雪楼诗》。
葛守礼　谥端肃，德平人。官礼部尚书。侨居历下，与殷文庄、郭南屏诸先生求乩，吕仙有降笔自序传。
雍麓原　关中人。以嘉靖甲寅官山东监察御史，见泉亭倾圯，与大都宪吴中沈公召、历令李公从宜，又移文郡守项公守礼，自乙卯春初经始，旧亭加崇基础，开疏夹河，架以小桥。督工则历丞冯椿，葺治聿新。
阎尔梅　字古古，江南沛县人。崇祯间孝廉。有《白耷山人集》。游济南有泉上诗。
刘鸿训　号青岳，长山人。历官大学士。著《四素山房集》，作《来鹤桥记》，述吕仙事极详。
王思任　字季重，山阴人。历官礼部右侍郎。著《游历下记》、《王麟有记》。
曹玑　字子玉，江阴人。少有神童之目。崇祯进士，授户部主事，督临清，关警猝至，婴城固守，以功晋郎中。著有《碎琴》诸集。有题额在泉上。康熙辛酉后裔曹禾典试山左，重装，今悬楼上。
怀晋　字丽明。历城诸生，遭闯逆之变，遂焚弃儒冠，终生不言仕进。所著有《易经辑要》、《山居》等书。唐豹岩先生为之立传。有《和赵文敏诗》刻泉上。
任之瑞　字振天，号柏溪居士。山西洪洞诸生，侨寓历下，为吕中丞兴明湖大社，拔取入社，与莱阳赵伯浚先生同居社中。有《泉上送沈寿民赴京诗》。后遭闯逆之变，遂不应试。
邢大道　山西洪洞人，号少鹤山人。为侍御公长，公隐居不仕。著《白云巢集》。东游历下，有趵突泉等诗。
边习　字南池。华泉先生仲子。著《睡足轩稿》，即阮亭云：“野风吹落帽，林雨忽沾衣”者。有《题趵突泉新修白雪楼诗》。
刘应诰　字子命，山西洪洞人。以明经任禹城令。有泉上诗，著《泰山搜玉集》。
王象春　字季木，新城人，王阮亭先生叔祖也。举万历庚戌进士。与关西文太清、竟陵钟伯敬、虞山钱牧斋为同年友。掉鞅词坛，一时雄俊，致仕后侨寓历下。有趵突泉并白雪楼等诗。
国朝
张缙彦　字坦公，河南新乡人。官山左方伯。有泉上诗。
丁耀亢　字野鹤，诸城人。为明末文士。有和赵松雪诗。
吴伟业　号梅村，江南太仓人。入国朝为国子监大司成。聚海内英俊，辩论异同，环桥门而观者千人。学者称为梅村先生。有趵突泉诗。
魏裔鲁　字竟甫，柏乡人。康熙初年官山左盐运使司。有诗刻泉上。
陈维国　有泉上诗。
叶承宗　字奕绳。丙戌进士。官邑令。所著《泺函集》、《百花洲传奇》。修《历乘》，载趵突泉甚悉，亦有泉上诗，因志出已手，不载，今录于诗歌部中。
万代尚　字开来，山西人。有趵突泉诗。
徐文伟　有泉上诗。
郭奎先　有泉上诗。
刘胤祚　字达庵。有泉上诗。
孙光祀　号怍（祚）庭，平阴人。侨寓历下。历官少司马。有和趵突泉诗，今刻泉上。
太惺　号十彰，马陵山僧。善书，时人争宝之。有和赵韵诗载泉上。
严我斯　号存庵，浙江归安人。甲辰科状元及第，康熙已酉典试山左。有和赵松雪诗。
周龙甲　字霖公，江南淮安人。康熙初年任山左学政。尝买赡田若干亩。于泉上有诗。
盛符升　字珍示，昆山人。官都察院监察御史，为新城王尚书门人。有泉上诗。
潘取临　字大也，山阳人。有泉上诗。
张而闇　字邃子，山阳人。有泉上诗。
赵其隆　字今至，会稽人。有泉上诗二首。
虞二球　字天玉，浙江会稽人。戊戌进士，已酉由兵部员外为山左副主考。有泉上诗。
张绂　字孔绣，淄川人。有泉上诗。
周惕　字子密，山阳人，有泉上诗二首。
盛际甫　有泉上诗。
唐梦赉　字际武，号豹岩，淄川人。历官检讨，以建言归里。有诗行世，内有趵突泉诗。
杨于雍　有泉上诗。
安嘉胤　有泉上诗。
童子炜　字屺瞻，笋江人。有泉上诗。
黄煜　字敦叟，晋江人。有泉上诗。
王苹　字秋史，号蓼谷，历城人。丙戌进士。居泉上。有《二十四泉草堂诗》行世，有泉上诗若干首。
高瑾　字山颜，济南人。岁进士。工诗，有趵突泉诗赋。
苏尧松　字云木，温陵人。有泉上诗。
蒋景祈　字京少，江南宜兴人。康熙间举鸿博未就。著《东舍集》，有《观趵突泉》、《古风》二首。
吴一蜚　字汉章，长泰人。有泉上诗。
何龙文　字信周，晋江人。有泉上诗。
黄晃　字丽方，同安人。有泉上诗。
郑纬　字哲象。有泉上诗。
郑修典　字念实。有泉上诗。
陈振羽　字孙维，温陵人。有泉上诗。
钱肃润　字础日，无锡人。有诗四首。
超全　字大轮，闽僧。有诗四首。
任玥　莱州高密人。巡盐山东。有诗刻泉上。
郑缵祖　字哲远。有诗四首。
陈俞侯　字邻公，晋江人。任山左济东道。有诗四首。
黄元骥　字天驭，晋江人。任山东布政使司。修复泉亭，刻印《赵松雪诗集》一卷。
陈承栋　字肯公，有诗四首。
黄良佐　字健可，晋江人。有诗四首。
黄奕振　字定可，晋江人。有泉上诗。
郑修允　字怀实，有泉上诗。
章启陛　字十陈，会稽人。有泉上诗。
周世德　字绳武，洪洞布衣。善画，尤工竹兰，字亦入妙。游山左，有泉上诗，旧图出于其手。没后，山右巡抚某公以斯画竹进。上大加赏鉴，其画一时腾贵，尺幅皆值数金。又有《千字石谱》，犹匪夷所思。
蒋德懋　字汇美，云间人。有泉上诗。
林斌吉　字邦侯，晋水人。有泉上诗。
林豸　字玉士，晋水人。有诗二首。
章瑜士　字觐光，会稽人。有泉上诗。
赵士通　字潜夫，顺天人。顺治甲午孝廉，历官邑宰。侨寓历下，与王阮亭友善，在明湖同倡秋柳诗社。有文集行世，刻诗泉上。
魏麟徵　有泉上诗。
赵于京　字丰原，历城人。辛酉孝廉，历官河南府尹。有泉上诗。
侯封公　字价藩，阳信人。康熙间进士。有泉上诗。
范尔梅　字梅臣，山西洪洞人。举明经。著作甚富，德行、文章为河东所仰。游历下有泉上诗。
王谟　字则文，温陵人。有泉上诗。
何家骏　字日千，惠安人。有泉上诗。
吴自冲　字云洲，海丰人。能善文。寓居历下，多所赋咏，有泉上诗。
余漠溥　字长源，燕山人。工诗文，有诗二首。
张应甲　字凌云，历城泺口人。举邑茂才，善操琴、养菊、吹萧，为一乡之望。有《和赵文敏诗》。
薛园：有泉上诗。
宋撝谦　字裒公。历下明经。善诗文，兼长于《乐府》。性爱山水，于趵突泉尤属意焉。有《竹居泺泉遗稿》，今载五言绝五首。孙凝西亦工诗。为历下所宗，惜以副车终焉。
戴本孝　有泉上诗。
羊翘　有泉上诗二首。
王维藩　有泉上诗。
张应桂　字复我，胶州人。有泉上诗。
宋荦　字牧仲，河南商邱人。以父文康公荫补，历官大冢宰致仕归。有《绵津山人集》行世。康熙间任山左观察使，有趵突泉诗。
宋至　字山言，牧仲先生子。官翰林院编修。有《纬萧草堂诗集》，内载趵突泉诗。
施闰章　字尚白，宣城人。历官侍读。有《愚山诗集》。顺治间官山左提学，修复沧溟先生墓，且衿其裔孙潆。建桥于泉上。有诗记。
李兴祖：号广宁，银城人。任山东盐法道（盐运使），重建古历亭子大明湖，兴喻观察兴历亭诗社，留心古迹，亦北海、南丰之流。有《课慎堂诗集》若干卷。有趵突泉诗赋刻于泉上。
田雯　字纶霞，号山薑，济南德州人。康熙进士，历任云南巡抚。著《山薑集》行世。有趵突泉诗歌等。
程可则　字周量，广东海南人。官职方司郎中。著有《海日堂集》。过济南有诗并序刻泉上。
王士禛　号阮亭，新城人。历官刑部尚书。为当代诗人之宗，著有渔洋山人书三十六种行世。侨寓历下，有趵突泉诗二首。
严绳孙　字荪友，江南无锡人。官检讨。有诗。
徐元文　字公肃，昆山人。国初殿元，历官大学士。有《过济南趵突泉歌》，今刻泉上。
曹鉴伦　康熙甲子典试山左。有长歌一首，今刻泉上。
周清湲　举博学弘词，官翰林，康熙庚午典试山左。有趵突泉歌。
周统　有诗。
严曾业　有诗。
蒋焜　济南太守。有诗。
朱雯　山左学使。有诗。
鲍复昌　旗人。官运使。有诗。
任塾　江南人。官学使。有诗。
王□□　字子陶，河津人。官学使。有诗。
宫梦仁　字定山，官学使。有诗。
杨廷耀　旗人。官巡抚。有诗。
王梁　官臬司。有诗。
周世德　旗人。官巡抚。有诗记。
王者钤　号姑射山农，河东人。有歌。
孙在丰　浙江人。官掌院学士。有题额。
麻尔图　满洲人。官侍读。有题额。
明珠　满洲人。历官大学士，有题额。
介山　满洲人。官　礼部尚书。有题额。
高士奇　字江村。官侍讲。有诗文行世。有题额。
觉罗孙果　满洲人。官副都御史。有题额。
伊桑阿　满洲人。历官大学士。有题额。
常书　满洲人。官掌院学士。有题额。
张鹏　字南溟，丹阳人。官巡抚。与方伯黄元骥同修趵突泉及白雪楼。有诗并题额。
宋士动　有题额
杨霖　有题额。
何启图　有题额。
唐廷琰　山右人。有题额。
杨捷　广陵人。官提督将军。有题额。
刘昌臣　金陵人。官学使。有联。
袁理　有联。
周士皇　湖广人。官巡盐御史。有题额。
施天一　旗籍，本泰安州人。官布政使。有联。
喀尔钦　满洲镶黄旗人。癸卯进士，官学使。有联在来鹤亭。
郝寿　满洲人。官巡盐御史。题石于泉上。
王国昌　琅琊人。官巡抚。有石刻在泉上。
冯汝楫　字仙航，历下泺口人。举明经，授东平学正，未到任卒。著《绿草堂集》，有《游趵突泉和曾南丰诗》。
任嗣章　字大士。运学茂才，工诗文，名在《盐法志•文学部》中。《商困行》一诗刻呈御览。著《泺湄楼诗集》，有《游趵突泉和赵松雪诗》。
张文箕　字维南。历下太学生，工诗文，为济南名士。有趵突泉诗。
陈嘉乐　字子显，号颖川。年方弱冠，善书能诗，更擅绘事，《趵突泉新图》乃其笔也。
段敷采　字君白，山右人。太学生。能诗。客历下，有泉上诗。
峻德　字克明，满洲人。官户部笔帖式。有泉上诗。
柳灏　字子真，长清廪生。有趵突泉诗，著《菊谱》甚佳。
郑凤祥　字子虔，原籍福建。游泮德州，爱历下山水，遂为历人。五言诗追宗王孟。有泉上诗。
朱缃　字子青。以明经补中书舍人。著有《观稼楼》等集，有泉上白雪楼诗。
张希杰　字汉章。运学茂才，工诗文。有《游趵突泉吊白雪楼诗》。
刘镇　字靖公，山西洪洞人。官刑部福建司郎中，恩授光禄大夫。予告后侨寓泺上，筑素园以延名士，修边华泉、李沧溟两先生墓。尝欲修趵突泉，未果卒。有诗。
孔传铎　号红萼主人。曲阜衍圣公。著《红萼词》行世，有《帝台春词》。
宋祖昱　字西洲，山阴人。自记前身为陆士云。下笔千言立就，名动京师，所交皆当时名臣巨儒，且重于义气，人以为今之谢茂秦。侨寓历下，有游趵突泉诗词。
张潮　字景韩。历下茂才。有诗。
龚章　字达庵。长清茂才。有诗。
三宝　字有斋，正黄旗人。官芦东巡盐御史。于乾隆三年题请奉旨重修趵突泉。
王宜绳　字梅岩，东昌茌平人。乃王北山先生仲子也。
孙士莹　字斐园，萧山人。丁酉孝廉。
丁鋐　字子治。邑茂才。
杨绅　字带存。邑茂才。
任梦菊　字九岭。茂才。
康坚　字子固。陵县廪生。有诗。
刘绳伊　字康民，号丽亭，刘比部先生冢子。任云南户部司员外郎。尝欲代予刻志行世，未果。
李金枝　号山亭。工诗能文，屡试优等。为东郡名士。
赵怀远　字仔肩。洪洞明经。有泉上诗二首。
田滋　字湄邨。有和赵松雪泉上诗。
武全文　字石庵，山西盂县人。参藩东兖，为一时名臣。有泉上诗。

●仙迹志
历下任弘远撰
　　　　　　　　　　　　仙迹志
叙曰：曷志乎仙迹也？志乎吕仙之往来于趵突也。吕仙之往来谁从而见之，又乌得志之也？志乎元遗山之见约，李对泉之示句也。尝读子史百家，佛经道箓，凡宇内名胜之处，皆为福地洞天，而斯泉云岚风壑，碧瓦丹楹，飞湍激瀑，雪涛腾空，想亦为仙人之窟宅，黄鹤之驻迹也。作仙迹志。
金尚书省左司员外郎元好问，字裕之，号遗山，太原秀容人。有道人尝邀同食，且曰：“吾家在济南趵突泉上，甚可乐也，子能从吾游乎？”元曰：“有待”。数年后遗山过济，已忘前约矣。游泉上，倦卧泺源堂，忽梦前道人揖之曰：“久约不相忆耶？何咫尺不枉顾？”醒而始悟，因起过北岸入祠中，俨然座上矣。因为重建此祠。
李中丞戴，延津人，别号对泉。少遇一道人示一语云：“仙人原为对泉来”，不解其故。数年抚东土至趵突泉吕仙祠，恍如前所遇道人。乃新其祠宇，毛直指在乃益一语云：“胜地自逢开府辟”。迄今揭之阁楹间。
明历下先达葛公守礼、殷公士儋、杨公溥、王公家屏斋祓以迓吕仙降笔。曰：“吕氏者，仙也，有迹已传于世久矣。诸子恐其未真，而又索余亲笔以为之传，然余之逢诸子与诸子之逢余，皆非偶然也，故不肯辞，乃直述之。”曰：“余本唐之一宗人耳，名琼，字伯玉。配金氏，生子四：长曰甘，次曰美，次曰丰，次曰克。余少也，有相士尝相余眉棱目阔，鼻耸顶长，面修而润，发茂而疏，真儒者之气象。但山林上一痣，则当克妻；太阴下一痣，则当克子：二者皆不善也。独喜鹤行龟息，声自丹田中出，是乃遇仙得仙，而非凡庸之比矣。时余尚未悟。后思，余十岁能文章，十五好剑，二十即名时，五十始登第，且授官而治邑，惟以德化人，妻孥之胥庆也如彼，长少之偕荣也如彼，于是始疑夫相者之人为劣于相者也。不意唐有日月当空之祸，凡我同宗触之者灭，遭之者亡。余甚恐，是以弃四子而携一妻流移于山，卜筑于洞，维两口，故更其姓曰‘吕’。因在山下，故易其名曰‘岩’；时处洞中，因更其字曰‘洞宾’；其后妻亦亡，而身亦孤，故扁其号曰‘纯阳子’。肆观宇宙之间，寄傲烟霞之外，朝访仙朋，暮谒道侣，瞻方壶，眺员峤，游玩十洲三岛，云裹鹤驭，虎啸龙吟，而功名富贵之私，理乱安危之念，举不足在余之念矣。于是始信夫相者之人为善于相者也。自今考之，由五代而宋，而金，而元，而明，世代不觉其九迁；自艾而耆，而耄，而耋，而台背，而期颐，寿已历乎十变；则遇仙得仙之言，至是而益验矣。呜呼！以千载有余之秘，而一旦为知己者泄之。然余尚有十八字：‘伏列在旁似人而非人，挽拘在下似天而非天’，未可以尽泄之也，必候诸子三与之契，而又至于十月之久，然后可以与言。此悬笔也。”太守立碑泉上，以昭灵异。此传又见《游子六尺牍•孙君裘上陈眉公书》。

●幽怪志
历下任弘远撰
　　　　　　　　　　　　幽怪志
叙曰：曷志乎幽怪也？以其幽怪之见趵突泉也。夫即见于趵突泉不过渺冥之事，又何必从而志之也？不知古人于搜神纪异之书，皆所不废，泉偶有此奇奇怪怪之事，吾即以其奇奇怪怪者而书之，以供剪灯之余话，豆棚之闲谈，岂可执阮瞻无鬼之言而概遗之哉。作幽怪志。
泉上住持道人王某，尝语先大人曰：“一夕苦蚊不寐，欲出阁步月，闻栏畔有女郎声，初疑门下所致，及熟视之，见春台、金罍、笔砚、笺牍之属悉具。俄一女郎吟曰：‘可怜弱质委黄泥，风雨离魂山下迷，（原遗二字）棠梨寒食夜，孤坟芳草杜鹃啼。’一女郎相继而吟曰：‘获主罗衫血染红，蛾眉逐剑化春风，怜侬惟有郊关柳，几树垂垂驿路东。’又有一女郎吟曰：‘石上结盟不忍忘，黄金却聘为萧郎，柳沟一带清清水，风雨凄凄总断肠。’又有一女亦吟曰：‘绣春院内王孙留，一曲千金翠钿酬，人去楼空歌舞散，历山秋月照荒邱。’吟罢，忽一青衣女侍曰：‘婆提娘子相招。’倏忽不见，开户视之，惟有月色泉声而已。”其事盖在顺治十六年秋七月十二夜也。
康熙庚午夏，余业师袁先生吉南，阳邱文学也，以郇阳卫方伯录取，读书于白雪楼。一夜忽有二人，一修髯方面，一清瘦苍古，皆绯衣乌帽，自趵突泉来，相坐灯下，辩论古今，臧否人物，无不悉中。且多言前朝弘（治）正（德）、嘉靖间事。师疑之，询其姓字里居。云：在泉东南莱家庄，一在泉北柳沟上，因爱趵突月色，故夜游至此。鸡鸣辞去。及旦偕同人造二处，并无村舍，惟有荒冢丘垅，翁仲华表，半仆在地。一题明户部尚书边贡墓，一题明河南按察司李于鳞墓。始知夜间为两先生云。
历下王生字某者，美姿容，爱游山水。癸巳夏，应试省城，因城内喧杂，寓居泉上。一夕，独步月下，忽有女郎自来鹤桥来，秀丽异人，数数相盼，生与之语，女亦不以为异。乃笑曰：“妾邻人处子也，昼见君都雅，欲托终身耳。”生喜甚。乃共登前旧白雪楼，遂订幽欢，鸡呜别去。生问姓氏，但啼泣不言，唯留一绝云：“风流谁道委黄泥，千古芳魂傍月啼，别去王郎须记忆，鸳鸯冢上草萋萋。”言讫不见，下楼视之，惟有皓月泉声聒耳不已。每念旧好，宿于泉上，终无所遇。

●传闻志
历下任弘远撰
　　　　　　　　　　　　传闻志
叙曰：趵突泉曷志传闻也？以其事不见之典籍，相传于父老之口也。夫相传于父老之口，又何必志也？以其事近于荒唐，而迹实奇异也。盖仙人游戏，非宇内之所无，而剑侠流传，诚古今所必有。于是取父老之相传，为游人之解颐，亦斯泉之所不可废者也。作传闻志。
明天启丁卯，来鹤亭壁上，一夕忽题云：“大仙何处黄鹤舞，来鹊桥通白雪楼，胜地自逢人作主，好风飘桂我惊秋。千家松菊山山月，十里芰荷叶叶舟，书罢新诗人不见，涌轮亭上望悠悠。”群以为仙笔，一时属和者甚众，长吏多罗拜其下云。
历下先达云：明季时巡按某，观风济南，是日大风降，贡院堂前树为风所仆，上有鸟巢并雏，皆坠落于地。按台因示一联云：“风吹鹊巢，二三子连科及地。”命生属对，一时皆无有能应者。试期后群至泉上求乩。语云：“少待”。俟至一茶时，忽见乩笔动，遂示云：“雨洒猿穴，众诸猴带露朝天。”诸生遂问，何不即书？乩又示云：“凡景必目睹始成，不能凭空即有。诸子相询，不能信手拈来，因至湖广山内群猿穴中，望雨而成。”
相传康熙十七年，忽有百十骑自南山奔自泉上，其人皆魁梧奇伟，豪爽挥霍，或赤面虬须，或碧眼紫须，悉戎装配剑刀，若有所俟然。少顷一少年至，面如傅粉，唇若丹朱，朱履色服，下马而入，众皆拱立，少年亦不少逊，竟踞上坐，群坐左右。须臾杯盘交错。少年云：“诸君胡不各试其长。”有一人下阶舞剑，左右盘旋，但见剑光缭绕，不见其人。又一人亦下阶对舞，浑如冰山玉树，观者如堵。又一人纵身一跃，能百十步之远，攀折亭檐，凭空而行，旁若无人。亦无敢询之者。日夕而去，大约是剑侠一流云。

●艺文志
历下任弘远撰
　　　　　　　　　　　　艺文志
天下名山大川不少矣，所以不大著于古今者，以无才人之标题，韵士之歌咏于其间耳。趵突之泉亦奇矣哉，然郡乘邑志虽已载之，又安能尽斯泉之灵秀，而无遗漏乎？故远稽宋元胜国，近自昭代名流，或登眺而写其胜概，或游览而赋其清幽，情以性生，声由景集，泉之奇也，不因之益彰哉。况宸翰之飞洒，天章之昭回，又炳耀泉亭，迥非培塿行潦，杖策之所不至，屐齿之所不历者乎？作艺文志。
○诗
趵突泉
宋 曾巩
一派遥从玉水分，晴川都洒历山尘。滋荣冬茹温尝早，润泽春茶味更真。已觉路傍行似鉴，最怜沙际涌如轮。层城齐鲁封疆会，况托娥英诧世人。
题槛泉亭
赵抃
名泉从古冠齐邱。独占溪心涌不休。深似蜀都分海眼，势如吴分起潮头。连宵鼓浪摇明月，当夏迎风作素秋。亭上主人留我语，只将尘事指浮沤。
趵突泉
元•赵孟頫
泺水发源天下无，平地涌出白玉壶，谷虚久恐元气泄，岁旱不愁东海枯。云雾润蒸华不注，波涛声震大明湖，时来泉上濯尘土，冰雪满怀清兴孤。
胜概楼
赵孟頫
楼下寒泉雪浪惊，楼前山色翠屏横。登临何必须吾土，啸傲聊因得此生。檐外白云来托宿，梁间紫燕语关情。济南胜概天下少，试倚栏杆眼自明。
趵突泉
张养浩
绕栏惊视重徘徊，流水缘何自作堆？三尺不消平地雪，四时尝吼半天雷。深通沧海愁波尽，怒撼秋涛恐岸摧，每过尘怀为潇洒，斜阳欲没未能回。
趵突泉
张养浩
物平莫若水，堙阻乃有声，云胡在坦夷，起立若纷争。无乃沧海穴，泄漏元气精，不然定鬼物，搏激风涛惊。
趵突泉和赵松雪韵
明•王守仁
泺源特起根虚无，下有鳌窟连蓬壶，绝喜坤灵能尔幻，却愁地脉还时枯。惊湍怒涌喷石窦，流沫下泻翻云湖，月色照衣归独晚，溪边瘦影伴人孤。
和前韵
陈镐
玉垒璘珣半有无，金声镗■〈革答〉拥冰壶，流通渤澥源何远，老尽乾坤势未枯，万点明珠浮泡沫，一川轻浪接平湖，公余徙倚观澜石，四面清风兴不孤。
和赵韵
乔宇
濯尽尘襟一点无，皎如寒露在冰壶，风鸣云涌声先到，岁旱山空泽未枯。定有灵根连海岱，应教余润比江湖，他年杖策游王屋，解道寻源兴未孤。
趵突泉七十二泉之一
晏璧
渴马崖前水满川，江心泉进蕊珠圆，济南七十泉流乳，趵突独称第一泉。
咏趵突泉
胡缵宗
王屋流来山下泉，清波聊酌思泠然，云含雪浪频翻地，河涌三星倒映天。滚滚波涛生海底，芃芃蕊萼散城边，秋光一片凌霄汉，最好乘槎泛斗前。
饮趵突泉
王廷相
济水东来伏，泉开涌玉林，恍疑焦釜沸，翻讶石堂沉。作泽随云远，成波助海深，春回潜跃遂，郁有羡鱼心。
饮趵突泉
王越
一泓清气涌波澜，几度曾于醉里看。玉杵乱舂珠颗碎，冰壶倒浸雪花寒。龙吹海沫潮声急，鬼刳山根石眼宽。谁为苍生作霖雨？天瓢携得上云端。
泉上归登西城楼
边贡
落日照行盖，凉风吹不休，未消临水兴，还倚对山楼。
饮趵突泉
叶冕
一脉原从天上来，翻涛如怒震如雷。千年玉树波心立，万叠冰花浪里开。神液暗分天地髓，灵光尝护水晶台。飞龙有日还收去，散作甘霖遍九垓。
丁丑春再过泉亭酒家二首
许邦才
趵突泉头卖酒家，板桥迤■〈辶里〉跨河斜。东风解得丹青意，画出垂杨间杏花。
吼雷喷雪更流霞，味比中泠特地嘉。醉后诗脾浑作渴，旋烹雀舌摘藤花！
趵突腾空
张弓
夺目惊人万马蹄，一泓流出绿杨堤。静深远透崑崙窟，芳润羞同河水泥。喷薄源源谁是本，波涛荡荡竟何栖。人间那得常如此，应有蛟龙地下啼。
泺源饮边一丈
光庐
寻幽到泺源，相对倒金樽。岚气连城白，泉声入夜喧。绨袍知己在，华发故交存。醉矣霜天晓，依投月下门。
趵突泉白雪楼
光庐
人去楼空济水头，栏杆倚遍忆风流。白云黄鹤杳何处，山色溪声共一楼。长夜漫漫千古恨，知音落落到今愁。岭南大雅关同调，春鸟嘤嘤自可求。
咏泉
马三才
碧水通灵穴，芳亭俯浅涯。源惊腾地出，势欲上栏斜。散影飘暗雪，回光落镜花。仙炉终日沸，何处觅丹砂。
登白雪楼怀李于鳞
边习
泺源风景冠齐州，更筑诗豪白雪楼。人拟古今双学士，天开图画两瀛洲。云间黄鹤还飞去，海上沧波欲倒流。聚散存亡余感慨，转怜花鸟不知愁。
题趵突泉
张鹤鸣
宓灵碎剪夜光绡，笑掷波心雪浪骄。倒卷银河穿泺底，遥牵海月涌江潮。惊看乳窦投珠佩，响应冰壶冷玉箫。我欲挂冠从卜筑，抱琴直傍水西桥。
趵突泉四首
王在晋
大地山河气郁蒸，琼浆珠瀑乱飞凌。暗嘘灵谷尝分雨，凛冽西风不见冰。石钵龙涎声似沸，海天鼍鼓急如鼟。源头何处通幽漠，夜月寒潭水自澄。
城市飞尘混莽苍，生来池馆挹清凉。喷珠滴沥穿瑶岛，霏玉依稀度石梁。太液波澄分振鹭，昆明露冷坠莲房。净将浊眼尝看世，一曲沧浪引兴长。
银海龙潜气欲骄，翻飞玉浪带冰绡，雷门日击冯夷鼓，帝女时鸣洞岳箫。地辟灵泉疑带雨，风回石坞忽惊潮，酌将清茗甘于露，俗眼尘襟亦可消。
古树千霄散早晖，泺源门外有渔矶。凤城晓色千岩翠，龙窟灵泉百道飞。清沁玉壶分沆瀣，凉生甘露浥霏微。混元昼夜长流逝，莫向仙源问息机。　
趵突泉观麦畦
吕纯如
一隙灵源鬼斧开，飞涛喷沫亦奇哉。全将鲛室珠玑出，并挟龙宫风雨来。四面青山连埤堄，千年白雪倚楼台。郊游处处成欣赏，况有甘霖发麦荄。
趵突泉
沈道全
灵源拓迹是何年，突涌疑穿松底天。溅石迷空晴亦雨，飞涛喷雪夏犹寒。明珠乱落天花坠，玉乳长浮地肺联。我欲乘流窥海藏，恐惊龙女驾瑶轩。
趵突泉
潘一桂
灵源幻不测，潜液流无停，山根厄泉脑，随地争沸腾。石窦来怒雪，沙际淆繁星，隐雷晓壑霁，急雨空堂清。壮音薄霄影，跳沫洽风棂，鲛人舞晴泪，龙女搏春冰。由沼括神瀑，球栏戟幽亭，玲珑纳霞月，浩渺涵空青。元气生不息，静见天地英，灵奇星游目，未敢投尘缨。
趵突泉和赵韵
俞宪
蓬莱仙子出山无，谁遣琼浆喷玉壶？势入沧溟元不远，脉从王屋岂能枯。鲛珠谩自夸三岛，雪浪何须羡五湖，系马夕阳看不足，波心明月坐来孤。
路突泉和赵韵
陈凤梧
一镜天光澹欲无，忽惊平地涌冰壶。层层雪浪长飞白，混混原泉永不枯。千里伏流终入海，百花环汇更成湖。观澜亭上中宵坐，万象无言月不孤。
趵突泉诗
熊相
近地名泉似此无，声如茶浪沸银壶。绣衣晓日云烟润，红蓼西风渚浦枯。石窦雪花疑蜀道，楼头城市类西湖。倚栏长见游人乐，几度登临兴不孤。
趵突泉诗
李松
趵泉突出画中无，倒泻琼浆漾玉壶，龙跃海门潮自出，珠藏渊底泽宁枯。极知地脉通蓬岛，却遇天仙泛石湖，此日尘襟都涤尽，归迎双鹤不愁孤。
早观趵突泉次岳尔律韵
范景文
谁使人意闲，听浪宜向晚；谁使澄素心，波静快平远。何事凌晓霞，临流兹亭幔。为爱灿冰花，斗此珠玺苑。相斗势未降，碎击琉璃散。不比吕洪涛，迷茫牛马混。不比钱塘潮，狂倒龙蛇战。比之匡瀑飞，玉跳胜瓴建。百泉泻苏门，水啸响于玩。玑崖堆珊瑚，乱溅崩雪堰。应是天液灵，巧与地籍浑。渟泓不尽奇，故此束而卷。试取浣尘空，喷薄省决□。照之须眉扬，挹之醒沉懑。寄语洗耳人，此际堪嘉遁。
趵突泉和赵韵
何成慧
仙人桥上鹤来无，时对方平白玉壶。目溯星涛浮筏杳，手扪云壁挂藤枯。侯王霸业鸟啼树，帝女残妆花泛湖。我欲骑鲸问明月，笛声吹冷岳形孤。
同友人游趵突泉
邢大道
宿雨初晴暑气无，开襟晚坐小蓬壶。傍池苔藓青犹湿，依阁松篁绿未枯。深窦龙髯吹急浪，空天鸟影下平湖。抱缨欲赋沧浪曲，一片乡心对月孤。
趵突泉和赵韵
褚廷棻
槛中三跃动虚无，自是壶天别有壶，怪石人随云共激，桑田不信海曾枯。玉函倒碧涵琼浪，金线争浮转镜湖，郦注陆经传未遍，最怜铭鹤水心孤。
乙酉孙孟朴赴都过历下
同莱州赵伯浚设饯趵突泉
任之瑞
非关游兴减，世事只堪眠。赖尔恣幽讨，相携到泺泉。涛翻白雪浪，声撼碧云天。且尽一樽酒，明朝万里船。
将别历下
（补遗）宋•晁无咎
来见红蕖溢渚香，归途未变柳梢黄。慇懃趵突溪中水，相送扁舟向汶阳。
济南杂诗之一
（补遗）金•元好问
斫来官树午阴轻，湖畔游人怕晚晴，一夜灵泉庵上宿，四山风露觉秋生。
题趵突泉图寄所知
中有白雪楼
邢侗
斯人不可见，小筑宠斯文。雪色照梁月，云光清户薰。瀑急玉虹立，石翻苍荇纷。我亦郡中士，缅想空氤氲。
其二
十载曾过此，重来兴未央，马蹄穿筱入，酒榼逼林香。碧揖南山夕，清邀北渚凉，画图堪省识，一为寄川光。
趵突泉
阎尔梅
泓然一沼配江河，济渎精华烂熳多，伏液既盈无贮舍，坚山相触遂腾波。声光发越鱼龙啸，膏泽纷纭土谷和，试读楞严问消息，风轮火泬正婆娑。
陪王麟洲先生登先世趵突泉白雪楼
李驹
先生敦友谊，千里到济州。既吊青山墓，更登白雪楼。凭栏说往事，洒泪哭交游。沾袖行行湿，真同趵突流。
游趵突泉之二
刘应诰
古本苍山景色嘉，白云深处有人家，珠泉细泻千村雨，雪浪高飞满眼花。水脉潜通沧海窟，地形遥接太华谺，耽游不觉归来晚，烟锁寒林照暮鸦。
济南赵刘二孝廉
招同社诸友携余同游泺泉
公鼐
高楼飞槛枕清河，白社招邀喜并过。海内诗才今独步，济南名士古来多。邻园径路通花竹，远棹歌声入芰荷。贳酒不辞昏黑去，城头明月涌寒波。
槛泉亭和孔教授武仲韵
（补遗） 宋•苏辙
连山带郭走平川，伏涧潜流发涌泉，汹汹秋声明月夜，蓬蓬晓气欲晴天。谁家鹅鸭横波去，日暮牛羊饮道边，滓秽未能妨洁净，孤高每到一依然。
趵突泉
（补遗） 明•王象春
嗟余六月移家远，捴为斯泉一系情，味沁肝脾声沁耳，看山双眼也添明。
趵突，一名瀑流，平地涌，高或至数尺，盖泺水之源也。鲁桓公十有八年，公及齐侯会于泺，则此泉在春秋已显。至晋唐名贤题咏最多，今片石无存，即宋代苏、曾、赵、晁诸刻亦尽，况其远乎。李杜既憩历亭，游鹊湖，岂无诗及此？余游而伤之。又思，泉过奇胜，何须标榜。人以为“惊风雨，泣鬼神”之句，自灵泉视之，正堪■〈氵贲〉泼洗去耳。
吕公祠
王象春
回老犹能恋此乡，远时相约近时忘，黄粱未熟人先醒，可是泉香是米香。
金元遗山在太原，有道人尝邀同食。且曰：“吾家在济南趵突泉上，甚可乐也，子能从吾游乎？”元曰：“有待。”数年后，遗山过济，已忘前约矣。游泉上，倦，卧泺源堂，忽梦前道人揖之曰：“久约不相忆耶？何咫尺不相顾？”醒而始悟，因起过北岸入祠中，俨然座上矣。因为重建此祠。
白雪楼
王象春
荒草深埋一代文，蔡姬典尽旧罗裙，可怜天半峨眉雪，空自颓楼冷暮云。
李于鳞白雪楼旧有二处，其初至林下，卜地鲍山，则诸名公往来登觞题咏最盛者。末年又筑楼于城中湖上碧霞宫之侧，许殿卿赠诗所谓湖上楼是也。今皆凋落不堪。士人不忍，因于第一泉间，别起杰阁，要之非实。于鳞身后，不但堂构失守，并禋祀绝续。我朝文人天福之薄，未有甚此者。蔡姬乃其侍儿之最慧者，不减苏老朝云。至癸卯年已七十余，尚存，居西郊卖饼。余闻之，急往视，则颓然老丑耳。因为泣下，周焉。
岁旱趵突泉涸歌
国朝　叶承宗
辛巳泉涸，宋人化我曰：子无复泉是望，盖王屋之源已竭矣。于是投袂而起，走泺上，痛饮而言之，匪独间执谗慝之口也，亦聊以自信云。
君昔三尺喷蜚雪，游人涂壁多奇绝。君今数奇溘然乾，过客趑趄不忍看。人情炎凉镇如此，不谓一泉犹然尔。人生失意能几时？会见奔腾喷薄之。吁嗟乎！物不大蓄不大泻，千载灵泉焉能灭？风尘偶困休呜咽，有我对君心尚热。
趵突泉
吴伟业
似瀑悬河处，飞来绝壑风。伏流根幻渺，跳沫拂虚空。石破奔泉上，云埋废井通。错疑人力巧，天地桔槔中。
趵突泉和赵韵
张缙彦
千里青冥看欲无，却从石底出冰壶。黄花烟冷流常伏，碧海鲸翻雪未枯。山雨时时喷绝壑，天星夜夜落平湖。仙楼此地骚坛在，何处关河客影孤。
趵突泉诗
丁耀亢
囊里松花饭不无，年来避地近方壶菖蒲九节根将老，乔木三株叶未枯。云接太行分岱岳，水从王屋到明湖。抱琴欲别成连去，宦海茫茫月影孤。
趵突泉诗
魏裔鲁
趵突由来天下无，仙人何事觅蓬壶。亭开银练珠恒润，楼俯金泉浪不枯。三岛烟波惊滟滪，十洲风雨遍江湖。狂吟幸有杜康酒，东道肯教客况孤。
趵突泉诗
陈维国
阁临幽壑一尘无，数点琼珠散碧壶。鹤迹遥寻仙笛韵，杜泉空羡酒肠枯。涧分曲水回沙岸，楼接平阴过野湖。最好客寻秋已半，黄花满地莫言孤。
趵突泉诗
万代尚
寒溪雨过湛如无，岛影林光贮一壶。大雅狂澜此欲砥，名贤墨渖未还枯。蒹葭白露迷秋浦，蘋藻西风净晚湖。啸石凭栏吾意冷，遥天野鹜衬霞孤。
趵突泉诗
徐文伟
偶从槛外看虚无，雪浪层翻溅玉壶。露冷松溪黄鹤瘦，霜横秋浦紫藤枯。地灵幻出珠三树，花棹归来月一湖。坐对回翁方外友，酒俦诗兴未全孤。
趵突泉
施闰章
劳生惭物役，越郭就临眺。溰溰涌寒泉，渊渊发地窍。喷薄阳侯舞，颠倒湘灵笑。荇菜冬青葱，雪月皆照曜。时闻独鹤鸣，回瞩四山峭。逝者怅如斯，素心惬从好。晞发缅潺湲，荡胸隔要妙。欲为沧海歌，谁同伯牙调。
趵突泉
冯溥
白雪楼何在？空传趵突泉。一泓珠散彩，数尺玉浮烟。喷薄蛟龙怒，光莹日月悬。当年余翰墨，凭吊益茫然。
趵突泉
郭奎光
北海诗豪今有无，犹留白雪贮晶壶。滔滔不管云根瘦，沸沸常疑地髓枯。一片冰心摇素影，三株玉树照晴湖。剪波日莫吟梁父，漱石徒惭旅思孤。
趵突泉诗
刘胤祚
黄鹤蹁跹事有无，珠玑百斛涌方壶。疏林夜静千山暝，凉月秋归万木枯。水泻琴音传王屋，云连雁影落平湖。临流坐对芙蓉老，惟有高吟兴不孤。
趵突泉诗
怀晋
漾结水花大地无，疑开仙市出方壶。云蒸三伏雪常冷，泽润九天雨不枯。倒卷银河催逆浪，仰喷素练注明湖。金波一任翻铜井，何似清泠趵水孤。
趵突泉诗
张应甲
评遍灵源类此无，菁菁藻鉴漾冰壶。莲开阆苑花常盛，水出云根脉不枯。沇泺汪涵谭子国，鹊华势壮大明湖。濯缨同奏沧浪曲，韵似埙篪道未孤。
趵突泉诗
薛园
万斛纯灰浣得无，冷然莫若坐冰壶。银涛震地声还激，玉树临风影不枯。苍翠千寻环列岫，空明一片彻平湖。观澜石畔徘徊久，谷应泉鸣听不孤。
趵突泉诗
戴本孝
曾见名泉似此无？谁翻沆瀣忽倾壶。乳花争激颓波立，幽翠不教寒藻枯。同托冰心能贯石，沸分鼎足亦穿湖。相携无限探源兴，春近旗枪碗莫孤。
趵突泉诗
羊翘
犹有韩陵可语无？且教濯魄对冰壶。寻来王屋源非远，摘向青莲舌未枯。百道奔泉通暗穴，一泓浅荇漾明湖。留题不惮扪萝赋，敢令前贤墨渖孤。
趵突泉诗
王维藩
鹤驾仙踪事有无，空留水阁对蓬壶。盘涡倒泻冰花立，灵液分翻地脉枯。山响声应华不注，溪流清彻大明湖。何年遂却登临癖，一枕寒泉兴未孤。　
趵突泉诗
张应桂
仙迹灵根果有无？独留喷吐近蓬壶。瀑空共说成河润，咽石今看畏洫枯。三涌寒峰通碧涧，一庭秋色净平湖。潺湲尽是齐民泪，矫节从来汲黯孤。
趵突泉诗
太惺
佳游吟兴不能无，羞向名泉击唾壶。剑隐丰城龙气现，珠分合浦蚌肠枯。拟招云鹤全非岛，几匝烟花半是湖。漫说坤维泄灵秘，历山双美信难孤。
趵突泉诗
严我斯
七十名泉似此无，凭轩坐对小蓬壶。非关风雨山常响，倒泻珠玑海不枯。神女珮声摇夜月，仙人鹤氅下澄湖。我来揽胜停双履，一曲沧浪兴未孤。
趵突泉诗
周龙甲
看到虚空尽是无，谁将日月贮元壶。三株琪树生来秀，一点禅心坐去枯。松雪阳春高薤露，阳明白雪振鹅湖。浮生常作烟霞梦，泉石同吾总不孤。
来鹤桥观趵突泉
王士禛
峰峦疑印渚，鱼鸟即华林。歌曲清晖集，方塘积翠深。伏流生急雪，惊瀑起文禽。坐觉微风寂，朱弦空静音。
晚坐来鹤桥听道士弹琴
田雯
喷薄历山根，远注自王屋。琴声和泉声，清响满空谷。千载无赏音，山鸦鸣灌木。
趵突泉歌
田雯
十年不到趵突泉，今夕观泉颇跌荡。乍听只疑地肺坼，坐久如闻江鼍涨。澄泓一池竹树深，吞纳千溪亭榭旷。冯陵叫啸众山响，迸落檐花劈高浪。白髭道士前致词，七十二泉各殊状。独有趵突绝神奇，王屋倒泻夸娥创。崩裂不闻海髓乾，喷薄直从石窍上。轩辕张乐列笙镛，白堄掉尾饮瓮盎。泺源百脉皆伏流，此水不知安归向。鹊华屹立四扇开，面面诸峰作屏障。我闻道士说泉源，尘壒埽除神色王。岸帻振翮思骞腾，如御樵风吹五两。钱塘劲弩射潮回，广陵夜雨听涛壮。况自千佛岩顶归，春风缘酒供行帐。波纹凌乱菡萏出，山脚彬驳桃花放。及到此泉已昏黑，冷冷月色照衣桁。有客登楼踏白雪，何人吹笛送吟唱。陂陀荦确泥路滑，桥边一鹤行相傍。
趵突泉
宋荦
觱沸惊看趵突泉，来从王屋世争传。署书留得君王笔，不数鸥波七字篇。
趵突泉和赵韵
李兴祖
才看便觉一尘无，仰洒天河尽泻壶，声震石头皆已活，气蒸雨脚不曾枯。寒星浪迸遥从海，霁雪涛翻直到湖。自有真源谁解识，朗然鹤唳白云孤。
趵突泉
宋至
历下泉源趵突奇，玉壶倒注自何时？满怀冰雪人争和，愧我曾无七字诗。
趵突泉
吴自冲
漫从海外问蓬瀛，雪涌三山日夜倾，倒卷冰花喧济水，直喷珠浪沸齐城。恍看鸥鹭池中浴，疑有鲸鲵地下鸣，仙人有诗从何至，桥上鹤来孤影轻。
趵突泉歌
周清湲
济南名泉天下奇，七十二派扬清漪。就中趵突更奇绝，磅礴云雾腾蛟螭。未到泉边数百步，早闻■〈氵虢〉■〈氵虢〉轰雷怒。复道间出钱江潮，飞瀑分披水帘布。小桥斜径幽复幽，涓涓绕屋都清流，须臾却到泉边立，风雨飒飒惊龙湫。崑崙山巅万条绿，突涌三堆喷寒玉，鼍舞鲸吞势不如，冷翠浮烟坐堪掬。海风簸荡元圃碎，岛屿空濛失晴旭，抛来欲拾鲛人珠，激处翻疑地无轴。四时雪蕊回风飞，千顷琉璃浪花簇。岂徒耳目共清澈，顿觉胸襟洗尘俗。百川效灵张水嬉，翠华东来曾幸兹。朝宗趋向天颜霁，挥洒宸翰垂坤维。夔龙侍从吐新藻，燕许手笔何淋漓。凭栏仰瞻复俯视，躬为忭舞神为怡。吁嗟手！河山形胜何地无？氤氲万物归洪炉。神工鬼斧信不诬，东海汗漫何时枯？此泉不长复不竭，直与造化同噫歈。但愿齐鲁文澜似泉涌，飏拜赓歌庆垂拱。
趵突泉
任玥
一阳气始望蓬莱，宸翰新标万象开。共道海潮从地涌，臣闻星宿自天来。鹊华远映珠光接，泺水中腾绣色催。奉命未能宣圣泽，同心赖有济川才。
趵突泉
张鹏
烟霞来阁外，珠玉吐甘泉，蓬境生尘世，银河落瑶渊。倒翻波内汲，冲破水中天，若忆源流处，清溪自可还。
已未九月，行次历城。
施方伯泰瞻、余臬使雷臣、
丹驿传图南、桑督学雨岚、
周登莱介庵、王盐运千峰，
招游趵突泉。　
徐元文
海右多幽迹，岱阴富名泉。泺源觞可滥，济河棹足沿。千丝金晃朗，万颗珠■〈女便〉娟。奇哉趵突水，名起熙宁间。潜流自渴马，喷薄成回渊。波激山乍涌，湍猛石欲翻。神鼎沸不息，急箭奔无还。■〈氵节〉汩漂以怒，忽怳神所甄。车雷只奋地，岩绅非挂天。可使羲轮浴，咸讶坤维穿。郁伏厚已积，腾迅隐毕宣。临观嚣浊荡，掬饮烦疔蠲。一鸣未妨重，三刺真空传。上有干霄树，诘曲如龙蟠。下有凌波藻，褵褷若凤鶱。风回交鼓荡，日映相辉鲜。灵沤体岂滞，游澜势亦宽。浩浩历昏晓，翩翩下神仙。翥虹白浪里，结蜃青云边。台馆正峨■〈山上亚下〉，轩骑何骈阗。遥岩映飞斝，澄水封张筵。丝竹维繁会，清音良独妍。转作濠上想，还勖逝者川。行辙有成速，俄尔分旆旃。因念李与杜，来游阅千年。空留历下作，曾未观潺湲。古人有遗恨，胜赏宁徒然。
趵突泉
毛际可
选胜及兹晨，联骑出西郭。阛阓厌喧■〈汤，兀代氵〉，披襟解尘缚。宾从共招邀，僮仆亦踊跃。连峰杳无极，指点识华鹊。入门殊闻见，序齿前复却。方池广寻丈，密藻萦璎珞。渐入俯长桥，春冬无盈涸。三泉涌飞流，元气相盘礴。白日斗雷霆，神理不可度。如观釜底爨，谁鼓风中橐。耸峙起眠鸥，回翔惊舞鹤。□息矜奇绝，寝梦还惊愕。我生鱼鸟性，依楼恋林壑。何为走秦豫，廿载走今昨。枕漱虽云迟，素怀于焉托。
趵突泉诗
黄晄
似此灵泉世所无，雪花三涌出冰壶。非因激湍偏能怒，自是源深永不枯。起伏流长通渤海，逶迤势远入明湖。一泓翠色清如许，留得空山夕影孤。
趵突泉诗
郑纬
重来泉似旧时无，野圃秋风正断壶。碎玉轻敲修竹冷，圆珠乱点败荷枯。空山昼静雷殷地，曲渚人归月满湖。带得寒涛喧枕上，夜窗凄断旅魂孤。
趵突泉诗
郑修典
泉上游人无日无，泉流倒泻似悬壶。云蒸直讶龙鳞动，鼎沸何愁蟹眼枯。蜀雪三春消作水，历阳一夕化为湖。潭中神物休腾跃，万里东来匣剑孤。
趵突泉诗
陈振羽
雪花飞洒炎蒸无，好把冰心对玉壶。欲向源头寻出处，每从流急悟荣枯。学仙只自登蓬阁，入道何人乞镜湖？回首家山垂钓处，白云满地丝纶孤。
和无聘先生韵应泰岩吴公祖命
阎兴邦
负郭没溪脉脉斜，一湾亭树竞清华。乍摇银海翻三岛，谁涌琼楼剪六花？廉似使君惟饮水，枕随词客共披沙。江东世德濠梁兴，长记城南看晚霞。
观澜亭
孙有统
泛舟曾醉大明湖，今日观澜又一区。碧藻顺流翻凤尾，清泉急瀑漱龙珠。亭开水面风来细，楼对山颜月色殊。徐过板桥凭眺望，壁多丽句尽堪摹。
趵突泉诗
盛符升
来鹤桥边鹤有无，环洲仿佛对蓬壶。河源出地星常涌，海眼生涛雪未枯。千里济流通泺水，万重岳麓带明湖。泉声山色知今古，池上空留仙影孤。
趵突泉诗
潘取临
源来王屋岂虚无，千里潜行泻若壶。蜃市能成楼影幻，鲛人何惜泪珠枯。空明雨气倾三峡，潋滟睛光散五湖。鹤驾虹桥时去驻，群仙踪迹未云孤。
趵突泉诗
张而闇
天上芙蓉事有无，轻风相送到蓬壶。银河万里涛初泻，玉海千寻泽岂枯？神女弄珠游汉水，仙人吹笛过重湖。秋空黄鹤飞来夜，皓月波心一点孤。
趵突泉诗
赵其隆
清閟仙宫尘到无？依稀弱水绕员壶。喷珠噀雪波常涌，泛石浮天泽不枯。但供诗瓢称历下，肯随歌舞出西湖。留题谩寄登临兴，敢谓前贤韵未孤。
趵突泉诗
虞二球
烟波浩渺总虚无，谁似清流激唾壶。天籁吟风随响答，松涛倒影问荣枯。文澜直透三峰顶，灏气平分一鉴湖。饶取酒泉洗夜月，声光不使白云孤。
趵突泉诗
张绂
松雪诗传墨迹无？仙源空自说平壶。听涛耳讶雷车吼，观水心忧地肺枯。云阁遥连华不注，鹤桥直接大明湖。同来摩笔寻佳句，始信吾侪兴不孤。
趵突泉诗
周惕
清凉频洒幻尘无，槛外分明别有壶。花簇青莲生舌慧，光摇白练醒禅枯。天空六尺晴飞雪，脉隐千山绿泛湖。闻道平陵名胜地，果然泉上此称孤。
趵突泉诗
盛际甫
东岱灵源若有无，泠泠终日对冰壶。惊湍似觉云根漏，大地宁愁海眼枯。听瀑层楼忘昼夜，枕流西郭即江湖。细书松雪文成句，散步高林兴不孤。　
趵突泉诗
钱肃润
海外神仙问有无，洼然一壑现三壶。源来王屋向嫌远，流去东溟未觉枯。乍讶锦江开玉垒，还疑甓社泛珠湖。人生幸得逍遥处，肯使仙家踪迹孤。
趵突泉白雪楼
超全
泉上诗人宅有无，楼存白雪跨蓬壶。倾将云窦千年液，润却霜毫一寸枯。华鹊两峰高作柱，珍珠万斛散为湖。山川秀出才华盛，雄立文坛自不孤。
趵突泉诗
郑缵祖
泉香疏入羽经无？小杓遥分注茗壶。看去酒醒回耳热，坐来诗渴润肠枯。清江雪色消春水，古涧寒声响夕湖。却忆吾乡寻九漈，仙岩长倚白云孤。
趵突泉诗
陈俞侯
人间佳境未曾无，谁挹天浆泻玉壶。自与江河为浩荡，岂从沟浍论盈枯。参差绿树长依浦，绰约青山半绕湖。十里涛声听渐小，夜来吟就月明孤。
趵突泉
黄元骥
到此尘嚣涤去无，绿阴桥外正携壶。源清自不因人热，流远还能润物枯。春雨桃花吹作浪，秋风菡萏□为湖。吴兴诗句南丰记，千载词人两不孤。
趵突泉
郑承栋
闲来尝得对泉无，尽日呼童挈瓦壶。信是观澜当有术，方知学海自难枯。笔床茶灶清依水，竹月松风澹到湖。为想春江横野渡，旧山不隔暮云孤。
趵突泉诗
黄良佐
似隔仙源幻有无，平桥直欲跨蓬壶。陶邱北出流乃伏，王屋东来脉岂枯。不藉声名齐岳渎，每从伯仲见江湖。山川依旧诗人老。白雪楼高夕照孤。
趵突泉诗
黄奕振
■〈氵寥〉■〈氵寥〉牝谷贮虚无，雪浪三层涌玉壶。幻出温泉滋菜绿，洒为霖雨润苗枯。清灵不愧娥英水，潋滟何如西子湖？遥想六桥烟景好，北南峰似鹊华孤。
趵突泉诗
郑修允
名泉尚说瀑流无？谁改山堂号玉壶。潜伏原从王屋远，朝宗直至沃焦枯。寒声忽作千峰雨，秋色平分一曲湖。最好夜深明月照，冰天浴出影同孤。
趵突泉诗
章启陛
鳌背三山拟似无？雷轰玉女笑投壶。祥符银溢光初晃，瑞应珠还泽不枯。满地雪霜骄白日，一天风雨闹晴湖。盈虚几度川山逝，水月年年伴客孤。
趵突泉诗
蒋庆懋
罔象求珠可得无，泺源长自矗三壶。声阗堪醒蟠龙梦，泽远还濡涸鲋枯。银汉星沉翻宿海，玉莲地涌簇灵湖。萧疏老树临高阁，落日蝉声倚杖孤。
趵突泉诗
林斌吉
竟有高僧卓锡无？天然灵液泻晶壶。心应似水清堪濯，酒可如渑涌不枯。素浐洋洋回雉堞，晴波湛湛漾龙湖。临流欲奏清商曲，目送飞鸿片影孤。
趵突泉诗
林豸
西方八水此间无，偏有仙源喷玉壶。轮涌天机何日息，脉穿地轴几时枯。石桥旧度千年鹤，画阁长临万顷湖。光放佛山频倒影，泉声夜伴一灯孤。
趵突泉诗
章瑜士
来鹤何须问有无，飞泉日夜涌方壶。楼居原是仙人所，丹井岂忧玉液枯。远岫林光浮翠黛，遥天云影浸明湖。狂歌欲击珊瑚碎，逸响铮铮韵不孤。
趵突泉诗
赵士通
水生天一本虚无，涌出寒光雪满壶。名载娥姜同不朽，源从王屋独难枯。六鳌喷浪珠成窟，三岛凌虚镜作湖。海内石泉推历下，仙人桥畔鹤来孤。
趵突泉诗
魏麟徵
潜通王屋伏流无，势远还疑出峤壶。三穴珠源声倒泻，千寻雪浪脉难枯。浮光欲隐岱东树，余润还开历下湖。七十二泉推第一，蓬山阁外月痕孤。
趵突泉诗
赵于京
欲况兹泉记得无？十洲疑是第三壶。涛声昼静山如幻，雪影春迟树不枯。桥外频来黄鹤侣，阁中遥指白云湖。此间茅屋如堪结，忍使沧溟书院孤？　　
趵突泉诗
侯封公
谩说仙人迹有无，到来此地即蓬壶。波翻今古声犹壮，势阅兴衰气不枯。穴里丹田通造化，诗中白雪满江湖。比年纵饮荷亭上，挹取清流意不孤。
趵突泉诗
王谟
偶对清流俗念无，登临携酒满金壶。泉声不断松声响，诗思宁同客思枯。帝女弄珠来北渚，游人解佩泛南湖。翱翔日暮忘归去，万点疏星片月孤。
趵突泉诗
何家骏
寻得仙源有路无，三堆碧浪似倾壶。楼台蜃气呈空幻，风雨龙精搅海枯。桑落偏宜浮玉液，月明长是照珠湖。频来不厌泉头坐，望入遥天鹜影孤。
壬辰再咏趵突泉
余谟溥
仙坛深处一尘无，再濯凡襟到玉壶。灵液尽从地底涌，珠源不向槛前枯。晴雷大地惊三汲，雪瀑涵风散五湖。月上香台人静后，一般清味岂应孤。
趵突泉诗
吴一蜚
澎湃涛声无日无，奇观仿佛入蓬壶。由来地轴灵机运，不比桑田碧海枯。喷雪光连明月峤，飞潮势撼■〈山昔〉山湖。经旬重过娱心目，诗酒未教客思孤。
趵突泉诗
何龙文
王屋分源可溯无？寒泉日夜喷冰壶。到来尘境依声净，坐久禅心与木枯。何代珠矶穿石窦？只今风雨动平湖。神仙不见空留迹，闲倚高楼月影孤。
丹徒张中丞南溟晋江黄方伯天驭
重葺白雪楼社集纪事四首
王苹
四山秋树黄，乱水声可数。开楼光景妍，长筵衣香聚。重张嚄唶军，堂堂援枹鼓。得句召吟魂，不远夕阳坞。吁嗟一瓣香，空自存寰宇。黄金属何人，白雪谁领取？吾徒生其乡，遥遥典型古。眷兹宗风微，相将硬语补。慎勿倚南荣，间挥白玉麈。
檄来旧雨人，清诗都上卷。快风活水边，哦罢秋风颤。顿忆沧溟公，词场经血战。文采老於菟，中原奉最殿。是时只弇州，投句如邮传。余子各峥嵘，只充座末选。令子复能文，家风应不变。再传胡飘零，麦饭春风唁。感之重迟回，就叶烧破砚。
又有边华泉，先公称五子。亦有许殿卿，与公起我里。推挽荷肤功，大雅正如此。华泉盛元音，雅南差可儗。殿卿自骀宕，于公附庸耳。何当尽消沉，凄断贻秋士，垣崩右史楼，草没尚书第。讵如乱泉头，一楼巍然峙。下有担书人，不异槐花市。
轩裳耽奖士，函道驻华毂。登楼召生徒，共逐词场鹿。或儗霞千丈，或如泉万斛，或扣寂寞音，或披琅玕腹，或比大国楚，凭陵至蓼六。能事自卷舒，知载诗书福。一卷天地间，奔走及六服。不则秘空山，雷电守岩谷。庶几嗣前修，东海风可复。
趵突泉
王苹
三间老屋一尘无，十载勾留击唾壶。乱水声中诗骨瘦，崩涛烟里鬓毛枯。遗春酝藉词人宅，入梦凭陆西子湖。更是泉头多旧雨，不教高柳荜门孤。
趵突泉诗
高瑾
家门泉上与忘形，倾倒樽罍屡唤醒。看入云根排雁字，坐临石窦列台星。空明摇落长天白，气霭迷离远岫青。却恐下阶尘土满，披襟高眺夕阳亭。
趵突泉诗
苏尧松
桥边云起鹤来无？耳畔奔泉响石壶。沇水遥分源自伏，章丘数折脉难枯。搏风高激三层浪，皓月虚涵万顷湖。行看留题归未得，游人渐散客心孤。
趵突泉诗
杨于雍
万壑阴晴变有无，梅花片片缀兹壶。流来玉液曾添润，喷出琼浆那见枯？云影齐飞仙步阁，波光一色汇题湖。何当此地呼尼父，叹息如斯道未孤。
秋夜坐先世白雪楼有感
李潆
明月松间照，危楼独自看。泉声当暮急，山色入秋寒。白雪先声在，青箱世业难。葛衣寥落甚，沾臆泪阑干。
趵突泉诗
安嘉胤
泺水逶迤半有无，琢冰为瀑倒悬壶。奔来铁骑声方壮，迸出鲛人泪欲枯。近市楼台还郡郭，中天日月自明湖。一从海外传名胜，仙侣飞游兴不孤。　　
趵突泉歌
曹鉴伦
连宵秋雨掩秋月，济南城边流水咽。朝雾四散睛云开，舒眉放眼游兴发。垂鞭骑马出西门，委巷泥深湿靴袜。行行徐至城西隅，隐隐雷声地欲裂。纡回曲径度石梁，四顾人家茅屋列。黄花未残桐叶落，秋光渐老霜初结。入门系马林影疏，惊见飞穴堆白雪。去年此日梅岭东，罗浮瀑布洞手折。悬崖挂壁千丈余，往往从岭顺下决。未有此泉势特奇，平波喷薄形高凸。翻澜腾涌滚滚来，谁测深潭三里穴。源头杳渺未易穷，道士向前为余说。昔年六月起波涛，怒涨狂奔不可遏。顷刻汪洋成巨津，游人惊叫避不迭。余闻此语久徘徊，倚槛凝眸惟明舌。高阁凌空俯曲栏，揽衣登眺恣怡悦。点点齐烟在望中，鹊华并峙峰啮啮。题咏争留四壁多，短墙面面皆石碣。青苔扶去读瑶篇，姓氏虽在半磨灭，人事固知有变迁，奚必纷纷计巧拙？惟有此泉日夜喷，万古如斯长不歇。
趵突泉诗
童子炜
为问灵根半有无，三层喷起驾蓬壶。地回玉海流常远，天倒银河泽不枯。乍看激湍奔月窟，还惊溅雪落云湖。娥姜遗迹知谁在？空使冰轮照影孤。
趵突泉诗
黄煜
源发天河到地无？潜流九万涌瀛壶。盘空疑是蛟龙舞，润下能滋草木枯。霁映朝霞呈海市，寒添春雨响雷湖。自从睿藻留题后，长使轮亭影不孤。
趵突泉
范尔梅
我来东国溯洙泗，周览名泉七十二。欣兹三窟沸腾空，万斛珠源混混至。观水有术必观澜，惊涛激雪生余寒。王屋发源几出没，萃而上升矗层峦。繄余延伫泉之涘，灵液瞬息潆千里。直欲乘风踏玉壶，独绾明月钓烟水。
趵突泉
王者钤
芒鞋漫曳探斜曛，吐泻声雄远近闻。三尺浪花寒六月，几层亭榭入层云。到来尽教游人乐，流去宁无事为忻。为忆故园龙祠水，野农只解灌田勤。
趵突泉诗
周世德
名泉天下有，难与此泉同。拔地玉三茁，撑天鼎足雄。水清肃世界，雷震醒吾聋。顿觉尘嚣尽，泠然若御风。
趵突泉
王梁
济水源头见复藏，清波回注作沧浪。楼高百尺擎寒玉，树涌三珠泛夜光，浸月似歌霓羽曲，御风挥舞雪衣娘。山川自有真灵秀，岂假人工可沸扬。
趵突泉诗
杨廷耀
历亭名胜甲青齐，趵突泉开郡郭西。万斛夜珠侵幔入，一楼秋雨溅灯低。雪飞晴日僧加衲，湍激危松鹤易栖。应是地灵邀睿藻，水光山色有新题。
趵突泉诗二首之一
宫梦仁
岿然一阁峙灵湫，逼槛淙淙自古流。入望青齐夸大国，何入白雪倚高楼？花阴历乱浑如雨，鹤驾虚无更几秋。翘首直疑霄汉近，人间谁信有丹丘。
趵突泉诗
鲍复昌
一脉来千里，穴涌此三泬。惊涛翻碧空，顿觉乾坤别。
趵突泉诗
任塾
池边偶静坐，飒飒似秋声。涌地珠珰解，凌空玉柱明。激还溅客袂，清可濯吾缨。万古长如此，悠悠川上情。
趵突泉诗
朱雯
泉底痴龙睡熟无？谁施幽怪弄冰壶。跳珠乱打云根碎，沸沫愁煎石髓枯。涛浪拍天成雹雪，鼋鼍移窟走江湖。千峰万壑清无奈，只有寒光伴月孤。
趵突泉和曾韵
蒋焜
策骑每欣来近郭，探泉最爱绝纤尘。恩波汪濊瞻宸翰，杰阁巍峨拜列真。溅瀑四时浑作雨。涌珠万斛宛如轮。题吟不乏词流好，为企芳徽步昔人。
趵突泉诗
周统
七十二泉响独清，人工天巧两相成。冰壶若作旗枪势，泽国如闻鼎沸声。几度抛珠随上下，数行飞雪任纵横。幸逢圣主题池额，骚客诗成应远情。
购突泉诗
严曾业
碧水涓涓吐白沙，圆沤争出势欹斜。倒从地底喷珠雹，散落风前舞雪花。声杂悬铃喧殿角，影翻画彩湿檐牙。上头宸藻分波立，天子曾经驻翠华。
趵突泉和曾南丰韵
冯汝辑
三窟阿谁此地分，清泠涤尽古今尘。乍闻潮涌疑非幻，细看涛翻讶未真。三尺冰花喷白雪，一池珠沫溅朱轮。可怜共说温泉好，和韵胡忘江右人。　　
偕友人游趵突泉
张文箕
几度来游第一泉，况偕名士足流连，银花竞看冰壶涌，雪浪争夸珠沫溅。来鹊桥边披石碣，驻仙楼上写瑶篇。吟成高调醉明月，赖有囊中沽洒钱。
过历山书院即白雪楼故址张中丞
重新为生徒会文之所今久荒矣
朱缃
历山旧书院，偶尔驻吟鞭。楼影空残霭，桥声咽暮泉。秃技饥鸟下，深草断碑眠。剩有南山色，苍苍到眼前。
登白雪楼有感用杜玉华宫韵
宋祖昱
达人身后名，疾风若飘瓦。白雪署高楼，崔巍起历下。吐词鹊华青，振笔瀑泉泻。大雅既沦亡，遗构亦潇洒。不辞粉饰劳，岂悟声迹假。故物余诗篇，旧邱独羊马。沉饮黄公炉，风流尚堪把。济南多名士，谁为后来者。
春夜同友人饮趵突泉和赵韵
任嗣章
观澜日暮点尘无，淡荡春风倒玉壶。笑饮叵罗酒胆壮，欲和郢调诗肠枯。银涛乱沸垂杨月，雪浪平翻青草湖。夜色泉声谁是主，凭栏相对历山孤。
趵突泉
龚章
海右奇观宇内传，冰花三树脉相连。霞光返照喷红雨，柳色斜侵涌绿烟。声彻千寻雷震地，寒生六月雪飞天。浙江潮汛庐山瀑，不及家门趵突泉。
和陆冲默韵
孙光祀
璇源喷万古，地轴透鲛宫。激荡攒空碧，潺湲辟混濛。神功吞吐际，元气澹涵中。徙倚消尘虑，凭栏听不穷。
重过趵突泉
郑凤祥
济南名泉七十二，惟有趵突天下奇。忆当总角过济上，萧然高阁生风漪。纵观白练涌十尺，波澜百顷青琉璃。华峰突兀峙北极，锦川环绕南山陲。来鹤桥成跨东面，安置妥贴无偏陂。杜康泉侧亦可爱，西流涓细何逶迤。游人搁笔寡题咏，松雪雄峙千秋词。神仙有无事恍惚，骖鸾羽客还停箕。自成列传书满幅，罗浮道士师钟离。何人妙手擅场屋，传将阿堵张髯髭。济南太守雅好古，大书深刻镌丰碑。碑成亭覆列桥上，观者如堵肩相随。山水清音增雅色，回风飘忽来灵旗。而我百回观不足，坐卧泉上无停时。迩来一十有六载，饥驱奔走荒江涯。东望此景寄梦寐，何幸重过还支颐。白须道士揖我入，林立碑揭刻蛟螭。金碧辉煌偕时尚，可惜西子成蒙■〈其页〉。中朝贵人耽雅誉，泥塑袍笏罗生祠。桥头还访吕翁宅，令威羽化来何期。再三叹息跨马去，泉声呜咽疑生悲。
观趵突泉
柳灏
仙子红楼绿水前，凭栏眺望兴悠然。谁移海窟三珠树，幻作天池十丈莲。涛激时溅花径雨，湍飞长拂柳堤烟。为爱源深流更远，直欲浮槎向日边。
趵突泉歌
峻德
历下名泉七十二，趵突之名称独步。旧传来自王屋山，伏流岱阴忽仰吐。下马即来探此泉，不管城头天色暮。未到先闻澎湃声，沼墙急转垂杨路。入门惊见涌轮水，眼明如与故人晤。白石方池三宝开，崩腾昼夜声不住。一望在惊风雨会，半空疑有神灵聚。其一喷薄声势雄，冰雹激射雷电怒。以北二窦气稍杀，飞沫翻珠类相附。倒竭龙藏愁老蛟，动摇蟾宫湿寒兔。阴霏霁霭接湖山，冷翠幽光沾竹树。我时独往双清亭，心目震荡神恐怖。昔闻仙翁曾此游，紫阁丹房白雪度。来鹤桥头鹤不来，山日沉沉坠苍雾。向晚无人泉自流，飞下风标双白鹭。归来篝灯坐赋诗，云黑旅窗雨如注。
趵突泉
段敷采
探幽何处远尘埃，第一名泉傍郡隈。卓地玉壶喷白雪，涵空宝鉴照蓬莱。亭前御墨依然在，阁上仙翁去不回。灌耳涛声听未了，广陵风雨漫相猜。
趵突泉
张潮
不是名泉天下事无，何如玉树矗冰壶。鹤桥款款行踪旧，仙阁层层望眼枯。沸雪还轻尺马郡，喷珠欲笑痴龙湖。从来览胜多骚兴，况值风前韵不孤。
由趵突泉登白雪楼
唐梦赉
明湖春日最多情，蜡屐悠然逸兴生。来鹤桥边王屋水，分金山下叔牙城。人因华鹊偏成赋，泉为沧溟倍有声。一任公安添聚讼，济南谁敌旧词名？
白雪楼吊沧溟先生
王宜绳
阳春一曲雅歌成，赢得千秋著作名。下里凭他称伧夫，高吟到底属先生。一时七子推宗匠，后辈何人更主盟？白雪空传坛坫邈，登楼展拜不胜情。
同山阴宋西洲燕山余长源同里范梅臣
周绳武游趵突泉登白雪楼有感
为爱泉亭好，相携联袂来。池中涌碎玉，户外响晴雷。白雪楼还在，青山人不回。盛名今歇绝，倚槛共徘徊。
由来鹤桥登白雪楼观趵突泉
王士禛
南郭山泉好，登临复此楼。碧晴诸岫雨，绿淡一泓秋。晓日浮沙迹，琅玕出静流。翳怀林木处，吾意已沧洲。
趵突泉杂咏五首
宋撝谦
吕仙祠
空具五浊体，谁敢叩元真？只寻贪墨客，一丸乞济贫。
涌轮亭
独坐泉上享，忽见亭中月。魂魄俱清凉，晶晶冯夷阙。
来鹊桥
三山何处是？翩翩白鹤来。不闻语非是，翻空复飞回。
泉上
灵窍来千里，元化从此泄。元元渺难穷，大道非言说。
白雪楼
白雪名楼者，阳春调自高。郢中谁得和，怅望空劳劳。
观趵突泉歌
蒋景祈
趵突泉势真奇尤，体物赋象难寻求。泺源名义徵《春秋》，分菏别济谁穷搜？我疑济性最疾遒，壅遏不得裂地浮。又疑海水载地舟，巨鳌塌损飞轻沤。火敦脑儿迷两眸，摆落星宿来东陬。细点散注波面鲰，雪山中涌风雷纠。目眦突视瞬不休，恍聚百怪神灵愁。咋舌仰看天上头，余霞绮散云光流。太虚万象同一邱，蟾蜍东出纤阿游。山光隐见入半楼，弄珠之神虚无留。江婓海妾骖银虬，金支翠旗隐幕篝。夜深仿佛闻清讴。欹眠枕簟临龙湫，酣然身世吾庄周。
九日登白雪楼
宋云鈊
何必登高去？且来白雪楼。十年惊老大，九日喜淹留。泉沸晴天雨，山横落日秋。扶归明月下，哀雁满前洲。
趵突泉
康坚
鹤亭小憩乍闻雷，信是仙源绝世开。声出冰壶摇五岳，光流玉洞逼三台。珠芒时吐侵华槛，雪浪晴飞湿绿苔。归去清风携满袖，同人把酒话蓬莱。
同山阴宋丹厓新安黄西塘
李厚庵丁子治两表兄
游趵突泉和赵韵
刘绳伊
争说名泉宇内无？人间信是有冰壶。羡渠吟兴标题好，愧我诗肠对景枯。雪浪腾翻滚玉屑，涛声撼震过澎湖。挥毫濡墨皆名士，胜友良朋幸不孤。
游趵突泉用赵子昂元韵
李金枝
旗亭曾见主人无。贺监还沽酒一壶。筇杖漫愁钱独少，锦囊犹喜句难枯。栖真底事游三岛，寄迹允堪陋五湖。涤尽俗氛超世外，伊谁识得旅情孤？
趵突泉歌
刘滋
久传黄河之水天上来，不闻冰花平地开。又传淮水出自桐柏山，不闻雪涛骤涌亭榭间。我来济南城西隅，白雪楼畔寻幽居。旁有三泉曰趵突，三柱银根跃龙窟，不啻广陵风雨势飘忽。波头平翻南山云，泉底幽咽东海渤。阁上仙人坐相看，两鬓蓬松碧云端。槛外清音灌耳鸣，不羡嘉州丁东滩。院内道士感我意，指点风炉遥相示。我作江南老桑苎，与尔共品名泉之至味。
游趵突泉
赵怀远
历下广名泉，此间泉最别。泓潭散万顷，突兀涌三泬。喷礴惊春雷。波涛响白雪。蛟龙深处潜，银汉望中裂。不虑东溟枯，岂愁元气泄，观澜兴不穷，幽境真奇绝。
再游趵突泉
赵怀远
王屋山中水，济南郭外泉。伏流来胜地，迸出汇泓川。倒喷三花树，横浮九点烟。临流无限意，频倚画楼前。
趵突泉即事用赵松雪原韵
田滋
层峦喷瀑事非无，谁见冰花漾玉壶？雪浪平翻三峡满，云涛倒泻百泉枯。一泓信许深沧海万派全归震鹊湖。胜地更饶诗律细，千秋■〈音景〉韵几曾孤。
趵突泉
武全文
泺源沸出历城南，平地惊看趵突三。七十二泉真第一，悠悠今古涌泓潭。
○文
泺水
汉桑钦作《水经》
北魏郦道元注
“济水又东北，泺水出焉”。注曰：泺水出历县故城西南，泉源上奋，水涌若轮。春秋桓公十八年，公会齐侯于泺是也。俗谓之为娥姜（一作英）水也。以泉源有舜妃娥英庙故也。城南对山，山上有舜祠，山下有大穴，谓之舜井。抑亦茅山、禹井之比矣。《书》舜耕历山，亦云在此，所未详也。其水，北为大明湖，西即大明寺。寺东、北两面侧湖，此水便成净池也。池上有客亭，左右楸桐负日，俯仰目对鱼鸟，极（极下脱一字，或是极望）水木明瑟，可谓濠梁之性，物我无违矣。湖水引渎，东入西郭。东至历城西，而侧城。北注湖水，上承东城。历祠下，泉源竞发，其水北流，迳历城东，又北，引水为流杯池。州僚宾燕，公私多萃其上。分为二水，右水北出。左水西迳历城北，西北为陂，谓之历水，与泺水枝津合。水首受历水于历城东，东北迳东城西而北，出郭，又北注泺水，又北，听水出焉。又北，流注于济，谓之泺口也。
“济水又东北迳华不注山”。注曰：单椒秀泽，不连邱陵以自高；虎牙桀立，孤峰特拔以刺天，青崖翠发，望同点黛。山下有华泉，故京相璠曰：春秋土地名。曰华泉，华不注山下泉水也。《春秋左传•成公二年》齐顷公与晋郤克战于鞌”，齐师败绩，逐之，三周华不注。逄丑父与公易位，将及华泉，骖絓于木而止。丑父使公下，如华泉取饮，齐侯以免。韩厥献丑父，郤子将戮之，呼曰：“自今无有代其君任患者，有一于此，将为戮矣。”郤子曰：“人不难以死免其君，我戮之，不祥，赦之，以劝事君者。”乃免之，即华水也。北绝听渎二十里注于济（伏琛《三齐记》不：音跗，读如《诗》：“萼不韡韡”之不，谓花蒂也。言此山孤秀如花跗之注于水也）。
“又东北台县北”。注曰：巨合水南出鸡山西北，北迳巨合故城西。耿弇之讨张步也，守巨里。即此城也。三面有城，西有深坑，坑西即弇所营也。与费邑战，斩邑于此。巨合水又北，合关庐水，关庐水导源马耳山。北迳博亭城西，西北流至平陵城，与武原水合。水出谭城南平泽中，世谓之武原水。北迳谭城东。俗谓之古城也。又北，迳东平陵县故城西。故陵城也，后乃加平。谭国也。齐侯之出，过谭，谭不礼焉。鲁庄公九年即位，又不朝，十年灭之。城东门外，有乐安任炤先碑，济南郡治也。汉文帝十六年，置为王国。景帝二年为郡。王莽更名乐安。其水又北迳巨合城东，汉武帝以封城阳顷王子刘发为侯国。其水合关庐水，而出注巨合水。西北迳台县故城南，汉高帝封东郡尉戴野为侯国。王莽之台治也。其水西北流，白野泉水注之。水出台城西南白野泉北。迳留山西北流，而右注巨合水。又北，听水注之。水上承泺水，东流北屈。又东北流，注于巨合水乱流。又北入于济。
“济水又东北合芹沟水。”注曰：水出台县故城东南。西北流迳，台城东又西北入于济水。
齐州二堂记
宋 曾巩
齐滨泺水，而初无使客之馆，使客至，则常发民调材木为舍以寓。去则撤之，既费且陋。乃为之徙官之废屋，为二堂于泺水之上，以舍客。因考其山川而名之。盖《史记•五帝纪》谓“舜耕历山，渔雷泽，陶河滨，作什器于寿邱，就时于负夏”。郑康成释：历山在河东，雷泽在济阴，负夏在卫城。皇甫谧释：寿邱，在鲁东门之北。河滨，济阴定陶西南陶邱亭是也。以予考之，耕、稼、陶、渔，皆舜之初，宜同时，则其地不宜相远。二家所释雷泽、河滨、寿邱、负夏，皆在鲁卫之间，地相望，则历山不宜独在河东也。《孟子》又谓“舜东夷之人”。则陶渔在济阴，作什器在鲁东门，就时在卫，耕历山在齐，皆东方之地，合于《孟子》。按图记皆谓《禹贡》所称，雷首山在河东， 妫水出焉。而此山有九号，历山其一号也。予现《虞书》及《五帝纪》，盖舜娶尧之二女，乃居沩汭。则耕历山盖不同时，而地亦当异。世之好事者乃因妫水出于雷首，迁就附益，谓历山为雷首之别号，不考其实矣。由是言之，则图记皆谓齐之南山为历山，舜所耕处，故其城名历城。为信然也。今泺上之北堂，其南则历山也，故名之曰历山之堂。
按图泰山之北与齐之东南诸谷之水，西北汇于黑水之湾。又西北，汇于柏崖之湾，而至于渴马之崖。盖水之来也众，其北折而西也，悍疾尤甚。及至于崖下，则泊然而止。而自崖以北，至于历城西，盖五十里，而有泉涌出，高或至数尺，其旁之人，名之曰趵突之泉。齐人皆谓尝有弃糠于黑水之湾者，而见之于此。盖泉自渴马之崖，潜流地中，而至此复出也。趵突之泉，冬温，泉旁之蔬甲，经冬常荣，故又谓之温泉。其注而北，则谓之泺水。达于清河，以入于海。 舟之通于济者，皆于是乎出也。齐多甘泉，冠于天下。其显名者以十数，而色味皆同。以予验之，盖皆泺水之旁出者也。泺水尝见于《春秋•鲁桓公十有八年》“公及齐侯会于泺”。杜预释：在历城西北入济。济水，自王莽时不能被河南，而泺水之所入者清河也。预盖失之。今泺上之南堂，其西南则泺水之所出也。故名之曰泺源之堂。夫理使客之馆，而辨其山川者，皆太守之事也。故为之识，使此邦之人尚有考也。熙宁六年二月已丑记。
济南七十二泉诗序
明 晏璧
有此天地，即有此山川。山为地之形势，水为地之脉络。皆扶舆清淑之气所种，和顺积中，英华发外。子在川上曰：“逝者如斯”。《孟子》“源泉混混”，喻道体也。文人才子，适兴而咏歌之者宜哉。且济南为谭子国，附庸于齐。南距泰山百余里。郡东南三十里为龙洞，岩穴外阻，而中谿径路，斗折而蛇行。多怪石幽泉，能出云气，作雷雨。泉脉环城内外，凡七十有二。曰趵突、曰玉环、曰珍珠、曰漱玉、曰醴泉、曰甘露、曰金线、曰蜜脂、曰白龙、曰黑虎、曰芙蓉、曰柳絮、曰金沙、曰白公、曰孝感、曰无忧、曰洗钵、曰濯缨。虞舜耕于历山，故济南以历城名邑。有虞舜祠，东坡先生书欧阳文忠公舜泉诗刻于石。余永乐二年，持宪节来济南，休沐之暇，与大夫君子升高眺远。凝眸而挹山色，洗耳以听泉流。绮绾绣错，黛蓄膏渟。诚中州之奇观也。抑天造而地设，岂人力所能为哉？昔柳子厚尝记柳、永二州山水，怪造物者不为之于中州，而列于此，使千万年不得一售其技，是固劳而无用于神者。今济南环城不一舍许，而七十二泉献秀呈奇，是造物者为之于中州，使千百年不得一售其技，亦劳而无用于神者。予故取而咏之，惜无柳子之才，足以发扬山水之胜。诗成，济南太守太原杨有溶请锓梓以传，且贺曰：斯泉也，阅古今而不能售，诗而咏之，是泉之遭也。余遂书之以附郡志云。
建观澜亭记
王 麟
济南历城之西，有泉涌出，几数尺，名曰趵突。泉清泠，与历下诸泉特异。古今名公巨卿，莫不以是泉为济南景物中之伟观。凡驻节于斯者，多结驷联镳，以输登览之胜。天顺辛巳钦差中贵重臣韦公、吴公来济公干，时往观焉。爱其清冷特异，有如玉壶琼树幻化蓬莱阆苑之间。洗心涤目，襟怀为之豁如也。乃于泉之旁得隙地构亭，以壮憩息观览之胜。时钦差巡抚山东都宪贾公，巡按侍御杨公、李公，因名其亭曰观澜。俾言为记，夫惟斯泉之胜，固足为济南之伟观。然根据其所自，济水始发源王屋山顶，性下劲疾，或显或伏，流注泰山之北，与齐东南诸谷之水，西北汇于黑水之湾，又西北汇于柏崖之湾，而至渴马之崖，泊然而止。自崖以北，至于历城之西涌出而为是泉。则其源之有本，其来远矣。岂人力搏激强其性之自然而为之也哉？孔子曰：知者乐水。紫阳朱子释之曰：知者周流无滞，有似于水。故其喜好在水也。他日，孔子在川之上又曰：“逝者如斯夫，不舍昼夜。”程子辉之曰，日往则月来，寒往则暑来，水流而不息，物生而不穷。皆与道为体则。夫观乎斯泉之胜，有非众泉之可俪者。固可以为天下之奇观也。尚其思圣人乐水之大训，俾胸次之间，天理周流，无稍凝滞。又思圣人水之与道为体之深意，自强不息，身体力行之功，见诸静存动著之间。则于观泉之观，非徒观其有得于身心而吻今。夫圣人垂世立教之言，则趵突名泉，其有资于人人也大矣。若夫亭之所谓观澜者，澜乃水之湍急处，是言其水之有本，其立名昭示之义，於穆渊徵。凡登斯亭观澜之际，又当求斯理于言外。
重修观澜亭记
谷继宗
孟轲氏曰：“观水有术，必观其澜。”此名亭之意也。东省以济南为首郡，厥城西南，当泰山盘麓之歼，其平地涌泉三孔，名曰趵突泉，为七十二泉之冠。其澜湍急上翻，宛如噀吐珠玑；错落下澴，合众流而长逝，不舍昼夜。夫子川上之叹，其在兹乎。按《禹贡》为沇，为汶，为济，史为泺，郦道元《水经注》谓其源出王屋山，伏见不常，至历山下大发，汇于湖，达于河，入于海矣。以山川为名，汉为邑、为国，唐为郡，至宋为州。曾巩以太常博士来知军事，分营二堂，舍馆使客，亦弗临趵突。延及我明天顺辛巳，抚按上公出礼，朝命中贵使臣于此，见其旌节弗庇，始于泉之南浒特构此亭，名曰观澜云。西有门，东有厨，北有石栏。记者谓见其圣道之有本源也。嗣是凡按临监察，励功告成，有不速之美焉。于时布政使孙公、□公，按察使杨公，咸文臣。杰出都指挥使李公，乃武臣。锐发京兆刘公，适以中丞左迁，今昔历任郡守藩臬稔览其胜，监、司、道诸英僚莫不相谓曰：见尧羹墙，孰无是心。况舜之躬耕之地，有不仰止耶？斯举也，非欲尧舜其君民哉？若是而雍公懋誉，不亦彰乎。夫修饰亭宇奉安敕印，以敬君命，忠也；表扬地灵，以育人才，义也；开浚水源，以兴民利，仁也。凡此三者，非人臣之大节乎？是故可以风乎百世之下矣。雍公名焯，临洮人，麓原其号也。
观趵突泉记
乔宇
山东济南之名泉，著于碑，品于论，详于志，传于人口者，七十有二。在府城，自金线、珍珠以下；在章丘，自百脉、净明以下；在泰山，自白鹤、水帘以下；在新泰，自王□以下。或取澄澈，或可酿，或可已目翳，或如垂练，或缕缕如帘，或色如玉，明如鉴，皆不若城西之趵突泉。其源出山西之王屋山下，伏流，至河南济源县涌出。过黄河，溢为荥。西北至黄山渴马崖。又伏流五十里，至城西，突冒而出为此泉。昔人浮糠于源，竟达于此。其泉凡三穴，其出喷高尺许，珠沫大涌。土人云：数十年前，高二三尺许，岂气有盛衰然耶！其泉之周围，皆芳草清兰，垂流带波，可临可饮。其出也，又会诸泉入城，汇为大明湖，占城三之一。由北水门出。与济水合。沛漫无际。又流为小清河，为济之南源。经章丘、邹平、新城界入海。其归也大，其源也千里，所以为名泉之冠。泉上有观澜亭，余小憩于上。亭壁有赵松雪诗，因次其韵，遂生策杖王屋寻源之兴。
对泉说
毛在
济南之泉七十二，而特称趵突最胜。余以九月受代入省，适对泉李公东巡海上，余同乡先生太仆周公往观，之最后一亭，凭栏观泉，极便。独左为通衢，往来杂沓，无所障蔽。而面当民居，举目苦无佳境。已中丞公从东巡还，再携往观，公谓左偏初有垣，为水冲激而圯，今宜以木屏障之。水泛则彻，敝坏则葺，盖甚便也。西须筑基竖亭相对，有废寺余材可用。乃命官鸠工，而捐赎锾百金以助。几两月而落成。有屏有亭，而居民所植树翼之。周遭掩映，大为兹泉增胜。公曰：斯亭当有名，将奚取为？余应之曰；“亭依于公，以对泉名乎？”公笑而许之。趵突泉平地涌出，高至数尺，四时不竭，性温而味厚。其注而北，则谓之泺水，达小清河，经华不注山，东行，会济、漯、孝妇诸河，青州北县界而入海。其发源最深，而其流泽也最远。中丞公起家县令，拜诸官，敡历中外，所至膏泽及民。其开府山东也，入境之初，旱魃为虐，公首登泰岱祈祷，甘澍立降，遐迩欢呼。民之饥而无食也，则请发粟以赈之；民之穷而无能急公赋也，则请蠲租以恤之。凡可以去民疾苦而休养生息之者，无所不用其极。即数月之间，公之德泽，惠此六郡生灵者，渊深汪濊，岂直斯泉云乎哉。所谓寒泉之食，公信足以当之。此则对泉之义，而亭之所由名也。是为对斯亭说。李公讳戴，河南延津人，对泉其别号云。
建李对泉先生祠堂记
趵突泉乃对泉李公抚山东时所创。公历览七十二泉之胜，而趵突称最。“爰园林，营池馆，工既成，与直指毛君饮于斯，字其亭曰对泉亭。义取其亭与泉相对，而对泉又公之别号也。直指题其柱曰：“胜地自从开府辟”，方含毫未续，见一道人，羽衣蹁跹，揖而前曰：“仙人原为对泉来”。转瞬而道人不见矣。嗣知其为纯阳祖师来临也。公由巡抚山左，升汇安总督，节制七省，历升吏部尚书，加少保兼太子太保。历吏礼两科，都掌垣立朝，有清操正气。载在《通纪》，享年七十有三。 晚年好道， 为纯阳祖师弟子，赐道号“真明”。检架上牙签，有《吕祖师诗》，授《修真密诀》数卷焉。公乏胤嗣，余其从孙也。忝备山左臬司员，行部东兖二郡。览泉流之胜，拂看旧碑，与童稚时所闻者，若合符节。又见甘棠遗爱，父老犹称颂不衰。不胜几杖桮棬之感焉。爰捐资百金，为建李公祠以祀之。以子孙祀其祖父，余一人之私也。有功德在人心，士女于今讴思从而祀之，又非余一人之私矣。公讳戴，隆庆戊辰进士。河南开封府延津县人也。
建来鹤桥记
刘鸿训
天启丙寅计鸿训自海外来六年矣。盖强半病困且千日。将生平所遥慕于缑氏，结想于桥阳，玉笥金简之搜，五图九龠之事，并晚为无所用之，付云梦已久。尝考列仙图籍，间以人世所传。纯阳吕仙，每现景尘界，疏髯多须之殊，柳魈乘蹇，巾笠独行之异。求一确据，作焚祷恍遇之神不可得者亦泡语，听之已而。一日宪大夫樊公大瀛，以新建泺上来鹤桥纪石见属。益梦唤梦，余安知之。惟是敦部公之义，不可逆命耳。夫余自丱岁游泺上，见神水三泓，或云海目，出济之坤方。空珑踊跃，可数尺，惊浣俗肠。或留憩移时，屏息净虑，若忘身在城市之侧。又女陴林词，天光上下，宛如入水壶而出琉璃晶珠之界。因叹曰：烟火闉隅何得有此？渡板桥，谒岿然之宇，则吕仙祠。盖庙初年，开府延津对泉李公所建也。读楹间“胜地自从开府辟，仙人原为对泉来”之句，询之知为毛直指无心之唱，对泉公未及应，一羽士指楼即吟，俄失所在者，盖延津公家当时乩致仙翁，有约会白雪楼语。讵知楼为仙祠前，李沧溟先生夙筑，而今始应于李毛之觞此地，所以祠仙翁也异矣。祠初成，一羽士题其柱云：“趵水新词千尺剑，蓬山旧迹几行书”。非仙翁孰复有此？自是辄为好事者乩致。一日与诸生期，及往，道觏羽士，面黎貌毁，为少年生斥去，抵祠致乩，佥叩仙曷爽约？乩曰：适晤矣。诸灵异状，不可更仆数。济人已略举告樊公，讵知公与仙翁夙因之奇，不异延津公云。己酉涮榜时，先期乩示“双口作伴，三三是齐”之句，后联名吕姓数符三三。丙辰上公车未放榜，公有故先归，行至汾水，遇羽客赤脚长髯，貌伟甚。语公曰：我以黄甲付汝矣。俄捷书至，又闻羽客朗诵偈句，密示点化者。盖心知为吕之幻出也。公来守济上，一日旱祷，得松风陈寒之句，果连雨如诗意。迨乙丑岁且杪艰雪，公再请雪，乩示“雪映山头月，月笑雪山低”。何呼响答也。祠就圯，公业为新之。小板桥欹脆，岌岌不可渡，且逼窄，有减游致。遂与一二同事议更成之。因移白雪楼前，选材弘壮，水中奠以石磉，环三洞。桥土可列方席，俛仰顾盼，觉远岫葱笼，流泉飞洒，落洒杯中，直可羽化而仙矣。因题曰“来鹤桥”，志望也。坊榜曰“蓬山旧迹”，即取仙翁联句。既礲石将刊志矣，忽于乩雪中再示桥额云：“弱水玄津”，又联二：一“脱伪堪登岸，忘机自有程”；一“玉水流三岛，蟠桃致五云”。盖目前玄清真度人如此。乃字迹奇绝，非人腕中可得者。公再立亭示异，令游斯地者，时有仿佛恍遇之神乎。夫樊公自子岁下车，多所完葺，省会一为改观，劳矣。至仙祠与桥成，则又群心浩爽，为名泉增胜。而公不言劳，盖根气际合，匪现前之故耳。因感余以海上饿夫，忧居长白，相仍数年。每笑谈黄白人窃法、财两足之说。妄希仙术，而渺功行。即余所值，都成百五十余岁人，亦不免抱玉焚火金棺埋狗之诮。岂无灵族耶？乃李樊两公与仙翁神契乃尔，复以纪石传妙役属不敏训，岂无荄于宿昔而三幻者乎？是邪非邪？附勒以请，且再结恍然遇之之梦矣。是为记。
跋王用生趵突泉诗
刘敕
历下名泉七十有二，而趵突为最。三株玉树，合昼夜以吐水花；数丈仙楼，摩云霄而通帝座。翠黛环宛虹桥畔，青帘垂挂柳枝头。白雪骚人，每操觚而作赋；玄裳道士，亦负剑以来临。香烟半杂茶烟，树色遥连山色。即蓬阁阆苑，不胜于斯。故游人常多题咏，环壁尽是珠玑。余为诗甚多，恐取挪揄，未敢灾石。京口王用生长歌一章，才华高迈，语句惊人，不作寻常嗫嚅语，无论壁间诸君子不可多得，恐青莲亦逡巡拜下风矣。历下名泉，不藉赖以生色哉？镌之左方，观者其勿易视。
王用生趵突泉诗跋
趵突名泉，余于雨雪风月之暇，无不徘徊其上，而未尝为诗，以诸名公题满壁间。和韵则其味索，泛泛咏泉，则依然葫芦。谁从性地中自写真趣，而语语如昼，宛若大仙之乘鹤，欲无又即。此泉之喷吐翻飞而不作等闲观也，则有王用生一歌在。
游历下诸名胜记
王思任
予侨居历山书院，幕僚张程二君，以斗酒洽之漱玉亭上。观所谓趵突泉者，昔时剑标数尺，而今仅为抽节之蒲，童子浴裸亵之。王屋之气，日短一日矣。泉也。且泉之左，于鳞先生白雪楼，已别有所属。何处吊中原？吾党也。楼也。
重修趵突泉记
周有德
古称济南山水，绝似江南。盖清气交汇灵泉、秀涧、澄湖，萧旷、空明、衍漾。赏心欣遇，洵非虚语。其水源冽清，激流萦注。而趵突泉涌地浚发，耸若三峰，尤为殊胜。故四方游观者恒萃于斯。余数从宾客燕息觞咏。乃缮饰亭榭，使每瓜代于此，实公肃敬之所，岂特为天下奇观之地哉？顾以觞咏五兵，歉因循而葺理未弘。时维嘉靖甲寅，监察使麓原雍公以关中英俊来桉，将期平反之余，见其泉亭倾圯，喟然叹曰：若藩国省署咸莅于此，不但奉锡命中外重臣交际之可堪者也。况泉脉湮塞，其于川岳钟人利物灏气，不有秘乎？大都宪少吴沈公方以钦若保厘为忧，相筹有协。由是雍公即召历城李君从宜，责以有司之职，面受经略。又自外移之郡守项君守礼，催令调支赎金，鸠集赋力，申戒惟明。李尹祗承惟恪，乃卜乙卯春初，亲履其所。经始旧亭，加崇基础，增翼宇栋，稍广廊舍，以止属从。又于亭之北对立二碑楼，以屏风雨。亭之南开疏夹河，架以小桥，远引白龙、黑虎二泉流其下，环亭东西而北溯。又掏挖趵突三泉，稍使浚发，大会众泉。波派长流曲注，不啻灌溉稻田千顷。其川岳灵气殆裒然呈禅若奇才，岂不应时而出，以接武巍科魁第哉？督工则委其丞冯椿亦惟勒。至孟夏前，暨诸宫观葺治聿新，是为丙午之秋。距昔创始之时，凡八十年矣。今量移祖道，诸君子出郊引饯，胜兹风景，慨焉有怀，留题于石。　
重修趵突泉记
施闰章
山川之美，灵异之区，大夫、士、庶人群萃而游者，匪直耳目之娱，所以望云物、节劳逸、荡涤心志也。事有堙废，以时修举。吏用尽职，上下以和。济南多名泉，趵突最显。源出河东王屋山为沇水。潜行地中，屡伏屡见，数千里而出于历城之西南。三穴觱沸，高数尺。《水经注》所谓“水涌若轮”者也。流为泺水，达于小清河，以入于海。其上为仙宫，祷雨著异。其桥曰来鹤，跨泉之南。其楼榭亭馆之美，烂若霞起。宾燕咸集，凭栏周瞩，仰而见山之青，俯而见泉之洁。且驶侧耳静听，盖未尝不喟然兴叹。浩乎其有得焉。壤居都会，郡儿裸浴为水嬉，饮马践蹂，沙石阻淤，向所称涌起数尺者，今仅尺许。又其桥材弗良，旋构旋圯，游人惴惴失坠，临观不欢。监察侍御程公来按是邦，布令流膏，修旧举废，既数月过泉上，诧曰：“何泉之昔壮今弱也？”亟出俸钱，命浚之。闰章为之经始，上自中丞许公，及藩臬郡僚诸大夫，咸有助焉。于是疏壅决滞，所去沙石成邱，剑拔雷轰，复泉之旧。召工师，询桥材。对曰：“柳可三年，榆槐可十年，松杉可数十年。杉为上。然南产也，其直数倍”。吾为其难且久者，遂桥以杉。施丹涂漆，辅槛以砖。桥下横置联锁，饮马者不得至。禁民毋亵污。凡楔桷垣甓之颓缺漫漶者，皆治而新之。又为桥于潄玉亭前，三月落成。齐人踊跃来观，咸谓其事举工速。曰吾乐而不吾役也。为之歌曰：清流激湍兮，孰浚其源？潜蛟出蛰兮，飞虹蜿蜒。又歌曰：宣郁导淤，泽用不衰；选材济危，功用不隳。君之戾止，饮酒燕喜。小人忭舞，歌此乐土。闰章闻而异之，此泉上之歌也，而可得为政之道焉，是可以书。
趵突泉诗序
黄良佐
余读曾南丰《齐州二堂记》，而知济水自王屋发源，至此突出，居人名为趵突泉者是也。济之为泉，七十有二，而趵突、珍珠最著。唐杜少陵与李北海宴历下亭，泉石尚有遗址。李青莲游山东，往来于南池■〈山昔〉山之间。郡志载二公游迹颇详，而此泉未见题泳。南丰堂固有记，泉亦有诗，和者特少。暇日阅元遗山《中州集》见《珍珠泉》二诗，而此泉独阙。迨元赵松雪再唱，明王阳明继和，其后作者遂多。岂泉之显晦固亦有时耶。余自香河暂解邑篆，觐家大人于紫微公署。署傍有轩，即南丰所谓凝香斋也。适家谓郑远公先生同大轮禅师至。因而徘徊泉上，肃瞻高翰，遥企仙踪。遂和松雪韵，合诸公与家祖、家大人所作，得诗四十余首，可谓极一时之盛。余谓不可不传，遂集元明以来凡和赵韵者，汇为一编，以便观览。至于泉之全诗，自多佳什，邑有专刻，故不复采。盖此泉三窟突起，汹涌澎湃，电掣雷轰，如倾万斛珠玑。散于平地。非松雪以奇崛之句，强拗之调，未易与泉颉颃。而和者脱胄争先，联镳恐后。如持赤帜，以夺赵壁，复洋洋乎巨观。因思泉之起伏屈伸以显晦于时者，亦若与诗人相为隐现。山川虽旧，风景维新。胜地固藉名篇长为点缀者乎！然则黄鹤楼头，岂必仅题崔颢之诗；金山寺里，自应再吟张祜之句。播扬风雅，鼓吹烟云，余尚有望于后之君子。
与任泺湄书
宋云鈊
沧溟先生风雅正宗，其遗迹之仅存者，惟有《文集》一书、弇州一传、趵突泉之白雪楼而已。《文集》一书，版既败毁，而后裔单微，其存否既未可知，而散在文人学士几案间者，亦缺有间矣。惟弇州一传，旧在白雪楼中。是与传为存亡者，系白雪一楼；而与泉为盛概者，又系白雪楼也。乃自改建御书亭后，遂障白雪之门矣。四方来游之士，谁知此为白雪楼哉？典制纷更，朝夕易置，官若旅人，署如传舍。司风雅者，既无其才；兴古迹者，谁肩其任？而白雪楼于是乎废矣。加以风雨不除，鸟鼠不去，且迁其材木葺补营房。向之轮奂翚飞，堂宇鳞次者，今则颓垣乱石，荒烟蔓草而已。及今不治，后亦难图。虽白雪之楼，岿然尚存，然亦断椽零瓦，渐就芜没。嗟夫！斯楼若泯，则弇州之传，沧溟之主，亦将为薪为爨而已。千百载后，又乌知有沧溟者为吾乡风雅之正宗，而白雪为趵突之胜概也哉？今趵突泉赖盐台三宝公题请重修，盐道徐公有兴复斯楼之志，吾兄豪情云上，尚友千古。向者刘比部靖公与华泉、沧溟两先生筑其封土，复其阡陇，植其丰碑，表其墓道，皆出吾兄奖劝之力。白雪楼苟能再饬，讵不先后媲美乎？闻先生与道台有旧，幸有机缘，宜乘时势。吾辈老矣，桑榆日迫，流光迅迈，倘早就厥事，诚乡国之大幸，抑亦吾兄所恃以千载也。又岂但《盐法》、《趵突》诸志万万哉！惟吾兄实图利之。　　
○赋
趵突泉赋
李兴祖
岁维辛未，时值春三，移守瀛海，转运济南。理剧之暇，名胜是探。陟古帝登封之岳，造先圣在川之潭。暨灵岩与仙穴，及神洞与佛龛。既穷幽而极胜，亦目豁而情酣。若乃平原泉涌，来何超忽。会城内外，旁喷侧浡。七十二所，出出呵咄。超奇拔异，无称趵突。弩射冰澌，丸抛雪窟。如台星列，如鼎足兀。声泙湃而上腾，势倾奔而下滑。汲其碧，可以瀹心；扬其清，更为彻骨。知地肺之长滋，识土脉之不涸。由是仙人栖魄，文士怡情。寄孤纵于枕石，结群侣以濯缨。踞其朦者，纯阳之阁嵯峨；载之咏者，松雪之韵铿■〈釒匈〉。晶宫拟其皎洁，月镜比其精莹。岂若大泽深渊，渺茫灏漶。方之舟之，频耽忧患。即槛泉终逊其异，而泌水亦让其粲。以彼易此，智者所叹。纵昔之称甘醴名汤名冷，亦止供口味之餐，何如此之响玉磬而倾冰壶，资忖物者之赏赞。斯可以迩将远视，小作大观。其值风雨也，若惊涛骇浪之相迸。其值雪月也，若鲛绡洛袜之交攒。有时奏笙竽而和琴瑟，静夜清朝；有时戏鸥凫而翔鸾鹤，拂浪冲湍。举星宿之海，而源流不过如是；极银汉之河，而上下可以同看。然终莫测其所自，而磅礴乎日月，荡涤乎乾坤，惟斯泉其永不刊。乱曰：源何自兮流何长？我欲穷兮觅无方！惟无力兮泉之始，惟流长兮泉之常。逝者如斯，谁能悟其消息；不息云尔，予徒怅乎望洋。思“有本”之语，庶几与道为回翔。
趵突泉赋
高瑾
谁凿历山之坂？忽涌泺水之源。气蒸鳌背，波撼云根。芰荷发而夏茂，藻行牵而冬温，既睛雪之压天，复昼雨之翻盆。客子按图以考，盖脉出王屋而湁潗，流伏渴马而咽吞。羌空濛于华注山脚，倏澎湃于谭子国门。倚郭辟塘，穿隍为潏。松谡谡以覆崖，柳冥冥而藏室。坐鸟道以行觞，藉苔痕而歇膝，暗香来兮稻花开，清风吹兮蒲叶密。轮蹄隔浦以相喧，鹭鸶浅沙而群昵。迤逶而北，复道回廊。有阁翼然，吕翁仙房。其南，则矗青霄而植树，树几成盖。其东，则横绝壑而架石，西可通梁，凭槛西望，酒帘轻扬。箫鼓时发，士女傍徨。地旷且偏，林疏乃静。颇宜嵇康之癖，更乘子猷之兴。春飔拂而雪消，宿雾收而鸳醒。翠岫远临，朝风乍定。触沫惊鳞，澄光对镜。讶银海之击空，喜珠璎之奇横。落落历历，吐漱明净，岂非玉壶凝冰平地涌出而皎然其四映者耶。是泉也，何突兀兮，辟自太古。方外三山兮，恍惚可数，或涌如轮兮，或覆如釜。龙女散花兮，老蛟拥扈。烟涨芙蓉兮，锦帆飞舞。吼半天之雷兮，亦瀑四时之雨。不知其浅深兮，自为仰俯。自为仰俯兮，与人乎何取。当夫初出谷口，噌吰镫■〈革答〉如钟鼓之竞宣。及乎白浪惊飞，荡冲上下，又如十里浮沤，明灭出没于江湖之天。忆昔李杜之游齐也，逸情挥霍，吟咏山川。胡为乎笔墨之灵独靳惜于此泉。抑世远言湮而碑版其无传。幸有南丰二堂之记，子昂濯尘之篇，而后之览胜者，愈不能漠然矣。迨乎甲子之冬，銮辂东游，遍询疾苦，凭吊林邱。罗左右臣邻之博雅，供至尊拟骚作赋之风流。驻跸观澜，放眼悠悠。万派朝宗，天地一沤。叹逝者之如斯，悟至道之可求。毫楮出于上方，奉侍严于从官。御腕神结，书就“激湍”。浑沦元气，大力控搏。一时得意，千古称难。夫以位崇九五，历永支干。梯航效顺，河岳晏安。尔乃厌薄繁缛。忽会心于奔腾澎湃之石滩。彼黄尘赤日兮，车马衣冠。对清涟而移晷兮，宁不发胸中之高寒。乱曰：黄河之水兮，来自天上兮。兹何崩巨涛于地罅兮，滔滔汩汩兮，曾不间于昼夜兮，紫绿万状兮，嗟顷刻之变化兮，惟兹潺湲兮，常明月之来射兮。
○词
咏 泉 帝台春
孔传铎
莎雨环碧，遥山翠凝滴。几道虹梁，自古传闻，蓬莱仙迹。谁向济流凝汇处？猛激起，银涛三尺。镇长久，雪片雷声，终古不息。转磐石，势无敌；□全力，不愁溢。待汲取烹茶，沸松炉，早使我风生双腋。况复危楼高耸汉，倚栏收尽空濛色。向此际登临，不放怀怎得？
题趵突泉吕仙祠 百字令
宋祖昱
仙人祠宇，问前尘已往，尚留遗躅。云白山青应似旧，只少临流冠服。地涌三花，天开一鉴，照影寒潭曲。风泉满听，啸声犹在林木。重来未省何年？有情空怅望，此时心目。铁笛音沉龙剑杳，辜负当前醹醁。海岳孤行，烟霄片羽，待我骑黄鹄。南城柳树，几回还飐春绿。
秋日游趵突泉 秋夜雨
孙士莹
蓼红水碧宾鸿咽，叫人愁绪如结。消不得客况绝。灵泉闲阅，鹤桥转入仙阁畔。滚滚惊，平地翻雪。此际向谁说？独自对，秋风残月。
登泉上白雪楼忆旧 秋波媚
丁鋐
春前共登画楼中，倚槛话东风。井梧落翠，莲房坠粉，又是秋空。遥山远水断鱼信，何处觅宾鸿？倩谁传得，今朝惆怅，向日懊侬。
吊泉上白雪楼 忆王孙
杨绅
萋萋芳草对斜阳，白雪楼荒空断肠，燕子无情水面忙。月昏黄，惟有泉声呜咽凉。
春日游趵突泉 浣溪沙
任梦菊
几口泉头芳草生，更兼新柳添诗情，到来盈耳春涛声。闲倚雕栏沽美酒，看他锦鲤唼青萍，画桥高阁似蓬瀛。

●金石志
历下任弘远撰
　　　　　　　　　　　　金石志
叙曰：曷志乎金石也？志乎碑版之刻于趵突也。夫碑版之刻于趵突，胡为乎志也？以其所刻之诗文，皆能歌咏乎趵突之胜，与其所书之石，皆有银钩铁画之奇也。夫韩山片石，温子升以为可语；《金石》十卷，李易安为之序编。苟不从而志之，风雨之薄蚀，沙草之沉埋，势必有“古碑无字”之叹矣。作金石志。
御书石刻
御书“激湍”石刻：在吕仙阁前，上有圆亭。
御书赵松雪诗石刻：在泉亭前，上有圆亭。
御书“古风”石刻：在来鹤桥北，今移御书赵松雪诗碑亭前。
吕仙像石刻有二：
一在来鹤亭内，明肥令王惟精写，太守樊时英赞，并载吕仙自叙传。
一在来鹤桥北回廊内。
白衣大士像石刻：姑苏邵坚写。
观澜亭石刻：明山左方伯通州张钦书。
趵突泉石刻：明天水胡缵宗书。
“冰心玉立”石刻：郝寿书，在泉亭东。
“雪浪睛雷”石刻：琅琊王国昌书，在来鹤桥南。
“突达时涌”石刻：佛伦书，在吕仙阁东。
吕仙诰：周龙甲书。
《感应篇》石刻：周龙甲书。
《阴骘文》石刻：周龙甲书。俱在来鹤亭内，令俱移置别处。
诸名公题咏石刻：在泉间壁上，除损坏无迹者，现存六石一百四板。
历朝碑文石刻：在泉上，共计二十七座。
“活水源头”石刻：在泉池内。

●额联志
历下任弘远撰
　　　　　　　　　　　　额联志
叙曰：曷志乎额联也？以其标题于趵突也。夫标题于趵突何必志也？以其为宸翰之飞洒，公卿之泼墨也。盖一字之品评，尚有借于文士；而数字之联语，不无赖于高人。况煌煌御墨，济济名卿之巨笔也。于是于存者书之以增重，去者书之以不忘。作额联志。
御题匾额：“激湍”（康照甲子孟冬书）、“润物”、“源清流洁”。俱在泉亭内。
旧东宫题：“涤虑清襟”。今去，原在泉亭内。
飞涛　扈从臣掌院学士孙在丰
漱玉　内阁侍讲麻尔图
泺澜　大学士明珠
洄瀑　礼部尚书介山
俱在泉亭东壁
珠渊　侍讲高士奇
揭清　副都御史觉罗孙果
溅雪　吏部尚书伊桑阿
飞泉　掌院学士常书
俱在泉亭西壁。以上八匾今俱废去。
蓬山旧迹。在来鹤桥坊上。
涌轮　张鹏。今改。
喷薄珠圆　宋士勋。今改花开洞口。
涌雪　杨霖
俱在吕仙阁前下层东西坊。
天上正果　何启图。在吕仙阁下二层。
彻地通天。在吕仙阁下三层。
禄文总司。在吕仙阁上后一层帝君前。
蓬境　吕仙降笔手题少华庵何启图录
夜光楼　明江上曹玑书曹禾重装
参赞化育　山右唐廷琰
俱在吕阁上前一层
趵突泉　杨捷题。大门
联
七十有二泉自数仙源第一
一千八百国应拟胜地无双
　　　 金陵刘昌臣。今废
胜境自从开府辟
仙人原为对泉来
　　　 明毛直指书
俱在吕仙阁下前一层柱上。
仙风拂雪涛两袖瑞光争日月
鹤驾来瑶岛一囊丹粒寿乾坤
　　　 袁里
　　在吕仙阁下一层吕仙前
惟盖初张尚忆广陵翔白鹭
珠玑纷落还疑星宿泛仙槎
　　　 乙酉周龙甲
　　在吕仙阁下三层钟离前
源泝伏流侧坎碎珠成万斛
岳钟间气飞轮碾雪涌三堆
　　　武昌周士皇
　　在吕仙阁上前一层
空山何处来黄鹤
流水无心响白云
　　在吕仙阁上前一层吕仙前
泉声倾万斛源源时出无停沛泽长流环海岱
水势映三台滚滚上行不竭清光位射动星辰
　　　旋天一
　　在二层堂柱
趵突新词千尺剑
莲山旧迹数行书
　　　 吕仙
　　在来鹤桥北
锦绮霞明千尺雪
玻璃风漾一池珠
　　　喀尔钦
在观澜亭
　　　　　　　跋
趵突泉旧无志也，有之自季父泺湄先生始。季父幼负轶才，性好吟咏。及壮，游四方，所交皆当代宗工。以故诗、古文、词蔚然成家。又喜表彰前辈，搜剔古迹。一日，阅王尚书《夷浯考》，乃谓然曰：夷浯远在他邦，而先生乃笔而记之。至于趵突泉，为吾乡胜地，胡惜残膏剩馥而不一及之欤？于著书之暇，博考群书，广征传闻，而且近询请父老，幽刓诸苔藓。凡泉之所有者，在所取；泉之所无者，在所逸。成书二帙，列目一十有五。命菊缮写，命龙、雪校正字讹。今成卷轴，将授枣梨。噫！渔洋先生有知，应亦许其代补缺略也。尚有《明湖小记》、《泺口记闻》等书，相继而出，此特其一斑云。时乾隆七年岁次壬戍中元后三日。
侄梦菊谨跋于挹翠山房
　　
●名人游记补遗
爆流泉
金•元好问
爆流泉在城之西南。泉，泺水源也。山水汇于渴马崖，洑而不流，近城出而为此泉。好事者曾以谷糠验之，信然。往时漫流，才没胫，故泉上涌高三尺许；今漫流为草木所壅，深及寻丈，故泉出水面才二三寸而已。近世有太守改泉名槛泉，又立槛泉坊，取诗义而言；然土人呼爆流如故。爆流字又作趵突，曾南丰云然。金线泉，有纹若金线夷犹池面。泉今为灵泉庵，道士高生妙琴事，人目为琴高，留予宿者再。进士解飞卿，好贤乐善，款曲周密，从予游者凡十许日，说少日曾见所谓金线者。尚书安文国宝亦云：“以竹竿约水，使不流，尚或见之。”予与解裴回泉上者三四日，然竟不见也。杜康泉今湮没，土人能投其处。泉在舜祠西庑下，云杜康曾以此泉酿酒。有取江中泠水与之较者，中泠每升重二十四铢，此泉减中泠一铢；以之瀹茗，不减陆羽所第诸水云。舜井二，有欧公诗，大字石刻。《甘露园记•历下泉》云：“夫济远矣，初出河东王屋，曰沇水，注秦泽，潜行地中，复出共山，始曰济。故禹书曰：道沇水东之，逾温，逾坟城，入于河，溢于荥，洑于曹濮之间，乃出于陶丘北，会于汶，过历下泺水之北，遂东流。且济之为渎，与江、淮、河等大而均尊，独济水所行道，障于太行，限于大河，终能独达于海，不然则无以谓之渎矣。江、淮、河行地上，水性之常者也；济洑于地中，水性之变者也。”予爱其论水之变与常，有当于予心者，故并录之。珍珠泉今为张舍人园亭，二十年前吾希颜兄尝有诗；至泉上，则知诗为工矣。凡济南名泉七十有二，爆流为上，金线次之，珍珠又次之；若玉环、金虎、黑虎、柳絮、皇华、无忧、洗钵及水晶潭，非不佳，然亦不能与三泉侔矣。
观趵突泉记
朱善
善少从先父授书，读《禹贡》注，趵突之泉已稔闻之。今偕广文薛正言、从事崔思成，即其所而观焉。
是时天气严寒，水脉微细，而斯泉涌出，犹高二尺许。则春夏之交，其高数尽，曾氏之言信不诬也。泉外碧波澄澈，金沙明莹，柔荇漾青，碧藻摇翠，长茎纤叶，绰约靃靡余三人临流俯观，久而忘倦。正言复命二生挹泉煮茗以饮，清气入于肺腑。
饮讫，循流以观。则又知斯泉交灌于城中，浚之而为井，潴之而为池，引之而为沟渠，汇之而为沼沚；缺者如玦，圆者如环，萦者如带，喷者如雾；激之而鸣者，如金石丝竹之声，随地赋形，不可殚记，诚济南之奇观也。 洪武戊午十二月某日丰城朱善记。（《一斋文集》）
游趵突泉记
怀应聘
趵突泉者，在山东济南郊外，为天下奇观。其游而见之者，无不咄咄称异。余心向往久矣，而未得亲观其胜。
甲子岁，余适齐鲁之间，大中丞徐暾庵招余饮，即偕游趵突泉。泉有三穴，中间相去不数十步，其水自三穴中涌出，各高二三尺。怒起跃突，如三柱鼎立，并势争高，不肯相下；喷珠飞沫，又如冰雪错杂，自相斗击。呜呼！水之劲挺一至此哉！夫水，柔物也，方之则方，圆之则圆；挹之则盈掬，挥之则散落；环之则为池沼，决之则为川流。狎弄挠扰，无不如意。即深如长江，险如黄河，为人患害者，莫有加焉。然不过因风鼓浪，触石生涛，挟鱼龙诸怪物以自雄耳。假使无风石之险，无鱼龙诸怪物以助其势，其为平流直泻者，与众水无异也。曾有独起卓立，首耸发竖，若与山峰竞其高下，如趵突泉者哉？呜呼！世有戴天履地，目视日月，耳辨声音，手持足行，生而命为人者，无不有心、有性、有情、有识，其为浩然之气，更当何如？而一遇君国大故，濡忍不决；生死一迫，随即披靡，逐波顺流，往而不返。曾不若兹泉之介然自立，足以厉廉耻而砥节行也。岂不哀哉！呜呼！同一水耳，谁实使之然邪？岂润下之名水不乐居，故以至柔之质而发为至刚之概，以自见其奇邪？抑水亦有不平于中而怒气迸发，排空直上，势不可遏，如荆卿悲歌、渐离击筑，壮士发冲冠时邪？泉之上有吕祖阁，亭中题咏属对，后先唱和者不一人。余今与暾庵相对，不能无感于兹泉矣，故记之。（《小方壶斋舆地丛钞》）
趵突泉记
王培荀
城南趵突泉最奇，平地喷涌直上，并列者三，各高四五尺，轰然雷震。龙湫之瀑布，奇在悬空而下，此奇在正出也。说者谓，自渴马崖伏流至此，要皆济水之伏地而出者。水味极清，纯皇帝南巡，一路饮玉泉水，至此换趵突泉水，携之而南。遇名泉再易。唐际武先生云：吾行几遍天下，所谓第一泉、第二泉，皆虚有其名，实不及吾东诸泉，惜陆羽不至，无从品其味耳。济水正身为汶河所夺，不得已伏流旁出，分支别派，如周室不宗，子弟散落诸国。四渎几缺其一，然其实固未尝没也。高帝子孙尽隆准龙种，自与凡人殊。诸泉沈静，趵突汹涌，又如王谢子弟，风流翩翩，忽有跳地作彪子舞，势欲啖人，安得不为之改观。旁立碑亭，圣祖御书“激湍”二字。吕仙阁临泉上。昔元遗山在太原，有道人尝邀同食。曰：吾家在趵突泉上，异日可相见。后数年，遗山过济南，卧泺源堂，忽梦前道人。曰：忘旧约耶？醒。上北岸入祠中，见吕祖像，俨然道人也。阁上为乩书：“蓬境甚秀逸”。又有扁曰：“蓬瀛液润”，极苍劲。横联乩书飞舞。曰：“胜地自从开府辟，仙人原为对泉来。”传巡抚胡公宝瑔与吕仙素契，及任山东，仙为书此。今皆失去，故记之。两廊壁上尽砌诗碣。一碑有亭，巍然书赵子昂诗警句。云：“云雾润蒸华不注，波涛声震大明湖。”众多和其韵。此脱胎于孟襄阳之“气蒸云梦泽，波撼岳阳城”，而气象阔大，字句浑成，相去远矣。或曰泉水固盛，其间亦有人力。水伏流至此地，势特凹，因其迅急之势，石板压下，使不得逞，遇石板三孔，腾跃而出。其说可信。滇中广南府，地名响水塘，有泉，上喷高十余丈，白雨洒空，三里外声若雷霆，近里许对面语不相闻。盖旁有多山水，汇为一，趋而直下，遇磐石怒激，势猛力遒，郁为宇内奇观，较此不啻百倍。然无名人题咏，寂寂无传。史公云：“附青云之士，而名益彰。”若趵突者，亦幸在都会得松雪之品题也夫。

●趵突泉现存石刻
趵突泉现存石刻
徐家茂　孔宪雷　黑自明　辑
趵突泉公园内存有石刻37方，计：明朝7方，清朝17方，没有注明时代的7方，1964与1980年新添6方。
一、明朝石刻（7方）
（一）晚到泺泉次赵松雪韵
泺源特起根虚无，下有鳌窟连蓬壶。
绝喜坤灵能尔幻，却愁地脉还时枯。
惊湍怒涌喷石窦，流沫下泻翻云湖。
月色照衣归独晚，溪边瘦影伴人孤。
　　　　　　 余姚　王守仁
玉垒嶙峋半有无，金声镗■〈革答〉拥冰壶。
源通渤澥谁真见，老尽乾坤势未枯。
万点明珠浮泡沫，一川轻浪接平湖。
公余坐倚观澜石，四面清风兴不孤。
　　　　　　　江东　陈镐　弘治甲子八月吉旦题
此石刻镶嵌在吕祖庙第二大殿前东墙门南（第二块），高.04米，宽0.9米。王守仁、陈镐为弘治间山东典试。
（二）观趵突泉次赵松雪韵
一镜天光澹欲无，忽惊平地涌冰壶。
层层雪浪长飞白，混混源泉不受枯。
千里浮流终入海，百花环汇更成湖。
观澜亭上中宵坐，万象无言月影孤。
雨洗浮尘半点无，青山削出翠蓬壶。
银河雪乳三层秀，金井梧桐一叶枯。
铿尔清声彻霄汉，渺然佳兴在江湖。
别筵美酒倾秋露，徙倚亭前石笋孤。
正德辛已秋八月九日，观趵突泉次赵松雪韵得一首，十三日，公出辱诸公饯于泉上，后用韵得一律并录如右，□识岁月□庐陵静□陈凤梧题。
此石刻镶嵌在吕祖庙院内东墙南数第二块。高0．4米，宽0．8米。
（三）趵泉秋会次韵
近地名泉似此无，声如茶浪沸银壶。
绣衣晓日云烟润、红蓼秋风渚岸枯。
石窦雪花疑蜀道，桥头城市类西湖。
倚栏长见游人乐，几度登临兴不孤。
　　　　　　　　　　　　　瑞阳台峰熊相
此石刻横嵌在吕祖庙第三大殿东墙门南（第一块），长0.74米，高0.45米。熊相，字台峰，明瑞阳人。
（四）观澜：嘉靖十四年明山左方伯通州张钦书。
此碑镶嵌在趵突泉西墙壁上，高2米，宽1.10米。
（五）趵突泉：都察院右副都御史天水胡缵宗书，嘉靖十有六年端日济南府知府咸宁司马奉立。
此碑立在趵突泉池内西侧观澜亭南边，高1.55米，宽 0. 72米。
（六）趵突泉观麦畦
一隙灵源鬼斧开，飞涛喷沫亦奇哉。
全将鲛室珠玑出，并挟龙宫风雨来。
四面青山连埤堄，千秋白社倚楼台。
郊游事事成欣赏，况有甘霖发麦垓。
　　　　　　　　　　　　　乙丑秋吕纯如
此石刻镶嵌在吕祖庙二大殿前东墙门北（第三块）。高0.4米，宽0.8米。吕纯如，南直无锡人，天启中巡抚。
（七）游趵突泉二首（之二）
为滞泺源道，重来趵突泉。
逝者终不舍，水哉循自然。
明珠呈鲛室，瀑布倒虞渊。
时听洗心语，何须更问禅。
古越钱志新题　昔崇祯十有七年三月望日
此刻石镶嵌在吕祖庙第三大殿前东墙门南（第二块）。高0.43米，宽0.56米。　　
二、清朝石刻（17方）
（一）突达时涌：康熙壬申冬月谷旦巡抚山东兵部尚书佛伦题。
此碑竖嵌在吕祖庙院内，第三大殿西侧北墙上，高1.5米，宽0.57米。
（二）趵突泉诗
曾见名泉似此无，谁翻沆瀣忽倾壶。
乳花争激颓波立，幽翠不教寒藻枯。
同托冰心能贯石，沸分鼎足亦穿湖。
相携无限探源兴，春近旗枪碗莫孤。
　　　　　　　　　戴本孝
此石刻镶嵌在吕祖庙三大殿前东墙门北（第一块），高0.41米，宽0.95米。戴本孝，清康熙时人。
（三）趵突泉小志（略）
乾隆二十一年仲夏河东河道总督兼署山东巡抚事三韩白钟山题。
此石刻镶嵌在吕祖庙第三大殿前西墙门南（第二块），高0.45米，宽0.97米。
（四）趵突泉诗（略）
道光壬辰孟春中浣张祥河。
此石刻镶嵌在吕祖庙第二大殿前西墙门南（第一块） ，高0.32米，宽0.67米。
（五）趵突泉诗
济南第一泉，知者□多妙。
伏流气上腾，穴出川有窍。
橐龠透机缄，活泼恣吟眺。
珠喷咳唾飞，镜晃须眉照。
风雨秋有声，钟磐古同调。
突如刀枪鸣，怒若鼍龙叫。
碎蹴水精球，迸吐银华爆。
搏之一丈高，激矶三峡峭。
潇洒入画图，轶荡添诗料。
四壁纷留题，一石兀坐啸。
货贝罗市廛，绀碧新祠庙。泉上为吕祖阁，每年三月赛社，士女云集
空明雀初来，清浅鱼可钓。
卜邻结茅庐，小园近蓬峤。泉迤东即为余园。
门前车马喧，墙外旌旗耀。
左辟肩常随，游行臂毋掉。
磬折从大官，洞口仙人笑。
　　道光已亥初夏侍雪椒方伯游趵突泉作，燕园主人徐宗干。
此石刻镶嵌在吕祖庙第二大殿前西墙门北（第一块），高0.33米，宽1.08米。
（六）趵突泉诗
宦海苦无边，劳劳不记年。
何缘来古刹，权署小神仙。
怪石俯流水，平沙遏怒泉。
云峰环绕处，一见一怡然。
道光辛丑年仲秋胡学醇题
此石刻镶嵌在吕祖庙第二大殿前西墙门北（第二块），高0.35米，宽0.41米。
（七）游趵突泉歌（略）
咸丰五年中秋日丁守存题
此石刻镶嵌在吕祖庙第二大殿前西墙门北（第三块） ，高0.28米，宽0.78米。
（八）第一泉记
济水源自王屋，伏流至济南，随地涌泉，不止七十二也，而趵突为最。天下名泉，扬子第一，惠山第二，长白磷见亭先生谓趵突可与二泉伯仲。齐郡唐际武先生云：“吾行几遍天下，所谓第一、第二泉者，皆不及吾济诸泉，惜陆羽未品之耳。”夫泉之著名在甘与清。趵突甘而淳，清而冽，且重而有力，故潜行远，而矗腾高。 若水晶三峰， 欲冲霄汉，而四时若雷吼也。噫！异矣。毛海客云：“济南名泉七十二，独有趵突称神功。”又云：“呜乎！此泉洵第一，碑记尝读曾南丰，则趵突实为第一。”因名之为第一泉。
历下王钟霖雨生氏记并书　同治八年己巳春日
此石刻镶嵌在吕祖庙第三大殿前西墙门南（第二块），高0.47米，宽0.82米。
（九）第一泉
同治八年己巳二月立，历城王钟霖敬题
此碑镶嵌在趵突泉西墙上，高1.5米，宽0.72米。
（十）金线泉
同治庚午春日吴兴丁彦臣题
此石刻横嵌在新金线泉池东侧石壁上，高0.28米，长0.92米。隶体。
（十一）趵突泉诗
一脉来千里，突涌此三泬。
惊涛翻碧空，顿觉乾坤别。
戊辰秋鹾华雪中鲍复昌题
此石刻横嵌在来鹤桥西，趵突泉泉池东南池壁上，高0.8米，长1.7米。行书。鲍复昌，旗人，官运使，有诗。
（十二）趵突泉诗
觱沸喷三潭，腾声疑雪吼。
渊源不可穷，渴马通星斗。
右镵片石向为家仲题留，今予分鹾至止，亦成一绝附之。风光犹昔，岁月如流，鉴者不葫芦提则幸甚焉。雪中鲍复相。
此石刻横嵌在趵突泉泉池东北隅石壁上，高0.8米，长1.7米。行书。鲍复相，清人。
（十三）趵突泉步曾南丰韵
策骑每欣来近郭，探泉最爱绝纤尘。
恩波汪瞻宸翰，杰阁巍峨拜列真。
溅瀑四时长作雨，涌珠万斛宛如轮。
题吟岂乏词流好，为企芳徽步昔人。
　　　　襄平蒋焜
此诗刻横嵌在来鹤桥北端西侧，趵突泉池东池壁上，长1.43米，高0.62米。蒋焜，清朝济南太守，有诗。
（十四）壬午秋日再题趵突泉（略）
琅琊王国昌
此石刻镶嵌在吕祖庙第三大殿前东墙门北（第二块），高0.63米，宽0.81米。王国昌，清朝巡抚。
（十五）重修白雪楼记
恩赏三品衔前经筵讲官吏部左侍郎军机大臣上书房行走胶州匡源书丹
先九世祖沧溟公白雪楼，初建于城东王舍庄，再建于湖上碧霞宫侧，后俱倾圮。明万历间，臬使叶公梦熊补建于趵突泉上，年久亦废。至国朝顺治十一年，藩使张公缙彦重建于历山书院，即今楼也。楼上供沧溟公木主，地方官春秋致祭。康熙三十九年，提学徐公炯重新之，颁有四照，令市民后人世守其地、勿许豪强侵占，恩至渥也。嘉庆八年，臬使金公光悌因保护名迹，为文勒石，逮道光十七年献方奉祀，结庐其下，开设花圃。为供奉香火之计，咸丰四年，请于观察陈公宽、邑绅吴公铭捐资重修，献方变产继之，轮奂一新，迄今完固。同治八年，请于观察丁公彦臣捐资助建厅舍三楹，为致祭官退息之所，并改建大门。少宰匡公源题曰：“李沧溟先生祠”。同治十年，更筑围墙，以资防卫，请于臬使长公赓、运使郑公兰、观察萧公培元、太守豫公山、邑令刘公嘉干及本城绅士捐资共襄竣事。此历年重修之大概也。初，道光丁未年，献方重雕公诗文集，贮于楼上，下设义学，男懋德令授徒其中。伏念奉祀以来，获食旧德而殷勤护持，俾世泽未湮，实赖诸大君子之力。因记颠末，以告后嗣世守勿替云。奉祀生李献方谨记。
光绪二年岁次丙子秋九月。计开四至：西至趵突泉东墙为界，南东北皆至河心为界。
此石刻现竖在鱼展室后墙西侧，宽1.22米，高0. 82米。
（十六）鸯飞鱼跃
光绪辛丑仲春福州龚葆琛书，时年七十有八。历下思济周锡诚刻石。
此石刻现竖在鱼展室后墙东侧，高1.34米，宽0.56米。
（十七）重修马跑泉后木桥及石坝碑记（略）
此石刻现躺卧在马跑泉西李清照纪念堂东墙根处， 高1.18米，宽0.6米。清光绪二年刻。　　
三、没有注明时代的石刻（7方）
（一）趵突泉诗
指点琼波御晚风，北流闪闪过桥东。
光如练彩触天际，声似云璈出地中。
几处奔狂疑大禹，何年穿凿问仙翁。
野人自爱耽幽寂，徙倚石栏望不穷。
　　　　　　　　　　　　净信主人纪旗常
此诗刻镶嵌在吕祖庙第三大殿前西墙门北（第二块） ，高0.34米，宽0.66米。
（二）饮趵突泉有感李于鳞先生白雪楼（略）
此刻石镶嵌在吕祖庙第三大殿前东墙门北（第二块），高0.55米，宽0.8米。
（三）趵突泉次赵松雪韵（略）
此诗刻镶嵌在吕祖庙第二大殿前东墙门北（第一块），高0.37米，长0.7米。
（四）吴之鹏诗（略）
此诗刻镶嵌在吕祖庙第三大殿前西墙门南（第一块），高0.3米，宽0.62米。
（五）游趵突泉（略）
葛城陈德正题
此诗刻镶嵌在吕祖庙第三大殿东山北墙上，高0.92米，宽0.64米。
（六）趵突泉次赵松雪韵（略）
此诗刻镶嵌在吕祖庙第三大殿前西墙门北（第一块），高0.37米，宽0.5米。
（七）趵突泉次赵松雪韵二首
探源何尽通三无，时看腾湍喷玉壶。
髓伐黄山膏自沃，派流泺水泽宁枯。
碧潭气涌涵千顷，银汉光冲吞五湖。
墨泼烟云留碣石，和来响遏岂云孤。
烟波浩渺总虚无，谁似清流激唾壶。
天籁吟风随响答，松涛倒影问荣枯。
文澜直透三峰顶，灏气平分一鉴湖。
饶取酒泉洗夜月，声光不使白云孤。
集饮趵突泉次友人韵二首
泉称第一古来传，高嘘琼浆注碧天，
瀑流涌出云河雪，觱窟飘飏茶向烟。
吹弹歌管和危石，吐纳情澜縠漪涟，
对酒临流浇浴虑，空明映带锦阳川。
济南名胜几多传，独此澄泓水一天。
影彻娥姜临晓镜，气蒸沧岱袅轻烟。
环腰金线丝丝带，噀口珍珠朵朵涟，
莫道涌轮天下少，观澜赢得有蛟川。
已酉菊月甬东虞二球天玉甫题　芬勒石
此石刻镶嵌在来鹤桥东水池内南石壁上，高0.64米，宽1.13米。
四、解放后新刻的石刻（6方）
（一）柳絮泉　庚申（1980年）秋　渔岸
此石刻横嵌在柳絮泉泉池东侧石栏上，高0.25米，长0.85米。隶体。李予昂（渔岸）书。
（二）马跑泉　庚申（1980年）
此三字刻在马跑泉东岸自然石上， 竖向，高1.14米，宽0. 42米。隶体。李予昂（渔岸）题。
（三）老金线泉　庚申年（1980年）
此石刻横嵌在老金线泉泉池北侧石壁上， 高1米，长0.42米。隶体。济南书法协会主席李钟余题。
（四）漱玉泉
此石刻横嵌在漱玉泉池北侧石栏上，高0.2米，长0.65米。济南当代书法家关友声于1964年题。
（五）卧牛泉　庚申（1980年）
此石刻横嵌在卧牛泉泉池北侧石栏上，高0.41米，长1.1米。济南当代书法家张立朝书。
（六）皇华泉　庚申（1980年）
此石刻横嵌在皇华泉泉池北侧石栏上，高0.36米，长1.26米。济南当代书法家魏启后题。
五、名石
（一）龟石：
在漱玉泉的东侧竹林中，高近4米，重约8吨。此石挺拔露骨，多空窍，并且能穿透上下左右，筋络明显，有纹理，多凹凸，具有瘦、透、漏、皱的特点，有很高的欣赏价值。
龟石，是元代著名散曲家张养浩别墅——云庄中的遗物。与凤、龙、麟称为四大灵石，“文革”中险遭破坏，公园职工于 1977年4月15日将龟石由文庙移入趵突泉，现为济南第一名石。
（二）待月峰：
尚志堂院内有东西向小溪，将院落分成两部分，溪的南北各有奇石一具。北侧的一具名为“待月峰”，是宋代遗物，石瘦细长，有很多洞穴，似各种月形，从不同的角度观赏，有各种不同的形状，要是夜深月明，月光可透过洞穴洒在地上，形异多变，所以有诗赞咏：“精灵俊逸玉玲珑，神工鬼斧浑然成，一年三十六轮月，变幻俱在此石中。”（竹石轩）
（三）夔石：
在老金线泉的西侧洞门处，像是古代传说中的一种独足怪兽，由于此石形状奇特，有单足、昂首、吼天之势，类似“夔”，故得此名。现为济南名石之一。
（四）寿石：
矗立在万竹园西花园内东北隅小溪西岸，形如“寿”字而得名。1985年从长清购进。
（五）白云峰：
万竹园花园内白云泉处有白云峰，高5.2米，重20吨，气势博大，粗犷雄健，形体完整。具有瘦、透、漏之美，系上品峰石。1988年 4月 15日矗于溪亭旁。
（六）虬石：
立于鱼展室北侧。以俊瘦、通透著称。1986年12月自青州购进。
趵突泉志
