黑龙江舆图说　　（清）屠寄 撰 

　　●目录 

　　凡例 
　　总图说 
　　齐齐哈尔城 
　　黑龙江城 
　　墨尔根城 
　　布特哈 
　　呼伦贝尔 
　　呼兰城 
　　呼兰厅 
　　绥化厅 
　　入发库门道 
　　入喜峯口道 

　　●黑龙江图凡例 

　　一境内山河无论支阜支流有名者十之九因地广图狭不能悉注今择旧会典及乾隆图武昌所刻大清一统图所有山河尽数列入外其次择新查出之尤有名者添入五十里分图其余具载十里方底稿图以备稽考 
　　一黑龙江之左外兴安岭之阳自安巴格尔必齐河东至毕占河本咸丰八年前中国旧地遵馆章绘入示不忘本今特别之曰旧界 
　　一黑龙江左岸山河旧图未经确查形势方位多有未合前使臣洪钧所译界图形势方位合矣而译音与旧图稍殊今图形势方位悉依界图其译音仍从旧会典等图至旧会典等图所无之山河而界图有者酌依界图盖界图所译之名十九皆本地索伦蒙古旧名不尽由彼国别自命名 【如结雅二字仍是精奇里三字变音特以俄国人译索伦语不能无稍差中国人转译俄文图又不能无稍差辗转递译音遂有变字更不同耳】 
　　一大小格尔必齐河皆在黑龙江未会额尔古纳河上游旧图误以阿玛匝尔河为格尔必齐河今特依界图更正 
　　一黑龙江左岸自咸丰八年以后彼国经营日新月盛屯站电线官署兵房未便列入中国图中今仿魏收志地形详北齐略后周之意悉在删除之例而底稿图中则仍详载以备参考 
　　一黑龙江之左外兴安岭之南地既辽阔路又险阻且在界外未便深入查绘今就彼国滨江站道行旅易至之地悉心详绘而江左照约留驻之旗屯五十五所尤详细绘入十里方底稿图 
　　一黑龙江本极边防戍之地自国初以来分设将军都统总管城守尉大抵有分兵无分土而布特哈专辖牲丁其牲丁所至之地皆布特哈总管应巡查之地故外兴安岭鄂博向归布特哈巡查而逊河等处鄂伦春亦归管辖故布特哈旧日所辖之地最广与各城本无一定之界自光绪间改总管为都统其旧辖之鄂伦春分隶黑龙江墨尔根呼伦贝尔三城于是六城分地稍有界限今图所定者是也然打牲部落本依山林逐禽兽为生计与蒙古逐水畜牧相类历时既久禽兽水草既尽不能无稍移徙不比内地农民以田产为土著故今所定六城之界亦不能无稍出入即询之土人彼此亦难确指一定之界也 
　　一嫩江自温托昏站以南已入内蒙古杜尔伯特旗札赉特旗境松花江自札喀和硕台以西左岸皆郭尔罗斯后旗境然名山大泽不以封故旧会典图仍绘全角说则从略窃谓迤南五站皆濒嫩江迤东四台皆濒松花江虽云借设然各拨有耕牧实地四围十里今之说水是休台站故嫩江则直穷其流松花江则西自茂兴南之三汊口东至黑龙江会口并列入总说 
　　一布雅密河以东吉林于松花江左岸借设五站故旧会典图载此段松花江于吉林揆之主客之义有似喧夺况吉林站界东北至屯河右岸之古木讷城而旧会典自屯河以东至必占河悉画入吉林三姓界者误也今特更正然吉林五站与黑龙江原筑之封堆岁久湮没其迤北定界至今两地守土官争执未已今图界线亦止大概而已 
　　一额鲁特依克明公一旗自准部平定远来投顺雍正初安置于齐齐哈尔莽奈冈东北跨湖裕尔河两岸设莽奈喀伦防范之故俗呼莽奈公无印亦无札萨克字样故归将军衙门管辖与各旗内外蒙古管于理藩院者不同现在渐丁百余户其牧地借在齐齐哈尔布特哈两间亦未划清故今图仍绘入齐齐哈尔城图内其所管蒙屯仍星散列入大约在纳木尔河以南巴贝以北柞树冈以西来可屯以东然至到究未便列入图说 
　　一自开垦呼兰绥化两厅荒地后燕齐辽左客民北来者众重以采参开矿五方杂处旧图所列山川沟浍各以汉语土呼之称随意指目而本地齐呼两城旗丁既渐忘国语不识满文亦复从而称之今图特两名并存以资参考 
　　一国初疆土初辟多置喀伦既防逃人亦为搜貂皮而设近年客民之禁已弛貂皮之产亦稀齐兰布墨四城喀伦久废惟黑龙江北界俄罗斯光绪间濒江右岸添设喀伦呼伦贝尔北西南三面兼与内外蒙古接壤除原设喀伦外近亦添设多处今图悉依现在者列入其已经废弃确知地望者以废字别之 
　　一台站既附总说之末其名当注入总图但地广图狭碍难填写不得已于总图仅作记号于分图详注名称 

　　●黑龙江总图说 

　　黑龙江黑龙江将军镇守齐齐哈尔城齐齐哈尔副都统同镇守焉在吉林北一千有七十二里西南至京师三千三百七十七里领属城六厅二齐齐哈尔城东南为呼兰城呼兰厅绥化厅其北东布特哈又北东墨尔根城又东北黑龙江城其西北呼伦贝尔城全境起北京偏西经一度有四分东暨东经十八度五十有二分北纬四十五度十五分 【并茂兴站计】 北暨北纬五十五度三十七分南北纵二千有六十里东西广一千五百七十里东南至西北袤二千一百四十里西南至东北袤二千四百六十里东至黑龙江松花江会口千二百二十里吉林界南至茂兴站南四百十五里内蒙古郭尔罗斯后旗界西至哈尔浑河五百八十五里外蒙古喀尔喀车臣汗界北至外兴安岭吉鲁河源一千六百六十里俄罗斯国旧界东南至布拉克台南松花江吉林界东北至外兴安岭西林穆迪河源鄂博一千八百四十五里俄罗斯国旧界西南至嫩江与雅尔河会口一百有五里内蒙古札赉特旗界西北至额尔古纳河与黑龙江会口一千有二十四里右岸俄罗斯国界至安巴格尔必齐河与黑龙江会口一千有五十三里俄罗斯国旧界 
　　【以上疆域】 
　　山分南北二干南干统名内兴安岭其脉自俄罗斯萨拜喀尔省之捏尔臣斯克岭即尼布楚岭来自额尔古纳河与黑龙江会口伏渡入界迤南起顶为治吉察山 【东经五度北纬五十二度】 亦作雉鸡场山山之左额穆尔瑚玛尔诸大河所出山右伊穆河漠河出焉迤而南起顶为伊勒呼里阿林 【东经五十度三十分北纬五十一度三十五分】 译言一顺松子山也高可二百丈塔哈河出其东北牛尔河出其西北嫩江出其东南实墨尔根黑龙江呼伦贝尔三城之大分水岭也多草木饶禽兽索伦鄂伦春毕喇尔诸部人倚以为苑囿即北史所谓室韦欠对山隋书所谓次对山也自此内兴安岭分为二干其一迤东二百二十四里结为平冈 【东经九度二十分北纬五十一度三十分】 
　　南为喀罗尔源所出其北呼尔哈河出焉则折而南为库穆尔室韦山又南起顶为库穆尔哈达 【东经十度北纬三十度二十分】 又南迤西起顶为东兴安岭 【东经九度五十分北纬四十九度三十分】 岭东之水皆流入黑龙江逊河为最大岭西之水皆流入嫩江谟鲁尔和罗尔二河为大又东南山渐平衍高可五六十丈凡四百五十里起顶为木库山 【东经十一度北纬四十八度】 松桦杂树荫日参云则迤而东南起顶为布伦山 【东经十一度北纬四十七度五十六分】 汉人呼为大青山亦名小兴安岭其西南麓纳穆尔源出焉东北为科尔芬源其南为呼兰源实呼兰黑龙江布特哈三城之分水岭也又东二百二十四里郁为树海曰吞窝集 【东经十三度北纬四十八度】 车马道绝是生丰貂唯索伦人游猎其中迤而东南起顶为哲温山 【东经十三度三十分北纬四十七度三十五分】 
　　哲温之合音近占国语数之十也语讹为札伊其阴札伊河出焉其阳乌尔都鲁诸河之源也大产金自此逦迤而东土冈起伏曰佛思亨山金史所谓阿斯温山又东南伏渡松花江入吉林三姓界为纳丹哈达拉国语七峯金史所谓令挞剌山也伊勒呼里阿林其干西南行者起顶为伊克呼里阿林 【东经六度北纬五十一度】 译言结实松子山语讹雅克山蒙古人呼为伊克古克达犹汉语大岭也多布库尔河源出其左特勒布尔河根河源出其右迤西南起顶为特勒库勒山 【东经五度三十分北纬五十度二十分】 诺敏河出其左伊图里河库勒都尔河海喇尔河源出其右又西南起顶为兴安岭 【东经四度四十六分北纬四十八度五十一分】 索伦人呼为达巴库即北史隋书所谓贰勃山岭东之水皆流入嫩江阿伦雅尔绰尔三河为大岭西之水札敦河为大又西南起顶为阿鲁塔尔奇岭 【东经四度北纬四十八度】 阿鲁蒙古语山阴也塔尔奇即特尔根之对音蒙古语车也山木中车材因以为名古黑车子室韦所居迤西南九十里有室韦山又西为特尔根山又南起顶为哈玛尔山 【东经四度北纬四十七度二十五分】 哈玛尔蒙古语边界踪迹也 
　　又西南山势挺峙旁无连峯曰索岳尔济山索岳尔济蒙古语端坐也内兴安岭自伊勒呼里阿林蜿蜒西南行数十起伏至此盘结为峻阜高可九十丈周可百余里四顾羣山皆培塿若端坐而受其朝者故名唐室韦塞曷支部实居之塞曷支即索岳尔济之对音淘尔河桂勒尔河出其东南讷墨尔根河出其西北色野尔济河出其西南山颠有五鄂博焉呼伦贝尔布特哈科尔沁乌珠穆沁喀尔喀以此山为界分各累石祭神期以五月数百里内车骑毕会严不敢呼其名谓呼则风雨骤至其余脉直至直隶承德府矣北干统名外兴安岭岭南旧属中国黑龙江岭北属俄罗斯国雅库其脉自俄罗斯国西悉毕尔部雅库次克之阿尔坦山来由安巴格尔必齐河源入界 【东经一度三十分北纬五十三度三十分】 迤而东起顶为索勒阔痕山 【东经六度北纬五十三度】 鄂尔河源出焉又迤而东北有石峯凡六起顶为朱格朱尔岭 【东经十三度北纬五十度四十分朱格即朱尔千之对音蒙古语数之六也朱尔即齐老之对音亦作省罗又作奇老蒙古语石也】 
　　又南迤东起顶为雅玛岭即古胡布山也 【东经十七度十三分北纬五十三度五分雅玛胡布即安巴之对音国语安巴大也亦作昂邦又作安班】 有二水出焉北曰西林穆迪河南曰牛满河又迤而东南起顶为都萨阿林阿凌河出焉 【东经一八度四十三分北纬五十二度十四分】 迤而西南起顶为杨山即布连斯奇岭 【东经十七度北纬五十度】 赛拉穆河出其西麓又西南为毕占窝集其东南一脉入吉林旧界为完达山语讹为王达金史谓之完都鲁亦曰桓笃辽时常遣使障鹰于此山所谓完睹路也此皆黑龙江左岸之大分水岭也咸丰八年与俄罗斯国重议和约画江为界凡外兴安岭以南黑龙江之左原驻旗人五十五屯依旧留驻外余地悉入彼国名为阿穆尔省焉 
　　【以上山】 
　　水则以黑龙江嫩江松花江为经流而呼伦贝尔西南之水又以呼伦池为总汇黑龙江源出外蒙古喀尔喀车臣汗部中后旗小肯特山之西北即元秘史所谓不儿罕合勒敦山今亦作布尔空哈勒都那水之上游曰敖嫩河亦作鄂诺蒙古语狼也即元史所谓斡难河东北流五百里许自阿勒斯特鄂博之西入俄罗斯国萨拜喀勒省界折而北右合温达河左合音果达河又折而东北流左合尼布楚河又东北流彼国呼为石勒喀河国语呼萨哈连乌喇译言黑龙江北史所谓完水唐书所谓室建河旧书所谓望建河 【望建即莽监之对音国语青也北人谓黑为青故曰望建】 太平寰宇记所谓乌桓水金史所谓石里罕河一作石里很元史所谓撒合儿兀鲁也室建石里罕石里很撒合儿石勒喀皆萨哈连变转之声兀鲁乌喇对音译语无正字也又东北流百四十里许左纳安巴格尔必齐河即鄂尔阔奇雅河入中国黑龙江城旧界左岸有满汉蒙古喇第诺四种文界石国语曰额尔登额倭赫 
　　又东北流五十里左纳阿吉格格尔必齐河阿吉格国语小也又东流二百五十七里额尔古纳河东北流来会会口左岸有额尔登额倭赫又东流七十五里右纳察尔巴奇河即萨坡什喀河又东迤北流二十里右合阿玛匝尔河又东流三十五里左纳乌尔堪河又东迤南流三十里右纳谟河即墨河亦即漠河又东南流三十五里左纳乌勒尔喜河又东南流三十里左纳鄂尔河即乌鲁赤河折东北流七十五里左纳鄂尔多昆河又曲曲如弓东南流百二十里左纳利威尔河 
　　又东南三十里左纳乌尔苏河又东南流十五里径雅克萨城西南右合额穆尔河又东南五十里右纳旁乌河又曲曲而东百有十里左纳波罗穆达河又东折而西南又折而东北流百六十里左纳额尔格河折而南四十里又折而东二十八里左纳尔巴尔坦河又折而南二十五里左纳托罗河又曲折如弓南流百余里右纳乌库尔河又东三十里折西南十五里左纳鄂嫩河又曲曲东南流百四十里左纳淘斯河又东南四十五里瑚玛尔河东北流来会又东南七十里作一大曲形如弓字凡二百六十里曰乌鲁苏穆丹译言重弯也曲处左岸有乌鲁苏穆丹故城国初索伦库尔喀部人博木博果尔所据之城也又东南流百里右纳滚河克拉河克鲁伦河右纳布兰河又东南流三十里左纳固兰河额苏里河折而西南流径额苏里城西又西南流五十五里径哈喇泊西哈喇蒙古语黑也语讹为海兰泡今汉语呼为黑河俄罗斯人呼为布拉郭威什臣斯克折而西南又折而东北流五十里径黑河屯北海兰泡南又东精奇里江合西林穆迪河西南流来会又东迤南流七十里径爱珲故城西黑龙江城东又南流二十五里右纳坤河 
　　又东南流五十五里径特尔德尼城北折东流五十五里径札喀苏城南札喀苏蒙古语鱼也盖元时打鱼水达达故城国初毕喇尔部人所据又东五十里左纳谟里尔克河右纳逊河又东左纳博屯河又南迤西折而东七十里右纳科尔芬河又东南三十五里右纳喀达罕河折而东北流七十四里牛满河西南流来会又折东南流九十里左纳哈拉河又东南二十里右纳乌伊河又东南百三十里左纳果尔干努喀讷河塔拉木河喀惹努河库木努河右纳喀达尔奇河尼堪河安河折而西南五十里右纳福河又折而东南五十里左纳上珠春河右纳萨里巴什河折西南二十五里右纳札伊河又折而东南左纳下珠春河格林河右纳乌勒敏河又折西南四十里迤而南百十有五里左纳库鲁河右纳集达河又东南七十五里斐尔法鄂模水东北流来注之 
　　又东迤北百十有五里左纳毕占河又东迤南五十里径奥里米东故城北松花江东北流来会又东北流入吉林界嫩江亦曰诺尼木伦魏书谓之难水唐书谓之那河亦即狃越河辽金史谓之鸭子河元史谓之猱河亦谓之纳兀河又谓之恼连水或谓之那江秘史谓之纳浯江明一统志谓之脑温江源出墨尔根城伊勒呼里山东南流二百里左纳额勒赫肯河迤而南流三十里右纳喀奈河又南迤东流二十里左纳喀罗尔河又东南流九十里左纳鄂多河又南江中有九狼石国语曰乌云倭和沃赫水流成滩凡十五里迤南流七十五里右纳喇都里河又西南流六十五里右纳多布库尔河自此西南流右岸入布特哈境三十五里右纳欧肯河又西南流百七十里两岸皆山水行曲折如弓曰达巴尔罕穆丹又南流左纳谟鲁尔河又南流三十五里径喀布齐老哈达东麓左纳和罗尔河又西南流四十里附墨尔根城南下右纳甘河又西南七十二里径伊拉哈站西三十五里左右岸皆入布特哈境又西南流百有五里径旧布特哈总管府之东府所在即金源长春边堡起筑地所谓达里带石堡子也 【达里带女真语译言有盘石】 
　　迤而东南流二十里径布特哈即博尔多站西二十二里又南流三十里左纳纳穆尔河又南迤西流三十里诺敏河东南流来会又西南流三十二里右纳楚勒嘎勒河入齐齐哈尔境又西南流八十里右纳阿伦河又西南流二十四里右纳音河又东南流二十里径齐齐哈尔旧城东又西南十二里径齐齐哈尔城西三里而下又西南流四十五里径富勒尔济屯南十有八里径温托昏站西东岸入内蒙古杜尔伯特旗界自此南流径多耐站塔尔哈站西凡百八十三里又南流径邵尔和尔坡之西东岸入内蒙古郭尔罗斯后旗界又南二十二里径古鲁站西又西十一里淘尔河汇为纳喇萨喇毕尔腾自札赉界东流来会又南流七十里东溢为吴兰诺尔又南二十八里折东南六十四里径茂兴站南郭尔罗斯牧地之金肇州故城南松花江自吉林伯都讷城西北流来会松花江国语曰松嘎里乌喇译言天河明一统志语讹为松花即古速末水也亦作粟末或作涑沫辽金史谓之混同江金史亦号黑龙江或曰宋瓦江元史谓之乌剌江秘史谓之浯剌江源出长白山颠他们泊西北流径吉林府城南 
　　又西北径伯都讷城南又径其城西又西北流至金肇州故城南与嫩江会土名三汊口金史所谓爻剌春水之地也既会嫩江松花江折东北流二百二十四里径郭尔罗斯后旗牧地黑龙江借设之博尔济哈台察布齐尔台鄂尔多图台布拉克台又东北流六十八里径札喀和硕台南右纳吉林之拉林河即金史来流河元史剌怜河左岸入呼兰城界又东北流八十四里右纳吉林之阿勒楚喀河即金史按出虎水又东北流十一里左纳呼兰河又东北流三十二里右纳匪克图河即金史匹古敦水又北迤东流七十六里左纳硕罗河又东径呼兰厅南迤而南流二十八里右纳吉林之察巴拉河又北东折而南又折而东流百余里右纳吉林之色勒站沟子又东流四里左纳察罕泊水又东流二十四里左纳布雅密河松花江既纳布雅密河又东流八里右纳海伦固尔河即金史海古水亦作海姑又东流百二十八里右纳吉林之玛颜河即金史仆燕水辽时五国蒲聂部即盆奴里部所居也左纳西林河 
　　又东流六十四里右纳吉林之拉格里河又东北流九十二里右纳吉林之瑚尔哈河即唐书渤海忽汗河辽史斡朗改金史鹘里改里一作胡里改路之水元史所谓胡里改江也又东北十二里径三姓城北右纳吉林之发尔图浑河亦曰欧肯河左纳巴兰河又东北流八十四里屯河即吞河东南流来会自布雅密河以东至吞河会松花江口之固木纳城吉林沿江左岸借地设站五曰佛思亨次东曰富拉荤次东曰崇固尔库次东曰鄂勒郭本索最东曰庙噶珊松花江既纳吞河又东北流二十八里右纳吉林之鄂恰河又东北流四十里右纳吉林之音达穆河又东北流四十里左纳富尔涧河又东北流三十六里左纳乌尔河又东流八十四里左纳都尔河右纳吉林之安巴河又东北流五十二里右纳吉林之喀勒建河又东北流百四十里径奥里米故城东北与黑龙江会呼伦池蒙古呼达赖诺尔即唐俱伦泊元史阔泺海子秘史阔连海子亦呼合泐澧海子在呼伦贝尔副都统驻防西二百七十二里东南鄂尔顺河来汇东北达赖鄂罗木河西南克鲁伦河并来会池形如瓠南北径八十里东西广八十二里东南至西北袤六十里西南至东北袤百二十里周可三百六七十里大产鱼池底潜通海眼故朔望子午有潮信受众水而不溢不竭唐书称室建河出俱伦者传闻之误也 
　　【以上水】 
　　台站站分南北两路自齐齐哈尔城卜魁站起西南六十里至特木得黑站又西南七十五里至温托昏站 【以上二站在齐齐哈尔城界内】 又南七十五里至多耐站又东南七十五里至塔尔哈站 【以上二站借内蒙古杜尔伯特界内置】 又南七十里至古鲁站又东南四十五里至吴兰诺尔站又东南四十五里至茂兴站 【以上三站借内蒙古郭尔罗斯后旗界内置】 又东南六十里渡嫩江松花江合流之三汊口入吉林界又四十里至伯都讷站 【自卜魁至茂兴七站南路站官管理】 凡五百四十五里又自齐齐哈尔城卜魁站起东北六十里至塔尔哈站又东北八十里至宁尼颜站 【以上二站在齐齐哈尔城界亦南路站官管理】 又东北九十五里至拉哈站又东北六十五里至博尔多站即布特哈副都统驻防之地又东北四十三里至喀迷喀站 【以上三站在布特哈界内】 
　　又北四十二里至依拉哈站又北七十五里至墨尔根站折东北七十五里至和罗尔站又东北七十八里至喀尔塔尔吉站 【以上四站在墨尔根城界内】 又东北八十里至库木尔站又东北三十五里至额裕尔站又东北七十五里至萨哈连乌拉站 【以上三站在黑龙江城界内自拉哈至此凡十站北路站官管理】 又东北二十二里至黑龙江城凡八百二十五里台分东南西北两路东南至呼兰者凡七台皆南路站官兼管自吴兰诺尔站起东南九十里至博尔济哈台又东八十里至察布奇尔台又东六十里至鄂尔多图台又东四十五里至布拉克台 【以上四台借郭尔罗斯后旗界内置】 又东六十里至札喀和硕台又东八十里至呼兰台又东八十里至新安台 【以上三台在呼兰城界内】 
　　又东七十里至呼兰厅治之巴彦苏苏凡一千一百七十五里西北至呼伦贝尔者凡二十台 【由呼伦贝尔副都统派笔帖式二员委笔帖式二员分理】 自齐齐哈尔城卜魁站起西北五十五里至七家台又四十五里至甘井子台又五十里至那木希台 【以上三台在齐齐哈尔城界内】 又四十三里至木尔滚楚台又五十里至和尼必喇昂阿台又三十里至和尼必喇台又三十五里至锡伯尔哈里台又四十里至巴林台又五十里至嘎尔甘哈达台又四十里至雅尔博克图台 【以上十台在布特哈界内】 又五十里至伊勒克特台又四十五里至呼尔格勒依台又五十里至们都克依台又西六十里至札敦必喇雅克萨台又西五十一里至喀勒和硕台又西六十二里至札喇木台台又西五十二里至哈克鄂模台 【以上七台在呼伦贝尔界内】 又西六十里至呼伦贝尔凡八百七十二里又自呼伦贝尔起北六十里至博霍托台又北百里至依尔该图台又北六十里至西讷尔布拉克台 【以上三台在呼伦贝尔界内咸丰七年置专递中外交涉公文】 又西五十里至库克多博喀伦凡二百七十里渡额尔古纳河至俄罗斯萨拜喀尔省之旧粗鲁海图站 
　　【以上台站】 

　　●齐齐哈尔城图说 

　　齐齐哈尔城周秦汉濊貊之地后汉三国魏属夫余国北境晋寇漫汗国后魏北齐豆莫娄国地西南本属涉罗国始光中涉罗为百济所并当属百济国寻属勿吉隋靺鞨黑水部唐黑水靺鞨地嫩江以西属室韦五代辽属乌隈于厥部嫩江以西属长春州北境金上京路肇州北境蒲与路西南境其西属泰州元初乃颜大王分地至元中属浦峪路屯田万户府明置拜苦卫又于境内错置可吉河纳穆河阮里河牙鲁阿伦葛称哥古鲁兀刺忽兀讨温诸卫及兀讨温所国初达呼尔锡伯卦勒察诸部弋猎游牧之地康熙二十三年设火器营参领暂守三十年赏打牲总管副都统衔暂守旋额设城守尉三十七年裁城守尉移墨尔根副都统来镇三十八年黑龙江将军亦自墨尔根来镇守 
　　【以上沿革】 
　　东经七度一分北纬四十七度三十分十四秒夏至日出寅正初刻七分四十秒日入戌初三刻七分二十秒昼长六十二刻十四分四十秒夜长三十三刻有二十秒冬至日出辰初三刻七分二十秒日入申正初刻七分四十秒昼长三十三刻有二十秒夜长六十二刻十四分四十秒 【以上天度】 全城辖境起东经六度九分东暨十度四十六分北纬四十六度四十二分北暨四十八度三十六分南北纵二百二十一里东西广五百九十五里东南至西北袤二百二十七里西南至东北袤三百有三里至京师水程无陆程三千三百十七里纵距京师一千四百七十七鸟里横距京师一千有七十五鸟里斜距京师二千二百三十三鸟里又十分里之二东至纳敏河源四百八十三里呼兰城界南至瑚裕尔河南封堆七十三里内蒙古杜尔伯特旗界西至雅尔河一百二十一里内蒙古札赉特旗界北至纳约特沟百五十里布特哈界东南至瑚裕尔河五十五里内蒙古杜尔伯特旗界东北至纳约特沟源一百五十四里额鲁特旗伊克明安公附牧地界西南至嫩江雅尔河会口百有五里内蒙古札赉特旗界西北至金源长春边堡百六十里布特哈界 
　　【以上疆域】 
　　城东北三百十三里有察勒哈玛图山其脉自布特哈吉勒嘎尔山来在瑚裕尔河之北河南有喀尔喀勒图山高五十丈土冈也又东北起顶为巴彦苏古山 【东经十度三分北纬四十八度十分】 迤而东南起顶为布伦山其山高大通肯札喀克音纳敏四河出其西南 【东经十度三十五分北纬四十七度三十分至五十五分】 其余脉西南行者曰乌喇猛安山 【东经十度二分北纬四十七度一分】 曰海伦山 【东经九度五十五分北纬四十七度十五分】 南行者曰绥楞额山 【东经十度二十五分北纬四十七度十四分】 皆培塿也 
　　【以上山】 
　　水则嫩江自宁尼颜站北既右纳楚勒嘎勒河入境西南流二百四十五里右纳雅尔河西岸入札赉特旗界折东南为喇嘛湾右纳绰尔河径温托昏站西东岸入杜尔伯特旗界其右岸本城境内所纳之水最北者曰楚勒嘎勒河自布特哈入境东南流六里注于嫩江次南曰阿伦河自布特哈东南流五十里迤而南二十里径穆库喇苏台西注于嫩江次南曰音河金史谓之颜河二源自布特哈穿金源边堡入境至那木希台西北而合东南流九十一里隐见不常径齐齐勒尔屯西南七家台东北 
　　又东南流二十八里注于嫩江次南曰库库勒河源出城西偏北八十五里之廉家冈东南流分为二支一东流十六里折而东流三十八里径富勒尔济屯之东注于嫩江其一西南流二十八里与科尔奇勒河合又迤而南流三十三里是为库库勒河又东南流十二里注于嫩江次南曰雅尔河自布特哈分三支入境北支曰科尔奇勒河东南流分为二先后与库库勒河合中支曰奇克尼河东南流三十一里分而为二又东南流三十三里径果多城西南而合又东南十二里与雅尔河合南为雅尔河正流南流四十一里有胡玉尔库河自札赉特旗界东流来注之雅尔河又迤而东南流四十二里径札赉特之哈代罕站东北合奇勒尼河又东南流十二里注于嫩江嫩江东岸溢出之水城西南四十六里有托勒河分为四道至温托昏站西北二十四里仍注于嫩江江水盛时托勒河于特木得黑站东南与瑚裕尔河下流通达也瑚裕尔河亦作乌羽尔国语涝也后汉书言夫余国北有弱水指此亦即金蒲与路之河矣 
　　源出巴彦苏古山北西南流三十四里有窟泠河北流来注之又西南流六十三里左右各纳二小水又曲曲西流二十二里有得迪河南流来注之又西南流二十五里有小水东北流来注之又西南流十五里窝罗河自察勒哈玛图山东麓南流来注之又西南流三十五里有音吉干河源出柞树冈潴为泊西北流六十里径喀尔喀勒图山来注之又西南流十五里鄂鲁洛河自察勒哈玛图山南流来注之又西南入额鲁特旗附牧地凡百里至伊克明安公府莽奈冈前折而西北又迤而南六十五里有水自来可屯北流来注之又西南流七里有纳约特沟径莽奈屯即莽奈旧喀伦之西又西迤南来注之又西南流仍入境二十八里折而南流为九道沟八十里至二十颗树西为唐图河又南迤西五十七里分为二其一支西南流又折而西北流径特木得黑站北会托勒河入嫩江一支南流隐见不常入杜尔伯特旗界又分为二东南一支潴为纳赫尔诺尔又东南为察罕泊西南一支潴为阿玛塔泊 
　　水盛时又南迤东潴为乌克图泊又西南分为二入郭尔罗斯后旗一东南流潴为玛玛泊一西流径古鲁站北西南入于嫩江伯尔代沟自布特哈南流入界径苏克屯东北分为二一东南流入瑚裕尔河一西南流为纳喇浑沟即金史上京纳鲁浑河也径塔哈尔站北会塔哈尔河注于嫩江东境之水皆以呼兰河为经流呼兰河源出呼兰城东北大青山即布伦山西南会纳敏河入境又西南流八十里通肯河东南流来注之又西南入呼兰城界纳敏河二源出布伦山南西南流五十里而合又西南流三十二里曲曲径绥楞额山西又西南流九十里西合克音河又西南二十五里入于呼兰河克音河源出布伦山西南流百七十五里合纳敏河入呼兰河通肯河源出布伦山西流九十三里折而西南流六十五里径乌喇猛安山西有札喀河亦源出布伦山西南流径乌喇猛安山南百二十里来注之 
　　又西南流五十二里有海伦河西南流绕海伦山折西北流来会 【海伦国语水獭也】 境内泉泊其最著者曰那吉泊在音吉干泊西南西南流百里径巴拜之地潴于松津泊又马鞍泊在那吉泊西南松津泊东南马鞍泊之西南又有百花泉 
　　【以上水】 

　　●黑龙江城图说 

　　黑龙江城汉以前肃慎氏地其西北境秦汉之间属东胡寻属乌桓后汉三国魏挹娄国地晋入寇漫汗国西北境属鲜卑后魏北齐豆莫娄国东南属勿吉西北属失韦最西属乌落侯国隋为北室韦钵室韦深末怛室韦大室韦地东南属靺鞨黑水部唐山北室韦大如者室韦小如者室韦婆莴室韦岭西室韦黄头室韦讷北支室韦大室韦蒙兀室韦落坦室韦其东南属黑水靺鞨北境兼有靺鞨思慕部郡利部地五代辽属五国部剖阿里国地东南属奥里米国鼻骨德国地西北境兼有室韦国及国外乌古一部敌烈八部地金属蒲与路及乌古迪烈统军司元属浦峪路明属撒哈连地面永乐间于境内错置阿苏河土鲁亭山纳剌吉河阿剌山撒秃河考即兀亦速里卜鲁丹河忽里吉山薛列河忽儿海亦麻河也孙诸卫正统后又置巴忽鲁速温河甫河荅里山哈剌察木河弗河阿木河塔哈托里英秃蜀河诸卫及兀者揆野木五延五因兀者揆河诸千户所并涌坎河亦马河黑龙江速温河卜鲁丹河诸车卑让河固里河的里木诸地面并羁属于奴儿干都司国初索伦鄂伦春毕喇尔达呼尔萨哈连诸部人杂居之康熙二十三年设黑龙江将军并副都统二员一员与将军同驻今城一员分守旧爱珲城 
　　二十九年将军移驻墨尔根城留副都统一员守今城 【以上沿革】 
　　东经十一度二分十八秒北纬四十九度五十九分十秒夏至日出寅初三刻十分三十二秒日入戌正初刻四分二十八秒昼长六十四刻八分五十六秒夜长三十刻二十一分四秒冬至日出辰正初刻四分二十八秒日入申初三刻十分三十二秒昼长三十刻二十一分四秒夜长六十四刻八分五十六秒 【以上天度】 
　　西南至京师水程无陆程四千二百有二里西南至齐齐哈尔八百二十五里纵距齐齐哈尔城五百二十九鸟里又十分里之六横距齐齐哈尔城五百三十九里又百分里之八十四斜距齐齐哈尔城八百五十七鸟里又十分里之四全城所辖起东经二度三十分东暨十八度四十四分北纬四十七度三十一分北暨五十五度三十七分南北纵一千五百五十里东西广八百九十六里东南至西北袤二千有九十四里西南至东北袤一千二百八十三里东至布连斯奇岭即杨山七百七十六里吉林旧界南至科尔芬源布伦山四百十五里呼兰城布特哈两界西至穆库尔哈达百二十里墨尔根城界北至巴尔坦河源外兴安岭一千一百三十五里俄罗斯国雅库斯克旧界东南至黑龙江与松花江会口七百九十三里呼兰城及吉林三姓城两界西南至东兴安岭关帝庙一百九十里墨尔根城界东北至西林穆迪河源外兴安岭鄂博一千有九十三里俄罗斯国雅库旧界西北至安巴格尔必齐河上游乌伦穆河即绰尔纳河源之外兴安岭一千三百有一里俄罗斯国雅库旧界 【以上疆域】 
　　境内山分南北干伊勒呼里山即内兴安岭自呼伦贝尔东北入境当额穆尔河源 【东经四度四十六分北纬五十二度十三分】 迤而东南起顶为治吉察山 【经纬度详总说】 其脉顺额穆尔河左岸东北行二百里许至们都里河察尔巴奇河源之间结为小阜因其产金俗呼为元宝山 【东经五度三十二分北纬五十二度五十七分】 
　　又东北百四十六里濒黑龙江南岸起顶为乌苏里山治吉察山迤而东南至瑚玛尔河源仍名伊勒呼里山其脉顺瑚玛尔河左岸东北行至黑龙江南岸结为小阜曰安罗山 【东经九度二分北纬五十三度二分】 迤而东南百二十余里起顶为鄂锡们哈达其南即瑚玛尔窝集也治吉察山自额穆尔河源迤而东南二百余里仍呼伊勒呼里山倭勒克河源在其东北麓西南与呼伦贝尔城之根河源隔山斜对迤而东北又折而东南至呼尔哈河与瑚玛尔河会口折而南曰库穆尔室韦山又迤而南为额勒克尔山跨本城及墨尔根城境 【东经十度二十八分北纬五十度三分】 稍南起顶即库穆尔哈达 【经纬度见总图说】 迤而西南起顶为东兴安岭 【经纬度见总图说】 逊河出焉又迤而东南为喀穆尼山喀穆尼国语隘口也即库穆尔之转音又南即库穆尔窝集此顺逊河右岸东南之山也东兴安岭沿驿道迤而东北为坤安岭 【东经十度三十九分北纬四十九度四十五分】 
　　又东南为康达山又南为扎克达齐山又南为博科里山又东南为玛哈拉仙克丹当逊河之曲 【东经十一度七分北纬四十九度一分】 其东北起顶为吉里尔哈达 【东经十一度三十二分北纬四十九度十九分】 东兴安岭迤南东南三百四十余里起顶为布伦山 【经纬度见总说】 科尔芬河源出焉顺科尔芬河东北至福河萨合希倭河源之间为玛喇山 【东经十一度四十七分北纬四十八度四十七分】 布伦山迤东至吞河源迤而东南为哲温山 【经纬度并见总说】 自此迤东即佛思亨山 【自东经十三度五十五分暨十五度北纬四十七度二十八分至四十二分】 山之西北有喀木尼哈达此皆黑龙江右岸之山也北干为兴安岭其脉自俄罗斯国雅库次克省之阿勒坦山来阿勒坦蒙古语金也以其产金故名南行至安巴格尔必齐河源 【经纬度见总说】 为中国俄罗斯分界处 
　　迤而东北中国呼为兴安岭兴安国语邱陵也亦呼为石大兴安又呼为外兴安岭则对江右之兴安岭别而言之其实兴安非山名也又东迤南至鄂尔河源为索勒阔痕山 【东经五度五十余分至六度三十分北纬五十四度十余分至三十分】 至鄂尔多昆河源 【东经七度北纬五十四度十七分】 其支干东行顺吉鲁河下者为投库尔鄂拉其东南行者起顶为伊勒提布斯岭 【东经七度二十三分北纬五十四度一分至三十分】 又东南至波罗穆达河源迤而东南为牛克札岭 【自东经九度至十度三十分北纬三十二度四十余分至五十四度四五分】 又东南为阿尔喇山 【东经十一度北纬五十二度四十余分至五十四度四五分】 又东南为阿尔喇山 【东经十一度北纬五十一度十分至四十余分】 则在精奇里萨哈连二江之间矣索勒阔痕山迤而东北三百五十里许吉鲁河源出焉 【东经八度北纬五十五度四十五分】 自此迤而东至精奇里江源其上旧有鄂博焉 【东经十三度十五分北纬五十五度二十八分】 
　　又迤而东北至巴里穆丹河源折而东南为朱格朱尔岭 【东经十四度至十五度北纬五十四度三十分至五十五度二十八分】 又东南折而西南至纳拉河源起顶为克哈雅岭 【自东经十一度三十分至十五度北纬五十三度四十五分】 克哈雅蒙古语山墙也其支干中岭南行当宁尼河源者曰达勒啻沙山 【东经十三度北纬五十三度五十二分】 又南为塔毕雅尔山 【东经十一度四十五分北纬五十三度九分】 克哈雅岭迤南折而东至西林穆迪河源起顶为雅玛岭上有鄂博焉 【东经十七度十三分北纬五十三度五分】 其支干西南行者为图勒里山当托谟牛满二河间雅玛岭又东南至阿凌河源即牛满河东源也岭上有鄂博 【东经十八度四十三分北纬五十二度十四分】 自此迤北谓之外兴安岭中国黑龙江城与俄罗斯雅库次克咸丰八年以前旧界和约谓岭南之水流入黑龙江者皆属中国岭北之水流入北海者属俄罗斯国是也外兴安岭支干自阿凌河源分一支迤西南为都萨阿林即斗色山 【东经十六度三十分至十七度四十七分北纬五十度至五十二度】 
　　又迤而西南为布连斯奇岭即杨山 【东经十六度至十七度北纬四十九度至五十度】 又西南毕占窝集其支干溯特尔玛河西北上至阿拉河间为巴鲁勒山西南为阿吉们山其在塔拉木河库木努河间起顶者为苏拉锡哈达毕占窝集之西濒黑龙江东岸陡起七峯国语曰那丹哈达拉唐室韦骆丹部当在此江之右岸即哈木尼哈达也毕占窝集西南濒黑龙江东北岸有茂哈达茂国语兀善也哈达峯也此皆黑龙江左岸之山也 
　　【以上山】 
　　水则以黑龙江精奇里江为境内之经流自俄罗斯国萨拜喀尔省东北流会安巴格尔必齐河左岸入黑龙江城旧界东北流三百余里径额尔登额倭赫北额尔古纳河自呼伦贝尔东北流左岸径俄罗斯国萨拜喀尔省至额尔登额倭赫东来会又曲曲东流鸟道五百余里径安罗山北牛克札岭南迤而东南鸟道七百里许北会精奇里江径爱珲城西黑龙江城东又南迤东九百里许南会松花江入吉林界凡行境内鸟道二千四百余里人行曲折三千余里左岸所纳之水西曰安巴格尔必齐河上游曰乌伦穆河即绰尔纳河二源自石大兴安西南流二百八十里左右各挟支渠四折东南流左挟二支渠右挟一支渠百有四里径额尔额倭赫南注黑龙江次东曰阿吉格格尔必齐河 【阿吉格国语小也】 东南流六十八里注黑龙江次东有水二源曲曲西南流而合折东南百里许注黑龙江次东有小水东南流迤西南四十余里注黑龙江次东曰阿玛匝尔河 【旧图作格尔必齐河者误也】 
　　上源曰池察特喀河自外兴安岭南流七十余里而合迤南三十四里有鄂尔多河东南流六十四里来注之又南迤东三十里右纳二支渠又东南三十一里有大鄂尔多河南流百有十里左挟一支渠来注之又南流七十里左纳一小水有莫果察河二源合而东南流百四十里右挟一支渠左合小池察特喀河来注之又曲曲东北流八十余里有玛固底吉河东南流六十六里来注之又迤而东南流五十八里有乌得雅尼河东南流百里来注之次东曰乌尔堪河其上源曰呼吉奇河自外兴安岭西南流折东南流百有十里左纳章他拉河又曲曲东南流百五十六里来注之次东曰伊格那什诺河南流六十四里来注之次东曰乌特勒喜河自索勒阔痕山西麓东南流百六十四里左右各挟三支渠折南流六十四里来注之次东曰鄂尔河即乌鲁赤河自索勒阔痕山东南流百有五里有哈拉穆河二源合而东南流七十六里来注之迤南九十四里右挟一支渠注黑龙江次东曰鄂尔多昆河自外兴安岭西南流左右各挟三支渠百三十七里有艾克塔河三源合而东南流百余里来注之次东曰库塔满达河东南流八十四里注黑龙江次东曰乌尔苏河二源西南流七十里而合又西南迤而东南流八十六里径雅克萨城西注于黑龙江次东曰鄂玛河东南流三十里注于黑龙江次东曰布尔戛里河 【蒙古语隘口也】 
　　东南流四十里注于黑龙江次东曰波罗穆达河二源自牛克札岭西北曲曲东南流二百里左右各挟二支渠注于黑龙江次东曰额尔格河自牛克札岭东北流迤而西南流百七十余里注于黑龙江次东曰巴尔坦河二源自牛克札岭合而西南流七十余里注于黑龙江次东南曰托累河 【托累与图喇对音蒙古语免也】 二源合而西流百十有五里注于黑龙江次东南曰鄂诺河二源合而西南流百八十里许注于黑龙江次东南曰淘斯河西南流八十里注于黑龙江次东南曰巴里彦河西南流百有十里注于黑龙江次东南曰阿苏河西南流八十里注于黑龙江次东南曰阿拉河西南流四十余里径木鲁苏苏城东南注于黑龙江次东南曰布兰河二源自阿尔喇山合而南流百十有四里注于黑龙江次东南曰固兰河西南流百有四里注于黑龙江次东南曰额苏里河西南流九十里径额苏里城西北注于黑龙江次南曰登玛拉河西流三十余里注于黑龙江次南曰多鲁果雅河西南流三十余里注于黑龙江次南曰多普塔喇河西南流径海兰泡西北注于黑龙江 
　　次东南有精奇里江曲曲西南流径爱珲城北来会精奇里国语黄色也汉语呼为黄河俄罗斯人呼为结雅即唐靺鞨郡利部所居之水也源出外兴安岭南流二百有十里有库普里河即巴里穆丹河曲曲南流百八十里左挟钦都河又西迤南五十余里折而西流五十五里来注之精奇里江既纳库普里河折而西流七十里有阿尔吉河自外兴安岭西南流迤西北流二百七十余里来注之精奇里江又迤而西北流七十里有托克河二源合而西南流迤东南流百三十里来注之稍西流八里有苏格札尼河南流百里来注之精奇里江又西流六十里有乌尔堪河自达勒啻沙山东北流二百四十里左挟鄂罗格里河艾札克河昔里克河来注之精奇里江又西流二十五里南纳一小水北有们梅哈克河左挟一支渠南流百三十里来注之又西流二十里有特穆戛河西北流百十有三里来注之又西流二十四里有们梅哈河南流百里来注之精奇里江又西迤南三十里左右各纳一小水与巴尔坦河会巴尔坦河即布连塔河二源俱出外兴安岭南流百有十里而合又曲曲东南流九十里有伊图盖河东南流七十里来注之稍东流有戛戛尼河南流九十五里来注之有乌那哈河东南流百五十五里右挟塔普喀拉河鄂尔多河伊里堪河迤东北流二十六里来注之精奇里江折南流二十八里有东堪河西流五十里来注之 
　　迤东南流三十二里有穆丹河西流七十里来注之又东南流四十四里有斜克肯河二源西北流合而来注之精奇里江折西南流六十八里有吉鲁河东流来注之吉鲁河亦呼急流河上源曰伊留吉尔河 【伊留即伊勒对音国语一顺也吉尔即吉鲁对音】 自外兴安岭西北流百有十里有莫郭特河折而西南流四十四里有萨吉克塔河南流七十四里来注之稍西南流六里有唐得河自伊勒提布斯岭西北流二百二十里右合格特堪河折东流十二里来注之急鲁河既合唐得河折东南流左挟三小水右挟一无名水及大小札勒图拉河迤而东流十里有库都里河西南流来注之急鲁河又西南流二百九十四里径投库尔鄂拉东北左纳伊喀河右纳鄂托博克河注于精奇里江精奇里江既合急鲁河又西南流四十里有耶里格雅河自克哈雅岭西南麓西南流折西北流六十里来注之精奇里江又西南流十有五里歧而为二仍合而为一先后有翁郭里克河莫河察河东南流四十里许来注之又西南流四十里左纳一水有乌尔河源出伊勒提布斯岭曲曲东南流百四十四里有克喇克河东北流百里来注之又东南流百里有替克德河即田地河东南流二百里来注之又东南流八十里有阿尔巴河自投库尔鄂拉南左合阿喇青喇河南流百六十四里来注之乌尔河又东南流百里分二道注精奇里江精奇里江既合乌尔河折而东南流三十六里有申戛勒河东南流五十里来注之 
　　又东南流三十里左纳二小水有鸟连吉河东南流百有十里来注之精奇里江又曲曲东南流六十四里有牒叶普河即觉普河西南流来注之牒叶普河其上源曰宁尼河自鄂郭伦湖西南流十里有察勒布格里河自达勒啻沙山西南流折西北流七十里来注之宁尼河又西南流四十五里右纳二小水径克哈雅山东折东南流六十里右纳一小水左纳二小水有水三源自达勒啻沙山西南流八十里来注之又西南流折而西流百十有七里有铁牛河即腾格里汉言天河西北流百十有二里来注之又西折南再折而西南流百四十里右挟五支渠左挟二支渠注精奇里江精奇江又东流六十里左纳三小水有替克德河二源东南流五十里而合又东南流百四十里左挟三支渠右挟二支渠来注之精奇里江又东南流四十六里左纳一支渠又曲曲东南流四十六里左纳一支渠又曲曲东南流三十四里右纳一支渠迤东南流四十里有水自塔毕雅尔山西南流百十五里来注之精奇里江迤东南流七十七里有达布库尔河西南流七十八里来注之又东南流二十二里右岸先后纳二小水又曲曲折东北流二十里有格罗穆奇河西南流七十三里来注之又折而东南流二十六里右纳二小水有鄂约河二源合而南流六十六里来注之精奇里江又西南流十有二里有西林穆迪河即昔林札河西南流来会西林穆迪河即北史隋书所谓深末怛水古深末怛室韦所居也唐时靺鞨思慕部递居之 【思慕与深末怛苦西林穆迪之对音】 
　　源出雅玛岭即古胡布山西北流百五十五里有库穆逊河二源合而西北流百三十八里来注之迤西流二十四里有哈尔固河西北流百二十五里来注之又曲曲西流五十五里有阳奇尼河即昔里特堪河自雅玛岭西北流迤西南流二百里许来注之又曲曲西南流七十五里左纳一小水又曲曲西南流七十里有鄂郭诸堪河西流九十余里来注之又曲曲西南流径鄂博南左纳三小水有们河东南流八十余里左右各挟二支渠来注之又西南折西北流五十二里有匡克托河东南流五十里来注之稍西流八里又有一水东南流五十余里来注之又西南流五十五里有尼康德喇河自斜别奇山东南流七十里来注之又西南流二十里有贝萨河右挟辛吉里堪河左挟札拉库河及伊希河所合之莫郭察河曲曲西流二百余里来注之贝萨河又西北流四十里入西林穆迪河西林穆迪河又西南流八十三里左纳一水又西迤北二十四里有纳拉河东南流来注之纳拉河源出克哈雅山西南流三十六里有约朗河北流径札喇罕岭西五十里来注之又西北迤西南流二十六里右纳一水有札勒图拉河东南流六十里来注之又南迤西六十里右纳一水有乌索尔河西北流六十余里来注之又西北流左纳二水有乌嘎甫河南流五十八里来注之又西迤南流百里左纳一小水右岸有都克达河自达勒啻沙山东南流八十里折西南流三十四里右合图克昔河又西南流八十四里右纳穆丹河又西南流三十二里来注之纳拉河又东迤南流五十里有灭湾河西南流三十四里径斜别奇山北来注之纳拉河折西南流四十里有水自塔毕雅尔河东南流百有四里来注之折东南流四十六里入西林穆迪河西林穆迪河既合纳拉河折南流十里有温玛河径休克都里克山南麓西北流二百四十五里来注之折西北十有二里 
　　又迤西南流二百里左右各纳三小水与精奇里江会精奇里江既合西林穆迪河折西南曲曲分合流八十里有翁额河二源西南流右挟一支渠迤西北流七十里许来注之精奇里江又曲曲西南流四十五里有毕拉河自阿尔喇山东南流六十余里隐现不常经毕拉废喀伦东北又东南分三道来注之精奇里江折南流二十里有巴里木河二源合而西流三十五里来注之稍南流里许左纳一水又曲曲西南流二十五里有托鲁巴河东南流六十八里来注之又东南流二十里有托谟河西北流来注之托谟河源出图勒里山西北麓西南流百二十里有迈库里河曲曲西流百十有八里来注之又西南流七十六里左纳二支渠右纳四支渠又西南流六十里有塔锦河二源自图勒里山合而西流百九十三里来注之又西迤南三十里有鄂伊勒昆河自图勒里山西流百九十里左挟二支渠西北流来注之托谟河又曲曲西流百八十里左挟三支渠右挟五支渠注精奇里江精奇里江又南流左挟一支渠五十八里有贝屯河二源自珠德赫山北合而西北流百七十六里来注之精奇里江又南流百二十里有布迪音河即大别拉雅河西流百三十里径珠德赫山南折南流五十里左纳二水又折而西北流五十里分二道注精奇里江精奇里江又曲曲西南流四十里径海兰泡东注于黑龙江黑龙江既会精奇里江左岸次南曰伯勒格尔沁河西南流百二十里径江左五十五屯间来注之次东南有博斜里泊水南流注黑龙江次东南有水自博科里城西南流折东南流七十里来注之次东曰吉满河三源合而南流百有二里有谟里尔克河三源合而南流四十五里径札哈苏城北折东流四十里来注之吉满河又东南流十六里径策赫德城南注于黑龙江次东有博屯河自图勒里山西南麓西北流迤而西南流二百五十余里径策赫德城东北折东南流 
　　又折而西南流二十余里潴为泊注于黑龙江次东曰特罗沁喀雅河西南流百二十五里注于黑龙江次东南曰库普里雅诺甫喀河四源合而西南流百二十六里注于黑龙江次东纳一支渠次东曰牛满河亦作尼满三源中源曰尼玛堪河源出都萨阿林西北支麓西南流百九十三里与西源合西源曰卓伦奇河即毕喇玛奇特河自雅玛岭西南麓西北流七十三里左合耶里戛河又西北流左合一水歧而为二西北流三十里而合又曲曲迤而南流九十里有阿奇什玛河西流折东南流百七十五里来注之卓伦奇河又西南流百二十里有巴拉戛那河西南流五十里来注之又曲曲西南流三十五里有克威里河二源合而东南流六十余里来注之折南流二十八里有额尔德尼河西南流五十里来注之又南迤东流七十四里先后右纳阿伊穆奇河鄂伦库河与中源尼玛堪河合折南流十五里东源阿凌河自都萨阿林西南流三百五十三里右挟乌玛里帖肯河塔斯塔河乌莫勒德河来会牛满河三源既合又南迤东二十八里有乌尔戛勒河西流百三十七里来注之又南流三十四里有札克达穆图河右挟鄂拉肯河左挟一水西北流百里来注之迤西南流二十七里右纳一水迤南流二十六里有多勒尼堪河右挟索罗尼河西流百十有七里来注之又西南流十八里左纳一水又西南流四十三里右纳三小水左岸有阿克定尼河西北流五十里来注之牛满河又西南流十五里有阿图音河自图勒里山右挟帖列布占河南流二百里来注之稍西南流六里左纳鄂拉河右纳一小水又西南七里有萨吉玛尔河即乌什们河西北流九十里来注之又西南流六里有帖列布占河西南流六十六里来注之又西南流二十里先后右纳上下墨尔根河左岸有塔拉耐河合札克达齐河西北流七十五里来注之牛满河 
　　又西迤南流三十八里有赛拉穆河西北流来注之赛拉穆河即玛尔玛勒塔河亦即特尔玛河源出布连斯奇岭即杨山之西南麓曲曲北流百二十里有耶戛勒堪河曲曲东北流百十余里来注之折东北流十四里有固札克河二源自布达斯奇岭合而西流百余里来注之玛尔玛勒塔河又曲曲西北流三十里有固札勒河自布达斯奇山西南流百五十里来注之又西迤北二十二里有普林河四源自苏拉锡哈达东北流合而西北流百二十五里径阿吉们山东折东北流径巴鲁勒山南百五十里来注之玛尔玛勒塔河又北流十五里有苏图尔河自都萨阿林南麓西流六十里折南流三十里有乌连达河西北流五十五里来注之折西流二十里有阿郭治河东南流四十余里来注之又西南流七里有喀勒肯河东流二十余里来注之又曲曲西南流七十七里与玛尔玛勒塔河合玛尔玛勒塔河既合苏图尔河又西北流百二十三里左挟一小水右挟三小水注牛满河牛满河既合玛尔玛勒塔河曲曲迤西南流四十里有聂布得尔堪河北流折西流四十里许来注之又西南流十四里右纳二小水稍西北十四里有们玛勒图河东流百有四里来注之左岸有小水分二道来注之牛满河又曲曲南流百八十里先后左纳四小水右纳八小水又西南流二十里有楚克河二源合而东南流五十余里右挟一支渠来注之稍南流十里有达里乌努河西南流五十余里折西流五十里来注之 
　　又南流二十里有多吉克河自达里乌努河左溢南出折西流七十余里来注之又西南流六十里右纳三小水有别里次那河西流五十里来注之牛满河又南流注于黑龙江次东曰巴里施河二源合而南流七十里注于黑龙江次东有哈拉河三源合而西南流八十五里注于黑龙江次东有阿拉河西南流百四十里径巴鲁勒山阴又南迤西右挟大小支渠四径阿吉们山西百有十里左纳一支渠又西南流三十里注于黑龙江次东有塔拉木河自苏拉锡哈达之阴西南流百三十里注于黑龙江次东曰喀惹努河自苏拉锡哈达西南曲曲东南流五十八里注于黑龙江次东有库勒图尔河南流五十五里注于黑龙江次东有库木努河西南流九十五里径那丹哈达拉西右合新干河注于黑龙江东南流二十里纳二小水折而西南流三十里纳三小水迤东南流有纳葛里河自那丹哈达拉西南流折而西流六十四里注于黑龙江次东南有上下珠春河西南流七八十里先后注于黑龙江次南有伯勒格尔沁河西北流四十里注于黑龙江次南有水西南流二十余里分而为二径茂哈达北其一支西流十余里先注于黑龙江其一支东南流四十余里注于黑龙江次东曰库鲁河三源曲曲南流五十余里而合 
　　又南流十二里注于黑龙江次东曰多布里河其上源曰伊图里河自库鲁河源东锡尔经格岭西东南流折而东流百里许溢而左出折西南流八十五里注于黑龙江次东曰苏鲁河自多布里河溢而左出东南流三十余里合于毕占河次东曰毕占河二源自毕占窝集西南合而东流百有十里左纳一小水折而南流二十里右合伊图里河又曲曲南流三十余里歧而为三其二西南流五十余里先后会苏鲁河注于黑龙江其一东流复分为三道先后注于黑龙江毕占河东即吉林三姓城旧界也此皆黑龙江左岸所纳之水也其右岸自会额尔古纳河而东有洛古河三源合而北流四十里注于黑龙江次东曰察尔巴奇河即萨坡什喀河自元宝山四源合而北流七十里左挟一小水右岸有一沟水产金西流五十五里来注之东北流三十四里注于黑龙江次东曰谟河一作墨河产金北流五十里注于黑龙江次东曰额穆尔河三源出治吉察山即雉鸡场山东北流五十里而合又东北流五里有多尔那伊河自伊勒呼里山东流五十里来注之又东北流八十里左纳一支渠右纳三支渠稍东北五里有吉玛里河东流六十四里来注之又东北十余里右纳一水折西北流十余里有罗格德河东流七十里来注之又东北流十六里左右各纳一水又东北流十里有乌里察河西北流八十里来注之额穆尔河折西北流三十二里右纳一支渠又折而东北流十八里有那里多河自伊勒呼里山东北流百三十里左右各挟二支渠来注之 
　　又东北流八里有们都里河三源自元宝山西流六十里来注之有玛里察河二源合而西北流四十里来注之又西北流左纳一支渠右纳二支渠折北流二十余里有什都喀河产金自元宝山东流九十里左挟五支渠右挟一支渠来注之又曲曲东北流四十里径乌苏里山南左纳一沟水折东南流三十里有水二源北流四十里来注之折而北又迤而东流六十五里左纳二小水有大札林库尔河二源东北流四十里而合又东流九十里先后右挟二支渠来注之东流二十六里左纳一沟水右岸有小札林库尔河东北流四十里来注之又东流二十五里有沟水北流四十里来注之又曲曲东北流十二里有布尔戛里河东北流三十里来注之又东北流十里右挟一小水注于黑龙江江之北岸即雅克萨城也次东曰旁乌河亦作苹果河语讹为潘家河即唐婆莴室韦所居之水也自伊勒呼里山北麓东北流百有十里有色连吉察河东南流八十里右挟伊吉昌那河来注之又东北流四十里左纳二水右纳一水迤东二十里布尔戛里河二源合而北流四十里来注之又东北流十五里有水二源合而西南流七十余里来注之又东北流三十里有长活里斡河北流六十四里来注之又东北流五十七里右纳二支渠左纳一支渠又北流四十里有穆伦河曲曲东流四十里许来注之旁乌河自此分二道注于黑龙江次东曰奎库堪河二源一东南流四十里一北流二十里而合又北流三十二里注于黑龙江次东有水二源合而东北流九十里径安罗山西北注于黑龙江次东南曰鄂锡们河二源合而东流百十有二里来注之次东南曰乌库尔河二源西流百九十里来注之次东南曰瑚玛尔河二源出伊勒呼里山东北流百里而合又北流二百十有三里有乌特治尔河二源合而西南流九十里来注之迤东南流百十有余里布列斯河东南流九十余里来注之又迤东流百有十里径瑚玛尔窝集南有呼尔哈河东北流来注之呼尔哈河上源曰塔哈河自伊勒呼里山东南流十里有倭勒克河西北流八十余里来注之迤而东北流百有十里有胡集尔河北流六十里来注之又曲曲东流百三十里有绰诺河东北流五十余里来注之又东北流十四里有布勒克河东北流迤而东南流三百里许来注之瑚玛尔河 
　　又东南流回旋西北流百有十里径瑚玛尔城北东流注于黑龙江次南曰古里明推河东南流六十里注于黑龙江次南曰滚河 【滚蒙古语深也】 亦作宽河二源合而东流百里注于黑龙江次东南曰克拉河东流六十余里径郭普戛尔城北注于黑龙江次东南曰库伦河东南流迤而东北流五十余里注于黑龙江次东南曰克鲁伦河东南流迤而东北流七十余里注于黑龙江次南曰达彦河东南流迤而东北流注于黑龙江次南曰霍勒戈壁河东北流五十里又东南流注于黑龙江次南曰法毕喇河二源合而东北流四十里注于黑龙江次南曰额尼河二源合而东南流迤东北流注于黑龙江次南曰阿勒喀穆河东北流三十里注于黑龙江次南曰什建河二源合而东北流五十余里分二道注于黑龙江次南曰坤河源出坤安岭北麓东北流六十里有阿林河自额勒克尔山东南流四十里来注之坤河又东流十二里径萨哈连乌喇站南又东流三十三里径黑龙江城东南注于黑龙江次东南曰康达罕江自康达罕山东北流五十里注于黑龙江 【康达罕兽名其胡似马缨蒙古语谓马缨为康达罕也】 次东南曰博科里河自博科里山东北流六十里径特尔德尼城西北注于黑龙江次东曰逊河即逊必拉古肃慎氏所居之水语讹为双顺俗亦呼泡子河因其流径库穆尔窝集亦曰库穆尔河源出东兴安岭东北东北流四十里合数支源径库穆尔站 
　　南曲曲东南流六十里有锡尔哈豁鲁河东北流折东南流七十余里来注之又东南流五十余里径喀穆尼山东库穆尔窝集东北喀穆尼即库穆尔 【对音索伦语隘口也】 元史所谓甘木里有额裕尔河自库穆尔站东流七十里径额裕尔站南左合额冷古河迤南流七十余里来注之又东南流百里径玛哈拉沁克丹西南与占河合占河亦讹张河自库穆尔窝集合而南流七十五里又迤而东流六十四里有阿尔沁河二源合而东北流七十四里来注之占河又东北流四十七里入于逊河逊河既合占河折东北流七十里有乌都里河北流九十里来注之又东北流四十五里径逊必喇苏苏东又东北流二十六里径吉里而哈达东又东北流五十二里分为二道又北流二十里注于黑龙江次东曰科尔芬河源出布伦山北流五十里有阿尔皮河东流四十里来注之又东北流八十里有多毕河北流七十里来注之又东北流八十余里有沙图巴河北流七十余里来注之又东北流百三十三里注于黑龙江次东曰喀达罕河东北流八十五里右纳一支渠又东北流五十三里注于黑龙江次东曰苏都里河北流六十里注于黑龙江次东曰萨哈希倭河二源合而东北流百二十四里注于黑龙江次东曰乌伊河亦作乌云东北流九十里注于黑龙江次东曰尼堪河东北流五十五里注于黑龙江次东曰福河左挟二渠东北流三百余里注于黑龙江次东曰札伊河源出哲温山北流九十余里有沟水产金东流七十余里来注之其会口有观音山金厂在焉迤而东北流七十三里有沟水产金东北流四十里来注之迤而东流八十里径札伊喀伦东注于黑龙江次南曰萨卜施尼甫喀河西流五十里径喀木尼哈达北注于黑龙江次东南曰集达河即金史所谓三坦水自斐尔法泺东北流三十里注于黑龙江斐尔法泺在佛思亨山北金史谓之阿斯思温山北泺即佛思亨山水所潴东西广八十里南北径二十里其水复自泺东隅流出为斐尔法河十有八里注于黑龙江泺之南有辽时奥里米国故城此皆黑龙江右岸所纳之水也 
　　【以上水】 

　　●墨尔根城图说 

　　墨尔根城周战国秦汉濊貊之地东北境汉以前属肃慎氏后汉三国魏为扶余国东北境属挹娄晋入寇漫汗国后魏北齐豆莫娄国东北属失韦隋属南室韦地唐属乌丸国及岭西室韦并室韦那里部地五代辽属室韦国大王府金属蒲与路及乌古迪烈统军司元初属乃颜大王分地至元中属蒲峪路屯田万户府明置木里吉卫又于境内错置亦儿古里哈里河亦力克兀塔里诸卫国初达呼尔索伦鄂伦春诸部弋猎之地康熙二十九年黑龙江将军自黑龙江城来守三十二年又移副都统一员自爱珲城来同守三十七年副都统移守齐齐哈尔城三十八年将军亦移守齐齐哈尔城墨尔根专设副都统镇守光绪八年于境内兴安岭西太平弯筑城增设副都统衔兴安城总管专管鄂伦春二十年裁 
　　【以上沿革】 
　　东经八度二十八分四十一秒北纬四十九度十一分十四秒夏至日出寅初三刻十四分二十二秒日入戌正初刻有三十八秒昼长六十四刻一分十六秒夜长三十一刻十三分四十四秒冬至日出辰正初刻有三十八秒日入申初三刻十四分二十二秒昼长三十一刻十三分四十四秒夜长六十四刻一分十六秒 
　　【以上天度】 
　　西南至京师水程无陆程三千八百三十七里至齐齐哈尔城水程九百余里陆程四百六十里纵距齐齐哈尔城三百七十鸟里横距齐齐哈尔城一百九十八鸟里又百分里之七斜距齐齐哈尔城五百二十五鸟里全城所辖起东经六度三十分东暨十度十四分北纬四十八度五十四分北暨五十二度六分南北经五百九十四里东西广二百三十里东南至西北袤六百十里西南至东北袤三百七十四里东至喀尔塔尔吉河源兴安岭百八十四里黑龙江城界南至罗喇喀河六十二里布特哈界西至博尔奇里三十八里布特哈界北至纳约尔河源伊勒呼里山五百四十里黑龙江城界东南至和罗尔河源吉尔奇纳山百九十里黑龙江城布特哈两界西南至嫩江博尔奇河会口三十里布特哈界东北至米齐尔河源库穆尔室韦山二百五十六里黑龙江城界西北至多布库尔河源伊勒呼里山五百六十二里布特哈黑龙江城两界 
　　【以上疆域】 
　　境内之山伊勒呼里为大自呼伦贝尔入界为多布库尔河源所出顺多布库尔河左岸东南下者曰额温特肯山又东南曰昆迪奇山又东南曰博衮多山至嫩江西岸而止伊勒呼里山自多布库尔河源迤而东北喇都里河出焉顺喇都里河左岸东南行者曰伯里奇克山又东南曰香古克达又东南为挞喇山又东南陡起七峯国语曰那丹哈达喇迤而南曰库尔勒奇山至嫩江西岸而止伊勒呼里山迤而东南又蜿蜒东北行凡百二十里起顶为嫩江之源所出山最高处也 【东经八度北纬五十二度七分】 则折而南又迤而东北起顶为纳约尔河源所出又迤而东南至喀罗尔河源则折而南二百里起顶为阿鲁德邻山 【东经九度二十五分北纬五十度五十分】 阿鲁德邻译言山阴盘石也余脉西南行为莽监哈连国语青峯也阿鲁德邻山又东南为库穆尔室韦山 【经纬度见总说】 其山迤西为希布奇山西北曰察颜山又北曰喀喇古勒图山至嫩江东岸而脉断库穆尔室韦山又南起顶为东兴安岭 【经纬度见总说】 其脉沿穆纳尔河西下者起顶为硕多隆武山又西曰特克什山沿喀尔塔尔吉河西南下者起顶为什建山 【东经九度三十五分北纬四十九度九分】 稍西北曰布鲁山 【东经九度十四分北纬四十九度十五分】 
　　又西曰旺安山 【东经九度一分北纬四十九度十四分】 东兴安岭正干南行八十八里起顶为吉尔奇讷山 【东经九度五十分北纬四十度二分】 和罗尔河源出焉稍西北曰伊勒山沿和罗尔河右岸西下者起顶为乌伊德邻山译言九盘石 【东经九度二十七分北纬四十九度一分】 又西南为穆图尔肯山 【穆图尔肯蒙古语有树微高山也】 罗喇喀河出焉其北为小黑山又北为宁阿河 【东经八度五十四分北纬四十九度九分】 其在墨尔根城西北甘河右岸者曰窟窿山左岸者曰喀布齐老哈达又北夹嫩江两岸山势曲折曰达巴尔罕穆丹束江形如弓达巴尔罕穆丹国语重弯也 
　　【以上山】 
　　水则嫩江贯境南流自伊勒呼里山发源至城西南右纳博尔奇河入布特哈界凡行境内鸟道七百余里曲折千余里其右岸支渠最著者北曰伊什肯河源出伊什肯山东南流百有八里左右各台二小水注于嫩江次南曰喀奈河亦源出伊勒呼里山东南流八十七里径伊勒奇堪山北有水自博罗奇克山东南径香古克达北折东北流来注之又东南流九十四里注于嫩江次南曰额勒和肯河 【国语额勒和肯急流也】 源出香古克达东南流百十有四里注于嫩江次南曰古里克河源出挞喇山 【挞喇即挞鲁之对音索伦语桦皮也】 
　　东南流九十三里注于嫩江又南先后有小水六其二出那丹哈达拉山其四出库勒尔济山长不过三四十里皆东流注于嫩江次南曰喇都里河即唐时室韦那里部所居之水也源出伊勒呼里山东南流曲曲六百里许右纳古里河又东南流二十里注于嫩江次南曰多布库尔河源出伊勒呼里山东南流左岸先后纳小水五曲折六百余里注于嫩江江之右岸即布特哈界也次南即布特哈之鄂肯河与嫩江会口次南曰甘河自布特哈东南流入界径窟窿山东北喀布齐老哈达西南至城西南与嫩江会次南有小水自窟窿山东南流入嫩江次南曰博尔奇河自察尔巴奇山西南麓东南流四十里注于嫩江江之右岸即布特哈界也嫩江左岸支渠最著者北曰纳约尔河亦作那药里即诺尼之对音唐书所谓越河即此实嫩江东源也合支渠三南流七十五里与嫩江西源会次东南曰伊苏肯河源出伊勒呼里山南流七十五里注于嫩江又次东南有小水南流三十余里注于嫩江又次东南曰额勒和肯河南流五十七里左纳二小水迤西南三十里左右各纳小水一注于嫩江次南曰哈罗尔河源出伊勒呼里山南流七十五里左纳小水二折西流四十里左纳小水一右纳小水二注于嫩江次南有小水六长不过三四十里并源出阿鲁德邻山先后西流注于嫩江次南有莽监哈达河源出阿鲁德邻山西流四十余里径莽监哈达北注于嫩江次南曰鄂多河源出库穆尔室韦山西北南流合中科河西北流迤而西南流百六十余里注于嫩江次南有小水七长者不过五十里并源出喀勒古勒图山先后西流注于嫩江 
　　次南有二雅普萨台河源均出察颜山西流上雅普萨台河西流五十余里注于嫩江下雅普萨台河西南流折西北流七十余里注于嫩江次南曰固古河源出察哈颜山东麓南流折西南流百二十余里左右各纳二小水注于嫩江次南先后有小水三长者不过七十里许先后西流注于嫩江次南曰谟鲁尔河源出库穆尔哈达西流七十余里径硕多隆乌山西北有米齐尔河源出库穆尔室韦山合小中科河小鄂多河西南流来注之又西流七十余里有希布奇河源出希布奇山西南流来注之又西流五十五里注于嫩江次南曰和罗尔河二源南源出色普特讷哈达北源出伊勒山西北流二十余里而合又西北流三十里径乌德邻山北又西北流五十余里左纳二水右纳四小水当古宁阿山之东旺安山之西三十里纳一小水折北流径和罗尔站西与喀尔塔尔吉河会喀尔塔尔吉河二源南源出东兴安岭西南麓西流四十六里径喀尔塔尔吉站南又西流二十五里与北源合北源旧图谓之穆讷尔河实非也出兴安岭北与黑龙江界内之逊河源隔岭相对西南流三十余里径兴安废城北又西南流四十里与南源合二源既合则迤而南又曲曲西北流二十余里曰穆丹尔河即穆纳之对音国语曲也有水二源自什建山合而西北流四十余里径布鲁山东北来注之又西流四十里与和罗尔河会和罗尔河既合喀尔塔尔吉河又西流七十余里左合二小水注于嫩江次南曰墨尔根河 【蒙古语善射之尤者也】 西北流五十里许径墨尔根城东及北注于嫩江次南有三小水在墨尔根城西南先后北流注于嫩江次南有罗喇喀河源出穆图尔肯山西南流五十里右纳二小水径伊拉哈站东入布特哈界会纳穆尔河注于嫩江 
　　【以上水】 

　　●布特哈图说 

　　布特哈周战国秦汉濊貊之地西南属东胡寻属匈奴左地西北属乌桓后汉夫余国地西南西北并属乌桓三国魏仍属扶余国其西南入鲜卑东部晋属寇漫汗国后魏北齐属豆莫娄国西属失韦国隋南室韦地唐东室韦骆驼室韦及室韦和解部地五代辽室韦国其西属东京道长春州北边及上京道泰州东北边境突吕不室韦部戍地金属蒲与路及乌古迪烈统军司西南属泰州长春县边地元初为乃颜大王分地至元中属蒲峪路屯田万户府明置别儿真站及朵颜卫又于境内错置阮里牙鲁阿伦和屯吉阿真同真罕麻兀塔里赛克诸卫及卓儿河那门河等地面并羁属奴儿干都司国初索伦达呼尔锡伯卦勒察诸打牲部落杂居之总名布特哈康熙二十三年设索伦达呼尔总管各一员三十年设布特哈满洲总管一员驻嫩江西依倭齐之地同治十二年加满洲总管副都统衔光绪八年分所属之瑚玛尔河毕喇尔河多布库尔河阿里河托河五路鄂伦春牲丁增设兴安城副都统衔满洲总管一员管辖于是布特哈总管不辖鄂伦春二十年裁兴安城总管升布特哈总管为副都统自依倭齐移驻博尔多站 
　　【以上沿革】 
　　东经七度五十九分六秒北纬四十八度二十六分二秒夏至日出寅正初刻二分五十秒日入戌初三刻十二分十秒昼长六十三刻九分二十秒夜长三十二刻五分四十秒冬至日出辰初三刻十二分十秒日入申正初刻二分五十秒昼长三十二刻五分四十秒夜长六十三刻九分二十秒 
　　【以上天度】 
　　至京师水程无陆程三千六百七十七里至齐齐哈尔水程七百里陆程三百里纵距齐齐哈尔城二百十九鸟里横距齐齐哈尔城一百三十一鸟里又十分里之二斜距齐齐哈尔城三百十二里又百分里之二全城辖境起东经三度四十五分东暨十一度三分北纬四十六度四十四分北暨五十二度三十六分南北纵六百九十四里东西广八百二十二里东南至西北袤九百九十里西南至东北袤一千有四十里东至木库山三百四十四里黑龙江城界南至纳约特沟源百二十里齐齐哈尔界西至兴安岭四百八十五里呼伦贝尔界北至多布库尔河四百九十里墨尔根城界东南至纳穆尔河源布伦山四百五十里呼兰城界西北至索岳尔济山八百里呼伦贝尔及外蒙古喀尔喀车臣汗左翼前旗内蒙古乌珠穆沁左翼旗科尔沁右翼中旗右翼前旗界东北至乌云和尔冬吉山百八十六里墨尔根城界西北至诺敏河源特勒库勒山五百二十里呼伦贝尔界 
　　【以上疆域】 
　　山则伊勒呼里自墨尔根呼伦贝尔分一干迤西南至多布库尔河源入境起顶为伊克呼里山 【东经六度二十分北纬五十　度二十分】 译言结实松子山蒙古人呼伊克古克达其脉顺多布库尔河甘河间东南直至鄂肯河入嫩江口者曰善古克达又东为达巴尔罕束嫩江如弓曰达巴尔罕穆丹伊克呼里山又迤而西南起顶为阿迷特山 【东经六度三十分北纬五十一度十四分】 阿里河出焉又东南曰噶珊山在阿里河甘河两间 【东经七度十七分北纬五十度五十八分】 阿迷特山迤而西南起顶为英吉奇山 【东经六度十分北纬五十一度八分】 甘河出焉其脉顺甘河右岸东南下者起顶为二北曰穆克锦山南曰博里奇克山又东南为讷穆克奇山又南为阿尔贲山在甘河奎勒河两间 【东经七度三十分北纬五十度十分】 其自博里奇克山分支东南至甘河诺敏河两间起顶者曰杨吉尔山 【东经七度四十五分北纬四十九度二十六分】 伊克呼里山正干自甘河源又南迤西起顶为特勒库勒山即土库尔山也 【经纬度见总图说】 诺敏河源出焉则折而东南其支干顺诺敏河右岸起顶为尼鲁肯山 【东经六度北纬四十九度四十三分】 
　　又东为额勒和肯山其南为巴达克山 【东经六度二十七分北纬四十九度三十八分】 特勒库勒山又南迤西起顶为伊萨奇山毕喇尔河出焉 【东经五度北纬二十五度】 其东南支干夹格尼河两岸下者曰土库尔山亦作投库尔其顺阿伦河右岸下者起顶为特尔库尔哈达 【亦投库尔之转音】 又东南曰巴林山在巴林台界北又东南曰额赫鲁尔山又东南曰霍充古克达 【东经六度十分北纬四十八度二十八分】 伊萨奇山又南迤西起顶为兴安岭 【经纬度见总图说】 雅尔河源出其东南其顺雅尔河左岸下者曰嘎尔甘哈达其顺雅尔河右岸东南下至绰尔河源起顶者为英吉尔古克达 【东经五度北纬二十五度】 又东南曰呼里伊克山又东南为呼里雅特山又南当济沁河曲者曰米鲁勒山又东南过金源边堡曰绰哈尔山稍东北曰科运哈达 【东经五度五十八分北纬四十七度三十二分】 自英吉尔古克达迤西顺绰尔河左岸下者曰雅克山又南起顶为达齐图山 【东经四度三十五分北纬四十七度二十五分】 兴安岭迤西南起顶为阿鲁塔尔奇岭又西南为哈玛尔岭又西南起顶为索岳尔济山 【以上三山经纬度并见总说】 西兴安岭至此为一大盘结焉东境之山乃东兴安支干自黑龙江城墨尔根城两界之交入境东南起顶为木库山又东南即布伦山西南起顶为哈勒巴室韦山又西平地陡起九盘石怪伟绝特曰乌云和尔冬吉山 【乌云国语九和尔冬吉达呼尔语疾速之义】 稍西曰那彦窝岳山此皆纳穆尔河右岸之山也乌云和尔冬吉山绝纳穆尔河而南曰吉勒嘎尔山山南即齐齐哈尔界也 【东经九度北纬四十八度十五分】 
　　【以上山】 
　　水则嫩江自墨尔根会多布库尔河入境西南流径墨尔根城西北又西南径布特哈总管旧治东博尔多站布特哈副都统新治西又西南右纳楚勒嘎勒河入齐齐哈尔城界江在本境内右岸所纳之水北曰多布库尔河源出伊勒呼里山右纳小水五东南流注于嫩江河之左岸皆墨尔根界次南曰鄂肯河二源东南流百五十余里左合小水一右合小水二径达巴尔罕穆丹北注于嫩江次南曰甘河源出兴安岭支阜英吉奇山东北流九十里许径阿迷特山南穆克锦山北折而东南流百四十余里有阿里河自阿迷特山东南流折而南流百七八十里左右各挟二小水径噶珊山东南来注之迤而南流二百三十四里左挟八小水右挟五小水径善古克达西有奎勒河即瑚裕尔亦即古玉尔河左合奎勒奇肯河右合和罗河东南流二百七十余里来注之甘河又东南流百有十里注于嫩江会口直墨尔根城西南也次南有小水二其一即博尔奇河皆东南流注于嫩江次南曰衮河衮蒙古语深也自杨吉尔山二源合而东南流百二十里许入嫩江次南曰呼里勒河二源合而南流折东南流左右各挟一小水三百里许注于嫩江次南曰诺敏河三源出特勒库勒山其地曰库鲁克东南流四十余里而合迤东南六十里右纳二小水折东北流二十里有托河东南流八十里来注之又东北流三十余里左纳三小水右纳四小水有尼鲁肯河源出尼鲁肯山东北流九十里来注之稍东左纳一水又迤而东南右纳二小水折而东北凡五十里许有克勒必罕河东南流百里来注之察尔巴奇河东北流百里亦来注之稍东左纳一小水又东五里有锡勒奇肯河南流迤而东南百三十里来注之右岸有小水亦来注之又东迤南二十五里左纳二水其长皆百余里 
　　又东南十里有额勒和奇河南流迤西曲曲百余里来注之右纳一小水又东南十六里有额勒格河南流迤西九十里来注之折而南百有十六里左纳六小水右纳五小水有巴达克河自巴达克山东流百里来注之迤东南四十五里左右各纳一水又南十里左纳一水又南四里有毕喇尔河源出兴安岭东流百五十八里左纳那穆河又东流曲曲百余里来注之诺敏河既合毕喇尔河又东南百有四里左右各纳四小水又东南四十五里有水二南流百二十里而合又南折西四十里来注之又南二里有格尼河东南流四百二十里经土库尔山南投库尔山北来注之诺敏河既合格尼河由布特哈旧总管治西穿金源边障而入又东南流四十五里分一支左出先注于嫩江又南六十四里分三道先后注于嫩江次南曰楚勒嘎勒河自土库尔山东南流入金源边障百三十五里注于嫩江以上皆境内嫩江右岸所纳之水也其左岸则纳默尔河源出博克托山西北麓东北流二百十里有吐鲁们河南流七十里来注之折西流八十五里有喀喇河南流九十里来注之又西四十六里有温察尔河三源合而北流五十里来注之迤西南流二十里有乌德林泊水自乌云和尔冬吉山南流九十里来注之又西流百四十里左纳二小水右纳七小水有罗喇喀河自墨尔根界依拉哈站东出境西南流径喀迷尼喀站东又南迤东径那彦窝岳山西折西南流来注之纳默尔河既合罗喇喀河又西流二十里径博尔多站即布特哈新治西折而西北再折而西南流五十里分二道注于嫩江 
　　【以上水】 

　　●呼伦贝尔图说 

　　呼伦贝尔周战国秦东胡地汉匈奴左地后汉初乌桓保之汉末三国魏入鲜卑东部晋宇文鲜卑段部地后魏北齐失韦地西境属地豆于国隋南室韦地唐西室韦及室韦乌素固部移塞没部塞曷支部和解部其东北属乌罗浑国即乌罗护部地五代辽静州观察及静边皮被河二边防城地属上京道其东为国外乌古一部敌烈八部戍地金乌古迪烈统军司及北京路泰州金安县边外地金末阻革菐部及广吉剌部合底忻部山只昆部婆速火部石鲁部浑滩部杂据之元太祖尝建兴都于巴勒渚纳海子南寻以其地封合撒儿大王其东北境以封宏吉剌氏世祖时诸王哈丹秃鲁干叛钦察亲军戍此成宗后为北边羣牧地明初元裔脱古思帖木儿驻牧于此永乐时鞑靼本稚失礼之臣知院阿鲁台亦尝留牧其后错置古贲河札童木塔里伊木河只儿蛮罕麻阿儿温失郎山诸卫及古贲河千户所国初索伦部及外蒙古喀尔喀车臣汗属之巴尔呼人杂居之雍正十年遣内大臣驻守呼伦贝尔乾隆八年额设副都统衔总管光绪六年升总管为副都统 
　　【以上沿革】 
　　东经二度四十五分四十六秒北纬四十九度十七分十三秒夏至日出寅初三刻十三分五十四秒日入戌正初刻一分六秒昼长六十四刻二分十二秒夜长三十一刻十二分四十八秒冬至日出辰正初刻一分六秒日入申初三刻十三分五十四秒昼长三十一刻十二分四十八秒夜长六十四刻二分十二秒 
　　【以上天度】 
　　至京师水程无陆程四千二百四十五里至齐齐哈尔城八百六十八里纵距齐齐哈尔城三百八十九鸟里横距齐齐哈尔城五百七十六鸟里斜距齐齐哈尔城八百五十七鸟里全城所辖起京师偏西经一度有四分东暨东经六度有九分北纬四十六度四十四分北暨五十三度十七分南北纵八百十二里东西广七百二十里东南至西北袤六百四十四里西南至东北袤一千三百三十六里东至内兴安岭二百八十四里布特哈界南至索岳尔济山顶鄂博五百十二里布特哈及内蒙古科尔沁右翼前旗右翼中旗乌珠穆沁左翼旗外蒙古喀尔喀车臣汗右翼前旗五界西至察罕齐老山鄂博四百三十六里车臣汗中前旗界北至额尔古纳河与喀勒布河会口三百里俄罗斯国东悉毕尔部萨拜喀尔省界东南至内兴安岭博罗图河源二百八十四里布特哈界西南至阿鲁布拉克喀伦五百六十里车臣汗中右旗及中前旗两界东北至额尔古纳河与黑龙江会口额尔登额倭赫即康熙时界碑八百四十八里俄罗斯国萨拜喀尔省界及黑龙江城新旧两界西北至达尔巴噶达胡克鄂博三百六十四里车臣汗中前旗及俄罗斯国萨拜喀尔省两界 
　　【以上疆域】 
　　山则内兴安岭其脉自俄罗斯国之尼布楚岭来当额尔古纳河与黑龙江会口伏渡入境迤南起顶为治吉察山又迤而东南为伊勒呼里阿林其西南分干为伊克呼里阿林 【经纬度并见总图说】 根河出焉沿根河北岸西行起顶曰那普特台山 【东经五度二十分北纬五十度五十九分】 又西起顶为绰博克托山 【东经四度五十四分北纬五十一度】 又西傍额尔古纳河平起六峯曰巴彦珠鲁克山 【东经三度北纬五十度五十九分】 巴彦蒙古语富也珠鲁克数之六也其南拔起一峯曰巴雅斯呼朗图温都尔蒙古语有去皮虎高山也绰博克托山西一支当根河特勒布尔河两间起顶为那敏山 【东经四度一分北纬五十度五十八分那敏与奈曼对音蒙古语数之八也】 因八围人索伦部所居得名又西为松吉山松吉蒙古语蒜也 【东经三度十四分北纬五十度二十五分】 又西当特勒布尔河根河与额尔古纳河会口起顶为苦烈儿山元初宏吉剌氏族居之地其山南北两岭南高三十丈北半之其间有古砖城周可里许倚北岭面南岭当是元以前边防城绰博克托山沿根河南岸西行至伊图里间起顶为奇雅尔班山 【东经四度三十分北纬五十度三十分】 又西为龙佗喈山其南陡起三峯国语曰伊兰哈达 【东经三度四十五分北纬五十度十二分】 分为二支一支西行为迈罕图山又西为色格勒吉山 【东经二度五十四分北纬五十度十二分】 迤南为尼克图鲁山 【东经二度五十九分北纬五十度二分】 
　　迤西南曰温都尔肯蒙古语微高也元史谓之温都儿斤又西南起顶为呼图克温都尔 【呼图克蒙古语可住宿处也】 又西南为库库温都尔库库蒙古语青也 【东经二度三十分北纬四十九度三十二分】 又西南曰乌兰札哈山其西曰窝集温都尔 【东经二度北纬四十九度二十七分】 其北曰西罗图山自窝集温都尔迤而西北陡起六峯曰珠尔库温都尔又西为达汉德尔山 【东经一度三十分北纬四十九度三十一分】 迤西北土冈平衍当海喇尔河额尔古纳河接递处者曰室韦格特山即石威公特岭也伊兰哈达一支南行者乌克锡哈奇山 【东经四度北纬四十九度五十七分】 墨尔根特诺克二河出焉其东南曰巴彦乌尔珠伊图山 【东经四度二十五分北纬四十九度四十一分】 西南起顶为达尔沁图山 【东经三度四十七分北纬四十九度四十七分】 又西南起顶为干列该哈达 【东经三度三十分北纬四十九度二十五分】 其东曰博沁图山其西南起顶为额勒和奇温都尔西北曰湖裕尔温都尔其西曰察罕奇老山自额勒和奇温都尔之西为图普乌勒珠伊鄂博山又西北为多罗布斤山 【东经二度四十五分北纬四十九度三十一分】 此皆兴安岭之西支阜在额尔古纳河与海喇尔河右岸者也伊克呼里阿林自根河源蜿蜒西南至海喇尔河源起顶为吉勒奇克山 【东经五度三十五分北纬四十九度五十分】 
　　又西南起顶为绰罗图山札敦河摩该图河出焉迤南起顶为兴安岭土人亦呼大岭噶察河出焉其岭支脉西行起顶为锡干斤哈达 【东经四度八分北纬四十八度五十一分】 稍西南曰库库齐老山 【译言青石】 其西北曰巴彦孟克山 【东经三度二十九分北纬四十九度十一分】 又西北曰雄图山 【东经三度十一分北纬四十九度十七分】 西曰巴彦乌勒珠依图山其南曰乌苏约斯山稍东南特起一峯曰室韦语讹为侍卫 【东经三度十二分北纬四十八度四十八分】 其南起顶曰巴彦温都尔西南曰威达穆山又西南曰摩该齐老山自此绝依奔河而西曰塔尔巴干冈又西起顶曰都尔布斤山 【东经二度二十五分北纬四十八度四十七分】 稍西北曰都尔锡山绝辉河而北者曰锡窝山其东曰特默乌珠山 【译言骆驼之首】 迤北曰锡尔伯山则丈许土冈也兴安岭自噶察河源迤而西南百九十里起顶曰雅克山 【东经三度五十五分北纬四十八度十一分】 其北支阜曰董哥图山又北曰阿尔奇山稍西曰阿尔贲山 【东经三度五十四分北纬四十八度二十九分】 又西百二十四里起顶曰迈罕古克达 【东经二度五十九分北纬十八度三十五分】 稍西南曰碧老图山 【蒙古语有柳也】 又西南曰洁坚多罕山又南曰特默乌珠山 【东经二度三十七分北纬四十八度十五分】 雅克山迤南起顶为阿鲁塔尔奇岭 【经纬度见总图说】 迤西当辉河之源者曰霍们霍尔敦山 【东经三度十三分北纬四十七度五十八分】 稍西北曰喀老图山阿鲁塔尔奇岭迤西南九十里当依奔河之源起顶为室韦山又西南为穆克图尔山其西北起顶为特尔根山后魏书所谓犊了山金史谓忒里葛山也 【东经三度十六分北纬四十七度四十分】 其山跨喀尔喀河两岸西行支阜曰乌特温图山其南为库库齐老山又西南起顶曰古尔班哈达自乌特温图山迤西曰特默特尼岭又西曰约罗图山 【蒙古语有狗头雕也】 其西南起顶为察罕温都尔西为额勒该山又西北曰鄂尔德山稍西北曰尼楚浑山 【东经二度一分北纬四十七度五十一分】 特默特尼岭迤北起顶为汗山其山高大金末成吉思汗灭札木合后尝建牙于此故名 【东经二度三十五分北纬四十七度五十三分】 其东北曰德都沁布格勒山西北曰窝勒克吐山西曰诺们罕布尔都山皆培塿也室韦山自依奔河源迤而南起顶为哈玛尔山 【经纬度见总图说】 山阴之水潴为噶尔必鄂模即喀尔喀河源也迤而西南起顶为尼伯尔岭稍西南曰呼恰乌尔山 【东经三度一分北纬四十七度九分】 迤而西北曰努克图岭 
　　又西北绝哈尔浑河起顶曰吉忒图山 【东经二度二十八分北纬四十七度二十五分】 呼恰乌尔山迤西南为巴彦哈喇山又西南即索岳尔济山 【经纬度见总图说】 此皆内兴安岭西南之支干也其俄罗斯国之尼布楚岭南干自额尔古纳河北东北流处阿巴海图鄂博入界绕呼伦池西面北面自阿巴海图迤而西北凡五鄂博曰额尔德尼托罗海克曰塔奔拉托罗海克曰波罗托罗海克曰察罕鄂拉 【译言白山京师偏东经二十六分北纬四十九度五十六分】 曰达尔巴噶达胡克 【京师偏东经四十一分北纬四十九度五十八分】 呼伦贝尔与外蒙古喀尔喀车臣汗于此分界其南有金源西北路边堡遗迹阿巴海图迤西南为鄂尔晋山又南为伯勒格特山西南相连有诺衮哈普奇该山两山逼临呼伦池远望若长堤诺衮哈普奇该山之西北有巴彦山西有巴柳台山又西曰摩该图山 【译言有蛇】 又西察罕齐老山迤南又有巴柳台山其东南阿尔坦额谟尔山其南起顶为绰罗温都尔山又西南当克鲁伦河曲起顶为哈玛尔山 【西经一度北纬四十八度十六分】 此皆呼伦池西北克鲁伦河左岸之山也其自阿巴海图而南绝达兰鄂罗木河者曰郭勒特格山又南曰霍勒博山稍东南曰噶尔巴尔山迤西南曰特克山此皆逼近呼伦池东面之山也其在池南者曰都兰哈拉山 【译言暖黑山京师偏东经十八分北纬四十八度三十分】 其西北曰阿尔坦额谟尔山迤而西南曰呼尔罕图山其南矗起三峯曰古尔班哈达 【古尔班蒙古语三哈达国语峯也京师偏东经四十二分北纬四十八度二十五分】 又南曰特克山其东曰呼察山 【译言山羊】 古尔班哈达之西曰巴彦察罕山与哈玛尔山夹克鲁伦河东南相望其东南曰哈喇真布尔古特山西南曰额尔克图山迤东南曰库勒哈喇沙布山此皆呼伦池西南克鲁伦河右岸之山也 【以上山】 
　　水则额尔古纳河为本境东北诸水之经流其上源曰海喇尔河亦作哈拉尔蒙古语黑也辽史谓之于谐里元史谓之海喇儿秘史谓之合泐澧源出伊克呼里阿林支峯吉勒奇克山之北与布特哈诺敏河源隔岭斜直西南流八十六里有奇口耒伊河西北流合两渠四十余里来注之又西南流二十六里有果尼约尔河南流五十里来注之有鄂尔奇契河自绰罗图山西北流来注之又西南流五十二里有库勒都尔河自伊克呼里山西南流六十二里先后右纳音格勒奇河纳普塔尔代河伊勒特克奇河左纳折勒固勒河塔尔巴哈奇河噶尔多图河折南流三十里有特尔穆勒津河自乌克锡哈奇山东南流来注之再折东南流又再折西南流七十四里右纳哈巴喇里河南入海喇尔河海喇尔河既合库勒都尔河又西南流十二里有欧肯河左合奇雅喇河右合摩该图河北流五十余里来注之又西流迤西南流二十五里右纳三小水有瑚裕尔河北流三十余里来注之又西北流折西南流二十里有鄂勒奇哈河南流二十余里来注之迤西流二十余里有博罗斯河曲曲西南流六十余里来注之又西流三十八里有札敦河 【札敦蒙古语疾速也】 自绰罗尔山西流八十里左合哈奇罕河又西南流八里右纳锡伯河迤西六十六里有乌努尔果勒即辽史乌纳水金史兀纳水曲曲东北流百三十余里左合乌呼图河右合库勒巴彦河博罗图河鄂克特河径呼尔格特伊台南有噶察河即桥河自兴安岭西流径伊勒克特台南左挟鄂罗奇河达尔宾河六十里来注之乌努尔果勒既合噶察河 
　　又西迤北五十余里径们都克依台东北入札敦河札敦河既合乌努尔果勒西北流二十六里左纳乌兰布尔噶苏台河径札敦毕喇雅克台东又西北流六十里左纳一水径鄂伦春镶蓝旗协领驻所东入于海喇尔河海喇尔河既合札敦河又西折东南再折西北流径博沁图山南禁吉山北四十里有特诺克河即元史所谓帖尼火鲁罕自乌克锡哈奇山西南流百四十里径博沁图山西干列该山东来注之折西南流十九里径札喇木台台西有札喇木台河二源自巴彦孟克山合而北流四十里来注之又折西北曲曲流八十里径呼伦贝尔副都统驻防东北有依奔河北流来会依奔河亦作依敏即金史所谓移米河亦作移密河源出室韦山东北麓即阿鲁塔尔奇岭西南麓东北流七十四里径霍们尔敦山东南左挟一水折东北流五十里有阿鲁塔尔奇河西北流五十余里来注之依奔河折西北流九十里有鄂依那河西北流折西南流左纳鄂依那罕河又折而西北流凡百二十里来注之依奔河又西北流折西南流二十八里有洪果尔津河西北流来注之 
　　又西北迤北六十四里径鄂尔多喇嘛庙北有韦突克河自阿尔奇山西北流百五十里径迈罕古克达北摩该齐老山南来注之依奔河又北流径延禧寺东摩该齐老山西又北径塔尔巴干冈东成达穆山西又北径光远寺东又北流凡七十里有锡尼克河自库库齐老山左合阿喇图博喇格河右合博喇格苏合河西北流径雅克萨冈西来注之依奔河又北流二十里有辉河东北流来会辉河即金史所谓呼歇水源出霍们霍尔敦山西北流六十六里有奎腾河 【奎腾蒙古语冷也】 自乌特温图山北流八十四里来注之辉河又西北流二十里有巴伦摩该河自特默特尼岭西北流径诺们罕布尔都山东汗山西又曲曲东北流绕窝勒克吐山西北凡百余里右纳哲温摩该河西北流潴为察罕诺尔 【译言白水也】 折东北流右挟一支渠四十里来注之辉河又西北流径特默乌珠山南迤而西流五十余里又折而北曲曲蛇行六十余里有鄂尔图喇布喇克水西流四十里来注之辉河又西北歧而为二左一支西北流二十里许有乌兰诺尔 【译言红水池】 东北流为库库诺尔 【译言青水池】 又西北流为爻喇尔吉河来注之辉河左一支又西北流四十余里与右一支合既合折西北流二十里 
　　又折东北流十七里左纳穆丹泊水又北流二十里径土谢图和硕 【译言烧柴冈】 东南折东北流百有五里径特默乌珠山东南光远寺西北折而北二十里径锡伯尔山东广慧寺南折东北流五里入于依奔河依奔河既会辉河东北流四十里径呼伦贝尔副都统驻防东南歧而为二北流十六里合为一又北迤西北五里入于海喇尔河海喇尔河既会依奔河又西径呼伦贝尔副都统驻防西北流径多罗布斤山北迤而西南径乌兰托哈山西有墨尔根河自乌克锡哈奇山西南流二百五十里左挟崇固琳霍伦河右挟哈吉霍伦河依尔该图霍伦河径库库温都尔山东南潴为库库诺尔来注之海喇尔河既纳墨尔根河又西绕乌兰托哈山东南麓又曲曲绕其西南麓又西北穿纳干台窝集中径哈坛和硕之北珠尔库温都尔山达汉德尔山南凡百六十里折而北三十里径郭勒特格山东室韦格特山西分一支左出曰达兰鄂罗木河 【译言大渡河】 西南流六十里潴于呼伦池唐书称室建河出俱伦泊者误也海喇尔河正流歧而为二其一北流径阿巴海图鄂博东南迤而东北其一东北流傍室韦格特山西北麓迤而北合为一自此折东北流为额尔古纳河额尔古纳蒙古语以手递物也河形似之即唐书室建河元史也 
　　里古纳河一曰也儿古纳河秘史额洏古涅河也额尔古纳河自阿巴海图鄂博东北流左岸属俄罗斯国萨拜喀尔省右岸属呼伦贝尔凡二百余里径库克多博喀伦西曲曲北流折而东流凡三十五里有根河西南流四百五十余里来注之根河亦作旱河元史谓之犍河异文作坚河秘史谓之刊木连元初合荅斤等十一部立扎木合为局儿罕于此源出伊克呼里阿林 【东经六度北纬五十一度】 与布特哈之甘河源隔山斜指西流六十五里有萨吉奇河西南流五十里来注之又西迤南二十四里有鄂罗诺因河东北流五十里来注之又西南流十九里有奇雅喇挞河北流三十里来注之折而西流二十五里有英吉尔河自那普特台山西南流四十里来注之又西南流右挟一小水七十余里有楞布尔河自绰博克托山西南流五十里许来注之又西南流十九里有穆累河南流四十里来注之 【穆累蒙古语马也】 又西流二十九里有扎多玛河南流二源一西南流一东北流折西南流二十余里而合南流二十里来注之又西南流十八里有伊图里河 【国语一顺也】 自特尔库勒山曲折西流百八十里左挟锡琳吉奇河右挟一水径奇雅尔班山西麓来注之根河又南流迤西流四十余里径喀迷尼堪山南有额斯棍河西流九十里许左纳哈鲁克奇河松吉罕河及无名小水二折西北流五十里径咙佗喈山北来注之根河又西流二十三里左纳一水 
　　又西三里有鄂尔佳河西流折南流五十里许来注之又曲曲西南流三十里有水三源自伊兰哈达北合而西北流四十余里来注之根河又曲曲西南流四十五里径松吉山南金源边堡北又曲曲西流六十里径苦烈儿山南又北迤西十八里与额尔古纳河会额尔古纳既会根河折北流六里有特勒布尔河即元史谓秃律别儿河一作迭烈木儿源出绰博克托山西南流径那敏山北百三十八里有特尔固克河西南流五十里来注之特勒布尔河又西南流百六十六里有喀拉布河自绰博克托山西流八十里右纳锡喇克果勒迤西南流十五里左纳鄂尔霍诺河又西南流二百里与特勒布尔河合而西流十二里注额尔古纳河额尔古纳河既会特勒布尔河又北流十二里径巴图尔和硕喀伦西南折而西流二十五里有乌鲁伦古河自俄罗斯界来注之盖后魏乌洛侯国唐乌罗护国辽乌古部所居之水也额尔古纳河西北流又折东北流八十里左岸先后纳界外之上博尔佳河作尔果里 【果里即果勒蒙古语小水也】 喀勒布河右纳瑚裕尔和奇河又东北流三十七里约罗河西流来注之又东北流三十三里左纳界外之中博尔佳河下博尔佳河右纳一小水及锡伯尔布拉克河又东北流三十里右纳一无名小水及珠尔格特伊河 【珠尔格蒙古语六也特伊之合音为台有也】 折西流左纳察勒布察河折东北流五十八里左岸先后纳界外之古尔班诺屯水蒙古奇鄂镇水昔尔津穆河倭罗臣斯喀雅水右岸有布鲁河西北流九十余里来注之色穆特勒克河东北流四十余里来注之 
　　又有哈拉尔河南合塔布尔河西北流百有四里来注之又西北流十二里左纳界外之佛特列屯水右岸有谟里尔肯河即眉勒尔喀河左挟一支渠右挟二支渠西北流百六十里来注之额尔古纳河又北流折东南流三十六里左纳界外之哈玛尔河右纳逊河又东南流迤东北流十四里右有额尔奇穆河曲曲西北流五十余里来注之又西北流八里左纳界外之伊苏多博河右纳毕喇克产河西北流三十里来注之又东北流五十六里右纳托尔和奇河西北流三十余里来注之又纳一小水左纳界外之音达瓦奇河及嘉毗奇河又东北流五十一里右纳古尔布奇河二源合西北流五十里来注之左纳界外之塔尔巴噶河又东北流十六里右纳必喇毕河又东北流四十八里左纳界外之扎克达齐河 【即卓克廷喀屯水】 及伊列奇堪河右纳一无名小水及阿穆毗河雅乌喇河又曲曲东北流四十里左岸纳界外之毕列雅河索伦鲁普河白都斯河右岸有牛尔河三源出伊克呼里阿林曰阿帕河西北流七十余里右挟伊里底吉察河又西北流百六十里左挟二支渠右挟三支渠径牛尔喀伦北来注之额尔古纳河又北流迤东北流二十八里有阿巴河西南流迤西北流七十余里来注之又迤而西北流十里有乌洛甫河即唐乌罗护部水自界外东北流二百四十里许折东南流来注之额尔古纳河又曲曲西北流二十八里径乌洛甫斯阔业北右纳一小水有珠尔干河西北流迤西流七十里来注之 
　　又折西北流四十里左纳三小水右纳四小水折东北流四十里左纳一小水右纳二小水径温河喀伦北有温河西北流七十里来注之又折东北流迤西北流七里有乌玛河左挟二支渠西北流迤西流七十余里来注之此水产金额尔古纳河又西北流三十里径俄罗斯热格多臣斯克北左纳一小水右纳热格多河西北流迤西又折西南流七十里来注之又西流三十余里右纳扎克达齐河左纳鲁毕堪河自界外北流来注之额尔古纳河又西南流十八里有乌留穆堪河自界外东北流二百七十余里来注之额尔古纳河折西北流二十二里左纳界外之布丢穆堪河稍北流十五里左纳界外之庆布乌喇奇河又东迤北流十二里折东南流又曲曲东北折东南流四十里左纳界外之阿尔奇穆河右岸有伊穆河左挟二支渠西北流百余里径伊穆喀伦来注之额尔古纳河又东北流四十余里左岸有喀吉米尔河自界外分为二支先后来注之右纳二小水又东北流六十里左岸先后纳界外六小水右岸先后纳七小水有奇干河西北流四十六里左挟一沟水右挟八沟水来注之此水产金额尔古纳河又曲曲东北流百里许左纳界外无名小水十有二右纳界内无名小水十有五有塔洛甫喀河二源自伊勒呼里山西北流折东北流百五十里许左挟小沟水三大支渠三右挟小沟水五支渠三来注之此水产金额尔古纳河又东北流五里径额尔登额倭赫即界石东与黑龙江会本境西南诸水则以呼伦池为总汇其地形广袤起京师偏东经度十六分东暨四十四分北纬四十八度五十四分九秒北暨四十九度二十六分自东北隅潴入者曰达兰鄂罗木河即海喇尔河由左岸溢出之支渠也东南隅潴入者曰鄂尔顺河亦作乌尔逊即元秘史兀儿失温水兀儿失温蒙古语山冈尽处也此河两岸数十里内无山冈故名其上源即贝尔池贝尔池之上源实喀尔喀河也喀尔喀河亦作哈尔哈元秘史谓之合泐合河蒙古谓黑亶墙为哈喇哈纳盖古黑车子室韦所居之水也源出穆克图尔山东南即室韦山之南潴为噶尔必鄂模即达勒彬池西南流四十里行沙石地隐见不常又潴为三泊有哈玛尔河自哈玛山西北流来注之又曲曲西南流三十里许右纳一泊水有巴彦那河自尼伯尔岭曲曲北流折西北来注之喀尔喀河又折西北流十二里径特尔根山中有特尔根河自呼恰乌尔山东北流四十五里来注之又西北流二十二里有河三源蒙古语曰古尔班赛坎合西南流四十余里折西南流十里来注之 
　　又西北流十里有水自库库齐老山东麓南流折西南来注之喀尔喀河又西迤南流十五里左纳努克图岭北一水右纳库库齐老山西麓一水又西流二十三里右纳一小水径古尔班赛坎哈达之南有安巴哈尔浑河 【安巴国语出也源出哈尔浑蒙古语热地】 自呼恰乌尔山西北麓即元史所谓哈喇温山温泉蒸发右合哈图河西北流六十里许来注之会口左岸有哈尔浑昂阿封堆即车臣汗左翼前旗之界也喀尔喀河又西迤北二十八里径吉忒图山之北有图喇尔河 【图喇尔蒙古语兔也】 自乌特温图山西南流六十四里径特默特尼岭南约罗图山东古尔班赛坎哈达北右挟一支渠左挟二支渠折南流又西南流来注之喀尔喀河又西流十六里径察罕温都尔南有讷墨尔根河自巴彦哈喇山西北流五十余里左合博罗河 【博罗蒙古语音也】 右合一支渠径车臣汗左翼前旗荅兰捏木儿格思之地北流七十余里来注之喀尔喀河又北迤西二十里径扎克丹哈达 【国语峯也】 之北即元烈祖也速该称汗处所谓鬅松树下也有哈达该图河自哈达该图窝集即元史建忒该山秘史客勒帖该合荅西南流六十余里来注之喀尔喀河又西流三十里径依尔该图山南潴为泊即元史玉律哥泉又西有合尔和齐河即元史合剌真隘之水自车臣汗左翼前旗界北流来注之又西北流四里有锡伯尔台河西南流来注之喀尔喀河又西北流径婆罗哈山之西克依勒和朔之东 【译言黑冈】 七十二里有胡鲁苏台河 【蒙古有苇水也】 自诺们罕布尔都山西北流迤西南流径额布尔布喇克喀伦西来注之喀尔喀河 
　　又西北流左岸径额伦蒙古语沙地也即西游记所谓小沙陀曲曲蛇行百余里折而西南流歧而为二其南一支西南流四十里自贝尔池东北隅潴入其北一支曰库尔河西北流四十四里注鄂尔顺河贝尔池即贝尔诺尔亦呼布雨尔鄂模元明史所谓捕鱼儿海子椭圆形自京师偏东经度三十八分东暨五十六分北纬四十七度四十四分北暨四十八度七分南北径四十四里东西广五十里东南至西北袤三十五里西南至东北袤九十余里周可二百余里产盐贝尔池既潴喀尔喀河复自东北隅溢出是谓鄂尔顺河北流二十里库尔河自喀尔喀河歧出西北流来注之鄂尔顺河迤西北流二十六里折东北流五十二里有乌兰布拉克蒙古语红泉东流来注之又曲曲北流百二十里径达尔巴海胡都克迤西北流自呼伦池东南隅潴入克鲁伦河汉书谓之庐胊辽金元史传异文作龙居陆局皆庐胊对音也亦作怯绿连怯鲁连怯吕连怯绿怜客鲁连翕陆连皆克鲁伦对音也源出外蒙古喀尔喀车臣汗右翼前旗之巴尔哈岭一作必儿喀即元秘史不儿吉地岸西南流四百余里折东北流十余里自车臣汗中前旗绕哈玛尔山南入境东北流百二十里潴为都尔泊又东北流九十六里径阿尔坦额谟尔山两间又东北歧而为二其正流东北二十里自呼伦湖西南隅潴入其一支东南流别潴为巴勒渚纳鄂模即元史所谓班朱尼河亦作班朮尼又作班真或作办屯河者也鄂模之南地平衍美水草元初之兴都故城在焉即荅兰版朱思之野秘史所谓荅兰巴勒主惕地面也巴勒渚纳鄂模水又东北流仍潴入呼伦池其余泉泊并小水所潴不与经流大水相通者略着于图不备说焉 【以上水】 

　　●呼兰城图说 

　　呼兰城周战国秦汉濊貊之地其东北境属肃慎氏后汉三国魏属夫余国北境东北属挹娄晋属寇漫汗国东北仍属挹娄后魏北齐豆莫娄国东北属勿吉隋属靺鞨黑水部唐属黑水靺鞨贞观中属黑水州开元中属黑水府元和以后渤海盛府废五代辽生女真之地其东境属五国部盆奴里国奥里米国地金初活剌浑水徒单部纥石烈部帅水唐括部泥庞古部蒲卢买水裴满部干泯水蒲察部陶温水徒笼古水纥石烈部海罗伊河乌林荅部地天会以后属上京路会宁府北境其东北属蒲与路屯河猛安元初乃颜大王分地贞元后属肇州蒙古屯田万户府其东北尝置桃温万户府明错置兀兰以哈阿哈撒力木郎札里兀者屯河哈里也速木速脱伦兀诸卫及兀者托温兀的罕诸千户所并施伯河乌鲁温河失令地面羁属奴儿干都司国朝雍正十二年设呼兰城守尉光绪四年裁城守尉改设副都统领厅二东呼兰东北绥化 
　　【以上沿革】 
　　东经九度三十六分北纬四十五度五十八分五十四秒夏至日出寅正初刻十三分十七秒日入戌初三刻一分四十三秒昼长六十二刻三分二十六秒夜长三十三刻十一分三十四秒冬至日出辰初三刻一分四十三秒日入申正初刻十三分十七秒昼长三十三刻十一分三十四秒夜长六十二刻三分二十六秒 
　　【以上天度】 
　　至京师水程无陆程三千三百九十二里至齐齐哈尔城水程一千五百五十里陆程八百十五里纵距齐齐哈尔城二百七十七鸟里又百分里之七十七横距齐齐哈尔城三百五十八鸟里又百分里之九十七斜距齐齐哈尔城五百五十三鸟里又百分里之八十八全城辖境起东经八度五十二分东暨十六度北纬四十五度四十五分北暨四十八度四分南北径一百二十六里东西广四百九十里东南至西北袤一百九十六里西南至东北袤一千有十里东至松花江会西林河口三百五十八里吉林借设之崇古尔库站界南至松花江二十八里吉林阿勒楚喀城界西至札喀和硕台北六十里内蒙古郭尔罗斯后旗界北至呼兰河通肯河会口齐齐哈尔城界东南至松花江会呼兰河口二十四里吉林阿勒楚喀城界西南至松花江二十八里吉林拉林城界东北至松花江黑龙江会口九百三十二里黑龙江城及吉林三姓城界西北至通兴屯百四十九里齐齐哈尔城界 
　　【以上疆域】 
　　山则东兴安岭自黑龙江城布特哈入境起顶为布伦山 【东经十一度北纬三十四度】 呼兰河出其南札里河出其东其脉自呼兰源迤西南起顶为博克托山 【东经十度五十分北纬四十七度二十八分】 纳敏河出焉自呼兰源迤东南至札里雅鲁二河间起顶为二郎山 【东经十一度三十分北纬四十七度十九分】 又顺呼兰河右岸西南下者起顶为萨哈连阿林汉语黑山也 【东经十一度五分北纬四十七度五分】 又南起顶为珊延阿林汉语曰白山 【东经十一度八分北纬四十六度三十一分】 白河出焉河之西南为青山又南为黑山土阜平衍高不过四十丈其脉当濠河之源者迤南为砚台山又西南为巴尔集玛山 【东经十度四十五分北纬四十六度九分】 其当硕罗河源者迤南为苏瓦延山苏瓦延国语黄也其余脉迤西南为阿力罕山当西集厂之西其南为尼玛拉山尼玛拉国语桑也呼兰城西北四十四里曰温德恩山温德恩国语烧柴也则丈许土冈而已其自白山东南行起顶为老黑山峯林木甚茂即巴兰窝集巴兰河出焉 【东经十一度三十五分北纬四十六度三十三分】 其南曰他斯哈山他斯哈国语虎也他斯哈山之西曰察哈尔库山 【东经十一度二十五分北纬四十六度二十三分】 其东北曰沃赫山沃赫国语石也其东曰秃顶山又东曰呼特亨山 【呼特亨即胡独浑对音蒙古语孳生也东经十二度三十七分北纬四十六度二十四分】 其自巴兰窝集迤而东北者起顶为达里带岭 【东经十二度五分北纬四十六度五十九分】 达里带国语有盘石也其西北为蛇山其东南为哈鲁山 【东经十二度五十二分北纬四十六度五十五分】 又东南为克尔齐山其南为都音沃赫山都音沃赫国语四石也有四石平方如案故名布伦山自呼兰河源迤而东北至伊春河源 【东经十一度五十分北纬四十八度】 其支干南行者为乌谟鲁岭 【东经十一度五十分北纬四十八度四十六分】 其正干又东至吞河之源 【经纬见总图说】 为小兴安岭迤而东南为哲温山 【经纬度见总图说】 又东为佛思亨山 【经纬度见总图说】 
　　【以上山】 
　　水则松花江自札喀和硕台南入境东北流径绰勒嫩江东南流来会又合而东北流入吉林界左岸所纳之水城西曰呼兰河即金史活剌浑水明一统志所谓忽剌温江源出布伦山南流七十四里径萨哈连阿林北迤西十余里有青顶河自博克托山曲曲东南流六十余里来注之又西十里有小水南流来注之又西迤南八里有马鞍河东南流来注之又南迤西曲曲流五十余里有哈郎河南流二十二里来注之又西南流二十六里有白河西流为小呼兰河即胡拉库河西迤北八十里来注之又西迤北三十余里有额伊济密河西南流曲曲七十余里来注之呼兰河既纳额伊济密河折西南流五里左纳一小水又西南十五里有昂邦 【国语大也】 河二源自青山西右合小呼兰河支水西北流六十三里来注之又西三里有拉列罕河自黑山西北流八十四里来注之又西南折西北流二十余里有额伊浑河曲折西南流八十余里右合尼尔吉河支水又西南流二十八里来注之呼兰河折西南流二十里有尼尔吉河西南流迤南百二十余里来注之又曲折西南流二十里有克木克河自黑山西北流七十余里径余庆街西南右合二道河 
　　又西迤北四十里许来注之又西南流十八里有津河曲曲西北流五十里许径绥化厅西来注之又折西北流再折而西南二十余里有纳敏河自博克托山西南流百有八里径上集厂西又西南流三十里右纳克音河又西南流二十三里来注之呼兰河既合纳敏河又西流三十四里径京旗屯北折而西南流五十四里右纳通肯河又折南流六十二里径小榆树镇东有濠河自黑山西北流八十余里径石厂北又曲折西南流十余里左纳拉珊太河又西流十余里径绥化厅治南双龙堡北又西南流左纳一支渠百二十里迤西径温德恩山北来注之呼兰河既合濠河又南迤东三十余里有大碱沟水自齐齐哈尔城境内南流入界又南流折东流百三十里许来注之又东迤南十里径呼兰城西北分一支南出先注松花江其正流又南径呼兰城西折而东径城南曲曲五十里许东南流注于松花江次东曰涉溲沟南流径珠尔格伊废城东八十四里注于松花江次东曰硕罗河源出石厂南东南流三十四里径黑山南苏瓦延山北折而南流四十余里特有哲克伊河东南流左挟二小水六十里许来注之迤而西南流二十五里径西集厂东有漂河南流径阿罕力山西折东南流径尼玛拉山东南来注之硕罗河既合漂河折东南流二十三里注于松花江次东曰隈鸦河自巴尔集玛山北之骆驼石子西流折西南再折而东南流凡六十余里绕呼兰厅治北西南三面注于松花江次东曰佛特库河即柳树河曲曲西南流五十里注于松花江次东曰大穆伦荅河曲曲西南流七十余里注于松花江次东曰察罕泊南流注于松花江次东曰小穆伦荅河曲曲南流七十里迤西南二里注于松花江次东曰布雅密河金史所谓蒲芦买水布雅密国语彼岸也自察哈尔库山南流八十余里注于松花江次东曰二道河南流六十余里径吉林借设之佛思亨站东注于松花江次东曰噶尔噶河俗亦谓之穿心河自察哈尔库山曲曲南流百余里注于松花江次东曰大富拉荤河自察哈尔库山东南曲曲南流百里注于松花江次东曰小富拉荤河南流三十余里径吉林借设之富拉荤站西注于松花江次东有二小水先后南流注于松花江次东曰西林河源出老黑山东南流八十四里有穆伦河金史所谓暮棱水西南流五十里来注之折而南流二十五里径吉林借设之崇古尔库站西注于松花江次东曰小乌那浑河曲曲南流八十里许径崇古尔库站东注于松花江次东曰华札尔塔尔哈金史所谓野鹊水南流注于松花江次东曰乌那浑河即金史胡剌浑水东南流百余里注于松花江次东曰西伯河盖以鲜卑部遗人所居得名 
　　东南流五十余里径吉林借设之鄂勒郭木索站南注于松花江次东曰大呼特亨河自呼特亨山南流迤东七十余里径鄂勒木索站东北又东流注于松花江次东曰小呼特亨河东南流三十余里径吉林借设之庙噶珊站西折南流十二里注于松花江次东曰巴兰河源出老黑山东北流五十里径沃赫山北迤而东南百余里左纳三支水右纳二支水径呼特亨山北有达里带河三源自达里带岭东南流左挟珠勒河来注之又东迤南十四里有丹沁河西南流四十里许来注之又东南流径都音沃赫山之西左挟三小支水右挟一支水百五十里径庙噶珊北又曲折东南流二十余里注于松花江江右岸直吉林三姓城次东曰乌摩富拉河东南流四十余里注于松花江次东曰野勒和河东南流五十余里注于松花江次东曰瓦丹河自克尔齐山南麓东流折南再折而东南又东流凡八十里注于松花江次东曰吞河亦作屯河金史所谓陶温水亦作涛温又作土温元史谓之桃温又谓之陈河今语或讹为汤旺河源出布伦山吞窝集中潴为泊曰吞鄂模曲曲西南流百余里有伊春河或作伊椿亦作伊逊 【蒙古语数之九也别作伊苏】 东南流七十五里左挟一水右挟乌谟鲁河来注之吞河既合伊春河折东南流二十里许右纳一水又东南四里有窝集河合必罕河西南流来注之又东南流三十余里有胡迪奇河曲折西南流九十里来注之又东南流四里有喀穆齐河北合札克达齐河曲曲西流百三十里来注之又东南流六里有穆逊河西流五十余里来注之则折而西南流二十五里先后有上下锡琳河东南流七八十里来注之又西南二十五里有札里河二源自布伦山东南流百里左右各纳一支水有上石头河东南流七十五里来注之又曲曲东南流五十余里南与雅鲁河会雅鲁河二源出白山东北流八十余里左右各挟一支渠又东北二十四里径蛇山北有北达里带河西北流左右各挟二支渠五十余里来注之又东北流四十里左纳一小水北与札里河会札里河既会雅鲁河又东南迤而东北流十二里有下石头河东南流二百四十里来注之又曲曲东流四十里左纳一小水右纳二小水与吞河合吞河既合札里河则折而东南流四十五里有珠勒必拉西流七十里来注之又东南流六十六里右纳三小水有土河一作图河亦呼屯沱必拉东北流折西南流五十里许来注之稍东南流三里有阿西克坦河西流二十余里来注之迤南流十里有红科河东南流三十余里来注之稍东南流四里有哈鲁河亦作哈里河东流三十余里来注之吞河既合众水又曲曲东流五十余里径固木讷城东北其城即金屯河猛安元初桃温万户府故城亦即辽五国部盆奴里国一作蒲奴里金史所谓五国蒲聂部者也又东南十二里注于松花江次东曰多陇乌河即金史徒笼古水东南流六十里许分两道注于松花江次东曰富尔涧河亦呼濠来即金史海罗伊河源出哲温山西麓东南流百三十余里注于松花江次东曰乌尔河自哲温山南东南流百余里注于松花江次东有水二源自哲温山合而东南流六十里径郎君城南注于松花江次东曰德勒恩河东南流八十里注于松花江次东曰都尔河即金史所谓秃荅水源出哲温山东北麓东南流二百十里径佛思亨山南折南流十五里注于松花江次东曰布雅河东南流二十余里注于松花江最东有水泊自佛思亨山南潴周可七八十里南注于松花江松花江自此左岸无支渠东北流百三十里与黑龙江会矣 
　　【以上水】 

　　● 呼兰厅 

　　呼兰厅 要缺 　 　 　 　 　 
　　沿革 疆域 天度 山镇 水道 乡镇 职官 
　　汉以前濊貊之地后汉三国魏夫余国北境晋寇漫汗国后魏北齐豆莫娄国隋靺鞨黑水部唐黑水靺鞨贞观中属黑水州开元中属黑水府五代辽生女真之地金上京会宁府东北境元初乃颜大王分地至元中属肇州宣慰司元贞后属肇州蒙古屯田万户府东境明置亦马剌以哈阿哈木郎诸卫国 
　　朝同治二年设呼兰理事同知始与城守尉同治呼兰城三年移治巴彦苏苏 纵一百有三里 
　　广一百七十里 
　　西南至京师水程无陆程三千五百四十二里 
　　西北至齐齐哈尔城水程一千六百九十里陆程九百六十五里 
　　纵距呼兰城四十四鸟里又十分里之八 
　　横距呼兰城一百六十六鸟里又百分里之十有六 
　　斜距呼兰城一百六十三鸟里又十分里之二 
　　东至布雅密河百里呼兰城界 
　　南至松花江二十里江南吉林阿勒楚喀城界 
　　西至硕罗河与漂河会口二十七里呼兰城界 
　　北至濠河八十二里绥化厅界 
　　东南至松花江会布雅密河口九十三里吉林三姓借设之佛思亨站界 
　　西南至松花江会硕罗河口河西呼兰城界江南阿勒楚喀城界 
　　东北至布雅密河源察哈尔库山百三十二里呼兰城界 
　　西北至濠河与大黄沟会口百三十里呼兰城界 东经十度三十一分四十四秒 
　　北纬四十六度五分二十五秒 
　　夏至日出寅正初刻十二分五十一秒日入戌初三刻二分九秒昼长六十二刻四分十八秒夜长三十三刻十分四十二秒 
　　多至日出辰初三刻二分九秒日入申正初刻十二分五十一秒昼长三十三刻十分四十二秒夜长六十二刻四分十八秒 砚台山在厅东六十里高十丈小巴尔集玛山即小蒙古尔山在厅东偏北二十里高十一丈 
　　巴尔集玛山即大蒙古尔山在厅东偏北五十里高七十丈 
　　黑山在厅东偏北六十里高三十八丈 
　　察哈尔库山在厅东偏北八十九里高三十丈 
　　玉皇阁山在厅偏北百二十里高十五丈 
　　骆驼石子在厅东北三十里高五十丈 
　　东保保山在厅东北三里高二十丈 
　　门面山在厅东北七十三里高十二丈 
　　富尼业和山在厅东北九十三里高十八丈 
　　南天门山在厅东北八十里高十九丈 
　　黑山在厅北七十里高四十丈 
　　青顶山在厅北偏西十二里高十五丈 
　　西保保山在厅北偏西三十二里高二十丈 
　　苏瓦延山即疙疸山在厅北偏西四十六里高二十丈 
　　绰尔博奇山在厅西北八十里高二十丈 
　　善音富勒哈山在厅西北八十二里高十丈 
　　尼玛拉山在厅西三十二里高二十二丈 
　　硕罗山在厅西四十二里高十一丈 
　　阿力罕山在厅西偏北六十八里高九丈 松花江源出吉林长白山他们泊由呼兰城东流会硕罗河入界东南流径厅南折而北流又折而东南流凡百三十七里径雷家窝棚东南会布雅密河入吉林三姓借设之站道界 
　　硕罗河即金史师水亦作率水二源东源自黑山南流迤西十有七里与西源合西源曰象源源自绰尔博奇山东南流二十里有支渠自刘家窑东南流十有八里来注之又曲曲东南流十有九里与东源合又曲曲东南流十有三里有金宝河自东保保山西北流十有八里北合小金河来注之又曲曲西南流十里径西保保山东迤而东南十五里有龙泉河即东布勒嘎里河自骆驼石子西北流径东保保山南又西南流三十余里来注之迤西南流九里与哲克特伊河合又西南流二十三里径许会屯西与漂河合折而东南流二十里径水师营西注于松花江 
　　哲克特伊河即金史直屋铠水自绰尔博奇山东南流左右各挟一支渠四十六里径金家窝棚南有小哲克特伊河即西布勒嘎里河自苏瓦延山南流十五里径西保保山西又南流七八里来注之又东南流十五里径陈家窝棚南注硕罗河 
　　漂河源出善音富勒哈山西南流四十二里径阿力罕山西折东南流四十八里径硕罗山南尼玛拉山东南注硕罗河 
　　隈雅河语讹为乌褭源出骆驼石子西南流二十五里径拉拉屯南又西南流九里径厅治西北折东南流十四里径金初隈鸦村废址西南又东南流十里注松花江 
　　佛特库河俗呼黄泥河即金史拔卢古河亦呼琶里郭水亦作独拔古源出小巴尔集玛山西南流十三里径石门子西折西流五里径前长林东折而南流十五里径小石洞屯南注松花江 
　　小石头河即莫霍罗河源出小巴尔集玛山南流十五里折西流十五里径小石河店西再折而南流五里注松花江 
　　沃赫河俗呼大石头河源出小巴尔集玛山东南麓南流十六里径小石河店东又西南流四里注松花江 
　　喜尔喀河俗呼杨树河源出小巴尔集玛山东南麓西南流十七里径石家店北又西南流七里注松花江 
　　佛特和河俗呼柳树河源出巴尔集玛山东南流十四里径王家窝棚西折西南流二十五里径涌珠泉西迤南三里注松花江 
　　霍络河俗呼万宝河自丁家窝棚西南流二十二里径广来店西注松花江 
　　大穆伦荅河即金史暮棱水源出富尼业和山西南流二十余里径夏家窝棚南有支渠自巴尔集玛山东流二十里来注之又曲曲西南流四十八里径广来店南又西南五里注松花江 
　　察罕泊在石家窝棚南南北径八里东西广九里即金史拔里迈泺南流注松花江 
　　小穆伦荅河源出察哈尔库山西南流八十里径察罕泊西折东南十四里注松花江 
　　布雅密河即金史蒲芦买水亦作婆卢买亦作婆鲁买或作婆卢木源出察哈尔库山西南流七十三里径温家窝棚东又东迤南十四里注松花江 
　　濠河源出黑山西北流四十里径刘家窝棚北又北迤西八十六里径汤家窝棚东北与拉珊太河合则迤而西南六十五里与大荒沟合又西流入呼兰城界 
　　拉珊太河源出善音富勒哈山北流二十余里注濠河 
　　大荒沟源出善音富勒哈山曲曲西流五十里注濠河 　集镇二 
　　西集厂作厅西偏北四十里赵胡窝棚在厅西北九十七里 
　　厅东村屯大房身等七处 
　　厅南村屯石家店等三处 
　　厅西村屯三家子等五处 
　　厅北村屯拉拉屯等二十五处 
　　厅东南村屯前小石河屯等十三处 
　　厅西南村屯姜家店水师营二 
　　厅东北村屯东保保山等六处 
　　厅西北村屯青山堡等四十二处 
　　台递一处在厅治巴彦苏苏 理事同知一员学正一员兼绥　化学经历一员侨治　绥化境由上　集厂巡检一员驻西　集厂 

　　●绥化厅 

　　绥化厅 中缺 　 　 　 　 　 
　　沿革 疆域 天度 山镇 水道 乡镇 职官 
　　汉以前濊貊之地后汉二国魏夫余国北境晋寇漫汗国后魏北齐豆莫娄国隋属靺鞨黑水部唐黑水靺鞨贞观中属黑水州开元中属黑水府五代辽生女真之城金上京会宁府北京及蒲与路西南境元初乃颜大王分地元贞后属肇州蒙古屯田万户府东北境及蒲峪路屯田万户府西南境明错置兀兰阿者迷哈郎诸卫及那门河地而国朝光绪十一年析呼兰厅北境升科荒地五段曰津河曰纳敏河曰尼尔吉河曰颜依浑河曰额依济密河增设绥化理事通判驻北团林子 纵一百五十七里 
　　广一百七十里西南至京师水程无陆程三千五百四十六里西北至齐齐哈尔城一千有五十二里 
　　纵距呼兰城一百三十三鸟里又百分里之二十六 
　　横距呼兰城六十八鸟里又十分里之三 
　　斜距呼兰城一百八十五鸟里又百分里之二十七 
　　东至胡拉库河与昂邦河会口一百四十四里呼兰城界 
　　南至濠河十六里呼兰厅界 
　　西至后四平街西十二里呼兰城界 
　　北至纳敏河与呼兰河会口二十三里齐齐哈尔城界 
　　东南至拉列罕河源一百二十六里呼兰城呼兰厅两界 
　　西南至濠河十有七里呼兰城界 
　　东北至纳敏河源一百七十三里呼兰城齐齐哈尔城两界 
　　西北至呼兰河齐齐哈尔城呼兰城两界 东经十度四分三十秒 
　　北纬四十六度三十八分五十三秒 
　　夏至日出寅正初刻十分三十四秒日入戌初二刻四分二十六秒昼长六十二刻八分五十二秒夜长三十三刻六分八秒 
　　冬至日出辰初三刻四分二十六秒日入申正初刻十分三十四秒昼长三十三刻六分八秒夜长六十二刻八分五十二秒 红石磖子在厅东偏南百十有二里高三十五丈 
　　肯台山在厅东百二十里高十丈 
　　铁山包冈在厅东百三十里高四十丈 
　　疙疸山在厅东偏北八十八里高十五丈 
　　小疙疸山在厅东偏北百二十六里高十二丈 
　　老头山冈在厅东偏北百三十七里高十八丈 
　　大疙疸山在厅东偏北百三十二里高二十丈 
　　东疙疸山在厅东偏北百五十里高十五丈 
　　桃山在厅东偏北百六十里高二十丈 
　　关门觜在厅东偏北百七十六里高二十丈 
　　肯台山在厅东偏北百八十七里高十三丈 
　　小鞥额木山在厅东北百七十二里高二十丈 
　　太平山在厅东北八十四里高八丈 
　　博克托山在厅东北百七十七里高九丈 
　　聚宝山在厅东南十五里高十丈 
　　二龙山在厅东南二十二里高十二丈 
　　孟家小山在厅北偏东三十里高九丈 呼兰河一作胡伦即金史胡刺浑水源出呼兰城布伦山西南流径肯台山入界曲曲西南流二十七里径关门觜北迤西十六里北与哈郎河合又西南三十二里南与胡拉库河合又西迤北十六里南与铁山包河合又西北十五里北与额伊济密河合折西南流七里南与稳水河合又西南十五里径疙疸山北麓南与昂邦河合又西南六里南与拉列罕河合又西迤北流二十一里径屈家窝棚东北与额伊浑河合又曲曲西北流十四里北与尼尔吉河合又西流十六里南与二道河合又西迤南九里径小城子北迤而西北流九里南与津河合折北流七里径双合镇西又折西流六里径杨家窝棚北又迤而西北流二十四里径西口子西北与纳敏河合又西流八里径红石磖子北入呼兰城界 
　　哈郎河源出肯台山曲曲西南流二十余里径桃山南注呼兰河 
　　胡拉库河即小呼兰河其上源曰白河源出呼兰城境内之珊延山东流径铁山包冈东入界分一支左出西流为后昂邦河其正流又东北径铁山包冈北二十里注呼兰河 
　　铁山包河源出铁山包冈西北流十有四里注呼兰河 
　　额伊济密河即明阿者速卫之水源出小鞥额木山西南流径东疙疸山西迤西流四十里径白家窝棚东南注呼兰河 
　　稳水河源出肯台山西北流三十五里注呼兰河 
　　昂邦河源出红石磖子西北流二十四里东合前昂邦河又西北流三里东合后昂邦河又西北流三十五里径疙疸山东南合长流河又西北流七里径疙疸山北注呼兰河 
　　拉列罕河源出红石磖子西北流八十里径疙疸山西北注呼兰河 
　　额伊浑河源出博克托山西北流十六里曲曲西南流三十六里径马家窝棚西又曲曲西流三十七里径吕家窝棚东与欧肯河合又西南流三十八里径魏家窝棚西注呼兰河 
　　尼尔吉河源出博克托山西南流五十三里分一支左出为欧肯河西南流三十里入额伊浑河其正流曲曲西南流六十里径小集厂西北折南流十六里径张家窝棚东南注呼兰河 
　　格木克河俗呼二道河源出杜家窝棚西北流三十八里与小银河合又西北流三十二里径吴家窝棚南有支流自刘家窝棚西北流径余庆街南迤西南六十里来注之又曲曲西流二十四里径罗郭桥迤西北十八里注呼兰河 
　　津河源出黄家窝棚西北流三十五里径前津河镇东又西迤北十六里径津河镇东又北东七里注呼兰河 
　　纳敏河源出呼兰城境内博克托山西南流八界又曲曲西南流五十三里径六道冈北又西流三十八里径徐家窝棚西北折南流十里径上集厂北又西南七十里径西口子西迤注呼兰河 
　　长流河源出长山堡东北流迤西南二十里入昂邦河 
　　小银河自呼兰厅入界西北流二十三里入格木克河 
　　濠河自呼兰厅入界西北流九十里径西大房身南左岸入呼兰厅界右岸入呼兰城界 　集镇五 
　　前津河镇在厅东二十里 
　　余庆街在厅东七十里 
　　津河镇在厅东北十七里 
　　双河镇在厅东北三十五里 
　　上集厂在厅东北七十二里 
　　厅东村屯刘家窝棚等三十一处 
　　厅南村屯徐家冈一处 
　　厅西村屯前西四平街等二处 
　　厅北村屯北房身等六处 
　　厅东南村屯聚宝山等二十三处 
　　厅西南村屯西大房身一处 
　　厅东北村屯杨家窝棚等五十一处 
　　厅西北村屯双全成等二处 理事通判一员经历一员驻余　庆街巡检一员 

　　●入发库门道 

　　自卜魁站起至茂兴站皆常行驿道已详总图说不赘自茂兴站起南行三十里渡嫩江入郭尔罗斯前旗界三十四里至色克吉西南十五里四家子三十里扪图克依二十五里白彦华二十五里新店二十五里深井子二十五里哈什陀二十五里乌兰札勒哈二十五里奈吉十五里雅们甸十里蒙克托十里古尔班格尔十里摩尔陀巴喇十五里波伊尔陀子十里两家子五里东刘家孤店十一里新店四里西刘家孤店十里长岭子六十里新安镇又四里入科尔沁左翼中旗界三十六里新店五里察伦霍多克三十里二龙山十五里白粉八里孤店二十里窝勒呼十里五家子八里阿尔锡伯五里昂吉四里吉尔巴十里渡西辽河五里康平县属郑家屯九里张家窝棚折而南行十里五间房八里陶步海二十里新店十里两家子十里噶冈十里涉公河二里哈喇和朔自此而南入科尔沁左翼后旗界六里孤店四里大隈子四里小隈子十里喇嘛窝棚十四里三眼井十里辽阳窝棚西南五里擥头营子十三里太平街七里穷棒子街六里拉拉街六里王家平房十里铁家窝棚十九里潘家沟十四里康平县东南七里苏家窝棚七里疙叭屯七里孙家店四里三台子四里郭家店七里吴家店六里方家店十八里法库门自此西南百六十里至新民厅入驿道 

　　●入喜峯口道 

　　自齐齐哈尔城卜魁站一百五十里至哈达罕台杜尔伯特旗属八十里至绰尔台 【即锡伯绰尔城】 札赉特旗属一百二十里至哈拉克勒苏特伊台 【俗呼和尔色特依】 科尔沁右翼后旗镇国公属一百八十里至哈沙图台科尔沁右翼前旗札萨克图郡王属二百里至奴木其哈克台郭尔罗斯前旗属一百三十里至博罗额尔吉台科尔沁右翼中旗和硕土谢图亲王属一百三十里至魁苏布拉克台科尔沁左翼中旗和硕达尔汉亲王属一百四十里至西讷郭特尔台 【即桑郭罗】 科尔沁左翼中旗属八十里至萨英哈克 【即三音哈克】 台札鲁特旗属一百二十里至他拉凯台奈曼旗属一百里至乌雅拉哈图台敖罕旗属一百五十里至轰我图 【即空阔札台】 台翁牛特旗右翼属一百二十里至百儿格 【即伯勒克】 台土默特右翼旗属一百五十里至哈喇托和图台喀喇沁右翼旗颁达尔沙郡王属一百四十里赫色克台 【即克什库】 喀喇沁中旗札萨克辅国公属一百二十里至察罕胡都克 【即奇罕霍札】 台喀喇沁右翼旗属一百里至宽城驿平泉州属八十里至喜峯口边门六十里至三屯营司 【即三井营】 五十里至遵化州六十里至石门镇六十里至蓟州七十里至三河县七十里至通州四十里至京师共二千七百里 

　　黑龙江舆图说 
