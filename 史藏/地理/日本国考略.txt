　日本国考略　　（明）薛俊 撰 

　　（日本国考略，一卷，明薛俊撰。薛俊，字梓山，浙江定海人，官至常州司训。按本书各卷均不载撰人名氏，惟是篇着录。） 

　　薛俊　　　纂述 
　　金陵王文光增补重刊 

　　日本国考略 
　　日本国考略补遗 

　　●日本国考略 

　　王者之于夷狄，疏而不戚，外之也。日本乃东夷一种，遐隔大海，其习俗妍丑，固不足为轩轾，第叛服不常，巧于用诡。语音不寄， （「语音不寄」，「寄」原作「奇」，据明朱当■〈氵眄〉国朝典故本改。） 则向背罔知；事体不谙，则情伪莫测；计御不密，则边陲失守，然亦不可不加之意也。岁嘉靖癸未，变生仓卒，职是事者虽闻知食焉不避其难之为义，且不能为身计，而况于他乎？时南闽郑侯崇善宰定海，目激其弊，谓往者既失之不预， （「谓往者既失之不预」，「谓」原作「诸」，据明朱当■〈氵眄〉国朝典故本改。） 而来者宜图之未然，谬以俊颇学古好修，以待时需者有年于兹，猥属为考略，以便御边将士之忠于谋国者究览。谓之考者，历稽载籍及广诹故老所闻， （「历稽载籍及广诹故老所闻」，「广」原作「度」，据明朱当■〈氵眄〉国朝典故本改。） 而非凿空以愚人也。谓之畧者，事不关要，姑迷其槩，而不条为之赘也。 

　　沿革略 
　　疆域略 
　　州郡略 
　　属国略 
　　山川略 
　　土产略 
　　世纪略 
　　户口略 
　　制度略 
　　风俗略 
　　朝贡略 
　　贡物略 
　　寇边略 
　　文词略 
　　寄语略 
　　评议略 
　　防御略 

　　○沿革略 

　　日本国者，古倭奴国也。天御中主都筑紫日向宫，主邪摩维国，尹都、投马种类，百有余国，奄为所属。号大倭王。传二十三世，曰彦潋尊， （「曰彦潋尊」，原无「曰」字，据丛书集成本补。） 第四子神武天皇，自筑紫入都大和州橿原宫， （「自筑紫入都大和州橿原官」，「橿」原作「疆」，据宋史卷四九一外国传七改。） 仍以倭为号。迄汉桓灵间，倭奴作乱，互相攻伐，历年无主。有一女子，名卑弥呼者，年长不嫁，以妖惑众，乃共立为王，法甚严峻，在位数年死。宗男嗣，国人不服，更相诛杀，复立卑弥呼宗女壹与，国遂定，时称女王国。逮唐咸亨初，贺平高丽。稍习夏音，恶其名不善，乃更号曰「日本」，盖取近日始升之意也。先秦时，遣方士徐福将童男女数千人入海求蓬莱僊，不得，惧诛，止夷、澶二州，号秦王国，属倭奴，故中国总呼之曰「徐倭」，非日本正号也。又其性多狙诈狠贪，往往窥伺得间则肆为寇掠，故边海复以倭寇目之，苦其来而防之密也。 

　　○疆域略 

　　东南大海中，依山岛为居，西南皆距海，东北隅隔以大山，广袤四面各数千里。东北山外，历毛人国到文身国，约七千余里，南到侏儒国，约四千余里，西循一支乍，北望耽罗，渡百济到乐浪及带方等郡，约一万二千里。 

　　○州郡略 

　　畿内所部有山城、大和、河内、和泉、摄津五州，共统五十三郡，故曰五畿。畿外所部东海道有伊贺、伊势、志摩、尾张、参河、远江、骏河、伊豆、甲裴、相模、武藏、安房、上总、常陆 （「武藏」原作「城藏」，「常陆」原作「常六」，皆据宋史卷四九一外国传七改。） 十四州，共统一百一十六郡。 （「南海道」，原作「面海道」，据宋史卷四九一外国传七改。） 南海道有伊纪、淡路、河波、讃耆、伊豫、土佐六州，共统四十八郡。 （「山阳道」，「阳」原作「野」，据明朱当■〈氵眄〉国朝典故本改。按宋史卷四九一外国传七作「小阳道」。） 西海道有筑前、筑后、丰前、丰后、肥前、肥后、日向、大隅、萨摩九州岛岛，共统九十三郡。北陆道有若狭、越前、加贺、能登、越中、越后、佐渡七州，共统三十郡。东山道有通江、美浓、飞驒、信浓、上野、下野、陆岙、出羽八州，共统一百二十二郡。山阳道有播摩、美作、备前、备中、备后、安艺、周防、长门八州，共统六十九郡。山阴道有丹波、丹彼、徂焉、 （「徂焉」，宋史卷四九一外国传七作「徂马」。） 因幡、伯耆、出云、石见、隐伎八州，共统五十二郡，故曰七道。其海曲之地又有一支岛、对马岛、多褹岛，各统二郡，故曰三岛。 

　　○属国略 

　　拘邪韩国，方可五百里，在新罗、百济东南。渡一海约千余里，曰对海国，居绝岛，方可四百余里，山险多深林，禽鹿千余成羣。无良田， （「无良田」，「无」上原衍「户」字，据丛书集成本删。） 人食海物自活， （「人食海物自活」，原无「人」字，据丛书集成本补。） 乘船南北市籴。又南渡一海，约千余里，曰瀚海国，方可三百余里，多竹木丛林，户三千余，差有田地而不给，亦南北市籴。又渡一海，约千余里，曰末卢国，户四千余，滨山海居。草木茂盛，行不见途人。 （「行不见途人」，「途」原作「前」，据丛书集成本改。） 好食鳆鱼，水无浅深，皆沉没取之。东南陆行五百里，曰尹都国，户千有余。又东南百里，曰奴国，户二万余。又东行百里，曰不弥国，户千有余。又南水行二十日，曰投马国，户五万余。又南水行十日，陆行一月，曰邪马壹国，即邪摩维国，大倭王所都。自是而东而南，曰斯马国、曰已百支国、曰伊邪国、曰都支国、曰弥奴国、曰好古都国、曰不呼国、曰姐奴国、曰对苏国、曰苏奴国、曰呼邑国、曰华奴苏奴国、曰鬼国、曰为吾国、曰鬼奴国、邪马国、曰躬臣国、曰巴利国、曰支惟国、曰乌奴国、曰竹斯国、曰秦王国， （「都支国」，「都」原作「郡」；「邪马国」，「马」原作「焉」；「支惟国」，「支惟」原作「皮罗」；「乌奴国」，「乌」原作「鸟」，皆据三国志魏书卷三０乌丸鲜卑东夷传改。） 凡百有余国， （「凡百有余国」，「凡」字上原衍「曰」字，据丛书集成本删。） 小者百余里，大不过五百里，皆为大倭王所属。其新罗、百济等国，虽非所属，皆以倭为大国。多珍物，并仰之，恒通使往来。 

　　○山川略 

　　阿苏山，其石无故火起接天，俗以为异，因行祷。有如意宝珠，大加鸡卵，其色青，夜则有光。 
　　寿安镇国山，永乐初以国王受册封，境土皆入职方，诏封此山，御制碑文勒石。 

　　○土产略 

　　金 （东奥出。） 银 （西别岛出。） 琥珀 水晶 （有青红白三色。） 
　　硫黄 水银 铜 丹土 铁 
　　白珠 青玉 冬青木 杉木 多罗木 
　　水牛 驴 马 羊 鸡 
　　细绢 （薄，多可爱。） 花布 砚 螺钿 扇 
　　漆 （以漆制，无甚工缴。） 犀 象 五谷 （少麦。） 
　　菜 （冬夏生，盖气温上腴，草木冬青也） 

　　○世纪略 

　　国王以王为姓，一姓传袭，历世不易。初主号天御中主，次曰天村云尊，其后皆以尊为号。次天八重云尊，次天弥闻尊，次天忍胜尊，次胆波尊，次万魂尊，次利剎魂尊，次国狭搥尊，次角龚魂尊，次汲津丹尊，次面垂见尊，次国常立尊，次天鉴尊，次天万尊，次洙名杵尊，次伊装诺尊，次素戋鸟尊，次天照大神尊，次正哉吾胜连目天押穗耳尊， （「正哉吾胜连目天押穗耳尊」，宋史卷四九一外国传七作「正哉吾胜速日天押穗耳尊」。） 次天彦尊，次天炎尊， （「天炎尊」，宋史卷四九一外国传七作「炎尊」。） 次彦潋尊，次神武天皇。是后皆以天皇称，次绥靖天皇， （「绥靖天皇」，「绥」原作「缓」，据明朱当■〈氵眄〉国朝典故本改。） 次安宁天皇，次懿德天皇，次孝昭天皇， （「幸昭天皇」，「昭」原作「照」，据丛书集成本改。） 次孝安天皇， （「孝安天皇」，宋史卷四九一外国传七作「孝天皇」。） 次孝灵天皇，次孝天元皇，次开化天皇，次崇神天皇，次垂仁天皇，次景行天皇，次成务天皇，次仲哀天皇，次神功天皇，开化天皇之曾孙女，国称大奈良姬大神。次应神天皇，是岁甲辰，始于百济得中国文字，号八番菩萨。次仁德天皇，次履中天皇，次反正天皇，次允恭天皇，次安康天皇， （「安康天皇」，原作「安宁天皇」，据明朱当■〈氵眄〉国朝典故本改。） 次雄略天皇，次清宁天皇，次显宗天皇，次仁贤天皇，次武烈天皇，次继体天皇，次安开天皇，次宣化天皇，次天国排开广庭天皇，当此梁承圣元年，始传佛法于百济。次敏达天皇，次用明天皇，当此隋开皇中也。次崇峻天皇，次推古天皇，钦明天皇之女也。 （「钦明天皇」，原作「敛明天皇」，据宋史卷四九一外国传七改。） 次舒明天皇，次皇极天皇，次孝德天皇，当此唐永徽四年也。次天丰财重日足姬天皇， （「次天丰财重日足姬天皇」，「财」原作「则」，据明朱当■〈氵眄〉国朝典故本改。） 次天智天皇，次天武天皇，次持总天皇，次文武天皇，当此武后长安元年也。次阿闭天皇，次皈依天皇， （「次皈依天皇」，「昄」原作「皎」，据明朱当■〈氵眄〉国朝典故本改。） 次圣武天皇，当此唐开元四年也。次孝明天皇，圣武天皇之女。次天炊天皇， （「次天炊天皇」，「炊」原作「次」，据丛书集成本改。） 次高野姬天皇，亦圣武天皇之女也。次白璧天皇，次桓武天皇，次诺乐天星，次嵯峨天皇，次淳和天皇，次仁明天皇，次文德天皇，次清和天皇，次阳成天皇，次光孝天皇，次仁和天皇，当此梁龙德中也。次醍糊天皇，次天庆天皇，次封上天皇，当此周广顺年也。次冷泉天皇，次守平天皇，当此宋雍熙初也。 

　　○户口略 

　　乡凡三千七百七十一，户可七万余，课丁约八十八万三千三百有奇。 

　　○制度略 

　　上下之分，大较仿中国，但服用政令与中国殊。王居室无城郭，村兵守卫。冠至隋时始制，以锦彩为之，而饰以金玉。以天为兄，以日为弟。自任以天，于天明时听政，跏趺坐，日出辄停，云：「委我弟。」隋文帝曰： （「隋文帝曰」，「曰」原作「只」，据隋书卷八一东夷传改。） 「此大无义。」训令改之，今复如故。隋志：其臣文武僚吏，皆世其官，有大德、小德、大仁、小仁、大义、小义、大礼、小礼、大智、小智、大信、小信十二等，员无定数。又有军尼一百二十员，犹中国牧宰，八十户置一伊尼翼，属一军尼。魏志：官曰伊支马，次曰弥马升，次曰弥马获支，次曰奴佳鞮。逮宋元以来，道各有刺史，所属名亦不同，盖职员随时更张，无定名也。朝会陈设仪仗，乐有国中高丽一部，及五弦琴。兵有弓矢、刀、弩、攅、斧，甲漆皮为之，矢镞或以骨为之。法杀人、强盗及劦皆死，窃盗计财酬物，无财则没其妻奴。每讯冤狱，不承引者，以木压膝，或张强弓以弦锯其项，或置小石于沸汤中，令所竞者探之，云理曲者手辄烂。 （「云理曲者手辄烂」，「辄」原作「辅」，据丛书集成本改。） 或置蛇瓮中，令取之，云理曲者手辄螫。大抵用法峻而人轻生也。 

　　○风俗略 

　　其形体，男子断发魁头、黥面文身，以文左右大小为尊卑之差。妇女被发屈紒，以丹扮身，盖夷俗患水妖，象龙子以避之也。其居室低小，覆不以瓦，盖土斥且坟，不可陶之。其服饰，男子衣裙襦，横幅结束，不施缝裰。足多跣，间用履，形如屦， （「形如屦」，「屦」原作「履」，据丛书集成本改。） 漆其上而系之足。首无冠，不用金银为饰。妇女衣如单被，穿其中贯头而着之，亦衣裙襦，裳皆有襈。攕竹聚以为梳。其婚姻不娶同姓，男女相悦即为夫妇，妇入夫家， （「妇入夫家」，「入」原作「人」，据明朱当■〈氵眄〉国朝典故本改。） 必先跨火，乃与夫相见。富者妻四五，其余或两或三，女多于男也。其死丧以白布制服，初旬日间，子女哭泣，不饮酒食肉，朋类眷属皆就尸歌舞为乐。贵人三年殡，庶人则卜日而瘗。行丧以小舆，或置尸船上，陆地挽之。既葬，举家入水澡涤，以祓不祥。其祭祀亦用牲醴粢盛，但祭毕散之野，或遇乞人持与之。 （「或遇乞人持与之」，「持」原作「特」，据明朱当■〈氵眄〉国朝典故本改。） 其居处，父子兄弟皆异室。至相会，父子男女无别。其接见，以蹲踞为恭，以搓掌为悦，无进退之节，无拜跪揖让之仪。其饮食，盘爼不设，藉以檞叶，手餔之，或间用笾豆。又夏茹生菜。其坐卧，编草为荐，杂皮为表，缘以文皮。席地而坐而卧，不设几案床帐。其交易用铜钱。其卜筮，灼骨以占吉凶。尤惑巫觋。渡海，令一人不栉不沐，不饮酒食肉，不近妇人，名曰持衰， （「名曰持衰」，「衰」原作「哀」，据后汉书卷八五东夷列传改。） 在涂吉利，则顾以财物，如疾病遭害，以为持衰不谨，辄共杀之。其宴乐，以耽嗜面蘖为高致。每正旦，必射戏饮酒。犹酷好棊博、握槊、樗蒲之戏。初无文字，惟刻木结绳，自魏、隋五经佛法得自中国，始知儒书，犹信佛经。白虎通曰：「夷者，蹲也，谓无礼仪。」即是而观，信矣。王制乃云：「夷者，抵也，言信而好生，万物抵地而出，故天姓柔顺，易以道御。」噫，是何见之左邪？ 

　　○朝贡略 

　　自汉武帝灭朝鲜，使驿始通于汉三十余国。至光武中元三年，使人自称大夫奉贡朝贺，赐以印绶。安帝永初元年，倭国王帅升等献生口百六十人，愿请旯。是后倭、韩俱属带方郡也。魏景初二年，既平公孙氏，倭女王遣大夫难升米等诣郡，求诣天子朝献，太守送诣都，乃以金印紫绶封为亲魏倭王，难升米等并拜中郎校尉，假银印青绶，劳赐优渥。平始八年，倭女王卑弥呼与狗奴国男王卑弥弓呼素不合， （「倭女王卑弥呼与狗奴国男王卑弥弓呼素不合」，「卑弥弓呼」原作「卑弥弓手」，据三国志魏书卷三０乌丸鲜卑东夷传改。） 遣使诣郡说相攻伐状，遣塞曹椽史张政等赍诏告谕之。 （「遣塞曹椽史张政等赍诏告谕之」，「曹」原作「晋」，据三国志魏书卷三０乌丸鲜卑东夷传改。） 卑弥呼死，宗女壹与嗣，遣使送张政还，因献男女生口，贡白珠、异文杂锦。晋武帝、安帝时，俱遣使入贡。宋武帝永初二年，诏曰：「倭赞远诚宜甄，可赐除授。」文帝元嘉二年，赞又遣使奉表献方物。赞死，弟珍立，遣使贡献。自称使持节都督倭、百济、新罗、任那、秦韩、慕韩六国诸军事、安东大将军、倭国王， （「自称使持节都督倭百济新罗任那秦韩慕韩六国诸军事安东大将军倭国王」，「称」原作「赖」，据明朱当■〈氵眄〉国朝典故本改。） 表求除正，诏可。珍死，子济立。元嘉二十年，遣使奉献，诏授节如故。济死，子与立。孝武大明六年，遣使奉献，诏授节亦如故。兴死，弟武立。顺帝升明二年，遣使上表言：「自昔祖祢，躬擐甲冑，跋涉山川，不遑宁处。东征毛人五十五国，西服众夷六十六国，陵平海北九十五国。王道融泰，廓土遐畿，累叶朝宗，不愆于岁。道经百济，装饰船舫， （「装饰船舫」，「船舫」原作「体政」，据南史卷七九夷貊传下改。） 而句丽无道，图欲见吞。 （「图欲见吞」，「图」原作「固」，据南史卷七九夷貊传下改。） 臣亡考济方欲大举， （「臣亡考济方欲大举」，「亡」原作「王」，据南史卷七九夷貊传下改。） 奄丧父兄，使垂成之功，不获一篑。今欲练兵，伸父兄之志，窃自假开府仪同三司，其余咸假授，以劝忠节。」诏除武使持节、都督倭、新罗、任那、加罗、秦韩、慕韩六国诸军事、安东大将军。 （「诏除武使持节都督倭新罗百济任那加罗秦韩慕韩六国诸军事安东大将事」，原无「都督」、「慕韩」四字，「安」原作「镇」，皆据南史卷七九夷貊传下补、改。） 梁武帝即位，进武号征东大将军。陈平至隋开皇二十年，遣使诣阙求法华经。大业三年，遣朝贡使者曰：「闻海西菩萨天子重兴佛法，故遣朝拜， （「故遣朝拜」，「拜」原作「邦」，据隋书卷八一东夷传改。） 兼沙门数十人来学佛法。」国书曰「日出处天子致书日没处天子无恙」云云。帝览不悦。明年，遣文林郎裴清使倭国， （「遣文林郎裴清使倭国」，「裴」下原衍「世」字，据隋书卷八一东夷传删。） 其王遣小德阿辈台、大礼哥多毗从二百骑郊劳， （「其王遣小德阿辈台大德哥多毗从二百骑郊劳」，「阿辈台」原作「何」，「哥」原作「奇」，皆据隋书卷八一东夷传改。） 设仪仗鼓乐，迎至彼都，其王与清来贡方物，此后遂绝。 
　　至唐太宗贞观五年，遣使入朝，帝矜其远，诏有司无拘岁贡。遣新州刺史高仁表往谕，与王争礼不平，诏不宣而还。久之，更附新罗使者上书。永徽四年，其王孝德即位，遣律师道照求佛法，献琥珀、玛瑙。时新罗为高丽所暴，高宗赐玺书，令出兵援。显庆三年，天丰财遣僧智通辈求大乘法相教。越明年，天智遣使者皆虾蛦人朝。咸亨元年，总持遣使贺平高丽。长安元年，文武遣朝臣真人栗田贡方物，求书籍。武后宴之麟德殿，授司膳卿还之。开元四年，圣武复遣栗田辈请从诸佛儒授经，诏四门助教赵玄默即鸿胪寺为师，献大幅布为贽， （「献大幅布为贽」，「布」原作「巾」，据新唐书卷二二０东夷传改。） 悉赏物货书以归。其副朝臣仲满慕华不肯去， （「其副朝臣仲满慕华不肯去」，「仲」原作「伸」，据新唐书卷二二０东夷传改。） 易姓名曰朝衡，历左补阙，久乃还。天宝中，孝明复遣朝衡单贡，求内外经教及传戒。是时新罗梗海道，始繇明、越州入。建中元年，白璧遣二僧灵僊行贺、真人兴能，礼五台山学佛法。元和元年，桓武遣腾元葛野、空海大师及延历寺僧澄诣天台山，传智者正观义，历二十年还。开成、会昌中，仁朝遣僧礼五台。大中二年，僧慧谔自五台山得观音瑞象，欲返故国，舟抵新螺礁，谔祷之曰：「使我众无缘见佛，当从所向，建立精监。」有顷，舟行，泊潮音洞下， （「泊潮音洞」，「洞」原作「桐」，据明朱当■〈氵眄〉国朝典故本改。） 乃于双峰山卓庵奉之，呼为不肯去观音院。光启元年，光孝遣僧传教。至梁龙德、周广顺中，仁和、封上俱遣僧贡。 
　　宋雍熙元年，守平遣僧奝然与其徒五人献铜器十余事，并日本职贡年代纪一卷。上召见，存拊甚厚，赐紫衣，给郑氏注孝经一卷、记室参军任希古撰越王孝经新义一卷、印本大藏经一部。越明年，附台州宁海县南舶归。后数年遣弟子奉表谢。又别启贡佛经及方物。咸平五年，建州海贾周世昌遭风飘至日本，七年还，与其国人滕木吉至，上召见之，以国诗献，其词雕刻肤浅无取，赐装钱遣归。景德八年，僧寂照等八人来朝，诏号「元通大师」，赐紫方袍。天圣四年，明州言日本国太宰府遣人贡方物，而不持本国表诏，却之。是后不通朝贡，南贾传其货物至中国。熙宁五年，僧诚寻至天台，止国清寺，愿留。州以闻，诏使赴阙，献银香炉、木穗子、白琉球等物，神宗以其远人而有戒心，处之开宝寺，并赐僧伴紫方袍。元丰元年，明州又言得其国太宰府牒，因使人孙忠等还，遣僧仲u贡色段二百疋，水银五千两。州以孙忠乃泛海商人，且贡物与诸国异，请自移牒报，而答其物直，付仲u东归，从之。干道九年， （「干道九年」，「九」原作「五」，据宋史卷四九一外国传七改。） 附明州纲首贡方物。淳熙三年，其国人泛海遭风飘至明州，无口食，诏给之。又有百人行乞于市，至临安，诏守臣支给津，遣往明州养赡，候有便船发u。十年，七十三人飘至秀州华亭。 （「七十三人飘至秀州华亭」，「七」原作「一」，据宋史卷四九一外国传七改。） 绍熙四年， （「绍熙四年」，「四」原作「元」，据宋史卷四九一外国传七改。） 飘至泰州，诏见行货物免抽，买舟悉与给还，仍给常平赈恤。庆元六年，至平江。嘉泰二年， （「嘉泰二年」，「泰」原作「定」，据宋史卷四九一外国传七改。） 至定海，诏并支给钱米养赡，候风便遣发。 （「候风便遣发」，「遣」原作「津」，据丛书集成本改。） 宋自中叶，历久无贡。 
　　元世祖遣使招谕，不从，乃命范文虎率兵十万征之，至五龙山，暴风破舟，败绩。终元之世，使竟不至。 
　　逮国朝洪武四年，国良怀遣使僧祖朝贡。七年，复来，以无表文却之。其臣亦遣僧贡马及茶、布、刀、扇等物，以其私贡亦却之。十四年，国王遣僧贡方物，不恪，却其贡，僧人发陕西、四川各寺居住，着为训，示后绝不与通。至三十五年复来，诏定为贡期，约十年一贡。 
　　太宗嗣登大宝，国王嗣立，皆受册封，自是或二三年，或至六年，贡无定期，皆诏至于京师，燕赏优渥，稇载而归，是以其贡而来也，往往各道争先， （「往往各道争先」，原句上衍「于到而京于义」六字，据丛书集成本删。） 受遣之为幸。正德初， （「正德初」，原无「初」字，据丛书集成本补。） 北陆等道刺史、右京兆大夫细川乌国强请勘合， （「北陆等道刺史右京兆大夫细川乌国强请勘合」，原无「兆」字，「陆」原作「■〈弓因〉」，据丛书集成本补、改。） 遣使宋素卿贡。 （「遣使宋素卿贡」，原无「使」字，据丛书集成本补。） 正德六年，西海道刺史、左京兆大夫大内艺兴强请勘合，遣使省佐贡。嘉靖二年，各遣臣贡，国王源义植嗣位，冲，势不能制。大内艺兴遣使宗设、谦导，细川乌国遣使瑞佐、宋素卿、大誓梆，至宁波巷， （「至宁波巷」，「至」原作「治」，据丛书集成本改。） 互相诋笑，宗设、谦导等持刀鎗铳格杀宋素卿等， （「宗设谦导等持刀鎗铳格杀宋素卿等」，「谦导」原作「志遣」，「格」原作「葛」，原无「等」字，据丛书集成本改、补。） 遂大肆焚掠， （「遂大肆焚掠」，原作「作径追思抱兴」，据丛书集成本改。） 所过地方， （「所过地方」，「过」原作「送」，据丛书集成本改。） 莫不骚动，藉使不蚤为之计，宁波几为所屠矣！吁！四夷咸宾，固帝王之盛节，然彼狡者倭挟虚名以窥厚利，而使吾民脂膏，竭于供奉，吾民之命，悬于锋镝，父母斯民者，亦何忍乐受其名而不恻然于中邪？ （「亦何忍乐受其名而不恻然于中邪」，「忍」原作「思」，据丛书集成本改。） 

　　○贡物略 

　　马 盔 铠 剑 鎗 
　　腰刀 玛瑙 硫黄 苏木 牛皮 
　　贴金扇 洒金橱子 （「洒金橱子」，原缺「橱」字，据丛书集成本补。） 洒金文台 描金粉匣 洒金手箱 
　　涂金妆彩屏风 描金笔匣 彩金提铜铫 （「彩金提铜铫」，「彩」原作「抹」，据丛书集成本改。） 洒金木铫角盥 水精数珠 
　　按：书曰：「明王慎德，四夷咸宾。无有远迩，毕献方物，惟服食器用。」故国朝制定贡物祇以适用，不贵异物，贱用物也。然以愚论之，贴金扇、描金粉匣等器，寒不足为衣，饥不足为食，远不足以昭德，近不足以展亲，况中国所制亦颇足用，夫何取重于彼而纷扰如是哉？ 

　　○寇边略 

　　狼子野心，剽掠其本性也。魏、隋、唐、宋以来，虽屡朝贡，厚叨赏赉，又屡寇边隅，然不过肆其鼠窃，驱逐之而已。迄元至大二年，寇庆元路，毁郡仪门及天宁寺。 
　　国朝洪武五年五月五日，船二百只寇温州府永嘉、乐清等县。十六年六月二十八日，船一十八只寇金乡卫，官军二十二人被杀。二十七年二月六日，船九只寇小尖亭、金乡卫，官军敌退，获人船一。三十四年九月二十四日，船六只寇蒲岐所。 （「船六只寇蒲岐所」，「岐」原作「其」，据明朱当■〈氵眄〉国朝典故本改。） 
　　永乐二年四月十八日，船一十八只寇定海卫穿山所，百户马飞兴被杀。十年正月初一日，船一十一只寇楚门，盘石卫出海官军获船一，并首级解官。十五年正月初一日，船二只寇沙图所，温州守备千户沈锺被杀。正月十五日，船八十四只寇海门卫，又寇金乡卫壮士所及平阳、岐山地方。 
　　正统四年五月初八日，寇定海卫大嵩所，杀死官军。五月二十日，寇爵溪所，敌退。八年六月初四日夜，迷失二倭，使头普福在乐清沙嵩藤岭获解。 
　　嘉靖二年五月初一日，谦导、宗设等雠杀，瑞佐夷碎劫东库，毁嘉宾堂。初六日，逃至西霍山洋，敌杀总都刘锦。初七日，绑去宁波卫指挥袁琎，定海卫出海百户刘恩死。初九日，残夷七十步从育王岭逃至小山浦，敌杀穿山百户胡源。 
　　大抵夷情反复不常，来王于虞而犹不免蛮夷之猾夏，通道于周而犹不免淮夷之并兴。倭，夷种也，是以或服或叛，诡谲莫测，顾吾制御之何如耳。故兵法毋恃其不来，恃吾有以待之；毋恃其不攻，恃吾有所不可攻。然则受备边之计而为民之司命者，岂可忽焉而不加之意哉？ 

　　○文词略 

　　东大者大朝法济大师奝然启 
　　戒严王师行成表 
　　咏西湖 
　　春日感怀 
　　奉边将 
　　答风俗问 
　　普福迷失乐清被获叹怀 
　　题春雪 
　　游育王 
　　萍 
　　保叔塔 
　　被张太守禁舟中叹怀 
　　四友亭 

　　东大者大朝法济大师奝然启 

　　伤鳞入梦，不忘汉主之恩； （「不忘汉主之恩」，「主」原作「王」，据宋史卷四九一外国传七改。） 枯骨合欢，犹亢魏氏之敌。虽云羊僧之拙，谁忍鸿霈之诚。 （「谁忍鸿霈之城」，「霈」原作「需」，据宋史卷四九一外国传七改。） 奝然诚惶诚恐，稽首顿首，死罪。奝然附商舟之离岸，期魏阙于生涯。望落日而西行，十万里之波涛难尽；顾信风而东别，数千里之山岳易过。妄以下根之卑，适诣中华之盛。于是宣旨频降，恣许荒外之跋涉；宿心克协，粗观宇内之环奇。 （「粗观宇内之环奇」，「粗」原作「精」，据明朱当■〈氵眄〉国朝典故本改。） 况乎金阙晓后，望尧云于九禁之内；岩扄晴前，拜圣灯于五台之上。就三藏而禀学，巡数寺而优游。遂使莲花回文，神笔出于北阙之北； （「神笔出于北阙之北」，「阙」原作「关」，据宋史卷四九一外国传七改。） 贝叶印字， （「贝叶印字」，「贝」原作「具」，据宋史卷四九一外国传七改。） 佛照传于东海之东。重蒙宣恩，忽趁来迹。季夏解台州之缆，孟夏达本国之郊，爰逮明春，初到旧邑，缁素欣待，侯伯慕迎。伏惟陛下惠溢四溟，功高五岳，世超黄轩之古，人直金轮之新。 （「人直金轮之新」，「新」原作「所」，据宋史卷四九一外国传七改。） 奝然空辞凤凰之窟，更还蝼蚁之封。在彼在此，敬仰皇德之盛；越山越海，敢忘帝念之荣。纵粉百年之身，何酬今日之惠？染笔拭泪，伸纸摇魂，不胜慕恩之至。谨差上足弟子传灯大法师位嘉因并大朝剃头受戒僧祚干等拜表以闻。 
　　永延二年岁次戌子二月八日，实端拱元年也。 

　　戒严王师行成表 

　　臣闻三王立极，五帝禅宗，惟中华而有主，岂夷狄而无君？乾坤浩荡，非一主之独权；宇宙宽洪，作诸邦而分守。盖天下者，乃天下之天下，非一人之天下也。臣居远弱之倭，偏小之国，城池不满六十，封疆不足三千，尚存知足之心，故知足者，常足也。今陛下作中华之主，为万乘之君，城池数千余座，封疆百万余里，犹有不足之心，常起绝诚之意。天发杀机，移星换宿；地发杀机，龙蛇起陆；人发杀机，天地反复。尧舜有德，四海来宾，汤武施仁，八方奉贡。臣闻陛下有兴战之策，小邦有御敌之图。论文有孔孟道德之文章，论武有孙吴韬略之兵法。又闻陛下选股肱之将，起竭力之兵，来侵臣境，水土之地，山海之洲，是以水来土卷，将至兵迎，岂能跪涂而奉之乎？顺之未必其生，逆之未必其死，相逢于贺兰山前，聊以博戏，有何惧哉？倘若君胜臣输，且满上国之意，设若臣胜君输，反作小邦之耻。自古讲和为上，罢战为强，免生灵之涂炭，救黎庶之艰辛，年年进奉于上国，岁岁称臣为弱倭。今遣使臣答黑麻敬诣丹墀，臣诚惶诚恐，稽首顿首，谨具表以闻。 

　　咏西湖 

　　一株一株一株花，原是唐朝卖酒家。惟有吾邦风土异，春深无处不桑麻。 
　　昔年曾见画湖图，不意人间有此湖。今日打从湖上过，画工犹自欠工夫。 

　　春日感怀 （「春目感怀」，「春」原作「风」，据明朱当■〈氵眄〉国朝典故本改。） 

　　中原二月绮如尘，异卉奇花景物新。可是吾天仁更阔，小塘幽草亦成春。 （「小塘幽草亦成春」，「成」原作「或」，据明朱当■〈氵眄〉国朝典故本改。） 

　　奉边将 

　　弃子抛妻入大唐，将军何事苦堤防。关津桥上团圆月，天地无私一样光。 

　　答风俗问 

　　君问吾风俗，吾风俗最淳。衣冠唐制度，礼乐汉君臣。玉瓮藏新酒，金刀剖细鳞。年年二三月，桃李一般春。 

　　普福迷失乐清被获叹怀 

　　□□□□□中原，细嚼青松咽冷泉。慈母在堂年八十，□□□客路三千。心依北阙浮云外，身在西山返照边。处处朱门花柳巷，不知何日是归年。 

　　题春雪 

　　昨夜东风胜北风，酿成春雪满长空。梨花树上白加白，桃杏枝头红不红。莺问几时能出谷，燕愁何日得泥融。寒冰锁却秋千架，路阻行人去不通。 

　　游育王 

　　偶来览胜鄮峰境，山路行行雪作堆。风搅空林饥虎啸，云埋老树断猿哀。抬头东塔又西塔，移步前台更后台。正是如来真境界，腊天香散一枝梅。 

　　萍 

　　锦鳞密砌不容针， （「锦鳞密砌不容针」，「砌」原作「且」据明朱当■〈氵眄〉国朝典故本改。） 只为根儿做不深。曾与白云争水面，岂容明月下波心。几番浪打应难灭，数阵风吹不复沉。多少鱼龙藏在底，渔翁无处下钩寻。 

　　保叔塔 

　　保叔元来不保夫，造成七级石浮屠。纵然一带西湖水，洗得清时也是污。 

　　被张太守禁舟中叹怀 

　　老鹤徘徊日本东，笑看宇宙作樊笼。只因飞入尧天阔，恨在扁舟一叶中。 

　　四友亭 

　　四友亭名万古香，清风曾递到遐方。我来不见亭中主，松竹青青梅自黄。 
　　按：文以载道，诗以理性情，如典谟、训诰、国风、雅、颂为足多者。彼倭夷诗文，肤鄙纤巧，而于道义风化，邈无所关，其不足为士君子齿录明甚矣。兹姑述一二，盖彰我国家一统之盛，书同文，且以见圣人之道之宏，覃被四夷，而海隅日出，沾渍为尤深也。 

　　○寄语略 （寄即译也，西北曰译，东南曰寄。） 

　　天文类 

　　天 天帝 日 虚露 月 秃计 星 付尼 
　　风 云 朽冈 雨 挨 雾 吉利 
　　雪 计伏六片计 霜 多未碎满 落雨 挨迷什鲁 雷 什洛 

　　时令类 

　　早 来运捘发□ 夜 摇落 午 非路 晚 摇撒田五 
　　明 摇介水 暗 骨辣水 冷 三孛水 暖 挨掇水 
　　今日 诤以呼鸡声介乔 明日 挨速粟天旦 后 日亚撒里 昨日 杰妙 
　　前日 阿多堆 日暮非故路路 今日 来介阿耶俚 明日 来挨戊打俚 
　　后日 来挨杀核阿耶俚 

　　地理类 

　　地 大样秃智 山 羊卖耶卖 水 明东 海 鸟弥 
　　石 依石在古木 沙 何吉文水 火 非 乡 羊埋俚 
　　江 打各计 

　　方向类 

　　东 熏加 南 迷南来 西 义西 北 尤兀俚 
　　前 日皆门利婆 后 吾失利 

　　珍宝类 

　　金 空揩泥 银 失禄揩泥 珠 他卖 钱 前移 
　　黄铜 中若左 红铜 莺更揩泥 水银 东明揩泥 
　　好铜钱 戋桃礼金善尼 

　　人物类 

　　皇帝 大里天王家里 官 大米鸟野鸡 百姓 别姑常 大官 
　　公 翁知 婆 犹蒲翁妃 父 阿爷 母 发发 
　　兄 挨尼 嫂 阿尼尤姑 弟 阿多多 妹 亚尼多一没多 
　　姊 亚尼 婶 见多 子 莫宿哥 侄 何义 
　　女 莫宿眠 孙 阿奚胡来 丈人 子多 丈母 子多谬 
　　叔 何治王前老官 丈夫 寿山 妇人 倭家倒 男子 何奈公姑 
　　老 秃古要 后生 倭加达 孩 歪烂鼻 亲眷 新雷 
　　朋友 道门大圣阁门大帝 姐夫 木哥迷 女婿 木哥 仆 三字即 
　　小厮 歪皆水 和尚 万老鸟索 老实人 埋骨多 
　　艰难人 胡奈故人间关人 强盗 六宿鼻随 独眼人 密皎关鸣 
　　瞎子 眉骨赖 你 抚哥子坄里 我 何埋俚阿奴利 谁人 答挨 
　　徒弟 加食难 财主妻 斗鸟卖 生得好 眉眉月失眉眉桃水 
　　外牲 胡哥 长子 虽解水 媳妇 嫌妙水 长 吊 
　　年少 华葢 主人 床果孕 生得丑 鲁歪失 聪明 刀哥 
　　贵 他介水 贱 那塑羊碎水 富 鸟多姑 贫 肥东旦 
　　乞丐 宽需计 好淫 捘罗 年纪 一故都 麻子 莫入 
　　村 孙 拐 科水非计 贱 陆宿人 

　　人事类 

　　要 坡水水 不要 依要也 立 达子 等待 埋祖 
　　眠 羊达路鸟将水 拿来 不底吉万埋未得哥已 拿去 未抵于古 
　　乱说 思量骨多草话介歹埋 相扰 括计恬盆 看 觅见迷路 不送 何埋解邵卖 
　　嬉 挨核蒲 坐 移路阿将捘 病 羊埋依子 揖 科眉乃可抿奈礼 
　　骂 宽彼计乃俚话鸾褪皮 詈 鸟语羊埋水鸟爷蛮计 鼾 因彼计 睡密路 
　　去 漫陀罗赖俚里多 在 何奴伊虏何耶路 不在 谕迷特疏 来 何耶俚吉大 
　　便来 羊解慢陀的如 便去 密路 回来 慢慢的何耶俚 快来 发下何耶俚法古 
　　送与我 面皮 爱惜 摇路扛蒲 惜 倭疏路路 久觅 倭非怕水何面亚棘水 
　　出去 一一计 前行 谷鸡 后行 挨龙门 喜 一掇水姚罗扛步 
　　说话 来纳切心打俚 怠慢 难利是骂山好 羞愧 番即山水水 饮 那慕 
　　乞 何卖利 独药 哥卖 安排 苏 不来 天旦卢买多 
　　快去 活古计 走 法古诳路各夹 漆 所有路路 打人 生亚达达 
　　唱 呕大 痛 一车水 教 何水尤路 买卖 鸟礼加 
　　不吃了 禁哥 多吃酒 何贤鼻 卖 为路无大 吃酒 府黑晒鸡 
　　莫怪 哥面乃 老实说话 买多益多 游 四孙步 那里去 陀姑移姑 
　　买 加和 行路 约 晓得俚打失大 多吃了 前行哥 
　　杀 其奴膳呾即 害 天 醉 等带 不晓得 惜赖路不失打 
　　哭 乃古 打 胡子 换 皆贺 叫人 多奴 
　　怪 发赖旦多坚固 死 大 唤 加右 喉 歪罗 
　　肚饥 勋大路水 还了 如也数 慢慢的 买得 起身 倭达的挨 
　　肿 剌大 请 家那土匪名 不卖 鸟鲁卖多 恁磨卖 难马礼在 
　　活 吉打 输 埋计打计 有情 亚姊吉乃 无情 亚姊吉乃乃水 
　　伤寒 鸡骨禁 多少 一故赖介 无工夫 一孙解水 写字 加计 

　　身体类 

　　耳 眉眉 口 骨止 鼻 发奈 眉 卖 
　　手 铁 足 挨身 心 介介路 头 容成赖 
　　须 熏计 发 揩迷夹迷 肚 发赖 指 尤皮 
　　爪 卒迷 齿 法 身 池 眼 眉眉 

　　器用类 

　　小刀 历全乃空客打乃 中刀 歪计柴需 大刀 潣四达打奈 刀柄 脱俚 
　　甲 大买路 □ 油米 盒子 刚白哥 磨刀石 依水 
　　砂石 揩路依水 砚 那俚力子 纸 楷鬓加迷 厚纸 沃速水 
　　薄纸 沃蛮子 笔 粉地 墨 疏煤 扇 黄旗 
　　泥金扇 空指尼黄旗 钥匙 坑其 泥铜扇 法古黄旗 锁 哥利素 
　　船 浮泥 镬 难皮 针 快利法利 等子 发介俚 
　　箒 花鸡 小箱 法哥 砚箱 孙助利法哥 锯 孳刚击利 
　　酒盏 晒加藤计 碟 晒赖沙赖 伞 隔落隔晒 镜 坑皆弥 
　　枕 麻骨赖埋骨赖 席 不奴 盘 何水鸡 银朱 失禄挨指水 
　　漆 乌谕水 筯法水 香 宣哥 沉香 沉哥 
　　麝香 射哥 木香 酒瓶 哭笋昆皮 碗 倭吉贴浮 
　　梯 课水飞计 

　　衣服类 

　　衣服 乞麻里 靴 膏都 鞋 水托里失其里 箬帽 摇婆俚 
　　锦 歪带 毡衫 迷奴 手巾 达昂 绵布 木布 
　　夏布 奴奴绵 被 思麻 

　　饮食类 

　　茶 诈素 酒 晒箕 白酒 明束晒箕 烧酒 隔辣晒箕 
　　老酒 福禄晒箕 饭 密黍 饮酒 晒加乃 吃饭 密黍何罗里 
　　盐 失河收河 酱 弥沙 米 科眉科眉 油 挨莆赖 
　　大麦 鸟蒙崎 小麦 柯蒙崎 谷 暮米倭米 羹 水路 
　　荳 磨米 肉 恕恕 笋干 大吉糯古 酱瓜 可罗迷糯 

　　花木类 

　　杉 松计 桧 去那鸡 松 埋止 梅子 面婆水 
　　芥 忽辣水 菜 柰 瓜 鸟埋 麻 莫入骨水 
　　茄子 

　　鸟兽类 

　　牛 胡水 狗 意奴 猪 豖豖 鸡 抓泥招地尼还多礼 
　　鹅 解加 马 鸟马 鱼 游河 蟹 楷泥 
　　虫 失辣水 羊 羊其 鼠 服助来 

　　数目类 

　　一 丢多子去徽呾多 一个 利 二 扶延子丢呾多 三 密子条呾多 
　　四 学子摇摇 五 詹子子喵难多 六 后子 七 乃乃子 
　　八 效子 九 乃子 十 多 十一 多多丢达子 
　　五十 丈 百 法古 千 借一贯 万 慢亦 

　　通用类 

　　有 挨路何路 无乃 好高高的姚锁卢 极好 明奇多 
　　不好 由无奈 大 加小细姑奈何计 小 发筛 多 悏都河二水 
　　少 疏古乃水 远 多俟 近 的 瘦 牙十丈 
　　短 迷加 细相 快大 朽 骨筛路 厚 挨卒水 
　　薄 温卒水 歪货 不高歪赖水 不是 松由乃系 破 羊钹里 
　　要紧 马多合手 缓 漫大漫大 无用 设计 多 有向何水 
　　未 漫大 香 千脾水 臭 骨筛水 

　　士君子非先王之法言不敢言，而方言固不足烦唇齿。然言者心之声，得其言或可以察其心之诚与伪，故特寄其常所接谈字，彷佛音响而分系之，似以资卫将士之听闻，亦防御之一端也。然无义礼，观者不必自为之释。 

　　○评议略 

　　皇明祖训 
　　杨文懿公与张主客论倭奴贡献书 
　　梓山私议 

　　皇明祖训 

　　四方诸夷，皆限山隔海，僻在一隅，得其地不足以供给，得其民不足以使令。若其自不揣量来扰我边，则彼为不祥。彼既不为中国患，而我兴兵轻伐，亦不祥也。吾恐后世子孙倚中国富强，贪一时战功，无故兴兵致伤人命，切记不可。但胡戎与我西北边境互相密迩，累世战争，必选将练兵，时讲备之。 
　　日本国虽朝实诈，暗通奸臣胡惟庸，谋为不轨，故绝之。 

　　杨文懿公与张主客论倭奴贡献书 

　　倭奴僻在海岛，其俗狙诈而狼贪，自唐以至近代，已常为中国疥癣矣。 
　　国初洪武间，常来贡而不恪，朝廷既正其罪，后绝不与通，着之为训。至永乐初，始复来贡，而后继之。于是往来数数，知我中国之虚实，山川之险易。因肆奸谲，特拏舟载其方物戎器，出没海道而窥伺我，得间则张其戎器而肆侵夷，不得间则陈其方物而称朝贡。侵夷则卷民财，朝贡则瞻国赐，间有得不得，而利无不得，其计之狡如是。至宣德末，来不得间，乃复称贡。而朝廷不知其狡，诏至京师，燕赏丰渥，稇载而回，则已中其计矣。正统中，来而得间，乃入桃渚， （「乃入桃渚」，「桃渚」原作「挑者」，据明朱当■〈氵眄〉国朝典故本改。） 犯我大嵩，劫仓庾，燔室庐，贼杀蒸庶，积骸流血如陵谷。缚婴儿于柱，沃之沸汤，视其啼号以为笑乐。捕得孕妇，则计其孕之男女，剔视以赌酒，荒淫秽恶，至有不可言者。吾民之少壮与其粟帛席卷而归巢穴，城野萧条，过者殒涕。 
　　于是朝廷下备倭之诏，命重帅守要地，增城堡，谨斥堠，大修战舰，合浙陈诸卫之军分番防备，而兵威振于海表，肆二十八年间，边城安堵，而倭奴潜伏罔敢喘焉。兹者天佑其衷，复来窥伺，而我军怀夙昔之愤，幸其自来送死，皆瞑目砺刃，欲食其肉而寝处其皮。彼不得间，乃复称贡，而我帅遂从其请以达于朝，是将复中其计矣。 
　　今朝廷未纳其贡，而吾鄞先罹其害，芟民稼穑为之舍馆，浚民脂膏为之饮食，劳民筋力为之役使，防卫昼号而夕呼，十征而九敛，虽鸡犬不得宁焉。又彼且纵肆无道，强市物货，善谑妇女，貂珰不之制，藩宪不之问，郡县莫敢谁何，民既哗然不宁矣。若复诏至京师，则所过之民其有不哗然如吾鄞者乎？矧山东郡县，当河决岁凶之余，其民已不堪命，犹不可使之哗然也。且其所贡刀剑之属，非时所急，价不满千，而所为糜国用弊民生而过厚之者，一则欲得其向化之心，一则欲弥其侵边之患也。今其狡计如前所陈，则非向化者矣，受其贡亦侵，不受其贡亦侵，无可疑者矣。昔西旅贡熬，召公犹致戒于君；越裳献白雉，周公犹避让不敢受。汉通康居、罽宾，隋通高昌、伊吾，皆不免乎君子之议，况今倭奴最我雠敌，而于构衅之余，复敢怀其狙诈狠贪之心，而施其奸计以罔我，其罪不胜诛矣，况可与之通乎？然彼以贡献为名，既入我境而遂诛之，则类于杀降，不武不义。若从而纳其所贡，则中其奸计而益招其玩侮，不可谓智，取一而损十，得虚而费实，不可谓计，弊所恃以事无用，俾其不兵甲而骚，不水旱而窘，不可谓仁，有一于斯，皆非王者之道。窃以为宜降明诏，数其不恭之罪，示以不杀之仁，归其贡献而驱之出境。申命海道帅臣益严守备，俟其复来，则草薙而禽狝之，俾无噍类。若是则奸谋狡计，破沮不行，若日之所照，月之所临，物莫能遁，故天下咸知朝廷之明；贡献不纳，质贿不贪，虽有远方珍怪之物，无所用之，故天下咸知朝廷之廉；自江浙以达京畿，数千里之民，举不识输运之劳， （「举不识输运之劳」，「识」原作「职」，据明朱当■〈氵眄〉国朝典故本改。） 不知征敛之苦，父哺其子，夫喣其妻，而优游以衣食，故天下咸知朝廷之仁；商夷知吾国有礼义而不敢侮，奸宄知吾国有谋猷而不敢发，桴鼓不鸣，金革不试，而天下咸知朝廷之威。举一事而众善备焉，斯与劳民费国而幸蛮夷之服者万不侔矣。生虽斩焉在衰绖之中，然不忍民之罹殃而虑国之纳侮，故敢布之下执事，冀采择以闻，庶小补庙谋之万一，惟执事其亮之。 

　　梓山私议 

　　俊惟倭奴怒悬居绝岛，阻海为堑，万有余里，不特吾中国得其地不足以供赋税，得其民不足以给使令，而置之不治。 （「而置之不治」，「置」原作「责」，据明朱当■〈氵眄〉国朝典故本改。） 然彼之心亦不欲少强吾土，籍吾民而恣凭陵侵夺之谋也，其所以为边境患者，不过利吾之财与货。窥伺得间，则潜剽掠以行鼠窃之奸，不得间，则佯称贡以馨致鱼之饵尔。上厪圣虑，控制周密，然亦不能保其不我扰者，无他，彼之狡难制而此之法不行也。伏覩皇明祖训暨大明会典，太祖高皇帝绝不与通。太宗文皇帝御极初，始诏许十年一贡，船只、水手、贡物俱有定额，洋洋省谟，古先圣王制御夷狄之道，莫是过也。迩年以来，或比年二贡，或二三年一贡，而贡无定期。船或三或五或至六七，水手或至千有余，而人船无定数。叛服靡常，来否莫测，糜费边饷，日舣舟以待。或一失备，彼之咎不追而此之罪莫赎，噫！可伤也。书曰「无怠无荒，四夷来王」。谓之王者，世一见尔，岂若兹夷之来无定期无定数而反贻中国之戚哉？俊处卑微，有怀无路，伏冀当道借重奏请，申明旧制，移文到彼，限以十年一贡，船止一正一副，水手多不过百，如不及限及踰限而至，即以寇论，人船踰数亦以寇论。仍敕谙兵略，明道义，为德恤。下重臣时谨斥堠，修城堡，利器械，练士卒，习水战，以备不虞。一不戒，即依律例坐以法，有罚无赏，如此则边卫防御有时，边氓供费有度，既不失王者示无外之意，亦不使狡夷纵不恭之谋，中国圣人之颂作，而九重东顾之忧永殄矣。 

　　○防御略 

　　箕子衍八政，以食首于师，孔子答为政，以食先于兵，盖食者军之资以生者也。故鲁人郊逐峙乃糗粮，萧何守关不绝粮道，欲军之用而不足军之食可乎？国制于各卫所置厫仓，及时征收，月不过五，对册审年貌，见名给散。其缓催、包揽、虚出，其克减、冒支、代领者，俱律有罪，职是故也。今弊滋甚大，都犯此不坐以法，曷以令下？ 
　　孙子曰：「善用兵者求之于势，不责于人，故能择人而任势。」国制每百户下旗军总一百一十二名，各随所长以任役使，其役占、买闲、逃营、越城居住、从征违期，俱律有罪，制甚密也。今军皆不及正额，且类多前弊，而差遣人甚不平，何望其得实用乎？为今之计，莫若听令所伍空闲精壮余丁照依先年权行事例，愿充军者，辏补正额。选择平素在海营生者出海，终身不易。年老残疾，就将子侄顶补，庶人人皆习水性而熟于操舟。耳聋视远，身重守静者瞭哨，妻子同住，庶人人以斥堠为家而朝夕不离。召募投充及异姓顶补者，更调远方贴守，妻子亦随住，终身不易，必不至朝去而暮回。余仿此立法，则人各有役，役各有用，而无虚糜不胜之患矣。 
　　王公设险，所以守国，故为哉。是故靖内而攘外，以选将为要。 
　　孔子曰：「以不教民战，是谓弃之。」诸葛武侯曰：「有制之兵，无能之将，不可败也。无制之兵，有能之将，不可胜也。」故国制凡月九操，其不操练军士，纵放军人歇役者，律有罚，法甚严也。承平日久，视练兵为等闲，卒然遇敌，犹之驱羣羊而搏猛虎，何怪乎其不格哉？是必照例出海者操于水，守城者操于陆，月阅之九，务俾五官不谬，五教不乱，夫然后以守则固，以战则克。 
　　器械不利以其卒予敌也，故鲁侯誓师必先之治戎备，杜预平吴犹不忘乎缮甲兵，其知将兵先务之急欤。国制在内有兵仗局之所造，在外有府州县之岁造，而造作不如法者有罚。岁时阅兵，必简戎器，而腐敝不坚利者有罚。兹欲防夷而不利其器械可乎？必缮谷乃甲冑，敿乃千，严俾卫乎身者无敢不吊。备乃弓矢，锻乃矛，砺乃锋刃，务俾攻乎人者无敢不义。夫是之谓有备，有备无患。 
　　弧矢之利载于易，雇辂之贡着于书，自古圣王所恃以为威天下之具，而杀人于百步之外者，莫弓矢若也。故司兵法以弓矢为长兵。国制以骑射步射为长技，而练兵武举皆以之较胜负。 （「而练兵武举皆以之较胜负」，「举」原作「与」，据明朱当■〈氵眄〉国朝典故本改。） 但各执所事，长于彼者或短于此，谓之兵则可，谓之长胜之兵则未也。尔见逃夷出港，舍火铳火鎗，虽惟弓矢为宜。为今之计，莫若不分鎗刀旗鼓，把铳手兼令习左右手射，敌近则短兵以制，远则长兵以射，远近皆宜，左右皆便，而人人皆有用之兵，无患平倭奴之不恭矣。 
　　朱买臣治楼船而破东越，河间王治舟船而平江陵，盖水战东南长技也。故国制濒海卫所俱置官哨船只以备倭奴，但奉行者虚饰美观，少遇风色，不便行使，递年走报声息，多赖民船。为今之计，莫者少更无益虚花之制，务求坚便实用，每官哨船，增置小划船或三或四，有事则令与大船夹战，无事则合傍大船，樵于山，采于涂，渔于海，以赡器械修补之费。 
　　条例听哨沿海居民军桅船只附近破紫、捕鱼， （「条例听哨沿海居民军桅船只附近破紫捕鱼」，「海」原作「船」，「鱼」原作「于」，据明朱当■〈氵眄〉国朝典故本改。） 不惟边氓便于生理，声息便于走报，有事便于夹战，抑且使彼疑惧纠聚为非，亦备边万一之助也。 

　　●日本国考略补遗 

　　国朝贡变略 

　　洪武二年。遣使赵秩谕日本来贡。是年差臣赵秩使日本，泛海至析木崖， （「泛海至析木崖」，「析」原作「折」，据明史卷三二二外国三日本传改。） 关者拒秩，以书达王良怀，始延入。谕以诏旨威德，责其不臣，王曰：「吾国虽夷，遐在扶桑，未尝不慕中国之化。昔蒙古戎狄莅华，而以小国视我，乃使赵良弼訹我以好语，初不知其觇国也。既而发水犀数十艘至，一时雷霆风波，漂覆几无遗类，自是不与通者数十年。今使得非蒙古良弼之云仍乎？亦将訹我以好语而袭我也？」将刃之。秩徐曰：「圣天子生华帝华，非蒙古比，我非良弼之胤。尔悖而杀我，祸不旋踵矣。」王气沮，下堂延秩， （「下堂延秩」，原缺「堂」字，据明史卷三二二外国三日本传补。） 礼遇有加。贡物，遣僧九人随秩奉表称臣入贡。 
　　五月，夷寇掠温州中界，永嘉青岐、东鹿等山，辽、闽、浙等处咸设备倭重臣。 
　　五年，遣僧祖阐、无逸往宣教，谕其来贡。太祖皇帝谓刘基曰：「东夷固非北胡心腹之患，犹蚊蚤惊寤。自觉不宁。议其俗尚佛教，宜选高僧说其归顺。」遂命明州天宁寺僧祖阐、 （仲猷） 南京瓦棺寺僧无逸 （克勤） 往彼，化其来贡。将行，天界住持四明宗泐 （季谭） 赋诗饯别。 （「天界住持四明宗泐赋诗饯别」，原无「明」字，据明朱当■〈氵眄〉国朝典故本补。） （诗云：「帝德广如天，圣化无远迩。重译海外国，贡献日赀委。维彼日本王，独遣沙门至。宝刀与名马，用致臣服意。天子全其衷，复命重乃事。由彼尚佛乘，亦以僧为使。仲猷知心宗，无逸写经义。二师当此任，才力有余地。朝辞阊阖门，外宿蛟川埃。巨舰扬独帆，长风天万里。如鲸下敢骄，冯夷数驱使。沧茫熊野山，一发青云际。王臣闻诏倈，郊迎举欣喜。时则扬帝命，次乃谈佛理。中国师法尊，远人所崇礼。况兹将命行，孰有重于此。海天渺无涯，相念情何已。法天善自持，愿言慎终始。」） 持献于上，圣览俯赐和之， （诗云：「尝闻古帝王，同仁无遐迩。蛮貊尽来宾，我今使臣委。仲猷通洪玄，倭夷当往至。于善化凶人，不负西来意。尔僧使远方，毋得多生事。入为佛弟子，出为我朝使。珍重甫泉轻，勿失君臣义。此行非翰海，一去万里地。既辞释迦门，白日宿海涘。艨艟挂飞帆，天风驾万里。平心勿忧惊，自然天之使。休问海茫茫，直是寻根际。诸彼佛放光，倭民大欣喜。行止必端方，毋失经之礼。入国有时斋，斋毕还施礼。是法皆平等，语言休彼此。尽善凶顽心，了毕方纔已。归来属拂尘，见终又见始。」） 臣学士宋濂恭跋， （略云：「天宁禅师祖阐，以高行僧召赴京，与无逸诏使日本，不得鲸波之际，毅然而行。上壮之，赐以法器、裈衣之属，令太官进享于武楼下，且谕『其国敬浮屠，喻以善道设化。』宗泐赠诗， （「宗泐赠诗」，「赠」原作「赐」，据明朱当■〈氵眄〉国朝典故本改。） 圣览赐和，首言王化无遐，一视同仁，次宣善道，庶契西来祖意，再言经涉海险，勿忘君臣大义，次言平等法行，无异彼此，使毕言旋，方尽始终之义，其丁宁反复，不亦至哉！阐等自翁州启擢，五日至其国境，又踰月入王都，馆于洛阳西山精舍，一遵圣教，敦演正法，无非约之于善，听者耸愕，以为中华禅伯，函白于王，请至天龙禅寺， （「请至天龙禅寺」，「至」原作「王」，「龙」原作「请」，皆据明朱当■〈氵眄〉国朝典故本改。） 乃梦肉国师道场名利也，阐以无上命，力辞之， （「力辞之」，「辞」原作「辟」，据明朱当■〈氵眄〉国朝典故本改。） 且申威德罔间内外，所以遣使来之意。王悦，命总州太守闻溪同僧等奉方物具表称臣来贡。上喜，赐阐白金、文绮，宠遇甚隆。」） 为之刻石。 
　　十二年，遣使贡物，无表文，发三边安插。缘无表，以其私贡，不纳，发云南、川、陕安插。 
　　十三年，遣僧入贡，亦无表文，仍发三边安插。 
　　十四年，遣僧入贡，表有前来姓氏，悉放还国，通前二次取赴京，宴赏赐归。 
　　十五年，遣使归廷用等入贡，时明州备倭指挥林贤交通枢密使胡惟庸，阴遣宣使陈得中设计擒廷用归贡船，为寇分其赏赐。移文中书奏其失，以林贤责贬日本。 
　　十六年六月二十八日，船一十八只寇金乡小濩寨，时温州平阳所守备把哨官军敌退，剿寇首五颗。 
　　十九年，胡惟庸伪使取回林贤。林贤谪流日本三年，胡惟庸暗差庐州人李柱伪充中书，使彼取回，林贤就借其精练甲兵百余名，使僧如遥诈称朝贡献巨烛，内藏火药兵器，意怀不测。比至，胡惟庸预以不轨事露被诛。倭兵至，发云南守御。是年十月二十□日林贤典刑。祖训曰：「日本限山隔海，僻在一隅，得其地不足以供给，得其民不足以使令，故不兴兵致伐，着为训章，绝其往来。」 
　　二十六年八月四日，船七只寇小尖亭。 
　　二十七年二月六日，船九只复寇小尖亭，时金乡卫官军敌获一艇，俘解官。 
　　三十四年九月二十四日，船六只寇蒲岐所茅砚山及水东、黄华山等处。 
　　永乐二年四月十八日，船一十八只寇攻穿山所。复应招来贡。是来，太宗文皇帝命太监郑和等兵船十万往四夷诸番招抚入朝，日本先百番来贡，并擒献犯边贼人二十余名，就命来使治以其国之法，于鄞手界乡萧皋碶筑灶，令一人执炊，一人上甑，尽行蒸杀。使归，敕奖甚隆，给与勘合百道，以次为序，定为十年一贡，正副使等人毋过二百。如或定限过期，人船踰数，夹带刀鎗，违例越贡，并以寇论。尝命佥都御史俞士吉 （字用真，象山人。） 使日本，赐金印锦诰，间封国王及诏其国之镇山曰「寿安镇国山」，御制勒石。 
　　九年，三宝太监王进使日本收买奇货。王进领命至宁渡造舟，选壮士顾通等号大汉将军诣彼，延礼甚雅狡，欲阻回，因得支港而返。 
　　十年正月一日，倭船十只寇攻楚门，时盘石出海官军获一船并首级解官。 
　　十五年正月一日，船三只寇沙圆所。十五日，又船八十四只寇松门卫，时调盘石官军迎敌。十九日，寇金乡壮士所及平阳岐山。 
　　十七年五月十一日，寇辽东。 
　　二十年十月，寇象山。象邑丞宋真持竿飞步杀贼，儒学教谕蔡海骂贼。 
　　宣德元年，日本遣使来贡，人船逾数，刀剑过多。上谕使臣今后贡船毋过三只，使人毋过三百，刀剑毋过三千把，多皆违禁。 
　　七年，如数来贡。 
　　八年，日本王源道义卒。上命太监雷春、少卿潘赐等出使垂吊。 
　　十年，日本王遣使具贡物谢恩。 
　　正统四年五月八日，寇大嵩所，扬帆不举，纵贼逃生。 
　　七年，船九只来贡，朝廷虽责其越例，亦容之，以致柔远之意。 
　　十一年六月十八日，寇海宁乍浦所。十月，寇壮士所。 
　　景泰六年六月一日，船十一只寇健跳所，城坚固守，不能入而去。 
　　成化二十年六月，遣使周玮等来贡。 
　　弘治八年五月，差使臣寿蓂等如数入贡。 
　　正德六年，遣宋素卿、源永春请祀孔子礼。宋素卿为正使，名纲司，同副使源永春求请祀孔子仪注。廷议谓中国圣人不当为夷狄亵渎，不允。鄞民宋澄首称素卿乃其族侄，因与夷使交通。买卖折本，将伊填去。镇巡奏闻，悯其专使，容放回，令传与国王效顺中华，共享太平无疆之福。 
　　八年，遣使僧桂梧等如数入贡。 
　　嘉靖元年三月，僧使宗设、使人谦导等三百余人，船四只，称贡至鄞。四月，使僧瑞佐、宋素卿等一百余人，船一只，亦贡。及称辩勘合，谦导等遂挂甲征杀瑞佐等。得奔逃活者，上令造舟赐放还国。
