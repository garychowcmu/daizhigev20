钦定满洲源流考

钦定四库全书

钦定满洲源流考

乾隆四十二年八月十九日内阁奉

上谕顷阅金史世纪云：金始祖居完颜部，其地有白山黒水，白山即长白山，黒水即黒龙江。本朝肇兴东土山川钟毓与大金正同史，又称金之先出靺鞨部，古肃慎地。我朝肇兴时旧称满珠所属曰珠申，后改称满珠，而汉字相沿讹为满洲，其实即古肃慎为珠申之转音，更足徴疆域之相同矣。又后汉书三韩传谓：辰韩人儿生，欲令头匾，押之以石。夫儿初堕地岂堪以石押头，其说甚悖于理，国朝旧俗儿生数日置卧具令儿仰寝其中，久而脑骨自平头形似匾，斯乃习而自然无足为异。辰韩或亦类是范蔚宗不得其故，曲为之解甚矣。其妄也若夫三韩命名苐列辰韩马韩弁韩，而不详其义意当时三国必有三汗，各统其一，史家不知汗为君长之称，遂以音同误译，而庸鄙者甚至讹韩为族姓，尤不足当，一噱向曽有三韩订谬之作惜未令人尽读之，而共喻耳。若唐时所称鸡林，应即今吉林之讹，而新罗百济诸国亦皆其附近之地，顾昔人无能考证者致明季狂诞之徒寻摘字句肆为诋毁，此如桀犬之吠无庸深较，而舛误之甚者则不可以不辨。若夫东夷之说因地得名，如孟子称舜东夷之人，文王西夷之人，此无可讳，亦不必讳至于尊崇本朝者。谓虽与大金俱在东方，而非其同部，则所见殊小我朝得姓曰爱新觉罗氏，国语谓金曰爱新，可为金源同派之证，盖我朝在大金时未尝非完颜氏之服属，犹之完颜氏在今日皆为我朝之臣，仆普天率土统于一尊理固如斯也。譬之汉唐宋明之相代岂皆非其胜国之臣仆乎。又有云：我祖宗时曽受明龙虎将军封号，亦无足异我朝初起时，明国尚未削弱，因欲与我修好，借此以结两国之欢，我朝固不妨为乐天保世之计，迨我国声威日振明之纲纪日隳且彼妄信谗言潜谋戕害于是，我太祖赫然震怒，以七大恨告天，兴师报复自萨尔浒松山杏山诸战大败明兵，明人欲与我求和，斥而不许彼尚安能轻侮我朝乎。且汉髙乃秦之亭长，唐祖乃隋之列公，宋为周之近臣，明为元之百姓，或攘或侵不复顾惜名义。若我朝乃明与国当闯贼扰乱明社既移之后，吴三桂迎迓王师入闗，为之报雠杀贼，然后我世祖章皇帝定鼎燕京，统一寰，是得天下之堂堂正正，孰有如我本朝者乎。至若我国家诞膺天眷朱果发祥，亦如商之元鸟降生，周之髙禖履武纪以为受命之符，要之仍系大金部族，且天女所浴之布勒瑚里池即在长白山原。不外白山黒水之境，也又金世纪称：唐时靺鞨有渤海王传十余世，有文字，礼乐，是金之先即有字矣，而本朝国书则自太祖时命额尔徳尼巴克什等遵制通行或金初之字其后因式散佚，遂尔失传，至我朝复为创造未可知也他如建州之沿革，满洲之始基与。夫古今地名同异并当详加稽考勒为一书，示天下万世着派大学士阿桂于敏中侍郎和珅董诰悉心检核分条编辑以次呈览候朕亲加厘定用昭传信而辟群惑并将此通谕知之钦此。

阿桂于敏中和珅董诰谨

奏本年八月十九日奉

上谕钦此所有编纂事宜等酌议凡例七条缮

冩清单恭呈

御览伏候

训示并请

钦定嘉名用光典册至此项书籍拟在方略馆就近办理所需编纂及译汉人员拟派内阁侍读麟喜中书呈麟笔帖式七徳为满纂修官理藩院笔帖式临保补笔帖式明伦工部库使巴尼泰为译汉官照满誊录之例行走翰林院编修宋铣平恕补部员曺锡宝为汉纂修官并派郎中巴尼珲侍读孙永清为提调官専司督催稽核至缮冩收发之誊录供事等应即在方略馆通融抽拨惟查该馆现在赶办

平定两金川方略并

大清一统志西域图志热河志及元辽史明纪纲目明史本纪等书各有卯限原设之誊录供事仅供各书之用难以再为分拨臣等公同酌拟应再咨取汉誊录四名供事六名令其専心承办庶有责成俟将来书成之日照例给予议叙以示鼓励其所添之誊录供事等应支桌饭银两并需用笔墨桌凳等项仍由该馆照例随时于户部等衙门撙节支领毋庸専款置办合并声明是否伏祈

皇上训示遵行谨

奏乾隆四十二年九月初八日

奏初九日奉

知道了书名著定为满洲源流考钦此

凡例

一我

国家建邦启土

肇迹东方

创业始基地灵效瑞其古今沿革自应详胪本末用以昭传信而正群讹谨拟首立部族一门凡在古为肃慎在汉为三韩在魏晋为挹娄在元魏为勿吉在隋唐为靺鞨新罗渤海百济诸国在金初为完颜部及明代所设建州诸卫并为考据异同订析讹误博稽史传参证群书分目提纲各加按语俾源

流分合指掌了然

一按唐史所载渤海置五京十三府其上京龙泉府即肃慎故地而黑水靺鞨入朝亦尝置燕州勃利州及黑水府诸名目其后若辽置东京黄龙府金置上京宁府分设郡邑俱详载二史地理志中至元时犹有肇州之称棋布星罗遗迹尚颇可考谨拟次立疆域一门凡史册所载诸城镇村寨之属各按原书方位证以现在地理形势件系条分详加辨证务使图经所纪条贯咸该至辽金宫室建置一切古迹应行考据者均即载入疆域一门用徴故实

一按白山黒水其名始见于北史而显著于金源

至本朝受命龙兴实为朱果发祥之地钟神毓庆灵迹昭然而诸史或称太白山或称徒太山或称完水或称室建河称谓多殊名实易舛允宜详悉核订至若松花江即唐书之粟末水宁古塔即唐书之忽汗水亦为胜地名川向来纪载纷淆均资考核谨拟次立山川一门以现在

大清一统志

盛京通志所载据今证古析异定讹其或古有今不可考者则别为存疑附之于末一史称东方仁谨道义所存朴厚之源上追隆古

我朝肇基东土旧徳敦庞超轶前代即如祀

神之礼无异于豳人之执豕酌匏三代遗风由兹可睹而参稽史乘其仪文习尚亦往往同符如左传称肃慎之矢可以见俗本善射之原后汉书称三韩以石头可以见俗用卧具之讹松漠纪闻称金燕饮为软脂蜜糕可以见俗尚饼饵之始其他足资引证者尚多谨拟次立

国俗一门博引典籍分条胪考以著淳风所本源逺流长洵与周公之陈七月金世宗之歌土风取义维均足以训行奕祀

一金时官制如渤极烈之为贝勒谋克之为穆昆猛安之为明安虽沿误相仍而溯源可考又自新罗渤海已肇兴文字金之初年用契丹字太祖熙宗作女真大小字其制渐备维时设女真进士科经书皆有译解今遗制已湮而碑刻间存至我

太祖髙皇帝创制国书义蕴精允为制作之极则谨拟

约举大凡附列

国俗一门之后用以█信方来

一

国家扶舆积庆俶造丕基长白肇兴实为邠岐旧壌

今敬谨考核一以近

发祥初地者为定至若

王师顺动以后经营辽沈卜宅定都凡

盛京地方建置规模及山川地理已具详

开国方略

盛京通志诸书中是编请毋庸兼载以恊体制

一恭读

御制文集盛京赋三韩考诸篇及

巡幸盛京吉林诸诗什苞括典故剖晰舛讹询足折衷群言埀示千古谨拟于书中各条内恭录载入永昭定论


钦定四库全书

钦定满洲源流考卷一

部族

谨按我

国家诞膺

景命肇启大东毓瑞凝祥同符雅颂皇皇乎元鸟之生商髙禖之启稷矣恭考

实录自

始祖定三姓之乱建国鄂多理城即以满洲建号继继绳绳钟灵笃庆洪惟

肇祖原皇帝创业于赫图阿喇之地爰及

景祖觐光扬烈乃举五岭以东苏克素河以西诸部而

抚绥之迨我

太祖髙皇帝天锡智勇懋建大勲既克图伦遂收栋鄂

太宗文皇帝鸿图式廓遐迩景从东北诸部尽为臣仆稽诸古昔若肃慎夫余三韩靺鞨伯济新罗渤海女真诸国沿革可征淮南子云东方多君子之国信矣臣等谨立部族一门先胪举史册所载各条参以今之考证或订其音转之讹或稽其分合之迹断自肃慎为始而仍弁

国号于简端以著统

尊溯源之义云

满洲

按满洲本部族名恭考

发祥世纪长白山之东有布库哩山其下有池曰布勒瑚里相传三天女浴于池有神鹊衔朱果置季女衣季女含口中忽已入腹遂有身寻产一男生而能言体貌奇异及长天女告以吞米果之故因锡之姓曰爱新觉罗名之曰布库哩雍顺与之小舠且曰天生汝以定乱国其往治之天女遂凌空去于是乘舠顺流至河歩折柳枝及野蒿为坐具端坐以待时长白山东南鄂谟辉之地有三姓争为雄长日构兵相仇杀适一人取水河歩归语众曰汝等勿争吾取水河歩见一男子察其貌非常人也天不虚生此人众皆趋问答曰我天女所生以定汝等之乱者且告以姓名众曰此天生圣人也不可使之徒行遂交手为舁迎至家三姓者议推为主遂妻以女奉为贝勒居长白山东鄂多理城建

号满洲是为

国家开基之始以

国书考之满洲本作满珠二字皆平读我

朝光启东土每岁西藏献丹书皆称

曼珠师利大皇帝翻译名义曰曼珠华言妙吉祥也又作曼殊室利大教王经云释迦牟尼师毗卢遮那如来而大圣曼殊室利为毗卢遮那本师殊珠音同室师一音也当时

鸿号肇称实本诸此今汉字作满洲盖因洲字义近地名假借用之遂相沿耳实则部族而非地名固章章




可考也

御制全韵诗

天造皇清发祥大东山曰长白江曰混同峻极襟带福萃灵钟山顶有潭闼门名扬(叶长白山髙二百余里绵亘千余里雄观峻极扶舆灵气所钟山之上有潭曰闼门周八十里源深流广鸭绿混同爱滹三江出焉)三天女者降而浴躬神鹊含果吞以娠中锡之姓名母遂凌空(山之东有布库哩山其下有池曰布勒瑚里相传有三天女曰恩古伦次正古伦次佛库伦浴于池有神鹊含米果置季女衣季女含口中忽已入腹遂有身寻产一男生而能言体貌奇异及长母告以吞米果之故因锡之姓为爱新觉罗名之曰布库哩雍顺与小舠桑之母遂凌空去)有取水人见讶异徴交手舁归推为主国三姓定乱鄂多城崇号建满洲开基肇宗(天男乘舠顺流而下至河歩登岸折柳及蒿为坐具端坐其上其地有三姓争为雄长构兵仇杀有取水河歩者见而异之归语人曰汝等勿争吾取水河歩见一男子察其貌非常人也天必不虚生此人众往视皆以为异因诘其由来答曰我天女所生天男生我以定汝等之乱者且告其姓名众曰此天生圣人也不可使之徒行乃交手为舁迎至家三姓者议推为国主以女百里妻之奉为贝勒其乱乃定遂居长白山东鄂多理城国号满洲是为开基之始按满洲清字本作满珠我国家肇基于东故西藏每岁献丹书皆称曼珠师利大皇帝至今汉字作满洲者盖因洲字义近地名假借用之遂相沿从俗云)元鸟商室帝武周家

圣必有启异揆同风

右长白山发祥
肃慎(一作息慎又作禝慎)
虞竹书纪年帝舜有虞氏二十五年息慎氏来朝贡弓矢

史记虞帝纪云南抚交阯北发西戎析枝渠搜氐羌北山戎发息慎

周
汲冡周书王解云西面者正北方稷慎大麈孔子家语武王克商肃慎氏贡楛矢

尚书序成王既伐东夷息慎来贺

尚书传王俾荣伯作贿肃慎之命

史记孔子世家有隼集于陈庭楛矢贯之石砮矢长尺有咫陈湣公使使问仲尼仲尼曰隼来逺矣此肃慎之矢也

后汉书康王之时肃慎复至

汉
后汉书古肃慎国在夫余东北千余里东濵大海

淮南子海外三十六国有肃慎氏

三国
三国志魏书明帝青龙四年肃慎贡楛矢

晋
晋书肃慎国东北有山出石其利入铁将取之必先祈神周武王时献其楛矢石砮逮于周公辅成王复遣使入贺尔后千余年虽秦汉之盛莫之致也及文帝作相魏景元末来贡楛矢魏帝诏归于相府赐其王傉鸡锦罽绵帛至武帝元康初复来贡献元帝中兴又诣江左贡其石砮成帝时复通使于石季龙

南北朝
册府元龟宋孝武帝大明三年肃慎国献楛矢按肃慎之名著于周初考竹书纪年有虞舜二十五年息慎献弓矢之文史记虞帝纪亦称北发息慎郑元注曰息慎或谓之肃慎周书王解又作稷慎息稷与肃音转之讹其为一国无疑由来固已逺矣秦汉之盛史无传焉后汉书挹娄传则云即古肃慎似其名至汉而止然魏晋时间通使聘史官皆以肃慎书之则不得云东汉无肃慎也要之负山襟海地大物博又风气朴淳故历虞夏商周迄魏晋传世二千余年不绝范蔚宗谓冠弁衣锦器用爼豆诚非虚语特自汉以后始有岐称耳宋刘忠恕称金之姓为米里真夫北音读肃为湏湏朱同韵里真二字合呼之音近慎盖即肃慎之转音而不知者

遂以为姓

国初旧称所属曰珠申亦即肃慎转音汉人不知原委遂岐而二之犹之或为稷慎或为息慎其实一也至于自汉魏以后所称部名则分条详系于后云

夫余(一作扶余)
御制夫余国传订讹

近阅四库全书内元郝经续后汉书所作夫余国列传其官有马加牛加之名讶其诞诡不经疑有舛误因命馆臣覆勘其说寔本之后汉书及三国魏志夫余传之文于是叹范蔚宗陈寿之徒不识方言好奇逞妄疑误后人而更惜郝经之失于裁择也其传曰国以六畜名官有马加牛加猪加狗加诸加别主四出道有敌诸加自战下户担粮饮食之信如其言则所谓诸加者何所取义乎史称夫余善养牲则畜牧必蕃盛当各有官以主之犹今古谓典羊之官曰和尼齐和尼者羊也典马者曰摩哩齐摩哩者马也典驼者曰特黙齐特黙者驼也皆因所牧之物以名其职特百官中之一二志夫余者必当时有知夫余语之人译其司马司牛者为马家牛家遂讹为马加牛加正如周礼之有羊人犬人汉之有狗监耳若必以六畜名官寓相贬则郯子所对少皥氏鸟名官为鸟师而鸟名又何以称乎蔚宗辈既讹家为加又求其说而不得乃强为之辞诚不值一噱总由晋宋间人与外域道理辽阻于一切音译素所不通遂若越人视秦人之肥瘠率凭耳食为傅会甚而至借恶词丑字曲肆其其诋毁之私可鄙孰甚且蔚宗以附彭城王义康谋反伏诛陈寿索米为人作佳传其人皆不足取其言又何足据乎苐后汉书三国志久经刋行旧文难以更易因命于续后汉书中改加为家并为订其踳谬如右

谨按马加牛加之说始于范蔚宗陈寿历代史志袭谬承讹至郝经续后汉书犹沿用之盖当时音译未通曲为傅更千百年未有能知其妄者恭读

御制夫余国传订讹指加为家字之误近例之蒙古典羊典马之官逺徴诸周礼羊人犬人之掌设官分职至理所存古今一揆也蔚宗辈之贻误后人盖非浅鲜矣臣等敬录冠简端以示万世折衷之准其自后汉以下诸书凡有关夫余事实者仍以次条列云

汉
后汉书夫余国在元菟北千里地方二千里最为平敞以员栅为城有宫室仓库以六畜名官有马加牛加狗加其邑落皆主属诸加

册府元龟夫余国本濊地也汉武帝元朔元年以其地为沧海郡数年乃罢至元封三年灭朝鲜分置乐浪临屯元莵真畨四郡至昭帝始元




五年罢临屯真畨以并乐浪元菟元莵复徙居句丽自单单大岭(后汉书作单大岭魏志通考与此同)已东悉属乐浪后以境土广逺复分岭东七县置乐浪东

部都尉

后汉书建武二十五年夫余王遣使奉贡光武厚答报之于是使命岁通永宁元年遣嗣子尉仇台诣阙顺帝永和元年其王来朝帝作黄门吹角抵□以遣之桓帝延熹四年遣使朝贺贡献灵帝熹平中复奉章贡

册府元龟汉安帝延光元年夫余王遣使贡献又献帝延康元年遣使贡献

通考汉安帝永初五年夫余王始将歩骑七八千人入乐浪桓帝永康元年王夫台将二万人

侵元莵

三国志夫余在长城之北去玄菟千里国有君王皆以六畜名官有马加牛加猪加狗加犬使后汉书作单大岭魏志通考与此同犬使者使者邑落有豪民民下户皆为奴仆诸加别主四出道大者主数千家小者数百家有敌诸加自战下户俱担粮饮食之汉末公孙度雄长海东夫余王尉仇台更属辽东时句丽鲜卑强度以夫余介其间妻以宗女(按郝经续后汉书与此同不复载)

三国
三国志夫余王尉仇台死简位居立无适子有孽子麻余麻余死其子依虑年六岁立以为王魏略夫余其国殷富自先世以来未尝破坏

魏略昔北方有稿离之国(按稿离后汉书作索离注云索音度洛反通典作槖离梁书作櫜离非髙句丽之髙丽也惟隋书直作髙丽合为一国误)其王者侍婢有身王欲杀之婢云有气如鸡子来下我故有身后生子名曰东明东明善射王恐夺其国也欲杀之东明走南至施掩水(后汉书作掩水注云今髙丽中有盖斯水疑此水是也梁书作掩带水)以弓击水鱼鳖浮为桥东明得渡因都王夫余之地

晋
晋书夫余在元菟北千余里其王印文称濊王之印国中有古濊城武帝时频来朝贡至太康六年为慕容廆所袭破其王依虑死子弟走保沃沮有司奏东夷校尉鲜于婴不救夫余失于机略诏免婴以何龛代之明年夫余后王依罗遣诣龛求率见人还复旧国龛上列遣督邮贾沈以兵送之廆又要之于路沈与战大败之罗得复国

南北朝
梁书髙句骊其先出自东明东明本櫜离王之子王欲杀之东明走至夫余而王焉隋书夫余王尝得河伯女闭于室内为日光随而照之感而遂孕生一大卵有一男子破█而出名曰朱蒙夫余之臣咸请杀之其母以告朱蒙朱蒙东南走遇一大水朱蒙曰我是河伯外孙日之子也今有难而追兵且及如何得渡于是鱼鳖积而成桥朱蒙遂渡朱蒙建国号髙句丽

隋书百济(另条详后)之先出自髙丽其王有侍婢生东明及长王忌之东明惧逃至淹水夫余人共奉之东明之后有仇台者笃于仁信始立其国于带方故地汉辽东太守公孙度以女妻之渐以昌盛为强国初以百家济海因号为百济北史朱蒙者其俗言善射也(按今满洲语称善射者谓之卓琳莽阿卓与朱音相近琳则齿舌之余韵也莽阿二字急呼之则音近蒙是传写虽讹音解犹有可考也)夫余王狩于田以朱蒙善射给一矢殪兽甚多夫余之臣谋杀之朱蒙乃与焉违等二人走至纥升骨城(后周书作纥斗骨城)居焉号曰髙句丽魏书豆莫娄国在勿吉国北千里去洛六千里旧北夫余也在失(失通考作室)韦之东或言本濊地也

通典百济即后汉末夫余王尉仇台之后延兴二年其王余庆上表云臣与髙丽先出夫余

唐
唐书髙丽者出自夫余之别种也百济国本亦夫余之别种

通典髙丽得夫余地置夫余城后属于渤海(叧条详后)通考渤海以夫余故地为夫余府辽史地理志唐时契丹逹呼尔(旧作大贺今从八旗姓氏通谱改)氏蚕食夫余靺鞨(另条详后)之区地方二千余里按髙丽出自夫余夫余出自索离索读如槖故或书为槖槖形似櫜故又转为櫜櫜与稿音同故魏略及辽志复作稿与髙丽实二国也夫余在髙丽北稿离又在夫余北故东明南走而至夫余朱亦南走而至髙丽然其事仿佛相同或传闻之有一误也隋书谓夫余王尉仇台始立国于带方自后遂称百济后魏时百济所上书亦云先与髙丽源出夫余自晋以后百济王之姓名有夫余腆夫余丰夫余隆盖真以夫余为姓矣后汉书称夫余在元菟北千里南接髙接髙丽东接挹娄本濊地故魏略云夫余王印文曰濊王之印谓本濊地而夫余居之其旧国为豆莫娄在勿吉北千里是夫余始在极北后乃兼有南陲唐初地入于髙丽髙丽既灭属于渤海为夫余府其后见于史志者若辽之通州安逺军龙州黄龙府金之隆州利渉军元之开元路皆其故地(并详后渤海条及疆域门)稿离国见于辽史为韩州凤州俱在今开原西北境外与挹娄实唇齿之邦也









挹娄(一作□楼)
汉
后汉书挹娄古肃慎之国也在夫余(条详见前)东北其邑落各有大人处于山林之间自汉兴以后臣属夫余册府元挹娄地多山险人形似夫余善乘船北沃沮畏之毎夏藏于岩穴至冬船道不通乃下居邑落

三国
三国志挹娄在夫余东北千余里人多勇力土气寒剧于夫余古之肃慎氏国也自汉以来臣属夫余夫余责其租赋重以黄初中叛之夫余数伐之其人众虽少所在山险邻国人畏其弓矢卒不能服也

通考挹娄即古肃慎之国也其国在不咸山北魏常道乡公景元末来贡楛矢石砮弓甲貂皮之属

晋
晋书肃慎一名挹娄在不咸山北其国东北有山出石其利入鐡将取必先祈神武帝元康初来贡元帝中兴又诣江左贡其石砮至武帝时通贡于石季龙四年方达

唐
新唐书渤海(另条详后)本粟末靺鞨姓大氏髙丽灭率众保挹娄之东牟山地直营州东二千余里辽史地理志大氏始保挹娄之东牟山有乞乞仲象者渡辽水自固武后封为震国公后自称震王

五代史武后时乞乞仲象子祚荣立因并有乞四比羽之众四十万人据挹娄

辽
辽史地理志沈州昭徳军双州保安军定理府皆故挹娄国地(按沈州昭徳军今承徳县双州保安军今鐡岭县定理府在今兴京境内)

金
大金国志北接室韦西界渤海鐡离东濒海三国志所谓挹娄地也按挹娄之名始于后汉考之史传即古肃慎氏晋书所谓肃慎一名挹娄是也至南北朝始别有勿吉靺鞨(勿吉靺鞨俱另条详后)之称而旧名之见于简册者犹有可考如辽之沈州双州定理府金之挹娄县皆仅指一隅非其全部元史称沈阳路为挹娄故地似矣而于开元路则云古肃慎地隋唐曰靺鞨又似岐而二之者盖魏晋以前部族未分魏晋以后厘而为七族愈繁而地愈广容有非旧部之名所能该者矣至金史地理志谓沈州本辽定理府为挹娄故壤考辽志则沈州之外别有定理府亦属挹娄之地辽之定理实唐时渤海所建至金已废又金志称沈州挹娄县本辽旧兴州常安县考辽志东丹城北至挹娄县范河二百七十里则辽时已有挹娄县盖郡邑虽移而幅员有定今见于

盛京通志者若承徳若铁岭若吉林若宁古塔自奉天府治极于东北胥挹娄地也又明一统志载洪武二十九年设左右千戸于懿路城永乐八年复设中千戸于懿路城其废址今在铁岭县城南六十里又有站名懿路亦作伊鲁当即辽金挹娄县之遗今满洲语谓岩穴之穴为叶噜与伊鲁音相近可知当时命名之义而音转传讹历代遂有互异究之遗址可寻正犹陶之为陶邱豳之为豳亭焉尔

三韩
御制三韩订谬

尝读后汉书三韩传称辰韩人儿生欲令头扁皆押之以石讶其说之悖于理而肆为诡诞以惑世也夫以石押头壮夫且不能堪而以施之初堕地之小儿实非人情所宜有间考三韩建国本末诸史率多抵牾以方位凖之盖在今奉天东北吉林一带壤接朝鲜与我国朝始基之地相近国朝旧俗儿生数日即置卧具令儿仰寝其中乆而脑骨自平头形似扁斯乃习而自然无足为异辰韩或亦类是耳范蔚宗不得其故从而曲为之解甚矣其妄也且如汉人生儿常令侧卧久而左右角平头形似狭蒙古人生儿以韦带束之木板植立于地长则股形箕此亦皆习而自然无足为异藉如蔚宗所言岂汉人蒙古亦皆以石押之令其头狭而股箕乎若夫三韩命名史第列马韩辰韩弁韩(亦曰弁辰)而不详所以称韩之义陈寿魏志直云韩地韩王鱼豢魏略且以为朝鲜王凖冒姓韩氏其为附会尤甚盖国语及蒙古语皆谓君长为汗韩与汗音相混史载三韩各数十国意当时必有三汗分统之史家既不知汗之为君而庸鄙者至讹韩为族姓何异扣盘扪龠以喻日哉且中外语言不通不能强为诠解者势也今夫天昭昭在上人皆仰之然汉语谓之天国语谓之阿卜喀蒙古语谓之腾格里西畨语谓之那木喀回语谓之阿思满以彼语此各不相晓而人之所以敬与天之所以感则无弗同若必一一以汉字牵附臆度之能乎不能夫韩与汗音似义殊谬而失之诬犹可也至于以石押头之谬实悖于理斯不可也然则余之三韩订谬之作乌容已乎哉

谨按三韩虽与汉时诸郡毗连然音译多讹往往以汉字转相附于是异说分岐至范蔚宗有生儿以石押头之论诞妄不经莫斯为甚矣

恭读

御制三韩订谬以国语蒙古语证韩之当为汗而即汉人蒙古习俗之不同并推及

国朝生儿仰寝卧具见理之至常而无足怪审音知义旷若发蒙据事揆情了如指掌诚非历代纪载家所能窥测也谨录冠诸书之前以昭凖则

汉
汉书朝鲜传真畨辰国欲上书见天子朝鲜雍阏弗为通(师古曰辰谓辰韩之国也)通典三韩后汉时通焉一曰马韩二曰辰韩三曰弁韩(晋梁二书作弁辰)马韩在西有五十四国其北与乐浪南与倭接辰韩在东十有二国其北与濊貊接弁辰在辰韩之南亦十有二国其南亦与倭接凡七十八国百济(另条详后)是其一国焉大者万余户小者数千家各在山海间地合方四千余里东西以海为限皆古之辰国也马韩最大共立其种为辰王都目支(魏志作月支通考作自支)国尽王三韩之地其诸国王先皆是马韩种人

后汉书马韩邑落杂居无城郭辰韩耆老自言秦之亡人避苦役适韩国马韩割东界地与之或名之为秦韩有城栅屋室诸小别邑各有渠帅贸易以鐡为货儿生欲其头扁皆押之以石弁辰与韩辰杂居城郭衣服皆同其人形皆长大美髪而刑罚严峻初朝鲜王准为卫满所破乃将其余众走入海攻马韩破之遂立为韩王准后灭绝马韩人复自立为辰王

魏略朝鲜王凖为卫满所破走入海中其子及留在国者因冒姓韩氏凖王海中不与朝鲜相往来

魏略初右渠(朝鲜王卫满之孙)未破时朝鲜相历谿卿以谏右渠不用东之辰国时民随出居者二千户亦与朝鲜真畨不相往来至王莽时廉斯鑡为辰韩右渠帅欲来降出其邑落见一人其语非韩人问之曰我等汉人名户来我等軰千五百人伐材木为韩所得积三年矣辰鑡因将户来出诣乐浪郡郡令鑡乘大船入辰韩取户来伴辈尚得千人其五百人已死辰韩曰我当出赎直耳乃出辰韩万五千人弁韩布万五千疋鑡收取直还郡

册府元龟汉建武二十年韩国廉斯人苏马諟等诣乐浪贡献帝封苏马諟为廉斯邑君使属乐浪郡四时朝谒

后汉书本纪建武二十年韩国人率众诣乐浪内附(注辰韩卞韩马韩谓之三韩国也)

通考灵帝末韩濊并盛郡县不能制百姓苦乱多流亡入韩者献帝建安中公孙康分屯有有盐县(屯有有塩两县并汉辽东所属)以南荒地为带方郡遣公孙模张敞等收集遗民兴兵伐韩濊旧民稍出是后韩遂属带方郡

三国
魏志韩在带方之南东西以海为限南与倭接其地方可四千里有三种一曰马韩二曰辰韩弁韩辰韩者古之辰国也马韩在西其民土著各有长帅大者名臣智散在山海间无城郭凡五十余国总十万余户辰王治月支国魏景初中明帝宻遣带方太守刘昕乐浪太守鲜于嗣越海定二郡诸韩国臣智加赐邑君印绶其次与邑长部从事吴林以乐浪本统韩国分割辰韩八国以与乐浪吏译转有异同臣智激韩忿攻带方郡﨑离营时太守弓遵乐浪太守刘茂兴兵伐之遵战死二郡遂灭韩辰韩在马韩东自言避秦役来适韩国今有名之为秦韩者始有六国分为十二国弁辰亦十二国又有诸小别邑各有渠帅总四五万户其十二国属辰王辰王常用马韩人作之世世相继土地肥美弁辰与韩杂居亦有城郭衣服居处与辰韩同其渎卢国与倭接界十二国亦有王

晋
晋书马韩居山海之间凡有小国五十六所武帝太康元年二年其王频遣使贡方物七年八年十年又频至太熙元年诣东夷校尉何龛上献咸宁三年复来明年又请内附辰韩常用马韩人作主虽世世相承而不得自立明其流移之人故为马韩所制也太康元年其王遣使贡方物二年复来朝贡七年又来

通考三韩自咸宁三年来贡明年又请内附其王来朝自后无闻盖为百济新罗(另条详后)所吞并

南北朝
梁书辰韩始有六国稍分为十二新罗其一也马韩有五十四国百济其一也

唐
旧唐书百济国为马韩故地

宋
宋史定安国本马韩之种为契丹所破其帅纠合余众保于西鄙建国改元自称定安开宝三年其王烈万华因女真遣使入贡

辽
辽史地理志髙州三韩县辰韩为扶余弁韩为新罗马韩为髙丽开泰中圣宗伐髙丽取三国之遗人置县

按三韩统名辰国自汉初已见后为新罗百济所并其七十八国之名备载于魏志国名多系以卑离二字如监奚卑离内卑离辟卑离如来卑离以满洲语考之当为贝勒之转音正犹汗之讹为韩而三汗之统诸贝勒于体制洽相符合也至马韩亦作慕韩辰韩亦作秦韩弁韩亦作弁辰又作卞韩尚书传扶余馯并称正义谓馯即韩也当时祗以谐音并非汉语范蔚宗始称为韩国韩人魏志遂有韩地韩王之目甚者至讹为韩氏又如弁韩在三韩中记载独少考史记真畨注谓畨音普寒切辽东有潘汗县或即弁韩之转音亦未可定或有以三韩为髙丽者盖因宋史髙丽传有崇宁后铸三韩通宝之文又辽史外纪辽时常以三韩国公为髙丽封号遂谓三韩之地尽入髙丽不知髙丽之境亦属三韩所统当时假借用之未经深考耳至辽之三韩县乃取髙丽俘户所置并非其故壤也

勿吉
南北朝
魏书勿吉在髙丽北旧肃慎国也邑落各自有长不相总一其人劲悍常轻豆莫娄诸国延兴中遣使乙力支朝贡太和初又贡马五百匹自云其国先破髙句丽十落宻共百济谋从水道并力取髙句丽来请其可否诏三国宜共和顺勿相侵扰九年复遣使侯尼支朝献十二年遣使贡楛矢方物十七年遣使婆非等五百余人朝献景明四年遣使俟力归(北史作侯力归)兴和二年遣使石久云(北史作石文云)等贡方物至于武定不绝北史勿吉一曰靺鞨(另条详后)其部凡七种其一号粟米部与髙丽接胜兵数千多骁武其二伯咄部在粟末北胜兵七千其三安车骨部在伯咄东北其四拂涅部在伯咄东其五号室部在拂涅东其六黒水部在安车西北其七白山部在粟末东南胜兵并不过三千而黑水部尤劲自拂涅以东矢皆石镞即古肃慎氏也

册府元龟魏孝文延兴五年勿吉国遣使朝献又太和二年十年并遣使朝贡十二年勿吉国贡楛矢石砮十七年遣使朝献又宣武景明四年正始四年勿吉国贡楛矢又永平元年二年三年并遣使朝贡四年延昌元年贡楛矢延昌二年三年七月九月并朝贡四年孝平熙平二年贡楛矢神龟元年二年朝贡东魏孝静帝天平三年兴和二年三年武定二年四年五年北齐武平三年并遣使朝贡

隋
太平寰宇记隋初靺鞨国有使来献谓即勿吉也

通考隋开皇初勿吉遣使贡献文帝厚劳之其国与隋悬隔惟粟末白山为近

唐
旧唐书靺鞨盖肃慎之地后魏谓之勿吉

太平寰宇记贞观初伯咄安车骨入号室部髙丽破后并归渤海惟黒水部全盛分为十六部落通考拂涅亦称大拂涅开元天宝间八来献鲸晴貂白兔新唐书渤海本粟末部姓大氏

五代
五代史黒水靺鞨本号勿吉当后魏时见中国盖古肃慎氏之地也其众为分数十部而黑水最处其北尤劲其部族世次史皆失其纪

辽
辽史营卫志国外十部有长白山部

金
金史世纪景祖稍役属诸部自白山之属以至五国之长皆聴命

金史世纪勿吉古肃慎地也元魏时勿吉有七部太祖败辽兵于境使梁福乌达喇(旧作斡答喇)招谕渤海人曰女真渤海本同一家皆勿吉之七部也北盟录女真所居之地东濒海南接髙丽西接渤海鐡离北近室韦三国所谓挹娄元魏所谓勿吉是也

按勿吉始见于北魏亦谓之靺鞨故魏书为勿吉传隋书为靺鞨传而北史传云勿吉一名靺鞨其事则实为一国盖南北音殊译对互异并不得谓一国而二名也第自唐武徳以前则勿吉与靺鞨互称武徳以后则黑水一部独强分为十六部始専称靺鞨而粟末部自万岁通天以后改称震国又称渤海无复目为勿吉者矣今靺鞨渤海各具専条取史传之称勿吉者繋属于此至伯咄五代史太平寰宇记作汩咄拂寰宇记作拂涅(按满洲语谓朋友曰固楚与汩咄音同谓群处之群曰佛宁与拂捏音同两句相连即朋友之意当时二部命名应取诸此而音字传说遂不画一耳又按佛宁清文作□下一字尼音二字合切汉字无恰合者借用宁字译之)考辽史地理志为紫蒙县为兴平军为始平军地粟末部

以粟末水得名即今之松阿哩江白山今长白山满洲语谓之果勒敏珊延阿琳黑水今黑龙江满洲语谓之萨哈连乌喇词异义同尤信而可徴也至诸史咸称七部中黑水尤劲扶舆之气钟厚于兹益以征我

国家出震方行霆驱电扫八旗劲旅有勇知方所由来者逺矣
















钦定满洲源流考卷二

百济(一作伯济)
汉
后汉书三韩(另条见前)凡七十八国伯济是其一国焉

三国
三国志马韩有伯济国

晋
册府元龟晋简文帝咸安二年正月百济遣使贡方物六月遣使拜百济王余句(按百济为夫余王尉仇台之后故以夫余为姓诸史往往删去夫字误)为镇东将军领乐浪太守孝武帝太元十一年以百济世子余晖为镇东将军百济王义熙十二年以百济王映为使持节都督百济诸军事镇东将军百济王通典晋义熙中以百济王夫余腆为使持节督百济诸军事

通考百济即后汉末夫余(另条见前)王仇台之后马韩五十四国百济是其一也初以百家济因号百济后渐强大兼诸小国晋时句丽既略有辽东百济亦略有辽西晋平(唐柳城北平之间)自晋以后吞并诸国据有马韩故地南接新罗(另条详后)北拒髙丽千余里西限大海处小海之南自晋代受藩爵自置百济郡

太平寰宇记百济西限大海过海至越州处小海之南南到海即倭国晋代受藩爵自置百济郡其人土著地多下湿率皆山居

南北朝
宋书髙丽传髙祖践祚诏曰使持节督百济诸军事镇东将军百济王映执义海外逺修贡职惟新告始宜荷国休可镇东大将军持节都督王公如故

宋书百济国本与髙丽俱在辽东之东千余里其后髙丽略有辽东百济略有辽西百济所治谓之晋平郡晋平县义熙十二年以百济王余映为使持节都督百济诸军事镇东将军百济王髙祖践祚进号大将军少帝景平二年映遣长史张威诣阙贡献元嘉二年太祖诏之曰皇帝问使持节都督百济诸军事镇东将军百济王累叶忠顺越海效诚慕义既彰厥怀亦款浮桴骊水献琛执贽故嗣位方任以藩东服勉朂所莅无坠前踪今遣兼谒者问丘恩子兼副谒者丁敬子等宣慰劳称朕意其后每岁遣使奉表献方物七年百济王余毗复修职贡以映爵号授之二十七年毗上书献方物私假台使冯野夫西河太守表求易林占式腰弩太祖并与之毗死子庆代立世祖大明元年遣使求除授诏许之二年庆遣使上表曰臣国累叶偏受殊恩文武良辅世蒙朝爵行冠军将军右贤王余纪等十一人忠勤宜在显进伏愿垂愍并聴赐除仍以行冠军将军右贤王余纪为冠军将军以行征虏将军左贤王余昆行征虏将军余晕并为征虏将军以行辅国将军余都余乂并为辅国将军以行龙骧将军沐衿余爵并为龙骧将军以行宁朔将军余流糜贵并为宁朔将军以行建武将军于西余娄并为建武将军太宗泰始七年又遣使

贡献齐书武帝永明八年百济王牟大上表曰宁朔将军臣姐瑾等四人振竭忠效攘除国难志勇果毅等威名将论功料勤宜在甄显今依例辄假行职伏愿恩愍聴除所假宁朔将军面中王姐瑾历赞时务武功并立今假行冠军将军都将军都汉王建威将军八中侯余古弱冠辅佐忠效夙著今假行宁朔将军阿错王建威将军余历忠款有素文武列显今假行龙骧将军迈卢王广武将军余固忠效时务光宣国政今假行建威将军弗斯侯又表曰臣所遣行建威将军广阳太守兼长史臣髙达行建威将军朝鲜太守兼司马臣杨茂行宣威将军兼参军臣会迈等三人志行清亮忠款风著往太始中比使宋朝今任臣使冒涉波险宜在进爵谨依例合假行职伏愿除正达边效夙著勤劳公务今假行龙骧将军带方太守茂志行清壹公务不废今假行建威将军广陵太守(旧作万今据前文改)执志

周宻屡致勤效今假行广武将军清河太守诏可并赐军号除大为使持节都督百济诸军事镇东大将军使谒者仆射孙副策命大袭其祖父(梁书作父)牟都爵为百济王是岁魏人又发骑数十万攻百济入其界弁大遣将沙法名赞首流解礼昆木千那率众袭击魏军大破之建武二年遣使上表曰去庚午年(按庚午为齐武帝永明八年)猃允弗悛举兵深逼臣遣沙法名等领军逆讨宵袭霆击乘奔追斩僵尸丹野今邦宇宁谧实名等之略今假沙法名行征虏将军迈罗王赞首流为行安国将军辟中王解礼昆为行威武将军弗中侯木干那前有军功又拔台舫为行广威将军面中侯伏愿天恩特愍聴除又表曰臣所遣行龙骧将军乐浪太守兼长史臣慕遗行建武将军城阳太守兼司马臣王茂兼参军行振武将军朝鲜太守臣张塞行扬武将军臣陈明在官忘私蹈难弗顾今任臣使冒涉波险各假行爵伏愿特赐除正诏可并赐军号(按此所载百济人地名有与满洲语相近者若牟大当为穆丹韵也弗斯当为富森滋生也牟都当为穆敦切磋之磋也弗中当为法珠树杈也又如沙氏解氏木氏皆百济大族其名如首流当为舒噜珊瑚也干那当为噶纳往取也时代虽遥尚亦有可通者耳)梁书马韩有五十四国百济其一后渐强大兼诸小国其国本在辽东之东晋世据有辽西晋平二郡自置百济郡晋太元中王须义熙中王余映宋元嘉中王余毗并遣献生口余毗死子庆立庆死子牟都立都死子牟太(齐书作大)立齐永明中除太都督百济诸军事镇东大将军百济王天监元年进太号征东将军寻为髙句骊所破衰弱者累年迁居南韩(按弁韩在辰韩之南故史称为南韩)地普通二年王余隆始复遣使奉表称累破句骊今始得通好而百济更为强国其年诏加宁东大将军五年隆死复以其子明为绥东将军百济王所治城曰固麻中大通六年大同七年累遣使献方物并请涅盘等经义毛诗博士并工匠画师等敇并给之太清三年犹遣使贡献

南史马韩五十四国百济其一也后渐强大兼诸小国其国本与句骊俱在辽东之东千余里

晋世据有辽西晋平二郡地自置百济郡晋义熙十二年以余映为王宋元嘉七年百济王余毗复修贡职以映爵号授之毗死子庆代立庆死立子牟都牟都死立子牟大齐永明中除大都督百济诸军事镇东大将军百济王梁天监中为髙丽所破衰弱累年迁居南韩地普通二年王余隆始复遣使奉表称累破髙丽今始与通好五年隆死复以其子明为持节督百济诸军事绥东将军百济王其人形长太清三年遣使贡献及至见城阙荒毁并号恸涕泣侯景怒囚执之景平乃得还国

册府元龟宋髙祖永初元年余映进号镇东大将军文帝元嘉七年十七年二十年二十七年并遣使献方物孝武大明元年七年并遣使朝贡顺帝升明二年王牟都遣使贡献诏授使持节都督百济军事镇东大将军齐武帝永明八年遣谒者仆射孙副策命牟太为百济王曰於戏惟尔世袭忠勤诚著遐表海路肃澄要贡无替式循彝典用纂显命敬膺休业可不慎欤梁普通二年诏加余隆宁东大将军诏曰守藩海外逺修贡职乃诚款到朕有嘉焉宜率旧章服兹荣命三年遣使贡方物五年以余隆子明为縘东将军百济王陈文帝天嘉三年以百济王余明为抚东大将军临海王光大元年宣帝大建九年后主至徳二年四年并遣使入朝

魏书百济国其先出自夫余其民土著地多下湿率皆山居延兴二年其王余庆始遣使上表曰臣建国东极豺狼隔路虽世承灵化莫由奉藩瞻望云阙驰情罔极凉风微应伏惟陛下协和天休不胜系仰之情谨遣私署冠军将军驸马都尉弗斯侯长史余礼龙骧将军带方太守司马张茂等投舫波阻搜径元津托命自然之运遣进万一之诚冀神祗垂感皇灵洪覆克达天庭宣畅臣志虽旦闻夕没永无余恨又云臣与髙句骊源出夫余先世之时笃崇旧款其祖钊轻废邻好亲率士众陵践臣境臣祖须整旅电迈应机驰击矢石暂交枭斩钊首自尔以来莫敢南顾自冯氏数终余烬奔窜丑渐盛遂见凌逼构怨连祸三十余载财殚力竭转自孱踧若天慈曲矜逺及无外速遣一将来救臣国又云今涟有罪国自鱼肉大臣强族杀戮无已是灭亡之期假手之秋也且冯族士马有鸟畜之恋乐浪诸郡怀首丘之心天威一举有征无战臣虽不敏志效毕力当率所统承风响应且髙丽不义逆诈非一外慕隗嚣藩卑之辞内怀凶祸豕突之行或南通刘氏或北约蠕蠕共相唇齿谋陵王略今若不取将贻后悔去庚辰年后臣西界小石山北国海中见尸十余并得衣器鞍勒视之非髙丽之物后闻乃是王人来降臣国长蛇隔路以沈于海虽未委当深怀愤恚陛下合气天地势倾山海岂令小竖跨塞天逵今上所得鞍一以为实验显祖以其僻达冒险朝献礼遇优厚遣使者邵安与其使俱还诏曰卿处五服之外不逺山海归诚魏阙欣嘉至意用戢于怀卿与髙丽不睦屡致凌犯茍能顺义守之以仁亦何忧于冦仇也前所遣使浮海以抚荒外之国积年不返达否未能审悉卿所送鞍比校旧乘非中国之物不可以疑似之事以生必然之过经略权要已具别又诏曰知髙丽阻强侵轶卿土修先君之旧怨弃息民之大徳兵交累代难结荒边使兼申胥之诚国有楚越之急乃应展义扶乘机电举但以髙丽称藩先朝供职日久于彼虽有自昔之衅干国未有犯令之愆卿使命始通便求致伐讨寻事会理亦未周故往年遣礼等至平壤欲验其由状然髙丽奏请频烦辞理俱诣行人不能抑其请司法无以成其责故聴其所启诏礼等还若今复违则过咎益露后虽自陈无所逃罪然后兴师讨之于义为得所献锦布海物虽不悉达明卿至心今赐杂物如别又诏琏送安等安等至髙句骊琏称昔与余庆有仇不令东过安等于是皆还乃下诏切责之五年使安等从东莱浮海赐余庆玺书褒其诚节安等至海濵遇风飘荡竟不达而还

魏书髙丽传髙丽王钊烈帝时与慕容氏相攻建国四年慕容元真伐之钊单骑奔窜后为百济所杀(按烈帝为道武帝之伯祖隋书以昭列帝三字相连为髙丽王之名殊误)涉罗国为百济所并

魏书勿吉传勿吉先破髙句骊十落宻共百济谋从水道并力取髙句丽(勿吉国另条见前)

太平寰宇记百济国后魏孝文帝遣众征破之后其王牟大为髙句丽所破迁居南韩旧地

后周书百济者马韩之属国夫余之别种有仇台者始国于带方其地界东极新罗北接髙句丽西南俱限大海王姓夫余氏自晋宋齐梁据江左后魏宅中原并遣使称藩兼受封拜齐氏擅东夏其王隆亦通使焉隆子昌建徳六年遣使献方物宣政元年又遣使来献

北史百济夫余王东明之后(详见前夫余条)有仇台者笃于仁信始立国于带方故地汉辽东太守公孙度以女妻之遂为强国初以百家济因号百济王姓余氏(按后周书作夫余氏当以后周书为是)其都曰居拔城亦曰固麻城其外更有五方方有十郡其人兼有新罗髙丽倭等亦有中国人有僧尼多寺塔而无道士有鼓角箜篌笙竽篪之乐行宋元嘉历以建寅月为岁首国中大姓有八族(原脱八字今据隋书增)沙氏燕氏刕(通考作劦注云音狭)氏解氏真(隋书新唐书俱作贞)氏国氏木氏苗(新唐书作通考作苩注云音白)氏齐武平元年齐后主以余昌为使持节侍中车骑大将军带方郡公百济王如故二年又以余昌为持节都督东青州诸军事东青州刺史周建徳六年齐灭余昌始遣使通周宣政元年又遣使来献

隋
隋书百济夫余王东明之后开皇初其王余昌遣使贡方物拜昌为上开府带方郡公百济王平陈之岁有一战船漂至海东牟罗国其船得还经于百济昌资送之甚厚并遣使奉表贺平陈髙祖善之下诏曰百济往复至难若逢风浪便致伤损百济王心迹淳至朕已委知相去虽逺事同言面何必数遣使来自今以后不湏年别入贡朕亦不遣使往王宜知之开皇十八年(北史作八年)昌使其长史王辩那来献方物属兴辽东之役遣使请为军导帝下诏曰往岁为髙丽不供职贡无人臣礼故命将讨之髙元君臣畏服归罪朕已赦之不可致伐厚其使而遣之髙丽颇知其事以兵侵掠其境昌死子余宣立余宣死子余璋立大业三年璋遣死者燕文进朝贡其年又遣使王孝邻入献请讨髙丽炀帝许之令觇髙丽动静然璋内与髙丽通和七年帝亲征髙丽璋使其臣国智牟来请军期帝大悦厚加赏锡遣尚书起部郎席律诣百济与相知明年六军度辽璋亦严兵于境声言助军寻与新罗有隙每相战争十年复遣使朝贡后天下乱使命遂绝其南海行三月有牟罗国南北千余里东西数百里附庸于百济

唐
旧唐书百济地在京师东六千二百里东北至新罗西渡海至越州南渡海至倭国北渡海至髙丽其王所居有东西两城又外置六方方管十郡其用法叛逆者死籍没其家杀人者以奴婢三赎罪官人受财及盗三倍追赃仍终身禁锢武徳四年其王夫余璋遣使献果下马七年又遣大臣奉表朝贡髙祖遣使册为带方郡王百济王自是岁遣朝贡髙祖抚劳甚厚因讼髙丽闭其道路不许来通中国诏遣朱子奢往和之又与新罗世为仇敌数相侵伐贞观元年赐玺书曰王世为君长抚有东藩海隅遐旷风涛险阻忠款之至职贡相寻尚想徽猷甚以嘉慰新罗王金真平王之邻国每闻遣师征讨不息阻兵安忍殊乖所望朕已对王侄福信及髙丽新罗使人具敕通和咸许辑睦王必须忘彼前怨识朕本怀共笃邻情即停兵革璋因遣使陈谢实相仇如故十一年遣使献铁甲雕斧赐彩帛三千段并□袍等十五年璋卒其子义慈告哀太宗素服哭之赠光禄大夫赙物二百段遣使册义慈为柱国带方郡王百济王十六年义慈兴兵伐新罗取四十余城又发兵以守之与髙丽通好谋取党项(新唐书作棠项误)城以绝新罗入朝之路新罗遣使告急请救太宗遣司农丞相里元奖赍书告谕及太宗亲征髙丽百济乘虚袭破新罗十城(新书作七城)二十二年又破其十余城数年之中朝贡遂绝髙宗永徽二年始又遣使朝贡使还降玺书于义慈曰海东三国开基自久地实犬牙近代已来遂构嫌隙战争交起朕代天理物载深矜悯去岁新罗使金法敏奏书乞诏百济令归所侵之城若不奉诏即自兴兵打取但得故地即请交和朕以其言既顺不可不许王所兼新罗之城并宜亟还其本国王若不从朕已依法敏所请任其决战亦令约束髙丽不许救恤髙丽若不从命即令契丹诸蕃渡辽泽入抄掠王可深思朕言自求多福六年新罗王金春秋又表称百济与髙丽靺鞨侵其北界已没三十余城显庆五年命左卫大将军苏定方统兵讨之大破其国掳义慈及太子隆小王孝演等五十八人送京师命右卫郎将王文度为熊津都督总兵以镇之义慈事亲以孝行闻友于兄弟时人号海东曾闵及至京数日而卒赠金紫光禄大夫卫尉卿文度济海而卒百济僧道琛旧将福信(按新唐书福信为夫余璋之从子)率众据周留城遣使往倭国迎故王子夫余丰立为王其西部北部并翻城应之时郎将刘仁愿留镇于百济府城道琛等引兵围之带方州刺史刘轨代文度统众便道发新罗兵以救仁愿转战而前所向皆下道琛于熊津江口立两栅以拒官军仁轨与新罗兵四面夹击之退走入栅阻水桥狭堕水及战死万余人道琛等乃释仁愿之围退保任存城(按新唐书作任孝城)新罗兵以粮尽引还时隆朔元年三月也于是道琛自称领军将军福信自称霜岑将军使告仁轨曰闻唐与新罗约誓百济无问老少一切杀之然后以国付新罗与其受死岂若战亡所以聚结自守耳仁轨作书具陈祸福遣使谕之道琛置仁轨之使于外馆传语谓曰使人官职小我一国大将不合自参不答书遣之寻而福信杀道琛并其众夫余丰但主祭而已二年七月仁愿仁轨率留█之兵大破福信余众于熊津之东福信等以真岘城临江髙险又当冲要加兵守之仁轨引新罗兵乘夜薄城四面攀堞而上比明而入据其城遂通新罗运粮之路仁愿奏请益兵诏发淄青莱海之兵七千人遣左(新唐书作右)威卫将军孙仁师统众浮海赴熊津以益之时福信既专其兵权与夫余丰渐相猜貮称疾卧于窟室将俟夫余丰问疾谋袭杀之夫余丰觉而率其亲信掩杀福信又遣使往髙丽及倭国请兵以拒官军孙仁师中路迎击破之遂与仁愿之众相合兵士大振于是仁师仁愿及新罗王金法敏帅陆军进刘仁轨及别帅杜爽夫余隆率水军及粮船自熊津江往白江以会陆军同趋周留城仁轨遇夫余丰之众于白江之口四战皆捷焚其舟四百艘丰脱身而走王子夫余忠胜忠志等率士女及倭众并降百济诸城皆复归仁师等振旅还诏刘仁轨代仁愿率兵镇守乃授夫余隆熊津都督遣还本国共新罗和亲以招辑余众麟徳二年八月隆到熊津城与新罗王金法敏刑白马而盟先祀神祇及川谷之神而后歃血藏其盟书于新罗之庙仁愿仁轨等既还隆惧新罗寻归京师仪凤二年拜光禄大夫太常员外卿兼熊津都督带方郡王令归本蕃安辑余众时百济本地荒毁渐为新罗所据隆竟不敢还旧国而卒其孙敬则天朝袭封带方郡王授卫尉卿其地自此为新罗及渤海靺鞨所分百济遂绝(按周留既破夫余丰脱身而走通考亦言丰走不知所在至后唐清秦三年百济国复遣使来盖其支裔共保海濵仍称百济虽故地已失而世祀未尝绝也)新唐书显庆五年诏苏定方为神丘道行军大总管率左卫将军刘伯英右武卫将军冯士贵左骁卫将军庞孝泰发新罗兵伐百济自城山济海百济守熊津口定方击败之乘潮以进趋真都城复破之拔其城义慈挟太子隆走北鄙定方围之次子泰自立为王率众固守义慈孙文思曰王太子固在叔乃自王若唐兵解去如我父子何与左右缒而出民皆从之泰不能止定方令士超堞立帜泰开门降定方执义慈隆等送京师平其国析置熊津马韩东明金涟(按地理志作逺太平寰宇记作莲)徳安五都督府(按地理志云又置带方州麟徳后俱废)擢渠长治之命刘仁愿守百济城义慈寻卒授隆司稼卿

唐会要百济本夫余之别种当马韩之故地其后有仇台者为髙丽所破以百家济因号百济东北至新罗

册府元龟唐武徳七年封百济王夫余璋为带方郡王七年九月遣使献光明甲贞观十一年璋遣太子隆来朝并献铁甲雕斧十三年献金甲雕斧十五年诏曰故柱国带方郡王百济王夫余璋栈山航海逺禀正朔献琛奉賮克固始终宜加常数式表哀荣可赠光禄大夫令其嫡子义慈嗣位使祠部郎中郑文表备礼册命十九年正月百济太子夫余康信贡方物百济自武徳四年至永徽三年朝贡不绝献庆五年苏定方既济熊津口乘山而阵与之大战扬帆盖海相续而至敌兵大溃官军连舳入江水陆并进直趋真都去城二十余里复倾国来拒大战破之追奔入郭义慈及太子隆走北境其大将祢植将义慈来降及诸城主亦俱送款龙朔三年百济西部人黒齿常之来降常之长七尺余骁勇有谋略(按唐书列传常之为百济达帅苏定方平百济时常之纠合逋亡依任存山自固定方攻之不克常之遂扰二百余城髙宗遣使招谕乃诣刘仁轨降授左领军将军)

通考百济王夫余映子余毗余毗子庆庆子牟都牟都子牟大每王立必遣使诣江南请命俱授以镇东大将军都督百济诸军事亦遣使称藩奉贡于魏寻为髙丽所破衰弱累年梁时王余隆累破髙丽隆卒子明嗣北齐时亦通使焉齐亡遣使通周隋时其王余昌立余昌卒子余璋立隋乱贡使遂绝唐武徳四年璋始通使自是数朝贡且讼髙丽梗道贞观初诏使平其怨璋卒子义慈立义慈事亲孝与兄弟友时号海东曾子明年与髙丽连和取新罗四十余城闻帝讨髙丽又取新罗七城久之又夺十余城因不朝贡永徽六年复与髙丽取新罗三十余城显庆五年苏定方平其国璋从子福信等立故王子夫余丰龙朔二年刘仁愿等复破之丰走不知所在帝以夫余隆为熊津都督俾归国平新罗故憾招还遗人麟徳二年与新罗王会熊津城刑白马以盟辞曰往百济先王侵削新罗破邑屠城天子怜百姓无辜命行人修好先王负险恃遐皇赫斯怒是伐是夷立前太子隆为熊津都督守其祭祀附伏新罗长为与国结好除怨永为藩服右威卫将军鲁城县公仁愿亲临厥盟有貮其徳神明监之乃作金书铁劵藏新罗庙中仁愿等还隆畏众携散亦归京师仪凤时进带方郡王遣归藩是时新罗强隆不敢入旧国寄治髙丽卒武后又以其孙敬袭王而其地已为新罗渤海靺鞨所分百济遂绝

太平寰宇记百济旧有五部分统三十七郡二百城七十六万户显庆五年以其地分置熊津马韩东明金莲徳安五都督府至麟徳三年其旧地没于新罗城傍余众后渐寡弱散投突厥及靺鞨其王夫余崇(新旧唐书俱作隆)竟不敢归旧国土地尽入于新罗靺鞨

五代
五代史后唐清泰三年正月百济国遣使贡方物(册府元龟同)

宋
通考髙丽以百济为金州金马郡号南京(按此乃百济东南边境其全部始属新罗后归渤海及契丹非髙丽所能有也)

元
元史世祖至元四年正月百济遣其臣梁浩来朝赐以锦绣有差

谨按百济自后汉时已见史传历晋迄唐使命岁通王本夫余王仇台之后以夫余为氏旧国属马韩晋代以后尽得马韩故地兼有辽西晋平二郡自置百济郡宋书言所治谓之晋平郡晋平县都城号居拔城则百济郡即晋平而居拔城即晋平城也马端临谓晋平在唐柳城北平之间实今锦州宁逺广宁之境一统志谓居拔城在今朝鲜境内者殆梁天监时迁居南韩之城欤普通以后累破髙丽斩其王钊更为强国号所治城曰固麻北史谓居拔城即固麻城以满洲语考之固麻为格们之转音唐书云王居有东西两城则居拔即满洲语之卓巴两城皆王都故均以格扪称之其曰建居拔者建字乃汉文通考连三字为城名误也通考又云南接新罗会要云东北至新罗考百济之境其西北自今广宁锦义南跨海盖东南极朝鲜之黄海忠清全罗诸道东西狭而南北长故自柳城北平计之则新罗在其东南而自庆尚熊津计之则新罗在其东北又魏时与勿吉谋并力取髙丽则东北亦邻勿吉矣唐初复取新罗六七十城其界益广苏定方浮海济师故自熊津北趋其国熊津即汉江在朝鲜国城南十里则今朝鲜国城亦百济之南界也其后夫余隆畏新罗不敢归故地为新罗渤海靺鞨所分夫余丰脱身而走不知所往而后唐时有百济遣使入贡之文至元初犹通朝使是其支庶保守海隅仍用旧号国祚犹存唐书云百济遂绝者非也又北史云国有五方方管十郡旧唐书云六方各管十郡则为郡且五六十而定方所得仅三十七郡未得者尚五分之二此必余众所保第为渤海契丹所隔故不复相闻耳若其声明文物之盛与新罗埒史言俗重骑射兼爱坟史信矣其国内众建侯王以酬勲懿自宋齐时已然则又地广民稠之验也




























钦定满洲源流考卷三

新罗(一作斯卢一作新卢鸡林附)
三国
三国志魏书辰韩(另条见前)十二国有斯卢国通典新罗国魏时新卢国其先本辰韩辰韩始有六国稍分为十二新罗其一也魏将毌丘俭讨髙丽破之髙丽王奔沃沮其后复归故国留者遂为新罗焉

通考新罗国在百济东南五百余里(亦在髙丽东南兼有汉时乐浪郡之地)初曰新卢或曰新罗东濵大海魏毌丘俭破髙丽奔沃沮其后复归故国留者遂为新罗故其人杂有华夏髙丽百济之属兼有沃沮不耐韩濊之地其王本百济人自海入新罗遂王其国

晋
前秦录新罗在百济东符坚建元十六年符洛反遣使徴兵于百济新罗等国并不从秦书符坚建元十八年新罗国王楼寒(按蒙古语谓龙曰娄寒字当即汗音之讹)遣使朝献通志新罗国在百济东南五百余里东濵大海其王本百济人自海入新罗遂王其地其国初附属于百济后因百济伐髙丽人不堪戎役相率归之遂致强盛因袭伽罗任那诸国灭之其西北界出髙丽之间先是其国小不能自通符坚时其王楼寒遣使卫头朝贡坚曰卿言海东之事与古不同何也对曰亦犹中国时代变革名号改易今焉得同

南北朝
宋书元嘉二年倭国遣使自称使持节都督倭百济新罗任那秦韩慕韩六国诸军事(按宋书无新罗传其名但见于倭国传中南齐书同)

通志新罗魏时新卢国也宋时曰新罗或曰斯罗

梁书新罗者其先本辰韩也辰韩亦曰秦韩相去万里传言秦人避役来适马韩(另条见前)马韩割其东界居之辰韩始有六国稍分为十二新罗其一也其国在百济东南东濵大海南北与句骊百济接魏时曰新卢宋时曰新罗或曰斯罗(南史同)国小不能自通使聘普通二年王名募秦(按南史通志太平御览皆作姓慕名秦通考引梁史亦同且云未详易姓之由新罗金姓相承已久不应于梁时忽称姓慕考中国人本称秦人此慕秦二字当为书语非姓名也)始使使随百济奉方物

陈书本纪废帝光大二年六月新罗国遣使献方物宣帝太建二年六月三年五月十年七月并遣使献方物

南史新罗在百济东南五十余里其地东濵大海南北与句丽百济接

册府元龟北齐河清四年诏以新罗国王金真兴为使持节领东夷校尉乐浪郡公新罗王自河清三年至武平四年并遣使朝贡

北史百济居汉时乐浪地或称魏将毌丘俭讨髙丽破之奔沃沮其后复归故国有留者遂为新罗亦曰斯卢其王本百济人自海入新罗初附庸于百济百济征髙丽不堪戎役民相率归之遂强盛传世三十至真平

隋
隋书新罗或称斯卢其国传祚至金真平开皇十四年遣使贡方物髙祖拜真平为上开府乐浪郡公新罗王大业以来岁遣朝贡地多山险虽与百济构隙百济亦不能图之

隋东蕃风土记新罗金姓相承三十余叶至今亦姓金

通考隋文帝时其王姓金名真平袭加罗任那诸国灭之(并三韩之地)其西北界犬牙出髙丽百济之间地多山险王姓金贵人姓朴民无氏有名初百济伐髙丽来请救悉兵往破之自是相攻不置后获百济王杀之结怨滋深

唐
旧唐书新罗弁韩之苗裔也在汉时乐浪之地有城邑材落王所居曰金城周七八里卫兵三千人设狮子队武徳四年王金真平遣使朝贡髙祖亲劳问之遣通直散骑侍郎庾文素往使焉赐以玺书及画屏风锦彩三百段自此朝贡不绝国人多金朴两姓异姓不为婚髙祖既闻海东三国旧多怨隙逓相攻伐乃问其使为怨所由对曰先是百济往伐髙丽诣新罗请救新罗发兵大破百济国因此为怨每相攻伐新罗得百济王杀之怨由此始七年遣使册拜金真平为柱国封乐浪郡王新罗王贞观五年卒无子立其女善徳为王宗室大臣乙祭(案蒙古语谓全部之部曰伊济与乙祭音近)总知国政诏赠真平左光禄大夫九年遣使册命善徳为王十七年遣使上言髙丽百济累相攻袭亡失数十城乞偏师救助太宗遣相里元奖赍玺书赐髙丽不聴太宗将亲伐髙丽诏新罗纂集士马应接大军新罗遣大臣领兵五万人入髙丽南界攻水口城降之二十一年善徳卒赠光禄大夫余官封并如故立其妹真徳为王二十二年真徳遣其弟国相伊赞子金春秋(按唐会要以春秋为真徳子误)及其子文正(按新书作文王)来朝诏授春秋为特进文正为左武卫将军春秋请诣国学观释奠及讲论太宗因赐以所制温汤及晋祠碑并新撰晋书将归国令三品以上宴饯之永嶶元年真徳大破百济之众遣其弟法敏以闻(按下文云春秋卒以其子法敏嗣此处弟字当误新书云遣春秋子法敏是也)帝嘉之拜法敏为太府卿五年真徳卒诏以春秋嗣立为王加授开府仪同三司乐浪郡王六年百济与髙丽靺鞨率兵侵其北界攻陷三十余城春秋上表求救显庆五年命苏定方为熊津道大总管统水陆十万仍令春秋为嵎夷道行军总管与定方讨平百济自是新罗渐有髙丽百济之地其界益大龙朔元年春秋卒诏其子太府卿法敏嗣位为开府仪同三司上柱国乐浪郡王新罗王三年诏以其国为鸡林州都督府(按鸡林与今吉林音译地里俱符是时新罗既兼有百济髙丽之地里与靺鞨故设都督府于此俾王领之以重其镇耳)授法敏为鸡林州都督法敏以开耀元年卒其子政明嗣位垂拱二年遣使来朝天授三年(按册府元龟作长寿二年)政明卒立其子理洪为王仍令袭父辅国大将军行豹韬卫大将军鸡林州都督理洪以长安二年卒辍朝二日立其弟兴光为王仍袭兄将军都督之号(按辽宋以后每以鸡林称髙丽金元时亦以鸡林郡公为髙丽封号葢新罗嗣王既世袭都督鸡林遂为新罗之通称迨渤海盛而新罗偏安南境又为髙丽所并故髙丽亦袭是称号虽地非其旧而名仍沿之耳)兴光本名与太宗同先天中则天改焉而(按唐会要兴光本名崇基是与明皇同非太宗也又先天为明皇初即位改元之号其非则天所改益明葢旧唐书记载之讹耳)开元二十一年渤海靺鞨越海入登州时兴光族人金思兰先因入朝留京师至是拜为太仆员外卿令归国发兵以伐靺鞨仍加授兴光宁海军使二十五年兴光卒赠太子太保仍遣左赞善大夫邢璹往吊祭并册立其子承庆上谓璹曰新罗号为君子之国卿到彼宜阐扬经典使知儒教之盛又闻其人多善奕棋因令善棋人率府兵曹杨季鹰为璹之副天宝二年承庆卒诏遣赞善大夫魏曜往吊祭之册立其弟宪英为王大历二年宪英卒国人立其弟干运为王遣其大臣金隠居奉表入朝请加册命三年遣使册立仍册干运母为太妃建中四年干运卒无子国人立其上相金良相为王贞元元年授良相检校大尉都督鸡林州刺史宁海军使新罗王其年卒立上相金敬信为王敬信即从兄弟也(按敬信即从兄弟句词意未为明晰据通考葢即良相之从兄弟耳)十四年敬信卒其子先亡国人立敬信嫡孙俊邕十六年遣司封郎中韦丹持节册命至郓州闻俊邕卒丹还永贞元年遣兵部郎中元季方册俊邕子重兴(按册府元龟作重熙)为王(按册府元龟云并册其母和氏为太妃妻朴氏为妃)元和三年新罗使人金力奇上言前贞元十六年奉诏册臣故主金俊邕为王母申氏为太妃妻叔氏为王妃册使韦丹至中路知俊邕薨其册却回在中书省今臣还国请授臣以归敕鸿胪寺于中书省领受至寺宣授与力奇令奉归国七年重兴卒立其相金彦升为王授彦升开府仪同三司检校太尉持节大都督鸡林州诸军事宁海军使上柱国新罗王妻贞氏册为妃命职方员外郎崔廷持节吊祭册立以其质子金士信副之太和五年彦升卒以嗣子金士徽为开府仪同三司检校太尉使持节大都督鸡林州诸军事充宁海军使新罗王母朴氏为太妃妻朴氏(按册府元龟作贞氏)为妃命太子左谕徳源寂持节吊祭册立新唐书新罗国东距长人东南日本西百济南濒海北髙丽而王居金城长人者人长三丈或搏人以食其国连山数十里有峡固以铁阖号闗门新罗常屯弩士数千守之贞观二年献女乐二太宗曰比林邑献鹦鹉尚思乡丏还况于人乎付使者归之王金真平无子立女善徳为王国人号圣祖皇姑二十一年其妹真徳袭王明年遣子文王及弟伊赞子春秋来朝拜文王左武卫将军春秋特进因请改章服从中国制内出珍服赐之龙朔三年诏以其国为鸡林州大都督府授其王法敏都督咸亨五年纳髙丽叛众略百济地守之诏削法敏官爵以其弟右骁卫大将军临海郡公仁问为新罗王自京师归国诏刘仁轨为鸡林道大总管发兵穷讨法敏遣使入朝谢仁问乃还辞王诏复法敏官爵然多取百济地遂抵髙丽南境矣(按唐会要言尽有百济之地及髙丽南境盖髙丽北境已属渤海故新罗既有百济之地又兼有髙丽南境非得百济而始抵髙丽之南也新书误会及字之意与髙丽传不合谨详订于从)开元中王金兴光数入朝帝赐兴光瑞文锦五色罗紫绣纹袍金银精器兴光亦上异狗马黄金美髢诸物初渤海靺鞨入登州兴光击走之进兴光宁海军大使使攻靺鞨二十五年册其子承庆为王承庆妻朴氏为妃卒弟宪英嗣王帝在蜀遣使溯江至成都朝正月大历初其子干初立甫丱█其宰相争权相攻国大乱三岁乃定建中元年卒无子国人共立宰相金良相贞元元年遣

户部郎中葢埙持节册命之永贞三年使臣金力奇为其宰相金彦升金仲恭王弟苏金添明丏门诏皆可凡再朝贡七年彦升立长庆宝历间再遣使者来朝留宿卫开成五年鸿胪寺籍质于及学生岁满者一百五人皆还之有张保皋郑年者皆善战工用枪年复能没海履其地五十里不噎角其勇健保皋不能也年以兄呼保皋保皋以齿年以艺常不相下自其国皆来为武宁军小将后保皋归新罗谒其王曰遍中国以新罗人为奴婢愿得镇清海使贼不得掠人西去清海海路之要也王与保万人守之自太和后海上无鬻新罗人者保皋既贵于其国年饥寒客涟水一日谓戍主冯元规曰我欲东归乞食于保皋元规曰若与保皋所负何如奈何取死其手年曰饥寒死不如兵死快遂去谒保皋饮之极欢饮未卒闻大臣杀其王国乱无主保皋分兵五千人与年持年泣曰非子不能平祸难年至其国诛反者立王以报王遂召保皋为相以年代守清海会昌后朝贡不复至

唐会要新罗者本弁韩之地其先出髙丽魏破髙丽其众保沃沮后归故国其留者号新罗国多金朴两姓异姓不为婚永徽元年王金真徳大破百济遣使金法敏来朝五年真徳卒髙宗为举哀于永光门使太常丞张文收吊祭之赠开府仪同三司仍赐绫彩三百段诏以其子春秋嗣位显庆元年三月又破百济兵使来告捷龙朔元年春秋卒子法敏嗣位三年四月诏新罗置鸡林大都督仍授法敏鸡林州大都督麟徳二年八月法敏与熊津都督夫余隆盟于百济之熊津城于是带方州刺史刘仁轨领新罗百济儋罗倭人四国使浮海西还以赴泰山之下上元元年(按新唐书作咸亨五年与此异)二月新罗王金法敏既已纳髙丽叛亡之众又封百济故地遣兵守之帝怒削法敏官爵遣宰臣刘仁轨讨之仍以法敏弟金仁问为新罗王时仁问在京师诏令归国以代其兄仁问至中路闻新罗降乃还二年二月鸡林道行军大总管刘仁轨大破新罗之众于七重城而还新罗于是遣使入朝并献方物前后相属复法敏官爵既尽有百济之地及髙丽南境东西约九百里南北约一千八百里(按旧唐书云东西千里南北二千里新唐书云横千里纵三千里今既并百济髙丽无反狭于前之理葢专指新辟之地耳)开耀元年法敏卒遣使册立其子政明为王长寿二年(旧唐书作天授三年)政明卒册其子理洪为王三年遣使来朝其年理洪卒(旧唐书作长安二年卒)册其弟崇基为王仍袭兄辅国大将军左豹韬卫大将军鸡林州都督神龙三年授骠骑大将军先天元年改名兴光开元十年频遣使献方物十二年兴光遣献果下马二匹及金银等仍上表陈谢至十二年遣其臣金武勲来贺正及武勲回降书赐之又使其弟金嗣宗来朝并贡方物至二十一年命太仆卿员外置金思兰使于新罗思兰本新罗行人恭而有礼因留宿卫及是委以出疆之任且便之也是年兴光奏国内有芝草生画图以献二十二年遣大臣金竭丹来贺正又遣侄志廉献方物授志廉鸿胪少卿员外置赐绢百匹留宿卫二十三年十一月遣从弟金忠相来朝卒于路赠卫尉卿二十五年兴光卒承庆嗣位至二十八年册其妻朴氏为新罗王妃天宝三年卒命弟宪英嗣位是岁四月遣使献方物十月遣使来贺正授左清道率府员外长史赐绿袍银带还畨自后频来朝贡七载遣使献金银及六十总布鱼牙朝霞牛黄头发人参宝应二年宪英遣使朝贡授其使检校礼部尚书放还大历二年宪英卒子干运立三年命仓部郎中归崇敬持节册命七年使金标石来贺正授卫尉员外少卿八年遣使来朝并献金银牛黄鱼牙等方物建中四年干运卒无子国人立其上相金良相为王贞元元年令户部郎中葢埙往册其年良相卒立上相敬信为王十四年敬信卒其子先卒国人立敬信嫡孙俊邕为王元和元年放宿卫王子金献忠归本国仍加试秘书监三年遣使金力奇来朝四年遣使金陆珍等来朝贡五年王子金宪章朝贡七年重兴卒其相金彦升遣金昌南等告哀其年七月授彦升开府仪同三司检校大尉新罗国王彦升妻贞氏册为妃仍赐大宰相金斌等三人十一年十一月其入朝王子金士信等遇风飘至楚州盐城界淮南节度李以闻十五年遣使来朝贡长庆二年使金柱弼来朝宝历元年王子金昕来朝兼充宿卫太和四年(旧唐书作五年)彦升卒太和五年四月诏以金景徽为国王母朴氏太妃妻朴氏为妃开成元年王子义琮来谢恩宿卫会昌元年七月敕归国新罗官前入新罗宣尉副使充兖州都督府司马赐绯鱼袋金云卿可淄州长史唐六典河南道控新罗之贡献

册府元龟唐武徳九年新罗遣使讼髙丽王建武闗其道路不得入朝又相与有隙屡相侵掠诏员外散骑侍郎朱子奢和解之建武奉表谢罪请与新罗对使会盟贞观十七年九月新罗遣使言髙丽百济侵陵臣国累遭攻袭数十城两国连兵期于必取将以今兹九月大举谨遣陪臣归命大国愿乞偏师以存救援帝谓使人曰我频使人和尔三国髙丽百济旋踵翻悔意在吞灭我少发边兵总契丹靺鞨直入辽东尔国自解可缓一年之围此后知无继兵还肆侵侮然四国俱扰于国未安此为一策我又能给尔数千株袍丹帜二国兵至建而陈之彼以为我兵必皆奔走此为二策百济负海之险不修兵械我以数十百船载卒泛海直袭其地此为三策尔国以妇人为主为邻国轻侮我遣一宗枝以为国主待尔国安任尔自守此为四策尔宜思之将从何事使者但唯而无对帝于是遣相遣里元奖赍玺书赐髙丽曰新罗委命国家朝贡不阙尔与百济宜即戢兵若更攻之明年当出师击尔国矣葢苏文谓元奖曰髙丽新罗怨隙已久往者隋室相侵新罗乘衅夺髙丽五百之地自非反地还城此兵恐未能已元奖曰既往之事安可追论苏文竟不从十八年元奖还元奖初至平壤葢苏文又破新罗两城诏以髙丽侵逼新罗令营州都督张俭等率幽营二都督府兵马问罪属丽东水泛俭等兵不能济二十二年新罗国伊赞于(于字新旧唐书俱作子)金春秋及其于文王来朝帝遣光禄卿柳亨持节郊劳之是年百济复破其一十三城永徽元年六月新罗王金真徳大破百济之众遣使以闻六年二月遣营州都督程元振左卫中郎将苏定方发兵一万讨髙丽以侵掠新罗故也时新罗王金春秋言髙丽百济靺鞨相连侵其北境夺三十三城乞兵救援故遣元振经略之显庆元年百济伐新罗新罗拒战破之是年十月遣王子文王来朝咸亨四年燕山道总管李谨行(按谨行靺鞨人)破髙丽叛党于瓠卢河之西髙丽平壤余众遁入新罗五年二月遣刘仁轨为鸡林道行军大总管以伐新罗又以靺鞨兵浮海而南略新罗之南境仁轨还诏以李谨行为安东镇抚大使屯兵于新罗之买肖城以经略之前后三战皆捷于是新罗遣使入朝并献方物开元二年二月王子金守忠来朝留宿卫赐宅及帛以宠之十一年四月遣使献果下马一匹表曰乡居海曲地处遐陬原无泉客之珍本乏賨人之贡敢将方产之物尘凟天宫驽蹇之才滓秽龙厩窃方燕豕敢楚鸡深觉腼颜弥增汗战是年贺正使金武勲还国赐兴光锦袍金带及彩素三千匹十九年二月使臣金志良来贺正授大仆员外少卿赐帛六十匹还畨降书与新罗王曰所进牛黄及金银等物省表具知卿二明庆祚三韩善邻时称仁义之乡代著勲贤之业文章礼乐闻君子之风纳款输诚效勤王之节固藩维之镇卫谅中外之表仪朕每晨兴伫念宵衣待贤想见其人以光启沃俟卿觏止允副所怀今使至知婴疾苦不遂祗命言念遐阔用增忧劳时侯暄和想痊复也今赐彩绫五百匹帛二千五百匹宜即领取(详此诏则开元时曽命新罗王入朝而王因疾不至也)二十一年十二月王侄志廉来朝谢恩也初帝赐兴光白鹦鹉雄雌各一及紫罗绣袍金银钿器物瑞文锦五色罗彩三百余段兴光表曰地隔蓬壶天慈洽逺乡暌华夏睿泽覃幽伏睹琼文跪披玉匣含九霄之雨露带五采之鹓鸾辩惠灵禽素苍两妙或称长安之乐或传圣主之恩罗锦彩章金银宝钿见之者烂目闻之者惊心微效若尘重恩如岳循涯揣分何以上酬诏飨志廉于内殿二十二年新罗王金兴光从弟左领军卫员外将军忠信上表曰臣所奉进止令臣执节本国发兵马攻靺鞨有事续奏者奉圣时为替人金孝方身亡便留臣宿卫今从侄志廉到讫臣即合还每思前所奉旨无忘夙夜陛下先有制加本国王宁海军大使锡之旌节伏望因臣还国以副使假臣岂惟斯怒益振固亦武夫作气帝许焉二十四年六月新罗王表曰伏奉恩敇浿江以南令新罗安置锡臣境土广臣邑居遂使垦辟有期农桑得所奉丝纶之荷荣宠之深粉骨糜身无由上答(按此则开元时以浿江以南地与新罗考新旧书俱未载)天宝二年制曰故开府仪同三司使持节都督鸡林州诸军事兼持节宁海军使新罗王金承庆弟宪英奕叶怀仁率心当礼大贤风教条理尤明中夏轨仪衣冠素袭驰海珍而遣使准云吕而通朝代为纯臣累效忠节顷者兄承土宇没而无嗣弟膺继及抑惟常经是用賔怀优以册命可袭兄新罗国王开府仪同三司使持节大都督鸡林州诸军事兼充持节宁海军使宪宗元和三年敕新罗王叔金彦升弟仲恭等三人宜令本国准旧例赐七年敕新罗国大宰相金崇斌等三人令本国准例赐十五年新罗质子金士信奏本国尝差质子宿卫每有天使临畨即充副使转通圣下告国人今在城质子臣当次行敬宗初即位鸡林人前右监门卫率府兵曹参军金云卿进状请充入本国宣慰副使从之敬宗宝历元年国王金彦升奏先在太学生崔利贞金叔贞朴季业四人请放还畨其新赴朝贡金允夫金立之朴亮之等十二人请留在宿卫仍请配国子监习业鸿胪寺给资粮从之二年十二月新罗质子金允夫请准旧例中使入畨便充副使同到本国译诏书不许但随告使充副使文宗开成元年新罗王金景徽遣其子义琮来谢恩兼宿卫二年还畨是年十二月新罗质子试光禄卿金允夫进状称入朝充质二十六年三蒙改授试官再当本国宣慰及册立等副使准往例皆蒙特授正官遂授武成王庙令三年新罗王金祐徴遗淄青节度使奴婢帝矜以逺人令却归本国新罗自武徳四年至会昌元年朝贡不绝张九龄集与新罗王金兴光敕知卿欲于浿江置戍既与渤海冲要又与禄山相望仍有逺图宜遵长策且渤海久已逋诛卿每嫉恶深用嘉之

五代
五代史新罗自唐髙祖时封金真(按新旧书俱作金真平当系此误)为乐浪郡王其后世常为君长同光元年国王金朴英遣使者来朝贡长兴四年权知国事金溥遣使来朴英溥世次立卒史皆失其纪自晋以后不复至

册府元龟后唐同光二年十一月国王金朴英遣仓部侍郎金铄录事参军金卿朝贡二年正月国王及本国泉州(按新唐书有全州无泉州当即一州而传写异也)节度使王逢规遣使朝贡六月遣使朝散大夫仓部侍郎赐紫金岳来朝授朝议大夫试卫尉少卿天成二年四月新罗国康州遣使林彦来朝贡对于中兴殿长兴三年四月权知本国金遣使执事侍郎金朏贡方物

五代会要天成二年二月新罗遣使张芬等来朝三月以新罗国权知康州事王逢规为怀化大将军新罗国前登州都督府长史张希岩新罗登州(旧讹金州据册府元龟改)知后官本国金州司马李彦谟并检校右散骑常侍又以张芬为检校工部尚书副使兵部郎中朴述洪兼御史中丞判官仓部员外郎李忠式兼御史清泰二年以入朝使朏为检校工部尚书副使司賔大卿李儒为将作少监

宋
诸蕃志新罗国与泉之海门对峙俗忌阴阳家子午之说故兴贩必先至四明而后再发(按宋时新罗为契丹所隔故由海道以至四明与阴阳家之说殊无干涉志葢为此说以文之耳)或曰泉之水势渐低故必经由四明有大族金氏朴氏其治法峻故少犯道不拾遗建隆二年遣使来贡兴国二年又贡中国使至必涓吉而后具礼

髙丽图经髙丽既并新罗东北稍广其西北与契丹接昔以辽为界后为所侵逼退保鸭渌以为险(按此与下通考所云皆北宋末髙丽之界也是时新罗北境属金其南境属髙丽故髙丽之东北稍广而退保鸭渌亦始于此时云)

通考髙丽以新罗为东州乐浪府号东京建炎二年募使绝域者浙东副总管杨应忱请身使三韩结鸡林以达燕云假刑部尚书往使髙丽髙丽不奉诏乃还

奉使行程录自咸州九十里至同州皆北行东望大山金人云此新罗山山内深逺无路可行深处与髙丽接界山下至所行路可三十里自同州百七十里至黄龙府东行(按辽之咸州金为咸平府同州金为铜山县俱在今铁岭开原之间东至威堡堡即吉林界南至奉天即唐时髙丽界开原即汉时夫余国界百济之旧国也通考谓新罗西北界出髙丽百济之间者应即指此其后皆并于渤海是时则属女真也)

辽
辽史太祖九年新罗遣使贡方物天赞四年复来贡天显元年以王郁等从征新罗有功优加赏赉太宗天显三年迁东丹民以实东平其民或亡入新罗女真圣宗开泰元年归州言居民本新罗所迁未习文字请设学以教之

辽史兵卫志属国可纪者五十九其二十一曰新罗

辽史地理志唐元和中渤海王大仁秀南定新罗开置郡县海州岩渊县东界新罗故平壤城在县西南又中京大定府设朝天馆以待新罗使

契丹国志太祖并吞诸部渤海王大諲撰深惮之与新罗结援新罗言语名物有似中国国王诵自契丹承天太后时入贡其后王诵为部下所杀立其弟询契丹以王诵进贡兴兵北讨十年方罢兵新罗依旧朝贡(按新罗王之名辽史不载圣宗本纪髙丽西京留守康肇弑其王诵立诵从兄询诏东征后髙丽复朝贡是诵与询皆髙丽王名此事亦系髙丽非新罗也圣宗用兵新罗本纪亦未载惟地理志有圣宗伐新罗还一语耳)契丹四至东南至新罗国以鸭渌江东八里黄土岭为界

元
元史髙丽传髙丽地东至新罗南至百济皆跨大海后辟地益广并古新罗百济髙句丽三国为一(按髙丽所并实止二国东南之地其西北诸境并未属髙丽也)

谨按新罗自魏时始见谓之斯卢亦曰新卢实一国也唐初兼百济髙丽二国之地龙朔元年始以其国为鸡林州都督府以新罗王金法敏兼大都督其后嗣王皆兼鸡林都督之号考新罗故地本与百济髙丽为邻通考云在百济东南其西北界出髙丽百济之间唐书唐会要言在百济东北以新唐书髙丽传考之髙丽东跨海距新罗南跨海距百济西北渡辽水接营州北接靺鞨则自今奉天辽阳南至凤凰城渡鸭渌江至今朝鲜之咸镜平安等道者髙丽也自今开元广宁锦义宁逺南至葢平复州宁海又东南跨海极朝鲜之全罗黄海忠清等道者百济也而新罗之境东南兼有今朝鲜庆尚江原二道西北直至今吉林乌拉又西近开元铁岭出髙丽百济之间故百济之东北东南皆相邻近髙丽介处其中通考所云亦在髙丽东南奉使行程录所云自咸州至同州(今开原铁岭界)东望大山即新罗界辽志所云海州(即今海城始属百济后为髙丽所分复入渤海又归于辽)东界新罗是也唐显庆乾封以后百济髙丽之地多入新罗东西增九百里南北增千余里幅员益广而唐人篇什往往以海外称者葢西北为渤海契丹所隔必浮海往来始达其南境故耳洎开元元和之际渤海愈盛鸭绿江以北皆为渤海所有辽志所谓渤海王大仁秀南定新罗开置郡邑是也后唐清泰末髙丽复起王建袭据新罗边邑建都松岳元史所谓在鸭渌江东千余里非平壤之旧者是也于是新罗所有仅海城以东及朝鲜数道非复唐时之境而自五代至辽传国依然不绝也至鸡林即吉林鸡与吉音既相符核诸地里亦合葢在龙朔时既兼二国与靺鞨渤海壤地相错设重镇于此而王自领之自后相沿世袭其号虽吉林故地旋归渤海而都督之号仍系新罗鸡林遂为新罗之通称辽宋以后为髙丽所并因举而属之髙丽若王云之撰鸡林志王熙王煦之封鸡林郡公亦皆沿其旧名耳诸史又云新罗始保沃沮考后汉书魏志通考俱有东沃沮南沃沮北沃沮之文无大君长邑落各自有帅而其地或在挹娄(另条见前)夫余之南或在挹娄之北或属元菟或属乐浪或属句骊东濵海而南接濊所载皆朝鲜句骊及汉乐浪诸郡事则沃沮者应即今之窝集

盛京边外东南北诸处在在有之新罗所保据毌丘俭传在肃慎(另条见前)界南千余里则当在吉林乌拉之南近长白山殆纳沁库鲁讷纳鲁诸窝集之地欤王本百济人金姓隋初已三十余世唐武徳至会昌又十八世五代以后史弗能详至其山林盘互法令修明道不拾遗人娴书射史称君子之国不虚也若休忍耽罗诸国并为新罗所并其遗迹皆在今朝鲜南界云
















钦定满洲源流考卷四
靺鞨
南北朝
北史靺鞨即古肃慎氏也所居多依山水渠帅曰大莫弗瞒咄(案满洲语谓长曰达称老翁曰萨克达玛法是大莫弗三字当系达玛法也瞒咄二字与满珠音相近)

括地志靺鞨古肃慎也在柬北万里已下东及北各抵大海

册府元龟靺鞨在髙丽之北其地在营州东二千里南与新罗相接地方二千里编戸十余万兵数万人北齐武成帝河清二年三年俱遣使朝贡后主天统元年至四年武平元年四年六年并遣使朝贡

后周书髙丽北邻靺鞨

隋
隋书靺鞨国在髙丽之北邑落各有君长不相总一凡有七部(详见前勿吉条)西北与契丹接每相攻掠后因其使来髙祖谓之曰我怜念契丹与尔无异宜各守土境岂不安乐何为辄相攻击使者谢髙祖因厚劳之炀帝初与髙丽战频败其众渠帅度地稽率其部来归拜右光禄大夫居之桞城及辽东之役度地稽率其徒以从每有战功十三年从帝幸江都寻令归柳城在途遇李宻之乱至髙阳复没于王须抜未归罗艺册府元龟开皇元年靺鞨遣使贡方物三年十一年十三年大业十一年并来贡突地稽者靺鞨之长也大业中与兄瞒咄率其部内属营州瞒咄卒代总其众拜辽西太守封夫余侯亲来江都属宇文化及之乱仍归柳城唐武徳二年通使焉

唐
旧唐书靺鞨葢肃慎之地后魏谓之勿吉在京师东北六千余里其国凡为数十部各有长帅而黒水靺鞨(按黒水即黒龙江详见前勿吉条)最处北方尤称劲健父子相承世为君长武徳初突地稽遣使朝贡以其部落置燕州仍以突地稽为总管刘黒闼之叛也突地稽率所部赴定州遣使诣太宗请授节度以战功封蓍国公(册府元龟作耆国公)又徙其部落于幽州之昌平城会髙开道引突厥来攻幽州突地稽率兵邀击大破之贞观初拜右卫将军赐姓李氏寻卒子谨行伟貎武力绝人麟徳中历迁营州都督其部落家僮数千人以财力雄邉累拜右领军大将军为积石道经略大使吐蕃论钦陵等率众十万人入冦湟中谨行兵士采樵素不设备忽闻贼至遂建旗伐鼔开门以待之吐蕃疑有伏兵竟不敢进上元三年又破吐蕃数万众于青海降玺书勉劳之累授右卫大将军封燕国公永淳元年卒赠幽州都督自后或其长自来或遣使朝贡每岁不绝其白山部素附于髙丽因收平壤之后部种多入中国汩咄安居骨室等部亦因髙丽破后并为渤海编戸惟黑水部全盛分为十六部开元十三年安东都薛泰请于黒水靺鞨内置黑水军续更以最大部落为黒水府(按渤海传作开元十四与与此小异)仍以其首领为都督诸部刺史属焉中国置长史就其部落监领之十六年其都督赐姓李氏名献诚授云麾将军兼黒水经略使仍以幽州都督为其押使自此朝贡不绝

旧唐书百济传永徽六年新罗王金春秋表百济与靺鞨攻其北界没三十余城

旧唐书髙丽传贞观十九年太宗次安市城髙丽北部耨萨髙延寿等率髙丽靺鞨之众十五万来援安市乾封九年分髙丽故地置都督府九又置安东都府以统之自是髙丽旧戸分投靺鞨

旧唐书铁勒传铁勒国东至靺鞨西至叶太宗征髙丽铁勒遣使请发兵助军髙丽莫离支潜令靺鞨以厚利不敢动

新唐书地理志靺鞨州三府三慎州(武徳初以涑沫乌素固部落置侨治良乡)夷賔州(乾符中以愁思岭部落置侨治良乡)黎州(载初元年析慎州置侨治良乡按原文作载初二年考本纪载初无二年今改)黑水州都督府渤海都督府安静都督府右初皆营州都督府李尽忠陷营州乃迁慎州于淄青之境夷賔州于徐州之境黎州于宋州之境神龙初乃使北还二年皆幽州都督府

通典古时肃慎后魏以后曰勿吉唐则曰靺鞈焉(按鞨字作鞈与诸史异)

册府元龟唐武徳五年靺鞨帅阿固郎来朝七年九年贞观三年并来朝贡五年黑水部独来自此每岁朝贡开元元年靺鞨王子来朝请就市交易入寺礼拜许之二年拂涅靺鞨首领失异越喜靺鞨首领乌施可铁利靺鞨首领闼许离等来朝迄开元天宝之世一岁或二三至十年拂涅部靺如价铁利部买取利来朝并授折冲越喜部茂利铁利部可娄计黑水部倪属利稽来朝并授中郎将十一年越喜部勃施计勿涅部朱施铁利部倪处梨来朝并授郎将十二年铁利部洖池来朝授将军越喜部努布利沸涅部鱼可并授郎将黒水首领屋作个授折冲越喜部复遣使破支来贺正旦十三年黑水部遣其将五郎子来贺正授将军鐡利大首领封阿利越喜部苾利施拂涅部薛利来朝黑水大首领乌素可授折冲诺个授果毅职纥授郎将十五年铁利部米象来朝授郎将失伊授果毅十八年黑水部遣使阿布科思(又作阿布思利)献方物倪属利稽等十人来朝授中郎将拂涅部兀异献马四十匹授左武卫折冲留宿卫二十四年越喜部首领聿弃计授折冲二十五年拂涅首领兀异授中郎将二十八年越喜部遣其臣野古利铁利部遣其臣绵度戸献方物二十九年越喜部遣乌舍利黑水部遣阿布利稽拂涅部遣那弃并来朝大历二年至十二年建中八年并遣使朝贡建中十九年虞娄越喜并来元和十年黑水部长十一人来(案册府元龟所载靺鞨人名以满洲语考之如谓好曰赛音谓能曰莽阿与失异音近工于甲者曰乌克绅莽阿与乌施可音近善骑射者曰摩琳莽阿与茂林音近谓努曰努伯哩与努布利音近羽毛丰满曰丰阿拉与封阿利音近聪明能事曰苏哷莽阿与薛利音近甚能曰诺凯莽阿与诺个音近称弓别曰密色与米象音近谓柔软曰乌延与兀异音近传译之讹尚有可订也)

册府元龟唐髙宗仪鳯中授髙藏为朝鲜郡王夫余隆为带方郡王并遣归辽东以辑髙丽百济余众髙藏既至谋叛唐与靺鞨相结召还流卭州其地没于新罗余众散投突厥及靺鞨夫余隆亦不敢归旧国土地尽没于靺鞨髙氏夫余氏君长遂绝上元二年刘仁轨破新罗之众于七重城又以靺鞨兵浮海而南略新罗之南境斩获甚众开元八年九月遣左骁卫郎将摄郎中张越使于靺鞨以将讨奚及契丹也开元十二年新罗王弟金忠信上表请攻靺鞨帝许之

太平寰宇记靺鞨在髙丽北古肃慎地隋初有使来献谓即勿吉也唐武徳三年部长突地稽遣使朝贡以其部置燕州拜为总管其后黒水部全盛分为十六部落黒水西北有思慕靺鞨正北东十日程有郡利靺鞨东北十日程有窟说靺鞨亦谓之屈设东南十日程有莫曳皆靺鞨今黑水靺靺界南至渤海国徳里府北至小海东至大海西至室韦南北二千里东西千里初太宗谓侍臣曰靺鞨逺来葢突厥降朕所致也其拂涅等部唐初至天宝末亦尝朝贡或随渤海国而来惟郡利莫曳皆二部未至

通考唐武徳五年靺鞨渠长阿固郎始来太宗贞观二年以其地为燕州帝伐髙丽其北部与髙丽合率众援安市城每战靺鞨常居前开元十年其帅倪属利稽来朝拜勃利州刺史于是置黒水府以部长为都督刺史讫帝世朝献者十五大历世凡七贞元一来元和中再初黑水西北又有思慕部益北又十日得郡利部东北行十日得窟说部稍东南行十日得莫曳皆部又有拂涅虞娄越喜铁利等部其地南距渤海北东际于海西抵室韦南北袤二千里东西千里其后渤海盛皆役属之

五代
五代史黑水靺鞨本号勿吉当后魏时见中国其国东至海南界髙丽西接突厥北邻室韦葢肃慎氏之地也同光二年黑水首领兀儿遣使者来其后常来朝贡自登州泛海出青州其部族世次史皆失其纪(按索伦语谓山曰乌呼与兀儿音同黒水部族至广而兀儿所部史失其纪以音译考之当与今索伦近也)

五代会要黑水靺鞨葢肃慎之地在京师东北六千余里东至于海西接突厥南界髙丽北邻室韦其国凡有十部各有统帅而黑水最处北方尤称劲健天成四年八月遣使骨至(按骨至当为郭济之讹满洲语曲指也)来贡方物以骨至为归徳司戈遣还长兴元年二月其首领兀儿复遣使朝贡二年五月青州奏黒水兀儿部至登州卖马

册府元龟后唐同光二年九月黑水国遣使朝贡三年黑水胡独鹿(按满洲语令急速曰呼都拉与胡独鹿音近)等遣使朝贡三年青州奏市到黑水马三十匹

辽
辽史太祖天显元年靺鞨来贡太宗会同元年靺鞨来贡

辽史兵卫志属国军有靺鞨部朝贡无常有事则遣使徴兵或下诏令专征助军多寡各从其便

辽史地理志唐载初元年(原本作载初二年葢沿唐志之误谨改)析慎州(原本慎讹镇今据唐地理志改)置黎州处靺鞨部落后为奚人所据辽为榆州

金
金史世纪靺鞨本号勿吉隋称靺鞨而七部并同唐初有黑水靺鞨粟末靺鞨其五部无闻粟末靺鞨后称渤海黒水靺鞨居肃慎地东濒海南接髙丽尝以兵十五万助髙丽拒唐太宗开元中置黑水府赐都督姓李氏名献诚领黑水经略使其后渤海盛强黑水役属之朝贡遂绝五代时契丹尽取渤海地而黑水附于契丹其在南者籍丹其在北者不在丹籍地有长白山黑龙江所谓白山黑水是也

元
元史地理志开元路古肃慎之地隋唐曰黑水靺鞨其后渤海盛役属之渤海为丹所攻黑水复有其地

谨按靺鞨后魏谓之勿吉其名始见于南北朝北史合为一传至隋唐则专为靺鞨传武徳以后遂无复勿吉之称其七部即勿吉之七部也迨后分部愈广至有数十最强者为粟末黑水粟末部大氏既兴改称渤海(另条详后)靺鞨自后魏以来邑落各有君长不相统一其与隋唐诸国使命相通者特其一部一邑即唐时都督刺史之授亦不过假借虚名以通互市往来之便实未有能统而一之者后或分属契丹犹然散处而黑水一部实在今萨哈连乌拉之境唐时即已独盛又自分为十六部至五代时改称女真兼靺鞨诸部而有之而完颜氏(另条详后)世君其地未尝一日属丹也其部族之可考者若思慕郡利窟说莫曳皆虞娄越喜铁利等皆是(案今黒龙江将军所属有锡呼穆苐河有库裕尔河与思慕窟说音相近当皆以水得名八旗姓谱中有裕噜氏当即虞娄之转音上溯挹娄亦相近也又满洲语谓全部之部曰约希谓队伍曰黙音谓理曰坚与越喜莫曵皆音亦近)中间渤海盛时亦有侵并至若越喜故地之为怀逺安逺二府领达越等十三州铁利故地之为铁利府领广汾府六州而辽地志载新兴县本越喜国地辽本纪铁骊国屡通贡使至天祚不绝是越喜入辽而铁利复自立国迄于金世犹存利与骊音同续通考乃云不知其所始非也虞娄当即挹娄之转音思慕等部亦当在今黒龙江左右至唐书言白山部分散入中国而辽志有长白山女真三十部称号虽殊山川可考金源盛而诸部始归于一焉尔













钦定满洲源流考卷五
渤海
唐
旧唐书渤海靺鞨大祚荣者始居营州万岁通天年丹李尽荣叛祚荣与靺鞨乞四比羽各东奔保阻以自固尽荣既死则天命右玉钤卫大将军李楷固率兵讨其余党先破乞四比羽又度天门岭以迫祚荣祚荣合髙丽靺鞨之众以拒楷固王师大败楷固脱身还属契丹及奚尽降突厥道路阻绝则天不能讨祚荣遂率其众东保桂娄(新唐书作挹娄)之故地据东牟山筑城以居之祚荣骁勇善用兵靺鞨之众及髙丽余烬稍稍归之圣历中自立为振(通考作震)国王遣使通于突厥其地在营州东二千里南与新罗相接东北至黒水靺鞨地方二千里编戸十余万胜兵数万人中宗即位遣侍御史张行岌往招之祚荣遣子入侍将加册立会丹与突厥连岁入边使命不达先天二年遣将崔往册拜祚荣为左骁卫员外大将军渤海郡王仍以其所统为忽汗州加授忽汗州都督开元七年祚荣卒册立其嫡子桂娄郡王大武艺十四年黑水靺鞨遣使来朝诏以其地为黑水州置长史武艺谓其属曰黒水途经我境今始与唐家相通旧请突厥吐屯皆即知同去今不计会即请汉官必是与唐家通谋叛背攻我也遣母弟大门艺及其舅任雅(新唐书通考皆作任雅相)发兵以击黑水门艺曾充质子至京师开元初还国至是谓武艺曰黑水请唐家官吏即欲击之是背唐也昔髙丽全盛时强兵三十余万唐兵一临扫地俱尽今日渤海之众数倍少于髙丽事必不可武艺不从门艺兵至境又上书固谏武艺怒遣从兄大壹夏代统兵征门艺欲杀之门艺遂弃其众间道来奔诏授左骁卫将军武艺上表极言门艺罪状请杀之上宻遣门艺往安西报武艺云门艺逺来归投义不可杀今流向岭南乃留其使马文轨葱勿雅别遣使报之俄有泄其事者武艺又上书云大国示人以信岂有欺诳之理今闻门艺不向岭南请依前杀却帝遣门艺暂向岭南以报之二十年武艺遣其将张文休率海贼攻登州诏门艺往幽州徴兵以讨之仍令太仆员外卿金思兰发新罗兵以攻其南境属寒冻雪深丈余兵士死者过半无功而还武艺怀怨不已宻遣使至东都假刺客刺门艺于天津桥南门艺格之不死诏捕获其贼尽杀之二十五年武艺卒子钦茂嗣立

新唐书渤海本粟末靺鞨姓大氏髙丽灭率众保挹娄之东牟山地直营州东二千里南北新罗以泥河为境东穷海西丹筑城郭以居万岁通天中有舍利乞乞仲象者与乞四比羽东度辽水保太白山之东北武后封乞四比羽为许国公乞乞仲象为震国公不受命李楷固击杀比羽是时仲象已死其子祚荣败楷固兵乃自号震国王地方五千里尽得夫余沃沮弁韩朝鲜海北诸国先天中拜为左骁卫大将军渤海郡王自是始去靺鞨号专称渤海祚荣卒其国谥为髙王子武艺立斥大土宇东北诸国畏臣之改年曰仁安卒谥武王子钦茂立改年大兴天宝末钦茂徙上京直旧国三百里忽汗河之东卒谥文王子宏临早卒族弟元义立一岁国人杀之推宏临子华玙为王复还上京改年中兴卒谥成王钦茂少子嵩邻(旧唐书作璘)立改年正历谥康王子元瑜立改年永徳谥定王弟言义立改年朱雀谥僖王弟明忠立改年太始立一岁卒谥简王从父仁秀立改年建兴其四世祖野勃(案野勃当为伊伯之转音满洲语令进也)祚荣弟也仁秀颇能讨伐海北诸部开大境宇有功卒谥宣王子新徳早卒孙彛震立改年咸和卒弟晃立晃卒元锡立初其王数遣诸生诣京师太学习识古今制度至是遂为海东盛国地有五京十五府六十二州以肃慎故地为上京曰龙泉府领龙湖渤三州其南为中京曰显徳府领卢显铁汤荣兴六州濊故地为东京曰龙原府亦曰栅城府领庆盐穆贺四州沃沮故地为南京曰南海府领沃晴椒三州髙丽故地为西京曰鸭渌府领神桓丰正四州曰长领府(案辽史作长岭古字相通考今吉林乌拉城西南五百里有山名长岭子满洲语谓之郭勒敏珠敦南接纳鲁窝集北接库勒讷窝集自长白山南一岭环绕至此遂绵亘不绝为众水分流之地渤海府名当取诸此)领瑕河二州夫余故地为夫余府常屯劲兵扞契丹领扶仙二州鄚颉府领鄚髙二州挹娄故地为定理府领定潘(辽志作沈当系此误)二州安边府领安琼二州率賔故地为率賔府领华益建三州拂涅故地为东平府领伊陀(通考作沱)黑比五州铁利故地为铁利府领广汾蒲海义归六州越喜故领为怀逺府领达越怀纪富美福邪芝九州安逺府领宁郿慕常四州又郢铜涑三州为独奏州涑州以其地涑沫江葢所谓粟末水也幽州节度府与相聘问自营平距京师葢八千里而逺后朝贡至否史家失传府州并详后疆域门(考册府元龟渤海朝贡在唐时至会昌间止今详于后)

册府元龟唐玄宗先天二年二月封靺鞨大祚荣为渤海郡王祚荣圣历中自立为振国王在营州东二千里兵数万人至是遣郎将崔往册命祚荣左骁卫员外大将军渤海郡王仍以其所统为忽汗州都督自是每岁遣使朝贡开元七年祚荣卒遣使吊祭立其嫡子桂娄郡王大武艺袭为左骁卫大将军渤海郡王忽汗州都督八年六月册武艺嫡男大都利行为桂娄郡王二十年武艺卒其子大钦茂嗣立二十一年渤海靺鞨越海来侵登莱杀刺史韦俊诏新罗王金兴光发兵伐之贞元十一年二月令内常侍殷志瞻往渤海册大嵩璘为郡王嵩璘钦茂之子也十四年三月加大嵩璘银青光禄大夫简校司空册为渤海国王依前忽汗州都督嵩璘父钦茂以开元间袭郡王都督左金吾大将军天宝中累加特达太子詹事賔客宝应元年进封国王大历中又累拜司空太尉及嵩璘嗣位时但授其郡王将军嵩璘遣使叙理更加册命焉贞元二十一年复加金紫光禄大夫简校司徒元和元年加简校太尉四年嵩璘卒册男元瑜为银青光禄大夫简校秘书监充忽汗州都督渤海国王八年元瑜卒以其长弟权知国务言义袭十三年以知渤海国务大仁秀为国王十五年加仁秀金紫光禄大夫简校司空太和五年以权知国务大彛震袭为国王

册府元龟唐开元九年渤海大首领来朝十年遣其大臣味勃计来朝授大将军十二年遣其臣贺祚庆来贺正旦十三年遣首领乌借支来贺正首领谒徳来朝授果毅王弟大昌勃价来朝授左威卫将军留宿卫十四年渤海王子大都利行(原文作渤海王大都利考之史传渤海王实未尝来朝惟开元八年封王子大都利行为桂娄郡王葢渤海之支郡下文亦称宿卫王子大都利行卒此处系脱二字谨增)来朝授左武卫大将军留宿卫王子义信来朝十五年大昌勃价还国封襄平县开国男王弟大宝方来朝十六年宿卫王子大都利行卒赠特进令有司归国首领烟夫须来朝授折冲十七年献鹰及鲻鱼王弟大胡雅来朝授游击将军留宿卫王弟大琳来朝授中郎将留宿卫十八年王弟大郎雅来朝贺正大首领使知献马三十匹乌那达初(案乌氏为渤海大姓那达初以满洲语考之当为纳丹珠之转音也)来献海豹皮五貂皮五玛瑙杯一马三十匹十九年国王遣大姓取珍等百二十人来朝二十三年王弟蕃来朝(册府元龟褒异门作二十四年并载授蕃太子舍人)二十五年首领木智公伯计等来献鹰鹘二十六年献豹皮千张乾文鱼百口二十七年王弟大朂进来朝宴于内殿授左武卫大将军留宿卫十月使其臣受福子(一作优福子)来谢二十九年遣失阿利来朝天宝二年王弟蕃来朝留宿卫自天宝迄大历一岁皆二三至建中元年三年并来朝贞元七年以贺正使大常靖为卫尉卿王子大贞干来宿卫十年以来朝王子大清允为右卫将军十四年以王侄大能信为中郎将元和元年二年四年并遣使二年进奉端午使杨光信逃归榆闗吏执以至五年遣其臣髙才南及其子大延真来朝七年御麟徳殿宴使臣赐官告三十五通衣各一袭八年遣辛文徳等九十七人九年遣髙礼进等三十七人大孝真等五十九人来朝十年赐使者茒贞寿大吕庆等告遣王子大庭俊等一百一人来朝十一年授使人髙宿满等官十二年十三年十五年长庆二年四年宝历元年二年太和元年三年五年并遣使朝贡六年遣王子大明俊来朝七年遣同中书右平章事髙赏英谢册命开成元年遣王子大明俊来朝淄青节度使奏渤海将到熟铜请不禁断四年遣王子大延广来朝会昌六年遣使来朝

五代
五代史渤海本号靺鞨唐髙宗灭髙丽徙其人散处中国置安东都于平壤以统之武契丹攻北边髙丽别种大乞乞仲象与靺鞨长乞四比羽走辽东分至髙丽故地武后遣将击杀乞比羽而乞乞仲象亦病卒仲象子祚荣

立因并有比羽之众其众四十万人据挹娄臣于唐中宗时以为忽汗州都督封渤海郡王其后世遂号渤海其贵族姓大氏开平元年国王大諲撰遣使者来讫显徳常来朝贡国土物产与髙丽同諲撰世次立卒史失其纪

五代史契丹附录契丹欲攻中国患渤海等在其后欲击渤海惧中国乘其虚乃遣使聘唐以通好明宋遣供奉官姚坤至西楼丹主方东攻渤海坤追至慎州见之丹主曰昨闻中国乱欲以甲马五万往助我儿而渤海未除志愿不遂因攻渤海取夫余一城以为东丹国(通考与此同)

旧五代史出榆闗行砂碛中七八日至锦州又五六日过海北州又行十余日渡辽水至渤海国铁州又行七八日至南海府天成元年十一月青州霍彦威奏得登州状申契丹先发诸部攻逼渤海自契丹主卒虽已抽退尚留兵马在夫余城今渤海王弟部领兵士攻围夫余城契丹

通鉴同光二年契丹击渤海之辽东无功而还天成元年复击渤海七月拔夫余城

宋史渤海并有夫余肃慎等十余国历唐梁后唐朝贡不绝后唐天成初为契丹攻夫余城下之改夫余为东丹府命其子托云(旧作突欲)留兵镇之契丹主卒渤海王复攻夫余不能克历长兴清泰遣使朝贡周显徳初其豪崔乌斯等三十人来归其后隔绝不复通(宋要与此同案乌斯当为乌苏之讹古语水也)

册府元龟梁开平元年五月渤海王子大昭顺贡海东物产三年三月渤海王大諲撰遣其相大诚谔朝贡进人口及貂皮熊皮等乾化元年遣使来贺二年五月遣王子大光赞进方物后唐同光二年正月遣王子大禹谟五月遣其侄元让并来朝贡三年使臣裴璆贡人参松子昆布黄明细布貂鼠被一褥六髪靴革奴子二拜右赞善大夫天成元年四月遣使大陈林等百十六人进儿口女口三及人参昆布白附子虎皮等七月使人大昭佐等六人朝贡十一月青州奏契丹先发诸部攻渤海自契丹主卒虽已抽退尚留兵夫余城今渤海王弟部领兵士攻围夫余四年渤海遣使髙正词贡方物长兴元年正月青州奏差人押渤海王宪一行归本国被黑水剽劫今得黑水兀儿状及将印纸一张进呈二年使人文成角来朝贡三年正月遣使来朝应顺二年十一月遣使列周义入贡(案后唐愍帝应顺改元止三月即为潞王清泰元年考五代史载清泰二年渤海遣使者来是应顺当系清泰之误)

通考后唐同光二年渤海王遣侄学堂亲卫大元让(原本避宋濮王允让讳改让为谦今据册府元龟改)来朝授(原本脱三字今据册府元龟改)试国子监丞三年及天成元年俱遣使入贡先是契丹太祖兵力雄盛东北诸国多臣属之以渤海土地相接常有吞并之意是岁率诸部攻渤海夫余城下之改夫余城为东丹府命其子托云镇之未几按巴坚(旧作阿保机今改)死命其弟率兵攻夫余城不克而还四年及长兴二年三年四年清泰二年三年俱遣使贡方物周显徳元年渤海国乌思罗等三十人归化其后隔绝不通

宋
宋史太平兴国四年太宗平晋阳移兵幽州渤海首领大鸾河率小校李勋等十六人部族三百骑来归以鸾河为渤海都指挥使六年赐乌舍城浮渝府渤海琰府王诏令助攻契丹九年春宴大明殿召鸾河慰抚乆之谓殿前都校刘延翰曰俟髙秋戒当与骏马数十匹令出郊逰猎以遂其性因以缗钱十万并酒赐之(案渤海无浮渝府当即夫余府音近而讹)宋会要太平兴国六年赐渤海乌舍城清渝府(宋史作浮渝府)渤海琰府王诏曰闻尔国爰从前代本是大藩近年以来颇为契丹所制宜尽率部族来应王师朔漠之外悉以相与渤海大国近来服役于契丹至是将发师大举故先告谕俾为应也淳化二年以渤海不通朝贡令女真发兵攻之凡斩一级给绢五匹徽宗政和八年五月臣僚言登州与渤海相望熙宁中巡检每季下北海驼基岛驻札以驼基石为界自北朝通好不曾根理深虑渤海相近作过则驼基塞孤立乞以末岛呜呼岛为界并钦岛添置卓望兵令戍守往来巡逻诏令指画闻奏不得希功生事通考定安国宋开宝三年遣使入朝太平兴国中诏其国张掎角之势同伐契丹六年冬遣使上表云定安国王乌元明言臣本髙丽旧壤渤海遗黎保据方隅渉历星纪顷岁契丹入侵境土攻破城寨俘掠人民臣祖考守节不降与众避地仅存生聚以迄于今而又夫余府昨背契丹并归本国灾祸将至无大于斯所宜率兵助讨必欲报敌其末题云元兴六年十月日上答以诏书令其恊力同伐契丹端拱二年其王子献马及雕羽鸣镝淳化二年王子大元上表后不复至(按乌氏为渤海着姓详表中所叙当系渤海旧臣保守方隅不肯降辽者髙丽旧壤在渤海为鸭渌府夫余复归事辽史未载)

宋薛映记渡潢水石桥旁有饶州唐于契丹尝置饶乐今渤海人居之

辽
辽史本纪太祖神册二年渤海遣使来贡四年修辽阳故城以渤海戸实之天赞三年渤海杀辽州刺史张秀实而掠其民四年十二月亲征大諲撰丁巳次商岭夜围夫余府天显元年正月庚申拔之丙寅命特哩衮(旧作惕隠今改)阿敦(旧作安端今改)前北府宰相萧阿固齐(旧作阿古只今改)等将万骑为先锋遇諲撰老相兵破之是夜大元帅耀库济(旧作尧骨今改)南府宰相苏北院额尔奇木(旧作夷离堇今改)萨纳齐(旧作斜涅赤今改)南院额尔奇木迪里(旧作迭里今改)围忽汗城辛未諲撰率僚属三百余人出降上优礼而释之甲戍诏谕渤海郡县丙子遣近侍康末怛等十三人入城索兵器为逻卒所害諲撰复叛攻其城破之驾幸城中諲撰请罪马前诏以兵卫諲撰及族属出帝还军中二月安边鄚颉南海定理等府泊诸道节度刺史来朝慰劳遣之甲午复幸忽汗城改城名天福改渤海国为东丹册皇太子贝为人皇王以主之以皇弟塔喇(旧作迭剌今改)为左大相渤海老相为右大相渤海司徒大素贤为左次相耶律伊济(旧作羽之今改)为右次相赦其国内三月遣额尔奇木康黙记等攻长岭(唐书通考俱作领)府己巳安边鄚颉定理三府叛遣阿敦讨平之乙酉以大諲撰举族行五月南海定理二府复叛大元帅耀库济讨之七月铁州刺史卫钧反耀库济攻拔之八月康黙记等攻下长岭府耀库济讨平诸州太宗天显三年迁东丹(即夫余城)民以实东平其人或亡入新罗女真五年以渤海户赐皇弟拉呼(旧作李胡今改)圣宗统和四年涿州之役渤海小校贯海等叛入于宋十四年渤海雅必(旧作燕颇今改)等侵铁骊遣奚王和硕努等讨之不克削和硕努官二十一年四月渤海部遣使来贡圣宗开泰八年置东京渤海承奉官都知押班迁宁州渤海户于辽土二河之间太平八年以渤海宰相罗汉权东京统军使九年八月东京实里(旧作舍利今改)军详衮(旧作详穏今改)大延琳囚留守驸马萧孝克及南阳公主杀户部使韩绍勲等即位号其国为兴辽年为天庆延琳先与副留守王道平谋道平夜逾城与延琳所遣召黄龙府黄翩者俱至行在告变上即徴兵进讨时萧丕勒迪(旧作匹敌今改)治近延琳先率兵据其要害绝其西渡之计渤海太保夏行美先戌保州延琳宻驰书使图统帅耶律布尔古行美反以实告布尔古遂杀渤海兵八百人而断其东路延琳知黄龙保州皆不附遂分兵西取沈州节度副使张杰声言欲降故不急攻及知其诈而已有备攻之不克而还时南北女真皆从延琳及诸道兵皆至延林婴城固守命燕王萧孝穆等攻之十月八月延琳渤海旧作蒲古今改平诏渤海旧族有勲劳材力者叙用余分居来隰迁闰等州天祚帝天庆五年二月饶州渤海古裕(旧作古欲今改)等自称大王以萧色佛呼(旧作谢佛留今改)等讨之为古裕所败以南面副部署萧图斯哈(旧作陶苏斡今改)为都统赴之五月及古裕战败绩丙辰获古裕等六人正月朔东京禆将渤海髙永昌称隆基元年闰月贵徳州守将耶律伊都(旧作余睹今改)以广州渤海附永昌二月张嘉努诱饶州渤海攻陷髙州三月饶州平五月金军破东京擒髙永昌七月春州渤海叛寻降

续通考辽太祖尝亲征渤海大諲撰拔夫余府诛其守将遂围忽汗攻破其城诏以兵卫諲撰及族属以出改渤海为东丹忽汗城为天福册皇子贝为人皇王以居之卫送大諲撰于皇都西城名諲撰曰乌尔古(旧作乌鲁古今改)妻曰阿勒扎(旧作阿里只今改)改夫余府为黄龙府世为辽重镇

辽史营卫志太祖宏义宫以心腹之卫置益以渤海戸永兴宫以太祖平渤海俘户等置敦睦宫以渤海建沈岩三州戸置

辽史兵卫志天显元年灭渤国国地方五千里兵数十万五京十五府六十二州尽有其众契丹益大辽国兵制诏诸道徴兵惟南北奚王东京渤海兵马虽奉诏未敢发兵必以闻上遣大将持金鱼符合然后行辽东为渤海故国太祖以其地建南京辽阳府统县六辖军府州城二十六有丁四万一千四

辽史地理志太祖东并渤海得城邑之居百有三东京道辽阳府本朝鲜之地后为渤海大氏所有并吞海北地方五千里兵数十万

金
金史粟末靺鞨始附髙丽姓大氏李勣破髙丽粟末靺鞨保东牟山后为渤海称王传十余世有五京十五府六十二州太祖二年执宁江州渤海大嘉努次扎锡(旧作札只今改)水遇渤海军攻我左翼七穆昆(旧作谋克今改)众少却敌兵直犯中军太祖射耶律色锡(旧作谢十今改)死敌大奔十月召渤海梁福乌达(旧作斡答剌今改)使伪亡去乃招谕其乡人曰女真渤海本同一家我兴师伐罪不滥及无辜也收国二年诏渤海诸部官民已降或为军所俘获逃遁而还者勿以为罪其酋长仍官之且使从宜居处太宗天会四年命贝勒(旧作孛堇今改)大以所领渤海军八明安(旧作猛安今改)为万戸

松漠纪闻渤海国去燕京及女真所都皆千五百里以石垒城脚东并海其王以大为姓右姓曰髙张杨窦乌李不过数种部曲奴婢无姓皆从其主男子多智谋骁勇他出国右至有三人渤海当一虎之语契丹太祖灭其王大諲撰徙其名帐千余户于燕给以田畴蠲其赋入往来贸易闗市皆不征有战则用为前驱天祚之乱聚族立姓大者于旧国为王金人讨之军未至其贵族髙氏弃家来降言其虚实城遂契丹所迁民益蕃至五千余戸胜兵可三万金人虑其难制频年转戍山东每徙不过数百家至辛酉岁尽驱以行其居渤海故地者仍契丹旧为东京置留守有苏扶等州苏与中国青州登州相直契丹东丹王封于此处苏乘筏浮海归后唐

辽东行部志沈州在唐时尝为髙丽侵据唐季不能勤逺为大氏所有传国十余世当五代时契丹与渤海血战数十年竟灭其国于是辽东之地尽入于辽

谨案渤海处黑水靺鞨之南实靺鞨之粟末部也南并百济北兼黑水幅员五千里在东方最为大国大氏自唐则天时建国迄于后唐历二百余年官府制度灿然大备其世次传受及使命往来史皆详述惟是辽纪称天显元年太祖破忽汗城获王大諲撰遂并其地改渤海为东丹国而诸书皆云取夫余一城以封托云太祖既崩渤海王复攻夫余不能克似諲撰尚在而宋太宗时有赐渤海琰府王之诏徽宗时登州有置戍巡防渤海之奏似其国至北宗末犹存考之薛史及册府元龟諲撰既俘统兵攻夫余城者为王之弟即辽纪所载渤海诸州为辽攻得者惟忽汗城及西南二京南京止南海一府

西京未得者尚有东平安逺等六府其东北之境并未属辽即长岭南海鄚颉定理诸府亦屡平屡叛圣宗十四年纪云渤海侵鐡骊遣奚王讨之不能克二十一年纪云渤海来贡是忽汗破后壤地与辽相接者虽已入辽而国人收合余部别自立王故五代史宋史宋会要通鉴通考皆谓止取夫余一城也册府元龟又有后

唐遣人送渤海王宪归国之文宪必王之子弟留中国者长兴清泰间使命往来则仍世君其国可知苐为辽所隔石晋又臣辽遂不复至耳至五京十五府六十二州之名详见新唐书而州止六十考辽志东京道有崇集麓三州皆渤海置而唐书止载益州葢本髙丽之葢牟城在今葢平境益州为率賔故地实系二州则渤海州名固不止六十有二矣辽史又云唐元和时渤海王大仁秀南定新罗北略诸部开置郡邑其见于志者若龙河会农吉理杉卢沸流铁利安定铜山安宁诸郡若银州之改为富州葢州之改为辰州皆唐书所未及也王都忽汗城因河得名以地理及音译考之当即今呼尔哈河河源出吉林乌拉界会毕尔腾湖东流经故会宁城北又九十余里绕宁古塔城南北流七百里入混同江唐书云渤海上京在忽汗河之东为肃慎故地新唐志云自安东都府经葢牟城又经渤海长岭府千五百里至渤海王城城临忽汗海其西南三十里有古肃慎城又曰自神州陆行四百里至显州又正北如东四百里至渤海王城明一统志亦言金灭辽设都于渤海上京是忽汗城实与古肃慎城金会宁城相近俱在今宁古塔境其北即黑水境辽史以辽阳当之失之逺矣其余府州多在今吉林乌拉宁古塔及朝鲜界(并详后疆域门)辽既未能全并渤海以所俘获散置他处多取渤海州邑之名以名之亦犹黔潭严广苏润松江诸州之在辽耳又若大延琳之志恢宗国乌元明之守节不降割据频兴迄于天祚之世金太祖以本属一家遣人招谕松漠纪闻谓智谋骁勇出他国右至有三人渤海当一虎之语不信然哉




钦定满洲源流考卷六
完颜
五代
金史世纪金之先出靺鞨(另条见前)氏古肃慎(另条见前)地也五代时附属于契丹在南者籍契丹曰熟女真在北者不在契丹籍号生女真(按满洲语称国初所属曰佛满珠谓旧满洲也新附编入旗分者曰伊彻满珠谓新满洲也此所云生熟盖即新旧之意)生女真地有混同江长白山所谓白山黒水也金之始祖讳哈富(旧作函普)初从髙丽来(按通考及大金国志皆云本自新罗来姓完颜氏考新罗与髙丽旧地相错辽金史中往往二国互称不为分别以史传按之新罗王金姓相传数十世则金之自新罗来无疑建国之名亦应取此金史地理志乃云以国有金水源为名史家附之词未足凭耳)居完颜部布尔噶(满洲语丛柳也旧作仆今改正)水之涯生二男长曰乌噜(旧作乌鲁)次曰斡鲁遂为完颜部人至献祖徙居海古勒(蒙古语行军殿后也旧作海古今改正)水耕垦树艺始筑室有栋宇之制自此遂定居于阿勒楚喀水之侧矣(按金史云国言金曰安出虎以安出虎水源于此故名金源考满洲语称金曰爱新与安出虎音不相渉大金国志亦祗言国产金及有金水源其以安出虎为金葢作史者强加附犹黑水掬之黑鸭渌江色若鸭头之论耳金自始祖四迁至此后为上京故地实与今阿勒楚喀拉林河源相近详见下疆域门)六世至景祖稍役属诸部修弓矢偹器械前后愿附者众鄂敏(旧作斡泯)水富察(旧作蒲察)部特克新特布(旧作泰神忒保)水完颜部图们(旧作统门按图们江在今宁古塔城南六百里源出长白山)水完特赫(旧作温迪痕)部舎音(旧作神隠)水完颜部(按此二完颜部盖族姓之散居者)皆相继来附

大金国志金国本名珠里真(谨按本朝旧称满珠所属曰珠申与珠里真音相近但有缓急之异寔皆肃慎之转音也)后讹为女真或曰虑真肃慎氏之后渤海(另条见前)之别族也唐贞观中靺鞨来中国始闻女真之名(按通考云五代时始称女真据此则唐时已有是称矣)世居混同江之东长白山下南邻髙丽北接室韦西界渤海东濒海三国志所谓挹娄(另条见前)元魏所谓勿吉(另条见前)唐所谓黑水靺鞨者今其地也其属分六部有黑水契丹目为混同江(按混同即松阿哩江虽下流与黒龙江会实系二水此合为一亦误)居江之南者谓之熟女真以其属契丹也江之北为生女真亦有受宣命号太师者契丹自賔州混同江北八十里建寨以守之契丹恐女真为患诱豪右数千家处之辽阳之南使不得与本国往来谓之哈斯罕(满洲语藩篱也志云不得与本国往来寔有防闲之义旧作合苏款又作曷苏馆今改正)东北分界入山谷至涑沬江(按涑沬即混同而志并称盖误以混同为黒龙江也)中间所居之女真隶咸州兵马司谓之辉发(旧作回霸亦作回案咸州在今威逺英峨门之间东北至松阿哩江约六七百里今有辉发河国初尼玛察部人旺吉努于河邉筑城以居因号辉发国盖犹沿其称也)极逺而野居者谓之黄头女真又居涑沬江之北宁江州之东地方千余里户十余万族帐散居山谷无国名自推豪杰为长小者千户大者数千户葢七十二部落之一也或云金祖本新罗人号完颜氏传至太祖以其国产金及有金水源故称(大金按志但言有金水源未尝以安出虎为金考金源之称始于辽中京有金源县以地有金甸为名金元并因之在今喀喇沁右翼地则金源之称固与安出虎无渉且金本纪载太祖建国之诏曰賔铁虽坚终亦变壊惟金不变于是国号大金是并未尝因水取名矣)

通考女真盖古肃慎氏五代时始称女真后避契丹主宗真讳更为女直俗讹为女质按巴坚(旧作阿保机)吞北方三十六国此其一也

辽
通考按巴坚迁女真豪右数千家于辽阳南而着籍焉谓之哈斯罕哈斯罕者熟女真也咸州兵马司者谓之辉发辉发者非熟女真亦非生女真也自涑沫江之北宁江之东地方千余里户十余万无大君长亦无国名小者千户大者数千则谓之生女真宋建隆后屡遣使来淳化时契丹伐女真女真众才万人而弓矢精劲又为灰城以水淋之为坚冰不可上距城三百里燔其积聚设伏于山林间契丹既不能攻城野无所取遂引骑去大为山林之兵掩袭杀戮大中祥符三年契丹征髙丽道由女真女真复与髙丽合兵拒之契丹大败而还自天圣后属契丹世袭节度使兄弟相传其帅本新罗(另条见前)人号完颜氏女真服其练事以首领推之自哈富(解见前此又作龛福今并改按此所载诸名与金史异同者颇多今俱从金史改正仍注原文于下后同)以下班班可纪哈富生乌噜(旧作讹鲁)乌噜生雅哈(旧作洋海)雅哈生苏赫(旧作随阔)苏赫生实鲁寔鲁生呼兰(旧作胡来)呼兰三子伯曰和勒博(旧作核里颇)叔曰富勒苏(旧作蒲剌束)季曰伊克(旧作杨割)伊克聚族帐最多谓之伊克太师能用其人遂称强诸部赋敛调发刻箭为号事急者三刻之粟粥燔肉为食上下无异品和勒博四子长曰乌鲁斯(旧作吴喇束)次太祖次太宗次曰赛音(旧作撒也)永昌八年秋太祖尽得辽东长春两路始称皇帝建元天辅改国号大金

契丹国志女真国乃肃慎故区也地方数千里户口万余无大君长立首领分主部落地饶山林契丹于长春路置东北统军司黄龙府置兵马都部署司咸州置详兖(旧作详穏)司分隶之黄头女真皆山居号哈斯(案此又合二部为一盖契丹志为叶隆礼所撰传闻之词未得其真也)其人勇鸷契丹每出战皆被以重札令前驱

契丹国志东南五节度熟女真部族共一万余户皆处山林尤精弋猎其地南北七百余里东西四百里西北至东京五百余里又次东南至熟女真国其地东西八百余里南北千余里居民皆处山林耕养屋宇与五节度同无首领统辖至东京二百余里东北至生女真国居民屋宇耕凿言语衣装与熟女真并同精于骑射前后屡与契丹为患契丹亦设防偹南北二千余里沿邉创筑城堡屯守其南界西南至东京六百里

辽史营卫志阿延(满洲语尊大也旧作奥衍今改)女真部圣宗以女真户置隶北府节度使属西北路招讨使司戍镇州境自北至河西部皆俘获诸国之民初诸宫户口蕃息置部讫于五国皆有节度使伊徳(旧作语有力也旧作乙典今改)女真部圣宗以女真户置南府居髙州北国外十部有长白山部辽史兵卫志伊徳女真部西南路招讨司又有东北路女真兵马司又髙州属国军有北女真南京女真女真哈斯罕辉发

金
金史本纪收国元年正月壬申朔群臣奉上尊号是日即皇帝位上曰辽以賔铁为号取其坚也賔铁虽坚终亦变壊惟金不变不壊金之色白完颜部色尚白于是国号大金改元收国(案金开国以后具详金史兹不复载)

大金国志女真靺鞨之后也其国在元魏齐周之时称勿吉至隋称靺鞨地直长安东北六千里东濒海分为数十部有黑水白山等名后为奚契丹所攻部族分散其居混同江之上者初名女真乃黑水旧部

大金国志女真在契丹东北隅地饶山林国初之时族帐散居山谷地千余里无城郭居止自后并辽得大辽全盛之地深入中原举大江以北皆有之疆宇始广矣

元
元史地理志开元路古肃慎之地隋唐曰黑水靺鞨后属渤海渤海寖弱黑水复有其地即金祖之部落也元初立开元南京二万户府又设军民万户府五分领混同江南北之地(并见后疆域门)其居民皆硕逹勒逹(旧作水逹逹今改正)女真之人各仍旧俗以射猎为业设官牧民随俗而治

谨按金始祖本从新罗来号完颜氏所部称完颜部新罗王金姓则金之逺派出于新罗所居有白山黑水南北之境二千里而遥固与本朝肇兴之地轮广相同大金国志言金国本名珠里真与

本朝旧称所属曰珠申相近实即肃慎之转音也五代以后尽得靺鞨旧部于是女真之名始著考之辽史有系籍不系籍之分系籍者惟迁居辽阳之南数千家所谓哈斯罕大王不系籍者亦间有节度太师之号所谓长白山太师辉发部太师是也金景祖亦曾受辽太师之称而终不肯受印系籍辽人于邉境南北距千二百里筑城置戍葢其震慑兵威者至矣自始祖八世十帝遂至太祖应运造邦灭辽臣宋迹其初起众未满千洵由山川钟毓骑射精娴故能所向无前光启方夏也奇功伟绩具详金史兹录其开国时旧部分合之由而完颜氏之籍八旗者具载姓氏通谱至若上京及呼尔哈海兰诸路建置之详则别载于后疆域门云

建州
唐
新唐书渤海传率賔故地为率賔府领华益建三州(按建州之名始见于此考率賔故地在今吉林乌拉境辽地理志云康州世宗迁率賔人户置所属有率賔县志云本渤海率賔府地考辽康州及率賔县俱属显州为渤海显徳府地在今广宁境当亦迁率賔人户所置非故府地盖辽志固别有率賔府在涑州定理之间也又鸭渌江本名益州江则益州亦去长白不逺渤海建州固与国初所统之地相近矣)

辽
辽史营卫志孝文皇太弟敦睦宫以渤海(另条见前)建沈岩三州户置属州三建沈岩(按此为建州移于西北之始志云以三州户置明非渤海建州之旧率賔故地在辽为东京此属中京辽史所谓在灵河之南者是也)

辽史地理志中京道兴中府本号霸州彰武军节度制置建霸宜锦白川等五州建州保静军节度使唐武徳中置昌乐县太祖完葺故垒置州(按此云置不言仍渤海之旧其非率賔故地明矣)汉乾祐元年石晋太后诣世宗求于汉城侧耕垦自赡许于建州南四十里给地五十顷州在灵河之南(按灵河以元一统志考之当即凌河)屡遭水害圣宗迁于河北唐崇州故地初属武宁军隶永兴宫后属敦睦宫统县二永霸永康(按此则建州再移于辽圣宗时其在灵河之南者辽初所置州城是也在灵河之北者自圣宗以后至金元相承不改考大清一统志在今喀喇沁及土黙特地故城在土黙时右翼西南一百二十里周二里余四门与喀喇沁左翼毗连明属三卫)

契丹国志节镇三十三处有建州

金
金史地理志建州保靖军刺史辽初名军曰武宁后更今名金因之领县一永霸(唐昌黎县地)大金国志刺史七十五处有建州(按金承辽旧非渤海建州故地也)

元
元史地理志大宁路唐初属营州贞观中置饶乐郡辽为中京大定府金因之元初为北京路总管府领川建等十州元至元七年改北京为大宁仍领川建等州(按元承辽金之旧非明时之建州也)

元一统志金上京城古肃慎(另条见前)氏地按图册所载京之南曰建州京之西曰賔州又西曰黄龙府北曰肇州府之东曰永州曰昌州延州东北曰呢噜干城皆渤海辽金所置州县并废城址犹存海兰河经故建州东南一千里入于海混同江北流经故建州五十里会诸水东北流经故上京下逹五国头城(按此所云故建州盖渤海之旧在金上京之南者金之上京自开元东抵寜古塔自长白北抵阿勒椘喀幅员甚广考金地理志云上京山有长白青岭水有阿勒椘喀混同江拉林河皆在今吉林境又云东至呼尔哈路六百三十里西至肇州五百五十里东南至海兰路一千八百里呼尔哈河在宁古塔城旁海兰河在宁古塔城南四百十里据四至以求其中则金上京正在今吉林城东北阿尔椘哈阿旁而渤海之建州东去松花江北流之所五十里东南去海兰河一千里亦在吉林境眀初土人犹沿旧称耳又按大清一统志海兰河有五皆在宁古塔吉林境内一入呼尔哈河三入混同江皆去海逺惟在宁古塔城南四百一十里源出无名山者东流布尔哈图河入海元志所云海兰应即指此也并详后疆域及山川门)

元一统志碓觜河在大宁路金源县西东南入建州境合于灵河凌河在大宁路兴中州源出龙山县经本州下流逹建州境大凌河自建州界流经兴中州东南下流入义州境凌水在大宁府建州南五里自富庶县流至本境四十里入兴中界一云发源龙山县南八十里东北流百里入利州界又北经富庶县东南三十里入建州境(按此所云建州盖元时大宁所领即辽时以渤海建州人户移置者在凌河南者故城在锦县西北在凌河北者故城在土黙特右翼西南皆非渤海之旧也金源龙山富庶并元大宁路属县今属喀喇沁土黙特界)

明朝
明实录永乐二年置建州卫十年置建州左卫宣德七年置建州右卫

谨按建州为本朝岐邠故地州置于渤海本在今吉林境至辽时一移于凌河之南再移于凌河之北金元相承置节度刺史而建州遂在今锦州邉外喀喇沁土黙特之间大抵东土州郡之名多始于渤海而移于辽辽志所载袭渤海之名而易其地者十居七八如率賔府辽迁其人户于今广宁谓之率賔县而其故地仍有率賔府在涑州定理之间涑州以涑沫江名定理府据一统志为兴京而率賔府与之相连则所领之建州寔即国初所统之建州也以元一统志考之其祗称建州者属兴中府在凌河南北为辽金所置眀属乌梁海其称故建州者近混同江北流之所即渤海所置是州虽已移而故地相传旧称尚在眀初因以名卫耳迨我肇祖原皇帝始居赫图阿拉是为兴京寔右卫之地旧邦新命王迹肇基恢天作之鸿模启亿年之景运嗣后若栋鄂哲陈苏完及海西之乌拉哈逹辉发叶赫长白山之讷殷珠舎哩以至瓦尔喀呼尔哈黑龙江诸部并入版图东极使犬诺罗诸部罔不率先臣服东京盛京以次缔创出震乘干有开必先矣

附金史姓氏考
附金史姓氏考

按金史所载姓氏均与满洲氏族相合第译对字讹今悉据八旗姓氏通谱改正仍依百官志所载序次如左

完颜(金始祖自新罗来居完颜部因以为氏)

温特赫(旧作温迪罕今改正史云图们江水温赫特部景祖时来附)

爪尔佳(旧作夹谷)

布萨(旧作仆散)

珠格(旧作术虎又作凖葛今并改)

伊勒图(旧作移剌答)

沃哷(旧作斡勤)

旺札卜(旧作斡凖把)

阿布哈(旧作阿不罕)

珠噜(旧作卓鲁)

辉特(旧作回特)

辉罕(旧作黒罕)

辉罗(旧作兰)

彻木衮(旧作沉谷)

赛宻哷(旧作塞蒲里)

乌克逊(旧作乌古孙)

舒尔都(旧作石敦)

卓特(旧作卓陀)

乌苏占(旧作阿厮凖)

博提斯(旧作匹独思)

博尔济克(旧作潘术古)

乌实拉(旧作暗石剌)

舒古苏(旧作石古若)

珠尔罕(旧作缀罕)

光嘉喇(旧作光吉剌以上皆封金源郡)

费摩(旧作裴满)

图克坦(旧作徒丹)

温都(旧作温敦)




乌凌阿(旧作兀林答)

阿克占(旧作阿典)

赫舍哩(旧作纥石烈)

纳喇(旧作纳兰)

富珠哩(旧作孛术鲁)

珠勒根(旧作阿勒根)

纳哈塔(旧作纳合)

实嘉(旧作石盏)

布希(旧作蒲鲜)

爪尔佳(旧作古里甲)

阿达(旧作阿迭)

尼玛兰(旧作聂摸栾)

穆延(旧作抹撚)

纳塔(旧作纳坦)

乌苏(旧作兀撒惹)

乌新(旧作阿鲜)

拜格(旧作把古)

温都逊旧作温古孙

诺延旧作耨碗

色赫哩旧作撒合烈

乌色旧作五塞

哈萨喇旧作和速嘉

纳雅旧作能偃

阿里(从原文)

巴尔旧作班兀里

富色里(旧作蒲速烈以上皆封广平郡)

乌库里旧作乌古论

乌雅旧作兀颜

钮祜禄旧作女奚烈

通吉旧作独吉

洪果旧作黄掴

延札旧作颜盏

博和哩旧作蒲古里

必喇旧作必兰

斡哩旧作斡雷

都克塔旧作独鼎

尼玛哈旧作尼庞窟又作尼庞古今并改

托罗特旧作拓特

赫舒旧作合散

沙逹喇旧作撒答牙

阿苏旧作阿速

萨察旧作撒刬

卓多穆旧作凖土谷

纳木都鲁旧作纳诸鲁

雅苏贝旧作业速布

额苏哩旧作安煦烈

爱新旧作爱申

纳克旧作拿可

古勒浑旧作贵益昆

斡色旧作温撒

索欢旧作梭罕

呼雅旧作霍域以上皆封陇西郡

唐古旧作唐括又作同古今并改

富察旧作蒲察

珠嘉旧作木甲

古以原文又作刮亦作括今并改

伯苏旧作蒲速

鄂屯旧作奥屯

锡黙旧作斜邜

爱满旧作谙蛮

都克塔哩旧作独虎术鲁

摩年旧作磨辇

伊年旧作益辇

托诺旧作帖暖

苏伯林旧作苏孛辇以上皆封彭城郡
兴京
洪惟我国家肇造大东覆育区宇舆图之盛历古所无始祖建国鄂多理城肇祖徙居赫图阿拉，诒谋考卜实启兴京。

太祖髙皇帝以十三戎甲次第削平诸部经始沈辽。太宗文皇帝正号太清，濯征明国臣服朝鲜。世祖章皇帝统一方舆，极天所覆罔不率俾溯王迹之肇基缅神区之钟萃在原在巘因陟降而地灵成邑成都启版图于日辟若肃慎以下故城旧治及渤海金元之所建置遗迹犹在，沿革可稽(臣)等谨立疆域一门条举史传所载附以考证仍先列兴京及吉林黒龙江将军所辖于前验古徴今庶几暸如指掌至如奉天锦州所属四州八县之地则具详一统志。盛京通志中不复兼载云兴京谨按兴京周以前为肃慎氏汉晋为挹娄南北朝暨隋为靺鞨唐时渤海定理府辽金迄元为沈阳地，在盛京城东南二百七十里城周五里群山拱河水环萦实。本朝邠岐故壤考发祥世纪，始祖居长白山东俄莫恵之野鄂多理城城在兴京东一千五百里寜古塔城西南三百三十里勒福善河西岸，肇祖原皇帝殱仇创业始居呼兰哈逹山下赫图阿拉太祖天挺神武相险宅中始缔构于兴京旋经营于辽沈东渐海西讫辽西东南及朝鲜北暨嫩江黒龙江以至使犬诺罗诸部罔不臣服。太宗继伐幅员孔长其城堡之隶，兴京境内者有老城(城南八里周十一里余)，髙丽城(城南一百二十里周三里余)，碱厂旧城(城南一百四十六里周二里余)，碱厂新城(城南一百四十八里周一百十歩)，清河城(城西南一百六十里周四里余)，山羊峪城(城西南一百九十五里周一里余)，玛哈丹城(城西南二百一十里周二里余太祖戊午年征明降其城)，萨尔浒城(城西一百二十里内城周三里外城周七里太祖破明四路兵二十万于此)，界藩城(城西北一百二十里在铁背山上太祖殱明将杜松于此)。而亲御桴鼓及命帅奏功者曰乌拉(在混同江东尼什哈站北太祖癸丑年平其国冇宜罕山城太祖戊申年攻克临河五城金州城壬子年攻克逊扎泰城郭多城鄂谟城富勒哈城皆癸丑年攻克)，哈达(在开原东北边外即明时所谓南闗也有绥哈城太祖己亥年平其国)，辉发(国城在辉发河边扈尔奇山上冇多璧城太祖乙未年攻克之丁未年平其国)，叶赫(在威逺堡东北近叶赫河岸即明时所谓北闗也太祖癸巳年破叶赫等九部兵于古埒山甲辰年攻取张阿奇兰二城癸丑年取吉当阿城乌苏城雅哈城赫尔苏城喀布齐赉城哈敦城额吉岱城天命四年取克伊特城是年亲统大兵攻克东西二城平其国东城即叶赫新城西城即叶赫老城也)，苏克素河(在清河东所属城寨曰图伦城太祖癸未年起兵讨尼堪外兰于此曰萨尔浒城亦癸未年攻取曰玛尔墩寨甲申年攻取曰安国瓜尔佳城乙酉年攻取曰嘉木瑚城曰沾河寨曰古哷城曰沙济城皆癸未以后收服)，浑河(太祖甲申年征之凿道噶哈岭乙酉年败其兵于太兰冈吉林崖所属城寨曰巴尔逵城丙戍年攻取曰兆佳城己丑年攻取曰杭甲城曰札库木城曰东佳城曰伯伊堚寨俱以次攻取)，完颜(太祖戊子年平其部)，栋鄂(在寛甸堡外有齐吉达城翁鄂洛城太祖甲申年征之戊子来归)，哲陈(太祖乙酉年征之托漠河章甲巴尔达界藩俱集兵来御我兵四人败其八百人癸亥复征克之)，长白山之讷殷(有佛多和城太祖癸巳年剿诛纳殷部长于此)，珠舍哩(太祖癸巳年征之)，鸭渌江部(太祖辛卯年征取之)，瓦尔喀之安褚拉库内河(太祖丙申年征之取屯寨三十余)，乌尔里尼满(太祖天聪九年平其部)，乌尔格辰(崇徳二年平其部)，绥芬(太祖庚戌年攻克)，雅兰(太祖甲寅年攻克)，瑚叶(太祖己酉年攻克)，乌尔吉额赫库伦(俱崇徳二年攻克)，诺罗阿万(天命元年招服)，呼尔哈之扎库塔(太祖辛亥年攻克)，乌扎拉(崇徳五年征服)，乌兰海伦(崇徳五年征服)。库尔喀之拉里禅铎辰阿萨津多津乌库尔城卦拉尔额苏里额尔图(俱崇徳五年征服)黑龙江之萨哈连部(天命元年征之取其屯寨三十六)卦尔察部(天命十年十一年两次征之天聪八年归附)索伦部(天聪八年通贡崇徳五年征之)博和里诺尔噶尔都里(崇徳八年攻取)小噶尔达苏大噶尔达苏绰库禅能吉尔(俱崇徳八年征降)窝集之赫什赫鄂谟和索啰佛纳赫托克索八(俱太祖丁未年征取)锡璘(太祖甲寅年征取)而部落之举族内附者曰苏完(太祖戌子年归附)曰雅尔古(太祖戊子年归附)瓦尔喀则有斐优(太祖丁未年部长为乌拉所侵率户五百归顺)呼尔喀则有锡喇忻(天命元年招服)格伊克哩(天聪二年归附)纳堪泰(天聪四年朝贡)托科罗努雅喇黙尔库勒赫叶(俱崇徳二年朝贡)辉克(崇徳五年朝贡)玛尔哲赖科尔佛科尔库萨喀哩(俱崇徳六年朝贡)喀尔喀木哲克特库塔图库福题希额尔珲斡齐奇库巴扎拉额题奇萨里尼叶尔北(俱崇徳七年招降)松阿哩则有巴雅喇(天聪二年朝贡)黒龙江则有杜莫讷武因库鲁木图纳屯(俱天聪八年朝贡)果博尔色布奇赫赫岱克殷乌鲁苏裕尔根海伦固浓昆都伦乌兰(俱天聪九年朝贡)扈尔布尔俄勒(俱崇徳三年朝贡)索伦之萨哈尔察(天聪六年朝贡)博穆博果尔(崇徳二年朝贡)纳木丹尼都逊乌喇喀徳都尔(俱崇徳五年归附)库尔喀之赖达尔(崇徳六年朝贡)及延楚地方之库雅喇(即库尔喀之别名在图们江北岸与朝鲜之庆逺相对去寜古塔五百里崇徳八年朝贡)精格里河浑春(崇徳三年朝贡)窝集则有那木都鲁寜古塔尼玛察(俱太祖庚戌年招降)使犬部则有盖青(天聪八年朝贡)使鹿部则有喀木尼汉(崇德元年招降)东北边部落以次入贡者自寜古塔东北行四百余里住呼尔哈松花江两岸者曰诺雷(天聪五年朝贡)曰克宜克勒(崇徳二年朝贡)曰祜什哈哩(崇徳三年朝贡)皆编甲入户自寜古塔东行千余里住乌苏里江两岸者曰木伦(太祖辛亥年征降)又东二百余里住尼满河源者曰奇雅喀喇(乂冇班吉尔汉喀喇亦在寜古塔东南去乌苏哩四千里每二年一次遣官至尼满河地方收贡颁赐)自寜古塔东北行千五百里住松花江黒龙江两岸者曰赫哲喀喇又东北行四五百里住乌苏里松花黑龙三江汇流左右者亦曰赫哲喀喇自(寜古塔水路至其部东北界共四千五百余里)即使犬国也又东北行七八百里曰费雅喀(又有居处甚逺不能至寜古塔之库叶一部每年六月遣官至离宁古塔三千里之普禄鄊收贡颁赐)自寜古塔东北行三千里曰奇勒尔(即使鹿卾伦春牧处所距齐齐哈尔城千余里又使马鄂伦春亦散处山林距齐齐哈尔五六百里)直至于大东海，皆自古荒逺未闻之地，朝贡惟谨逺至迩安广轮有截丰水诒谋夐乎莫并矣。

吉林
谨按吉林，周以前为肃慎地，汉以后属挹娄，靺鞨，唐初为新罗之鸡林州，寻属渤海，辽于混同江左右置滨州，寜江州，稍西为黄龙府，金于混同江左右置肇州，隆州，信州，江之西为率賔路，南近髙丽为海兰路，皆统于上京，元置海兰府，硕达勒达路，万户府，五分领混同江南北之民，宁古塔则渤海之忽汗州，后称上京龙泉府，今城西南六十里呼尔哈河南古城周三十里，内城周五里，宫殿旧址犹存，金为呼尔哈路，亦统于上京拉林勒楚喀之间，则金上京城在焉今城南四里，尚有古城及子城宫殿遗址。我朝于吉林乌拉设将军以统诸城，而宁古塔白都讷三姓阿勒楚喀拉林各设副都统，分镇焉时代虽遥山川犹昔按其方域尚可参稽焉尔。

黑龙江
谨按黒龙江在吉林东北，东西三千余里，南北四千里。后魏时曰黒水部，属勿吉，唐曰黒水靺鞨，跨江分南北部，黒水部之北为思慕靺鞨郡利靺鞨窟说靺鞨，近西北者为室韦部，唐会要靺鞨传言思慕等部南与渤海徳里府接，东至大海，北至小海，今考黒龙江极北有小海，北史所云于已尼大水，即北海当即指此，辽为女真，金属上京，北境及夫余路，溟渤逺环兴安层抱重江叠嶂控扼诸藩虽渤海之盛，亦不能全有其地也，所云思慕郡利窟说等地名亦皆得自传闻未通使。传我朝徳威逺被海隅日出罔不率俾黒龙江诸城爰自国初望风景附至康熙二十三年设将军副都统镇守之与内地郡县无异固，汉唐以来简所不能详者

肃慎四至
后汉书古肃慎国在夫余东北千余里东滨大海。

晋书肃慎在不咸山北(案不咸山即今长白山)东滨大海西接冦漫汗国北极弱水其土界广袤数千里通考魏正始六年母丘俭讨髙丽过沃沮千余里到肃慎南界。

旧唐书渤海以肃慎故地为上京曰龙泉府领龙湖渤三州。

肃慎城肃慎县
松漠纪闻古肃慎城四面约五里余遗堞尚在在渤海国都三十里以石累城脚。

辽史东京路辽阳府肃慎县以渤海户置黄龙府黄龙县本渤海长平县并富利佐慕肃慎县置。

元史开元路古肃慎之地(案元时开元路所统甚广不止今开原一邑元字明初始改原)。

谨案肃慎疆域仅见于后汉书晋书其国界南包长白北抵弱水东极大海广袤数千里约而计之正在今吉林寜古塔黒龙江境史云西接冦漫汗国考晋书有寇莫汗国去养云国马行百日养云国去禆离国五十日禆离国在肃慎西北可二百日莫与漫音实相同汗当为王称计去肃慎三百五十程矣又考辽史集州古陴离郡地金属贵徳州今为抚顺和屯陴与禆音亦相同抚顺正在长白山西北然则后汉书言肃慎在夫余东北者指寜古塔黒龙江诸境而言晋书谓禆离国在肃慎西北者指不咸山而言其程邮第约略计之未为确据耳松漠纪闻称古肃慎城在渤海国都三十里考唐书渤海始都忽汗州以忽汗河得名今呼尔哈河是也唐天宝末徙上京直旧国三百里忽汗河之东考呼尔哈河源出吉林界色齐窝集中诸源汇为一大河东注镜泊又从镜泊之发库东注绕寜古塔城南复东北与混同江合是渤海王都皆临忽汗而上京为肃慎故地则肃慎古城实在上京为今寜古塔地也至辽时黄龙府肃慎旧县并入黄龙县者当为渤海县名辽阳府之肃慎县则辽所自置虽各止一隅，要皆肃慎之故地也。

夫余国都
后汉书夫余国在元莵北千里南与髙句骊东与挹娄西与鲜卑接北有弱水地方二千里三国魏志夫余本属元菟汉末更属辽东时句骊鲜卑强夫余在二国间其印文言濊王之印国有故城名濊城盖本濊地而夫余王其中晋书夫余在元莵北千余里南接鲜卑(案后汉书作西接鲜卑当系此误)，国中有古濊城。

晋书永和二年夫余为百济所侵西徙近燕。

夫余城夫余府
通典夫余南接髙丽东接挹娄西接鲜卑后髙丽得其地置夫余城唐乾封二年薛仁贵破髙丽于金山进拔夫余城后属于渤海。

新唐书李勣伐髙丽拔夫余城。

通考夫余故地渤海为夫余府常屯劲兵扞契丹领扶仙二州。

册府元龟后唐天成元年，陈继威使契丹至渤海界夫余府，契丹族帐在府城东南隅。通考辽太祖攻渤海夫余城下之改夫余城为东丹府(案辽史作拔忽汗城以为东丹王国误)。

辽史地理志通州安逺军本夫余国王城渤海号夫余城通逺县本渤海夫余县(案辽史又有夫余县乃太祖迁渤海夫余县降户所置非故地也)。

辽史地理志龙州黄龙府本渤海夫余府。

金史地理志隆州古夫余之地有混同江拉林河，谨按夫余在汉元莵郡北元莵为今海城盖平复州自开原以北千余里皆夫余之境南北朝为慕容氏所侵走保沃沮又因百济侵略西徙近燕寻为髙句丽分据唐灭髙丽入于渤海辽并渤海以为东京若龙州同州祺州肃州皆其故地其国王城则为通州领通逺安逺归仁渔谷四县金为隆州属上京路寻废州以三县并入归仁属咸平府元初又废归仁故城在今铁岭东北金山据明统志在开原西北三百五十里辽河北岸又西北三十里曰东金山又二十里曰西金山三山绵亘三百余里与乌梁海接境则隋唐伐髙丽所谓出夫余道者盖常由此而渤海传所云，夫余为契丹道及后汉书所言西接鲜卑者皆相符合，至朝鲜亦有夫余县，则徒袭其名不足凭也。

挹娄国界
后汉书挹娄古肃慎之国，在夫余东北千余里，东滨大海，南与北沃沮接，不知其北，所极土地多山险。

三国魏志：挹娄在夫余东北千余里，滨大海，南与北沃沮接，未知其北，所极邑落各有大人处山林之间，古肃慎氏之国也。

晋书肃慎氏一名挹娄，在不咸山北去夫余可六十日行，东滨大海，西接寇漫汗国，北极弱水，其土界广袤数千里，居深山穷谷，其路险阻，车马不通。

挹娄故地挹娄县
通考：挹娄故地渤海为定理府，领定沈二州，辽史地理志沈州昭徳军本挹娄故地渤海建沈州双州保安军本挹娄故地渤海置安定郡定理府刺史故挹娄国地。

辽史地理志东京城北至挹娄县，范河二百七十里(案辽南京后改东京)。

金史地理志沈州挹娄县辽尝置定理府刺史于此本挹娄故地。

元史地理志沈阳路本挹娄故地。

谨案挹娄疆域与肃慎正同史皆云：处长白山北，东滨大海，不知其北，所极则自今兴京，吉林，寜古塔，黒龙江诸境皆挹娄地。奉天之承徳铁岭亦挹娄之界其与肃慎稍异者惟今开原县周秦以前属肃慎汉属夫余国界考元史言开元路古肃慎之地太祖立开元南京二万户府治黄龙府辽史言黄龙府本渤海夫余府夫余府所属有肃县县是始属肃慎继属夫余之明证也苐元之开元路兼统东北诸境直抵海滨所辖甚广不止一邑之地又始则寄治黄龙府迨至元以后方徙治今城则不属挹娄者仅今一邑若一邑以外属肃慎即属挹娄也其故地之见扵史传者若渤海之定理府安定郡辽金之沈州双州兴州皆其一隅而沈州挹娄县之遗今犹有挹娄城在铁岭县南六十里明为懿路所置中左右等千户懿路河在焉。

太祖髙皇帝辛酉年征明降懿路城即此盖字音之转也新唐书及辽史言渤海大氏始保挹娄之东牟山明一统志云山在沈阳卫城东二十里恭考今承徳县城东二十里为天柱山，即东牟山，也旧唐书作桂娄之东牟山桂娄为髙丽部名髙丽五部西汉以还桂娄部为王已久前史并未言其分地亦未有止称桂娄者当以新唐书为正尔。

三韩分地
后汉书韩有三种，马韩在西，有五十四国，其北与乐浪，南与倭接。辰韩在东，十有二国，其北与濊接。弁辰(即弁韩)在辰韩之南，亦十有二国，其南亦与倭接，凡七十八国各在山海间，地合方四千余里，东西以海为限。

三国魏志：韩在带方之南，东西以海为限，南与倭接，方可四千里，有三种：马韩在西，辰韩在马韩之东，弁辰与辰韩杂处，其渎卢国与倭接界。晋书：辰韩在带方南，东西以海为限。马韩居山海之间，无城郭，有小国五十六所。辰韩在东，分十二国，又有弁辰亦十二国属扵辰韩。

三韩属国
通考：马韩有爱襄国，牟水国，桑外国，小石索国，大石索国，优休牟涿国，臣濆活国，伯济(另条详后)国，速卢不斯国，日华国，古诞者国古离国怒蓝国月支(亦作目支)国治(魏志作咨)离牟卢国素谓干国古爰国莫卢国卑离国占离卑国臣衅国支侵国勾卢国卑弥国监奚卑离国古蒲国致利鞠国冉路国儿林国驷卢国内卑离国感奚国万卢国辟卑离国旧(魏志作臼)斯乌旦国一离国不弥国支半国勾素国捷卢国牟卢卑离国臣苏涂国莫卢国古腊国临素半国臣云新国如来卑离国楚山涂卑离国一难国勾奚国不云国不斯濆邪国爰池国乾马国楚离国凡五十余国大国万余家小国数千家总十余万户辰王治月支国(案第一国曰爱襄与新音相近满洲语谓金曰爱新魏志作爰襄则传冩之异也又国名多繋以卑离二字以满洲语考之当为贝勒之转音其后百济甚强分建侯王有面中弗斯迈卢等当即弥冻不斯莫卢诸国也)。三国志辰韩始有六国，稍分为十二国。弁辰亦十二国，又有诸小别邑，有已抵国，不斯国，弁辰弥离弥冻国，弁辰接图国，勤耆国，难弥离弥冻国，弁辰古资弥冻国弁辰古淳是国冉奚国弁辰半路国弁乐努国军弥国弁军弥国弁辰弥乌邪马国如湛国弁辰甘路国户路国州鲜国马延国弁辰勾邪国弁辰走漕玛国弁辰安邪国马延国弁辰渎卢国斯卢国(案此即新罗国之本名)优中国合二十四国大国四五千家小国六七百家总四五万户(案弁辰与辰韩杂居故魏志于两国所属不为分隶其冠以弁辰者当为弁辰所属也)。

三韩故地马韩都督府辰州三韩县
旧唐书百济国为马韩故地。显庆五年以其地置熊津马韩等五都督府。

辽史地理志辰州本髙丽盖牟城渤海盖州又改辰州以辰韩得名井邑骈列最为冲会。

辽史地理志髙州三韩县。辰韩为夫余，弁韩为新罗，马韩为髙丽。开泰中，圣宗以三国之遗人置县户五千(案此以三国分属三韩殊为谬误)。

金史地理志三韩县属大定府。

谨案三韩在夫余挹娄二国之南，所统凡七十八国，合方四千里。马韩在西，辰韩在东，弁韩在辰韩之南。马韩北与乐浪接，所辖则在今盖平复州寜海。辰韩北与濊接，濊地即夫余境也。马韩弁韩之南皆与倭接，东西以海为限，则并今髙丽全国亦隶封域至所属诸国多繋以卑离二字当为贝勒之转音，而以三汗统诸贝勒于体制亦适相符合。晋书又载有裨离国，在肃慎西北陴与卑音相近耳。辽史有陴离郡为今抚顺城是不独东南广而西北亦极袤亘矣唐马韩都督之设未久辄废其址无存辰州即今之盖州今为盖平县至三韩县辽时以迁户置但取其名非故地也。
钦定满洲源流考卷九

疆域

沃沮濊

后汉书东沃沮在髙句骊葢马大山之东(按原注葢马县名属元莬郡其山在今平壤城西平壤即王险城也)东滨大海北与挹娄夫余南与濊接其地东西狭南北长可折方千里武帝灭朝鲜以沃沮地为元菟郡后徙于髙句骊西北更以沃沮为县属乐浪东部都尉至光武罢都尉官封其帅为沃沮侯又有北沃沮去南沃沮八百余里南接挹娄三国魏志东沃沮在葢马大山之东其地形东北狭西南长可千里(按此与后汉书稍异)汉武元封中以其地为元菟郡后徙郡句骊西北今所谓元菟故府是也沃沮还属乐浪汉以土地广逺在单单大岭之东分治东部都尉治不耐城别主岭东七县时沃沮亦皆为县光武六年省都尉以县中渠帅为县侯

辽史海州南海军本沃沮国地有沃沮县

后汉书濊北与髙句骊沃沮南与辰韩接东穷大海西至乐浪濊及沃沮句骊本皆朝鲜之地元朔元年濊君南闾等率二十八万口诣辽东内属武帝以其地为苍海郡数年乃罢至元封三年灭朝鲜分置乐浪临屯元菟真畨(原注畨音潘)四郡至昭帝始元五年罢临屯真畨以并乐浪元菟元菟复徙居句骊自单单大岭已东沃沮濊悉属乐浪后以境土广逺复分岭东七县置乐浪东部都尉建武六年省都尉官遂弃岭东地悉封其帅为侯

三国魏志濊南与辰韩北与髙句骊沃沮接东穷大海今朝鲜之东皆其地也汉武帝分朝鲜为四郡自单单大岭以西属乐浪自岭以东七县都尉主之皆以濊为民后省都尉封其渠帅为侯今不耐濊皆其后也

谨按两汉魏晋时国于东方者为夫余挹娄三韩其邑落散处山海间者又有沃沮濊等名以史传核之沃沮之在东者东滨大海北接挹娄夫余又有北沃沮南沃沮并皆散处山林无大君长所云单单大岭即长白山单单与满洲语延音固相近也今自长白附近东至海边北接乌拉黒龙江西至俄罗斯丛林密树绵亘其间魏毌丘俭讨髙丽绝沃沮千余里到肃慎南界则沃沮者实即今之窝集也濊地君长亦皆分统邑落无所专属夫余挹娄皆有其地考其故壤自鳯凰城并海至朝鲜三国以后隋属髙丽唐属渤海矣

勿吉行程

魏书勿吉国在髙句丽北去洛五千里自和龙北二百余里有善玉山山北行十三日至祁黎山又北行七日至如洛瑰水(北史作洛瑰水)水广里余又北行十五日至太鲁水北(史作太岳鲁水)又东北行十八日到其国国有粟末水徒太山(按和龙为今土黙特右翼地太鲁水当为今滔尔河亦作淘尔洮儿又作拖罗皆音之转新唐书之它漏辽金之他鲁挞鲁河并圣宗所改挞鲁河为长春河者皆是水也源出科尔沁西北兴安山东南流合贵勒尔河又东北折经科尔沁右翼后旗南界又东经扎赖特南界汇为纳兰萨兰池亦名日月池会嫩江以入于松花江松花江即粟末水新唐书言粟末西北注它漏河者葢不知它漏河东南入嫩江以达松花而反谓松花由嫩江以注它漏是据图臆揣之误也洛当即老哈之转音古称老河为老哈源出喀喇沁右翼东北流经故大寜城东又北经敖汉翁牛特在翼南又东北经奈曼及喀尔喀左翼北流五百里许与潢河合证之下文使臣所行地里音译更相符合其不能径由东北行者葢中间为契丹所隔故耳又扎鲁特右翼西北一百九十里亦有他鲁河源出大青羊山南流数十里入阿里雅河史载自和龙至勿吉由北而东不应反岐至西北则太鲁非此河也又有以如洛瑰为饶乐之讹者考唐贞观中置饶乐都督府领弱水祁黎洛瑰太鲁汤野六州洛瑰太鲁皆以水名州与饶乐并置且魏时亦未置州其非饶乐之讹明矣)太和初使臣乙力支称初发其国乘船溯难河西上至太□河南出陆行渡洛孤水从契丹西界达和龙(按难河亦曰那河即嫩江也太□即上文太鲁洛孤即上文洛瑰皆音转而讹实即滔尔及老哈二河也滔尔河入嫩江故自难河乘船可溯滔尔与老河相隔故南出陆行渡老河以至和龙是时土黙特地属元魏之营州而老河旁若喀喇沁敖汉奈曼翁牛特等境皆属契丹故云自契丹西界达和龙使臣所历之途与魏使正同也时代虽遥其迹尚有可寻耳)

勿吉七部故地

北史粟末部与髙丽接

新唐书粟末部居最南抵太白山与髙丽接依粟末水以居水源于山西北注它漏河(按它漏即滔尔河入嫩江嫩江入松花江此云粟末西北注它漏河殊误)

新唐书渤海本粟末部附髙丽者(详见后渤海条)

北史伯咄部在粟末北新唐书粟末稍东北曰汩咄部(按此作汩与北史异)

北史安车骨部在伯咄东北

新唐书汩咄又东北曰安居骨部(按居与车音同字异)

唐会要汩咄安居骨因髙丽破后奔散微弱后无闻焉

北史拂涅部在伯咄东

新唐书安居骨曰拂涅部

通考拂涅故地渤海为东平府领伊陀黒比五州

辽史地理志东京紫县本汉镂芳(按两汉志并作镂方)县地后拂涅国置东平府领紫县

辽史地理志东京辽州始平军本拂涅国城渤海为东平府唐太宗征髙丽李世勣拔辽城髙宗诏程名振苏定方讨髙丽至新城大破之皆此地也有辽河羊肠河锥子河蛇山狼山黒山巾子山(按羊肠锥子河及蛇山等俱在今广宁境辽河亦经广宁境内则拂涅故地实在今广宁)

北史号室部在拂涅

东北史黒水部在安车骨西北(详见下靺鞨条)

新唐书安居骨之西北曰黒水部

北史白山部在粟末东南

新唐书粟末之东曰白山部

旧唐书白山部近髙丽因收平壤之后部众多入中国

辽史百官志长白山三十部大王府

勿吉傍国

北史勿吉傍有大莫卢国覆钟国莫多回国库娄国素和国具弗伏国匹黎尔国拔大何国郁羽陵国库伏真国鲁娄国羽真侯国(魏书北史豆莫娄在勿吉北千里旧北夫余也室韦之东东至于海方二千余里当即大莫卢之转音或言濊地也)谨按勿吉即挹娄为肃慎故地分七部粟末部近长白山以粟末水得名则在今松花江左右伯咄在松花江北拂涅在伯咄东史称拂涅故地渤海为东平府领伊陀黒比五州又辽史称紫县拂涅国置东平府是其分州立邑又在渤海之前矣紫蒙故城在今辽阳东境东平府契丹为辽州金为辽滨县属沈州故城在明沈阳卫城西北百八十里唐以前为髙丽所据谓之辽东城唐太宗克之改曰辽州时亦谓之新城以别于辽东故城也考唐书贞观十九年伐髙丽江夏王道宗将兵数千至新城二十一年复伐髙丽命李世勣将青州兵自新城道入永徽三年髙丽侵契丹契丹大败髙丽于新城仪鳯三年徙安东都于新城皆此地也黒水以黒龙江名唐时最盛今详载于靺鞨条白山部以长白山名旧唐书言因平壤之役多散入中国而白山部太师暨长白山三十部大王之称见于辽志则其部族仍以系号可知葢自粟末部强诸部皆为服属于是中土但知有渤海其他部不可考矣东平府及辽州并详后渤海契丹疆域条至勿吉附近之大莫卢当即魏书之豆莫娄亦称达末娄覆钟当即百济之弗中郁羽陵当即尉厥里皆与契丹相接也百

济里至

魏书百济国北去髙句丽千余里处小海之南(按史是时髙丽国东至新罗西度辽二千里南接百济北邻靺鞨一千余里)

北史百济始立国于带方故地其国东极新罗句丽西南俱限大海处小海南东西四百五十里南北九百余里

后周书百济始立国于带方其地界东极新罗北接髙句丽西南俱限大海东西四百五十里南北九百余里治固麻城

宋书百济本与髙骊俱在辽东之东千余里其后髙骊略有辽东百济略有辽西

隋书百济国东西四百五十里南北九百余里南接新罗北距髙丽

旧唐书百济处大海之北小海之南东北至新罗(按隋唐时通百济皆自登莱泛海而往葢为契丹所隔新唐书所载亦同)

新唐书百济直京师东六千里而赢滨海之阳其东新罗也

唐会要百济当马韩故地处大海之北小海之南东北至新罗

通考百济晋时略有辽西晋平(唐柳城北平之间)自晋以后吞并诸国据有马韩故地其国东西四百里南北九百里

百济都城百济郡邑

北史百济所都曰居拔城亦曰固麻城其外更有五方中方曰古沙城东方曰得安城南方曰久知下城西方曰刀先城北方曰熊津城都下有方方分五部曰上部前部中部下部后部五方各有方领一人方有十郡城之内外民庶及余小城咸分焉

宋书百济所治谓之晋平郡晋平县

梁书晋世百济有辽西晋平二郡地自置百济郡梁天监中为髙句骊所破迁居南韩地后更为强国号所治城曰固麻谓邑曰檐鲁其国有二十二檐鲁皆以子弟宗族分领之(按宋书云百济所治谓之晋平郡晋平县是以郡统县矣北史云国有五方方管十郡则当为五十郡今梁书云二十二檐鲁是县反少于郡恐无是理)

隋书百济国都曰居拔城畿内为五部五方各有方领一人方有十郡国西南人岛居者十五所皆有城邑百济自西行三日至貊国云

旧唐书百济王所居有东西两城贞观十六年伐取新罗四十余城又袭破新罗十城二十二年又破其十余城永徽中又与髙丽靺鞨侵其北界三十余城其国旧分五部统郡三十七城二百至显庆五年以其地分置熊津马韩东明等五都督府各统州县立其帅为都督刺史县令命王文度为熊津都督以镇之

新唐书百济王居东西二城有六万方统十郡(按六万方与他书异当为六方方统十郡万字亦作万与方相近而误耳)

显庆五年平其国五部三十七郡二百城户七十六万析置熊津马韩东明金涟徳安五都督府后其地为新罗渤海靺鞨所分(按五代史后唐清泰间及元史世祖本纪至元四年百济皆遣使入贡是百济至元代犹存但故地已失仅守偏隅非复隋唐之旧耳)

唐会要百济王所居有东西两城又外置六方方管十郡唐显庆五年分其国为五部统郡三十七城二百置熊津马韩东明金涟徳安等五都督各统州县立其长为都督刺史县令麟徳以后其地为新罗靺鞨所分

百济诸城

旧唐书龙朔元年百济僧道琛旧将福信据周留城其西部北部并应之带方州刺史刘仁轨便道发兵转鬬而前所向皆下道琛于熊津江口立两栅以拒复退保任存城(新书作任孝)

旧唐书龙朔二年刘仁愿仁轨大破福信余众于熊津东拔其支罗城及尹城大山沙井等栅福信等以真岘城临江髙险又当冲要加兵守之仁轨夜拔之遂通新罗运粮之路仁愿请益兵诏发淄青莱海兵七千人浮海赴熊津于是水军自熊津江往白江以会陆军同趋周留城通考髙丽以百济为金州金马郡

谨按百济与新罗壤地相错隋书云南接新罗唐会要言东北至新罗考百济之境西北自今广宁锦义南逾海葢东极朝鲜之黄海忠清全罗等道东西狭而南北长自柳城北平计之则新罗在其东南自庆尚熊津计之则新罗在其东北其北亦与勿吉为邻也王都有东西两城号固麻城亦曰居拔城以满洲语考之固麻为格们之转音居拔葢满洲语之卓巴言二处也二城皆王都故皆以固麻名之宋书言百济所治谓之晋平郡晋平县通考云在唐柳城北平之间则国都在辽西而朝鲜全州境内又有俱拔故城殆梁天监时迁居南韩之城欤唐显庆中分为五都督府曰徳安即百济东方之得安城曰熊津即北方之熊津城熊津今朝鲜汉江城在全州西北百济与髙丽分界处也曰东明者东明为百济之祖自稿离渡河以之名地当与稿离国相近考辽志稿离为鳯州韩州皆在今开原境则东明都督府之设亦应与开原相迩矣任存城在熊津江口朝鲜全州西百济之西部支罗真岘在熊津东全州之北自熊津溯白江为周留城在全州西加林城亦在焉沙井栅在其东北唐苏定方刘仁轨等由登莱海道济师故战守之地皆在今朝鲜境耳唐书又言后为新罗渤海靺鞨所分百济遂绝而自五代迄元尚有百济朝贡之文考百济旧设五方方管十郡则列郡五十唐初又攻取新罗六七十城其幅员益广苏定方所得止三十七郡王子夫余丰脱身而走是其支庶保守偏隅仍循位号仅有黄海忠清等地而海葢以北尽归新罗渤海矣

新罗

北史新罗在髙丽东南居汉时乐浪地多山险兼有沃沮不耐韩濊之地附庸于百济

梁书新罗本辰韩也其国在百济东南五千余里(按通志通考俱作五百余里查二国壤地昆达无相去五千里之理疑梁书之误)东滨大海南北与句骊百济(接其邑在内曰啄评按唐书通考俱作喙评考通典注云呼秽反则喙字当因字形相近而讹)在外曰邑勒国有六喙评五十二邑勒(今有邑勒必拉入松阿哩江与萨木什必拉相近)通志新罗国在百济东南五百余里东滨大海其西北界出髙丽之间

隋书新罗在髙丽东南居汉时乐浪之地魏将毌丘俭讨髙丽破之奔沃沮其后复归故国留者遂为新罗焉兼有沃沮不耐韩濊之地

册府元龟隋伐髙丽新罗亦攻取髙丽五百里旧唐书新罗在汉时乐浪之地东及南方俱限大海西接百济北邻髙丽东西千里南北二千里王所居曰金城周七八里显庆以后渐有髙丽百济之地其界益大西至于海

新唐书新罗居汉乐浪地横千里纵三千里咸亨五年王金法敏略百济地守之上元二年刘仁轨破其众于七重城以靺鞨兵浮海略南境又诏李谨行屯买肖城

册府元龟开元二十四年敕浿江以南令新罗安置

太平寰宇记新置在百济东南五百余里兼有汉乐浪地东滨大海

通考新罗在百济东南五百余里亦在髙丽东南隋时袭加罗任那诸国灭之其西北界犬牙出髙丽百济之间地多山险

奉使行程录自咸州北行至同州东望大山即新罗山深处与髙丽接界(按辽咸州即金咸平府同州为金铜山县俱在今铁岭开原之间东至威逺堡即吉林界南至奉天即唐时髙丽界开原即汉时夫余界百济之旧国也通考谓新罗西北界出髙丽百济之间者应即指此)

鸡林州

旧唐书龙朔三年诏以新罗为鸡林州都督府授其王金法敏为都督(按自此以后凡新罗嗣王俱加鸡林州大都督之号)

新唐书王居金城环八里龙朔元年(按旧唐书作三年与此异)以其国为鸡林州大都督府

新罗九州

新唐书新罗多取百济地抵髙丽南境置尚良康熊全武汉朔溟九州州有都督统郡十或二十(按是时髙丽北境已属渤海新罗既有百济之地又兼有髙丽南境非得百济而始抵髙丽之南也尚州全州辽金皆有之朝鲜亦有之辽地志云尚州属东京路本汉襄平县地渤海为东平寨金地志云全州属北京路治安丰县二史并未详沿革之由或辽金所置徒袭其名未必即其旧地也朝鲜庆尚道之尚州本辰韩南境为新罗故地全罗道之全州本弁韩边境为百济要隘似为相近然考唐会要五代要太平寰宇记皆作金州与唐书通考作全者异唐平髙丽尝置金州明为金州卫即今宁海县新罗既得髙丽之地其州名即沿唐旧亦未可知苐国初乌拉国有金州城为武勲王扬古利攻克今吉林城北犹有金州山金州站实与新罗之难林州相近非唐以后所置其称名当有所自也康州辽属显州去医巫闾山不逺熊州当以熊岳为名唐仪鳯初徙熊津都督于建安城与此相近在葢州南六十里渤海之杉卢郡也汉州以汉江为名本百济地后为朝鲜王都朔州在鳯凰城东南溟州本濊地)

唐要新罗封百济故地及髙丽南境东西约九百余里南北约一千八百里于界内置尚良康熊金武汉朔溟九州

唐要武州物产为新罗之最

谨按新罗始附庸于百济后兼加罗任那诸国与百济为邻考其疆土东南并有今朝鲜之庆尚江原二道西北直至今吉林乌拉又西近开原铁岭唐显庆以后又得百济故地及髙丽南境于是东西增九百里南北増千余里开元以后渤海盛强其西北诸境尽为所并新罗所有仅鸭渌江以南唐末髙丽复起割其南境暨渤海为契丹所侵于是新罗西与契丹以海州岩渊县为界西北与契丹以鸭渌江东八里黄土岭为界矣鸡林州之名始于唐龙朔三年以其国为鸡林州大都督府国王世袭都督之号以音译及地理考之即今吉林许亢行程录云自咸州至同州东望大山即新罗山辽之咸州金为咸平府同州金为铜山县俱在今铁岭开原之间东至威逺堡门即吉林界则州名取此无疑苐其后为渤海所得而都督之号则仍系新罗于是并朝鲜之地亦沿鸡林之称耳七重城在朝鲜庆州北南临发卢河旧唐书言刘仁轨率兵绝匏卢河攻七重城即此水也买肖城亦在其地当时用兵皆自登莱浮海往来故多在朝鲜界也至九州之设东至吉林西至广宁跨海葢而包朝鲜幅员式扩矣

靺鞨

隋书靺鞨在髙丽之北凡有七部(见前勿吉条)即古之肃慎也其国西北与契丹接

旧唐书靺鞨后魏谓之勿吉在京师东北六千余里东至于海西接突厥南界髙丽北邻室韦其国凡为数十部黒水最处北方分为十六部部又以南北为栅

新唐书黒水靺鞨居肃慎地亦曰挹娄元魏时曰勿吉东濒海西属突厥南髙丽北室韦离为数十部部间逺者三四百里近者二百里黒水分十六落以南北称黒水西北又有思慕部益北行十日得郡利部东北行十日得窟说部(亦号屈说)稍东南行十日得莫曳皆部又有拂涅(见前勿吉条)虞娄越喜铁利等部其地南距渤海北东际于海西抵室韦南北袤二千里东西千里(按上文云西属突厥北室韦而后又云西抵室韦考新唐书室韦传室韦地据黄龙北东黒水靺鞨西突厥南契丹北濒海附于突厥则黒水部实西北皆邻室韦也因室韦尝附突厥故有西属突厥之文耳)

新唐书室建河东合那河忽汗河又东贯黒水靺鞨故靺鞨跨水有南北部(按室建河即黒龙江那河即嫩河忽汗河即呼尔哈河嫩河呼尔哈皆混同以合黑龙江而唐宋诸史多以混同为黑龙江者葢传闻之误)

唐要靺鞨有数十部黒水靺鞨最处北方分为十六部落又以南北为栅旧说黒水西北有思慕靺鞨正北微东十日程有郡利靺鞨东北十日程有窟说靺鞨东南十日程有莫曳皆靺鞨今黒水界南与渤海国徳里府接(按渤海十五府具载唐书及通考无徳里府之名据新唐志葢镇名也以地与音考之今宁古塔城西九十里自鄂摩和湖东绕沙兰站之南至呼尔哈河有大石广二十余里袤百余里石平如镜孔洞大小不可数计或圆或方或六隅八隅如井如盆如池或口如盂而中如洞深或丈许或数尺中有泉澄然凝碧名徳林沃赫俗呼黒石甸子石缝中鱼或跃出甸上草木皆异车马行其上如闻空洞之声石或少损即有水从罅出探之深不可测迤西十余里有海眼季春冰泮水流石下声如雷吼里与林音实相近呼尔哈河即渤海旧都所在镇名当取诸此)北至小海(按今黒龙江极北有海汊北史谓于已尼大水即北海者当即此也)东至大海西至室韦南北约二千里东西约一千里渤海寖强黒水亦为所属

册府元龟靺鞨在髙丽北营州东二千里越喜靺鞨东北至黒水靺鞨地方二千里

通考拂涅铁利虞娄越喜时时通中国而郡利屈设(按二字与唐书异)莫曳皆不能自通

元史地理志开元路隋唐曰黒水靺鞨其后渤海盛靺鞨皆役属之又其后渤海寖弱黒水复擅其地东濒海南界髙丽西北与契丹(接壤即金鼻祖之部落也按元时开元路所统至广今黑龙江宁古塔及开原县地皆为所辖)

黒水州黒水府

唐要武徳三年部长突地稽遣使朝贡以其部置燕州并以其长帅为都督总管贞观十四年以黒水地为黒水州

册府元龟黒水帅突地稽隋末率部落千余家内属处之营州唐武徳初以其部落置燕州以突地稽为总管(按此为营州地属靺鞨之始燕州之置实在营州也通考云武徳三年黒水长阿固郎始来贞观二年以其地为燕州)

通考开元十年拜黒水部长帅为勃利州刺史于是安东都请置黒水府以部长为都督刺史领黒水经略使

唐要开元十三年于黒水部落内置黒水军续又以最大部落为黒水府仍以其首领都督诸部刺史隶属焉

旧唐书开元十年置黒水经略使其地南距渤海北东际海西抵室韦南北二千里东西千里其后渤海盛府遂废

元史开元路唐黒水靺鞨以其地为燕州置黒水府

铁利越喜故地

通考渤海以铁利故地为铁利府领广汾蒲海义归六州越喜故地为懐逺府领达越懐纪富美福邪芝九州(详后渤海条)

辽史地理志东京广州渤海为铁利郡太祖建铁利州(按铁利郡即渤海铁利府所属之广州也渤海属州往往以郡称今详后渤海条)辽史地理志东京铁骊府故铁骊国地(按铁骊即铁利音同字异又按元一统志云蒲河在沈阳路源出铁利国蒲谷流经蒲水田故名松漠纪闻云蒲河距沈州四十里今考蒲河在承徳县城西北四十里源出香炉山经永安桥入莲花泊则铁利故国实在于此)

辽史地理志东京韩州本渤海粤喜县地(按粤喜县亦以粤喜国得名音同字异韩州故藁离国地在开原东北)

辽史地理志银州新兴县本故粤喜国城(按辽银州本渤海懐逺府所属之富州也新兴县之地渤海亦尝置银州辽移其名新兴县金咸平府志云南有范河北有柴河西有辽河以今水道考之外辽河在铁岭城西十里柴河源出城东南百八十里绕至城北西入于辽范河出城东南百二十里西流过城南西入辽河则粤喜国城正在今铁岭县也)

辽史地理志东京信州本粤喜故城地邻髙丽(按此即渤海懐逺府治所据元一统志在滨州之西今开原之东葢辽时渤海衰而髙丽复兴故与髙丽相近也)

金史地理志韩州柳河县本粤喜县地以河为名有枸河柳河

元一统志柳河县故城本粤喜地后置县以其地近柳河故名今城址犹存(按元一统志苐言地近柳河金地理志云有枸河柳河考盛京通志有柳河而无枸河苐云辽河一名巨流河一名句丽河亦名枸柳河谓是枸河柳河合流之处今考柳河源出辽阳州城东北八十里西北流经承徳县城东南之子山红宝石山阳入十里河又考十里河旧名椆柳河源出辽阳州城北六十里亦西北流至杨家湾合沙河入浑河浑河入辽河则枸河或即十里河也苐十里河与柳河合流之地去巨流河尚逺而辽河之大岂转因二小水得名旧志止属传闻未有确据葢因句丽巨流枸柳音颇相同是以传疑有此说耳又按今土黙特右翼西北亦有柳河东南流经喀喇城入大凌河又义州境内之柳河川亦发源于土黙特右翼南亦东南流入大凌河土黙特右翼为古柳城地虽与靺鞨接界在辽为兴中府属中京殊不相渉考辽金韩州信州故城皆在今科尔沁左翼东南科尔沁地在隋唐属靺鞨无柳河有辽河则所谓枸河柳河者当即枸柳之误分为二河耳)

谨按靺鞨即勿吉旧属七部并同拂涅白山等部已载前勿吉条粟末后称渤海(另条详后)惟黒水一部复分为十六考之史传思慕郡利窟说莫曳皆虞娄皆在黒水以北不与中土相闻今黒龙江之外当即其地可考者惟黒水之南北部及越喜铁利二部新唐书言室建河东合那河忽汗河又东贯黒水靺鞨故跨江有南北之称所言较诸史为详尚犹有未尽者室建即今黒龙江那河即嫩河忽汗即呼尔哈河二河并入混同江混同合黒龙江入海混同黒龙合流之处仅在靺鞨东界新唐书兼那河忽汗河言之似误以混同为黒龙江也其实一出长白一出肯特逺不相渉前史但知有黒水而未知黒水源委仅据其入海之处与混同合流故误以混同为黒水金史亦言混同江一名黒龙江指下流交处而言犹之可也若新唐书言混同入嫩江北盟编称混同南流入鸭绿通鉴注又以混同为鸭绿尤舛谬之甚者矣嫩江之地亦属靺鞨魏书称勿吉使臣自其国溯难河至太□河是也(难河即嫩河太□即洮尔详见前勿吉条)忽汗河上流属渤海其入混同江处亦属靺鞨唐要所称南与渤海徳里府接界是也唐要又云北至小海东滨大海渤海盛时黒水亦为所属考渤海郡县实未尝过混同以北惟铁利越喜两部故地渤海尝郡县之而铁利仍自为国朝贡往来见于辽史者不一暨金兴始属于金殆故地为渤海所得而其部落稍徙相逺欤铁利故地有蒲河在今承徳县西北越喜故地有辽河范河柴河在今开原铁岭东北唐时黒水府黒水州但即其全部遥授都督之名初无专治燕州之设则在营州仅为别部长帅突地稽所居统计黒水全部北东际海南至宁古塔其西界嫩江科尔沁西南至开原铁岭史言南北袤二千里东西千里第约计之词实不止是也




钦定满洲源流考卷九
钦定满洲源流考卷十

疆域

渤海国境

新唐书渤海本粟末靺鞨保挹娄之东牟山(按东牟山史志皆言在沈阳城东二十里今天柱山也旧唐书作桂娄与此异)直营州东二千里以泥河为境(按元一统志引契丹地理志云浿水即古泥河也自东逆流数百里至辽阳猪蓄不流有蓒芋草生于泊中故名蓒芋泊明一统志徙之又以朝鲜大通江为浿水考盛京通志泥河在海城县西南六十五里葢平县北五十五里源出圣水山流至米真山西散漫为辽时之蓒芋泊与朝鲜界内之浿江不同也)东穷海西契丹筑城郭以居万岁通天中度辽水保太白山之东北阻奥娄河树壁自固(按太白即长白奥娄河当为阿鲁河源出吉林谙班和托峰一西南流入哈达河一流至开原城东南入清河是时契丹李尽忠杀营州都督赵文翙故渤海退保于此)后乃建国地方五千里户十余万尽得夫余沃沮弁韩(俱另条见前)朝鲜海北诸国有五京十五府六十二州

通考渤海国王大武艺斥大土宇东北诸国畏臣之

辽史渤海王大仁秀南定新罗(另条见前)

北略诸部开置郡邑

辽史渤海大氏始保挹娄东牟山武后时为契丹尽忠所逼有乞乞仲象者度辽水自固传子祚荣建都邑并吞海北地方五千里中宗赐所都为忽汗州封渤海郡王十有二世至彛震称号改元建宫阙有五京十五府六十二州为辽东盛国(按辽史所称凡渤海拓地改元及五京十五府六十二州之建皆自国王大彛震始据唐书及通考国王大祚荣已谥髙王祚荣子武艺已改元仁安武艺子钦茂已徙上京又徙东京自大祚荣以后无不称号改元者辽史所云未得其实)

元史辽阳路唐以前为渤海所有

忽汗州忽汗城

新唐书睿宗先天中拜大祚荣为渤海郡王以所统为忽汗州领忽汗州都督

唐贾耽道里纪渡辽水至安东都府五百里府故汉襄平城也(按安东都府本在平壤仪鳯初移此)东南至平壤城八百里西南至都里海口六百里至建安城三百里故平郭县也南至鸭渌江北泊汋城七百里故安平县也自都府东北经渤海长岭府(见后)千五百里至渤海王城城临忽汗海其西南三十里有古肃慎城其北经徳理镇(按此即唐要所云徳理府也渤海无徳理府之名此作镇为是)至南黒水靺鞨千里(按此为营州陆行至渤海之路渤海大祚荣所都在长白山东北大钦几又东徙三百里直忽汗河之东今宁古塔呼尔哈河也呼尔哈河汇于宁古塔城西南一百里之毕尔腾湖湖广五六里袤七十里许中有三山即所谓忽汗海也又自发库东绕宁古塔城旁古大城之南东北流与混同江合明一统志称呼里改江出建州卫东南山下东北汇为镜泊又北入混同江呼里改即呼尔哈镜泊即毕尔腾湖之异名也徳林石在其北即徳里镇所在也然则渤海上京及忽汗城实在宁古塔城旁其后国王世袭忽汗州都督之号凡五京皆有忽汗州之称矣)

唐贾耽道里纪登州东北海行至鸭绿江口舟行百余里又小舫溯流三十里至泊汋口得渤海之境又自显州(见后)正北如东六百里至渤海王城(按此为登州海行至渤海王城之路)

五代要唐中宗命侍御史张行岌往渤海宣慰号其都为忽汗州

辽史忽汗州故平壤城也号中京显徳府太祖攻渤海拔忽汗城俘其王大諲撰以为东丹王国(按通考平壤城即汉乐浪郡王险城自慕容皝来伐后徙都此城亦曰长安城南临浿水平壤城东北有鲁阳山西南二十里有苇山考之图志皆合实在今朝鲜境内髙丽图经亦云平壤城在鸭绿水东南显徳府在今辽阳以北忽汗州非平壤城亦非显徳府辽史俱误渤海王于天宝末徙上京贞元时徙东京未几仍还上京天宝中又曽都显州葢既设五京则随时移驻史固不能详而当中京破时国王适在彼耳)

辽史天显元年正月丙寅夜围忽汗城庚午驻军于忽汗城二月丙午改渤海为东丹忽汗城为天福册皇太子贝为人皇王以主之按(辽史所称忽汗城皆渤海中京显徳府城为今辽阳非上京之忽汗城也)

上京龙泉府

新唐书以肃慎故地为上京曰龙泉府领龙湖

渤三州

通考天宝末渤海王大钦茂徙上京直旧国三百里忽汗河之东(按渤海旧国在长白山东北今又东徙三百里在呼尔哈河之东实与今宁古塔城相近呼尔哈河源出吉林界色齐窝集中诸河汇为一大河东注镜泊又东出绕宁古塔城旁古大城及觉罗城之南复东北折入混同江唐贾耽所云渤海王城临忽汗海者葢即镜泊盛京通志宁古塔城旁古大城或即上京旧址欤)

辽史上京懐州夫余县本龙泉府太祖迁夫余降户于此世宗置县(按辽史此条殊误懐州奉陵军本唐归诚州太宗行帐放牧于此天赞中从太祖破夫余城下龙泉府俘其人筑寨居之太宗懐陵在焉故州军以是为名归诚州为唐契丹羁縻州本属辽地为太宗放牧之所非渤海上京明矣)

龙州

辽史太祖破龙州尽徙富利县人散居京南长霸县本龙州长平县民迁于此(按龙州所属县名仅见富利长平二县余无可考又按契丹与渤海攻战次第具载太祖本纪太祖天赞二年十二月出兵先破夫余府次至中京显徳府是时渤海王适在中京故为所获太祖入城祭告天地复还军中二月安边郑颉南海定理府降三月己巳安边郑颉定理府复叛丁丑三府平乙酉班师五月南海定理二府复叛七月显徳府之铁州亦叛大元帅平之是月太祖还次夫余府又自三月遣将攻长岭府八月始下并未尝逺及龙州而渤海仍自为国迄于辽末犹存龙州之破仅于此见之或率兵至此俘掠人口而还不能有其地也)

髙丽载纪初契丹以鸭绿江北地予髙丽髙丽筑六城有龙州城(按辽史外纪云契丹取女真国鸭绿江东数百里赐髙丽是鸭绿江东北地皆与髙丽故得于龙州筑城后复为女真所取今考自镜泊至朝鲜界约五百里则与渤海之龙州当不甚逺葢辽太祖破龙州迁其人而空其地以于高丽也)

湖州

辽史东京湖州兴利军渤海置

渤州

辽史渤州清化军渤海置贡珍县亦渤海置(按辽地志云辽以征伐俘户建州襟要之地多因旧居名之故渤海州县辽移其名于他所者十之五六如建州在长白山而辽移之广宁西北其明证也辽志中稍为分别者如曰某州本渤海某州民户则为辽所移曰某州渤海置则似仍渤海之旧然如辽史称集州髙丽为霜岩县渤海置州今考霜岩县属卢州无集州之名则史文固有疏略也)

中京显徳府

新唐书上京之南为中京曰显徳府领卢显铁汤荣兴六州(按显徳府所属西至医巫闾山当在上京之西南)

辽史渤海中京显徳府天显三年升为南京十三年改南京为东京府曰辽阳统县九辽阳县本渤海金徳县地汉浿水县髙丽为句丽县渤海为常乐县(按浿水县汉属东乐浪郡渤海鸭绿府所属之浿水县是也辽志误)仙乡县本汉辽队县地渤海为永丰县鹤野县本汉居就县地渤海为鸡山县兴辽县本汉平郭县地渤海为长宁县(按显徳府属县辽志沿革具存今附录如上又有析木紫二县辽属辽阳府而渤海分属铜州州今各附本条又肃慎归仁顺化三县则辽所自置非渤海之旧辽永州之长寜县又迁长宁民所置亦非旧地也)

鸭江行部志广宁本阳罗郡渤海为显徳府(按广宁东北界渤海属东平府其西南之境为显徳府属)

明一统志辽队废县在海州卫西六十里渤海曰永丰县辽改仙乡县鹤野废县在辽东都司城西八十里渤海为鸡山县元省入辽阳(按明志显徳属县仅载此二邑今考常乐故县在辽阳城内长宁县在辽阳西南葢平之东永丰县在海城县西六十里辽水东岸明时有永丰堡亦在海城县西南六十里也)

卢州

辽史东京卢州本渤海杉卢郡(按杉卢郡即渤海之卢州显徳府之支郡也)故县五山阳杉卢汉阳白岩霜岩皆废户三百在京东一百三十里统县一熊岳县西至海十五里傍海有熊岳山(按辽卢州所治为熊岳县今熊岳城也金废州以熊岳属葢州渤海卢州所属五县至辽止三百户故但治熊岳一县已非渤海之旧矣)

辽史东京岩州白岩军本渤海白岩城太宗拨属沈州白岩县渤海置(按唐太宗贞观十九年伐髙丽既得辽州进军白岩城克之置岩州后属渤海白岩县当即其地今考岩州古城在辽阳州城东北五十七里石城山上周围四里一门又辽营卫志云敦睦宫以渤海岩州户置是渤海亦有岩州之称葢随时移置而史不能详也)

显州

唐贾耽道里纪自神州(见后)陆行四百里至显州天宝中王所都(按显州为王都当为显徳府附郭之州今次于卢州之后疑史有误)

辽史东京显州本渤海显徳府地世宗置以奉显陵州在医巫闾山东南(按渤海显州实今辽阳州地辽之显州不言渤海所置然亦系显徳府之地)

松漠纪闻广州(见后)百三十里至梁渔务又八十五里至沙河五十里至显州

铁州

五代史自锦州行五六日过海北州又行十余日渡辽水至渤海铁州又行七八日过南海府(按此为晋侯入契丹所行之途一南一北故迂其程未足为凭也)

辽史铁州本汉安市县地髙丽为安市城唐太宗攻之不下薛仁贵白衣登城即此渤海置州故县四位城河端苍山龙珍皆废户一千在京西南六十里(按明一统志安市城在葢州卫东北七十里唐贞观十九年征髙丽攻安市城不克引还咸亨三年髙侃撃败髙丽余众于安市城渤海置铁州即此地志安市城外有驻跸山考驻跸山凡数处一为首山唐书称马首山辽史称手山在辽阳城西南十五里接海城县界唐太宗初渡辽水攻辽州时驻营之山也一在安市城外唐太宗既得辽州岩州进攻安市所驻之山唐书所载驻跸山是也又葢平东百十余里分水岭诸山亦传唐太宗驻跸处又驻跸山本名六山则医巫闾也又海城县西南十里有平顶山一名车驾山又名唐望山亦相传唐太宗驻跸处而首山与安市城外之驻跸山地志多混为一山附考于此)领县一汤池(按今葢平城东北六十里有汤池堡当即汤池县遗址也)

辽史天显元年七月铁州刺史卫钧反大元帅耀库济攻拔之

鸭江行部志汤池县本辽时铁州以其东有铁岭故名(按明一统志载初置铁岭卫在今铁岭城东南五百余里故铁岭城与髙丽接界洪武二十六年方移其名于今治所则铁岭之名实本于此金废铁州以汤池属葢州)

汤州

辽史东京汤州本汉襄平县地故县五灵峰常丰白石均谷嘉利皆废户五百在京西北一百里(按辽史虽未言渤海所置然所属故县皆渤海县名其为即渤海之汤州无疑明志汤州故城在辽东都司城北)

辽史东京乾州灵山县本渤海灵峰县地(按乾州为汉无虑县地无虑本因医巫闾山得名则灵峰当亦相近)

金史北京懿州灵山县本渤海灵峰县地(按辽亦有懿州而灵山则属乾州考明一统志乾州在广宁卫西南七里懿州在广宁卫北二百二十里葢金时废乾州而以灵山县移懿州也)

荣州

辽史东京所属有荣州(原文不载沿革葢作史时已无可考然辽东京有崇州为渤海所置所统县名亦系渤海之旧而新唐书不载史云在东京东北一百五十里与铁汤等州相近辽史本文亦与汤兴二州相次疑即荣州以字形相近而误又复出也今详于后)

兴州

辽史兴州本汉海宜县地渤海置州故县三盛吉蒜山铁山皆废户二百在京西南三百里(按明人地志有以兴州为铁岭县之懿路城者考金志云沈州挹娄县辽旧兴州常安县懿路即挹娄之讹也则辽之兴州始实移于挹娄后乃复渤海之旧又辽志云辽阳府东西南三面皆抱海南至海边铁山八百里今考铁山在宁海西南百五十里为滨海要地兴州所统县名或取此欤)

松漠纪闻银州南铺五十里至兴州四十里至蒲河(按辽银州即渤海富州今铁岭县蒲河源出承徳西北四十里)

东京龙原府

新唐书濊故地为东京曰龙原府亦曰栅城府领庆盐穆贺四州

新唐书龙原东南濒海日本道也

通考唐贞元时渤海王大钦茂东南徙东京

辽史东京开州本濊地渤海为东京龙原府有宫殿都督庆盐穆贺四州故县六曰龙原永安乌山壁谷熊山白杨叠石为城周二十里唐薛仁贵征髙丽与其大将温沙门战熊山擒善射者于石城即此太祖平渤海徙其民城遂废圣宗伐新罗(按圣宗曽伐髙丽此言新罗误)还周览城基复加完葺领县一开逺县本栅城地髙丽为龙原县渤海因之(按一统志开州城在朝鲜咸兴府西北熊山城在开州西葢自鳯凰城边外东南至朝鲜之江原道皆濊地又鳯凰城北六十九里有沃赫和屯周二里余或即渤海石城遗址欤)

庆州

辽史东京开州髙丽置庆州渤海为龙原府上京永安县本龙原府庆州县名太祖平渤海迁其人置寨于此(按一统志开州辽末复入于髙丽谓之蜀莫郡开逺废县故开州治也渤海为龙原县庆州治焉则庆州为龙原府附郭之州而龙原县为附郭之县永安乌山壁谷熊山白杨五县亦为庆州所属明矣非朝鲜庆尚道之庆州也又金有庆州系辽懐州祖州之地亦与此异)

盐州

辽史东京盐州本渤海龙河郡故县四海阳接海格川(旧讹格州今据一统志改)龙和皆废开州相去一百四十里(按一统志盐州城在朝鲜开州城西北本渤海置亦曰龙河郡)

穆州

辽史东京穆州本渤海农郡故县四农水岐顺化美县皆废隶开州东北至开州一百二十里统县一曰农(按一统志穆州亦在今朝鲜境开州西南)

贺州

辽史东京贺州本渤海吉理郡故县四洪贺送诚吉理石山皆废户三百隶开州(按一统志贺州城辽末入于朝鲜)

南京南海府

新唐书沃沮故地为南京曰南海府领沃晴椒三州

新唐书南海新罗道也

辽史东京海州南海军本沃沮国地渤海号南京南海府叠石为城幅员九里都督沃晴椒三州故县六沃沮鹫岩龙山滨海升平灵泉皆废(按沃州为南海府附郭则沃沮亦附郭邑也鹫岩当即岫岩城在今葢平县东二百五十里)

辽史天显元年三月渤海南海府节度来朝五月南海府复叛遣大元帅耀库济讨之

旧五代史自铁州行七八日至南海府

元一统志澄州本海州南海府沃沮地髙丽时卑沙城唐李世勣攻卑沙城即此渤海为南海府辽仍之金改曰海州天徳三年以山东有海州改为澄州治临溟县(按金史不详沿革今从元一统志)

明一统志海州卫在辽东都司城南一百二十里本葢牟地髙丽为卑沙城渤海国为南海府辽为海州治临溟县金为澄州(按沙卑城亦曰卑沙或讹为卑奢城隋大业十年来儿出海道至卑奢城败髙丽兵将趋平壤髙丽降唐贞观十八年伐髙丽张亮率舟师自东莱渡海袭卑沙城其城四面悬绝惟西门可上唐兵攻拔之总章初李世勣复得其城后入渤海元时州县俱废明洪武九年改筑卫城周六里有奇今为海城县)

沃州

新唐书契丹州十七沃州载初中析昌州置万岁通天元年没于契丹李尽忠县一滨海又昌州贞观二年以松漠部落置侨治营之静蕃戍县一龙山(按此为渤海沃州及滨海龙山二县得名之自其实唐沃州故地在今喀喇沁境内古大宁城北葢渤海移其州县名于沃沮故地也沃州为南海附郭之州则沃沮鹫岩龙山滨海升平灵泉等六县皆沃州所属)

晴州

辽史嫔州本渤海晴州故县五天晴神阳莲池狼山仙岩皆废户五百隶海州东南至海州一百二十里(按海城西南有莲花泊或即莲池故县所属)

椒州

辽史耀州本渤海椒州故县五椒山貂岭澌泉尖山岩渊皆废户七百海州东北至海州二百里统县一岩渊县东界新罗故平壤城在县西南东北至海州一百二十里(按辽之耀州即渤海椒州故县五皆废岩渊虽仍旧名似亦稍移其治矣据史所称耀州在海州西南二百里岩渊在海州西南一百二十里海州为今海城地耀州今有耀州和屯按之舆图皆合惟是辽史称故平壤城又在岩渊西南实为舛误据通考辽水东南四百八十里至鸭绿水平壤又在鸭绿水东南四百八十里安得反在岩渊西南也原其致误亦自有由葢平壤南临浿水而海城西南有淤泥河亦有浿水之称此辽史之误所由来然辽史既以显徳府为忽汗州又以忽汗州为即平壤城而此又谓平壤在岩渊西南亦自相矛盾之甚矣又今耀州城在海城县西南仅六十里里数与辽史不符考明一统志临溟废县在海州卫东一百八十里为故海州所治元时州县并废则系明设卫时移近西南百八十里耳今海城县治实在明海州卫旧址本朝天命八年复即旧城东南隅建新城)

明一统志废耀州在海州西南二百里渤海椒州地

西京鸭绿府

新唐书髙丽故地为西京曰鸭绿府领神桓丰正四州

新唐书鸭绿朝鲜道也(朝鲜旧讹朝贡今据通考改)

辽史渌州鸭绿军本髙丽故国渤海号西京鸭绿府城髙三丈广轮二十里都督神桓丰正四州事故县三神鹿神化剑门皆废大延琳叛迁余党于上京置易俗县居之在者户二千(按渌州城在平壤西境因鸭绿江为名也鸭绿江之绿北史新唐书辽史俱作渌)

辽史太祖破鸭绿府尽徙神化县民居京之南

神州

唐贾耽道里纪自鸭绿江口舟行百余里又小舫溯流东北三十里至泊汋口得渤海之境又溯流五百里至丸都县(见后)城故髙丽王都又东北溯流二百里至神州(按据此则神州在鸭绿江口东北溯流八百里丸都县东北二百里与辽史所言桓州在渌州西南二百里者合则丸都为桓州附郭之邑而神州即鸭绿府附郭之州也)

桓州

辽史桓州髙丽中都城故县三桓都神乡浿水(原作淇水误今据一统志改)皆废髙丽王于此创立宫阙国人谓之新国五世孙钊晋康帝建元初为慕容皝所败宫室焚荡户七百隶渌州在西南二百里(按通考汉末髙丽王伊夷模作新国于丸都山下即所谓丸都城也魏正始五年毌丘俭将万人出元菟悬车束马登丸都山屠其所都六年俭复伐之刻石纪功刋丸都铭不耐而还至晋建元初复为慕容皝乘胜追至丸都焚其宫室自后移都平壤城则桓都即丸都也桓州之名亦取诸此今考丸都故城在髙丽王京东北贾耽纪言在神州西南二百里鸭绿江口东北六百余里与此正合浿水今朝鲜大通江汉乐浪郡有浿水县此葢仍其旧名也)

丰州

辽史丰州渤海置盘安郡故县四安丰渤恪隰壤硖石皆废户三百隶渌州在东北二百一十里

正州

辽史正州本沸流王故地国为公孙康所并渤海置沸流郡有沸流水户五百渌州在西北三百八十里统县一东那县本汉东耐县地在州西七十里(按通考魏正始五年幽州刺史毌丘俭出元菟讨髙丽战于沸流髙丽王位宫败走俭追至赪岘登丸都山屠其所都则沸流固应与桓都相近亦今朝鲜境内地又按汉时无东耐县名惟乐浪郡有东暆不而两县不而城在朝鲜咸兴府而与耐古字相通魏志云汉武置乐浪郡自单大岭以西属乐浪自岭以东都尉主之皆以濊为民所谓不耐濊也毌丘俭铭不耐城即此今辽史作汉东耐似误)

谨按渤海为辽东盛国地方五千里有五京十五府六十二州契丹兵争旧址渐毁其州县之名藉辽史地理志存其梗概而或地并于邻州或名移于他所辽以征伐所得人户建城置戍即因其人旧居州县之名名之辽志所载已十之五所未载者按其方位尚可讨寻五京之地辽并东京其他或予髙丽或尚为渤海遗民所保而府州之名尽载辽籍有经辽时更置者自应属辽有仅列其名而史不能稽其沿革者当亦羁縻州之比未能实有其地也金兴省并州邑因时制宜元亦多仍部族之旧州县之设简矣因流溯源参之他书亦可得其分合之故焉有因传写字讹者如丸都桓都浿水淇水之类有与髙丽同名者夫余庆州之类至于元明沿革及我

朝所隶并附注于下约其大概上京在宁古塔中京在辽阳东京在朝鲜开州南京在海城县西京滨鸭绿江五京五府而外长岭夫余等十府及郢铜等州并详列于后云

渤海长岭府

新唐书长岭府领瑕河二州(按瑕州无考当为附郭之州辽废)

新唐书长岭营州道也辽史东京长岭府(原文不详沿革之由当即仍渤海之旧)

辽史本纪太祖天显元年遣康黙记韩延徽攻长岭府八月下长岭府(按长岭亦作长领古字相通今吉林西南五百里有长岭子满洲语称郭勒敏珠敦南接纳鲁窝集北接库鲁纳窝集自长白山南一岭环绕至此为众水分流之地东北流为辽吉善辉发等河入混同江西北流为英峨占尼哈达叶赫赫尔苏等河长岭府之名当取诸此锦州复州虽亦有长岭皆不如此之最著也)

河州

辽史河州徳化军置军器坊(按明人地志云废河州在黄龙府北辽置河州有军器坊又引一统志开元东北五百里有穏图河源出坊州北山北流入松花江所谓坊州疑即河州矣考辽金无坊州第因河州有军器坊而遂以坊州属之亦恐未足为凭也)

夫余府

新唐书夫余故地为夫余府常屯劲兵捍契丹

领扶仙二州

新唐书夫余契丹道也

辽史东京龙州黄龙府本渤海夫余府太祖平渤海还至此有黄龙见更名保宁七年军将燕颇叛府废开泰九年迁城于东北所属黄龙县本渤海长平县并富利佐慕肃慎置迁民县本渤海永宁县并丰水扶罗置永平县渤海置

辽史东京通州安逺军本夫余国王城渤海号夫余城太祖改龙州圣宗更今名保宁七年以黄龙府叛人燕颇余党置所属通逺县本渤海夫余县并布多县置安逺县本渤海显义县并鹊川县置归仁县本渤海强师县(按金史渤海强师县北有细河)并新安县置渔谷县本渤海县(按夫余府地邻契丹辽改黄龙府在今开原县及开原边外之境扶仙二州辽时俱废扶州即因夫余得名当为附郭所属县名见于辽史属龙州者八属通州者六当即扶仙二州所隶苐辽史既言改夫余府为龙州又言改龙州为通州而所置诸县或沿或并尚仍其旧史有讹误疑辽之龙州其地本广因燕颇之役旧治已废开泰中移黄龙府于东北又分置通州也黄龙府所属长平等县为扶州属邑通州所属夫余等县即为仙州属县也又按渤海夫余府与契丹为邻未能过开原以北辽之黄龙府境又稍广旧五代史言北至混同江仅百里则又辽史迁府于东北之明证也)

辽史太祖天赞四年十二月丁巳夜围夫余府天显元年正月拔之

旧五代史后唐天成元年十一月登州状申契丹攻逼渤海自契丹主卒虽已抽退尚留兵马在夫余城今渤海王弟领兵攻围夫余城契丹新五代史后唐明宗时契丹攻渤海取夫余一城以为东丹国

宋史后唐天成初契丹攻夫余城下之改夫余为东丹府留其子托云镇之契丹主卒渤海王复攻夫余不能克

宋史太宗太平兴国四年赐乌含城浮渝府渤海琰府王诏令助攻契丹(按浮渝当即夫余以音近而讹宋兴渤海隔绝葢传闻舛误之辞)

通考宋太平兴国六年定安国王乌元明言臣本渤海遗黎保据方隅不降契丹夫余府昨背契丹并归本国(按乌氏为渤海大姓夫余复归事辽史未载)

鄚颉府

新唐书鄚颉府领鄚髙二州(鄚州诸书未见当即附郭之柳河县地也)

辽史东京韩州本稿离国旧治柳河县髙丽置鄚颉府都督鄚颉二州渤海因之(按渤海州名系鄚髙此云鄚颉疑辽史之误)今废太宗置三河榆河二州圣宗并二州置柳河县本渤海粤喜县并万安县置(柳河详见前靺鞨条榆河在科尔沁右翼前旗辽河在左翼东南四百五十里经左翼后旗入边又左翼东南四百七十里有阿拉玛图城近开原边外当即辽韩州故城也)

辽史天显元年二月鄚颉府节度来朝三月鄚颉府叛遣阿敦讨平之

金史东京韩州本渤海鄚颉府

髙州

辽史上京遂州本髙州地西北至上京一千里(按辽中京别有髙州此遂州属上京与鳯州相邻鳯州亦稿离国地在韩州北二百里西北至上京九百里遂州西北至上京千里则与韩州相去止百里此髙州即渤海髙州之明证也若中京之髙州则唐时信州之地辽圣宗伐髙丽以俘户置在今喀喇沁非渤海之髙州也元一统志所称髙州即此)

安宁郡

辽史上京鳯州稿离国故地渤海之安宁郡境在韩州北二百里西北至上京九百里(按鳯州与韩州相邻皆槁离故地此安宁郡当为鄚颉府之支郡今附于此)

定理府

新唐书挹娄故地为定理府领定潘二州(按潘字辽史作沈当系此误)

辽史东京定理府刺史故挹娄国地

辽史沈州挹娄县辽尝置定理府刺史于此本挹娄故地大定二十九年章宗更名有范河清河(按范河清河俱在今铁岭县城南辽定理府刺史之置及定州之废史文阙略不详以金史参考之今铁岭一县近南者为金之挹娄县则定理府所统而渤海定州安定郡所治也近西者为双城县则辽双州所统也辽始置定理府于挹娄县继则省刺史废定州为双州与沈州不复相属金又废双州并双城入沈州尚可考见渤海之旧耳)

辽史天显元年二月定理府节度来朝三月定理府叛遣阿敦讨平之五月定理府复叛大元帅耀库济讨之

定州

辽史东京双州保安军本挹娄故地渤海置安定郡统县一双城县本渤海安夷县地(按渤海属州亦有支郡之称如卢州为杉卢郡穆州为农郡是也此安定郡为挹娄故地当即定州地辽东京又别有定州不言渤海所置在今朝鲜之平安道五代以前亦属渤海后髙丽复取之至辽圣宗开泰三年伐髙丽取其保定二州保州在平壤西北百余里金初割还朝鲜今安州是也定州在平壤西北三百余里辽末亦入朝鲜今仍为定州与渤海沈州隔西京鸭绿府名是而地非也双城故县在铁岭西六十里金时州废以县属沈州)

沈州

辽史沈州本挹娄国地渤海建沈州故县九皆废统州一县二(按州一为岩州白岩军本渤海卢州所属之白岩县辽太宗拨属沈州乐郊灵源二县则辽太祖所置亦非渤海旧名乐郊为沈州治所即今承徳县也)

辽史敦睦宫以渤海沈州户置

金史沈州本辽定理府地县五乐郊(按原注云辽置有浑河当为附郭)章义(辽广州渤海属铁利府)辽滨(辽旧辽州)挹娄(辽尝置定理府详见前)双城(辽双州详见前)

辽东行部志沈州在唐时尝为髙丽侵据髙宗命李世勣东征置安东都府于平壤城实今之沈州也唐季为大氏所有

元一统志沈阳路本挹娄故地渤海建定理府都督沈定二州领定理平邱岩城慕美安夷沈水安定保山能利九县此为沈州地后罹兵火其定州与县并废即沈州为兴辽军节度金末沈州复毁于兵火

元史沈阳路本挹娄故地渤海建定理府都督

沈定二州此为沈州地

明一统志沈阳中卫在辽东都司北百二十里汉辽东郡地渤海置沈州

安边府

新唐书安边府领安琼二州(按琼州辽废无可考)

辽史天显元年二月安边府节度来朝三月安边府叛遣阿敦讨平之

安州

辽史安州刺史兵事隶北女真兵马司

元一统志归仁县故城在咸平府北旧安州金皇统三年改为县后废城址犹存(按渤海琼州诸书皆缺安州可见者亦止此归仁县金隶咸平府辽旧隶通州并渤海强师新安二县地强师属夫余府新安或当属安州其地应在开原边外又朝鲜平安道有安州则为辽之保州非一地也)

松漠纪闻自信州二百九十里至安州南铺(按此为辽上京至燕之程葢自东北而西南行也)

率宾府

新唐书率宾故地为率宾府领华益建三州(按华州无可考当为附郭地)

辽史东京率宾府刺史故率宾国地(按辽率宾府在洓州定理府之间当即渤海旧治)

辽史东京康州率宾县本渤海率宾府地(按康州属显州在渤海为显徳府地当系迁率宾民户所置非故地也)

金史上京率宾(旧讹恤品今改正)路辽时为率宾府置刺史本率宾故地西北至上京一千五百七十里东北至呼尔哈(旧作胡里改今改)一千一百里西南至海兰(旧作曷懒今改)一千二百里北至边界威伊克阿林(旧作斡可阿怜今改)二千里(按恤品即率宾之讹金史亦作速频音实相同也以金史道里计之则率宾故府当在今鄂多理城之南威伊克阿林今盛京极东北大山也上无树木惟生青苔与俄罗斯边界又明志建州卫东南有率宾河率宾路之名以此)

益州

辽史东京益州观察属黄龙府

契丹国志宋政和五年金太祖攻辽取宾祥威三州进薄益州(按鸭绿江一名益州江则益州实与鸭绿江近当在长白山西南辽改属黄龙府辽史不言仍渤海之旧或因其名而不必即其故地也)

建州

元一统志金上京之南曰建州

明实录永乐二年置建州卫(按我朝肇兴之地即渤海建州之故壤也辽金元皆有建州并在今喀喇沁及土黙特境为辽时所移非渤海之旧详见前部族门)

东平府

新唐书拂涅故地为东平府领伊沱黒比五州(按五州可考者惟州余俱辽时废)

辽史东京辽州本拂涅国城渤海为东平府唐太宗亲征髙丽李世勣拔辽城髙宗诏程名振苏定方讨髙丽至新城大破之皆此地也太祖伐渤海先破东平府迁民实之故东平府都督伊陀(按陀字与唐书异)黒比五州共领县十八皆废(按志云辽州有辽河羊肠河锥子河蛇山狼山黒山巾子山今考羊肠河在广宁县城东四十五里锥子河在广宁城东北四十里即珠子河也辽河亦经广宁县东北二百三十里蛇山一在广宁城东三十里一在东北九十五里狼山在广宁城东北二十里今名狼虎山黒山在广宁城东北八十里又有西黒山在城东北七十五里大黒山在城东七十里小黒山在城东六十里则渤海之东平府实在今广宁东北也辽东平府治辽滨县故城在今承徳西北)

州

辽史祺州(旧讹棋今据金史改)祐圣军本渤海州地(按辽祺州统庆云县以所俘檀州宻云民建为州治所金废州以庆云县隶咸平府元又废县为庆云驿在今铁岭西北五十里)

辽史东京紫县拂涅国置东平府领州(原本脱州明志引辽史有之今据增入)紫县寻徙辽城并入黄岭县渤海复置紫蒙县辽因之属辽阳府

沱州

辽史贵徳州本汉襄平县地有沱河(按沱州无可考或因沱河得名今附见新唐书亦言湄沱湖之鲫为渤海物产之珍也)

东平寨

辽史尚州本汉襄平县地渤海置东平寨

金史咸平府铜山县辽同州本汉襄平县辽以东平寨置南有柴河北有清河西有辽河(辽史作尚州与此异考辽志别有尚州此东平寨之地当为同州以字相近而误也)

懐逺府

新唐书越喜故地为懐逺府领达越懐纪富美福邪芝九州(按九州可考者惟富美福三州余俱辽时废)

辽史东京信州本越喜故城渤海置懐逺府武昌县本渤海懐福县地定武县本渤海豹山县地并乳水县人户置

金史上京信州本渤海懐逺军辽开泰七年建县一武昌本渤海懐福县地(按懐逺府当在渤海边界其所统州为最多可考者惟富美福三州余尽为辽所废考信州故城在今科尔沁左翼东南三百八十里开原边外金辽志称自开原东北至信州三百十里是也今有古城周一里门八土人犹呼信州城)

富州

辽史东京银州富国军本渤海富州太祖以银冶更名统县三延津县本渤海富寿县境有延津故城更名新兴县本越喜国地渤海置银冶尝置银州永平县本渤海优富县地

金史咸平府新兴县辽银州富国军本渤海富州熙宗皇统三年废州更名来属有范河柴河辽河(详前靺鞨疆域条按渤海富州治富寿县辽更富寿为延津更优富为新兴金改延津为新兴以隶咸平今铁岭县则渤海之富寿辽之延津金之新兴也又有故新兴城在铁岭治东则渤海之优富辽所置新兴县也又永平废县在铁岭东北)

美州

辽史东京遂州本渤海美州地统县一山河县本渤海县并黒川麓川二县置

福州

辽史上京福州国舅萧宁建南征俘汉民居北安平故地在原州北二十里西北至上京七百八十里(按原州在显州东北三百里史虽不言福州仍渤海之旧然以他州道里计之实属相近其称名当有自耳)

胡峤北行记峤为萧翰掌书记自翰得罪被锁峤与部曲东之福州翰所治也峤等东行过一山名十三山云此西南去幽州二千里又东行数日过卫州至福州(按十三山在今锦县城东七十五里去京师不及二千里峤葢约略之词卫州当系渭州之讹在显州东北二百五十里)

铁利府

新唐书铁利故地为铁利府领广汾蒲海义归六州(按汾海二州无考辽之海州渤海为南海府另列前条非此州也葢俱系辽废)

辽史东京铁利府故铁利国地

广州

辽史广州汉属襄平髙丽为当山县渤海为铁利郡太祖迁渤海人居之建铁利州统和八年省开泰七年以汉户置

金史沈州章义县辽旧广州皇统三年降为县来属有辽河东梁河辽河大口(按东梁河即太子河亦名大梁河明志章义故城在沈阳中卫西南六十里有章义站)

松漠纪闻沈州六十里至广州七十里至大口

蒲州

松漠纪闻兴州(见前)四十里至蒲河四十里至沈州

元一统志蒲河在沈阳路源出铁利国蒲谷流经蒲水田过故名(按蒲州辽初已废本铁利国地自应以蒲河得名以洪皓所记考之距沈州四十里今承徳县城西北四十里香炉山蒲河源在焉蒲州之设亦应在此)

义州

辽史上京庆州富义县本义州太宗迁渤海义州民于此重熙元年降义丰县后更名

辽史上京永州义丰县本铁利府义州辽兵破之迁其民于南楼之西北仍名义州重熙元年废州改今县在州西北一百里又尝改富义县属庆州(原误泰州今改正)始末不可具考今两存之(按富义义丰当系渤海义州县名辽徙其民分属庆永二州非渤海故地)

金史义州崇义军辽宜州天徳三年更名(按辽史宜州崇义军属中京东丹王每秋畋于此兴宗以定州俘户置与锦州相次实今义州地前所载富义义丰两县既云迁义州民于此虽仍旧名明非故地乃又云本渤海义州此自相矛盾也合辽金两史考之似渤海义州之民分徙两县故地已空兴宗时方以定州俘户实之以义为宜金时始更正耳)

元史大宁路有义州

明一统志义州卫辽宜州金改为义州治宏政县元省县州属大宁路洪武二十二年置卫(按金元明之义州即今义州地在辽为宜州俱未言渤海之旧然考辽史实系东丹王分地为毎岁秋畋之所则实系渤海故壤宜与义或因音同而字异金朝改宜为义正非漫然耳又今义州城西南五十里有古饶庆县城辽金并无此县名金义州所属但有饶庆镇或即渤海旧县而金废为镇欤)

归州

辽史东京归州太祖平渤海以降户置后废统和二十九年伐髙丽以所俘渤海户复置县一归胜

安逺府

新唐书安逺府领宁郿慕常四州(按宁州慕州俱近朝鲜常州属朝鲜平安道之定逺府郿州疑即平安道之买州考元史东宁路本髙丽平壤城所属有定逺府至元六年来归或即安逺府之地而稍易其名也)

宁州

辽史东京宁州观察统和二十九年伐髙丽以渤海降户置兵事东京统军司统县一新安

慕州

辽史东京慕州本渤海安逺府地故县二慕化崇平久废户二百隶渌州在西北二百里(按辽慕州移属渌州鸭绿军则安逺一府固与今髙丽相近又考一统志朝鲜平安道有定逺府有常州当即仍渤海之旧又有买州字义无取疑即郿音之讹也)

郢铜洓三州

新唐书郢铜洓三州为独奏州(按通考文与此同独奏之义当犹今直隶州不辖于府而事得专达也)

辽史东京郢州渤海置

辽史铜州广利军渤海置统县一析木县渤海为花山县初隶东京后来属(按金史金废铜州以析木县隶澄州)

辽史咸州安东军本髙丽铜山县地渤海置铜山郡地在汉侯城县北渤海龙泉府南开泰八年置州统县一咸平县唐安东都治营平二州间即此(按渤海诸州间有支郡之称如卢州之称杉卢郡定州之称安定郡是也此铜山郡亦当为铜州所分治辽析为二州所云在营平间者为得其实至云在龙泉府南则约略之词耳至金之铜山县虽属咸平府在辽为同州镇安军名同而地异亦相附近也)

金史咸平府本髙丽铜山县地辽为咸州辽东行部志咸平本渤海地契丹改为咸州金为咸平府

元一统志铜山郡故城在咸平府南

元史咸平府古朝鲜地箕子所封汉属乐浪郡后髙丽有其地唐置安东都以统之继为渤海大氏所据辽平渤海以其地多险隘建城以居流民号咸州金升咸平府元初因之开元路后复割出辽东宣慰司

通考洓州以其近洓沫江葢所谓粟末水也辽史东京洓州渤海置

葢州

辽史辰州本髙丽葢牟城唐太宗李世勣攻破葢牟城即此渤海改为葢州又改辰州以辰韩(另条见前)得名统县一建安(按以下四州皆在唐书通考所载六十州之外今并附于此葢牟亦称葢曷牟金仍改葢州统县四汤池即辽铁州秀岩即今岫岩熊岳即辽卢州熊岳县并金时废州来属惟建安尚仍辽旧至元时并汤池熊岳入建安又省建安入葢州初为葢州路后并入辽阳路即今葢平县也又熊岳城在葢州南六十里有熊岳山熊岳河)

崇州

辽史崇州本汉长岑县地渤海置州故县三崇山沩水绿城皆废户五百在京东北一百五十里(按渤海州名有荣州无崇州荣为中京所属与汤兴二州相次今辽史以崇州次于汤兴之后而东京所属别有荣州又不载其沿革疑崇字即荣字之讹而荣州又复出也)

辽史贵徳州贵徳县本汉襄平县渤海为崇山县奉徳县本渤海縁(按此又作縁与前异)城县地(按金史贵徳县有范河见前定理府注)

集州

辽史集州古陴离郡地汉属险渎县髙丽为霜岩县渤海置州统县一奉集县渤海置(按奉集废县在今抚顺城南八十里)

金史贵徳州奉集县辽集州奉集县本渤海旧县有浑河

麓州

辽史麓州渤海置(按唐书通考渤海无此州名辽史载其名而不详其地又辽乾州所属之司农县本渤海麓郡县并麓波云川二县入焉亦未详渤海所隶之州今附于此乾州为汉无虑县地因医巫闾得名或麓州麓郡亦因附北镇之麓而名欤)

谨按渤海五京五府之外为长岭等十府长岭在吉林西南夫余府在开原鄚颉在开原边外科尔沁界定理府在铁岭以南承徳界安边府亦在开原边外率宾府与

本朝

发祥之鄂多理城相近东平府在广宁东北懐逺府在铁岭铁利府滨太子河安逺府在髙丽界其后所属之州半为辽时废并而因革可溯者尚多又有郢铜洓三州不于府合之十五府所属共为州六十与所称六十二州之数不符考之辽史则又别出葢崇集麓四州唐书通考皆未之载与六十二州之数亦不合今以地理考之葢集二州与显徳府属之铁州卢州相近当时或间有省并而史不能详崇州疑即荣州以字形相近而讹麓州则史文殊略今附列于诸州之后而支郡之可考者亦各附于本条至若古今沿革及山川道里有足证据胪注于下凡史文舛误及名同而地异者并加订正用资参考云










钦定满洲源流考卷十
钦定满洲源流考卷十一

疆域

辽东北地界北盟编辽太祖迁女真大姓数千户置辽阳之南使不得与本国相通名曰哈斯罕(旧作合苏款又作曷苏馆今改正按满洲语哈斯罕藩篱也据此云使不得与本国往来实有防闲之意与满洲语意相合)谓之熟女真(按满洲语称国初所属曰佛满珠谓旧满洲也新附编入旗分者伊彻满珠谓新满洲也此所云生熟盖即新旧之意)自咸州东北分界入山谷至于粟末江中间所居隶咸州兵马司许与本国往来非熟女真亦非生女真也自粟末之北寜江之东北处界外者则谓之生女真辽国沿边置东京黄龙府兵马都部署司咸州汤河兵马司东北路统军司分之谓之羁縻道

契丹国志东南至新罗(另条见前)国西以鸭绿江东八里黄土岭为界至保州十一里次东南至五节度熟女真国系契丹枢宻院所辖差契丹或渤海人充节度管押西北至东京五百余里又次东南至熟女真国(按此疑即自咸州至粟末江之部然志文殊未明晰)不属契丹所管去东京二百余里东北至生女真国契丹常设防备西南去东京六百里又东北至乌舍(满洲语皮条也旧作乌惹今改正)国阿里玛蒙古语梨也(旧作阿里眉今改正)国布库里(蒙古语整全也旧作破骨鲁今改正)国各一万户衣装言语与女真异西去上京四千余里又东北至铁骊(见前靺鞨条)国次东北至靺鞨国(按靺鞨即女真国旧名此分为二国殊误葢作志者摭拾旧文未足为据)

辽上京长春州

辽史长春州本鸭子河春猎之地兴宗重熙八年置统县一长春县本混同江地户二千(按辽上京临潢府在今巴林阿噜科尔沁扎噜特等地惟长春一州濵混同江今杜尔伯特扎赖特皆州之北境则辽长春州当与今白都讷相近)

辽史兵卫志长春县丁四千

金史泰州承安二年置于长春县北至边四百里南至懿州八百里东至肇州三百五十里户三千五百四县一长春辽长春州天徳二年降为县隶肇州承安三年来属辽史春巴纳(旧作纳钵今改正按满洲语巴纳地方也葢指游猎之地而言)曰鸭子河泺皇帝正月上旬起牙帐约六十日方至天鹅未至卓帐冰上凿冰取鱼冰泮乃纵鹰鹘捕鹅雁晨出暮归鸭子河泺东西二十里南北三十里在长春州东北三十五里四面皆沙埚多榆柳杏林

契丹国志每岁正月上旬出行射猎凡十六日然后并洮尔河凿冰钓鱼冰泮即縦鹰鹘以捕鹅雁(按辽史本纪载圣宗太平四年改鸭子河为混同江塔鲁河为长春河然又屡以鸭子混同二水并称即金史亦并称鸭子混同据契丹国志则鸭子即塔鲁河今洮尔河也又契丹国志云太宗破晋改粟末河为混同江史志传讹未有确据并详后山川门)

大金国志太祖十四年辽天祚帝率蕃汉兵十余万出长春路分五部北出骆驼口太祖乘其未阵三面击之天祚大败退保长春太祖乘胜遂平渤海辽阳等五十四州

辽东京辽阳府

辽史东京辽阳府本朝鲜之地后为渤海大氏所有号中京显徳府太祖攻渤海俘其王大諲撰以为东丹王国神册四年葺辽阳古城以渤海汉户建东平郡为防御州天显三年迁东丹国民居之升为南京城名天福髙三丈有楼橹幅员三十里八门东曰迎阳东南曰韶阳南曰龙原西南曰显德西曰大顺西北曰大辽北曰懐逺东北曰安逺宫城在东北隅髙三丈具敌楼南为三门壮以楼观四隅角楼相去二里外城谓之汉城东至乌尔呼赫(满洲语偏也旧作乌鲁虎克今改)四百里南至海边铁山八百六十里西至望平县海口三百六十里北至挹楼县范河二百七十里东西南三面抱海天显十三年改南京为东京府曰辽阳户四万六百辖州府军城八十七统县九辽阳县本汉浿水县户一千五百仙乡县本汉辽阳县户一千五百鹤野县本汉居就县地户一千三百析木县本汉望平县地户一千紫县本汉镂方县地户一千兴辽县本汉平郭县户一千肃慎县以渤海户置归仁县顺化县(案归仁顺化二县沿革未详)

元一统志东丹王故宫在辽阳路按本路图册在府之东北隅有让国皇帝御容殿

明一统志鹤野废县在辽东都司城西八十里元省入辽阳县

开州

辽史开州镇国军节度本濊地渤海为龙原府(详见前渤海条)开泰三年迁双韩二州千余户实之号开封府开逺军节度更名镇国军隶东京留守兵事属东京统军司统州三县一开逺县本龙原县(详前渤海条)辽初废圣宗东讨复置以军额名户一千

辽史盐州本龙河郡(详前渤海条)隶开州相去一百四十里

辽史穆州保和军刺史本农郡(详前渤海条)户三百东北至开州一百二十里统县一农县

辽史贺州刺史本吉理郡(详前渤海条)户三百隶开州

定州

辽史定州保寜军髙丽置州圣宗统和十三年升军迁辽西民实之统县一定东县髙丽所置辽徙辽西民实之户八百

保州

辽史保州宣义军节度髙丽置州故县一曰来逺圣宗以髙丽王询擅立问罪取其保定二州统和末髙丽降于此置榷场东京统军司县一来逺县初徙辽西诸县民实之又徙奚汉兵七百防戍焉户一千

辽史宣州定逺军刺史开泰三年徙汉户置隶保州

辽史懐化军下刺史开泰三年置隶保州

辰州

辽史辰州奉国军节度本葢牟城渤海改为葢州(详见前渤海条)辽徙其民于祖州初曰长平军户二千统县一建安县

元一统志葢州地最要冲称为繁富契丹移其民于上京西祖州后升为长平军

卢州

辽史卢州元徳军刺史本渤海杉卢郡(详前渤海条)统县一熊岳县西至海一十五里傍海有熊岳山

明一统志熊岳废县在葢州卫南六十里辽为卢州治所金属葢州元省(按今有熊岳城)

来逺城

辽史来逺城本熟女真地统和中伐髙丽以燕军骁猛置两指挥建城防戍兵事属东京统军司

元一统志来逺城本熟女真地辽伐髙丽于此建城先是侵髙丽军败值冬雪弥旬不止人马多毙军鸭绿江余军漂溺辽主隆绪次来逺界有防边猛军数十人遇而劫之逮问所从来开襟示其金制环甲众军惊散辽主至辽城收不在营中者诛之金升来逺军

铁州

辽史铁州建武军刺史本汉安市县地(详前渤海条)

统县一汤池县

鸭江行部志汤池县本辽时铁州

明一统志安市废县在葢州卫东七十里故铁州金为汤池县元省

兴州

辽史兴州兴中军节度本汉海宜县地(详前渤海条)北盟编第二十四程至梁鱼务过辽河二十七程至兴州

许亢宗奉使行程录自沈州七十里至兴州辽太祖破渤海建为东京路自此所至居民稍盛食物充足

汤州

辽史汤州本汉襄平县地(详前渤海条)

崇州

辽史崇州隆安军刺史本汉长岑县地(详前渤海条)统县一崇信县

海州

辽史海州南海军节度本沃沮(另条见前)国地渤海号南京南海府(详前渤海条)太平中大延琳叛南海城坚守经岁不下别部酋长皆被擒乃降因尽徙其民于上京移泽州民来实之户一千五百统州二县一临溟县

明一统志临溟废县在海州卫东一百八十里辽置金属澄州元省

辽史耀州刺史本渤海椒州(详前渤海条)隶海州统县一岩渊县

明一统志废耀州在海州卫西南二百里

辽史嫔州柔逺军刺史本渤海晴州(详前渤海条)

元一统志辽太平九年渤海大延琳叛尽徙南海府人于上京之北移泽州民以实其城仍号南海府金改海州又改澄州又废嫔州为新昌镇入焉

渌州

辽史渌州鸭绿军本髙丽故国渤海西京鸭绿府(详前渤海条)大延琳叛迁余党于上京置易俗县居之在者户二千隶东京留守司统州四县二宏闻县神乡县

桓州

丰州

正州

慕州(俱详前渤海条惟慕州渤海别属安逺府辽移属渌州)

显州

辽史显州奉先军上节度本渤海显徳府地(详前渤海条)世宗置以奉显陵显陵者东丹人皇王墓也人皇王性好书购书数万卷置医巫闾山绝顶筑堂曰望海大同元年世宗亲人皇王灵驾归自汴京以人皇王爱医巫闾山水奇秀因葬焉州在山东南迁东京三百余户以实之应历元年穆宗葬世宗于显陵西山仍禁樵采兵事属东京都部署司统州三县二奉先县本汉无虑县即医巫闾世宗析辽东长乐县民以为陵户山东县本汉望平县世宗割渤海永丰县民为陵户归义县初置显州渤海民自来助役世宗嘉悯因籍其人户置县

金史天辅元年抜显州干懿豪徽成川惠等州皆降

许亢宗奉使行程录自锦州八十里至刘家荘自刘家荘一百里至显州

辽史嘉州嘉平军下刺史隶显州

辽史辽西州阜成军中刺史本汉辽西郡地世宗置州属显州统县一长寜县统和八年以诸宫提辖司人户置

辽史康州下刺史世宗迁渤海率賔府人户置属显州县一率賔县(详前渤海条)

辽东行部志广寜本阳罗郡渤海显徳府辽世

宗改显州

宗州

辽史宗州下刺史在辽东石熊山耶律隆运以所俘汉民置圣宗立为州统县一熊山县本渤海县地

乾州辽史乾州广徳军上节度本汉无虑县地圣宗统和三年置以奉景宗乾陵有凝神殿兵事隶东京都部署司统州一县四奉陵县本汉无虑县地括诸落帐户助营山陵延昌县析延昌宫户置灵山县本渤海灵峰县地司农县本渤海麓郡县(详前渤海条)

元一统志乾州故城在广寜府西南七里辽统和二年立今基址頺然

辽东行部志闾阳辽乾州也去广寜五里

北盟编离显州七里别建乾州以奉陵寝

明一统志乾州城在广寜卫西南七里

辽史海北州广化军中刺史世宗以所俘汉户置地在闾山之西南海之北初隶宣州后属乾州统县一开义县

明一统志开义废县在义州卫南四十里辽置为海北州治所金属义州元省

贵德州

辽史贵德州寜逺军下节度本汉襄平县地汉公孙度所据太宗时察克(蒙古语时也旧作察割今改正)以所俘汉民置州圣宗建贵德军后更名兵事属东京都部署司统县二贵徳县本汉襄平县渤海为崇山县奉德县本渤海縁城县地尝置奉徳州(详前渤海条崇山縁城并渤海崇州县名縁城又作绿城)

元一统志贵德州今废为巡检司

元一统志公孙废城在贵德州汉末公孙度为辽东太守治襄平传子至孙据有其地遗址犹存

元一统志大宝城在废贵德州

沈州

辽史沈州昭德军中节度本挹娄国地渤海置州(详前渤海条)太宗置兴辽军后更名兵事隶东京都部署司统州一县二乐郊县太祖俘蓟州三河民建三河县后更名灵源县太祖俘蓟州吏民建渔阳县后更名

大金国志太祖十五年渤海人髙永昌自称大渤海国皇帝据有辽东五十余州辽主遣张琳讨之至沈州女真遣兵来援琳败绩

许亢宗奉使行程录自显州一百五十里至梁渔务又一百三十里至摩绰(满洲语拙也旧作没咄今改正)寨又八十里至沈州

辽史岩州白岩军下刺史本渤海白岩城(见前渤海条)统县一白岩县

元一统志沈阳渤海建定理府都督沈定二州此为沈州地后罹契丹兵火其定州与县并废即沈州为兴辽军又更昭德

集州

辽史集州懐众军下刺史古陴离郡地(详前渤海条)统县一奉集县

明一统志奉集废县在抚顺千户所南八十里汉为险渎县金属贵德州

广州

辽史广州防御汉属襄平县渤海为铁利郡(详前渤海条)太祖迁渤海人居之建铁利州统和八年省开泰七年以汉户置统县一昌义县

金史沈州章义县辽旧广州皇统三年降为县有辽河东梁河

明一统志章义废县在沈阳卫西南六十里辽置广州金改为县属沈州元省

辽州

辽史辽州始平军下节度渤海为东平府(详前渤海条)太祖改为州军曰东平太宗更为始平军兵事属北女真兵马司统州一县二辽濵县安定县

明一统志辽濵废县在沈阳卫西北一百八十里本拂涅国(另条见前)地辽为辽州治金贞祐时废辽史祺州祐圣军本渤海州地(详前渤海条)太祖以檀州俘户于此建檀州后更名兵事属北女真兵马司统县一庆云县太祖俘宻云民于此建宻云县后更名

遂州

辽史遂州本渤海美州地(详前渤海条)采访使耶律佛德(满洲语令其上紧之谓旧作颇德今改正)置穆宗没入焉隶延昌宫统县一山河县

通州

辽史通州安逺军渤海号夫余城(详前渤海条)太祖改龙州圣宗更今名保寜七年以黄龙府叛人燕颇余党千余户置升节度统县四通逺县安逺县归仁县渔谷县韩州辽史

韩州

东平军下刺史髙丽置鄚颉府(详前渤海条)太宗置三河榆河二州圣宗并二州置隶延昌公兵事属北女真兵马司统县一柳河县

辽东行部志癸酉次柳河县旧韩州也先徙州于奚营州后改为县又以城近柳河故以名之乙亥次韩州辽圣宗时并三河榆河二州为韩州三河本燕之三河辽俘其民于此置州故因其旧名而故城在辽水之侧常苦风沙移于白塔寨后为辽水所侵移于今柳河县又以州非冲途即徙于旧九百奚营即今所治是也

元一统志柳河县故城本粤喜(见前靺鞨条)地后置县以其地近柳河故名契丹并入安方县今城址犹存(案辽史柳河县本渤海粤喜县地并万安县置此作安方误)

双州

辽史双州保安军下节度渤海安定郡(详前渤海条)久废察克(详见前原丈作欧里僧王而下文又作察割系一人而名字互称今改正)从太宗南征以俘镇定二州之民建城置州后没入焉初隶延昌宫后属崇德宫兵事隶北女真兵马司统县一双城县

银州

辽史银州富国军下刺史本渤海富州(详前渤海条)太祖以银冶更名隶宏义宫兵事属北女真兵马司统县三延津县有延津故城新兴县永平县旧有永平寨

许亢宗奉使行程录离兴州五十里至银州又四十里至咸州

同州

辽史同州(旧讹尚州金史作同考辽史东京道别有尚州此为同州无疑今改)镇逺军下节度本汉襄平县地太祖置州军曰镇东后更名彰愍宫兵事属北女真兵马司统州一未详县二东平县本汉襄平县地产铁拨户三百采链随征赋输永昌县本髙丽永寜地北盟编二十八程至咸州二十九程至同州州地平壤居民所在成聚落耕种殆遍地宜穄黍

许亢宗奉使行程录自咸州九十里至同州

咸州

辽史咸州安东军下节度渤海置铜山郡(详前渤海条)地多山险冦盗以为渊薮乃招平营等州客户建城居之初号浩里(古语例也旧作郝里今改正)太保城开泰八年置州兵事属北女真兵马司统县一咸平县唐安东都天宝中治营平二州间即此太祖灭渤海复置安东军开泰中置县

金完颜罗索碑宗室乌楞古(满洲语脐也旧讹斡鲁古今改)略地咸州王(按罗索封金源郡王)合兵御之乃往败其戍兵三千于境斩其遂乌楞古既而闻敌兵且至王留四穆昆精锐各守一门与乌楞古济水分两翼王居左翼败其所冲追杀略尽乌楞古军却退与所留诸穆昆整阵而立王返兵捣敌背大败之咸州既下因徇地黄龙府

北盟编二十七程至兴州二十八程至咸州许亢宗奉使行程录自兴州九十里至咸州

信州

辽史信州彰圣军下节度渤海置懐逺府(详前渤海条)开泰初置州以所俘汉民实之兵事属黄龙府都部署司统州三未详县二武昌县本渤海懐福县地析平州提辖司及豹山县一千户之定武县本渤海豹山县地析平州提辖司并乳水县人户置初名定功县

许亢宗奉使行程录自同州四十里至信州

元一统志黄龙府西曰信州

賔州

辽史賔州懐化军节度本渤海城统和十七年迁乌舍户置刺史于鸭子混同二水之间后升兵事隶黄龙府都部署司

金史太祖十三年命布呼(满洲语鹿也旧讹仆虺今改正)等攻拔賔州乌舍楚古尔苏(古语杉木也旧作雏鹘室今改正)来降辽将(将)彻格尔(古语洁净也旧作赤狗儿今改正)战于賔州布呼败之铁骊王以所部降

松漠纪闻翁舍展(旧作嗢热者今从八旗姓氏通谱改)国不知其始所居后为契丹徙置黄龙府南百余里曰賔州州近混同江即古之粟末河也部落杂处以其族之长为千户统之

松漠纪闻契丹自賔州混同江北八十里建寨守御女真

契丹国志宋政和五年金太祖攻辽破賔州

龙州

辽史龙州黄龙府本渤海夫余府(详前渤海条)太祖平渤海还至此崩有黄龙见更名保寜七年军将燕颇叛府废开泰九年迁城于东北以宗州檀州汉户一千复置统州五县三黄龙县迁民县永平县

金史收国元年八月上亲征黄龙府次混同江无舟上乘马径涉九月克黄龙府

许亢宗奉使行程录自信州九十里至府鲁满洲语优长也旧作蒲里今改贝勒寨又四十里至黄龙府辽太祖射黄龙于此地自黄龙府东行六十里至托色(满洲语权也旧作托撒今改)贝勒寨府为契丹东寨当强盛时俘获异国人迁徙杂处于此南有渤海北有铁骊托欢(蒙古语凿也旧作吐浑今改)东南有髙丽东有女真室韦北有乌舍西北有辉和尔党项西南有奚故此地杂诸国风俗

元一统志賔州之西曰黄龙府即石晋少帝初安置之地

辽史益州观察属黄龙府统县一静逺县

金史收国元年正月上自将攻黄龙府进临益州州人走保黄龙取余民以归留罗索(见前)尼楚赫(满洲语珠也旧作银术可今改)守黄龙上率兵趋达噜噶城(蒙古语头目也旧作达鲁古今改)次寜江州西

许亢宗奉使行程录自托色贝勒寨九十里至曼济勒噶(蒙古语缨络也旧作漫七离今改)贝勒寨道旁有契丹旧益州賔州空城又六十里至古乌舍寨寨枕混同江过江四十里至呼勒希(满洲语愚蒙也旧作和里闲今改)寨又东行五里即有溃堰断堑自北而南莫知逺近界隔甚明乃契丹昔与女真两国古界也八十里直至拉林河

辽史安逺州懐义军刺史属黄龙府

辽史威州武寜军刺史属黄龙府

契丹国志宋政和五年金太祖攻辽破威州

辽史清州建寜军刺史属黄龙府

辽史雍州刺史属黄龙府

湖州

辽史湖州兴利军刺史渤海置兵事隶东京统军司统县一长庆县

渤州

辽史渤州清化军刺史渤海置兵事隶东京统军司统县一贡珍县

郢州

辽史郢州彰圣军刺史渤海置兵事隶北女真兵马司统县一延庆县

铜州

辽史铜州广利军刺史渤海置兵事隶北兵马司统县一析木县本汉望平县地初隶东京后来属

明一统志析木废县在海州卫东南四十里渤海花山县辽改析木置铜州金属澄州元省

涑州

辽史涑州刺史渤海置兵事属南兵马(司详前渤海条)

率賔府

辽史率賔府刺史故率賔国地(详前渤海条)

定理府

辽史定理府刺史故挹娄国地(详前渤海条)

铁利府

辽史铁利府刺史故铁利国地详(前渤海条)

安定府(辽史仅存其名不载沿革)

长岭府(辽史不详沿革当仍渤海之旧详见渤海条)

镇海府

辽史镇海府防御兵事南女真汤河司统县

一平南县

冀州

辽史冀州防御圣宗建升永安军

东州

辽史东州以渤海户置

尚州

辽史尚州以渤海户置

吉州

辽史吉州福昌军刺史(辽史不详沿革)

麓州

辽史麓州下刺史渤海置(见前渤海条)

荆州

辽史荆州刺史(辽史仅存其名不载沿革)

懿州

辽史懿州寜昌军节度太平三年越国公主以媵臣户置初曰庆懿军更曰广顺军隶上京清寜七年宣懿皇后进入改今名统县二宁昌县本平阳县顺安县(按辽史有两懿州一载东京道一载上京道据史初更广顺军隶上京则实一州也第此云本越国公主而上京又称圣宗女燕国长公主为小异考圣宗女为越国公主燕长主则圣宗之姑史必有一误辽东行部志亦同州在显州东北三百里西北至上京八百里户四千)

辽东行部志懿州古辽西郡即柳城之域有宝岩寺辽圣宗女燕长主所建

元一统志豪州本辽时懿州金皇统三年省入顺安县后复置国朝初因之至元六年省入顺安县

明一统志废懿州在广寜卫北二百二十里尝置卫于此永乐八年废

媵州

辽史媵州昌永军刺史(史不载沿革以州名按之亦当为媵户所置)

顺化城

辽史顺化城向义军下刺史开泰三年以汉户置兵事隶东京统军司

寜州

辽史寜州观察统和二十九年伐髙丽以渤海降户置兵事东京统军司统县一新安县

衍州

辽史衍州安广军防御以汉户置初刺史后升军兵事属东京统军司统县一宜丰县

金史辽旧衍州安广军皇统三年废为宜丰县有东梁河(按辽志东梁河亦曰大梁河今太子河也旧名衍水燕太子丹亡匿衍水即此辽之州名当取诸此)

明一统志宜丰废县在辽东都司城西南一百里辽置衍州金属辽阳府元省入辽阳

连州

辽史连州德昌军刺史以汉户置兵事属东京统军司统县一安民县

归州

辽史归州观察太祖平渤海以降户置后废统和二十九年伐髙丽以所俘渤海户复置兵事属南女真汤河司统县一归胜县

苏州

辽史苏州安复军本髙丽南苏城兴宗置州兵事属南女真汤河司统县二来苏县懐化县松漠纪闻东京有苏扶等州苏与中国登州青州相直东丹王封于此谓之人皇王不得立自苏乘筏浮海归唐

鸭江行部志自永康次顺化营中途望西南两山巍然浮于海上访诸野老云此苏州闗也辽之苏州今为化成县闗禁设自有辽以其南来舟楫非出此途不能登岸相传隋唐之伐髙丽兵粮战舰亦自此来南去百里有山曰铁山常屯甲士七千人以防海路

复州

辽史复州懐德军节度兴宗置兵事属南女真汤河司统县二永寜县德胜县

元一统志废复州本辽迁民县属黄龙府后置复州号永寜军节度改县曰永寜后又更为永康省丰水扶罗入焉金因之所居皆汉民地甚肥沃有耕稼之利(按前明设复州卫本朝仍为复州)

肃州

辽史肃州信陵军重熙十年州民亡入女真取之复置兵事北女真兵马司统县一清安县许亢宗奉使行程录自咸州四十里至肃州又五十里至同州

辽东行部志清安县世传辽太祖始置为肃州金为县

元一统志清安县故城在咸平府西北旧肃州

安州

辽史安州刺史兵事隶北女真兵马司

辽东行部志归仁县辽时为安州

元一统志归仁县故城在咸平府北旧安州

荣州

率州

荷州

源州

渤海州(以上五州辽史仅载其名不详沿革)

寜江州

辽史寜江州混同军观察清寜中置初防御后升兵事属东京统军司统县一混同县

金史本纪太祖进军寜江州十月朔克其城次拉林城

大金国志太祖十三年起兵攻混同之东寜江州败髙仙寿取寜江辽再遣萧嗣先屯珠赫(满洲语冰也旧作出河今改)店临白江与寜江州女真兵对垒女真潜渡混同江掩击之嗣先兵溃

松漠纪闻寜江州去冷山百七十里地苦寒多草木如桃李之类皆成园至八则倒置地中封土数尺季春出之否则冻死每春冰始泮辽主必至其地凿冰钓鱼放弋为乐暨金祖起兵首破此州

河州

辽史河州德化军置军器坊月(详前渤海条)

祥州

辽史祥州瑞圣军节度兴宗以铁骊户置兵事隶黄龙府都部署司统县一懐德县

契丹国志宋政和五年金太祖攻辽破祥州金史太祖十三年乌达布(满洲语买也旧作吾暏补今改)复败彻格尔萧伊苏(古语九数也旧作一薛今改)于祥州东斡珲(满洲语臭也旧作斡勿今改)等两路降

辽营卫阿延女真

辽史阿延(满洲语尊大也旧作奥衍今改)女真部圣宗以女真户置隶北府节度使属西北招讨司戍镇州境

伊德女真

辽史伊德(蒙古语有力也旧作乙典今改)女真部圣宗以女真户置隶南府居髙州北

五国部

辽史五国部博和哩(满洲语豌豆也旧作剖阿里今改)国博诺(满洲语雹也旧作盆奴今改)国鄂罗木(蒙古语渡口也旧作奥里米今改按寜古塔东北有鄂罗木噶珊)国伊埒图(满洲语明显也旧作越里笃今改)国伊勒希(满洲语副也旧作越里吉今改)国圣宗时来附居本土以镇东北重熙六年设节度使领之

大金国志宋二帝自韩州徙五国城五国城者在西楼东北千里

北盟编五国之东接大海出海东青女真每发甲马千余人入五国界即东海巢穴取之与五国战鬬而后得

金史景祖时五国博诺(旧作蒲聂即盆奴也今并改)部节度使叛辽鹰路不通景祖袭而擒之

金史辽咸雍八年五国穆延(旧作没撚今从八旗姓氏通谱改)部舍音(满洲语白色也旧作谢野今改)贝勒叛辽鹰路不通景祖伐之舍音败走

元一统志开元路三京故国五国旧城东北一都也(案元之开元路所统至广据元一统志所载长白山亦在境内东□于使大路非止今一县地也)

元一统志混同江发源长白山北流经渤海建州西五十里诸水东北流经上京下达五国头城北又东北注于海

明一统志五国头城在三万卫北一千里自此而东分为五国旧传宋徽宗葬于此(按五国城之说不一或谓寜古塔东松花黒龙二江合流之处有土城焉或以为在朝鲜北境近寜古塔有古城在山上或以为去燕京三千八百里西至黄龙府二千一百里或谓寜古塔相近枪头街有旧城址五疑即是也据金太宗本纪云天六年徙昏德公重昏侯于韩州八年再徙呼尔哈路则实在寜古塔也宋史称韩州五国城误合为一地第诸书皆约略之辞未有实据今三姓地方相传有五国城遗址)

谨案辽东北之境与完颜部为邻白山黒水虽隔封外而壤地相错经界分合之故史乘尚有可稽其最近者上京之长春州东京之宁江州皆混同江之地长春州辽时春蒐巴纳在焉寜江则金太祖起兵首集大勲于此按之

皇舆全图长春当近白都讷寜江实傍拉林河次若黄龙府賔咸等州并都冲要辽金百战之区亦与混同江相近行程里数具存其余辽沈诸州东京规画所闗不容挂漏且里至逺近亦藉以考见若中京则相去稍逺不复赘列焉至辽金旧界诸书尚约略可考辽史营卫志所载阿延伊德二部葢女真之系辽籍者五国城之说纷然不一辽史各有国名大约在寜古塔以东东接大海而五国城则为五国至辽总集之所盖五国部节度使所治之城所云自此而东分为五国者近之亦不越寜古塔境内初不必有旧城址五而后为是也并附于末用资参考云




钦定满洲源流考卷十一
钦定满洲源流考卷十二

疆域

金上京

金史上京路海古勒(解见前)之地金旧土也(按此下金史原文云国言金曰按出虎以按出虎水源于此故名金源建国之号盖取诸此考满洲语金曰爱新金史旧解以金为按春满洲语耳坠也耳坠以金为之因误为金并按出虎亦误为金吉林境内无爱新水亦并无按春水以音与地考之当为今阿勒楚喀河河源在吉林城东北据松漠记闻北盟会编大金国志等所载金上京行程过拉林河一程即至上京驿馆拉林河东去阿勒楚喀不过百余里阿勒楚喀河源在吉林城东北三百里拉林河源在吉林城东北二百二十五里核之诸书所载上京宫阙在混同江东二百六十里去拉林河一百七十五里者俱约略相合此按出虎即阿勒椘喀之明证也至金太祖建国号之诏见于本纪及北盟编所引太祖实录云契丹以镔铁为国号镔铁虽坚终有销壤惟金一色最为真宝自今本国可号大金两处所载诏皆同并未云有金水源而金源县名辽时已有之辽属中京金属北京以地有金甸而名在今喀喇沁右翼界与金初起之地无渉史误以阿勒椘喀为按出虎又误以按出虎为金舛错附殊不足据也)国初称为内地天眷元年号上京海陵迁都于燕削上京之号止称会宁府大定十三年复为上京其山有长白青岭玛奇(满洲语纛缨也旧作马纪今改正)岭温都尔(蒙古语髙也旧作完都鲁今改正)水有阿勒楚喀混同拉林松阿哩鸭子河(按此则金上京正我朝创业之地并详后山川门)府一领节镇四防御一县六镇一旧有平州天二年筑契丹之珠敦(满洲语山梁也旧作周特今改正)城也后废其宫室有乾元殿(天会三年建天眷元年更名皇极)庆元宫(天十三年建殿曰辰居门曰景晖天眷元年安太祖以下御容为原庙)朝殿(天眷元年建殿曰敷徳门曰延光寝殿曰宵衣书殿曰稽古又有明德宫明徳殿熙宗尝享太宗御容于此)凉殿(皇统二年建门曰延福楼曰五云殿曰重明东庑南殿曰东华次曰广仁西庑南殿曰西清次曰明义重明后东殿曰龙寿西殿曰奎文时令殿及其门曰奉元有泰和殿武徳殿薰风殿)行宫有天开殿约罗(古语皂雕也旧作爻剌今改正)春水之地有混同江行宫兴圣宫(徳宗所居也天徳元年名为兴徳宫后改名)永祚宫(睿宗所居也)光兴宫(世宗所居也正隆二年命吏部郎中萧彦良尽毁旧址大定二十一年复修建二十二年以甓束城)有皇武殿(击毬校射之所也)有云锦亭有临漪亭(为笼鹰之所在阿勒楚喀水侧)

金史金之先居肃慎(另条见前)地有混同江长白山混同江亦号黒龙江(按混同江为松阿哩乌拉黒龙江为萨哈连乌拉原系二水而史合言之盖因二水下流合故也)所称白山黒水是也始祖居完颜部布尔噶水之涯弟博和哩居扎兰(满洲语队伍也旧作耶懒今改)至献祖徙居海古勒水始有栋宇之制遂定居于阿勒楚喀之侧昭祖耀武至于青岭白山顺者抚之不从者讨之(按白山为肃慎旧壤苐部族散居昭祖始统属之耳)景祖稍役属诸部自白山叶赫(旧作耶悔今改正按国初有叶赫国因居叶赫河边遂为国名此与白山图们并言盖亦部族之居近是河者)图们(旧作统门今改正按图们江在宁古塔城南六百里源出长白山东北流绕朝鲜北界复东南折入海)扎兰以至五国(见前辽五国部条)之长皆聴命时辽边民有逃而归者铁骊(见前靺鞨条)乌舍之民亦来归前后愿附者众鄂敏(满洲语饮也旧作斡泯今改)水富察(氵作蒲察今从八旗姓氏通谱改)部特克绅特布(满洲语特克绅整齐也特布装载也旧作泰神忒保今改)水完颜部图们水温特赫(旧作温迪痕今从八旗姓氏通谱改)部舍音水完颜部皆来附

金史太祖进军次寥晦城诸路兵皆于拉林水遇辽军败之进军宁江州诸军填堑攻城十月朔克其城铁骊部来送款次拉林城拜格(古语今其停止也旧作鳖古今改正)之长和索哩(满洲语麸皮也旧作胡苏鲁今改正)以城降(按松漠纪闻上京至拉林一百五十里拉林至混同江一百十里太祖兵拉林河克宁江州进次拉林城则宁江城正与拉林河相近)

金史太宗天二年四月以实古纳(蒙古语审问也旧作实古迺今改正)所筑上京新城名平州

金史熙宗天眷元年八月以京师为上京府曰宁旧上京为北京十一月以康宗以上画像工毕奠献于乾元殿十二月新宫成二年九月初居新宫立太祖原庙于庆元宫皇统三年初立太庙社稷(按史所云旧上京据大金国志盖辽之上京也)

松漠纪闻自上京至燕二千七百五十里(按自京师至盛京一千五百余里盛京城至吉林八百余里阿勒楚喀河源在吉林东北三百里综计之与此约略相合)三十里至宁头铺四十五里至第二铺三十五里至阿萨尔(古语阁也旧作阿萨今改正)铺四十里至拉林河四十里至巴达(满洲语张大也旧作报打今改正)舗七十里至賔州渡混同江(按此舆北盟编行程录所载里数俱同可见金之上京实在今宁古塔之西混同江之东其去混同江二百六十里以今道里按之当在色齐窝集岭上有故城址相传为金时闗门盖自船厂东十里过混同江至尼什哈站三十里至交蜜峰四十里至额赫穆站十里至纳穆窝集三十里至山神庙五十里至拉发站七十里至推屯站三里至色齐窝集又东三百九十里至宁古塔色齐窝集在吉林城外混同江东二百四十余里而拉林河源之拉林山在城东北二百四十五里阿勒楚喀河源之嘉松阿山在城东北三百里俱属相近本朝康熙十六年宁古塔章京萨布素以绳量道里两度为丈百八十丈为里自宁古塔西闗门量至吉林东闗门凡九万八千丈为五百五十里后分八站作六百三十里虽古今里数未必尽同然正约略可见耳)

北盟编出榆闗以东第三十八程至拉林河(皇舆全图拉林河在阿勒楚喀河之西相去不过百余里据此自拉林一程至上京与松漠纪闻言相去一百五十里者合则按出虎之为阿勒楚喀无疑)终日之内山无寸木地不产泉又行五里至矩古(唐古特语矩十数也古身也旧作句孤今改)贝勒寨第三十九程至馆去上京尚十里余翌日马行可五七里一望平原旷野又一二里云近阙去伞盖复北百余歩有阜宿围绕髙丈余皇城也至门就龙台下马行入宿围朝见即捧国书自山棚东入山棚左曰桃源洞右曰紫极洞中作大牌题曰翠微宫髙五七尺以五彩间结山石及仙佛龙象之形殿七间甚壮额曰乾元殿阶髙四尺许阶前作坛方数丈名龙墀

北盟会编自拉林河国主所居东行约五百里皆平原草莽绝少民居每三五里之间有一二族帐每族帐三五十家

许亢宗奉使行程录雄州启行第三十三程自黄龙府东行二百十里至古乌舍寨寨枕混同江湄寨前髙岸有柳树沿路设行人幕次于下金国太师李靖所居靖累使宋朝此排中顿饮食精细时当仲夏藉树俯长江盘薄少顷殊忘鞍马之劳过江四十里宿呼勒希(见前卷)寨三十六程自呼勒希寨东行五里契丹与女真旧界也八十里至拉林河行终日无寸木地不产泉人携水以行渡河五里至矩古贝勒寨第三十七程自矩古寨七十里至达河寨第三十八程自达河寨四十里至布达(见语佛也旧作蒲挞今改正)寨三十九程自布达寨二十里至乌舎(解见前此讹兀室今并改)郎君宅又三十里至馆此去北庭尚十里(按此与北盟编所载里数皆同自雄州起至金都会宁府共二千七百五十里上京宫阙在拉林河东一百七十五里正与阿勒楚喀河源相近也)

大金国志女真世居长白山之东南邻髙丽北接室韦西界渤海东濒海国初城郭散居呼曰皇帝寨国相寨太子庄后升曰宁府建为上京其辽之上京改作北京城邑宫室无异中原州县廨宇制度草创

大金国志皇统六年春三月上以上京宁旧内太狭役五路工匠撤而新之规模仿汴京

大金国志天徳四年自宁迁都于燕以旧上京为北京

元一统志混同江自长白山北流经建州(另条见前)

西五十里诸水东北流经故上京下达五国城北又东北注于海

宁府

金史宁府初为宁州太宗以建都升为府天眷六年置上京留守司以留守带本府尹兼本路兵马都总管后置上京海兰(宁古塔河名旧作曷懒今改)等路提刑司户三万一千二百七十东至呼尔哈(宁古塔河名旧作胡里改今改)路六百三十里(按今自吉林乌拉至宁古塔城七站六百五里亦约略相同也)北至夫余(另条见前旧作蒲与今改正)路七百里东南至率賔(旧作恤品今改详后)路一千六百里(按渤海以率賔故地为率賔府领华益建三州明统志率賔河在建州东南路名当取诸此上京广轮千里有余白山黑水皆在焉即我朝肇兴之地也)南至海兰路一千八百里(按元史云海兰路南近髙丽考海兰河凡数处今取其近髙丽者又原文脱南字今据元史増)县三宁县(倚)与府同时置有长白山青岭玛奇岭巴延(满洲语富也旧作勃海今改)淀绿野淀阿勒楚喀河混同江有得胜陀国言额特赫噶珊(旧作忽土皑葛蛮今改正满洲语额特赫胜也噶珊村也原解是而译讹)太祖誓师之地也曲江县初名镇东(按今宁古塔城西南八十里有莲花池相传为金时之曲江)大定七年置十三年更今名宜春县大定七年置有鸭子河

元一统志长白山在旧宁县南六十里(按长白山横亘千里而望祭之温徳亨山实在吉林城西南九里则宁即吉林之地明矣)

元一统志上京故城古肃慎氏地渤海(另条见前)大氏改为上京金既灭辽即上京建邦设都后改宁府京之南曰建州京之西曰賔州(旧作濵州盖传写之误今改正)又西曰黄龙府(原文此下云即勃海之忽汗郡后为龙泉府即渤海之上京忽汗州也忽汗为宁古塔之呼尔哈河此殊舛误今删去附订于此)

元史开元路古肃慎之地隋唐曰黒水靺鞨(另条见前)东濒海南界髙丽西北与契丹接壤即金祖之部落也(据此则元初开元一路所辖至广凡吉林宁古塔等地皆在其中矣)

金太祖既灭辽即上京设都海陵迁都于燕改为会宁府

肇州

金史肇州防御使旧珠赫(旧作出河解见前)店也天会八年以太祖兵胜辽肇基王迹于此遂建为州天眷元年置防御使会宁府海陵时尝为济州支郡承安二年复以太祖神武龙兴之地升为节镇军名武兴五年置漕运司以提举兼州事后废军贞祐二年复升为武兴军节镇置招讨司以使兼州事户五千三百七十五县一始兴(按)与州同时置有鸭子河黒龙江(按此所云黒龙江实指混同江而言盖州下流会合致误详见前混同江一名黒龙江注)金史辽萧嘉哩(满洲语巡察也旧作糺里今改)托卜嘉(满洲语膝也旧作挞不野今改)等将歩骑十万会于鸭子河北太祖自将击之黎明及河辽兵方壊陵道选壮士十辈击之大军继进遂登岸与敌遇于珠赫店会大风起尘埃蔽天乘风击之辽兵溃逐至沃楞(满洲语水纹也旧作干论今改)泺杀获无算辽人尝言女真兵若满万则不可敌至是始满万云

北盟会编辽天庆四年金太祖会集诸部全装军二千余骑首破混同江之宁江州大败渤海之众获甲马三千又败萧嗣先于珠赫店及拉林河黄龙府咸州好草峪四路都统诛斩不可胜计(据此则肇州在拉林河之东吉林之北)元一统志上京之北曰肇州治始兴县金皇统三年置(按置州年号与金史异史言黒龙江在州境与所言上京之北正合又金史帝纪即称混同一名黒龙江故史名以混同江为黒龙江)

隆州

金史隆州利渉军节度古夫余之地辽太祖时有黄龙见遂名黄龙府(另条详前)天眷三年改为济州以太祖来攻城时太军径渉不假舟楫之祥也置利渉军天徳二年置上京路都转运司四年改为济州路转运司大定二十九年更今名贞祐初升为隆安府户一万一百八十县一利渉(倚)与州同时置有混同江拉林河镇一(原本不载镇名)与县同时置有混同馆

金史收国元年正月上率兵趋达噜噶(解见前)城次宁江州西逐北至阿噜(古语山阴也旧作阿娄今改)冈三月辛未朔猎于寥晦城七月九百奚营来降八月亲征黄龙府次混同江无舟上使一人前导乘赭白马径渉曰视吾鞭所指而行诸军随之后使舟人测其渡处深不得其熙宗天眷二年以黄龙府为济州军曰利渉盖以太祖渉济故也九月克黄龙府班师至江径渡如前丁丑至自黄龙府己卯黄龙见空中

金史天辅二年以罗索言黄龙府地僻且逺宜重戍守乃合诸穆昆以罗索为万户镇之

金完颜罗索碑天会八年葬于济州之东南昻吉里(按罗索墓在今吉林城西北二百余里博屯山北无名小山此济州之东南界也济州即辽之黄龙府据许亢宗奉使行程录黄龙府在拉林河西三百三十五里余详前黄龙府条)

松漠纪闻自上京百五十里至拉林河一百十里至賔州渡混同江七十里至北易州(按易州当即益州音相同而误)五十里至济州东舗二十里至济州一百八十里至

信州

北信州金史信州彰信军刺史本渤海懐逺军(另条见前)辽开泰七年置户七千三百五十九县一武昌本渤海懐福县地镇一八千户

元一统志信州在黄龙府西治武昌县金皇统三年置

全辽志开原东北至信州三百十里(按信州故城在今科尔沁左翼东南三百八十里周一里门八土人犹呼信州城)

夫余路

金史夫余路国初置万户海陵例罢万户改置节度使承安三年设节度副使南至上京六百七十里东南至呼尔哈路一千四百里北至和罗和屯(满洲语和罗谷也和屯城也旧作火鲁火疃今改)三千里(按开原东北千余里皆古夫余国之境此路之所由名也余并详前夫余条)

金史金之封疆东极济喇敏(满洲语厚也旧作兀里迷今改)乌达噶(古语次数也旧作兀的改今改)之境北自夫余路之北三千余里和罗和屯穆昆地为边

元史夫余(旧讹浦峪今并改)路屯田万户府世祖至元二十九年十月以蛮军三百户女真一百九十户于咸平府屯种三十年命本府万户领其事仍于楚勒罕(满洲语阅兵也旧作茶剌罕今改)拉林(旧讹剌怜以音与地考之当即今拉林河今并改)等处立屯仁宗大徳二年拨蛮军三百户属肇州古万户府止存女真一百九十户依旧立屯为田四百顷(按元之浦峪即金之蒲与音近而字异也元时无此路名盖仍金旧)

海兰路

金史海兰路置总管府贞元元年改总管为尹仍兼本路兵马都总管承安三年设副总管有伊勒呼(满洲语一顺也旧作移鹿古今改)水西北至上京千八百里东南至髙丽界五百里(按吉林宁古塔界内国初犹有海兰路之名又皇舆全图海兰河不一其与高丽相近有安巴海兰必喇阿济格海兰必喇在宁古塔南四百一十里合流入布尔哈图河以达噶哈哩河又宁古塔城西北二百里有海兰窝集绵亘数百里别有海兰河出焉东流入呼尔哈河则元时海兰府硕达勒达路明时海兰卫所在与金时海兰路之南近髙丽者似非一处然今宁古塔城南至图们江朝鲜界六百里而南北皆有是河则自海兰窝集延袤至大小海兰河其皆金时海兰路一带旧境欤)金史景祖时海兰(旧作孩懒音之转也今并改)乌凌阿(旧作乌林答今从八旗姓氏通谱改)部锡馨(满洲语房檐也旧作石显又作星显今改)拒阻不服攻之

金史景祖为人寛恕海兰水有率众降者录其岁月姓名即遣去俾复其故

金史自景祖以来两世四主志业相因卒定离析一切治以本部法令东南至于伊勒呼海兰扎兰扎卜古伦东北至于五国矩威(唐古特语矩十数也威中也旧作主威今改)图塔(满洲语存留也旧作秃答今改)金盖盛于此金史穆宗末年徳济(满洲语上分也旧作达纪今改正)诱扇边民海兰甸人执之康宗遣使抚纳

金史康宗四年髙丽筑九城于海兰甸以兵数万来攻斡色(满洲语瓦也旧作斡赛今改)败之亦筑九城与髙丽九城相对髙丽复来攻斡色复败之髙丽约以还逋逃之人退九城之军复所侵故地乃罢兵(按皇舆全图鳯凰城东南有九连城与朝鲜之义州爱州相近当即其遗址也)

金史收国三年海兰甸长城髙丽増筑三尺诏慎固营垒

金史天会二年海兰路军帅呼噜古(蒙古语手指也旧作忽剌古今改)等言往者岁捕海狗海东青鸦鹘于髙丽之境近以二舟往彼乃以战舰十四要而击之尽杀二舟之人上曰以小故起战争甚非所宜今后非奉命毋辄往

金史天会九年正月命以图们水以西和屯锡馨(并见前)珊沁(满洲语山寨也旧作僝蠢今改)三水以北闲田给海兰路诸穆昆

元一统志海兰河经渤海建州东南一千里入

于海

率賔路

金史率賔路节度使辽时为率賔府置刺史本率賔故地(详前渤海率賔府条)太宗天会二年以扎兰路都贝勒所居地瘠遂迁于此以海陵例罢万户置节度因名率賔路节度使世宗大定十一年以扎兰率賔相去千里既居率賔不可忘本遂命名亲管明安曰扎兰明安承安三年设节度副使西北至上京一千五百七十里东北至呼尔哈一千一百里西南至海兰一千二百里北至边界二千里

金史昭祖耀武至率賔扎兰之地所至克捷

金史穆宗时图们珲春(旧作浑蠢今改正按珲春河在宁古塔东南图们江之东)水之交乌库哩(旧作乌古论今从八旗姓氏通谱改)部埒克(满洲语砺石也旧作留可今改)卓多(满洲语织也旧作诈都今改)与率賔水乌库哩达萨塔(满洲语整理也旧作敌库徳今改)起兵于穆噜密斯罕(满洲语穆噜形像也宻斯罕墨线也旧作米里迷石罕今改)城太祖往攻破之抚宁诸路如旧因致穆宗教图们珲春叶赫锡馨四路及岭东诸部自今勿复称都部长

金史康宗使硕硕欢(满洲语总也旧作石适欢今改)抚定边民率賔水民不聴命使威泰(古语有记性之谓旧作斡帯今改)等至和啰噶(古语墙圏也旧作活罗海今改)川召诸官僚告谕之率賔水居沃赫(满洲语石也旧作斡豁今改)贝勒不至乌塔(满洲语奶糕也旧作坞塔今改)伐沃赫克之

金史太宗天会二年二月命徙扎兰路都贝勒完颜忠于率賔水

哈斯罕路

金史哈斯罕(解见前卷)路置节度使天会七年徙治宁州尝置都统司明昌四年废有化成闗

通考辽迁女真大姓于辽阳之南而着籍焉使不得与本国往来谓之哈斯罕(按金史哈斯罕在辽阳府之长宜镇及葢州等处又河西亦有之葢又别经逺徙者耳)

金史呼实黙(满洲语包褁也旧作胡十门今改)以哈斯罕归太祖自言始祖兄阿库纳(满洲语普遍也旧作阿古迺今改)后金史天辅三年五月诏咸州路都统司曰兵兴以前哈斯罕辉发(旧作回怕里又作回霸今改正详下咸平府条内)与系辽籍不系辽籍女真户民有流窜边境或亡入于辽者当行理索可明谕诸路千戸穆昆遍与询访其官称名氏地里具录以上

金史天会二年命南路军帅以甲士千人益哈斯罕路以备髙丽

金史天会七年十一月徙哈斯罕都统司治宁州

元史至元二十六年分京师应役新附军一千人屯田哈斯罕闗东荒地

呼尔哈路

金史呼尔哈路国初置万户海陵例罢万户乃改置节度使承安三年置节度副使西至上京六百三十里北至边界哈喇巴图(古语哈喇黒色也巴图结实也旧作合里賔忒今改)千户一千五百里(按呼尔哈路为渤海上京详见前渤海条)

金史天会六年徙昏徳公重昏侯于韩州八年徙呼尔哈路

乌尔古徳哷勒统军司

金史乌尔古徳哷勒统军司后升为招讨司与

夫余路近(按乌尔古徳哷勒为辽国外十部之二乌尔古一部徳哷勒八部不能成国附庸于辽时叛时服各有职贡犹羁縻州也见于辽营卫志部族表史言与夫余路近当俱在吉林之北)

咸平路咸平府

金史咸平路府一领刺郡一县十

金史咸平府总管府安东军节度使本髙丽铜山县地辽为咸州国初为咸州路置都统司天徳二年八月升为府后为总管府置辽东路转运司东京咸平路提刑司户五万六千四百四县八平郭县(倚)旧名咸平大定七年更铜山县辽同州本汉襄平县辽太祖时以东平寨置南有柴河北有清河西有辽河(按柴河在今铁岭县城北二里清河在今开原县城南二里俱西入辽河则铜山一县正在开原之南铁岭之北也)新兴县辽银州本渤海富州(另条见前)熙宗皇统三年废州更名来属南(刻本脱南字今据通志増)有范河北有柴河西有辽河(按范河在今铁岭县城南三十里清河在开原县城南二里则新兴固北与铜山接界在铁岭地为多又铁岭县东有故新兴城则辽时所置金仍其名而稍移其地详见前靺鞨及渤海富州条内)庆云县辽祺州本以所俘密云民建州名密云后更名有辽河(按今有庆云堡在开原县城西亮子河由此入开原境)清安县辽肃州熙宗皇统三年降为县(按清安本辽肃州县名见前辽东京条)荣安县东有辽河归仁县辽旧通州本渤海强师县(另条见前)辽更名金因之北有细河玉山县章宗承安三年以穆苏集平郭林河之间相去六百余里之地置贞祐二年四月升为节度军曰镇安

金史乌楞古(旧作斡鲁古解见前)败辽军于咸州西斩辽统军于阵完颜罗索克咸州

通考契丹时自咸州东北分界入山谷至粟末江中间所居之女真隶咸州兵马司与其国往来无禁谓之辉发(旧作回霸今改正按国初辉发国于辉发河边扈尔奇山筑城以居因号辉发国其名当本于此)

金王寂辽东行部志庆云县本辽祺州归仁县辽安州柳河县旧韩州也先徙州于奚营后改为县以地近柳河故名之乙亥次韩州州故城在辽水侧常苦风沙移于白塔寨又为辽水所侵移于今柳河县又以地非冲途徙于旧九百奚营即今所治是也丁巳次哈达(旧作胡今改正)千户寨哈达汉言山也(按哈达满洲语峰也此解近是而实误)以寨居山下故名戊午次达巴罕(旧作南谋懒今改正)千户寨达巴罕汉言岭也以其近分水岭故名己未次桑阿(旧作松瓦今改正)千户寨桑阿者城也(按满洲语桑阿扎也此解为城误)寨近髙丽旧城故名辛酉次布拉克(旧作关罗今改正)寨布拉克汉语暖泉也(按古语布拉克泉也此解近似)以山间流水一股经冬不冰故名壬戌次奎千户寨奎汉言清河也(按古语奎村庄也与清河无渉此解误)宿雅嗒喇库(旧作耶塔剌虎今改正)寨汉言火镰火石(按满洲语雅塔喇库火镰也此解近似)癸亥次和勒敦(旧作和鲁夺徒今改正)千户寨和勒敦汉言松山也(按满洲语和勒敦果松也此解近似)宿茂摩啰(旧作古鲁今改正)寨汉语木盂子也(按满洲语茂摩啰木碗也)庚子次博啰和屯(旧作鼻里合土今改正)千户寨博啰和屯汉言范河也(按博啰古语青也和屯满洲语城也此解殊误)辛丑次咸平府宿府治之安忠堂辽为咸州本朝初置咸州详衮司后升咸平府己酉宿清安县治之生明堂世传辽时为肃州本朝为县甲寅宿铜山县辽之同州也本朝为东平县焉

松漠纪闻自信州之北西行三百七十里至咸州南铺四十里至同州南铺四十里至银州南铺五十里至兴州四十里至蒲河四十里至沈州(按自咸州至沈州二百十里咸州应在今开原站威逺堡之间以今道里计之奉天府四十里至蒲河三十里至懿路站六十里至铁岭县六十里至开原县即辽同兴等州所辖之地又十五里至开原站十五里至威逺堡门许亢宗奉使行程录沈州七十里至兴州兴州五十里至银州银州四十里至咸州咸州北行九十里至同州同州四十里至信州与洪皓所记异盖地本犬牙相错而取道之南北亦时有不同也)元一统志咸平府秦筑障塞以限要荒汉唐尝置都督府负山阻河控制东土

元一统志辽河从咸平府界流经沈阳西北达广宁路境(按辽河出吉林西北窝集为赫尔苏河合诸水北流自赫尔苏边门至科尔沁界又西北绕邓子村又西南折与潢河会遂西南流至开原明安贝勒屯东十里入边以达于铁岭承德自威逺堡门东行九十里至叶赫站八十里至赫尔苏站此咸平府东北之界也其北境出开原边外与韩州为邻韩州金隶咸平府)

元一统志清安县故城在咸平府西北旧肃州金皇统三年改为县后废城址犹存归仁县故城在咸平府北旧安州(见前辽东京条)皇统三年改为县后废城址犹存

元一统志铜山郡故城在咸平府南后废(按此即金之铜山县)

韩州

金史韩州刺史辽置东平军本渤海鄚颉府(另条见前)户一万五千四百一十二县二临津(倚)未详何年置柳河本渤海粤喜县(另条见前)辽以河为名枸河柳河(按元一统志第言地近柳河盛京通志有柳河而无枸河惟辽河一名巨流一名句骊又名枸柳河相传谓是枸河柳河合流之处今考柳河源出辽阳州城东北西北流入十里河十里河旧名稠柳河源出辽阳城北西北流至杨家湾合沙河入浑河浑河入辽河则枸河或即十里河但十里河与柳河合流之处去巨流河尚逺而辽河之大岂因二小水得名旧志未足为据句骊巨流枸柳音相同而字异实即辽河而金史误分枸柳为二河耳考辽河自吉林西四百余里库勒纳窝集发源西北流至科尔沁左翼东南四百五十里经额尔金山又西北流入左翼后旗界又西南流合潢河入开原边韩州故城当与今科尔沁左翼东南四百七十里之阿里玛图城相近科尔沁隋唐属粤喜靺鞨其地有辽河并无柳河也余详靺鞨及渤海鄚颉府条又土黙特右翼有柳河东南流入大凌河地虽近于韩州然与辽河枸柳之称又不相渉)

元一统志临津县废城在咸平府遗址犹存柳河县以近柳河故名今城址犹存

金东京辽阳府

金史东京路府一领节镇一刺郡四县十七镇五皇统四年立东京新宫

金史辽阳府东京留守司本渤海辽阳故城(详前渤海条)辽名东京(详前辽东京条)太宗天会十年改南京路平州军帅司为东南路都统司之时尝治于此以镇髙丽后更置留守司县四辽阳县(倚)有东梁河国名乌勒呼(满洲语芦苇也旧作兀鲁忽今改)必喇俗名太子河鹤野县宜丰县辽旧衍州(详前辽东京条)皇统三年废为县有东梁河石城县兴定三年九月以县之灵岩寺为岩州名其倚郭县曰东安置行省镇一长宜哈斯罕在其地

元史辽阳路唐以前为髙丽及渤海所有梁贞明中契丹太祖以辽阳故城为东平郡后唐升为南京石晋改为东京(按后唐石晋不应置京邑于辽阳史殊舛错盖并系辽事当五代为唐晋时耳)金置辽阳府

澄州

金史澄州南海军刺史本辽海州(详前渤海及辽东京条海州原文讹海军今改正)天徳三年改州名县二临溟析木辽铜(原本讹同据辽史改)州附郭析木县也皇统三年废州来属有沙河镇一新昌

沈州

金史沈州昭徳军刺史本辽定理府(详前渤海及辽东京条)地明昌四年与通贵徳澄三州皆隶东京县五乐郊有浑河章义辽旧广州皇统三年来属有辽河东梁河辽河大口辽濵辽旧辽州皇统三年废为县挹娄辽兴州常安县本挹娄故地(另条见前)大定二十九年更名有范河清河国名奎必喇(旧作叩隈必剌解见前)双城辽双州皇统三年降为县章宗时废

贵徳州

金史贵徳州刺史辽置(详前渤海及辽东京条)县二贵徳(倚)有范河奉集辽集州奉集县本渤海旧县有浑河

盖州

金史盖州奉国军节度本髙丽盖葛牟城辽辰州(详前渤海及辽东京条)明昌四年罢哈斯罕建辰州六年以与陈同音更名县四汤池辽铁州汤池县建安辽县秀岩本大宁镇明昌四年升泰和四年废贞祐四年复置(按秀岩即今岫岩城)熊岳辽卢州熊岳县镇二神乡大宁(即秀岩)

复州

金史复州刺史辽懐逺军节度明昌四年降为刺史县二永康(倚)化成辽苏州皇统三年降为县来属贞祐四年升为金州镇一归胜

来逺州

金史来逺州旧来逺城(见前辽东京条)本辽熟女真地大定二十二年升为军后为州

博索府金史博索(满洲语山阴也旧作婆娑今改)府初置统军司天徳二年置总管府贞元元年与海兰路总管并为尹兼本路兵马都总管此路皆明安户

元史元初以博索府广宁府等作四路至元十七年以博索府属辽阳行省后废博索府为巡检司

元史东宁路本髙句骊平壤城髙丽王建以为西京元至元六年李延龄等以府州县镇六十城来归八年改西京为东宁路割静州义州麟州威逺镇隶博索府(按此为髙丽之平安道义州在鸭绿江入海之处平壤西北四百二十里)

唐贾耽道里纪登州东北海行入鸭绿江口舟行百余里又小舫溯流三十里至泊汋口得渤海之境(按此自登州海行之路)渡辽水五百里至安东都府府故襄平城也(按襄平汉县名在辽阳北七十里汉辽东郡治)东南至平壤城八百里西南至建安城三百里故平郭县也南至鸭绿江北泊汋城七百里故安平县也(按此为自营州陆行之路安平系西安平泊汋口泊汋城当即博索二字之转音也唐贝观二十二年薛万彻伐髙丽围泊汋城而还即此据贾耽所纪城在鸭绿江北西南去鸭绿江入海处仅百三十余里元时所以割髙丽之义州来属也汉志称马訾水由西安平入海马訾即鸭绿江元一统志亦称鸭绿江由博索府东南入海则博索之本于泊汋明矣)

元一统志大虫江在辽阳路发源县东南之龙凤山分水岭下东南流经废博索府南流合于鸭绿江

元一统志斜江在辽阳县东按图册源自长白山南流经废博索府东十里流入于海

元一统志鸭绿江源出长白山西南流经废博索府东南入于海

明一统志博索府在辽东都司东四百七十里金置总管府元省(按自辽阳城守东南至凤凰城守界一百九十里凤凰城东南至义州江一百二十里为朝鲜界凡三百十里明志称凰凰城在辽东都司东南三百五十里博索府应在鳯凰城东一百余里)

谨案金祖肇兴白山黒水疆域袤延即我朝创业之地金献祖徙居与阿勒楚喀河源相近其地在宁古塔之西混同江之东太宗建为上京府曰会宁以金史所记里至及洪皓松漠纪闻徐梦莘北盟会编所载行程考之上京城去混同江二百六十里去拉林河一百五十里宁古塔西六百三十里吉林城东北二百余里当在今色齐窝集左右今色齐窝集岭上有故城遗址相传为金时闗门其明证也上京路所辖京之北曰肇州金太祖首破辽兵于此京之西曰济州太祖乘马渉混同江之所又西则信州在今科尔沁界夫余路在肇州之北率賔路在上京之南海兰路又在率賔东南呼尔哈则宁古塔之境哈斯罕在辽阳之南咸平府在开原铁岭间而会宁一府实居其中若朝鲜北境之会宁府则剽袭其名初不相渉东京之置虽承辽旧省并实多博索府路则金所创置尤与髙丽毗连以地与音考之即唐贾耽所纪之泊汋口泊汋城去鸭绿江海口不逺也史述契丹人言金人满万则不可敌金祖始以一成一旅仗义兴师辽人望风奔溃又何待满万始不可敌哉良由山川灵异骑射精娴上下恊心人皆劲旅故能灭辽臣宋号令寰区亿年之

王气所钟前代之幅员可溯按其方域详胪如右云













钦定满洲源流考卷十二
钦定满洲源流考卷十三

疆域

元沈阳路

元史沈阳路本挹娄六(另条见前)故地渤海建定理府(叧条见前)都督沈定二州此为沈州地契丹为兴辽军(另条见前)金为昭徳军(另条见前)后皆毁于兵火元初平辽东髙丽国麟州神骑都领洪福源率西京都龟州四十余城来降各立镇守司设官以抚其民后髙丽复叛洪福源引众来归授髙丽军民万户徙降民散居辽阳沈州初创城郭置司存侨治辽阳故城中统二年改为安抚髙丽军民总管府及髙丽举国内附又以质子淳为安抚髙丽军民总管分领二千余戸理沈州元贞二年并两司为安抚髙丽军民总管府仍治辽阳故城

开元路

元史开元路古肃慎(叧条见前)之地隋唐曰黒水靺鞨(叧条见前)唐置黒水府其后渤海(另条见前)盛靺鞨皆役属之又其后渤海寖弱为契丹所攻黒水复有其地东濒海南界髙丽西北与契丹接即金始祖之部落也太祖既辽即上京设都金末其将(布)希(旧作蒲鲜今从八旗姓谱改正)万努(旧作万奴今改正)据辽东元初癸巳歳出师伐之生擒布希万努师至开元率賔东土悉平开元之名始见于此乙未歳立开元南京二万戸府治黄龙府至元四年更辽东路总管府二十三年改为开元路领咸平府后割咸平为散府俱辽东道宣慰司(按开元本金上京境内地名元兵至此遂定其地而故上京一帯俱已残毁因改建开元路非开元即上京也其初寄治黄龙府后徙于今开元县地明初因以设卫亦非今开原县即黄龙府也俱详见前金上京条)

元史中统三年割辽河以东开元路四年罢开元宣慰司

元一统志开元路南镇长白之山北浸鲸川之海三京故国五国旧城亦东北一都会也

元一统志开元劲健善战习尚射猎

咸平府

元史咸平府古朝鲜地辽平渤海以其地多险隘建城以居流民号咸州(另条见前)金升咸平府领县六(叧条见前)兵乱皆废元初因之隶开元路后复割出隶辽东宣慰司

元史至元二十五年増军戍咸平府以察罕伊埓萨哈勒(古语察罕白色也伊埒明显也萨哈勒须也旧作察忽亦儿思合今改正)言其地旧边徼请益兵以偹不虞故也

海兰府硕达勒达等路

元史海兰(详前金上京条)府硕达勒达(满洲语隠避处也旧作水达达今改正)等路土地广阔人民散居元初设军民万户府五抚镇北边一曰屯(旧作桃温今改正按屯河在今宁古塔东北七百里源出屯池南流入混同江明永乐二年曽置屯河卫及千戸所当即其地犹唐之羁縻州也)距上都四千里(旧讹四十里按元上都与海兰府相去甚逺讹误显然今改正)一曰呼尔哈(今宁古塔河名见前渤海及金上京条)距上都四千二百里大都三千八百里有呼尔哈江并混同江又有海兰河流入于海一曰鄂多理(旧作斡朵怜今改正按明太祖实录辽阳至珲绰珲之地三千四百里珲绰珲至鄂多理一千里鄂多理城在开元东北千二百里有理河出城南城在开元东北千二百里有理河出城南诸山北入混同江明永乐十一年尝置卫考理河在吉林城南六百七十里源出吉林城南之勒克山东流会两讷音河入混同江明人所识地理皆传闻约略之词未足为据鄂多理城为我朝最初发祥之地在兴京东一千五百里长白山之东以音与地按之均属相合也)一曰托果琳(古语周围也旧作脱斡怜今改正)一曰布呼(满洲语鹿也旧作孛苦今改正)江各有司存分领混同江南北之地其居民皆硕达勒达女真之人各仍旧俗无市井城郭以射猎为业设官牧民随俗而治

元一统志自南京而南曰海兰府又南曰双城直抵于髙丽之王京(按渤海南京在海州辽南京在辽阳此所云南京而南或仅指海兰府冶所然亦当在东而非南也双城亦非辽之双城县)

肇州

元史按哈喇巴图尔(古语哈喇黒色巴图尔勇也旧作哈喇八都鲁今改正)传至元三十年世祖谓哈喇巴图尔曰纳廷(古语八十数也旧作乃颜今改正)故地曰阿巴拉呼(古语阿巴扯呼行围也旧作阿八剌忽今改正)者产鱼吾今立城而以伊斯珲(满洲语迎面也旧作元连憨今改正)哈喇纳苏(哈喇解见前纳苏古语歳数也旧作哈纳思今改正)奇尔济苏(古语奇尔斑也济苏颜色也旧作乞里吉思今改正)三部人居之名其城曰肇州汝往为宣慰使既至定市里安民居得鱼九尾皆千斤来献又成宗纪元贞元年立肇州屯田万户府以辽阳行省左丞阿萨尔(古语阁也旧作阿散今改正)领其事而大一统志与经世大典皆不载此州不知其所属所领之详今以广宁为纳延分地故附于广宁之下(按元史以肇州沿革未详故附广宁之后考肇州之名实始于金太祖始破辽兵于珠赫店之地肇基王业因创此州在开元之东北与济州相连详元史所云立城而以肇州名之则非金肇州故地或稍移西近廉宁边外耳)

元史肇州古屯田万户府成宗元贞元年七月以纳延布拉噶齐(古语捕貂人也旧作不鲁古赤今改正)及打鱼硕达勒达女真等户于肇州旁近地开耕为户布拉噶齐二百二十户硕达勒达八十户归附军三百尸续增丁五十二户

元史仁宗大徳二年拨夫余路(另条见前)蛮军三百户属肇州古万户府

博索府

元史元初以广宁府博索府(见前金上京条)懿州葢州作四路直隶中书省至元八年割东宁路之义州麟州威逺镇隶博索府十七年以府属辽阳后废为巡检司(按博索府与髙丽接界当即新唐书所称鸭绿江口之泊汋口泊汋城也详见前金上京条)

元史中统三年命博索府屯田军移驻鸭绿江之西以防海道

谨按元时省并辽东州县分设万户府镇戍其地统于辽阳行中书省所辖路凡七曰沈阳路侨治辽阳以统髙丽曰开元路所统近黑龙江东极于海而万尸府则侨治黄龙故地曰海兰府硕达勒达路则今吉林宁古塔之境设万户府分领混同江南北而鄂多里即

本朝始祖定居之地屯河在宁古塔东北呼尔哈近绕宁古塔城咸平府近威逺堡门肇州博索府则上承金旧虽元一统志经世大典诸书已不复传元史地理志所载亦仅存其大略然设官分域犹可参稽若辽阳广宁大宁三路则具载

大清一统志及盛京通志诸书其有闗于渤海辽金建置者已详具前各条中东宁路则本髙丽之地后仍归于髙丽兹不复载云

附明卫所城站考

谨按明初疆圉东尽于开原铁岭辽沈海葢其东北之境全属我

朝及国初乌拉哈达叶赫辉发诸国并长白山之讷殷东海之窝集等部明人曾未渉其境永乐二年仿唐羁縻州之制设尼噜罕卫七年改为尼噜罕都司后又续设卫所空名其疆域逺近原弗及知所称山川城站亦多在传闻疑似之间而又译对讹舛名目重复一地而三四名一名而三四见者甚多又如黑龙江屯河呼尔哈河等地与明边界相去绝逺而亦列于卫所之中葢縁诸部常以市易与明往来即其所居强名为卫书之实录授以官称或间有部长自来或仅部人之来贸易者前后芜复辗转传讹明人固无由而悉也洪惟我

国家

始兴之地在鄂多理城元史讹为斡朵怜明人讹为斡朵里又讹为斡朵伦而误分为两地至

王迹肇基在渤海国建州(另条见前)之境故明人又有建州之称迨我

太祖髙皇帝受

天显命仗义龚行诸部之人率先臣仆其有藉明声援抗我颜行者电扫霆驱以次平殄沈辽旧壤作我

陪都即明边内广宁宁逺诸卫亦不足为藩篱之固矣今就明实录会典所载按年胪叙其译对虽讹尚实有是名及一地数名复见充数者并为考证附注于下有其名而无其地并撰造不能成语者改对字面姑列其名而附纠其误凡为卫三百七十有六所二十有四城站地面五十有八

窝集卫(旧讹兀者今改正明实录永乐元年部长锡扬哈舒什哈进马置窝集卫以锡扬哈为指挥舒什哈为指挥同知按汉魏之沃沮元之乌者吾者明之兀者其部族不一而地甚广袤以音与地求之葢即寓集也国初名东海窝集部所属有呼尔哈赫实赫宁古塔等路太祖己亥年后以次讨平之)

窝集左卫明实录永乐二年置以部长托克托和为指挥同知

窝集右卫明实录永乐二年置以部长诺海为指挥同知

窝集后卫明实录永乐二年置以部长彻伯尔为指挥同知

毕里卫明永乐三年置按毕里河在葢平县东南九十里

实勒们卫(旧讹失里绵今改正明实录永乐三年置按吉林城西南八百九十余里有实勒们河此卫与下哈勒珲卫同置地亦相近也)

哈勒珲卫(旧讹处尔文今改正明实录永乐三年置以部人绰尔布鼐额尔吉纳等为指挥等官按吉林城西南九百里有地名哈勒珲穆毗有哈勒珲河即温水河也)

萨里卫(古语地弩也旧讹撒力今改正明实录永乐三年置以巴兰等处部人茂义等为指挥佥事按宁古塔城东北六百五十里有巴兰窝集在混同江北又吉林有巴兰河巴兰屯又有萨里屯当即是也)

齐巴噶卫(古语枣也旧讹赤不罕今改正明实录永乐三年古部人实尔哈岱尔来朝置卫以实尔哈岱尔为指挥)

屯河卫明实录永乐三年置按屯河在宁古塔东北

安河卫明实录永乐三年置按安河在呼伦布裕尔北七百十里

摩琳卫满洲语马也旧讹毛怜元史作末邻今改正明实录永乐三年置

坚河卫(明实录永乐三年置考盛京通志无此河名惟黙尔根城西有纠河音与相近又宁古塔城东四里有珊延河亦书作商坚河或明人误截称一字耳)

右城卫明实录永乐三年置以部长哈清阿为指挥

喀本河卫(旧讹古贲今改正明实录永乐四年置按喀本河在呼伦布裕尔北三百四十里)

塔山卫(明实录永乐四年置以部长达拉齐为指挥考盛京通志塔山在开元城东二十五里明时北闗所在又布尔徳库苏巴尔汉山上有塔山皆叶赫国地明时又尝以卫都督授哈达部主葢哈达强时叶赫尝属之耳)

额伊瑚卫(旧讹兀也吾今改正明实录永乐四年置以部长多罗为指挥按自吉林至宁古塔路程八十里至额赫穆站九十里至额伊瑚站)

嘉河卫(明实录永乐四年嘉河等处人进马因置嘉河等三卫考皇舆全图嘉哈必喇在兴京之南当永乐时我朝尚未定居于此耳)

哈密卫(按哈密在西域不应辽沈之东有此地名而明实录称永乐四年因嘉河人进马与嘉河卫同置其讹舛实不可诘考皇舆全图嘉哈必喇毗连之地有哈实玛必喇或因音有缓急致误亦未可定今姑仍原文附纠其误)

温都卫(旧讹干滩今改正明实录永乐四年与嘉河同置原文作斡滩又讹斡难乃元始兴之地即今鄂嫩河与嘉河逺不相涉考兴京西百五十里有温都河出八盘岭入浑河音转而讹为斡滩耳)

达喜穆鲁卫(旧讹塔鲁木今改正明实录永乐四年置为叶赫国地部长祝孔额尝授达喜穆鲁卫都督佥事即明时所称北闗也太祖乙未年灭之考叶赫相近惟达喜穆鲁山南为古尼河北为叶赫传闻不审误倒其音耳)

苏完河卫(旧讹苏温今改正明实录永乐四年置考国初有苏完部太祖戊子年来归其故地在吉林惟无此河名或古今有异称也)

阿苏江卫(明实录永乐四年二月置考阿苏河在黒龙江境内)

率宾江卫(旧讹速平今改正按率宾本渤海府名金史有苏滨水亦作恤品明一统志恤品河在建州东南千余里河已无考以音求之即率宾也又今开原东南一百九十余里有硕宾河与率宾音亦相近疑明人不知硕宾之即为恤品而误传在逺地耳)

吉河卫(明实录永乐四年三月置以部人肃鲁栋阿为指挥考东北河名之有吉字者甚多此未知所属)

双城卫(明实录永乐四年七月因温托珲等处部人吉里纳入朝置双城等五卫诸人因市易而来并非部长不必同为一部也双城见前海兰府条)

沙兰卫(旧讹撒剌儿今改正明实录永乐四年七月置考沙兰河沙兰城沙兰站俱在宁古塔城西不及百里)

尼玛拉卫(旧讹亦马剌今改正明实录永乐四年七月置考尼玛拉河源出纳鲁窝集西流入苏子河)

图伦卫(旧讹脱伦今改正明实录永乐四年七月置以国初为苏克苏河部地有图伦城太祖癸未年攻克之)

巴延卫(旧讹卜颜今改正明实录永乐四年七月置按吉林乌拉有巴延阿林巴延必喇巴延鄂谟巴延站地名不一明时卫名未详何属)

乌拉卫(旧讹兀兰今改正明实录永乐四年八月乌拉等处部人奇尔鼐纽尔等来朝置乌拉伊尔库鲁来朝托漠斐森四卫按国初乌拉国城在吉林城北七十里混同江东太祖癸丑年平其国)

伊尔库鲁卫(旧讹亦儿古里今改正按伊尔库鲁噶珊在宁古塔东北)

托漠河卫(旧讹脱木今改正按托漠河国初属哲陈部太祖甲申年征哲陈有嘉哈地人告之于是托漠河章佳巴尔达萨尔浒界藩俱集兵来御战于浑河太祖率近侍三人败其兵八百人)

斐森卫旧讹福三今改正与乌拉卫同置按斐森屯在宁古塔东北

色珠伦卫(明会典讹撒竹篮明实录讹扎术哈今改正永乐四年八月置以部人鼐尔布哈为指挥按色珠伦河在吉林城西南九百九十五里)

肥河卫(明实录永乐四年九月置以图河实勒们山等处人为指挥等官按图河在宁古塔北穆逊河之西实勒们山在阿勒楚喀城西二百余里皆无所谓肥河若以图河之人官于他部更无是理地在边外数千里明人又安能号令及之其误葢无从致诘矣)

穆陈卫(旧讹密陈今改正明实录永乐四年十月与布尔堪卫同置以部人照斋布哈等为指挥按穆陈河在吉林城东南三百十里又宁古塔城西七十里亦有穆陈河)

布尔堪卫(旧讹卜剌罕今改正与穆陈卫同置按布尔堪河在吉林城南四百七十里)

扎敦卫(旧讹扎童今改正明实录永乐四年十一月置部人扬珠布哈等为指挥按齐齐哈尔西六百八十里有扎敦昻阿)

萨尔浒卫(旧讹撒儿忽今改正永乐四年十一月置考萨尔浒城属苏克苏河部太祖癸未年攻克之)

哈达河卫(讹罕答今改正明实录永乐四年十一月置考哈达河在吉林城西南六百里由英额门入开原县界即为清河国初有哈达国太祖己亥年灭之)

穆勒肯山卫(旧讹木鲁罕今改正明实录永乐四年十二月乌拉等处部人和索哩成格奇纳等来朝置卫于搜里之地乌拉旧讹吾兰儿搜里旧讹扫邻今改正考皇舆全图穆勒肯必喇源出穆勒肯达巴罕东流会搜里必喇入于乌苏哩乌拉皆在宁古塔东北)

窝集前卫(旧亦讹兀者今改正永乐四年置)

伊罕河卫(旧讹亦罕今改正明实录永乐四年置考伊罕河在吉林城东北二十五里源出讷穆窝集西流入混同江)

拉林河卫(旧讹纳怜今改正永乐四年置按拉林河在吉林城东北二百二十五里北流入混同江)

穆伦河卫(旧讹麦兰今改正明实录永乐四年置按穆伦河在宁古塔城东四百里出穆伦窝集东流入乌苏哩江国初穆伦路属东海窝集部太祖辛亥年征取之)

沃楞卫(旧讹斡兰今改正永乐四年置按沃楞河在宁古塔城南四十余里)

玛延山卫(旧讹马英今改正永乐四年置按玛延达巴罕在吉林城南一百余里)

图勒哩山卫(旧讹土鲁亭今改正永乐四年置按图勒哩山在黒龙江境内)

穆克图哩山卫(旧讹木塔里今改正永乐四年置按穆克图哩山在宁古塔东与乌苏哩江相近)

多林山卫(旧讹朵林今改正永乐四年置按多林窝集在宁古塔境内)

哈鲁河卫(旧讹哈里今改正永乐四年置按哈鲁河在齐齐哈尔城东入屯河)

齐努温河卫(旧讹喜乐温今改正永乐五年正月置齐努温等十二卫以部人图成阿等为指挥等官案齐努温河在吉林城西南五十里出库勒讷窝集入温徳亨河)

穆霞河卫(旧讹木阳今改正永乐五年正月置按穆霞河在宁古塔境与宻拉河图们江相近)

海兰城卫(旧讹哈兰今改正永乐五年正月置按海兰城在宁古塔城西北六十里海兰河北岸)

枯凌河卫(旧讹可令今改正永乐五年正月置按枯凌河即大凌河故道在锦县东南今土人犹有枯凌卫之称与老边屯相近)

乌登河卫(旧讹兀的今改正永乐五年正月置考乌登河在墨尔根城东南一百六十里出乌塔里山入讷木尔河)

鄂古河卫(旧讹阿古今改正永乐五年正月置按鄂古河在宁古塔境内)

色珠伦河卫(名已见前此又讹撒只剌今并改永乐五年正月置)

伊穆河卫(旧讹依木今改正永乐五年正月置按伊穆河在呼抡布裕尔境内)

伊努山卫(旧作亦文今改正永乐五年正月置按伊努山在吉林东南一百七十里)

穆伦河卫(名已见前此处又讹木兰今改正永乐五年正月置部人约尼为指挥)

阿济卫(旧讹阿资今改正永乐五年正月置按吉林将军所辖地名有阿济庄)

佛林河卫(旧讹甫里今改正永乐五年正月置按佛林河在宁古塔城东南六百余里)

都尔弼卫(旧讹朵儿必今改正永乐五年正月置按都尔弼地名在盛京西北本朝天聪元年太宗文皇帝曾驻跸山冈受敖汉部落之降三年征明会师于此崇徳二年筑城焉)

讷穆河卫(永乐五年正月置按讷穆窝集在吉林城东八十里城东南诸河多发源于此)

佛尔们河卫(旧讹南门今改正永乐五年正月置按佛门们河在吉林城南四十五里出库勒讷窝集)

赓金河卫(旧讹哥吉今改正永乐五年正月置赓金河等五卫以部人克成额为指挥按赓金河在吉林东南七百九十里源出讷秦窝集北流入混同江)

伊穆河卫(名已见前此又讹野木今并改永乐五年二月置)

纳尔吉河卫(旧讹纳剌吉今改正永乐五年二月置按纳尔吉河在黑龙江境内)

伊拉齐河卫(旧讹亦里察今改正永乐五年二月置按伊拉齐河在吉林城西九十里)

塔拉河卫(旧讹答剌今改正永乐五年二月置按塔拉河在宁古塔城西南又有塔拉站)

阿尔拉山卫(旧讹阿剌今改正永乐五年二月置按阿尔拉山在黒龙江境内)

绥满河卫(旧讹随满今改正永乐五年二月置按绥满河与潮河纳河相近为盛京将军所辖)

三屯河卫(旧讹撒秃今改正永乐五年二月置按三屯河在吉林城南四百八十里即辉发河之上流也河之北有辉发城)

呼兰山卫(旧讹忽兰今改正永乐五年二月置考呼兰峰在叶赫城东北吉林城西南四百余里又吉林城南北一百四十里别有呼兰山)

乌尔珲山卫(旧讹古鲁浑今改正永乐五年二月置按乌尔珲山在宁古塔城东南六百余里)

哈喇乌苏卫(古语黑水也旧讹考郎兀今改正明实录永乐五年三月黑龙江等处部人珠赫瑚什祜等来朝因置哈喇乌苏乌苏哩二卫以珠赫为指挥瑚什祜为佥事)

乌苏哩河卫(旧讹亦速里今改正永乐五年三月与哈喇乌苏卫同置按乌苏哩河在宁古塔境北流会黑龙江)

伊尔登河卫(旧讹野儿定今改正永乐五年三月置部人贾呼实为指挥按伊尔登河在承徳县东南七十里里与古埒城萨尔浒相近)

巴尔达河卫(旧讹卜鲁丹今改正永乐五年三月置按巴尔达河在黑龙江西北千余里与明边境相去绝逺势不能通考国初浑河部有巴尔达城太祖丁亥年遣大臣额亦都征取之或即是也)

齐努温卫(名已见前此处又讹喜剌乌明会典又讹喜速温即喜乐温河也今并改永乐五年十二月置部人迪升格为指挥)

阿鲁河卫(旧讹阿里明会典又讹阿吉今改正永乐五年置按阿鲁河在吉林城西南五百余里)

推屯河卫(旧讹秃都今改正永乐六年正月置部人旧辰等为指挥按推屯河在吉林城东二百三十五里有推屯站自吉林至宁古塔第三站也)

实山卫(永乐六年正月置)

呼拉尔吉山卫(旧讹忽里吉今改正永乐六年正月置按黑龙江境内有呼拉尔吉屯)

拉们河卫(旧讹列门今改正永乐六年正月置按拉们河在凤凰城西北一百八十里入太子河)

们河卫(旧讹莫温今改正永乐六年正月置按们河在寜古塔东南五百里入兴喀湖)

雅尔河卫(旧讹阮里今改正永乐六年正月置按雅尔河在齐齐哈尔城西百二十里入嫩江)

察尔图山卫(旧讹察剌秃今改正永乐六年正月置按察尔图山在英额边门与扎凌及八家营子地相近)

雅哈河卫(旧讹呕罕今改正永乐六年正月置按雅哈河在吉林城西三百三十里又有雅哈城)

费克图河卫(旧讹弗朵秃今改正永乐六年二月置部人嘉凌阿和托为指挥按费克图河在阿勒楚喀东三百里有费克图站)

沃楞河卫(名已见前此亦讹斡兰今并改永乐六年二月置)

色埒河卫(旧讹薛列今改正永乐六年二月置以部人索灵阿为指挥同知按色埒河在黑龙江境内)

喜塔尔河卫(旧讹希滩今改正永乐六年二月置考喜塔尔河在宁古塔境内)

克默尔河卫(旧讹克黙而今改正永乐六年二月置按克黙尔河在宁古塔境内)

阿津河卫(旧讹阿真今改正永乐六年二月置按阿津河在兴京境与栋鄂山相近)

乌尔坚山卫(旧讹兀里溪今改正永乐六年二月置八年以部人萨音嘉为指挥徙居安乐州按乌尔坚山在吉林城西南五百余里)

三岔河卫(旧讹撒又今改正永乐六年二月置按辽河入海之处名三岔河当时尚在明边内未必讹误惟白都讷城西北六十里有三岔河明人未之知也原文撒义或即是此)

额哲密河卫(旧讹阿者迷今改正永乐六年二月置按额哲密河在吉林境内入混同江)

穆瑚埒河卫(旧讹木忽剌今改正永乐六年二月置按穆瑚埒河在宁古塔境内)

奇集河卫(旧讹钦真今改正永乐六年二月置按奇集淀在寜古塔境内又有奇集)

呼尔哈河卫(旧讹兀鲁罕今改正明实录永乐六年三月置以讷讷赫等处部人博索等为指挥按呼尔哈河出吉林色齐窝集绕宁古塔城东北折入混同江即金史之呼里改江也讷讷赫城在宁古塔城南旧讹暖暖河今并改国初呼尔哈路属东海窝集部太祖己亥年路长率众朝谒自此岁岁朝贡又有南路呼尔哈部北路呼尔哈部俱乙丑年征取之此下九卫俱永乐六年三月置)

达罕山卫(旧作塔罕今改正满洲语达罕马驹也)

穆霞河卫(名已见前此又讹木兴今并改)

伊实卫(旧讹益实今改正按伊实河在吉林城东百四十里西流入混同江)

绰拉题山卫(旧讹者列帖又讹者帖列今并改按宁古塔境内有绰拉题屯)

恰库卫(旧讹乞忽今改正按恰库河在吉林城南六百五十余里东流入混同江)

罗罗卫(旧讹剌鲁今改正按罗罗山在吉林城西北百二十里)

雅鲁卫(旧讹牙鲁今改正按雅鲁河在齐齐哈尔城东入屯河)

猷特哩卫(旧讹友铁今改正按猷特哩屯在宁古塔东北此上九卫俱永乐六年与呼尔哈卫同置)

奇塔穆河卫(旧讹乞塔今改正永乐六年置按奇塔穆河在打牲乌拉境入松花江)

通垦山卫(旧讹童寛今改正永乐六年置按通垦山在宁古塔城南七百里珲春河发源于此)

格林河卫(旧讹葛林今改正永乐七年置以部人特穆尔等为指挥按格林河在宁古塔东北以下九卫俱永乐七年置)

版长卫(旧讹把城今改正按版长峪在兴凉西南一百九十五里)

界藩河卫(旧讹札肥今改正按界藩在兴京西北一百二十里有界藩渡口国初自为一寨后归本朝太祖己未年大破明将杜松等兵于此)

哈实玛卫(旧讹忽石门今改正按哈实玛山在鳯凰城西北三百七十里又嘉哈必喇附近有哈实玛必喇)

扎凌山卫(旧讹扎岭今改正按扎凌地名在英额门内与察尔图山八家营子相近)

默尔根卫(旧讹木里吉今改正按黙尔根河在黙尔根城东一里)

呼尔哈卫(名已见前此又讹忽儿海今并改)

穆逊河卫(旧讹木速今改正按穆逊河在齐齐哈尔之东南流入屯河)

赫图河卫(旧讹好屯今改正按赫图河在宁古塔西南东流至爱丹城入噶哈哩河又盛京将军所辖亦有赫图河此未知所属以上九卫俱永乐七年与格林卫同置)

富勒坚卫(旧讹伏里其今改正明实录永乐七年四月置以尼噜罕部人瑚尔都讷为指挥按富勒坚城在宁古塔城南六百七十里)

福题希卫(旧作弗提今改正明实录永乐七年五月改呼尔哈卫为福题希卫以部人达实为指挥考福题希乃呼尔哈部内屯名本朝崇徳七年征呼尔哈部落福题布等十屯人民俱降此既云改呼尔哈为福题希而永乐十四年所置吉滩河卫又称属呼尔哈福题希卫或当时本另置此卫名而明实录误为改名也)

奇穆尼卫(旧讹乞勒尼今改正明实录永乐七年置以瑚尔穆地人萨敦为指挥按奇穆尼窝集在宁古塔东北有奇穆尼河入混同江瑚尔穆屯瑚尔穆河俱在宁古塔东北与奇穆尼河相近瑚尔穆旧讹虎夜木今改正)

爱哈卫(旧讹爱和又讹爱河今改正永乐七年八月置考皇舆全图凤凰城东北爱哈边门外有爱哈必喇及爱哈和屯即爱和也)

博尔和卫(旧讹把和今改正永乐七年八月与爱哈卫同置以齐达纳等为指挥使按博尔和山在吉林西南与英额边门相近)

阿伦卫(永乐七年十月置以伊里哈为指挥佥事达阳阿为千户官按皇舆全图阿伦河在齐齐哈尔城北)

塔玛实克卫(古语塔玛印也实克相似也旧讹塔玛速今改正地名无考)

实勒们卫(名已见前此又讹失里木今并改永乐九年以部人哈升格为指挥使)

和通吉卫(旧讹和屯吉今改正永乐七年置按和通吉河在吉林东南一千四十里入混同江亦舒赫通额又书合克通吉又书和通集其实一也)

固里河卫(旧作古里今改正永乐七年置按固里河在黒龙江境内)

富伦河卫(旧讹甫儿今改正永乐八年二月与舒繙等三卫同置以纳恰等十九人为指挥等官按富伦河在宁古塔城东与阿济格窝集相近)

舒繙河卫(旧讹使坊今改正按舒繙河在宁古塔城东南入绥芬河)

尼满河卫(旧讹亦麻今改正按尼满河在宁古塔城东入乌苏哩江以上俱永乐八年与富伦河同置)

费雅河卫(旧讹法因今改正永乐八年二月置以部人图喇等为指挥按费雅河在宁古塔城东北百余里)

噶穆河卫(旧讹古木今改正永乐八年二月置按噶穆河在宁古塔城东北又凤凰城相近有喀摩河音亦相近)

额音河卫(旧讹兀应今改正永乐八年二月置按额音河在吉林城西南五百余里东流会富尔哈河)

噶齐克卫(旧讹葛称哥今改正永乐八年三月置以部人谢成格为指挥按噶齐克地名在齐齐哈尔西百八十里)

希禅卫(旧讹喜申今改正永乐八年十一月置以部人迁塔努为指挥佥事按希禅噶珊在宁古塔东北)

额埒河卫(旧讹兀列今改正永乐八年十二月置按额埒河在宁古塔东北)

弼勒古河卫(旧讹卜鲁兀今改正永乐八年十二月置按弼勒古河在宁古塔城东北)

密拉河卫(旧讹木剌明会典又讹木束今改正明实录永乐八年置按密拉河在吉林境内与小图们江相近)

阿布达哩河卫(旧讹阿答力今改正明实录永乐八年置按阿布达哩河在宁古塔东南与珲春河相近)

托罕河卫(旧讹督罕今改正明实录永乐九年二月置以部人玛吉尼为指挥按托罕河在宁古塔西南)

济尔玛泰卫(旧讹只儿蛮今改正明实录永乐十年八月尼噜罕富尔坚乌拉等处部人来置济尔玛泰等十一卫以凖图努等为指挥按济尔玛泰河在呼伦布裕尔东七十余里)

乌拉卫(名已见前此又讹兀剌今并改正)

顺民卫(地无可考今盛京有新民屯与嘉哩库河尼雅满庄相近)

农额勒卫(旧讹囊哈儿今改正按吉林东南五百八十里有农额勒兰海河疑此截为卫名也)

古鲁卫(按齐齐哈尔西南至白都讷第五站为古鲁站去齐齐哈尔百八十五里)

穆勒卫(旧讹满泾今改正按穆勒河在吉林城南四百余里与辉发河觉哈河相近)

哈尔敏卫(旧讹哈尔蛮今改正按哈尔敏河在吉林境内长白山西南源出分水岭南流入佟嘉江)

塔克题音卫(旧讹塔亭今改正按塔克题音屯在宁古塔东北)

额苏伦卫(古语天王也旧讹也孙伦今改正)

噶穆河卫(名已见前此处又讹可木今并改)

富色克摩卫(满洲语富色克滋生也摩树也旧作弗思木今改正明实录辽阳至珲绰珲之地三千四百里珲绰珲至富色克摩隘口一千三百六十里以上俱永乐十年置)

布尔哈图河卫(旧讹卜忽秃今改正明实录永乐十二年三月置以部人伊能额为指挥考布尔哈图河在宁古塔南四百里入噶哈哩河又兴京西南八十里亦有布尔哈图河)

哈勒珲河卫(名已见前此处又讹阿儿温今并改)

噶哈卫(旧讹可河今改正按噶哈必喇在吉林城北巴延鄂佛啰站南又有噶哈城以上俱永乐十二年置)

噶哈河卫(名已见前此又讹葛可今并改明实录永乐十二年三月置以部人广佑等为指挥)

塔舒尔河卫(古语马鞭也旧讹塔速儿今改正明实录永乐十二年九月置塔舒尔等八卫以部人阿噜图为指挥按河名无考)

乌屯河卫(旧讹兀屯今改正按乌屯河在齐齐哈尔东出兴安岭东南入混同江)

宣城卫(旧讹元城今改正按宣城与鸭绿江路寛甸相近)

科博栾卫(旧讹和卜罗今改正按科博乐屯与尚间崖伊拉塔山相近)

老哈河卫(按老河古语称为老哈即辽时土河也源出喀喇沁右翼南之明安山东北流经故大宁城东又北经敖汉北又东北流与潢河合)

额埒卫(名已见前此处又讹兀列今并改)

鄂勒欢卫(旧讹兀剌忽今改正太祖丙戌年追讨尼堪外兰越相邻诸部径攻鄂勒欢城克之)

哈尔费延卫(旧讹哈尔芬今改正按混同江中有哈尔费延岛岛上有城周二里名哈尔费延城在吉林界内以上并永乐十二年九月置)

实尔固辰卫(旧讹失儿兀赤今改正明实录永乐十二年十二月置以部人万达为指挥按实尔固辰噶珊在宁古塔东北乌苏哩河旁)

弼勒古河卫(名已见前此又讹卜鲁兀今并改明永乐十二年置)

和啰噶卫(古语墙围也旧讹忽鲁爱今改正明实录永乐十三年十月置卫地无考)

珠敦河卫(旧讹渚冬今改正明实录永乐十三年十月以部人章嘉为指挥同知按珠敦河在吉林城西南五百余里源出果尔敏珠敦入辽吉善河)

扎津卫(旧讹扎真今改正明实录永乐十三年十月以部人吉当阿为指挥同知按扎津河在宁古塔城西南一百十里入镜泊)

祜实哈哩卫(旧讹兀思哈哩今改正明实录永乐十三年十月以部人呼哈斯为指挥同知按祜实哈哩河在寜古塔城东北二十五里源出祜实哈哩窝集本朝崇徳四年部长纳穆达理等朝贡)

吉滩河卫(明实录永乐十四年八月置以部人雅苏为指挥同知属呼尔哈福题希卫按吉滩河在旺清门外额尔敏河之西)

尼玛呼山卫(旧讹亦马忽今改正明实录永乐十四年八月置按尼玛呼山在吉林城西南五百余里太祖壬子年征乌拉还筑木城于山上)

伊屯河卫(旧讹亦东明一统志讹一秃又讹一统今改正明实录永乐十五年二月置按伊屯河在吉林城西二百九十余里北流入混同江伊屯们即在河西)

伊尔们河卫(旧讹亦迷又讹亦速明一统志讹衣迷今改正明实录永乐十五年与伊屯河同置明一统志衣迷河在开原城北北流合一秃河入松花江衣迷即伊尔们一秃即伊屯之误也今按伊尔们河在吉林西百四十里会伊屯河入混同江若亦速则当为伊逊河在黑龙江境内与伊屯相去甚逺原文更为讹舛)

浩喇图吉卫(旧讹阿真同真今改正明实录永乐十五年置按浩喇图吉山在黙尔根东南二百里)

伊实左卫(名已见前此亦讹益实今并改)

阿都齐卫(古语牧马人也旧讹阿答赤今改正地名无考)

塔山左卫(明实录作前卫即国初哈达国地明人所谓南闗也正统间授部长锡赫特及其孙王台为左都督太祖己亥年平其国)

齐努温卫(名已见前此又讹城讨温今并改按伊实左卫以下俱明正统间置寄居摩琳卫内尤空文无实者也)

噶穆卫(名已见前此处又讹可木今并改按噶穆卫以下俱明正统后所置尤为复)

锡璘卫(旧讹失里今改正按锡璘河在宁古塔境内国初锡璘路属窝集部太祖甲寅年征降之)

苏穆噜河卫(旧讹失木鲁今改正按宁古塔东北有苏木噜山无苏穆噜河)

瑚尔穆卫(旧讹忽鲁木今改正按瑚尔穆山在宁古塔东北与伊尔琨噶珊相近其去明边绝逺尤为夷而无实也)

塔玛实克卫(名已见前此亦讹塔玛速今并改)

吉滩卫(名已见前)

和屯卫(满洲语城也按宁古塔东北呼尔哈河入混同江之地有和屯噶珊去明边逺卫名当不在此)

和通吉卫(名已见前)

伊实卫(名已见前此处又讹亦失今并改)

伊拉喀卫(旧讹亦力克今改正按齐齐哈尔东北三百五十四里有伊拉喀站)

纳穆卫(名已见前此亦讹纳木今并改)

佛讷赫卫(旧讹弗纳河今改正按佛讷赫城国初属窝集部太祖丁未年遣贝勒巴雅喇等征取之)

哈实玛卫(名已见前此处又讹忽失木今并改)

瑚叶卫(旧讹兀也今改正按瑚叶路国初属东海窝集部太祖己酉年遣兵千人征取之)

额苏伦卫(名已见前此又讹也速伦今并改)

博和哩卫(旧讹巴忽鲁今改正按博和哩河在宁古塔境内又黒龙江南七十五里有博和哩山博和哩噶珊太宗崇徳八年攻克之)

乌雅山卫(旧讹兀牙今从八旗姓氏谱改正)

托漠卫(名已见前此又讹塔木今改正)

呼勒山卫(旧讹忽里今改正按呼勒山在宁古塔城东北三百里)

哈玛尔卫(旧讹罕麻今改正按呼伦布裕尔西三百余里有哈玛尔山)

默尔根河卫(名已见前此讹木里吉今并改)

伊尔们河卫(名已见前此处又讹引门今并改)

伊拉齐卫(旧讹亦里察今改正按吉林城西九十里有伊拉齐山)

扎穆图卫(旧讹只卜得今改正按宁古塔城北五十里有扎穆图河又扎穆图窝集在城北百二十里)

洮尔河卫(旧讹塔儿今改正按洮尔河在科尔沁右翼前旗西四里源出西兴安山入嫩江魏书之太鲁太濔河唐书之地漏河辽史之地鲁挞鲁河金史之挞鲁古河皆即是河也详前匆吉疆域条)

穆瑚埒卫(名已见前此又讹木忽鲁今并改)

穆当阿山卫(旧讹木答今改正按穆当阿山在宁古塔西南五百余里又宁古塔城西三十里亦有穆当阿城)

勒克山卫(旧讹立山今改正按勒克山在吉林西北四百余里周百余里)

克音河卫(旧讹可吉今改正按宁古塔城东北五十里有克音城克音河应在其地太宗天聪九年充音噶珊来贡)

呼济河卫(旧讹忽失今改正按呼济河在宁古城南三百里)

多隆武卫(旧讹脱伦兀今改正按齐齐哈尔东有多隆武噶珊与屯河相近)

阿济纳河卫(旧讹阿的纳今改正按阿济纳河在盛京将军所辖境内与恰库站扎穆峪相近)

额埒卫(名已见前此又讹兀力今并改)

阿苏卫(名已见前)

逊河卫(旧讹速温今改正按逊河在黒龙江南一百八十里)

吉朗吉卫(旧讹结剌吉今改正按吉林东南七百九十里有吉朗吉海兰河)

萨喇卫(旧讹撒剌今改正按宁古塔城南有萨喇河与图们江布达山相近)

伊实卫名已见前此又讹亦实今并改

费克图河卫名已见前此又讹弗朵脱今并改

伊屯河卫名已见前此又讹亦屯又作易屯今并改

温托珲河卫旧讹兀讨温今改正按齐齐哈尔西南百三十里有温托珲鄂谟又有温托珲站

法河卫旧讹甫河今改正按法河一在吉林城南六百六十余里入混同江一在吉林城南四百余里入辉发河

拉拉山卫旧讹剌山今改正按拉拉山在宁古塔城东与们河相近

阿济卫名已见前此又讹阿者今并改

通垦山卫名已见前此又讹为童山寛葢传冩颠倒今并改

第拉卫旧讹替里今改正按宁古塔城东北冇第拉河与喜拉逊河相近

伊拉齐河卫名已见前此处又讹亦力察今并改

哈尔费延卫名已见前此处又讹哈里分今并改

图河卫旧讹秃河今改正按图河在穆逊河之东屯河之北

赫图卫名已见前此亦讹好屯今并改

奇穆尼卫名已见前此又讹乞力尼今并改

萨里河卫名已见前此处又讹撒里今并改

哈实玛卫名已见前此处又讹忽思木今并改

额埒河卫名已见前此处又讹兀里今并改

呼勒山卫名已见前此处又讹忽鲁今并改

法勒图河卫旧讹忽儿秃今改正按法勒图河在宁古塔城东兴喀湖东南

穆克图哩卫名已见前此处又讹没脱伦今并改

噶勒弼河卫旧讹阿鲁必今改正按呼伦布裕尔南四百四十余里冇噶勒弼鄂谟

雅奇山卫旧讹咬里今改正按雅奇山在吉林城西南五百余里

伊努卫名已见前此亦讹亦文今并改

色珠伦卫名已见前此处又讹冩猪洛今并改

托里山卫旧讹答里今改正按黒龙江城南六十里有托里峰

噶穆河卫名已见前此亦讹古木今并改

拉拉卫名已见前此处又讹剌儿今并改

乌屯河卫名已见前此处又讹兀同今并改

察罕山卫旧讹出万今改正按黒龙江城北有察罕峰

瞻屯卫旧讹者屯今改正按瞻屯在宁古塔境内即瞻噶也与穆瑚埒噶珊相近

希禅卫名已见前此又讹喜辰今并改

噶哈卫名已见前此处又讹海河今并改

拉哈卫旧讹兰河今改正按拉哈河在旺清边门内

敦珠克山卫旧讹朵州今改正按敦珠克山在吉林西南五百余里

占尼河卫旧讹者亦今改正按占尼河在吉林城西南五百七十余里西南流入威逺堡门为扣河

纳苏济勒河卫古语纳苏岁也济勒年也旧讹纳速吉今改正

博和哩卫名已见前此又讹把忽儿今并改

敦敦河卫旧讹镇真今改正按敦敦河在宁古塔东北

伊逊河卫旧讹也速今改正按伊逊河在齐齐哈尔东与屯河伊春河相近

察尔圆山卫名巳见前此又讹者刺秃今并改

雅鲁河卫名已见前此又讹也鲁今并改

伊鲁河卫旧讹亦鲁今改正按伊鲁河在宁古塔兴喀湖南又铁岭县城南亦有伊鲁河或书作路明别设鐡岭卫中千户所于此

锡里呼卫古语选也旧讹失里兀今改正地名无考

推屯河卫名巳见前此又讹秃屯今并改

扎凌山卫名已见前此又讹者林今并改

博啰河卫古语青色也旧作波罗今改正按盛京将军所辖有博啰堡与黄固岛相近

都尔弼卫名已见前此又讹朵儿平今并改

萨里卫名已见前此又讹撒力今并改

密拉图河卫古语密拉鞭也图有也旧讹密剌秃今改正山无考

佛尔们卫名已见前此亦讹甫门今并改

实勒们河卫名已见前此又讹甫木今并改

默伦河卫旧讹没惀今改正按默伦河在吉林东北与阿勒楚喀河源相近

费克图河卫名已见前此又讹弗秃都今并改

绰拉题卫名已见前此亦讹者列帖今并改

察尔察图河卫古语察尔察蚱蜢也图解见前旧讹察扎秃今改正

舒繙河卫名已见前此又讹出万今并改

绰拉题卫名已见前此又倒为者帖列今并改

乌苏卫旧讹兀失今改正按乌苏城国初属叶赫国太祖癸丑年九月征叶赫破乌苏等十九城

呼勒河卫旧讹忽里今改正按呼勒河在长白山西南源出分水岭入佟嘉江

实勒们河卫名已见前此亦讹失里绵今并改

乌拉卫名已见前此又讹兀剌今并改

叆河卫名已见前即爱哈也

萨哈勒察卫旧讹哈剌察今改正按索伦部萨哈勒察地属黒龙江所辖

默伦卫名已见前此亦讹没伦今并改

布拉卫旧讹卜鲁今改正按布拉山在宁古塔城西南一百十里

扎哈喇哈卫旧讹以哈阿哈今改正按扎哈喇哈峰在齐齐哈尔东南九百里

率宾江卫名已见前此倒讹为速江平今并改

鄂山卫旧讹兀山今改正按鄂山在吉林城北七十七里

佛林卫名已见前此又讹弗力今并改

硕隆山卫旧讹失郎今改正按硕隆山在呼伦布裕尔东二百五十里

伊屯卫名已见前此又讹亦屯今并改

穆河卫旧讹木河今改正按穆河在呼伦布裕尔北八百六十里

珠敦卫名已见前此又讹竹敦今并改

噶穆卫名已见前此又讹河木今并改

海兰卫名已见前此又讹哈郎今并改

萨尔布卫旧讹岁班今改正按宁古塔城东北一百二十里有萨尔布河又有萨尔布窝集萨尔布屯

实山卫名已见前此又讹失山今并改

海兰卫名已见前此又讹考郎今并改

珠敦卫名已见前此又讹筑屯今并改

赫什赫河卫旧讹黑黑今改正按赫什赫河国初属窝集部太祖丁未年征取之

古城卫按盛京东北有古城之地甚多此未知所属

福河卫旧讹弗河今改正按福河在黒龙江东南六百里

乌登河卫名已见前此又讹文东今并改

鄂古卫名已见前此亦讹阿古今并改

斐森卫名已见前此又讹弗山今并改

乌塔里卫旧讹兀答里今改正按乌塔里山在黙尔根城东南一百六十里

拉新河卫旧讹纳速今改正按拉新河在吉林城西南五百余里

锡璘河卫名已见前此又讹失列今并改

多尔裕卫旧作朵儿玉今改正地名无考

呼鲁河卫旧讹兀鲁今改正按呼鲁河在吉林西南五百余里入赫尔苏河

富尔哈河卫旧讹弗郎罕今改正按富尔哈河一在吉林西南五百余里东流入辽吉善河有富尔哈城一在寜古塔南西流入噶哈哩河又吉林城北三十三里有富尔哈城太祖壬子年上率大兵征乌拉国沿乌拉河岸而行克临河五城又取金刑城复毁其六城移驻富尔哈河渡口乌拉贝勒布占秦至河中跽请乃还癸丑年复征乌拉连破逊扎泰等数城布占泰越富尔哈城而军大兵攻克之遂平其国

齐巴噶山卫名已见前此又讹赤卜罕今并改

老河卫考永乐十三年已有老哈河卫之名老河即老哈在古界而以为东北卫之名殊误葢古部人有至开元原市易者明人初不能辨也

珠伦河卫旧讹竹里今改正按珠伦河在宁古塔城东南六百三十里

吉达纳河卫满洲语往撃也旧讹吉答纳今改正河无考

扎穆图卫名已见前此又讹者不登今并改

伊苏图卫古语九数也旧讹也速脱今改正

阿木河卫按吉林宁古塔等境内无此河名或即阿拉穆河及阿穆塔图鄂谟鄂摩和索罗等地割截名之耳

岳喜卫旧讹颜亦今改正按岳喜河在阿勒楚喀东南二十余里入混同江按自噶穆卫以下至此俱正统后所置

萨尔达卫旧讹山答今改正按萨尔达山在打牲乌拉又宁古塔境内萨克达地名音亦相近此以下俱名嘉靖时置

塔哈卫按塔哈河在黑龙江境内

库勒讷河卫旧讹弗鲁讷今改正按库勒讷河在吉林西南百余里出库勒讷窝集

康萨卫旧讹子今改正按康萨岭在吉林西南扈伦岭之东

斡赉城卫旧讹兀勒阿今改正按斡赉城在宁古塔之北混同江之南与摩和啰噶珊相近

阿实卫旧讹阿失今改正按阿实河在白都讷东北四百里

奇彻纳河卫古语勤也旧讹吉真纳今改正河无考

法卫名已见前

博啰卫名已见前此又讹薄罗今并改

塔玛实克卫名已见前此又讹塔麻所今并改

布尔哈卫旧讹布儿哈今改正按兴京西一百二十里有布尔哈渡

伊苏彻尔河卫古语伊苏九数也彻尔洁净也旧讹亦思察今改正河无考

沙兰卫名已见前此又讹失剌今并改

布尔哈图卫名已见前此亦讹卜忽秃今并改

萨里卫名已见前此又讹散里今并改

伊实卫名已见前此又讹你实今并改

平河卫无考

呼拉尔吉山卫名已见前此亦讹忽里吉今并改

阿奇卫旧讹阿乞今改正按阿奇噶在宁古塔东北尼满噶之北与穆克图哩山实尔固辰噶珊相近

太兰卫旧讹台郎今改正按太兰冈与兴京相近太祖乙酉年击败浑河诸部兵于此

赛堪卫旧讹塞克今改正按赛堪岭在齐齐哈尔西南

布魁卫旧讹拜苦今改正按自齐齐哈尔东北至黙尔根第一站即布魁站也

蒐里卫旧讹所力今改正按蒐里河在宁古塔东北

巴尔卫旧讹把里今改正按巴尔屯在黑龙江境内

塔纳卫满洲语东珠也地名无考惟黒龙江境内有托诺河音与相近

穆伦卫名已见前此又讹木郎今并改

额尔克卫旧讹额克今改正案额尔克山在黙尔根东北

勒富卫旧讹勒伏今改正按勒富河一在宁古塔东南七百九十里入兴喀湖一在吉林西二百六十里入伊尔们河又吉林西南五百余里有勒富山此未详何属

绥满河卫名已见前此又讹式木今并改

舒尔哈卫旧讹树哈今改正按舒尔哈河在宁古塔东南入噶哈哩河

费雅哈达卫旧讹肥哈答今改正满洲语费雅桦木也哈达山峰也

格根卫旧讹葢干今改正按宁古塔东北有格根噶珊

英图卫古语英图有碾之谓也旧讹英秃今改正地名无考

恰库卫名已见前此又讹乞忽今并改

阿林卫满洲语山也

哈尔萨卫旧讹哈儿速今改正按兴京西南有哈尔萨山哈尔萨河发源于此

布达卫旧讹巴答今改正按布达山布达窝集俱在宁古塔西南与富尔嘉哈河萨喇河相近

托漠卫名已见前此又讹脱木今并改

喀巴卫旧讹忽把今改正按喀巴岭在凤凰城西南三十里

松阿哩卫旧讹速哈儿又讹竦和儿胜和儿今并改按松阿哩乌拉即混同江

穆苏卫旧讹马失今改正按穆苏噶在宁古塔东北与敦敦窝集相近

托新卫旧讹塔塞今改正按托新河在齐齐哈尔西入绰尔河

扎哩卫旧讹札里今改正按扎哩河在齐齐哈尔东入屯河

扎哈卫旧讹者哈今改正按扎哈河在吉林城南七百十五里

兴喀卫旧讹恨克今改正按国初有兴喀路以兴喀湖名湖在宁古塔城东南五百里周围千里

哈尔萨卫名已见前此又讹哈失今并改

交校卫地名无考

噶哈卫名已见前此又讹葛今并改

爱丹卫旧讹艾答今改正按爱丹城在宁古塔城南四百里海兰河布尔哈图河会流之地

尼满卫名已见前此又讹亦蛮今并改

哈瞻卫旧讹哈察今改正按哈瞻河在吉林东南九百六十余里

海楚卫旧讹革出今改正按海楚噶在宁古塔东北与伊尔琨噶珊相近

布达卫名已见前此亦讹卜答今并改

苏尔河卫旧讹蜀河今改正按苏尔河在黒龙江城东南入黒龙江

屯齐山卫旧讹秃里赤今改正按屯齐哈达在吉林城西三十里

赛音卫满洲语善也卫未详何地考吉林城南五百二十里有赛音讷音河入混同江或即是也

梅赫卫旧讹忙哈今改正按吉林城西南五百二十里有梅赫河即蛇河也又有摩克托梅赫河安班梅赫河并在吉林西南入辽吉善河又宁古塔城北亦有梅赫河入呼尔哈河此以上俱嘉靖年置

窝集屯河所旧讹兀者托温今改正明实录永乐二年十月置以欢塔等为千百户按屯河出屯窝集原文加窝集于屯字之上似以屯河所为窝集卫属部也余见前

喀勒达所旧讹可里踢今改正明实录永乐四年正月置以巴图布哈等为千百户按喀勒达山在珲春城东八十余里

呼特亨所旧讹兀的罕今改正明实录永乐四年二月置按大呼特亨噶珊在混同江南岸小呼特亨噶珊在混同江北岸又有大小呼特亨河俱入混同江

徳里沃赫所旧讹得的河今改正永乐五年二月置按徳里沃赫在兴京西一百五十里

阿实河所名已见前此又讹与石今并改

鄂尔珲山所旧讹哈鲁门今改正永乐五年正月置按鄂尔珲山在宁古塔东南六百二十里

法坦河所旧讹敷答今改正永乐七年四月置按法坦河在宁古塔东北

窝集奎玛所窝集旧讹兀者奎玛旧讹揆野木今改正按奎玛河奎玛□珊俱在宁古塔东北

窝集沃勒齐所沃勒齐旧讹穏勉赤今改正按沃勒齐噶在宁古塔东北

岳色所旧讹鱼失今改正按岳色河在宁古塔东北

乌延所旧讹五延今改正按乌延河在黒龙江南四百里

窝集坚河所名已见前此又讹已河今改正

瞻河所旧讹真河今改正按瞻河一在吉林西南五百余里即扣河上流国初瞻河寨属苏克苏河部一在黒龙江南二百里入逊河

乌登所名已见前此亦讹兀的今并改

屯河所名已见前

哈克三所旧作哈三今改正按哈克三盛京将军所辖地名与斡珲鄂谟佛阿拉相近

窝集屯河所名已见前

喀本河所名已见前此亦讹古贲今并改

五因所按黒龙江城南有五因河又有五因屯

索尔和绰河所旧讹锁郎哈真今改正按索尔和绰河在宁古塔城南十里入呼尔哈河

窝集昆河所昆旧讹揆今改正昆河在黒龙江城南二十里

乌屯河所名已见前此又讹兀秃今并改

温托珲河所名已见前此亦讹兀讨温今改正

窝集色勒所色勒旧讹撒今改正按色勒河在吉林东南入混同江

哈鲁城名已见前

喜噜林城旧讹喜楼里今改正按喜噜林山喜噜林屯俱在宁古塔东北

博尔徳站旧讹别儿真今改正按博尔徳站在齐齐哈尔东北二百七十里由黙尔根至黑龙江之站也

黑龙江地方默勒特伊站黙勒特伊旧讹莽亦铁今改正按黙勒特伊噶在黒龙江与乌苏哩江流之地

佛多和站旧讹弗朵河今改正按佛多和河一在吉林东南九十八里出纳穆窝集一在吉林南八百四十余里出纳秦窝集一在宁古塔城西三百三十里出色齐窝集又国初讷殷部寨名太祖癸巳年征服长白山珠舎里部讷殷路部主聚七寨人据佛多和山寨遣兵攻克之

伊罕河卫哈必苏站伊罕河见前哈必苏古语肋也旧讹忽把希今改正

哈必苏站名已见前但前站名击之伊罕河卫下似两站而同一名也

富达里站旧讹弗答林今改正按富达里噶在宁古塔东北

武都奇站旧讹古代替今改正按武都奇噶珊在宁古塔东北

乌苏站名已见前此又讹五速今并改

博和弼站旧讹播尔宾今改正按博和弼河在宁古塔东北

和勒赫齐站旧讹黑勒亨石今改正按和勒赫齐河在黒龙江境

赫勒里站旧讹黑勒里今改正按赫勒里河在宁古塔东北又黑龙江所辖站名有和啰尔站音亦相近

穆逊河地面名巳见前此又讹弗孙今并改

们河地面名巳见前此又讹弗孙今并改

雍阔河地面旧讹涌坎今改正按雍阔河在黒龙江城西

萨哈地面旧讹撒哈今改正按萨哈地属宁占塔

尼满河地面名已见前此又讹亦马今并改

噶穆地面名巳见前此又讹可木今并改

黑龙江地面

逊河地面名巳见前此又讹速温今并改

额图密地面旧讹昏地迷今改正按额图宻河在宁古塔东南千四百里

乌尔固辰地面旧讹乌尔衮车今改正按乌尔固辰路国初属东海窝集部太祖辛亥年征取之

锡伯河地面旧讹施伯今改正考皇舆全图锡伯河在屯河之南

巴尔达河地面名已见前此又讹卜鲁丹今并改

松阿哩地面名已见前此又讹胜和尔今并改

珠春地面旧诸诸车今改正按珠春河在黑龙江城东南千一百里

毕沙河地面旧讹卑让今改正按毕沙河在黑龙江城北

奇集河地面名已见前此亦讹钦真今并改

伊津河地面旧讹因只今改正按伊津河在宁古塔东南千五百里

固里河地面名已见前

绰尔河地面旧讹卓儿今改正按绰尔河在齐齐哈尔西三百里入嫩江

萨哈连地面旧讹撒哈连今改正按满洲语萨哈连乌拉即黑龙江此误分为两地

伊屯河地面名已见前此又讹亦秃浑今并改

果埒亨河地面旧讹古里罕今改正按果埒亨屯在宁古塔境内

呼呼巴河地面旧作忽忽八今改正地名无考

苏穆噜河地面名已见前此又讹失木鲁今并改

巴哩巴河地面古语巴哩巴执持也旧讹把尔今改正正河无考

穆伦河地面名已见前此亦讹木伦今并改

绥哈河地面旧讹崔哈今改正按绥哈在吉林城西四十里有绥哈城国初属哈达国太祖己亥年征取之

伊津河地面名已见前此又讹也今并改

纳敏河地面(旧讹那门今改正按纳敏河在吉林东北边外入混同江)

布尔哈图河地面(名已见前此又讹卜忽秃今并改)

乌纳珲河地面旧讹兀鲁温今改正按乌纳珲河在黒龙江境内

色珠伦河地面名已见前此亦讹撒只刺今并改

斡齐河地面旧讹兀察今改正按干齐噶珊在宁古塔境内

毕里穆江地面按今并无此江名

题尔敏地面旧讹的里木今改正按题尔敏河在黑龙江境内

绥芬地面旧讹苏芬今改正按绥芬河在宁古塔东南四百四十里绥芬路国初属窝集部太祖庚戌年征降之

锡璘地面地已见前此又讹失令今并改

五里河口按五里河在吉林城东南七百七十里又锦县城西南八十五里亦有五里河

拉林口名已见前此又讹那令今并改按拉林渡口站属吉林将军所辖即在拉林河旁也

和敏口满洲语和敏锄头也旧讹火明今改正地名无考

库勒河旧讹口儿今改正按库勒河在呼伦布裕尔境内

必兴河按必兴河在寜古塔东北

色实河满洲语豆面饽饽也旧讹锁失今改正河名无考

固雅温都尔河古语□髙也旧讹古因温都鲁今改正河无考

乌登河名已见前此又讹斡的音今并改

右凡卫所城站地面共四百五十有八重复者居四之二无可考者又五之一焉大抵明永乐间所置其地尚有可稽正统后置者尤为讹复今详加纠核并列于前以著其误若辽东都指挥司所辖如定辽中左右前后葢州复州广宁宁逺内地诸卫俱载在

大清一统志及

盛京通志宁福余诺音三卫地接热河已见热河志不复兼及云






















钦定满洲源流考卷十三
钦定满洲源流考卷十四

山川(一)

(臣)等谨案髙山肇迹丰水贻谋自古王业所兴必有名山大川扶舆蜿蟺以翊昌运而巩丕基我国家启宇辽东于山则有长白医巫闾之神瑞于水则有混同鸭绿之灵长干衍支分盘纡回缭懐柔咸秩笃祚万年(臣)等谨立山川一门凡史乘所载者详为诠次用以稽古证今参同考异仰惟

启运

天柱

隆业三山敬奉

神宫尤为王气所钟坤珍所爰首列之以著发祥之自至若群山众水称名实繁则具见于

大清一统志

盛京通志二书兹不复甄叙云

启运山

谨案

大清一统志

启运山在兴京城西北十里自长白山西麓一干绵亘至此层峦环拱众水朝宗万世鸿基实肇于此

御制恭谒

永陵

追王傅前籍

遗庥逮后昆高山瞻彼作徳水溯兹源疆理兴家室星辰卫

庙垣多爪瓞感挥泪洒寒原

御制恭谒

永陵

四祖分

陵墲壝同

鸿禧景佑奠岐丰制因汉氏修园寝

尊拟周家号古公念结拜瞻千里外派绵继续万年中曰承曰启均予责惟敬惟勤励此衷

御制恭瞻

启运山作歌

长白龙干西南来灵山

启运神堂开源逺流长绵奕世骈蕃禔祉皇图培肇祖衣冠秘陵室

三祖元宫千载谧仇成不共何忍言七恨兴师此第一(我景祖显祖陷明氏之计致不讳是以我太祖兴师讨明以此为七大恨之首)

爰始爰谋缅

亶父

桥山景祐犹故土昌平樵采禁至今

朝家厚徳昭千古(明季为我朝兴自辽东乃毁及金陵为压胜我朝虽有二祖之恨而彼南京孝陵及昌平十三陵皆为守禁樵采厚徳仁风垂则千古云)

天柱山

谨案

大清一统志

天柱山在承徳县东二十里

福陵在焉近则浑河环于前辉山兴隆岭峙于后逺则发源长白俯临沧海洵王气之所钟也

御制恭谒

福陵

草昧起英雄

维皇乃眷东风云龙虎日月海天中

帝业千年巩

山陵万古崇永维

无竞烈继序矢深衷

御制恭谒

福陵天柱隆崇万载亭(陵山即天柱山)

福贻奕叶藉威灵风云俨若通神縡龙虎常如

帝扃黍稷一时陈爼豆瞻依十载易霜星敬观

实录思开创每悉

艰难泪雨零

隆业山

谨案

大清一统志

隆业山在承徳县西十里

昭陵在焉自城东北叠巘层峦至此而寛平宏敞有包罗万象统御八荒之势辽水右回浑河左绕轮囷葱郁永固丕基

御制恭谒

昭陵

早是天歆汉何曽鹿逐秦百年经五世一垒岂三旬太室烝尝永

元宫松柏新绍庭懐积悃展拜此时申

御制

昭陵石马歌

在昔穆王八骏追云霞耄荒忘返天之涯太乙况汉天马来乐府曽闻产渥洼勤劳血汗事何有雌黄徒惹诗人口不如汉文却受千里驹吉行五十符阳九周家岐渭始勤农我朝三韩奋迹实弯弓由来受命虽有异艰难创业多齐踪

太宗马上得天下房驷星辉天锡嘏(叶)大白小白协安(吉故老云昭陵前石马一名大白一名小白葢文皇帝所御也文皇帝体丰而铠重乘小白日行百里乘大白祗能行五十里云)至今立仗

昭陵贻石马遐思我

祖如唐宗陵园庙号先后同汗趋尝传杜甫句阐扬

光烈千秋隆六御今年来故里贞观遗迹余荒垒(唐垒在广宁县城东南相传唐太宗征髙丽驻兵之所)

文皇曽亦讨寒盟(谨案昭陵神功圣徳碑云天聪二年以朝鲜毁盟讨之拔其都载飞舸于车凌江华岛李倧自缚请为臣释之还并归其俘获)乘此双龙渡浿水文绥武服为蕃屏万年正朔奉永清不似李唐东征悔失计仆碑重建思魏徵

御制恭谒

昭陵

丕显

丕承王业昭肇基

景命大清朝那同鼎足分三国可拟

戎衣定一朝两白常趋石马汗(陵前立仗石马曰大白小白葢太宗当日所乘以略阵破坚者)万青永玉峰标元孙五世亲陈奠僾忾声容未觉遥

长白山

御制驻跸吉林境望叩长白山

吉林真吉林长白郁嵚岑作镇曽闻古钟祥亦匪今邠岐经处逺云雾望中深天作心常忆明禋志倍钦

御制望祭长白山作

诘旦升柴温徳亨(山名建望祭殿于此)

髙山望祭展精诚椒馨次第申三献乐具铿锵叶六英五岳真形空紫府万年

天作佑皇清风来西北东南去吹送膻芗达玉京

山海经大荒之中有山名不咸在肃慎氏之国

晋书肃慎氏一名挹娄在不咸山北

魏书勿吉国南有徒太山魏言太白有虎豹熊狼不害人人不得山上溲污行迳山者皆以物盛去

北史靺鞨国南有从太山者(案魏书隋书俱作徒太山通考与此同)华言太皇(案魏书作太白与此异)俗甚敬畏之人不得山上溲污行经山者以物盛去上有熊罴豹狼皆不害人人亦不敢杀

新唐书靺鞨居肃慎地粟末部居最南抵太白山亦曰徒太山与髙丽接

新唐书渤海大氏度辽水保太白山之东北阻奥娄河树壁自固

通典挹娄即古肃慎其国在不咸山北

太平寰宇记挹娄国在不咸山北夫余北千里(案通考云在夫余东北千里)

契丹国志长白山在冷山东南千余里乃白衣观音所居其山禽兽皆白

金史女真地有长白山

金史昭祖耀武至于白山入于率賔扎兰之地所至克捷还经佛页水

金史宁府宁县有长白山

金史大定十七年省臣奏咸平府路一千六百余户自陈皆长白山锡馨珊沁河女真人辽时签为猎戸移居于此号伊勒敦部本朝之兴首诣军降仍居本部今乞厘正从之

金史祭祀志大定十二年有司言长白山在兴王之地礼合尊崇议封爵建庙宇十二月礼部太常学士院奏奉敕封兴国灵应王即其山北地建庙宇十五年三月奏定封册仪物冠九旒服九章玉圭玉册函香币册祝遣使副各一员诣宁府行礼官散斋二日致斋一日所司于庙中陈设如仪庙门外设玉册衮冕幄次牙仗旗鼓从物等视一品仪礼用三献祭如岳镇其册文曰自两仪剖判山岳神秀各钟于其分野国将兴者天实作之对越神休必以祀事故肇基王迹有若岐阳望秩山川于稽虞典厥惟长白载我金徳仰止其髙实惟我旧邦之镇混同流光源所从出秩秩幽幽有相之道列圣蕃衍炽昌迄于太祖神武征应无敌于天下爰作神主肆予冲人绍休圣绪四海之内名山大川靡不咸秩矧王业所因瞻彼旱麓可俭其礼服章爵号非位于公侯之上不足以称焉今遣某官某持节备物册命兹山之神为兴国灵应王仍敕有司岁时奉祀于戯庙食之享亘万亿年维金之祯与山无极岂不伟欤自是每岁降香命有司春秋二仲择日致祭明昌四年十月备衮冕玉册仪物上御大安殿用黄麾立仗八百人行仗五百人复册为开天宏圣帝

金史章宗泰和二年遣使报谢于长白山

金史昭祖族人果布者从昭祖耀武至于白山

金史温都布拉始居长白山阿布伞河徙隆州额勒敏河

金史昭祖耀武至于青岭白山舒噜佐之也

元一统志开元路长白山在旧宁县南六十里横亘千里髙二百里其顶有潭周八十里渊深莫测南流于鸭绿江北流于混同江今呼为松阿哩江东流为爱呼(旧讹阿也苦今改正)河

明一统志长白山在故宁府南六十里横亘千里高二十里其巅有潭周八十里

附觉罗吴木讷原奏内大臣觉罗呉木讷等谨题为遵

看验长白山事康熙十六年四月十五日内大臣觉罗吴木讷一等侍卫兼亲随侍卫首领臣耀色

等奉

上谕长白山系本朝祖

宗发祥之地今乃无确知之人尔等四人前赴镇守乌拉地方将军处选取识路之人往看明白以便酌量行礼臣等钦遵于五月初五日起行本月十四日至

盛京二十三日至乌拉地方转宣

上谕于将军等随查乌拉宁古塔及乌拉猎户所居村庄等处俱无确知长白山之人佥云曽逺望见惟都统尼雅满之宗族达穆布鲁原系采猎之人称原在额赫讷阴地方居住虽不曽跻长白山巅曽闻我父云如往猎于长白山脚获鹿肩负以归途中三宿第四日可至家以此度之长白山离额赫讷阴地方不甚遥逺等语因访问赴额赫讷阴水路日陆路几日可至亦有知额赫讷阴陆路之人否据管猎户噶喇达额赫等口称如乘马由陆路十日可至如乘小舟二十日可至倘遇涨阻难计日期有猎户喀喇者能知陆路等语臣等随议每人携三月粮而往又思或三月粮尽或马力疲乏亦不可定随语镇守宁古塔将军巴海可载一船米于额赫讷阴地方预备巴海云大船不能过松花江大险处当载米十七小船以往又与噶喇达额赫约我辈乘此马匹肥壮速由陆路往看过长白山回时再由水路逆流而上前赴额赫讷阴地方约定臣等带固山达萨布素于六月初二日起行经过温徳亨河阿虎山库勒讷林初尔萨河呼沱河沙尔布堪河纳丹佛勒地方辉发江法河穆敦林巴克塔河纳尔珲河敦敦山卓龙窝河等处及至讷阴地方江干不意额赫乘小舟而行半月程途七日齐至因语固山达萨布素我辈乘小舟由江中逆流前赴额赫讷阴地方汝带官兵马匹由斡努河逆流而上由佛多和河顺流而下至额赫讷阴相会约定遣发去后(臣)等于十一日至额赫讷阴萨布素等初十日已至因前去无路一望林木复与萨布素商议令闲散章京喀达与识路径之喀喇带领每旗甲士二名前行伐木开路并谕如望见长白山可将行日方望见有许路程相度明确来报随于十二日遣发前行去后本日据固山达萨布素差人前来报称我等别后行三十里至一山顶上望见长白山不甚遥逺似止有一百七八十里等语又续遣艾哈来报称先差人来后又至一髙山顶上望见长白山甚明约有百余里上见有片片白光等语(臣)等趁未有雨水之时急往看视因留噶喇达额赫督捕珠蚌于十三日起行十四日与固山达萨布素等会于树林中揣摩开路前进十六日黎明闻鹤鸣六七声十七日云雾迷漫不见山在何处因向鹤鸣处寻路而行适遇鹿蹊由此前进直至长白山脚下见一处周围林宻中央地平而圆有草无木前面有水其林离驻札处半里方尽自林尽处有白桦木宛如栽植香木丛生黄花灿烂(臣)等随移于彼处驻札步出林外逺望云雾迷山毫无所见(臣)等近前跽诵

纶音礼拜甫毕云雾开散长白山历历分明(臣)等不胜骇异又正值一路可以跻攀中间有平坦胜地如筑成台基遥望山形长阔近观地势颇圆所见片片白光皆冰雪也山髙约有百里山顶有池五峰围绕临水而立碧水澄清波纹荡池畔无草木臣等所立山峰去池水约有五十余丈周围寛阔约有三四十里池北岸有立熊望之甚小其绕池诸峰势若倾颓颇骇瞻视正南一峰较诸峰稍低宛然如门池水不流山间处处有水由左流者则为松阿哩乌拉右流者则为大讷阴河小讷阴河绕山皆平林逺望诸山皆低相视毕礼拜下山之际岸头有鹿一群他鹿皆奔独有七鹿如人推状自山岸陆续滚到山下闲散章京等驻立之处臣等不胜骇异因思正在乏食此殆山灵赐与者随望山叩谢(臣)等上山之时原有七人也自得鹿之处退至二三十步回首瞻望又忽然云雾迷山等因清净胜地不宜久留于十八日言旋回望云雾朦胧不得复见山光矣二十一日回至二讷阴河合流之处二十五日回至恰库河此河乃讷阴东流会合之所二十八日正行之际适遇颁到臣

敕当经叩头谢

恩讫二十九日自恰库河乘小舟而归经过色克胜险处图伯赫险处噶尔汉险处噶达珲险处萨满险处萨克锡险处徳克锡险处松阿哩大险处多珲险处乘一叶小舟历此大江九险得以无恙而渡者皆仰赖

皇上洪福之所致也七月初一日回至乌拉地方本月十二日至宁古塔遍看会宁府等处地方毕七月十七日自宁古塔起行八月二十一日抵京师(案自古言长白山者皆得自传闻想像之词我朝发祥基业嫓美豳岐康熙年间吴木讷等奉亲往看验所载尤为详确谨附录于此)

案长白山在吉林乌拉城东南横亘千余里东自宁古塔西至奉天府诸山皆发脉于此山巅有潭为鸭绿混同爱嘑三江之源古名不咸山亦名太白山亦名白山亦名徒太山亦名太末山其名长白山则自金始也金大定十二年封太白山神为兴国灵应王即其山北地建庙宇明昌四年复册为开天宏圣帝

本朝康熙十七年尊为长白山之神遣大臣致祭懐柔之典以时举行又案长白山南麓蜿蜒磅礴分为两干其一西南指者东界鸭绿江西界佟佳江麓尽处两江会焉其一绕山之西而北亘数百里以其为众水所分旧谓之分水岭西至于

兴京边茂树深林幕天翳日者土人呼为纳绿窝集从此西入

兴京门遂为

启运山自纳绿窝集而北一冈袤四十余里者土人呼为果尔敏珠敦即长岭也复西指入英额边门遂为

天柱

隆业二山回旋盘曲虎踞龙蟠其间因地立名为山为岭者不一皆此山之支裔也山之灵异自昔称名而

神圣发祥于今为盛万世鸿基与天无极矣

金史祭祀志大定二十五年敕封上京国林为国嘉侯毳冕七旒服五章圭同信圭遣使诣庙以三献礼祭告其祝文曰蔚彼长林实壮天邑广袤百里惟神主之庙貌有严侯封是享歆时蠲洁相厥滋荣自后遇月七日上京幕官一员行香著为令(案今盛京窝集至多金时所称国林在上京今附于长白山之后)

青岭

金史上京有青岭

金史会宁府会宁县山有青岭

金史初乌苏展部有女名博多和青岭东混同江舒舒水人掠而去生二女昭祖与舒噜谋取之遂偕至岭右炷火于箭端而射舒舒水人怪之

金史昭祖耀武至于青岭

金史拉必玛察剽呼拉布泺牧马过青岭东与乌春乌木罕交结世祖自将伐之

金史拉必玛察与世祖战于野鹊水世祖中四创军败拉必使吉逊图罕等过青岭见乌春赂诸部与之交结乌春以古哩甸兵百十七人助之

金史天辅六年三月都统杲出青岭宗翰出瓢岭追辽主于鸳鸯泺

金史宗翰至奚王岭与都统杲会杲军出青岭宗翰军出瓢岭期于羊城泺(案今有大青山在开原城东南四十里疑即是也)

玛奇岭

金史上京山有玛奇(旧作马纪今改正)岭

金史会宁县有玛奇岭

金史锡馨海兰水乌凌阿部人昭祖柩至海兰水锡馨攻而夺之昭祖之徒告于佛穆丹与玛奇岭赫伯村完颜部克巴图等募军追及之与战复得柩

金史世祖自将过玛奇岭至乌木罕村与罕都合至阿卜萨水岭东诸部皆会

金史穆宗使萨哈取玛奇岭道攻阿苏行次阿卜萨水色埒谓萨哈曰宜先抚定珊沁锡馨路合军未晩也遂攻下通恩城与穆宗会阿苏城下

金史阿苏起兵穆宗自玛奇岭出兵攻之萨哈自和伦岭往略定珊沁锡馨两路攻下通恩城穆宗至阿齐呼水益募军至阿苏城

金史康宗时率賔水民不听命使威泰等至呼尔哈川召诸官僚告谕之鸿观部率賔水居沃赫贝勒不至威准部哲尔徳部既至复亡去乌塔遇二部长于玛奇岭执之而来

金史威准部达萨塔贝勒哲尔徳部萨克苏贝勒遁去遇乌塔于玛奇岭乌塔遂执二人以降金史康宗使博啰报聘髙丽且取亡命之民康宗畋于玛奇岭伊智村以待之(案玛奇岭未详所在以金史所载考之当在吉林乌拉境内)

伊勒呼岭

金史自景祖以来两世四主志业相因一切治以本部法令东南至于伊勒呼(旧作乙离骨今改正)海兰扎兰托卜古伦东北至于五国矩威图塔金葢盛于此

金史伊勒呼岭布萨部居髙丽女真之两间穆宗使族人招之伊勒呼岭东诸部皆内附

金史康宗使硕硕欢以锡馨图们之兵往至伊勒呼岭益募兵趋和尼水徇地海兰甸收叛亡七城二年四月髙丽复来攻硕硕欢以五百人御于布腾水复大破之追入布腾水髙丽请和使色格经正疆界至伊勒呼岭海兰甸和尼水留两月色格不能听讼康宗遣硕硕欢往立幕府于珊沁水

金史太祖命双寛绰和等抚定伊勒呼岭绰满水之西诸部居民(案金地理志有伊勒呼水亦属海兰路近髙丽界)

长岭

新唐书长岭营州道也

唐贾耽道里记渤海长岭府千五百里至渤海王城(案渤海王城在今宁古塔境吉林西南五百里有长岭子满洲语为果勒敏珠敦自长白山南一岭环绕至此为众水分流之地渤海曽置府于此又锦州复州虽俱有长岭不若此之最著也详见疆域门)

东牟山

旧唐书渤海大祚荣保桂娄(新唐书作挹娄)之故地据东牟山筑城以居之

新唐书渤海本粟末靺鞨保挹娄之东牟山辽史渤海大氏始保挹娄东牟山

金史李勣破髙丽粟末靺鞨保东牟山

元一统志东牟山在沈阳路挹娄故地唐灭髙骊粟末靺鞨保挹娄之东牟山即此

明统志东牟山在沈阳卫东二十里唐髙宗平髙丽渤海大氏以众保挹娄之东牟山即此(案今承徳县城东二十里为天柱山当即东牟山也)

辉山

明统志辉山在沈阳东北四十里层峦叠嶂为诸山之冠(案辉山在今承徳县东北四十里)

白平山

山海经辽水出白平东

水经大辽水出塞外御(亦作卫)白平山水经注辽水亦言出砥石山(案辽河有两源东源出吉林之库勒讷窝集西源即潢河也白平砥石之名或古今称名之异)

辽山瑚呼玛山

汉书地理志髙句丽辽山辽山所出入大辽水水经髙句丽县有辽山小辽水所出

水经注小辽水出辽山

元一统志浑河源出废贵徳州东北瑚呼玛山(案浑河即小辽水源出长白山纳鲁窝集诸书皆传闻之异)

库堪山

金史景祖时舒噜之子噶顺举部来归居于阿勒楚喀水源库堪(原作胡凯今改正)山之南库堪山者所谓和陵之地是也沃哷部博诺与其兄弟居阿勒楚喀水之北及乌春作难博诺诱乌鲁斯哈珠水居人与之相结(案今阿勒楚喀河源出阿勒楚喀城东北里许扎松阿山古今异名也)

果啰山

明统志果啰山在都司城东北五百里大梁水发源于此(案太子河源出吉林萨木禅山)

马鞍山

明统志马鞍山在三万卫东北四百里建州东案马(鞍山在吉林乌拉城西北一百二十里髙六十步周四里)

冷山

宋史洪皓传皓使金流递于冷山地苦寒四月草生八月已雪穴居百家陈王乌舎聚落也

松漠纪闻冷山去燕山三千里去金都二百余里(案本传云中至冷山行六十日距金主所都仅百里)去宁江州百七十里(案扈从日录鄂摩和索罗站东北二百余里为冷山自必尔罕必喇北望相去约数十里积素凝寒髙出众山之上土人呼为白山以其冬夏皆雪也)

徳林石

金史世祖擒拉必献于辽主并言乌春助兵之状辽主使人问状乌春曰未尝与拉必为助也徳林石之北古哩(满洲语迁移也旧作姑里今改)甸之民所管不及此(案徳林石在宁古塔城西九十里自鄂摩和池东绕沙阑站之南抵呼尔哈河有大石广二十余里孔洞大小不可数计或圆或方或六隅八隅如井如盆如池深或丈余或数尺中有泉澄然凝碧或潜鳞泳或中生桦榆等树夏无蚊麋鹿群聚于中名曰徳林石渤海有徳里府亦是其处)

龙首山

明统志龙首山在铁岭东二里(案龙首山在今鐡岭县城东二里许)

蛇山

辽史辽州本拂涅国城有蛇山(案蛇山在今铁岭县西一百五里)

刁跸山

明统志刁跸山在三万卫西南一百五十里辽河西岸(案刁跸山在今铁岭县西北七十里俗呼貂皮山)

医巫闾山

御制过广宁望医巫闾山恭依

皇祖圣祖仁皇帝元韵

海旭凝螺黛罡风削玉蓉灵奇经览乍圣迹蹑寻重过客群停辔仙人迥矗峰(是山有仙人岩桃花洞圣水盆北镇庙诸奇胜)徒思山侧迳未抚寺前松万古为幽镇千秋溯舜封崇功标地纪秩祀偶天宗嶻疑鶱鳯巉峘突逴龙盈眸欣积素步马迟娄胸

御制杪秋游医巫闾山得五言三十韵

奥宇坤维镇神堂碣石开巃嵸参汉迥案衍向阳恢舜典升柴载山经括地晐昔曽望峦岭(癸亥岁有过广宁望医巫闾山之作)今已近坛陔禋祀帛笾荐威仪卿尹陪达诚仙阙退问景玉鞭催蓦入栗梨堑延縁峛崺堆圃场崇有积鸡犬静无猜频见耕荒隧畴能保一阫日髙方觉暖风细不生埃盘谷深成阻牛山乆已峐寺颓僧避去屋寂鸟飞来遂造﨑岖遍从看草木才地灵自呵天意本栽培写雾豁宫霍流澌落漩洄柳书人作字松抱石为胎初狭尘凡限中宏造化胚便因穷窈窕旋命减舆儓诘曲遵埼迳茸藉嫩苔悬崖飞瀑水切颢耸瑶台(右圣水盆)尚有芝英碣宁妨荐福雷(右蝌蚪碑)武陵虽假借洞口试徘徊作记征彭泽成诗忆楚材(右桃花洞)宁知进士第转逊岳阳杯(右吕公岩)肥遁幽栖处翘思独往才(右道隠谷)云巢真可号龙种是谁裁(右云巢松)最后中峰矗居然一笠嵬(右旷观亭)海天惟浩荡心目与兼该始遇欣佳矣旷观诚壮哉安期如却扫意不在蓬莱

御制祭北镇医巫闾山敬谒

桥山大典昭旋舆蠲吉祀寅朝提封于昔更无北望秩而今溯有姚庙古百王盛享

神庥亿载佑全辽高低黍稻盈豳野岁岁颙祈风雨调周礼职方氏东北曰幽州其山镇曰医巫闾

北魏书和平元年正月帝幸辽西望祀医巫闾山

隋书开皇十四年闰十月诏北镇医巫闾山就山立祠

唐六典立冬之日祭北镇医巫闾于营州

文献通考唐武徳贞观之制五岳四镇年别一祭各以五郊迎气日祭之祭北镇医巫闾于营州

册府元龟天宝十载遣范阳郡司马祭医巫闾山广宁公

宋史秘书监李至言案五郊迎气之日皆祭逐方岳镇海渎望遵旧礼就迎气日各祭于所之州长吏以次为献官立冬祀北镇医巫闾山于定州(案宋时北镇逺隔封外是以止于定州望祭)

许亢宗奉使行程录出渝闗以东南行濒海忽峭摩空苍翠万仞乃医巫闾山也

辽史人皇王性好读书购书数万卷置医巫闾山绝顶筑室曰望海山南去海一百三十里山形掩抱六重

金史大定四年诏依典礼立冬祭北镇医巫闾山于广宁府

元史至元三年定岁祀岳镇海渎之制十月土旺日祀医巫闾山于辽阳广宁府界

明史洪武三年诏定岳镇海渎神号北镇曰医巫闾山之神

明会典祭北镇医巫闾山于辽东

明统志医巫闾在广宁卫西五里舜封十二山以此为幽州之镇自是遂以为北镇其山掩抱六重故又名六山(案医巫闾山在今广宁县西四十里周二百四十里)

千山

御制望千山

我闻古来称奥区必有名山为作镇况兹辽阳实天府羲经巳兆帝出震长白巫闾众所瞻千山亦复髙千仞设在晋郊鲁甸间太华泰岱应齐峻我来谯邑揽形胜南望巑岏映青润朝岚夕霭俨相接峦光峰态如堪引龙泉祖樾久闻名灵迹相传半疑信何时长啸眺沧海(据盛京通志千山香岩寺中有仙人台俯瞰沧海如布几席云)千仞冈头衣始振

明统志千山在辽东都司城南六十里峰峦丛宻中有龙泉祖樾香岩中会等寺下有罗汉洞龙泉(案千山在今辽阳州南六十里世传唐太宗征髙丽时驻跸于此)

十三山

御制闾阳驿望十三山

当前谁展十三屏古县荒凉考奉陵(出金史)百载堠台烽火息山青云白自层层

五代史附录胡峤等东行过一山名十三山

辽史显州有十三山

辽史燕王淳讨武朝彦至乾州十三山

许亢宗奉使行程录出渝闗东路平如掌至此有登陟经由十三山下

元一统志十三山在广宁府南一百十里

明统志十三山在广宁右屯卫北三十里山下有洞山上有池(案十三山在今锦县东七十五里周二十里峰有十三故名)

首山(亦名驻跸山又名手山)

三国志景初二年司马懿征公孙渊军至辽东八月丙寅大流星长数十丈从首山坠襄平城南

三国志司马懿伐公孙渊潜济辽水进至首山大破渊军遂围襄平

新唐书贞观十八年车驾度辽水军于马首山辽史辽阳府有驻跸山唐太宗征髙丽驻跸其巅数日勒石纪功焉俗呼手山(案唐书贞观十九年太宗亲征髙丽破辽东城降白崖进攻安市城髙丽傉萨髙延寿率众十五万来援太宗自山而下引军临之贼大溃延寿等降因名所幸山为驻跸山命中书侍郎许敬宗为文勒石以纪其功今考驻跸山凡数处一为首山唐书称马首辽史称手山在辽阳城西南接海城县界唐太宗初渡辽水攻辽州时驻营之山也一在安市城外唐太宗既得辽州岩州进攻安市所驻之山唐书所载名所幸山为驻跸山及李勣从战驻跸山功最多者是也又驻跸山一名六山则医巫闾也又盖平东百十余里分水岭诸山相传唐太宗驻跸处又海城西南十里有平顶山一名车驾山亦传唐太宗驻跸处而首山与安市城外之驻跸山地志多误为一山谨附订于此)

金史斡鲁克沈州与髙永昌隔鄂勒和水众遇淖不能进栋摩以所部先济军东京城下城中人来战栋摩破之于首山殱其众

明统志首山在都司城南十五里连海州卫界山顶平石之上有掌指之状泉出其中挹之不竭晋司马懿围公孙渊于襄平即此唐太宗征髙丽驻跸其巅数日勒石纪功因改为驻跸山(案明志亦沿辽史之误)

明王山

辽史东京辽阳府有明王山

元一统志明王山在辽阳县东三十里契丹地志云夫余王东明葬于此因以为名

明统志明山在复州卫东十里元志有明王山即此(案今复州东十里为东屏山疑即是也)

华表山

新唐书显庆四年薛仁贵破温沙多门于横山辽史东京道辽阳府有白石山亦曰横山

元一统志华表山俗呼为横山因丁令威化鹤得名

明统志华表山在都司城东六十里因丁令威得名俗呼为横山(案华表山在今辽阳州东六十里辽阳州为辽之东京道辽阳府考辽史载辽阳府所属仙乡县因丁令威化鹤而得名则华表山即辽时之白石山无疑)

熊岳山

辽史熊岳县西至海一十五里傍海有熊岳山(案望海山在盖平县西南三十里其山傍海辽史熊岳疑即此)

金山

通典唐乾封二年薛仁贵破髙丽于金山进拔夫余城(案夫余城东接挹娄西接鲜卑在辽为通州金为威平府地)

明统志金山在开原西北三百五十里辽河北岸又西北三十里曰东金山又二十里曰西金山三山绵亘三百余里与乌梁海接境

蒺藜山

金史天辅元年乌楞古等败耶律聂哷兵于蒺藜山拔显州干懿豪徽成川等州皆

金史辽耶律聂哷军于蒺藜山乌楞古以兵一万戍东京与战于蒺藜山大败之追北至额勒锦坡遂围显州(案蒺藜山在广寜县境外)

龙鳯山

元一统志大虫江在辽阳路发源龙鳯山分水岭下东南流经废博索府南合于鸭绿江

明统志龙鳯山在辽东都司东南大虫江发源于此(案鳯凰城西北八十五里有龙鳯台山)

鳯凰山

元一统志鳯凰山在利州南十三里南北一十里东西广三里相传鳯凰尝止其上故名

明统志鳯凰山在都司城南三百六十里上有垒石古城可容十万众唐太宗征髙丽驻跸于此(案今鳯凰城东南五里有鳯凰山)

噶哈岭(太祖髙皇帝甲申年征浑河部凿道噶哈岭)

太兰冈(太祖乙酉年击败浑河诸部兵于此)

吉林崖(太祖乙酉年击败哲陈浑河诸部兵于此)

古哷山(太祖癸巳年破叶赫哈达等九部兵于此)

扈尔奇山(在辉发河边国初辉发国城在焉太祖丁未年平之)

宜罕山(国初属乌拉国太祖戍申年攻取之)

伊玛山(冈太祖壬子年征乌拉筑木城于此)

萨尔浒山(太祖己未年大破明师于此)

御制己未岁我

太祖大破明师于萨尔浒山之战书事

葢闻国之将兴必有祯祥然祯祥之赐由乎天而致

天之赐则由乎人予小子于己未岁我

太祖大破明师于萨尔浒之战益信此理之不爽也尔时草创开基筚路蓝缕地之里未盈数千兵之众弗满数万惟是

父子君臣同心合力师直为壮荷

天之龙用能破明二十万之众每观

实录未尝不流渧动心思我

祖之勤劳而念当时诸臣之宣力也谨依

实录叙述其事如左

己未二月明帝命杨镐杜松刘綎等统兵二十万号四十万来攻左翼中路以杜松王宣赵梦麟张铨督兵六万由浑河出抚顺闗右翼中路以李如柏贺世贤阎鸣泰督兵六万由清河出鸦鹘闗左翼北路以马林麻岩潘宗颜督兵四万由开原合叶赫兵出三岔口右翼南路以刘綎康应干督兵四万合朝鲜兵出寛甸口期并趋我兴京三月朔我西路侦卒遥见火光驰告甫至而南路侦卒又以明兵逼境告我

太祖曰明兵之来信矣南路驻防之兵有五百即以此拒之明使我先见南路有兵者诱我兵而南也其由抚顺闗西来者必大兵急宜拒战破此则他路兵不足患矣即于辰刻率大贝勒代善(后封礼亲王)及众贝勒大臣统城中兵出而令大贝勒前行时侦卒又以明兵出清河路来告大贝勒曰清河之界道途逼仄崎岖兵未能骤至我兵惟先往抚顺以逆敌兵遂过扎喀闗与达尔汉侍卫扈尔汉(后授三等子世职)集兵以待

上之至时

四贝勒(即我太宗文皇帝)以祀事后至谓大贝勒曰界藩山上我筑城夫役在焉山虽险傥明之将帅不惜士卒奋力攻之陷夫役奈何我兵宜急进以安夫役之心大贝勒等善是言下令军士尽擐甲日过午至太兰冈大贝勒及扈尔汉欲驻兵隐僻地以待敌

四贝勒艴然曰正宜耀兵列阵明示敌人壮我夫役士卒之胆俾并力以战何故令兵立隠僻地耶巴图鲁额亦都(后为一等大臣追封弘毅公)曰贝勒之言是也我兵当堂堂正正以向敌人遂督兵赴界藩对明兵营列阵而待初众贝勒兵未至我国防卫筑城夫役之兵仅四百人伏萨尔浒谷口伺明总兵杜松王宣赵梦麟之兵过谷口将半尾击之追至界藩渡口与筑城夫役合据界藩山之吉林崖杜松结营萨尔浒山而自引兵围吉林崖仰攻我兵我兵四百人率众夫役下击之一战而斩明兵百人时我国众贝勒甫至见明兵攻吉林崖者约二万人又一军列萨尔浒山巅遥为声势四大贝勒与诸将议曰吉林崖巅有防卫夫役之兵四百人急増千人助之俾登山驰下冲击而以右翼四旗兵夹攻之其萨尔浒山之兵则以左翼四旗兵当之遂遣兵千人往吉林崖

上至问四大贝勒破敌四大贝勒具以前议告

上曰日暮矣且从汝等今分右翼四旗之二与左翼四旗兵合先破萨尔浒山所驻兵此兵破则界藩之众自丧胆矣再令右二旗兵遥望界藩明军俟我兵由吉林崖驰下冲击时并力以战是时我国近都城之兵乘善马者先至乘驽马者后至其数十里外者尚未至于是合六旗兵进攻萨尔浒山明兵驻营列阵发枪炮我兵仰而射之奋力冲击不移时破其营垒死者相枕藉而所遣助吉林崖之兵自山驰下冲击右二旗兵渡河直前夹击明兵之在界藩山者短刃相接我兵纵横驰突无不一当百遂大破其众明总兵杜松王宣赵梦麟等皆没于阵横尸亘山野血流成渠其旗帜器械及士卒死者蔽浑河而下如流澌焉追奔逐北二十余里至硕钦山时已昏军士沿途搜者又无数是夜明总兵马林兵营于尚间崖浚壕严斥堠鸣金鼔自卫我兵见之乘夜驰告于大贝勒翼旦大贝勒以三百余骑驰往马林兵方抜营行见大贝勒兵至回兵结方营环营浚壕三匝列火器俾习火器者立壕外继列骑兵以俟又潘宗颜一军距西三里外营裴芬山大贝勒见之使人驰告于

上时我国逺路之兵亦陆续至与大贝勒兵合明左翼中路后营逰击龚念遂李希泌统步骑万人驾大车持坚楯营于斡珲鄂谟地环营浚壕外列火器

上见之与

四贝勒率兵不满千人分其半下马步战明兵发火器拒敌

四贝勒引骑兵奋勇冲入我步兵遂斫其车破其楯明兵又大败龚念遂李希泌皆阵没焉会大贝勒使人至知明兵已营尚间崖

上不待四贝勒兵急引侍从四五人往日中至其地见明兵四万人布阵成列

上趣令我军先据山巅向下搏击众兵方欲登山而马林营内之兵与壕外兵合

上曰是将与我战也我兵且勿登山宜下马步战令大贝勒往谕时左二旗兵下马者方四五十人明兵已自西突至大贝勒代善言于

上曰兵已进矣即怒马迎战直入其阵二贝勒阿敏三贝勒莾古尔泰与众台吉等各鼔勇奋进两军搏战遂败明兵斩首捕卤过当方战时我六旗兵见之不及布列行阵人自为战前后弗相待縦马飞驰直逼明营明兵发鸟枪巨炮我兵冲突纵击飞矢利刃所向无前明兵不能支又大破遁走我兵乘胜追击明副将麻岩及大小将士皆阵没总兵马林仅以身免灭迹扫尘案角陇种尚间崖下河水为之尽赤

上复集军士驰往斐芬山攻开原道潘宗颜兵令我兵之半下马仰山而攻宗颜兵约万人以楯遮蔽连发火器我兵突入摧其楯遂破之宗颜全军尽没时叶赫贝勒锦台什布扬古欲助明与潘宗颜合其兵甫至开原中固城闻明兵败大惊而遁是时我军既击破明二路兵

上乃收全军至固勒班地方驻营而明总兵刘綎李如柏等由南路进者已近逼兴京侦卒驰告

上遂命扈尔汉先率兵千人往御翼旦

上复命二贝勒阿敏率兵二千继之

上率众贝勒大臣还军至界藩行凯旋礼刲八牛祭纛告天大贝勒代善请曰吾先归从二十骑行探信祀毕

上徐来

上许诺三贝勒莽古尔泰亦相继行

四贝勒驰至

上前请与俱往

上曰汝兄行往探汝随吾后行

四贝勒曰兄独往吾留此未安也遂亦行日暮大贝勒回至兴京入宫则

皇后内廷等见大贝勒至亟问御敌大贝勒曰抚顺开原二路敌兵已破诛戮且尽南来兵已遣将往御我待

父皇命当即往破之于是大贝勒复出城迎

上于大屯之野

上自界藩启行至兴京平明命大贝勒三贝勒

四贝勒统军士御刘綎而留兵四千于都城待李如柏贺世贤等之兵初刘綎兵出寛甸进栋鄂路我居民避匿深山茂林中刘綎悉焚其栅寨杀其孱弱佐领托保额尔讷额赫率驻防五百人迎敌刘綎兵围之数重额尔讷额赫死之并伤我卒五十人托保引余兵与扈尔汉军合扈尔汉伏兵山隘以待巳刻大贝勒三贝勒

四贝勒引兵甫出瓦尔喀什集时刘綎所率精锐二万先遣万人前掠将趋登阿布达哩冈布阵大贝勒欲引兵先登驰下击之

四贝勒曰兄统大兵留此相机为援吾先督兵登冈自上下击之大贝勒曰善吾引左翼兵出其西汝引右翼兵登山俾将士下击汝立后督视勿违吾言辄轻身入也

四贝勒遂率右翼兵往先引精骑三十人趋出众军前自山驰下奋击之兵刃交接战甚酣后军随至冲突而入大贝勒又率左翼兵自山之西至夹攻之明兵大溃

四贝勒乘胜追击与刘綎后队两营兵遇綎仓卒不及阵

四贝勒纵兵奋击殱其两营兵万人刘綎战死是时明海盖道康应乾步兵合朝鲜兵营于富察之野其兵执筤筅长枪被藤甲皮甲朝鲜兵被纸甲其胄以柳条为之火器层垒列待

四贝勒既破刘綎兵方驻军众贝勒皆至遂复督兵攻应乾明兵及朝鲜兵敌竞发火器忽大风骤作走石扬沙烟尘反扑敌营昏冥昼晦我军乘之飞矢雨发又大破之其兵二万人殱焉应干遁去先是二贝勒阿敏扈尔汉前行遇明逰击乔一兵击败之一收残卒奔朝鲜都元帅姜功烈营时功烈据固拉库崖众贝勒复整兵逐一遂攻朝鲜营功烈知明兵败大惊遂按兵偃旗帜遣通事执旗来告曰此来非我愿也昔倭侵我国据我城郭夺我疆土急难之时赖明助我获退倭兵今以报徳之故奉调至此尔抚我我当归附且我兵之在明行间者已被尔杀此营中皆髙丽兵也明兵逃匿于我者止逰击一人及所从军士而已当执之以献四大贝勒定议乃曰尔等先令主将来否则必战功烈复遣使来告曰吾若今夕即往恐军乱逃窜其令副元帅先往宿贝勒营以示信诘朝吾率众遂尽执明兵掷于山下付我明逰击乔一自缢死于是朝鲜副元帅先诣众贝勒翼日姜功烈率兵五千下山众贝勒宴劳之送功烈及所部将士先诣都城

上御殿朝鲜都元帅姜功烈及副元帅等匍匐谒见

上优以宾礼数赐宴厚遇之士卒悉留豢养四大贝勒既殱南路明兵四万人我军驻三日籍其俘获人马辎重铠仗而还是役也明以倾国之兵云集辽沈又招合朝鲜叶赫分路来侵五日之间悉被我军诛灭其宿将猛士暴骸骨于外士卒死者不啻十余万我军邀

天佑助以少击众无不摧坚挫锐迅奏肤功勲按籍我士卒仅损二百人自古克敌制胜未有若斯之神者也时明经略杨镐驻沈阳闻三路兵败大惊急檄总兵李如柏副将贺世贤等回兵如柏等自呼兰路遁归我哨兵二十人见之据山上鸣螺系帽弓弰挥之作招集大兵状已而呼噪下击杀四十人获马五十匹明兵夺路而逃相蹂践死者复千余人庚寅大军还至都城

上顾众贝勒大臣曰明以二十万众号四十七万分四路并力来战今我不逾时破之遂获全胜各国闻之若谓我分兵拒敌则称我兵众若谓我往来杀则服我兵强传闻四方孰不慑我军威者哉呜呼由是一战而明之国势益削我之武烈益扬遂乃克辽东取沈阳王基开帝业定夫岂易乎允因我

太祖求是于

天复仇乎

祖同兄弟子侄之众率股肱心膂之臣

亲冒矢石授方略一时

圣嗣贤臣抒劳效悃用成鸿勲我大清亿万年丕丕基实肇乎此予小子披读

实录未尝不起敬起慕起悲愧未能及其时以承

训抒力于行间马上也夫我

祖如此勤劳所得之天下子若孙睹此战迹而不思所以永天命绵帝图兢兢业业治国安民凛惟休惟恤之诫存监夏监殷之心则亦非予子孙而已尔此予睹萨尔浒之战所由书事也此予因

实录尊藏人弗易见而特书其事以示我大清亿万年子孙臣庶期共勉以无忘

祖宗开创之艰难也

铁背山(在兴京西北一百二十里上有界藩城太祖大破明兵殱杜松于此)

硕钦山(太祖近明败卒至此)

尚间崖(太祖己未年破明马林麻岩兵于此)

斐芬山(太祖己未年破明潘宗颜兵于此)

阿布达哩冈太祖己未年破明刘綎兵于此

固拉库崖太祖己未年降朝鲜兵于此

青苔峪太祖辛酉年征明青苔峪城

黄骨岛太祖辛酉年征明黄骨岛城

牵马岭太祖壬戌年征明收牵马岭城

觉华岛太祖丙寅年征宁逺遣总兵武讷格攻克觉华岛

兴安岭太宗文皇帝壬申年亲统大兵由兴安岭征察哈尔

皮岛太宗丁丑年遣英亲王等率兵取明皮岛

吕翁山在锦县南十里太宗辛巳年擒明洪承畴于此

御制吕翁山诗

所过连山塔山皆我

太宗文皇帝用武之地而吕翁山则生擒洪承畴处也盖有明末季骤加辽饷至八百余万竭天下之力奉东北一隅未收片甲之用而兵食两诎人民离畔我

太祖髙皇帝一举萨尔浒而辽左之业成

太宗文皇帝再举吕翁山而闗西之势定今因叩谒

祖陵亲履其地思经营草昧之艰难爰恭纪其事以示来许俾念

祖宗得天下之不易益励守成之志亦以举其殷鉴明之鹿亡其必有以失之之故也

连山相接塔山峰沟濠壁堑凡重以守则固以战胜将以勇气吞辽东増募戍卒号百万重臣经略操铁劵朝拜恩命暮缧绁举棋不定曽无算监军意气壮且豪凌驾朝士如儿曹绵山亘海排铁骑谓当唾手成勲劳

太宗从容处以暇精兵已伏杏山下金支五色云上蟠明卒望见魂惊怕奔走御侮多英贤投石超距众闲闲

君臣一徳功乃建人心既单必格

天彼志离兮我志合如枯易摧朽易拉不数唐帝美良川祗今战气犹森飒陆血标杆海尸浮乘潮鹜随波鸥一时破竹十三万伤我十人厮卒俦清流闗侧擒皇甫煌煌大业开疆土河山帯砺酬勲庸于铄云龙与风虎乃知

皇天惟徳亲

桓桓谟烈告后人从来守成事不易殷鉴应思鹿失秦交则为泰塞则否九重宴安岂宜恃不见吕翁山畔上将犹设椒浆奠忠鬼

松山

御制松山诗

烽销堠戍间万古此松山羽卫经过处频思创业艰

塔山(太宗壬午年遣郑亲王等率兵克明塔山城)

杏山(太宗壬午年遣郑亲王等率兵明杏山城)

御制雪后过杏山诗

岝群峰玉笋攒翠佳色入慿观踈林蔽芾迷归鸟犹帯当年战气寒

聮鶱银鳯自飞来独峙朝阳霁景开古戍黄芜嘶马去题诗遥寄白云隈

每逢咏雪兴偏豪况对嶤峰积翠髙此日萧闲供白战曩时辛苦忆黄旄

谨案自噶哈岭以下古无称引而我

太祖

太宗肇造区夏百战开基

骏烈丰功于是焉在诸山之名遂炳耀古今与天地无极谨据

开国方略所载胪叙如右有非天作之诗嶞山之颂所能仿佛万一者矣

附载

单单大岭

后汉书昭帝始元五年罢临屯真畨以并乐浪元菟元菟复徙居句骊自单单大岭巳东沃沮悉属乐浪后以境土广逺复分岭东七县置乐浪东部都尉建武六年省都尉官遂弃岭东地

三国魏志汉武帝分朝鲜为四郡自单单大岭以西属乐浪自岭以东七县都尉主之

三国魏志沃沮属乐浪汉以土地广逺在单单大岭之东分治东部都尉治不耐城别主岭东七县

册府元龟汉昭帝始元五年元莵郡徙居句骊自单单大岭已东悉属乐浪后以境土广逺复分岭东七县置乐浪东部都尉(案单单与满洲语善延相近疑即长白山也)

盖马大山

魏志东沃沮在盖马大山之东

丸都山

魏志毌丘俭遣王颀追髙句骊王宫过沃沮千有余里到肃慎氏南界刻石纪功刋丸都山铭不耐城

通考汉末髙丽王伊夷模作新国于丸都山下魏正始五年毌丘俭将万人出元莵悬车束马登丸都山屠其所都六年俭复伐之刻石纪功刋丸都铭不耐而还至晋建元初慕容皝乘胜追至丸都(案丸都山在髙丽之丸都城渤海之桓都县据贾耽纪去鸭绿江口六百三十里详前疆域门)

善玉山

魏书勿吉传自和龙北二百余里有善玉山

祁黎山

魏书勿吉传善玉山北行十三日(通考作三十日)有祁黎山又北行七日至如洛瑰水(案和龙为令土黙特右翼地如洛瑰北史作洛怀即老哈也魏史所称皆未到勿吉国以前所经则善玉祁黎二山皆在今古东南境详前疆域门)

天门岭

旧唐书渤海大祚荣保阻自固则天命李楷固率兵度天门岭以迫祚荣祚荣合髙丽靺鞨之众以拒楷固王师大败楷固脱身还(案祚荣始居营州后东奔保阻楷固兵度天门岭以迫之楷固既败则天不能讨祚荣遂东保东牟山则天门岭当在今承徳县西境)

独山

新唐书程名振攻沙卑城破独山阵皆以少击众(案沙卑城为今海城地独山亦当在其处)

佛宁岭

金史太祖度佛宁(旧作盆搦今改正)岭破埒克城

金史太祖以三十人诣萨哈军道遇人曰敌已据佛宁岭南路矣众欲由沙班岭往太祖曰汝等畏敌耶既度佛宁岭不见敌已而闻敌乃守沙班岭以拒我

金史初太祖过佛宁岭经乌塔城下从骑有后者乌塔城人攻而夺之釡及破将克其人持釡而前曰奴辈谁敢毁详衮之器也

温都尔山

金史上京山有温都尔(旧作完都鲁今改正)

哈达拉山

金史天辅五年斡鲁败锡勒哈达于哈达拉(旧作合挞剌今改正)山诛首恶四人余悉抚定

金史斡鲁讨锡勒哈达至希尔根河锡勒哈达遁去追及于哈达拉山

阿噜冈

金史收国元年上率兵次宁江州西辽军溃围出逐北至阿噜冈

额斯珲山

金史太祖伐巴图与乌库哩部沿屯水过摩琳乡追及巴图于额斯珲(旧作阿斯温今改正)山北泺之间杀之

布尔罕山

金史太祖克宁江州使罗索招谕系辽籍女真伊屯伊罕路达哈藩卓勒等败辽兵于布尔罕(旧作婆剌赶今改正)山

呼岱巴冈

金史收国元年追及辽主于呼岱巴(旧作步答今改正)冈

古纳岭

金史乌楞古与辽托卜嘉战败之斩托卜嘉古纳(旧作酷辇今改正)岭乌尔图罕等十四达哈藩皆

托辉山

金史呼实黙率族属部众诣萨哈乌珍营于托辉(旧作驼回今改正)山之下

色辰岭

金史乌春举兵来战道色辰(旧作斜寸今改正)岭涉和伦拉林水舎于珠格部阿勒哈村(案金史又有色辰水)

巴固岭

金史讷格纳遁去乌色督军而进至巴固(旧作巴忽今改正)岭西茂宻水及之大破其众

曹家山

金史里据威平贼势益张权曹家山明安绰奇集兵千余扼于夜河贼不得东绰奇败里遂犯济州

珠格崖

金史斡突自泰州往攻济州元帅完颜黙音等至珠格(旧作术虎今改正)崖轻骑袭其辎重斡罕还救遇于长泺官军驰击大破之斡罕率其众西走金史黙音率诸军讨斡突会兵于济州过泰州至珠格崖乃舍辎重轻骑追之及于霿□河急击败之

袅岭

金史大定初契丹叛宗室襄从黙音讨贼战于肇州之长泺贼走霿□河复从布萨忠义追贼至袅岭西之陷泉及之(案今翁牛特左翼西南一百十里有枭岭字形相近或即是也)

佛门山

金史世宗二十三年迁山东东路八穆昆处之河间其弃地以山东东路特赫河明安下扎哈穆昆额勒敏鄂勒欢明安下锡布穆昆佛们(旧作付母温今改正)山穆昆九村人户徙于琉僧安和二穆昆之旧地(案此以旧地名迁之明安穆昆)

罗卜科达巴

金史布萨师恭上京罗卜科达巴(旧作老哈达葛今改正)人

多科阿林

金史图克坦绎其先上京阿勒楚喀人祖萨噶尔玛克国初有功授隆安府路哈济穆昆多科(旧作夺古今改正)阿林明安

海兰哈达

金史完颜特尔格袭父率賔路海兰哈达明安萨巴山

金史乌库哩元忠大定十八年授萨巴(旧作撒巴今改正)山世袭穆昆

伯尔克山

金史富珠哩阿喽罕隆州伯尔克(旧作琶离葛今改正)山人

禅岭

金史乌雅沃哩布海兰路禅岭人也

巴尔嘉山

金史延扎们都隆州巴尔嘉(旧作帕里干今改正)山人也

乌克登山

金史乌雅富埒珲海兰路乌克敦(旧作乌古敌昏今改正)山人封豳国公孙扎昆袭乌克敦山世袭明安阿穆济山

金史通吉义哈斯罕人也徙居辽阳之阿穆济(旧作阿米吉今改正)山

博诺山

金史永元天徳初授博诺(旧作百女今改正)山世袭穆昆

乌尔古山

元一统志乌尔古(旧作吾里哥今改正)山在辽阳路废博索府

濛溪山

明统志濛溪山在三万卫东北七百四十里松花江东岸

牛心山

明统志牛心山在三万卫东北二百五十里艾河北土河东(案今喀喇沁左翼有牛心山土河在喀喇沁右翼东南百八十里或即是也)

额尔根山

明统志额尔根(旧作阿儿干今改正)山在三万卫东北三百五十里古信州东

谨案自单单岭以下皆散见诸书而金史尤伙或今古殊称或传闻未审求之音译时有相通而考之舆图未能确证类附于后以谨传疑至明时以山川名卫者具详疆域门兹不复载






















钦定满洲源流考卷十四
钦定满洲源流考卷十五

山川(二)

混同江

御制松花江诗

滚滚遥源出不咸(松花江即混同江源出长白山山海经作不咸山)大东王气起

龙潜劈空解使山原折接上那辞雾雨添两岸参差青嶂印一川荣缪碧波恬地中呈象原檐鼓(松花江以松阿哩乌拉得名松阿哩者即国语天河也)石辨支机孰是严

御制松花江放船恭依

皇祖诗韵

隆崇

长白佑维清松花江源山顶生飞流银河练影明萦回千里竹箭轻望

祭申悃和鸾鸣临江遂命青雀横水天上下秋光晶冯夷静恬涛不惊击汰直达吉林城沧浪之水义最精俯看直欲濯我缨讵必昆明习战兵隆崇

长白佑维清继绳

祖烈希景行从流寜为(去声)欣渟泓

御制松花江捕鱼

松江网鱼亦可观潭清潦尽澄秋烟虞人技痒欲效悃我亦因之一放船施罟濊濊旋近岸清波可数鲦鲈鲢就中鲟鳇称最大度以寻丈长鬐轩波里颓如玉山倒掷义百中诚何难钩牵绳曳乃就陆椎牛十五一当焉举网邪许集众力银刀雪飞缤繙计功受赐即命罢方虑当秋江水寒

魏书勿吉国有大水阔三里余名速末水(按速末即混同江亦作粟末)

新唐书粟末靺鞨依粟末水以居水源于太白山

辽史本纪圣宗太平四年诏改鸭子河曰混同江

辽史上京临潢府有鸭子河

金史本纪辽都统萧嘉哩副都统托卜嘉(满洲语膝也旧作挞不野今改)将歩骑十万会于鸭子河北太祖自将击之

金史本纪收国元年八月上亲征黄龙府次混同江无舟上使一人导前乘赭白马径渉曰视吾鞭所指而行诸军随之水及马腹后使舟人测其渡处深不得其底

金史世纪混同江亦号黒龙江(案混同江自长白山北流折而东与黒龙江会黒龙江出喀尔喀北界东南流与混同江会实系二水合流非一水而二名也史文殊误)

金史上京路水有混同江松阿哩江鸭子河(按混同江即松阿哩江辽史又称即鸭子河金志误分为三水)

金史世宗大定二十五年册混同江之神为兴国应圣公立庙致祭

契丹国志长白山黒水发源于此(案黒龙江并不发源长白此盖误以混同为黒水也)旧云粟末河太宗破晋改为混同江(按辽史圣宗时始改名混同江叶隆礼契丹国志作太宗误也)

许亢宗奉使行程录古乌舎塞枕混同江湄其源来自广漠之北逺不可究自此南流五百里接髙丽鸭绿江注海(案此条舛误尤甚混同江出长白北流会黒龙江东入海乃云来自广漠之北南会鸭绿盖据图臆揣之误也)

元一统志混同江俗呼松阿哩江源出长白北流经旧建州(详前部族门及渤海疆域条)西五十里会诸水东北流经故上京(见金上京条)下达五国头城(见前疆域门)北又东北注于海

明统志混同江在开原城北一千五百里源出长白山苍名粟末河俗呼松阿哩江北流经金故会宁府下绕五国头城东注于海松花江在开原城东北一千里源出长白山北流经故南京城合辉发江混同江东流注海(按混同江发源于长白山北自吉林东南北流出邉受嫩江折而东北受黒龙江南受乌苏哩江东注于海辽太平四年诏改鸭子河为混同江混同之名始见于此土人呼为松阿哩江金志作宋瓦江则松阿哩音之误也明统志作松花江则宋瓦之转音也金史本纪有云混同江一名黒龙江指下流交会之处言之或以此江名松花而以萨哈连乌拉为混同误也金史地理志既载混同江又载宋瓦江鸭子河是不知一江之有三名而误以为三水明统志既载混同江又载松花江是又误以一江为二水云)

鸭绿江

汉书地理志元莬郡西盖马县马訾水西北入盐难水西南至西安平入海过郡二行二千一百里

通典马訾水一名鸭绿江源出靺鞨白山水色似鸭头故名

通鉴大业八年伐髙丽分道并进皆会于鸭绿水西

通鉴贞观十九年程名振等卑沙城遣将耀兵于鸭绿水又龙朔元年契苾何力讨髙丽髙丽守鸭绿不得济何力乘坚冰渡水大破之乾封二年李勣伐髙丽管记元万项檄文曰不知守鸭绿之险髙丽报曰谨闻命矣即移兵拒守唐兵不得渡

辽史圣宗统和二十八年自将伐髙丽大军渡鸭绿江康肇拒战败之

通考女真世居长白山鸭绿水之源

元一统志鸭绿江在辽阳路东五百六十里按唐书马訾水出靺鞨白山西与盐难水合又西南至安平入于海唐太宗征髙丽遣邱孝忠耀兵于鸭绿水即此今考其源出于长白山西南流经故博索府(见前疆域门)东南入海

髙丽图经鸭绿之水源出靺鞨其色如鸭头故以名之去辽东五百里又西与一水合即盐难水也二水合流西南至安平城入海髙丽之中此水最大波澜清彻其国恃此以为天堑水阔三百歩在平壤城西北四百五十里辽水东南四百八十里自辽水以东即属契丹大金以其地不毛不复城守徒为往来之道而已(按鸭绿水其色如鸭头乃史家传会之论详见完颜部条)

明统志鸭绿江在辽东都司城东五百六十里(按鸭绿江在吉林乌拉南九百七十里源出长白山西南流与朝鲜分界至鳯凰城东南入海即古马訾水亦名益州江盖渤海益州所治也见前疆域门)

爱呼河

金史乌库哩(旧讹乌古论今从八旗姓谱改)萨哈(满洲语小围也旧说三合今改)海兰路爱呼河人

金史乌雅(旧讹乌延今从八旗姓谱改)和啰噶(古语墙圏也旧讹胡里改今改)海兰人后徙爱呼穆昆家焉(爱呼旧讹爱也窟今改正)

元一统志长白山顶有潭周八十里南流为鸭绿江北流为混同江东流为爱呼河

明统志爱呼河源出长白山东流入海(案元明统志又俱讹为阿也苦今并改考盛京通志吉林诸河多发源于长白山诸窝集中而自入海者惟混同鸭绿图们三江爱呼河自纳穆窝集会拉发河入混同江今明统志云入海误)

图们江

金史景祖兵势稍振图们(旧讹统门今改正)水温特赫(旧作温迪痕今据八旗姓谱改正)部来附

金史天会九年以图们水以西和屯锡馨珊沁三水以北闲田给海兰路诸穆昆(案图们江在寜古塔城南六百里源出长白山东北流违朝鲜北界复东南折入海)

佟佳江

汉书地理志马訾水西北入盐难水(案与鸭绿江会流入海者惟佟佳江为大汉书所称盐难水当即是也)

新唐书鸭绿水西与盐难水合

元一统志大虫江在辽阳路发源(原缺县名)县东南龙凤山分水岭下东南流经废博索府(见前疆域门)南流合于鸭绿江

明统志大虫江在辽东都司城东南四百里源出龙凤山南流入鸭绿江(按一统志云佟住江在吉林乌拉城南八百二里亦名通佳江南流会鸭绿江即古盐难水明统志有大虫江疑即佟佳江也今考佟佳江源出分水岭西南流受喀尔敏诸水鸭绿江自东来会南入于海龙凤山之名无可考惟鳯凰城西北有龙鳯山)

辽河

御制渡句骊河

句骊旧辽水千载帯辽阳古客曽何在今人引兴长蒹葭余败质汀屿何苍茫饮练双长虹横卧水中央几个无心鸥冲波任翺翔战勲寻堞垒世态惊沧桑惟此东流水今古无闲忙积素漫两岸流凘声琅琅谁能呼舴艋捕彼鲤与鲂近树银为饰逺山玉作装凭舆愁峭寒披裘且彷徨常时禁体诗苦吟读书堂奚如眺揽余万景个中藏

御制渡辽水

镜影照龙

桥山展谒旋寜同贞观后撠挶为开邉

汉书地理志大辽水出塞外南至安市入海行一千二百五十里

三国魏志司马懿伐公孙渊围襄平会大霖雨辽水暴涨运船自辽口竟至城下平地水数尺水经大辽水出塞外卫白平山东南入塞过辽东襄平县西又东南过房县西又东过安市县西南入于海

水经注辽水亦言出砥石山自塞外东流直辽东之望平县西屈而西南流迳襄平县故城西又东迳辽队县故城西又南小辽水注之又右会白狼水至安市县入海

隋书开皇八年命汉王谅讨髙丽军次辽水髙丽遣使谢罪乃罢兵

通鉴大业七年诸军会辽水髙丽阻水拒守隋兵不得济命宇文恺造浮桥三道于辽水西岸既成引桥趣东岸桥短丈余士卒赴水接战髙丽乘髙击之为所败乃引桥复就西岸命何稠接桥二日而成诸军进战于东岸

通鉴贞观十八年遣营州都督张俭讨髙丽值辽水涨俭等久不得济次年车驾至辽泽泥淖二百余里人马不可通诏阎立徳布土作桥既济撤之以坚士心及师还遣长孙无忌将万人翦草填道深处以车为梁上自系薪于马鞘以助役

通典贞观二十一年李勣破髙丽于南苏班师至颇利城渡白狼黄嵓二水皆由膝以下勣怪二水狭浅问契丹辽源所在云此二水合而南流即称辽水更无辽源可得也(案辽河二源一为吉林之赫尔苏河一为潢河又有喀喇沁之土河东流合于潢河水经注称辽水过房县西右会白狼水又称白狼水经古黄龙柳城之北与今土河相合故或疑白狼水即土河然按之水经注亦难一一吻合李勣自南苏班师南苏为今复州寜海地去潢河土河甚远唐书所言未足为据又明志以艾河土河合流为辽河上源尤不足信耳)

通典大辽水源出靺鞨国西南山南流至安市入海

辽史东京辽阳府辽河出东北山口会范河(原本会误作为范河源出嘉穆呼山入辽河别系一河也今改正)西南流为大口入于海

金史辽阳府沈州章义县有辽河

元一统志辽河在辽阳路西一百五十里按前汉地理志辽东郡望平县下注云大辽水出塞外后汉书注引山海经曰辽水出白平东郭璞曰出塞外御白平山(此作御白平与今本水经异)今按图册上从咸平府界流经沈阳府城西北一百二十里下流入广宁路境

明统志辽河源出塞外自三万卫西北入境南流经铁岭沈阳都司之西境广宁之东境又南至海州卫入海(按辽河东源出吉林城西南之库勒讷窝集为赫尔苏河北流出邉西北绕邓子河又西南折为潢河会其西源即潢河也二河合流自开原县入边经鐡岭入双峡口分为二曰内辽河外邉河绕县之西南复合为一至开城为巨流河亦名句骊河又作枸柳河又分流复南汇经海城县西与太子河会遂为三汊河入海水经所称卫白平山及砥石山皆传闻未审之辞耳)

浑河沈水

汉书地理志髙句丽辽山辽水所出西南至辽队入大辽水

水经元莬髙句丽县有辽山小辽水所出西南至辽队入于大辽水

水经注小辽水出辽山西南经辽阳县与大梁水会又东南迳襄平县为淡渊晋永嘉三年涸又迳襄平县入大梁水(按浑河与太子河会西流合辽河为三汊河故汉志云入大辽水此云入大梁水疑大辽水之误与大梁水会巳见上文大梁水即太子河也)

辽史东京辽阳府浑河在东梁范河之间

金史东京路沈州乐郊县有浑河贵徳州奉集县亦有浑河

元一统志浑河在辽阳路本路图册引辽志云源自越喜国(见前靺鞨条)出熊水西北合众流会淄水屈曲数千里入于海按地志集略云源出女真国西流过贵徳州由州西流入梁水西南七十里合辽河入于海

元一统志浑河在沈阳路源出废贵徳州东北西南经沈州南一十五里辽阳西四十里会太子河合辽水南注于海旧称沈水水势湍激沙土混流故名浑河今水澄澈遇涨则浑(案元一统志所称盖即一水以图册分载而两存之也盛京通志又载有小沈水俗名五里河在承徳县城南自东关观音阁东发源一名万泉河流至骡子圈南入浑河水北曰阳沈阳之名以此明志称一名活水髙永昌拒金兵于活水者非是)

明统志浑河源出塞外西南流至沈阳卫合沙河又西南流至辽东城西北入太子河(案浑河发源自长白山纳鲁窝集中西北流入英额邉门经兴京界内绕盛京之西南至王大人屯与太子河会西流会辽河为三汊河入海)

太子河

汉书地理志辽阳县大梁水西南至辽阳入辽

辽史地理志东梁河自东山西流与浑河合为小口会辽河入于海又名太子河亦曰大梁水金史地理志东京路辽阳府辽阳县有东梁河国名乌勒呼(满洲语芦苇也旧作兀鲁忽今改正)必喇俗名太子河宜丰县辽旧衍州亦有东梁河(案太子河亦名衍水以燕太子丹匿于衍水故名太子河辽衍州之名当取于此也)

通考大梁水出塞外西南流注小辽水

明统志太子河源出果啰(旧作斡罗今改正)山西流五百里至辽东城东北五里许折而西南流至浑河合为小口会辽河入海(按太子河在辽阳州北十五里即古大梁水一名东梁河源出吉林萨木禅山自苇子峪入邉西南流至州西北合浑河又西至海城县西北入邉河明志以为出果啰山盖传闻之误)

沙河

辽史地理志东京辽阳府沙河出东南山西北流经盖州入于海

金史地理志东京路澄州析木县有沙河(按奉天及锦州水名沙河者凡十有八其源委皆别在承徳辽阳海城开原复州寜逺者各一在盖平者二在寜海者四在广寜义州者各三其在辽阳者源出王千户岭至船城入太子河在盖平者源出鸡冠山至小松岛入海盖平即盖州辽史所云当即是此在海城者源出南分水岭西北流入三汊河海城即金澄州疑此为金史所称之沙河也)

大清河

辽史地理志东京辽阳府有清河金史地理志咸平路咸平府铜山县北有清河明统志大清河源出三万卫东北分水岭南流经城东南入辽河(案大清河在开原县东三十里其上源为哈达河出吉林达阳阿岭会觉罗阿鲁诸河经拐磨子山即为清河扣河自东来会西入辽河)

柴河

金史地理志咸平路咸平府铜山县南有柴河新兴县北有柴河明统志柴河源出沈阳卫东诸山西流经城北入辽河(案柴河在鐡岭县城北二里源出分水岭至席家庄入辽河)

范河

辽史地理志东京辽阳府北至挹娄县范河二百七十里

金史地理志咸平路咸平府新兴县有范河(案范河在鐡岭县城南三十里亦名汛河源出嘉穆呼山至蚂蜂沟入辽河)

辉发河

通考契丹时自咸州东北至粟末江中间所居之女真谓之辉发(旧作回霸今改正按辉发之名始见于此国初辉发国居辉发河邉因为国号辽时部名亦当取此)

金史赫舎哩(旧作纥石烈今从八旗姓谱改)呼喇(古语雨也旧讹胡剌今改)辉发州人

明统志辉发(旧讹灰扒今并改)江至海西合混同江(案辉发河在吉林城南三百二十里源出纳鲁窝集即辽吉善河图们河三屯河合流处东北入混同江图们河与发源长白之图们江非一水也)

伊屯河

金史额尔珲(满洲语强壮也旧讹阿徒罕今改正)从攻黄龙府援照苏(蒙古语钱也旧讹照散今改正)城夜过伊屯(旧讹益褪今改正)水诘朝大败契丹兵

明统志伊屯河在三万卫西北(案明志讹一秃河又讹一统称龙安一统河龙安者隆安之误辽之黄龙府金为隆州贞祐初升为隆安府伊屯河正在其地故有是称盛京通志伊屯河在吉林城西二百九十余里源出额赫峰北流出邉东入混同江伊屯门即在河西)

伊尔们河

金史温都(旧作温敦今从八旗姓谱改)布拉(满洲语荆剌也旧作蒲剌今改正)始居长白山后徙隆州伊尔们河(旧作移里□今改正)金史瑸都授上京伊尔们世袭明安

明统志伊尔们河在开原城北北流合伊屯河入松花江(案明志讹伊运又讹引门皆伊尔们之转音金隆州即在吉林乌拉西其为伊尔们无疑考伊尔们河在吉林西百四十里源出库勒讷窝集东北流会伊屯河入混同江)

小凌河

御制小凌河

颓垣败垒动经过防御当年事若何上将生降中左所监军坐拥小凌河(明末各路用兵皆有内监监军若辈拥强兵以自卫驱残疾使当战偾事率由此)一时成败沧桑易千古兴忘感慨多几许英雄淘洗尽涛声依旧送回波

辽史兴中府有小凌河

元一统志凌河在大宁路兴中州南十里源出龙山县杨柳部落流经本州

明统志小凌河源出大宁自广宁左屯卫西入境合女儿河及哈喇河入海(按小凌河在锦县东源出土黙特右翼明安喀喇山古名明安河由松岭门西入边南流至唐家台西入海)

大凌河

御制大凌河

金根迤逦过初度大凌河战迹

当年烈忧懐此日多守成知不易

开创事如何駉牧今销燧名驹蒸寝讹(大凌河乃当年用武之地今为牧场矣)

元一统志大凌河在兴中州下流入义州境

明统志大凌河源出大宁自义州西六十里入境南流经广宁左右屯卫入海(案大凌河源出喀喇沁左翼威苏图山东北折入土黙特石翼界古名鄂木伦东流经古兴中州城南折东南流入义州九官台邉至鲇鱼塘东入海)

羊肠河

辽史辽州有羊肠河

元一统志羊肠河在辽阳路源出州西之废徽州(辽时州名)境经州北四十里下流合入辽河

明统志路河在广宁卫东四十里其上流为羊肠河源出白云山经镇武堡入镰刀湖又东合潮河入□河自海运废河道阻塞(案盛京通志羊肠河源出邉外自土厂门东入广寜县境至蛇山散漫与元志所称入辽河不同盖明时废塞也)

珠子河

辽史辽州有锥子河(案辽之辽州在广寜县界锥子河即珠子河音相近而误也)

明统志珠子河源出广宁东北一百里白云山南流入辽河(按珠子河在今广宁县东北四十里盛京通志称山水盛时有河旱则水干或呼为锥子河)

率宾水扎兰水

金史昭祖耀武入于率宾扎兰之地所至克捷金史乌库哩埒克(满洲语砺石也旧作留可今改正)与率宾水达萨塔(满洲语整也旧作敌厍徳今改)起兵

金史穆宗时率宾水民不听命使威泰(旧作斡带今改解见前)召诸官告谕之

金史穆宗使讷格纳往治伊喇等行至率宾水辄抄掠其人遂入穆噜宻斯罕城及乌色伊克来问状至率宾水西诺木欢村讷格纳止率宾水东乌满村

金史康宗初率宾水鸿观部及威准哲尔徳二部有异志威泰治之

金史威泰将兵伐沃赫募军于率宾水

金史讷格纳募率宾水人为兵不聴辄攻略之乌色抚定其民康宗二年威泰治率宾水诸部乌色佐之

金史康宗二年率宾水诸部不听命使威泰往治其事行次呼尔哈川萨哈村召诸部皆至

金史都古噜纳为扎兰路达贝勒太祖以扎兰地薄斥卤迁其部于率宾水

金史天会二年徙扎兰路达贝勒完颜忠于率宾水

金史海陵置率宾路节度使世宗时近臣请改率宾为扎兰节度使不忘旧功上曰率宾扎兰二水相距千里节度使治率宾不必改实图美亲管明安子孙袭封者可改为扎兰明安以示不忘其初

金史思敬本名萨哈扎兰河人实圗美之子

明统志率宾河在建州东南下流入于海金时率宾路之名以此(按率宾本渤海府名金为率宾路误作苏滨亦作恤品皆因水得名其实一也明志称在建州东南考盛京通志无此河名惟开原东南一百九十余里有硕宾河与率宾河音实相近疑明人不知硕宾之即为恤品而误传在远地耳率宾府率宾路详见疆域门)

海兰水

金史景祖时海兰水有率众降者录其岁月姓名即遣去

金史海兰水乌凌噶部拒阻不服景祖攻之金史欢塔与硕硕欢合兵于图们水阿里首败敌兵高丽入寇以我兵守要害不得进乃还阿里追及于海兰水高丽人争走水上阿里乘之杀略几尽

元史海兰府有海兰河流入于海

元一统志海兰河在沈阳路经旧建州东南一千里入于海

明统志海兰河在建州东东南流千余里入海元海兰府以此名(按盛京通志海兰河凡数处入混同江者二入呼尔哈河者一入布尔哈图河者一无入海之文元史称海兰府地近高丽又称经旧建州东南则自以近髙丽者为是考皇舆全图宁古塔南四百余里有按已海兰河阿济格海兰河二源合流会布尔哈图河以达于噶哈哩河金元史所称当即是也海兰府海兰路详见前疆域门)

拉林河

金史拉林(旧作来流今改)水乌苏展部杀完颜部人昭祖以国俗治之大有所获

金史景祖败舍音(旧作谢野今改解见前)往见辽边将行次拉林水而复

金史拉必略拉林河牧马世祖击之金史乌春以其众涉和伦拉林二水世祖亲往拒之

金史乌春使人来让曰拉林水以南布克坦水以北皆吾土也

金史辽遣节度使伊里(满洲语立也旧作乙烈今改)来穆宗至拉林水兴和村见之

金史太祖进军宁江州诸部兵皆会于拉林水

金史太祖与萨哈分治诸部必塔水以北太祖统之拉林水人民萨哈统之

金史太祖书寐于拉林水傍梦威泰之场圃火禾尽焚觉而深念之以为忧

金史熙宗天眷元年诏罢拉林河混同江逻地与民耕牧

金史熙宗天眷二年上猎于拉林河

松漠纪闻自上京一百五十里至拉林河

北盟会编第三十八程至拉林河三十九程至上京

许亢宗奉使行程录三十六程自呼勒希寨八十里至拉林河

明统志拉林水在会宁北出三万卫境马盂山东流至黄龙府东又东南流入女真境又东北流入混同江(按拉林河在吉林城东北二百二十五里源出吉林东北之拉林山北流入混同江明志所云未得其实葢传闻之误)

阿勒楚喀河海古勒水

金史上京海古勒之地(阿勒楚喀水源于此阿勒楚喀旧作按出虎今改正案金史误解按出虎为金以附会金源二字之义考金源为辽时县名地属中京金因之属北京以地有金句而名在今喀喇沁右翼界与金初起之上京无涉详见疆域门金上京条阿勒楚喀河源在吉林东北据松漠纪闻北盟会编大金国志等所载金上京行程过拉林河一程即至上京驿馆拉林河东至阿勒楚喀不过百余里阿勒楚喀河源在吉林城东北三百里拉林河源在吉林城东北二百二十五里核之诸书所载上京宫阙在混同江东二百六十里去拉林河一百七十里者俱属相合此按出虎即阿勒楚喀之明证也)

金史上京水有阿勒楚喀

金史献祖徙居海古勒水始筑室有栋宇之制遂定居于阿勒楚喀水之侧

金史博啰与献祖俱徙海古勒水置屋宇焉

金史世祖将出兵闻伯赫死乃沿阿勒楚喀水行且欲并取海古勒珠尔苏之众而后战

金史世宗大定二十四年幸阿勒楚喀水临漪亭壬戍阅马于绿野淀丙午猎于巴延淀

金史熙宗天眷元年阿勒楚喀河溢

金史杲本名萨里罕居阿勒楚喀水

金史实嘉努富察部人世居阿勒楚喀水

金史富察和珍阿勒楚喀水人也

金史博勒和旧居阿勒楚喀水徙泰州

呼尔哈河

新唐书列传渤海王城临忽汗海(按忽汗即呼尔哈河音有缓急故不同耳详见渤海条)

金史地理志呼尔哈(旧作胡里改今改正)路置节度使会宁府东至呼尔哈六百三十里(按呼尔哈路因河为名详前金上京条)

元史地理志呼尔哈路有呼尔哈江

明统志呼尔哈(旧作忽儿海今并改)河在开原城东北一千里源出潭州(在辽中京明志误也)城东诸山北流入松花江

明统志呼尔哈(此又讹呼里改今并改)江出建州东南山下东北汇为镜泊又北入混同江(按明志误以呼里改忽儿海为二河一称入松花江一称入混同混同亦即松花江也今考呼尔哈河源出吉林界内色齐窝集诸河汇为一大河东注入镜泊镜泊即毕尔腾湖也又从镜泊之发库东注绕宁古塔城南复东北折入混同江金史称呼尔哈路在会宁府东北六百余里葢在其下流将入大江之处也明志称汇为镜泊葢合上流言之也)

珲春河

金史世纪图们(见前)珲春(旧作浑蠢今改正)水之交乌库哩部埒克卓多起兵于穆噜宻斯罕城

金史世纪太祖致穆宗教图们珲春诸路自今勿复称都部长(按珲春河在寜古塔城东南六百里源出通垦山会诸小水西南流入图们江)

嫩江

北史太和初勿吉国乙力支贡马称初发其国乘船溯难河西上(按难河即嫩江详见勿吉行程条)

新唐书列传那河或曰他漏河东北流入黑水(按那河即难河他漏河即今滔尔河滔尔河入嫩江以达混同江混同江入黑龙江新唐书皆误详见前勿吉条)

明统志嫩河(原讹脑温今改正)在开原北千里源出长白山(明志舛误今仍原文驳正于后)南流入松花江(按嫩江在齐齐哈尔城西五里古名难水亦曰那河源出内兴安岭由黙尔根城西北流至齐齐哈尔东北绕西往南经杜尔伯特郭尔罗斯界入混同江明时称脑温又称诺尼音有缓急不同耳至明统志既云出长白山即无南流入松花江之理既系南流入松花江即断非长白山所出其谬不待辨也)

滔尔河

魏书乙力支溯难河西上至太濔河沈舟于水南出陆行度洛孤水从契丹西界达和龙

北史自和龙北行至洛瑰水又北行十五日至太岳鲁水(魏书作太鲁即太涌滔尔也洛瑰洛孤即今老哈河并详前勿吉行程条)

新唐书粟末水(西)北注它漏河(按它漏即滔尔滔尔入嫩江以达松花江此反谓松花江注滔尔舛误甚矣)

辽史上京临潢府有滔尔河

辽史圣宗太平四年诏改滔尔河为长春河(辽史原文作他鲁亦作挞鲁今改正)

金史泰州长春县有滔尔河(原文讹挞鲁古考滔尔河源出科尔沁西北兴安山东南流汇为纳兰萨兰池入嫩江)

黑龙江

北史乌洛信国西北有完水东北流合于难水旧唐书室韦大山之北有大室韦部落其部落傍室建河居其河源出突厥东北界俱伦泊屈曲东流经西室韦界又东经大室韦界又东经蒙兀室韦之北落爼室韦之南又东流与那河忽汗河合又东经南黑水靺鞨之北北黑水靺鞨之南东流注于海

大金国志黑水其水掬之则色微黒契丹目为混同江(按混同乃松阿哩江虽下流与黑龙江会实系二水此合为一误)深可二十丈余狭处可六七十步阔者至百步(按大金国志为宇文懋昭所撰懋昭本淮西人未尝亲至黑水所云掬之色微黒未免传闻之误实无是事也)

通考黒水部其水掬之则色微黒目为混同江(按此亦误以二江为一水)

金史肇州始兴县有黑龙江(按肇州在滔尔河东北距齐齐哈尔城约五六站)

金史勿吉有黑水部唐置黑水府有黑龙江所谓白山黑水是也

元史太祖纪元年帝即皇帝位于鄂嫩(旧作斡难今改正)河之源

明统志黑龙江在开原城北二千五百里(按黒龙江在黒龙江城东古名黒水亦曰完水又名室建河亦名鄂嫩河源出喀尔喀北界肯特山土人谓之鄂嫩河拆而东北流至尼布楚城南一千余里又三百余里入黒龙江将军界又东南至吉林乌拉界会松花江入海黒水之名始于南北朝黒龙江之名见于金史其上源则北史所载之完水旧唐书言源出俱伦泊即今库伦湖今黒龙江之源自有鄂嫩河库伦湖上流为克鲁伦河其源与鄂嫩河相近而克鲁伦又东北入黒龙江此唐书之所以致误也)

屯河

金史屯水赫舍哩部阻五国鹰路穆宗讨之

金史穆宗声言平鹰路畋于屯水而归

金史太祖伐温都部与乌库哩部兵沿屯水过摩琳乡

金史太祖自国相袭位屯水民来附金史乌春等为难拉必兄弟乘此结屯水之民

金史忠义传酬斡从太祖伐辽率屯水路兵招抚萨木丹锡里肯巴噶三水拜格城邑皆降之

金史宗尹授世袭夫余路屯河明安

元史海兰府硕达勒达等路(详见前疆域门)设万户府五一曰屯距上京四千里(旧讹四十里今改按屯河在宁古塔城东北七百里出屯窝集入混同江金史讹陶温亦作土温涛温元史讹桃温今并改)

哈勒珲河

金史昭祖威顺皇后图克坦氏哈勒珲(旧作活剌浑今改正)水达鲁乡人

金史昂本名瑸都授上京路额勒敏哈尔珲河世袭明安

金史拉必玛察兄弟者哈勒珲水赫林乡赫舍哩部人

金史拉必玛察与世祖遇于野鹊水罕都入敌阵鏖击之乌春乌木罕据哈勒珲水世祖既许之降遂还军

金史哈勒珲水赫舍哩部拉必玛察叛颇克绰欢从之

金史舍音为会宁牧海陵猎于哈勒珲水舍音编立围场凡平日不相能者辄杖之

明统志哈勒珲(旧作忽剌温今并改)江在开原城北九百里南流入松花江(案哈勒珲穆昆河在吉林城西南九百里源出纳鲁窝集东流合赛音纳音河入松花江即温水河也明志所称未得其实)

奥娄河

新唐书万岁通天中渤海大祚荣保太白山之东北阻奥娄河树壁自固(案太白即长白奥娄河当为阿噜河源出吉林安班和托峰一西南流入哈逹河一流至开原入清河)

蓒芋泊

元一统志蓒芋泊在定辽卫契丹地志云浿水即古泥河也自东逆流数百里至辽阳潴畜不流有蓒芋草生于泊中故名

明统志泥河一名浿水又曰蓒芋泺水多蓒芋之草(案泥河在海城西南六十五里源出圣水山流至□真山散漫为辽时蓒芋泺非朝鲜界内之浿江也)

谨案马訾载于汉书速末详于魏史自唐以后志辽东诸水者亦繁博矣而称引纷淆图经舛错或一水而误以为二或异派而误以为同臆揣讹传颇多失实今皆溯其源流审其分合谨于各条下加按厘正之俾考者得以征信云

附载

弱水

后汉书夫余国北有弱水晋书肃慎国北极弱水(按弱水未详所在惟金史载有泉属临潢府)

掩水

后汉书东明南至掩水(注云今高丽中有葢斯水疑此水是也梁书作掩滞水)

魏略东明南至施掩水以弓击水鱼鳖浮为桥东明得渡因王夫余之地

隋书东明逃至淹水夫余人共奉之

于己尼大水

北史于己尼大水即北海

唐会要黒水靺鞨北至小海(案皇舆全图黒龙江极北有小海当即北史所云于巳尼大水也)

勃错水

通鉴唐贞观十九年亲征高丽攻安市城不克引还渡辽水辽泽泥淖车马不通命长孙无忌翦草填道至蒲沟驻马督填道诸军渡勃错水暴风雪士卒沾湿(案勃错水当与辽河相近明志云在海州卫西北)

布呼江

元史海兰路万户府五一曰布呼江(布呼满洲语鹿也旧作孛苦今改)

锡馨水

金史锡馨(旧作星显今改)水赫舍哩部阿苏阻兵为难穆宗自将伐之

金史洪果达呼布世居锡馨水

金史阿苏锡馨水赫舍哩部人世祖破乌春还阿苏父阿哈迎谒于桑阿塔泺

金史乌雅和啰噶海兰路锡馨水人后授爱呼(见前)水穆昆因家焉

鄂敏水特克新特布水舍音水

金史景祖时鄂敏(旧作干泯今改)水富察部特克新特布(旧作泰神忒保今改)水完颜部圗们(见前)水温特赫部舍音(旧作神隠今改)水完颜部皆相继来附

金史伊克居舍音水完颜部为其部贝勒与鄂敏水富察部特克新特布水完颜部图们水温特赫部俱来归金之为国自此益大

金史完颜伊尔必斯海兰路特克新必喇明安人

金史通恩阿尔本特克新水赫舍哩部人

穆棱水

金史拉必玛察败于穆棱(旧作暮棱今改)水玛察遁去颇克绰欢与拉必就擒

金史拉必据穆棱水保固险阻世祖率兵围之

金史拉必玛察据穆棱水世祖擒拉必穆棱水人尚反侧不自安使阿里罕往抚察之

野鹊水巴拉宻特水

金史拉必玛察掠拉林水牧马世祖至混同江与穆宗分军世祖自图古勒津倍道兼行遇拉必于野鹊水穆宗自额图珲津渡江遇敌于巴喇宻特(旧作蒲卢买今改)水

金史收国二年南路都统斡鲁来见于巴喇宻特水

金史五国穆延部苏页叛辽景祖伐之苏页败走巴喇宻特泺时方十月冰忽解苏页不能军众溃去

哲克依水

金史玛察尚据哲克依(旧作直屋铠今改)水肃宗使太祖先取玛察家属康宗至哲克依水围之太祖会军亲获玛察

金史玛察据哲克依水招之不听太祖获玛察杀之

刷水

金史玛察据哲克依水缮完营堡杜绝往来者恃屯水民为助使康宗伐之是岁白山混同江大溢水与岸齐康宗自阿林冈乘舟至于刷(旧作帅今改)水舍舟沿刷水而进

金史太祖以偏师伐尼玛哈部沿刷水夜行袭之

金史太祖伐尼玛哈部刷水摩啰欢村平之

金史景祖昭肃皇后刷水卾约村唐古部人

金史唐古徳温传唐古徳温本名阿里上京刷河人也

布克坦水摩多图水舍珲水特克水

金史和诺克萨克达与布呼萨克苏及混同江左右布克坦(旧作匹古敦今改)水北诸部兵皆会和诺克恃其众有必胜之心摩多图(旧作波多吐今改)水费摩部鄂博贝勒附世祖和诺克等纵火焚之

金史世祖以偏师涉舍珲(旧作舍狠今改)水经特克(旧作贴割今改)水覆和诺克萨克达之家大雾晦冥迷失道至摩多图水乃觉

金史世祖破和诺克萨克达军乘胜逐之自安巴湾至于北隘甸死者如仆麻摩多图水为之赤

矩威水图塔水拜格河

金史穆宗令矩威图塔(旧作主偎秃答今改)两水之民阳为阻绝鹰路畋于屯水(见前)而归

金史穆宗使蒲嘉努以辽赐给矩威圗塔之民且修鹰路而归

金史穆宗使矩威图塔水人伪阻鹰路者且使言于辽平鹰路非己不可畋于屯水谓辽人曰吾平鹰路也辽史来赏之穆宗尽以其物与矩威图塔之人

金史天辅四年九月矩威水部锡勒哈达等叛命斡鲁讨之

金史矩威水部锡勒哈达杀绰哈布古徳斡鲁讨之绰哈宗室子招降矩威水部以功为穆昆布古徳领行军千戸至是同被害

金史忠义传布固徳与绰哈俱招降矩威水部族天辅五年绰哈布固徳往拜格河籍军马矩威水部杀绰哈布固徳

纳琳河梅赫河音达珲河

金史珠勒根穆都哩上京纳琳河人也后徙咸平路梅赫河授世袭音达珲(旧作宁打浑今改考金史属昌州)河穆昆

金史乌凌噶晖传第三子天锡世袭纳琳河明安亲管穆昆

阿卜萨水

金史诺延温都思忠阿卜萨(旧作阿补斯今改)水人

金史乌春阿卜萨水温都部人

沃棱泺舒吉泺

金史收国元年辽驸马萧特黙等将骑五万步四十万至沃棱(旧作斡邻今改)泺上自将御之还至舒吉(旧作熟结今改)泺有光见于矛端

金史太祖未至鸭子河既夜方就枕若有扶其首者三寤而起曰神明警我也即鸣鼓举燧而行黎明及河辽兵方壊陵道选壮士十辈击走之大军继进遂登岸辽兵溃逐至沃棱泺

布尔噶水

金史始祖居完颜部布尔噶(旧作仆斡今改)水之涯

和硕河

金史章宗钦懐皇后富察氏上京路和硕(旧作曷速今改)河人也

金史富察鼎寿上京和硕河人

博勒和河

金史布萨忠义上京博勒和(旧作拔卢古今改)河人

金史徳济呼逊居博勒和水乌春兵出其间终拒而不从

伊苏河

金史富察鄂伦上京伊苏(旧作益速今改)河人

苏素海水

金史图克坦喀齐喀上京苏素海水人也

纳尔珲河乌楞古河

金史完颜萨哈上京纳尔珲(旧作纳鲁浑今改)河人也其先居于乌楞古(旧作兀冷窟今改)河

宻齐显河

金史芬彻自上京宻齐显(旧作梅坚今改)河徙屯天徳初为元帅府章京

沃赫河

金史天辅四年辽上京留守托卜嘉以城降壬戍次沃赫河

乌济赫水

金史英悼太子葬兴陵之侧上送至乌济赫(旧作乌只黑今改)水而还

实霞库河

金史瓜尔佳扎拉隆州实霞库(旧作失撒古今改)河人也

纳尔珲河

金史瓜尔佳实讷隆州纳尔珲(旧作纳鲁悔今改)河人也(案此与上京之纳尔浑当为两河)

哈沙河

金史世宗大定二十五年上次哈沙河赐百岁老妪帛

金史布萨揆授临潢府路哈沙河世袭明安

乌尔呼河

金史伊喇富森东北路乌尔呼(旧作乌连苦今改)河明安人

乌鲁斯哈珠水

金史肃宗与和诺克萨克达战于乌鲁斯哈珠(旧作斡鲁绀出今改)水已再失利世祖使希卜苏先阵于托果原而身出搏战败其步军

海伦河

金史世宗昭徳皇后乌凌噶氏其先居海伦(旧作海罗伊今改)河

徳里必喇

金史显宗孝懿皇后图克坦氏其先徳里必喇人也

实埓水

金史赫舍哩部阿勒呼丹阻兵普嘉努以偏师夜行抵实埓(旧作石勒今改)水袭击破之

图噜库水

金史图噜库水赫舍哩部阻五国鹰路辽诏穆宗讨之

伯奇图河

金史图克坦克宁授世袭伯奇图(旧作不扎土今改)河明安兼亲管穆昆

和琳河

金史阿里布袭和啰噶圗明安和琳河穆昆

成黙水

金史绰哈抚定成黙(旧作谗谋今改)水拜格部长和索哩以城降

博啰水

金史天辅二年诏曰博啰(旧作匹里今改)水路完颜珠勒呼等六穆昆贫乏之人昔尝给以官粮置之渔猎之地今历日已久不知登耗可具其数以闻

色辰水

金史色埒黙至色辰(旧作斜寸今改)水取先在乌春军者二十二人

博多和河

金史乌雅和啰噶子五十六诏授武功将军世袭本路博多和(旧作婆朵火今改)河穆昆

必勒哈水

金史和卓哈斯罕必勒哈(旧作苾里海今改)水人也授必勒哈水世袭明安

珠卜奇水

金史赫木颇珠卜奇(旧作术吉今改)水锡黙部人也

和伦水

金史徳克徳父阿古岱世为和伦(旧作胡论今改)水部长

南图珲河

金史瓜尔佳沃哩布南图珲(旧作暗土浑今改)河人

宁嘉河

金史富珠哩定方宁嘉(旧作内吉今改)河人也

音徳尔水

金史忠义传特库音徳尔(旧作雅挞澜今改)水人

叶赫水

金史叶赫水纳哈塔部安扎与人争部族官不得遂归穆宗

珊沁水

金史珊沁(旧作蝉春今改)水乌雅部富哲固纳畏乌春强请世祖出兵其间以为重

阿里玛河索欢河特通额水

金史萨里罕察必达尔兄弟尝冦扎兰路穆宗遣博勒和讨之至阿里玛(旧作阿里门今改)河萨里罕伪降掠马畜三百而去博勒和渡索欢(旧作苏衮今改)河招降旁近诸部至特通额(旧作特胜呉今改)水察必达尔伪降复叛执而杀之

伊勒呼水

金史太宗天会二年海兰路伊勒呼(旧作移鹿古今改)水霖雨

金史海兰路有伊勒呼水

库特呼河

金史额哩页咸平路库特呼(旧作窟吐忽今改)河人

雅哈河

金史忠义传纳喇绰奇咸平路雅哈(旧作伊改今改)河明安人

鄂尔和水

金史高永昌率众来拒遇于鄂尔和(旧作沃里活今改)水我军既济永昌之军不战而却逐北至东京城下(案明志删去原文沃里二字称高永昌拒金兵于活水谓即浑河殊误)

威泰必喇

金史富察郑留东京路威泰(旧作斡底今改)必喇明安人

谔都河

金史富察世杰哈斯罕谔都(旧作斡笃今改)河人

徳里川(案此与徳里必喇是否一水实不可考今两存之)

金史天辅六年斋贝勒昱袭皮室部于徳里(旧作铁吕今改)川追至潢水壮大破之

必尔罕水

金史辽人来攻贝勒和索哩城阿里赴之破其众于必尔罕(旧作辟离罕今改)

水上水为之不流富埒赫哈尔吉水马韩岛凡十余战破数十万众契丹奚人聚舟千艘将入于海阿里以二十七舟邀之于是苏复州博索路皆平

伊玛河约罗河

金史世宗二十一年诏遣大兴尹完颜托果斯迁河北东路两明安上曰朕始令移此欲令女真戸相错安置久则自相姻亲不生异意此长久之利也今者伊玛(旧作移马今改)河明安相错以居甚符朕意而约罗(旧作遥落今改)河明安不如此可按视其地以杂居之案此戸虽已迁仍以(旧地为明安之名)

斜江

元一统志斜江在辽阳县东按图册源自长白山南流经废博索府东十里流入于海

穏图河

明统志穏图河在开原城东五百里源出坊州北山北流入松花江(案今无此河名惟宁古塔城东北九百余里有温屯河南流入混同又兴京西有温都河浑河俱不相合坊州见疆域门河州条)

哈喇河

明统志哈喇河在开原城东四百里源出长白山北松山东流合辉发江入松花江(案吉林境内入辉发江之水颇多惟无哈喇河)

缲乌河

明统志缲乌河在开原城东北五百七十里出建州东南山东北流合图鲁玛河入松花江(案河名无考你传闻之误)

谨按自弱水以下散见诸书而地难指实葢译对既易传讹而今古亦多殊号即有称名偶同者仍未敢据以为是并类附于后以备参稽其在前卷已因山附见者亦不复复叙云




























钦定满洲源流考卷十五
钦定满洲源流考卷十六

国俗(一)

谨案自肃慎氏楛矢石砮著于周初徴于孔子厥后夫余挹娄靺鞨女真诸部国名虽殊而弧矢之利以威天下者莫能或先焉良由禀质厚而习俗醇骑射之外他无所慕故阅数千百年异史同辞信乎扶舆刚粹之气钟聚于兹所以启

王师无敌之先声而绵

国家亿万年克诘方行之盛有由然也至于崇礼让重祭祀以及官制语言之属史文所载均有可稽所谓东方多君子之国而尊君亲上先公后私尤习尚之固然无庸勉强者也臣等谨立国俗一门首列骑射冠服次政教文字次祭祀典礼次官制语言而以物产杂缀终焉自肃慎以下比相从仍冠满洲于简端以著旧俗之相符合云

满洲

我

国家肇造大东敦庞之俗弧矢之威自古已然恭考

实录我

太祖髙皇帝以十三甲始申天讨义问宏昭乙酉年哲陈之役

太祖率近侍三人败诸部八百人丙午年裴优之役我兵二百败乌拉兵万人至天命四年萨尔浒之战以我众数千殱明兵四十万明之宿将锐师一举而尽我

太宗文皇帝服朝鲜降古松山杏山之捷破明兵十三万咸用少击众一以当千固由

神武之姿出

于天授贤臣猛将恊力同心亦我虎熊罴之士有勇知方骑射之精自其夙习而争先敌忾气倍奋焉故也若夫禀性笃敬立念肫诚祀

天祀

神典礼綦重较古人执豕酌匏之风尤为谨凛至于冠服语言一遵旧制

訏谟谆戒永切

绍闻且自叶赫辉发乌拉哈达同一语音之国既先入版图我

太祖创制国书因心作则备极轨范

太宗命巴克什达海等繙译书籍库尔禅等记注政事天聪六年

谕达海増加圈七年

命记载诸臣详加订正同文之盛实肇于兹我

皇上继志述事朂循旧章

谆谕八旗臣仆敦本率初罔弗

躬先而申训之凡夫

崇勲伟绩祭祀冠服语言文字之详具载于

钦定开国方略满洲祭

神祭

天典礼

皇朝礼器图式大清通礼清文鉴诸书所以严万世之法守而巩无疆丕丕基者灿然大备矣骑射

御制恭瞻

太祖髙皇帝所贻甲胄

武库三曾器龙楼十袭缇千年过合甲七属鄙函犀仰

烈诚天授思难敢志携雄闗为近户安恃一丸泥

御制恭瞻

太宗文皇帝所御弧矢

青茎如古直解角到今坚不禁秋霜感遐思宝月悬比和经

手御似训作心传挞伐前猷在居歆总赖天

御制再题实胜寺

故老今何在祗园此尚存藉寻禽敌烈总为戴

天恩临汝心毋贰蠢兹气已吞戎衣寰海定武器再三扪(是寺藏太祖髙皇帝所御甲胄数人举之而弗能胜太祖文皇帝所贻弓壮士弗能开矢长四尺余皇祖圣祖仁皇帝亦曾留宝剑云)继序思

皇祖贻庥逮耳孙绵绵爪有瓞亿载永蟠根

御制全韵诗

尼堪外兰者奸诡趁块尨介于诸部间谗言恣纷哤嗾明害我

祖罪魁李成梁(叶先是尼堪外兰阴构明宁逺伯李成梁引兵攻古哷城主阿太章京及沙济城主阿亥章京成梁授尼堪外兰兵符率辽阳广宁兵二路进成梁与辽阳副将分攻两城寻克沙济城杀阿亥复合兵攻古哷城阿太章京妻景祖女孙也景祖闻古哷兵警恐女孙被偕显祖往救既至见成梁兵方接战令显祖俟于城外独入城欲携女孙归阿太不从显祖俟良久亦入城探之古哷守御甚坚成梁攻之不能克因责尼堪外兰起衅败军之罪尼堪外兰惧至城大呼绐城中士卒杀阿太降成梁尽诱城中人出而屠之尼堪外兰复构明兵害景祖显祖焉)因报不共天兴师征其邦特标七大恨告

天天眷蒙(叶二祖为明所害太祖闻之大恸勃然震怒往诘明邉吏曰我祖父何故被害汝等乃不共戴天之雠也明遣使谢曰非有意也误耳乃归二祖太祖谓使臣曰害我祖父者尼堪外兰所构也必执以与我乃已明使不从且欲助之太祖益恨乃于天命三年以七大恨告天其略曰我祖父未尝损明邉一草寸土明无端起衅害我祖父恨一也明虽起衅我尚欲修好设碑勒誓彼此毋越疆圉越者见即诛之明复渝誓言逞兵越界卫助叶赫恨二也明人毎岁逾疆攘夺我遵誓行诛明负前盟责我擅杀拘我广宁使臣挟取十人杀之邉境恨三也明越境以兵助叶赫俾我已聘之女改适古恨四也柴河三坌抚安三路我累世分守疆土之众耕田艺谷明不容刈获遣兵驱逐恨五也邉外叶赫获罪于天明偏信其言遣使遗书诟詈肆行凌侮恨六也昔哈达助叶赫二次来侵我自报之天既授我哈达之人矣明又党之胁我还其国已而哈达数被叶赫侵掠初呼伦诸国合兵侵我故天厌呼伦启衅惟我是眷今明助天谴之叶赫抗天意倒置是非妄为剖恨七也遂亲统师征明抚顺招降守城游击李永芳徙城中人口以归将驻营谢哩甸明兵一万来追还撃败之斩总兵张承荫副将颇廷相叅将蒲世芳逰撃梁汝贵等寻复攻克清河城守城副将邹储贤及兵万人尽殱焉)制书代结绳

文教诲愚憃(满州初无字太祖命巴克什额尔徳尼噶盖以古字改制国书二臣以难辞太祖曰无难也以古字合我国语音聫缀成句即可因文见义遂裁定国书颁行传布)定旗以八色

武功赫骏厖(先是我国出兵校猎各随族党屯寨而行毎人各出一矢十矢领以一长称为牛录辛丑年以徕服人众编三百人为一牛录其长称牛录额真乙卯年设甲喇额真辖五牛录又设固山额真辖五甲喇左右设两梅勒额真初设黄白红蓝四旗后参用其色镶之共为八旗)以次平诸部遂逮松花江(松阿哩乌拉国语谓天汉江即汉文所谓松花江是乌拉贝勒布占泰所据地也于癸巳年被擒至癸丑年灭其部)肘腋患既除疆场渐拓张(叶己亥年灭哈达丙午灭辉发巳未灭叶赫于是境壌日益恢廓矣)辽阳驻明军望之心已降

右

太祖兴师征明

二十万众明兴师号称丗万威临之兵分四路各出奇并趋兴京力不遗(己未二月明帝命经略杨镐等统兵二十万号四十万来攻左翼中路以杜松王宣赵梦麟张铨督兵六万由浑河出抚顺闗右翼中路以李如柏贺世贤阎鸣泰督兵六万由清河出鸦鹘关左翼北路以马林麻岩潘宗贤督兵四万由开源合叶赫兵出三岔口右翼南路以刘綎康应干督兵四万合朝鲜兵出寛甸口期并趋我兴京)

太祖闻报初弗疑应之以暇安其危堂堂阵复正正旗荩臣志同

太宗辞(三月朔我西南两路侦卒以明兵逼境告太祖曰明使我先见南路有兵者诱我兵而南也其由抚顺西来者必大兵急冝拒战乃率大贝勒代善及众贝勒大臣统城中兵出大贝勒前行侦卒又以明兵出清河路来告大贝勒曰清河路仄兵未能骤至冝先往抚顺以逆敌兵遂与达尔汉侍卫扈尔汉集兵以待太祖时太宗文皇帝称四贝勒以祀事后至谓大贝勒曰我筑城夫役在界藩山倘明兵奋力攻之柰何冝急进以安其心于是令军士擐甲趋至太兰冈大贝勒与扈尔汉欲驻兵僻地以伺太宗曰正冝耀兵示敌壮我士卒夫役之胆何以僻为巴勒鲁额亦都曰四贝勒之言是也我兵当堂堂正正以向敌遂督兵赴界藩对明兵营列阵而待)

父子兄弟同努力(叶)子弟之兵左右随人自为战如熊罴快马斫阵殱厥魁(叫)僵尸流若雁鹜靡(叶先是我防卫筑城之兵见杜松等兵过将半尾追之与夫役合据界藩之吉林崖杜松引兵来攻我兵下击一战而斩百人我众贝勒甫至见明兵攻吉林崖者约二万人又一军列萨尔浒山巅遥为声势大贝勒与诸将议遣兵千人往助防卫兵驰下压击而以右翼四旗夹攻之别以左翼四旗当萨尔浒山之兵太祖至复令右二旗兵遥望界藩明兵俟我兵驰下时并力以战乃合六旗兵进攻萨尔浒山明兵列阵发枪炮我兵仰射之奋力冲击不移时破其营垒死者相枕籍而夹攻界藩之兵纵横驰突无不一当百遂大破其众明总兵杜松王宣赵梦麟皆殁于阵横尸亘山野血流成渠士卒死者蔽浑河而下如流凘时马林兵四万夜营于尚间崖翼旦大贝勒以三百骑驰往马林浚壕三匝外列火器继列骑兵又开原道潘宗颜一军约万人营斐芬山击龚念遂李希泌亦率兵万余营于干珲鄂谟环车楯列火器太祖与太宗所率兵不满千分其半下马歩战明兵发火器以拒太宗引骑士卫入我歩兵所其车楯明兵又大败龚念遂李希泌皆阵殁太祖急引侍从四五人至尚间崖明兵方布阵太祖趣我军先据山巅下击众方欲登山而马林营内及壕外兵合太祖今我军下马歩战大贝勒怒马迎敌直入其阵二贝勒阿敏三贝勒莾古尔泰与众台吉各鼓勇奋进遂败明兵斩捕无我六旗兵亦人自为战飞矢利刃所向无前明兵不能支大败而遁我兵乘胜追击明副将麻岩及大小将士皆阵殁总兵马林仅以身免太祖复集军士驰攻斐芬山潘宗颜全军尽殁叶赫贝勒锦台什布杨古闻明兵败大惊遁去时刘綎李如柏两路之兵已近逼兴京太祖至命大贝勒三贝勒及我太宗统军御刘綎而留兵四千于都城待李如柏等太宗同两贝勒兵甫出瓦冈喀什窝集刘綎所率精锐二万已分其半前掠将登阿布达哩冈太宗告大贝勒曰兄统大兵留此相机为援吾前督兵登冈自上下击之大贝勒亦与太宗约左右夹击太宗遂引精骑三十超出众前自山驰下击之战甚酣后军遂冲突而入大贝勒又率兵夹攻明兵大溃太宗乘胜击与刘綎遇殱其两营兵万人刘綎战死是时明海葢□康应干与朝鲜兵营于富察之野甲仗坚锐太宗同众贝勒至督兵进攻明兵朝鲜兵竞发火器忽大风骤作扬沙走石烟尘反扑敌营我军乘之飞矢如雨又大破其众殱二万人康应干遁去击乔一琦奔朝鲜我兵逐之朝鲜元帅姜功烈诣营降一琦自缢死杨镐闻三路兵败急檄总兵李如柏副将贺世贤等还军如柏等自呼兰路遁归我哨兵二十人见而鸣螺呼噪下击杀四十人明兵夺路而走相蹂践死者复千余)破廿万兵弗逾时其详则见书事词(是役也明兵二十万四路来侵我兵以少击众所向克捷五日之间悉为我军诛灭其宿将猛士暴骸骨于外士卒死者不啻十余万而我士卒仅损二百人此诚上天佑助神武昭宣我国家亿万载丕基实肇乎此详见向所作萨尔浒之战书事篇)恨不行间供驱驰萨尔浒战王业基用示百世绵本支

右

太祖破明四路兵

射猎习军旅国俗旧弗违以此善攻战诸部詟

武威我

祖常冬狩雪霁余泞泥

徒步过冈原因之行撷衣侍卫相窃语何用爱此为

闻而笑谕曰宁之悭斯微要当崇节俭物力惜应思设解赐尔辈完洁岂弗宜众乃服

盛徳躬行化在兹(太祖尝出猎雪初霁恐草上浮雪霑濡撷衣而行侍卫等私语曰上何所不有而惜一衣耶太祖闻之笑曰吾岂为无衣而惜之吾常以衣赐汝等与其被雪霑濡何如鲜洁为愈躬行节俭微物必惜汝等正当效法耳)敝袴待有功韩侯诚小哉(叶)允合

示家法奕叶恒遵依

右

太祖撷衣行猎

春蒐复秋狝岂不戒虞箴惟切

觐扬志

宁辞岁月侵(皇祖以我朝素娴骑射故能战必胜攻必克且深念祖宗创业艰难而开国诸臣亦皆勇果无敌由于所习之精勤也恐承平日乆人或贪安逸而忘本务是以常举行围之典自康熙壬戌以迄壬寅或猎于邉墙或田于塞外几无虚岁而南苑近在城南尺五岁或三四莅焉凡以讲武习劳景前徽而敦旧俗为国家乆安长治计者至深逺也)

多能固天纵(皇祖神勇天锡力能挽强并用十二把长箭臣下罕有及者曾见圣谕且矢无虚发围中射鹿率多贯胁洞胸即猛如虎健如熊捷如兔亦往往壹发殪之)

久道仰君临避暑山庄辟受

恩予最深(戊子始构避暑山庄于热河自是岁以四五月驻跸秋则蒐狩木兰孙臣十二岁时恩眷养育宫中扈从山庄日侍左右亲见皇祖披阅奏章引见官吏宫门习射诸事敬识之不敢忘及至木兰中承恩慈爱而期许者尤出诸孙之右至今毎一念及辄为泪下曽于赐居之万壑松风榜曰纪恩堂作记以志其事所以凛遵无逸不敢晏宁驻山庄而勤政敕几幸木兰而先劳肄武以至优抚藩部柔懐逺人无一非追忆见闻率循成宪承祖志即期以报祖恩耳)

右

圣祖行围讲武

谨案我

朝骑射精娴所向无敌

列祖

列宗神勇天锡尤亘古所未闻犹恐臣民日乆稍忘故风复时时

谆谕及之我

皇上绍闻绳

武是

阐是

行备见于

御制诗中葢

大训所存非仅陈土风已也(臣)等谨录冠肃慎诸条之前以著万世

家法所自云

周

国语有隼集于陈侯之庭楛矢贯之石砮其长尺有咫仲尼曰隼之来也逺矣此肃慎民之矢也

汉

后汉书夫余国善射其人强勇而谨厚以弓矢刀矛为兵

后汉书挹娄国众虽少而多勇力又善射发能入人目弓长四尺力如弩矢用楛长一尺八寸青石为镞(案国语所称长尺有咫者指石镞而言而后汉书以下乃皆云矢长尺八寸夫以四尺之弓而矢仅尺余恐无是理)

后汉书马韩其人壮勇

后汉书东沃沮人性质直强勇便持矛歩战

后汉书濊能歩战作矛长三丈或数人共持之

三国

三国志夫余其人强勇谨厚以刀矛弓矢为兵家家自有铠仗

三国志挹娄人多勇力其弓长四尺力如弩矢用楛长尺八寸青石为镞善射射人皆入目其人众虽少邻国畏其弓矢卒不能服

三国志马韩其人性强勇弁韩便歩战兵仗与马韩同

晋

晋书肃慎氏一名挹娄有石弩皮骨之甲檀弓三尺五寸楛矢长尺有咫

晋书夫余国其人强勇

晋书马韩性勇善用弓楯矛橹虽有攻战而贵相屈服弁韩其风俗类马韩兵器亦与之同

通考挹娄处山险善射中人即死邻国畏其弓矢

南北朝

魏书勿吉其人劲悍善射弓长三尺箭长尺二寸以石为镞(案此云箭长尺二寸盖沿后汉书之误)

周书百济兵有弓箭刀矟俗重骑射

北史夫余王子朱蒙善射王狩于田以朱蒙善射给一矢殪兽甚多

北史新罗甲兵同于中国选人壮健者悉入军烽戍逻俱有屯管部伍风俗刑政与百济同毎八月十五日设乐令官人射赏以马布

北史勿吉胜兵数千多骁武黑水部尤劲矢皆石镞人皆善射以射猎为业

通考新罗八月望日大宴官吏射其庭畜牧海中山须食乃射

隋

隋书百济俗尚骑射

隋书新罗风俗与百济同

括地志靺鞨人多勇力善射弓长四尺如弩矢用楛青石为镞

通考勿吉国其人劲悍常轻豆莫娄诸国其粟末部胜兵数千多骁武伯咄部胜兵七千安车骨拂号室黒水白山五部胜兵并不过三千而黒水部尤为劲健自拂涅以东矢皆石镞最为强国人皆善射常以七八月造药传矢以射禽兽中者立死隋开皇初文帝诏其使曰朕闻彼土人勇今来实副朕懐厚劳之令宴饮于前使者与其徒起舞曲折多战斗容

唐

旧唐书黒水靺鞨处北方最称劲健兵器有角弓及楛矢渤海靺鞨胜兵数万人渤海王大祚荣骁勇善用兵

新唐书黑水靺鞨人劲健善步战射猎其矢石镞长二尺盖楛砮遗法

册府元龟唐龙朔三年百济西部人黒齿常之来归常之长七尺余骁勇有谋略

五代

五代史黒水靺鞨其兵角弓楛矢

五代会要黒水靺鞨处北方尤称劲健兵器有角弓楛矢

辽

通考契丹主尝攻女真女真众裁万人而弓矢精劲契丹引去大为山林之兵掩袭杀戮

契丹国志女真其人朴勇每出战皆被重扎精于骑射从古以来无盗贼词讼之事

契丹国志渤海国男子多智勇有三人渤海当一虎之语

松漠纪闻渤海男子多智谋骁勇出他国右契丹

太祖徙其名帐千余户于燕有战则用为前驱

金

金史女真旧无鐡邻国有以甲胄来鬻者景祖倾赀厚价以与贸易亦令昆弟族人皆售之得鐡既多因之以修弓矢备器械兵势稍振

金史辽主命穆宗讨萧哈里(满洲语有水寛甸处也旧作海里今改正)募军得甲千余女真甲兵之数始见于此葢未尝满千也至是太祖勇气自倍曰有此甲兵何事不可图渤海留守以甲赠太祖太祖不受曰被彼甲而胜则是因彼成功也是时辽追哈里兵数千人攻之不能克穆宗谓辽将曰退尔军我独当取哈里太祖策马突战流矢中哈里首堕马执而杀之大破其军金人自此知辽兵之易与也

金史太祖十岁好弓矢甫成童即善射尝南望髙阜一发过之度所至谕三百二十歩天徳三年立射碑以识焉

金史太祖始伐辽徴诸路兵得二千五百人辽将耶律色实(满洲语麺条饽饽也旧作谢十今改政)堕马辽人前救太祖射救者毙并射色实饮矢之半有突骑前又射之彻札洞胸太祖免胄而战或自傍射之矢拂于颡太祖顾见射者一矢而毙谓将士曰尽敌而止众从之勇气自倍敌大奔蹂践死者十七人辽萧嘉哩等将歩骑十万会鸭子河太祖自将击之甲士三千七百至者才三之一俄与敌遇会大风起乘风击之辽兵溃辽人尝言女真兵若满万则不可敌至是始满万云金史辽帝自将七十万自图们西还太祖兵止二万追及之使右翼先战兵数交左翼合而攻之辽兵大溃我师驰之横出其中辽师败绩

金史世宗善骑射国人推为第一每出猎耆老随而观之

金史世宗谓宰臣曰会宁乃国家兴王之地自海陵迁都女真人寖忘旧风非长久之计甚欲一至会宁使子孙见旧俗庶几效习之二十二年敕西北路招讨司勒明安穆昆官督部人习武备又谓右丞相原王曰尔尝读太祖实录乎太祖征玛展(满洲语大披箭也旧作麻产今改正)袭之至泥淖马不能进太祖舍马而步罕都(满洲语稻也旧作欢都今改正)射中玛展遂擒之创业之难如此可不思乎又谓宰臣曰西南西北两路招讨司地隘明安人戸无处围猎不能娴习骑射委各明安穆昆官依时教练

金史兵志金兴用兵如神战胜攻取无敌当世俗本鸷劲人多沈雄兄弟子侄才皆良将部落保伍技皆锐兵无事耕可给衣食有事战可致俘获劳其筋骨以能寒暑征发调遣事同一家是故将勇而志一兵精而力齐

通考女真俗勇善射能为鹿鸣以呼群鹿而射之(按今哨鹿之制以本为哨具又象鹿之首戴之使鹿不疑惟精于猎者能之详见御制哨鹿赋)

大金国志女真人善骑射耐饥渴苦辛骑上下崖壁如飞济江河不用舟楫浮马而渡

大金国志金都会宁四时皆猎燕都城外皆民田三时无地可猎候冬月则出出必逾月毎猎则以随驾军宻布四围名曰围场

大金国志金国凡用师征伐上自大元帅中自万户下至百户饮酒会食略不间别与父子兄弟等所以上下情通无闭塞之患国有大事适野环坐画灰而议自卑者始议毕即漫灭之不闻人声军将行大会而饮使人献策主帅聴而择焉其合者即为特将任其事暨师还战胜又大会问有功者随功髙下支赏举以示众众以为薄则増之

北盟录女真用兵以戈为前行号曰硬军人马皆全甲刀棓自副弓矢在后设而不发非五十歩不射弓力七斗箭镞至六七寸形如凿入辄不可出队伍之法五长击柝十长执旗百长挟鼓千人长则旗帜金鼓悉备将自执旗人视所向而趋自主帅至歩卒皆自控马每五十人为一队前二十人全装重甲持棍枪后三十人轻甲操弓矢遇敌必有一二人跃马而出先观敌阵之虚实或向其左右前后结队而驰击之百歩之内弓矢齐发中者常多其分合出入应变若神

北盟录女真善骑上下崖壁如飞精射猎每见巧兽之踪能蹑而推之淂其潜伏之所以桦皮为角吹作呦呦之声呼鹿射之

马扩茆斋自叙扩随金主打围自拉林河东行毎旦金主于积雪中以一虎皮背风而坐诸将各取所佩箭一枝掷占逺近各随所占左右上马军马皆单行每骑相去五七歩接续不绝两头相望常及一二十里放围尽金主上马去后队一二里立认旗以行两翼骑兵视旗进趋凡野兽自内赴外者四围得迎射外赴内者湏主将先射凡围如箕掌徐进约三四十里近可宿之处即两梢合围渐促湏臾作二三十匝野兽迸走或射或击尽毙之取火炙骑散之宿处金主言我国中最乐无如打围其行军布阵大概出此

冠服

御制长宁寺恭瞻

太宗所贻冠服二首

羮墙有志难为睹

冠服重瞻仰

圣灵应现吉祥云作盖千秋万载长宁

戎衣汗马

躬劳苦继述常怀

烈祖灵俭朴心钦发箧始微言那藉李邦宁(按元史大安阁中有故箧李邦宁对云此世祖所遗裘带有圣训曰藏此使见吾朴俭云云)

御制全韵诗

观史知治乱匪诩文藻彬

常称金世宗不愧贤君真熙宗废旧制海陵荒乐频大定奋法祖勤求治理臻衣服及语言一惟旧制遵虽垂训如此后世忘其谆乃知耽酒色无不致亡沦又如达海辈屡劝易衣冠(叶)不从谓拒谏比喻

晓诸臣寛衣大袖坐劳萨忽挺身其孰能御之何异尚左人

在朕岂变更所以示子孙(叶)煌煌

祖训昭世守应无悛(叶)卧碑勒箭亭乾隆壬申春(崇徳元年十一月太宗御翔鳯楼集诸王贝勒八旗大臣等命内弘文院大臣读大金世宗本纪谕众曰尔等审聴之世宗者古汉人诸国声名显著之贤君也故当时后世咸称为小尧舜朕披覧此书悉其梗殊觉心往神驰耳目倍加明快不胜叹赏朕思金太祖太宗法度详明可垂乆逺至熙宗合喇及完颜亮之世尽废之耽于酒色盘乐无度效汉人之陋习世宗即位奋图法祖勤求治理惟恐子孙仍效汉俗预为禁约屡以无忘祖宗为训衣服语言悉遵旧制时时练习骑射以备武功虽垂训如此后世之君渐至懈废忘其骑射至于哀宗社稷倾危国遂灭亡乃知凡为君者耽于酒色未有不亡者也先时儒臣巴克什达海库尔禅屡劝朕改满洲衣服效汉人服饰制度朕不从辄以为朕不纳谏朕试设为比喻如我等于此聚集寛衣大袖左佩矢右挟弓忽遇硕翁科罗巴图鲁劳萨挺身突入我等能御之乎若废骑射寛衣大袖待他人割肉而后食与尚左手之人何以异耶朕发此言实为子孙万世之计也在朕身岂有变更之理恐日后子孙忘旧制废骑射以效汉俗故常切此虑耳我国士卒初有几何因娴于骑射所以野战则克攻城则取天下人称我兵曰立则不动摇进则不回顾威名震慑莫与争锋此番往征燕京出边我之军威竟为尔八大臣所累矣故谕及尔等其谨识朕言乾隆十七年春因恭读太宗实录敬述此谕立卧碑子箭亭镌示子孙臣庶使皆遵聴毋忘以绵我国家亿载丕绪)

右

太宗训守冠服骑射旧制

谨按我

朝冠服制度法守攸闗尤与骑射旧俗为便

太宗文皇帝睿虑深逺反复

申谕迥非当时达海诸臣所能仰窥万一

皇上述

训垂谟昭示亿载洵乎

先

后圣之揆一也臣等恭录

圣制用鋕遵循仍以各史所载条系于后以备考核焉

汉

后汉书马韩布袍革履弁辰衣服洁清

三国

三国志夫余在国衣尚白白布大袂袍袴履革鞜出国则尚缯绣绵罽大人加狐哩狖白黒貂之裘以金银餙冒

三国志马韩其俗好衣帻下户朝谒皆假衣帻自服印绶衣帻千有余人以璎珠为财宝或以缀衣为饰衣布袍足履革蹋弁辰衣服洁清

晋

晋书夫余国出使乃衣锦罽

晋书马韩贵璎珠用以缀衣衣布袍履革

南北朝

魏书勿吉男子皮裘妇人布裙

周书百济六品以上冠饰银华七品紫带八品皂带九品赤带十品青带十一品十二品皆黄带十三品至十六品皆白带若朝拜祭天其冠两厢加翅戎事则否妇人衣似袍而袖微大

南史百济衣服洁净

北史新罗服色尚画素

唐

旧唐书百济国其王服大袖紫袍青锦袴乌罗冠金花为饰素皮带乌革履官人尽绯为衣银花饰冠庶人不得衣绯紫

新唐书新罗男子褐袴冒以黒巾妇人长襦

新唐书渤海以品为秩三秩以上服紫牙笏金鱼五秩以上服绯牙笏银鱼六秩七秩浅绯衣八秩绿衣皆木笏

五代

五代会要新罗朝服尚白

契丹国志新罗国服色尚素

金

金史世宗谓大臣曰国初风俗淳俭居家帷布衣非大賔客未尝辄烹羊豕二十七年禁女真人不得改称汉姓及学南人衣装犯者抵罪金史舆服志金人之常服四帯巾盘领衣乌皮靴其束帯曰陶罕(满洲语帯餙也旧作吐鹘今改止)巾之制以皂罗若纱为之其衣色多白三品以皂窄袖盘领缝腋下为襞积而不缺袴其胸臆肩袖或餙以金绣其从春水之服则多鹘捕鹅杂花卉之餙其从秋水之服则以熊鹿山林为文其长中骭取便于骑也陶罕玉为上金次之犀象骨角又次之銙周█小者间置于前大者施于后左右有双尾纳方束中其刻琢多如春水秋山之餙左佩牌右佩刀刀贵镔尚鸡舌木黄黒相半有黒双距者为上或三事五事宝饰以酱瓣桦钅剽口饰以鲛或屑金和漆涂鲛隙而礲平之酱瓣桦皮斑文色殷紫如酱中豆瓣也产其国故尚之女真人不得学南人装束

北盟录女真地极寒衣黒裘细布貂鼠青鼠狐貉之衣

大金国志金俗好衣白自灭辽臣宋渐有文饰至于衣服尚如旧俗贵贱以布之粗细为别富人春夏多以纻丝绵为衫裳亦间用细布冬以貂鼠青鼠狐貉皮或羔皮为裘或作纻丝绢秋冬亦衣羊皮或獐鹿皮为衫袴袜皆以皮谨案白山黒水风气质纯骑射之精娴士卒之勇果自肃慎以下史传所载皆同至于用兵若神人自为战如金史所称兄弟子侄才皆良将部落保伍技皆锐兵徴发调遣事同一家者尤与我

朝俗尚相近故能风驰电扫所向无前所谓子弟之卫父兄手足之捍头目犹未足尽其形容矣至冠服与骑射相需为用肃慎夫余制度简质新罗渤海渐事文饰金兴而返质还淳务从其朔金世宗申禁国人不得学南人装束诚以故俗不可忘而于习武诚为利便我

朝冠服之制不必尽与金同而便于骑射视金史所载尤为过之洵亿万世所当遵守也

























钦定满洲源流考卷十六
钦定满洲源流考卷十七

国俗(二)

政教(附字书)

汉

后汉书夫余国食饮用俎豆会同拜爵洗爵揖让升降

后汉书马韩人知田蚕不贵金宝锦罽辰韩知蚕桑嫁娶以礼行者让路弁辰人皆长大而刑法严峻

后汉书濊人不相盗无门户之闭妇人贞信饮食以笾豆少嗜欲俗重山川各有部界知种麻养蚕作绵布侯星宿豫知年岁丰约

三国

三国志马韩其民土著种植知蚕桑作绵布弁辰晓蚕桑作缣布嫁娶以礼男女有别行者相逢皆譲路法特严峻有瑟其形似筑弹之有音曲弁辰与辰韩法俗相似

三国志东沃沮饮食居处衣服有礼节濊人性愿悫少嗜欲有廉耻

晋

晋书夫余国同揖让之仪有似中国

晋书肃慎以言语为约野处而不相犯

南北朝

南史百济国元嘉二十七年国王余毗上书求易林式占与之大同七年遣使取毛诗博士并工匠画师并给之

南史新罗多桑麻作缣布刻木为信

周书百济兼爱坟史秀异者颇解属文又解阴阳五行以建寅月为岁首亦解医药卜筮占相之术

北史百济之秀异者解属文能吏事又知医药蓍龟与相术阴阳五行法有鼓角箜篌筝竽篪笛之乐

北史新罗文字同于中国

隋

隋书百济其俗读书史能吏事亦知医药蓍龟之术有鼓角箜篌筝竽篪笛之乐

隋书新罗风俗刑政与百济同

唐

旧唐书百济国其书籍有五经子史又表疏依中华之法

旧唐书贞观二十二年新罗王真徳遣子弟来朝太宗赐以所制温汤及晋词碑并新撰晋书旧唐书开元十六年新罗王金兴光请令人就中国学问经教许之

旧唐书渤海靺鞨有文字及书记太和七年遣学生三人请赴上都学问先遣学生三人事业稍成请归本国许之

新唐书渤海王数遣诸生诣京师太学习识古今制度

新唐书贞观二十二年新罗王真徳遣子弟诣太学观释奠讲论帝赐所制晋书永徽元年真徳织锦为颂以献其词曰巨唐开洪业巍巍皇猷昌止戈成大定兴文总百王统天崇雨施理物体含章深仁偕日月抚运迈时康幡旗既赫赫钲鼓何煌煌外夷违命者翦覆被天殃淳风凝幽显遐迩竞呈祥四时和玉烛七曜巡万方维岳降宰辅维帝任忠良三五成一徳昭我唐家光开耀元年国王政明遣使者丐唐礼及他文辞武后赐吉凶礼并文词五十篇开元中又遣子弟入太学学经术太和五年学生岁满者一百五十人皆还国

新唐书百济有文籍纪时月百济王义慈事亲孝与兄弟友时号海东曾子

新唐书白居易传居易最工诗当时士人争传鸡林行贾售其国相率篇易一金其伪者相辄能辨之(案鸡林即今吉林详前疆域门)

册府元龟唐则天垂拱二年新罗王金政明遣使请礼记一部并新文章令所司冩吉凶要礼并于文馆词林采其词涉规戒者勒成五十卷赐之宝历元年新罗国王金彦升奏先在太学崔利贞等四人请权还其新赴朝贡金允夫等十一人请留配国子监习业从之

通考唐开元二十五年遣邢璹使新罗帝诏璹曰新罗号君子国知诗书以卿醇儒故持节往宜演经谊

册府元龟唐开元二十六年渤海遣使写唐礼及三国志三十六国春秋

通考渤海知书契习识古今制度为海东盛国诸番志新罗治法峻故少犯道不拾遗人知书喜学里有庠扁曰局堂处子弟之未昏者习书射其中三岁一试举人有进士算学诸科号君子国乐有二品曰库乐曰乡乐每受诏为谢表有文采

金史粟末靺鞨后为渤海传十余世有文字礼乐官府制度

金

金史世纪黒水旧俗随水草以居迁徙不常献祖乃耕垦树艺始筑室有栋宇之制旧无书契无约束昭祖稍以条教为治部落寖强初诸部各有信牌穆宗用太祖议擅置牌号者寘于法自是号令乃一民听不疑矣自景祖以来一切治以本部法令金盖盛于此

金史太祖收国二年诏曰国书诏令宜选善属文者为之其令所在访求博学雄才之士敦遣赴阙五年诏曰若克中京所得礼乐仪仗圗书文籍并先次津发赴阙

金史天辅三年颁女真字

金史太宗天三年召页噜(满洲语严穴也旧作叶鲁今改正)赴京师教授女真字

金史熙宗天眷元年颁女真小字皇统五年初用御制小字

金史完颜希尹本名古绅满州语三十数也(旧作谷神今改正)太祖命撰本国字备制度希尹乃依仿汉人楷字因契丹字制度合本国语制女真字天辅三年八月书成太祖大悦命颁行之其后熙宗亦制女真字与希尹所制字俱行用希尹所撰谓之女真大字希宗所撰谓之小字

金史世宗大定十三年三月乙卯上谓宰臣曰朕少时见女真风俗迄今不忘今之燕饮音乐皆习汉风盖以备礼也非朕心所好东宫不知女真风俗第以朕故犹尚存之恐异时一变此风欲一至寜使子孙得见旧俗四月乙亥上御睿思殿命歌者歌女真词顾谓皇太子及诸王曰朕思先朝所行之事未尝暂忘故时听此词亦欲令汝辈知之汝辈自惟习汉人风俗不知女真纯实之风至于文字语言或不通晓是忘本也汝辈当体朕意至于子孙亦当遵朕教也五月戊戌禁女真人母得译为汉姓十六年正月上与宰执论古今兴废事曰女真旧风最为纯直虽不知书然其祭天地敬亲戚尊耆老接賔客信朋友礼意款曲皆出自然其善与古书所载无异汝辈当习学之旧风不可忘也二十三年八月以女真字孝经千部分赐卫亲军九月译经所进所译易书论语孟子老子扬子文中子及新唐书上谓宰臣曰朕所以令译五经者正欲女真人知仁义道徳所在耳令颁行之二十五年四月上谓群臣曰上京风物朕自乐之每奏还都辄用感怆祖宗旧邦不忍舍去又谓宗室戚属曰太平岁乆汝等皆奢纵往往贫乏朕甚怜之当务俭约无忘先祖艰难二十六年三月以亲军完颜齐诺(古语狼也旧作乞奴今改正)言制明安穆昆皆先读女真字经史然后承袭因曰但令稍通古今则不肯为非尔一亲军麄人乃能言此审其有益何惮而不从二十八年万春节上以本国音自度曲言临御乆思国家基绪之重万世无穷之托四月命建女真大学金史乐志世宗大定二十五年四月幸上京宴宗室于皇武殿饮酒乐上谕之曰今日甚欲成醉此乐不易得也昔汉髙祖过故乡与父老欢饮撃筑而歌令诸见和之彼起布衣尚且如此况我祖宗世有此土今天下一统朕巡幸至此何不乐饮于是宗室妇女起舞进酒毕群臣故老起舞上曰吾来故乡数月矣今回期已近未尝有一人歌本曲者汝曹来前吾为汝歌上歌曲道祖宗创业艰难及所以继述之意至慨想祖宗音容如睹之语悲感不复能成声群臣宗戚捧觞上寿于是诸老人更歌本曲如私家相畅然欢洽上复续调歌曲留坐一更极欢而罢其辞曰猗欤我祖圣矣武元诞膺明命功光于天拯溺救焚深根固蒂克开我后传福万世无何海陵淫昏多罪反易天道茶毒海内自昔肇基至于继体积累之业沦胥且坠望戴所归不谋同意宗庙至重人心难拒勉副乐推肆予嗣绪二十四年兢业万几亿兆庶姓懐保安绥国家闲腵廓然无事乃眷上都兴帝之第属兹来恻然予思风物减耗殆非昔时于乡于里皆非初始虽非初始朕自乐此虽非昔时朕无异视瞻恋慨想祖宗旧宇属属音容宛然如睹童嬉孺慕历历其处壮歳经行恍然如故旧年从依稀如昨欢诚契阔日暮之若吁嗟阔别分云胡不乐

金史章宗明昌二年四月谕有司自今女真字直译为汉字国史院专冩契丹字者罢之五年正月以页噜古绅始制女真字诏加封赠依仓颉立庙盩厔例祠于上京岁时致祭

金史选举志大定十一年创设女真进士科初但试后増试论用女真文字以为程文就其所长以收其用又行国字使通习而不废

金史选举志女真学自大定四年以女真大小字译尚书颂行之后择明安穆昆内良家子弟为学生诸路至三千人取其尤俊秀者百人至京师以编修官温特赫(旧作温迪罕今从八旗姓谱改正)吉逹(满洲语枪也旧作缔逹今改正)教之十三年以论取士始设女真国子学诸路设女真府学以新进士为教授

金史选举志论进士女真人之科也始大定四年世宗命颁行女真大小字所译经书每穆昆选二人习之寻欲兴女真字学校明安穆昆内多择良家子为生诸路至三千人九年选异等者得百人荐于京师廪给之命教以古书作诗后复试得图克坦镒以下三十余人十一年始议行选之制至十三年始定每场一道以五百字以上咸免乡试府试止赴试御试且诏京师设女真国子学诸路设女真府学拟以新进士充教授以教士民子弟之愿学者耶律履墓志铭履素善契丹大小字尝谓四方之人语虽不同意则无异至于有辽爰及圣代皆有本国文字互相传译纵横贯通盖以辞逹理得为尽善其要在译者之工拙耳世宗即位之四年置唐书所先以汉文译契丹小字既又译为女真字选能者主之履在选中书成大蒙奖赏后改置经书所遂以女真字径译汉文选士之秀者就学

神麓记女真始祖劈木为克如文契约法令严峻果不私由是逺近皆服号为神明至献祖教人烧炭炼鐡刳木为器制造舟车种植五榖建造屋宇有上古之风由是邻近每有不平皆诣诉请遂号贝勒

北盟录女真刻木为契谓之刻字赋敛调度皆刻箭为号事急者三刻之旗帜之外各有字记大小牌子系马上为号乐有腰鼓管笛琵琶方响笙筝箜篌大鼓拍板

书史要自太祖起兵常在行阵间初无文字国势日强与邻国交好始用契丹字太祖命完颜希尹撰本国字希尹乃因契丹字合本国语制女真字太祖大悦命颁行之其后熙宗亦制女真字与希尹所制字俱行希尹所撰谓之女真大字熙宗所撰谓之女真小字

石墨镌华金都统经略郎君行记郎君称皇弟无姓名天十三年记当为太宗之弟按金史世祖子十一人自康宗太宗而外尚八人

未知谁是碑一字不能辨葢女真字如是王元羙所录明王慎徳四夷咸賔八字正与此同法字刻唐乾陵无字碑上凡一百五字后有译书汉字具录左方大金皇弟都统经略郎君向以疆埸无事猎于梁山之阳至唐乾陵殿庑颓然一无所睹爰命有司鸠工修餙今复谒陵下绘像一新回廊四起不胜欣怿与醴阳太守酣饮而归时天十二年岁次甲寅仲冬十有四日尚书职方郎中黄应期宥州刺史王圭从行奉命题(案金世祖之子自康宗太祖太宗而外金史有传者六人无传者二人皆未尝经略陜西惟天五年既定陜西五路使萨里干列屯冲要遂班师九年以陜西地赐刘豫而萨里千仍留镇考本传萨里干为安帝六代孙又为世祖养子其在陜西最乆金时宗室皆称郎君此或为萨里干也碑在陜西而字体无从辨识恐不免传刻之讹石墨镌华所刻传冩尤恐失真今止载译文以谨阙疑)

谨案肃慎之世仿佛结绳夫余礼教渐兴同爼豆之仪同于三代百济新罗文彩蔚焉与隋唐使命往来兼擅词章之羙洎渤海兴而文物声名臻于至盛经契丹兵燹名都大族转徙他州而淳朴之风遂钟于完颜部人无外慕道不拾遗依然肃慎之旧矣至字书则百济新罗渤海沿用汉字金初尚用契丹字至金太祖始制女真字颁行天下熙宗又制女真小字用以译经史试科举至古字行而女真字遂中辍明秘阁书目尚载有女真字母一书今已失传赵崡石墨镌华所录其石刻虽在陜西第果否当时所刻或后人依仿摹勒皆未可定我

太祖髙皇帝创置国书精详简括虽语言与旧俗不殊而文字实不相沿袭云













钦定满洲源流考卷十七

钦定满洲源流考卷十八

国俗(三)

祭祀

御制清宁宫

馆豳迹辉古宅洛业思前苞茂如松竹清宁象地天双骞排凤扇上簟耀龙筵乃寝占佳梦

明禋重吉蠲(国朝礼重祭神必于正寝兹旋故宫执豕荐█一遵旧制勿敢废也)休和晴旭丽淡荡恵风旋惕若承

堂构丕基永万年

谨按

钦定满洲祭祀典礼我

朝自发祥肇始即恭设

堂子立杆以祀

天又于

寝宫正殿设位以祀

神其后

定鼎中原建立

坛

庙礼文大备而旧俗未尝或改每岁春秋有立杆大祭之礼有

宫内报祭之礼又有月祭之礼有每日朝祭夕祭之礼有四季献神之礼凡省牲受祚酒醴供献祝辞仪注之属详见满洲祭祀典礼一书今考自汉以后史传所载祭天祀神有与

本朝旧俗相近足资考证者分注按语胪次于后而以杂礼附之用昭我

国家万年法守云

祭天

后汉书夫余国以腊月祭天大连日饮食歌舞名曰迎鼓有军事亦祭天(按满洲有每月祭天及春秋大祭之礼又出师凯旋有列纛祭天之礼与此相合)

三国志夫余以殷正月祭天国中大连日饮食歌舞有军事亦祭天杀牛观蹄以占吉凶蹄合者为吉

晋书夫余国有军事杀牛祭天以蹄占吉凶通考夫余以腊月祭天名曰迎鼓是时刑辟解囚徒

后汉书三韩诸国邑各以一人主祭天地号为天君又立苏涂建大木以悬铃鼓事鬼神(按满洲祭祀典礼家各设立司祀与此所云以一人主祭者相合建大木之仪又与满洲立杆祭祀之仪相合满洲语称神杆为索摩与苏涂音亦相近又满洲祭祀有神铃及腰铃手鼓等与此所云铃鼓亦合但并不悬于神杆惟夕祭仪有大小铃七枚系于桦木杆稍悬于架梁之西与史所载有不同耳)

三国志三韩诸国邑各立一人主祭天神名之天君又诸国各有别邑名之为苏涂立大木悬铃鼓事鬼神其立苏涂之义有似浮屠(按此解非是盖因涂屠二字音偶同而强解之满洲语称神杆为索摩具载前注)

晋书三韩国邑各立一人主祭天又置别邑名苏涂

后汉书濊常用十月祭天昼夜歌舞饮酒名之为舞天(按濊地与朝鲜相近见疆域门)

后周书百济国以四仲之月祭天

北史新罗每月旦拜日月神主

隋书百济王以四仲之月祭天新罗每当正月旦拜日月神

金史太祖收国元年五月甲戌拜天射柳故事五月五日七月十五日九月九日拜天射柳岁以为常

金史世宗大定三年以重九拜天于北郊大定十四年诏明安穆昆之民今后不许杀牲祈祭若遇莭辰及祭天日许得饮章宗明昌四年次奉先县辛未拜天于县西五年六月出猎拜天承安五年敕来日重五拜天服公裳者拜礼仍旧诸便服者并用女真拜泰和三年重五拜天射柳上三发三中宣宗贞祐元年闰九月拜日于仁政殿自是每月吉为常

金史金因辽旧俗以重五中元重九日行拜天之礼重五于鞠场中元于内殿重九于都城外其制刳木为盘如舟状赤为质画云鹤文为架髙五六尺置盘其上荐食物其中聚宗族拜之若至尊则于常武殿筑台为拜天所重五日质明陈设毕百官班俟于毬场乐亭南皇帝靴袍乘辇宣徽使前自毬场南门入至拜天台降辇至褥位皇太子以下百官皆诣褥位宣徽赞拜皇帝再拜上香又再拜排食抛盏毕又再拜饮福酒跪饮毕又再拜百官陪拜引皇太子以下先出皆如前引皇帝回辇至幄次更衣行射柳击毬之戏亦辽俗也金因尚之凡重五日拜天礼毕插柳毬场为两行当射者以尊卑序各以帕识其枝去地约数寸削其皮而白之先以一人驰马前后驰马以无羽横镞箭射之既柳又以手接而驰去者为上而不接去者次之或其青处及中而不与不中者为负每射必伐鼓以助其气已而撃毬各乘所常习马持鞠杖杖长数尺其端如偃月分其众为两队共争撃一毬先于毬场南立双桓置板下开一孔为门而加网为嚢夺得鞠撃入网囊者为█或曰两端对立二门互相排撃各以出门为█毬状小如拳以轻韧木拐其中而朱之皆所以习骁捷也既毕赐宴岁以为常

大金国志莭序则元日拜日相庆重五射柳(北盟录作砟柳)祭天

祀神

后汉书马韩常以五月田竟祭鬼神昼夜聚歌舞舞辄数十人相随踏地为莭十月农功毕亦如之

三国志三韩常以五月祭鬼神歌舞饮食日夜无休其舞数十人俱起相随踏地低昻手足相应莭奏有似铎舞(按满洲祭神之礼有朝祭夕祭奏三弦琵琶鸣相板司俎人等附掌以和夕祭则司祝束腰铃执手鼔前后盘旋锵地凡朝夕祭皆有歌祝之辞又国朝旧俗喜起舞宴乐每用之谓之玛克绅魏志所记未必尽同其礼意则相似也)

晋书三韩俗重鬼神常以五月耕种毕群聚歌舞以祭神十月农事毕亦如之(按满洲旧俗田苗长时有祭田苗神之礼至秋收后又有场院之祭然其礼视朝夕祭神为简史所称耕毕云云盖记每岁祀神之时非必止为田事而祭也)

通考弁辰与辰韩风俗相似祠祭鬼神有异施灶皆在戸西(按满洲祭祀各姓有不同夕祭所奉之神亦间随土俗山川而异至各尽敬以溯本源则一也灶为祭祀烹饪所用必在祀神室之中间屋内而开户近东故以为在户西耳)

后周书百济以四仲月祭五帝之神又每岁四祠其始祖仇台之庙

隋书百济王以四仲之月祭五帝之神立始祖仇台之庙于国城岁四祀之

旧唐书百济王夫余丰到熊津城与新罗王金法敏行白马而盟先祀神祇及山谷之神而后歃血

新唐书新罗王祠山神唐要新罗好祭山神重元日每以其日拜鬼神

杂礼

通考百济婚娶之礼同中国拜谒之礼以两手据地为敬

通考新罗每正月旦相贺上设宴班赉群官

通考新杂罗见人必跪以手据地为恭

通考新罗族第一骨第二骨以自别王族为第一骨妻亦其族不娶第二骨(按此承新唐书之误据史新罗王姓金自以金姓为一骨而凡唐时册命国妃太妃皆朴姓申姓之属或于册府元龟及唐书历历可考无一金姓者则所云妻亦其族不娶第二骨云云盖传闻误罔之辞今蒙古以黒白骨分贵贱有察罕雅苏台哈喇雅苏台之称新罗以骨为重亦即具意耳)

金史承安五年定本国婚娉之制泰和五年制定本朝婚礼又诏拜礼不依本朝者罚

金史金之拜制先袖手微俯身稍复却跪左膝左右摇肘若舞蹈状凡跪摇袖下拂膝上则至左右肩者凡四如此者四跪复以手按右膝毕跪左膝而成礼国言摇手两拜谓之苏苏勒(蒙古语恭敬也旧作彻速今改正)承安五年五月上谕有司曰女真汉人拜数可以相従者酌中议之礼官奏曰周官九拜一曰稽首拜中至重臣拜君之礼也乞自今凡公服则用汉拜若便服则各用本俗之拜主事陈松曰本朝拜礼其来久矣仍便服之拜也可令公服则朝拜便服则従本朝拜平章政事张万公谓拜礼各便所习不湏改也司空完颜襄曰今诸人衽髪皆従本朝之制宜従

本朝拜礼松言是也上乃命公裳则朝拜诸色人便服皆用本朝拜

金史完颜衷深悉本朝婚礼皇族婚嫁每令衷相之

大金国志金人旧俗多指腹为婚既长大虽贵贱殊隔亦不可渝婿纳币皆先期拜门戚属偕行以酒馔往少者十余车多至十倍饮客佳酒则以金银旊贮其次以瓦旊列于前以百数宾退则分饷马先以乌金银杯酌饮贫者以木酒三行进大软脂小软脂如寒具次进蜜糕人各一盘曰茶食宴罢富者瀹建茗留客啜之妇家无大小坐于坑上婿党罗拜其下谓之男下女礼毕牵马百匹少者十匹陈于前妇翁选子姓之别马者视之好则留不好则退留者不过什二三女家亦视其数而厚薄之一马则报衣一袭婿皆亲迎既成婚留于妇家三年然后以妇归妇氏以奴婢数十户牛马数十群每群九牝一牡以资遣之

北盟录女真饮宴宾客尽携亲友而来相近之家不召皆至客坐主人立而侍之至食罢众客方请主人就坐酒行无算其礼则拱手退身为喏跪右膝蹲左膝着地拱手摇肘动止于三为拜元日则拜日相庆携妻归宁谓之拜门执子婿之礼

马扩茆斋自叙扩道金主至混同江之北地不生榖麦所种止稗子金主聚诸将共食则于坑上用矮台子或木盘相接人置稗子饭一碗加匕其上列以荠韭长皆塩渍者别以木楪盛猪羊鸡鹿兔狼麂獐狐狸牛马鹅雁鱼鸭等肉或燔或或生脔以芥蒜汁清沃陆续供列各取佩刀脔切荐饭食罢方以薄酒传杯而饮谓之御宴者亦如此既还乃令诸郎君家各具酒殽请南使赴饭十余日始造国书适经元日隔夕令人具车仗召南使赴宴凌晨出馆赴帐前金主于坑上设金装交椅而坐群臣以名马弓矢剑槊为献且曰臣下有邪谄奸佞不忠不孝者愿皇帝代上天以此剑此弓诛之各跪上寿杯国主酬酌之次令南使上寿杯于国主饮毕国主酌二杯酬南使且云我国自上世相传止有如此风俗不奢饰更不别修宫殿劳费百姓也当时已破辽上京取到乐工列于屋外奏曲荐觞金主不以为意殊如不闻

北盟录近咸州一里有墓室数间供帐略偹州守出迎就坐有腰鼓籚管琵琶方响笙筝箜篌大鼔拍板舞者六七十人但如常服出手袖外周旋曲折酒五行归馆次日中使赐宴赴州宅就坐乐作酒九行猪鹿兔雁馒头炊饼白熟之类铺满几案最重油煮面食以宻涂拌名曰茶食非厚意不设以极肥猪肉或脂阔切大皆一小盘子虗装架起间插青葱三五茎名曰肉盘子非大宴不设人各携以归舍

北盟录南使朝见仪至日馆伴使副同行就龙台下马行入宿围西设毡帐各归帐歇定客省使副使相见就坐酒三行少顷闻鞞鼓声乐作阁门使引入即捧国书自山棚东入陈礼物于庭下传进如仪赞通拜舞抃蹈讫使副上殿女真官员数百人班于西厢以次拜讫近贵者各百余人上殿以次就座余并退两厢结架小苇屋幕以青幕以坐三莭人殿内以女真兵数十人分两旁立各执长柄小骨朵为仪卫国主所坐若今之讲堂施重茵前施朱漆银装镀金几案果楪以玉酒器以金食器以玳瑁题箸以象牙遇食时数人抬舁十数鼎镬以前杂手旋切割饾饤以进名曰御厨宴所食物精细而味和情意至两界中间彼此使副回马对立马上一杯换所执鞭以为异日之记背马冋头少顷进数歩为踟蹰不忍别之状如是者三乃行

谨按我

朝典礼莫重于祭祀其诚敬之心忠质之尚与雅颂所陈执豕酌匏执爨为爼之意无以异也核诸史传所载其仪文尚可推至于燕飨之间肉必自割犹见古初淳质之风北盟录所称肉盘子御厨宴之制当因宋使南人不自割故令人代之遂以为大宴盛礼耳伏读

太宗文皇帝圣谕寛衣大袖待人割肉而后食与尚左手之人无异煌煌

祖训垂示方来所以敦本善俗者至矣

官制

汉

后汉书夫余国以六畜名官有马加牛加狗加其邑落皆主属诸加(按加字当为家字之误犹今蒙古谓典牛之官曰和尼齐典马者曰摩哩齐典驼者曰特黙齐皆因所牧之物以名其职正如周礼羊人犬人及汉狗监之掌范蔚宗不解方言好奇逞妄殊为踳谬详见御制夫余国传订讹恭载部族门)

后汉书把娄国邑落各有大人

后汉书辰韩诸别邑各有帅大者名臣智次有险(通典作俭)侧次有樊祇次有杀奚次有邑借皆其官名(按此所载官名本属传闻之误陈寿三国志因之与此又多颠倒同异皆辗转传讹不足信也)

后汉书东沃沮邑落有长帅濊其官有侯邑君三老

三国

三国志夫余国有君王皆以六畜名官有马加牛加猪加狗加犬使者(按陈寿魏志承范蔚宗之误)邑落有豪民民下戸皆为奴仆诸加别主四出道大者主数千家小者数百家有敌诸加自战下戸担粮饮食之

三国志马韩各有长帅大者自名为臣智其次有邑借臣智或加优呼臣云遣支报安邪踧支濆臣离儿不例拘邪秦支廉之号其官有魏率善邑君归义侯中郎将都尉柏长侯

三国志弁辰国邑各有长帅大者名臣智其次有险侧次有樊濊次有杀奚次有借邑

三国志东沃沮邑落各有长帅皆自称三老故县国之制也

晋

晋书马韩小国五十六大者万戸小者数千家各有帅辰韩十二之国各有帅

南北朝

魏书勿吉国邑落各自有长不相总一

北史勿吉国邑落各有长帅曰大莫弗瞒咄

周书百济官有十六品左平(旧唐书作佐平)五人一品达率(按隋书作大率通考作佐率)三十人二品恩率三品徳率四品扞率五品柰率(按百济官名多用汉语惟柰率义无所取以满洲语考之或为纳伊二字之音犹言地方也)六品将徳七品施徳八品固徳九品李(北史作季)徳十品对徳十一品文督十二品武督十三品佐军十四品振武十五品克虞十六品自恩率以下官无常员各有部司分掌众务内官有前内部谷部肉部内掠部外掠部(按谷部等名皆用汉语此内掠外掠字义无取当有讹谬)马部刀部功徳部药部木部法部后官(北史作宫)部外官有司军部司徒部司空部司寇部口部客部外舍部部日官(北史作宫)部都市部都下有万家分为五部曰上部前部中部下部后部各统兵五百人国城外更有五方中方曰古沙城东方曰得安城南方曰久知下城西方曰刀先城北方曰熊津城五方各有方领一人以达率为之郡将三人以徳率为之方统兵一千二百人以下七百人以上城之内外民庶及余小城咸分隶焉

宋书百济官有左贤王右贤王冠将军将军征虏将军辅国将军龙骧将军宁朔将军建武将军西河太守台使

齐书百济官名有面中王都汉王阿错王迈卢王迈罗王辟中王八中侯弗斯侯弗中侯面中侯(按百济尽有三韩之地所封王侯之号如面中迈卢当即三韩属国弥冻莫卢之属其与满洲语相近者如云都汉当即为多罕桥也辟中当为博勒卓约也弗斯当为富森滋生也弗中当为法珠树杈也其音尚有可推者耳)宁朔将军冠军将军都将军建威将军龙骧将军广武将军宣威将军征虏将军安国将军武威将军广威将军建武将军振武将军扬武将军广阳太守朝鲜太守带方太守广陵太守清河太守乐浪太守城阳太守又有长史司马叅军

北史百济官有十六品长吏三年一交代都下分五部部有五巷士庶居焉五方各有方领一人方佐贰之方有十郡郡有将三人

通考百济官有十六品曰左率曰恩率曰徳率曰柰率曰扞率将徳施徳固徳季徳对徳文督武督佐军振武克虞统兵以达率徳率扞率等为之人庶及余小城皆分隶焉

梁书新罗国有六喙█五十二邑勒(详后语言条内)其官名有子贲旱支齐旱支谒旱支壹告支奇贝旱支(按满洲语哈济亲近也新罗官名不止于此而此数官皆有旱支二字之称与哈济音实相近或皆属近臣之称耳)

北史新罗其官有十七等一曰伊罚干贵如相国次伊尺干次迎干次破弥干次大阿尺干次阿尺干次乙吉干次沙咄干次及伏干次大柰摩干次柰摩干次柰摩次大舍次小舍次吉士次大乌次小乌次造外有郡县有大事则聚官详议定之(按此所称官号凡十七等当为阶品之名其十一等之在前者末皆有干字或即哈蕃二字之音而诘皆转辗相传致有讹误耳)

唐

旧唐书百济国所置内官曰内臣(唐会要又作内官)佐平掌宣纳事内显佐平掌库蔵事内法佐平掌礼仪事卫士佐平掌宿卫兵事朝廷佐平掌刑狱事兵官佐平掌在外兵马事又外置六方方管十郡(按后周书及北史官皆云左平五人据此当为六人)

新唐书百济官有内臣佐平者宣纳号令内头佐平主帑聚内法佐平主礼卫士佐平典卫兵朝廷佐平主狱兵官佐平掌外兵

旧唐书新罗文武官凡十七等

新唐书新罗官有宰相侍中司农卿大府令凡十七等州有都督郡有太守县有小守

唐会要新罗国官有上相大宰相通考新罗官以亲族为上官有宰相侍中有司农卿太府令凡十七等第二骨(见前)得为之事必与众议一人异则罢宰相家不绝禄奴仆三千人九州州有都督统部十或二十郡有太守县有小守

新唐书渤海官有宣诏省左相左平章事侍中左常侍谏议居之中台省右相右平章事内史诏诰舍人居之政堂省大内相一人居左右相上左右司政各二居左右平章事之下以比仆射左右允比二丞左六司忠仁义部各一卿居司政下支司爵仓膳部有郎中员外右六司智礼仪部支司戎计水部卿郎准左以比六官中正台大中正一比御史大夫居司政下少正一又有殿中寺宗属寺有大令文籍院有监令监皆有少太常司宾大农寺寺有卿司蔵司膳寺寺有令丞胄子监有监长巷伯局有常侍等官其武员有左右猛贲熊卫罴卫南左右卫北左右卫各大将军一将军一以品为秩

通考渤海官有宣诏省中台省政堂省有左右相左右平章侍中常侍谏议又左六司忠仁义部右六司智礼信部各有郎中员外有十五府分领二十六州又有独奏州三(并详前疆域门按自宋以后以府颁州之制实始于此独奏州不隶于府当如今之直隶州也)

五代

册府元龟后唐时新罗国官名有仓部侍郎录事参军朝议大夫中散大夫兵部侍郎郎中判官仓部员外郎执事侍郎司賔大卿

五代要后唐内光清秦时渤海使人其官有政堂省守和部少卿南海省都督政堂省工部卿

金

金史收国元年以弟乌奇迈为安班贝勒(满洲语安班大也贝勒管理众人之称旧作谙版勃极烈今改正旧解云官之尊贵者意相合)国相萨哈(满洲语小国也旧作撒假今改正)为古伦贝勒(满洲语古伦国也旧作国伦今改正解云尊礼优崇得自由者)苏布吓(满洲语酒醒也旧作辞不失今改正)为爱满贝勒(满洲语爱满部落也旧作阿买今改正旧解云治落邑者意相近)弟舍音为古伦贝勒八月以古伦贝勒萨哈为古伦乌吓哩贝勒(满洲语乌吓哩总统也旧作忽鲁今改正旧解云统领官之称意桐合离)阿里哈(满洲语承当也旧作阿杂合今改正)为古伦英实贝勒(满洲语英实筵席也旧作乙室今改正旧解云迎迓之官或当时为诸国朝聘使臣而设以主燕飨之礼者)二年五月徳特贝勒(古语徳特副佐也旧作迭今改正解云倅贰之职义相合)额国晖(满洲语强壮也旧作阿徒罕今改正)破辽兵于照苏(满洲语钱也旧作照撤今改正)城古伦乌贝勒(满洲语温化也旧作吴又讹昃今改正旧解阴阳之官义未当)舍音取泰州五年六月以温贝勒舍音为乌吓哩贝勒富嘉努为温贝勒宗翰为伊拉齐贝勒(满洲语伊拉齐第三也旧作伊赉今改正解云位第三曰伊拉齐义相合)天二年以们圗珲(满洲语愚也旧作漫都诃今改正)为阿斯罕贝勒(满洲语阿斯罕副也旧作阿舍今改正)参议国政天十年以太祖孙亶为安班贝勒皇子宗磐为古伦乌吓哩贝勒宗干为古伦左贝勒伊拉齐贝勒宗翰为古伦右贝勒天十年左国元帅宗翰等入朝议曰安班贝勒虚位已久今不早定恐授非其人哈喇先帝嫡孙当立太宗従之

金史安班贝勒者太宗尝居是位及登大位以命弟杲杲卒定议照宗为储嗣故以是命焉

金史金自景祖始建官属统诸部以専征伐其官长皆称贝勒故太祖以达贝勒(满洲语逹为首之称旧作都今改正解云统治之官犹冢宰也)嗣位太宗以安班贝勒居守安班尊大之称也其次曰古伦乌吓哩贝勒古伦言贵(按满洲语称国为古伦凡爵号之称古伦者在和硕之上此解虽尗的而意则近是)乌吓哩犹总帅也又有古伦贝勒或左右置所谓国相也其次诸贝勒之上则有古伦英实乌吓哩伊拉齐爱满阿斯罕温徳特之号以为升拜宗室功臣之礼焉其部长曰贝勒统数部者曰乌吓哩至熙宗定官制皆废其后惟镇抚辽民之官曰圗埒(满洲语外也旧作秃里今改正解云掌部落词讼察非违者)乌尔古(蒙古语滋长也旧作乌鲁古今改正解云牧围之官盖取牧养蕃息之义)之下有索约勒(古语化也旧作扫稳今改正)圗伊达(满洲语纛长也旧作脱朵今改正)详衮(旧解云邉城之官也)之下有黙齐格(满洲语传事人也旧作么忽今改正)实讷昆(蒙古语实讷新也昆人也旧作习尼昆今改正)此则具于官制而不废皆踵辽官之名也

金史金初诸部之民壮者皆兵部长曰贝勒行兵则称曰明安(满洲语干也旧作猛安今改正)穆昆(满洲语族长也旧作谋克今改正)従其多寡以为号明安者千夫长穆昆者百夫长也穆昆之副曰富埒珲(满洲语恵也旧作蒲里衍今改正)士卒之副従曰伊勒希(满洲语副也旧作阿里喜今改正)部卒之数初无定制太祖即位之二年始命以三百户为穆昆十穆昆为明安而诸部来率以明安穆昆之名以授其首领而部伍其人东京既平山西继定尝用辽人额里页(蒙古语花色也旧作讹里野今改正)以北部百三十户为一穆昆汉人王六儿以诸州汉人六十五户为一穆昆王伯龙及髙従祐等并领所部为一明安天会二年宗望恐风俗糅杂民情弗便乃罢是制诸部降人但従汉官之号皇统五年又罢辽东汉人渤海明安穆昆承袭之制移兵柄于国人乃分明安穆昆为上中下三等宗室为上余次之至海陵天徳三年省并诸路莭镇及明安穆昆削上中下之名但称诸明安穆昆循旧制间年一徴发以补老疾之数贞元迁都遂徙上京太祖辽王秦王之明安并为哈济(满洲语亲近也旧作合北今改正)明安及右谏议沃里布(满洲语存留也旧作乌里补今改正)等明安处之中都沃陵(满洲语小█也旧作斡论今改正)等八明安处之山东阿噜(古语山阴也旧作阿鲁今改正)之族处之北京谙达(满洲语友也旧作安达今改正)族属处之河间世宗大定初契丹干罕(满洲语袖口也旧作窝干今改正)既平乃散契丹隶诸明安穆昆三年诏河北山东所签军许以驱丁充伊勒希十五年再定明安穆昆户每穆昆户不过三百七穆昆至十穆昆置一明安二十年以祖宗以来所建立明安穆昆其间有户口繁简地里逺近不同遂更令以诏天下二十一年诏迁河北东两明安上曰朕始令移此欲与女真户相错安置乆则自相姻亲不生异意此长久之利也今者伊玛(古语山羊也旧作移马今改正)河明安相错以居甚符朕意而约罗(蒙古语皂雕也旧作遥落今改正)河明安不如此可再遣使按其地以杂居之二十二年迁山东东路八穆昆处之河间其弃地以山东东路特吓(满洲语存水也旧作忒里今改正)河明安下扎哈(古语疆界也旧作巴合今改正)穆昆伊尔们(今吉林河名旧作移里闵今改正)鄂尔欢(满洲谙干之滋干也旧作干鲁浑今改正)明安下锡布(满洲语填塞也旧作翕浦今改正)穆昆佛门(满洲语唇也旧作付母温今改正)山穆昆九村人户徙于旧地上尝以率兵呼尔哈(并见前)人骁勇可用海陵尝欲徙之而未能二十四年以上京刷和伦(满洲语刷大林也和伦威也旧作率胡剌温今改正)之地广而腴遂出府库钱以济行资迁率賔一明安呼尔哈二明安二十四穆昆以实之盖欲上京兵多可为缓急之偹也当是时多易置河北山东所屯之旧括地而为之业颁牛而使之耕畜甲兵而为之备乃大重其权授诸王以明安之号新置者特赐之名制其奢靡禁其饮酒习其骑射储其粮糒其偹全严也是时宗室戸百七十明安二百二穆昆千八百七十八金史天辅五年置奚鲁都统司以约尼(满洲语全也旧作█辇今改正)九营为九明安焉又以渤海军为八明安凡明安之上置军帅军帅之上置万户万户之上置都统然亦时称军帅为明安而明安则称亲管明安禁军之制本于哈济穆昆哈济者者亲军也以近亲所领故以名焉贞元迁都更以太祖及辽王宗干秦王宗翰军为哈济明安金史金置都元帅必以安班贝勒为之恒居守而不出天徳七年罢万户之官诏曰太祖开创因时制宜材堪统众授之万户其次千户及穆昆当时许以世袭乃权宜之制可罢是官若旧无千户之职者续思增置

金史元光中招义军以三十人为穆昆五穆昆为千户四千户为万户四万户为一副统两副统为一都统此复国初之名也

金史河南陜西山东马军明安月给钱八贯米五石二斗绢八匹六马刍粟穆昆钱六贯米二石八斗绢六匹五马刍粟佛宁(满洲语群也旧作蒲辇今改正)钱四贯米石七斗绢五疋四马刍粟正军钱二贯米斗五升绢四疋棉十五两二马刍粟伊勒希钱一贯米五石七斗绢三匹棉十两步军明安马二匹穆昆马一匹每明安当差马七十二匹(按金史所载奚军穆昆伊宁等及北邉临潢等处永屯驻军明安穆昆上畨汉军穆昆上京永屯驻军明安穆昆至伊勒希等每月给各不同大概亦相仿云)

金史凡河南陕西山东故老千户穆昆佛宁正军伊勒希赏给之制千戸十年以上赏银五十两绢三匹穆昆十年以上银四十两绢二十五匹佛宁十年以上银三十两绢二十匹马歩正军伊勒希等勾当不拘年分放老正军银十五两绢十疋伊勒希等银八两绢五疋北邉万户千户穆昆等历过军功及年老放罢赏给之例正千户管押万户勾当过一十五年迁两官与従五品不及十五年迁一官与正六品十年以下迁一官赏银绢六十两疋正穆昆管押万户勾当十五年迁两官与正六品不及十五年年老放罢迁一官与正七品若十年以下迁一官赏银绢五十两匹正千户管押千户勾当过二十年迁一官与正六品不及二十年年老放罢迁一官与正七品若十年以下迁一官赏银绢四十两正穆昆管押千户以下依河南陕西体例金史诸明安従四品穆昆隶焉掌修理军务训练武艺劝课农桑司吏四人译人一人差役人数并同旧例诸穆昆従五品掌抚缉军戸训练武艺惟不管掌平仓余同县令女真司吏一人译人一人

金史东北路部族乣军曰达喇(满洲语收也旧作迭喇今改正)部永安三年改为特哩衮扎萨克(古语特哩衮为首也扎萨克政治也旧作土鲁浑尼石今改正)节度使曰唐古部承安三年改为博勒和扎萨克(博勒和满洲语洁净也旧作部鲁火扎萨克解见上旧作扎石合今改正)莭度使二部五乣戸五千五百八十五其他若珠鲁(满洲语双也旧作助鲁今改正)部族乌尔古(解见前)部族实垒(蒙古语土也旧作石垒今改正)部族蒙古部族奇噜(满洲语小旗也旧作计鲁今改正)部族布古贝(蒙古语布古鹿也贝有也旧作索特本今改正)部族数皆称是西北西南二路之乣军十曰苏穆坦(蒙古语有箭之谓旧作苏谟典今改正)乣曰伊埒圗(满洲语明显也旧作耶剌都今改正)乣曰古勒敦(满洲语城门洞也旧作骨典今改正)乣曰唐古乣曰哈玛尔(蒙古语行围前引人也旧作霞马今改正)乣曰穆腾(满洲语才也旧作本典今改正)乣曰蒙古乣曰茂(满洲语桐木也旧作咩今改正)乣曰呼敦(满洲语速也旧作胡部今改正)乣凡九其诸路曰海兰曰夫余曰博索曰率賔曰呼尔哈曰伊喇(俱见前疆域门)皆在上京邉鄙或置总管或置莭度使

金史诸乣详衮一员従五品掌守戍邉堡余同穆昆皇统八年设木班左右详衮定为従五品黙济格一员従八品掌貮详衮司吏三人实纳昆掌本乣差役等事茂乣唐古乣伊喇乣穆腾乣古勒敦乣舒噜(满洲语珊瑚也旧作失鲁今改正)乣并依此制

金史诸额尔奇木(蒙古语尊贵之谓旧作移哩堇今改正解云部落村寨之首领)司额尔奇木一员従八品分掌部族村寨事司吏女真一人漠人一人实纳昆掌本乣差役等事

金史诸圗埒(解见前)圗埒一员従七品掌部落词讼访察违背等事女真司吏一人通事一人

金史金初因辽诸茂(解见前)而置群牧茂之为言蚊蚋美水草之地也(按此解未的盖臆度之辞)天徳中置五群牧所皆仍辽旧名各设官治之又选品官家子明安穆昆佛宁军余丁使之司牧谓之群子大定二十年更定群牧官详衮圗伊达扎布(满洲语令其答应也考金志群牧及书画局皆有一项名目盖秪应役使之人也原文作知把今改正)群牧人赏罚格正

金史诸群牧所国言曰乌尔古(解见前旧作乌鲁古今改正)提控诸乌尔古一员正四品明昌四年置使一员従四品(国言作乌尔古使)副使一员従六品掌检校群牧畜养蕃息之事判官一员知法一员女真司吏四人译人一人达哈十六人又设索约勒圗伊达分掌诸畜所谓牛马群子也

金史收国二年始制金牌又有银牌大牌之制金牌以授万户银牌以授明安木牌则穆昆佛宁所佩者也大定二十年明安穆昆俸给令运司折支银绢省臣议依旧攴请牛头税粟其俸则于钱多路府支放诸黙济格诸额尔奇大钱粟一十三贯石麦二石衣绢各五匹绵十五两职田三顷

金史宗亨以材起复为乌克逊达(满洲语乌克逊宗室也达长也旧作温时今改正)

金史和车(满洲语美好也旧作合住今改正)子布呼(满洲语庶也旧作布极今改正)年十八选为章京(满洲语文武参佐也旧作扎也今改正)

金史扎布书画十人迁转格与奉职同内蔵四库巴哩巴(古语执掌也旧作木把今改正)二十八年格同奉职左右蔵库巴哩巴八人仪鵉局巴哩巴十五人格同内蔵尚食局巴哩巴四人尚辇局巴哩巴六人格同仪鸾尚药局巴哩巴四人头面库巴哩巴十人段匹库巴哩巴十二人金银局巴哩巴八人杂物库巴哩巴十八人万宁宫提举司巴哩巴五人

金史扎布书画随库巴哩巴等俸给俱八贯石绢三匹绵三十两

金史尚书省架阁库苏拉(满洲语闲散也旧作移剌今改正)二十人枢宻院苏拉十五人招讨司苏拉三十人凡驰驿日给无草地处枢宻院苏拉给米三升

招讨司苏拉二升明安八升穆昆四升佛

宁三升正军伊勒希各一升

金史女真官之尊者以九曜二十八宿为名职皆曰贝勒自五户推而上之至万戸皆自统兵宗室谓之郎君事无大小皆总之虽卿相亦马前而不为礼(按北盟录云金有罗索贝勒又靖康元年尼堪攻取懐州擒范仲熊授以宣政殿学士济苏縻哩作弥离勒官告一道因有以二十八宿为官名之语不知罗索满洲语极湿难耕地也济苏蒙古语颜色也当时误以娄宿角宿对音耳)

北盟录女真官名以九曜二十八宿宿为名曰安班贝勒(大官)贝勒(官人)其职曰圗们(万戸满洲语万也旧作忒母今改)明安(千户)穆昆(百夫长)富埒珲版子头贝勒者纠官也犹中国言总管云自五户贝勒至万户贝勒皆自统兵其宗室皆谓之郎君无大小必以郎君总之卿相拜于马前郎君不为礼又有号阿喇勒(古语岛也旧作阿胡卢里今改正)伊勒齐贝勒尼堪(满洲语汉人也旧作粘罕今改正)为元帅后虽贵亦袭父官而不改其号松漠记闻尼堪者金太宗三从兄弟名宗干本名曰尼堪言其貌类汉人也其父即阿喇勒为伊拉齐贝勒尼堪为大元帅后虽贵亦袭父官称曰伊拉齐贝勒都元帅

语言

汉

后汉书辰韩名国为邦弓为弧为冦行酒为行觞相别为徙(按魏志梁书通考俱作相呼皆为徙与此异又方言徥行也朝鲜冽水之间或曰徥与相别之意稍近或徙字为徥字之误)有似秦语弁辰与辰韩言语有异

魏晋

魏志把娄言语不与夫余同

魏志辰韩其言语不与马韩同名国为邦弓为弧行酒为行觞相呼皆为徙有似秦人名乐浪人为阿残东方人名我为阿(按满洲语并无是解盖陈寿强为之辞)谓乐浪人本其残余人弁辰言语与辰韩相似(按后汉书云弁辰与辰韩言语有异而此云相似盖未知音译其同异无由知也)

晋书辰韩言语有类秦人

南北朝魏书勿吉国言语独异周书百济王号于罗瑕民呼为号吉支夏言并王也妻号于陆夏言妃也(按百济新罗语与满洲语多不合皆作史者辗转传讹之辞不足信也)

梁书百济国号所治城曰固麻谓邑曰檐鲁如中国之言郡县也呼帽曰复衫袴曰裈南史百济呼帽曰冠襦曰复衫袴曰禈(按此较梁书为近似当是梁书脱误也)其言参诸夏亦秦韩之遗俗云

梁书新罗俗呼城曰建牟罗其邑在内曰喙评在外曰邑勒亦中国之言郡县也其冠曰遗子礼襦曰蔚解袴曰柯半靴曰洗

册府元新罗言语名物有似中国人名国为邦弓为弧为冦行酒为行觞相呼皆为徙(按此与汉书所载略同)

通考新罗语言待百济而后通事与众议号和白(按满洲语赭伯商议也与此音义俱相合)

唐

新唐书新罗谓城为健牟罗邑在内曰喙评在外曰邑勒

新唐书渤海俗谓王曰可毒夫(按蒙古语谓福曰呼图克唐古特语谓再来人曰胡土克圗元时曾用为帝号此可毒夫之语意亦第如此第辗转传讹不可解耳)曰圣主曰基下其名为教王之父为老母王太妃妻贵妃长子曰副王诸子曰王子

五代

旧五代史渤海称王曰可毒夫面对曰圣笺奏称基下

金

金史世宗大定十四年命卫士有不娴女真语者并勒习学仍自后不得汉语十六年诏谕宰执曰诸王小字未尝以女真语命之今皆当更易卿等择名以上二十五年谓宰臣曰开原王尹大与有女真人诉事以女真语问之汉人诉事汉语问之大抵习本朝语为善不习则淳风将弃二十八年上以本国音自度曲言国家基绪之重万世无穷之托上自歌之皇太孙及克宁和之又谓宰臣曰朕尝命诸王习本朝语惟原王甚习朕甚嘉之

金史额纳格尔(蒙古语犹言此室也旧作纳葛里今改正)汉言居室也佛叶(满洲语伤也旧作仆燕今改正)汉言恶疮也和伦(满洲语慈鸦也旧作活罗今改正)汉言慈乌也

金史得胜陀国言曰额特赫格们(满洲语额特赫已胜也格们都也旧作忽土皑葛蛮今改正)日月山国言曰纳喇萨喇(蒙古语日月也旧作涅里塞一今改正)陷泉国言曰埒绷吉(满洲语陷泥地也旧作落孛鲁今改正)龙驹河国言曰达罕必喇(满洲语达罕马驹也必喇河也旧作喝必剌盖误合为一音今改正)白泺国言曰舍音齐喇(满洲语白色也旧作勺赤勒今改正)鸳鸯泺国言曰昻吉尔(满洲语野鸭之大而色黄者旧作昂吉今改正)燕子城国言曰古勒达尔干(满洲语沙燕也旧作吉甫鲁湾今改正)羊城国言曰和宁(满洲语羊也旧作火唵今改正)狗泺国言曰音达珲尼约(满洲语音达珲狗也尼约水甸也旧作押恩尼要今改正)古北口国言曰纽斡哩(满洲语色苍绿也葢指山色之苍翠而言旧作留斡岭今改正)居庸闗国言曰齐喇哈藩(满洲语齐喇严也哈藩官也旧作查剌合攀今改正)松亭闗国言曰萨勒扎(满洲语岐路也旧作斜烈只今改正)化成闗国言曰哈斯哈雅(古语哈斯玉石也哈雅墙也旧作曷撒罕酉今改)北盟录女真言语谓好为赛堪(满洲语善美也旧作感今改正)又为赛音(满洲语好也旧作塞痕今改正)谓不好为朗色(满洲语█遢也旧作辣撒今改正)谓酒为博啰达喇苏(蒙古语好酒也旧作勃苏盖音急而讹今改正)谓棍子敲杀曰穆克珊(满洲语挺也旧作霜今改正)坦塔哈(满洲语已打之谓旧作特库今改正)又曰穆克珊(解见上旧作蒙山今并改)布彻赫斡布噜(满洲语布彻赫已死之谓斡布噜该杀之谓旧作不屈花不辣今改正)又曰斡布哈(满洲语令其杀之也旧作洼勃辣骇今改正)夫谓妻为萨尔罕(满洲语妻也旧作萨那罕今改正)谓夫为额伊根(满洲语夫也旧作爱根今改正)

北盟录萨满(满洲语师巫也旧作珊蛮今改正)者女巫妪也辽东行部志呼图克(蒙古语福也旧作胡土虎今改正)汉言浑河也(按此盖称名之异非浑河之解下文清河范河并同)哈达(满洲语山峰也旧作胡底今改正)汉言山也(按此解近似)达巴罕(满洲语岭也旧作南谋懒今改正)汉言岭也桑阿(满洲语孔也旧作松瓦今改正)者城也(按此解误)布拉克(蒙古语泉也旧作辟罗今改正)汉语暖泉也(按此解近似而未当)奎(满洲语村荘也旧作叩畏今改正)汉言清河也雅塔喇库(满洲语火镰也旧作耶塔剌虎今改)汉言火镰也和勒端(满洲语栝松也旧作和鲁夺徒今改正)汉言松也茂摩啰(满洲语茂木也摩啰碗也旧作古鲁今改正)汉言木盂子也博啰和屯(古语博啰青色也和屯城也旧作鼻里合土今改正)汉言范河也

附金史旧国语解考(按金史旧国语解分官称人事物象物类姓氏五类官称已详前官制条姓氏附入部族门其人事等三类仍按原次附考于此)

勃端察尔胚胎之名(按古语称始祖为勃端察尔此云胚胎之名义未当第以汉语称鼻祖例之意尚可通尔雅亦以胎字祖字皆训为始也原文作孛伦出今从古源流改正)

阿鸿阿长子满洲语阿鸿阿长也旧作阿胡迭今改正

固纳季也按满洲语固纳三岁牛也此解为季误原文作骨今改正

费扬古曰幼子满洲语费扬古子也义与此合原文作蒲阳过今改正

伊都次第之通称满洲语伊都班次也此解近似旧作益都今改正

第九曰乌云按此与满洲语义相合原文作乌也今改正

十六曰纽勒珲满洲语纽勒珲正月十六日也原文作女鲁欢今改正

按塔哈客之通称满洲语义相合旧作按答海今改正

沙津昆舍人也按古语沙津教也昆人也旧作山只昆今改正

赛音伯奇男子满洲语赛音好也伯奇坚固也旧作散亦孛奇今改正

萨克达老人之称也满洲语萨克达老人也旧作撒答今改正

实古纳古语审问也旧作什古乃解云瘠人并误今改正

萨哈连黧黒之名满洲语萨哈连黑色也旧作撒合辇今改正

博果尼侏儒古语博果尼矮人也旧作保活里今改正

额尔逊貌不扬也满洲语额尔逊怪丑状也旧作阿里孙今改正

阿实罕采薪之子满洲语阿实罕年少也旧作阿徒罕今改正解云采薪之子误

塔哩雅耘田者古语塔里雅粮也旧作答不也今改正解云耘田者误

阿多古善采捕者古语阿多古牧场也旧作阿土古今改正解亦误

巴尔斯角抵戏者古语巴尔斯虎也旧作里速今改正旧解并误

阿里哈尼雅勒玛臂鹰鹞者满洲语架鹰人也旧作阿离合懑盖音急而讹今改正旧解相合

图噜拉户长满洲语率领也旧作胡鲁剌今改正旧解近似

阿哈人奴也满洲语奴也旧作阿合今改正

乌珠曰头满洲语义相合旧作兀术今改正

尼雅满心也满洲语义相合旧作粘罕今改正又别解云汉人则当为尼堪之讹义解迥殊音亦有别而皆误以粘罕二字对音实由不知译语之故耳

威赫牙满洲语义相合旧作吾亦可又讹界可今改正

佛尔赫满洲语大拇指也旧作盘里合解云将指并误今改正

萨木哈人之靥也满洲语黡也义相合旧作三合今改正

约赫徳疡疮满洲语疮疤也旧解未当原文作牙吾塔今改正

富拉塔目赤而盲也满洲语烂眼也旧解近似原文作蒲剌都今改

实格讷溲疾古语溺也旧解近是而未当原文作石哥里今改正

们图珲痴之谓满洲语愚也旧解相近原文作谩都歌今改正

穆哩库无赖之名满洲语穆哩库执谬人也旧解未当原文作谋良虎今改正

与人同受福曰呼图克古语福也旧解近是原文作忽都今改正

以力助人曰爱实拉布满洲语令扶助也原文作阿息保今改正

苏布赫酒醒也满洲语义相合原文作辞不失今改正

讷苏肯和睦之义满洲语温和也旧解误原文作奴中今改正

温绰寛寛容之名也满洲语义相合旧作讹出虎今改正

色拉哈安乐满洲语色拉哈畅快也旧解近是原文作赛里今改正

阿库纳满洲语令周到也原文作迪吉乃解云未也并误今改正

萨巴古语器皿也原文作撒八解云迅速之义并误今改正

乌肯彻蒙古语柔弱也旧作乌古出解云方言曰再休犹言再不复也意近似而未当今改正

以物与人已然曰阿里布满洲语令其呈献也旧解未当原文作阿里白今改正

沃哩布蓄积之名满洲语存留也旧解近似原文作吾里补今改正

兴色犹云常川也满洲语孜孜不倦也旧解相近原文作习矢今改正

凡市物已得曰乌达哈满洲语已买之谓旧解相合原文作兀带今改正

乌勒登明星满洲语乌勒登晨光也旧解未当原文作兀典今改正

阿林山满洲语义相合原文作阿邻今改正

登髙也满洲语义相合原文作太神今改正

山之上锐者曰哈达满洲语峰也原文作哈丹今改正

坡陀曰阿拉满洲语山冈也原文作阿懒今改正

山大而峻曰实纳蒙古语山梁也原文作斜鲁今改正

达赉海也古语义相合旧作忒邻今改正

扎呼岱舟也满洲语义相合旧作沙忽带今改正

沃楞满洲语水纹也原文作干论解云生鐡并误今改正

釡曰实木圗满洲语大鉄锅也原作阇母今改正

刄曰色埒黙满洲语顺刀也原文作斜烈今改正

佛勒和者锤也满洲语义相合原文作婆卢今改正

金曰爱绅满洲语义相合原文作按春则满洲语耳坠之称虽耳以金为之致误亦有由而义名各殊并为订正

尼楚赫珠也满洲语义相合原文作银术可今改正

布囊曰富埒呼满洲语口袋也旧解近是原文作蒲卢珲今改正

盆曰阿里库满洲语盘也旧解未当原文作阿里虎今改正

罐曰呼纽满洲语水桶也旧解未当原文作活女今改正

乌哩草廪也满洲语草□也旧解近似原文作乌烈今改正

沙拉衣襟也满洲语衣襟角也旧解相近原文作沙剌今改正

富拉珲色之赤者也满洲语水红色也旧解相近原文作活腊胡今改正

呼兰灶突满洲语烟洞也旧解近似原文作胡剌今改正

和勒端松满洲语括松也旧文作拉端今改正

瑚哩松子满洲语义相合原文作阿虎里今改正

舒伊勒哈莲也满洲语莲花也义相合原文作孰辇盖语急而讹今改正

呼尔罕羔按此与蒙古语义相合原文作活离罕今改正

喀齐喀犬子满洲语小犬也原作合喜今改正

额聂亨库哩犬之有文者满洲语上三字母狗也库里花色也原文作讹古乃今改正

乌勒呼玛山鸡满洲语义相合原文作蒲阿今改正

色克貂鼠满洲语义相合原文作斜哥今改正

乌木罕鸟卵也满洲语义相合原文作窝谋罕今改正

谨按后汉书魏志所载夫余诸国官名好奇逞妄多属传讹其后百济新罗渤海或用汉语名官金朝语言本与满洲相同故其官名尤可考据且有与我

朝制度合者如孛极烈之即贝勒乌克逊之为宗室古伦乃邦国之称参佐有章京之目约略相仿矣又如明安穆昆仿佛我

朝八旗佐领之制其或由世袭或以材选则犹世职及公中之例也其以契丹渤海汉人别为编列又犹八旗之有蒙古汉军也分戍河南陜西山东等路又犹各省之设驻防也他若赏恤之典及历过军功年老放罢之条制有损益而义可推至于语言则无弗相同虽各书之译对多讹而音义具可寻

钦定辽金元三史语解详加厘正旷若发蒙第篇页既繁未尽载今就史传中原有旧解者正其音译考其当否以次繋之而金史所有旧国语解音义近似者尚多并为考正以附诸后庶可得其大略云



















钦定满洲源流考卷十八
钦定满洲源流考卷十九

国俗(四)

物产

御制盛京土产杂咏十二首(有序)

盛京山川浑厚土壤沃衍盖扶舆旁薄郁积之气所钟洵乎天府之国而

佑启我国家亿万年灵长之

王业也是以地不爱宝百产之精咸稡于斯农殖蕃滋井里熙阜而且珍可以耀采嘉珉可以兴文丰毳可以章身灵苖可以寿世矧采于山猎于原于江不可胜食不可胜用稽古图经志乘罕得而详焉余昔再莅陪都颂扬

光烈惟物产阙而未咏兹展谒

珠邱三至此地念夫豳风之陈衣食生民之溯艺植抚百昌而昭大美亦述

祖徳者所不能忘也爰举十二事各纪以诗且系之引具梗概云

五榖

地脉厚则榖宝滋黍稷稻梁菽麦之类植无不宜亩获数石而斗直三钱故百室盈而四釜充岁以为常

神皋五榖种皆宜后稷穑同有相之略异豳风躬耒耜兼精立政诘戎师髙原下隰秋常获万廪千仓岁可期内地流民成土著胥吾赤子率聴(平声)其(盛京可耕之土甚多畿辅山左无业穷氓挈侣至者咸垦艺安居久之悉成土著日积日多虽于本地淳朴古风有碍然太平日乆户口蕃孽借此以飬无万穷黎故向有禁之之例而未尝严饬也)

东珠

东珠出混同江及乌拉宁古塔诸河中匀圆莹白大可半寸小者亦如菽颗王公等冠顶饰之以多少分等秩昭宝贵焉

出蚌阴精称自古大东毓瑞未前闻混同鸭绿(二江名)圆流伙合浦交州独产分取自珠轩供赋役(采珠者乃打牲乌拉色衣下食粮人户合数人为一起谓之珠轩以四月乘舟往至八月回各以所得之珠纳之于官如供赋然)殊他蜑户效殷勤纬萧亦识留名喻沽誉难更旧制云

人参

深山邃谷中参株滋茁岁产既饶世人往往珍为上药葢神皋钟毓厥草效灵亦王气悠长之一徴耳

奥壤灵区产草神三桠五叶迈常伦即今上党成凡品自昔天公葆异珍(昔陶弘景称人参上党者佳今惟辽阳吉林寜古塔诸山中所产者神效上党之参直同凡卉矣)气补那分邪与正(人参固能扶羸济弱然余谓其助正气即助邪火而人多思籍以滋补每受其害而不悟亦足嗤矣)口含可别伪和真文殊曰能活能杀冷笑迷而不悟人

松花玉

混同江产松花玉色净绿细腻温润可中砚材发墨与端溪同品在歙坑之右

长白分源天汉江(混同江发源长白山国语曰松阿哩江松阿里汉语天河也俗呼为松花江而金史乃有宋瓦江之称皆音转之讹耳)方流瑞气孕灵厖琢为砚佐文之焕较以品知歙可降起墨益毫功有独匪奢用朴徳无双昨来偶制龙賔谱宝重三朝示万邦(近集内府所蔵砚绘图系说辑为西清砚谱而松花玉砚则择其曽经皇祖皇考题识及余所铭咏者入之)

貂

乌拉诸山林中多有之索伦人以捕貂为恒业岁有贡额第其等以行赏冬时供御用裘冠王公大臣亦服之以昭章采

东瀛物产富难详美毳犹称貂良食喜松皮和栗实色惟重黒乃轻黄(貂丰厚纯黑者为上紫次之黄又次之毛润泽而香则以喜食松栗之实故也)虱谈敝困苏季子狗盗献嗤齐孟尝狐白那堪相比拟名裘黼黻佐朝章(貂裘可作常服三品以上大臣及京堂翰詹官皆得用之若为端罩惟以供御余则皇子诸王亦得用为朝祭之服)

鹿

地多崇山茂林鹿蕃息而肥腯麋鹿尤他所罕觏扶余之鹿所以称美唐书也

长白神山夏育伙(鹿以四五月遇雨生麛交以八九月)携麛就暖出林窠(长白山崇地冷鹿以夏月山中避炎至秋冬乃成群就暖向盛京围场而来)取之无尽用不竭赐以有常受者罗(将军等冬日行围所获狍鹿山积择其肥者以进岁率千余年节颁赐群臣受者如拜割鲜之恵焉)抱朴称来经目少赵髙指处戒心多分明角解非同麈月令传文早定讹(月令谓仲夏鹿角解仲冬麋角解今试之鹿与吉林之麋无不解角于五月已知月令之讹后见南苑所育之麈实于冬至始解角盖古人不便麋与麈耳经文不可易因改正灵台时宪并为鹿角解说以订其误)

熊罴

盛京多窝集茂宻蓊翳连林数十里熊罴每跧伏其中熊趫捷而罴憨猛皆兽之绝有力者甲戌行围并曽殪之罴重千余斤熊亦及半小者为熊大者罴罴惟东土始逢之(熊各处皆有罴惟吉林盛京始有他处所无也)蛰时居穴或居木(熊罴冬令皆入蛰不食熊小或居木孔罴大则居穴也)梦里得祥必得儿力士刺须十始胜(刺虎者不过五人一排向于盛京围中使力士刺熊罴非十人不能胜盖其力倍于虎也)封驼负觉一难支兽哉何自解人语异苑徒传子路奇

堪达汉

堪达汉出黒龙江似鹿而大其角可作射韘色如象牙而坚白胜之韘间环以黒章一线即角中之通理以细宻而匀正者为最

音义率同尔雅█(尔雅释兽鹿绝有力█音义俱相相近而█字佩文韵未收今据广韵用)鹿中绝有力颀然垂胡固以樊缨比(堪达汉国语马樊缨也是兽项下悬肉相似因以得名)戴角犹胜象决镌履洳迅行如蹴雨逢冈迟进似腾烟(是兽生山中而喜水行水则速行山则迟亦异闻也)和阗玉韘伙新咏(尝命玉工仿角韘琢玉创为之及和闻岁贡美玉每择其精好者制为韘屡有题咏)数典于斯未可捐

海东青

羽族之最鸷者有黒龙江之海东青焉身小而健其飞极髙能擒天鹅搏免亦俊于鹰鹘

鸷鸟従来有窟窠海东青窟鲜逢他(鹰鹏皆有窠巢多縁峭壁为之人不能上惟海东青従未见其窠也)徒传飞至沧瀛左亦自投于丛樾罗鹘骨雕周早输健蝇营狗茍底须多禽中虎也却愁燕演雅名言可么(辍耕录载演雅言海东青羽中虎也燕能制之群集縁扑即坠云云以小制大物性往往如此亦犹黄腰啖虎之类也)

鲟鳇鱼

盛京之鱼肥美甲天下而鲟鳇尤奇巨口细睛鼻端有角大者丈计重可三百斤冬日辇以充庖备赐亦有售于市肆者都人分鲙之目为珍品

物巨其中目小者可知赋性必良驯即如雪象殊常兽自合江鳇异别鳞蹲岸钓难投美饵凿冰射要繋长缗(鱼出黑龙等江非钓所能得捕之者以纲围至岸边伺鱼首向岸挽强射之鱼负痛一跃而上至陆地即易于掩取冬日或凿冰以捕则必系长于箭以掣取之)颓然陈处欣兼惜倍胜椎牛飨众人

松子

松子诸山皆产而窝集中所产更胜盖林多千年之松髙率数百尺枝干既茂故结实大而芳美亦足徴地气滋培之厚也

窝集林多各种松中生果者亦希逢大云遥望铺一色宝塔近瞻涌几重(松子生松塔中其形下丰上锐层瓣鳞砌望之如窣堵每各瓣藏一粒既热则瓣开而子落)鳞砌蚌含形磊落三棱五粒味甘浓偓佺曽遗(去声)尧弗受小矣子房学步踪

温普

温普国语译汉音书之山中果也形似楂味而酢或借榅桲字书之考花木记以榅桲为梨别种则徒取音近固不相类耳

山果还将山宻浸(去声)大于北地小于南(关内山楂大如弹丸制之可供殽核关外如热河一带之山楂小不及半亦不中食盛京所产温普大小介乎二者之间蜜渍之可以致逺)实成露结而霜降味合梅酸与蔗甘可口已教述荘子状形却觉漏嵇含地灵气厚诚

天府动植飞潜物普覃

周礼职方氏东北曰幽州其利鱼盐其畜宜四扰其谷宜三种(注四扰马牛羊豕三种黍稷稻案幽州山镇为医无闾正属辽东之地而鱼盐之利榖畜之饶与诸史所载并同谨首录此条以征物产蕃滋之自)

后汉书夫余国土宜五榖出名马赤玉貂豽(注豽似豹无前足)大珠如酸枣无

后汉书挹娄有五榖麻布出赤玉好貂好养豕后汉书马韩人知田蚕作绵布出大栗如梨有长尾鸡尾长五尺辰韩土地肥美宜五榖知蚕桑作缣布国出铁凡诸质易皆以铁为货

后汉书东沃沮土肥美背山向海宜五榖善田种有貂布鱼盐海中食物

后汉书濊知种麻养蚕作绵布乐浪檀弓出其地又多文豹有果下马髙三尺乘之可于果下行海出従鱼(案三国志作斑鱼)

三国志夫余土地宜五榖不生五果其国善养牲出名马赤玉貂貁美珠珠大者如酸枣

三国志挹娄俗好养猪出赤玉好貂今所谓挹娄貂是也

三国志马韩其民土著种植知蚕桑作绵布禽兽草木略与中国同出大栗大如梨又出细尾鸡其尾皆长五尺余弁韩土地肥美宜种五榖及稻晓蚕桑作缣布国出铁诸市买皆用铁如中国用钱

三国志濊有麻布蚕桑作绵其海出斑鱼土地饶文豹又出果下马汉桓时献之

晋书肃慎氏有马不乘但以为财产而已(案辽金军制非近敌不乘战马所以惜马力也肃慎氏之制当亦如此)无牛羊多畜猪绩毛以为布有树名雒常若中国有圣帝代立则其木生皮可衣其国东北有山出石其利入铁(案山海经云肃慎之国有树名曰雄常中国有圣帝代立则此木生皮可衣也晋书作雒常字形相近传冩致异又或作额常考字书雒额二字相通与额同)

晋书夫余国地宜五榖出善马及貂豽美珠珠大如酸枣

晋书辰韩地宜五榖俗饶蚕桑善作缣布

册府元龟魏景元三年肃慎献其国弓三十张长五尺五寸楛矢长一尺八寸石砮三百枚皮骨铁杂铠二十领貂皮四百枚(案元戚辅之辽东志略云肃慎东北山出石其利如铁取以为镞即石砮而杨賔柳邉纪略以为楛木令宁古塔居人或得之呼尔哈河长三四寸色黒或黄或微白有文理非鐡非石相传为肃慎故矢云云盖杨賔误以石砮为楛木也)

通考挹娄有五榖牛马麻布出赤玉好貂国东北有山出石其利入铁将取之必先祈神

魏书百济国有五榖

魏书勿吉国无牛有车马有粟及麦穄菜则亦有葵水汽咸凝盐生树上有盐池多猪无羊嚼米酝酒饮能至醉有虎豹罴狼

梁书新罗土地肥美宜植五榖多桑麻作缣布

周书百济土田下湿气候温暖五榖杂果蔬菜及酒醴肴馔药品之属多同于内地唯无驼驴骡羊鹅鸭等物

北史百济赋税以布绢丝麻及米量岁丰俭输之土田下湿气温暖人皆山居有巨栗其五榖杂果菜蔬及酒醴肴馔之属多同于内地唯无驼骡驴羊鹅鸭等

北史新罗田甚良沃水陆兼种其五榖果菜鸟兽物产略与内地同

北史勿吉国土多粟麦穄菜则有葵水汽咸生盐于木皮之上亦有盐池其畜多猪无羊嚼米为酒饮之亦醉

隋书百济国有五榖牛猪鸡厥田下湿有巨栗隋书靺鞨土多粟麦穄水汽咸生盐于木皮之上其畜多猪嚼米为酒饮之亦醉

隋书新罗田甚良沃水陆兼种物产舆华同

旧唐书百济国武徳四年其王遣使来献果下马贞观十一年遣使来献铁甲雕斧

旧唐书新罗国大历八年遣使来献金银牛黄鱼牙朝霞等

旧唐书靺鞨其畜宜猪富人至数百口

新唐书百济国武徳间献明光铠

新唐书新罗国畜无羊少驴骡多马开元中其王兴光献果下马朝霞鱼牙海豹皮又上异狗马黄金美髢诸物

新唐书黒水靺鞨其畜多豕无牛羊有粟麦土多貂白兔白鹰有盐泉气蒸薄盐凝树颠开元天宝间来献鲸睛貂白兔皮

新唐书渤海俗所贵者太白山之兔南海之昆布栅城之豉夫余之鹿鄚颉之豕率賔之马显州之布沃州之绵龙州之位城之铁卢城之稻湄沱之鲫果有九都之李乐游之梨(案九都当是丸都乐游当是乐浪之讹)

册府元龟武徳七年百济献光明甲贞观十三年百济献金甲雕斧永徽四年新罗献金总布

开元七年靺鞨献鲸鲵鱼睛貂皮白兔猫皮十年渤海献鹰十一年新罗王遣使献果下马及牛黄人参头髪朝霞鱼牙镂鹰铃海豹皮金银等十七年渤海靺鞨献鹰鲻鱼十八年渤海靺鞨献海豹皮五张豹皮三张玛瑙盏一马三十匹二十二年新罗王遣其侄来献小马两匹狗三头金百两银二千两布六十匹牛黄二十两人参二斤头髪一百两海豹皮一十六张二十五年渤海来献鹰鹘二十六年渤海靺鞨献豹皮一千张乾文鱼一百口天宝七载黒水鞨靺献金银及六十综布鱼牙朝霞牛黄头髪人参

唐要靺鞨土多貂皮骨咄角白兔白鹰等五代史女真地多牛鹿野狗醸麋为酒其南海曲有鱼盐之利其北出大鱼契丹仰食又多黒白黄貂皮北方诸国皆仰足

宋要新罗地宜槖驼水牛出人参水银麝香松子榛子石决明松塔子防风白附子茯苓大小布毛施布草席毛笔

通志新罗土地肥美宜植五榖多桑麻果菜鸟兽物产略与华同

通考百济气候温暖五榖杂果菜蔬多同内地其海岛出黄漆树似小棕树而大六月中取汁漆物器若黄金其光夺目

通考新罗土地肥美宜植五榖多桑麻果菜畜无羊多马有果下马朝霞鱼牙海豹皮通考濊其海出斑鱼皮

诸蕃志新罗地宜槖驼水牛不用钱以米博易民家器皿悉以铜为之地出人参水银麝香松子榛子石决明松塔子防风白附子茯苓大小布毛施布铜磬瓷器草席毛笔等商舶用五色缬绢及建本文字博易

契卅国志女真国地饶山林田宜麻榖土产人参蜜蜡珠玉金银细布松实白附子禽有鹰鹯海东青之类兽多牛马麋鹿野狗白彘青貂鼠

契丹国志女真东北与五国为邻五国之东接大海出名鹰自海东来者谓之海东青小而俊健能擒天鹅白者尤以为异

契丹国志宁江州榷场以北珠人参生金松实白附子蜜蜡麻布之类为市

契丹国志新罗国贡进物件金器二百两金抱肚一条五十两金纱罗五十两金鞍辔马一匹五十两紫花绵一百匹白绵五百匹细布一千匹麄布五千匹铜器一千斤法清酒醋共一百瓶脑先茶十斤藤造器物五十事成形人参不定数细纸墨不定数

契丹国志乌舍(旧作屋惹今改正解见前)阿里玛(旧作阿里眉今改正解见前)国每年贡大马蛤珠青皮貂皮胶鱼皮蜜蜡等物铁骊国贡马蛤珠鹰鹘青皮貂皮胶鱼皮靺鞨国以鹰鹘鹿细白布青貂皮大马胶鱼皮等与契丹交易

程大昌演繁露契丹主滔尔河钓牛鱼以占岁松漠记闻每春冰始泮辽主必至宁江州凿冰钓鱼

金史宁府岁贡秦王鱼又贡猪二万大定间俱罢之海兰路旧贡海葱大定间罢之辽阳府土产白兔师姑布毫白皮人参白附子(案秦王二字即鲟鳇之误)

金史辽金故地濵海多产盐上京东北二路食肇州盐率賔路食海盐临潢之北有大盐泺乌尔古实垒(解并见前)部有盐池皆足以食境内之民大定二十一年并辽东等路诸盐场为两盐司各行其地北京宗锦之盐行本路及临潢府肇州泰州之盐与接壌者亦预焉二十四年帝在上京谓丞相乌库哩元忠等曰旧率賔以东食海盐夫余呼尔哈等路食肇州盐初定额万贯今増至二万七千若罢盐引添灶户庶可易得二十五年还自上京谓宰臣曰朕闻辽东凡人家食盐无引目即以私治罪细民徐买食之何由有引因为之罢辽东盐使司

通考女真国地多良马兽多野猪野牛驴之类以牛驮物有紫青貂皮北珠良犬及俊鹰海东青海东青者小而健能擒天鹅爪白者尤以为异出于五国之东

大金国志女真土产人参蜜蜡北珠生金细布松实白附子禽有鹰鹞海东青之兽多牛马麋鹿野狗白彘青貂无蚕桑惟多织布喜耕种

松漠记闻宁江州多草木如桃李之类皆成园至八月则倒置园中封土数尺覆其枝干季春出之厚培其根否则冻死

松漠记闻柃木有文缕可爱多用为碗

松漠记闻西爪形如扁蒲而圆色极青翠经岁则变黄其瓞类甜爪味甘脆中有汁尤冷常携以归可留数月但不能经岁亦不变黄色有乆苦目疾者曝干服之而愈

松漠记闻鹿顶合燕以北者方可车须是未解角之前才解角血脉通冬至方解(案鹿角解于五月此云冬至盖洪皓之误)好者有人字不好者成八字有髄眼不实北人谓角为鹿角合顶为鹿顶合南鹿不实定有髓眼不可车北地角未老不至秋时不中松漠闻闻麋角与鹿角不同麋角如驼骨通身可车却无纹鹿顶骨有纹上下无之亦可熏成纹

北盟录女真土多林木田宜麻榖以耕凿为业土产名马生金大珠人参及蜜蜡细布松实白附子禽有鹰鹯海东青兽多牛羊麋鹿白彘青貂花果有白芍药西瓜海多大鱼螃蟹

北盟录宋崇道熙宁之间竞尚北珠北珠者皆北中来场相贸易美者大如弹子而小者若梧桐子皆出辽东海中每八月望月色如昼则珠必大熟乃以十月方采取珠蚌而北方冱寒九十月坚冰厚已盈尺凿冰没水而捕之又又有天鹅能食蚌则珠藏其嗉焉有俊鹘号海东青者能击天鹅人既以鹘而得天鹅则于其嗉得珠焉海东青者出五国之东东接大海自海东而来者谓之海东青小而俊健爪白者尤以为异每岁发甲马千余人即海东巢穴取之与五国战鬬而后得

马扩茒斋自叙混同江以北不种榖麦所种止稗子自过嫔辰州东京迤北绝少麦面每晨及夕各以射到禽兽荐饭同州地宜穄黍东望大山云新罗山其间出人参白附子

周麟之海陵集有梁大使者先朝内侍也入馆传赐金兰酒二瓶银鱼牛鱼二盘牛鱼出混同江其大如牛(案此即鲟鳇也宋人呼为牛鱼耳)

周必大二老堂杂志牛鱼一尾之直与牛同周枢宻麟之使金金主爱之享以所钓牛鱼非旧例也枢宻糟其首以归献于朝同馆王龟龄目为鱼头公

元史产金之所辽阳省曰大宁开元产银之所辽阳省曰大宁产珠之所曰硕达勒达产铜之所曰大宁产朱砂水银之所辽阳省曰北京至元十三年于辽东双城采金延祐四年辽阳惠州银洞三十六眼立提举司办课又至元十一年命于松阿哩江爱呼江采珠至元十五年拨采木夫一千户于辽阳锦瑞州采铜朱砂水银在北京者至元十一年命以率賔人户于济喇敏之地采炼

元史辽阳之盐太宗丁酉年始命北京路徴收课税所以大盐泊硬盐立随车随引载盐之法每盐一石价银七钱半带纳匠人米五升癸卯年海兰路岁办课白布二千匹率賔路布一千匹至元四年立开元等路运司三年禁东京懿州硬盐不许过涂河界

元史肇州产鱼哈喇巴图尔为宣慰使得鱼九尾皆千斤来献

明统志辽东土产盐铁榛(各卫皆出)松子(三万卫出)茶(海州卫出)海丝菜(复州卫出)人参荆芥白附子五味子(俱辽东都司出)暖木桦木银(俱海州各卫出)箭(出三万卫者尤佳)滑石(海州卫出)水獭皮(东宁海州各卫出)貂皮青皮(俱东寜卫出)八梢鱼(金州卫出)黄(海州卫出)蛎房肋鱼(俱金州卫出)

























钦定满洲源流考卷十九
钦定满洲源流考卷二十

国俗(五)

杂缀

御制吉林土风杂咏十二首(有序)

吉林在盛京东北我朝发祥所自旧俗流传有先民遗风焉甲戌东巡驻跸连日江城山郭庐旅语言想见岐豳式廓之始咨询土风拈一字成语者为题得近体十有二首聊纪一二云尔

威呼

刳巨木为舟平舷圆底唇锐尾修大者容五六人小者二三人剡木两头为桨一人持之左右运掉捷若飞行

取诸涣卦合羲经舴艋评量此更轻刳木为舟剡木楫林中携往水中行(窝集中山溪相间凡采参捕貂者携威呼以往遇水则乘之)饱帆空待吹风力柔橹还嫌划水声泥马賖枯尤捷便(泥马賖枮者以桦皮为之只容一人两手持小桨划行)恰如骑鲤遇琴生呼兰

因木之中空者刳使直达截成孤柱树檐外引炕烟出之上覆荆筐而虚其旁窍以出烟雨雪不能入比室皆然

中通外直求材易暮晨炊利用均曲突徙薪诚上策焦头烂额更何人疏烟土锉烹蒸便夜雨荆筐葢覆频却有千年辽海鹤蓦疑华表话前身

法喇

似车无轮似榻无足覆席如龛引如御利行冰雪中俗呼扒犁以其底平似犁葢土人为汉语耳架木施箱质莫过致遥引重利人多冰天自喜行行坦雪岭何愁岳岳峨骏马飞腾难试滑老牛缓步未妨蹉华轩诚有轮辕饰人弗庸时奈若何

斐兰

弧矢之利童而习之小儿以榆柳为弓曰斐兰剡荆蒿为矢翦雉翟鸡翎为羽曰钮勘

榆柳弯弓弦檿丝剡荆作箭雉翎翍壮行学率由旧蓬矢桑弧匪袭为揖譲岂知争君子闿抨惟觉惯童儿曽闻肃慎称遥贡可惜周人未解施

赛斐

古人食皆以匕羮则以勺国俗旧用木匕长四寸许曲柄丰末犹古制也

质古惟称以木为曲长且椭进餐宜鼎中底用轻染指座里应教笑朵颐无下奢哉嗤彼箸有救便矣藉兹匙青泥坊底芹香处杜老居然得句时

额林

庋横板楣栋间以贮奁箧瓶瓮诸器具兼几案匮椟之用

庋楣横版当中厨家计精粗个里俱闹欲投还忌器爵飞同量不妨觚灶间那识薪为蜡几上常看皮是乌淳朴遗规恭俭徳风声拟使遍黄图

施函

斵木为筒因其自然虗中以受物贮水醸酒皆用之视束铁编篾攅木片为器者天质为胜

谁云瓠落不中材虚受天然器量恢泉贮云浆消旧渇春篘石冻酦新醅早嗤轇釡催人去(闾阎有无相通客至必留饭其有颉羮者群以为吝而笑之)何用修筒引水来可供瓶罍谢梁栋孰非造物善栽培

拉哈

土壁堵间缀麻草下垂縁以施圬墁此国初过涧芮鞫间故俗也

乘屋居闲事索绹经营妇子共勤劳御寒塞向诸凡预施墁编麻要取牢出气天窗柱左右(拉哈墙壁之上据栋中竖柱以承梁左右留二孔出气谓之嘛木哈图拉图拉者汉语所谓柱也)通烟土锉炕周遭室家豳馆风犹在惭愧宫庭雉尾髙

霞绷

蓬梗为干搏榖糠和膏傅之以代烛燃之青光荧荧烟结如云俗呼糠灯

蓬梗糠秕膏傅涂茅檐夜作每相需绩麻乍可呼灯婢耽奕非闗诮烛奴最爱焰辉一室朗那辞烟染满乌葛灯笼是田家物勤俭遗风与古符

豁山夏秋间捣败苎楮絮入水沤(去声)之成毳沥芦帘匀暴为纸坚韧如革谓之豁山凡纸笺胥以是名之

捣苎沤麻亦号笺粘窗写牍用犹便百畨徒讶银光薄万杵还轻越竹坚但取供书何贵巧便称铺玉讵能贤髙丽镜面寻常有爱此淳廉旧制传

罗丹

鹿蹄腕骨也旧俗以蹄腕骨随手摊掷为戏视具偃仰横侧为胜负小者以獐大者以鹿莹泽如玉儿童妇女围掷以相乐以薄圆石击之则曰帕格

投石军中以戏称手弹腕骨俗相仍得全四色方愉快(腕骨一具四面各不同持四枚掷之各得一色则为四色全大约以此分胜负)何必三枭始绝胜闺秀争能守炉火(一手摊掷承空上下各取之以不动局上者为工妇女多能之非男子事也)儿童较逺骤寒冰(人有较逺之戯趋冰上以中为胜名曰撒罕)无端胜负纷忧喜獐鹿那知有许能

周斐

桦木之用在皮厚者盈寸取以为室上覆为瓦旁为墙壁户牖体轻而工省逐兽而频移山中所产不可胜用也

巢处遗风藉桦皮上檐侧壁总堪为端夸不漏还胜瓦岂虑频迁等奕棋瓮牖枢犹未备夏凉冬暖且相宜五侯第宅皇州遍芮鞫先型尔尚知

御制盛京土风杂咏十二首(有序)

我国家

发祥之初居鄂多理城地近吉林乌拉数世后弃而他徙至

肇祖居赫图阿拉爰创始基越我

太祖膺运造邦乃讨平图伦还定乌拉抚有叶赫诸部遂迁居兴京继复克沈阳辽阳因建都于沈即今盛京故盛京土风与吉林同譬之成周丰镐风规无殊沮漆也曩既成吉林土风十二章兹仍举前题为盛京咏亦数典所当递及耳各题小引已详前作故不复缀

威呼

汉语小船也

造舟周室昔为梁开国规模百务详奢匪黄龙及青雀利资雨泛与烟航制坚质朴提携便(威呼刳木为之水行可载三人登陆则可挟之而趋或行窝集中遇小河港随时可渡其制最为轻便)圆底平舷坐起康何必楼船称伐越威呼久矣武惟扬

呼兰

汉语灶突也

豳岐家室屡为迁时处恒依旧俗然水火每资叩昏户炊常看引朝烟疏风避雨安而稳直外通中朴且坚(截中空之木刳使直达树之檐外引出炕烟覆荆筐其上以雨雪而旁窍仍通满洲旧制如此)玉食寄言惟辟者莫忘陶复九章绵

法喇

汉语为扒犁即拖床也

服牛乘马取诸随制器殊方未可移似榻似车行以便曰冰曰雪用皆宜(似榻无足似车无轮以牛马挽行冰雪中可以致逺)孤篷虽逊风帆疾峻坂无愁衔橛危太液拖床龙鳯饰(液池冬日则御拖床其制有施毡幄及餙以龙鳯者)椎轮大辂此堪思

斐兰

汉语榆柳小弓也

桑弧蓬矢举惟男示有事胥自谙榆柳为弓骍角未荆蒿作箭雉翎堪(其名曰钮勘)二三卿士节权略日夕儿童戏以耽(我满洲以射为重虽小儿嬉戏亦习惯成自然云)即此箕裘应共朂进之观徳更名谈

赛斐

汉语匙也

有救早是咏周雅异地同风古制存不改木为非玉作常资朝食与晡飧(匙以木为长四寸许每食用之取其质也)失时巧计传昭烈投处仙方讶葛元何似两忘供日月大东四釜足村村

额林

汉语搁板也

横施木板置楣桭家计精粗具毕陈(楣栋间庋横板以置瓶盎奁箧诸器家具精粗咸备满洲旧俗比室皆然举之以示淳朴)菽粟为文莫忘古雕几作器漫求新寒衣饥食劳中妇耕九余三厪主人咨尔后生勤数典更希寰宇普还淳

施函

汉语木筒也

枯木荒山那计年虚中贮水借天然(筒断枯木为之因其自然虚中以受贮水醸酒皆宜无用为有用亦见尚质之意)弗愁瓶罄为罍耻可佐樽盛用缶旋厨下风无虑落叶林边雨尚忆鸣泉不材材际全其质善注南华二十篇

拉哈

汉语圬墙所缀麻也

层层坏土砌为墙缀以沤麻色带黄(筑土甃坏为墙壁縁之以施圬墁亦国初朴素故俗也)妇织男耕斯室处孳壮作旧风蘉底称凿遁颜家阖漫喻操嘻圬者王故俗公刘傅芮鞫九重此况慎毋忘

霞绷

汉语糠灯也

搏糠涂梗傅之膏继日相资夜作劳(以蓬梗为干搏榖糠和膏涂之燃以代烛用资作劳开国勤俭之风即此可见)土障葛灯应忆朴驼头凤脑漫夸豪未知勤读邻凿壁且佐服田宵索绹此日旧宫试燃者称先何异土风操

豁山

汉语纸也

沤苎弗殊用敝麻以为纸乃朴无华(捣败苎故絮沤以为纸制朴而性坚犹存古初遗意)不知有汉蔡伦合漫数(上声)惟莱左伯嘉纪事传言胥贵寔销金铺玉那求奢卷筒金粟常临帖(藏经纸无折痕者谓之卷筒较经背纸尤难得)敢忘斯哉惕自嗟

罗丹

汉语鹿蹄踠骨也

鹿踠骨非无用物以为戏亦有时需中原漫喻人人逐一具还看面面殊(踠骨一具四面各异戏者持其四枚掷之各行一面则为四色全即以此分胜负)偶语何湏较土木采名乍欲拟枭卢帕格(读作哥汉语谓以薄图石击之也)真足方投石可用从来如此乎

周斐

汉语桦皮房也

野处穴居传(平声)易传(去声)桦皮为室鲜前闻(桦皮厚盈寸取以为室覆可代瓦旁作墙壁户牖即以山中所产之木用之费不劳而工省乃我满洲旧风无殊周室之陶复陶穴也)风何而入雨何漏梅异其梁兰异棼占吉檐头鹊常报防寒墙角还熏称名则古惟淳朴却匪斐然周尚文(周斐本满洲语对音书之非取文义若如方观承之书鄂博作峨軷引軷祭行路神之义曲为解乃失之凿矣葢满文汉文音义各不同满文汉文互译则可取汉字以强合满文则不可)

后汉书挹娄人便乘船北沃沮畏之每夏藏于岩穴至冬船道不通乃下居邑落

后汉书挹娄土气极寒常为穴居以深为贵大家至接九梯冬以豕膏涂身厚数分以御风寒(按陶复陶穴古固有之至豕膏得热气则融安能涂厚数分此亦范蔚宗好奇逞妄之辞也)

后汉书马韩作土室开户在上辰韩有城栅屋室

三国志夫余有宫室仓库牢狱作城栅皆员

三国志夫余库有玉璧圭瓒数代之物传世以为宝耆老言先代之所赐也

三国志挹娄常穴居大家深九梯以多为好冬以猪膏涂身厚数分以御风寒其国便乘船三国志马韩居处作草屋土室其户在上举家具在中

魏略弁辰其国作屋横累木为之

晋书肃慎氏夏则巢居冬则穴处无井灶作瓦鬲受四五升以食无盐铁烧木作灰灌取汁而食之(按南北朝史称盐凝于木皮之上又有盐池而金时率賔以东食海盐寜呼尔哈等路食肇州盐则肃慎地未尝无盐或所云凝于树上之盐亦须煎炼乃成耳)

魏书勿吉筑城穴居开口于上以梯出入佃则耦耕车则步推

北史勿吉筑土如堤凿穴以居开口向上以梯出入无牛有马车则步推相与耦耕

隋书百济多不火食人皆山居有投壶围棋樗蒲握槊珠之戏

旧唐书靺鞨无屋宇并依山水掘地架木于上以土覆之夏则出随水草

旧唐书新罗器用柳棬亦以铜及瓦

新唐书黒水靺鞨有车马田耦以耕车则步推居无室庐负山水坎地梁木其上覆以土夏出随水草冬入处

新唐书新罗冬则作灶堂中夏以食置冰上

宋会要新罗不用钱以米博易民家器皿悉以铜为之商舶用五色缬绢及建本文字博易

契丹国志渤海富室往往为园池植牡丹多至二三百本有丛生数十干者皆燕地所无

契丹国志混同江之地其俗刳木为舟长可八尺形如梭曰梭船船上施一桨止以捕鱼至渡车则方舟或三舟(按此即威呼之制梭船乃汉人语耳)

王曽行程录渤海俗每岁时聚作乐先命善歌舞者数辈前行士女相随更相唱和回旋宛转号曰踏锤所居屋皆就山墙开门

神麓记金景祖始教人烧炭炼铁刳木为器制造舟车建屋宇

五代史女真其人无定居行以牛负物遇雨则张革为屋

契丹国志女真部族皆处山林有屋居舍门皆于山墙下辟之耕凿与渤海人同无出租税

契丹国志女真人无定居行以牛负物遇雨则张韦为屋

通考女真俗以桦皮为屋

金史世纪黒水旧俗无室庐负山水坎地梁木其上覆以土迁徙靡常献祖始筑室有栋宇之制

大金国志女真部其居多依山谷聫木为栅或覆以板与桦皮如墙壁亦以木为之冬极寒屋才髙数尺独开东南一扉扉既掩复以草绸缪之穿土为床煴火其下而寝食起居其上道路无行店行者息于民家主人具饮食而纳之其市无钱以物博易无工匠屋舍车帐往往自能为之

大金国志金太祖十四年生红芍药花北方以为瑞女真多白芍药花皆野生绝无红者好事之家采其芽为菜以面煎之凡待賔斋素则用之金人珍甚不肯妄设遇大賔缕切数丝置楪中以为异品(按今英莪门外猎场中有芍药两丛相对繁柯密叶郁然犹存其下不生杂草土人云凡鸟兽避迹不敢蹂践花时人过之畏不采撷或有所犯必致疾病因名其地为花园详见御制花囿诗序及注)

松漠记闻金人旧俗炙股烹(音蒲膞肉也)以余肉和菜捣臼中糜烂而进率以为常凡宰羊但食其肉贵人享重客间兼皮以进曰全羊

北盟录女真人耐寒忍饥不惮辛苦能食生物依山谷而居聨木为栅屋髙数尺无瓦覆以木板或以桦皮或以草绸缪之墙垣篱壁率皆以木门皆东向环屋为土床炽火其下寝食起居其上谓之炕以取其暖以牛负物或鞍而乘之遇雨多张牛革以为御以麋酿酒以豆为酱芼以芜荑食器无瓠陶皆以木为盆春夏之间止用木盆注粥随人多寡盛之以长柄小木杓子数柄回环共食下粥肉味无多止以鱼生獐生间用烧肉冬亦冷饮以木楪盛饭木碗盛羮下饭肉味与下粥一等饮酒无算用一木杓子自上而下循环酌之炙股烹脯以余肉和菜捣臼中糜烂而进率以为常道路无旅店行者息于民家主人与饮食而纳之其市易惟以物博易无钱无蠺桑无工匠屋舍车帐往往自为之

北盟录女真俗重油煮面食以密涂拌名曰茶食非厚意不设渡拉林河以东无市井买卖不用钱惟以物相贸易寝榻皆土床厚铺毡褥及锦绣貂被大头枕

辍耕录髙丽以北地名巴实伯里(回语巴实头也伯里腰也旧作别失八里今改正)其地极寒海亦冰自八月即合至明年四五月方解人行其上如平地征东行省每岁委官至尼噜干(满洲语画也旧作奴儿干今改正)须用站车每车以四狗挽之狗悉谙人性若克减其分例必啮其主者至死乃已

元一统志开元路有狗车木马轻捷之便木马形如弹弓长四尺阔五寸一左一右系于两足激而行之雪中冰上可及奔马狗车以木为之其制轻简形如船长一丈阔二尺许以数狗拽之二者止可于冰上雪中行之

谨案古所称陆海奥区丰衍蕃沃者大抵在舟车所辏商贾所通之地此以人力致者也周原之美堇荼丰邑之歌麀鹿其物又甚微也若乃天作地藏瑰奇绝特凡名都大邑之储航海梯山之贡有不能拟其万一者则惟大东

天府毓粹孕珍扶舆旁薄之所钟山川灵异之所聚巨珠灵药早著于曩编文玉丰貂并称于往牒以至牛鱼之归献俊鹘之蜚声史家诧为异闻海内仰其瑰宝矣至如索绹乘屋不改淳风土障葛灯弥敦俭徳考之于古则梭船之制实即威呼木马之行又同法喇室惟覆桦行不赍粮斲木为盆环屋为炕俭勤之俗古犹今也

御制土产土风杂咏昭徳产之精华绘古风之醇质较生民公刘诸篇所陈尤为过之谨录冠各条之首而自后汉书以下仍分系焉庶乎神皋之繁殖先民之遗规并可考见云尔


钦定满洲源流考卷二十
