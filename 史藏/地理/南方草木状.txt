南方草木状　﹝晋﹞嵇含撰

　　南方草木状卷上
　南越交趾植物有四裔最为奇周秦以前无称焉自汉武　帝开拓封疆搜来珍异取其尤者充贡中州之人或昧其　状乃以所闻诠叙有裨子弟云尔
甘蕉望之如树株大者一围余叶长一丈或七八尺广尺余二尺许花大如酒杯形色如芙蓉著茎末百余子大名为房相连累甜美亦可蜜藏根如芋魁大者如车毂实随华每华一阖各有六子先后相次子不俱生花不俱落一名芭蕉或曰巴苴剥其子上皮色黄白味似蒲萄甜而脆亦疗饥此有三种子大如拇指长而锐有类羊角名羊角蕉味最甘好一种子大如鸡卵有类牛乳名牛乳蕉微减羊角一种大如藕子长六七寸形正方少甘最下也其茎解散如丝以灰练之可纺绩为絺绤谓之蕉葛虽脆而好黄白不如葛赤色也交广俱有之三辅黄图曰汉武帝元鼎六年破南越建扶荔宫以植所得奇草异木有甘蕉二本
耶悉茗花末利花皆胡人自西国移植于南海南人怜其芳香竞植之陆贾南越行纪曰南越之境五榖无味百花不香此二花特芳香者缘自胡国移至不随水土而变与夫橘北为枳异矣彼之女子以彩丝穿花心以为首饰
末利花似蔷蘼之白者香愈于耶悉茗
豆蔻花其苗如芦其叶似姜其花作穗嫩叶卷之而生花微红穗头深色叶渐舒花渐出旧说此花食之破气消痰进酒增倍泰康二年交州贡一篚上试之有验以赐近臣
山姜花茎叶即姜也根不堪食于叶间吐花作穗如麦粒软红色煎服之治冷气甚效出九真交趾
鹤草蔓生其花麴尘色浅紫蒂叶如柳而短当夏开花形如飞鹤觜翅尾足无所不备出南海云是媚草上有虫老蜕为蝶赤黄色女子藏之谓之媚蝶能致其夫怜爱
甘盖薯蓣之类或曰芋之类根叶亦如芋实如拳有大如瓯者皮紫而肉白蒸鬻食之味如薯蓣性不甚冷旧珠崖之地海中之人皆不业耕稼惟掘地种甘秋熟收之蒸晒切如米粒仓圌贮之以充粮糗是名粮北方人至者或盛具牛豕脍炙而末以甘荐之若粳粟然大抵南人二毛者百无一二惟海中之人寿百余岁者由不食五榖而食甘故尔
花之美者有水莲如莲而茎紫柔而无刺
水蕉如鹿葱或紫或黄吴永安中孙休尝遣使取二花终不可致但图画以进
蒟酱荜茇也生于蕃国者大而紫谓之荜茇生于番禺者小而青谓之蒟焉可以调食故谓之酱焉交趾九真人家多种蔓生
菖蒲番禺东有涧涧中生菖蒲皆一寸九节安期生采服仙去但留玉舄焉
留求子形如栀子棱瓣深而两头尖似诃梨勒而轻及半黄已熟中有肉白色甘如枣核大治婴孺之疾南海交趾俱有之
诸蔗一曰甘蔗交趾所生者围数寸长丈余颇似竹断而食之甚甘笮取其汁曝数日成饴入口消释彼人谓之石蜜吴孙亮使黄门以银碗并盖就中藏吏取交州所献甘蔗饧黄门先恨藏吏以鼠屎投饧中启言吏不谨亮呼吏持饧器入问曰此器既盖之且有油覆无缘有此黄门将有恨汝吏叩头曰尝从臣求莞席臣以席有数不敢与亮曰必是此问之具服南人云甘蔗可消酒又名干蔗司马相如乐歌曰太尊蔗浆折朝酲是其义也泰康六年扶南国贡诸蔗一丈三节草麴南海多美酒不用麴蘖但杵米粉杂以众草叶冶葛汁滫溲之大如卵置蓬蒿中荫蔽之经月而成用此合糯为酒故剧饮之既醒犹头热涔涔以其有毒草故也南人有女数岁即大酿酒既漉候冬陂池竭时置酒罂中密固其上瘗陂中至春潴水满亦不复发矣女将嫁乃发陂取酒以供贺客谓之女酒其味绝美
芒茅枯时瘴疫大作交广皆尔也土人呼曰黄茅瘴又曰黄芒瘴
南方冬无积藁濒海郡邑多马有草叶类梧桐而厚取以秣马谓之肥马草马颇嗜而食果肥壮矣
冬叶姜叶也苞苴物交广皆用之南方地热物易腐败惟冬叶藏之乃可持久
蒲葵如栟榈而柔薄可为葵笠出龙川
药有乞力伽术也濒海所产一根有至数斤者刘涓子取以作煎令可丸饵之长生
赪桐花岭南处处有自初夏生至秋盖草也叶如桐其花连枝萼皆深红之极者俗呼贞桐花贞音讹也水葱花叶皆如鹿葱花色有红黄紫三种出始兴妇人怀妊佩其花生男者即此花非鹿葱也交广人佩之极有验然其土多男不厌女子故不常佩也
芜菁岭峤已南俱无之偶有士人因官携种就彼种之出地则变为芥亦橘种江北为枳之义也至曲江方有菘彼人谓之秦菘
茄树交广草木经冬不衰故蔬圃之中种茄宿根有三五年者渐长枝干乃成大树每夏秋盛熟则梯树采之五年后树老子稀即伐去之别栽嫩者
绰菜夏生于池沼间叶类茨菰根如藕条南海人食之云令人思睡呼为瞑菜
蕹叶如落葵而小性冷味甘南人编苇为茷作小孔浮于水上种子于水中则如萍根浮水面及长茎叶皆出于苇茷孔中随水上下南方之奇蔬也冶葛有大毒以蕹汁滴其苗当时萎死世传魏武能啖冶葛至一尺云先食此菜
冶葛毒草也蔓生叶如罗勒光而厚一名胡蔓草置毒者多杂以生蔬进之悟者速以药解不尔半日辄死山羊食其苗即肥而大亦如鼠食巴豆其大如盖物类有相伏也
吉利草其茎如金股形类石斛根类药交广俚俗多畜蛊毒惟此草解之极验吴黄武中江夏李俣以罪徙合浦始入境遇毒其奴吉利者偶得是草与俣服遂解吉利即遁去不知所之俣因此济人不知其数遂以吉利为名岂李俣者徙非其罪或俣自有隐德神明启吉利者救之耶
良耀草枝叶如麻黄秋结子如小粟煨食之解毒功用亚于吉利始者有得是药者梁氏之子耀亦以为名梁转为良尔花白似牛李出高凉
蕙草一名薰草叶如麻两两相对气如蘼芜可以止疠出南海
凡草木之华者春华者冬秀夏华者春秀秋华者夏秀冬华者秋秀其华竟岁故妇女之首四时未尝无华也
　　南方草木状卷中
枫人五岭之间多枫木岁久则生瘤瘿一夕遇暴雷骤雨其树赘暗长三五尺谓之枫人越巫取之作术有通神之验取之不以法则能化去
枫香树似白杨叶圆而歧分有脂而香其子大如鸭卵二月华发乃著实八九月熟曝干可烧惟九真郡有之
薰陆香出大秦在海边有大树枝叶正如古松生于沙中盛夏树胶流出沙上方采之
榕树南海桂林多植之叶如木麻实如冬青树干拳曲是不可以为器也其本棱理而深是不可以为材也烧之无焰是不可以为薪也以其不材故能久而无伤其荫十亩故人以为息焉而又枝条既繁叶又茂细软条如藤垂下渐渐及地藤梢入土便生根节或一大株有根四五处而横枝及邻树即连理南人以为常不谓之瑞木
益智子如笔毫长七八分二月花色若莲著实五六月熟味辛杂五味中芬芳亦可盐曝出交趾合浦建安八年交州刺史张津尝以益智子粽饷魏武帝
桂出合浦生必以高山之巅冬夏常青其类自为林间无杂树交趾置桂园桂有三种叶如柏叶皮赤者为丹桂叶似杮叶者为菌桂其叶似枇杷叶者为牡桂三辅黄图曰甘泉宫南有昆明池池中有灵波殿以桂为柱风来自香
朱槿花茎叶皆如桑叶光而厚树高止四五尺而枝叶婆娑自二月开花至中冬即歇其花深红色五出大如蜀葵有蕊一条长于花叶上缀金屑日光所烁疑若焰生一丛之上日开数百朵朝开暮落插枝即活出高凉郡一名赤槿一名日及
指甲花其树高五六尺枝条柔弱叶如嫩榆与耶悉茗未利花皆雪白而香不相上下亦胡人自大秦国移植于南海而此花极繁细才如半米粒许彼人多折置襟袖间盖资其芬馥尔一名散沫花
蜜香　沉香　　鸡骨香　黄熟香
栈香　青桂香　马蹄香　鸡舌香
案此八物同出于一树也交趾有蜜香树干似柜柳其花白而繁其叶如橘欲取香伐之经年其根干枝节各有别色也木心与节坚黑沉水者为沉香与水面平者为鸡骨香其根为黄熟香其干为栈香细枝紧实未烂者为青桂香其根节轻而大者为马蹄香其花不香成实乃香为鸡舌香珍异之木也
桄榔树似栟榈实其皮可作绠得水则柔韧胡人以此联木为舟皮中有屑如面多者至数斛食之与常面无异木性如竹紫黑色有文理工人解之以制弈枰出九真交趾
诃梨勒树似木梡花白子形如橄榄六路皮肉相着可作饮变白髭发令黑出九真
苏枋树类槐花黑子出九真南人以染绛渍以大庾之水则色愈深
水松叶如桧而细长出南海土产众香而此木不大香故彼人无佩服者岭北人极爱之然其香殊胜在南方时植物无情者也不香于彼而香于此岂屈于不知己而伸于知己者欤物理之难穷如此
刺桐其木为材三月三时布叶繁密后有花赤色间生叶间旁照他物皆朱殷然三五房凋则三五复发如是者竟岁九真有之
桌树干叶俱似椿以其叶鬻汁渍果呼为桌汁若以桌汁杂彘肉食者即时为雷震死桌出高凉郡
杉一名披煔合浦东二百里有杉一树汉安帝永初五年春叶落随风飘入洛阳城其叶大常杉数十倍术士廉盛曰合浦东杉叶也此休征当出王者帝遣使验之信然乃以千人伐树役夫多死者其后三百人坐断株上食过足相容至今犹存
荆宁浦有三种金荆可作枕紫荆堪作床白荆堪作履与他处牡荆蔓荆全异又彼境有杜荆指病自愈节不相当者月晕时刻之与病人身齐等置床下虽危困亦愈
紫藤叶细长茎如竹根极坚实重重有皮花白子黑置酒中历二三十年亦不腐败其茎截置烟炱中经时成紫香可以降神
榼藤依树蔓生如通草藤也其子紫黑色一名象豆三年方熟其壳贮药历年不坏生南海解诸药毒
蜜香纸以蜜香树皮叶作之微褐色有纹如鱼子极香而坚韧水渍之不溃烂泰康五年大秦献三万幅常以万幅赐镇南大将军当阳侯杜预令写所撰春秋释例及经传集解以进未至而预卒诏赐其家令上之
抱香履抱木生于水松之旁若寄生然极柔弱不胜刀锯乘湿时刳而为履易如削瓜既干则韧不可理也履虽猥大而轻者若通脱木风至则随飘而动夏月纳之可御蒸湿之气出扶南大秦诸国泰康六年扶南贡百双帝深叹异然哂其制作之陋但置诸外府以备方物而已按东方朔琐语曰木履起于晋文公时介之推逃禄自隐抱树而死公抚木哀叹遂以为履每怀从亡之功辄俯视其履曰悲乎足下足下之称亦自此始也
　　南方草木状卷下
槟榔树高十余丈皮似青桐节如桂竹下本不大上枝不小调亭亭千万若一森秀无柯端顶有叶叶似甘蕉条派开破仰望眇眇如插丛蕉于竹杪风至独动似举羽扇之扫天叶下系数房房缀数十实实大如桃李天生棘重累其下所以御卫其实也味苦涩剖其皮鬻其肤熟如贯之坚如干枣以扶留藤古贲灰并食则滑美下气消谷出林邑彼人以为贵婚族客必先进若邂逅不设用相嫌恨一名宾门药饯荔枝树高五六丈余如桂树绿叶蓬蓬冬夏荣茂青华朱实实大如鸡子核黄黑似熟莲实白如肪甘而多汁似安石榴有甜酢者至日将中翕然俱赤则可食也一树下子百斛三辅黄图曰汉武帝元鼎六年破南越建扶荔宫扶荔者以荔枝得名也自交趾移植百株于庭无一生者连年移植不息后数岁偶一株稍茂然终无华实帝亦珍惜之一旦忽萎死守吏坐诛死者数十遂不复茂矣其实则岁贡焉邮传者疲毙于道极为生民之患
椰树叶如栟榈高六七丈无枝条其实大如寒瓜外有粗皮次有壳圆而且坚剖之有白肤厚半寸味似胡桃而极肥美有浆饮之得醉俗谓之越王头云昔林邑王与越王有故怨遣侠客刺得其首悬之于树俄化为椰子林邑王愤之命剖以为饮器南人至今效之当刺时越王大醉故其浆犹如酒杨梅其子如弹丸正赤五月中熟熟时似梅其味甜酸陆贾南越行纪曰罗浮山顶有胡杨梅山桃绕其际海人时登采拾止得于上饱啖不得持下东方朔林邑记曰林邑山杨梅其大如杯碗青时极酸既红味如崖蜜以酝酒号梅香酎非贵人重客不得饮之
橘白华赤实皮馨香有美味自汉武帝交趾有橘官长一人秩二百石主贡御橘吴黄武中交趾太守士燮献橘十七实同一蒂以为瑞异群臣毕贺
柑乃橘之属滋味甘美特异者也有黄者有赪者赪者谓之壶柑交趾人以席囊贮蚁鬻于市者其窠如薄絮囊皆连枝叶蚁在其中并窠而卖蚁赤黄色大于常蚁南方柑树若无此蚁则其实皆为群蠹所伤无复一完者矣今华林园有柑二株遇结实上命群臣宴饮于旁摘而分赐焉
橄棪树身耸枝皆高数丈其子深秋方熟味虽苦涩咀之芬馥胜含鸡骨香吴时岁贡以赐近侍本朝自泰康后亦如之龙眼树如荔枝但枝叶稍小壳青黄色形圆如弹丸核如木梡子而不坚肉白而带浆其甘如蜜一朵五六十颗作穗如蒲萄然荔枝过即龙眼熟故谓之荔枝奴言常随其后也东观汉记曰单于来朝赐橙橘龙眼荔枝魏文帝诏群臣曰南方果之珍异者有龙眼荔枝令岁贡焉出九真交趾
海枣树身无闲枝耸三四十丈树顶四面共生十余枝叶如栟榈五年一实实甚大如杯碗核两头不尖双卷而圆其味极甘美安邑御枣无以加也泰康五年林邑献百枚昔李少君谓汉武帝曰臣尝游海上见安期生食臣枣大如瓜非诞说也
千岁子有藤蔓出土子在根下须绿色交加如织其子一苞恒二百余颗皮壳青黄色壳中有肉如栗味亦如之乾者壳肉相离撼之有声似肉豆蔻出交趾
五敛子大如木瓜黄色皮肉脆软味极酸上有五棱如刻出南人呼棱为敛故以为名以蜜渍之甘酢而美出南海
钩缘子形如瓜皮似橙而金色胡人重之极芬香肉甚厚白如芦菔女工竞雕镂花鸟渍以蜂蜜点燕檀巧丽妙绝无与为比泰康五年大秦贡十缶帝以三缶赐王恺助其珍味夸示于石崇
海梧子树似梧桐色白叶似青桐有子如大栗肥甘可食出林邑
海松子树与中国松同但结实绝大形如小栗三角肥甘香美亦樽俎间佳果也出林邑
庵摩勒树叶细似合昏花黄实似李青黄色核圆作六七棱食之先苦后甘术士以变白须发有验出九真
石栗树与栗同但生于山石罅间花开三年方结实其壳厚而肉少其味似胡桃人熟时或为群鹦鹉至啄食略尽故彼人极珍贵之出日南
人面子树似含桃结子如桃实无味其核正如人面故以为名以蜜渍之稍可食以其核可玩于席间饤饾御客出南海云丘竹一节为船出扶南然今交广有竹节长二丈其围一二丈者往往有之
簩竹皮薄而空多大者径不过二寸皮粗涩以镑犀象利胜于铁出大秦
石林竹似桂竹劲而利削为刀割象皮如切芋出九真交趾思摩竹如竹大而笋生其节笋既成竹春而笋复生节焉交广所在有之
箪竹叶疏而大一节相去六七尺出九真彼人取嫩者磓浸纺绩为布谓之竹疏布
越王竹根生石上若细荻高尺余南海有之南人爱其青色用为酒筹云越王弃余算而生竹
