《南岳小录》（唐）李冲昭 著 

　　○序
　　冲昭弱年悟道，近岁依师，洎临岳门，频访灵迹，唯求古来旧记，希穷胜异之事，莫之有者，咸云兵火之后，其文散失。
　　遂遍阅古碑及《衡山图经》、《湘中说》，仍致诘于师资长者，岳下耆年，或得一事，旋贮箧笥。今据所得，上自五峰三润，古来宫观药院，至于历代得道飞升之流，灵异之端，撮而直书，总成一卷，目为《南岳小录》。庶道侣游山，得之彼览，粗知灵迹之所自云。时壬戌岁冬十月序。
　　○叙岳
　　南岳者，《周礼 职方氏》曰：“南岳之镇曰衡。”以其分当翼轸，光辅紫宸，钤三气之根，钧五灵之德，上列注生之宿，下符长育之功，称物平施，故谓之衡山。《五岳真形图》
　　云：潜、霍、庐、■麻、玉笥、洞阳、小泻、九疑、罗浮等十
　　山为之佐命，复有神仙圣境，曰朱陵洞洞天也。又云：“山禀灵气，时有异人。”又《福庭志》云：“朱陵之天，周环七百里，七十大峰，有五小峰，有二坛，露光青玉，学道居此，度世上升。又青玉坛、洞灵源、光天坛，悉是福地，五岳作镇，皆有高真统治，盖以导云南、养万物、惠群生者也。”
　　○五峰（祝融峰紫盖峰云密峰天柱峰石廪峰）
　　祝融峰，去地高九千七百八十丈，在诸峰之北，最高，拥诸峰而直上。有祝融庙基，及青玉坛、光天坛、白璧坛、雷公池、风穴仙梨树、上清院基。峰之东南，有李泌书堂。
　　紫盖峰，去地高四千五百丈九尺。其形嵯峨，有似麾盖，因以为名。上有仙人池、七真阁，下有紫盖院基、王氏药堂。
　　云密峰，昔夏禹治水，登此峰立碑，纪其山高下丈尺，皆科斗文字。近代樵人，或有遇者，其碑至灵，隐而不见。又有禹溪及隐真平、断石源、朱陵洞、丹崖仙人石室存焉。
　　天柱峰，其形似柱，因以为名，亦名柱括峰。下有魏夫人石坛，或云魏夫人在此处得道。
　　石廪峰，远望如仓廪，其上方阔十丈，传云傍通洞府。昔有洞门观，胡浮先生常乘白豹游之。又有小石廪峰，下有舜庙，又有华盖、岣嵝、掷钵、回雁，皆小峰之数。
　　○三涧（云涧寿涧洞真涧）
　　云涧，以其通于仙源而多灵药，是有其名。出紫盖峰，西逾圣寿观，合寿涧南下岳观，分注平野，及有洞真涧。
　　○司天霍王庙
　　司天霍王庙，在岳观前，去观百余步。本以南方属火，配神曰祝融。玄宗封为司天王，以配夏享，有庙令司人。本庙在祝融峰上，隋代迁移废华薮观而建立，今祝融峰顶有古庙基存焉。
　　○真君庙
　　真君庙，在岳观之东五十余步。本与司天王同庙各殿—元中，司马天师上言：“五岳洞天各有上真所治，不可以血食之神，同其雩祀，既协圣旨，爰创清庙。”是岳也，启夏之际，洁斋致醮，兼度道士五人，长备焚修洒扫，即开元十五年五月十五日明制也。《五灵经》云：“佐治者九人，从吏三百人，羽卫官三万人，为国家祈真请命之地。”《上真记》云：太虚真人领南岳司命，即炎老君也。潜山真人鲍君副治、霍山真人
　　韩君佐治、金华真人黄君初平、天柱真人左君元放、南霍真人
　　郑君思远、霍林真人许君暎、丹霍真人周君阳、紫虚元君魏夫
　　人华存，并居佐命之曹，吴越楚蜀之会，皆当司察之。
　　○衡岳观
　　衡岳观，在华盖峰下。按旧碑，晋太康八年，徐真人灵期、邓真人郁之建置。梁天监二年，周真人静真再加弘葺，武帝赐三百户庄田充基业。至隋大业八年，诏请蔡天师法涛、李天师法超住观焚修，兴行教法。其衡州府库田畴什物，并赐观资用。
　　唐贞观二年，太宗重书额，请张天师惠朗度道士四十九人，为国焚修。高宗弘道元年，请叶天师法善封岳，辟方四十里，充宫观长生之地，禁樵采，断畋猎，罢献琛，以为常典。观内有田先生得道降真堂、刘天师真堂，后有尹真人上升坛。其观碑文，隋学士曹宪撰，今见存焉。
　　○招仙观
　　招仙观，按旧碑文曰：“肇基刘宋，分宇萧齐。”又《别传》，晋咸亨间，徐真人建置。至齐元兴元年七月二日，有住持升玄道士张昙要乘鹤，白日冲天。其夜雷电激吼，天地震动。
　　今观后约一里地，有朝天香坛存焉。唐贞观二年，萧天师灵护，庐陵人，时在岳招仙观，乱后荒凉。天师素能点化之术，遂点化黄白之物，投外藩，转钱物而创观宇。不数年，克致完合。
　　贞观五年，建寻真阁。
　　○九真观
　　九真观，按碑文，晋太康中邓真人建置徐真人祠。唐开元年中，有王天师仙乔。初，天师为行者，道性冲昭，有非常之志。因将岳中茶二百余壶，直入京国，每携茶器，于城门内施茶。忽一日，遇高力士，见而异之。问其所来，乃曰：“某是南岳行者，今为本住九真观殿宇破落，特将茶来募施主耳。”
　　于是力士上闻，玄宗召见，嘉叹久之，问曰：“尔有愿否”对曰：“愿郁郁家国盛，济济经道兴。”上深加礼焉，俾于内殿披度，厚与金帛，津置令归岳中，修创观宇。不数年而完全，道行逾高，声流上国，寻有诏命，封为天师。乾元二年三月三十日得道。
　　又有薛天师季昌，本绵州绵竹县尉，在京舍官入道，志操不群。将归南岳，上闻玄宗，玄宗嘉之，亦厚颁金帛。上命笔赋诗送赠，有序曰：“炼师初解簪裾，栖心衡岳，及登道录，慨然来兹，愿归旧居，以守虚白。不违雅志，且重精修，忽遇灵药志人，时来城阙也。乃赋诗一首宠行云尔。”诗曰：“洞府修真客，衡阳念旧居。将申金阙要，愿奉玉清书。云路三天近，松溪万籁虚。犹期传秘箓，来往候仙舆。”后封天师。天师又师司马天师，玄宗礼重，呼为道兄。凡是观中什物，多是恩赐。临行，又赠金器一百事、银器二百事，绵帛至多，皆有御札。天师以乾元二年二月六日得道。自离乱后，焚烧荡然，虽重修舍宇，竟未完复。唯存恩赐钟一口，重四千斤。咸通中，有王尊师名因节住持，道行出众，营缉至多，声达京师，为王侯所重。今在北岳，封总教大师。观后有白云先生药堂。又有一小池，名甘泉。其泉味甘，煎茶似乳，旧日亦有甘泉院。
　　○西灵观
　　西灵观，按《图经》云：“梁天监五年建置。”本女真住持，经兵火后，未暇修营。西有魏夫人仙坛，开元中，有女真薛师在观得道。又于晨溪别构道院，每出入常有白豹随行，游历洞府。薛天师常诣之，不与相见，后不知所之。
　　○圣寿观
　　圣寿观，本灵夏卢尚书名藩书堂，以咸通六年抗表奏舍为圣寿观，观内卢公真堂坛殿俨然，又有层崖峭壁，修竹茂松，涧水潺湲，风景甚异。
　　○九仙宫
　　九仙宫，本张真人名始珍所居，有石坛，方阔丈余。梁天监三年，有仙者八人，迎张真人于石坛上，同升天去。咸通九年，衡州刺史史觌奏置宫额，十年十月敕下，宜依所奏行之。
　　○中宫
　　中宫，本梁朝王真人灵与修行上升之处。又大历年，李得琳先生居之得道。
　　○元阳宫
　　元阳宫，本晋朝陈真人兴明修行上升之处。
　　○上清宫
　　上清宫，本徐真人灵期修行上升之处。大历七年，有玄和先生张太空居之得道。又大中元年，韩威仪居之得道。
　　○紫虚阁
　　紫虚阁，有魏夫人仙坛，高一丈二尺，上圆平，约阔一丈，亦名飞流坛。《传》云：“夫人自抚州乘龙飞来至此。夫人，晋太尉舒之女，讳华存，号上真紫虚元君。”有台阁，仪像俨然。又云：“晋咸和年于此修道。”又北去半里，有神溪投龙潭，每修斋毕，投金龙于此。
　　○石室隐真宫
　　石室隐真宫，大历年中，广成刘先生玄静修行之处。行三五步冈，夺虎穴而居之，名曰隐真宫，刺史韩皋出俸钱为创会真阁。初，先生在兹十五年余，修道莫有知者。时因太史占之，云有真人星见，隐者在兹岳得道，应于天文。上闻武宗，武宗遽降诏命，委本道监军使遣人赍诏征召。使人到岳，遍寻无所不至。忽一日，中使人行及中宫西南面三里余，历崄攀萝，见一石室，深邃屈曲，有住之家。于是擘藤萝入深，乃见先生凝然而坐。中使宣命，先生初乃佯狂，后即承命。寻赴阙庭，诏封为帝师，号广成先生。却复兹地，未几而羽化。今石室有昔时镌石为醮坛、天宝台、碓硙、瓮缶、棋局、茶灶、灯台，皆就石而琢成之，今悉存焉。
　　○凌虚台
　　凌虚台，昔有薛天师季昌、周尊师混污相次居之得道。
　　○洞灵台
　　洞灵台，本李天师明俊居之得道，亦是福地。
　　○添香台
　　添香台，昔有女真居之得道，今台及圣境存焉。
　　○刘根先生药岩
　　刘根先生药岩，昔有仙人刘根居之修行之所，在九仙宫之西北，颇甚深邃，亦殊异之境也。
　　○紫盖院
　　紫盖院，昔有道人建置，乱后唯基址存焉。
　　○白云先生药堂
　　白云先生药堂，在九真观西—元中，司马天师承祯本号白云先生，后授贞一先生，尝于此修行。
　　○尹真人坛
　　尹真人坛，在岳观北百余步，真人讳道全上升之处。
　　○田先生药岩
　　田先生药岩，在中宫东面百余步。先生讳良逸，元和中修行于此，后得道。
　　○北帝院
　　北帝院，在岳观东北，去观三里，昔有女真侯钅柬师居之，修行勤于香火，后亦得道。
　　○洞真瀑布
　　洞真瀑布，在招仙观北，去观三里，瀑布如帘，垂及亭台，
　　碑文纪其胜异。上有朝天坛，昔日张真人昙要上升之处。又下有投龙潭，每修斋毕，投金龙于此也。
　　○王氏药院
　　王氏药院，咸通间，有术士王生居之。有茂松修竹，流水周绕，及多榧树茶园，今基址存焉。
　　○光天观
　　光天观，传云融峰院，是观基。
　　○隐真平
　　隐真平，在云密峰之中，坦然而平，方阔五里，是神仙遨游之所。时人寻之，少有到者。
　　○断石源
　　断石源，在隐真平水源，有石高数丈，阔数尺而中断，上有镌字云：“此有丹砂水，如乳而甘香。有人得掬饮之，可寿至千岁。”寻游者到此间，唯闻石下有流水之声，在左边听即落右边，在右边听即落左边，罕有得者。
　　○朱陵洞
　　朱陵洞，即三茅洞天，在九仙宫正西三里，有石岩，下有平石，方二丈，是旧时投金简之所，传云朱陵洞之东门也。
　　○前代九真人（出《九仙宫碑》，旧有九仙殿）
　　陈真人兴明，居元阳宫，晋武帝大始元年三月一日上升。
　　胡浮先生，姓施，名存，居洞门观西峰构虚阁，晋惠帝永康九年四月上升。
　　尹真人道全，居岳观溪，晋怀帝元嘉元年正月九日上升。
　　徐真人灵期，居上清宫，宋元徽二年九月九日上升。
　　陈真人惠度，居古玉清宫，齐武帝永明二年五月十三日上升。
　　张真人昙要，居招仙观，齐延兴元年七月三日上升。
　　张真人始轸，居九仙宫，梁天监三年七月十三日上升。
　　王真人灵舆，居中宫，梁天监十一年七月十三日上升。
　　邓真人郁之，字玄寂，居洞门观，梁天监十年十二月三十日上升。
　　又有双袭祖、双子辨二人，相次得道。
　　○唐朝得道人（在岳一十四人）
　　殷先生景童，天宝十七年七月三日得道。
　　萧先生灵护，弘道三年八月十五日得道。
　　李天师思慕，天宝十四年八月廿六日得道。
　　何尊师隐其名，天宝二年十月十五日得道。
　　薛天师季昌，乾元二年二月六日得道。
　　王天师仙乔，乾元二年三月三十日得道。
　　傅天师待仙，乾元三年十一月七日得道。
　　董先生秦仙，大历元年十一月六日得道。
　　玄和张先生太空，大历七年二月八日上清宫得道。
　　李先生德琳，大历十二年九月五日中宫得道。
　　田先生良逸，元和六年正月七日在降真院得道。
　　广成刘先生玄静，大中五年五月十一日得道。
　　周尊师混污，会昌二年正月得道。
　　韩威仪，大中元年上清宫得道。
　　田先生有弟子陈徵君、冯徵君、张徵君三人，不就徵，皆于天台山相次得道。
　　○《真君传》
　　汉中垒校尉刘向撰。
　　赤松子者，神农时雨师也。服水玉以教神农，能入火自烧。
　　数往昆仑山中，常止西王母石室中，随风雨上下。炎帝少女追之，亦得俱去。至高辛时，复为雨师焉。
　　王母者，神人之面，蓬发戴胜，虎爪善啸，岩居，名王母，在昆仑之墟焉。赞曰：%渺渺赤松，飘飘少女。
　　接手翻飞，冷然双举。
　　纵身长风，俄翼玄圃。
　　妙达坎巽，作范司雨。
　　○《田先生写真赞》（蒙谷子诸葛黄撰）
　　田先生，实衡之攸民，间世所出，天然真气，生而知道，醇孝养亲，得混朴自然之理，言貌不饰，裘褐垢弊。侯王礼重，我亦不荣，氓隶给轻，我亦不陋。驱役鬼神，意往即至。一入衡岳，逾五十年，九百门人，皆是轩冕，请为法主，一作帝师，即先生之道，其可知也。仪形可质，图写存焉。自始及今，未有称述，黄承其阙，序以赞云：灵根独秀，真人间生。
　　仙非积学，道乃天成。
　　汪汪德貌，落落神情。
　　兹形如在，犹可作程。
