台湾通志 清 薛绍元 总纂

　　●台湾通志目录
　　疆域
　　晷度（一）
　　形势（七）
　　建革（二八）
　　风潮（三三）
　　物产
　　五谷类（五三）
　　蔬菜类（六四）
　　草木类（七七）
　　鸟兽类（一六七）
　　虫鱼类（一八三）
　　杂产类（二一七）
　　饷税
　　杂饷（二三一）
　　杂税（二五二）
　　职官
　　武职（二六三）
　　文职（三三八）
　　选举
　　进士（三九三）
　　举人（三九四）
　　武进士（四○三）
　　武举人（四○三）
　　贡生（四一一）
　　列传
　　政绩（四二九）
　　寓贤（四九三）
　　隐逸（四九六）
　　文学（五○六）
　　武功（五○九）
　　忠义（五七八）
　　忠节表（六○三）
　　杂识
　　风俗（六二九）
　　祠庙（六二九）
　　铺递（六三一）
　　杂录（六三三）
　　资料（一）
　　万镇台移送台湾水陆各营旧章原额裁改新章官兵汛塘以及现在兵数并抽调练兵暨安防汛塘名数分晰清册（六五一）
　　营制（六七八）
　　驻防兵制（六九一）
　　台湾营制事宜摺（六九六）
　　兵部议准福建总督觉罗满保奏台湾一郡修筑炮台摺（六九七）
　　东溟兵制摺（六九八）
　　台湾吏事兵事均宜及时绸缪摺（六九九）
　　遵旨筹商摺（七○二）
　　请改台地营制摺（七○三）
　　上谕澎湖为由闽赴台要隘扼扎劲旅认真操练覆奏（七○六）
　　奏筹澎湖海坛协互调事宜摺（七○六）
　　台湾水师员额并武职补署章程摺（七一○）
　　议设陆路副将员缺酌拨营伍摺（七一二）
　　筹办改设营制事宜摺（七一七）
　　兵制（七一八）
　　同治八年裁兵加饷案内裁存新章额设兵丁分别马步战守名数清摺（七二○）
　　台澎水陆各营旧章原额清摺（七二三）
　　水陆各营新章额设官兵名数额需俸薪干廉饷米加饷细摺（七二六）
　　安平新旧炮台军装局火药局电报局镇海正左营事略（七二八）
　　资料（二）
　　御制平定台湾二十功臣像赞序（七三七）
　　御制剿灭台湾逆贼生擒林爽文纪事语（七三九）
　　命于台湾建福康安等功臣生祠诗以志事（七四二）
　　御制福康安奏报生擒庄大田记事语（七四三）
　　昭忠祠记（七四五）
　　新附入昭忠祠职衔姓名清册（七五八）
　　台南昭忠祠员弁兵丁衔名册（七六三）
　　林爽文、蔡牵、张丙等案名册（七八二）
　　文职册（七九三）
　　武职册（八一五）
　　各志文武册（八四二）
　　戴万生案（八五二）
　　施九缎案（八七八）
　　剿番阵亡员弁（八八九）
　　埤南剿番案（八九一）
　　宜兰防勇开山中伏阵亡优恤案（九○四）
　　剿平大嵙崁内山番社奖恤案（九一三）
　　●疆域
　　晷度
　　形势
　　建革
　　风潮
　　·晷度
　　「清会典」：淡水厅东境滨海，偏东五度二十四分；凤山县南境滨海，北极高二十四度四分（户部）。
　　台地，东三度五分至东五度四分，极南自二十二度、北至二十五度四分（「水道提纲」）。
　　恒春前山之水坑口、后山之八磘鼻，皆纬度二十二度；淡水之沪尾口、基隆之八斗仔，皆纬度二十五度。凤山之东港口、彰化之北势湖，皆经度四度；埤南之埤南大溪口、淡水之南关，皆经度五度。
　　台北府，纬度二十四度五十四分，经度四度五十分。
　　台湾府，纬度二十四度八分，经度四度二十四分。
　　台南府，纬度二十二度，经度三度五十三分。
　　台东直隶州，纬度二十三度三十四分，经度五度十三分。
　　台湾县，同台湾府。
　　彰化县，纬度二十四度五分，经度四度十四分。
　　云林县，纬度二十三度四十七分，经度四度二十三分。
　　苗栗县，纬度二十四度三十三分八秒，经度四度三十四分四十秒。
　　埔里社，纬度二十四度，经度四度三十九分。
　　安平县，同台南府。
　　凤山县，纬度二十二度三十三分，经度三度五十八分（旧城，纬度二十二度四十分，经度三度五十二分）。
　　嘉义县，纬度二十二度三十二分，经度四度六分。
　　恒春县，纬度二十一度五十分，经度四度二十三分。
　　澎湖，金屿纬度二十四度，炮台〔纬度〕二十三度四十分四十二秒，西屿纬度二十三度七分（「海道图说」：澎湖最南纬度二十三度十一分，最北纬度二十三度四十七分；最西经度四十八分，最东经度三度十一分）。
　　淡水县，同台北府。
　　新竹县，纬度二十四度四十三分，经度四度四十二分。
　　宜兰县，纬度二十四度三十七分，经度五度二十五分。
　　基隆，纬度二十五度，经度五度三十分。
　　卑南，纬度二十二度四十六分，经度四度五十五分。
　　花莲港，纬度二十三度五十一分，经度五度二十三分。
　　江永曰：极高度皆以测景测星定，各以本方极高度之正切与黄赤大距度正切相乘，半径千万除之，为赤道度之正弦，得二至日出入前后赤道度；以一变时之四分加减初正刻，得日出入时刻分（「五礼通考」）。
　　测晷之法：土圭置槷，着于「周官」；后世史书，不言实测。唐僧一行覆矩图，其法不密。元郭守敬为影符，其法用铜钻孔如芥子，前仰后低以向日；而日之高低不同，铜斤欹测，不能尽合。不合则光不透，临时迁就，日已西移；又不知地半径差及近地清蒙气。是以所测，不如今法远矣（「广东通志」）！
　　我朝圣祖仁皇帝，生知天纵；探象纬之原，通中西之术。临台测验，无累黍之差。高宗纯皇帝敬天法祖，首重民时，钦定「热河志」，删星野之谈天，测斗极之出地，名曰晷度。今敬遵圣制，立晷度类。
　　谨案：地居天中，其体浑圆，与天度相应。中国当赤道之北，北极常见，南极不常见。南行二百五十里，则北极低一度、南极高一度；北行二百五十里，则北极高一度、南极低一度。南北极高度，即南北里差也；东西偏度，即东西里差也。台湾台北府度、分，乃实测之数；各府、州、县，第据舆图约计之耳，恐有未确。附求法一则，使居其地者，人人得以参考焉。南北纬度易测，东西经度难知，纬度测二格之低昂，经度测月食之早晚。欲定东西偏度，必于两地同测一月食，较其时刻：若早六十分时之二，则为偏西一度；迟六十分时之二，为偏东一度。今台湾各处不能测验，以「舆图」经纬度数计之；但能得偏度分数，至秒数不能知矣。
　　日距赤道表
　　（图表，故省略，详细内容请参见版面文件）
　　（图表，故省略，详细内容请参见版面文件）
　　为度版，平圆四分之一，切四分之一圆边，为九十度。每度六十分，矩角为午，左钝角为子；表针垂线，皆设子午。春分后三日午时测太阳，高弧针影在子，垂线切于度版六十三度五十分。依表加日距一度十六分，为六十五度六分，以减九十度，即得台北府北极出地二十四度五十四分。秋分后三日午时测太阳，高弧六十八度十六分，依表减日距一度十六分，为六十七度，以减九十度，即得台南府北极出地二十三度。
　　东西偏度以京师子午线为中，而较各地所偏之度，凡节气之早晚、月食之先后，胥视此。盖人各以见日出入为东西、为卯酉，以日中为南、为午；而东方见日早，西方见日迟，东西相距三十度，则差一时。东方之午，乃西方之巳；西方之午，乃东方之未也；则相距九十度，则差三时。东方之午，乃西方之卯；西方之午，乃东方之酉也；相距一百八十度，则昼夜时刻俱反对矣。
　　赤道一周，得三百六十度，分为十二时，每时八刻，每十刻五分；偏东一度，节气昼夜差时之四分。
　　星野之说，其传最古；「大清一统志」列之首卷。台湾星野，「岛上附传」云：『台海西界于漳、南邻于粤，而北则闽安对峙。漳分野视闽，而粤分野视漳。唐僧一行有云：「星纪当云汉下流，百川归焉；故其分野，自南河下穷南纪之曲，东南负海为星纪」。则台郡宅东南，分野仍属牛女；与一行之说相符』。「诸罗县志」云：『吕宋居巽巳，入翼十度；日本在寅艮，入轸八度。台湾背接吕宋、右连日本，其值翼九度无疑』。二说不同。而「宋史天文志」：『天市垣二十二星，东西各列十一星；其东垣南第六星，曰吴越，亦为星纪之次』（闽从吴越，台湾从闽）。其说主天市垣。「春秋纬文」：『耀钩徐、扬之州，属权星』。星经：『玉衡北斗第六星主扬州，常以五已之日候之』。「唐书天文志」：『杓以治外，故鹑尾为南方负海之国；魁以治内，故陬訾为中州四战之国』。「福建通志」云：『福建属北斗第四星』（台湾从福建）。其说主北斗。「史记天官书」：『吴、楚之疆，候在荧惑，占于乌衡』。「晋书天文志」：『荧惑曰南方，夏火礼也、视也，主楚、吴、越以南』（台湾、福建皆从越）。其说主荧惑。「史记天官书：『丙丁，江淮海岱』。「汉书天文志」：『吴、越，亥』。「天文书」：『戊主吴、越』。其说主干支。唐贾公谚云：『古者受封之月，岁星所在之辰，其国属焉』。其说主岁星。虽各有占验，迄无定论。
　　·形势
　　台湾省：「大清一统志」云：屹峙海中，为东南屏幛。四面环海，崇山峻岭横截其中。背负崇冈，襟带列岛；浪峤南屏，鸡笼北卫。形势，南北相距七百余里，东西近者二百余里、远或三四百里。从前所治，不过山前迤南一线，故仅设三县而有余；自后榛莽日开，故屡增厅治而不足。光绪元年，奏设台北府、县，以固北路；又移同知治埤南，以顾后山。然彼时局势未成，择要修举，非一劳永逸之计（「奏案」）。十三年，仍奏建立省城、衙署、坛庙，制械设电，招垦抚番，次第整顿（「奏案」）。则人事随天时、地利为转移，欲因陋就简而不可得矣（「奏案」）。民站：自极北之基隆、宜兰交界草岭顶起，至恒春县极南之鹅峦鼻海口止，共计民站八百五十里；其后山南自鹅峦鼻起，至宜兰极北与基隆交界之草岭顶止，共计七百六十里：周一千六百余里。
　　台湾府：当全台适中之地环水抱中开平原（「奏案」）。从前兵备道夏献纶论彰化云：『幅员辽阔控驭难周；后有议者，必如淡水分治，以鹿港、捒东为建城之所』（「舆图说略」）。光绪十三年，遂分彰化之东北境，设首府（「奏案」）于桥仔图地（「奏案」）。因地制宜，变通垂远，富庶之基，气象宏敞矣（「奏案」）。民站：南至台南府城三百三十五里，西至彰化县鹿仔港海口五十里，北至台北府城三百里。
　　台湾县：附郭首县（「奏案」）。负山临海，宅中居要；犁头店附近，捒东保沃野数十里，最擅形胜。东南、东北，皆通埔裹六社。溪流之着：曰大肚、曰大甲，均发源内山，流入于海。大甲溪底多怪石，春冬水平可涉；夏秋骤涨，波涛汹涌，行人裹足，称天险焉（「舆图说略」）。民站：东至埔里交界之火焰山二十里，南至云林之浊水溪交界五十五里，西南至彰化之同安岭二十里，北至苗栗大甲溪尾为界七十里。
　　彰化县：物产丰饶，沟洫之利最溥。惟是县城，筑于平陆，无险足据；又有八卦山，在城外东北隅，俯瞰全城，不得地利（「舆图说略」）。阳湖赵翼尝议改筑于鹿港而未能也（「彰化志」「艺文」）。光绪六年，奏准依山扩充，围建新城，亦未举行（「奏案」）。然而山川秀丽，烟火万家（「彰化志形胜」）；据东瀛之上游，洵为北路之奥区矣（「彰化志」「封域」）。民站：东至台湾县交界之同安岭二十里，南至云、彰交界之番挖港六十五里，西至鹿港海口三十里，北至台湾县交界之大肚溪二十里。
　　云林县：山海交错（「奏案」）。自浊水溪始、石圭谿止，裁长补短，方长约二百余里（「奏案」）；由嘉义、彰化二县辖地画出（「奏案」）。嘉义之东，沟渠布列，水利流通；彰化之南，地皆垣夷可耕（「舆图说略」）。非若恒春，全系后山新辟之地（「奏案」）。民站：东至八同关番界八十里，西南至嘉义交界之兴化店三十里，西至五条港、虎尾溪口百十里，北上至埔里社交界之浊水溪三十里，下至彰化县之番挖港百二十里。
　　苗栗县：分新竹西南之境（「奏案」）。大甲溪与台湾共之；其余溪港以吞霄、后垄源流为最长，惟水浅难泊巨舟（「舆图说略」「新竹编」）。苗栗街一带扼内山之冲，东连大湖，沿山新垦荒地甚多（「奏案」）；土脉肥饶，广轮沃衍（「舆图说略」「新竹编」）。民站：东至十二份社番界九十里，南至台湾县交界之大甲溪五十里，西至后垄港十里，北至新竹县辖中港溪为界二十五里。
　　埔里社通判：治埔里六社：曰眉社、曰田头、曰水社、曰审鹿、曰猫兰。头社、水社、猫兰、审鹿皆窄；惟埔里平原三十余里。迤北过溪为眉社，平原尽处辖露高山，为北港生番出没之所，人咸惮之（「舆图说略」）。相传埔里社更东北，越山五日行，即通噶玛兰，东南则崎莱及秀孤兰（「埔里社纪略」）。民站：东至史老塌山番交界三十五里，南曰社仔庄至云林交界之浊水溪止五十里，西至集集街与台湾县交界六十五里，北至大甲溪头与苗栗县交界三十五里。
　　台南府：光绪十三年设首府，曰台湾府。首县曰台湾县，将原有之台湾府台湾县改为台南府安平县，画界分治（「奏案」）。罗汉门外，逼近内山，群峰罗列，木冈、银锭、土楼、魁斗诸山均在县南（「舆图说略」）。崇山大溪，钩连高下（「奏案」）。地虽硗瘠，而帆樯鳞集，百物所聚，风气顿开，亦外一大都会也（「舆图说略」）。民站：东至台东直隶州、由凤山新开之双溪口埤南中路前往四百又五里，南至恒春县城二百十五里，西至安平海口十里，北至台湾府城二百三十五里。
　　安平县：附郭邑治。土地松浮，局势隘窄，东南北三面沙多土少，不及嘉、彰之平畴广沃。西南临海，有市镇曰安平。前阻汪洋，非船莫渡；今则已成积沙，建舆梁焉。鹿耳门者，昔之隙仔港，可泊百巨船；今之州仔尾也，淤为陆地久矣。安平巨浪滔天，夏秋尤甚，名之曰涌。不风而涛，排击掀翻，响闻数百里，作时舟楫避之。虽泰西人尤善操舟，语及安平，未尝不目震心骇；此则郡城天险也（「舆图说略」）。民站：东至内公馆山番界百三十里，南至凤山交界之二层行溪十二里，西至安平鲲身口二十里，北至嘉义交界之曾文溪三十五里。
　　凤山县：深山大海，形势雄壮。县城南三十里凤鼻山，邑治所由名也。后依半屏，前临打鼓。打鼓港即旗后口，在县西南十五里，可泊轮船；近为通商口岸，台南之门户也。其余诸港，半多壅塞；惟东港水深丈许，商船利涉焉。民站：东至于匏山番界九十里，南至恒春交界之率芒溪六十里，西至旗后海口十五里，北至安平交界之二层行庄六十一里。
　　嘉义县：为台南北之要冲。旧治曰诸罗，在佳里兴保；康熙四十年，移驻至今地。林爽文乱，台湾厅县相继沦陷，诸罗被困逾年，民间绝食，贼济以米不受，卒赖以全。高宗纯皇帝以县民效「守死勿去」之义，特诏改诸罗为嘉义县。田畴交错，形势与彰化埒。有火山，在迤东四十里，常有焰上腾，或由磺气所凝聚，故下瀦温泉焉。曾文、八掌、牛椆诸溪，原出内山；夏秋时雨滂沱，往来病涉，亦人力难施也（「舆图说略」）。民站：东至柑仔宅与云林所属番交界，南至安平交界之曾文溪六十九里，西至布袋嘴海边六十里，北至云林交界之兴化店三十里。
　　恒春县：画自率芒溪以北，与凤山县接壤。而东、西、南三面皆滨海，大沙湾、大坂埒、后湾、射寮、枫港等处，轮船、夹板船视天色平椗，可一寄碇。山后惟猪膋束、八窑湾、牡丹湾等溪为着；而峨峦鼻为海途转捩，下有暗礁，最称天险。台南辟土，盖肇始于光绪元年（「舆图说略」）。办理台湾等处海防沈葆桢奏云：『自枋寮南至琅峤，民居俱背山面海，外无屏幛。至猴洞，忽山势回环，其主山由左迤趋海岸，而右中廓，平埔周可二十余里，似为全台收束。从海上望之，一山横隔，虽有巨炮，力无所施，建城无踰于此』（「沈文肃奏议」）。廷议报可，而开山抚番亦自南路起矣（「舆图说略」）。民站：东至台东交界之八窑湾四十里，南至峨峦鼻海边四十里，西至射袤溪海边二十里，北至凤山交界之率芒溪九十里。
　　澎湖通判治：四面滨海，台、厦之冲，天成屼镇。外有四屿为屏蔽，内有新城、龟山、蛇山相犄角。今于新城、龟山筑炮台，更得扼吭当关之势（「舆图说略」）。隘口不得方舟，内溪可容千艘；海中岛屿最险要而纡回者，莫如澎湖（「方舆纪要」）。民站：东至椗钧屿四十五里，西至小门屿二十三里，南至八罩屿六十六里，北至吉贝屿七十五里。海程，东至台南安平口百七十五里、至旗后口二百四十里，北至淡水沪尾口五百七十里、至基隆口六百六十里；西至厦门口三百三十里，北至福州口六百七十三里，南至广东汕头六百四十里。
　　台北府：台北分治，亦天时、人事所迫不容已者也。淡水厅旧辖延袤三百四十余里视内地实四、五里辖制，何以能周「舆图说略」）。艋舺当鸡笼、龟仑两大山之间，沃壤平原，两谿环抱，村落衢市，蔚成大观。西至海口三十里直达八里坌、沪尾两口，并有观音、大屯山以为屏幛；且与省城五虎门遥对。非特淡、兰扼要之区，实全台北门之管也（光绪元年「奏案」）。光绪己卯，设官析土，风气日辟，百废俱兴，声明文物，居然成一都会矣（「舆图说略」）。民站：东南至宜兰县城二百又三里、至新竹县城百二十里、至台湾府城三百里，西北至沪尾海口三十里，北至基隆六十里。
　　淡水县（附郭之邑）：台北富庶，以淡北称最。二百年来，声明文物，甲于全台。中坜、茄冬、南崁、磺溪诸小港，外八里坌，昔通今塞。沪尾在邑治迤北三十里，又折而东六十里，曰基隆。沪尾盛潮，约深一丈五、六尺；基隆过之：近皆为互市之地（「舆图说略」）。民站：东由番社绕至宜兰县交界之粗坑四十里，西南至新竹交界之涂牛沟六十里，西北至沪尾海口三十里，东北至基隆交界之南港口二十里。
　　新竹县：即淡水厅城为县城，廨舍仓库无易，情形大约与淡水同；内负崇山，外临大海（「舆图说略」）。地方险阻，为台北路要区（「平台纪略」）。其溪港、中港、香山、凤山崎，源流长而水浅，故必以沪尾、基隆通互易焉。蓝鼎元「平台纪略」称：『竹堑埔有良田数十顷，历二百年，益着其盛矣』（「舆图说略」）。民站：东至五指山番界七十里，南至苗栗交界之中港口三十五里，西至海滨十里，北至淡水交界之涂牛沟南六十里。
　　宜兰县：自远望坑迤北而东，仍噶玛兰厅之旧治疆域（「奏案」）。光绪元年，厅改为县。初名蛤仔难（「舆图说略」）。三面负山，东临大海，三貂、金面掖其左，摆支、苏澳、草岭搤其右，员山、玉山枕其后。自山至海，宽不及四十里；自三貂溪南至乌石港三十余里，皆山石无地。自乌石港至苏澳山下，绵亘不及百里；然一望平畴，溪港分注，实天生沃壤也（「噶玛兰纪略」）。海滨大石嶙峋，中设一关，曰北关；设于苏澳者，曰南关：屹立两称门户（「舆图说略」）。民站：东至过岭仔海边二十里，南至苏澳海口五十里，西至叭哩沙番界四十里，北至基隆交界之草岭六十二里。
　　基隆同知：治淡水之北；东控三貂，为台北第一门户。通商建步，交涉纷繁；海防既重，讼事尤伙（「奏案」）。距鸡笼十二里，曰八斗，实为产煤奥区；曾招洋匠滤煤，并仿西法以行之。台洋风信靡常，惟鸡笼四时可泊，轮船放洋历六时许，可抵花莲港；达后山者，以此为便途（「舆图说略」）。民站：东至三貂溪海边八十里，东南由远望坑至宜兰交界之草岭六十里，西南至淡水交界之南港四十里，北至海口二里。
　　台东直隶州：在后山。后山形势，北以苏澳为总隘，南以埤南为要区，控扼中权，厥惟水尾；其地与云林县东西相直，由牡丹社岭集集街径达彰化，山路一百八十余里，前后脉络呼吸相通，实为台东锁钥（「奏案」）。民站：东至沿海之狮球山港二十五里，南至恒春县城三百七十里，西至秀孤峦生番地界五十余里，北至宜兰县界之苏澳三百十里。
　　自前山至后山，未通已通凡五。中路：从云林县之林圯埔东南至社藔十二里，龟仔头十里，牛轀辘二十五里，茅埔二十里，红魁头九里，南仔脚蔓十里，合水十里，东埔社心十一里，霜山横排五里，坑头陈坑五里，铁门洞五里，狮头山十里，八同关十里，鸡公山十里，八母坑十里，水堀十里，双峰仞十里，坑底五里，大仑坑五里，雅记十里，神仙岭十里，雷峰洞十里，玉屏山溪十里，奇淋山十里，打林番藔十里，黄崎十里，排山十里，璞石阁二十里，板仔庄五十里，吗达唵社、哒吧龙社共三十里，吴全城五十里，岐菜二十里，花莲港三里，米仑山九里，三层城二十里，新城十里，得其梨二十里，大浊水二十五里，大南澳三十里，大东澳三十里。以上非有番目引导，不能行。南路：从凤山县之大坑口三条仑东南至老社头八里，猪野头五里，南崑仑十五里，岭脚十五里，大乌万六里，大麻里三十里，卑南觅五十里。又从新地东南至双溪口七里，大石岩十里，屯兵空营五里，坑底十五里，山顶十五里，诸也葛二十里，后山海边三十二里，大麻里八里，卑南觅四十里，二道皆光绪元年新辟；而三条仑，尤为公私所趋。又头围后山，通艋舺小路，从头围土地公坑北至樟林十五里，转东下岭，曰炭窑坑，绕山西行至铳柜十五里。循岭南下，至虎尾藔潭八里，再过溪上岭，至大粗坑八里，仑仔阳四里。涉溪行三里平地，至石亭六里，坊仔林三里，至深坑渡过渡，皆平原。行尽至万顺藔，更上山仑，六里至樟树脚，三里至六张犁，十五里直达艋舺，出武营头。
　　台湾邮程：较内地长几及倍，言五十里，约八、九十里，非穷日之力不能至。故军需则例，台地行军置传，准照西北口外以四十里为一站；惟府县志所记，程途时有参差，核诸桐城姚石甫、廉访莹台北道里记，又多不同。盖海外疆索本未清丈，大都约略科计。今就往来商旅相传里数言之，不能一一。台湾处大海之中，地形坐东南，面西北；自东北而西南，如列屏，为中国江、浙、闽、粤之外界。北近海，多平地可耕，土番及民人聚落，以百数；山背东南，一望汪洋，舟楫所不到，土番加磱使种类居之。自红夷以至郑氏，皆不能绥附；闻中国盛德，悉来臣服，贽其方物。故我国家边陲，极于海东数万里，置郡县实古所未有（「福建海防志」）。
　　台湾海外天险，治乱安危，关系国家东南甚巨。其地高山百里，平原万顷，舟楫往来，四通八达。外则日本、琉球、吕宋、噶罗吧、暹罗、安南、西洋、荷兰诸番，一苇可航。内则福建、广东、浙江、江南、山东、辽阳不啻同室而居，比邻而处，门户相通，曾无籓篱之限。非若寻常岛屿邑，介在可有可无间（「东征集」）。
　　台湾机括，全在厦门；控制台湾，惟厦门最为扼要，形势所在，便于指挥（「鹿洲文集」）。厦门距台湾重洋浩浩七百里，号曰横洋；往来船只，必以澎湖为要津。澎湖岛屿，大小相间，有名号者三十六岛（一作「五十五屿」）。水底皆大石参错；其北曰北墝，舟触之必破，故舟行惟从西屿头入；或寄泊西屿内，或妈宫澳、或八罩、或镇海屿，渡东吉洋始入鹿耳门；则澎湖为台、厦中流之砥柱。台山南尽沙马矶，北抵噶玛兰，形如弦月，朝向内地。北路之后垄港与南日对峙，竹堑与海坛对峙，南嵌与关■〈阝童〉对峙（一作官塘）。上淡水与北茭相望，鸡笼与沙埕、烽火门对望（一作鸡笼与福州对峙）。南路凤山县之弥陀港、万丹港、岐后港、茄藤港与漳州之古雷、铜山、悬钟等处相望（「厦门志」）。
　　其土宜五谷，北可至辽东，南则抵漳、泉。全台三千余里，入版图者几二千里；其余尚系生番杂居，情态叵测。台中兵卒，宜屯田以足食，渐次开荒辟土，以夷后患者也（「福建通志」郭起元「慎防守议」）。
　　魏源曰：『台湾地倍于琉球，其山脉发于福州之鼓山，自闽安赴大洋，为澎湖三十六岛；又东渡洋百里至台湾，为中国之右臂，可富、可强、可战、可守。方郑氏之初平也，廷议以其孤悬海外，易薮贼，欲弃之，专守澎湖。施琅以为天下东南形势，在海而不在陆，陆之为患有形，海之薮奸莫测。台湾虽一岛，实腹地数省之屏蔽。弃之则不归番、不归贼，则必归于荷兰。恃其戈船、火器，又踞形势膏沃为巢穴，是藉寇兵而资盗襄；且澎湖不毛之地，不及台湾什一，无台湾则澎湖不能守，诚深识遐虑之言哉』（「圣武记」）。
　　蓝鼎元曰：『从来疆域既开，有日辟，无日蹙；气运使然。即欲委而弃之，必有从而取之。如澎湖、南澳皆为海外荒陬，明初江夏候、周德兴皆尝迁其民而墟其地。其后皆为贼巢，闽、广罢蔽，乃设兵戍守，迄今皆为重镇。台湾古无人知，明中叶乃知之；而岛彝盗贼，先后窃踞，至为边患，比设郡县，遂成乐郊；由此观之，可见有地不可无人。经营疆理，则为户口贡赋之区；废置空虚，则为盗贼祸乱之所；不可不早为绸缪者也』（「东征集」）。
　　府治南北千有余里，越港即水师安平镇；又有七鲲身，沙线潮平可通安平港内，为水师战艘，商民舟楫止宿之地。港名鹿耳门，出入仅容三舟，左右皆沙石浅淤，此台湾之内门户也。衡渡至澎湖，岛屿错落，港泊有南风、北风二者殊澳，此台湾之外门户也。然台湾之可通大舟者，尚有南路之打鼓及东港，北路之上淡水，凡三处。而惟上淡水可容多船，港门为正也。其可通小舟者，尚有南路之蛲港，北路之咸水港及八掌港、笨港、海丰港、鹿仔港、大甲西、二林、三林、中港、竹堑、蓬山，凡十二处。而笨港并有小港可通鹿耳门内，即马沙沟是也。总之台湾三路，俱可登岸；而惟鹿耳门为用武必争之地者，以入港即可夺安平，而扼府治也。夺安平而舟楫皆在港内，所以断其出海之路；扼府治，则足以号令南北二路，而绝依附之门。故一入鹿耳门，而台湾之全势举矣。或云：鹿耳门为天险门户，而又上设炮台，防亦密矣。万一攻之不入，兵法有攻坚而瑕者亦坚，其谓之何？不如由北路之上淡水进兵；所谓行师如过于衽席之上者，谋非不臧也，而不知由北路进兵，则其势主缓；缓则必以众而临寡，以强而并弱。由鹿耳门进兵，则其势主捷，捷则必以反主客之形，成控制之势。而且安平不据，澎湖尚孤，彼贼徒者，急而扬帆，无不他虞也。是故觇台湾之形势，而必讲明于得入鹿耳门之要，为最急（「理台末议」）。
　　鹿耳门港路纡回，舟触沙线立碎；南礁树白旗，北礁树黑旗，名曰『荡缨』、亦曰『标子』，以便出入。潮长水深丈四五尺，潮退不及一丈，入门必悬起后柁乃进（「赤嵌笔谈」）。
　　鹿耳门内，浩瀚之势，不异大海。其下实皆浅沙，若深水可行舟处，不过一线；而又左右盘曲，非素熟水道者，不敢轻入，所以称险（「稗海纪游」）。
　　赵翼曰：『康熙中初取台地，时仅台湾、凤山、诸罗三县地。凤在南，诸在北，台湾居其中。又有鹿耳门海口通舟楫，故就其地设府治。其后北境日扩，闽人争往耕。于是诸罗之北增彰化县，彰化之北又增北路淡水同知；则府已偏于南，且旧时海口，仅一鹿耳门，由泉之厦门往海道八、九百里。今彰化之鹿港，既通往来，其地转居南北之中。由泉州之蚶江往海道仅四百里，风顺半日可达，此鹿港所以为台地最要门户；鹿耳门更缓急可恃也。幸林爽文等皆山贼，但知攻城，不知扼海口，故我师得以扬帆至。然海口舟大不能附岸，须鹿港出小船二十里来渡兵；倘贼稍有智计，先攻鹿港。鹿港无城可守，其势必拔，拔则据海口，禁小船，我师海舟虽至，亦不得薄而登。所恃以入台者，祗鹿耳门一门耳！兵既由鹿耳入府城，又须自南而北转多纡折，必不能如彼处之路捷而功速也。彰化城距鹿港二十里，不傍山、不通水，本非设县之地。若移于鹿港，镇以文武大员，无事则指挥南北，声息皆便；有事则守海口，以通内地应援，与鹿耳门为关键。使台地常有两路可入，则永无阻遏之患』（「彰化志」「移彰化县城议」）。然安平昔为要隘，近年鹿耳、鲲身悉被沙淤，海舶到台，非泊百里外之国寨港，即泊凤山县之旗后口，似毋庸重兵坐守矣。而沪尾距福州海口最近，风利则朝发夕至，信息易通，控制全台，无有要于此者（「东瀛识略」）。
　　昔者，罗汉门素为盗薮（「鹿洲文集」）。罗汉门在郡治之东，自猴洞口入山，崇冈复岭，多不知名。行数里为虎头山，诸峰环列，树惟槺榔。过大湾崎、芦竹坑、咬狗、又东南经土楼山，壁平如削；上则弥猴跳掷，虞人张罗以捕。稍前为垒浪崎，出茅章埔，度雁门关岭，回望郡治，海天一色。去关口里余，中为深堑，可数十丈绿崖，路狭不堪旋马，失足便蹈不测。五里至石头坑，十里至长潭；清莹可监，潭发源于分水山后，由罗汉门坑入冈山溪，同注于海。自番子寮迤逦至小乌山后，入罗汉内门，峰回路转，眼界山开，沃衍平畴，极目数十里：东则南仔仙山、东方木山，隔淡水大溪为旗尾山；西则小乌山；南为银锭山；北为分水山、目猫徽山。层峦叠巘，苍翠欲滴，暝色尤堪入画。民庄凡三：外埔、中埔、内埔。居民约二百余口；内埔汛兵五十名，分防猴洞口。狗匀崑诸地，则寥寥三十余人而已。先是由长潭东南行，至夏尾蓝、脚帛寮，转北至外埔庄。后以逆党黄殿潜踪内埔，而瓮菜、岑鼓、坛坑尤为奸匪出没之所；禁止往来外埔。东南由观音亭、更寮、仑番子、路头至大崎越岭即为外门。去大杰岭社十二里，中有民居为施里庄、北势庄，庄尽番地。往年代纳社饷，招佃垦耕，继以远社生番乘间杀人，委而去之。自社尾庄、割兰坡岭可赴南路；出木冈社、卓猴可赴北路。外此羊肠鸟道，触处皆通，峻岭深榖，丛奸最易。土人运炭辇稻，牛车往来，径路逼狭，不容并轨；惟约昼则自内而外，夜则自外而内，因以无阻。夏秋水涨，坑堑皆平，则迷津莫渡（「使槎录」）。今罗汉门安静，巡检改移澎湖（光绪十年「奏案」）。昔者竹堑，过凤山崎，一望平芜，捷足者穷日之力，乃至南嵌。时有野番出没，沿路无村落，行者亦鲜；孤客必倩熟番，持弓矢为护而后行。野水纵横，或厉、或揭，俗所云九十九溪也。遇阴雨天地昏惨，回顾凄绝。然诸山秀拔，形势大似漳、泉；若碁置村落，设备御，因而开辟之，可得良田数千顷（「使槎录」）。
　　竹堑居淡水之中，距彰化县治一百四十里，一路空虚，上下兵力俱不及。宜移同知驻此，以扼新、淡之要，联络数百里声援，然后台北以下，血脉相通相应。请旨特设参将一，营兵一千驻其地（「东征集」）。今为新竹县。
　　昔者竹堑、南嵌以北，皆尽日无人之境；风沙暴起，咫尺莫辨（「诸罗志」）。上淡水在诸罗极北，中有崇山大川，深林旷野。南连南嵌，北接基隆，西通大海，东倚层峦，计一隅可二百余里，洵扼要险区也。外为淡水港；八里坌山在港南，圭柔山（一作鸡柔）在港北，两山对峙，夹束中流。南北有二河：南河源出武朥湾，行四十余里；北河源出枫仔屿，行百余里；俱至大浪泵会流出肩脰门（即关渡门）入淡水，曲折委宛五十余里归于海。圭柔山麓为圭柔社；由山西下数里，有红毛小城，高三丈，围二十余丈，今圯。城西至海口极目平衍，名虎尾，今淡水营所驻也。两山南北重冈复岭，灌莽丛翳；南则武朥湾、里末、摆接、秀朗诸社；北则麻沙翁、外北投、内北投、大浪泵、麻里即吼、枫仔屿诸社。磺山在内北投滨河，山仅数仞，寸草不生。自淡水经枫仔屿上下十里，过港至基隆，山高多石，山下即鸡笼社。稍进为鸡笼港，港道狭隘；港口有红毛石城，非圆非方，围五十余丈，高二丈。远望为小鸡笼屿，番不之居；惟时于此采捕。循此而上至山朝社，又上至蛤仔难诸社，深箐鸟道至者鲜矣（「稗海纪游」）。
　　关渡门从淡水港东入潮流，分为两岐；东北由麻少翁、搭搭悠凡四五曲至峰仔峙，西南武朥湾至摆接各数十里而止，包络原野，山环水聚，洋洋乎巨观也（「台海使槎录」）。
　　淡水至基隆有东西两路，西由八里坌渡炮城，循外北投、鸡柔、大遯、小鸡笼、金包里诸山之麓，至基隆内海可一百二十里。沿路内山外海，多巨石巉岩碁峙；相去数武，其下涧水，浅深不一，行人跳石以渡，失足则坠于水。东由关渡门坐蟒甲乘潮循内北投、大浪泵至峰仔峙港，大水深沂，滩河可四十里而登岸。踰岭十里，即鸡笼内海（「使槎录」）。
　　基隆为全台北门之锁钥，淡水为基隆以南之咽喉；大甲、后垄、竹堑皆有险可据（「噶仔难纪略」）。今为淡水县基隆厅。
　　昔者埔里社，台湾彰化县之归化番社也。其入社之道有二：南路自水沙连、触口大溪东行越狮仔头山，至集集铺、广盛庄，更越山东行十里至水里社之柴围。又北越鸡胸岭、芉蓁林、竹林仔十五里而至水里之头社。地颇平广，皆番垦成，田甚熟。更进八里，则为水社，中有大潭，广可七八里；潭中有小山，名珠仔山。番皆遶山而居。番俗六考所谓：青嶂白波，云水飞动。海外别有一洞天者也（「埔里社纪略」）。
　　潭之东岸为剥骨社，西岸则水里本社，其番颇饶裕；善种田，能织罽毡，番皆白皙佼好。「府志」称之。遶潭更北行逾山七里至猫兰，又北五里至沈鹿；地颇广宽，迤西复入山，凡十里，榖口极狭，几于一丸可封，最为险要，名曰谾口。过此以北始为埔里六社，地势平阔，周围可三十余里，南北有二溪，皆自内山出，南为浊水溪源，北为乌溪源也。乌溪为入社北路，自彰化县东之北投，北行过草鞋墩，至内木栅阿发埔；渡溪东北行至火焰山下，五里过大平林，入三十里逾内龟洋至外国胜埔。更渡溪而南二十五里，至埔里社，曰水沙连，入可两日程，北路为近。然常有凶番出没，人不敢行，故多从水沙连入。水沙连则番社之久输贡赋者也。盖埔里乃界外番社，例禁入越垦；故汉人图垦，则假名于水沙连耳。相传埔里社更东北越山，五日行即通噶玛兰东南；则奇来及秀姑兰一带。「番俗六考」云：水沙连属番二十余社，各依山筑居；山榖巉岩，路径崎岖，惟南北两涧沿岸堪往来。外通斗六门、竹堑藔及各社总路，隘口通事筑室居焉。余谓南北两涧，即触口与乌溪也。斗六门为嘉义所辖，距彰属水沙连颇远，盖万斗六之讹耳（「埔里社纪略」）。
　　此地东通秀孤鸾，南连阿里山，北连未归化之沙里兴；为全台适中之地。而平旷膏腴，佛彷内地莆田一县，真天地自然之美利（「水沙连纪程」）。
　　台湾民情浮动，不逞之徒，动辄逞凶械斗，甚或造谣聚众谋为不轨；迨经兵役跟踪寻缉，而该匪徒等，明知水沙连内山，为兵役缉获难至之区，遂各相率逃入，潜匿深藏。开辟则地归疆理，建厅设汛，碁布星罗，匪徒既无从托足，地方即可安谧（刘韵珂「即开番地疏」）。今为埔里社厅。
　　昔者兰地僻远，在台湾极北。山后距郡十三日程，距淡水六日程，中隔大山，三貂径窄溪深，极为险阻（「东溟文集」）。地势东面海，西、南、北三面皆山。所在生番出没，自设官后，沿山次第设隘，以壮丁守之；二十一、二年间，犹有生番逸出杀人（「东槎纪略」）。今为宜兰县。
　　昔者，琅■〈王乔〉民杂闽、粤，甫归化（「台湾番社纪略」）。三面滨海，自率芒溪，历嘉鹿塘、南势湖、枋山头、莿桐脚、枫港、尖山而至车城，计程六十里；车城者，昔为福文襄驻师之所，以木为城，今改土堡，距县城十五里。自县城东越射麻里、方里得、高士佛、八窑湾，计七十八里而至牡丹湾。又二十七里、阿郎壹溪；又一百零八里至埤南觅。埤南觅者，周围数十里，番社鳞比，归化最早；康熙、乾隆中，大军平朱一贵、林爽文，番酋负弩前驱，曾受银牌文服之赐，至今藏之。移驻同知专理番务，设塾训番，经书有成诵者；而埤南之徒，又凡三出，其辟自通判鲍复康者。自枫港、射不力、圆山、双溪口、大雪顶、鲁木鹿、阿郎壹而至者，计程二百三十六里。又自凤山县之下淡水，历藔射、南崑仑、大乌万而至者，计程二百十四里；总兵张其光所辟也。又自下淡水历赤山、崑仑坳、诸也葛而至者，计程一百七十五里；同知袁闻析所辟也（「舆图说略」）。今为恒春县。
　　昔者，蓝鼎元曾为元戎，檄埤南觅大土官文结，令搜山擒贼，赏以帽、靴、补服、衣袍等件。是生番中未尝无衣冠、文物。今其女土官宝珠盛饰，如中华贵家，治事有法；或奉官长文书，遵行惟谨。闻其先本逃难汉人，踞地为长，能以汉法变番俗。子孙并凛训不杀人，不抗官。由埤南觅，崇爻，其北为秀孤鸾，又北为崎莱，又北为苏澳，已是海岛尽处；迤西又达于噶玛兰。自噶玛既开，人迹罕到之处，始知其名（「台湾番社纪略」）。昔者嘉庆十七年，民人林朝宗等请垦苏澳施八坑。通判翟淦遣役李泉往侦之。回报云：『查施八坑乃由东势山尾过山盘仑，始至其处。西、南、北俱叠山茂林；惟有一坑，形势甚狭，坑首西连叭哩吵喃，至生番社坑口；东出苏澳港，乃生番出没隘地口。该处地离东势、马鞍山、草山及议设南关之地，约五、六里；阻隔山仑，本生番地界，不与三籍应分埔地毗连。前有民人陈金、郑观凤在彼求设溢隘开垦，奉批不准，已经弃置。至于坑头水掘，皆生番巢穴，尚有埔地若干，不能穷究。查兰地自入版图以来，东势一带民番、被生番杀害，南风甚发之时，又常有匪船寄泊澳内伺劫于是，藏奸实属要地；去城窵远，最难防御，似可就地设隘把守，内御生番逸出、外护居民樵采。如遇匪船寄泊，亦可随时飞报防守，以杜奸民私民私垦藏奸之念；似于地方，实有被益』。淦未及许，其后稍为泉籍民人私垦。道光元年，聚居已三百余人，署通判姚莹，请查造丁册籍其田亩，以为隘地；未竣而去（「东槎纪略」）。今苏澳，属宜兰县。
　　后山自苏澳以南至得其黎百四十里，峭壁峻嶒，难通舆马，且无可耕之地。中亘东澳、大南澳、大浊水、大小清水五溪，水险莫施舟楫。得其黎至新城、岐莱六十里稍得平土，然荒榛灌莽，硗确为多。岐莱历花莲港、吴全城、火己笼、周塱社而至水尾，得所谓秀孤峦者，又名泗波澜，计程百五十里，地尽膏腴。由水尾东至沿海大港，西至璞石阁，而历平埔、大庄、石牌以达埤南，百五十里，亦多腴壤。埤南至恒春二百余里，则皆瘠区。其间如巴朗卫、八窑湾、牡丹湾等处，尚可开垦，此则山后大略情形也。滨海六百余里，惟花莲港、成广澳可泊轮船，而皆风■〈日凡〉靡常，沙礁纷错，往还匪易；民船更不能以时至也。若由中权以达前山，则自璞石阁抵彰化县之林圯埔者，计程二百六十余里。番社之在大南澳者，曰斗史五社；大浊水以北，依山之番，统名太鲁阁，凡八社。岐莱、平埔之番，居鲤浪溪北者，统名曰加礼宛，凡六社。鲤浪溪南者，统名曰南势，凡七社。居秀孤峦者，凡二十四社；璞石阁、平埔八社，成广澳沿海八社，成广澳南阿眉八社。埤南觅番社之可纪者，四十有六；此外如木瓜番、丹番、銮番、棍番俱处高山，社名不一，或抚或否，尚难悉数。平地之番，稍知耕种；处深山者，惟事游猎，与平地番世仇，凶残嗜杀，番性大概然也。惟经营筹画，旦夕间事。在事者频年苦于疾疫，所冀人烟盛而瘴气开，井疆土、聚人民、坏城郭；诸者谓区其地可得一府三县，固有待于后来也（「舆图说略」）。今置台东州。
　　澎湖僻在兴、泉外海，其地为漳、泉南户，日本、吕宋东西洋诸国，皆所必经，南有港门，直通西洋（「福建海防志」）。
　　澎湖为漳、泉之门户，而北港即澎湖之唇齿。失北港，则唇亡齿寒，不特澎湖可虑，即漳、泉亦可忧也。北港在澎湖东南，亦谓之台湾（「方舆纪略」）。
　　澎湖：妈宫、西屿头、北港、八罩四澳，北风可以泊舟。若南风，不但有山有屿可以寄泊，而平风静浪，黑沟白洋，皆可暂寄以俟潮流。洋大而山低，水急而流回；北之吉贝沉礁，一线直至东北，一目未了；内皆暗礁布满，仅存一港蜿蜒，非熟习深谙者不敢棹至（「海国闻见录」）。
　　昔者康熙末，朱一贵之乱，全台沦没，惟澎湖独存。嗣用兵七日平台，廷议以澎湖克而郑氏降，澎湖存而全台复；疑台湾形势在澎，拟移总兵驻其地。时漳浦蓝鼎元方佐其族兄廷珍幕，亟上书论止之。实则澎虽不必为全台控制，而台、厦之冲，有此天成屹镇，设屯重兵、丰糗糒，彼纵横海上者，又安能越澎飞渡而绝无所顾忌耶（「舆图说略」）？今澎湖改设总兵。盖台湾自入版图，绸缪固圉之计，至今十有三年，分建布政使司，而后大备。洵足翼卫东南，作镇万里矣！
　　·建革
　　台湾布政使司，国朝光绪十三年建。领府三：曰台湾府、曰台南府、曰台北府；直隶州一：曰台东直隶州。
　　台湾府，光绪十三年建。领县四：曰台湾、曰彰化、曰云林、曰苗栗；厅一：曰埔里社通判厅。
　　台湾县（附郭），光绪十三年，分彰化县置。
　　彰化县，雍正元年分诸罗县置（谨案：彰化县，「皇朝通志」、「通典」皆云雍正三年设。今据「皇朝文献通考」）。
　　云林县，光绪十三年置。
　　苗栗县，光绪十三年置。
　　埔里社通判厅，光绪十三年置。
　　台南府，旧为台湾府，康熙二十三年建。光绪十三年，改台南。领县四：曰安平、曰凤山、曰恒春、曰澎湖通判厅。
　　安平县（附郭），旧为台湾县，康熙二十三年置。光绪十三年，改安平。
　　凤山县，康熙二十三年置。
　　嘉义县，旧为诸罗县，康熙二十三年置。乾隆五十七年，改嘉义（谨案：台湾府，台湾、凤山、诸罗县，「皇朝通志」、「通典」皆康熙二十四年设，今据「皇朝文献通考」、道光「福建通志」）。
　　恒春县，光绪元年置。
　　澎湖通判厅，雍正五年分台湾县置。
　　台北府，光绪元年建。领县三：曰淡水、曰新竹、曰宜兰；厅一：曰基隆同知厅。
　　淡水县附郭，光绪元年置。
　　新竹县，旧为淡水同知治。雍正元年，分彰化县置；光绪元年，改县。
　　宜兰县，旧为噶玛兰通判治，嘉庆十六年置。光绪元年，改宜兰县。
　　基隆同知，旧为通判。光绪元年，移噶玛兰通判设；十三年，改同知。
　　台东直隶州，光绪十三年置。
　　「大清一统志」：台湾县（附郭），本东番地，郑氏伪置天兴、万年二州，属承天府。国朝康熙二十三年，废二州，改置台湾县为府治。凤山县，为府治南八十里，本东番地，郑氏属万年州。国朝康熙二十三年，分置凤山县。嘉义县，在府治北一百十七里，本东番地，郑氏属天兴州。国朝康熙二十三年，分置诸罗县；乾隆五十二年，改曰嘉义县。彰化县，在府治北三百九十七里，本东番地，郑氏属天兴州。国朝康熙二十三年，属诸罗县。雍正元年，分诸罗县北半线地，置彰化县。诸罗县北二百八十里地，名半线。国朝康熙二十二年，始入版图（「台湾舆图说略」）。雍正五年，增设通判（「福建通志」）。
　　康熙二十二年，郑克塽纳所辟台湾地，朝议墟之。琅奏言：『地广而腴，且关系四省要害，宜留为外蔽，不可弃』。时尚未知山东、天津、辽阳各口，由台可以迳达，故云四省。二十三年，圣祖断自宸衷，即成功所置承天府、成功子经改称东寗者，设台湾府；隶福建省布政使司。领县三：附郭曰台湾，南曰凤山、北曰诸罗（「东瀛识略」）。
　　雍正元年八月，兵部议覆：『巡视台湾御史吴达礼奏：「诸罗县北半线地方，民番杂处，请分设知县一、典史一。其淡水系海岸要口，形势辽阔，请增设捕盗同知一」。应如所请』。从之。定诸罗分设县曰彰化。雍正五年二月、加福建兴泉道巡海道衔，移驻厦门，改台厦道为台湾道。添设台湾府通判一，驻澎湖；裁澎湖巡检（「九朝东华录」）。
　　乾隆五十二年，逆匪林爽文围攻诸罗县城，绅民协力，坚守几四个月。高宗特改县名曰嘉义以褒之（「东瀛识略」）。
　　淡水者，台湾西北隅尽处也。高山嵯峨，俯瞰大海，与福州之闽安镇东西相望，隔海遥峙。山下临江埤堄为淡水城，亦前红毛为守口设者。郑氏时，以淡水近内地，仍设重兵戍守。国朝雍正元年，既分诸罗县地，增设彰化县；并于诸罗极北置淡水厅，驻竹堑（道光「福建通志」）。
　　噶玛兰者，旧名蛤仔难。嘉庆十二年十二月，少詹事福州人梁上国上言：『蛤仔难田土平旷丰饶，每为海盗窥伺；若收入状图，不特绝窥伺之端，且可获海疆之利』。上命总督阿林保、巡抚张师诚议之。十五年，总督方维甸巡台，至艋舺，有蛤仔难番土目及民人潜入垦田者，呈送户口清册，请照则升科设官弹压。维甸乃覆奏：『淡水玉山之后地名噶玛兰，系番语，闽音不正，讹为蛤仔难』。并条奏其地势情形甚悉。十六年，总督汪志伊、巡抚张师诚酌定条例以闻，置噶玛兰厅（「福建通志」）。嶐嶐岭、泖鼻山，旧属噶玛兰，光绪十四年清赋，划归基隆厅管辖（「采访册」）。
　　同治十三年，办理台湾等处海防沈葆桢奏准在琅■〈王乔〉之车城南猴洞地方，建设县治，名曰恒春。光绪元年，又奏台北添设府县；准部议：以台北艋舺地方，添设知府一缺，名曰台北府。自彰化以北直达后山，胥归控制，仍隶于台湾兵备道。其附府添设知县一缺，南划中坜以上至头重溪为界，北划远望坑为界，为淡水县。自头重溪以南至彰化县界之大甲溪止，其间之竹堑地方，原设淡水同知，应即裁汰；改设新竹县知县一缺。自远望迤北而东，仍噶玛兰之旧治疆域添设宜兰县知县；并改噶玛兰通判为台北府分防通判，移驻基隆（奏见「文征」）。
　　光绪十年，闽浙总督何璟、福建巡抚张朝栋奏准于台湾埔里社地方，添设抚民通判一缺，归台湾府管辖。台湾县罗汉门巡检改为澎湖巡检，移扎八罩地方，归澎湖通判管辖（奏见「文征」）。
　　光绪十三年，闽浙总督杨昌浚、台湾巡抚刘铭传奏准于彰化桥孜图地方建立台湾省城。移台湾府为省会首府，设知府一员。附郭首县为台湾县，设知县一员。原设台湾府改为台南府，仍设知府一员。附府首县，改为安平县，仍设知县一员。另于嘉义之东、彰化之西，增设云林县；分新竹西南之地增设苗栗县，各设知县一员。所设之云林、苗栗二县，合原有之彰化县及埔里社通判，均隶于台湾府。其鹿港同知一缺，即照该督抚所议，准其裁撤。原设基隆厅通判，并准其改为抚民理番同知；所有淡水东北四堡之地归其管理。其后山以埤南、水尾为要区，增设台东直隶州，设知州一员。原设埤南厅同知一缺，即行裁汰；改设直隶州州同一员、直隶州州判一员，均隶于台东直隶州，统属于台湾兵备道管辖（奏见「文征」）。
　　云林县治在沙莲堡之林圯埔。光绪十九年，巡抚邵友濂题请移治斗六门。
　　·风潮
　　其风信：岁正月十日、二十一日，为大将军降日；逢大杀，午后有风，无风则雨。二月三日、十七日、二十一日，午后有大风雨。三月九日、十二日、二十四日，有大风雨。四月八日、十九日、二十三日，午时有大风雨。五月十日、十一日、十九日申酉时，有大风雨。六月十九日、二十七日卯辰时，有大风雨。七月七日、九日、十五日、十七日，有大风雨。八月三日、八日、十七日、二十七日，有大风雨。九月十一日、十五日、十七日、十九日，有恶风雨。十月十五日、十八日、十九日、二十七日，府君朝上帝，卯时有大风雨。十一月一日、三日、十九日，有大风雨。十二月二日、三日、五日、六日、十二日、二十八日，有大狂风（「东西洋考」）。
　　正月三日、四日、九日、十三日、十五日、二十四日、二十八日、二十九日。二月二日、七日、八日、十七日、十八日、十九日、二十五日。三月三日、七日、十五日、十八日、二十三日、二十八日。四月一日、八日、十三日、十四日、二十三日、二十五日。五月一日、五日、七日、十三日、十六日、二十一日、二十九日。六月六日、十二日、十八日、十九日、二十三日、二十四日、二十六日、二十八日、二十九日。七月七日、八日、十五日、十八日、二十一日。八月一日、四日、五日、十四日、十五日、二十一日。九月九日、十六日、十七日、十九日、二十七日。十月五日、六日、十日、十五日、二十日、二十五日、二十六日。十一月十四日、二十七日、二十九日。十二月八日、二十四日、二十九日，谓之风暴日（「稗海纪游」）。
　　正月三日、八日、十一日、二十五日、晦日，谓之龙会日。二月三日、九日、十二日，谓之龙神朝上帝日。三月三日、七日、二十七日，谓之龙神朝星辰日。四月八日、十二日、十七日，谓之龙神会太白日。五月五日、十一日、二十九日，谓之天龙神王朝玉帝日。六月九日、二十九日，谓之地神龙王朝玉帝日。七月七日、九日、十五日、二十七日，谓之神杀交会日。八月三日、八日、二十七日，谓之龙王大会日。九月十一日、十五日、十九日，谓之龙神朝玉帝日。十月八日、十五日、二十七日，谓之东府君朝玉帝日，皆主风（「澎湖纪略」）。
　　地球周绕本轴，自西而东，而日在两至圈之间摄令空气，自东而西。其热带以南以北之浓空气，带入于热带淡空气中，故赤道北有东北恒风，赤道南有东南恒风。其恒风南北之界，约共三十度，此界各季不同。当日距赤道最北时，其东北恒风之北界，在赤道北三十度；南界在赤道北十度。东北及东南两恒风之间，为微风多雨之地。其东南恒风之北界，在赤道北四度，南界在赤道南二十度；当日距赤道最南时，其东北恒风之北界在赤道北二十度，南界在赤道北四度，两恒风间亦为微风多雨之地。其东南恒风之北界，在赤道北二度；南界在赤道南三十度。是半年之中，其界移动十度，凡船至微风多雨之地，大约自南而北为顺风，自北而南为逆风。凡船将进界时，每有忽起忽讫之暴风。凡恒风已毕，将改相反之风，为有飓风之时。凡有恒风处，遇大洲大岛及日烘陆地，遥吸海气；俱能改易方向，变为无定。
　　飓风为加热之空气，周绕一中心；其中心之行，向西每时十二里或三十里（凡言里，皆即天度之一分）。其飓风之外径一百里，或三百里。近中心处，风力甚劲；外周则力减，故行海者须避出外周。
　　凡船行有飓风处，须常察风雨表。若表内忽落至二十九寸半，又见天色渐黑，带淡蓝色，知船入飓风周内。此时距中心约一百五十里。又渐落至二十九寸又十之二，知船已更近中心约距百里。及落至二十八寸又十之四，知距中心约五十里。及至二十八寸，知距中心约三十里。及近中心处，大约落至二十七寸。
　　凡船在赤道北，觉已入飓风外周，须急避飓风中心。法先背风而行，其中心距船，方向在船左。
　　凡入飓风之西半周，为最险处。见风来自正北，即知中心在东。其移动向西，若不速离，必渐近于船。故须加力向东而行，令风从左来，即漂泊不行，俟风中心移过船之西北。
　　凡飓风已离东北恒风之北界，其中心动移渐改向有东北。若此处遇正东风，即知船在中心之北，其中心渐近于船；应加力西北行五十里。及风从船左来，即漂泊其后，见东北风，知中心已在东南（以上「行海要术」）。
　　舟人呼大风曰暴。按诗「邶风」：终风且暴。「传」云：暴，疾也。「疏」云：大风疾起也。旧志暨凤山各志以暴为报，失其义矣。「府志」作飓亦误。飓乃海中灾风，其至叵测。暴则每月有期，所传名称虽涉怪诞，而验之多应。凡暴期将至，舟必泊澳；俟暴发后辄尾之而行，最便利，不为灾。「府志」又云：飓之甚者为台；飓倏发倏止，台常连日夜，飓骤而祸轻，台缓而祸久。考六书无台字。所云台者，乃土人见飓风挟雨，四面环至，空中常舞如筛，因曰风筛。谓飓风筛雨，未尝曰台风也。台曰筛，同台，加风作台。诸书承误，今删之，按「音会」。海中大风曰飓，「投荒杂录」云：岭南诸郡，皆有飓风，以四面风皆至也。「南越志」：飓风具四面之风，常以五、六月发，永嘉人谓之风痴。陆放翁曰：岭表有瘴母，初起圆黑，久渐广，谓之飓母。韩文公赴江陵诗：飓起最可畏。注「岭表录异」云：岭峤夏秋雄风曰飓。又云：南海夏秋间，有云物如虹，长六、七尺，见则飓风必发，故曰飓母。其飓一发，鸡犬不宁；并从具，音惧。韵笺引杨升庵说：飓作飓，音贝。佛经云：风虹如贝。柳柳州诗：飓母偏惊估客船，补入「七队」逸字中。又「六书」：故飓补妹切，海之灾风也。俗书讹作飓。「正字通」复云：飓字即飓字之讹。又「艺林伐山」云：飓风之作，多在初秋。「南越志」亦云：飓母即孟婆，春秋间有晕如虹是也。又「李西涯」讥许氏从具，谓具四方之风，乃北人不知南人之候，误以飓为飓耳！西涯博举，必有所据，且闽、粤诸儒皆云飓风，今韵书多作飓（凤山志）。
　　台湾风信与他海殊异，风大而烈者为飓，又甚者为台。飓倏发倏止，台常连日夜不止。正、二、三、四月发者为飓。五、六、七、八月发者为台。九月则北风初烈，或至连月，为九降。过洋以四、七、十月为稳。以四月少飓，七月寒暑初交，十月小春天气，多晴暖故也。六月多台，九月多九降，最忌；台飓俱挟雨，九降多无雨而风。凡台将至，则天边有断虹先见，一片如船帆者曰破帆；稍及半天如鲎尾者曰屈鲎。土番识风草；草生无节，则一年无台，一节则台一次，多节则多次。飓之名以时而异：正月初四日曰接神飓，初九日曰玉皇飓，十三日曰关帝飓，二十九日曰乌狗飓。二月二日曰白须飓。三月三日曰上帝飓，十五日曰真人飓，二十三日曰马祖飓。（真人多风，马祖多雨）。巳上春三月共三十六飓，此其大者。四月八日曰佛子飓。五月五日曰屈原飓，十三日曰关帝飓。六月十二日曰彭祖飓，十八日曰彭婆飓，二十四日曰洗炊笼飓。七月十五日曰鬼飓。八月一日曰灶君飓，十五日曰魁星飓。九月十六日曰张良飓，十九日曰观音飓。十月十日曰水仙王飓，二十六日曰翁爹飓。十一月二十七日曰普庵飓。十二月二十四日曰送神飓，二十九日曰火盆飓。二十四日以后皆曰送年风（「香祖笔记」）。
　　内地之风，拔木发屋而止；台则千石巨舟，往往吹上田垄。有时风愈烈，燥愈甚，风过草木皆焦，名麒麟暴，谓风中有火云（「东瀛识略」）。台风乃天地之气交逆，地鼓气而海沸，天风烈而雨飘，故沉舟倾樯。若海不先沸，天风虽烈，海舟顺风而驰，同鵾鹏之徙耳！六月有雷则无台。谚云：六月一雷止三台，七月一雷止九台。澎湖湾船澳有南风北风之别；时当南风、误湾北风澳，时当北风、误湾南风澳，则舟必坏。癸亥兴师，正当盛夏南风大作之候，伪都督刘国轩战船尽泊南风澳。我师到澎湖，误泊北风澳。国轩得计谓：可不战胜也。已而北风大作，我师舟楫无损，而伪敌连■〈舟宗〉覆没。因得乘风时进攻，克取澎湖（「海外纪略」）。
　　六月多主台。海人谓：六月防初，七月防半；虽不尽然，有时而验。九月自寒露至立冬，常乍晴乍阴，风雨不时，谓之九降，又曰九月乌（「澎湖纪略」）。
　　凡十二月二十四日有南风，则应来年有飓。如二十四日，则应四月。二十五日，则应五月。十九日，则应九月。俱不差爽（「澎湖纪略」）。
　　春夏风不胜帆，船小者速。春冬帆不胜风，船大者稳。春暴畏始，冬暴畏终。南风多间，北风少断，以四、五、八、十等月为稳；最忌六、七、十二月。内地风每早西晚东，淡地则早东午西，名发海西，春夏时皆然（「淡水志」）。
　　诸书皆称渡海以四、五、八、十月为稳；忌六、七、十二月。然癸亥平台，辛丑复台，皆以六月兴师，过舟衽席而异常。灾飓每在七、八月间；盖海上风涛实难例定，惟当随时审视云日气色，以卜行止。若夫舟制有利钝，风行有远近，虽连■〈舟宗〉并发，而入港之先后难齐。且或同时遭风倏变，而此顺彼逆，祸福不同者有数存焉（「凤山志」）。
　　沪尾之风，多内东外北；同时所发，而内外亘异。或云：东西山低而平，北山高而挺。关渡以内，风来自东；关渡以外，山拥于北；故反风也。或云：南山亦高，遇台则皆北；北止回南，则皆南。且有南风台者，未闻其忽南忽北。反风之说，不属于山之高低也。然就台而论，凡台每四面以次第至，如北台必转而东、而南、而西，俗谓之乌脚。西南或二三日、五七日不等，不四转不止。其风之暴，非山能挡。故南则俱南，北则俱北。若寻常之风，为力不烈，山之高挺或能与抗（「淡水志」）。
　　澎湖之风，与内地相反而适相宜者。考「台湾旧志」云：『内地多早西晚东，惟澎、台之风，则早东午西，名曰发海，四时皆然。台湾船只来澎，必得东风方可扬帆出鹿耳门。澎湖船只往台必得西风，才可进港。设早西晚东，则来澎船只过日中始能放洋。去台船只昏暮迫山皆不能进口矣。此风信有天造地设之奇也』（「澎湖志」）。
　　海船畏风，又甚畏无风。洋中风静，水平如镜，必寄椗驻舟，候风始行。盖大海潮汐无瞬息停人处。舟上一望空明，连天无际，不觉其动，实有升降涨蚀之异。舟不下椗，则乘潮而北，随汐而南，难定所向之何方矣（「凤山志」）。
　　凤山县风港以南，更有山风善扑人，必数人携手偕，如一人独行，又不急复，必吹入海（「东瀛识略」）。
　　故其潮信：月一日，安平、凤山、嘉义、云林、彰化巳，台湾、苗栗、新竹、淡水辰，恒春、基隆卯，澎湖卯，宜兰寅。二日，安平、凤山、嘉义、云林、彰化巳，台湾、苗栗、新竹、淡水辰，恒春、基隆卯，澎湖辰，宜兰寅。三日，安平、凤山、嘉义、云林、彰化午，台湾、苗栗、新竹、淡水辰，恒春、基隆辰，澎湖辰，宜兰卯。四日，安平、凤山、嘉义、云林、彰化午，台湾、苗栗、新竹、淡水巳，恒春、基隆辰，澎湖辰，宜兰卯。五日，安平、凤山、嘉义、云林、彰化午，台湾、苗栗、新竹、淡水巳，恒春、基隆辰，澎湖巳，宜兰卯。六日，安平、凤山、嘉义、云林、彰化未，台湾、苗栗、新竹、淡水巳，恒春、基隆辰，澎湖巳，宜兰辰。七日，安平、凤山、嘉义、云林、彰化未，台湾、苗栗、新竹、淡水午，恒春、基隆巳，澎湖午，宜兰辰。八日，安平、凤山、嘉义、云林、彰化申，台湾、苗栗、新竹、淡水午，恒春、基隆巳，澎湖午，宜兰巳。九日，安平、凤山、嘉义、云林、彰化申，台湾、苗栗、新竹、淡水未，恒春、基隆午，澎湖午，宜兰巳。十日，安平、凤山、嘉义、云林、彰化申，台湾、苗栗、新竹、淡水未，恒春、基隆午，澎湖未，宜兰巳。十一日，安平、凤山、嘉义、云林、彰化酉，台湾、苗栗、新竹、淡水申，恒春、基隆未，澎湖未，宜兰午。十二日，安平、凤山、嘉义、云林、彰化酉，台湾、苗栗、新竹、淡水申，恒春、基隆未，澎湖申，宜兰午。十三日，安平、凤山、嘉义、云林、彰化戌，台湾、苗栗、新竹、淡水酉，恒春、基隆申，澎湖申，宜兰未。十四日，安平、凤山、嘉义、云林、彰化戌，台湾、苗栗、新竹、淡水酉，恒春、基隆申，澎湖酉，宜兰未。十五日，安平、凤山、嘉义、云林、彰化戌，台湾、苗栗、新竹、淡水酉，恒春、基隆申，澎湖酉，宜兰未。十六日，安平、凤山、嘉义、云林、彰化亥，台湾、苗栗、新竹、淡水戌，恒春、基隆酉，澎湖酉，宜兰申。十七日，安平、凤山、嘉义、云林、彰化亥，台湾、苗栗、新竹、淡水戌，恒春、基隆酉，澎湖戌，宜兰申。十八日，安平、凤山、嘉义、云林、彰化子，台湾、苗栗、新竹、淡水戌，恒春、基隆戌，澎湖戌，宜兰酉。十九日，安平、凤山、嘉义、云林、彰化子，台湾、苗栗、新竹、淡水亥，恒春、基隆戌，澎湖戌，宜兰酉。二十日，安平、凤山、嘉义、云林、彰化子、台湾、苗栗、新竹、淡水亥，恒春、基隆戌，澎湖亥，宜兰酉。二十一日，安平、凤山、嘉义、云林、彰化丑，台湾、苗栗、新竹、淡水亥，恒春、基隆戌，澎湖亥，宜兰戌。二十二日，安平、凤山、嘉义、云林、彰化丑，台湾、苗栗、新竹、淡水子，恒春、基隆亥，澎湖子，宜兰戌。二十三日，安平、凤山、嘉义、云林、彰化寅，台湾、苗栗、新竹、淡水子，恒春、基隆亥，澎湖子，宜兰亥。二十四日，安平、凤山、嘉义、云林、彰化寅，台湾、苗栗、新竹、淡水丑，恒春、基隆子，澎湖子，宜兰亥。二十五日，安平、凤山、嘉义、云林、彰化寅，台湾、苗栗、新竹、淡水丑，恒春、基隆子，澎湖丑，宜兰亥。二十六日，安平、凤山、嘉义、云林、彰化卯，台湾、苗栗、新竹、淡水寅，恒春、基隆丑，澎湖丑，宜兰子。二十七日，安平、凤山、嘉义、云林、彰化卯，台湾、苗栗、新竹、淡水寅，恒春、基隆丑，澎湖寅，宜兰子。二十八日，安平、凤山、嘉义、云林、彰化辰，台湾、苗栗、新竹、淡水卯，恒春、基隆寅，澎湖寅，宜兰丑。二十九日，安平、凤山、嘉义、云林、彰化辰，台湾、苗栗、新竹、淡水卯，恒春、基隆寅，澎湖卯，宜兰丑。三十日，安平、凤山、嘉义、云林、彰化辰，台湾、苗栗、新竹、淡水卯，恒春、基隆寅，澎湖卯，宜兰丑。长于丑、寅、卯者，落于辰、巳、午；长于未，申、酉者，落于戌、亥、子。每长三时、每落三时，十二时而再潮，是之谓信（「凤山志」、「淡水志」、「澎湖志」）。
　　格得石行此间潮汛涨落：甚高涨时，石行距水面十二尺；退尽时，石行略平水面。
　　大口港值朔望日，潮力甚大。
　　威雷浅滩：此间近海岸，潮涨流行向北西北，每小时速率一里半至二里；潮退向南东南，惟各西门外潮退，向南偏西。
　　冬西港间：朔望日潮涨于十一时二刻，约高三尺；浅亘以内，潮力顺水道流行。最大速率每小时流行一里。浅亘以外，潮涨流行向北；而退向南。各处流行速率不一；近西沙滩间速于近台湾府之浅澳。
　　淡水港：朔望日潮涨于十一小时三刻，最大潮高十二尺，最小潮高七尺。道光二十七年九月间，朔望前五日，见潮涨向南西南，最大速率每小时一里半；共计流行速率三里半。又见潮退向东北，最大速率每小时三里；共计流行速率七里。涨约四小时，退约八小时。
　　鸡笼港：朔望日，潮涨于十小时二刻，高约三尺。港口处潮涨速率每小时流行一里。退向鸡笼港东岸，并向近丛林岛之石芭蕉岛与陆岸间之窄水道内流行，速率甚疾。港口外潮涨向马首舌，退向东南，顺台湾而行。
　　小澳内，潮性流行无力，朔望日潮约涨于十小时，高三尺至四尺。小澳外，潮涨流行顺海岸而向北东北，退向南西南，流行速率每小时一里。
　　澎湖列岛：潮行速而有力。
　　马公港间：朔望日潮涨于十小时二刻，大潮高九尺半，小潮高七尺。澎湖列岛间：潮流最速，仍以顺势顺逆而分缓疾。南恒风时，此间潮涨向北，每小时速率流行四里；惟退力稍缓，不及向南流行之速。凡行至此，除风力外，应核计潮涨落一次，约推船自行十七里。且此间多疾潮，旋流成大力叠浪（以上「海道图略」）。
　　台湾潮候早澎湖三刻，澎湖潮候早厦门五刻（「厦门志」）。
　　潮乃日月相合之力，吸起地球之水；因月最近地，故吸力更大于日。几如大浪涌起，随月周绕地球，故可称为潮浪。就月体视之，潮浪常不移动，如布帆受受凸起。设地球四周有水无陆，则潮浪自东至西周绕地球，永无阻滞。惟有大洲参错，故潮流必循大洲边而行，方向既变，迟速不一。总之，月自午某线，再至此午线，谓之太阴日；计二十四时四十九分。其间必有潮浪两次。两次之间为退尽之时，是每次涨退恒六时十二分。因月过午线每日递迟，不及一时（凡言时皆小时），故潮之递迟亦如之。月在赤道，则南北半球之潮浪同高。在赤道北，则北半球较高。在赤道南，则南半球较高。若匀计一年各处潮浪，则赤道处最高，两极处最低。
　　日月吸水之力每不一致。论其常，先于各港口详纪潮涨潮落时刻，则无论何日，可将朔望涨满时刻加是日之月过午线时刻，即得是日涨满时刻（「行海要术」）。
　　「类篇」云：『海涛早曰潮、夕曰汐，每日十二时分为两潮；早潮三时盈，三时涸；汐亦然。此一日潮汐历十二时而周也。然世人率曰早潮、晚潮而不曰汐』（「澎湖纪略」）。
　　潮分五节，朔至初三、十六至十八，朝则夏辰、冬午、春秋巳；夕则夏戌、冬子、春秋亥：此之谓平。初四至初六、十九至二十一，朝则夏巳、冬未、春秋午；夕则夏亥、冬丑、春秋子：此之谓落。初七至初九、二十二至二十四，朝则夏寅、冬辰、春秋卯；夕则夏申、冬戌、春秋酉：此之谓败。初十至十二、二十五至二十七，朝冬夏亦寅辰，春则巳；夕冬夏亦申戌，春则亥，此之谓起。十三至十五、二十八至三十，朝则夏卯、冬巳、春秋辰；夕则夏酉、冬亥、春秋戌：此之谓旺（「淡水志」）。
　　每月初一、三十日，初二、三、四、五、六日，水醒。至初七平交，十五水又醒。至十六、十七、十八、十九、二十，水俱醒。二十一日，平如前。初八、九、十、十一、十二、十三、十四水退，二十三、四、五、六、七、八水俱退。水醒舟不可偏东，水退舟不可偏西。
　　大月初七、十一、十七、二十三、三十日、小月初三、初七、十二、二十六日，谓之水痕日，忌行船装载（以上「东西洋考」）。
　　潮汐随月乘除，晦朔前后月行差疾，故潮长大。望亦如此。月弦之际月行差迟，故潮之去来，合泴不尽。今海滨人以初一、十五，潮至日中满。初八、二十三，潮在早暮满。初十、二十五，暮则潮平。余日以此推之，无不准；即其说也。又月临卯酉，则水涨东西；月临子午，则水平南北。今海滨人以月初上而潮生，月中天而潮平，月落则汐而复长；即其说也。要之东与西对，东海月临酉而潮平，言酉则卯如之；南与北对，南海月加午而潮平，言午则子如之，亦不外乎水月之相应也。至于昼潮大于春夏，夜潮大于秋冬，潮极涨常在春秋之中，涛极大常在朔望之后，则天地之常数，四海皆然也（「凤山志」）。
　　余襄公安道云：『阳鐩取火于日，阴监取水于月』。各从其类。潮有涨退，海非增减；月之所临，水往从之。昼夜之运，日东行一度，月行十三度有奇。太阴西没，常缓于日三刻有奇。潮之日缓其期，率亦如此，自朔至望，常缓一夜潮；自望至晦，常缓一昼潮（「彰化志」）。
　　台地属东南，月常早上。十七、八之夜，月值初昏，即临卯酉；故潮长退视同安金、厦亦较早。同安金、厦初一、十六潮长子午，而退卯酉；初八、二十三潮长卯酉，而退子午。台则初一、十六潮长巳亥，而退寅申；初八、二十三潮长寅申，而退巳亥。所差竟至一时。半线以下，潮流过北，汐流过南，与澎湖同。半线以上，潮流过南，汐流过北。或云：自鹿耳门至打鼓港，潮汐较内地早四刻，水长五、六尺；打鼓至琅峤，汐较内地早一时，水只三四尺。自三林港北至淡水，潮汐与内地同，水丈余（「台海使槎录」）。
　　台南、台北以半线为界，潮汐不同。半线以南，潮流过北、汐流过南；半线以北，潮流过南、汐流过北。缘澎湖一岛，与台地脉毘连，中有礁线；故操舟者船身稍重，不敢由淡沿边直达郡城，而潮汐亦因之异流，理或然耶（「淡水志」）！
　　恒春、基隆潮汐较省会为早，盖地偏东，月常早上。或谓台海潮长，一从南路之琅峤入，一从北路之基隆入，两潮会于牛骂。然则早晚亦因地势远近而异也（「凤山志」、「淡水志」）。
　　凤山潮汐由县南入者，自打鼓港迳硫磺港至县治东郭。由县西入者，自万丹港口至内海。他如西北之蛲港、弥陀港，东南之西溪、凤山港、东港、茄藤港、鳖兴港等处，各有支流贯穿荡涤氛瘴，通行舟楫，利运糖榖。大抵潮流通北，汐流通南，琅峤极岛，潮所始发。当春潮乍长，声闻数百里。故琅峤春潮号八景之一焉（「凤山志」）。
　　基隆口门向北微东，两边山势夹束，故值海水涨，尽流而西。该口内高外低，似见为退；值海水退，尽流而东，该口内低外高，似见为涨。故基隆口潮汐涨退，人人异词。其实有后先无异同也。
　　其占海，人皆知之。占曰：朝看东南黑，午前雨势急；暮看西北乌，半夜起风雨。天外飞游丝，久情便可期。清朝起海云，风雨霎时兴。风静郁蒸热，雷雨必振烈；东风云过西，雨下不移时。东南卯没云，雨下巳时辰。云起南山遍，风雨辰时见。日出卯遇云，无雨必天阴。云随风雨疾，有雨片时息。迎云对风行，风雨转时生。日没黑云接，风雨不可说。云布满山低，连霄雨乱飞。云从龙门起，飓风连急雨。西北黑云生，云必声□訇；云势若鱼鳞，来朝风不轻。云钩午后排，风色属人猜；夏从钩内出，秋从钩背来。乱云半天绕，风雨来多少；风途雨倾盆，云过都暗了。红云日出生，劝君莫出行。红云日没起，晴明未坚许。风雨潮相攻，飓风难将避；初三须有飓，初四还可惧。望日二十三，飓风真可畏；七、八必有风，讯头有风至。春云百二旬，有风君切记。二月风雨多，出门还须记；初八及十三，十九、二十四。三月十八雨，四月十八至；风雨来潮来，傍船人难避。端午讯头风，二九君还记。西北风太狂，回南必乱地。六月十一、二，彭祖连天忘。七月上旬来，争秋船莫开。八月半旬时，随潮不可移（「东西洋考」）。
　　正月初至八，行船去还泊；十三至十七，观灯风最急。三月三日晴，还要忌清明。五月端午前，风高雨水连。七月降黄姑，望后风始和。十月忌初五，海猪要起舞。十一、十二月，铁汉也停船（「淡水志」）。乌云接日，雨即倾滴；云下日光，晴朗无妨。早间日珥，狂风即起；申后日珥，明日有雨。一珥单日，两珥双日。午前日晕，风起北方；午后日晕，风势须防。晕门□处，风色不狂。早白暮赤，飞沙走石；日没暗红，无雨必风。朝日烘天，晴风必扬；朝日烛地，细雨必至。返照黄光，明日风狂；午后云过，夜雨滂沱。虹下雨雷，晴明可期；断虹晚见，不明天变。断虹早挂，有风不怕；晓雾即收，晴天可求。雾收不起，细雨不止；三日雾蒙，必起狂风。电光西南，明日晴干；电光西北，雨下连宿。辰阙电飞，大飓可期；远来无虑，近则可危。电光明乱，无风雨暗；闪烁星光，星下风狂。蝼蛄放洋，大飓难当；两日不至，三日无妨。海乏沙尘，大飓难禁；若近沙岸，仔细思寻。乌鰂弄波，风雨不起；二日不来，三日难抵。东风可守，回来必骤。白虾弄波，风起便和。月上潮长，月没潮涨；大讯朝光，小讯月上。水涨东北，南风旋覆；西南水回，便是水落。系定且守，船走难缆，纽定必凶，直至沙岸。走花落矴，神鬼惊散；要知矴地，大洪泥耎（「东西洋考」）。
　　风雨表可预知一二日之气候。寻常所用水银管之表，高三十寸；傍有佛逆，可度百分、寸之若干。凡赤道以北，遇东北风，则表最高；西南风，则最低。故将发西南大风，表必渐低，至风甚时而定。俟表复升，知风将改为西北。此时或仍有大风，升至三十寸，则西北风不甚烈。赤道以南遇东南风则最高，西北风则最低。故西北风时，必有雨而表渐降。改为南风，则表渐升。缓升则将晴霁；骤升则将大风，或为阴晴不定之象。
　　凡表降甚低而风，为天晴时。表最高之风向，即知有雪；既雪后，表当骤升。
　　凡行海，须随时察看天气与表相参。如见四周有云，天顶有光，而表有异者，即知天气将变。凡在热带中晴时表恒三十寸，在东南、东北恒风之中界，表常较低。若近恒风南北两界处，表忽降至二十九寸五十分，知有飓风将至。
　　风雨表为防避飓风最要之器，近年所制真空气、雨、风表，藉空气压针向右为升，左为降；其寸数与水银管相同、而不患船上摇动生差，似为较胜（以上「行海要术」）。
　　凡飓风将至，则天边断虹先见一片如船帆者，曰破帆。稍及半天，如鲎尾者，曰屈鲎。又五、六、七月间，舟人视天上有一点黑云，则收帆严柁以待；风雨瞬息即至（「稗海纪游」）。
　　箕、壁、翼、轸四宿，主风，皆当避之（「澎湖纪略」）。
　　夏日晡时有黄云，次日必风。黄云一条直上，风必恶。若起黄沙如春日落雾，东西南北皆黄，当夜有恶风；迟亦不出三日（「凤山志」）。
　　云气如翦，冲射北斗，必有大风（同上）。
　　海上天无时无云，虽浓云靉靆，但云脚可见，必不雨。云脚者，如画家会水口石其下，横染一笔，为水石之界者是也。无脚之云，如画远山，但见出头不见所止（同上）。
　　日色被体如灼，三日内必雨（同上）。
　　日出时有云蔽之，辰刻后云渐散，必大晴。日初出即开朗，是日必不晴，暑月久晴则不拘（同上）。
　　日落时，西方有云气横亘天上，或作数十缕，各不相属，日从云隙中渡过，是谓日穿经纬，来日大晴。或云色一片相连，其中但有一、二点空窦，得见红色，是谓金乌点睛，亦主晴（同上）。
　　日落时西方云色暗淡，一片如墨，全无空罅、又不见云脚者，主来日雨。若云色浓厚，当夜必雨（同上）。
　　日落时西方云起，如层峦复嶂，重叠数十层，各各矗起，主大风雨，山崩水溢之征也。应在七日之内；余三睹此云，三遭大水矣。处近山及江浒水涯，宜防之（同上）。
　　昧爽时雨，俗呼开门雨，是日主晴。昧爽是初明时也（同上）。
　　五更雨，鸡初鸣雨，天未明雨，天明已久雨，皆主是日苦雨不辍。辰起雾遮山脚，主晴；云罩山头，主雨（同上）。
　　初雨如雾，虽沉晦至午必晴（同上）。
　　久雨后暂辍，犹见细雨如雾，纵令开朗，旋即雨至。谚曰：『雨前蒙蒙终不雨，雨后蒙蒙终不晴』（同上）。
　　久雨，夜忽开雾，星月朗洁，主来日大雨。若近暮轻见红光，然后见月，则晴（同上）。
　　久雨后近暮，遍天红色，来日必晴。俗云：『火烧薄暮天』（同上）。
　　虹霓朝见西方，辰巳必雨；虹霓申酉见东方，必晴。又断两头不连者，俗呼破篷，虽见东方，来日不免风雨（出上）。
　　诸山烟霭苍茫，若山光透露，便为风雨之征。又饥鸢高唳，海鹤惊飞，则踰日必风。春日晚观西，冬日晚观东；有黑云起，主雨。谚云：『冬山头，春海口』（「赤嵌笔谈」）。
　　台邑春日，雨泽独少，铁线桥以北，大雨滂沱。桥南无一滴。梁观察文科恶其限于南也，改名通济桥（同上）。
　　●物产
　　五谷类
　　蔬菜类
　　草木类
　　鸟兽类
　　虫鱼类
　　杂产类
　　·五谷类
　　早占榖（「凤山志」占作尖），有赤、白二种。粒小蚤熟，种于二、三月，成于六、七月，田中种之（「台湾府志」）。
　　埔占榖，壳白、米赤、皮厚，种于三、四月，成于八、九月，园中种之（同上）。酿酒尤佳（「凤山县志」）。
　　圆粒榖（凤山志作圆粒早），米白而软、粒短而肥，种获与埔占同（「台湾府志」）。
　　尖仔榖，纯白者佳，诸稻中极美者。种于五、六月，成于九、十月，田中种之（同上）。皮厚而坚，可以久贮，有赤、白二色（「凤山县志」）。
　　乌尖榖，壳黑，粒穗长，米坚润，价昂诸稻（同上）。
　　三杯榖，形似尖粟（「台湾府志」）。皮软薄，不耐久贮（「凤山县志」）。
　　三杯择榖，形似三杯，早熟。时或雨泽稀少，诸稻鲜获，此种独茂，近多种之（同上）。
　　天来榖（「凤山志」作天来早）、内山早榖、清游早榖（「凤山志」一作清流早）、红脚早榖，俱早成（「台湾府志」）。
　　清游早榖，有大粒小粒二种，一作清油（「淡水厅志」）。
　　红脚早榖，脚红、米白（同上）。
　　安南早榖，白肚早榖、一枝早榖，俱早成（「凤山县志」）。
　　银鱼早榖，种于早春，七十余日成熟，亦名七十日早（「淡水厅志」）。
　　大头婆榖，米粒圆而味香（「台湾府志」）。
　　大伯姆榖，白而大，种洼下田，水高随长，不能浸（「淡水厅志」）。其名不可晓（「噶玛兰厅志」）。种获同占仔（「诸罗县志」）。
　　过山香榖，粒大倍于他米，极白，用少许杂他米，炊尽香美（「凤山县志」）。一名香米，桃仔园有之（「淡水厅志」）。
　　吕宋占榖，种自吕宋，有赤、白二色，粒小而尖，种获同埔占；但藏久则腐，种之下者（「诸罗县志」）。
　　花螺榖，壳斑粒大，有大小二种（「淡水厅志」）。
　　羗猴榖，粒长有红白二种（同上）。
　　万根献榖，四季成榖，历四时而成。
　　唐山早榖，种出内地。
　　霜降早榖，霜降收。
　　格仔榖，有大小粒二种。
　　棉仔榖，粒尾有红须，长五、六寸，不畏盐水，宜塭田。
　　银朱红榖，米红心白，七十余日收。
　　园早榖，似银朱红，种园中百余日收（俱同上）。
　　糯稻，粘稻也。水田多种之，有高足卑足之殊；可酿酒为粢，蒸糕熬饧（「彰化县志」）。
　　糯米，即秫米（「噶玛兰厅志」）。
　　赤壳秫，壳赤、米白，一名占仔秫，一名金包银（「淡水厅志」）。
　　虎皮秫，壳赤有文，米白粒大。
　　竹丝秫，米青色白，故名。
　　生毛秫，榖有毛，俗呼为大武垄秫。
　　鸭母潮秫，性极黏。
　　禾秫，凤山八社种于园，米独大。
　　鹅卵秫，粒短、壳薄、色白、性甚软；诸秫中最佳者。
　　番仔秫，粒甚大，土番摘穟藏之以酿酒（「台湾府志」）。
　　牛索秫，壳微黑，粒穗俱长。
　　芒花秫，与牛索秫略同（「凤山县志」）。
　　乌秫（「噶玛兰厅志」）。
　　白秫，南路最多（「凤山县志」）。
　　——以上稻之属（谨案：台地谷种来自占城，故以占名榖；其作尖者，乃占之转声耳）。
　　附考
　　台县俱种晚稻，诸罗地广及凤山、淡水等社，近水陂田，可种早稻；然必晚稻丰稔，始称大有之年。千仓万箱，不但本郡足食，并可资赡内地。居民止知逐利，肩贩舟载，不尽不休，所以户鲜盖藏（「使槎录」）。
　　稻有粳糯、粳稻，种于水田者，曰早占、曰晚占，色白；种于园者，曰埔占，色赤。糯稻种于水田者，曰赤秫，壳色赤；种于园者曰禾秫，粒大，色白（「赤嵌笔谈」）。
　　榖之产有数种：一曰黏榖，皮厚而坚，可以久贮。一曰埔黏，兼可种于旱园。一曰三杯，皮薄而粒大，不耐久贮。台、诸两邑皆种黏榖；凤邑黏榖埔榖并种；彰化北路，止种三杯。谷种早晚，性各不同；早者六月可收，晚者九月始获。南路下淡水间有三冬，种四月即收者名为双冬，又为他邑之所无也（「台湾志略」）。
　　番黎爱种糯稻，八月可收（同上）。
　　土壤肥沃，不粪；种粪则穗重而仆。移植后听其自生，不事耘锄，惟享坐获，每亩数倍内地。近年台邑地亩，水冲沙压，土脉渐薄，亦间用粪培养。下淡水以南，悉为潮州客庄，治埤蓄泄，灌溉耕耨，颇尽力作（「赤嵌笔谈」）。
　　近岁籴价不贱，居民炊釜颇艰，则以逐利者祗贪越贩，故盖藏鲜焉（「海东札记」）。稻米有粒大如豆者；露重如雨，旱岁遇夜转润；又近海无潦患，秋成纳稼倍内地（「裨海纪游」）。
　　占稻俗名占仔。「湘山野录」：宋真宗以福建地多高仰，闻占城稻耐旱，遣使求其种，使莳之。按宋「会要」：大中祥符五年，遣使福建取占城榖分给江、淮两浙，则种入中国；似更前有赤、白二色：白者皮薄易舂，六、七月始种，十月收，稻之极美者（「诸罗县志」）。
　　言全台则内地赖之，邑地狭而人众，常仰食于南北二路；故榖不及远，其种类之多与内地同（「台湾县志」）。
　　大麦，立冬种、清明收（「台湾县志」）。
　　小麦，有二种：曰怕烧，八、九种，二月成。曰深根，十二月种，三月成（「淡水厅志」）。大者为麰、小者为麦，秋种、冬长、春秀、夏实，具四时中和之气。小者可以磨面，大者亦可作食（「彰化县志」）。
　　荞麦（一作荍麦），实三棱而色微黑。秋花、冬实，粒亚于麦面，俗谓能去冷汗（「诸罗县志」）。婴儿有疾，每用荞麦面少许，滚汤冲服，立瘥。谓能解肌袪热也（「彰化县志」）。
　　番麦，状如黍，实如石榴子，一叶一穟；一穟数百粒（「台湾府志」）。熟则色黄，煨食颇香美，此非麦属，姑名之耳（「诸罗县志」）。
　　——以上麦之属（谨案：「玉篇」麦，有芒之榖。是麦亦榖类也。夏小正：三月祈。「麦实传」云：麦实者，五谷之先见者，故急祈而祀之也。今台地种麦有以二月成者，盖地暖，故较早耳）。
　　附考
　　麦有大麦、小麦；而小麦最佳。南方麦花多开于夜，台则如北地。然食多亦不觉热，麦米夜间开花，居民多不食。荞麦种植亦少，婴儿有疾，每用面少许滚汤冲服，立瘥；谓能解肌袪热。间有为饭者（「赤嵌笔谈」）。
　　南路地热，二麦不宜；北路稍寒，可以种麦。三月告成，与淮北各省麦秋迥异（「台湾纪略」）。
　　南路地热不宜麦；北路种者甚多，三月可收，不待麦秋也。小麦开花，北地以昼、南方以夜。台麦如北地，故其性最良（「海东札记」）。
　　麦昼开花，异粤、闽而同于齐、鲁，故特美。然少种，价数倍于榖。番麦、番人种之，美亦远逊常种（「台湾县志」）。
　　芦黍，俗名薯黍「宁化志」云：芦粟高与黍等，叶如芦，粒差大于黍、色赤，有二种：黏者可和秫作酒；不黏者可作糕煮粥。黔、蜀间名高粱（「诸罗县志」）。
　　黑黍，旧志作薯黍，即秬黍，一名芦黍，西北方名高粱（「凤山县志」）。邵氏曰：秠秬为黍，黍即高粱，一稃二米，势若相背而实相承。去其黑稃，二米即见，他榖所无也（「噶玛兰厅志」）。
　　高粱，俗名芦黍，「本草」名蜀黍；春种夏收，茎高丈许，状似芦荻而内实。穗大如帚，粒大如椒。有红、白二种，稍可作帚；茎可为薪。澎人以供半岁粮（「澎湖厅志」）。
　　鸭蹄黍，穗似鸭蹄，故名。酿酒甚美（「台湾府志」）。俗名黄小米，性与糯米同（「澎湖厅志」）。酿酒能袪风（「彰化县志」）。
　　番黍，穗似鸭蹄黍，摘穗去皮，可作粿品（「凤山县志」）。
　　番芦黍，穗大六、七寸，粒亦大，俗名番黍（「澎湖厅志」）。
　　桶钩黍，与番黍同，低穗屈曲如钩（「凤山县志」）。
　　狗尾黍，穗长如狗尾，即北方小米；俗呼稷仔，番多种食（「淡水厅志」）。
　　稷，有黄、白二种，俗呼为粟（「凤山县志」）。
　　黄粟，稷之别名，当即鸭蹄黍也（同上）。
　　地瓜，俗名蕃薯，蔓生；瘠土、沙地皆可种。有文莱薯、朱薯、黄栀薯、金薯。澎人遍地皆种，获而切片，或鑢成细丝，晒干；谓之薯米。其藤可饲牛羊，可为薪（「澎湖厅志」）。皮有红白二色，结实在根，瘠土沙砾之地皆可种（「凤山县志」）。生熟皆可食，亦可酿酒、作粉；又有文来薯，皮白、肉黄而松，种出文来国（「台湾府志」）。
　　番薯（一名甘薯），切片晒干以代饭充糗，荒年人赖此救饥。或去皮磨之，曝为粉（「诸罗县志」）。番薯另一种，皮白而带黑点，乃地瓜中之最甜者，名文来薯，一名金薯（「噶玛兰厅志」）。
　　朱薯，出吕宋国，被野连山，不待种植，彝人率取食之。茎蔓生如瓜蒌、黄精、山药之属，润泽可煮而食。或磨为粉，亦可酿酒（「淡水厅志」）。又有一种田薯，蔓生，根伏土中，一藤可七、八魁（「彰化县志」）。
　　芝麻（一作脂麻），即胡麻，有黑、白二种（「凤山县志」）。俱可作油。其茎皆方，花白或带紫艳；结壳长寸许，有四棱、六棱者，房小而子少。七棱、八棱者，房大而子多（「彰化县志」）。
　　——以上黍之属（谨案：「韩非外储」说：夫黍者，五谷之长也。然则黍亦榖类。「说文」：黍，禾属而黏者也。以大暑而种，故谓之黍，盖黍暑声相近。故说文谓黍以大暑得名；但说文以黏者为黍，今台地之黍有不黏者。盖惟芦黍有此别种，余皆黏也。地瓜本非黍之属，但台地多以此搀米作粮。芝麻古有所谓胡麻饭者；旧志入五谷类，今仍之）。
　　附考
　　稷之属有细米，黄白二种。萧垄、麻豆诸社有之（「使槎录」）。
　　北路多种黄粟，穟似鸭掌，粒颇细碎（「台湾志略」）。
　　番薯结实于土，生熟皆可啖。有金姓者，自文莱携回种之，故亦名金薯（「台海采风图」）。
　　薯长而色白者，是旧种；圆而黄赤者，得自文莱国（「赤嵌笔谈」）。
　　澎人以地瓜为终岁粮，故入于榖类。何乔远「闽书」云：皮紫味甘，可生熟食，亦可酿酒。自明万历甲午岁荒，巡抚金学曾从外国匄种归，教民种之，后乃繁衍（「澎湖厅志」）。
　　民所最重者五谷，而澎湖稻、麦、黍、稷、菽之不全，仅以高粱、小米、地瓜杂粮为种植之本，养命之源。盖土地既已硗瘠，而风多雨少，又无沾足之润，虽有上农，亦何所施其力也哉（「澎湖纪略」）。
　　黄豆，粒大倍于内地，和白豆可作酱（「淡水厅志」）。
　　白豆，种自港冈出者最佳，下淡水次之（「诸罗县志」）。可为豆腐（「淡水厅志」）。
　　黑豆，粒不甚大，四、五月种，八、九月收，可为豉（「凤山县志」）。
　　绿豆，三、四月种，八、九月收，磨粉最佳（同上）。粒小于内地（「噶玛兰厅志」）。生凉能解毒（「诸罗县志」）。可浸芽（「彰化县志」）。
　　番豆，粒似绿豆而差大，花银红色，土人最为粉餈馅（「凤山县志」）。
　　埔荆豆，木本，实似番豆，用同（同上）。
　　菜豆，荚长，亦名长豆；蔓生下垂，有青、紫二种（「台湾府志」）。一名红公豆，一名裙带豆，青者菜豆、紫者红公豆（「淡水厅志」）。荚长尺余，蔓下生，亦名长豆；即福州所谓豆角也（「澎湖厅志」）。
　　九月白豆（一作米豆），可和米作饭（「凤山县志」）。皮白腰长，九月收，「泉州志」即呼为九月豆（「噶玛兰厅志」）。
　　九月珠，有黑、白二种；五、六月种，九月成（「淡水厅志」）。
　　青仁豆，皮黑肉青（同上）。
　　荷兰豆，色新绿而味香嫩；种出荷兰，土音讹为和兰豆（「噶玛兰厅志」）。
　　观音豆，俗呼赤小豆，一名御豆（「噶玛兰厅志」）。
　　扁豆，一名蛾豆，俗名肉豆，又曰乳豆；有紫、白二色（「凤山县志」）。白者入药能补脾（「诸罗县志」）。
　　虎爪豆，蔓生，一茎四五荚，状如虎爪，故名（「凤山县志」）。
　　刀豆，荚长而扁似刀，故名（同上）。
　　加雪豆（「台湾府志」）。
　　乌鬼豆，荚长色深紫，有半月痕，亦名半月豆（「凤山县志」）。
　　土豆，即落花生，出西国；蔓生，花微黄，花有心丝，谢入地，结实一房可二、三粒。用充果品，或以榨油（「诸罗县志」）。形如荚豆，一荚三、四子，惟宜沙土。「本草」：辛能润肺，香能舒脾。澎人植此尤多，用以榨油；其渣为粇，可藤田；藤可为薪，可饲牛羊，利尤溥焉（北方名长生果，冬月收实（「淡水厅志」）。
　　——以上菽之属（谨案：菽，「说文」作尗。解云：豆也「淮南说林训」高诱注云：菽，豆总名。是统言之为菽；析言之为豆。「夏小正」五月种黍、菽、糜；今台地黑豆种于四、五月，绿豆种于三、四月，米豆种于九月；时各不同。「吕氏春秋审时篇」谓：得时之菽，长茎而短足。则蓻菽者当审其时矣）。
　　附考
　　荷兰豆如豌豆；然角粒脆嫩，清香可餐。其余如黄黑豆、小米、芝麻、绿豆、赤豆之属，悉同内地；而收获较早（「台湾志略」）。
　　田中艺稻之外，间种落花生；俗名土豆。冬月收实，充衢陈列。居人非口嚼槟榔，即啖落花生。章稚将炒熟者用纸包裹，鬻于街头，名落花生包（赤嵌笔谈）。
　　荷兰豆，种出荷兰，可充蔬品。熬食，其色新绿、其味香嫩（「台海采风图」）。
　　裙带豆，子黑，豆荚绿。红公豆，子红、荚紫；原只一种，荚长尺余，可充蔬菜。福州名豆结（同上）。
　　御豆，一名观音豆，熬食蒸豚，味尤松甘（同上）。
　　番豆，花银红色，壳硬粒圆，土人取为粉餈等馅，较绿豆价为廉（同上）。
　　·蔬菜类
　　芥菜，「本草」曰：芥似菘而有毛。有青芥、紫芥、白芥数种（「凤山县志」）。有青、紫数种，可煮食，亦可卤食。又有油芥可榨油（「彰化县志」）。
　　油芥，叶似萝卜，可粪春田（「淡水厅志」）。叶多缺者，性更辣。取其子研末以和食，为芥辣（「诸罗县志」。谨案：「太平御览」引「岭表录异」云：北人将蔓菁子就彼种者，变为芥。是芥本蔓菁变种，蔓菁即芜菁，亦芥属也）。
　　姜，春种夏熟（「台湾府志」）。初生嫩者，其尖微紫，名紫姜；亦名子姜，宿根谓之母姜（「彰化县志」）。种山埒少水处，能盛长（「凤山县志」）。又有番姜，花白瓣绿，熟时色红、中有子，味辣（「淡水厅志」）。更有实圆尖小者，种出咬■〈口留〉吧，晒干可作辣酱，御湿之菜也（「噶玛兰厅志」。谨案：姜「说文」作■〈艹强〉。解云：御湿之菜也。「噶玛兰志」说本此。「史记司马相如传」：茈姜蘘荷。「索隐」引张揖云：茈姜，子姜也。是子姜之名，古已有之。茈音紫，盖亦以紫色得名）。
　　葱，有香葱、麦葱、风葱三种。风葱可疗风疾（「台湾县志」）。一名芤，以有孔也（「诸罗县志」）。佛家谓之荤菜（「彰化县志」）。
　　韭，一名草钟乳；以其温补，故名钟乳也。「说文」：一种而久生，故谓之韭。一岁数割，其根不伤割而复生，不用再种。茎名韭白，根名韭黄，花名韭青（「诸罗县志」）。一名起阳，草性、极煖，割后再生，终岁可四五割。正、二月取者佳，秋后开花可餐，尤佳（「澎湖厅志」。谨案：韭一岁数割，其根不伤。故「曲礼」称韭曰丰本也。「尔雅翼」引谚云：韭者，嬾人菜。亦以其不须岁种也）。
　　薤，似韭，而叶差阔。「尔雅」谓薤为鸿荟（「诸罗县志」）。「本草」谓之菜脂。古礼脂用葱，膏用薤（「凤山县志」）。「本草」薤子为薤之别名，俗云蓼荞。佛家谓荤菜。八月种，头可食，亦可捣虀（「彰化县志」。谨案：薤「说文」作■〈〈〈攴，去又〉冖页，上中下〉〈又上韭下〉〉。「尔雅同嘉佑图经」云：薤有赤、白二种，皆春分莳之，至冬而叶枯。今「彰化县志」谓八月种，与古时异。薤白入药曰帖，庾亮啖薤留白，以薤白可种也）。
　　蒜，有硬茎、软茎二种（「淡水厅志」）。有大、小二种，六、七月种小蒜，八月种大蒜（「凤山县志」）。「尔雅」以小蒜为蒜，大蒜为葫。小蒜一名蒿。「齐民要术」：宜良软地；食之能杀腥膻、虫鱼之毒（「诸罗县志」）。「纪略」：释、道家谓为五荤之一。「说文」：荤，臭菜也。生食增恚，熟食发淫，故绝之。蒜性辛烈，辟邪秽，又能消食。其稍干者，可治蚯症、水积（「澎湖厅志」。谨案：夏小正十有二月，纳卵蒜，此小蒜也。张骞得太宛之蒜，此大蒜也。今台地并有此二种）。
　　蒝荽，茎叶柔而根多须，绥绥然也。时珍云：味辛香，通心脾，达四肢。张骞使西域得大蒜、胡荽，即此（「诸罗县志」）。「湘山集」：即园荽也。或名香菜。「幼幼新书」：即鹅不食草（「澎湖厅志」）。「本草」所谓葫荽是也（「台湾县志」）。佛家以为荤菜（「彰化县志」。谨案：张骞使西域得大蒜、胡荽，语出「博物志」，李时珍本之）。
　　白菜，一名菘，即周彦伦所谓：秋末晚菘也（「淡水厅志」）。其佳者茎扁薄而白，叶青白色。一种茎圆厚，微青；又一种差小，名六月白，端节间即有之（「诸罗县志」）。本出北地，近亦有团束似山东者，叶青碧，叶洁白（「彰化县志」）。兰地以头围者为胜，然味逊于山东。三年必另易其种（「噶玛兰厅志」）。今海外亦多，茎阔而白者为佳（「凤山县志」。谨案：「诸罗志」谓：茎扁薄而白，叶青白色者，此乃白菜之别种；南方谓之黄芽菜，又名黄芽白。北方仍谓之白菜；其实种类各别也）。
　　芹菜，「尔雅」谓之楚葵，一名水英。可作菹，熟食味微香（「凤山县志」）。北路产于冬春之交，嫩而肥美（「诸罗县志」）。水芹生于水中，旱芹生卑地；有赤、白二色。孟倪云：和醋食损齿。李廷飞云：赤芹害人，不可食。李时珍曰：蛇喜食芹，惊蛰后忌食（「彰化县志」。谨案：芹「说文」通作。解云：菜类蒿，「周礼」有菹。「凤山志」谓：可作菹，本此。「广东通志」引谚云：南蓊西芹，菜茹之珍，盖嘉蔬也）。
　　苋菜，「尔雅」：蒉、赤苋，即今红苋是也。「埤雅」：有红、白二色。「易」曰：苋陆，乃马齿苋（「诸罗县志」）。吴允睿云：解热毒，通窍，利大小膓（「澎湖厅志」）。「清异录」以红苋为鳖还丹。俗传不宜与鳖同食，谓鳖见苋而生，本此（「淡水厅志」。谨案：「淮南万毕术」云：青埿杀鳖，得苋复生。是苋不宜与鳖同食，古已有其说矣）。
　　芥蓝（「台湾府志、彰化县志」俱作隔蓝），「通志」：叶如蓝而厚，青碧色，菜之美者。「兴化志」：蜀中万年青极相类；但此一年一种。万年青岁不易，味稍苦耳（「诸罗县志」）。隔蓝一名芥蓝（「彰化县志」）。一名观音菜。又有番芥蓝，人少食者（「淡水厅志」）。芥蓝冬种，番芥蓝叶色蓝，其纹红，根亦红；种久蕃茂，团结成顶，层层包裹，彩色照耀。一名番牡丹，种出咬■〈口留〉吧，其国以为上品（「凤山县志」。谨案：「岭南杂记」云：芥蓝叶如芥而绿，花有铅，不宜多食。谚云：多食马蓝，少食芥蓝。今妇人怀孕者亦忌食之，以其有铅，恐堕胎也。又「舟车闻见录」云：相传六祖出家，后与猎处，以此菜与兽肉锅隔开煮，熟食之。故又名隔蓝。今「台湾彰化志」作隔蓝，蓝本于此。说近于无稽，芥、隔乃声之转耳）。
　　莙薘（「淡水志」作苍薘，苍乃莙之讹），俗呼厚茇菜。唐「西域传：末禄有军达。即此菜也（「噶玛兰厅志」）。「泉郡志」：叶厚而柔，晒之难干；盖载阴气之多者。「本草」谓其补中下气。汁洗衣白如玉，或谓以茎烧灰淋汁（「诸罗县志」）。「闽中记」：能去头风，汁可洗衣（「澎湖厅志」）。又名厚茉莉，有小毒（「淡水厅志」）。
　　菠薐（「台湾、凤山、噶玛兰、淡水」各志俱作颇薐，惟「彰化志」与此同），刘禹锡曰：菠薐本颇陵国之种，西僧将子来者，语讹为菠薐耳。方士隐名为波斯草，俗呼红根菜（「诸罗县志」）。
　　瓮菜，种来自东彝古伦国；以瓮盛之，译不能通，但以瓮名（「台湾府志」）。嵇含「草木状」：叶似落葵而小，干柔如蔓而中空。南人编苇为筏，作小孔浮水上。种水中，如萍。根浮水面，叶茎皆出于苇筏。盖水陆皆可生之菜（「诸罗县志」）。蔓生，茎中虚，其苗以土壅之即活（「澎湖厅志」）。能解野葛毒（「凤山县志」。谨案：「广东通志」云：蕹筏名蓊田，在处皆有，亦名蓊草。虽有解毒之功，然能损目）。
　　同蒿（台湾、凤山、彰化各志同作茼，「噶玛兰」、「淡水志」蒿讹作莴）。时珍云：形气同于蓬蒿，故名。一名蕫蒿。叶似芥艾，花似小菊，性冷微香，多食令人气满（「诸罗县志」）。「学团杂蔬」谓之蕫蒿（「澎湖厅志」）。
　　萝卜，俗名菜头。「尔雅」疏：紫花菘也。一名温菘，一名葖，一名萝菔。昔婆罗门僧东来，见食面者，曰：『太热，奈何！』及见食中有萝菔，曰『赖此解之耳！』（「诸罗县志」）。莱菔即萝卜（「澎湖厅志」）。秋、冬、春三时皆有（「台湾府志」）。有红白（「淡水厅志」）。
　　茄，有紫、白二种。「南方草木状」谓：种茄宿根三、五年，渐成大树，一名落苏。「杜宝拾遗录」：隋炀帝改茄为崑仑紫瓜（「诸罗县志」）。有紫、白二种，又有丁香茄、金瓜茄等类（「凤山县志」）。金瓜茄，叶干同茄，花连五瓣，似鸭脚，淡紫色，结实酒钟大，似金瓜，有外瓣，初白后黄（「淡水厅志」）。又有一种野生，形圆而色黄白，则不可食（「噶玛兰厅志」）。金鸡茄（「澎湖厅志」）。
　　倭菜，一名生菜，有香倭二种（「诸罗县志」）。可生食（「凤山县志」）。
　　油芥菜，「通志」曰：叶如白菜，青色根微紫，可为油（同上）。油菜一名云苔。时珍云：『此菜易起台；采其台食，则分枝必多，子可醡油，俗呼油芥』。（「诸罗县志」）。
　　浮藤菜，「兴化志」：叶略圆而厚，藤相纠缠，子紫黑色，和蟳煮味甚甘滑（「诸罗县志」）。俗名蟳菜（「凤山县志」。谨案：浮藤菜一名落葵，蔓生，叶柔滑可食。苏轼诗云：『丰湖有藤菜，似可敌蓴羹』。即以其叶柔滑可比于蓴菜也）。
　　鹿角菜，生海中（同上。谨案：「本草纲目」引「南越志」云：猴葵一名鹿角，以形名。生石崖间，长三、四寸，大如铁线，分丫如角。紫黄色，土人采曝为海错，水洗醋拌则胀起如新；味极滑美。若久浸，则化如胶状。女人用以梳发，粘而不乱。此释鹿角菜形状与其用甚详。旧志未采辑，故录之以补其缺）。
　　紫菜，一名索菜。「吴都赋」：纶组紫菜。生海中石上，以子月生，亦名子菜，出淡水（「诸罗县志」）。
　　红菜，叶紫味香，食之补血（「淡水厅志」）。红豆菜，叶红紫，味香烈，妇人食之补血（「噶玛兰厅志」。谨案：「粤东笔记」云：马兰花似菊而紫，味辛，能养新血。盖即红菜也）。
　　白花菜，茎微红，枝叶带毛，似芹而小，花白如雪，又名雪花。花鲜不可食，腌为菹，味香美（「诸罗县志」。谨案：「广东通志」云：白花菜，花白、腌味酸香。杨贵妃因高力士取之高州，得食甚美，是此菜腌为菹，殆佳品也）。
　　六月菜，俗呼辣菜（「凤山县志」）。
　　海粉，青、白二色，状如粉条，生海中（「台湾府志」）。
　　蕨，捣其根为粉（「凤山县志」。谨案：「粤东笔记」云：蕨，凡有二种：一食其芽，名龙头菜；一以其根为粉者，名蕨粉。是蕨芽亦可餐也）。
　　菰，俗名肉丝菰，湿地生，味甘（同上）。
　　笋，「尔雅」：笋，竹萌。「说文」谓之竹胎，种类甚多。诸罗笋无佳者，必煮去苦汁，浸以清水，差可食（「诸罗县志」）。台地产者味苦（「台湾府志」）。土产多苦，亦不甚香（「噶玛兰厅志」）。有麻竹、绿竹、猫儿竹。竹堑、岸里之筀竹最佳（「淡水厅志」）。生自莿竹者，味稍苦。有绿竹笋，麻竹笋，筀竹笋，葭白笋，俱佳（「凤山县志」）。茄荻笋，种池沼中（「淡水厅志」）。
　　田薯，有紫、白二种；蔓生，根伏土中，一藤可七、八魁，间有一藤一魁者，长五、六尺，如短柱，重十余斤（「台湾府志」）。大薯，即田薯（「噶玛兰厅志」）。薯，俗呼为田薯，叶长而尖，蔓生。「甯化志」：他物下种必用子、用仁或原物根芽；独薯不然，取一条片片切之，只留皮一面，种之发根生苗，诚一奇也（「诸罗县志」）。
　　山药薯（「凤山县志」），山药，苗生蔓延，紫茎绿叶，花穗淡红，香气远闻，逼似兰花。冬食其根，皮黄肉白，一名玉延。「广雅」：玉延，薯蓣也（「诸罗县志」。谨案：「广雅」，玉延薯藇，署预也。「说文」薯字下解云：薯，蔗也。桂馨「说文解字义证」引「广雅」玉延薯藇释之。然考薯蔗即竽蔗，与山药为果物也）。
　　芋，叶似荷而不圆，茎亦可作臛菹，一名土芝，一名蹲鸱；大曰魁，小曰子。杨雄赋：蹲鸱沃野世济阳九。言能济人也。凤山、淡水芋极大，魁重至七、八斤（同上）。长曰土芝，圆曰蹲鸱，一类数名。「广志」云：有水、旱二种。旱芋山地莳之；水芋水地莳之，根叶皆相似（「彰化县志」）。台产甚多（「凤山县志」）。山药有槟榔芋、鸡■〈月堇〉芋、番白芋、竹芋、狗蹄芋等种；其最美者，槟榔。红芝兰、堡石阁山种最佳，根不着土，叠石水次即生。又番芋大者，或重四、五斤，生番每窍火掩土，行挈为粮（「淡水厅志」）。又有名槟榔心者，大而松，红根相连，如槟榔子，故名。熟较内地为早（「噶玛兰厅志」）。有红、白数种，澎近有值者（「澎湖厅志」）。秫米芋，软而黏，色白（「诸罗县志」）。番芋，种出自番（「噶玛兰厅志」。谨案：「后汉书许阳传」云：亨我芋魁。注：芋魁，芋根也；俗名芋头。「汉书货殖传」云：吾闻■〈山昬〉山之下，沃■〈樊，土代大〉有踆鸱，至死不饥。颜注：踆鸱谓芋也。其根可食以充粮，故无饥年。是芋可为御饥之粮。故「粤东笔记」谓：芋亦号大米，惟野芋不可食。「博物志」云：野芋食之杀人）。
　　冬瓜，形似枕。「广雅」一名地芝。「本草注」：经霜，上白衣如粉。陶隐居曰：利解毒消渴（「诸罗县志」）。台地四时皆有（「台湾府志」）。性寒，经霜而上白衣，故名（「凤山县志」）。性清凉，久病阴虚者忌之（「彰化县志」）。八、九月生（「淡水厅志」）。兰地四时皆有。俗切片白糖煮之，以作蜜荐（「噶玛兰厅志」）。
　　金瓜，一名南瓜，种出南番，有圆者，有长者，身有棱，老则色黄（「诸罗县志」）。南瓜有大小二种（「台湾府志」）。圆而有瓣（「凤山县志」）。种出南方，皮上有瓣，肉厚色黄（「彰化县志」）。有大小扁长数种，不可合羊肉食（「淡水厅志」）。又有一种碗大而红者，曰红瓜；不堪食，可供玩（「噶玛兰厅志」）。「澎湖纪略」云：叶如蜀葵，花黄，开时带子花为母花，不带子者为公花；取公花插母花心，方能结瓜。盖瓜亦有雌雄。澎所独异。林文忠公云：其汁可解鸦片瘾（「澎湖厅志」）。
　　菜瓜，有青、白二色，酱、豉、糖、醋皆宜，俗名莦瓜（「诸罗县志」）。丝瓜或呼鼠瓜，老则成布。台地种于园中，蔓延于地。俗呼为天罗布，亦名菜瓜（「台湾府志」）。丝瓜亦名菜瓜，老则其中有丝，嫩者性寒，可理热（「凤山县志」）。丝瓜即菜瓜，或呼鼠瓜（「淡水厅志」）。丝瓜即俗所谓菜瓜也。嫩时去皮可煮食，经霜而枯。其中有丝可涤釜器（「彰化县志」）。菜瓜即丝瓜（「噶玛兰厅志」）。
　　丝瓜，一名天罗，一名布瓜，一名蛮瓜，性寒。「泉郡志」：老则其中有丝，去皮取丝，可擦锅，俗亦名菜瓜（「诸罗县志」）。菜瓜即丝瓜，又名天罗布瓜、蛮瓜、鱼、鼠瓜、乱织等名。叶如蜀葵，味清；瓜老则筋丝罗络可涤器（「澎湖厅志」。谨案：菜瓜与丝瓜异种；菜瓜有青、白二色，丝瓜惟青色，无白色者。菜瓜蔓延于地，丝瓜缘棚而生。菜瓜圆肥如瓠，丝瓜形长起棱，其状各别。台产多菜瓜，少丝瓜；近始有由粤东移植者。以丝瓜俗亦有菜瓜之名，故各志多浑而为一；惟「诸罗县志」以菜瓜丝瓜分为二。「澎湖纪略」亦然，今从之）。
　　王瓜，亦名胡瓜，张骞西域得种，故名。「本草」一名土瓜（「诸罗县志」）。一名莿瓜，以皮有微莿也。「月令」：四月，王瓜生。台地十二月即有之（「台湾府志」）。台地熟较早（「彰化县志」）。兰地春初即有之（「台湾府志、噶玛兰厅志」）。有青白二色，酱、豉、糖、醋皆宜（「凤山县志」）。
　　苦瓜，一名锦荔枝（「台湾府志」），一名癞葡萄。皮上痱■〈疒畾〉如癞，味苦，吴、越人食其子，闽、广人食其皮（「诸罗县志」）。又呼防羊，言不可与羊同食也（「凤山县志」）。俗呼红羊（「淡水厅志」）。有青、白二色（「彰化县志」。谨案：「本草纲目」云：苦瓜原出西番，今闽、广皆种之。五月下子，生苗引蔓，茎叶卷须如葡萄；八月开黄花，五瓣如碗，结瓜长者四、五寸，短者二、三寸，青色，皮上痱如癞及荔支壳状，熟则自裂，内有红瓤裹之，味甘。据此则苦瓜亦番种也。以茎叶卷须如葡萄，皮上有粒如癞，故名癞葡萄。又考「广东通志」云：苦瓜一名菩薘，广南以其皮煮肉及盐酱，充蔬品，味苦而香，土人酷嗜之。是广南食皮与吴、越食子者，嗜好不同矣）。
　　匏，蔓生。「埤雅」：长而瘦，上曰匏，俗名芋匏，又曰瓢。瓜属，故曰匏瓜，又曰壶卢（「诸罗县志」）。有长匏、细腰匏、劲匏。细腰谓之葫芦匏，皆可食；老则坚，可为器（「彰化县志」）。短颈大腹曰匏，有花、青、白三种；又有芋匏、苦匏、枕头匏（「凤山县志」）。有圆匏，又有紫匏（「淡水厅志」）。大者瓠，扁者匏，束腰有柄为葫芦。小者为雅玩，大者可凫水济溺。又有花匏，色青白相间；圆而有柄，可作馔（「澎湖厅志」）。又有小本葫芦匏，七叶而生苞结实，名七叶匏（「彰化县志」）。
　　附考
　　凤山县有姜名三保姜，相传明初三保太监所植，可疗百病（「香祖笔记」）。
　　番薯，明万历中，闽人得之外国；瘠土沙砾之地皆可种。初种于漳郡，渐及泉州、渐于莆，近则长乐、福清皆种之。闽海而南有吕宋国，朱薯被野连山，不待种植，夷人率取食之。茎蔓生，如瓜蒌黄精山药之属，而润泽可食。或煮、或磨为粉；亦可酿为酒。生食如食葛，熟食味如熟荸荠。生贮之有蜜气，香闻室中，夷人虽蔓生不訾省，然恡而不与中国人。有截取其蔓咫许以来，于是，入闽十余年矣。当时有颂云：不需天泽、不冀人工，能守困者也；不争肥壤，能守让者也；无根而生、久不枯萎，能守气者也；佐五谷，能助仁者也；可以粉、可以酒，可祭、可宾，能助礼者也；茎叶皆无可弃、其值甚轻、其饱易充，能助俭者也；耄耆食之、不患哽噎，能养老者也；童孺食之、止其啼，能慈幼者也；行道鬻乞之人食之，能平等者也；下至鸡犬，能及物者也。其于士君子也，以代匮焉；所以固其廉以广施焉；所以助其惠而诸德备焉（「闽小纪」）！
　　或云：薯长而色白者，是旧种；圆而黄赤者，得自文来国；未知孰是？余见有大可尺围，形似南瓜者，土人亦不经见也（「赤嵌笔谈」）。
　　番薯结实于土，生熟皆可啖。有金姓者，自文来携回种之，故亦名金薯。闽、粤沿海田园，裁植甚广，农民咸藉以为半岁粮（「台海采风图」）。
　　番芋，一类数名，长曰土芝、团曰蹲鸱。又槟榔芋中有红根，相连如槟子。又淡水芋大者重五斤，其味俱佳（「台湾志略」）。
　　傀儡芋，出南路傀儡番社，长可一二尺，旁无小艿（「台海采风图」）。
　　芋，有二种：红者呼为槟榔红，白次之；熟较内地亦早，六月初旬即可食。多食滞气，不似内地滑润。南路番仔芋一名糯米芋，有重十余斤者，味佳（「赤嵌笔谈」）。
　　内山生番，不知稼穑。惟于山间石罅刳土种芋苗；熟则刨地为坑，架柴于下，铺以生芋，上覆土为窍，火燃则掩其窍，数日取出，芋半焦熟，以为常食，行则挈以为粮（「番社采风图」）。
　　台地竹生笋，不出丛外，皆不堪食。夏月街市亦有煮熟肩卖者，味酸苦，难以充庖。「诸罗志」谓：竹堑岸里之筀竹笋，味甚佳（「使槎录」）。
　　金瓜茄，叶干同茄，花连五瓣，似鸭脚，淡紫色。结实酒钟大，似金瓜。有外瓣，初白后黄，土人以供玩（「台海采风图」）。
　　番芥蓝，似芥；叶蓝、其纹红，根亦红。种久蕃茂，团结成顶，层层包裹，彩色照耀。一名番牡丹，种出咬■〈口留〉吧，其国以为上品菜。谚云：一丛抵一茇。言其罕也；番钱小者名茇（同上）。
　　台湾多竹，而笋味均苦，不可食。别有槟榔笋，乃树顶初出嫩尖，巨如人臂，去外壳，仅比交白略长，味甘鲜，且嫩于笋。其树直上无枝，高一、二丈，折其尖则萎，故得之不易，价甚昂（「东瀛识略」）。
　　·草木类
　　檨，种自荷兰，树高可荫，实似猪腰子而圆。切片以啖，甘如蔗浆，而清芬远过。沈文开「杂记」：食毕弃核于地，当月即生。核中有子或一粒、二粒，如豆之在荚。叶新抽，杪红若丹枫，老则变绿（「诸罗县志」）。红毛人从日本国移来，即外国所载：南方有果，其味甘，其色黄，其根在核是也（「台湾府志」）。檨，番蒜也。高树广荫，实如鹅卵，皮青肉黄，剖食甘美；始生时和盐虀捣为菹，曰蓬莱酱（「台湾县志」）。其气辛热，其味酸甘（「彰化县志」）。有三种：香檨、木檨、肉檨，肉与核黏，味甘色黄，盛夏大熟（「凤山县志」）。冬夏之交，其花微白（「噶玛兰厅志」）。檨仔，俗称番蒜（「淡水厅志」谨案：古无檨字，始见于郑樵「通志」。盖番种也。粤东谓之檬果，台产尤多，俗传盛熟则岁歉，多啖之者能病人）。
　　黄梨，以色名，台人名凤梨，以末有叶一簇，如凤尾也。取尾种之，着地即生（「诸罗县志」）。凤梨叶似蒲而阔，两傍有莿。果生丛心，皮似波罗蜜，而色黄味酸甘（「台湾府志」）。叶两傍似锯齿，实皮鳞起，通体成章。叶自顶出，森若凤毛，故名（「凤山县志」）。四时皆有，谓之黄梨者，以其色也。谓之王梨者，以其大也。兰所种不及台南为佳（「噶玛兰厅志」）。「台湾草木状」云：黄梨一名凤梨，无干，有叶如凤尾；蒂有柄，似金瓜，芒刺周匝，为鱼鳞圆晕，作古锦文，味甘凉，沁心脾（「淡水厅志」。谨案：黄梨以凤山所产为最美色，有黄梨山尽植黄梨，海舶运售厦门，其利甚溥。叶有靱丝可织布，即所谓波罗麻也。粤东谓黄梨为波罗）。
　　波罗蜜，种出荷兰，实生甚异，或根或干、或枝桠或梢，皆结焉。熟大如斗、色绿，气香如蕉、液黏如漆，房如石榴，味甘酸（「诸罗县志」）。皮似如来顶，剖而食之，味甘如蜜（「台湾府志」）。中分十数房，似如莲瓣抱生，其色黄，其味甘，房各一实，其色煮食似栗，一名优钵昙（「凤山县志」。谨案：「本草纲目」云：波罗蜜，梵语也。安南名襄伽结，波斯名婆■〈丹阝〉，娑佛林名阿萨那。树高五、六丈，类冬青而黑润。树至斗大方结实，不花。实出于枝间，多者十枚，少者五、六枚，大如冬瓜，外有厚皮，球上有软刺礧砢，五、六月熟，重五、六斤。又「舟车闻见录」云：实出枝间，有生于根者，在地中结实，时土隆起，挖取之，大如百石之瓠。此二说解释甚详。各志未载，今补录之）。
　　释迦果（「台湾、凤山志」释迦梨），似波罗蜜而小，种自荷兰，味甘而腻，微酸；一名番梨（「诸罗县志」）。罗汉果，一名释迦果，又名迦蓝头（「淡水厅志」）。树高出墙，实大如柿，碧色纹绉，如释迦头（「台湾府志」）。熟于夏秋之间（「凤山县志」）。实大如拳，礧破砢皴，纹如佛头（「台湾县志」）。
　　菩提果，俗名香果。「海物异名记」：花如冠蕤，叶似冬青，实似枇杷，出自西域，故名（「诸罗县志」）。佛国种，略似枇杷而肥大，空其中，细绒属蒂，悬其核，摇之珞珞然，嗅之辛烈，啖之甜而清（「台湾县志」）。花实青黄，味甘而香（「台湾府志」）。花有须无瓣，色白，实中空有子，鲜青熟黄（「凤山县志」）。其实中空状如腊丸（「彰化县志」）。芳馨极似玫瑰果（「淡水厅志」）。
　　翦雾（「淡水志」作暖雾，「台湾草木状」作莲雾），一名软雾，形似香果。头圆而大，末稍尖细，色碧而带微紫（「彰化县志」）。上锐下圆如蒜，其心微皱，色白微红，味清甘如苹娑（「淡水厅志」）。
　　佛手柑，色同香橼，长者近尺，状如佛手指。有伸者、屈者，长短错落，亦有如拳者。香特异常虽干而经年不歇，奇产也（「诸罗县志」）。台郡产者较大于内地，不甚香（「台湾府志」）。状如香橼，但有瓣（「淡水厅志」）。兰地五、六月初熟时，售于江、浙，呼青果客（「噶玛兰厅志」）。
　　香橼，俗名香圆。「本草」：枸橼。「南方草木状」：皮似橙而色金，气极芬香，肉厚白如芦菔，一名蜜罗柑（「诸罗县志」）。形圆而长，切片拌糖，可充茶品（「凤山县志」）。瓤不分瓣，味甘而香，以盐腌之，能消食（「噶玛兰厅志」）。长似木瓜，上下微尖，味甘而香（「淡水厅志」）。皮若桔柚而光洁，肉厚白而松（「彰化县志」。谨案：「本草纲目」云：佛手植之近水，则生实如人手，俗呼为佛手柑。清芬袭人。又「舟车闻见录」云：佛手，香橼之类。是佛手与香橼本同类也，俗以状如指者，谓之佛手。状如拳者，谓之香橼。旧志分列二条，今仍之）。
　　甘蕉，「三辅黄图」：汉武建扶荔宫，有甘蕉二本，俗名牙蕉，亦名荆蕉。「南方草木状」：实随花生，每花一阖，有十余子，先后相次，子不俱生，花不俱落（「诸罗县志」）。蕉子（「台湾府志」）。即芭蕉之一种（「凤山县志」）。一茎五、六层，每层数十枚。始绿，熟则黄；味甘，性寒（「彰化县志」）。秋冬尤盛（「噶玛兰厅志」）。一作芭蕉果。「台湾草木状」云：芭果如橘，瓤先合后分，长而屈；当即志乘所云羊角蕉，以象形得名。熟则古玉半环，木梳无齿，破而食之，味同瓜瓤，而腻过之（「淡水厅志」）。荆蕉即甘蕉，俗呼牙蕉（「澎湖厅志」。谨案：「广东通志」云：蕉子、芭蕉极大者，中抽干，长数尺，节节有花。花褪，叶根有实；去皮取肉，烂如绿柿，四季实。又名牛子蕉。鸡蕉子小于牛蕉，芽蕉子小于鸡蕉，尤香嫩甘美，秋初实。据此则蕉子有三种，以大小分。台地仅有其一耳）。
　　甘蔗，「广志」：竿蔗，又名都蔗，皮带红而节短；亦有青黄皮者。北路初植不佳，近则甘脆不亚于内地（「诸罗县志」）。有红、白二种，又干小者、名曰竹蔗，煮汁成糖（「台湾府志」）。邑产甚多（「凤山县志」）。性温，浆甘（「彰化县志」）。皮有青、红二种（「噶玛兰厅志」）。性冷，味甘（「淡水厅志」）。湖东西、南藔等社有之（「澎湖厅志」。谨案：蔗味甘，故谓之甘蔗。状似竹，故谓之竿蔗。又名薯蔗。「西京杂记」云：薯蔗，二十五区是也。又考司马相如「乐歌」云：太尊蔗浆析朝酲。是蔗浆也可消酒）。
　　荔枝，壳红，膜紫，肉白，以核之细者为珍（「诸罗县志」）。品类不一，自泉、厦者，以乌叶、状元红为最。近时头围、五结等处植之，但香味殊别（「噶玛兰厅志」）。有自内地移来者，多华少实，味亦酸（「凤山县志」）。本地亦有佳品，不逊内地（「彰化县志」）。种出内地兴化、漳浦者为上。台地率自海船携来，一日夜可至，味香色犹不变（「淡水厅志」。谨案：「南方草木状」云：荔枝树高五、六丈，如桂树，绿叶蓬蓬，冬夏荣茂，青花朱实，大如鸡子。肉白如肪，甘而多汗，至日将中，翕然俱赤，则可食也。一树下子百斛。台地亦有荔枝，但风味殊逊岭南）。
　　龙眼，「南方草木状」：树如荔枝，果如黄弹，壳黄，肉白而甘。一枝数十颗，随荔枝而后熟，故谓之荔奴。诸罗产甚多，味比内地（「诸罗县志」）。实有大小二种，壳赤、肉白、核黑。肉厚而核小者尤佳（「彰化县志」）。龙眼即龙目，熟而晒干，大曰魁员（「噶玛兰厅志」）。有数种，大者谓之员，小者味薄，六、七月熟（「淡水厅志」。谨案：「广东通志」云：龙眼一名益智，出神农「本草经」。「别录」云：广州有龙眼，非益智也。考龙眼生于树，益子草本蔓生，实二物而名同。故朱翌「灊山集」龙眼诗：『益智名同性即非』是也）。
　　杨梅，子小如豆（「淡水县志」。谨案：「南方草木状」云：杨梅子如弹丸，正赤，五月中熟。熟时似梅，其味甜酸。台产杨梅极小，直如豆大而已）。
　　葡萄，「史记」：大宛以葡萄作酒，富人藏酒万余石，久者积年不败。张骞移种于中国，一名马乳，一名黑水晶。段成式云：有黄、白、黑三色，又有绿葡萄，密叶繁阴，星编珠聚；台止有黑者，亦甚稀（「诸罗县志」）。蔓生实累似弹子，煮食可生津济渴（「彰化县志」。谨案：「后汉书西域传」：栗弋国出蒲萄。魏文帝诏：南方龙眼、荔枝，甯比西国葡萄石蜜乎？今考汉栗弋国属于康居。康居国为今哈萨克右部地，汉、大、宛为今霍罕地。汉武帝时张骞由匈奴走月氏，始至其境）。
　　木瓜，「尔雅」：楙，木瓜也。「诗」：『投我以木瓜』。理脚气；切细片渍以糖或盐，味殊佳（「诸罗县志」）。与内地不类，凡五棱，无香味，居民用盐渍以充蔬（「福建通志」）。木瓜可浸酒，疗足疾（「噶玛兰厅志」）。
　　西瓜，五代合阳令胡峤记云：峤于回纥得瓜种之，结实大如斗，味甘，曰西瓜。内地六、七月熟。诸罗之种，莫知所自也。八、九月下种，十一、二月即熟（「诸罗县志」）。暑时多内地来，台产种于深秋，熟于隆冬。乾隆二年，定福建督抚每年正月各进瓜十圆（「台湾府志」）。结实圆大如斗，味甘（「凤山县志」）。其色青绿，其瓤红白；性冷，伤脾助湿，食之能化畜毛。又有一种小而色白者（「彰化县志」）。又一种子多而肉不能食，夏月生（「淡水厅志」。谨案：西瓜皆熟于夏令；惟台地南路有熟于冬令者。昔时用以充贡，故朱仕玠有句云：『正月神京已进瓜』。即谓此也）。
　　菱，产水中。「周礼」：笾人，加笾之实。菱芡也，「注」：菱芰也。「疏」云：即菱角，楚屈到所嗜者（「诸罗县志」）。两角曰菱，三角、四角曰芰。凤所产惟芰（「凤山县志」）。种于池中，蔓生水面，壳黑紫，肉松白，可食（「彰化县志」。谨案：屈到嗜菱，出「国语」。又考「尔雅」云：菱，蕨攗。「酉阳杂俎」云：芰，一名水栗，一名薢茩；是菱尚有此别名也）。
　　橘，「禹贡」：厥包橘柚。汉时有橘官，民有橘籍。台人误以橘为柑。柑皮厚而蹙皱，橘皮薄而光润（「诸罗县志」）。近有晒干和糖为饼者（「凤山县志」）。一年相续，名曰公孙橘。又有四时橘，酸味（「台湾府志」）。公孙橘前生者红，后生者青，花实四时相续。番橘大如金橘，肉酸皮苦（「淡水厅志」。谨案「说文」：橘果出江南。盖橘为南方之珍，不可移徙。故「考工记」云：橘踰淮北为枳也）。
　　柚，有红、白二种。「列子」所谓：树碧而冬青，实丹而味酸。台产皆然（「诸罗县志」）。实尖而皮厚，味稍逊内地（「台湾府志」）。味甘酸，有红白、大小二种（「彰化县志」）。「诗秦风」所谓条也。兰以瓣大而肉如丝者为贵，名文旦。柚种出漳州（「噶玛兰厅志」。谨案：今嘉义有麻豆柚，味甚甘脆，台以此为佳品。「诸罗志」谓为味酸。盖昔时犹未有此嘉植也）。
　　仙枝子，一名破斧子，可腌为菹（「凤山县志」）。
　　柑，「南方草木状」：橘之属，甜美特异者。北路红柑、雪柑，供玩而已（「诸罗县志」）。有仙柑、红柑、雪柑、卢柑、九头柑数种。郡产惟红柑、雪柑居多（「台湾府志」）。似桔而大，有蜜柑、椪柑数种。惟椪柑为上，产于西螺者尤佳（「彰化县志」）。凤山只有红柑、雪柑二种（「凤山县志」）。有蜜桶柑、雪柑、椪柑、番柑（「淡水厅志」）。种自台湾之西螺传来，味美亦不少减。南藔、湖西、果叶等社有之，种于近乡宅内可避风处（「澎湖厅志」）。兰柑微酸，不及彰化、西螺（「噶玛兰厅志」。谨案：彰化县属西螺产柑，名西螺柑。熟时甜美，可比粤东四会柑，诚佳品也。柑顶堆凸隆起。考桂海「虞衡志」云：馒头柑、近蒂起馒头尖者，味香胜。西螺柑殆即馒头柑种类也）。
　　柑子蜜（「淡水厅志」作柑仔蜜），台产，形如公孙橘；初生色绿，熟则红（「诸罗县志」）。细如橘，和糖煮作茶品（「台湾府志」）。形如弹子差大（「凤山县志」）。
　　橙，一名雪柑，人家间有种者（「澎湖厅志」。谨案：「埤雅」：橙，橘属，若柚而香。台之北路产橙极盛，熟时皮红而味甜，价亦不昂；此冬令之佳果。而「淡水」、「噶玛兰诸志」不载，盖即以为雪柑；而其实柑与橙二物也）。
　　梨，有青皮、赤皮二种。青皮实大名棕包梨，赤皮实小名香水梨（「彰化县志」）。味逊内地（「凤山县志」）。水梨（「淡水厅志」）。
　　枣，实嫩则青，差熟则黄，熟则遍红。可以生食，蒸之可作干果（「彰化县志」）。
　　枇杷，以植久者佳（「淡水厅志」。谨案：「本草图经」云：枇杷树高丈余，叶大如驴耳。背有毛，子梂生，如小李，黄色，味甘酸；核大如小栗，皮肉薄。冬花春实，四、五月熟，凌冬不凋。又「考猗觉寮杂记」云：岭外以枇杷为卢橘。是卢橘即枇杷也。「旧志」未详，故补之）。
　　黄弹，味甘微酸（同上。谨案：「广东通志」云：黄皮果，大如龙眼；又如黄弹子。皮黄白，有微毛；瓤白如有肪，有青核数枚，甚酸涩。食荔枝太多，以黄皮解之。是黄弹即黄皮，以其小圆如弹丸，故又名黄弹也）。
　　荸荠，味甘，性凉（「凤山县志」）。
　　桔，实小味酸。一年相续，名公孙桔；又有四季桔（「彰化县志」。谨案：「广东通志」云：桔似柑而小，赤者酢，亦如柑大。苏轼有「黄甘陆吉传」。台人称公孙桔，四季橘。盖橘桔声近而误也）。
　　羊桃（「彰化县志」作羊萄），「台湾草木状」云：洋桃或四棱或五棱，小而色绿，文理直者甘，大而微黄。棱角不甚周正者酸。横断之，似车轮；去其廓，又如白苹初放。瓣中有微核，如橄榄仁。入口稍涩亦相似（「淡水厅志」）。俗名磱碡，实有分瓣，形如农器磱碡，故名。性酸冷，煮糖可作茶品（「彰化县志」）。
　　橄榄，一名青果，一名谏果；性初酸涩，后渐甘美（「彰化县志」。谨案：「南方草木状」云：橄榄树枝高数丈，其子深秋方熟，味虽涩，咀之芬馥。又考「太平御览」引「岭表录异」云：野生者子繁，树峻不可梯缘。但刻其根下方寸许，内盐于其中；子皆自落。台地所产逊福州风味远矣）。
　　山楂，一名仙查；以盐腌之，能消食生津。产于沙连内山（案：「说文」云：果似梨而酢，字又作柤，「内则」柤梨曰攒之是也）。
　　柿，有青、红二色。青柿名水柿，水漫可食。红柿以小篾钉之，待红方食（俱同上。谨案：「本草图经」云：红柿南北通有；朱柿出华山，似红柿，而皮薄更甘）。
　　无花果，一名映日果，叶可作药（「淡水厅志」。谨案：「本草纲目」云：无花果凡数种，映日果即广中所谓优钵昙也）。
　　槟榔，树似椰，皮似青铜，节似竹，大者五、六围，高五、六丈，末大如本，叶聚树端如棕；房居叶下，花秀房中，四月开，细白而香。子结房外，擢穗如黍，一穗子数百粒。秋末冬初采食，至二、三月乃尽（「诸罗县志」）。向阳曰槟榔，向阴曰大腹，实可入药（「台湾府志」）。树直无枝（「凤山县志」）。叶皆上竖，临风旖旎，叶脱一片，内现一包。数日包绽即开，花淡黄白色，朵朵连珠，香芬袭人（「彰化县志」）。实如鸡心，和荖藤食之，能醉人，可袪瘴（「噶玛兰厅志」）。一名菁子（「淡水厅志」。谨案：「文选吴都赋注」云：槟榔树叶从心生，大如楯。其实作房，一房数百，实如鸡子，皆有壳，肉满壳中，正白味涩。得扶留叶与古贲灰合食之，则柔滑而美。「广东通志」云：槟榔一名宾门，一名仁频，能辟瘴气。又名洗瘴丹。贲灰即蛎蚌灰也；台之南路，最重槟榔，无论男女，皆日咀嚼不离于口。食则齿黑，妇人以此为美观，乃习俗所尚也）。
　　椰子，树类栟榈，子一穗十数，累累下垂，重叠无间，外裹粗皮如棕片，内结坚壳白肉附之。味如牛乳，中含浆如酒，曰椰酒。又有椰油（「诸罗县志」）。树高数丈，直起无枝，其实大如寒瓜，外有粗皮。皮次有壳，圆而坚，可作瓢及酒器，（「台湾府志」）。椰酒不堪多食，性败胃也（「彰化县志」）。壳可作瓢，含浆如酒（「噶玛兰厅志」。谨案：「海槎余录」云：椰子有一种小者，堪作酒盏。粤之琼州有此。台工拙，未谙制造）。
　　番石榴，花白而微香，子皮青，肉微红，气浊而臭，土人嗜之（「诸罗县志」）。番石榴即梨仔茇（「台湾府志」）。花白味涩（「淡水厅志」）。过午则味暂变，贱果也。澎产颇不恶，以盐腌之能消积（「澎湖厅志」。谨案：「粤东笔记」云：番石榴俗名秋果，盖至秋乃盛也）。
　　番姜，有方长二种（「噶玛兰厅志」）。
　　番柿，种自外番，类柿而皮有毛，味酸涩（「诸罗县志」）。俗呼为毛柿，西域种（「台湾府志」）。
　　桃、李、梅、梧桐、桄榔子、莲子、石榴（见「台湾府」、「诸罗」、「凤山」、「彰化」、「淡水」、「澎湖」各志果部；又见花部、木部：重出繁复，今不录）。
　　——以上果之属。
　　附考
　　西瓜，盛于冬月；台人元旦多啖之。皮薄瓤红，可与常州并驱，但逊泉之传霖耳（「稗海纪略」）！
　　台、凤两邑每年分进上。西瓜八月下种，十一月成熟；气候之异，真不可以常理测也（「台湾志略」）。
　　槟榔不与椰树间栽，则花而不实。孙元衡诗云：「竹节棕根自一丛，连林椰子判雌雄；醉醒饥饱浑无赖，未必于人有四功。扶留藤脆香能久，古贲灰匀色更娇；人到称翁休更食，衰颜无处着红潮。」（「赤嵌集」）。
　　枣子槟榔即广东鸡心。粤人俟成熟取子而食。台人于未熟食其青皮，细嚼麻缕相属，即大腹皮也。中心水少许，尚未成粒；间有大者，剖视其实与鸡心无二。或云：粤人食皮。一色青者、为雄，黑脐者、为雌。雄者味厚，雌者味薄，颗向上长者尤贵。蛎房灰用孩儿茶，或柑仔蜜染红，合浮留藤食之。按「范石湖集」：顷在峤南，人好食槟榔，合蛎灰、扶留藤，一名蒌藤，食之辄昏，已而醒快。三物合和，唾如脓血，可厌。蒌藤一作浮留藤，土人误作为荖字，释无荖字。台地多瘴，三邑园中多种槟榔。新港、萧垄、麻豆、目加溜湾最多，尤佳。七月渐次成熟，及至来年三、四月，则继用凤邑琅峤番社之槟榔干（「赤嵌笔谈」）。
　　张鹭洲有诗云：丹颊无端生酒晕，朱唇那复吐脂香，饥餐饱嚼日百颗，倾尽蛮州金错囊（「瀛壖百咏」）。
　　种槟榔必种椰，有椰则槟榔结实必繁。椰树叶少林高，椰子外裹粗皮如棕片，内结坚壳；剖之白肤盈寸，极甘脆，清浆可一碗，名椰酒。东坡诗：美酒生林不待仪。此也。广东志：椰心色白而甘，在酒中大小不一。凡拣椰子，以手摇之，听水声清亮，则心大而甜；其肉厚。水声浊则否。盖椰心以水而养，无水则无心，往往而是。又椰有油，可佐膏火。或云：用火炙椰，其油自出，疗齿痛冻疮极效（「稗海纪游」）。
　　槟榔，树直无枝，高一、二丈，皮类青铜，节似筠竹，叶皆上竖，犹如凤羽，临风旖旎，甚可入目。叶脱一片，内现一包，数日包绽，即开花二、三枝，淡黄白色，朵朵连珠，香芬袭人。实附花下，形圆而光，宛若枣形，自孟秋以至孟夏，发生不绝。与椰肉、香蒌、藤根夹灰同啖。惟六、七月始无；台人以熏干者继之（「台湾志略」）。
　　槟榔高数丈，花细、实如青果，在叶下干上，攒簇星布。椰树干叶亦似之；但其实大如瓜，中有瓤，味香，白如雪，脆如梨。其液如酒，切实和槟榔啖之。六、七月熟可采，番人跳而上，攀缘矫捷，名曰猱采（「番社采风图」）。
　　波罗蜜，状如如来顶，中分十数房，似莲瓣抱生。其色黄，其味甘，房各一实，其色白；煮食似栗。孙元衡诗云：波罗门下树亭亭，香蜜成房子更馨；解是西来真善果，十方供俸佛头青（「赤嵌集」）。
　　张露洲诗：清果菩提绕室馨，金包柑橘丽繁星；更怜斗大波罗蜜，磥砢真同佛髻青（「瀛壖百咏」）。
　　波罗蜜，一名优钵昙，「广东志」：南海庙中旧有东西二株，高三、四丈，叶如苹婆而光润。萧、梁时、西域达奚司空所植。他所有皆从此分种。生五、六年，至径尺，削去其秒，以银鍼钉腰，即结实。成实乃花，然常不作花。故佛氏以优钵昙花为难得。每树多至数十实，自根、而干、而枝条皆有，实累累疣赘。若不实，则以刀砍树皮，有白乳涌出，凝而不流则实。一砍一实、十砍十实，故一名刀生果。熟以盛夏，大如斗，重至三、四十斤。皮厚有软刺，礧砢如佛头旋螺。肉含纯瓤间叠如橘柚，囊气甚芳郁，有干湿苞之分。干苞者，液不濡腻，味尤甜。每实有核数百枚，大如枣，仁如栗黄，煼熟可食，能补中益气，悦颜色。「志」云：色绿似如来顶，液粘如漆是已。其子却似橡实，每一子为一房，熟而食之，味似百合子，不可生食。瓤可生食，亦不甚甘美，终不似橘柚味佳也。土人用波罗蜜子煨肉、黄梨煮肺，亦海外奇制（「赤嵌笔谈」）。
　　佛头果，叶类番石榴而长，结实大如拳。熟时自裂，状似蜂房，房房含子，味甘美。子中有核，又名番荔枝（「台湾志略」）。
　　凤梨，通体成章，抱干而生，叶自顶出，森若凤尾。其色淡黄，其味酸甘。孙元衡诗云：翠叶葳蕤羽翼奇，绦文黄质凤来仪。作甘应似籦笼实，入骨寒香抱一枝（「赤嵌集」）。
　　黄梨，实生丛心，味甘微酸，叶攒簇参差，有如凤尾。其皮鳞起，故又名凤梨。盛以瓷盘，其香满室（「台湾志略」）。
　　黄梨，叶似蒲而短阔，两旁如锯齿。其实色黄，瓤如鳞甲；形似甜瓜。味甚酸，清芬袭人（「台海采风图」）。
　　粤西以波罗蜜为天波罗，黄梨为地波罗。「居易录」谓：黄梨曰黄来；八月熟，长可尺许，味尤甘香。其树类蕉，实生节间。按：黄梨长止五、六寸，草本，丛生根下。叶似萱，两边如锯齿，顶上叶小，攒簇如鸡帚。谓其树类蕉，非也（「赤嵌笔谈」）。
　　香果，花有须无瓣，其色白，其实中空，状如蜡丸。孙元衡诗云：但有繁须开烂熳，曾无轻片见摧残。海天春色谁拘管？封奏东皇蜡一丸（「赤嵌集」）。
　　台地夏无他果，惟番檨、蕉子、黄梨视为珍品。春、夏有菩提果，一名香果，芳馨极似玫瑰；果当以此为第一（「赤嵌笔谈」）。
　　菩提果，系西域分种，实如枇杷，味甘而香（「台湾志略」）。
　　羡子，俗称番蒜，或作檨。其种云自佛国传来。孙元衡诗云：千章夏木布浓阴，望里累累羡子林，莫当黄柑持抵鹊，来时佛国重如金（「赤嵌集」）。
　　番檨，大者合抱，高凌云，叶浓、花微白，朵小，有香。结实皮绿，肉黄。其气辛热、其味酸甘，入肝补脾。台产也，切片腌久更美，名曰蓬莱酱（「台海采风图」）。
　　番檨肉与核粘，味甘色黄，盛夏大熟（「台湾志略」）。
　　檨三种：香檨、木檨、肉檨。香檨差大味香，不可多得。所食者木檨、肉檨，晒干用糖拌蒸，亦可久藏。台人多以鲜檨代蔬，用豆油或盐同食。北路自半线以上则绝无矣。「字释」无「檨」字；色味似杏，或是番杏误作檨（「赤嵌笔谈」）。
　　檨实大如猪腰子，叶尖长。「居易录」作番蒜；五月熟，大如苹婆，味甘香多津液，树大而叶圆，非是（同上）。
　　檨，种自荷兰。树高大可荫。张鹭洲诗云：参天高树午风清，高实累累当暑成；好事久传蕃「尔雅」，「南方草木」未知名（「瀛壖百咏」）。
　　果之美者檨为最，状如猪肾，味甘冽可敌荔芰。越宿即烂，故难到远地（「台湾纪略」）。
　　香檨，大如鸡子，味甘色黄，其根在核，然不能如荔走长安也（「台湾随笔」）。
　　甘蕉，叶与蕉类，中心出花，层层吐瓣，红紫可爱；结实联缀百余颗，两两相对，犹如贯珠。色黄白，味甘颇似香瓜（「台湾志略」）。
　　牙蕉，即芭蕉中之一种。不甚高，约长六、七尺，结子每茎百余。始绿，熟则黄；味极甘美。闽、广二省有之，他省亦间有生者（「台海采风图」）。
　　蕉果，一枝五、六层，每数十枚，排比而生，剖食味亦甘。「异物志」载：羊角蕉，子大如手拇指，长而锐，有似羊角者此也。「南方草木状」：蕉，子房相连累，甜美；亦可蜜藏。台地村舍后每广植之，四时皆生，藉以获利。性寒，妇人产后每以蕉果少许置儿口中，谓能清热（同上）。
　　龙眼，颗小味薄，六、七月熟。荔枝皆自内地来。蓝总戎廷珍每贻漳州状元红：紫绡玉肤，甘如醴酪。每以海上风阻，不得日食三百，殊为憾事（「赤嵌笔谈」）。
　　荔枝，兴化、漳浦产者为上。台地率自海船携来，一日夜可至，味香色犹不变。孙元衡诗云：颇怪繁星谪软尘，筠笼将出故鲜新；味含仙意空南国，姿近天然是美人。丹罽潜胎珠瓅玓，脂膏满绽玉精神；一时唤起狂奴兴，万事灰心渡海身。不受盐欺与密侵，骚人新摘自沉吟。轻红照肉白凝齿，芳气袭魂寒沁心。笑后左车生小愠（山榖题杨妃「病齿图」，多食侧生损其车左），望中飞骑更相寻。南阳麤丑北卢拙，■〈辶罔〉避頳珠出宝林。范浣浦诗云：绦罗衫子雪肌肤，一种香甜绝胜酥；消渴液寒青玉髓，脱变囊盘走水晶珠。阿环风味差堪拟，卢橘芳名亦少殊。饱啖拚教烟爨绝，不辞人唤作狂奴。江家色绿宋家红，曾识端明谱牒中；到此得尝过玉食（东坡「荔枝诗」：玉食远莫数），无劳想象判丹枫。诗才漫说穷骚雅，兴味犹应傲上公；万事灰心殊不恶（谓孙诗），只愁海飓阻筠笼（「台海采风图」）。
　　番石榴，俗名莉仔茇，郊野遍生，花白颇香，实稍似石榴。虽非佳品，台人亦食之，味臭且涩。而番社则皆酷嗜焉（「台湾志略」）。
　　番木瓜，直上而无枝，高可一、二丈，叶生树杪；结实靠干坠于叶下，或腌、或蜜，皆可食。树本去皮，腌食更佳（「台湾志略」）。
　　番木瓜，一干直上，如青铜。叶生树杪，花色白，出杈桠间。结实五棱，无香味。与内地木瓜绝不类。居民用盐渍以充蔬，或浸以酒，云可疗足疾（「东瀛识略」）。
　　木瓜，树干亭亭，色青如桐，每一枝一叶。叶似萆麻，大者尺余，花白色，生杈桠间。瓜凡五棱，无香味，居民用盐渍以充蔬。「诸罗县志」谓：「毛诗」『投我以木瓜』即此；殊非。按「果谱」：木瓜一名楙，一名铁脚梨；树丛枝、叶花俱如铁脚海棠。叶光而厚，春末花开，红色微白，实如小瓜，或似梨稍长，色黄如着粉，津润不水者为木瓜。此地所产与内地木瓜绝不类，岂可以称谓偶同，遂妄为引据乎（「赤嵌笔谈」）。
　　番姜，木本，种自荷兰，开花白瓣，绿实尖长。熟时朱红夺目，中有子辛辣，番人带壳食之；内地名番椒。更有一种结实圆而微尖似柰，种出咬■〈口留〉吧，内地所无也（「台海采风图」）。
　　香橼，初夏即熟，长似木瓜，上下微尖，拌蜡匀檀，较软圆皱稍逊矣（「赤嵌笔谈」）。
　　杨梅如豆，桃、李味涩，不足珍。香石榴不种自生，臭不可耐，而味又甚恶（「稗海纪游」）。
　　番柑，种自荷兰，大于番橘，肉酸皮苦。荷兰人夏月饮水，必取此和盐捣作酸浆入之。多树园中，树与橘无异。沈文开诗云：种出蛮方味作酸，熟来色灿小金丸；假如移向中原去，压雪庭前亦可看（沈文开「杂记」）。
　　台产柑橘，味俱酸。有公孙橘，前生者红，后生者青；花实四时相续。沈文开「杂记」：番橘出半线，与中原橘异，大如金橘，肉酸皮苦。其诗云：枝头俨若挂繁星，此地何堪比洞庭！除是土番寻得到，满筐携出小金铃（「瀛壖百咏」）。
　　软雾，一名翦雾，大如蒜；蒂锐头圆，形似石榴。花蕊色白微红，莹润可爱，味清甘略同苹婆（「东瀛识略」）。
　　西螺甘，产彰化之西螺。蒂如梅花，色红微黄，大者如钵，味甘而鲜。台地果品，推柑为最（同上）。
　　西螺柑，「婆娑洋集」孙尔准诗：西螺五寸柑。自注西螺产柑绝佳。又诗：黄柑西路摘新霜（「福建通志」）。
　　柑树高与墙齐，即结实累累；惟能生蠹，宜先剔去之。澎地多风，故果实不植，而柑独美盛；近比西螺，突过福橘（「澎湖厅志」）。
　　麻豆柚，独嘉义县属麻豆堡有之，大不逾瓯，皮青蒂尖，摘后月余乃可食，味甘芳，核细如黍（「东瀛识略」）。
　　梅，台地暖，不待春，冬初已影斜香动矣。北路实小，生毛而味苦（「诸罗县志」）。有红、白二色。红者多叶，白者叶疏而香，胜候同、廋岭。其实春生夏熟；捣碎糖煮作酱（「彰化县志」）。午时梅色红，午开子落（「噶玛兰厅志」）。
　　兰，叶似菖蒲。「尔雅翼」：一干一花者兰，一干数花者蕙（「诸罗县志」）。种类不一（「台湾府志」）。干青而劲，花浅黄色，心有紫点，名曰大青。叶长、花白，干亦白，一茎二十余花，名曰玉干。又有一茎数蕊，花稍细而叶亦短，幽香特异，为兰之绝品，名曰素心（「彰化县志」）。兰地尤多（「噶玛兰厅志」）。素心兰产纱帽山、八里坌、观音山中。鹤顶兰花白心红。朱砂兰蕊红如朱砂，叶仍素。铁枝兰叶廋劲而直，花白较小，香清越。大菁兰、焦尾兰、犹岁兰，俗呼拜岁兰，除岁始开（「淡水厅志」）。
　　莲，「尔雅」：荷，芙蓉也。内地五、六月盛开，县治北香湖八、九月方盛；直开至腊。莲子味甘气温而性啬，禀清芳之气，得稼穑之味，能补脾（「诸罗县志」）。色或白，色或红，叶浮水上，萃厚而泽；结子成房，与内地无异；但台无藕耳。近硫磺水陂、赤山陂种植甚多（「凤山县志」）。有一种并蒂而开三层者，名品字莲（「彰化县志」）。有深红、浅红、百瓣、金边、雪白数种；又有千叶莲，外红、内白（「淡水厅志」）。
　　桂，「格物丛话」：桂花数品，或黄、或白、或红、或紫，或花四五出，或重台。四时青青，不改枝易叶（「诸罗县志」）。台所种者，惟月桂；来自内地（「台湾府志」）。频月开者多（「台湾县志」）。有四季着花者，有一月一花者，有当春着花者，有当秋着花者（「彰化县志」）。花品不一，黄白殊色，兰所种月桂为多（「噶玛兰厅志」）。
　　桃，「月令」：仲春之月，桃始华。此地腊尽春初已大放矣！「尔雅翼」：桃早盛。盖三岁而有子。此地绝无佳者（「诸罗县志」）。花开百叶，有大红，浅红碧绯数种（「台湾府志」）。又有绦桃碧桃数种，花开百叶，接枝而生。其实有甘苦之味异；春生夏熟（「彰化县志」）。又有名三月浪者，三月始开，更为可人。其本皆自内地移植（「凤山县志」）。有红、碧二种，又有月桃（「淡水厅志」）。
　　李，唐人论李，花有九标：香、雅、细、淡、洁、密，宜月夜、宜绿鬓、宜白酒素问。李味酸，属肝，东方之果，一名嘉庆子。闽中有数种，惟虚仁李最佳。北路实小而味酸（「诸罗县志」）。桃李并称，而李花特繁。其花淡白鲜浓，其实夏熟；有黄、赤、红三种。水沙连尤盛（「彰化县志」）。大坪林庄多出，又有小而红者为真珠李，味酸（「淡水厅志」）。小种如钮，红甚，名真珠李。兰中以来自淡属大棚林者为佳而大（「噶玛兰厅志」）。
　　菊，「尔雅」：蘜治蘠。「埤雅」：蘜名聚金；聚而不落，故名。蘜有红、白、黄、紫及沈香色，种类颇多，形象亦别（「诸罗县志」）。有迎年菊，开与秋花无异。更有万寿菊，花黄似菊而耐久；自冬历春鲜芳可爱（「凤山县志」）。有一种，花开淡紫而蕊小者，名苏菊（「彰化县志」）。种不一名，兰地黄色多而白色少（「噶玛兰厅志」）。献岁菊立春始开（「淡水厅志」。谨按：「台湾县志」云：梅、桃、莲、菊，徙自内地；开花常违其候。盖因台地暖，百卉开放无时。「闽中拓闻」云：台湾草木经岁不萎。黄巡方叔璥云：『余仲冬按部至斗六门，见桃花盛开；至笨港，见人擎荷花数枝；回暑，见榴花照眼』。张巡方湄有句云：真个四时皆似夏，荷花度腊菊迎年。可见台之气候不齐矣）。
　　水仙，有单叶、百叶二种。「华彝考」金盏银盘是也。百叶者，艳胜；单叶者，香胜（「诸罗县志」）。自内地来（「台湾府志」）。岁底盛开，一本四、五茎，一茎约十余蕊，鲜芳绝伦（「彰化县志」）。
　　交枝莲，花五瓣，白色，午开、未谢（「淡水厅志」）。藤本，其茎互相萦绕（「凤山县志」）。
　　洋山茶，来自日本；种类甚多：曰牡丹红、荷兰白、丽春红、曰水红金钱，则花稍细如金钱大。又有一蕊而红白相半者，曰秋色平分（「诸罗县志」）。白六角者最贵，凡数十种，性畏风日（「淡水厅志」。谨按：张汝霖「澳门记略」云：山茶花有红、白二种，皆重台千层，性畏寒而花色绝胜。「淡水志」谓其性畏风日是也。又考宋荦洋「山茶诗」云：浅红朵朵小盘盂，颜色翻疑过宝珠。欲把鹅溪图异种，除熙手笔此时无。海舶春风初到时，空帘微雨挹芳姿；从来邢尹多相姤，分付牡丹开小迟）。
　　葵，花开向日。「左传」所谓葵能卫足者也。有黄、红、白三种，自上而下、开尽而止，高七、八尺（「诸罗县志」）。向日葵，又一名秋葵（「台湾府志」）。花开色黄，大如碗、向日而倾（「彰化县志」）。蜀葵有红、白、紫、浅红数种，红者者谓之一丈红（「淡水厅志」）。
　　石榴花，「格物丛话」：来自安石国，故名。又曰安榴。有来自新罗国者，则名海榴。其实有三种：皮黄、核小、子莹如水晶者，曰密榴。皮斑赤、肉薄、核大者，曰紫榴。皮白、子白、味酸涩者，曰白榴（「诸罗县志」）。有百叶，红、白二种。又有单叶结子者（「凤山县志」）。单叶者多实。百叶者有红、白二种，夏、秋盛开，花极红，子可食；即榴花结实也。有大小二本（「彰化县志」）。种于盆中，结能实（「澎湖厅志」）。
　　木芙蓉，一名木莲、一名拒霜，有红、白二色。有百叶而朝开色白、午渐红，晚殷红，俗名三醉芙蓉；此种最佳（「诸罗县志」）。有水、木二种；木者，一名拒霜花（「噶玛兰厅志」）。百叶而三醉者佳（「凤山县志」。谨按：「桂梅虞衡志」云：添色芙蓉，花晨开正白，午后微红，夜深红，此所云添色芙容；即三醉芙蓉也）。
　　玉兰，本名辛夷；白色，先华后叶。李元仲云：即宋人所谓迎春也。内地正二月盛开，北路或七、八月亦开（「诸罗县志」）。高华明媚，早春胜赏（「凤山县志」）。花白如玉（「淡水厅志」）。
　　海棠，来自海外，故名。有铁干、西府垂丝、木瓜数种。北路有铁干，余皆无之（「诸罗县志」）。贾耽「花谱」：以海棠为花中神仙，有红、白二色。又有秋来着花者，名秋海棠（「彰化县志」）。木瓜海棠，花谢结实，其形似之。又三貂岭多秋海棠，俗呼山海棠；干与叶无红线，食之可止渴（「淡水厅志」）。
　　杏花，有红、白二种（「淡水厅志」）。
　　紫薇，夏、秋间开，可百日。「闽志」：俗谓不耐痒花；爪其本，枝叶皆动。唐时省中多植之，故谓之薇省（「诸罗县志」）。树无皮，世人多以此为紫荆，误矣（「凤山县志」）。有红、白、紫三种（「淡水厅志」）。
　　树兰，高者丈余，有五叶、七叶二种。五叶者，年止再开；七叶者，叶稍细而香幽，年三、四开；花累累如黍米（「诸罗县志」）。有四叶、六叶二种（「台湾府志」）。树高大有五叶、七叶二种（「凤山县志」）。一名木兰，树高大，花细碎（「彰化县志」）。有三叶、五叶、七叶、八叶数种，花细碎如黍米，色黄，一年数开。种出暹罗，曰暹兰（「淡水厅志」。谨案：「岭南杂记云」：兰树，高丈余，花似鱼子兰，而香烈过之。五叶者贵，其花不落，香且久。三叶者其花次日即落，俱不能渡岭，度岭次年不花，三年萎矣。据此，则树兰以五叶者为上，其余叶数多少不齐，然皆奇数。惟「台湾府志」谓有四叶、六叶；与「诸志」异）。
　　赛兰，花黄如黍，一名翠兰，俗名鱼子兰，又名鸡爪兰。夏、秋间开。佛经谓伊兰，既此花也。又名珍珠兰（「诸罗县志」）。鸡爪兰，花似金粟，开于夏、秋之间，即内地珍珠兰（「台湾府志」）。鸡爪兰，蔓生，其香与兰同，故名（「彰化县志」）。鸡爪兰，一名赛兰（「噶玛兰厅志」）。鸡爪兰即珍珠兰（「淡水厅志」。谨按：广东「潮州府志」云：伊兰即赛兰。杨用修云：赛兰小如金粟，特馥烈之。戴之发，香闻十步；潮人为珍珠兰；是赛兰、伊兰、珍珠兰一物异名。「诸罗志」谓：赛兰即佛经之伊兰是也。又广东「广州府志」云：暹罗兰来自暹罗，茎叶纷披甚弱，种之盆盎，四时有花，如珍珠，如金粟，一枝数串。是暹罗兰即赛兰。「淡水志」乃谓：树兰为种出暹罗，曰暹兰。疑误。又「岭南杂记」云：珍珠兰根有毒，食之杀人。故蒸花露者忌之，栽此花者所宜知也）。
　　蔷薇，「格物总论」：一名牛勒，一名牛棘，一名刺红，一名玉鸡苗，一名蔷芦。花清馥，有红、黄、白三色（「诸罗县志」）。花有红、白，多刺而香（「淡水厅志」）。藤身多刺，红者味香，尤佳（「彰化县志」）。
　　杜鹃，一名山踯躅；大红名送春，浅红名迎春；「平泉花木记」紫踯躅，即此也。内地有单叶者，生满山，名映山红（「诸罗县志」）。开放满丛，艳丽夺目。白居易诗：九江三月杜鹃来，一声啼得一花开（「彰化县志」）。有红、白、紫三种，又有山杜鹃可止渴（「淡水厅志」）。
　　美人蕉，叶差小，花出蕉心，状若荷，红鲜可喜（「诸罗县志」）。似蕉而小，有红、黄二种（「台湾府志」）。腥红可爱，经月不谢（「彰化县志」）。子皆坚黑（「噶玛兰厅志」）。一名红蕉（「淡水厅志」。谨按：「桂梅虞衡志」云：红蕉，花叶瘦类芦箬，心中抽条，条端发花，色正红如榴花、荔子，其端各有一点鲜绿，尤可爱。春至夏开，至岁寒犹芳。「淡水志」谓：一名红蕉。即此也）。
　　鸡冠，紫色，佛书谓之波罗奢。高可五、六尺，矮者数寸。苏子由「诗注」，即玉树后庭花也。亦有白色。又有一种，中枝花极大，旁枝花小，错出环拱，俗名百鸟朝凤（「诸罗县志」）。有红、白、紫、黄及红白相间诸种，高五、六尺。有穗尖者，有平如鸡冠者，有团栾如一朵者，有高仅盈尺者（「噶玛兰厅志」）。有黄、红平分者，有花大如盘者；陆放翁所谓一朵云是也（「淡水厅志」）。白鸡冠，晒干治妇人血崩（「彰化县志」）。
　　绣球，白色。内地绣球木本，一华数十蕊，团团凑合，如簇球。台系藤本（「诸罗县志」）。一花众蕊，圆凑如球（「彰化县志」）。蔓生，施壁上，一簇数蕊，与内地异（「凤山县志」）。番绣球叶厚可一钱，花白色，底瓣似通草心，微红而坚，明亮如矾（「噶玛兰厅志」。谨按：绣球花种于盆盎中者，多粉红、淡绿色。其花一簇成球；「舟车闻见录」云：洋绣球，藤本，来自海外。一蕊或五花、六花；黄、白二色，花心白者鹅黄色、黄者红色，鲜艳异常。此所云洋绣球与台产藤本蔓生之绣球相类，即「噶玛兰志」所谓番绣球也。与内地之绣球别为一种）。
　　斑支，干直起礌而生，莿极坚；树大则礌莿俱落，先花后叶。二、三月盛开，绦色，远望如云霞幛天（「诸罗县志」）。斑支或作攀枝，花落而实，中有棉为褥，宜于暑（「台湾府志」）。有红、白、黄三种，其树大可合抱，枝多苔纹，如鳞甲（「淡水厅志」）。斑芝花一作斑支（「凤山县志」。谨按：广东「肇庆府志」云：木棉花一名攀枝花，以吉贝苗接乌桕根，结花为绵。据「台湾府志」谓：斑支或作攀枝；是斑支即木绵也。惟粤东木绵皆红色。「淡水志」则谓有白、黄二种）。
　　金丝蝴蝶，花黄色，形如蝶，「华彝考」谓之金茎花（「诸罗县志」）。花开黄瓣红点，或展舒，或拳曲，有须似蝴蝶，趁人之致（「凤山县志」）。
　　番蝴蝶，叶略似槐，花中红外黄、似蝶，有须一枝。可数十蕊，四季常开，台产（「诸罗县志」）。叶略似夜合（「台湾府志」）。树高盈丈，花如蝶，四时常开，烂如簇锦（「凤山县志」）。草本，叶如菖蒲而成排。其花一茎数蕊，形肖蝴蝶；朱斑点缀，风来欲舞，名番蝴蝶（「彰化县志」。谨按：各志有分金丝蝴蝶、番蝴蝶为二种者，有混而为一者。「彰化志」以番蝴蝶为草本，然据「凤山志」谓番蝶树高盈丈，则非草本矣。「粤东笔记」云：蛱蜨花，树高三，五尺，叶皱而有棱，蓓蕾丛生至二、三十许，花皆四朵相对，须眼微具。一花谢，一花复开，相续不断。此则木本，殆所谓番蝴蝶也）。
　　山丹，一朵百蕊，状若绣球，红如剪彩。苏子瞻拟之『错落玛瑙盘』是也（「诸罗县志」）。仙丹一名山丹，其花状如绣球，色绦。四月开花，至八月尚灿烂（「台湾府志」）。有红、白二种（「淡水厅志」）。
　　莿桐花，似莲蕉花而大，花绦红，一枝数十蕊。二、三月盛开，恍惚斑支，树高大，枝叶蕃茂。雨晴折枝，插地即生，亦易长。初生多莿，长而莿落，垂荫如梧桐（「诸罗县志」）。垂荫如梧桐，干多生莿（「台湾府志」）。云南称为鹦哥花（「凤山县志」）。叶如梧桐，其花附干而生；枝干有莿，色深红，花红则叶生（「噶玛兰厅志」。谨按：陈翥「梧谱」云：刺桐，生山榖中，文理细紧，而性喜折裂；体有巨刺，其实如枫。则刺桐亦桐类也）。
　　頳桐，叶微似桐，高五、六尺，青干，繁花，鲜红如火。沈文开「杂记」名天仙花。内地名龙船花。以其初开竞渡之候也（「诸罗县志」）。一名龙船花，叶颇似桐，繁花鲜红如火（「台湾府志」）。又名百日红（「凤山县志」。谨按：「岭南杂记」云：龙髯、花色赤，似秋海棠，中心垂丝，枭枭如龙髯。「广东通志」云：吴震方所见乃龙髯之小者；大者如红杜鹃，五月端午前后盛开，故土人名为龙船花；然则龙髯花即頳桐花。惟百日红「即千日红」，小如绒球，花瓣极密，耐久不雕，中心并无垂丝。「凤山志」谓为頳桐之别名，非也）。
　　千日红，色红无香，极耐久，妇人插之，每数日浸以热水，色更新妍（「诸罗县志」）。藤本，红茎，叶似金银而大且长；花开深红色，形若消息，经久不雕（「凤山县志」）。俗名圆仔花，无香，花谢红色不变（「彰化县志」。按：「噶玛兰志」有百日红花，即此）。
　　金钱花，花红，午开，子谢。一名子午花。「北户录」：来自毗尸沙国（「诸罗县志」）。又名午时梅（「凤山县志」）。其形似钱（「彰化县志」）。
　　金银花，有黄、白二种，蔓生；花开味香（同上）。
　　水锦，即木槿，一名朱槿，一名赤槿，一名日及。「埤雅」：花如葵，朝生暮陨（「诸罗县志」）。木槿俗名水锦（「凤山县志」）。有微红、水红、白色数种，朝开暮落，故名槿（「彰化县志」）。可编篱落（「淡水厅志」）。小儿口热，取白色花捣汁擦之，即愈。收干者煎水洗之亦立愈（「噶玛兰厅志」。谨按「诗」：颜如舜华。「毛传」云：舜，木槿也。「说文」：舜作蕣，其别名一曰椵，一曰榇，一曰王蒸。「月令」：仲夏之月，木堇荣。是槿亦作堇。台地民居多以此编为篱落，盖其花虽易谢，而其本则易生故也）。
　　玉楼春，即百叶黄栀。花白而香，不能结实（「诸罗县志」）。檐卜，俗名黄栀花，一名山栀；色白、心黄、味香；玉楼春即黄栀花之小本者（「彰化县志」）。山栀即檐卜，味香而不结实（「噶玛兰厅志」）。山栀子花开而香，三、四月盛开，花瓣六出（「凤山县志」）。栀子花一名玉楼春，其子可作药（「淡水厅志」。谨按：「岭外代答」云：蕃栀子花，出大食国，佛书所谓檐卜花是也。可证栀子花即檐卜花，别名玉楼春。「诸罗」、「噶玛兰志」谓：栀子不结实。「淡水志」谓：其子可作药。二说不同。盖黄栀有子可入药。白色栀子，花不结子也）。
　　长春，燕昭王时有长春树。今借以名花，谓一岁俱花也。浅红色，台人名为月见（「诸罗县志」）。俗名日春，有红、白、淡黄者，又有一月一花，谓之月季（「淡水厅志」）。
　　丽春，从南海来，罂粟别种也。花似长春而大，百叶而深红（「诸罗县志」）。种来自南国（「凤山县志」）。
　　茉莉，一名柰花。梵书曰鬘华。种传自西域，色白而香，宜于夜（「诸罗县志」）。有百叶、单叶；又有来自广南者，名番茉莉。花开百叶，蕊大数倍，更佳（「台湾府志」）。又有千片大如菊者，曰番茉莉。种出柬埔寨；一名三友花，又名番栀子，或种叶上花。开时可耐三日（「淡水厅志」。谨按：「南方草木状」云：茉莉花似蔷薇之白者。又「本草纲目」云：「洛阳名园记」作抹厉，佛经作抹利，「三龟龄集」作没利，「洪迈集」作末丽，本番语无正字也。然则茉莉本出自番种；而又有所谓番茉莉者，盖以花之大小而别其名耳）。
　　素馨，旧名耶悉蜜，藤本。花色白，香亚茉莉（「诸罗县志」）。蔓生，花白而蕊小，清香异常（「台湾府志」）。一名山素香（「噶玛兰厅志」）。一名四英花，如雪，蕊四瓣（「淡水厅志」）。四英花，春末开，花瓣尖而白，味亦清馥（「凤山县志」。谨按：耶悉蜜「南方草木状」作耶悉茗；「酉阳杂俎」云：野悉蜜，出佛林波斯；叶似梅，四时敷荣，其花五出。方以智「通雅」辨之谓：素馨花四瓣，非五出，是也）。
　　翦春罗，茎柔，花淡红，旁如翦刻。一名碎翦罗；又有色深红者名状元红（「诸罗县志」）。又名翠翦罗（「凤山县志」）。
　　翦绒，丛生，高尺许，花开色紫如缬锦，名锦竹；一名石花竹。红、紫、黑、白诸色间杂者，名洛阳锦（「噶玛兰厅志」）。锦竹一名洛阳锦，丛生，诸色俱备（「凤山县志」）。洛阳锦又有白者，名曰翦绒（「诸罗县志」）。
　　夹竹桃，似桃似竹，夹杂而成；花开淡红，略如桃红。其枝三桠，愈抽愈繁；花开自夏至秋深方歇（「彰化县志」）。树干有节如竹叶、如桃，故名（「凤山县志」）。谨按「粤中见闻录」云：夹竹桃花本桃类，叶如柳枝，干如菉竹而促节；终岁有花不结实；其落以花不以瓣，落至二、三日，犹嫣红鲜好，得水荡漾，朵朵不分。开与众花同；而落与众花异。又曰地开花，似落于地而始开也。此释夹竹桃形状颇详，可补方志缺略）。
　　莲蕉，花有红、黄二种，一年长开，俗谓美人蕉，误（「诸罗县志」）。花出蕉心，色鲜红，经月余始谢（「台湾府志」）。莲花蕉似蕉而小，有红、黄二种，四时不绝。子坚黑，或出小念珠（「凤山县志」）。
　　佛桑，色朱，其叶似桑，一年长开，朝至暮陨。「学圃杂疏」：佛桑有红黄诸色，一名扶桑，其单叶者名照殿红（「诸罗县志」）。有朱红、淡黄二色，一名牵牛（「彰化县志」）。又呼大红花（「噶玛兰厅志」）。佛桑即扶桑，蒂弱，开每下垂，易落（「淡水厅志」）。
　　金凤，有深红、浅红、白、紫、红白相间。自夏初至秋尽，开谢相续，一名凤仙。张宛邱诗呼为菊婢（「诸罗县志」）。有单叶、百叶二种，女人采其花，以染指甲（「噶玛兰厅志」）。急性子即金凤子，熟时以手微按即开（「彰化县志」。谨按：「岭南杂记」云：金凤花黄，色如凤，心吐黄丝，叶类槐。据此，则金凤与凤仙殊不相类，旧志以金凤为凤仙，恐非）。
　　喷雪，花白细细如雪。「通志」名拨云。今人多取植盆中（「诸罗县志」）。花白，蕊点点如雪（「台湾府志」）。
　　蓼花，即水荭花，细茎弱叶似柳，味香辣；霜后独烂然于冷风寒水间，故又名大节（「诸罗县志」）。生水次，人家庭阴亦种之（「凤山县志」）。
　　萱草花，一名宜男，一名忘忧。花淡红色，以作蔬，曰金针。或名鹿葱，前人俱以为误。更有红、紫二色者，北路无此种（「诸罗县志」）。鹿葱一名萱草（「台湾府志」）。鹿葱即金簪菜（「凤山县志」）。五月抽茎开花，六出，四垂，色黄，晒干可作蔬（「噶玛兰厅志」）。叶落尽，花始开，可食（「淡水厅志」。按：萱草「说文」作藼。解云：令人忘忧草也。「诗」云：焉得谖草，言树之背。谖即萱之假借字）。
　　夜合花，「格物论」：一名合欢，亦名令昏。花白微香，以其朝开夜合，故名（「诸罗县志」）。一名青棠（「凤山县志」）、一名醉香梅；黄昏始开，夜深复合（「淡水厅志」）。
　　月下香，叶丛生，细而长，中吐一茎，可数十蕊。花白，开自下而上，至晚愈香，故名。又以开辄两蕊相偶，名雪鸯鸳。内地夏、秋时开；台四时皆放（「诸罗县志」）。其花夜开香烈，因名（「台湾府志」）。叶似鹿葱，花白，夜开，有奇香；昼则歛（「凤山县志」）。即北地晚香玉（「淡水厅志」）。
　　玉簪花，含萼时妇女以粉实其中，用以傅面（同上。谨按：玉簪花类月下香而叶大，状似簪，色如玉，故名）。
　　凌霄，「郡志」：兔丝子，一名凌霄。「尔雅翼」：苕，陵苕，即凌霄花是也。藤蔓乔木，极木所至，花开其端。「诗」：苕之华，芸其黄矣！此地所生，枝叶皆似。其花紫，或者苕之变种欤（「诸罗县志」）？兔丝一名凌霄，蔓生，色鲜红，朝开暮谢（「台湾府志」）。松萝即女萝，又即兔丝（「噶玛兰厅志」。谨案：「噶玛兰志」以松萝入木类，非也；松萝即兔丝，以类相从，今移置于此）。
　　月桃，叶似莲蕉，花黄白色，倒垂，香而浊；一茎可数十蕊，台产五月始开，端午日取其叶以为角黍，摘花插小儿髻上，又名虎子花（「诸罗县志」）。
　　昙花，有红、白二种，夏日开（「诸罗县志」）。即优钵昙花，草本，种出西域，有红、白二种，状若荷花（「噶玛兰厅志」）。
　　指甲花，色碧花细，一枝可数百蕊。「南方草木状」云：树高五、六尺，枝弱如嫩榆。云自大秦国移植，妇女捣其叶染指甲，功同凤仙，故名指甲花（「诸罗县志」）。木本，花细而色碧，枝弱而嫩（「彰化县志」）。水木樨，俗呼指甲花，淡黄细碎如木樨（「淡水厅志」）。
　　含笑，白瓣如兰，自辅其颊，故曰含笑。半开则馥烈，大则香减。银岳八芳草，此其一也（「诸罗县志」）。花五瓣，淡黄色，昼暖则花盛开似含笑，故名（「淡水厅志」。谨案：宋李纲有「含笑花赋」，并序南方花木之美者，莫若含笑。其辞云：抱贞洁之雅志，舒婉娈之欢颜。甯解颐而启齿，方堕珥而欹冠。摹写嫣然，文长不具录）。
　　老来娇，一名秋红，一名雁来红，亦名老少年。干紫，直上，高六、七尺，叶初生即红，老而红愈娇；虽非花，而艳特甚（「诸罗县志」）。又一种名十样锦（「淡水厅志」）。
　　瑞香，始庐山一僧，梦中闻花香酷烈，既觉寻得之，因名睡香，人以为花中之盛瑞，以瑞易睡。又名缠枝，以逐节皆花也。色淡红，十二月开，一簇十余蕊，性喜阴难植，更有黄、白二种，名野瑞香（「诸罗县志」）。谨案：「本草纲目」引「格物论」云：瑞香高三、四尺，有数种：有枇杷叶者，杨梅叶者，柯叶者，球子者，挛枝者，又「舟车闻见录」云：广南瑞香有红、白、紫三色，紫色者香最烈，如麝脐、梅、兰，袭其香气，花片即时焦枯。此皆庐山僧所谓睡香也）。
　　番瑞香，藤本，花淡绿，香甚异；一簇可数蕊，五、六月开。台产种法，藤覆土中，叶令出土即生（「诸罗县志」）。蔓生，花微绿，香甚清远，夏月盛开（「台湾府志」）。有尖瓣、圆瓣二种（「彰化县志」）。一名夜来香（「凤山县志」。案：番瑞香与上瑞香混，其实种类悬殊也）。
　　番花，色白微黄，味香而浊，似山栀花；三、四月开，先花后叶。树高大，叶如枇杷而厚，冬叶落，枝头累累如指（「诸罗县志」）。「台海采风图考」：即贝多罗，其叶即梵僧用以写经者。「府志」花部既收番花，又载贝多罗，何也（「噶玛兰厅志」）？花六出，白瓣黄心。或云即贝多罗（「淡水厅志」）。贝多罗花，木本，种自西洋（「凤山县志」。谨案：番花即贝多罗，其叶即写经之贝叶，各志所云似属可据。台生此花甚多，大可二寸许，花瓣近蒂处色黄，渐淡而白）。
　　莿球，叶绿身多莿，花黄色似菊而小；台谓之消息花，又名牛角莿，以其莿偶如牛角也（「诸罗县志」）。消息花即莿球花（「淡水厅志」）。
　　棠棣，「通志」：条生，花淡黄色，二、三月开、又有白色者（「诸罗县志」）。唐棣即薁李（「噶玛兰厅志」。谨案：「尔雅」：唐棣，移。邢「疏」引陆机「疏」云：奥李也，一名雀梅，亦曰车下李。其华或白或赤，六月中熟。今诸罗志谓：花淡黄色，疑与「尔雅」之薁李别为一种）。
　　玉芙蓉，叶似艾而微香，色亦淡雅，妇女爱之，多插于首（「诸罗县志」）。
　　臙脂花，有红、黄、白及五色四种，夏秋开（「台湾府志」）。晚香花，似呼臙脂花（「淡水厅志」）。
　　紫荆，先花后叶，自下而上，有朱、碧二种（「凤山县志」）。形如九荆，但九荆花白，而紫荆花紫艳（「彰化县志」）。
　　倒垂兰，一名倒吊莲。枝如梅，叶似萱，短而厚，不着土，取一枝挂檐阴，自能生根、抽芽、出叶。花开如兰，色黄碧，微香（「彰化县志」）。
　　鹰爪兰（凤山、淡水「志」鹰作莺），俗呼鹰爪桃，一名油兰花，即内地虎爪兰也。叶似桂花，有两层，以下层补上之缺处。子如青果，数十枚比叠成团；香味滞腻，不甚清（「噶玛兰厅志」）。蔓生，花瓣或五、六、七瓣不等，香味浓郁（「彰化县志」）。初植时蔓生，久则成木本。花六出，色黄，形如鹰爪（「淡水厅志」）。初开时青色不香，到晚时转黄色，香同凤梨（「凤山县志」。谨案：「广东通志」云：鹰爪兰，枝蒂如鹰爪，六瓣两台，异种也。今验其花，六瓣者多，亦有不尽然者。其状梂曲，极似鹰爪。淡水志作莺爪，非「凤山志」。鹰爪兰与莺爪花别为二物，尤误）。
　　七里香，木本，古云芸香，俗名山柑（「凤山县志」）。花丛生如柑，叶似珠兰，花五瓣，色白，香气浓郁（「彰化县志」）。六月结实，大如豆，末尖先绿后红，一枝排比数十如绯珠，能辟烟瘴（「噶玛兰厅志」）。一名山矾花。（「淡水厅志」）。
　　木笔花，花紫而背微白（「彰化县志」）。本较小玉兰（「淡水厅志」）。
　　陀弥花，叶圆微长如百叶桃，花一簇十余朵，每放葩时，先后间开（「淡水厅志」）。
　　靓梅，色浅，红花，百瓣。
　　马啼花，白色，春、夏常开。
　　马缨花，以形似得名。
　　玉瓶花，花细，香烈。
　　红刺梅，种出西番，有刺，花似海棠。
　　十姊妹，花有大红、浅红、紫白诸种，每开十余蕊相聚，故名。
　　百子莲，种出西番，每茎数十蕊，色微蓝。
　　玉葱花，叶如葱，花略似水仙。
　　渥丹，有红、白二种。
　　莺粟，有五彩者。
　　番繁花，有淡红、浅蓝二种，夏时盛开（俱同上）。
　　铁树花（见「台湾府志」）。
　　丝棉花（见「噶玛兰厅志」）。
　　汉宫春、翦秋纱、紫燕、百合、蜡梅、酴醿、木香、攒心莲、紫藤花（见「淡水厅志」，俱无注）。
　　——以上花之属。
　　附考
　　扶桑花，一名佛桑。「广群芳谱」云：东海日出处，有扶桑树；此花光艳照日，其叶如桑，因以比之。后讹为佛桑，乃木槿别种。又云：高四、五尺，枝叶婆娑，叶深绿色，光而厚；花有红、黄、白三色，红者尤贵，呼为朱槿。嵇含「草木状」云：扶桑花深红色，五出，大如蜀葵，重敷柔泽；有蕊一条长如花，叶上掇金屑，日光所烁，疑若焰生。一丛之上，日开数百朵。朝开暮落，自五月始至冬乃歇。插树即活。今台地有二种：单叶者深红，与「草木状」所言同。其千叶者，所见有红、黄二色，与「群芳谱」合。范侍御浣浦有二绝句云：『祗是江乡木槿花，千寻照殿炫红霞；生来不遇繁霜雪，穠艳经年向客夸』。『桃腮杏脸衬朝霞，那信红颜薄命嗟；雨树新粧争睹胜，老夫无月不看花』（「台海采风图」）。
　　孙司马元衡有扶桑诗云：烧空处处佛桑燃，寒暖花魂总放巅（四时常开）；大海东头当晓日，丹山脚下对晴烟。眼明五月朱榴火，泪溅一春红杜鹃；粉白嫩黄相映发，遥情将向洛阳天。王渔洋先生云：余使东粤，欲作佛桑诗而未果，祗得二句云：『怀人二月小寒食，照眼一枝红佛桑』。见湘南诗，令我爽然自失（「赤嵌集」）。
　　扶桑花，一名佛桑；叶如桑叶，花如蜀葵，色深红如火，曦光所烛，疑若焰生。台地有二种：千叶者红、黄二色；单瓣只有红者。自夏至冬，一树开数百花，望之如烧空焉（「海东札记」）。
　　照殿红，树甚高，花如巨觥，色红无二（「台湾随笔」）。
　　莿球花，本高数尺，有莿，土人植以为篱。秋冬开黄花，如小铃，细攒如绒。每露气晨流，芬香袭人，结子似豆，有荚；其叶秀整相次，根可染绦，一名番苏木（「台海采风图」）。
　　消息花，色黄，形如治耳器。孙元衡「九日诗」云：黄菊难寻处士家，也无枫叶受霜华；海东秋思知多少？为问墙边消息花（「赤嵌集」）。
　　茉莉花，千层大如菊。孙元衡有诗云：名花闻道出南荒，亲到南天闻妙香；弟是素馨兄是菊，澹烟如水月如霜。佳人小立画廊西，纨扇迎风手自携；雪瓣恐教蝉翼重，缦华应遣凤头低。却月盆中向晚芳，瑶台谁与散天香；残魂消尽同禅寂，不觉琼花在枕旁（「诸罗志」）。
　　茉莉，最易栽植。番茉莉较大，种自柬埔寨来；花径寸，百余瓣，早晚街头有连十余蕊签成一枝。有连数十蕊为一串；买置床榻，殊有妙香（「赤嵌笔谈」）。
　　番茉莉，一花千瓣，望之似菊，既放可得三日观；不似内地茉莉，暮开朝落；然香亦少逊焉（「稗海纪游」）！
　　抹丽，花千层，大如菊，蕊碎玉玲珑，开经三宿，妙香迥绝；亦名三友花（「海东札记」）。
　　三友花，土称番茉莉，又称番栀子，或称叶上花。孙元衡有诗云：争迎春色耐秋寒，开向人间岁月宽；嫩蕊澹烟笼木笔（蕊似木笔而小），细香清露滴金盘。绣成翠叶为纹巧（叶有纹而如绣），蒂并丛花当友看（一枝必三四朵，若相友云）；日日呼童阶下扫，浓阴恰覆曲栏干（「稗海纪游」）。
　　番花，叶似枇杷，枝必三叉，臃肿而脆，开花五瓣，色白近心渐黄，香如桅子。宜于风过暂得之，近则恶矣！自四月至十月，开不绝；冬寒并叶俱尽（「采硫日记」）。
　　铁树花，状如竹丝灯笼，广张千瓣，瓣各一花。孙元衡有诗云：黑入太阴根干老，翠生凤尾叶横斜；纱笼琐细玲珑雪，道是千花只一花（「赤嵌集」）。
　　午时梅，色红，午开子落。孙元衡有诗云：葵叶梅英并可夸，枝枝绦雪受风斜；道人不语先天事，开落庭前子午花（同上）。
　　午时梅，一名子午花，叶似葵，花如红梅，色甚艳，午开子落（「东瀛识略」）。
　　金丝蝴蝶，花黄片红点，拳曲多须似蛱蝶，趁人之致。孙元衡有诗云：流宕春光烂熳枝，翩翻似醉更疑痴；家家一树锦蝴蝶，是梦是花人不知（「赤嵌集」）。
　　昙花，一枝数十蕊，一蕊长七、八寸，花六出，外紫内白，颇似莲花。亦有白色者，摘置几案间，经时略不损坏，花蕊仍然开放，是一异种。叶丛生如带，阔五寸许，傍生方筳着花，高五尺许，花色纯紫。法华寺有数本，僧家言是西方小种。孙元衡有诗云：一丛优钵昙花好，移得西天小本来；日色烟光浮紫气，凌空谁为筑瑶台（使槎录）。
　　昙花，夏开。张鹭洲诗云：采自猊床象座前，紫云一片映青莲；优昙不是人间种，色相应归忉利天（「瀛壖百咏」）。
　　昙花，即优钵罗花，草本；种出西域。有紫、白二种，青叶丛生，或一年数花，或数年不花。悬茎包裹，状若荷蕊；中攒十八朵，每一日开一朵。梵刹多植之；取十八罗汉之义也。范浣浦侍御有诗云：一茎数蕊尽丛生，粉晕檀心画不成；静态雪花堪比洁（其花六出），幽香莲叶与同清（香似莲）。已蠲浓艳消尘劫，应散诸天入梵声；传是西方来小种，净因我亦未忘情（「台海采风图」）。
　　无花果，一名映日果，即广中所谓优钵昙，及波斯所谓阿馹也（「庶物异名疏」）。
　　贝多罗花，木本，种自西洋；叶似枇杷，梵僧用以写经。枝皆三乂，瓣六出，香似桅子。台人但称为番花，不知为贝多罗也。范浣浦侍御有诗云：已兼蝶粉与蜂黄，更裹依微紫绦囊（花外微红，内色白近心甚黄）；叶似款冬棱较健（叶大而厚），叶开盛夏气微香。一丛蓓蕾盈枝发，半卷婀娜小瓣长；可是贝多真色相，间书梵字午风凉（「台海采风图」）。
　　张鹭洲「贝多罗花诗」云：奇英六出干三叉，檐卜香中嗅露华；曾识僧龛写经叶，而今始见贝多花（「瀛壖百咏」）。
　　贝多罗花，大如小酒杯，六瓣，瓣皆左纽。白色，近蕊则黄，有香甚缛；落地数日，朵朵鲜芬不败（「使槎录」）。
　　贝多罗花，树多瘿结，枝皆三杈，叶如枇杷，而厚韧过之。可以写经，所谓贝叶也。花瓣五出，间有六出者（「海东札记」）。
　　斑支花，一作斑枝，以枝上多苔纹成鳞甲也。较茶花尤大，色深黄，蓓蕾坚厚，结实如棉。陈观察子京云：即系木棉。粤西花更大，色红为稍异耳（「使槎录」）。
　　斑支花，即木棉也。花较山茶更大，色深黄，蓓蕾坚厚，结实如棉。又一种花色红者，台地无之（「海东札记」）。
　　树兰，树高大，花细碎如黍米，色黄；一年数开。种出暹罗者为暹兰（「台湾志略」）。
　　树兰，似珠兰，然亦齐柯修干（「台湾随笔」）。
　　木兰，花如粟，淡黄，芳似珠兰。树本大者围数尺，名树兰。孙元衡有诗云：清芳殊绝世，不与众芳同；香溢珠兰畹，黄先月桂丛。交枝深照席，一夏两温风；天意特相赠，怜余大海东（「使槎录」）。
　　台之草木，土人多以意名之。如梨子茇、檨子之属，或无其解；或并无其字。而士大夫之自中土至者，又率先存一索隐志怪之心，不深察物之情状，雅意附会；真若琪树之花可接，而若木之枝可攀也。余阅「使槎录」载：木兰花如粟，淡黄，芳似珠兰，亦名树兰。考「群芳谱」：木兰一名木莲，一名黄心；其香如兰，其状如莲。白氏「长庆集」云：木莲身如青杨，有白纹，叶如桂而厚大；花似辛夷，内白外紫。则与「使槎录」所云：花如粟，淡黄者，迥异矣！盖树兰自有一种。余所见者，花细碎如黍米，正与「使槎录」同；而不得谓之木兰也。又「使槎录」载贝多罗花云：大如酒杯，瓣皆左纽；白色，近蕊则黄。「采风图考」云：花外微紫，内白，近心甚黄；土人但称为番花，不知为贝多罗也。考「拾遗记」：贝多罗叶长一尺五、六寸，阔五寸，形如琵琶而厚大。「寰宇志」：贝多结实如椰子。今所见番花叶酷似琵琶，其长与阔皆不及拾遗记之半；且有花无实，其非贝多明甚。而所云花大如酒杯，则木兰之似辛夷也。所云外微紫内白，则木兰之内白外紫也。余细察其干有斑痕如眼，则木兰之如青梅有白纹也。试截其枝中有黄晕，则木兰之一名黄心也。至叶如桂而厚大，则更无可疑矣！然则树兰非木兰也，番花非贝多也，既真知其为木兰矣，不可不纪之以歌：诗人赋物善言理，不似庭前格竹子；当知多识即是学，废目任耳非为美。我来蓬瀛大海东，探奇直欲穷苍穹；周诹询度百不厌，肯教过眼烟云空。采辑郡志二十卷，遗书掇拾行将遍；犹惭臆断恐失真，订误考疑敢云倦。贝多罗花诗已讹，琵琶形似终如何？就中无实难为记，佛经欲写空槎那。因阅「长庆」忽顿悟，辛夷恍与木兰遇；内白外紫状如莲，点点青杨虫食蠹。昔人几度上芳舟，不识征帆逐远游；今日模糊才认得，新翻乐府却风流（「婆娑洋集」）。
　　木兰花，树高一、二丈，夏、秋盛开，歧穗，黄粒，粒如珍珠碎米。清馥殊胜自内地。皆以木兰称之，「非离骚乐府」之所云也（「台湾县志」）。
　　鸡爪兰，亦名赛兰，花如金粟，开于夏、秋之间。王敬美曰：赛兰蔓生，树兰木本，其香皆与兰同（「台湾志略」）。
　　鹰爪兰，一名油兰；花似兰，无心，香味滞腻，嗅之令人作恶。结子如枣，一丛二十余枚，攒簇如桃，名鹰爪桃（「使槎录」）。
　　鹰爪兰，蔓生，叶似桂花，瓣或五、六、八、九不等。有两层，以下层补上之缺处，香味甚浓郁，子如青果，数十枚相叠相比成团。入土种之，迟久始发芽，折其枝插地，亦可活（「台弯采风图」）。
　　倒垂兰，出北路内山；枝屈曲如梅，叶似萱，短而厚。不着土，取一枝挂檐阴雨露所及处，自能生根、抽芽、出叶、开花。花如兰，色黄碧微香（同上）。
　　水仙花，岁底盛开，一本五、六茎，一茎可十余蕊，群芳绝伦。广东市上标写台湾水仙花头，其实非台地产也；皆海舶自漳州及苏州转售者。苏州种不及漳州肥大。范浣浦有诗云：霓裳翠袖剪吴绫，烟雾轻笼弱不胜；绰有风神凌海峤，怜他冷艳斲春冰。银盘皎洁还疑雪，金醆娇娆好试灯；拟与梅花同配食，水仙王庙最相应（同上）。
　　六给谏居鲁「水仙花诗」：淩波仙子世同称，琼岛芳姿未敢凭；香与春风相应接，神将秋水共清澄。玻璃案上金千点，玳瑁筵前玉几层；不许纤尘侵皓素，檀心夜月一壶冰（「府旧志」）。
　　美人蕉，花红、黄二种，黄者尤芳鲜可爱，四时不绝。有高丈余者，子坚黑，或作小念珠。孙元衡有「黄美人蕉诗」云：「美人名自香山赠，珍重丛生琥珀芽。才省汉家宫样好，澹烟斜月见新花」（「台海采风图」）。
　　蕉，有芭蕉、金蕉。芭蕉不结子；金蕉花如莲，色紫不鲜。每花结子一梳，名蕉果（同上）。
　　月下香，叶似鹿葱，其花白，夜有奇香；昼则歛。孙元衡有诗云：风引清芬暗里来，素花隐约傍莓苔；贪迎月露飘香满，更领蟾蜍死魄开（「赤嵌集」）。
　　雪鸳鸯，即内地月下香；北地名晚香玉。叶如鹿葱，花洁白，夜开香甚烈，独台地者开时蒂必双出，故以鸳鸯名（「东瀛识略」）。
　　迎年菊，与秋花无异，惟紫色一种。开历冬、春，故曰迎年。孙元衡有诗云：寒花老圃结绸缪，翠羽金茎紫焰浮；酒借茱萸迎柏叶，诗将秋思赴春愁（「赤嵌集」）。
　　台地少寒多燠，花开无节，惟菊至冬乃盛开至二月。苏子瞻在海南，以十一月之望，与客泛菊作重九会。有云：岭南地暖，百卉造作无时，而菊独后开。考其理，菊性介烈，不与百卉并盛衰也（「赤嵌笔谈」）。
　　范浣浦有元旦后四日庄副使斋头见菊花诗云：迎年何事更争新，怪底真成海外春；花历三时如熟客，蓂开五叶俨浮尘。幽姿岂必夸颜色，艳景难教信隐沦；输与寒梅仍应候，孤芳不肯早呈身（「婆娑洋集」）。
　　刺桐，叶如梧桐，其花附干而生。侧敷如掌，形若金凤；枝干有刺，花色深红。嵇含「草木状」云：九真有刺桐，布叶繁密，三月开花，赤色照红，映三五房；凋则三五房复发。陈翥「桐谱」云：刺桐生山榖中，文理细紧，而性喜折裂，体有巨刺如欓树，其实如枫（「广群芳谱」）。
　　刺桐，树高大而枝叶蔚茂，初夏开，花极鲜红。如叶先萌而花后发，主明年五谷丰熟（「温棱郡志」）。
　　刺桐，花色红如火，环绕营署。春仲始花，一望无际，实为台郡大观，故称刺桐城。孙元衡有诗云：春色烧空白海涯，柳营绕遍到山家；崑仑霞吐千层艳，华岳莲开十丈花。百朵红蕉簇一枝，偶然着叶也相宜；烟笼绦羽鹦哥舞（云南称为鹦哥花），信是春城火树奇（「赤嵌集」）。
　　土人相传辛丑之变，刺桐无一着花（「台海采风图」）。
　　頳桐，身青，叶圆大而长；高三、四尺，便有花；成朵而繁，红色如火，为夏秋荣观（「广群芳谱」）。
　　頳桐，自初夏生至秋，盖草也。叶如桐，其花连枝，萼皆深红色，俗呼贞桐花（「南方草木状」）。
　　頳桐，木高不盈丈，叶似桐，花红如火，一穗数十朵，五月开最盛。土人于兢渡时，必采数枝供瓶案。故俗又名龙船花。开至九月方止，结子色蓝，子老而花瓣尚未雕（「台海采风图」）。
　　六给谏居鲁有「頳桐花诗」：枝柔叶厚碧痕浓，色艳还看花发重；朱萼临风迷紫蝶，丹须和露抱黄蜂。翦残红锦枝头见，敲碎珊瑚月下逢；好是年年夸竞渡，鲜妍如火映鱼龙（「府旧志」）。
　　含笑花，五瓣，淡黄色。莺爪花，青色，形如莺爪；与含笑花俱香同凤梨（「台湾志略」）。
　　含笑花，产出广东。花如兰，常不满，若含笑然；即随凋落（「艺花谱」）。
　　仙丹出粤东潮，一朵包百蕊，似绣球花，无香。自四月开至八月，烂熳如霞彩；种出粤东潮洲之仙丹山。世传昔有黄氏女经过，遗落鬓插红瓣，后满山皆发此花，故名（「台海采风图」）。
　　献岁菊，立春始开，其性尤殊凡菊（「台海志略」）。
　　七里香，木本，一名山柑。花丛生如柑，叶似珠兰；花五瓣，色白，香气浓郁，可越数十武。六月结实，大如豆，末尖，先绿而后红。一枝排比数十如绯珠，能辟烟瘴；所种之地，蝇蚋不生，台产也（「台海采风图」）。
　　七里香，山矾花也。所种之地，蝇蚋不生，辟烟瘴。每五、六月开花，繁英堆雪，浓香远闻；故世人以七里香目之。犹夫芸草之香，可辟蠹，亦名七里香也。芸草之名七里香，以其叶；山矾之名七里香，以其花。故讹者以山矾为芸草（「台湾县志」）。
　　范浣浦有「七里香诗」云：翠盖团团密叶藏，繁花如雪殢幽芳；分明天上三珠树，散作人间七里香。丹桂婆娑犹入俗，绣球攒簇太郎当；何如琼岛嫣然秀？采掇还传辟瘴方（「婆娑洋集」）。
　　考「广群芳谱」：山矾一名瑒花，一名春桂，一名七里香。按「高斋诗话」云：唐人题唐昌「观玉蕊花诗」云：一树珑松玉刻成，飘廊点地色轻轻。今瑒花即玉蕊花也。「春明退朝录」云：琼花一名玉蕊。蔡宽夫「诗话」云：玉蕊即扬州后土祠琼花。由三家之言推之，似山矾即琼花矣！故郑兴裔有「琼花辨」，周必大有「玉蕊花证」，几若聚讼。即七里香之果为山矾，亦微与「本草」异；要之皆不必有意牵合也。因宴花下为赋六绝句：唐昌玉蕊无踪迹，后土琼花再见难；宫阁独余春桂影，婆娑长得月中看。小叶荼蘼一丈余，花开五出袭琼琚；生怜青琐无消息，难觅吹箫紫凤车。瑶台原不在人间，素艳何来绿玉鬟；长见蕊珠宫里雪，只缘地近补陀山。聚仙也合依稀似，玉质香总不同；欲向通明上封事，弹文先斥妒花风。幸留七里香名在，认取山矾为写真；寄语世人休聚讼，冰姿原不藉前尘。瀛壖合是洞仙家，宴赏贪看玉树花；赋罢新诗消受得，春风何处七香车（同上）？
　　六给谏居鲁「七里香诗」：雪魄冰姿淡淡粧，送春时节弄芬芳；看花何止三回笑，惹袖犹余半日香。竟使青蝇垂翅避，不教昏瘴逐风狂；灵均莫漫悲兰茞，五色宜令幽榖藏（「府旧志」）。
　　素馨，台产。藤与花叶颇相似，多在各社竹丛中或树下阴密处藤蔓竹木。花洁白如雪，二、三月间开，香气清幽飞越，色不变黄；四月而歇，不似广、闽所植每月常开也（沈文「开杂记」）。
　　四英，藤本，延缘，花白如雪，花开四瓣，故曰四英。蛮语音同素馨，则以为素馨（「台湾县志」）。
　　虎子花，一名月桃，色白微黄，倒垂；一茎可数十蕊，香颇浊，五月始开，叶可裹粽（「东瀛识略」）。
　　莲蕉，花出蕉心。状如荷，鲜红可爱，经月不谢。张鹭洲诗云：亭亭清影绿天居，扇暑招凉好读书；怪底弹文出修竹，美人颜色胜芙蕖（「瀛壖百咏」）。
　　莲蕉，似美人蕉，而花之大数倍，绝如莲。其花从叶中抽出，无茎；花之杪微绿似叶。粤中有之。范浣浦有二绝句云：奇花多变态，颜色红于火；风物类海南，不似莺花妥。已长叶中花，更生花上叶；我欲剥蕉心，酒痕映双颊（「台海采风图」）。
　　交枝莲，藤本。花五瓣，白色，其茎互相萦绕，午开未谢（同上）。
　　张司马若霳「交枝莲诗」：产自污泥湼不缁，迎风承露号交枝；看他亦解相萦抱，底事依依在水湄（「府旧志」）。
　　十姊妹，花小而一蓓十花，故名其名。自一蓓中分红、紫、白、淡紫四色，有七朵一蓓者，名七姊妹云（「草木谱」）。
　　密丛花，一名水锦花，其色繁密蒙葺如簇锦，故名（「本草」）。
　　桃花，处处有之，入腊盛开，至灯期则花事阑珊。绦绯碧桃，吐萼稍迟（「海东札记」）。
　　节节高，叶与花微似臙脂而小，枝茎细弱；开则自本至末，节节而上（「东瀛识略」）。
　　指甲花，树若垂杨，长条柔蔓。其枝叶大类拘杞，簇穗纤花；花六瓣，淡黄细碎，芳气袭人。女子捣其叶染指甲，功同凤仙（「台湾县志」）。
　　仙草，「泉郡志」：捣烂绞汁，和米粉煮之，虽三伏成冻，似石花而黑，解暑毒（「诸罗县志」）。高五、六尺，晒干可作茶。煮成冻，和糖泡水，饮之甚凉（「台湾县志」）。
　　茜草，染绦之草，一名茅蒐。「说文」：茅蒐染苇，一入为韎。又名地血，名牛蔓，名茹藘。土番多用此以染兽毛，间以染藤；然秘而不传，莫知所生之处，汉人鲜有识者（「诸罗县志」。谨案：「尔雅」：茹藘茅蒐。郭璞「注」云：今之蒨也，可以染绦，是茜又名蒨。「史记货殖」传作蒨。「广雅」作茜；音同通用。「诗」：茹藘在阪。即此。相传为人血所生，故又名地血也）。
　　凤尾草，「本草」：名贯众。叶青绿，如小鸡翅；「广雅」谓之贯节。
　　龙舌草，俗名芦荟，形如舌，旁有刺，液如油，可以润发。
　　虎耳草，叶圆面绿而背红，八芳草之一也。喜阴湿，能治耳疾（俱同上）。背紫有毛，花黄和盐捣之，可治耳疾（「噶玛兰厅志」。谨案：虎耳草，俗名老虎耳，以其形似也；盆景多种之）。
　　茅，「易」：藉用白茅。「礼」缩酌用茅。「诗」：昼尔于茅。北路甚多，高与人齐。又一种短而细，名金丝茅，理而不乱（「诸罗县志」）。有金丝茅、大头茅，乡人取以盖屋（「台湾县志」）。大叶茅，高与人齐；金丝茅短细，香茅味香如佛手柑（「淡水厅志」）。
　　菅，「尔雅」：白华野菅。陆玑曰：菅似茅而滑泽无毛。「诗」：白华菅兮。「逸诗」：无弃菅蒯（「诸罗县志」）。有二种，叶似茅（「淡水厅志」。谨案：菅草杂生田野，故名野草菅；又可沤以为索。故诗云『可以沤菅』也）。
　　芒，「尔雅」：莣、杜荣。李时珍曰：芒皆丛生，叶似茅，伤人如锋刃，皮可为绳，茎穗可为帚（「诸罗县志」。谨案：「太平御览」引「杂字解诂」云：芸，杜荣。邵氏「尔雅正义」据此谓：莣本或作芸。「夏小正」所谓二月采芸是也。今本作莣，「释文」云：本亦作芒，莣字可通用）。
　　苹，「通雅」苹、萍一类也。「韩诗」沈者曰苹，五月有花。白色，谓之白苹。生田中者小，曰青苹（同上）。亦藻属，生水涯（「凤山县志」）。有三种：大者名苹，中者名荇，叶皆相似；其圆而小者，即浮萍（「彰化县志」）。
　　萍，「尔雅翼」：水上小浮萍，江东谓之藻。「埤雅」：无根而浮，常与水平，故谓之萍。又紫萍可为药，七月十五采，晒蜜丸之，能入肺，经达皮肤，治脚气，伤折，胎孕有伤。名紫萍一粒丹（「诸罗县志」）。「月令」：春季萍始生，一叶经宿，即生数叶（「彰化县志」）。大者呼牡丹萍（「淡水厅志」）。
　　藻，「尔雅翼」：根生水底，叶浮水上。不若水浮萍之无根而漂浮也（「诸罗县志」）。
　　蒲，「埤雅」：水草也，似莞而扁，有脊，生于水涯。滑而温，可为席（同上）。可织席，大甲最佳（「淡水厅志」）。生水中，长四、五尺（「彰化县志」。谨案：「礼记玉藻」：履蒲席文二年。「左传」：妾织蒲。是蒲可织席矣！台大甲溪所产蒲草最柔韧，织席叠摺无痕，滑而温，宜于产妇；故又名宜男席。「彰化志」：蓆草、蒲草，分为二，今并之）。
　　烟草，一名淡芭菰，种出东洋。茎叶皆如牡菊，取叶晒干，细切如丝，置少许管中，燃吸其烟，令人微醉；不食辄思，亦名相思草（「诸罗县志」）。北路生而不殖（「台湾府志」）。烟叶草一名淡芭菰，一名相思草（「彰化县志」。谨案：「彰化志」于烟叶草下注释与「诸罗志」略同，又有「烟草注」云：形如韭，种之盆，能辟火烟。疑此与淡芭菰别为一种，今不录）。
　　鼠麴，「本草」：生平冈热地，叶似马齿苋，上有白毛，黄花。「艾轩集」谓之暑菊，晒干同米粉作糗（「诸罗县志」）。可合■〈米祭〉为粿（「台湾府志」）。佛耳草即鼠麴草，解风寒热，止泄。铺艾作烟筒，熏久嗽尤效（「噶玛兰厅志」）。
　　金丝藤，蔓生（「诸罗县志」）。
　　含羞草，高二、三寸，叶似槐，爪之，叶下即垂，如妇女含羞然（同上）。高四、五寸（「台湾府志」）。俗名小人草（「噶玛兰厅志」）。
　　乳草，生附地，枝红，叶细，背微红；和鸡食，益产妇之乳（「诸罗县志」）。和肉煮食之，能通乳窍（「台湾府志」）。或云即扁蓄，性通淋（「噶玛兰厅志」。谨案：「尔雅」：竹扁蓄。郭「注」云：似小藜，赤茎节，好生道旁，可食；又杀虫。「本草」陶「注」云：处处有之，布地而生，节间白华，叶细绿。人呼为扁竹。煮汁饮小儿，疗蚘虫，盖即所谓乳草也）。
　　齿草，枝绿，高尺许，叶如浮藤菜而小，心如枸杞。番人取其枝以擦齿，久之皆黑，因以得名。或名涩草（「诸罗县志」）。
　　莿苋，干赤色，高三、四尺，叶尖小。青色带赤，多见莿，故名。烧炭沃水，可渍米为粽。
　　仙人掌，「图经」曰：于石壁上贴壁而生，如人掌，故名（俱同上）。可治疡痔风湿（「凤山县志」）。无叶，枝青嫩而扁厚，有莿。其汁入目，使人失明。种田畔，可以止牛践；种墙头，可以辟火灾（「彰化县志」）。一名仙巴掌（「噶玛兰厅志」）。
　　白麴草，可制麴酿酒（「台湾府志」）。
　　红毛茶，花黄，叶如瓜子，花叶皆五瓣。取其根，干之可煎饮，云治气（「台湾县志」）。疑即仙草（「台湾府志」）。草属（「噶玛兰厅志」）。
　　荖草，即扶留藤，一名蒌藤；夹槟榔食，根美于叶。台人纳币，取其叶满百，束以红丝为礼（「台湾府志」）。叶如薯，南方人采其叶或截其附根藤夹槟榔食之，用辟瘴雾。种自番禺来，其子为蒟酱。汉武帝感之而开牂牁、越嶲者（「台湾县志」）。浮留藤即蒟。「说文」：蒟，蔓生，子如桑椹，苗为浮留藤。左思「属都赋」所谓蒟酱，取其子为之（「诸罗县志」）。俗名荖，叶蔓生如田薯，茎柔而长（「彰化县志」）。荖藤即香藤（「噶玛兰厅志」）。粤人夹槟榔用叶；台人憎其辣用藤；俗名老藤，产内山，削皮脆如蔗，子如松蕤初吐。俗号荖花，横切小片，纹白点点，如梅花香烈（「淡水厅志」。谨案：浮留即扶留。扶浮双声字。蒟字见「说文」，或作荖，又作蒌，皆别体字也。「南方草木状」云：蒟酱。荜茇也。「酉阳杂俎」云：荜茇出摩伽陁国。是蒟本外洋种，缘树而生，草属。「诸罗志」入果类，非也。今移于此）。
　　芦，丛生，深处溪涧最多（「彰化县志」）。芦荻（「淡水厅志」）。
　　遍地锦，附地而生，叶圆细而成缺，蔓生如锦毡，故云（「彰化县志」）。
　　酢浆草，俗名盐酸草，生道旁阴湿处（同上）。咸酸草，即酸浆草，治咽喉（「噶玛兰厅志」）。
　　风草，春生无节，则经年无台风；生一节，即台一次；二节，即台二次；多节则多次；甚验而神（「彰化县志」）。可验台期，一节一次，以节计次（「淡水厅志」。谨案：「广东通志」云：知风草出琼州，他郡亦间有之。丛生，藤蔓。土人视节知一岁风候，每一节一风，无则无风，此所云知风草，即风草也）。
　　七弦草，一名书带草，丛生如稻秧，其叶如兰，有直纹似弦，界限分明，白与绿相间（「彰化县志」）。至冬则白、或变红，土人莳之，以供盆玩（「凤山县志」）。
　　牛唇草，以形名（「噶玛兰厅志」。谨案：「尔雅释草」云：藚，牛唇。郭「注」引「毛诗传」曰：水蕮也。如续断，寸寸有节，拔之可复，是牛唇草，一名藚。「诗」云：言采其藚。即此）。
　　菩提，子如念珠，有孔可串（「淡水厅志」）。
　　鹿草，麋鹿所食（同上）。
　　姜黄，丛生，叶似美人蕉，根似姜，取以染绘（「噶玛兰厅志」。谨案：广东「广州府志」云：黄姜，以其末染诸香屑，为香线香饼，名黄香。干龙眼必以黄姜末糁之，则色鲜黄，不生蠹。此姜黄即黄姜也，染黄色者多用之）。
　　刺裙草，穗刺人衣，俗名倒兜刺，或云鸡鸣时抖之脱落，又名鸡鸣草，心可编为笠，亦可作笔（「澎湖厅志」）。
　　蜈蚣草，叶变白则为雨征。
　　蒉，生有三棱，近海者名盐水草，可作绳（俱同上）。
　　麻，解其片净刮之，绩为布，有青、黄二种，「诗」言：沤其麻，是也。草地间有种者（「诸罗县志」）。蔓生者多，种之者少，以利不及青苎故也。内山较盛（「噶玛兰厅志」）。即黄麻，茎有红、白二种，可为绳（「淡水厅志」。谨案：郭璞「麻赞」云：草皮之良，莫贵于麻；用无不给，服无不加。是麻本草属也。旧志皆入货币类，今移于此；紵并同）。
　　紵，「诗」言：沤其紵。「说文」：紵，草也：可以为绳。宿根在地，入春自生，一岁三收，剥去其皮之表，取其里以绩布，谓之紵。土番间种之，甚短，妇女绩线俱用内地产者（「诸罗县志」）。沙连种植甚多（「彰化厅志」）。种于园中或旷隙地，一岁四收，惟初收长大者得价值。去其皮肤，取其如丝者；以小刀剔之，快如破竹（「噶玛兰厅志」）。内山最多，淡地亦种之（「淡水厅志」）。近时妈宫澳妇女，多以绩紵为生；亦俗之善也（「澎湖厅志」）。
　　藤，产溪山中，枝叶多莿，长数十丈，白不及海南；或丝而为器，凡捆货、碇绳、束茅、索陶之用，多取诸此（「诸罗县志」）。有水藤、萪藤二种，郡所产水藤尤多（「台湾府志」）。堪资器用，装运北方，售卖甚多（「淡水厅志」）。
　　薯榔，「泉郡志」：茎蔓似薯根似何首乌，皮黑肉红，染皂用之（「诸罗县志」）。染网用之（「淡水厅志」）。
　　菁淀，树高可四、五尺，种园中，一名蓝淀。「尔雅」：葴马蓝。郭「注」大叶，冬蓝。「邢昺疏」：今为淀者是也。台人谓之大青。又槐蓝叶细，名小青；又蓼蓝可染绿（「诸罗县志」）。可以染菁子；产于台者最佳（「台湾府志」）。又园菁、山菁二种。淡水内山种之，常运漳、泉南北发售（「淡水厅志」。谨案：菁淀即「尔雅」葴马蓝，见「释草」。「诸罗志」谓为树，非也。「月令」：仲夏令民母艾蓝以染。「诗」：终朝采蓝，即此草也）。
　　薏苡仁，一名■〈艹赣〉米，谓坚硬有赣强之意。一名回回米，一名薏珠子，能健脾益胃。马援在交趾尝珥薏苡以胜瘴，呼为■〈艹干〉珠，载其种还，人谗以为珍珠。北路产颇多，而粒差小。土番名之曰禾榛，又名禾珠，以其与禾并栽也（「诸罗县志」）。台产甚多，较内地差小（「台湾府志」）。或曰薏仁（「噶玛兰厅志」）。榖类（「淡水厅志」）。
　　天门冬，蔓生，结根如指。「山海经」所谓冬■〈艹舋〉。「尔雅」：髦颠棘。郭璞「注」：细叶有莿，与麦门冬共：称辟榖要药（「诸罗县志」）。一名万岁藤，泻肺火，补肾水，润毁瘀（「噶玛兰厅志」。谨案：「抱朴子」云：天门冬，一名颠棘，即「尔雅」所称髦颠棘也。「广雅」谓之女木。「图经本草」云：天门冬春生，藤蔓大如钗股，高至丈余，叶如茴香，极尖细而疏滑，有逆刺，亦有澁而无莿者；其叶如绿杉而细散，据此则其叶不尽有刺矣）。
　　麦门冬，小于天门冬。「尔雅」：叶如韭，四季不雕，根有须，作连珠形，似穬麦。「本草」谓：久服轻身，不老不饥，又名禹余粮（「诸罗县志」。谨案：药品禹余粮乃石之类「诸罗志」谓为麦门冬别名，误矣）。
　　土茯苓，「尔雅翼」：茯苓，千岁松脂也。蔓生，长叶圆根，大如鸡子，连缀而生，有赤、白二种。北路产者似茯苓而小，赤色，俗呼为山尾薯（「诸罗县志」）。一名冷饭团，味甘平，袪湿热，利筋骨，治杨梅诸疮毒，有赤、白二种，白者良（「噶玛兰厅志」）。
　　菖蒲，荃也；一名荪，一名水剑草。文王嗜昌歜。「左传」云：王使周公阅来聘，响有昌歜，菖蒲也。生于石上者为石菖蒲，道家以为延年之食（「诸罗县志」）。能乌发（「噶玛兰厅志」）。
　　金银花，「本草」：即忍冬藤花，一名老翁须。黄白相对有香，能治风、除胀、解痢。今人摘取晒干，以治毒消肿（「诸罗县志」）。花黄白相对，一名鸳鸯，治毒最效（「凤山县志」）。一名忍冬，有黄白二种，可疗疥、泻热、解毒（「噶玛兰厅志」）。
　　通草，性利水，兼通乳窍，染以彩色，制花鲜明可爱，出淡水、鸡笼诸山（「诸罗县志」）。
　　鸡屎藤，和猪脚煮食，可疗足疯（「福建通志」）。
　　木通藤，有细孔，两头皆通，行水泻小肠火（「噶玛兰厅志」）。
　　土木通，藤大如指，每节有二、三枝，枝头出五叶，结实如小木瓜，南人谓之燕■〈艹覆〉（「诸罗县志」）。
　　香附，即莎草根，一名臭头香。「离骚」曰：青莎杂树兮，薠草靃靡。「子虚赋」：薜莎青苹（同上）。一名雀头香，一名莎草根，调气开郁（「噶玛兰厅志」）。
　　三柰，枝叶类姜，根亦似之，味辛（「诸罗县志」）。一名山柰、生广中，根叶皆如生姜，味辛，温暖中辟恶（「噶玛兰厅志」。案：三山音近互通。「本草纲目」云：山柰生广中，人家栽之。根叶皆如生姜，作樟木香。土人食其根，如食姜。切断曝干，则皮赤黄色，肉白色，古之所谓廉姜，恐其类也。「噶玛兰厅志」则谓柰生广中；本此）。
　　薄荷，「图经」茎叶似荏而尖长，治风寒，为要药；以「苏州」之产为佳（「诸罗县志」）。
　　风藤，状与他藤异；似木通，出水沙连内山。浸酒服之，可已风疾（同上）。出下淡水（「凤山县志」）。可熬膏（「淡水厅志」）。
　　紫苏，「尔雅」：苏，桂荏。曰紫苏者，别于白苏也。性和畅，行气和血，子可取油（「诸罗县志」）。叶下紫色而气香（「凤山县志」）。气香者良，发表散寒，子与叶同功（「噶玛兰厅志」。谨案：「说文系传」云：荏，白苏也。桂荏，紫苏也。此白苏与紫苏之别。古以苏为香芗，郑注「内则」云：芗，苏荏之属是也）。
　　泽兰，「尔雅翼」：枝尖长，彻有毛，方茎紫节，花白能散血（「诸罗县志」）。吴人呼香草，俗名孩儿菊，行血消水（「噶玛兰厅志」）。
　　蒲公草，一名蒲公英；有细莿，中抽一茎，茎端有花，黄如金钱；开罢飞絮随起，絮中有子落地即生。专治女人乳上生毒（「诸罗县志」）。一名地丁香（「凤山县志」）。即黄花地丁（「噶玛兰厅志」）。
　　艾，「尔雅」谓之冰壶。台茎高三、四尺，叶长寸许，味辛微香，面青、背白、花黄，秋开如野菊而小。「尔雅翼」：庶草治病，各有所宜，惟艾可炙百病，故名医草（「诸罗县志」）。有大小二种（「凤山县志」）。宜理气血，性毁逐寒湿（「噶玛兰厅志」）。种分大小叶（「澎湖厅志。谨案：「急就篇注」云：艾一名医草「诸罗志」本之）。
　　蓖麻子（「台湾府」、「凤山」、「彰化」、「噶玛兰」、「淡水」各志，蓖俱作萆），「图经」：叶似葎萆而厚大，茎赤有节如蔗，实类巴豆，形似牛蜱，故名。能治风病（「诸罗县志」）。辟邪风（「凤山县志」）。
　　斑叶相思，枝叶类薄荷而大，味似艾，能解毒（「诸罗县志」）。味辛，性温，治风火，消肿（「噶玛兰厅志」）。
　　苍耳子，即羊带来。「尔雅」曰卷耳、苓耳。「广雅」曰枲耳。郭璞曰：形如鼠耳。陆玑曰：叶青白似胡荽，白华细茎，子如妇人璫，或名耳璫草（「诸罗县志」）。有莿，性轻发托散风湿（「噶玛兰厅志」）。作汤浴，可治癣（「澎湖厅志」。谨案：苍耳，一名葹见。「离骚」：一名爵耳。见陆玑「疏」。「说文、系传」云：茵属，生圬润木根；故「尔雅」郭「注」谓其丛生如盘也）。
　　水烛，「甯化志」作山蜡烛，丛生水中，叶如蒲，花如蜡烛。色赤，有二、三层，中有白絮可治金疮；或亦铺褥（「诸罗县志」）。生水中，形如烛，故名（「台湾府志」）。团结如绵（「噶玛兰厅志」）。
　　木贼，「本草」：独茎，苗如箭笴，无叶，寸寸有节，凌冬不雕（「诸罗县志」）。一名接骨筒（「台湾府县志」）。接骨草，一名木贼（「淡水厅志」）。
　　益母草，「尔雅」：萑蓷。郭璞「注」：今茺蔚也，叶似荏，茎方、花淡红，生节间。又名益母，宜于孕妇也（「诸罗县志」）。行瘀血，生新血，其子名茺蔚（「噶玛兰厅志」。谨案：益母一名大札，一名益明，一名贞蔚，见「本草诗」：中榖有萑蓷。即益母草也）。
　　红首蛇草，颜色略红，状如薯，味苦。途中中痧，刀削少许，冷水送下，立愈（「福建通志」）。
　　蛇草，形如菠菱，有小白花；毒蛇伤人，捣烂敷之，仍煎泡酒服，立愈（「诸罗县志」）。俗名山素馨（「澎湖厅志」）。
　　木鳖子，蔓生，叶似苦瓜。「本草」：实似栝蒌而大，生青熟红，肉上有莿，核似鳖，故名（「诸罗县志」）。俗呼搏破碗（「凤山县志」）。核扁如鳖，绿色，泻热，外用治疮（「噶玛兰厅志」）。
　　车前子，即「诗」所谓芣苢。「尔雅」：芣苢，马泻车前也。陆玑「疏」：一名当道，喜生牛马迹中，故曰车前。叶亦可用，江东人呼为虾蟆衣；俗呼五根草（「诸罗县志」）。行水、泻热、凉血（「噶玛兰厅志」。谨案：芣苢，一名牛遗，一名胜写；见「别录」。幽州人谓之牛舌草；见陆玑「疏」）。
　　马尾丝，有大小二本，生阴湿地。患蛇伤者，取其根擦之，立愈（「台湾府志」）。叶细长，花红小，根如荔枝，核黄色，多细丝如发。不拘鲜干，可治蛇蜂诸毒（「淡水厅志」）。
　　沙参，一名铃儿草，似人参而体轻松，白实者良；生沙地者长大，生黄土者瘦小。补阴，泻肺火（「噶玛兰厅志」）。
　　白扁豆，子粗圆，色白者连皮炒研，补肺、除湿火、消暑。
　　独活，「本草」：一名长生草，有风不动，无风反摇。又名独摇草，搜风去湿（谨案：「本草纲目」云：无风独摇，草生岭南，五月五日采，诸山野往往有之。头若弹子，尾若鸟尾，两片开合，见人自动。性温平无毒，主头骨洊风，煮骨汁淋洗。此无风独摇草，即独活草也）。
　　■〈艹稀〉莶草，有三种：南方一种，曰花菜；去风湿，捣汁与甘草、生地、熬膏炼蜜，酒调服，尤效妙。
　　夏枯草，冬至生，夏至枯。用茎叶治瘿、湿痹、目珠夜痛。
　　王不留行，一名金盏银台；花如铃铎，实如灯笼，子壳五棱，行血。出竹木莿，孕妇忌之（俱同上）。俗名帽仔草（「澎湖厅志」）。
　　史君子，五瓣有棱，内仁如榧，亦可煨食，补脾，杀虫，忌食热茶，作泻（「噶玛兰厅志」。案：「桂海虞衡志」云：史君子，花蔓生；作架植之，夏开，一簇一、二十葩，轻盈似海棠）。
　　萆薢，有黄、白二种：黄长硬，白而虚软者良。袪风湿，补下焦。
　　双钩藤，「名医别录」：钩藤同建平，一名吊藤。疗小儿：最袪风者。
　　天南星，根似半夏，而大者似虎掌；故一名虎掌。治风、散血、胜湿、除痰（俱同上）。俗名天署（「凤山县志」）。
　　射干，扁竹花根也，叶横铺，如鸟羽及扇；故一名鸟羽、鸟翣。泻火、解毒、散血、消痰（「噶玛兰厅志」）。即蛱蝶花头（「淡水厅志」）。
　　榖精子，味辛，性温，明目退翳之功、在菊花之上，亦治喉痹、齿痛、阳明风热。收榖后荒田中生，叶似嫩秋，花如日星，一名戴星草（「噶玛兰厅志」）。
　　羊角草，「尔雅」：薢茩，英明。「疏」：形如马蹄。「博雅」：英明，羊角也（同上）。治瘵毒（「台湾府志」。谨案：「尔雅」：薢芹，英光。不名英明，此所引误。「广雅」云：决明，羊明也。又云：羊■〈艹蹢〉■〈艹躅〉，英光也。亦无羊角之名，恐所引牵合）。
　　防风，生圭璧澳山上（「澎湖厅志」）。
　　瓜蒌，即栝蒌（同上）。
　　白蒺藜，俗呼三脚虎，治瘰癧（「淡水厅志」）。子有三角莿，采其蔓，煮汤浴，身能袪风（「澎湖厅志」。谨案：「尔雅」：茨，蒺藜。郭「注」云：布地蔓生，子有三角刺人，故俗呼三脚虎。「诗」言：墙有茨。「易」言：据于蒺藜。皆此草也。一名旁通，一名屈人，一名止行，一名豹羽，一名土推，见「本草」）。
　　风不动，袪风、止痛、治刀铳伤，缠生石壁田段间，无枝干，故风吹不动，因名之。
　　金石斛，一名金钗。石斛光泽如金钗，股短而中实，生石上；小结者良，木上肥壮者次。味甘平，补肝肾；长而虚者多水斛，不堪用（俱同上）。内山最多，采于树上，以汤沃之，晒干（「淡水厅志」。谨案：政和「本草」云：石斛，荆州、温州有之，以广南者为佳，生石上者为胜。「志」言生石上小结者良。是也）。
　　土人参，凤山崎头间有之。
　　芡实，大加蜡，上陂头产之（俱同上）。
　　海藻，「尔雅注」：一名海萝。「本草」作海菜。「越南志」作海苔。泻热、软肾、消痰、瘿瘤，性反甘草（「噶玛兰厅志」。谨案：海藻，一名落首，一名■〈艹浔〉。见「本草」陶「注」云：生海岛上，黑色如乱发，而大少许，叶大都似藻叶。「风土记」云：石发，水苔也。青绿色，生于石。二说不同：一云黑色，一云青绿色，盖鲜时青绿，曝干则变黑也）。
　　海带，似海藻而粗，柔韧而长；下水消瘿，功同海藻。
　　田乌草，有青、红二种，红者最宜血疾。
　　叶下红，即鸟蹄黄，一名消息草（俱同上）。干红，花圆小如白绒，叶外青内红，治伤损（「淡水厅志」）。
　　山吉贝，一名苎麻根（「凤山县志」）。
　　崑布，「本草」：纶布也。「尔雅」：纶似纶，东海有之。即此。善消瘿瘤，坠疝气（「噶玛兰厅志」。谨案：陈藏器「本草」云：崑布生南海，叶如手，大似蓴苇，紫赤色，其细叶者，海藻也。盖崑布与海藻，功用略同）。
　　马蹄金，即一枝香；附地而生，叶圆而小。
　　走马胎，袪风湿、腰膝痛；女人产后伤风尤验。
　　槟抛藤，袪四肢风痛。
　　冷饭藤，治疔痈，退红消毒。
　　山葛藤，袪风痛、疔痈诸症。
　　武靴藤，治鱼口便毒，袪风湿，止骨节痛及刀铳伤。
　　穿山龙，袪风痛，治刀铳伤并疔疮症。
　　马鞍笼，治风疾（俱同上）。治痈（「台湾府志」）。
　　万年松，一名卷柏；生石上，卷挛如鸡脚，味辛气平。生用：通经、行血、症瘕、淋结。炙用：脱肛肠、下血（同上）。治腹痛（「台湾府志」。案：「罗浮山志」云：万年松，生狮子峰，高数寸，茎端布叶。茎叶皆有毛，干之，数岁不死；以泉水清之，则复青，惟以他水及秽手触之，即雕瘁；然得天雨则仍生。一名卷柏，亦曰莒松）。
　　虎耳报，叶圆治耳疾（「淡水厅志」）。
　　纱帽翅，一茎数十花，色黄，茎可治癣（同上）。
　　番薏茹，一名番苦苓，又名心痛草。能治心气痛；种出荷兰，叶嫩，曝干则香，结子青赤色（「噶玛兰厅志」）。
　　金狗脊，俗呼猴头；味苦而甘，性微温，补气虚损，止腰膝酸软；去毛酒蒸用。
　　龙吐珠，味甘而苦，性冷，和细辛捣烂，治眼起珠；左吹右鼻孔，右吹左鼻孔；并治刀铳伤，神效。
　　羊角豆，味甘，生似牙皂，子似羊蹄，止眼泪鼻衄。去壳留子炒用（俱同上）。石决明，土名羊角豆（「凤山县志」）。
　　牛角刺，味甘（「噶玛兰厅志」）。
　　骨碎补，一名猴姜，补肾，治折伤（同上。谨案：「粤东笔记」云：猴姜，蔓生石壁，如藤蔓，即姜也。味甚辣，猴以为姜，故曰猴姜。一名树鸡，叶生蔓二，不作枝；采之为笠甚轻；此说猴姜甚详）。
　　返魂草，叶旁有小缺如刀翦，治狗啮及刀伤极验（「福建通志」）。
　　鸭嘴黄，一名定经草，可以调经（「台湾府志」）。
　　乌甜叶，一名对面乌，止血（同上）。
　　白冬枫，刀伤敷之，立愈（「彰化县志」）。
　　铁马鞭，能袪风火。
　　山荖叶，状如荖叶，凡生痛，捣细敷之（俱同上）。
　　地肤子，味甘。消肿最速（「噶玛兰厅志」）。
　　磱碡草，味甘性平，治刀铳、跌打损伤，并牛瘟胀症。
　　虎舌黄，治汤火伤，退红肿尤速。
　　鲫鱼胆草，味苦而甘，性微冷，治喉咙刺痛、痛肤疮毒。
　　五爪龙，治疔疮、汤火红肿，煎水洗患处，贴之立愈。
　　冇骨消，味甘淡，治鱼口便毒，跌打疮伤。土音以物不坚绽者为冇；犹云没有也。读音怕。
　　真珠黄，袪风痧，治疔痈疮症。
　　过江（「澎湖志」作过沟）龙舌，刀铳、打跌伤效。
　　金石榴，治下血痢水泄；用白石榴同煎效。
　　山素英，味甘性平，亦治风、火、肿毒之症。
　　四时春，味甘；女人产后伤风并治疔疮良效药。
　　毛将军，味淡，治刀铳，疔疮诸红肿伤。
　　蔓桃花，味辛性热，有小毒，焙研酒服，令人醉倒。中此者，用冷水拭面，再饮少许，即醒。
　　黄水茄，味淡，能退红消肿效甚。
　　珠仔草，治跌打损伤。
　　金不换，即三七，本名山漆「本草」谓其能合金疮，如漆黏物，治跌打尤效。
　　钉地蜈蚣，性冷退癀，能治蛇伤。
　　瞿麦，花大如钱，红白斑烂，色甚妩媚，俗呼洛阳花。
　　金锁匙，治小疳疾（俱同上）。
　　大丁黄，退癀亦可作箸（「淡水厅志」）。
　　龙舌草、羊甘草，治黄疸。
　　黄金子、正埔姜、鸡骨黄，去风解热。
　　宜梧草、撮鼻草，治风。
　　千里光，治目。
　　马鞍（「凤山志」作马鞭）草、猪母菜，治瘵毒。
　　炮仔草，治咽喉。
　　地扫草、鼠尾黄、龙树草，治疔毒。
　　山芙蓉、鸡血刺、束血草、鲎壳刺，治痈。
　　蚶壳草，治痧。
　　蝇翅草，治虚胀。
　　水镜草，治痔漏。
　　三脚虎草、三脚鳖草，治瘰癧。
　　茅根草、无根草，通淋利水。
　　莿荇草，治疡。
　　梨壁草，治臁疮。
　　蒲盐草，治蛇伤（俱见「台湾府志」）。
　　山苦瓜，治脚肿。
　　含铃草、龙船花头，去风解热。
　　竹仔草，治瘵毒。
　　马鞭藤，治痈（俱见「凤山志」）。
　　九层塔（即葵板草）、茶匙黄，治汤火伤。
　　向天盏、束血草，治刀铳、疔疮伤。
　　万年薯、山茄、姑婆草、铙钹草、山茭破草，无注。（俱见「噶玛兰厅志」）。
　　鸭舌草、癀子里、急五宅、茄山、埔根、汤匙、癀山、茄报（俱见「淡水厅志」）。
　　鸡母珠、火巷草、山软藤、匏靴藤、鲎藤、山羊麻、一条根、田窝草、胡仔草、苍绳翼、鲒仔草（俱见「澎湖厅志」。谨案：以上药草（自龙舌草以下），其名罕见。据「噶玛兰厅志」云：多毒草，宜外科用，则未可轻尝也。名多不雅驯，各随方俗称之。其寻常药草见各志而无注者，今不录。内山有金线莲草，生高山巅阴翳处，长寸许，茎红叶仅两瓣，面深绿色，起茸有细纹，金色圆晕背紫色，味淡性凉，能退大热，并疗下血。此内山妙药也，各志不载，附识于此）。
　　——以上草之属。
　　附考
　　风草，老番以草验风信。草初生无节，则周岁无台。每多一节，主台一次，验之不爽。近汉人亦有识此草者，不知其名，但曰风草。台、飓之最大者，台字系伪造（「小琉球漫志」）。
　　占草，老番能占岁草，视每岁草何者居先，则定一岁旱、涝、丰、歉（同上）。
　　蒌草，一名荖，又名扶留藤，蔓生，叶如桑，花如僵蚕，色绿味辛。或云：即荜茇。根为荖藤色白微红；台人取之切片长寸余，和蛎灰夹槟榔枣食之。叶以斤论，运鬻内地，年以数百万斤计。闽、广人食槟榔多裹以荖叶，味尤辣（「东瀛识略」）。
　　槟榔干，即大腹皮，裹以蒌叶、石灰，食之刺口。惟初出青色，大如枣者名槟榔糜，不用蒌叶，惟夹浮留藤及灰，食之甚佳。赋诗云：蒌叶包灰细嚼初，何殊棘刺强含茹？新秋恰进槟榔枣，两颊浮红亦自如（「小琉球漫志」）。
　　荖草，蔓生，叶如田薯，枝柔而长，延绕十余丈；花类僵蚕，绿色味辛；根为老藤，色粉红。取切片夹槟榔食之，甚香；花叶和食。根、叶、花味各别（「台海采风图」）。
　　羞草，叶生细齿，挠之则垂，如含羞状；故名。孙元衡有诗曰：草木多情似有之，叶憎人触避人嗤；也知指佞曾无补，试问含羞却为谁（「赤嵌集」）！
　　龙舌草，形如舌，旁有刺，中液如膏。闺人取以润发，鲜泽可监（「海东札记」）。
　　龙舌草，长径寸许，厚半寸，中有稠汁，闺中取以润发，实擅膏沐之长（「台湾志略」）。
　　齿草，枝叶高尺许，社番取以擦牙，久之皆黑（「海东札记」）。
　　红毛茶，乃草属，黄花五瓣，叶如瓜子亦五瓣；其根如藤，刨取晒干，或遇有时气不快，熬茶饮之，则愈（「台湾志略」）。
　　七弦草，丛生如秧苗，界纹白绿相间，入冬白变为红（「海东札记」）。
　　蒲草，似莞而扁，春生于水涯；滑而坚韧，可为席，摺叠不少损，且泌汗（「东瀛识略」）。
　　乳草，附地而生，枝叶细红，背微红。妇人乳少，和肉煮食，能多乳。或云未孕者食之，亦流乳汁。
　　仙人掌，状如人掌，旁有刺，层叠岐出，不花无叶，亦无枝干；其汁入目，使人失明，相传植之墙外，可避火灾（俱同上）。
　　仙人掌，「闽小记」谓：多贴石壁上，如人掌，人家门前屋上多植之，谓可避邪云（「澎湖纪略」）。
　　药品前志所不载者，如含铃草、茶匙黄、虎咬黄、龙鳞草、四时春、马蹄香（一名一枝香）、金剑草，治癀。姜蔚子、龙船花、■〈艹稀〉莶草、萆麻草，去风解热。桕仔草、半天飞，凉血。鸡卵藤、万年薯，治疯。龙芽草、竹仔草、天青菜、大枫草、三脚鳖、鲫鱼胆草、牛顿草、山苦瓜、牛角刺、山葛藤、颇好叶、山麻草、千日青、山四英、马鞍草、过江龙、槟包藤、猪母菜、羊角豆、姑婆草，疗毒。白埔姜，止痛。葵板草（一名光层塔）、山蜈蚣、小营刺、山茄报、碎米黄，治跌打损伤。赤血草、茄冬叶、猪公刺、山尾蝶、天仙茄，治咽喉。叶下红（一名马蹄黄，一名消息草）、山埔、银鹿角、地帚草、午时草、真珠黄、山东枋、白花草，治疔毒。龙吐珠、虎婆刺、漫桃花、千里急、铁马鞭、倒地柃、和尚藤、金丝五爪龙、鸡柔草、瓜子草、荔枝草、田乌草、毛将军、田薯草、五宅茄、羊甘草、不求人、虱须草、铙钹草，治痈。山素英，治疥。苦仔草，治痘。咬人狗、虎尾仑，治瘰癧。茑松叶、过沟菜、冷饭藤、山荖叶、虫草，治溃烂。猪腰草，治阴症，有异名者。苎麻根，名山吉贝；柑核，名仙柑子；山药，名淮山；木槿，名水锦（「赤嵌笔谈」）。
　　药品多「本草」所不载者，旧志及「赤嵌集笔谈」诸书所录甚伙。如羊甘、乌甜、鸡骨、鸭嘴、鼠尾、鲎壳；与夫四时春、半天飞、过江龙、铁马鞭之属，名既不典、性亦难识；虽主治各有方味刀圭，当勿轻试也（「海东札记」）。
　　凤山有蛇草，状如波菱，蛇伤，煎泡酒服，立愈。唐李卫公诗云：愁冲毒雾逢毒草。若以蛇草为不敢近，殆别为一种欤？抑以蛇所经过，毒沾草上，人畏近之，故名欤（「小琉球漫志」）？
　　浒苔，海中苔，深绿色，细如苎线，长四、五尺，结成束；土人向日曝干，用油煎食，或煮为汤，每食薄饼、用浒苔下之。「通雅」云：苔生于水者，青绿如发，海滨之人多取裛而食之。名曰陟厘，又名侧理，可为纸。晋帝赐张华侧理千张，即此苔所为也（同上）。
　　马尾丝，草属，草细而长，花红而小，其根如荔枝核，色黄，多细丝如发；不拘鲜干，皆可治蛇蜂诸毒（「台湾志略」）。
　　凤头莲，出台湾内山，形如黄连，色紫，多细须，茸茸然分歧如凤；故名。性平，治咽喉一切诸症（「本草拾遗」）。
　　虎头蕉，出福建，台湾五虎山者佳。一茎独上，叶抱茎生，不相对；形类蕉而小，苗高五、六寸，秋时起茎，开花似兰，色红，结实有刺，类蓖麻子，外面苞状。若高三、四尺者，名美人蕉，系一类二种也。草宝虎头蕉，性温、力猛、有毒，能治风痹；凡服者不得过二钱，服后须避风，倘不谨慎，必发风疹（俱同上）。
　　香附草，一名沙根，又名侯莎。「尔雅翼」：茎叶似三棱，根周匝多毛，谓之香附草；一名雀头春，入气分郁之药（「澎湖纪略」）。
　　刺裙草，穗刺人衣裳，取其心以编帽：缚以作笔亦佳。
　　蒺藜子，有三角刺，「本草」云：风家宜用刺蒺藜，补宜用沙宛蒺藜，乃肾、肝、肺三经之药。端午采其蔓，煮汤浴身，亦能消风。
　　蒲公英，叶似莴苣，花如单瓣菊，四时有花，花谢飞絮，断之茎中有白汁；能化热毒、解食毒、消肿、核治乳痈；为通淋妙品。
　　苍耳，「本草」作枲耳，性湿，善发汗，散风湿，上通于脑，下行足膝，外达皮肤，治头风、目暗等症，作汤浴，可以治身痒。
　　车前子，大叶长穗，好生道旁。「本草」称其强阴益精，令人有子。又云：与茯苓同功。
　　艾，有大叶、小叶。「本草」云：味苦辛，生温、熟热。能回垂绝之元阳；通十二经，走三经、理气、逐血，暖子宫，煎服用鲜者，捣揉如绵，谓之熟艾，炙火用陈者良（俱同上）。
　　圭璧澳山上有一种青草，长数寸，茸茸苍秀，人采之辄病，相戒无敢折者。或云：是地宜静不宜动，动则多咎；故并其草亦不欲掘之也（「澎湖厅志」）。
　　松，「白玉蟾」云：奎星之精化而为松，精液为松脂；余气结为茯苓，千年松化为琥珀。台惟水沙连内山有此（「诸罗县志」）。土番间有售苓于南者（「台湾府志」）。大者合抱成林（「凤山县志」。谨案：「罗浮山志」云：松脂入地，千年变为茯苓；茯苓千年变为琥珀。则松脂历二千年乃可成琥珀，不止千年而已。别有土茯苓，乃野生，非松脂所化者）。
　　柏，「埤雅」：性坚致，枝子皆香，不畏霜雪，叶扁而生者，曰侧柏；一名扁柏（「诸罗县志」）。自内地移来（「凤山县志」）。皮可为香（「台湾府志」）。「六书精蕴」：万木皆向阳，柏独西指；盖阴木而有贞德者（「噶玛兰厅志」）。
　　万木枏，宋子京曰：让木即枏，其木直上，柯叶不相妨。此地本色稍黑，有载入内地者。又上枏可为辅辐，甚坚韧（「诸罗县志」）。性坚理细为香枏；一岁东荣西枯，一历西荣东枯（「凤山县志」）。有香枏、虎皮枏、石枏（「淡水厅志」）。性坚重，土人烧为炭（「噶玛兰厅志」。谨案：「山海经」郭「注」云：枏大，木叶似桑。又「盐铁论」云江南之枏梓竹箭，盖枏木美材也。一名端正树，以其干极端伟，亭亭直上，若幢盖然。台产此木甚多，用以制器）。
　　樟，大者数抱，四时不雕，枝叶扶疏，垂阴数亩。漳「旧志」：树老则内腐而虚，其色赤，其材细，其味辛烈，作器雕镂必用之。熬其汁为樟脑，可入药（「诸罗县志」）。即豫章，有红、粉二色，液可为脑（「凤山县志」）。肌理细而错综有纹，兰以大者为梁柱（「噶玛兰厅志」）。有赤樟，内山最盛，军工需采（「淡水厅志」）。
　　梧桐，「福州志」：闽产有三：一种叶有三歧，子如胡椒可食，曰梧桐；一种叶圆而末尖，二月开淡红花，可压油、曰油桐；一种花叶不相见，花不结子，材可琴瑟，「禹贡」：『峄阳孤桐』即此。所谓冈桐也。北路所有，乃梧桐耳。子如胡椒，两两相并，缀于叶端，味清芳，堪呼松子（「诸罗县志」）。
　　榕，「海物异名记」：榕作槦，言材不中主人也。或曰荫覆宽广，故谓之榕。「南方草木状」：其荫十丈，枝条既繁，叶又茂细，根如藤下垂，渐渐及地便生枝节。鸟啄其实，坠地复生，名曰鸟榕（「诸罗县志」）。多根，故易茂而难拔：不材，故寡伐而长寿（「台湾府志」。谨案：闽、粤多榕树，故称榕峤、榕城。台地亦随处有之。「柳亭诗话」云：有大叶细叶二种，细枝即地，遇水即生，亦异品也）。
　　枫，树如白杨，「说文」：枫，木厚、叶弱，枝喜摇，别欇名。「尔雅」：枫欇欇；言风至则欇欇而鸣也（「诸罗县志」）。脂可为香，入药（「凤山县志」）。「齐邱化书」云：老枫化为羽人（「噶玛兰厅志」）。叶尖三角，可作香料（「淡水厅志」。谨案：枫，一名摇白。「说文系传」云：木遇风而翻见叶背，背多白，故曰摇白也。二月有花白色；其实大如鹅卵）。
　　柳，「大戴礼」：正月、柳稊；稊者、发叶也。黄蕊为花，花熟时随风，状如飞雪，曰絮（「诸罗县志」）。大者为杨，垂者为柳（「凤山县志」）。柳与杨实二种，杨仰而柳俯也。台有御柳，干赤、条细如绿丝，名垂丝柳（「噶玛兰厅志」）。
　　椿，「泉志」：木之寿者。「图纽」：椿木实而叶香可啖，方春摘其芽，臭者为樗（「诸罗县志」）。叶初生可啖，春摘食之（「凤山县志」）。大椿（「淡水厅志」）。
　　桄榔（台湾府、凤山、彰化「志」，桄俱作槺），「南方草木状」：树似栟榈，皮中有屑如面，木性如竹，紫黑色有文理，可以为器。花淡红而带白，结子如山茱萸而甘（「诸罗县志」）。干直无枝，其颠生叶不过数十，结子作穗生木端。其叶台人以为帚，本出九真、交趾（「台湾府志」）。叶多刺，能开花结实（「凤山县志」）。五月熟后，种埔占子，多岁亦丰（「淡水厅志」。谨案：「岭表录异」云：桄榔树有须如粗马尾，广人采之以织巾，子尤宜；咸水浸渍，即粗胀而韧。又「岭外代答」云：其根皆细，须坚实如铁，镟以为器，悉成孔雀尾斑。溪峒取其坚，以为弩箭。沾血一滴则百裂，于皮肤里不可撤矣！不惟其木见血而然，虽木液一滴着人肌肤，即遍如鍼刺，殆木性攻行于气血也。据此，则桄榔之须与根，皆有可用：然其木液，则不可沾体。旧志未详，故录之）。
　　水松，「华彝考」：福州呼水松，莆人呼水棉。性好近水，皮温厚如棉，枝乔而上勾；其叶散碎纷披，其根礌砢奇古（「诸罗县志」）。
　　楝，「尔雅翼」：本高数丈，叶似槐而尖，实如小铃，味苦，俗名苦楝。「图经」谓：树有雌雄，雄者根赤无子；雌者根白有子（「诸罗县志」）。即苦苓也，能结子累累成簇（「彰化县志」）。皮可擦疥（「噶玛兰厅志」。谨案：「台湾府志」：苦苓树与柏树连文。「注」云：皮可为香，此谓柏皮也。「凤山县志」乃误移于苦苓树下；今不采入。又考「雷州府志」云：苦楝树最易生，三月开花，细如鱼子，色兼红白，有雌雄：雌者实，雄者不实；实肖枣，不可食）。
　　乌桕，花如梅，子可醡油、燃灯、浇烛，秋尽叶红，远望如霞；北路不多产（「诸罗县志」）。一名鸦舅，叶可染皂，子可压红油（「彰化县志」）。
　　棕，古称栟榈，干直上无枝，叶生木杪，下有皮重叠裹之，每一匝为一节，皮入土不烂（「诸罗县志」）。叶如蒲葵，用作蓑衣（「彰化县志」。谨案：「吴都赋：栟榈，枸榔。「五臣」引「异物志」：栟榈，棕也。皮可作索，今亦用以绞绳，可耐水。又考「通志」云：葩未吐时割去，须而取之，曰棕鱼；瀹而食之，甚美）。
　　象齿，木硬而直，白纹如象齿：以为桷，久而不坏（「诸罗县志」）。
　　猴栗，木性甚坚，器用多取之；为梁柱，久亦内腐（「诸罗县志」）。厚栗，本名猴栗（「台湾府志」）。
　　赤鳞，木赤色，皮鳞质，坚大者取为车心，小者用为篱柱（「诸罗县志」）。入土难朽（「台湾府志」）。质坚可作车轴（「淡水厅志」。谨案：「广东通志」云：赤鳞、龙胆，中屋材；其味苦，故名。俱出琼州。今台地祗出赤鳞木，龙胆则未之见也）。
　　九荆，树无皮，如紫薇，或呼为九芎。质理甚坚，用为柱，入土不朽，亦不能花；但不蕃耳（「诸罗县志」）。九芎一名九荆，村落茅屋用以坚柱（「台湾府志」）。树无皮，花似紫荆（「彰化县志」）。
　　荆，俗名埔荆。「格物论」：荆，小木丛生，枝茎婆娑，叶刻缺而粗澁，荒坂洲渚多有之。有五叶七叶，行人中暑者，取七叶荆心嚼之，或缚脐间，立愈（「诸罗县志」）。俗名埔姜（「凤山县志」）。盖荆属也（「噶玛兰厅志」）。
　　紫荆，似茄冬，叶较大，性坚（「淡水厅志」）。
　　铁树，干紫黑色，叶如桄榔，生于木杪：皮鳞皱而厚。俗传以钉钉其树，铁皆化，树愈茂盛（「诸罗县志」。谨案：「粤东笔记」云：铁树高数尺，叶如老少年，开花如柱而不香。或云：周甲子一开，开必丁卯年，然甚无异致；今罕见铁树开花。俗传开花必有兵事，盖亦即以其罕见故耳）。
　　破故子，树叶似梧桐而小，结子如苦楝（「诸罗县志」）。结子如苦苓，煮成以盐酱浸之，甚甘美（「噶玛兰厅志」）。取以熬熟，成冻腌酱，能消积食；与北山楂同功（「淡水厅志」）。
　　加冬，树叶似冬青，子亦如之。大者阴可数亩（「诸罗县志」）。性极坚重，入水经久不朽；作器不漆，木色自佳（「噶玛兰厅志」）。质坚作器甚美（「淡水厅志」）。
　　楮，台名鹿仔草，以鹿嗜其枝叶也：别名榖。「尔雅」：榖、楮也，皮可造纸。晋书王羲之制穷万榖之皮（「诸罗县志」）。鹿仔草树即楮也，皮捣烂可作纸（「台湾府志」。谨案：「六书」故云楮、榖两种；一种高大，皮驳实如枫，实熟则红，「书」所谓桑榖并生者也：一种皮白、叶长、实小仍覆盆子；其木不能高大，俗谓扁榖，所谓楮也。据此，则楮与榖有别，楮皮可以为冠，「韩诗外传」：原宪诸冠，藜杖是也）。
　　白树，高大而干直，颇美观；但易朽蠹，巨室无取也（「诸罗县志」）。
　　黄目，树叶如苦楝，赤黑色，结实形如枇杷，色黄皮皱，中有子，去之用以澣衣；功同皂荚。
　　乌栽，皮带黑色，中白，大而不堪器用，止可供薪。
　　土杉，色黄略如杉，小屋以为梁（俱同上）。百日青，俗名土杉，虽枯而色尚青也（「台湾府志」）。大可十围，周十里许，然在深山叭哩沙喃番界内，莫敢采伐（「噶玛兰厅志」）。水沙连内大杉成林（「彰化县志」。谨案：「诸罗志」于土杉外另别百日青。「注」云：树枯而色如生，故名。据「台湾府志」谓：百日青俗名土杉。是土杉即百日青，不应别而为二也。今从「台湾府志」并合为一；然据「诸罗志」谓土杉略如杉。则土杉非即杉松之杉矣！且谓小屋以为梁，则非大材可知。而「噶玛兰厅志」谓：大可十围。疑此所云乃杉松之杉，而误混作土杉也）。
　　赤杉，大余把（字当作围）。色红理润（「凤山县志」）。
　　山杉，出自内山（「淡水厅志」。谨案：此所云山杉，盖即杉松之杉也。杉一名柀煔，其材可作屋梁，锯为板片，其用尤广。今台需用此料皆购自内地；盖以逼近番界，不敢采伐；亦以内山无水路通运故也）。
　　朴，「通志」：叶如加条差小，皮鳞皱而厚。诸罗地名有朴仔树脚，因其多而得名也（「诸罗县志」）。朴仔树如苦苓，叶晒干用擦锡器、犀角、象牙等物（「台湾府志」）。
　　山荔，树如荔，无花实（「诸罗县志」）。
　　埔柿，树如柿，无花实。
　　水漆，生海泥中，柯叶，彷佛桐，皮有粘液，着肤则肿；取以为篱，多生枝叶（俱同上。谨案：「太平御览」引「南越志」云：漆桥高十余丈，刻漆常上树端，鸡鸣日出之始便刻之，则有所得；过此时，阴气瀹阳气升，则无所获也。疑此与水漆名同「而种别，其有滋汁则一也）。
　　菻荼，叶多刺，似黄梨而大，高可丈余，密栽为篱，盗不能入（「诸罗县志」）。林投一名林荼（「台湾府志」）。其里松，其骨坚，花纹斑驳，可作箸，亦可作朝珠，可作器用（「彰化县志」）。菻荼一作林投（「凤山县志」）。林投一名林茶，叶多刺，实似凤梨，不堪食（「噶玛兰厅志」）。山茶又有林茶（「淡水厅志」）。谨案：「淡水志」山茶林茶皆荼字之误「噶玛兰志」：林茶字亦荼之误；其别出山茶一条，则皆误分为二矣）。
　　番豆，大至合抱，高数丈，结子如豆荚（「台湾府志」）。
　　枸杞，「尔雅」：枸杞，■〈继，木代糹〉。郭「注」：今枸杞也。陆玑曰：一名苦杞，春生，味微苦（「诸罗县志」）。其实为地仙子，其根为地骨皮。谚曰：去家千里，不食枸杞（「彰化县志」）。其叶为天精草，以甘州产润、少核者良；平补润肺、清肝、滋肾、益气、生精（「噶玛兰厅志」。谨案：枸杞一名羊乳，见「太平御览」。一名地辅，见「本草」。其味苦，故又名苦枸也。「台湾旧志」皆以枸杞入草部；据「尔雅」：枸杞，见释木。则非草属之类；今移于此）。
　　茄藤树，生台湾海滨，可为薪，红可染网（「台湾府志」）。漳郡名咬丁，又名海蒹葭，生海岸边。红者取其皮以染，功同薯榔；亦有白者，并可以燎。凶岁取其子以食（「诸罗县志」）。红茄，质红、木劲（「凤山县志」）。
　　藜，干浅红，叶彻红带黄色；形如老来娇（「诸罗县志」）。高八、九尺，枯则取以为杖，韧而轻，即藜杖也（「台湾府志」）。
　　交标，似九芎，茅屋用以为柱，入土不朽（「凤山县志」）。
　　绿珊瑚，亦名绿玉树，旧志作万年青，种本吕宋（「凤山县志」）。一名铁树，种以为篱（「彰化县志」）。铁树一名绿珊瑚，多桠枝而无花叶（「淡水厅志」。谨案：此树有白汁，胶黏可贴金箔。台产极多，又名铁树，与干紫黑色之铁树名同而实异也）。
　　萧朗（「彰化志」朗作栊，「淡水志」朗作榔），一名萧郎，木性坚致，味尤香（「噶玛兰厅志」）。大者数围，性坚重而色黄赤，入土积久不败；作器用，其纹甚美，本色自佳（「彰化县志」）。质坚而腻（「淡水厅志」）。
　　桑，养蚕所需，实可食（「彰化县志」）。少产（「凤山县志」）。桑，白皮，泻肺，行水（「噶玛兰厅志」）。
　　火烘树，有枝、无叶、多莿，其汁有毒，疑即水漆也（「凤山县志」。谨案：诸罗志谓：水漆树取以为篱，多生枝叶，与火烘树有枝无叶者迥别「凤山志」疑火烘树即水漆；非也）。
　　咬人狗，疑即水漆（「台湾府志」）。其木甚松，手搯之便碎（「凤山县志」）。
　　相思树，叶细长成簇，形略如杨柳（「彰化县志」）。质黑、木坚，檀板用之（「凤山县志」。谨案：台产此树甚多，水边植之，尤有临风摇曳之致。「本草纲目」云：相思子生岭南，树高丈余，白色，其叶如槐，其花如皂荚，其荚似扁豆，其子大如豆，半截红色，半截黑色，此所谓南国红豆也。与相思树同名而异种。台南此树极多，其枝叶柔软蔓缠于榛莽中。各志不载此树，今附辨于此）。
　　鸡柔，一名枝柔，材极坚，沙连内山多有之（「彰化县志」）。
　　乌心石，叶尖皮薄、外白心黑、坚如石（「淡水厅志」）。亦炭材（「噶玛兰厅志」）。
　　石柳，叶如蛱蜨，色如象牙。可作玩器（「淡水厅志」）。以形得名（「噶玛兰厅志」）。
　　罗汉松，植盆中（「淡水厅志」）。
　　柯，有淋漓柯、赤柯（同上）。柯仔（「噶玛兰厅志」）。
　　■〈木斯〉，似柯，但叶小而文细；冬结子可食，名曰稚子（「淡水厅志」）。
　　莿桃，密枝干，有莿，心黑而坚。
　　青桐，外皮花点，内皮可作索（俱同上）。
　　土沉香，其根香（「凤山县志」）。
　　棶，木理细腻，可用雕板（同上）。
　　柽，一名细河柳，叶细枝柔，似垂丝柳；夏着花，粉红如栗，折枝插土即活（「澎湖厅志」）。
　　果叶树，叶圆，人家作粿，取铺炊笼之用。
　　红茶椑，叶与子可入药。
　　珊瑚树，海中有一种土珊瑚，在水中见淡红色，出水则白而枯槁，并无红润之色；且极松脆，久则碎折，亦海树之属耳。外堑海中有珊瑚树，夷人百计采取；鲸鱼守之，不得下。
　　石帆，即海树也。枝柯如铁绠相勾连，扁薄如帆，生海底礁石上，有红、黄、黑、白数种，外有咸涎包里，洗去其膜，即见木本。
　　海藤，与海树同类，此单枝直上者，长或数尺，亦木本。近时土人取海树、海藤制为手钏、戒指之类；而海藤映日，有金点者良。每个值钱百文，近则价值日昂，多或十余金不等，因轮船来往购之者多（俱同上）。
　　婆罗树、馒头果（见「台湾府志」）。
　　大叶树（见「凤山志」）。
　　赤皮、九层櫆、土桂、龙牙、狗骨、大丁、黄公、牡树、苦株（见「噶玛兰志」）。
　　桧、金荆、嫦娥、枸桧、杜仔、厚壳桂、山猪肉（见「淡水志」。皆无注。又「诸罗志」有莿桐树、斑支树、番花树，「凤山志」亦有番花树；已见花部，今不录）。
　　——以上木之属。
　　附考
　　台湾山无松柏，坐荫则臃肿成林；草不芊绵，弥望则剑鋩刺眼。纵有良材，多沦深榖；岂无芳草？未入「图经」。欲指名而末繇，求适用而奚辨。嵇含之所难状，神农之所未尝；不几指不胜偻也哉（「海东札记」）！
　　榕树，产于闽、粤二省，木之最易滋长者，其大可至数十围，每枝干间，即长细根如丝垂至地，渐大成盘曲轮菌之状。台府署内有榕，根蜿蜒地上，高约四、五尺，长约二丈余，谓之榕桥，为台邑八景之一（「台海采风图」）。
　　乌榕树，亦榕之属，而枝稍异，叶大如榕，九月西北风作，叶尽脱，旋生新叶。叶初生，包含嫩白如花蕊，绝类辛夷（「东瀛识略」）。
　　绿珊瑚，亦名绿玉树，多桠枝，面无花，叶光润，雅与名称。种自吕宋来，张鹭洲诗云：一种可入篱落下，家家齐插绿珊瑚；想从海底搜罗日，长就苔痕润不枯（「瀛壖百咏」）。
　　绿珊瑚，一名绿玉树，竟体槎枒，绝无花叶，色光润如研黄和黛绿，不可拭；其生易蕃，郡境篱栅间，所在皆植（「海东札记」）。
　　桄榔，挺然直干，花落生叶，质坚多纹，可制为器（「台湾志略」）。
　　桄榔，直干似栟榈，有节如竹，树杪抽数十枝，攒叶若剪，吐花作穗，子历落，状若青珠。皮中有屑赤黄色如面，可食；木质坚而多纹，制器斑如（「海东札记」）。
　　茄冬树，木质坚重，色红紫，纹理细致，制器物与紫檀相近，花梨不及也。余在后垄见列树交柯，叶如冬青，浅黄深绿，一望郁然，类西洋画界中所渲染者；询之即此树也（同上）。
　　枏木，始生已具全体，裂土而出；两叶始蘖，已大十围。岁久则坚，终不加大，盖与竹笋同一理也（「稗海纪游」）。
　　大松，生水沙连，合抱成林。生蕃所居，莫敢采伐；相传山后崇爻、黑沙晃诸山，有松、有杉、有梅。（「赤嵌笔谈」）。
　　萧朗木，大者数围，性极坚重，入土千年不朽。然在深山中野番盘踞，人不能取。洪水漂出，郑氏取以为棺，实美材也（同上）。
　　萧朗木，大者数围，质重而理细，类黄檀。然求之内山，析片辇运，制器最良，或曰即柏也；一曰消榔（「海东札记」）。
　　南路打鼓山有香木。色类沈香，味较檀尤烈，不名何香？土人亦不知贵。传说昔年有苏州客商能辨之，载数十担去，后有官某作为香杖；今所存者零星碎木，有为扇器者（「赤嵌笔谈」）。
　　土沉香树，开花五瓣，白色，结子黄如豆大，其根香（「台湾采风图」）。
　　婆罗树，中空，四围摺叠成圆形，尤异花纹纠结，盘屈如古木状，用贮管城，因其材也（「使槎录」）。
　　杪椤木，腹空洞，四周绉褶如缪篆，自然蚪屈，不待郢削也；人每取以贮笔（「海东札记」）。
　　婆罗树，中空四围绉褶成圆形，黑质白肤，花纹纠结，不假雕琢，久浸水中，剔去肤尤玲珑明透，可作帽架笔斗（「东瀛识略」）。
　　内山林木丛杂，多不可辨，樵子采伐鬻于市。每多坚质紫色，灶烟间有香气拂拂；若为器物，必系精良，徒供爨下之用，实可惜！倘得匠氏区别，则异材不致终老无闻，斯亦山木之幸也（「使槎录」）。
　　每于杂薪中，拾木如螙痕、甚如湿渍腐朽指不可搯者；迨裂之，坚实异常，挥斤有难色矣！质细滑如涂膏。睇之完蚀相错，洵制器善材。俗呼烂心木，究不审何许木也（「海东札记」）！
　　木有交标，可为梁柱。九荆小而不高，茅屋用以为柱，入土不朽。又有白树，色白可以为器，此皆内地所无者（「使槎录」）。
　　番树，大如槐，枝干离奇，或似卧松，结实如槐，角皮红时绽裂，肉白可食，名曰刺豆，一名番豆（同上）。
　　馒头果，树干似梧桐，但不直耸，有旁枝，一枝数叶如芙蓉。三、四月开小绿花，悬穗三、四十朵相比（「台海采风图」）。
　　咬人狗，其木甚松，手搯之便长条迸起；可为火具。高丈余，叶长大似烟叶。有毛刺刺人，入毛孔甚痒，搔之发红肿，痛一昼夜方止（同上）。
　　林投树，干直皮似栟榈，其里骨极坚，花红斑驳；可作箸，并檀板，或月琴、三弦等乐器。
　　心空，从根结棕丝直贯至顶，叶青而长，两旁皆刺花似芦荻，结实类凤梨，熟后深黄，劈开颗颗如金铃。番众以线串贯，缠额上为饰；并啖之。其在花时，则摘其花以盘髻（同上）。
　　林荼树，高至丈余，结实类波罗蜜，不堪食。种之园边，卫宅之功，等于刺竹（「台湾志略」）。
　　林投，一名林荼，皮似棕榈，叶多刺，高可丈余，理松而骨坚，花纹斑驳类槟榔，可作箸，亦可作念珠、文具、乐器。实如梨，不堪食。肉有红、白二种；云可治痢：红者用红；白者用白。俗名林投菰（「东瀛识略」）。
　　莿竹，高四、五丈，大者围尺五、六寸，旁枝横生而多；莿坚利，人不敢犯。密者可御贼盗，草屋取为梁柱，器物资之，其用甚广（「诸罗县志」）。或取以为茅屋椽桷（「噶玛兰厅志」。谨案：「太平御览」引「岭南录异」云：南土实棘竹，枝上有刺，南人呼棘为勒，自根横生，枝条展转如织，虽野火焚烧，只燎细枝嫩叶；春藂生转征牢密。邕州旧以棘竹为墙，蛮蜒来侵，竟不得入。此所云棘竹，即莿竹也。台人植此以作藩篱，更有作城垣者，密栽数重，竟堪御敌，粤东所谓竻竹，即此也）。
　　长枝竹，一名鲎脚绿，高二、三丈，围三、四寸，节疏而平。台人制椅、棹、床、架橱等物，皆资之，产自山中草地间，有种者（「诸罗县志」）。或云与鲎脚绿实两种（「凤山县志」）。剖细如丝，可作篮筐诸器（「噶玛兰厅志」）。
　　筀竹，「山经注」：筀竹、大者围二尺，长四丈，又名防露，言其上密防露，下疏来风（「诸罗县志」）。出竹堑、岸里社，笋极佳（「台湾府志」）。桂竹茎赤叶细，约高四、五尺（「凤山县志」）。有大小二种，大者茅屋取以为桷；小者用以编篱。产于沙莲，生冬笋极佳（「彰化县志」）。可以编帘（「淡水厅志」。谨案：广东「潮州府志」云：桂竹，古之筀竹。石人诗：断霞半赭燕支木，零露偏留筀竹丛。盖其叶密防露：故又名防露。「诸罗志」本此。然「诸罗志」谓筀竹大者长四丈：与「凤山志」谓桂竹高四、五尺异；盖有大、小二种不同也）。
　　空涵竹，高二丈余，围二、三寸，质不坚，多产山中。草屋用为桷，或藩田间（「诸罗县志」）。产水沙连，腹空而大，各邑渔人取以驾筏（「彰化县志」）。无旁枝（「淡水厅志」）。
　　金丝竹，一名箭竹，大如小指，其质坚，其节疏，出朴仔篱等社。土番以为箭（「诸罗县志」）。最坚直（「凤山县志」）。箭竹，即金丝竹（「淡水县志」）。
　　观音竹，枝柔，叶细，干小，高四、五尺，园亭植之；或取其小者为盆景（「诸罗县志」）。凤尾竹，俗呼观音竹（「台湾府志」）。
　　麻竹，大于莿竹而无莿；但不坚厚，只可制车笼、糖笼、仓笨、篾笼等物（「诸罗县志」）。比鲎脚绿尤大，而质不坚韧（「凤山县志」）。或取叶以包黍，笋味亦佳（「彰化县志」）。
　　人面竹，高四、五尺，「华彝考」：节密而凸，宛如人面，故名（「诸罗县志」）。一名佛眼竹（「淡水厅志」。谨案：广东「肇庆府志」：佛肚竹，出阳江封川，俗呼人面竹。节小而中大，堪作杖。是人面竹一名佛肚竹。其作佛眼者，亦以其形似得名也）。
　　珠篱竹，高丈许，如指大，人居用以编篱（「诸罗县志」）。俗呼蒌篱竹（「淡水厅志」）。
　　芦竹，戴凯之「竹谱」：有竹象芦，因以为名。「泉郡志」：生溪涧湿处，丛小叶疏（「诸罗县志」）。似黍，生水涯遍处（「台湾府志」）。
　　棕竹，高二、三尺，节密而生，皮似棕，故名（「诸罗县志」）。皮似棕而节密，高不满四尺（「台湾府志」。谨案：「岭南杂记」云：棕竹干如竹，而实心、密节，皮青色。外有棕皮，节节包之，叶与竹无异；最难长，可为杖。棕竹难长，故高不满四尺也）。
　　绿竹，无莿，而长不甚高，围亦不甚大，笋极清甘（「彰化县志」）。
　　大竹，产内山，皮薄而腹空，大可作水桶。
　　紫竹，叶似麻竹而紫，枝似棕树而小，一叶一节，高者丈余，种以供玩（俱同上）。
　　石竹，大如筀竹，可为器；出朴仔篱等社（「诸罗县志」）。如长枝而差小，中较坚，不似诸竹虚心（「凤山县志」。谨案：广东「肇庆府志」云：石竹坚劲如石，出阳江、恩平、高明。大者径二寸，老而坚者刀斧不能入，可御倭刀。据此，则石竹坚劲如石，因以为名。旧志未详，今补之）。
　　绉竹，皮有绉纹，惟锡口庄有之（「淡水厅志」）。
　　乌竹，种出内地。
　　黄竹，生莿竹中，逐节黄色如线，一寸广，青黄相向；加蜡仔庄有之（同上）。
　　七弦竹，见台湾府「凤山志」。貌儿竹、红竹，见「淡水志」。俱无注。
　　——以上竹之属。
　　附考
　　竹亦可为器用，但质薄劣，蛀虫易生，不能经久。遍处皆竹，数十竿为丛，远望若柳，绝无萧疏之致（「赤嵌笔谈」）。
　　竹有大如斗，高数寻者（「台湾纪略」）。
　　竹多丛生，节疏，叶长；至冬则其叶尽落，及春复生，颇似江柳（「台湾随笔」）。
　　刺竹，番竹种也；大者数围，叶繁干密，有刺似莺爪，殊坚利。惟台有之。土人多环植屋外，以御盗；今城四周遍栽之（「台湾采风图」）。
　　竹丛一望蒙密，略无娟翠细香；供人玩味，则惟刺竹一种而已。此种数十竿为一丛，茁笋不出丛外；每于丛中排比而出，枝大于竿，又节节生刺，如鸟爪，捎人甚锐，人不敢近。是用植以固樊园焉；而构栌、枅柱、几榻、筐筥之属，亦于是资。其他中土产者，间有之（「海东札记」）。
　　台地特产者，有莿竹；叶繁干密，旁枝横生，有刺似鹰爪，殊坚利。城堡多环植之，以御盗（「东瀛识略」）。
　　观音竹，枝弱叶小，蓻植盆中，亦可供玩（「台海采风图」）。
　　江南竹，亦名南竹，自内地来；鱼港篱落每用之（同上）。
　　郡治绿竹最多，辄数十竿为一丛，生笋不出丛外，每于丛中排比而出，枝大于竿，又节节生刺；人入竹下，往往牵发毁肌，莫不委顿（「稗海记游」）。
　　·鸟兽类
　　鸠，即斑鸠，与内地异色，青黑者曰斑鸠甲；项下赤色者曰火鸠。又有一种身绿，嘴、足皆红者，曰金鸠；惟淡水出（「台湾府志」）。台有土鸠、白鸠；土鸠青黑色，间杂以白，俗名斑甲。金鸠一名金佳（「诸罗县志」）。又有白鸠、绿鸠（「凤山县志」）。白鸠毛如雪，知气候，其鸣应更，来自咬■〈口留〉吧（「台湾县志」）。金鸠产自深山，白鸠或呼为洋鸽（「淡水厅志」）。白鸠每交一时即鸣（「澎湖厅志」）。
　　画眉，似莺而小，黄黑色，好斗善鸣，清圆可听，与内地相类，但眉无白者（「诸罗县志」。谨案：「南越笔记」云：画眉又名黄眉。粤「志」谓：眉长而不乱者，善鸣；毛短者，善斗。高翥诗云：春色满山归不得，刺桐花里画眉啼。台地多刺桐花，宜为此鸟所栖止矣）。
　　鹰，一名爽鸠，北路有极大者，名曰板雄（「诸罗县志」）。眼圆性猛，雄者形小、雌者体大（「噶玛兰厅志」）。
　　鹞，「通志」：大如鹰，苍黑色，尾稍短，善击鸟（「诸罗县志」）。
　　乌鶖，身黑尾长，较小于鹰，能搏鹰、鹞、鸢诸恶鸟（同上）。时集田间牛背上（「彰化县志」）。形如八哥，通体黑，喙如锥，尾长飞疾，鸣如黄莺，善作百鸟声，能知更递唤，恶鸟不敢近（「淡水厅志」）。
　　鸜鹆，万毕术曰：一名塞皋，断舌可使言语，南唐李煜谓之八哥（「诸罗县志」）。鸜鹆即八哥（「台湾县志」）。断其舌尖，畜久能为人言（「凤山县志」）。似鵙而有帻（彰化县志」）。八哥，俗呼鵁鴒鴒；又有海八哥，黑身、红顶、绿足，一名田鸡乌须、鸷鸟也，能搏羽族（「淡水厅志」）。
　　翡翠，「尔雅」：鹬也，俗名钓鱼翁，善捕鱼，名鱼虎，亦名鱼师。「埤雅」：前为翡，后为翠。「异物志」：雄赤为翡，雌青为翠；人取其羽毛为饰（「诸罗县志」）。尝宿水道，伺鱼而食之（「台湾府志」。谨案：「艺文类聚」引「广志」曰：翡色赤，翠色绀，亦以色别翡翠为二。又「南越笔记」云：翠羽点妇人首饰，色最鲜明，俗称广翠。此与「诸罗志」所云取其羽毛为饰同也）。
　　雉，「书」曰：华虫。「礼」曰：褘衣画翬。汉避吕后讳，改名野鸡。雄者有冠，尾长，身五彩具，其羽为翟。台产尾不踰尺（「诸罗县志」）。其飞若矢，一往而坠。「月令」：仲冬雉始雊，谓阳动则鸣而勾其颈也（「彰化县志」）。俗呼山鸡（「淡水厅志」）。
　　乌，「尔雅翼」：纯黑而反哺者谓之慈乌；腹白不反哺者谓之雅。「禽经」：朝雅鸣，则小雨（「诸罗县志」）。乌雅，一名老雅，似慈乌而大，嘴腹下白，亦名鷽（「彰化县志」）。
　　鶺鴒，水鸟。郭朴「注」：鹊属也；飞则鸣，行则摇。陆玑「疏」：大如鷃雀，长脚、长尾、尖喙，背上青赤色，腹下白、颈下黑，如连钱；故人谓之连钱，一名雪姑（「诸罗县志」）。
　　鹳，「格物论」：水鸟；一名负金，一名背灶，一名旱群。状类鹤而无朱顶，善飞搏，巢必乔木之高枝。「禽经」：鹳生三子，其一为鹤，台无鹤。
　　鹭，毛洁白，顶有丝毵，毵长尺余，青脚喜翘，高不满二尺，翔集必舞而后下（俱同上）。一名丝禽，一名雪客；林栖水食，群飞成序（「彰化县志」）。即白鹭鸾也（「噶玛兰厅志」）。俗呼白头丝（「淡水厅志」）。目感而受胎（「澎湖厅志」）。
　　白鹇，「格物总论」：白质黑章，尾二、三尺，嘴、爪纯丹。「尔雅」所谓雗雉，郭「注」江东呼为白鹇是也。亦有青者、黑者，皆不如凡鸟（「诸罗县志」。谨案：「西京杂记」云：南越王献白鹇、黑鹇各一，是有黑鹇一种。「诸罗志」谓有青者、黑者是也。「本草纲目」云：按「尔雅」白雉名雗，南人呼鹇如寒，则鹇鶾声之转，雗鶾同一字也）。
　　黄莺，一名黄鹂，或谓黄栗留，一名仓庚，其音圆滑善啭，方春后即鸣（同上）。一名黄鸟，一名■〈利上鸟下〉黄，又名金衣公子，毛色黄（「彰化县志」）。仓庚，尔雅作商庚（「噶玛兰厅志」）。
　　燕，「尔雅」谓之乙；「诗」谓之元鸟。「礼记」：仲春元鸟至，祠于高禖（「诸罗县志」）。春社来，秋社去（「彰化县志」）。四时皆有，或随洋船自咬■〈口留〉吧来，一年一度，每十月见之（「淡水厅志」）。
　　鸥，水鸟，一名鷖。「南越记」随潮上下，以三月风至，乃还洲屿，颇知风云（「诸罗县志」）。「禽经」：鸥，信鸟也（「噶玛兰厅志」）。
　　布谷，「尔雅」：鳲鸠鴶鵴。郭「注」：今布谷也。「尔雅翼」：此鸟鸣时，布种其榖，似鹞长尾，牡牡飞鸣，翼相摩拂。「月令」：鸣鸠拂其羽是也（「诸罗县志」）。俗谓催耕鸟（「凤山县志」）。「本草别录」：布谷，亦曰榖，亦曰榖公；北人名拨榖。「戒庵漫笔」：鸟当四、五月插秧时，自呼其名，如云：看蚕看火。还称为看蚕看火鸟，亦称郭公鸟（「噶玛兰厅志」。谨案：布谷以榖雨后鸣，辱家闻其声以促耕作，故谓之催耕鸟。一名获榖，一名搏榖，一名击榖，皆声之转也）。
　　长尾三娘，鹇之属，色青，光彩照人；嘴朱红，足紫尾长尺许，或呼为娃鸟，疑即所谓青鹇也（「诸罗县志」）。一名练雀（「台湾府志」）。「禽经」：俗呼绶带鸟，又名拖白练（「噶玛兰厅志」）。朱喙翠翼，产深山中（「台湾县志」）。
　　白头翁，似雀而大，头有白点（「诸罗县志」）。
　　伯劳，「雅尔」谓之鵙，亦曰博劳；「左传」谓之伯赵（同上）。恶声之鸟（「彰化县志」）。禽鶗鴃而草衰。「注」：鶗鴃，伯劳也（「噶玛兰厅志」。谨案：伯劳一作博劳，伯博双声字。伯劳以夏至鸣，应阴气而动；阴主肃杀，故为恶声之鸟）。
　　凫，「雅尔注」：似鸭而小，背上有纹。陆玑云：卑脚短喙，鸟之谨厚者。俗呼为水鸭（「诸罗县志」）。不可与胡桃、木耳、豆豉并食（「彰化县志」）。水鸭嘴颈似鸳鸯，脚短而小，水中能飞（「噶玛兰厅志」。谨案：「诸罗志」谓：凫，俗呼为水鸭，是凫与水鸭为一物也。「噶玛兰厅志」分别为二，非）。
　　鸳鸯，喙趾似凫而文彩■〈火旬〉烂；雄曰鸳，雌曰鸯，止相偶，飞则双，其交不再（「诸罗县志」）。
　　鸡■〈氵束鸟〉，俗呼锦鸳鸯（「凤山县志」）。
　　竹鸡，「图经」：其状如雉，形小尾短。「通志」：俗呼泥滑滑，盖以声似之也；白蚁闻其声即化为水。一名越鸟，好食蚁（「诸罗县志」）。状如雌雉，尾短（「凤山县志」）。居竹林，褐色多斑赤文；火炭烧红置地中，彼一一啄不能伤（「彰化县志」）。俗以其声，能除白蚁（「淡水厅志」。谨案：「本草纲目」云：竹鸡，川、广有之，多居竹林，形比鹧鸪差小，褐色多斑赤文：谚曰：家有竹鸡啼，白蚁化为泥。盖好食蚁也；亦辟壁虱。南人呼为泥滑，因其声也。此说即为「旧志」所本）。
　　番荜，形似燕，背淡黑色，腹下色黄，尾长；飞则鸣，行则摇，类于鶺鴒（「诸罗县志」）。荜仔，又有番荜（「淡水厅志」）。
　　荜雀，似雀而小，紫色，唧唧善吟；置笼中，能自来去；性畏暑，遇夏辄死（「诸罗县志」）。
　　雀，曹植「赋」：头如颗蒜，目如襞椒，跃而步。「古今注」：一名嘉宾，言宿檐瓦，驯近阶除，如宾客也（「诸罗县志」）。栖宿檐瓦之上，驯近阶除之际，故曰瓦雀，曰宾雀（「彰化县志」）。麻雀即瓦雀（「澎湖厅志」）。
　　叫天鸟，俗呼山麻雀，形略大，飞则向天而鸣（同上）。
　　海鸡母，黑色，脚绿，如母鸡大，宿海屿中，故名。骨脆而味甚美（「诸罗县志」）。
　　海鹅，俗名布袋鹅，色如家畜，伸颈高可及肩，常于海滨猎鱼，避风则入，翎可为箭羽（同上）。即野鹜，羽可为箭翎；俗呼海南戆（「澎湖厅志」。谨案：海鹅名淘鹅，「南越笔记」云：淘鹅即鹈鹕，一名逃河，阳江人谓之水流鹅。下水取鱼，颐下皮袋盛水二升许以养鱼，每淘河一次，可充数日之食。渔谣云：水流鹅，莫淘河；我鱼少，尔鱼多；竹弓欲射尔，奈汝会逃何？其词颇近乐府，录之补「旧志」之略）。
　　鹪鹩，「通志」谓之鹪鴱。「雅尔」：桃虫鹪，其雌鴱也。陆玑曰：似黄雀而小，喙刺如锥，取茅为巢，以麻紩之，如刺紩袜，故一名袜雀。一名巧妇，一名女匠；土番出草，闻其声则返（「诸罗县志」）。即「诗」所谓桃虫（「凤山县志」）。一名蒙鸠，生蒿木之间，居藩篱之上，状如黄雀而小；灰色有斑，声如吹嘘，窠如鸡卵（「彰化县志」）。「本草云」：俗名黄豆（「噶玛兰厅志」）。
　　鸢，鸱类。「尔雅」：其飞也翔，俗谓能嘶风。「禽经」：朝鸢鸣，则大风。「格物论」：能捕鱼。台则并搏小鸡鸭食之（「诸罗县志」）。俗名厉，鹅属也（「凤山县志」）。
　　食蛇鸟，黄褐色，颈细而长，高脚，性嗜蛇，大倍于鹭（「诸罗县志」）。■〈赤鸟〉鹳，俗呼食蛇鸟（「凤山县志」）。
　　鸺鶹，又名鸱鸺，怪鸟；大如鹰，头目如猫，有毛角两耳；昼伏夜出，鸣则雌雄相唤；声若老人。「庄子」：鸱鸺夜撮蚤虱，察毫末，昼则瞑目而不见丘山。是也（「诸罗县志」）。鸺鶹即鸱鴞（「台湾府志」）。状如母鸡，有斑文，俗呼为孤黄。子成，父母俱遭其食；不孝鸟也（「彰化县志」）。猫头鸟。「杂俎」云：即枭也（「噶玛兰厅志」）。
　　鬼车，俗名九头鸟（「台湾府志」）。
　　四眉鸟，略如画眉，有二白纹（「凤山县志」）。
　　彩囊，似鸡而小，项上有五彩囊。
　　五鸣鸡，大如鹌鹑，项白，每漏下一鼓，则一鸣。
　　鹌鹑，窜伏浅草，随地而安（谨案：「凤山志」别列『烟春』一条，注云：羽赤、尾短、善斗，此即鹌鹑也。鹌鹑与烟春音同而字异，乃分为二物，误矣！今不录）。
　　雷舞，苍赤色，闻雷则舞。
　　倒挂鸟，似鹦鹉而小（俱同上）。足短爪长，种出东洋吕宋（「淡水厅志」。谨案：「岭南杂记」云：倒挂，形如鹦鹉而小，遍身绿色；臆尾两翼俱有大红；雌者止尾翼有红，夜则倒挂笼中，或止以一爪挂笼。性畏寒，不能度岭。据此则岭南亦有倒挂鸟，非仅出自东洋、吕宋矣）。
　　甘蔗鸟，类鹉鹦（「凤山县志」）。
　　厝头鸟，紫黑色，多宿厝头。
　　芒丹鸟，似荜雀，形小黄色。
　　火鸡，出傀儡山，食火炭（俱同上）。状如鸡而颈长，能食火，自洋船购来（「淡水厅志」。谨案：「岭南杂记」云：火鸡毛黑，毵毵下垂，高二、三尺，能食火炭。又广东「廉州府志」云：火鸡色红，嘴翅黑，春夜先鸡而鸣。则火鸡不仅来自外洋矣）。
　　鴽，俗呼密婆（「澎湖厅志」）。
　　土鸬鹚，长喙，善没水取鱼，入喉即烂。兰地间有之，而不用以摸鱼（「噶玛兰厅志」）。
　　鸽，俗云粉鸟，梵言迦逋；能认主家。张曲江谓之飞奴；取其能系足传书也。苏东坡谓之雪衣，爱其羽白如雪也。兰硬枋一带散生甚多（同上）。粉鸽善飞，朱鸽毛色鲜红，亦佳种也（「澎湖厅志」）。
　　番鸭，似鸭而大，毛有小采，嘴、脚朱色；肉粗味减，来自外洋（「噶玛兰厅志」）。卢鸭，雌鸭交番鸭而生（「凤山县志」）。有正番、土番，大如鹅，足微细，两颊红如鸡冠；雄者色更赤（「淡水厅志」）。
　　天鹅、乌须鸟（见「福建通志」）、鹦鹉（见「凤山志」）、五色鸟（见「噶玛兰厅志」）、雁、番咬鴒（见「淡水志」）、百舌鸟、海燕，（见「澎湖厅志」）。俱无注。寻常鸡、鸭、鹅等类，今不录取。
　　——以上羽之属。
　　附考
　　长尾三娘，朱喙、翠翼、褐脊，彩耀相间，尾长盈尺。台人因而名之，生于诸罗深山中，罕有见者（「台海采风图」）。
　　白鸠，每当风雨，舞翅盘旋，霜衣雪襟，可为近玩。或呼为洋鸽，云自咬■〈口留〉吧来者。初开台时，一双不下二十金；近饲养将雏者多，价不及十分之一（「使槎录」）。
　　白鸠能知气候，每交一时，即是连鸣数声（「台湾志略」）。
　　白鸠周身如雪，皎然可爱，能知气候，每交一更，辄鸣数声，真慧禽也（「海东札记」）。
　　绿鸠，绀嘴、碧毛、艳深鹦鹉，惟不善鸣，逊白鸠（「台湾志略」）。
　　海鹅，俗名南风戆，又名布袋鹅；恒于海滨猎鱼。又海鸡比家鸡较大；色黑，脚绿，宿海屿中，取而烹食，骨脆味甚美（「海东札记」）。
　　乌鶖，似八哥，而通体皆黑，喙如锥，尾长，飞最疾，鸣如黄莺，善作百鸟声；则随更递唤，能搏鹰鸇，遇诸恶鸟飞空中，则窜喙其胸胁。鹰鸇飞较迟，爪不能及，负痛飞鸣而去；宿处恶鸟不敢近（「台湾采风图」）。
　　五鸣鸡，大如■〈〈翕，西代羽〉鸟〉鹑，项白，每漏下一鼓则一鸣。又潮鸡，潮上辄鸣（「海东札记」）。
　　五色鸟，出柑仔潭，大小不一，数十为群，啁啾互答，巧转如戏「东游草诗注」）。
　　白八哥、白昼眉，亦未见；或云：盐水港、统领埤、加冬树大数围，其上每年生白八哥，相近居民伺其将雏，攫而饲之（「使槎录」）。
　　海燕，与中土无别，而营巢少异。又一种似燕，背淡黑色，腹下黄色，尾长，飞则鸣，行则摇，曰番荜（「海东札记」）。
　　番鸭，大如鹅，足微细，两颊红如鸡冠。雄者色更赤，蓄之常飞去；人每载入内地，然褷褷唼唼无足充玩（「台海采风图」）。
　　番鸭，大如舒凫，翎彩微异，嘴迹皆赤色，味殊逊之（「海东札记」）。
　　■〈赤鸟〉鹳，俗呼食蛇鸟，状似鹤，略小而短尾，周身毛羽淡红色，专食蛇虺。知探蛇穴，以嘴啄洞口，令自出；或口衔而飞空中，头尾皆动（「台海采风图」）。
　　倒挂鸟，似鹦鹉而小，翎羽鲜明，红绿相间，缘枝循行，喙如钩，足短爪长；性好倒挂，夜睡亦然。种出东洋、吕宋（同上）。
　　内地鶺鴒鸟，毛羽黑白相间；台地则为淡黄浅绿色。斑鸠有纯白者，鸡有大如拳重不如八、九两者；身轻能飞（「小琉球漫志」）。
　　喜鹊，海外无之。蒋太守元枢自内地捕雌雄纵林木中，今孳育，郡城多见；南北路则无。「海东札记」谓：所纵鹊，逾年无一存者，殊不然（「台湾县志」）。
　　豹，「说文」：豹似虎；圜文黄纹，黑如钱，比比相对，圈中五圈左右各四者曰金钱豹；宜为裘。纹如艾叶者，曰艾叶豹；台谓之乌云豹。土产者稍大于犬，而无所害于人，或名之獐虎（「诸罗县志」）。金钱豹色类云豹，而黑点较黄（「福建通志」）。石豹，台山无虎，此别有一种（「淡水厅志」）。
　　鹿，「埤雅」：鹿性决躁。又曰性警，分背而食；食则相呼，群居则环角外向，以防物之害己。「雅尔翼」：鹿，阳兽，游山，夏至得阴气而解角，从阳退之象（「诸罗县志」）。近海者多鲨鱼所化（「淡水厅志」）。
　　麋，鹿之大者。「左传」：泽有介麋「雅尔翼」：麋，阴兽，游泽，冬至得阳每而解角，从阴退之象（「诸罗县志」）。性淫迷（「彰化县志」）。
　　獐，似鹿而小，无角，性悍而善跳。「埤雅」：獐性胆怯，饮水见影辄奔。崔豹「古今注」：鹿有角而不能触，獐有牙而不能噬（「诸罗县志」）。麇即獐（「台湾府志」）。
　　麂，鹿类也，有角而短细（「凤山县志」）。「本草纲目」：■〈鹿外旨内〉即古麂字，麂，似獐而小。按「雅尔」云：■〈鹿外旨内〉大麕，麕即獐也。似麇大于獐矣，「本草」为是（「噶玛兰厅志」。谨案：邵氏「雅尔」正义云：其大者大于獐，然小于獐者特多，则麂固有大于獐者。「雅尔」所云，自属可据。「噶玛兰志」以「本草」为是，但见麂之小者耳）。
　　熊，「埤雅」：熊似豕，掌心有白脂如玉，味甚美，俗呼熊白。好举木而引气；冬蛰不食，饥则自舐其掌，故美在掌（「诸罗县志」）。种类不一（「凤山县志」）。有人、马、猪、狗诸种，各肖其形，出于深山（「噶玛兰厅志」）。毛劲鬣厚而密，矢镞不能入；蹄有利爪缘木能升高，或穴地而处（「淡水厅志」）。
　　獭，蔡邕「月令章句」：獭，毛虫，西方白虎之属，水居杀鱼者也。「埤雅」：似狐而小，青黑色，肤如伏翼。「月令」：正月獭祭鱼（「诸罗县志」）。毛黑而润（「凤山县志」）。一名水狗，水居食鱼，知水性，能为穴，又有一种山居者名旱獭（「噶玛兰厅志」）。
　　猴，形似人而多智，一名狙，一名猢孙。「雅尔」曰：猱，母猴。内山一种极小，名金丝猴（「诸罗县志」）。长臂善啸，便攀援（「彰化县志」）。近嶐嶐岭一带尤多（「噶玛兰厅志」）。三貂岭及内山甚多（「淡水厅志」）。
　　兔，「埤雅」：兔，吐也，生子从口中吐出，视月而孕，目尤了：故「礼」称兔为明视（「诸罗县志」）。每孕一月而生（「彰化县志」）。
　　野猪，「通志」：似家猪而腹小，脚长、毛色褐、牙利如镰（「诸罗县志」）。野彘两耳与尾略小，毛鬣苍色，大者如牛；巨牙出唇外，击木可断，怒则以牙伤人，辄折胁穿腹，行疾如风（「彰化县志」）。番猪，毛多黄色，出番界（「噶玛兰厅志」）。又有豪，如箭猪蝟毛，行有声，能射人（「淡水厅志」。谨案：「桂海虞衡志」云：□猪即豪猪，身有棘刺，能振发射人，是山猪豪猪与野猪别为一种，以其豪似蒿，故又名蒿猪，一名箭猪）。
　　黄羊，水沙连、红头屿出，有鬻其皮为褥者（「福建通志」）。
　　山羊，能陟峻，生深山中，皮堪作鞋（「台湾府志」）。
　　山兕，形如水牛，即野牛也（「彰化县志」）。南嵌山内多野牛，千百成群（「淡水厅志」）。谨案：「南越笔记」云：山牛两睛红，百十成群，见人弗避，此所云山牛即野牛也）。
　　山猫，取其毛以束笔，微短而软（「凤山县志」）。产自深山（「噶玛兰厅志」）。亦名笔猫（「淡水厅志」）。
　　石虎，山坑中有形如猫，皮五色，性不咬人，皮可为褥（「福建通志」）。
　　果子猫，食物。「本草」：猫有白面者，名玉面：喜食百果，又名果狸。「广韵」：狸，野猫也（「噶玛兰厅志」）。
　　山鼠，「通志」名山■〈犭军〉；土人捕获，以蔗梗填腹，去毛，炙黄，合猪肉煮食，味香美（「凤山县志」）。
　　竹■〈鼠留〉，一名管■〈犭豪〉（同上。谨案：竹■〈鼠留〉即竹鼠也。「太平御览」引「交州记」曰：竹鼠如小狗，子食竹根；台地此鼠甚多，喜食竹叶，亦名竹■〈犭屯〉，性爱伏匿，与鼠同）。
　　飞鼠，「雅尔」：鼯鼠夷由。郭璞「注」：似蝙蝠，肉翅，飞且乳，一名飞生（「噶玛兰厅志」）。尾大而长，生在山林（「淡水厅志」）。
　　碰尾鼠，形似鼠而尾特长，其毛且松而大，俗以毛松大为碰尾也（「噶玛兰厅志」）。尾长毛松，或蓄笼中，饲以果实（「淡水厅志」）。
　　骡驴（见「凤山志」）、七子猫（见「噶玛兰志」）、番鼠、山狗、白鼻猫（见「淡水志」。俱无注）。
　　——以上毛之属（寻常牛、马、猪、羊、狗、猫、鼠等类，今不录）。
　　附考
　　台山无虎，故鹿最繁，昔年近山皆为土番鹿场。今汉人垦种，极目良田，遂多于内山捕猎；角尾单弱，绝不似关东之濯濯。角百对，只煎胶二十余筋；鹿虽多，街市求一脔不得。冬春时社番截成方块，重可筋余，皆用盐渍，运致府治，色黑味变，不堪下箸，而值亦不轻（「使槎录」）。
　　鹿以角纪年，凡角一岐为一年，犹马之纪岁以齿也。番人世世射鹿为生，未见七岐以上者；向谓鹿仙兽多寿，又谓五百岁而白，千岁而元，特妄言耳！竹堑番社得小鹿，通体纯白，角才两岐，要不过偶然毛色之异耳！书固未足尽信也。鹿生三岁始角，角生一岁解，犹人之毁齿也。解后再角，即终身不复解，每岁只增一岐耳（「稗海纪游」）。
　　牝鹿，以四月乳，未乳极肥；腹中胎鹿，皮毛鲜泽，文彩可爱。又牝鹿既乳，视小鹿长则避之他山，虑小鹿之淫之也。兽之不乱伦者，惟鹿与马；牝马误蒸则自死，牝鹿自远以避（同上）。
　　福州东岛视澎湖为近，内惟产鹿，千百为群，岛人捕得取其肠胃连粪食之，以为至美。其全体则鬻之，福州人今所鬻鹿脯、鹿筋皆东岛物也（「玉堂荟记」）。
　　熊之种类不一，有猪熊、马熊、狗熊、人熊之异，各肖其形。诸熊毛劲如鬣，又厚密。矢镞不能入；蹄有利爪能缘木升高，蹲于树巅或穴地而处，人以计取之，无生致者。腹中多脂可啖，掌为八珍之一，脍炙人口，然不易熟庖。人取其汁烹他物为羹，助其鲜美，一掌可供数十烹；若为屠门之嚼，贻笑知味矣（「稗海纪游」）。
　　艾叶豹，斑驳可观，制裘者重直购之；然亦粗重不堪曳娄。惟野牛皮制衣箧甚坚，台物以此为最（「海东札记」）。
　　山猪，盖野彘也。两耳与尾略小，毛鬣苍色稍别；大者如牛，牙出唇外，击木可断，力能拒虎，怒则以牙伤人，辄折胁穿腹，行疾如风，猎者不敢射。又有豪猪，别是一种，箭如蝟毛，行则有声；虽能射人，不出寻丈外（「稗海纪游」）。
　　台湾多野牛，千百为群，欲取之，先置木城四面，一面开门，驱之急，则皆入；入则扃闭而饥饿之，然后徐施羁靮，豢之刍豆与家牛无异（「台海采风图」）。
　　近生番深山产野黄牛，千百为群，诸番取之用以耕田、驾车。陈小崖「外纪」云：荷兰时，南北两路设牛头司，取其牡者驯狎之，阉其外以耕，其牝则纵诸山以孳生（「小琉球漫志」）。
　　产马小而弱，不及中土，内山亦有产者，名曰山马（「海东札记」）。内山多猴，有小如拳者，不易得（同上）。
　　山鼠，土人捕获以蔗梗填腹，去毛、炙黄、合猪同煮食（「使槎录」）。
　　山猫，取其毛以束笔，微短而软。乡间亦有捕蝉，纸裹煨熟以下酒者（同上）。
　　番犬，高倍常犬，状尤狞狰，中土人每重直购而蓄之。又番猫较家猫肥泽，而尾甚短，捕鼠亦捷（「海东札记」）。
　　·虫鱼类
　　蜥蜴，似蛇；四足长五、六寸。「说文」：在草曰蜥蜴，在壁曰蝘蜓，守宫也。台产者能鸣（「诸罗县志」）。台之蝘蜓，其声嘎嘎，过澎湖则不鸣（「台湾府志」）。俗呼神龙（「凤山县志」）。壁虎一名蝘蜓，身扁四足（「彰化县志」）。广「博物志」曰：蝘蜓即守宫，以器养之，食以朱砂，体尽赤；所食满七斤，捣以万杵，以点女人肢体，终身不灭；偶则落，故曰守宫（「噶玛兰厅志」）。一名四脚蛇（「澎湖厅志」。谨案：守宫，粤东谓之檐蛇，以其好居檐间也。其色黑，惟台产色白，头左右有小孔，状若洞，达鸣声如小雀，台南一带皆然。自大甲溪以北则不鸣，亦虫豸之异也）。
　　蚁，有赤、黑、白诸类，赤而小似丝者，俗呼黄丝蚁；黑而大者，俗呼走马蚁；以其走之疾故也。白蚁湿热相蒸而生，凡器物衣服一为所侵，皆成蛀粉。「宁化志」：蚁畏茶，委弃茶渣，干而为末，布于其中，蚁不敢犯（「诸罗县志」）。白蚁即蛀蠹「山堂肆考」云：人家屋中蠹也。似螘而大，白色，食梁栋如锯开，薄片层层可揭；夏时悉脱壳生翅，如■〈尉上虫下〉飞出（「噶玛兰厅志」）。地埤湿，故多（「澎湖厅志」）。
　　萤，腐草化生。「雅尔」谓之即炤。「万毕术」曰：萤火却马。「注云」：取萤火裹以羊皮置土中，马见之鸣，却不敢行。内地生于夏、秋之间；台二月即生（「诸罗县志」）。一名丹鸟，一名霄烛，夜飞腹下有光（「彰化县志」）。
　　蜂，种类甚多，其毒在尾，垂颖如锋，故谓之蜂。群蜂采花佳者，以首载之，贡于王；故曰：『蜂蚁识君臣』（「诸罗县志」）。酿蜜者为蜜蜂（「凤山县志」）。蜜蜂酿花作蜜，养橱中，年割二次，渣可为蜡（「淡水厅志」）。郭璞云：一种黑蜂，穿竹作孔者名笛师；俗呼钻竹蜂（「噶玛兰厅志」）。澎无养蜜蜂者（「澎湖厅志」）。
　　蝉，「礼月令」：仲夏之月，蝉始鸣。「淮南子」：蝉无口而鸣，饮而不食，三十日而蜕。「考工记」：以膀鸣者，是也（「诸罗县志」）。台地三月即噪于树间（「凤山县志」）。一名蜩母，一名蜩，又名螗蜩，曰蟭蛄，曰蜼蟟，曰蝘（「彰化县志」）。
　　水蛭，水虫也，蠕动如血片，断之寸寸，得水复活；能■〈虫匝〉牛、马、人血。「本草」：大者名马蜞，腹黄者为马蟥；「物理小识」曰：马蟥烧成灰，以碗覆之于地，过一夜复生。俗呼为蜈蜞，此地内山最多，无水而活（「诸罗县志」）。即马蟥也（「台湾府志」）。一名水马，误水之，亟饮酸醋即愈（「淡水厅志」）。
　　蜻蜓，「埤雅」：蜻蜓饮露，六足四翼，翅轻薄如蝉翼，遇雨多集水上款飞，色青而大。小而黄者曰胡离；小而赤者曰赤卒（「诸罗县志」）。至冬犹群飞（「台湾府志」）。
　　蛙，背青色，谓之青蛙「诸罗志」作青约，一名田蛙，亦名水蛙，味甚美；台地最多，人以为珍馔（「凤山县志」）。青约「图经」：背青绿色。「海错疏」：身青、嘴尖、脊路微黑，腹细而白，土人去其皮食之（「诸罗县志」）。土人带皮食之（「台湾府志」）。水鸡一名田鸡，即蛙也；赤色而小者，名蛤子（「彰化县志」）。蛙，一名田鸡（「淡水厅志」）。
　　蜘蛛，布网如罾丝，自处其中；飞虫触网者，缠缚食之。春得暖风，布丝远扬，有长至丈余者（「诸罗县志」）。「雅尔」曰：在地中布网者，为土蜘蛛；络幕草上者，为草蜘蛛（「凤山县志」）。一名喜子，腹有足，能制蛇、鹤，亦能制蜈蚣（「彰化县志」。谨案：蜘蛛「说文」作鼅鼄；「解」云：蝥也。其云其地中布网者，络幕草上者；乃「尔雅」郭「注」，非「尔雅」正文。旧志援引误混。台南有蜘蛛类人面，谓之人面蛛蜘，络罩树间，乃异种也）。
　　螥螂，漆色，状如龙虱，缘壁善走，有翅能飞（「诸罗县志」）。台多藏橱中「漳志」谓：蝤虫煎食，解毒最神（「台湾府志」）。蝤虫即螥螂（「噶玛兰厅志」）。
　　蚕，「尔雅」：蟓，桑茧。「注」：食桑叶作茧者，即今蚕。「本草」：蚕，含丝虫也。按：蚕吐丝可为帛；但台地无有能缫之者（「噶玛兰厅志」）。儿童饲之，未能缫丝（「淡水厅志」）。
　　蜂虎，状似灯蛾而大，头有斑点，入蜜蜂窝，则尽食其蜂（「诸罗县志」）。能折损花（「噶玛兰厅志」）。
　　毛虫，身上有毛「尔雅」：蜭，毛蠹。「说文」俗呼毛蛓，有毒螫人。「楚辞」：蛓绿兮我裳，是也（「诸罗县志」）。「正字通」：无足，身扁绿色，似蚕而短。「本草」：毛虫多生石榴树上，故名天浆子。宗奭曰：多在棘枝树上，故曰棘刚子；俗呼刺毛虫（「噶玛兰厅志」。谨案：「尔雅」：蜭，毛蠹。「说文」：蜭，作蜬「诸罗志」所引「楚辞」，乃王逸「九思」之词也）。
　　蚰蜒，夏月积暑湿气所生，无足，长二、三寸，大如钗股，背黄黑色，行处吐白涎成银色有光；俗呼为青赖（「诸罗县志」）。「尔雅」：螾■〈行外虫内〉入耳。「注」：蚰蜒。「疏」：此虫象蜈蚣，黄色而细长。「雨航杂录淮南子」曰：昌阳去蚤虱而来蛉穷。蛉穷即蚰蜒也。闻人发脂油香，则入人耳及诸窍中。昌阳香酷能召是物（「噶玛兰厅志」。谨案：「方言」云：蚰蜒自闽而东，谓之螾■〈行外虫内〉，或谓之入耳，或谓之，赵、魏之间，或谓蚨虸。北燕谓之■〈虫丑〉■〈虫尼〉，百物而异名。「诸罗志」及各旧志皆误作蜒蚰，今更正）。
　　灶鸡，「本草」名灶马。穴灶而居，状如促织。「诗义疏」：似蝗而小，善跳好斗，立秋后则夜鸣，俗言灶有马，足食之兆（「诸罗县志」）。「山堂肆考」：促织有翼而黑色；灶鸡无翼而褐色（「噶玛兰厅志」）。
　　树蛤，状如詹蜍，绿色生树间（「凤山县志」）。
　　斑蝥，「本草」：生豆叶下，乌腹尖喙，甲上有乌黑斑文（谨案：「凤山志」：斑蝥，误作斑猫，今更正）。
　　金龟，「北户录」甲虫化也，五、六月生草上，大如榆荚，俗呼红娘（「噶玛兰厅志」）。
　　鼠妇，瓮底虫也（「凤山县志」）。蛜蝛，壁根下、瓮器底、土中生，似白鱼（「彰化县志」。谨案：「尔雅」：蟠，鼠负。「说文」作鼠妇。负、妇声近，通用。鼠妇一名伊威，见「本草」，或作蛜蝛，又名委黍，「说文」作委鼠，并同一物也）。
　　蝎，木中螙虫，通名蝎（同上）。
　　蛀蠹，「本草」：蠹虫一名蛀蠹。「埤雅」：蝤跻也，一名蛣■〈虫屈〉（「噶玛兰厅志」）。
　　米榖虫，「尔雅」：蛄■〈虫施〉，强■〈虫芊〉「注」：今米榖中蠹小黑虫，建平人呼■〈虫芊〉子。
　　结草虫，「古今注」：一名结苇，好于草末折为巢窟，屈伸虫也。
　　蚤，「山堂肆考」：蚤生积灰，雄小雌大，俗呼疙蚤。
　　尺蠖，「说文」：屈伸虫也。「埤雅」：一名螂■〈虫就〉，似蚕而绝小，行则促其腰乃能进步，食叶，老亦吐丝作室。
　　蠛蠓，「史记周本纪」：蜚鸿满野。「注」：蠛蠓也。「埤雅」：小虫似蚋，乱飞者也。
　　壁镜，「山堂肆考」：辟钱虫，似蜘蛛而身扁，作白幕如钱着壁间，俗呼为壁茧。其抱子隔幕而伏，生子数百，蚸幕而出；一名扁喜。
　　水蛆，「蚩史」：俗呼蚩虫，生积水中，屈伸反覆于水，长二、三分，大如鍼，夏月浮水面，化为蚊。按此即孑孓也「尔雅」谓之蜎蠉。
　　青龙，似蜈蚣而瘦长，善盘旋如蚯蚓，屋梁厨户多有之，入夜无火，一条光如青萤；血涂地染衣亦青，如磷点：盖湿气所生者（俱同上）。
　　蛇，毒虫也。其舌双，其耳聋，其听以目，其毒在涎。种类甚多：一名山辣，长七、八尺，食鼠不伤人：一名龟壳花，背有纹如龟纹：一名饭匙倩，头扁如饭匙，见人头昂二、三尺，惟尾贴地，喷鼻有声：一名青竹丝，长一、二尺，色青如竹，故名。三者啮人最毒。一名松柏根，螫之迅于百步；一名草花仔，小而花，不伤人（「诸罗县志」）。有草锦四足蛇，不伤人。赤尾骀、簸箕甲、雨伞节数种啮人最毒（「淡水厅志」）。
　　蝴蝶、蟋蟀、螽斯、螳螂、蚯蚓、虾虾、螟蛉、蝇虎、蜾■〈虫蠃〉、蝙蝠、蜈蚣、蝇、蚊、■〈虫〈 壸，石代亚〉〉蛾、■〈虫羗〉螂、■〈虫医〉螉、蛆、蟾蜍、■〈鹿外虫内〉虫，见「诸罗」、「凤山」、「彰化」、「噶玛兰」各志，有注；以台产与他处无异，且习见，故不录）、蛩、蝤虫（见「淡水志」）、蚋、没子（见「凤山志」），俱无注。
　　——以上虫豸之属。
　　附考
　　台地蝼蚁终岁不蛰，且与内地稍异；内地蝼蚁大小各族，不相淆乱；台地蝼蚁，小者中杂大者，结阵之时，往往排列，大小相错。有大如米、如榖、如小赤豆者，衔负诸物，皆系小者。缘壁上几，一切食物咸遭污践，最为可憎；而大者则不至。意小者服役，大者坐享，其具君臣之义欤（「小琉球漫志」）？
　　台地壁虎，形状与内地无异，但能鸣矣。声如瓦雀，土人云：至澎湖则不能鸣。林佥事麟焻使琉球，「竹枝词」云：静听盘窗蜥蜴声。其自注云：蜥蜴能鸣，声如麻雀。是以蜥蜴为壁虎矣！郑渔仲注：「尔雅」以蜥螈、蜥蜴、蝘蜓、守宫种类既异，未可释为一物，其说甚允（同上）。
　　每夜分籁寂，忽四壁作响，唶唶如鹊噪，火之则蝘蜓鸣也；聒耳不休，殊无清趣，徒令旅作恶耳（「海东札记」）！
　　海舟夜眠，潜伏舱内尚喜无蚊；台地四时皆受其害，更有不见不闻而为所刺，愈抓搔则愈痒。「闽小纪」云：闽地有小虫若微尘，视之不见，刺人较蚊蚋尤甚，帷密亦不能间之，名没子（「赤嵌笔谈」）。
　　四时阶砌，蛩声鸣不绝；蝉于二月即噪树间，听虫鸣以占候，未可与此地律也（同上）。
　　听虫声以占候，海外不然，二月已闻蝉噪，四时不绝蛩鸣。「邠风月令」所陈，要难为此间例也。至若密帷不能障蟁蝇，鐍笥不能却蚁豸，犹足生人厌恶，不堪寝处者矣（「海东札记」）！
　　蜈蚣，腹下有光，夜间青萤闪烁如萤，毒气如硫磺，以足蹈之，光熠燿不绝（「赤嵌笔谈」）。
　　簸箕甲，蛇之最毒者；大者数尺，身有横纹，黑白相间，俗名手巾蛇。甲有毒汗，经行处，草木皆萎，牛马不食。啮人数十步立死，其骨必捣烂远掷之；误践亦能刺足杀人，闽地多有（「台海采风图」）。
　　北路有巨蛇，可以吞鹿，名钩蛇，能以尾取物。孙元衡有「巨蛇吞鹿歌」云：「一岛三千麋鹿场，甡甡出榖如牛羊；台山不生白额虎，族类无忧爪牙伤。野有修蛇大如斗，飕飕草木腥风走；气腾火焰喷黄云，八尺斑龙入巨口；有岐璚角横其喉，昂霄下咽膏涎流；狞蕃骇兽不相贼，奔窜林莽争逃钩。我闻巴蛇吞象不烦咬，三岁化骨何阴狡？尔鹿尔鹿甚微细，此蛇得之应未饱」（「赤嵌集」）。
　　四脚蛇，四足各有爪，长尺余，黑脊，左右皆黄丝绕之，能浮水，口毒而不螫；若捕急，则啮人立毙。每当雨多雾浓之后，横路暴日，故一名涂钉云（「台海采风图」）。
　　青竹镖，蛇类；一名百步创，一名青柏丝。长尺余，青绿色，缠树杪与叶无别，有丝如蛛网，人误触之，则飞啮，其疾如镖；遭其啮者，行百步即僵（同上）。
　　台湾有毒钉蛇，黑质，长尺许，或五、六寸，身扁，四足如蜥蜴，巨如中指，首约牳指，状如猕猴；自首至脊，有金线一条，左右黄丝绕之（「小琉球漫志」）。
　　鲤，陶宏景曰：鲤为鱼中之王，脊中有三十六鳞。六，阴数也；北路冬春肥美特甚（「诸罗县志」）。俗呼红■〈鱼逮〉鱼（「淡水厅志」）。■〈鱼逮〉鱼形如鲫，久之变红，即为赤鲤（「彰化县志」）。
　　涂魠，形类马鲛而大，重者二十余筋；无鳞，味甚美，自十月至清明，渔者多获之（「诸罗县志」）。腌更佳（「淡水厅志」）。泥■〈鱼卖〉即涂魠，黑色无鳞，重者四、五十斤。初冬出，仲春止，味甚甘美，以草绳密扎，咸之载贩内地（「澎湖厅志」）。
　　乌鱼，「本草」谓之鲻鱼，池产者佳。吴王论鱼，以鲻为上。产台海者曰海乌；冬至前入港散子，亦肥美。散子后，名回头乌，则瘦而味劣（「诸罗县志」）。各港俱有，子成片，下盐晒干，味更佳。过冬则罕见，即「本草」之鲻鱼也（「凤山县志」）。产于池溪者，曰池乌、溪溪、大肚，溪乌为上（「彰化县志」）。后垄、白沙墩每取其子，下盐晒干极佳（「淡水厅志」）。鲻鱼「闽志」称从黄河来（「澎湖厅志」）。
　　鲳，扁而短，无鳞；以紫白色者为佳，海鱼之贵品。又有黑色者，细鳞，名乌鲳，味少逊（「诸罗县志」）。有黑、白二种，海错珍味（「凤山县志」）。「四明志」鲳鱼一名锵鱼，状若锵刀「升庵外集」作■〈鱼仓〉鱼（「噶玛兰厅志」）。肉嫩滑。谚云：山上獐，海中鲳；言其美也（「澎湖厅志」）。
　　马鲛，身圆而狭长，青黑色，骨软无鳞。「通志」：一名章鮌（「诸罗县志」）。青斑色，有齿，形如泥魠而小，作鯗佳（「澎湖厅志」）。「四明志」马鲛形似鱅，肤似鲳，黑斑最腥。一曰社交鱼，以其交社而生也（「噶玛兰厅志」）。
　　鳓，类鲥鱼，身扁薄，味清，而芳鲜次于鲥鱼；以多刺人不见重（「诸罗县志」）。色白多骨（「凤山县志」）。其美在腴，重者三、四斤（「澎湖厅志」）。
　　鳗，有乌、白二种，乌者为上。「埤雅」：鳗无鳞甲，白腹，似鳝而大。又溪有芦鳗，赤黑色。又，鳗海肉粗而刺硬（「诸罗县志」）。有雄无雌，以影鳗鳢生子（「凤山县志」）。近内山溪涧多芦鳗，天寒出游涧边，食芦竹心，因得掩取（「淡水厅志」）。无鳞有刺名慈鳗，肉细腻，味清甘。又云：「埤雅」谓之鳗鲡，鱼腹白，有舌无鳞，背有肉鬣连尾，生泥中，焚其头角可辟蠹（「澎湖厅志」。谨案：「澎湖志」又一说，乃鳝鱼。注语：鳝鱼色黄无白腹者。气能辟蠹，惟鳗鲡能然；故移并于鳗鱼一条。又考「图经」赵辟公杂「说文」：有鳗鲡者，以影鳗于鳢鱼，则其子皆附鳢之鬐鬣而生，故谓之鳗鲡也「凤山志」谓：有雄无雌，以影鳗鳢生子，本此）。
　　扁鱼（台湾县、噶玛兰志扁作鯿），形似贴沙而薄，晒干味香美，鲜食亦佳。冬月出鹿耳门外最多，方言谓之涂剃（「诸罗县志」）。「埤雅」：青鯿细鳞，缩项阔腹，盖即所谓鲂鱼也（「噶玛兰厅志」）。鯿，鲂也（「台湾县志」）。
　　带鱼，「通志」：身薄而长，其形似带，无鳞，入夜有光，俗呼为白带（「诸罗县志」）。有涎如粉（「彰化县志」）。冬月一钓，则衔尾而升（「澎湖厅志」）。
　　鲈鱼，似鳜，巨口细鳞，张季鹰思鲈脍，即此。隋炀帝谓之金虀玉鱠（「诸罗县志」）。
　　午鱼，鲈之别种，身圆厚味，差于鲈。台海出九、十月间，俗作■〈鱼午〉（谨案：「广东通志」云：魠鱼状如鲈，肉松、少刺、味甘，重数十斤，则■〈鱼午〉鱼不独台地有之矣）。
　　■〈鱼桀〉鱼，方言名桀鱼：巨口细鳞、无刺，形如鲻，味甚美。长者可六、七寸，出淡水武朥湾等社（俱同上）。近内山溪涧甚多，俗呼国姓鱼，郑氏至台始有之（「淡水厅志」）。
　　鲫鱼，状如鲈而大，肉粗（「诸罗县志」）。俗呼敏鱼，重至二、三十筋（「淡水厅志」）。头大鳞大，有金色（「澎湖厅志」）。
　　鲫鱼，「本草」：一名鲋鱼，色黑而体促，腹大而脊隆，池泽皆有之（「诸罗县志」）。「本草」：凡鱼属火，惟鲫鱼属土，有调胃之功（「彰化县志」）。摆接堡、荆蕉脚所产者，其肠独方（「淡水厅志」）。兰地鲫鱼无不烂额者（「噶玛兰厅志」）。肉厚味美，性不食钓（「澎湖厅志」。谨案：「急就篇」颜「注」云：鲋，今之鰿鱼也，亦呼为鲫；鰿鲫盖声近通用）。
　　贴沙鱼，附沙而行，上紫下白有细鳞，两目相比，一名比目鱼，江、淮间谓之鞋底鱼，「通志」作鲽沙（「诸罗县志」）。「尔雅」曰鲽，「吴都赋」曰魪；「上林赋」曰魼；「北户录」曰鰜；皆一物而异名（「噶玛兰厅志」）。
　　银鱼，细小白色，无骨无鳞（「彰化县志」）。福州曰水晶鱼；杜诗曰小群分命，天然二寸长。注家谓即银鱼也（「噶玛兰厅志」）。白如银（「澎湖厅志」。谨案：「南越笔记」云：银鱼长二黍许，光滑无鳞，表里莹彻，出于清明尤佳。据此则银鱼长不过数分；然亦有长数寸者。粤东谓之白饭鱼，以其无骨可作饲儿饭也。「旧志」于银鱼外，又别饲子饭鱼；「注」云：无细骨，可饲儿。是误分为二矣）。
　　黄翅鱼，「兴化志」名黄穑，状似乌颊；身小而薄，肉细而味清，以其翅黄，故名。淡水有重一、二筋者（「诸罗县志」）。
　　鱓鱼，俗谓之鳝。「尔雅翼」：鱓似蛇无鳞，黄质黑纹，体多涎沫（同上）。生沟圳泥窟中（「彰化县志」）。俗呼黄鱓（「噶玛兰厅志」）。腹黄，「异苑」作黄■〈鱼旦〉；贮水缸中，夜以火照之，其蛇化者，项有白点，身浮水上；名化骨鱓，食则伤人（「澎湖厅志」）。
　　虎鱼，状似虎头，巨口无鳞，长不盈尺，肉嫩而美（「诸罗县志」）。
　　黄鱼，色微黄，扁面细鳞，长六、七寸，脂厚味丰，恨多刺耳（同上）。身扁黄质细鳞，味甘而多细刺（「彰化县志」）。黄鱼，石首也（「台湾县志」）。
　　麻虱目鱼，塭中所产，夏秋盛出，状类鲻，鳞细。郑氏时，台以为贵品（「诸罗县志」）。
　　鮡鱼，「尔雅」：小者鮡也，是生海边泥涂中，其大如指，善跳故名。俗呼花鮡，以其身有白花点也（同上）。长不盈尺，肉嫩而美（「彰化县志」）。前两足善跳走（「淡水厅志」）。花跳生泥中，有花纹善跳，作羹亦佳（「澎湖厅志」）。
　　狮刀，一名刀。鱼，台人名狮刀。「尔雅」：鮤，鱴刀。郭璞注：鮆鱼也，长头而狭薄，腹背如刀，故名（「诸罗县志」）。多刺无鳞，味亦美（「澎湖厅志」）。
　　乌颊，身短阔，「兴化志」：似棘鬣鱼，但其颊乌，故名（「诸罗县志」）。
　　乌鰂，「本草」名乌贼。「海物异名集」：足在口，缩喙在腹，噏彼噀墨，迷射水族。「埤雅」：每遇大鱼，辄噀墨周波以卫身；中有骨如小舟，名海漂蛸；俗呼为墨贼（同上）。墨鱼即乌鰂（「台湾府志」）。「正字通」又名含墨（「噶玛兰厅志」）。形如鞵，八足，前有二须极长（「澎湖厅志」）。
　　锁管，身圆直如锁管，首有小骨插入管中，如锁；须味甘脆（「诸罗县志」）。郭璞「江赋」：璅蛣，腹蟹。「山堂肆考」：一名海镜，似蚌，腹下有小蟹为琐蛣求食，蟹或不至则死（「噶玛兰厅志」）。有须，晒干味尤甘。号漫浦香（「澎湖厅志」）。
　　鲨，「图经」：鲛鱼。今南人皆谓之魦鱼；多食损目，大而长喙如锯者，名胡沙「述异记」：鲛人之室，泣而出珠。即此。小而皮粗者，曰白沙。凡鲨美在翅。又有一种黑白圈相间者，曰龙文沙；亦佳（「诸罗县志」）。鲨鱼胎生，为类不一，有白鲨、胡鲨、双髻鲨、龙文鲨（「凤山县志」）。乌鲨大者数百筋，能食人。虎鲨、圆头鲨皆噬人。乞食鲨皮可饰刀鞘；乌翅鲨、锯仔鲨、鼠焐鲨、蛤婆鲨、油鲨、泥鳅鲨、青鲨、扁鲨皆鲨属（「台湾县志」）。此海鲨也；与「诗」鱨鲨，「尔雅」鲨鮀之小鱼别者（「噶玛兰厅志」）。「海族志」：以皮如沙得名。胡鲨青色，大者丈余，鼻如锯。鲛鱼皮可饰；虎头鲨凹有虎文；狗鲨头如狗；黄鲨好食百鱼（「澎湖厅志」。谨案：张师正「倦游录」云：海鱼之异者，黄鱼化为鹦鹉；泡鱼大者如斗，身有刺，化为豪猪；鲨鱼之斑者，化为鹿。是鲨鱼变鹿，昔人有其说矣！台地在鹿，或谓为鲨鱼所化，恐诚然）。
　　鮎，身圆头扁，色黑黄，无鳞，多涎沫，肉丰，出陂中（「诸罗县志」）。鮎即■〈鱼亷〉也，溪涧皆有之，青色，一名鰋（「彰化县志」）。
　　黄爵，色微黄，身薄而小，多刺。「漳郡志」：以为黄雀所化（「诸罗县志」）。
　　沙梭，长五、六寸，形如织梭，肉丰骨脆。
　　海翁，即海鱠，大能吞舟，浮于水面，黑如牛背，俗谓海翁现；则大风将雨（俱同上）。鲸鱼，俗呼海翁，长数十百丈，虎口虾尾，皮生沙石，刀箭不能入，大者数万斤。闽「大记」：巨能吞舟，日中闪鬐鬣，若簸朱旗；遒健好动，故又名鱠（「澎湖厅志」。谨案：「广东通志」云：海鱠，大抵即长鲸也；可证鲸即海。「水经注」云：鱠店海底，入穴则海水为潮，出穴则潮退。此极言鱠能翻簸海潮，其实潮之涨退不系乎鱠也）。
　　旗鱼，色黑，背翅如旗，鼻头一刺长二、三尺，极坚利；大者六、七百斤，小者亦百余斤，触舟立沉（「淡水厅志」）。盖鲸鲵之类（「澎湖厅志」）。
　　魟鱼，俗作■〈鱼共〉非。张东沙曰：形圆如扇，无鳞，色紫黑，口在腹中，尾长于身，有黄魟燕魟。黄魟大而肉粗，燕魟小而肉润（「诸罗县志」）。鲂鱼一名魟鱼（「彰化县志」）。「兴化志」：魟鱼头圆秃如燕，身圆扁如簸箕，尾圆长如牛尾，以其首似燕，故名燕魟鱼；以其尾言，故又名牛尾鱼（「噶玛兰厅志」）。身如槲叶，口在额下，尾长一尺；锦魟身有花点，大者三、四百斤。又有泥魟、扫帚魟、水沉魟（「淡水厅志」）。
　　青鳞，「兴化志」：大如拇母，长六、七尺，色青鳞厚。「通忍」：一名青鲫。（「诸罗县志」）。一名青狮（「彰化县志」）。
　　红纱，形似鲈，皮红如涂朱，鳞细，远望之与金鱼之红者无异。内地有红纱巨而美，又是别种（「诸罗县志」）。
　　鮕鲐，「通志」：尾有星，多穴于田塍或泥岸中。
　　鱦鱼，色青，体圆而短，味腥；俗呼大麦鱦，以其麦熟时出也（俱同上）。小者甘脆（「凤山县志」）。
　　铁甲鱼，鳞硬如甲，故名。去其皮方可食（「诸罗县志」）。
　　独鱼，「漳志」作毒（「淡水、澎湖志」作■〈鱼毒〉）。大者如掌，皮粗，剥之晒干，以槎木器，光润倍常。内地取其小者为鱼酱（同上）。小者可腌，作鮓亦佳（「凤山县志」）。
　　泥鱛，「尔雅疏」：鰼一名，今泥鱛也；穴泥中，因名鱛。「埤雅」：似鳝而短，以涎自染，难握。俗谓之鳅鱼，以入秋最多也（「诸罗县志」）。涂鳅多涎难握（「台湾府志」）。「庄子」：食之以委蛇。郭象「注」：委蛇，泥鱛（「噶玛兰厅志」）。泥鳅即泥鱛，似鱓而短（「澎湖厅志」）。
　　涂虱，头扁身微圆、黑色，长五、六寸，产陂圳潭窟中。「通志」谓之田瑟；「兴化志」谓之弹瑟（「诸罗县志」）。无鳞有刺（「凤山县志」）。
　　狗牳鱼，身圆，赤黑色，长尺余，有细刺，鱼之粗劣者（「诸罗县志」）。即榖雨鱼（「淡水厅志」）。身长尾尖（「澎湖厅志」）。
　　■〈鱼劼〉鱼，鳞细脊腴，味甘美，正月从沿溪入内山，长才寸余，每月长一寸，至冬成尺。还自内山，到海边而卵而没（「福建通志」）。
　　■〈鱼日〉鱼，身扁无鳞，尖头短尾，亦名牛■〈牛吉〉■〈鱼日〉。
　　气鱼，大者尺许，小者寸许，平时游泳如常鱼，遇物腹中鼓气而圆，其刺如蝟，其形如龟；又名刺龟鱼，中空可为灯。
　　四破鱼，似鰮而无鳞，性嗜火。大武仑至三貂一带海边，居民昏夜以二艇共张一罾，另一小艇持炬引之；群鱼望火而来罾中，得鱼无数（俱同上）。
　　鰮鱼，可腌作鲑（「台湾府志」）。竹叶鰮，身扁，鳞相叠，大二、三两，作鮓佳（「澎湖厅志」）。
　　花身鱼，体有斑文（「台湾府志」）。
　　扁身苦鱼，身有花点（同上）。肉亦甘，名实似不相宜（「凤山县志」）。花点细鳞（「澎湖厅志」）。
　　金钱鱼，状如花魿（「台湾府志」）。体薄多刺（「凤山县志」）。
　　花鳞鱼，斑点如花（「台湾府志」）。
　　鲡鱼（「淡水志」鲡作鱱），溪涧中鱼之最恶者，引子游水，众鱼不敢犯（同上）。
　　章鱼，韩昌黎所谓章举。身圆，头有八脚宿聚，当中有口，脑上有窝如臼，囊中有黑膏及黄膏；行则手足向下，高击而疾游。产澎湖（「台湾府志」）。腹圆，口在腹下，八足聚生口旁，足多有圆纹凸起，紫色。春初出，夏初止。似石拒而小，亦名章拒。人以火照此，可作钓饵（「澎湖厅志」）。居石穴中，人取之，能以脚粘石拒人（「噶玛兰厅志」）。淡不多有（「淡水厅志」。谨案：韩愈「初南食诗注」云：章举有八足，身上有肉如臼，亦曰章鱼。可证章鱼即章举也。石拒本作石矩「岭表异录」云：石矩亦章举之类，身小而足长是也）。
　　蝚鱼（「噶玛兰」鰇作蝚，澎湖志蝚作柔），状如乌鰂而大，肉厚味甘美，出澎湖（「台湾府志」）。晒干鲜食俱佳（「噶玛兰厅志」）。小者曰墨斗，味逊（「澎湖厅志」）。
　　鱠鱼，一名鳜鱼（「台湾府志」）。俗云莲鱼头，鱠鱼喉，言柔滑也（「澎湖厅志」）。
　　莺哥，（「澎湖志」作鹦哥）。鱼状如鲤而润，色绿，嘴尖而勾曲，似莺歌嘴，故名产澎湖（「台湾府志」）。色红绿相间（「凤山县志」）。遍身皆绿，嘴红而尖，勾曲如莺哥（「澎湖厅志」）。
　　龙尖鱼，口尖身丰，味甘而脆美，出澎湖，多晒作干（「台湾府志」）。喉内有红色（「淡水厅志」）。
　　三牙鱼，有赤、白二色（「台湾府志」）。有三齿（「淡水厅」）。
　　■〈鱼贡〉仔，鱼小无鳞（「凤山县志」）。
　　石拒鱼，八脚似章鱼（同上）。八足长尺许，居石穴中，人捕之，能以足抱石拒人。晒干味尤清甘，鱼干中绝美者（「澎湖厅志」）。
　　刣额鱼，状似金鳞，头内有石子一枚（「凤山县志」）。
　　嘴尖鱼，嘴长二寸许。
　　白腹鱼，状似乌鲛而腹白（俱同上）。无鳞，味淡，色白，二、三月间天日晴霁最盛（「噶玛兰厅志」）。形如马鲛而身稍阔，味亦同美（「澎湖厅志」）。
　　加贝蒲鱼，身微黑，有细鳞，似金精（「凤山县志」）。
　　金精鱼，身圆，有花点，味佳（同上）。花点细鳞（「淡水厅志」）。
　　金梭鱼，金鳞身软（「凤山县志」）。圆如梭（「澎湖厅志」）。
　　竹梭鱼（「噶玛兰志」作竹枝），口尖身长（「凤山县志」）。
　　■〈鱼达〉鱼，一名鱮，有白虎斑，大头；种自内地来。
　　田鸭鱼，体圆而须长。
　　飞藉鱼，疑是沙燕所化，两翼尚存。又飞鱼色青，有翅能飞（俱同上）。渔人悬灯以俟，每结阵飞入于舟，力不胜，灭灯避之（「淡水厅志」）。飞乌，夜燃灯，鱼自飞至（「澎湖厅志」。谨案：飞藉鱼，即飞乌「凤山」、「淡水志」俱误分为二，今并之）。
　　梳齿鱼，黑色花点，齿如梳，鱼肚食之立死（「凤山县志」）。状似泥魠，重者七、八斤（「澎湖厅志」）。
　　小波浪鱼，青色小尾（「凤山县志」）
　　归秉鱼，身扁肉涩。
　　七星鱼，似归秉而小，有黑点七。
　　赤海鱼，红色。
　　鱤鱼，口边有两大莿。
　　牛尾鱼，状如牛尾（俱同上），无鳞，形似（「澎湖厅志」）。
　　青箭鱼，色青口尖，行如飞（「凤山县志」）。
　　交网鱼，有乌、赤二种。
　　牛鮕■〈鱼夹〉鱼，头阔皮青（谨案：「字书」无『鮕■〈鱼夹〉』字）。
　　泥龙鱼，似鳗鱼，多暗刺（俱同上）。状如鳝，生海泥中（「彰化县志」）。身长（「淡水厅志」）。
　　咬网狗鱼，色黑歪口，无分左右（「凤山县志」）。形似扁鱼（「澎湖厅志」）。
　　海鱱鱼，头大皮黑（「凤山县志」）。
　　含西鱼，身扁色白（同上）。有刺（「淡水厅志」）。
　　刺圭■〈木兹〉鱼，色黑身厚（「凤山县志」）。
　　金钟子鱼，细鳞，形圆扁（同上）。
　　鲢鱼，种出江西，买鱼苗养池中（「彰化县志」）。口小鳞细，有红鳞者曰红鲢，其头尤甘滑（「澎湖厅志」）。
　　草鱼，一名鰀，池中多买鱼苗蓄之，产于大肚溪者尤佳。
　　鲠鱼，细鳞多刺（俱同上）。
　　苦碨鱼，头大身尖（「噶玛兰厅志」）。
　　赤翼鱼，鳞细肉坚（「淡水厅志」）。
　　五色鱼，产于鸡笼、头港。
　　交腊鱼，味清而佳（俱同上）。出于冬月，味甘美不下龙占（「澎湖厅志」）。
　　泥绘鱼，黑色口阔，大者五、六十斤；又有珠绘，色黑，身有红白点；小绘则黑色（「淡水厅志」）。
　　■〈鱼史〉鱼，头阔皮青（谨案字书无『■〈鱼史〉』字）。
　　龙占鱼，大一、二斤，腌作鯗亦佳。澎人推为上品；一作龙尖（「澎湖厅志」）。
　　长翼鱼，头尖身圆，重二、三十斤，翼长；与涂魠同时。
　　青嘴鱼，略似龙占，头有一条青色，作鯗亦佳。
　　丁香鱼，身圆尖，长寸许，作酱甚佳。
　　■〈鱼月〉鱼，身扁无鳞，尖头短尾，亦名牛牾■〈鱼月〉（谨案：「字书」无『■〈鱼月〉』字）。
　　象耳鱼，身扁色黑，刺最利，重约五、六斤。
　　肉鱼，身圆而肥，结阵而行，有一网百担者。
　　金目鱼，「纪略」云：即松江之四腮鲈。
　　石脑鱼，头圆、身扁、青色、粗鳞，大者十余斤。
　　青威鱼，青色，状如石脑，大亦如之。
　　琵琶鱼，身圆而扁，尾长有刺，俗呼锅盖鱼，以形似得名「纪略」谓：即郭璞「江赋」之鱝鱼。有红、黑二种。
　　刺龟鱼，身圆如球，头尖、尾短、无鳞，两边小翼，有刺如蝟，形略似龟；取其皮以作灯，亦可观。
　　燕子鱼，状如燕，有赤、黑二种；可晒干。黑名乌燕，翅四，开价较昂；大者十余斤，或云海燕所化。
　　米鱼，身扁鳞细。
　　水尖鱼，圆而尖，嘴尖长。
　　花鰋鱼，如长翼鱼。
　　班牛鱼，班点细鳞。
　　大头丁鱼，头大尾尖。
　　鸡鱼，扁而赤，细鳞。
　　赤鯮鱼，身短、头大、尾两开，赤色有鳞。
　　■〈鱼告〉仔鱼，花跳之类。
　　马鞭鱼，赤而长，尾尖，上有丝一条。
　　来猫鱼，头大、口阔、细鳞、有花点，皮肉甚粗。
　　规鱼，河豚之类，食之伤人。
　　枋头鱼，似交腊而色白如银，结阵以行，一网常数百斤。
　　土龙鱼，有力，性毁：补火。
　　鳅哥鱼，头圆而小，红色有须（俱同上）。
　　金鱼，色红，尾如虾，而囊金者为贵；亦有黑色而囊金者（「诸罗县志」）。初出黑色，久乃变红或变白，亦有红色、斑色相间者，养之盆中，以供玩赏（「彰化县志」）。即朱鱼，尾三岐，又有双眼凸起、尾分四岐者，称龙头金鱼；尤良。（「澎湖厅志」）。
　　斗鱼，「泉郡志」状如指，长二、三寸，有花文，红绿相间，尾鲜红有黄点，善斗。泉人呼为丁班；漳人呼为三班（「诸罗县志」。谨案：「岭海名胜记」云：斗龙鱼，大如两指，身有五彩，虾须燕尾。斗则竟日不倦，阴雨则伏不动；此即所谓斗鱼也。此与上金鱼供玩赏，非可充馔。今从「旧志」附录于此）。
　　■〈鱼宅〉「北户录」：水母。一名蚱，一名石镜。「博物志」：状如凝血，从广数尺，无正圆，亦无头、目、肠、脏；众虾随之，以虾为目（同上）。「山堂肆考」：水母大如盘，形似白棉絮，以明矾腌之，久则渐渐如纸，俗呼白皮纸；江、浙呼海折皮（「噶玛兰厅志」）。
　　沙蚕，生海泊泥涂中，形似蚕，中有沙，故名。味甚鲜美，北人憎其形以为蚓也，弃之。晒干酥食亦佳，又名龙肠（「诸罗县志」）。形似蚯蚓，可食（「凤山县志」）。龙虫一名沙虫（「澎湖厅志」）。
　　海参，有口，无鳞、足、耳、目；产于八罩海中者良（谨案：■〈鱼宅〉与沙蚕、海参皆水族之可食者，今从旧志附录于此）。
　　海竖，或作蜈鱼，状如海翁，大亦次之，头如猪，跃水面丈余，直上若浮屠，喷水如雪，故谓之竖（俱同上）。
　　海和尚，色赤，头与身似人形，四翅无鳞（「噶玛兰厅志」）。见人辄笑，见则为台飓之征；行舟遇之不祥，必焚香楮而引避之（「澎湖厅志」。谨案：「诲语」云：海和尚，人首鳖足，身差长而无甲。舟行遇者，率虞不利。此与人鱼相类。人鱼长四尺许，体发牝牡俨似人形；惟背有短鬣，船行遇者，亦必作法禳厌）。
　　海狗，头似狗而鱼身，尾尖，四翅（「噶玛兰厅志」）。
　　海马，状如马，头有发，亦四翅，获之不祥（「淡水厅志」。（谨案：「本草衍义」云：海马，其首如马，其身如虾，其背伛偻有节文，长二、三寸）。
　　海龙，生澎湖，首尾似龙，无牙爪，长不径尺，冬日双跃海滩，获之喜为珍物，入药功倍海马（「澎湖厅志」）。
　　海鼠，头有孔，重者四、五百斤。
　　倒吞鲎，口在腹，无齿，能吞人（俱同上。谨案：以上皆海中异鱼，不常见，「旧志」所载，附录于此）。
　　龟，「大戴礼」：甲虫三百六十，龟为之长。海中有大至数尺者，曰海龟；味如鳖（「诸罗县志」）。「博物志」：龟纯雌无雄，与蛇交通而生子。台地有二种：尾长介粗者，名蛇龟；尾中介有文者，名灵龟（「噶玛兰厅志」）。
　　鳖，「养鱼经」：鱼满三百六十则龙为之长，而引飞出水。有鳖则鱼不复去，故一名神守，又名团鱼（「诸罗县志」）。「事物原始」：一名甲鱼（「噶玛兰厅志」）。大城北潭有之（「澎湖厅志」）。
　　鼋，介虫之长，状如大龟，生大海中；火炎山上池内有之（「彰化县志」）。
　　■〈句上黾下〉鼊，龟属「本草」：蟕■〈虫隽〉，大者贔屓，小者为■〈句上黾下〉鼊，山龟之巨者（「噶玛兰厅志」）。「鸡笼」头尤多（「淡水厅志」）。状如鳖，四足漫胡无指爪，剥割时两目泪下。甲可乱玳瑁，亦以饰物。台人市贩鹿胶，每以板壳同煎（「澎湖厅志」。谨案：「太平御览」引刘欣期「交州记」曰：蚼■〈虫辟〉似玳瑁，龟头、鳖身、虾尾，色斑似锦文，大如笠，四足漫胡无指甲，前有黑朱可以饰物。蚼■〈虫辟〉即■〈句上黾下〉鼊之别体字也）。
　　鲮鲤，「尔雅翼」：状如獭，遍身鳞甲，居土穴中，人谓之穿山甲；以其能穿穴。一名龙理；「山海经」：龙鲤，陵居是也（「诸罗县志」）。「临海志」云：尾刺如三角菱，故谓之石鲮鱼（「噶玛兰厅志」）。
　　玳瑁，状如龟，壳稍长，背有甲十二片，黑白斑文，边缺如锯齿，无足有四鬣，前长后短；煮其甲，柔如皮，因以作器。应邵曰：雄曰玳瑁，雌曰觜■〈虫隽〉（「澎湖厅志」。谨案：「岭表录异」云：玳瑁生揭其甲，带之有虫毒，甲即自摇，若死无此验。据此，则玳瑁生甲片，可验虫毒矣）。
　　鲎，色青黑，血蓝，尾如枪，十二足悉在腹下：雌常负雄，渔者取之得双（「诸罗县志」）。腹中有子如粟大，可腌以为医，甚佳（「台湾府志」）。壳甚坚，可作杓（「凤山县志」）。置之水中，雄小者浮雌大者沉。雌常负雄行，虽波涛不解，失偶则不能独活；故号鲎媚（「淡水厅志」）。尾烧烟，可辟蚊蚋（「澎湖厅志」）。
　　蟹，「尔雅翼」：八跪而二螯。八足折而容俯，故谓之跪；两螯倨而容仰，故谓之螯。随潮甲解，故字从解（「诸罗县志」）。台产皆出于海，独诸罗生溪涧中。螯生毛，名曰毛蟹，秋后甚肥美。海中则有沙钻蟹，色黄，遍身有刺，遇人即伏沙底。沙马螯，色赤，走甚疾。大脚仙蟹，身小，一螯大、一螯小，色赤白相杂。虎狮蟹，遍身红点。青蚶蟹，青白色，两螯独大。金钱蟹，身扁，色赤黑，此种腌食甚佳（「台湾府志」）。一螯大，一螯小，曰拥剑（「台湾县志」）。一名螃蟹，脐有尖团之别，尖为公蟹，不及团脐母蟹之多黄而香也（「噶玛兰厅志」）。螃蟹一名郭索（「澎湖厅志」）。
　　蟹郎，似蟹而小，穴诸荒烟蔓草中；非朔望不出。其出也，朔雄，望皆雌；朔雌，望皆雄。八月望日尤多（「福建通志」）。
　　蟳，一名蝤蛑，生海边泥涂中；随大潮退壳，一退一长（「诸罗县志」）。膏多于肉，曰红蟳；无膏曰菜蟳。大者长尺余，螯无毛，故异于蟹（「台湾府志」）。其壳甚坚（「凤山县志」）。虎蟳「海族志」：文有虎班，色如玛瑙（「澎湖厅志」）。
　　蠘，「图经」：阔壳而多黄者，名蠘。其螯甚锐，断物如芟割（「诸罗县志」）。形似蟳，但壳有班点（「台湾府志」）。别名翠蟹，亦名青脚蟹（「凤山县志」）。产海中（「淡水厅志」）。
　　蟛蜞，在海岸钻穴而居。「北户录」：有毛曰蟛蜞；无毛曰蟛■〈虫越〉（「澎湖厅志」）。
　　蚶，「尔雅」谓之魁陆。郭「注」：状如海蚌，圆而厚，外有理纵横，即今之蚶也「岭表录异」：一呼瓦棱子，以壳上有棱如瓦垄也（「诸罗县志」）。蚱蛤之属，壳圆而厚，形如瓦筒（「台湾府志」）。「说文」：一名伏老，海人取其苗，养于泥涂中；俟其大，货于市。一名复累，浙江谓之毛蚶（「噶玛兰厅志」）。有乌蚶，腌食佳（「淡水厅志」）。珠蚶，肉紫色，热水淋之即熟，带血擘食，甚美。又有丝蚶，斧头蚶、五爪蚶数种（「澎湖厅志」）。
　　西施舌，壳黑绿色，形似小蚌而长。「泉郡志」：其内有舌最美，海错之珍，次于江瑶柱（「诸罗县志」）。台所出不宜多食（「台湾府志」）。似蚌而薄（「淡水厅志」）。肉细软如舌，味佳（「澎湖厅志」）。
　　车螯，似蛤而大，壳厚微黄，肉坚含浆不放，俗呼为蛲（「诸罗县志」）。蛲，蛤之大者，肉白多浆（「台湾府志」）。蛲仔生海泥中（「彰化县志」）。
　　花蛤，似车螯而小，壳有斑文，「本草」谓：蛤表有文，即此。「礼记」：雀入水为蛤；是也。味甚清，此地不多产（「诸罗县志」）。雍正癸丑骤生，他少见（「台湾县志」）。蛤有三种，皆生于海（「台湾府志」）。一名文蛤（「凤山县志」）。蛲之小者（「彰化县志」）。海蛤无文（「噶玛兰厅志」）。
　　蛤蜊，似车螯而小，壳圆，微黑色，肉黄（淮南子：若士方卷龟壳，而食蛤蜊。「酉阳杂俎」：蛤蜊候风雨，能以壳为翅飞（「诸罗县志」）。白壳紫唇者曰蛤蜊；又有一种形厚而唇黑者，「兴化志」谓之朗晃，亦蛤蜊类也。其肉皆白，而唇黄（「噶玛兰厅志」）。生溪涧泥沙中（「淡水厅志」）。或云：蛤蜊、文蛤，由一潮生一晕。有白蛤、赤蛤数种，壳可烧灰，入药为蛤粉（「澎湖厅志」）。
　　牡蛎，「本草」：附石而生，磈礧相连如房，故名蛎房。俗呼为蚝，小者名珠蚝，最佳。此间不须架石栽种；团生海中，取之者乘筏，用长竹出诸水底（「诸罗县志」）。咸水，结成壳，可烧灰（「台湾府志」）。蚝，牡蛎也（「台湾县志」）。又可入药品（「澎湖厅志」）。
　　鰕，或作虾，种类不一，有红虾、沙虾、班节虾、白丁虾；各塭红虾最佳。又有黄栀米，小而色红，晒作鰕米（「诸罗县志」）。别有一种龙虾（「凤山县志」）。龙虾，昂首奋角，如画龙状，甲硬如蟹，须长一、二尺，钳六、七寸，有芒刺，尾下子累累相续（「噶玛兰厅志」）。塭虾出塭中，夏秋最甚，腌食极佳（「淡水厅志」）。有狗虾、赤尾星、软壳虾，又有八节虾，红白相间。麋虾，小者如米，腌之佳。虾姑，肉薄不中食。虾蛞托，尾有刺能伤人（「澎湖厅志」）。
　　螺，「通志」：香螺大如瓯，长数寸，肉白而尾有膏，味甚佳。「本草」谓之甲香，又响螺，其壳可以吹。花螺如田螺而小，壳圆白色，红点斑斑。大螺琢磨其壳，可作鹦鹉杯（「诸罗县志」）。珠螺，似花螺而小，壳坚硬，螺嘴有皮，厚而圆，如半面珠，故名。澎湖所产，惟腌食为佳（「台湾府志」）。「本草」：田螺食泥在腹，十年犹活，能伏气饮露。石螺在池潭中可常食（「凤山县志」）。有莿螺、肉螺，苦螺、寄生螺，来螺产内地。淡地亦有（「淡水厅志」）。有巴螺、钿螺。俗云：琉球螺可饰器；达摩螺可作杯；白螺、黄螺、红螺、珠螺、麦螺可作酱（「澎湖厅志」。谨案：「太平御览」引「南州异物志」云：鹦鹉螺状如覆杯，头如鸟，头向其腹，视似鹦鹉，故名。据此，则螺原有鹦鹉之名，非独可琢作鹦鹉杯已也）。
　　蚌，与蛤相类而异形，圆者曰蛤，长者曰蚌：壳绿黑色，老蚌含珠。「战国策」谓：与鹬相持者也（「诸罗县志」）。壳明亮，老亦能生珠（「凤山县志」）。田蚌，俗名田杯（「彰化县志」）。「五杂俎」：大者如箕。「左思赋」：蚌，珠胎，与月盈亏。中秋无月，则蚌无胎。壳可烧来涂壁（「澎湖厅志」）。
　　海豆芽，似蚬而差大，形扁，壳绿，吐尾如豆芽，故名。一名涂杯（「诸罗县志」）。如小蛏，伸尾白如豆芽（「台湾县志」）。一名江蛲（「凤山县志」）。俗呼家愁（「彰化县志」。谨案：「广东通志」云：水豆芽，蛏类也。鲜时壳中有一肉柱，如牙箸。腌之则无，此即海豆芽也）。
　　水龟，一名龙虱，出潭堀中，腌食佳（「诸罗县志」）。「本草」名水马，长寸许，群行水上，涸即飞去（「噶玛兰厅志」）。可腌酱（「淡水厅志」）。
　　白蛏，台原无蛏，康熙五十九年始有，生于海泊泥涂中。形与内地蛏无异，但壳差薄，色白如玉尤清甘，四、五月时有之（「台湾府志」）。近亦有竹蛏（「凤山县志」）。石蛏生海泊（「噶玛兰厅志」）。紫蛏生石隙中（「澎湖厅志」）。
　　鬼蟹，状如傀儡（「凤山县志」）。
　　海蒜，一名湖肾，壳类蛤，肉垂三寸余，白色上有黑点，状甚劣。味甘；但性极寒，食之多患腹泻（「凤山县志」）。
　　沙蒜，一名沙噀，俗呼土笋，可煮作冻（「淡水厅志」。谨案：「岭表录异」云：沙箸，海岸沙中生，春吐苗；其骨白且劲，可为酒筹，凡采者须轻步向前拔之；不然闻声遽缩入沙中，不可得也。此沙箸疑即沙蒜，盖箸蒜声相近也）。
　　赤嘴，状如蛲仔，但壳微赤有纹，比蛲仔味清甘（「彰化县志」）。
　　竹蟽，形如蛏，壳黄色，味甚清甘（同上）。
　　九孔，即石决明（「淡水厅志」）。鲍鱼之小者，附石而生；壳有孔，煆灰入药，为石决明「五杂俎」云：即鳆鱼另一种，呼将军帽（「澎湖厅志」）。
　　寄居虫，土人呼为寄生（「噶玛兰厅志」）。寄生「阅书」：生于蛎房、蚌、蛤腹中。郭璞「江赋」：璅蛣，腹蟹。「记略」：海上有枯螺壳，寄生其中，负壳而走，形如螺（「澎湖厅志」。谨案：陈藏器「本草」陶「注」蜗牛云：海边有大螺，似蜗牛，火炙壳，便出走；食之益人。按寄居在蟹壳间，非螺也。候螺蛤开，即自出食，螺蛤欲合，已还壳中。海族多被其寄据，此则寄居本虫类，以其寄于螺壳，故各志俱入介属；今仍之）。
　　砗磲，即五爪蚶■〈虫间〉，即壳菜，生海石中，以苔为根，壳长而坚硬，但稍薄耳。肉紫色，腌之亦佳。小者名沙箭，又有乌■〈虫念〉，乌投等类。
　　醋鳖，坚白如石，背圆腹平，有旋纹如螺形。如小鳖，大不及指，盖藏数年，投醋中，蠕蠕自能配合（俱同上）。
　　胎鱼、筋鱼、■〈鱼因〉鱼、■〈鱼燕〉鱼、白刀鱼、蚬、红栗、仙人掌、海月、海胆、帽华螺（见「福建通志」）、新妇啼鱼（见台湾府「凤山县志」）、花辉鱼、苦蚝、青茵、毛■〈虫间〉（见「噶玛兰志」）、魽鱼、鸢锤鱼（见（「淡水厅志」。俱无注）。
　　——以上鳞介之属。
　　附考
　　鲨鱼，类不一，龙文鲨、双■〈髟上告下〉鲨，志言之矣！外此有乌翅鲨，身圆，翅尾黑色。锯仔鲨，齿长似锯。乌鲨，口阔，大者数百筋，能食人。虎鲨，头斑如虎，齿迅利，噬人手足立断。圆头鲨，亦食人。鼠■〈虫吾〉鲨，皮白齿如梳。蛤婆鲨，口阔，尾尖。油鲨，身圆而长，尾似虾尾。泥魦鳅鲨，口尖。青鲨，身青色。扁鲨，身扁，尾小。乞食鲨，皮可饰刀鞘。狗缠鲨，身长，尾尖。狗鲨，头大，上有乌赤点，离水终日不死（「赤嵌笔谈」）。
　　鲨鱼，胎生，市得一鱼，可四、五筋。用佐午炊，庖人剖腹一小鱼从中跃出，更得五、六头；投水中，皆游去（「裨海纪游」）。
　　相传台鹿皆鲨鱼所化，然沿海俱有鲨，即台地山前亦有之，未见有化鹿事。独后山鲨鱼随潮登岸，即化为鹿，毛色纯黄，其孳生者，始有梅花点（「东瀛识略」）。
　　鲨鱼翅，出南路嵌顶及澎湖，每岁十一月，渔人取之，率载海舶，往江、浙货卖（「小琉球漫志」）。
　　魟，有锦魟，身圆有花点，大者三、四百筋，皮生沙石，尾长数尺，骨弱肉粗。黄魟，身圆黄色。泥魟，皮黑。扫帚魟，尾如帚。鸟燕魟，头、身、翅俱似燕，肉黑。四开魟，头似燕，肉赤。鬼角燕魟，头有软角。水沉魟，淡红色，身扁头尖（「裨海纪游」）。
　　芦鳗，产海边，随潮登岸，食芦笋；潮退入溪田中，不能去，方可得。渔人或迹其往来之路，以灰布之，俾涎沫粘糊，手可取。身花红色，长四、五尺，全似鳗而身短；有重至二、三十斤者，唻极肥美。「岭南杂记」云：芦鳗背黑，有类乌鳢，其色稍异（「小琉球漫志」）。
　　新妇啼，鱼名；状本鲜肥，熟则拳缩。意取新妇未谙，恐被姑责也。孙元衡有诗云：泔鱼未学易牙方，软玉销为水碧浆；厨下却怜三日妇，羹汤难与小姑尝（「赤嵌集」）。
　　鹦哥鱼，鸟嘴，红色，周身皆绿。孙元衡有诗云：朱施鸟喙翠成襦，陆困樊笼水厄罛；信是知名无隐法，曾闻直猎有浮胡。相传直猎有鱼，名为浮湖，嘴似鹦鹉（同上）。
　　蝴蝶鱼，见上淡水海岸间，栩栩然似凤皇孙也（「海东札记」）。
　　海翁鱼，有言如小山，草本生之；樵者误登其背，须臾转徙，不知所之；此无可考。「志」云：后垄番社有脊骨一节，高可五、六尺。两人合抱，未满其围。渔人云：大者约三、四千筋，小者亦千余筋，皮生沙石，刀箭不入。有自僵者，人从口中入，割取其油以代膏火；肉粗不可食。口中喷涎常自为吞吐，有遗于海边者，黑色、浅黄色不等。或云，即龙涎，番每取之以贾利，真膺亦莫辨也（「赤嵌集」）。
　　台地鱼族最繁，而黄鱼独少，长亦止数寸，见有盈尺者，咸诧为乱征（「东瀛识略」）。
　　旗鱼，胸脊肉陷如沟，鬐翅敛之不见；有时怒张如支雨盖，故亦名破伞鱼（「海东札记」）。
　　旗鱼，俗呼海竖，头似猪，大则千余斤，小亦五、六百斤；常于水面跃高丈余，喷水如雪；渔人见之则避（「赤嵌笔谈」）。
　　海和尚，色赤，头与身皆似人形，四翅无鳞。海狗，头似狗，尾尖四翅。海马，状如马，颈有騣。亦四翅；渔人网获，均为不祥（同上）。
　　海龙，产澎湖澳，冬日双跃海滩，渔人获之，号为珍物；首尾似龙，无牙爪，长不径尺，以之入药，功倍海马（「赤嵌集」）。
　　水母，闽人谓之■〈虫宅〉，又谓蜇皮；其形乃浑然一物，有知识，无口眼，故不知避人。虾寄腹下食其涎，虾见人则惊，此物亦随之而沈。产台地者瘦小不堪食，鹿耳门内甚多，淡紫色，状如覆杯，下有物摇曳如悬絮，俗谓之足。往来浮沈；捕之，则所谓足者缩入。「越绝书」云：水母，，虾为目；海镜，蟹为腹。海镜，广人呼为豪菜盘。「岭表录异」云：海镜饥，即蟹子走出。以腹中有小红蟹子，其小如豆，头足俱备；及出食蟹饱归腹，海镜亦饱。海镜一名璅蛣，郭璞「江赋」璅蛣，腹蟹。「抱朴子」：蟹不归而蛣败，蛣恃蟹以为命，不可一日无也（「小琉球漫志」）。
　　蟹螯，生毛者。无毛者为蟳，有翠蟹蔚然深蓝，大不盈掌；巨者螯长六、七寸，壳有斑文，呼曰青脚蠘。孙元衡有「翠蟹诗」云：嗜蟹何当只自谋，难凭此味悦监州；双螯独把炎洲翠，吕亢图中未解收（「赤嵌集」）。
　　蟹之生溪河中螯足有毛者，曰毛蟹；味尤佳。台南无之，独产彰化。欲致之郡，必兼程疾走，若渡虎尾溪，呴沫有声，螯足皆脱，不可食；其不脱者十中二、三而已（「东瀛识略」）。
　　虎蟳，质粗味劣无足取，壳极类门户上所绘虎头，色亦殷红斑驳；人有镶为酒器者，冬来生子，充盈脐外（「闽小纪」）。
　　■〈句上黾下〉鼊，龟属，卵生，状如鳖；四足漫胡无指爪。大者百余斤，小者数十斤，常从海岸赴山凹钻孔伏卵。人伺其来时，尾而逐之；行甚疾，众并力反其背，则不能动矣！剥割时，两目泪下。嗜者谓味同牛肉，值亦相等。甲可乱玳瑁，亦以饰物，但薄而色浅，不任作器。市贩鹿胶，每以其板壳与鹿角骨同煎。前路南龟壁港以此名。今写讹，刘欣期「交州记」作蚼■〈虫辟〉（「赤嵌笔谈」）。
　　文蛤，味极鲜美，往年绝少，惟癸卯春夏，鱼市不绝。「西溪丛话」：蛤蜊、文蛤皆一潮生一晕。「博物志」云：东海有蛤，鸟常食之。壳在海岸，潮水往来碏薄，洁白如雪；入药最精。往在大担僧寺见海边蛤壳，各种奇异，有竞为携取者（「同上」）。
　　「南州异物志」：寄居之虫，如螺而有脚，形如蜘蛛，本无壳；入空螺壳中戴以行，触之缩足，如螺闭户；火炙之乃出走。异苑谓：鹦鹉螺常脱壳而朝游，出则有虫如蜘蛛入其壳，戴以行；夕返，则此虫出。「庾阐」所云：鹦鹉外游，寄居负壳者也。台地呼寄生（「使槎录」）。
　　鬼蟹，状如傀儡。孙元衡有诗云：家在蚝山蜃气开，鲸潮初起鲎帆来；虎鲨（背有斑文）。鬼蟹纷无数，就里难求蛤蚌胎（同上）。
　　·杂产类
　　糖，煮蔗而成，有黄、白二种。又冰糖用白糖再煮，如坚冰，比内地较白，而甜逊之（「诸罗县志」）。有黑、白二种，初硖蔗浆半多泥土煎者，一次滤其渣秽，再煮入于上清，三煮入于下清，始成黑糖。入■〈石屚〉待其凝结，用泥封之，半月一换，三易而后白。未尽白者曰糖尾，并■〈石屚〉再封，封久则白。封少则黑，其不封者则红糖也（「彰化县志」）。蜜糖，台所出无多，药圃皆资于内地（「凤山县志」。谨案：台产糖为大宗「稗海纪游」、「赤嵌笔谈」已详纪之，迄今垂二百年，运售日本外洋，畅旺犹昔。大抵南路之糖与北路之茶，岁产所值，略可颉颃，皆钜款也）。
　　油，香油，脂麻油也。有黑、白二色。菜子油、落花生油，脂麻贵时以和香油亦可食。又蓖麻油煮糖用之（「诸罗县志」）。桕子油（「淡水厅志」）。茶油（「噶玛兰厅志」。谨案「瀛壖百咏」云：椰油可佐膏火。或云：用火炙椰，其油自出；疗齿痛、冻疮极效。此亦油之一种，但不易得耳）。
　　酒，用草为曲制之；有老酒、烧酒诸色。然不佳，杂以糖水（「诸罗县志」。谨案：「赤嵌笔谈」云：酒有蔗浆用饧汁酿成，与荔子酒俱味极甘。北路有用梨子茇酿酒者，又在蔗浆荔子之下；则不独草曲酿酒矣！又「福建通志」云：椰子肉色白，味如乳，可酿酒。然考椰子中心有白汁，味如酒，饮之能令人醉；不须酿而成酒也。劳之辨「台湾咏」云：酿蜜波罗摘露香，倾来椰酒白疑浆。即谓酒浆从椰倾出不待酿也）。
　　麴，有红、白二种「南方草木状」：草曲不用曲蘖，但杵米粉杂以众草。置蓬蒿，荫蔽之，经月成而，可以酿酒；即今白曲也。红者来自内地（同上）。红曲似糯米，用糟发成之（「凤山县志」）。红粬（或作曲），以米为之；粬母来自内地，少许可造数斗；酿老酒所必需（「淡水厅志」）。
　　茶，北路无种者。水沙连山中有一种，味别能消暑瘴；武彝、松萝诸品，皆至自内地（「诸罗县志」）。出水沙莲社，可疗暑疾（「台湾府志」）。土产特多，焙制尚未得法，能避暑消瘴（「噶玛兰厅志」）。产大坪山、天屯山、南港仔山及深坑仔内山最盛（「淡水厅志」。谨案：「诸罗志」谓：北路无种茶者，乃昔时为然；近则北路一带群山，多种茶为业。运售外洋，岁值钜万；亦台产一大宗也。淡水以乌龙茶为最，不在武彝、松萝之下。「武夷山志」云：采摘以清明后榖雨前为头春，立夏后为二春，夏至后为三春。头春香浓味厚，二春无香味薄，三春颇香而味薄。种处宜日、宜风，而畏多；风日多则茶不嫩。采时宜晴不宜雨；雨则香味减。台地采茶气候与此略同。然亦须焙得宜，乃能香味两绝也。详见「杂税门」）。
　　炭，以九荆木者为佳，实坚难烬，杂木次之，色白如雪，内地宝此，以热博山之炉（「诸罗县志」）。内地掘窑砍木烧之（「彰化县志」）。以石楠木为佳（「噶玛兰厅志」）。
　　煤炭，灰黑，气味如硝磺，可以代薪，焰甚烈，北方多用之。出鸡笼、八户门诸山。相传荷兰驻鸡笼时，炼铁器皆用此（「诸罗县志」）。凡内山深处皆有之（「凤山县志」）。出笼鸡头及拳山堡等处（「淡水厅志」。谨案：基隆山向有煤窑，禁闭已久；迨福州开设船政厂，民间私采者多。不可复禁。继以英国新修条约，以基隆煤务列入条款，如派员查勘深澳坑、深澳堵、八斗等处，无碍民居、田园、庐墓，乃复弛禁。近则煤坑日辟，采取皆用机器，其间商办、官商合办，迭有变更。详见「杂税门」）。
　　盐，「周礼」：盐人，掌盐之政令。以供百事之盐，有煮、有晒；台止用晒法。诸罗无盐埕，资于台、凤；南社、崇爻所产无多，见「外纪」（「诸罗县志」）。濑口所出，色黑而粒大，腌物不至朽腐。「汉书」：牢盆煮盐，用钱为之。凤山只用晒法。（「凤山县志」。谨案：台南有濑南、濑北、濑东、笨北、洲南、洲北各盐场，足资民食。台北无之，转运于台南，时或脱节；则取给于漳、泉内地，谓之唐盐，详见「盐课门」）。
　　灰，「异物志」：占贲灰，牡蛎也。不如内地之黏，涂壁久则灰落。亦用以煮糖，又与浮留、槟榔同食（「诸罗县志」）。蛎房壳，烧成用以涂墁（「台湾府志」）。有蛎壳灰石灰，鲁古石灰（「淡水厅志」）。澎鲜蛎房，杂取螺蚌之壳烧之（「湖澎厅志」）。
　　红花，可染绦，府、诸二志所不载，近始有之（「凤山县志」）。
　　吉贝，即棉花，种出内地。
　　陶器，近始有之。
　　硫磺，出淡水磺山（俱同上）。磺油亦名地油，产猫里、牛角山，由石壁中流出（「淡水厅志」。谨案：康熙间杭州郁永河着采硫日记，为台地采硫煎炼之始。厥后开禁靡常，迨光绪三年，又复弛禁，派员履勘台北、淡水所属之北投油坑、金包里等处。雇匠兴熬，并收买民间私磺，统归官厂；除官用外，亦准商人贩运。详见「杂税门」）。
　　樟脑，「本草」：一名韶脑；初出韶州，状如龙脑，白色，樟脑膏脂也。其法以樟木切片，井水浸三日夜，入锅煮之；用柳木枝频搅。待汁减，柳上有白霜，滤去滓，倾汁入盆，经宿成块，仍以清水浸之，方不缩化；入药可通窍、除湿、杀虫（「噶玛兰厅志」。谨案：台产樟脑，由来久矣！始于外山，砍熬年久，伐木已尽。迨光绪十二年以后，经设局抚番，募勇防隘，复入内山砍伐樟木，筑灶煎熬。始而为官，按秤收买；继而改由商办，按灶抽收防官经费。近则脑灶增多，较往年为尤盛；然亦须生番安静，乃能日有起色。详见「杂税门」）。
　　籸，花生、豆油之糟粕也；用以粪田，取杀虫而肥腻（「噶玛兰厅志」）。豆籸，「内自讼斋诗」注：花生可为油，其渣可粪田，曰油籸。籸音辛，俗读如枯（「澎湖厅志」）。
　　鹻，用象齿、公牡等木烧成灰，和水滤去渣滓，熬炼成冻，可以资染（「淡水厅志」）。
　　草席，编织坚致，价倍内地（「凤山县志」）。大甲番女取草织之，甚精致。一张价数十元，或一、二元不等，近汉人亦多效之者（「淡水厅志」）。
　　鹿皮，春皮毛浅而薄，冬皮毛深而厚，为褥温而去湿（「台湾府志」）。又有鹿胎皮，杀牝鹿将乳者，毛片方鲜丽；计得一佳胎皮，杀鹿子母甚伙；非先王不■〈麛，耳代弓〉、不卵、不杀胎之意也（「凤山县志」）。白点赤纹相间（「噶玛兰厅志」）。
　　豹皮，为裘为褥皆可用，价数十倍于鹿皮（「诸罗县志」）。
　　麋皮，鹿之大者，俗呼为蒋皮，商人贩往外国（「台湾府志」）。
　　獐皮，可作靴、袜、裤、泻、包袋等物（「凤山县志」）。毛黄黑色，去毛存鞹，宜于韡袜（「噶玛兰厅志」）。
　　鱼翅，鲨翅为上（「凤山县志」）。
　　鹿脯，生番切鲜鹿肉，下盐、压石、晒干成块，出以易物；然多襍以牛脯、猴肉；须细辨其纹（「噶玛兰厅志」）。
　　麂腿，鹿之小者，腌如鹿脯之法（同上）。
　　鹿肚，草鹿肚中所食之草，能治噎嗝（「彰化县志」）。
　　棉布，近嘉祥等里庄多有（「凤山县志」）。棉布、苎布、麻布三种，俱不多产（「台湾府志」）。
　　卓戈文，番所织毡也。
　　毛被，番妇剥树皮和兽毛织成。
　　达戈文，番所织布名，以苎为之（俱同上）。番女所织布，以狗毛苎毛为线，染以茜草，错杂成文，朱殷夺目（「淡水厅志」）。
　　番毯，番妇所织（「彰化县志」）。
　　番锦，用丝织成，以作衣服，较苏织尤佳（同上）。
　　港底金，「郡志」以为在寒潭中；今遍考之，或云内山番界，或云产自奇来（「噶玛兰厅志」）。金沙在内山野番界内，产于港底，人迹罕至（「淡水厅志」。谨案：淡北产金，旧志已载其说；但出现靡常。自光绪十七年秋冬间，基隆厅辖龙潭堵一带溪河上，忽有金沙显露；班准殷户雇工淘洗，官为设局试办抽厘；然未得其根脉，尚待考求。如寻根苗亦一大利源也。详见「杂税门」）。
　　银沙，产于东石社内，掘地八、九尺，即见细沙，色白如粉，可磨砻银器（「澎湖厅志」）。
　　珠，岛中蚶蚌间亦有珠，碎如小米，得之亦罕甚（同上）。
　　通宝钱，台所用多古钱及小钱，北路即鹅眼钱，亦皆通用（「台湾府志」）。康熙二十七年，开福建台湾铸局，钱幕铸满、汉文「台」字；三十一年停台湾府铸局（「福建通志」）。「皇朝文献通考」及「东华录」皆作二十八年台湾开鼓铸局，较「福建通志」作二十七年早一年，其停铸之年则同也。北路现皆用大钱，与府志所云异。
　　■〈石娄〉■〈石国〉石，生海中，皆咸卤结成，粗劣易腐；土人置盆碗中充玩（「台湾府志」）。可作烧灰（「淡水厅志」）。俗名老古石，拾运到家，俟咸气去尽即成。坚实以筑墙，比屋皆然，又作卤裹石（「澎湖厅志」）。
　　石花，生海石上（「淡水厅志」）。
　　文石，产澎湖，有花纹者佳，可为朝珠及扇器（「台湾府志」）。产于外堑、小池角二处，石外有璞，剖璞始出。石有五色，错而成文，以黄者为上。土人以有眼者为贵，琢为念珠，以供玩赏（「澎湖厅志」）。
　　打鼓山石，崟■〈山上欹下〉玲珑可玩（「台湾府志」）。
　　冈山石，可烧灰墁壁（同上）。
　　傀儡山石，薄不盈寸，宽平四方，可镶为器，及镌刻等用（「凤山县志」）。
　　鹿肚石，出老鹿肚中，以其食草黏沙，积而渐化，包鹿气血，凝结成块，坚如圆石。医家以之疗心气关嗝诸症；然须辨其真膺（「噶玛兰厅志」）。
　　砚石，出二围旱溪中，浅黑色，颇干毁，不甚发墨（同上）。
　　巨石，「诸罗邑志」云：巨石多生于鸡笼、淡水之间，突恕偃蹇，奇不可状，土皆黄色，地脉所发生处也。南嵌以下渐无，石质亦不坚，无格理，不可以施椎凿宫室之用，皆载自漳、泉、宁波（「淡水厅志」）。
　　磺笋石，淡北大屯山边出磺之土，谓之磺笋（同上）。
　　空青石，产大仓仔屿海滨。周凯云：摇之中响，有沙有水，水淡者治目疾。近多膺物，搏土贮水于中，置海滨月余即成，按空青圆如鸡卵，大小不一，质甚坚致。澎人多眼疾，然罕有以此治之者（「澎湖厅志」）。
　　鹅管石，结于老古石内，剖出色潜白，形如铜笔套，俗名老石葱，可入药。
　　禹余粮石，出东石社、西屿、缉马湾社，形如鸡子，内有五色，粉可治金疮。
　　浮石，咸气所结，随潮而流，浮聚海面，质轻甚可入药；亦可磨砺器物。
　　龙涎香，「赤嵌集」；海翁鱼口中喷涎，自为吞，有遗于海滨者，黑色、浅黄色不等。或云即龙涎，真赝亦莫辨（俱同上）。
　　菁淀、薯榔、麻、苎、藤茄、藤皮、粽、烟草、樟柴、紫荆、楠枋、加苳、櫹榔、梅皮、桂皮、通草（各「旧志」以入货币类）、珊瑚树、石帆、海藤、螺盃、蚌瓢（「澎湖志」以入海中杂产类）。然已见「草部」、「木部」、「虫鱼部」，今不录。又圆钱、中钱、甲万、大柜等物，「台湾府志」、「诸罗志」以入金石器用类，然此或来自外洋、或由人工制作，非天生物产，今亦不录。
　　附考
　　台人植蔗为糖，岁产二、三十万，商船购之以贸日木、吕宋诸国（「稗海纪游」）。
　　蔗苗种于五、六月，首年则嫌其嫩，三年又嫌其老，惟两年者为上。首年者熟于次年正月，两年者熟于本年十二月，三年者熟于十一月。故硖煮之期，亦以蔗分先后；若早为砍削，则浆不足而糖少。大约十二月、正月间始尽兴工，至初夏止。初硖蔗浆，半多泥土，煎煮一次，滤其渣秽；再煮入于上清；三煮入于下清始成糖。入■〈石屚〉待其凝结，用泥封之，半月一换，三易而后白。始出■〈石屚〉，晒干，舂击成粉；入篓，须半月为期。未尽白者，名曰糖尾，并■〈石屚〉再封；盖封久则白，封少则缁；其不封者，则红糖也。所煎之糖，较闽、粤诸郡为尤佳（「东甯政事集」）。
　　台人十月内筑廍屋，置蔗车，雇募人工，动廍硖糖。上园每甲可煎乌糖六、七十担、白糖六、七十■〈石屚〉（沙土陶成）。中园、下园只四、五十担。煎糖须觅糖师，知土脉，精火候；汤大沸，用蛎房灰止之；将成糖，投以萆麻油，恰中其节。煎成，置糖槽内，用木频搅至冷，便为乌糖。色赤而松者，于苏州发卖；若糖湿色黑，于上海、宁波、镇江诸处行销。至制白糖，将蔗汁煮成糖时入糖■〈石屚〉内，下用■〈石屚〉锅盛之，半月后浸出糖水，名头水；次用泥土盖上十余日得糖水，名二水；再用泥土覆十余日之糖水，名三水。合煎可为糖膏，或用酿酒，每■〈石屚〉白糖只五十余筋，地薄或糖师不得其人，糖非上白，则不得价矣。每廍用十二牛日夜硖蔗，另四牛载蔗到廍，又二牛负蔗尾以饲牛；一牛配园四甲或三甲余。每园四甲，现插蔗二甲，留空二甲，递年更易栽种。廍中人工：糖师二人，煮蔗汁火工二人，车工二人，将蔗入石车硖汁；牛婆二人，鞭牛硖蔗；剥蔗七人，园中砍蔗去尾去箨；采蔗尾一人，看牛一人。工价逐月六、七十金（「赤嵌笔谈」）。
　　唐大历中，邹和尚始教民黄氏造蔗霜法。其器用有蔗削、蔗镰、蔗凳、蔗碾、抬床、榨斗、漆瓮之属。今蔗车两石矗立，状如双碾，硖取其汁，想即蔗碾。遗制酒有蔗浆，用饧汁酿成，与荔子酒俱味极甘。北路有用梨子茇酿酒者，又在蔗浆荔子之下（「赤嵌笔谈」）。
　　三县每岁所出蔗糖约六十余万篓，每篓一百七、八十筋。乌糖百筋，价银八、九钱；白糖百筋，价银一两三、四钱。全台仰望，资生四方，奔趋图息，莫此为甚。糖斤未出，客人先行定买，糖一入手，即便装载，每篓到苏船价二钱有零；自定联■〈舟宗〉之法，非动经数旬，不能齐一。及至厦门，归关盘查；一船所经，两处护送，八次挂验，俱不无费；是以船难即行，脚价贵而糖价贱矣（「赤嵌笔谈」）！
　　货，糖为最，油次之。糖出于蔗，油出于落花生；其渣粕且厚值。商船贾贩，以是二者为重利。淀菁盛产而佳，薯榔肥大如芋魁，故皂布甲于天下。水藤出内山，长条远蔓跨山岭，采者得一茎，穷其本即可数百筋。麋鹿獐皮皆邑产，今少有焉（「台湾县志」）。
　　海船多漳、泉商贾；贸易于漳州，则载丝线、漳纱、剪绒、纸料、烟布、蓆草、砖瓦、小杉料、鼎铛、雨伞、相柚、青果、橘饼、柿饼；泉州则载磁器、纸张；兴化则载杉板、砖瓦；福州则载大小杉料、干笋、香菰；建宁则载茶，回时载米、麦、菽克、黑白糖、锡、番薯、鹿，内售于厦门诸海口；或载糖靛、鱼翅至上海。小艇拨运姑苏，行市船回，则载布疋、纱缎、枲棉、凉煖帽子、牛油、金腿、色酒、惠泉酒。至浙江则载绫、罗、绵、绸、绉纱、湖帽、绒线。宁波则载棉花、草蓆。至山东贩卖粗细碗碟、杉枋、糖纸、胡椒、苏木；回日则载白蜡、紫草、药材、茧绸、来豆、盐肉、红枣、核桃、柿饼。关东贩卖乌茶、黄茶、绸缎、布疋、碗纸、糖翅、胡椒、苏木；回日则载药材、瓜子、松子、榛子、海参、银鱼、蛏干。海壖弹丸，商旅辐辏，器物流通，实有资于内地（「赤嵌笔谈」）。
　　水沙连茶在深山中，众木蔽亏，雾露蒙密，晨曦晚照，总不能及；色绿如松萝，性极寒，疗热症最效。每年通事与各番议明入山焙制（「赤嵌笔谈」）。
　　凡丝布锦绣之属，皆至自内地，有出于土番者，寥寥且不堪用（「诸罗县志」）。
　　番妇自织布，以狗毛苎麻为线，染以茜草，错杂成文，朱殷夺目；名达戈纹（「瀛壖百咏」）。
　　银山有矿产银，又有积镪，皆大锭，不知何时所藏？曾有两人入山取之资用，后挽牛车至其地恣取满车，迷路不能出，尽弃之，乃得归；旋亦失其故道，不能复入（「台湾志略」）。
　　港底金，在蛤仔难内山，港水深而且冷；生番沉入，信手捞之，亟起则口噤不能言语，薪火良久乃定；金如碎米粒（「台湾志略」）。
　　哆罗满（亦生番社名），产金，从港底泥沙中掏之而出，与云南瓜子金相似。陈小崖「外纪」：康熙壬戌间，郑氏遣伪官陈廷辉住其地采金。老番云：「采金必有大故」。诘之；曰：「初日本居台来采金，红毛夺之；红毛来取金，郑氏夺之；今又来取，岂遂晏然无事」？明年癸亥，我师果克台湾（「台湾志略」）。
　　埋金山，明都督俞大猷讨海寇林道干，道干遁入台，舣舟打鼓山港；相传其妹埋金山上。时有奇花异果，入山樵采者或见焉。若怀归，则迷路不得出；疑有山灵阿护（「台湾志略」）。
　　台地从无产珠；开辟后，凤山下庄海中蛎房产珠如稷米，名凤山珠，不堪饰簪珥；只用以充药品（「凤山县志」）。
　　台地交易最尚番钱，红毛所铸银币也。长斜无式，上印番字，银色低。潮以内地兼金与之，反多滞难。用小制钱外，多用昔年所铸台、广、昌南红铜钱；并明时旧钱。鹅眼荷叶，散若流泉，见行；鼓铸轮郭周好，交易则弃而不用；亦足异矣（「赤嵌笔谈」）。
　　硫土，黄黑不一色，质沉重有光芒，以指捻之，飒飒有声者佳；反是则劣。炼法：搥碎如粉，日曝极干。镬中先入油十余筋，徐入干土；以大竹为十字架，两人各持一端搅之；土中硫得油自出，油土相融，又频频加土加油，至于满镬，约入土八、九百筋，油则视土之优劣为多寡。工人时时以铁锹取汁沥突傍察之，过则添土，不及则增油。油过不及皆能损硫。土既优，用油适当，一镬可得净硫四、五百筋。否或一、二百筋，乃至数十筋。关键处虽在油，而工人视火候亦有微权也（「稗海纪游」）。
　　骨石，沙中有骨，坚结如石；积潦冲刷，地辟沙溃，始露峰挺崿；仰皆剑攒，垂非乳滴。质虽不坚，而一种爽峭竦竦之致，彷佛英石（「台湾志略」）。
　　冠石，闻在南日社大山之后有巨石，峭削巍峨，出内山之巅，其形如冠。土番指石为的登绝顶，东洋及山后诸社，可一望而尽（「台湾志略」）。
　　内山有松石，凿之成片；下砌为墙，上以代陶瓦；方广一丈，望之天然石室也（「诸罗县志」）。
　　●饷税
　　杂饷
　　杂税
　　·杂饷
　　厝饷，屋舍饷也。闽人谓家室曰厝，谓屋舍亦曰厝；如称佣妇，则系其姓曰某厝；称人所居，则系以地曰某处厝。厝有草、瓦之别，以其厝皆官地，故沿郑氏之旧征之。台湾县街市瓦屋，每间征银三钱零三厘八毫；草厝，每间征银二钱一分七厘。历年既久，有片瓦寸草俱无，未邀除免；而星罗厦屋，终岁不出分文者。雍正初，复加查验，凡得瓦厝七千九百余间；按额匀摊，每间征银一钱五分零，给单为据。如有倒坏，许执单缴验注销；另查新屋补其缺。嘉义县祗笨港有市厝，每间征银多寡不等。他邑无厝饷。
　　瓦窑、菜园饷，瓦窖，烧砖瓦者；以座计，每座征银二两五钱。菜园，种菜蔬者；以所计，每所征银一两。独嘉义县有之，他邑无。
　　蔗车、牛磨饷，一以糖征、一以面征。蔗车，制糖具也，以张计；牛磨碾面具也，以首计。每张、每首均岁征银五两六钱。
　　槟榔、番檨饷，二者以宅计，皆果属也。每宅征银多寡不等，嘉义以北无征。
　　鹿皮、小米饷，皆征之归化生番；以番之捕鹿献皮并有献小米者名其饷也。鹿皮每张折输银二钱四分。淡水番社有献獐皮者，折输银数与鹿皮同。小米惟彰化社番献纳，每石折输银六钱（淡水厅同）。
　　船税，船有尖艚、杉板、■〈舟古〉船、渡船、采捕船之分；其税有以只计者，有按其梁头大小以担计者，每担以百筋为则。尖艚每只征银八钱四分；杉板每只半之。彰化■〈舟古〉船每只征银一两一钱五分五厘；渡船、采捕船每担征银七分七厘，俗称则有澎仔、龙艚、大■〈舟古〉、小■〈舟古〉、按边、穵仔、一封书等名，皆往来南北各港，贸易捕采；不能横渡大洋者。正税外，旧有规礼；乾隆二年谕：『海岛居民，置小艇捕渔以糊其口，乃年有规礼为衙门公事之用。渔人多受剥削，颇为苦累；着即永行禁革。若有公用必不可少之处，将他项银两酌拨补之』。
　　港、潭、塭饷，就蓄鱼产鱼之所征之。港者，海水支流之处；潭者平埔开洼，积水甚深；塭者，沿壖筑岸，纳水其中；咸待鱼繁以资捕取。港以所计，有征银二百二十两者，或六十、九十余两，少至一两及四钱，分别大小征纳。潭亦以所计，每所征银十二两及七两零不等。塭以口计，每口征银五十两及七两九钱零至五钱止，亦视大小为等差。
　　罟、罾饷，渔课也；就其器名之，皆以张计。网之巨者为罟，先驾二舟，沉罟海底；后用四、五十人挽其两端，牵圈至岸，得鱼最多。亦分大小，大者每张征银十一两七钱六分，小者征银减半（五两八钱八分）。罾有举罾、摇罾、车罾等名。举罾止用一人，港潭海澨皆可采捕；摇罾需五，六人驾龙艚船，带穵仔船捕鱼海中；车罾恒挂海岸，上搭高藔，人在寮中，将罾索用车车起，以取鱼之入罾者。大罾每张征银四两二钱，次者每张征银二两二钱，小者征银八钱四分。澎湖大网每张征银三两五钱，泊网每张征银一两二钱六分；大沪每口征银八钱四分，小沪每口征银减半，四钱二分（「澎湖志」）。
　　■〈罒上令下〉、縺、■〈糸衮〉饷，三者以条计，均取鱼具，亦鱼课也。■〈罒上令下〉者，网上有荡，能浮水面，下系网袋无数，袋挂铅坠沉入丈余，鱼投袋中辄不能出。每条征银五两八钱八分。縺小于■〈罒上令下〉，结网长数十丈，广五、六尺，冬、春二时在海外捕大鱼用之。■〈糸衮〉者垂饵以钓，大绳长数十丈，系一端于岸，浮舟出海，每尺许悬数钩，大小不一，绳尽则返棹而收■，曰放■〈糸衮〉。縺与■〈糸衮〉每条征银与■〈罒上令下〉同。
　　蚝、箔饷，亦以条计。蚝者，蛎房也，即以为征饷之名。随潮而产，黏结海坪。用竹二，长丈余，各贯铁于端，如剪刀然；潮退时于海浅处钩致之。箔以竹为之，潮将满时，横插海滨，杂罗水族；汐则取之，无一遗者。二者每条征银亦如■〈罒上令下〉数。
　　网、沪饷，惟澎湖厅有，就其捕鱼之制名之。网以张计，口阔尾尖，用大小二枝坚竖港口长流之所，名曰网桁。挂网于上，鱼虾之属随流入内，潮退举网，解尾出之。每张征银三两五钱。次曰小网，每张征银大网之半。再次曰箔网，每张征银一两二钱六分。小者曰小箔网，每张征银半箔网。沪以口计，用碎石围筑海坪，潮涨鱼入港内，汐则捕焉。小沪每口征银四钱二分；大者倍之。
　　乌鱼旗饷，亦鱼课类；纳饷领旗，方准采捕，故以名。乌鱼即鲻鱼，台湾于冬至前后，先出彰化之鹿仔港，次及安平镇，南至凤山之琅■〈王乔〉，放子石罅中；仍转而北。冬至前所捕曰正头乌，肥而美；后之所捕曰倒头乌，瘦而味劣。渔人伺其时，先向凤山县请旗，旗以白布为之，书「乌鱼旗」字并船户姓名，钤盖县印，插于船首。每旗一枝，纳银一两零五分，然后驾舟。举网长百余丈、广丈余，一舟数十人，出海采捕；土人谓之讨乌（以上「东瀛识略」）。
　　澎湖地种，水田六年起科，旱田十年起科。「赋役全书」：每地七亩四分七厘五毫，折种一石。每地一亩，征银五分六厘零；每种一石，征银四分二厘（「澎湖志」）。
　　杂饷，银一两征耗银一钱、封平余余银二分，共一钱二分（「淡水志」）。
　　「大清会典」：台湾府杂赋银一万六千四百四十四两有奇（兼盐课等而言）。乾隆十年，旧志原额杂税共征银七千八百三十四两八钱五分二厘八毫。乾隆二十八年，旧额杂税台湾县征银三千三百四十五两四厘，凤山县征银一千六百二十两三钱三分二厘。诸罗县征银二千四十二两九钱七厘八毫，彰化县征银六百五十四两三钱四分三厘，淡水厅征银二十八两五钱六分，澎湖厅征钱四百四十两八钱六分：共征银八千一百三十二两八厘八毫（以上「府志」）。
　　台湾县
　　港潭七所，共应征银四百五十三两九钱八分。鱼塭一所，征银七两九钱四分四厘（「县志」：港五：曰加老湾港，岁征银三十三两三钱九分六厘八毫；隙仔港，征银六十两；草头港，征银七十二两六毫；北线尾港，征银二百二十三两；茄藤仔港，征银一十二两二钱二分六厘六毫。潭一，曰鲫鱼潭，征银一百六十两。塭三，俱凤山拨归者：曰风柜门塭，征银七两五分六厘；喜树仔塭，征银一两；盐埕小塭，征银五钱。雍正十一年，报陞风柜门塭饷征银七两九钱四分四厘。凡岁征港、潭、塭饷银四百四十二两一钱二分四厘。按当得五百八十一两一钱二分四厘）。
　　罟六张，共征银七十两五钱六分。
　　罾三张，共征银一十二两六钱（「县志」：雍正九年，凤山县拨归次罾九张，共征银十九两八钱）。
　　■〈罒上令下〉三条，共征银一十七两六钱四分。
　　縺九条，共征银五十二两九钱二分。
　　蚝九条，共征银五十二两九钱二分。
　　小船二百八十九只，共载梁头七千六百七十六担，共征银五百九十二两五分二厘。梁头饷税溢额银五十四两五钱八分九厘（「县志」：雍正七年报陞）。
　　牛磨三十首，共征银一百六十八两。
　　蔗车四十五张半，共征银二百五十四两八钱（「县志」：四十五张；雍正八年，报陞三张半、凤山拨归二张半，内豁免一张、拨归凤山一张：共四十九张，征饷银二百七十四两四钱）。
　　瓦店厝二千八百二十五间，共征银八百五十八两二钱三分五厘。
　　草店厝一千八百八十间，共征银四百七两九钱六分。
　　北路花园番檨一宅、征银七十两。
　　番社三社，共征银七十三两。
　　澎湖大网一十六张，共征银五十六两。
　　泊网二张，共征银二两五钱二分。
　　大沪二口，共征银二两六钱八分。
　　小沪二十口，共征银八两四钱。
　　尖艚船五只，共征银二两二钱。
　　杉板头船九十二只，共征银三十八两六钱四分。
　　杉板头船五只，共征银二两一钱。
　　地种一百五十九石二斗五升七合六勺，共征银六十六两八钱八分八厘。
　　以上杂饷，共征银三千三百九十三两五钱一分六厘（「赋役全书」）。又共征银一百六十六两五钱四分四厘（「县志」）。
　　凤山县
　　港五所，除抛荒无人承贌一所，实港四所，共征银一百八十九两六钱七分四厘（「县志：竹沪、打鼓、蛲港、万丹四所，共征银二百一十九两九钱七分四厘零；石螺潭一口征银一十一两。又雍正九年，台湾县拨归鲲身塭一口，共征银四百四十二两九钱七分四厘。案此乾隆间额，与「赋役全书」不符）。
　　石螺潭鱼塭一口，征银一十一两。
　　大塭一所，征银二百二十两。
　　罟九张，共征银一百五两八钱四分。
　　罾二张，共征银八两四钱（「县志：又罟、罾尾溢陞科银三钱三分三厘六毫，系雍正六年续报）。
　　■〈罒上令下〉一条，征银五两八钱八分。
　　縺八条，共征银四十七两四分。
　　蚝八条，共征银四十七两四分。
　　箔二条，共征银一十一两七钱六分。
　　安平镇渡船三十四只，载梁头九百八十九担，共征银七十六两一钱五分三厘。
　　采捕小船一百二十四只，共载梁头二千四百四十担，共征银一百八十七两九钱二厘（「县志」：采捕小船二百五十六只，计载梁头五千零三十八担，每担征银照旧，共征银三百八十七两九钱二分六厘。雍正六年，新陞梁头银一十四两九钱二分六厘零。乾隆十八年，豁免遭风击碎小船一百零九只，无征银一百六十三两六钱五分六厘零；又十八年，豁免失水无征溢额银一两七钱二分二厘零。二十一年，豁免遭风击碎小船二十三只，无征银三十三两一钱八分七厘零。现征银二百八十两四钱三分四厘。案此乾隆间额，「与赋役全书」不符）。
　　梁头饷税溢额银一十一两七钱七分九厘；又溢额粟一十三石，折银五两二钱。
　　采捕乌鱼给旗九十二枝，共征银九十六两六钱（「县志」：采捕乌鱼旗饷原额九十四枝，乾隆十八年豁免遭风失水二枝）。
　　蔗车一百二张半，共征银五百七十四两。
　　乾隆五十五年，首报竖立糖廍一张，应征银五两六钱。乾隆五十九年，首竖立糖廍一张，应征饷银五两六钱；嘉庆九年，汇题竖立糖廍一张半，共征银八两四钱。
　　番社四社又一宅，共征银一百八十五两二钱二分二厘。
　　番社四十七社，认输鹿皮折价银二十二两五钱六分。
　　以上杂饷，共征银一千八百二十六两六钱五分（「赋役全书」）。
　　嘉义县
　　菜园一所，征银一两。
　　萧垄槟榔二十四宅，征银六十两。
　　笨港店四百一间，征银二百两五钱。
　　另瓦■〈石屚〉磘五座，征银一十二两五钱。
　　港五所，共征银三百五十一两四钱五分九厘。
　　含栖港鱼塭二口，征银一百两（「县志」：新港并目加溜湾一所，征银二十七两一钱六分五厘六毫；直加弄、西港仔、含西港一所，征银九十七两三钱七分二厘八毫。茄藤头港一所，征银一百六十九两三钱四分四厘；大线头并浮塭一所，征银三两八钱八分零八毫。倒丰港并竹桥港一所，征银一十一两二钱八分九厘六毫；南鲲身港一所，征银三十五两二钱八分；海丰港一所，征银二十三两九钱九分四毫；猴树并礁巴屿、潭蚝益港一所，征银七两四钱八厘八毫；笨港一所，征银一十四两四钱六分四厘八毫。案港有通塞，贌饷有多寡；故「县志」在乾隆时反多「赋役全书」，在嘉庆时反少）。
　　罾二张，共征银八两四钱。
　　■〈罒上令下〉一条，征银五两八钱八分。
　　縺五条，共征银二十九两四钱。
　　■〈糸衮〉二条，共征银一十一两七钱六分。
　　蚝八条，共征银四十七两四分（「县志」：罟一张，征银十一两七钱六分）。
　　船四十一只，共载梁头九百三十八担，共征银七十二两二钱二分六厘。
　　梁头饷税溢额银一百五十四两四钱四分三厘。
　　蔗车一百五十六张，共征银八百八十六两二钱九分一厘。
　　糖廍二张半，共征银一十四两。乾隆四十二年，首报竖立糖廍四张，共征银二十二两四钱；乾隆四十四年，首报竖立糖廍五张，共征银二十八两；乾隆五十七年，首报竖立糖廍一张，征银五两六钱；乾隆五十九年，首报坚立糖廍半张，征银二两八钱；嘉庆三年，首报坚立糖廍二张，共征银一十一两二钱。嘉庆十年，册报被水冲陷豁除无征饷廍银四两一钱、车饷银一十一两二钱。
　　番社十社，共征银二百十六两四钱。
　　番社四社，认输鹿皮折价银一两九钱二分。
　　以上杂饷，共征银二千二百四两九分一厘（「赋役全书」）。
　　彰化县
　　港四所，共征银三十八两七钱三分八厘（「县志」：海丰五条港一所（当作二所），应征银二十四两八钱四分；鹿仔港一所，应征银一十二两四钱九分八厘；港尾塭一所，应征银四钱）。
　　番仔挖港、大突沟港，共税银二两八钱。
　　水里港一所，征银三两。
　　■〈罒上令下〉一条，征银五两八钱八分。
　　小船一百三十五只，共征银一百五十五两九钱二分五厘。
　　牛磨四首，共征银二十二两四钱（「县志」：牛磨一十九首，共征银一百零六两四钱）。
　　蔗车七十五张，共征银四百二十两。
　　糖廍四十张，共征银二百二十四两。乾隆三十六年，首报坚立糖廍三张，共征银一十六两八钱；乾隆四十四年，首报坚立糖廍三张，共征银一十六两八钱。乾隆四十二年，汇题原报廍地一张，改成水田，豁免原征廍饷银五两六钱；乾隆五十七年，被水冲失，豁除廍饷银一钱七分九厘。
　　番社十八社，共征征四百六十三两六钱。
　　番社十六社，认输鹿皮折价银十四两八钱八分。
　　番社十一社，认输小米折价银二十六两四钱。
　　以上杂税，共征银一千四百五两四钱四分四厘（「赋役全书」）。又共征银八十二两（「县志」）。
　　淡水厅
　　罟一张，征银一十一两七钱六分。
　　乾隆十二年，首报新坚牛磨一首，征银五两六钱。
　　乾隆十二年，首报新坚蔗车糖廍一张，征银五两六钱；乾隆十七年，首报新坚立蔗车糖廍一张，征银五两六钱；乾隆三十一年，首报坚立糖廍半张，征银二两八钱；乾隆三十二年，首报坚立糖廍二张，共征银一十一两二钱；乾隆三十六年，首报坚立糖廍一十张，共征银五十六两；乾隆四十一年，首报坚立糖廍二张，共征银一十一两二钱；乾隆四十二年，首报坚立糖廍四张半，共征银二十五两二钱；乾隆四十三年，首报坚立糖廍三张，共征银一十六两八钱；乾隆五十七年，首报坚立糖廍三张，共征银一十六两八钱。
　　番社三社，共征银二百六十五两九钱六分。
　　番社二社，认输鹿皮折价银一两九钱二分。
　　番社二社，认输小米折价银四两八钱。
　　乾隆二年，生番认输鹿皮、獐皮折价银四钱八分。
　　以上杂饷，共征银四百四十一两七钱二分（「赋役全书」）。
　　澎湖粮捕通判
　　小杉板船一百二十一只，共征银五十两八钱二分。
　　大网四口，共征银一十四两。
　　小网二十五口，共征银四十三两七钱五分。
　　小罾六口，共征银五两四分。
　　溢额尖艚船二十七只，共征银二十二两六钱八分。
　　溢额小杉板船二百七只，共征银八十六两九钱四分。
　　溢额小沪三十四口，共征银一十四两二钱八分。
　　溢额小罟罾十张，共征银八两四钱。
　　雍正十三年，首报请置小杉板船一十二只，共征银五两四分。
　　小网六口共征银一十两五钱；大网一口，征银三两五钱；小沪一十九口，共征银八两一钱九分。小罾八口，共征银六两七钱二分。
　　乾隆四年，首报置造大网二口，共征银七两。小网五口，共征银八两七钱五分；小罾一口，共征银八钱四分。小杉板船八只，共征银三两三钱六分。
　　乾隆十九年，首报置造小杉板船一十二只，共征银五两四分。
　　乾隆十二年，首报置造大网一口，征银三两五钱；小罾一口，征银八钱四分。
　　雍正七年，首报地种一十一石三斗五升，共征银四两七钱六分七厘；又续报地种溢额二十七石五斗八升六合七勺，共征银一十一两五钱八分六厘。
　　雍正十年，首报水田种地三十五石九斗八升，共征银十五两一钱一分二厘。
　　雍正十二年，首报水田种地十四石四斗，共征银六两四分八厘。
　　雍正十三年，首报旱田种地一百四十九石七斗四升，共征银六十二两八钱九分一厘。
　　乾隆二十年，首报下则地种五石六斗九升三合，共征银二两三钱九分一厘。
　　乾隆二十二年，首报水田地种一石二斗，共征银五钱四厘。
　　乾隆三十四年，首报水田地种五斗五升，共征银二钱三分一厘。
　　以上杂饷，共征银四百一十二两七钱二分（「赋役全书」）。
　　嘉庆二十四年奏销杂税，共征银九千六百八十四两零四分一厘（「赋役全书」）。
　　道光五年奏销杂税，共征银九千六百两零四钱五分三厘（「福建通志」）。
　　光绪三年奏豁免杂税，共除钱五千二百二十三两九钱六分五厘（「奏案」）。
　　康熙二十四年，诸罗知县季麒光覆议饷税，言：『伪郑时横征苛敛，民番重困。自入版图来，苏望切而部议不察时势，止就伪郑册，以「照旧」二字按额征收。不知台湾之人自官兵去之、难民去之、郑氏之官属宗党去之；人散地荒，舟船货物俱不足于当日之数。一切罾■〈罒上令下〉隳坏者有之，店厝倾圯者有之，车磨停废者有之；土番社港亦无复旧商综理矣！谨析伪征之条目，兼绘民情之困苦：一社港伪额年征银一万九千三百八十八两零八分，内南北两路三十八社贌饷一万六千三百二十八两八分；又港潭二十七所，贌饷三千六十两。查港社系土番所居，红毛始设，贌商税额尚轻，伪郑因而增之。其法：每年五月公所叫贌每社每港银若干，一叫不应则减，再叫不应又减；年无定额，亦无定商。伪册所云：贌则得，不贌则不得也。自平荡以来，商散业废，卑县等多方劝招，咸称伪额重大，莫肯承认；相应酌量减轻。今议各社贌饷请减十分之三，竹堑一社请减十分之四，共请减银四千九百五十八两四钱二分四厘；实征银一万一千二百六十九两六钱五分六厘。至港既有税矣，又开罟罾■〈罒上令下〉网之征、梁头之征、乌鱼给旗之征；是一采捕而分数征也。自贌商散亡，渔户无力修浚，任其坍涨。卑县念饷税所关，除鹿耳门、楼仔角、威里港、北鲲身、南岐仔、新港、海翁窟等六港无人承贌，缺额银五百零一两一钱二分；其余各港亦呈减十分之三，共请减银七百六十七两六钱六分四厘。实在二十一所，共征银一千七百九十一两二钱一分六厘。以上社港共征银一万三千六十两八钱七分二厘。一、罟、罾、■〈罒上令下〉、网、縺、■〈糸衮〉、蚝等项伪额，年征银八百十两。内梁头牌银一千五百两零七分。查伪郑时计船二百一十只，载梁头一万三千六百三十七担，每担征银一钱一分。今除损坏回籍船一百一十只，计梁头六千八百一十三担，无征银七百四十九两三钱三分外；卑县等到任后，新收船四百八十六只，计梁头六千八百二十八担，征银七百五十一两八分。现在大小船五百八十六只，载梁头一万三千六百五十二担，每担仍征银一钱一分；计溢额一两六钱五分，共征银一千五百零一两七钱二分。乌鱼旗九十四枝，年征银一百四十一两；此系外来之船，秋冬二季入港采捕，仍照原额征收，二项共征银一千六百四十二两七钱二分。一、牛磨伪额二十七首，每首征银八两。查台湾县竖磨二十四首，诸罗县竖磨一首；实在二十五首，共征银二百两。一、蔗车伪额共一百张，年征银一千九百七十六两。查蔗车前奉部定每张征银八两，内除缺额四十三张，台湾县造报二十八张，凤山县造报七张，诸罗县造报二十二张，实在五十七张，计征银四百五十六两。海中不毛之地，伪时地种五百零四石七斗六升；每石征银六钱，共征银三百零二两八钱五分六厘。除抛荒三百五十石五斗二合四勺，实在一百五十四石二斗五升七合六勺；照原额征银六钱共银九十二两五钱五分五厘五毫六丝。大小网泊八十张，年征银二百零八两四钱；除损失四十二张外，实在三十八张，照例分别大小，共银八十八两。船只一百一十一只，年征银七十三两八钱。除损失一十四只，实在大小船九十七只，照原额征银一两二钱至六钱不等，共征银六十一两二钱。以上澎湖丁地船网，共征银六百一十三两三分四厘。一、僧道伪额四十五名，年征银度牒银二百两；僧每名牒银二两，道士每名牒银五两，今奉部文内开：盛京和尚道士，礼部题给度牒，应将台湾僧道牒文换给，免其每年征饷。一、载货入港，伪额年征银一万三千两。查当时内地海禁森严，外番洋船多入台湾，故有是额；今富商大贾尽归内地，且奉旨开洋，外番船只概向闽、粤、大澳，台湾港道纡回，并无船只入港，此项额银实无可征，合请豁除。一、街市店厝伪额共六千二百七十间半，年征银三千八百八十七两七钱一分。查房屋向无征税之例，前因军兴旁午，暂尔举行。今台湾人民星散，倾坏甚多，现在瓦店草屋尤非内地可比，断难照每间六钱三分之例；今酌议瓦厝请减十分之三、草厝请减十分之五，计共减银一千一百八两二钱五分。又除倒坏一千五百六十五间半，无征银九百七十两六钱一分外，实在瓦厝二千八百二十五间，草店厝一千八百八十间，共征银一千八百八两八钱五分。诸罗县所辖俱系番社，并无街市店厝，合并声明请免。一、镇省渡船三十四只，年征银四百两。查郑克塽及伪文武皆住安平镇。往来络绎，故有是饷。今止住营，兵税从何来？遵现在破坏旧船二十三只，令民修葺，改照梁头，按担输纳；计载梁头九百八十九担，每担征银一钱一分，共征银一百零八两七钱九分。渡饷名目，合请豁除。今日之台湾，非昔日之台湾；种种情形，已经绘图入告，仰请酌夺，为民请命』（「福建通志」）。又豫计糖额，详文云：『白糖兴贩，关系军需。赋为最重，在民力为最难。二十四年，台湾办糖一万一千百之额；派于台湾县者六千石；派于凤山县者一千五百石；派于诸罗县者三千五百石；凤、诸两县以车少糖亏，兴贩需时，皆挪移正项，重价购买，自知有累考成，不敢计及利害；但明年糖数又复倍增：六千石者，将一万二千石矣！一千五百石者，将三千石矣！三千五百石者，将七千石矣！查民间蔗车并未添设，若取足于民，断不能使穷山荒海之残黎，堪此重困。若取足于官，更不能使蹈险履危之贫吏，胜此叠赔。即加参处而终无所济，不得已欲照内地按田办课。援今年漳、泉之例，计三县田园之数，照田匀办，庶几众擎易举。计按田办糖，其便有三，而应议者亦有三：每田园一甲，出糖数十斤，给以部价，不致赔累，一便也；种蔗之园，有糖可完，不烦别买；未种蔗之田，零星买纳，不须趸办，糖价不至顿昂，二便也；佃丁知今年之糖出之于田；明年不烦督劝，皆急公插蔗，糖额自敷；三便也。其所应议者：一、水田与旱田之分也；官佃田园多系水田，不宜插蔗，其收倍厚。文武官田皆属旱地，虽可种蔗，其收甚薄；故伪时之糖，皆办于水田之佃丁。今总计三县水田几何？应办糖几何？旱田几何？应办糖几何？斯则难易均矣。一、官田与民田之分也；民田者，今佃丁无主之地，按甲而纳糖。众所愿从，自将军以下，各自管耕督垦，即为官田；其数已去台湾田园之半。今使之急公办课，不特事难势格，仰触忌讳，即佃丁管事，亦非县令所能制。纵目前自认均办，在民田竭蹶而供之；而官田之糖，临时违误，咎将谁任？一、官车与民车之分也；种蔗之人，既竖车硖煮矣；若使之一无供办，反可昂价转售，是利归车户而累及百姓也。查三县民车，旧额计五十张，而各衙门新立之车，亦不下五十张。按车而责，以一百石在民车，较今年之征已省三分之一。即官车之糖，现有部价支领，谁敢阻挠？而佃丁亦不必拘每甲一石之议，可以少纾贫民衣食之资矣。官车与民车均派，官田与民田匀办，再为分别水田旱田之轻重，约计官民之车百张为率，可得糖一万石。官佃田园八千三百九十一甲，文武官田一万六千二甲九分；就田匀派，以审乎轻重之宜。毋误赋，毋厉民，立一时之计，垂万世之规，则小民颂德，下吏沾仁』。又请免杂税文云：『猪牛杂税，向无刊入行征条目，闽地有税者始于省棍张贵等。康熙十七年自赴布政司呈请入税，遂各按项征抽，卒至祸及闾阎。台湾初辟海疆，汤火甫离，猪牛杂税，又系伪征所不行。夫伪征所有之重税，念民困苦，尚欲弛之；为伪征之所无，可征之乎？虽为兵饷起见，然一县所得不过二两四两之数，而禁遏买卖，差四出；其祸必至于众困而人怨。况台湾所在环海，并无猪牛入境卖买也。小民终岁勤劬看守，一猪一牛晨夕养饲，有如望岁，安忍借此而分其利？至海滨穷民，餐风饮露，采捕蛏蚶等物，赴市零卖，所得升合以活家口，其情状更属堪怜。圣朝宽大，自此争此微末之税重伤妇子之心也』（以上「福建通志」）。
　　贌社者，招捕鹿之人；贌港者，招捕鱼之人。俱沿山海盖草为寮，时去时来、时多时少，虽为赋税所从出，实亦奸宄所由滋（「赤嵌笔谈」）。
　　水饷杂税之征，多属郑氏窃踞时苛政；而最重者，莫如船港诸税。夫船出入于港，而罟、罾、縺、■〈罒上令下〉、■〈糸衮〉、蚝则取鱼虾牡蛎于港者也。乃既税其船，又税其罟、罾、縺、■〈罒上令下〉、■〈糸衮〉、蚝，且税其港；盖一港而三其税焉！嗟此蟹蛤蚩蚩，有不望洋而兴叹，相戒而裹足者哉（「诸罗志」）！
　　按沿海杂税，各有专司：船责成船总，塭潭罟网等责成港商。小民捕取鱼虾，斤两以上，必贴纳饷税于港商。虽曰税赋所关，然其科索亦甚矣！故定例港商，一岁一换，亦体恤边海穷黎至意（「凤山志」）。
　　社番不通汉语，纳饷办差，该通事为之承理；而奸棍以番为可欺，视其所有无异己物，藉事开销，朘削无厌，呼男妇孩稚供役，直如奴隶，甚至略卖；或纳番女为妻妾，以至番民老而无妻，各社户口日就衰微。尤可异者，县官到任，有更换通事名色缴费，或百两，或数十两不等。设一年数易其官，通事亦数易其人；此种费用名为通事所出，其实仍在社中偿补。当官既经缴费，到社任意攫夺，岂复能钤管约束？因与道府约：嗣后各社通事，俱令于该县居住，社中有应办理事件，饬令前往，给以限期，不许久住番社以滋扰累。盗买盗卖者，除断令离异，仍依律治之。至通事一役，如不法多事，即当责革；若谨愿无过，便可令其常充，不得藉新官更换，混行派费，违者计赃议罪。
　　周钟瑄上满总制书：『番俗醇朴，太古之遗。一自居民杂遝，强者欺番为俎上之肉；弱者媚番导番为升木之猱；地方隐忧莫甚于此！社饷一项，凤山、下淡水八社番米，为伪郑原数五千九百三十三石八斗。荡平后，酌减为四千六百四十五石三斗。诸罗社饷，共七千七百八两零，未邀裁减；前犹可支持，以地皆番有，出产原多。自比年以来，流亡日集。以一定之疆土，处日益之流民，累月经年，日事侵削；向为番民鹿场、麻地；今为业主请垦，或为流寓占耕。番民世守之业，竟不能存什一于千百。且开台以来，每年维正之供七千八百余金，花红八千余金，官令采买麻石又四千余金，放索社盐又千余金；总计一岁所出共二万余金。中间通事、头家，假公济私，何啻数倍？土番膏血有几，虽不穷得乎？番社之饷，责成于通事；犹民户之粮，责成于里甲也。然民户可自封投柜，而土番性既顽蠢，不知书数；行以自封投柜之法，势必不能。故民户之里甲可除，而番社之通事不可去也。若所谓社商头家（番称通事亦曰头家）者，非真有商人于此贸易，不过游棍豪猾朋比合伙，重利称贷，以夤缘得之。而就中佥一人为通事；是通事者，社商头家之别名也。查附近县治如诸罗山、哆罗国、目加溜湾、麻豆、萧垄、新港等六社，番汉错居，向皆自举通事；每年祗以辛劳（番每年计值以受通事，或粟、麻、鹿脯之曰辛劳），为登记出纳数目，而均其差役，应征额饷，番自输官，不经通事之手，因查县北如打猫、他里雾、柴里三社，均属附近，番习见官长，稍有知觉，与六社无异，亦令自举通事自输，使远社尽用此法。虽朘削未必尽无，以视社商之包贌者，不大有间乎？然其本则在县令之自正其身而已。旧例岁一给牌通事，以社之大小为多寡，自百金而倍蓰之，曰花红；不者，则易其人。每年各社产脂麻之处，官采买而短其价；或发盐计口分番，而勒以食贵。又各社岁派鹿筋、鹿茸、鹿皮若干。于是官以通事为纳贿之门，通事得藉官为科索之路；而土番之丝粒出入，无不操纵其手。虽欲禁之，亦恶得而禁之』（「诸罗志」）？
　　光绪三年，福建巡抚丁日昌请豁台属杂饷，奏云：『该处所征杂饷，尚有相沿郑氏旧辙，未经厘定者。如归化生番，不植稻麦，无区亩可计，无田粮可科；仅知捕鹿种麦，按数纳饷，即以鹿皮、小米为名。至所谓塭饷者，则征于蓄鱼之所；所谓蔗车、糖蔀者，同业异名，系各就园设厂、雇工、营作。按作则征饷，如此之类，虽为苛细，然因其稍有赢利，酌取一、二以益正供；不过如四川之有碾榨税，直隶之有榛粟税，于民尚无大损。他如海水支流曰港，洼深积水曰潭，凡可养鱼之所，即与塭饷，一律征收。日久地势变易，或填成田亩，税项仍不能减；若有水道可通之处，无竹筏小船运载货物，即按照抽资。又如草厝瓦厝，即市廛建屈之基。牛磨即磨面之场；旁及瓦窖、菜园、槟榔、番檨，莫不征饷。其征诸渔户者，则曰罟、曰罾、曰■〈罒上令下〉、曰縺、曰■〈糸衮〉、曰箔、曰网、曰沪、曰乌鱼旗。更有采捕小船，亦征税饷，析及秋毫；吏役藉此勒索横征，穷民苦累日甚。且所缴离饷，佣户渔民，均皆去来无定，官役不能尽悉底蕴，则必须熟悉情形之土豪出为包揽。先须于地方官预纳承充之费，然后垄断浮收，舐糠及米；输于官者十，取于民者百。即拟稍为厘剔，而各项名目大为琐碎，影射牵连，非尽断葛藤，终难绝其弊窦。除番社所输鹿皮、小米，犹有任土作贡遗意，暨民间塭饷、蔗车、糖蔀，其弊尚易厘剔，应仍其旧外；所有港潭等项杂饷，统计各属共有五千二百二十三两九钱六分五厘，均应豁免，以除民累』。
　　·杂税
　　田房税契
　　凡买卖田地房屋，必用契尾，每两输银三分有奇。此顺治四年台湾未入版图以先，各省定例也。康熙四十三年，覆准田房税契用司颁契尾，立簿颁发，令州县登填，将征收实数按季造册，报部查核。雍正四年，覆准凡典当田土，均用布政司契尾，该地方官印契过户，一应赢余税银，尽收尽解。六年，奉旨准河南总督田文镜之请征收田房税契银两。饬令直隶各省布政司，将契纸契根印发各州县，存契根于官，以契纸发各纸铺，听民买用。俟民间立契过户纳税之时，令买主照契填入契根，各用州县之印，将契纸发给纳户收执，其契根于解税时一并解司核对。至典业亦如卖契例，若地方官稽查有人能据实报出税银至千两以上者，交部分别议叙。其田房税给发契纸，征收尽解。各州县同。十三十二月初六日，奉上谕：民间买卖田房，例应买主输税交官，官用印钤盖契纸；所以杜奸民捏造文券之弊，原非为增国课而牟其利也。后经田文镜创为税契税根之法，预用布政司印信发给州县；行之既久，书吏夤缘为奸，需索之费数十倍于从前。徒饱吏役之壑，甚为闾阎之累，不可不严行禁止。嗣后民间买卖田房，着应照旧例自行立契，按则纳税；地方官不得额外多取丝毫。将契纸契根之法永行停止。至于活契典业者，乃民间一时借贷银钱，原不在买卖纳税之例；嗣后听其自便，不必投契用印收取税银。其地方官征收税课者，多亦停其议叙，仍着各该督抚严饬藩司，时加察访，傥有书吏索诈侵蚀等弊，立即严行究处，毋得稍为宽纵。乾隆元年，定民间置买田地房产，投税仍照旧例行使；税尾由布政司编给各属，黏连民契之后，钤印给发。每奏销时，将用过契尾数目，申报藩司考核。十二年，奏准民间置买田房产业，令布政司多颁契尾，编列字号于骑缝处，钤盖印信，仍发各州县。俟民间投税之时，填注业户姓名，契价契银数目；一存州县备案，一同季册申送布政司使查核。如有不请黏契尾，经人首报，即照漏税之例办理。
　　台北府淡水县，征银九千一百二十五两二钱五分四厘。
　　新竹县，征银二千九百七十六两六钱七分五厘。
　　宜兰县，征银二千八百二十八两七钱六分七厘。
　　基隆厅，征银二千二百二十六两二钱一分九厘。
　　台南府安平县，征银五千六百五十一两一钱三分七厘。
　　凤山县，征银四千五百两。
　　嘉义县，征银三千三百六十一两五钱七分。
　　台湾府台湾县，征银五千九百八十两八钱四分二厘。
　　云林县，征银二千一百五十五两七钱九分八厘。
　　彰化县，征银八千一百九十九两六钱六分。
　　苗栗县，征银一千一百二十四两四钱九分九厘（司册光绪十七年）。
　　以上共征银四万八千一百二十两四钱二分一厘，尽征尽解，无定解。
　　典铺税
　　每年每典纳税银五两。此康熙三年，台湾未入版图以先各省定例也。
　　台湾府新竹县，收银五两。
　　台南府安平县，收银七十五两。
　　嘉义县，收银十两。
　　台湾府台湾县，收银二十五两。
　　苗栗县，收银十两。
　　彰化县，收银一百二十五两（「司册」。光绪十七年奏销）。
　　以上共征银二百七十两，增歇不一，无定额。
　　铁鑪税
　　每年每鑪收税银五两。
　　台北府淡水县，收银五两。
　　新竹县，收银五两。
　　台湾府，收银五两（「司册」。光绪一十七年奏销）。
　　以上共收银十五两。增歇不一，无定额。
　　茶厘
　　台北府茶厘总局，光绪十二年设。沪尾验卡、鸡笼验卡、大溪口验卡、新庄验卡、竹堑验卡、后垄验卡、大安验卡，皆光绪十二年设。茶厘，自光绪十二年，包商岁缴银十六万元。十六、十七等年，增至二十万元。
　　（「淡水志」：淡北石碇、拳山二堡居民，多以植茶为业。道光年间，各商运茶往福州售卖。每茶一担收入口税银二元，方准投行售卖。迨同治元年，沪尾开口通商，茶叶遂无庸运往省城。省中既无入口税银可征，台地亦无落地厘银可抽，而茶叶出产递年愈广。同治十年，台道黎兆棠札饬委员候补府胡斌会同淡水同知试办抽厘，每担酌收厘银一元。有奸棍章华封、金茂芳等聚众希图抗抽，适台道黎兆棠卸事，酌量减收；台湾征收茶厘自此始。「台阳见闻录」云：沪尾海关税册同治七年出口茶三千九百六十一担，八年五千九百六十九担，九年一万零五百四十担，亦有内地商船运往福州、厦门、广东者，不知其多寡。又云：台湾业茶各商，皆承领洋行资本，入山采买，并无重资自设茶行。又云：近年洋船运茶约有一万五千担，商船三千担。
　　台北府税厘总局，光绪十二年六月设。淡水分局、沪尾卡、基隆分局，皆光绪十二年六月设；三貂岭卡、金包里卡；皆光绪十三年正月设；宜兰分局，光绪十二年六月设；利泽简卡，光绪十三年正月设；新竹分局，光绪十二年六月设；后垄卡、旧港卡，皆光绪十三年正月设；鹿港分局，光绪十二年六月设；笨港分局，光绪十二年六月设；番挖卡、梧栖卡皆光绪十三年正月设；安平分局，光绪十二年六月设；十二宫卡光绪十二年六月设。布袋嘴卡，港仔藔卡、扑仔脚卡皆光绪十三年正月设；旗后分局，光绪十二年六月设；东港卡，光绪十三年正月设。台湾港■〈氵义〉纷岐，商贩恒多绕越。所设局卡，因地制宜，随时增损；不能一定所收厘金，亦无常额；光绪十七年，收银六万八千七百四十五两九钱八分八厘。
　　厘金之名，肇于咸丰年，所以济税课之不足。名之曰厘者，极言其轻，亦国家不得已之政也（「淡水志」）。咸丰十一年，知台湾府洪毓深奉檄试办厘金，比照旧船税梁头法，但计担石，不论精粗，行之积年，所收无几，已而改用商人承贌社港遗意，招商承领，按年缴税。其名目：一曰洋药厘金；台南自咸丰十一年始，至光绪元年，改归商办；台北自光绪七年始，即归商办。十三年裁；并入海关。一曰樟脑厘金；樟脑有防费，前已着之厘金者，取诸防费外者也。先本贌商，同治九年，改官办。光绪八年，与洋药同归商办。光绪十三年，并入百货厘金。一曰船货厘金；始于同治二年，至光绪八年与洋药、樟脑、概归商办。光绪十二年，奉准停止。今所行者，曰百货厘金，自光绪十二年六月始征出口，不征入口（「局册」）。
　　磺务
　　台北府磺务总局，光绪十二年设。北投分局，金包里分局、皆光绪十二年设；油坑由金包里分局兼办。岁出硫磺六、七十万斤，收赢余银三、四千两。
　　磺山出磺处。一在山西南，曰磺嘴；一在山北曰油洞（「基隆采访册」。语在「山川」）。磺穴一在大屯山下；一在七星墩山下。石穴涌泉，如汤之沸；煎之则成硫磺（「淡水采访册」）。
　　仁和、郁永河「采硫日记」：近硫穴，风至，硫气甚恶；更进半里，草木不生，地热如炙。左右两山多巨石，为硫气所触，剥蚀如粉。白气五十余道，皆从地底腾激而出，沸珠喷溅，出地尺许；即穴旁视之，闻怒雷震荡地底，而惊涛与沸鼎声间之，地复岌岌欲动。盖周广百亩间，实一大沸镬。人行镬盖上，所赖以不陷者，热气鼓之耳！右旁巨石间一穴独大，俯瞰穴中毒焰扑人；目不能视，触脑欲裂。左旁一溪，声如倒峡，即沸泉所出源也。又曰：凡布七疋，易土一匡，衡之可得二百七、八十斤。众番男妇，相继以莽葛载土至。土黄、黑不一色，质沉重，有光芒，以指捻之，飒飒有声者佳。反是则劣。炼法：搥碎如粉，日曝极干，镬中先入油十余斤，徐入干土，以大竹为十字架，两人各持一端搅之。土中流得油，自得油土相融；又频频加土加油，至于满镬，约入土八、九百斤。油则视土之优劣为多寡，工人时时以铁锹取汁沥突旁察之。过则添土，不及则增油；油过不及皆能损硫。土既优，用油适当，一镬可得净硫四、五百斤，否或一、二百斤乃至数十斤，关键处虽在油，而工人视火候似亦有微权也。又曰：工人辟硫毒，频饮糖水；并以浴体。
　　台湾磺务，自光绪三年两江总督沈葆桢奏请开禁，委广东遇缺补用道叶文澜来台试办。履勘台北淡水所属之北投、油坑、金包里等处山场，出磺取之试煎，骤成磺块。爰招工开磺，购置锅具。雇匠熬链，先派司弁在三处设厂监督，稽查偷漏。前收买民间所熬私磺于沪尾油车口地方，设一储磺之厂，派员驻扎，专司收发。三处所缴硫斤，北投年可出磺五千余石。金包里油坑二、三百石。油坑磺色质尤佳，故名天生硫磺；如遇旺年，三处可收磺六、七十万斤。若非旺年，则三、四十万、五、六十万不等。由总督分咨各省，转行制造需磺各营局，来台购运。并寄磺样较验，比东洋所出尤高一、二成，甚为合用。惟时开禁伊始，专为官用，犹未许民商分售也。光绪十二年，巡抚刘铭传奏请弛出口之禁，是年设磺务总局于台北府城，各设分局北投、金包里、油坑，由金包里局员兼办各分局，收解总局。总局转饬沪尾磺厂委员收存，以备官用商运。自此而后，有经商包销，有远商自运，接踵而至，颇为疏旺（？）。计所收售于成本，局用经费外，岁余银三、四千两，报销入海防经费（「局册」）。
　　「台阳见闻录」：台北磺山绵亘数十里，现祗磺窟三处、油坑一处，系山内涌出磺油煎熬所得；北投等处，均就地挖取磺土，提炼而成。此物向例祗准官用，不准贩运出口；现弛禁令，凡民间药材花炮需用较广，惟日本产磺极多，奸民私贩获利；即以广东英德、清远二县，民间自开磺矿，亦准弛禁。故目下台地积存磺石不少也。
　　脑务
　　台北府脑务总局，光绪十三年设；十七年，改归磺务委员兼办。北路大嵙崁分局、三角涌分局、双溪口分局皆光绪十二年设；中路彰化稽查，光绪十九年二月设；云林分局、埔里社分局，罩兰分局，皆光绪十七年设。岁出樟脑六、七十万斤，纳防费银五、六万两；支局用一成外，岁收赢余银四万余两。
　　台山惟樟木最大，即古称豫章材。村人业樟脑者起山寮，作土灶。侦樟树坚光微臭者，削令成片，先浸渍一宿，拾寘釜中；上覆以粗碙，其下以水火逼之，类人炊黍者。气腾腾上蒸，令透一昼夜，取碙出视，四周凝结如霜，是为樟脑。初台地取产樟脑，皆私贩于夷人，价值最昂，每百斤值十金、十数金不等；后有纲市利者，开设匠馆以抽其税，因遂归官云（「一肚皮集」）。
　　「淡水厅志」：淡、彰出产樟木，向归艋舺料馆收买，故内山各煎脑灶户，亦归料馆约束。料馆为道署军工厂料，煎脑则伤料；数十年来樟脑买卖皆料馆操纵，脑灶各无赖亦知敛迹。同治五年，台道吴大廷委司料馆者，有不售樟脑与洋人之说，遂为藉口。同治六年，委兴、泉、永道曾宪德来台，会同议办，议准洋人自行入山采买樟脑，明定章程，料馆遂名存实亡。
　　樟脑一宗，产自内山，民间煎作，业已有年。嗣因外山樟木砍伐殆尽，内山逼近生番，民不敢入；光绪八年以后，颗粒无出矣！抚垦设局，生番一律归化；又复募勇防隘，居民方敢进山筑灶。经帮办台湾抚垦林维源尽先前选用道林朝栋筹商收归官办，以取抚番经费。光绪十二年九月，巡抚刘铭传奏准，委通商委员浙江候补知府李彤恩，候补知府丁达意会同设局收售。并于北路之大嵙崁、三角涌、双溪口，及中路之后垄、梧溪各设转运局，分饬委员司事人等，专驻秤收。而办人得法；光绪十七年正月改由商办，按灶抽收防番经费。脑由脑户自行投市；仍于台北府城，设总局，归磺务委员兼办。于北路之大嵙崁设稽查委员，三角涌、双溪、南庄分派司事。中路之云林、埔社、罩兰设弹压稽查委员。十九年二月，复札中路彰化县城，添设会办脑务委员，就近稽察埔、云、罩兰三分局。中北两路脑灶日兴月盛，能熬脑六、七十万斤，收纳防番费银五、六万两，支局用一成银外；盈余四万余两。樟脑遂为台产一大宗（「局册」）。
　　「台阳见闻录」：三角涌樟脑每石计成本九元，加运费折耗合价十元。台北每石十三元，无定价，视香港销路与为上下。考「本草注」：樟脑出韶州、漳州；故一名韶脑。今漳、韶均无出，而彰化、淡水独擅利。樟有二种：赤者脑多，白者脑少，传闻美国有一地多虫，惟畏脑；其人殡殓，必需用之。中国年运至粤东转售西商。
　　金沙
　　基隆总局，光绪十八年二月设。瑞芳分局、暖暖分局、顶双溪分局、四脚亭分局、六堵分局、七堵分局，皆光绪十八年二月设。岁出金沙若干两，收厘金二万两。
　　「台湾志略」：银山有矿，产银。
　　蛤仔难、内山港，水深而且冷；生番沉入，信手捞之。亟起，口噤不能言；爇火良久，乃定。金如碎米粒。「番境补遗」：哆罗满（亦生番社名）产金，淘沙出之，与瓜子金相似。
　　「海上事略」：台湾山后出金，其地土番，皆傀儡未入声教。其出金之水流从山后之东海，至返流之处，聚有金沙。番善泅者，从水底取之，如小豆粒。郑成功时，上淡水通事李沧愿，取金自效；伪监纪陈福率宣毅镇兵偕行，土番欲决战，福不敢进而还。
　　「台阳见闻录」：光绪十六年，基隆、三貂堡、龙潭渚一带，显露金沙，即有土人淘洗；利声四达，远近踵至。职员许栋材等禀请于八堵隔岸煖煖庄、三貂庄一带，就近试办。护巡抚沈批准行司，饬基隆厅勘验；由厅详复，请一律封禁。光绪十八年二月，巡抚邵友濂片奏：『基隆厅辖龙潭堵一带溪河，上年秋冬间，忽有金沙显露；经禁止私采，顾利之所在，穷民不免争趋。该处地段辽曲，山径处处可通，渐有难于查禁之势。叠据地方绅民禀请开采；当查产金各处，土浅沙浮，历加考求，迄未得其根脉。若遽由官采取，一时殊无把握，此当经费支绌，成本亦未易筹。惟地利既已显呈，自无弃而不取之理。现准本地殷实业户，雇工淘洗，由臣派员会同地方官，设局试办抽厘；并拨募营勇，逐段稽查弹压，以裨国计而裕民生』。奏入，奉朱批：『户部知道，钦此』。旋准户部咨查：此项金砂抽厘，究于何年月日开办？并如何设局？薪水、局用如何开支！暨仿照何项章程抽厘？每月每日可抽厘若干？并由何营拨勇若干？粮饷是否仍由原营支给？云云。光绪十九年六月，复奏：『据台湾善后局司道详称，查基隆、龙潭堵一带金砂显露，于光绪十八年二月初一日在基隆设立总局，又在瑞芳、暖暖、顶双溪、四脚亭、大堵、七堵等处各设分局，委派员司试办抽厘，就地招募勇丁一哨，酌拨原驻该处之铭字左营勇丁一哨，稽查弹压。淘洗工人每名每日领牌一面，酌抽厘金七二番银一角，仿照百货厘金章程开支局用一半；嗣因产金渐少，洗工日稀，正拟另筹办法间；适有商人金宝泉禀请承办，每年认缴厘金银二万两，其一切局用及新募勇丁口粮，均由该商人给发；并声明如果将来金苗枯竭，淘洗无人，准其退办等情，禀蒙批准。自十九年正月初一起，归商人金宝泉承办，将原设各局一律裁撤。其自光绪十八年二月初一日起，至十二月底止，官办期内，计共收厘金番银三万七千六百五十六元八角。按七二折合库平银二万七千七百十二两八钱九分六厘。内除开支局用一半银二千七百十一两二钱八分九厘六毫，又支给新募勇一哨，勇丁薪粮银五千九百五十六两九钱；又支给勇丁领用帐房、衣器等项折价银七百八十二两五钱九厘外；实剩银一万七千六百六十二两一钱九分七厘四毫。容俟汇入光绪十八年分海防报销案内别收造报。至铭字营勇丁口粮，系由原营支给』，奏入，奉朱批：『该部知道，钦此』。

