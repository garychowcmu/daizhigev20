水经注    

郦道元

卷一
○河水一

△昆仑墟在西北，三成为昆仑丘。
《昆仑记》曰：昆仑之山三级，下曰樊桐，一名板桐；二曰玄圃，一名阆风；上曰层城，一名天庭，是谓太帝之居。

△去嵩高五万里，地之中也。
《禹本纪》与此同。高诱称：河出昆山，伏流地中万三千里，禹导而通之，出积石山。按《山海经》，自昆仑至积石一千七百四十里，自积石出陇西郡至洛，准地志可五千余里。又按《穆天子传》，天子自昆仑山入于宗周，乃里西土之数。
自宗周瀍水以西，北至于河宗之邦、阳纡之山，三千有四百里，自阳纡西至河首，四千里，合七千四百里。《外国图》又云：从大晋国正西七万里，得昆仑之墟，诸仙居之。数说不同。道阻且长，经记绵褫，水陆路殊，径复不同，浅见末闻，非所详究，不能不聊述闻见，以志差违也。

△其高万一千里。
《山海经》称，方八百里，高万仞。郭景纯以为自上二千五百余里。《淮南子》称，高万一千里百一十四步二尺六寸。

△河水《春秋说题辞》曰：河之为言荷也。荷精分布，怀阴引度也。《释名》曰：河，下也，随地下处而通流也。《考异邮》曰：河者，水之气，四渎之精也，所以流化。《元命苞》曰：五行始焉，万物之所由生，元气之腠液也。《管子》曰：水者，地之血气，如筋脉之通流者，故曰，水具财也。而水最为大。水有大小，有远近，水出山而流入海者，命曰经水。引佗水入于大水及海者，命曰枝水。出于地沟流于大水及于海者，又命曰川水也。《庄子》曰：秋水时至，百川灌河，经流之大。《孝经援神契》曰：河者，水之伯，上应天汉。《新论》曰：四渎之源，河最高而长，从高注下，水流激峻，故其流急。徐干《齐都赋》曰：川渎则河洋洋，发源昆仑，九流分逝。北朝沧洲，惊波沛厉，浮沫扬奔。《风俗通》曰：江、河、淮、济为四渎。渎，通也，所以通中国垢浊。《白虎通》曰：其德著大，故称渎。《释名》曰：渎，独也，各独出其所而入海。

△出其东北陬，《山海经》曰：昆仑墟在西北，河水出其东北隅。《尔雅》曰：色白，所渠并千七百，一川，色黄。《物理论》曰：河色黄者，众川之流，盖浊之也。百里一小曲，千里一曲一直矣。汉大司马张仲《议》曰：河水浊。清澄，一石水，六斗泥。而民竞引河溉田，令河不通利。至三月桃花水至，则河决，以其噎不泄也。
禁民勿复引河。是黄河兼浊河之名矣。《述征记》曰：盟津河津恒浊，方江为狭，比淮、济为阔。寒则冰厚数丈。冰始合，车马不敢过，要须狐行，云此物善听，冰下无水声乃过。人见狐行方渡。余案《风俗通》云：里语称狐欲渡河，无如尾何，且狐性多疑，故俗有狐疑之说，亦未必一如缘生之言也。

△屈从其东南流，入于渤海。
《山海经》曰：南即从极之渊也，一曰中极之渊，深三百仞，惟冯夷都焉。
《括地图》曰：冯夷恒乘云车，驾二龙。河水又出于阳纡。凌门之山，而注于冯逸之山。《穆天子传》一曰：天子西征，至阳纡之山，河伯冯夷之所都居，是惟河宗氏。天子乃沈珪璧礼焉。河伯乃与天子披图视典，以观天子之宝器，玉果、璿珠、烛银、金膏等物。皆《河图》所载，河伯以礼穆王。视图，方乃导以西迈矣。粤在伏羲，受龙马图于河，八卦是也。故《命历序》曰：《河图》，帝王之阶，图载江河山川州界之分野。后尧坛于河，受《龙图》，作《握河记》。逮虞舜、夏、商咸亦受焉。李尤《盟津铭》：洋洋河水，朝宗于海。径自中州，《龙图》所在。《淮南子》曰：昔禹治洪水，身祷阳纡。盖于此也。高诱以为阳纡，秦薮，非也。释氏《西域志》曰：阿耨达太山，其上有大渊水，宫殿楼观甚大焉，山即昆仑山也。《穆天子传》二曰：天子升于昆仑之丘，以观黄帝之宫，而封丰隆之葬。丰隆，雷公也。雷电龙即阿耨达宫也。其山出六大水。山西有大水，名新头河。郭义恭《广志》曰：甘水也。在西域之东，名曰新陶水。山在天竺国西，水甘，故曰甘水。有石盐，白如水精，大段则破而用之。康泰曰：安息、月支、天竺、至伽那调洲，皆仰此盐。释法显曰：度葱岭已，入北天竺境。于此顺岭，西南行十五日，其道艰阻，崖岸险绝，其山惟石，壁立千仞，临之目眩，欲进则投足无所。下有水，名新头河。昔人有凿石通路施倚梯者，凡度七百梯。度已，蹑悬絙过河，河两岸相去咸八十步。九译所绝，汉之张骞、甘英皆不至也。余诊诸史传，即所谓罽宾之境，有磐石之隥，道狭尺余，行者骑步相持，縆桥相引，二十许里，方到县度。阻险危害，不可胜言。郭义恭曰：乌秅之西，有悬度之国，山溪不通，引绳而度，故国得其名也。其人山居，佃于石壁间，累石为室，民接手而饮，所谓援饮也。有白草、小步马。有驴无牛。是其悬度乎？释法显又言：度河便到乌长国乌长国即是北天竺，佛所到国也。佛遗足迹于此，其迹长短在人心念，至今犹尔。及晒衣石尚在。新头河又西南流，屈而东南流，迳中天竺国。两岸平地，有国名毗荼，佛法兴盛。又迳蒲那般河，河边左右，有二十僧伽蓝。此水流迳摩头罗国，而下合新头河。自河以西，天竺诸国，自是以南，皆为中国，人民殷富。中国者，服食与中国同，故名之为中国也。泥洹已来，圣众所行威仪法则，相承不绝。自新头河至南天竺国，迄于南海，四万里也《释氏西域记》曰：新头河，经罽宾，犍越、摩诃剌诸国，而入南海，是也。阿耨达山西南，有水名遥奴。山西南小东，有水名萨罕，小东，有水名恒伽。此三水同出一山，俱入恒水。康泰《扶南传》曰：恒水之源，乃极西北，出昆仑山中，有五大源。诸水分流，皆由此五大源。枝扈黎大江出山，西北流，东南注大海。枝扈黎即恒水也。故释氏《西域志》有恒曲之目。恒北有四国，最西头恒曲中者是也。
有拘夷那褐国。《法显传》曰：恒水东南流，迳拘夷那竭国南，城北双树间，有希连禅河，河边，世尊于此北首般泥洹，分舍利处。支僧载《外国事》曰：佛泥洹后，天人以新白緤裹佛，以香花供养，满七日，盛以金棺，送出王宫，度一小水，水名醯兰那，去王宫可三里许，在宫北，以栴檀木为薪，天人各以火烧薪，薪了不然。大迦叶从流沙还，不胜悲号，感动天地。从是之后，他薪不烧而自然也。王敛舍利，用金作斗，量得八斛四斗。诸国王、天、龙，神王，各得少许，斋还本国，以造佛寺。阿育王起浮屠于佛泥洹处，双树及塔，今无复有也。此树名娑罗树，其树华名娑罗佉也。此花色白如霜雪，香无比也。竺芝《扶南记》曰：林杨国，去金陈国步道二千里，车马行，无水道，举国事佛。有一道人命过，烧葬，烧之数千束樵，故坐火中，乃更著石室中，从来六十余年，尸如故不朽，竺芝目见之。夫金刚常住，是明永存。舍利刹见，毕天不朽，所谓智空罔穷，大觉难测者矣。其水乱流注于恒。恒水又东迳毗舍利城北。释氏《西域志》曰：毗舍利，维邪离国也。支僧载《外国事》曰：维邪离国，去王舍城五十由旬。城周圆三由旬。维摩诘家在大城里，宫之南，去宫七里许，屋宇坏尽，惟见处所尔。
释法显云：城北有大林重阁，佛住于此，本菴婆罗女家施佛起塔也。城之西北三里，塔名放弓仗，恒水上流，有一国，国王小夫人生一肉胎。大夫人妒之，言汝之生，不祥之征。即盛以木函，掷恒水中。下流有国王游观，见水上木函，开看，见千小儿，端正殊好。王取养之，遂长大，甚勇健，所往征伐，无不摧服。次欲伐父王本国，王大愁忧。小夫人问何故愁忧？王曰：彼国王有千子，勇健无比，欲来伐吾国，是以愁尔。小夫人言勿愁，但于城西作高楼，贼来时，置我楼上，则我能却之。王如是言。贼到，小夫人于楼上语贼云：汝是我子，何故反作逆事？
贼曰：汝是何人，云是我母？小夫人曰：汝等若不信者，尽张口仰向。小夫人即以两手捋乳，乳作五百道，俱坠千子口中。贼知是母，即放弓仗。二父王作是思惟皆得辟支佛。今二塔犹在。后世尊成道，告诸弟子，是吾昔时放弓仗处，后人得知，于此处立塔，故以名焉。千小儿者，即贤劫千佛也。释氏《西域志》曰：恒曲中次东，有申迦扇柰揭城，即佛下三道宝阶国也。《法显传》曰：恒水东南流，迳僧迦施国南。佛自忉利天东下三道宝阶，为母说法处。宝阶既没，阿育王于宝阶处作塔，后作石柱，柱上作师子像，外道少信，师子为吼，怖效心诚。恒水又东迳罽绕夷城，城南接恒水。城之西北六七里，恒水北岸，佛为诸弟子说法处。恒水又东南迳沙祗国北。出沙祗城南门道东，佛嚼杨枝刺土中，生长七尺，不增不减，今犹尚在。恒水又东南，迳迦维罗卫城北，故白净王宫也。城东五十里有王园，园有池水，夫人入池洗浴，出北岸二十步，东向举手扳树，生太子。
太子堕地，行七步，二龙吐水浴太子，遂成井池，众僧所汲养也。太子与难陀等扑象角力，射箭入地。今有泉水，行旅所资饮也。释氏《西域志》曰：城北三里，恒水上父王迎佛处，作浮图，作父抱佛像。《外国事》曰：迦维罗越国，今无复王也。城池荒秽，惟有空处。有优婆塞，姓释，可二十余家，是白净王之苗裔，故为四姓，住在故城中为优婆塞。故尚精进，犹有古风。彼曰浮图坏尽，条王弥更修治。一浮图，私诃条王送物助成。今有十二道人住其中。太子始生时，妙后所扳树，树名须诃。阿育王以青石作后扳生太子像。昔树无复有，后诸沙门取昔树栽种之，展转相承，到今树枝如昔，尚荫石像。又太子见行七步足迹，今日文理见存。阿育王以青石挟足迹两边，复以一长青石覆上。国人今日恒以香花供养，尚见足七形，文理分明，今虽有石覆无异。或人复以数重吉贝，重覆贴著石上，逾更明也。太子生时，以龙王夹太子左右，吐水浴太子，见一龙吐水暖，一龙吐水冷，遂成二池，今尚一冷一暖矣。太子未出家前十日，出往田阎浮树下坐。树神以七宝奉太子，太子不受。于是思维，欲出家也。王田去宫一据。据者，晋言十里也。太子以三月十五日夜出家，四天王来迎，各捧马足。尔时诸神天人，侧塞空中，散天香花。此时以至河南摩强水，即于此水边作沙门。河南摩强水在迦维罗越北，相去十由旬。此水在罗阅祗瓶沙国，相去三十由旬。菩萨于是暂过瓶沙，王出见菩萨。菩萨于瓶沙随楼那果园中住一日。日暮便去半达钵愁宿。半达，晋言白也，钵愁，晋言山也。白山北去瓶沙国十里，明旦便去。暮宿云兰山，去白山六由旬。于是径诣贝多树。贝多树在阅祗北，去云兰山二十里。太子年二十九出家，三十五得道，此言与经异，故记所不同。竺法维曰：迦维国，佛所生天竺国也。三千日月万二千天地之中央也。康泰《扶南传》曰：昔范旃时，有嘾杨国人家翔梨，尝从其本国到天竺，展转流贾。至扶南，为旃说天竺土俗，道法流通，金宝委积，山川饶沃，恣其所欲，左右大国，世尊重之。旃问云：今去何时可到，几年可回？梨言：天竺去此可三万余里，往还可三年逾，及行，四年方返，以为天地之中也。恒水又东迳蓝莫塔。塔边有池，池中龙守护之。阿育王欲破塔作八万四千塔，悟龙王所供，知非世有，遂止。此中空荒无人，群象以鼻取水洒地，若苍梧、会稽象耕鸟耘矣。恒水又东至五河口，盖五水所会，非所详矣。
阿难从摩竭国向毗舍离欲般泥洹，诸天告阿阇世王，王追至河上，毗舍离诸梨车闻阿难来，亦复来迎，俱到河上。阿难思维，前则阿阇世王致恨，却则梨车复怨，即于中河入火光三昧，烧具两般泥洹。身二分，分各在一岸。二王各持半舍利还，起二塔。渡河南下一由巡，到摩竭提国巴连弗邑，邑即是阿育王所治之城。城中宫殿，皆起墙阙，雕文刻镂，累大石作山。山下作石室，长三丈，广二丈，高丈余。有大乘婆罗门子，名罗汰私婆，亦名文殊师利，住此城里，爽悟多智，事无不达，以清净自居。国王宗敬师之事，赖此一人，宏宣佛法，外不能陵。凡诸中国，惟此城为大。民人富盛，竞行仁义。阿育王坏七塔作八万四千塔，最初作大塔，在城南二里余。此塔前有佛迹，起精舍，北户向塔。塔南有石柱，大四五围，高三丈余。上有铭题云：阿育王以阎浮提布施四方僧，还以金赎塔。塔北三百步，阿育王于此作泥犁城。城中有石柱，亦高三丈余。上有师子，柱有铭，记作泥犁城因缘及年数日月。恒水又东南，迳小孤石山。山头有石室，石室南向，佛昔坐其中，天帝释以四十二事问佛，佛一一以指画石，画迹故在。恒水又西迳王舍新城，是阿阇世王所造。出城南四里入谷，至五山里。五山周围，状若城郭，即是蓱沙王旧城也。东西五六里，南北七八里。阿阇世王始欲害佛处。其城空荒，又无人径。入谷传山，东南上十五里，到耆阇崛山。未至顶三里有石窟，南向，佛坐禅处。西北三十步，复有一石窟，阿难坐禅处。天魔波旬化作雕鹫，恐阿难。
佛以神力，隔石舒手，摩阿难肩，怖即得止。鸟迹、手孔悉存，故曰雕鹫窟也。
其山峰秀端严，是五山之最高也。释氏《西域记》云：耆阇崛山在阿耨达王舍城东北。西望其山。有两峰双立，相去二三里，中道，鹫鸟常居其岭，土人号曰耆阇崛山，山名耆阇，鹫也。又竺法维云：王舍城，胡语云罗阅祇国，有灵鹫山，胡语云耆阇崛山，山是青石，头似鹫鸟。阿育王使人凿石，假安两翼两脚，凿治其身，今见存。远望似鹫鸟形，故曰灵鹫山也。数说不同，远迩亦异。今以法显亲宿其山，诵《首楞严》，香华供养，闻见之宗也。又西迳伽耶城南二十里，到佛苦行六年坐树处，有林木。西行三里，到佛入水洗浴，天王按树枝得扳出池处。
又北行二里，得弥家女奉佛乳糜处。从此北行二里，佛于一大树下石上东向坐、食糜处。树石悉在，广长六尺，高减二尺。国中寒暑均调，树木或数千岁，乃至万岁。从此东北行二十里，到一石窟，菩萨入中，西向结跏趺坐。心念若我成道。
当有神验，石壁上即有佛影见，长三尺许，今犹明亮。时天地大动，诸天在空言：此非过去当来诸佛成道处，去此西南行减半由旬，贝多树下，是过去当来诸佛成道处。诸天导引，菩萨起行。离树三十步，天授吉祥草，菩萨受之。复行十五步，五百青雀飞来，绕菩萨三币西去。菩萨前到贝多树下，敷吉祥草，东向而坐。时魔王遣三玉女从北来试，菩萨魔王自从南来试。菩萨以足指按地，魔兵却散，三女变为老姥，不自服。佛于尼拘律树下方石上，东向坐。梵天来诣佛处，四天王捧钵处皆立塔。《外国事》曰：毗婆梨，佛在此一树下六年。长者女以金钵盛乳糜上佛。佛得乳糜，往尼连禅河浴，浴竟于河边啖糜竟，掷钵水中，逆流百步，钵没河中，迦梨郊龙王接取，在宫供养，先三佛钵亦见。佛于河傍，坐摩诃菩提树摩诃菩提树去贝多树二里，于此树下，七日思惟道成。魔兵试佛。释氏《西域记》曰：尼连水南注恒水，水西有佛树，佛于此苦行，日食麻米六年。西去城五里许，树东河上，即佛入水浴处。东上岸尼衢立树下坐修，舍女上糜于此。于是西度水，于六年树南贝多树下坐，降魔得佛也。佛图调曰：佛树中枯，其来时更生枝叶。竺法维曰，六年树去佛树五里，书其异也。法显从此东南行，还巴连弗邑，顺恒水西下，得一精舍，名旷野，佛所住处。复顺恒水西下，到迦尸国波罗柰城。竺法维曰：波罗柰国，在迦维罗卫国南千二百里，中间有恒水，东南流。
佛转法轮处，在国北二十里。树名春浮，维摩所处也。法显曰：城之东北十里许，即鹿野苑，本辟支佛住此，常有野鹿栖宿，故以名焉。法显从此还居巴连弗邑。
又顺恒水东行，其南岸有瞻婆大国。释氏《西域记》曰：恒曲次东，有瞻婆国，城南有卜佉兰池，恒水在北，佛下说戒处也。恒水又迳波丽国，即是佛外祖国也。法显曰：恒水又东到多摩梨帝国，即是海口也。释氏《西域记》曰：大秦一名梨靬，康泰《扶南传》曰：从迦那调洲西南入大湾，可七八里，乃到枝扈黎大江口，度江迳西行，极大秦也。又云：发拘利口入大湾中，正西北入，可一年余，得天竺江口，名恒水。江口有国，号担袟，属天竺，遣黄门字兴为担袂王。
释氏《西域记》曰：恒水东流入东海，盖二水所注，两海所纳，自为东西也。
释氏论：佛图调列《山海经》曰：西海之南，流沙之滨，赤水之后，黑水之前，有大山，名曰昆仑。又曰：钟山西六百里有昆仑山，所出五水。祖以佛图调《传》也。又近推得康泰《扶南传》，传昆仑山，正与调合。如《传》，自交州至天竺最近，泰《传》亦知阿耨达山是昆仑山。释云：赖得调《传》，豁然为解，乃宣为《西域图》，以语法汰。法汰以常见怪，谓汉来诸名人，不应河在敦煌南数千里，而不知昆仑所在也。释复书曰：按《穆天子传》三：穆王于昆仑侧瑶池上，觞西王母。云，去宗周瀍涧万有一千一百里。何得不如调言？子今见泰《传》，非为前人不知也。而今以后，乃知昆仑山为无热丘，何云乃胡国外乎？余考释氏之言，未为佳证。《穆天子》、《竹书》及《山海经》，皆埋缊岁久，编韦稀绝，书策落次，难以缉缀。后人假合，多差远意。至欲访地脉川，不与经符，验程准途，故自无会。释氏不复根本众归之鸿致，陈其细趣，以辨其非，非所安也。今按《山海经》曰：昆仑墟在西北，帝之下都。昆仑之墟，方八百里，高万仞，上有木禾。面有九井，以玉为槛。面有九门，门有开明兽守之，百神之所在。郭璞曰：此自别有小昆仑也。又按淮南之书，昆仑之上，有木禾、珠树、玉树、璇树，不死树在其西，沙棠、琅玕在其东，绛树在其南，碧树、瑶树在其北。旁有四百四十门，门间四里，里间九纯，纯丈五尺。旁有九井，玉横维其西北隅。北门开以纳不周之风。倾宫、旋室。县圃、凉风、樊桐，在昆仑阊阖之中，是其疏圃，疏圃之池，浸之黄水。黄水三周复其原，是谓丹水，饮之不死。河水出其东北陬，赤水出其东南陬，洋水出其西北陬，凡此四水，帝之神泉，以和百药，以润万物。
昆仑之邱，或上倍之，是谓凉风之山，登之而不死。或上倍之，是谓玄圃之山，登之乃灵，能使风雨。或上倍之，乃维上天，登之乃神，是谓太帝之居。禹乃以息土填鸿水，以为名山，掘昆仑虚以为下地。高诱曰：地或作池则以仿佛近浮图调之说。阿耨达六水，葱岭，于阗二水之限，与经史诸书，全相乖异，又按《十洲记》：昆仑山在西海之戍地，北海之亥地，去岸十三万里，有弱水，周币绕山。
东南接积石圃，西北接北户之室，东北临大阔之井，西南近承渊之谷，此四角大山，实昆仑之支辅也。积石圃南头昔西王母告周穆王云：去咸阳三十六万里。山高平地三万六千里。上有三角，面方广万里，形如偃盆，下狭上广。故曰昆仑山有三角，其一角正北，干辰星之辉，名曰阆风巅。其一角正西，名曰玄圃台。其一角正东，名曰昆仑宫。其处有积金，为天墉城，面方千里。城上安金台五所，玉楼十二，其北户出，承渊山，又有墉城，金台玉楼，相似如一。渊精之阙，光碧之堂，琼华之室，紫翠丹房，景烛日晖，朱霞九光，西王母之所治，真官仙灵之所宗，上通旋机，元气流布，五常玉衡。理九天而调阴阳。品物群生，希奇特出，皆在于此。天人济济，不可具记。其北海外，又有钟山，上有金台玉阙，亦元气之所含，天帝居治处也。考东方朔之言及《经》五万里之文，难言浮图调、康泰之是矣。六合之内，水泽之藏，大非为巨，小非为细，存非为有，隐非为无，其所苞者广矣。于中同名异域，称谓相乱，亦不为寡。至如东海方丈，亦有昆仑之称，西洲铜柱，又有九府之治。东方朔《十洲记》曰：方丈在东海中央。东西南北岸相去正等。方丈面各五千里，上专是群龙所聚，有金玉琉璃之宫，三天司命所治处。群仙不欲升天者皆往来也。张华叙东方朔《神异经》曰：昆仑有铜柱焉，其高入天，所谓天柱也。围三千里，圆周如削。下有回屋，仙人九府治。上有大鸟，名曰希有，南向，张左翼覆东王公，右翼覆西王母，背上小处无羽，一万九千里，西王母岁登翼上，之东王公也。故其柱铭曰：昆仑铜柱，其高入天，圆周如削，肤体美焉。其鸟铭曰：有鸟希有，绿赤煌煌，不鸣不食，东覆东王公，西覆西王母。王母欲东，登之自通。阴阳相须，惟会益工。《遁甲开山图》曰：五龙见教，天皇被迹，望在无外柱州昆仑山上。荣氏《注》云：五龙治在五方，为五行神。五龙降，天皇兄弟十二人，分五方为十二部，法五龙之迹，行无为之化，天下仙圣，治在柱州昆仑山上。无外之山，在昆仑东南一万二千里，五龙天皇，皆出此中，为十二时神也。《山海经》曰：昆仑之邱，实惟帝之下都，其神陆吾，是司天之九部及帝之囿时。然六合之内其苞远矣。幽致冲妙，难本以情，万像遐渊，思绝根寻。自不登两龙于云辙，骋八骏于黾途，等轩辕之访百灵，方大禹之集会计，儒墨之说，孰使辨哉？

△又出海外，南至积石山，下有石门，河水冒以西南流。
《山海经》曰：河水入渤海，又出海外，西北入禹所导积石山。山在陇西郡河关县西南羌中。余考群书，咸言河出昆仑，重源潜发，沦于蒲昌，出于海水，故《洛书》曰：河自昆仑，出于重野，谓此矣。迳积石而为中国河。故成公子安《大河赋》曰：览百川之宏壮，莫尚美于黄河，潜昆仑之峻极，出积石之嵯峨。
释氏《西域传》曰：河自蒲昌，潜行地下，南出积石。而经文在此，似如不比。
积石宜在蒲昌海下矣。
卷二
○河水二
△又南入葱岭山，又从葱岭出而东北流，河水重源有三，非惟二也。一源西出捐毒之国，葱岭之上，西去休循二百余里，皆故塞种也。南属葱岭，高千里。《西河旧事》曰：葱岭在敦煌西八千里，其山高大，上生葱，故曰葱岭也。河源潜发其岭，分为二水：一水西迳休循国南，在葱岭西。郭义恭《广志》曰：休循国，居葱岭，其山多大葱。又迳难兜国北，北接休循，西南去罽宾国三百四十里。河水又西迳罽宾国北。月氏之破，西君大夏，塞王南君罽宾。治循鲜城。土地平和，无所不有。金银珍宝，异畜奇物，逾于中夏大国也。山险有大头痛小头痛之山，赤土身热之阪，人畜同然。河水又西迳月氏国南，治监氏城，其俗与安息同。匈奴冒顿单于破月氏，杀其王，以头为饮器，国遂分。远过大宛，西居大夏为大月氏。其余小众不能去者，共保南山羌中，号小月氏。故有大月氏、小月氏之名也。又西迳安息国南，城临妫水地方数千里，最大国也。有商贾车船行旁国，画革旁行，为书记也。河水与蜺罗跂禘水同注雷翥海。释氏《西域记》曰：蜺罗跂禘，出阿耨达山之北，西迳于阗国。
《汉书?西域传》曰：于阗以西，水皆西流，注于西海。又西迳四大塔北。释法显所谓糺尸罗国，汉言截头也。佛为菩萨时以头施人，故因名国。国东有投身饲饿虎处，皆起塔。又西迳犍陀卫国北，是阿育王子法益所治邑。佛为菩萨时，亦于此国以眼施人，其处亦起大塔。又有弗楼沙国。天帝释变为牧牛小儿，聚土为佛塔，法王因而成大塔，所谓四大塔也。《法显传》曰：国有佛钵，月氏王大兴兵众，来伐此国，欲持钵去，置钵象上，象不能进，更作四轮车载钵，八象共牵，复不进，王知钵缘未至，于是起塔，留钵供养，钵容二斗，杂色而黑多，四际分明，厚可二分，甚光泽。贫人以少花投中便满，富人以多花供养，正复百千万斛，终亦不满。佛图调曰：佛钵，青玉也，受三斗许，彼国宝之。供养时，愿终日香花不满，则如言。愿一把满，则亦便如言。又按道人竺法维所说：佛钵在大月支国，起浮图，高三十丈，七层，钵处第二层，金络络锁县钵，钵是青石。
或云：悬钵虚空。须菩提置钵在金机上，佛一足迹与钵共在一处。国王臣民，悉持梵香七宝璧玉，供养塔迹。佛牙、袈裟、顶相舍利，悉在弗楼沙国。释氏《西域记》曰：犍陀越王城西北，有钵吐罗越城，佛袈裟王城也。东有寺。重复寻川水西北十里，有河步罗龙渊，佛到渊上浣衣处，浣石尚存。其水至安息，注雷翥海。又曰：犍陀越西，西海中有安息国。竺芝《扶南记》曰：安息国去私诃条国二万里，国土临海上，即《汉书》安息国也。户近百万，最大国也。《汉书?西域传》又云：犁靬、条支临西海。长老传闻，条支有弱水，西王母，亦未尝见。
自条支乘水西行，可百余日，近日所入也。或河水所通西海矣。故《凉土异物志》曰：葱岭之水，分流东西，西入大海，东为河源。《禹记》所云昆仑者焉。张骞使大宛而穷河源，谓极于此而不达于昆仑者也。河水自葱岭分源，东迳伽含罗国。
释氏《西域记》曰：有国名伽舍罗逝，此国狭小，而总万国之要道无不由。城南有水，东北流出罗逝西山，山即葱岭也。迳岐沙谷，出谷分为二水。一水东流，迳无雷国北，治卢城。其俗与西夜子合同。又东流迳依耐国北，去无雷五百四十里，俗同子合。又东迳蒲犁国北，治蒲犁合，北去疏勒五百五十里，俗与子合同。
河水又东，迳皮山国北，治皮山城，西北去莎车三百八十里。

△其一源出于阗国南山，北流，与葱岭河合，东注蒲昌海。
河水又东与于阗河合。南源导于阗南山，俗谓之仇摩置。自置北流，迳于阗国西。治西城，山多玉石。西去皮山三百八十里，东去阳关五千余里。释法显自乌夷西南行，路中无人民，沙行艰难，所迳之苦，人理莫比。在道一月五日，得达于阗，其国殷庶，民笃信，多大乘学，威仪齐整，器钵无声。城南一十五里，有利刹寺，中有石鞾，石上有足迹。彼俗言是辟支佛迹，法显所不传，疑非佛迹也。又西北流注于河。即《经》所谓北注葱岭河也。南河又东，迳于阗国北。释氏《西域记》曰：河水东流三千里，至于阗，屈东北流者也。《汉书?西域传》曰：于阗已东，水皆东流。南河又东北，迳扜弥国北，治扜弥城，西去于阗三百九十里。南河又东迳精绝国北，西去扜弥四百六十里。南河又东迳且末国北，又东，右会阿耨达大水。释氏《西域记》曰：阿耨达山西北有大水，北流注牢兰海者也。其水北流，迳且末南山，又北，迳且末城西，国治且末城，西通精绝二千里，东去鄯善七百二十里。种五谷，其俗略与汉同。又曰且末河东北流，迳且末北，又流而左会南河。会流东逝，通为注滨河。注滨河又东，迳鄯善国北，治伊循城，故楼兰之地也。楼兰王不恭于汉。元凤四年，霍光遣平乐监传介子刺杀之，更立后王。
汉又立其前王质子尉屠耆为王，更名其国为鄯善。百官祖道横门。王自请天子曰：身在汉久，恐为前王子所害，国有伊循城，土地肥美，愿遣将屯田积粟，令得依威重。遂置田以镇抚之。敦煌索劢，字彦义，有才略。刺史毛奕表行贰师将军将酒泉、敦煌兵千入，至楼兰屯田，起白屋，召鄯善、焉耆、龟兹三国兵各千，横断注滨河。河断之日，水奋势激，波陵冒堤。劢厉声曰：王尊建节，河堤不溢。
王霸精诚，呼沱不流。水德神明，古今一也。劢躬祷祀，水犹未减，乃列阵被杖，鼓噪讙叫，且刺且射，大战三日，水乃回减，灌浸沃衍，胡人称神。大田三年，积粟百万，威服外国。其水东注泽。泽在楼兰国北，治扜泥城，其俗谓之东故城，去阳关千六百里，西北去乌垒千七百八十五里，至墨山国千三百六十五里。
西北去车师千八百九十里，土地沙卤，少田，仰谷旁国。国出玉，多葭苇、柽柳、胡桐、白草。国在东垂，当白龙堆，乏水草，常主发导，负水担粮迎送汉使，故彼俗谓是泽为牢兰海也。释氏《西域记》曰：南河，自于阗东迤北三千里，至鄯善，入牢兰海者也。北河自岐沙东分，南河，即释氏《西域记》所谓二支北流，迳屈茨、乌夷、禅善，入牢兰海者也。北河又东北流，分为二水，枝流出焉。北河自疏勒迳流南河之北。《汉书?西域传》曰：葱岭以东，南北有山，相距千余里，东西六千里，河出其中。暨于温宿之南，左合枝水。枝水上承北河于疏勒之西，东北流迳疏勒国南，又东北与疏勒北山水合。水出北溪，东南流迳疏勒城下。
南去莎车五百六十里，有市列，西当大月氏、大宛、康居道。释氏《西域记》曰：国有佛浴床，赤真檀木作之，方四尺。王于宫中供养。汉永平十八年，耿恭以戊己校尉，为匈奴左鹿蠡王所逼，恭以此城侧涧傍水，自金蒲迁居此城。匈奴又来攻之，壅绝涧水。恭于城中穿井，深一十五丈，不得水。吏士渴乏，笮马粪汁饮之。恭乃仰天叹曰：昔贰师拔佩刀刺山，飞泉涌出。今汉德神明，岂有穷哉？整衣服，向井再拜，为吏士祷之。有顷，水泉奔出，众称万岁。乃扬水以示之，虏以为神，遂即引去。后车师叛，与匈奴攻恭。食尽穷困，乃煮铠弩，食其筋革。
恭与士卒同生死，咸无二心。围恭，不能下。关宠上书求救。建初元年，章帝纳司徒鲍昱之言，遣兵救之。至柳中，以校尉关宠分兵入高昌壁，攻交河城，车师降。遣恭军吏范羌将兵二千人迎恭，遇大雪丈余，仅能至。城中夜闻兵马声大恐。
羌遥呼曰：我范羌也。城中皆称万岁，开门相持涕泣，尚有二十六人，衣履穿决，形容枯槁，相依而还。枝河又东迳莎车国南，治莎车城，西南去蒲犁七百四十里。
汉武帝开西域，屯田于此。有铁山，出青玉。枝河又东迳温宿国南，治温宿城，土地物类与鄯善同。北至乌孙赤谷六百一十里。东通姑墨二百七十里。于此枝河右入北河。北河又东迳姑墨国南，姑墨川水注之。水导姑墨西北赤沙山，东南流迳姑墨国西，治南城。南至于阗，马行十五日。土出铜铁及雌黄。其水又东南流，右注北河。又东迳龟兹国南，又东，左合龟兹川。水有二源：西源出北大山南。
释氏《西域记》曰：屈茨北二百里有山，夜则火光，昼日但烟。人取此山石炭，治此山铁，恒充三十六国用。故郭义恭《广志》云：龟兹能铸冶。其水南流迳赤沙山。释氏《西域记》曰：国北四十里，山上有寺，名雀离，大清净。又出山东南流，枝水左派焉。又东南，水流三分，右二水俱东南流，注北河。东川水出龟兹东北，赤沙积梨南流。枝水右出，西南入龟兹城，音屈茨也，故延城矣。西去姑墨六百七十里。川水又东南流，迳于轮台之东也。昔汉武帝初通西域，置校尉屯田于此。搜粟都尉桑弘羊奏言：故轮台以东，地广，饶水草，可溉田五千顷以上。
其处温和田美，可益通沟渠，种五谷，收获与中国同。时匈奴弱，不敢近西域，于是徙莎车相去千余里，即是台也。其水又东南流，右会西川枝水，水有二源，俱受西川。东流迳龟兹城南，合为一水。水间有故城，盖屯校所守也。其水东南注东川水东川水又东南迳乌垒国南，治乌垒城，西去龟兹三百五十里。东去玉门、阳关二千七百三十八里，与渠犁田官相近。土地肥饶，于西域为中，故都护治焉。
汉使侍郎郑吉并护北道，故号都护，都护之起，自吉置也。其水又东南注大河。
大河又东，左会敦薨之水。其水出焉耆之北敦薨之山，在匈奴之西，乌孙之东。
《山海经》曰：敦薨之山，敦薨之水出焉，而西流注于泑泽。出于昆仑之东北隅，实惟河源者也。二源俱道，西源东流分为二水，左水西南流，出于焉耆之西，迳流焉耆之野，屈而东南流，注于敦薨之渚。右水东南流，又分为二，左右焉耆之国，城居四水之中，在河水之洲，治员渠城，西去乌垒四百里，南会两水，同注敦薨之浦。东源东南流，分为二水，涧澜双引，洪湍濬发，俱东南流，迳出焉耆之东，导于危须国西。国治危须城，西去焉耆百里。又东南流，注于敦薨之数。
川流所积，潭水斯涨，溢而为海。《史记》曰：焉耆近海，多鱼鸟，东北隔大山，与车师接。敦薨之水，自海西迳慰犁国。国治尉犁城，西去都护治所三百里，北去焉耆百里。其水又西出沙山铁关谷。又西南流，迳连城别注，裂以为田。桑弘羊曰：臣愚以为连城以西，可遣屯田，以威西国。即此处也。其水又屈而南，迳渠犁国西。故《史记》曰：西有大河。即斯水也。又东南流，迳渠犁国南。治渠犁城，西北去乌垒三百三十里。汉武帝通西域，屯渠犁，即此处也。南与精绝接，东北与尉犁接，又南流注于河。《山海经》曰：敦薨之水，西流注于泑泽。盖乱河流，自西南注也。河水又东，迳墨山国南，治墨山城，西至尉犁二百四十里。
河水又东，注宾城南，又东迳楼兰城南而东注，盖墢田士所屯，故城禅国名耳。
河水又东，注于泑泽，即《经》所谓蒲昌海也。水积鄯善之东北，龙城之西南。
龙城故姜赖之虚，胡之大国也。蒲昌海溢，烫覆其国，城基尚存而至大，晨发西门，暮达东门。浍其崖岸，余溜风吹，稍咸龙形，西面向海，因名龙城。地广千里，皆为盐而刚坚也。行人所迳，畜产皆布毡卧之。掘发其下，有大盐，方如巨枕，以次相累，类雾起云浮，寡见星日，少禽，多鬼怪。西接鄯善，东连三沙，为海之北隘矣。故蒲昌亦有盐泽之称也。《山海经》曰：不周之山，北望诸毗之山，临彼岳崇之山，东望泑泽，河水之所潜也。其源浑浑泡泡者也。东去玉门阳关一千三百里，广袤三百里。其水澄渟，冬夏不减。其中洄湍电转，为隐沦之脉，当其澴流之上，飞禽奋翮于霄中者，无不坠于渊波矣。即河水之所潜而出于积石也。

△又东入塞，过敦煌、酒泉、张掖郡南。
河自蒲昌，有隐沦之证，并间关入塞之始，自此《经》当求实致也。河水重源，又发于西塞之外，出于积石之山。《山海经》曰：积石之山，其下有石门，河水冒以西南流。是山也，万物无不有。《禹贡》所谓导河自积石也。山在西羌之中，烧当所居也。延熹二年，西羌烧当犯塞，护羌校尉段颎讨之，追出塞，至积石山，斩首而还。司马彪曰：西羌者，自析支以西滨于河首，左右居也。河水屈而东北流，迳析支之地，是为河曲矣。应劭曰：《禹贡》析支，属雍州，在河关之西。东去河关千余里，羌人所居，谓之河曲羌也。东北历敦煌、酒泉、张掖南。应劭《地理风俗记》曰：敦煌酒泉，其水若酒味故也。张掖，言张国臂掖以威羌狄。《说文》曰：郡制：天子地方千里，分为百县，县有四郡。故《春秋传》曰：上大夫县，下大夫郡。至秦始置三十六郡以监县矣。从邑，君声。《释名》曰：郡，群也，人所群聚也。黄义仲《十三州记》曰：郡之言君也，改公侯之封而言君者，至尊也。郡守专权，君臣之礼弥崇。今郡字君在其左，邑在其右，君为元首，邑以载民，故取名于君，谓之郡。《汉官》曰：秦用李斯议，分天下为三十六郡。凡郡：或以列国，陈、鲁、齐、吴是也。或以旧邑，长沙、丹阳是也。
或以山陵，太山、山阳是也。或以川原，西河、河东是也。或以所出，金城，城下得金，酒泉，泉味如酒，豫章，樟树生庭，雁门，雁之所育，是也。或以号令，禹合诸侯，大计东冶之山，因名会稽，是也。河迳其南，而缠络远矣。河水自河曲又东，迳西海郡南，汉平帝时，王莽秉政，欲耀威德，以服远方，讽羌献西海之地，置西海郡，而筑五县焉。周海，亭燧相望。莽篡政纷乱，郡亦弃废。河水又东迳允川而历大榆、小榆谷北，羌迷唐钟存所居也。永元五年，贯友代聂尚为护羌校尉，攻迷唐，斩获八百余级，收其熟麦数万斛，于逢留河上筑城以盛麦，且作大航于河峡，作桥渡兵，迷唐遂远依河曲。永元九年，迷唐复与钟存东寇而还。十年，竭者王信、耿谭西击迷唐，降之，诏听还大小榆谷。迷唐以汉造河桥，兵来无时，故地不可居，复叛居河曲，与羌为雠，种人与官兵击之允川，去迷唐数十里营止，遣轻兵挑战，因引还，迷唐追之，至营，因战，迷唐败走，于是西海及大、小榆谷无复聚落。隃糜相曹凤上言：建武以来，西戎数犯法，常从烧当种起。所以然者，以其居大、小榆谷，土地肥美，又近塞内，与诸种相傍，南得钟存，以广其众。北阻大河，因以为固，又有西海鱼监之利，缘山滨河以广田畜，故能疆大，常雄诸种。今党援沮坏，亲属离叛，其余胜兵不过数百，宜及此时，建复西海郡县，规固二榆，广设屯田，隔塞羌胡交关之路，殖谷富边，省输转之役。上拜凤为金城西部都尉，遂开屯田二十七部。列屯夹河，与建威相首尾。
后羌反，遂能。按段国《沙州记》：吐谷浑于河上作桥，谓之河厉。长一百五十步，两岸累石作基陛，节节相次，大木从横，更相镇压。两边俱平，相去三丈，并大材，以板横次之，施钧栏，甚严饰桥在清水川东也。

△又东过陇西河关县北，洮水从东南来流注之。
河水右迳沙州北。段国曰：浇河西南一百七十里有黄沙。沙，南北一百二十里，东西七十里。西极大杨川，望黄沙，犹若人委乾糒于地，都不生草木，荡然黄沙，周回数百里，沙州于是取号焉。《地理志》曰：汉宣帝神爵二年，置河关县，盖取河之关塞也。《风俗通》曰：百里曰同，总名为县。县，玄也，首也，从系倒{巛百}，举首易偏矣。言当玄静，平徭役也。《释名》又曰：县，县也县于郡矣。黄义仲《十三州记》曰：县，弦也。弦以贞直，言下体之居，邻民之位。
不轻其誓，施绳用法，不曲如弦。弦声近县，故以取名，今系字在半也。汉高帝六年，令天下县邑城。张晏曰：令各自筑其城也。河水又东北流，入西平郡界，左合二川，南流入河，又东北，济川水注之。水西南出滥渎，东北流入大谷，谓之大谷水。北迳浇河城西南，北流注于河。河水又东，迳浇河故城北，有二城，东西角倚，东北去西平二百二十里。宋少帝景平中，拜吐谷浑阿豺为安西将军浇河公，即此城也。河水又东北，迳黄川城。河水又东，迳石城南，左合北谷水，昔段颎击羌于石城，投河坠坑而死者八百余人，即于此也。河水又东北迳黄河城南，西北去西平二百一十七里。河水又东北，迳广违城北，右合乌头川水。水发远川，引纳支津，北迳城东，而北流注于河。河水又东迳邯川城南。城之左右，历谷有二水，导自北山，南迳邯亭，注于河。河水又东，临津溪水注之，水自南山，北迳临津城西，而北流注于河。河水又东，迳临津城北，白土城南。《十三州志》曰：左南津西六十里，有白土城。城在大河之北，而为缘河济渡之处。魏凉州刺史郭淮破羌遮塞于白土，即此处矣。河水又东，左会白土川水。水出白土城西北岭下，东南流迳白土城北，又东南注于河。河水又东北会两川，右合二水，参差夹岸，连壤负险相望，河北有层山，山甚灵秀。山峰之上，立石数百丈，亭亭桀竖。竞热争高，远望<山参>々，若攒图之托霄上。其下层岩峭举，壁岸无阶。
悬岩之中，多石室焉。室中若有积卷矣，而世士罕有津逮者因谓之积书岩。岩堂之内，每时见神人往还矣。盖鸿衣羽裳之士，练精饵食之夫耳，俗人不悟其仙者，乃谓之神鬼。彼羌目鬼曰唐述，复因名之为唐述山，指其堂密之居，谓之唐述窟。
其怀道宗玄之士，皮冠净发之徒，亦往栖托焉。故《秦州记》曰：河峡崖傍有二窟：一曰唐述窟，高四十丈。西二里有时亮窟，高百丈，广二十丈，深三十丈，藏古书五卷，亮，南安人也。下封有水，导自是山，溪水南注河，谓之唐述水。
河水又东得野亭南，又东北流历研川，谓之研川水。又东北注于河，谓之野城口。
河水又东历凤林北。凤林，山名也，五峦俱峙。耆彦云：昔有凤乌飞游五峰，故山有斯目矣。《秦州记》曰：枹罕原北有凤林川，川中则黄河东流也。河水又东，与漓水合，水导源塞外羌中。故《地理志》曰：其水出西塞外，东北流，历野虏中迳消铜城西。又东北迳列河城东，考《地说》无目，盖出自戎方矣。左合列水。
水出西北溪，东北流，迳列城北，右入漓水，城居二水之会也。漓水又北，迳可石孤城西，西戎之名也。又东北，左合黑城溪水。水出西北山下，东南流迳黑城南。又东南，枝水左出焉。又东南，入漓水。漓水又东北，迳榆城东，榆城溪水注之。水出素和细越西北山下，东南流，迳细越川，夷俗乡名也，又东南出狄周峡，东南右合黑城溪之枝津。津水上承溪水，东北迳黑城东，东北注之榆溪。又东南，迳榆城南，东北注漓水。漓水又东北，迳石门口。山高险绝，对岸若门，故峡得阙名矣，疑即皋兰山门也。汉武帝元狩三年，骠骑霍去病出陇西，至皋兰，谓是山之关塞也。应劭《汉书音义》曰：皋兰在陇西白石县，塞外，河名也。孟康曰：山关名也。今是山去河不远，故论者疑目河山之间矣。漓水又东北，皋兰山水自山左右翼注漓水。漓水又东，白石川水注之，水出县西北山下，东南流，枝津东注焉。白石川水，又南迳白石城西，而注漓水。漓水又东迳白石县故城南。
王莽更曰顺砾。阚骃曰：白石县在狄道西北二百八十五里，漓水迳其北。今漓水迳其南，而不出其北也。漓水又东，迳白石山北，应劭曰：白石山在东。罗溪水注之。水出西南山下，东入漓水。漓水又东，左合罕幵南溪之，水出罕幵西，东南流迳罕幵南，注之。《十三州志》曰：广大阪在枹罕西北，罕幵在焉。昔慕容吐谷浑自燕历阴山西驰，而创居于此。漓水又东，迳枹罕县故城南。应劭曰：故罕羌侯邑也。《十三州志》曰：枹罕县在郡西二百一十里漓水在城南门前东过也。
漓水又东北，故城川水注之。水有二源：南源出西南山下，东北流，迳金纽大岭北，又东北，迳一故城南，又东北，与北水会。北源自西南迳故城北，右入南水，乱流东北，注漓水。漓水又东北，左合白石川之枝津水，上承白石川，东迳白石城北，又东绝罕幵溪，又东迳枹罕城南，又东入漓水。漓水又东北出峡，北流注于河。《地理志》曰：漓水出白石县西塞外，东至枹罕入河。河水又迳左南城南。
《十三州志》曰：石城西一百四十里，有左南城者也，津亦取名焉。大河又东，迳赤岸北即河夹岸也。《秦州记》曰：枹罕有河夹岸，岸广四十丈。义熙中，乞佛于此河上作飞桥，桥高五十丈，三年乃就。河水又东，洮水注之。《地理志》曰：水出塞外羌中。《沙州记》曰：洮水与垫江水，俱出嵹台山，山南即垫江源，山东则洮水源。《山海经》曰：白水出蜀。郭景纯《注》云：从临洮之西倾山，东南流入汉，而至垫江。故段国以为垫江水也。洮水同出一山，故知嵹台，西倾之异名也。洮水东北流，迳吐谷浑中。吐谷浑者，始是东燕慕容之枝庶，因氏其字，以为首类之种号也，故谓之野虏。自洮嵹南北三百里中，地草遍是龙须，而无樵柴。洮水又东北流，迳洮阳曾城北。《沙州记》曰：嵹城东北三百里有曾城，城临洮水者也。建初二年，羌攻南部都尉于临洮，上遣行车骑将军马防与长水校尉耿恭救之，诸羌退聚洮阳，即此城也。洮水又东迳洪和山南，城在四山中。洮水又东迳迷和城北，羌名也。又东迳甘枳亭，历望曲，在临洮西南，去龙桑城二百里。洮水又东，迳临洮县故城北。禹治洪水，西至洮水之上，见长人，受黑玉书于斯水上。洮水又东北流，屈而迳索西城西，建初二年，马防、耿恭从五溪，祥<木盖>谷，出索西，与羌战，破之，筑索西城，徙陇西南部都尉居之。俗名赤水城，亦曰临洮东城也。《沙州记》曰：从东洮至西洮一百二十里者也。洮水又屈而北，迳龙桑城西，而西北流。马防以建初二年，从安故五溪出龙桑，开通旧路者也。俗名龙城。洮水又西迳步和亭东，步和川水注之。水出西山下，东北流出山，迳步和亭北，东北注洮水。洮水又北出门峡，历求厥川，蕈川水注之，水出桑岚西溪，东流历桑岚川，又东迳蕈川北，东入洮水。洮水又北历峡，迳偏桥，出夷始梁，右合蕈垲川水。水东南出石底横下，北历蕈垲川，西北注洮水。洮水又东北，迳桑城东又北会蓝川水，水源出求厥川西北溪，东北流迳蓝川，历水池城北，东入洮水。洮水又北，迳外羌城西，又北迳和博城东，城在山内，左合和博川水。水出城西南山下，东北迳和博城南，东北注于洮水。洮水北迳安故县故城西。《地理志》陇西之属县也。《十三州志》曰：县在郡南四十七里。盖延转击狄道、安故，五溪反羌，大破之，即此也。洮水又北迳降狄道故城西。阚骃曰：今日武始也。洮水在城西北下，又北，陇水注之，即《山海经》所谓滥水也。水出鸟鼠山西北高城岭，西迳陇坻，其山岸崩落者，声闻数百里，故杨雄称响若坻颓，是也。又西北，历白石山下。《地理志》曰：降狄道东有白石山。滥水又西北，迳武街城南。又西北迳降狄道故城东。《百官表》曰：县有蛮夷谓之道，公主所食曰邑。应劭曰：反舌左衽，不与华同，须有译言乃通也。
汉陇西郡治，秦昭王二十八年置。应劭曰：有陇坻在其东，故曰陇西也。《神仙传》曰：封君达，陇西人，服炼水银，年百岁，视之如年三十许，骑青牛，故号青牛道士。王莽更郡县之名，郡曰厌戎，县曰操虏也。昔马援为陇西太守六年，为狄道开渠，引水种秔稻，而郡中乐业，即此水也。滥水又西北流，注于洮水。
洮水右合二水。左会大夏川水，水出西山，二源合舍而乱流，迳金柳城南。《十三州志》曰：大夏县西有故金柳城，去县四十里，本都尉治。又东北迳大夏县故城南。《地理志》王莽之顺夏。《晋书地道记》曰：县有禹庙，禹所出也。又东北出山，注于洮水。洮水又北，翼带三水，乱流北入河。《地理志》曰：洮水北至枹罕，东入河，是也。

△又东过金城允吾县北。
金城郡治也，汉昭帝始元六年置。王莽之西海也。莽又更允吾为修远县。河水迳其南，不在其北。南有湟水，出塞外，东迳西王母石室、石釜、西海、盐池北，故阚骃曰：其西即湟水之源也。《地理志》曰：湟水所出也。湟水又东南流，迳龙夷城，故西零之地也。《十三州志》曰：城在临羌新县西三百一十里，王莽纳西零之献，以为西海郡，治此城。湟水又东南，迳卑禾羌海北，有盐池，阚骃曰：县西有卑禾羌海者也。世谓之青海，东去西平二百五十里，湟水东流，迳湟中城北，故小月氏之地也。《十三州志》曰：西平、张掖之间，大月氏之别，小月氏之国。范晔《后汉书》曰：湟中月氏胡者，其王为匈奴所杀，余种分散，西逾葱岭，其弱者南入山，从羌居止，故受小月氏之名也。《后汉?西羌传》曰：羌无弋爰剑者，秦厉公时，以奴隶亡入三河，羌怪为神，推以为豪。河、湟之间，多禽兽，以射猎为事，遂见敬信，依者甚众。其曾孙忍，因留湟中，为湟中羌也。
湟水又东，右控四水，导源四溪，东北流，注于湟。湟水又东，迳赤城北，而东入，迳戎峡口，右合羌水，水出西南山下，迳护羌城东，故护羌校尉治。又东北，迳临羌城西，东北流注于湟。湟水又东，迳临羌县故城北。汉武帝元封元年以封孙都为侯国，王莽之监羌也，谓之绥戎城，非也。湟水又东，卢溪水注之，水出西南卢川，东北流，注于湟水。湟水又东，迳临羌新县故城南。阚骃曰：临羌新县在郡西百八十里，湟水迳城南也。城有东西门，西北隅有子城。湟水又东，右合溜溪、伏溜、石杜、蠡四川，东北流注之。左会临羌溪水，水发新县西北，东南流，历县北，东南入湟水。湟水又东，龙驹川水注之，水右出西南山下，东北流，迳龙驹城，北流注于湟水。湟水又东，长宁川水注之。水出松山，东南流，迳晋昌城，晋昌川水注之。长宁水又东南，养女川水注之。水发养女北山，有二源，皆长湍远发，南总一川。迳养女山，谓之养女川。阚骃曰：长宁亭北有养女岭，即浩亹山，西平之北山也。乱流出峡，南迳长宁亭东。城有东西门，东北隅有金城，在西平西北四十里。《十三州志》曰六十里，远矣。长宁水又东南与一水合。水出西山，东南流。水南山上，有风伯祠，春秋祭之。其水东南迳长宁亭南，东入长宁水。长宁水又东南流，注于湟水。湟水又东，牛心川水注之。水出西南远山，东北流，迳牛心堆东。又北迳西平亭西，东北入湟水。湟水又东，迳西平城北。东城，即故亭也。汉景帝六年，封陇西太守北地公孙浑邪为侯国。魏黄初中，立西平郡，凭倚故亭，增筑南西北三城，以为郡治。湟水又东，迳土楼南。楼北倚山原，峰高三百尺，有若削成。楼下有神祠，雕墙故壁存焉。阚骃曰：西平亭北，有土楼神祠者也。今在亭东北五里。右则五泉注之。泉发西平亭北，雁次相缀，东北流，至土楼南，北入湟水。湟水又东，右合葱谷水。水有四源，各出一溪，乱流注于湟水。又东，迳东亭北，东出漆峡，山峡也。东流，右则漆谷常溪注之，左则甘夷川水入焉。湟水又东，安夷川水注之。水发远山，西北流，控引众川，北屈，迳安夷城西北，东入湟水。湟水又东，迳安夷县故城。城有东西门，在西平亭东七十里，阚骃曰：四十里。湟水又东，左合宜春水，水出东北宜春溪，西南流至于安夷，南入湟水。湟水又东，勒且溪水注之。水出县东南勒且溪，北流迳安夷城东，而北入湟水。湟水有勒且之名，疑即此号也。阚骃曰：金城河，初与浩亹河合，又与勒且河合者也。湟水又东，左合承流谷水南入，右会达扶东西二溪水，参差北注，乱流东出，期顿、鸡谷二水北流注之。又东，吐那、孤长门两川，南流入湟水。━━六山名也。湟水又东，迳乐都城南，东流，右合来谷、乞斤二水，左会阳非、流溪、细谷三水。东迳破羌县故城南。应劭曰：汉宣帝神爵二年置，城，省南门。《十三州志》曰：湟水河在南门前东过。六谷水自南，破羌川自北，左右翼注湟水。又东南迳小晋兴城北，故都尉治，阚骃曰：允吾县西四十里，有小晋兴城也。湟水又东，与閤门河合，即浩亹河也。水出西北塞外，东入塞，迳敦煌、酒泉、张掖南。东南迳西平之鲜谷塞尉故城南。又东南与湛水合。水有二源，西水出白岭下，东源发于白岸谷，合为一川，东南流至雾山，注閤门河。閤门河又东迳养女北山，东南，左合南流川水。水出北山，南流入于閤门河。閤门河，又东，迳浩亹县故城南，王莽改曰兴武矣。阚骃曰：浩读閤也，故亦曰閤门水，两兼其称矣。又东流，注于湟水。故《地理志》曰：浩亹水东至允吾入湟水。又东迳允吾县北，为郑伯津，与涧水合。水出令居县西北塞外，南流迳其县故城西，汉武帝元鼎二年置，王莽之罕虏也。又南迳永登亭西，历黑石谷，南流注郑伯津。湟水又东，迳允街县故城南，汉宣帝神爵二年置，王莽之修远亭也。县有龙泉，出允街谷。泉眼之中，水文成交龙，或试挠破之，寻平成龙。畜生将饮者，皆畏避而走，谓之龙泉，下入湟水。湟水又东迳枝阳县，逆水注之。水出允吾县之参街谷，东南流，迳街亭城南。又东南，迳阳非亭北，又东南，迳广武城西，故广武都尉治，郭淮破羌，治无戴于此处也，城之西南二十许里，水西有马蹄谷。汉武帝闻大宛有天马，遣李广利伐之，始得此马，有角为奇。故汉武帝《天马之歌》曰：天马来兮历无皂，迳千里兮巡东道。胡马感北风之思，遂顿羁绝绊，骧首而驰。晨发京城，食时至敦煌北塞外，长鸣而去，因名其处曰候马亭。今晋昌郡南及广武马蹄谷，盘石上马迹若践泥中，有自然之形，故其俗号曰天马径。夷人在边效刻，是有大小之迹，体状不同，视之便别。逆水又东，迳枝阳县故城南，东南入于湟水。《地理志》曰：逆水出允吾，东至枝阳，入湟。湟水又东流，注于金城河，即积石之黄河也。阚骃曰：河至金城县，谓之金城河，随地为名也。释氏《西域记》曰：牢兰海东伏流龙沙堆，在屯皇东南四百里阿步干━━鲜卑山东流至金城为大河。河出昆仑，昆仑即阿耨达山也。河水又东，迳石城南，谓之石城津。阚骃曰：在金城西北矣。河水又东南，迳金城县故城北。应劭曰：初筑城得金，故曰金城也。《汉书集注》，薛瓒云：金者，取其坚固也，故《墨子》有金城汤池之言矣。王莽之金屏也。《世本》曰：鲧作城。
《风俗通》曰：城，盛也。从土，成声。《管子》曰：内为之城，城外为之郭，郭外为之土阆。地高则沟之，下则堤之，命之曰金城。《十三州志》曰：大河在金城北门，东流，有梁泉注之，泉出县之南山。按耆旧言：梁晖，字始娥，汉大将军梁冀后，冀诛，入羌。后其祖父为羌所推为渠帅，而居此城。土荒民乱，晖将移居枹罕，出顿此山，为群羌围迫，无水。晖以所执榆鞭坚地，以青羊祈山，神泉涌出，榆木成林。其水自县北流，注于河也。

△又东过榆中县北。
昔蒙恬为秦北逐戎人，开榆中之地。《案《地理志》，金城郡之属县也。故徐广《史记音义》曰：榆中，在金城。即阮嗣宗《劝进文》所谓榆中以南者也。

△又东过天水北界。
苑川水出勇士县子城南山，东北流历此成川，世谓之子城川。又北迳牧师苑，故汉牧苑之地也。羌豪迷吾等万余人，到襄武、首阳、平襄、勇士，至此抄苑马，焚烧亭驿，即此处也。又曰：苑川水地，为龙马之沃土，故马援请与田户中分以自给也。有东西二苑城，相去七里，西城即乞佛所都也。又北入于河也。

△又东北过武威媪围县东，河水迳其界，东北流，县西南有泉源，东迳其县南，又东北入河也。

△又东北过天水勇士县北。
《地理志》曰：蒲福也。属国都尉治。王莽更名之曰纪德。有水出县西，世谓之二十八渡水，东北流，溪涧萦曲，途出其中，迳二十八渡，行者勤于溯涉，故因名焉。北迳其县而下注河。又有赤晔川水，南出赤蒿谷，北流迳赤晔川，又北迳牛官川，又北迳义城西北，北流，历三城川，而北流注于河也。

△又东北过安定北界麦田山。
河水东北流，迳安定祖厉县故城西北。汉武帝元鼎五年，幸雍，遂逾陇，登空同，西临祖厉河而远。即于此也。王莽更名之曰乡礼也。━━李斐曰：音赖。
又东北，祖厉川水注之。水出祖厉南山，北流，迳祖厉县而西北流，注于河，河水又东北，迳麦田城西。又北，与麦田泉水合，水出城西北，西南流注于河。河水又东北，迳麦田山西谷，山在安定西北六百四十里。河水又东北迳于黑城北，又东北，高平川水注之，即苦水也。水出高平大陇山苦水谷。建武八年，世祖征隗嚣，吴汉从高平第一苦水谷入，即是谷也。东北流，迳高平县故城东。汉武帝元鼎三年置，安定郡治也。王莽更名其县曰铺睦。西十里有独阜，阜上有故台，台侧有风伯坛，故世俗呼此阜为风堆。其水又北，龙泉水注之，水出县东北七里龙东，东北流，注高平川。川水又北出秦长城，城在县北一十五里。又西北流，迳东西二太楼故城门北，合一水，水有五源，咸出陇山西。东水发源县西南二十六里湫渊，渊在四山中，湫水北流，西北出长城北，与次水会。水出县西南四十里长城西山中。北流迳魏行宫故殿东，又北，次水注之，水出县西南四十里山中。
北流迳行宫故殿西，又北合次水，水出县西南四十八里。东北流，又与次水合。
水出县西南六十里酸阳山。东北流，左会右水，总为一川。东迳西楼北，东注苦水。段颎为护羌校尉，于安定、高平、苦水讨先零，斩首八千级于是水之上。苦水又北，与石门水合。水有五源。东水导源高平县西八十里，西北流，次水注之。
水出县西百二十里如州泉。东北流，右入东水，乱流，左会三川，参差相得，东北同为一川。混涛历峡，峡即陇山之北垂也。谓之石门口。水曰石门水。在县西北八十余里。石门之水，又东北，注高平川。川水又北，自延水注之，水西出自延溪，东流历峡，谓之自延口，在县西北一百里。又东北迳延城南，东入高平川。
川水又北，迳廉城东。按《地理志》，北地有廉县，阚骃言在富平北。自昔匈奴侵汉，新秦之土，率为狄场，故城旧壁，尽从胡目。地理沦移，不可复识，当是世人误证也。川水又北，苦水注之。水发县东北百里山，流注高平川。川水又北，迳三水县西，肥水注之。水出高平县西北二百里牵条山西，东北流与若勃溪合，水有二源，总归一渎，东北流入肥。肥水又东北流，违泉水注焉。泉流所发，导于若勃溪东，东北流入肥。肥水又东北出峡，注于高平川。水东有山，山东有三水县故城，本属国都尉治，王莽之广延亭也。西南去安定郡三百四十里。议郎张奂为安定属国都尉，治此。羌有献金马者，奂召主簿张祁入。于羌前以酒酹地，曰：使马如羊，不以入厩，使金如粟，不以入怀。尽还不受，威化大行。县东有温泉，温泉东有盐池，故《地理志》曰：县有盐官。今于城之东北有故城，城北有三泉，疑即县之盐官也。高平川水又北入于河。河水又东北，迳眴卷县故城西。《地理志》曰：河水别出为河沟，东至富平北入河。河水于此有上河之名也。
卷三
○河水三
△又北过北地富平县西。
河侧有两山相对，水出其间，即上河峡也。世谓之为青山峡。河水历峡北注，枝分东出。河水又北，迳富平县故城西，秦置北地郡，治县城。王莽名郡为威戎，县曰持武。建武中，曹凤，字仲理，为北地太守。政化尤异，黄龙应于九里谷高冈亭，角长三丈，大十围，梢至十余丈。天子嘉之，赐帛百匹，加秩中二千石。
河水又北，有薄骨律镇城，在河渚上，赫连果城也。桑果余林，仍列洲上。但语出戎方，不究城名。访诸耆旧，咸言，赫连之世，有骏马死此，取马色以为邑号，故目城为白马骝。韵转之谬，遂仍今称，所未详也。河水又迳典农城东，世谓之胡城。又北迳上河城东，世谓之汉城。薛瓒曰：上河在西河富平县，即此也。冯参为上河典农都尉所治也。河水又北，迳典农城东，俗名之为吕城，皆参所屯，以事农氓。河水又东北，迳廉县故城东，王莽之西河亭。《地理志》曰：卑移山在西北。河水又北，与枝津合。水受大河，东北迳富平城，所在分裂，以溉田圃。
北流入河，今无水。《尔雅》曰：灉，反入，言河决复入者也。河之有灉，若汉之有潜也。河水又东北迳浑怀障西。《地里志》浑怀都尉治塞外者也。太和初，三齐平，徙历下民居此，遂有历城之名矣。南去北地三百里。河水又东北，历石崖山西，去北地五百里。山石之上，自然有文，尽若虎马之状，粲然成著，类似图焉，故亦谓之画石山也。

△又北过朔方临戎县西。
河水东北，迳三封县故城东，汉武帝元狩三年置。《十三州志》曰：在临戎县西一百四十里。河水又北，迳临戎县故城西，元朔五年立，旧朔方郡治，王莽之所谓推武也。河水又北，有枝渠东出，谓之铜口。东迳沃野县故城南，汉武帝元狩三年立，王莽之绥武也。枝渠东注以溉田，所谓智通在我矣。河水又北，屈而为南河出焉。河水又北迤西，溢于窳浑县故城东。汉武帝元朔二年开朔方郡，县即西部都尉治。有道自县西北，出鸡鹿塞，王莽更郡曰沟搜，县曰极武。其水积而为屠申泽，泽东西一百二十里。故《地理志》曰：屠申泽在县东，即是泽也。
阚骃谓之窳浑泽矣。

△屈从县北东流。
河水又屈而东流，为北河。汉武帝元朔二年，大将军卫青，绝梓岭，梁北河，是也。

△东迳高阙南，《史记》：赵武灵王既袭胡服，自代并阴山下，至高阙为塞。山下有长城。
长城之际，连山刺天，其山中断，两岸双阙，峨然云举，望若阙焉。即状表目，故有高阙之名也。自阙北出荒中，阙口有城，跨山结局，谓之高阙戍。自古迄今，常置重捍以防塞道。汉元朔五年，卫青将十万人败右贤王于高阙，即此处也。河水又东，迳临河县故城北。汉武帝元朔三年，封代恭王子刘贤为侯国。王莽之监河也。

△至河目县西。
河水自临河县东迳阳山南。《史记音义》曰：阳山在河北，指此山也。东流迳石迹阜西，是阜，破石之文，悉有鹿马之迹，故纳斯称焉。南屈，迳河目县故城西，在北假中，地名也。自高阙以东，夹山带河，阳山以往，皆北假也。《史记》曰：秦使蒙恬将十万人，北击胡，度河取高阙，据阳山北假中。是也。北河又南，合南河，南河上承西河，东迳临戎县故城北，又东迳临河县南。又东迳广牧县故城北，中部都尉治，王莽之盐官也。迳流二百许里，东会于河。河水又东，迳马阴山西。《史记音义》曰：阳山在河北，阴山在河南，谓是山也，而即实不在河南。《史记音义》曰：五原安阳县北有马阴山，今县在河北，言阴山在河南，又传疑之非也。余按南河、北河及安阳县以南，悉沙阜耳，无佗异山。故《广志》曰：朔方郡北移沙七所，而无山以拟之，是《音义》之僻也。阴山在河东南则可矣。河水又东南，迳朔方县故城东北，《诗》所谓城彼朔方也。汉元朔二年大将军卫青取河南地为朔方郡，使校尉苏建筑朔方城，即此城也。王莽以为武符者也。
按《地理志》云：金连盐泽、青盐泽并在县南矣。又按《魏土地记》曰：县有大盐池，其盐大而青白，名曰青盐，又名戎盐，入药分。汉置典盐官。池去平城宫千二百里，在新秦之中。服虔曰：新秦，地名，在北，方千里。如淳曰：长安以北，朔方以南也。薛瓒曰：秦逐匈奴，收河南地，徙民以实之，谓之新秦也。

△屈南过五原西安阳县南，河水自朔方东转，迳渠搜县故城北。《地理志》朔方有渠搜县，东部都尉治，王莽之沟搜亭也，《礼?三朝记》曰：北发渠搜，南抚交趾。此举北封南，《禹贡》之所云析支、渠搜矣。河水又东，迳西安阳县故城南，王莽更之鄣安矣。河水又东，迳田辟城南，《地理志》曰：故西部都尉治也。

△屈东过九原县南，河水又东，迳成宜县故城南，王莽更曰艾虏也。河水又东，迳原亭城南。阚骃《十三州志》曰：中部都尉治。河水又东，迳宜梁县之故城南。阚骃曰：五原西南六十里，今世谓之石崖城。河水又东，迳副阳城南，东部都尉治。又东，迳河阴县故城北。又东，迳九原县故城南。秦始皇置九原郡，治此。汉武帝元朔二年更名五原也。王莽之获降郡成平县矣。西北接对一城，盖五原县之故城也，王莽之填河亭也。《竹书纪年》云：魏襄王十七年，邯郸命吏大夫奴迁于九原，又命将军大夫适子、戍吏皆貉服矣。其城南面长河，北背连山，秦始皇逐匈奴，并河以东，属之阴山，筑亭障为河上塞。徐广《史记音义》曰：阴山在五原北，即此山也。始皇三十三年，起自临洮，东暨辽海，西并阴山，筑长城及南越也。昼警夜作，民劳怨苦，故杨泉《物理论》曰：秦始皇使蒙恬筑长城，死者相属。民歌曰：“生男慎勿举，生女哺用餔，不见长城下，尸骸相支柱。”其冤痛如此矣。
蒙恬临死曰：“夫起临洮，属辽东，城堑万馀里，不能不绝地脉，此固当死也。”

△又东过临沃县南，王莽之振武也。河水又东，枝津出焉。河水又东流。石门水南注之。水出石门山。《地理志》曰：北出石门鄣，即此山也。西北趣光禄城。甘露三年，呼韩邪单于还，诏遣长乐卫尉高昌侯董忠、车骑都尉韩昌等，将万六千骑，送单于居幕南保光禄。徐自为所筑城也，故城得其名矣。城东北即怀朔镇城也。其水自障东南流，迳临沃城东，东南注于河。河水又东，迳稒阳县故城南。王莽之固阴也。河水决其西南隅，又东南，枝津注焉。水上承大河于临沃县，东流七十里，北溉田，南北二十里。注于河。河水又东，迳塞泉城南而东注。

△又东，过云中桢陵县南，又东过沙南县北，从县东屈南，过沙陵县西。
大河东迳咸阳县故城南，王莽之贲武也。河水屈而南流，白渠水注之。水出塞外，西迳定襄武进县故城北，西部都尉治，王莽更名伐蛮。世祖建武中，封随宪为侯国也。白渠水西北，迳成乐城北。《郡国志》曰：成乐故属定襄也。《魏土地记》曰：云中城东八十里有成乐城，今云中郡治，一名石卢城也。白渠水又西迳魏云中宫南。《魏土地记》曰：云中宫在云中故城东四十里。白渠水又西南，迳云中故城南，故赵地。《虞氏记》云：赵武侯自五原河曲筑长城，东至阴山，又于河西造大城，一箱崩不就，乃改卜阴山河曲而祷焉。昼见群鹄游于云中，徘徊经日，见大光在其下。武侯曰：此为城乎？乃即于其处筑城，今云中城是也。
秦始皇十三年，立云中郡。王莽更郡曰受降，县曰远服矣。白渠水又西北，迳沙陵县故城南，王莽之希恩县也。其水西注沙陵湖。又有荒干水，出塞外，南迳钟山，山即阴山。故郎中侯应言于汉曰：阴山东西千余里，单于之苑囿也。自孝武出师，攘之于漠北。匈奴失阴山，过之未尝不哭。谓此山也。其水西南迳武皋县，王莽之永武也。又南迳原阳县故城西。又西南与武泉水合。其水东出武泉县之故城西南，县即王莽之所谓顺泉者也。水南流，又西屈，迳北舆县故城南。━━按《地理志》：五原有南舆县，王莽之南利也，故此加北。━━旧中部都尉治。
《十三州志》曰：广陵有舆，故此加北，疑太疏远也。其水又西南入芒干水，又西南，迳白道南谷口。有城在右，萦带长城，背山面泽，谓之白道城。自城北出有高阪，谓之白道岭。沿路惟土穴出泉，挹之不穷。余每读《琴操》，见《琴慎相和雅歌录》云：饮马长城窟，及其扳陟斯途，远怀古事，始知信矣，非虚言也。
顾瞻左右，山椒之上，有垣若颓基焉，沿溪亘岭，东西无极，疑赵武灵王之所筑也。荒干水又西南，迳云中城北，白道中溪水注之，水发源武川北塞中。其水南流，迳武川镇城，城以景明中筑，以御北狄矣。其水西南流，历谷，迳魏帝行宫东，世谓之阿计头殿，宫城在白道岭北阜上。其城圆角而不方，四门列观，城内惟台殿而已。其水又西南，历中溪，出山，西南流，于云中城北，南注芒干水。
芒干水又西，塞水出怀朔镇东北芒中，南流迳广德殿西山下。余以太和十八年，从高祖北巡，届于阴山之讲武台。台之东有《高祖讲武碑》，碑文是中书郎高聪之辞也。自台西出，南上山。山无树木，惟童阜耳。即广德殿所在也。其殿四注两厦，堂宇绮井，图画奇禽异兽之象。殿之西北，便得焜煌堂，雕楹镂桷，取状古之温室也，其时帝幸龙荒，游鸾朔北，南秦王仇池杨难当，舍蕃委诚，重译拜阙，陛见之所也。故殿以广德为名。魏太平真君三年，刻石树碑，勒宣时事。碑颂云：肃清帝道，振摄四荒。有蛮有戎，自彼氐羌；无思不服，重译稽颡。恂恂南秦，敛敛推亡。峨峨广德，奕奕焜煌。侍中、司徒、东郡公崔浩之辞也。碑阴题宣城公李孝伯、尚书卢遐等。从臣姓名，若新镂焉。其水历谷，南出山，西南入芒干水。芒干水又西南注沙陵湖。湖水西南入于河。河水南入桢陵县西北，缘胡山，历沙南县东北，两山二县之间而出，余以太和中为尚书郎，从高祖北巡，亲所迳涉。县在山南。王莽之桢陆也，北去云中城一百二十里。县南六十许里，有东西大山，山西枕河，河水南流，脉水寻经，殊乖川去之次，似非关究也。

△又南过赤城东，又南过定襄桐过县西。
定襄郡，汉高帝六年置，王莽之得降也。桐过县，王莽更名椅桐者也。河水于二县之间，济有君子之名。皇魏桓帝十一年，西幸榆中，东行代地。洛阳大贾赍金货随帝后行，夜迷失道，往投津长，曰子封，送之渡河。贾人卒死，津长埋之。其子寻求父丧，发冢举尸，资囊一无所损。其子悉以金与之，津长不受。事闻于帝，帝曰：君子也。即名其津为君子济，济在云中城西南二百余里，河水又东南，左合一水，水出契吴东山，西迳故里南，北俗谓之契吴亭。其水又西流注于河。河水又南，树颓水注之。水出东山，西南流，右合中陵川水。水出中陵县西南山下，北俗谓之大浴真山，水亦取名焉。东北流，迳中陵县故城东北，俗谓之北右突城，王莽之遮害也。《十三州志》曰：善无县南七十五里，有中陵县，世祖建武二十五年置。其水又西北，右合一水，水出东山，北俗谓之贷敢山，水又受名焉。其水西北流，注于中陵水。又西北流，迳善无县故城西，王莽之阴馆也。《十三州志》曰：旧定襄郡治。《地理志》，雁门郡治。其水又西北流，右会一水。水出东山下，北俗谓之吐文水，山又取名焉。北流迳锄亭南，又西流，迳土壁亭南，西出峡，左入中陵水。中陵水又北分为二水，一水东北流，谓之沃水。又东迳沃阳县故城南，北俗谓之可不泥城，王莽之敬阳也。又东北迳沃阳城东，又东合可不泥水，水出县东南六十里山下，西北流注沃水，合流而东，迳参合县南，魏因参合陉以即名也。北俗谓之仓鹤陉。道出其中，亦谓之参合口。陉在县之西北，即《燕书》所谓太子宝自河还师参合，三军奔溃，即是处也。魏立县以隶凉城郡也。西去沃阳县故城二十里。县北十里有都尉城。《地理志》曰：沃阳县，西部都尉治者也。北俗谓之阿养城。其水又东合一水，水出县东南六十里山下，北俗谓之灾豆浑水，西北流注于沃水，又东北流，注盐池。《地理志》曰：盐泽在东北者也。今盐池西南去沃阳县故城六十五里。池水澂渟，渊而不流，东西三十里，南北二十里。池北七里，即凉城郡治。池西有旧城，俗谓之凉城也，郡取名焉。《地理志》曰：泽有长、丞。此城即长、丞所治也。城西三里有小阜，阜下有泉，东南流注池，北俗谓之大谷北堆，水亦受目焉。中陵川水，自枝津西北流，右合一水于连岭北，水出沃阳县东北山下，北俗谓之乌伏真山，水曰诰升袁河。西南流，迳沃阳县，左合中陵川，乱流西南，与一水合，北俗谓之树颓水。水出东山下，西南流，右合诰升袁水，乱流西南注，分为二水。左水枝分南出，北俗谓之太罗河。右水西迳故城南，北俗谓之昆新城，其水自城西南流，注于河。河水又南，太罗水注之。水源上承树颓河，南流西转，迳武县故城南。《十三州志》曰：武县在善无城西南百五十里，北俗谓之太罗城，水亦藉称焉。其水西南流，一水注之。水导故城西北五十里，南流迳城西，北俗名之曰故槃回城。又南流注太罗河，太罗河又西南流，注于河。河水又右，得湳水口。
水出西河郡美稷县，东南流。《东观记》曰：郭伋，字细侯，为并州牧。前在州，素有恩德，老小相携逢迎道路，行部到西河，美稷数百小儿，各骑竹马迎拜。伋问：儿曹何自远来？曰：闻使君到，喜，故迎。伋谢而发去。诸儿复送郭外，问使君何日还，伋计日告之。及还，先期一日。念小儿，即止野亭，须期至乃往。
其水又东南流，羌人因水以氏之。汉冲帝时，羌湳狐奴归化，盖其渠帅也。其水俗亦谓之为遄波水，东南流入长城东。碱水出长城西碱谷，东入湳水。又东南，浑波水出西北穷谷，东南流注于湳水。湳水又东，迳西河富昌县故城南，王莽之富成也。湳水又东流，入于河。河水左合一水，出善无县故城西南八十里。其水西流，历于吕梁之山，而为吕梁洪。其岩层岫衍，涧曲崖深，巨石崇竦，璧立千仞，河流激荡，涛涌波襄，雷奔电泄，震天动地。昔吕梁未辟，河出孟门之上。盖大禹所辟以通河也。司马彪曰：吕梁在离石县西。今于县西历山寻河，并无遏岨，至是乃为河之巨崄，即吕梁矣。在离石北以东，可二百有余里也。

△又南过西河圁阳县东。
西河郡，汉武帝元朔四年置，王莽改曰归新。圁水出上郡白土县圁谷，东迳其县南。《地理志》曰：圁水出西，东入河，王莽更曰黄土也。东至长城，与神衔水合。水出县南神衔山，出峡，东至长城，入于圁。圁水又东，迳鸿门县，县故鸿门亭。《地理风俗记》曰：圁阴县西五十里有鸿门亭、天封苑、火井庙，火从地中出。圁水又东，梁水注之，水出西北梁谷，东南流，注圁水。又东，迳圁阴县北，汉惠帝五年立，王莽改曰方阴矣。又东，桑谷水注之，水出西北桑溪，东南流入于圁。圁水又东，迳圁阴县南，东流注于河。河水又东，端水入焉。水西出号山。《山海经》曰：其木多漆椶，其草多芎穷，是多汵石，端水出焉，而东流注于河。河水又南，诸次之水入焉。水出上郡诸次山。《山海经》曰：诸次之山，诸次之水出焉。是山多木，无草，鸟兽莫居，是多众蛇。其水东迳榆林塞，世又谓之榆林山，即《汉书》所谓榆溪旧塞者也。自溪西去，悉榆柳之薮矣。
缘历沙陵，届龟兹县西北，故谓广长榆也。王恢云：树榆为塞，谓此矣。苏林以为榆中在上郡，非也。案《始皇本纪》，西北斥逐匈奴，自榆中并河以东，属之阴山。然榆中在金城东五十许里，阴山在朔方东，以此推之，不得在上郡。《汉书音义》苏林为失，是也。其水东入长城，小榆水合焉。历涧西北，穷谷其源也。
又东合首积水，水西出首积溪，东注诸次水，又东入于河。《山海经》曰：诸次之水，东流注于河，即此水也。河水又南，汤水注之。《山海经》曰：水出上申之山，上无草木，而多硌石。下多榛楛。汤水出焉，东流注于河也。河水又南，陵水注之。水出陵川北溪，南迳其川，西转入河。

△又南过离石县西。
河水又南得离石水口。水出离石北山，南流迳离石县故城西。《史记》云：秦惠王伐赵取离石者也。汉武帝元朔三年，封代共王子刘绾为侯国，后汉西河郡治也。其水又南出西转，迳隰城县故城南。汉武帝元朔三年，封代共王子刘忠为侯国，王莽之慈平亭也。胡俗语讹，尚有十城之称。其水西流，注于河也。又南，奢延水注之。水西出奢延县西南赤沙阜，东北流。《山海经》所谓生水出盂山者也。郭景纯曰：盂或作明。汉破羌将军段颎破羌于奢延泽，虏走洛川。洛川在南，俗因县土，谓之奢延水，又谓之朔方水矣。东北流，迳其县故城南，王莽之奢节也。赫连龙升七年，于是水之北，黑水之南，遣将作大匠梁公叱干阿利改筑大城，名曰统万城。蒸土加功，雉堞虽久，崇墉若新。并造五兵，器锐精利，乃咸百炼。
为龙雀大镮，号曰大夏龙雀。铭其背曰：古之利器，吴、楚湛卢。大夏龙雀，名冠神都，可以怀远，可以柔逋。如风靡草，威服九区。世甚珍之。又铸铜为大鼓及飞廉、翁仲、铜驼、龙虎，皆以黄金饰之，列于宫殿之前，则今夏州治也。奢延水又东北，与温泉合，源西北出沙溪，而东南流，注奢延水。奢延水又东，黑水入焉。水出奢延县黑涧，东南历沙陵，注奢延水。奢延水又东合交兰水，水出龟兹县交兰谷，东南流，注奢延水。奢延水又东北流，与镜波水合。水源出南邪山南谷，东北流，注于奢延水。奢延水又东，迳肤施县，帝原水西北出龟兹县，东南流，县因处龟兹降胡著称。又东南，注奢延水，又东迳肤施县南。秦昭王三年置，上郡治。汉高祖并三秦，复以为郡。王莽以汉马员为增山连率，归世祖，以为上郡太守。司马彪曰：增山者，上郡之别名也。东入五龙山，《地理志》曰：县有五龙山、帝、原水自下亦为通称也。历长城东，出于赤翟白翟之中。又有平水，出西北平溪，东南入奢延水。又东，走马水注之。水出西南长城北，阳周县故城南桥山。昔二世赐蒙恬死于此。王莽更名上陵畤，山上有黄帝冢故也。帝崩，惟弓剑存焉，故世称黄帝仙矣。其水东流。昔段颎追羌出桥门，至走马水，闻羌在奢延泽，即此处也。门即桥山之长城门也。始皇令太子扶苏与蒙恬筑长城，起自临洮，至于碣石，即是城也。其水东北流，入长城，又东北注奢延水。又东，与白羊水合。其水出于西南白羊溪，巡溪东北，注于奢延水，奢延水又东，入于河。《山海经》曰：生水东流注于河。

△又南过中阳县西。
中阳县故城在东，东翼汾水，隔越重山，不滨于河也。

△又南过土军县西。
吐京郡治。故城即土军县之故城也。胡、汉译言，音为讹变矣。其城圆长而不方。汉高帝十一年，以封武侯宣义为侯国。县有龙泉，出城东南道左山下牧马川，上多产名驹，骏同滇池天马河。其水西北流，至其城东南，土军水出道左高山，西南注之。龙泉水又北，屈迳其城东，西北入于河。河水又南合契水，傍溪东入，穷谷其源也。又南至禄谷水口，水源东穷此溪也。河水又南，得大蛇水，发源溪首，西流入河。河水又南，右纳辱水。《山海经》曰：辱水出鸟山，其上多桑，其下多楮。阴多铁，阳多玉。其水东流注于河。俗谓之秀延水。东流得浣水口，傍溪西转，穷溪便即浣水之源也。延水又东，会根水，西南溪下，根水所发，而东北注延水。又东南，露跳水出西露溪，东流，又东北入延水，乱流注于河。河水又南，左合信支水，水发源东露溪，西流入于河。河水又南，左会石羊水，巡溪东入，导源穷谷，西流注于河。

△又南过上郡高奴县东。
域谷水东启荒原，西历长溪，西南入于河。河水又南，合孔溪口，水出孔山南，历溪西流注于河。孔山之上，有穴如车轮，三所。东西相当，相去各二丈许，南北直通，故谓之孔山也。山在蒲城西南三十余里。河水又右会区水。《山海经?西次四经》之首曰阴山。西北二百七十里曰申山。其上多谷柞，其下多杻橿，其阳多金玉。区水出焉，而东流注于河。世谓之清水。东流入上郡长城，迳老人山下，又东北流，至老人谷，傍水北出，极溪便得水源。清水又东，得龙尾水口。水出北地，神泉鄣北山龙尾溪，东北流，注清水。又东，会三湖水，水出南山三湖谷，东北流入清水。清水又东，迳高奴县，合丰林水，《地理志》谓之洧水也。故言：高奴县有洧水，肥可{难灬}。水上有肥，可接取用之。《博物志》称酒泉延寿县南山出泉水，大如筥，注地为沟，水有肥如肉汁，取著器中，始黄后黑，如不凝膏，然之极明，与膏无异。膏车及水碓釭，甚佳，彼方人谓之石漆。水肥亦所在有之，非止高奴县洧水也。项羽以封董翳为翟王，居之，三秦，此其一也。汉高祖破以县之，王莽之利平矣，民俗语讹，谓之高楼城也。丰林川长津泻注，北流会清水。清水又南，奚谷水注之。水西出奚川，东南流入清水，又东，注于河。河水又南，蒲川水出石楼山，南迳蒲城东，即重耳所奔之处也。
又南历蒲子县故城西。今大魏之汾州治。徐广《晋纪》称：刘渊自离石，南移蒲子者也。阚骃曰：蒲城在西北，汉武帝置。其水南出，得黄卢水口，东出，历蒲子城南，东北入谷，极溪便水之源也。又南，合紫川水，水出东北紫川谷。西南合江水，江水出江谷，西北入紫水。紫水又西北，入蒲水，蒲水又西南，入于河。
河水又南，黑水水出定阳县西山，二源奇发，同泻一壑。东南流，迳其县北，又东南流，右合定水，俗谓之白水也。水西出其县南山定水谷，东迳定阳县故城南，应劭曰：县在定水之阳也。定水又东，注于黑水，乱流东南，入于河。
卷四
○河水四
△又南，过河东北屈县西。
河水南迳北屈县故城西。北十里有风山，上有穴如轮，风气萧瑟，习常不止。
当其冲飘也，而略无生草，盖常不定，众风之门故也。风山西四十里，河水南出，孟门山与龙门山相对。《山海经》曰：孟门之山，其上多苍玉、多金。其下多黄垩、涅石。《尸子》曰：龙门未辟，吕梁未凿，河出孟门之上，大溢逆流，无有邱陵高阜灭之，名曰洪水。大禹疏通，谓之孟门。故《穆天子传》曰：北登盟门，九河之隥。孟门即龙门之上口也。实为河之巨阸，兼孟门津之名矣。此石经始禹凿，河中漱广，夹岸崇深，倾崖返捍，巨石临危，若坠复倚。古之人有言，水非石凿而能入石，信哉！其中水流交冲，素气云浮，往来遥观者，常若雾露沾人，窥深悸魄。其水尚崩浪万寻，悬流千丈，浑洪赑怒，鼓若山腾，濬波颓叠，迄于下口。方知《慎子》，下龙门，流浮竹，非驷马之追也。又有燕完水注之，异源合舍，西流注河。河水又南得鲤鱼涧，历涧东入，穷溪首便其源也。《尔雅》曰：鳣，鲔也。出巩穴，三月则上渡龙门，得渡为龙矣，否则点额而还。非夫往还之会，何能便有兹称乎？河水又南，羊求水入焉。水东出羊求川，西迳北屈县故城南，城即夷吾所奔邑也。王莽之朕北也。《汲郡古文》曰：翟章救郑，次于南屈。应劭曰：有南故加北。《国语》：二五言于献公曰，蒲与二屈，君之疆也。
其水西流注于河。河水又南为采桑津。《春秋?僖公八年》：晋里克败狄于采桑，是也。赤水出西北罢谷，东流谓之赤石川，东入于河。河水又南合蒲水，西则两源并发，俱导一山，出西河阴山县，王莽之山宁也。阴山东麓南水，东北与长松水合，水出西丹阳山东，东北流左入蒲水。蒲水又东北与北溪会，同为一川，东北注河。河水又南，丹水西南出丹阳山。东北迳冶官东，俗谓之丹阳城，城之左右犹有遗铜矣。其水东北会白水口，水出丹山东而西北注之。丹水又东北入河。
河水又南，黑水西出丹山东，而东北入于河。河水又南至崿谷，傍谷东北穷涧，水源所导也。西南流注于河。河水又南，洛水自猎山枝分东派，东南注于河。昔魏文侯筑馆洛阴，指谓是水也。

△又南过皮氏县西。
皮氏县，王莽之延平也。故城在龙门东南，不得延迳皮氏，方届龙门也。

△又南出龙门口，汾水从东来注之。
昔者，大禹导河积石，疏决梁山，谓斯处也，即《经》所谓龙门矣。《魏土地记》曰：梁山北有龙门山，大禹所凿，通孟津河口，广八十步。岩际镌迹，遗功尚存。岸上并有庙祠，祠前有石碑三所：二碑文字紊灭，不可复识，一碑是太和中立。《竹书纪年》：晋昭公元年，河赤于龙门三里。梁惠成王四年，河水赤于龙门三日。京房《易妖占》曰：河水赤，下民恨。河水又南右合畅谷水。水自溪东南流，迳夏阳县西北，东南注于河。河水又南迳梁山原东。原自山东南出至河，晋之望也。在冯翊夏阳县之西，临于河上。山崩壅河，三日不流。晋侯以问伯宗，即是处也。《春秋谷梁传》曰：成公五年，梁山崩，遏河水三日不流。召伯尊。遇辇者，不避，使车右鞭之。辇者曰：所以鞭我者，其取道远矣。伯尊因问之。辇者曰：君亲素缟，率群臣哭之，斯流矣。如其言而河流。河水又南，崌谷水注之。水出县西北梁山，东南流，横溪水注之。水出三累山，其山层密三成，故俗以三累名山。按《尔雅》，山三成为昆仑邱，斯山岂亦昆仑邱乎？山下水际有二石室，盖隐者之故居矣。细水东流，注于崌谷。侧溪山南有石室，西面有两石室，北面有二石室，皆因阿结牖，连扃接闼，所谓石室相距也。东厢石上，犹传杵臼之迹。庭中亦有旧宇处，尚仿佛前基。北坎室上有微涓石溜，丰周瓢饮，似是栖游隐学之所。昔子夏教授西河，疑即此也，而无以辨之。溪水又东南，迳夏阳县故城北，故少梁也，秦惠文王十一年，更从今名矣。王莽之冀亭也。其水东南流注于河。昔韩信之袭魏王豹也，以木罂自此渡。河水又南，右合陶渠水。水出西北梁山，东南流，迳汉阳太守殷济精庐南。俗谓之子夏庙。陶水又南迳高门南，盖层阜堕缺，故流高门之称矣。又东南迳华池南，池方三百六十步，在夏阳城西北四里许。故《司马迁碑》文云：高门华池，在兹夏阳。今高门东去华池三里。溪水又东南迳夏阳县故城南。服虔曰：夏阳，虢邑也，在大阳东三十里。又历高阳宫北。又东南迳司马子长墓北。墓前有庙，庙前有碑。永嘉四年，汉阳太守殷济瞻仰遗文，大其功德，遂建石室，立碑树桓。《太史公自叙》曰：迁生于龙门，是其坟墟所在矣。溪水东南流入河。昔魏武侯与吴起浮河而下，美河山之固，即于此也。河水又南，徐水注之。水出西北梁山，东南流迳汉武帝登仙宫东。东南流绝疆梁原，迳刘仲城北。是汉祖兄刘仲之封邑也，故徐广《史记音义》曰：郃阳，国名也。高祖八年，侯刘仲是也。其水东南迳子夏陵北，东入河。河水又南，迳子夏石室东。南北有二石室，临侧河崖，即子夏庙室也。

△又南过汾阴县西。
河水东际汾阴脽，县古城在脽侧。汉高帝六年，封周昌为侯国。《魏土地记》曰：河东郡北八十里有汾阴城，北去汾水三里。城西北隅曰脽邱，上有后土祠。《封禅书》曰：元鼎四年，始立后土祠于汾阴脽邱是也。又有万岁宫，汉宣帝神爵元年，幸万岁宫，东济大河，而神鱼舞河矣。昔赵简子沈栾激于此，曰：吾好声色，而是子致之；吾好士，六年不进一人；是长吾过而绌吾善。君子以为能谴矣。河水又迳郃阳城东，周威烈王之十八年，魏文侯伐秦，至郑，还筑雒阴、郃阳，即此城也。故有莘邑矣，为太姒之国。《诗》云：在郃之阳，在渭之涘。又曰：缵女维莘，长子维行。谓此也。城北有瀵水，南去二水各数里。其水东迳其城内，东入于河。又于城内侧中，有瀵水，东南出城，注于河。城南又有瀵水，东流注于河，水南犹有文母庙，庙前有碑，去城一十五里，水即郃水也。
县取名焉。故应劭曰：在郃水之阳也。河水又南，瀵水入焉。水出汾阴县南四十里，西去河三里。平地开源，濆泉上涌，大几如轮，深则不测，俗呼之为瀵魁。
古人壅其流以为陂水，种稻，东西二百步，南北一百余步，与郃阳瀵水夹河。河中渚上，又有一瀵水，皆潜相通，故吕忱曰：《尔雅》，异出同流为瀵水。其水西南流历蒲坂西，西流注于河。河水又南迳陶城西。舜陶河滨。皇甫士安以为定陶，不在此也。然陶城在蒲坂城北，城即舜所都也，南去历山不远，或耕或陶，所在则可，何必定陶方得为陶也？舜之陶也，斯或一焉。孟津有陶河之称，盖从此始之。南对蒲津关。汲冢《竹书纪年》：魏襄王七年，秦王来见于薄坂关。四月，越王使公师隅来献乘舟始罔及舟三百、箭五百万，犀角、象齿焉。

△又南过蒲坂县西。
《地理志》曰：县故蒲也。王莽更名蒲城。应劭曰：秦始皇东巡，见有长坂，故加坂也。孟康曰：晋文公以赂秦，秦人还蒲于魏，魏人喜曰：蒲反矣，故曰蒲反也。薛瓒注《汉书》曰：《秦世家》以垣为蒲反，然则本非蒲也。皇甫谧曰：舜所都也。或言蒲坂，或言平阳，及潘者也。今城中有舜庙。魏秦州刺史治，太和迁都，罢州，置河东郡。郡多流杂，谓之徙民。民有姓刘名堕者，宿擅工酿，采挹河流，酝成芳酎，悬食同枯枝之年，排于桑落之辰，故酒得其名矣。然香醑之色，清白若滫浆焉。别调氛氲，不与佗同。蘭薰麝越，自成馨逸。方土之贡选，最佳酌矣。自王公庶友，牵拂相招者，每云：索郎有顾，思同旅语。索郎，反语为桑落也。更为籍徵之隽句，中书之英谈。郡南有历山，谓之历观，舜所耕处也。有舜井。妫、汭二水出焉。南曰妫水，北曰汭水。西迳历山下，上有舜庙。
周处《风土记》曰：旧说，舜葬上虞。又记云：耕于历山，而始宁、剡二县界上，舜所耕田于山下，多柞树，吴越之间名柞为枥，故曰历山。余案：周处此《志》为不近情，传疑则可，证实非矣。安可假木异名，附山殊称，强引大舜，即比宁壤。更为失志记之本体，差实录之常经矣。历山妫汭言是，则安于彼乖矣。《尚书》所谓釐降二女于妫汭也。孔安国曰：居妫水之内。王肃曰：妫汭，虞地名。
皇甫谧曰：纳二女于妫水之汭。马季长曰：水所入曰汭。然则汭似非水名。而今见有二水，异源同归，浑流西注入于河。河水南迳雷首山西。山临大河，北去蒲坂三十里。《尚书》所谓壶口、雷首者也。俗亦谓之尧山。山上有故城，世又曰尧城。阚骃曰：蒲坂，尧都。按《地理志》曰：县有尧山、首山祠，雷首山在南。
事有似而非，非而是，千载眇邈，非所详耳。又南，涑水注之。水出河北县雷首山。县北与蒲坂分山，有夷、齐庙。阚骃《十三州志》曰：山一名独头山，夷、齐所隐也。山南有古冢，陵柏蔚然，攒茂邱阜，俗谓之夷、齐墓也。其水西南流，亦曰雷水。《穆天子传》曰：壬戌，天子至于雷首。犬戎胡觞天子于雷首之阿，乃献良马四六，天子使孔牙受之于雷水之干是也。昔赵盾田首山，食祁弥明翳桑之下，即于此也。涑水又西南流注于河，《春秋左传》谓之涑川者也。俗谓之阳安涧水。

△又南至华阴潼关，渭水从西来注之。
汲郡《竹书纪年》曰：晋惠公十五年，秦穆公帅师送公子重耳，涉自河曲。
《春秋左氏?僖公二十四年》，秦伯纳之，及河，子犯以璧授公子，曰：臣负羁绁，从君巡于天下，臣之罪多矣。臣犹知之，而况君乎？请由此亡。公子曰：所不与舅氏同心者，有如白水。投璧于此。子推笑曰：天开公子，子犯以为功，吾不忍与同位，遂逃焉。河水历船司空与渭水会。《汉书?地理志》：旧京兆尹之属县也。古语云：华岳本一山当河，河水过而曲行，河神巨灵，手荡脚蹋，开而为两，今掌足之迹仍存。《遁甲开山图》曰：有巨灵胡者，偏得坤元之道，能造山川，出江河，所谓巨灵赑屃，首冠灵山者也。常有好事之人，故升华岳而观厥迹焉。自下庙历列柏，南行十一里，东回三里，至中祠；又西南出五里，至南祠，谓之北君祠。诸欲升山者，至此皆祈请焉。从此南入谷七里，又届一祠，谓之石养父母，石龛木主存焉。又南出一里至天井。井裁容人，穴空迂回，顿曲而上，可高六丈余。山上又有微涓细水，流入井中，亦不甚沾。人上者皆所由涉，更无别路。欲出井，望空视明，如在室窥窗也。出井东南行二里，峻坂斗上斗下。降此坂二里许，又复东上百丈崖，升降皆须扳绳挽葛而行矣。南上四里，路到石壁，缘旁稍进，迳一百余步。由此西南出六里，又至一神，名曰胡越寺。神像有童子之容。从祠南历夹岭，广裁三尺余，两箱悬崖数万仞，窥不见底。祀祠有感，则云与之平，然后敢度，犹须骑岭抽身，渐以就进，故世谓斯岭为搦岭矣。度此二里，便届出顶，上方七里，灵泉二所：一名蒲池，西流注于涧，一名太上泉，东注涧下。上宫神庙近东北隅，其中塞实杂物，事难详载。自上宫东北出四百五十步，有屈岭，东南望巨灵手迹，惟见洪崖壁而已，都无山下上观之分均矣。河在关内南流，潼激关山，因谓之潼关。灌水注之，水出松果之山，北流迳通谷，世亦谓之通谷水，东北注于河。《述征记》所谓潼谷水者也。或说，因水以名地也。
河水自潼关北，东流，水侧有长坂，谓之黄巷坂，傍绝涧，涉此坂以升潼关，所谓氵斥黄巷以济潼矣。历北出东崤，通谓之函谷关也。邃岸天高，空谷幽深，涧道之陕，车不方轨，号曰天险。故《西京赋》曰：岩崄周固，衿带易守，所谓秦得百二，并吞诸侯也。是以王元说隗嚣曰：请以一丸泥东封函谷关，图王不成，其弊足霸矣。郭缘生《记》曰：汉末之乱，魏武征韩遂、马超，连兵此地。今际河之西，有曹公垒。道东原上，云李典营。义熙十三年，王师曾据此垒。《西征记》曰：沿路逶迤，入函道六里，有旧城，城周百余步，北临大河，南对高山，姚氏置关以守峡。宋武王入长安，檀道济、王镇恶或据山为营，或平地结垒，为大小七营，滨带河险，姚氏亦保据山原，陵阜之上，尚传故迹矣。关之直北，隔河有层阜，巍然独秀，孤峙河阳，世谓之风陵。戴延之所谓风塠者也。南则河滨姚氏之营，与晋对岸。河水又东北，玉涧水注之。水南出玉溪，北流迳皇天原西。周固记开山东首，上平博，方可里余，三面壁立，高千许仞，汉世祭天于其上，名之为皇天原，上有汉武帝思子台。又北迳阌乡城西。《郡国志》曰：宏农湖县在閺乡。世谓之阌乡水也。魏尚书仆射阌乡侯河东卫伯儒之故邑。其水北流注于河。河水又东迳阌乡城北，东与全鸠涧水合。水出南山，北迳皇天原东。
《述征记》曰：全节，地名也。其西名桃原，古之桃林，周武王克殷，休牛之地矣。《西征赋》曰：咸徵名于桃园者也。《晋太康地记》曰：桃林在阌乡南谷中。
其水又北流注于河，
△又东过河北县南。
县与湖县分河。蓼水出襄山蓼谷，西南流注于河。河水又东，永乐涧水注之。
水北出于薄山，南流迳河北县故城西，故魏国也。晋献公灭魏，以封毕万。卜偃曰：魏，大名也。万后其昌乎？后乃县之。在河之北，故曰河北县也。今城南、西二面，并去大河可二十余里，北去首山一十许里，处河山之间，土地迫隘，故《魏风》著《十亩》之诗也。城内有龙泉，南流出城，又南，断而不流。永乐溪水又南，入于河。余按《中山经》，即渠猪之水也。太史公《封禅书》称华山以西，名山七，薄山其一焉。薄山，即襄山也。徐广曰：蒲坂县有襄山。《山海经》曰：蒲山之首，曰甘棘之山，共水出焉，而西流注于河。东则渠猪之山，渠猪之水出焉，而南流注于河。如准《封禅书》，二水无西南注河之理。今诊蓼水川流所趣，与共水相扶；永乐溪水导源注于河，又与渠猪势合。蒲山统目总称，亦与襄山不殊。故扬雄《河东赋》曰：河灵玃踢，掌华蹈襄。注云：襄山在潼关北十余里。以是推之，知襄山在蒲坂，溪水即渠猪之水也。河水自河北城南，东迳芮城。二城之中，有段干木冢。干木，晋之贤人也。魏文侯过其门，轼其庐，所谓德尊万古，芳越来今矣。汲冢《竹书纪年》曰：晋武公元年，尚一军。芮人乘京，荀人、董伯皆叛。匪直大荔故芮也，此亦有焉。《纪年》又云：晋武公七年，芮伯万之母芮姜逐万，万出奔魏。八年，周师、虢师围魏，取芮伯万而东之。九年，戎人逆芮伯万于郏。斯城亦或伯万之故画也。河水右会槃涧水。水出湖县夸父山，北迳汉武帝思子宫、归来望思台东，又北流入于河。河水又东，迳湖县故城北，昔范叔入关，遇穰侯于此矣。湖水出桃林塞之夸父山，广圆三百里。武王伐纣，天下既定，王巡岳渎，放马华阳，散牛桃林，即此处也。其中多野马，造父于此得骅骝、绿耳，盗骊之乘以献。周穆王使之驭以见西王母。湖水又北迳湖县东，而北流入于河。《魏土地记》曰：宏农湖县，有轩辕黄帝登仙处。黄帝采首山之铜，铸鼎于荆山之下，有龙垂胡于鼎。黄帝登龙，从登者七十人，遂升于天，故名其地为鼎湖。荆山在冯翊，首山在蒲坂，与湖县相连。《晋书地道记》、《太康记》并言胡县也。汉武帝改作湖。俗云：黄帝自此乘龙上天也。《地理志》曰：京兆湖县，有周天子祠二所，故曰胡。不言黄帝升龙也。《山海经》曰：西九十里曰夸父之山，其木多棕、楠，多竹箭，其阳多玉，其阴多铁。其北有林焉，名曰桃林，其中多马。湖水出焉，北流注于河。故《三秦记》曰：桃林塞在长安东四百里，若有军马经过，好行则牧华山，休息林下。恶行则决河漫延，人马不得过矣。河水又东，合柏谷水，水出宏农县南石堤山。山下有《石堤铭祠》云：魏甘露四年，散骑常侍、征南将军、豫州刺史领宏农太守、南平公之所经建也。其水北流，迳其亭下，晋公子重耳出亡，及柏谷，卜适齐、楚。狐偃曰：不如之翟。
汉武帝尝微行此亭，见馈亭长妻。故潘岳《西征赋》曰：长傲客于柏谷，妻睹貌而献餐，谓此亭也。谷水又北流入于河。河水又东，右合门水，门水即洛水之枝流者也。洛水自上洛县东北，于拒阳城之西北，分为二水，枝渠东北出为门水也。
门水又东北，历阳华之山，即《山海经》所谓阳华之山，门水出焉者也。又东北历峡，谓之鸿关水。水东有城，即关亭也。水西有堡，谓之鸿关堡，世亦谓之刘、项裂地处，非也。余按上洛有鸿胪围池，是水津渠沿注，故谓斯川为鸿胪涧。鸿关之名，乃起是矣。门水又东北历邑川，烛水注之。左水出于阳华之阴，东北流迳盛墙亭西，东北流与右水合，右水出阳华之阳，东北流迳盛墙亭东，东北与左水合，即《山海经》所谓纟昔姑之水，出于阳华之阴，东北流注于门水者也。又东北，烛水注之。水有二源，左水南出于衡岭，世谓之石城山。其水东北流，迳石城西，东北合右水，右水出石城山，东北迳石城东，东北入左水。《地理志》曰：烛水出衙岭下谷。《开山图》曰：衙山在函谷山西南。是水乱流，东注于纟昔姑之水，二水悉得通称矣。历涧东北出，谓之开方口。水侧有阜，谓之方伯堆。宋奋武将军鲁方平，建武将军薛安都等，与建威将军柳元景北入，军次方伯堆者也。堆上有城，即方平所筑也。又东北迳邑川城南，即汉封窦门之故邑，川受其名。亦曰窦门城，在函谷关南七里。又东北，田渠川水注之。水出衡山之白石谷，东北流迳故丘亭东，是薛安都军所从城也。其水又迳鹿蹄山西，山石之上，有鹿蹄，自然成著，非人功所刊。历田渠川，谓之田渠水，西北流注于烛水。烛水又北入门水，水之左右即函谷山也。门水又北迳宏农县故城东，城即故函谷关校尉旧治处也。终军弃繻于此。燕丹、孟尝亦义动鸡鸣于其下，可谓深心有感，志诚难夺矣，昔老子西入关，尹喜望气于此也。故《赵至与嵇茂齐书》曰：李叟入秦，及关而叹。亦言与嵇叔夜书，及关尹望气之所。异说纷纶，并未知所定矣。
汉武帝元鼎三年，徙关于新安县，以故关为弘农县，弘农郡治。王莽更名右队。
刘桓公为郡，虎相随渡河，光武闻而善之。其水侧城北流，而注于河。河水于此，有浢津之名。说者咸云：汉武微行柏谷，遇辱宝门，又感其妻深识之馈，既返玉阶，厚尝赉焉，赐以河津，令其鬻渡，今窦津是也。故潘岳《西征赋》云：酬匹妇其已泰，胡厥夫之谬官？袁豹之徒，并以为然。余案河之南畔，夹侧水濆有津，谓之浢津。河北县有浢水、浢泽，其水南入于河。河水故有浢津之名，不从门始，盖事类名同，故作者是之。《竹书?穆天子传》曰：天子自窴軨，乃次于浢水之阳。丁亥，入于南郑。考其沿历所踵，路直斯津，以是推之，知非因门矣。俗或谓之偃乡涧水也。河水又东，左合一水，其水二源疏引，俱导薄山，南流会成一川。其二水之内，世谓之闲原，言虞、芮所争之田，所未详矣。又南注于河。河之右，曹水注之。水出南山，北迳曹阳亭西。陈涉遣周章入秦，少府章邯斩之于此。魏氏以为好阳。《晋书地道记》曰：亭在弘农县东十三里。其水西北流入于河。河水又东，菑水注之，水出常烝之山。西北迳曲沃城南，又屈迳其城西，西北入河。诸注述者，咸言曲沃在北，此非也。魏司徒崔浩以为曲沃，地名也。余案《春秋?文公十三年》晋侯使詹嘉守桃林之塞，处此以备秦。时以曲沃之官守之，故曲沃之名，遂为积古之传矣。河水又东，得七里涧，涧在陕西七里，故因名焉。其水自南山通河，亦谓之曹阳坈，是以潘岳《西征赋》曰：行于漫渎之口，憩于曹阳之墟。袁豹、崔浩，亦不非其地矣。余按《汉志》，昔献帝东迁，逼以寇难，李傕、郭汜追战于弘农涧，天子遂露次曹阳。
杨奉、董承外与催和，内引白波李乐等破傕，乘舆于是得进。复来战，奉等大败，兵相连缀四十余里，方得达陕。以是推之，似非曹阳，然以《山海经》求之，菑、曹字相类，是或有曹阳之名也。河水又东合谯水，水导源常烝之山，俗谓之为干山，盖先后之异名也。山在陕城南八十里。其川，二源双导，同注一壑，而西北流注于河。

△又东过陕县北。
橐水出橐山，西北流，又有崖水，出南山北谷，迳崖峡，北流，与干山之水会。水出干山东谷，两川合注于崖水。又东北注橐水，北流出谷，谓之漫涧矣。
与安阳溪水合，水出石崤南，西迳安阳城南，汉昭帝封上官桀为侯国，潘岳所谓我徂安阳也。西合漫涧水，水北有逆旅亭，谓之漫口客舍也。又西迳陕县故城南。
又合一水，谓之读谷水，南出近溪，北流注橐。其水又西北，迳陕城西，西北入于河，河北对茅城，故茅亭，茅戎邑也。《公羊》曰：晋败之大阳者也。津亦取名焉。《春秋?文公三年》，秦伯伐晋，自茅津济，封崤尸而还是也。东则咸阳涧水注之。水出北虞山，南至陕津，注河。河南即陕城也。昔周、召分伯，以此城为东西之别。东城即虢邑之上阳也。虢仲之所都为南虢。三虢，此其一焉。其大城中有小城，故焦国也。武王以封神农之后于此。王莽更名黄眉矣。戴延之云：城南倚山原，北临黄河，悬水百余仞，临之者咸悚惕焉。西北角河水涌起，方数十丈，有物居水中。父老云：铜翁仲所投处。又云：石虎载经，于此沈没。二物并存，水所以涌，所未详也。或云：翁仲头髻常出，水之涨减，恒与水齐。晋军当至，髻不复出，今惟见水异耳。嗟嗟有声，声闻数里。案秦始皇二十六年，长狄十二见于临洮，长五丈余，以为善祥，铸金人十二以象之，各重二十四万斤，坐之宫门之前，谓之金狄。皆铭其胸云：皇帝二十六年，初兼天下，以为郡县，正法律，同度量。大人来见临洮，身长五丈，足六尺。李斯书也。故卫恒《叙篆》曰：秦之李斯，号为工篆，诸山碑及铜人铭，皆斯书也。汉自阿房，徙之未央宫前，俗谓之翁仲矣。地皇二年，王莽梦铜人泣，恶之，念铜人铭有皇帝初兼天下文，使尚方工镌灭所梦铜人膺文。后董卓毁其九为钱，其在者三。魏明帝欲徙之洛阳，重不可胜，至霸水西，停之。《汉晋春秋》曰：或言金狄泣，故留之。石虎取置邺宫，苻坚又徙之长安，毁二为钱，其一未至而苻坚乱，百姓推置陕北河中，于是金狄灭。余以为鸿河巨渎，故应不为细梗踬湍，长津硕浪，无宜以微物屯流。斯水之所以涛波者，盖《史记?魏世家》所云，魏文侯二十六年，虢山崩，壅河所致耳。献帝东迁，日夕潜渡，坠坑争舟，舟指可掬，亦是处矣。

△又东过大阳县南。
交涧水出吴山，东南流入河。河水又东，路涧水亦出吴山，东迳大阳城西，西南流，入于河。河水又东，迳大阳县故城南。《竹书纪年》曰：晋献公十有九年，献公会虞师伐虢，灭下阳。虢公丑奔卫。献公命瑕父吕甥邑于虢都。《地理志》曰：北虢也，有天子庙。王莽更名勤田。应劭《地理风俗记》曰：城在大河之阳也。河水又东，沙涧水注之。水北出虞山，东南迳传岩，历传说隐室前，俗名之为圣人窟。孔安国《传》：传说隐于虞、虢之间，即此处也。传岩东北十余里，即巅軨坂也，《春秋左传》所谓入自巅軨者也。有东西绝涧，左右幽空，穷深地壑，中则筑以成道，指南北之路，谓之为軨桥也。傅说佣隐，止息于此，高宗求梦得之是矣。桥之东北有虞原，原上道东有虞城，尧妻舜以嫔于虞者也。
周武王以封太伯后虞仲于此，是为虞公。《晋太康地记》所谓北虞也。城东有山，世谓之五家冢，冢上有虞公庙。《春秋穀梁传》曰：晋献公将伐虢。荀息曰：君何不以屈产之乘，垂枣之璧，假道于虞？公曰：此晋国之宝也。曰：是取中府置外府也。公从之。及取虢，灭虞，乃牵马操璧，璧则犹故，马齿长矣。即宫之奇所谓虞、虢其犹辅车相依，唇亡则齿寒，虢亡则虞亦亡矣。其城北对长坂二十许里，谓之虞坂。戴延之曰：自上及下，七山相重。《战国策》曰：昔骐骥驾盐东，上于虞坂，迁延负辕而不能进。此盖其困处也。桥之东北出溪中，有小水，西南流注沙涧，乱流迳大阳城东，河北郡治也。涧水南流注于河。河水又东，左合积石、土柱二溪，并北发大阳之山，南流入于河。是山也，亦通谓之为薄山矣。故《穆天子传》曰：天子自盬己丑，南登于薄山窴軨之隥，乃宿于虞，是也。

△又东过砥柱间。
砥柱，山名也。昔禹治洪水，山陵当水者凿之，故破山以通河。河水分流，包山而过，山见水中，若柱然，故曰砥柱也。三穿既决，水流疏分，指状表目，亦谓之三门矣。山在虢城东北，大阳城东也。《搜神记》称：齐景公渡于江沈之河，鼋衔左骖，没之，众皆惊惕。古冶子于是拔剑从之，邪行五里，逆行三里，至于砥柱之下，乃鼋也。左手持鼋头，右手挟左骖，燕跃鹄踊而出，仰天大呼，水为逆流三百步，观者皆以为河伯也。亦或作江沅字者也。若因地而为名，则宜在蜀及长沙。案《春秋》，此二土并景公之所不至，古冶子亦无因而骋其勇矣。
刘向叙《晏子春秋》，称古冶子曰：吾尝济于河，鼋衔左骖，以入砥柱之流，当是时也，从而杀之，视之乃鼋也。不言江沅矣。又考《史迁记?齐世家》云：景公十二年，公见晋平公，十八年，复见晋昭公。旌轩所指，路直斯津，从鼋砥柱，事或在兹。又云观者以为河伯，贤于江沅之证，河伯本非江神，又河可知也。河之右则崤水注之。水出河南盘崤山，西北流，水上有梁，俗谓之鸭桥也。历涧东北流，与石崤水合。水出石崤山。山有二陵，南陵，夏后皋之墓也，北陵，文王所避风雨矣。言山径委深，峰阜交荫，故可以避风雨也。秦将袭郑，蹇叔致谏而公辞焉。蹇叔哭子曰：吾见其出，不见其入。晋人御师必于崤矣，余收尔骨焉。
孟明果覆秦师于此。崤水又北，左合西水，乱流注于河。河水又东，千崤之水注焉。水南导于千崤之山，其水北流，缠络二道。汉建安中，曹公西讨巴、汉，恶南路之险，故更开北道。自后行旅，率多从之。今山侧附路，有石铭云：晋太康三年，宏农太守梁柳，修复旧道。太崤以东，西崤以西，明非一崤也。西有二石，又南五六十步，临溪有《恬漠先生翼神碑》，盖隐斯山也。其水北流注于河。河水翼岸夹山，巍峰峻举，群山叠秀，重岭千霄。郑玄案《地说》，河水东流，贯砥柱，触阏流。今世所谓砥柱者，盖乃阏流也。砥柱当在西河，未详也。余按：郑玄所说非是。西河当无山以拟之。自砥柱以下，五户已上。其间一百二十里，河中竦石桀出，势连襄陆，盖亦禹凿以通河，疑此阏流也。其山虽辟，尚梗湍流，激石云洄，澴波怒溢，合有一十九滩，水流迅急，势同三峡，破害舟船，自古所患。汉鸿嘉四年，杨焉言：从河上下，患砥柱隘，可镌广之。上乃令焉镌之，裁没水中，不能复去，而令水益湍怒，害甚平日。魏景初二年二月，帝遣都督沙丘部，监运谏议大夫寇慈，帅工五千人，岁常修治，以平河阻。晋泰始三年正月，武帝遣监运大中大夫赵国都匠中郎将河东乐世，帅众五千余人，修治河滩，事见《五户祠铭》。虽世代加功，水流漰渀，涛波尚屯，及其商舟是次，鲜不踟蹰难济，故有众峡诸滩之言。五户，滩名也。有神祠，通谓之五户将军，亦不知所以也。

△又东过平阴县北，清水从西北来注之。
清水出清廉山之西岭，世亦谓之清营山，其水东南流出峡。峡左有城，盖古关防也。清水历其南，东流迳皋落城北。服虔曰：赤翟之都也。世谓之倚亳城，盖读声近，传因失实也。《春秋左传》所谓晋侯使太子申生伐东山皋落氏者也。
与倚亳川水合。水出北山矿谷，东南流注于清。清水又东迳清廉城南，又东南流，右会南溪水，水出南山而东注清水，又东，合乾枣涧水。水出石人岭下，南流，俗谓之扶苏水。又南历奸苗北，马头山，亦曰白水原，西南迳垣县故城北，《史记》，魏武侯二年，城安邑、王垣，即是县也。其水西南流注清水，水色白浊，初会清流，乃有玄素之异也。清水又东南，迳阳壶城东，即垣县之壶丘亭，晋迁宋五大夫所居也。清水又东南流注于河。河水又东，与教水合。水出垣县北教山，南迳辅山。山高三十许里，上有泉源，不测其深。山顶周圆五六里，少草木。
《山海经》曰：孟门东南有平山，平水出于其上，潜于其下。又是王屋之次，疑即平山也。其水南流，历鼓钟上峡，悬洪五丈，飞流注壑，夹岸深高，壁立直上，轻崖秀举，百有余丈。峰次青松岩悬赪石，于中历落有翠柏生焉。丹青绮分，望若图绣矣。水广一十许步，南流历鼓钟川，分为二涧。一涧西北出，一百六十许里，山岫回岨，纔通马步。今闻喜县东北谷口，犹有乾河里故沟存焉，今无复有水。一水历冶官西，世人谓之鼓钟城。城之左右，犹有遗铜及铜钱也。城西阜下有大泉，西流注涧，与教水合，伏入石下，南至下峡。《山海经》曰：鼓钟之山，帝台之所以觞百神，即是山也。其水重源又发，南至西马头山，东截坡下，又伏流南十余里复出，又谓之伏流水，南入于河。《山海经》曰：教山，教水出焉，而南流注于河。是水冬乾夏流，实惟乾河也。今世人犹谓之为乾涧矣。河水又与畛水合。水出新安县青要山，今谓之疆山。其水北流，入于河。《山海经》曰：青要之山，畛水出焉，即是水也。河水又东，正回之水入焉。水出騩山，疆山东阜也。东流，俗谓之疆川水，与石瓜畴川合。水出西北石涧中，东南流，注于疆水。疆水又东迳疆治铁官东，东北流注于河。河水又东，合庸庸之水。水出河南垣县宜苏山，俗谓之长泉水。《山海经》曰：水多黄贝，伊、洛门也。其水北流，分为二水，一水北入河，一水又东北流注于河。河水又东，迳平阴县北。
《地理风俗记》曰：河南平阴县，故晋阴地，阴戎之所居。又曰：在平城之南，故曰平阴也。三老董公说高祖处。陆机所谓皤皤董叟，谟我平阴者也。魏文帝改曰河阴矣。河水左会濝水出垣县王屋西山濝溪，夹山东南流，迳故城东，即濝关也。汉光武建武二年，遣司空王梁北守濝关、天井关，击赤眉别挍，皆降之。献帝自陕，北渡安邑，东出濝关，即是关也。濝水西屈迳关城南，历轵关南，迳苗亭西，亭故周之苗邑也。又东流注于河。《经》书清水，非也，是乃濝水耳。

△又东至邓。
洛阳西北四十二里，故邓乡矣。
卷五
○河水五
△又东过平县北，湛水从北来注之。
河水又东，迳河阳县故城南。《春秋经》书天王狩于河阳。壬申，公朝于王所。晋侯执卫侯，归于京师。《春秋左传?僖公二十八年》：冬，会于温，执卫侯。是会也，晋侯召襄王，以诸侯见，且使王狩。仲尼曰：以臣召君，不可以训。
故书曰天王狩于河阳，言非其狩地。服虔、贾逵曰：河阳，温也。班固《汉书?地理志》、司马彪、袁山松《郡国志》、《晋太康地道记》、《十三州志》：河阳，别县，非温邑也。汉高帝六年，封陈涓为侯国，王莽之河亭也。《十三州志》曰：治河上，河，孟津河也。郭缘生《述征记》曰：践土，今冶坂城，是名异《春秋》焉，非也。今河北见者，河阳城故县也，在冶坂西北，盖晋之温地，故群儒有温之论矣。《魏土地记》曰：冶坂城旧名汉祖渡，城险固，南临孟津河。
河水右迳临平亭北。《帝王世纪》曰：光武葬临平亭南，西望平阴者也。河水又东迳洛阳县北。河之南岸有一碑，北面题云：洛阳北界，津水二渚分属之也。上旧有河平侯祠，祠前有碑，今不知所在。郭颁《世语》曰：晋文王之世，大鱼见孟津，长数百步，高五丈，头在南岸，尾在中渚河平侯祠。即斯祠也。河水又东，迳平县故城北。汉武帝元朔三年，封济北贞王子刘遂为侯国，王莽之所谓治平矣。
俗谓之小平也。有高祖讲武场。河北侧岸有二城相对，置北中郎府，徙诸徒隶府户并羽林、虎贲领队防之。河水南对首阳山，《春秋》所谓首戴也。夷齐之歌，所矣曰登彼西山。上有夷齐之庙，前有二碑，并是后汉河南尹广陵陈导、雒阳令徐循与处士平苏腾、南阳何进等立，事见其碑。又有周公庙。魏氏起玄武观于芒垂。张景阳《玄武观赋》所谓高楼特起，竦跱岧峣，直亭亭以孤立，延千里之清飙也。朝廷又置冰室于斯阜，室内有冰井。《春秋左传》曰：日在北陆而藏冰。
常以十二月采冰于河津之隘，峡石之阿，北阴之中。即《邠诗》：二之日凿冰冲冲矣。而内于井室，所谓纳于凌阴者也。河南有钩陈垒。世传武王伐纣，八百诸侯所会处，《尚书》所谓不期同时也。紫微有钩陈之宿，主斗讼兵阵，故遁甲攻取之法，以所攻神与钩陈并气，下制所临之辰，则秩禽敌，是以垒资其名矣。河水于斯，有盟津之目。《论衡》曰：武王伐纣，升舟，阳侯波起，疾风逆流，武王操黄钺而麾之，风波毕除。中流，白鱼入于舟，燌以告天，与八百诸侯，咸同此盟，《尚书》所谓不谋同辞也。故曰孟津，亦曰盟津。《尚书》所谓东至于孟津者也。又曰富平津，《晋阳秋》曰：杜预造河桥于富平津，所谓造舟为梁也。
又谓之曰陶河，魏尚书仆射杜畿以帝幸许，试楼船，覆于陶河，谓此也。昔禹治洪水，观于河，见白面长人鱼身，出曰，吾河精也，授禹《河图》而还于渊。及子朝篡位，与敬王战，乃取周之宝玉沈河以祈福。后二日，津人得之于河上，将卖之，则变而为石。及敬王位定，得玉者献之，复为玉也。河水又东，湨水入焉。《山海经》曰：和山，上无草木而多瑶碧，实惟河之九都。是山也五曲，九水出焉，合而北流，注于河。其阳多苍玉，吉神泰逢司之，是于萯山之阳，出入有光。《吕氏春秋》曰：夏后氏孔甲田于东阳萯山，遇大风雨，迷惑入于民室。
皇甫谧《帝王世纪》以为即东首阳山也。盖是山之殊目矣。今于首阳东山，无水以应之，当是今古世悬，川域改状矣。昔帝尧修坛河洛，择良议沈，率舜等升于首山，而遵河渚，有五老游焉，相谓《河图》将来，告帝以期，知我者重瞳也。
五老乃翻为流星而升于昴，即于此也。又东，泲水注焉。

△又东，过巩县北。
河水于此，有五社渡，为五社津。建武元年，朱鲔遣持节使者贾强、讨难将军苏茂，将三万人，从五社津渡，攻温。冯异遣校尉与寇恂合击之，大败，追至河上，生擒万余人，投河而死者数千人。县北有山，临河，谓之崟{山原}邱，其下有穴，谓之巩穴，言潜通淮浦，北达于河。直穴有渚，谓之鲔渚。成公子安《大河赋》曰：鳣、鲤、王鲔，暮春来游。《周礼》：春荐鲔。然非时及佗处则无。故河自鲔穴已上，又兼鲔称。《吕氏春秋》称：武王伐纣至鲔水，纣使胶鬲候周师。即是处也。

△洛水从县西，北流注之。
洛水于巩县东迳洛汭，北对琅邪渚，入于河，谓之洛口矣。自县西来，而北流注河，清浊异流，皦焉殊别。应玚《灵河赋》曰：资灵川之遐源，出昆仑之神邱，涉津洛之峻泉，播九道于中州者也。

△又东过成皋县北，济水从北来注之。
河水自洛口又东，左迳平皋县南。又东，迳怀县南，济水故道之所入，与成皋分河。河水右迳黄马坂北，谓之黄马关。孙登之去杨骏，作书与洛中故人处也。
河水又东，迳旋门坂北，今成皋西大坂者也。升陟此坂而东趣成皋也。曹大家《东征赋》曰：望河洛之交流，看成皋之旋门者也。河水又东，迳成皋大伾山下，《尔雅》曰：山一成谓之伾。许慎、吕忱等并以为丘一成也。孔安国以为再成曰伾，亦或以为地名。非也。《尚书?禹贡》曰：过洛汭至大伾者也。
郑康成曰：地肱也。沇出伾际矣。在河内修武、武德之界。济沇之水与荧播泽出入自此，然则大伾即是山矣。伾北即《经》所谓济水从北来注之者也。
今泲水自温县入河，不于此也。所入者奉沟水耳，即济沇之故渎矣。成皋县之故城在伾上，萦带伾阜，绝岸峻周，高四十许丈，城张翕崄，崎而不平。
《春秋传》曰：制，岩邑也，虢叔死焉。即东虢也。鲁襄公二年七月，晋成公与诸侯会于戚，遂城虎牢以逼郑，求平也。盖修故耳。《穆天子传》曰：天子射鸟猎兽于郑圃，命虞人掠林，有虎在于葭中。天子将至，七萃之士高奔戎，生擒虎而献之。天子命之为柙，畜之东虢，是曰虎牢矣。然则虎牢之名，自此始也。秦以为关，汉乃县之。城西北隅有小城，周三里，北面列观，临河，苕苕孤上。景明中，言之寿春，路值兹邑，升眺清远，势尽川陆，羁途游至，有伤深情。河水南对玉门，昔汉祖与腾公潜出，济于是处也。门东对临河，泽岸有土穴，魏攻宋司州刺史毛德祖于虎牢，战经二百日，不克。城惟一井，井深四十丈，山势峻峭，不容防捍，潜作地道取井。余顷因公至彼，故往寻之，其穴处犹存。河水又东，合汜水。水南出浮戏山，世谓之曰方山也。北流合东关水。水出蒿渚之山，泉发于层阜之上，一源两枝，分流泻注，世谓之石泉水也。东流为索水，西注为东关水。西北流，杨兰水注之。水出非山，西北流，注于东关水。又西北，蒲水入焉。
水自东浦西流，与东关水合，而乱流注于汜。汜水又北，右合石城水。水出石城山，其山复涧重岭，欹叠若城。山顶泉流，瀑布悬泻，下有滥泉，东流泄注。边有数十石畦，畦有数野蔬。岩侧石窟数口，隐迹存焉，而不知谁所经始也。又东北流，注于汜水。汜水又北，合鄤水。水西出娄山，至冬则煖，故世谓之温泉。东北流，迳田鄤谷，谓之田鄤溪水，东流注于汜水。汜水又北，迳虎牢城东。汉破司马欣、曹咎于是水之上。汜水又北流，注于河，《征艰赋》所谓步汜口之芳草，吊周襄之鄙馆者也。余按昔儒之论，周襄所居在颍川襄城县，是乃城名，非为水目。原夫致谬之由，俱以汜、郑为名故也，是为爽矣。又按郭缘生《述征记》、刘澄之《永初记》，并言高祖即帝位于是水之阳，今不复知旧坛所在。卢谌、崔云亦言是矣。余按：高皇帝受天命于定陶汜水，又不在此也，于是求坛，故无仿佛矣。河水又东，迳板城北，有津，谓之板城渚口。河水又东，迳五龙坞北。坞临长河，有五龙祠，应劭云：昆仑山庙，在河南荥阳县。疑即此祠，所未详。

△又东过荥阳县北，蒗荡渠出焉。
大禹塞荥泽，开之以通淮，泗，即《经》所谓蒗荡渠也。汉平帝之世，河汴决坏，未及得修，汴渠东侵，日月弥广，门闾故处，皆在水中。汉明帝永平十二年，议治汴渠，上乃引乐浪人王景，问水形便。景陈利害，应对敏捷，帝甚善之。
乃赐《山海经》、《河渠书》、《禹贡图》，及以钱帛。后作堤，发卒数十万，诏景与将作谒者王吴治渠，筑堤防修堨，起自荥阳，东至千乘海口，千有余里。
景乃商度地势，凿山开涧，防遏冲要，疏决壅积，十里一水门，更相回注，无复渗漏之患。明年，渠成，帝亲巡行，诏滨河郡国，置河堤员吏，如西京旧制。景由是显名，王吴及诸从事者，皆增秩一等。顺帝阳嘉中，又自汴口以东，缘河积石为堰，通渠，咸曰金堤。灵帝建宁中，又增修石门，以遏渠口，水盛则通注，津耗则辍流。河水又东北，迳卷之扈亭北。《春秋左传》曰：文公七年，晋赵盾与诸侯盟于扈。《竹书纪年》：晋出公十二年，河绝于扈。即于是也。河水又东，迳八激堤北。汉安帝永初七年，令谒者太山于岑，于石门东，积石八所，皆如小山，以捍冲波，谓之八激堤。河水又东，迳卷县北。晋楚之战，晋军争济，舟中之指可掬。楚庄祀河，告成而还。即是处也。河水又东北，迳赤岸固北而东北注。

△又东北，过武德县东，沁水从西北来注之。
河水自武德县━━汉献帝延康元年，封曹叡为侯国，即魏明帝也。━━东至酸枣县西，濮水东出焉。汉兴三十有九年，孝文时，河决酸枣，东溃金堤，大发卒塞之。故班固云：文堙枣野，武作《瓠歌》，谓断此口也。今无水。河水又东北，通谓之延津。石勒之袭刘曜，途出于此，以河冰泮为神灵之助，号是处为灵昌津。昔澹台子羽赍千金之璧渡河，阳侯波起，两蛟挟舟。子羽曰：吾可以义求，不可以威劫。操剑斩蛟，蛟死，波休，乃投璧于河，三投而辄跃出，乃毁璧而去，示无吝意。赵建武中，造浮桥于津上，采石为中济，石无大小，下辄流去，用工百万，经年不就。石虎亲阅作工，沈璧于河。明日，璧流渚上，波荡上岸。遂斩匠而还。

△又东，过燕县北，淇水自北来注之。
河水于是有棘津之名，亦谓之石济津，故南津也。《春秋?僖公二十八年》，晋将伐曹，曹在卫东，假道于卫，卫人不许，还，自南河济，即此也。晋伐陆浑亦于此渡。宋元嘉中，遣辅国将军萧斌率宁朔将军王玄谟北入，宣威将军垣护之以水军守石济，即此处也。河水又东，淇水入焉。又东，迳遮害亭南。《汉书?沟洫志》曰：在淇水口东十八里，有金堤，堤高一丈，自淇口东，地稍下，堤稍高，至遮害亭，高四五丈。又有宿胥口，旧河水北入处也。河水又东，右迳滑台城北。城有三重，中小城谓之滑台城。旧传滑台人自修筑此城，因以名焉。城即故郑廪延邑也。下有延津。《春秋传》曰：孔悝为蒯瞆所逐，载伯姬于平阳，行于延津，是也。廪延南故城，即卫之平阳亭也。今时人谓此津为延寿津。宋元嘉中，右将军到彦之，留建威将军朱修之守此城。魏军南伐，修之执节不下。其母悲忧，一旦乳汁惊出，母乃号踊，告家人曰：我年老，非有乳时，今忽如此，吾儿必没矣。修之绝援，果以其日陷没。城故东郡治。《续汉书》曰：延熹九年，济阴、东郡、济北、平原，河水清。襄楷上疏曰：《春秋》注记，未有河清，而今有之。《易乾凿度》曰：上天将降嘉应，河水先清。京房《易?传》曰：河水清，天下平。今天垂异，地吐妖，民厉疾，三者并作而有河清。《春秋》麟不当见而见，孔子书以为异。河者，诸侯之象，清者，阳明之徵，岂独诸侯有窥京师计也？明年，宫车宴驾，徵解渎侯为汉嗣，是为灵帝。建宁四年二月，河水又清也。

△又东北，过黎阳县南。
黎，侯国也。《诗?式微》黎侯寓于卫是也。晋灼曰：黎山在其南，河水迳其东。其山上碑云：县取山之名，取水之阳以为名也。王莽之黎蒸也。今黎山之东北故城，盖黎阳县之故城也。山在城西，城凭山为基，东阻于河。故刘桢《黎阳山赋》曰：南阴黄河，左覆金城，青坛承祀，高碑颂灵。昔慕容玄明自邺，率众南徙滑台，既无舟楫，将保黎阳，昬而流澌冰合，于夜中济讫，旦而冰泮，燕民谓是处为天桥津。东岸有故城，险带长河。戴延之谓之逯明垒，周二十里，言逯明，石勒十八骑中之一，城因名焉。郭缘生曰：城，袁绍时筑。皆非也。余案：《竹书纪年》梁惠成王十三年，郑釐侯使许息来致地平邱、户牖、首垣诸邑，及郑驰地，我取枳道与郑鹿，即是城也。今城内有故台，尚谓之鹿鸣台，又谓之鹿鸣城。王玄谟自滑台走鹿鸣者也。济取名焉，故亦曰鹿鸣津，又曰白马济。津之东南，有白马城，卫文公东徙渡河，都之，故济取名焉。袁绍遣颜良攻东郡太守刘延于白马，关羽为曹公斩良以报效，即此处也。白马有韦乡、韦城，故津亦有韦津之称。《史记》所谓下修武，渡韦津者也。
河水旧于白马县南泆，通濮、济、黄沟，故苏代说燕曰：决白马之口，魏无黄、济阳。《竹书纪年》：梁惠成王十二年，楚师出河水，以水长垣之外者也。
金堤既建，故渠水断，尚谓之白马渎。故渎东迳鹿鸣城南，又东北，迳白马县之凉城北。《耆旧传》云：东郡白马县之神马亭，实中层峙，南北二百步，东西五十许步，状丘斩城也。自外耕耘垦斫，削落平尽。正南有躔陛陟上，方轨是由。
西南侧城有神马寺，树上修整，西去白马津可二十许里，东南距白马县故城可五十里。疑即《开山图》之所谓白马山也。山上常有白马群行，悲鸣则河决，驰走则山崩。《注》云：山在郑北，故郑也。所未详。刘澄之云：有白马塞，孟达登之长叹，可谓于川土疏妄矣。亭上旧置凉城县，治此。白马渎又东南，迳濮阳县，散入濮水，所在决会，更相通注，以成往复也。河水自津东北，迳凉城县，河北有般祠。《孟氏记》云：祠在河中，积石为基，河水涨盛，恒与水齐。戴氏《西征记》曰：今见祠在东岸临河，累石为壁，其屋宇容身而已，殊似无灵，不如孟氏所记，将恐言之过也。河水又东北，迳伍子胥庙南，祠在北岸，顿邱郡界，临侧长河，庙前有碑，魏青龙三年立。河水又东北，为长寿津。《述征记》曰：凉城到长寿津六十里。河之故渎出焉。《汉书?沟洫志》曰：河之为中国害尤甚，故导河自积石，历龙门，酾二渠以引河。一则漯川，今所流也。一则北渎，王莽时空，故世俗名是渎为王莽河也。东北迳戚城西。《春秋?哀公二年》：晋赵鞅率师，纳卫太子蒯瞆于戚，宵迷。阳虎曰：右河而南，必至焉。今顿邱卫国县西戚亭是也。为卫之河上邑。汉高帝十二年，封将军李必为侯国矣。故渎又迳繁阳县故城东，《史记》：赵将廉颇伐魏，取繁阳者也。北迳阴安县故城西。汉武帝元朔五年，封卫不疑为侯国。故渎又东北，迳乐昌县故城东，《地理志》，东郡之属县也。汉宣帝封王稚君为侯国。故渎又东北，迳平邑郭西。《竹书纪年》：晋列公四年，赵城平邑。五年，田公子居思伐邯郸，围平邑。十年，齐田汾及邯郸韩举战于平邑，邯郸之师败逋，获韩举，取平邑、新城。又东北迳元城县故城西北，而至沙丘堰。《史记》曰：魏武侯公子元，食邑于此，故县氏焉。郭东有五鹿墟，墟之左右多陷城。《公羊》曰：袭邑也。《说》曰：袭，陷矣。《郡国志》曰：五鹿墟故沙鹿，有沙亭。周穆王丧盛姬，东征，舍于五鹿，其女叔<女坐>，届此思哭，是曰女<女坐>之丘，为沙鹿之异名也。《春秋左传?僖公十四年》：沙鹿崩。晋史卜之，曰：阴为阳雄，土火相乘，故有沙鹿崩。后六百四十五年，宜有圣女兴，其齐田乎？后王翁孺自济南徙元城，正直其地，日月当之。王氏为舜后，土也。汉，火也。王禁生政君，其母梦见月入怀。年十八，诏入太子宫，生成帝，为元后。汉祚道污，四世称制，故曰：火土相乘而为雄也。及崩，大夫扬雄作诔曰：太阴之精，沙鹿之灵，作合于汉，配元生成者也。献帝建安中，袁绍与曹操相御于官渡，绍逼大司农郑玄，载病随军，届此而卒，郡守已下，受业者，衰绖赴者，千余入。玄注《五经》、《谶纬》、《侯》、《历》、《天文经》，通于世。故范晔《赞》曰：孔书遂明，汉章中辍矣。县北有沙邱堰，《尚书?禹贡》曰：北过降水。不遵其道曰降，亦曰溃。堰，障水也。至于大陆，北播为九河。《风俗通》曰：河，播也。播为九河，自此始也。《禹贡》沇州，九河既道，谓徒骇、太史、马颊、覆釜、胡苏、简、洁、句盘、鬲津也。同为逆河。郑玄曰：下尾合曰逆河，言相迎受矣。盖疏润下之势，所通河海。及齐桓霸世，塞广田居，同为一河，故自堰以北，馆陶、癭陶、贝邱、鬲、般、广川、信都、东光、河间乐成以东，城地并存，川渎多亡。汉世，河决金堤，南北离其害。议者常欲求九河故迹而穿之，未知其所。是以班固云：自兹距汉，北亡八枝者也。河之故渎，自沙邱堰南分，屯氏河出焉。河水故渎东北，迳发干县故城西，又屈迳其北，王莽之所谓戢楯矣。汉武帝以大将军卫青破右贤王功，封其子登为侯国。
大河故渎又东，迳贝丘县故城南。应劭曰：《左氏传》齐襄公田于贝丘是也。余按京相璠、杜预并言在博昌，即司马彪《郡国志》所谓贝中聚者也。应《注》于此事近违矣。大河故渎又东，迳甘陵县故城南。《地理志》清河之厝也，王莽改曰厝治者也。汉安帝父孝德皇，以太子被废为王，薨于此，乃葬其地，尊陵曰甘陵，县亦取名焉。桓帝建和二年，改清河图曰甘陵，是周之甘泉市地也。陵在渎北，邱坟高巨，虽中经发坏，犹若层陵矣，世谓之唐侯冢，城曰邑城，皆非也。
昔南阳文叔良以建安中为甘陵丞，夜宿水侧，赵人兰襄梦求改葬。叔良明循水求棺，果于水侧得棺，半许落水。叔良顾亲旧曰，若闻人传此，吾必以为不然，遂为移殡，醊而去之。大河故渎又东，迳艾亭城南，又东，迳平晋城南。今城中有浮图五层，上有金露盘，题云：赵建武八年，比释道龙和上竺浮图澄，树德劝化，兴立神庙。浮图以坏，露盘尚存，炜炜有光明。大河故渎又东北，迳灵县故城南，王莽之播亭也。河水于县，别出为鸣犊河。河水故渎又东，迳鄃县故城东。吕后四年，以父婴功，封子佗为侯国，王莽更名之曰善陆。大河故渎又东，迳平原县故城西，而北绝屯氏三渎。北迳绎幕县故城东北，西流迳平原鬲县故城西。《地理志》曰：鬲津也，王莽名之曰河平亭，故有穷后羿国也。应劭曰：鬲，偃姓，咎繇后。光武建武十三年，封建义将军朱祜为侯国。大河故渎又北，迳修县故城东，又北，迳安陵县西，本修之安陵乡也。《地理风俗记》曰：修县东四十里有安陵乡，故县也。又东北，至东光县故城西，而北与漳水合。一水分大河故渎北出，为屯氏河，迳馆陶县东，东北出。《汉书?沟洫志》曰：自塞宣防，河复北决于馆陶县，分为屯氏河，广深与大河等。成帝之世，河决馆陶及东郡金堤，上使河堤使者王延世塞之，三十六日，堤成。诏以建始五年为河平元年，以延世为光禄大夫。是水亦断。屯氏故渎水之又东北，屯氏别河出焉。屯氏别河故渎，又东北迳信城县，张甲河出焉。《地理志》曰：张甲河首受屯氏别河于信成县者也。张甲河故渎，北绝清河于广宗县，分为二渎。左渎迳广宗县故城西，又北迳建始县故城东。田融云：赵武帝十二年立建兴郡，治广宗，置建始、兴德五县隶焉。左渎又北，迳经城东，缭城西，又迳南宫县西，北注绛渎。右渎东北，迳广宗县故城南，又东北，迳界城亭北，又东北，迳长乐郡枣强县故城东。长乐，故信都也。晋太康五年，改从今名。又东北，迳广川县，与绛渎水故道合。又东北，迳广川县故城西，又东，迳棘津亭南。徐广曰：棘津在广川。司马彪曰：县有棘津城。吕尚卖食之困，疑在此也。刘澄之云：谯郡酂县东北有棘津亭，故邑也，吕尚所困处也。余按《春秋左传》：伐巢，克棘，入州来。无津字，杜预《春秋释地》又言棘亭在酂县东北，亦不云有津字矣，而竟不知澄之于何而得是说。然天下以棘为名者多，未可咸谓之棘津也。又《春秋?昭公十七年》，晋侯使荀吴帅帅，涉自棘津，用牲于洛，遂灭陆浑。杜预《释地》，阙而不书。服虔曰：棘津，犹孟津也。徐广《晋纪》又言：石勒自葛陂寇河北，袭汲人向冰于枋头，济自棘。棘津在东郡、河内之间，田融以为即石济南津也。虽千古茫昧，理世玄远，遗文逸句，容或可寻，沿途隐显，方土可验。司马迁云：吕望，东海上人也，老而无遇，以钓干周文王。韩婴云：吕望行年五十，卖食棘津，七十则屠牛朝歌，行年九十，食为帝师。皇甫士安云：欲隐东海之滨，闻文王善养老，故入钓于周。今汲县城亦言有吕望隐居处。起自东海，迄于酆雍，缘其迳趣，赵、魏为密。厝之谯、宋，事为疏矣。张甲故渎又东北，至修县，东会清河。《十三州志》曰：张甲河东北至修县，入清漳者也。屯氏别河又东，枝津出焉。东迳信城县故城南，又东，迳清阳县故城南，清河郡北，魏自清阳徙置也。又东北，迳陵乡南，又东北，迳东武城县故城南，又东北，迳东阳县故城南。《地理志》曰：王莽更之曰胥陵矣。俗人谓之高黎郭，非也。应劭曰：东武城东北三十里有阳乡，故县也。又东，散绝无复津迳。屯氏别河又东北，迳清河郡南，又东北迳清河故城西。汉高帝六年，封王吸为侯国。《地理风俗记》曰：甘陵郡东南十七里，有清河故城者，世谓之鹊城也。又东北，迳绎幕县南，分为二渎。屯氏别河北渎，东迳绎幕县故城南，东绝大河故渎，又东北，迳平原县，枝津北出，至安陵县遂绝。屯氏别河北渎，又东北，迳重平县故城南。应劭曰：重合县西南八十里有重平乡，故县也。又东北迳重合县故城南，又东北，迳定县故城南。汉武帝元朔四年，封齐孝王子刘越为侯国。《地理风俗记》曰：饶安县东南三十里有定乡城，故县也。屯氏别河北渎又东，入阳信县，今无水。又东为咸河，东北流，迳阳信县故城北。《地理志》，渤海之属县也。东注于海。屯氏别河南渎，自平原东绝大河故渎，又迳平原县故城北，枝津右出，东北至安德县界，东会商河。屯氏别河南渎又东北，于平原界，又有枝渠右出，至安德县遂绝。屯氏别河南渎，自平原城北，首受大河故渎东出，亦通谓之笃马河，即《地理志》所谓平原县有笃马河，东北入海，行五百六十里者也。东北，迳安德县故城西，又东北，迳临齐城南，始东齐未宾，大魏筑城以临之，故城得其名也。又屈迳其城东故渎，广四十步，又东北，迳重丘县故城西。《春秋?襄公二十五年》：秋，同盟于重丘，齐成故也。应劭曰：安德县北五十里有重丘乡，故县也。又东北，迳西平昌县故城北。北海有平昌县，故加西。汉宣帝元康元年，封王长君为侯国。故渠川派，东入般县，为般河，盖亦九河之一道也。《后汉书》称公孙瓒破黄巾于般河，即此渎也。又东为白鹿渊水，南北三百步，东西千余步，深三丈余。其水冬清而夏浊，渟而不流。若夏水洪泛，水深五丈，方乃通注般渎。又迳般县故城北，王莽更之曰分明也。东迳乐陵县故城北，《地理志》曰：故都尉治。伏琛、晏谟言：平原邑，今分为郡。又东北，迳阳信县故城南，东北入海。屯氏河故渎，自别河东迳甘陵之信乡县故城南。《地理志》曰：顺帝更名安平。应劭曰：甘陵西北十七里有信乡，故县也。屯氏故渎又东，迳甘陵县故城北，又东，迳灵县北。又东北，迳鄃县。与鸣犊河故渎合，上承大河故渎于灵县南。《地理志》曰：河水自灵县别出为鸣犊河者也。东北迳灵县东，东入鄃县，而北合屯氏渎，屯氏渎兼鸣渎之称也。又东，迳鄃县故城北，东北合大河故渎，谓之鸣犊口。《十三州志》曰：鸣犊河，东北至修，入屯氏，考渎则不至也。

△又东北过卫国县南，又东北过濮县北，瓠子河出焉。
河水东迳铁丘南。《春秋左氏传?哀公二年》：郑罕达帅师，邮无恤御简子，卫太子为右，登铁上，望见郑师，卫太子自投车下，即此处也。京相璠曰：铁，丘名也。杜预曰：在戚南。河之北岸有古城，戚邑也。东城有子路冢。河之西岸有竿城。《郡国志》曰：卫县有竿城者也。河南有龙渊宫。盖武帝起宫于决河之傍，龙渊之侧，故曰龙渊宫也。武帝元光中，河决濮阳，汜郡十六，发卒十万人塞决河，起龙渊宫。河水东北流而迳濮阳县，北为濮阳津，故城在南，与卫县分水。城北十里，有瓠河口，有金堤，宣房堰。粤在汉世，河决金堤，涿郡王尊自徐州刺史迁东郡太守，河水盛溢，泛浸瓠子，金堤决坏。尊躬率民吏投沈白马祈水神河伯，亲执圭璧，请身填堤，庐居其上。吏民皆走，尊立不动，而水波齐足而止，公私庄其勇节。河水又东北，迳卫国县南，东为郭口津。河水又东，迳鄄城县北，故城在河南一十八里，王莽之鄄良也。沇州旧治，魏武创业，始自于此。河上之邑，最为峻固。《晋八王故事》曰：东海王越治鄄城。城无故自坏七十余丈，越恶之，移治濮阳。城南有魏使持节征西将军太尉方城侯邓艾庙，庙南有艾碑，秦建元十二年，广武将军沇州刺史关内侯安定彭超立。河之南岸有新城，宋宁朔将军王玄谟前锋入河所筑也。北岸有新台，鸿墓层广高数丈，卫宣公所筑新台矣。《诗》齐姜所赋也。为卢关津，台东有小城，崎岖颓侧，台址枕河，俗谓之邸阁城，疑故关津都尉治也，所未详矣。河水又东北，迳范县之秦亭西，《春秋经》书：筑台于秦者也。河水又东北，迳委粟津，大河之北，即东武阳县也。左会浮水故渎。故渎上承大河于顿邱县而北出，东迳繁阳县故城南。应劭曰：县在繁水之阳。张晏曰：县有繁渊。《春秋?襄公二十年经》书：公与晋侯、齐侯盟于澶渊。杜预曰：在顿邱县南，今名繁渊。澶渊即黎渊也，亦谓之浮水焉，昔魏徙大梁，赵以中牟易魏，故《地理志》曰：赵南至浮水繁阳，即是渎也。故渎东绝大河故渎，东迳五鹿之野。晋文公受块于野人，即此处矣。京相璠曰：今卫国县西北三十里有五鹿城，今属顿丘县。浮水故渎又东南，迳卫国邑城北。故卫公国也，汉光武以封周后也。又东，迳卫国县故城南，古斟观。应劭曰：夏有观扈，即此城也。《竹书纪年》梁惠成王二年，齐田寿率师伐我，围观，观降。
浮水故渎又东，迳河牧城而东北出。《郡国志》曰：卫本观故国，姚姓，有河牧城。又东北，入东武阳县，东入河，又有漯水出焉，戴延之谓之武水也。河水又东，迳武阳县东，范县西，而东北流也。

△又东北过东阿县北。
河水于范县东北流，为仓亭津。《述征记》曰：仓亭津在范县界，去东阿六十里。《魏土地记》曰：津在武阳县东北七十里，津，河济名也。河水右历柯泽。
《春秋左传?襄公十四年》，卫孙文子败公徒于阿泽者也。又东北，迳东阿县故城西，而东北出，流注河水，枝津东出，谓之邓里渠也。

△又东北过茌平县西。
河水自邓里渠东北，迳昌乡亭北，又东北，迳确磝城西。《述征记》曰：确磝，津名也。自黄河泛舟而渡者，皆为津也。其城临水，西南崩于河。宋元嘉七年，到彦之北入，拔之，后失。至二十七年，以王玄谟为宁朔将军，前锋入河，平确磝，守之。都督刘义恭以沙城不堪守，召玄谟，令毁城而还。后更城之，魏立济州，治此也。河水冲其西南隅，又崩于河，即故茌平县也。应劭曰：茌，山名也，县在山之平地，故曰茌平也。王莽之功崇矣。《经》曰：大河在其西，邓里渠历其东，即斯邑也。昔石勒之隶师懽，屯耕于茌平，闻鼓角鞞铎之声于是县也。西与聊城分河。河水又东北，与邓里渠合，水上承大河于东阿县西，东迳东阿县故城北，故卫邑也。应仲瑗曰：有西，故称东。魏封曹植为王国。大城北门内，西侧皋上，有大井，其巨若轮，深六七丈。岁尝煮胶以贡天府，《本草》所谓阿胶也。故世俗有阿井之名。县出佳缯缣，故《史记》云：秦王服太阿之剑，阿缟之衣也。又东北迳临邑县，与将渠合。又北迳茌平县东，临邑县故城西，北流入于河。河水又东北流，迳西渎津，津西侧岸临河，有四渎祠，东对四渎口。河水东分济，亦曰泲水受河也。然荥口石门，水断不通，始自是出，东北流，迳九里，与清水合，故济渎也。自河入济，自济入淮，自淮达江，水径周通，故有四渎之名也。昔赵杀鸣犊，仲尼临河而叹，自是而返。曰：丘之不济，命也夫！《琴操》以为孔子临狄水而歌矣曰：狄水衍兮风扬波，船楫颠倒更相加。余按：临济，故狄也。是济所迳，得其通称也。河水又迳杨墟县之故城东，俗犹谓是城曰阳城矣。河水又迳茌平城东，城内有故台，世谓之时平城，非也，盖茌、时音相近耳。

△又东北过高唐县东。
河水于县，漯水注之。《地理志》曰：漯水出东武阳。今漯水上承河水于武阳县东南，西北迳武阳新城东，曹操为东郡所治也。引水自东门石窦，北注于堂池，池南故基尚存。中城内，有一石台。大城西门名冰井门，门内曲中，冰井犹存。门外有故台，号武阳台，币台亦有隅雉遗迹。水自城东北，迳东武阳县故城南。应劭曰：县在武水之阳。王莽之武昌也。然则漯水亦或武水矣。臧洪为东郡太守，治此。曹操围张超于雍邱，洪以情义请袁绍救之，不许，洪与绍绝。绍围洪。城中无食，洪呼吏士曰：洪于大义，不得不死，诸君无事空与此祸。众泣曰：何忍舍明府也。男女八千馀人，相枕而死。洪不屈，绍杀洪。邑人陈容为丞，谓曰：宁与臧洪同日死，不与将军同日生！绍又杀之，士为伤叹。今城四周，绍围郭尚存。水币隍堑，于城东北，合为一渎，东北出郭，迳阳平县之冈城西。《郡国志》曰：阳平县有冈城亭。又北迳阳平县故城东。汉昭帝元平元年，封丞相蔡义为侯国。漯水又北，绝莘道。城之西北，有莘亭。《春秋?桓公十六年》，卫宣公使伋使诸齐，令盗待于莘，伋、寿继殒于此亭。京相璠曰：今阳平阳平县北一十里，有故莘亭，阸限蹊要，自卫适齐之道也。望新台于河上，感二子于宿龄，诗人《乘舟》，诚可悲矣。今县东有二子庙，犹谓之孝祠矣。漯水又东北，迳乐平县故城东，县故清也。汉高帝八年，封空中同于清。宣帝封许广汉少弟翁孙于乐平，并为侯国，王莽之清治矣。汉章帝建初中，更从今名也。漯水又北，迳聊城县故城西。城内有金城，周币有水，南门有驰道，绝水南出，自外泛舟而行矣。东门侧有层台，秀出云表，鲁仲连所谓还高唐之兵，却聊城之众者也。漯水又东北，迳清河县故城北。《地理风俗记》曰：甘陵故清河。清河在南一十七里，今于甘陵县故城东南，无城以拟之。直东二十里有艾亭城，东南四十里有此城，疑即清河城也。后蛮居之，故世称蛮城也。漯水又东北，迳文乡城东南，又东北，迳博平县故城南，城内有层台秀上，王莽改之曰加睦也。右与黄沟，同注川泽。黄沟承聊城郭水，水泛则津注，水耗则辍流。自城东北出，迳清河城南，又东北，迳摄城北，《春秋》所谓聊摄以东也。俗称郭城，非也。城东西三里，南北二里，东西隅有金城，城卑下，墟郭尚存，左右多坟垅，京相璠曰：聊城县东北三十里有故摄城。今此城西去聊城二十五六里许，即摄城者也。又东迳文乡城南，又东南迳王城北。魏泰常七年，安平王镇平原所筑，世谓之王城。太和二十三年，罢镇，立平原郡，治此城也。黄沟又东北流，左与漯水隐覆，势镇河陆，东出于高唐县。大河右迤，东注漯水矣。《地理志》：桑钦曰：漯水出高唐。余按《竹书?穆天子传》称：丁卯，天子自五鹿东征，钓于漯水，以祭淑人，是曰祭丘，己巳，天子东征，食马于漯水之上。寻其沿历迳趣，不得近出高唐也。桑氏所言，盖津流所出，次于是闲也。俗以是水上承于河，亦谓之源河矣。漯水又东北，迳援县故城西，王莽之东顺亭也。杜预《释地》曰：济南祝阿县，西北有援城。漯水又东北，迳高唐县故城东。昔齐威王使肸子守高唐，赵人不敢渔于河。
即鲁仲连子谓田巴曰：今楚军南阳，赵伐高唐者也。《春秋左传?哀公十年》：赵鞅帅师伐齐，取黎及辕，毁高唐之郭。杜预曰：辕即援也。祝阿县西北有高唐城。漯水又东北，迳漯阴县故城北，县故黎邑也。汉武帝元狩三年封匈奴降王昆邪为侯国，王莽更名翼城。历北漯阴城南，伏琛谓之漯阳城。南有汉沇州刺史刘岱碑。《地理风俗记》曰：平原漯阴县，今巨漯亭是也。漯水又东北，迳著县故城南，又东北，迳崔氏城北。《春秋左传?襄公二十七年》：崔成请老于崔者也。杜预《释地》曰：济南东朝阳县西北，有崔氏城。漯水又东北，迳东朝阳县故城南。汉高帝七年封都尉华寄为侯国。《地理风俗记》曰：南阳有朝阳县，故加东。《地理志》曰：王莽之修治也。漯水又东，迳汉徵君伏生墓南，碑碣尚存。
以明经为秦博士，秦坑儒士，伏生隐焉。汉兴，教于齐、鲁之间，撰五经《尚书大传》。文帝安车徵之，年老不行，乃使掌故朝错受《尚书》于徵君，号曰伏生者也。漯水又东，迳邹平县故城北，古邹侯国，舜后，姚姓也。又东北，迳东邹城北。《地理志》千乘郡有东邹县。漯水又东北，迳建信县故城北。汉高帝七年，封娄敬为侯国。应劭曰：临济县西北五十里，有建信侯城，都尉治故城者也。漯水又东北，迳千乘县二城间，汉帝高六年以为千乘郡，王莽之建信也。章帝建初四年为王国。和帝永元七年改为乐安郡，故齐也。伏琛曰：千乘城在齐城西北一百五十里，隔会水，即漯水之别名也。又东北为马常坈，坈东西八十里，南北三十里，乱河枝流而入于海。河海之饶，兹焉为最。《地理风俗记》曰：漯水东北，至千乘，入海，河盛则通津委海，水耗则微涓绝流。《书》：浮于济、漯。
亦是水者也。

△又东北，过杨虚县东，商河出焉。
《地理志》杨虚，平原之隶县也。汉帝文四年，以封齐悼惠王子将庐为侯国也。城在高唐城之西南，《经》次于此，是不比也。商河首受河水，亦漯水及泽水所潭也。渊而不流，世谓之清水。自此虽沙涨填塞，厥迹尚存。历泽而北，俗谓之落里坈，迳张公城西，又北，重源潜发，亦曰小漳河，商、漳声相近，故字与读移耳。商河又北，迳平原县东，又迳安德县故城南，又东北，迳平昌县故城南，又东，迳般县故城南，又东，迳乐陵县故城南。汉宣帝地节四年，封侍中史子长为侯国。商河又东，迳朸乡县故城南。文帝四年，封齐悼惠王子刘辟光为侯国。王莽更之曰张乡也。应劭曰：般县东南六十里，有朸乡城，故县也。
沙沟水注之。水南出大河之阳，泉源之不合河者二百步，其水北流，注商河。商河又东北流，迳马岭城西北，屈而东注，南转，迳城东。城在河曲之中。东海王越斩汲桑于是城。商河又东北，迳富平县故城北，《地理志》曰：侯国也。王莽曰安乐亭。应劭曰：明帝更名厌次。阚骃曰：厌次县本富平侯车骑将军张安世之封邑。非也。案《汉书》昭帝元凤六年，封右将军张安世为富平侯，薨，子延寿嗣。国在陈留，别邑在魏郡。《陈留风俗传》曰：陈留尉氏县安陵乡，故富平县也。是乃安世所食矣，岁入租千馀万，延寿自以身无功德，何堪久居先人大国，上书请减户。天子以为有让，徙封平原，并食一邑，户口如故，而税减半。《十三州志》曰：明帝永平五年，改曰厌次矣。案《史记?高祖功臣侯者年表》，高帝六年，封元顷为侯国。徐广《音义》曰：《汉书》作爰类。是知厌次旧名，非始明帝，盖复故耳。县西有东方朔冢，冢侧有祠，祠有神验。水侧有云城。汉武帝元朔四年，封齐孝王子刘信为侯国也。商河又分为二水，南水谓之长丛沟，东流倾注于海。沟南海侧有蒲台，台高八丈，方二百步。《三齐略记》曰：富城东南有蒲台。秦始皇东游海上，于台下繙蒲系马，至今每岁蒲生，萦委若有系状，似水杨，可以为箭。今东去海三十里。北水，世又谓之百薄渎，东北流，注于海水矣。大河又东北，迳高唐县故城西。《春秋左传?襄公十九年》：齐灵公废太子光而立公子牙，以夙沙卫为少傅。齐侯卒，崔杼逆光。光立，杀公子牙于句渎之丘。卫奔高唐以叛，京相璠曰：本平原县，齐之西鄙也。大河迳其西而不出其东，《经》言出东，误耳。大河又北，迳张公城，临侧河湄，魏青州刺史张治此，故世谓之张公城。水有津焉，名之曰张公渡。河水又北，迳平原县故城东。《地理风俗记》曰：原，博平也，故曰平原矣。县故平原郡治矣，汉高帝六年置，王莽改曰河平也。晋灼曰：齐西有平原，河水东北过高唐，高唐即平原也。故《经》言河水迳高唐县东，非也。按《地理志》曰：高唐，漯水所出，平原则笃马河导焉，明平原非高唐，大河不得出其东，审矣。大河右溢，世谓之甘枣沟，水侧多枣，故俗取名焉，河盛则委泛，水耗则辍流。故渎又东北，历长堤，迳漯阴县北。
东迳著城北，东为陂淀，渊潭相接，世谓之秽野薄。河水又东北，迳阿阳县故城西。汉高帝七年。封郎中万为侯国。应劭曰：漯阴县西南五十里有阿阳乡，故县也。

△又东北过漯阴县北。
河水自平原，左迳安德城东，而北为鹿角津。东北迳般县、乐陵、朸乡，至厌次县故城南，为厌次河。汉安帝永初二年，剧贼毕毫等数百，乘船寇平原。
县令刘雄门下小史所辅，浮舟追至厌次津，与贼合战，并为贼擒。辅求代雄，毫纵雄于此津，辅可谓孝尽爱敬，义极君臣矣。河水右迳漯阴县故城北，王莽之巨武县也。河水又东北，为漯沃津，在漯沃县故城南，王莽之延亭者也。《地理风俗记》曰：千乘县西北五十里，有大河，河北有漯沃城，故县也。魏改为后部亭，今俗遂名之曰右辅城。河水又东，迳千乘城北，伏琛之所谓千乘北城者也。

△又东北过蓼城县北，又东北过甲下邑，济水从西来注之，又东北，入于海。
河水又东，分为二水，枝津东迳甲下城南，东南历马常坈，注济。《经》言济水注河，非也。河水自枝津东北流，迳甲下邑北，世谓之仓子城，又东北流，入于海。《淮南子》曰：九折注于海，而流不绝者，昆仑之输也。《尚书?禹贡》曰：夹右碣石入于河。《山海经》曰：碣石之山，绳水出焉，东流注入于河。河之入海，旧在碣石，今川流所导，非禹渎也。周定王五年，河徙故渎。故班固曰：商竭周移也。又以汉武帝元光三年河又徙东郡，更注渤海。是以汉司空掾王璜言曰：往者天尝连雨，东北风，海水溢，西南出，侵数百里。故张君云：碣石在海中，盖沦于海水也。昔燕、齐辽旷，分置营州，今城届海滨，海水北侵，城垂沦者半。王璜之言，信而有徵，碣石入海，非无证矣。
卷六
○汾水
△汾水出太原汾阳县北管涔山。
《山海经》曰：《北次二经》之首，在河之东，其东，首枕汾，其名曰管涔之山，其上无木而多草，其下多玉，汾水出焉，而西流注于河。《十三州志》曰：出武州之燕京山，亦管涔之异名也。其山重阜修岩有草无木，泉源导于南麓之下，盖稚水濛流耳。又西南夹岸连山，聊峰接势，刘渊族子曜，尝隐避于管涔之山。
夜中，忽有二童子入，跪曰：管涔王使小臣奉谒赵皇帝，献剑一口。置前，再拜而去。以烛视之，剑长二尺，光泽非常，背有铭曰：神剑服御除众毒。曜遂服之，剑随时变为五色也。后曜遂为胡王矣。汾水又南，与东、西温溪合，水出左右近溪，声流翼注。水上杂树交阴，云垂烟接。自是水流潭涨，波襄转泛。又南迳一城东，凭<土庸>积石，侧枕汾水，俗谓之伏戎城。又南出二城间，其城角倚，翼枕汾流，世谓之侯莫干城，盖语出戎方，传呼失实也。汾水又南，迳汾阳县故城东。
川土宽平，峘山夷水。《地理志》曰：汾水出汾阳县北山，西南流者也。汉高帝十一年，封靳强为侯国，后立屯农，积粟所在，谓之羊肠仓。山有羊肠坂，在晋阳西北，石磴萦委，若羊肠焉，故仓坂取名矣。汉永平中治呼沱石臼河。按司马彪《后汉郡国志》：常山南行唐县有石臼谷。盖欲乘呼沱之水，转山东之漕，自都虑至羊肠仓，将凭汾水以漕太原，用实秦晋。苦役连年，转运所经，凡三百八十九隘，死者无算。拜邓训为谒者，监护水功。训隐括知其难立，具言肃宗。
肃宗从之，全活数千人。和熹邓后之立，叔父陔以为训积善所致也。即此羊肠仓也。又南迳秀容城东。《魏土地记》曰：秀容胡人徙居之，立秀容护军治，东去汾水六十里，南与酸水合，水源西出少阳之山，东南流注于汾水。汾水又南出山，东南流，洛阴水注之，水出新兴郡，西流，迳洛阴城北。又西迳盂县故城南。
《春秋左传?昭公二十八年》，分祁氏七县为大夫之邑，以孟丙为盂大夫。洛阴水又西，迳狼孟县故城南，王莽之狼调也。左右夹涧幽深，南面大壑，俗谓之狼马涧。旧断涧为城，有南北门，门闉故壁尚在。洛阴水又西南，迳阳曲城北。
《魏土地记》曰：阳曲胡寄居太原界，置阳曲护军治。其水西南流，注于汾水。
汾水又南，迳阳曲城西南注也。

△东南过晋阳县东，晋水从县南，东流注之。
太原郡治晋阳城，秦庄襄王三年立，《尚书》所谓既修太原者也。《春秋说题辞》曰：高平曰太原。原，端也，平而有度。《广雅?释地》曰：大卤，太原也。《释名》曰：地不生物曰卤。卤，垆也。《穀梁传》曰：中国曰太原，夷狄曰大卤。《尚书大传》曰：东原底平，大而高平者谓之太原，郡取称焉。《魏土地记》曰：城东有汾水南流。水东有晋使持节、都督并州诸军事、镇北将军、太原成王之碑。水上旧有梁，青荓殒于梁下，豫让死于津侧，亦襄子解衣之所在也。汾水西迳晋阳城南，旧有介子推祠。祠前有碑，庙宇倾颓，惟单碑独存矣，今文字剥落，无可寻也。

△又南，洞涡水从东来注之。
汾水又南，迳梗阳县故城东，故榆次之梗阳乡也，魏献子以邑大夫魏戊也。
京相璠曰：梗阳，晋邑也。今太原晋阳县南六十里榆次界，有梗阳城。汾水又南，即洞涡水会者也。

△又南过大陵县东。
昔赵武灵王游大陵，梦处女鼓琴而歌，想见其人，吴广进孟姚焉，即于此县也。王莽改曰大宁矣，汾水于县左迤为邬泽。《广雅》曰：水自汾出为汾陂，其陂东西四里，南北一十馀里，陂南接邬。《地理志》曰：九泽在北，并州薮也。
《吕氏春秋》谓之大陆。又名之曰沤洟之泽，俗谓之邬城泊。许慎《说文》曰：漹水出西河中阳县之西，南入河，即此水也。漹水又会婴侯之水，《山海经》称，谒戾之山，婴侯之水，出于其阴。北流注于祀水。水出祀山，其水殊源共舍，注于婴侯之水，乱流迳中都县南，俗又谓之中都水。侯甲水注之，水发源祁县胡甲山，有长坂，谓之胡甲领，即刘歆《遂初赋》所谓越侯甲而长驱者也。蔡邕曰：侯甲，亦邑名也，在祁县。侯甲水又西北，历宜岁郊，迳太谷，谓之太谷水。出谷西北流，迳祁县故城南。自县连延，西接邬泽，是为祁薮也。即《尔雅》所谓昭馀祁矣。贾辛邑也。辛貌丑，妻不为言，与之如皋，射雉，双中之，则笑也。
王莽之示县也。又西迳京陵县故城北，王莽更名曰致城矣。于春秋为九原之地也。
故《国语》曰：赵文子与叔向游于九原，曰：死者若可作也，吾谁与归？叔向曰：其阳子乎？文子曰：夫阳子行廉直于晋国，不免其身，智不足称。叔向曰，其舅犯乎？文子曰：夫舅犯见利不顾其君，仁不足称。吾其随会乎？纳谏不忘其师，言身不失其友，事君不援而进，不阿而退。其故京尚存。汉兴，增陵于其下，故曰京陵焉。侯甲水又西北，迳中都县故城南，城临际水湄，《春秋?昭公二年》，晋侯执陈无宇于中都者也，汉文帝为代王，都此。武帝元封四年，上幸中都宫，殿上见光，赦中都死罪以下。侯甲水又西合于婴侯之水。迳邬县故城南，晋大夫司马弥牟之邑也。谓之邬水也。俗亦曰虑水，虑、邬声相近，故因变焉。又西北入邬陂，而归于汾流矣。

△又南，过平陶县东，文水从西来流注之。
汾水又南，与石桐水合，即绵水也。水出界休县之绵山，北流迳石桐寺西，即介子推之祠也。昔子推逃晋文公之赏，而隐于绵上之山也。晋文公求之不得，乃封绵为介子推田，曰：以志吾过，且旌善人。因名斯山为介山。故袁山松《郡国志》曰：介休县有介山，有绵上聚、子推庙。王肃《丧服要记》曰：昔鲁哀公祖载其父。孔子问曰：宁设桂树乎？哀公曰：不也。桂树者，起于介子推。子推，晋之人也。文公有内难，出国之狄，子推随其行，割肉以续军粮。后文公复国，忽忘子推。子推奉唱而歌，文公始悟，当受爵禄。子推奔介山，抱木而烧死。国人葬之，恐其神魂{雨肙}于地，故作桂树焉。吾父生于宫殿，死于枕席，何用桂树为？余按夫子尚非玙璠送葬，安能问桂树为礼乎？王肃此证，近于诬矣。石桐水又西流，注于汾水。又西南迳界休县故城西，王莽更名之曰界美矣。城东有徵士郭林宗、朱子浚二碑。宋冲以有道司徒徵。林宗，县人也。辟司徒举太尉，以疾辞。其碑文云：将蹈洪崖之遐迹，绍巢、由之逸轨，翔区外以舒翼，超天路以高峙。禀命不融，享年四十有三，建宁四年正月丁亥卒。凡我四方同好之人，永怀哀痛，乃树碑表墓，昭铭景行云。陈留蔡伯喈、范阳卢子干、扶风马日<石单>等，远来奔丧，持朋友服。心丧期年者，如韩子助、宋子浚等二十四人。其馀门人，著锡衰者千数。其碑文故蔡伯喈谓卢子干、马日<石单>曰：吾为天下碑文多矣，皆有惭容，惟郭有道元愧于色矣。汾水之右，有左部城，侧临汾水，盖刘渊为晋都尉所筑也。

△又南过冠爵津。
汾津名也，在界休县之西南，俗谓之雀鼠谷。数十里间，道险隘，水左右悉结偏梁阁道，累石就路，萦带岩侧，或去水一丈，或高五六尺，上戴山阜，下临绝涧，俗谓之为鲁般桥，盖通古之津隘矣，亦在今之地崄也。

△又南入河东界，又南过永安县西。
故彘县也。周厉王流于彘，即此城也。王莽更名黄城。汉顺帝阳嘉三年，改曰永安县。霍伯之都也。

△历唐城东。
瓒注《汉书》云，尧所都也。东去彘十里。汾水又南，与彘水合，水出东北太岳山，《禹贡》所谓岳阳也，即霍太山矣。上有飞廉墓。飞廉以善走事纣，恶来以多力见知。周王代纣兼杀恶来。飞廉先为纣使北方，还无所报，乃坛于霍太山，而致命焉。得石棺，铭曰：帝令处父，不与殷乱，赐汝石棺以葬。死遂以葬於霍太山。有岳庙，庙甚灵，乌雀不栖其林，猛虎常守其庭。又有灵泉，以供祭祀，鼓动则泉流，声绝则水竭。湘东阴山县有侯昙山，上有灵坛。坛前有石井，深数尺，居常无水，及临祈祷，则甘泉涌出，周用则已，亦其比也。彘水又西流，迳观阜北，故百邑也。原过之从襄子也，受竹书于王泽，以告襄子。襄子斋三日，亲自剖竹，有朱书曰，余霍太山山阳侯，天使也。三月丙戌，余将使汝反灭智氏，汝亦立我于百邑也。襄子拜受三神之命，遂灭智氏，祠三神于百邑，使原过主之，世谓其处为观阜也。彘水又西流，迳永安县故城南，西南流，注于汾水。汾水又南，迳霍城东，故霍国也。昔晋献公灭霍，赵夙为御，霍公求奔齐，晋国大旱，卜之曰，霍太山为祟，使赵夙召霍君奉祀，晋复穰也。盖霍公求之故居也。汾水又迳赵城西南，穆王以封造父，赵氏自此始也。汾水又南，霍水入焉。水出霍太山。发源成潭，阔七十步，而不测其深。西南迳赵城南，西流注于汾水。

△又南过杨县东。
涧水东出谷远县西山，西南迳霍山南，又西迳杨县故城北，晋大夫僚安之邑也。应劭曰：故杨侯国。王莽更名有年亭也。其水西流入于汾水。汾水迳杨城西，不于东矣。《魏土地记》曰：平阳郡，治杨县，郡西有汾水南流者，是也。

△西南过高梁邑西。
黑水出黑山，西迳杨城南，又西与巢山水会。《山海经》曰：牛首之山，劳水出焉，西流注于潏水，疑是水也。潏水即巢山之水也。水源东南出巢山东谷，北迳浮山东，又西北流与劳水合，乱流西北，迳高梁城北，西流入于汾水。又南，迳高梁故城西，故高梁之墟也。《春秋?僖公二十四年》，秦穆公纳公子重耳于晋，害怀公于此。《竹书纪年》，晋出公十三年，智伯瑶城高梁。汉高帝十二年，以为侯国，封恭侯郦疥于斯邑也。

△又南过平阳县东。
汾水又南，迳白马城西，魏刑白马而筑之，故世谓之白马城。今平阳郡治。
汾水又南，迳平阳县故城东，晋大夫赵晁之故邑也。应劭曰：县在平河之阳，尧舜并都之也。《竹书纪年》晋烈公元年，韩武子都平阳。汉昭帝封度辽将军范明友为侯国，王莽之香平也。魏立平阳郡，治此矣。水侧有尧庙，庙前有碑。《魏土地记》曰：平阳城东十里，汾水东原上，有小台，台上有尧神屋石碑。永嘉三年，刘渊徙平阳于汾水，得白玉印，方四寸，高二寸二分，龙纽，其文曰：有新宝之印，王莽所造也。渊以为天授，改永凤二年为河瑞元年。汾水南与平河水合，水出平阳县西壶口山，《尚书》所谓壶口治梁及岐也。其水东迳狐谷亭北，春秋时，狄侵晋取狐厨者也。又东，迳平阳城南，东入汾，俗以为晋水，非也。汾水又南历襄陵县故城西，晋大夫郤犨之邑也，故其地有犨氏乡亭矣。西北有晋襄公陵，县盖即陵以命氏也，王莽更名曰干昌矣。

△又南过临汾县东。
天井水出东陉山西南，北有长岭，岭上东西有通道，即钘隥也，《穆天子传》曰：乙酉，天子西绝钘隥，西南至监，是也。其水三泉奇发，西北流，总成一川，西迳尧城南，又西流入汾。

△又屈从县南西流。
汾水又迳绛县故城北。《竹书纪年》：梁惠成王二十五年，绛中地坼，西绝于汾。汾水西迳虒祁宫北，横水有故梁，截汾水中，凡有三十柱，柱径五尺，裁与水平，盖晋平公之故梁也。物在水，故能持久而不败也，又西迳魏正平郡南，故东雍州治，太和中，皇都徙洛，罢州立郡矣。又西迳王泽，浍水入焉。

△又西过长修县南。
汾水又西与古水合，水出临汾县故城西，黄阜下，其大若轮，西南流故沟横出焉，东注于汾，今无水。又西南迳魏正平郡北，又西迳荀城东，古荀国也。
《汲郡古文》，晋武公灭荀，以赐大夫原氏也。古水又西南入于汾。汾水又西南，迳长修县故城南，汉高帝十一年，以为侯国，封杜恬也。有修水出县南，而西南流入于汾。汾水又西迳清原城北，故清阳亭也。城北有清原，晋侯蒐清原作五军处也。汾水又迳冀亭南。昔臼季使，过冀野，见郤缺耨，其妻馌之，相敬如宾。
言之文公，文公命之为卿，复与之冀，京相璠曰：今河东皮氏县有冀亭，古之冀国所都也。杜预《释地》曰：平阳皮氏县东北，有冀亭。即此亭也。汾水又西，与华水合，水出北山华谷，西南流，迳一故城西，俗谓之梗阳城，非也。梗阳在榆次，非在此。按故汉上谷长史侯相碑云：侯氏出自仓颉之后，逾殷历周，各以氏分，或著楚、魏，或显齐、秦，晋卿士蒍，斯其裔也。食采华阳，今蒲坂北亭，即是城也。其水西南流，注于汾。汾水又迳稷山北，在水南四十许里，山东西二十里，南北三十里，高十三里，西去介山一十五里。山上有稷祠，山下稷亭，《春秋?宣公十五年》，秦桓公伐晋，晋侯治兵于稷，以略狄土，是也。

△又西过皮氏县南。
汾水西迳鄈丘北，故汉氏之方泽也。贾逵云：汉法，三年祭地汾阴方泽。
泽中有方丘，故谓之方泽，丘即葵丘也。许慎《说文》称，从邑，癸声。河东临汾地名矣，在介山北，山即汾山也。文颖曰：介山在河东皮氏县东南。其山特立，周七十里，高三十里。颖言在皮氏县东南则可，高三十里，乃非也。今准此山，可高十馀里。山上有神庙，庙侧有灵泉，祈祭之日，周而不耗。世亦谓之子推祠。
杨雄《河东赋》曰：灵舆安步，周流容与，以览於介山。嗟文公而愍推兮，勤大禹于龙门。《晋太康记》及《地道记》与《永初记》，并言子推所逃，隐于是山，即实非也。余按介推所隐者，绵山也。文公环而封之，为介推田，号其山为介山。
杜预曰：在西河界休县者，是也。汾水又西，迳耿乡城北，故殷都也。帝祖乙自相徙此，为河所毁，故《书?叙》曰：祖乙圮于耿杜预曰：平阳皮氏县东南耿乡，是也，盘庚以耿在河北，迫近山川，乃自耿迁亳。后晋献公灭耿，以封赵夙。后襄子与韩、魏分晋，韩康子居平阳，魏桓子都安邑，号为三晋，此其一也。汉武帝行幸河东，济汾河，作《秋风辞》于斯水之上。汾水又西，迳皮县南。《竹书纪年》，魏襄王十二年，秦公孙爰率师伐我，围皮氏。翟章率师救皮氏围，疾西风，十三年，城皮氏者也，汉河东太守番系穿渠，引汾水以溉皮氏县。故渠尚存，今无水。

△又西至汾阴县北，西注于河。
水南有长阜，背汾带河，阜长四五里，广二里馀，高十丈。汾水历其阴，西入河，《汉书》谓之汾阴脽，应劭曰：脽，丘类也。汾阴男子公孙祥望气，宝物之精上见，祥言之于武帝，武帝于水获宝鼎焉，迁于甘泉宫，改其年曰元鼎，即此处也。
○浍水
△浍水出河东绛县东，浍交东高山。
浍水东出详高山。亦曰河南山，又曰浍山。西迳翼城南。按《诗谱》言，晋穆侯迁都于绛，暨孙孝侯，改绛为翼，翼为晋之旧都也。后献公又北广其城方二里，又命之为绛。故司马迁《史记?年表》称献公九年，始城绛都。《左传?庄公二十六年》，晋士蒍城绛以深其宫，是也。其水又西南，合黑水，水导源东北黑水谷，西南流，迳翼城北，右引北川水，出平川，南流注之。乱流西南，入浍水。浍水又西南，与诸水合，谓之浍交。《竹书纪年》曰：庄伯十二年，翼侯焚曲沃之禾而还。作为文公也？又有贺水，东出近川，西南至浍交，入浍。又有高泉水，出东南近川，西北趣浍交，注浍。又南，紫谷水东出白马山白马川。《遁甲开山图》曰：绛山东距白马山谓是山也。西迳荧庭城南，而西出紫谷，与乾河合，即教水之枝川也。《史记?白起传》称，涉河，取韩安邑，东至乾河，是也。
其水西与田川水合，水出东溪，西北至浍交入浍。又有女家水，出于家谷。《竹书纪年》曰：庄伯以曲沃叛，伐翼。公子万救翼，荀叔轸追之，至于家谷。有范壁水出于壁下，并西北流至翼广城。昔晋军北入翼广以筑之，因即其姓以名之，二水合而西北流，至浍交，入浍。浍水又西南，与绛水合，俗谓之白水，非也。
水出绛山东谷，寒泉奋涌，扬波北注，县流奔壑，一十许丈。青崖若点黛，素湍如委练，望之极为奇观矣。其水西北流，注于浍。应劭曰：绛水出绛县西南，盖以故绛为言也。《史记》称，智伯率韩魏，引水灌晋阳，不没者三版。智氏曰：吾始不知水可以亡人国，今乃知之。汾水可以浸平阳，绛水可以浸安邑。时韩居平阳，魏都安邑。魏桓子肘韩康子，韩康子履魏桓子肘足接于车上，而智氏以亡。
鲁定公问：一言可以丧邦，有诸？孔子以为几乎，余睹智氏之谈矣。汾水灌平阳，或亦有之。绛水浸安邑，未识所由也。

△西过其县南。
《春秋?成公六年》，晋景公谋去故绛，欲居郇瑕。韩献子曰：土薄水浅，不如新田有汾、浍以流其恶。遂居新田，又谓之绛，即绛阳也，盖在绛浍之阳。
汉高帝六年，封越骑将军华无害为侯国。县南对绛山，面背二水。《古文琐语》曰：晋平公与齐景公乘，至於浍上，见乘白骖八驷以来，有犬貍身而狐尾，随平公之车。公问师旷，对曰：首阳之神有犬，貍身狐尾，其名曰者来，饮酒得福则徼之。盖于是水之上也。

△又西南过虒祁宫南。
宫在新田绛县故城西四十里，晋平公之所构也。时有石言于魏榆，晋侯以问师旷，旷曰：石不能言，或凭焉。臣闻之，作事不时，怨讟动于民，则有非言之物言也。今宫室崇侈，民力彫尽，石言，不亦宜乎？叔向以为子野之言，君子矣。
其宫地背汾面浍，西则两川之交会也。《竹书纪年》曰：晋平公五年，浍绝于梁。
即是水也。

△又西至王泽，注于汾水。
晋智伯瑶攻赵襄子，襄子奔保晋阳。原过后至，遇三人于此泽，自带以下不见，持竹二节，与原过曰：为我遗无恤。原过受之于是泽，所谓王泽也。
○涑水
△涑水出河东闻喜县东山黍葭谷。
涑水所出，俗谓之华谷。至周阳与洮水合。水源东出清野山，世人以为清襄山也。其水东迳大岭下，西流出，谓之唅口。又西合涑水。郑使子产问晋平公疾，平公曰：卜云，台台为祟，史官莫知，敢问？子产曰：高辛氏有二子，长曰阏伯，季曰实沈，不能相容。帝迁阏伯於商邱，迁实沈於大夏。台台，实沈之后，能业其官，帝用嘉之，国于汾川。由是观之，台台，汾、洮之神也。贾逵曰：汾、洮，二水名。司马彪曰：洮水出闻喜县，故王莽以县为洮亭也。然则涑水殆亦洮水之兼称乎？

△西过周阳邑南。
其城南临涑水，北倚山原。《竹书纪年》：晋献公二十五年正月，翟人伐晋，周阳有白兔舞于市。即是邑也。汉景帝以封田胜为侯国。涑水西迳董池陂南，即古董泽，东西四里，南北三里。《春秋?文公六年》，蒐于董即斯泽也。涑水又与景水合。水出景山北谷。《山海经》曰：景山南望盐贩之泽，北望少泽，其草多薯藇，秦椒，其阴多赭，其阳多玉。郭景纯曰：盐贩之泽即解县盐池也。
按《经》不言有水，今有水焉，西北流注于涑水也。

△又西南过其县南。
涑水又西经仲邮泉阝北，又西迳桐乡城北。《竹书纪年》曰：翼侯伐曲沃，大捷，武公请成于翼，至桐乃返者也。《汉书》曰：武帝元鼎六年，将幸缑氏，至左邑桐乡，闻南越破，以为闻喜县者也。涑水又西，与沙渠水合，水出东南近川，西北流注于涑水。涑水又西南，迳左邑县故城南，故曲沃也，晋武公自晋阳徙此，秦改为左邑县，《诗》所谓从子于鹄者也。《春秋传》曰：下国有宗庙谓之国，在绛曰下国矣，即新城也。王莽之洮亭也。涑水自城西注，水流急濬，轻津无缓，故诗人以为激扬之水，言不能流移束薪耳。水侧即狐突遇申生处也。
《春秋传》曰：秋，狐突适下国，遇太子，太子使登仆，曰：夷吾无礼，吾请帝以畀秦。对曰：神不歆非类，君其图之。君曰，诺。请七日见我于新城西偏。及期而往，见于此处。故传曰：鬼神所凭，有时而信矣。涑水又西，迳王官城北。
城在南原上，《春秋左传》：成公十三年四月，晋侯使吕相绝秦曰：康犹不悛，入我河曲，伐我涑川，俘我王官，故有河曲之战，是矣。今世人犹谓其城曰王城也。

△又西南过安邑县西。
安邑，禹都也。禹娶涂山氏女，思恋本国，筑台以望之，今城南门台基犹存。
余按：《礼》天子诸侯台门，隅阿相降而已，未必一如书传也。故晋邑矣，春秋时，魏绛自魏徙此。昔文侯悬师经之琴于其门以为言戒也。武侯二年，又城安邑，盖增广之。秦使左更白起取安邑，置河东郡。王莽更名洮队，县曰河东也。有项宁都学道升仙，忽复还此，河东号曰斥仙。汉世又有闵仲叔，隐遁市邑，罕有知者，后以识胆而去。涑水又西南，迳监盐县故城。城南有盐池，上承盐水，水出东南薄山，西北流迳巫咸山北。《地理志》曰：山在安邑县南。《海外西经》曰：巫咸国在女丑北，右手操青蛇，左手操赤蛇，在登葆山，群巫所从上下也。《大荒西经》云：大荒之中，有灵山，巫咸、巫即、巫朌、巫彭、巫姑、巫真、巫礼、巫抵、巫谢、巫罗十巫，从此升降，百药爰在。郭景纯《注》曰：言群巫上下灵山，采药往来也。盖神巫所游，故山得其名矣。谷口岭上有巫咸祠，其水又迳安邑故城南，又西流，注于盐池。《地理志》曰：盐池在安邑西南。许慎谓之盐监。长五十一里，广六里，周百一十四里，从盐省，古声。吕忱曰：宿沙煮海谓之盐，河东盐池谓之监，今池水东西七十里，南北十七里，紫色澄渟，潭而不流，水出石盐，自然印成，朝取夕复，终无减损，惟水暴雨澍，甘潦奔泆。则盐池用耗，故公私共堨水径，防其淫滥，故谓之盐水，亦为堨水也。故《山海经》谓之盐贩之泽也。泽南面层山，天岩云秀，池谷渊深，左右壁立，间不容轨，谓之石门，路出其中，名之曰白径，南通上阳，北暨盐泽。池西又有一池，谓之女盐泽，东西二十五里，南北二十里，在猗氏故城南。《春秋?成公六年》，晋谋去故绛，大夫曰：郇瑕地沃饶近盬。服虔曰：土平有溉曰沃，盬，盐也。土人乡俗，引水裂沃麻，分灌川野，畦水耗竭，土自成盐，即所谓咸鹾也，而味苦，号曰盐田。盐盬之名，始资是矣。本司盐都尉治，领兵一千馀人守之。周穆王、汉章帝并幸安邑而观盐池。故杜预曰：猗氏有盐池，后罢尉司，分猗氏、安邑，置县以守之。

△又南过解县东，又西南，注于张阳池。
涑水又西，迳猗氏县故城北。《春秋?文公七年》，晋败秦于令狐，至于刳首，先蔑奔秦，士会从之。阚骃曰：令狐即猗氏也。刳首在西三十里。县南对泽，即猗顿之故居也。《孔丛》曰：猗顿，鲁之穷士也，耕则常饥，桑则常寒。闻朱公富，往而问术焉。朱公告之曰：子欲速富，当畜五，于是乃适西河，大畜牛羊于猗氏之南。十年之间，其息不可计，赀拟王公，驰名天下，以兴富于猗氏，故曰猗顿也。涑水又西迳郇城，《诗》云：郇伯劳之，盖其故国也。杜元凯《春秋释地》云，今解县西北有郇城。服虔曰：郇国在解县东，郇瑕氏之墟也。
余按《竹书纪年》云：晋惠公十有五年，秦穆公率师送公子重耳，围令狐，桑泉、臼衰，皆降于秦师。狐毛与先轸御秦至于庐柳，乃谓秦穆公使公子絷来与师言，退舍，次于郇，盟于军。京相璠《春秋土地名》曰：桑泉、臼衰，并在解东南。
不言解，明不至解可知。《春秋》之文，与《竹书》不殊，今解故城东北二十四里有故城，在猗氏故城西北，乡俗名之为郇城。考服虔之说，又与俗符，贤于杜氏单文孤证矣。涑水又西南，迳解县故城南。《春秋》，晋惠公因秦返国，许以河外五城，内及解梁，即斯城也。涑水又西南迳瑕城，晋大夫詹嘉之故邑也。
《春秋?僖公三十年》，秦、晋围郑，郑伯使烛之武谓秦穆公曰：晋许君焦、瑕，朝济而夕设版者也。京相璠曰：今河东解县西南五里有故瑕城。涑水，又西南，迳张阳城东，《竹书纪年》齐师逐郑太子齿，奔张城南郑者也。《汉书》之所谓东张矣。高祖二年，曹参假左丞相，别与韩信东攻魏将孙遬军东张。大破之。苏林曰：属河东，即斯城也。
涑水又西南属于陂。陂分为二，城南面两陂，左右泽渚。东陂世谓之晋兴泽，东西二十五里，南北八里，南对坛道山。其西则石壁千寻，东则磻溪万仞，方岭云回，奇峰霞举，孤标秀出，罩络群山之表，翠柏荫峰，清泉灌顶。郭景纯云：世所谓盎浆也。发于上而潜于下矣。厥顶方平，有良药。《神农本草》曰：地有固活、女疏、铜芸、紫菀之族也。是以缁服思玄之士，鹿裘念一之夫，代往游焉。
路出北巘，势多悬绝，来去者咸援萝腾崟，寻葛降深，于东则连木乃陟，百梯方降，岩侧縻锁之迹，仍今存焉，故亦曰百梯山也。水自山北流五里而伏，云潜通泽渚，所未详也。西陂即张泽也。西北去蒲坂一十五里，东西二十里，南北四五里，冬夏积水，亦时有盈耗也。
○文水
△文水出大陵县西山文谷，东到其县，屈南到平陶县东北，东入于汾。
文水出文谷，东径大陵县故城西，而南流，有泌水注之。县西南山下，武氏穿井给养，井至幽深，后一朝，水溢平地，东南注文水。
又南，迳平陶县之故城东，西迳其城内，南流出郭。王莽更曰多穰也。
文水又南，迳县，右会隐泉口，水出谒泉山之上顶。俗云：旸雨愆时，是谒是祷。故山得其名，非所详也。其山石崖绝险，壁立天固，崖半有一石室，去地可五十馀丈，爰有层松饰岩，列柏绮望。惟西侧一处，得历级升陟，顶上平地一十许顷。沙门释僧光表建二刹。泉发于两寺之间，东流沥石，沿注山下，又东，津渠隐，没而不恒流，故有隐之名矣。两泽丰澍，则通入文水。又南，迳兹氏县故城东，为文湖，东西一十五里，南北三十里，世谓之西河泊，在县直东一十里，湖之西侧临湖，又有一城，谓之猪城。水泽所聚，谓之都，亦曰猪，盖即水以名城也。
文湖水又东，迳中阳县故城东。按：《晋书地道记》、《太康地记》，西河有中阳城旧县也。
文水又东南流，与胜水合。水出西狐岐之山，东迳六壁城南，魏朝旧置六壁于其下，防离石诸胡，因为大镇。太和中，罢镇，仍置西河郡焉。胜水又东，合阳泉水。水出西山阳溪，东迳六壁城北，又东南流，注于胜水。胜水又东，迳中阳县故城南，又东合文水，文水又东南，入于汾水也。
○原公水
△原公水出兹氏县西羊头山。东过其县北。
县故秦置也。汉高帝更封沂阳侯婴为侯国，王莽之兹同也，魏黄初二年，分太原，复置西河郡，晋徙封陈王斌于西河，故县有西河恭王司马子盛庙。碑文云：西河旧处山林，汉末扰攘，百姓失所。魏兴，更开疆宇，分割太原四县，以为邦邑。其郡带山侧塞矣。王以咸宁四年改命爵土，其年十二月丧国。臣太农阎崇，离石令宗郡等二百三十四人，刊石立碑，以述勋德，碑北庙基尚存也。

△又东入于汾。
水注文湖，不至汾也。
○洞涡水
△洞过水出沾县北山。
洞过水出乐平县西北。其水西流，与南溪水合。水出南山，西北流注洞过水。
又西北，黑水西出山，三源合舍，同归一川。东流南屈，迳受阳县故城东。按《晋太康地记》，乐平郡有受阳县。卢谌《征艰赋》所谓历受阳而总辔者也。其水西南入洞过水。
又西，蒲水南出蒲谷，北流注于洞过水。又西与原过水合，近北，便水源也。
水西阜上有原过祠，盖怀道协灵，受书天使，忧结宿情，传芳后日，栋宇虽沦，攒木犹茂，故水取名焉。其水南流，注于洞过水也。

△西过榆次县南，又西到晋阳县南。
榆次县，故涂水乡，晋大夫智徐吾之邑也。《春秋?昭公八年》，晋侯筑虒祁之宫，有石言晋之魏榆。服虔曰：魏，晋邑。榆，州里名也。《汉书》曰榆次，《十三州志》以为涂阳县矣，王莽之太原亭也。县南侧水有凿台，韩、魏杀智伯瑶于其下，刳腹绝肠，折颈摺颐处也。其水又西南流，迳武观城西北。卢谌《征艰赋》曰：迳武馆之故郛，问厥涂之远近。洞过水又西南为淳湖，谓之洞过泽，而涂水注之。水出阳邑县东北大嵰山涂谷。西南迳萝蘑亭南，与蒋谷水合。水出县东南蒋溪。《魏土地记》曰：晋阳城东南一百一十里，至山，有蒋谷大道，度轩车岭，通于武乡。水自蒋溪西北流，西迳箕城北。《春秋?僖公三十三年》晋人败狄于箕。杜预《释地》曰：城在阳邑南。水北即阳邑县故城也。《竹书纪年》曰：梁惠成王九年，与邯郸榆次、阳邑者也。王莽之繁穰矣。蒋溪又西合涂水，乱流西北，入洞过泽也。

△西入于汾，出晋水下口者也。
刘琨之为并州也，刘曜引兵邀击之。合战于洞涡，即是水也。
○晋水
△晋水出晋阳县西悬瓮山。
县，故唐国也。《春秋左传》称，唐叔未生，其母邑姜梦帝谓己曰：余名而子曰虞，将与之唐，属之参。及生，名之曰虞。《吕氏春秋》曰：叔虞与成王居，王援桐叶为珪，以授之，曰：吾以此封汝。虞以告周公。周公请曰：天子封虞乎？
王曰：余戏耳。公曰：天子无戏言。时唐灭，乃封之于唐。县有晋水，后改名为晋。故子夏叙《诗》称此晋也，而谓之唐，俭而用礼，有尧之遗风也。《晋书地道记》及《十三州志》并言，晋水出龙山，一名结绌山，在县西北，非也。《山海经》曰：县瓮之山，晋水出焉。今在县之西南。昔智伯遏晋水以灌晋阳，其川上溯，后人踵其遗迹，蓄以为沼，沼西际山枕水，有唐叔虞祠。水侧有凉堂。结飞梁於水上。左右杂树交荫，希见曦景。至有淫朋密友，羁游宦子，莫不寻梁契集，用相娱慰，于晋川之中，最为胜处。

△东过其县南，又东入于汾水。
沼水分为二派，北渎，即智氏故渠也。昔在战国，襄子保晋阳，智氏防山以水之，城不没者三版，与韩魏望叹於此，故智氏用亡。其渎乘高，东北注入晋阳城，以周园溉。汉末，赤眉之难，太原郡掾刘茂，负太守孙福，匿于城门西下空穴中。其夜奔盂，即是处也。东南出城流，注于汾水也。其南渎，于石塘之下伏流，迳旧溪东南出，迳晋阳城南。城在晋水之阳，故曰晋阳矣。《经》书：晋荀吴帅师败狄于大卤。杜预曰：大卤，晋阳县也。为晋之旧都。《春秋?定公十三年》，赵鞅以晋阳叛，后乃为赵矣。其水又东南流，入于汾。
○湛水
△湛水出河内轵县西北山。
湛水出轵县南原湛溪，俗谓之椹水也。是盖声形尽邻，故字读俱变同于三豕之误耳。其水自溪出，南流。

△东过其县北，又东过波县之北。
湛水南迳向城东，而南注。

△又东过毋辟邑南。
原《经》所注，斯乃湨川之所由，非湛水之闲关也，是《经》之误证耳。
湛水自向城东南，迳湛城东，时人谓之椹城，亦或谓之隰城矣。溪曰隰涧，隰城在东，言此非矣。《后汉?郡国志》曰：河阳县有湛城，是也。

△又东南当平县之东北，南入於河。
湛水又东南迳邓，南流注于河，故河济有邓津之名矣。
卷七
○济水一
△济水出河东垣县东王屋山，为沇水。
《山海经》曰：王屋之山联水出焉，西北流注於秦泽。郭景纯云：联、沇声相近，即沇水也。潜行地下，至共山南，复出于东丘，今原城东北有东丘城。
孔安国曰：泉源为沇，流去为济。《春秋说题辞》曰：济，齐也；齐，度也，贞也。《风俗通》曰：济出常山房子县赞皇山，庙在东郡临邑县。济者，齐也，齐其度量也。余按二济同名，所出不同，乡流亦别，斯乃应氏之非矣。今济水重源出温城西北平地。水有二源，东源出原城东北，昔晋文公伐原，以信而原降，即此城也。俗以济水重源所发，因复谓之济源城。其水南迳其城东故县之原乡。
杜预曰：沁水县西北有原城者，是也。南流与西源合，西源出原城西。东流水注之，水出西南，东北流注于济。济水又东迳原城南，东合北水，乱流东南注，分为二水。一水东南流，俗谓之为衍水，即沇水也。衍、沇声相近，传呼失实也。济水又东南，迳絺城北，而出於温矣。
其一水，枝津南流，注於湨。湨水出原城西北原山勋掌谷，俗谓之为白涧水。南迳原城西。《春秋》会于湨梁，谓是水之坟梁也。《尔雅》曰：梁莫大於湨梁。梁，水堤也。湨水又东南，迳阳城东，与南源合。水出阳城南溪，阳亦樊也，一曰阳樊。《国语》曰：王以阳樊赐晋，阳人不服，文公围之。仓葛曰，阳有夏、商之嗣典，樊仲之官守焉，君而残之，无乃不可乎？公乃出阳人。
《春秋》，樊氏畔，惠王使虢公伐樊，执仲皮归于京师。即此城也，其水东北流，与漫流水合。水出轵关南，东北流，又北注于湨，谓之漫流口。湨水又东合北水，乱流东南，左会济水枝渠。湨水又东迳钟繇坞北，世谓之钟公垒。又东南，涂沟水注之，水出轵县西南山下。北流，东转，入轵县故城中，又屈而北流，出轵郭。汉文帝元年，封薄昭为侯国也。又东北流，注于湨。湨水又东北，迳波县故城北，汉高帝封公上不害为侯国。湨水又东南流，天浆涧水注之。水出轵南睾，向城北。城在睾上，俗谓之韩王城，非也。京相璠曰：或云，今河内轵西有地名向。今无。杜元凯《春秋释地》亦言是矣。盖相袭之向，故不得以地名而无城也。阚骃《十三州志》曰，轵县南山西曲，有故向城，即周向国也。
《传》曰：向姜不安于莒而归者矣。汲郡《竹书纪年》曰：郑侯使韩辰归晋阳及向。二月，城阳、向，更名阳为河雍，向为高平。即是城也。其水有二源俱导，各出一溪，东北流，合为一川，名曰天浆溪。又东北迳一故城，俗谓之冶城。水亦曰冶水。又东流注于湨。湨水又东南流，右会同水，水出南原下，东北流，迳白骑坞南，坞在原上，据二溪之会，北带深隍，三面岨崄，惟西版筑而已。东北流，迳安国城西，又东北，注湨水。湨水东南，迳安国城东，又南，迳无辟邑西，世谓之无比城，亦曰马髀城，皆非也。朝廷以居废太子，谓之河阳庶人。
湨水又南注于河。

△东至温县西北为济水。又东过其县北。
济水於温城西北与故渎分。南迳温县故城西，周畿内国，司寇苏忿生之邑也。
《春秋?僖公十年》，狄灭温，温子奔卫。周襄王以赐晋文公。济水南历虢公台西。《皇览》曰：温城南有虢公台，基趾尚存。济水南流注于河。郭缘生《述征记》曰：济水迳河内温县注于河，盖沿历之实证，非为谬说也。
济水故渎，于温城西北，东南出，迳温城北，又东迳虢公冢北。《皇览》曰：虢公冢在温县郭东，济水南大冢是也。济水当王莽之世，川渎枯竭，其后水流迳通，津渠势改，寻梁脉水，不与昔同。

△屈从县东南流，过坟城西，又南当巩县北，南入于河。
济水故渎，东南合奉沟水。水上承朱沟于野王城西。东南迳阳乡城北，又东南迳李城西。秦攻赵，邯郸且降，传舍吏子李同说平原君胜，分家财飨士，得敢死者三千人，李同与赴秦军，秦军退，李同死，封其父为李侯。故徐广曰：河内平皋县有李城，即此城也。于城西南为陂水，淹地百许顷，蒹葭萑苇生焉，号曰李陂。又迳坟城西，屈而东北流，迳其城北。又东迳平皋城南，应劭曰：邢侯自襄国徙此。当齐桓公时，卫人伐邢，邢迁于夷仪，其地属晋，号曰邢邱，以其在河之皋，处势平夷，故曰平皋。瓒注《汉书》云：《春秋》，狄人伐邢，邢迁夷仪，不至此也。今襄国西有夷仪城，去襄国一百馀里，邢是丘名，非国也。余按：《春秋?宣公六年》，赤狄伐晋，围邢丘。昔晋侯送女于楚，送之邢丘，即是此处也，非无城之言。《竹书纪年》曰：梁惠成王三年，郑城邢丘。司马彪《后汉?郡国志》云，县有邢丘，故邢国，周公子所封矣。汉高帝七年封砀郡长项佗为侯国，赐姓刘氏。武帝以为县。其水又南注于河也。

△与河合流，又东过成皋县北，又东过荥阳县北，又东至北砾磎南，东出过荥泽北。
《释名》曰：济，济也。源出河北，济河而南也。《晋地道志》曰：济自大伾入河，与河水斗，南泆为荥泽。《尚书》曰：荥波既潴。孔安国曰：荥波水以成潴。阚骃曰：荥播，泽名也。故吕忱云：播水在荥阳，谓是水也。昔大禹塞其淫水，而於荥阳下引河东南以通淮、泗。济水分河，东南流。汉明帝之世，司空伏恭荐乐浪人王景，字仲通，好学多艺，善能治水。显宗诏与谒者王吴始作浚仪渠。吴用景法，水乃不害，此即景、吴所修故渎也。渠流东注浚仪，故复谓之浚仪渠也。明帝永平十五年，东巡至无盐，帝嘉景功，拜河堤谒者。汉灵帝建宁四年，于敖城西北，垒石为门，以遏渠口，谓之石门。故世亦谓之石门水。门广十馀丈，西去河三里。石铭云：建宁四年十一月黄场石也。而主吏姓名，磨灭不可复识。魏太和中，又更修之。撤故增新，石字沦落，无复在者。水北有石门亭，戴延之所云：新筑城周城三百步，荥阳太守所镇者也。水南带三山，即三皇山，亦谓之为三室山也。
济水又东迳西广武城北。《郡国志》：荥阳县有广武城，城在山上，汉所城也。高祖与项羽临绝涧对语，责羽十罪，羽射高祖中胸处也。山下有水，北流入济，世谓之柳泉也。
济水又东，迳东广武城北，楚项羽城之。汉破曹咎，羽还广武，为高俎，置太公其上，曰，汉不下，吾烹之。高祖不听，将害之。项伯曰：为天下者不顾家，但益怨耳。羽从之。今名其坛曰项羽堆。夹城之间，有绝涧断山，谓之广武涧。
项羽叱娄烦於其上，娄烦精魄丧归矣。
济水又东，迳敖山北，《诗》所谓薄狩于敖者也。其山上有城，即殷帝仲丁之所迁也。皇甫谧《帝王世纪》曰：仲丁自亳，徙嚣于河上者也，或曰敖矣。秦置仓于其中，故亦曰敖仓城也。济水又东，合荥渎，渎首受河水，有石门，谓之为荥口石门也。而地形殊卑，盖故荥、播所道，自此始也。门南际河，有故碑云：惟阳嘉三年二月丁丑，使河堤谒者王诲，疏达河川，遹荒庶土。云大河冲塞，侵齿金堤，以竹笼石葺土而为堨。坏隤无已，功消亿万，请以滨河郡徒，疏山采石，垒以为障。功业既就，徭役用息，辛未诏书，许诲立功，府卿规基经始，诏策加命，迁在沇州。乃简朱轩，授使司马登，令缵茂前绪，称遂休功。登以伊、洛合注大河，南则缘山，东过大邳，回流北岸，其势郁懞涛怒，湍急激疾，一有决溢，弥原淹野，蚁孔之变，害起不测。盖自姬氏之所常蹙，昔崇鲧所不能治，我二宗之所劬劳。于是乃跋涉躬亲，经之营之，比率百姓，议之于臣，伐石三谷，水匠致治，立激岸侧，以捍鸿波，随时庆赐，说以劝之。川无滞越，水土通演，役未逾年，而功程有毕，斯乃元勋之嘉课，上德之弘表也。昔禹修九道，《书》录其功；后稷躬稼，《诗》列于《雅》。夫不惮劳谦之勤，夙兴厥职，充国惠民，安得湮没而不章焉？故遂刊石记功，垂示于后，其辞云云。使河堤谒者山阳东缗司马登，字伯志，代东莱曲城王诲，字孟坚。河内太守安城向豹，字伯尹。丞汝南邓方，字德山。怀令刘丞，字季意。河堤掾匠等造。陈留浚仪边韶字孝先颂。
石铭岁远，字多沦缺，其所灭，盖厥如也。荥渎又东南流，注于济，今无水。次东得宿须水口，水受大河，渠侧有扈城。水自亭东南流，注于济，今无水。宿须在河之北，不在此也，盖名同耳。济水与河，浑涛东注，自西缘带山隰，秦、汉以来，亦有通否。晋太和中，桓温北伐，将通之，不果而还。义熙十三年，刘公西征，又命宁朔将军刘遵考仍此渠而漕之，始有激湍东注而终山崩壅塞，刘公于北十里，更凿故渠通之。今则南渎通津，川涧是导耳。济水于此，又兼邲目。
《春秋?宣公十二年》，晋、楚之战，楚军于邲，即是水也，音卞。京相璠曰：在敖北。济水又东迳荥阳县北，曹太祖与徐荣战，不利，曹洪授马于此处也。济水又东南，砾石溪水注之。水出荥阳城西南李泽。泽中有水，即古冯池也。《地理志》曰：荥阳县冯池在西南，是也。东北流，历敖山南。《春秋》，晋、楚之战，设伏於敖前，谓是也。迳虢亭北。池水又东北，迳荥阳县北，断山东北，注于济，世谓之砾石涧，即《经》所谓砾溪矣。《经》云：济出其南，非也。济水又东，索水注之。水出京县西南嵩渚山，与东关水同源分流，即古旃然水也。其水东北流，器难之水注之。《山海经》曰：小陉之山，器难之水出焉，而北流，注于侵水。即此水也。其水北流，迳金亭，又北，迳京县故城西，入于旃然之水。
城故郑邑也。庄公以居弟段，号京城太叔。祭仲曰：京城过百雉，国之害也。城北有坛山罡，《赵世家》，成侯二十年，魏献荥阳，因以为坛台罡也。其水乱流，北迳小索亭西。京相璠曰：京有小索亭。《世语》以为本索氏兄弟居此，故号小索者也。又为索水。索水又北，迳大栅城东。晋荥阳民张卓、董迈等遭荒，鸠聚流杂堡固，名为大栅坞。至太平真君八年，豫州刺史崔白自虎牢移州治此，又东开广旧城，创制改筑焉。太和十七年，迁都洛邑，省州置郡。索水又屈而西流，与梧桐涧水合。水出西南梧桐谷，东北流注於索。斯水亦时有通塞而不常流也。
索水又北屈东，迳大索城南。《春秋传》曰：郑子皮劳叔向于索氏。即此城也。
《晋地道志》所谓京有大索、小索亭，《汉书》，京、索之间也。索水又东，迳虢亭南。应劭曰：荥阳，故虢国也，今虢亭是矣。司马彪《郡国志》曰：县有虢亭，俗谓之平咷城。城内有大冢，名管叔冢，或亦谓之为号咷城，非也。盖号、虢字相类，字转失实也。《风俗通》曰：俗说高祖与项羽战于京、索，遁于薄中，羽追求之。时鸠止鸣其上，追之者以为必无人，遂得脱。及即位，异此鸠，故作鸠杖以扶老。案《广志》，楚鸠一名嗥啁，号咷之名，盖因鸠以起目焉，所未详也。索水又东北流，须水右入焉。水近出京城东北二里榆子沟，亦曰柰榆沟也。又或谓之为小索水，东北流，木蓼沟水注之。水上承京城南渊，世谓之车轮渊。渊水东北流，谓之木蓼沟。又东北，入于须水。须水又东北流，于荥阳城西南，北注索。索水又东，迳荥阳县故城南。汉王之困荥阳也，纪信曰：臣诈降楚，王宜间出。信乃乘王车出东门，称汉降楚，楚军称万岁，震动天地。王与数十骑出西门，得免楚围。羽见信大怒，遂烹之。信冢在城西北三里，故蔡伯喈《述征赋》曰：过汉祖之所隘，吊纪信于荥阳。其城跨倚冈原，居山之阳。王莽立为祈队，备周六队之制。魏正始三年，岁在甲子，被癸丑诏书，割河南郡自巩、阙以东，创建荥阳郡，并户二万五千。以南乡筑阳乡亭侯李胜字公昭，为郡守，故原武典农校尉，政有遗惠，民为立祠于城北五里，号曰李君祠。庙前有石蹠，蹠上有石的。石的铭具存。其铭曰：百族欣戴，咸推厥诚，今犹祀祷焉。索水又东迳周苛冢北。汉祖之出荥阳也，令御史大夫周苛守之。项羽拔荥阳，获苛，曰：吾以公为上将军，封三万户侯，能尽节乎？苛瞋目骂羽，羽怒，烹之。索水又东流，北屈西转，北迳荥阳城东，而北流注济水。杜预曰：旃然水出荥阳成皋县，东入汳。《春秋?襄公十八年》，楚伐郑。右师涉颍，次于旃然。即是水也。
济渠水断，汳沟惟承此始，故云汳受旃然矣。亦谓之鸿沟水，盖因汉、楚分王，指水为断故也。《郡国志》曰：荥阳有鸿沟水，是也。盖因城地而变名，为川流之异目。
济水又东，迳荥泽北，故荥水所都也。京相璠曰：荥泽在荥阳县东南，与济隧合。济隧上承河水于卷县北河，南迳卷县故城东，又南迳衡雍城西。《春秋左传?襄公十一年》，诸侯伐郑，西济于济隧。杜预阙其地，而曰水名也。京相璠曰：郑地也。言济水自荥泽中北流，至垣雍西，与出河之济会，南出新郑百里。
斯盖荥、播、河、济，往复迳通矣。出河之济，即阴沟之上源也，济隧绝焉。故世亦或谓其故道为十字沟，自于岑造八激堤于河阴，水脉径断，故渎难寻。又南会于荥泽，然水既断，民谓其处为荥泽。《春秋》，卫侯及翟人战于荣泽，而屠懿公，宏演报命纳肝处也。有垂陇城，济渎出其北。《春秋?文公二年》，晋士谷盟于垂陇者也。京相璠曰：垂陇，郑地。今荥阳东二十里有故陇城，即此是也。
世谓之都尉城，盖荥阳典农都尉治，故变垂陇之名矣。
泽际又有沙城。城左佩济渎，《竹书纪年》，梁惠成王九年，王会郑釐侯于巫沙者也。泽际有故城，世谓之水城。《史记》：秦昭王三十二年，魏冉攻魏，走芒卯，入北宅，即故宅阳城也。《竹书纪年》曰：惠王十三年，王及郑釐侯盟于巫沙，以释宅阳之围，还釐于郑者也。《竹书纪年》，晋出公六年，齐、郑伐卫，荀瑶城宅阳。俗言水城，非矣。
济水自泽东出，即是始矣。王隐曰：河泆为荥。济水受焉。故有济堤矣，为北济也。济水又东南迳釐城东。《春秋经》书：公会郑伯于时来，杜预所谓釐也。
京相璠曰：今荥阳县东四十里，有故釐城也。
济水右合黄水，水发源京县黄堆山，东南流，名祝龙泉，泉势沸涌，状若巨鼎扬汤。西南流谓之龙项口，世谓之京水也。又屈而北注，鱼子沟水入焉。水出石暗涧，东北流，又北，与濏々水合。水出西溪，东流，水上有连理树，其树柞栎也。南北对生，凌空交合，溪水历二树之间，东流注于鱼水。鱼水又屈而西北，注黄水。黄水又北，迳高阳亭东。又北至故市县，重泉水注之。水出京城西南小陉山，东北流，又北流，迳高阳亭西，东北流注於黄水。又东北，迳故市县故城南，汉高帝六年封阎泽赤为侯国，河南郡之属县也。黄水又东北到荥泽南，分为二水，一水北入荥泽，下为船塘，俗谓之郏城陂，东西四十里，南北二十里。
《竹书?穆天子传》曰：甲辰，天子浮於荥水，乃奏广乐，是也。一水东北流，即黄雀沟矣。《穆天子传》曰：壬寅，天子东至於雀梁者也。又东北与不家沟水枝津合。二水之会为黄渊，北流注於济水。

△又东过阳武县南。
济水又东南流，入阳武县，历长城，东南流，蒗{艹砀}渠出焉。
济水又东北流，南济也。迳阳武县故城南，王莽更名之曰阳桓矣。
又东为白马渊。渊东西二里，南北一百五十步，渊流名为白沟。又东迳房城北。《穆天子传》曰：天子里甫田之路，东至于房。疑即斯城也。郭《注》以为赵郡房子也。余谓穆王里郑圃，而郭以赵之房邑为疆，更为非矣。
济水又东迳封丘县南，又东迳大梁城北，又东，迳仓垣城，又东，迳小黄县之故城北。县有黄亭近济，黄水出焉，又谓之曰黄沟。县故阳武之东黄乡也，故因水以名县。沛公起兵，野战，丧皇妣于黄乡。天下平定，乃使使者，以梓宫招魂幽野。于是丹蛇自水濯洗，入于梓宫，其浴处有遗发焉，故谥曰昭灵夫人，因作寝以宁神也。济水又东，迳东昏县故城北，阳武县之户牖乡矣。汉丞相陈平家焉。平少为社宰，以善均肉称，今民祠其社。平有功于高祖，封户牖侯。是后置东昬县也。王莽改曰东明矣。
济水又东，迳济阳县故城南，故武父城也，城在济水之阳，故以为名，王莽改之曰济前者也。光武生济阳宫，光明照室，即其处也。《东观汉记》曰：光武以建平元年生于济阳县，是岁，有嘉禾生，一茎九穗，大于凡禾，县界大熟，因名曰秀。

△又东过封丘县北。
北济也，自荥泽东迳荥阳卷县之武修亭南，《春秋左传?成公十年》，郑子然盟于修泽者也，郑地矣。杜预曰：卷东有武修亭。济水又东，迳原武县故城南，《春秋》之原圃也。《穆天子传》曰：祭父自圃郑来谒（天子）。夏庚午，天子饮于洧上，乃遣祭父如圃郑，是也。王莽之原恒矣。
济渎又东迳阳武县故城北。又东绝长城，魏筑也。按《竹书纪年》，梁惠成王十二年，龙贾率师筑长城於西边。自亥谷以南，郑所城矣。《竹书》云：是梁惠王十五年筑也。《郡国志》曰：长城自卷迳阳武到密者是矣。济渎又东，迳酸枣县之乌巢泽，泽北有故市亭。《晋太康地记》曰：泽在酸枣之东南，昔曹太祖纳许攸之策，破袁绍军处也。济渎又东，迳封丘县北，南燕县之延乡也，其在《春秋》为长丘焉。应劭曰：《左传》，宋败狄于长丘，获长狄缘斯，是也。汉高帝封翟旴为侯国。濮水出焉。
济渎又东，迳大梁城之赤亭北，而东注。

△又东过平丘县南。
北济也，县故卫地也。《春秋?鲁昭公十三年》，诸侯盟於平丘，是也。县有临济亭，田儋死处也。又有曲济亭，皆临侧济水者。

△又东过济阳县北。
北济也，自武父城北，阚骃曰：在县西北，郑邑也。东迳济阳县故城北。圈称《陈留风俗传》曰：县故宋地也。《竹书纪年》，梁惠成王三十年，城济阳。
汉景帝中六年，封梁孝王子明为济川王。应昭曰：济川，今陈留济阳县是也。

△又东过冤朐县南。

△又东过定陶县南。
南济也。济渎自济阳县故城南，东迳戎城北。《春秋?隐公二年》，公会戎于潜。杜预曰：陈留济阳县东南有戎城是也。
济水又东北，菏水东出焉。
济水又东北，迳冤朐县故城南。吕后元年，封楚元王子刘执为侯国。王莽之济平亭也。济水又东，迳秦相魏冉冢南。冉，秦宣太后弟也，代客卿寿烛为相，封于穰，益封于陶，号曰穰侯。富于王室，范睢说秦，秦王悟其擅权，免相，就封，出关，辎重千乘，卒于陶而因葬焉。世谓之安平陵，墓南崩碑尚存。
济水又东北，迳定陶恭王陵南，汉哀帝父也。帝即位，母丁太后建平二年崩。
上曰：宜起陵于恭皇之园。遂葬定陶，贵震山东。王莽秉政，贬号丁姬，开其椁户，火出，炎四五丈，吏卒以水沃灭，乃得入，烧燔椁中器物。公卿遣子弟及诸生、四夷十馀万人，操持作具，助将作掘平共王母傅太后坟，及丁姬冢，二旬皆平。莽又周棘其处，以为世戒云。时有群燕数千，衔土投于丁姬竁中，今其坟冢，巍然尚秀，隅阿相承，列郭数周，面开重门。南门内，夹道有崩碑二所，世尚谓之丁昭仪墓，又谓之长隧陵，盖所毁者，傅太后陵耳。丁姬坟墓，事与书违，不甚过毁，未必一如史说也。坟南，魏济阴郡治也，世谓之左城，亦名之曰葬城，盖恭王之陵寝也。
济水又东北，迳定陶县故城南，侧城东注也。县故三鬷国也。汤追桀，伐三鬷，即此。周武王封弟叔振铎之邑，故曹国也。汉宣帝甘露二年，更济阴为定陶国。王莽之济平也。战国之世，范蠡既雪会稽之耻，乃变姓名，寓之于陶，为朱公。以陶天下之中，诸侯四通，货物之所交易也。治产数千金，富好行德，子孙修业，遂致巨万，故言富者，皆曰陶朱公也。

△又屈从县东北流。
南济也。又东北，右合河水，水上承济水，于济阳县东，世谓之五丈沟。又东，迳陶丘北，《地理志》曰：《禹贡》定陶西南有陶丘。陶丘亭在南，墨子以为釜丘也。《竹书纪年》，魏襄王十九年，薛侯来会王於釜丘者也。《尚书》所谓导济水自陶丘北，谓此也。菏水东北，出於定陶县，北，屈，左合氾水。氾水西分济渎，东北迳济阴郡南。《尔雅》曰：济别为濋。吕忱曰：水决复入为氾，广异名也。氾水又东，合於河渎。昔汉高祖既定天下，既帝位於定陶泛水之阳。
张晏曰：泛水在济阴界，取其泛爱弘大而润下也。泛水之名，于是乎在矣。河水又东北，迳定陶县南，又东北，右合黄水枝渠，渠上承黄沟。东北合河，而北注济渎也。
卷八
○济水二
△又东至乘氏县西，分为二。
《春秋左传?僖公三十一年》，分曹地，东传于济。济水自是东北流出菏泽。

△其一水东南流，其一水从县东北流，入钜野泽。
南为菏水。北为济渎，迳乘氏县，与济渠、濮渠合。北济自济阳县北，东北迳煮枣城南。《郡国志》曰：冤朐县有煮枣城，即此也。汉高祖十二年，封革朱为侯国。北济又东北，迳冤朐县故城北。又东北，迳吕都县故城南，王莽更名之曰祁都也。
又东北迳定陶县故城北。汉景帝以济水出其北，东注，中六年，分梁，於定陶置济阴国，指北济而定名也。又东北，与濮水合。水上承济水於封邱县，即《地理志》所谓濮渠水首受济者也。阚骃曰：首受别济，即北济也。其故渎自济东北流，左迤为高梁陂，方三里。濮水又东迳匡城北，孔子去卫适陈，遇难于匡者也。又东北，左会别濮水，受河於酸枣县。故杜预云：濮水出酸枣县，首受河。
《竹书纪年》曰：魏襄王十年，十月，大霖雨疾风，河水溢酸枣郛。汉世塞之。
故班固云，文湮枣野也。今无水。其故渎东北迳南北二棣城间。《左传?襄公五年》，楚子襄伐陈，公会于城棣以救之者也。濮渠又东北，迳酸枣县故城南，韩国矣。圈称曰：昔天子建国名都，或以令名，或以山林，故豫章以树氏郡，酸枣以棘名邦，故曰酸枣也。《汉官仪》曰：旧河堤谒者居之。城西有韩王望气台，孙子荆《故台赋叙》曰：酸枣县门外，夹道左右有两故台，访之故老云，韩王听讼观台，高十五仞，虽楼榭泯灭，然广基似于山岳。召公大贤，犹舍某棠，区区小国，而台观隆崇，骄盈于世，以鉴来今。故作赋曰，蔑邱陵之逦迤，亚五岳之嵯峨，言壮观也。城北，韩之市地也。聂政为濮阳严仲子刺韩相侠累，遂披面而死，其姊哭之于此。城内有《后汉酸枣令刘孟阳碑》。濮水北积成陂，陂方五里，号曰同池陂。又东迳胙亭东注，故胙国也。富辰所谓邢、茅、胙、祭，周公之胤也。濮渠又东北，迳燕城南，故南燕，姞姓之国也，有北燕，故以南氏县。东为阳清湖陂，南北五里，东西三十里，亦曰燕城湖，迳桃城南，即《战国策》所谓酸枣，虚、桃者也。汉高帝十二年，封刘襄为侯国。而东注于濮，俗谓之朝平沟。濮渠又东北，又与酸水故渎会。酸渎首受河于酸枣县，东迳酸枣城北，延津南，谓之酸水。《竹书纪年》曰：秦苏胡率师伐郑，韩襄败秦苏胡于酸水者也。
酸渎水又东北，迳燕城北，又东，迳滑台城南，又东南迳瓦亭南。《春秋?定公八年》，公会晋师於瓦，鲁尚执羔，自是会始也。又东南会于濮，世谓之百尺沟。
濮渠之侧有漆城。《竹书纪年》，梁惠成王十六年，邯郸伐卫取漆富邱城之者也。
或亦谓之宛亭。《春秋》：甯武子与卫人盟于宛濮。杜预曰：长垣西南，近濮水也。京相璠曰：卫地也。似非关究，而不知其所。《竹书纪年》：梁惠成王五年，公子景贾率师伐郑韩明战于阳，我师败逋。泽北有坛陵亭，亦或谓之大陵城，非所究也。又有桂城。《竹书纪年》：梁惠成王十七年，齐田期伐我东鄙，战于桂阳，我师败逋。亦曰桂陵。按《史记》齐威王使田忌击魏，败之桂陵，齐于是强，自称为王，以令天下。濮渠又东，迳蒲城北，故卫之蒲邑，孔子将之卫，路出于蒲者也。《韩子》曰：鲁以仲夏起长沟，子路为蒲宰，以私粟馈众。孔子使子贡毁其器焉。余按《家语》言仲由为蒲宰，修沟渎。与之箪食瓢饮，夫子令赐止之，无鲁字。又入其境，三称其善。身为大夫，终死卫难。濮渠又东迳韦城南，即白马县之韦乡也。《史迁记》曰，夏伯豕韦之故国矣。城西出而不方。城中有六大井，皆隧道下，俗谓之江井也。有驰道，自城属於长垣。濮渠东绝驰道，东迳长垣县故城北，卫地也，故首垣矣，秦更从今名，王莽改为长固县。《陈留风俗传》曰：县有防垣，故县氏之。孝安帝以建光元年，封元舅宋俊为侯国。县有祭城，濮渠迳其北，郑大夫祭仲之邑也。杜预曰：陈留长垣县东北有祭城者也。圈称又言长垣县有罗亭，故长罗县也。汉封后将军常惠为侯国。《地理志》曰：王莽更长罗为惠泽，后汉省并长垣，有长罗泽，即吴季英牧猪处也。又有长罗冈、蘧伯玉冈，《陈留风俗传》曰：长垣县有蘧伯乡，有蘧亭、伯玉祠、伯玉冢。曹大家《东征赋》曰：到长垣之境界兮，察农野之居民，睹蒲城之邱墟兮，生荆棘之蓁蓁，蘧氏在城之东南兮，民亦飨其邱坟。惟令德之不朽兮，身既殁而名存。昔吴季札聘上国，至卫，观典府，宾亭父畴，以卫多君子也。濮渠又东，分为二渎，北濮出焉。濮渠又东，迳须城北，《卫诗》云，思须与漕也。《毛传》云：须，卫邑矣。郑云：自卫而东，迳邑，故思。濮渠又北，迳襄邱亭南。《竹书纪年》曰：襄王七年，韩明率师伐襄邱；十年，楚庶章率师来会我，次于襄邱者也。濮水又东，迳濮阳县故城南。昔师延为纣作靡靡之乐，武王伐纣，师延东走，自投濮水而死矣。后卫灵公将之晋，而设舍于濮水之上，夜闻新声，召师涓受之于是水也。濮水又东，迳济阴。离狐县故城南，王莽之所谓瑞狐也。《郡国志》曰，故属东郡。濮水又东，迳葭密县故城北。《竹书纪年》，幽公三年，鲁季孙会晋幽公于楚邱，取葭密，遂城之。濮水又东北，迳鹿城南。《郡国志》曰：济阴乘氏县有鹿城乡。《春秋?僖公二十一年》，盟於鹿上。京、杜并谓此亭也。濮水又东，与句渎合，渎首受濮水枝渠于句阳县，东南迳句阳县故城南，《春秋》之谷邱也，《左传》以为句渎之邱矣。县处其阳，故县氏焉。又东，入乘氏县，左会贞濮水，与济同入钜野。故《地理志》曰：濮水自濮阳南入钜野，亦《经》所谓济水自乘氏县两分，东北入于钜野也。济水故渎又北，右合洪水，水上承钜野薛训渚，历泽西北流，又北迳阚乡城西，《春秋》桓公十有一年，《经》书：公会宋公于阚。《郡国志》曰：东平陆有阚亭。《皇览》曰：蚩尤冢在东平郡寿张县阚乡城中，冢高七丈，常十月祠之，有赤气出，如匹绛帛，民名为蚩尤旗，《十三州志》曰：寿张有蚩尤祠。又北，与济渎合。自渚迄於北口，一百二十里，名曰洪水。桓温以太和四年，率众北入，掘渠通济。至义熙十三年，刘武帝西入长安，又广其功。自洪口已上，又谓之桓公渎，济自是北注也。《春秋?庄公十八年经》书：夏，公追戎于济西。京相璠曰：济水自钜野至济北，是也。

△又东北过寿张县西界，安民亭南，汶水从东北来注之。
济水又北，汶水注之，戴延之所谓清口也。郭缘生《述征记》曰：清河首受洪水，北注济，或谓清即济也。《禹贡》：济东北会於汶。今枯渠注巨泽，巨泽北则清口，清水与汶会也。桑钦曰：汶水出太山，莱芜县西南入济是也。济水又北，迳梁山东。袁宏《北征赋》曰：背梁山，截汶波，即此处也。刘澄之引是山以证梁父，为不近情矣。山之西南，有吕仲悌墓。河东岸有石桥，桥本当河，河移，故侧岸也。古老言，此桥，东海吕母起兵所造也。山北三里，有吕母垞，垞东三里即济水。
济水又北，迳须朐城西。城临侧济水，胡须朐国也。《春秋?僖公二十一年》，子鱼曰：任、宿、须朐、颛臾，风姓也，实司太皞与有济之祀。杜预曰：须朐在须昌县西北，非也。《地理志》曰：寿良西北有朐城者是也。济水西有安民亭，亭北对安民山，东临济水，水东即无盐县界也。山西有《冀州刺史王纷碑》，汉中平四年立。济水又北迳微乡东。《春秋?庄公二十八年经》书：冬筑郿。京相璠曰：《公羊传》谓之微。东平寿张县西北三十里，有故微乡，鲁邑也。杜预曰：有微子冢。济水又北，分为二水，其枝津西北出焉，谓之马颊水者也。

△又北过须昌县西。
京相璠曰：须朐，一国二城两名，盖迁都须昌，朐是其本。秦以为县。汉高帝十一年，封赵衍为侯国，济水于县，赵沟水注之。济水又北，迳鱼山东，左合马颊水。水首受济，西北流，历安民山北，又西流，赵沟出焉，东北注于济。马颊水又迳桃城东。《春秋?桓公十年经》书，公会卫侯于桃丘，卫地也。杜预曰：济北东阿县东南有桃城，即桃丘矣。马颊水又东北流，迳鱼山南，山即吾山也。
汉武帝《瓠子歌》所谓吾山平者也。山上有柳舒城，魏东阿王曹子建每登之，有终焉之志。及其终也，葬山西，西去东阿城四十里。其水又东，注于济，谓之马颊口也。济水自鱼山北，迳清亭东。《春秋?隐公四年》，公及宋公遇于清。京相璠云：今济北东阿东北四十里有故清亭，即《春秋》所谓清者也。是下济水通得清水之目焉。亦水色清深，用兼厥称矣。是故燕王曰：吾闻齐有清济浊河以为固。即是水也。

△又北过谷城县西。
济水侧岸，有尹卯垒。南去鱼山四十馀里，是谷城县界，故春秋之小谷城也。
齐桓公以鲁庄公三十二年城之，邑管仲焉，城内有夷吾井。《魏土地记》曰：县有谷城山，山出文石。阳谷之地，《春秋》：齐侯、宋公会于阳谷者也。谷有黄山台，黄石公与张子房期处也。又有狼水，出东南大槛山狼溪，西北迳谷城西，又北，有西流泉，出城东近山，西北迳谷城北，西注狼水，以其流西，故即名焉。
又西北，入济水。城西北三里，有项王羽之冢，半许毁坏，石碣尚存，题云项王之墓。《皇览》云：冢去县十五里，谬也。今彭城谷阳城西南又有项羽冢，非也。
余按《史迁记》，鲁为楚守，汉王示羽首，鲁乃降，遂以鲁公礼葬羽于谷城，宁得言彼也。济水又北，迳周首亭西。《春秋》文公十有一年，左丘明云：襄公二年，王子城父获长狄侨如弟荣如，埋其首於周首之北门，即是邑也。今世谓之卢子城，济北郡治也。京相璠曰：今济北所治卢子城，故齐周首邑也。

△又北过临邑县东。
《地理志》曰：县有济水祠，王莽之谷城亭也。水有石门，以石为之，故济水之门也。《春秋?隐公三年》，齐、郑会於石门，郑车偾济，即于此也。京相璠曰：石门，齐地。今济北卢县故城西南六十里，有故石门，去水三百步，盖水渎流移，故侧岸也。
济水又北，迳平阴城西。《春秋?襄公十八年》，晋侯沈玉济河，会於鲁济，寻湨梁之盟，同伐齐，齐侯御诸平阴者也。杜预曰：城在卢县故城东北，非也。
京相璠曰：平阴，齐地也，在济北卢县故城西南十里。平阴城南有长城，东至海，西至济。河道所由，名防门，去平阴三里。齐侯堑防门，即此也。其水引济，故渎尚存。今防门北有光里，齐人言广，音与光同，即《春秋》所谓守之广里者也。
又云：巫山在平阴东北，昔齐侯登望晋军，畏众而归。师旷、邢伯闻乌鸟之声，知齐师潜遁。人物咸沦，地理昭著，贤于杜氏东北之证矣。今巫山之上有石室，耆老言，郭巨葬母处，世谓之孝子堂。济水右迤，遏为湄湖，方四十馀里。济水又东北，至垣苗城西，故洛当城也。伏滔《北征记》曰：济水又与清河合流至洛当者也。宋武帝西征长安，令垣苗镇此，故俗又有垣苗城之称。河水自四渎口东北流而为清。《魏土地记》曰：盟津河别流十里，与清水合，乱流而东，迳洛当城北，黑白异流，泾、渭殊别，而东南流注也。

△又东北过卢县北。
济水东北，与湄沟合，水上承湄湖，北流注济。《尔雅》曰：水草交曰湄。
通谷者微。犍为舍人曰：水中有草木交合也。郭景纯曰：微，水边通谷也。《释名》曰：湄，眉也，临水如眉临目也。
济水又迳卢县故城北，济北郡治也。汉和帝永元二年，分泰山置，盖以济水在北故也。
济水又迳升城北城际水湄，故邸阁也，祝阿人孙升，将家居之，以避时难，因谓之升城焉。
济水又东北，与中川水合。水东南出山茌县之分水岭。溪一源两，分泉流半，解亦谓之分流，交半水，南出太山，入汶。半水出山茌县，西北流，迳东太原郡南。郡治山茌。西北，与宾溪谷水合。水出南格马山宾溪谷，北迳卢县故城北，陈敦戍南，西北流，与中川水合，谓之格马口。其水又北，迳卢县故城东，而北流入济，俗谓之为沙沟水。济水又东北，右会玉水。水导源太山朗公谷，旧名琨瑞溪。有沙门竺僧朗，少事佛图澄，硕学渊通，尤明气纬，隐於此谷，因谓之朗公谷。故车频《秦书》云：苻坚时，沙门竺僧朗尝从隐士张巨和游。巨和常穴居，而朗居琨瑞山，大起殿舍，连楼累阁，虽素饰不同，并以静外致称，即此谷也。
水亦谓之琨瑞水也。其水西北流，迳玉符山，又曰玉水。又西北，迳猎山东，又西北，枕祝阿县故城东，野井亭西。《春秋?昭公二十五年经》书，齐侯唁公于野井是也。《春秋?襄公十九年》，诸侯盟于祝柯，《左传》所谓督阳者也，汉兴，改之曰阿矣。汉高帝十一年，封高邑为侯国，王莽之安成者也。故俗谓是水为祝阿涧水，北流注于济。建武五年，耿弇东击张步，从朝阳桥济渡兵，即是处也。济水又东北，泺水入焉。水出历城县故城西南，泉源上奋，水涌若轮。《春秋?桓公十八年》，公会齐侯于泺是也。俗谓之为娥姜水，以泉源有舜妃娥英庙故也。城南对山，山上有舜祠。山下有大穴，谓之舜井，抑亦茅山禹井之比矣。
《书》舜耕历山，亦云在此，所未详也。其水北为大明湖，西即大明寺，寺东北两面侧湖，此水便成净池也。池上有客亭，左右揪桐，负日俯仰，目对鱼鸟，水木明瑟，可谓濠梁之性，物我无违矣。湖水引渎东入西郭，东至历城西而侧城，北注陂。水上承东城历祠下泉，泉源竞发。其水北流，迳历城东，又北，引水为流杯池，州僚宾燕，公私多萃其上。分为二水：右水北出，左水西迳历城北。西北为陂，谓之历水，与泺水会。又北，历水枝津首受历水于历城东，东北迳东城西而北出郭。又北注泺水，又北，听水出焉。泺水又北流注於济，谓之泺口也。
济水又东北，华不注山，单椒秀泽，不连邱陵以自高，虎牙桀立，孤峰特拔以刺天，青崖翠发，望同点黛。山下有华泉，故京相璠《春秋土地名》曰：华泉，华不注山下泉水也。《春秋左传?成公二年》，齐顷公与晋却克战於鞍，齐师败绩，逐之，三周华不注，逢丑父与公易位。将及华泉，骖絓於木而止。丑父使公下，如华泉取饮，齐侯以免。韩厥献丑父，却子将戮之。呼曰：自今无有代其君任患者，有一於此，将为戮矣。却子曰：人不难以死免其君，我戮之，不祥，赦之以劝事君者。乃免之。即华水也。北绝听渎二十里，注於济。

△又东北过台县北。
巨合水南出鸡山西北，北迳巨合故城西，耿弇之讨张步也，守巨里，即此城也。三面有城，西有深坑，坑西即弇所营也，与费邑战，斩邑于此。巨合水又北合关卢水。水导源马耳山，北迳博亭城西，西北流至平陵城，与武原水合。水出谭城南平泽中，世谓之武原泉。北迳谭城东，俗谓之布城也。又北，迳东平陵县故城西，故陵城也，后乃加平，谭，国也。齐桓之出，过谭，谭不礼焉。鲁庄公九年，即位，又不朝，十年，灭之。城东门外，有乐安任照先碑，济南郡治也，汉文帝十六年置为王国，景帝二年为郡，王莽更名乐安。其水又北，迳巨合城东，汉武帝以封城阳顷王子刘发为侯国。其水合关卢水，西出注巨合水，西北迳台县故城南。汉高帝六年，封东郡尉戴野为侯国。王莽之台治也。其水西北流，自野泉水注之。水出台城西南白野泉，北迳留山，西北流，而右注巨合水，又北，听水注之。水上承泺水，东流北屈，又东北流，注於巨合水，乱流又北，入于济。
济水又东北，合芹沟水。水出台县故城东南，西北流迳台城东，又西北，入于济水。

△又东北过菅县南。
济水东，迳菅县故城南。汉文帝四年，封齐悼惠王子罢军为侯国。右纳百脉水，水出土鼓县故城西，水源方百步，百泉俱出，故谓之百脉水。其水西北流，迳阳丘县故城中。汉孝文帝四年，以封齐悼惠王子刘安为阳丘侯。世谓之章邱城，非也。城南有女郎山，山上有神祠，俗谓之女郎祠，左右民祀焉。其水西北出城，北迳黄巾固，盖贼所屯，故固得名焉。百脉水又东北流，注于济。
济水又东，有杨绪沟水，出逢陵故城西南二十里，西北迳土鼓城东，又西北迳章丘城东，又北迳甯戚城西。而北流，注于济水也。

△又东北过梁邹县北。
泷水南出长城中，北流至般阳县故城西南，与般水会。水出县东南龙山，俗亦谓之为左阜水，西北迳其城南，王莽之济南亭也。应劭曰：县在般水之阳，故资名焉。其水又南屈，西入泷水，北迳其县，西北流，至萌水口。水出西南甲山，东，北迳萌山西，东北入於泷水。泷水又西北，至梁邹，东南，与鱼子沟水合。
水南出长白山东柳泉口，山即陈仲子夫妻之所隐也。《孟子》曰：仲子，齐国之世家，兄戴，禄万钟，仲子非而不食，辟兄离母，家于於陵，即此处也。其水又迳於陵县故城西，王莽之於陆也。世祖建武十五年，更封则乡侯侯霸之子昱为侯国。其水北流注于泷水，泷水即古袁水也。故京相璠曰：“济南梁邹县有袁水”
者也。泷水又西北，迳梁邹县故城南，邹平又北，屈迳其城西，汉高祖六年，封武虎为侯国。其水北注济。其城之东北，又有时水，西北注焉。

△又东北过临济县南。
县故狄邑也王莽更名利居。《东观汉记》安帝永初二年改从今名。以临济故。
《地理风俗记》云：乐安太守治。晏谟《齐记》曰：有南北二城，隔济水，南城，即被阳县之故城也，北枕济水。《地理志》曰：侯国也。如淳曰：一作疲，音罢军之罢也。《史记?建元以来王子侯者年表》曰：汉武帝元朔四年，封齐孝王子敬侯刘燕之国也，今渤海侨郡治。
济水又东北，迤为渊渚，谓之平州坈。漯沃县侧有平安故城，俗谓之会城，非也。按《地理志》，千乘郡有平安县，侯国也，王莽曰鸿睦也。应劭曰：博昌县西南三十里，有平安亭，故县也，世尚存平州之名矣。济水又东北，迳高昌县故城西。按《地理志》曰：千乘郡有高昌县，汉宣帝地节四年，封董忠为侯国，世谓之马昌城，非也。济水又东北，迳乐安县故城南。伏琛《齐记》曰：博昌城西北五十里，有南北二城，相去三十里，隔时、济二水，指此为博昌北城，非也。
乐安与博昌、薄姑分水，俱同西北，薄姑去齐城六十里，乐安越水差远，验非尤明。班固曰：千乘郡有乐安县。应劭曰：取休令之名矣。汉武帝元朔五年，封李蔡为侯国。城西三里，有任光等冢，光是县人，不得为博昌明矣。
济水又迳薄姑城北。后汉《郡国志》曰：博昌县有薄姑城。《地理书》曰：吕尚封於齐郡薄姑。薄姑故城在临淄县西北五十里，近济水，史迁曰：胡公徙薄姑。城内有高台。《春秋?昭公二十年》，齐景公饮於台上，曰：古而不死，何乐如之？晏平仲对曰：昔爽鸠氏始居之，季荝因之，有逢伯陵因之，薄姑氏又因之，而后太公又因之，臣以为古若不死，爽鸠氏之乐，非君之乐。即于是台也。
济水又东北，迳狼牙固西而东北流也。

△又东北过利县西。
《地理志》曰：齐郡有利县。王莽之利治也。晏谟曰，县在齐城北五十里。

△又东北过甲下邑，入于河。
济水东北至甲下邑南，东历琅槐县故城北。《地理风俗记》曰：博昌东北八十里，有琅槐乡，故县也，《山海经》曰：济水绝钜野，注渤海，入齐琅槐东北者也。又东北，河水枝津注之。《水经》以为入河，非也。斯乃河水注济，非济入河。又东北入海。郭景纯曰：济自荥阳至乐安博昌入海。今河竭，济水仍流不绝，《经》言入河，二说并失。然河水于济、漯之北，别流注海，今所缀流者，惟漯水耳。郭或以为济注之，即实非也。寻经脉水，不如《山经》之为密矣。

△其一水东南流者，过乘氏县南。
菏水分济于定陶东北，东南右合汳水枝流，俗谓之界沟也。北迳已氏县故城西，又北迳景山东，《卫诗》所谓景山与京者也。毛公曰：景山，大山也。又北迳楚丘城西。《地理志》曰：成武县有楚丘亭。杜预云：楚丘在成武县西南，卫懿公为狄所灭。卫文公东徙渡河，野处曹邑，齐桓公城楚丘以迁之。故《春秋》称邢迁如归，卫国忘亡。即《诗》所谓升彼虚矣，以望楚矣，望楚与堂，景山与京。故郑玄言观其旁邑及山川也。又东北迳成武县西，又东北迳郈城东，疑郈徙也，所未详矣。又东北迳梁丘城西。《地理志》曰：昌邑县有梁丘乡。《春秋?庄公三十二年》，宋人齐人会于梁丘者也。杜预曰：高平昌邑县西南有梁丘乡。
又东北，于乘氏县西而北注菏水。
菏水又东南，迳乘氏县故城南，县即《春秋》之乘丘也。故《地理风俗记》曰：济阴乘氏县，故宋乘丘邑也。汉孝景中五年，封梁孝王子买为侯国也。《地理志》曰：乘氏县，泗水东南至睢陵入淮。《郡国志》曰：乘氏有泗水。此乃菏济也。《尚书》豫州下有导菏泽之说，自陶丘北，东至于菏，无泗水之文。又曰：导菏泽，被孟猪。孟猪在睢阳县之东北。阚骃《十三州记》曰：不言入而言被者，明不常入也，水盛方乃覆被矣。泽水淼漫，俱钟睢泗，故志有睢陵入淮之言，以通苞泗名矣。然诸水注泗者多，不止此，未可以终归泗水，便得擅通称也。或更有泗水，亦可，是水之兼其目，所未详也。

△又东过昌邑县北。
菏水又东，迳昌邑县故城北。《地理志》曰：县故梁也。汉景帝中六年，分梁为山阳国，武帝天汉四年更为昌邑国，以封昌邑王髆。子贺嗣。贺废，国除，以为山阳郡，王莽之钜野郡也，后更为高平郡，后汉沇州治。县令王密怀金谒东莱太守杨震，震不受，是其慎四知处也。大城东北有金城，城内有《沇州刺史河东薛季像碑》。以郎中拜剡令，甘露降园。熹平四年迁州，明年，甘露复降殿前树。从事冯巡、主簿华操等，相与褎树，表勒棠政。次西有《沇州刺史茂陵杨叔恭碑》，从事孙光等，以建宁四年立。西北有《东太山成人班孟坚碑》。
建和十年，尚书右丞，拜沇州刺史。从事秦闰等刊石颂德政，碑咸列焉。

△又东过金乡县南。
《郡国志》曰：山阳有金乡县。菏水迳其故城南，世谓之故县城。北有金乡山也。

△又东过东缗县北。
济水又东迳汉平狄将军扶沟侯淮阳朱鲔冢，墓北有石庙。济水又东，迳东缗县故城北，故宋地。《春秋?僖公二十三年》，齐侯伐宋，围缗。《十三州记》曰：山阳有东缗县。邹衍曰：余登缗城以望宋都者也。后汉世祖建武十三年，封冯异长子璋为侯国也。

△又东过方与县兖州北为菏水。
济水东迳重乡城南，《左传》所谓臧文仲宿于重馆者也。菏水又东迳武棠亭北，《公羊》以为济上邑也。城有台，高二丈许，其下临水，昔鲁侯观鱼于棠，谓此也，在方与县故城北十里。《经》所谓菏水也。
菏水又东迳泥母亭北，《春秋左传?僖公七年》，秋，盟于宁母，谋伐郑也。
菏水又东，与钜野黄水合，菏济别名也。黄水上承钜泽诸陂。泽有濛淀，育陂，黄湖。水东流谓之黄水。又有薛训渚水，自渚历薛村前分为二流，一水东注黄水，一水西北入泽，即洪水也。黄水东南流，水南有汉荆州刺史李刚墓。刚字叔毅，山阳高平人，熹平元年卒，见其碑。有石阙，祠堂石室三间，椽架高丈馀，镂石作椽瓦，屋施平天，造方井，侧荷梁柱，四壁隐起雕刻，为君臣、官属、龟龙凤麟之文，飞禽走兽之像，作制工丽，不甚伤毁。黄水又东，迳钜野县北，何承天曰：钜野湖泽广大，南通洙泗，北连清济，旧县故城正在泽中，故欲置戍于此城。
城之所在则钜野泽也。衍东北出为大野矣，昔西狩获麟于是处也。《皇览》曰：山阳钜野县有肩髀冢，重聚大小与阚冢等。传言蚩尤与黄帝战，克之于涿鹿之野，身体异处，故别葬焉。黄水又东，迳咸亭北，《春秋?桓公七年经》书，焚咸丘者也。水南有金乡山，县之东界也。金乡数山皆空中穴口，谓之隧也。戴延之《西征记》曰：焦氏山北数里，有汉司隶校尉鲁峻冢，穿山得白蛇、白兔，不葬，更葬山南，凿而得金，故曰金乡山。山形峻峭，冢前有石祠、石庙，四壁皆青石隐起，自书契以来，忠臣、孝子、贞妇，孔子及弟子七十二人形像，像边皆刻石记之，文字分明。又有石床，长八尺，磨莹鲜明，叩之，声闻远近。时太尉从事中郎传珍之，谘议参军周安穆，折败石床，各取去，为鲁氏之后所讼，二人并免官。焦氏山东，即金乡山也。有冢，谓之秦王陵。山上二百步得冢口，堑深十丈，两壁峻峭，广二丈，入行七十步，得埏门。门外左右皆有空，可容五六十人，谓之白马空埏。门内二丈得外堂，外堂之后，又得内堂。观者皆执烛而行，虽无他雕镂，然洽石甚精，或云，是汉昌邑哀王冢，所未详也。东南有范巨卿冢，名件犹存。巨卿名式，山阳之金乡人，汉荆州刺史，与汝南张劭、长沙陈平子石交，号为死友矣。黄水又东南，迳任城郡之亢父县故城西，任城县在北，夏后氏之任国，王莽之延就亭也。汉章帝元和元年，别为任城国。县有诗亭，《春秋》之诗国也。王莽更之曰顺父矣。《地理志》，东平属县也。世祖建武二年，封刘隆为侯国。其水谓之桓公沟，南至方与县，入于菏水。
菏水又东，迳秦梁，夹岸积石一里，高二丈，言秦始皇东巡所造，因以名焉。
又东过湖陆县南，东入于泗水。
泽水所钟也。《尚书》曰：浮于淮、泗，达于菏，是也。《东观汉记》曰：苏茂杀淮阳太守，得其郡，营广乐。大司马吴汉围茂，茂将其精兵突至湖陵，与刘永相会济阴，山阳，济兵于此处也。

△又东南过沛县东北。
济与泗乱，故济纳互称矣。《东观汉记?安平侯盖延传》曰：延为虎牙大将军，与刘永等战，永军反走，溺水者半。复与战，连破之，遂平沛，楚、临淮悉降。延令沛修高祖庙，置啬夫、祝宰、乐人，因斋戒祠高庙也。

△又东南过留县北。
留县故城，翼佩泗济。宋邑也，《春秋左传》所谓侵宋吕、留也。故繁休伯《避地赋》曰：朝余发乎泗洲，夕余宿于留乡者也。张良委身汉祖，始自此矣，终亦取封焉。城内有张良庙也。

△又东过彭城县北，猚水从西来注之。
济水又南，迳彭城县之故城东北隅，不东过也，猚水自西注之，城北枕水湄。济水又南，迳彭城县故城东，不迳其县北也，盖《经》误证。

△又东南过徐县北。
《地理志》曰：临淮郡，汉武帝元狩五年置，治徐县。王莽更之曰淮平，县曰徐调，故徐国也。《春秋?昭公三十年》，吴子执钟吾子，遂伐徐防山以水之，遂灭徐。徐子奔楚，楚救徐，弗及，遂城夷以处之。张华《博物志》录著作令史茅温所为送。刘成国《徐州地理志》云：徐偃王之异，言徐君宫人娠而生卵，以为不祥，弃之于水滨。孤独母有犬，名曰鹄仓，猎于水侧，得弃卵，衔以来归。
孤独母以为异，覆暖之，遂成儿。生时偃，故以为名。徐君宫中闻之，乃更录取。
长而仁智，袭君徐国。后鹄仓临死，生角而九尾，实黄龙也。偃王葬之徐中，今见有狗垄焉。偃王治国，仁义著闻，欲舟行上国，乃通沟陈、蔡之间，得朱弓矢，以得天瑞，遂因名为号，自称徐偃王。江淮诸侯服从者三十六国。周王闻之，遣使至楚，令伐之。偃王爱民，不斗，遂为楚败，北走彭城武原县东山下，百姓随者万数，因名其山为徐山。山上立石室庙，有神灵，民人请祷焉。依文即事，似有符验，但世代绵远，难以详矣。今徐城外有徐君墓，昔延陵季子解剑於此，所谓不违心许也。

△又东至下邳睢陵县南，入于淮。
济水与泗水浑涛东南流，至角城，同入淮，《经》书睢陵，误耳。
卷九
○清水
△清水出河内。修武县之北黑山。
黑山在县北，白鹿山东，清水所出也。上承诸陂散泉，积以成川，南流，西南屈。瀑布乘岩，悬河注壑，二十馀丈。雷赴之声，震动山谷。左右石壁层深，兽迹不交，隍中散水雾合，视不见底。南峰北岭，多结禅栖之士：东岩西谷，又是刹灵之图。竹柏之怀，与神心妙远：仁智之性，共山水效深，更为胜处也。其水历涧流飞，清泠洞观，谓之清水矣。溪曰瑶溪，又曰瑶涧。清水又南，与小瑶水合，水近出西北穷溪，东南流，注于清水。清水又东南流，吴泽陂水注之。水上承吴陂于修武县故城西北。修武，故甯也，亦曰南阳矣。马季长曰：晋地自朝歌以北至中山为东阳，朝歌以南至轵为南阳。故应劭《地理风俗记》云：河内，殷国也，周名之为南阳。又曰：晋始启南阳。今南阳城是也。秦始皇改曰修武。
徐广、王隐并言始皇改。瓒注《汉书》云：按韩非书，秦昭王越赵长平，西伐修武。时秦未兼天下，修武之名久矣。余按《韩诗外传》言，武王伐纣，勒兵于甯，更名甯曰修武矣。魏献子田大陆，还卒于甯，是也。汉高帝八年，封都尉魏遫为侯国。亦曰大修武，有小故称大。小修武在东，汉高与滕公济自玉门津而宿小修武者也。大陆即吴泽矣。《魏土地记》曰：修武城西北二十里，有吴泽陂，南北二十许里，东西三十里，西则长明沟入焉。水有二源。北水上承河内野王县东北界沟，分枝津为长明沟，东迳雍城南，寒泉水注之。水出雍城西北，泉流南注，迳雍城西。《春秋?僖公二十四年》，王将以狄伐郑，富辰谏曰：雍，文之昭也。
京相璠曰：今河内山阳西有故雍城。又东南注长明沟，沟水又东，迳射犬城北。
汉大司马张扬为将杨丑所害，眭固杀丑屯此。欲北合袁绍。《典略》曰：眭固，字白菟，或戒固曰，将军字菟而此邑名犬，菟见犬，其势必惊，宣急去。固不从。
汉建安四年，魏太祖斩之于此，以魏种为河内太守，守之。兖州叛，太祖曰：惟种不弃孤。及走，太祖怒曰：种不南走越，北走胡，不汝置也。射犬平，禽之。
公曰：唯其才也，释而用之。长明沟水东入石涧，东流，蔡沟水入焉。水上承州县北白马沟，东分，谓之蔡沟，东会长明沟水，又东，迳修武县之吴亭北，东入吴陂，次北有苟泉水入焉。水出山阳县故修武城西南，同源分派，裂为二水，南为苟泉，北则吴渎，二渎双导，俱东入陂。山阳县东北二十五里，有陆真阜，南有皇母、马鸣二泉，东南合注于吴陂也。次陆真阜之东北，得覆釜堆。堆南有三泉，相去四五里，参差合次，南注于陂泉。陂在浊鹿城西，建安二十五年，魏封汉献帝为山阳公，浊鹿城即是公所居也。陂水之北，际泽侧有隤城。《春秋?隐公十一年》，王以司寇苏忿生之田，攒茅、隤十二邑与郑者也。京相璠曰：河内修武县北有故隤城，实中。今世俗谓之皮垣，方四百步，实中，高八丈。际陂北，隔水一十五里，俗所谓兰丘也，方二百步。西一十里，又有一丘际陂，世谓之敕丘，方五百步，形状相类，疑即古攒茅也。杜预曰：二邑在修武县北，所未详也。
又东，长泉水注之，源出白鹿山，东南伏流，迳一十三里，重源濬发于邓城西北，世亦谓之重泉水也。又迳七贤祠东，左右筠篁列植，冬夏不变贞萋。魏步兵校尉陈留阮籍、中散大夫谯国嵇康、晋司徒河内山涛、司徒琅琊王戎、黄门郎河内向秀、建威参军沛国刘伶、始平太守阮咸等，同居山阳，结自得之游，时人号之为竹林七贤。向子期所谓山阳旧居也。后人立庙于其处，庙南又有一泉，东南流注于长泉水。郭缘生《述征记》所云，白鹿山东南二十五里，有嵇公故居，以居时有遗竹焉，盖谓此也。其水又南，迳邓城东，名之为邓渎，又谓之为白屋水也。
昔司马懿征公孙渊，还，达白屋，即于此也。其水又东南流，迳隤城北，又东南，历泽注于陂。陂水东流，谓之八光沟，而东流注于清水，谓之长清河。而东周永丰坞，有丁公泉，发于焦泉之右。次东又得焦泉，泉发于天门之左，天井固右。
天门山石自空，状若门焉，广三丈，高两匹，深丈馀，更无所出，世谓之天门也。
东五百馀步，中有石穴西向，裁得容人，自平地东南入，径至天井，直上三匹有馀，扳蹑而升，至上平，东西二百步，南北七百步，四面崄绝，无由升陟矣。上有比邱释僧训精舍。寺有十馀僧，给养难周，多出下平，有志者居之。寺左右杂树疏挺，有一石泉，方丈馀，清水湛然，常无增减，山居者资以给饮。北有石室二间，旧是隐者念一之所，今无人矣。泉发于北阜，南流成溪，世谓之焦泉也。
次东得鱼鲍泉，次东得张波泉，次东得三渊泉，梗河参连，女宿相属。是四川在重门城西，并单川南注也。重门城，昔齐王芳为司马师废之。宫于此，即《魏志》所谓送齐王于河内重门者也。城在共县故城西北二十里。城南有安阳陂，次东，又得卓水陂，次东，有百门陂，陂方五百步，在共县故城西。汉高帝八年，封玈罢师为共严侯国，即共和之故国也。共伯既归帝政，逍遥于共山之山。山在国北，所谓共北山也，仙者孙登之所处。袁彦伯《竹林七贤传》，稽叔夜尝采药山泽，遇之于山。冬以被发自覆，夏则编草为裳，弹一弦琴而五声和。其水三川南合，谓之清川。又南迳凡城东。司马彪、袁山松《郡国志》曰，共县有凡亭。周凡伯国，《春秋?隐公七年经》书，王使凡伯来聘是也。杜预曰：汲郡共县东南有凡城。今在西南。其水又西南与前四水总为一渎，又谓之陶水，南流注于清水。清水又东，周新丰坞，又东注也。

△东北过获嘉县北。
《汉书》称，越相吕嘉反，武帝元鼎六年，巡行於汲之新中乡，得吕嘉首，因以为获嘉县。后汉封侍中冯石为侯国。县故城西有汉桂阳太守赵越墓，冢北有碑，越字彦善，县人也，累迁桂阳郡、五官将、尚书仆射，遭忧服阕，守河南尹，建宁中卒。碑东又有一碑，碑北有石柱，石牛、羊、虎，俱碎，沦毁莫记。
清水又东，周新乐城，城在获嘉县故城东北，即汲之新中乡也。

△又东过汲县北。
县故汲郡治，晋太康中立。城西北有石夹水，飞湍濬急，世人亦谓之磻溪，言太公尝钓于此也。城东门北侧有太公庙，庙前有碑。碑云：太公望者，河内汲人也。县民故会稽太守杜宣白令崔瑗曰：太公本生于汲，旧居犹存，君与高、国同宗太公，载在经传，今临此国，宜正其位，以明尊祖之义。于是国老王喜、廷掾郑笃、功曹邠勤等，咸曰宜之，遂立坛祀，为之位主。城北三十里有太公泉，泉上又有太公庙，庙侧高林秀木，翘楚竞茂，相传云，太公之故居也。晋太康中，范阳卢无忌为汲令，立碑于其上。太公避纣之乱，屠隐市朝，遯钓鱼水，何必渭滨，然后磻溪，苟惬神心，曲渚则可，磻溪之名，斯无嫌矣。
清水又东迳故石梁下，梁跨水上，桥石崩褫，馀基尚存。 清水又东，与仓水合。水出西北方山西仓谷，谷有仓玉珉石，故名焉。其水东南流，潜行地下，又东南复出，俗谓之雹水。东南历坶野。自朝歌以南，南暨清水，土地平衍，据皋跨泽，悉坶野矣。《郡国志》曰：朝歌县南有牧野。《竹书纪年》曰：周武王率西夷诸侯伐殷，败之于坶野。《诗》所谓坶野洋洋，檀车煌煌者也。有殷大夫比干冢，前有石铭，题隶云：殷大夫比干之墓。所记惟此，今已中折，不知谁所志也？太和中，高祖孝文皇帝南巡，亲幸其坟而加吊焉，刊石树碑，列于墓隧矣。
雹水又东南，入于清水。
又东南迳合城南，故三会亭也，以淇、清合河，故受名焉。清水又屈而南，迳凤皇台东北，南注之也。

△又东入于河。
谓之清口即淇河口也，盖互受其名耳。《地理志》魏郡曰：清河水出内黄县南。内黄无清水可来，所有者惟钟是水耳。盖河徙南注，清水渎移，汇流迳绝，馀目尚存，故东川有清河之称，相嗣不断。曹公开白沟，遏水北注，方复故渎矣。
○沁水
△沁水出上党。涅县谒戾山。
沁水即少水也，或言出谷远县羊头山世靡谷。三源奇注，迳泻一隍，又南会三水，历落出，左右近溪，参差翼注之也。

△南过谷远县东，又南过陭氏县东。
谷远县，王莽之谷近也。沁水又南，迳陭氏县故城东，刘聪以詹事鲁繇为冀州，治此也。
沁水又南，历陭氏关，又南与骉水合。水出东北巨峻山，乘高泻浪，触石流响，世人因声以纳称。西南流注于沁。
沁水又南，与秦川水合。水出巨峻山东，带引众溪，积以成川。又西南，迳端氏县故城东，昔韩、赵、魏分晋，迁晋君于端氏县，即此是也。其水南流入于沁水。

△又南过阳阿县东。
沁水南迳阳阿县故城西。《魏土地记》曰：建兴郡治阳阿县。郡西四十里有沁水，南流。沁水又南，与濩泽水合，水出濩泽城西白涧岭下，东迳濩泽。《墨子》曰：舜渔濩泽。应劭曰：泽在县西北。又东迳濩泽县故城南，盖以泽氏县也。
《竹书纪年》梁惠成王十九年，晋取泫以濩泽者也。其水际城东注，又东合清渊水，水出其城北，东南迳城东，又南入于泽水。泽水又东，得阳泉水口，水出鹿台山。山上有水，渊而不流。其水东迳阳陵城南，即阳阿县之故城也。汉高帝七年，封卞为侯国，水历嶕峣山东，下与黑岭水合。水出西北黑岭下，即开隥也。其水东南流迳北乡亭下，又东南，迳阳陵城，东南注阳泉水。阳泉水又南，注濩泽水，又东南，有上涧水注之，水导源西北辅山，东迳铜于崖南，历析城山北，山在濩泽南，《禹贡》所谓砥柱析城至于王屋也。山甚高峻，上平垣，下有二泉，东浊西清，左右不生草木，数十步外多细竹。其水自山阴东入濩泽水。
濩泽水又东南，注于沁水。
沁水又东南，阳阿水左入焉。水北出阳阿川，南流迳建兴郡西。又东南流，迳午壁亭东，而南入山。其水沿波漱石，漰涧八丈，环涛谷转。西南流，入于沁水。
又南，五十馀里，沿流上下，步径裁通，小竹细笋，被于山渚，蒙笼茂密，奇为翳薈也。

△又南出山，过沁水县北。
沁水南迳石门，世谓之沁口。《魏土地记》曰：河内郡野王县西七十里，有沁水，左迳沁水城西，附城东南流也。石门是晋安平献王司马孚之为魏野王典农中郎将之所造也。按其《表》云：臣孚言：臣被明诏，兴河内水利。臣既到，检行沁水，源出铜鞮山，屈曲周回，水道九百里。自太行以西，王屋以东，层岩高峻。天时霖雨，众谷走水，小石漂迸，木门朽败，稻田汎滥，岁功不成。臣辄按行，去堰五里以外，方石可得数万馀枚。臣以为累方石为门，若天亢旱，增堰进水；若天霖雨，陂泽充溢，则闭防断水。空渠衍涝，足以成河。云雨由人，经国之谋。暂劳永逸，圣王所许。愿陛下特出臣《表》，敕大司农府给人工，勿使稽延，以赞时要。臣孚言。诏书听许，于是夹岸累石，结以为门，用代木门枋，故石门旧有枋口之称矣。溉田顷畮之数，间关岁月之功，事见门侧石铭矣。水西有孔山。山上石穴洞开，穴内石上，有车辙牛迹。《耆旧传》云，自然成著，非人功所就也。其水南分为二水，一水南出，为朱沟水。
沁水又迳沁县故城北，盖藉水以名县矣。《春秋》之少水也。京相璠曰：晋地矣，又云，少水今沁水也。沁水又东，迳沁水亭北，世谓之小沁城。沁水又东，左合小沁水。水出北山台渟渊，南流为台渟水，东南入沁水。
沁水又东，倍涧水注之。水北出五行之山，南流注于沁水。

△又东过野王县北。
沁水又东，邘水注之。水出太行之阜，山，即五行之异名也。《淮南子》曰：武王欲筑宫于五行之山。周公曰：五行崄固，德能覆也，内贡回矣。使吾暴乱，则伐我难矣。君子以为能持满。高诱云：今太行山也，在河内野王县西北上党关也。诗所谓徒殆野王道，倾盖上党关，即此山矣。其水南流迳邘城西，故邘国也。城南有邘台，《春秋?僖公二十四年》，王将伐郑，富辰谏曰：邘，武之穆也。京相璠曰：今野王西北三十里有故邘城，邘台是也。今故城当太行南路，道出其中。汉武帝封李寿为侯国。邘水又东南，迳孔子庙东，庙庭有碑。魏太和元年，孔灵度等以旧宇毁落，上求修复。野王令范众爱、河内太守元真、刺史咸阳公高允表闻，立碑于庙。治中刘明、别驾吕次文、主簿向班虎、荀灵龟，以宣尼大圣，非碑颂所称，宜立记焉，云，仲尼伤道不行，欲北从赵鞅，闻杀鸣犊，遂旋车而返。及其后也，晋人思之，于太行巅南为之立庙，盖往时回辕处也。余按诸子书及史籍之文，并言仲尼临河而叹，曰：丘之不济，命也夫！
是非太行回辕之言也。碑云：鲁国孔氏，官于洛阳，因居庙下，以奉蒸尝。斯言是矣。盖孔氏因迁山下，追思圣祖，故立庙存飨耳。其犹刘累迁鲁，立尧祠于山矣，非谓回辕于此也。邘水东南迳邘亭西。京相璠曰：又有亭在台西南三十里。今是亭在邘城东南七八里，盖京氏之谬耳，或更有之，余所不详。其水又南流，注于沁。
沁水东迳野王县故城北。秦昭王四十四年，白起攻太行道绝，而韩之野王降。
始皇拔魏东地，置东郡。卫元君自濮阳徙野王，即此县也。汉高帝元年为殷国，二年为河内郡，王莽之后队。县曰平野矣。魏怀州刺史治，皇都迁洛，省州，复郡。水北有华岳庙。庙侧有攒柏数百根，对郭临川，负冈荫渚，青青弥望，奇可玩也。怀州刺史<击页>邱李洪之之所经构也。庙有碑焉，是河内郡功曹山阳荀灵龟以和平四年造，天安元年立。沁水又东，朱沟枝津入焉。
又东与丹水合，水出上党高都县故城东北阜下，俗谓之源源水。《山海经》曰：沁水之东有林焉，名曰丹林，丹水出焉，即斯水矣。丹水自源东北流，又屈而东注，左会绝水。《地理志》曰：高都县有莞谷，丹水所出，东南入绝水是也。
绝水出泫氏县西北杨谷，故《地理志》曰：杨谷，绝水所出。东南流，左会长平水。水出长平县西北小山，东南流，迳其县故城，泫氏之长平亭也。《史记》曰：秦使左庶长王龁攻韩，取上党。上党民走赵。赵军长平，使廉颇为将，后遣马服君之子赵括代之。秦密使武安郡白起攻之。括四十万众降起，起坑之于此。《上党记》曰：长平城在郡之南，秦垒在城西，二军共食流水涧，相去五里。秦坑赵众，收头颅，筑台于垒中，因山为台，崔嵬桀起，今仍号之曰白起台。城之左右，沿山亘隰，南北五十许里，东西二十馀里，悉秦、赵故垒，遗壁犹存焉。汉武帝元朔二年，以封将军卫青为侯国。其水东南流注绝水。绝水又东南流，迳泫氏县故城北。《竹书纪年》曰：晋烈公元年，赵献子城泫氏。绝水东南与泫水会，水导源县西北泫谷。东流迳一故城南，俗谓之都乡城。又东南，迳泫氏县故城南，世祖建武六年，封万普为侯国。而东会绝水，乱流东南入高都县，右入丹水。
《上党记》曰：长平城在郡南山中。
丹水出长平北山，南流。秦坑赵众，流血丹川，由是俗名为丹水，斯为不经矣。丹水又东南流，注于丹谷，即刘越石《扶风歌》所谓丹水者也。《晋书地道记》曰：县有太行关，丹溪为关之东谷，途自此去，不复由关矣。丹水又迳二石人北，而各在一山，角倚相望，南为河内，北曰上党，二郡以之分境。丹水又东南，历西岩下，岩下有大泉涌发，洪源巨轮，渊深不测，蘋藻冬芹，竟川含绿，虽严辰肃月，无变暄萋。丹水又南，白水注之。水出高都县故城西，所谓长平白水也。东南流历天井关。《地理志》曰：高都县有天井关。蔡邕曰：太行山上有天井，关在井北，遂因名焉。故刘歆《遂初赋》曰：驰太行之崄峻，入天井之高关。太元十五年，晋征虏将军朱序，破慕容永于太行，遣军至白水，去长子一百六十里。白水又东，天井溪水会焉。水出天井关，北流注白水，世谓之北流泉。
白水又东南流，入丹水，谓之白水交丹水。又东南出山迳鄈城西，城在山际，俗谓之期城，非也。京相璠曰：河内山阳西北六十里有鄈城。《竹书纪年》曰：梁惠成王元年，赵成侯偃、韩懿侯若伐我葵，即此城也。丹水又南，屈而西转，光沟水出焉。丹水又西，迳苑乡城北，南屈东转，迳其城南，东南流注于沁，谓之丹口。《竹书纪年》曰：晋出公五年，丹水三日绝，不流。幽公九年，丹水出，相反击。即此水也。
沁水又东，光沟水注之。水首受丹水，东南流，界沟水出焉。又南入沁水，又东南流，迳成乡城北，又东迳中都亭南，左合界沟水，水上承光沟，东南流，长明沟水出焉。又南迳中都亭西，而南流注于沁水也。

△又东过周县北。
县故州也。《春秋左传》隐公十有一年，周以赐郑公孙段，六国时，韩宣子徙居之。有白马沟水注之，水首受白马湖，湖一名朱管陂。陂上承长明沟。湖水东南流，迳金亭西，分为二水，一水东出为蔡沟，一水南流注于沁水也。

△又东过怀县之北。
《韩诗外传》曰：武王伐纣，到邢邱，更名邢邱曰怀。春秋时，赤翟伐晋，围怀，是也。王莽以为河内，故河内郡治也。旧三河之地矣。韦昭曰：河南、河东、河内为三河也。县北有沁阳城，沁水迳其南而东注也。

△又东过武德县南，又东南至荥阳县北，东入于河。
沁水于县南水积为陂，通结数湖，有朱沟水注之。其水上承沁水于沁水县西北，自方口东南流，奉沟水右出焉。又东南流，右泄为沙沟水也。其水又东南，于野王城西，枝渠左出焉，以周城溉，东迳野王城南，又屈迳其城东，而北注沁水。朱沟自枝渠东南，迳州城南，又东迳怀城南，又东迳殷城北。郭缘生《述征记》曰：河之北岸，河内怀县有殷城。或谓楚、汉之际，殷王卬治之，非也。余按《竹书纪年》云：秦师伐郑，次于怀，城殷，即是城也。然则殷之为名久矣，知非从卬始。昔刘琨以郭默为殷州刺史，督缘河诸军事，治此。朱沟水又东南注于湖。湖水又右纳沙沟水。水分朱沟南派，东南迳安昌城西。汉成帝河平四年，封丞相张禹为侯国。今城之东南有古冢，时人谓之张禹墓。余按《汉书》禹，河内轵人，徙家莲芍。鸿嘉元年，禹以老乞骸，自治冢茔，起祠堂于平陵之肥牛亭，近延陵，奏请之，诏为徙亭。哀帝建平二年薨，遂葬於彼。此则非也。沙沟水又东，迳隰城北，《春秋?僖公二十五年》，取太叔于温，杀之于隰城，是也。京相璠曰：在怀县西南。又迳殷城西，东南流入于陂。
陂水又直荥阳县北，东南流入于河。先儒亦咸谓是沟为济渠。故班固及阚骃并言济水至武德入河，盖济水枝渎条分，所在布称，亦兼丹水之目矣。
○淇水
△淇水出河内隆虑县西大号山。
《山海经》曰：淇水出沮洳山。水出山侧，颓波漰注，冲激横山，山上合下开，可减六七十步，巨石磥砢，交积隍涧，倾澜渀荡，势同雷转，激水散氛，暧若雾合。又东北，沾水注之。水出壶关县东沾台下。石壁崇高，昂藏隐天，泉流发于西北隅，与金谷水合，金谷即沾台之西溪也。东北会沾水，又东流注淇水。淇水又迳南罗川，又历三罗城北，东北与女台水合。水发西北三女台下，东北流注于淇。
淇水又东北历淇阳川，迳石城西北。城在原上，带涧枕淇。
淇水又东北，西流水注之。水出东大岭下，西流，迳石楼南，在北陵石上，练垂桀立，亭亭极峻。其水西流，迳注于淇。
又东迳冯都垒南，世谓之淇阳城，在西北三十里。
淇水又东出山，分为二水，水会立石堰，遏水以沃白沟，左为菀水，右则淇水。自元甫城东南，迳朝歌县北。《竹书纪年》，晋定公二十八年，淇绝于旧卫，即此也。淇水又东，右合泉源水。水有二源，一水出朝歌城西北，东南流。老人晨将渡水，而沉吟难济。纣问其故，左右曰：老者髓不实，故畏寒也。纣乃于此斮胫而视髓也。其水南流东屈，迳朝歌城南。《晋书地道记》曰：本沫邑地。
《诗》云：爰采唐矣，沫之乡矣。殷王武丁，始迁居之，为殷都也。《禹贡》，纣都在冀州大陆之野，即此矣。有糟邱酒池之事焉。有新声靡乐，号邑朝歌。晋灼曰：《史记?乐书》，纣为《朝歌》之音，朝歌者，歌不时也。故墨子闻之，恶而回车，不迳其邑。《论语撰考谶》曰：邑名朝歌，颜渊不舍，七十弟子揜目，宰予独顾，由蹙堕车。宋均曰：子路患宰予顾视凶地，故以足蹙之，使堕车也。今城内有殷鹿台，纣昔自投于火处也。《竹书纪年》曰：武王亲禽帝受辛于南单之台，遂分天之明。南单之台，盖鹿台之异名也。武王以殷之遗民，封纣子武庚于兹邑，分其地为三，曰邶、鄘、卫，使管叔、蔡叔、霍叔辅之，为三监。
三监叛，周讨平，以封康叔为卫。箕子佯狂自悲，故《琴操》有《箕子操》，迳其墟，父母之邦也，不胜悲，作麦秀歌。地居河、淇之间，后乃属晋，战国时皆属于赵。男女淫纵，有纣之馀风。土崄多寇，汉以虞诩为长，朋友以难治致吊。
诩曰：不遇盘根错节，何以别利器乎？又东与左水合，谓之马沟水。水出朝歌城北，东流，南屈至其城东，又东流与美沟水合。水出朝歌西北大岭下，东流迳骆驼谷，于中逶迤九十曲，故俗有美沟之目矣。历十二崿，崿流相承，泉响不断，返水捍注，捲复深隍，隍间积石千通，水穴万变，观者若思不周赏，情乏图状矣。其水东迳朝歌城北，又东南流，注马沟水，又东南注淇水，为肥泉也。故《卫诗》曰：我思肥泉，兹之永叹。《毛注》云：同出异归为肥泉。《尔雅》曰：归异出同曰肥。《释名》曰：本同出时，所浸润少，所归各枝散而多，似肥者也。
犍为舍人曰：水异出，流行合同曰肥。今是水异出同归矣。《博物志》谓之澳水。
《诗》云：瞻彼淇澳，菉竹猗猗。毛云：菉，王刍也；竹，编竹也。汉武帝塞决河，斩淇园之竹木以为用。寇恂为河内，伐竹淇川，治矢百馀万，以输军资。今通望淇川，无复此物。惟王刍编草，不异毛兴。又言：澳，隈也。郑亦不以为津源，而张司空专以为水流入于淇，非所究也。然斯水即《诗》所谓泉源之水也。
故《卫诗》云，泉源在左，淇水左右。卫女思归，指以为喻，淇水左右，盖举水所入为左右也。淇水又南，历枋堰，旧淇水东南流，迳黎阳县界南入河。《地理志》曰：淇水出共，东至黎阳入河。《沟洫志》曰：遮害亭西一十八里至淇水口是也。汉建安九年，魏武王于水口，下大枋木以成堰，遏淇水东入白沟，以通漕运，故时人号其处为枋头。是以卢谌《征艰赋》曰：后背洪枋巨堰，深渠高堤者也。自后遂废，魏熙平中复通之。故渠历枋城北，东出，今渎破故堨。其堰悉铁柱，木石参用。其故渎南迳枋城西。又南分为二水：一水南注清水，水流上下，更相通注，河清水盛，北入故渠，自此始矣。一水东流，迳枋城南，东与菀口合。
菀水上承淇水于元甫城西北，自石堰东注菀城西，屈迳其城南，又东南流历土军东北，得旧石浢，故五水分流，世号五穴口，今惟通并为二水。一水西注淇水，谓之天井沟。一水迳土军东，分为蓼沟，东入白祀陂。又南分，东入同山陂，溉田七十馀顷。二陂所结，即台阴野矣菀水东南入淇水。
淇水右合宿胥故渎，渎受河于顿邱县遮害亭东，黎山西北。会淇水处，立石堰遏水，令更东北注。魏武开白沟，因宿胥故渎而加其功也。故苏氏曰：决宿胥之口，魏无虚、顿丘。即指是渎也。
淇水又东北流，谓之白沟，迳雍榆城南。《春秋?襄公二十三年》，叔孙豹救晋，次于雍榆者也。淇水又北迳其城东，东北迳同山东，又东北迳帝喾冢西，世谓之顿邱台，非也。《皇览》曰：帝喾冢在东郡濮阳、顿丘城南台阴野中者也。
又北迳白祀山东，历广阳里，迳颛顼冢西，俗谓之殷王陵，非也。《帝王世纪》曰：颛顼葬东郡顿丘城南，广阳里大冢者是也。
淇水又东屈而西转，迳顿丘北。故阚骃云：顿丘在淇水南。《尔雅》曰：山一成谓之顿丘。《释名》谓一顿而成丘，无高下小大之杀也。《诗》所谓送子涉淇，至于顿丘者也。魏徙九原、西河、土军诸胡，置土军于丘侧，故其名亦曰土军也。又屈迳顿丘县故城西，《古文尚书》以为观地矣，盖太康弟五君之号曰五观者也。《竹书纪年》晋定公三十一年，城顿丘。《皇览》曰：顿丘者，城门名顿丘道。世谓之殷，皆非也，盖因丘而为名，故曰顿丘矣。淇水东北，迳枉人山东，牵城西。《春秋?定公十四年》，公会齐侯于牵者也。杜预曰：黎阳东北有牵城，即此城矣。淇水又东北，迳石柱冈，东北注矣。

△东过内黄县南为白沟。
淇水又东北，迳并阳城西，世谓之辟阳城，非也。即《郡国志》所谓内黄县有并阳聚者也。白沟又北，左合荡水，又东北流，迳内黄县故城南。县右对黄泽，《郡国志》曰：县有黄泽者也。《地理风俗记》曰：陈留有外黄，故加内。《史记》曰：赵廉颇伐魏，取黄。即此县。

△屈从县东北与洹水合。
白沟自县北迳戏阳城东，世谓之羛阳聚。《春秋左传?昭公九年》，晋荀盈如齐逆女，还，卒戏阳，是也。白沟又北，迳高城亭东，洹水从西南来注之。
又北迳问亭东，即魏县界也。魏县故城，应劭曰：魏武侯之别都也。城内有武侯台，王莽之魏城亭也。左与新河合，洹水枝流也。白沟又东北，迳铜马城西，盖光武征铜马所筑也，故城得其名矣。
白沟又东北，迳罗勒城东，又东北，漳水注之，谓之利漕口。自下清漳、白沟、淇河，咸得通称也。

△又东北过馆陶县北，又东北过清渊县西。
白沟水又东北，迳赵城西，又北阿难河出焉，盖魏将阿难所导，以利衡渎，遂有阿难之称矣。
白沟又东北，迳空陵城西，又北迳乔亭城西，东去馆陶县故城十五里，县即《春秋》所谓冠氏也，魏阳平郡治也。淇水又屈迳其县北。
又东北，迳平恩县故城东。《地理风俗记》曰：县故馆陶之别乡也，汉宣帝地节三年置，以封后父许伯为侯国。《地理志》，王莽之延平县矣。
淇水又东迳清渊县故城西，又历县之西北为清渊，故县有清渊之名矣，世谓之鱼池城，非也。
淇水又东北迳榆杨城北。汉武帝封太常江德为侯国。文颖曰：邑在魏郡清渊，世谓之清渊城，非也。

△又东北过广宗县东，为清河。
清河东北迳广宗县故城南。和帝永元五年，封皇太子万年为王国。田融言，赵立建兴郡于城内，置临清县于水东，自赵石始也。清河之右，有李云墓。云字行祖，甘陵人。好学，善阴阳，举李廉，迁白马令。中常侍单超等立掖庭民女亳氏为后，后家封者四人，赏赐巨万。云上书，移副三府曰：孔子云，帝者，谛也。
今尺一拜用，不经御省，是帝欲不谛乎？帝怒，下狱，杀之。后冀州刺史贾琮使行部，过祠云墓，刻石表之，今石柱尚存，俗犹谓之李氏石柱。
清河又东北，迳界城亭东。水上有大梁，谓之界城桥。《英雄记》曰：公孙瓒击青州黄巾贼，大破之，还屯黄宗。袁本初自往征瓒，合战于界桥南二十里。
绍将曲义破瓒于界城桥，斩瓒冀州刺史严纲，又破瓒殿兵于桥上，即此梁也。世谓之鬲城桥，盖传呼失实矣。
清河又东北迳信乡西。《地理风俗记》曰：甘陵西北十七里有信乡，故县也。
清河又北，迳信成县故城西。应劭曰：甘陵西北五十里有信成亭，故县也。赵置水东县于此城，故亦曰水东城。
清河又东北，迳清阳县故城西，汉高祖置清河郡，治此。景帝中三年封皇子乘为王国，王莽之河平也。汉光武建武二年，西河鲜于冀为清河太守，作公廨，未就而亡。后守赵高计功用二百万，五官黄秉、功曹刘适言四百万钱。于是冀乃鬼见，白日道从入府，与高及秉等对共计校，定为适、秉所割匿。冀乃书表自理。
其略言：高贵不尚节，亩垄之夫，而箕踞遗类，研密失机，婢妾其性，媚世求显，偷窃银艾，鄙辱天官，《易》讥负乘，诚高之谓。臣不胜鬼言，谨因千里驿闻，付高上之，便西北去三十里，车马皆灭，不复见。秉等皆伏地物故。高以状闻，诏下还冀西河田宅，妻子焉，兼为差代，以旌幽中之讼。汉桓帝建和二年改清河为甘陵王国，以王妖言徙，其年立甘陵郡，治此焉。

△又东北过东武城县西。
清河又东北，迳陵乡西。应劭曰：东武城西南七十里有陵乡，故县也。后汉封太仆梁松为侯国，故世谓之梁侯城，遂立侯城县治也。
清河又东北，迳东武城县故城西。《史记》，赵公子胜号平原君，以解邯郸之功，受封于此。定襄有武城，故加东矣。清河又东北，迳复阳县故城西。汉高祖七年，封右司马陈胥为侯国，王莽更名之曰乐岁。《地理风俗记》曰：东武城西北三十里，有复阳亭，故县也。世名之曰槛城，非也。
清河又东北流，迳枣强县故城东。《史记?建元以来王子侯者年表》云：汉武帝元朔三年，封广川惠王子晏为侯国也。应劭《地理风俗记》曰：东武城西北五十里，有枣强城，故县也。

△又北过广川县东。
清河北迳广川县故城南。阚骃曰：县中有长河为流，故曰广川也。水侧有羌垒，姚氏之故居也，今广川县治。清河又东北，迳历县故城南。《地理志》，信都之属县也，王莽更名曰历宁也。应劭曰：广川县西北三十里，有历城亭，故县也。今亭在县东如北，水济尚谓之为历口渡也。

△又东过修县南，又东北过东光县西。
清河又东北，左与张甲屯、绛故渎合。阻深堤高障，无复有水矣。又迳修县故城南，屈迳其城东。修音条。王莽更名之曰治修。《郡国志》曰：故属信都。
清河又东北，左与横漳枝津故渎合。又东北迳修国故城东，汉文帝封周亚夫为侯国，故世谓之北修城也。清河又东北，迳邸阁城东。城临侧清河，晋修县治。
城内有县长鲁国孔明碑。
清河又东，至东光县西南，迳胡苏亭。《地理志》，东光有胡苏亭者也。世谓之羌城，非也。
又东北，右会大河故渎，又迳东光县故城西。后汉封耿纯为侯国。初平二年，黄巾三十万人，入渤海，公孙瓒破之于东光界，追奔是水，斩首三万，流血丹水，即是水也。

△又东北过南皮县西。
清河又东北，无棣沟出焉。东迳南皮县故城南，又东迳乐亭北，《地理志》之临乐县故城也，王莽更名乐亭。《晋书地道志》、《太康地记》，乐陵国有新乐县，即此城矣。又东迳新乡城北，即《地理志》高乐故城也，王莽更之曰为乡矣。无棣沟又东分为二渎。无棣沟又东迳乐陵郡北。
又东屈而北出，又东转，迳苑乡故城南，又东南，迳高城县故城南，与枝渎合。渎上承无棣沟，南迳乐陵郡西，又东南，迳千童县故城东。《史记?建元以来王子侯者年表》曰：故重也，一作千钟。汉武帝元朔四年，封河间献王子刘阴为侯国。应劭曰：汉灵帝改曰饶安也。魏沧州治。枝渎又南东屈，东北注无棣沟。
无棣沟又东北，迳一故城北，世谓之功城也。又东北，迳盐山东北入海。《春秋?僖公四年》，齐、楚之盟于召陵也，管仲曰：昔召康公锡命先君太公履，北至于无棣。盖四履之所也。京相璠曰：旧说无棣在辽西孤竹县。二说参差，未知所定。然管仲以责楚，无棣在此，方之为近。既世传以久，且以闻见书之。清河又东北，迳南皮县故城西。《十三州志》曰：章武有北皮亭，故此曰南皮也。王莽之迎河亭。《史记?惠景侯者年表》云：汉文帝后七年中，封孝文后兄子彭祖为侯国。建安中，魏武擒袁谭于此城也。
清河又北，迳北皮城东，左会滹沱别河故渎，谓之合口，故谓之合城也。
《地理风俗记》曰：南皮城北五十里有北皮城，即是城矣。

△又东北，过浮阳县西。
清河东北流，浮水故渎出焉。按《史记》，赵之南界，有浮水出焉。浮水在南，而此有浮阳之称者，盖浮水出入津流，同逆混并，清漳二渎，河之旧道，浮水故迹，又自斯别，是县有浮阳之名也。首受清河于县界，东北迳高城县之苑乡城北，又东迳章武县之故城南。汉文帝后七年，封孝文后弟窦广国为侯国。王莽更名桓章。晋太始中，立章武郡，治此。浮水故渎，又东迳箧山北。《魏土地记》曰：高城东北五十里有箧山，长七里。浮渎又东北，迳柳县故城南。汉武帝元朔四年，封齐孝王子刘阳为侯国。《地理风俗记》曰：高城县东北五十里有柳亭，故县也，世谓之辟亭，非也。浮渎又东北，迳汉武帝望海台，又东注于海。应劭曰：浮阳，浮水所出，入海，潮汐往来日再。今沟无复有水也。
清河又北，分为二渎，枝分东出，又谓之浮渎。清河又北，迳浮阳县故城西，王莽之浮城也。建武十五年，更封骁骑将军平乡侯刘歆为侯国。魏浮阳郡治。又东北，滹沱别渎注焉，谓之合口也。

△又东北，过濊邑北。
濊水出焉。

△又东北，过乡邑南。
清河又东，分为二水，枝津右出焉。东迳汉武帝故台北。《魏土地记》曰：章武县东一百里，有武帝台。南北有二台。相去六十里，基高六十丈，俗云，汉武帝东巡海上所筑。又东注于海。清河又东北，迳纻姑邑南，俗谓之新城，非也。

△又东北，过穷河邑南。
清河又东北，迳穷河邑南，俗谓之三女城，非也。东北至泉周县，北入滹沱水。《经》曰：笥沟东南至泉周县，与清河合，自下为派河尾也。又东，泉周渠出焉。

△又东北，过漂榆邑，入于海。
清河又东，迳漂榆邑故城南，俗谓之角飞城。《赵记》云：石勒使王述煮盐于角飞，即城异名矣。《魏土地记》曰：高城县东北一百里，北尽漂榆东临巨海，民咸煮海水，藉盐为业。即此城也。清河自是入于海。
○荡水
△荡水出河内荡阴县西山东。
荡水出县西石尚山，东流，迳其县故城南，县因水以取名也。晋伐成都王颖，败帝于是水之南，卢綝《四王起事》曰：惠帝征成都王颖，战败，时举辇司马八人，辇犹在肩上，军人竞就杀举辇者，乘舆顿地，帝伤三矢，百僚奔散。惟侍中嵇绍扶帝，士将兵之。帝曰：吾吏也，勿害之。众曰：受太弟命，惟不犯陛下一人耳。遂斩之，血污帝袂，将洗之，帝曰：嵇侍中血，勿洗也。此则稽延祖殒命之所。

△东北至内黄县，入于黄泽。
羑水出荡阴西北韩大牛泉。《地理志》曰：县之西山，羑水所出也。羑水又东，迳韩附壁北，又东，流迳羑城北，故羑里也。《史记音义》曰：牖里在荡阴县。《广雅》称：狱，犴也。夏曰夏台，殷曰羑里，周曰囹圄。皆圜土。昔殷纣纳崇侯虎之言，囚西伯于此。散宜生、南宫括见文王，乃演《易》，用明否、泰始终之义焉。羑城北水积成渊，方一十馀步，深一丈馀，东至内黄，与防水会。
水出西山马头涧，东迳防城北，卢谌《征艰赋》所为越防者也。其水东南流，注于羑水，又东历黄泽入荡水。《地理志》曰：羑水至内黄入荡者也。
荡水又东，与长沙沟水合，其水导源黑山北谷。东流迳晋鄙故垒北，谓之晋鄙城，名之为魏将城。昔魏公子无忌矫夺晋鄙军于是处，故班叔皮《游居赋》曰：过荡阴而吊晋鄙，责公子之不臣者也。其水又东，谓之宜师沟。又东，迳荡阴县南，又东，迳枉人山东北至内黄县，右入荡水，亦谓之黄雀沟。是水，秋夏则泛，春冬则耗。
荡水又东，迳内黄城南，陈留有外黄，故称内也。东注白沟。
○洹水
△洹水出上党泫氏县。
水出洹山，山在长子县也。

△东过隆虑县北。
县北有隆虑山，昔帛仲理之所游神也，县因山以取名。汉高帝六年，封周灶为侯国。应劭曰：殇帝名曰隆，故改从林也。县有黄水，出于神囷之山，黄华谷北崖。山高十七里，水出木门带，带即山之第三级也，去地七里，悬水东南注壑，直泻岩下，状若鸡翘，故谓之鸡翘洪，盖亦天台、赤城之流也。其水东流至谷口，潜入地下，东北一十里，复出，名柳渚，渚周四五里，是黄水重源再发也。东流，苇泉水注之，水出林虑山北泽中。东南流与双泉合，水出鲁般门东，下流，入苇泉水。苇泉水又东南流，注黄水，谓之陵阳水。又东，入于洹水也。

△又东北出山，过邺县南。
洹水出山，东迳殷墟北。《竹书纪年》曰：盘庚即位，自奄迁于北蒙曰殷。
昔者项羽与章邯盟于此地矣。洹水又东，枝津出焉。东北流，迳邺城南，谓之新河。又东，分为二水。北水北迳东明观下，昔慕容隽梦石虎齿其臂，寤而恶之，购求其尸，而莫之知。后宫嬖妾言虎葬东明观下，于是掘焉，下度三泉，得其棺，剖棺出尸，尸僵不腐。隽骂之曰：死胡安敢梦生天子也！使御史中尉阳约数其罪而鞭之。此盖虎始葬处也。又北迳建春门，石梁不高大，治石工密。旧桥首夹建两石柱，螭矩趺勒甚佳。乘舆南幸，以其作制华妙，致之于平城。东侧西屈，北对射堂。渌水平潭，碧林侧浦，可游憩矣。其水际其西，迳魏武玄武故苑。苑旧有玄武池，以肄舟楫。有鱼梁钓台，竹木灌丛，今池林绝灭，略无遗迹矣。其水西流注于漳。南水东北迳女亭城北，又东北迳高陵城南，东绝坰沟，又东迳鸬鹚陂，北与台陂水合。陂东西三十里，南北……注白沟。坰沟上承洹水，北绝新河，北迳高陵城东，又北迳斥丘县故城西。县南角有斥丘，盖因丘以氏县。故乾侯矣，《春秋经》书昭公二十八年，公如晋次于乾侯也。汉高帝六年，封唐厉为侯国，王莽之利丘矣。又屈迳其城北，东北流注于白沟。
洹水自邺，东迳安阳县故城北。徐广《晋纪》曰：石遵自李城北入，斩张豺于安阳，是也。《魏土地记》曰：邺城南四十里，有安阳城，城北有洹水东流者也。
洹水又东，至长乐县，左则坰沟出焉。洹水又东，迳长乐县故城南。按《晋书?地理志》曰，魏郡有长乐县也。

△又东过内黄县北，东入于白沟。
洹水迳内黄县北，东流注于白沟，世谓之洹口也。许慎《说文》、吕忱《字林》并云：洹水出晋、鲁之间。昔声伯梦涉洹水，或与己琼瑰而食之，泣而又为琼瑰，盈其怀矣。从而歌曰：济洹之水，赠我以琼瑰。归乎！归乎！琼瑰盈吾怀乎！后言之之暮而卒，即是水也。
卷十
○浊漳水
△浊漳水出上党。长子县西发鸠山。
漳水出鹿谷山。与发鸠连麓而在南，《淮南子》谓之发苞山，故异名互见也。
左则阳泉水注之，右则散盖水入焉。三源同出一山，但以南北为别耳。

△东过其县南。
又东，尧水自西山东北流，迳尧庙北，又东，迳长子县故城南，周史辛甲所封邑也。《春秋?襄公十八年》，晋人执卫行人石买于长子，即是县也。秦置上党郡，治此。其水东北流入漳水。漳水东会於梁水。梁水出南梁山，北流，迳长子县故城南。《竹书纪年》曰：梁惠成王十二年，郑取屯留尚子、涅。尚子，即长子之异名也。梁水又北入漳水。

△屈从县东北流。
陶水南出陶乡，北流迳长子城东，西转迳其城北，东注於漳水。

△又东过壶关县北。
漳水东迳屯留县南，又屈迳其城东，东北流，有绛水注之。水西出谷远县东发鸠之谷，谓之为滥水也。东迳屯留县故城南，故留吁国也，潞氏之属。《春秋左传?襄公十八年》，晋人执孙蒯于纯留是也。其水东北流，入于漳。故桑钦云：绛水出屯留西南，东入海。漳水又东，冻水注之。水出西发鸠山，东迳余吾县故城南。汉光武建武六年封景丹子尚为侯国。冻水又东，迳屯留县故城北。《竹书纪年》：梁惠成王元年，韩共侯、赵成侯迁晋桓公于屯留。《史记》赵肃侯夺晋君端氏而徙居之，此矣。其水又东流，注于漳。故许慎曰：水出发鸠山入河，从水，东声也。
漳水又东北，迳壶关县故城西，又屈迳其城北，故黎国也，有黎亭。县有壶口关，故曰壶关矣。吕后元年，立孝惠后宫子武为侯国。汉有壶关三老公乘兴上书讼卫太子，即邑人也。
县在屯留东，不得先壶关而后屯留也。
漳水历鹿台山，与铜鞮水合。水出铜鞮县西北石磴山，东流与专池水合。水出八持山，东北流，入铜鞮水。铜鞮水又东南，合女谏水。水西北出好松山，东南流，北则苇池水，与公主水合，而右注之，南则榆交水，与皇后水合，而左入焉。乱流东南，注於铜鞮水。铜鞮水又东，迳李憙墓，墓前有碑，碑石破碎，故李氏以太和元年立之。其水又东迳故城北。城在山阜之上，下临岫壑，东西北三面阻涧，广袤二里，世谓之断梁城，即故县之上虒亭也。铜鞮水又东，迳铜鞮县故城北，城在水南山中，晋大夫羊舌赤铜鞮伯华之邑也。汉高祖破韩王信于此县。
铜鞮水又东南流，迳顷城西，即县之下虒聚也。《地理志》曰：县有上虒亭、下虒聚者也。铜鞮水又南，迳胡邑西，又东，屈迳其城南，又东，迳襄垣县入于漳。
漳水又东北流，迳襄垣县故城南，王莽之上党亭。

△又东北过屯留县南潞县北。
县故赤翟潞子国也。其相丰舒，有俊才，而不以茂德。晋伯宗数其五罪，使荀林父灭之。阚骃曰：有潞水，为冀州浸，即漳水也。余按《燕书》，王猛与慕容评相遇于潞川也，评鄣固山泉，鬻水与军，入绢匹，水二石。无佗大川，可以为浸，所有巨浪长湍，惟漳水耳，故世人亦谓浊漳为潞水矣。县北对故台壁，漳水迳其南，本潞子所立也，世名之为台壁。慕容垂伐慕容永於长子，军次潞川。
永率精兵拒战，阻河自固，垂阵台壁，一战破之，即是处也。漳水于是左合黄须水口。水出台壁西张讳岩下，世传岩赤则土离兵害，故恶其变化无常，恒以石粉污之，令白，是以俗目之为张讳岩。其水南流迳台壁西，又南入于漳。
漳水又东北，历望夫山，山之南有石人，伫于山上，状有怀于云表，因以名焉。有涅水，出覆甑山，而东流与西汤溪水合。水出涅县西山汤谷，五泉俱会，谓之五会之泉。又东南流，谓之西汤水。又东南流，注涅水，又东迳涅县故城南，县氏涅水也。东与白鸡水合，水出县之西山，东迳其县北，东南流入涅水。涅水又东南，武乡水会焉。水源出武山，西南迳武乡县故城西，而南出得清谷口。水源出东北长山清谷，西南与鞸鞈、白壁二水合，南入武乡水，又南得黄水口，黄水三源，同注一壑，东南流，与隐室水合。水源西北出隐室山，东南注黄水，又东入武乡水，武乡水又东南，注于涅水，涅水又东南流，注于漳水。
漳水又东，迳磻阳城北，仓石水入焉。水出林虑县之仓石溪，东北迳鲁班门西，双阙昂藏，石壁霞举，左右结石修防。崇基仍存，北迳偏桥东，即林虑之峤岭，抱犊固也。石磴西陛，陟踵修上，五里馀，崿路中断，四五丈中，以木为偏桥，劣得通行，亦言故有偏桥之名矣。自上犹须攀萝扪葛，方乃自津山顶，即庾衮眩坠处也。仓石溪水又北，合白木溪。溪水出壶关县东白木川，东迳百畮城北，盖同仇池百顷之称矣。又东，迳林虑县之石门谷，又注于苍溪水。苍溪水又北，迳磻阳城东，而北流注于漳水。漳水又东，迳葛公亭北而东注矣。

△又东过武安县南。
漳水于县南，清漳水自涉县东南来流注之。世谓决入之所为交漳口也。

△又东出山，过邺县西。
漳水又东，迳三户峡，为三户津。张晏曰：三户，地名也，在梁期西南。孟康曰：津峡名也，在邺西三十里。又东，污水注之。水出武安山，东南流，迳污城北。昔项羽与蒲将军、英布济自三户，破章邯于是水。污水东注于漳水。
漳水又东，迳武城南，世谓之梁期城。梁期在邺北，俗亦谓之两期城，皆为非也。司马彪《郡国志》曰：邺县有武城，即斯城矣。漳水又东北，迳西门豹祠前。祠东侧有碑，隐起为字。祠堂东头石柱，勒铭曰：赵建武中所修也。魏文帝《述征赋》曰：羡西门之嘉迹，忽遥睇其灵宇。漳水右与枝水合，其水上承漳水于邯会西，而东别与邯水合。水发源邯山东北，迳邯会县故城西，北注枝水。故曰邯会也。张晏曰：漳水之别，自城西南与邯山之水会。今城劳犹有沟渠存焉。
汉武帝元朔二年，封赵敬肃王子刘仁为侯国。其水又东北入於漳。昔魏文侯以西门豹为邺令也，引漳以溉邺，民赖其用。其后至魏襄王，以史起为邺令，又堰漳水以灌邺田，咸成沃壤，百姓歌之。魏武王又堨漳水，回流东注。号天井堰。
二十里中，作十二墱，墱相去三百步，令互相灌注。一源分为十二流，皆悬水门。陆氏《邺中记》云：水所溉之处，名曰晏陂泽。故左思之赋魏都也。谓墱流十二，同源异口者也。魏武之攻邺也，引漳水以围之。《献帝春秋》曰：司空邺城围，周四十里，初浅而狭，如或可越。审配不出争利，望而笑之。司空一夜增修，广深二丈，引漳水以注之，遂拔邺。本齐桓公所置也，故《管子》曰：筑五鹿、中牟、邺以卫诸夏也。后蜀晋，魏文侯七年，始封此地，故曰魏也。汉高帝十二年，置魏郡，治邺县，王莽更名魏城。后分魏郡，置东、西部都尉，故曰三魏。魏武又以郡国之旧，引漳流自城西东入，迳铜雀台下，伏流入城东注，谓之长明沟也。渠水又南，迳止车门下。魏武封于邺，为北宫，宫有文昌殿。沟水南北夹道，枝流引灌，所在通溉，东出石窦下，注之洹水。故魏武《登台赋》曰：引长明，灌街里，谓此渠也。石氏于文昌故殿处，造东、西太武二殿，于济北谷城之山，采文石为基。一基下五百武直宿卫。屈柱趺瓦，悉铸铜为之，金漆图饰焉。又徙长安、洛阳铜人，置诸宫前，以华国也。城之西北有三台，皆因城为之基，巍然崇举，其高若山。建安中魏武所起，平坦略尽。《春秋古地》云：葵邱，地名，今邺西三台是也。谓台已平，或更有见，意所未详。中曰铜雀台，高十丈，有屋百馀间。台成，命诸子登子，并使为赋。陈思王下笔成章，美捷当时。亦魏武望奉常王叔治之处也。昔严才与其属攻掖门，修闻变，车马未至，便将官属步至宫门。太祖在铜雀台望见之，曰：彼来者必王叔治也。相国钟繇曰：旧，京城有变，九卿各居其府，卿何来也？修曰：食其禄，焉避其难？居府虽旧，非赴难之义。时人以为美谈矣。石虎更增二丈，立一屋，连栋接榱，弥覆其上，盘回隔之，名曰命子窟。又于台上起五层楼，高十五丈，去地二十七丈。又作铜雀于楼巅，舒翼若飞。南则金凤台，高八丈，有屋一百九间。北曰冰井台，亦高八丈，有屋一百四十间。上有冰室，室有数井。井深十五丈，藏冰及石墨焉。石墨可书，又然之难尽，亦谓之石炭。又有粟窖及盐窖，以备不虞。今窖上犹有石铭存焉。左思《魏都赋》曰：三台列峙而峥嵘者也。城有七门，南曰凤阳门，中曰中阳门，次曰广阳门，东曰建春门，北曰广德门，次曰厩门，西曰金明门，一曰白门。凤阳门三台洞开，高三十五丈。石氏作层观架其上，置铜凤，头高一丈六尺。东城上，石氏立东明观，观上加金博山，谓之锵天。北城上有齐斗楼，超出群榭，孤高特立。其城东西七里，南北五里，饰表以砖，百步一楼。凡诸宫殿门台隅雉，皆加观榭，层甍反宇，飞檐拂云，图以丹青，色以轻素。当其全盛之时，去邺六七十里，远望苕亭，巍若仙居。魏因汉祚，复都洛阳，以谯为先人本国，许昌为汉之所居，长安为西京之遗迹，邺为王业之本基，故号五都也。今相州刺史及魏郡治。
漳水自西门豹祠北，迳赵阅马台西。基高五丈，列观其上。石虎每讲武于其下，升观以望之。虎自于台上放鸣镝之矢，以为军骑出入之节矣。漳水又北迳祭陌西。战国之世，俗巫为河伯取妇，祭於此陌。魏文帝时，西门豹为邺令，约诸三老曰：为河伯娶妇，幸来告知，吾欲送女。皆曰，诺。至时，三老、廷掾，赋敛百姓，取钱百万。巫觋行里中，有好女者，祝当为河伯妇。以钱三万聘女，沐浴脂粉如嫁状。豹往会之。三老、巫、掾与民咸集赴观。巫妪年七十，从十女弟子。豹呼妇视之，以为非妙，令巫妪入报河伯。投巫於河中，有顷，曰，何久也？
又令三弟子及三老入白，并投于河。豹磬折曰：三老不来，奈何？复欲使廷掾、豪长趣之，皆叩头流血，乞不为河伯取妇。淫祀虽断，地留祭陌之称焉。又慕容隽投石虎尸处也。田融以为紫陌也。赵建武十一年，造紫陌浮桥于水上。为佛图澄先造生墓於紫陌，建武十四年卒，十二月葬焉，即此处也。漳水又对赵氏临漳宫，宫在桑梓苑，多桑木，故苑有其名。三月三日及始蚕之月，虎帅皇后及夫人采桑于此。今地有遗桑，墉无尺雉矣。
漳水又北，滏水入焉。漳水又东，迳梁朝城南。《地理风俗记》曰：邺北五十里有梁期城，故县也。汉武帝元鼎五年，封任破胡为侯国。晋惠帝永兴元年，骠骑王浚遣乌丸渴末迳至梁期。候骑到邺，成都王颖遣将军石超讨末，为末所败于此也。又迳平阳城北。《竹书纪年》曰：梁惠成王元年，邺师败邯郸之师于平阳者也。司马彪《郡国志》曰：邺有平阳城。即此地也。

△又东过列人县南。
漳水又东，右迳斥邱县北，即裴县故城南，王莽更名之曰即是也。《地理风俗记》曰：列人县西南六十里，有即裴城，故县也。
漳水又东北，迳列人县故城南，王莽更名之为列治也。《竹书纪年》曰：梁惠成王八年，惠成王伐邯郸，取列人者也。于县左合白渠故渎。白渠水出魏郡武安县钦口山，东南流，迳邯郸县南，又东与拘涧水合。水导源武始东山白渠，北俗犹谓是水为拘河也。白渠水又东，又有牛首水入焉。水出邯郸县西堵山，东流分为二水，洪湍双逝，澄映两川。汉景帝时，七国悖逆，命曲周侯郦寄攻赵，围邯郸，相捍七月，引牛首拘水灌城，城坏，王自杀。其水东入邯郸城，迳温明殿南，汉世祖擒王郎，幸邯郸，书卧处也。其水又东，迳丛台南，六国时赵王之台也。《郡国志》曰：邯郸有丛台。故刘劭《赵都赋》曰：结云阁于南宇，立丛台於少阳者也。今遗基旧墉尚在。其水又东历邯郸阜，张晏所谓邯山在东城下者也。
曰：单，尽也，城郭从邑，故加邑。邯郸之名，盖指此以立称矣。故赵郡治也，《长沙耆旧传》称：桓阶为赵郡太守，尝有遗囊粟於路者，行人挂囊粟於树，莫敢取之，即于是处也。其水又东流出城，又合成一川也，又东澄而为渚、沁二水，东南流注拘涧水，又东入白渠，又东，故渎出焉。一水东为泽渚，曲梁县之鸡泽也。《国语》所谓鸡丘矣。东北通澄湖。白渠故渎南出，所在枝分，右出即邯沟也。历邯沟县故城东，盖因沟以氏县也。《地理风俗记》曰：即裴城西北二十里有邯沟城，故县也。又东迳肥乡县故城北。《竹书纪年》曰：梁惠成王八年，伐邯郸取肥者也。《晋书地道记》曰：太康中立，以隶广平也。渠道交径，互相缠縻，与白渠同归，迳列人，右会漳津，今无水。《地理志》曰：白渠东至列人入漳，是也。

△又东北过斥漳县南。
应劭曰：其国斥卤，故曰斥漳。汉献帝建安十八年，魏太祖凿渠，引漳水东入清、洹，以通河漕，名曰利漕渠。漳津故渎水旧断，溪东北出，涓流濗注而已。《尚书》所谓覃怀底绩，至于衡漳者也。孔安国曰：衡，横也，言漳水横流也。又东北迳平恩县故城西。应劭曰：县故馆陶之别乡，汉宣帝地节三年置，以封后父许伯为侯国，王莽更曰延平也。

△又东北过曲周县东，又东北过钜鹿县东。
衡漳故渎东北迳南曲县故城西。《地理志》，广平有南曲县。应劭曰：平恩县北四十里有南曲亭，故县也。又迳曲周县故城东。《地理志》曰：汉武帝建元四年置，王莽更名直周。余按《史记》，大将军郦商以高祖六年封曲周县为侯国。
又考《汉书》同，是知曲周旧县，非始孝武。啸父冀州人，在县市补履数十年，人奇其不老，求其术而不能得也。
衡漳又北，迳巨桥邸阁西。旧有大梁横水，故有巨桥之称。昔武王伐纣，发巨桥之粟，以赈殷之饥民。服虔曰：巨桥，仓名。许慎曰：钜鹿水之大桥也。今临侧水湄，左右方一二里，中状若邱墟，盖遗囤故窖处也。衡水又北，迳钜鹿县故城东。应劭曰：鹿者，林之大者也。《尚书》曰：尧将禅舜，纳之大麓之野，烈风雷雨不迷，致之以昭华之玉。而县取目焉，路温舒，县之东里人。父为里监门，使温舒牧羊泽中，取蒲牒用写书，即此泽也。钜鹿郡治。秦始皇二十五年，灭赵，以为钜鹿郡。汉景帝中元年为广平郡。武帝征和二年，以封赵敬肃王子为平干国。世祖中兴，更为钜鹿也。郑玄注《尚书》，引《地说》云：大河东北流，过绛水千里，至大陆，为地腹。《地理志》曰：大陆在钜鹿，绛水在安平信都。
如《志》之言，钜鹿与信都，相去不容此数也。水土之名变易，世失其处，见降水则以为绛水，故依而废读，或作绛字，非也。今河内共北山，淇水出焉，东至魏郡黎阳入河，近所谓降水也。降读当如郕降于齐师之降，盖周时国于此地者，恶言降，故改为共耳。又今河所从，去大陆远矣。馆陶北屯氏河，其故道与？余按郑玄据《尚书》有东过洛汭，至于大伾，北过降水，至于大陆，推次言之，故以淇水为降水，共城为降城，所未详也。稽之群书，共县本共和之故国，是有共名，不因恶降而更称。禹著《山经》，淇出沮洳，《淇澳》《卫诗》，列目又远，当非，改降革为今号。但是水导源共北山，玄欲因成降义，故以淇水为降水耳。即如玄引《地说》，黎阳、钜鹿，非千里之迳，岂直信都于大陆者也。惟屯氏北出馆陶，事近之矣。按《地理志》云：绛水发源屯留，下乱漳津，是乃与漳俱得通称，故水流间关，所在著目，信都复见绛名，而东入于海。寻其川脉，无他殊渎，而衡漳旧道，与屯氏相乱，乃《书》有过降之文，与《地说》千里之志，即之途致，与《书》相邻，河之过降，当应此矣。下至大陆，不异经说。自甯迄于钜鹿，出于东北，皆为大陆，语之缠络，厥势眇矣。九河既播，八枝代绝。遗迹故称，往往时存。故鬲、般列于东北，徒骇渎联漳、绛，同逆之状粗分，陂漳之会犹在，按经考渎，自安故目矣。漳水又历经县故城西。水有故津，谓之薄落津。昔袁本初还自易京，上已届此，率其宾从，禊饮于斯津矣。衡漳又迳沙邱台东，纣所成也，在钜鹿故城东北七十里。赵武灵王与秦始皇并死于此矣。又迳铜马祠东，汉光武庙也。更始二年秋，光武追铜马于馆陶，大破之，遂降之。贼不自安，世祖令其归营，乃轻骑行其垒。贼乃相谓曰：萧王推赤心置人腹中，安得不投死乎？遂将降人分配诸将，众数十万人，故关西号世祖曰铜马帝也，祠取名焉。庙侧有碑，述河内修武县张导，字景明，以建安三年为钜鹿太守。漳津泛滥，土不稼穑，导披按地图，与丞彭参、掾马道嵩等，原其逆顺，揆其表里，修防排通，以正水路，功绩有成，民用嘉赖。题云《漳河神坛碑》。而俗老耆儒，犹揭斯庙为铜马刘神寺。是碑顷因震裂，馀半不可复识矣。又迳南宫县故城西。汉高后元年，以封张越人子买为侯国，王莽之序中也，其水与隅醴通为衡津，又有长芦淫水之名，绛水之称矣。今漳水既断，降水非复缠络矣。又北，绛渎出焉，今无水。故渎东南迳九门城南，又东南，迳南宫城北，又东南，迳缭城县故城北。
《十三州志》曰：经县东五十里，有缭城，故县也。左迳安城南，故信都之安城乡也。更始二年，和城太守邳彤，与上会信都南安城乡，上大悦，即此处也。故渎又东北，迳辟阳亭，汉高帝六年，封审食其为侯国，王莽之乐信也。《地理风俗记》曰：广川西南六十里，有辟阳亭，故县也。绛渎又北，迳信都城东，散入泽渚，西至于信都城，东连于广川县之张甲故渎，同归于海。故《地理志》曰：《禹贡》，绛水，在信都，东入于海也。

△又北过堂阳县西。
衡水自县分为二水，其一水北出，迳县故城西，世祖自信都以四千人先攻堂阳绛水者也。水上有梁，谓之旅津渡，商旅所济故也。其右水东北注，出石门。
门石崩褫，馀基殆在，谓之长芦水，盖变列葭之名也。长芦水东迳堂阳县故城南。
应劭曰：县在堂水之阳。《穀梁传》曰：水北为阳也。今于故县城南，更无别水，惟是水东出，可以当之。斯水盖包堂水之兼称矣。长芦水又东迳九门陂，故县也。
又东迳扶柳县故城南。世祖建武三十年，封寇恂子楫为侯国。又东屈，北迳信都县故城西，信都郡治也。汉高帝六年置，景帝中二年为广川惠王越国，王莽更为新博，县曰新博亭。光武自蓟至信都是也。明帝永平十五年，更名乐成。安帝延光中改曰安平。城内有《汉冀州从事安平赵徵碑》，又有《魏冀州刺史陈留丁绍碑》，青龙三年立。城南有《献文帝南巡碑》，其水城北注，又北迳安阳城东，又北迳武阳城东，《十三州志》曰：扶柳县东北有武阳城，故县也。又北为博广池，池多名蟹佳虾，岁贡王朝，以充膳府。又北迳下博县故城东，而北流注于衡水也。

△又东北过扶柳县北，又东北过信都县西。
扶柳县故城在信都城西，衡水迳其西。县有扶泽，泽中多柳，故曰扶柳也。
衡水又北，迳昌城县故城西。《地理志》，信都有昌城县。汉武帝以封城阳顷王子刘差为侯国。阚骃曰：昌城本名阜城矣。应劭曰：堂阳县北三十里，有昌城，故县也。世祖之下堂阳，昌城人刘植率宗亲子弟，据邑以奉世祖是也。又迳西梁县故城东。《地理风俗记》曰：扶柳县西北五十里，有西梁城，故县也。世以为五梁城，盖字状致谬耳。
衡漳又东北，迳桃县故城北，汉高祖十二年，封刘襄为侯国，王莽改之曰桓分也。合斯洨故渎。斯洨首受大白渠，大白渠首受绵蔓水。绵蔓水上承桃水，水出乐平郡，之上艾县，东流，世谓之曰桃水。东迳靖阳亭南，故关城也。又北流，迳井陉关下，注泽发水，水出董卓垒东，乱流东北，迳常山蒲吾县西，而桃水出焉。泽发水又北入滹沱桃水，南迳蒲吾县故城西，又东南流，迳桑中县故城北，世谓之石勒城，盖赵氏增城之，故擅其目。俗又谓之高功城也，《地理志》曰：侯国也，桃水又东南流，迳绵蔓县故城北，王莽之绵延也。世祖建武二年，封郭况为侯国。自下通谓之绵蔓水。绵蔓水又东流，迳乐阳县故城西，右合井陉山水。水出井陉山，世谓之鹿泉水。东北流，屈迳陈馀垒西，俗谓之故壁城。昔在楚、汉，韩信东入，馀拒之于此，不纳左车之计，悉众西战，信遣奇兵自间道出，立帜于其垒，师奔失据，遂死泜上。其水又屈迳其垒南，又南迳城西，东注绵蔓水，绵蔓水又屈从城南，俗名曰临清城，非也。《地理志》曰侯国矣。王莽更之曰畅苗者也。《东观汉记》曰：光武使邓禹发房子。兵二千人，以铫期为偏将军，别攻真定、宋子馀贼，拔乐阳、藁城、肥垒者也。绵蔓水又东迳乌子堰，枝津出焉。又东谓之大白渠。《地理志》所谓首受绵蔓水者也。白渠水又东南迳关县故城北，《地理志》常山之属县也。又东为成郎河，水上有大梁，谓之成郎桥。又东迳耿乡南，世祖封前将军耿纯为侯国，世谓之宜安城。又东迳宋子县故城北，又谓之宋子河。汉高帝八年，封许瘛为侯国，王莽更名宜子。昔高渐离击筑佣工，自此入秦。又东迳敬武县故城北。按《地理志》，钜鹿之属县也。汉元帝封女敬武公主为汤沐邑。阚骃《十三州记》曰：杨氏县北四十里，有敬武亭，故县也。今其城，实中、小邑耳，故俗名之曰敬武垒，即古邑也。白渠水又东，谓之斯洨水，《地理志》曰：大白渠东南至下曲阳入斯洨者也。东分为二水，枝津右出焉，东南流，谓之百尺沟。又东南，迳和城北，世谓之初邱城，非也。
汉高帝十一年，封郎中公孙耳为侯国。又东南迳贳城西，汉高帝六年，封吕博为侯国。百尺沟东南散流，迳历乡东，而南入泜湖，东注衡水也。斯洨水自枝津，东迳贳城北，又东，积而为陂，谓之阳縻渊。渊水在左纳白渠枝水，俗谓之祗水。水承白渠于藁城县之乌子堰，又东迳肥累县之故城南，又东迳陈台南。台甚宽广，今上阳台屯居之。又东迳新丰城北，按《地理志》云：钜鹿有新市县，侯国也。王莽更之曰乐市，而无新丰之目，所未详矣。其水又东迳昔阳城南，世谓之曰直阳城，非也，本鼓聚矣。《春秋左传?昭公十五年》，晋荀吴帅师伐鲜虞，围鼓，三月，鼓人请降。穆子曰：犹有食色，不许。军吏曰：获城而弗取，勤民而顿兵，何以事君？穆子曰：获一邑而教民怠，将焉用邑也。贾怠无卒，弃旧不祥。鼓人能事其君，我亦能事吾君。率义不爽，好恶不愆，城可获也。有死义而无二心，不亦可乎？鼓人告食竭力尽而后取之。克鼓而返，不戮一人，以鼓子鸢鞮归，既献而返之。鼓子又叛，荀吴略东阳，使师伪籴，负甲息于门外，袭而灭之，以鼓子鸢鞮归，使涉佗守之者也。《十三州志》曰：今其城昔阳亭是矣。
京相璠曰：白狄之别也。下曲阳有鼓聚，故鼓子国也。白渠枝水又东迳曲阳城北，又迳安乡县故城南，《地理志》曰：侯国也。又东迳贳县，入斯洨水。斯洨水又东，迳西梁城南，又东北，迳乐信县故城南。《地理志》钜鹿属县，侯国也。
又东入衡水。
衡水又北为袁谭渡，盖谭自邺往还所由，故济得厥名。

△又东北过下博县之西。
衡水又北，迳邬县故城东。《竹书纪年》，梁惠成王三十年，秦封卫鞅于邬，改名曰商。即此是也，故王莽改曰秦聚也。《地理风俗记》曰：县北有邬阜，盖县氏之。又右迳下博县故城西，王莽改曰闰博。应劭曰：太山有博，故此加下。
汉光武自呼沱南出，至此失道，不知所之。遇白衣老父曰：信都为长安守，去此八十里。世祖赴之，任光开门纳焉。汉氏中兴，始基之矣。寻求老父不得，议者以为神。
衡漳又东北，历下博城北，逶迤东北注，谓之九争曲。西迳乐乡县故城南，王莽更之曰乐丘也。又东，列葭水注之。

△又东北过阜成县北，又东北至昌亭，与虖池河会。
《经》叙阜成于下博之下，昌亭之上，考地非比，于事为同。渤海阜城又在东昌之东，故知非也。漳水又东北迳武邑郡南，魏所置也。

△又东迳武强县北。
又东北，迳武隧县故城南。按《史记》，秦破赵将扈辄于武隧，斩首十万。
即于此处也。王莽更名桓隧矣。白马河注之。水上承虖池，东迳乐乡县北，饶阳县南，又东南迳武邑郡北，而东入衡水，谓之交津口。衡漳又东，迳武邑县故城北，王莽之顺桓也。晋武帝封子于县，以为王国，后分武邑，武隧、观津为武邑郡，治此。
衡漳又东北，右合张平口故沟，上承武强渊，渊之西南，侧水有武强县故治，故渊得其名焉。《东观汉记》曰：光武拜王梁为大司空，以为侯国。耆宿云，邑人有行于途者，见一小蛇，疑其有灵，持而养之，名曰担生。长而吞噬人，里中患之，遂捕系狱。担生负而奔，邑沦为湖，县长及吏咸为鱼矣。今县治东北半许落水。渊水又东南，结而为湖，又谓之郎郡渊。耆宿又言，县沦之日，其子东奔，又陷于此，故渊得郎君之目矣。渊水北通，谓之石虎口。又东北为张平泽，泽水所泛，北决堤口，谓之张刀沟。北注衡漳，谓之张平口，亦曰张平沟。水溢则南注，水耗则辍流。
衡漳又迳东昌县故城北，《经》所谓昌亭也，王莽之田昌也，俗名之曰东相，盖相昌声韵合，故致兹误矣。西有昌城，故目是城为东昌矣。
衡漳又东北，左会滹池故渎，谓之合口。衡漳又东北，分为二川，当其水泆处，名之曰李聪涣。

△又东北至乐成陵县，别出北。
衡漳于县无别出之渎，出县北者，乃虖池别水，分虖池故渎之所缠络也。
衡漳又东，分为二水，左出为向氏口，渎水自此决出也。
衡漳又东，迳弓高县故城北。汉文帝封韩王信之子韩隤当为侯国，王莽之乐成亭也。
衡漳又东北，右合柏梁溠，水上承李聪涣，东北为柏梁溠，东迳蒲领县故城南。汉武帝元朔三年，封广川惠王子刘嘉为侯国。《地理风俗记》云：修县西北八十里有蒲领乡，故县也。又东北，会桑社枝津，又东北，迳弓高城北，又东，注衡漳，谓之柏梁口。
衡漳又东北，右会桑社沟，沟上承从陂，世称卢达从薄，亦谓之摩诃河，东南通清河，西北达衡水。春秋雨泛，漳泽津渚，今观津城北方二十里，尽为泽薮，盖水所钟也。其渎迳观津县故城北，乐毅自燕降赵，封之于此邑，号望诸君。王莽之朔定亭也。又南屈，东迳窦氏青山南，侧堤东出。青山即汉文帝窦后父少翁冢也，少翁是县人，遭秦之乱，渔钓隐身，坠渊而死。景帝立，后遣使者填以葬父，起大坟于观津城东南，故民号曰青山也。又东迳董仲舒庙南。仲舒，广川人也。世犹谓之董府君祠，春秋祷祭不辍。旧沟又东，迳修市县故城北。汉宣帝本始四年，封清河纲王子刘寅为侯国。王莽更之曰居宁也，俗谓之温城，非也。
《地理风俗记》曰：修县西北二十里，有修市城，故县也。又东会从陂。陂水南北十里，东西六十步，子午潭涨，渊而不流，亦谓之桑社渊。从陂南出，夹堤东派，迳修县故城北，东合清漳，漳泛则北注，泽盛则南播，津流上下互相迳通。
从陂北出，东北分为二。一川北迳弓高城西，而北注柏梁溠。一川东迳弓高城南，又东北，杨津沟水出焉。左渎北入衡漳，谓之桑社口。
衡水东迳阜城县故城北，乐成县故城南，河间郡治，《地理志》曰，故赵也。
汉文帝二年，别为国。应劭曰：在两河之间也。景帝二年，封子德为河间王，是为献王。王莽更名郡曰朔定，县曰陆信。褚先生曰：汉宣帝地节二年，封大将军霍光兄子山为侯国也。章帝封子开于此。桓帝追尊祖父孝王开为孝穆皇，以其邑奉山陵，故加陵曰乐成陵也。今城中有故池，方八十步。旧引衡水北入城注池。
池北对层台，基隍荒芜，示存古意也。

△又东北过成平县南。
衡漳又东迳建成县故城南。按《地理志》，故属渤海郡。褚先生曰：汉宣帝五凤三年，封丞相黄霸为侯国也。成平县故城在北，汉武帝元朔三年，封河间献王子刘礼为侯国，王莽之泽亭也。城南北相直。衡漳又东，右会杨津沟水，水自泽东迳阜城南。《地理志》，渤海有阜城县，王莽更名吾城者，非《经》所谓阜城也。建武十五年，世祖更封大司马王梁为侯国。杨津沟水又东北，迳建成县左，入衡水，谓之杨津口。
衡漳又东，左会虖池别河故渎，又东北合清河，谓之合口。又迳南皮县之北皮亭，而东北迳浮阳县西，东北注也。

△又东北过章武县西，又东北，过东平舒县南，东入海。
清、漳迳章武县故城西，故濊邑也。枝渎出焉，谓之濊水。东北迳参户亭，分为二渎。应劭曰：平舒县西南五十里有参户亭，故县也。世谓之平虏城，枝水又东注，谓之蔡伏沟。又东，积而为淀。一水迳亭北，又迳东平舒县故城南。代郡有平舒城，故加东，《地理志》勃海之属县也。《魏土地记》曰：章武郡治。
故世以为章武故城，非也。又东北，分为二水。一水右出为淀，一水北注呼池，谓之濊口。清漳乱流，而东注于海。
○清漳水
△清漳水出上党沾县西北少山大要谷，南过县西，又从县南屈。
《淮南子》曰：清漳出揭戾山。高诱云：山在沾县。今清漳出沾县故城东北，俗谓之沾山。后汉分沾县为乐平郡，治沾县。水出乐平郡沾县界。故《晋太康地记》曰：乐平县，旧名沾县，汉之故县矣。其山亦曰鹿谷山。水出大要谷，南流迳沾县故城东，不历其西也。又南迳昔阳城。《左传?昭公十二年》，晋荀吴伪会齐师者，假道于鲜虞，遂入昔阳。杜预曰：乐平沾县东有昔阳城者是也。其水又南，得梁榆水口。水出梁榆城西大嵰山。水有二源。北水东南流，迳其城东南，注于南水。南水亦出西山，东迳文当城北，又东北迳梁榆城南，即阏与故城也。秦伐韩，军于阏与。惠文王使赵奢救之。奢纳许历之说，破秦于阏与。谓此也。司马彪、袁山松《郡国志》，并言涅县有阏与聚。卢谌《征艰赋》曰：访梁榆之虚郭，吊阏与之旧都。桓亦云，阏与，今梁榆城，是也。汉高帝八年，封冯解散为侯国。其水左合北水，北水又东南，入于清漳。
清漳又东南，与轑水相得，轑水出轑河县西北轑山，南流迳轑河县故城西南，东流至粟城，注于清漳也。

△东过涉县西，屈从县南。
按《地理志》，魏郡之属县也。漳水于此有涉河之称，盖名因地变也。

△东至武安县南黍窖邑，入于浊漳。
卷十一
○易水
△易水出涿郡故安县阎乡西山。
易水出西山宽中谷，东迳五大夫城南。昔北平侯王谭，不同王莽之政。子兴，生五子，并避时乱，隐居此山，故其旧居，世以为五大夫城，即此。潘岳《赞》云：五王在中，庞葛连续者也。
易水又东，左与子庄溪水合。水北出子庄关，南流迳五公城西，屈迳其城南。
五公即王兴之五子也。光武即帝位，封为五侯：元才，北平侯；益才，安喜侯；显才，蒲阴侯；仲才，新市侯；季才，唐侯，所谓中山之五王也，俗又以五公名居矣。二城并广一里许，俱在罡阜之上，上邪而下方。其水东南入於易水。
易水又右会女思谷水。水出西南女思涧，东北流注于易，谓之三会口。
易水又东届关门城西南，即燕之长城门也，与樊石山水合。水源西出广昌县之樊石山，东流迳覆釜山下，东流注于易水。
易水又东历燕之长城，又东迳渐离城南，盖太子丹馆高渐离处也。
易水又东迳武阳城南。盖易自宽中历武夫关东出，是兼武水之称，故燕之下都，擅武阳之名。左得濡水枝津故渎。武阳大城东南小城，即故安县之故城也。
汉文帝封丞相申屠嘉为侯国。城东西二里，南北一里半。高诱云，易水迳故安城南外东流，即斯水也。诱是涿人，事经明证。今水被城东南隅。世又谓易水为故安河。武阳盖燕昭王之所城也，东西二十里，南北十七里，故傅逮《述游赋》曰：出北蓟，历良乡，登金台，观武阳，两城辽廓，旧迹冥茫，盖谓是处也。易水东流而出于范阳。

△东过范阳县南，又东过容城县南。
易水迳范阳县故城北。秦末，张耳、陈馀为陈胜略地燕、赵，命蒯通说之，范阳先下，是也。汉景帝中三年，封匈奴降王代为侯国，王莽之通顺也。易水又东与濡水合，水出故安县西北，穷独山南谷。东流与源泉水合，水发北溪，东南流注濡水。濡水又东南，迳樊於期馆西，是其授首于荆轲处也。濡水又东南流，迳荆轲馆北，昔燕丹纳田生之言，尊轲上卿，馆之于此。二馆之城，涧曲泉清，山高林茂，风烟披薄，触目怡情，方外之士，尚凭依旧居，取畅林木。濡水又东迳武阳城西北旧堨濡水枝流南入城，迳柏冢西。冢垣城侧，即水塘也。四周茔域深广，有若城焉。其水侧有数陵坟高壮，望若青丘，询之古老，访之史籍，并无文证。以私情求之，当是燕都之前故坟也，或言燕之坟茔，斯不然矣。其水之故渎南出，屈而东转，又分为二渎。一水迳故安城西，侧城南注易水，夹塘崇峻，邃岸高深，左右百步，有二钓台，参差交峙，迢递相望，更为佳观矣。其一水东出注金台陂，陂东西六、七十步，南北五十步，侧陂西北有钓台，高丈馀，方可四十步。陂北十馀步有金台，台上东西八十许步，南北如减，高十馀丈。昔慕容垂之为范阳也，戍之，即斯台也。意欲图还上京，阻於行旅，造次不获遂心。北有小金台，台北有兰马台，并悉高数丈，秀峙相对，翼台左右，水流径通，长庑广宇，周旋被浦，栋堵咸沦，柱础尚存，是其基构，可得而寻。访诸耆旧，咸言昭王礼宾，广延方士，至於郭隗、乐毅之徒，邹衍、剧辛之俦，宦游历说之民，自远而届者多矣。不欲令诸侯之客，伺隟燕邦，故修建下都，馆之南垂。言燕昭创之于前，子丹踵之于后，故雕墙败馆，尚传镌刻之石，虽无经记可凭，察其古迹，似符宿传矣。濡水自堰又东，迳紫池堡西，屈而北流。又有浑塘沟水注之，水出遒县西，白马山南溪中，东南流入濡水。濡水又东至塞口，古累石堰水处也。
濡水旧枝分南，入城东大陂，陂方四里，今无水。陂内有泉，渊而不流，际池北侧，俗谓圣女泉。濡水又东，得白杨水口，水出遒县西山白杨岭下，东南流入濡水，时人谓之虎眼泉也。濡水东合檀山水，水出遒县西北，檀山西南。南流与石泉水会。水出石泉固东南隅，水广二十许步，深三丈。固在众山之内，平川之中，四周绝涧阻水，八丈有馀，石高五丈，石上赤土又高一匹，壁立直上，广四十五步。水之不周者，路不容轨，仅通人马，谓之石泉固。固上宿有白杨寺，是白杨山神也。寺侧林木交荫，丛柯隐景。沙门释法澄建刹于其上，更为思玄之胜处也。
其水南流，注于檀水，故俗有并沟之称焉。其水又东南流，历故安县北，而南注濡水。又东南流，于容城县西北，大利亭东南，合易水而注巨马水也。故《地理志》曰：故安县阎乡，易水所出，至范阳入濡水。阚骃亦言是矣；又曰：濡水合渠。许慎曰：濡水入涞。涞、渠二号，即巨马之异名。然二易俱出一乡，同入濡水。北易至涿郡范阳县会北濡，又并乱流入涞，是则易水与诸水，互摄通称，东迳容城县故城北，浑涛东注，至勃海平舒县与易水合。阚骃曰：涿郡西界代之易水，而是水出代郡广昌县东南，郎山东北，燕王仙台东。台有三峰，甚为崇峻，腾云冠峰，高霞翼岭，岫壑冲深，含烟罩雾。耆旧言燕昭王求仙处。范晔《后汉书》云：中山简王焉之窆也，厚其葬，采涿郡山石以树坟茔。陵隧碑兽，并出此山，谓之石虎山。山有所遗二石虎，后人因以名罡。罡之东麓，即泉源所导也。
《经》所谓阎乡西山，其水东流，有毖水南会，浑波同注，俗谓之为雹河。司马彪《郡国志》曰：雹水出故安县。世祖令耿况击故安西山贼吴耐蠡，符雹上十馀营，皆破之，即是水者也。
易水又东迳孔山北，山下钟乳穴，穴出佳乳，采者煹。火寻沙，入穴里许，渡一水，潜流通注，其深可涉。于中众穴奇分，令出入者疑迷，不知所趣。每于疑路，必有历记。返者乃寻孔以自达矣。上又有大孔，豁达洞开，故以孔山为名也。其水又东，迳西故安城南，即阎乡城也。历送荆陉北，耆旧云，燕丹饯荆轲於此，因而名焉。世代已远，非所详也。遗名旧传，不容不诠，庶广后人传闻之听。
易水又东流，屈迳长城西，又东流，南迳武遂县南，新城县北。《史记》曰：赵将李牧伐燕，取武遂、方城是也。俗又谓是水为武遂津。津北对长城门，谓之汾门。《史记?赵世家》云：孝成王十九年，赵与燕易土，以龙兑、汾门与燕，燕以葛城、武阳与赵，即此也。亦曰汾水门，又谓之梁门矣。易水东分为梁门陂。
易水又东，梁门陂水注之。水上承易水于梁门，东入长城，东北入陂，陂水北接范阳陂，陂在范阳城西十里，方一十五里，俗亦谓之为盐台陂。陂水南通梁门淀，方三里。淀水东南流，出长城注易，谓之范水，易水自下有范水通目，又东迳范阳县故城南，即应劭所谓范水之阳也。
易水又东迳樊舆县故城北。汉武帝元朔五年，封中山靖王子刘条为侯国，王莽更名握符矣。《地理风俗记》曰：北新城县东二十里，有樊舆亭，故县也。
易水又东迳容城县故城南。汉高帝八年，封赵将夜，于深泽，景帝中三年，以封匈奴降王唯徐卢于容城，皆为侯国，王莽更名深泽。
易水又东，泥水注之。水上承二陂於容城县东南，谓之大泥淀、小泥淀，其水南流注易水，谓之泥洞口。水侧有浑泥城，易水迳其南，东合滱水。故桑钦曰：易水出北新城西北，东入滱。自下滱、易互受通称矣。易水又东，迳易京南。汉末，公孙瓒害刘虞於蓟下。时童谣云：燕南垂，赵北际，惟有此中可避世。瓒以易地当之，故自蓟徙临易水，谓之易京城，在易城西四五里。赵建武四年，石虎有辽西南达易京，以京鄣至固，令二万人废坏之。今者城壁夷平，其楼基尚存，犹高一匹馀。基上有井，世名易京楼，即瓒所堡也。故瓒所与子书云：袁氏之攻，状若鬼神，冲梯舞于楼上，鼓角鸣于地中。即此楼也。
易水又东，迳易县故城南，昔燕文公徙易，即此城也。阚骃称：燕太子丹遣荆轲刺秦王，与宾客知谋者祖道，皆素衣冠，送之于易水之上。荆轲起为寿，歌曰：风萧萧兮易水寒，壮士一去兮不复还！高渐离击筑，宋如意和之。为壮声，士发皆冲冠。为哀声，士皆流涕。疑于此也。余按遗传旧迹，多在武阳，似不饯此也。汉景帝中三年，封匈奴降王仆<黑旦>为侯国也。

△又东过安次县南。
易水迳县南，鄚县故城北，东至文安县，与虖池合。《史记》苏秦曰，燕长城以北，易水以南，正谓此水也。是以班固、阚骃之徒，咸以斯水谓之南易。

△又东过泉州县南，东入于海。
《经》书水之所历，沿次注海也。
○滱水
△滱水出代郡灵邱县高氏山。
即呕夷之水也，出县西北高氏山。《山海经》曰：高氏之山，滱水出焉，东流注于河者也。其水东南流，山上有石铭，题言冀州北界，故世谓之石铭陉也。
其水又南陉候塘。候塘，川名也。又东合温泉水，水出西北暄谷，其水温热若汤，能愈百疾，故世谓之温泉焉。东南流迳兴豆亭北，亭在南原上，欹倾而不正，故世以欹城目之。水自原东流，注于滱水。又东，莎泉水注之，水导源莎泉南流，水侧有莎泉亭。东南入于滱水。
又东迳灵邱县故城南。应劭曰，赵武灵王葬其东南二十里，故县氏之。县古属代，汉灵帝光和元年，中山相臧旻上请别属也。瓒注《地理志》曰：灵邱之号，在武灵王之前矣。又按司马迁《史记》，赵敬侯二年，败齐于灵邱，则名不因武灵王事，如瓒《注》。
滱水自县南流入峡，谓之隘门，设隘于峡，以讥禁行旅。历南山，高峰隐天，深溪埒谷。其水沿涧西转，迳御射台南，台在北阜上。台南有御射石碑。南则秀嶂分霄，层崖刺天，积石之峻，壁立直上。车驾沿氵斥，每出是所游艺焉。
滱水西流，又南转东屈，迳北海王详之石碣南，《御射碑》石柱北，而南流也。

△东南过广昌县南。
滱水东迳嘉牙川，川有二水，南来注之。水出恒山北麓，稚川三合迳嘉牙亭东，而北流注于滱水，水之北。山行即广昌县界。
滱水又东迳倒马关。关山险隘，最为深峭，势均诗人高冈之病良马，傅险之行轩，故关受其名焉。关水出西南长溪下，东北历关，注滱。滱水南山上，起御坐于松园，建祗洹于东圃，东北二面，岫鄣高深，霞峰隐日，水望澄明，渊无潜甲。行李所迳，鲜不徘徊忘返矣。

△又东南过中山上曲阳县北，恒水从西来注之。
滱水自倒马关南流，与大岭水合。水出山西南大岭下，东北流出峡，峡右山侧有祗洹精庐，飞陆陵山，丹盘虹梁，长津泛澜，萦带其下，东北流注于滱。
滱水又屈而东，合两岭溪水，水出恒山北阜，东北流历两岭间。北岭虽层陵云举，犹不若南峦峭秀。自水南步远峰，石磴逶迤，沿途九曲。历睇诸山，咸为劣矣。抑亦羊肠、邛来之类者也。齐、宋通和，路出其间。其水东北流，注于滱水。
又东，左合悬水，水出山原岫盘谷，轻湍濬下，分石飞悬，水一匹有馀，直灌山际，白波奋流，自成潭渚。其水东南流，扬湍注于滱。
滱水又东流历鸿山，世谓是处为鸿头，疑即《晋书地道记》所谓鸿上关者也。关尉治北平，而画塞於望都，东北去北平不远，兼县土所极也。滱水于是左纳鸿上水，水出西北近溪，东南流注於滱水也。

△又东过唐县南。
滱水又东，迳左人城南。应劭曰，中人城西北四十里，县有雹水，亦或谓之为唐水也。水出中山城之西如北。城内有小山，在城西，侧而锐上，若委粟焉，疑即《地道记》所云，望都县有委粟关也。俗以山在邑中，故亦谓之中山城，以城中有山之水，因复谓之为广唐城也。《中山记》以为中人城，又以为鼓聚，殊为乖谬矣。言城中有山，故曰中山也。中山郡治。京相璠曰：今中山望都东二十里，有故中人城。望都城东有一城，名尧姑城，本无中人之传，璠或以为中人，所未详也。《中山记》所言中人者，城东去望都故城一十馀里，二十里则减，但苦其不东。观夫异说，咸为爽矣。今此城于卢奴城北如西六十里。城之西北，泉源所导，西迳狼山北。郎，唐音读近，实兼唐水之称。西流历左人亭，注滱水。
又东左会一水。水出中山城北，郎山阜下，亦谓之唐水也。然于城非西北，俗又名之为雹水，又兼二名焉。西南流入滱，并所未详，盖传疑耳。
滱水又东，恒水从西来注之，自下滱水兼纳恒川之通称焉，即《禹贡》所谓恒卫既从也。
滱水又东，右苞马溺水，水出上曲阳城东北马溺山，东北流迳伏亭。《晋书地道记》曰：望都县有马溺关。《中山记》曰：八渡、马溺，是山曲要害之地，二关势接，疑斯城即是关尉宿治，异目之来，非所详矣。马溺水又东流注于滱。
滱水又东，迳中人亭南。《春秋左传?昭公十三年》，晋荀吴率师侵鲜虔及中人，大获而归者也。滱水又东，迳京邱北，世谓之京陵，南对汉中山顷王陵。滱水北对君子岸，岸上有哀王子宪王陵，坎下有泉源积水，亦曰泉上岸。
滱水又东，迳白土北，南即靖王子康王陵，三坟并列者是矣。滱水又东，迳乐羊城北。《史记》称魏文侯使乐羊灭中山，盖其城攻中山所造也，故城得其名。
滱水又东，迳唐县故城。南北二城，俱在滱水之阳，故曰滱水迳其南。
城西又有一水，导源县之西北平地，泉涌而出，俗亦谓之为唐水也。东流至唐城西北隅，堨而为湖，俗谓之唐池。莲荷被水，嬉游多萃其上，信为胜处也。其水南入小沟，下注滱水，自上历下，通禅唐川之兼称焉。应劭《地理风俗记》曰：唐县西四十里得中人亭。今于此城取中人乡，则四十也。唐水在西北入滱，与应符合。又言尧山者在南，则无山以拟之，为非也。阚骃《十三州志》曰：中山治卢奴，唐县故城在国北七十五里。骃所说此则非也。《史记》曰：帝喾氏没，帝尧氏作，始封于唐。望都县在南，今此城南对卢奴故城，自外无城以应之。考古知今，事义全违。俗名望都故城，则八十许里，此城距中山城则七十里，验途推邑，宜为唐城。城北去尧山五里，与七十五里之说相符，然则俗谓之都山，即是尧山，在唐东北望都界。皇甫谧曰：尧山一名豆山。今山于城北如东，崭绝孤峙，虎牙桀立。山南有尧庙，是即尧所登之山者也。《地理志》曰：尧山在南。
今考此城之南，又无山以应之，是故先后论者，咸以《地理志》之说为失。又即俗说以唐城为望都城者，自北无城以拟之。假复有之，途程纡远，山河之状，全乖古证，传为疏罔。是城西北，豆山西足，有一泉源，东北流迳豆山下，合苏水，乱流转注，东入滱。是岂唐水乎？所未详也。又于是城之南如东一十馀里，有一城，俗谓之高昌县城，或望都之故城也。故县目曰望都，县在唐南。皇甫谧曰：相去五十里。稽诸城地，犹十五里，盖书误耳。此城之东，有山孤峙，世以山不连陵，名之曰孤山。孤、都声相近，疑即所谓都山也。《帝王世纪》曰：尧母庆都所居。张晏曰：尧山在北，尧母庆都山在南，登尧山见都山，故望都县以为名也。唐亦中山城也，为武公之国，周同姓。其后桓公不恤国政，周王问太史馀曰：今之诸侯，孰先亡乎？对曰：天生民而令有别，所以异禽兽也。今中山滛昏康乐，逞欲无度，其先亡矣。后二年果灭。魏文侯以封太子击也。汉高祖立中山郡，景帝三年为王国，王莽之常山也。魏皇始二年，破中山，立安州，天兴三年，改曰定州，治水南卢奴县之故城。周之衰也，国有赤狄之难，齐桓霸诸侯，疆理邑土，遣管仲攘夷狄，筑城以固之。昔耿伯昭归世祖于此处也。
滱水之右，卢水注之。水上承城内黑水池。《地理志》曰：卢水出北平，疑为疏阔，阚骃、应劭之徒，咸亦言是矣。余按：卢奴城内西北隅，有水渊而不流，南北一百步，东西百馀步，水色正黑，俗名曰黑水池。或云，水黑曰卢，不流曰奴，故此城藉水以取名矣。池水东北，际水有汉中山王故宫处，台殿观榭，皆上国之制。简王尊贵，壮丽有加。始筑两宫，开四门，穿城北累石为窦，通涿唐水流于城中，造鱼池、钓台、戏马之观。岁久颓毁，遗基尚存，今悉加土为刹利灵图。池之四周，民居骈比，填遍秽陋，而泉源不绝。暨赵石建武七年，遣北中郎将始筑小城，兴起北榭，立宫造殿。后燕因其故宫，建都中山。小城之南，更筑隔城，兴复宫观。今府榭犹传故制。自汉及燕，涿滱水迳石窦，石窦既毁，池道亦绝，水潜流出城，潭积微涨，涓水东北注于滱。滱水又东，迳汉哀王陵北，冢有二坟，故世谓之两女陵，非也。哀王是靖王之孙，康王之子也。
滱水又东，右会长星沟，沟出上曲阳县。西北长星渚，渚水东流，又合洛光水，水出洛光沟，东入长星水，乱流东迳恒山下庙北。汉末丧乱，山道不通，此旧有下阶神殿，中世以来岁书法族焉。晋、魏改有东西二庙，庙前有碑阙，坛场列柏焉。其水又东迳上曲阳县故城北，本岳牧朝宿之邑也。古者，天子巡狩，常以岁十一月至于北岳，侯、伯皆有汤沐邑以自斋洁。周昭王南征不还，巡狩礼废，邑郭仍存。秦罢井田，因以立县，城在山曲之阳，是曰曲阳，有下，故此为上矣。王莽之常山亭也。又东南流，胡泉水注之。水首受胡泉，迳上曲阳县南，又东迳平乐亭北，左会长星川，东南迳卢奴城南，又东北，川渠之左，有张氏墓冢，有《汉上谷太守议郎张平仲碑》，光和中立。川渠又东北合滱水，水有穷通，不常津注。

△又东过安喜县南，县故安险也，其地临险，有井、涂之难。汉武帝元朔五年，封中山靖王子刘应为侯国，王莽更名宁险，汉章帝改曰安喜。《中山记》曰：县在唐水之曲，山高岸险，故曰安险；邑丰民安，改曰安喜。秦氏建元中，唐水泛涨，高岸崩颓，城角之下，有大积木，交横如梁柱焉。后燕之初，此木尚在，未知所从。余考记稽疑，盖城地当初，山水渀荡，漂沦巨栰，阜积于斯，沙息壤加，渐以成地。
滱水又东迳乡城北，旧卢奴之乡也。《中山记》曰：卢奴有三乡，斯其一焉。
后隶安喜，城郭南有汉明帝时《孝子王立碑》。

△又东过安国县北。
滱水历县东，分为二水，一水枝分，东南流，迳解渎亭南。汉顺帝阳嘉元年，封河间孝王子淑于解渎亭，为侯国，孙宏，即灵帝也。又东南迳任邱城南，又东南迳安郭亭南。汉武帝元朔五年，封中山靖王子刘博为侯国。其水又东南流入于虖池，滱水又东北流，迳解渎亭北，而东北注也。

△又东过博陵县南。
滱水东北，迳蠡吾县故城南。《地理风俗记》曰：县故饶阳之下乡者也。
自河间分属博陵。汉安帝永初七年，封河间王开子翼为都乡侯，顺帝永建五年更为侯国也。
又东北，迳博陵县故城南，即古陆城，汉武帝元朔二年，封中山靖王子刘贞为侯国者也。《地理风俗记》曰：博陵县，《史记》蠡吾故县矣。汉质帝本初元年，继孝冲为帝，追尊父翼陵曰博陵，因以为县，又置郡焉，汉末，罢还安平。
晋太始元年复为国，今谓是城为博野城。滱水又东北，迳侯世县故城南，又东北迳陵阳亭东，又北，左会博水。水出望都县，东南流，迳其县故城南，王莽更名曰顺调矣。又东南潜入下地下。博水又东南循渎，重源涌发，东南迳三梁亭南，疑即古勺梁也。《竹书纪年》曰：燕人伐赵，围浊鹿。赵灵王及代人救浊鹿，败燕师于勺梁者也。今广昌东岭之东有山，俗名之曰浊鹿罗。城地不远，土势相邻，以此推之，或近是矣，所未详也。博水又东南，迳谷梁亭南，又东迳阳城县，散为泽渚，渚水潴涨，方广数里，匪直蒲笋是丰，实亦偏饶菱藕，至若娈童卯角，弱年崽子，或单舟采菱，或叠舸折芰，长歌阳春，爱深渌水，掇拾者不言疲，谣咏者自流响，于时行旅过瞩，亦有慰于羁望矣，世谓之为阳城淀也。阳城县故城近在西北，故陂得其名焉。《郡国志》曰：蒲阴县有阳城者也。今城在县东南三十里。其水又伏流循渎，屈清梁亭西北，重源又发。博水又东迳白堤亭南，又东迳广望县故城北，汉武帝元朔二年，封中山靖王子刘忠为侯国。又东合堀沟，沟上承清梁陂。又北迳清凉城东，即将梁也。汉武帝元朔二年，封中山靖王子刘朝平为侯国。其水东北入博水，博水又东北，左则濡水注之。水出蒲阴县西、昌安郭南。《中山记》曰：郭东有舜氏甘泉，有舜及二妃祠。稽诸传记，无闻此处，世代云远，异说之来，于是乎在矣。其水自源东，迳其县故城南，枉渚回湍，率多曲复，亦谓之为曲逆水也。张晏曰：濡水于城北，曲而西流，是受此名。故县亦因水名而氏曲逆矣。《春秋左传?哀公四年》，齐国夏伐晋，取曲逆，是也。
汉高帝击韩王信，自代过曲逆，上其城，望室宇甚多，曰：壮哉！吾行天下，惟洛阳与是耳。诏以封陈平为曲逆侯。王莽更名顺平。濡水又东，与苏水合，水出县西南近山，东北流，迳尧姑亭南，又东迳其县入濡。濡水又东，得蒲水口，水出西北蒲阳山，西南流，积水成渊，东西一百步，南北百馀步，深而不测。其水又东南流，水侧有古神祠，世谓之为百祠，亦曰蒲上祠，所未详也。又南迳安阳亭东。《晋书地道记》曰：蒲阴县有安阳关，盖安阳关都尉治。世俗名斯川为安阳圹。蒲水又东南历圹，迳安阳关下，俗名关睾为唐头坂。出关北流，又东流，迳夏屋故城，实中险绝。《竹书纪年》曰：魏殷臣、赵公孙裒伐燕还，取夏屋城曲逆者也。其城东侧，因阿仍墉，筑一城，世谓之寡妇城。贾复从光武追铜马、五幡于北平所作也。世俗音转，故有是名矣。其水又东南流，迳蒲阴县故城北。
《地理志》曰：城在蒲水之阴。汉章帝元和三年，行巡北岳，以曲逆名不善，因山水之名，改曰蒲阴焉。水右合鱼水。水出北平县西南鱼山，山石若巨鱼，水发其下，故世俗以物色名川。又东流注于蒲水，又东入濡。故《地理志》曰，蒲水、苏水，并从县东入濡水。又东北迳乐城南，又东入博水，自下博水亦兼濡水通称矣。《春秋?昭公七年》，齐与燕会于濡上。杜预曰：濡水出高昜县。东北至河间鄚县入易水，是濡水与虖池，滱、易，互举通称矣。博水又东北，徐水注之。水西出广昌县东南大岭下，世谓之广昌岭。岭高四十馀里，二十里中，委折五回，方得达其上岭，故岭有五回之名。下望层山，盛若蚁垤，实兼孤山之称，亦峻竦也。徐水三源奇发，齐泻一涧，东流北转，迳东山下。水西有《御射碑》。
徐水又北流，西屈迳南岩下。水阴又有一碑。徐水又随山南转，迳东岩下，水际又有一碑。凡此三铭，皆翼对层峦，严障深高，壁立霞峙。石文云：皇帝以太延元年十二月，车驾东巡，迳五回之险邃。览崇岸之竦峙，乃停驾路侧，援弓而射之，飞矢逾于岩山，刊石用赞元功。夹碑并有层台二所，即御射处也。碑阴皆列树碑官名。徐水屈东北迳郎山，又屈迳其山南，众岑竞举，若竖鸟翅，立石崭岩，亦如剑杪，极地险之崇峭。汉武之世，戾太子以巫蛊出奔，其子远遁斯山，故世有郎山之名。山南有《郎山君碑》，事具其文。徐水又迳郎山君中子，触锋将军庙南。庙前有碑，晋惠帝永康元年八月十四日壬寅，发诏锡君父子法祠。其碑，刘曜光初七年前顿邱太守郎宣、北平太守阳平包振等，共修旧碑，刻石树颂焉。
徐水又迳北平县县界，有汉熹平四年幽、冀二州以戊子诏书，遣冀州从事王球、幽州从事张<阝良>郡县分境，立石标界，具揭石文也。徐水又东南流，历石门中，世俗谓之龙门也。其山上合下开，开处高六丈，飞水历其间，南出，乘崖倾涧，泄注七丈有馀，渀荡之音，奇为壮猛。触石成井，水深不测，素波自激，涛襄四陆，瞰之者惊神，临之者骇魄矣。东南出山，迳其城中，有故碑是《太白君碑》，郎山君之元子也，其水又东流，汉光武追铜马五幡於北平，破之顺水北，乘胜追北，为其所败。短兵相接，光武自投崖下，遇突骑王丰，于是授马，退保范阳。
顺水盖徐水之别名也。徐水又东，迳蒲成北，又东迳清苑城，又东南与沈水合。
水出蒲城西，俗谓之泉头水也。《地理志》曰：北平县有卢水，即是水也。东迳其城，又东南，左入徐水。《地理志》曰：东至高阳入博，今不能也。徐水又东，左合曹水，水出西北朔宁县曹河泽，东南流，左合岐山之水。水出岐山，东迳邢安城北，又东南入曹河。曹水又东南，迳北新城县故城南，王莽之朔宁县也。曹水又东，入于徐水。徐水又东南迳一故城北，俗谓之祭隅城，所未详也。徐水又东流入博水。《地理志》曰：徐水出北平，东至高阳，入于博。又东入滱。
《地理志》曰：博水自望都东至高阳，入于河。

△又东北入于易。
滱水又东北迳依城北，世谓之依城河。《地说》无依城之名，即古葛城也。
《郡国志》曰：高阳有葛城，燕以与赵者也。滱水又东北，迳阿陵县故城东，王莽之阿陆也。建武二年，更封左将军任光为侯国。滱水东北至长城，注于易水者也。
卷十二
○圣水
△圣水出上谷。
故燕地，秦始皇二十三年，置上谷郡。王隐《晋书地道志》曰：郡在谷之头，故因以上谷名焉。王莽更名朔调也。水出郡之西南圣水谷，东南流，迳大防岭下。
岭之东首，山下，有石穴，东北洞开，高广四五丈，入穴转更崇深，穴中有水。
耆旧传言，昔有沙门释惠弥者，好精物隐，尝煹火寻之。傍水入穴，三里有馀，穴分为二。一穴殊小，西北出，不知趣诣。一穴西南出，入穴经五六日方还，又不测穷深。其水夏冷冬温，春秋有白鱼出穴，数日而返，人有采捕食者，美珍常味，盖亦丙穴嘉鱼之类也。是水东北流入圣水。
圣水又东迳玉石山，谓之玉石口，山多珉玉燕石，故以玉石名之。其水伏流里馀，潜源东出，又东，颓波泻涧，一丈有馀，屈而南流也。

△东过良乡县南。
圣水南流，历县西转，又南迳良乡县故城西，王莽之广阳也。有防水注之，水出县西北大防山南，而东南流迳羊头阜下，俗谓之羊头溪。其水又东南流，至县，东入圣水。
圣水又南，与乐水合，水出县西北大防山南，东南流，历县西，而东南流注圣水，又东迳其县故城南，又东迳圣聚南，盖藉水而怀称也。又东与侠河合，水出良乡县西甘泉原东谷，东迳西乡县故城北，王莽之移风也，世谓之都乡城。案《地理志》，涿郡有西乡县，而无都乡城，盖世传之非也。又东迳良乡城南，又东北注圣水，世谓之挟活河，又名之曰非理之沟也。

△又东过长乡县北。
圣水自涿县。东，与桃水合，水首受涞水，于徐城东南，良乡西，分垣水，世谓之南沙沟，即桃水也。东迳乃县北，又东迳涿县故城下，与涿水合，世以为涿水，又谓之桃水，出涿县故城西南奇沟东八里大坎下。数泉同发，东迳桃仁墟北，或曰因水以名墟，则是桃水也；或曰终仁之故居，非桃水也。余按《地理志》，桃水上承涞水，此水所发，不与志同，谓终为是。又东北与乐堆泉合，水出堆东，东南流注于涿水。涿水又东北迳涿县故城西流，注于桃。应劭曰：涿郡故燕，汉高帝六年置，其南有涿水，郡盖氏焉。阚骃亦言是矣。今于涿城南无水以应之，所有，惟西南有是水矣。应劭又云：涿水出上谷涿鹿县。余案涿水自涿鹿东注漯水，漯水东南迳广阳郡，与涿郡分水。汉高祖六年，分燕置涿郡。涿之为名，当受涿水通称矣，故郡、县氏之。但物理潜通，所在分发，故在匈奴为涿邪水，山川阻阔，并无沿注之理，所在受名者，皆是经隐显相关，遥情受用，以此推之，事或近矣，而非所安也。桃水又东，迳涿县故城北，王莽更名垣翰。晋太始元年改曰范阳郡，今郡理涿县故城。城内东北角有《晋康王碑》，城东有《范阳王司马虓庙碑》。桃水又东北，与垣水会，水上承涞水，于良乡县分桃水，世谓之北沙沟。故应劭曰：垣水出良乡。东，迳垣县故城北。《史记?音义》曰：河间有武垣县，涿有垣县。汉景帝中三年，封匈奴降王赐为侯国，王莽之垣翰亭矣。世谓之顷城，非也。又东迳顷，亦地名也，故有顷上言，世名之顷前河。又东，洛水注之。水上承鸣泽渚，渚方一十五里。汉武帝元封四年行幸鸣泽者也。服虔曰：泽名，在醲逎县北界。即此泽矣。西则独树水注之，水出逎县北山，东入渚。北有甘泉水注之，水出良乡西山，东南迳西乡城西，而南注鸣泽渚。渚水东出为洛水，又东迳西乡城南，又东迳垣县故城北而南入垣水。垣水又东，迳涿县北，东流注于桃。故应劭曰：垣水东入桃。阚骃曰：至阳乡注之。今案经脉水而不能届也。桃水东入阳乡，东注圣水。圣水又东，广阳水注之，水出小广阳西山，东迳广阳县故城北。又东，福禄水注焉，水出西山，东南迳广阳县故城南，东入广阳水，乳流东南，至阳乡县，右注圣水。
圣水又东南，迳阳乡城西，不迳其北矣。县故涿之阳亭也。《地理风俗记》曰：涿县东五十里有阳乡亭，后分为县。王莽时更名章武，即长乡县也。案《太康地记》，涿有长乡而无阳乡也。
圣水又东，迳长兴城南，又东迳方城县故城北，李牧伐燕。取方城，是也。
魏封刘放为侯国。
圣水又东，左会白祀沟，沟水出广阳县之娄城东，东南流，左合娄城水，水出平地，导源东南流，右注白祀水，乱流，东南迳常道城西。故乡亭也。西去长乡城四十里，魏少帝璜，甘露三年所封也。又东南入圣水。
圣水又东南，迳韩城东。《诗?韩奕》章曰：溥彼韩城，燕师所完。王锡韩侯，其追其貊，奄受北国。郑玄曰：周封韩侯，居韩城，为侯伯，言为猃夷所逼，稍稍东迁也。王肃曰：今涿郡方城县有韩侯城，世谓之寒号城，非也。圣水又东南流，右会清淀水，水发西淀，东流注圣水，谓之刘公口也。

△又东过安次县南，东入于海。
圣水又东，迳勃海安次县故城南，汉灵帝中平三年，封荆州刺史王敏为侯国。
又东南流，注于巨马河，而不达於海也。
○巨马河
△巨马河出代郡广昌县涞山。
即涞水也，有二源，俱发涞山。东迳广昌县故城南，王莽之广屏矣。魏封乐进为侯国。涞水又东北，迳西射鱼城东南，而东北流，又迳东射鱼城南，又屈迳其城东。《竹书纪年》曰：荀瑶伐中山取穷鱼之邱。穷、射字相类，疑即此城也，所未详矣。
涞水又迳三女亭西，又迳楼亭北，左属白涧溪，水有二源，合注一川。川石皓然，望同积雪，故以物色受名。其水又东北流，谓之石槽水，伏流地下，溢则通津委注，谓之白涧口。
涞水又东北，桑谷水注之。水南发桑溪，北注涞水。涞水又北迳小黉东，又东迳大黉南，盖霍原隐居教授处也。徐广云：原隐居广阳山，教授数千人，为王浚所害。虽千古世悬，犹表二黉之称，既无碑颂，竟不知定谁居也？涞水又东北历紫石溪口，与紫水合。水北出圣人城北大亘下，东南流，左会磊砢溪水，盖山崩委涧，积石沦隍，故溪涧受其名矣。水出东北，西南流注紫石溪水。紫石溪水又迳圣人城东，又东南，右会檐车水，水出檐车硎，东南流迳圣人城南，南流注紫石水，又南注于涞水。
涞水又东南，迳榆城南，又屈迳其城东，谓之榆城河。涞水又南，迳藏刀山下，层岩壁立，直上干霄，远望崖侧，有若积刀，钚钚相比，咸悉西首。
涞水东迳徐城北，桃、垣二水出焉，世谓之沙沟水。又东，督亢沟出焉。一水东南流，即督亢沟也，一水西南出，即涞水之故渎矣。水盛则长津宏注，水耗则通波潜伏，重源显于逎县，则旧川矣。

△东过逎县北。
涞水上承故渎于县北垂，重源再发，结为长潭，潭广百许步，长数百步，左右翼带涓流，控引众水，自成渊渚，长川漫下，一十许里。东南流迳逎县故城东。汉景帝中三年，以封匈奴降王隆疆为侯国，王莽更名逎屏也。谓之巨马河，亦曰渠水也。
又东南流，袁本初遣别将崔巨业攻固安不下，退还，公孙瓒追击之于巨马水，死者六七千人。即此水也。又东南迳范阳县故城北，易水注之。

△又东南过容城县北。
巨马水又东，郦亭沟水注之。水上承督亢沟水于逎县东，东南流历紫渊东。余六世祖乐浪府君，自涿之先贤乡，爰宅其阴。西带巨川，东翼兹水，枝流津通，缠络墟圃，匪直田渔之赡可怀，信为游神之胜处也。其水东南流，又名之为郦亭沟。其水又西南，转历大利亭，南入巨马水。
又东迳容城县故城北，又东，督亢沟水注之。水上承涞水于涞谷，引之则长津委注，遏之则微川辍流，水德含和，变通在我。东南流迳遒县北，又东迳涿县郦亭楼桑里南，即刘备之旧里也。又东迳督亢泽，泽苞方城县，县故属广阳，后隶于涿。《郡国志》曰：县有督亢亭。孙畅之《述画》，有督亢地图，言燕太子丹使荆轲斋入秦，秦王杀轲，图亦绝灭。地理书《上古圣贤冢地记》曰：督亢地在涿郡，今故安县南有督亢陌，幽州南界也。《风俗通》曰：沆、漭也，言乎淫淫漭漭无崖际也。沆，泽之无水，斥卤之谓也。其水自泽枝分，东迳涿县故城南，又东迳汉侍中卢植墓南，又东散为泽渚，督亢泽也。北屈注于桃水。督亢水又南，谓之白沟水，南迳广阳亭西，而南合枝沟。沟水西受巨马河，东出为枝沟，又东注白沟，白沟又南入于巨马河。巨马河又东南迳益昌县，濩淀水右注之，水上承护陂于临乡县故城西，东南迳临乡城南。汉封广阳顷王子云为侯国。《地理风俗记》曰：方城南十里有临乡城，故县也。淀水又东南迳益昌县故城西南，入巨马水。
巨马水东迳益昌县故城南，汉封广阳顷王子婴为侯国，王莽之有秩也。《地理风俗记》曰：方城县东八十里有益昌城，故县也。
又东，八丈沟水注之。水出安次县东北平地泉，东南迳安次城东，东南迳泉州县故城西，又南，右合虖池河枯沟。沟自安次西北，东迳常道城东安次县故城西，晋司空刘琨所守，以拒石勒也。又东南至泉州县西南，东入八丈沟，又南入巨马河，乳流东注也。

△又东过勃海东平舒县北，东入于海。
《地理志》曰：涞水东南至容城入于河，河即濡水也。盖互以明会矣。巨马水于平舒城北，南入于虖池，同归于海也。
卷十三
○漯水
△漯水出雁门阴馆县，东北过代郡桑乾县南。
漯水出于累头山，一曰治水。泉发于山侧，沿坡历涧，东北流，出山，迳阴馆县故城西。县故楼烦乡也，汉景帝后三年置，王莽更名富臧矣。魏皇兴三年齐平，徙其民于县，立平齐郡。漯水又东北流。左会桑乾水，县西北上下，洪源七轮，谓之桑乾泉，即溹涫水者也。耆老云，其水潜承太原汾阳县北，燕京山之大池。池在山原之上。世谓之天池，方里馀。其水澄淳镜净，潭而不流，若安定朝那之湫渊也。清水流潭，皎马冲照，池中曾无片草。及其风箨有沦，辄有小鸟翠色，投渊衔出，若会稽之耘鸟也。其水阳焊不耗，阴霖不滥，无能测其渊深也。
古老相传言，尝有人乘车於池侧，忽过大风，飘之于水，有人获其轮於桑乾泉，故知二水潜流通注矣。池东隔阜，又有一石池，方可五六十步，清深镜洁，不异天池。桑乾水自源东南流，右会马邑川水。水出马邑西川，俗谓之磨川矣，盖狄语音讹。马磨声相近故尔。其水东迳马邑县故城南。干宝《搜神记》曰：昔秦人筑城于武周塞内，以备胡，城将成而崩者数矣。有马驰走一地周旋反复。父老异之，因依以筑城，城乃不崩，遂名马邑。或以为代之马城也。诸记纷竞，未识所是。汉以斯邑封韩王信，后为匈奴所围，信遂降之。王莽更名之曰章昭。其水东注桑乾水。桑乾水又东南流，水南有故城，东北临河，又东南，右合漯水，乱流，枝水南分。桑乾水又东，左合武周塞水。水出故城，东南流出山，迳日没城南，盖夕阳西颓，戎车所薄之城故也。东南日中城，城东又有早起城，亦曰食时城，在黄瓜阜北曲中。其水又东流，右注桑乾水。
桑乾水又东南，迳黄瓜阜曲西，又屈迳其堆南。徐广曰：猗卢废嫡子曰利孙于黄瓜堆者也。
又东右合枝津。枝津上承桑乾河，东南流，迳桑乾郡北，大魏因水以立郡，受厥称焉。又东北，右合夏屋山水，水南出夏屋山之东溪，西北流迳故城北，所未详也。又西北入桑乾枝水。桑乾枝水又东流，长津委浪，通结两湖，东湖西浦，渊潭相接，水至清深。晨凫夕雁，泛滥其上，黛甲素鳞，潜跃其下。俯仰池潭，意深鱼鸟，所寡惟良木耳。俗谓之南池，池北对陶县之故城，故曰南池也。
池水又东北注桑乾水，自下为漯水，并受通称矣。
漯水又东北，迳巨魏亭西盖皇魏天赐三年之所经建也。
漯水又东北，迳白狼堆南，魏烈祖道武皇帝于是遇白狼之瑞，故斯阜纳称焉。
阜上有故宫庙，楼榭基雉尚崇，每至鹰隼之秋，羽猎之日，肆阅清野，为昇眺之逸地矣。
漯水又东流四十九里，东迳巨魏亭北，又东，崞川水注之。水南出崞县故城南，王莽之崞张也。县南面玄岳，右背崞山，处二山之中，故以崞张为名矣。其水又西出山，谓之崞口，北流迳繁畤县故城东，王莽之当要也。又北迳巨魏亭东，又北迳剧阳县故城西，王莽之善阳也。按《十三州志》曰：在阴馆县东北一百三里。其水又东注于漯水。
漯水又东迳班氏县南，如浑水注之。水出凉城旋鸿县西南五十馀里，东流迳故城南，北俗谓之独谷孤城，水亦即名焉。东合旋鸿池水，水出旋鸿县东山下，水积成池。北引鱼水，水出鱼溪，南流注池。池水吐纳川流，以成巨沼，东西二里，南北四里，北对凉川城之南池，池方五十里，俗名乞伏袁池。虽隔越山阜，鸟道不远，云霞之间，常有西南流迳旋鸿县南，右合如浑水，是总二水之名矣。
如浑水又东南流，迳永固县，县以大和中，因山堂之目以氏县也。右会羊水，水出平城县之西苑外武周塞。北出东转，迳燕昌城南。按《燕书》，建兴十年，慕容宝自西河还，军败于参合，死者六万人。十一年，垂众北至参合，见积骸如山，设祭吊之礼，死者父兄皆号泣，六军哀恸。垂惭愤呕血，因而寝疾焉。舆过平城北四十里，疾笃，筑燕昌城而还，即此城也，北俗谓之老公城。羊水又东注于如浑水，乱流迳方山西岭上有文明太皇太后陵，陵之东北有高祖陵，二陵之南有永固堂，堂之四隅雉列榭、阶、栏、槛，及扉，户、梁、壁、椽、瓦，悉文石也。
檐前四柱，采洛阳之八风谷黑石为之，雕镂隐起，以金银间云矩，有若锦焉。堂之内外四侧，结两石趺，张青石屏风以文石为缘，并隐起忠孝之容，题刻贞顺之名。庙前镌石为碑、兽，碑石至佳。左右列柏，四周，迷禽暗日。院外西侧有思远灵图，图之西有斋堂，南门表二石阙，阙下斩山累结御路，下望灵泉宫池，皎若圆镜矣。如浑水又南至灵泉池，枝津东南注池，池东西一百步，南北二百步。
池渚旧名白杨泉，泉上有白杨树，因以名焉，其犹长杨五柞之流称矣。南面旧京，北背方岭，左右山原，亭观绣峙，方湖反景，若三山之倒水下。如浑水又南迳北宫下，旧宫人作薄所在。如浑水又南，分为二水。一水西出，南屈入北苑中，历诸池沼。又南迳虎圈东，魏太平真君五年成之以牢虎也。季秋之月，圣上亲御圈，上敕虎士效力于其下，事同奔戎，生制猛兽，即《诗》所谓袒裼暴虎，献于公所也，故魏有《捍虎图》也。又迳平城西郭内，魏太常七年所城也。城西郭外有郊天坛，坛之东侧有《郊天碑》，延兴四年立。其水又南，屈迳平城县故城南。
《史记》曰：高帝先至平城。《史记音义》曰，在雁门，即此县矣，王莽之平顺也。魏天兴元年，迁都于此。太和十六年，破太华、安昌诸殿，造太极殿，东西堂及朝堂，夹建象魏、乾元、中阳、端门、东西二掖门、云龙、神虎、中华诸门，皆饰以观阁。东堂东接太和殿，殿之东阶下有一碑，太和中立石，是洛阳八风谷之缁石也，太和殿之东北接紫宫寺，南对承贤门，门南即皇信堂。堂之四周，图古圣忠臣烈士之容，刊题其侧，是辩章郎彭城张僧达、乐安蒋少游笔。堂南对白台。台其高广，台基四周列壁，阁道自内而升。国之图录秘籍，悉积其下。台西即朱明阁，直侍之官，出入所由也。其水夹御路南流，迳蓬台西。魏神瑞三年又建白楼，楼甚高竦，加观榭于其上，表裹饰以石粉，皜曜建素，赭白绮分，故世谓之白楼也。后置大鼓于其上，晨昏伐以千椎，为城里诸门启闭之候，谓之戒晨鼓也。又南迳皇舅寺西，是太师昌黎王冯晋国所造，有五层浮图，其神图像，皆合青石为之，加以金银火齐，众采之上，炜炜有精光。又南迳永宁七级浮图西，其制甚妙，工在寡双。又南远出郊郭，弱柳荫街，丝杨被浦，公私引裂，用周园溉长塘曲池，所在布濩，故不可得而论也。一水南迳白登山西。服虔曰：白登，台名也，去平城七里。如淳曰：平城旁之高地，若邱陵矣。今平城东十七里有台，即白登台也。台南对罡阜，即白登山也。故《汉书》称上遂至平城，上白登者也，为匈奴所围处。孙畅之《述画》曰：汉高祖被围七日，陈平使能画作美女，送与冒顿阏氏，恐冒顿胜汉，其宠必衰，说冒顿解围于此矣。其水又迳宁先宫东。献文帝之为太上皇也，所居故宫矣。宫之东次，下有两石柱，是石虎邺城东门石桥柱也。按柱勒，赵建武中造，以其石作工妙，徙之于此。余为尚书祠部，与宜都王穆罴同拜北郊，亲所迳见。柱侧悉镂云矩，上作蟠螭，甚有形势，信为工巧，去《子丹碑》则远矣。其水又南迳平城县故城东，司州代尹治。皇都洛阳以为恒州。水左有大道坛庙，始光二年，少室道士寇谦之所议建也。兼诸岳庙碑，亦多所署立。其庙阶三成，四周栏槛，上阶之上，以木为员基，令互相枝梧，以板砌其上，栏陛承阿。上员制如明堂，而专室四户，室内有神坐，坐右列玉磬。皇舆亲降，受箓灵坛，号曰天师。宣扬道式，暂重当时。坛之东北，旧有静轮宫，魏神四年造，抑亦柏梁之流也。台榭高广，超出云间，欲令上延霄客，下绝嚣浮。
太平真君十一年，又毁之，物不停固，白登亦继褫矣。水右有三层浮图，真容鹫架，悉结石也。装制丽质，亦尽美善也。东郭外，太和中，阉人宕昌公钳耳庆时立祗洹舍于东睾，椽瓦梁栋，台壁棂陛，尊容圣像，及床坐轩帐，悉青石也。图制可观，所恨惟列壁合石，疏而不密。庭中有《祗洹碑》，碑题大篆，非佳耳。
然京邑帝里，佛法丰盛，神图妙塔，桀峙相望，法轮东转，兹为上矣。其水自北苑南出，历京城内，河干两湄，太和十年，累石结岸。夹塘之上，杂树交荫。郭南结两石桥，横水为梁。又南迳藉田及药乐圃西，明堂东。明堂上圆下方，四周十二户九室，而不为重隅也。室外柱内，绮井之下，施机轮，饰缥碧，仰象天状，画北道之宿焉，盖天也。每月随斗所建之辰，转应天道，此之异古也。加灵台于其上，下则引水为辟雍。水侧结石为塘，事准古制，是太和中之所经建也。如浑水又南，与武周川水会。水出县西南山下，二源翼导，俱发一山。东北流合成一川，北流迳武周县故城西，王莽之桓周也。又东北右合黄水，水西出黄阜下，东北流，圣山之水注焉。水出西山，东流注于黄水。黄水又东注武周川，又东历故亭北，右合火山西溪水。水导源火山，西北流，山上有火井，南北六七十步，广减尺许，源深不见底，炎势上升，常若微雷发响。以草爨之，则烟腾火发。东方朔《神异传》云：南方有火山焉，长四十里，广四五里。其中皆生不炉之木，昼夜火然，得雨猛风不灭，火中有鼠，重百斤，毛长二尺馀，细如丝，色白，时时出外，以水逐而沃之则死。取其毛，绩以为布，谓之火浣布。是山亦其类也。但卉物则不能然。其山以火从地中出，故亦名荧台矣。火井东五六尺有汤井，广轮与火井相状，热势又同，以草内之则不然，皆沾濡露结，故俗以汤井为目。井东有火井祠，以时祀祭焉。井北百馀步，有东西谷，广十许步。南崖下有风穴，阙大容人，其深不测，而穴中肃肃常有微风，虽三伏盛暑，犹须袭裘。寒吹凌人，不可暂停。而其山出雏乌，形类雅乌，纯黑而姣好，音与之同，缋采绀发，觜若丹砂。性驯良而易附，中童幼子，捕而执之，曰赤觜乌，亦曰阿雏乌。按《小尔雅》，纯黑反哺，谓之慈乌；小而腹下白，不反哺者，谓之雅乌，白项而群飞者，谓之燕乌；大而白项者，谓之苍乌。《尔雅》曰：斯，卑居也。孙炎曰：卑居，楚乌。犍为舍人以为壁居，《说文》谓之雅，雅，楚乌。《庄子》曰雅贾矣。马融亦曰：贾乌者也。又案《瑞应图》有三足乌，赤乌、白乌之名，而无记于此乌，故书其异耳。自恒山已北，并有此矣。其水又东北流，注武周川水。武周川水又东南流，水侧有石祗洹舍并诸窟室，比邱尼所居也。其水又东转，迳灵岩南，凿石开山，因崖结构，真容巨壮，世法所稀。山堂水殿，烟寺相望，林渊锦镜，缀目新眺。川水又东南流出山。《魏土地记》曰：平城西三十里，武周塞口者也。
自山口枝渠东出入苑，溉诸园池。苑有洛阳殿，殿北有宫馆。一水自枝渠南流，东南出，火山水注之。水发火山东溪，东北流出山，山有石炭，火之热同樵炭也。
又东注武州川，迳平城县南，东流注如浑水。又南流，迳班氏县故城东，王莽之班副也。阚骃《十三州志》曰：班氏县在郡西南百里，北俗谓之去留城也。如浑水又东南流，注於漯水。漯水又东迳北平邑县故城南。赵献侯十三年，城平邑，《地理志》属代，王莽所谓平胡也。《十三州志》曰：城在高柳南八十里。北俗谓之丑寅城。漯水又东迳沙陵南，魏金田之地也，事同曹武邺中定矣。漯水又东，迳狋氏县故城北，王莽更名之曰狋聚也。《十三州志》曰：县在高柳南百三十里，俗谓之苦力干城矣。漯水又东，迳道人县故城南。《地理志》曰：王莽之道仁也。《地理风俗记》曰：初筑此城，有仙人游其地，故因以为城名矣。今城北有渊，潭而不流，故俗谓之为平湖也。《十三州志》曰：道人城在高柳东北八十里，所未详也。漯水又东，迳阳原县故城南。《地理志》曰：代郡之属县也，北俗谓之比郍州城。漯水又东，阳原水注之，水出县东北泽中，北俗谓之太拔回水，水自泽东南流注于漯水。又东迳东安阳县故城北，赵惠文王三年，主父封长子章为代安阳君，此即章封邑，王莽之竞安也。《地理风俗记》曰：五原有西安阳，故此加东也。漯水又东，迳昌平县，温水注之，水出南坟下，三源俱导，合而南流，东北注漯水。漯水又东迳昌平县故城北，王莽之长昌也。昔牵招为魏鲜卑校尉，屯此。
漯水又东北，迳桑乾县故城西，又屈迳其城北，王莽更名之曰安德也。《魏土地记》曰：代城北九十里有桑乾城。城西渡桑乾水，去城十里有温汤，疗疾有验，《经》言出南，非也，盖误证矣。魏任城王彰以建安二十三年，伐乌丸，入涿郡，逐北，遂至桑乾，正于此也。漯水又东流，祁夷水注之，水出平舒县，东迳平舒县之故城南泽中。《史记》，赵孝成王十九年，以汾门予燕，易平舒，徐广曰：平舒在代。王莽更名之曰平葆。后汉世祖建武七年，封扬武将军马成为侯国。其水控引众泉，以成一川。《魏土地记》曰：代城西九十里，有平舒城。西南五里，代水所出，东北流，言代水，非也。祁夷水又东北，迳兰亭南，又东北，迳石门关北，旧道出中山故关也。又东北流，水侧有故池。按《魏土地记》曰：代城西南三十里有代王鱼池，池西北有代王台，东去代城四十里。祁夷水又东北，得飞狐谷，即广野君所谓杜飞狐之口也。苏林据郦公之说，言在上党，即实非也。
如淳言在代，是矣。晋建兴中，刘琨自代出飞狐口，奔于安次，即于此道也。
《魏土地记》曰：代城南四十里有飞狐关，关水西北流，迳南舍亭西，又迳句琐亭西，西北注祁夷水。祁夷水又东北流，迳代城西。卢植言：初筑此城，板干一夜自移於此，故代西南五十里大泽中，营城自护，结苇为九门，于是就以为治。
城圆匝而不方，周四十七里，开九门，更名其故城曰东城。赵灭代汉封孝文为代王。梅福上事曰；代谷者，谷中之地，恒山在其南，北塞在其北，上谷在东，代郡在西，是其地也。王莽更之曰厌狄亭。《魏土地记》曰：城内有二泉，一泉流出城西门，一泉流出城北门，二泉皆北注代水。祁夷水又东北，热水注之。水出绫罗泽，泽际有热水亭。其水东北流，注祁夷水，又东北，谷水注之，水出昌平县故城南，又东北入祁夷水。祁夷水右会逆水，水导源将城东，西北流迳将城北，在代城东北一十五里，疑即东代矣，而尚传将城之名。应劭曰：城徙西南，去故代五十里，故名代曰东城。或传书倒错，情用疑焉，而无以辨之。逆水又西，注于祁夷之水，逆之为名，以西流故也。祁夷水东北迳青牛渊，水自渊东注之。耆彦云，有潜龙出于兹浦，形类青牛焉，故渊潭受名矣。潭深不侧，而水周多莲藕生焉。祁夷水又北，迳一故城西，西去代城五十里，又疑是代之东城，而非所详也。又迳昌平郡东，魏太和中置，西南去故城六十里。又北，连水入焉，水出雊瞀县东，西北流，迳雊瞀县故城南，又西迳广昌城南，《魏土地记》曰：代南二百里有广昌城，南通大岭，即实。非也。《十三州记》曰：平舒城东九十里有广平城，疑是城也，寻其名状，忖理为非。又西迳王莽城南，又西，到剌山水注之，水出到剌山西。山甚层峻，未有升其巅者。《魏土地记》曰：代城东五十里有到剌山，山上有佳大黄也。其水北流，迳一故亭东，城北有石人，故世谓之石人城。
西北注连水，又北，迳当城县故城西。高祖十二年，周勃定代，斩陈豨于当城，即此处也。应劭曰：当桓都山作城，故曰当城也。又迳故代东，而西北流注祁夷水。祁夷水西有随山，山上有神庙，谓之女郎祠，方俗所祠也。祁夷水又北，迳桑乾故城东，而北流注于漯水。《地理志》曰：祁夷水出平舒县北，至桑乾入治，是也。漯水又东北迳石山水口，水出南山，北流迳空侯城东。《魏土地记》曰：代城东北九十里，有空侯城者也。其水又东北流，注漯水。漯水又东，迳潘县故城北，东合协阳关水，水出协溪。《魏土地记》曰：下洛城西南九十里，有协阳关，关道西通代郡。其水东北流，历笄头山。阚骃曰：笄头山在潘城南。即是山也。又北迳潘县故城，左会潘泉故渎。渎旧上承潘泉于潘城中，或云，舜所都也。
《魏土地记》曰：下洛城西南四十里有潘城，城西北三里有历山，山上有虞舜庙。
《十三州记》曰：广平城东北一百一十里，有潘县。《地理志》曰：王莽更名树武。其泉从广十数步，东出城，注协阳关水。雨盛则通注，阳旱则不流，惟湃泉而已。关水又东北流，注于漯水。又东，迳雍洛城南。《魏土地记》曰：下洛城西南二十里，有雍洛城，桑乾水在城南东流者也。漯水又东，迳下洛县故城南，王莽之下忠也。魏燕州广宁县，广宁郡治。《魏土地记》曰：去平原五十里，城南二百步有尧庙。漯水又东，迳高邑亭北又东迳三台北。漯水又东，迳无乡城北。
《地理风俗记》曰：燕语呼毛为无，今改宜乡也。漯水又东，温泉水注之。水上承温泉于桥山下。《魏土地记》曰：下洛城东南四十里有桥山。山下有温泉，泉上有祭堂。雕檐华宇，被于浦上，石池吐泉，汤汤其下，炎凉代序，是水灼焉无改，能治百疾，是使赴者若流。池水北流入於漯水。漯水又东，左得于延水口。
水出塞外柔玄镇西，长川城南小山，即修水也。《山海经》曰：梁渠之山，无草木，多金玉，修水出焉。东南流迳且如县故城南。应劭曰当城，西北四十里有且如城，故县也。代称不拘，名号变改，校其城郭，相去远矣。《地理志》曰：中部都尉治。修水又东南迳马城县故城北。《地理志》曰：东部都尉治。《十三州志》曰：马城在高柳东二百四十里，俗谓是水为阿头。阿头出戎方，土俗变名耳。
又东迳零丁城南，右合延乡水。水出县西山，东迳延陵故城北。《地理风俗记》曰，当城西北有延陵乡，故县也，俗谓之琦城。又东迳罗亭，又东迳马城北。又东注修水，又东南，于大宁郡北，右注雁门水。《山海经》曰：雁门之水，出于雁门之山，雁出其间，在高柳北，高柳在代北。其山重峦叠献，霞举云高，连山隐隐，东出辽塞。其水东南流，迳高柳县故城北，旧代郡治。秦始皇二十五年，虏赵王嘉，以为郡。王莽之所谓厌狄也。建武十九年，世祖封代相堪为侯国。昔牵招斩韩忠於此处。城在平城东南六七十里，于代为西北也。雁门水又东南流，屈迳一故城，背山面泽，北俗谓之叱险城。雁门水又东南流，屈而东北，积而为潭。其陂斜长而不方，东北可二十馀里，广一十五里，蒹葭丛生焉。敦水注之。
其水导源西北少咸之山南麓，东流迳参合县故城南。《地理风俗记》曰：道人城北五十里，有参合乡，故县也。敦水又东，泌水注之，水出东阜下，西北流迳故城北，俗谓之和堆城。又北合敦水，乱流东北注雁门水。故《山海经》曰；少咸之山，敦水出焉，东流注于雁门之水。郭景纯曰：水出雁门山间，谓斯水也。雁门水又东北，入阳门山，谓之阳门水，与神泉水合。水出苇壁北，水有灵焉。及其密云不雨，阳旱愆期，多祷请焉。水有二流，世谓之比连泉。一水东北迳一故城东，世谓之石虎城，而东北流注阳门水，又东迳三会亭北，又东迳西伺道城北，又东，托台谷水注之。水上承神泉于苇壁北，东迳阳门山南托台谷，谓之托台水。
汲引泉溪，浑涛东注，行者间一十馀渡，东迳三会城南，又东迳托台亭北，又东北迳马头亭北，东北注雁门水。雁门水又东迳大宁郡北，魏太和中置。有修水注之，即《山海经》。所谓修水东流注于雁门水也。《地理志》有于延水，而无雁门、修水之名，《山海经》有雁门之目，而无说于延河，自下亦通谓之于延水矣。
水侧有桑林，故时人亦谓是水为丛桑河也。斯乃北土寡桑，至此见之，因以名焉。
于延水又东迳罡城南。按《史记》，蔡泽，燕人也，谢病归相印，号罡成君，疑即泽所邑也。世名武罡城。于延水又东，左与宁川水合，水出西北，东南流迳小甯县故城西，东南流，注于延水，又东，迳小宁县故城南，《地理志》宁县也，西部都尉治，王莽之博康也。《魏土地记》曰：大甯城西二十里有小甯城。昔邑人班邱仲，居水侧，卖药于甯，百馀年，人以为寿，后地动宅坏，仲与里中数十家皆死，民人取仲尸弃于延水中，收其药卖之。仲被裘从而诘之，此人失怖，叩头求哀。仲曰：不恨汝，故使人知我耳。去矣。后为夫馀王驿使来宁，北方人谓之谪仙也。于延水又东，黑城川水注之。水有三源，出黑土城西北，奇源合注，总为一川，东南迳黑土城西，又东南流，迳大甯县西，而南入延河。延河又东，迳大甯县故城南。《地理志》云广宁也，王莽曰广康矣。《魏土地记》曰：下洛城西北百三十里，有大甯城。于延水又东南，迳茹县故城北，王莽之谷武也，世谓之如口城。《魏土地记》曰：城在鸡鸣山西十里，南通大道，西达甯川。于延水又东南，迳鸣鸡山西。《魏土地记》曰：下洛城东北三十里有延河，东流，北有鸣鸡山。《史记》曰：赵襄子杀代王于夏屋而并其土。襄子迎其姊于代，其姊，代之夫人也。至此，曰：代已亡矣，吾将何归乎？遂磨笄于山而自杀。代人怜之，为立祠焉，因名其山为磨笄山。每有野鸡群鸣于祠屋上，故亦谓之为鸣鸡山。
《魏土地记》云：代城东南二十五里有马头山，其侧有钟乳穴。赵襄子既害代王，迎姊。姊，代夫人。夫人曰：以弟慢夫，非仁也；以夫怨弟，非义也。磨笄自刺而死，使者自杀。民怜之，为立神屋于山侧，因名之为磨笄之山，未详孰是？于延水又南，迳且居县故城南，王莽之文居也。其水东南流注于漯水。《地理志》曰：于延水东至广甯入治，非矣。

△又东过涿鹿县北。
涿水出涿鹿山，世谓之张公泉。东北流，迳涿鹿县故城南，王莽所谓褫陆也。
黄帝与蚩尤战于涿鹿之野，而邑于涿鹿之阿，即於是也。其水又东北与阪泉合，水导源县之东泉。《魏土地记》曰：下洛城东南六十里，有涿鹿城，城东一里有阪泉，泉上有黄帝祠。《晋太康地理记》曰：阪泉，亦地名也。泉水东北流，与蚩尤泉会，水出蚩尤城，城无东面，《魏土地记》称，涿鹿城东南六里有蚩尤城。
泉水渊而不流，霖雨并则流注阪泉，乱流东北入涿水。涿水又东迳平原郡南，魏徙平原之民置此，故立侨郡，以统流杂。涿水又东北迳祚亭北，而东北入漯水。
亦云，涿水枝分入匈奴者，谓之涿邪水。地理潜显，难以究昭，非所知也。漯水又东南，左会清夷水，亦谓之沧河也。水出长亭南，西迳北城村故城北，又西北，平乡川水注之。水出平乡亭西，西北流注清夷水。清夷水又西北，迳阴莫亭，在居庸县南十里。清夷水又西会牧牛山水。《魏土地记》曰：沮阳城东八十里，有牧牛山，下有九十九泉，即沧河之上源也。山在县东北三十里，山上有道武皇帝庙。耆旧云，山下本有百泉竞发，有一神牛驳身，自山而降，下饮泉竭，故山得其名。今山下导九十九泉，积以成川，西南流，谷水与浮图沟水注之。水出夷舆县故城西南，王莽以为朔调亭也。其水俱西南流，注于沧水。又西南，右合地裂沟，古老云，昔时地裂，分此界间成沟壑。有小水，俗谓之分界水，南流入沧河，又西迳居庸县故城南，魏上谷郡治。昔刘虞攻公孙瓒不克，北保此城，为瓒所擒。
有粟水入焉。水出县下，城西枕水，又屈迳其县南，南注沧河。又西右与阳沟水合。水出县东北，西南流，迳居庸县城北。西迳大翮、小翮山南，高峦截云，层陵断雾，双阜共秀，竞举群峰之上。郡人王次仲，少有异志，年及弱冠，变苍颉旧文为今隶书。秦始皇时，官务烦多，以次仲所易文简，便于事要，奇而召之，三征而辄不至。次仲履真怀道，穷数术之美。始皇怒其不恭，令槛车送之，次仲首发于道，化为大鸟，出在车外，翻飞而去。落二翮于斯山，故其峰峦有大翮、小翮之名矣。《魏土地记》曰：沮阳城东北六十里有大翮、小翮山。山上神名大翮神，山，屋东有温汤水口。其山在县西北二十里，峰举四十里，上庙则次仲庙也。右出温汤，疗治万病。泉所发之麓，俗谓之土亭山。此水炎热，倍甚诸汤，下足便烂人体，疗疾者，要须别引，消息用之耳，不得言大翮山东。其水东南流，左会阳沟水，乱流南注沧河。沧河又左，得清夷水口。《魏土地记》曰，牧牛泉西流与清夷水合者也。自下二水互受通称矣。清夷水又西，灵亭水注之。水出马兰西泽中，众泉泻溜，归于泽，泽水所钟，以成沟渎。渎水又左，与马兰溪水会，水导源马兰城，城北负山势，因阿仍溪，居民所给，惟仗此水。水南流出城，东南入泽水。泽水又南，迳灵亭北，又屈迳灵亭东，次仲落鸟翮于此，故是亭有灵亭之称矣。其水又南流，注于清夷水，又西，与泉沟水会。水导源川南平地，北注清夷水。清夷水又西南，得桓公泉。盖齐桓公霸世，北伐山戎，过孤竹西征，束马县车，上卑耳之西极，故水受斯名也。水源出沮阳县东，而西北流入清夷水，清夷水又西，迳沮阳县故城北，秦始皇上谷郡治此。王莽改郡曰朔调，县曰沮阴。
阚骃曰：涿鹿东北至上谷城六十里。《魏土地记》曰：城北有清夷水西流也。其水又屈迳其城西南流，注於漯水。漯水南至马陉山，谓之落马河。

△又东南出山。
漯水又南入山，瀑布飞梁，县河注壑，漰湍十馀丈，谓之落马洪，抑亦孟门之流也。漯水自南出山，谓之清泉河，俗亦谓之曰千泉，非也。漯水又东南，迳良乡县之北界，历梁山南，高梁水出焉。

△过广阳蓟县北。
漯水又东，迳广阳县故城北。谢承《后汉书》曰：世祖与铫期出蓟，至广阳，欲南行，即此城也。谓之小广阳。漯水又东北，迳蓟县故城南。《魏土地记》曰：蓟城南七里有清泉河，而不迳其北，盖《经》误证矣。昔周武王封尧后于蓟，今城内西北隅有蓟邱，因邱以名邑也，犹鲁之曲阜，齐之营邱矣。武王封召公之故国也。秦始皇二十一年灭燕，以为广阳郡。汉高帝以封卢绾为燕王，更名燕国。
王莽改曰广公，县曰代成。城有万载宫、光明殿，东掖门下，旧慕容俊立铜马像处。昔慕容廆有骏马，赭白，有奇相逸力。至俊光寿元年，齿四十九矣，而骏逸不亏，俊奇之，比鲍氏骢，命铸铜以图其像，亲为铭赞，镌颂其旁，像成而马死矣。大城东门内道左，有魏征北将军建城乡景侯刘靖碑。晋司隶校尉王密表靖功加于民，宜在祀典，以元康四年九月二十日刊石建碑，扬于后叶矣。漯水又东，与洗马沟水合，水上承蓟城西之大湖，湖有二源，水俱出县西北平地导泉。流结西湖，湖东西二里，南北三里，盖燕之旧池也。绿水澄澹，川亭望远，亦为游瞩之胜所也。湖水东流为洗马沟，侧城南门东注，昔铫期奋战处也。其水又东入漯水。漯水又东迳燕王陵南。陵有伏道，西北出蓟城中。景明中，造浮图建刹，穷泉掘得此道，王府所禁，莫有寻者。通城西北大陵而是二坟，基址磐固，犹自高壮，竟不知何王陵也？漯水又东南，高梁之水注焉。水出蓟城西北平地泉，东注，迳燕王陵北。又东迳蓟城北，又东南流。《魏土地记》曰：蓟东一十里，有高梁之水者也。其水又东南入漯水。

△又东至渔阳雍奴县西入笥沟。
汉光武建武二年，封颍川太守寇恂为雍奴侯。魏遣张郃、乐进围雍奴，即此城矣。笥沟，潞水之别名也。《魏土地记》曰：清泉河上承桑乾河，东流与潞河合。漯水东入渔阳，所在枝分，故俗谚云，高梁无上源，清泉无下尾。盖以高梁微涓浅薄，裁足津通，凭藉涓流，方成川畎。清泉至潞，所在枝分，更为微津，散漫难寻故也。
卷十四
○漯馀水
△漯馀水出上谷居庸关东。
关在沮阳城东南六十里居庸界，故关名矣。更始使者入上谷，耿况迎之于居庸关，即是关也。其水导源关山，南流历故关下，溪之东岸，有石台三层，其户牖扇扉悉石也，盖古关之候台矣。南则绝谷，累石为关垣，崇墉峻壁，非轻功可举。山岫层深，侧道褊狭，林鄣邃险，路才容轨。晓禽暮兽，寒鸣相和，羁官游子，聆之者莫不伤思矣。其水历山南，迳军都县界，又谓之军都关。《续汉书》曰：尚书卢植隐上谷军都山，是也。其水南流出关，谓之下口，水流潜伏十许里也。

△东流过军都县南，又东流过蓟县北。
漯馀水故渎东迳军都县故城南，又东，重源潜发，积而为潭，谓之漯馀潭。
又东流，易荆水注之，其水导源西北千蓼泉，亦曰丁蓼水。东南流迳郁山西，谓之易荆水。公孙瓒之败于鲍邱也，走保易荆，疑阻此水也。易荆水又东左合虎眼泉，水出平川，东南流入易荆水，又东南与孤山之水合。水发川左，导源孤山，东南流入易荆水，谓之塔界水。又东迳蓟城，又东迳昌平县故城南，又谓之昌平水。《魏土地记》曰：蓟城东北一百四十里有昌平城，城西有昌平河。又东北注漯馀水。漯馀水又东南流，左合芹城水。水出北山，南迳芹城，又东南流注漯馀水。漯馀水又东南流，迳安乐县故城西，更始使谒者韩鸿北徇，承制拜吴汉为安乐令，即此城也。

△又北屈，东南至狐奴县，西南，入于沽河。
昔彭宠使狐奴令王梁，南助光武起兵，自是县矣。漯馀水於县西南，东入沽河。故《地理志》曰：漯馀水自军都县东，至潞，南入沽，是也。
○沽河
△沽河从塞外来。
沽河出御夷镇西北九十里，丹花岭下。东南流，大谷水注之。水发镇北大谷溪，西南流，迳独石北界。石孤生，不因阿而自峙。又南，九源水注之。水导北川，左右翼注，八川共成一水，故有九源之称。其水南流至独石，注大谷水。大谷水又南迳独石西，又南迳御夷镇城西。魏太和中置，以捍北狄也。又东南，尖谷水注之。水源出镇城东北尖溪，西南流，迳镇城东，西南流，注大谷水，乱流南注沽水。又南出峡，夹岸有二城，世谓之独固门，以其藉险凭固，易为依据。
岩壁升耸疏通若门，故得是名也。沽水又南，左合乾溪水，引北川西南，迳一故亭东，又西南注沽水。沽水又西南，迳赤城东。赵建武年，并州刺史王霸，为燕所败，退保此城。城在山阜之上，下枕深隍，溪水之名，藉以变称，故河有赤城之号矣。沽水又东南与鹊谷水合。水有二源，南即阳乐水也。出且居县，《地理志》曰：水出县东。北流，迳大翮山、小翮山北，历女祁县故城南。《地理志》曰：东部都尉治。王莽之祁县也。世谓之横水，又谓之阳田河。又东南迳一故亭，又东，左与候卤水合。水出西北山，东南流迳候卤城北，城在居庸县西北二百里，故名云候卤，太和中更名御夷镇。又东南流注阳乐水。阳乐水又东南傍狼山南，山石白色特上，亭亭孤立，超出群山之表。又东南迳温泉东，泉在山曲之中。又迳赤城西，屈迳其城南。东南入赤城河。河水又东南，左合高峰水，水出高峰戍东南，城在山上。其水西南流，又屈而东南，入沽水。沽水又西南流出山，迳渔阳县故城西，而南合七度水。水出北山黄颁谷，故亦谓之黄颁水，东南流注於沽水。沽水又南，渔水注之。北出县东南平地，泉流西迳渔阳县故城南。应劭曰：在渔水之阳也。考诸地说则无闻，脉水寻川则有自。今城在斯水之阳，有符应说，渔阳之名当属此。秦发闾左戍渔阳，即是城也。渔水又西南，入沽水。又南与螺山之水合，水出渔阳城南小山。《魏土地记》曰：城南五里有螺山，其水西南入沽水。沽水又南迳安乐县故城东。《晋书地道记》曰：晋封刘禅为公国。俗谓之西潞水也。

△南过渔阳狐奴县北，西南与漯馀水合为潞河。
沽水西南流，迳狐奴山西，又南迳狐奴县故城西，渔阳太守张堪于县开稻田，教民种殖，百姓得以殷富。童谣歌曰：桑无附枝，麦秀两岐。张君为政，乐不可支。视事八年，匈奴不敢犯塞。沽水又南，阳重沟水注之，水出狐奴山，南转迳狐奴城西，王莽之所谓举符也。侧城南注，右会沽水。沽水又南，漯馀水注之。
沽水又南，左会鲍邱水，世所谓东潞也。沽水又南迳潞县。为潞河，《魏土地记》曰：城西三十里有潞河，是也。

△又东南至雍奴县西，为笥沟。
漯水入焉，俗谓之合口也。又东，鲍邱水于县西北而东出焉，
△又东南至泉州县，与清河合，东入于海。清河者，派河尾也。
沽河又东南迳泉州县故城东，王莽之泉调也。沽水又东南合清河也，今无水。
清、淇，漳、洹、滱、易、涞、濡、沽、虖池，同归于海，故《经》曰派河尾也。
○鲍邱水
△鲍邱水从塞外来，南过渔阳县东。
鲍邱水出御夷北塞中，南流迳九庄岭东，俗谓之大榆河。又南，迳镇东南九十里西密云戍西。又南，左合道人溪水。水出北川，南流迳孔山西，又历密云戍东，左合孟广<山刑>水。水出<山刑>下，<山刑>甚嶒峻，峨峨冠众山之表。其水西迳孔山南，上有洞穴开明，故土俗以孔山流称。<山刑>水又西南至密云戍东，西注道人水，乱流西南，迳密云戍城南，右会大榆河。有东密云，故是城言西矣。大榆河又东南流，白杨泉水注之。北发白杨溪、望离，右注大榆河，又东南，龙刍溪水自坎注之。大榆河又东南出峡，迳安州旧渔阳郡之滑盐县南，左合县之北溪水。
水出县北广长堑南，太和中，掘此以防北狄。其水南流迳滑盐县故城东，王莽更名匡德也。汉明帝改曰盐田。右承治，世谓之斛临城，西北去御夷镇二百里，南注鲍邱水。又南迳虒奚县故城东，王莽更之曰敦德也。鲍邱水又西南，迳犷平县故城东，王莽之所谓平犷也。又南合三城水，水出臼里山，西迳三城，谓之三城水，又迳香陉山，山上悉生槁本香，世故名焉。又西迳石窟南。窟内宽广，行者依焉。窟内有水，渊而不流，栖薄者取给焉。又西北迳伏凌山南，与石门水合。
水出伏凌山，山高峻，岩鄣寒深，阴崖积雪，凝水夏结，事同《离骚》峨峨之咏，故世人因以名山也。其水西南流注之，是水有桑谷之名，盖沿出桑溪故也。又西南迳犷平城东南，而右注鲍邱水。鲍邱水又东南，迳渔阳县故城东，渔阳郡治也。
秦始皇二十二年置，王莽更名郡曰通潞，县曰得渔。鲍邱水又西南流，公孙瓒既害刘虞，乌丸思刘氏之德，迎其子和，合众十万，破瓒於是水之上，斩首一万。
鲍邱水又西南历狐奴城东，又西南流注於沽河，乱流而南。

△又南过潞县西。
鲍邱水入潞，通得潞河之称矣。高梁水注之，水首受漯水于戾陵堰，水北有梁山，山有燕剌王旦之陵，故以戾陵名堰。水自堰枝分，东迳梁山南，又东北迳《刘靖碑》北。其词云：魏使持节、都督河北道诸军事、征北将军、建城乡侯、沛国刘靖，字文恭，登梁山以观源流，相漯水以度形势，嘉武安之通渠，羡秦民之殷富；乃使帐下丁鸿督军士千人，以嘉平二年，立遏于水，导高梁河，造戾陵遏，开车箱渠。其遏表云：高梁河水者，出自并州，黄河之别源也。长岸峻固，直截中流，积石笼以为主遏，高一丈，东西长三十丈，南北广七十馀步。依北岸立水门，门广四丈，立水遏，长十丈。山水暴发，则乘遏东下，平流守常，则自门北入，灌田岁二千顷，凡所封地百馀万亩。至景元三年辛酉，诏书以民食转广，陆费不赡，遣谒者樊晨，更制水门，限田千顷，刻地四千三百一十六顷，出给郡县，改定田五千九百三十顷。水流乘车箱渠，自蓟西北迳昌平，东尽渔阳潞县，凡所润含，四五百里，所灌田万有馀顷。高下孔齐，原隰底平，疏之斯溉，决之斯散，导渠口以为涛门，洒滮池以为甘泽，施加於当时，敷被於后世。晋元康四年，君少子骁骑将军、平乡侯弘，受命使持节、监幽州诸军事，领护乌丸校尉、宁朔将军。遏立积三十六载，至五年夏六月，洪水暴出，毁损四分之三，剩北岸七十馀丈。上渠车箱，所在漫溢。追惟前立遏之动，亲临山川，指授规略，命司马、关内侯逢惲内外将士二千人，起长岸，立石渠，修主遏，治水门，门广四丈，立水五尺。兴复载利，通塞之宜，准遵旧制。凡用功四万有馀焉。诸部王侯，不召而自至，繦负而事者盖数千人。《诗》载经始勿亟，《易》称民忘其劳，斯之谓乎？于是二府文武之士，感秦国思郑渠之绩，魏人置豹祀之义，乃遐慕仁政，追述成功。元康五年十月十一日，刊石立表，以纪动烈，并记遏制度，永为后式焉。事见其碑辞。又东南流迳蓟县北。又东至潞县，注于鲍邱水。又南迳潞县故城西，王莽之通潞亭也。汉光武遣吴汉、耿弇等破铜马、五幡于潞东，谓是县也。
屈而东南流，迳潞城南。世祖拜彭宠为渔阳太守，治此。宠叛，光武遣游击将军邓隆伐之，军于是水之南。光武策其必败，果为宠所破，遗壁故垒存焉。鲍邱水又东南入夏泽。泽南纡曲渚一十馀里，北佩谦泽，眇望无垠也。

△又南至雍奴县北，屈东入于海。
鲍邱水自雍奴县故城西北，旧分笥沟水东出。今笥沟水断，众川东注，混成一渎，东迳其县北。又东与泃河合，水出右北平无终县西山、白杨谷。西北流迳平谷县，屈西南流，独乐水入焉。水出北抱犊固，南迳平谷县故城东。后汉建武元年，光武遣十二将，追大枪、五幡，及平谷，大破之于是县也。其水南流入于泃，泃水又左合盘山水，水出山上，其山峻险，人迹罕交。去山三十许里，望山上水，可高二十馀里，素湍皓然，颓波历溪，沿流而下，自西北转注于泃水。泃水又东南迳平谷县故城东南，与洳河会。水出北山，山在傂奚县故城东南。东南流迳博陆故城北，又屈迳其城东，世谓之平陆城，非也。汉武帝玺书封大司马霍光为侯国。文颖曰：博大陆平，取其嘉名而无其县。食邑北海、河东。
薛瓒曰：按渔阳有博陆城，谓此也。今其居山之阳处平陆之上，匝带川流，面据四水，文氏所谓无县目嘉美名也。洳水又东南流，迳平谷县故城西，而东南流注于泃河。泃河又南迳紻城东，而南合五百沟水，水出七山北，东迳平谷县之紻城南，东入於泃河。泃河又东南，迳临泃城北，屈而历其城东，侧城南出。《竹书纪年》，梁惠成王十六年，齐师及燕战于泃水，齐师遁。即是水也。泃水又南，入鲍邱水。又东合泉州渠口故渎，下承滹沱水于泉州县，故以泉州为名。北迳泉州县东，又北，迳雍奴县东，西去雍奴故城一百二十里。自滹沱北入，其下历水泽一百八十里，入鲍邱河，谓之泉州口。陈寿《魏志》曰：曹太祖以蹋顿扰边，将征之，从泃口凿渠，迳雍奴泉州以通河海者也。今无水。
鲍邱水又东，庚水注之。水出右北平徐无县北塞中，而南流，历徐无山，得黑牛谷水，又得沙谷水，并西出山，东流注庚水。昔田子春避难居之，众至五千家。
《开山图》曰：山出不灰之木，生火之石。按注云，其木色黑，似炭而无叶，有石，赤色如丹，以二石相磨，则火发，以然无灰之木，可以终身，今则无之。其水又迳徐无县故城东，王莽之北顺亭也。《魏土地记》曰：右北平城东北一百一十里有徐无城。其水又西南，与周卢溪水合，水出徐无山，东南流，注庚水。庚水又西南流，漯水注之。水出右北平俊靡县，王莽之俊麻也。东南流，世谓之车軬水。又东南流，与温泉水合。水出北山温溪，即温源也。养疾者不能澡其炎漂，以其过灼故也。《魏土地记》曰：徐无城东有温汤，即此也。其水南流百步，便伏流入于地下，水盛则通注漯水。又东南迳石门峡，山高崭绝，壁立洞开，俗谓之石门口。汉中平四年，渔阳张纯反，杀右北平太守刘政、辽东太守阳纮。中平五年，遣中郎将孟益率公孙瓒讨纯，战于石门，大破之。漯水又东南流，谓之北黄水，又屈而为南黄水，又西南迳无终山，即帛仲理所合神丹处也，又于是山，作金五千斤以救百姓。山有阳翁伯玉田，在县西北，有阳公坛社，即阳公之故居也。《搜神记》曰：雍伯，洛阳人，至性笃孝，父母终殁，葬之於无终山。山高八十里，而上无水，雍伯置饮焉。有人就饮，与石一斗，令种之，玉生其田。北平徐氏有女，雍伯求之，要以白璧一双。媒者致命，伯至玉田，求得五双，徐氏妻之，遂即家焉。《阳氏谱叙》言：翁伯是周景王之孙，食采阳樊。春秋之末，爰宅无终，因阳樊而易氏焉。爱仁博施，天祚玉田。其碑文云：居於县北六十里翁同之山，后路徙于西山之下，阳公又迁居焉，而受玉田之赐。情不好宝，玉田自去，今犹谓之为玉田阳。干宝曰：于种石处，四角作大石柱，各一丈，中央一顷之地，名曰玉田，至今相传云，玉田之揭，起于此矣，而今不知所在，同于《谱叙》自去文矣。蓝水注之，水出北山，东流屈而南，迳无终县故城东。故城，无终子国也。《春秋?襄公四年》，无终子嘉父使孟乐如晋，因魏绛纳虎豹之皮，请和诸戎。是也，故燕地矣。秦始皇二十一年，灭燕，置右北平郡，治此，王莽之所谓北顺也。汉世，李广为郡，出遇伏石，谓虎也，射之饮羽，即此处矣。
《魏土地记》曰：右北平城西北百三十里，有无终城。其水又南入漯水，漯水又西南，入于庚水。《地理志》曰：漯水出俊靡县，南至无终，南入庚水。庚水，世亦谓之为柘水也。南迳燕山下，悬岩之侧，有石鼓，去地百馀丈，望若数百石囷，有石梁贯之，鼓之东南，有石人援桴，状同击势，耆旧言，燕山石鼓鸣则土有兵。庚水又南，迳北平城西，而南入鲍邱水，谓之柘口。鲍邱水又东，迳右北平郡故城南。《魏土地记》曰，蓟城东北三百里，有右北平城。鲍邱水又东，巨梁水注之。水出土垠县北陈宫山。西南流迳观鸡山，谓之观鸡水。水东有观鸡寺，寺内起大堂，甚高广，可容千僧。下悉结石为之，上加涂塈。基内疏通，枝经脉散。基侧室外，四出爨火，炎势内流，一堂尽温。盖以此土寒严，霜气肃猛，出家沙门，率皆贫薄，施主虑阙道业，故崇斯构，是以志道者多栖托焉。其水又西南流，右合区落水。水出县北山，东南流入巨梁水。巨梁水又南，迳土垠县故城西，左会寒渡水。水出县东北，西南流至县，右注梁河。梁河又南，涧于水注之。
水出东北山，西南流，迳土垠县故城东，西南流，入巨梁水，又东南，右合五里水，水发北平城东北五里山，故世以五里名沟。一名田继泉，西流，南屈迳北平城东，东南流注巨梁河，乱流入于鲍邱水。自是水之南，南极滹沱，西至泉州、雍奴，东机于海，谓之雍奴薮。其泽野有九十九淀，枝流条分，往往迳通，非惟梁河，鲍邱归海者也。
○濡水
△濡水从塞外来，东南过辽西令支县北。
濡水出御夷镇东南，其水二源双引，夹山西北流，出山合成一川。又西北迳御夷故城东，镇北百四十里，北流，左则连渊水注之，水出故城东，西北流，迳故城南，又西北迳渌水池南。池水渊而不流。其水又西，屈而北流，又东迳故城北，连结两池沼，谓之连渊浦。又东北注难河。难河右则污水入焉。水出东坞南，西北流迳沙野南，北人名之曰沙。镇东北二百三十里，西北入难河，濡、难声相近，狄俗语讹耳。濡水又北迳沙野西，又北迳箕安山东，屈而东北流，迳沙野北，东北流迳松林山北。水北有池，潭而不流。濡水又东北流，迳孤山南，东北流，吕泉水注之。水出吕泉坞西，东南流屈而东迳坞南，东北流，三泉水注之。其源，三泉雁次，合为一水。镇东北四百里，东南注吕泉水。吕泉水又东，迳孤山北，又东北，逆流水注之。水出东南，导泉西流，右屈而东北注，松林山水会之。水出山南，东注逆水，乱流东北，注濡河。濡河又东，盘泉入焉。水自西北，东南流注濡河。濡河又东南，水流回曲，谓之曲河。镇东北三百里，又东出峡，入安州界，东南流迳渔阳白檀县故城。《地理志》曰：濡水出县北蛮中。汉景帝诏李广曰：将军其帅师东辕，弭节白檀者也。又东南流，右与要水合，水出塞外，三川并导，谓之大要水也。东南流，迳要阳县故城东，本都尉治，王莽更之曰要术矣。要水又东南流，迳白檀县，而东南流入于濡。濡水又东南，索头水注之。水北出索头川，南流，迳广阳侨郡西。魏分右北平置，今安州治。又南流注於濡水。
濡水又东南流，武列水入焉。其水三川派合。西源右为溪水，亦曰西藏水，东南流出溪，与蟠泉水合。泉发州东十五里，东流九十里，东注西藏水。西藏水又西南流，东藏水注之。水出东溪，一曰东藏水，西南流出谷，与中藏水合。水导中溪，南流出谷，南注东藏水，故目其川曰三藏川，水曰三藏水。东藏水又南，右入西藏水，乱流左会龙泉水。水出东山下，渊深不测。其水西南流注于三藏水，三藏水又西南流，与龙刍水合，西出于龙刍之溪，东流入三藏水，又东南流，迳武列溪，谓之武列水。东南历石挺下，挺在层峦之上，孤石云举，临崖危峻，可高百馀仞。牧守所经，命选练之士，弯张弧矢，无能届其崇标者。其水东合流入濡。濡水又东南，五渡水注之。水北出安乐县丁原山，南流迳其县故城西，本三会城也。其水南入五渡塘，于其川也，流纡曲溯，涉者频济，故川塘取名矣。又南流注于濡。濡水又与高石水合，水东出安乐县东山，西流历三会城南，西入五渡川，下注濡水。濡水又东南迳卢龙塞。塞道自无终县东出，渡濡水，向林兰陉，东至青陉，卢龙之险，峻坂萦折，故有九峥之名矣。燕景昭元玺二年，遣将军步浑治卢龙塞道，焚山刊石，令通方轨，刻石岭上，以记事功，其铭尚存。而庚仲初注《扬都赋》，言卢龙山在平罡城北，殊为孟浪，远失事实。余按：卢龙东越青陉，至凡城二百许里。自凡城东北出，趣平罡故城，可百八十里。向黄龙则五百里。故陈寿《魏志》曰：田畴引军出卢龙塞，堑山堙谷，五百馀里，迳白檀，历平罡，登白狼，望柳城。平罡在卢龙东北远矣，而仲初言在南，非也。濡水又东南，迳卢龙故城东，汉建安十二年，魏武征蹋顿所筑也。濡水又南，黄洛水注之，水北出卢龙山，南流入于濡。濡水又东南，洛水合焉。水出卢龙塞，西南流注濡水。又屈而流，左得润水，又会敖水，二水并自卢龙西注濡水。又东南流，迳令支县故城东，王莽之令氏亭也。秦始皇二十二年，分燕置辽西郡，令支隶焉。
《魏土地记》曰：肥如城西十里，有濡水，南流迳孤竹城西，左合玄水，世谓之小濡水，非也。水出肥如县东北玄溪，西南流迳其县东，东屈，南转，西回，迳肥如县故城南。俗又谓之肥如水，非也。故城肥子国，应劭曰：晋灭肥，肥子奔燕，燕封于此，故曰肥如也。汉高帝六年，封蔡寅为侯国。西南流右会卢水水出县东北沮溪，南流，谓之大沮水。又南，左合阳乐水，水出东北阳乐县。《地理风俗记》曰：阳乐，故燕地，辽西郡治，秦始皇二十二年置。《魏土地记》曰：海阳城西南有阳乐城。其水又西南，入于沮水，谓之阳口。沮水又西南，小沮水注之，水发冷溪，世谓之冷池。又南得温泉水口，水出东北温溪，自溪西南流入于小沮水。小沮水又南流，与大沮水合而为卢水也。桑钦说卢子之书，言晋既灭肥，迁其族于卢水。卢水有二渠，号小沮、大沮，合而入于玄水。卢水又南与温水合，水出肥如城北，西流注于玄水。《地理志》曰：卢水南入玄。玄水又西南迳孤竹城北，西入濡水。故《地理志》曰：玄水东入濡，盖自东而注也。《地理志》曰：令支有孤竹城，故孤竹国也。《史记》曰：孤竹君之二子伯夷、叔齐，让国于此，而饿死于首阳。汉灵帝时，辽西太守廉翻梦人谓己曰：余孤竹君之子，伯夷之弟。辽海漂吾棺椁，闻君仁善，愿见藏覆。明日视之，水上有浮棺，吏嗤笑者，皆无疾而死。于是改葬之。《晋书地道志》曰：辽西人见辽水有浮棺，欲破之。语曰，我孤竹君也，汝破我何为？因为立祠焉。祠在山上，城在山侧。肥如县南十二里，水之会也。

△又东南过海阳县，西南入于海。
濡水自孤竹城东南，迳西乡北，瓠沟水注之。水出城东南，东流注濡水。濡水又迳牧城南，分为二水。北水枝出，世谓之小濡水也。东迳乐安亭北，东南入海。濡水东南流，迳乐安亭南，东与新河故渎合。渎自雍奴县承鲍邱水，东出，谓之盐关口。魏太祖征蹋顿，与泃口俱导也，世谓之新河矣。陈寿《魏志》云，以通河海也。新河又东北，绝庚水，又东北出，迳右北平，绝巨梁之水，又东北迳昌县故城北，王莽之淑武也。新河又东，分为二水，枝渎东南入海。新河自枝渠东出，合封大水，谓之交流口。水出新安平县，西南流迳新安平县故城西，《地理志》辽西之属县也。又东南流，龙鲜水注之。水出县西北，世谓之马头水，二源俱导，南合一川，东流注封大水。《地理志》曰：龙鲜水东入封大水者也。
乱流南会新河，南注于海。《地理志》曰：封大水于海阳县南入海。新河又东出海阳县，与缓虚水会。水出新安平县东北，世谓之大笼川，东南流迳令支城西，西南流与新河合，南流注于海。《地理志》曰：缓虚水与封大水皆南入海。新河又东与素河会，谓之白水口。水出令支县之蓝山，南合新河；又东南入海。新河又东至九濄口，枝分南注海。新河又东迳海阳县故城南，汉高祖六年，封摇毋馀为侯国，《魏土地记》曰：令支城南六十里有海阳城者也。新河又东，与清水会，水出海阳县，东南流迳海阳城东，又南合新河，又南流一十许里，西入九濄，注海。新河东绝清水，又东，木究水出焉，南入海。新河又东，左迤为北阳孤淀，淀水右绝新河，南注海。新河又东会于濡。濡水又东南至累县碣石山。
文颖曰：碣石在辽西累县。王莽之选武也。累县并属临渝，王莽更临渝为凭德。
《地理志》曰：大碣石山在右北平骊成县西南，王莽改曰碣石也。汉武帝亦尝登之，以望巨海，而勒其石于此。今枕海有石如埇道，数十里，当山顶，有大石如柱形，往往而见，立于巨海之中，潮水大至则隐，及潮波退，不动不没，不知深浅，世名之天桥柱也。状若人造，要亦非人力所就。韦昭亦指此以为碣石也。
《三齐略记》曰：始皇於海中作石桥，海神为之竖柱。始皇求与相见。神曰：我形丑，莫图我形，当与帝相见。乃入海四十里，见海神，左右莫动手，工人潜以脚画其状。神怒曰：帝负约，速去。始皇转马还，前脚犹立，后脚随崩，仅得登岸。画者溺死于海，众山之石皆倾注，今犹岌岌东趣，疑即是也。濡水于此南入海，而不迳海阳县西也，盖《经》误证耳。又按《管子》齐桓公二十年，征孤竹，未至卑耳之溪十里，闟然止，瞠然视，援弓将射，引而未发，谓左右曰：见前乎？
左右对曰：不见。公曰：寡人见长尺而人物具焉，冠，右祛衣，走马前，岂有人若此乎？管仲对曰，臣闻岂山之神，有偷儿，长尺，人物具。霸王之君兴，则岂山之神见。且走马前，走导也，祛衣，示前有水，右祛衣，示从右方涉也。至卑耳之溪，有赞水者，从左方涉，其深及冠，右方涉，其深至膝。已涉，大济。桓公拜曰：仲父之圣至此，寡人之抵罪也久矣。今自孤竹南出则巨海矣。而沧海之中，山望多矣，然卑耳之川，若赞溪者，亦不知所在也。昔在汉世，海水波襄，吞食地广，当同碣石，苞沦洪波也。
○大辽水
△大辽水出塞外卫白平山，东南入塞，过辽东襄平县西。
辽水亦言出砥石山，自塞外东流，直辽东之望平县西，王莽之长说也。屈而西南流，迳襄平县故城西。秦始皇二十五年灭燕，置辽东郡，治此。汉高帝八年，封纪通为侯国，王莽之昌平也，故平州治。又南迳辽队县故城西，王莽更名之曰顺睦也。公孙渊遣将军毕衍拒司马懿于辽队，即是处也。辽水又南历县，有小辽水，其流注之也。

△又东南过房县西。
《地理志》：房故辽东之属县也。辽水右会白狼水。水出右北平白狼县，东南迳广成县，北流，西北屈，迳广成县故城南，王莽之平虏也，俗谓之广都城。
又西北，石城川水注之，水出西南石城山，东流迳石城县故城南。《地理志》右北平有石城县，北屈迳白鹿山西，即北狼山也。《魏书?国志》曰；辽西单于蹋顿尤强，为袁氏所厚，故袁尚归之，数入为害。公出卢龙，堑山堙谷五百馀里。
未至柳城二百里，尚与蹋顿将数万骑逆战。公登白狼山，望柳城，卒与虏遇，乘其不整，纵兵击之，虏众大崩，斩蹋顿，胡汉降者二十万口。《英雄记》曰：曹操于是击马鞍，于马上作十片，即于此也。《博物志》曰：魏武于马上逢狮子，使格之，杀伤甚众。王乃自率常从健儿数百人击之。狮子哮呼奋越，左右咸惊。
王忽见一物，从林中出，如貍，超上王车轭上。狮子将至，此兽便跳上狮子头上，狮子即伏不敢起，于是遂杀之，得狮子而还。未至洛阳四十里，洛中鸡狗皆无鸣吠者也。其水又东北入广城县，东注白狼水。白狼水北迳白狼县故城东，王莽更名伏狄。白狼水又东，方城川水注之。水发源西南山下，东流，北屈迳一故城西，世谓之雀目城。东屈迳方城北，东入白狼水。白狼水又东北，迳昌黎县故城西。
《地理志》曰交黎也，东部都尉治，王莽之禽虏也。应劭曰：今昌黎也。高平川水注之，水出西北平川，东流迳倭城北，盖倭地人徙之。又东南迳乳楼城北，盖迳戎乡邑，兼夷称也。又东南注白狼水，白狼水又东北，自鲁水注之，水导西北远山，东南注白狼水。白狼水又东北迳龙山西，燕慕容皝以柳城之北，龙山之南，福地也，使阳裕筑龙城，改柳城为龙城县。十二年，黑龙、白龙见于龙山，皝亲观龙，去二百步，祭以太牢，二龙交首嬉翔，解角而去。皝悦，大赦，号新宫曰和龙宫。立龙翔祠于山上。白狼水又北迳黄龙城东。《十三州志》曰：辽东属国都尉治，昌黎道，有黄龙亭者也。魏营州刺史治。《魏土地记》曰：黄龙城西南有白狼河，东北流，附城东北下，即是也。又东北，滥真水出西北塞外，东南历重山，东南入白狼水。白狼水又东北出，东流，分为二水，右水疑即渝水也。
《地理志》曰：渝水首受白狼水，西南巡山，迳一故城西，世以为河连城，疑是临渝县之故城，王莽曰凭德者矣。渝水南流，东屈与一水会，世名之曰{栱血}伦水，盖戎方之变名耳。疑即《地理志》所谓侯水北入渝者也。《十三州志》曰：侯水南入渝。《地理志》盖言自北而南也。又西南流注于渝。渝水又东南迳一故城东，俗曰女罗城。又南迳营丘城西。营丘在齐，而名之于辽、燕之间者，盖燕齐辽迥，侨分所在。其水东南入海。《地理志》曰：渝水自塞外南入海。一水东北出塞，为白狼水，又东南流至房县，注于辽。《魏土地记》曰：白狼水下入辽也。

△又东过安市县西南，入于海。
《十三州志》曰：大辽水自塞外，西南至安市，入于海。
○小辽水
△又玄菟高句丽县有辽山，小辽水所出，西南至辽队县，入于大辽水也。
县故高句丽胡之国也。汉武帝元封三年平右渠，置玄菟郡于此。王莽之下句丽。水出辽山，西南流迳辽阳县，与大梁水会。水出北塞外，西南流迳辽阳县，注辽水，故《地理志》曰：大梁水西南至辽阳入辽，《郡国志》曰：县故属辽东，后入玄菟。其水西南流，故谓之为东梁水也。小辽水又西南，迳襄平县，为淡渊。
晋永嘉三年，涸。小辽水又迳辽队县，入大辽水。司马宣王之平辽东也，斩公孙渊于斯水之上者也。
○浿水
△浿水出乐浪镂方县，东南过临浿县，东入于海。许慎云：浿水出镂方，东入海，一曰，出浿水县。《十三州志》曰：浿水县在乐浪东北，镂方县在郡东，盖出其县南迳镂方也。昔燕人卫满，自浿水西至朝鲜。朝鲜，故箕子国也。箕子教民以义，田织信厚，约以八法，而不知禁，遂成礼俗。战国时，满乃王之，都王险城，地方数千里。至其孙右渠，汉武帝元封二年，遣楼船将军杨仆、左将军荀彘讨右渠，破渠于浿水，遂灭之。若浿水东流，无渡浿之理。其地今高句丽之国治。余访番使，言城在浿水之阳，其水西流，迳故乐浪朝鲜县，即乐浪郡治，汉武帝置。而西北流，故《地理志》曰：浿水西至增地县入海。又汉兴，以朝鲜为远，修辽东故塞，至浿水为界。考之今古，于事差谬，盖《经》误证也。
卷十五
○洛水
△洛水出京兆上洛县讙举山。
《地理志》曰：洛出冢岭山。《山海经》曰：出上洛西山；又曰：讙举之山，洛水出焉。东与丹水合，水出西北竹山，东南流注于洛。洛水又东，尸水注之。
水北出尸山，南流入洛。洛水又东得乳水，水别出良馀山，南流注于洛。洛水又东，会于龙馀之水。水出蛊尾之山，东南流入洛。洛水又东，至阳虚山，合玄扈之水。《山海经》曰：洛水东北流，注于玄扈之水。是也。又曰：自鹿蹄之山，以至玄扈之山，凡九山。玄扈亦山名也，而通与讙举为九山之次焉。故《山海经》曰：此二山者，洛间也。是知玄扈之水，出于玄扈之山，盖山水兼受其目矣。其水迳于阳虚之下。《山海经》又曰：阳虚之山，临于玄扈之水。是为洛汭也。
《河图?玉版》曰：仓颉为帝南巡，登阳虚之山，临于玄扈、洛汭之水。灵龟负书，丹甲青文以授之，即于此水也。洛水又东，历清池山傍，东合武里水，水南出武里山，东北流注于洛。洛水又东，门水出焉。《尔雅》所谓洛别为波也。洛水又东，要水入焉。水南出三要山，东北迳拒阳城西，而东北流，入于洛。洛水又东与获水合，水南出获舆山，俗谓之备水也。东北迳获舆川，世名之为却川。
东北流注于洛。洛水又东，迳熊耳山北。《禹贡》所谓导洛自熊耳。《博物志》曰：洛出熊耳，盖开其源者是也。

△东北过卢氏县南。
洛水迳隖渠关北。坞渠水出南坞渠山，即荀渠山也。其水一源两分，流半解。一水西北流，屈而东北入于洛。《山海经》曰：熊耳之山，浮豪之水出焉，西北流，注于洛。疑即是水也。荀渠盖熊耳之殊称，若太行之归山也。故《地说》曰：熊耳之山，地门也。洛水出其间，是亦总名矣。其一水东北迳坞渠城西，故关城也。其水东北流注于洛。洛水又东，迳卢氏县故城南。《竹书纪年》：晋出公十九年，晋韩龙取卢氏城，王莽之昌富也。有卢氏川水注之，水北出卢氏山，东南流，迳卢氏城东，而流注于洛水。又东，翼合三川，并出县之南山，东北注洛。《开山图》曰：卢氏山宜五谷，可避水灾，亦通谓之石城山。山在宜阳山西南，千名之山，咸处其内，陵阜原隰，易以度身者也。又有葛蔓谷水，自南山流，注洛水。洛水又东，迳高门城南，即《宋书》所谓后军外兵庞季明入卢氏，进达高门木城者也。洛水东与高门水合。水出北山，东南流，合洛水枝津，水上承洛水，东北流，迳石勒城北，又东迳高门城北，东入高门水，乱流南注洛。洛水又东，松阳溪水注之。水出松阳山，北流注于洛。洛水又东，迳黄亭南，又东，合黄城溪水。水出鹈鹕山，山有二峰，峻极于天，高崖云举，亢石无阶，援徒丧其捷巧，鼯族谢其轻工，及其长霄冒颠，层霞冠峰，方乃就辨优劣耳。故有大、小鹈鹕之名矣。溪水东南流，历亭下，谓之黄亭溪水，又东南，入于洛水。洛水又东，得荀公溪口，水出南山荀公涧，即庞季明所入荀公谷者也。其水历谷东北流，注于洛水。洛水又东，迳檀山南，其山四绝孤峙，山上有坞聚，俗谓之檀山坞。
义熙中，刘公西入长安，舟师所届，次于洛阳。命参军戴延之与府舍人虞道元，即舟逆流，穷览洛川，欲知水军可至之处。延之届此而返，竟不达其源也。洛水又东，库谷水注之。水自宜阳南山，三川并发，合为一溪，东北流注于洛。洛水又东，得鹈鹕水口，水发北鹈鹕涧，东南流，入于洛。洛水又迳仆谷亭北，左合北水，水出北山，东南流，注於洛。洛水又东，侯谷水出南山，北流入于洛。洛水又东，迳龙骧城北。龙骧将军王镇恶，从刘公西入长安，陆径所由，故城得其名。洛水又东，左合宜阳北山水。水自北溪，南流注洛。洛水又东，广由涧水注之。水出南山由溪，北流迳龙骧城东，而北流入于洛。洛水又东，右得直谷水，水出南山，北迳屯城西，北流注于洛水也。

△又东北过蠡城邑之南。
城西有坞水，出北四里，山上原高二十五丈，故黾池县治。南对金门坞，水南五里，旧宜阳县治也。洛水右会金门溪水，水南出金门山，北迳金门坞西，北流入于洛。洛水又东合款水，有二源并发，两川迳引，谓之大款水也。合而东南，入于洛。洛水又东，黍良谷水入焉。水南出金门山。《开山图》曰：山出多重，固在韩。建武二年，强弩大将军陈俊转击金门、白马，皆破之，即此也。而东北流，注於洛。洛水又东，左合北溪，南流入于洛也。

△又东过阳市邑南，又东北，过于父邑之南。
太阴谷水，南出太阴溪，北流注于洛。洛水又东，白马溪水出宜阳山，涧有大石，厥状似马，故溪涧以物色受名也。溪水东北流，注于洛。洛水又东，有昌涧水注之，水出西北宜阳山，而东南流，迳宜阳故郡南，旧阳市邑也。故洛阳都典农治此，后改为郡。其水又南，注于洛。洛水又东，迳一全坞南，城在川北原上，高二十丈，南北东三箱，天险峭绝，惟筑西面，即为全固，一全之名，起于是矣。刘曜之将攻河南也，晋将军魏该奔于此，故于父邑也。洛水又东，合杜阳涧水，水出西北杜阳溪，东南迳一全坞东，与槃谷水合，乱流东南入洛。洛水又东，渠谷水出宜阳县南女几山，东北流，迳云中坞，左上迢遰层峻，流烟半垂，缨带山阜，故坞受其名。渠谷水又东北，入洛水。臧荥绪《晋书》称：孙登尝经宜阳山，作炭人见之，与语，登不应。作炭者觉其情神非常，咸共传说。太祖闻之，使阮籍往观，与语，亦不应。籍因大啸。登笑曰：复作向声。又为啸，求与俱出，登不肯。籍因别去。登上峰，行且啸，如箫韶笙簧之音，声振山谷。籍怪而问作炭人，作炭人曰：故是向人声。籍更求之，不知所止。推问久之，乃知姓名。余按孙绰之叙《高士传》言在苏门山，又别作《登传》孙盛《魏春秋》亦言在苏门山，又不列姓名。阮嗣宗感之，著《大人先生论》，言吾不知其人。既神游自得，不与物交，阮氏尚不能动其英操，复不识何人而能得其姓名。

△又东北过宜阳县南。
洛水之北，有熊耳山，双峦竞举，状同熊耳，此自别山，不与《禹贡》导洛自熊耳同也。昔汉光武破赤眉樊崇，积甲仗与熊耳平，即是山也。山际有池，池水东南流，水侧有一池，世谓之黾池矣。又东南迳宜阳县故城西，谓之西度水。
又东南流入于洛。洛水又东，迳宜阳县故城南。秦武王以甘茂为左丞相，曰：寡人欲通三川，窥周室，死不朽矣！茂请约魏以攻韩，斩首六万，遂拔宜阳城。故韩地也，后乃县之。汉哀帝封息夫躬为侯国。城之西门，赤眉樊崇与盆子及大将军等，奉玺绶剑璧处，世祖不即见。明日，陈兵于洛水，见盆子等，谓盆子丞相徐宣曰：不悔乎？宣曰：不悔。上叹曰：卿庸中皦皦。铁中铮铮也。洛水又东，与厌染之水合，水出县北傅山大陂。山无草木，其水自陂北流，屈而东南注，世谓之五延水。又东南流，迳宜阳县故城东，东南流，注于洛。洛水又东南，黄中涧水出北阜，二源奇发，总成一川，东流注于洛。洛水又东，禄泉水注之，其水北出近溪。洛水又东，共水入焉。水北出长石之山，山无草木，其西有谷焉，厥名共谷，共水出焉。南流得尹溪口，水出西北尹谷，东南注之。共水又西南，与左涧水会，水东出近川，西流注于共水。共水又南，与李谷水合，水出西北李溪，东南注蓁水。蓁水发源蓁谷，西南流，与李谷水合，而西南流，入共水。共水世谓之石头泉，而南流注于洛。洛水又东，黑涧水南出陆浑西山，历于黑涧，西北入洛。洛水又东，临亭川水注之，水出西北近溪。东南与长涧水会，水出北山，南入临亭水，又东南，历九曲西，而南入洛水也。

△又东北出散关南。
洛水东，迳九曲南，其地十里，有坂九曲。《穆天子传》所谓天子西征升于九阿，此是也。洛水又东，与豪水会，水出新安县密山，南流，历九曲东，而南流，入于洛。洛水之侧有石墨山，山石尽黑，可以书疏，故以石墨名山矣。洛水又东，枝渎左出焉。东出关，绝惠水。又迳清女冢南，冢在北山上。《耆旧传》云：斯女清贞秀古，迹表来今矣。枝渎又东，迳周山，上有周灵王冢。《皇览》曰：周灵王葬于河南城西南，周山上。盖以王生而神，故谥曰灵。其冢，人祠之不绝。又东北，迳柏亭南。《皇览》曰：周山在柏亭西，指谓斯亭也。又东北，迳三王陵，东北出焉。三王或言周景王、悼王、定王也。魏司徒公崔浩注《西征赋》云：定当为敬。子朝作难，西周政弱人荒，悼、敬二王与景王俱葬于此，故世以三王名陵。《帝王世纪》曰：景王葬于翟泉，今洛阳太仓中大冢是也。而复传言在此，所未详也。又悼、敬二王，稽诸史传，复无葬处。今陵东有石碑，录赧王以上世王名号，考之碑记，周墓明矣。枝渎东北历蒯乡，迳河南县王城西，历郏鄏陌。杜预《释地》曰：县西有郏鄏陌，谓此也。枝渎又北入谷，盖经始周启，渎久废不修矣。洛水自枝渎，又东出关，惠水右注之，世谓之八关水。
戴延之《西征记》谓之八关泽，即《经》所谓散关。鄣自南山，横洛水，北属于河，皆关塞也，即杨仆家僮所筑矣。惠水出白石山之阳，东南流，与瞻水合，水东出娄涿之山，而南流，入惠水。惠水又东南，谢水北出瞻诸之山。东南流，又有交触之水，北出廆山，南流俱合惠水。惠水又南流迳关城北，二十里者也。其城西阻塞垣，东枕惠水。灵帝中平元年，以河南尹何进为大将军，将五营士屯都亭，置函谷、广城、伊阙、大谷、轘辕、旋门、小平津、孟津等八关，都尉官治此，函谷为之首，在八关之限，故世人总其统目，有八关之名矣。其水又南流，入于洛水。《山海经》曰：白石之山，惠水出其阳，而南流注于洛。谓是水也。
洛水又与虢水会，水出扶猪之山，北流注于洛水，其南则鹿蹄之山也，世谓之纵山，非也。其山阴则峻绝百仞，阳则原阜隆平。甘水发于东麓，北流注于洛水也。

△又东北过河南县南。
《周书》称周公将致政，乃作大邑成周于中土，南系于洛水，北因於郏山，以为天下之大凑。《孝经援神契》曰：八方之广，周洛为中，谓之洛邑。《竹书纪年》：晋定公二十年，洛绝于周。魏襄王九年，洛入成周，山水大出。南有甘洛城，《郡国志》所谓甘城也。《地记》曰：洛水东北过五零陪尾北，与涧瀍合。
是二水东入千金渠，故渎存焉。

△又东过洛阳县南，伊水从西来注之。
洛阳，周公所营洛邑也。故《洛诰》曰：我卜瀍水东，亦惟洛食。其城方七百二十丈，南系于洛水，北因于郏山，以为天下之凑，方六百里，因西为千里。
《春秋?昭公三十二年》，晋合诸侯大夫戍成周之城，故亦曰成周也。司马迁自序云：太史公留滞周南。挚仲治曰：古之周南，今之洛阳。汉高祖始欲都之，感娄敬之言，不日而驾行矣。属光武中兴，宸居洛邑，逮于魏、晋，咸两宅焉。故《魏略》曰：汉火行忌水，故去其水而加佳。魏为土德，土，水之牡也。水得土而流，土得水而柔，除佳加水。《长沙耆旧传》云：祝良，字召卿，为洛阳令，岁时亢旱，天子祈雨不得。良乃曝身阶庭，告诚引罪，自晨至中午，紫云沓起，甘雨登降。人为歌曰：天久不雨，烝人失所。天王自出，祝令特苦。精符感应，滂沱雨下。县则司州及河南尹治，司隶，周官也。汉武帝使领徒隶，董督京畿，后世因名司州焉。《地记》曰：洛水东入于中提山间，东流会于伊，是也。昔黄帝之时，天大雾三日，帝游洛水之上，见大鱼，煞五牲以醮之。天乃甚雨，七日七夜，鱼流，始得图书，今《河图?视萌》篇是也。昔王子晋好吹凤笙，招延道士，与浮邱同游伊洛之浦，含始又受玉鸡之瑞于此水，亦浴神宓妃之所在也。洛水又东，合水南出半石之山，北迳合水坞，而东北流，注于公路涧，但世俗音讹，号之曰光禄涧，非也。上有袁术固，四周绝涧，迢递百仞，广四五里，有一水，渊而不流，故溪涧即其名也。合水北与刘水合，水出半石东山，西北流，迳刘聚，三面临涧，在缑氏西南。周畿内，刘子国，故谓之刘涧。其水西北流，注于合水，合水又北流，注于洛水也。

△又东过偃师县南。
洛水又东迳计素渚，中朝时，百国贡计所顿，故渚得其名。又直偃师故县南，与缑氏分水。又东，休水自南注之。其水导源少室山，西流迳穴山南，而北与少室山水合。水出少室北溪，西南流，注休水。休水又左，会南溪水，水发大穴南山，北流入休水。休水又西南北屈，潜流地下，其故渎北屈出峡，谓之大穴口。
北历覆斧堆东，盖以物象受名矣。又东届零星坞，水流潜通，重源又发，侧缑氏原，《开山图》谓之缑氏山也，亦云，仙者升焉。言王子晋控鹤斯阜，灵王望而不得近，举手谢而去，其家得遗屣。俗亦谓之为抚父堆，堆上有子晋祠。或言在九山，非此，世代已远，莫能辨之。刘向《列仙传》云：世有箫管之声焉。休水又迳延寿城南，缑氏县治，故滑费，春秋滑国所都也。王莽更名中亭，即缑氏城也。城有仙人祠，谓之仙人观。休水又西转北屈，迳其城西。水之西南，有《司空密陵元侯郑袤庙碑》，文缺不可复识。又有《晋城门校尉昌原恭侯郑仲林碑》，晋泰始六年立。休水又北流，注于洛水。洛水又东，迳百谷坞北。戴延之《西征记》曰：坞在川南，因原为坞，高一十馀丈。刘武王西入长安，舟师所保也。洛水又北，阳渠水注之。《竹书纪年》，晋襄公六年，洛绝于氵向，即此处也。洛水又北，迳偃师城东，东北历鄩中，水南谓之南鄩，亦曰上鄩也。迳訾城西，司马彪所谓訾聚也。而鄩水注之。水出北山鄩溪，其水南流，世谓之温泉水，水侧有僵人穴，穴中有僵尸。戴延之从刘武王《西征记》曰：有此尸，尸今犹在。夫物无不化之理，魄无不迁之道，而此尸无神识，事同木偶之状，喻其推移，未若正形之速迁矣。鄩水又东南，于訾城西北，东入洛水。故京相璠曰：今巩洛渡北，有鄩谷水，东入洛，谓之下鄩，故有上鄩、下鄩之名；亦谓之北鄩，于是有南鄩、北鄩之称矣。又有鄩城，盖周大夫鄩肹之旧邑。洛水又东，迳訾城北，又东，罗水注之。水出方山罗川，西北流，蒲池水注之，水出南蒲陂，西北流，合罗水，谓之长罗川，亦曰罗中也。盖肹子鄩罗之宿居，故川得其名耳。罗水又西北，白马溪水注之。水出崧山北麓，迳白马坞东，而北入罗水。西北流，白桐涧水注之。水出崧麓桐溪，北流迳九山东，又北，九山溪水入焉，水出百称山东谷。其山孤峰秀出，嶕峣分立。仲长统曰：昔密有卜成者，身游九山之上，放心不拘之境，谓是山也。山际有九山庙，庙前有碑云：九山显灵府君者，太华之元子，阳九列名，号曰九山府君也。南据嵩岳，北带洛澨。晋元康二年九月，太岁庚午，帝遣殿中中郎将关内侯樊广、缑氏令王与、主簿傅演，奉宣诏命，兴立庙殿焉。
又有《百虫将军显灵碑》。碑云：将军。姓伊氏，讳益，字隤敳，帝高阳之第二子伯益者也。晋元康五年七月七日，顺人吴义等建立堂庙。永平元年二月二十日，刻石立颂，赞示后贤矣。其水东北流，入白桐涧，又北迳袁公坞东，盖公路始固有此也，故有袁公之名矣。北流注于罗水。罗水又西北，迳袁公坞北，又西北，迳潘岳父子墓前。有碑，岳父茈，琅琊太守。碑石破落，文字缺败。《岳碑》题云：《给事黄门侍郎潘君之碑》。《碑》云：君遇孙秀之难，阖门受过。故门生感覆醢以增恸，乃树碑以记事。太常潘尼之辞也。罗水又于訾城东北，入于洛水也。

△又东北过巩县东，又北入于河。
洛水又东，明乐泉水注之。水出南原下，五泉并导，故世谓之五道泉，即古明溪泉也。《春秋?昭公二十二年》，师次于明溪者也。洛水又东，迳巩县故城南，东周所居也。本周之畿内巩伯国也。《春秋左传》所谓尹文父涉于巩，即于此也。洛水又东，浊水注之，即古湟水也，水出南原。京相璠曰：訾城北三里有黄亭。即此亭也。《春秋》所谓次于黄者也。洛水又东北，泂水发南溪石泉，世亦名之为石泉水也。京相璠曰：巩东地名坎欿，在泂水东，疑即此水也。又迳盘谷坞东，世又名之曰盘谷水。司马彪《郡国志》：巩有坎欿聚。《春秋?僖公二十四年》，王出，及坎欿。服虔亦以为巩东邑名也。今考厥文，若状焉而不能精辨耳。《晋太康地记》、《晋书地道记》并言在巩西，非也。其水又北入洛。洛水又东北流入于河。《山海经》曰：洛水成皋西入河，是也。谓之洛汭，即什谷也。故张仪说秦曰：下兵三川，塞什谷之口。谓此川也。《史记音义》曰：巩县有鄩谷水者也。黄帝东巡河过洛，修坛沈璧，受《龙图》于河，《龟书》于洛，赤文绿字。尧帝又修坛河洛，择良议沈，荣光出河，休气四塞，白云起，回风逝，赤文绿色，广袤九尺，负理平上，有列星之分，什政之度，帝王录记兴亡之数，以授之尧。又东沈书于日稷，赤光起，玄龟负书，背甲赤文成字，遂禅于舜。舜又习尧礼，沈书于日稷，赤光起，玄龟负书，至于稷下，荣光休至，黄龙卷甲，舒图坛畔，赤文绿错，以授舜。舜以禅禹。殷汤东观于洛，习礼尧坛，降璧三沈，荣光不起，黄鱼双跃，出济于坛，黑乌以浴，随鱼亦上，化为黑玉赤勒之书，黑龟赤文之题也。汤以伐桀。故《春秋说题辞》曰：河以通乾出天苞，洛以流坤吐地符。王者沈礼焉。《竹书纪年》曰：洛伯用与河伯冯夷斗，盖洛水之神也。昔夏太康失政，为羿所逐，其昆弟五人，须于洛汭，作《五子之歌》于是地矣。
○伊水
△伊水出南阳鲁阳县西蔓渠山。
《山海经》曰：蔓渠之山，伊水出焉。《淮南子》曰：伊水出上魏山。《地理志》曰：出熊耳山。即麓大同，陵峦互别耳。伊水自熊耳东北，迳鸾川亭北。
{艹奸}水出{艹奸}山，北流，际其城东，而北入伊水，世人谓伊水为鸾水，{艹奸}水为交水，故名斯川为鸾川也。又东为渊潭，潭浑若沸，亦不测其深浅也。伊水又东北，迳东亭城南。又屈迳其亭东，东北流者也。

△东北过郭落山。
阳水出阳山阳溪，世人谓之太阳谷，水亦取名焉。东流入伊水。伊水又东北，鲜水入焉，水出鲜山，北流注于伊。伊水又与蛮水合，不出卢氏县之蛮谷，东流，入于伊。

△又东北过陆浑县南。
《山海经》曰：滽々之水，出于釐山，南流注于伊水。今水出陆浑县之西南王母涧，涧北山上有王母祠，故世因以名溪。东流注于伊水，即滽々之水也。
伊水历崖口，山峡也，翼崖深高，壁立若阙。崖上有坞，伊水迳其下，历峡北流，即古三涂山也。杜预《释地》曰：山在县南。阚骃《十三州志》云：山在东南。
今是山在陆浑故城东南八十许里。《周书》武王问太公曰：吾将因有夏之居，南望过于三涂，北瞻望于有河。《春秋?左传?昭公四年》，司马侯曰：四岳、三涂、阳城、太室、荆山、中南，九州之险也。服虔曰：三涂、大行、轘辕、崤黾，非南望也。京相璠著《春秋土地名》亦云山名也。以服氏之言云，涂，道也，准《周书》南望之文，或言宜为轘辕、大谷、伊阙，皆为非也。《春秋》晋伐陆浑，请有事于三涂，知是山明矣。有七谷水注之，水西出女机山之南七溪，山上有西王母祠。东南流注于伊水。又北，蚤谷水注之，水出女机山之东谷，东迳故亭南，东流，入於伊水。伊水又东北迳伏流岭东，岭上有昆仑祠，民犹祈焉。刘澄之《永初记》称：陆浑县西有伏流坂者也。今山在县南崖口北三十里许，西则非也。
北与温泉水合，水出新城县之狼睾山西南阜下，西南流，会于伊水。伊水又东北，迳伏睹领，左纳焦涧水，水西出鹿鹘山，东流迳孤山南，其山介立丰上，单秀孤峙，故世谓之方山。即刘中书澄之所谓县有孤山者也。东历伏睹岭，南东流注于伊。伊水又东北，涓水注之。水出陆浑西山，即陆浑山者也。寻郭文之故居，访胡昭之遗像，世去不停，莫识所在。其水有二源俱导，而东注虢略，在陆浑县西九十里也。司马彪《郡国志》曰：县西虢略地，《春秋》所谓东尽虢略者也。北水东流，合侯涧水，水出西北侯溪，东南流注于涓水，涓水又东，迳陆浑县故城北。平王东迁，辛有适伊川，见有被发而祭于野者，曰：不及百年，此其戎乎！
鲁僖公二十二年，秦、晋迁陆浑之戎于伊川，故县氏之也。涓水东南流，右合南水。水出西山七谷，亦谓之七谷水，阻涧东逝，历其县南。又东南，左会北水，乱流左合禅渚水。水上承陆浑县东禅渚，渚在原上，陂方十里，佳饶鱼苇，即《山海经》所谓南望禅渚，禹父之所化。郭景纯《注》云：禅一音暖，鲧化羽渊，而复在此，然已变怪，亦无往而不化矣。世谓此泽为慎望陂。陂水南流，注于涓水。涓水又东南，注于伊水。昔有莘氏女，采桑于伊川，得婴儿于空桑中，言其母孕于伊水之滨，梦神告之曰，臼水出而东走。母明视而见臼水出焉，告其邻居而走，顾望其邑，咸为水矣。其母化为空桑，子在其中矣。莘女取而献之，命养于庖，长而有贤德，殷以为尹，曰伊尹也。

△又东北过新城县南。
马怀桥长水出新城西山，东迳晋使持节征南将军宋均碑南。均字文平，县人也。其碑，太始三年十二月立。其水又东流入于伊。又有明水，出梁县西狼皋山，俗谓之石涧水也。西北流迳杨亮垒南，西北合康水，水亦出狼皋山。东北流，迳范坞北，与明水合。又西南流，入于伊。《山海经》曰：放皋之山，明水出焉，南流注于伊水，是也。伊水又与大戟水会。水出梁县西，有二源：北水出广成泽，西南迳杨志坞北，与南水合。水源南出广成泽，西流，迳陆浑县。《河南十二县境簿》曰：广成泽在新城县界黄阜，西北流，屈而东迳杨志坞南，又北屈迳其坞东，又迳坞北，同注老倒涧，俗谓之老倒涧水，西流入于伊。伊水又北迳新城东，与吴涧水会。水出县之西山，东流，南屈迳其县故城西，又东转，迳其县南，故蛮子国也，县有鄤聚，今名蛮中，是也。汉惠帝四年置县。其水又东北流，注于伊水。伊水又北，迳当阶城西，大狂水入焉。水东出阳城县之大苦山。《山海经》曰：大苦之山，多<王虖>琈之玉，其阳，狂水出焉，西南流，其中多三足龟，人食之者无大疾，可以已肿。狂水又西，迳纶氏县故城南。《竹书纪年》曰：楚吾得帅师及秦伐郑，围纶氏者也。右与倚薄山水合。水北出倚薄之山，南迳黄城西，又南迳纶氏县故城东，而南流，注于狂水。狂水又西，八风溪水注之。水北出八风山，南流，迳纶氏县故城西，西南流，入于狂水。狂水又西，得三交水口。
水有三源，各导一溪，并出山南流合舍，故世有三交之名也。其水西南流，注于狂水。狂水又西，迳缶高山北，西南与湮水合，水出东北湮谷，西南流，迳武林亭东北，又屈迳其亭南，其水又西南，迳湮阳亭东，盖藉水以名亭也。又东南流，入于狂。狂水又西，迳湮阳城南，又西，迳当阶城南，而西流，注于伊。伊水又北，土沟水出玄望山西，东迳玄望山南，又东，迳新城县故城北，东流注于伊水。
伊水又北，板桥水入焉，水出西山，东流入于伊水。伊水又北，会厌涧水。水出西山，东流迳邥垂亭南，《春秋左传?文公十七年》，秋，周甘歜败戎于邥垂者也。服虔曰：邥垂在高都南。杜预《释地》曰：河南新城县北，有邥垂亭。司马彪《郡国志》曰：新城有高都城。今亭在城南七里，遗基犹在。京相璠曰：旧说言邥垂在高都南，今上党有高都县。馀谓京论疏远，未足以证，无如虔说之旨密矣。其水又东，注于伊水。伊水又北，迳高都城东。徐广《史记音义》曰：今河南新城县有高都城。《竹书纪年》，梁惠成王十七年，东周与郑高都利者也。又来儒之水，出于半石之山，西南流，迳斌轮城北，西历艾涧，以其水西流，又谓之小狂水也。其水又西南，迳大石岭南，《开山图》所谓大石山也。山下有《大石岭碑》。河南隐士通明以汉灵帝中平六年八月戊辰于山堂立碑，文字浅鄙，殆不可寻。魏文帝猎于此山，虎超乘舆，孙礼拔剑投虎于是山。山在洛阳南。而刘澄之言在洛东北，非也。山阿有魏明帝高平陵。王隐《晋书》曰：惠帝使校尉陈总仲元诣洛南山请雨，总尽除小祀，惟存大石而祈之，七日大雨。即是山也。来儒之水，又西南迳赤眉城南，又西至高都城东，西入伊水，谓之曲水也。

△又东北过伊阙中。
伊水迳前亭西。《左传?昭公二十二年》，晋箕遗、乐征、右行诡济师，取前城者也。京相璠曰：今洛阳西南五十里，伊满外前亭矣。服虔曰：前读为泉。
周地也。伊水又北，入伊阙。昔大禹疏以通水，两山相对，望之若阙，伊水历其间，北流，故谓之伊阙矣。《春秋》之阙塞也，昭公二十六年，赵鞅使女宽守阙塞是也。陆机云：洛有四关，斯其一焉。东严西岭，并镌石开轩，高甍架峰。西侧灵岩下，泉流东注，入于伊水。傅毅《反都赋》曰：因龙门以畅化，开伊阙以达聪也。阙左壁有石铭云：黄初四年六月二十四日辛巳，大出水，举高四丈五尺，齐此已下。盖记水之涨减也。右壁又有石铭云：永康五年，河南府君，循大禹之轨，部督邮辛曜，新城令王琨，部监作掾董猗、李褒，斩岸开石，平通伊阙。石文尚存也。

△又东北至洛阳县南，北入于洛。
伊水自阙东北流，枝津右出焉，东北引溉，东会合水，同注公路涧，入于洛。
今无水。《战国策》曰：东周欲为田，西周不下水。苏子见西周君曰：今不下水，所以富东周也，民皆种麦，无他种。欲害之，不如下水以病之。东周必复种稻，种稻而复夺之，是东周受命于君矣。西周遂下水。即是水之故渠也。伊水又东北，枝渠左出焉。水积成湖，北流注于洛。今无水。伊水又东北，至洛阳县南，迳圜丘东，大魏郊天之所，准汉故事建之。《汉书?郊祀志》曰：建武二年，初制郊兆于洛阳城南七里。为圜坛八陛，中又为重坛，天地位其上，皆南向。其外坛上为五帝位。其外为壝，重营皆紫，以像紫宫。按礼：天子大裘而冕，祭昊天上帝于此。今衮冕也，坛壝无复紫矣。伊水又东北流，注于洛水。《广志》曰：鲵鱼声如小儿啼，有四足，形如鳢，可以治牛，出伊水也。司马迁谓之人鱼，故其著《史记》曰：始皇帝之葬也，以人鱼膏为烛。徐广曰：人鱼似鲇而四足，即鲵鱼也。
○瀍水
△瀍水出河南谷城县北山。
县北有潜亭，瀍水出其北梓泽中。梓泽，地名也。泽北对原阜，即裴氏墓茔所在，碑阙存焉。其水历泽东南流，水西有一原，其上平敞，古赞亭之处也。即潘安仁《西征赋》所谓越街邮者也。
东与千金渠合。《周书》曰：我卜瀍水西，谓斯水也，东南流。水西南有帛仲理墓，墓前有碑，题云：真人帛君之表。仲理名护，益州巴郡人。晋永宁二年十一月立。瀍水又东南流注于谷，谷水自千金堨东注，谓之千金渠也。又东过洛阳县南。
又东过偃师县，又东入于洛。
○涧水
△涧水出新安县南白石山。
《山海经》曰：白石之山，惠水出于其阳，东南注于洛，涧水出于其阴，北流注于谷。世谓是山曰广阳山，水曰赤岸水，亦曰石子涧。《地理志》曰：涧水出新安县东南，东入洛，是为密矣。东北流历函谷东坂东，谓之八特坂。《山海纪》曰：北流注于穀。挚仲治《三辅决录?注》云：马氏兄弟五人，共居涧、穀二水之交，作五门客舍，因以为名。今在河南西四十里。以《山海经》推校，里数不殊。仲治所记，水会尚有故居处，斯则涧水也。即《周书》。所谓我卜涧水东者是也。

△东南入于洛。
孔安国曰：涧水出渑池山。今新安县西北有一水，北出渑池界，东南流，迳新安县而东南流入于谷水。安国所言，当斯水也。然谷水出渑池，下合涧水，得其通称，或亦指之为涧水也，并未之详耳。今孝水东十里有水，世谓之慈涧，又谓之涧水。按《山海经》则少水也，而非涧水，盖习俗之误耳。又按河南有离山水，谓之为涧水。水西北出离山，东南流，历郏山于谷城东，而南流注于谷。旧与谷水乱流，南入于洛。今谷水东入千金渠，涧水与之俱东入洛矣。或以是水并为周公之所相卜也。吕忱曰：今河南使水，疑其是即此水也，然意所未详，故并书存之耳。
卷十六
○谷水
△谷水出宏农黾池县南墦冢林、谷阳谷。
《山海经》曰：傅山之西，有林焉，曰墦冢，谷水出焉，东流注于洛，其中多珚玉。今谷水出千崤东马头山谷阳谷，东北流，历黾池川，本中乡地也。
汉景帝中二年，初城，徙万户为县。因崤黾之池以目县焉。亦或谓之彭池，故徐广《史记音义》曰：黾，或作彭，谷水所出处也。谷水又东迳秦、赵二城南，世谓之俱利城。耆彦曰：昔秦、赵之会，各据一城。秦王使赵王鼓瑟，蔺相如令秦王击缶处也。冯异又破赤眉于是川矣。司马彪《续汉书》曰：赤眉从黾池，自利阳南欲赴宜阳者也。故光武玺书曰：始虽垂翅回溪，终能奋翼黾池。可谓失之东隅，收之桑榆矣。谷水又东，迳土崤北，所谓二崤也。谷水又东，左会北溪，溪水北出黾池山，东南流，注于谷，疑即孔安国所谓涧水也。谷水又东，迳新安县故城，南北夹流，而西接崤黾。昔项羽西入秦，坑降卒二十万于此。国灭身亡，宜矣！谷水又东，迳千秋亭南，其亭累石为垣，世谓之千秋城也。潘岳《西征赋》曰：亭有千秋之号，子无七旬之期，谓是亭也。又东迳雍谷溪，回岫萦纡，石路阻峡，故亦有峡石之称矣。谷水历侧，左与北川水合。水有二源，并导北山，东南流，合成一水，自乾注巽，入于谷。谷水又东，迳缺门山，山阜之不接者里馀，故得是名矣。二壁争高，斗耸相乱。西瞻双阜，右望如砥。谷水自缺门而东，广阳川水注之。水出广阳北山。东南流注于谷，南望微山，云峰相乱。谷水又迳白超垒南。戴延之《西征记》云：次至白超垒，去函谷十五里，筑垒当大道，左右有山夹立，相去百馀步，道从中出，此乃故关城，非所谓白超垒也。是垒在缺门东一十五里。垒侧旧有坞，故冶官所在。魏、晋之日，引谷水为水治，以经国用，遗迹尚存。谷水又东，石默溪水出微山东麓，石默溪东北流，入于谷。谷水又东，宋水北流，注于谷。谷水又东，迳魏将作大匠母邱兴墓南，二碑存焉，俭父也。
《管辂别传》曰：辂尝随军西征，过其墓而叹，谓士友曰：玄武藏头，青龙无足，白虎衔尸，朱雀悲哭；四危已备，法应灭族。果如其言。
谷水又东，迳函谷关南，东北流，皂涧水注之。水出新安县，东南流，迳母邱兴墓东，又南迳函谷关西。关高崄峡，路出廛郭。汉元鼎三年，楼船将军杨仆，数有大功，耻居关外，请以家僮七百人，筑塞徙关于新安，即此处也。昔郭丹西入关，感慨于其下，曰：不乘驷马高车，终不出此关也。去关十二年，果如志焉。
皂涧水又东流，入于谷。
谷水又东北，迳函谷关城东，右合爽水。《山海经》曰：白石山西五十里曰谷山，其上多谷，其下多桑，爽水出焉。世谓之纻麻涧，北流，注于谷，其中多碧绿。
谷水又东，涧水注之。《山海经》曰：娄涿山西四十里，曰白石之山，涧水出焉，北流注于谷。自下通谓之涧水，为谷水之兼称焉。故《尚书》曰：伊、洛、瀍、涧既入於河，而无谷水之目，是名亦通称矣。刘澄之云：新安有涧水，源出县北，又有渊水，未知其源。馀考诸地记，并无渊水，但渊、涧字相似，时有字错为渊也。故阚骃《地理志》曰：禹贡之渊水，是以知传写书误，字谬舛真，澄之不思所致耳。既无斯水，何源之可求乎？
谷水又东，波水注之。《山海经》曰：瞻诸山西三十里曰娄涿之山，无草木，多金玉，波水出于其阴。世谓之百答水。北流注于谷，其中多茈石、文石。谷水又东，少水注之。《山海经》曰：廆山西三十里，曰瞻诸之山，其阳多金，其阴多文石。少水出于其阴，控引众溪，积以成川。东流注于谷。世谓之慈涧也。
谷水又东，俞随之水注之。《山海经》曰：平蓬山西十里曰廆山，其阳多<王雩>琈之玉。俞随之水出于其阴，北流注于谷。世谓之孝水也。潘岳《西征赋》曰：澡孝水以濯缨，嘉美名之在兹。是水在河南城西十馀里，故吕忱曰：孝水在河南郡。而戴延之言在函谷关西，刘澄之又云：出檀山。檀山在宜阳县西，在谷水南，无南入之理。考寻兹说，当承缘生《述征》谬志耳。缘生从戍行旅，征途讯访，既非旧土，故无所究。今川澜北注，澄映泥泞，何得言枯涸也？皆为疏僻矣。

△东北过谷城县北。
城西临谷水，故县取名焉。谷水又东，迳谷城南，不历其北。又东，洛水枝流入焉，今无水也。

△又东过河南县北，东南入于洛。
河南王城西北，谷水之右有石碛，碛南出为死谷，北出为湖沟。魏太和四年，暴水流高三丈，此地下停流以成湖渚，造沟以通水，东西十里，决湖以注瀍水。
谷水又迳河南王城北，所谓成周矣。《公羊》曰：成周者何？东周也。何休曰：名为成周者，周道始成，王所都也。《地理志》曰：河南河南县，故郏、鄏地也。京相璠曰：郏，山名；鄏，邑名也。卜年定鼎，为王之东都，谓之新邑，是为王城。其城东南，名曰鼎门，盖九鼎所从入也，故谓是地为鼎中。楚子伐陆浑之戎，问鼎于此。《述征记》曰：谷、洛二水，本于王城东北合流，所谓谷、洛斗也。今城之东南缺千步，世又谓之谷、洛斗处，俱全非也。馀按史传，周灵王之时，谷、洛二水斗，毁王宫。王将堨之，太子晋谏，王不听。遗堰三堤尚存。《左传?襄公二十四年》，齐人城郏，穆叔如周贺。韦昭曰：洛水在王城南，谷水在王城北，东入于瀍。至灵王时，谷水盛，出于王城西，而南流合于洛。两水相格，有似于斗，而毁王城西南也。颖容著《春秋条例》言西城梁门枯水处，世谓之死谷，是也。始知缘生行中造次，入关经究，故事与实违矣。考王封周桓公于是，为西周。及其孙惠公，封少子于巩，为东周，故有东西之名矣。秦灭周，以为三川郡。项羽封申阳为河南王。汉以为河南郡，王莽又名之曰保忠信乡。光武都洛阳，以为尹。尹，正也，所以董正京畿，率先百郡也。
谷水又东流，迳乾祭门北，子朝之乱，晋所开也。东至千金堨。《河南十二县境簿》曰：河南县城东十五里有千金堨。《洛阳记》曰：千金堨旧堰谷水，魏时更修此堰，谓之千金堨。积石为堨，而开沟渠五所，谓之五龙渠。
渠上立堨，堨之东首立一石人，石人腹上刻勒云：太和五年二月八日庚戍，造筑此堨，更开沟渠，此水冲渠，止其水，助其坚也，必经年历世，是故部立石人以记之云尔。盖魏明帝修王、张故绩也。堨是都水使者陈协所修也。《语林》曰：陈协数进阮步兵酒，后晋文王欲修九龙堰，阮举协，文王用之。掘地得古承水铜龙六枚，堰遂成。水历堨东注，谓之千金渠。逮于晋世，大水暴注，沟渎泄坏，又广功焉。石人东胁下文云：太始七年六月二十三日，大水迸瀑，出常流上三丈，荡坏二堨。五龙泄水，南注泻下，加岁久涑齿，每涝即坏，历载捐弃大功，故为今遏。更于西开泄，名曰代龙渠。地形正平，诚得泻泄至理，千金不与水势激争，无缘当坏，由其卑下，水得逾上涑齿故也。今增高千金于旧一丈四尺，五龙自然必历世无患。若五龙岁久复坏，可转于西，更开二碣。二渠合用二十三万五千六百九十八功，以其年十月二十三日起作，功重人少，到八年四月二十日毕，代龙渠即九龙渠也。后张方入洛，破千金堨，京师水碓皆涸。永嘉初，汝阴太守李矩、汝南太守袁孚修之，以利漕运，公私赖之。水积年，渠堨颓毁，石砌殆尽，遗基见存。朝廷太和中修复故堨。按千金堨石人西胁下文云：若沟渠久，疏深引水者，当于河南城北石碛西，更开渠北出，使首狐邱，故沟东下，因故易就，碛坚便时，事业已讫，然后见之。加边方多事，人力苦少，又渠堨新成，未患于水，是以不敢预修通之，若于后当复兴功者，宜就西碛。
故书之于石，以遗后贤矣。虽石碛沦败，故迹可凭，准之于文，北引渠东合旧渎。
旧渎又东，晋惠帝造石梁于水上。按桥西门之南颊文称：晋元康二年十一月二十日，改治石巷水门，除竖枋，更为函枋，立作覆枋屋，前后辟级续石障，使南北入岸，筑治涑处，破石以为杀矣。到三年三月十五日毕讫，并纪列门广长深浅于左右，巷东西长七尺，南北龙尾广十二丈，巷渎口高三丈，谓之睾门桥。潘岳《西征赋》曰：秣马皋门，即此处也。
谷水又东，又结石梁，跨水制城，西梁也。
谷水又东，左会金谷水。水出太白原，东南流，历金谷，谓之金谷水。东南流，迳晋卫尉卿石崇之故居也。石季伦《金谷诗集?叙》曰：馀以元康七年，从太仆卿出为征虏将军，有别卢在河南界金谷涧中，有清泉茂树，众果竹柏，药草蔽医。金谷水又东南流，入于谷。
谷水又东，迳金墉城北，魏明帝于洛阳城西北角筑之，谓之金墉城。魏文帝起层楼于东北隅。《晋宫阁名》曰：金墉有崇天堂，即此地上，架木为榭，故百尺楼矣。皇居创徙，宫极未就，止跸于此。构霄榭于故台，所谓台以亭亭者也。
南曰乾光门，夹建两观，观下列朱桁于堑，以为御路。东曰含春门，北有退门，城上西面列观，五十步一睥睨，屋台置一钟，以和漏鼓。西北连庑函荫，墉比广榭，炎夏之日，高祖常以避暑，为绿水池一所，在金墉者也。谷水迳洛阳小城北，因阿旧城，凭结金墉，故向城也。永嘉之乱，结以为垒，号曰洛阳垒。故《洛阳记》曰：陵云台西有金市，金市北对洛阳垒者也。
又东历大夏门下，故夏门也。陆机《与弟书》云：门有三层楼，高百尺，魏明帝造。门内东侧际城，有魏明帝所起景阳山，馀基尚存。孙盛《魏春秋》曰：景初元年，明帝愈崇宫殿，雕饰观阁，于太行谷城之山，取白石英及紫石英及五色文石，起景阳山于芳林园，树松竹草木，捕禽兽以充其中。于时百役繁兴，帝躬自掘土，率群臣、三公以下，莫不展力。山之东，旧有九江。陆机《洛阳记》曰：九江直作圆水，水中作圆坛三破之，夹水得相迳通。《东京赋》曰：濯龙、芳林，九谷、八溪，芙蓉覆水，秋兰被崖。今也山则瑰阜独立，江无复仿佛矣。
渠水又东，枝分南入华林园，历疏圃南。圃中有古玉井，井悉以珉玉为之，以缁石为口，工作精密，犹不变古，璨焉如新。又迳瑶华宫南，历景阳山北。山有都亭。堂上结方湖，湖中起御坐，石也。御坐前建蓬莱山，曲池接筵，飞沼拂席，南面射侯夹席，武峙背山。堂上则石路崎岖，严嶂峻险，云台风观，缨峦带阜。
游观者升降阿阁，出入虹陛，望之状凫没鸾举矣。其中引水飞睾，倾澜瀑布，或枉渚声溜，潺潺不断。竹柏荫于层石，绣薄丛于泉侧，微飙暂拂，则芳溢于六空，实为神居矣。其水东注天渊池。池中有魏文帝九华殿，殿基悉是洛中故碑累之，今造钓台子其上。池南直魏文帝茅茨堂，前有《茅茨碑》，是黄初中所立也。其水自天渊池东，出华林园，迳听讼观南，故平望观也。魏明帝常言：狱，天下之命也。每断大狱，恒幸观听之。以太和三年，更从今名。观西北接华林隶簿，昔刘桢磨石处也。《文士传》曰：文帝之在东宫也，宴诸文学。酒酣，命甄后出拜，坐者咸伏，惟刘桢平视之，太祖以为不敬，送徒隶簿。后太祖乘步牵车乘城，降阅簿作，诸徒咸敬，而桢抠坐，磨石不动。太祖曰：此非刘桢也？石如何性？桢曰：石出荆山玄岩之下，外炳五色之章。内秉坚贞之志，雕之不增文，磨之不加莹，禀气贞正，禀性自然。太祖曰：名岂虚哉！复为文学。池水又东流，入洛阳县之南池，池即故狄泉也，南北百一十步，东西七十步。皇甫谧曰：悼王葬景王於翟泉，今洛阳太仓中大冢是也。《春秋?定公元年》，晋魏献子合诸侯之大夫于翟泉，始盟城周。班固、服虔、皇甫谧咸言翟泉在洛阳东北，周之墓地。今案周威烈王葬洛阳城内东北隅。景王冢在洛阳太仓中，翟泉在两冢之间，侧广莫门道东，建春门路北，路即东宫街也，于洛阳为东北。后秦封吕不韦为洛阳十万户侯，大其城，并得景王冢矣，是其墓地也。及晋永嘉元年，洛阳东北步广里地陷，有二鹅出，苍色者飞翔冲天，白色者止焉。陈留孝廉董养曰：步广，周之狄泉，盟会之地，今色苍，胡象矣，其可尽言乎？后五年，刘曜、王弥入洛，帝居平阳。
陆机《洛阳记》曰：步广里在洛阳城内宫东。是狄泉所在，不得于太仓西南也。
京相与裴司空彦季修《晋舆地图》，作《春秋地名》，亦言：今太仓西南池水名狄泉。又曰：旧说言，翟泉本自在洛阳北，苌弘城成周，乃绕之。杜预因其一证，谓必是狄泉，而即实非也。后遂为东宫池。《晋中州记》曰：惠帝为太子，出闻虾蟆声，问人，为是官虾蟆、私虾蟆？侍臣贾胤对曰：在官地为官虾蟆，在私地为私虾蟆。令曰：若官虾蟆，可给廪。先是有谶云，虾蟆当贵。昔晋朝收悯怀太子於后池，即是池也。其一水自大夏门，东迳宣武观，凭城结构，不更增墉。左右夹列步廊，参差翼跂，南望天渊池，北瞩宣武场。《竹林七贤论》曰：王戎幼而清秀。魏明帝於宣武场上，为栏，苞虎牙，使力士袒裼，迭与之博，纵百姓观之，戎年七岁，亦往观焉。虎乘间薄栏而吼，其声震地，观者无不辟易颠仆。戎亭然不动，帝于阁上见之，使问姓名而异之。场西故贾充宅也。
谷水又东，迳广莫门北，汉之谷门也，北对芒阜，连岭修亘，苞总众山，始自洛口，西逾平阴，悉芒垅也。《魏志》曰：明帝欲平北芒，令登台见孟津。侍中辛毗谏曰：若九河溢涌，洪水为害，邱陵皆夷，何以御之？帝乃止。
谷水又东，屈南，迳建春门石桥下。即上东门也。阮嗣宗《咏怀诗》曰：步出上东门者也。一曰上升门，晋曰建阳门。《百官志》曰：洛阳十二门，每门候一人，六百石。《东观汉记》曰：郅惲为上东门候。光武尝出，夜还，诏开门，欲入，惲不内。上令从门间识面。惲曰：火明辽远。遂拒不开，由是上益重之。
亦袁本初挂节处也。桥首建两石柱，桥之右柱铭云：阳嘉四年乙酉、壬申诏书，以城下漕渠东通河，济，南引江，淮，方贡委输，所由而至，使中谒者魏郡清渊马宪监作石桥梁柱，敦敕工匠，尽要妙之巧，撰立重石，累高周距，桥工路博，流通万里，云云。河南尹邳崇<阝嵬>、丞渤海重合双福、水曹掾中牟任仿、史王荫、史赵兴、将作吏睢阳申翔、道桥掾成睾卑国，洛阳令江双、丞平阳降、监掾王腾之、主石作右北平山仲。三月起作，八月毕成。其水依柱，又自乐里道屈而东，出阳渠。昔陆机为成都王颖入洛，败北而返。水南即马市也，旧洛阳有三市，斯其一也。即嵇叔夜为司马昭所害处也。北则白社故里也，昔孙子荆会董威辇於白社，谓此矣，以同载为荣，故有《威辇图》。又东迳马市石桥。桥南有二石柱，并无文刻也。汉司空渔阳王梁之为河南也，将引谷水以溉京都，渠成而水不流，故以坐免。后张纯堰洛水以通漕，洛中公私穰赡。是渠今引谷水，盖纯之创也。
按陆机《洛阳记》、刘澄之《永初记》言，城之四面，有阳渠，周公制之也。昔周迁殷民於洛邑，城隍逼狭，卑陋之所耳。晋故城成周以居敬王，秦又广之，以封不韦，以是推之，非专周公可知矣。亦谓之九曲渎。《河南十二县境簿》云：九曲渎在河南巩县西，西至洛阳。又按傅畅《晋书》云：都水使者陈狼凿运渠，从洛口入，注九曲，至东阳门。是以阮嗣宗《咏怀诗》所谓朝出上东门，遥望首阳基，又言遥遥九曲间，裴徊欲何之者也。阳渠水南暨阊阖门，汉之上西门者也。
《汉官仪》曰：上西门所以不纯白者，汉家厄于戍，故以丹漆镂之。太和迁都，徙门南侧。其水北乘高渠，枝分上下，历故石桥东，入城，迳瑶光寺，中有碑，碑侧法《子丹碑》，作龙矩势，于今作则佳，方古犹劣。渠水又东，历故金市南，直千秋门，古宫门也。又枝流入石逗，伏流注灵芝九龙池。魏太和中，皇都迁洛阳，经构宫极，修理街渠，务穷幽隐。发石视之，曾无毁坏，又石工细密，非今之拟，亦可为精至也，遂因用之。其一水自千秋门南流，迳神虎门下，东对云龙门。二门衡栿之上，皆刻云龙风虎之状，以火齐薄之。及其晨光初起，夕景斜辉，霜文翠照，陆离眩目。又南迳通门、掖门西。又南流，东转，迳阊阖门南。
案礼：王有五门，谓皋门、库门、雉门、应门、路门。路门一曰毕门，亦曰虎门也。魏明帝上法太极于洛阳南宫，起太极殿于汉崇德殿之故处，改雉门为阊阖门。
昔在汉世，洛阳宫殿门题，多是大篆，言是蔡邕诸子。自董卓焚宫殿，魏太祖平荆州，汉吏部尚书安定梁孟皇，善师宜官八分体，求以赎死。太祖善其法，常仰系帐中，爱玩之，以为胜宜官。北宫榜题，咸是鹄笔。南宫既建，明帝令侍中京兆韦诞以古篆书之。皇都迁洛，始令中书舍人沈含馨以隶书书之。景明、正始之年，又敕符节令江式以大篆易之。公诸桁榜题，皆是式书。《周官》：太宰以正月悬治法于象魏。《广雅》曰：阙谓之象魏。《风俗通》曰：鲁昭公设两观于门，是谓之阙，从门，叹声。《尔雅》曰：观谓之阙。《说文》曰：阙，门观也。
《汉官典职》偃师去洛四十五里，望朱雀阙，其上郁然与天连，是明峻极矣。
《洛阳故宫名》有朱雀阙、白虎阙、苍龙阙、北阙，南宫阙也。《东观汉记》曰：更始发洛阳，李松奉引，车马奔，触北阙铁柱门，三马皆死，即斯阙也。《白虎通》曰：门必有阙者何？阙者，所以餙门，别尊卑也。今阊阖门外，夹建巨阙，以应天宿，虽不如礼，犹象而魏之上加复思，以易观矣。《广雅》曰：复思谓之屏。《释名》曰：屏，自障屏也。罦思在门外，罦，复也。臣将入请事，于此复重思之也。汉末兵起，坏园陵罦思，曰：无使民复思汉也。故《盐铁论》曰：垣阙罦思，言树屏隅角所架也。颖容又曰：阙者，上有所失，下得书之于阙，所以求论誉于人，故谓之阙矣。今阙前水南道右，置登闻鼓以纳谏也。昔黄帝立明堂之议，尧有行衢室之问，舜有告善之旌，禹有立鼓之讯，汤有总街之诽，武王有灵台之复，皆所以广设过误之备也。渠水又枝分，夹路南出，迳太尉、司徒两坊间，谓之铜驼街。旧魏旧帝置铜驼诸兽于阊阖南街。陆机云：驼高九尺，脊出太尉坊者也。水西有永宁寺，熙平中始创也。作九层浮图，浮图下基，方一十四丈，自金露柈下至地四十九丈，取法代都七级而又高广之，虽二京之盛，五都之富，利刹灵图，未有若斯之构。按《释法显行传》，西域有爵离浮图，其高与此相状。
东都、西域，俱为庄妙矣。其地是曹爽故宅。经始之日，于寺院西南隅，得爽窟室，下入地可丈许。地壁悉累方石砌之，石作细密，都无所毁，其石悉入法用。
自非曹爽，庸匠亦难复制。此桓氏有言：曹子丹先此豚犊，信矣。渠左是魏、晋故庙地，今悉民居，无复遗墉也。渠水又西历庙社之间，南注南渠。庙色各以物色辨方。《周礼》：庙及路寝皆如明堂，而有燕寝焉。惟祧庙则无。后代通为一庙，列正室于下，无复燕寝之制。《礼》：天子建国，左庙右社，以石为主，祭则希冕。今多王公摄事，王者不亲拜焉。咸宁元年，洛阳大风，帝社树折，青气属天，元王东渡，魏社代昌矣。渠水自铜驼街东，迳司马门南。魏明帝始筑阙，崩，压杀数百人，遂不复筑。故无阙。门南屏中旧有置铜翁仲处，金狄既沦，故处亦褫，惟坏石存焉。自此南直宣阳门，经纬通达，皆列驰道，往来之禁，一同两汉。曹子建尝行御街，犯门禁，以此见薄。渠水又东，迳杜元凯所谓翟泉北，今无水。坎主九丈六尺，深二丈馀，似是人功，而不类于泉陂，是验非之一证也。
又皇甫谧《帝王世纪》云：王室定，遂徙居成周，城小不受王都，故坏翟泉而广之。泉源既塞，明无故处，是验非之二证也。杜预言翟泉在太仓西南，既言西南，于雒阳不得为东北，是验非之三证也。稽之地说，事几明矣，不得为翟泉也。渠水历司空府前，迳太仓，南出东阳门石桥下，注阳渠。
谷水自阊阖门而南，迳土山东。水西三里有坂，坂上有土山，汉大将军梁冀所成，筑土为山，植林成苑。张璠《汉记》曰：山多峭坂，以象二崤。积金玉。
采捕禽兽，以充其中。有人杀苑兔者，迭相寻逐，死者十三人。南出迳西阳门，旧汉氏之西明门也，亦曰雍门矣。旧门在南，太和中以故门邪出，故徙是门，东对东阳门。
谷水又南，迳白马寺东。昔汉明帝梦见大人，金色，项佩白光，以问群臣。
或对曰：西方有神，名曰佛，形如陛下所梦，得无是乎？于是发使天竺，写致经像。始以榆欓盛经，白马负图，表之中夏，故以白马为寺名。此榆欓后移在城内愍怀太子浮图中，近世复迁此寺。然金光流照，法轮东转，创自此矣。谷水又南，迳平乐观东。李尤《平乐观赋》曰：乃设平乐之显观，章秘伟之奇珍。华峤《后汉书》曰：灵帝于平乐观下起大坛，上建十二重五采华盖，高十丈。坛东北为小坛，复建九重华盖，高九丈。列奇兵骑士数万人，天子住大盖下。礼毕，天子躬擐甲胄，称无上将军，行阵三匝而还，设秘戏以示远人。故《东京赋》曰：其西则有平乐都场，示远之观，龙雀蟠蜿，天马半汉。应劭曰：飞廉神禽，能致风气，古人以良金铸其象。明帝永平五年，长安迎取飞廉并铜马，置上西门外平乐观。今于上西门外，无他基观，惟西明门外，独有此台，巍然广秀，疑即平乐观也。又言皇女雅殇，埋于台侧，故复名之曰皇女台。晋灼曰：飞廉，鹿身，头如雀，有角，而蛇尾、豹文。董卓销为金用，铜马徙于建始殿东阶下。昔洛水泛泆，漂害者众。津阳城门校尉，将筑以遏水。谏议大夫陈宣止之曰：王尊，臣也，水绝其足。朝廷中兴，必不入矣。水乃造门而退。
谷水又东，迳宣阳门南，故小苑门也。皇都迁洛，移置于此，对阊阖门，南直洛水浮桁。故《东京赋》曰：溯洛背河，左伊右瀍者也。夫洛阳考之中土，卜惟洛食，实为神都也。门左即洛阳池处也，池东，旧平城门所在矣。今塞，北对洛阳南宫，故蔡邕曰：平城门，正阳之门，与宫连属，郊祀法驾所由从出，门之最尊者。《洛阳诸宫名》曰：南宫有謻台，临照台。《东京赋》曰；其南则有謻门曲榭，邪阻城洫。《注》云：謻门，冰室门也；阻，依也；洫，城下池也；皆屈曲邪行，依城池为道。故《说文》曰：隍，城池也，有水曰池，无水曰隍矣。謻门即宣阳门也，门内有宣阳水室。《周礼》有冰人。日在北陆而藏之，西陆，朝觌而出之。水室旧在宣阳门内，故得是名，门既拥塞，冰室又罢。
谷水又迳灵台北，望云物也。汉光武所筑，高六丈，方二十步。世祖尝宴于此台，得鼮鼠于台上。亦谏议大夫第五子陵之所居，伦少子也，以清正称。
洛阳无主人，乡里无田宅，寄止灵台，或十日不炊。司隶校尉南阳左雄、太史令张衡、尚书庐江朱建、孟兴等，故颉所举孝廉、功曹，各致礼饷，并辞不受。永建中，卒。
谷水又东，迳平昌门南，故平门也。又迳明堂北，汉光武中元元年立。寻其基构，上圆下方，九室，重隅，十二堂，蔡邕《月令章句》同之。故引水於其下为辟雍也。
谷水又东，迳开阳门南。《晋宫阁名》曰：故建阳门也。《汉官》曰：开阳门始成，未有名，宿昔有一柱来在楼上。琅琊开阳县上言，南城门一柱飞去。光武皇帝使来识视，良是，遂坚缚之，因刻记年月日以名焉。何汤，字仲弓，尝为门候。上微行，夜还，汤闭门不内，朝廷嘉之。又东迳国子太学石经北。《周礼》有国学教成均之法。《学记》曰：古者，家有塾，党有庠，遂有序，国有学。亦有虞氏之上庠、下庠，夏后氏之东序、西序，殷人之右学、左学，周人之东胶、虞庠。《王制》云：养国老于上庠，养庶老于下庠，故有太学、小学，教国之子弟焉，谓之国子。汉、魏以来，置太学于国子堂东。汉灵帝光和六年刻石镂碑，载五经，立于太学讲堂前，悉在东侧。蔡邕以熹平四年，与五官中郎将棠溪典、光禄大夫杨赐、谏议大夫马日磾、议郎张驯、韩说、太史令单飏等，奏求正定六经文字，灵帝许之。邕乃自书丹于碑，使工镌刻，立于太学门外。于是后儒晚学，咸取正焉。及碑始立，其观视及笔写者，车乘日千馀两，填塞街陌矣。今碑上悉铭刻蔡邕等名。魏正始中又立古、篆、隶《三字石经》。古文出於黄帝之世，仓颉本鸟迹为字，取其孳乳相生，故文字有六义焉。自秦用篆书，焚烧先典，古文绝矣。鲁恭王得孔子宅书，不知有古文，谓之科斗书，盖因科斗之名，遂效其形耳。言大篆出于周宣之时，史籀创著。平王东迁，文字乖错。秦之李斯及胡母敬又改籀书，谓之小篆，故有大篆、小篆焉。然许氏字说，专释于篆，而不本古文。
言古隶之书，起于秦代，而篆字文繁，无会剧务，故用隶人之省，谓之隶书。或云，即程邈于云阳增损者，是言隶者篆捷也。孙畅之尝见青州刺史傅宏仁说临淄人发古冢，得铜棺，前和外隐起为隶字，言齐太公六世孙胡公之棺也。惟三字是古，馀同今书。证知隶自出古，非始于秦。魏初，传古文出邯郸淳，石经古文，转失淳法。树之于堂西，石长八尺，广四尺，列石于其下。碑石四十八枚，广三十丈。魏明帝又刊《典论》六碑附于其次。陆机言：《太学赞》别一碑，在讲堂西。下列石龟，碑载蔡邕、韩说、堂谿典等名。《太学弟子赞》复一碑，在外门中。今二碑并无。石经东有一碑，是汉顺帝阳嘉元年立。碑文云：建武二十七年造太学，年积毁坏。永建六年九月，诏书修太学。刻石记年，用作工徒十一万二千人，阳嘉元年八月作毕。碑南面刻颂，表里镂字，犹存不破。汉石经北，有《晋辟雝行礼碑》，是太始二年立，其碑中折。但世代不同，物不停故，石经沦缺，存半毁几；驾言永久，谅用怃焉。考古有三雝之文，今灵台、太学，并无辟雝处。晋永嘉中，王弥、刘曜入洛，焚毁二学，尚仿佛前基矣。
谷水于城东南隅，枝分北注，迳青阳门东，故清明门也，亦曰税门，亦曰芒门。又北迳东阳门东，故中东门也。又北迳故太仓西。《洛阳地记》曰：大城东有太仓，仓下运船常有千计，即是处也。又北入洛阳沟。谷水又东，左迤为池。
又东，右出为方湖，东西一百九十步，南北七十步，故水衡署之所在也。谷水又东，南转，屈而东注，谓之阮曲，云阮嗣宗之故居也。
谷水又东，注鸿池陂。《百官志》曰：鸿池，池名也，在洛阳东二十里。丞一人，二百石。池东西千步，南北千一百步，四周有塘，池中又有东西横塘，水溜迳通。故李尤《鸿池陂铭》曰：鸿泽之陂，圣王所规，开源东注，出自城池也。
其水又东，左合七里涧。《晋后略》曰：成都王颖使吴人陆机为前锋都督，伐京师，轻进，为洛军所乘，大败于鹿苑，人相登蹑，死于堑中及七里涧，涧为之满，即是涧也。涧有石梁，即旅人桥也。昔孙登不欲久居洛阳，知杨氏荣不保终，思欲遁迹林乡，隐沦妄死，杨骏埋之于此桥之东。骏后寻亡矣。《搜神记》曰：太康末，京洛始为《折杨》之歌，有兵革辛苦之辞。骏后被诛，太后幽死，《折杨》为之应也。凡是数桥，皆累石为之，亦高壮矣。制作甚佳，虽以时往损功，而不废行旅。朱超石《与兄书》云：桥去洛阳宫六七里，悉用大石，下圆以通水，可受大舫过也，奇制作。题其上云：太康三年十一月初就功，日用七万五千人，至四月末止。此桥经破落，复更修补，今无复文字。阳渠水又东流，迳汉广野君郦食其庙南。庙在北山上，成公绥所谓偃师西山也，山上旧基尚存，庙宇东面，门有两石人对倚。北石人胸前铭云：门亭长。石人西有二石阙，虽经颓毁，犹高丈馀。阙西即庙故基也，基前有碑，文字剥缺，不复可识。子安仰澄芬于万古，赞清徽于庙像，文存厥集矣。阳渠水又东，迳毫殷南，昔盘庚所迁，改商曰殷，自此始也。班固曰：尸乡，故殷汤所都者也，故亦曰汤亭。薛瓒《汉书?注》、皇甫谧《帝王世纪》并以为非，以为帝喾都矣。《晋太康记》、《地道记》并言田横死于是亭，故改曰尸乡，非也。余按司马彪《郡国志》，以为《春秋》之尸氏也。其泽野负原，夹郭多坟陇焉，即陆士衡会王辅嗣处也。袁氏《王陆诗叙》机初入洛，次河南之偃师，时忽结阴，望道左若有民居者，因往逗宿，见一少年，姿神端远，与机言玄，机服其能，而无以酬折，前致一辩，机题纬古今，综检名实，此少年不甚欣解。将晓去，税驾逆旅，妪曰：君何宿而来？自东数十里无村落，止有山阳王家墓。机乃怪怅，还睇昨路，空野昏霾，云攒蔽日，知所遇者，审王弼也。此山即祝鸡翁之故居也。《搜神记》曰：祝鸡翁者，洛阳人也，居尸乡北山下，养鸡百年馀，鸡至千馀头，皆有名字，欲取，呼之名，则种别而至。
后之吴山，莫知所去矣。
谷水又东，迳偃师城南。皇甫谧曰：帝喾作都于毫，偃师是也。王莽之所谓师氏者也。
谷水又东流，注于洛水矣。
○甘水
△甘水出宏农宜阳县鹿蹄山。
山在河南陆浑县故城西北，俗谓之纵山。水之所导，发于山曲之中，故世人目其所为甘掌焉。

△东北至河南县南，北入洛。
甘水发源东北流，北屈，迳一故城东，在非山上，世谓之石城也。京相璠曰：或云，甘水西山上，夷汙而平。有故甘城，在河南城西二十五里，指谓是城也。
余按甘水东一十许里，洛城南有故甘城焉。北对河南故城，世谓之鉴洛城，鉴、甘声相近，即故甘城也。为王子带之故邑矣，是以昭叔有甘公之称焉。甘水又与非山水会，水出非山东谷，东流入于甘水。
甘水又于河南城西，北入洛，《经》言县南，非也。故京相璠曰：今河南河南县西有甘水，北入洛，斯得之矣。
○漆水
△漆水出扶风杜阳县俞山，东北入于渭。
《山海经》曰：羭次之山，漆水出焉，北流注於渭。盖自北而南矣。《开山图》曰：丽山西北有温池，温池西南八十里，岐川在杜陵北。长安西有渠，谓之漆渠。潘岳《关中记》曰：关中有泾、渭、灞、浐、酆、鄗、漆、沮之水。
酆、鄗、漆、沮四水，在长安西南鄠县，皆注酆鄗水北注渭。周太王去邠度漆，逾梁山，止岐下。故《诗》曰：民之初生，自土沮漆。又曰：率西水浒，至於岐下。班固《地理志》云，漆水在漆县西。阚骃《十三州志》又云：漆水出漆县西北岐山，东入渭。许慎《说文》称：漆水出右扶风杜阳县岐山，东入渭，从水，漆声。一曰，漆城池也。今有水出杜阳县岐山北漆溪，谓之漆渠，西南流注岐水。但川土奇异，今说互出，考之经史，各有所据，识浅见浮，无以辨之矣。
○浐水
△浐水出京兆蓝田谷，北入于灞。
《地理志》曰：浐水出南陵县之蓝田谷，西北流与一水合，水出西南莽谷，东北流，注浐水。浐水又北历蓝田川，北流注于灞水。《地理志》曰：浐水北至灞陵，入灞水。
○沮水
△沮水出北地直路县，东过冯翊礻殳祤县北，东入于洛。
《尚书?禹贡》、太史公《禹本纪》云：导渭水东北至泾，又东过漆沮入于河。《地理志》曰：沮出直路县西，东入洛。孔安国曰：漆、沮，一水名，亦曰洛水也，出冯是符《禹贡》、《本纪》之说今水自直路县东南迳燋石山，东南流，历檀台川，俗谓之檀台水。屈而夹山西流，又西南迳宜君川，世又谓之宜君水。
又得黄嵚水口，水西北出云阳县石门山黄嵚谷，东南流，注宜君水。又东南流，迳礻殳祤县故城西，县以汉景帝二年置。其水南合铜官水。水出县东北，西南迳铜官川，谓之铜官水。又西南流，迳祲祤县东，西南流，迳其城南原下，而西南注宜君水。宜君水又南，出土门山西，又谓之沮水。又东南，历土门南原下，东迳怀德城南，城在北原上。又东迳汉太上皇陵北，陵在南原上。沮水东注郑渠。
昔韩欲令秦无东伐，使水工郑国间秦，凿泾引水，谓之郑渠。渠首上承泾水于中山西瓠口，所谓瓠中也。《尔雅》以为周焦获矣。为渠并北山，东注洛，三百馀里，欲以溉田中作而觉。秦欲杀郑国，郑国曰：始臣为间，然渠成，亦秦之利。
卒使就渠，渠成而用，注填阏之水，溉泽卤之地四万馀顷，皆畮一钟。关中沃野，无复凶年，秦以富疆，卒并诸侯，命曰郑渠。渠渎东迳宜秋城北，又东迳中山南。《河渠书》曰：凿泾水自中山西。《封禅书》：汉武帝获宝鼎于汾阴，将荐之甘泉。鼎至中山，氤氲，有黄云盖焉。徐广《史记音义》曰：关中有中山，非冀州者也。指证此山，俗谓之仲山，非也。郑渠又东，迳舍车宫南，绝冶谷水。
郑渠故渎又东，迳<山截>嶭山南，池阳县故城北，又东绝清水，又东迳北原下，浊水注焉。自浊水以上，今无水。浊水上承云阳县东大黑泉，东南流，谓之浊谷水。
又东南，出原注郑渠，又东，历原，迳曲梁城北，又东迳太上陵南原下，北屈，迳原东，与沮水合，分为二水。一水东南出，即浊水也，至白渠与泽泉合，俗谓之漆水，又谓之为漆沮水。绝白渠，东迳万年县故城北，为栎阳渠，城即栎阳宫也。汉高帝葬皇考于是县，起坟陵，署邑号，改曰万年也。《地理志》曰：冯翊万年县，高祖置。王莽曰异赤也。故徐广《史记音义》曰：栎阳，今万年矣。阚骃曰：县西有泾渭，北有小河，谓此水也。其水又南屈，更名石川水。又西南，迳郭{艹狠}城西，与白渠枝渠合，又南，入于渭水也。
其一水东出，即沮水也。东与泽泉合，水出沮东泽中，与沮水隔原，相去十五里，俗谓是水为漆水也。东流，迳薄昭墓南，冢在北原上。又迳怀德城北，东南注郑渠，合沮水。又自沮直绝，注浊水，至白渠合焉，故浊水得漆沮之名也。
沮循郑渠，东迳当道城南。城在频阳县故城南，频阳宫也，秦厉公置。城北有频山，山有汉武帝殿，以石架之。县在山南，故曰频阳也。应劭曰：县在频水之阳。
今县之左右无水以应之，所可当者，惟郑渠与沮水。又东迳莲芍县故城北，《十三州志》曰：县以草受名也。
沮水又东，迳光武故城北，又东，迳粟邑县故城北，王莽更名粟城也。后汉封骑都尉耿夔为侯国》其水又东北流，注于洛水也。
卷十七
○渭水上
△渭水出陇西首阳县渭首亭南鸟鼠山。
渭水出首阳县首阳山渭首亭南谷。山在鸟鼠山西北。此县有高城岭，岭上有城，号渭源城，渭水出焉。三源合注，东北流迳首阳县西，与别源合。水出南鸟鼠山渭水谷，《尚书?禹贡》所谓渭出鸟鼠者也。《地说》曰：鸟鼠山，同穴之枝干也。渭水出其中，东北过同穴枝间，既言其过，明非一山也。又东北流而会于殊源也。渭水东南流迳首阳县南，右得封溪水，次南得广相溪水，次东得共谷水，左则天马溪水，次南则伯阳谷水，并参差翼注，乱流东南出矣。

△东北过襄武县北。
广阳水出西山，二源合注，共成一川，东北流注于渭。渭水又东南，迳襄武县东北，荆头川水入焉。水出襄武西南鸟鼠山荆谷，东北迳襄武县故城北，王莽更名相桓。汉护羌校尉温序行部，为隗嚣部将苟宇所拘，衔须自刎处也。其水东北流注于渭，渭水常若东南，不东北也。
又东，枲水注之，水出西南雀富谷，东北迳襄武县南，东北流入于渭。《魏志》称：咸熙二年，襄武上言，大人见，身长三丈馀，迹长三尺二寸，白发，著黄单衣、黄巾，拄杖，呼民王始语云；今当太平。十二月，天禄永终，历数在晋。
遂迁魏而事晋。

△又东过獂道县南。
右则岑溪水，次则同水，俱左注之。左则过水右注之，渭水又东南，迳獂道县故城西。昔秦孝公西斩戎之獂王於此。应劭曰：獂，戎邑也。汉灵帝中平五年别为南安郡。赤亭水出东山赤谷，西流迳城北，南入渭水。渭水又迳城南，得粟水，水出西南安都谷，东北流注于渭。
渭水又东，新兴川水出西南鸟鼠山，二源合舍。东北流与彰川合，水出西南溪下，东北至彰县南，本属故道候尉治，后汉县之，永元元年，和帝封耿秉为侯国也。万年川水出南山，东北流注之。又东北注新兴川。又东北迳新兴县北，《晋书地道记》，南安之属县也。其水又东北与南川水合，水出西南山下，东北合北水，又东北注于渭水。
渭水又东迳武城县西，武城川水入焉。津源所导，出鹿部西山，两源合注，东北流迳鹿部南，亦谓之鹿部水。又东北，昌丘水出西南丘下，东北注武城水，乱流东北注渭水。
渭水又东入武阳川。又有关城川水出南，安城谷水出北，两川参差注渭水。
渭水又东，与落门西山东流，三府谷水注之，三川统一，东北流，注于渭水，有落门聚。昔冯异攻落门，未拔而薨。建武十年，来歙又攻之，擒隗嚣子纯，陇右平。
渭水自落门东至黑水峡，左右六水夹注。左则武阳溪水，次东得土门谷水，俱出北山，南流入渭。右则温谷水，次东有故城溪水，次东有闾里溪水，亦名习溪水，次东有黑水，并出南山，北流入渭水，又东出黑水峡，历冀川。

△又东过冀县北。
渭水自黑水峡至岑峡，南北十一水注之。北则温谷水注之，其水导源平襄县南山温溪，东北流迳平襄县故城南，故襄戎邑也。王莽之所谓平相矣。其水东南流历三堆南。
又东流而南屈，入黄槐川，梗津渠，冬则辍流，春夏水盛则通川注渭。次则牛谷水，南入渭水。南有长堑谷水，次东有安蒲溪水，次东有衣谷水，并南出朱圉山。山在梧中聚，有石鼓不击自鸣，鸣则兵起。汉成帝鸿嘉三年，天水冀南山有大石自鸣，声隐隐如雷，有顷止，闻于平襄二百四十里，野鸡皆鸣。石长丈三尺，广厚略等，著崖胁，去地二百馀丈，民俗名曰石鼓。石鼓鸣则有兵。是岁，广汉钳子攻牢，篡死囚，盗库兵，略吏民，衣绣衣，自号为仙君，党与浸广，曰：明年冬，伏诛。自归者三千馀人。信而有徵矣。其水北迳冀县城北。秦武公十年，代冀戎，县之。故天水郡治，王莽更名镇戎县曰冀治。汉明帝永平十七年，改曰汉阳郡。城即隗嚣称西伯所居也。后马超之围冀也，凉州别驾阎伯俭潜出水中，将告急夏侯渊，为超所擒，令告城无救。伯俭曰：大军方至。咸称万岁。超怒，数之。伯俭曰：卿欲令长者出不义之言乎？遂杀之。渭水又东合冀水，水出冀谷。
次东有浊谷水，次东有当里溪水，次东有托里水，次东有渠谷水，次东有黄土川水，俱出南山，北迳冀城东，而北流注于渭。渭水又东出岑峡，入新阳川，迳新阳下城南，溪谷、赤蒿二水，并出南山，东北入渭水。
渭水又东与新阳崖水合，即陇水也，东北出陇山。其水西流，右迳瓦亭南。
隗嚣闻略阳陷，使牛邯守瓦亭，即此亭也。一水亦出陇山，东南流，历瓦亭北，又西南，合为一水，谓之瓦亭川。西南流，迳清宾溪北，又西南，与黑水合，水出黑城北。西南迳黑城西，西南流，莫吾南川水注之，水东北出陇垂。西南流历黑城南，注黑水。黑水西南出悬镜峡，又西南入瓦亭川。又有泌水自西来会，世谓之鹿角口。又南迳阿阳县故城东。中平元年，北地羌胡与边章侵陇右，汉阳长史盖勋屯阿阳以拒贼，即此城也。其水又南与燕无水合，水源延发东山，西注瓦亭水。瓦亭水又南，左会方城川，西注瓦亭水。瓦亭水又南，迳成纪县东，历长离川，谓之长离水。右与成纪水合，水导源西北当亭川，东流出破石峡，津流遂断。故渎东迳成纪县故城东，帝太皞庖犠所生之处也，汉以属天水郡，王莽之阿阳郡治也。又东潜源隐发，通之成纪水，东南入瓦亭川，川水又东南与受渠水会，水东出大陇山，西迳受渠亭北，又西南入瓦亭川。川水又西南流历僵人峡。路侧岩上，有死人，僵尸峦穴，故岫壑取名焉。释鞍就穴，直上可百馀仞，石路逶迤，劣通单步。僵尸倚窟，枯骨尚全，惟无肤发而已。访其川居之士，云，其乡中父老作儿童时，已闻其长旧传此，当是数百年骸矣。其水又西南与略阳川水合，水出陇山香谷西，西流右则单溪西注，左则阁水入焉。其水又西历蒲池郊，石鲁水出东南石鲁溪，西北注之。其水又西历略阳川，西得破杜谷水，次西得平相谷水，又西得金里谷水，又西得南室水，又西得蹄谷水，并出南山，北流，于略阳城东，扬波北注。川水又西迳略阳道故城北。泥渠水出南山，北迳泥峡北，入城。建武八年，中郎将来歙与祭遵所部护军王忠、右辅将军朱宠，将二千人，皆持卤刀斧，自安民县之杨城。元始二年，平帝罢安定滹沱苑，以为安民县，起官寺市里。从番须回中，伐树木，开山道，至略阳。夜袭击嚣拒守将金梁等，皆杀之，因保其城。隗嚣闻略阳陷，悉众以攻歙，激水灌城。光武亲将救之，嚣走西城，世祖与来歙会于此。其水自城北注川，一水二川，盖嚣所堨以灌略阳也。川水西得白杨泉，又西得蒲谷水，又西得蒲谷西川，又西得龙尾溪水，与蒲谷水合，俱出南山，飞清北入川水。川水又西南，得水洛口，水源东导陇山，西迳水洛亭西南流，又得犊奴水口，水出陇山，西迳犊奴川，又西迳水洛亭南，西北注之，乱流西南，迳石门峡，谓之石门水。西南注略阳川，略阳川水又西北流入瓦亭水。瓦亭水又西南，出显亲峡，石岩水注之。水出北山，山上有女娲祠。庖犠之后有帝女娲焉，与神农为三皇矣。其水南流，注瓦亭水，瓦亭水又西南迳显亲县故城东南，汉封大鸿胪窦固为侯国。自石宕，次得虾蟆溪水，次得金黑水，又得宜都溪水，咸出左右，参差相入瓦亭水。又东南合安夷川口，水源东出胡谷，西北流历夷水川，与东阳川水会，谓之取阳交。又西得何宕川水，又西得罗汉水。并自东北，西南注夷水。夷水又西迳显亲县南，西注瓦亭水。瓦亭水又东南，得大华谷水，又东南，得折里溪水，又东，得六谷水，皆出近溪湍峡，注瓦亭水。又东南出新阳峡，崖岫壁立，水出其间，谓之新阳崖水。又东南注于渭也。

△又东过上邽县。
渭水东历县北，封山之阴，流迳固岭东北，东南流，兰渠川水出自北山，带佩众溪。南流注于渭。渭水东南，与神涧水合。《开山图》所谓灵泉池也，俗名之为万石湾。渊深不测，实为灵异，先后漫游者多离其毙。渭水又东南，得历泉水，水北出历泉溪，东南流注于渭。渭水又东南，出桥亭西，又南得藉水口，水出西山，百涧声流，总成一川，东历当亭川，即当亭县治也。左则当亭水注之，右则曾席水入焉。又东与大弁川水合，水出西山，二源合注，东历大弁川，东南流注于藉水。藉水又东南流，与竹岭水合，水出南山竹岭，二源同泻，东北入藉水。藉水又东北入上封县，左佩四水：东会占溪水，次东有大鲁谷水，次东得小鲁谷水，次东有杨反谷水，咸自北山，流注藉水。藉水右带四水竹岭东得乱石溪水，次东得木门谷水，次东得罗城溪水，次东得山谷水，皆导源南山，北流入藉水。藉水又东，黄瓜水注之。其水发源黄瓜西谷，东流迳黄瓜县北，又东，清溪、白水左右夹注。又东北，大旱谷水，南出旱溪，历涧北流，泉溪委漾，同注黄瓜水。黄瓜水又东北历赤谷，咸归于藉。藉水又东得毛泉谷水，又东迳上封城南，又得核泉水。并出南山，北流注于藉。藉水即洋水也。北有濛水注焉。水出县西北封山。翼带众流，积以成溪，东流南屈，迳上封县故城西，侧城南出。上封，故封戎国也。秦武公十年，伐邽，县之。旧天水郡治，五城相接，北城中有湖水，有白龙出是湖，风雨随之。故汉武帝元鼎三年，改为天水郡。其乡居悉以板盖屋，毛公所谓西戎板屋也。濛水又南注藉水。《山海经》曰：邽山，邽水出焉，而南流注于洋，谓是水也。藉水又东，得阳谷水，又东，得宕谷水并自南山北入于藉。
藉水又东，合段谷水，水出西南马门溪，东北流，合藉水。藉水又东入于渭。渭水又历桥亭南面是入绵诸县，东与东亭水合，亦谓之为桥水也，又或为清水之通称矣。水源东发小陇山，众川泻注，统成一水，西入东亭川，为东亭水，与小祗、大祗二水合。又西北得南神谷水，三川并出，东南差池泻注。又有埋蒲水，翼带二川，与延水并西南，注东亭水。东亭水又西，左则暵沟水，次西得曲谷水，水出东南，二溪西北流，注东亭川。东亭川水，右则温谷水出小陇山，又西，莎谷水出东北莎溪，西南注东亭川水。东亭川水，又西得清水口，水导源东北陇山，二源俱发，西南出陇口，合成一水，西南流，历细野峡，迳清池谷，又迳清水县故城东，王莽之识睦县矣。其水西南合东亭川，自下亦通谓之清水矣。又迳清水城南，又西与秦水合。水出北大陇山秦谷，二源双导，历三泉，合成一水而历秦川。川有故秦亭，非子所封也。秦之为号，始自是矣。秦水西迳降陇县故城南，又西南自亥、松多二水出陇山，合而西南流，迳降陇城北，又西南注秦水。秦水又西南历陇川，迳六槃口，过清水城，西南注清水。清水上下，咸谓之秦川。又西，羌水注焉。水北出羌谷，引纳众流，合以成溪。泌水星会，谓之小羌水。西南流，左则长谷水西南注之，右则东部水东南入焉。羌水又南入清水。清水又西南，得绵诸水口，其水导源西北绵诸溪，东南与长思水合，水北出长思溪，南入绵诸水。又东南，历绵诸道故城北。东南入清水。清水东南注渭。渭水又东南合泾谷水，水出西南泾谷之山，东北流，与横水合，水出东南横谷。西北迳横水圹，又西北入泾谷水，乱流西北，出泾谷峡。又西北，轩辕谷水注之，水出南山轩辕溪。南安姚瞻以为黄帝生于天水，在上封城东七十里轩辕谷。皇甫谧云生寿邱，邱在鲁东门北。未知孰是也？其水北流，注泾谷水。泾谷水又西北，有白城溪东北流，白娥泉水出其西，东注白城水。白城水又东北，入泾谷水。泾谷水又东北，历董亭下。杨难当使兄子保宗镇董亭，即是亭也。其水东北流，注于渭。《山海经》曰：泾谷之山，泾水出焉，东南流注于渭，是也。渭水又东，伯阳谷水入焉。
水出刑马山之伯阳谷。北流，白水出东南白水溪，西北注伯阳水。伯阳水又西北历谷，引控群流，北注渭水。又东历大利，又东南流，苗谷水注之。水出南刑马山，北历平作，西北迳苗谷，屈而东迳伯阳城南，谓之伯阳川。著李耳西入。往迳所由，故山原畎谷，往往播其名焉。渭水东南流，众川泻浪，雁次鸣注。左则伯阳东溪水注之，次东得望松水，次东得毛六溪水，次东得皮周谷水，次东得黄杜东溪水，并出北山，南入渭水。其右则胡谷水，次东得邱谷水，次东得邱谷东溪水，次东有钳严谷水，并出南山，东北注渭。渭水又东南，出石门，度小陇山，迳南由县南，东与楚水合，世所谓长蛇水也。水出汧县之数历山，南流迳长蛇戍东，魏和平三年筑，徙诸流民以遏陇寇。楚水又南流注于渭，阚骃以是水为汧水，言又东，汧、扞二水入焉。馀按诸地志，汧水出汧县西北，阚骃《十三州志》与此同，复以汧水为鱼龙水，盖以其津流迳通，而更摄其通称矣。
渭水东入散关。《抱朴子?神仙传》一曰：老子西出关，关令尹喜候气，知真人将有西游者，遇老子，疆令之著书，耳不得已，为著《道》、《德》二《经》，谓之《老子书》也。有老子庙。干宝《搜神记》云：老子将西入关，关令尹喜，好道之士，睹真人当西，乃要之途也。皇甫士安《高士传》云：老子为周柱下史，及周衰，乃以官隐，为周守藏室史，积八十馀年好无名接，而世莫知其真人也。
至周景王十年，孔子年十七，遂适周见老聃。然幽王失道、平王东迁，关以捍移，人以职徙，尹喜候气，非此明矣。往迳所由，兹焉或可。
渭水又东迳西武功北，俗以为散关城，非也。褚先生乃曰：武功，扶风西界小邑也。谷口蜀栈道近山，无他豪，易高者是也。
渭水又与捍水合，水出周道谷，北迳武都故道县故城西，王莽更名曰善治也。
故道县有怒特祠。《列异传》曰：武都故道县有怒特祠，云神本南山大梓也。昔秦文公二十七年伐之，树疮随合。秦文公乃遣四十人，持斧斫之，犹不断。疲士一人伤足，不能去，卧树下，闻鬼相与言曰：劳攻战乎？其一曰：足为劳矣。又曰：秦公必持不休。答曰：其如我何！又曰：赤灰跋于子，何如？乃默无言。卧者以告。令士皆赤衣，随所斫以灰跋树断，化为牛，入水，故秦为立祠。其水又东北历大散关而入渭水也。
渭水又东南，右合南山五溪水，夹涧流注之也。

△又东过陈仓县西。
县有陈仓山，山上有宝鸡鸣祠。昔秦文公感阳伯之言，游猎于陈仓，遇之于北坂，得若石焉，其色如肝，归而宝祠之，故曰陈宝。其来也自东南，殷殷声如雷，野鸡皆鸣，故曰鸡鸣神也。《地理志》曰：有上公、明星、黄帝孙、舜妻盲冢祠。有羽阳宫，秦武王起。应劭曰：县氏陈山。姚睦曰：黄帝都陈言在此。荣氏《开山图?注》曰：伏羲生成纪，徙治陈仓也，非陈国所建也。渭水又东迳陈仓县故城北。魏明帝遣将军太原郝昭筑陈仓城成，诸葛亮围之。亮使昭乡人靳祥说之，不下。亮以数万攻昭千馀人，以云梯、冲车、地道逼射昭，昭以火射连石拒之。亮不利而还。今汧水对亮城，是与昭相御处也。陈仓水出于陈仓山下，东北流注于渭水。渭水又东与绥阳溪水合，其水上承斜水，水自斜谷分注绥阳溪，北届陈仓，入渭。故诸葛亮《与兄瑾书》曰：有绥阳小谷，虽山崖绝险，溪水纵横，难用行军。昔逻候往来，要道通人。今使前军斫治此道，以向陈仓，足以板连贼势，使不得分兵东行者也。渭水又东迳郁夷县故城南。《地理志》曰：有汧水祠。王莽更之曰郁平也。《东观汉记》曰：隗嚣围来歙於略阳。世祖诏曰：桃花水出，船槃皆至郁夷、陈仓分部而进者也。汧水入焉。水出汧县之蒲谷乡弦中谷，决为弦蒲薮。《尔雅》曰：水决之泽为汧。汧之为名，实兼斯举。
水有二源，一水出县西山，世谓之小陇山，岩障高险，不通轨辙。故张衡《四愁诗》曰：我所思兮在汉阳，欲往从之陇坂长。其水东北流，历涧，注以成渊，潭涨不测。出五色鱼，俗以为灵，而莫敢采捕，因谓是水为龙鱼水，自下亦通谓之龙鱼川。川水东迳汧县故城北，《史记》，秦文公东猎汧田，因遂都其地，是也。又东历泽，乱流为一。右得白龙泉，泉径五尺，源穴奋通。沦漪四泄，东北流，注于汧。汧水又东，会一水，水发南山西侧。俗以此山为吴山，三峰霞举，叠秀云天，崩峦倾返，山顶相捍，望之恒有落势。《地理志》曰：吴山在县西，古文以为汧山也。《国语》所谓西虞矣。山下石穴，广四尺，高七尺，水溢石空，悬波侧注，崩奔震荡，发源成川，北流注于汧。自水会上下，咸谓之龙鱼川。汧水又东南，迳隃麋县故城南。王莽之扶亭也。昔郭歙耻王莽之徵，而遁迹于斯。建武四年，光武封耿况为侯国矣。汧水东南历慈山，东南迳郁夷县北，平阳故城南。《史记》秦宁公二年，徙平阳。徐广曰：故郿之平阳亭也。城北有《汉邠州刺史赵融碑》，灵帝建宁元年立。汧水又东流，注于渭水。
渭水之右，磻溪水注之。水出南山兹谷，乘高激流，注于溪中。溪中有泉，谓之兹泉，泉水潭积，自成渊渚，即《吕氏春秋》所谓太公钓兹泉也。今人谓之凡谷，石壁深高，幽隍邃密，林障秀阻，人迹罕交，东南隅有石室，盖太公所居也。水次平石钓处，即太公垂钓之所也。其投竿跽饵，两厀遗迹犹存，是有磻溪之称也。其水清冷神异，北流十二里，注于渭，北去维堆城七十里。渭水又东迳积石原，即北原也。青龙二年诸葛亮出斜谷，时司马懿屯渭南。雍州刺史郭淮策亮必争北原而屯，遂先据之。亮至，果不得上。渭水又东迳五丈原北。《魏氏春秋》曰：诸葛亮据渭水南原，司马懿谓诸将曰：亮若出武功，依山东转者，是其勇也。若西上五丈原，诸君无事矣。亮果屯此原，与懿相御。渭水又东迳郿县故城南，《地理志》曰：右辅都尉治。《魏氏春秋》，诸葛亮寇郿，司马懿据郿拒亮，即此县也。渭水又东迳郿坞南。《汉献帝传》曰：董卓发兵筑郿坞，高与长安城等，积谷为三十年储，自云，事成，雄据天下，不成，守此足以毕老，其愚如此。
卷十八
○渭水中
△又东过武功县北。
渭水于县，斜水自南来注之。水出县西南衙岭山，北历斜谷，迳五丈原东。
诸葛亮《与步骘书》曰：仆前军在五丈原，原在武功西十里馀。水出武功县，故亦谓之武功水也。是以诸葛亮《表》云：臣遣虎步监孟琰，据武功水东。司马懿因水长，攻琰营，臣作竹桥，赵水射之。桥成驰去。其水北流注于渭。《地理志》曰：斜水出衙岭北，至郿注渭。
渭水又东，迳马冢北。诸葛亮《与步骘书》曰：马冢在武功东十馀里，有高势，攻之不便，是以留耳。渭水又迳武功县故城北，王莽之新光也。《地理志》曰：县有太一山，古文以为终南。杜预以为中南也。亦曰：太白山在武功县南，去长安二百里，不知其高几何？俗云：武功太白，去天三百。山下军行，不得鼓角，鼓角则疾风雨至。杜彦达曰：太白山，南连武功山，于诸山最为秀杰，冬夏积雪，望之皓然。山上有谷春祠。春，栎阳人，成帝时病死而尸不寒，后忽出栎南门及光门上，而入太白山。民为立祠于山岭，春秋来祠，中止宿焉。山下有太白祠，民所祀也。刘曜之世，是山崩，长安人刘终于崩所得白玉，方一尺，有文字，曰：皇亡皇亡败赵昌，井水竭，构五梁，咢酉小衰困嚣丧。呜呼！呜呼！赤牛奋靷其尽乎！时群官毕贺。中书监刘均进曰：此国灭之象，其可贺乎？终如言矣。渭水又东，温泉水注之。温水出太一山，其水沸涌如汤，杜彦达曰：可治百病世清则疾愈，世浊则无验。其水下合溪流，北注十三里，入渭。渭水又东，迳斄县故城南，旧邰城也，后稷之封邑矣，《诗》所谓即有邰家室也。城东北有姜嫄祠，城西南百步有稷祠，郿之斄亭也。王少林之为郿县也，路迳此亭。亭长曰：亭凶杀人。少林曰：仁胜凶邪，何鬼敢忤？遂宿。夜中，闻女子称冤之声。
少林曰：可前求理。女子曰：无衣，不敢进。少林投衣与之。女子前诉曰：妾夫为涪令，之官过宿此亭，为亭长所杀。少林曰：当为理侵冤，勿复害良善也。因解衣于地，忽然不见明告亭长，遂服其事，亭遂清安。渭水又东，雍水注之。水出雍县雍山，东南流，历中窂溪，世谓之中窂水，亦曰冰井水，南流迳胡城东，俗名也。盖秦惠公之故居所谓祈年宫也。孝公又谓之橐泉宫，按《地理志》曰在雍。崔骃曰：穆公冢在橐泉宫祈年观下，《皇览》亦言是矣。刘向曰：穆公葬无邱垄处也。《史记》曰：穆公之卒，从死者百七十七人，良臣子车氏奄息、仲行、针虎，秦人哀之，为之赋《黄鸟》。余谓崔骃及《皇览》缪志也。惠公、孝公并是穆公之后，继世之君矣，子孙无由起宫于祖宗之坟陵矣。以是推之，知二证之非实也。而左会左阳水，世名之西水。北出左阳溪，南流迳岐州城西，魏置岐州刺史治。左阳水又南流，注于雍水，雍水又与东水合，俗名也。北出河桃谷，南流，右会南源，世谓之返眼泉。乱流南，迳岐州城东，而南合雍水，州居二水之中，南则两川之交会也。世亦名之为淬空水。东流，邓公泉注之，水出邓艾祠北，故名曰邓公泉。数源俱发于雍县故城南，县故秦德公所居也。《晋书地道记》以为西虢地也。《汉书?地理志》以为西虢县。《太康地记》曰：虢叔之国矣，有虢宫，平王东迁，叔自此之上阳为南虢矣。雍有五畤祠，以上祠祀五帝。昔秦文公田于汧、渭之间，梦黄蛇自天属地，其口止于鄜衍，以为上帝之神，于是作鄜畤，祀白帝焉。秦宣公作密畤于渭南，祀青帝焉。灵公又于吴阳作上畤，祀黄帝；作下畤，祀炎帝焉。献公作畦畤于栎阳而祀白帝。汉高帝问曰：天有五帝，今四何也？博士莫知其故。帝曰：我知之矣，待我而五。遂立北畤，祀黑帝焉。应劭曰：四面积高曰雍。阚骃曰：宜为神明之隩，故立群祠焉。又有凤台、凤女祠。秦穆公时，有箫史者，善吹箫，能致白鹄、孔雀。穆公女弄玉好之。公为作凤台以居之。积数十年，一旦随凤去，云雍宫世有箫管之声焉。今台倾祠毁，不复然矣。邓泉东流注于雍，自下虽会他津，犹得通称，故《禹贡》有雍、沮会同之文矣。雍水又东迳邵亭南，世谓之树亭川，盖邵、树声相近，误耳。亭故邵公之采邑也。京相璠曰：亭在周城南五十里。《后汉?郡国志》曰：郿县有邵亭，谓此也。雍水又东南流，与杜水合。水出杜阳山。其水南流，谓之杜阳川。东南流，左会漆水，水出杜阳县之漆溪，谓之漆渠。故徐广曰：漆水出杜阳之岐山者，是也。漆渠水南流，大峦水注之。水出西北大道川，东南流入漆，即故岐水也。
《淮南子》曰：岐水出石桥山，东南流。相如《封禅书》曰：收龟于岐。《汉书音义》曰：岐，水名也，谓斯水矣。二川并逝，俱为一水，南与杜水合，自下通得岐水之目，俗谓之小横水，亦或名之米流川。迳岐山西，又屈迳周城南，城在岐山之阳而近西，所谓居岐之阳也，非直因山致名，亦指水取称矣。又历周原下，北则中水乡成周聚，故曰有周也。水北即岐山矣。昔秦盗食穆公马处也。岐水又东，迳姜氏城南为姜水。按《世本》，炎帝姜姓。《帝王世纪》曰：炎帝，神农氏，姜姓，母女登，游华阳，感神而生炎帝，长於姜水。与雍水合而东，会美阳县之中亭川水也。水发杜阳县大岭侧，世谓之赤泥岘，沿波历涧，俗名大横水也。
疑即杜水矣。其水东南流，东迳杜阳县故城，东西三百步，南北二百步，世谓之故县川。又故县有杜阳山，山北有杜阳谷，有地穴，北入，亦不知所极，在天柱山南。故县取名焉，亦指是水而摄目矣。即王莽之通杜也。故《地理志》曰：县有杜水。又东，二坑水注之。水有二原，一水出西北，与渎魋水合，而东，历五将山，又合乡谷水，水出乡溪，东南流入杜，谓之乡谷川。又南，莫水注之。水出好畤县梁山大岭东，南迳梁山宫西，故《地理志》曰：好畤有梁山宫，秦始皇起。水东有好畤县故城，王莽之好邑也。世祖建武二年，封建威大将军耿弇为侯国。又南迳美阳县之中亭川，注雍水，谓之中亭水。又南迳美阳县西，永元二年，更封彰侯耿秉为侯国。其水又南流注于渭。渭水又东洛谷之水，出其南山洛谷。
北流迳长城西，魏甘露二年，蜀遣姜维出洛谷，围长城，即斯地也。又北流注于渭。

△又东，芒水从南来流注之。
芒水出南山芒谷，北流迳玉女房，水侧山际有石室，世谓之玉女房。芒水又北迳盩厔县之竹圃中，分为二水。汉冲帝诏曰：翟义作乱于东，霍鸿负倚盩厔芒竹，即此也。一水东北为枝流，一水北流注于渭也。
卷十九
○渭水下
△又东过槐里县南，又东，涝水从南来注之。
渭水迳县之故城南。《汉书集注》，李奇谓之小槐里。县之西城也。又东与芒水枝流合，水受芒水于竹圃。东北流，又屈西北入于渭。渭水又东北迳黄山宫南，即《地理志》所谓县有黄山宫，惠帝二年起者也。《东方朔传》曰：武帝微行，西至黄山宫，故世谓之游城也。就水注之。水出南山就谷，北迳大陵西，世谓之老子陵。昔李耳为周柱下史，以世衰入戎，于此有冢，事非经证。然庄周著书云：老聃死，秦失吊之，三号而出。是非不死之言。人禀五行之精气，阴阳有终变，变无不化之理。以是推之，或复如传。古人许以传疑，故两存耳。就水历竹圃，北与黑水合。水上承三泉，就水之右，三泉奇发，言归一渎，北流左注就水，就水又北流注于渭。渭水又东合田溪水，水出南山田谷，北流迳长杨宫西，又北迳盩厔县故城西。又东北与一水合，水上承盩厔县南泉，北迳其县东，又北迳思乡城西，又北注田溪。田溪水又北流注于渭水也。
县北有蒙茏渠，上承渭水于郿县东，迳武功县为成林渠。东迳县北，亦曰灵轵渠，《河渠书》以为引堵水，徐广曰：一作诸川，是也。渭水又东迳槐里县故城南。县，古犬邱邑也，周懿王都之。秦以为废邱，亦曰舒邱，中平元年，灵帝封左中郎将皇甫嵩为侯国。县南对渭水，北背通渠。《史记?秦本纪》云：秦武王三年，渭水赤三日。秦昭王三十四年，渭水又大赤三日。《洪范五行传》云：赤者，火色也，水尽赤，以火沴水也。渭水，秦大川也，阴阳乱，秦用严刑败乱之象。后项羽入秦，封司马欣为塞王，都栎阳；董医为翟王，都高奴；章邯为雍王，都废邱，居槐里，为三秦。汉祖北定三秦，引水灌城，遂灭章邯，三年，改曰槐里，王莽更名槐治也。世谓之为大槐里，晋太康中，始平郡治也。其城递带防陆，旧渠尚存，即《汉书》所谓槐里环堤者也。东有漏水，出南山赤谷。东北流迳长杨宫东，宫有长杨树，因以为名。漏水又北历苇圃西，亦谓之仙泽。又北迳望仙宫。又东北，耿谷水注之，水发南山耿谷，北流与柳泉合。东北迳五柞宫西。长杨、五柞二宫，相去八里，并以树名宫，亦犹陶氏以五柳立称。故张晏曰，宫有五柞树。在盩厔县西。其水北迳仙泽东，又北，迳望仙宫东，又北与赤水会，又北迳思乡城东，又北注渭水。渭水又东合甘水，水出南山甘谷，北迳秦文王{艹负}阳宫西，又北迳五柞宫东。
又北迳甘亭西，在水东鄠县。昔夏启伐有扈，作誓于是亭。故马融曰：甘，有扈南郊地名也。甘水又东得涝水口。水出南山涝谷，北迳汉宜春观东，又北迳鄠县故城西。涝水际城北出，合美陂水。水出宜春观北，东北流注涝水。涝水北注甘水而乱流入于渭。即上林故地也。《东方朔传》称：武帝建元中微行，北至池阳，西至黄山，南猎长杨，东游宜春，夜漏十刻乃出，与侍中、常侍武骑、待诏及陇西、北地良家子能骑射者，期诸殿下，故有期门之号。旦明入山下，驰射鹿豕狐兔，手格熊罴。上大欢乐之。上乃使大中大夫虞邱寿王与待诏能用算者，举籍；阿城以南，盩厔以东，宜春以西；提封顷亩及其贾直，属之南山，以为上林苑。东方朔谏，秦起阿房而天下乱，因陈泰阶六符之事。上乃拜大中大夫，给事中，赐黄金百斤。卒起上林苑。故相如请为天子游猎之赋，称乌有先生、亡是公而奏《上林》也。

△又东，丰水从南来注之。
《地说》云：渭水又东与丰水会于短阴山内，水会，无他高山异峦，所有惟原阜石激而已。水上旧有便门桥，与便门直对，武帝建元三年造。张昌曰：桥在长安西北，茂陵东。如淳曰：去长安四十里。渭水又迳太公庙北，庙前有太公碑，文字褫缺，今无可寻。渭水又东北与镐水合，水上承镐池于昆明池北，周武王之所都也。故《诗》云：考卜维王，宅是镐京，维龟正之，武王成之。自汉武帝穿昆明池于是地，基构沦褫，今无可究。《春秋后传》曰：使都郑客入函谷关，至平舒置，见华山有素车白马，问郑客安之？答曰：之咸阳。车上人曰：吾华山君使，愿托书致镐池君。子之咸阳，过镐池，见大梓下有文石，取以款梓，当有应者，以书与之。勿妄发，致之得所欲。郑客行至鄗池，见一梓下，果有文石，取以款梓。应曰：诺。郑容如睡，觉而见宫阙，若王者之居焉。谒者出，受书，入，有顷，闻语声言：祖龙死。神道茫昧，理难辨测，故无以精其幽致矣。鄗水又北流，西北注，与彪池合。水出鄗池西，而北流入於鄗。《毛诗》云：滮，流貌也。而世传以为水名矣。郑玄曰：丰镐之间，水北流也。镐水北迳清冷台西，又迳磁石门西。门在阿房宫前，悉以磁石为之，故专其目。令四夷朝者，有隐甲怀刃入门而胁之以示神，故亦曰却胡门也。镐水又北，注于渭。渭水北有杜邮亭，去咸阳十七里，今名孝里亭，中有白起祠。嗟呼！有制胜之功，渐尹、商之仁，是地即其伏剑处也。
渭水又东北迳渭城南，文颖以为故咸阳矣。秦孝公之所居离宫也。献公都栎阳，天雨金。周太史儋见献公曰：周故与秦国合而别，别五百岁复合，合七十岁而霸王出。至孝公作咸阳，筑冀阙，而徙都之。故《西京赋》曰：秦里其霸，实为咸阳。太史公曰：长安，故咸阳也。汉高帝更名新城。武帝元鼎三年别为渭城，在长安西北，渭水之阳。王莽之京城也。始隶扶风，后并长安。而泬水注之，水上承皇子陂于樊川，其地即杜之樊乡也。汉祖至栎阳，以将军樊哙灌废邱，最，赐邑于此乡也。其水西北流迳杜县之杜京西，西北流迳杜伯冢南。本伯与其友左儒仕宣王，儒无罪见害，杜伯死之，终能报恨于宣王。故成公子安五言诗曰：谁谓鬼无知？杜伯射宣王。泬水又西北迳下杜城，即杜伯国也。泬水又西北，左合故渠，渠有二流，上承交水，合于高阳原，而北迳河池陂东，而北注泬水。泬水又北与昆明故池会，又北迳秦通六基东，又北迳堨水陂东，又北得陂水，水上承其陂。东北流入于泬水。泬水又北迳长安城西，与昆明池水合。水上承池于昆明台，故王仲都所居也。桓谭《新论》称：元帝被病，广求方士。汉中送道士王仲都，诏问所能。对曰：能忍寒暑。乃以隆冬盛寒日，令袒，载驷马，于上林昆明池上，环冰而驰。御者厚衣狐裘寒战，而仲都独无变色，卧于池台上，曛然自若。夏大暑日，使曝坐，环以十炉火。不言热，又身不汗。池水北迳镐京东，秦阿房宫西。《史记》曰：秦始皇三十五年，以咸阳人多，先王之宫小，乃作朝宫于渭南，亦曰阿城也。始皇先作前殿阿房，上可坐万人，下可建五丈旗。周驰为阁道，自殿直抵南山。表山巅为阙。为复道自阿房度渭，属之咸阳，象天极阁道，绝汉抵营室也。《关中记》曰：阿房殿在长安西南二十里。殿东西千步，南北三百步，庭中受十万人。其水又屈而迳其北，东北流注堨水陂。陂水北出，迳汉武帝建章宫东，于凤阙南，东注泬水。又北迳凤阙东。《三辅黄图》曰：建章宫，汉武帝造，周二十馀里，千门万户。其东凤阙，高七丈五尺，俗言贞女楼，非也。
《汉武帝故事》云，阙高二十丈。《关中记》曰：建章宫圆阙，临北道，有金凤在阙上，高丈馀，故号凤阙也。故繁钦《建章凤阙赋?叙》曰：秦汉规模，廓然毁泯，惟建章凤翔，蘬然独存，虽非象魏之制，亦一代之巨观也。泬水之北，分为二水，一水东北流，一水北迳神明台东。《傅子?宫室》曰：上于建章中作神明台、井干楼，咸高五十馀丈，皆作悬阁，辇道相属焉。《三辅黄图》曰：神明台在建章宫中，上有九室，今人谓之九天台，即实非也。泬水又迳渐台东。
《汉武帝故事》曰：建章宫北有太液池，池中有渐台，高三十丈。渐，浸也，为池水所渐。一说，星名也。南有璧门三层，高三十余丈，中殿十二间，阶陛咸以玉为之。铸铜凤，高五丈，饰以黄金，楼屋上。椽首，薄以玉璧，因曰玉璧门也。
泬水又北流注渭，亦谓是水为潏水也。故吕忱曰：潏水出杜陵县。《汉书音义》曰：潏，水声，而非水也。亦曰高都水。前汉之末，王氏五侯大治池宅，引高都水入长安城，故百姓歌之曰：五侯初起，曲阳最怒。坏决高都，竟连五杜，土山渐台，像西白虎。即是水也。

△又东过长安县北。
渭水东分为二水。《广雅》曰：水自渭出为荥，其由河之有雍也。此渎东北流，迳《魏雍州刺史郭淮碑》南。又东南合一水，迳两石人北。秦始皇造桥，铁镦重不能胜，故刻石作力士孟贲等像以祭之，镦乃可移动也。又东迳阳侯祠北，涨辄祠之。此神能为大波，故配食河伯也。后人以为邓艾祠。悲哉！谗胜道消，专忠受害矣。此水又东注渭水。水上有梁，谓之渭桥，秦制也，亦曰横门桥。秦始皇作离宫于渭水南北，以象天宫。故《三辅黄图》曰：渭水贯都以象天汉，横桥南度以法牵牛。桥广六丈，南北三百八十步，六十八间，七百五十柱，一百二十二梁。桥之南北有堤激，立石柱，柱南，京兆主之，柱北，冯翊主之。有令丞，各领徒一千五百人。桥之北首，垒石水中，故谓之石柱桥也。旧有忖留神像。此神尝与鲁班语，班令其人出。忖留曰：我貌狠丑，卿善图物容，我不能出。班于是拱手与言曰，出头见我。忖留乃出首，班于是以脚画地，忖留觉之，便还没水故置像于水，惟背以上立水上。后董卓入关，遂焚此桥，魏武帝更修之，桥广三丈六尺。忖留之像，曹公乘马见之，惊，又命下之。《燕丹子》曰：燕太子丹质于秦，秦王遇之无礼，乃求归。秦王为机发之桥欲以陷丹，丹过之，桥不为发。
又一说，交龙捧举而机不发。但言，今不知其故处矣。
渭水又东与泬水枝津合。水上承泬水，东北流迳邓艾祠南，又东分为二水。
一水东入逍遥园，注藕池。池中有台观，莲荷被浦，秀实可玩。其一水，北流注于渭。
渭水又东迳长安城北。汉惠帝元年筑，六年成，即咸阳也。秦离宫无城，故城之。王莽更名常安。十二门，东出北头第一门。本名宣平门，王莽更名春王门。
正月亭，民曰都门，其郭门亦曰东都门，即逢萌挂冠处也。第二门本名清明门，一曰凯门，王莽更名宣德门，布恩亭。内有藉田仓，亦曰藉田门。第三门本名霸城门，王莽更名仁寿门，无疆亭。民见门色青，又曰青城门，或曰青绮门，亦曰青门。门外旧出好瓜。昔广陵人邵平为秦东陵侯，秦破，为布衣，种瓜此门，瓜美，故世谓之东陵瓜。是以阮籍《咏怀诗》曰：昔闻东陵瓜，近在青门外，连畛拒阡陌，子母相钩带。指谓此门也。南出东头第一门，本名覆盎门，王莽更名永清门，长茂亭。其南有下杜城，应劭曰：故杜陵之下聚落也，故曰下杜门。又曰端门，北对长乐宫。第二门本名安门，亦曰鼎路门，王莽更名光礼门，显乐亭。
北对武库。第三门本名平门，王莽更名信平门，诚正亭。一曰西安门，北对未央宫。西出南头第一门，本名章门，王莽更名万秋门，意年亭，亦曰光华门也，又曰便门。第二门本名直门，王莽更名直道门、端路亭，故龙楼门也。张晏曰：门楼有铜龙。《三辅黄图》曰：长安西出第二门即此门也。第三门本名西城门，亦曰雍门，王莽更名章义门、著谊亭。其水北入，有函里，民名曰函里门，又曰光门。亦曰突门。北出西头第一门，本名横门，王莽更名霸都门、左幽亭。如淳曰：横音光，故曰光门。其外郭有都门，有棘门。徐广曰：棘门在渭北。孟康曰：在长安北，秦时宫门也。如淳曰：《三辅黄图》曰棘门，在横门外。按《汉书》，徐厉军于此，备匈奴。又有通门、亥门也。第二门，本名洛门，又曰朝门，王莽更名建子门、广世亭，一曰高门。苏林曰：高门，长安城北门也。一曰厨门，其内有长安厨官在东，故名曰厨门也。如淳曰：今名广门也。第三门本名杜门，亦曰利城门，王莽更名进和门、临水亭，其外有客舍，故名曰客舍门，又曰洛门也。
凡此诸门，皆通逵九达，三途洞开，隐以金椎，周以林木，左出右入，为往来之径。行者升降，有上下之别。汉成帝之为太子，元帝尝急召之。太子出龙楼门，不敢绝驰道，西至直城门，方乃得度。上怪迟，问其故，以状对。上悦乃著令，令太子得绝驰道也。渭水东合昆明故渠，渠上承昆明池东口，东迳河池陂北，亦曰女观陂。又东合泬水，亦曰漕渠。又东迳长安县南，东迳明堂南，旧引水为辟雍处，在鼎路门东南七里。其制上圆下方，九宫十二堂，四响五室。堂北三百步，有灵台，是汉平帝元始四年立。渠南有汉故圜丘，成帝建始二年罢雍五畤。始祀皇天上帝于长安南郊。应劭曰：天郊在长安南，即此也。故渠之北有白亭、博望苑，汉武帝为太子立，使通贵客，从所好也。太子巫蛊事发，斫杜门东出。史良娣死，葬于苑北，宣帝以为戾园，以倡优千人乐思后园庙，故亦曰千乡。故渠又东而北屈，迳青门外，与泬水枝渠会。渠上承泬水于章门西。飞渠引水入城。东为仓池，池在未央宫西。池中有渐台，汉兵起，王莽死于此台。又东迳未央宫北。
高祖在关东，令萧何成未央宫。何斩龙首山而营之。山长六十馀里，头临渭水，尾达樊川。头高二十丈，尾渐下，高五六丈，土色赤而坚。云昔有黑龙从南山出，饮渭水，其行道因山成迹，山即基，阙不假筑，高出长安城。北有玄武阙，即北阙也。东有苍龙阙，阙内有阊阖、止车诸门。未央殿东有宣室、玉堂、麒麟、含章、白虎、凤皇、朱雀、鹓鸾、昭阳诸殿，天禄、石渠、麒麟三阁。未央宫北即桂宫也，周十馀里，内有明光殿、走狗台、柏梁台，旧乘复道，用相迳通。故张衡《西京赋》曰：钩陈之外，阁道穹窿属长乐与明光，迳北通于桂宫。故渠出二宫之间，谓之明渠也。又东历武库北。旧樗里子葬于此，樗里子名疾，秦惠王异母弟也，滑稽多智，秦人号曰智囊，居于昭王庙西，渭南阴乡樗里，故俗谓之樗里子。云：我百岁后，是有天子之宫夹我墓。疾以昭王七年卒，葬于渭南章台东。
至汉，长乐宫在其东，未央宫在其西，武库直其墓。秦人唁曰：力则任鄙，智则樗里。是也。明渠又东迳汉高祖长乐宫北，本秦之长乐宫也，周二十里。殿前列铜人，殿西有长信、长秋、永寿、永昌诸殿。殿之东北有池，池北有层台，俗谓是池为酒池，非也。故渠北有汉京兆尹司马文预碑。故渠又东出城，分为二渠，即《汉书》所谓王渠者也。苏林曰：王渠，官渠也，犹今御沟矣。晋灼曰：渠名也，在城东覆盎门外。一水迳杨桥下，即青门桥也。侧城北，迳邓艾祠西，而北注渭，今无水。其一水，右入昆明故渠，东迳奉明县广城乡之广明苑南。史皇孙及王夫人葬于郭北，宣帝迁苑南，卜以为悼园，益园民千六百家，立奉明县以奉二园。园在东都门。昌邑王贺自霸御法驾，郎中令龚遂骖乘，至广明东都门，是也。故渠东北迳汉太尉夏侯婴冢西。葬日，柩马悲鸣，轻车网进，下得石椁，铭云：于嗟滕公居此室！故遂葬焉。冢在城东八里，饮马桥南四里，故时人谓之马冢。故渠又北，分为二渠，一水东迳虎圈南，而东入霸，一水北合渭，今无水。

△又东过霸陵县北，霸水从县西北流注之。
霸者，水上地名也。古曰滋水矣，秦穆公霸世，更名滋水为霸水，以显霸功。
水出蓝田县南蓝田谷。所谓多玉者也。西北有铜谷水，次东有辋谷水，二水合而西注，又西流入泥水。泥水出蓝田山之东谷，俗谓之刘谷，西北与石门谷水合。
石门谷水东即铜谷水也。泥水又西迳峣关北，历峣柳城，东西有二城，魏置青泥军于城内，世亦谓之青泥城也。秦二世三年，汉祖入自武关，攻秦，赵高遣将距于峣关者也。《土地记》曰：蓝田县南有峣关，地名峣柳，道通荆州。《晋地道记》曰：关当上洛县西北。泥水又西北流入霸。霸水又北历蓝田川迳蓝田县北，《竹书纪年》，梁惠成王三年，秦子向命为蓝君，盖子向之故邑也。川有汉临江王荣冢。景帝以罪征之，将行，祖于江陵北门，车轴折。父老泣曰：吾王不反矣！
荣至，中尉郅都急切责王，王年少，恐而自杀。葬于是川。有燕数万，衔土置冢上，百姓矜之。霸水又左合浐水，历白鹿原东，即霸川之西故芷阳矣。《史记》，秦襄王葬芷阳者是也，谓之霸上。汉文帝葬其上，谓之霸陵，上有四出道以泻水在长安东南三十里。故王仲宣赋《诗》云：南登霸陵岸，回首望长安。汉文帝尝欲从霸陵上，西驰下峻坂。袁盎揽辔于此处。上曰：将军怯也？盎曰：臣闻千金之子，坐不垂堂，百金之子，立不倚衡。圣人不乘危。今驰不测，如马惊车败，柰高庙何？上乃止。霸水又北，长水注之。水出杜县白鹿原，其水西北流谓之荆溪。溪水又西北，左合狗枷川水，水有二源。西川上承磈山之斫槃谷，次东有苦谷，二水合而东北流，迳风凉原西。《开山图》曰，丽山之西，川中有阜，名曰风凉原，在磈山之阴，雍州之福地。即是原也。其水傍溪北注，原上有汉武帝祠。其水右合东川，水出南山之石门谷，次东有孟谷，次东有大谷，次东有雀谷，次东有土门谷，五水合而西北历风凉原东，又北与西川会，原为二水之会，乱流北迳宣帝许后陵东北，去杜陵十里。斯川于是有狗枷之名。川东亦曰白鹿原也。上有狗枷堡，《三秦记》曰：丽山西有白鹿原，原上有狗枷堡。秦襄公时有天狗来下，有贼则狗吠之，一堡无患，故川得厥目焉。川水北迳杜陵东，元帝初元元年，葬宣帝杜陵，北去长安五十里。陵之西北有杜县故城。秦武公十一年县之。汉宣帝元康元年，以杜东原上为初陵，更名杜县为杜陵。王莽之饶安也。其水又北注荆溪，荆溪水又北入霸县，又有温泉入焉。水发自原下，入荆溪水，乱流注于霸，俗谓之浐水，非也。《史记?封禅书》，文帝出长门《注》云，在霸陵县。有故亭，即《郡国志》所谓长门亭也。《史记》云：霸、浐、长水也，虽不在祠典，以近咸阳秦、汉、都，泾、渭、长水，尽得比大川之礼。昔文帝居霸陵，北临厕，指新丰路示慎夫人曰：此走邯郸道也。因使慎夫人鼓瑟，上自倚瑟而歌，凄怆悲怀，顾谓群臣曰：以北山石为椁，用纻絮斮陈漆其间，岂可动哉？
释之曰：使其中有可欲，虽锢南山，犹有隙；使无可欲，虽无石椁，又何戚焉？
文帝曰：善！拜廷尉。韦昭曰：高岸夹水为厕。今斯原夹二水也。霸水又北会两川，又北故渠右出焉。霸水又北迳王莽九庙南，王莽地皇元年，博征天下工匠，坏撤西苑中建章诸宫馆十馀所，取材瓦以起九庙，算及吏民，以义入钱谷，助成九庙。庙殿皆重屋。太初祖庙，东西南北各四十丈，高十七丈，余庙半之。为铜薄栌，饰以金银雕文，穷极百工之巧，褫高增下，功费数百巨万，卒徒死者万数。
霸水又北迳枳道，在长安县东十三里。王莽九庙在其南。汉世有白鹙群飞自东都门过于枳道，吕后祓除于霸上，还见仓狗戟胁于斯道也。水上有桥，谓之霸桥，地皇三年，霸桥木灾，自东起，卒数千以水汛沃救不灭，晨燌夕尽。王莽恶之，下书曰：甲午火桥，乙未，立春之日也。予以神明圣祖黄虞遗统受命，至于地皇四年为十五年，正以三年终冬，绝灭霸驳之桥，欲以兴成新室，统一长存之道。
其名霸桥，为长存桥。霸水又北，左纳漕渠，绝霸右出焉。东迳霸城北，又东迳子楚陵北。皇甫谧曰：秦庄王葬于芷阳之丽山。京兆东南霸陵山，刘向曰：庄王大其名，立坟者也。《战国策》曰：庄王字异人，更名子楚，故世人犹以子楚名陵。又东迳新丰县右会故渠。渠上承霸水，东北迳霸城县故城南，汉文帝之霸陵县也，王莽更之曰水章。魏明帝景初元年徙长安金狄，重不可致，因留霸城南。
人有见蓟子训与父老共摩铜人曰，正见铸此时，计尔日以近五百年矣。故渠又东北迳刘更始冢西。更始三年，为赤眉所杀，故侍中刘恭，夜往，取而埋之。光武使司徒邓禹收葬于霸陵县。更始尚书仆射、行大将军事鲍永，持节安集河东，闻更始死，归世祖，累迁司隶校尉。行县，迳更始墓，遂下拜，哭尽哀而去。帝问公卿，大中大夫张湛曰：仁不遗旧，忠不忘君，行之高者。帝乃释。又东北迳新丰县，左合漕渠，汉大司农郑当时所开也。以渭水难漕，命齐水工徐伯发卒穿渠引渭。其渠自昆明池南傍山原，东至于河，且田且漕，大以为便。今无水。霸水又北迳秦虎圈东。《列士传》曰：秦昭王会魏王，魏王不行，使朱亥奉璧一双。
秦王大怒，置朱亥虎圈中。亥瞋目视虎，眦裂，血出溅虎，虎不敢动，即是处也。
霸水又北，入于渭水。
渭水又东会成国故渠。渠，魏尚书左仆射卫臻征蜀所开也。号成国渠，引以浇田。其渎水上承汧水于陈仓东。东迳郿及武功、槐里县北。渠左有安定梁严冢。碑碣尚存。又东迳汉武帝茂陵南，故槐里之茂乡也。应劭曰：武帝自为陵，在长安西北八十馀里。《汉武帝故事》曰：帝崩后，见形谓陵令薛平曰：吾虽失势，犹为汝君，奈保令吏卒上吾陵磨刀剑乎？自今以后可禁之。平顿首谢，因不见。推问陵旁，果有方石，可以为砺，吏卒常盗磨刀剑。霍光欲斩之。张安世曰：神道茫昧，不宜为法。乃止。故阮公《咏怀诗》曰：失势在须臾，带剑上吾邱。
陵之西如北一里，即李夫人冢。冢形三成，世谓之英陵。夫人兄延年知音，尤善歌舞，帝爱之。每为新声变曲，闻者莫不感动。常侍上，起舞，歌曰：北方有佳人，绝世而独立。一顾倾人城，再顾倾人国。宁不知倾城复倾国，佳人难再得！
上曰：世岂有此人乎？平阳主曰：延年女弟。上召见之，妖丽，善歌舞，得幸，早卒。上悯念之，以后礼葬，悲思不已，赋诗悼伤。故渠又东迳茂陵县故城南，武帝建元二年置。《地理志》曰：宣帝县焉。王莽之宣成也。故渠又东迳龙泉北，今人谓之温泉，非也。渠北故坂北即龙渊庙。如淳曰：《三辅黄图》有龙渊宫，今长安城西有其庙处，盖宫之遗也。故渠又东迳姜原北，渠北有汉昭帝平陵，东南去长安七十里。又东迳平陵县故城南，《地理志》曰：昭帝置。王莽之广利也。
故渠之南有窦氏泉，北有徘徊庙。又东迳汉大将军魏其侯窦婴冢南，又东迳成帝延陵南，陵之东北五里，即平帝康陵坂也。故渠又东，迳渭陵南。元帝永光四年，以渭城寿陵亭原上为初陵，诏不立县邑。又东迳哀帝义陵南。又东迳惠帝安陵南，陵北有安陵县故城，《地理志》曰：惠帝置，王莽之嘉平也。渠侧有杜邮亭。又东，迳渭城北。《地理志》曰：县有兰池宫。秦始皇微行，逢盗于兰池，今不知所在也。又东迳长陵南，亦曰长山也。《三秦记》曰：长安城北有平原，广数百里。民井汲巢居，井深五十丈。秦名天子冢曰山，汉曰陵，故通曰山陵矣。《风俗通》曰：陵者，天生自然者也，今王公坟垅称陵。《春秋左传》曰：南陵，夏后皋之墓也。《春秋说题辞》曰：丘者墓也；冢者，种也，种墓也。罗倚于山，分卑尊之名者也。故渠又东迳汉丞相周勃冢南，冢北有弱夫冢，故渠东南谓之周氏曲。又东南迳汉景帝阳陵南，又东南注于渭，今无水。
渭水又东，迳霸城县北，与高陵分水，水南有定陶恭王庙，传太后陵。元帝崩，傅昭仪随王归国，称定陶太后。后十年，恭王薨，子代为王。征为太子，太子即帝位，立恭王寝庙于京师，比宣帝父悼皇故事。元寿元年，傅后崩，合葬渭陵。潘岳《关中记》，汉帝后同茔则为合葬，不共陵也，诸侯皆如之。恭王庙在霸城西北，庙西北即傅太后陵。不与元帝同茔，渭陵非谓元帝陵也，盖在渭水之南，故曰渭陵也。陵与元帝齐者，谓同十二丈也。王莽奏毁傅太后冢，冢崩，压杀数百人。开棺，臭闻数里。公卿在位，皆阿莽旨，入钱帛，遗子弟，及诸生四夷凡十馀万人，操持作具，助将作掘傅后冢，二旬皆平，周棘其处，以为世戒。
今其处积土犹高，世谓之增墀，又亦谓之增阜，俗亦谓之成帝初陵处，所未详也。
渭水又迳平阿侯王谭墓北，冢次有碑。左则泾水注之。渭水又东，迳鄣县西，盖陇西郡之鄣徙也。渭水又东，得白渠枝口，又东与五丈渠合，水出云阳县石门山，谓之清水。东南流，迳黄嵚山西，又南入礻殳祤县，历原南出，谓之清水口。
东南流，绝郑渠，又东南，入高陵县迳黄白城西，本曲梁宫也。南绝白渠，屈而东流，谓之曲梁水。又东南，迳高陵县故城北，东南绝白渠枝渎，又东南，入万年县，谓之五丈渠。又迳藕原东，东南流，注于渭。渭水右迳新丰县故城北，东与鱼池水会。水出丽山东北，本导源北流，后秦始皇葬于山北，水过而曲行，东注北转。始皇造陵取土，其池污深，水积成池，谓之鱼池。池在秦皇陵东北五里，周围四里。池水西北流，迳始皇冢北。秦始皇大兴厚葬，营建冢圹于丽戎之山，一名蓝田，其阴多金，其阳多玉。始皇贪其美名，因而葬焉。斩山凿石，下锢三泉，以铜为椁，旁行周回三十馀里。上画天文星宿之象，下以水银为四渎百川，五狱九州，具地理之势。宫观百官，奇器珍宝，充满其中。令匠作机弩，有所穿近，辄射之。以人鱼膏为灯烛，取其不灭者，久之，后宫无子者，皆使殉葬，甚众。坟高五十丈，周回五里馀。作者七十万人，积年方成。而周章百万之师已至其下，乃使章邯领作者以御难，弗能禁。项羽入关，发之以三十万人，三十日，运物不能穷。关东盗贼，销椁取铜。牧人寻羊，烧之，火延九十日，不能灭。北对鸿门十里。池水又西北流，水之西南有温泉，世以疗疾。《三秦记》曰：丽山西北有温水，祭则得入，不祭则烂人肉。俗云，始皇与神女游而忤其旨，神女唾之生疮，始皇谢之，神女为出温水，后人因以浇洗疮。张衡《温泉赋?序》曰：余出丽山，观温泉，浴神井，嘉洪泽之普施，乃为之赋云。此汤也，不使灼人形体矣。池水又迳鸿门西，又迳新丰县故城东，故丽戎地也。高祖王关中，太上皇思东归，故象旧里，制兹新邑，立城社，树枌榆，令街庭若一，分置丰民，以实兹邑，故名之为新丰也。汉灵帝建宁三年，改为都乡，封段颎为侯国。后立阴槃城。其水际城北出，世谓是水为阴槃水，又北绝漕渠，北注于渭。渭水又东，迳鸿门北，旧大道北下坂口名也。古有鸿门亭。《汉书》：高祖将见项羽。《楚汉春秋》曰：项王在鸿门。亚父曰：吾使人望沛公，其气冲天，五色相缪，或似龙，或似云，非人臣之气，可诛之。高祖会项羽，范增目羽，羽不应。樊哙杖盾撞人入，食豕肩于此，羽壮之。《郡国志》曰：新丰县东有鸿门亭者也。郭缘生《述征记》曰：或云，霸城南门曰鸿门也。项羽将因会危高祖，羽仁而弗断。范增谋而不纳，项伯终护高祖以获免。既抵霸上，遂封汉王。按《汉书?注》，鸿门在新丰东十七里，则霸上应百里。按《史记》，项伯夜驰告张良，良与俱见高祖，仍使夜返，考其道里，不容得尔。今父老传其霸城南门数十里，于理为得。按缘生此记，虽历览《史》、《汉》，述行涂迳见，可谓学而不思矣。今新丰县故城东三里有坂，长二里馀，堑原通道，南北洞开，有同门状，谓之鸿门。孟康言在新丰东十七里，无之。盖指县治而言，非谓城也。自新丰故城西，至霸城五十里，霸城西十里，则霸水，西二十里则长安城。应劭曰：霸水上地名，在长安东三十里，即霸城是也。高祖旧停军处，东去新丰既远，何由项伯夜与张良共见高祖乎？
推此言之，知缘生此记乖矣！
渭水又东，石川水南注焉。渭水又东，戏水注之，水出丽山冯公谷。东北流，又北迳丽戎城东。《春秋?晋献公五年》，伐之，获丽姬于是邑。丽戎，男国也，姬姓。秦之丽邑矣。又北右总三川，迳鸿门东，又北迳戏亭东。应劭曰：戏，宏农湖县西界也。地隔诸县，不得为湖县西。苏林曰：戏，邑名，在新丰东南三十里。孟康曰：乃水名也，今戏亭是也。昔周幽王悦袤姒，姒不笑，王乃击鼓举烽，以征诸侯。至，无寇，袤姒乃笑，王甚悦之。及犬戎至，王又举烽以征诸侯，诸侯不至，遂败幽王于戏水之上，身死于丽山之北。故《国语》曰幽灭者也。汉成帝建始二年，造延陵为初陵，以为非吉，于霸陵曲亭南更营之。鸿嘉元年，于新丰戏乡为昌陵县，以奉初陵。永始元年，诏以昌陵卑下，客土疏恶，不可为万岁居，其罢陵作，令吏民反故，徙将作大匠解万年敦煌。《关中记》曰：昌陵在霸城东二十里，取土东山，与粟同价，所费巨万，积年无成。即此处也。戏水又北分为二水，并注渭水。
渭水又东，冷水入焉。水南出胏浮山，盖丽山连麓而异名也。北会三川，统归一壑，历阴槃、新丰两原之间，北流注于渭。渭水又东，首水南出倒虎山，西总五水，单流迳秦步高宫东，世名市邱城。历新丰原东，而北迳步寿宫西，又北入渭。
渭水又东得西阳水，又东得东阳水，并南出广乡原北垂，俱北入渭。
渭水又东迳下邽县故城南，秦伐邽，置邽戎于此，有上邽，故加下也。
渭水又东与竹水合。水南出竹山，北迳媚加谷，历广乡原东，俗谓之大赤水，北流注于渭。
渭水又东得白渠口。大始二年，赵国中大夫白公，秦穿渠。引泾水，首起谷口，出于郑渠南，名曰白渠。民歌之曰：田于何所，池阳谷口。郑国在前，白渠起后。即水所始也。东迳宜春城南，又东南迳池阳城北，枝渎出焉。东南迳藕原下，又东迳鄣县故城北，东南入渭。今无水。白渠又东，枝渠出焉。东南迳高陵县故城北。《地理志》曰：左辅都尉治，王莽之千春也。《太康地记》谓之曰高陆也。车频《秦书》曰：苻坚建元十二年，高陆县民穿井，得龟，大二尺六寸，背文负八卦古字，坚以石为池，养之，十六年而死，取其骨以问吉凶，名为客龟。
大卜佐高虏梦客龟言，我将归江南，不遇，死于秦。虏于梦中自解曰：龟三万六千岁而终，终必亡国之征也。为谢玄破于淮肥，自缢新城浮图中。秦祚因即沦矣。
又东迳栎阳城北。《史记》秦献公二年，城栎阳，自雍徙居之。十八年雨金于是处也。项羽以封司马欣为塞王。按《汉书》，高帝定关中，始都之，王莽之师亭也。后汉建武二年，封骠骑大将军景丹为侯国。丹让，世祖曰：富贵不还故乡，如衣锦夜行，故以封卿。又东南注石川水。白渠又东，迳秦孝公陵北，又东南迳居陵城北，莲芍城南，又东注金氏陂，又东南注于渭。故《汉书?沟洫志》曰：白渠首起谷口，尾入栎阳，是也。今无水。

△又东过郑县北。
渭水又东迳峦都城北，故蕃邑，殷契之所居。《世本》曰：契居蕃。阚骃曰：蕃在郑西。然则今峦城是矣，俗名之赤城，水曰赤水，非也。苻健入秦，据此城以抗杜洪。小赤水即《山海经》之灌水也，水出石脆之山，北迳萧加谷于孤柏原西，东北流与禺水谷，水出英山，北流与招水相得，乱流西北注于灌。灌水又北注于渭，渭水又东合沙沟水，水即符禺之水也，南出符禺之山，北流入于渭。渭水又东，西石桥水南出马岭山，积石据其东，丽山距其西，源泉上通，悬流数十丈，与华岳同体。其水北迳郑城西，水上有桥，桥虽崩褫，旧迹犹存，东去郑城十里，故世以桥名水也。而北流注于渭，阚骃谓之新郑水。渭水又东迳郑县故城北。《史记》，秦武公十一年，县之。郑桓公友之故邑也。《汉书》薛瓒《注》言，周自穆王已下，都于西郑，不得以封桓公也。幽王既败，虢、侩又灭，迁居其地，国于郑父之邱，是为郑桓公。无封京兆之文。馀按迁《史记》，《世本》言，周宣王二十二年，封庶弟友于郑。又《春秋》、《国语》并言桓公为周司徒，又王室将乱，谋于史伯而寄帑与贿于虢、侩之间。幽王霣于戏，郑桓公死之。平王东迁，郑武公辅王室，灭虢、侩而兼其土。故周桓公言于王曰：我周之东迁，晋、郑是依。乃迁封于彼。《左传?隐公十一年》，郑伯谓公孙获曰：吾先君新邑于此，其能与许争乎？是指新郑为言矣。然班固、应劭、郑玄、皇甫谧、裴頠、王隐、阚骃之诸述作者，咸以西郑为友之始封，贤于薛瓒之单说也，无宜违正经而从逸录矣。赤眉樊崇于郑北设坛，祀城阳景王，而尊右挍卒史刘侠卿牧牛儿盆子为帝。年十五，被发徒跣，为具绛单衣，半头赤帻，直綦履。顾见众人拜，恐畏欲啼。号年建世。后月馀，乘白盖小车，与崇及尚书一人相随，向郑，北渡渭水，即此处也。城南山北有五部神庙，东南向华岳。庙前有碑，后汉光和四年郑县令河东裴毕字君先立。渭水又东与东石桥水会，故沈水也。水南出马岭山，北流迳武平城东。按《地理志》，左冯翊有武城县，王莽之桓城也。石桥水又迳郑城东，水有故石梁。《述征记》曰：郑城东西十四里，各有石梁者也。又北迳沈城北，注于渭。《汉书?地理志》，左冯翊有沈阳县，王莽更之曰制昌也，盖藉水以取称矣。渭水又东，敷水注之。水南出石山之敷谷。北迳告平城东。耆旧所传，言武王伐纣，告太平于此，故城得厥名，非所详也。敷水又北迳集灵宫西。
《地理志》曰：华阴县有集灵宫，武帝起。故张昶《华狱碑》称汉武慕其灵，筑宫在其后，而北流注于渭。渭水又东，馀水注之。水南出良馀山之阴，北流入于渭，俗谓之宣水也。渭水又东，合黄酸之水，世名之为千渠水。水南出升山，北流注于渭。渭水又东迳平舒城北。城侧枕渭滨，半破沦水，南面通衢。昔秦始皇之将亡也，江神素车白马，道华山下，返璧于华阴平舒道，曰：为遗镐池君。使者致之，乃二十八年渡江所沈璧也。即江神返璧处也。渭水之阳，即怀德县界也。
城在渭水之北，沙苑之南，怀德县故城也，世谓之高阳城，非也。《地理志》曰：《禹贡》北条荆山，在南，山下有荆渠。即夏后铸九鼎处也。王莽更县曰德驩。
渭水又东，迳长城北，长涧水注之。水南出太华之山，侧长城东而北流，注于渭水。《史记》，秦孝公元年，楚、魏与秦接界。魏筑长城，自郑滨洛者也。

△又东过华阴县北。
洛水入焉，阚骃以为漆沮之水也。《曹瞒传》曰：操与马超隔渭水，每渡渭，辄为超骑所冲突。地多沙，不可筑城。娄子伯说：今寒，可起沙为城，以水灌之，一宿而成。操乃多作缣囊以摙水，夜汲作城，比明，城立于是水之次也。渭水迳华阴县故城北，《春秋》之阴晋也。秦惠文王五年，改曰宁秦。汉高帝八年，更名华阴。王莽之华坛也。县有华山。《山海经》曰：其高五千仞，削成而四方，远而望之，又若华状，西南有小华山也。韩子曰：秦昭王令工施钩梯，上华山，以松柏之心为博箭，长八尺棋，长八寸，而勒之曰：昭王尝与天神博于是。《神仙传》曰：中山卫叔卿尝乘云车：驾白鹿，见汉武帝，帝将臣之，叔卿不言而去。
武帝悔，求得其子度世，令追其父。度世登华山，见父与数人博于石上，敕度世令还。山层云秀，故能怀灵抱异耳。山上有二泉，东西分流，至若山雨滂湃，洪津泛洒，挂溜腾虚，直泻山下。有汉文帝三庙，庙有石阙数碑。一碑是建安中立，汉镇远将军段煨更修祠堂。碑文，汉给事黄门侍郎张昶造，昶自书之，魏文帝又刊其碑阴二十馀字，二书有重名於海内，又刊侍中、司录校尉钟繇，宏农太守毌丘俭姓名，广六行，郁然修平。是太康八年，宏农太守河东卫叔始为华阴令，河东裴仲恂，役其逸力，修立坛庙，夹道树柏，迄于山阴，事见永兴元年华百石所造碑。渭水又东，沙渠水注之。水出南山，北流，西北入长城。城自华山，北达于河。《华狱铭》曰：秦、晋争其祠，立城建其左者也。郭著《述征记》，指证魏之立长城，长城在后，不得在斯，斯为非矣。渠水又北注于渭。渭水又东，迳定城北。《西征记》曰：城因原立。《述征记》曰：定城去潼关三十里，夹道各一城。渭水又东，泥泉水注之。水出南山灵谷，而北流注于渭水也。东入于河。
《春秋》之渭汭也。《左传?闵公二年》，虢公败犬戎于渭队。服虔曰：队谓汭也。杜预曰：水之隈曲曰汭。王肃云：汭，入也。吕忱云：汭者，水相入也。水会即船司空所在矣。《地理志》曰：渭水东至船司空入河。服虔曰：县名，都官。
《三辅黄图》有船库官，后改为县。王莽之船利者也。丰水。宋敏求《长安志》长安县下，引《水经注》曰：丰水出丰溪，西北流，分为二水。一水东北流，又北，交水自东入焉，又北，昆明池水注之，又北，迳灵台西，又北至石堨，注于渭。万年县下云，福水即交水也。《水经注》曰。
卷二十
○漾水丹水
△漾水出陇西氐道县嶓冢山，东至武都沮县为汉水。
常璩《华阳国志》曰：汉水有二源，东源出武都氐道县漾山，为漾水。《禹贡》导漾东流为汉是也。西源出陇西西县嶓冢山，会白水，迳葭萌入汉。始源曰沔。按沔水出东狼谷，迳沮县入汉。《汉中记》曰：嶓冢以东，水皆东流，嶓冢以西，水皆西流。即其地势源流所归，故俗以嶓冢为分水岭。即此推沔水无西入之理。刘澄之云，有水从沔阳县，南至梓潼汉寿，入大穴，暗通冈山。郭景纯亦言是也。冈山穴小，本不容水，水成大泽而流，与汉合。庾仲雍又言，汉水自武遂川，南入蔓葛谷，越野牛，迳至关城合西汉水。故诸言汉者，多言西汉水至葭萌入汉。又曰：始源曰沔，是以《经》云漾水出氐道县东至沮县为汉水。东南至广汉白水。诊其沿注，似与三说相符，而未极西汉之源矣。然东西两川，俱受沔、汉之名者，义或在兹矣。班固《地理志》、司马彪、袁山松《郡国志》，并言汉有二源，东出氐道，西出西县之嶓冢山。阚骃云：汉或为漾。漾水出昆仑西北隅，至氐道，重源显发，而为漾水。又言，陇西西县嶓冢山，西汉水所出，南入广魏白水。又云：漾水出獂道，东至武都入汉。许慎、吕忱并言漾水出陇西獂道，东至武都为汉水，不言氐道。然獂道在冀之西北，又隔诸川，无水南入，疑出獂道之为谬矣。又云：汉，漾也，东为沧浪水。《山海经》曰：嶓冢之山，汉水出焉，而东南流注于江。然东西两川，俱出嶓冢而同为汉水者也。孔安国曰：泉始出为漾。其犹濛耳。而常璩专为漾山漾水，当是作者附而为山水之殊目矣。
余按《山海经》漾水出昆仑西北隅，而南流注于丑涂之水。《穆天子传》曰：天子自舂山西征，至于赤乌氏。己卯，北征，庚辰，济于洋水，辛巳，入于曹奴。
曹奴之人戏，觞天子于洋水之上，乃献良马九百，牛羊七千。天子使逢固受之。
天子乃赐之黄金之鹿，戏乃膜拜而受。余以太和中从高祖北巡，狄人犹有此献。
虽古今世殊，而所贡不异。然川流隐伏，卒难详照，地理潜閟，变通无方，复不可全言阚氏之非也。虽津流派别，枝渠势悬，原始要终，潜流或一，故俱受汉、漾之名，纳方土之称，是其有汉川、汉阳、广汉、汉寿之号，或因其始，或据其终，纵异名互见，犹为汉、漾矣。川共目殊，或亦在斯。今西县嶓冢山，西汉水所导也，然微涓细注，若通幕历，津注而已。西流与马池水合，水出上邽西南六十馀里，谓之龙渊水，言神马出水，事同徐吾来渊之异，故因名焉。《开山图》曰：陇西神马山有渊池，龙马所生。即是水也。其水西流，谓之马池川。又西流入西汉水。西汉水又西南流，左得兰渠溪水，次西有山黎谷水，次西有铁谷水，次西有石耽谷水，次西有南谷水，并出南山，扬湍北注。右得高望谷水，次西得西溪水，次西得黄花谷水，咸出北山，飞波南入西汉水。又西南，资水注之。水北出资川，导源四壑，南至资峡，总为一水，出峡西南流，注西汉水。西汉水又西南得峡石水口，水出苑亭西草黑谷。三溪西南至峡石口，合为一渎，东南流，屈而南注西汉水。西汉水又西南，合杨廉川水，水出西谷，众川泻流，合成一川。
东南流，迳西县故城北。秦庄公伐西戎，破之。周宣王与其先大骆犬邱之地，为西垂大夫，亦西垂宫也，王莽之西治矣。建武八年，世祖至阿阳，窦融等悉会。
天水震动，隗嚣将妻子奔西城，从杨广。广死，嚣愁穷城守。时颍川贼起，车驾东归，留吴汉、岑彭围嚣。岑等壅西谷水，以缣幔盛土为堤，灌城。城未没丈馀。
水穿壅不行，地中数丈涌出，故城不坏。王元请蜀救至，汉等退还上邽。但广、廉字相状，后人因以人名名之，故习讹为杨廉也，置杨廉县焉。又东南流，右会茅川水，水出西南戎溪，东北流，迳戎邱城南。吴汉之围西城，王捷登城，向汉军曰：为隗王城守者，皆必死，无二心，愿诸将亟罢，请自杀以明之。遂刎颈而死。又东北流，注西谷水，乱流东南，入于西汉水。西汉水又西南，迳始昌峡，《晋书地道记》曰：天水始昌县，故西城也。亦曰清崖峡。西汉水又西南，迳严备戍南，左则严备水自东南，西北注之。右则盐官水南入焉。水北有盐官，在嶓冢西五十许里，相承营煮不辍，味与海盐同。故《地理志》云：西县有盐官是也。
其水东南迳严备戍西，东南入汉水。汉水又西南，合左谷水，水出南山穷溪，北注汉水。又西南，兰皋水出西北五交谷，东南历祁山军，东南入汉水。汉水又西南，迳祁山军南，鸡水出南鸡谷，北迳水南县西，北流注于汉。汉水又西，建安川水入焉。其水导源建威西北山，白石戍东南，二源合注。东迳建威城南。又东与兰坑水会，水出西南近溪，东北迳兰坑城西，东北流注建安水。建安水又东迳兰坑城北，建安城南，其地故西县之历城也。杨定自陇右徙治历城，即此处也，去仇池一百二十里，后改为建安城。其水又东合错水，水出错水戍东南，而东北入建安水。建安水又东北，有雉尾谷水，又东北，有太谷水，又北，有小祁山水，并出东溪，扬波西注。又北，左会胡谷水，水西出胡谷，东迳金盘、历城二军北，军在水南层山上。其水又东注建安水。建安水又东北，迳塞峡。元嘉十九年，宋太祖遣龙骧将军裴方明伐杨难当，难当将妻子北奔，安西参军鲁尚期追出塞峡，即是峡矣。左山侧有石穴洞，人言潜通下辨，所未详也。其水出峡西北流，注汉水。汉水北，连山秀举，罗峰竞峙。祁山在嶓冢之西七十许里，山上有城，极为严固，昔诸葛亮攻祁山，即斯城也，汉水迳其南。城南三里，有亮故垒，垒之左右，犹丰茂宿草，盖亮所植也，在上邽西南二百四十里。《开山图》曰：汉阳西南有祁山，蹊径逶迤，山高严险，九州之名岨，天下之奇峻。今此山于众阜之中，亦非为佶矣。汉水又西南，与甲谷水合，水出西南甲谷，东北流注汉水。汉水又西，迳南岈北岈之中，上下有二城相对，左右坟垅低昂，亘山被阜。古谚云：南岈北岈，万有馀家。诸葛亮《表》言：祁山去沮县五百里，有民万户，瞩其邱墟，信为殷矣。汉水西南迳武植戍南。武植戍水发北山，二源奇发，合于安民戍南，又南迳武植戍西，而西南流，注于汉水。汉水又西南，迳平夷戍南，又西南，夷水注之。水出北山，南迳其戍，西南入汉水。汉水又西迳兰仓城南，又南，右会两溪，俱出西山，东流注于汉水。张华《博物志》云：温水出鸟鼠山，下注汉水。
疑是此水，而非所详也。汉水又南入嘉陵道，而为嘉陵水。世俗名之为阶陵水，非也。汉水又东南，得北谷水，又东南得城阶水，又东南得仓谷水，右三水并出西溪，东流注汉水。汉水又东南迳瞿堆西，又屈迳瞿堆南，绝壁峭峙，孤险云高，望之形若覆壶。高平地方二十馀里，羊肠蟠道三十六回，《开山图》谓之仇夷，所谓积石嵯峨，嵚岑隐阿，者也。上有平田百顷，煮土成盐，因以百顷为号。山上丰水泉，所谓清泉涌沸，润气上流者也。汉武帝元鼎六年开，以为武都郡。天池大泽在西，故以都为目矣。王莽更名乐平郡，县曰循虏。常琚、范晔云：郡居河池，一名仇池，地方百顷，即指此也。左右悉白马氐矣。汉献帝建安中，有天水氐杨腾者，世居陇右，为氐大帅。子驹，勇健多计，徙居仇池。魏拜为百顷氐王。汉水又东合洛谷水，水有二源，同注一壑於神蛇戍西。左右山溪多五色蛇，性驯良，不为物毒。洛谷水又南迳虎馗戍东，又南迳仇池郡西，瞿堆东，西南入汉水。汉水又东合洛溪水，水北发洛谷，南迳威武戍南，又西南与龙门水合，水出西北龙门谷，东流与横水会，东北穷溪，即水源也。又南迳龙门戍东，又东南入洛溪水，又东南迳上禄县故城西，修源濬导，迳引北溪，南总两川，单流纳汉。
汉水又东南迳浊水城南，又东南会平乐水，水出武阶东北四十五里，更驰。南溪导源东北流，山侧有甘泉，涌波飞清，下注平洛水。又迳甘泉戍南，又东迳平洛戍南，又东入汉，谓之会口。汉水东南迳修城道南。与修水合。水总二源，东北合汉。汉水又东南于盘头郡南，与浊水合。水出浊城北，东流与丁令溪水会。其水北出丁令谷，南迳武街城西，东南入浊水。浊水又东迳武街城南，故下辨县治也。李琀、李稚以氐王杨难敌妻死，葬阴平。袭武街，为氐所杀于此矣，今广业郡治。浊水又东，宏休水注之，水出北溪，南迳武街城东，而南流注于浊水。
浊水又东迳白石县南。《续汉书》曰：虞诩为武都太守，下辨东三十馀里有峡，峡中白水生大石，障塞水流，春夏辄溢，败坏城郭。诩使人烧石，以醋灌之。石皆碎裂，因镌去焉。遂无泛溢之害。浊水即白水之异名也。浊水又东南，泥阳水北出泥谷，南迳白石县东，而南入浊水。浊水又东南与仇鸠水合，水发鸠溪，南迳河池县故城西，王莽之乐平亭也。其水西南流注浊水。浊水又东南与河池水合，水出河池北谷，南迳河池戍东，西南入浊水。浊水又东南，两当水注之。水出陈仓县之大散岭，西南流入故道川，谓之故道水。西南迳故道城东，魏征仇池，筑以置戍。与马鞍山水合。水东出马鞍山，历谷西流，至故道城东，西入故道水。
西南流，北川水注之，水出北洛<木煎>山南。南流迳唐仓城下。南至困冢川，入故道水。故道水又西南历广香交，合广香川水，水出南由县利乔山，南流至广香川，谓之广香川水。又南注故道水，谓之广香交。故道水又西南，入秦冈山，尚婆水注之。山高入云，远望增状，若岭纡曦轩，峰枉月驾矣。悬崖之侧，列壁之上，有神象若图，指状妇人之容。其形上赤下白，世名之曰圣女神，至于福应衍违，方俗是祈。水源北出利乔山，南迳尚婆川，谓之尚婆水。历两当县之尚婆城南，魏故道郡治也。西南至秦冈山，入故道水。故道水又右合黄卢山水，水出西北天水郡黄卢山腹，历谷南流，交注故道水。故道水南入东益州之广业郡界，与沮水枝津合，谓之两当溪，水上承武都沮县之沮水渎，西南流，注于两当溪。虞翊为郡漕谷布在沮，从沮县至下辨，山道险绝，水中多石，舟车不通，驴马负运，僦五致一。诩乃于沮受僦直，约自致之。即将吏民按行，皆烧石<木煎>木，开漕船道。
水运通利，岁省万计，以其僦廪与吏士，年四十馀万也。又西南，注于浊水，浊水南迳盘头郡东，而南合凤溪水，水上承浊水于广业郡，南迳凤溪，中有二石双高，其形若阙，汉世有凤凰止焉，故谓之凤凰台，北去郡三里。水出台下东南流，左注浊水。浊水又南注汉水。汉水又东南历汉曲，迳挟崖，与挟崖水合。水西出担潭交，东流入汉水。汉水又东，迳武兴城南，又东南与北谷水合，水出武兴东北，而西南迳武兴城北，谓之北谷水。南转迳其城东，而南与一水合，水出东溪，西流注北谷水。又南流，注汉水。汉水又西南，迳关城北，除水出西北除溪，东南流入于汉。汉水又西南，迳通谷，通谷水出东北通溪，上承漾水，西南流，为西汉水。汉水又西南，寒水注之，水东出寒川，西流入汉。汉水又西，迳石亭戍，广平水西出百顷川，东南流注汉。又有平阿水，出东山，西流注汉水。汉水又迳晋寿城西，而南合汉寿水。水源出东山，西迳东晋寿故城南，而西南入于汉水也。

△又东南至广魏白水县西。又东南至葭萌县东北，与羌水合。
白水西北出于临洮县西南西倾山，水色白浊，东南流与黑水合，水出羌中，西南迳黑水城西，又西南入白水。白水又东迳洛和城南，洛和水西南出和溪，东北流，迳南黑水城西，而北注白水。白水又东南迳邓至城南。又东南与大夷祝水合，水出夷祝城西南，穷溪，北注夷水。又东北合羊洪水，水出东南羊溪，西北迳夷祝城东，又西北流，屈而东北，注于夷水。夷水又东北入白水，白水又东，与安昌水会，水源发卫大西溪，东南迳邓至安昌郡南，又东南，合无累水，无累水出东北近溪，西南入安昌水。安昌水又东南入白水，白水又东南，入阴平，得东维水，水出西北维谷，东南迳维城西，东南入白水。白水又东南，迳阴平道故城南，王莽更名摧虏矣，即广汉之北部也。广汉属国都尉治，汉安帝永初三年分广汉蛮夷置。有白马水，出长松县西南白马溪，东北迳长松县北，而东北注白水。
白水又东，迳阴平大城北，盖其渠帅自故城徙居也。白水又东，偃溪水出西南偃溪，东北流迳偃城西，而东北流入白水。白水又东，迳偃城北，又东北，迳桥头。
昔姜维之将还蜀也，雍州刺史诸葛绪邀之于此，后期不及，故维得保剑阁，而钟会不能入也。白水又与羌水合，自下羌水又得其通称矣。白水又东，迳郭公城南。
昔郭淮之攻廖化于阴平也，筑之，故因名焉。白水又东，雍川水出西南雍溪，东北注白水。白水又东，合空泠水，傍溪西南，穷谷，即川源也。白水又东南与南五部水会。水有二源，西源出五部溪，东南流，东源出郎谷，西南，合注白水。
白水又东南，迳建阳郡东，而北与一水合，二源同注，共成一溪，西南流入于白水。白水又东南，迳白水县故城东，即白水郡治也。《经》云：汉水出其西，非也。白水又东南，与西谷水相得，水出西溪，东流迳白水城南，东南入白水。白水又南，左会东流水，东入，极溪，便即水源也。白水又南迳兴城东，又东南，左得刺稽水口，溪东北出，便水源矣。白水又东南，清水左注之。庚仲雍曰：清水自祁山来，合白水，斯为孟浪也。水出于平武郡东北，瞩累亘下，南迳平武城东，屈迳其城南，又西历平洛郡东南，屈而南，迳南阳侨郡东北，又东南，迳新巴县东北，又东南迳始平侨郡南，又东南迳小剑戍北，西去大剑三十里，连山绝险，飞阁通衢，故谓之剑阁也。张载铭曰：一人守险，万夫趑趄。信然。故李特至剑阁而叹曰：剑氏有如此地，而面缚于人，岂不奴才也？小剑水西南出剑谷，东北流迳其戍下，入清水。清水又东南，注白水。白水又东南，迳吐费城南，即西晋寿之东北也。东南流，注汉水。西晋寿，即蜀王弟葭萌所封，为苴侯邑，故遂名城为葭萌矣。刘备改曰汉寿，太康中又曰晋寿。水有津关。善风角，弟子归，元章封筒药授之，曰：路有急难，开之，生到葭萌，从者与津吏诤，打伤，开筒得书，言其破头者，可以此药裹之。生乃欢服，还卒业焉。亦廉叔度抱父柩自沈处也。

△又东南过巴郡阆中县。
阚骃曰：强水出阴平西北强山，一曰强川。姜维之还也，邓艾遣天水太守王颀败之于强川，即是水也。其水东北，迳武都、阴平、梓潼、南安入汉水。汉水又东南，迳津渠戍东，又南迳阆中县东，巴西郡治也。刘璋之分三巴，此其一焉。
阆水出阆阳县，而东迳其县南，又东注汉水。昔刘璋之攻霍峻于葭萌也，自此水上。张达、范强害张飞于此县。汉水又东南，得东水口，水出巴岭，南历獠中，谓之东游水。李寿之时，獠自牂柯北入，所在诸郡，布满山谷。其水西南，迳宋熙郡东，又东南迳平城东，又东南，迳巴西郡东，又东入汉水。汉水又东，与濩溪水合，水出獠中，世亦谓之为清水也。东南流，注汉水。汉水又东南，迳宕渠县西，又东南，合宕渠水，水西北出南郑县巴岭，与盘余水同源派注，南流，谓之北水，东南流，与难水合，水出东北小巴山，西南注之。又东南流，迳宕渠县，谓之宕渠水，又东南，入于汉。

△又东南过江州县东，南入于江。
涪水注之。庚仲雍所谓涪内水者也。

△丹水出京兆上洛县西北冢领山，一名高猪山也。丹水东南流，与清池水合，水源东北出清池山，西南流，入于丹水。

△东南过其县南。
县故属京兆，晋分为郡。《地道记》曰：郡在洛上，故以为名。《竹书纪年》，晋烈公三年，楚人伐我南鄙，至于上洛。楚水注之，水源出上洛县西南楚山，昔四皓隐于楚山，即此山也。其水两源，合舍于四皓庙东，又东迳高车领南，翼带众流，北转入丹水，领上有四皓庙。丹水自苍野，又东历兔和山，即春秋所谓左师军于兔和，右师军于苍野者也。

△又东南过商县南，又东南至于丹水县，入于均。
契始封商。《鲁连子》曰：在太华之阳。皇甫谧、阚骃并以为上洛商县也。
殷商之名，起于此矣。丹水自商县东南流注，历少习，出武关。应劭曰：秦之南关也，通南阳郡。《春秋左传?哀公四年》，楚左司马使谓阴地之命大夫士蔑曰：晋、楚之盟，好恶同之，不然，将通于少习以听命者也。京相璠曰：楚通上洛阨道也。汉祖下析、郦，攻武关。文颖曰：武关在析县西一百七十里，宏农界也。丹水又东南流入臼口，历其戍下。又东南，析水出析县西北，宏农卢氏县大蒿山。南流迳修阳县故城北，县即析之北乡也。又东入析县，流结成潭，谓之龙渊，清深神异。耆旧传云：汉祖入关，迳观是潭，其下若有府舍焉。事既非恒，难以详矣。其水又东迳其县故城北，盖《春秋》之白羽也。《左传?昭公十八年》，楚使王子胜迁许于析，是也。郭仲产云：相承言此城汉高所筑，非也。馀按《史记》楚襄王元年，秦出武关，斩众五万，取析一十五城。汉祖入关，亦言下析、郦，非无城之言，修之则可矣。析水又历其县东，王莽更名县为古亭也。而南流入丹水县，注于丹水，故丹水会均，有析口之称。丹水又东南，迳一故城南，名曰三户城。昔汉祖入关，王陵起兵丹水，以归汉祖，此城，疑陵所筑也。丹水又迳丹水县故城西南，县有密阳乡，古商密之地，昔楚申息之师所戍也，《春秋》之三户矣。杜预曰：县北有三户亭。《竹书纪年》曰：壬寅，孙何侵楚入三户郛者是也。水出丹鱼，先夏至十日夜，伺之，鱼浮水侧，赤光上照如火，纲而取之，割其血以涂足，可以步行水上，长居渊中。丹水东南流，至其县南。黄水北出予山黄谷，南迳丹水县，南注于丹水。黄水北有墨山，山石悉黑，缋彩奋发，黝焉若墨，故谓之墨山。今河南新安县有石墨山，斯其类也。丹水南有丹崖山，山悉赪壁霞举，若红云秀天，二岫更为殊观矣。丹水又南，迳南乡县故城东北。汉建安中，割南阳右壤为南乡郡。逮晋封宣帝孙畅为顺阳王，因立为顺阳郡。而南乡为县，旧治酂城。永嘉中，丹水浸没，至永和中，徙治南乡故城。城南门外，旧有郡社柏树，大三十围。萧欣为郡，伐之，言有大蛇从树腹中坠下，大数围，长三丈，群小蛇数十，随入南山，声如风雨。伐树之前，见梦于欣，欣不以厝意，及伐之，更少日，果死。丹水又东，迳南乡县北。兴宁末，太守王靡之改筑今城。
城北半据在水中，左右夹涧深长。及春夏水涨，望若孤洲矣。城前有晋顺阳太守丁穆碑，郡民范甯立之。丹水迳流两县之间，历於中之北，所谓商於者也。故张仪说楚绝齐，许以商於之地六百里。谓以此矣。《吕氏春秋》曰：尧有丹水之战，以服南蛮。即此水也。又南合均水，谓之析口。
卷二十一
○汝水
△汝水出河南梁县勉乡西天息山。
《地理志》曰：出高陵山，即猛山也。亦言出南阳鲁阳县之大盂山，又言：出弘农卢氏县还归山，《博物志》曰：汝出燕泉山，并异名也。余以永平中，蒙除鲁阳太守，会上台下，列山川图，以方志参差，遂令寻其源流。此等既非学徒，难以取悉，既在迳见，不容不述。今汝水西出鲁阳县之大盂山黄柏谷，严鄣深高，山岫邃密，石径崎岖，人迹裁交，西即卢氏界也。其水东北流，迳太和城西，又东流迳其城北。左右深松列植，筠柏交荫，尹公度之所栖神处也。又东届尧山西领下，水流两分，一水东迳尧山南，为滍水也，即《经》所言滍水出尧山矣。一水东北出为汝水，历蒙柏谷，左右岫壑争深，山阜竞高，夹水层松茂柏，倾山荫渚，故世人以名也。津流不已，北历长白沙口，狐白溪水注之。夹岸沙涨若雪，因以取名。其水南出狐白川，北流注汝水，又东北趣狼皋山者也。

△东南过其县北。
汝水自狼皋山东出峡，谓之汝厄也。东历麻解城北，故鄤乡城也，谓之蛮中。《左传》所谓单浮馀围蛮氏，蛮氏溃者也。杜预曰：城在河南新城县之东南，伊洛之戎，陆浑蛮氏城也。俗以为麻解城，非也，盖蛮、麻读声近故也。
汝水又迳周平城南。京相璠曰：霍阳山在周平城东南者也。
汝水又东，与三屯谷水合，水出南山，北流，迳石碣东。柱侧刊云河南界。
又有一碣，题言洛阳南界。碑柱相对，既无年月，竟不知何代所表也。其水又北流，注于汝水。
汝水又东与广成泽水合，水出狼皋山北泽中。安帝永初元年，以广成游猎地假与贫民。元初二年，邓太后临朝，邓骘兄弟辅政。世士以为文德可兴，武功宜废，寝蒐狩之礼，息战阵之法。于时，马融以文武之道，圣贤不坠，五材之用，无或可废，作《广成颂》云：大汉之初基也，揆厥灵囿，营于南郊。右矕三涂，左枕嵩狱，面据衡阴，背箕王屋，浸以波、溠，演以荥、洛。金山、石林，殷起乎其中。神泉侧出，丹水、涅池。怪石浮磬，燿焜于其陂。桓帝延熹元年，校猎广成，遂幸函谷关。其水自泽东南流，迳温泉南，与温泉水合。温水数源，扬波于川左，泉上，华宇连荫，茨甍交拒，方塘石沼，错落其间，颐道者多归之。
其水东南流，注广成泽水。泽水又东南入于汝水。汝水又东，得鲁水口。水上承阳人城东鲁公陂。城，古梁之阳人聚也，秦灭东周，徒其君于此。陂水东南流，合于涧水，水出北山，南流注之，又乱流，注于汝水。汝水之右，有霍阳聚。汝水迳其北，东合霍阳山水，水出南山，杜预曰：河南梁县有霍山者也。其水东北流，迳霍阳聚东，世谓之华浮城，非也。《春秋左传?哀公四年》，楚侵梁及霍。
服虔曰：梁、霍，周南鄙也。建武二年，世祖遣征虏将军祭遵攻蛮中山贼张满，时，厌新、柏华馀贼合，攻得霍阳聚，即此。水又迳梁城西。按《春秋》，周小邑也，于战国为南梁矣。故《经》云，汝水迳其县北，俗谓之治城，非也，以北有注城故也。今置治城县，治霍阳山。水又东北流，注于汝水。
汝水又左合三里水，水北出梁县西北，而东南流，迳其县故城西，故{单心}狐聚也。《地理志》云：秦灭西周，徙其君于此，因乃县之。杜预曰：河南县西南有梁城，即是县也。水又东南，迳注城南。司马彪曰：河南梁县有注城。《史记》魏文侯三十二年，败秦于注者也。又与一水合，水发注城东坂下，东南流注三里水。三里水又乱流入于汝。
汝水又东迳成安县故城北。按《地理志》，颍川郡有成安县，侯国也。《史记?建元以来功臣侯者年表》曰：汉武帝元鼎五年，校尉韩千秋击南越，死，封其子韩延年为成安侯。即此邑矣。世谓之白泉城，非也，俗谬耳。
汝水又东，为周公渡，藉承休之徽号，而有周公之嘉称也。
汝水又东，黄水注之。水出梁山，东南迳周承休县故城东，为承休水。县，故子南国也。汉武帝元鼎四年，幸洛阳，巡省豫州，观於周室，邈而无祀。询问耆老，乃得孽子嘉，封为周子南君，以奉周祀。按《汲冢古文》谓卫将军文子为子南弥牟，其后有子南劲。《纪年》，劲朝于魏。后惠成王如卫，命子南为侯。
秦并六国，魏最后灭。疑嘉是卫后，故氏子南而称君也。初元五年，为周承休邑。
《地理志》：侯国也，元帝置。元始二年，更曰郑公。王莽之嘉美也。故汝渡有周公之名，盖藉邑以纳称，世谓之黄城，水曰黄水，皆非也。其水又东南，迳白茅台东，又南迳梁瞿乡西，世谓之期城，非也。按《后汉书》世祖自颍川往梁瞿乡，冯鲂先诣行所，即是邑也。水积为陂，世谓之黄陂。东转，迳其城南，东流，右合汝水。

△又东南过颍川郏县南。
汝水又东与张磨泉合，水发北阜，春夏水盛，则南注汝水。汝水又东，分为西长湖，湖水南北五十馀步，东西三百步。汝水又东，扈涧水北出大刘山，南迳木蓼堆东、郏城西，南流入于汝。
汝水又右，迤为湖。湖水南北八九十步，东西四五百步，俗谓之东长湖，湖水下入汝，古养水也，水出鲁阳县北将孤山北长冈下。数泉俱发，东历永仁三堆南。又东迳沙川，世谓之沙水，历山符垒北，又东迳沙亭南，故养阴里也。司马彪《郡国志》曰：襄城有养阴里。京相璠曰：在襄城郏县西南。养，水名也，俗以是水为沙水，故亦名之为沙城，非也。又城处水之阳，而以阴为称，更用惑焉。
但流杂间居，裂溉互移，致令川渠异容，津途改状，故物望疑焉。又右会堇沟水，水出沛公垒西六十许步。盖汉祖入关，往征是由，故地擅斯目矣。其水东北注养，乱流注汝水也。汝水又迳郏县故城南，━━《春秋?昭公十九年》，楚令尹子瑕之所城也。━━滶水注之。水出鲁阳县之将孤山，东南。流许慎云：水出南阳鲁阳，入父城，从水，敖声。吕忱《字林》亦言在鲁阳。滶水东入父城县，与桓水会。水出鲁阳北山，水有二源奇导于贾复城，合为一渎。迳贾复城北，复南击郾所筑也。俗语讹谬，谓之寡妇城，水曰寡妇水。此渎水有穷通，故有枯渠之称焉。其水东北流至父城县北，右注滶水，乱流又东北至郏，入汝。
汝水又东南，左合蓝水，水出阳翟县重领山，东南流，迳纪氏城西，有层台，谓之纪氏台。《续汉书》曰：世祖车驾西征，盗贼群起。郏令冯鲂为贼延裒所攻，力屈。上诣纪氏，群贼自降。即是处，在郏城东北十馀里。其水又东南流，迳黄阜东，而南入汝水。
汝水又东南流，与白沟水合，水出夏亭城西，又南迳龙城西。城西北即摩陂也，纵广可一十五里。魏青龙元年，有龙见于郏之摩陂，明帝幸陂观龙，于是改摩陂曰龙陂，其城曰龙城，其水又南入于汝水。又东南与龙山水会，水出龙山龙溪，北流际父城县故城东。昔楚平王大城城父以居太子建，故杜预曰：即襄城之城父县也。冯异据之，以降世祖，用报巾车之恩也。其水又东北流，与二水合，俱出龙山，北流注之，又东北入于汝水。
汝水又东南，迳襄城县故城南。王隐《晋书地道记》曰：楚灵王筑。刘向《说苑》曰：襄城君始封之日，服翠衣，带玉佩，徙倚于流水之上，即是水也。
楚大夫庄辛所说处。后乃县之。吕后元年，立孝惠后宫子义为侯国，王莽更名相成也。黄帝尝遇牧童于田野。故嵇叔夜赞曰：奇矣难测，襄城小童，倦游六合，来憩兹邦也。其城南对汜城，周襄王出郑居汜，即是此城也。《春秋?襄公二十六年》，楚伐郑，涉汜而归。杜预曰：涉汝水于汜城下也。晋襄城郡治。京相璠曰：周襄王居之，故曰襄城也。今置关于其下。
汝水又东南流，迳西不羹城南。《春秋左传?昭公二十年》，楚灵王曰：昔诸侯远我而畏晋，今我大城陈、蔡、不羹，赋皆千乘，诸侯其畏我乎？《东观汉记》曰：车骑马防以前参药，勤劳省闼，增封侯国襄城羹亭千二百五十户，即此亭也。汝水又东南，迳繁邱城南，而东南出也。

△又东南，过定陵县北。
湛水出犨县北鱼齿山西北，东南流，历鱼齿山下，为湛浦，方五十馀步。
《春秋?襄公十六年》，晋伐楚，报杨梁之役。楚公子格及晋师战於湛阪，楚师败绩，遂侵方城之外。今水北悉忱翼山阜，于父城东南，湛水之北，山有长阪，盖即湛水以名阪，故有湛阪之名也。湛水又东南迳蒲城北，京相璠曰：昆阳县北有蒲城，蒲城北有湛水者，是也。湛水又东，于汝水九曲北东入汝。杜预亦以是水为湛水矣。《周礼》：荆州，其浸颍、湛。郑玄云未闻，盖偶有不照也。今考地则不乖其土，言水则有符经文矣。
汝水又东南，迳定陵县故城北。汉成帝元延三年，封侍中、卫尉淳于长为侯国，王莽更之曰定城矣。《东观汉记》曰：光武击王莽二公，还到汝水上，于涯，以手饮水，澡颊尘垢，谓傅俊曰：今日疲倦，诸君宁备也？即是水也。水右则滍水左入焉，左则百尺沟出矣。沟水夹岸层崇，亦谓之为百尺堤也。自定陵城北，通颍水于襄城县，颍盛则南播，汝泆则北注。沟之东有澄潭，号曰龙渊，在汝北四里许，南北百步，东西二百步，水至清深，常不耗竭，佳饶鱼笋，湖溢，则东注漷水矣。汝水又东南，昆水注之，水出鲁阳县唐山，东南流，迳昆阳县故城西。更始元年，王莽征天下能为兵法者，选练武卫，招募猛士。旌旗辎重，千里不绝。又驱诸犷兽，虎豹犀象之属，以助威武。自秦、汉出师之盛，未尝有也。世祖以数千兵徼之阳关，诸将见寻、邑兵盛，反走入昆阳。世祖乃使成国上公王凤、廷尉大将军王常留守，夜与十三骑出城南门，收兵于郾。寻、邑围城数十重，云车十馀丈，瞰临城中，积弩乱发，矢下如雨。城中人负户而汲。王凤请降，不许。世祖帅营部俱进，频破之。乘胜，以敢死三千人，径冲寻、邑兵，败其中坚于是水之上，遂杀王寻。城中亦鼓噪而出，中外合势，震呼动天地。会大雷风，屋瓦皆飞，莽兵大溃。昆水又屈迳其城南，世祖建武中，封侍中傅俊为侯国。故《后汉?郡国志》有昆阳县，盖藉水以氏县也。昆水又东，迳定陵城南，又东，注汝水。汝水又东南，迳奇頟城西北，今南颍川郡治也。汶水出焉，世亦谓之大氵隐水。《尔雅》曰：河其雍，汝有汶。然则汶者，汝别也。故其下夹水之邑，犹流汝阳之名，是或汶、氵隐之声相近矣，亦或下合氵隐、颍，兼统厥称耳。

△又东南，过郾县北。
汝水迳奇頟城西，东南流，其城衿带两水，侧背双流。
汝水又东南流，迳郾县故城北，故魏下邑也。《史记》，楚昭阳伐魏，取郾，是也。汝水又东，得醴水口，水出南阳雉县，亦云，导源雉衡山，即《山海经》云衡山也。郭景纯以为南岳，非也。马融《广城颂》曰：面据衡阴，指谓是山，在雉县界，故世谓之雉衡山。依《山海经》，不言有水。然醴水东流，历唐山下，即高凤所隐之山也。醴水又东南，与皋水合，水发皋山。郭景纯言，或作章山，东流注于醴水。醴水又东南，迳唐城北。南入城，而西流出城。城盖因山以即称矣。醴水又屈而东南流，迳叶县故城北，《春秋?成公十五年》，许迁于叶者也。
楚盛，周衰，控霸南土，欲争强中国，多筑列城于北方，以逼华夏，故号此城为万城，或作方字。唐勒《奏土论》曰：我是楚也，世霸南土，自越以至页垂，弘境万里，故号曰万城也。余按《春秋》，屈完之在召陵，对齐侯曰：楚国方城以为城，杜预曰：方城，山名也，在叶南，未详孰是。楚惠王以封诸梁子高，号曰叶公，城即子高之故邑也。叶公好龙，神龙下之。河东王乔者，为叶令，每月望，常自县诣台朝，帝怪其来数而不见车骑，密令太史伺望之，言其临至，辄有双凫从东南飞来。于是候凫至，举罗张之，但得一支舄。乃诏尚方诊视，则四年中所赐尚书官属履也。每当朝时，叶门下鼓不击自鸣，闻于京师。后天下玉棺于堂前，吏民推排，终不摇动。乔曰：天帝独欲召我邪？乃沐浴服饰寝其中。盖便立覆。
宿昔，葬于城东，土自成坟。其夕，县中牛皆流汗喘乏，而人无知者。百姓为立庙，号叶君祠。牧守每班录，皆先谒拜之。吏民祈祷，无不如应，若有违犯，亦立能为祟。帝乃迎取其鼓，置都亭下，略无复声焉。或云：即古仙人王乔也。是以于氏书之于神化。醴水又迳其城东，与烧车水合，水西出苦菜山，东流侧叶城南，而下注醴水。醴水又东，迳叶公庙北。庙前有《叶公子高诸梁碑》。旧秦、汉之世，庙道有双阙、几筵。黄巾之乱，残毁颓阙。魏太和、景初中，令长修饰旧宇。后长汝南陈晞以正始元年立碑，碑字破落，遗文殆存，事见其碑。醴水又东，与叶西陂水会。县南有方城山，屈完所谓楚国方城以为城者也。山有涌泉，北流，畜之以为陂，陂塘方二里。陂水散流，又东，迳叶城南，而东北，注醴水。
醴水又东，注页陂。陂，东西十里，南北七里。二陂，并诸梁之所堨也。陂水又东，迳潕阳县故城北。又东迳定陵城南，东与芹沟水合。其水导源叶县，东迳潕阳城北，又东，迳定陵县南，又东南流注醴。其水迳流昆、醴之间，缠络四县之中，疑即吕忱所谓涀水也。今于定陵更无别水，惟是水可当之。醴水东迳郾县故城南，左入汝。《山海经》曰：醴水东流注于涀水也。汝水又东南流，迳邓城西，《春秋左传?桓公二年》，蔡侯、郑伯会于邓者也。
汝水又东南流，潕水注之。

△又东南，过汝南上蔡县西。
汝南郡，楚之别也。汉高祖四年置，王莽改郡曰汝汶。县故蔡国，周武王克殷，封其弟叔度于蔡。《世本》曰：上蔡也，九江有下蔡，故称上。《竹书纪年》曰：魏章率师及郑师伐楚，取上蔡者也。永初元年，安帝封邓骘为侯国。汝水又东，迳悬瓠城北。王智深云：汝南太守周矜起义於悬瓠者，是矣。今豫州刺史汝南郡治。城之西北，汝水枝别左出，西北流，又屈西东转，又西南会汝，形若垂瓠。耆彦云：城北名马湾，中有地数顷，上有栗园，栗小，殊不并固安之实也。
然岁贡三百石，以充天府。水渚，即栗州也。树木高茂，望若屯云积气矣。林中有栗堂、射埻，甚间敞，牧宰及英彦，多所游薄。其城上西北隅，高祖以太和中幸悬瓠，平南王肃起高台于小城，建层楼于隅阿，下际水湄，降眺栗渚，左右列榭，四周参差竞跱，奇为佳观也。

△又东南，过平舆县南。
溱水出浮石领北青衣山，亦谓之青衣水也。东南迳朗陵县故城西，应劭曰：西南有朗陵山，县以氏焉。世祖建武中，封城门校尉臧宫为侯国也。溱水又南屈迳其县南，又东北，迳北宜春县故城北，王莽更名之为宣孱也。豫章有宜春，故加北矣。元初三年，安帝封后父侍中阎畅为侯国。溱水又东北，迳马香城北，又东北，入汝。
汝水又东南，迳平舆县南，安成县故城北，王莽更名至成也。汉武帝元光六年，封长沙定王子刘苍为侯国矣。
汝水又东南，汶水注之，水首受慎水于慎阳县故城南陂。陂水两分，一水自陂北，绕慎阳城四周城堑。颍川荀淑遇县人黄叔度于逆旅，与语移日，曰：子，吾师表也。范晔论曰：黄宪言论风旨，无所得闻。然士君子见之者，靡不服深远，去疵吝，将以道周性全，无得而称乎？堑水又自渎东北流，注北陂，一水自陂东北流，积为同陂。陂水又东北，又结而为陂，世谓之窖陂。陂水上承慎阳县北陂，东北流，积而为土陂。陂水又东为窖陂。陂水又东南流，注壁陂。陂水又东北为太陂。陂水又东，入汝。
汝水又东南，迳平陵亭北，又东南，迳阳遂乡北。
汝水又东，迳栎亭北。《春秋》之棘栎也。杜预曰：汝阴新蔡县东北有栎亭。
今城在新蔡故城西北，城北半沦水。
汝水又东南，迳新蔡县故城南。昔管、蔡间王室，放蔡叔而迁之。其子胡，能率德易行。周公举之为鲁卿士，以见于王。王命之以蔡，申吕地也，以奉叔度祀，是为蔡仲矣。宋忠曰：故名其地为新蔡。王莽所为新迁者也。世祖建武二十八年，封吴国为侯国。《汝南先贤传》曰：新蔡郑敬，字次都，为郡功曹。都尉高懿厅事前，有槐树，白露类甘露者。懿问掾属，皆言是甘露。敬独曰：明府政未能致甘露，但树汁耳。懿不悦，托疾而去。
汝水又东南，左会澺水。水上承汝水别流于奇頟城东，东南流为练沟，迳邵陵县西，东南流注，至上蔡西冈北，为黄陵陂。陂水东流，于上蔡冈东为蔡塘。
又东迳平与县故城南，为澺水县，旧沈国也，有沈亭。《春秋?定公四年》，蔡灭沈，以沈子嘉归。后，楚以为县。《史记》曰：秦将李信攻平与，败之者也。
建武三十年，世祖封铫统为侯国。本汝南郡治。昔费长房为市吏，见王壶公，悬壶郡市，长房从之，因而自远，同入此壶，隐沦仙路，骨谢怀灵，无会而返。虽能役使鬼神，而终同物化。城南里馀有神庙，世谓之张明府祠，水旱之不节，则祷之。庙前有《圭碑》，文字紊碎，不可复寻。《碑》侧有小石函。按《桂阳先贤画赞》，临武张熹，字季智，为平与令。时天大旱，熹躬祷雩，未获嘉应，乃积柴自焚。主簿侯崇，小史张化，从熹焚焉。火既燎，天灵感应，即澍雨。此熹自焚处也。澺水又东南，左迤为葛陂。陂方数十里。水物含灵，多所苞育，昔费长房投杖于陂而龙变所在也，又劾东海君于是陂矢。陂水东出为鮦水，俗谓之三丈陂，亦曰三严水。水迳鮦阳县故城南，应劭曰：县在鮦水之阳。汉明帝永平中，封卫尉阴兴子庆为侯国也。县有葛陵城，建武十五年，更封安成侯铫丹为侯国。城之东北，有楚武王冢，民谓之楚王琴，城北祝社里下，土中得公鼎，曰楚武王，是知武王<土遂>也。鮦陂东注为富水，水积之处，谓之陂塘，津渠交络，枝布川隰矣。澺水自葛陂东南，迳新蔡县故城东，而东南流注于汝水。又东南迳下桑里，左迤为横塘陂，又东为北青陂者也。汝水又东南，迳壶邱城北，故陈地。
《春秋左传?文公九年》，楚侵陈，克壶邱，以其服于晋，是也。汝水又东，与青陂合，水上承慎水于慎阳县之上慎陂，左沟北注马城陂，陂西有黄邱亭。陂水又东，迳新息亭北，又东为绸陂。陂水又东，迳新息县，结为墙陂。陂水又东，迳遂乡东南，而为壁陂。又东为青陂，陂东对大吕亭。《春秋外传》曰：当成周时，南有荆蛮、申、吕，姜姓矣，蔡平侯始封也。西南有小吕亭，故此称大也。
侧陂南有青陂庙，庙前有陂，汉灵帝建宁三年，新蔡长河南缑氏李言上请修复青陂。司徒臣训、尚书臣袭。奏可洛阳宫，于青陂东塘南树碑。碑称青陂在县坤地。
源起桐伯淮川，别流入于潺湲。迳新息墙陂，衍入褒信界，灌溉五百馀顷。陂水又东，分为二水，一水南入淮，一水南东迳白亭北，又东，迳吴城南。《史记》，楚惠王二年，子西召太子建之子胜于吴，胜入居之，故曰吴城也。又东北屈迳壶邱东，而北流注于汝水，世谓之薄溪水。汝水又东，迳褒信县故城北，而东注矣。

△又东至原鹿县。
汝水又东南迳县故城西。杜预《释地》曰：汝阴有原鹿县也。

△南入于淮。
所谓汝口，侧水有汝口戍，淮、汝之交会也。
卷二十二
○颍水 洧水 氵异水 潧水 渠（沙水）

△颍水出颍川阳城县西北少室山。
秦始皇十七年，灭韩，以其地为颍川郡，盖因水以著称者也。汉高帝二年，以为韩国。王莽之左队也。《山海经》曰：颍水出少室山。《地理志》曰：出阳城县阳乾山。今颍水有三源奇发，右水出阳乾山之颍谷。《春秋》颍考叔为其封人。其水东北流。中水导源少室通阜，东南流，迳负黍亭东。《春秋?定公六年》，郑伐冯、滑、负黍者也。冯敬通《显志赋》曰：求善卷之所在，遇许由于负黍。
京相璠曰：负黍在颍川阳城县西南二十七里。世谓之黄城也。亦或谓是水为氵隐水，东与右水合。左水出少室南溪，东合颍水，故作者互举二山，言水所发也。
《吕氏春秋》曰：卞随耻受汤让，自投此水而死。张显《逸民传》、嵇叔夜《高士传》并言，投泂水而死，未知其孰是也。

△东南过其县南。
颍水又东，五渡水注之。其水导源崈高县东北，太室东溪。县，汉武帝置，以奉太室山，俗谓之崧阳城。及春夏雨泛，水自山顶而迭相灌澍，崿流相承为二十八浦也。旸旱辍津，而石潭不耗，道路游憩者，惟得餐饮而已，无取澡盥其中，苟不如法，必数日不豫，是以行者惮之。山下大潭周数里，而清深肃洁。水中有立石，高十余丈，广二十许步，上甚平整。缁素之士，多泛舟升陟，取畅幽情。
其水东南迳阳城西，石溜萦委，溯者五涉，故亦谓之五渡水。东南流入颍水。颍水迳其县故城南。昔舜禅禹，禹避商均，伯益避启，并于此也。亦周公以土圭测日景处。汉成帝永始元年封赵临为侯国也。县南对箕山，山上有许由冢，尧所封也。故太史公曰：余登箕山，其上有许由墓焉。山下有牵牛墟。侧颍水有犊泉，是巢父还牛处也。石上犊迹存焉。又有许由庙，碑阙尚存，是汉颍川太守朱宠所立。颍水迳其北，东与龙渊水合，其水导源龙渊，东南流迳阳城北，又东南入于颍。
颍水又东，平洛溪水注之。水发玉女台下平洛涧，世谓之平洛水。吕忱所谓勺水出阳城山，盖斯水也。又东南流注于颍。
颍水又东出阳城关，历康城南，魏明帝封尚书右仆射卫臻为康乡侯，此即臻封邑也。

△又东南过阳翟县北。
颍水东南流迳阳关聚，聚夹水相对，俗谓之东西二土城也。颍水又迳上棘城西，又屈迳其城南。《春秋左传?襄公十八年》，楚师伐郑城上棘以涉颍者也。
县西有故堰，堰石崩褫，颓基尚存，旧遏颍水枝流所出也。其故渎东南迳三封山北，今无水。渠中又有泉流出焉，时人谓之<山禺>水，东迳三封山东，东南历大陵西。《归藏易》曰：启筮享神于大陵之上。即钧台也。《春秋左传》曰：夏启有钧台之乡，是也。杜预曰：河南阳翟县南有钧台。其水又东南流，水积为陂，陂方十里，俗谓之钧台陂，盖陂指台取名也。又西南流迳夏亭城西，又屈而东南，为郏之靡陂。
颍水自堨东迳阳翟县故城北，夏禹始封于此，为夏国。故武王至周曰：吾其有夏之居乎？遂营洛邑。徐广曰：河南阳城，阳翟则夏地也。《春秋经》书，秋，郑伯突入于栎。《左传》曰：桓公十五年，突杀檀柏而居之。服虔曰：檀伯，郑守栎大夫，栎，郑之大都。宋忠曰：今阳翟也。周末，韩景侯自新郑徙都之。
王隐曰：阳翟，本栎也。故颍川郡治也。城西有《郭奉孝碑》。侧水有《九山祠碑》，业柏犹茂，北枕川流也。
又东南过颍阳县西，又东南过颍阴县西南。
应劭曰：县在颍水之阳，故邑氏之。按《东观汉记》，汉封车骑将军马防为侯国。防，城门校尉，位在九卿上，绝席。
颍水又南迳颍乡城西。颍阴县故城在东北，旧许昌典农都尉治也。后改为县，魏明帝封侍中辛毗为国侯也。
颍水又东南迳柏祠曲东，历罡丘城南，故汾丘城也。《春秋左传?襄公十八年》，楚子庚治兵于汾。司马彪曰：襄城县有汾丘。杜预曰：在襄城县之东北也。
迳繁昌故县北，曲蠡之繁阳亭也。《魏书?国志》曰：文帝以汉献帝延康元年，行至曲蠡，登坛受禅于是地，改元黄初，其年以颍阴之繁阳亭为繁昌县。城内有三台，时人谓之繁昌坛。坛前有二碑。昔魏文帝受禅于此，自坛而降，曰：舜，禹之事，吾知之矣！故其石铭曰：遂于繁昌筑灵坛也。于后其碑六字生金，论者以为司马金行，故曹氏六世，迁魏而事晋也。
颍水又东南流，迳青陵亭城北。北对青陵陂，陂纵广二十里，颍水迳其北，枝入为陂。陂西则漷水注之，水出襄城县之邑城下，东流注于陂。陂水又东，入临颍县之狼陂。颍水又东南流而历临颍县也。

△又东南过临颍县南，又东南过汝南氵隐强县北，洧水从河南密县东流注之。
临颍，旧县也。颍水自县西，小氵隐水出焉。《尔雅》曰：颍别为沙。郭景纯曰：皆大水溢出，别为小水之名也。亦犹江别为沱也。
颍水又东南迳泽城北，即古城皋亭矣。《春秋经》书：公及诸侯盟于皋鼬者也。皋、泽字相似，名与字乖耳。
颍水又东迳氵隐阳城南，《竹书纪年》曰：孙何取氵隐阳，氵隐强城在东北，颍水不得迳其北也。颍水又东南，潩水入焉，非洧水也。

△又东过西华县北，王莽更名之曰华望也，有东故言西矣。世祖光武皇帝建武中，封邓晨为侯国。
汉济北戴封，字平仲，为西华令，遇天旱，慨治功无感，乃积柴坐其上以自焚，火起而大雨暴至，远近欢服。永元十三年，征太常焉。县北有习阳城，颍水迳其南，《经》所谓洧水流注之也。

△又南过女阳县北县故城南有汝水枝流，故县得厥称矣。阚骃曰：本汝水别流，其后枯竭，号曰死汝水，故其字无水。余按汝、女乃方俗之音，故字随读改，未必一如阚氏之说，以穷通损字也。颍水又东，氵隐水注之，又东南迳博阳县故城东，城在南顿县北四十里，汉宣帝封邴吉为侯国，王莽更名乐嘉。

△又东南过南顿县北，氵隐水从西来流注之。
氵隐水于乐嘉县入颍，不至于顿。顿，故顿子国也，周之同姓。《春秋?僖公二十五年》，楚伐陈，纳顿子于顿是也，俗谓之颍阴城，非也。颍水又东南迳陈县南，又东南左会交口者也。

△又东南至新阳县北，蒗荡渠水，从西北来注之。
《经》云蒗荡渠者，百尺沟之别名也。南合交口，新沟自是东出。颍上有堰，谓之新阳堰，俗谓之山阳堨，非也。新沟自颍北东出，县在水北，故应劭曰：县在新水之阳。今县故城在东，明颍水不出其北，盖《经》误耳。颍水自堰东南流，迳项县故城北。《春秋?僖公十七年》，鲁灭项是矣。
颍水又东，右合谷水，水土承平乡诸陂，东北迳南顿县故城南，侧城东注。
《春秋左传》所谓顿迫于陈而奔楚，自顿徙南，故曰南顿也。今其城在顿南三十余里。又东迳项城中，楚襄王所郭，以为别都。都内西南小城，项县故城也，旧颍州治。谷水迳小城北，又东迳刺史贾逵祠北。王隐言祠在城北，非也，庙在小城东。昔王凌为宣王司马懿所执，屈庙而欢曰：贾梁道王凌，魏之忠臣，惟汝有灵知之。遂仰鸩而死。庙前有碑，碑石金生。干宝曰：黄金可采，为晋中兴之瑞。
谷水又东流，出城东注颍。
颍水又东，侧颍有公路城，袁术所筑也，故世因以术字名城矣。颍水又东，迳临颍城北，城临水，阙南面。
又东迳云阳二城间，南北翼水，并非所具。
又东迳邱头。邱头南枕水《魏书?郡国志》曰：宣王军次邱头，王凌面缚水次，故号武邱矣。颍水又东南流，于故城北，细水注之。水上承阳都陂，陂水枝分，东南出为细水，东迳新阳县故城北，又东南迳宋公县故城北。县即所谓郪邱者也，秦伐魏取郪邱，谓是邑矣。汉成帝绥和元年，诏封殷后于沛，以存三统。平帝元始四年，改曰宋公。章帝建初四年，徙邑于此，故号新郪为宋公国也，王莽之新延矣。细水又南迳细阳县，新沟水注之。新沟首受交口，东北迳新阳县故城南。汉高帝六年，封吕清为侯国，王莽更名曰新明也。故应劭曰：县在新水之阳。今无水，故渠旧道而已。东入泽渚而散流入细。细水又东南迳细阳县故城南，王莽更之曰乐庆也。世祖建武中，封岑彭子遵为侯国。细水又东南积而为陂，谓之次塘，公私引裂，以供田溉。又东南流屈而西南入颍。《地理志》曰：细水出细阳县南入颍。颍水又东南流，迳胡城东，故胡子国也。《春秋?定公十五年》，楚灭胡，以胡子豹归，是也。杜预《释地》曰：汝阴县西北有胡城也。
颍水又东南，汝水枝津注之。水上承汝水别渎于奇頟，城东三十里，世谓之大氵隐水也。东南迳召陵县故城南，《春秋左传?僖公四年》，齐桓公师于召陵，责楚贡不入，即此处也。城内有大井，径数丈，水至清深。阚骃曰：召者，高也。
其地丘墟，井深数丈，故以名焉。又东南迳征羌县，故召陵县之安陵乡，安陵亭也。世祖建武十一年，以封中郎将来歙。歙以征定西羌功，故更名征羌也。阚骃引《战国策》，以为秦昭王欲易地，谓此也。汝水别渎又东迳公路台北，台临水方百步，袁术所筑也。汝水别沟又东迳西门城，即南利也。汉宣帝封广陵厉王子刘昌为侯国。县北三十里有孰城，号曰北利。故渎出于二利之间，间关女阳之县，世名之死女。县取水名，故曰女阳也。又东迳南顿县故城南，又东南迳鮦阳城北，又东迳氏阝乡城北，又东迳固始县故城北，《地理志》，县，故寝也，寝丘在南，故籍丘名县矣。王莽更名之曰闰治。孙叔敖以土浸薄，取而为封，故能绵嗣。城北犹有《叔敖碑》建武二年，司空李通，又慕叔敖受邑，故光武以嘉之，更名固始。别汝又东迳蔡冈北，冈上有平阳侯相蔡昭冢。昭字叔明，周后稷之胄。冢有石阙，阙前有二碑，碑字沦碎，不可复识，羊虎倾低，殆存而已。枝汝又东北流迳胡城南，而东历女阴县故城西北，东入颍水。颍水又东迳女阴县故城北。《史记?高祖功臣侯者年表》曰：高祖六年，封夏侯婴为侯国。王莽更名之曰汝坟也。
县在汝水之阴，故以汝水纳称。城西有一城，故陶丘乡也，女阴郡治。城外东北隅，有旧台，翼城若丘，俗谓之女郎台，虽经颓毁，犹自广崇，上有一井。疑故陶丘乡，所未详。

△又东南至慎县，东南入于淮。
颍水东南流，左合上吴、百尺二水，俱承次塘细陂，南流注于颍。
颍水又东南，江陂水注之。水受大漴陂陂水南流，积为江陂，南迳慎城西，侧城南流入于颍。颍水又迳慎阳县故城南，县故楚邑白公所居以拒吴。《春秋左传?哀公十六年》，吴人伐慎，白公败之。王莽之慎治也。世祖建武中，封刘赐为侯国。颍水又东南迳蜩蟟郭东，俗谓之郑城矣。又东南入于淮。《春秋?昭公十二年》，楚子狩于州来，次于颍尾。盖颍水之会淮也。

△洧水出河南密县西南马领山。水出山下。亦言出颍川阳城山，山在阳城县之东北，盖马领之统目焉。洧水东南流，迳一故台南，俗谓之阳子台。又东迳马领坞北，坞在山上，坞下泉流北注，亦谓洧别源也，而入于洧水。
洧水东流，绥水会焉，水出方山绥溪，即《山海经》所谓浮戏之山也。东南流，迳汉宏农太守张伯雅墓茔域四周，垒石为垣，隅阿相降，列于绥水之阴。庚门，表二石阙，夹对石兽于阙下。冢前有石庙，列植三碑。碑云：德字伯雅，河南密人也。碑侧树两石人，有数石柱及诸石兽矣。旧引绥水南入茔域，而为池沼。
沼在丑地，皆蟾蠩吐水，石隍承溜。池之南又建石楼。石庙前又翼列诸兽。但物谢时沦，凋毁殆尽。夫富而非义，比之浮云，况复此乎？王孙，士安斯为达矣。
绥水又东南流，迳上郭亭南，东南注洧。洧水又东，襄荷水注之。水出北山子节溪，亦谓之子节水，东南流注于洧。洧水又东会会沥滴泉，水出深溪之侧，泉流丈余，悬水散注。故世士以滴沥称，南流入洧水也。

△东南过其县南。
洧水又东南流与承云二水合，俱出承云山，二源双导，东南流注于洧。世谓之东、西承云水。
洧水又东，微水注之。水出微山，东北流入于洧。洧水又东迳密县故城南，《春秋》谓之新城。《左传?僖公六年》，会诸侯伐郑，围新密，以郑不时城也。
今县城东门南侧，有汉密令卓茂祠。茂字子康，南阳宛人，温仁宽雅，恭而有礼。
人有认其马者，茂与之，曰：若非公马，幸至丞相府归我。遂挽车而去。后马主得马，谢而还之。任汉黄门郎，迁密令，举善而教，口无恶言，教化大行，道不拾遗，蝗不入境，百姓为之立祠，享祀不辍矣。洧水又左会璅泉水，水出玉亭西，北流注于洧。
洧水又东南与马关水合，水出玉亭下，东北流历马关，谓之马关水。又东北注于洧。
洧水又东合武定水，水出北武定冈，西南流，又屈而东南流，迳零鸟坞西，侧坞东南流。坞侧有水，悬流赴壑，一匹有余，直注涧下，沦积成渊。嬉游者瞩望，奇为佳观。俗人睹此水挂于坞侧，遂目之为零鸟水。东南流入于洧。
洧水又东，与虎牍山水合。水发南山虎牍溪，东北流入洧。洧水又东南，赤涧水注之。水出武定冈，东南流迳皇台冈下。又历冈东，东南流注于洧。
洧水又东南流，潧水注之。
洧水又东南迳会阝城南，《世本》曰：陆终娶于鬼方氏之妹，谓之女隤，是生六子，孕三年，启其左胁，三人出焉，破其右胁，三人出焉。其四曰求言，是为郐人，郐人者，郑是也。郑桓公问于史伯曰：王室多难，予安逃死乎？史伯曰：虢、郐，公之民，迁之可也。郑氏东迁，虢、郐献十邑焉。刘桢云：郐在豫州外方之北，北邻于虢，都荥之南，左济右洛，居两水之间，食溱、洧焉。徐广曰：郐在密县，妘姓矣，不得在外方之北也。洧水又东迳阴坂北，水有梁焉，俗谓是济为参辰口。《左传?襄公九年》，晋伐郑，济于阴坂，次于阴口而还，是也。
杜预曰：阴坂，洧津也。服虔曰：水南曰阴。口者，水口也。参、阴声相近，盖传呼之谬耳。又晋居商参之分，实沈之土。郑处大辰之野，阏伯之地。军师所次，故济得其名也。

△又东过郑县南，潧水从西北来注之。
洧水又东迳新郑县故城中。《左传?襄公元年》，晋韩厥、荀偃、帅诸侯伐郑，入其郛，败其徒兵于洧上，是也。《竹书经年》：晋文侯二年，周宣王子多父伐鄫。克之，乃居郑父之丘，名之曰郑，是曰桓公。皇甫士安《帝王世纪》云：或言县故有熊氏之墟，黄帝之所都也。郑氏徙居之，故曰新郑矣。城内有遗祠，名曰章乘，是也。
洧水又东为洧渊水。《春秋传》曰：龙斗于时门之外洧渊，即此潭也。今洧水自郑城西北入，而东南流，迳郑城南，城之南门内，旧外蛇与内蛇斗，内蛇死。
六年，大夫傅瑕杀郑子纳厉公，是其征也。水南有郑庄公望母台。庄姜恶公寤生，与段京居。段不弟，姜氏无训。庄公居夫人于城颍。誓曰：不及黄泉，无相见也。
故成台以望母，用伸在心之思，感考叔之言，忻大隧之赋，泄泄之慈有嘉，融融之孝得常矣。
洧水又东与黄水合，《经》所谓潧水，非也。黄水出太山南黄泉，东南流迳华城西。史伯谓郑桓公曰：华，君之土也。韦昭曰：华、国名矣。《史记》秦昭王三十三年，白起攻魏，拔华阳，走芒卯，斩首十五万。司马彪曰：华阳，亭名，在密县。嵇叔夜常采药于山泽，学琴于古人，即此亭也。黄水东南流，又与一水合。水出华城南冈，一源两分，泉流派别，东为七虎涧水，西流即是水也。
其水西南流注于黄水，黄即《春秋》之所谓黄崖也。故杜预云：苑陵县西有黄水者也。又东南流，水侧有二台，谓之积粟台，台东即二水之会也。捕章山水注之，水出东捕章山，西流注于黄水。黄水又南至郑城北，东转于城东北，与黄沟合。
水出捕獐山，东南流至郑城东，北入黄水。黄水又东南，迳龙渊泉东南，七里沟水注之，水出隟侯亭东南平地，东注，又屈而南流，迳升城东，又南历烛城西，即郑大夫烛之武邑也。又南流注于洧水也。

△又东南过长社县北。
洧水东南流，南濮、北濮二水入焉。濮音仆。洧水又东南与龙渊水合，水出长社县西北。有故沟，上承洧水，水盛则通注龙渊，水减则津渠辍流。其渎中泌泉，南注东转为渊，渌水平潭，清洁澄深，俯视游鱼，类若乘空矣，所谓渊无潜鳞也。又东迳长社县故城北，郑之长葛邑也。《春秋?隐公五年》，宋人伐郑，围长葛是也。后社树暴长，故曰长社。魏颍川郡治也。余以景明中，出宰兹郡，于南城西侧，修立客馆。版筑既兴，于土下得一树根，甚壮大，疑是故社怪长暴茂者也。稽之故说，县无龙渊水名，盖出近世矣。京相璠《春秋土地名》曰：长社北界有禀水。但是水导于隍堑之中，非北界之所谓。又按京、杜地名，并云：长社县北有长葛乡。斯乃县徙于南矣。然则是水即禀水也。其水又东南迳棘城北，《左传》所谓楚子伐郑，救齐，次于棘泽者也。禀水又东，左注洧水。
洧水又东南，分为二水也。其枝水东北注沙，一水东迳许昌县，故许男国也。
姜姓，四岳之后矣。《穆天子传》所谓天子见许男于洧上者也。汉章帝建初四年，封马光为侯国。《春秋佐助期》曰：汉以许昌失天下。及魏承汉历，遂改名许昌也。城内有景福殿基，魏明帝太和中造，准价八百余万。
洧水又东入汶仓城内，俗以是水为汶水，故有汶仓之名，非也，盖洧水之氏阝阁耳。
洧水又东迳鄢陵县故城南。李奇曰：六国为安陵也。昔秦求易地，唐且受使于此。汉高帝十二年，封都尉朱濞为侯国。王莽更名左亭。洧水又东，鄢陵陂水注之，水出鄢陵南陂东，西南流注于洧水也。

△又东南过新汲县东北。
洧水自鄢陵东迳桐邱南，俗谓之天井陵，又曰冈，非也。
洧水又屈而南流，水上有梁，谓之桐门桥，藉桐邱以取称，亦言取桐门亭而著目焉。然不知亭之所在，未之详也。
洧水又东南迳桐邱城，《春秋左传?庄公二十八年》，楚伐郑，郑人将奔桐邱，即此城也。杜预《春秋释地》曰：颍川许昌城东北。京相璠曰：郑地也。今图无，而城见存，西南去许昌故城可三十五里。俗名之曰堤，其城南即长堤，固洧水之北防也。西南桐邱，其城邪长而不方，盖凭邱之称，即城之名矣。
洧水又东迳新汲县故城北。汉宣帝神雀二年，置于许之汲乡曲洧城，以河内有汲县，故加新也。城有洧水南堤上。又东洧水右迤为濩陂。洧水又迳匡城南，扶沟之匡亭也。又东，洧水左迤为鸭子陂，谓之大穴口也。

△又东南过茅城邑之东北。
洧水自大穴口东南迳洧阳城，西南迳茅城，东北又南，左合甲庚沟。沟水上承洧水于大穴口，东北枝分，东迳洧阳故城南，俗谓之复阳城，非也。盖洧复字类音读变。汉建安中封司空祭酒郭奉孝为侯国。其水又东南为鸭子陂，陂广一十五里，馀波南入甲庚沟，西注洧，东北泻沙。
洧水又南迳一故城西，世谓之思乡城，西去洧水十五里。
洧水又右合濩陂水，水上承洧水于新汲县，南迳新汲县故城东，又南积而为陂。陂之西北即长舍城，陂水东翼洧堤，西面茅邑，自城北门列筑堤道，迄于此冈，世尚谓之茅冈，即《经》所谓茅城邑也。陂水北出，东入洧津，西北纳潩流。

△又东过习阳城西，折入于颍。
洧水又东南迳辰亭东，俗谓之田城，非也。盖田、辰声相近，城亭音韵联故也。《经》书：鲁宣公十一年，楚子、陈侯、郑伯盟于辰陵也。京相璠曰：颍川长平有故辰亭。杜预曰：长平县东南有辰亭。今此城在长平城西北，长平城在东南，或杜氏之谬，《传》书之误耳。长平东南涝陂北畔，有一阜，东西减里，南北五十许步，俗谓之新亭台。又疑是杜氏所谓辰亭，而未之详也。
洧水又南迳长平县故城西，王莽之长正也。
洧水又南分为二水，枝水东出，谓之五梁沟。迳习阳城北，又东迳赭邱南，邱上有故城。《郡国志》曰：长平故属汝南县，有赭邱城，即此城也。又东迳长平城南，东注涝陂。洧水南出，谓之溪笼水，故水会有笼口之名矣。
洧水又东迳习阳城西，西南折入颍。《地理志》曰：洧水东南至长平县入颍者也。

△潩水出河南密县大騩山。
大騩即具茨山也。黄帝登具茨之山，升于洪堤之上，受《神芝图》于黄盖童子，即是山也。潩水出其阿流而为陂，俗谓之玉女池。东迳陉山北，《史记》魏襄王六年，败楚于陉山者也。山上有郑祭仲冢。冢西有子产墓，累石为方坟，坟东有庙，并东北向郑城。杜元凯言不忘本。际庙旧有一枯柏树，其尘根故株之上，多生稚柏，列秀青青，望之，其奇可嘉矣。潩水又东南迳长社县故城西北，南濮、北濮二水出焉。刘澄之著《永初记》云：《水经》，濮水源出大騩山，东北流注泗。卫灵闻音于水上。殊为乖矣。余按《水经》为潩水，不为濮也。
是水首受潩水，川渠双引，俱东注洧。洧与之过沙，枝流派乱，互得通称。是以《春秋?昭公九年》，迁城父人于陈，以夷濮西田益之。京相璠曰：以夷之濮西田益也。杜预亦言，以夷田在濮水西者与城父人。服虔曰：濮，水名也。且字类音同，津澜邈别，不得为北濮上源。师氏传音于其上矣。潩水又南迳钟亭西，又东南迳皇亭西，又东南迳关亭西，又东南迳宛亭西，郑大夫宛射犬之故邑也。
潩水又南分为二水，一水南出迳胡城东，故颍阴县之狐人亭也。其水南结为陂，谓之胡城陂。潩水自枝渠东迳曲强城东，皇陂水注之。水出西北皇台七女冈北，皇陂即古长社县之浊泽也。《史记》魏惠王元年，韩懿侯与赵成侯合军伐魏，战于浊泽是也。其陂北对鸡鸣城，即长社县之浊城也。陂水东南流迳明泉城北，故颍阴县之狐宗乡也。又东合狐城陂水，水上承陂水，而东南流注于黄水，谓之合作口。而东迳曲强城北，东流入潩水。时人谓之敕水，非也。敕、潩音相类，故字从声变耳。潩水又迳东西二武亭间，两城相对，疑是古之岸门，史迁所谓走犀首于岸门者也。徐广曰：颍阴有岸亭，未知是否？潩水又南迳射犬城东，即郑公孙射犬城也，盖俗谬耳。潩水又南，迳颍阴县故城西。魏明帝封司空陈群为侯国。其水自城西分为二，枝津东南出，又东迳许昌城南，东流入濩陂水。
潩水又东南，与宣梁陂水合，陂水上承狼陂，于颍阴城西南，陂南北二十里，东西十里。《春秋左传》曰：楚子伐郑，师于狼渊是也。其水东南入许昌县，迳巨陵城北，郑地也。《春秋左氏传?庄公十四年》，郑厉公获傅瑕于大陵。京相璠曰：颍川临颍县东北二十五里，有故巨陵亭，古大陵也。其水又东积而为陂，谓之宣梁陂也。陂水又东南入潩水。潩水又西南流迳陶城西，又东南迳陶陂东。

△东南入于颍。潧水出郑县西北平地。
潧水出郐城西北溪络坞下。东南流迳贾复城西。东南流左合泌水，水出贾复城东，南流注于潧。潧水又南，右会承云山水，水出西北承云山，东南历浑子冈东注，世谓冈峡为五鸣口，东南流注于潧。潧水又东南流，历下田川，迳郐城西，谓之为抑泉水也。故史伯答桓公曰：君以成周之众，奉辞伐罪，若克虢、郐，君之土也。如前华后河，右洛左济，主芣騩而食潧洧，修典刑以守之，可以少固，即谓此矣。潧水又南，悬流奔壑，崩注丈馀，其下积水成潭，广四十许步，渊深难测。又南注于洧，《诗》所谓溱与洧者也，世亦谓之为郐水也。

△东过其县北，又东南过其县东，又南入于洧水。
自郐、潧东南，更无别渎，不得迳新郑而会洧也。郑城东入洧者，黄崖水也。盖《经》误证耳。

△渠水出荥阳北河，东南过中牟县之北。
《风俗通》曰：渠者，水所居也。渠水自河与泲乱流，东迳荥泽北，东南分泲，历中牟县之圃田泽北，与阳武分水。泽多麻黄草。故《述征记》曰：践县境便睹斯卉，穷则知逾界。今虽不能，然谅亦非谬。《诗》所谓东有圃草也。皇武子曰：郑之有原圃，犹秦之有具圃。泽在中牟县西，西限长城，东极官渡，北佩渠水，东西四十许里，南北二十许里。中有沙冈，上下二十四浦，津流迳通，渊潭相接，各有名焉。有大渐、小渐大灰、小灰、义鲁、练秋、大白杨、小白杨、散哧、禺中，羊圈、大鹄、小鹄、龙泽、密罗、大哀，小哀、大长、小长、大缩、小缩、伯邱、大盖、牛眠、等浦，水盛则北注，渠溢则南播，故《竹书纪年》梁惠成王十年，入河水于甫田，又为大沟而引甫水者也。又有一渎，自酸棘受河，导自濮渎，历酸棘，迳阳武县南出。世谓之十字沟而属于渠。或谓是渎为梁惠之年所开，而不能详也。斯浦乃水泽之所钟，为郑隰之渊薮矣。渠水右合五池沟。
沟上承泽水，下注渠，谓之五池口。魏嘉平三年，司马懿帅中军讨太尉王凌于寿春，自彼而还，帝使侍中韦诞劳军于五池者也。今其地为五池乡矣。
渠水又东，不家沟水注之，水出京县东南梅山北溪。《春秋?襄公十八年》，楚蒍子冯、公子格率锐师侵费，右回梅山。杜预曰：在密东北，即是山也。其水自溪东北流，迳管城西，故管国也。周武王以封管叔矣，成王幼弱，周公摄政，管叔流言曰：公将不利于孺子。公赋《鸱鸮》以伐之，即东山之师是也。《左传?宣公十二年》，晋师救郑，楚次管以待之。杜预曰：京县东北有管城者是也。
俗谓之为管水。又东北分为二水；一水东北流，注黄雀沟，谓之黄渊，渊同一百步。其一水东越长城东北流，水积为渊，南北二里，东西百步，谓之百尺水。北入圃田泽，分为二水。一水东北迳东武强城北。《汉书?曹参传》称：击羽婴于昆阳，追至页，还攻武强，因至荥阳。薛瓒云：按武强城在阳武县，即斯城也。
汉高帝六年，封骑将庄不识为侯国。又东北流左注于渠，为不家水口也。一水东流，又屈而南转，东南注白沟也。
渠水又东，清池水注之，水出清阳亭西南平地，东北流迳清阳亭南，东流，即故清人城也。《诗》所谓清人在彭，彭为高克邑也。故杜预《春秋释地》云：中牟县西有清阳亭是也。清水又屈而北流，至清口泽，七虎涧水注之，水出华城南冈，一源两派，津川趣别，西入黄崖沟，东为七虎溪，亦谓之为华水也。又东北流，紫光沟水注之，水出华阳城东北，而东流，俗名曰紫光涧。又东北注华水。
华水又东迳棐城北，即北林亭也。《春秋》文公与郑伯宴于棐，子家赋《鸿雁》者也。《春秋?宣公元年》，诸侯会于棐林以伐郑，楚救郑，遇于北林。服虔曰：北林，郑南地也。京相璠曰：今荥阳苑陵县有故林乡，在新郑北，故曰北林也。
余按林乡故城，在新郑东如北七十许里，苑陵故城东南五十许里，不得在新郑北也。考京、服之说，并为疏矣。杜预云：荥阳中牟县西南有林亭，在郑北。今是亭南去新郑县故城四十许里。盖以南有林乡亭，故杜预据是为北林，最为密矣。
又以林乡为棐，亦或疑焉。诸侯会棐，楚遇于此，宁得知不在是而更指他处也？
积古之传，事或不谬矣。又东北迳鹿台南冈，北出为七虎涧，东流，期水注之，水出期城西南平地，世号龙渊水。东北流，又北迳期城西，又北与七虎涧合，谓之虎溪水，乱流东注，迳期城北，东会清口水。司马彪《郡国志》曰：中牟有清口水，即是水也。清水又东北，白沟水注之。水有二源。北水出密之梅山东南，而东迳靖城南，与南水合。南水出太山，西北流至靖城南，左注北水，即承水也。
《山海经》曰：承水出太山之阴，东北流注于役水者也。世亦谓之靖涧水也。又东北流，太水注之。水出太山东平地。《山海经》曰：太水出于太山之阳，而东南流注于役水。世谓之礼水也。东北迳武陵县城西，东北流注于承水。又东北入黄瓮涧，北迳中阳城西。城内有旧台甚秀。台侧有陂池，池水清深。涧水又东，屈迳其城北。《竹书纪年》梁惠成王十七年，郑釐侯来朝中阳者也。其水东北流为白沟，又东北迳伯禽城北，盖伯禽之鲁往迳所由也。屈而南流，东注于清水，即潘岳《都乡碑》所谓自中牟故县以西，西至于清沟，指是水也。乱流东迳中牟宰鲁恭祠南。汉和帝时，右扶风鲁恭，字仲康，以太尉掾迁中牟令。政专德化，不任刑罚，吏民敬信，蝗不入境。河南尹袁安疑不实，使部掾肥亲按行之。恭随亲行阡陌，坐桑树下，雉止其旁。有小儿。亲曰：儿何不击雉？曰：将雏。亲起曰：虫不入境，一异；化及鸟兽，二异；竖子怀仁，三异。久留非优贤，请还。
是年，嘉禾生县庭。安美其治，以状上之。征博士、待中，车驾每出，恭常陪乘。
上顾问民政，无所隐讳。故能遗爱自古，祠飨来今矣。沟水又东北迳沈清亭，疑即博浪亭也。服虔曰：博浪，阳武南地名也，今有亭，所未详也。历傅浪泽，昔张良为韩报仇于秦，以金椎击秦始皇，不中，中其副车于此。又北分为二水，枝津东注役水。清水自枝流北注渠，谓之清沟口。
渠水又左迳阳武县故城南，东为官渡水，又迳曹太祖垒北，有高台谓之官渡台，渡在中牟，故世又谓之中牟台。建安五年，太祖营官渡，袁绍保阳武。绍连营稍前，依沙堆为屯，东西数十里。公亦分营相御，合战不利。绍进临官渡，起土山地道以逼垒。公亦起高台以捍之，即中牟台也。今台北土山犹在。山之东悉绍旧营，遗基并存。渠水又东迳田丰祠北。袁本初惭不纳其言，害之。时人嘉其诚谋，无辜见戮，故立祠于是，用表袁氏覆灭之宜矣。
又东，役水注之。水出苑陵县西，隟侯亭东，世谓此亭为却城，非也，盖隟、却声相近耳。中平陂，世名之泥泉也，即古役水矣。《山海经》曰：役山，役水所出，北流注于河。疑是水也。东北流迳苑陵县故城北，东北流迳焦城东，阳邱亭西，世谓之焦沟水。《竹书纪年》，梁惠成王十六年，秦公孙壮率师伐郑，围焦城，不克，即此城也。俗谓之驿城，非也。役水自阳邱亭东流，迳山氏城北，为高榆渊。《竹书纪年》，梁惠成王十六年，秦公孙壮率师城上枳、安陵山氏者了。又东北为酢沟，又东北，鲁沟水出焉。役水又东北，泥沟水出焉。又东北为八丈沟，又东，清水枝津注之，水自沈城东派，注于役水。又东迳曹公垒南，东与沫水合。《山海经》云：沫山，沫水所出，北流注于役。今是水出中牟城西南，疑即沫水也。东北流迳中牟县故城西，昔赵献侯自耿都此。班固云：赵自邯郸徙焉。赵襄子时，佛肸以中牟叛，置鼎于庭，不与己者烹之，田英将褰裳赴鼎处也。
薛赞注《汉书》云：中牟在春秋之时，为郑之疆也。及三卿分晋，则在魏之邦土，赵自漳北，不及此也。《春秋传》曰：卫侯如晋，过中牟。非卫适晋之次也。
《汲郡古文》曰：齐师伐赵东鄙，围中牟。此中牟不在赵之东也。按中牟当在漯水之上矣。按《春秋》，齐伐晋夷仪，晋车千乘在中牟，卫侯过中牟，中牟人欲伐之。卫褚师圃亡在中牟，曰：卫虽小，其君在，未可胜也。齐师克城而骄，遇必败之，及败齐师。服虔不列中牟所在。杜预曰：今荥阳中有牟，回远，疑为非也。然地理参差，土无常域，随其强弱，自相吞并，疆里流移，宁可一也？兵车所指，迳纡难知。自魏徙大梁，赵以中牟易魏。故赵之南界，极于浮水，匪直专漳也。赵自西取后止中牟。齐师伐其东鄙，于宜无嫌，而瓒径指漯水，空言中牟所在，非论证也。汉高帝十二年，封单父圣为侯国。沫水又东北，注于役水。昔魏太祖之背董卓也，间行出中牟，为亭长所录。郭长公《世语》云：为县所拘，功曹请释焉。役水又东北迳中牟泽，即郑太叔攻萑蒲之盗于是泽也。其水东流，北屈注渠。《续述征记》所谓自酱魁城到酢沟十里者也。渠水又东流而左会渊水，其水上承圣女陂，陂周二百馀步，水无耗竭，湛然清满，而南流注于渠。渠水又东南而注大梁也。

△又东至浚仪县。
渠水东南迳西赤城北，戴延之所谓西北有大梁亭，非也。《竹书纪年》，梁惠成王二十八年，穰疵率师及郑孔夜战于深赫，郑师败逋，即此城也。左则故渎出焉。秦始皇二十二年，王贲断故渠，引水东南出以灌大梁，谓之梁沟。又东迳大梁城南，本《春秋》之阳武高阳乡也，于战国为大梁，周梁伯之故居矣。梁伯好土功，大其城，号曰新里。民疲而溃，秦遂取焉。后魏惠王自安邑徙都之，故曰梁耳。《竹书纪年》梁惠成王六年，四月甲寅，徙都于大梁，是也。秦灭魏以为县。汉文帝封孝王于梁，孝王以土地下泾，东都睢阳，又改曰梁。自是置县，以大梁城广，居其东城夷门之东。夷门即侯嬴抱关处也。《续述征记》以此城为师旷城，言：郭缘生曾游此邑，践夷门，升吹台，终古之迹，缅焉尽在。余谓此乃梁氏之台门，魏惠之朝居，非吹台也，当是误证耳。《西征记》论仪封人即此县，又非也。《竹书纪年》梁惠成王三十一年三月，为大沟于北郛，以行圃田之水。《陈留风俗传》曰：县北有浚水，像而仪之，故曰浚仪。余谓故汴沙为阴沟矣。浚之故曰浚，其犹《春秋》之浚洙乎？汉氏之浚仪水。无他也，皆变名矣。
其国多池沼，时池中出神剑，到今其民像而作之，号大梁氏之剑也。
渠水又北屈，分为二水。《续述征记》曰：汴沙到浚仪而分也。汴东注，沙南流。其水更南流，迳梁王吹台东。《陈留风俗传》曰：县有仓颉、师旷城，上有列仟之吹台，北有牧泽，中出兰蒲，上多俊髦，衿带牧泽，方一十五里，俗谓之蒲关泽，即谓此矣。梁王增筑以为吹台，城隍夷灭，略存故迹。今层台孤立于牧泽之右矣，其台方一百许步，即阮嗣宗《咏怀诗》所谓驾言发魏都，南向望吹台，箫管有遗音，梁王安在哉？晋世丧乱，乞活凭居，削堕，故基，遂成二层。
上基犹方四五十步，高一丈馀，世谓之乞活台，又谓之婆台城。渠水于此，有阴沟、鸿沟之称焉。项羽与汉高分王，指是水以为东西之别。苏秦说魏襄王曰：大王之地，南有鸿沟，是也。故尉氏县有波乡，波亭，鸿沟乡，鸿沟亭，皆藉水以立称也。今萧县西亦有鸿沟亭，梁国睢阳县东有鸿口亭，先后谈者，亦指此以为楚、汉之分王，非也。盖《春秋》之所谓红泽者也。
渠水右与汜水合，水上承役水于苑陵县，县故郑都民。王莽之左亭县也。役水枝津东派为汜水者也，而世俗谓之泥沟水也。《春秋左传?僖公三十年》，晋侯、秦伯围郑。晋军函陵，秦军汜南，所谓东汜者也。其水又东北迳中牟县南，又东北迳中牟泽，与渊水合，水出中牟县故城北，城有层台。按郭长公《世语》及干宝《晋记》并言：中牟县故魏任城王台下池中，有汉时铁锥，长六尺，入地三尺，头西南指不可动，至月朔自正，以为晋氏中兴之瑞，而今不知所在。或言在中阳城池台，未知焉是？渊水自池西出，屈迳其城西，而东南流注于汜。汜水又东迳大梁亭南，又东迳梁台南，东注渠。渠水又东南流迳开封县，睢、涣二水出焉。右则新沟注之。其水出逢池，池上承役水于苑陵县，别为鲁沟水，东南流迳开封县故城北，汉高帝十一年，封陶舍为侯国也。《陈留志》称：阮简，字茂宏，为开封令。县侧有劫贼，外白甚急数，简方围綦长啸。吏云：劫急。简曰：局上有劫亦甚急。其耽乐如是。故《语林》曰：王中郎以围棋为坐隐，或亦谓之为手谈，又谓之为棋圣。鲁沟南际富城，东南入百尺陂，即古之逢泽也。徐广《史记音义》曰：秦孝公会诸侯于泽，汲郡墓《竹书纪年》作逢泽，斯其处也。
故应德琏《西征赋》曰：鸾衡东指，弭节逢泽。其水东北流为新沟。新沟又东北流，迳牛首乡北，谓之牛建城。又东北注渠，即沙水也，音蔡，许慎正作沙音，言水散石也。从水少，水少沙见矣。楚东有沙水。谓此水也。

△又屈南至扶沟县北。
沙水又东南迳牛首乡东南，鲁渠水出焉，亦谓之宋沟也。又迳陈留县故城南。
孟康曰：留，郑邑也，后为陈所并，故曰陈留矣。鲁沟水又东南迳围县故城北。
县苦楚难，修其干戈，以圉其患，故曰圉也。或曰，边陲之号矣。历万人散，王莽之篡也，东郡太守翟义兴兵讨莽，莽遣奋威将军孙建，击之于圉北，义师大败，尸积万数，血流溢道，号其处为万人散，百姓哀而祠之。又历鲁沟亭，又东南至阳夏县故城西。汉高祖六年，封陈豨为侯国。鲁沟水又南入涡，今无水也。沙水又东南迳斗城西，《左传?襄公三十年》，子产殡伯有尸，其臣葬之于是城也。
沙水又东南迳牛首亭东，《左传?桓公十四年》，宋人与诸侯伐郑东郊，取牛首者也，俗谓之车牛城矣。沙水又东南，八里沟水出焉。又东南，迳陈留县裘氏乡裘氏亭西，又迳澹台子羽冢东，与八里沟合。按《陈留风俗传》曰；陈留县裘氏乡有澹台子羽冢，又有子羽祠，民祈祷焉。京相璠曰：今泰山南武城县，有澹台子羽冢，县人也。未知孰是？因其方志所叙，就记缠络焉。沟水上承沙河而西南流，迳牛首亭南，与百尺陂水合。其水自陂，南迳开封城东三里冈，左屈而西南流转，注八里沟。又南得野兔水口。水上承西南兔氏亭北野兔陂，郑地也。《春秋传》云：郑伯劳屈生于兔氏者也。陂水东北入八里沟，八里沟水又南迳石仓城西，又南迳兔氏亭东，又南迳邵亭西，东入沙水。沙水南迳扶沟县故城东，县即颍川之谷平乡也。有扶亭，又有洧水沟，故县有扶沟之名焉。建武元年，汉光武封平狄将军朱鲔为侯国。沙水又东与康沟水合，水首受洧水于长社县东，东北迳向冈西，即郑之向乡也。后人遏其上口，今水盛则北注，水耗则辍流。又有长明沟水注之，水出苑陵县故城西北，县有二城，此则西城也。二城以东，悉多陂泽，即古制泽也。京相璠曰：郑地。杜预曰：泽在荥阳苑陵县东，即《春秋》之制田也。故城西北平地出泉，谓之龙渊泉。渊水流陵邱亭西，又西，重泉水注之，水出城西北平地。泉涌南流，迳陵邱亭西，西南注龙渊水。龙渊水又东南迳凡阳亭西，而南入白雁陂。陂在长社县东北，东西七里，南北十里，在林乡之西南。司马彪《郡国志》曰：苑陵有林乡亭。白雁陂又引渎南流，谓之长明沟，东转北屈。
又东迳向城北，城侧向冈，《左传?襄公十一年》，诸侯伐郑师于向者也。又东右<辶也>为染泽陂，而东注于蔡泽陂。长明沟水又东迳尉氏县故城南。圈称云：尉氏，郑国之东鄙。弊狱官名也。郑大夫尉氏之邑。故栾盈曰：盈将归死于尉氏也。沟渎自是三分，北分为康沟，东迳平陆县故城北。高后元年，封楚元王子礼为侯国。建武元年，以户不满三千，罢为尉氏县之陵树乡，又有陵树亭，汉建安中，封尚书荀攸为陵树乡侯。故《陈留风俗传》曰：陵树乡，故平陆县也。北有大泽，名曰长乐厩。康沟水又东迳扶沟县之白亭北，《陈留风俗传》曰：扶沟县有帛乡帛亭，名在七乡十二亭中。康沟水又东迳少曲亭。《陈留风俗传》曰：尉氏县有少曲亭，俗谓之为小城也。又东南迳扶沟县故城东，而东南注沙水。沙水又南会南水，其水南流，又分为二水。一水南迳关亭东，又东南流与左水合。其水自枝渎南迳召陵亭西，疑即扶沟之亭也。而东南合右水，世以是水与鄢陵陂水双导，亦谓之双沟。又东南入沙水。沙水南与蔡泽陂水合，水出鄢陵城西北。
《春秋?成公十六年》，晋、楚相遇于鄢陵，吕锜射中共王目，王召养由基，使射杀之。亦子反醉酒自毙处也。陂东西五里，南北十里。陂水东迳匡城北，城在新汲县之东北，即扶沟之匡亭也，亭在匡城乡。《春秋?文公元年》诸侯朝晋，卫成公不朝，使孔达侵郑，伐绵訾及匡，即此邑也。今陈留、长垣县南有匡城，即平邱之匡亭也。襄邑又有承匡城，然匡居陈、卫之间，亦往往有异邑矣。陂水又东南至扶沟城北，又东南入沙水。沙水又南迳小扶城西，而东南流也。城即扶沟县之平周亭，东汉和帝永元中，封陈敬王子恭为侯国。沙水又东南迳大扶城西，城即扶乐故城也。城北二里有《袁梁碑》，云：梁，陈国扶乐人。后汉世祖建武十七年，更封刘隆为扶乐侯，即此城也。涡水于是分焉，不得在扶沟北便分为二水也。

△其一者，东南过陈县北。
沙水又东南迳东华城西，又东南，沙水枝渎西南达洧，谓之甲庚沟，今无水。
沙水又南与广漕渠合，上承庞官陂，云邓艾所开也。虽水流废兴，沟渎尚夥。昔贾逵为魏豫州刺史，通运渠二百里馀，亦所谓贾侯渠也。而川渠迳复，交错畛陌，无以辨之。沙水又东迳长平县故城北，又东南迳陈城北，故陈国也。伏羲、神农并都之。城东北三十许里，犹有羲城实中。舜后妫满，为周陶正。武王赖其器用，妻以元女太姬而封诸陈，以备三恪。太姬好祭祀，故《诗》所谓坎其击鼓，宛邱之下。宛邱在陈城南道东。王隐云：渐欲平，今不知所在矣。楚讨陈，杀夏征舒于栗门，以为夏州后。城之东门内有池，池水东西七十步，南北八十许步，水至清洁而不耗竭，不生鱼草。水中有故台处，《诗》所谓东门之池也。城内有《汉相王君造四县邸碑》，文字剥缺。不可悉识。其略曰：惟兹陈国，故曰淮阳郡，云云：王君清惠著闻为百姓畏爱，求贤养士，千有馀人，赐与田宅。吏舍，自损俸钱，助之成邸。五官掾西华陈骐等二百五人，以延熹二年云云，故其颂曰，修德立功，四县回附。今碑之左右，遗墉尚存，其础犹在。时人不复寻其碑证，云孔子庙学，非也。后楚襄王为秦所灭，徙都于此。文颍曰西楚矣，三楚斯其一焉。
城南郭里，又有一城，名曰淮阳城，子产所置也。汉高祖十一年，以为淮阳国。
王莽更名新平，县曰陈陵，故豫州治。王隐《晋书地道记》云：城北有故沙，名之为死沙。而今水流津通，漕运所由矣。沙水又东南而南屈，迳陈城东，谓之百尺沟。又南分为二水，沙水出焉。沟水东南流，谷水注之，水源上承涝陂。陂在陈城西北，南暨牵城，皆为陂矣。陂水东流，谓之谷水，东迳涝城北，王隐曰：牵北有谷水，是也，牵即柽矣。《经》书公会齐、宋于柽者也。杜预曰：柽即牵也，在陈县西北为非，柽，小城也，在陈郡西南。谷水又东流迳陈城南，又东南流入于沙水枝津，又东南流注于颍，谓之交口，水次大堰有，即古百尺堰也。
《魏书》《国志》曰：司马宣王讨太尉王凌，大军掩至百尺堨，即此堨也。
今俗呼之为山阳堰，非也。盖新水首受颍水于百尺沟，故堰兼有新阳之名也，以是推之，悟故俗谓之非矣。

△又东南至汝南新阳县北。
沙水自百尺沟，东迳宁平县之故城南。《晋阳秋》称：晋太傅东海王越之东奔也，石勒追之，燌尸于此。数十万众，敛手受害。勒纵骑围射，尸积如山。
王夷甫死焉。余谓后者所以智胜群情，辨者所以文身袪惑，夷甫虽体荷俊令，口擅雌黄，汙辱君亲，获罪羯勒，史官方之华、王，谅为褒矣。沙水又东，积而为陂，谓之阳都陂。明水注之，水上承沙水枝津，东出迳汝南郡之宜禄县故城北，王莽之赏都亭也。明水又东北流注于陂，陂水东南流，谓之细水。又东迳新阳县北，又东，高陂水东出焉。沙水又东，分为二水，即《春秋》所谓夷濮之水也。
枝津北迳谯县故城西，侧城入涡。沙水东南迳城父县西南，枝津出焉，俗谓之章水也。一水东注，即濮水也。俗谓之父水也，东迳城父县之故城南，东流注也。

△又东南过山桑县北。
山桑故城在涡水北，沙水不得迳其北明矣，《经》言过北，误也。

△又东南过龙亢县南。
沙水迳故城北，又东南迳白鹿城北而东注也。

△又东南过义城县西，南入于淮。
义城县故属沛，后隶九江，沙水东流注于淮，谓之沙汭。京相璠曰：楚东地也。《春秋左传?昭公二十七年》，楚令尹子常以舟师及沙汭而还。杜预曰：沙，水名也。
卷二十三
○阴沟水 汳水 获水
△阴沟水出河南阳武县蒗荡渠。
阴沟首受大河于卷县，故渎东南迳卷县故城南，又东迳蒙城北。《史记》：秦庄襄王元年，蒙骜击取成皋、荥阳，初置三川郡，疑即骜所筑也，于事未详。
故渎东分为二，世谓之阴沟水。京相璠以为出河之济，又非所究。俱东绝济隧，右渎东南迳阳池城北，又东南绝长城，迳安亭北，又东北会左渎。左渎又东绝长城，迳垣雍城南。昔晋文公战胜于楚，周襄王劳之于此。故《春秋》书甲午，至于衡雍，作王宫于践土。《吕氏春秋》曰：尊天子于衡雝者也。《郡国志》曰：卷县有垣雝城。即《史记》所记韩献秦垣雍是也。又东迳开光亭南，又东迳清阳亭南，又东合右渎，又东南迳封丘县，绝济渎，东南至大梁，合蒗荡渠。梁沟既开，蒗荡渠故渎实兼阴沟、浚仪之称，故云出阳武矣。东南迳大梁城北，右屈与梁沟合，俱东南流，同受鸿沟沙水之目。其川流之会，左渎东导者，即汳水也。
盖津源之变名矣。故《经》云：阴沟出蒗荡渠也。

△东南至沛为濄水。
阴沟始乱蒗{艹砀}，终别于沙而濄水出焉。濄水受沙水于扶沟县。许慎又曰：濄水首受淮阳扶沟县蒗{艹砀}渠，不得至沛方为濄水也。《尔雅》曰：濄为洵。郭景纯曰：大水溢为小水也。吕忱曰：洵，濄水也。濄水迳大扶城西城之东北，悉诸袁旧墓，碑宇倾低，羊、虎碎折，惟司徒滂、蜀郡太守腾、博平令光碑字所存惟此，自馀殆不可寻。冫过水又东南迳阳夏县西，又东迳邈城北，城实中而西有璅郭。濄水又东迳大棘城南，故鄢之大棘乡也。《春秋?宣公二年》，宋华元及郑公子归生战于大棘，获华元。《左传》曰：华元杀羊食士，不及其御，将战，羊斟曰：畴昔之羊，子为政。今日之事，我为政。遂御入郑，故见获焉。后其地为楚庄所并。故圈称曰：大棘，楚地，有楚太子建之坟，及伍员钓台，池沼具存。濄水又东迳安平县故城北。《陈留风俗传》曰：大棘乡，故安平县也。士人敦憃，易以统御。濄水又东迳鹿邑城北，世谓之虎乡城，非也。《春秋》之鸣鹿矣。杜预曰：陈国武平西南有鹿邑亭，是也。城南十里，有《晋中散大夫胡均碑》，元康八年立。濄水之北有《汉温令许续碑》。续字嗣公，陈国人也，举贤良，拜议郎，迁温令。延熹中立。濄水又东迳武平县故城北。城之西南七里许，有《汉尚书令虞诩碑》。碑题云：《虞君之碑》，讳诩，字定安，虞仲之后。为朝歌令，武都太守。文字多缺，不复可寻。按范晔《汉书》：诩字升乡，陈国武平人。祖为县狱吏，治存宽恕，尝曰于公为里门，子为丞相，吾虽不及于公，子孙未必不为九卿，故字诩曰升卿，安定盖其幼字也。魏武王初封于此，终以武平华夏矣。濄水又东迳广乡城北。圈称曰：襄邑有蛇丘亭，故广乡矣，改曰广世。后汉顺帝阳嘉四年，封侍中挚填为侯国，即广乡也。濄水又东迳苦县西南，分为二水。枝流东北注于赖城入谷，谓死濄也。濄水又南东屈，迳苦县故城南。《郡国志》曰：春秋之相也。王莽更名之曰赖陵矣。城之四门，列筑驰道，东起赖乡；南自南门，越水直指故台，西面南门，列道径趣广乡道西门驰道。西届武平北门驰道，暨于北台。濄水又东北屈，至赖乡，谷水注之。谷水首受涣水于襄邑县东，东迳承匡城东。《春秋经》书：夏，叔彭生会晋却缺于承匡。《左传》曰：谋诸侯之从楚者。京相璠曰：今陈留襄邑西三十里有故承匡城。谷水又东南迳已吾县故城西，《陈留风俗传》曰：县故宋也，杂以陈、楚之地，故梁国宁陵县之徙种龙乡也。以成哀之世，户至八九千，冠带之徒，求置县矣。永元十一年，陈王削地，以大棘乡、直阳乡，十二年，自鄢隶之，命以嘉名曰已吾，犹有陈、楚之俗焉。谷水又东迳柘县故县东。《地理志》淮阳之属县也。城内有柘令许君《清德颂》，石碎字紊，惟此文见碑。城西南里许有《汉阳翟令许叔台碑》，光和中立。又有《汉故乐成陵令太尉掾许婴碑》，婴字虞卿，司隶校尉之子，建宁元年立。馀碑文字碎灭，不复可观，当似司隶诸碑也。
谷水又东迳苦县故城中，水泛则四周隍堑，耗则孤津独逝。谷水又东迳赖乡城南，其城实中，东北隅有台偏高，俗以是台在谷水北，其城又谓之谷阳台，非也。谷水自此东入濄水。濄水又北迳老子庙东。庙前有二碑，在南门外。汉桓帝遣中官管霸祠老子，命陈相边韶撰碑。北有双石阙，甚整顿。石阙南侧，魏文帝黄初三年经谯所勒。阙北东侧有孔子庙，庙前一碑，西面，是陈相鲁国孔畴建和三年立。北则老君庙，庙东院中有九井焉。又北濄水之侧，又有李母庙。庙在老子庙北，庙前有李母冢。冢东有碑，是永兴元年谯令长沙王阜所立。碑云：老子生于曲、濄间。濄水又曲东，迳相县故城南，其城卑小实中。边韶《老子碑》文云：老子，楚相县人也。相县虚荒，今属苦，故城犹存，在赖乡之东。濄水处其阳。疑即此城也。自是无郭以应之。濄水又东，迳谯县故城北。《春秋左传?僖二十三年》，楚成得臣帅师伐陈，遂取谯，城顿而还。是也。王莽之延成亭也。魏立谯郡，沇州治。沙水自南枝分，北迳谯城西，而北注濄。濄水四周城侧，城南有曹嵩冢，冢北有碑，碑北有庙堂，馀基尚存，柱础仍在。庙北有二石阙双峙，高一丈六尺，榱栌及柱，皆雕镂云矩，上罦罳已碎。阙北有圭碑，题云：《汉故中常侍长乐太仆特进费亭侯曹君之碑》，延熹三年立。碑阴又刊诏策，二碑文同。夹碑东西，列对两石马，高八尺五寸，石作粗拙，不匹光武隧道所表象马也。有腾兄冢。冢东有碑题云：《汉故颍川太守曹君墓》。延熹九年卒，而不刊树碑岁月。坟北有其元子炽冢，冢东有碑，题云：《汉故长水校尉曹君之碑》。历太中大夫、司马、长史、待中、迁长水，年三十九卒，熹平六年造。炽弟胤冢。冢东有碑，题云：《汉谒者曹君之碑》，熹平六年立。城东有曹太祖旧宅所在，负郭对廛，侧隍临水。《魏书》曰：太祖作议郎，告疾归乡里，筑室城外，春、夏习读书传，秋冬射猎，以自娱乐。文帝以汉中平四年生于此，上有青云如车盖，终日乃解，即是处也。后文帝以延康元年幸谯，大飨父老，立坛于故宅。坛前树碑，碑题云：《大飨之碑》。碑之东北，濄水南有谯定王司马士会冢。冢前有碑，晋永嘉三年立。碑南二百许步，有两石柱，高丈馀，半下为束竹交文，作制工巧。石榜云：晋故使持节、散骑常侍、都督杨州，江州诸军事、安东大将军、谯定王河内温司马公墓之神道。濄水又东迳朱龟墓北，东南流。冢南枕道有碑，碑题云：《汉故幽州刺史朱君之碑》。龟字伯灵，光和六年卒官，故吏别驾从事史右北平，无终年化中平二年造。碑阴刊故吏姓名，悉蓟、涿及上谷、北平等人。濄水东南迳层邱北，邱阜独秀，巍然介立，故壁垒所在也。
濄水又东南，迳城父县故城北，沙水枝分注之。水上承沙水于思善县，世谓之漳水，故有漳头之名也。东北流迳城父县故城西，侧城东北流入于濄。濄水又东迳下城父北。《郡国志》曰：山桑县有下城父聚者也。濄水又屈迳其聚东郎山西，又东南屈，迳郎山南，山东有垂惠聚，世谓之礼城。袁山松《郡国志》曰：山桑县有垂惠聚，即此城也。濄水又东南迳濄阳城北，临侧濄水，魏太和中为南兖州治，以孟表为刺史，后罢州立郡，衿带遏戍。濄水又东南迳龙亢县故城南，汉建武十三年，世祖封傅昌为侯国。故语曰：沛国龙亢至山桑者也。
濄水又曲而南流，出石梁，梁石崩褫，夹岸积石，高二丈，水历其间。又东南流迳荆山北，而东流注也。

△又东南至下邳淮陵县入于淮。
濄水又东，左合北肥水，肥水出山桑县西北泽薮，东南流，左右翼佩，数源异出同归，盖微脉涓注耳。东南流迳山桑邑南，俗谓之北平城。昔文钦之封山桑侯，疑食邑于此。城东南有一碑，碑文悉破无验，惟碑背故吏姓名尚存：熹平元年义士门生沛国萧刘定兴立。北肥水又东迳山桑县故城南，俗谓之都亭城，非也。今城内东侧，犹有山亭桀立，陵阜高峻，非洪台所拟。《十三州志》所谓山生于邑其亭有桑，因以氏县者也。郭城东有《文穆冢碑》，三世二千石，穆郡户曹史，征试博士、太常丞，以明气侯，擢拜侍中、右中郎将，迁九江、彭城、陈留三郡，光和中卒。故吏涿郡太守彭城吕虔等立。北肥水又东，积而为陂，谓之瑕陂。陂水又东南迳瑕城南。《春秋左传?成公十六年》，楚师还及瑕，即此城也。故京相璠曰：瑕，楚地。北肥水又东南迳向县故城南。《地理志》曰：故向国也。《世本》曰：许、州、向、申，姜姓也，炎帝后。京相璠曰：向，沛国县，今并属谯国龙亢也。杜预曰：龙亢县东有向城，汉世祖建武十三年，更封富波侯王霸为侯国，即此城也，俗谓之圆城，非。又东南迳义城南，世谓之楮城，非。
又东入于濄，濄水又东注于淮。《经》言下邳淮陵入淮。误矣。

△汳水出阴沟于浚仪县北。
阴沟即蒗荡渠也。亦言汳受旃然水，又云丹、沁乱流，于武德绝河，南入荥阳合汳，故汳兼丹水之称。河泲水断，汳承水旃然而东，自王贲灌大梁，水出县南，而不迳其北，夏水洪泛则是渎津通，故渠即阴沟也。于大梁北又曰浚水矣。故圈称著《陈留风俗传》曰：浚水迳其北者也。又东，汳水出焉。故《经》云：汳出阴沟于浚仪县北也。汳水东迳仓垣城南，即大梁之仓垣亭也。
城临汳水陈留相毕邈治此。征东将军苟晞之西也，邈走归京。晞使司马东莱王赞代据仓垣，断留运漕汳水又东迳陈留县之鉼乡亭北。《陈留风俗传》所谓县有鉼乡亭即斯亭也。汳水又迳小黄县故城南。《神仙传》称灵寿光扶风人，死于江陵胡冈家，冈殡埋之。后百馀日，人有见光于此县，寄书与冈。冈发视之，惟有履存。汳水又东迳鸣雁亭南。《春秋左传?成公十六年》，卫侯伐郑至于鸣雁者也。杜预《释地》云：在雍丘县西北。今俗人尚谓之为白雁亭。汳水又东迳雍丘县故城北，迳阳乐城南。《西征记》曰：城在汳北一里，周五里，雍丘县界。汳水又东，有故渠出焉，南通睢水，谓之董生决，或言，董氏作乱，引水南通睢水，故斯水受名焉。今无水。汳水又东，枝津出焉，俗名之为洛架口。《西征记》曰：洛架，水名也。《续述征记》曰：在董生决下二里。汳水又迳外黄县南，又东迳莠仓城北。《续述征记》曰：莠仓城去大游墓二十里。又东迳大齐城南。《陈留风俗传》曰：外黄会有大齐亭。《陈留风俗传》曰：县有科禀亭，是则科禀亭也。汳水又东，迳小齐城南。汳水又南迳利望亭南。
《风俗传》曰：故成安也。《地理志》陈留，县名。汉武帝以封韩延年为侯国。
汳水又东，龙门故渎出焉。渎旧通睢水，故《西征记》曰：龙门，水名也。门北有土台，高三丈馀，上方数十步。汳水又东迳济阳考城县故城南，为菑获渠。
考城县，周之采邑也，于《春秋》为戴国矣，《左传?隐公十年》秋，宋、卫、蔡伐戴是也。汉高帝十一年封秋彭祖为侯国。《陈留风俗传》曰：秦之谷县也。
后遭汉兵起，邑多灾年，故改曰菑县。王莽更名嘉谷。章帝东巡过县，诏曰：陈留菑县其名不善。高祖鄙柏人之邑，世宗休闻喜而显获嘉应亨吉之符，嘉皇灵之故，赐越乃光烈考武王，其改菑县曰考城。是渎盖因县以获名矣。汳水又东迳宁陵县之沙阳亭北，故沙随国矣。《春秋左传?成公十六年》秋，会于沙随，谋伐郑也。杜预《释地》曰：在梁国宁陵县北沙阳亭，是也。世以为堂城，非也。
汳水又东迳黄蒿坞北。《续述征记》曰：堂城至黄蒿二十里。汳水又东迳斜城下。《续述征记》曰：黄蒿到斜城五里。《陈留风俗传》曰：考城县有斜亭。
汳水又东迳周坞侧，《续述征记》曰：斜城东三里。晋义熙中，刘公遣周超之自彭城缘汳故沟，斩树穿道七百馀里，以开水路，停薄于此，故兹坞流称矣。
汳水又东迳葛城北，故葛伯之国也。孟子曰：葛伯不祀。汤问曰：何为不祀？
称：无以供祠祭。遗葛伯。葛伯又不祀，汤又问之，曰：无以供犠牲。汤又遗之，又不祀。汤又问之。曰：无以供粢盛。汤使亳众往为之耕，老弱馈食。葛伯又率民夺之，不授者则杀之。汤乃伐焉。葛于六国属魏。魏襄王以封公子无咎，号信陵君，其地葛乡，即是城也，在宁陵县东四十里。汳水又东迳神坈坞，又东迳夏侯长坞。《续述征记》曰：夏侯坞至周坞，各相距五里。汳水又东迳梁国睢阳县故城北，而东历襄乡坞南。《续述征记》曰：西去夏侯坞二十里。东一里即襄乡浮图也，汳水迳其南，汉熹平中某君所立，死因葬之，其弟刻石树碑，以旌厥德。隧前有师子、天鹿，累塼作百达柱八年。荒芜颓毁，彫落略尽矣。

△东至梁郡蒙县为获水，馀波南入睢阳城中。
汳水又东迳贳城南，俗谓之薄城，非也。阚骃《十三州志》以为贯城也，在蒙县西北。《春秋?僖公二年》，齐侯、宋公、江、黄盟于贯，杜预以为贳也，云：贳、贯字相似。贯在齐，谓贯泽也，是矣。非此也。今于此地，更无他城在蒙西北，惟是邑耳。考文准地，贳邑明矣，非亳可知。汳水又东迳蒙县故城北，俗谓之小蒙城也。《西征记》：城在汳水南十五六里，即庄周之本邑也，为蒙之漆国吏，郭景纯所谓漆园有傲吏者也。悼惠施之没杜门于此邑矣。汳水自县南出，今无复有水，惟睢阳城南侧有小水，南流入于睢。城南二里，有《汉太传掾桥载墓碑》。载字元宾，梁国睢阳人也。睢阳公子，熹平五年立。城东百步有石室，刊云：汉鸿胪桥仁祠，城北五里，有石虎、石柱而无碑志，不知何时建也？
汳水又东迳大蒙城北，自古不闻有二蒙，疑即蒙亳也。所谓景薄为北亳矣。椒举云：商汤有景亳之命者也。阚骃曰：汤都也。亳本帝喾之墟，在《禹贡》豫州河、洛之间，今河南偃师城西二十里尸乡亭是也。皇甫谧以为考之事实，学者失之。如孟子之言汤居亳，与葛为邻，是即亳与葛比也。汤地七十里，葛又伯耳，封域有限，而宁陵去偃师八百里，不得童子馈饷而为之耕。今梁国自有二亳，南亳在谷熟，北亳在蒙，非偃师也。古文《仲虺之诰》曰：葛伯仇饷，征自葛始，即孟子之言是也。崔骃曰：汤冢在济阴薄县北。《皇览》曰：薄城北郭东三里，平地有汤冢。冢四方，方各十步，高七尺，上平也。汉哀帝建平元年，大司空史却长乡按行水灾，因行汤冢，在汉属扶风，今征之回渠亭，有汤池征陌，是也。
然不经见，难得而详。按《秦宁公本纪》云：二年伐汤，三年与亳战，亳王奔戎，遂灭汤。然则周桓王时自有亳王号汤，为秦所灭，乃西戎之国，葬于征者也，非殷汤矣。刘向言殷汤无葬处为疑。杜预曰：梁国蒙县北有薄伐城，城中有成汤冢，其西有箕子冢今城内有故冢方坟，疑即杜元凯之所谓汤冢者也。而世谓之王子乔冢。冢侧有碑，题云：《仙人王子乔碑》，曰：王子乔者，盖上世之真人，闻其仙不知兴何代也。博问道家，或言颍川，或言产蒙，初建此城，则有斯邱，传承先民，曰王氏墓。暨于永和之元年，冬十二月，当腊之夜，墓上有哭声，其音甚哀。附居者王伯怪之，明则祭而察焉。时天鸿雪，下无人径，有大鸟迹在祭祀处，左右咸以为神。其后有人著大冠，绛单衣，杖竹，立冢前，呼扌采薪孺子伊永昌，曰：我，王子乔也，勿得取吾坟上树也。忽然不见。时令泰山万熹稽故老人之言，感精瑞之应，乃造灵庙，以休厥神。于是好道之俦，自远方集，或纟玄琴以歌太一，或谭思以历丹田，知至德之宅兆，实真人之祖先。延熹八年秋八月，皇帝遣使者奉犠牲致礼，祠濯之敬，肃如也。国相东莱王璋，字伯义以为神圣所兴，必有铭表，乃与长史边乾遂树之玄石，纪颂遗烈。观其碑文，意似非远，既在迳见，不能不书存耳。

△推水出汳水于梁郡蒙县北。
《汉书?地理志》曰：获水也。《十三州志》曰：首受甾获渠，亦兼丹水之称也。《竹书纪年》曰：宋杀其大夫皇瑗于丹水之上。又曰：宋大水，丹水壅不流。盖汳水之变名也。猚水自蒙东出，水南有《汉故绎幕令匡碑》。匡字公辅，鲁府君之少子也。碑字碎落，不可寻识，竟不知所立岁月也。猚水又东迳长乐固北，己氏县南，东南流迳于蒙泽。《十三州志》曰：蒙泽在县东。《春秋?庄公十二年》，宋万与公争博，杀闵公于斯泽矣。猚水又东，迳虞县故城北，古虞国也。昔夏少康逃奔有虞。为之庖正。虞思于是妻之以二姚者也。王莽之陈定亭也。城东有《汉司徒盛允墓碑》。公子伯世，梁国虞人也。其先奭氏，至汉中页，避孝元皇帝讳，改姓曰盛。世济其美，以迄于公。察孝廉，除郎，累迁司空、司徒，延熹中立。墓中有石庙，庙宇倾颓，基构可寻。猚水又东南迳空桐泽北。泽在虞城东南。《春秋?哀公二十六年》冬，宋景公游于空泽，辛己，卒于连中。大尹兴空泽之士，千甲，奉公自空桐入，如沃宫者矣。猚水又东迳龙谯固，又东合黄水口，水上承黄陂，下注猚水，猚水又东入栎林，世谓之九里柞。猚水又东南迳下邑县故城北，楚考烈王灭鲁，顷公亡，迁下邑。又楚、汉彭城之战，吕后兄周，军于下邑。高祖败，还从周军。子房肇捐地之策，收垓下之师，陆机所谓即谋下邑者也。王莽更名下治矣。猚水又东迳砀县故城北。
应劭曰：县有砀山，山在东，出文石。秦立砀郡盖取山之名也。王莽之节砀县也。
山有梁孝王墓，其冢，斩山作郭，穿石为藏。行一里到藏中，有数尺水，水有大鲤鱼，黎民谓藏有神，不敢犯之。凡到藏皆洁齐而进，不齐者至藏，辄有兽噬其足，兽难得见，见者云似狗，所未详也。山上有梁孝王祠。猚水又东，谷水注之。水上承砀陂，陂中有香城，城在四水之中，承诸陂散流，为零水、瀤水、清水也，积而成潭，谓之砀水。赵人有琴高者，以善鼓琴，为宋康王舍人，行彭、涓之术，浮游砀郡间，二百馀年，后入砀水中，取龙子，与弟子期曰：皆洁齐待于水旁，设屋祠，果乘赤鲤鱼出，入坐祠中。砀中有千万人观之。留月馀复入水也。陂水东注，谓之谷水，东迳安山北，即<石易>北山也。山有陈胜墓。秦乱，首兵伐秦，弗终厥谋，死葬于砀，谥曰隐王也。谷水又东北注于猚水。猚水又东，历蓝田乡郭，又东迳梁国杼秋县故城南，王莽之予秋也。猚水又东历洪沟东注，水南北各一沟，沟首对猚，世谓之鸿沟非也。《春秋?昭公八年》，秋，蒐于红。杜预曰：沛国萧县西有红亭，即《地理志》之虹县也。景帝三年封楚元王子富为侯国，王莽之所谓贡矣。盖沟名音同，非楚、汉所分也。

△东，过萧县南，睢水北流注之。
萧县南对山，世谓之萧城南山也。戴延之谓之同孝山，云：取汉阳城侯刘德所居里名目山见。刘澄之云：县南有冒山，未详孰是也。山有箕谷，谷水北流注猚，世谓之西流水，言水上承梧桐陂，陂水西流，因以为名也。余尝迳萧邑城右，惟是水北注猚水，更无别水，疑即《经》所谓睢水也。城东西及南三面，临侧猚水，故沛郡治，县亦同居矣。城南旧有石桥耗处，积石为梁，高二丈，今荒毁殆尽，亦不具谁所造也。县本萧叔国，宋附庸，楚灭之。《春秋?宣公十二年》，楚伐萧，萧溃。申公巫臣曰：师人多寒。王巡三军，抚之士，皆同挟纩。
盖思使之然矣。萧女娉齐，为顷公之母。却克所谓萧同叔子也。猚水又东历龙城，不知谁所创筑也。猚水又东迳同孝山北。山阴有楚元王冢，上圆下方，累石为之，高十馀丈，广百许步，经十馀坟，悉结石也。猚水又东，净净沟水注之。水上承梧桐陂西北流，即刘中书澄之所谓白沟水也。又北入于猚，俗名之曰净净沟也。

△又东至彭城县北，东入于泗。
猚水自净净沟东，迳阿育王寺北，或言楚王英所造，非所详也。盖遵育王之遗法，因以名焉。与安陂水合，水上承安陂馀波，北迳阿育王寺侧，水上有梁，谓之玄注桥。水旁有石墓，宿经开发，石作工奇，殊为壮构，而不知谁冢，疑即澄之所谓凌冢也。水北流注于猚。猚水又东迳弥黎城北。刘澄之《永初记》所谓城之西南有弥黎城者也。猚水于彭城西南，回而北流，迳彭城。城西北旧有楚大夫龚胜宅，即楚老哭胜处也。猚水又东转，迳城北而东注泗。水北三里，有石冢被开，传言楚元王之孙刘向冢，未详是否。城即殷大夫彭祖之国也。于春秋为宋地，楚伐宋，并之，以封鱼石。崔子季圭《述初赋》曰：想黄公于邳圯，封鱼石于彭城，即是县也。孟康曰：旧名江陵为南楚，吴为东楚，彭城为西楚。
文颖曰：彭城，故东楚也，项羽都焉，谓之西楚。汉祖定天下，以为楚郡，封弟交为楚王，都之。宣帝地节元年，更为彭城郡。王莽更之曰和乐郡也，徐州治。
城内有汉司徒袁安、魏中郎将徐庶等数碑，并列植于街右，咸曾为楚相也。大城之内有金城。东北小城，刘公更开广之，皆垒石高四丈，列堑环之。小城西又有一城，是大司马，琅邪王所修，因项羽故台，经始即构，宫观门閤，惟新厥制。
义熙十二年，霖雨骤澍，汴水暴长，城遂崩坏。冠军将军，彭城刘公之子也，登更筑之。悉以塼垒，宏壮坚峻，楼橹赫奕，南北所无。宋平北将军、徐州刺史河东薛安都，举城归魏，魏遣博陵公尉苟仁、城阳公孔伯恭援之，邑閤如初，观不异昔。自后毁撤，一时俱尽。间遗工雕镂尚存，龙云逞势，奇为精妙矣。城之东北角，起层楼于其上，号曰彭祖楼。《地理志》曰：彭城县，古彭祖国也。
《世本》曰：陆终之子，其三曰篯，是为彭祖。彭祖者，彭城是也。下曰彭祖蒙。
彭祖长年八百，绵寿永世，于此有冢，盖亦元极之化矣。其楼之侧，襟汳带泗，东北为二水之会也。耸望川原，极目清野，斯为佳处矣。
卷二十四
○睢水 瓠子河 汶水
△睢水出梁郡鄢县，睢水出陈留县西，蒗荡渠，东北流。《地理志》曰：睢水首受陈留浚仪蒗荡水也。《经》言出鄢，非矣。又东迳高阳故亭北。俗谓之陈留北城，非也。苏林曰：高阳者，陈留北县也。按在留，故乡聚名也。有《汉广野君庙碑》。延熹六年十二月，雍邱令董生，仰馀徽于千载，遵茂美于绝代，命县人长照为文，用章不朽之德。其略云：辍洗分餐，谘谋帝猷，陈、郑有涿鹿之功，海岱无牧野之战，大康华夏，绥静黎物，生民以来，功盛莫崇。今故宇无闻，而单碑介立矣。《陈留风俗传》曰：郦氏居于高阳，沛公攻陈留县，郦食其有功，封高阳侯。有郦峻，字文山，官至公府掾。大将军商，有功食邑于涿，故自陈留徙涿。县有鉼亭，鉼乡。建武二年，世祖封王常为侯国也。睢水又东迳雍邱县故城北。县，旧耜国也，殷汤、周武以封夏后，继禹之嗣。楚灭杞，秦以为县。圈称曰：县有五陵之丘，故以氏县矣。城内有夏后祠。昔在二代，享祀不辍。秦始皇因筑其表为大城，而以县焉。睢水又东，水积成湖，俗谓之白羊陂。陂方四十里，右则奸梁陂水注之。其水上承陂水，东北迳雍丘城北。又东分为两渎，谓之双沟，俱入白羊陂。陂水东合洛架口，水上承汳水，谓之洛架水，东南流入于睢水。睢水又东迳襄邑县故城北，又东迳首乡城北。睢水又东迳宁陵县故城南，故葛伯国也，王莽改曰康善矣。历鄢县北，二城南北相去五十里，故《经》有出鄢之文。城东七里水次，有单父令杨彦、尚书郎杨禅字文节兄弟二碑，汉光和中立也。

△东过睢阳县南。
睢水又东迳横城北。《春秋左传?昭公二十一年》，乐大心御华向于横。杜预曰：梁国睢阳县南有横亭。今在睢阳县西南，世谓之光城，盖光横声相近，习传之，非也。睢水又迳新城北，即宋之新城亭也。《春秋左传?文公十四年》，公会宋公、陈侯、卫侯、郑伯、许男、曹伯、晋赵盾，盟于新城者也。睢水又东迳高乡亭北。又东迳亳城北，南亳也，即汤所都矣。睢水又东迳睢阳县故城南。
周武王封微子启于宋，以嗣殷后，为宋都也。昔宋元君梦江使乘辎车，被绣衣，而谒于元君。元君感卫平之言，而求之于泉阳，男子余且献神龟于此矣。秦始皇二十二年以为砀郡。汉高祖尝以沛公为砀郡长。天下既定，五年，为梁国。文帝十二年，封少子武为梁王，太后之爱子，景帝宠弟也，是以警卫貂侍，饰同天子，藏珍积宝，多拟京师。招延豪杰，士咸归之。长卿之徒，免官来游。广睢阳城七十里，大治宫观，台苑屏榭势并皇居，其所经构也。役夫流唱，必曰《睢阳曲》。
创传由此始也。城西门即寇先鼓琴处也。先好钓，居睢水旁。宋景公问道，不告，杀之。后十年，止此门，鼓琴而去。宋人家家奉事之。南门曰卢门也，《春秋》华氏居卢门……里叛。杜预曰：卢门，宋城南门也。司马彪《郡国志》，睢阳县有卢门亭。城内有高台，甚秀广，巍然介立，超焉独上，谓之蠡台，亦曰升台焉。
当昔全盛之时，故与云霞竞远矣。《续述征记》曰：回道似蠡，故谓之蠡台，非也。余按：《阙子》称：宋景公使工人为弓，九年乃成。公曰：何其迟也？对曰：臣不复见君矣，臣之精尽于弓矣。献弓而归，三日而死。景公登虎圈之台，援弓东面而射之，失逾于西霜之山，集于彭城之东，馀势逸劲，犹饮羽于石梁。然则蠡台即是虎圈台也，盖宋世牢虎所在矣。晋太和中，大司马桓温入河，命豫州刺史袁真开石门。鲜卑坚戍此台，真顿甲坚城之下，不果而还。蠡台如西，又有一台，俗谓之女郎台。台之西北城中，有凉马台。台东胡曲池，池北列两钓台，水周六七百步。蠡台直东又有一台，世谓之雀台也。城内东西道北，有晋梁王妃王氏陵表，并列二碑，碑云：妃讳粲，字女仪，东莱曲城人也。齐北海府君之孙，司空东武景侯之季女。咸熙元年，嫔于司马氏，泰始二年妃于国。太康五年薨。
营陵于新蒙之太康九年立。碑东即梁王之吹宫也。基陛阶础尚存在，今建追明寺故宫东，即安梁之旧地也。广周五六百步，水列钓台，池东又有一台，世谓之清泠台。北城凭隅，又结一池台。晋灼曰：或说平台在城中东北角，亦或言兔园在平台侧。如淳曰：平台，离宫所在。今城东二十里有台，宽广而不甚极高，俗谓之平台。余按：《汉书?梁孝王传》称王以功亲为大国，筑东苑，方三百里，广睢阳城七十里，大治宫室，为复道，自宫连属於平台三十馀里。复道自宫东出杨门之左。阳门即睢阳东门也。连属于平台则近矣，属之城隅则不能，是知平台不在城中也。梁王与邹、枚、司马相如之徒，极游于其上。故齐随郡王《山居序》所谓西园多士，平台盛宾，邹、马之客咸在，《伐木》之歌屡陈，是用追芳昔娱，神游千古，故亦一时之盛事。谢氏赋雪，亦曰：梁王不悦，游于兔园。今也歌堂沦宇，律管理音，孤基块立，无复曩日之望矣。城北五六里，便得汉太尉桥玄墓，冢东有庙，即曹氏孟德亲酹处。操本微素，尝候于玄。玄曰：天下将乱，能安之者，其在君乎？操感知己，后经玄墓，祭云：操以顽质，见纳君子，士死知己，怀此无忘。又承约言：徂没之后，路有经由，不以斗酒支鸡过相沃酹，车过三步，腹痛勿怨！虽临时戏言，非至亲笃好，胡肯为此辞哉？凄怆致祭，以申宿怀。冢列数碑，一是汉朝群儒，英才哲士，感桥氏德行之美，乃共刊石立碑，以示后世。
一碑是故吏司徒博陵崔烈、廷尉河南吴整等，以为至德在己，扬之由人，苟不皦述，夫何考焉？乃共勒嘉石，昭明芳烈。一碑是陇西枹罕北次陌砀守长骘为左尉汉阳豲道赵冯孝高，以桥公尝牧凉州，感三纲之义，慕将顺之节，以为公之动美，宜宣旧邦，乃树碑颂，以昭令德。光和七年主记掾李友字仲僚作碑文。碑阴有《右鼎文》，建宁三年拜司宁。又有《中鼎文》，建宁四年拜司徒。又有《左鼎文》，光和元年拜太尉。《鼎铭》文曰：故臣门人，相与述公之行，咨度体则，文德铭于三鼎，武功勒于征钺，书于碑阴，以昭光懿。又有《钺文》称，是用镂石假象，作兹征钺，军鼓，陈之于东阶，亦以昭公之文武之动焉。庙南列二石柱，柱东有二石羊，羊北有二石虎。庙前东北有二石驼。驼西北有二石马，皆高大，亦不甚彫毁。惟庙颓构，粗传遗墉，石鼓仍存，钺今不知所在。睢水于城之阳，积而为逢洪陂。陂之西南有陂，又东合明水。水上承城南大池，池周千步，南流会睢，谓之明水，绝睢注涣。睢水又东南流，历于竹圃。水次绿竹荫渚，菁菁实望，世人言梁王竹园也。睢水又东，迳谷熟县故城北。睢水又东，蕲水出焉。睢水又东，迳栗县故城北。《地理志》曰侯国也。王莽曰成富。睢水又东，迳太丘县故城北。《地理志》曰故敬丘也。汉武帝元朔三年，封鲁恭王子节侯刘政为侯国。汉明帝更从今名。《列仙传》曰：仙人文宾，邑人，卖靴履为业。以正月朔日，会故妪于乡亭西社，教令服食不老，即此处矣。睢水又东迳芒县故城北。汉高帝六年，封耏跖为侯国。王莽之傅治也。世祖改曰临睢。城西二里水南，有《豫州从事皇毓碑》，殒身州牧阴君之罪，时年二十五。临睢长平舆，李君，二千石丞，轮氏夏文则，高其行而悼其殒，州国咨嗟，旌闾表墓，昭叙令德，式示后人。城内有《临睢长左冯翊王君碑》。善有治功，累迁广汉属国都尉，吏民思德。县人公府掾陈盛孙郎中儿定兴刘伯鄜等，共立石表政，以刊远绩。县北与砀县分水。有砀山。芒、砀二县之间，山泽深固，多怀神智，有仙者涓子、主柱，并隐砀山得道。汉高祖隐之，吕后望气知之，即于是处也。京房《易候》曰：何以知贤人隐？师曰：视四方常有大云，五色具而不雨，其下贤人隐矣。

△又东过相县南，屈从城北东流，当萧县南，入于猚。
相县，故宋地也。秦始皇二十三年，以为泗水郡，汉高帝四年，改曰沛郡，治此。汉武帝元鼎六年封南越桂林监、居翁为侯国，曰湘成也。王莽更名郡曰吾符，县曰吾符亭也。睢水东迳石马亭，亭西有汉故伏波将军马援墓。睢水又东迳相县故城南，宋恭公之所都也。国府园中，犹有伯姬黄堂基。堂夜被火，左右曰：夫人少避。伯姬曰：妇人之义，保傅不具，夜不下堂。遂遇火而死。斯堂即伯姬燌死处也。城西有伯姬冢。昔郑浑为沛郡太守，于萧、相二县，兴陂堰，民赖其利，刻石颂之，号曰郑陂。睢水又左合白沟水，水上承梧桐陂，陂侧有梧桐山，陂水西南流，迳相城东，而南流注于睢。睢盛则北流入于陂，陂溢则西北注于猚。出入回环，更相通注，故《经》有入猚之文。睢水又东迳彭城郡之灵壁东，东南流。《汉书》项羽败汉王于灵壁东，即此处也。又云：东逼谷泗。服虔曰：水名也，在沛国相界。未详。睢水迳谷熟，两分睢水而为蕲水，故二水所在枝分，通为兼称，谷水之名，盖因地变，然则谷水即睢水也。又云：汉军之败也，睢水为之不流。睢水又东南迳竹县故城南。《地理志》曰：王莽之笃亭也。李奇曰：今竹邑县也。睢水又东与滭湖水合，水上承甾丘县之渒陂，南北百馀里，东西四十里，东至朝解亭，西届彭城甾丘县之故城东。王莽更名之曰善丘矣。其水自陂南系于睢水。睢水又东南，八丈故沟水注之。水上承蕲水而北会睢水，又东迳符离县故城北。汉武帝元狩四年，封路博德为侯国，王莽之符合也。睢水又东，迳临淮郡之取虑县故城北。昔汝南步游张少失其母，及为县令，遇母于此，乃使良马踟蹰，轻轩冈进，顾访病姬，乃其母也。诚愿宿凭，而冥感昭征矣。睢水又东合乌慈水，水出县西南乌慈渚，潭涨东北流，与长直故渎合。渎旧上承蕲水，北流八十五里注乌慈水。乌慈水又东迳取虑县南，又东屈迳其城东，而北流注于睢。睢水又东迳睢陵县故城北。汉武帝元朔元年，封江都易王子刘楚为侯国，王莽之睢陆也。睢水又东与潼水故渎会。旧上承潼县，西南潼陂，东北流迳潼县故城北，又东北迳睢陵县下会睢。睢水又东南流，迳下相县故城南。高祖十二年，封庄侯泠耳为侯国。应劭曰：相水出沛国相县，故此加下也，然则相又是睢水之别名也。东南流入于泗，谓之睢口。经止萧县，非也，所谓得其一而亡其二矣。

△瓠子河出东郡濮阳县北河。
县北十里，即瓠河口也。《尚书?禹贡》雷夏既泽，雝、沮会同。《尔雅》曰：水自河出为雝。许慎曰：雝者，河雝水也。暨汉武帝元光三年，河水南泆，漂害民居。元封二年上使汲仁、郭昌发卒数万人，塞瓠子决河。于是上自万里沙还，临决河，沈白马、玉壁，令群臣将军以下，甚负薪填决河。上悼功之不成，乃作歌曰：瓠子决兮将奈何？浩浩洋洋，虑殚为河。殚为河兮地不宁，功无已时兮吾山平。吾山平兮巨野溢，鱼沸郁兮柏冬日。正道弛兮离常流，蛟龙骋兮放远游。归旧川兮神哉沛，不封禅兮安知外！皇谓河公兮何不仁，泛滥不止兮愁吾人！
齧桑浮兮淮、泗满，久不返兮水维缓。一曰：河汤汤兮激潺湲，北渡回兮汛流难。
搴长茭兮湛美玉，河公许兮薪不属。薪不属兮卫人罪，烧萧条兮噫乎何以御水！
隤竹林兮楗石菑，宣防塞兮万福来。于是卒塞瓠子口，筑宫于其上，名曰宣房宫，故亦谓瓠子堰为宣房堰，而水亦以瓠子受名焉。平帝已后，未及修理，河水东浸，日月弥广。永平十二年，显宗诏乐浪人王景治渠。筑堤起自荥阳，东至千乘，一千馀里。景乃防遏冲要，疏决壅积，瓠子之水，绝而不通，惟沟渎存焉。河水旧东流，迳濮阳城东北，故卫也。帝颛顼之墟。昔颛顼自穷桑徙此，号曰商丘，或谓之帝丘，本陶唐氏火正阏伯之所居，亦夏伯昆吾之都，殷相土又都之。故《春秋传》曰：阏伯居商邱，相土因之，是也。卫成公自楚邱迁此。秦始皇徙卫君角于野王，置东郡，治濮阳县，濮水迳其南，故曰濮阳也。章邯守濮阳，环之以水。
张晏曰：依河水自固。又东迳碱城南。《春秋?僖公十三年》夏，会于碱。杜预曰：东郡濮阳县东南有碱城者是也。瓠子故渎，又东迳桃城南。《春秋传》曰：分曹地，自洮以南，东传于济，尽曹地也。今鄄城西南五十里有桃城，或谓之洮也。瓠渎又东南迳清丘北。《春秋?宣公十二年?经》书，楚灭萧。晋人、宋、卫、曹同盟于清丘。京相璠曰：在今东郡濮阳县东南三十里。魏都尉治。

△东至济阴句阳县为新沟。
瓠河故渎又东迳句阳县之小成阳城北。城北侧渎，《帝王世纪》曰：尧葬济阴成阳西北四十里，是为谷林《墨子》以为尧堂高三尺，土阶三等，北教八狄，道死，葬蛩山之阴。《山海经》曰：尧葬狄山之阴，一名崇山。二说各殊，以为成阳近是尧冢也。余按小成阳在成阳西南半里许实中，俗<阝彦>以为囚尧城，士安盖以是为尧冢也。瓠子北有都关县故城，县有羊里亭，瓠河迳其南为羊里水，盖资场地而变名，犹《经》有新沟之异称矣。黄初中，贾逵为豫州刺史，与诸将征吴于洞浦，有功，魏封逵为羊里亭侯，邑四百户，即斯亭也。俗名之羊子城，非也，盖韵近字转耳。又东右会濮水枝津，水上承濮渠，东迳鉏邱城南。京相璠曰：今濮阳城西南十五里有沮邱城。六国时沮、楚同音，以为楚邱，非也。又东迳浚城南，西北去濮阳三十五里。城侧有寒泉冈，即《诗》所谓爰有寒泉，在浚之下。
世谓之高平渠，非也。京相璠曰：濮水故道在濮阳南者也。又东迳句阳县西，句渎出焉。濮水枝渠又东北迳句阳县之小成阳东垂亭西而北入瓠河。《地理志》曰：濮水首受泲于封邱县，东北，至都关入羊里水者也。又按《地理志》山阳郡有都关县，今其城在廪邱城西。考《地志》，句阳廪邱俱属济阴，则都关无隶山阳理。
又按《地理志》，郕都亦是山阳之属县矣。而东杜考地验城，又并言在廪邱城南，推此而论，似《地理志》之误矣。或亦疆理参差，所未详。瓠渎又东迳垂亭北。《春秋?隐公八年》，宋公、卫侯遇于犬邱，《经》书垂也。京相璠曰：今济阴句阳县小城阳，东五里有故垂亭者也。

△又东北过廪邱县为濮水。
瓠河又右迳雷泽北，其泽薮在大城阳县故城西北一十馀里，昔华胥履大迹处也。其陂东西二十馀里，南北一十五里，即舜所渔也。泽之东南即成阳县，故《史记》曰：武王封弟叔武于成，应劭曰：其后乃迁于成之阳，故曰成阳也。
《地理志》曰：成阳有尧冢、灵台，今成阳城西二里有尧陵，陵南一里有尧母庆都陵，于城为西南，称曰灵台，乡曰崇仁，邑号修义，皆立庙。四周列水，潭而不流，水泽通泉，泉不耗竭，至丰鱼笱，不敢采捕。前并列数碑。栝柏数株，檀马成林，二陵南北列，驰道迳通，皆以砖砌之，尚修整。尧陵东城西五十馀步，中山夫人祠，尧妃也。石壁阶墀仍旧。南、西、北三面，长栎聊荫，抉疏里余。
中山夫人祠南有仲山甫冢，冢西有石庙，羊虎倾低，破碎略尽，于城为西南，在灵台之东北。按郭缘生《述征记》：自汉迄晋，二千石及丞、尉多刊石，述叙尧即位至永嘉三年，二千七百二十有一载，记于《尧碑》，见汉建宁五年五月成阳令管遵所立碑。又云：尧陵北，仲山甫墓南，二冢间有伍员祠。晋大安中立一碑，是永兴中建，今碑祠并无处所。又言：尧城在城南九里，中山夫人祠在城南二里，东南六里，尧母庆都冢，尧陵北二里有仲山甫墓。考地验状，咸为疏僻，盖闻疑书疑耳。雷泽西南十许里，有小山，孤立峻上，亭亭佶峙，谓之历山。山北有小阜，南属迤泽之东北。有陶墟，缘生言舜耕陶所在，墟阜联属，滨带瓠河也。郑玄曰：历山在河东，今有舜井。皇甫谧或言，今济阴历山是也。与雷泽相比，余谓郑玄之言为然。故扬雄《河东赋》曰：登历观而遥望兮，聊浮游于河之严。今雷首山西枕大河，校之园纬，于事为允。士安又云：定陶西南陶丘，舜所陶也。
不言在此，缘生为失。瓠河之北，即廪丘县也。王隐《晋书地道记》曰：廪丘者，《春秋》之所谓齐邑矣。实表东海者也。《竹书纪年》，晋烈公十一年，田悼子卒，田布杀其大夫公孙孙，公孙会以廪邱叛于赵，田布围廪邱，翟角、赵孔屑、韩师救廪邱，及田布战于龙泽，田布败逋是也。瓠河与濮水俱东流，《经》所谓过廪丘为濮水者也。县南瓠北，有羊角城，《春秋传》曰：乌馀取卫羊角，遂袭我高鱼，天大雨，自窦入，介于其库。登其克城而取之者也。京相璠曰：卫邑也。
今东郡廪丘县南有羊角城。高鱼，鲁邑也，今廪丘东北有故高鱼城。俗谓之交鱼城，谓羊角为角逐城，皆非也。瓠河又迳阳晋城南。《史记》，苏秦说齐曰：过卫阳晋之道，迳于亢父之险者也。今阳晋城在廪丘城东南一十馀里，与都关为左右也。张仪曰：秦下甲攻卫阳晋，大关天下之匈。徐广《史记音义》云：关一作开。东之亢父，则其道矣。瓠河之北，又有郕都城。《春秋?隐公五年》，郕侵卫。京相璠曰：东郡廪丘县南三十里有故郕都城。《地理志》曰山阳乡也。
褚先生曰：汉封金安上为侯国，王莽更名之曰城谷者也。瓠河又东，迳黎县故城南，王莽改曰黎治矣。孟康曰今黎阳也。薛瓒曰：按黎阳在魏郡，非黎县也，世谓黎侯城，昔黎侯寓于卫《诗》所谓胡为乎泥中？毛云：泥中，邑名。疑此城也。
土地汙下，城居小阜，魏濮阳郡治也。瓠河又东迳秅县故城南，《地理志》济阴之属县也。褚先生曰：汉武帝封金日磾为侯国，王莽之万岁矣，世犹谓之为万岁亭也。瓠河又东迳郓城南。《春秋左传?成公十六年》，公自沙随还，待于郓。
京相璠曰：《公羊》作运字。今东郡廪丘县东八十里有故运城，即此城也。

△又北过东郡范县东北，为注渠，与将渠合。
瓠河自运城东北，迳范县与济、濮枝渠合。故渠上承济渎于乘氏县，北迳范县，左纳瓠渎，故《经》有济渠之称。又北与将渠合。渠受河于范县西北，东南迳秦亭南。杜预《释地》曰：东平范县西北有秦亭者也。又东南迳范县故城南，王莽更名建睦也。汉兴平中，靳允为范令。曹太祖东征陶谦于徐州，张邈迎吕布，郡县响应。程昱说允曰：君必固范，我守东阿，田单之功可立，即斯邑也。将渠又东会济渠，自下通谓之将渠，北迳范城东，俗又谓之赵沟，非也。

△又东北过东阿县东。
瓠河故渎又东北，左合将渠枝渎，枝渎上承将渠于范县。东北迳范县北，又东北迳东阿城南，而东入瓠河故渎，又北迳东阿县故城东。《春秋经》书：冬，会齐侯盟于柯。《左传》曰：冬盟于柯，始及齐平。杜预曰：东阿即柯邑也。按《国语》，曹沬挟匕首，刦齐桓公，返遂邑于此矣。

△又东北过临邑县西，又东北过茌平县东，为邓里渠。
自宜防已下，将渠已上，无复有水。将渠下水首受河，自北为邓里渠。

△又东北过祝阿县为济渠。
河水自四渎口出为济水，二渎合而东注于祝阿也。

△又东北至梁邹县西，分为二。
脉水寻梁济无二流，盖《经》之误。

△其东北者为济河，其东者为时水。又东北至济西，济河东北入于海。时水东至临淄县西屈，南过太山华县东。又南至费县东，入于沂。
时即耏水也，音而。《春秋?襄公三年》，齐、晋盟于耏者也。京相璠曰：今临淄惟有澅水西北入泲，即《地理志》之如水矣。耏、如声相似，然则澅水即耏水也。盖以澅与时合，得通称矣。时水自西安城西南，分为二水，枝津别出，西流，德会水注之。水出昌国县黄山，西北流迳昌国县故城南。
昔乐毅攻齐，有功，燕昭王以是县封之为昌国君。德会水又西北五里泉水注之，水出县南黄阜，北流迳城西北入德会，又西北，世谓之沧浪沟，又北流注时水。
《地理志》曰：德会水出昌国西北，至西安入如是也。时水又西迳东高苑城中而西注也。俗人遏令侧城南注，又屈迳其城南。《史记》：汉文帝十五年，分齐为胶西王国，都高苑。徐广《音义》曰：乐安有高苑城，故俗谓之东高苑也。其水又北注故渎：又西，盖野沟水注之，源导延乡城东北，平地出泉。西北迳延乡城北。《地理志》千乘有延乡县，世人谓故城为从城，延、从字相似，读随字改，所未详也。西北流，世谓之盖野沟，又西北流，迳高苑县北，注时水。时水又西迳西高苑县故城南。汉高帝六年封丙倩为侯国，王莽之常乡也。其水侧城西注。
京相璠曰：今乐安博昌县南界有时水西通济，其源上出盘阳，北至高苑，下有死时，中无水。杜预亦云：时水于乐安岐流，旱则竭涸，为春秋之乾时也。《左传?庄公九年》，齐、鲁战地，鲁师败处也。时水西北至梁邹城，入于泲。非泲入时，盖时来注泲。若泲分东流，明不得以时为名。寻时、泲更无别流南延华费之所，斯为谬矣。

△汶水出泰山莱芜县原山，西南过其县南。
莱芜县在齐城西南，原山又在县西南六十许里。《地理志》汶水与淄水俱出原山西南入济，故不得过其县南也。《从征记》曰：汶水出县西南流，又言：自入莱芜谷，夹路连山百数里。水隍多行石涧中，出药草，饶松柏，林藿绵濛，崖壁相望，或倾岑阻径，或回严绝谷。清风鸣条，山壑俱响，凌高降深，兼惴慓之惧，危蹊绝径，过悬度之艰。未出谷十馀里，有别谷在孤山。谷有清泉，泉上数丈有石穴，二口，容人行。入穴丈馀，高九尺许，广四五丈。言是昔人居山之处，薪爨烟墨犹存。谷中林木致密，行人鲜有能至矣。又有少许山田，引灌之踪尚存。
出谷有平邱，面山傍水，土人悉以种麦，云此邱不宜殖稷黍而宜麦，齐人相承以殖之，意谓麦邱所栖愚公谷也，何其深沈幽翳，可以托业怡生如此也！余时迳此，为之踟蹰，为之屡眷矣。余按：麦邱愚公在齐川谷犹传其名，不在鲁，盖志者之谬耳。汶水又西南迳嬴县故城南，《春秋左传?桓公三年》，公会齐侯于嬴，成婚于齐也。

△又东南过奉高县北。
奉高县，汉武帝元封元年立，以奉泰山之祀，泰山郡治也。县北有吴季札子墓，在汶水南曲中。季札之聘上国也，丧子于嬴、博之间，即此处也。《从征记》曰：嬴县西六十里有季札儿冢，冢圆其高可隐也。前有石铭一所，汉末奉高令所立，无所述叙，标志而已。自昔恒蠲民户洒埽之，今不能。然碑石麋碎，靡有遗矣，惟故趺存焉。

△屈从县西南流。
汶出牟县故城西南阜下，俗谓之胡卢堆。《淮南子》曰：汶出弗其。高诱曰：山名也，或斯阜矣。牟县故城在东北，古牟国也。春秋时，牟人朝鲁。故应劭曰：鲁附庸也。俗谓是水为牟汶也。又西南迳奉高县故城南。西南流注于汶。汶水又南，右合北汶水。水出分水溪，源与中川分水，东南流迳泰山，东合天门下溪水。
水出泰山天门下谷东流。古者帝王升封，咸憩此水。水上往往有石核存焉，盖古设舍所跨处也。马第伯书云：光武封泰山，第伯从登，山去平地二十里，南向极望无不睹。其为高也，如视浮云。其峻也，石壁窅窱，仰视严石，松树郁郁苍苍，如在云中，俯视溪谷，碌碌不见丈尺。直上七里，至天门，仰视天门，如从穴中视天矣。应劭《汉官仪》云：泰山东南山顶，名曰日观。日观者，鸡一鸣时，见日始欲出，长三丈许，故以名焉。其水自溪而东，濬波注壑，东南流迳龟阴之田。
龟山在博县北一十五里。昔夫子伤政道之陵迟，望山而怀操，故《琴操》有《龟山操》焉。山北即龟阴之田也。《春秋?定公十年》，齐人来归龟阴之田是也。
又合环水，水出泰山南溪，南流历中下两庙间。《从征记》曰：泰山有下中上三庙，墙阙严整，届中柏树夹两阶，大二十馀围，盖汉武所植也。赤眉尝斫一树，见血而止，今斧创犹存。门阁三重，楼榭四所，三层坛一所，高丈馀，广八尺。
树前有大井，极香冷，异于凡水，不知何代所掘？不常浚渫，而水旱不减。库中有汉时故乐器及神车木偶，皆靡密巧丽。又有石虎。建武十三年，永贵侯张余上金马一匹，高二尺馀，形制甚精。中庙去下庙五里，屋宇又崇丽于下庙，庙东西夹涧。上庙在山顶，即封禅处也。其水又屈而东流，入于汶水。又东南流迳明堂下。汉武帝元封元年，封泰山，降坐明堂于山之东北阯。武帝以古处险狭而不显也，欲治明堂于奉高傍，而未晓其制。济南人公玉带上黄帝时《明堂图》。《图》中有一殿，四面无壁，以茅盖之，通水，圜宫垣为复道，上有楼，从西南入，名曰昆仑。天子从之入，以拜祀上帝焉。于是上令奉高作明堂于汶上，如带图也。
古引水为辟雝处，基渎存焉，世谓此水为石汶。《山海经》曰：环水出泰山东流注于汶，即此水也。环水又左入于汶水。汶水又西南流，迳徂徕山西。山多松柏，《诗》所谓徂徕之松也。《广雅》曰：道梓松也。《抱朴子》称《玉策记》曰：千岁之松，中有物，或如青牛，或如青犬，或如人，皆寿万岁。又称天陵偃有盖之松也，所谓楼松也。《鲁连子》曰：松枞高十仞而无枝，非忧王室之无柱也。
《尔雅》曰：松叶柏身曰枞。《邹山记》曰：徂徕山在梁甫、奉高、博三县界，犹有美松，亦曰尤徕之山也。赤眉渠帅樊崇所保也。故崇自号尤徕三老矣。山东有巢父庙，山高十里。山下有陂水，方百许步，三道流注：一水东北沿溪而下，屈迳县南，西北流入于汶。一水北流，历涧西流入于汶。一水南流迳阳关亭南，《春秋?襄公十七年》，逆臧纥自阳关者也。又西流入于汶水也。

△过博县西北。
汶水南迳博县故城东，《春秋?哀公十一年》，会吴伐齐取博者也。灌婴破田横于城下。屈从其城南西流，不在西北也。汶水又西南迳龙乡故城南。《春秋?成公二年》，齐侯围龙，龙囚顷公嬖人卢蒲就魁，杀而膊诸城上，齐侯亲鼓取龙者也。汉高帝八年，封谒者陈署为侯国。汶水又西南迳亭亭山东，黄帝所禅也，山有神庙。水上有石门，旧分水下溉处也。汶水又西南迳阳关故城西，本钜平县之阳关亭矣。阳虎据之以叛，伐之，虎焚莱门而奔齐者也。汶水又南，左会淄水，水出泰山梁父县东，西南流迳菟裘城北。《春秋?隐公十一年》营之。公谓羽父曰：吾将归老焉。故《郡国志》曰：梁父有菟裘聚。淄水又迳梁父县故城南，县北有梁父山。《开山图》曰：泰山在左，亢父在右，亢父知生，梁父主死。王者封泰山，禅梁父，故县取名焉。淄水又西南迳柴县故城北。《地理志》泰山之属县也，世谓之柴汶矣。淄水又迳郕城北。汉高帝六年，封董渫为侯国。《春秋》齐师围郕，郕人伐齐，饮马于斯水也。昔孔子行于郕之野，遇荣启期于是，衣鹿裘，被发琴歌三乐之欢，夫子善其能宽矣。淄水又西迳阳关城南，西流注于汶水。汶水又南迳钜平县故城东，而西南流，城东有鲁道，《诗》所谓鲁道有荡，齐子由归者也。今汶上夹水有方姜台。汶水又西南流，《诗》云：汶水滔滔矣。
《淮南子》曰：狢渡汶则死，天地之性，倚伏难寻，固不可以情理穷也。汶水又西南迳鲁国汶阳县北，王莽之汶亭也。县北有曲水亭，《春秋?桓公十二年?经》书：公会杞侯、莒子盟于曲池。《左传》曰：平杞、莒也。故杜预曰：鲁国汶阳县北有曲水亭。汉章帝元和二年，东巡泰山，立行宫于汶阳，执金吾耿秉屯于汶上，城门基堑存焉，世谓之阙陵城也。汶水又西迳汶阳县故城北而西注。

△又西南过蛇丘县南。
汶水又西，洸水出焉。又西迳蛇丘县南，县治铸乡故城。《春秋左传》，宣叔娶于铸。杜预曰：济北蛇邱县所治铸乡城也。

△又西南过刚县北。
《地理志》：刚，故阐也。王莽更之曰柔也。应劭曰：《春秋经》书：齐人取让及阐，今阐亭是也。杜预《春秋释地》曰：阐在刚刚城东有一小亭，今刚县治，俗人又谓之阐亭。京相璠曰：刚县西四十里有阐亭。未知孰是？汶水又西，蛇水注之。水出县东北泰山西南流迳汶阳之田，齐所侵也。自汶之北，平畅极目，僖公以赐季友。蛇水又西南迳铸城西，《左传》所谓蛇渊囿也。故京相璠曰：今济北有蛇邱城，城下有水，鲁囿也，俗谓之浊须水，非矣。蛇水又西南迳夏晖城南，《经》书：公会齐侯于下让是也。今俗谓之夏晖城。盖《春秋左传?桓公三年》，公子翚如齐，齐侯送姜氏于下让，非礼也。世有夏晖之名矣。蛇水又西南入汶。汶水又西，沟水注之，水出东北马山，西南流迳棘亭南，《春秋?成公三年?经》书：秋，叔孙侨如帅师围棘。《左传》曰：取汶阳之田，棘不服，围之。
南去汶水八十里。又西南迳遂城东。《地理志》曰：蛇邱，遂乡，故遂国也。
《春秋?庄公十三年》，齐灭遂而戍之者也。京相璠曰：遂在蛇邱东北十里，杜预亦以为然。然县东北无城以拟之，今城在蛇邱西北，盖杜预传疑之非也。又西迳下让城西而入汶水。汶水又西迳春亭北，考古无春名，惟平陆县有崇阳亭，然是亭东去刚城四十里，推璠所《注》则符，并所未详也。

△又西南过东平章县南。
《地理志》曰：东平国，故梁也。景帝中六年，别为济东国。武帝元鼎元年为大河郡，宣帝甘露二年为东平国，王莽之有盐也。章县按《世本》，任姓之国也。《春秋》齐人降章者也，故城在无盐县东北五十里。汶水又西南，有泌水注之，水出肥成县东北原，西南流迳肥成县故城南。乐正子春谓其弟子曰：子适齐过肥，肥有君子焉。左迳句窳亭北，章帝元和二年，凤凰集肥城句窳亭，复其租而迳泰山，即是亭也。泌水又西南迳富城县故城西，王莽之成富也。其水又西南流注于汶。汶水又西南迳桃乡县故城西，王莽之鄣亭也。世以此为鄣城，非，盖因巨新之故目耳。

△又西南过无盐县南，又西南过寿张县北，又西南至安民亭，入于济。
汶水自桃乡四分，当其泒别之处，谓之四汶口。其左二水双流，西南至无盐县之郈乡城南，郈昭伯之故邑也，祸起斗鸡矣。《春秋左传?定公十二年》，叔孙氏堕郈。今其城无南面。汶水又西南迳东平陆县故城北，应劭曰：古厥国也。今有厥亭。汶水又西迳危山南，世谓之龙山也。《汉书》曰：哀帝时，无盐危山土自起，覆草，如驰道状，又瓠山石转立。晋灼曰：《汉?注》作报山。山胁石一枚，转侧起立，高九尺六寸，旁行一丈，广四尺。东平王云及后谒，自之石所祭，治石象报山立石，束倍草，并祠之。建平三年，息夫躬告之，王自杀，后谒弃市，国除。《汉书》石立，宣帝起之表也。汶水又西合为一水，西南入茂都淀，淀，陂水之异名也。淀水西南出，谓之巨野沟。又西南迳致密城南。《郡国志》曰：须昌县有致密城，古中都也，即夫子所宰之邑矣，制养生送死之节，长幼男女之礼，路不拾遗，器不彫伪矣。巨野沟又西南入桓公河。北水西出淀，谓之巨良水，西南迳致密城北，西南流注洪渎。次一汶，西迳郈亭北，又西至寿张故城东，潴为泽渚。初平三年，曹公击黄巾于寿张东，鲍信战死于此。其右一汶，西流迳无盐县之故城南，旧宿国也。齐宣后之故邑，所谓无盐丑女也。汉武帝元朔四年，封城阳共王子刘庆为东平侯，即此邑也。王莽更名之曰有盐亭。
汶水又西迳郈乡城北，《地理志》所谓无盐有郈乡者也。汶水西南流，迳寿张县故城北，《春秋》之良县也。县有寿聚，汉曰寿良。应劭曰：世祖叔父名良，故光武改曰寿张也。建武十五年，世祖封樊宏为侯国。汶水又西南，长直沟水注之。水出须昌城东北谷阳山，南迳须昌城东，又南，漆沟水注焉。水出无盐城东北五里阜山下，西迳无盐县故城北。水侧有东平宪王仓冢。碑阙存焉元和二年章帝幸东平，祀以太牢，亲拜祠坐，赐御剑于陵前。其水又西流注长直沟，沟水奇分为二：一水西迳须昌城南入济，一水南流注于汶。汶水又西流入济，故《淮南子》曰：汶出弗其，西流合济。高诱云：弗其，山名，在朱虚县东。余按诱说是，乃东汶，非《经》所谓入济者也，盖其误证耳。
卷二十五
○泗水 沂水 洙水
△泗水出鲁卞县北山。
《地理志》曰：出济阴乘氏县，又云：出卞县北，《经》言北山，皆为非矣。
《山海经》曰：泗水出鲁东北，余昔因公事，沿历徐、沇，路迳洙、泗，因令寻其源流。水出卞县故城东南，桃墟西北。《春秋?昭公七年》，谢息纳季孙之言，以孟氏成邑与晋而迁于桃。杜预曰：鲁国卞县东南有桃墟。世谓之曰陶墟，舜所陶处也，井曰舜井，皆为非矣。墟有漏泽，方一十五里，渌水征渟三丈如减。泽西际阜，俗谓之妫亭山，盖有陶墟、舜井之言，因复有妫亭之名矣。阜侧有三石穴。广圆三四尺。穴有通否，水有盈漏，漏则数夕之中，倾陂竭泽矣。左右居民，识其将漏，预以木为曲状，约障穴口，鱼鳖暴鳞，不可胜载矣。自此连冈通阜，西北四十许里，冈之西际，便得泗水之源也。《博物志》曰：泗水出陪尾。盖斯阜者矣。石穴吐水，五泉俱导，泉穴各径尺馀。水源南侧有一庙，栝柏成林，时人谓之原泉祠，非所究也。
泗水西迳其县故城南。《春秋?襄公二十九年》，季武子取卞曰：闻守卞者将叛，臣率徒以讨之是也。南有姑蔑城。《春秋?隐公元年》，公及邾仪父盟于蔑者也。水出二邑之间，西迳郚城北。《春秋?文公七年?经》书，公伐邾，三月甲戌，取须句，遂城郚。杜预曰：鲁邑也，卞县南有郚城备邾难也。泗水自卞而会于洙水也。

△西南过鲁县北。
泗水又西南流，迳鲁县，分为二流，水侧有一城，为二水之分会也。北为洙渎。《春秋?庄公九年?经》书，冬，浚洙。京相璠、杜预并言：洙水在鲁城北，浚深之，为齐备也。南则泗水。夫子教于洙、泗之间，今于城北二水之中，即夫子领徒之所也。《从征记》曰：洙、泗二水，交于鲁城东北十七里。阙里背洙面泗，南北一百二十步，东西六十步，四门各有石<门团>。北门去洙百步馀。后汉初，阙里荆棘自辟，从讲堂至孔里。鲍永为相，因修响祠，以诛鲁贼彭丰等。郭缘生言：泗水在城南，非也。余按：《国语》：宣公夏滥于泗渊，里革断罟弃之。
韦昭曰：泗在鲁城北。《史记》、《冢记》、王隐《地道记》咸言，葬孔子于鲁城北泗水上。今泗水南有夫子冢。《春秋孔演图》曰：鸟化为书，孔子奉以告天，赤爵衔书上，化为黄玉，刻曰：孔提命，作应法，为赤制。《说题辞》曰：孔子卒，以所受黄玉葬鲁城北，即子贡庐墓处也。谯周云：孔子死后，鲁人就冢次而居者百有馀家，命曰孔里。《孔业》曰：夫子墓茔方一里，在鲁城北六里泗水上。
诸孔氏封五十馀所，人名昭穆，不可复识。有铭碑三所，兽碣具存。《皇览》曰：弟子各以四方奇木来植，故多诸异树，不生棘木刺草，今则无复遗条矣。泗水自城北，南迳鲁城西南，合沂水。沂水出鲁城东南，尼邱山西北，山即颜母所祈而生孔子也。山东一十里有颜母庙。山南数里，孔子父葬处，《礼》所谓防墓崩者也。平地发泉，流迳鲁县故城南。水北东门外，即爰居所止处也。《国语》曰：海鸟曰爰居，止于鲁城东门之外三日，臧文仲祭之，展禽讥焉。故《庄子》曰：海鸟止郊，鲁侯觞之，奏以广乐，具以太牢，三日而死，此养非所养矣。门郭之外，亦戎夷死处。《吕氏春秋》曰：昔戎夷违齐如鲁，天大寒而后门，与弟子宿于郭门外，寒愈甚，谓弟子曰：子与我衣，我活，我与子衣，子活。我国士也，为天下惜。子不肖人，不足爱。弟子曰：不肖人，恶能与国士并衣哉？戎夷欢曰：不济夫！解衣与弟子，半夜而死。沂水北对稷门。昔圉人牵有力，能投盖于此门。
服虔曰：能投千钧之重过门之上也。杜预谓走接屋之桷，反覆门上也。《春秋?僖公二十年?经》书，春，新作南门。《左传》曰：书不时也。杜预曰：本名稷门，僖公更高大之，今犹不与诸门同，改名高门也。其遗基犹在，地八丈馀矣。
亦曰雩门。《春秋左传?庄公十年》，公子偃请击宋师，窃从雩门蒙皋比而出者也。门南隔水有雩坛，坛高三丈，曾点所欲风舞处也。高门一里馀道西，有《道儿君碑》，是鲁相陈君立。昔曾参居此，枭不入郭。县即曲阜之地，少昊之墟。
有大庭氏之库，《春秋》竖牛之所攻也。故刘公干《鲁都赋》曰：戢武器于有炎之库，放戎马于巨野之坰。周武王封姬旦于曲阜，曰鲁。秦始皇二十三年以为薛郡，汉高后元年为鲁国阜上有季氏宅，宅有武子台，今虽崩夷，犹高数丈。台西百步有大井，广三丈，深十馀丈，以石垒之，石似磬制。《春秋?定公十二年》，公山不狃帅费人攻鲁，公入季氏之宫，登武子之台也。台之西北二里，有周公台，高五丈，周五十步。台南四里许则孔庙，即夫子之故宅也。宅大一顷，所居之堂，后世以为庙。汉高祖十三年，过鲁，以太牢祀孔子。自秦烧《诗》、《书》，经典沦缺。汉武帝时，鲁恭王坏孔子旧宅，得《尚书》，《春秋》、《论语》、《孝经》。时人已不复知有古文，谓之科斗书，汉世秘之，希有见者。于时闻堂上有金石丝竹之音，乃不坏。庙屋三间，夫子在西间东向，颜母在中间南向。夫人隔东一间东向。夫人床前有石砚一枚，作甚朴，云平生时物也。鲁人藏孔子所乘车于庙中，是颜路所请者也。献帝时，庙遇火，烧之。永平中，钟离意为鲁相，到官，出私钱万三千文，付户曹孔治夫子车，身入庙，拭几席剑履。男子张伯除堂下草，土中得玉璧七枚。伯怀其一，以六枚白意。意令主簿安置几前。孔子寝堂床首，有悬瓮。意召孔问：何等瓮也？曰：后也？对曰：夫子瓮也，背有丹书，人勿敢发也。意曰：夫子圣人，所以遗瓮，欲以悬示后贤耳。发之，中得素书，文曰：后世修吾书，董仲舒。护吾车，拭吾履，发吾笥，会稽钟离意。璧有七，张伯藏其一。意即召问伯，果服焉。魏黄初二年，文帝令郡国修起孔子旧庙，置百石卒吏。庙有夫子像，列二弟子执卷立侍，穆穆有询仰之容。汉、魏以来，庙列七碑，二碑无字。栝柏犹茂。庙之西北二里有颜母庙，庙像犹严，有修栝五株。孔庙东南五百步有双石阙，即灵光之南阙，北百馀步即灵光殿基，东西二十四丈，南北十二丈，高丈馀。东西廊庑别舍，中间方七百馀步。阙之东北有浴池，方四十许步。池中有钓台，方十步，池台之基岸悉石也。遗基尚整，故王延寿《赋》曰：周行数里，仰不见日者也。是汉景帝程姬子鲁恭王之所造也。殿之东南，即泮宫也。在高门直北道西。宫中有台，高八十尺，台南水东西一百步，南北六十步，台西水南北四百步，东西六十步，台池咸结石为之，《诗》所谓思乐泮水也。沂水又西迳圜丘北丘高四丈馀。沂水又西流，昔韩雉射龙于斯水之上。
《尸子》曰：韩雉见申羊于鲁，有龙饮于沂。韩雉曰：吾闻之，出见虎，搏之，见龙，射之，今弗射，是不得行吾闻也。遂射之。沂水又西右注泗水也。

△又西过瑕邱县东，屈从县东南流，漷水从东来注之。
瑕邱，鲁邑，《春秋》之负瑕矣。哀公七年季康子伐邾，囚诸负瑕是也。应劭曰：瑕邱在县西南。昔卫大夫公叔文子升于瑕邱，蘧伯玉从。文子曰：乐哉斯邱！死则我欲葬焉。伯玉曰：吾子乐之，则瑗请前。刺其欲害民良田也。瑕邱之名，盖因斯以表称矣。曾子吊诸负夏，郑玄、皇甫谧并言卫地，鲁、卫虽殊，土则一也。漷水出东海合乡县。汉安帝永初七年，封马光子朗为侯国。其水西南流入邾。《春秋?哀公二年》，季孙斯伐邾，取漷东田及沂西田是也。漷水又迳鲁国邹山东南，而西南流，《春秋左传》所谓峄山也，邾文公之所迁。今城在邹山之阳，依严阻以墉固，故邾娄之国，曹姓也。叔梁纥之邑也，孔子生于此。
后乃县之，因邹山之名以氏县也。王莽之邹亭矣。京相璠曰：《地理志》，峄山在邹县北，绎邑之所依以为名也。山东西二十里，高秀独出，积石相临，殆无土壤。石间多孔穴，洞达相通，往往有如数间屋处，其俗谓之峄孔。遭乱，辄将家入峄，外寇虽众，无所施害。晋永嘉中，太尉郗鉴将乡曲保此山，胡贼攻守不能得。今山南有大峄，名曰郗公峄。山北有绝严，秦始皇观礼于鲁，登于峄山之上，命丞相李斯，以大篆勒铭山领，名曰书门，《诗》所谓保有凫峄者也。漷水又西南迳蕃县故城南。又西迳薛县故城北，《地理志》曰：夏车正奚仲之国也。
《竹书纪年》，梁惠成王三十一年，邳迁于薛，改名徐州。城南山上有奚仲冢。
《晋太康地记》曰：奚仲冢在城南二十五里山上，百姓谓之神灵也。齐封田文于此，号孟尝君，有惠誉，今郭侧犹有文冢，结石为郭，作制严固，莹丽可寻，行人往还，莫不迳观，以为异见矣。漷水又西迳仲虺城北。《晋太康地记》曰：奚仲迁于邳，仲虺居之，以为汤左相。其后当周，爵称侯，后见侵削，霸者所绌为伯，任姓也。应劭曰：邳在薛。徐广《史记音义》曰：楚元王子郢客，以吕后二年，封上邳侯也。有下故此为上矣。《晋书地道记》曰：仲虺城在薛城西三十里。漷水又西至湖陆县，入于泗。故京相璠曰：薛县淳水，首受蕃县，西注山阳湖陆是也。《经》言瑕邱东，误耳。

△又东过平阳县西。
县即山阳郡之南平阳县也。《竹书纪年》曰：梁惠成王二十九年，齐田盻及宋人伐我东鄙，围平阳者也。王莽改之曰黾平矣。泗水又南迳故城西，世谓之漆乡。应劭《十三州记》曰：漆乡，邾邑也。杜预曰：平阳东北有漆乡。今见有故城西南方二里，所未详也。

△又南过高平县西，洸水从西北来，流注之。
泗水南迳高平山，山东西十里，南北五里，高四里，与众山相连，其山最高，顶上方平，故谓之高平山，县亦取名焉。泗水又南迳高平县故城西。汉宣帝地节三年，封丞相魏相为侯国。高帝八年，封将军陈锴为橐侯。《地理志》，县故山阳之橐县也。王莽改曰高平。应劭曰：章帝改。按本《志》曰王莽改名，章帝因之矣。所谓洸水者，洙水也，盖洸、洙相入，互受通称矣。

△又南过方舆县东。
汉哀帝建平四年，县女子田无啬生子。先未生二月，儿啼腹中，及生不举，葬之陌上。三日，人过闻啼声，母掘养之。

△菏水从西来注之。
菏水，即泲水之所苞注以成湖泽也。而东与泗水合于湖陵县西六十里谷庭城下，俗谓之黄水口。黄水西北通巨野泽，盖以黄水沿注于菏，故因以名焉。

△又屈东南过湖陆县南，涓涓水从东北来，流注之。
《地理志》故湖陵县也，菏水在南，王莽更曰湖陆。应劭曰：《尚书》一名湖陵，章帝封东平王苍子为湖陆侯，更名湖陆也。泗水又东，迳郗鉴所筑城北，又东，迳湖陵城东南。昔桓温之北入也，范懽擒慕容忠于此。城东有《度尚碑》。
泗水又左会南梁水。《地理志》曰：水出蕃县。今县之东北，平泽出泉若轮焉，发源成川，西南流分为二水。北水枝出西迳蕃县北，又西迳滕城北。《春秋左传?隐公十一年》，滕侯、薛侯来朝，争长。薛侯曰：我先封。滕侯曰：我周之卜正也。薛，庶姓也，我不可以后之。公使羽父请薛侯曰：君辱在寡人，周谚有之曰：山有木，工则度之；宾有礼，主则择之。周之宗盟，异姓为后。寡人若朝于薛，不敢与诸任齿。君若辱贶寡人，则愿以滕君为请。薛侯许之，乃长滕侯者也。
汉高祖封夏侯婴为侯国，号曰滕公。邓展曰：今沛郡公丘也。其水又溉於公丘焉。
县故城在滕西北，城周二十里，内有子城。按《地理志》即滕也。周懿王子错叔绣文公所封也。齐灭之，秦以为县。汉武帝元朔三年，封鲁恭王子刘顺为侯国。
世以此水溉我良田，遂及百秭，故有两沟之名焉。南梁水自枝渠西南，迳鲁国蕃县故城东，俗以南邻于漷，亦谓之西漷水。南梁水又屈迳城南，应劭曰：县，古小邾邑也。《地理志》曰：其水西流注于泲。泲在湖陆西而左注泗，泗、泲合流，故《地记》或言泲入泗，泗亦言入泲，互受通称，故有入泲之文。阚骃《十三州志》曰：西至湖陆入泗是也。《经》无南梁之名，而有涓涓之称，疑即是水也。戴延之《西征记》亦言湖陆县之东南有涓涓水，亦无记于南梁，谓是吴王所道之渎也。余按湖陆西南，止有是水。延之盖以《国语》云：吴王夫差起师，将北会黄池，掘沟于商、鲁之间，北属之沂，西属于济。以是言之，故谓是水为吴王所掘，非也。余以水路求之，止有泗川耳。盖北达沂西，北迳于商、鲁而接于济，吴所浚广耳。非谓起自东北受沂西南注济也。假之有道，非吴所趣，年载诚<耳少>，人情则近，以今忖古，益知延之之不通情理矣。泗水又南，漷水注之，又迳薛之上邳城西而南注者也。

△又南，过沛县东。
昔许由隐于沛泽，即是县也。县盖取泽为名，宋灭属楚，在泗水之滨，于秦为泗水郡治，黄水注之。黄水出小黄县黄乡黄沟。《国语》：吴子会诸侯于黄池者也。黄水东流，迳外黄县故城南。张晏曰：魏郡有内黄县，故加外也。薛瓒曰：县有黄沟，故县氏焉。圈称《陈留风俗传》曰：县南有渠水，于《春秋》为宋之曲棘里，故宋之别都矣。《春秋?昭公二十五年》，宋元公卒于曲棘是也。宋华元居于稷里。宣公十五年，楚围宋，晋解扬违楚，致命于此。宋人惧，使华元乘闉，夜入楚师，登子反之床，曰：寡君使元以病告。弊邑易子而食，析骸以爨。
城下之盟，所不能也。子反退一舍，宋、楚乃平。今城东闉上，犹有华元祠，祠之不辍。城北有华元冢。黄沟自城南，东迳葵邱下。《春秋?僖公九年》，齐桓公会诸侯于癸邱。宰孔曰：齐侯不务德而勤远略，北伐山戎，南伐楚，西为此会。
东略之不知，西则否矣，其在乱乎？君务靖乱，无勤于行，晋侯乃还。即此地也。
黄沟又东注大泽，蒹葭莞苇生焉，即世所谓大荠陂也。陂水东北流迳定陶县南，又东迳山阳郡成武县之楚邱亭北，黄沟又东迳成武县故城南，王莽更之曰成安也。
黄沟又东北迳郜城北。《春秋?桓公二年?经》书，取郜大鼎于宋，戊申，纳于太庙。《左传》曰：宋督攻孔父而取其妻，杀殇公而立公子冯，以郜大鼎赂公。
臧哀伯谏为非礼。《十三州志》曰：今成武县东南有郜城，俗谓之北郜者也。黄沟又东迳平乐县故城南，又东右合泡水，即丰水之上源也。水上承大荠陂，东迳贳城北，又东迳已氏县故城北，王莽之已善也。县有伊尹冢。崔骃曰：殷帝沃丁之时，伊尹卒，葬于薄。《皇览》曰：伊尹冢在济阴已氏平利乡。皇甫谧曰：伊尹年百馀岁而卒，大雾三日。沃丁葬以天子之礼，亲自临丧，以报大德焉。又东迳孟诸泽，杜预曰：泽在梁国睢阳县东北。又东迳邛城县故城南，《地理志》山阳县也，王莽更名之曰告城矣。故世有南郜、北郜之论也。又东迳单父县故城南。
昔宓子贱之治也，孔子使巫马期观政，入其境，见夜渔者，问曰：子得鱼辄放何也？曰：小者，吾大夫欲长育之故也。子闻之曰：诚彼形此，子贱得之，善矣。
惜哉！不齐所治者小也。王莽更名斯县为利父矣。世祖建武十三年，封刘茂为侯国。又东迳平乐县，右合泡水。水上承猚水于下邑县界，东北注，一水上承猚水于杼秋县界北流，世又谓之瓠卢沟，水积为渚。渚水东北流，二渠双引，左合沣水，俗谓之二泡也。自下沣、泡并得通称矣。故《地理志》曰：平乐，侯国也。泡水所出。又迳丰西泽谓之丰水。《汉书》称高祖送徒丽山，徒多亡。到丰西泽，有大蛇当径，拔剑斩之。此即汉高祖斩蛇处也。又东迳大堰水分为二，又东迳丰县故城南，王莽之吾丰也。水侧城东北流，左合枝水，上承丰西大堰，派流东北迳丰城北，东注沣水。沣水又东合黄水，时人谓之狂水，盖狂、黄声相近，俗传失实也。自下黄水又兼通称矣。水上旧有梁，谓之泡桥。王智深《宋史》云：宋太尉刘义恭于彭城，遣军主稽玄敬北至城，觇候魏军。魏军于清西望见玄敬士众。魏南康侯杜道俊引趣泡桥，沛县民逆烧泡桥，又于林中打鼓。俊谓宋军大至，争渡泡水。水深酷寒，冻溺死者殆半。清水即泗水之别名也。沈约《宋书》称魏军欲渡清西，非也。泡水又东迳沛县故城南。秦末兵起，萧何、曹参迎汉祖于此城。高帝十一年，封合阳侯刘仲子为侯国。城内有汉高祖庙。庙前有三碑，后汉立，庙基以青石为之，阶陛尚存。刘备之为徐州也，治此。袁术遣纪灵攻备，备求救吕布，布救之，屯小沛，招灵，请备共饮。布谓灵曰：玄德，布弟也，布性不憙合斗，但熹解斗。乃植戟于门，布弯弓曰：观布射戟小支，中者，当各解兵。不中，可留决斗。一发中之，遂解。此即布射戟枝处也。《述征记》曰：城极大，四周堑通丰水。丰水于城南，东注泗，即泡水也。《地理志》曰：泡水自平乐县东北至沛入泗者也。泗水南迳小沛县东，县治故城南垞上。东岸有泗水亭，汉祖为泗水亭长，即此亭也。故亭今有高祖庙，庙前有碑，延熹十年立，庙阙崩褫，略无全者。水中有故石梁处，遗石尚存。高祖之破黥布也，过之，置酒沛宫，酒酣歌舞，慷慨伤怀，曰：游子思故乡也。泗水又东南流，迳广戚县故城南。汉武帝元朔元年，封刘择为侯国，王莽更之曰力聚也。泗水又迳留县，而南迳垞城东。城西南有崇侯虎庙，道沦遗爱，不知何因而远有此图？泗水又南迳宋大夫桓魋冢西，山枕泗水，西上尽石，凿而为冢，今人谓之石郭者也。郭有二重，石作工巧，夫子以为不如死之速朽也。

△又东南过彭城县东北。
泗水西有龙华寺，是沙门释法显，远出西域，浮海东还，持龙华图，首创此制。法流中夏，自法显始也。其所持天竺二石，仍在南陆东基堪中。其石尚光洁可爱。泗水又南，<犬隹>水入焉。而南迳彭城县故城东。周显王四十二年，九鼎沦没泗渊。秦始皇时而鼎见于斯水。始皇自以德合三代，大喜，使数千人没水求之，不得，所谓鼎伏也。亦云：系而行之，未出，龙齿齧断其系。故语曰：称乐大早绝鼎系，当是孟浪之传耳。泗水又迳龚胜墓南，墓碣尚存。又迳亚父冢东。
《皇览》曰：亚父冢在庐江居巢县郭东。居巢亭中。有亚父井。吏民视事皆祭亚父于居巢厅上。后更造祠于郭东，至今祠之。按《汉书?项羽传》，历阳人范增未至彭城而发疽死，不言之居巢。今彭城南有项羽凉马台。台之西南山麓上，即其冢也。增不慕范蠡之举，而自绝于斯，可谓褊矣。推考书事，墓近于此也。

△又东南过吕县南。
吕，宋邑也。《春秋?襄公元年》，晋师伐郑及陈，楚子辛救郑，侵宋吕留。
是也。县对泗水。汉景帝三年，有白颈乌与黑乌群斗于县，白颈乌不胜，堕泗水中死者数千，京房《易传》曰：逆亲亲，厥妖白黑乌斗。时有吴、楚之反。泗水之上有石梁焉，故曰吕梁也。昔宋景公以弓工之弓，弯弧东射，矢集彭城之东，饮羽于石梁，即斯梁也。悬涛崩渀，实为泗险。孔子所谓鱼鳖不能游，又云：悬水三十仞，流沫九十里，今则不能也。盖惟狱之喻，未便极天，明矣。《晋太康地记》曰：水出磬石，《书》所谓泗滨浮磬者也。泗水又东南流，丁溪水注之。
溪水上承泗水于吕县，东南流，北带广隰，山高而注于泗川。泗水冬春浅涩，常排沙通道，是以行者多从此溪。即陆机《行思赋》所云乘丁水之捷岸，排泗川之积沙者也。晋太元九年，左将军谢玄于吕梁，遣督护闻人奭，用工九万，拥水立七埭，以利运漕者。

△又东南过下邳县西。
泗水历县，迳葛峄山东，即奚仲所迁邳峄者也。泗水又东南迳下邳县故城西，东南流，沂水流注焉，故东海属县也。应劭曰：奚仲自薛徙居之，故曰下邳也。
汉徙齐王韩信为楚王，都之，后乃县焉，王莽之闰俭矣。东阳郡治。文颖曰：秦嘉，东阳郡人，今下邳是也。晋灼曰：东阳县本属临淮郡，明帝分属下邳，后分属广陵。故张晏曰：东阳郡，今广陵郡也。汉明帝置下邳郡矣。城有三重，其大城中有大司马石苞、镇东将军胡质、司徒王浑、监军石崇四碑。南门谓之白门，魏武擒陈宫于此处矣。中城，吕布所守也。小城，晋中兴，北中郎将荀羡、郗昙所治也。昔泰山吴伯武少孤，与弟文章相失二十馀年，遇于县市。文章欲欧伯武，心神悲恸，因相寻问，乃兄弟也。县为沂、泗之会也。又有武原水注之。水出彭城武原县西北，会注陂南，迳其城西，王莽之和乐亭也。县东有徐庙山，山因徐徙，即以名之也。山上有石室，徐庙也。武原水又南合武水，谓之泇水。南迳刚亭城，又南至下邳入泗，谓之武原水口也。又有桐水出西北，东海容邱县东南，至下邳入泗。泗水东南迳下相县故城东，王莽之从德也。城之西北，有汉太尉陈球墓，墓前有三碑，是弟子管宁、华歆等所造。初平四年，曹操攻徐州，破之，拔取虑、睢陵、夏邱等县，以其父避难，被害于此，屠其男女十万，泗水为之不流。自是数县人无行迹，亦为暴矣！泗水又东南得睢水口。泗水又迳宿预城之西，又迳其城南，故下邳之宿留县也，王莽更名之曰康义矣。晋元皇之为安东也，督运军储而为邸阁也。魏太和中，南徐州治，后省为戍。梁将张惠绍北入，水军所次，凭固斯城，更增修郭，堑其四面，引水环之。今城在泗水之中也。

△又东南入于淮。
泗水又东迳陵栅南，《西征记》曰：旧陵县之治也。泗水又东南迳淮阳城北，城临泗水。昔菑丘诉饮马斩蛟，眇目于此处也。泗水又东南迳魏阳城北，城枕泗川。陆机《行思赋》曰：行魏阳之枉渚，故无魏阳，疑即泗阳县故城也。王莽之所谓淮平亭矣。盖魏文帝幸广陵所由，或因变之，未详也。泗水又东迳角城北，而东南流注于淮。考诸地说，或言泗水于睢陵入淮，亦云于下相入淮，皆非实录也。

△沂水出泰山盖县艾山。
郑玄云：出沂山，亦或云临乐山。水有二源，南源所导，世谓之柞泉，北水所发，俗谓之鱼穷泉，俱东南流，合成一川。右会洛预水，水出洛预山，东北流注之。沂水东南流，左合桑预水，水北出桑预山，东流注于沂水。沂水又东南，螳螂水入焉，水出鲁山，东南流，右注沂水。
沂水又东迳盖县故城南，东会连绵之水，水发连绵山，南流迳盖城东，而南入沂。沂水又东迳浮来之山，《春秋经》书：公及莒人盟于浮来者也。即公来山也，在邳乡西，故号曰邳来之间也。浮来之水注之，其水左控三川，右会甘水，而注于沂。沂水又南迳爆山西，山有二峰，相去一里，双峦齐秀，圆峙若一。
沂水又东南迳东莞县故城西，与小沂水合。孟康曰：县故郓邑，今郓亭是也。
汉武帝元朔二年，封城阳共王子吉为东莞侯。魏文帝黄初中，立为东莞郡，《东燕录》谓之团城。刘武帝北伐广固，登之以望五龙。魏南青州治。《左氏传》曰：莒、鲁争郓，为日久矣。今城北郓亭是也。京相璠曰：琅邪姑幕县南四十里员亭，故鲁郓邑世变其字，非也。《郡国志》，东莞有郓亭。今在团城东北四十里，犹谓之故东莞城矣。
小沂水出黄孤山，西南流迳其城北，西南注于沂。沂水又南与闾山水合，水出闾山，东南流，右佩二水，总归于沂。
沂水南迳东安县故城东，而南合时密水，水出时密山，春秋时莒地。《左传》：莒人归共仲于鲁及密而死，是也。密水东流。迳东安城南。汉封鲁孝王子强为东安侯。密水又东南流入沂。
沂水又南，桑泉水北出五女山，东南流，巨围水注之。水出巨围之山，东南注于桑泉水。桑泉水又东南，堂阜水入焉，其水导源堂阜，《春秋?庄公九年》，管仲请囚，鲍叔受之，及堂阜而税之。杜预曰：东莞蒙阴县西北有夷吾亭者是也。
堂阜水又东南注桑泉水。桑泉水又东南迳蒙阴县故城北，王莽之蒙恩也。又东南与{山叟}崮水合。水有二源双会，东导一川，俗谓之汶水也。东迳蒙阴县，注桑泉水。又东南，卢川水注之，水出鹿领山，东南流，左则二川臻凑，右则诸葛泉源斯奔，乱流迳城阳之卢县，故盖县之卢上里也。汉武帝元朔二年，封城阳共王子刘稀为侯国。王莽更名之曰著善矣。又东南注于桑泉水，桑泉水又东南，右合蒙阴山水。水出蒙阴山，东北流。昔琅邪承宫避乱此山，立性好仁，不与物竞。
人有认其黍者，舍之而去。其水又东北流，注于桑泉水，又东南入沂。沂水又南迳阳都县故城东，县故阳国也。齐同盟，齐利其地而迁之者也。汉高帝六年，封将军丁复为侯国。
沂水又南与蒙山水合，水出蒙山之阴，东流迳阳都县南，东注沂水。
沂水又左合温水，水上承温泉陂，而西南入于沂水者也。

△南过琅邪临沂县东，又南过开阳县东。
沂水南迳中丘城西。《春秋?隐公七年》，夏，城中邱。《左传》曰：书不时也。
沂水又南迳临沂县故城东。《郡国志》曰：琅邪有临沂县，故属东海郡。
有治水注之，水出泰山南武阳县之冠石山。《地理志》曰：冠石山，治水所出。应劭《地理风俗记》曰：武水出焉。盖水异名也。东流迳蒙山下，有祠。治水又东南迳颛臾城北。《郡国志》曰：县有颛臾城，季氏将伐之。孔子曰：昔者先王以为东蒙主，社稷之臣也。何以伐为？冉有曰：今夫颛臾固而便，近于费者也，治水又东南流，迳费县故城南。《地理志》东海之属县也，为鲁季孙之邑。
子路将堕之。公山弗扰师袭鲁，弗克。后季氏为阳虎所执，弗扰以费畔，即是邑也。汉高帝六年，封陈贺为侯国。王莽更名之曰顺从也。许慎《说文》云：沂水出东海费县东，西入泗，从水，斤声。吕忱《字林》亦言是矣。斯水东南所注者沂水，在西，不得言东南趣也，皆为谬矣。故世俗谓此水为小沂水。治水又东南迳祊城南。《春秋?隐公八年》，郑伯请释泰山之祀而祀周公，使宛归泰山之祊而易许田。杜预《释地》曰：祊，郑祀泰山之邑，在琅邪费县东南。治水又东南流注于沂。
沂水又南迳开阳县故城东，县故鄅国也。《春秋左传?昭公十八年》，邾人袭鄅，尽俘以归。鄅子曰：余无归矣！从帑于邾是也。后更名开阳矣。
《春秋?哀公三年?经》书季孙斯、叔孙州仇帅师城启阳者，是也。县故琅邪郡治也。

△又东过襄贲县东，屈从县南西流，又屈南过郯县西。
《鲁连子》称：陆子谓齐湣王曰：鲁费之众臣，甲舍于襄贲者也。王莽更名章信也。
郯故国也，少昊之后。《春秋?昭公十七年》，郯子朝鲁，公与之宴。昭子━━叔孙婼，问曰：少昊鸟名官，何也？郯子曰：吾祖也，我知之。黄帝、炎帝以云、火纪官，太皞以龙纪。少皞瑞凤鸟，统历鸟官之司，议政斯在。孔子从而学焉，既而告人曰：天子失官，学在四夷者也。《竹书纪年》晋烈公四年，越子朱句灭郯，以郯子鸪归。县故旧鲁也，东海郡治。秦始皇以为郯郡，汉高帝二年，更从今名，即王莽之沂平者也。

△又东过良城县西，又南过下邳县，西南入于泗。
《春秋左传》曰：昭公十三年，秋，晋侯会吴子于良，吴子辞水道不可以行，晋乃还，是也，《地理志》曰良城，王莽更名承翰矣。
沂水于下邳县北西流，分为二水：一水于城北西南入泗，一水迳城东，屈从县南，亦注泗，谓之小沂水。水上有桥，徐、泗间以为圯。昔张子房遇黄石公于圯上，即此处也。建安二年，曹操围吕布于此，引沂、泗灌城而擒之。

△洙水出泰山盖县临乐山。
《地理志》曰：临乐山，洙水所出，西北至盖，入泗水，或作池字，盖字误也。洙水自山西北迳盖县，汉景帝中五年，封后兄王信为侯国。又西迳泰山东平阳县。《春秋?宣公八年》，冬，城平阳。杜预曰：今泰山平阳县，是也，河东有平阳，故此加东矣。晋武帝元康九年改为新泰县也。

△西南至卞县，入于泗。
洙水西南流，盗泉水注之，泉出卞城东北，卞山之阴。《尸子》曰：孔子至于胜母，暮矣而不宿；过于盗泉，渴矣而不饮；恶其名也。故《论语撰考谶》曰：水名盗泉，仲尼不漱，即斯泉矣。西北流注于洙水。
洙水又西南流于卞城西，西南入泗水乱流。西南至鲁县东北，又分为二水。
水侧有故城，两水之分会也。洙水西北流迳孔里北，是谓洙、泗之间矣。《春秋》之浚洙，非谓始导矣，盖深广之耳。洙水又西南，枝津出焉。又南迳瑕丘城东，而南入石门，向来结石为水门，跨于水上也。西南流，世谓之杜武沟。洙水又西南，迳南平阳县之显闾亭西，邾邑也。《春秋?襄公二十一年?经》书，邾庶其以漆、闾丘来奔者也。杜预曰：平阳北有显闾亭。《十三州记》曰：山阳南平阳县又有闾丘乡。《从征记》曰：杜谓显闾、闾丘也。今按漆县在县东北，漆乡东北十里，见有闾丘乡，显闾非也。然则显闾自是别亭，未知孰是？
又南，洸水注之。吕忱曰：洸水出东平，上承汶水于刚县西，阐亭东。《尔雅》曰：汶别为阐，其由洛之有波矣。洸水西南流，迳盛乡城西。京相璠曰：刚县西南有盛乡城者也。又南迳泰山宁阳县故城西。汉武帝元朔三年，封鲁共王子刘恬为侯国。王莽改之曰宁顺也。又南，洙水枝津注之。水首受洙，西南流迳瑕邱城北，又西迳宁阳城南，又西南入于洸水。洸水又西南，迳泰山郡乘丘县故城东。赵肃侯二十年，韩将举与齐、魏战于乘丘，即此县也。汉武帝元朔五年，封中山靖王子刘将夜为侯国也。洸水又东南流，注于洙水，又南至主平县南入于泗水。西有茅乡城，东去高平三十里。京相璠曰：今高平县西三十里有故茅乡城者也。
卷二十六
○沭水
△沭水出琅邪东莞县西北山。
大弁山与小泰山连麓而异名也。引控众流，积以成川。东南流迳邳乡南，南去县八十许里。城有三面，而不周于南，故俗谓之半城。沭水又东南流，左合岘水，水北出大岘山，东南流迳邳乡东，东南流注于沭水也。

△东南过其县东。
沭水左与箕山之水合。水出东诸县西箕山，刘澄之以为许由之所隐也，更为巨谬矣。其水西南流注于沭水也。

△又东南过莒县东。
《地理志》曰：莒子之国，盈姓也，少昊后。《列女传》曰：齐人杞梁殖袭莒，战死。其妻将赴之，道逢齐庄公，公将吊之。杞梁妻曰：如殖死有罪，君何辱命焉？如殖无罪，有先人之弊庐在下，妾不敢与郊吊。公旋车吊诸室。妻乃哭于城下，七日而城崩。故《琴操》云：殖死，妻援琴作歌曰：乐莫乐兮新相知，悲莫悲兮生别离！哀感皇天，城为之堕，即是城也。其城三重，并悉崇峻，惟南开一门。内城方十二里，郭周四十许里。《尸子》曰：莒君好鬼巫而国亡。无知之难，小白奔焉。乐毅攻齐，守崄全国。秦始皇县之，汉兴以为城阳国封朱虚侯章，治莒。王莽之莒陵也。光武合城阳国为琅邪国以封皇子京，雅好宫室，穷极伎巧，壁带饰以金银。明帝时，京不安莒，移治开阳矣。沐水又南，袁公水东出清山，寻坤维而注沭。沭水又南，浔水注之，水出于巨公之山，西南流，旧堨以溉田，东西二十里，南北十五里。浔水又西南流入沭。
沭水又南与葛陂水会。水发三柱山，西南流迳辟城南，世谓之辟阳城。《史记?建元以来王子侯者年表》曰：汉武帝元朔二年，封城阳共王子节侯刘壮为侯国也。其水于邑，积以为陂，谓之辟阳湖，西南流注于沭水也。

△又南过阳都县东入于沂。
沭水自阳都县又南，会武阳沟水。水东出仓山，山上有故城，世谓之监官城，非也。即古有利城矣。汉武帝元朔四年，封城阳共王子刘钉为侯国也。其城因山为基，水导山下西北流，谓之武阳沟。又西至即丘县注于沭。沭水又南迳东海郡即丘县，故《春秋》之祝丘也。桓公五年，《经》书：齐侯、郑伯如纪，城祝丘。
《左传》齐、郑朝纪，欲袭之。汉立为县，王莽更之曰就信也。《郡国志》曰：自东海分属琅邪。阚骃曰：即、祝，鲁之音，盖字承读变矣。
沭水又南迳东海厚丘县，王莽更之曰祝其亭也。分为二渎：一渎西南出，今无水，世谓之枯沭。一渎南迳建陵县故城东。汉景帝六年封卫绾为侯国，王莽更之曰付亭也。
沭水又南迳建陵山西。魏正光中，齐王之镇徐州也，立大堨，遏水西流，两渎之会，置城防之，曰曲沭戍。自堨流三十里，西注沭水旧渎，谓之新渠。
旧渎自厚丘西南出，左会新渠，南入淮阳宿预县，注泗水。《地理志》所谓至下邳注泗者也。《经》言于阳都入沂，非矣。沭水左渎自大堰水断，故渎东南出，桑堰水注之。水出襄贲县泉流东注沭渎，又南，右合横沟水，水发渎右，东入沭之故渎。又南暨于遏。其水西南流，迳司吾山东。又迳司吾县故城西。《春秋左传》吴执钟吾子以为司吾县，王莽更之曰息吾也。又西南至宿预注泗水也。沭水故渎，自下堰，东南迳司吾城东，又东南历柤口城中。柤水出于楚之柤地。
《春秋?襄公十年?经》书，公与晋及诸侯会吴于柤。京相璠曰：宋地。今彭城逼阳县西北有柤水沟，去逼阳八十里，东南流迳逼阳县故城东北，《地理志》曰：故逼阳国也。《春秋左传?襄公十年》，夏四月戊午，会于柤。晋荀偃、士匄请伐逼阳而封宋向戍焉。荀罃曰：城小而固，胜之不武，弗胜为笑。固请，丙寅，围之，弗克。孟氏之臣秦堇父，辇重如役。逼阳人启门，诸侯之士门焉，县门发，鄹人纥抉之以出门者。狄虎弥建大车之轮，而蒙之以甲以为橹，左执之，右拔戟，以成一队。孟献子曰：《诗》所谓有力如虎者也。主人县布，堇父登之，及堞而绝之，坠，则又县之。苏而复上者三。主人辞焉，乃退，带其断以徇于军三日。诸侯之师，久于逼阳，请归。智伯怒曰：七日不克，尔乎取之，以谢罪也。
荀偃、士匄攻之，亲受矢石，遂灭之，以逼阳子归，献于武宫，谓之夷俘，逼阳，妘姓也。汉以为县。汉武帝元朔三年，封齐孝王子刘就为侯国。王莽更之曰辅阳也。《郡国志》曰：逼阳有柤水，柤水又东南，乱于沂而注于沭，谓之柤口，城得其名矣。东南至朐县入游，注海也。
○巨洋水
△巨洋水出朱虚县泰山北，过其县西。
泰山即东小泰山也。巨洋水即《国语》所谓具水矣，袁宏谓之巨<目末>，王韶之以为巨薎，亦或曰朐瀰，皆一水也，而广其目焉。其水北流迳朱虚县故城西，汉惠帝二年，封齐悼惠王子刘章为侯国。《地理风俗记》曰：丹山在西南，丹水所出，东入海。丹水由朱虚丘阜矣，故言朱虚城西有长坂远峻，名为破车岘。
城东北二十里有丹山，世谓之凡山，县在西南，非山也。丹凡字相类，音从字变也。丹水有二源，各导一山，世谓之东丹、西丹水也。西丹水自凡山北流迳剧县故城东，东丹水注之，水出方山，山有二水，一水即东丹水也。北迳县，合西丹水而乱流，又东北出迳渏薄涧北。渏水亦出方山，流入平寿县，积而为渚。
水盛则北注东南流，屈而东北流迳平寿县故城西，而北入丹水，谓之鱼合口。丹水又东北迳望海台东，东北注海，盖亦县所氏者也。

△又北过临朐县东。
巨洋水自朱虚北入临朐县，熏治泉水注之。水出西溪，飞泉侧濑，于穷坎之下，泉溪之上，源麓之侧，有一祠，目之为冶泉祠。按《广雅》，金神谓之清明，斯地盖古冶官所在，故水取称焉。水色澄明，而清泠特异。渊无潜石，浅镂沙文，中有古坛，参差相对，后人微加功饰，以为嬉游之处。南北邃岸凌空，疏木交合。先公以太和中作镇海岱，余总角之年，侍节东州，至若炎夏火流，间居倦想，提琴命友，嬉娱永日。桂笋寻波，轻林委浪，琴歌既洽，欢情亦畅，是焉栖寄，实可凭衿。小东有一湖，佳饶鲜笋，匪直芳齐芍药，实亦洁并飞鳞。其水东北流入巨洋，谓之熏冶泉。又迳临朐县故城东。城古伯氏骈邑也。汉武帝元朔二年，封菑川懿王子刘奴为侯国。应劭曰：临朐，山名也。故县氏之。朐亦水名，其城侧临朐川，是以王莽用表厥称矣。其城上下沿水，悉是刘武皇北伐广固，营垒所在矣。
巨洋水又东北迳委粟山东，孤阜秀立，形若委粟。又东北，洋水注之。水西出石膏山西北石涧口，东南迳逢山祠西。洋水又东南。历逢山下，即石膏山也。
麓三成，壁立直上。山上有石鼓，鸣则年凶。郭缘生《续征记》曰：逢山在广固南三十里，有祠并石人、石鼓。齐地将乱，石人辄打石鼓，闻数十里。洋水历其阴而东北流，世谓之石沟水。东北流出于委粟山北，而东注于巨洋，谓之石沟口。
然是水下流，亦有时通塞，及其春夏水泛，川澜无辍，亦或谓之为龙泉水。《地理志》石膏山，洋水所出是也。今于此县，惟是渎当之，似符群证矣。巨洋水又东北得邳泉口，泉源西出平地，东流注于巨洋。巨洋水又北会建德水，水西发逢山阜，而东流入巨洋水也。

△又北过剧县西。
巨洋水又东北合康浪水，水发县西南<山其>山，无事树木，而圆峭孤峙，巑岏分立。左思《齐都赋》曰：<山其>领镇其左是也。康浪水北流，注于巨洋。巨洋水又东北迳剧县故城西，古纪国也。《春秋?庄公四年》，纪侯不能下齐，以与弟季，大去其国，违齐难也。后改曰剧，故《鲁连子》曰：朐剧之人辩者也。汉文帝十八年，别为菑川国，后并北海。汉武帝元朔二年，封菑川懿王子刘错为侯国，王莽更之曰俞县也。城之北侧有故台，台西有方池。晏谟曰：西去齐城九十七里。
耿弇破张步于临淄，追至巨<目末>，水上，僵尸相属，即是水也。巨洋水又东北迳晋龙骧将军、幽州刺史辟闾浑墓东，而东北流。墓侧有一坟，甚高大，时人咸谓之为马陵，而不知谁之丘垄也？巨洋水又东北迳益县故城东。王莽更之曰涤荡也。
晏谟曰：西去齐城五十里，司马宣王伐公孙渊，北徙丰人，住于此城，遂改名为南丰城也。又东北积而为潭，枝津出焉，谓之百尺沟，西北流迳北益都城也。汉武帝元朔二年，封菑川懿王子刘胡为侯国。又西北流而注于巨淀矣。

△又东北过寿光县西。
巨洋水自湖东北流，迳县故城西，王莽之翼平亭也。汉光武建武二年，封更始子鲤为侯国。城之西南水东，有孔子石室，故庙堂也。中有孔子像，弟子问经，既无碑志，未详所立。巨洋水又东北流，尧水注之，水出剧县南角崩山，即故义山也。俗人以其山角若崩，因名为角崩山，亦名为角林山，皆世俗音讹也。水即蕤水矣。《地理志》曰：剧县有义山，蕤水所出也。北迳<山其>山东，俗亦名之为青水矣。尧水又东北迳东、西寿光二城间。应劭曰：寿光县有灌亭。杜预曰：在县东南，斟灌国也。又言：斟亭在平寿县东南。平寿故城在白狼水西，今北海郡治。水上承营陵县之下流。东北迳城东，西入别画湖，亦曰朕怀湖。湖东西二十里，南北三十里，东北入海。斟亭在溉水东，水出桑犊亭东覆甑山，亭故高密郡治，世谓之故郡城，山谓之塔山，水曰鹿孟水，亦曰戾孟水，皆非也。《地理志》，桑犊，北海之属县矣。有覆甑山，溉水所出，北迳斟亭西北。按《地理志》，北海有斟县。京相璠曰：故斟寻国，禹后。西北去灌亭九十里。溉水又北迳寒亭西，合白狼水。《郡国志》曰：平寿有斟城，有寒亭。薛瓒《汉书集注》云：按《汲郡古文》，相居斟灌，东郡灌是也。明帝以封周后，改曰卫。斟寻在河南，非平寿。又云：太康居斟寻，羿亦居之，桀又居之。《尚书?序》曰：太康失国，兄弟五人，徯于洛汭。此即太康之居为近洛也。余考瓒所据，今河南有寻地，卫国有观土。《国语》曰：启有五观，谓之奸子。五观盖其名也。所处之邑，其名曰观。皇甫谧曰：卫地。又云：夏相徙帝丘依同姓之诸侯于斟寻氏。即《汲冢书》云：相居斟灌也。既依斟寻，明斟寻非一居矣。穷后既仗善射，篡相，韩浞亦因逢蒙弑羿，即其居以生浇，因其室而有豷。故《春秋?襄公四年》，魏绛曰：浇用师灭斟灌及斟寻氏，处浇于过，处豷于戈。是以伍员言于吴子曰：过浇杀斟灌以伐斟寻是也。有夏之遗臣曰靡，事羿；羿之死也，逃于鬲氏。今鬲县也。收斟灌、斟寻二国之馀烬，杀韩浞而立少康，灭之，有穷遂亡也。是盖寓其居而生其称，宅其业而表其邑，纵遗文沿褫，亭郭有传，未可以彼有灌目，谓专此为非，舍此寻名，而专彼为是。以土推传。应氏之据，亦可按矣。尧水又东北注巨洋。
伏琛、晏谟并言，尧尝顿驾于此，故受名焉。非也。《地理志》曰：蕤水自剧东北，至寿光入海。沿其迳趣，即是水也。

△又东北入于海。
巨洋水又东北迳望海台西，东北流。伏琛、晏谟并以为平望亭在平寿县故城西北八十里，古县；又或言秦始皇升以望海，因曰望海台，未详也。按《史记》汉武帝元朔二年，封菑川懿王子刘赏为侯国。又东北注于海也。
○淄水
△淄水出泰山莱芜县原山。
淄水出县西南山下，世谓之原泉。《地理志》曰：原山，淄水所出。故《经》有原山之论矣。《淮南子》曰：水出自饴山。盖山别名也。东北流迳莱芜谷，屈而西北流，迳其县故城南。《从征记》曰：城在莱芜谷，当路阻绝，两山间道，由南北门。汉末，有范史云为莱芜令，言莱芜在齐，非鲁所得引。旧说云：齐灵公灭莱，莱民播流，此谷，邑落荒芜，故曰莱芜。《禹贡》所谓莱夷也。夹谷之会，齐侯使莱人以兵劫鲁侯，宣尼称夷不乱华是也。余按泰无，莱柞，并山名也，郡县取目焉，汉高祖置。《左传》曰：与之无山及莱柞，是也。应劭《十三州记》曰：太山莱芜县，鲁之莱柞邑。淄水又西北转迳城西，又东北流与一水合，水出县东南，俗谓之家桑谷水。《从征记》名曰圣水。《列仙传》曰：鹿皮公者，淄川人也，少为府小吏，才巧，举手成器，岑山上有神泉，人不能到。小吏白府君，请木工斤斧三十人，作转轮，造县阁，意思横生。数十日，梯道成，上其巅，作祠屋，留止其旁。其二间以自固，食芝草，饮神泉，七十馀年。淄水来山下，呼宗族得六十馀人，命上山，半，水出，尽漂一郡，没者万计。小吏辞遣家室，令下山，著鹿皮衣，升阁而去。后百馀年，下卖药齐市也。其水西北流注淄水。淄水又北出山，谓之莱芜口，东北流者也。

△东北过临淄县东。
淄水自山东北流迳牛山西，又东迳临淄县故城南，东得天齐水口，水出南郊山下，谓之天齐渊。五泉并出，南北三百步，广十步，山即牛山也。左思《齐都赋》曰：牛岭镇其南者也。水在齐八祠中，齐之为名，起于此矣。《地理风俗记》曰：齐所以为齐者，即天齐渊名也。其水北流注于淄水，又东迳四豪冢北，水南山下有四冢，方基圆坟，咸高七尺，东西直列，是田氏四王冢也。淄水又东北迳荡阴里西。水东有冢，一基三坟，东西八十步，是列士公孙接、田开疆、古冶子之坟也。晏子恶其勇而无礼，投桃以毙之，死葬阳里，即此也。淄水又北迳其城东，城临淄水，故曰临淄，王莽之齐陵县也。《尔雅》曰：水出其前左为营丘。
武王以其地封太公望，赐之以四履，都营丘为齐。或以为都营陵。《史记》，周成王封师尚父于营丘，东就国，道宿，行迟，莱侯与之争营丘。逆旅之人曰：吾闻时难得而易失，客寝安，殆非就封者也。太公闻之，夜衣而行至营丘。陵亦丘也，献公自营丘徙临淄。余按营陵城南无水，惟城北有一水，世谓之白狼水，西出丹山，俗谓凡山也，东北流，由《尔雅》出前左之文，不得以为营丘矣。营丘者，山名也。《诗》所谓子之营兮，遭我乎峱之间兮。作者多以丘陵号同，缘陵又去莱差近，咸言太公所封。考之《春秋经》书，诸侯城缘陵。《左传》曰：迁祀也。《毛诗》、郑《注》并无营字，瓒以为非，近之。今临淄城中有丘，在小城内，周回三百步，高九丈，北降丈五，淄水出其前，迳其左，故有营丘之名，与《尔雅》相符。城对天齐渊，故城有齐城之称。是以晏子言：始爽鸠氏居之，逢伯陵居之，太公居之。又曰：先君太公筑营之丘。季札观风，闻齐音：曰：泱泱乎大风也哉！表东海者，其太公乎？田巴入齐，过淄自镜。郭景纯言：齐之营丘，淄水迳其南及东也。非营陵明矣。献公之徙其犹晋氏深翼名绛，非谓自营陵而之也。其外郭即献公所徙临淄城也，世谓之虏城，言齐泯王伐燕，燕王哙死，虏其民，实诸郭，因以名之。秦始皇二十六年，灭齐为郡，治临淄。汉高帝六年，封子肥于齐，为王国。王莽更名济南也。《战国策》曰：田单为齐相。过淄水，有老人涉淄而出，不能行，坐沙中。单乃解裘于斯水之上也。

△又东过利县东。
淄水自县东北流，迳东安平城北。又东迳巨淀县故城南。征和四年，汉武帝幸东莱，临大海。三月，耕巨淀，即此也。县东南则巨淀湖，盖以水受名也。淄水又东北迳广饶县故城南，汉武帝元鼎中封菑川靖王子刘国为侯国。淄水又东北，马车渎水注之，首受巨淀，淀即浊水所注也。吕忱曰：浊水一名溷水，出广县为山，世谓之冶岭山。东北流迳广固城西，城在广县西北四里，四周绝涧，岨水深隍。晋永嘉中，东莱人曹嶷所造也。水侧山际，有五龙口。义熙五年，刘武帝伐慕容超于广固也，以藉崄难攻，兵力劳弊。河间人玄文说裕云：昔赵攻曹嶷，望气者以为绳水带城，非可攻拔。若塞五龙口，城当必陷。石虎从之，嶷请降。降后五日，大雨，雷电震开。后慕容恪之攻段龛，十旬不拔，塞口而龛降，降后无几，又震开之。旧基犹存，宜试修筑。裕塞之，超及城内男女皆患脚弱，病者大半，超遂出奔，为晋所擒也。然城之所跨，实凭地崄，其不可固城者在此。浊水东北流迳尧山东，《从征记》曰：广固城北三里有尧山祠，尧因巡狩登此山，后人遂以名山。庙在山之左麓，庙像东面，华宇修整，帝图严饰，轩冕之容穆然，山之上顶，旧有上祠，今也毁废，无复遗式。盘石上尚有人马之迹，徒黄石而已，惟刀剑之踪逼真矣。至于燕锋代锷，魏铗齐铭，与今剑莫殊，以密模写，知人功所制矣。西望胡公陵，孙畅之所云：青州刺史傅弘仁言得铜棺隶书处。浊水又东北流，迳东阳城北，东北流合长沙水。水出逢山北阜。世谓之阳水也。东北流迳广县故城西，旧青州刺史治，亦曰青州城。阳水又东北流，石井水注之。水出南山，山顶洞开，望若门焉，俗谓是山为劈头山。其水北流注井，井际广城东侧，三面积石，高深一匹有馀。长津激浪，瀑布而下，澎赑之音，惊川聒谷，漰渀之势，状同洪井，北流入阳水。余生长东齐，极游其下，于中阔绝，乃积绵载。后因王事，复出海岱。郭金紫惠同石井，赋诗言意。弥日嬉娱，尤慰羁心，但恨此水时有通塞耳。阳水东迳故七级寺禅房南。水北则长庑遍驾，回阁承阿，林际则绳坐疏班，锡钵间设，所谓修修释子，眇眇禅栖者也。阳水又东迳东阳城东南。义熙中，晋青州刺史羊穆之筑此，以在阳水之阳，即所谓东阳城，世以浊水为西阳水故也。水流亦有时穷通，信为灵矣。昔在宋世，是水绝而复流，刘晃赋《通津》焉。魏太和中，此水复竭，辍流积年。先公除州，即任未期，是水复通，澄映盈川，所谓幽谷枯而更溢，穷泉辍而复流矣。海岱之士，又颂通津焉。
平昌耆民孙道相《颂》曰：惟彼绳泉，竭逾三龄，祈尽珪璧，谒穷斯牲，道从隆替，降由圣明。耋民河间赵嶷《颂》云：敷化未期，玄泽潜施，枯源扬澜，涸川涤陂。北海郭钦曰：先政辍津，我后通洋。但颂广文烦，难以具载。阳水又北屈，迳汉城阳景王刘章庙东，东注于巨洋，后人堨断，令北注浊水，时人通谓浊水为阳水，故有南阳、北阳水之论。二水浑流，世谓之为长沙水也，亦或通名之为绳水。故晏谟、伏琛为《齐记》，并云：东阳城既在渑水之阳，宜为渑阳城，非也。世又谓阳水为洋水，余按群书盛言洋水出临朐县，而阳水导源广县，两县虽邻，川土不同，于事疑焉。浊水又北迳臧氏台西，又北迳益城西，又北流注巨淀。
《地理志》曰：广县为山，浊水所出，东北至广饶入巨淀。巨淀之右，又有女水注之，水出东安平县之菟头山。《从征记》曰：水西有桓公冢，甚高大。墓方七十馀丈，高四丈，圆坟围二十馀丈，高七丈。馀一墓方七丈。一坟，晏谟曰：依《陵记》非葬礼，如承世故，与其母同墓而异坟，伏琛所不详也，冢东山下女水原有桓公祠，侍其衡奏魏武王所立，曰：近日路次齐郊，瞻望桓公坟垄，在南山之阿，请为立祀，为块然之主。郭缘生《述征记》曰：齐桓公冢在齐城南二十里，因山为坟。大冢东有女水。或云：齐桓公女冢在其上，故以名水也。女水导川东北流，甚有神焉，化隆则水生，政薄则津竭。燕建平六年，水忽暴竭，玄明恶之，寝病而亡。燕太上四年，女水又竭，慕容超恶之，燕祚遂沦。女水东北流，迳东安平县故城南。《续述征记》曰：女水至安平城南，伏流一十五里，然后更流，注北杨水。城故酅亭也。《春秋?鲁庄公三年》，纪季以酅入齐。《公羊传》曰：季者何？纪侯弟也。贤其服罪请酅以奉五祀。田成子单之故邑也，后以为县。博陵有安平，故此加东也。世祖建武七年，封菑川王子刘茂为侯国。又迳东安平城东，东北迳垄丘东，东北入巨淀。《地理志》曰：菟头山，女水所出，东北至临淄入巨淀。又北为马车渎，北合淄水。又北，时、渑。之水注之。时水出齐城西南二十五里，平地出泉，即如水也，亦谓之源水，因水色黑，俗又目之为黑水。西北迳黄山东，又北历愚山，山东有愚公冢。时水又屈而迳杜山北，有愚公谷。齐桓公时，公隐于谷。邻有认其驹者，公以与之。山即社山之通阜，以其人状愚，故谓之愚公。水有石梁，亦谓之为石梁水。又有澅水注之，水出时水东，去临淄城十八里，所谓澅中也。俗以澅水为宿留水，西北入于时水。孟子去齐，三宿而后出澅，故世以此而变水名也。水南山西有王歜墓。昔乐毅伐齐，贤而封之，歜不受，自缢而死。水侧有田，引水溉迹尚存。时水又西北迳西安县故城南，本渠丘也。齐大夫雝禀之邑矣。王莽更之曰东宁。时水又西至石洋堰，分为二水，谓之石洋口，枝津西北至梁邹入济。时水又北迳西安城西，又北，京水、系水注之。水出齐城西南，世谓之寒泉也。东北流直申门西，京相璠、杜预并言，申门即齐城南面西第一门矣，为申池。昔齐懿公游申池，邴戎、庸职二人害公于竹中。今池无复仿佛，然水侧尚有小小竹木，以时遗生也。左思《齐郡赋?注》：申池在海滨，齐薮也。余按《春秋?襄公十八年》，晋伐齐，戊戌，伐雍门之萩，乙亥，焚雍门，壬寅，焚东北二郭，甲辰，东侵及濰，南及沂，而不言北掠于海。且晋献子尚不辞死以逞志，何容对仇敌而不惩，暴草木于海嵎乎？又炎夏火流，非远游之辰，懿公见弑，盖是白龙鱼服，见困近郊矣。左氏舍近举远，考右非矣。杜预之言，有推据耳。系不傍城北流迳阳门西，水次有故封处，所谓齐之稷下也。当战国之时，以齐宣王喜文学游说之士，邹衍、淳于髡、田骈、接子、慎到之徒，七十六人，皆赐列第为上大夫，不治而论议。是以齐稷下学士复盛，且数百十人。刘向《别录》以稷为齐城门名也。谈说之士，期会于稷门下，故曰稷下也。《郑志》曰：张逸问《书赞》云：我先师棘下生何时人？郑玄答云：齐田氏时，善学者所会处也。齐人号之棘下生。无常人也。余按《左传?昭公二十二年》，莒子如齐，盟于稷门之外。汉以叔孙通为博士，号稷嗣君。《史记音义》曰：欲以继踪齐稷下之风矣。然棘下又是鲁城内地名。《左传?定公八年》，阳虎劫公，伐孟氏，入自上东门，战于南门之内，又战于棘下者也。盖亦儒者之所萃焉，故张逸疑而发问，郑玄释而辩之，虽异名互见，大归一也。城内有故台，有营丘，有故景王祠，即朱虚侯章庙矣。《晋起居注》云：齐有大蛇，长三百步，负小蛇长百馀步，迳于市中，市人悉观，自北门所入处也。
北门外东北二百步，有齐相晏婴冢、宅。《左传》：晏子之宅近市，景公欲易之而婴弗更，为诫曰：吾生则近市，死岂易志。乃葬故宅，后人名之曰清节里。系水又北迳临淄城西门北，而西流迳梧宫南。昔楚使聘齐，齐王飨之梧宫，即是宫矣。其地犹名梧台里。台甚层秀，东西一百馀步，南北如减，即古梧宫之台。台东即阙子所谓宋愚人得燕石处。台西有《石社碑》，犹存，汉灵帝熹平五年立，其题云梧台里。系水又西迳葵丘北。《春秋?庄公八年》，襄公使连称、管至父戍葵丘。京相璠曰：齐西五十里有葵丘地，若是，无庸戍之。僖公九年，齐桓会诸侯于葵丘。宰孔曰：齐侯不务修德而勤远略。葵丘不在齐也。引河东汾阴葵丘、山阳西北葵城宜在此，非也。余原《左传》，连称、管至父之戍葵丘，以瓜时为往还之期。请代弗许，将为齐乱，故令无宠之妹候公于宫。因无知之绌，遂害襄公，若出远无代，宁得谋及妇人而为公室之乱乎？是以杜预稽《春秋》之旨，即《传》安之，《注》于临淄西。不得舍近托远，苟成己异，于异可殊，即义为负。
然则葵丘之戍，即此地也。系水西左迤为潭，又西迳高阳侨郡南，魏所立也。又西北流注于时。时水又东北流，绳水注之。水出营城东，世谓之汉溱水也。西北流迳营城北，汉文帝四年，封齐悼惠王子刘信都为侯国。绳水又西迳乐安博昌县故城南。应劭曰：昌水出东莱昌阳县，道远不至，取其嘉名。阚骃曰：县处势平，故曰博昌。绳水西历贝丘。京相璠曰：博昌县南近渑水，有地名贝丘，在齐城西北四十里。《春秋?庄公八年》，齐侯田于贝丘，见公子彭生，豕立而泣。齐侯坠车伤足于是处也。绳水又西北入时水。《从征记》又曰：水出临淄县北，迳乐安、博昌南界，西入时水者也。自下通谓之为绳也。昔晋侯与齐侯宴，齐侯曰：有酒如渑，指喻此水也。时水又屈而东北，迳博昌城北。时水又东北迳齐利县故城北，又东北迳巨淀县故城北，又东北迳广饶县故城北，东北入淄水。《地理风俗记》曰：淄入濡。《淮南子》曰：白公问微言曰：若以水投水，如何？孔子曰：淄绳之水合，易牙尝而知之，谓斯水矣。

△又东北入于海。
淄水入马车渎，乱流东北，迳琅槐故城南，又东北迳马井城北，与时渑之水，互受通称，故邑流其号。又东北至皮丘坈入于海。故晏谟、伏琛并言淄渑之水合于皮丘坈西。《地理志》曰：马车渎至琅槐入于海，盖举县言也。
○汶水
△汶水出朱虚县泰山山上有长城，西接岱山，东连琅邪，巨海千有馀里，盖田氏之所造也。《竹书纪年》，梁惠成王二十年，齐筑防以为长城。《竹书》又云：晋烈公十二年，王命韩景子、赵烈侯及我师伐齐，入长城。《史记》所谓齐威王越赵侵我，伐长城者也。伏琛、晏谟并言：水出县东南峿山，山在小泰山东者也。

△北过其县东。
汶水自县东北迳郚城北，《地理风俗记》曰：朱虚县东四十里有郚城亭，故县也。又东北迳管宁冢东。故晏谟言柴阜西南，有魏独行君子管宁墓，墓前有碑。又东北迳柴阜山北，山之东有征士邴原冢，碑志存焉。汶水又东北迳汉青州刺史孙嵩墓西，有碑碣。汶水又东迳安丘县故城北。汉高帝八年，封将军张说为侯国。《地理志》曰：王莽之诛郅也。孟康曰：今渠丘亭是也。伏琛、晏谟《齐记》并言莒渠丘亭在安丘城东北十里，非矣。城对牟山，山之西南，有孙宾硕兄弟墓，碑志并在也。

△又北过淳于县西，又东北入于濰。
故夏后氏之斟灌国也。周武王以封淳于公，号曰淳于国。《春秋?桓公五年》，冬，州公如曹，《传》曰：淳于公如曹，度其国危，遂不复也。其城东北，则两川交会也。
○濰水
△濰水出琅邪箕县。
琅邪，山名也，越王句践之故国也。句践并吴，欲霸中国，徙都琅邪。秦始皇二十六年，灭齐，以为郡。城即秦皇之所筑也。二十八年遂登琅邪，作层台于其上，谓之琅邪台，台在城东南十里，孤立，特显出于众山，上下周二十馀里，傍滨巨海。秦皇大乐之，因留三月，乃徙黔首三万户于琅邪山下，复十二年。所作台，基三层，层高三丈，上级平敞，方二百馀步，广五里，刊石立碑，纪秦功德。台上有神渊，渊至灵焉。人污之则竭，斋洁则通。神庙在齐八祠中。汉武帝亦尝登之。汉高帝吕后七年，以为王国，文帝三年，更名为郡。王莽改曰填夷矣。
濰水导源濰山，许慎、吕忱云：濰水出箕屋山，《淮南子》曰：濰水出覆舟山，盖广异名也。东北迳箕县故城西，又西，析泉水注之，水出析泉县北松山，东南流迳析泉县东，又东南迳仲固山，东北流入于濰。《地理志》曰：至箕县北入濰者也。濰水又东北迳诸县故城西。《春秋?文公十二年》，季孙行父城诸及郓。
《传》曰：城其下邑也。王莽更名诸并矣。濰水又东北，涓水注之。水出马耳山。
山高百丈，上有二石并举，望齐马耳，故世取名焉。东去常山三十里，涓水发于其阴，北迳娄乡城东。《春秋?昭公五年?经》书夏、莒牟夷以牟、娄、防、兹来奔者也。又分诸县之东为海曲县，故俗人谓此城为东诸城。涓水又北注于濰水。

△东北过东武县西。
县因冈为城，城周三十里。汉高帝六年，封郭蒙为侯国，王莽更名之曰祥善矣。又北，左合扶淇之水，水出西南常山，东北流注濰。晏、伏并以濰水为扶淇之水，以扶淇之水为濰水，非也。按经脉志，濰自箕县关，迳东武县西北流，合扶淇之水。晏谟、伏琛云：东武城西北二里，濰水者，即扶淇之水也。濰水又北，右合卢水，即久台水也。《地理志》曰：水出琅邪横县故山。王莽之令丘也。山在东武县故城东南，世谓之卢山也。西北流，迳昌县故城西，东北流。《齐地记》曰：东武城东南有卢水，水侧有胜火木，方俗音曰柽子，其木经野火烧死，炭不灭。故东方朔云：不灰之木者也。其水又东北流迳东武县故城东，而西北入濰。
《地理志》曰：久台水出东南至东武入濰者也。《尚书》所谓濰、淄其道矣。

△又北过平昌县东。
濰水又北迳石泉县故城西，王莽之养信也。《地理风俗记》曰：平昌县东南四十里，有石泉亭，故县也。濰水又北迳平昌县故城东，荆水注之。水出县南荆山阜东北流迳平昌县故城东，汉文帝封齐悼惠王肥子卬侯国。城之东南角有台，台下有井，与荆水通。物坠于井，则取之荆水。昔常有龙出入于其中，故世亦谓之龙台城也。荆水又东北流，注于濰水。又北，浯水注之，水出浯山，世谓之巨平山也。《地理志》曰：灵门县有高<厂呆>山、壶山，浯水所出，东北入濰。今是山西接浯山。许慎《说文》言水出灵门山，世谓之浯汶矣。其水东北迳姑幕县故城东。县有五色土，王者封建诸侯，随方受之。故薄姑氏之国也。阚骃曰：周成王时，薄姑与四国作乱，周公灭之，以封太公。是以《地理志》曰：或言薄姑也。王莽曰季睦矣。应劭曰：《左传》曰：薄姑氏国，太公封焉。薛瓒《汉书?注》云：博昌有薄姑城，未知孰是？浯水又东北迳平昌县故城北，古堨此水，以溢溉田，南注荆水。浯水又东北流而注于濰水也。

△又北过高密县西。
应劭曰：县有密水故有高密之名也。然今世所谓百尺水者，盖密水也。水有二源。西源出奕山，亦曰鄣日山。山势高峻，隔绝阳曦。晏谟曰：山状鄣日，是有此名。伏琛曰：山上有鄣日，故名鄣日山也。其水东北流。东源出五弩山，西北流，同泻一壑，俗谓之百尺水。古人堨以溉田数十顷，北流迳高密县西，下注濰水，自下亦兼通称焉。乱流历县西碑产山西。又东北，水有故堰，旧凿石竖柱，断濰水，广六十许步，掘东岸，激通长渠，东北迳高密县故城南。明帝永平中，封邓震为侯国。县南十里，蓄以为塘，方二十馀里，古所谓高密之南都也，溉田一顷许。陂水散流，下注夷安泽。濰水自堰北，迳高密县故城西。汉文帝十六年，别为胶西国。宣帝本始元年，更为高密国。王莽之章牟也。濰水又北。昔韩信与楚将龙且，夹濰水而阵于此。信夜令为万馀囊，盛沙以遏濰水，引军击且，伪退，且追北，信决水，水大至，且军半不得渡，遂斩龙且于是水。水西有厉阜，阜上有汉司农卿郑康成冢，石碑犹存。又北迳昌安县故城东。汉明帝永平中，封邓袭为侯国也。《郡国志》曰：汉安帝延光元年复也。

△又北过淳于县东。
濰水又北，左会汶水，北迳平城亭西，又东北迳密乡亭西。《郡国志》曰：淳于县有密乡。《地理志》，皆北海之属县也。应劭曰：淳于县东北六十里，有平城亭，又四十里，有密乡亭，故县也。濰水又东北，迳下密县故城西。城东有密阜。《地理志》曰：有三户山祠。余按应劭曰：密者，水名，是有下密之称。
俗以之名阜，非也。

△又东北过都昌县东。
濰水东北迳逢萌墓。萌，县人也。少有大节，耻给事县亭，遂浮海至辽东，复还，在不其山隐学。明帝安车征，萌以佯狂免。又北迳都昌县故城东。汉高帝六年，封朱轸为侯国。北海相孔融为黄巾贼管亥所围于都昌也，太史慈为融求救刘备，持的突围，其处也。

△又东北入于海。
○胶水
△胶水出黔陬县胶山北，过其县西。
《齐记》曰：胶水出五弩山，盖胶山之殊名也。北迳祝兹县故城东。汉武帝元鼎中，封胶东康王子延为侯国。又迳扶县故城西，《地理志》琅邪之属县也。
汉文帝元年，封吕平为侯国。胶水又北迳黔陬县故城西。袁山松《郡国志》曰：县有介亭。《地理志》曰：故介国也。《春秋?僖公二十九年》，介葛卢来朝，闻牛鸣，曰：是生三犠，皆用之。问之，果然。晏谟、伏琛并云：县有东西二城，相去四十里有胶水。非也。斯乃拒艾水也。水出拒县西南拒艾山，即《齐记》所谓黔艾山也。东北流迳拒县故城西，王莽之祓同也。世谓之王城，又谓是水为洋水矣。又东北流，晏、伏所谓黔陬城西四十里有胶水者也。又东入海。《地理志》曰：琅邪有拒县，拒艾水出焉。东入海，即斯水也。胶水北迳晏、伏所谓西黔陬城东，今高密郡侧有黔陬县。《地理志》曰：胶水出邞县，王莽更之纯德矣，疑即是县，所未详也。

△又北过夷安县东。
县故王莽更名之原亭也。应劭曰：故莱夷维邑也。太史公曰：晏平仲，莱之夷维之人也。汉明帝永平中，封邓珍为侯国。西去濰水四十里，胶水又北迳胶阳亭东。晏、伏并谓之东亭。自亭结路，南通夷安。《地理风俗记》曰：淳于县东南五十里，有胶阳亭，故县也。又东北流，左会一水，世谓之张奴水。水发夷安县东南阜下，西北流，历胶阳县注于胶。胶水之左为泽渚，东北百许里，谓之夷安潭，潭周四十里，亦濰水枝津之所注也。胶水又东北迳下密县故城东，又东北迳胶东县故城西。汉高帝元年别为国。景帝封子寄为王国，王莽更之郁袟也，今长广郡治。伏琛、晏谟言胶水东北回达于胶东城北百里，流注于海。又北过当利县西北，入于海。
县故王莽更名之东莱亭也。又北迳平度县，汉武帝元朔二年，封菑川懿王子刘衍为侯国，王莽更名之曰利卢也。县有土山，胶水北历土山，注于海。海南，土山以北，悉盐坈相承，修煮不辍。北眺巨海，杳冥无极，天际两分，白黑分别，所谓溟海者也。故《地理志》曰：胶水北至平渡入海者也。
卷二十七
○沔水上
△沔水出武都沮县东狼谷中。
沔水一名沮水。阚骃曰：以其初出沮洳然，故曰沮水也。县亦受名焉。导源南流，泉街水注之。水出河池县东南流入沮县，会于沔。沔水又东南，迳沮水戍而东南流，注汉，曰沮口。所谓沔汉者也。《尚书》曰：嶓冢导漾，东流为汉。
《山海经》所谓汉出鲋嵎山也。东北流得献水口。庾仲雍云：是水南至关城，合西汉水。汉水又东北，合沮口，同为汉水之源也。故如淳曰：此方人谓汉水为沔水。孔安国曰：漾水东流为沔，盖与沔合也。至汉中为汉水，是互相通称矣。沔水又东迳白马戍南，浕水入焉。水北发武都氐中，南迳张鲁城东。鲁，沛国张陵孙。曾学道于蜀鹤鸣山，传业衡，衡传于鲁。鲁至，行宽惠，百姓亲附，供道之费，米限五斗，故世号五斗米道。初平中，刘焉以鲁为督义司马，住汉中，断绝谷道，用远城治，因即崤岭，周回五里，东临浚谷，杳然百寻。西北二面，连峰接崖，莫究其极。从南为盘道，登陟二里有馀。浕水又南迳张鲁治东水西山上，有张天师堂，于今民事之。庾仲雍谓山为白马塞，堂为张鲁治东对白马城，一名阳平关。浕水南流入沔，谓之浕口。其城西带浕水，南面沔川城侧二水之交，故亦曰浕口城矣。沔水又东迳武侯垒南诸葛武侯所居也，南枕沔水。
水南有亮垒，背山向水，中有小城，回隔难解。沔水又东，迳沔阳县故城南，城旧言汉祖在汉中，萧何所筑也。汉建安二十四年，刘备并刘璋，北定汉中，始立坛，即汉王位于此城。其城南临汉水，北带通逵，南面崩水三分之一，观其遗略，厥状时传。南对定军山，曹公南征汉中，张鲁降，乃命夏侯渊等守之。刘备自阳平关南渡沔水，遂斩渊首，保有汉中。诸葛亮之死也，遗令葬于其山，因即地势，不起坟垄，惟深松茂柏，攒蔚川阜，莫知墓茔所在。山东名高平是亮宿营处，有亮庙。亮薨，百姓野祭。步兵校尉习隆、中书郎向充共表云：臣闻周人思召伯之德，甘棠为之不伐。越王怀范蠡之功，铸金以存其像。亮德轨遐迩，勋盖来世。
王室之不坏，实赖斯人，而使百姓巷祭，戎夷野祀，非所以存德念功，追述在昔者也。今若尽顺民心，则黩而无典，建之京师，又逼宗庙，此圣怀所以惟疑也。
臣谓宜近其墓，立之沔阳，断其私祀，以崇正礼。如听立祀。斯庙盖所启置也。
钟士季征蜀，枉驾设祠，营东即八阵图也。遗基略在，崩褫难识。沔水又东迳西乐城北，城在山上，周三十里，甚险固。城侧有谷，谓之容裘谷，道通益州，山多群獠，诸葛亮筑以防遏。梁州刺史杨亮以即险之固，保而居之，为苻坚所败。
后刺史姜守、潘猛，亦相仍守此城。城东容裘溪水注之，俗谓之洛水也。水南导巴岭山，东北流。水左有故城，凭山即险，四面阻绝，昔先主遣黄忠据之，以拒曹公。溪水又北迳西乐城东，而北流注于汉。汉水又左得度口水，出阳平北山。
水有二源：一曰清检，出佳鳠。一曰浊检，出好鲋，常以二月、八月取之，美珍常味。度水南迳阳平县故城东，又南迳沔阳县故城东，而南流注于汉水。又东，右会温泉水口，水发山北平地，方数十步，泉源沸涌，冬夏汤汤，望之则白气浩然。言能瘥百病，云洗浴者皆有硫黄气，赴集者常有百数。池水通注汉水。汉水又东，黄沙水左注之。水北出远山，山谷邃险，人迹罕交，溪曰五丈溪。水侧有黄沙屯，诸葛亮所开也。其水南注汉水。南有女郎山，山上有女郎冢，远望山坟，嵬嵬壮高，及即其所，裁有坟形。山上直路下出，不生草木，世人谓之女郎道。
下有女郎庙及捣衣石，言张鲁女也。有小水北流入汉，谓之女郎水。汉水又东合褒水，水西北出卫岭山，东南迳大石门，历故栈道下谷，俗谓千梁无柱也。诸葛亮《与兄瑾书》云：前赵子龙退军，烧坏赤崖以北阁道缘谷一百馀里，其阁梁一头入山腹，其一头立柱于水中。今水大而急，不得安柱，此其穷极，不可强也。
又云：顷大水暴出，赤崖以南，桥阁悉坏。时赵子龙与邓伯苗一戍赤崖屯田，一戍赤崖口，但得缘崖与伯苗相闻而已。后诸葛亮死于五丈原，魏延先退而焚之，谓是道也。自后按旧修路者，悉无复水中柱，迳涉者浮梁振动，无不摇心眩目也。
褒水又东南迳三交城，城在三水之会故也。一水北出长安，一水西北出仇池，一水东北出太白山，是城之所以取名矣。褒水又东南得丙水口，水上承丙穴，穴出嘉鱼，常以三月出，十月入地，穴口广五六尺，去平地七八尺，有泉悬注。鱼自穴下透入水，穴口向丙，故曰丙穴。下注褒水，故左思称嘉鱼出于丙穴，良木攒于褒谷矣。褒水又东南历小石门，门穿山通道，六丈有馀。刻石言：汉明帝永平中，司隶校尉犍为杨厥之所开。逮桓帝建和二年，汉中太守同郡王升嘉厥开凿之功，琢石颂德。以为石牛道。来敏《本蜀论》云：秦惠王欲伐蜀，而不知道，作五石牛，以金置尾下，言能屎金。蜀王负力，令五丁引之成道。秦使张仪、司马错寻路灭蜀，因曰石牛道。厥盖因而广之矣。《蜀都赋》曰：阻以石门，其斯之谓也。门在汉中之西，褒中之北。褒水又东南历褒口，即褒谷之南口也。北口曰斜。所谓北出褒斜。褒水又南迳褒县故城东，褒中县也。本褒国矣，汉昭帝元凤六年置。褒水又南流入于汉。汉水又东迳万石城下，城在高原上，原高十馀丈，四面临平，形若覆瓮。水南遏水为阻，西北并带汉水，其城宿是流杂聚居，故世亦谓之流杂城。汉水又东迳汉庙堆下，昔汉女所游，侧水为钓台，后人立庙于台上。世人睹其颓基崇广，因谓之汉庙堆，传呼乖实，又名之为汉武堆，非也。

△东过南郑县南，县故褒之附庸也。周显王之世，蜀有褒汉之地。至六国，楚人兼之。怀王衰弱，秦略取焉。周赧王二年，秦惠王置汉中郡，因水名也。耆旧传云：南郑之号，始于郑桓公。桓公死于犬戎，其民南奔，故以南郑为称。即汉中郡治也。汉高祖入秦，项羽封为汉王。萧何曰：天汉，美名也。遂都南郑。大城周四十二里，城内有小城，南凭北结，环雉金墉漆井，皆汉所修筑也。地沃川险，魏武方之鸡肋，曰：释骐骥而不乘，焉皇皇而更求？遂留杜子绪镇南郑而还。晋咸康中，梁州刺史司马勋，断小城东面三分之一，以为梁州汉中郡南郑县治也。自宋、齐、魏咸相仍焉。水南即汉阴城也，相承言吕后所居也。有廉水出巴岭山，北流迳廉川，故水得其名矣。廉水又北注汉水。汉水右合池水，水出旱山。山下有祠，列石十二，不辨其由，盖社主之流，百姓四时祈祷焉。俗谓之獠子水，夹溉诸田，散流左注汉水。汉水又东，得长柳渡，长柳，村名也。汉太尉李固墓，碑铭尚存，文字剥落，不可复识。汉水又东迳胡城南。义熙十三年，城上有密云细雨，五色昭章，人相与谓之庆云，休符当出，晓而云霁，乃觉城崩半许沦水，出铜钟十二枚。
刺史索邈奉送洛阳，归之宋公府。南对扁鹊城，当是越人旧所迳涉，故邑流其名耳。汉水出于二城之间，右会磐余水，水出南山巴岭上，泉流两分，飞清派注，南入蜀水，北注汉津，谓之磐余口。庾仲雍曰：磐余去胡城二十里。汉水又左会文水，水即门水也，出胡城北山石穴中。长老云：杜阳有仙人宫，石穴，宫之前门，故号其川为门川，水为门水。东南流迳胡城北，三城奇对，隔谷罗布，深沟固垒，高台相距。门水右注汉水，谓之高桥溪口。汉水又东，黑水注之。水出北山，南流入汉。庾仲雍曰：黑水去高桥三十里。诸葛亮《笺》云：朝发南郑，墓宿黑水，四五十里，指谓是水也，道则百里也。
又东过城固县南，又东，过魏兴安阳县南，涔水出自旱山，北注之。
常琚《华阳国志》曰：蜀以城固为乐城县也。安阳县故隶汉中，魏分汉中立魏兴郡，安阳隶焉。涔水出西南而东北入汉。左谷水出西北，而东南入汉。左谷水出汉北，即智水也。北发听山，山下有穴水，穴水东南流，历平川中，谓之智乡，水曰智水。川有唐公祠。唐君字公房，成固人也。学道得仙，入云台山，合丹服之，白日升天。鸡鸣天上，狗吠云中，唯以鼠恶，留之。鼠乃感激，以月晦日。吐肠胃更生，故时人谓之唐鼠也。公房升仙之日，婿行未还，不获同阶云路，约以此川为居，言无繁霜蛟虎之患，其俗以为信然。因号为婿乡，故水亦即名焉。
百姓为之立庙于其处，刊石立碑，表述灵异也。婿水南历婿乡溪，出山东南流，迳通关势南。山高百馀丈，上有匈奴城，方五里，浚堑三重。高祖北定三秦，萧何守汉中，欲修北道，通关中，故名为通关势。婿水又东迳七女冢，冢夹水罗布如七星，高十馀丈，周回数亩。元嘉六年，大水，破坟，坟崩，出铜不可称计。
得一塼刻云：项氏伯无子，七女造墩，世人疑是项伯冢。水北有七女池，池东有明月池，状如偃月，皆相通注，谓之张良渠，盖良所开也。婿水迳樊哙台南，台高五六丈，上容百许人。又东南迳大城固北，城乘高势，北临婿水。水北有韩信台，高十馀丈，上容百许人，相传高祖斋七日，置坛，设九宾礼，以礼拜信也。
婿水东回南转，又迳其城东，而南入汉水，谓之三水口也。汉水又东会益口，水出北山益谷，东南流注于汉水。汉水又东至灙城南，与洛谷水合。水北出洛谷，谷北通长安。其水南流，右则灙水注之。水发西溪，东南流合为一水，乱流南出，际其城西，南注汉水。汉水又东迳小城固南，州治大城固，移县北，故曰小城固。城北百二十里，有兴势坂，诸葛亮出洛谷，戍兴势，置烽火楼，处处通照。
汉水东历上涛，而迳于龙下，盖伏石惊湍，流屯激怒，故有上下二涛之名。龙下，地名也。有丘郭坟墟，旧谓此馆为龙下亭。自白马迄此，则平川夹势，水丰壤沃，利方三蜀矣。度此，溯洄从汉，为山行之始。汉水又东迳石门滩山峡也。东会酉水，水北出秦岭酉谷，南历重山，与寒泉合，水东出寒泉岭。泉涌山顶，望之交横，似若瀑布，颓波激石，散若雨洒，势同厌原，风雨之池。其水西流入于酉水。
酉水又南注汉，谓之酉口。汉水又东迳妫虚滩。《世本》曰：舜居妫内，在汉中西城县。或言妫墟在西北，舜所居也。或作姚墟。故后或姓姚，或姓妫，妫、姚之异，事妄未知所从。余按应邵之言，是地于西城为西北也。汉水又东迳猴径滩，山多猴猿，好乘危缀饮，故滩受斯名焉。汉水又东迳小、大黄金南，山有黄金峭，水北对黄金谷。有黄金戍傍山依峭，险折七里。氐掠汉中，阻此为戍，兴铁城相对，一城在山上，容百馀人，一城在山下，可置百许人，言其险峻，故以金、铁制名矣。昔杨难当令魏兴太守薛健，据黄金，姜宝据铁城。宋遣秦州刺史萧思话西讨。话令阴平太守萧坦攻拔之，贼退酉水矣。汉水又东合蘧蒢溪口。水北出就谷，在长安西南。其水南流迳巴溪戍西，又南迳阳都坂东，坂自上及下，盘折一十九曲，西连寒泉岭。《汉中记》曰：自西城涉黄金峭、寒泉岭、阳都坂，峻崿百重，绝壁万寻，既造其峰，谓已逾崧岱，复瞻前岭，又倍过之。言陟羊肠，超烟云之际，顾看向涂，杳然有不测之险。山丰野牛野羊腾岩越岭，驰走若飞，触突树木，十围皆倒。山殚艮阻，地穷坎势矣。其水南历蘧蒢溪，谓之蘧蒢水，而南流注于汉，谓之蒢口。汉水又东，右会洋水，川流漫阔，广几里许。洋水导源巴山，东北流迳平阳城。《汉中记》曰：本西乡县治也。自城固南城南入三百八十里，距南郑四百八十里。洋川者，汉戚夫人之所生处也。高祖得而宠之，夫人思慕本乡，追求洋川米，帝为驿致长安。蠲复其乡，更名曰县，故又目其地为祥川，用表夫人载诞之休祥也。城即定远矣。汉和帝永元七年，封班超以汉中郡南郑县之西乡，为定远侯，即此也。洋水又东北流入汉，谓之城阳水口也。汉水又东历敖头，旧立仓储之所，傍山通道，水陆险凑。魏兴安康县治，有戍，统领流杂。汉水又东合直水，水北出子午谷岩岭下。又南枝分，东注旬水，又南迳蓰阁下，山上有戍，置于崇阜之上，下临深渊。张子房烧绝栈阁，示无还也。又东南历直谷迳直城西而南流注汉。汉水又东迳直城南，又东迳千渡而至虾蟆追，历汉阳潕口而届于彭溪龙灶矣，并溪涧滩碛之名也。汉水又东迳晋昌郡之宁都县南，县治松溪口。又东迳魏兴郡广城县，县治王谷。谷道南出巴獠有盐井，食之令人癭疾。汉水又东迳鱼脯谷口旧西城、广城二县，指此谷而分界也。

△又东过西城县南。
汉水又东迳鳖池而为鲸滩，鲸，大也。《蜀都赋》曰：流汉汤汤，惊浪雷奔，望之天回，即之云昏者也。汉水又东迳岚谷北口，嶂远溪深，涧峡险邃，气萧萧以瑟瑟，风飕飕而飗飗，故川谷擅其目矣。汉水又东，右得大势，势阻急溪，故亦曰急势也。依山为城，城周二里，在峻山上，梁州督护吉挹所治，苻坚遣偏军韦钟伐挹，挹固守二年，不能下，无援，遂陷。汉水右对月谷口，山有坂月川，于中黄壤沃衍，而桑麻列植，佳饶水田，故孟达《与诸葛亮书》，善其川土沃美也。汉水又东，迳西城县故城南，《地理志》曰：西城，故汉中郡之属县也。汉末为西城郡。建安二十四年，刘备以申仪为西城太守。仪据郡降魏。魏文帝改为魏兴郡，治故西城县之故城也。氐略汉川，梁州移治于此。城内有舜祠、汉高帝庙，置民九户，岁时奉祠焉。汉水又东为鳣湍，洪波渀荡，漰浪云颓，古耆旧言，有鳣鱼奋鳍溯流，望涛直上，至此则暴鳃失济，故因名湍矣。汉水又东合旬水，水北出旬山，东南流迳平阳戍下与直水枝分东注，迳平阳戍入旬水，旬水又东南迳旬阳县，与柞水合。水西出柞溪，南流迳重岩堡西，屈而东流，迳其堡南，东南注于旬水。旬水又东南迳旬阳县南，县北山有悬书崖，高五十丈，刻石作字，人不能上，不知所述，山下有石坛，上有马迹五所，名曰马迹山。旬水东南注汉，谓之旬口。汉水又东迳木兰寨南，右岸有城，名伎陵城，周回数里，左岸垒石数十行，重垒数十里，中谓是处为木兰寨，云：吴朝遣军救孟达于此矣。
汉水又东，左得育溪，兴晋、旬阳二县分界于是谷。汉水又东合甲水口，水出秦岭山，东南流，迳金井城南，又东迳上庸郡北，与关祔水合。水出上洛阳亭县北青泥西山，南迳阳亭聚西，俗谓之平阳水。南合丰乡川水，水出弘农丰乡东山，西南流迳丰乡故城南。京相璠曰：南乡淅县有故鄷乡，《春秋》所谓丰淅也，于《地理志》属弘农，今属南乡。又西南合关祔水。关祔水又南入上津，注甲水。
甲水又东南迳魏兴郡之兴晋县南，晋武帝太康中立。甲水又东，右入汉水。汉水又东为龙渊，渊上有胡鼻山，石类胡人鼻故也。下临龙井渚，渊深数丈。汉水又东迳魏兴郡之锡县故城北，为白石滩。县故《春秋》之锡穴地也，故属汉中，王莽之锡治也。县有锡义山，方圆百里，形如城，四面有门，上有石坛，长十数丈，世传列仙所居。今有道士，被发饵术，恒数十人。山高谷深，多生薇蘅草，其草有风不偃，无风独摇。汉水又东迳长利谷南，入谷，有长利故城，旧县也。汉水又东历姚方，盖舜后枝居是处，故地留姚称也。
卷二十八
○沔水中
△又东过堵阳县，堵水出自上粉县，北流注之。
堵水出建平郡界故亭谷，东历新城郡，郡故汉中之房陵县也。世祖建武元年封邓晨为侯国也。汉末以为房陵郡。魏文帝合房陵、上庸、西城，立以为新城郡，以孟达为太守，治房陵故县。有粉水，县居其上，故曰上粉县也。堵水之旁有别溪，岸侧土色鲜黄，乃云可啖。有言饮此水者，令人无病而寿，岂其信乎？又有白马山，山石似马，望之逼真。侧水谓之白马塞。孟达为守，登之而叹曰：刘封、申耽据金城千里，而更失之乎？为《上堵吟》，音韵哀切，有恻人心，今水次尚歌之。堵水又东北径上庸郡，故庸国也。《春秋?文公十六年》，楚人、秦人、巴人灭庸。庸，小国，附楚，楚有灾不救，举群蛮以叛，故灭之以为县，属汉中郡。汉末，又分为上庸郡，城三面际水。堵水又东径方城亭西，东北历<山参>山下，而北径堵阳县南，北流注于汉，谓之堵口。汉水又东，谓之涝滩，冬则水浅，而下多大石。又东为净滩，夏水急盛，川多湍洑，行旅苦之。故谚曰：冬涝夏净，断官使命，言二滩阻碍也。

△又东过郧乡南。
汉水又东径郧乡县南之西山，上有石蝦蟆，仓卒看之与真不别。汉水又东径郧乡县故城南，谓之郧乡滩，县故黎也。即长利之郧乡矣。《地理志》曰：有郧关。李奇以为郧子国。晋太康五年立以为县。汉水又东径琵琶谷口，荆、益二州，分境于此，故谓之琵琶界也。

△又东北流，又屈东南，过武当县东北。
县西北四十里，汉水中有洲，名沧浪洲。庾仲雍《汉水记》谓之千龄洲，非也。是世俗语讹，音与字变矣。《地说》曰：水出荆山东南流为沧浪之水。是近楚都。故渔文歌曰：沧浪之水清兮，可以濯我缨；沧浪之水浊兮，可以濯我足。
余按《尚书?禹贡》言：导漾水东流为汉，又东为沧浪之水，不言过而言为者，明非他水决入也，盖汉沔水，自下有沧浪通称耳。缠络鄢鄀，地连纪郢，咸楚都矣。渔父歌之，不违水地，考按经传，宜以《尚书》为正耳。汉水又东为佷了潭，谭中有石碛洲，长六十丈，广十八丈，世亦以此洲为佷子葬父于斯，故潭得厥目焉，所未详也。汉水又东南径武当县故城北，世祖封邓晨子堂为侯国。
内有一碑，文字磨灭，不可复识，俗相传言是《华君铭》，亦不详华君何代之士？
汉水又东，平阳川水注之。水出县北伏龙山，南历平阳川，径平阳故城下。又南流注于沔。沔水又东南径武当县故城东，又东，曾水注之。水导源县南武当山，一曰太和山亦曰<山参>上山，山形特秀，又曰仙室。《荆州图副记》曰：山形特秀，异于众岳，峰首状博山香炉，亭亭远出，药食延年者萃焉。晋咸和中，历阳谢允，舍罗邑宰，隐遁斯山，故亦曰谢罗山焉。曾水发源山麓，径越山阴，东北流注于沔，谓之曾口。沔水又东径龙巢山下。山在沔水中，高十五丈，广员一里二百三十步。山形峻峭，其上秀林茂木，隆冬不凋。

△又东南过涉都城东北，故乡名也。按《郡国志》筑阳县有涉都乡者也。汉武帝元封元年封南海守降侯子嘉为侯国。均水于县入沔，谓之均口也。

△又东南过酂县之西南。
县治故城南临沔水，谓之酂头。汉高帝六年，封萧何为侯国也。薛瓒曰：今南乡酂头是也。《茂陵书》曰在南阳，王莽更名南庚者也。

△又南过穀城东，又南过阴县之西。
沔水东迳穀城南，而不迳其东矣。城在穀城山上，春秋谷伯绥之邑也。墉闉颓毁，基堑亦存。沔水又东南迳阴县故城西，故下阴也。《春秋?昭公十九年》，楚工尹赤迁阴于下阴是也。县东有冢。县令济南刘熹，字德怡，魏时宰县，雅好博古，教学立碑，载生徒百有余人，不终业而夭者，因葬其地，号曰生坟。沔水又东南得洛溪口，水出县西北集池陂，东南流迳洛阳城，北枕洛溪，溪水东南注沔水也。

△又南过筑阳县东，筑水出自房陵县，东过其县，南流注之。
沔水又南，泛水注之。水出梁州阆阳县。魏遣夏侯渊与张郃下巴西，进军宕渠。刘备军泛口，即是水所出也。张飞自别道袭张郃于此水，郃败，弃马升山，走远汉中。泛水又东迳巴西，历巴渠北新城、上庸，东迳泛阳县故城南，自县以上，山深水急，枉渚崩湍，水陆迳绝。又东迳学城南，梁州大路所由也。旧说，昔者有人立学都于此，值世荒乱，生徒罔依，遂共立城以御难，故城得厥名矣。
泛水又东流注于沔，谓之泛口也。沔水又南径阙林山东，本郡陆道之所由。山东有二碑：其一即记阙林山，文曰：君国者不跻高堙下，先时或断山冈，以通平道，民多病，守长冠军张仲瑜乃与邦人筑断故山道，作此铭。其一《郭先生碑》，先生名辅，字甫成，有孝友悦学之美，其女为立碑于此，并无年号，皆不知何代人也。沔水又南迳筑阳县东，又南，筑水注之。杜预以为彭水也。水出梁州新城郡魏昌县界，县以黄初中分房陵立。筑水东南流迳筑阳县，水中有孤石挺出，其下澄潭，时有见此石根，如竹根而黄色，见者多凶，相与号为承受石，所未详也。
筑水又东迳筑阳县故城南，县故楚附庸也。秦平鄢郢，立以为县。王莽更名之曰宜禾也。建武二十八年，世祖封吴盱为侯国。筑水又东流注于沔，谓之筑口。沔水又南迳高亭山，东山有灵焉，士民奉之，所请有验。沔水又东为漆滩，新野郡山都县与顺阳筑阳分界于斯滩矣。

△又东过山都县东北。
沔南有固城，城侧沔川，即新野山都县治也。旧南阳之赤乡矣，秦以为县。
汉高后四年，封卫将军王恬启为侯国。沔北有和城，即《郡国志》所谓武当县之和城聚，山都县旧尝治此，故亦谓是处为故县滩。沔水北岸数里，有大石激，名曰五女激。或言：女父为人所害，居固城，五女思复父怨，故立激以攻城。城北今沦于水。亦云：有人葬沔北，墓宅将为水毁，其人五女无男，皆悉巨富，共修此激以全坟宅。然激作甚工。又云：女嫁为阴县佷子妇，家赀万金，而自少小不从父语。父临亡，意欲葬山上，恐儿不从，故倒言葬我著渚下石碛上。佷子曰：我由来不奉教，今从语。遂尽散家财，作石冢，积土绕之，成一洲，长数百步。元康中，始为水所坏，今石皆如半榻许，数百枚聚在水中。佷子是前汉人。
襄阳太守胡烈有惠化，补塞堤决，民赖其利。景元四年九月，百姓刊石铭之，树碑于此。沔水又东，偏浅，冬月可涉渡，谓之交湖，兵戎之交，多自此济。晋永康中得鸣石于此水，撞之，声闻数里。沔水又东迳乐山北，昔诸葛亮好为《梁甫吟》，每所登游，故俗以乐山为名。沔水又东迳隆中，历孔明旧宅北。亮语刘禅云：先帝三顾臣于草庐之中，咨臣以当世之事，即此宅也。车骑沛国刘季和之镇襄阳也，与犍为人李安，共观此宅，命安作《宅铭》云：天子命我，于沔之阳，听鼓鞞而永思，庶先哲之遗光。后六十馀年，永平之五年，习凿齿又为其宅铭焉。

△又东过襄阳县北，沔水又东迳万山北，山上有《邹恢碑》，鲁宗之所立也。山下潭中有《杜元凯碑》，元凯好尚后名，作两碑，并述己功，一碑沈之岘山水中，一碑下之于此潭，曰：百年之后，何知不深谷为陵也？山下水曲之隈，云汉女昔游处也。故张衡《南都赋》曰：游女弄珠于汉皋之曲。汉皋，即万山之异名也。沔水又东合檀溪水，水出县西柳子山下。东为鸭湖，湖在马鞍山东北，武陵王爱其峰秀，改曰望楚山。溪水自湖两分，北渠即溪水所导也。北径汉阴台西，临流望远，按眺农圃，情邈灌蔬，意寄汉阴，故因名台矣。又北迳檀溪谓之檀溪水，水侧有沙门释道安寺，即溪之名以表寺目也。溪之阳有徐元直、崔州平故宅。悉人居。故习凿齿《与谢安书》云：每省家舅，纵目檀溪，念崔徐之友，未尝不抚膺踌躇，惆怅终日矣。溪水傍城北注，昔刘备为景升所谋，乘的颅马西走，坠于斯溪。西去城里馀，北流注于沔。一水东南出。应劭曰：城在襄水之阳，故曰襄阳。是水当即襄水也。城北枕沔水，即襄阳县之故城也。王莽之相阳矣。楚之北津戍也，今大城西垒是也。其土，古鄢、鄀、卢、罗之地。秦灭楚，置南郡，号此为北部焉。
建安十三年，魏武平荆州分南郡，立为襄阳郡。荆州刺史治，邑居隐赈，冠盖相望，一都之会也。城南门道东有三碑：一碑是《晋太传羊祜碑》，一碑是《镇南将军杜预碑》，一碑是《安南将军刘俨碑》，并是学生所立。城东门外二百步刘表墓，太康中，为人所发，见表夫妻，其尸俨然，颜色不异，犹如平生。墓中香气，远闻三四里中，经月不歇。今坟冢及祠堂，犹高显整顿。城北枕沔水，水中常苦蛟害。襄阳太守邓遐，负其气果，拔剑入水，蛟绕其足，遐挥剑斩蛟，流血丹水，自后患除，无复蛟难矣。昔张公遇害，亦亡剑于是水。后雷氏为建安从事，迳践濑溪，所留之剑，忽于其怀跃出落水，初犹是剑，后变为龙。故吴均《剑骑诗》云：剑是两蛟龙，张华之言不孤为验矣。沔水又迳平鲁城南。城，鲁宗之所筑也。故城得厥名矣。东对樊城，仲山甫所封也。《汉晋春秋》称：桓帝幸樊城，百姓莫不观。有一老父，独耕不辍。议郎张温使问焉。父啸而不答。温因与之言，问其姓名，不告而去。城周四里，南半沦水。建安中，关羽围于禁于此城，会沔水泛溢三丈有馀，城陷，禁降。庞德奋剑乘舟，投命于东冈。魏武曰：吾知于禁三十馀载，至临危受命，更不如庞德矣。城西南有《曹仁记水碑》，杜元凯重刊其后，书伐吴之事也。

△又从县东屈西南，淯水从北来注之。
襄阳城东有东白沙，白沙北有三洲，东北有宛口，即淯水所入也。沔水中有鱼梁洲，庞德公所居。士元居汉之阴，在南白沙世故谓是地为白沙曲矣。司马德操宅洲之阳，望衡对宇，欢情自接，泛舟褰裳，率尔休畅。岂待还桂柁于千里，贡深心于永思哉。水南有鹰台，号曰景升台。盖刘表治襄阳之所筑也。言表盛游于此常所止憩。表性好鹰，尝登此台，歌《野鹰来曲》。其声韵似孟达《上堵吟》矣。沔水又径桃林亭东，又迳岘山东，山上有桓宣所筑城，孙坚死于此。又有《桓宣碑》。羊祜之镇襄阳也，与邹润甫尝登之。及祜薨，后人立碑于故处，望者悲感。杜元凯谓之《堕泪碑》。山上又有《征南将军胡罢碑》，又有《征西将军周访碑》，山下水中，杜元凯沈碑处。沔水又东南径蔡洲，汉长水校尉蔡瑁居之，故名蔡洲。洲大岸西有洄湖，停水数十畮，长数里，广减百步，水色常绿。
杨仪居上洄，杨颙居下洄，与蔡洲相对，在岘山南广昌里。又与襄阳湖水合，水上承鸭湖，东南流迳岘山西，又东南流注白马陂水。又东入侍中襄阳侯习郁鱼池。
郁依范蠡养鱼法作大陂，陂长六十步，广四十步，池中起钓台。池北亭，郁墓所在也。列植松篁于池侧沔水上，郁所居也。又作石洑逗，引大池水于宅北，作小鱼池，池长七十步，广二十步。西枕大道，东北二边，限以高堤，楸竹夹植，莲芡覆水是游宴之名处也。山季伦之镇襄阳，每临此池，未尝不大醉而还，恒言此是我高阳池。故时人为之歌曰：山公出何去，往至高阳池，日暮倒载归，酩酊无所知。其水下入沔。沔水西又有孝子墓。河南秦氏，性至孝，事亲，无倦。亲没之后，负土成坟，常泣血墓侧。人有咏蓼莪者，氏为泣涕，悲不自胜。于墓所得病，不能食，虎常乳之，百馀日，卒。今林木幽茂，号曰孝子墓也。其南有蔡瑁冢，冢前刻石为大鹿，状甚大，头高九尺，制作甚工。
沔水又东南迳邑城北，习郁襄阳侯之封邑也，故曰邑城矣。沔水又东合洞口，水出安昌县故城东北大父山，西南流，谓之白水。又南迳安昌故城东，屈迳其县南，县故蔡阳之白水乡也。汉元帝以长沙卑湿，分白水、上唐二乡为舂陵县。光武即帝位，改为章陵县，置园庙焉。魏黄初二年，更从今名，故义阳郡治也。白水又西南流，而左会昆水。水导源城东南小山，西流迳金山北，又西南流迳县南，西流注于白水。水北有白水陂，其阳有汉光武故宅，基址存焉，所谓白水乡也。
苏伯阿望气处也。光武之征秦丰，幸旧邑，置酒极欢。张平子以为真人南巡，观旧里焉。《东观汉记》曰：明帝幸南阳，祀旧宅，召校官子弟作雅乐，奏《鹿鸣》，上自御埙篪和之，以娱宾客，又于此宅矣。白水又西合浕水，水出于襄乡县东北阳中山，西迳襄乡县之故城北。按《郡国志》，是南阳之属县也。浕水又西迳蔡阳县故城东，西南流注于白水，又西迳其城南。建武十三年，世祖封城阳王祉世子本为侯国。应劭曰：蔡水出蔡阳，东入淮。今于此城南，更无别水，惟是水可以当之。川流西注，苦其不东，且淮源阻碍，山河无相入之理，盖应氏之误耳。洞水又西南流注于沔水。

△又东过中庐县东，淮水自房陵县淮山东流注之。
县即《春秋》庐戎之国也。县故城南，有水出西山。山有石穴出马，谓之马穴山。汉时有数百匹马出其中，马形小似巴滇马。三国时，陆逊攻襄阳，于此穴又得马数十匹，送建业。蜀使至，有家在滇池者，识其马毛色，云：其父所乘马，对之流涕。其水东流一百四十里，迳城南，名曰浴马港。言初得此马，洗之于此，因以名之。亦云：乘出沔次浴之，又曰洗马既，渡沔宿处，名之曰骑亭？然候水诸蛮北遏是水，南壅淮川以周田溉，下流入沔。沔水又东南流，迳黎丘故城西，其城下对缮洲，秦丰居之，故更名秦洲。王莽之败也。秦丰阻兵于黎丘。黎丘城在观城西二里。建武三年，光武遣征南岑彭击丰四年，朱祐自观城擒丰于黎丘是也。沔水又南与疏水合，水出中庐县西南，东流至邔县北界，东入沔水，谓之疏口也。水中有物，如三四岁小儿，鳞甲如鲮鲤，射之不可入。七八月中，好在碛上自曝。厀头似虎掌爪，常没水中，出厀头，小儿不知，欲取弄戏，便杀人。
或曰：人有生得者，摘其皋厌，可小小使，名为水虎者也。

△又南过巳阝县东北。
沔水之左有骑城，周回二里馀，高一丈六尺，即骑亭也。县故楚邑也。秦以为县。汉高帝十二年，封黄极忠为侯国。县南有黄家墓，墓前有双石阙，雕制甚工，俗谓之黄公阙。黄公名尚，为汉司徒。沔水又东迳猪兰桥。桥本名木兰桥，桥之左右，丰蒿荻，于桥东刘季和大养猪。襄阳太守曰：此中作猪屎臭，可易名猪兰桥，百姓遂以为名矣。桥北有习郁宅，宅侧有鱼池，池不假功，自然通洫，长六七十步，广十丈，常出名鱼。沔水又南，得木里水会，楚时，于宜城东穿渠上口，去城三里。汉南郡太守王宠又凿之，引蛮水灌田，谓之木里沟，迳宜城东而东北入于沔，谓之木里水口也。

△又南过宜城县东，夷水出自房陵县，东流注之。
夷水，蛮水也，桓温父名夷，改曰蛮水。夷水导源中庐县界康狼山，山与荆山相邻。其水东南流，历宜城西山，谓之夷溪。又东南迳罗川城，故罗国也。又谓之鄢水《春秋》所谓楚人伐罗，渡鄢者也。夷水又东南流，与零水合。零水即沶水也。上通梁州没阳县之默城山，司马懿出沮之所由。其水东迳新城郡之沶乡县，县分房陵立，谓之沶水。又东历軨乡，谓之軨水。晋武帝平吴，割临沮之北乡，中庐之南乡，立上黄县。治軨乡。沶水又东历宜城西山，谓之沶溪。东流合于夷水，谓之沶口也。与夷水乱流东出，谓之淇水，迳蛮城南，城在宜城南三十里，《春秋》莫敖自罗败退，及鄢，乱次以济，淇水，是也。
夷水又东注于沔，昔白起攻楚，引西山长谷水，即是水也。旧堨去城一百许里，水从城西，灌城东入，注为渊，今熨斗陂是也。水溃城东北角，百姓随水流死于城东者，数十万，城东皆臭，因名其陂为臭池。后人因其渠流，以结陂田。城西陂谓之新陂，覆地数十顷。西北又为土门陂，从平路渠以北，木兰桥以南，西极土门山，东跨大道，水流周通。其水自新陂东入城。城故鄢郢之旧都，秦以为县，汉惠帝三年，改曰宜城。其水历大城中，迳汉南阳太守秦颉墓北，墓前有二碑。
颉，鄀人也，以江夏都尉出为南阳太守，迳宜城中，见一家东向，颉住车视之，曰：此居处可作冢。后卒于南阳，丧还至昔住车处，车不肯进，故史为市此宅，葬之，孤坟尚整。城南有宋玉宅。玉，邑人，隽才辩给，善属文而识音也。其水又迳金城前，县南门有古碑，犹存。其水又东出城，东注臭池，臭池溉田，陂水散流，又入朱湖陂，朱湖陂亦下灌诸田。馀水又下入木里沟，木里沟是汉南郡太守王宠所凿，故渠引鄢水也灌田七百顷。白起渠溉三千顷，膏良肥美，更为沃壤也。县有太山，山下有庙。汉末多士，其中刺史二千石乡长数十人，朱轩华盖，同会于庙下。荆州刺史行部见之，雅欢其盛，号为冠盖里，而刻石铭之。此碑于永嘉中始为人所毁，其馀文尚有可传者。其辞曰：峨峨南岳，烈烈离明，实敷俊乂，君子以生，惟此君子，作汉之英，德为龙光，声化鹤鸣。此山以建安三年崩，声闻五六十里，雉皆屋雊。县人恶之，以问侍中庞季。季云：山崩川竭，国土将亡之占也。十三年，魏武平荆州，沔南凋散。沔水又迳鄀县故城南，古鄀子之国也，秦、楚之间，自商、密迁此，为楚附庸，楚灭之以为邑。县南临沔津，津南有石山，上有古烽火台。县北有大城，楚昭王为吴所迫，自纪郢徙都之，即所谓鄢、鄀、卢、罗之地也，秦以为县。沔水又东，敖水注之。水出新市县东北，又西南迳大阳山，西南流径新市县北，又西南而右合枝水，水出大洪山而西南流，迳襄阳鄀县界西南，迳湫城东南，左注敖水。敖水又西南流注于沔，是曰敖口。沔水又南迳石城西，城因山为固，晋太傅羊祜镇荆州，立。晋惠帝元康九年，分江夏西部，置竟陵郡，治此。沔水又东南与臼水合，水出竟陵县东北聊屈山，一名卢屈山，西流注于沔。鲁定公四年，吴师入郢，昭王奔随，济于成臼。
谓是水者也。

△又东过荆城东。
沔水自荆城东南流，迳当阳县之章山东。山上有故城，太尉陶侃伐杜曾所筑也。《禹贡》所谓内方至于大别者也。既滨带沔流，实会《尚书》之文矣。沔水又东，右会权口。水出章山，东南流迳权城北，古之权国也。《春秋?鲁庄公十八年》，楚武王克权，权叛，围而杀之，迁权于那处是也。东南有那口城。权水又东入于沔。沔水又东南与阳口合，水上承江陵县赤湖。江陵西北有纪南城，楚文王自丹阳徙此，平王城之。班固言：楚之郢都也。城西南有赤坂冈，冈下有渎水，东北流入城，名曰子胥渎，盖吴师入郢所开也，谓之西赤湖。又东北出城西南，注于龙陂，陂，古天井水也，广圆二百馀步，在灵溪东，江堤内。水至渊深，有龙见于其中，故曰龙陂。陂北有楚庄王钓台，高三丈四尺，南北六丈，东西九丈。陂水又迳郢城南，东北流谓之杨水。又东北，路白湖水注之。湖在大港北，港南曰中湖，南堤下曰昬官湖，三湖合为一水。东通荒谷，荒谷东岸有冶父城，《春秋传》曰：莫敖缢于荒谷，群帅囚于冶父，谓此处也。春夏水盛，则南通大江，否则南迄江堤，北迳方城西。方城即南蛮府也。又北与三湖会。故盛弘之曰：南蛮府东有三湖，源同一水，盖徙治西府也。宋元嘉中，通路白湖，下注杨水，以广连漕。杨水又东历天井北，井在方城北里馀，广圆二里，其深不测。井有潜室，见辄兵。西岸有天井台，因基旧堤，临际水湄，游憩之佳处也。杨水又东北流，得东赤湖水口，湖周五十里，城下陂池，皆来会同。湖东北有大暑台，高六丈馀，纵广八丈，一名清暑台，秀宇层明，通望周博，游者登之，以畅远情。杨水又东入华容县，有灵溪水，西通赤湖水口，已下多湖，周五十里，城下陂池，皆来会同。又有子胥渎，盖入郢所开也。水东入离湖，湖在县东七十五里，《国语》所谓楚灵王阙为石郭陂汉，以象帝舜者也。湖侧有章华台，台高十丈，基广十五丈。左丘明曰：楚筑台于章华之上。韦昭以为：章华亦地名也。王与伍举登之。举曰：台高不过望国之氛祥，大不过容宴之俎豆。盖识其奢而谏其失也。言此渎，灵王立台之日漕运所由也。其水北流注于杨水，杨水又东北与柞溪水合，水出江陵县北，盖诸池散流，咸所会合，积以成川。东流迳鲁宗之垒南，当驿路，水上有大桥，隆安三年，桓玄袭殷仲堪于江陵，仲堪北奔，缢于此桥。柞溪又东注船官湖，湖水又东北入女观湖，湖水又东入于杨水。杨水又北迳竟陵县西，又北纳巾、吐柘，柘水即下杨水也。巾水出县东一百九十里，西迳巾城。城下置巾水戌，晋元熙二年，竟陵郡巾戍山得铜钟七口，言之上府。巾水又西迳竟陵县北，西注杨水，谓之巾口。水西有古竟陵大城，古郧国也。郧公辛所治，所谓郧乡矣。
昔白起拔郢，东至竟陵，即此也。秦以为县，王莽之守平矣。世祖建武十三年，更封刘隆为侯国。城旁有甘鱼陂，《左传?昭公十三年》，公子黑肱为令尹，次于鱼陂者也。杨水又北注于沔谓之杨口，中夏口也。曹太祖之追刘备于当阳也，张飞按予于长坂，备得与数骑斜趣汉津，遂济夏口，是也。沔水又东得浐口，其水承大浐、马骨诸湖水，周三四百里，及其夏水来同，渺若沧海，洪潭巨浪，萦连江沔。故郭景纯《江赋》云：其旁则有朱浐、丹漅是也。

△又东南过江夏云杜县东，夏水从西来注之。
即<月者>口也，为中夏水县故云阝亭，《左传》所谓若敖娶于云阝是也。《禹贡》所谓云土梦作乂故县取名焉。县有云梦城，城在东北。沔水又东迳左桑，昔周昭王南征，船人胶舟以进之。昭王渡沔，中流而没，死于是水。齐、楚之会，齐侯曰：昭王南征而不复，寡人是问。屈完曰：君其问诸水滨。庾仲雍言：村老云：百姓佐昭王丧事，于此，成礼而行，故曰佐丧。左桑，字失体耳。沔水又东合巨亮水口，水北承巨亮湖，南达于沔。沔水又东得合驿口，庾仲雍言：须导村耆旧云：朝廷驿使，合王丧于是，因以名焉。今须导村正有大敛口，言昭王于此殡敛矣。沔水又东，谓之横桑，言得昭王丧处也。沔水又东谓之郑公潭，言郑武公与王同溺水于是。余谓世数既悬，为不近情矣。斯乃楚之郑乡，守邑大夫僣言公，故世以为郑公潭耳。沔水又东得死沔，言昭王济沔自是死，故有死沔之称，王尸岂逆流乎？但千古芒昧，难以昭知，推其事类，似是而非矣。沔水又东与力口合，有溾水，出竟陵郡新阳县西南池河山，东流径新阳县南，县治云杜故城，分云杜立。溾水又东南，流注宵城县南大湖，又南入于沔水，是曰力口。沔水又东南，涢水入焉。沔水又东迳沌水口，水南通沌阳县之太白湖，湖水东南通江，又谓之沌口。沔水又东迳沌阳县北，处沌水之阳也。沔水又东迳林鄣故城北，晋建兴二年太尉陶侃为荆州，镇此也。

△又南至江夏沙羡县北，南入于江。
庾仲雍曰：夏口亦曰沔口矣。《尚书?禹贡》云：汉水南至大别入江。《春秋左传?定公四年》，吴师伐郢，楚子常济汉而陈，自小别至于大别。京相璠《春秋土地名》曰：大别，汉东山名也，在安丰县南。杜预《释地》曰：二别近汉之名，无缘乃在安丰也。按《地说》言，汉水东行，触大别之陂。南与江合，则与《尚书》、杜预相符，但今不知所在矣。
卷二十九
○沔水下
△沔水与江合流，又东过彭蠡泽。
《尚书?禹贡》汇泽也。郑玄曰：汇，回也。汉与江斗，转东成其泽矣。

△又东北出居巢县南。
古巢国也。汤代桀，桀奔南巢，即巢泽也。《尚书》周有巢伯来朝。《春秋?文公十二年》，夏、楚人围巢。巢群舒国也。舒叛，故围之。永平元年，汉明帝更封菑丘侯刘般为侯国也。江水自濡须口又东，左会栅口，水导巢湖，东迳乌上城北，又东迳南谯侨郡城南，又东绝塘迳附农山北，又东左会清溪水，水出东北马子岘之清溪也。东迳清溪城南，屈而西南，历山西南流，注栅水，谓之清溪口。栅水又东，左会白石山水，水发白石山西，迳李鹊城南，西南注栅水。栅水又东南，积而为窦湖，中有洲，湖东有韩纵山，山上有城。山北湖水东出，为后塘北湖，湖南即塘也，塘上有颍川侨郡故城也。窦湖水东出，谓之窦湖口。东径刺史山北，历韩纵山南，径流二山之间，出王武子城北，城在刺史山上。湖水又东迳右塘穴北，为中塘，塘在四水中。水出格虎山北，山上有虎山，有郭僧坎城，水北有赵祖悦城，并故东关城也。昔诸葛恪帅师作东兴堤，以遏巢湖，傍山筑城，使将军全端、留略等，各以千人守之。魏遣司马昭督镇东诸葛诞，率众攻东关三城，将毁堤遏，诸军作浮梁，陈于堤上，分兵攻城。恪遣冠军丁奉等，登塘鼓噪夺击，朱异等以水军攻浮梁。魏征东胡遵军士争渡，梁坏，投水而死者数千。塘即东兴堤，城亦关城也。栅水又东南迳高江产城南，胡景略城北，又东南迳张祖禧城东，东南流，屈而北迳郑卫尉城西。魏事已久，难用取悉，推旧访新，略究如此。又北委折，蒲浦出焉。栅水又东南流注于大江，谓之栅口。

△又东过牛渚县南，又东至石城县，《经》所谓石城县者，即宣城郡之石城县也。牛渚在姑熟、乌江两县界中，于石城东北减五百许里，安得迳牛渚而方届石城也？盖《经》之谬误也。

△分为二：其一东北流，其一又过毗陵县北，为北江。
《地理志》毗陵县，会稽之属县也。丹徒县北二百步有故城，本毗陵郡治也。
旧去江三里，岸稍毁，遂至城下。城北有扬州刺史刘繇墓，沦于江。江即北江也，《经》书为北江则可，又言东至馀姚则非，考其迳流，知《经》之误参。《地理志》曰：江水自石城东出，迳吴国南，为南江。江水自石城东入为贵口，东迳石城县北，晋太康元年隶宣城郡，东合大溪。溪水首受江北，迳其县故城东，又北入南江，南江又东，与贵长池水合，水出县南郾山，北流为贵长池。池水又北注于南江。南江又东，迳宣城之临城县南，又东合泾水。南江又东，与桐水合。又东迳安吴县，号曰安吴溪。又东，旋溪水注之。水出陵阳山下，迳陵阳县西，为旋溪水。昔铚县人陵阳明子明钓得白龙处。后三年，龙迎子明上陵阳山，山去地千馀丈。后百馀年，呼山下人，令上山半，与语溪中。子安问子明钓车所在。
后二十年，子安死，葬山下，有黄鹤栖其冢树，鸣常呼子安，故县取名焉。晋咸康四年，改曰广阳县。溪水又北，合东溪水，水出南里山，北迳其县东。桑钦曰：淮水出县之东南，北入大江。其水又北历蜀由山，又北，左合旋溪，北迳安吴县东。晋太康元年分宛陵立。县南有落星山，山有悬水，五十馀丈，下为深潭。潭水东北流，左入旋溪，而同注南江。南江之北，即宛陵县界也。南江又东迳宁国县南。晋太康元年分宛陵置。南江又东迳故鄣县南，安吉县北。光和之末，天下大乱，此乡保险守节，汉朝嘉之。中平二年，分故鄣之南乡以为安吉县。县南有钓头泉，悬涌一仞，乃流于川。川水下合南江。南江又东北为长渎，历湖口。南江东注于具区，谓之五湖口，五湖谓长塘湖、太湖、射湖、贵湖、滆湖也。郭景纯《江赋》曰：注五湖以漫漭。盖言江水经纬五湖而苞注太湖也。是以左丘明述《国语》曰：越伐吴战于五湖是也。又云：范蠡灭吴返至五湖而辞越，斯乃太湖之兼摄通称也。虞翻曰：是湖有五道，故曰五湖。韦昭曰：五湖，今太湖也，《尚书》谓之震泽，《尔雅》以为具区，方圆五百里。湖有苞山，《春秋》谓之夫椒山，有洞室，入地潜行，北通琅邪东武县，俗谓之洞庭。旁有青山，一名夏架山，山有洞穴，潜通洞庭。山上有石鼓，长丈馀，鸣则有兵。故《吴记》曰：太湖有苞山，在国西百馀里，居者数百家，出弓弩材。旁有小山，山有石穴，南通洞庭，深远莫知所极。三苗之国，左洞庭，右彭蠡，今宫亭湖也。以太湖之洞庭对彭蠡则左右可知也。余按二湖俱以洞庭为目者，亦分为左右也，但以趣瞩为方耳。既据三苗，宜以湘江为正，是以郭景纯之《江赋》云：爰有包山，洞庭，巴陵地道，潜达旁通，幽岫窈窕。《山海经》曰：浮玉之山，北望具区，苕水出于其阴，北流注于具区。谢康乐云：《山海经》浮玉之山，在句馀东五百里，便是句馀县之东山，乃应入海。具区，今在馀姚鸟道山西北，何由北望具区也？以为郭于地理甚昧矣。言洞庭南口有罗浮山，高三千六百丈。浮山东石楼下，有两石鼓，叩之清越，所谓神钲者也。事备《罗浮山记》。会稽山宜直湖南，又有山阴溪水入焉。山阴西四十里，有二溪：东溪广一丈九尺，冬暖夏冷；西溪广三丈五尺，冬冷夏暖。二溪北出，行三里，至徐村，合成一溪，广五丈馀，而温凉不杂，盖《山海经》所谓苕水也，北迳罗浮山而下注于太湖，故言出其阴，入于具区也。湖中有大雷、小雷三山，亦谓之三山湖，又谓之洞庭湖。杨泉《五湖赋》曰：头首无锡，足虒松江，负乌程于背上，怀太吴以当胸，岝<山頟>崔嵬，穹窿纡曲。大雷、小雷湍波相逐。用言湖之苞极也。太湖之东，吴国西十八里，有岝<山頟>山。俗说此山本在太湖中，禹治水，移进近吴。又东及西南有两小山，皆有石如卷笮，俗云禹所用牵山也。太湖中有浅地，长老云是笮<山頟>山蹠。自此以东差深，言是牵山之沟。此山去太湖三十馀里，东则松江出焉，上承太湖，东迳笠泽，在吴南松江左右也。《国语》曰：越伐吴，吴御之笠泽，越军江南，吴军江北者也。虞氏曰：松江北去吴国五十里，江侧有丞胥二山。山各有庙。鲁哀公十三年，越使二大夫畴无馀、讴阳等伐吴，吴人败之，获二大夫，大夫死，故立庙于山上，号曰丞、胥二王也。胥山上今有坛石，长老云，胥神所治也。下有九折路，南出太湖，阖闾造，以游姑胥之台以望太湖也。松江自湖东北流，迳七十里，江水奇分，谓之三江口。《吴越春秋》称：范蠡去越，乘舟出三江之口，入五湖之中者也。此亦别为三江五湖，虽名称相乱，不与《职方》同。庾仲初《扬都赋?注》曰：今太湖东注为松江，下七十里有水口，分流：东北入海为娄江，东南入海为东江，与松江而三也。《吴记》。曰：一江东南行七十里，入小湖，为次溪，自湖东南出，谓之谷水。谷水出吴小湖，迳由卷县故城下。《神异传》曰：由卷县，秦时长水县也。始皇时，县有童谣曰：城门当有血，城陷没为湖。有老妪闻之，忧惧，旦往窥城门，门侍欲缚之，妪言其故。妪去后，门侍煞犬，以血涂门。妪又往，见血，走去不敢顾。忽有大水长，欲没县。主簿令幹入白令，令见幹，曰：何忽作鱼？幹又曰：明府亦作鱼。遂乃沦陷为谷矣。因目长水城水曰谷水也。《吴记》曰：谷中有城，故由卷县治也，即吴之柴辟亭，故就李乡槜李之地，秦始皇恶其势王，令囚徒十馀万人污其土，表以污恶名，改曰囚卷，亦曰由卷也。吴黄龙三年，有嘉禾生卷县，改曰禾兴。后太子讳和改为嘉兴，《春秋》之槜李城也。谷水又东南迳嘉兴县城西。谷水又东南迳盐官县故城南，旧吴海昌都尉治。晋太康中分嘉兴立。《太康地道记》吴有盐官县。乐资《九州志》曰：县有秦迳山，秦始皇迳此，美人死，葬于山上，山下有美人庙。谷水之右有马睾城，故司盐都尉城，吴王濞煮海为盐，于此县也。是以《汉书?地理志》曰：县有盐官。东出五十里有武原乡，故越地也，秦于其地置海盐县。《地理志》曰，县故武原乡也。后县沦为柘湖，又徙治武原乡，改曰武原县。王莽名之展武。汉安帝时，武原之地，又沦为湖，今之当湖也，后乃移此。县南有秦望山，秦始皇所登以望东海故山得其名焉。谷水于县出为澉浦，以通巨海。光熙元年，有毛民三人，集于县，盖泛于风也。

△又东至会稽馀姚县东入于海。
谢灵运云：具区在馀姚，然则馀暨是馀姚之别名也。今馀暨之南，馀姚西北，浙江与浦阳江同会归海。但水名巳殊，非班固所谓南江也。郭景纯曰：三江者，岷江、松江、浙江也。然浙江出南蛮中，不与岷江同。作者述志，多言江水至山阴为浙江。今南江枝分历乌程县，南通馀杭县，则与浙江合。故阚骃《十三州志》曰：江水至会稽与浙江合。浙江自临平湖，南通浦阳江，又于馀暨东，合浦阳江，自秦望分派，东至馀姚县又为江也。东与车箱水合，水出车箱山，乘高瀑布，四十馀丈，虽有水旱，而澍无增减。江水又东迳黄桥下。临江有汉蜀郡太守黄昌宅，桥本昌创建也。昌为州书佐，妻遇贼相失，后会于蜀，复修旧好。江水又东迳绪山南。虞翻尝登此山四望，诫子孙可居江北，世有禄位，居江南则不昌也。然住江北者，相继代兴，时在江南者，辄多沦替。仲翔之言为有征矣。江水又迳官仓，仓即日南太守虞国旧宅，号曰西虞，以其兄光居县东故也。是地即其双雁送故处。
江水又东迳馀姚县故城南，县城是吴将朱然所筑，南临江津，北背巨海，夫子所谓沧海浩浩，万里之渊也。县西去会稽一百四十里，因句馀山以名县。山在馀姚之南，句章之北也。江水又东迳穴湖塘，湖水沃其一县，并为良畴矣。江水又东注于海。是所谓三江者也。故子胥曰：吴、越之国，三江环之，民无所移矣。但东南地卑，万汉所凑，涛湖泛决，触地成川，枝津交渠，世家分伙，故川旧渎，难以取悉，虽粗依县地，缉综所缠，亦未必一得其实也。
○潜水
△潜水出巴郡宕渠县，潜水盖汉水枝分潜出，故受其称耳。今受有大穴，潜水入焉。通冈山下，西南潜出，谓之伏水，或以为古之潜水。郑玄曰汉别为潜，其穴本小，水积成泽，流与汉合，大禹自导汉疏通，即为西汉水也。故《书》曰：沱潜既道。刘澄之称白水入潜，然白水与羌水合入汉，是犹汉水也。县以延熙中分巴立宕渠郡，盖古賨国也，今有賨城。县有渝水，夹水上下，皆賨民所居。汉祖入关，从定三秦，其人勇健，好歌舞，高祖爱习之，今《巴渝舞》是也。县西北有不曹水，南迳其县，下注潜水。县有车骑将军冯绲、桂阳太守李温冢，二子之灵，常以三月远乡，汉水暴长，郡县吏民，莫不于水上祭之，今所谓冯李也。

△南入于江。
庾仲雍云：垫江有别江，出晋寿县，即潜水也。其南源取道巴西，是西汉水也。
○湍水
△湍水出郦县北芬山，南流过其县东，又南过冠军县东。
湍水出弘农界翼望山，水甚清彻，东南流迳南郦县故城东，《史记》所谓下郦也。汉武帝元朔元年，封左将黄同为侯国。湍水又南，菊水注之，水出西北石涧山芳菊溪，亦言出析谷，盖溪涧之异名也。源旁悉生菊草，潭涧滋液，极成甘美，云此谷之水土，餐挹长年。司空王畅、太傅袁隗、太尉胡广，并汲饮此水，以自绥养，是以君子留心，甘其臭尚矣。菊水东南流入于湍。湍水又迳其县东南，历冠军县西北，有楚堨，高下相承八重，周十里。方塘蓄水，泽润不穷。湍水又迳冠军县故城东，县本穰县之卢阳乡、宛之临駣聚，汉武帝以霍去病功冠诸军，故立冠军县以封之。水西有《汉太尉长史邑人张敏碑》。碑之西有魏征南军司张詹墓。墓有碑，碑背刊云：白楸之棺，易朽之裳，铜铁不入，瓦器不藏，嗟矣后人，幸勿我伤！自后古坟旧冢，莫不夷毁，而是墓至元嘉初，尚不见发。六年，大水蛮饥，始被发掘。说者言：初开，金、银、铜、锡之器，朱漆雕刻之饰，烂然。有二朱漆棺，棺前垂竹帘，隐以金钉。墓不甚高，而内极宽大，虚设白楸之言，空负黄金之实。虽意锢南山，宁同寿乎？湍水又迳穰县为六门陂，汉孝元之世，南阳太守邵信臣，以建昭五年，断湍水，立穰西石堨。至元始五年，更开三门为六石门，故号六门堨也。溉穰、新野、昆阳三县五千馀顷。汉末毁废，遂不修理。晋太康三年，镇南将军杜预复更开广，利加于民，今废不修矣。六门侧犹有六门碑，是部曲主安阳亭侯邓达等，以太康五年立。湍水又迳穰县故城北，又东南迳魏武故城之西南，是建安三年，曹公攻张绣之所筑也。

△又东过白牛邑南。
湍水自白牛邑南，建武中，世祖封刘嵩为侯国。东南迳安众县故城南，县本宛之西乡，汉长沙定王子康侯丹之邑也。湍水东南流，涅水注之。水出涅阳县西北岐棘山，东南迳涅阳县故城西。汉武帝元封四年，封路最为侯国。王莽之所谓前亭也。应劭曰：在涅水之阳矣。县南有二碑，碑字紊灭，不可复识，云是《左伯豪碑》。涅水又东南迳安众县，堨而为陂，谓之安众港。魏太祖破张绣于是处，与荀彧《书》曰：绣遏吾归师，迫我死地。盖于二水之间，以为沿涉之艰阻也。涅水又东南流注于湍水。

△又东南至新野县。
湍水至县西北，东分为邓氏陂。汉太传邓禹故宅，与奉朝请西华侯邓晨故宅隔陂，邓飏谓晨宅略存焉。

△东入于淯。
○均水
△均水出析县北山，南流过其县之东。
均水发源弘农郡之卢氏县熊耳山，山南即修阳、葛阳二县界也。双峰齐秀，望若熊耳，因以为名。齐桓公召陵之会，西望熊耳，即此山也。太史公司马迁皆尝登之。县即析县之北乡，故言出析县北山也。均水又东南流迳其县下，南越南乡县，又南流与丹水合。

△又南当涉都县北，南入于沔。
均水南迳顺阳县西，汉哀帝更为博山县，明帝复曰顺阳。应劭曰：县在顺水之阳。今于是县，则无闻于顺水矣。章帝建初四年，封卫尉马廖为侯国。晋太康中，立马顺阳郡县，西有石山，南临汮水，汮水又南流注于沔水，谓之汮口者也。故《地理志》谓之淯水，言熊耳之山，淯水出焉。又东南至顺阳，入于沔。
○粉水
△粉水出房陵县，东流过郢邑南。
粉水导源东流，迳上粉县，取此水以渍粉，则皓耀鲜洁，有异众流，故县水皆取名焉。

△又东过谷邑南，东入于沔。
粉水至筑阳县西而下汪于沔水，谓之粉水口。粉水旁有文将军冢，墓隧前有石虎，石柱，甚修丽。闾丘羡为南阳，葬妇，墓侧，将平其域，夕忽梦文谏止，羡不从。后羡为杨佺期所害，论者以为文将军之崇也。
○白水
△白水出朝阳县西，东流过其县南。
王莽更名朝阳为厉信县。应劭曰：县在朝水之阳。今朝水迳其北而不出其南也。盖邑郭沦移，川渠状改，故名旧传，遗称在今也。

△又东至新野县西，东入于淯。
○比水
△比水出比阳东北太胡山，东南流过其县南，泄水从南来注之。
太胡山在比阳北，如东，三十馀里，广圆五六十里，张衡赋南都，所谓天封太胡者民。应劭曰：比水出比阳县，东入蔡。《经》云：泄水从南来注之。然比阳无泄水，盖误引寿春之沘泄耳。余以延昌四年，蒙除东荆州刺史，州治比阳县故城，城南有蔡水，出南磐石山，故亦曰磐石川，西北流注于比，非泄水也。
《吕氏春秋》曰：齐令章子与韩、魏攻荆，荆使唐蔑应之，夹比而军，欲视水之深浅，荆人射之而莫知也。有匈者曰：兵盛则水浅矣。章子夜袭之，斩蔑于是水之上也。比水又西，澳水注之。水北出茈丘山，东流，屈而南转，又南入于比水。
按《山海经》云：澳水又北入视，不注比水。余按吕忱《字林》及《难字》，《尔雅》并言氵药水在比阳，脉其川流所会，诊其水土津注，宜是氵药水，音药也。比水又西南，历长冈月城北，旧比水右会马仁陂水，水出潕阴北山，泉流竞凑，水积成湖，盖地百顷，谓之马仁陂。陂水历其县下西南，堨之以溉田畴。
公私引裂，水流遂断，故渎尚存。比水又南迳会口，与堵水枝津合。比水又南与澧水会。澧水源出于桐柏山，与淮同源，而别流西注，故亦谓水为派水。澧水西北流，迳平氏县故城东北，王莽更名其县曰平善。城内有《南阳都乡正卫弹劝碑》。
澧水又西北合溲水出湖阳北山。西流北屈，迳平氏城西，而北入澧水。澧水又西注比水。比水自下，亦通谓之为派水。昔汉光武破甄阜、梁丘赐于比水西，斩之于斯水也。比水又南，赵、澧二渠出焉。比水又西南流，谢水注之。水出谢城北，其源微小，至城渐大。城周回侧水，申伯之都邑，《诗》所谓申伯番番，既入于谢者也。世祖建武十三年，封樊重少子丹为谢阳侯，即其国也。然则是水即谢水也。高岸下深，浚流徐平，时人目之为渟瀯水，城戍又以渟瀯为目，非也。其城之西，旧棘阳县治，故亦谓之棘阳城也。谢水又东南迳新都县，左注比水。比水又西南流，迳新都县故城西，王莽更之曰新林。《郡国志》以为新野之东乡。故新都者也。

△又西至新野县，南入于淯。
比水于冈南，西南流，戍在冈上。比水又西南，与南长坂门二水合。其水东北出湖阳东隆山。山之西侧有《汉日南太守胡著碑》。子珍，骑都尉，尚湖阳长公主，即光武之伯姊也。庙堂皆以青石为阶陛。庙北有石堂。珍之玄孙桂阳太守玚，以延熹四年遭母忧，于墓次立石祠，勒铭于梁，石字倾颓，而梁字无毁。盛弘之以为樊重之母畏雷室，盖传疑之谬也。隆山南有一小山，山坂有两石虎相对夹隧道，虽处蛮荒，全无破毁，作制甚工，信为妙矣。世人因谓之为石虎山。其水西南流，迳湖阳县故城南。《地理志》曰：故蓼国也。《竹书纪年》曰：楚共王会宋平公于湖阳者矣。东城中有二碑，似是《樊重碑》，悉载故吏人名。司马彪曰：仲山甫封于樊，因氏国焉。爰自宅阳，徙居湖阳，能治田，殖至三百顷，广起庐舍，高楼连阁，波陂灌注，竹木成林，六畜放牧，鱼蠃梨果，檀棘桑麻，闭门成市。兵弩器械，赀至百万。其兴工造作，为无穷之功，巧不可言，富拟封君。世祖之少，数归外氏，及之长安受业，赍送甚至。世祖即位，追爵敬侯。诏湖阳为重立庙，置吏奉祠。巡祠章陵，常至重墓。其水四周城溉，城之东南，有《若令樊萌、中常侍樊安碑》。城南有数碑无字。又有石庙数间，依于暮侧，栋宇崩毁，惟石壁而已，亦不知谁之胄族矣。其水南入大湖，湖阳之名县，藉兹而纳称也。湖水西南流，又与湖阳诸陂散水合，谓之板桥水，又西南与醴渠合，又有赵渠注之。二水上承派水，南迳新都县故城东，两渎双引，南合板桥水。板桥水又西南与南长水会。水上承唐子襄乡诸陂散流也。唐子陂在唐子山西南，有唐子亭。汉光武自新野屠唐子乡，杀湖阳尉于是地。陂水清深，光武后以为神渊。
西南流于新野县，与板桥水合，西南注于比水，又西南流注于淯水也。
卷三十
○淮水
△淮水出南阳平氏县胎簪山。东北过桐柏山。
《山海经》曰：淮出馀山，在朝阳东，义乡西。《尚书》：导淮自桐柏。
《地理志》曰：南阳平氏县，王莽之平善也。《风俗通》曰：南阳平氏县桐柏大复山在东南，淮水所出也。淮，均也。《春秋说题辞》曰：淮者，均其势也。
《释名》曰：淮，韦也，韦绕扬州北界，东至于海也。《尔雅》曰：淮为浒。然淮水与醴水同源俱导，西流为醴，东流为淮。潜流地下，三十许里，东出桐柏之大复山南，谓之阳口。水南即复阳县也。阚骃言复阳县，胡阳之乐乡也。宣帝元康元年置，在桐柏大复山之阳，故曰复阳也。《东观汉记》曰：朱祐少孤，归外家复阳刘氏。山南有淮源庙，庙前有碑，是南阳郭苞立。又二碑，并是汉延熹中守、令所造，文辞鄙拙，殆不可观。故《经》云东北过桐柏也。淮水又东迳义阳县，县南对固成山。山有水，注流数丈，洪涛灌山，遂成巨井，谓之石泉水，北流注于淮。淮水又径义阳县故城南，义阳郡治也，世谓之白茅城，其城圆而不方。
阚骃言晋太始中，割南阳东鄙之安昌、平林、平氏、义阳四县，置义阳郡于安昌城。又《太康记》、《晋书地道记》，并有义阳郡，以南阳属县为名。汉武帝元狩四年，封北地都尉卫山为侯国也。有九渡水注之，水出鸡翅山，溪涧潆委，沿溯九渡矣。其犹零阳之九渡水，故亦谓之为九渡焉。于溪之东山有一水，发自山椒下数丈，素湍直注，颓波委壑，可数百丈，望之若霏幅练矣，下注九渡水，九渡水又北流注于淮。

△又东过江夏平春县北。
淮水又东，油水注之。水出县西南油溪，东北流迳平春县故城南。汉章帝建初四年，封子全为王国。油水又东曲，岸北有一土穴，径尺，泉流下注，沿波三丈，入于油水，乱流南屈，又东北注于淮。淮水又东北迳城阳县故城南，汉高帝十二年，封定侯奚意为侯国，王莽之新利也。魏城阳郡治。淮水又东北与大木水合，水西出大木山，山即晋车骑将军祖逖自陈留将家避难所居也。其水东迳城阳县北，而东入于淮。淮水又东北流，右会湖水，傍川西南出，穷溪得其源也。淮水又东迳安阳县故城南，江国也，嬴姓矣。今其地有江亭。《春秋?文公四年》，楚人灭江，秦伯降服出次，曰：同盟灭，虽不能救，敢不矜乎？汉乃县之。文帝八年，封淮南厉王子刘勃为侯国，王莽之均夏也。淮水又东，得浉口水源，南出大溃山，东北流翼带三川，乱流北注浉水。又北径贤首山西，又北出，东南屈，迳仁顺城南，故义阳郡治，分南阳置也。晋太始初，以封安平献王孚长子望，本治在石城山上，因梁希侵逼，徙治此城。梁司州刺史马仙琕不守，魏置郢州也。
昔常珍奇自悬瓠遣三千骑援义阳行事庞定光，屯于浉水者也。浉水东南流，历金山北，山无树木，峻峭层峙。浉水又东迳义阳故城北，城在山上，因倚陵岭，周回三里，是郡昔所旧治城。城南一十五步，对门有天井，周一百馀步，深一丈。
东迳钟武县故城南，故江夏之属县也，王莽之当利县矣。又东迳石城山北，山甚高峻，《史记》曰：魏攻冥阨。《音义》曰：冥阨或言在鄳县葙山也。案《吕氏春秋》九塞，其一也。浉水迳鄳县故城南。建武中，世祖封邓邯为鄳侯。案苏林曰：音盲。浉水又东迳七井冈南，又东北注于淮。淮水又东至谷口。
谷水南出鲜金山，北流，瑟水注之。水出西南具山，东北迳光淹城东，而北迳青山东，罗山西，东北流注于谷水。谷水东北入于淮。

△又东过新息县南。
淮水东迳故息城南。《春秋左传?隐公十一年》，郑、息有违言，息侯伐郑，郑伯败之者也。淮水又东迳浮光山北，亦曰扶光山，即弋阳山也，出名玉及黑石，堪为棋。其山俯映长淮，每有光辉。淮水又东，迳新息县故城南。应劭曰：息后徙东，故加新也。王莽之新德也。光武十九年，封马援为侯国。外城北门内有新息长贾彪庙。庙前有碑。面南又有《魏汝南太守程晓碑》。魏太和中，蛮田益宗效诚，立东豫州，以益宗为刺史。淮水又东合慎水。水出慎阳县西，而东迳慎阳县故城南，县取名焉。汉高帝十一年，封栾说为侯国。颍阴刘陶为县长，政化大行，道不拾遗，以病去官。童谣歌曰：悒然不乐，思我刘君，何时复来，安此下民？见思如此。应劭曰：慎水所出，东北入淮。慎水又东流，积为燋陂。陂水又东南流为上慎陂，又东为中慎陂，又东南为下慎陂，皆与鸿郤陂水散流。其陂首受淮川，左结鸿陂。汉成帝时，翟方进奏毁之。建武中，汝南太守邓晨欲修复之，知许伟君晓知水脉，召与议之。伟君言：成帝用方进言毁之，寻而梦上天，天帝怒曰：何故败我濯龙渊？是后民失其利，时有童谣曰：败我陂，翟子威，反乎覆，陂当复。明府兴复废业，童谣之言，将有徵矣。遂署都水掾，起塘四百馀里，百姓得其利。陂水散流，下合慎水，而东南迳息城北，又东南入淮，谓之慎口。淮水又东，与申陂水合。水上承申陂于新息县北，东南流分为二水。一水迳深丘西，又屈迳其南，南派为莲湖水，南流注于淮。淮水又左迤流结两湖，谓之东、西莲湖矣。淮水又东，右合壑水。水出白沙山，东北迳柴亭西，俗谓之柴水。又东北流，与潭溪水合。水发潭谷东北流，右会柴水。柴水又东迳黄城西，故弋阳县也，城内有二城，西即黄城也。柴水又东北入于淮，谓之柴口也。淮水又东北，申陂枝水注之。水首受陂水于深丘北，东迳钓台南。台在水曲之中，台北有琴台。又东迳阳亭南，东南合淮。淮水又东迳淮阴亭北，又东迳白城南，楚白公胜之邑也，东北去白亭一十里。淮水又东迳长陵戍南，又东，青陂水注之，分青陂东渎，东南迳白亭西，又南于长陵戍东，东南入于淮。淮水又东北合黄水，水出黄武山，东北流，木陵关水注之，水导源木陵山，西北流注于黄水。黄水又东迳晋西阳城南，又东迳光城南，南光城郡治。又东北迳高城南，故弦国也。又东北迳弋阳郡东，有虞丘郭，南有伍相庙。黄水又东北入于淮，谓之黄口。淮水又东北迳褒信县故城南，而东流注也。

△又东过期思县北。
县故蒋国周公之后也。《春秋?文公十年》，楚王田于孟诸，期思公复遂为右司马，楚灭之以为县。汉高帝十二年，以封贲赫为侯国。城之西北隅，有楚相孙叔敖庙，庙前有碑。淮水又东北，淠水注之，水出戈阳县南垂山。西北流历阴山关，迳二城间，旧有贼难，军所顿防。西北出山，又东北流，迳新城戍东。又东北得诏虞水口，西北去弋阳虞丘郭二十五里，水出面山，东北流，迳诏虞亭东，而北入淠水。又东北注淮，俗曰白鹭水。

△又东过原鹿县南，汝水从西北来注之。
县即春秋之鹿上也。《左传?僖公二十一年》宋人为鹿上之盟，以求诸侯于楚。建武十五年，世祖更封侍中、执金吾阴乡侯阴识为侯国者也。

△又东过庐江安风县东北，决水从北来注之。
庐江，故淮南也。汉文帝十六年，别以为国。应劭曰：故庐子国也。决水自舒蓼北注，不于北来也。安风东北注淮者，穷水矣，又非决水，皆误耳。淮水又东，谷水入焉。水上承富水，东南流，世谓之谷水也。东迳原鹿县故城北，城侧水南。谷水又东迳富陂县故城北，俗谓之成闾亭，非也。《地理志》：汝南郡有富陂县。建武二年，世祖改封平乡侯王霸为富陂侯。《十三州志》曰：汉和帝永元九年，分汝阴置，多陂塘以溉稻，故曰富陂县也。谷水又东，于汝阴城东南注淮。淮水又东北，左会润水，水首受富陂，东南流为高塘陂，又东，积而为陂水，东注焦陵陂。陂水北出为鮦陂，陂水潭涨，引渎北注汝阴，四周隍堑，下注颍水。
焦湖东注，谓之润水，迳汝阴县东，迳荆亭北而东入淮。淮水又东北，穷水入焉。
水出六安国安风县穷谷。《春秋左传》楚救灊，司马沈尹戍与吴师遇于穷者也。
川流泄注于决水之右，北灌安风之左，世谓之安风水，亦曰穷水，音戎，并声相近，字随读转。流结为陂，谓之穷陂。塘堰虽沦，犹用不辍，陂水四分，农事用康。北流注于淮。京相璠曰：今安风有穷水，北入淮。淮水又东为安风津，水南有城，故安风都尉治。后立霍丘戍，淮中有洲，俗号关洲，盖津关所在，故斯洲纳称焉。《魏书?国志》有曰：司马景王征毌丘俭，使镇南将军、豫州刺史诸葛诞从安风津先至寿春。俭败，与小弟秀藏水草中。安风津都尉部民张属斩之，传首京都，即斯津也。

△又东北至九江寿春县西，沘水、泄水合北注之。又东，颍水从西北来流注之。
注之淮水又东，右合沘口。又东迳中阳亭北，为中阳渡，水流浅碛，可以厉也。淮水又东流与颍口会。东南迳仓陵北，又东北流迳寿春县故城西，县即楚考烈王自陈徙此。秦始皇立九江郡，治此，兼得庐江、豫章之地，故以九江名郡。
汉高帝四年为淮南国，孝武元狩六年复为九江焉。文颖曰：《史记?货殖传》曰：淮以北，沛、陈、汝南、南郡为西楚，彭城以东，东海、吴、广陵为东楚。衡山、九江、江南、豫章、长沙为南楚。是为三楚者也。淮水又北，左合椒水。水上承淮水，东北流迳虵城南，又历其城东，亦谓之清水，东北流注于淮水，谓之清水口者也。

△又东过寿春县北，肥水从县东北流注之。
淮水于寿阳县西北，肥水从城北西入于淮，谓之肥口。淮水又北，夏肥水注之。水上承沙水于城父县，右出东南流迳城父县故城南，王莽之思善也。县故焦夷之地，《春秋左传?昭公九年》，楚公子弃疾迁许于夷，实城父矣。取州来淮北之田以益之，伍举授许夷田。杜预曰：此时改城父为夷，故《传》实之者也。
然丹迁城父人于陈，以夷濮西田益之，言夷田在濮水西者也。然则濮水即沙水之兼称，得夏肥之通目矣。汉桓帝永兴元年，封大将军梁冀孙桃为侯国者也。夏肥水自县，又东迳思善县之故城南，汉章帝章和三年分城父立。夏肥水又东为高陂，又东为大漴陂。水出分为二流，南为肥水，北为鸡陂。夏肥水东流，左合鸡水，水出鸡陂，东流为黄陂，又东南流，积为茅陂，又东为鸡水。《吕氏春秋》曰：宋人有取道者，其马不进，投之鸡水是也。鸡水右会肥水而乱流东注，俱入于淮。
淮水又北迳山硖中，谓之硖石。岸山上，结二城以防津要。西岸山上有马迹，世传淮南王乘马升仙所在也。今山之东南石上，有大小马迹一十馀所，仍今存焉。
淮水又北迳下蔡县故城东，本州来之城也。吴季札始封延陵，后邑州来，故曰延州来矣。《春秋?哀公二年》，蔡昭侯自新蔡迁于州来，谓之下蔡也。淮之东岸，又有一城，即下蔡新城也。二城对据，翼带淮汶。淮水东迳八公山北，山上有老子庙。淮水历潘城南，置潘溪戍。戍东侧潘溪，吐川纳淮，更相引注。又东迳梁城，临侧淮川，川左有湄城。淮水左迤为湄湖。淮水又右纳洛川于西曲阳县北，水分阎溪，北绝横塘。又北迳萧亭东，又北，鹊甫溪水入焉。水出东鹊甫谷，西北流迳鹊甫亭南，西北流注于洛水。北迳西曲阳县故城东，王莽之延平亭也。应劭曰：县在淮曲之阳，下邳有曲阳，故是加西也。洛涧北历秦墟，下注淮谓之洛口。《经》所谓淮水过寿春县北，肥水从县东北注者也。盖《经》之谬矣。考川定土，即实为非，是曰洛涧，非肥水也。淮水又北迳莫邪山西，山南有阴陵县故城。汉高祖五年，项羽自垓下，从数百骑，夜驰渡淮，至阴陵，迷失道左，陷大泽，汉令骑将灌婴以五千骑追及之于斯县者也。案《地理志》，王莽之阴陆也。
后汉九江郡治。时多虎灾，百姓苦之，南阳宗均为守，退贪残，进忠良，虎悉东渡江。

△又东过当涂县北，汇聚濄水从西北来注之。
淮水自莫邪山，东北迳马头城北，魏马头郡治也，故当涂县之故城也。《吕氏春秋》曰：禹娶涂山氏女，不以私害公，自辛至甲四日，复往治水。故江淮之俗，以辛壬癸甲为嫁娶日也。禹聚在山西南，县即其地也。《地理志》曰：当涂，侯国也。魏不害以圉守尉，捕淮阳反者公孙勇等，汉以封之。王莽更名山聚也。
淮水又东北，濠水注之，水出莫邪山东北溪。溪水西北引渎，迳禹墟北，又西流注于淮。淮水又北，沙水注之，《经》所谓蒗荡渠也。淮之西有平阿县故城，王莽之平宁也。建武十三年，世祖更封耿阜为侯国。《郡国志》曰：平阿县有当涂山，淮出于荆山之左，当涂之右，奔流二山之间而扬涛北注也。《春秋左传?哀公七年》，诸大夫对孟孙曰：禹会诸侯于涂山，执玉帛者万国。杜预曰：涂山在寿春东北。非也。余按《国语》曰：吴伐越，堕会稽，获骨焉，节专车。吴子使来聘，且问之。客执骨而问曰：敢问骨何为大？仲尼曰：丘闻之：昔禹致群神于会稽之山，防风氏后至，禹杀之，其骨专车，此为大也。盖丘明亲承圣旨，录为实证矣。又案刘向《说苑?辨物》，王肃之叙孔子廿二世孙孔猛所出先人书《家语》，并出此事，故涂山有会稽之名。考校群书及方土之目，疑非此矣，盖周穆之所会矣。淮水于荆山北，濄水东南注之。又东北迳沛郡义城县东。司马彪曰：后隶九江也。

△又东过钟离县北。
《世本》曰：钟离，嬴姓也。应劭曰：县故钟离子国也，楚灭之以为县。
《春秋左传》所谓吴公子光伐楚，拔钟离者也。王莽之蚕富也。水出阴陵县之阳亭北，小屈，有石穴，不测所穷，言穴出钟乳，所未详也。豪水东北流，迳其县西，又屈而南，转东，迳其城南，又北历其城东，迳小城而北流，注于淮。淮水又东，迳夏丘县南，又东，涣水入焉。水首受蒗荡渠于开封县。《史记》韩厘王二十一年，使暴救魏，为秦所败，走开封者也。东南流径陈留北，又东南，西入九里注之。涣水又东南流，迳雍丘县故城南，又东迳承匡城，又东迳襄邑县故城南，故宋之承匡襄牛之地，宋襄公之所葬，故号襄陵矣。《竹书纪年》：梁惠成王十七年，宋景鼓卫公孙仓会齐师，围我襄陵。十八年，惠成王以韩师败诸侯师于襄陵。齐侯使楚景舍来求成，即于此也。西有承匡城，《春秋》会于承匡者也。秦始皇以承匡卑湿，徙县于襄陵，更为襄邑也。王莽以为襄平也。
汉桓帝建和元年，封梁冀子胡狗为侯国。《陈留风俗传》曰：县南有涣水，故《传》曰：睢、涣之间出文章，天子郊庙御服出焉，《尚书》所谓厥篚织文者也。
涣水又东南迳巳吾县故城南，又东迳鄫城北。《春秋?襄公元年?经》书，晋韩厥帅师代郑，鲁仲孙蔑会齐、曹、邾、杞，次于鄫。杜预曰：陈留襄邑县东南有鄫城。涣水又东南迳鄢城北，新城南，又东南，左合明沟，沟水自蓬。洪陂东南流，谓之明沟，下入涣水。又迳亳城北。《帝王世记》曰：谷熟为南亳，即汤都也。《十三州志》曰：汉武帝分谷熟置。《春秋?庄公十二年》宋公子御说奔亳者也。涣水东迳谷熟城南。汉光武建武二年，封更始子歆为侯国。又东迳杨亭北。《春秋左氏传?襄公十二年》，楚子囊、秦庶长无地，伐宋师于杨梁，以报晋之取郑也。京相璠曰：宋地矣。今睢阳东南三十里，有故杨梁城，今曰阳亭也，俗名之曰缘城，非矣。西北去梁国八十里。涣水又东迳沛郡之建平县故城南，汉昭帝元凤元年，封杜延年为侯国，王莽之田平也。又东迳酂县故城南。
《春秋?襄公十年》，公会诸侯及齐世子光于虘阝。今其地虘阝聚是也，王莽之酂治矣。涣水又东南迳费亭南。汉建和元年，封中常侍沛国曹胜为侯国。胜字季兴，谯人也。永初中，定桓帝策，封亭侯，此城即其所食之邑也。涣水又东迳铚县故城南。昔吴广之起兵也，使葛婴下之。涣水又东，苞水注之。水出谯城北自汀陂。陂水东流迳酂县南，又东，迳郸县故城南。汉景帝中元年，封周应为侯国，王莽更之曰单城也，音多。又东迳嵇山北，嵇氏故居。嵇康本姓奚，会稽人也。先人自会稽迁于谯之铚县，改为嵇氏，取稽字之上以为性，盖志本也。
《嵇氏谱》曰；谯有嵇山，家于其侧，遂以为氏。县，魏黄初中，文帝以酂城父、山桑、铚、置谯郡，故隶谯焉。苞水东流入涣。涣水又东南迳蕲县故城南，《地理志》曰：故垂乡也。汉高帝破黥布于此县，旧都尉治，王莽之蕲城也。水上有古石梁处，遗基尚存。涣水又东迳谷阳县，左会八丈故渎，渎上承洨水，南流注于涣。涣水又东迳谷阳戍南，又东南迳谷阳故城东北，右与解水会。水上承县西南解塘，东北流迳谷阳城南，即谷水也。应劭曰：城在谷水之阳，又东北流注于涣。涣水又东南迳白石戌南。又迳虹城南，洨水注之。水首受蕲水于蕲县，东南流迳谷阳县八丈故渎出焉。又东合长直故沟。沟上承蕲水，南会于洨。
洨水又东南流，迳洨县故城北。县有垓下聚，汉高祖破项羽所在也。王莽更名其县曰肴城。应劭曰：洨水所出，音绞，《经》之绞也。洨水又东南，与涣水乱流而入于淮。故应劭曰：洨水南入淮。淮水又东至<山毚>石山，潼水注之。
水首受潼县西南潼陂，县故临淮郡之属县，王莽改曰成信矣。南迳沛国夏丘县，绝蕲水，又南迳夏丘县故城西，王莽改曰归思也。又东南流，迳临潼戍西，又东南至<山毚>石，西南入淮。淮水又东迳浮山，山北对<山毚>石山。梁氏天监中，立堰于二山之间，逆天地之心，乖民神之望，自然水溃坏矣。淮水又东迳徐县南，历涧水注之。水导徐城西北徐陂，陂水南流，绝蕲水，迳历涧戍西，东南流注于淮。
淮水又东，池水注之。水出东城县，东北流，迳东城县故城南。汉以数千骑追羽，羽帅二十八骑引东城因四隤山，斩将而去，即此处也。《史记》：孝文帝八年，封淮南厉王子刘良为侯国。《地理志》：王莽更名之曰武城也。池水又东北流，历二山间，东北入于淮，谓之池口也。淮水又东，蕲水注之。水首受睢水于谷熟城东北，东迳建城县故城北。汉武帝元朔四年，封长沙定王子刘拾为侯国。王莽之多聚也。蕲水又东南，迳蕲县，县有大泽乡。陈涉起兵于此，篝火为狐鸣处也。
南则洨水出焉。蕲水又东南，北八丈故沟出焉。又东流，南、北长直故渎出焉。
又东入夏丘县，东绝潼水，迳夏丘县故城北，又东南迳潼县南，又东南流入徐县，东绝历涧，又东迳大徐县故城南，又东流注于淮。淮水又东历客山，迳盱眙县故城南。《地理志》曰：都尉治。汉武帝元朔元年，封江都易王子刘蒙之为侯国。
王莽更名之曰匡武。淮水又东迳广陵，历淮阳城，城北临泗水，阻于二水之间。
《述征记》淮阳太守治，自后置戍，县亦有时废兴也。

△又东北至下邳淮阴县西，泗水从西北来流注之。
淮、泗之会，即角城也。左右两川，翼夹二水决入之所，所谓泗口也。

△又东过淮阴县北，中渎水出白马湖，东北注之。
淮水右岸，即淮阴也。城西二里有公路浦，昔袁术向九江，将东奔袁谭，路出斯浦，因以为名焉。又东迳淮阴县故城北。北临淮水，汉高帝六年，封韩信为侯国。王莽之嘉信也。昔韩信去下乡而钓于此处也。城东有两冢：西者，即漂母冢也，周回数百步，高十馀丈。昔漂母食信于淮阴，信王下邳，盖投金增陵以报母矣。东一陵即信母冢也。县有中渎水，首受江于广陵郡之江都县。县城临江，应劭《地理风俗记》曰：县为一都之会，故曰江都也。县有江水祠，俗谓之伍相庙也。子胥但配食耳，岁三祭，与五岳同。旧江水道也。昔吴将伐齐，北霸中国，自广陵城东南筑邗城，城下掘深沟，谓之韩江，亦曰邗溟沟，自江东北通射阳湖。
《地理志》所谓渠水也，西北至末口入淮。自永和中，江都水断，其水上承欧阳，引江入埭，六十里至广陵城，楚、汉之间为东阳郡。高祖六年为荆国，十一年为吴城，即吴王濞所筑也。景帝四年，更名江都。武帝元狩三年，更曰广陵。王莽更名郡曰江平，县曰定安。城东水上有梁，谓之洛桥。中渎水自广陵北出武广湖东，陆阳湖西。二湖东西相直五里，水出其间，下注樊梁湖。旧道东北出，至博芝、射阳二湖。西北出夹邪，乃至山阳矣。至永和中，患湖道多风。陈敏因穿樊梁湖北口，下注津湖迳渡，渡十二里，方达北口，真至夹邪。兴宁中，复以津湖多风，又自湖之南口，沿东岸二十里，穿渠入北口，自后行者不复由湖。故蒋济《三州论》曰：淮湖纡远，水陆异路，山阳不通，陈登穿沟，更凿马濑，百里渡湖者也。自广陵出山阳白马湖，迳山阳城西，即射阳县之故城也。应劭曰：在射水之阳。汉高祖六年，封楚左令九项缠为侯国也。王莽更之曰监淮亭。世祖建武十五年，封子荆为山阳公，治此，十七年为王国。城本北中郎将庾希所镇。中渎水又东，谓之山阳浦，又东入淮，谓之山阳口者也。

△又东，两小水流注之。
淮水左迳泗水国南，故东海郡也。徐广《史记音义》曰：泗水，国名。汉武帝元鼎三年初置，都郯。四年，常山宪王子思王商为国。《地理志》曰：王莽更泗水郡为顺水，凌县为生凌。凌水注之，水出凌县，东流迳其县故城东，而东南流注于淮，是曰凌口也。应劭曰：凌水出县西南入淮，即《经》之所谓小水者也。

△又东至广陵淮浦县入于海。
应劭曰：浦岸也盖临侧淮汶，故受此名。淮水迳县故城东。王莽更名之曰淮敬。淮水于县枝分，北为游水。历朐县与沭合。又迳朐山西。山侧有朐县故城。
秦始皇三十五年，于朐县立石海上，以为秦之东门。崔琰《述初赋》曰：倚高舻以周眄兮，观秦门之将将者也。东北海中有大洲，谓之郁洲，《山海经》所谓郁山在海中者也。言是山自苍梧徙此，云山上犹有南方草木。今郁州治。故崔季珪之叙《述初赋》，言郁州者，故苍梧之山也，心悦而怪之，闻其上有仙士石室也，乃往观焉。见一道人独处，休休然不谈不对，顾非己所及也。即其《赋》所云：吾夕济于郁洲者也。游水又北迳东海利成县故城东，故利乡也。汉武帝元朔四年，封城阳共王子婴为侯国，王莽更之曰流泉。游水又北，历羽山西。《地理志》曰：羽山在祝其县东南。《尚书》曰：尧畴咨四岳得舜，进十六族，殛鲧于羽山，是为梼杌，与驩兜、三苗、共工同其罪，故世谓之四凶。鲧既死，其神化为黄龙，入于羽渊，是为夏郊，三代祀之。故《连山易》曰：有崇伯鲧，伏于羽山之野者，是也。游水又北迳祝其县故城西。《春秋经》书：夏，公会齐侯于夹谷。《左传?定公十年》，公及齐平，会于祝其，实夹谷也。服虔曰：地二名。王莽更之曰犹亭。县之东有夹口浦，游水左迳琅邪即丘县故城之西。《地理志》曰：莒子起于此，后徙莒，有盐官，故世谓之南莒也。游水又东北迳赣榆县北，东侧巨海，有《秦始皇碑》在山上，去海一百五十步，潮水至，加其上三丈，去则三尺所见东北倾石，长一丈八尺，广五尺，厚三尺八寸，一行一十二字。游水又东北迳纪鄣故城南。《春秋?昭公十九年》，齐伐莒，莒子奔纪鄣。莒之妇人，怒莒子之害其夫，老而托纺焉。取其纑而夜缒，缒绝，鼓噪，城上人亦噪。莒共公惧，启西门而出，齐遂入纪。故纪子帛之国。《谷梁传》曰：吾伯姬归于纪者也。杜预曰：纪鄣，地二名。东海赣榆县东北有故纪城，即此城也。游水东北入海，旧吴之燕岱，常泛巨海，惮其涛险，更沿溯是渎，由是出。《地理志》曰：游水自淮浦北入海。《尔雅》曰：淮别为浒。游水亦枝称者也。淮水又东入于海。
卷三十一
○滍水
△滍水出南阳鲁阳县西之尧山。
尧之未孙刘累，以龙食帝孔甲，孔甲又求之，不得，累惧而迁于鲁县，立尧祠于西山，谓之尧山。故张衡《南都赋》曰：奉先帝而追孝，立唐祠于尧山。尧山在太和川太和城东北，滍水出焉。张衡《南都赋》曰：其川渎则滍、澧、氵药、浕，发源岩穴，布濩漫汗，漭沆洋溢，总括急趣，箭驰风疾者也。滍水又历太和川东，迳小和川，又东，温泉水注之。水出北山阜，七泉奇发，炎热特甚。阚骃曰：县有汤水，可以疗疾矣。汤侧又有寒泉焉，地势不殊，而炎凉异致，虽隆火盛日，肃若冰谷矣，浑流同溪，南注滍水。又东迳胡木山，东流又会温泉口，水出北山阜，炎势奇毒。痾疾之徒，无能澡其冲漂。救养者咸去汤十许步别池，然后可入。汤侧有石铭云：皇女汤，可以疗万疾者也。故杜彦达云：状如沸汤，可以熟米，饮之，愈百病。多少自在。四十日后，身中万病愈，三虫死。学道遭难逢危，终无悔心，可以牢神存志。即《南都赋》所谓汤谷涌其后者也。然宛县有紫山，山东有一水，东西十五里，南北二十步，湛然冲满，无所通会，冬夏常温，世亦谓之汤谷也。非鲁阳及南阳之县故也。张平子广言土地所苞，明非此矣。滍水又东，房阳川水注之。水出南阳雉县西房阳川，北流注于滍。
滍水之北有积石焉，世谓女灵山。其山平地介立，不连冈以成高，峻石孤峙，不托势以自远，四面壁绝，极能灵举，远望亭亭，状若单楹插霄矣。北面有如颓落，劣得通步，好事者时有扳陟耳。滍水又与波水合，水出霍阳西川，大岭东谷，俗谓之歇马岭，川曰广阳川，非也。即应劭所谓孤山，波水所出也。马融《广成颂》曰：浸以波、溠。其水又南迳蛮城下，盖蛮别邑也，俗谓之麻城，非也。波水又南，分三川于白亭东，而俱南入滍水。滍水自下兼波水之通称也。是故阚骃有东北至定陵入汝之文。滍水又东迳鲁阳县故城南，城即刘累之故邑也，有鲁山，县居其阳，故因名焉。王莽之鲁山也。昔在于楚，文子守之，与韩构难，战有返景之诚。内有《南阳都乡正卫为碑》。滍水右合鲁阳关水，水出鲁阳关外分头山横岭下夹谷，东北出入滍。
滍水又东北合牛兰水。水发县出鲁阳关外分头山横岭下夹谷，东北出入滍。滍水又东北合牛兰水。水发县北牛兰山，东南迳鲁阳城东，水侧有《汉阳侯焦立碑》。朱兰水又东南，与柏树溪水合。水出鲁山北峡谷中，东南流迳鲁山西，而南合牛兰水。又东南迳鲁山南。阚骃曰：鲁阳县，今其地鲁山是也。水南注于滍。滍水东迳应城南，故应乡也，应侯之国。《诗》所谓应侯顺德者也。彭水注之俗谓之小滍水。水出鲁阳县南彭山蚁坞东麓，北流迳彭山西，下有彭山庙，庙前有《彭山碑》，汉桓帝元嘉三年杜仲长立。彭水迳其西北，汉安邑长尹俭墓东。冢西有石庙，庙前有两石阙，阙东有碑，阙南有二狮子相对，南有石碣二枚，石柱西南有两石羊，中平四年立。彭水又东北流，直应城南而入滍。
滍水又左合桥水，水出鲁阳县北恃山，东南迳应山北，又南迳应城西。
《地理志》曰：故父城县之应乡也。周武王封其弟为侯国。应劭曰：《韩诗外传》称：周成王与弟戏，以桐叶为圭，曰：吾以封汝。周公曰：天子无戏言。王乃应时而封，故曰应侯乡。亦曰应乡。按《吕氏春秋》云：成王以桐叶为圭，封叔虞，非应侯也。《汲郡古文》殷时已有应国，非成王矣。战国范睢所封邑也，谓之应水，又东南流注于滍。滍水又东迳犨县故城北。《左传?昭公元年》冬，楚公子围使伯州犁城犨是也，出于鱼齿山下。《春秋左传?襄公十八年》，楚伐郑，次于鱼陵，涉于鱼齿之楚师。师旷曰：不害。吾骤歌北风，又歌南风，南风不竞，多死声，楚必无功矣。所涉即滍水也。水南有汉中常侍、长乐太仆吉成侯州苞冢。冢前有碑，基西枕冈城，开四门，门有两石兽，坟倾墓毁，碑兽沦移。人有掘出一兽，犹全不破，甚高壮，头去地减一丈许，作制甚工，左膊上刻作辟邪字。
门表堑上起石桥，历时不毁。其碑云：六帝四后，是咨是诹，盖仕自安帝，没于桓后。于时阍阉擅权，五侯暴世，割剥公私，以事生死。夫封者表有德，碑者颂有功，自非此徒，何用许为？石至千春，不若速朽，苞墓万古，祇彰诮辱，呜呼！
愚亦甚矣。滍水又东，犨水注之，俗谓之秋水，非也。水有二源，东源出其县西南践犊山东崖下，水方五十许步，不测其深，东北流迳犨县南，又东北屈迳其县东，而北合西源水。西源出县西南颇山北阜下，东北迳犨城西，又屈迳其县北，东合右水，乱流北注于滍。汉高祖入关，破南阳太守吕齮于犨东，即于是地，滍水之阴也。滍水又东南迳昆阳县故城北。昔汉光武与王寻、王邑战于昆阳，败之。走者相腾践，奔殆百馀里闲。会大雨如注，滍川盛溢，虎豹皆股战。士卒争赴，溺死者以万数，水为不流。王邑、严尤、陈茂轻骑，皆乘尸而渡矣。

△东北过颍川定陵县西北，又东过郾县南，东入于汝。
滍水东迳东不羹亭南。亭北背汝水，于定陵城北，东入汝。郾县在南，不得过。
○淯水
△淯水出弘农卢氏县攻离山，东南过南阳西鄂县西北，又东过宛县南。
淯水导源，东流迳郦县故城北。郭仲产曰：郦县故城在攻离山东南，郦旧县也。《三仓》曰樊、邓、郦。郦有二城北郦也，汉祖入关，下淅郦，即此县也。
淯水又东南流历雉县之衡山，东迳百章郭北，又东，鲁阳关水注之。水出鲁阳县南分水岭，南水自岭南流，北水从岭北注，故世俗谓此岭为分头也。其水南流迳鲁阳关，左右连山插汉，秀木干云，是以张景阳诗云：朝登鲁阳关，峡路峭且深。亦司马芝与母遇贼处也。关水历雉衡山西南迳皇后城西。建武元年，世祖遣侍中傅俊，持节迎光烈皇后于淯阳。俊发兵三百馀人，宿卫皇后道路，归京师。盖税舍所在，故城得其名矣。山有石室，甚饰洁，相传名皇后浴室，又所幸也。关水又西南迳雉县故城南。昔秦文公之世有阳伯者，逢二童曰舀，曰被。
二童，二雉也。得雌者霸，雄者王。二童翻飞，化为双雉。光武获雉于此山，以为中兴之祥，故置县以名焉。关水又屈而东南流，注于淯。
淯水又东南流，迳博望县故城东。郭仲产曰：在郡东北一百二十里，汉武帝置。校尉张骞，随大将军卫青西征，为军前导，相望水草，得以不乏。元光六年，封骞为侯国。《地理志》南阳有博望县，王莽改之曰宜乐也。
淯水又东南迳西鄂县故城东。应劭曰：江夏有鄂，故加西也。昔刘表之攻杜子绪于西鄂也。功曹柏孝长闻战鼓之音，惧而闭户，蒙被自覆，渐登城而观，言勇可习也。淯水又南，洱水注之。水出弘农郡卢氏县之熊耳山。东南迳郦县北，东南迳房阳城北。汉哀帝四年，封南阳太守孙宠为侯国。俗谓之房阳川。又迳西鄂县南，水北有张平子墓。墓之东，侧坟有《平子碑》，文字悉是古文篆额，是崔瑗之辞。盛弘之、郭仲产并云：夏侯孝若为郡，薄其文，复刊碑阴为铭。然碑阴二铭，乃是崔子玉及陈翕耳，而非孝若，悉是隶字，二首并存，尝无毁坏。
又方墓次有二碑，今惟见一碑，或是余夏景驿途，疲而莫究矣。水南道侧，有二石楼，相去六七丈，双跱齐竦，高可丈七八，柱圆围二丈有馀，石质言青绿，光可以鉴。其上栾栌承栱，雕檐四注，穷巧绮刻，妙绝人工。题言：蜀郡太守，姓王，字子雅，南阳西鄂人，有三女无男，而家累千金。父没当葬，女自相谓曰：先君生我姊妹，无男兄弟，今当安神玄宅，翳灵后土，冥冥绝后，何以彰吾君之德？各出钱五百万，一女筑墓，二女建楼，以表孝思。《铭》云：墓楼东，平林下，近坟墓，而不能测其处所矣。洱水又东南流，注于淯水，世谓之肄水，肄、洱声相近，非也。《地理志》曰：熊耳之山，出三水，洱水其一焉，东南至鲁阳入沔是也。淯水又南迳预山东，山上有神庙，俗名之为独山也。山南有魏车骑将军黄权夫妻二冢，地道潜通。其冢前有四碑，其二，魏明帝立，二是其子及臣吏所树者也。
淯水又西南迳《史定伯碑》南，又西为瓜里津，水上有三梁，谓之瓜里渡。
自宛道途，东出赭阳，西道方城。建武三年，世祖自赭阳西入，破虏将军邓奉怨汉掠新野，拒瓜里，上亲搏战，降之夕阳下，遂斩奉。《郡国志》所谓宛有瓜里津、夕阳聚者也。阻桥即桓温故垒处。温以升平五年，与范汪众军北讨所营。
淯水又西南迳晋蜀郡太守邓义山墓南，又南迳宛城东，其地故申伯之国，楚文王灭申以为县也。秦昭襄王使白起为将，伐楚取郢，即以此地为南阳郡，改县曰宛。王莽更名郡曰前队，县曰面阳。刘熙曰：在中国之面而居阳地，故以为名。大城西南隅，即古宛城也，荆州刺史治，故亦谓之荆州城。今南阳郡治大城，其东城内有旧殿基，周二百步，高八尺，陛阶皆砌以青石。大城西北隅有殿基，周一百步，高五尺，盖更始所起也。城西三里，有古台，高三丈馀，文帝黄初中南巡行所筑也。淯水又屈而迳其县南，故《南都赋》所言淯水荡其胸者也。
王莽地皇二年，朱鲔等共于城南会诸将，设坛，燔燎，立圣公为天子于斯水上。
《世语》曰：张绣反，公与战败，子昂不能骑进马于公，而昂遇害。《魏书》曰：公南征至宛，临淯水，祠亡将士，歔欷流涕，众皆哀恸。
淯水又南，梅溪水注之。水出县北紫山，南迳百奚故宅。奚，宛人也，于秦为贤大夫，所谓迷虞智秦者也。梅溪又迳宛西吕城东。《史记》曰：吕尚先祖为四岳，佐禹治水，有功。虞、夏之际，受封于吕，故因氏为吕尚也。徐广《史记音义》曰：吕在宛县。高后四年，封昆弟子吕忿为吕城侯，疑即此也。又案新蔡县有大吕、小吕亭而未知所是也。梅溪又南迳杜衍县东，故城在西。汉高帝七年，封郎中王翳为侯国，王莽更之曰闰衍矣。土地垫下，湍溪是注，古人于安众堨之，令游水是潴，谓之安众港。世祖建武三年，上自宛遣颍阳侯祭遵西击邓奉弟终，破之于杜衍，进兵涅阳者也。梅溪又南，谓之石桥水，又谓之汝溪，南流而左注淯水。
淯水之南，又有南就聚，《郡国志》所谓南阳宛县有南就聚者也。郭仲产言：宛城南三十里，有一城，甚卑小，相承名三公城，汉时邓禹等归乡饯离处也。
盛弘之著《荆州记》以为三公置。余案淯水左右，旧有二澨所谓南澨、北澨者，水侧之汶。聚在淯阳之东北，考古推地则近矣。城侧有范蠡祠，蠡，宛人，祠即故宅也。后汉末，有范曾，字子闵，为大将军司马，讨黄巾贼，至此祠，为蠡立碑，文勒可寻。夏侯湛之为南阳，又为立庙焉。城东有大将军何进故宅。城西有孔嵩旧居。嵩字仲山，宛人，与山阳范式有断金契。贫无养亲，赁为阿街卒，遣迎式。式下车把臂曰：子怀道卒伍，不亦痛乎！嵩曰：侯嬴贱役，晨门，卑下之位，古人所不耻，何痛之有？故其《赞》曰：仲山通达，卷舒无方，屈身厮役，挺秀含芳。

△又屈南过淯阳县东。
淯水又南入县，迳小长安。司马彪《郡国志》曰：县有小长安聚。谢沈《汉书》称：光武攻淯阳不下，引兵欲攻宛，至小长安，与甄阜战败于此。
淯水又西南迳其县故城南。桓帝延熹七年，封邓秉为侯国。县故南阳典农治，后以为淯阳郡，省郡复县，避晋简文讳，更名云阳焉。淯水又迳安乐乡北，汉桓帝建和元年，封司徒胡广为淯阳县安乐乡侯，今于其国立乐宅戍。郭仲产《襄阳记》曰：南阳城南九十里，有晋尚书令乐广故宅。广字彦辅，善清言，见重当时。成都王，广女婿，长沙王猜之。广曰：宁以一女而易五男犹疑之，终以忧殒。其故居今置戍，因以为名。

△又南过新野县西，淯水又南入新野县，枝津分派，东南出，隰衍苞注，左积为陂，东西九里，南北一十五里。陂水所溉，咸为良沃。淯水又南与湍水会，又南迳新野县故城西。世祖之败小长安也，姊元遇害。上即位，感悼姊没，追谥元为新野节义长公主，即此邑也。晋咸宁二年封大司马扶风武王少子歆为新野郡公，割南阳五属，棘阳、蔡阳、穰、邓、山都封焉。王文舒更立中隔，西即郡治，东则民居，城西傍淯水。
又东与朝水合。水出西北赤石山，而东南迳冠军县界，地名沙渠。又东南径穰县故城南，楚别邑也。秦拔鄢郢即以为县，秦昭王封相魏冉为侯邑，王莽更名曰丰穰也。魏荆州刺史治。朝水又东南，分为二水，一水枝分东北为樊氏陂，陂东西十里，南北五里，俗谓之凡亭陂。陂东有樊氏故宅，樊氏既灭，庾氏取其陂，故谚曰：陂汪汪，下田良，樊子失业庾公昌。昔在晋世，杜预继信臣之业，复六门陂，遏六门之水，下结二十九陂。诸陂散流，咸入朝水，事见《六门碑》，六门既陂，诸陂遂断。朝水又东迳朝阳县故城北，而东南注于淯水。
又东南与棘水合，水上承赭水。赭水出赭阳县北山，数源并发，南流迳小堵乡，谓之小赭水。世祖建武三年，成安侯臧宫从上击赭乡。东源方七八步，腾涌若沸，故世名之腾沸水。南流迳于赭乡，谓之赭水。建武三年，祭遵引兵南击董于赭乡。以水氏县，故有赭阳之名也。《地理志》曰：县有堵水，王莽曰阳城也。汉哀帝改为顺阳。建武二年，更封安阳侯朱祜为堵阳侯。堵水于县，堨以为陂，东西夹岗，水相去五六里，古今断冈两舌，都水潭涨，南北一十馀里，水决南溃，下注为湾。湾分为二，西为赭水，东为荥源。堵水参差，流结两湖，故有东陂、西陂之名。二陂所导，其水枝分，东南至会口入比。是以《地理志》比水、堵水，皆言入蔡，互受通称故也。二湖流注，合为黄水，惟所受焉。又南迳棘阳县之黄淳聚，又谓之为黄淳水者也。谢沈《后汉书》甄阜等败光武于小长安东，乘胜南渡黄淳水前营，背阻两川，谓临比水，绝后桥，示无还心。汉兵击之，三军溃，溺死黄淳水者二万人。又南迳棘阳县故城西。应劭曰：县在棘水之阳，是知斯水为棘水也。汉高帝七年，封杜得臣为侯国。后汉兵起，击唐子乡，杀湖阳尉，进拔棘阳，邓晨将宾客会光武于此县也。棘水又南迳新野县，历黄邮聚，世祖建武三年，傅俊、岑彭进击秦丰，先拔黄邮者也，谓之黄邮水，大司马吴汉破秦丰于斯水之上。其聚落悉为蛮居，犹名之为黄邮蛮。棘水自新野县东，而南流入于淯水，谓之为力口也。棘、力声相近，当为棘口也。又是方俗之音，故字从读变，若世以棘子木为力子木，是也。
淯水又东南，迳士林东，戍名也，戍有邸阁。水左有豫章大陂，下灌良畴三千许顷也。

△又西南过邓县东。
县故邓侯吾离之国也，楚文王灭之，秦以为县。淯水右合浊水，俗谓之弱沟。水上承白水于朝阳县，东南流迳邓县故城南。习凿齿《襄阳记》曰：楚王至邓之浊水，去襄阳二十里。即此水也。浊水又东迳邓塞北，即邓城东南小山也，方俗名之为邓塞，昔孙文台破黄祖于其下。浊水东流注于淯。
淯水又南迳邓塞东，又迳鄾城东，古鄾子国也。盖邓之南鄙也。昔巴子请楚与邓为好，鄾人夺其币，即是邑也。司马彪以为邓之鄾聚矣。

△南入于沔。
○氵隐水
△氵隐水出氵隐强县南泽中，东入颍。
氵隐水出颍川阳城县少室山，东流注于颍水，而乱流东南迳临颍县西北，小氵隐水出焉。东迳临颍县故城北。氵隐水又东迳氵隐阳城北，又东迳氵隐强县故城南，建武元年，世祖封扬化将军坚镡为侯国。氵隐水东为陶枢陂，余按氵隐阳城在氵隐水南，然则此城正应为氵隐阴城而有氵隐阳之名者，明在南犹有氵隐水，故此城以阳为名矣。
颍水之南有二渎。其南渎东南流，历临颍亭西，东南入汝，今无水也，疑即氵隐水之故渎矣。汝水于奇頟城西，别东派，时人谓之大氵隐水，东北流，枝渎右出，世谓之死汝。别汝又东北，迳召陵城北，练沟出焉。别汝又东，汾沟出焉。
别汝又东，迳征羌城北。水南有汾陂，俗音粪。汾水自别汝东注，而为此陂。水积征羌城北四五里，方三十里许。渎左合小氵隐水，水上承狼陂南流，名曰巩水。
青陵陂水自陂东注之。东回又谓之小氵隐水，而南流注于大氵隐水。大氵隐水取称，盖藉氵隐沿注，而总受其目矣。又东迳西华县故城南，又东迳汝阳县故城北，东注于颍。
○灈水
△灈水出汝南吴房县西北奥山，东过其县，北入于汝。
县西北有堂溪城，故房子国。《春秋?定公五年》，吴王阖闾弟夫概奔楚，封之于棠溪，故曰吴房也。汉高帝八年，封庄侯杨武为侯国。建武中，世祖封泗水王歙子燀为堂溪侯。山溪有白羊涧，涧水旧出山羊，汉武元封二年，白羊出此涧，畜牧者祷祀之。俗禁拍手，尝有羊出水，野母惊扑，自此绝焉。涧水下合灈水。
灈东迳灈阳县故城西，东流入瀙水，乱流迳其县南。世祖建武二十八年，封吴汉孙旦为侯国。其水又东入于汝水。
○瀙水
△瀙水出潕阴县东上界山。
《山海经》谓之视水也。郭景纯《注》：或曰，视宜为瀙，出葴山，许慎云：出中阳山，皆山之殊目也。而东与此水合，水出潕阴县旱山，东北流注瀙。
瀙水又东北，杀水出西南大熟之山，东北流入于瀙。瀙水又东，沦水注之，水出宣山，东北流注瀙水。
瀙水又东得奥水口，水西出奥山，东入于瀙水也。

△东过吴房县南，又东过灈阳县南。
应劭曰：灈水出吴房县，东入瀙，县之西北，即两川之交会也。

△又东过上蔡县南，东入汝。
○潕水
△潕水出潕阴县西北扶予山，东过其县南。
《山海经》曰：朝歌之山，潕水出焉，东南流注于荥。《经》书扶予者，其山之异名乎？荥水上承赭水，东流，左与西辽水注合，又东，东辽水注之，俱导北山，而南流注于荥。荥水又东北，于潕阴县北左会潕水，其道稍西，不出其县南。汉以为县，其故城在山之阳，汉光武建武中，封岑彭为侯国。魏武与张绣战于宛，马名绝景，为流矢所中，分伤右臂，引还潕阴，即是地也。城之东有马仁陂。郭仲产曰；陂在比阳县西北五十里，盖地百顷，其所周溉田万顷，随年变种，境无俭岁。陂水三周其隍，故渎自隍西南而会于比，潕水不得复迳其南也。且邑号潕阴，故无出南之理，出南则为阳也。非直不究，又不思矣。
潕水又东北，河水注之。水出雉衡山，东南迳建城东，建当为卷，字读误耳。《郡国志》云：叶县有卷城。其水又东流入于潕。
潕水东北迳于东山西，西流入潕。潕水之左，即黄城山也。有溪水出黄城山，东北迳方城。《地理志》曰：叶县有方城。郭仲产曰：苦菜、于东之间，有小城，名方城，东临溪水。寻此城致号之由，当因山以表名也。苦菜即黄城也，及于东，通为方志矣。世谓之方城山水，东流注潕水。故《圣贤冢墓记》曰：南阳叶邑方城西有黄城山，是长沮、桀溺耦耕之所，有东流水，则子路问津处。
尸子曰：楚狂接舆耕于方城，盖于此也。盛弘之云：叶东界有故城，始犨县，东至瀙水，达比阳界，南北联联数百里，号为方城，一谓之长城，云郦县有故城一面，未详里数，号为长城，即此城之西隅，其间相去六百里，北面虽无基筑，皆连山相接，而汉水流其南，故屈完答齐桓公云楚国方城以为城，汉水以为池。
《郡国志》曰：叶县有长城，曰方城，指此城也。潕水又东北，历舞阳县故城南，汉高祖六年，封樊哙为侯国也。

△又东过西平县北。
县故柏国也。《春秋左传》所谓江、黄、道、柏，方睦于齐也。汉曰西平。
其西吕墟，即西陵亭也。西陵平夷，故曰西平。汉宣帝甘露三年，封丞相于定国为侯国。王莽更之曰新亭。晋《太康地理志》曰：县有龙泉水，可以砥砺刀剑，特坚利，故有坚白之论矣，是以龙泉之剑为楚宝也。县出名金，古有铁官。

△又东过郾县南。
郾县故城去此远矣，不得过。

△又东过定颍县北，东入于汝。
汉安帝永初二年，分汝南郡之上蔡县，置定颍县。顺帝永建元年，以阳翟郭镇为尚书令，封定颍侯，即此邑也。
○涢水
△涢水出蔡阳县。
涢水出县东南大洪山，山在隋郡之西南，竟陵之东北，槃基所跨，广圆一百馀里。峰曰悬钩，处平原众阜之中，为诸岭之秀。山下有石门，夹鄣层峻，岩高皆数百许仞。入石门，又得钟乳穴。穴上素崖壁立，非人迹所及。穴中多钟乳，凝膏下垂，望齐冰雪。微津细液，滴沥不断。幽穴潜远，行者不极穷深，而穴内常有风势，火无能以经久故也。涢水出于其阴，初流浅狭，远乃宽广，可以浮舟栰巨川矣。时人以涢水所导，故亦谓之为涢山矣。涢水东北流合石水，石水出大洪山，东北流注于涢，谓之小涢水。而乱流东北，迳上唐县故城南，本蔡阳之上唐乡，旧唐侯国。《春秋?定公三年》，唐成公如楚，有两肃霜马，子常欲之，弗与，止之三年，唐人窃马而献之，子常归唐侯，是也。涢水又东，均水注之，水出洪山，东北流迳土山北，又东北流入于涢水。涢水又屈而东南流。

△东南过隋县西。
县故隋国矣。《春秋左传》所谓汉东之国，隋为大者也。楚灭之以为县。晋武帝太康中立为郡。有溠水出县西北黄山，南迳氵厥西县西，又东南，氵厥水入焉。氵厥水出桐柏山之阳。吕忱曰：水在义阳。氵厥水东南迳氵厥西县西，又东南流入于溠，溠水又东南迳隋县故城西。《春秋?鲁庄公四年》，楚武王伐隋。令尹斗祁、莫敖屈重，除道梁溠，军临于隋，谓此水也。水侧有断蛇丘，隋侯出而见大蛇中断，因举而药之，故谓之断蛇丘。后蛇衔明珠报德，世谓之隋侯珠，亦曰灵蛇珠。丘南有隋季良大夫池，其水又南与义井水合，水出随城东南，井泉尝涌溢而津注，冬夏不异，相承谓之义井，下流合溠。溠水又南流注于涢。
涢水又会于支水，水源亦出大洪山，而东流注于涢。涢水又迳隋县南，隋城山北，而东南注。

△又南过江夏安陆县西。
隋水出隋郡永阳县东石龙山，西北流，南回，迳永阳县西，历横尾山，即禹贡之陪尾山也。隋水又西南，入于涢。涢水又南，至安陆县故城西，故郧城也。
因冈为墉，峻不假筑。涢水又南迳石岩山北。昔张昌作乱，于其下笼彩凤以惑众。
晋太安二年，镇南将军刘弘遣牙门皮初与张昌战于清水，昌败，追斩于江涘。即《春秋左传?定公四年》，吴败楚于柏举，从之，及于清发，盖涢水兼清水之目矣。又东南流而右会富水，水出竟陵郡新市县东北大阳山。水有二源：大富水出山之阳，南流而左合小富水。水出山之东，而南迳三王城东。前汉末，王匡、王凤、王常所屯，故谓之三王城。城中有《故碑》，文字阙落，不可复识。其水屈而西南流，右合大富水，俗谓之大泌水也。又西南流迳杜城西，新市县治也，《郡国志》以为南新市也。中山有新市，故此加南，分安陆县立。又王匡中兴初，举兵于县，号曰新市兵者也。富水又东南流，于安陆界左合土山水，世谓之章水。
水出土山，南迳隋郡平林县故城西，俗谓之将陂城，与新市接界，故中兴之始，兵有新市、平林之号。又南流，右入富水，富水又东入于涢。
涢水又迳新城南，永和五年，晋大司马桓温筑。涢水又会温水。温水出竟陵之新阳县东泽中。口径二丈五尺，垠岸重沙，端净可爱，靖以察之，则渊泉如镜，闻人声，则扬汤奋发，无所复见矣。其热可以燖鸡，洪浏百馀步，冷若寒泉。
东南流注于涢水。
又右得潼水，水出江夏郡之曲陵县西北潼山，东南流迳其县南，县治石潼故城，城圆而不方。东入安陆，注于涢水。

△又东南入于夏。
涢水又南，分为二水，东通滠水，西入于沔，谓之涢口也。
卷三十二
○漻水
△漻水出江夏平春县西。
漻水北出大义山，南至厉乡西，赐水入焉。水源东出大紫山，分为二水，一水西迳厉乡南，水南有重山，即烈山也。山下有一穴，父老相传，云是神农所生处也，故《礼》谓之烈山氏。水北有九井，子书所谓神农既诞，九井自穿，谓斯水也。又言汲一井则众水动。井今堙塞，遗迹仿佛存焉。亦云赖乡，故赖国也，有神农社。赐水西南流入于漻，即厉水也，赐、厉声相近，宜为厉水矣。一水出义乡西南入隋，又注漻。漻水又南迳隋县注安陆也。

△南过安陆入于涢。
○蕲水
△蕲水出江夏蕲春县北山。
山即蕲山也。
水首受希水，枝津西南流，历蕲山，出蛮中，故以此蛮为五水蛮。五水即谓蕲水、希水、巴水、及赤亭水、西归水，蛮左凭居，阻藉山川，世为抄暴。宋世、沈庆之于西阳上下，诛伐蛮夷，即五水蛮也。

△南过其县西。
晋改为蕲阳县，县徙江州，置大阳戍，从齐昌郡移治于此也。

△又南至蕲口南，入于江。
蕲水南对蕲阳州入于大江，谓之蕲口。洲上有蕲阳县徙。
○决水
△决水出庐江雩娄县南大别山。
俗名之为檀公岘，盖大别之异名也。其水历山委注而络其县矣。

△北过其县东，县故吴也。《春秋左传?襄公二十六年》，楚子秦人侵吴，及雩娄，闻吴有备而还，是也。《晋书地道记》云：在安丰县之西南，即其界也。故《地理志》曰：决水出雩娄。

△又北过安丰县东。
决水自雩娄县北，迳鸡备亭。《春秋?昭公二十三年》吴败诸侯之师于鸡父者也。安丰县故城，今边城郡治也。王莽之美丰也。世祖建武八年，封大将军、凉州牧窦融为侯国，晋立安丰郡。
决水自县西北流，迳蓼县故城东，又迳其北，汉高帝六年，封孔藂为侯国也。
世谓之史水。决水又西北，灌水注之，其水导源庐江金兰县西北东陵乡大苏山，即淮水也。许慎曰：出雩娄县。俗谓之浍水。褚先生所谓神龟出于江、灌之间，嘉林之中，盖谓此水也。灌水东北迳蓼县故城西，而北注决水，故《地理志》曰：决水北至蓼入准，灌水亦至蓼入决。《春秋?宣公八年》冬，楚公子灭舒蓼。臧文仲闻之曰：皋陶庭坚，不祀忽诸，德之不逮，民之无援，哀哉！
决水又北，右会阳泉水，水受氵夫水，东北流迳阳泉县故城东，故阳泉乡也。
汉献帝中，封太尉黄琬为侯国。又西北流，左入决水，谓之阳泉口也。

△又北入于淮。
俗谓之浍口。非也，斯决、灌之口矣。余往因公至于淮津，舟车所屈，次于决水，访其民宰，与古名全违。脉水寻经，方知决口。盖灌、浍声相伦，习俗害真耳。
○沘水
△沘水出庐江灊县西南，霍山东北。
灊者，山、水名也。《开山图》灊山围绕大山为霍山。郭景纯曰：灊水出焉。
县即其称矣。《春秋?昭公二十七年》吴因楚丧，围灊是也。《地理志》曰沘水出沘山，不言霍山，沘，字或作淠。
淠水又东北迳博安县，泄水出焉。

△东北过六县东，淠水东北，右会蹹鼓川水，水出东南蹹鼓川，西北流左注渒水。
淠水又西北迳马亭城西，又西北迳六安县故城西，县故皋陶国也。夏禹封其少子，奉其祀。今县都陂中有大冢，民传曰公琴者，即皋陶冢也。楚人谓冢为琴矣。
汉高帝元年，别为衡山国，五年属淮南，文帝十六年，复为衡山国，武帝元狩二年，别为六安国，王莽之安风也，《汉书》所谓以舒屠六。晋太康三年庐江郡治。淠水又西北，分为二水，芍陂出焉。
又北迳五门亭西，西北流迳安丰县故城西，《晋书地道记》：安丰郡之属县也，俗名之曰安城矣。
又北会濡水，乱流西北注也。

△北入于淮。
水之决会，谓之沘口也。
○泄水
△泄水出博安县，博安县《地理志》之博乡县也，王莽以为扬陆矣。泄水自县，上承沘水于麻步川，西北出，历濡溪，谓之濡水也。

△北过芍陂，西与沘水合。
泄水自濡溪迳安风县，北流注于淠亦谓之濡口。

△西北入于淮。乱流同归也。
○肥水
△肥水出九江成德县广阳乡西。
吕忱《字林》曰：肥水出良馀山，俗谓之连枷山，亦或以为独山也。北流分为二水，施水出焉。
肥水又北迳荻城东，又北迳荻丘东，右会施水枝津，水首受施水于合肥县城东，西流迳成德县，注于肥水也。

△北过其县西，北入芍陂。
肥水自荻丘，北迳成德县故城西，王莽更之曰平阿也。又北迳芍陂东，又北迳死虎塘东，芍陂渎上承井门，与芍陂更相通注，故《经》言入芍陂矣。
肥水又北，右合阎涧水。水上承施水于合肥县，北流迳浚遒县西，水积为阳湖，阳湖水自塘西北，迳死虎亭南，夹横塘西注。宋泰始初，豫州司马刘顺帅众八千，据其城地，以拒刘勔，杜叔宝以精兵五千，送粮死虎，刘勔破之此塘。水分为二，洛涧出焉。阎浆水注之，水受芍陂，陂水上承淠水于五门亭南，别为断神水，又东北迳五门亭东，亭为二水之会也。断神水又东北迳神迹亭东，又北谓之豪水，虽广异名，事实一水。又东北迳白芍亭东，积而为湖，谓之芍陂。陂周一百二十许里，在寿春县南八十里，言楚相孙叔敖所造。魏太尉王凌与吴将张休战于芍陂，即此处也。陂有五门，吐纳川流，西北为香门陂水，北迳孙叔敖祠下。
谓之芍陂渎。又北分为二水：一水东注黎浆水，黎浆水东迳黎浆亭南。文钦之叛，吴军北入，诸葛绪拒之于黎浆，即此水也。东注肥水，谓之黎浆水口。

△又北过寿春县东。
肥水自黎浆北迳寿春县故城东为长濑津，津侧有谢堂北亭，迎送所薄，水陆舟车，是焉萃止。又西北右合东溪，溪水引渎北出，西南流迳导公寺西。寺侧因溪，建刹五层，屋宇间敞，崇虚嶕尧也。又西南流注于肥。
肥水又西迳东台下，台即寿春外郭，东北隅阿之榭也。东侧有一湖，三春九夏，红荷覆水，引渎城隍，水积成潭，谓之东台湖，亦肥南播也。
肥水西迳寿春县城北，右合北溪，水导北山泉源下注，漱石颓隍，水上长林插天，高柯负日，出于山林精舍右，山渊寺左。道俗嬉游，多萃其下。内外引汲，泉同七净。溪水沿注西南，迳陆道士解南。精庐临侧川溪，大不为广，小足间居，亦胜境也。溪水流注于肥水。

△北入于淮。
肥水又西分为二水，右即肥之故渎，遏为船官湖，以置舟舰也。肥水左渎，又西迳石桥门北，亦曰草市门，外有石梁。渡北洲，洲上有西昌寺。寺三面阻水，佛堂设三像，真容妙相，相服精炜，是萧武帝所立也。寺西即船官坊，苍兕、都水，是营是作。湖北对八公山，山无树木，惟童阜耳。山上有淮南王刘安庙。刘安是汉高帝之孙，厉王长子也。折节下士，笃好儒学，养方术之徒数千人，皆为俊异焉。多神仙秘法鸿宝之道。忽有八公，皆须眉皓素，诣门希见。门者曰：吾王好长生，今先生无住衰之术，未敢相闻。八公咸变成童，王甚敬之。八士并能炼金化丹，出入无间，乃与安登山，薶金于地，白日升天。余药在器，鸡犬舐之者，俱得上升。其所升之处，践石皆陷，人马迹存焉。故山即以八公为目，余登其上，人马之迹无闻矣，惟庙像存焉。庙中图安及八士像，皆坐床帐如平生，被服纤丽，咸羽扇裙帔，巾壶枕物，一如常居。庙前有碑，齐永明十年所建也。山有隐室石井，即崔琰所谓余下寿春，登北岭淮南之道室，八公山石井在焉。亦云：左吴与王春、傅生等寻安，同诣玄洲，还为著记，号曰《八公记》，都不列其鸡犬升空之事矣。按《汉书》，安反，伏诛，葛洪明其得道，事备《抱朴子》及《神仙传》。肥水又左纳芍陂渎。渎水自黎浆分水，引渎寿春北，迳芍陂门右，北入城。昔钜鹿时苗为县长，是其留犊处也。渎东有东都街，街之左道北，有宋司空刘勔庙。宋元徽二年，建于东乡孝义里。庙前有碑，时年碑功方创，齐永明元年方立。沈约《宋书》言泰始元年，豫州刺史殷琰叛，明帝假勔辅国将军，讨之，琰降。不犯秋毫，百姓来苏、生为立碑，文过其实。建元四年，故吏颜幼明为其《庙铭》，故佐宠延为《庙赞》，夏候敬友为《庙颂》，并附刊于碑侧。渎水又北迳相国城东，刘武帝伐长安所筑也，堂宇厅馆仍故，以相国为名。又北出城，注肥水。
又西迳金城北，又西，左合羊头溪水。水受芍陂，西北历羊头溪，谓之羊头涧水。北迳熨湖，左会烽水渎，渎受淮于烽村南，下注羊头溪，侧迳寿春城西，又北历象门，自沙门北出金城西门逍遥楼下，北注肥渎。肥水北注旧渎之横塘，为玄康南路驰道，左通船官坊也。
肥水迳玄康城西北流，北出，水际有曲水堂，亦嬉游所集也。
又西北流。昔在晋世，谢玄北御苻坚，祈八公山，及置阵于肥水之滨，坚望山上草木，咸为人状，此即坚战败处。非八公之灵有助，盖苻氏将亡之惑也。肥水又西北注于淮，是曰肥口也。
○施水
△施水亦从广阳乡肥水别，东南入于湖。
施水受肥于广阳乡，东南流迳合肥县。应劭曰：夏水出城父东南，至此与肥合，故曰合肥。阚骃亦言出沛国。城父东，至此合为肥。余按川殊派别，无沿注之理，方知应、阚二说，非实证也。盖夏水暴长，施合于肥，故曰合肥也。非谓夏水。施水又东迳合肥县城南，城居四水中，又东有逍遥津，水上旧有梁。孙权之攻合肥也，张辽败之于津北，桥不撤者两版。权与甘宁蹴马趋津，谷利自后著鞭助势，遂得渡梁。凌统被铠落水，后到追及，流涕津渚。
施水又东，分为二水，枝水北出焉，下注阳渊。施水又东迳湖口戍，东注巢湖，谓之施口也。
○滁水《唐六典》淮南道大川曰滁肥之水，巢湖在焉。《寰宇记》庐州慎县下云：滁水源出县西，暴秃古塘。郦元注《水经》云：滁水出浚遒县也。又和州含山县下引《水经注》云：滁水东经大<山见>山，西北流迳大<山见>亭，即此山也。《方舆纪要》云：滁河源出庐州府合肥县东北七十里，废梁县界，东流过滁州全椒县南六十里，又东至滁州东南三汊河，又东至江宁府六合县，为瓦梁河，东南流至瓜埠口而入大江。《三国志》吴赤乌三年作堂邑涂塘以淹北道，今滁州古曰涂中，其地实南北扼要之区，犹脱落无闻，则滨江来会之水，大要失亡矣。
○沮水
△沮水出汉中房陵县景山，东南过临沮县界。
沮水出汶阳郡沮阳县西北景山，即荆山首也，高峰霞举，峻竦层云。《山海经》云：金玉是出，亦沮水之所导。故《淮南子》曰：沮出荆山。高诱云：荆山在左冯翊怀德县，盖以洛水有漆沮之名故也。斯谬证耳。杜预云：水出新城郡之西南发阿山，盖山异名也。
沮水东南流，迳沮阳县东南。
县有潼水，东迳其县南，下入沮水。
沮水又东南迳汶阳郡北，即高安县界。郡治锡城，县居郡下，城故新城之下邑。义熙初分新城立。西表悉重山也。
沮水南迳临沮县西，青溪水注之。水出县西青山，山之东有滥泉，即青溪之源也。口径数丈，其深不测，其泉甚灵洁。至于炎阳有亢，阴雨无时，以秽物投之，辄能暴雨。其水导源东流，以源出青山，故以清溪为名。寻源浮溪，奇为深峭。盛弘之云：稠木傍生，凌空交合，危楼倾崖，恒有落势。风泉传响于青林之下，岩猨流声于白云之上，游者常若目不周玩，情不给赏。是以林徒栖托，云客宅心，泉侧多结道士精庐焉。青溪又东流入于沮水。沮水又屈迳其县南。晋咸和中，为沮阳郡治也。
沮水又东南，迳当阳县城北。城因冈为阻，北枕沮川，其故城在东一百四十里，谓之东城，在绿林长坂南，长圾即张翼德横矛处也。
沮水又东南迳驴城西，磨城东，昔关云长诈降处，自此遂叛。《传》云：子胥造驴、磨二城以攻麦邑，即谚所云；东驴西磨，麦城自破者也。沮水又南迳楚昭王墓。东对麦城，故王仲宣之赋《登楼》云：西接昭丘是也。
沮水又南，与漳水合焉。

△又东南过枝江县，东南入于江。
沮水又东南迳长城东，又东南流注于江，谓之沮口也。
○漳水
△漳水出临沮县东荆山，东南过蓼亭，又东过章乡南。
荆山在景山东一百馀里，新城沶乡县界。虽群峰竞举，而荆山独秀。漳水东南流，又屈西南，迳编县南，县旧城之东北百四十里也。西南高阳城，移治许茂故城，城南临漳水。又南历临沮县之漳乡南。昔关羽保麦城，诈降而遁，潘璋斩之于此。
漳水又南迳当阳县，又南迳麦城东，王仲宣登其东南隅，临漳水而赋之曰：夹清漳之通浦，倚曲沮之长洲是也。漳水又南，洈水注之。《山海经》曰：洈水出东北宜诸之山，南流注于漳水。

△又南至枝江县北乌扶邑，入于沮。
《地理志》曰：《禹贡》南条荆山，在临沮县之东北，漳水所出，东至江陵入杨水，注于沔。非也。今漳水于当阳县之东南一百馀里而右会沮水也。
○夏水
△夏水出江津，于江陵县东南。
江津豫章口东有中夏口，是夏水之首，江之汜也。屈原所谓过夏首而西浮，顾龙门而不见也。龙门，即郢城之东门也。

△东过华容县南。
县故容城矣。《春秋?鲁定公四年》，许迁于容城是也。北临中夏水，自县东北，迳成都郡故城南。晋永嘉中，西蜀阻乱，割华容诸城为成都王颖国。夏水又迳交趾太守胡宠墓北。汉太傅广身陪陵，而此墓侧有《广碑》，故世谓广冢，非也。其文言是蔡伯喈之辞。历范西戎墓南。王隐《晋书地道记》曰：陶朱冢在华容县，树碑云是越之范蠡。《晋太康地记》盛弘之《荆州记》、刘澄之《记》，并言在县之西南。郭仲产言在县东十里，检其碑题云：故西戎令范君之墓。碑文缺落，不详其人，称蠡是其先也。碑是永嘉二年立。观其所述，最为究悉，以亲迳其地，故违众说，从而正之。
夏水又东，迳监利县南。晋武帝太康五年立县，县土卑下，泽多陂池，西南自州陵东界，迳于云杜沌阳，为云梦之薮矣。韦昭曰：云梦在华容县。按《春秋》鲁昭公三年，郑伯如楚，子产备田具，以田江南之梦。郭景纯言华容县东南巴丘湖，是也。杜预云：枝江县、交陆县有云梦。盖跨川互隰，兼苞势广矣。
夏水又东，夏杨水注之。水上承杨水于竟陵县之柘口，东南流与中夏水合，谓之夏杨水。又东北迳江夏惠怀县北，而东北注。

△又东至江夏云杜县，入于沔。
应劭《十三州记》曰：江别入沔为夏水，原夫夏之为名，始于分江，冬竭夏流，故纳厥称，既有中夏之目，亦苞大夏之名矣。当其决入之所，谓之<月者>口焉。
郑玄注《尚书》沧浪之水，言今谓之夏水，来同，故世变名焉。刘澄之著《永初山川记》云：夏水，古文以为沧浪，渔父所歌也。因此言之，水应由沔。今按夏水是江流沔，非沔入夏。假使沔注夏，其势西南，非《尚书》又东之文，余亦以为非也。自<月者>口下沔水，通兼夏目，而会于江，谓之夏汭也。故《春秋左传》称吴伐楚，沈尹射奔命夏汭也。杜预曰：汉水曲入江，即夏口矣。
○羌水
△羌水出羌中参狼谷。
彼俗谓之天池白水矣。《地理志》曰：出陇西羌道。东南流迳宕昌城东，西北云天池五百馀里。
羌水又东南，迳宕昌婆川城东而东南注。昔姜维之寇陇右也，闻钟会入汉中，引还，知雍州刺史诸葛绪屯桥头，从孔函谷将出北道。绪邀之此路，维更从北道渡桥头，入剑阁，绪追之不及。羌水又东南，阳部水注之。水发东北阳部溪，西南迳安民戍，又西南注羌水，又东南迳武阶城西南，又东南迳葭芦城西，羊汤水入焉。水出西北阴平北界汤溪，东南迳北部城北，又东南迳五部城南，东南右合妾水傍西南出，即水源所发也。羌水又迳葭芦城南，又迳馀城南，又东南左会五部水。水有二源，出南北五部溪，西南流合为一水，屈而东南注羌水。羌水又东南流至桥头，合白水，东南去白水县故城九十里。

△东南至广魏白水县，与汉水合，又东南过巴郡阆中县，又南至垫江县，东南入于江。
○涪水
△涪水出广魏涪县西北。
涪水出广汉属国刚氐道徼外，东南流与建始水合，水发平洛郡西溪，西南流，屈而东南流，入于涪。
涪水又东南迳江油戍北。邓艾自阴平景谷步道，悬兵束马入蜀，迳江油、广汉者也。涪水又东南迳涪县西，王莽之统睦矣。臧宫进破涪城，斩公孙恢于涪，自此水上。县有潺水，出潺山。水源有金、银矿，洗取火合之，以成金银。潺水历潺亭而下注涪水。涪水又东南迳绵竹县北。臧宫溯涪至平阳，公孙述将王元降，遂拔绵竹。涪水又东南，迳南安郡南，又南与金堂水会，水出广汉新都县，东南流入涪。涪水又南，枝津出焉，西迳广汉五城县，为五城水，又西至成都，入于江。

△南至小广魏，与梓潼水合。
小广魏即广汉县也，王莽更名曰广信也。
○梓潼水
△梓潼水出其县北界，西南入于涪。
故广汉郡公孙述改为梓潼郡。刘备嘉霍峻守葭萌之功，又分广汉以北，别为梓潼郡，以峻为守。县有五女，蜀王遣五丁迎之，至此，见大蛇入山穴，五丁引之，山崩，压五丁及五女，因氏山为五妇山，又曰五妇候，驰水所出。一曰五妇水，亦曰潼水也。其水导源南迳梓潼县。王莽改曰子同矣。自县南迳涪城东，又南入于涪水，谓之五妇水口也。

△又西南至小广魏南，入于垫江。
亦言涪水至此入汉水，亦谓之为内水也。北迳垫江。昔岑彭与臧宫自江州，从涪水上。公孙述令延岑盛兵于沈水。宫左步右骑，夹船而进，势动山谷，大破岑军，斩首溺水者万馀人，水为浊流。沈水出广汉县，下入涪水也。
○涔水
△涔水出汉中南郑县东南旱山，北至安阳县，南入于沔。
涔水即鬵水也。东北流，迳城固南城北。城在山上，或言韩信始立，或言张良创筑，未知定所制矣。义熙九年，索邈为梁州刺史，自城固治此，故谓之南城。
城周七里，衿涧带谷，绝壁百寻。北谷口造城东门，傍山寻涧，五里有馀，磐道登陟，方得城治。城北水旧有桁，北渡涔水。水北有赵军城，城北又有桁渡沔，取北城，城即大城固县治也。鬵水右岸有悦归馆，涔水历其北，北至安阳左入沔，为三水口也。
卷三十三
○江水一
△岷山在蜀郡氐道县，大江所出，东南过其县北。
岷江即渎山也，水曰渎水矣，又谓之汶阜山，在徼外，江水所异也。《益州记》曰：大江泉源，即今所闻，始发羊膊岭下，缘崖散漫，小水百数，殆未滥觞矣。东南下百馀里，至白马岭，而历天彭阙，亦谓之为天彭谷也。秦昭王以李冰为蜀守。冰见氐道县有天彭山，两山相对，其形如阙，谓之天彭门，亦曰天彭阙。
江水自此已上，至微弱，所谓发源滥觞者也。汉元延中岷山崩，壅江水，三日不流。扬雄《反离骚》云：自岷山投诸江流，以吊屈原，名曰《反骚》也。江水自天彭阙东迳汶关，而历氐道县北。汉武帝元鼎六年，分蜀郡北部，置汶山郡以统之。县本秦始皇置，后为升迁县也。《益州记》曰：自白马岭回行，二十馀里至龙涸，又八十里至蚕陵县，又南下六十里至石镜。又六十馀里而至北部，始百许步。又西百二十里，至汶山故郡，乃广二百馀步。又西南百八十里至湿坂，江稍大矣。故其精则井络缠曜，江汉昞灵。《河图括地象》曰：岷山之精，上为井络。帝以会昌，神以建福。故《书》曰：岷山导江，泉流深远，盛为四渎之首。
《广雅》曰：江，贡也。《风俗通》曰：出珍物，可贡献。《释名》曰：江，共也。小水流入其中，所公共也。东北百四十里曰崃山，中江所出，东注于大江。
崃山，邛崃山也，在汉嘉严道县。一曰新道，南山有九折坂，夏则凝冰，冬则毒寒，王阳按辔处也。平恒言是中江所出矣。郭景纯《江赋》曰：流二江于崌、崃。
又东百五十里曰崌山，北江所出，东注于大江。《山海经》曰：崌山，江水出焉，东注大江。其中多怪蛇。
江水又迳汶江道。汶出徼外岷山西，玉轮坂下而南行，又东迳其县而东注于大江。故苏代告楚曰：蜀地之甲，浮船于汶，乘夏水而下江，五日而至郢。谓是水也。
又有湔水入焉。水出绵虒道，亦曰绵虒县之玉垒山。吕忱云：一曰半浣水也。
下注江。
江水又东别为沱，开明之所凿也。郭景纯所谓玉垒作东别之标者也。县即汶山郡治，刘备之所置也。渡江有笮桥。
江水又历都安县。县有桃关、汉武帝祠。李冰作大堰于此，壅江作塴。
塴有左右口，谓之湔塴，江入郫江、捡江以行舟。《益州记》曰：江至都安堰其右，捡其左，其正流遂果，郫江之右也。因山颓水，坐致竹木，以溉诸郡。
又穿羊摩江、灌江，西于玉女房下白沙邮，作三石人，立水中。刻要江神，水竭不至足，盛不没肩。是以蜀人旱则藉以为溉，雨则不遏其流。故《记》曰：水旱从大，不知饥馑，沃野千里，世号陆海，谓之天府也。俗谓之都安大堰，亦曰湔堰，又谓之金堤。左思《蜀都赋》云：西踰金堤者也。诸葛亮北征，以此堰农本，国之所资，以征丁千二百人主护之，有堰官。益州刺史皇甫晏至都安，屯观坂。从事何诱曰：今所安营，地名观坂，自上观下，反上之象，其徵不祥。不从，果为牙门张弘所杀。
江水又迳临邛县，王葬之监邛也。县有火井、盐水，昏夜之时，光兴上照。
江水又迳江原县，王葬更名邛原也，寿阝江水出焉。江水又东北迳郫县下，县民有姚精者，为叛夷所杀，掠其二女。二女见梦其兄，当以明日自沈江中，丧后日当至，可伺侯之，果如所梦，得二女之尸于水，郡、县表异焉。江水又东迳成都县，县以汉武帝元鼎二年立。县有二江，双流郡下。故扬子云《蜀都赋》：曰雨江珥其前者也。《风俗通》曰：秦昭王使李冰为蜀守，开成都两江，溉田万顷。江神岁取童女二人为妇。冰以其女与神为婚，径至神祠，劝神酒，酒杯恒澹澹，冰厉声以责之，因忽不见。良久有两牛斗于江岸旁，有间，冰还，流汗，谓官属曰：吾斗大极，当相助也。南向腰中正白者，我绶也。主簿刺杀北面者，江神遂死。蜀人慕其气决，凡壮健者，因名冰儿也。秦惠王二十七年，遣张仪与司马错等灭蜀，遂置蜀郡焉。王葬改之曰导江也。仪筑成都以象咸阳。晋太康中，蜀郡为王国，更为成都内史，益州刺史治。《地理风俗记》曰：华阳黑水惟梁州。
汉武帝元朔二年改梁曰益州，以新启犍为、牂柯、越巂，州之疆壤益广，故称益云。初治广汉之雒县，后乃徙此。故李固《与弟圄书》曰：固今年五十七，鬓发已白，所谓容身而游，满腹而去。周观天下，独未见益州耳。昔严夫子常言：经有五，涉其四，州有九，游其八。欲类此子矣。初、张仪筑城，取土处去城十里：因以养鱼，今万顷池是也。城北又有龙堤池，城东有千秋池，西有柳池，西北有天井池，津流径通，冬夏不竭。西南两江有七桥，直西门郫江上，曰冲治桥，西南石牛门曰市桥，吴汉入蜀，自广都令轻骑先往焚之。桥下谓之石犀渊，李冰昔作石犀五头，以厌水精，穿石犀渠于南江，命之曰犀牛里，后转犀牛二头在府中，一头在市桥，一头沉之于渊也。大城南门曰江桥，桥南曰万里桥，西上曰夷里桥，下曰笮桥，南岸道东有文学，始文翁为蜀守，立讲堂，作石室于南城。永初后，学堂遇火，后守更增二石室。后州夺郡学，移夷里。道西城，故锦官也。言锦工织锦，则濯之江流，而锦至鲜明，濯以佗江，则锦色弱矣，遂命之为锦里也。蜀有回复水，江神尝溺杀人，文翁为守，祠之，劝酒不尽，拔剑击之，遂不为害。
江水东迳广都县，汉武帝元朔二年置，王莽之就都亭也。李冰识察水脉，穿县盐井，江西有望川原，凿山度水，结诸陂池，故盛养生之饶，即南江也。又从冲治桥北折曰长升桥。城北十里曰升仙桥，有送客观，司马相如将入长安，题其门曰：不乘高车驷马，不过汝下也。后入邛蜀，果如志焉。李冰沿水造桥，上应七宿，故世祖谓吴汉曰：安军宜在七桥连星间。汉自广都，乘胜进逼成都，与其副刘尚南北相望，夹江为营，浮桥相对。公孙述使谢丰扬军市桥出汉后，袭破汉，汉坠马落水，缘马尾得出，入壁。命将夜潜渡江就尚，击丰，斩之于是水之阴。江北则左对繁田，文翁又穿湔氵臾以溉灌繁田一千七百顷。江水又东绝绵洛迳五城界，至广都北岸，南入于江，谓之五城水口，斯为北江。江水又东至南安为璧玉津，故左思云东越玉津也。

△又东南过犍为武阳县，青衣水、沫水从西南来，合而注之。
县故大夜郎国，汉武帝建元六年，开置郡县。太初四年，益州刺史任安城武阳。王莽更名郡曰西顺，县曰戢成。光武谓之士大夫郡。有寿阝江入焉。水出江原县，首受大江，东南流至武阳县，注于江。县下江上，旧有大桥，广一里半，谓之安汉桥。水盛岁坏，民苦治功。后大守李严凿天社山，寻江通道，此桥遂废。
县有赤水，下注江。建安二十九年，有黄龙见此水，九日方去。此县藉江为大堰，开六水门，用灌郡下。北山，昔者王乔所升之山也。
江水又与文井江会，李冰所导也。自莋道与濛溪分水，至蜀郡临邛县，与布仆水合。水出徼外成都西沈黎郡。汉武帝元封四年，以蜀郡西部邛莋置，理旄牛道，天汉四年置都尉，主外羌，在邛来山表。自蜀西度邛莋，其道至险，有弄栋八渡之难，扬母阁路之阻。水从县西布仆来，分为二流。一水迳其道，又东迳临邛县入文井水。文井水又东迳江原县，县滨文井江，江上有常氏堤，跨四十里。
有朱亭，亭南有青城山，山上有嘉谷，山下有蹲鸱，即芋也。所谓下有蹲鸱，至老不饥，卓氏之所以乐远徙也。文井江又东至武阳县天社山下，入江。其一水南迳越巂邛都县西，东南至云南郡之蜻蛉县，郡本云川地也，蜀建兴三年置。仆水又南迳永昌郡邪龙县而与贪水合。水出蜻蛉县，上承蜻蛉水，迳叶榆县，又东南至邪龙入于仆。仆水又迳宁州建宁郡，州故庲降都督屯，故南入谓之屯下。刘禅建兴三年分益州郡置。历双柏县，即水入焉。水出秦臧县牛兰山，南流至双柏县，东注仆水。又东至来唯县入劳水。水出徼外，东迳其县，与仆水合。仆水东至交州交阯郡{米尼}泠县，南流入于海。
江水自武阳东至彭亡聚。昔岑彭与吴汉溯江水入蜀，军次是地，知而恶之。
会日暮不移，遂为刺客所害。谓之平模水，亦曰外水。此地有彭冢，言彭祖冢焉。
江水又东南，迳南安县。西有熊耳峡，连山竞险，接岭争高。汉河平中，山崩地震，江水逆流。悬溉有滩，名垒坻，亦曰监溉，李冰所平也。县治青衣江会，衿带二水矣，即蜀王开明故治也。来敏《本蜀论》曰：荆人鄨令死，其尸随水上，荆人求之不得。鄨令至汶山下，复生，起见望帝。望帝者，杜宇也。从天下。女子朱利，自江源出，为宇妻，遂王于蜀，号曰望帝。望帝立以为相。时巫山峡而蜀水不流，帝使鄨令凿巫峡通水，蜀得陆处。望帝自以德不若，遂以国禅，号曰开明。县南有峨眉山，有濛水，即大渡水也。水发蒙溪，东南流与渽水合。水出徼外，迳汶江道。吕忱曰：渽水出蜀。许慎以为涐水也。从水，我声。南至南安，入大渡水。大渡水又东入江，故《山海经》濛水出汉阳西，入江，滠阳西。

△又东南过僰道县北，若水、淹水合从西来注之。又东，渚水北流注之。
县本僰人居之。《地理风俗记》曰：夷中最仁，有人道，故字从人。《秦纪》谓僰僮之富者也。其邑，高后六年城之。汉武帝感相如之言，使县令南通僰道，费功无成，唐蒙南入，斩之，乃凿石开阁，以通南中。迄于建宁，二千馀里。山道广丈馀，深三四丈，其堑凿之迹犹存。王莽更曰僰治也。山多犹猢，似猴而短足，好游岩树，一腾百步，或三百丈，顺往倒返，乘空若飞。县有蜀王兵兰，其神作大滩江中，崖峻阻险，不可穿凿，李冰乃积薪烧之，故其处悬岩，犹有赤白玄黄五色焉。赤白照水玄黄，鱼从僰来，至此而止，言畏崖屿不更上也。《益部耆旧传》曰：张真妻，黄氏女也，名帛。真乘船覆没，求尸不得。帛至没处滩头，仰天而叹，遂自沈渊。积十四日，帛持真手于滩下出。时人为说曰：符有先络，僰道有张帛者也。
江水又与符黑水合，水出宁州南广郡南广县，县故犍为之属县也。汉武帝太初元年置，刘禅延熙中分以为郡。导源汾关山，北流，有大涉水注之。水出南广县，北流注符黑水，又北迳僰道入江，谓之南广口。渚水则未闻也。

△又东过江阳县南，洛水从三危山，东过广魏洛县南，东南注之。
洛水出洛县漳山，亦言出梓潼县柏山。《山海经》曰：三危在敦煌南，与岷山相接，山南带黑水。又《山海经》不言洛水所导。《经》曰出三危山，所未详。
常璩云：李冰导洛通山水，流发瀑口，迳什邡县。汉高帝六年，封雍齿为侯国，王莽更名曰美信也。
洛水又南迳洛县故城南，广汉郡治也。汉高祖之为汉王也，发巴渝之士，北定三秦。六年，乃分巴蜀，置广汉郡于乘乡。王莽之就都，县曰吾雒也。汉安帝元初二年，移治涪城，后治洛县。先是洛县城南，每阴雨常有哭声，闻于府中。
积数十年，沛国陈宠为守，以乱世多死亡，暴骸不葬故也，及悉收葬之，哭声遂绝。刘备自将攻洛，庞士元中流矢死于此。益州旧以蜀郡、广汉、犍为为三蜀。
土地沃美，人士隽乂，一州称望。县有沈乡，去江七里，姜士游之所居。诗至孝，母好饮江水，嗜鱼脍，常以鸡鸣溯流汲江。子坐取水溺死，妇恐姑知，称托游学，冬夏衣服，实投江流。于是至孝上通，涌泉出其舍侧，而有江之甘焉。诗有田滨江泽卤，泉流所溉，尽为沃野。又涌泉之中，旦旦常出鲤鱼一双以膳焉，可谓孝悌发于方寸，徽美著于无穷者也。洛水又南迳新都县，蜀有三都，谓成都、广都，此其一焉。与绵水合。水西出绵竹县。又与湔水合，亦谓之郫江也，又言是涪水。
吕忱曰：一曰湔。然此二水俱与洛会矣。又迳犍为牛鞞县为牛鞞水。昔罗尚乘牛鞞水，东征李雄，谓此水也。县以汉武帝元封二年置。又东迳资中县，又迳汉安县，谓之绵水也。自上诸县，咸以溉灌，故语曰：绵洛为浸沃也。绵水至江阳县方山下入江，谓之绵水口，亦曰中水。江阳县枕带双流，据江、洛会也。汉景帝六年封赵相苏嘉为侯国，江阳郡治也。故犍为枝江都尉，建安十八年，刘璋立。
江中有大阙、小阙焉，季春之月，则黄龙堆没，阙乃平也。昔世祖微时，过江阳县，有一子。望气者言江阳有贵儿象，王莽求之，而獠杀之。后世祖怨，为子立祠于县，谪其民罚布数世。杨雄《琴清英》曰：尹吉甫子伯奇至孝，后母谮之，自投江中，衣苔带藻，忽梦见水仙，赐其美药，思惟养亲，扬声悲歌。船人闻之而学之。吉甫闻船人之声，疑似伯奇，援琴作《子安之操》。江水迳汉安县北。
县虽迫，山川土地特美，蚕桑鱼盐家有焉。江水东迳樊石滩，又迳大附滩，频历二险也。

△又东过符县北邪东南，鳛部水从符关东北注之。
县故巴夷之地也。汉武帝建元六年，以唐蒙为中郎将，从万人出巴符关者也。
元鼎二年立，王莽之符信矣。县治安乐水会，水源南通宁州平夷郡鄨县，北迳汉安县界之东，又迳符县下，北入江。县长赵祉遣吏先尼和，以永建元年十一月，诣巴郡，没死成湍滩，子贤求丧不得。女络，年二十五岁，有二子，五岁以还。至二年二月十五日，尚不得丧，络乃乘小船，至父汉处，哀哭自沈。见梦告贤曰：至二十一日，与父俱出，至日，父子果浮出江上。郡、县上言，为之立碑，以旌孝诚也。其鳛部之水，所未闻矣，或是水之殊目，非所究也。

△又东北至巴郡江州县东，强水、涪水、汉水、白水、宕渠水合，南流注之。
强水即羌水也。宕渠水即潜水、渝水矣。巴水出晋昌郡宣汉县巴岭山，郡隶梁州，晋太康中立，治汉中。县南去郡八百馀里，故属巴渠。西南流历巴中，迳巴郡故城南，李严所筑大城北，西南入江。庾仲雍所谓江州县对二水口，右则涪内水，左则蜀外水。即是水也。江州县，故巴子之都也。《春秋?桓公九年》，巴子使韩服告楚，请与邓好是也。及七国称王，巴亦王焉。秦惠王遣张仪等救苴侯于巴，仪贪巴、苴之富，因执其王以归，而置巴郡焉，治江州。汉献帝初平元年，分巴为三郡，于江州，则永宁郡治也。至建安六年，刘璋纳蹇胤之讼，复为巴郡，以严颜为守。颜见先主入蜀，叹曰：独坐穷山，放虎自卫。此即拊心处也。
汉世郡治江州巴水北，北府城是也。后乃徙南城。刘备初以江夏费观为太守，领江州都督。后都设李严，更城周一十六里，造苍龙、白虎门，求以五郡为巴州，丞相诸葛亮不许，竟不果。地势侧险，皆重屋累居，数有火害，又不相容，结舫水居者五百馀家，承二江之会，夏水增盛，坏散颠没，死者无数。县有甘橘官，荔枝园，夏至则熟。二千石常设厨膳，命士大夫共会树下食之。县北有稻田，出御米也。
县下又有清水穴，巴人以此水为粉，则皓曜鲜芳，贡粉京师，因名粉水，故世谓之为江州堕林粉。粉水亦谓之为粒水矣。
江之北岸，有涂山，南有夏禹庙、涂君祠，庙铭存焉。常璩、瘐仲雍并言禹娶于此。余案群书，咸言禹娶在寿春当涂，不于此也。

△又东至枳县西，延江水从牂柯郡北流西屈注之。
江水东迳阳关巴子梁，江之两岸，犹有梁处，巴之三关，斯为一也。延熙中，蜀车骑将军邓芝为江州都督，治此。江水又东右迳黄葛峡，山高崄，全无人居。
江水又左迳明月峡，东至梨乡，历鸡鸣峡。
江之南岸有枳县治。《华阳记》曰：枳县在巴郡江州东四百里，治涪陵水会。
庾仲雍所谓有别江出武陵者也。水及延江之枝津，分水北注，迳涪陵入江，故亦云涪陵水也。其水南导武陵郡，昔司马错溯舟此水，取楚黔中地。延熙中，邓芝伐徐巨射玄猨于是县。猨自拔矢，卷木叶塞射创。芝叹曰：伤物之生，吾其死矣。
江水又东迳涪陵故郡北，后乃并巴郡，遂罢省。江水又东迳文阳滩，滩险难上。
江水又东迳汉平县二百馀里，左自涪陵东出百馀里，而届于黄石，东为铜柱滩。又迳东望峡东历平都，峡对丰民洲，旧巴子别都也。《华阳记》曰：巴子虽都江州，又治平都，即此处也。有平都县，为巴郡之隶邑矣。县有天师治，兼建佛寺。甚清灵。县有市肆，四日一会。
江水又迳虎{髟页}滩，滩水广大，夏断行旅。江水又东迳临江县南，王莽之监江县也。《华阳记》曰：县要枳东四百里，东接朐忍，县有盐官。自县北入盐井溪，有盐井营户。溪水沿注江。江水又东得黄华水口，江浦也，左迳石城南，庾仲雍曰：临江至石城黄华口一百里。又东至平洲，洲上多居民。
又东迳壤涂而历和滩。又东迳界坛，是地巴东之西界，益州之东境，故得是名也。

△又东过鱼复县南，夷水出焉。
江水又东，右得将龟溪口。《华阳记》曰：朐忍县出灵龟，咸熙元年，献龟于相府，言出自此溪民。
江水又东，会南、北集渠，南水出涪陵县界，谓之于阳溪。北流迳巴东郡之南浦侨县西。溪硖侧，盐井三口，相去各数十步，以木为桶，径五尺，修煮不绝。
溪水北流注于江，谓之南集渠口，亦曰于阳溪口。北水出新浦县北高梁山分溪，南流迳其县西，又南一百里，入朐忍县，南入于江，谓之北集渠口，别名班口，又曰分水口，朐忍尉治此。
江水又东，右迳氾溪口，盖江氾决入也。
江水又东，迳石龙而至于博阳二村之间，有盘石，广四百丈，长六里而复，殆于阻塞江川，夏没冬出，基亘通渚。
又东迳羊肠虎臂滩。杨亮为益舟州，至此舟覆，惩其波澜，蜀人至今犹名之为使君滩。
江水又东，彭水注之。水出巴渠郡獠中，东南流迳汉丰县东，清水注之。水导源出西北巴渠县东北巴岭南獠中，即巴渠水也。西南流至其县，又西入峡，檀井溪水出焉。又西出峡，至汉丰县东而西注彭溪，谓之清水口。彭溪水又南，迳朐忍县西六十里，南流注于江，谓之彭溪口。江水又东左迳朐忍县故城南。常璩曰：县在巴东郡西二百九十里，县治故城，跨其山阪，南临大江。
江之南岸有方山，山形方峭，枕侧江汶。
江水又东迳瞿巫滩，即下瞿滩也，又谓之博望滩。左则汤溪水注之，水源出县北六百馀里上庸界，南流历县，翼带盐井一百所，巴川资以自给。粒大者，方寸，中央隆起，形如张伞，故因名之曰伞子盐。有不成者，形亦必方，异于常盐矣。王隐《晋书地道记》曰：入汤口四十三里，有石，煮以为盐。石大者如升，小者如拳，煮之，水竭盐成，盖蜀火井之伦，水火相得乃佳矣。汤溪下与檀溪水合，水上承巴渠水，南历檀井溪，谓之檀井水。下入汤水。汤水又南入于江，名曰汤口。
江水又迳东阳滩。江上有破石，故亦通谓之破石滩，苟延光没处也。常璩曰：水道有东阳、下瞿数滩，山有大小石城势，灵寿木及橘圃也。故《地理志》曰：县有橘官，有民市。
江水又迳鱼复县之故陵，旧郡治故陵溪西二里故陵村，溪即永谷也。地多木瓜树，有子大如甒，白黄，实甚芬香，《尔雅》之所谓楙也。
江水又东为落牛滩，迳故陵北。江侧有六大坟。庾仲雍曰：楚都丹阳所葬，亦犹枳之巴陵矣，故以故陵为名也，有鱼复尉，戍此。
江之左岸有巴乡村，村人善酿，故俗称巴乡清。郡出名酒，村侧有溪，溪中多灵寿木。中有鱼，其头似羊，丰肉少骨，美于馀鱼。溪水伏流迳平头山，内通南浦故县陂湖。其地平旷，有湖泽，中有菱芡鲫雁，不异外江，凡此等物，皆入峡所无，地密恶蛮，不可轻至。
江水又东，右迳夜清而东历朝阳道口，有县治，治下有市，十日一会。
江水又东，左迳新市里南，常璩曰：巴旧立市于江上，今新市里是也。
江水又东，右合阳元水，水出昆阳县西南，高阳山东，东北流迳其县南，东北流，丙水注之。水发县东南柏枝山，山下有丙穴，穴方数丈，中有嘉鱼，常以春末游渚，冬初入穴，抑亦襃汉丙穴之类也。其水北流入高阳溪。溪水又东北流，注于江，谓之阳元水口。
江水又东迳南乡峡，东迳永安宫南，刘备终于此，诸葛亮受遗处也。其间平地可二十许里，江山回阔，入峡所无。城周十馀里，背山面江，颓墉四毁，荆棘成林，左右民居多垦其中。
江水又东迳诸葛亮图垒南，石碛平旷，望兼川陆，有亮所造八阵图，东跨故垒，皆累细石为之。自垒西去，聚石八行，行间相去二丈，因曰：八阵既成，自今行师庶不覆败。皆图兵势行藏之权，自后深识者所不能了。今夏水漂荡，岁月消损，高处可二三尺，下处磨灭殆尽。江水又东迳赤岬城西，是公孙述所造，因山据势，周回七里，一百四十步，东高二百丈，西北高一千丈，南连基白帝山，甚高大，不生树木。其石悉赤。土人云，如人袒胛，故谓之赤岬山。《淮南子》曰：徬徨于山岬之旁。《注》曰：岬，山胁也。郭仲产曰：斯名将因此而兴矣。
江水又东迳鱼复县故城南，故鱼国也。《春秋左传?文公十六年》，庸与群蛮叛楚，庄王伐之，七遇皆北，惟裨、儵、鱼人逐之，是也。《地理志》江关都尉治。公孙述名之为白帝，取其王巴蜀。章武二年，刘备为吴所破，改白帝为永安，巴东郡治也。汉献帝初平元年，分巴为三郡，以鱼复为故陵郡。蹇胤诉刘璋，改为巴东郡，治白帝山，城周回二百八十步，北缘马岭，接赤岬山，其间平处，南北相去八十五丈，东西七十丈。又东傍东瀼溪，即以为隍。西南临大江，闚之眩目。惟马岭小差委迤，犹斩山为路，羊肠数转，然后得上。益州刺史鲍陋镇此，为谯道福所围，城里无泉，乃南开水门，凿石为函，道上施木天公，直下至江中，有似猨臂相牵，引汲然后得水。水门之西，江中有孤石为淫预石，冬出水二十馀丈，夏则没，亦有裁出处矣。
县有夷溪即佷山清江也，《经》所谓夷水出焉。
江水又东迳广溪峡，斯乃三峡之首也。其间三十里，颓岩倚木，厥势殆交。
北岸山上有神渊，渊北有白盐崖，高可千馀丈，俯临神渊。土人见其高白，故因名之。天旱，燃木崖上，推其灰烬，下秽渊中，寻即降雨。常璩曰：县有山泽水神，旱时鸣鼓请雨，则必应嘉泽。《蜀都赋》所谓应鸣鼓而兴雨也。峡中有瞿塘、黄龙二滩，夏水回复，沿溯所忌。瞿塘滩上有神庙，尤至灵验。刺史二千石迳过，皆不得鸣角伐鼓。商旅上下，恐触石有声，乃以布裹篙足。今则不能尔，犹飨荐不辍。此峡多猨，猨不生北岸，非惟一处，或有取之，放著北山中，初不闻声，将同狢兽渡汶而不生矣。其峡，盖自昔禹凿以通江，郭景纯所谓巴东之峡，夏后疏凿者也。
卷三十四
○江水二
△又东出江关，入南郡界。
江水自关，东迳弱关、捍关。捍关，廪君浮夷水所置也。弱关在建平、秭归界。昔巴、楚数相攻伐，藉险置关，以相防捍，秦兼天下，置立南郡，自巫下皆其域也。

△又东过巫县南，盐水从县东南流注之。
江水又东，乌飞水注之。水出天门郡溇中县界，北流迳建平郡沙渠县南，又北流迳巫县南，西北历山道三百七十里，注于江，谓之乌飞口。江水又东迳巫县故城南，县故楚之巫郡也。奏省郡，立县以隶南郡。吴孙休分为建平郡，治巫城。
城缘山为墉，周十二里一百一十步，东西北三面皆带傍深谷，南临大江，故夔国也。江水又东，巫溪水注之。溪水导源梁州晋昌郡之宣汉县东，又南迳建平郡泰昌县南，又迳北井县西，东转历其县北，水南有盐井，井在县北，故县名北井，建平一郡之所资也。盐水下通巫溪，溪水是兼盐水之称矣。溪水又南，屈迳巫县东。县之东北三百步，有圣泉，谓之孔子泉。其水飞清石穴，洁并高泉，下注溪水。溪水又南入于大江。杜宇所凿以通江水也。郭仲产云；按《地理志》，巫山在县西南，而今县东有巫山，将郡、县居治无恒故也。江水历峡东，迳新崩滩，此山汉和帝永元十二年崩，晋太元二年又崩。当崩之日，水逆流百馀里，涌起数十丈。今滩上有石或圆如箪，或方似笥，若此者甚众，皆崩崖所陨，致怒湍流，故谓之新崩滩。其颓岩所馀，比之诸岭，尚为竦桀。其下十馀里，有大巫山，非惟三峡所无，乃当抗峰岷、峨，偕岭衡、疑。其翼附群山，并概青云，更就霄汉，辨其优劣耳。神孟涂所处。《山海经》曰：夏后启之臣孟涂，是司神于巴。巴人讼于孟涂之所，其衣有血者执之。是请生居山上，在丹山西。郭景纯云：丹山在丹阳，属巴。丹山西即巫山者也。又帝女居焉。宋玉所谓天帝之季女，名曰瑶姬，未行而亡，封于巫山之台。精魂为草，实为灵芝，所谓巫山之女，高唐之姬。旦为行云，暮为行雨，朝朝暮暮，阳台之下。旦早视之，果如其言，故为立庙，号朝云焉。其间首尾一百六十里，谓之巫峡，盖因山为名也。自三峡七百里中，两岸连山，略无阙处，重岩叠嶂，隐天蔽日，自非停午夜分，不见曦月。至于夏水襄陵，沿氵斥阻绝，或王命急宣，有时朝发白帝，暮到江陵，其间千二百里，虽乘奔御风，不以疾也。春冬之时，则素湍绿潭，回清倒影，绝巘多生柽柏，悬泉瀑布，飞潄其间，清荣峻茂，良多趣味。每至晴初霜旦，林寒涧肃，常有高猿长啸，属引凄异，空谷传响，哀转久绝。故渔者歌曰：巴东三峡巫峡长，猿鸣三声泪沾裳。江水又东迳石门滩。滩北岸有山，山上合下开，洞达东西，缘江步路所由。刘备为陆逊所破，走迳此门，追进甚急，备乃烧铠断道，孙桓为逊前驱，奋不顾命，斩上夔道，截其要径，备踰山越险，仅及得免，忿恚而叹曰：吾昔至京，桓尚小儿，而今迫孤，乃至于此。遂发愤而薨矣。

△又东过秭归县之南。
县故归乡。《地理志》曰：归子国也。《乐纬》曰：昔归典叶声律。宋忠曰：归即夔。归乡盖夔乡矣。古楚之嫡嗣有熊挚者，以废疾不立，而居于夔，为楚附庸。后王命为夔子。《春秋?僖公二十六年》，楚以其不祀灭之者也。袁山松曰：屈原有贤姊，闻原放逐，亦来归，喻令自宽全。乡人冀其见从，因名曰秭归，即《离骚》所谓女媭婵媛以詈余也。县城东北，依山即坂，周回二里，高一丈五尺，南临大江。古老相传，谓之刘备城，盖备征吴所筑也。县东北数十里，有屈原旧田宅。虽畦堰縻漫，犹保屈田之称也。县北一百六十里，有屈原故宅，累石为屋基，名其地曰乐平里。宅之东北六十里，有女媭庙，捣衣石犹存。故《宜都记》曰：秭归盖楚子熊绎之始国，而屈原之乡里也。原田宅于今具存，指谓此也。江水又东迳一城北，基城凭岭作固，二百一十步，夹溪临谷，据山枕江，北对丹阳城，城据山跨阜，周八里二百八十步，东北两面，悉临绝涧，西带亭下溪，南枕大江，险峭壁立，信天固也。楚子熊绎始封丹阳之所都也。《地理志》以为吴之丹阳，论者云：寻吴楚悠隔，繿缕荆山，无容远在吴境，是为非也。又楚之先王陵墓在其间，盖为徵矣。江水又东南迳夔城南。城跨据川阜，周回一里百一十八步，西北皆枕深谷，东带乡溪，南侧大江。城内西北角有金城，东北角有圆土狱，西南角有石井口，径五尺。熊挚始治巫城后复移此，盖夔徙也。《春秋左传?僖公二十六年》，楚令尹子玉灭夔者也。服虔曰：在巫山之阳，秭归归乡矣。
江水又东迳归乡县故城北。袁山松曰：父老传言，原既流放，忽然暂归，乡人喜悦，因名曰归乡。抑其山秀水清，故出儁异，地险流疾，故其性亦隘。《诗》云：惟岳降神，生甫及申，信与！余谓山松此言，可谓因事而立证。恐非名县之本旨矣。县城南面重岭，北背大江。东带乡口溪，溪源出县东南数百里，西北入县。迳狗峡西，峡崖龛中石，隐起有狗形，形状具足，故以狗名峡。乡口溪又西北迳县下入江，谓之乡口也。江水又东迳信陵县，南临大江，东傍深溪，溪源北发梁州上庸县界，南流迳县下，而注于大江也。又东过夷陵县南。
江水自建平至东界峡，盛弘之谓之空泠峡。峡甚高峻，即宜都、建平二郡界也。其间远望，势交岭表，有五六峰，参差互出。上有奇石，如二人像，攘袂相对，俗传两郡督邮争界于此，宜都督邮，厥势小东倾，议者以为不如也。江水历峡东，迳宜昌县之插灶下，江之左岸，绝崖壁立数百丈，飞鸟所不能栖。有一火烬，插在崖间，望见可长数尺。父老传言，昔洪水之时，人薄舟崖侧，以馀烬插之岩侧，至今犹存，故先后相承谓之插灶也。江水又东迳流头滩，其水并峻激奔暴。鱼鳖所不能游。行者常苦之，其歌曰：滩头白勃坚相持，倏忽沦没别无期。
袁山松曰：自蜀至此，五千馀里，下水五日，上水百日也。江水又东迳宜昌县北，分夷道佷山所立也。县治江之南岸，北枕大江，与夷陵对界《宜都记》曰：渡流头滩十里，便得宜昌县也。江水又东迳狼尾滩百历人滩。袁山松曰：二滩相去二里。人滩水至峻峭，南岸有青石，夏没冬出，其石嵚崟，数十步中，悉作人面形，或大或小。其分明者，须发皆具，因名曰人滩也。江水又东迳黄牛山，下有滩，名曰黄牛滩。南岸重岭叠起，最外高崖间有石色如人负刀牵牛，人黑牛黄，成就分明，既人迹所绝，莫能究焉。此岩既高，加以江湍纡回，虽途迳信宿，犹望见此物，故行者谣曰：朝发黄牛，暮宿黄牛，三朝三暮，黄牛如故。言水路纡深，回望如一矣。江水又东迳西陵峡，《宜都记》曰：自黄牛滩东入西陵界，至峡口一百许里，山水纡曲，而两岸高山重嶂，非日中夜半，不见日月，绝壁或千许丈，其石彩色形容，多所像类，林木高茂，略尽冬春。猿鸣至清，山谷传响，泠泠不绝。所谓三峡，此其一也。山松言：常闻峡中水疾，书记及口传，悉以临惧相戒，曾无称有山水之美也。及余来践跻此境，既至欣然，始信耳闻之不如亲见矣。其叠崿秀峰，奇构异形，固难以辞叙。林木萧森，离离蔚蔚，乃在霞气之表。仰瞩府映，弥习弥佳。流连信宿，不觉忘返，目所履历，未尝有也。既自欣得此奇观，山水有灵，亦当惊知己于千古矣！江水历禹断江南。峡北有七谷村，两山间有水清深，潭而不流。又耆旧传言，昔是大江，及禹治水，此江小不足泻水，禹更开今峡口，水势并冲，此江遂绝，于今谓之断江也。江水出峡，东南流，迳故城洲。洲附北岸，洲头曰郭洲，长二里，广一里。上有步阐故城，方圆称洲，周回略满。故城洲上，城周一里，吴西陵督步{陟马}所筑也。孙皓凤凰元年，陟息阐复为西陵督，据此城降晋，晋遣太传羊祜接援未至为陆抗所陷也。江水又东迳故城北，所谓陆抗城也。城即山为墉，四面天险。江南岸有山孤秀，从江中仰望，壁立峻绝。袁山松为郡，尝登之瞩望焉。故其《记》云：今自山南上至其岭，岭容十许人，四面望诸山，略尽其势，俯临大江，如萦带焉，视舟如凫雁矣。北对夷陵县之故城。城南临大江，秦令白起伐楚，三战而烧夷陵者也。应劭曰：夷山在西北，盖因山以名县也。王莽改曰居利。吴黄武元年，更名西陵也。后复曰夷陵。县北三十里，有石穴，名曰马穿。尝有白马出穴食，人逐之入穴，潜行出汉中，汉中人失马，亦尝出此穴，相去数千里。袁山松言江北多连山，登之望江南诸山，数十百重，莫识其名，高者千仞，多奇形异势，自非烟褰雨霁，不辨见此远山矣。余尝往返十许过，正可再见远峰耳。江水又东迳白鹿岩。沿江有峻壁百馀丈，援所不能游。有一白鹿，陵峭登崖，乘岩而上，故世名此岩为白鹿云。
江水东历荆门、虎牙之间。荆门在南，上合下开，闇彻山南，有门像，虎牙在北，石壁色红，间有白文类牙形，并以物像受名此二山，楚之西塞也。水势急峻，故郭景纯《江赋》曰：虎牙桀坚以屹崒，荆门阙竦而磐礴，圆渊九回以悬腾，湓流雷呴而电激者也。汉建武十一年，公孙述遣其大司徒任满、翼江王田戎，将兵数万，据险，为浮桥横江，以绝水路，营垒跨山，以塞陆道。光武遣吴汉、岑彭将六万人击荆门，汉等率舟师攻之，直冲浮桥，因风纵火，遂斩满等矣。

△又东南过夷道县北，夷水从从佷山县南，东北注之。
夷道县，汉武帝伐西南夷，路由此出，故曰夷道矣。王莽更名江南。桓温父名彝，改曰西道，魏武分南郡置临江郡。刘备改曰宜都。郡治在县东四百步。故城，吴丞相陆逊所筑也。为二江之会也。北有湖里渊，渊上橘柚蔽野，桑麻闇日，西望佷山诸岭，重峰叠秀，青翠相临，时有丹霞白云，游曳其上。城东北有望堂，地特峻，下临清江，游瞩之名处也。县北有女观山，厥处高显，回眺极目。
古老传言，昔有思妇，夫官于蜀，屡愆秋期。登此山绝望，忧感而死，山木枯悴，鞠为童枯。乡人哀之，因名此山为女观焉，葬之山顶，今孤坟尚存矣。

△又东过枝江县南，沮水从北来注之。
江水又东，迳上明城北。晋太元中，苻坚之寇荆州也，刺史桓冲徙渡江南，使刘波筑之，移州治此城。其地夷敞，北据大江。江汜枝分，东入大江，县治洲上，故以枝江为称。《地理志》曰：江沱出西南，东入江是也。其民古罗徒。罗故居宜城西山，楚文王又徙之于长沙，今罗县是矣。县西三里有津乡，津乡，里名也。《春秋?庄公十九年》，巴人伐楚，楚子御之，大败于津。应劭曰：南郡江陵有津乡，今则无闻矣。郭仲产云：寻楚御巴人，枝江是其涂便。此津乡殆即其地也。盛弘之曰：县旧治沮中，后移出百里洲，西去郡一百六十里，县左右有数十洲，槃布江中，其百里洲最为大也。中有桑田甘果，映江依洲。自县西至上明，东及江津，其中有九十九洲。楚谚云：洲不百，故不出王者。桓玄有问鼎之志，乃增一洲，以充百数。僣号数旬，宗灭身屠。及基倾败，洲亦消毁。今上在西，忽有一洲自生，沙流回薄，成不淹时，其后未几，龙飞江汉矣。县东二里，有县人刘凝之故宅。凝之字志安。兄盛公，高尚不仕。凝之慕老莱、严子陵之为人，立屋江湖，非力不食。妻梁州刺史郭铨女，亦能安贫。宋元嘉中，夫妻隐于衡山，终焉不返矣。县东北十里，土台北岸有迤洲，长十馀里，义熙初，烈武王斩桓谦处。县东南二十里，富城洲上，有道士范侪精庐。自言巴东人，少游荆土，而多盘桓县界。恶衣粗食，萧散自得，言来事多验，而辞不可详。人心欲见，欢然而对，貌言寻求，终弗遇也。虽迳跨诸洲，而舟人未尝见其济涉也。后东游广陵，卒于彼土。侪在洲无定止处，宿憩一小菴而已。弟子慕之于其昔游，共立精舍，以存共人。县有陈留王子香庙。颂子香于汉和帝之时，出为荆州刺史有惠政，天子徵之，道卒，枝江亭中。常有三白虎，出入人间，送丧踰境。百姓追美甘棠，以永元十六年，立庙设祠，刻石铭德，号曰枝江白虎王君。其子孙至今，犹谓之为白虎王。江水又东会沮口，楚昭所谓江、汉、沮、漳，楚之望也。

△又南过江陵县南。
县江有洲，号曰枚回洲，江水自此两分而为南、北江也。北江有故乡洲。元兴之末，桓玄西奔，毛佑之与参军费恬射玄于此洲。玄子升，年六岁，辄拔去之。
王韶之云：玄之初奔也。经日不得食，左右进粗粥，咽不能下。升抱玄胸抚之，玄悲不自胜。至此，益州督护冯迁斩玄于此洲，斩升于江陵矣。下有龙洲，注东有宠洲，二洲之间，世擅多鱼矣。渔者投罟历网，往往洲绝，有潜客泳而视之，见水下有两石牛，尝为罾害矣。故渔者莫不击浪浮舟，鼓枻而去矣。其下谓之邴里洲，洲有高沙湖，湖东北有小水通江，名曰曾口。江水又东迳燕尾洲北，合灵溪水，水无泉源，上承散水，合成大溪，南流注江。江、溪之会有灵溪戍，背阿面江，西带灵溪，故戍得其名矣。江水东得马牧口，江水断洲通会。江水又东迳江陵县故城南，《禹贡》荆及衡阳惟荆州，盖即荆山之称而制州名矣。故楚也。
子革曰：我先君僻处荆山以供王事。遂迁纪郢，今城，楚船官地也，《春秋》之渚宫矣。秦昭襄王二十九年，使白起拔鄢郢，以汉南地而置南郡焉。《周书》曰：南，国名也。南氏有二臣，力钧势敌，竞进争权，君弗能制。南氏用分为二南国也。按韩婴叙《诗》云：其地在南郡、南阳之间。《吕氏春秋》所谓禹自涂山巡省南土者也。是郡取名焉。后汉景帝以为临江王荣国。王坐侵庙垣地为宫，被征，升车，出北门而轴折。父老窃流涕曰：吾王不还矣！自后北门不开，盖由荣非理终也。汉景帝二年，改为江陵县。王莽更名郡曰南顺，县曰江陆。旧城，关羽所筑。羽北围曹仁，吕蒙袭而据之。羽曰：此城吾所筑，不可攻也。乃引而退。杜元凯之攻江陵也，城上人以瓠系狗颈示之，元凯病癭故也。及城陷，杀城中老小，血流沾足。论者以此薄之。江陵城地东南倾，故缘以金堤，自灵溪始。桓温令陈遵造。遵善于于方功，使人打鼓，远听之，知地势高下，依傍创筑，略无差矣。
城西有栖霞楼，俯临通隍，吐纳江流。城南有马牧城，西侧马径。此洲始自枚回，下迄于此。长七十馀里，洲上有奉城，故江津长所治，旧主度州郡贡于洛阳，因谓之奉城。亦曰江津戍也。戍南对马头岸。昔陆抗屯此，与羊祐相对，大宏信义，谈者以为华元、子反复见于今矣。北对大岸，谓之江津口，故洲亦以名焉。江大自此始也。《家语》曰：江水至江津，非方舟避风，不可涉也。故郭景纯云：济江津以起涨，言其深广也。江水又东迳郢城南，子囊遗言所筑城也。《地理志》曰：楚别邑，故郢矣。王莽以为郢亭。城中有赵台卿冢，岐平生自所营也。冢图宾主之容，用存情好，叙其宿尚矣。江水又东得豫章口，夏水所通也。西北有豫章冈，盖因冈而得名矣。或言因楚王豫章台名，所未详也。
卷三十五
○江水三
△又东至华容县西，夏水出焉。
江水左迤为中夏水，右则中郎浦出焉。江浦右迤，南派屈西，极水曲之势，世谓之江曲者也。

△又东南当华容县南，涌水出焉。
江水又东，涌水注之。水自夏水南通于江，谓之涌口。《春秋左氏传》所谓阎敖游涌而逸者也。二水之间，谓之夏洲。江水又迳南平郡孱陵县之乐乡城北，吴陆抗所筑，后王濬攻之，获吴水军督陆景于此渚也。

△又东南，油水从西南来注之。
又东，右合油口，又东迳公安县北，刘备之奔江陵，使筑而镇之。曹公闻孙权以荆州借备，临书落笔。杜预克定江南，罢华容置之，谓之江安县，南郡治。
吴以华容之南乡为南郡，晋太康元年改曰南平也。县有油水，水东有景口，口即武陵郡界。景口东有沦口，沦水南与景水合。又南通澧水及诸陂湖，自此渊潭相接，悉是南蛮府屯也。故侧江有大城，相承云仓储城，即邸阁也。江水左会高口，江浦也，右对黄州。江水又东得故市口，水与高水通也。江水又右迳杨岐山北，山枕大江，山东有城，故华容县尉旧治也。大江又东，左合子夏口。江水左迤北出，通于夏水，故子曰夏也。大江又东，左得侯台水口，江浦也。大江右得龙穴水口，江浦右迤也。北对虎洲。又洲北有龙巢，地名也。昔禹南济江，黄龙夹舟，舟人五色无主。禹笑曰：吾受命于天，竭力养民。生，性也。死，命也，何忧龙哉？于是二龙弭鳞掉尾而去焉，故水地取名矣。江水自龙巢而东，得俞口，夏水泛盛则有，冬无之。江之北岸，上有小城，故监利县尉治也。又东得清扬土坞二口，江浦也。大江右迳石首山北，又东迳赭要。赭要，洲名，在大江中，次北湖洲下。江水左得饭筐上口，秋夏水通下口。上下口间。相距三十馀里。赭要下即杨子洲，在大江中。二洲之间，常若蛟害。昔荆佽飞济此，遇两蛟，斩之，自后罕有所患矣。江之右岸则清水口，口上即钱官也。水自牛皮山东北通江，北对清水洲，洲下接生江洲，南即生江口，水南通澧浦，江水左会饭筐下口，江浦所入也。江水又右得上檀浦，江溠也。江水又东迳竹町南，江中有观详溠，溠东有太洲，洲东分为爵洲，洲南对湘江口也。

△又东至长沙下隽县北，澧水、沅水、资水合东流注之。
凡此诸水，皆注于洞庭之陂，是乃湘江水，非江川也。

△湘水从南来注之。
江水右会湘水，所谓江水会者也。江水又东，左得二夏浦，俗谓之西江口。
又东迳忌置山南，山东即隐口浦矣。江之右岸有城陵山，山有故城，东接微落山，亦曰晖落<山几>。江之南畔名黄金濑，濑东有黄金浦，良父口，夏浦也。又东迳彭城口，水东有彭城矶，故水受其名，即玉涧，水出巴丘县东玉山玉溪，北流注于江。江水自彭城<山几>东迳如山北，北对隐<山几>，二<山几>之间，有独石孤立大江中，山东江浦，世谓之白马口。江水又左迳白螺山南，右历鸭兰<山几>北，江中山也。
东得鸭兰、治浦二口，夏浦也。江水左迳上乌林南，村居地名也。又东迳乌黎口，江浦也，即中乌林矣。又东迳下乌林南，吴黄盖败魏武于乌林，即是处也。江水又东，左得子练口，北通练浦，又东合练口，江浦也。南直练洲，练名所以生也。
江之右岸得蒲<山几>口，即陆口也。水出下隽县西三山溪，其水东迳陆城北，又东迳下隽县南，故长沙旧县，王莽之闰隽也。宋元嘉十六年，割隶巴陵郡。陆水又屈而西北流，迳其县北，北对金城，吴将陆涣所屯也。陆水又入蒲圻县北，迳吕蒙城西。昔孙权征长沙、零、桂所镇也。陆水又迳蒲<山几>山，北入大江，谓之刀环口。又东迳蒲<山几>山北，北对蒲圻洲，亦曰擎洲，又曰南洲，洲头即蒲圻，县治也，晋太康元年置。洲上有白面洲，洲南又有澋口，水出豫章艾县，东入蒲圻县，至沙阳西南鱼岳山入江。山在大江中，杨子洲南，孤峙中洲。江水左得中阳水口，又东得白沙口，一名沙屯，即麻屯口也。本名蔑默口，江浦矣。南直蒲圻洲，水北入百馀里，吴所屯也。又迳鱼岳山北，下得金梁洲。洲东北对渊洲，一名渊步洲。江濆从洲头以上，悉壁立无岸，历蒲圻至白沙，方有浦，上甚难。
江中有沙阳洲，沙阳县治也，县本江夏之沙羡矣。晋太康中改曰沙阳县。宋元嘉十六年，割隶巴陵郡。江之左岸有雍口，亦谓之港口。东北流为长洋港。又东北迳石子冈，冈上有故城，即州陵县之故城也。庄辛所言左州侯国矣。又东迳州陵新治南，王莽之江夏也。港水东南流注于江，谓之洋口。南对龙穴洲，沙阳洲之下尾也。洲里有驾部口，宋景平二年，迎文帝于江陵，法驾顿此，因以为名。文帝车驾发江陵，至此黑龙跃出，负帝所乘舟，左右失色。上谓长史王云昙曰：乃夏禹所以受天命矣，我何德以堪之？故有龙穴之名焉。江水又东，右得聂口，江浦也。左对聂洲。江水左迳百人山南。右迳赤壁山北，昔周瑜与黄盖诈魏武大军所起也。江水东迳大军山南。山东有山屯，夏浦江水左迤也。江中有石浮出，谓之节度石。右则涂水注之。水出江州武昌郡武昌县泰山。西北流迳汝南侨郡故城南，咸和中，寇难南逼，户口南渡，因置斯郡，治于涂口。涂水历县西，又西北流注于江。江水又东迳小军山南，临侧江津，东有小军浦。江水又东迳鸡翅山北，山东即土城浦也。

△又东北至江夏沙羡县西北，沔水从北来注之。
沌水上承沌阳县之太白湖，东南流为沌水，迳沌阳县南，注于江。谓之沌口。
有沌阳都尉治。晋永嘉六年，王敦以陶侃为荆州，镇此，明年徙林鄣。江水又东迳叹父山，南对叹州，亦曰叹步矣。江之右岸当鹦鹉洲，南有江水右迤，谓之驿渚。三月之末，水下通樊口水。江水又东迳鲁山南，古翼际山也。《地说》曰：汉与江合于衡北翼际山旁者也。山上有吴江夏大守陆涣所治城，盖取二水之名。
《地理志》曰：夏水过郡入江也。旧治安陆，汉高帝六年置，吴乃徙此。城中有《晋征南将军荆州刺史胡奋碑》。又有平南将军王世将刻石记征杜曾事。有刘琦墓及庙也。山左即沔水口矣。沔左有却月城，亦曰偃月垒，戴监军筑，故曲陵县也。后乃沙羡县冶也。昔魏将黄祖所守，吴遣董袭、凌统攻而擒之。祢衡亦遇害于此。衡恃才倜傥，肆狂狷于无妄之世，保身不足，遇非其死，可谓咎悔之深矣。
江之右岸有船官浦，历黄鹄<山几>西而南矣。直鹦鹉洲之下尾。江水溠洄洑浦，是曰黄军浦，昔吴将黄盖军师所屯，故浦得其名，亦商舟之所会矣。船官浦东即黄鹄山。林涧甚美，谯郡戴仲若野服居之。山下谓之黄鹄岸，岸下有湾，目之为黄鹄湾。黄鹄山东北对夏口城，魏黄初四年孙权所筑也。依山傍江，开势明远，凭墉藉阻，高观枕流，上则游目流川，下则激浪崎岖，实舟人之所艰也。对岸则入沔津，故城以夏水为名，亦水羡县治也。江水左得湖口，水通大湖，又东合滠口，水上承涢水于安陆县而东迳滠阳县北，东流注于江。江水又东，湖水自北南注，谓之嘉吴。江之右岸频得二夏浦，北对东城洲西，浦侧有雍伏戍。江之左岸，东会龙骧水口，水出北山蛮中，江之左有武口，水上通安陆之延头。宋元嘉三元，卫将军荆州刺史谢晦，阻兵上流，为征北檀道济所败，走奔于此，为戍主光顺之所执处也。南至武城，俱入大江。南直武洲，洲南对杨桂水口，江水南出也，通金女、大文、桃班三治。吴旧屯所在，荆州界尽此。江水东迳若城南。庾仲雍《江记》曰：若城至武城口三十里者也。南对郭口，夏浦而不常泛矣。东得苦菜夏浦，浦东有苦菜山，江迳其北，故浦有苦菜之名焉，山上有苦菜可食。江水左得广武口江浦也。江之右岸有李姥浦，浦中偏无蚊蚋之患矣。北对峥嵘洲，冠军将军刘毅破桓玄于此洲，玄乃挟天子西走江陵矣。

△又东过邾县南。
江水东迳白虎<山几>北，山临侧江汶，又东会赤溪夏浦浦口，江水右迤也。又东迳贝<山几>北，庾仲雍谓之沛岸矣。江之左岸有秋口，江浦也，又东得乌石水，出乌石山，南流注于江。江水右迳黎<山几>北，亦曰黎岸也。山东有夏浦，又东迳七碛北，山名也。仲雍谓之大小竹碛也。北岸烽火洲，即举洲也。北对举口，仲雍作莒字，得其音而忘其字，非也。举水出龟头山，西北流迳蒙茏戍南，梁定州治，蛮田超秀为刺史。举水又西流，右合垂山之水。水北出垂山之阳，与弋阳淠水同发一山，故是水名之。水之东有南口戍，又南迳方山戍西，西流注于举水。
又西南迳梁司、豫二州东，蛮田鲁生为刺史，治湖陂城，亦谓之水城也。举水又西南迳颜城南，又西南迳齐安郡西，倒水注之。水出黄武山，南流迳白沙戍西，又东南迳梁达城戍西，东南合举水举水又东南历赤亭下，谓之赤亭水，又分为二水，右水南流注于江，谓之举口，南对举洲，《春秋左传?定公四年》，吴、楚陈于柏举。京相璠曰：汉东地矣。江夏有洰水，或作举，疑即此也。左水东南流入于江。江浒曰文方口。江之右岸有凤鸣口，江浦也。浦侧有凤鸣戍。江水又东迳邾县故城南，楚宣王灭邾，徙居于此，故曰邾也。汉高帝元年，项羽封吴芮为衡山王，都此。晋咸和中，庚翼为西阳太守，分江夏立。咸康四年，豫州刺史毛宝，西阳太守樊俊共镇之，为石虎将张格度所陷，自尔丘墟焉。城南对芦洲，旧吴时筑客舍于洲上，方便惟所止焉，亦谓之罗洲矣。

△鄂县北。
江水右得樊口，庾仲雍《江记》云：谷里袁口，江津南入，历樊山上下三百里，通新兴、马原二冶。樊口之北有湾。昔孙权装大船，名之曰长安，亦曰大舶，载坐直之士三千人。与群臣泛舟江津，属值风起，权欲西到芦洲。谷利不从，及拔刀急止。令取樊口薄，舶船至岸而败，故名其处为败舶湾。因凿樊山为路以上，人即名其处为吴造岘，在樊口上一里，今厥处尚存。江水又左迳赤鼻山南，山临侧江川。又东迳西阳郡南，郡治即西阳县也。《晋书地道记》以为弦子国志。江之右岸有鄂县故城，旧樊楚也。《世本》称熊渠封其中子红为鄂王。《晋太康地记》以为东鄂矣。《九州记》曰：鄂，今武昌也。孙权以魏黄初中，自公安徙此，改曰武昌县。鄂县徙治于袁山东。又以其年立为江夏郡，分建业之民千家以益之。
至黄龙元年，权迁都建业，以陆逊辅太子镇武昌。孙皓亦都之，皓还东，令滕牧守之。晋惠帝永平中，始置江州，传综为刺史，治此城。后太尉庾亮之所镇也。
今武昌郡治，城南有袁山，即樊山也。《武昌记》曰：樊口南有大姥庙，孙权常猎于山下，依夕，见一姥，问权猎何所得？曰：止得一豹。母曰：何不竖豹尾？
忽然不见。应劭《汉官?序》曰：豹尾过后，执金吾罢屯，解围。天子卤薄中，后属车施豹尾。于道路，豹尾之内为省中。盖权事应在此，故为立庙也。又孙皓亦尝登之，使将害常侍王蕃，而以其首虎争之。北背大江，江上有钓台，权常极饮萁上曰：堕台醉乃已。张昭尽言处。城西有效坛，权告天即位于此，顾谓公卿曰：鲁子敬尝言此，可谓明于事势矣。城东故城，言汉将灌婴所筑也。江中有节度石三段，广百步，高五六丈，是西阳、武昌界，分江于斯石也。又东得五丈浦，又东得次浦，江浦也。东迳五<山几>北，有五山，沿次江阴，故得是名矣，仲雍谓之五圻，江水左则巴水注之，水出雩娄县之下灵山，即大别山也。与决水同出一山，故世谓之分水山，亦或曰巴山。南历蛮中，吴时，旧立屯于水侧，引巴水以溉野。又南迳巴水戍，南流注于江，谓之巴口，又东迳轪县故城南，故弦国也。
《春秋?僖公五年》秋，楚灭弦，弦子奔黄者也。汉惠帝二年，封长沙相利仓为侯国。城在山之阳，南对五洲也。江中有五洲相接，故以五洲为名。宋孝武帝举兵江州，建牙洲上，有紫云荫之，即是洲也。东会希水口，水出灊县霍山西麓。
山北有灊县故城。《地理志》曰：县南有天柱山，即霍山也，有祠南岳庙。音潜。
梁立霍州治此。西南流分为二水，枝津出焉。希水又南，积而为湖，谓之希湖。
湖水又南流，迳轪县东而南流注于江，是曰希水口者也。然水流急濬，霖雨暴疾，漂滥无常，行者难之。大江右岸有厌里口、安乐浦。从此至武昌，尚方作部诸屯相接，枕带长江。又东得桑步，步下有章浦，本南阳郡治。今悉荒芜。江水左得赤水浦，夏浦也。江水又东迳南阳山南，又曰芍<山几>，亦曰南阳<山几>，仲雍谓之南阳圻，一名洛至圻，一名石姥，水势建迅急。江水又东迳西陵县故城南，《史记》秦昭王遣白起伐楚，取西陵者也。汉章帝建初二年，封阴棠为侯国。江水东历孟家溠。江之右岸有黄石山，水迳其北。即黄石<山几>也。一名石茨圻，有西陵县也。县北则三洲也。山连延江侧，东山偏高，谓之西塞，东对黄公九<山几>，所谓九圻者也。于行小难，两山之间为阙塞。从此济于土复，土复者，北岸地名也。

△又东过蕲春县南，蕲水从北来注之。
江水又得苇口，江浦也。浦东有苇山，江水东迳山北。北崖有东湖口，江波左迆，流结成湖，故谓之湖口矣。江水又东得空石口，江浦左右，临江有空石山，南对石穴洲，洲上有蕲阳县治也。又东，蕲水注之。江水又东，迳蕲春县故城南。
世祖建武三十年，封陈俊子浮为侯国也。江水又东，得铜零口，江浦也。大江右迳蝦蟆山北，而东会海口。水南通大湖，北达于江。水左右翼山，江水迳其北，东合臧口，江浦也。江水又左迳长风山南，得长风口，江浦也。江水又东迳积布山南，俗谓之积布<山几>，又曰积布圻，庾仲雍所谓高山也。此即西阳、寻阳二郡界也。右岸有土复口，江浦也。夹浦有江山，山东有护口，江浦。庾仲雍谓之朝二浦也。

△又东过下雉县北，利水从东陵西南注之。
江水东迳琵琶山南，山下有琵琶湾也。又东迳望夫山南，又东得苦菜水口，夏浦也。江之右岸，富水注之。水出阳新县之青湓山，西北流迳阳新县，故豫章之属县矣。地多女鸟。《玄中记》曰：阳新男子。于水次得之，遂与共居，生二女，悉衣羽而去。豫章间食儿，不露其衣，言是鸟落鹿于儿衣中，则令儿病，故亦谓之夜飞游女矣。又西北迳下雉县，王莽更名之润光矣，后并阳新。水之左右，公私裂溉，咸成沃壤。旧吴屯所在也。又东流注于江，谓之富口。江水又右得口，又东，得兰溪水口。并江浦也。又东，左得青林口，水出庐江郡之东陵乡，江夏有西陵县，故是言东矣。《尚书》云：江水过九江至于东陵者也。西南流，水积为湖，湖西有青林山。宋太始元年，明帝遣沈攸之西伐子勋，伐栅青山，睹一童子甚丽，问伐者曰：取此何为？答欲讨贼。童子曰：下旬当平，何劳伐此？在众人之中，忽不复见。故谓之之青林湖。湖有鲫鱼，食之肥美，辟寒暑。湖水西流，谓之青林水，又西南历寻阳，分为二水，一水东流，通大雷。一水西南流注于江，《经》所谓利水也。右对马头岸。自富口迄此五十馀里，岸阻江山。
卷三十六
○青衣水 桓水若水 沫水 延江水 存水 温水
△青衣水出青衣县西蒙山，东与沫水合也。
县故青衣羌国也。《竹书纪年》梁惠成王十年，瑕阳人自秦道岷山、青衣水来归。汉武帝天汉四年，罢沈黎郡，分两部都尉，一治青衣，主汉民。公孙述之有蜀也，青衣不服，世祖嘉之，建武十九年以为郡。安帝延光元年，置蜀郡属国都尉，青衣王子心慕汉制，上求内附。顺帝阳嘉二年，改曰汉嘉。嘉得此良臣也。
县有蒙山，青衣水所发，东迳其县，沫水会于越巂郡之灵关道。青衣水又东，邛水注之，水出汉嘉严道邛来山，东至蜀郡临邛县，东入青衣水。

△至犍为南安县，入于江。
青衣水迳平乡，谓之平乡江。《益州记》曰：平乡江东迳峨眉山，在南安县界，去成都南千里。然秋日清澄，望见两山相峙，如蛾眉焉。青衣水又东流注于大江。

△桓水出蜀郡岷山，西南行羌中，入于南海。
《尚书?禹贡》，岷、蟠既艺，沱、潜既道，蔡、蒙旅平，和夷底绩。郑玄曰：和上，夷所居之地也，和读曰桓。《地理志》曰：桓水出蜀郡蜀山西南行羌中者也。《尚书》又曰：西倾因桓是来。马融、王肃云：西治倾山，惟因桓水是来，言无他道也。余按《经》据《书》岷山、西倾，俱有桓水。桓水出西倾山，更无别流，所导者惟斯水耳。浮于潜、汉而达江、沔。故《晋地道记》曰：梁州南至桓水，西抵黑水，东限扞关。今汉中、巴郡、汶山、蜀郡、汉嘉、江阳、朱提、涪陵、阴平、广汉、新都、梓潼、犍为、武都、上庸、魏兴、新城，皆古梁州之地。自桓水以南为夷，《书》所谓和夷底绩也。然所可当者，惟斯水与江耳。
桓水盖二水之别名，为两川之通称矣。郑玄注《尚书》：言织皮谓西戎之国也。
西倾，雍州之山也。雍、戎二野之间，人有事于京师者，道当由此州而来。桓是，陇坂名，其道盘桓旋曲而上，故名曰桓是，今其下民谓是坂曲为盘也。斯乃玄之别致，恐乖《尚书》因桓之义，非浮潜入渭之文。余考校诸书，以具闻见。今略缉综川流沿注之绪，虽今古异容，本其流俗，粗陈所由。然自西倾至葭萌，入于西汉，即郑玄之所谓潜水者也。自西汉逆流而届于晋寿界。沮漾枝津南，历冈穴，迤逦而接汉，沿此入漾，《书》所谓浮潜而逾沔矣。历汉川至南郑县，属于褒水。
溯褎暨于衙岭之南溪水，支灌于斜川届于武功，而北达于渭水。此乃水陆之相关，川流之所经，复不乖《禹贡》入渭之宗，实符《尚书》乱河之义也。

△若水出蜀郡旄牛徼外，东南至故关为若水也。
《山海经》曰；南海之内，黑水之间，有木名曰若木，若水出焉。又云：灰野之山有树焉，青叶赤华，厥名若木。生昆仑山，西附西极也。《淮南子》曰：若木在建木西，木有十华，其光照下地。故屈原《离骚?天问》曰：羲和未阳，若华何光？是也，然若木之生，非一所也。黑水之间，厥木所植，水出其下，故水受其称焉。若水沿流，间关蜀土，黄帝长子昌意，德劣不足绍承大位，降居斯水，为诸侯焉。娶蜀山氏女，生颛顼于若水之野。有圣德，二十登帝位，承少皞金官之政，以水德膺历矣。若水东南流，鲜水注之，一名州江。大度水出徼外，至旄牛道，南流入于若水。又迳越巂大莋县入绳。绳水出徼外。《山海经》曰：巴遂之山，绳水出焉，东南流分为二水，其一水，枝流东出，迳广柔县，东流注于江，其一水，南迳旄牛道，至大莋，与若水合，自下亦通谓之为绳水矣。莋，夷也，汶山曰夷，南中曰昆弥，蜀曰邛，汉嘉越巂曰莋，皆夷种也。

△又南过越巂邛都县西，直南至会无县，淹水东南流注之。
邛都县，汉武帝开邛莋置之。县陷为池，今因名为邛池，南人谓之邛河。河中有蜯巂山，有巂水言越此水以章休盛也。后复反叛，元鼎六年，汉兵自越巂水伐之，以为越巂郡，治邛都县。王莽遣任贵为领戎大尹，守之，更名为集巂也。
县故邛都国也。越巂水即绳、若矣，似随水地而更名矣。又有温水，冬夏常热，其源可燅鸡豚。下汤沐洗。能治宿疾。昔李骧败李钊于温水是也。若水又迳会无县，县有骏马河，水出县东高山。山有天马径，厥迹存焉。马日行千里，民家马牧之山下，或产骏驹，言是天马子。河中有贝子，以羊祠之，则可取也。又有孙水焉。水出台高县，即台登县也。孙水一名白沙江。南流迳邛都县，司马相如定西夷，桥孙水，即是水也。又南至会无，入若水。若水又南迳云南郡之遂久县，蜻蛉水入焉。水出蜻蛉县西，东迳其县下，县以氏焉。有石猪圻，长谷中有石猪，子母数千头。长老传言，夷昔牧此，一朝化为石，迄今夷人不敢往牧。贪水出焉。
蜻蛉水又东，注于绳水。绳水又迳三绛县西，又迳姑复县北，对三绛县，淹水注之。三绛一曰小会无，故《经》曰：淹至会无注若水。若水又与母血水合。水出益州郡弄栋县东农山母血谷。北流迳三绛县南，北入绳。绳水又东，涂水注之。
水出建宁郡之牧靡县南山。县，山并即草以立名。山在县东北乌句山南五百里，山生牧靡，可以解毒。百卉方盛，鸟多误食鸟喙，口中毒，必急飞往牧靡山，喙牧靡以解毒也。涂水导源腊谷，西北流至越巂入绳，绳水又迳越巂郡之马湖县谓之马湖江。又左合卑水，水出卑水县，而东流注马湖江也。

△又东北至犍为朱提县西。为沪江水。
朱提山名也。应劭曰：在县西南，县以氏焉。犍为属国也。在郡南千八百许里。建安二十年，立朱提郡，郡治县故城。郡西南二百里，得所绾堂琅县，西北行上高山，羊肠绳屈八十馀里，或攀木而升，或绳索相牵而上，缘陟者若将阶天。
故袁休明《巴蜀志》云：高山嵯峨，岩石磊落，倾侧萦回，下临峭壑，行者扳缘，牵援绳索。三蜀之人，及南中诸郡，以为至险。有沪津，东去县八十里，水广六七百步，深十数丈，多瘴气，鲜有行者。晋明帝太宁元年，李骧等侵越巂，攻台登县，宁州刺史王逊遣将军姚岳击之，战于堂琅，骧军大败，岳追之，至沪水，赴水死者千馀人。逊以岳等不穷追，怒甚，发上冲冠，帢裂而卒。按永昌郡有兰仓水，出西南博南县，汉明帝永平十二年置。博南，山名也。县以氏之。其水东北流迳博南山，汉武帝时，通博南山道，渡兰仓津，土地绝远，行者苦之，歌曰：汉德广，开不宾，渡博南，越仓津，渡兰仓，为作人！山高四十里。兰仓水出金沙，越人收以为黄金。又有光珠穴，穴出光珠，又有琥珀、珊瑚、黄、白、青珠也。兰仓水又东北迳不韦县与类水合，水出巂唐县，汉武帝置。类水西南流，曲折又北流，东至不韦县，注兰仓水。又东与禁水合。水自永昌县而北迳其郡西，水左右甚饶犀象，山有钩蛇，长七八丈，尾末有岐，蛇在山涧水中，以尾钩岸上人牛食之。此水傍瘴气特恶。气中有物，不见其形，其作月声，中木则折，中人则害，名曰鬼弹。惟十一月、十二月差可渡，正月至十月，迳之无不害人。
故郡有罪人，徙之禁旁，不过十日皆死也。禁水又北注沪津水，又东迳不韦县北而东北流，两岸皆高山，数百丈，沪峰最为杰秀，孤高三千馀丈。是山于晋太康中崩，震动郡邑。水之左右，马步之径裁通，而特有瘴气，三月、四月，迳之必死，非此时犹令人闷吐。五月以后，行者差得无害。故诸葛亮表言：五月渡沪，并日而食，臣非不自惜也。顾王业不可偏安于蜀故也。《益州记》曰：沪水源出曲罗巂下三百里，曰沪水。两峰有杀气，署月旧不行，故武侯以夏渡为艰，沪水又下合诸水而总其目焉，故有沪江之名矣。自朱提至僰道有水步道，有黑水，羊官水，至险难。三津之阻，行者苦之，故俗为之语曰：楢溪赤水，盘蛇七曲，盘羊乌栊，气与天通。看都濩泚，住柱呼尹，庲降贾子，左担七里。又有牛叩头、马搏颊坂，其艰险如此也。

△又东北至僰道县入于江。
若水至僰道县，又谓之马湖江，绳水、沪水、孙水、淹水、大渡水随决入而纳通称，是以诸书录记群水，或言入若，又言注绳，亦或言至僰道入江，正是异水沿注，通为一津，更无别川可以当之。水有孝子石，昔县人有隗叔通者，性至孝，为母汲江膂水，天为出平石，至江膂中，今犹谓之孝子石，可谓至诚发中而休应自天矣。

△沫水出广柔徼外，县有石纽乡，禹所生也。今夷人共营之，地方百里，不敢居牧。有罪逃野，捕之者不逼，能藏三年，不为人得，则共原之，言大禹之神所祐之也。

△东南过旄牛县北，又东至越巂灵道到，蒙山南。
灵道县一名灵关道，汉制：夷狄曰道。县有铜山，又有利慈渚。晋太始九年，黄龙二见于利慈。县令董玄之率吏民观之，以白刺史王濬，濬表上之晋朝，改护龙县也。沫水出岷山西，东流过汉嘉郡，南流冲一高山，山上合下开，水迳其间，山即蒙山也。

△东北与青衣水合，《华阳国记》曰：二水于汉嘉青衣县东，合为一川，自下亦谓之为青衣水。
沫水又东，迳开刊县，故平乡也，晋初置。沫水又东迳临邛南，而东出于江原县也。

△东入于江。
昔沫水自蒙山至南安西溷崖，水脉漂疾，破害舟船，历代为患。蜀郡太守李冰发卒，凿平溷崖。河神赑怒，冰乃操刀入水与神斗，遂平溷崖，通正水路，开处即冰所穿也。

△延江水出犍为南广县，东至牂柯鄨县，又东屈北流，鄨县故犍为郡治也，县有犍山，晋建兴元年，置平夷郡。县有鄨水，出鄨邑西不狼山，东与温水合。温水一曰煖水，出犍为符县，而南入黚水。黚水亦出符县，南与温水会，──阚骃谓之阚水──俱南入鄨水。
鄨水于其县而东注于延水。延水又与汉水合，水出犍为，汉阳道山闟谷，王莽之新通也。东至鄨邑入延江水也。

△至巴郡涪陵县注更始水。
更始水，即延江枝分之始也。延水北入涪陵水，涪陵水出县东，故巴郡之南鄙，王莽更名巴亭，魏武分巴立为涪陵郡，张堪为县，会公孙述击堪，同心义士选习水者，筏渡堪于小别江，即此水也。其水北至枳县入江，更始水东入巴东之南浦县，其水注引渎口石门，空岫阴深，邃涧闇密，倾崖上合，恒有落势，行旅避瘴，时有迳之，无不危心于其下。又谓之西乡水，亦谓之西乡溪，溪水间关二百许里，方得出山。又通波注远，复二百馀里，东南入迁陵县也。

△又东南至武陵酉阳县，入于酉水。
《武陵先贤传》曰：潘京世长为郡主簿，太守赵伟甚器之，问京：贵郡何以名武陵？京答曰：鄙郡本名义陵，在辰阳县界，与夷相接，数为所破。光武时移治东山之上，遂尔易号。《传》曰：止戈为武。《诗》云：高平曰陵，于是名焉。
酉水北岸有黚阳县。许慎曰：温水南入黚。盖鄨水以下津流沿注之通称也。故县受名焉。西乡溪口在迁陵县故城上五十里，左合酉水，酉水又东际其故城北，又东迳酉阳故县南而东出也。两县相去，水道可四百许里，不得于酉阳合也。酉水东南至沅陵县，入于沅。

△存水出犍为存阝马阝县，王莽之孱马阝也。益州大姓雍闿反，结垒于山，系马枊柱，柱生成林，今夷人名曰雍无梁林，口梁，夷言马也。存水自县东南流，迳牧靡县北，又东迳且兰县北而东南出也。

△东南至郁林定周县为周水。
存水又东。迳牂柯郡之毋敛县北，而东南与毋欢水合，水首受牂柯水，东迳毋敛县为毋欢水，又东注于存水。
存水又东迳郁林，定周县为周水，盖水变名也。

△又东北至潭中县，注于潭。温水出牂柯夜郎县。
县故夜郎侯国也，唐蒙开以为县，王莽名曰同亭矣。温水自县西北流，迳谈藁县，与迷水合。水西出益州郡之铜濑县谈虏山，东迳谈藁县，右注温水。温水又西迳昆泽县南，又迳味县，县故滇国都也。诸葛亮讨平南中，刘禅建兴三年，分益州郡，置建宁郡于此。水侧皆是高山，山水之间，悉是木耳夷居，语言不同，嗜欲亦异，虽曰山居，土差平和而无瘴毒。温水又西南迳滇池城，池在县西北，周三百许里，上源深广，下流浅狭，似如倒流，故曰滇池也。长老传言，池中有神马，家马交之，则生骏驹，日行五百里。晋太元十四年，宁州刺史费统言：晋宁郡滇池县两神马，一白一黑，盘戏河水之上。有滇州，元封二年立益州郡，治滇池，刘禅建宁郡也。温水又西会大泽，与叶榆仆水合。温水又东南，迳牂柯之毋单县。──建兴中，刘禅割属建宁郡。──桥水注之。水上承俞元之南池。县治龙池洲，周四十七里。一名河水，与邪龙分浦，后立河阳郡，治河阳县，县在河源洲上，又有云平县，并在洲中。桥水东流至毋单县，注于温。温水又东南。
迳兴古郡之毋棳县东。王莽更名有棳也──与南桥水合。水出县之桥山东流，梁水注之。梁水上承河水于俞元县而东南迳兴古之胜休县，王莽更名胜僰县。梁水又东迳毋棳县，左注桥水。桥水又东，注于温。温水又东南，迳律高县南，刘禅建兴三年，分牂柯置兴古郡，治宛温县。《晋书地道记》治此。温水又东南，迳梁水郡南，温水上合梁水，故自下通得梁水之称，是以刘禅分兴古之盘南，置郡于梁水县也。温水又东南，迳镡封县北，又迳来唯县东，而仆水右出焉。

△东至郁林广郁县为郁水。
秦桂林郡也。汉武帝元鼎六年，更名郁林郡。王莽以为郁平郡矣。应劭《地理风俗记》曰：《周礼》郁人掌裸器，凡祭醊宾客之裸事，和郁鬯以实樽彝。
郁，芳草也。百草之华，煮以合酿黑黍，以降神者也。或说：今郁金香是也。一曰：郁人所贡，因氏郡矣。温水又东迳增食县，有文象水注之，其水导源牂柯句町县。应劭曰：故句町国也。王莽以为从化。文象水、蒙水与卢唯水、来细水、伐水，并自县东，历广郁至增食县，注于郁水也。

△又东至领方县，东与斤南水合。
县有朱厓水，出临尘县，东北流，驩水注之。水源上承牂柯水，东迳增食县而下注朱厓水。朱厓水又东北迳临尘县，王莽之监尘也。县有斤南水、侵离水，并迳临鹿，东入领方县，流注郁水。

△东北入于郁。
郁水即夜郎豚水也。汉武帝时，有竹王兴豚水，有一女子，浣于水滨，有三节大竹，流入女子足间，推之不去。闻有声，持归破之，得一男儿。遂雄夷濮，氏竹为姓。所捐破竹，于野成林，今竹王祠竹林是也。王尝从人止大石上，命作羹。从者白无水。王以剑击石出水，今竹王水是也。后唐蒙开牂柯，斩竹王首，夷獠咸怨，以竹王非血气所生，求为立祠。帝封三子为侯，及死，配父庙，今竹王三郎祠，其神也。豚水东北流，迳谈藁县，东迳牂柯郡且兰县，谓之牂柯水。
水广数里，县临江上，故且兰侯国也。一名头兰，牂柯郡治也。楚将庄跃溯沅伐夜郎，椓牂柯击船，因名且兰为牂柯矣。汉武帝元鼎六年开。王莽更名同亭。有柱浦关。牂柯亦江中两山名也。左思《吴都赋》云吐浪牂柯者也。元鼎五年，武帝伐南越，发夜郎精兵，下牂柯江，同会番禺是也。牂柯水又东南迳毋敛县西，毋敛水出焉。又东，驩水出焉。又迳郁林广郁县为郁水。又东北迳领方县北，又东迳布山县北，郁林郡治也。吴陆绩曰：从今以后六十年，车同轨，书同文。至太康元年，晋果平吴。又迳中留县南，与温水合，又东入阿林县，潭水注之。水出武陵郡镡成县玉山，东流迳郁林郡潭中县，周水自西南来注之。潭水又东南流，与刚水合。水西出牂柯毋敛县，王葬之有敛也，东至潭中入潭。潭水又迳中留县东，阿林县西，右入郁水。《地理志》曰：桥水东至中留入潭。又云：领方县而有桥水。余诊其川流，更无殊津，正是桥、温乱流，故兼通称。作者咸言至中留入潭，潭水又得郁之兼称，而字当为南，南桥水也，盖书字误矣。郁水右则留水注之，水南出布山县下，迳中留入郁。潭水东迳阿林县，又东迳猛陵县，泿水注之。又东迳苍梧广信县，漓水注之，郁水又东，封水注之。水出临贺郡冯乘县西，谢沭县东界，牛屯山。亦谓之临水，东南流迳萌渚峤西，又东南左合峤水。
庾仲初云：水出萌渚峤南流入于临。临水又迳临贺县东，又南至郡，左会贺水，水出东北兴安县西北罗山东南流迳兴安县西。盛弘之《荆州记》云：兴安县水边有平石，上有石履，言越王渡溪，脱履于此。贺水又西南流，至临贺郡东，右注临水。郡对二水之交会，故郡、县取名焉。临水又西南流，迳郡南，又西南迳封阳县东，为封溪水。故《地理志》曰：县在封水之阳。又西南流入广信县，南流注于郁水，谓之封溪水口者也。郁水又东迳高要县，牢水注之。水南出交州合浦郡，治合浦县，汉武帝元鼎六年平越所置也。王莽更名曰桓合，县曰桓亭。孙权黄武七年，改曰珠官郡。郡不产谷，多采珠宝，前政烦苛，珠徙交趾。会稽孟伯周为守，有惠化，去珠复还。郡统临允县，王莽之大允也。牢水自县北流迳高要县，入于郁水。郁水南迳广州南海郡西，浪水出焉。又南，右纳西随三水，又南迳四会浦水，上承日南郡卢容县西古郎究，浦，内漕口，马援所漕。水东南屈曲通郎湖，湖水承金郎究，究水，北流，左会卢容寿泠二水。卢容水出西南区粟城南高山。山南长岭连接天障岭西。卢容水氵奏隐山绕西卫北，而东迳区粟城北，又东，右与寿泠水合，水出寿泠县界。魏正始九年，林邑进侵至寿泠县，以为疆界，即此县也。区粟城南长岭东，寿泠县以水氵奏，故水得其名。隐山绕东迳区粟故城南。考古《志》并无区粟之名。应劭《地理风俗记》曰：日南故秦象郡，汉武帝元鼎六年开日南郡，治西捲县。《林邑记》曰：城去林邑步道四百馀里。
《交州外域记》曰：从日南郡南去，到林邑国，四百馀里。准迳相符，然则城故西捲县也。《地理志》曰：水入海，有竹可为杖。王莽更之曰日南亭。《林邑记》曰：其城治二水之间，三方际山，南北瞰水。东西涧浦，流凑城下。城西折十角，周围六里，一百七十步，东西度六百五十步，砖城二丈，上起砖墙一丈，开方隟孔。塼上倚板，板上五重层阁，阁上架屋，屋上架楼，楼高者七八丈，下者五六丈。城开十三门，凡殿南向，屋宇二千一百馀间。市居周绕，岨峭地险。
故林邑兵器战具，悉在区粟。多城垒，自林邑王范胡达始。秦馀徙民，染同夷化，日南旧风，变易俱尽，巢栖树宿，负郭接山，榛棘蒲薄，腾林拂云，幽烟冥缅，非生人所安。区粟建八尺表，日影度南八寸，自此影以南，在日之南，故以名郡。
望北辰星，落在天际，日在北，故开北户以向日，此其大较也。范泰《古今善言》曰：日南张重，举计入洛。正旦大会。明帝问：日南郡北向视日邪？重曰：今郡有云中、金城者，不必皆有其实。日亦俱出于东耳。至于风气暄暖，日影仰当，官民居止随情，面向东西南北，回背无定。人性凶悍，果于战斗，便山习水，不闲平地。古人云：五岭者，天地以隔内外，况绵途于海表，顾九岭而弥邈，非复行路之迳岨，信幽荒之冥域者矣。寿泠水自城南，东与卢容水合，东注郎究究水，所积下潭为湖，谓之狼湖浦口。有秦时象郡，墟域犹存。自湖南望，外通寿泠，从郎湖入四会浦。元嘉二十年，以林邑顽凶，历代难化，恃远负众，慢威背德。
北宝既臻，南金阙贡，乃命偏将，与龙骧将军交州刺史檀和之，陈兵日南，修文服远。二十三年，扬旌从四会浦口，入郎湖。军次区粟，进逼围城，以飞梯云桥，悬楼登垒。钲鼓大作，虎士电怒，风烈火扬，城摧众陷，斩区粟王范扶龙首，十五以上，坑截无赦，楼阁雨血，填尸成观。自四会南入，得卢容浦口。晋太康三年，省日南郡属国都尉，以其所统卢容县，置日南郡，及象林县之故治。《晋书地道记》曰：郡去卢容浦口二百里，故秦象郡，象林县治也。永和五年，征西桓温遣督护滕畯，率交、广兵伐范文于旧日南之卢容县，为文所败，即是处也。退次九真，更治兵，文被创死，子佛代立。七年，畯与交州刺史杨平，复进军寿泠浦，入顿郎湖，讨佛于日南故治。佛蚁聚连垒五十馀里，畯平破之。佛逃窜川薮，遣大帅面缚请罪军门。遣武士陈延劳佛，与盟而还。康泰《扶南记》曰：从林邑至日南卢容浦口，可二百馀里。从口南发。往扶南诸国，常从此口出也。故《林邑记》曰：尽纮沧之徼远，极流服之无外，地滨沧海，众国津迳。郁水南通寿泠，即一浦也。浦上承交趾郡南都官塞浦。《林邑记》曰：浦通铜鼓外，越安定黄冈心口，盖藉度铜鼓即越骆也。有铜鼓，因得其名。马援取其鼓以铸铜马。至凿口，马援所凿，内通九真、浦阳。《晋书地道记》九德郡有浦阳县。《交州记》曰：凿南塘者，九真路之所经也。去州五百里。建武十九年，马援所开。《林邑记》曰：外越纪粟望都。纪粟出浦阳，渡便州至典由，渡故县至咸驩。咸驩属九具。
咸驩已南，獐麂满冈，鸣咆命畴，警啸聒野。孔雀飞翔，蔽日笼山。渡治口，至九德。按《晋书地道记》有九德县，《交州外域记》曰：九德县属九真郡，在郡之南，与日南接。蛮卢举居其地，死，子宝纲代，孙党服从吴化，定为九德郡，又为隶之。《林邑记》曰：九德，九夷所极，故以名郡。郡名所置，周越裳氏之夷国。《周礼》九夷，远极越裳。白雉象牙，重九译而来。自九德通。类口，水源从西北远荒，迳宁州界来也。九德浦内迳越裳究、九德究、南陵究。按《晋书地道记》九德郡有南陵县，晋置也。笠芝《扶南记》山溪濑中谓之究。《地理志》曰：郡有小水五十二，并行大川，皆究之谓也。《林邑记》曰：义熙九年，交趾太守杜慧期造九真水口，与林邑王范胡达战，擒斩胡达二子，虏获百馀人，胡达遁。五月，慧期自九真水历都粟浦，复袭九真。长围跨山，重栅断浦，驱象前锋，接刃城下，连日交战，杀伤乃退。《地理志》曰：九真郡，汉武帝元鼎六年开，治胥浦县。王莽更之曰驩成也。《晋书地道记》曰：九真郡有松原县。《林邑记》曰：松原以西，鸟兽驯良，不知畏弓。寡妇孤居，散发至老。南移之岭，<山卒>不踰仞。仓庚怀春于其北，翡翠熙景乎其南，虽嘤讙接响，城隔殊非，独步难游，俗姓涂分故也。自南陵究出于南界蛮，进得横山。永和三年，范文侵交州，于横山分界，度比景庙，由门浦至古战湾，吴赤乌十一年，魏正始九年，交州与林邑于湾大战，初失区粟也。渡卢容县，日南郡之属县也。自卢容县至无变，越烽火，至比景县，日中，头上影当身下，与影为比。如淳曰：故以比影名县。阚骃曰：比读阴庇之庇，影在己下，言为身所庇也。《林邑记》曰：渡比景至朱吾，朱吾县浦，今之封界。朱吾以南，有文狼人，野居无室宅，依树止宿，鱼食生肉，采香为业，与人交市，若上皇之民矣。县南有文狼究，下流迳通。《晋书地道记》曰：朱吾县属日南郡，去郡二百里。此县民，汉时不堪二千石长吏调求，引屈都乾为国。《林邑记》曰：屈都，夷也。朱吾浦内通地劳湖，无劳究水通寿泠浦。
元嘉元年，交州刺史阮弥之征林邑，杨迈出婚，不在。奋威将军阮谦之领七千人，先袭区粟，以过四会，未入寿泠，三日三夜，无顿上处。凝海直岸，遇风大败。
杨迈携婚都部伍三百许船，来相救援。谦之遭风。馀数船舰，夜于寿泠浦里相遇，闇中大战，谦之手射杨迈柁工，船败纵横。昆仓单舸，接得杨迈，谦之以风溺之馀，制胜理难，自此还渡寿泠，至温公浦。升平三年，温放之征范佛于湾分界阴扬圻，入新罗湾，至焉下，一名阿贲浦，入彭龙湾，隐避风波，即林邑之海渚。
元嘉二十三年，交州刺史檀和之破区粟已，飞旍盖海，将指典冲，于彭龙湾上鬼塔，与林邑大战，还渡典冲。林邑入浦，令军不进，持重故也。浦西即林邑都也，治典冲，去海岸四十里。处荒流之徼表，国越裳之疆南，秦、汉象郡之象林县也。
东滨沧海，西际徐狼，南接扶南，北连九德，后去象林，复林邑之号。建国起自汉末。初平之乱，人怀异心，象林功曹姓区，有子名连，攻其县，杀令，自号为王。值世乱离，林邑遂立，后乃袭代，传位子孙。三国鼎争，未有所附。吴有交土，与之邻接，进侵寿泠，以为疆界。自区连以后，国无文史，失其纂代，世数难详，宗胤灭绝，无复种裔。外孙范熊代立，人情乐推。后熊死，子逸立。有范文，日南西捲县夷帅范稚奴也。文为奴时，山涧牧牛，于涧水中，得两鳢鱼，隐藏挟归，规欲私食。郎知检求，文大惭惧，起托云：将砺石还，非为鱼也。郎至鱼所，见是两石，信之而去。文始异之。石有铁，文入山中，就石冶铁，锻作两刀。举刀向鄣，因祝曰：鳢鱼变化，冶石成刀，斫石鄣破者，是有神灵，文当治此，为国君王。斫不入者，是刀无神灵。进斫石鄣，如龙渊、干将之斩芦藁。
由是人情渐附。今斫石尚在，鱼刀犹存，传国子孙，如斩蛇之剑也。稚尝使文远行商贾，北到上国，多所闻见，以晋愍帝建兴中，南至林邑，教王范逸，制造城池，缮治戎甲，经始廓略。王爱信之，使为将帅，能得众心，文讠毚王诸子，或徙或奔，王乃独立。成帝咸和六年死。无胤嗣。文迎王子于外国，海行取水，置毒椰子中。饮而杀之，遂胁国人，自立为王。取前王妻妾，置高楼上，有从己者，取而纳之，不从己者，绝其饮食而死。《江东旧事》云：范文，本扬州人，少被掠为奴，卖堕交州。年十五六，遇罪当得杖，畏怖，因逃，随林邑贾人渡海远去，没入于王，大被幸爱。经十馀年，王死，文害王二子，诈杀侯将，自立为王，威加诸国。或夷椎蛮语，口食鼻饮，或雕面镂身，狼<月荒>裸种，汉魏流赭，咸为其用。建元二年，攻日南、九德、九真，百姓奔迸，千里无烟，乃还林邑。林邑西去广州二千五百里，城西南角高山长岭，连接天鄣岭，北接涧。大源淮水出郍郍远界，三重长洲，隐山绕西卫北回东，其岭南开涧，小源淮水出松根界，上山壑流，隐山绕南曲街回，东合淮流，以注典冲。其城西南际山，东北瞰水，重渐流浦，周绕城下。东南渐外，因傍薄城，东西横长，南北纵狭，北边西端，回折曲入。城周围八里一百步，塼城二丈上起塼墙一丈，开方隟孔，塼上倚板，板上层阁，阁上架屋，屋上构楼。高者六七丈，下者四五丈。飞观鸱尾，迎风指云，缘山瞰水，骞翥嵬崿。但制造壮，拙稽古。夷俗城开四门，东为前门，当两淮渚滨，于曲路有古碑，夷书《铭》赞前王胡达之德。西门当两重渐，北回上山，山西即淮流也。南门度两重渐，对温公垒。升平二年，交州刺史温放之，杀交趾太守杜宝别驾阮朗，遂征林邑，水陆累战，佛保城自守，重求请服，听之。
今林邑东城南五里，有温公二垒，是也。北门滨淮，路断不通。城内小城，周围三百二十步，合堂瓦殿，南壁不开，两头长屋，脊出南北。南拟背曰西区城，内石山顺淮面阳，开东向殿，飞檐鸱尾，青璅丹墀，榱题桷椽，多诸古法。阁殿上柱，高城丈馀五，牛屎为泥。墙壁青光回度，曲掖绮牖，紫窗椒房，嫔媵无别，宫观，路寝，永巷，共在殿上，临踞东轩，迳与下语。子弟臣侍，皆不得上。屋有五十馀丘，连甍接栋，檐宇相承。神祠鬼塔，小大八庙，层台重榭，状似佛刹。
郭无市里，邑寡人居，海岸萧条，非生民所处，而首渠以永安，养国十世，岂久存哉？元嘉中，檀和之征林邑，其王杨迈，举国夜奔窜山薮。据其城邑，收宝巨亿。军还之后，杨迈归国，家国荒殄，时人靡存，踌蹰崩擗，愤绝复苏，即以元嘉二十三年死。初、杨迈母怀身，梦人铺杨迈金席，与其儿落席上，金色光起，昭晣艳曜。华俗谓上金为紫磨金，夷俗谓上金为杨迈金。父胡达死，袭王位，能得人情，自以灵梦，为国祥庆。其太子初名咄，杨迈死咄年十九，代立，慕先君之德，复改石杨迈。昭穆二世，父子共名，知林邑之将亡矣。其城隍渐之外，林棘荒蔓，榛梗冥郁，藤盘筀秀，参错际天。其中香桂成林，气清烟澄。桂父，县人也，栖居此林，服桂得道。时禽异羽，翔集间关，兼比翼鸟，不比不飞，鸟名归飞，鸣声自呼，此蛮乡之思孔悲，桑梓之敬成俗也。豫章俞益期，性气刚直，不下曲俗，容身无所，远适在南，《与韩康伯书》曰：惟槟榔树，最南游之可观，但性不耐霜，不得北植，不遇长者之目，令人恨深。尝对飞鸟恋土，增思寄意。谓此鸟其背青，其腹赤，丹心外露，鸣情未达，终日归飞，飞不十千，路馀万里，何由归哉！九真太守任延，始教耕犁，俗化交土，风行象林，知耕以来，六百馀年，火耨耕艺，法与华同。名白田，种白谷。七月火作，十月登熟，名赤田，种赤谷。十二月作，四月登熟，所谓两熟之稻也。至于草甲萌芽，谷月代种，橦稑早晚，无月不秀，耕耘功重，收获利轻，熟速故也。米不外散，恒为丰国。
桑蚕年八熟茧。《三都赋》所谓八蚕之绵者矣。其崖小水幂历，常吐顿飞溜，或雪霏沙涨，清寒无底，分溪别壑，津济相通。其水自城东北角流，水上悬起高桥，渡淮北岸，即彭龙区粟之通逵也。檀和之东桥大战，杨迈被创落象，即是处也。
其水又东南流迳船官口，船官川源徐狼，外夷皆裸身，男以竹筒掩体，女以树叶蔽形，外名狼<月荒>，所谓裸国者也。虽习俗裸袒，犹耻无蔽，惟依暝夜，与人交市闇中，嗅金便知好恶。明朝晓看，皆如其言。自此外行，得至扶南。按竺芝《扶南记》曰，扶南去林邑四千里，水步道通。檀和之令军入邑浦，据船官口城六里者也。自船官下注大浦之东湖，大水连行，潮上西流，潮水日夜长七八尺，从此以西，朔望并潮，一上七日，水长丈六七。七日之后，日夜分为再潮，水长一二尺。春夏秋冬，厉然一定，高下定度，水无盈缩，是为海运，亦曰象水也，又兼象浦之《晋?功臣表》所谓金潾清迳，象渚澄源者也。其川浦渚，有水虫弥微，攒木食船，数十日坏。源潭湛濑，有鲜鱼，色黑，身五丈，头如马首，伺人入水，便来为害。《山海经》曰：离耳国、雕题国皆在郁水南。《林邑记》曰：汉置九郡，儋耳预焉。民好徒跣，耳广垂以为饰，虽男女亵露，不以为羞。署亵薄日，自使人黑，积习成常，以黑为美。《离骚》所谓玄国矣。然则儋耳即离耳也。王氏《交广春秋》曰：朱崖、儋耳二郡，与交州俱开，皆汉武帝所置，在大海中，南极之外，对合浦徐闻县，清朗无风之日，遥望朱崖州如囷廪大。从徐闻对渡，北风举帆，一日一夜而至。周回二千馀里，径度八百里。人民可十万馀家，皆殊种异类，被发雕身，而女多姣好，白晳，长发美鬓。犬羊相聚，不服德教。
儋耳先废，朱崖数叛，元帝以贾捐之议罢郡。杨氏《南裔异物志》曰：儋耳、朱崖俱在海中。分为东蕃，故《山海经》曰：在郁水南也。
郁水又南，自寿冷县注于海。昔马文渊积石为塘，达于象浦，建金标为南极之界。俞益期《笺》曰：马文渊立两铜柱于林邑岸北，有遗兵十馀家不反，居寿泠岸南，而对铜柱。悉姓马，自婚姻，今有二百户。交州以其流寓，号曰马流。
言语馀食，尚与华同。山川移易，铜柱今复在海中，正赖此民以识故处也。《林邑记》曰：建武十九年，马援树两铜柱于象林南界，与西屠国分汉之南疆也。土人以其流寓，号曰马流，世称汉子孙也。《山海经》曰：郁水出象郡而西南注南海，入项陵东南者也。应劭曰：郁水出广信，东入海，言始则可，终则非矣。
            新闻   网页   贴吧   知道   MP3   图片   国学     帮助   全文 书名 作者      卷三十七
○淹水 叶榆河 夷水 油水 澧水 沅水 泿水
△淹水出越巂遂久县徼外。
吕忱曰：淹水，一曰复水也。

△东南至晴蛉县。
县有禺同山，其山神有金马、碧鸡、光景悠忽，民多见之。汉宣帝遣谏大夫王襃祭之，欲致其鸡、马、襃道病而卒，是不果焉。王襃《碧鸡颂》曰：敬移金精神马缥碧之鸡。故左太冲《蜀都赋》曰：金马骋光而绝影，碧鸡悠忽而耀仪。

△又东过姑复县南，东入于若水。
淹水迳县之临池泽，而东北迳云南县西，东北注若水也。

△益州叶榆河，出其县北界。屈从县东北流，县故滇池叶榆之国也。汉武帝元封二年，使唐蒙开之，以为益州郡。郡有叶榆县，县西北八十里，有吊鸟山，众鸟千百为群，共会鸣呼啁哳，每岁七八月至，十六七日则止。一岁六至，雉雀来吊，夜燃火伺取之。其无嗉不食，似特悲者，以为义鸟，则不取也。俗言凤凰死于此山，故众鸟来吊，因名吊鸟。县之东有叶榆泽，叶榆水所钟而为此川薮也。

△过不韦县。
县故九隆哀牢之国也。有牢山，其先有妇人，名沙壹，居于牢山。捕鱼水中，触沈木，若有感，因怀孕，产十子。后沈木化为龙出水，九子惊走。小子不能去，背龙而坐，龙因舐之。其母鸟语，谓背为九，谓坐为隆，因名为九隆。及长，诸兄遂相共推九隆为王。后牢山下有一夫一妇，生十女，九隆皆以为妻，遂因孳育，皆画身像龙文，衣皆著尾。九隆死，世世不与中国通。汉武二十三年，王遣兵乘箄船南下，攻汉鹿茤民。鹿茤民弱小，将为所擒，于是天大震雷疾雨，南风漂起，水为逆流，波涌二百馀里，箄船沈没，溺死数千人。后数年，复遣六王，将万许人攻鹿茤。鹿茤王与战，杀六王，哀牢耆老共埋之。其夜，虎掘而食之。明旦，但见骸骨，惊怖引去。乃惧，谓其耆老小王曰：哀牢犯徼，自古有之。今此攻鹿茤，辄被天诛。中国有受命之王乎？何天祜之明也。即遣使诣越隽奉献。求乞内附，长保塞徼。汉明帝永平十二年，置为永昌郡。郡治不韦县，盖秦始皇徙吕不韦子孙于此，故以不韦名县。北去叶榆六百馀里，榆水不迳其县，自不韦北注者，卢仓、禁水耳。榆水自县南，迳遂久县东，又迳姑复县西，与淹水合。又东南迳永昌邪龙县，县以建兴三年，刘禅分隶云南，于不违县为东北。

△东南出益州界。
叶榆水自邪龙县东南，迳秦臧县，南与濮水同注滇池泽于连然双柏县也。榆水自泽，又东北迳滇池县南，又东迳同并县南，又东迳漏江县，伏流山下，复出蝮口，谓之漏江。左思《蜀都赋》曰：漏江洑流溃其阿，汨若汤谷之杨涛，沛若蒙氾之涌波。诸葛亮之平南中也，战于是水之南。榆水又迳贲古县北，东与盘江合。盘水出律高县东南盘町山东迳梁水郡北，贲古县南，水广百馀步，深处十丈，甚有瘴气。朱裒之反，李恢追至盘江者也。建武十九年，伏波将军马援上言：从{米尼}泠同贲古，击益州。臣所将骆越万馀人，便习战斗者二千兵以上，弦毒矢利，以数发，矢注如雨，所中辄死。愚以行兵，此道最便。盖承藉水利，用为神捷也。盘水又东迳汉兴县。山溪之中，多生邛竹，桄榔树，树出面，而夷人资以自给。故《蜀都赋》曰：邛竹缘岭；又曰：有桄榔。盘水北入榆水，诸葛亮入南，战于盘东是也。

△入牂柯郡西随县北为西随水。又东出进桑关。
进桑县牂柯之南部都尉治也。水上有关，故曰进桑关也。故马援言从{米尼}，泠水道出进桑王国至益州贵古县，转输通利，盖兵车资运所由矣。自西随至交阯，崇山接险，水路三千里。
榆水又东南，绝温水，而东南注于交阯。

△过交阯{米尼}泠县北，分为五水，络交阯郡中，至东界复合为三水，东入海。
《尚书?大传》曰：尧南抚交阯，于《禹贡》荆州之南垂，幽荒之外，故越也。《周礼》南八蛮，雕题，交阯有不粒食者焉。《春秋》不见于传不通于华夏，在海岛，人民鸟语。秦始皇开越岭南，立苍梧南海、交阯、象郡。汉武帝元鼎二年，始并百越，启七郡，于是乃置交阯刺史以督领之，初治广信，所以独不称州。
时又建朔方，明已始开北垂，遂辟交阯于南，为子孙基阯也。{米尼}泠县，汉武帝元鼎六年开，都尉治。《交州外域记》曰：越王令二使者典主交阯、九真二郡民，后汉遣伏波将军路博德讨越王。路将军到合浦，越王令二使者赍牛百头，酒千锺，及二郡民户口簿，诣路将军。乃拜二使者为交阯、九真太守。诸雒将主民如故。交阯郡及州本治于此也，州名为交州。后朱雒将子名诗索，{米尼}泠雒将女名征侧为妻，侧为人有胆勇将诗起贼，攻破州郡，服诸雒将，皆属徵侧为王，治{米尼}泠县，得交阯、九真二郡民二岁调赋。后汉遣伏波将军马援将兵讨侧，诗走入金溪究，三岁乃得。尔时西蜀并遣兵共讨侧等，悉定郡县为令长也。
山多大蛇，名曰髯蛇，长十丈，围七八尺，常在树上伺鹿兽。鹿兽过，便低头绕之，有顷，鹿死，先濡令泾讫，便吞，头角骨皆钻皮出。山夷始见蛇不动时，便以大竹签签蛇头至尾，杀而食之，以为珍异。故杨氏《南裔异物志》曰：髯惟大蛇，既洪且长。采色駮牵，其文锦章。食豕吞鹿，腴成养创。宾享嘉宴，是豆是觞。言其养创之时，肪腴甚肥，搏之，以妇人衣投之，则蟠而不起走，便可得也。
北二水：左水东北迳望海县南，建武十九年，马援征徵侧置，又东迳龙渊县北，又东合南水。水自{米尼}泠县东，迳封溪县北。《交州外域记》曰：交阯昔未有郡县之时，土地有雒田。其田从潮水上下，民垦食其田，因名为雒民。设雒王、雒侯，主诸郡县。县多为雒将，雒将铜印青绶。后蜀王子将兵三万，来讨雒王、雒侯，服诸雒将，蜀王子因称为安阳王。后南越王尉佗举众攻安阳王。安阳王有神人，名皋通，下辅佐，为安阳王治神弩一张，一发杀三百人。南越王知不可战，卻军住武宁县。按《晋太康记》县属交趾。越遣太子名始，降服安阳王，称臣事之。安阳王不知通神人，遇之无道，通便去，语王曰：能持此弩王天下，不能持此弩者亡天下。通去，安阳王有女名曰眉珠，见始端正，珠与始交通。始问珠，令取父弩视之。始见弩，便盗以锯截弩讫，便逃归报越王。南越进兵攻之，安阳王发弩，弩折，遂败。安阳王下船，迳出于海。今平道县后王宫城见有故处。
《晋太康地记》县属交阯。越遂服诸雒将。马援以西南治远，路迳千里，分置斯县。治城郭，穿渠，通道溉灌，以利其民。县有猩猩兽，形若黄狗，又状貆<豸屯>。
人面，头颜端正，善与人言，音声郦妙，如妇人好女。对语交言，闻之无不酸楚。
其肉甘美，可以断谷，穷年不厌。又东迳浪泊，马援以其地高，自西里进屯此。
又东迳龙渊县故城南，又东左合北水。建安二十三年，立州之始，蛟龙蟠编于南、北二津，故改龙渊，以龙编为名也。卢循之寇交州也，交州刺史杜惠度，率水步军，晨出南津，以火箭攻之，烧其船舰，一时溃散，循亦中矢赴水而死。于是斩之，传首京师。惠度以斩循动，封龙编侯。刘欣期《交州记》曰：龙编县功曹左飞，曾化为虎，数月，还作吏。既言其化，亦化无不在，牛哀易虎，不识厥兄，当其革状，安知其讹变哉？其水又东迳曲易县，东流注于泿郁。《经》言于郡东界，复合为三水，此其一也。其次一水东迳封溪县南，又西南迳西于县南，又东迳羸<阝娄>县北，又东迳北带县南，又不迳稽徐县，泾水注之。水出龙编县高山，东南流入稽徐县，注于中水。中水又东迳羸<阝娄>县南，《交州外域记》曰：县本交趾郡治也。《林邑记》曰：自交阯南行，都官塞浦出焉。其水自县东迳安定县，北带长江，江中有越王所铸铜船，潮水退时，人有见之者。其水又东流，隔水有泥黎城，言阿育王所筑也。又东南合南水。南水又东南，迳九德郡北。
《交州外域记》曰：交阯郡界有扶严究，在郡之北，隔渡一江，即是水也。江北对交阯朱县，又东迳浦阳县北，又东迳无功县北。建武十九年九月，马援上言：臣谨与交阯精兵万二千人，与大兵合二万人，船车大小二千艘，自入交趾，于今为盛。十月，援南入九真，至无功县，贼渠降。进入馀发，渠帅朱伯弃郡，亡入深林巨薮。犀象所聚，群牛数千头，时见象数十百为群。援又分兵入无编县，王莽之九真亭。至居风县，帅不降，并斩级数十百，九真乃靖。其水又东迳句漏县，县带江水，江水对安定县，《林邑记》所谓外越安定、纪粟者也。县江中有潜牛，形似水牛，上岸斗，角輭还入江水，角坚复出。又东与北水合，又东注郁，乱流而逝矣。此其三也。平撮通称，同归郁海，故《经》有入海之文矣。
○夷水
△夷水出巴郡鱼复县江。
夷水即佷山清江也，水色清照，十丈分沙石，蜀人见其澄清，因名清江也。
昔廪君浮土舟于夷水，据捍关而王巴。是以法孝直有言：鱼复捍关，临江据水，实益州祸福之门。夷水又东迳建平沙渠县，县有巫城，水南岸山道五百里，其水历县东出焉。

△东南过佷山县南。
夷水自沙渠入县，水流浅狭，裁得通船。东迳难留城南，城即山也。独立峻绝，西面上里馀，得石穴。把火行百许步，得二大石碛，并立穴中，相去一丈，俗名阴阳石。阴石堂湿，阳石常燥。每水旱不调，居民作威仪服饰，往入穴中，旱则鞭阴石，应时雨，多雨则鞭阳石，俄而天晴。相承所说，往往有效，但捉鞭者不寿，人颇恶之，故不为也。东北面又有石室，可容数百人。每乱，民入室避贼，无可攻理，因名难留城也。昔巴蛮有五姓，未有君长，俱事鬼神，乃共掷剑于石穴，约能中者奉以为君。巴氏子务相乃中之。又令各乘土舟，约浮者当以为君，惟务相独浮，因共立之，是为廪君。乃乘土舟，从夷水下，至盐阳。盐水有神女，谓廪君曰：此地广大，鱼盐所出，原留共居。廪君不许，盐神暮辄来宿，旦化为虫，群飞蔽日，天地晦暝。积十馀日，廪君因伺便射杀之，天乃开明。廪君乘土舟，下及夷城。夷城石岸险曲，其水亦曲，廪君望之而叹，山崖为崩。廪君登之。上有平石，方二丈五尺，因立城其傍而居之，四姓臣之。死，精魂化而为白虎，故巴氏以虎饮人血，遂以人祀。盐水即夷水也。又有盐石，即阳石也。
盛弘之以是推之，疑即廪君所射盐神处也。将知阴石，是对阳石立名矣。事既鸿古，难为明征。夷水又东迳石室，在层岩之上。石室南向，水出其下，悬崖千仞，自水上径望见。每有陟山岭者，扳木侧足而行，莫知其谁，村人骆都，小时到此室边采蜜，见一仙人，坐石床上，见都，凝瞩不转。都还招村人重往，则不复见。
乡人今名为仙人室。袁山松云：都孙息尚存。夷水又东与温泉三水合。大溪南北夹岸，有温泉对注，夏暖冬热，上常有雾气，疡疾百病，浴者多愈。父老传此泉先出盐，于今水有盐气。夷水有盐水之名，此亦其一也。
夷水又东迳佷山县故城南，县即山名也。孟康曰：音恒。出药草恒山。今世以银为音也。旧武陵之属县。南一里即清江东注矣。南对长杨溪。溪水西南潜穴，穴在射堂村东六七里，谷中有石穴，清泉濆流，三十许步复入穴，即长杨之源也。水中有神鱼，大者二尺，小者一尺。居民钓鱼，先陈所须多少，拜而请之，拜讫，投钓饵。得鱼过数者，水辄波涌，暴风卒起，树木摧折。水侧生异花，路人欲摘者，皆当先请，不得辄取。水源东北之风井，山回曲有异势，穴口大如盆，袁山松云：夏则风出，冬则风入，春秋分则静。余往观之，其时四月中，去穴数丈，须臾寒栗，言至六月中，尤不可当。往人有冬过者，置笠穴中，风吸之。经日还涉杨溪，得其笠，则知潜通矣。其水重源显发，北流注于夷水。此水清泠，甚于大溪，纵暑伏之辰，尚无能澡其津流也。县北十馀里有神穴，平居无水，时有渴者，诚启请乞，辄得水。或戏求者，水终不出。县东十许里至平乐村，又有石穴，出清泉，中有潜龙，每至大旱，平乐左近村居，辇草秽著穴中。龙怒，须臾水出，荡其草秽，傍侧之田，皆得浇灌。从平乐顺流五六里，东亭村北，山甚高峻，上合下空，空窍东西广二丈许，高起如屋。中有石床，甚整顿，傍生野韭。
人往乞者，神许，则风吹别分，随偃而输，不得过越，不偃而输，辄凶。往观者去时特平，暨处自然恭肃矣。

△又东过夷道县北。
夷水又东迳虎滩，岸石有虎像，故因以名滩也。夷水又东迳釜濑，其石大者如釜，小者如刁斗，形色乱真，惟实中耳。
夷水又东北，丹水注之。其源百里，出西南望州山，山形竦峻，峰秀甚高。
东北白岩壁立，西南小演通行。登其顶，平可有三畮许，上有故城，城中有水，登城望见一州之境，故名望州山，俗语讹，今名武钟山。山根东有涌泉成溪，下注丹水，天阴欲雨，辄有赤气，故名曰丹水矣。丹水又迳亭下，有石穴甚深，未尝测其远近。穴中蝙蝠，大者如乌，多倒悬，《玄中记》曰：蝙蝠百岁者倒悬，得而服之，使人神仙。穴口有泉，冬温夏冷，秋则入藏，春则出游。民至秋，阑断水口，得鱼，大者长四五尺，骨輭肉美，异于馀鱼。丹水又迳其下，积而为渊。渊有神龙，每旱，村人以{艹网}草投渊上流，鱼则多死。龙怒，当时大雨。
丹水又东北流，两岸石上有虎迹甚多，或深或浅，皆悉成就自然，咸非人工。丹水又北注于夷水，水色清澈，与大溪同。夷水又东北迳夷道县北而东注。

△东入于江。
夷水又迳宜都北，东入大江，有泾渭之比，亦谓之佷山北溪。水所经皆石山，路无土岸。其水虚映，俯视游鱼，如乘空也。浅处多五色石，冬夏激素飞清，傍多茂木空岫，静夜听之，恒有清响。百鸟翔禽，哀鸣相和，巡颓浪者，不觉疲而忘归矣。
○油水
△油水出武陵孱陵县西界，县有白石山，油水所出，东迳其县西，与洈水合。水出高城县洈山，东迳其县下，东至孱陵县入油水也。

△东过其县北。
县治故城，王莽更名孱陆也。刘备孙夫人，权妹也，又更脩之。其城背油向泽。

△又东北入于江。
油水自孱陵县之东北，迳公安县西，又北流注于大江。

△澧水出武陵充县西历山，东过其县南。
澧水自县东迳临澧、零阳二县故界。水之南岸，白石双立，厥状类人，高各三十丈，周四十丈。古老传言，昔充县尉与零阳尉共论封境，因相伤害，化而为石，东标零阳，西揭充县。充县废省，临澧县即其地，临澧县之故治，临侧澧水，即为县名，晋太康四年置。
澧水又东。茹水注之。水出龙茹山，水色清澈，漏石分沙。庄辛说楚襄王所谓饮茹溪之流者也。茹水东注澧水。

△又东过零阳县之北。
澧水东与温泉水会。水发北山石穴中，长三十丈，冬夏沸涌，常若汤焉。温水南流注于澧水。澧水又东合零溪，水源南出零阳之山，历溪北注澧水。澧水又东，九渡水注之。水南出九渡山，山下有溪，又以九渡为名。山兽咸饮此水，而迳越他津，皆不饮之。九渡水北迳仙人楼下，傍有石形，极方峭，世名之为仙楼。
水自下历溪曲折，逶迤倾注。行者间关，每所褰氵斥，山、水之号，盖亦因事生焉。九渡水又北流注于澧水。
澧水又东，娄水入焉。水源出巴东界，东迳天门郡娄中县北，又东迳零阳县，注于澧水。
澧水又东迳零阳县南，县即零溪以著称矣。澧水又迳渫阳县，左会渫水。水出建平郡，东迳渫阳县南，晋太康中置。渫水又右合黄水，水出零阳县西，北连巫山，溪出雄黄，颇有神异。采之常以冬月祭祀，凿石深数丈，方得佳黄，故溪水取名焉。黄水北流注于渫水。渫水又东注澧水，谓之渫口。澧水又东迳澧阳县南，南临澧水，晋太康四年立，天门郡治也。吴永安六年，武陵郡嵩梁山，高峰孤竦，素壁千寻，望之苕亭，有似香炉。其山洞开玄朗如门，高三百丈，广二百丈，门角上各生一竹，倒垂下拂，谓之天帚。孙休以为嘉祥，分武陵，置天门郡。
澧水又东历层步山，高秀特出。山下有峭涧，泉流所发，南流注于澧水。

△又东过作唐县北。
作唐县，后汉分孱陵县置。澧水入县，左合涔水。水出西北天门郡界，南流迳涔坪屯，屯堨涔水，溉田数千顷。又东南流注于澧水。澧水又东，澹水出焉。
澧水又南迳故郡城东，东转迳作唐县南。
澧水又东迳安南县南，晋太康元年分孱陵立。澹水注之。水上承澧水于作唐县，东迳其县北，又东注于澧，谓之澹口。王仲宣《赠士孙文始诗》曰：悠悠澹澧者也。
澧水又东，与赤沙湖水会，湖水北通江而南注澧，谓之沙口，澧水又东南注于沅水，曰澧口，盖其枝渎耳。《离骚》曰：“沅有芷兮澧有兰。”

△又东至长沙下隽县，西北，东入于江。
澧水流注于洞庭湖，俗谓之曰澧江口也。

△沅水出牂柯且兰县，为旁沟水，又东至镡成县，为沅水。
东迳无阳县。无水出故且兰，南流至无阳故县。县对无水，因以氏县。无水又东，南入沅，谓之无口。
沅水东迳无阳县，南临运水。水源出东南岸许山，西北迳其县南，流注于熊溪。熊溪南带移山，山本在水北，夕中风雨，旦而山移水南，故山以移为名，盖亦苍梧郁州，东武怪山之类也。熊溪下注沅水。沅水又东迳辰阳县，县有龙溪，水南出于龙峤之山，北流入于沅。
沅水又东，滏水注之，水南出扶阳之山，北流会于沅。沅水又东与序溪合，水出义陵郡义陵县鹿阝梁山，西北流迳义陵县，王莽之建平县也，治序溪。其城，刘备之秭归，马良出五溪，绥抚蛮夷，良率诸蛮所筑也。所治序溪，最为沃壤，良田数百顷，特宜稻，修作无废。又西北入于沅。沅水又东，合柱水，水导源柱溪，北流注沅。
沅水又东迳辰阳县南，东合辰水。水出县三山谷，东南流，独母水注之。水源南出龙门山，历独母溪北入辰水。辰水又迳其县北，旧治在辰水之阳，故即名焉。《楚辞》所谓夕宿辰阳者也。王莽更名会亭矣。辰水又右会沅水，名之为辰溪口。武陵有五溪，谓雄溪、樠溪、无溪、酉溪、辰溪其一焉。夹溪悉是蛮左所居，故谓此蛮五溪蛮也。沅水又迳沅陵县西，有武溪，源出武山，与酉阳分山。
水源石上有盘瓠迹犹存矣。盘瓠者，高辛氏之畜狗也，其毛五色，高辛氏患犬戎之暴，乃募天下有能得犬戎之将吴将军头者，妻以少女。下令之后，盘瓠遂衔吴将军之首于阙下，帝大喜，未知所报。女闻之以为信不可违，请行，乃以配之，盘瓠负女入南山，上石室中。所处险绝，人迹不至。帝悲思之，遣使不得进，经二年，生六男六女。盘瓠死，因自相夫妻。织绩木皮，染以草实，好五色衣，裁制皆有尾。其母白帝，赐以名山。其后滋蔓，号曰蛮夷。今武陵郡夷，即盘瓠之种落也。其狗皮毛，嫡孙世宝录之。武水南流注于沅。沅水又东，施水注之。水南出施山，溪源有阳欺崖，崖色纯素，望同积雪。下有二石室，先有人居处其间。
细泉轻流，望川竞注，故不可以言也。施水北流会于沅。
沅水又东迳沅陵县北，汉故顷侯吴阳之邑也。王莽改曰沅陆县。北枕沅水。
沅水又东迳县故治北，移县治，县之旧城置都尉府。因冈傍阿，势尽川陆，临沅对酉，二川之交会也。酉水导源益州巴郡临江县，故武陵之充县酉源山，东南流，迳黚阳故县南，又东迳迁陵故县界，与西乡溪谷，即延江之枝津，更始之下流，谓之西乡溪口。酉水又东迳迁陵县故城北，王莽更名曰迁陆也。酉水东迳酉阳故县南，县故酉陵也。酉水又东迳沅陵县北，又东南迳潘承明垒西，承明讨五溪蛮，营军所筑也。萁城跨山枕谷，酉水又南注沅水，阚骃谓之受水，其水所决入，名曰酉口。沅水又迳窦应明城侧，应明以元嘉初伐蛮所筑也。沅水又东。溪水南出茗山，山深回险，人兽阻绝、溪水北泻沅川。沅水又东，与诸鱼溪水合，水北出诸鱼山，山与天门郡之澧阳县分岭，溪水南流会于沅。沅水又东，夷水入焉。水南出夷山，北流注沅。夷山东接壶头山，山高一百里，广圆三百里。
山下水际，有新息侯马援征武溪蛮停军处，壶头径曲多险，其中纡折千滩。援就壶头，希效早成，道遇瘴毒，终没于此。忠以获谤，信可悲矣！刘澄之曰：沅水自壶头枝分，跨三十三渡，迳交趾龙编县东北，入于海。脉水寻梁，乃非关究，但古人许以传疑，聊书所闻耳。

△又东北过临沅县南。
临沅县与沅南县分水。沅南县西有夷望山，孤竦中流，浮险四绝，昔有蛮民，避寇居之，故谓之夷望也。南有夷望溪水南出重山，远注沅。沅水又东得关下山东带关溪，泻注沅渎。沅水又东历临沅县西，为明月池，白壁湾。湾状半月，清潭镜澈，上则风籁空传，下则泉响不断。行者莫不拥檝嬉游，徘徊爱玩。沅水又东历三石涧，鼎足均跱，秀若削成，其侧茂行便娟，致可玩也。又东带绿萝山，颓岩临水，悬萝钓渚，渔咏幽谷，浮响若钟。沅水又东迳平山西，南临沅水，寒松上荫，清泉下注，栖托者不能自绝于其侧。沅水又东迳临沅县南，县南临沅水，因以为名，王葬更之曰监沅也。县南有晋徵士汉寿人袭玄之墓。铭，太元中车武子立。县治武陵郡下，本楚之黔中郡矣。秦昭襄王二十七年，使司马错以陇蜀军攻楚，楚割汉北与秦，至三十年，秦又取楚巫黔及江南地，以为黔中郡。汉高祖二年，割黔中故治为武陵郡，王葬更之曰建平也。南对沅南县。后汉建武中所置也。县在沅水之阴，因以沅南为名。县治故城，昔马援讨临乡所筑也。沅水又东历小湾，谓之枉渚。渚东里许，便得枉人山。山西带脩溪一百馀里，茂竹便娟，披溪荫渚，长川迳引，远注于沅。沅水又东入龙阳县，有澹水，出汉寿县西杨山。南流东折，迳其县南。县治索城，即索县之故城也。汉顺帝阳嘉中改从今名。阚骃以为兴水所出，东入沅。而是水又东历诸湖，方南注沅，亦曰渐水也。
水所入之处，谓之鼎口。沅水又东历龙阳县之氾洲，洲长二十里，吴丹杨太守李衡植柑于其上。临死，敕其子曰：吾州里有木奴千头，不责衣食，岁绢各匹。太史公曰：江陵千树橘，可当封君。此之谓矣。吴末，衡柑成，岁绢千匹。今洲上犹有陈根馀枿，盖其遗也。沅水又东迳龙阳县北，城侧临沅水，沅水又东合寿溪，内通大溪口有木连理，根各一岸，而凌空交合。其水上承诸湖，下注沅水。

△又东至长沙下隽县西北，入于江。
沅水下注洞庭湖，方会于江。

△泿水出武陵镡城县北界沅水谷。
《山海经》曰：祷过之山，泿水出焉，而南流注于海，是也。

△南至郁林潭中县，与邻水合。
水出无阳县，县故镡成也。晋义熙中，改从今名。俗谓之移溪，溪水南历潭中，注于泿水。

△又东至苍梧猛陵县为郁溪，又东至高要县为大水。
郁水自郁林之阿林县东迳猛陵县。猛陵县在广信之西南，王莽之猛陆也。
泿水于县左合郁溪，乱流迳广信县。《地理志》苍梧郡治，武帝元鼎六年开。
王莽之新广郡，县曰广信亭。王氏《交广春秋》曰：元封五年，交州自羸<阝娄>县移治于此。建安十六年，吴遣临淮步骘为交州刺史，将武吏四百人之交州，道路不通。苍梧太守长沙吴巨拥众五千，骘有疑于巨，先使谕巨，巨迎之于零陵，遂得进州。巨既纳骘而后有悔，骘以兵少，恐不存立。巨有都督区景，通略与巨同，士为用。骘恶之，阴使人请巨，巨往告景，勿诣骘。骘请不已。景又往，乃于厅事前中庭俱斩，以首徇众，即此也。郁水又迳高要县。《晋书?地理志》曰：县东去郡五百里，刺史夏避毒，徙县水居也。县有鹄奔亭，广信苏施妻始珠，鬼讼于交州刺史何敞处，事与斄亭女鬼同。王氏《交广春秋》曰：步骘杀吴巨，区景，使严舟船，合兵二万，下取南海。苍梧人衡毅、钱博，宿巨部伍，兴军逆骘于苍梧高要峡口，两军相逢，于是遂交战，毅与众投水死者，千有馀人。

△又东至南海番禺县西，分为二；其一，南入于海。
郁水分泿南注。

△其一，又东过县东南，入于海。
泿水东别迳番禺，《山海经》谓之贲禺者也。交州治中合浦姚文式问云：何以名为番禺？答曰：南海郡昔治，在今州城中，与番禺县连接，今入城东南偏，有水坈陵，城倚其上，闻此县人名之为番山。县名番禺，傥谓番山之禺也。
《汉书》所谓浮牂柯，下离津，同会番禺，盖乘斯水而入越也。秦并天下，略定扬越，置东南一尉，西北一候，开南海以谪徙民。至二世时，南海尉任嚣召龙川令赵佗曰：闻陈胜作乱，豪杰叛秦，吾欲起兵，阻绝新道，番禺负险，可以为国。
会疾绵笃，无人与言，故召公来，告以大谋。嚣卒，佗行南海尉事，则拒关门设守，以法诛秦所置吏，以其堂为守，自立为王。高帝定天下，使陆贾就立佗为南越王，剖符通使。至武帝元鼎五年，遣伏波将军路博德等攻南越，王五世，九十三岁而亡。以其地为南海、苍梧、郁林、合浦、交趾、九真、日南也。建安中，吴遣步骘为交州，骘到南海见土地形势，观尉佗旧治处，负山带海，博敞渺目，高则桑土，下则沃衍，林麓鸟兽，于何不有？海怪鱼鳖，鼋鼍鲜鳄，珍怪异物，千种万类，不可胜记。佗因冈作台，北面朝汉，圆基千步，直峭百丈，顶上三畮，复道回环，逶迤曲折，朔望升拜，名曰朝台。前后刺史、郡守，迁除新至，未尝不乘车升履，于焉逍遥。骘登高远望，睹巨海之浩茫，观原薮之殷阜，乃曰：斯诚海岛膏腴之地，宜为都邑。建安二十二年，迁州番禺，筑立城郭，绥和百越，遂用宁集。交州治中姚文式《问答》云：朝台在州城东北三十里。裴渊《广州记》曰：城北有尉佗墓，墓后有大冈，谓之马鞍冈。秦时占气者言，南方有天子气。
始皇发民凿破此冈，地中出血，今凿处犹存。以状取目，故冈受厥称焉。王氏《交广春秋》曰：越王赵佗，生有奉制称藩之节，死有秘奥神密之墓。佗之葬也，因山为坟，其垅茔可谓奢大，葬积珍玩。吴时，遣使发掘其墓，求索棺柩，凿山破石，费日损力，卒无所获。佗虽奢潜，慎终其身，乃令后人，不知其处，有似松、乔迁景，牧坚固无所残矣。邓德明《南康记》曰：昔有卢躭，仕州为治中，少学仙术，善解云飞。每夕，辄凌虚归家，晓则还州。尝于元会至朝，不及朝列，化为白鹄，至阁前，回翔欲下，威仪以石掷之，得一只履，躭惊远就列，内外左右，莫不骇异。时步骘为广州，意甚恶之，便以状列闻，遂至诛灭。《广州记》称吴平，晋滕脩为刺史。脩乡人语脩，鰕须长一赤，脩责以为虚。其人乃至东海，取鰕须，长四赤速送示脩，脩如服谢，厚为遣。其一水南入者，郁川分派，迳四会入海也。其一即川东别，迳番禺城下，《汉书》所谓浮牂柯、下离津，同会番禺盖乘斯水而入于越也。泿水又东迳怀化县入于海。水有<鱼昔>鱼。裴渊《广州记》曰：<鱼昔>鱼长二丈，大数围，皮皆炉物。生子，子小随母觅食，惊则还入母腹。《吴录?地理志》曰：<鱼昔>鱼子朝索食，暮入母腹。《南越志》曰：暮从脐入，旦从口出。腹里两洞肠，贮水以养子。肠容二子，两则四焉。

△其馀水又东至龙川县为涅水，屈北入员水。
泿水枝津衍注，自番禺东历增城县。《南越志》曰：县多鵕鸃。鵕鸃，山鸡也。光色鲜明五彩眩耀利距善斗世以家鸡斗之，则可擒也。又迳博罗县，西界龙川，左思所谓目龙川而带坰者也。赵佗乘此县而跨据南越矣。

△员水又东南一千五百里入南海。
东历揭阳县，王莽之南海亭，而注于海也。
卷三十八
○资水
△资水出零陵都梁县路山。
资水出武陵郡无阳县界唐糺山，盖路山之别名也，谓之大溪水。东北迳邵陵郡武冈县南，县分都梁之所置也。县左右二冈对峙，重岨齐秀，间可二里，旧传后汉伐五溪蛮，蛮保此冈，故曰武冈，县即其称焉。大溪迳建兴县南，又迳都梁县南，汉武帝元朔五年，以封长沙定王子敬侯定之邑也。县西有小山，山上有渟水，既清且浅，其中悉生兰草，绿叶紫茎，芳风藻川，兰馨远馥。俗谓兰为都梁，山因以号，县受名焉。

△东北过夫夷县。
夫水出县西南零陵县界少延山。东北流迳扶阳县南，本零陵之夫夷县也。汉武帝元朔五年，以封长沙定王子敬侯义之邑也。夫水又东注邵陵水，谓之邵陵浦水口也。

△又东北过邵陵县北县治郡下，南临大溪，水迳其北，谓之邵陵水。魏咸熙二年，吴宝鼎元年，孙皓分零陵北部，立邵陵郡于邵陵县，县故昭陵也。溪水东得高平水口，水出武陵郡沅陵县首望山，西南流迳高平县南，又东入邵陵县界，南入于邵水。邵水又东会云泉水，水出零陵永昌县云泉山，西北流迳邵阳县南，县故昭阳也。云泉水又北注邵陵水，谓之邵阳水口。自下东北出益阳县，其间迳流山峡，名之为茱萸江，盖水变名也。

△又东北过益阳县北。
县有关羽濑，所谓关侯滩也。南对甘宁故垒。昔关羽屯军水北，孙权令鲁肃、甘宁拒之于是水。宁谓肃曰：羽闻我咳唾之声，不敢渡也，渡则成擒矣。羽夜闻宁处分，曰兴霸声也，遂不渡。茱萸江又东迳益阳县北，又谓之资水。应劭曰：县在益水之阳。今无益水，亦或资水之殊目矣。然此县之左右，处处有深潭，渔者咸轻舟委浪，谣咏相和。罗君章所谓其声绵邈者也。水南十里，有井数百口，浅者四五赤，或三五丈，深者亦不测其深。古老相传，昔人以杖撞地，辄便成井。
或云古人采金沙处，莫详其实也。

△又东与沅水合于湖中，东北入于江也。
湖即洞庭湖也。所入之处，谓之益阳江口。
○涟水
△涟水出连道县西，资水之别。
水出邵陵县界，南迳连道县，县故城在湘乡县西一百六十里。控引众流，合成一溪。东入衡阳湘乡县，历石鱼山，下多玄石，山高八十馀丈，广十里。石色黑而理若云母，开发一重，辄有鱼形，鳞鬐首尾，宛若刻画，长数寸，鱼形备足，烧之作鱼膏腥，因以名之。涟水又迳湘乡县，南临涟水，本属零陵，长沙定王子昌邑。涟水又屈迳其县东，而入湘南县也。

△东北过湘南县南，又东北至临湘县西南，东入于湘。
涟水自湘南县东流，至衡阳湘西县界，入于湘水也。于临湘县为西南者矣。
○湘水
△湘水出零陵始安县阳海山。
即阳朔山也。应劭曰：湘出零陵山，盖山之殊名也。山在始安县北，县故零陵之南部也。魏咸熙二年，孙皓之甘露元年，立始安郡。湘、漓同源，分为二水，南为漓水，北则湘川。东北流。罗君章《湘中记》曰：湘水之出于阳朔则觞为之舟，至洞庭，日月若出入于其中也。

△东北过零陵县东。
越城峤水，南出越城之峤，峤即五岭之西岭也。秦置五岭之戍，是其一焉。
北至零陵县，下注湘水。湘水又迳零陵县南，又东北迳观阳县，与观水合。水出临贺郡之谢沭县界，西北迳观阳县西。县盖即水为名也。又西北流注于湘川，谓之观口也。

△又东北过洮阳县东。
洮水出县西南大山，东北迳其县南，即洮水以立称矣。汉武帝元朔五年，封长沙定王子靖侯狗彘为侯国。王莽更名之曰洮治也。其水东流注于湘水。

△又东北过泉陵县西。
营水出营阳泠道县南流出。西流迳九疑山下，蟠基苍梧之野，峰秀数郡之间。
罗岩九举，各导一溪，岫壑负阻，异岭同势，游者疑焉，故曰九疑山。大舜窆其阳，商均葬其阴。山南有舜庙，前有石碑，文字缺落，不可复识。自庙仰山极高，直上可百馀里。古老相传，言未有登其峰者。山之东北，泠道县界，又有舜庙。
县南有《舜碑》，碑是零陵太守徐俭立。营水又西迳营道县，冯水注之。水出临贺郡冯乘县东北冯冈。其水导源冯溪，西北流，县以托名焉。冯水带约众流，浑成一川，谓之北渚。历县北，西至关下，关下，地名也，是商舟改装之始。冯水又左，合萌渚之水。水南出于萌渚之峤，五岭之第四岭也，其山多锡，亦谓之锡方矣。渚水北迳冯乘县西，而北注冯水。冯水又迳营道县而右会营水。营水又西北屈而迳营道县西，王莽之九疑亭也。营水又东北迳营浦县南。营阳郡治也。魏咸熙二年，吴孙皓分零陵置，在营水之阳，故以名郡矣。营水又北，都溪水注之。
水出舂陵县北二十里仰山，南迳其县西。县本泠道县之舂陵乡，盖因舂陵为名矣。
汉长沙定王分以为县，武帝元朔五年，封王中子买为舂陵侯。县故城东又有一城，东西相对，各方百步。古老相传，言汉家旧城，汉称犹存，知是节侯故邑也。城东角有一碑，文字缺落，不可复识。东南三十里尚有节侯庙。都溪水又南迳新县东。县东傍都溪，溪水又西迳县南，左与五溪俱会。县有五山，山有一溪，五水会于县门，故曰都溪也。都溪水自县又西北流，迳泠道县北，与泠水合。水南也九疑山，北流迳其县西南，县指泠溪以即名，王莽之泠陵县也。泠水又北流注于都溪水，又西北入于营水。营水又北流入营阳峡，又北至观阳县而出于峡。大小二峡之间，为沿溯之极艰矣。营水又西北，迳泉陵县西，汉武帝元朔五年，以封长沙定王子节侯贤之邑也。王莽名之曰溥润，零陵郡治故楚矣。汉武帝元鼎六年分桂阳置。太史公曰：舜葬九疑，实惟零陵，郡取名焉，王莽之九疑郡也。下邳陈球为零陵太守，桂阳贼胡兰攻零陵，激流灌城，球辄于内，因地势反决水淹贼，相拒不能下。县有白土乡。《零陵先贤传》曰：郑产，字景载，泉陵人也。为白土啬夫。汉末多事，国用不足，产子一岁，辄出口钱，民多不举子。产乃敕民勿得杀子，口钱当自代出。产言其郡、县，为表上言，钱得除，更名白土为更生乡也。《晋书地道志》曰：县有香茅，气甚芬香，言贡之以缩酒也。营水又北流注于湘水。湘水又东北与应水合，水出邵陵县历山，崖登险阻，峻崿万寻，澄渊湛于下，应水涌于上。东南流迳应阳县南，晋分观阳县立，盖即应水为名也。应水又东南流，迳有鼻墟南。王隐曰：应阳县本泉陵之北部，东五里有鼻墟，言象所封也。山下有象庙，言甚有灵，能兴云雨。余所闻也，圣人之神曰灵，贤人之精气为鬼，象生不惠，死灵何奇乎？应水又东南流而注于湘水。湘水又东北得氵毛口，水出永昌县北罗山。东南流迳石燕山东，其山有石，绀而状燕，因以名山。
其石或大或小，若母子焉，及其雷风相薄，则石燕群飞，颉颃如真燕矣。罗君章云：今燕不必复飞也。其水又东南迳永昌县南，又东流注于湘水。又东北迳祁阳县南，又有馀溪水注之。水出西北邵陵郡邵陵县，东南流注于湘。其水扬清泛浊，水色两分。湘水又北与宜溪水合，水出湘东郡之新宁县西南，新平故县东，新宁，故新平也。众川泻浪，共成一津。西北流，东岸山下有龙穴，宜水迳其下，天旱则拥水注之，便有雨降，宜水又西北注于湘。湘水又西北，得舂水口，水上承营阳舂陵县西北潭山，又北迳新宁县东，又西北流注于湘江水也。

△又东北过重安县东。又东北过酃县西，承水从东南来注之。
承水出衡阳重安县西，邵陵县界邪姜山。东北流至重安县，迳舜庙下，庙在承水之阴，又东合略塘相传云：此塘中有铜神，今犹时闻铜声于水，水辄变绿，作铜腥，鱼为之死。承水又东北迳重安县南，故零陵之钟武县，汉长沙顷王子度邑也。王莽更名曰钟桓也。武水入焉。水出钟武县西南表山，东流至钟武县故城南。而东北流至重安县，注于承水。至湘东临承县北，东注于湘，谓之承口。临承即故酃县也，县即湘东郡治也。郡旧治在湘水东，故以名郡。魏正元二年，吴主孙亮分长沙东部立。县有石鼓，高六赤，湘水所迳，鼓鸣则土有兵革之事。罗君章云：扣之，声闻数十里，此鼓今无复声。观阳县东有裴岩，其下有石鼓，形中覆船，扣之清响远彻，其类也。湘水又北历印石，石在衡山县南，湘水右侧。
盘石或大或小，临水，石悉有迹，其方如印。累然行列，无文字，如此可二里许，因名为印石也。湘水又北迳衡山县东，山在西南，有三峰，一句紫盖，一名石囷，一名芙蓉，芙蓉峰最为竦杰，自远望之。苍苍隐天。故罗含云：望若阵云，非清齐素朝，不见其峰。丹水涌其左，澧泉流其右。《山经》谓之岣嵝山，为南岳也。
山下有舜庙，南有祝融冢。楚灵王之世，山崩，毁其坟，得《营丘九头图》。禹治洪水，血马祭山，得金简玉字之书。芙蓉峰之东，有仙人石室，学者经过，往往闻讽诵之音矣。衡山东南二面，临映湘川，自长沙至此，沿湘七百里中，有九向九背，故渔者歌曰：帆随湘转，望衡九面。山上有飞泉下注，下映青林，直注山下，望之若幅练在山矣。湘水又东北迳湘南县东，又历湘西县南，分湘南置也，衡阳郡治。魏甘露二年，吴孙亮分长沙西部立，治湘南。太守何承天徙治湘西矣。
《十三州志》曰：华水出桂阳郴县华山西，至湘南县入湘。《地理志》曰：郴县有耒水，出耒山西，至湘南西入湘。湘水又北迳麓山东，其山东临湘川，西傍原隰，息心之士，多所萃焉。

△又东北过阴山县西，洣水从东南来注之。又北过醴陵县西，漉水从东来注之。
《续汉书?五行志》曰：建安八年，长沙醴陵县有大山，常鸣如牛呴声，积数年。后豫章贼攻没县亭，杀掠吏民，因以为候。湘水又北迳建宁县，西傍湘水，县北有空泠峡，惊浪雷奔，濬同三峡。湘水又北迳建宁县故城下，晋太始中立。

△又北过临湘县西，浏水从县西北流注之。
县南有石潭山，湘水迳其西。山有石室、石床，临对清流。湘水又北迳昭山西，山下有旋泉，深不可测，故言昭潭无底也。亦谓之曰湘州潭，湘水又北迳南津城西，西对橘洲，或作吉字，为南津洲尾。水西有橘洲子戍，故郭尚存。湘水又北，左会瓦官水口，湘浦也。又迳船官西，湘州商舟之所次也。北对长沙郡，郡在水东，州城南，旧治在城中，后乃移此。湘水左迳麓山东，上有故城，山北有白露水口，湘浦也。又右迳临湘县故城西，县治湘水，滨临川侧，故即名焉。
王莽改号抚陆，故楚南境之地也。秦灭楚，立长沙郡，即青阳这地也。秦始皇二十六年令曰：荆王献青阳以西。《汉书?邹阳传》曰：越水长沙，还舟青阳。
《注》张晏曰：青阳，地名也。苏林曰：青阳，长沙县也。汉高祖五年，以封吴芮为长沙王，是城即芮筑也。汉景帝二年，封唐姬子发为王，都此，王莽之镇蛮郡也。于《禹贡》则荆州之域。晋怀帝以永嘉元年，分荆州湘中诸郡，立湘州，治此。城之内。郡廨西有陶侃庙，云旧是贾谊宅地，中有一井，是谊所凿，极小而深，上敛下大，其状似壶。傍有一脚石床，纔容一人坐，形制甚古。流俗相承，云谊宿所坐床。又有大柑树，亦云谊所植也。城之西北有故市，北对临湘县之新治。县治西北有北津城，县北有吴芮冢，广踰六十八丈，登临写目，为廛郭之佳憩也。郭颁《世语》云：魏黄初末，吴人发芮冢，取木，于县立孙坚庙，见芮尸，容貌衣服并如故。吴平后，预发冢人于寿春见南蛮校尉吴纲，曰：君形貌何类长沙王吴芮乎？但君微短耳。纲瞿然曰：是先祖也。自芮卒至冢发四百年，至见纲又四十馀年矣。湘水左合誓口，又北得石椁口，并湘浦也。右合麻溪水口，湘浦也。湘水又北迳三石山东。山枕侧湘川，北即三石水口也，湘浦也。水北有三石戍戍城为二水之会也。湘水又迳浏口戍西，北对浏水。

△又北，沩水从西南来注之。
沩水同益阳县马头山，东迳新阳县南，晋太康元年改曰新康矣。沩水又东入临湘县，历沩口戍，东南注湘水。湘水又北合断口，又北则下营口，湘浦也。湘水之左岸有高口，水出益阳县，西北迳高口戍南，又西北，上鼻水，自鼻洲上口，受湘西入焉。谓之上鼻浦。高水西北与下鼻浦合，水自鼻洲下口，首受湘川，西通高水，谓之下鼻口。高水又西北，右屈为陵子潭，东北流注湘为陵子口。湘水自高口戍东，又北，右会鼻洲，左合上鼻口，又北，左对下鼻口，又北，得陵子口，湘水右岸，铜官浦出焉。
湘水又北迳铜官山，西临湘水，山土紫色，内含云母，故亦谓之云母山也。

△又北过罗县西，涢水从东来流注之。
湘水又北迳锡口戍东，又北左派，谓之锡水。西北流迳锡口戍北，又西北流，屈而东北，玉水注焉。水出西北玉池，东南流注于锡浦，谓之玉池口。锡水又东北，东湖水注之。水上承玉池之东湖也，南流注于锡，谓之三阳泾，水南有三戍，又东北注于湘。
湘水自锡口北出，又得望屯浦，湘浦也。
湘水又北，枝津北出，谓之门泾也。湘水纡流西北，东北合门水，谓之门泾口。又北得三溪水口，水东承太湖，西通湘浦，三水之会，故得三溪之目耳。又北，东会大对水口，西接三津泾。
湘水又北迳黄陵亭西，右合黄陵水口，其水上承大湖，湖水西流，迳二妃庙南，世谓之黄陵庙也。言大舜之陟方也。二妃从征，溺于湘江。神游洞庭之渊，出入潇湘之浦。潇者，水清深也。《湘中记》曰：湘川清照五六丈，下见底石，如樗浦矣，五色鲜明，白沙如霜雪，赤岸若朝霞，是纳潇湘之名矣，故民为立祠于水侧焉。荆州牧刘表刊石立碑，树之于庙，以旌不朽之传矣。黄水又西流入于湘，谓之黄陵口。昔王子山有异才，年二十而得恶梦，作《梦赋》。二十一，溺死于湘浦，即斯川矣。
湘水又北迳白沙戍西，又北，右会东町口涢水也。
湘水又左合决湖口，水出西陂，东通湘渚。
湘水又北，汨水注之。水东出豫章艾县桓山，西南迳吴昌县北，与纯水合。
水源出其县东南纯山。西北流，又东迳其县南，又北迳其县故城下。县是吴主孙权立。纯水又右会汨水。汨水西迳罗县北，本罗子国也。故在襄阳宜城县西，楚文王移之于此。秦立长沙郡，因以为县，水亦谓之罗水。汨水又西，迳玉笥山。
罗含《湘中记》云：屈潭之左，有玉笥山，道士遗言，此福地也。一曰地脚山。
汨水又西为屈潭，即汨罗渊也，屈原怀沙自沈于此，故渊潭以屈为名。昔贾谊、史迁皆尝迳此，弭檝江波，投吊於渊。渊北有屈原庙，庙前有碑。又有《汉南太守程坚碑》，寄在原庙。汨水又西迳汨罗戍南，西流注于湘，《春秋》之罗汭矣。世谓之汨罗口。湘水又北，枝分北出迳汨罗戍西，又北迳垒石山东，又北迳磊石戍西，谓之苟导泾矣，而北合湘水。湘水自汨罗口，西北迳磊石山西，而北对青草湖，亦或谓之为青草山也。西对悬城口。
湘水又北得九口，并湘浦也。湘水又东北，为青草湖口，右合苟导泾北口，与劳口合，又北得同拌口，皆湘浦右迤者也。

△又北过下隽县西，微水从东来流注之。
湘水左会清水口，资水也。世谓之益阳江。湘水左迳鹿角山东。右迳谨亭戍西，又北合查浦，又北得万石浦，咸湘浦也。侧湘浦北有万石戍。湘水左则沅水注之，谓之横房口，东对微湖，世或谓之麋湖也。右属微水，即《经》所谓微水经下隽者也。西流注于江，谓之麋湖口。湘水又北迳金浦戍，北带金浦水，湖溠也。湘水左则澧水澧水注之，世谓之武陵江。凡此四水，同注洞庭，北会大江，名之五渚，《战国策》曰：秦与荆战，大破之，取洞庭五渚者也。湖水广圆五百馀里，日月若出没于其中。《山海经》云：洞庭之山，帝之二女居焉。沅、澧之风，交潇、湘之浦，出入多飘风暴雨。湖中有君山、编山。君山有石穴，潜通吴之包山，郭景纯所谓巴陵地道者也。是山，湘君之所游处，故曰君山矣。昔秦始皇遭风于此，而问其故。博士曰：湘君入则多风。秦王乃赭其山。汉武帝亦登之，射蛟于是山。东北对编山，山多篪竹。两山相次去数十里，回峙相望，孤影若浮。湖之右岸有山，世谓之笛鸟头石。石北右会翁湖口。水上承翁湖，左合洞浦，所谓三苗之国、左洞庭者也。

△又北至巴丘山入于江。
山在湘水右岸。山有巴陵故城，本吴之巴丘邸阁城也。晋太康元年，立巴陵县于此，后置建昌郡。宋元嘉十六年，立巴陵郡，城跨冈岭，滨阻三江。巴陵西对长洲，其洲南<广棼>湘浦，北届大江，故曰三江也。三水所会，亦或谓之三江口矣。夹山列关，谓之射猎，又北对养口，咸湘浦也。水色青异，东北入于大江，有清浊之别，谓之江会也。
○漓水
△漓水亦出阳海山。
漓水与湘水出一山而分源也。湘、漓之间，陆地广百馀步，谓之始安峤，峤即越城峤也。峤水自峤之阳，南流注漓，名曰始安水。故庾仲初之赋《扬都》云：判五岭而分流者也。漓水又南与沩水合，水出西北邵陵县界。而东南流至零陵县西，南迳越城西。建安十六年，交州刺史赖恭自广信合兵小零陵越城迎就骘，即是地也。沩水又东南流，注于漓水，《汉书》所谓出零陵下漓水者也。漓水又南合弹丸溪，水出于弹丸山。山有涌泉，奔流冲激。山嵁及溪中，有石若丸，自然珠圆，状弹丸矣，故山水即名焉。验其山高十馀丈，深数丈，复有石窦，下深数丈，洞穴深远，莫究其极。溪水东流注于漓水。漓水又南迳始安县东，魏元帝咸熙二年，吴孙皓分零陵南部，立始安郡。漓水又南，右会洛溪，溪水出永丰县西北洛溪山，东流迳其县北，县本苍梧之北乡，孙皓割以为县。洛溪水又东南迳始安县，而东注漓水。
漓水又东南流入熙平县，迳羊濑山，山临漓水，石间有色类羊。又东南迳鸡濑山。山带漓水，石色状鸡，故二山以物象受名矣。漓水又南，得熙平水口，水源出县东龙山，西南流迳其县南，又西与北乡溪水合，水出县东北北乡山，西流迳其县北，又西流南转，迳其县西，县本始安之扶乡也，孙皓割以为县。溪水又南注熙平水，熙平水又西注于漓水。县南有朝夕塘，水出东山西南，有水从山下注塘，一日再增再减，盈缩以时，未尝衍期，同于潮水，因名此塘为朝夕塘矣。
漓水又西迳平乐县界，左合平乐溪口，水出临贺郡之谢沭县南历山，西北流迳谢沭县西南，西南流至平乐县东南，左会谢沭众溪，派流凑合，西迳平乐县南。孙皓割苍梧之境，立以为县，北隶始安。溪水又西南流，注于漓水，谓之平乐水。

△南过苍梧荔浦县。
濑水出县西北鲁山东迳其县西，与濡水合。水出永丰县西北濡山，东南迳其县西，又东南流入荔浦县注于濑溪，又注于漓水，漓水之上，有关。漓水又南，左合灵溪水口，水出临贺富川县北符灵冈，南流迳其县东，又南注于漓水也。

△又南至广信县，入于郁水。
○溱水
△溱水出桂阳临武县南，绕城西北屈东流。
溱水导源县西南，北流迳县西，而北与武溪合。《山海经》曰：肆水出临武西南，而东南注于海。入番禺西。肆水盖溱水之别名也。武溪水出临武县西北桐柏山，东南流右合溱水，乱流东南迳临武县西，谓之武溪。县临侧溪东，因曰临武县，王莽更名大武也。溪又东南流左会黄岑溪水，水出郴县黄岑山，西南流右合武溪武水又南入重山，山名蓝豪，广圆五百里，悉曲江县界。崖壁峻岨，岩岭干天，交柯云蔚，霾天晦景，谓之泷中。悬湍回注，崩浪震山，名之泷水。

△东至曲江县安聂邑东，屈西南流。
泷水又南出峡，谓之泷口。西岸有任将军城，南海都尉任嚣所筑也。嚣死，尉佗自龙川始居之。东岸有任将军庙。泷水又南合泠水，泠水东出泠君山，山，群峰之孤秀也。晋太元十八年，崩十馀丈。于是悬涧瀑挂，倾流注壑，颓波所入，灌于泷水。泷水又左合林水，林水出县东北洹山。王歆之《始兴记》曰：林水源里有石室，室前磐石上，行罗十瓮，中悉是饼银。采伐遇之，不得取，取必迷闷。
晋太元初，民封驱之家仆，密窃三饼，归发看，有大蛇螫之而死。《湘州记》曰：其夜，驱之梦神语曰：君奴不谨，盗银三饼，即日显戮，以银相偿。觉视则奴死银在矣。林水自源西注于泷水。又与云水合，水出县北汤泉。泉源沸涌，浩气云浮，以腥物投之，俄顷即熟。其中时有细赤鱼游之，不为灼也。西北合泷水。又有藉水，上承沧海水，有岛屿焉。其水吐纳众流，西北注于泷水。泷水又南历灵鹫山，山本名虎群山，亦曰虎市山，以虎多暴故也。晋义熙中，沙门释僧律，葺宇岩阿，猛虎远迹，盖律仁感所致，因改曰灵鹫山。泷水又南迳曲江县东，云县昔号曲红，曲红，山名也，东连冈是矣。泷中有碑文曰：自瀑亭至乎曲红。按《地理志》曲江，旧县也。王莽以为除虏。始兴郡治。魏元帝咸熙二年，孙皓分桂阳南部立。县东傍泷溪，号曰北泷水，水左即东溪口也。水出始兴东，江州南康县界石阎山。西流而与连水合，水出南康县凉热山连溪，山即大庾岭也。五岭之最东矣，故曰东峤山。斯则改装之次，其下船路，名涟溪，涟水南流，注于东溪，谓之涟口，庾仲初谓之大庚峤水也。东溪亦名东江，又曰始兴水。又西，邪阶水注之。水出县东南邪阶山。水有别源，曰巢头，重岭衿泷，湍奔相属，祖源双注，合为一川。水侧有鼻天子城，鼻天子，所未闻也。邪阶水又西北注于东江。
江水又西迳始兴县南，又西入曲江县，邸水注之。水出浮岳山，山蹑一处，则百馀步动，若在水也，因名浮岳山。南流注于东江。东江又西，与利水合。水出县之韶石北山。南流迳韶石下，其高百仞，广圆五里，两石对峙，相去一里，小大略均，似双阙，名曰韶石。古老言，昔有二仙，分而憩之，自尔年丰，弥历一纪。
利水又南迳灵石下，灵石一名逃石，高三十丈，广圆五百丈。耆旧传言，石本桂阳汝城县，因夜迅雷之变，忽然迁此，彼人来见，叹曰：石乃逃来。因名逃石，以其有灵运徙，又曰灵石。其杰处，临江壁立，霞駮有若缋焉。水石惊濑，传响不绝，商船淹留，聆玩不已。利水南注东江，东江又西注于北江，谓之东江口。
溱水至此，有始兴大江之名，而南入浈阳县也。

△过浈阳县，出洭浦关，与桂水合。
溱水南迳浈阳县西，旧汉县也，王莽之綦武矣。县东有浈石山，广圆三十里，挺崿大江之北，盘址长川之际。其阳有石室，渔叟所憩。昔欲于山北开达郡之路，辄有大蛇断道，不果。是以今行者，必于石室前泛舟而济也。溱水又西南，历皋口、太尉二山之间，是曰浈阳峡。两岸杰秀，壁立亏天。昔尝凿石架阁，令两岸相接，以拒徐道覆。溱水出峡，左则浈水注之，水出南海龙川县，西迳浈阳县南，右注溱水。故应劭曰：浈水西入溱是也。溱水又西南，洭水入焉。《山海经》所谓湟水，出桂阳西北，东南注肆入郭浦西者也。溱水又西南迳中宿县会一里水，其处隘，名之为观峡。连山交枕，绝崖壁竦，下有神庙，背阿面流，坛宇虚肃，庙渚攒石，巉岩乱峙中川。时水洊至，鼓怒佛腾，流木沦没，必无出者。世人以为河伯下材。晋中朝时，县人有使至洛者事讫，将还。忽有一人寄其书，云：吾家在观峡前，石间悬藤，即其处也。但叩藤，自当有人取之。使者谨依其言，果有二人出外取书，并延入水府，衣不霑濡。言此似不近情，然造化之中，无所不有，穆满西游，与河宗论宝，以此推之，亦为类矣。溱水又西南迳中宿县南，吴孙皓分四会之北乡立焉。

△南入于海。
溱水又南注于郁，而入于海。
卷三十九
○洭水
△洭水出桂阳县卢聚。
水出桂阳县西北上驿山卢溪，为卢溪水，东南流迳桂阳县故城，谓之洭水。
《地理志》曰：洭水出桂阳，南至四会是也。洭水又东南流，峤水注之，水出萌渚峤之溪，溪水下流，历峡南出，是峡谓之贞女峡。峡西岸高岩，名贞女山。
山下际有石，如人形，高七尺，状如女子，故名贞女峡。古来相传，有数女取螺于此，遇风雨书晦，忽化为石。斯诚巨异，难以闻信。但启生石中，执呱空桑，抑斯类矣。物之变化，宁以理求乎？溪水又合洭水。洭水又东南入阳山县，右合涟口，水源出县西北一百一十里石塘村，村之流水侧，有豫章木，本径可二丈，其株根犹存，伐之积载，而斧迹若新。羽族飞翔不息，其旁众枝，飞散远集，乡亦不测所如，惟见一枝，犹在含洭水矣。涟水东南流注于洭。洭水又东南流，而左与斟水合。水导源近出东岩下，穴口若井，一日之中，十溢十竭，信若潮流，而注洭水。洭水又南迳阳山县故城西，耆旧传曰，往昔县长临县，辄迁擢超级，太史迳观言地势使然。掘断连冈，流血成川，城因倾阤，遂即倾败。阁下大鼓，飞上临武，乃之桂阳，追号圣鼓，自阳山达乎桂阳之武步驿，所至循圣鼓道也。其道如堑，迄于鼓城矣。洭水又迳阳山县南，县故含洭县之桃乡，孙皓分立为县也。洭水又东南流也。

△东南过含洭县。
应劭曰：洭水东北入沅。瓒注《汉书》沅在武陵，去洭远，又隔湘水，不得入沅。洭水东南，左合翁水。水出东北利山湖，湖水广圆五里，洁逾凡水，西南流注于洭，谓之翁水山。口已下，东岸有圣鼓杖，即阳山之鼓杖也。横在川侧，虽冲波所激，未尝移动。百鸟翔鸣，莫有萃者。船人上下，以篙撞者，辄有虐疾。洭水又东南，左合陶水，水东出尧山。山盘纡数百里，有赭嵒迭起，冠以青林，与云霞乱采。山上有白石英，山下有平陵，有大堂基，耆旧云，尧行宫所。陶水西迳县北，右注洭水。洭水又迳含洭县西。王歆之《始兴记》曰：县有白鹿城，城南有白鹿冈。咸康中，郡民张鲂为县，有善政，白鹿来游，故城及冈并即名焉。

△南出洭浦关为桂水。
关在中宿县。洭水出关，左合溱水，谓之洭口。《山海经》谓之湟水。
徐广曰：湟水，一名洭水，出桂阳，通四会，亦曰漼水也。汉武帝元鼎五年，路博德为伏波将军，征南越，出桂阳，下湟水，即此水矣。桂水其别名也。
○深水
△深水出桂阳卢聚。
吕忱曰：深水，一名邃水，导源卢溪，西入营水，乱流营波，同注湘津。许慎云：深水出桂阳南平县也。《经》书桂阳者，县本隶桂阳郡也。后割属始兴。
县有卢溪、卢聚山，在南平县之南，九疑山东也。

△西北过零陵营道县南，又东北过营浦县南，又西北过泉陵县，西北七里至燕室丘，入于湘。
水上有燕室丘，亦因为聚名也。其下水深不测，号曰龙渊。
○钟水
△钟水出桂阳南平县都山，北过其县东，又东北过宋渚亭，又北过钟亭，与漼水合。
都山即都庞之峤也，五岭之第三岭也。钟水即峤水也。庾仲初曰：峤水南入始兴漼水，注于海。北入桂阳湘水注于江是也。漼水，即桂水也，漼、桂声相近，故字随读变，《经》仍其非矣。桂水出桂阳县北界山，山壁高耸，三面特峻，石泉悬注瀑布而下。北迳南平县，而东北流届钟亭，右会钟水，通为桂水也。故应劭曰：桂水出桂阳，东北入湘。

△又北过魏宁县之东。
魏宁，故阳安也。晋太康元年改曰晋宁。县在桂阳郡东一百二十里。县南西二面，阻带清溪，桂水无出县东理，盖县邑流移，今古不同故也。

△又东北入于湘。
○耒水
△耒水出桂阳郴县南山。
耒水发源出汝城县东乌龙白骑山，西北流迳其县北，西流三十里，中有十四濑，各数百步，濬流奔急，竹节相次，亦为行旅氵斥涉之艰难也。又西北迳晋宁县北，又西左合清溪水口，水出县东黄皮山，西南流历县南，又西北注于耒水。
汝城县在郡东三百馀里，山又在县东，耒水无出南山理也。

△北过其县之西县有渌水，出县东侠公山。西北流而南，屈注于耒，谓之程乡溪，郡置酒官，酝于山下，名曰程酒，献同酃也。耒水又西，黄水注之。水出县西黄岑山，山则骑田之峤，五岭之第二岭也。黄水东北流。按盛弘之云：众山水出注于大溪，号曰横流溪。溪水甚小，冬夏不乾，俗亦谓之为贪泉，饮者辄冒于财贿，同于广州石门贪流矣。廉介为二千石，则不饮之。昔吴隐之挹而不乱，贪岂谓能汙其真乎？盖亦恶其名也。刘澄之谓为一涯溪，通四会殊为孟浪而不悉也。庾仲初云：峤水南入始兴溱水，注海。即黄岑水入武溪者也。北水入桂阳湘水，注于大江，即是水也。左则千秋水注之。水出西南万岁山。山有石室，室中有钟乳。山上悉生灵寿木，溪下即千秋水也。水侧民居，号万岁村。其水下合黄水，黄水又东北迳其县东，右合除泉水。水出县南湘陂村，村有圆水。广圆可二百步，一边暖，一边冷。冷处极清绿，浅则见石，深则见底。暖处水白且浊，玄素既殊，凉暖亦异，厥名除泉，其犹江乘之半汤泉也。水盛则泻黄溪，水耗则津径辍流。郴，旧县也，桂阳郡治也，汉高帝二年分长沙置。《地理志》曰：桂水所出，因以名也。
王莽更名南平，县曰宣风。项羽迁义帝所筑也。县南有义帝冢，内有石虎，因呼为白彪郡。《东观汉记》曰：茨充，字子何，为桂阳太守，民惰懒，少粗履，足多剖裂。充教作履，今江南知织履，皆充之教也。黄溪东有马岭山，高六百馀丈，广圆四十许里。汉末，有郡民苏耽，栖游此山。《桂阳列仙传》云：耽，郴县人。
少孤，养母至孝。言语虚无，时人谓之痴。常与众儿共牧牛，更直为帅，录牛无散。每至耽为帅，牛辄徘徊左右，不逐自还。众儿曰：汝直，牛何道不走耶？耽曰：非汝曹所知。即面辞母云：受性应仙，当违供养。涕泗。又说：年将大疫，死者略半，穿一井饮水，可得无恙。如是有哭声甚哀。后见耽，乘白马，还此山中，百姓为立坛祠，民安岁登，民因名为马岭山。黄水又北流注于耒水，谓之郴口。耒水又西迳华山之阴，亦曰华石山，孤峰特耸。枕带双流。东则黄溪、耒水之交会也。耒水东流沿注，不得北过其县西也。两岸连山，石泉悬溜，行者辄徘留念，情不极已也。

△又北过便县之西县故惠帝封长沙王子吴浅为侯国，王莽之便屏也。县界有温泉水，在郴县之西北，左右有田数十畮，资之以溉。常以十二月下种，明年三月谷熟，度此水冷，不能生苗。温水所溉，年可三登。其馀波散流入于耒水也。

△又西北过耒阳县之东。
耒阳，旧县也，盖因水以制名。王莽更名南平亭。东傍耒水，水东肥南，有郡故城。县有溪水，东出侯计山，其水清澈，冬温夏冷。西流谓之肥川。川之北有卢塘。塘池八顷，其深不测，有大鱼，常至五月，辄一奋跃，水涌数丈，波襄四陆，细鱼奔迸，随水登岸，不可胜计。又云：大鱼将欲鼓作，诸鱼皆浮聚。水侧注。西北迳蔡洲，洲西即蔡伦故宅。傍有蔡子池。伦，汉黄门，顺帝之世，捣故鱼网为纸，用代简素，自其始也。

△又北过酃县东。
县有酃湖，湖中有洲，洲上民居，彼人资以给酿，酒甚醇美，谓之酃酒，岁常贡之。湖边尚有酃县故治，西北去临承县一十五里。从省隶。《十三州志》曰：大别水南出耒阳县太山，北至酃县入湖也。

△北入于湘。
耒水西北至临承县，而左注湘水，谓之耒口也。
○洣水
△洣水出荼陵县上乡，西北过其县西。
水出江州安成郡广兴县太平山西北流，迳荼陵县之南。汉武帝元朔四年，封长沙定王子节侯诉之邑也。王莽更名声乡矣。洣水又屈而过其县，西北流注也。
《地理志》谓之泥水者也。

△又西北过攸县南。
攸水出东南安成郡安复县封侯山，西北流迳攸县北，县北带攸溪，盖即溪以名县也，汉武帝元朔四年，封长沙定王子则为攸舆侯，即《地理志》所谓攸县者也。攸水又西南流入荼陵县，入于洣水也。

△又西北过阴山县南。
县本阳山县也，县东北犹有阳山故城，即长沙孝王子宗之邑也。言其势王，故堑山堙谷，改曰阴山县。县上有容水，自侯昙山下注洣水，谓之容口。水有大穴，容一百石，水出于此，因以名焉。洣水又西北迳其县东，又西迳历口。
县有历水，下注洣水。谓之历口。洣水又西北，与洋湖水会。水出县西北乐薮冈下洋湖，湖去冈七里，湖水下注洣，谓之洋湖口。洣水东北有峨山，县东北又有武阳、龙尾山，并仙者羽化之处。上有仙人及龙马迹，于其处得遗永，虽神栖白云，属想芳流，藉念泉乡，遗咏在兹。览其馀诵，依然息远，匪直邈想霞踪，爱其文咏可念，故端牍抽札，以诠其咏。其略曰：登武阳，观乐薮，峨岭千蕤洋湖口，命蜚螭，驾白驹，临天水，心踟蹰，千载后，不知如。盖胜赏神乡，秀情超拔矣。

△又西北入于湘。
○漉水
△漉水出醴陵县东漉山，西过其县南。
醴陵县，高后四年，封长沙相侯越为国。县南临渌水，水东出安城萍乡翁陵山。余谓漉、渌声相近，后人藉便，以渌为称，虽翁陵名异，而即麓是同。屈从县西，西北流至漉浦，注入于湘。
○浏水
△浏水出临湘县东南浏阳县，西北过其县，东北与涝溪水合。
浏水出县东江州豫章县首裨山，导源西北流，迳其县南，县凭溪以即名也。
又西北注于临湘县也。西入于湘。
○氵买水
△氵买水出豫章艾县。
《春秋左氏传》曰：吴公子庆忌谏夫差，不纳，居于艾是也。王莽更名治翰。

△西过长沙罗县西。
罗子自枝江徙此，世犹谓之为罗侯也。氵买水又西流，积而为陂，谓之町湖也。

△又西至累石山，入于湘水。
累石山在北，亦谓之五木山，山方尖如五木状，故俗人藉以名之。山在罗口北。氵买水又在罗水南，流注于湘，谓之东町口者也。
○赣水
△赣水出豫章南野县西，北过赣县东。
《山海经》曰：赣水出聂都山，东北流注于江，入彭泽西也。班固称南野县，彭水所发，东入湖汉水。庾仲初谓大庾峤水，北入豫章，注于江者也。《地理志》曰：豫章水出赣县西南，而北入江。盖控引众流，总成一川，虽称谓有殊，言归一水矣。故《后汉?郡国志》曰：赣有豫章水。雷次宗云：似因此水为其地名。
虽十川均流，而此源最远，故独受名焉。刘澄之曰：县东南有章水，西有贡水，县治二水之间。二水合赣字，因以名县焉。是为谬也，刘氏专以字说水，而不知远失其实矣。豫章水导源东北流，迳南野县北。赣川石阻，水急行难，倾波委注，六十馀里。又北迳赣县东，县即南康郡治，晋太康五年分庐江立。豫章水右会湖汉水，水出雩都县。导源西北流，迳金鸡石，其石孤竦临水。耆老云：时见金鸡出于石上，故石取名焉。湖汉水又西北迳赣县东，西入豫章水也。

△又西北过庐陵县西。
庐陵县，即王莽之桓亭也。《十三州志》称：户水西出长沙安成县。武帝元光六年，封长沙定王子刘苍为侯国，即王莽之用成也。吴宝鼎中立，以为发城郡，东至庐陵入湖汉水也。

△又东北过石阳县西。
汉和帝永平九年，分庐陵立。汉献帝初平二年，吴长沙桓王立庐陵郡，治此。
豫章水又迳其郡南，城中有井，其水色半青半黄，黄者如灰汁，取作饮粥，悉皆金色，而甚芬香。

△又东北过汉平县南。又东北过新淦县西。
牵水西出宜春县，汉武帝元光六年，封长沙定王子刘成为侯国。王莽之脩晓也。牵水又东迳吴平县，旧汉平也。晋太康元年改为吴平矣。牵水又东迳新淦县，即王莽之偶亭——而注于豫章水。湖汉及赣，并通称也。又淦水出其县下，注于赣水。

△又北过南昌县西。
旴水出南城县西北流迳南昌县南，西注赣水。又有浊水注之，水出康乐县，故阳乐也。浊水又东迳望蔡县，县因汝南上蔡民萍居此土，晋太康元年，改为望蔡县。浊水又东迳建成县，汉武帝元朔四年，封长沙定王子刘拾为侯国。王莽更名之曰多聚也。县出燃石。《异物志》曰：石色黄白而理疏，以水灌之便热，以鼎著其上，炊足以熟。置之则冷，灌之则热，如此无穷。元康中，雷孔章入洛，赍石以示张公。张公曰：此谓燃石。于是乃知其名。浊水又东至南昌县东流入于赣水。
赣水又历白社西，有徐孺子墓。吴嘉禾中，太守长沙徐熙于墓隧种松。太守南阳谢景于墓侧立碑。永安中，太守梁郡夏侯嵩于碑傍立思贤亭。松大合抱，亭世脩治，至今谓之聘君亭也。赣水又北历南塘，塘之东有孺子宅，际湖南小洲上。
孺子名穉，南昌人，高尚不仕。太尉黄琼辟，不就。桓帝问尚书令陈蕃：徐穉、袁闳谁为先后？蕃答称：袁生公族，不镂自雕。至于徐穉，杰出薄域，故宜为先。桓帝备礼征之，不至。太原郭林宗有母忧，穉往吊之，置生刍而于庐前而去。众不知其故，林宗曰：必孺子也。《诗》云：生刍一束，其人如玉。
吾无德以堪之。年七十二，卒。赣水又迳谷鹿洲，旧作大艑处。赣水又北迳南昌县故城西，于《春秋》属楚，即令尹子荡师于豫章者也。秦以为庐江南部。汉高祖六年，始命灌婴定豫章置南昌县。以为豫章郡治，此即灌婴所筑也。王莽更名县曰宜善，郡曰九江焉。刘歆云：湖汉等九水入彭蠡，故言九江矣。陈蕃为太守，署徐穉为功曹。蕃在郡不接宾客，惟穉来，特设一榻，去则悬之，此即悬榻处也。建安中，更名西安，晋又名为豫章。城之南门曰松阳门，门内有樟树，高七丈五尺，大二十五围，枝叶扶疏，垂荫数亩。应劭《汉官仪》曰：豫章樟树生庭中，故以名郡矣。此树尝中枯，逮晋永嘉中，一旦更茂，丰蔚如初，咸以为中宗之详也。《礼?斗威仪》曰：君政讼平，豫樟常为生。太兴中，元皇果兴大业于南。故郭景纯《南郊赋》云：弊樟擢秀于祖邑是也。以宣王祖为豫章故也。赣水北出，际西北，历度支步，是晋度支校尉立府处，步即水渚民。赣水又迳郡北，为津步，步有故守贾萌庙，萌与安成侯张普争地，为普所害，即日灵见津渚，故民为立庙焉。水之西岸有磐石，谓之石头，津步之处也。西行二十里曰散原山，叠嶂四周，杳邃有趣。晋隆安末，沙门竺昙显建精舍于山南，僧徒自远而至者相继焉。西北五六里，有洪井，飞流悬注，其深无底，旧说洪崖先生之井也。北五六里有风雨池，言山高濑激，激著树木。霏散远洒若雨。西有鸾冈，洪崖先生乘鸾所憩泊也。冈西有鹤岭，云王子乔控鹤所迳过也。有二崖，号曰大萧、小萧，言萧史所游萃处也。雷次宗云：此乃击风捕影之论。据实本所未辨，聊记奇闻，以广井鱼之听矣。又按谢庄诗，庄尝游豫章，观井赋诗。言鸾冈四周有水，谓之鸾陂。似非虚论矣。东大湖十里二百二十六步，北与城齐，南缘回折至南塘，本通大江，增减与江水同。汉永元中，太守张躬筑塘以通南路，兼遏此水。冬夏不增减，水至清深，鱼甚肥美。每于夏月，江水溢塘而过，居民多被水害。至宋景平元年，太守蔡君西起堤，开塘为水门，水盛则闭之，内多则洩之。自是居民少患矣。
赣水又东北迳王步，步侧有城，云是孙奋为齐王镇此，城之。今谓之王步，盖齐王之渚步也。郡东南二十馀里，又有一城，号曰齐王城。筑道相通，盖其离宫也。
赣水又北迳南昌左尉廨西，汉成帝时，九江梅福为南昌尉，居此。后福一旦舍妻子，去九江，传云得仙。
赣水又北迳龙沙西，沙甚洁白，高峻而阤，有龙形，连亘五里中，旧俗九月九日升高处也。昔有人于此沙，得故冢刻塼，题云：西去江七里半，筮言其吉，卜言其凶。而今此冢垂没于水，所谓筮短龟长也。
赣水又迳椒丘城下，建安四年，孙策所筑也。
赣水又历钓圻邸阁下，度支校尉治，太尉陶侃移置此也。旧夏月，邸阁前洲没，去浦远，景平元年，校尉豫章因运出之力，于渚次聚石为洲，长六十馀丈。
洲里可容数十舫。
赣水又北迳鄡阳县，王莽之豫章县也。馀水注之。水东出馀汗县，王莽名之曰治干也。馀水北至鄡阳县注赣水。
赣水又与鄱水合，水出鄱阳县东，西迳其县南武阳乡也。地有黄金采，王莽改曰乡亭。孙权以建安十五年，分为鄱阳郡。鄱水又西流，注于赣。又有缭水入焉。其水导源建昌县，汉元帝永光二年分海昬立。缭水东迳新吴县，汉中平中立。
缭水又迳海昬县，王莽更名宜生。——谓之上缭水，又谓之海昬江，分为二水。
县东津上有亭，为济渡之要。其水东北迳昌邑城而东出豫章大江，谓之慨口。昔汉昌邑王之封海昬也。每乘流东望，辄愤慨而还，世因名焉。其一水枝分别注，入于修水也。

△又北过彭泽县西。
修水出艾县西。东北迳豫宁县，故西安也，晋太康元年更从今名。修水又东北迳永修县，汉灵帝中平二年立。修水又东北注赣水，其水总纳十川，同溱一渎，俱注于彭蠡也。

△北入于江。
大江南赣水，总纳洪流，东西四十里，清泽远涨，绿波凝净，而会注于江川。
○庐江水
△庐江水出三天子都，北过彭泽县，西北入于江。
《山海经》三天子都，一曰天子鄣。王彪之《庐山赋?叙》曰：庐山，彭泽之山也。虽非五岳之数，穹窿嵯峨，实峻极之名山也。孙放《庐山赋》曰：寻阳郡南有庐山，九江之镇也。临彭蠡之泽，接平敞之原。《开山图》曰：山四方，周四百馀里，叠鄣之岩万仞，怀灵抱异，苞诸仙迹。《豫章旧志》曰：庐俗，字君孝，本姓匡，父东野王，共鄱阳令吴芮佐汉定天下而亡。汉封俗于鄡阳，曰越庐君。俗兄弟七人皆好道术，遂寓精于宫庭之山。故世谓之庐山。汉武帝南巡，睹山以为神灵，封俗大明公。元法师《庐山记》曰：殷、周之际，匡俗先生，受道仙人，共游此山，时人谓其所止为神仙之庐，因以名山矣。又按周景式曰：庐山匡俗，字子孝，本东里子，出周武王时，生而神灵，屡逃征聘，庐于此山，时人敬事之。俗后仙化，空庐犹存，弟子睹室悲哀，哭之旦暮，事同乌号。世称庐君，故山取号焉。斯耳传之谈，非实证也。故《豫章记》以庐为姓，因庐以氏，周氏、远师，或托庐墓为辞，假凭庐以托称。二证既违，三情互爽。按《山海经》创志大禹，记录远矣。故《海内东经》曰：庐江出三天子都，入江彭泽西，是曰庐江之名，山水相依，互举殊称，明不因匡俗始，正是好事君子，强引此类，用成章名耳。又按张华《博物志?曹著传》，其神自云姓徐，受封庐山。后吴猛经过，山神迎猛，猛语曰：君王此山，近六百年，符命已尽，不宜久居非据。猛又赠诗云：仰瞩列仙馆，俯察王神宅，旷载畅幽怀，倾盖付三益。此乃神道之事，亦有换转，理难详矣。吴猛，隐山得道者也。《寻阳记》曰：庐山上有三石梁，长数十丈，广不盈尺，杳然无底。吴猛将弟子登山，过此梁，见一翁坐桂树下，以玉杯承甘露浆与猛。又至一处，见数人，为猛设玉膏。猛弟子窃一宝，欲以来示世人，梁即化如指，猛使送宝还，手牵弟子，令闭眼相引而过。其山川明净，风泽清旷，气爽节和，土沃民逸。嘉遯之士，继响窟岩。龙潜凤采之贤，往者忘归矣。秦始皇、汉武帝及太史公司马迁咸升其岩，望九江而眺钟、彭焉。庐山之北有石门水，水出岭端，有双石高竦，其状若门，因有石门之目焉。水导双石之中，悬流飞澍，近三百许步，下散漫十数步，上望之连天，若曳飞练于霄中矣。
下有磐石，可坐数十人。冠军将军刘敬宣，每登陟焉。其水历涧，迳龙泉精舍南，太元中，沙门释慧远所建也。其水下入江。南岭，即彭蠡泽西天子鄣也。峰隥险峻，人迹罕及。岭南有大道，顺山而下，有若画焉。传云匡先生所通至江道。
岩上有宫殿故基者三，以次而上，最上者极于山峰。山下又有神庙，号曰宫亭庙，故彭湖亦有宫亭之称焉。余按《尔雅》云：大山曰宫。宫之为名，盖起于此，不必一由三宫也。山庙甚神，能分风擘流，住舟遣使，行旅之人，过必敬祀而后得去。故曹毗咏云：分风为贰，擘流为两。昔吴郡太守张公直自守征还，道由庐山。
子女观祠，婢指女戏妃像人。其妻夜梦致聘，怖而遽发，明引中流，而船不行。
合船惊惧，曰：爱一女而合门受祸也。公直不忍，遂令妻下女于江。其妻布席水上，以其亡兄女代之，而船得进。公直方知史女，怒妻曰：吾何面目于当世也。
复下己女于水中。将渡，遥见二女于岸侧。傍有一吏立，曰：吾庐君主簿，敬君之义，悉还二女。故干宝书之于《感应》焉。
山东有石镜，照水之所出。有一圆石，悬崖明净，照见人形晨光初散，则延曜入石，豪细必察，故名石镜焉。又有二泉，常悬注，若白云带山。《庐山记》曰：白水在黄龙南，即瀑布也。水出山腹，挂流三四百丈，飞湍林表，望若悬素。
注处悉成巨井，其深不测。其水下入江渊。庐山之南，有上霄石，高壁纟面然。
与霄汉连接。秦始皇三十七年，叹斯岳远，遂记为上霄焉。上霄之南，大禹刻石志其丈尺里数，今犹得刻石之号焉。湖中有落星石，周回百馀步，高五丈，上生竹木。传曰有星坠此，因以名焉。又有孤石，介立大湖中，周回一里，竦立百丈，矗然高峻，特为环异。上生林木，而飞禽罕集，言其上有玉膏可采，所未详也。
耆旧云；昔禹治洪水至此，刻石纪功，或言秦始皇所勒，然岁月已久，莫能辨之也。
卷四十
○渐江水 斤江水
江以南至日南郡二十水
禹贡山水泽地所在

△渐江水出三天子都。
《山海经》谓之浙江也。《地理志》云：水出丹阳黟县南蛮中。北迳其县南，有博山，山上有石，特起十丈，上峰若剑杪。时有录鼓潜发，正长临县，以山鼓为候，一鸣，官长一年，若长雷发声，则官长不反，浙江又北历黟山，县居山之阳，故县氏之。汉成帝鸿嘉二年，以为广德国，封中山宪王孙云客王于此。晋太康中，以为广德县，分隶宣城郡。会稽陈业，洁身清行，遯迹此山。浙江又北迳歙县东，与一小溪合。水出县东北翁山，西迳故城南，又西南入浙江。
又东迳遂安县南。溪广二百步，上立杭以相通，水甚清深，潭不掩鳞，故名新定。分歙县立之。晋太康中，又改从今名。
浙江又左合绝溪，溪水出始新县西，东迳县故城南，为东西长溪。溪有四十七濑，睿流惊急，奔波聒天。孙权使贺齐讨黟、歙山贼，贼固黟之林历山，山甚峻绝，又工禁五兵。齐以铁杙椓山，升出不意，又以白棓击之，气禁不行，遂和奇功平贼。于是立始新之府，于歙之华乡令齐守之。后移出新亭。晋太康元年，改曰新安郡。溪水东注浙江。浙江又东北迳建德县南。县北有乌山，山下有庙，庙在县东七里。庙渚有大石，高十丈，五尺围，水濑睿激而能致云雨。
浙江又东迳寿昌县南，自建德至此，八十里中有十二濑，濑皆峻崄，行旅所难。县南有孝子夏先墓，先少丧二亲，负土成墓。数年，不胜哀卒。
浙江又北迳新城县，桐溪水注之。水出吴兴郡於潜县北天目山。山有高峻，崖岭竦叠，西临峻涧。山上有霜木，皆是数百年树，谓之翔凤林。东面有瀑布，下注数晦深沼，名曰蛟龙池。池水南流迳县西，为县之西溪。溪水又东南与紫溪合。水出县西百丈山，即潜山也。山水东南流，名为紫溪，中道夹水，有紫色磐石，石长百馀丈，望之如朝霞。又名此，水为赤濑，盖以倒影在水故也。紫溪又东南流，迳白山之阴。山甚峻极，北临紫溪。又东南连山夹水，两峰交峙，反项对石，往往相捍。十馀里中，积石磊砢，相挟而上，涧下白沙细石，状若霜雪。
水木相映，泉石争晕，名曰楼林。紫溪东南流，迳桐庐县东为桐溪。孙权藉溪之名以为县目，割富春之地，立桐庐县。自县至於潜，凡十有六濑，第二是严陵濑。
濑带山，山下有石室。汉光武帝时，严子陵之所居也。故山及濑，皆即人姓名之。
山下有磐石，周回十数丈，交枕潭际，盖陵所游也。桐庐溪又东北，迳新城县入浙江。县故富春地，孙权置，后省并桐庐，咸和九年，复立为县。浙江又东北入富阳县，故富春也。晋后名春，改曰富阳也。东分为湖浦。
浙江又东北迳富春县南，县故王莽之诛岁也。江南有山，孙武皇之先所葬也。
汉末，墓上有光，如云气属天。黄武四年，孙权以富春为东安郡，分置诸县。以讨山越，命全琮浙江又东北迳亭山西，山上有孙权父冢。

△北过馀杭，东入于海。
浙江迳县左，合馀杭大溪。江北即临安县界，水北对郭文宅，宅傍山面溪，宅东有郭文墓，晋建武元年，骠骑王导迎文，置之西园。文逃此而终。临安令改葬之。建安十六年，县民郎雅作乱，贺齐讨之。孙权分馀杭立临水县，晋改曰临安县，因冈为城，南门尤高。谢安莅郡，游县，迳此门，以为难为亭长。浙江又东迳馀杭故县南，新县北。秦始皇南游会稽，途出是地。因立为县。王莽之进睦也。汉末陈浑移筑南城，县后溪南大塘。即浑立以防水也。县南有三碑，是顾飏、范甯等碑。县南有大壁山，郭文自陆浑迁居也。浙江又东迳乌伤县北，王莽改曰乌孝，《郡国志》谓之乌伤。《异苑》曰：东阳颜乌以淳孝著闻，后有群乌衔鼓，集颜鸟所居之邨，乌口皆伤，一境以为颜乌至孝，故致慈乌，欲令孝声远闻，又名其县曰乌伤矣。浙江又东北流至钱唐县，谷水入焉。水源西出太末县，县是越之西部姑蔑之地也。秦以为县。王莽之末治也。吴宝鼎中，分会稽立，隶东阳郡。谷水东迳独松故冢下，冢为水毁，其砖文：筮言吉，龟言凶，百年隋水中，今则同龟繇矣。谷水又东迳长山县南，与永康溪水合，县即东阳郡治也。县，汉献帝分乌伤立；郡，呈宝鼎中分会稽置。城居山之阳，或谓之长仙县也，言赤松采药此山，因而居之，故以为句。后传呼乖谬，字亦因改。溪水南出永康县。县，赤乌中分乌伤上浦立。刘敬叔《异苑》曰：孙权时，永康县有人入山，遇一大龟，即束之以归。龟便言曰：游不量时，为君所得。担者怪之，载出，欲上吴王。夜宿越里，缆船于大桑树。宵中，树忽呼龟曰：元绪，奚事尔也？龟曰：行不择日，今方见烹，虽尽南山之樵，不能溃我。树曰：诸葛元逊识性渊长，必致相困。令求如我之徒，讨将安泊？龟曰：子明，无多辞，既至建业，权将煮之，烧柴万车，龟犹如故。诸葛恪曰：燃以老桑乃熟。献人仍说龟言，权使伐桑，取煮之即烂。
故野人呼龟曰元绪。其水飞湍北注，至县南门，入谷水。谷水又东，定阳溪水注之。水上承信安县之苏姥布。县本新安县，晋武帝太康元年改曰信安。水悬百馀丈，濑势飞注，状如瀑布。濑边有石如床，床上有石牒，长三尺许，有似杂采帖也。《东阳记》云：信安县有悬室坂。晋中朝时，有民王质，伐木至石室中，见童子四人，弹琴而歌。质因留，倚柯听之。童子以一物如枣核与质，质含之，便不复饥。俄顷，童子曰：其归。承声而去，斧柯漼然烂尽。既归，质去家已数十年，亲情凋落，无复向时比矣。其水分纳众流，混波东逝，迳定阳县。夹岸缘溪，悉生支竹，及芳枳木连，杂以霜菊金橙。白沙细石，状如凝雪。石溜湍波，浮响无辍。山水之趣。尤深人情。县，汉献帝分信安立。溪亦取名焉。溪水又东迳长山县北，北对高山。山下水际，是赤松羽化之处也。炎帝少女追之，亦俱仙矣。
后人立庙于山下。溪水又东入于谷水，又东迳乌伤县之云黄山，山下临溪水，水际石壁杰立，高一百许丈。又与吴宁溪水合。水出吴宁县，下迳乌伤县入谷，谓之乌伤溪水。闽中有徐登者，女子化为丈夫，与东阳赵昞，并善越方。时遭兵乱相遇于溪，各示所能。登先禁溪，水为不流。昞次禁枯柳，柳为生荑。二人相示而笑。登年长，昞师事之。后登身故，昞东入章安。百姓未知。昞乃升茅屋，梧鼎而爨，主人惊怪，昞笑而不应，屋亦不损。又尝临水求渡，船人不许。昞乃张盖坐中，长啸呼风，乱流而济。于是百姓神服，从者如归，章安令恶而杀之，民立祠于永康而蚊蚋不能入。昞秉道怀术，而不能全身避害，事同苌弘，宋元之龟，戹运之来，故难救矣。谷水又东入钱唐县，而左入浙江。故《地理志》曰谷水自太末东北，至钱唐，入浙江，是也。浙江又东迳灵隐山，山在四山之中，有高崖洞穴，左右有石室三所，又有孤石壁立，大三十围，其上开散，状似莲花。昔有道士，长往不归，或因以稽留为山号。山下有钱唐故县。浙江迳其南，王莽更名之曰泉亭。《地理志》曰：会稽西部都尉治。《钱唐记》曰：防海大塘在县东一里许，郡议曹华信家议立此塘，以防海水。始开募，有能致一斛土石者，即与钱一千。旬日之间，来者云集，塘未成而不复取。于是载土石者皆弃而去，塘以之成，故改名钱塘焉。县南江侧有明圣湖。父老传言，湖有金牛，古见之。神化不测，湖取名焉。县有武林山，武林水所出也。阚骃云：山出钱水，东入海。《吴地记》言，县惟浙江，今无此水。县东有定、包诸山皆西临浙江，水流于两山之间，江川急濬，兼涛水画夜再来，来应时刻，常以月晦及望尤大，至二月、八月最高，峨峨二丈有馀。《吴越春秋》以为子胥、文种之神也。昔子胥亮于吴，而浮尸于江，吴人怜之，立祠于江上，名曰胥山。《吴录》曰：胥山在太湖边去江不百里，故曰江上。文种诚于越，而伏剑于山阴，越人哀之，葬于重山。文种既葬一年，子胥从海上，负种俱去，游夫江海。故潮水之前扬波者，伍子胥，后重水者大夫种。是以枚乘曰：涛无记焉。然海水上潮，江水朔流，似神而非，于是处焉。秦始皇三十七年，将游会稽，至钱唐，临浙江，所不能渡，故道馀杭之西津也。
浙江北合诏息湖，湖本名阼湖，因秦始皇帝巡狩所憩，故有诏息之名也。浙江又东合临平湖。《异苑》曰晋武时，吴郡临平岸崩，出一石鼓，打之无声，以问张华。华曰：可取蜀中桐材，刻作鱼形，扣之则鸣矣。于是如言，声闻数十里。
刘道民《诗》曰：事有远而合，蜀桐鸣吴石。传言此湖草秽壅塞，天下乱，是湖开，天下平。孙皓天玺元年，吴郡上言，临平湖自汉末秽塞，今更开通。又于湖边得石函，函中有小石，青白色，长四寸，广二寸馀，刻作皇帝字。于是改天册为天玺元年。孙盛以为元皇中兴之符征，五湖之石瑞也。《钱塘记》曰：桓玄之难，湖水色赤，荧荧如丹。湖水上通浦阳江，下注浙江，名曰东江，行旅所从以出浙江也。浙江又迳固陵城北，昔范蠡筑城于浙江之滨，言可以固守，谓之固陵，今之西陵也。浙江又东迳柤塘，谓之柤渎。昔太守王朗拒孙策，数战不利。
孙静说策曰：朗负阻城守，难可卒拔。柤渎去此数十里，是要道也。若从此出，攻其无备，破之必矣。策从之，破朗于固陵。有西陵湖，亦谓之西城湖。湖西有湖城山，东有夏架山。湖水上承妖皋溪而下注浙江。又迳会稽山阴县，有若竹里，里有旧城，言句践封范蠡子之邑也。
浙江又东与兰溪合，湖南有天柱山，湖口有亭，号曰兰亭，亦曰兰上里。太守王羲之、谢安兄弟，数往造焉。吴郡太守谢勖封兰亭侯，盖取此亭以为封号也。
太守王廙之，移亭在水中，晋司空何无忌之临郡也。起亭于山椒，极高尽眺矣。
亭宇虽坏，基陛尚存。浙江又迳越王允常冢北，冢在木客村。耆彦云：句践使工人伐荣楯，欲以献吴，久不得归，工人尤思，作《木客吟》，后人因以名地。句践都琅邪，欲移允常冢，冢中生分风，飞沙射人，人不得近。句践不欲，遂止。
浙江又东北得长湖口，湖广五里，东西百三十里，沿湖开水门六十九所，下溉田万顷，北泻长江。湖南有覆斗山，周五百里，北连鼓吹山，山西枕长溪，溪水下注长湖。山之西岭有贺台，越入吴，还而成之，故号曰贺台矣。又有秦望山，在州城正南，为众峰之杰，涉境便见。《史记》云：秦始皇登之以望南海。自平地以取山顶，七里，悬隥孤危，径路险绝。《记》云：扳萝扪葛，然后能升。
山上无甚高木，当由地迥多风所致。山南有嶕岘，岘里有大城，越王无馀之旧都也。故《吴越春秋》云：句践语范蠡曰：先君无馀，国在南山之阳，社稷宗庙在湖之南。又有会稽之山，古防山也，亦谓之为茅山，又曰栋山。《越绝》云：栋犹镇也。盖《周礼》所谓扬州之镇矣。山形四方，上多金玉，下多玞石。
《山海经》曰：夕水出焉，南流注于湖。《吴越春秋》称覆釜山之中，有金简玉字之书，共帝之遗识也。山下有禹庙，庙有圣姑像。《礼乐纬》云：禹治水毕，天赐神女，圣姑即其像也。山上有禹冢。昔大禹即位十年，东巡狩，崩于会稽，因而葬之。有鸟来为之耘，春衔拔草根，秋啄其秽，是以县官禁民不得妄害此鸟，犯则刑无赦山东有湮井，去庙七里，深不见底，谓之禹井，云东游者多探其穴也。
秦始皇登稽山刻石纪功，尚存山侧。孙畅之《述书》云：丞相李斯所篆也。又有石匮山，石形似匮，上有金简玉字之书，言夏禹发之，得百川之理也。又有射的山，远望山的的状若射侯，故谓射的。射的之西，有石室，名之为射堂。年登否常占射的，以为贵贱之准。的明则米贱，的暗则米贵。故谚云：射的白，斛米百，射的玄，斛米千。北则石帆山，山东北有孤石，高二十馀丈，广八丈，望之如帆，因以为名。北临大湖。水深不测，传与海通。何次道作郡，常于此水中得乌贼鱼。
南对精庐，上荫修，木，下瞰寒泉。西连稽山，一山也。东带若邪溪，《吴越春秋》所谓欧冶涸而出铜，以成五剑。溪水上承嶕岘麻溪，溪之下，孤潭，周数亩，甚清深，有孤石临潭。乘崖俯视。猨狖惊心，寒木被潭，森沈骇观。上有一栎树，谢灵运与从弟惠连常游之，作连句，题刻树侧。麻潭下注若邪溪，水至清照，众山倒影，窥之如画。汉世刘宠作郡，有政绩，将解任去治，此溪父老，人持百钱出送，宠各受一文。然山栖遯逸之士，谷隐不羁之民，有道则见，物以感远为贵，荷泉致意，故受者以一钱为荣，岂藉费也。义重故耳。溪水下注大湖，邪溪之东，又有寒溪，溪之北有郑公泉，泉方数丈，冬温夏凉。汉太尉郑弘宿居潭侧，因以名泉。弘少以苦节自居，恒躬采伐，用贸粮膳。每出入溪津，常感神风送之，虽凭舟自运，无杖檝之劳。村人贪藉风势，常依隋往还，有淹留者，徒辈相谓，汝不欲及郑风邪？其感致如此。湖水自东亦注江通海，水侧有白鹿山。
山北湖塘上旧有亭，吴黄门郎杨哀明，居于弘训里，太守张景数往造焉，使开渎作埭，埭之西作亭，亭、埭皆以杨为名。孙恩作贼，从海来，杨亭被烧，后复修立，厥名犹在。东有铜牛山，山有铜穴，三十许丈，穴中有大树神庙。山上有冶官，山北湖下有练塘里。《吴越春秋》云：句践炼冶铜锡之处。采炭于南山，故其间有炭渎。句践臣吴，吴王封句践於越百里之地，东至炭渎是也。县南九里有侯山，山孤立长湖中。晋车骑将军孔敬康少时，遯世栖迹此山。湖北有三小山，谓之鹿野山，在县南六里，按《吴越春秋》，越之麋苑也。山有石室，言越王所游息处矣。县南湖北有陈音山。楚之善射者曰陈音，越王问以射道，又善其说，乃使简士习射北郊之外。按《吴越春秋》，音死，葬于国西山上，今陈音山乃在国南五里。湖北有射堂及诸邸舍，连衍相属。又于湖中筑塘，直指南山，北即大越之国。秦改为山阴县，会稽郡治也。太史公曰：禹会诸侯计于此，命曰会稽，会稽者，会计也。始以山名，因为地号。夏后少康封少子杼以奉禹祠为越。世历殷、周，至于允常，列于《春秋》。允常卒，句践称王，都于会稽。《吴越春秋》所谓越王都埤中，在诸暨北界，山阴康乐里有地名邑中者是。越事吴，故北其门，以东为右，西为左，故双阙在北门外。阙北百步有雷门，门楼两层，句践所造。
时有越之旧木矣。州郡馆宇，屋之大瓦，亦多是越时故物。句践霸世。徙都琅邪，后为楚伐，始还浙东。城东郭外有灵氾，下水甚深，旧传下有地道，通于震泽。
又有句践所立宗庙，在城东明里中甘滂南。又有玉笥竹林云门天柱精舍。并疏山创基，架林裁宇，害涧延流，尽泉石之好，水流迳通。浙江又北迳山阴县西。西门外百馀步有怪山。本琅邪郡之东武县山也，飞来徙此，压杀数百家。《吴越春秋》称怪山者，东武海中山也，一名自来山，百姓怪之，号曰怪山。亦曰：越王无疆为楚所伐，去琅邪，还浙东，东武人随居山下。远望此山，其形似龟，故亦有龟山之称也。越起灵台于山上，又作三层楼以望云物。川土明秀，亦为胜地。
故王逸少云：从山阴道上，犹如镜中行也。浙江之上，又有大吴王、小吴王邨，并产阖闾、夫差伐越所舍处也。今悉民居，然犹存故目。昔越王为吴所败，以五千馀众，栖于稽山。卑身待士，施必及下。《吕氏春秋》曰：越王之栖于会稽也，有酒投江，民饮其流，而战气自倍。所投即浙江也。许慎、晋灼并言江水至山阴为浙江。江之西岩有朱室坞，句践百里之封，西至朱室，谓此也。浙江又东北迳重山西，大夫文种之所葬也。山上有白楼亭，亭本在山下，县令殷朗移置今处。
沛国醒俨，避地会稽，闻陈业履行高洁。往侯不见。俨后浮海，南入交州，临支遗书与业，不因行李，击白楼亭柱而去。升陟远望，山湖满目也。永建中，阳羡周嘉上书，以县远赴会至难，求得分置，遂以浙江西为吴，以东为会稽。汉高帝十二年，一吴也，后分为三，世号三吴，吴兴、吴郡、会稽其一焉。
浙江又东迳御儿乡。《万善历》曰：吴黄武六年正月，获彭绮。是岁，由拳西乡有产儿，隋地便能语，云：天方明，河欲清。鼎脚折。金乃生。因是诏为语儿乡非也。御儿之名远矣，盖无智之徒，因藉地名，生情穿凿耳。《国语》曰：句践之地，北至御儿是也，安得引黄武证地哉？韦昭曰：越北鄙在嘉兴。
浙江又东迳柴辟南，旧吴楚之战地矣。备侯于此，故谓之辟塞，是以《越绝》称吴故从由拳、辟塞渡会稽，溱山阴是也。
又迳永兴县南，县在会稽东北一百二十里，故馀暨县也。阖闾弟夫概之故邑也。王莽之馀衍也。汉末，童谣云：天子当兴东南三馀之间。故孙权改曰永兴，县滨浙江。
又东合浦阳江。江水导源乌伤县，东迳诸暨县，与泄溪合。溪广数丈，中道有两高山夹溪，造云壁立，凡有五泄。下泄悬三十馀丈，广十丈，中三泄不可得至，登山远望，乃得见之。泄悬百馀丈，水势高急，声震水外。上泄悬二百馀丈，望若云垂，此是瀑布，土人号为泄也。江水又东迳诸暨县南，县临对江流，江南有射堂。县北带乌山，故越地也。先名上诸暨，亦曰句无矣。故《国语》曰：句践之地，南至句无。王莽之疏虏也。夹水多浦，浦中有大湖，春夏多水，秋冬涸浅。江水又东南迳剡县，与白石山水会。山上有瀑布，悬水三十丈，下注浦阳江。
浦阳江水又东流南屈，又东回北转，迳剡县东，王莽之尽忠也。县开东门向江，江广二百馀步。自昔耆旧传，县不得开南门，开南门则有贼盗。江水翼县转注，故有东渡、西渡焉。东南二渡，通临海，并泛单船为浮航。西渡通东阳，并二十五船为桥航。江边有查浦，浦东行二百馀里，与句章接界。浦里有六里，有五百家，并夹浦居，列门向水，甚有良田。有青溪、馀洪溪、大发溪、小发溪，江上有溪，六溪列溉，散入江。夹溪上下，崩崖若倾。东有簟山。南有黄山，与白石三山，为县之秀峰。山下众流前导，湍石激波，浮险四注。浦阳江又东迳石桥，广八丈，高四丈。下有石井，口径七尺，桥上有方石，长七尺，广一丈二尺。桥头有磐石，可容二十人坐。溪水两旁悉高山，山有石壁二十许丈，溪中相攻，赑响外发，未至桥数里，便闻其声。江水北迳嵊山，山下有亭，亭带山临江，松岭森蔚，沙渚平静，浦阳江又东北迳始宁县<山雩>山之成功峤。峤壁立临江，欹路峻狭，不得并行。行者牵木稍进，不敢俯视。峤西有山，孤峰特上，飞禽罕至。尝有采药者，沿山见通溪，寻上，于山顶树下，有十二方石，地甚光洁。还复更寻，遂迷前路。言诸仙之所憩宴，故以坛宴名山。峤北有<山雩>浦，浦口有庙，庙甚灵验，行人及樵伐者皆先敬焉。若相侵窃，必为蛇虎所伤。北则<山雩>山与嵊山接，二山虽曰异县，而峰岭相连，其间倾涧怀烟，泉溪引雾，吹畦风馨，触岫延赏。
是以王元琳谓之神明境，事备谢康乐《山居记》。浦阳江自<山雩>山东北，迳太康湖，车骑将军谢玄田居所在。右滨长江，左傍连山，平陵修通，澄湖远镜。于江曲起楼，楼侧悉是桐梓，森耸可爱，居民号为桐亭楼，楼两面临江，尽升眺之趣。
芦人渔子，泛滥满焉。湖中筑路，东出趣山，路甚平直，山中有三精舍，高甍凌虚，垂檐带空，俯眺平林，烟杳在下，水陆宁晏，足为避地之乡矣。江有琵琶圻，圻有古冢堕水，甓有隐起字云：筮吉龟凶，八百年，落江中。谢灵运取甓诣京，咸传观焉。乃如龟繇，故知冢已八百年矣。浦阳江又东北迳始宁县西，本上虞之南乡也。汉顺帝永建四年，阳羡周嘉上书，始分之。旧治水西，常有波潮之患。
晋中兴之初，治今处。县下有小江，源出<山兆>山，谓之<山兆>浦，迳县下西流注于浦阳茠山，下注此浦。浦西通山阴浦而达于江。江广百丈，狭处二百步，高山带江，重荫被水，江阅渔商，川交樵隐，故桂棹兰栧，望景争途。江南有故城，太尉刘牢之讨孙恩所筑也。江水东迳上虞县南，王莽之会稽也。本司盐都尉治也，地名虞宾。《晋太康地记》曰：舜避丹朱于此，故以名县，百官从之，故县北有百官桥。亦云：禹与诸侯会事讫，因相虞乐，故曰上虞。二说不同，未详孰是？县南有兰风山，山少木多石，驿路带山傍江，路边皆作栏干。山有三岭，枕带长江，苕苕孤危，望之若倾。缘山之路，下临大川，皆作飞阁栏干。山有三岭，枧带长江，苕苕孤危，望之若倾。缘山之路，不临大川，皆作飞阁栏干，乘之而渡，谓此三岭为三石头。丹阳葛洪遯世居之，基井存焉。琅邪王方平性好山水，又爰宅兰风，垂钓于此，以永终朝。行者过之，不识，问曰：卖鱼师，得鱼卖否？方平答曰：钓亦不得，得复不卖。亦谓是水为上虞江。县之东郭外有渔浦湖，中有大独小独二山。又有覆舟山。覆舟山下渔浦王庙。庙今移入裹山。此三山孤立水中。湖外有青山、黄山、泽兰山，重岫叠岭，参差入云。泽兰山头有深潭，山影临水，水色青绿。山中有诸坞，有石楗一所，右临白马潭。潭之深无底，传云创湖之始，边塘屡崩，百姓以白马祭之，因以名水。湖之南，即江津也。江南有上塘、阳中二里。隔在湖南，常有水患。太守孔灵符遏蜂山前湖以为埭。埭下开渎，直指南津。又作水楗二所，以舍此江，得无淹溃之害。县东有龙头山，山崖之间有石井，冬夏常冽清泉，南带长江，东连上陂。江之道南有《曹娥碑》。
娥父旴，迎涛溺死，娥时年十四，哀父尸不得，乃号涌江介，因解衣投水，祝曰：若值父尸，衣当沈。若不值，衣当浮。裁落更沈，娥遂于沈处赴水而死。县令度尚，使外甥邯郸子礼为碑文，以彰孝烈。江滨有马目山，洪涛一上，波隐是山，势沦嵊亭，间历数县，行者难之，县东北上，亦有孝子杨威母墓。威少失父，事母至孝，常与母入山采薪，为虎所副，自计不能御，于是抱母，且号且行，虎见其情，遂弭耳而去。自非诚贯精微，孰能理感于英兽矣。又有吴渎，破山导源，注于胥江。上虞江东迳周市而注永兴。《地理志》曰：县有仇亭，柯水东入海。
仇亭有县之东北一十里江北，柯水疑即江也。又东北迳永兴县东，与浙江合，谓之浦阳江。《地理志》又云：县有萧山，潘水所出，东入海。又疑是浦阳江之别名也，自外无水以应之。浙江又东注于海。故《山海经》曰：浙江在其东，在闽西北入海。韦昭以松江、浙江、浦阳江为三江。

△斤江水出交阯龙编县，东北至郁林领方县东，注于郁。
《地理志》云：迳临尘县至领方县，注于郁。

△容容、夜、纟卤、湛、乘、牛渚、须无、无濡、营进、皇无、地零、侵离。
侵离水出广州晋兴郡，郡以太康中分郁林置。东至临尘，入郁。

△无会、重濑、夫省、无变由蒲、王都、融、勇外。
此皆出日南郡西，东入于海。容容水在南垂，名之，以次转北也。

△右二十水，从江已面，至日南郡也。
《禹贡锥指》曰：弱水，《经》不言所出，桑钦以为出张掖删丹县。
郑康成曰：众水东流，此独西流。而《水经注》无之，其所经与所入，不可得而详也。一清按：《史记?索隐》曰：《水经》曰：“弱水出张掖删丹县，西北至酒泉会水县入合黎山腹。《汉志》张掖郡删丹县，桑钦以为导弱水自此西至酒泉合黎，即是小司马所引之文。是唐时尚有《弱水》篇，今本尽失之耳。张守节《正义》亦云：合黎水出临松县东，而北流迳张掖故城下，又北流至县北二十三里，合弱水。弱水自合黎出折而北泫，迳沙碛之西，入居延泽，行千五百里。
又《汉志》金城郡临羌县下云：有弱水。《说文》曰：弱水自张掖删丹西，至酒泉合黎，馀波入于流沙。观此则弱水之源委，约略可得矣。又曰：<山几>山也，或曰弱水之所出。《十六国春秋》乞伏札子击吐谷浑，觅地於弱水西。《元和志》弱水在删丹县南山下。《括地志》蘭门山一名穷石，在删丹县西南七十里。《离骚》夕次於穷石。《淮南子》弱水出穷石山是也。《隋书?地理志》删丹县有祀山、弱水。胡渭曰：疑即<山几>字之误。《寰宇记》曰：合黎水一名羌谷，鲜水，一名覆袁水，亦名张掖河，南自吐谷浑界流入。《禹贡》导弱水至于合黎。孔安国云：合黎，水名，在流沙东。即谓此也。详《河水》篇第二篇《注》中。
《禹贡锥指》曰：《传》云：黑水自北而南，经三危，过梁州，入南海。
《正义》云：《地理志》，益州郡计在蜀郡西南三千馀里，故滇王国也。武帝元封二年，始开为郡。郡内有滇池县。县有黑水祠。止言有祠，不知水之所在。郑云：今中国无也。《传》之此言，顺《经》文耳。案郦道元《水经》黑水出张掖鸡山，南流至敦煌，过三危山，南流入于南海。然张掖、敦煌，立在河北，所以黑水得越河入南海者，自积石以西，皆多伏流，故黑水得越而南也。渭案：滇池所祠之黑水，即金沙江，与雍州无涉。《山海经》曰：灌湘之山，又东五百里曰鸡山，黑水出焉，而南流注于海。鸡山不知在何郡？郭璞无注。而孔《疏》引《水经》以为出张掖之鸡山，检今本无此文，盖其书有散逸耳。《太平御览》引《张掖记》曰：黑水出县界鸡山，亦名玄圃。昔有娀氏女简狄，浴於玄丘之水，即黑水也。据此则鸡山当在甘州张掖县界，汉为<舟乐>得县地。今陕西甘州卫西，有张掖河，即古羌谷水，出羌中北流，至卫西为张掖河，合弱水，东北入居延海，欲谓之黑河。此水立不经三危入南海，安得以此为《禹贡》之黑水耶？《山海经》明言南流注于海，必非东北入居延之张掖河，其鸡山恐亦不在县界也。又曰：夏、殷之衰，雍州西北境皆为戎、翟所据。及周室东迁，旧都八百里之地，悉弃以予秦。秦染夷俗，诸侯摈之，不与中国会盟。輶轩之使，莫有过而问焉。况三危西裔之区乎？故屈原《天问》曰：黑水玄趾，三危安在？盖自战国时，此地之山川，已与昆仑弱水，同其渺茫，亻堇得之传闻而无从目验矣。秦火之后，载籍沦亡。
汉兴，治《尚书》者，不能言黑水，三危之所在。武帝通西域，玉门、阳关之外，使者往来数十辈，不闻涉大川而西，可以当古之黑水者。故班《志》张掖、酒泉、敦煌郡下，并无其文。司马彪亦无可言。至郦道元始云：黑水出张掖鸡山，而其所谓南流至敦煌过三危入南海，亦不过顺《经》为义，与他水历叙所过之郡县者，详略相去远矣。故杜佑云：道元注《水经》，锐意寻讨，亦不能知黑水所经之处。
唐初，魏王泰《括地志》云：黑水出伊吾县北。此与张掖鸡山，未知孰是？然其所谓南流绝三危者，竟亦不可复寻。禹治黑水，不若治河之详。自屈原已不能知，而况伏生辈乎？自古文《尚书》家，已不能知，而况班固、司马彪、郦道元、魏王泰诸人乎？至若樊绰、程大昌、金履祥、李元阳等，纷纷辩论，击风捕影，了无所得，徒献笑於后人而已！

△嵩高为中岳，在颍川阳城县西北。
《春秋说题辞》曰：阴今阳，故石凝为山。《国语》曰：禹封九山，山，土之聚也。《尔雅》曰：山大而高曰嵩。合而言之为嵩高，分而名之为二室，西南为少室，东北为太室。《嵩高山记》曰：山下岩中有一石室，云有自然经书，自然饮食。又云：山有玉女台，言汉武帝见三仙玉女，因以名台。

△泰山为东岳，在泰山博县西北。
岱宗也，王者封禅于其山，示增高也。有金策玉检之事焉。

△霍山为南岳，在庐江灊县西南。
天柱山也。《尔雅》云：大山宫小山为霍。《开山图》曰：其山上侵神气，下固穷泉。

△华山为西岳，在弘农华阴县西南。
古文之敦物山也。

△雷首山在河东蒲坂县东南。

△砥柱山在河东大阳县东河中。

△王屋山在河东垣县东北也。
昔黄帝受丹诀于是山也。

△太行山在河内野王县西北。
王烈得石髓处也。

△恒山为北岳，在中山上曲阳县西北。

△碣石山在辽西临渝县南水中也。
大禹凿其石，夹右而纳河，秦始皇、汉武帝皆尝登之。海水西侵，岁月逾甚，而苞其山，故言水中矣。

△析城山在河东濩泽县西南。

△太岳山在河东永安县。

△壶口山在河东北屈县东南。

△龙门山在河东皮氏县西。

△梁山在冯翊夏阳县西北河上。

△荆山在冯翊怀德县南。

△岐山在扶风美阳县西北。

△汧山在扶风汧县之西也。陇山
△终南山、敦物山在扶风武功县西南也。
西顷山，在陇西临洮县西南。
《禹贡》中条山也。

△嶓冢山在陇西氐道县之南。
南条山也。

△鸟鼠同穴山在陇西首阳县西南。
郑玄曰：鸟鼠之山有鸟焉，与鼠飞行而处之，又有止而同穴之山焉，是二山也。鸟名为馀，似鵽而黄黑色，鼠如家鼠而短尾，穿地而共处，鼠内而鸟外。
孔安国曰：共为雌雄，杜彦达曰：同穴止宿，养子互相哺食，长大乃止。张晏言不相为牝牡，故因以名山。

△积石在陇西河关县西南。
《山海经》云：山在邓林山东，河所入也。

△都野泽在武威县东北。
县在姑臧城北三百里，东北即休屠泽也，古文以为猪野也。其水上承姑臧武始泽，泽水二源，东北流为一水，迳姑臧县故城西，东北流，水侧有灵渊池。王隐《晋书》曰：汉末，博士敦煌侯瑾，善内学，语弟子曰：凉州城西，泉水当竭，有双阙起其上。至魏嘉平中，武威太守条茂，起学舍，筑阙于此泉。太守填水，造起门楼，与学阙相望。泉源徙发，重导于斯，故有灵渊之名也。泽水又东北流迳马成东，━━城即休屠县之故城也。本匈奴休屠王都。━━谓之马城河，又东北与横水合，水出姑臧城下，武威郡凉州治。《地理风俗记》曰：汉武帝元朔三年，改雍曰凉州，以其金行，土地寒凉故也。迁于冀，晋徙治此。王隐《晋书》曰：凉州有龙形，故曰卧龙城，南北七里。东西三里，本匈奴所筑也。及张氏之世居也，又增筑四城，箱各千步。东城殖园果，命曰讲武场，北城殖园果，命曰玄武圃，皆有宫殿。中城内作四时宫，随节游幸，并旧城为五。街衢相通，二十二门。大缮宫殿观阁，采绮妆饰，拟中夏也。其水侧城北流，注马城河，河水又东北，清涧水入焉，俗亦谓之为五涧水也。水出姑臧城东，而西北流注马城河。
河水又与长泉水合，水出姑臧东揟次县王莽之播德也。西北历黄沙阜，而东北流注马城河，又东北迳宣威县故城南，又东北迳平泽、晏然二亭东，又东北迳武威县故城东。汉武帝太初四年，匈奴浑邪王杀休屠王，以其众置武威县，武威郡治。王莽更名张掖。《地理志》曰：谷水出姑臧南山，北至武威入海，屈此水流两分，一水北入休屠泽，俗谓之为西海；一水又东迳一百五十里入猪野。世谓之东海，通谓之都野矣。

△合离山在酒泉会水县东北。
合黎山也。

△流沙地在张掖居延县东北。
居延泽在其县故城东北。《尚书》所谓流沙者也。形如月生五日也。弱水入流沙，流沙，沙与水流行也。亦言出钟山，西行极崦嵫之山，在西海郡北。山有石赤、白色，以两石相打，则水润。打之不已，润尽则火出，山石皆然，炎起数丈，迳日不灭。有大黑风，自流沙出奄之，乃灭，其石如初。言动火之事，发疾经年，故不敢轻近耳。流沙又迳浮渚，历壑市之国，又迳于鸟山之东，朝云国，西历昆山，西南出于过瀛之山。《大荒西经》云：西南海之外，流沙出焉，迳夏后开之东开上三嫔于天，得《九辩》与《九歌》焉。又历员丘不死山之西，入于南海。

△三危山在敦煌县南。
《山海经》曰：三危之山，三青鸟居之。是山也，广圆百里。在鸟鼠山西，即《尚书》所谓窜三苗于三危也。《春秋传》曰：允姓之奸，居于瓜州。瓜州，地名也。杜林曰：敦煌，古瓜州也。州之贡物，地出好瓜，民因氏之。瓜州之戎并于月氏者也。汉武帝后元年，分酒泉置，南七里有鸣沙山，故亦曰沙州也。

△朱圉山在天水北，冀城南。
即冀县，山有石鼓，《开山图》谓之天鼓山。九州害起则鸣，有常应。又云：石鼓山有石鼓，于星为河鼓，星动则石鼓鸣，石鼓鸣则秦土有殃。鸣浅殃万物，鸣深则殃君王矣。

△岷山在蜀郡湔氐道西。
《汉书》以为渎山者也。

△熊耳山，在弘农卢氏县东。
是山也。谷水出其北林也。

△荆山在南郡临沮县东北。
东条山也。
卞和得玉璞于是山，楚王不理，怀璧哭于其下，王后使玉人理之，所谓和氏之玉焉。

△内方山在江夏竟陵县东北。
《禹贡》注章山也。

△大别山在庐江安丰县西南。

△外方山，嵩高是也。

△桐柏山在南阳平氏县东南。

△陪尾山在江夏安陆县东北。

△衡山在长沙湘南县南。
禹治洪水，血马祭衡山，于是得金简玉字之书。按省玉字。得通水理也。

△九江地在长沙下巂，县西北。

△云梦泽在南郡华容县之东。

△东陵地在庐江金兰县西北。

△敷浅原地在豫章历陵县西。

△彭蠡泽在豫章彭泽县西北。
《尚书》所谓彭蠡既猪，阳鸟攸居也。

△中江在丹阳芜湖县西南，东至会稽阳羡县，入于海。

△震泽在吴县南五十里。

△北江在毗陵北界，东入于海。

△峄阳山在下邳县之西。

△羽山在东海祝其县南也。
县即王莽之犹亭也。《尚书》殛鲧于羽山，谓是山也。山西有羽渊，禹父之所化，其神为黄能以入渊矣。故《山海经》曰：洪水滔天，鲧窃帝之息壤以堙水，不待帝命。帝令祝融杀鲧羽郊者也。

△陶丘在济阴定陶县之西南。
陶丘，丘再成也。

△菏泽在定陶县东。

△雷泽在济阴成阳县西北。

△菏水在山阳湖陆县南。

△蒙山在太山蒙阴县西南。

△大野泽在山阳钜野县东北。

△大邳地在河南成皋县北。
《尔雅》曰：山一成谓之邳，然则大邳山名，非地之名也。

△明都泽在梁郡睢阳县东北。

△益州沱水在蜀郡汶江县西南。其一在郫县西南，皆还入江。

△荆州沱水在南郡枝江县。

△三澨池在南郡邔县之北，《尚书》曰：导汉水过三澨。《地说》曰：沔水东行过三澨，合流触大别山陂，故马融、郑玄、王萧、孔安国等，咸以为三澨，水名也。许慎言：澨者，埤增水边土，人所止也。按《春秋左传》曰：文公十有六年，楚军次于句澨，以伐诸庸。宣公四年，楚令尹子越师于漳澨。定公四年，左司马戍败吴师于雍澨。昭公二十三年，司马薳越缢於蓬澨。服虔或谓之邑，又谓之地。京相璠杜预亦云：水际及边地名也。今南阳、淯阳二县之间，淯水之滨，有南澨、北澨矣。而诸儒之论，水陆相半，又无山源出处之所，津途关路，惟郑玄及刘澄之言在竟陵县界。《经》云邔县北沱，然沱流多矣，论者疑焉，而不能辨其所在。

△右《禹贡山水泽地所在》凡六十。

