赤松山志 
《赤松山志》一卷，宋倪守约撰。守约，未详何许人，书前有自序，称“舍家辞父母，来投师资”。又自署松山羽士，知为道流。书中称真庙、神庙、孝庙、宁庙，知为宋人。人物之末称咸淳年号，知作于度宗时矣。其书首叙皇初起、皇初平兄弟仙迹，以着是山之灵异，为全书纲领。次，丹类。次，洞穴类。次，山类。次，水类。次，宫宇类。次，人物类。次，制诰类。次，碑籍类。书末又有正统四年、明英宗御制、数行非诗非文、似乎聮额，与此书篇页不相属，葢后人所附入。明代刻本喜于窜乱古书，徃徃如是，今删汰不録，以存守约之旧焉。 

 

序

　　余自髫龄慕希夷氏之风，觊为葛天氏之民，家寓松山之左，耳所闻，目所见，凡赤松子、二皇君得道之由来，虽未能详知而厯贯，亦已黙契乎胷中矣。遂舍家辞父母，来投师资，粤自承恩备，冠裳末数，积今四十余年。晨香夕灯，未尝敢懈，每静坐丹晨，靖中无他念想，惟恐灵踪仙迹无以启迪后人耳。家山旧有刋本，事实岁久而磨灭不存。余曰，既为二皇君之子孙，忝冲和先生之余裔，其后使祖师之道不显乎？乃采摭源流，举其宏纲，撮其机要，定为一编，号曰《赤松山志》，俾来者有可考焉。若夫神仙传记之所録，经典碑铭之所载，父老之所传，风月之所咏，观乎此，则不待旁搜而后知之也。偈曰：

　　挂一漏万，择焉而不精，语焉而不详，则负罪其奚以文。

　　松山羽士竹泉倪守约序

　　按传记云，郡人徐氏遇而得仙。徐氏，今日壶天真人奕碁之所，今曰碁盘其所由来者。渐矣，真人既遇赤松子，乃隠匿名字，寄籍于上霄优洞天之左而修炼灵元，卒能乗云御气，宾于帝庭，真人既不昡世故，时代亦不可考。然流福一方民，到于今，受其赐修炼之所，今曰壶屏俱有祠焉。凡遇祈祷守宰，必迎奉香火，求请圣水，每岁一郡士民祭祀，日以为常。  


 

赤松山志 　　○二皇君

　　丹溪皇氏，婺之隠姓也。皇氏显于东晋。上祖皆隠徳，不仕。明帝太寜三年四月八日，皇氏生长子，讳初起，是为太皇君。成帝咸和三年八月十三日生次子，讳初平，是为小皇君。二君生而颕悟，俊拔秀耸，有异相。小君，年十五，家使牧羊，遇一道士，爱其良谨，引入于金华山之石室。葢赤松子幻相而引之，小君即炼质其中，絶弃世尘，追求象罔。且谓“朱髓之诀，指掌而可明；上帝之庭，鞠躬而自致”，积世累功，踰四十稔。

　　大君念小君之不返，巡厯山水，寻觅踪迹而不得见。后于市中复遇一道士，善卜就占之。道士曰“金华山中有牧羊儿，非卿弟耶？”遂同至石室，此亦赤松子幻相而引之兄弟相见。且悲且喜！

　　大君问曰：羊何在？

　　小君曰：近在山东。

　　及大君徃视，了无所见，惟见白石无数。

　　还谓小君曰：无羊。

　　小君曰：羊在耳，但兄自不见。

　　便俱徃山东。小君言叱咤，于是白石皆起，成羊数万头。今卧羊山即是其所。

　　大君曰：我弟得神通如此，吾可学否？

　　小君曰：惟好道便得。

　　大君便弃妻子，留就小君，共服松脂茯苓。至五千日，能坐在立亡日中无影，有童子之色。修道既成，还乡省亲，则故老皆无者。

　　今石室之下有洞焉，葢二君深隠之秘宫也。二君以服脂苓方教授弟子，南伯逢等其后传授又数十人得仙。《神仙传》曰：二君得道之后，大君号鲁班，小君亦号赤松子。此葢二君不眩名惊世故。诡姓遁身以求不显，此乃祖述赤松子称黄石公之遗意也。二君道备于松山絶顶，为炼丹计。丹成，大君则鹿骑，小君则鹤驾乘云上升，今大蒉山即是也。二君既仙，同邦之人相与谋而置栖神之所，遂建赤松宫，偕其师赤松子而奉事焉。召学其道者而主之，自晋而我朝，香火绵滋，道士常盈百，敬奉之心未有涯也。

　　按《山録》，南岳衡山太虚真人得道处，玉帝命小皇君主之，赐神姓崇，名■〈山屾昌，上中下〉，号司天，主世界分野。孝庙淳熈十六年，封大君为冲应真人；小君为养素真人，理庙景定三年，加封大君冲应净感真人，封小君养素净正真人，猗欤休哉，大道流行，正教恢阐，福庇于婺，垂千万年。

　　○丹类

　　遗丹

　　按《遗丹记》云，二皇君炼丹成道而上升，丹灶故基与井俱存。遗丹在山，变现不常，或大或小，或近或逺，人多目击，不可数举。丹山遇夜及昏、或阴晦或烟雨，必霏霏如日出光，岂非遗丹之洞焕欤？今畧摭一二言之。

　　守山道士吴奉师，常蓄白鸡伺晓。一日闻鸡惊鸣，举首视之，乃啄一物，微似弹丸，有五彩光，即以合格之亟，招同袍作礼及偕来启合，丹已去矣。又，守山道士沈应符，至更初，见窗外光彩闪烁，遂开户视之，有物大如鸡子，其光渐逺。又，即前其光愈逺复归户，其光照窗如初，殊不知、山神诃护可逺观而不可亵翫焉。

　　丹灶

　　灶如三级坛，上有丹鼎。

　　丹基

　　在丹山太清殿之左。以真阳所聚，遇雪不积，草木不萎。

　　○洞穴类

　　洞元洞天

　　系三十六洞天，亦名金华洞天，与赤松山相接，分上中下三洞。上曰朝真，中曰氷壶，下曰双龙。竒伟峻拔，岩穴奋踞，风云凝互，气势磅礴。上逼斗牛之辉，下接罗浮之脉。上洞有石真人，俨然临跨，莫测端倪。中洞有水帘直下，寒玉横飞，其间有石像石笋等，按之仙经，知其有异，山神守卫，不通尘迹。下洞有石龙虎狮象麟凤钟鼓之类，难可枚数。又有雪山等处。鄱阳汤中曽有诗曰：“金堂玉室相掩映，珠帘翠箔谁褰开”。盖以洞中有“动用什物、室宇户牖”故也。下洞门极低，非舟不可入。既入，非烛不可见。此洞天原系赤松所辖。据《博异志》云：皇氏兄弟得道游止之地。《洞天福地志》云：郡人皇氏于此学道，凡投告龙简，必至焉。理庙嘉熈间，祈嗣告盟于此，宫中有御醮青词碑可考。

　　优游洞

　　在上霄，去宫十里，去壶屏一望之隔。洞门髙五尺许，入门则广髙二三丈，自左升梯而上。又于上扶梯，而入其中。举而视之，则虚旷如大厦数十间之广。又出于三十六洞天之外，烟霞交鎻，石髓流英，父老所传则曰壶天真人所治之区，二皇君校籍之所，潜斋王公埜亦留题曰：

　　上霄非晚出，烟霞寄孤峤，青广既欝欝，白乳仍皭皭。

　　徐真人有祠其侧。

　　石室洞

　　在螺蛳岩之侧，即赤松子引小皇君入山修道之所。上则石室，髙深丈余，方广相等，洞在其左。自二皇君得道之后，洞门深鎻人不可到。

　　○山类

　　金华山

　　周回数十里，即赤松山是也。《抱朴子》云，此地可以居神，免罹洪水之患。汉三十代天师虚静先生张君好善，尝一日游厯，慨慕赤松子之风、二皇之迹，乃留咏曰：

　　家在白云中，约住赤松子。

　　揭来此山游，龙虎镇相似。

　　金华莫外求，黄茅已如此。

　　炼丹山

　　髙数千寻，去宫五里，自宫左循坦途而去，至山下度小桥，由峻岭而上。其上平旷，景物不凡，一望数百里，近在目睫。盖二皇君炼丹之所，其上有庵，岁差道士主之。丹光洞，焕辉润草木，山中凡可以为药者三百余种，梁沈约为本郡太守，有诗纪之：

　　朋来握石髓，宾至驾轻鸿。

　　都令人径絶，惟使云路通。

　　绍兴间，降香祈福于此。其下有仙田，凡一二里，细碎不成片段。逺望髙下若阶级，相传以为二皇君植灵苗胡麻之地，自五代以来尝以种香黍，每岁必以进贡。唐本观道士舒道纪有诗云：“至今丹井水，香满此山田”。后因杂种五榖而此田所出不复可进矣。

　　卧羊山

　　周回数十里，其髙数十寻，正与赤松宫相对，即小皇君叱石成羊之地。其上石羊，现没无常，山神诃护，不容凡人有所希觊，林木茂盛，深不可入。东坡先生尝有诗讃之曰：

　　先生养生如牧羊，放之无何有之乡。

　　止者曰止行者行，先生超然坐其旁。

　　挟册读书羊不亡，化而为石起复僵。

　　流涎磨牙笑虎狼，先生指呼羊服箱。

　　又太学博士三山郑士懿来此，曽有诗曰：

　　见羊疑是巳叱石，

　　见石飜疑未叱羊，

　　非石非羊何所见，

　　这些意思难商量。

　　大蒉山

　　宫之东一里而近。乃二皇君飞举之地，俗呼为堕坠山。以山势自壶屏奔龙而下，蟠结于此，岌岌其势故也。

　　圣石山

　　在卧羊山左宫之南，其山相对，隔溪皆田也。向有十数巨石在田中，其广数围，妨碍耕作，乃祷于二皇君。次晓则石巳飞过山旁，众叹神异，指为圣石。二皇差仙官主之。

　　螺蛳岩

　　在石室之左。其岩内窍通于石洞外，有峉岝之形，有空洞之象，岩势盘折，若螺蛳，就以为名。

　　刘道岩

　　在螺蛳岩之左。昔有学道者刘道岩于此得道而去。

　　壶屏

　　在优游洞之左。壶天真人修炼之所，此处实地，履之空空，有声虚处，随足陷没不可举。

　　○水类

　　小桃源

　　在宫之侧。宫内自左庑，可问桃源之津，泝流而前，泉石相搏，无风而涛。行且百步，有亭曰“物外”。又百步，横涧为桥，榜曰：三峡惊涛怒号前，莫知所穷后不见。其所止殆与尘世相隔，过盘石，临浚流，不特与物外异，亦与三峡异。横絶一小桥，有亭在大石上，曰：石弘。又泝而上，潺湲不竭，度杰石，而后可据槁梧而坐，丹山可由兹而上，此乃二皇君三元八节，邀集羣仙校籍之所。山中人早行，尝有闻如官府考掠声。迟明寻觅，则又杳无所见。昔有栖碧、御风、泠然等处，今不复存。东莱吕先生有记，以纪其胜。

　　丹井

　　在丹山左隅。二皇君得道，将欲飞举，乃为。石屏上有石荷，盖与龛相类，奉所事石老君于内，而埋井中，不使后人知神仙踪迹及井所在，却以他井代之。其中泉，冬夏不涸，可以治病，神济无方。后有慢道者厌触之，其泉不通，此井自塞。守山道士方以井闭为惧，二皇君乃亲降指示，故井因忽不见，亟鸠工掘土，则见所藏老君在龛中颜色严古，冠裳坐扆皆肃整，殆若天降、众共惊愕，乃奉祠于太清殿。今之丹井实故井也。梁国葛惟肖乃稚川耳孙，有诗纪之曰：

　　炼厥紫河车，汲此太阴精。

　　铅男沈玉洞，汞女隠金城。

　　盖为是也。

　　圣石湾

　　在宫前送客亭下。圣石山之左，中有圣石屹立，不动。壶天真人曽豢龙于此。

　　清水潭

　　在宫之右，过清亭之前。昔有一大石羊在此，神仙恐为凡人所得，其羊竟滚入潭中而不可见。皇佑间，洪水冲倒钟楼，钟亦滚入其中，竟失其所。至今，凡遇有风清月白之夜，遂闻其下铿坚琳琅之韵，以合步虚之节。

　　○宫宇类

　　寳积观

　　即赤松宫。按观碑，自二皇君因赤松子传授以道而得仙，同邦之人议曰：崆峒访道，帝王有顺风之请；濑乡立祠，桑梓置栖神之所，兹为胜地，可得忽乎！遂建赤松宫真庙。大中祥符元年，始改今额宫，与卧羊山相对，宫前有二派水合为一流，其一自上霄而下，其一自碁盘穿小桃源而下。宫内由左庑而上，可问桃源之津，由右庑而入，可寻濯缨枕流之胜。又数步，可坐过清亭而观漱玉，徘徊官厅，可览骚人胜士之风月、朝廷所降御书及石刻并诰勅等，见奉安于宸翰堂宫中。自从冲真董先生立名于东京中太乙，而显道振宗，代不乏人，自紫虚黄先生重兴观业而规矩一新。 

　　金华观

　　在双龙洞侧。掌三洞香火，元系赤松下观。

　　云巢庵

　　在丹山上。有屋数十楹，宫中岁差道士徃主之，非惟巡掌形胜。士大夫扪松萝而访仙者，则傧相游览焉。

　　太清殿

　　在丹山上，云巢之侧。今奉事石老君香火。

　　二皇君祠

　　在大蒉山下。守宰谒告必至焉。范峻有诗云：

　　灵祠千古余真迹，祠下老松髙百尺。

　　仙子骑鲸去不归，几回借问山中石。

　　壶天真人祠

　　在优游洞前。一在壶屏，一在碁盘，一在宫内，祷祈不絶。

　　圣石仙官祠

　　在圣石湾。左首掌圣石，按《谶记》云，此石乃金寳所化，能现光彩，故二皇君令仙官主之。

　　丹山仙官祠

　　在丹山上，云巢庵之侧。每遇丹光吐纳，必由于兹。民有祷祈，动无不应。凡有登丹山而不加敬者，必有彰报之验而俾隆信道之心。

　　云台观

　　在城西十里外，名曰鲍垕。元是罗仙姑兄弟二人修道之庵，曽遇白衣仙人而不火食。继有何仙姑兄弟二人复绍此庵。请牒为女冠，亦八十余而后化。赤松主首移，请兰溪废额以隶属赤松下观云。

　　凝神庵

　　在城西十里外，去溪陂塘一里，乃朱宗师退修之地。宗师勇退观事，结庵于此，以奉父母香火，誓絶人事而户外之履满。乡宦多访焉。潜斋王公埜有诗咏之：

　　抛却林泉趣，草庵临近村。

　　两窗吞日月，一室养乾坤。

　　菊露秋篱重，松风午枕暄。

　　蒲团数胎息，不肯学旁门。

　　后数年，遭遇理庙，赐凝神斋髙士。遂以为名，其后又复得御书“凝神”二字，因以为额。

　　○人物类

　　舒先生

　　先生名道纪，唐代人也。生长于婺，为赤松黄冠师。存心养性之外，惟以文墨自娱。名公逓相推敬，游厯江湖，在处寄其风月之章，时有荐之于朝而録用之则又拂袖而去。若将浼焉，埋光铲彩，不求名声，自号华阴子。常与禅月大师贯休为莫逆交，日夕瞻仰二皇君之祠，若意交神会，人莫测其遇与不遇也。曽有诗曰：

　　松老赤松源，松间庙宛然，

　　人皆有兄弟，谁共得神仙。

　　双鹤冲天去，羣羊化石眠。

　　至今丹井水，香满此山田。

　　其后修炼亦却食，不疾而化。又数年，有于赤城见之者。

　　冲真董先生

　　先生名惟兹，好学笃文，不事生业。隠寄赤松，解悟经品。思通神会，时贵以先生名，荐之于神庙，名试诸经，理义敷畅，上悦，赐度牒，为赤松黄冠师。继赐冲真师号，及紫衣。未几掌东京中太乙，事及哲庙。元佑间乃丐归家山。上嘉之，复勅领寳积观事。

　　紫虚洞灵黄先生

　　先生名彦达，字行可，本郡人。其家去观二十里，紫虚洞灵其师号也。博学羣书，精于唐宋之诗，后遇至人授之以秘术，于是诸大法无不参行，救人疾苦，祷祈响应，四方归向，皆目之曰黄真人。至绍兴间，主观事凡三十余载。一新观増置田畆道行，赖其休庇，至今无乏。尝置灵机堂，为修存导养计，得暇则以琴棋自娱。

　　至乐先生盛君

　　先生名旷，字符放，武林人也。其母梦吞五色光而有姙。自十岁学道于金华三洞，及十五六，迁寓赤松，呵呬外，喜吟咏。凡寓于物、入于题者，必发而言之。有《华松篇》一帙。盖取金华赤松居处之意也。黙朝内炼，靡所不解。绍兴间，因内嫔传其斩赤龙之道，髙庙闻其名，诏写其容而召之，乃野入觐上，赐坐谈玄，馆于玉津园。寻降，赐御书扇。又命其勘校道书，继而奏请如蜀之青城等处。蒙恩允，又赐空名度牒数道，以资糇粮之费。及回入觐，上赐“至乐先生”之号及金玉等物。谢恩还山，遂于宫中卓一小庵曰：迎晹。先生尤精于易，时与鹤山刘大辩讲析其中。又于所泊处，命曰：至乐窝。愈黙修炼。尝独吟曰：

　　刋名紫简羣魔宾，扶桑旸谷奏玉晨。

　　控驾三素辅翊宸，敢忘南岳魏夫人。

　　年七十余，趺坐而化。

　　冲和先生周君

　　先生名大川，字巨济，号澄斋，本郡人也。自幼入道，潜心宗风。承恩后，有术者相之曰，此人必可一言悟主。及年徳俱备，寜庙闻其名，乃诏入觐馆于髙士堂，寻奉万寿香火，上甚礼貌之。乃为家山申请免和买杂敷，仍立山门道正司。又数年，谢絶软红，归养故业。众又挽为家山主人，爱常住，毫发无欺，赡众无乏。庄田负逋，则捐已资而代偿，讙声载道。若夫吟咏纾情，横琴乐道，人所不能易及也。与通妙先生易君如刚为莫逆之交。嘉定间，上犹爱念二人，俱赐象简。又俱赐先生道号，其所得御书，见崇奉于冲和道院之御书阁。

　　道録吴先生

　　先生名养浩，平生读书不倦，十行俱下。游厯江湖则与云泉髙士杨休文为文章友，玩弄笔砚。朝中公卿皆屈礼招致之。绍定间，文声日振，理庙闻其名，召入觐，令主太乙。自是圣眷弥笃，宣赐不一，积阶至左街道録。年七十余而化。

　　宗师朱先生

　　先生名知常，字乆道，号此山。本郡人也。先生通儒学、明释老，平生茹素，常曰：功名不足凂我慨从赤松子游，为黄冠师。未半世，两住家山，道尊人服。寳佑丙辰，裕斋制置马相公光祖，以檄召主茅山玉晨，未几，司徒髙士师坦以先生闻于理庙，移镇崇禧。次年，蒙恩召主佑圣观，迁左街鉴义。凡遇雨旸，祈祷屡应，上悦，迁凝神斋髙士。开庆间，北兵渡江，犯鄂渚，于是上命立坛借阴兵助战，有验，赐左街道録及象简香合杯盘钱币。至景定四年，适茅山上清经箓。嗣教宗师阙员，上特御笔，以先生名为四十一代宗师。先生少学易于乡先生卢端叔，后得易说于池阳周元举，遂以见闻，集为一编，进之于上。先生得易之道，知进退之机。咸淳乙丑，浩然有归志，乃于房院之后，筑小庵以自娱。

　　○制诰类

　　赤松凌虚真君制

　　勅。

　　道无方体，供物之求，兆见机祥，发于感忽。

　　赤松真君，纪于迁録，神农之师，雨旸并时，有求必应。

　　一方所仰，千载若存。

　　祗答灵休，用申茂典，可加号赤松凌虚真君。

　　元符二年制

　　二皇君诰

　　勅。

　　黄老之学，虽以虚无为主，澹泊为宗，而原其用心，实以善利爱人为本。

　　初起真君、初平真君，尔生晋代，隠于金华。

　　叱石起羊，以为得道之验；

　　汲井愈疾，益广救人之功。

　　岿然仙宫，赫尔庙貌，一方所恃，千载若存。

　　东阳之民，合辞以请：其按仙品，崇以美名，缅想灵斿，鉴吾褒典。

　　初起真君可特封冲应真人

　　初平真君可特封养素真人

　　淳熈十六年六月十七日加封

　　勅。

　　至真【阙】妙，昉于庄老之论；神山之事，盛于秦汉以来。

　　然超乎冥漠之无形，而邈若昭彰之有验。

　　第一位，冲应真人，第二位，养素真人，惟尔兄弟，流芳史书。

　　石叱而能起，成形丹存而尚留余焰。驾雾腾云，则若恍若惚，祈晴祷雨，则随感随通，

　　至今，寳积之祠起，敬金华之地，宜加徽号，以称真风。

　　第一位，冲应真人，可特封冲应净感真人

　　第二位，养素真人，可特封养素净正真人

　　景定三年十二月十日

　　○碑籍类

　　碑

　　老君圣像碑

　　二皇君诰碑（在二皇君祠）

　　真武戒世碑（在真武堂）

　　御书兰亭碑

　　御醮碑

　　御香碑（在宸翰堂）

　　寳积观碑（张虚静先生撰）

　　三清殿碑（路说撰）

　　遗丹记碑

　　遗丹赞碑（并厉埜撰）

　　会仙阁记碑

　　赤松山碑（李阳氷书）

　　长生碑（唐开成四年立）

　　阴符经碑

　　小桃源碑

　　物外碑

　　洗耳碑（并虞似良书）

　　太山感应篇碑

　　青云阁碑记（并在青云阁下）

　　名公游山题咏碑（不可计数，散在廊庑及官院，并诸房院等处）

　　檀信长生斋碑

　　檀信逺日斋碑（并在西庑）

　　勅赐宗师碑（在此山道院）

　　文籍

　　赤松子中诫经（在冲和道院）

　　霍如庵参同契（在曕翠阁）

　　注太上感应篇（在青云阁）

　　经进易解（在此山道院）  
