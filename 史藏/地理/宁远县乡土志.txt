宁远县乡土志
伊犁府宁远县谨将卑县编造乡土志大略呈请鉴核。
  历史
    按宁远县地处极边，设治未久，民异其俗，人不知书，所有本地大端故事及古先名人事实均属无从考据。
    本境何代何年置
    按宁远县系光绪十四年四月十五日经前抚宪刘奏请新设，隶伊犁府。
    未置本境以前
    按宁远县旧名固尔札城，即伊犁九城之一。夫伊犁者乃汉时之乌孙国也，唐虞夏商周及春秋战国未入版图，无从查考，宁远当系古乌孙国属地。迨至本朝平定伊犁，迭经数次，事载新疆全省识略，并戡定新疆记甚详。此次自同治初年为俄人占据，至光绪八年收还后始置东西二厅，西厅即今之绥定县，东厅驻在此间旋经改设县治，曰宁远。
    既置本境以后
    按宁远县新设县治令仅二十载，既未有更属，似无须考求。
  政绩录
    按宁远县从前未设有专官，统名之曰伊犁，归将军管辖。迨光绪初年收还，伊犁始分设同知缺一，有无政绩三大端无从稽考。不数年改为县治，比时当兵燹之后，地方元气未复，百端待理，经长沙高令敬昌励精图治，悉中矩绳，凡夫筑城垣，开屯垦，修桥梁，疏渠道，诸要政无不井井有条，民沾实惠，迄令犹称颂弗衰。厥后继该令而理者，知杨令名澍周，令仪汪、令步端，均能勤职爱民，政声卓著。
  兵事录
    按宁远县设治二十年来，小民安居乐业不闻兵端，伊犁未收还以前，所有历年兵事本未，或叛党起于本境，或他境叛党来犯本境，及以本境为战场为险要者，考诸新疆全志及戡定新疆记中略述一二，余无可稽。
耆旧录
    按宁远县地当边徼，境内皆回缠，境外皆蒙哈，不通言语，不谙诗书，所重皆缠俗，经典尊阿洪毛拉为活佛，从前有无名贤硕彦俱不可考，今亦无闻。
  人类
    按宁远县居民分三种：曰汉，曰缠，曰回。汉民极少，缠回居多，惟缠民分两起，一本地缠民，名塔兰奇。一南路缠民，由南路各厅州县迁入本境者，均分布各圩种地，或务工商为业，此外曰锡伯，曰察哈尔，曰索伦，曰额鲁特，曰蒙古、哈萨克，人数繁衍，概归伊犁将军管辖。
  户口
    按宁远县所属汉户十之一，缠回户十之九。从前又有俄国缠民进入本境者，经前署令汪步端禀准令其种地营生，地方官一律征粮作为留户顶户。今年奉文将此项户民改归宁籍，现已收得三分之二，共计汉缠回及新收俄缠户口丁数若千分列于下：
    汉民：三百七十五户，男九百八十七丁，女六百六十三口。
    缠民：三千三百五十七户，男九千六百一十八丁，女六千八百三十五口。
    回民：九百八十余户，男三千三百二十八丁，女一千四百五十八口。
    新收俄缠：一千一百余户，男三千一百余丁，女二千二百余口。
  氏族
    按宁远县民族皆缠回，纵有汉民均非土著，系承平后由关内各处陆续迁入本境，落业者既无大族，无从编入。
  宗教
    按宁远县从前只有回教，非自外来，乃即本地之缠民回民也，并无有旗人入斯教者，惟法国教士梁萌德在此修盖天主堂一所，入教者无分旗人汉人，现在民教亦甚相安，此外别无他教，共计天主教人八十余名。
  实业
    按宁远县向无文人学士，设治以来建蒙养学堂延教习，无非为地方培养人才起见，记边隅之地风气不开，父兄不知诗书，子弟任其偷懒，地方官不惜再三劝谕，以子弟读书识字为第一要义，其如舌敝唇焦，何故士之一字言有难色，兹特将县属所务农工商各实业若干分列于下：
    农：四千四百余家。
    工：三百余家。
    商：三百余家，除客商及俄商外。
    地理
    按宁远县城，距省城西北一千六百七十里，距府城东一百二十里，东界阿瓦克，南界南山麓海努克，西界脊梁子，北界开里沁，东北界呼鲁斯台登努斯口，东南界托古斯塔拉喀喇沙尔，西南界绥定俄罗斯，西北界新甘沟精河厅，属四乡共五十七庄，俗呼为圩于道里，远近不一，有离城远在一百三四十里者，有离城近在二三十里者，城内原无古迹，自归县治后始有方神庙一，旋经卑县捐廉筹款新建庙宇三：曰武庙，曰城隍庙，曰刘猛将军庙。此外有回教大礼拜寺一院，相传系乾隆年间置缠民诵经在此，今渐倾圮，城东南隅设养小学堂一所，东门外南岔子有武庙，相传系国初建置，庙旁亦设有蒙养小学堂一所，大桥街西侧亦有大礼拜寺一院，回民诵经在此，相传与城内礼拜寺同时修建东梁上。于光绪十一年经法国教士梁萌德修有天主堂一所，由此向东三里许山麓有金顶寺古迹，折而南一百里许海努克有银顶寺古迹，均系当年准噶尔盛时饭僧地也，其余无考。
  山
    按宁远县南北两山对峙，中开平川，南山即昆仑雪山，距县城一百余里，北山由南山发脉而来，距县城四十余里。南山之雪水由各山峡流出，县城南岸八圩子全仗此水灌溉。北山之水由山峡流出者，依山数圩亦资灌溉，发皆流入伊犁河。
  水
    按宁远县水道，其源季均不在本境，伊犁河自昆格斯发源，流入县之东境。诗克斯河自特克斯发源，流入县之东南境合。阿里木吐霍、什乌塔克各水会伊犁河。哈什河自山峡远远而来，流入县之东北境合。额林莫多、博罗布尔噶、苏开里沁各水会伊犁河，自东曲折而西趋绥定县之东境。又有哈什渠一，俗呼为皇渠，此渠引哈什河水自东蜿蜒而西，亦趋绥定县之东境。北岸四十余圩子户民全仗该渠之水为生活，所以每年渠工浩大，万难从缓。再伊犁河之上游玛图有渡船，下游吉尔格朗有渡船，此外并无大小船筏。
  道路
    按宁远县治所西至熙春城十里，至惠宁城二十里，至脊梁子六十里交绥定县界分两路，一向西北至绥定城六十里，一向西南至惠远城四十里，一道平川，并不逾山度岭，惟惠宁城分一小路向北至新甘沟二十里，又西小路至黄草湖二十里，至惠远城五十里，因黄草湖时有哈贼出没，行人由此路者甚少，东至吉林圩子二十里，至雅满图八十里渡河由托古斯塔拉通喀喇沙尔，南至伊犁河沿十里渡河至南山下一百余里，由冰达坂通阿克苏，北至潘津圩子二十里至登努斯口二百里，由山峡通精河。
  物产
    按宁远县物产以动物为常产一大宗，此外植物如麦，稻、果、梨、罂粟各种。矿物如块煤均无有可以为制造者。县属缠民居多，不精工艺，所有动物各种制造均不在本境，兹特将动物产及动物产制造分列如下：
    动物产：马、牛、羊、狐、狼、虎、鹿，山羊。
    动物制造：皮毛此间系一大宗，经俄商贩运出口制造。牙尔缎、哈沙缎、桂皮毡毯、皮靴鞋袜各种货物仍进口行销，获利倍增。
  商务
    按宁远县所产之物以牲畜、皮毛、土药为一大宗。牲畜等类售销本地，亦有贩销他处者难查其数，约每月除俄商贩卖不计外，可获牲税银三百两有奇，详报有案。皮毛每年经华人卖与俄商者一万四千普筒，经俄人卖归俄商者四万六千普筒，合华秤共重一百六十五万斤，此非宁远一县所产，蒙哈各游牧所出实多，均运来汇总发售耳。土药行销本地，亦有贩销他处者每年约共销二十余万，所有本地行销他处各项货物每年约三十万有奇（蒙哈各种人等均赴此间购货），此系华商由关内并俄国运来之货，而俄商销数更当加倍。
