开原县志　　（清）刘起凡 考定　周志焕 校辑 

　　●目录 

　　叙 
　　卷上 
　　卷下 

　　●开原县志叙 

　　道之大原出于天天地果无初乎书契之益取诸夬人生果有初乎欲于无初者而近遡焉宜以人事定之于有初者而远遡焉更宜以天道定之天耶人耶是史是志而已离人不可以言天即志实可以传史然史迁叙前汉则曰记班固叙后汉则曰书三国曰志五代曰史立名虽殊要谓一代规模之隆俾上下千百年间开卷如覩即晋乘梼杌何尝不与春秋并列哉春秋文因旧册更以左氏传之不得于经则得于传虽曰鲁史也实志也观二百四十年间比事属辞如城成周城郈费新作南门即其所以志建置乎虎牢下阳则志关梁祊田易许反我汶阳济西田志疆域也税亩丘甲志丁粮徭役也鸜鹆来巢非地所产则曰来谓物产志家父聘宰周公会具为官师何如乃若蔡季归高子盟又人物表着当时而韩起之观易象与鲁春秋吴札之观乐志艺文也他如鹢飞获麟其于物变祥异也又更悉矣故因春秋而博为史因史而悉为志其实无异同也余初升诸司马时已旨敕各直省修志矣诸邑或有旧册不过略为损益兹邑也素附全辽中奚啻尺锦一缕兼之耆旧乏人无可征稽奈府宪征之再三余谨于今岁夏偕一二耆老傍搜广索大约凡应有而已具者固不敢没即应有而未具者复不敢略始建置终艺文直使一邑之疆理山川赋税丁徭学校甫兴则人文秀发不止贞良孝义奇伟一世者靡不毕举即一物之微或脱颖殊众必备录焉幸二三子不惮涉猎以勷厥役余因参其可否以订之唯务事迹是详故于辞有所不暇计也今于初冬告成于以供之天府虽不足耀蜀锦之彩即圣天子冠冕万国襟带山河抵掌而谈之亦庶几乎凑轮之辐耳康熙岁次戊午初冬赐进士知奉天府开原县事洺州刘起凡叙 

　　●开原县志 

　　知县刘起凡考定 
　　知县周志焕校辑 

　　县治图叙 
　　县治图 
　　疆域图叙 
　　疆域图 
　　建置沿革志 
　　星野志 
　　疆域志 
　　山川志 
　　城池志 
　　关梁志 
　　驿站志 
　　公署志 

　　○县治图叙 

　　国之大宝有三曰土地人民政事其所以出政令而敷教化者万井之封与十室之邑皆王朝之土宇版章也县治之立顾不重哉我太祖龙飞辽左世祖奄有九有惟奉天为根本重地其入版图者花封井然而招徕迁徙日益繁庶于康熙三年剏新邑于开原虽城郭如故而规制聿新于以牧斯民而布二南之化式廓而弘大之者固无既也是为序 

　　○县治图 

　　见图 

　　○疆域图叙 

　　圣朝带砺山河疆理万国封域所周外薄四海矣然由郡县之积而为省会由省会之积而为京都则绣壤相错尺土不遗其不得略于一邑也明甚开原地界边隅实为神京股肱地况銮舆临幸山川城郭皆经睿览今将百里之区绘图如左虽无鸡鸣犬吠之相闻庶几村落亭堡之可见正不得以建治未久非新丰一图画也 

　　○疆域图 

　　见图 

　　○建置沿革志 

　　夫时有今古事有异同因时制宜命名不一如志载不详则无以征文献之隆致治之盛也开原在古称繁盛之地然代远年湮典籍散失不可全稽今既为盛京属邑凡邑中城池衙舍庐室田园以及坛壝祠庙等项皆在建置之列虽节目未详而大纲已具爰是渐次就理焉固为难也作建置志 

　　县治 

　　县治 

　　按古志周时为肃慎氏地秦因之汉属扶余国晋隋因之唐时渤海大氏取扶余地改为扶余府辽时属龙州黄龙府辽太祖征渤海还至此黄龙见故名隶于东京金时属隆州利涉军金太祖渡混同江攻黄龙不假舟而济故名隶上京会宁府元初年设开元南京二万户府治黄龙府至元二十三年改开元路省金上京诸府州皆统焉明洪武二十一年改元为原二十二年设三万卫二十五年设辽海卫安乐州隶辽东都司皇清康熙三年设开原县隶奉天府 

　　○星野志 【 祥异附】 

　　日月丽天随四时以运行四维至二十八宿之分野各直省均有定位粤考辽东星分箕尾盖统二府之地言之开原仅东北一隅惟无定位故阙而不详 

　　祥异附 

　　洪范以五事配庶征春秋记灾异古圣人谨天戒以示人之修省也开原自剏邑以来十余年间岁获屡登灾祲不作斯即圣世仁寿之祥奚必草木之奇麟凤之出而始夸为上瑞也哉考前朝一二祥异之事谨志之以备览焉 

　　祥异 

　　辽 

　　天显元年正月己未白气贯日　庚申拔扶余城　七月甲戌大星陨黄龙见　太祖次扶余府是日大星陨于幄前辛巳平旦子城上见黄龙缭绕长一里许光耀夺目入于行宫有紫黑气蔽天踰日乃散后因以扶余为黄龙府 

　　元 

　　元贞二年十二月旱灾 
　　大德七年六月开元路大雨水　坏田庐男女死者甚众 
　　延佑六年六月开原大水 
　　天历三年七月天雨雹 

　　明 

　　天顺元年春开原莲花生　城南门外池中忽生茎开黄莲花一朵其大如盘鲜妍可爱 
　　弘治三年春三月开原火化为鸦　火坠城中俄化鸦百余沿城旋绕次日灾人畜死者甚众 
　　十七年开原五色云见 
　　正德元年春三月开原大风屋瓦皆飞昼晦如夜 
　　嘉靖六年春开原空中有火大如车轮 
　　十六年夏大水　坏庐舍人畜溺死禾稼淹没 

　　○疆域志 【 形胜景物附】 

　　国家有分土则有分职有分职则有分民诗所称此疆彼界是也凡在邑以内者山河带砺乌可不纪乎开原虽属边陲而宅土正域幅■〈巾员〉道里又采风者所不废也不敢忽作疆域志 

　　疆域 
　　形胜 
　　景物 

　　疆域 

　　东至耿家庄七十里 【 边界】 
　　南至山头铺河五十里 【 铁岭县界】 
　　西至辽河六十里 【 外为城守专辖地】 
　　北至新边三里 【 边界】 
　　东南至马家寨六十五里 【 铁岭县界】 
　　东北至新边门三十里 【 边界】 
　　西南至辽河六十五里 【 外为城守专辖地】 
　　西北至辽河六十里 【 边界】 
　　西南至盛京城二百里 
　　自耿家庄绕北至西一带俱系边界 

　　形胜 

　　跨龙冈临大漠边徼咽喉之路 

　　景物附 

　　夫楼名黄鹤台号凤凰景物之称由来尚矣若燕都之八景六桥之风月锺陵烟阜赤城鴈荡皆足发骚雅而垂青史然非为之表扬搜剔其埋没于荒榛蔓草中者不知凡几矣开原景物向未表著作景物志 

　　景物 

　　龙冈北枕 
　　县北三里有山一带皆千眠绵远委蛇起伏东连巨巅西抵辽河俨如卧龙之状昔人以黄龙名开原者即此今冈上插篱为边以限内外为新边也 
　　朝霞拥塔 
　　县城西南隅石塔寺内有塔约高二百余尺屹为十三层侵入云表相传为金宣微弘理大师葬所头级可升豁人心目每于星回雾霁晨钟甫唱而暹光影露或晚鸦栖木秋晖夕散而返照仍存亦一邑之大观也 
　　莲渚寒香 
　　有二一在县西庆云堡每春居民采藕一在县东尚阳堡傍临陡崖平延漫野忽一岁红粉盈渚忽一岁孑然数茎人经其地纵盛暑时风寒倍常冬月尤甚 
　　清和夜月 
　　县南里许横亘大河即世所称清河也源发分水岭碧波千顷声流夹岸味若琼浆色如冰鉴时届夏秋之间印万潭之皓魄带落叶于沙堤湍激潺湲游人晚唱诚足助骚坛之雅致也 

　　○山川志 

　　盖体国经野封山浚川古帝圣王罔不以天下之疆域为汲汲以河岳为崇隆是以天子巡狩则望凡在一境之内羣侯皆得而祭之如砺之雄环围山国郡邑既壮京师方尊三韩为我朝龙飞凤舞之区其山川形胜可独阙不详欤作山川志 

　　山川 

　　山川 

　　塔山　城东二十五里 
　　华家沟山　城东四十里 
　　阎王鼻山　城东南十五里断崖陡绝清流下濑中有纡径可通车马 
　　磴儿山　城东南十五里 
　　养马大屯山　城东南二十里 
　　鼻子山　城东南三十里 
　　长山城　东南三十里 
　　西石石子山　城东南三十五里 
　　莲花泊山　城东南四十里山下有泊每于夏月莲花盛开可资玩赏故名 
　　黄泥冈　城东南四十里 
　　聂家沟山　城东南五十里 
　　喜鹊沟山　城东南五十里 
　　照壁山　城东南七十里 
　　范家山　城东南七十里 
　　台子山　城南十五里东起史家堡西至清水沟南及辽河 
　　光头山　城南四十里 
　　松山堡峰　即松山堡哈达城南四十五里沙河发源于此 
　　黄龙冈　城北三里按辽史上京北带潢水南控黄龙辽太祖征渤海还次扶余府有黄龙见遂改黄龙府冈或以此得名也 
　　黄山顶　城东南九十里 
　　东关门山　城东南一百十里 
　　黑背山　城东南一百十里 
　　西关门山　城东南一百二十里 
　　大黄山　城东南一百六十里 
　　小黄山　城东南一百七十里 
　　拐磨子山　城东南一百九十五里沙贝河发源于此 
　　英额口山　城东南二百十里 
　　长龙山　城东南二百五十里 
　　歪头山　城西南一百八十里 
　　骆驼山　城西南一百九十里 
　　自黄顶山至此皆奉天将军辖 
　　扣河　城东三十里源出边外占尼叶赫两河入境即为扣河南会清河 
　　华家沟河　城东四十里源出边外嘉色山至尚阳堡入清河 
　　十八里河　城东南七十里源出边外昂邦何托峰北入境会清河 
　　沙河　城南三十里源出松山堡峰入辽河 
　　马鬃河　城西二十里源出边外自漾铺西入境至史家堡入辽河 
　　亮子河　城西四十五里明一统志云源出三万卫东北枪杆岭南流入辽河今按其河源出边外由庆云堡西入境至史家堡入马鬃河 
　　阿绿河　城东南九十里源出边外昂邦何托峰西入清河 
　　觉罗河　城东南一百八十五里源出边外木黑连布占会哈达河入清河 
　　哈达河　城东南一百九十五里源出边外大央阿岭河会为清河 
　　清河　城南二里明一统志云出分水岭今按阿绿觉罗哈达诸河经拐磨子山合流即为此河西入辽河 
　　沙贝河　城东南一百九十五里源出拐磨子山及铁岭分水岭合流入浑河 
　　噶桑阿河　城东南二百十里源出边外纳绿窝集入边会纳绿河为浑河 

　　○城池志 【 屯堡附】 

　　古之设侯牧以守斯土又必筑城池以卫之此非特美州县之观瞻兼有仓库囹圄人民之重寄是固金汤所以捍牧圉也开邑修筑城池之时历年久远其雉堞虽经荡然而旧址犹存作城池志 

　　城池 
　　屯堡 

　　城池 

　　按开原本元开元路地明洪武二十二年设三万卫二十五年设辽海卫因旧土城之东修筑砖砌周围十二里二十步高三丈五尺池深一丈阔四丈周围二十三里二十步门四东曰阳和西曰庆云南曰迎恩北曰安远角楼四鼓楼在中街今按其地周围十三里二十步高三丈五尺池湮 
　　尚阳堡　城东四十里周围三里南北二门旧名靖安堡 
　　英额口城　城东南二百十里周围一百八十步一门 
　　松山堡　城南四十里周围一里南一门 
　　中固城　城南四十里明永乐五年建为抚顺站弘治十六年参将胡忠奏展筑高一丈八尺周围七百三十五丈池深二丈八尺今站废城亦圮按其城周围二里八十步南北二门 
　　样铺城　城西十八里周围一里南一门 
　　庆云堡　城西四十里周围一里南一门 
　　威远堡　城东北三十里周围三百 【 百：衍文】 里南北二门 
　　八宝屯城　城西三十里周围一里南一门 

　　屯堡附 

　　自井田之制废而民皆散处于是屯堡村落里社各直省立名不同而守望相助之义则一今开邑星分碁布相望于野者虽不能烟火万家比屋可封而将来之生齿浩繁富庶可观岂不由此始基之乎作屯堡志 

　　屯堡 

　　东 
　　清河屯　　　距城十里民居 
　　养马大屯　　距城二十里民居 
　　八社屯　　　距城八里民居 
　　张秀才屯　　距城二十五里民居 
　　老虎嵎沟　　距城四十五里民耕 
　　黄泥冈　　　距城三十五里民耕 
　　空心台　　　距城三十里即古瓦峪堡民居 
　　石人沟　　　距城五十里台下 
　　耿家庄　　　距城七十里台下亦有民居 
　　唐家庄　　　距城五十里旗下 
　　范家庄　　　距城五十里 
　　聂家沟　　　距城五十里民耕 
　　东南 
　　王多罗树　　距城十五里旗下 
　　旧榆树堡　　距城二十里旗下 
　　乐利屯　　　距城十里旗下 
　　榆树堡　　　距城十二里民居 
　　孙家台　　　距城十五里民居 
　　山冈堡　　　距城三十里民居 
　　孟家寨　　　距城四十里旗下 
　　梅家寨　　　距城四十里旗下 
　　马家寨　　　距城六十里旗下 
　　新屯　　　　距城二十五里旗下 
　　北庙　　　　距城三十里民居 
　　东北 
　　教场　　　　距城二里民居 
　　赵家台　　　距城十里旗下 
　　新站　　　　距城十五里即旧相家台康熙十七年移置 
　　西 
　　方台　　　　距城十里民居 
　　营城屯　　　距城十三里民居 
　　太平庄　　　距城十五里民居 
　　莲花泊　　　距城三十里旗下 
　　西南 
　　头寨　　　　距城五里 
　　二寨　　　　距城十里 
　　三寨　　　　距城十五里 
　　四寨　　　　距城二十里 
　　五寨　　　　距城三十里民耕 
　　永定屯　　　距城十六里民居 
　　福宁屯　　　距城十七里民居 
　　史家堡　　　距城五十里旗下 
　　胡高丽屯　　距城六十里旗下 
　　西北 
　　三台子　　　距城四里 
　　南 
　　月公台　　　距城十五里民居 
　　偏陂台　　　距城二十里民居 
　　清水沟　　　距城三十里民居 
　　新屯子　　　距城三十里旗下 
　　北 
　　杨堡　　　　距城十九里民居 
　　头台子　　　距城十九里旗下 
　　二台子　　　距城三里 

　　○关梁志 【 边门船舰附】 

　　关梁之设将以御暴而通行旅开邑地界边陲兼达宁古塔诸路捍卫固所綦重其桥梁舟楫则又利济商贾民未病涉不可以不纪也作关梁志 

　　关梁 
　　边门 
　　船舰 

　　关梁 

　　来宾关　县西四十里庆云堡有石坊题曰来宾建置之由无考 
　　清河关　按明一统志在三万卫西南六十里今废 
　　八里桥　在城南八里头台东今废 
　　清河桥　在县南门外今废水涨则刳木为舟以济 
　　马鬟 【 鬟：鬃】 河桥　在县西三十里今废 
　　亮子河桥　在县西五十里今废 
　　三山桥　在县南三十五里今废 
　　庆云桥　在县西门外今虽颓坏尚有石可渡 
　　太平桥　在县南门外惟存积石一二 
　　安远桥　在县北门外仅存数石 
　　和阳桥　在县东门外仅存数石 
　　广顺桥　在县东六十里今废 

　　边门 

　　英额门　县东二百里 
　　威远堡门　县东北三十里 
　　发库门　县东北三十里 
　　以上俱防守尉所辖 

　　船舰 

　　清河槽船二只　在县城南额设水手二十名 
　　黑木里槽船二只　即苏子河系兴京界额设水手十三名 
　　毂勒槽船二只　即苏子河系兴京界额设水手十二名 
　　以上船只系县管理 

　　○驿站志 【 铺递附】 

　　诗咏皇华原以速邮檄传命令也今开邑东通宁古塔诸路南达京畿幅■〈巾员〉既日益加广而驿站与铺递自当照例增置以备攻同之力其可阙而不传欤作驿站志 

　　驿站 

　　驿站 

　　考古志开原驿站在南门西亦不识其地于康熙九年立驿站于东门里十七年镇守盛京将军都统疏请移于八社屯东北新关门南相家台距城十五里 
　　古志中固原名抚顺驿今废 
　　奉天府七十里至懿路站　七十里至高丽屯站　七十五里至开原站 
　　铺递　铺兵三名 
　　南路在城铺 【 一名】 　三十里清水沟铺 【 二名与铁岭县边门铺接】 】 

　　○公署志 

　　稽古致治为政其明刑弼教之地礼所当尊后世之峻宇雕梁堂阶巍峩者非为过华而开邑公署缘设治方新人民稀少始构茅屋数椽未臻上理然而承宣布化之区又无庸于独略已作公署志 

　　公署 

　　公署 

　　知县公署在城内鼓楼东北大门三间仪门一门大堂三间后堂三间住房六间厢房四间康熙六年知县何金序建俱系草房 
　　典史公署在县治南大门一间仪门一间公所二间住房五间康熙六年知县何金序建 
　　库一间仓三间俱康熙二十一年知县周志焕建 
　　牢三间康熙七年建 

　　开原县志卷上 

　　● 

　　职官志 
　　学校志 
　　选举志 
　　户口志 
　　田赋志 
　　风俗志 
　　祠祀志 
　　物产志 
　　古迹志 
　　名宦志 
　　人物志 
　　孝义志 
　　列女志 
　　隐逸志 
　　流寓志 
　　方伎志 
　　仙释志 
　　艺文志 

　　○职官志 

　　书曰作之君作之师凡治民者有教民之责也故象魏读法泮水讯囚皆兼举焉又催科抚字不容偏废司民牧者惟图靖共尔位以毋怠荒厥职而已作职官志 

　　职官 
　　知县 
　　训导 
　　典史 

　　职官 

　　知县一员　康熙三年四月设 
　　典史一员　康熙三年四月设 
　　训导一员　康熙二十三年添设 

　　知县 

　　孔育桧　山东曲阜县至圣裔由锦县调任开原于康熙四年正月到任其时招民尚未到县始经一月遂坐锦县事降大名府东明县县丞 
　　何金序　直隶顺天府昌平卫籍江南镇江府丹徒县人于康熙四年四月由恩贡除授今职任十二年升兵部督捕司主事 
　　刘超凡　直隶广平府永年县人由戊戌科进士除授今职居官三年卓异荐举于康熙十九年冬内召行取以御史候补 
　　周志焕　浙江宁波府鄞县人由恩拔贡监除授今职于康熙二十年四月到任 

　　训导 

　　典史 

　　单凌汉　山西襄陵县人于康熙四年除授今职升建安县筹岭巡检司巡检 
　　韩大毓　陕西岐山县人由吏员于康熙十八年除授今职本年九月到任 
　　冯镜　浙江山阴县人吏员康熙二十三年到任 

　　○学校志 

　　学校者所以明伦设教造就人材之地也其宫曰泽宫其池曰泮水使俊秀之士咸入而淑诗书观礼乐焉典至重也开原建邑之后何令披榛荆而草创之及刘令复加修葺此学校之始也作学校志 

　　儒学 

　　儒学 

　　按旧卫治北有大德年加封大成文宣王庙碑明设三万卫学至成化中重修者三后废基址碑记尚存康熙四年知县何金序建文庙于城内东偏其启圣祠两庑戟门泮池名宦乡贤祠俱未建 
　　圣殿三间　康熙四年知县何金序建康熙二十二年知县周志焕重修 
　　棂星门三间左右木坊二　康熙十八年知县刘超凡建 
　　奎星楼　旧有基址在南城上楼今废 

　　○选举志 

　　古者言掦 【 掦：扬】 行举宾兴之典立焉开原向称奥区文士武略焜耀一世故前朝之登南宫歌鹿鸣者间不乏人而岁举乡贡则指不胜屈也今新邑于兹当事者方以培养人才为念将见多士奋兴应辟门之盛者可为史册光矣作选举志 

　　选举 
　　进士 
　　举人 
　　岁贡 
　　武进士 

　　选举 

　　金 
　　尼厖古鉴　大定十三年登第官至参知政事 
　　明 

　　进士 

　　雷升　成化戊戌科任河南盐运使 
　　郭宗　成化戊戌科任刑部主事 

　　举人 

　　陈盘　成化戊子科 

　　岁贡 

　　明 
　　成化年 
　　钱广　任湖广宝庆府照磨 
　　余文　任河南叶县主簿 
　　宋洪　任山西布政司都事 
　　周进　任蓟州知州 
　　郭洪　任南安知县 
　　马伦　任仪真知县 
　　徐悌　任永宁知县 
　　锺清　无考 
　　黄璜　无考 
　　弘治年 
　　章冕　任雄县知县 
　　黄宏　任辽州判官 
　　张莹　任桃源知县 
　　王琏　任内丘县县丞 
　　凌德　任任县知县 
　　李端　任宜君县知县 
　　金浩　任赞皇县县丞 
　　冉玺　任辉县主簿 
　　正德年 
　　刘钺　任汾州府同知 
　　周佩　任桃源知县 
　　朱钦　任榆林卫经历 
　　嘉靖年 
　　程淙　任苑马寺主簿 
　　俞章　任武昌府经历 
　　柯休任　任龙门卫经历 
　　章理　任顺义县县丞 
　　葛显　任梅县县丞 
　　皇清 
　　康熙庚申年 
　　傅攀龙 

　　武进士 

　　佟贤　嘉靖甲辰科任都指挥佥事 
　　胡朝用　嘉靖丙辰科任所镇抚 

　　○户口志 【 里社附】 

　　王者拜版而登所以重民数也国家有民必有籍籍者用以计生齿稽盈诎也然率土之滨莫非王臣岂有人而外于版图者乎故有人则有土有土则有财国之户口顾不重哉开原多招集之民每社按丁输差其地按户输粮则民有地而无逃亡之患地有民而无荒弃之土将见林林总总富庶可期矣作户口志 

　　户口 
　　里社 

　　户口 

　　康熙三年奉天府添设承德盖平开原铁岭四县因州县新设户无旧籍丁鲜原额俱系招民三年起科其徙民于康熙七年归并承德开原铁岭三县为民即于本年起科其续发到者仍三年起科奉天府属每丁征银壹钱伍分 
　　康熙七年新增人丁柒百壹丁 
　　康熙八年新增人丁贰百玖丁 
　　康熙九年新增人丁陆百肆拾柒丁 
　　康熙十年新增人丁肆百柒拾壹丁 
　　康熙十一年新增人丁叁丁 
　　康熙十二年新增人丁伍拾柒丁内除渡夫陆丁实新增伍拾壹丁 
　　康熙十三年新增人丁伍丁内除渡夫肆丁实新增人丁壹丁 
　　康熙十四年新增人丁壹丁本年除去渡夫缺额贰拾伍丁 
　　康熙十五年新增人丁壹拾柒丁 
　　康熙十六年新增人丁壹丁 
　　康熙十七年新增人丁壹丁 
　　康熙十九年新增人丁贰丁 
　　康熙二十年新增人丁捌拾贰丁 
　　原额并新增实在行差共人丁贰千壹百陆拾贰丁共征银叁百贰拾肆两叁钱 

　　里社 

　　头　社　　　二　社　　　三　社　　　四　社 
　　五　社　　　六　社　　　七　壮 【 壮：社】 　　　八　社 
　　九　社　　　十　社　　　十一社　　　十二社 
　　十三社　　　十四社　　　十五社　　　十六社 
　　十七社　　　十八社　　　十九社　　　二十社 

　　○田赋志 

　　古者一夫受田百亩收其田之所入以为赋又计田之数以出兵此田赋所由肇也我朝征收之数各有定额其差徭皆准田出兵之遗制然无君子莫治野人无野人莫养君子国家经费浩繁非田赋则禄廪无由办经费无由取则民之受田又在所亟亟也开原草莱初辟地旷土荒见在之民皆按户给田其有勤于农者端力开垦计亩以入田赋此国用之所资也志田赋 

　　田赋 

　　田赋 

　　新设县分原额无俱系新垦荒地不分等则每亩征银叁分不加闰 
　　康熙七年起科地叁百捌拾叁亩 
　　康熙八年起科地贰百玖拾叁亩 
　　康熙九年起科地壹万陆百肆拾壹亩 
　　康熙十年起科地壹万贰千陆百叁拾伍亩 
　　康熙十一年起科地肆千贰百柒拾柒亩伍分 
　　康熙十五年起科地叁千玖百壹拾贰亩 
　　康熙十七年自首隐地壹千肆百陆拾柒亩 
　　原额并新增共地叁万叁千陆百捌亩伍分 
　　共征银壹千捌两贰钱伍分伍厘 
　　八旗田亩 
　　开原所属地方壹万壹千陆百陆拾柒日 

　　○风俗志 

　　古志曰人多侨居俗各异好又曰务农桑习文礼人性醇质此据旧习而言也开原剙邑始十余年其土著无多兹之实版图供赋税者或利营锱铢轻弃乡土否则事干文纲谪戍填实几尽五方之民岁月未久性情安能骤更今始联婚姻通有无虽非旦夕可几而示俭示礼宁有不可转移之人情乎莅斯土者所宜属念焉耳 

　　风俗 

　　风俗 

　　民赋性质实务农习射 

　　○祠祀志 

　　祠祀之典在古帝王皆所不废书之类禋望及诗之禴祀蒸尝祀事孔明典甚巨也奉天为我朝丰镐之地百神效灵凡邑之殄灾祲以御旱涝福国佑民者惟神是资其崇德报功盖可忽乎哉作祠祀志 

　　祠祀 

　　祠祀 

　　社稷坛　在城外东南于春秋仲月戊日祭之 
　　风云雷雨山川坛　在城外西南于春秋仲月戊日祭之 
　　厉坛　在北郊于清明七月十五日十月初一日祭之 
　　八蜡庙　在城外西南 
　　城隍庙　在县东北康熙六年知县何金序建 
　　旗纛庙　在城东北二里教场中旧将台及演武厅基址尚在于霜降祭之 
　　关帝庙二　一在鼓楼南一在县东四十里尚阳堡 
　　地藏庵　在县西南 
　　火神龙王马神庙二　一在县城东南隅一在城东尚阳堡 
　　石塔寺　在县西南 
　　真武庙二　县南一县东北一 
　　白衣庵二　县东一县东北一 
　　观音堂二　县城东南隅一县南四十里中固一 
　　七圣祠　在县东 
　　永兴寺　县东四十里尚阳堡 

　　○物产志 

　　尝闻人以地灵地以物显故灵芝玉树产于琪园麒麟凤凰出于圣世今开原为圣天子发祥之地其珍异所出草木禽鱼皆应运而兴以资用无以纪之不足征其繁阜也作物产志 

　　物产 

　　物产 

　　谷之属 
　　饭谷　　　蜀黍　　　黏□　　　黄豆　　　菉豆 
　　蚕豆　　　黑豆　　　豇豆　　　藊豆　　　大麦 
　　小麦　　　荞麦　　　脂麻　　　苏子　　　稷 
　　稻　　　　稗 
　　菜之属 
　　黄花菜　　小蒜　　　白菜　　　芥菜　　　同蒿 
　　胡萝卜　　木耳　　　茴香　　　蒲笋　　　莴苣 
　　菠薐菜　　龙牙　　　山药　　　葱　　　　蒜 
　　茄　　　　苋　　　　芹　　　　蕨 
　　瓜之属 
　　王瓜　　　西瓜　　　菜瓜　　　南瓜　　　香瓜 
　　甜瓜　　　丝瓜　　　壶卢　　　瓠子 
　　果之属 
　　酸樱桃　　山樝　　　花红　　　软枣　　　葡萄 
　　红娘子　　棠棃　　　鸡头　　　桑椹　　　莲藕 
　　枸柰子　　菱 
　　木之属 
　　松　　　　榆　　　　椴　　　　槐　　　　柳 
　　桑　　　　柞　　　　柽　　　　白杨　　　青杨 
　　花之属 
　　莺粟花　　芍药　　　丁香　　　玫瑰　　　山丹 
　　高丽菊　　荷花　　　薥葵　　　卷丹　　　凤仙 
　　六月菊　　金盏　　　菊花　　　鸡冠　　　水红 
　　草之属 
　　雁来红　　菖蒲　　　冏麻　　　水葱　　　马蔺草 
　　塔子头　　艾　　　　蒿　　　　苇　　　　荻 
　　黄根草　　茅　　　　红根草 
　　禽之属 
　　天鹅　　　皁鵰　　　鸱鸮　　　野鸭　　　鹌鹑 
　　鹭鸶　　　鹁鸽　　　野鸡　　　啄木　　　沙鸡 
　　□嘴　　　蜡嘴　　　鸳鸯　　　蝙蝠　　　千里红 
　　鹳　　　　鵏　　　　雁　　　　燕　　　　鸦 
　　雀　　　　鹅　　　　鸭　　　　鸡 
　　兽之属 
　　牛　　　　羊　　　　猪　　　　马　　　　驴 
　　虎　　　　狼　　　　鹿　　　　獐　　　　兔 
　　熊　　　　獾　　　　貉　　　　獭　　　　猫 
　　狍　　　　野猪　　　狐狸　　　艾虎　　　鼠 
　　水族之属 
　　鲤鱼　　　鲢鱼　　　鲫鱼　　　鲇鱼　　　鳅鱼 
　　鱼既鱼　　　鳊鱼　　　乌鱼　　　重唇　　　鱼干条 
　　红翅　　　黄骨　　　赤眼　　　鳖　　　　蟹 
　　虫豸之属 
　　蛇　　　　蛙　　　　蚊　　　　蝇　　　　蚁 
　　蝶　　　　蛾　　　　蚓　　　　蠓　　　　蜂 
　　蜻蜓　　　蟋蟀　　　螳螂　　　白蛉　　　蜘蛛 
　　虾蟆　　　蝌斗 

　　○古迹志 

　　辽自秦汉以来历朝遗迹简册久湮或有未详自金朝定鼎其史乘所载爝如观火故旧墟旧壤可考而知也开原县历朝命名不一今备述其详以垂示后贤作古迹志 

　　古迹 

　　古迹 

　　古扶余国　按后汉书在玄菟北千里南与高句骊东与邑楼接土平敞宜五谷出名马赤玉貂豽今县治界内皆其地也 
　　古扶余府　唐时渤海大氏置辽废按其地在县城西 
　　古黄龙府　即扶余府辽太祖平渤海还至此有黄龙见更名龙州黄龙府开泰中迁其城于东北领益威清雍安远五州黄龙迁民永平三县金废府改属隆州今按其地在今县界内其五州三县地不可考然皆黄龙所辖亦今县治所及之地也 
　　古黄龙县　辽置为黄龙府附郭县金废 
　　古迁民县　辽置金废 
　　古永平县　渤海大氏置辽因之金废 
　　古益州　辽置金废 
　　古静远县　辽置属益州金废 
　　古安远州　辽置金废 
　　古威州　辽置金废 
　　古清州　辽置金废 
　　古雍州　辽置金废以上多界内地旧址无考 
　　古通州　辽置通州安远军本扶余国王城渤海号扶余城辽太祖改属龙州圣宗更置通州统通远安远归仁渔谷四县金废按其地在今县城西南旧址无考 
　　古通远县　辽置通州附郭县金废 
　　古安远县　辽置金废旧址无考 
　　古渔谷县　辽置金废旧址无考 
　　古归仁县　辽置金因之并通远安远渔谷诸县地属咸平府元废明于此设站在县城之北 
　　古玉山县　金置属咸平府元废按其地在县城北 
　　古隆州　金置隆州利涉军按金志古扶余之地辽太祖时为黄龙府天眷三年改济州以金太祖攻城时不假舟楫之祥也大定闲改隆州领利涉一县元废今按其地应在县东其所辖东至混同江西至今县治之地 
　　古利涉县　金置隆州附郭元废 
　　古韩州　本高丽鄚颉府地领 【 脱鄚颉二字】 二州渤海因之辽改韩州东平军领柳河一县金因之元废明于此置站在县城之西北 
　　古棋州　辽置棋州佑圣军领密云一县金废在今开原广宁交界之地 
　　古庆云县　辽置县曰密云属棋州金改庆云并州入县属于咸平府元废明于此置站今城西南四十里庆云屯是也 
　　古开元城　明一统志在三万卫西门外按元史即金黄龙府治置开元路明始改三万卫今县城西古城旧址犹存其更筑之年不可考 
　　废三万卫　明洪武二十二年置在城内今废明一统志云渤海为上京龙泉府金改上京会宁府今按渤海上京在乌喇界内开原在渤海时为扶余府金会宁府在今乌喇之东明时卫治以牙克萨山为界一统志误也 
　　废辽海卫　按明一统志在开原城内洪武十一年初置治牛庄二十六年始徙此今废 
　　废安乐州　明永乐七年置在城内今废 
　　花露台　有二一在县南四十里一在县南三十里相传邑中二姻亲以华丽相尚各筑一台以自矜其建置之年无考 

　　○名宦志 

　　郡邑之有名宦用以祀功德也俊彦之筮仕其地功被社稷泽及生民则父老子弟从而蒸尝之自辽金以来勤事之臣皆不可考而我朝肇兴制邑伊始概不多见惟待后之抚循良吏崇祀本土以励后贤者也作名宦志 

　　名宦 

　　名宦 

　　明 
　　邹溶字大渊泗州盱眙人由燕山左护卫百户累官锦州卫指挥同知调开原备御修饬边城开通河道筑关厢创马市俱有能声官至都指挥同知 

　　○人物志 

　　古称地灵则人杰凡锺山川之秀气蔚为人物之英华于以表着当时流芳奕世使千百载后景高山而仰典型岂容没没乎开原典籍散失其仅仅传闻于后者自不容不纪作人物志 

　　人物 

　　人物 

　　明 
　　童信洪武末从成祖勇敢负气每战辄有奇功累官至都督 

　　○孝义志 

　　诗云民之秉彝好是懿德凡为孝义者皆本性之自然故登岵屺而思怙恃诵靡盬而勤王家为法于当时可传于后世者古今固不乏人志之亦以风世也作孝义志 

　　孝义 

　　孝义 

　　明 
　　王斌嘉靖时人母闻氏久病无方可疗斌自诣土神庙祈祝割肋取肝一片煎汤以进母食之病即愈斌亦无恙人咸异之 
　　刘旺三万卫都指挥成化闲与其子答厮古城堡设伏援绝矢竭突阵力战父子俱没于阵 

　　○列女志 

　　丈夫禀天地之刚气故正气不磨理所固然至于妇人气禀柔道以顺为正或遇失偶而持冰霜雅操柏舟自矢或效生同衾死同穴志甘自殉从容视死如归者其可淹忽不传而风世俗乎作列女志 

　　列女 

　　列女 

　　明 
　　苏氏高凤妻年二十岁随凤戍开原凤故苏氏扶榇归葬抚教二子年八十三岁卒 
　　罗氏高凤弟龙妻年二十一岁龙故遗腹四月生一男守志抚孤成立年五十三岁卒时称一门双节 
　　邓氏陆淳妻淳死氏年十九岁哀毁不食殓毕自缢而死葬之日送之者无不为之陨涕 

　　○隐逸志 

　　夫巢父许由亦游于尧舜之世惟我朝旁求俊又山林隐逸之士咸得登庸廊庙野无遗贤矧笔造丕基之地百尔君子有不攀龙附凤者乎今兹开邑民鲜土著是以隐逸之士阙而不载 

　　○流寓志 

　　尝闻贤人君子以天下为家或嗜其山水之形胜或邻其才人之聚薮是以散处四方者自古迄今何地蔑有以言开邑黔黎尽属流移之众然止可实版图而广户口安足登史乘而光志典阙而不载 

　　○方伎志 

　　自伏羲神农画河图尝百草而星相医卜传于后世利济斯民甚非浅鲜但开邑之民务农逐末者多不事九流术数之士既寡乌容妄赘 

　　○仙释志 

　　粤稽皇古止知儒者之学并无仙释二道自紫气东来而修炼之术兴佛骨西临而缁衣之流盛其迹存人世亦多槩见但开邑旧志残失而二氏之道并无称述不敢独详 

　　○艺文志 

　　夫文以人重人以文传文者不朽之盛事也古今阅历准时定制而名邑大都往往留昔时之翰墨以为重开原文献无□图史阙失惟有残碑贞石民存于梵剎之闲而已况作邑方新当时名公巨卿著作未富兹得一二序记以见国朝一代之文足为斯邑光耳作蓺火 【 蓺火：艺】 文志 

　　艺文 

　　艺文 

　　记 

　　知县周志焕开原县文庙记 

　　□观世之盛也比户弦歌崇儒明道必自学校始乡学三代异名国学□仍其号乡学即今之郡县学也讲道明伦接洙泗之渊源续斯文于不坠人伦明于上小民亲于下春夏诗书秋冬羽钥养老而教射尚德而毓才无不出于是焉典最盛矣值今圣天子稽古右文躬亲释奠经筵讲学博征硕儒圣贤之道昭明于世诚唐虞三代之时也近又奉俞旨敕滇黔诸省各官捐创学宫使山陬蛮瘴之区得沽声教矧畿辅近地銮舆临幸若开原一邑者而文庙茅茨不剪土阶湫隘岂所以尊崇先圣之意乎但斯邑建立未久前任何公金序披荆剪棘剙茅屋三楹奉祀圣贤继任刘公超凡复立棂星门外置左右二坊规模已备惟两庑神牌俱未之设焕司牧是邦踰越二载心怀修葺力不能逮今敬捐资购工以瓦易茅饰圣殿而重新之置四配十哲两庑先贤先儒神位盖欲为荒邑尚斯文之统以觐扬我皇上文治之盛即瞻仰宫墙者或亦有所感发焉 

　　诗 

　　开原县知县周志焕威远堡朝驾恭赋 

　　边庭迎帝辇朝贺已三更鸳羽联班肃鸿胪引奏清马嘶青嶂地人卧绿苔营万骑随銮辂千官听漏声荒屯成壮丽行幄俨都城宣拜天颜近晨昏瑞露盈县旌非耀武控驭若观兵扈从丹衷切神驰到玉京 

　　开原县志卷下
