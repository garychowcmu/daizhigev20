满洲秘档选辑 清 金梁（息侯）辑「满洲秘档」（原名「满洲老档秘录」）

　●自序
　　盛京故宫旧藏满洲老档一百七十九册，分纪天命、天聪、崇德朝事，多三朝实录、开国方略、东华录所不载，见所未见、闻所未闻，诚三百年来之秘史也。原本为无圈点体满文，其字近蒙古，与通用满洲文字不同，繙绎至难。经蒙、汉文学士十余人之手，费时二载，今始脱稿。当分编百卷，以卷帙过多，校刊非易，遂择要摘录，名曰满洲老档秘录、亦曰满洲秘档，先付缮印。此不及全书二十分之一；以索观者多，聊快先睹云尔。
　　戊午中秋，瓜圃老人金梁。
　　满洲秘档，原名满洲老档秘录，初版早罄；而愿阅者多驰书纷索，乃复增题而重刊之。其书亦自有可存者：一、原档满文百八十册，编年纪事，为实录、本纪之所本。惟续修纪录，不免讳饰，已多削改；而是书为当时旧档，独存其真。此可存者一也。一、国号初曰满洲，天命年已称后金，见于遗朝鲜国王书；天聪年则称大金，见于金汉蒙古子弟读书谕及奉天城门题额；崇德年始称大清，见于陈杜明等书，始不复用满洲国号。此可存者二也。一、尊号在太祖时即称皇帝，见察哈尔致太祖书；亦仍称汗，见朝鲜国书。至太宗时，犹然。及崇德年，始内外皆用帝号。此可存者三也。一、记事。如前大福金之获罪大归，后大福金之遗命同殉等节，实录所未详；而毛文龙输诚通好前后来书备载于档，尤为详确。其余；未见于国史者尚多。此可存者四也。略举数端。足见是编之贾直，全档百卷，别有副本，惜以卷帙过钜，未能即付刊耳。回忆昔上崇谟，检译老档，忽忽二十余年，恍如隔世云。
　　癸酉岁暮，息侯金梁再识。
　　●徐序
　　魏书之撰，国记不传；元典之编，秘史未出。遂致两代创业事迹多有关略，识者病之。有清之兴，神功圣德，度越汉、唐；顾于开国实录、本纪累有修改，时秉笔者芟落过多，甚于国名亦有所讳（其初称金，见档册），其他可知。金锡侯梁久官东夏，勤搜故府，得满洲老档，译为百余卷。又撮其要，仿记事体，编为一书。取而诵之，其可以窥缔造之艰难而补旧史所失载者，盖未可以一二计。陆贾之楚汉春秋，班、马资之；温大雅之创业起居注、贾纬之唐年补录，沛水釆之。意修史者，其必取此。尚将征考其全文与博采类此者之纪述以饷修史者，而叨有清功德之盛，则所素志也夫。徐世昌。
　　●满洲秘档选辑目录
　　太祖遗书李永芳谕降……………………………………………………………………（一）
　　额尔德尼论明兵之败……………………………………………………………………（二）
　　太祖遗书喀尔喀…………………………………………………………………………（三）
　　太祖拔渖阳城……………………………………………………………………………（六）
　　太祖谕朝鲜擒献毛文龙…………………………………………………………………（七）
　　太祖怒责李永芳…………………………………………………………………………（八）
　　韩润清派兵攻朝…………………………………………………………………………（九）
　　遣使传书毛文龙………………………………………………………………………（一○）
　　汉官附致毛文龙书……………………………………………………………………（一一）
　　太祖与毛文龙书………………………………………………………………………（一二）
　　毛文龙遣使求和………………………………………………………………………（一四）
　　太宗与袁崇焕书………………………………………………………………………（一五）
　　袁崇焕复书……………………………………………………………………………（一七）
　　李喇嘛书………………………………………………………………………………（一九）
　　太宗答袁崇焕书………………………………………………………………………（二一）
　　答李喇嘛书……………………………………………………………………………（二四）
　　太宗又致袁崇焕书……………………………………………………………………（二六）
　　太宗与祖大寿书………………………………………………………………………（二七）
　　毛文龙来书……………………………………………………………………………（二八）
　　毛文龙来书二…………………………………………………………………………（三○）
　　毛文龙来书三…………………………………………………………………………（三一）
　　毛文龙来书四…………………………………………………………………………（三二）
　　毛文龙来书五…………………………………………………………………………（三三）
　　毛文龙来书六…………………………………………………………………………（三四）
　　毛文龙来书七…………………………………………………………………………（三六）
　　明使喇嘛吊丧…………………………………………………………………………（三八）
　　太宗致书袁崇焕议和…………………………………………………………………（三九）
　　太宗致书明执政议和…………………………………………………………………（四○）
　　袁崇焕复议和书………………………………………………………………………（四一）
　　太宗答袁崇焕议和书…………………………………………………………………（四二）
　　续致袁崇焕书一………………………………………………………………………（四三）
　　续致袁崇焕书二………………………………………………………………………（四四）
　　袁崇焕覆书二封………………………………………………………………………（四五）
　　太宗再答袁崇焕书……………………………………………………………………（四六）
　　袁崇焕再复书…………………………………………………………………………（四八）
　　太宗再致明国大臣书…………………………………………………………………（四九）
　　太宗攻北京城谕降……………………………………………………………………（五○）
　　太宗环阅北京城………………………………………………………………………（五一）
　　明臣不敢奏和议………………………………………………………………………（五二）
　　太宗责阿敏等弃城罪…………………………………………………………………（五三）
　　太宗与刘兴邦弟兄盟词………………………………………………………………（五五）
　　太宗致刘氏弟兄书……………………………………………………………………（五六）
　　刘兴志等来书…………………………………………………………………………（五七）
　　太宗攻锦州致书祖大寿………………………………………………………………（五八）
　　太宗再致祖大寿书……………………………………………………………………（五八）
　　太宗遣达海劝张春……………………………………………………………………（六○）
　　祖大寿遣子谋降………………………………………………………………………（六二）
　　祖大寿归降誓天………………………………………………………………………（六五）
　　甯完我、范文程、马国柱奏议征明…………………………………………………（六七）
　　沈巡抚约盟讲和………………………………………………………………………（六九）
　　三生员请勿议和………………………………………………………………………（七○）
　　太宗致陈杜明书………………………………………………………………………（七二）
　　再致陈杜明书…………………………………………………………………………（七三）
　　崔应时上书请进兵……………………………………………………………………（七四）
　　太宗征明祭太庙………………………………………………………………………（七六）
　　敕封孔有德之母………………………………………………………………………（七七）
　　敕封孔有德之妻………………………………………………………………………（七八）
　　敕封耿仲明之妻………………………………………………………………………（七九）
　　敕封尚可喜之妻………………………………………………………………………（八○）
　　●太祖遗书李永芳谕降
　　天命三年四月，上亲率大军，进围抚顺城，执一汉人，遗书谕游击李永芳曰：尔明发兵疆外，卫助叶赫，我乃兴师来此。汝抚顺所一游击耳，纵战亦必不胜。今谕汝速降。汝降则我兵即日深入，汝不降是误我深入之期也。汝素多才智，识时务人也。我国广揽人才，即稍堪驱策者，犹将举而用之，纳为婚媾。况如汝者，有不更加优宠，与我一等大臣并列耶！汝不战而降，俾汝职守如故；汝若战，则我之矢岂能识汝，必众矢交集而死，既无力制胜，死何益哉！且汝出城降，则我兵不入城，汝之士卒皆得安全。若我入城，则男妇老弱必致惊溃，亦大不利于汝矣。汝勿谓朕虚声恐吓，而不之信。汝思区区一城，我不能下，何用兴师为哉！失此弗图，悔无及矣。其城中大小官吏兵民等献城来降者，保其父母妻子以至亲族，俱无离散，岂不甚善。降不降，汝熟计之；毋逞一时之忿，违朕言，致事偾也。永芳得书，冠带立城南门上请降，又令军士治守具。我兵遂树云梯攻之，不移时，登其城，永芳始乘马出城来降。
　　●额尔德尼论明兵之败
　　天命四年三月，制法作书之巴克什额尔德尼奏曰：明万历帝丙午年二月以来，秣马厉兵，屡欲逞志于我。今兴倾国之士，分路来犯，自恃国大兵众，违抗天意，欺压良懦，宜其上干天怒，而其二十七万之雄兵，不出三日尽遭夷戮也。至若我军转战三日，人马不疲，将士无损，禽杀明兵至二十万之多；而策勳按籍，我士卒仅损二百人而弱。是知天道无亲，常亲善人。以小胜大、以寡胜众，此中盖有天意存焉。不务修德，惟力是逞，其败亡不将蓍恶决矣，可不惧哉！
　　●太祖遗书喀尔喀
　　天命五年四月十七日，遗书喀尔喀五部众贝勒曰：往者明人请盟于我，我故与刑牲歃血，对天设誓，立碑定界，戒勿相逾。尔后明人背盟犯界，我始以七大恨兴问罪之师。昔刘基谬托前知，着为谶纬之书，以言未来之事。其言真伪，姑不称辩，但时过境迁，奚可妄为征引，启怨邻邦，致干天纪。今明人遗书于我，举修齐治平之道，悉置不讲；徒藉谶纬之言，为挑衅之资。自恃大国，与我为难。天网虽疏，必不佑矣。夫明人虽杀我无辜之祖父，而我仍与歃血订盟、戒勿相犯者，原欲明人自知曲误，痛改前非，以尽亲仁善邻之道也。何期不此之图，反一味以凌弱暴寡为得计，横逆至此，真令我忍无可忍。于是，焚书告天，兴此义师。夫我国地大物博，细帛轻裘，何一不有、何一不富；岂以衣食匮乏而兴师哉！亦受欺过甚，不得已出此耳。假使明人能幡然变计，屏恶从善以息兵请，则我又何乐而不为。乃明人计不出此，徒藉诡谲之谋，欺尔喀尔喀众贝勒，阳许贿赠，靳而不予。尔众贝勒洞瞩其奸，故与我誓盟天地，合谋讨明；明欲修好，必令先献所许尔之贿赠，更额外纳帑，以谢不信之罪。其辽河以东、太子河以南，凡古海兰路地，悉以归我，以偿还七大恨。不然，兵连祸结，胜败任之天耳。天苟佑明，可驱我至长白；天苟眷我，我亦必驱明人至应天也。夫善则降祥，不善降殃；天之道也。
　　逆天作恶，安思儌幸；曲直顺逆，天自鉴之。或迟或速，报必及焉。浩浩天心，不可诬也。昔明人杀叶赫部清佳帑扬吉努兄弟，其子布寨及纳琳布禄反颜事仇，与哈达之孟格布禄、乌拉之布占泰、辉发之拜音达里、蒙古之翁喀代莽古斯明安匡古尔等，合兵侵我。天厌其辜，布寨被杀，布占泰遭擒，明安弃甲而走。是知恃众妄为，天不佑也。明人越界以助叶赫，虽国大兵众，卒遭天谴，以四十万之众而一败涂地。总兵杜松、刘綖皆战死，抚顺、清河、开原、铁岭悉为我有。其余将士被杀，城郭被取，不可胜纪。天意如斯，盖可知矣。普天之下，不一其国，岂有令明独存、诸国尽亡者乎！诸国各荷天庥，得以暖衣饱食，谁愿无故兴戎以扰闾阊哉！无非以实偪处此耳。凡我邻邦，无论蒙古、朝鲜，苟愿太平，宜辨曲直；假使畏明强大，不办是非，妄加攀附，则我惟有秣马厉兵以决黑白，虽千万人非所惧也。至于胜负，付之天耳。昔朝鲜逆天助明，实获天谴；甲士三万，悉遭擒杀；都元帅姜宏立、副元帅伯寨及将士二十余人，身为囚虏。蒙古斋赛贪贿助明，对人设誓，与我为难。甲士万人，歼于一战；斋赛及其二弟、二子、三婿及贝勒大臣二十余人、将士二百余人，悉被禽絷。叶赫无道，天厌厥辜，战未一日，遂为我灭。可知善人是富；国大兵众，未足恃也。昔辽天祖时，国势鼎盛，赵宋既纳币请和，蒙古、朝鲜亦相率宾服。一日，驾幸女直国，获大鱣乌拉河中，乃肆筵飨众，命女直人起舞。女直人皆舞，惟阿骨打不舞，天祖谓其臣萧奉先曰：阿骨打抗命不舞，执而杀之，不亦可乎？奉先谏曰：不可。阿骨打素与陛下无嫌，今以细故，遽加刑戮，众将疑贰，非谋国之善道也。天祖从之，竟释阿骨打。阿骨打闻之，惧不免，乃修城郭、缮甲兵以攻辽。天眷阿骨打，天祖受禽，辽国遂亡。阿骨打建国号曰大金，是为金太祖。有叛臣张角者，以宾州献降赵宋。太祖谕人归还不听，乃大举伐宋，虏徽、钦二帝北去，囚之尚间崖东五国城中，号徽宗为昏公、钦宗为昏侯；国破家亡，身遭禽絷，皆逆天之罪也。太昊元年夏五月，蒙古国主铁木真来锦州朝贡，太祖命皇叔永吉诣锦州受朝。永吉见铁木真仪表异常，令退归馆舍。归告曰：铁木真仪表异常，纵之必能为祸，不如托辞杀之边上，以杜后患。太祖曰：不可。我苟杀朝贡之人，则诸国皆不来矣。铁木真闻之，引去。太祖崩，永吉即位；铁木真闻之，唾曰：永吉为帝，金不国矣。尔后天眷蒙古，青吉思称雄，金祚遂绝。忽必烈残位，灭宋而有天下，改国号曰元，是为元世祖，建都燕京，号曰大都。及顺帝在位，昏淫无道，明太祖崛起蒙梁，乃取大都而逐顺帝，元室遂亡。历观往迹，可知顺天者昌、逆天者亡，古人不我欺也。然而天道无亲，常亲善人。治乱兴亡，虽曰天命，岂非人事哉！今明人变乱天纪，恣意横逆，予亦不屑与之话言。惟尔喀尔喀洪巴图鲁贝勒杜棱、黄台吉额布格得顾念大义，洞达曲直，颇愿与我合谋讨明。予以此二人之故，乐为此书告尔喀尔喀众贝勒，俾尔洞瞩明奸，不复妄作附明之议也。
　　●太祖拔渖阳城
　　天命六年二月初十日，发兵征明。十一日夜半，有青白气自西徂东，横亘于天。初在月晕之北，渐移至月晕之南而没。是晚明人侦知我师夜至，举燧驰告渖阳。十二日辰刻，我军至渖阳，营于城东七里，设立木城于浑河北岸；即选精壮渡河攻掠，仍退归河北，进逼渖阳。明兵出城，阵于堑内，我军退宿木城中。十三日卯刻，我军悉披马褂，布置楯车，进攻渖阳城。明人掘堑十层，深可五尺，剡木树堑底；堑内一箭之地，复浚壕一。沿壕树木为栅，高可数丈。近城又有大壕二，广五丈、深二丈，壕底亦树木桩。大壕之内，布置楯车。车各设大炮二、小炮四，车间相去一丈、磊石为栏马墙，高可三尺。墙间留炮眼五处，防守极形严密。及我军进攻，至晨刻，明兵七万人俱溃，阵斩总兵贺某、尤某及观察使、副将、参将、游击等官三十余人。其余千总、把总等官，死者不计其数。遂拔渖阳城，尽歼城内明兵。
　　●太祖谕朝鲜擒献毛文龙
　　天命六年十二月，上谕：明人聚十三省之兵以与我战，尚不能胜；汝朝鲜王袒护一毛文龙，又何益哉！朕体上天好生之德，不迁怒他人。汝若禽献毛文龙，则我亦释尔之元帅。如此，则汝与明断绝矣。若不献毛文龙，则俟明春，汝所受之扰，必有更甚于毛文龙之扰我者。汝何故不知再思，竟听人唆使，拒绝良言；吾窃怪焉。自我与明兴师以来，迄今四年之久，吾常使人以委婉之词，致书于朝鲜王，而朝鲜王无一善言相报。须知汝若仍以明为父母之国，而不肯与之断绝，则明人能胜，汝固幸矣。其如聚十三省之兵，尚不能胜我何！我边境汉人诡作朝鲜装，渡江而逃，多有幸免者。汝务将我逃人悉数缚献，幸勿抗违，致贻后悔！
　　●太祖怒责李永芳
　　天命八年五月，闻复州人叛，遣兵。先是，额驸李永芳曰：夫谓复州人叛者，伪耳；或人有意诬之也。若信其言遣兵，是使被诬者闻而乐矣。至是，果叛，上怒责之曰：尔在抚顺时，朕以其为明哲之人，故妻以千金之女。朕蒙天眷佑，兴兵于叶赫、哈达、乌拉辉等汉之四路并抚顺、清河、开原、铁岭、渖阳、辽阳、广宁、蒙古等边，无攻不克，皆天之眷佑也。尔李永芳何不信耶！以尔不信，故汉人常谓朕为不能久；辽阳之人屡叛。彼众阴谋时有书来，朕若收留，任尔汉久所为，误信以往，则尔之心始安。若觉而杀之，则尔之心不适矣。尔果忠心，使兵不劳、国不忧，身任管束逃叛之人，自行平定，灭其国而自取之，是朕之过而尔之所劝信也。而抑知不然。盍思汉之刘邦，不过泗上一亭长耳；蒙天之佑，得为汉帝。赵太祖乃市上顽徒，亦蒙天佑而为帝。朱元璋身无父母，独行乞丐，受郭兴役使，亦蒙天佑而为帝。尔顾轻视朕乎！亦曾知北京城内流血二次，各殿古树根被风拔，此皆天示异象也。尔能劝止以平成乎？尔之生父及岳父，终不醒悟，故婿尔以养之；蒙古、汉人、朝鲜皆闻焉。若罪尔，则他国之人，将谓我何！因此未治尔罪，俾尔安处。朕今怨恨于中，不得不示朕由衷之言也。
　　●韩润请派兵攻朝
　　天命十年正月，朝鲜逃来之韩润等奏称：若由义州派兵千人至城南，彼处兵民老弱共不及二千，城大兵单，守之不易。我尝与彼处人有约，如金国出兵时，我乘白马、执白纛，军前唤尔众，可会合擒主将，齐出投降；或半夜亦可。众皆应元。至毛文龙，自去年八月已驻铁山，船皆在岛，有兵不及七、八千，皆系各处所凑合，不能应用。且内中贸易者居多，财积如山，人虽众，取之甚易。况由义州距毛文龙所在之处，一夜程耳。安州城，虽有兵民四、五千，亦乌合之众。若闻义州城被取，则自然瓦解。虽能守其城，以言使之降，则亦可矣。自王城向南二十里外，由北进瓦尔喀，有百余人；余处皆金国之人。若命彼退还，亦无不可。毛文龙所使之人，黄海岛及王之城内多有之。若将彼等擒获，则亦可矣。朝鲜先王欲和，未绝使者；新王倚恃毛文龙，不遣使者来。今欲和，先遣一书，后带兵至平壤，令新王亲来议和，则亦可矣。且新王登极，人心不服，思念旧主；我父韩明廉同总兵李国兴兵三千，皆能致胜而得王之城，兵民无从新王逃者。牛温常、绥外兰等，曾执档册迎于五十里之外，不幸我父同李国被杀。今闻大金国之兵率朝鲜之官员来，谁不乐降。我甘心来归，实视上如天地父母。一言虚伪，天实鉴之。趁此进取，一劳永逸之时也。
　　●遣使传书毛文龙
　　天命十年二月，遗使刘卫国、金盛晋，传与毛文龙书曰：尔所使之奸细，被我哨卒拿获讯问。据云尔将明帝所使之大员二人斩杀，得罪明帝。由山海来归之人，亦告尔得罪明帝。且明帝已致书朝鲜王，务将尔弋获。今攻取旅顺口，与张班之问罪于黄幼公，如出一辙。朝鲜王已复书明帝云：毛文龙在此观望逍遥，军中捏报降人数目、冒领钱粮，朦蔽皇帝，实祸我朝鲜国之鼠盗也。我欲设法将毛文龙执送；否则劝勉其部下之人，将其擒获等语。尔虽为主效力，其奈君幼臣昏何！尔纵将所获朝鲜之八部财帛及尔帝颁发之饷糈，推垒如山，谁肯甘心听尔享用！尔能使都城中大小臣工尽皆称扬乎？朕之心，以尔攻取朝鲜之义州城，设与我相倚而居，则朝鲜岂能侵尔？故尔驻义州后，朝鲜若降，则为罢论；否则，即假兵于我。若与我相倚，使朝鲜归降，则尔之安享太平，方能永久。尔既得罪明帝，固不能还；今又不容于朝鲜，我岂能放尔逃脱！尔将何归焉？尔之遣使奸细及容留逃亡，意恐被我所见，责备于尔。实则各为其主，且复有怀恨于尔之理乎？尔若降我，岂不可以效力于明帝者效力于我耶！昔韩信弃楚霸王而归汉，胡景德弃刘武周而降唐，因归降而成伟功，遗美名于后世；人岂谓其不忠于君、叛归他主乎？盖天意一如斯，非人力之所能挽回也。尔岂不知之乎！
　　●汉官附致毛文龙书
　　又汉官员等致毛文龙书曰：今满洲国皇帝弃辽东地方，向尔处迁徙，岂可将土着及父、祖之骸骨抛弃？我等合衷共议，在老爷前乞一生路。故遣使致书老爷，若知我等处于挟迫而怜顾之，则务示以亲笔之书或复以札文。我等若胜，必夺取一城，暂为寄居；否则，齐登干山，乞老爷务将避处缮书训示。速遣来人携回，迟恐发觉。
　　●太祖与毛文龙书
　　天命十一年五月，与毛文龙书曰：自古国家之兴衰，皆天理之循环。将亡之时，天示怪异，各处干戈纷起，以致灭亡。将兴之时，蒙天默助，动即昌炽：此自然之理也。昔伊尹知桀之运终，往归成汤而为臣；姜太公知纣之运终，往归武王而墟殷：孰不知之。辽东、广宁之人，原系朱姓帝之民也，因天授朕。朕国大兵强，钱粮丰富，故自旅顺口以北至开原、自镇江以下至广宁，皆养育之。乃彼等犹不甘心，杀我所设之官员、所遣之使者。岂能任奸细往来并听其逃叛，一无所戮，徒释放以遣之乎？不得已杀之，我之所杀者理也。由朕归尔之人，尔皆容留，并不养育，且令充兵，沦战陷阵，各处遭劫，尔之所杀者非理也。我国教养昭明，自东海以来，全国归顺。复与哈达、叶赫、乌拉辉发之人阵前射击，彼苦战不得出，被擒而养之。及时兴兵，往征蒙古，投降者过于我之所得，今归附者络绎不绝。是皆我之声誉有以致之也。若肆杀之，其何能甘心归朕乎，朕念将军乃明智之人，今尔不知天时，是愚昧也。明运将终，劫数未完，故无处不肆杀。如安邦站、山阴、安南、贵州、四川、广西、云南、曹县、唐县等处，所杀者岂少乎！正灭亡之时也。天灭之，尔岂能救之乎？昔周国运终，末世丧乱，圣如孔、孟，欲救之而犹不能，遂即于灭亡。尔岂不知良禽择木而栖、贤臣择主而事？韩信弃霸王而归汉高祖、刘正弃宋而归蒙古忽必烈，是皆上观天时，择主而事，留芳名于后世者也。朕受天命而生，凡朕与诸贝勒不念仇敌，视其功勳而养育之。昔桓公养射己之管仲，朝政大治；唐太宗养寇仇之胡景德，终有裨益。尔毛将军，不拘如何效力于尔君，尔国将亡，君臣昏聩，反遗尔于祸，有何益哉！明国近岁，各处刀兵纷起。丙辰年，都城内各殿之树被大风连根摧折，牌楼之石柱已折；戊午、己未二年，都城内河中流血。是非天示灭亡之兆，使之知儆乎？天时古例，将军何以不知？望将军深虑焉！时会尽失，悔何及乎！佟驸马、刘副将，皆只身逃来；李驸马及辽东、广宁之各官员等，收于阵前：岂不知彼等皆被举而用之乎？尔果向我，则彼等何与焉！
　　●毛文龙遣使求和
　　天命十一年闰六月，毛文龙遣二人前来讲和。遂复书谕之曰：此师非朕兴之，实尔明万历帝启之也。今明帝悔兴师之非而欲修好，遣派大员、御用书牒至山海关，为何言于留守逃入之人而不使会朕之面也。不许其和。
　　●太宗与袁崇焕书
　　天聪元年正月，命方吉纳温塔石传书于明之宁远巡抚袁崇焕曰：满洲国皇帝致书于袁巡抚：吾两国所以构兵者，因昔日尔辽东、广宁守臣尊视尔皇帝如在天上，自视其身如升霄汉，俾天生诸国之君莫能自主，欺藐陵轹，难以容忍。用是昭告于天，兴师致讨。惟天公正，不论国之大小，仅论事之是非，以我之是而是之、以尔之非而非之。如癸未年，尔国无故兴兵，害我二祖：一也。癸巳年，叶赫、哈达、乌拉辉发与蒙古会兵侵我，天以我为是、以彼为非，彼时尔明并未援我；后哈达复来侵我，尔明又未曾助我。己亥年，我兵伐哈达，天以哈达畀我，尔明乃庇护哈达，偪我复还其人民。我既释还哈达之人民，复为叶赫掠去，尔国则置若罔闻。尔既称为中国，宜秉公持平，乃于我国则不救援，于哈达则援之、于叶赫则听之。偏私至此：二也。尔明虽屡启衅，即至害我二祖，我犹欲修好。故于戊申年，勒碑界边，刑白马、乌牛，誓告天地云：两国之人，毋越疆圉，违者殛之。乃癸丑年，尔国以卫助叶赫，发兵出边：三也。又曾誓云：凡有越边境者，见而不杀，殃必及之。后尔国之人潜出边境、扰我疆域，我遵前誓杀之；尔乃谓我擅杀，缧系我使臣纲古里方吉纳，又索我十人杀之边境，以逞报复：四也。尔以兵卫助叶赫，使我国巳聘叶赫之女，改适蒙古：五也。尔又发兵焚我累世守边之庐舍，扰我人民之耕耨，不令收获；且移置界碑于治边三十里外，夺我疆土，其间人参、貂皮、五谷、财用皆产焉。我人赖此以为生活者，攘而有之；六也。甲寅年，尔国听信叶赫之谗言，遣使以书来，种种恶言，肆行侮慢：七也。我之大恨，有此七端；至于小忿，何可胜数！陵偪已甚，用是兴师。今尔若以我为是，欲修两国之好，当以金十万两、银百万两、缎百万疋、布千万疋为和好之礼。既和之后，两国言归于好，往来通使；每岁我国以东珠十粒、貂皮千张、人参千斤馈送于尔，尔国以金一万两、银十万两、缎十万疋、布三十万疋报我；两国仍如约修好，则当誓诸天地，永矢勿渝。尔即以此言转奏尔皇之前；不然，是尔仍愿构兵、不息干戈之争也。
　　●袁崇焕复书
　　天聪元年三月，方吉纳温塔石偕明宁远使臣齎袁崇焕、李喇嘛书各一函。袁崇焕书云：远东提督部院袁崇焕，致书于大王帐下：再辱教书，知大王之渐息干戈以休养部落。即此一念好生，天自鉴之；将来所以佑大王而昌大之者，尚无量也。往事七宗，大王所抱为长恨者，不佞宁忍听之漠漠！但追思往事，穷究根因，我之边境细人与大王之不良部落，口舌争竞，致起祸端；作孽之人，即逭人刑，难逃天怒。不佞不必枚举，而大王亦所必知者也。今欲一一辨晰，恐难问之九京。不佞非但欲我皇上忘之，且欲大王并忘之也。然大王十年苦战，皆为此七宗；不佞可无一言乎！今哈达、叶赫安在？辽河东西死者宁止十人，仳离者宁止一老女；辽沈界内之人民已不能保，宁问田禾！是大王之怨已雪，而意得志满之日也，惟我朝难消受耳。今若修好，城池地方作何退出？官生男妇作何送还？是在大王之仁明、慈惠、敬天、爱人耳。天道无私，人情忌满。是非曲直，原自昭然。各有良心，偏私不得：不佞又愿大王再思之也。一念杀机，启世上无穷劫运；一念生机，保身后多少吉祥：不佞又愿大王思之也。若书中所开诸物，以中国财用广大，亦宁靳此。然往牒不载，多取违天，亦大王所当酌裁也。方以一介往来，何又称兵于朝鲜！我文武官属，遂疑大王言不由衷也。兵未回即撤回、已回勿再往，以明大王之盛德。息止刀兵，将前后事情讲析明白。往来书札无取动气之言，恐不便奏闻。若信使往来，我皇帝固已知之矣；皇帝明见万里、仁育八荒。惟大王坚意修好，再通信使，则檩简书以料理边情，有边疆之臣在；大王勿忧美不上闻也。大王其更有以教我乎？
　　●李喇嘛书
　　李喇嘛书云：我自幼演习秘密，朝礼名山，上报四恩；风调雨顺，天下太平，乃我僧家之本愿也。上年袁巡抚念先王盛德，遣我致书宁远，承上及各王子供养美馔，又遣官远送，铭刻五内。又遣方吉纳温塔石来报，至宁远，备述上及各王子之美意告于官员军民人等，袁巡抚甚喜。因书函外面字样不合，未经开看。至第三次换来，袁巡抚开书观之，见内有七恨及索金银、蟒缎、布疋等物，犹可言也。但末有仍愿兵戈一语，碍难转奏；恐朝廷不喜，则辜负上之一片好心，谅上并各王子俱有福智，心地明白，我佛教慈悲为体、方便为用，须要救济众生，消除瞋恨，以成正果。我佛家弟子，以戒、定、悟三事，念佛成善，圣人立四象以断百非，故王子及大臣等皆身得之，众皆有益，养生归正。我佛弟子，身虽贫而道不穷，难行处能行、难忍处能忍，解度为体，劝化为用。我佛祖留下法门，有欢喜，无烦恼；止有慈悲活人，更无瞋恨损物。若上说七宗恼恨，固是往因；然而天道不爽，再一说明，便可放下。袁巡抚是活佛出世，有理没理，他心下自分明。所说河东地方人民诸事，上当斟酌。良时易遇，善人难遇，有我与王喇嘛在此，随缘解说，事到不差。烦上及各王子远存好心，放得下，放下了；难舍者，舍将来。佛说苦海无边，回头是岸；干戈早息，即是极乐。种种譬喻，无非解化修善，同归极乐，衍我如来大乘慈悲至教。敬修寸楮，用特奏闻。
　　●太宗答袁崇焕书
　　天聪元年四月，遣明使杜明忠还答袁崇焕书曰：致书袁巡抚：观尔来书，欲我忘七恨。尔先世诸君臣欺凌我国，遂成七恨，致起干戈。所以令尔闻知，使两国是非晓然，以修和好，故遣官同李喇嘛前往议和。若我犹怀七恨，欲相攻伐，则遣官亦何为哉！乃云今若修好，城池地方作何退出？官生男妇作何送还？在朕之仁明、慈惠、敬天、爱人；夫理直在我，蒙天垂佑，赐与城池官民，今日退还，是不愿讲和，有意激我之怒也。我国之敬天爱人，久为远近所知。且尔国土地人民归我之后，悉已奠定安集；若举以还尔，是违天而弃人也。又云方以一介往来，何又称兵于朝鲜？遂疑朕之言不由衷。夫我岂无故而征朝鲜乎！庚子年，我兵东征，收我边境属国。师旋时，朝鲜以兵阻战，我兵击败之，歼其将卒，然亦未尝因此宿怨也。其后乌拉国贝勒布占泰伐取其城池，朝鲜以布占泰乃我国之婿，遣人来告，求为劝阻，我遂谕令罢兵。乃朝鲜于己未年，以兵来犯，旋即败去。所俘将卒，我皆留养放还，冀仍修好；而朝鲜无一善相报，反自尊大，肆言轻我，纳我逃亡，自始至终与我为难。我犹迟之数年，因终不修好，故即征讨。惟天意是我而非朝鲜，故所向克捷。今天诱其衷，已和好矣。自李喇嘛来，我何尝有不争朝鲜之说，有何言不由衷而尔疑之！尔口言修好，仍发哨卒至我地，收纳逃亡；偪处近地，修葺城堡：是尔之言不由衷也。我国将帅，实以此疑尔矣。又云息止刀兵，将前后事情讲析明白。此言是也。乃又云：往来书札，无取动气之言，恐不便奏闻。夫是与非，必明为剖析，然后和好可固。若徒以无取动气之语，匿其意而不言，则难于议和矣。如此欺慢之词，与前辽东广宁碌碌诸臣何异哉！又云宣扬圣德，料理边情，尔皇上之德。尔自宣扬，他国之人何从而知之！尔之边情，尔自理之；我之边情·我自理之：我奈何为尔料理也！不讲两国修好之言，而出此轻人之语，果何为耶！尔乃洞察前后明哲之人也，惟和平则于国有利，岂空言可以制胜乎？尔虽轻我，我岂因尔言而轻乎？轻之重之，存乎天意。因尔书之轻我，故以此报之也。为我两国和好，尔虽存疑虑，我不存疑虑；若果和好，未有不誓诸天地者。人或可欺，天可欺乎？又云先开诸物，所当酌裁。夫讲信修睦，藉金帛等物以成礼耳，我岂贪多而利此哉？设尔国力有不支，则初和之礼，可灭其半。尔国送金五万两、银五十万两、缎五十万疋、梭布五百万疋，我国亦以东珠十粒、黑狐皮二张、元狐皮十张、貂鼠皮二百张、人参一千斤相答。既和以后，两国往来之礼，仍如前议，每年尔国送金一万两、银十万两、缎十万疋、梭布三十万疋，我国以东珠十粒、人参一千斤、貂皮五百张相答。若如此定约修好，永息兵争，两国之福也。至尔等于我，实渐加轻慢，来书尊尔皇帝如天；李喇嘛书中，以邻国之君，列于尔国诸臣之下。尊卑倒置，皆尔等私心所致，非义之当然也。夫人君者，代天理物，上天之子也；人臣者，生杀予夺，听命于上者也。乃以小加大、贱妨贵，于分安乎？我今揆以义、酌以礼，书中将尔明皇帝，下天一字书；我，下尔明皇帝一字书；尔明诸臣，下我一字书。嗣后尔凡有书来，当照此式。若尔国诸臣与我并书，我必不受也。
　　●答李喇嘛书
　　又答李喇嘛书曰：观来书，以佛门弟子为介绍之人，欲成两国之好。喇嘛博通道理，明哲之人也。我两国是非，讯问明白，曲在我则规我、曲在彼则规彼，宜无偏袒之心。故我以衷言相告：自古以来，或兴或废，何代无之，焉可枚举！如大辽天祚，无故欲杀金太祖而兵起；大金章宗，无故欲杀元太祖而兵起。万历无故侵陵我国、偏护叶赫，而我两国之兵起。我师既克广宁，诸贝勒将帅遂欲进山海关；我父皇曰：昔辽、金、元不居其国而入处中国之地，易世之后，皆成汉俗。因欲听汉人居山海关以西，我自居辽东地方，满、汉各自为国，故未入关而返。意汉人或来议和，迟之四载。彼乃乘间修葺宁远，不肯罢兵，因此兵攻宁远。时适严寒，兵士劳苦，用即班师。及皇考升遐，喇嘛来吊，意谓此天欲我两国和好时也；故具书讲和，遣官偕往。又以书式不合；封还至再。今尔喇嘛又云：有仍愿兵戈一语，难以转奏。夫我以衷言致书、明朝皇帝亦以书报，彼此通达明晰，则和好可成。若顺从彼意，不便直吐真情，欲议和好得乎？袁巡抚来书，欲将天赐我之城池、官兵退还。尔喇嘛亦轻听其语，劝我舍而还之；又将袁巡抚书于上、邻国之君书于下：是不欲成两国之好也。袁巡抚之书，不啻寻我之隙；谓我所取之物，往牒不载，若多取之，则违天也。又云良辰易遇，善人难逢。我因尔喇嘛以修好来，其意甚善，故我遣官相报。若不以尔为善人，何遣使往来不惮烦乎！又云苦海无边，回头是岸；此言是也。然向我言之，亦当向明朝皇帝言之。若肯回头，共臻极乐，岂不甚善！尔喇嘛既深通佛教，明达道理，何独向我喋喋耶！从前辽东广宁诸臣妄肄欺凌，启衅召兵，自贻伊戚。今犹未监前车，而不自醒悟耶！又倡大言，使我两国不合，仍起干戈；国人忧愁；徒费尔喇嘛欲和好之善心耳。语云：人相敬，则争心息。若徒事欺凌。不惟新好难成，即旧好亦败；尔喇嘛岂不知之？尔设再有教言，当敬听之。
　　●太宗又致袁崇焕书
　　天聪元年四月，又致书袁巡抚云：报尔之书，已经缮毕；方欲遣使，会尔国两次有人逃来，言尔修筑塔山、大凌、锦州等城。又察哈尔使臣至，所云亦然。因是停止遣使，即将报书付尔使者齎回。兹因筑城，故再为尔言之。若果两国讲和，须先分定疆城，以何地为尔国界、以何地为我国界，各自料理。今尔遣使讲和，又修葺城垣，潜图侵逼；得毋因前宁远城冻，攻之未堕，自以为得志，诈称和好，乘间筑城为战守计乎！不愿太平而愿战争，恐非善事。尔纵能保守一二城，他处之城及田禾能尽保耶？倘战争不息，我师长驱而入，蒙天眷佑，以北京予我，尔主南奔，身败名裂，又何如耶？自古以来，尔辈文臣，往往如妇女之在闺中，徒好大言，以致丧师殃民，社稷倾覆。从前尔国任用非人，故河东、河西之地尽失，兵将俱亡。今尚以为未足，而欲动兵戈耶？
　　●太宗与祖大寿书
　　天聪二年正月，先是，明宁远总兵祖大寿部下人银住为我军擒获；至是，释之归。与祖大寿书曰：彼此互相大言，徒滋支蔓，何所底止！夫构兵则均受战征之祸，息兵则均享太平之福；此理之易晓者也。我欲通两国之好、共图太平，拟遣官致祭尔先帝，并贺新君即位。及阅尔来书，有「吊丧者为谁，讲和者为谁」之语，是以停止遣使，但令银住同来使致词；如谓以礼往来为善，则我即遣使往矣。
　　●毛文龙来书 
　　卫宁营之界，逾二月无来信，系贵国守边之人掠其财帛及牲畜，隐匿未报。今特遣使探阑前使者之信及讲和之言，是否有成？乞择可使之人遣于皮岛，我当面陈一切。自古以来，两国相争，不伤来使；愿熟虑乘机，以求安全之计，则民之幸也。况我国皇帝已崩，先王亦作上宾；何不息兵罢战，以求享太平之福耶！
　　●毛文龙来书二
　　天聪六年四月，毛文龙上书曰：毛文龙上书于满洲国皇帝：思欲和好，宜退还疆土，盟誓于天。我若怀前仇、存异志，掩袭杀害，则惟天鉴而诛灭之！倘心口不一、阳奉阴违、不遵前誓，则上天难欺，必使死于非命。彼此相和，自始至终，不改旧好。神盟眷佑，至于子孙，可以享荣矣。当立誓书，传之后人。再，来员之言，不甚明晰，故复此往问。此人不善措辞，所答者未有不愚暗也，又有假好私通之语。不才于天地间，断不肯失信于一人；知诚信而不敢诈伪，守忠义而不敢贼害。人而无信，圣人恶之。如合上意，请即赐书。凡事合商而行，无论野战、城战，我皆已成竹在胸；行止得宜，万无一失也。保身家、大富贵，即在今日矣。方寸之心，惟天地鬼神鉴之。王总兵亦早知矣。
　　●毛文龙来书三
　　又上书曰：毛文龙再拜上书。前于四月二十六日，阔科及马通事等五人来镇江，于五月初三日迎进皮岛。适有户部在屯散放粮食户部官从人，殊深疑忌，屡告其官曰：满洲人不时来往，每日议事，驻辄数日。已于五月十六日，由海至镇江，使旧日从者三人将两季礼物驮回渖阳等语。今山东登州府之总兵及塔守道不时以船出海，沿岸放哨；登州守道率其属员及亲随人等，复至皮岛。因未知确信，未纳下人之言，将其阻止。我与尔同起此事，恐失信用，故匆匆遣使答复。
　　●毛文龙上书四
　　又上书曰：毛文龙再拜上书于满洲国皇帝陛下：吾尝铭之于心、宣之于口，存之于中，无时或忘。不意使臣之言过于拘迂，即遣回国；复闻仍命元年所遣之使来。时东王命户部官在岛发放粮饷，将船撤回铁山。上之使臣，未及详察，误入户部之船，乃被将馈送方物之使臣擒缚解送京师；我即于夜间遣人赴京，贿以银两，始获赦死。今请少待月余，必勉力通融，俾还于上。正在追悔之际，有喀山牛录满洲人逃来，据云我皇上与诸贝勒原以一心倚尔行事。吾闻之，愈觉不安。嗣后遣使往来，必须详细认明，方保无虑。请尔取山海关，我取山东。若从两旁夹攻，则大事成矣。我不分疆土，亦不属尔管辖。特此奉闻。
　　●毛文龙来书五
　　又上书曰：毛文龙再上书。前遣官齎书讲和，自今日始，所有一切，我无不承认；彼此若能息止战争，共享太平，不胜欣喜之至。即送阔科还与上及诸贝勒面商，业经议妥。不意贵使臣误入户部之船，被解粮者掠获，连我之三人一并解京。我亦未之闻也。我之大事，一败至此，实不及料。因阔科一时不能送还，故未言谢；上谕诸贝勒，以我言不由中；一片诚心，化为乌有，此冤将诉之谁！我之心意，本欲与上及诸贝勒共图大事。今如此见疑，岂非天乎！上与诸贝勒东西奔驰，攻伐无已，何时大事乃成；皆不知用兵故也。我与上及诸贝勒共谋国事、同享荣福，俾名垂万世；但不知上与诸贝勒信否？倘纳我之言，宜遣使密商，无稍虚伪。若谓有欺人语，何能欺四、五人，请勿疑焉！非常之事，必待非常之人；大事成后，方见我心，书不尽言。
　　●毛文龙来书六
　　又上书曰：毛文龙再拜上书。阅上来书。不胜疑骇；仍信用轻浮之人，竟不加察耶！况彼此欲和之事，固两国所愿。两国有益之事，若不愿，则亦已耳；何大言以欺凌我也！事未成，且如此；一入陷阱之中，岂能以礼待我乎！又云：先将满洲人遣送则可，否则不可。斯言误矣！我与刘德库初议两国之事成时，不仅送满洲人，即我亦岂能往他处耶？今议和之事未成，必先固执送还满洲人之言，则彼此和好，何时成立！且阔科之事，诚吾之差矣；然在彼之失，亦不少也。先王在时，将我所使之满洲人一、汉人二，皆杀之；贵国三次欲和，使臣至江，又杀我之侦卒百人；一面议和，一面频攻铁山不止。此乃反复谲诈之行，非大人所宜为也，我虽庸才寡术，而居心诚实，无毫发变诈之心，背天理而行。诚能信实相与，使我从速登岸，奚必先送回满洲人；我何为惜此数人。若先送之，何以掩我人民之耳目乎！抑知欲速则不达，见小利则大事不成。往来之人，可观察其形势。若不愿和，则各思深远之计。今观来信，人之善恶，在乎天、不在人也。惜前所致之书，竟无一言答报。夫以巧言相欺，是必预为仇也。然我亦闻尔之事，又何惧哉！千言万语，一无诈伪之心。若因一阔科而疑我，何无智乃尔！患得患失之行，未能获益；何如同心为之，立万世不朽之业。今我听命于尔，而尔不为。设尔上不可行。
　　●毛文龙来书七
　　又上书曰：忆先使赵姓往告上与诸贝勒，请率兵来，我为内应。如此，则取之易如反掌。乃不纳我言，又谓我欲降之心未必全真，所使之刘实等仍是巧言欺诈；请速遣回，事自完结。上又不纳，反欲先送满洲人登岸；否则嘱勿遣使，来即杀之。因知事不能成，于是欲降之心绝矣。其率兵于山东收粮，逼迫前往，因不合意（原档残缺）。以吾观之，上何多疑而无定乎！又谓我太胡为，不慎于始，后必不易驾驭。并以我有叛心，密告于袁都司杀之；告叛之人，有功升为副将、此何意乎？我虽为此地之官，而归顺之心常存也。我非欺诈，因上与诸贝勒未通其意，是以未往；上何不见谅乎？但来时，即尔之臣工也。今有畏于心者三事：负恩私逃，尚无寸功；必为上建立大功，方可自进。否则，谁不谓我奸宄乎？此其一也。闻上方于宁远议和，我今若往，倘已和毕，上又责我往来无时。万一遣归，则粉身碎骨矣，是以惧不敢往。此其二也，我之兄弟（原档残缺），虽照常任之，而不待之以荣礼。我虽生，亦犹死也，是又可惧。此其三也。请上以此三事，静心思之，赐书一通，共同发誓，我即愿行。东江之事，一或播扬，恐为牵连。善待所往之人，令人守之，勿囚禁残害；恐人惧而不往也。我与刚千总商议欲降之法，三弟在宁远、四弟在山东，时明兵又至，故慎而未动。上诚有意于我，如用我时，遣人来告。倘以欺诈见疑，即行停止，我亦不再使人矣。
　　●明使喇嘛吊丧
　　天聪三年正月，初，明使喇嘛及官员来吊先帝之丧，并贺新君即位。阅其来书，有「丧中主祭者谁，所谓欲和者谁」之语；遂止其使，将前所获之哨卒尹焦遣与来人偕。今复以礼来，遂善遣之。
　　●太宗致书袁崇焕议和
　　天聪三年正月，遣生员郑信、把总任大良齎书致袁崇焕云：满洲国皇帝致袁大人书。前因和好，使方吉纳往返商议。尔谓我不宜往征朝鲜，遂罢和议，兴兵前来；我亦发兵往迎。于是，使臣遂绝往来。兹思尔乃大国之人，通晓古今；我征朝鲜，与尔无涉，且非无端任意征讨者比也。我与朝鲜，原无仇隙。己亥年，无端要击我收服东属部落之兵，一也。己未年，朝鲜兴兵攻我凡尔喀什路，二也。后又纳我辽东之逃人，三也。朝鲜侵我三次，我乃报之，有何不可！幸鉴察焉。今我两国复寻前盟，誓天地而修和好；凡有先渝此盟者，其人惟天鉴之。自来有国家者，相善则敬之、相恶则报之；此自然之理也。我固愿即息兵，同享太平；安可因一朝鲜而误我两国之大事哉！去年正月间，曾使尹焦齎书，未奉答覆。今闻我公复来，实欲遣使问安；只以使臣之往来既断，甚形不便，故使尔国生员郑信、把总任大良齎书还。望勿视为虚文，速见覆焉。
　　●太宗致书明执政议和
　　天聪三年二月，致明书云：满洲国皇帝，致书大明国之执政大臣等。我之兴师，非籍修好而肆意贪取也。辽东之臣，助叶赫而图侵我；迫不得已，告天兴师。若不被迫，则我小国，岂肯征伐大国耶！然天不问国之大小，但论事之是非。我辽东广宁各地，若非天与，则辽东广宁之城如此之固，加之数万之兵，我以少数之兵何能克之！大城既得，若攻城小兵寡之处，岂尚不能乎？我思之，我重思之，天使我两国罢兵讲和而享太平，在此时耳。愿讲和而享太平，是以诚心遣使；如何相议，惟命是听！
　　●袁崇焕复议和书
　　天聪三年闰四月，袁崇焕复书曰：钦命巡边使尚书袁，敬复书于皇帝陛下。来书前言和者，盖不忍两家之赤子屡遭锋镝也。上之美意，天地鉴之。然和亦有道焉，非一言所定也。我帝继位，明哲果断，严于边务；若非十分详实，则不敢上闻。上若怜恤人民而罢兵，则务思和好之道；边疆之官，亦有荣焉。不失上之美意，我当转奏。但边务之事，边务大巨议之，内臣不兴焉。夫国宝者，所以昭信也。若非封谕，不可施用。国中之法如此，愿上勿以为责！
　　●太宗答袁崇焕议和书
　　天聪三年闰四月，答书云：满洲国皇帝，致书大明国袁巡抚。来书令我先筹讲和之道，我意前修好时，界内皆汉人、界外皆满洲，虽不合并，任意往来，不免窃越境界。今应令其父子兄弟离散杂住各处者，仍照前一体同居；诚恐往来奸细逃人盗贼，破坏和好也。又应以大淩河为尔界、三岔河为我界，使此二处之间，逃人盗贼易察，不致滋生事端，永保和好也。又云：国宝除封谕外，不可乱用。如此，则应与我铸满洲国帝印。尔当将讲和之礼、应给之财，再熟计之，勿视我如察哈尔汗也。若视如彼同，我不能允。我意愿罢兵，同享太平，出于至诚；尔亦诚心言之。吾等仰面而观，天宝鉴临；勿诈勿虞，始可对天地而保子孙。请三思之！
　　●续致袁崇焕书一
　　天聪三年六月二十日，续致书云：满洲国皇帝，致书大明袁巡抚。我思干戈之兴，亦出于天；虽宇宙间之万物，天欲其生则生耳。总之，干戈何美、太平何恶！前欲罢干戈而享太平，乃使郑生员二次致书；后大人使杜明仲复书，我固诚心和耳，因复使喇嘛前往。如议和需日，可先使人来信。倘约期已过，恐听傍人之谤言而误事，以七月初五日为限；若不见人来信，则必被执矣。
　　●续致袁崇焕书二
　　又六月二十七日，续致书言：满洲国皇帝，致书大明国袁巡抚。因喇嘛迟久未归之故，又致书一次。逃人来告：谓尔之和好是假。此系逃人之言，既由尔处逃来，肯言尔之善乎？譬如由我处逃往之人，能言我之善乎？因不纳其言。今边子兴获来奸细，问之亦云假和，拘留喇嘛不遣等语。我之心中，以为逃来之人，故意诬告之耳。奸细之逃人，焉有不欺之言乎！此等小人，和与不和之大事，何得而知；我不信也。然至此时，吾之使臣，何久无一信来告？恐其事已实矣。故遣此人持书还，我固诚意欲和；人可欺，天亦可欺乎？尔意必有不诚。不然，孰能听信谤言耶！若不遣所使之人归，于此数人有何损益；信义一失，人必不服。须知天意亦愿太平，而不愿兴师；愿忠信而不愿奸伪也。谁是谁非，惟天鉴之！
　　●袁崇焕书覆书二封
　　天聪三年七月，所使白喇嘛及郑生员还，携书二封。一书言：钦命巡边使、兵部尚书袁，敬复皇帝陛下。读皇帝所遣之喇嘛来书，首言和好，仰面而观，天实鉴临一语；天地鬼神，实共鉴之。我国幅员九州，所失辽东之地，初非上所有也。辽东之人西来，坟墓皆在于彼，其心能不思先人之骨乎？因不合众意，我受之而不敢言，是以亦未奏于帝。又往来之礼，或有尊卑；我帝仁明弘远，初不介意。愿以名誉为念，无论治理何事，斫道义为规矩。果能修好，一惟尔意是从。察哈尔尼意珠，皆与我修好，中国亦以道义行之。至铸印封典之语，则非一言可尽也。又一书言：钦命巡边使、兵部尚书袁，敬复书皇帝陛下。观来书，知上敬天好生，亦出至诚。上若如此，则可与言矣。惟天道无偏，曲直分明；与其徒求于天，不如先求于心：天道固循环也。来使因往海口，是以久驻，别无他故也。
　　●太宗再答袁崇焕书
　　天聪三年七月，答书云：满洲国皇帝，致书于袁崇焕。遣我使臣之书已阅。尔言辽东人之枯骨坟墓尽在彼处，非欲取辽东乎？辽东地方，我攻取之，非尔所与也。先我两国并无隙怨，太平安处。尔国有九州之大，犹不厌足。夺我界外弹丸之地，踰洪武、永乐时设立之旧界，移置界牌于沿边三十里外；因以满洲国之疆土，取为明有。故天鉴其曲直，而赐我以辽东之地；何敢违天勿取乎！且自古兴衰，何代无之，庸尔国不然乎！夫天下者，非一人之天下，乃人人之天下也。天赐之，人受之。昔大辽之君，天子也；金太祖，乃大辽之属国也。后大辽天祚帝无道，金太祖徒有忠心，因其不舞而欲杀之。天遂谴责，将大辽东之地赐金；金帝向辽讲和，辽仍视之如臣，谓金太祖为东海内部之帝！金国所定大圣之号，辽因其兼先帝之名，遂不相容，竟败和好，复行征讨。天以大辽之政柄授金，天所赐之地，大辽岂得而反之乎！又金帝，天子也；元太祖，金之属国也。金之永吉帝无道，元太祖以忠心朝贺，因观生象而欲杀之，致起刀兵。天谴金国，以金之西地赐于元。元太祖遣使者讲和，被金阻留，令退还所围之青城，乘间修茸坚固，再行兴师，遂遣使者以骄言而败和好。天以金国之政柄授元，天所赐之地，余岂得而反之乎！元顺帝图欢特穆尔云：吾身为天下君，何人敢违于我！荒淫无道。天鉴其过，国中兵盗蜂起，朱太祖取之；所取之地，若令反还蒙古，尔明肯允之乎？所取之地，不惟小民之枯骨，帝与诸贝勒之坟墓，不皆在乎？是皆妄思欲得也，岂得如愿以偿乎！我素日以忠心相处，因万历帝不相容，无故而欲伐我，与前辙有何异哉？尔国之官员、文士，高视尔帝如在天上，自视其身如在云霄；以我所言不合众臣之心，不即奏于皇帝，使我二载未得遣使致书于都城，而较大辽之欺金，殆有甚焉！此亦天意耳，我岂能强令和好乎！
　　●袁崇焕再复书
　　天聪三年七月，袁崇焕再复书云：钦命巡边使、兵部尚书袁，敬复书皇帝陛下。使者还，并二书。今阅赵登科复来之信，知上之善心，顺天受福，人言不足信也。夫军情秘密，外人何以得知！上惟反躬自问，以应天心耳。天之心，即上之心，亦即吾之心也。上若诚心，我则岂可欺妄！上若实心，我则岂可虚伪！兴亡由天，何欺妄虚伪为哉！惟十载军旅，今欲一旦罢之；虽有大力，非三、四人所能胜任，非二、三言所能结束，要在上之明决耳。
　　●太宗再致明国大臣书
　　天聪三年七月，再致明书云：满洲国皇帝，致书大明国大臣等。我欲息兵以享太平，自卑己身，遣使讲和；乃王兵部、孙道台主张兴兵，不愿和好。尔等果系思念和好之臣，如古之张良、陈平、诸葛亮、周瑜，才兼文武，出而为将能御兵、入而为相能治民，则尔之言可也。不然，兴兵致讨，以民为壑；出而不战，袖手坐观。既欲和好，复败和议；不念将士军民之亡苦，徒发大言，不肯息兵，则兵非易事也。尔若欲和，我不允而兴兵，则我之人被诛，非尔诛之，实我自诛之也，我若欲和，尔不允而兴兵，尔之人被诛，非我诛之，实尔自诛之也。我诚心欲和，尔自大不许；盍思天实鉴之而人尽闻之耶！
　　●太宗攻北京城谕降
　　天聪三年十一月，太宗攻北京，传谕合城曰：满洲国皇帝谕绅衿军民知悉：我国与叶赫原属一国，尔万历皇帝，干预边外之事，离间我国，分而为二。曲在叶赫，而强为庇护；直在我国，而强欲戕害。屡肆欺陵，大恨有七，我知其不相容也，故告天兴师。天直我国，先赐我河东地。我大祖皇帝意图与民休息，遣人致书讲和。未几，天又赐我河西地，仍屡遣人讲和。尔天启皇帝、崇祯皇帝，自大欺人，使去满洲国皇帝之号，毋用自制国宝。我亦乐于和好，遂欲去帝称汗，令尔国造印给用，又不允行；以故我复告天兴兵，由捷径入，破釜沉舟，誓不返斾。夫君臣者，非牧民之父母耶！尔明君臣不愿和好而乐干戈，今我兵至矣，兵凶战危，可不知乎？凡尔绅衿军民，有归顺者，必加抚养；违抗勿顺者，不得不杀，非予欲杀之也。若谓我国褊小，不宜称帝；古之辽、金、元，俱自小国而成帝业，尔何自居尊大而废之乎！且尔之朱太祖，原系僧人，蒙天眷佑，授为皇帝；岂有一姓永为皇帝之理乎？天运循环，有天子而废为匹夫者，有匹夫而起为天子者。此皆天意，非人之所能也。上天既以佑我，尔明国乃使我去帝号，天其鉴之矣！我以抱恨兴师，恐不知者以为自强征讨。特此谕知。
　　●太宗环阅北京城
　　天聪三年十一月，上营于城北土城之东，遣归顺王太监齎和书致明帝，复率诸贝勒摆牙喇兵，环阅北京城。
　　●明臣不敢奏和议
　　天聪四年二月，召麻总兵、贾郎中、杨副将、臧游击，上御蒙古幄赐宴。谕曰：明国之君，视如许将士之命，竟同草芥；常驱之死地。朕屡遣使议和，竟无一言相报何也？麻总兵对曰：明君幼冲，执政者又复不忠，各图自保；议和之事，惧不敢奏。奏之而听，固为善矣；一不见听，亲族诛灭，故不敢言。上曰：若然，是天赐我机也；岂可弃之而去哉！但驻兵屯守，民不得耕耨，何以为生？惟有深入内地，取其无备城池而已。
　　●太宗责阿敏等弃城罪
　　天聪四年六月，贝勒阿敏等弃滦州、永平、迁化、遵化四城归。上往莫林关地方，聚诸贝勒大臣，御蒙古幄。谕曰：以天所与之城池土地，弃之而来。试问尔贝勒阿敏台吉硕托及众大臣等：滦州陷于明人，翎凛州之守城诸将果全师而来耶？驻防永平之贝勒阿敏、台吉硕托及诸将等因拒而后失永平耶？抑出城迎敌不胜而来耶？果尔，情犹可恕。另伊等未见敌军，未张一弓、未发一矢，遽尔奔回；且不能殿全军，致为明人所袭。以明之金银缎帛为贵而携之，以我军为贱而弃之，可恨极矣！命大臣等往讯其情。大臣等复奏，阿敏请罪。上谕曰：贝勒阿敏，伊既自行请罪，诸将亦无答言；着将败归之总兵以下、备御以上有职之诸将，俱系之。次之，命渖阳之大臣侍于左右，将以系之人进前。上见而思被创之军士，恻然泪下曰：明兵两、三日间何遽如是之强耶；彼果有神术变化欤！岂朕所付兵力尚寡不能支欤！抑尔等大臣果皆懦弱欤！夫明国之兵，我等岂未见其伎俩耶？朕以图尔格、纳木泰为能，故用尔为师，以为战则必克，谋则必成；朕实加赖。今不死彼处而归，何厚颜如此！图尔格奏曰：臣等向力谏贝勒，奈贝勒不从，乃归耳。上曰：贝勒不从，尔遂与之来；贝勒若投敌国，尔亦随之去耶？尔等皆畏敌思家，欲恋妻子耳。汤古代奏曰：臣等失利，宜杀之。上曰：尔等不能全师而归，陷于彼者，敌人杀之；至于此者，朕又杀之：于朕何益！尔等既携财帛、畜牲、人口而来，何不收我士卒，与之俱解耶？彼等何辜，忍令其呼天抢地以死耶！实念及此，何以为心！上感伤堕泪，诸臣无不流涕。遂分别治众臣弃城罪；贝勒阿敏免死，幽之。
　　●太宗与刘兴邦弟兄盟词
　　天聪四年七月，盟词曰：今海岛之刘兴邦、刘兴济、刘兴志、刘兴良、刘兴佩杀明国官员，率领诸岛人民与我合谋，为后日相安计，其岛中之人或居岛中、或登陆地，不进我国而为友邦。其由我国逃去之满洲、蒙古人，原系我之所有，我不夺取。若渝誓言，不以友邦相待而夺取逃去满洲、蒙古人提及刘氏兄弟之往事，则我遭天谴责，寿命不昌，必致夭亡。若刘氏兄弟欺我，反向明帝；或持贰心，模棱两可：则刘氏兄弟亦遭天地谴责，寿命不昌，必致夭亡。两国皆践誓言，相处以诚，则均蒙天地眷佑，年代久远矣。
　　●太宗致刘氏弟兄书
　　天聪四年六月，书云：满洲国皇帝，致书刘富兄弟。今冬尔务备办整齐，我亦备办整齐，俟来年会商而行。若我两国盟誓天地，以修和好，不可容留逃人。今亦无逃者，即有一、二，此不具论。盟誓以前，彼此均有容逃人情事。自盟誓后，我之人，若有逃至尔处者，则尔务送还；尔之人，若有逃我国来者，我亦送还。既已讲和修好，尔之妻室即应送归；恐尔疑我以尔妻置于混杂之处，自尔归去，即令同尔母居于静室之内。尔致书云：事成之后，天无二日；幸矣！尔果助成大业，若我云天有二日，是渝盟也。对天盟之誓，岂可渝乎！望勉力为之，幸勿疑虑！
　　●刘兴志等来书
　　天聪四年十二月，来书云：友邦大臣刘兴志等前受皇帝厚恩，愧无酬报，恭送微物，以表其心。复蒙赐贵重之物，臣心甚觉不安，谨拜受之。遵皇帝之谕，修造军械，敬听指示。若有转念，天即鉴之。明官贪乐，臣一怒而杀之，以清天下。臣明知其欲诱而擒我，今蒙赐书，眷爱深矣。不然，能有如此之恩乎？再，前采参之人，并非食粮之兵；失路被执，复遣之回，此实出于意料之外。上行之以道，下必法之。通商之言，臣愿遵命。若泄漏而致商人不来，虽有佳参，亦何用哉！不至朝鲜之市，三国皆有益。臣之愚见，请上鉴之。若俯依愚见，请即赐谕。我之子及母与弟被童密纳要截，复囚使臣之妻。我之心可表示天地，我等弃老母而归，上不念我恶，反善养之，我等皆有闻焉。蒙上眷爱，今又使老母与弟，近上之宫，赐舍安居，皆出于上之德意，臣永矢于心勿能忘也。
　　●太宗攻锦州致书祖大寿
　　天聪五年八月，于大凌河遣人致祖大寿寿曰：满洲国皇帝，致书祖大将军。襄李喇嘛、方吉纳等往来时，朕心实欲讲和。方拟遣使，乃闻尔等修筑锦州，遂以言附尔使者杜明忠寄之；书言尔等若不罢锦州城工，我即举兵以往。及我兴师，往来之使遂终。嗣获尔侦卒银住，我仍欲讲和，释而遣归；竟无回报。迨我兵至北京，谆谆致书欲图和好；尔国君臣。惟以宋朝故事为鉴，亦无一言复我。抑思尔明主非宋之苗裔，朕亦非金之子孙。彼一时，此一时也；天时人心，各有不同。尔国岂无识时势之士，乃不因时制宜，惟欲胶柱鼓瑟可乎？天兵凶、战危。非我所顾，亦不得已而为之耳。朕今厌兵革，愿太平；故再以书往，惟将军裁之！如有意和好，可仍遣银住来，毋疑我诱而杀之也；朕杀此一人，于尔何所损，于我何所益！况朕素不食言；如尔都司王延祚，昨日出城时被我兵所获，已留而养之。
　　●太宗再致祖大寿书
　　天聪五年十月，再致书曰：满洲国皇帝，致书祖大将军。兵，凶器也；战，危事也。人岂有不欲太平而乐战征者。虽获胜，岂如与妻子在家安居乐处乎？每欲遣人讲和，奈尔明帝大臣等自视如在天上，视我如在九渊，竟无一言相报，故忿而兴师。夫两国相争，不外和战。只以和好未成，留兵守边疆；乃率大军长驱直入，不期与将军在此相遇。我实爱慕将军，天使我二人和好，故欣然遣使致书。我之所以爱慕将军者，良有以也。我生长海滨，惟知兴军用兵，而于教养人民、抚绥军士之道，诸多未谙。又不晓山川地势之险易，兴兵攻战之事，我自当之；指挥教养之事，请将军任之。愿共劳逸、同富贵，是我之意也。我已与银住言及，令其暇时，在将军□述及我二人同谋之意；将军若不信，可问银住。将军若以我言为是，望速答复。将军其独断之，幸勿听他人之言也。
　　●太宗遣达海劝张春
　　天聪五年十月，大淩河之役，生擒监军道太仆寺卿张春、都督张洪谟、副将三、参将四、游击五、都司二、备御七、千总六，共三十三人；尽获其车马、驼牛、甲胄、器械。被擒各官等见上皆跪拜，独张春不跪。上怒，欲射之。代善谏曰：此人既以死为贵，奈何杀之，以遂其志乎！当劝之降。上遣巴克什达海库尔躔以珍馔赐张春，劝曰：我上盛德宽宏，故遣我等以御馔赐汝。春曰：我死志已决，不食上之所赐。上意欲生我而食我，我亦知之。但忠臣不事二主，烈女不更二夫；此语非我所创，乃古之定理也。我为君尽忠而求死，杀之以成我志。上若将欲求生者养之、欲求死者杀之，益有令名矣。上所赐之馔，虽未食，亦犹食也。达海曰：尔不明仁者之存心；试言尔志。春曰：我崇祯皇帝聪明正直，执政大臣多奸恶，视我等不足比数。然我受命而来，岂有军已覆没、身自求生之理；我为尔擒，纵加万刃，亦任尔意。惟我心在腔子里，非尔所能夺也。又曰：尔国杀人已极，所获亦富，衣食皆足；不识天时、不爱人民，用兵已十五年，专事杀掠，岂能成事！夫四海皆一家之民，古之贤主皆养民安国，尔乃以杀掠为要务，不息兵、不养民，日事战争。天下之人，孰不畏死；从尔者杀、不从尔者亦杀；虽田野农夫，亦欲持锹镬而战矣。达海曰：我皇上非好杀掠也，以尔明国与我有七大恨，所以兴兵。昔年兵至北京，曾致和书六、七次，竟无一言相报。今我皇上犹欲议和，且孙阁老、邱巡抚现在边镇，尔复在此；汝等皆尔君亲近大臣，可具疏言讲和之事。春曰：此事彼亦不能；我既被执，尤非当言。上必杀我，始可议和耳。达海以被擒三十三员皆留养告之。春曰：吾以为彼等皆被害矣，不意竟留而养之。春仍固求死；与之食、不食。饿至三日，上复赐食，乃食。每日三餐，上皆亲阅以赐之。
　　●祖大寿遣子谋降
　　天聪五年十一月二十五日，大淩河城内总兵祖大寿之子祖泽润，系书于矢，自城内射出，欲令石廷柱往，亲与之言。次日，副将石廷柱同巴克什达海库尔躔、觉罗龙什、参将宁完我往城南台下，遣阵获千总张卫入城。寻偕游击韩栋及从者一人至，言祖总兵欲石副将过壕，亲告以心腹语。达海曰：未奉上命，不敢擅令石副将往。韩栋曰：若不信我言，可令一人同往，即送祖总兵之子为质。末几，韩栋送祖可法至；贝勒济尔哈朗、岳托见之，俱起立。可法欲拜见，岳托曰：我等前次对垒，则为仇敌；今已讲和，则为兄弟，何以拜为！遂行抱见礼。诸贝勒正坐，祖可法、韩栋坐于右；遣石廷柱偕库尔躔、龙什、宁完我率数人至壕边。惟石廷柱过壕，与祖大寿相见。岳托问可法曰：尔等死守空城何意？可法答曰：天与尔辽东、永平兵民，若不加屠戮，则天下之民，所至皆归顺矣。因前屠戮天与之降民，是以迟疑。岳托曰：杀辽东之兵，乃太祖时事，我等不胜追悔。杀永平兵民，乃二贝勒阿敏所为；已论罪幽禁，夺其属员：此事与今上无涉。我皇上自即位以来，敦行礼义，治化日新；抚养黎民、爱惜士卒，想尔等亦闻之矣。可法答曰：上于贫困者赈给衣食，富饶者秋毫无犯，宽仁爱民之德，亦尝闻之。然我国之人见尔等先年杀戮，肝胆俱丧；今虽言养人，人犹不信，职此故也。石廷柱还，祖可法辞归。岳托曰：今既讲和，应以礼送别。遂揖可法，令乘马而去。祖大寿谓石廷柱曰：人生天地间，岂有不死之理！但为国、为家、为身，三者并重。今既不能尽忠朝廷、报效国家，我等惟惜身命，决意归顺于上。然身虽获生，妻子不能相见，生亦何益！尔等若不回兵、欲图大事，当设策攻取锦州，惟尔等图之。倘得锦州，则我等妻子亦可相见也。其大寿之子泽润自城内射出之书略曰：招练营副将泽润叩禀：前者上遣人来招降，其时难以一言遽决。盖众官恐降后见杀，是以宁死不肯归顺。我对众言，前奉上书明白晓谕，先虽杀戮，今行仁义，人皆知之。众仍不信，有何可刚、刘天禄、祖泽洪三人惑众不降。何副将谓上非成大业之人，去年得永平弃而不守。我等若降，纵不被杀、亦必回军，我等将安归乎？平义营官兵被祖泽洪所蛊惑，亦不允降。又有逃人来言：上于敌国之人，不论贫富，均皆诛戮；即顺之，亦不免一死。以此众论纷纷，至今未定。且祖总兵又以其次子在燕京为念。前石副将来时，祖总兵即欲相见，众官不从。今泽润在内调停，似有大半可成。与我同心者，副将四人，不便举名，故不书衔。上可令石副将来，祖总兵将以心腹告之。此乃机密之事：城中人疑我者多，此书到时，望密藏，勿令阵获官员及往来传语之汉官见之。又致石廷柱书曰：前日兄来，我总兵甚欲相会；因众官议论不一，未获面晤。其持异议者，谓上得此城，必仍回兵；我等宁死城中，何为使妻子罹祸！议论纷纷，我独力不胜众口。我等降后，若上不令大军前进、退回渖阳，众人岂不谓皆为我等所误耶？兄当实以告我：上果欲成大业，我等甘心相助。兄若能设策将现在燕京之舍弟救出，足见保全吾祖氏之厚恩。请亲来与总兵言之。此书阅毕，可付之丙丁，暂勿答书，容俟面谈。上遂复遣石廷柱等往谕曰：尔等欲计取锦州，可遣大官来议。是晚，城内遣祖可法、张存仁、韩栋至，朝见，上离坐，行抱见礼；与诸贝勒礼亦如之。赐御膳，所言与告廷柱者无异。上曰：我既招降尔等，复攻锦州，恐我兵受伤，难图前进。尔等降后，锦州城或以力攻、或以计取，任尔等为之。不然，尔等坐守城中，我仍驻兵困尔等矣。二十七日，祖大寿遣其施中军至，言降志已决，上之待我，或杀或留；我降后，或逃或叛，俱当誓诸天地。我欲令细作入锦州，恐吾弟难测；倘被执，讯诘出虚实，则奈之何！或我亲率兵诈作逃走之状如何？悉惟睿裁。
　　●祖大寿归降誓天
　　是月二十八日，大淩河城内众副将、参将、游击、守备、都司皆与祖大寿同谋归降。惟何可刚不从；大寿执之，令二人掖出城外，当我诸将前杀之。何可刚颜色不变，不出一言，含笑而死。大寿遂遣副将四、游击二来誓，满洲国皇帝与诸贝勒代善、莽古尔太、阿巴太、德格类、济尔哈朗、阿济格、阿哥多尔衮、多铎、岳托等告天誓曰：明总兵祖大寿、副将刘天禄、张存仁、祖泽润、祖泽洪、祖可法、曹恭诚、韩大勳、孙定辽、裴国珍、陈邦选、李云、邓长春、刘毓英、窦承武，参将游击吴良弼、高光辉、刘士英、盛忠、祖泽远、胡宏光、祖克勇、祖邦武、施大勇、夏得胜、李一忠、刘良臣、张可范、萧永祚、韩栋、段学孔、张廉、吴奉成、方一元、涂应干、陈变武、方献可、刘武元、杨名世等，今率大淩河城内官员兵民归降。凡此归降官员，如诈诱诛戮及得其户口之后复离其妻子、收其财帛、牲畜，天地降谴，夺我纪算。归降官兵，若怀欺挟诈或逃或叛，天地亦降谴，夺其纪算。遵守此盟，天地垂佑，寿命延长，世泽久远，安享太平。大寿等誓曰：少傅总兵祖大寿等谨具香帛，昭告于上帝神只。大寿率众筑城，遇满洲国兵围困三月，军饷已尽；不得已率众出降，倾心归上，毫无猜疑。归顺以后，官军人民家口，俱获保全。若大寿等违心背盟，天地鉴之！殃及其身，死于刀箭之下。倘上
　　●甯完我范文程马国柱奏议征明
　　天聪六年六月，甯完我、范文程、马国柱疏奏曰：昨奉上谕，命臣等筹画征明之事。臣等至愚，谨就管见所及，为我皇上陈之。近沙河堡官员查发逃去人民，是犹所谓疾在首而暂救其首之意也。曩者察哈尔之兵，彼尚不敢少抗，岂敢抗我耶！今彼不敢少违上命，皇上即以彼为顺，有不欲加兵之意；是诚动与义合而具大有为之志也。但我军情，无大无小，皆以汉人为奇货，有必欲深入之意不能阻也。如欲深入，自当预为筹画，谋定后行；少有疏忽，俟临期为之难矣。一入则遇汉人则已，否则近边庄村，地瘠民穷，徒疲马匹，我军毫无裨益。着徒手而归，更与蒙古无异，而名与利两失矣。是以果欲深入，惟当直抵北京，讯其和战；以此为断；并毁山海关水门以壮军威，以示无敌于天下。又进兵雁门关，敌无援救。是路民富物丰，可使我军得以温饱。诚恐威名不振，无端岂可进兵耶！今有二计：一为明计，一为暗计。所谓明计者，当谕沿路城郭人民，明言察哈尔汗远遁，部民尽为我有；因路远徒步难行，特来与尔主讲和，假尔马匹驴骡，令我新附人民骑用。一俟和成，马匹驴骡仍当照数偿补。或异日与师，蒙天眷佑，以版图付我；凡被扰之民，当酌免赋税，以伸我眷爱之意。此一计也。所谓暗计者，先致书于近边各官，令彼转为讲和，限以日期；彼朝意见纷歧，势必挠阻，边将莫敢擅专，惟
　　●沈巡抚约盟讲和
　　天聪六年六月，明宣府沈巡抚、董总兵身任讲和，与我国约盟；由金都司、黄都司及二州官与我国阿什达尔汉、雅奇、龙什、魏寨桑等，刑白马乌牛，誓告天地。誓曰：今大明国与满洲国，誓天地，敦和好。若大明国先行渝盟，则天地谴责，国破身亡。若满洲国先行渝盟，则天地谴责，国破身亡。若两国敬遵誓告天地之言，永守和好，则天地眷佑，世世子孙，安享太平。燔书盟毕，明以和好礼成，齎黄金五十两、白金五百两、蟒缎五百疋、毛青布一千疋来献。
　　●三生员请勿议和
　　天聪六年八月，召王文奎、孙应时、江云三生员入宫，赐馔，问征明与议和孰是？王文奎疏曰：和议或否，非遣使重商不可。何则？明人以宋朝故事为鉴，全国讳言和议。皇上以好生之德，不忍涂炭明国人民，待时而动，明反欺诱于我。匪区边界小区，其盟誓无足据。然则和议不成，岂明帝之幸乎？已承天默示，明国民穷财困，地方紊乱，毛刘为盗，行人绝迹。又兼去岁大淩河被袭，其人民肝胆俱丧；我以一矢加之，有谁抵御！值此逼迫之际！岂可议和！和议成，两国固少有利益。我开拓疆土，用贤善民，远者招徕，近者抚恤。彼之人民，疲于主命，徭役无暇。我国休养生息，彼国劳苦怠惰。辽东人民，如汉高祖之重出，谁知有楚。若以军士疾病，踌躇不决，失其时矣。欲和，则决意为之。和议之事，非一言所能尽。不和，则决意进征。征战之事，一言可以蔽也；皇上率神武之军，中原紊乱，长驱直入，则黄河以北，非明国所有矣。乞熟思焉！孙应时疏曰：我两国和议之事，以臣私见，明国之君恃其土地辽阔、财物丰富、纪律严明，必骄慢不和；其在下之臣工，亦畏言和之一字，轻易不语。向者，我皇上大军抵边界时，其执政大臣未遑整备一切，伪言欲和以误我军。不知虽欲和好，彼若微有渝盟之处，我必不从；我若少有渝盟之处，彼亦不可。故和好之事，不易成也。夫议和虽似两国均有利益，实则贻患无穷，仇我更甚，断无两国共立之理。我国马匹肥壮、军械修备，可进而不可退；此外别无良策。请皇上睿虑焉！江云疏曰：昔金主人汴梁，执二帝；兵力强盛，势如破竹，莫有当之者。然犹不能扫清大乱于一时，遂尔退归；非心不愿，力不足也。揆厥本原，由一统之谋未尝议定耳。皇上大兵抵大同时，察哈尔闻之，未见我兵而遁；克取大同，犹如反掌。足见皇上之神武，不事教伐，宣布仁信，愈于兵力战攻；此正预定一统之大略也。讲和之事，遽决为难。今皇上与明国和好，欲如兄弟相称，明必不从。仍如先日封为龙虎将军，皇上亦必不允；若欲封一王位，彼安知皇上之必从，且又安知明之必封！纵知明欲封，又安知三公九卿之悉从。三公九卿即从，后亦难载之史册。臣故思讲和之难，十居甚七。若果两国讲和，安守天时，此乃明国之大幸也。今皇上姑遣使往明，以和议试之。明若不讥天时，怠忽和事，则我兵入境攻取，亦为有名。明国官民，亦无复有识我之非者。今皇上欲与明和，且前且却者，疑之故耳。夫我兵战则必胜、攻则必克，可以纵横于天下。明欲和则与之和，否则是天以天下与皇上也。宜速布信义，任用贤人；整兵而入，天下指日可定，又何必专言和好乎！
　　●太宗致陈杜明书
　　崇德元年九月，大清国宽温仁圣皇帝，致书大将军陈杜明曰：尔能识天时，并念尔之之墓庐舍，欲与我合谋以图明国，同享富贵，故遣杨成孝、邓德前来，朕不胜忻喜！将军诚能与我合谋，共图进取；一旦大业告成，则尔富贵自不待言。前孔有德、耿仲明以山东率众来归，朕有如鱼得水之乐，封孔有德为恭顺王、耿仲明为怀顺王；后尚可喜率广路岛、长山岛、石城岛三处之兵来降，朕亦喜出望外，遂封为智顺王。今将军上识天时，且知明祚已终；若即来归，则将军之功不在三王之下。或归我合力伐明、或在彼作为内应，二者之中，请决其一，从速答复。若以书仍遣来人携回，诚恐大事泄漏。故遣饶余贝勒在渡口以木作筏，持书前往。
　　●再致陈杜明书
　　大清国宽温仁圣皇帝，谕陈大将军：尔使杨成孝、邓德来告，自言原系辽东之人，念祖宗村落来归。虽不知言之真伪，以尔既言之，我即以书报之；足见我待人无二心也。如再迟疑，则非明智之人矣，吾岂有期尔恶言之理乎！今大明道衰，内外官僚欺诈为先，文臣又竞尚奸恶掩君耳目，故兵败城失，地方糜烂，人民流难，死亡相继。自我兴兵以来，尔国伤亡官兵，非我杀之，亦非汝忍杀之；实误国之臣杀之耳。贪官祗知利禄，得保全几人！其愚果何如耶！将军深谋远虑，若及时来降，功与孔、耿、尚三王无异也。古辽、金、元相继取汉，亦自有故；将军亦知之耶？将军昔观三国之往事，天正扶助于我，尚有不能成大业之理乎？今观汝国，外臣则奸伪欺饰，内臣则互相倾轧；此皆汝国致危之故也，将军能恢复而挽救之乎？其深计之！
　　●崔应时上书请进兵
　　崇德元年十月，和硕睿亲王、和硕豫亲王统兵征明，驻营锦州。有崔应时者，在城内与其党羽五十人作书遣胡有升持献于和硕豫亲王。书云：佛言朱氏之统业将终，故遣其主下界，舍乱反正。今大金之后天聪皇帝出师而御世，是为英明皇帝。安天下之民，东四部金兵从之，北察哈尔亦从之，世人不可轻视。盖天之遣新替旧，复定天下、改举时世，固有在也。朱氏统业之终系于天。天聪皇帝立后，诸神佛下界扶助天聪皇帝即皇帝位；且玉玺乃天所畀，天与之也。明帝不幸失于蒙古人之手，今已五百年，应归天聪皇帝。迨见弥勒佛后贤人出现，暗中扶助。慎勿轻言天下十三省皆有贤士，观音菩萨助帝即位。前佛现山西北方，欲见金裔，每日号哭。山西平阳府之十河王特遣四人至辽东，请天聪为皇帝，至令未归；见真主，欲告以故。山西平阳府人，侯皇帝至，收抚黎民，但能率兵三、四千，各处来归附矣。将随上至北京，即皇帝位。南省湖广、四川、浙江、福建、广东、广西，皆赖山西平阳府有此一人暗中往来，融洽内外，扶助天聪即皇帝位，扶一君、不扶二君。见书请即发金兵，多则一万，少则五千。有关圣显灵，指示汝于山西地方得一贤人前往燕京，扶助皇帝即位。设其不至，则汝之为帝不过三、四月之久。至而见汝为金尔，倏忽之间，复建中原，天下人民，齐来归顺。一世帝王，汝自为之，天下人不知也。山西地方有一名士，梦中得见汝为金裔；惟路途遥远，不易趋至。今天下大乱，汝当必克燕京；四面八方，齐来扶汝为帝。观音菩萨云内显圣，高呼天聪，将我用玉玺授之于汝。汝尚不觉，崇祯柄尽业终，汝当出而御世。天使察哈尔送玉玺于汝，观言菩萨、弥勒菩萨与诸神佛皆相默佑，赐以掌天之玉玺，而以数万兵得进北京者，不可以为易也；乃观世音菩萨使汝大军入边，汝何由而知也。二千五百大运以终，汝之大军克北京后，应为天下之主非细也云云。
　　●太宗征明祭太庙
　　崇德元年十一月，上以征明克捷，遣官祭告太庙及福陵。祭文曰：继位孝子特遣大臣恭代，祭告承天广运圣德神功军肇纪立极仁孝武皇帝神位前，仰仗父皇神威，遣多罗武英郡王率多罗饶余贝勒阿巴泰、超等、公扬古里、八固山额真等往征明国，直入长城，守护明国历代帝王陵寝，克昌平州及大小州县十二城。燕京附近地方，均行攻破。大小五十八战，生擒明总兵巢丕昌等，俘获十八万：此皆父王之宿志。故遣官告祭，仍祈默佑。
　　●敕封孔有德之母
　　崇德元年十一月，奉天承运宽温仁圣皇帝谕曰：自古圣王以孝治天下，册封功臣，必及其亲，使之尊荣。查恭顺王之母张氏，克尽母仪，备有四德，教养其子，辅助国家；故封其子为恭顺王。今其子已贵，封其母为夫人；务勤加训诲，俾尔子尽忠国家，常享富贵。勿违朕谕！
　　●敕封孔有德之妻
　　奉天承运宽温仁圣皇帝谕曰：朕闻易经有云：夫妇乃人伦之始。昔春秋时，以封内为重。查恭顺王孔有德之妻白氏，幼受母训，娴习坤道，扶助其夫，显亲扬名；因归附于朕，曾封尔夫为恭顺王。今推恩，复封尔为恭顺王之夫人；务勤加奋勉，助夫尽忠，共享富贵。勿违朕谕！
　　●敕封耿仲明之妻
　　谕同前；中曰：查怀顺王耿仲明之妻李氏，封为怀顺王之夫人云云。
　　●敕封尚可喜之妻
　　谕同前；中曰：查智顺王尚可喜之妻刘氏，封为智顺王之夫人云云。
　　●林跋
　　我朝发祥漠北，入关以后，世祖以深仁厚泽洽于民心，至今举踵思慕。臣纾以犬马余年，八谒崇陵，岂惟顾恋国恩，亦我列祖列宗亲学重士、沦浃人之肌骨尔。向者清史馆既立，总裁赵尔巽亦叙名及纾，后寝其议。臣纾家贫无书，复不能制为私史，以阐扬先皇帝之圣德；昼夜隐痛，但为纪哀之诗，抒其黍离之悲而已。属者前进士臣金梁在陪京恭检旧档，得太祖、太宗创业时文件，较宋臣司马光涑水纪闻为详；其赐明臣毛文龙、袁崇焕数书，东华录亦未全录。梁乃恭缮成帙，臣纾敬读数过，悲感无尽。谨跋数言，归诸金梁；梁方撰陪京通志也。举人臣林纾谨跋

