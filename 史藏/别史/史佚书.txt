《史佚书》

序
　　《史佚书》一卷，周太史尹佚撰。按《书 洛诰》逸祝册、孔安国《蔡沈传》并云：逸，史佚也。陈师凯曰：古字通作逸。《春秋左氏传》僖十五年杜预注：史佚，周武王时太史名。佚襄十四年正义晋语：文王访于辛尹，贾逵以为辛甲尹佚。《汉书．艺文志．墨六家．尹佚二篇》注云：周臣，在成、康时也。其书隋、唐皆不著录，散亡己久。唯《左传》、《国语》引其言；又《淮南子》引成王问政一节，《说苑》亦引之；又《逸周书》、《史记》载佚策祝，皆其佚文，并据辑录。《大戴礼记．保博篇》云：「承者，承天子之遗忘者也，常立于后，是史佚也。与周公为道，大公为充，召公为弼，同列而总谓之四圣。」则史佚固圣人之流亚也，其对成王问政云：「使之以时而敬顺之，忠而爱之，布令信而不食言」，又云：「善之，则畜也，不善，则雠也。」与《论语》道千乘之国章、《孟子》君之祝臣章，意旨复合，而《春秋》内外传所引诸语，亦皆格言大训，不知《班志》何以入其书于墨家之首，意或以墨家者流出于清庙之守佚，为周太史，故探源而定之与？今仍依《班志》，观者勿以墨翟兼爱之流獘，并疑此书也。历城马国翰竹吾甫。

史佚书
　　武王降自车，乃俾史佚繇书于天号。武王乃废于纣矢恶臣人，百人伐右厥甲子小鼎，大师伐厥四十夫家君鼎，师司徒、司马初厥于郊号。武王乃夹于南门，用俘皆施佩衣衣先或入。武王在祀，太师商王纣悬首白旗，妻二首赤旗，乃以先馘，入燎于周庙。若翌日，辛亥，祀于位用钥于天位。越五日，乙卯，武王乃以庶祀馘于国周庙，翼予冲子，断牛六，断羊二，庶国乃竟告于周庙，曰：古朕闻文考修商人典以斩纣，身告于天于稷，用小牲羊犬豕于百神，水土于誓社。曰：惟予冲子，绥文考至于冲子，用牛于天于稷五百有四，用小牲羊豕于百神水土社二千七百有一。（《逸周书．世俘解》孔晁注：使史佚用书重荐俘于天也，据补）

　　武王克商，乃出复军，其明日，除道修社及商纣宫。及期，百夫荷罕旗以先驱，武王弟叔振铎奉陈常车，周公旦把大钺，毕公把小钺，以夹武王，散宜生、太颠、闳夭皆执剑以卫武王，既入，立于社南，大卒之左右毕从，毛叔郑奉明水，卫康叔封布兹，召公奭赞采，师尚父牵牲，尹逸筴祝曰：「殷之末孙季纣殄废，先王明德，侮蔑神祇不祀，昏暴商邑百姓，其章显闻于天皇上帝。」于是武王再拜稽首曰：「膺更大命革殷，受天明命。」武王又再拜稽首，乃出。（《史记．周本纪》引史佚荚祝，又《逸周书．克殷解》引「尹佚荚曰：『殷末孙受德，迷先成汤之明，侮神祇不祀，昏暴商邑百姓，彰显闻于昊天上帝。』周公再拜稽首，乃出。」文句小异，要是史佚之书，据补。）

　　成王问政于尹佚曰：「吾何德之行而民亲其上？」对曰：「使之以时而敬顺之，忠而爱之，布令信而不食言（《淮南子》引无忠而以下十一字，据《说苑》补）。」王曰：「其度安至？」对曰：「如临深渊，如履薄冰。」王曰：「惧哉！王人乎（《说苑》无王人乎三字）！」对曰：「天地之间，四海之内，善之则吾畜也，不善则吾雠也（《说苑》无两吾字）；昔（《说苑》无昔字）夏、殷之臣，反雠桀、纣而臣汤、武，宿沙之民，皆自攻其君（《说苑》宿伯夙，君作主，民下无皆字）而归神农氏。此世之所明知（《说苑》作君之所知）也。」（《淮南子．道应训》；刘向《说苑．政理篇》）

　　无始祸，无怙乱，无重怒。（《春秋左氏》僖十五年传；又宣十二年传引无怙乱句）

　　兄弟，致美，救乏，贺善，吊灾，祭敬，丧哀。情虽不同，母绝其爱亲之道也。（《春秋左氏》文十五年传）

　　非我族类，其心必异。（《春秋左氏》成四年传）

　　因重而抚之。（《春秋左氏》襄十四年传）

　　非羇何忌。（《春秋左氏》昭元年传）

　　动莫若敬，居莫若俭，德莫若让，事莫若咨。（《国语．周语下》；贾谊《新书．礼容篇》）

