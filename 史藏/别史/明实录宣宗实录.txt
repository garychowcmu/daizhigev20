宣宗章皇帝实录

序
　　自实录序至目录据礼王府本补
　　朕惟我国家
　　列圣相承创守之功道德仁义之实咸登方册以传万世我皇考宣宗皇帝天德夙成圣学日熙昔在
　　皇曾祖太宗皇帝时风采闻于天下
　　皇祖仁宗皇帝统御之初正位东朝参理庶政天下
　　被其泽及登太宝钦承
　　祖宗成宪图任贤良恪存诚敬以典
　　神天躬行仁惠以育庶参应作黎布昭英武以平僣乱笃亲亲之意以睦宗藩得四海之心以隆
　　孝养在位十年海内宁一外夷服从升遐之日率土臣民如丧厥考呜呼痛哉予小子恭膺
　　成命嗣承大统乃诏儒臣纂修实录阅三载始克成书总若干卷呜呼
　　皇考盛德德下疑脱一神字功圣谟大训于以昭前烈裕后昆予小子勉图继述奚罄名言谨序其概于卷端
正统三年四月十二日


进实录表
　　奉天靖难推诚宣力辅运武臣特进光禄大夫左柱国太师英国公臣张辅等诚惶诚恐稽首顿首
　　上言臣闻自古帝王有大德以及于万民则必有信史以传于万世是故尧舜之道载诸典谟文武之政布在方册汉唐而下莫不皆然钦惟
　　宣宗宪天崇道英明神圣钦文昭武宽仁纯孝章
　　皇帝刚健中正广大高明缵
　　祖宗之鸿图隆
　　慈圣之至养修六府而备三事亲九族以和万邦好生之德允洽于民心育物之仁实协乎天道有戡暴除乱之武有经天纬地之文声教宣昭礼乐明备华夏蛮貊罔不率俾山川鬼神莫不底宁
　　大略雄材丰功伟烈辉映前代仪范后来奄六御之上升切万方之哀慕恭惟
　　皇帝陛下  聪明睿智  文武圣神尊祖敬宗继志述事上念先皇之德业必著简册以流传爰  敕儒臣纂修
　　实录启兰台之所载金匮之所藏徵诸官府之文书参以耳目之闻见大经大法备究于精微善政善教致详于本末言足为训虽简必书事之可师虽繁必录造化生成之妙固莫罄于名言日月临照之明亦岂容于绘画至若臣下之附载勉尽是非之至公恭成
　　宣宗章皇帝实录一百十五卷
　　(实)[（宝）]训十二卷合目录凡例一百二十九册谨缮写
　　上进臣辅等愧肤浅之无庸属编摩之甫就传于永世丕昭
　　道德之光率是  嘉(犹)[（猷）]茂衍太平之庆臣辅等无任瞻天仰圣激切屏营之至谨奉  表随  进以闻
　　正统三年四月十二日奉天靖难推诚宣力辅运武臣特
　　进光禄大夫左柱国太师英国公臣张辅等谨上表


修纂官
　　监修
　　奉天靖难推诚宣力辅运武臣特进光禄大夫左柱国太师英国公臣张辅
　　总裁
　　光禄大夫柱国少傅兵部尚书兼华盖殿大学士
　　臣杨士奇
　　光禄大夫柱国少傅工部尚书兼谨身殿大学士
　　臣杨  荣
　　资政大夫礼部尚书兼翰林院学士  臣杨  溥
　　中议大夫赞治尹詹事府少詹事兼翰林院侍读学士
　　臣王  直
　　中议大夫赞治尹詹事府少詹事兼翰林院侍讲学士
　　臣王  英
　　纂修
　　行在翰林院侍读学士奉直大夫协政庶尹  臣李时勉
　　行在翰林院侍读学士奉直大夫协政庶尹  臣钱习礼
　　奉直大夫协政庶尹司经局洗马  臣蔺从善
　　行在翰林院侍读承德郎  臣苗  里
　　行在翰林院侍读承德郎  臣曾鹤龄
　　行在翰林院侍读承(直)[（德？）]郎  臣马  愉
　　行在翰林院侍读承德郎  臣高  谷
　　行在翰林院侍讲承德郎  臣胡  穜
　　行在翰林院侍讲承德郎  臣邢  宽
　　行在翰林院修撰儒林郎  臣周  叙
　　行在翰林院修撰儒林郎  臣尹凤岐
　　行在翰林院修撰儒林郎  臣习嘉言
　　行在翰林院修撰儒林郎  臣孙曰恭
　　行在翰林院修撰儒林郎  臣陈叔刚
　　行在翰林院(侍)[（修）]撰儒林郎  臣陈  珣
　　行在翰林院修撰儒林郎  臣曹  鼐
　　行在翰林院修撰儒林郎  臣仪  铭
　　行在翰林院修撰  臣王一宁
　　行在翰林院修撰承务郎  臣杜  宁
　　行在翰林院修撰承务郎  臣储  懋
　　行在翰林院编修文林郎  臣杨  翥
　　行在翰林院编修文林郎  臣董  璘
　　行在翰林院编修文林郎  臣杨寿夫
　　行在翰林院编修文林郎  臣林  文
　　行在翰林院编修文林郎  臣钟  复
　　文林郎行在广西道监察御史  臣邵宏誉
　　承德郎行在礼部主事  臣刘  球
　　行在兵部主事  臣刘  铉
　　承德郎行在工部主事  臣洪  玙
　　行在大理寺左评事  臣张  益
　　催纂
　　行在礼部主事  臣潘  勤
　　登仕佐郎司经局正字  臣沈  寅
　　稽考参对
　　行在翰林院编修承事郎  臣萧  镃
　　行在翰林院编修承事郎  臣赖世隆
　　行在翰林院编修承事郎  臣吴  节
　　行在翰林院编修承事郎  臣李  绍
　　行在翰林院编修承事郎  臣姜  洪
　　行在翰林院检讨从仕郎  臣何  瑄
　　誊录
　　行在翰林院修撰儒林郎  臣黄  裳
　　行在翰林院编修文林郎  臣许  彬
　　行在翰林院编修文林郎  臣周  贵
　　行在翰林院侍书登仕郎  臣朱  铨
　　承德郎左春坊左中允  臣蒋  礼
　　奉政大夫修正庶尹行在礼部郎中  臣黄养正
　　奉政大夫行在吏部郎中  臣夏  衡
　　奉议大夫行在礼部郎中  臣庞  叙
　　奉议大夫行在礼部郎中  臣何  贤
　　奉直大夫行在吏部员外郎  臣苏  镒
　　行在吏部主事  臣黄振宗
　　行在吏部主事  臣俞宗大
　　行在吏部主事  臣夏  曰□永
　　行在礼部主事  臣卫  靖
　　行在大理寺右事应作寺正  臣杨  玹
　　行在大理寺右疑应作左寺副  臣石  庆
　　行在大理寺左寺副  臣姚  本
　　行在大理寺右寺副  臣温  良
　　行在大理寺左评事  臣萧  湘
　　行在大理寺左评事  臣凌  寿
　　冠带秀才  臣陈  学
　　冠带秀才  臣蒋  宏
　　冠带秀才  臣庞  珙
　　冠带秀才  臣俞  拱
　　冠带秀才  臣余  谦
　　监生  臣王  谦
　　监生  臣张  翌
　　监生  臣何  观
　　生员  臣俞  纲
　　生员  臣凌  信
　　秀才  臣王  琮
　　秀才  臣黄  采
　　秀才  臣金汝进
　　秀才  臣徐  英
　　秀才  臣钱  昺
　　秀才  臣潘  澄
　　秀才  臣刘  良
　　秀才  臣王  荣
　　收掌一应文籍
　　行在翰林院修撰儒林郎  臣胡  让
　　行在大理寺左寺副  臣陈  纪
从事郎中书舍人  臣靳  通


修纂凡例
　　一宣宗皇帝即位礼仪及赏赉之类皆书  一
　　宣宗皇帝永乐八年留守北京事书十二年侍从征北事书十八年冬侍从北京事书二十二年受册升
　　储事书洪熙元年南京谒陵事书  一上皇太后尊号册立  皇后皇妃
　　皇太子及册封郡王王妃公主皆书其仪注有新定者书改诸王封国亦书
　　一
　　皇子生书亲王之子生已赐名者书诸嫡长孙孙下应补一生字亦书
　　一祀天地宗庙社稷山川等神
　　祁祀跻配及遣官祭岳镇海渎帝王陵寝先师孔子皆书有新增祀典亦书
　　一凡诏书悉录全文若敕书及
　　御制文录其阙应作关事体之重者有
　　特敕褒勉臣下抚谕远人及恤刑宽贷之类悉录
　　一凡凡下脱造字
　　宝玺图书及诸王郡王宝诸将军印并印符印信皆书
　　一  大驾卤簿及  皇太后(皇)[（后）]妃
　　东宫亲王郡王公主仪仗有新制及增损者书
　　一诸王公主冠婚皆书其礼仪有新定者书
　　一谒陵巡边亲征留守事宜皆书所命官亦书
　　一凡亲王之国及郡王受命往某地皆书
　　一文武大臣以事来朝者书天下官三年一朝皆书
　　一文武官制衙门及土官衙门有新设改建革罢及复旧者皆书
　　一封公侯伯及命其子孙袭爵皆书并书所受封号阶勋
　　一命驸马仪宾悉书
　　一除授三公三少南北二京五府六部都察院太常寺通政司大理寺詹事府光禄寺应天府顺天府亲军指挥使司太仆寺鸿胪寺国子监翰林院钦天监太医院堂上官及近侍七品以上官监察御史宗人府经历并在外中都留守司都指挥司布政司按察司堂上官行太仆寺苑马寺卿盐运使皆书内有承袭者守令或佐贰以下保留升禄秩者亦书若中外文武官有功绩显著及以事特升迁者不限职之大小皆书官大臣之子者者字疑衍亦书
　　一选法及荐举有新令书  一考课有新例及损益旧例书  一公侯伯并文武大臣老疾致仕及  特恩优(闻)[（闲）]皆书后复起用亦书  一文官诰敕常例外有  特赐者书或有损益事例亦书
　　一每岁户口总数每岁所收田土税粮屯田子粒总数及漕运总数采纳金银等件税课茶课等项并减免税粮麦米英宗实录凡例麦米作米麦等项总数并于岁终书之
　　一转输漕运之法有新令者书田赋徭役及农桑劝课有新令亦书停罢岁办诸物皆书
　　一屯种有新定之例及考较之法书
　　一凡亲王公主郡王郡主镇国等将军驸马仪宾公侯伯岁禄官吏俸给军士月粮有新定折支全支条例并书
　　一遇岁凶札赈恤悉书
　　一仓库坑冶有新建革及新令者书
　　一凡新开盐场新定中纳盐粮及定户口食盐则例皆书钞法有新令亦书
　　一凡礼仪有新制或损益书新制乐器皆书
　　一每岁圣节正旦令应作冬至郊祀庆成大晏应作宴皆书遇节赐晏应作宴
　　如新春上元之类亦书有
　　特旨赐节假亦附书  一中外文武官有  特恩赐予皆书命妇遇庆节有赐亦书
　　一各处学校增设或罢革并内外学生徒简退及在外年四十以上取至京考试皆书公侯伯有年少
　　特旨送监读书及四夷遣子入学皆书  一每科京府乡试礼部会试  廷试皆书所定各处科举额数亦书
　　廷试制策题悉录全文进士选读书及暂放归并下第举人除授及选读书皆书
　　一丧葬之礼及上
　　尊谥谥册备书亲王郡王王妃公主郡主丧葬皆书其仪礼有新定或损益旧仪亦书凡公侯驸马伯在京文武官官下脱三字品以上及近侍五品以上在外都司布政司按察司正官殁皆书卒及(概)[（见）]其行实善恶务合公论其有赠谥及赐祭赙赠命有司治葬皆书若文武官有治行功绩显著不限职之大小皆书
　　一文武臣僚有殁于王事者皆书有得褒赠亦书
　　一凡旌表孝子顺孙义妇应作义夫节妇悉著其乡里姓名行实
　　一钦天监奏天象气候日月薄蚀五星凌犯皆书中外奏祥异及军民之家一产三子以上蒙
　　恩赉者亦书
　　一建言有关涉国体者皆录详略随宜有所奉圣旨亦载
　　一武官子孙优给有新例则书
　　一遣使抚谕四裔及封拜赐赉皆书四裔来朝贡亦书及有宴赉亦书
　　一凡纂修先朝实录及编辑书籍皆书
　　一凡兵政有新令书命将各处镇守防边及有备御规画皆书
　　一
　　车驾巡边讨叛皆书命将征讨边夷亦书征抚安南备书始末
　　一凡军民衙门官马孳生马边境茶马买马之政悉书其牧养之地有改迁者亦书每岁有
　　敕免所欠各项马匹悉书总数
　　一凡关津巡徼驿传递运烽堠有新设及改革者书
　　一公侯驸马伯仪宾有罪削夺及五府北京行后府六部北京行部都察院太常寺通政司大理寺詹事府光禄寺太仆寺应天府顺天府鸿胪寺国子监翰林院钦天监太医院堂上官近侍七品以上官监察御史宗人府经历及在外中都留守司都司布政司按察司堂上官行太仆寺苑马寺卿盐运(司)[（使）]有罪颂系下狱黜谪诛戮皆书有
　　特旨罢黜干系惩劝者不限职之大小并书其蒙
　　特恩宽宥亦书如犯奸恶叛逆之罪不限官吏军民悉书常律之外别有断罪条例亦书
　　一刑官有平反冤狱详书本末
　　一风宪官及文武臣僚弹劾大臣之罪皆书并书所得旨意其职非大臣而所犯重者亦书
　　一修理  宫殿并天地宗庙社稷及一应神祗坛场皆书  一营建
　　山陵备书建各王王妃公主坟皆书其制度有损益亦书郡主以下奉
　　敕建者书
　　一修缮各处城池屯堡及新建革者皆书
　　一差官各处提督圩田水利及新开修治河渠圩岸桥道皆书有奏请修筑陂塘等事亦书
一工匠起取放免皆书


大明宣宗皇帝实录卷之一
　　监修官奉天靖难推诚宣力武臣特进光禄大夫左柱国太师英国公张辅
　　总裁官光禄大夫柱国少傅兵部尚书兼华盖殿大学土臣杨士奇光禄大夫柱国少傅工部尚书兼谨身殿大学士臣杨荣资政大夫礼部尚书兼翰翰林院学士臣杨溥中议大夫赞治尹詹事府少詹事兼翰林院侍读学士臣王直中议大夫赞治尹詹事府少詹事兼翰林院侍讲学士臣王英等奉
　　敕修
　　宣宗宪天崇道英明神圣钦文昭武宽仁纯孝章皇帝讳
　　仁宗昭皇帝嫡长子母今太皇太后以己卯岁二月九日生上于北京时众望见光气五彩腾于宫闱之上先夕太宗文皇帝薨梦太祖高皇帝授以大圭命曰传之子孙永世其昌太宗皇帝拜受而寤以梦告仁孝皇后皇后曰子孙之祥也已而宫中报上生太宗皇帝仁孝皇后心咸异之弥月仁孝皇后抱上见太宗太宗皇帝视之顾谓
　　仁孝皇后曰此天日之表且英气溢面符吾梦矣汝宜谨视自是
　　仁孝皇后躬亲抚餋甚忠爱焉太宗文皇帝既嗣大位上时甫四岁
　　仁孝皇后以至南京间出见群臣仪容俨恪屹如巨人群臣瞻望惊异稍长在宫中孝敬日隆而喜册初出就学
　　太宗皇帝命设讲席于华盖殿之东令太子少师姚广孝及翰林内阁之臣往侍讲读后讲读于武英殿
　　太宗皇帝仁宗皇帝时亲临视其智识益广襟度益弘
　　太宗皇帝赐东宫官敕曰朕惟令德所成本乎天赋餋正之学寔弘圣躬故有聪明纯一之资必有诗书礼乐之教所以充其德性而广其德器也朕嫡长孙孝友英明＜宀十见＞仁大度年未一纪体具志宁动必中规言必合道好学之笃夙夜孜孜日诵万言心领要义朕尝试之以事輙能裁决得中斯实
　　宗社之灵
　　上天锡庆笃生异质以福祐天下而稽命于无穷然宏材之建必由匠石之功圭王□赞之成必假琢磨之力卿等皆茂简德义职辅东宫东宫之子必资兼弼宜协心同志辅导于成推广仁义道德之源开陈二帝三王之治与我
　　太祖高皇帝之大经大法凡创业守成之主难生民稼穑之事朝夕讲论以涵餋本源恢弘智量充其盛大之器以为
　　宗社生民之福国家有无穷之休卿等亦有无穷之闻钦哉永乐七年
　　车驾巡狩北京以上随行道途所经太宗皇帝亲以
　　上过田家遍览农具及其衣食且谕以农民劝苦之事曰此为帝王者不可不知也遂作务本之训以授
　　上具言农事之勤劳王业之艰难与凡无逸祭祀为政亲睦用人赏罚内治外戚宦寺饮食防卫理财等事曰此帝王切要之道又命儒臣集圣学心法皆亲制序以授
　　上服膺惟谨
　　上天资明睿读书一目数行大义了然每览必尽卷輙记不忘五经治道诸史治乱兴亡之要尤所留意诸子百家言涉道理者咸领会之
　　太宗皇帝尝谕
　　上曰读书当求大义不可效书生循行数墨徒费精神耳
　　上敬佩服出合未几太宗问帝王心法所在以精一执中对太宗太悦稍暇侍侧应制作诗赋屡承奖赉永乐八年太宗皇帝亲征北虏命
　　上留守北京以尚书夏原吉赞辅时诸司政务填委且师行之际调度挽运事烦左右有言艰大者
　　上曰皇祖悉有成法惟遵行之耳自是太宗巡狩北京及征胡虏皆从行仁宗皇帝嗣位册
　　上为皇太子中外启事悉归裁决洪熙元年春南京屡奏地震
　　仁宗皇帝谕廷臣曰南京国家根本之地灾异如此天戒可畏朕当亟往但
　　皇考新复山陵何忍遽违群臣或请命亲王及重臣往守者
　　仁宗曰非皇太子可不太子仁德威望足以服人心人心安即天意定矣况
　　太祖皇帝陵寝奉违已久朕夙夜在念今皇太子往庶几如朕往也又曰往年
　　皇考北巡无内顾之忧者盖以朕守南京今岂可他命遂召
　　上计之上泣曰固不愿远离膝下然宗社大计所在不敢辞遂决行既至南京谒孝陵仁宗皇帝不豫以玺书驰召上还上即日就道时南京颇传言
　　仁宗上宾臣下未敢以闻但言兹正戒严之时宜整兵卫而后行或劝
　　上从间道行
　　上曰君父在上天下归心岂有他心且予始至遽还非众所测况
　　君父召岂可稍违遂由驲道驰还北京  洪熙元年夏六月己亥朔  辛丑上至自南京先是仁宗皇帝上宾遗诏上早正大位宫中以上未还秘不发丧至是驿服
　　上至良卿宫中始出遗诏文武百官常服于午门外立班行四拜礼听宣读讫举哀再行四拜礼太监杨英同少保兼太子少傅户部尚书夏原吉太子太保礼部尚书吕震捧遗诏往卢沟桥迎
　　上中官先于卢沟桥设幕次香按俟上至开读
　　上既至闻有遗诏恸哭几绝左右翼扶强诣幕次行礼听宣遗诏讫哭尽哀礼毕易素服行文武百官皆素服迎
　　上于都城外
　　上至长安右门下马步行哭至宫门外释冠服被发诣梓宫前拜叩哭尽哀
　　上就丧次见母后亲王以次见
　　上毕各就丧次  行祭告礼  遣讣宗亲  须遗诏于天下命礼部定
　　大行皇帝丧服礼仪  壬寅行在礼部以
　　大行皇帝丧服礼注进命如仪行之其仪注一自闻丧日为始不鸣钟鼓一在京文武官闻丧素服乌纱帽黑角带自明日始至第三日每旦俱诣思善门外哭退于本衙门宿歇不饮酒食肉第四日各具斩衰服至思善门外朝夕哭临三日又朝临七日各十五举声而止凡在朝及衙门视事用布里纱冠垂带素服腰绖麻鞋退居即服孝服通前二十七日而除一文武官一品至四品命妇麻布大袖团领长衫布盖头清晨由西华门入思善门外哭临三日而止悉去金银首饰仍素服通前二十七日而除一在京以闻丧日为始禁屠宰十三日一军民素服妇人素服不妆饰俱以闻丧日为始二十七日而除一听选官办事官监生人才吏典僧道耆老闻丧即易素服自次日至第三日每旦赴顺天府朝阙设香案哭临至苐四官各具斩衰服监生等素服朝夕哭临三日又朝临七日各十五举声止仍各素服通前二十七日而除一外国四夷朝行哭临礼工部造与孝服一在京文武百官祭祀品□光禄寺办一内外文武官吏人等遵遗诏二十七日释服后仍终终
　　太宗文皇帝服制一诸王世子君王及王妃郡王妃郡主以下闻讣皆哭尽哀行五拜三叩头礼礼毕并易素服苐四日易衰服遵依遗诏二十七日而除一遗诏到日在外文武官吏人等素服乌纱帽乌角带行四拜礼跪听宣读讫举哀再行四拜礼毕各置斩于衙衰门内望阙设香案朝夕哭临三日各十五举声止自是素服通计二十七日而除一在外官命妇闻丧素服举哀三日各十五举声素服通前二十七日而除军民男女止素服十三日  初
　　大行皇帝上宾外间稍稍有闻时上未至北京喧传高照欲举犯阙人心讻讻及上还始定而京师戒严已久
　　上至之明日召英国公张辅等谕之曰山陵之期尚远今天气炎热戒严甚久将士烦劳其悉輙之辅等对曰殿下未正大位军卫未可撤
　　上曰天下神器非智力所能得况
　　祖宗有成命孰敢萌邪心遂即戒严  癸卯文武百官及军民耆老人等上笺劝进曰昔自圣帝明王之有天位也必传之嫡长大统之相承太宗之相继天理之所存人心之所属夏商至周及汉唐宋享国之长皆由此道钦惟
　　大行皇帝德同天德明配日月缵太祖
　　太宗之洪业有帝尧帝舜之至仁即位之初首建储副敬惟
　　皇太子殿下位居嫡长德本刚明禀天锡之英资广日新之圣学足以继
　　祖宗之统足以得
　　天人之心盖天下国家万万年太平之本寔系焉伏自殿下正位以来问安视膳孝行夙彰赞政废仁令名远播四方万国靡不归心三灵百神悉皆歆德兹者不幸
　　大行皇帝宾天遗命殿下早正大统海宇臣民共所瞻望夫天下不可一日无君生民不可一日无主惟望
　　殿下即遵先志少抑哀情为国家之远猷定
　　宗社之大计早登宝位永固皇图臣等俯伏阙廷合词劝进六龙侍御仰如日之方升万福延长愿与天而同久  遣鸿胪寺卿赍令谕文武群臣及军民耆老等曰览笺具悉顾方抱痛终天哀茕在疚继统之事岂忍遽闻所请不允  甲辰文武百官及军民耆老军民等复上笺劝进曰天叙有常大统世归于嫡长元良正位万邦永协于太平今昔所同
　　天人协应洪惟我太祖高皇帝创业垂统
　　太宗文皇帝继志述事武功文德之盛大华夏蛮貊之率从逮我
　　大行皇帝至仁厚泽被遐迩以充周大烈耿光丕显承而益茂
　　圣化方跻于希白□皋宸游遽至于升遐痛切臣民如丧考妣恭惟
　　皇太子陛下孝友英明刚徤中正天德夙著简于
　　皇祖之心主器有归遂正东宫之位以长以嫡宜民宜人今兹遗诏之颁属继神灵之统夫天下不可以无主宝位不可以久虗图大处众盖帝王之通制合词劝进摅臣子之至情伏奉德音未赐俞允虽哀忱未忍于遽承而大孝必先于继述伏望殿下体先朝付托之重思
　　列圣创守之难勉徇舆情早登宸极以奉
　　天地人祗之主以慰海宇生灵之心懋德建中嗣徽猷于
　　列圣体元正始开太平于万年臣等按沥丹衷伏拜阙下仰九重之龙御效三祝于嵩呼  遣鸿胪卿赍令谕文武群臣及耆老等曰览所上笺卿等忧在国家忠存
　　社稷至诚之心溢于言表顾予终天之痛方殷五内摧裂继统之事岂忍所言所请不允  己巳文武百官及军民耆老四夷朝使人等三上笺劝进曰伏惟帝王之立储副所以为继体之君承大统之正守
　　宗祧之重隆国家之本天心之所眷依人心之所仰望者也恭惟
　　皇太子殿下刚徤中正文武英明
　　太宗文皇帝期待之深
　　大行皇帝付托之重以嫡以长正位东宫仁声远播于华夷孝行式彰于中外下惬人望上当
　　天心兹者不幸
　　大行皇帝宾天遗诏
　　皇太子即皇帝位以为天地宗庙臣民之主
　　殿下位居储副义合继承而深切哀思未登宝位臣等俯伏阙下合词劝进尚执谦退未赐允俞群情遑遑莫知所措臣等重惟天下不可一日无君神器不可一日
　　无主  殿下受
　　祖宗之托为神人之依宜即钦承岂容少缓且帝王大孝以善继述为重以广徐教为先伏望
　　殿下少抑哀情矜从众志即遵
　　先帝之命遂居天位之尊使三灵百神有所亲赖四方万国有所依庇此诚国家之大计臣民之至愿也  郑王瞻埈越王瞻墉襄王瞻墡荆王瞻堈淮王瞻土□粤滕王瞻垲梁王瞻垍卫王瞻埏上笺劝进曰
　　天位之尊必传于嫡长圣人之孝莫大于继承此帝王之大经
　　祖宗之成法万世不易之定理也恭惟  长兄皇太子殿下位居嫡长德协重华皇祖太宗文皇帝深期望为大器夙昭著于德音父皇大行皇帝即位之初首颁册宝命  长兄殿下正位东宫以承国本惟
　　长兄殿下圣学缉熙天资粹美谨视膳问安之孝广爱民育物之诚人望攸归
　　天心允属兹者不幸父皇大行皇帝宾天遗诏  长兄即皇帝位盖以生民不可无主神器不可暂虗  长兄殿下宜即钦承遂登大宝以主天地百神之祀以慰
　　宗庙万姓之心而深执哀情尚怀谦抑臣民劝进未赐允俞虽终天之恨难以克堪而为国之计议诚宜早定臣等同气至亲合词以请伏望体
　　祖宗之意思付托之隆即居九五之尊下副亿兆之望善继述于悠久闻太平于万年  丙午谕礼部曰惟我国家自
　　太祖皇帝太宗皇帝统一华夷奠安宗社逮我
　　皇考大行皇帝克崇孝理衔哀听政曾不踰年遗大投艰于予小子予小子茕茕在疚而亲王文武群臣军民耆老及四夷之使累笺劝进拒辞不获诚念
　　祖宗创守之艰
　　皇考遗命之重予其勉狥舆情即皇帝位尔礼部择日具仪以闻遂以择日即位复书郑越襄荆淮滕梁卫诸王  丁未行在礼部上即位仪注一先期司设监等衙门于奉天门内陈设御座于中仍于奉天门设宝座尚宝司设宝案钦天监设定时鼓教坊司陈设中和韶乐设而不作一是日早遣官祗告
　　天地宗庙社稷上具孝服设酒果亲告大行皇帝几筵毕即诣
　　大行皇帝几筵前设酒果具孝服祗告受命毕即于奉天门设香案酒果等物具衮冕服行告
　　天地礼之后赴  奉先殿谒告祖宗毕仍具衮冕诣太宗皇帝几筵大行皇帝几筵前俱行五拜三叩头礼毕诣
　　母后前行五拜三叩头毕诣奉天门即位一是日早鸣钟鼓锦衣卫设卤薄驾
　　上御奉天门内文武百官各具朝服入午门俟齐
　　上服衮冕鸿胪寺官引执事官进至奉天门内行礼毕赞各供事赞请升殿
　　上由中门出升宝座锦衣卫鸣鞭文武百官上表称贺如大朝会仪毕出至承天门外俟颁诏翰林院官赍诏书用宝鸿胪寺官请颁诏翰林院官捧诏授礼部官由午门左门出锦衣卫先设云华于午门前候捧诏置云盖中导至承天门开读行礼如常仪  庚戌
　　上即皇帝位是日早遣太师英国公张辅告昊天上帝厚土皇地祗太保宁阳侯陈懋告太社太稷之神定国公徐景昌告五庙太皇太后上亲告太宗皇帝几筵大行皇帝几筵谒见
　　母后毕出诣奉天门即皇帝位命文武百官免贺免宣表止行五拜三叩头礼遂颁诏大赦天下曰洪惟
　　天眷国家茂隆景运肇自太祖高皇帝圣神文武提一旅之众建万世之业太宗文皇帝神功圣德载安宗社弘靖万方皇考大行皇帝绍承大统奉天子民体
　　祖宗之至仁用缉宁于庶类自临宝位夙夜劳勤甫及踰年德泽覃霈不幸违豫奄臻大渐顾命神器付予＜耳少＞躬哀恸方殷罔知攸措亲王文武群臣下至耆老军民番夷朝使万众一诚累章劝进辞拒不获仰惟
　　列圣创守之难俯循舆情已于六月十二日祗告天地宗庙
　　社稷即皇帝位为政所重以德及人其改明年为宣德元年大赦天下咸与维新所有合行事宜条示于后一自洪熙元年六月十二日昧爽以前至去年八月十五日以后官吏军民人等有犯除谋反大逆谋叛子孙谋杀及毁骂祖父母父母妻妾杀夫奴婢杀主谋故杀人蛊毒魇魅毒药杀人强盗不赦外其余已发觉未发觉已结正未结正罪无大小咸赦除之敢有赦以前事相结告者以其罪罪之一自去年八月十五日以后军官及旗军将军力士校尉舍人余丁除犯反叛党恶不宥外其余有犯发各处立功赎罪及降出充军等项并送兵部查理复其职役一自去年八月十五日以后文官除犯贪赃及枉害人已命发落者不宥外其余有犯发充吏役及承差者悉还吏部量能授官一自去年八月十五日以后见任文武官员有停罢俸禄者诏书到日仍旧关攴一言路所以广视听达民隐自今朝廷政务或有不便及军民利病当除者诸许人陈言勿有所讳一农桑王政之本衣食之源有司宜身为之劝务求实效勿事虗文一安民之道必在守令得人军民之中有行已廉正才堪抚字者许见任官具实荐举朕将亲择而用之不诉狥私滥举一学校吴才之所自出必在师范得人今军民中有经明行脩之人可充教职者许见任官保举而试用之有司宜常加劝勉其生负之家一依洪武年间例一家优免两丁差徭俾得尽心务学以臻成效一各处卫所及守边去处务要城堡坚固兵备严整如法操练一天下军士频年劳役衣食不足艰难可矜即今一切不急之务悉皆停罢其管军官员宜加意抚恤毋令失所并不许假公营私妄有科歛及私役其力违者罪之一有被水旱灾伤去处缺食贫民有司即便取勘赈济毋得坐视民患一官民田地旧种人户或全家死亡或丁力消耗以致抛荒有司即与召人耕种官田准民田起科如果无人耕种者该纳税粮从实取勘开除毋得洒派包荒重为民患一各处闸金银抄造纸札坐买靛青除已闸办造完见收在官者差人送部外其余悉皆停罢以苏民力原差官负人等速即回还如有托故稽延者以违制论一递年海运漂失及征进漂弃军器等件并永乐二十一年以前各处拖欠岁办皮翊岁进野味追补胖袄等项悉皆免追其追倍脩理永乐二十一年以前试验不堪弓箭弦条除已完者就于所在官司入库如未完者悉皆停罢一各处孳牧马驴牛羊等畜及北京所属卫所见餋永乐二十年征进所获牛羊自洪熙元年六月十二日以前倒死者悉皆追陪其征进所获牛羊今后只令军卫有司自行提督牧养原差去官员人等即便回京不许托故稽延一忠臣烈士义夫节妇孝子顺孙事迹显著者有司具实来闻以凭旌表一瘝寡孤独及廿□马废残疾者有司依例存恤毋令失所及有为事编发为民种田年七十之上孤寡无人餋赡者放回原藉依亲一军户有重役者不问三处五处遇有事故如果户内人丁消耗只并一处勾丁补役其余悉行开豁及有丁倒户绝并同名同姓被人妄报连年勾扰者有司从实体勘分理不许徇私作毙害及无辜一见起在京做工人匠有二丁三丁者放回一丁四丁五丁者放回二丁六丁以上者放回三丁其单丁应役二年之上者放回休息内有犯罪被刑剜剌已成残疾者即与开除本身差役全其余生其无知小人挟仇妄指平人为匠者今后有司宜严加禁止违者罪之一递年失班及在逃人匠与免本罪即来赴工依旧轮班如有仍前恃顽不即赴工者所在官司拿角□羊前来治之以罪一永乐年间为事发各处摆站及充递运水夫有年限已满应替过三年以上无替者即便放免其余役满未及三年者法司即于囚人内拨替若递年在逃及未赴役者俱免本罪即付原拨处所应役照限拨替如有仍前恃顽不即赴役者许所在官司治之以罪一逃军逃囚逃匠等项以诏书到日为始许一月内赴官自首与免本罪军还原伍民还原籍匠作人等复还本役一凡宽恤恩典及合行政务其有开列未尽者悉遵去年八月十五日以后诏旨施行务惇明信祇于不渝呜呼
　　三圣在
　　天制治保邦大经大法明昭日月垂宪万年惟廿□马钦诚必诚必信尚赖宗室亲王叔祖叔父协心藩屏巩固国家暨中外文武吴臣同德匡辅用臻至理弘建
　　宗社生民悠久之福诏告天下咸使闻知  以即位遣书告诸王公  中天有白气一道东西竟天良久而后始散
大明宣宗章皇帝实录卷之一


大明宣宗章皇帝实录卷之二
　　洪熙元年六月辛亥以即位遣使赍敕谕南京守备襄城伯李隆曰今不幸
　　大行皇帝宾天亲王文武群臣军民耆老遵遗诏累笺劝进朕以
　　宗社生民之重仰承遗命俯徇舆情已于六月十二日祗嗣皇帝位乡国之勋臣受
　　先皇帝付托之重守备南京厥任匪轻其免赴京朝贺凡事同守备太监郑和王景弘计议昼夜用心整肃军伍严固守备审察机微以防不虞□戈□(工□□)□戢将士务循礼法使军民皆安以副国家委任之重钦哉  敕谕征南将军总兵官太傅黔国公沐晟曰卿国家世戚大臣功德茂著而受累朝付托镇御一方厥任匪轻朕今即位免卿赴京朝贺惟兹统御之初益切倚毗之重尚其笃念
　　祖宗委任之厚摅厥嘉猷翼辅＜耳少＞躬俾西南之民永底宁谧卿亦有无穷之誉钦哉  敕谕镇朔大将军总兵官阳武侯薛禄等及各边将曰卿等受先朝付托之重总率戎旅备御一方厥任匪轻悉免朝贺宜昼夜用心整肃部伍精利器械严明纪律谨斥堠勤哨了审察几微以备不虞一应边务相机制宜务出万全不可须臾急忽尤宜善抚士卒无令失所时常阅习作兴士气以副国家委任之重钦哉  癸丑忠勤伯李贤卒贤初名丑闾仕元为工部尚书洪武二十一年来归笃厚忠慎通译书
　　太祖高皇帝赐名李贤授燕府纪善事太祖皇帝于藩邸时
　　仁宗皇帝为世子贤旦暮侍左右摅忠效勤多所俾益当奉天靖难之际与效劳绩累升至都指挥同知凡北虏表奏之达朝廷朝廷诏敕告谕虏中者皆命贤润译贤亦屡陈所见
　　太祖皆嘉纳之
　　仁宗即位念旧劳升后军都督府都督佥事赏赉甚厚洪熙元年正月因事召贤知其已病
　　仁宗恻然念之遂封忠勤伯食禄一千一百石至是卒讣闻遣官赐祭命有司治丧葬如例  甲寅
　　上初视朝
　　上自即位以来以哀戚未出群臣屡请至是始听政于西角门  命平江伯陈瑄充总兵官率舟师漕运赴北京兼镇守淮安抚辑军民所领官军悉听节制  敕湖广
　　都司都指挥李瑛曰尔祗事皇祖历有岁年
　　皇考嘉尔功能特命掌湖广都司事朕今嗣大位笃念旧臣其都督任礼已留在京提督操练方面事重尔且留彼掌事以待召命  行在礼部奏
　　皇上嗣登宝位明年统元天下大小衙门宜令各遣官一人朝贺
　　上曰方面府州县及宣慰等官令来朝若教官巡检以下往复不易免来  襄城伯李隆言外卫官军自番国还者俱留南京听用而月粮未支
　　上曰彼涉海远还备历艰险安可无粮其即按月给之就留操备  户科给事中夏时言德州以南民多缺食邹滕二县尤甚
　　上命户部遣官勘实给粮赈之  巡按浙江监察御史尹崇高奏朝廷近差内官内使于浙江市买诸物每物置局拘集动扰供给繁劳朝廷所需甚微民间所费甚大宜皆取回惟令有司买纳
　　上谕尚书吴中等曰差遣中人本出权宜岂知劳扰如此今诏书已罢买诸物若买完者即令回京未完者悉皆停止  济宁知州蒋资奏去年薄收民多难食已蒙
　　圣恩赈济而前二年田租米应纳济宁卫仓者逋欠尚多今年夏麦颇收请以抵输为便
　　上曰五榖皆能养人何分米麦从之  南京地震  乙卯敕宋琥曰尔父西宁侯晟昔事我
　　太祖高皇帝
　　太宗文皇帝建立茂功致位通显尔嗣父爵祗事我
　　皇祖
　　皇考小心勤慎盖亦有年比乃行涉不恭为群臣所劾
　　皇考不得已致汝于罚盖将俾尔省躬思咎今龙御上宾朕承天位上念
　　皇祖
　　皇考待尔之大德下念国家勋戚之旧特宥尔过俾闲居优逸尔尚无忘
　　皇祖
　　皇考之大恩及朕所以优待之意坦怀端志勉图自新
　　上以京师见役军伍匠劳勤日久人赐绵布二匹钞五锭鞋二双
　　上谕少保户部尚书夏原吉等曰各处军民艰难已甚凡诸衙门先有坐派造办纻丝纱罗氁叚香货银朱金箔及果品海味等物即遣人驰驿往谕已辨完在官者令原差监办官管运回京未办者悉停罢如岁额不在此例有仍前科扰于民者必罪不赦  宁王权奏遣世子磐烒来贺
　　仁宗皇帝万寿圣节时已至中道复书止之  少师吏部尚书蹇义等言内外官吏在
　　先帝时有坐罪愆幸蒙赦原即以亲丧来告丁忧于中必有诈者难听其去
　　上曰父母之恩莫大焉君子不逆诈宜悉听去若果怀奸事发治之未晚  复孙亶巩昌知府时狭西按察司奏亶在巩昌处心仁恕持身端恪赋役均平刑罚清省吏畏其威民受其惠前以忧去官耆老乞留蒙朝廷矜允亶志弥励公勤不懈今满九年当去巩昌卫指挥千百户旗军汪寿等百二十人属县耆老三百一十五人皆乞留亶
　　上谓行在吏部臣曰郡得一贤守一郡之人安古之龚黄亦人耳人苟有志无不可乎孙亶能得众心可以为贤宜允所奏使天下郡守皆如此人百姓岂有不安  罢浙江布政司参议王和袁昱狭西按察司佥事韩善为民和等时皆坐赃罪遇赦行在吏部奏拟还职
　　上曰士大夫当务廉耻古人不饮盗泉盖恶其名三人者皆贪污岂可复任方面悉罢为民  总兵官征南蛮将军镇远侯顾兴祖奉敕衡州府蓝山县贼潘康生等逼近大桥巡检司驻营劫掠可率兵剿捕臣先遣官按视整兵继进而府县皆言康生等但与土民讎杀未尝流劫乡村今皆赴官首服徭民亦招抚向化所掠人畜皆已给主器仗皆已送官臣覆勘无异谨送潘康生等三人赴京师
　　上命付行在兵部尚书李庆等执奏康生等虽非流劫乡村终是聚众讎杀必当论罪以儆将来
　　上曰蛮夷相讎杀乃其习俗既能首服又经赦便可宽贷若复追论往愆则沮自新之路非所以广德其放遣复业若再为非必寘重法更以此意谕之使知改过  镇守贵州总兵官都督佥事萧授奏镇远府卭水长官司奥洞苗蛮苗银总男苗章奴等于清浪道中劫掠为思州都坪峨异溪蛮夷长官司民所获苗银总率众胁取之今聚兵一千五百余人欲攻剽其洞寨先令赤溪南洞长官杨通谅同指挥祝贵往招抚之银总伏兵于路杀通谅等续遣湖广都指挥张名进军剿捕从之  无为州奏州民艰食缺种粮已将预备仓谷一万七千五百余石给借俟成还官
　　上谕行在户部尚书夏原吉等曰预备仓储正为前代比之百姓常平最为良法若处处收积完备虽有水旱灾伤百姓可无饥窘此
　　太祖皇帝良法羙意卿宜遍行天下申明旧典务存实惠勿事虚文  浙江海门卫献所俘倭寇奏云五月二十日倭寇自蚶＜山奥＞亭屿二港入攻桃渚千户所城官军御之众寡不敌城已陷千户徐忠李海率兵力战禽贼三人斩首十级贼被伤乃走忠海皆被伤贼出洋遇海门巡检海指挥路铎兵追及之与战又生禽贼三人斩首七级以飞石碎贼一舟舟中尽溺死遇夜风雨贼溃去
　　上命以所俘付锦衣卫狱仍命行在兵部第官军功状以闻  昏刻有流星大如鸡弹色赤有光出心宿西南行至云中  丙辰敕谕行在礼部定议
　　大行皇帝尊谥曰粤稽古圣帝明王皆有尊号鸿称垂于万世自尧舜禹汤文武成康暨汉唐宋贤君谊辟靡不皆然盖所以崇国家之盛典而著功德于无穷也仰惟
　　皇考大行皇帝上圣之资纯诚之德至仁和于天地大孝通于神明久在储闱赞理机务亿兆欣戴四海一心自登大宝夙夜孜孜矜悯困穷覃恩霈泽弘被万方修举坠典作兴化理文德彰明一新宇内克诘戎兵神武不杀边境宁肃弗怒而威民物熙熙泰和之世不幸期岁奄弃臣民兹予缵承大统祗仰鸿猷明徵礼文必荐谥号所宜博咨众论务协大公用昭宣我
　　皇考大德光华于无穷尔礼部其集文武群臣定议尊谥择日恭上册宝往体朕意其惟钦哉
　　上以营建山陵敕平江伯陈瑄发运粮军五万人助役  以侍从旧恩升右春坊右赞善王让为行在吏部右侍郎左春坊左庶子陈山为行在户部左侍郎司经局洗马张瑛为行在礼部右侍郎戴纶为行在兵部右侍郎  直隶六安卫奏二月十八日夜地震七日乃止城垣楼堞多倾塌请脩治
　　上命俟秋成毕为之  河南新安知县陶镕奏县在山峪土瘠民贫从来薄收去年尤甚今民食最艰采拾自给公私无储遑遑失错独函关驲颇有储粮欲申明待报然后给济然民命危在旦夕已先借粮一千七百二十八石给贫民一千八百一十七户俟秋成还官
　　上谓尚书夏原吉曰知县所奏良是朕闻近年有司不体人情苟有饥荒必湏申报展转勘实赈济失时知县急与济人先给后闻是能穪任使卿毋拘文法责其专擅  丁巳秦王志均奏承运殿岁久弊坏弟妹三人年长婚嫁及期皆未有居室今蒙遣回西安获卫征进官军五千人乞留修造从之  听选主事陈艮言文职官已有考核黜陟之今独于武职未尝举行宜亦考核
　　上谕行在兵部臣曰军职以功为秩次子孙承袭者试弓马有罪者论功定议
　　祖宗成宪如此无庸他言  以随侍旧劳命医士韩叔晹为行在太医院判  戊午
　　上御西角门是日雨行在工部尚书吴中奏沙河青河等处旧架木桥以便往来今大雨时行潦水将作恐为所漂宜且撤之俟雨止复旧
　　上曰桥梁湏为经久之计毋徒劳民中奏今建山陵军民往来运木石等物请于大通关提举司取舡作浮以济从之  哈密回回满剌撒丁等来朝贡马及方物  升安平县丞耿福缘为本县知县福缘初为丞以冗员当汰民诣阙保留后又以冗汰民复奏留至是又以冗汰耆民八十余人诉于巡按监察御史言缘福守法奉公爱民如子赋役均平贼盗屏迹田里获安今去民失所望且见任知县杨纪有疾求去乞留福缘以惠民御史以闻
　　上谕行在吏部臣曰州县官爱民如子则民亦爱之如父母若贪虐无道民视之如仇讎岂肯保留至于再三不已其升为安平知县  镇守大同总兵官武安侯上去年屯田子粒数
　　上谕尚书夏原吉曰边军屯田可省转输之劳卿等宜遣人核实所积果多当如例赏之  庚申谕行在礼部臣曰朕惟君国之道必隆乎孝理化民之务必首于尊亲恭惟
　　母后皇后厚德承天至顺配地佐辅
　　先帝仁惠邦家表正六宫母仪四海而鞠育＜耳少＞躬备隆恩德启迪攸行笃于
　　圣训今缵绍伊始负荷孔艰惟兹荫之永依而尊号之未称必将备帝王之典礼率天下于孝敬谨上
　　母后尊号曰皇太后宝册仪章尔礼部详定以闻
　　上(谕)[御]西角门谕太子少保行在部尚书李庆等曰比闻狭西官军调来京师操备河南山西官军调往狭西甘肃备御交互往来甚是劳费凡事当顺人情若令狭西官军就彼备御河南山西官军来京操备岂不两便非徒省费人亦乐从尔兵部宜速行之毋令疲于道路  夜有流星大如鸡弹色赤有光出天弁东南行至云中  辛酉狭西布政司奏诸卫军士岁给冬衣布花皆于夏税内折收分给催徵己久未给尚多盖缘今岁民间春夏少雨虫薛□虫害稼民食艰难猝难措办旧例每布一疋折钞十五贯绵花一斤折钞二贯今欲于官钱内每布一疋折与钞五十贯绵花一斤折与钞六贯庶几少纾民急而军士得用
　　上谓尚书夏原吉曰军民皆可悯旧未给者且
　　准折钞后当如例给布花  行在锦衣卫奏蜀府仪宾高晟顾瞻始因劫夺被逮请送都察院鞫问
　　上以事在赦前命释之  命右世端竹领占为圆妙广智大国师给与金印玉轴诰命  昏刻有流星大如柸色青白有色出明堂西南行至近浊晓刻有流星大如碗色赤尾迹有光出正北云中西北行至云中  壬戌行在礼部上
　　大行皇帝谥议仪注前一日西角门设谥议文案是日早
　　上具素服御西角门奉谥议官立于阶之东文武官各具素服诣丹墀赞行四拜礼兴礼部奏进
　　尊谥序班二员引班首稍前捧谥议官以授班首班首受谥议文由中道进将至
　　御前序班赞进尊谥议文上兴诣文案立班首进谥议文置于案跪百官皆跪上览毕以谥议付翰林院官撰册文序班彻案
　　上复坐班首与百官皆俯伏兴复位再行四拜礼毕然后视事  广宁中屯卫军士冯述上言学校风化之原所以明人伦厚风俗今定辽金复海盖五卫洪武中已建学官而三万沈阳广宁义州诸卫未设若缘边军卫并立学校以教官军子弟使知忠君亲上爱亲敬长则礼义兴而风俗厚矣又言辽东早寒朝廷岁赐军士冬衣布花凡二十四卫今皆于金州位旅顺口贮积分给诸卫相去远者二千五百里或二千里往复甚艰且妨废农功若如洪武旧制定辽三万沈阳海盖诸卫于牛庄广宁义州诸卫于淩河金复二卫于旅顺口贮给则军士甚便农功不废又言辽东驿路经由锦瑞二州而二相去三百里多荒山密林虏寇出没使命往来未便若于二州之间女河两岸把饶之处修城置卫屯种防闲则田野辟道路通永无外虞
　　上曰所言皆有理礼部其议行之  夜有流星大如杯色青白有光出壁南行至近浊  癸亥行在礼部尚书吕震等奏钦蒙敕谕臣等会同文武群臣议上
　　大行皇帝尊谥臣等谨遵会同太师英国公臣张辅及公侯伯五府六部都察院等衙门官议拟呈进臣辅等闻古昔帝王有盛德大业伟著于当时则必有显号名永传于后世所以昭国家之异典合天人之至公也粤自尧舜下及汉唐放勋重华赞帝德之广大祖功宗德启庙祀之尊崇经史所存古今同轨伏惟
　　大行皇帝以圣智之资抚盈成之运德同
　　天地巍巍荡荡莫能备诸形容治洽华夷白□皋白□皋熙熙咸有资于化育夙居储副上赞洪猷视膳问安隆
　　君亲之至爱抚军监国得亿兆之欢心二十余年始终一致天下同乎仰戴邦家协于昇平统承大宝之初大布维新之政蠲逋负恤困穷慎刑罚则宁失不经念黎元则如保赤子深仁厚德洽远迩而弥周大烈耿光丕显承而惟茂海宇方跻于仁寿龙舆遽至于升遐嗟我臣民如丧厥考称
　　天以诔固舆论之攸同极亲而尊惟大德之斯称虔恭寅畏天命自度敬
　　天之心益严而益密恭默思道缉熙圣学体道之功愈至而愈谦经纶大经建立大本咸出乎至诚宣昭义闻彰信兆民实由乎明德弘敷文教则礼乐备而人才兴敬修武事则中国安而外夷顺至若经德秉哲同符往圣继志同事率遵
　　先王由是天地以位万物以育宗庙享之子孙保之盖至仁之实兼统乎众善宜宗祀之盛光华于万年臣辅等谨稽礼文徵诸谥法大行皇帝尊谥宜天锡之曰
　　敬天体道纯诚至德弘文钦武章圣达孝昭皇帝庙号
　　仁宗臣辅等拜手稽首谨具奏闻  瓦剌部属亦速不花等五十四人来归行在礼部尚吕震奏定赏例
　　上曰远人慕义举家来归抚之当厚本雅失里乃彼故主今其妻亦远来名分不同恩亦当异其别与好第宅于是各赐金织袭衣彩币钞银鞍马有差仍命有司紟房屋器牛羊月支薪米  浙江布政司左布政使孙隽河南布政司左参议王徵坐赃罪罢为民时行在吏部奏比蒙大赦内外官有罪皆已宽宥浙江布政使孙隽河南左参议王徵俱犯罪经赦例应复职然所犯者赃罪
　　上曰犯赃污丧廉耻矣虽经赦宥岂可复居民上其皆罢为民  日生背气色青赤鲜明  甲子朝鲜国王李祹遣陪臣孟中思诚等奉表贡马及方物复孙瑛行在通政司右参议高庆行在鸿胪寺右寺丞瑛等永乐中有过谪交阯初
　　仁宗皇帝即位有言其谪政事堪任用者有旨召还至是始至
　　上命俱复其职  行在工部请造皇太后皇后皇妃仪仗  乙丑行在礼部上
　　大行皇帝尊谥仪注先期文武百官于本衙门斋宿三日至期
　　几筵前陈设如常祭仪设册宝案二于
　　几筵前左右前一日置册宝舆于奉天门设香亭于丹墀内正中内侍官捧册宝置于舆是日
　　上具素服御奉天门内侍官举舆导驾官导引
　　上随宝舆后降阶陛辂百官具孝服于金水桥之南皆北向序立俟宝舆将至百官皆跪宝舆既过兴皆随至思善门外北向序立其内使导引官导引
　　上至思善门降辂易孝服亲王皆服孝服随班行礼宝舆于中门进至
　　几筵殿前官丹陛上内传官导引
　　上由左门入至丹墀内侍官唱执事官各司其事内侍官导引
　　上至丹陛上诣拜位捧册宝官于宝舆内捧册宝由殿左门入至于
　　几筵前右北向立内侍官奏行四拜礼亲王皆陪拜在外鸿胪寺官传唱百官皆行四拜礼毕内侍官导引
　　上由殿左门入至
　　大行皇帝神御前奏跪传赞百官皆跪奏进册捧册官以册跪进于
　　上左
　　上受册以册授执事官置于案奏进宝进宝官以宝跪进于
　　上左
　　上受宝以宝授执事官置于案奏宣册宣册官跪于
　　上左宣册讫奏宣宝宣宝讫奏俯伏兴平身传赞百官同奏复位内侍官导引
　　上由殿左门出至拜位奏四拜传赞百官同四拜毕内侍官导引
　　上至
　　几筵前奏初献礼奏跪奏献酒奏读祝读毕奏亚献礼奏献酒奏终献礼奏献酒奏俯伏兴平身奏复位内侍官导引
　　上由殿左门出至拜位赞四拜其前后四拜礼及跪俯伏兴传赞百官同祭毕内使官导引
　　上由左门入至大行皇帝神御前以册宝授内侍官捧入内导引上入内安册宝行叩头礼导引
　　上由左门出至丹陛上奏礼毕次日百官各具素服乌纱帽黑角带于承天门外俟开读上
　　尊谥诏  敕南京守备襄城伯李隆等以军士以一万人赴北京助建
　　山遣的当官率领前来仍严禁约在途不许稽缓及扰民违者罪之  巡按江西监察御史王缙绅奏按察司副使申岳等昧于宪体及诸理问断事推官不谙刑律皆应黜降
　　上曰按察司振饬纪网理刑官办明曲直其可授之非人吏部即选人代之  召镇朔大将军阳武侯薛禄还京  丙寅行在礼部上尊
　　皇太后及册立皇后皇妃仪注一告祭礼前期太常寺官具奏致斋三日遣官祭告
　　天地宗庙社稷祭告太宗皇帝几筵大行皇帝几筵一尊
　　皇太后礼前期礼部移文各衙门是日鸣钟鼓百官具朝服随班行礼前期一日内侍官于奉天门设册宝彩舆册东宝西设香亭一于册宝彩舆之南正中教坊司设中和韶乐及大乐设而不作是日早锦衣卫陈设如常仪内官设
　　皇太后宝座于中宫陈设仪仗于丹墀上及丹墀内设册宝案一于
　　皇太后宝座前又设香案一于册宝案前设
　　皇帝拜位于丹陛上正中设亲王拜位于丹墀内设内赞二人设女乐于丹陛上设而不作至期
　　皇帝御天门内捧册宝官捧册宝俟
　　皇帝具冕服出捧置于彩舆内侍官舆举导驾官导引
　　皇帝随彩舆后降阶陛辂百官于金水桥南北向序立俟册宝舆至皆跪既过兴随至思善门外桥南北向序立
　　皇帝至思善门内降辂女官请皇太后升座册宝舆由中门进至宫中丹陛上置于皇帝拜位前册东宝西内引礼官导引
　　皇帝由左门入至丹陛上右边北向立内赞唱执事官各司其事引礼官导引
　　皇帝至拜位亲王具冕服各就拜位奏四拜传唱鸿胪寺赞百官皆四拜毕捧册宝官于彩舆内取册宝捧由殿中门入至
　　皇太后前左边立
　　皇帝由殿左门入至拜位奏跪传唱亲王百官皆跪奏搢圭进册捧册官以册跪进于
　　皇帝右
　　皇帝受册献讫以授执事官执事官跪受置于案上之左奏进宝捧宝官以宝跪进于
　　皇帝右
　　皇帝受宝献讫以授执事官执事跪受置于案上之右奏出圭奏宣册执事官跪宣读讫奏宣宝执事跪宣读讫奏俯伏兴平身传唱同奏复位导引
　　皇帝由左门出至拜位奏四拜传唱百官同四拜毕奏礼毕驾兴一册立皇后皇妃礼鸿胪寺预设节册宝案节案居前皇后册宝案次之皇妃册案又次之设节册宝彩舆于丹墀内教坊司设乐及锦衣卫陈设皆如前内官设皇后皇妃受册位于各宫中设节册案于册位之北皇后宝就置于册之右共为一案节案在册案之前又各设香案于节案前设内赞各二人引礼二人设女乐于丹陛上设而不作至期
　　皇帝御奉天门内具皮弁服鸿胪寺官奏执事官行礼毕奏请升殿导驾官导
　　皇帝升座文武百官具朝服入班行叩头礼左右侍班正副使入就拜位赞四拜兴传制官俯伏兴执事官举节册宝官由殿左门出置御道中传制官由左门出称有制赞正副使跪制曰某年某月某日册妃某氏为皇后某氏为贵妃某氏为淑妃某氏为惠妃命卿等持节行礼赞俯伏兴四拜礼卑执事官举节册宝置彩舆中黄盖遮送至左顺门外正副使朝北立内官捧节册宝由正门入迎至皇后皇妃各位宫中节册未至之先引礼请皇后皇妃具礼服候节册将至宫人执扇拥护引礼引皇后皇妃出迎于宫门外节册宝至由正门入皇后皇妃各迎至宫中节册宝至皇后宫中内官以册宝置于一案册左宝右置节于节案内赞赞四拜赞宣册赞跪女官立宣于皇后之右讫赞宣宝女官立宣于皇后之右讫赞授册赞搢圭执事女官取册跪授于皇后之右受讫以册授女官女官跪受立于东赞授宝执事女官取宝跪授于皇后之右受讫以宝授女官女官跪受立于东在册之次赞出圭兴内赞赞四拜礼毕内官持节由正门出皇后送出宫门外节册至诸位皇妃宫中行礼同但不赞宣宝授宝但赞授册后四拜即赞礼毕内官持节由正门出皇妃送出宫门外各内官赍节出至左顺门内待齐乃出左顺门外以节授正副使报礼毕正副使得报持节复命一谒谢礼是日
　　皇太后受册宝毕俟皇后皇妃俱受册宝毕内官先具谒告仪物翰院俱谒谢文
　　皇太后皇帝皇后皇妃各具服讫皇帝奉皇太后及率皇后皇妃祗谒奉先殿及诣太宗文皇帝几筵大行皇帝几筵前行谒谢礼如常仪一庆贺礼是日
　　皇太后行谒谢礼毕仍于宫中服燕居冠服升座仪仗女乐如前陈设女官具服侍班如常仪内引礼官引
　　皇帝皇后皇妃亲王公主及六尚等女官行庆贺礼如常仪皇后皇妃诣
　　皇太后前行礼毕俟
　　上服皮弁服升座内赞引官引就拜位行八拜礼皇后谢
　　上礼毕行受贺礼内官先于皇后宫中设座南向设诸皇亲诸命妇拜位于阶之南北向设仪仗设女乐设而不作设内赞二人引礼二人女官二人导引皇妃等具服以俟皇后服燕居冠服升座引礼引皇妃公主六尚等女官行庆贺礼如常仪次日外命妇四品以上入行进表笺礼女官先于
　　皇太后皇后宫中左门外设表笺案各一仪仗女乐陈设及侍班如常仪命妇是日早于长安左右门入俱由西华门进至宫门外候引礼内官引入丹墀内东西相向立
　　皇太后服燕居冠服升座引礼官引命妇入班赞四拜赞跪赞进表引表案女官二人前导女官举表案由左门入至
　　皇太后前置讫赞兴赞四拜赞礼毕驾兴命妇经右顺门入左顺门至中宫门外俟引礼官引入丹墀内东西相向立皇后服燕居冠服升座引礼官引命妇入班赞四拜赞跪赞进笺引笺案女官二人前导女官举案由左门入至皇后前置讫赞兴赞四拜赞礼毕驾兴命妇由东华门出  行在礼部尚书吕震奏
　　大行皇帝丧礼原定仪注自六月初三日闻丧为始百官素服白纱帽麻布腰经于西角门朝参尊依遣诏二十七日而除今请自七月初一日为始鸣钟鼓
　　上服浅淡色衣乌纱翼善冠黑角带于奉天门视事百官皆浅淡色衣乌纱帽黑角带朝参如常仪退朝仍终
　　太上文皇帝服制
　　上曰固是遗诏然朕心何能忍古人云虽加一日愈已初一日仍素服坐西角门不鸣钟鼓待满百日再议  唐王琼烃奏欲躬诣
　　大行皇帝几筵致祭
　　上以天气炎热且遣诏有命复书止之自是诸王欲来者皆止之  赐哈密忠义王使臣马黑麻等六十六人钞彩币表里有差  丁卯行在工部尚书吴中奏营建
　　山陵人力不敷请于南京海舡厂及附近江北府卫起旗军工匠一十一万八千协助从之因谓中曰今天气炎热天寿山营缮军民艰苦人赏钞五锭布二疋鞋二双又曰
　　山陵事重朕不吝赏但虑有司不恤人艰有侵敚之者尔宜督管工之人逐名给散勿容欺弊
　　大明宣宗章皇帝实录卷之二


大明宣宗章皇帝实录卷之三
　　洪熙元年秋七月戊辰朔汉王高煦赵王高燧遣指挥康良葛昇奉表贺即位礼部尚书吕震请如例各赐钞二十锭彩币二表里
　　上命加赐钞二百锭彩币二表里  怀庆大长公主薨公主
　　太祖皇帝苐六女母成穆贵妃孙氏洪武中册封下嫁驸马都尉王宁
　　仁宗皇帝即位加号大长公主至是薨遣中官赐祭命工部营葬  行在太常寺卿王勉坐赃罪罢为民勉尝受贿保香匠丘信等充斋郎事觉信等已伏罪时勉出使狭西
　　仁宗皇帝谓吏部尚书蹇义曰勉还当罪之至是还义奏勉贪婪
　　先帝尝欲罪之今虽更赦难以复用
　　上曰太常有罪岂可事神明其罢为民  顺天府通州武清固安漷县各奏六月二十二日骤雨河溢冲决河西务白浮宋家等口堤岸  浙江按察司副使许铭言备边御戎国家重事理兵足食备御大经近来边军困于杂役多致逃亡防守既疏屯种亦鲜若悉矜免专令备边如旧给与俸粮其有余力各遣屯田则食足兵强守固胜战矣又言夷狄兽心难以德服其曰归诚朝贡实皆慕利而来爵赏虽加反侧难保宜有撙节稍设防闲如
　　祖训条章许其来朝者或三年五年一至其余悉且禁止则送往迎来免困民力府库之财不至妄费
　　上嘉纳之  夜有流星大如鸡弹色赤尾迹有光出羽林军南行至云中  己巳上
　　大行皇帝尊谥是日早遣太师英国公张辅等告天地宗庙社稷上亲告太宗皇帝几筵毕上
　　大行皇帝尊谥册文曰孝子嗣皇帝臣  谨再拜稽首言臣闻名以表实号以昭行惟古圣神道德之盛不可名言而伏羲神农皇帝尧舜皆因治化之隆必崇显大之号恭惟
　　皇考大行皇帝躬上圣之资蕴太和之德刚徤中正广大仁明久正储闱嗣履
　　帝位钦若天道宪章
　　祖宗诚孝通于神明皇恩被于普率丕显文化一心德政如阳春之施如日月之行哀矜庶狱民用不犯敬脩武事不厉而威外顺内安邦以宁谧天下归戴如慈父母上宾之日远迩兴哀
　　圣德神化宜荐尊号用咨舆议请命于天谨奉宝册上尊谥曰敬天体道纯诚至德弘文钦武章圣达孝昭皇帝庙号仁宗伏惟
　　圣灵在天昭鉴于下佑我子孙爰暨黎庶亿万万年永隆洪祚  谥皇庶母贵妃郭氏曰恭肃淑妃王氏曰贞惠丽妃王氏曰惠安顺妃谭氏曰恭僖充妃黄氏曰恭靖  日生晕上随生背气及左右珥色皆黄赤鲜明夜有流星大如鸡弹色青白尾迹有光出五车东北行至云中  庚午以上
　　仁宗皇帝诏谥诏告天下曰朕惟圣神之道不可以名言功德之隆必形诸赞述是以皇有羲农之号帝有尧舜之称国之典常古今一揆恭惟
　　皇考太行皇帝禀睿圣之资备明诚之德正位储副二十余年至孝通于神明令闻孚于远迩嗣登大宝寅奉鸿图体
　　天之心弘敷惠泽溥昭苏于万汇焕寰宇之一新致理兴化敦尚文雅慎脩武事四境无虞天下归仁安于熙白□皋不幸踰岁奄届宾天四海兆民如丧厥考嗟予罔极之恸属兹继统之初谅惟敬承之心敢后追崇之典谨命在廷文武群臣稽古礼文议荐谥号至公之道众论攸同乃于七月初二日祗告
　　天地宗庙社稷奉册宝恭上皇考大行皇帝尊谥敬天体道纯诚至德弘文钦武圣达孝昭皇帝庙号仁宗呜呼配
　　天惟德尊亲惟孝光华宣著于万年继述尚存于永世布告外中咸使闻知  遣中官云仙往云南镇守
　　上谕之曰朕初即位虑远方军民或有未安尔内臣朝夕侍左右者当副委托务令军民安生乐业几所行事必与摠兵官黔国公及三司计议施行仍具奏闻遇有警备则相机调遣毋擅权自用及肆贪虐盖尔辈出外鲜有不恃宠骄傲者若稍违朕言治以重法必不尔贷  巡按福建监察御史彭谦奏建宁知府同知皆鄙懦无为推官以下或肆贪虐或酣饮废事宜加黜罚悉以名闻
　　上曰果如御史言典铨选者不得辞其责其令吏部黜罚如例务存公论毋速后愆  夜有流星大如鸡弹色赤尾迹有光出阁道东南行入璧  辛未
　　上谕行在户部尚书夏原吉等曰比观卿等所言天寿山营造军匠月支粮赐旗军所给比工匠差减勤劳既同而粮赏不一何以协人心孔子曰不患寡而患不均工匠旗军其一例给之  行在工部臣奏昨有旨赵王之国其社稷山川祭器乐器冠服之属皆给之今阅视诸器物岁久多损请脩理给之
　　上从之谕之曰凡朝廷给亲王之物皆当精好况祭器乐器皆以祀神当加好也  云南镇沅府土官知府刁腾交趾嘉林州土官判官阮祐四川乌蒙军民府土官知府禄昭遣把事阿赖湖广金峒安抚司把事冉中广西上思州土官知州黄智永贵州罗番等长官司土官舍人龙通源等来朝贡象马及方物  复王瓃山东平度州同知刘整昌邑县主薄瓃先以冗员去任整以旧官代还至是民伏阙言瓃等有善政能恤民瘼戢吏毙请复其职
　　上谕行在吏部臣曰为人上者惟顺民心古语云民之所好好之民之所恶恶之尧舜之治亦顺民好恶而已其悉从之  起复郃阳县知县孙浩先是狭西司言西安府咸宁县钦知县前郃阳知县孙浩抚字不怠廉公有为吏威其威民怀其惠比丁家艰去官乞起复调咸宁以便民
　　上谕行在吏部臣曰按察司于属官必知其实郃阳距咸宁不远于人情土俗亦必闻知其从之遂起复为咸宁知县  升行在锦衣卫指挥使钟信为广湖都司都指挥佥事  命行在旗手卫指挥佥事李得理本卫事  壬申奴儿干吉列迷千户速只哈奴自辽东来贡马奏愿居京自效赐钞纻丝袭衣彩币及布仍命有司给房屋器皿牛羊月支薪米初速只哈奴以招抚至京授正千户愿居辽东三万卫至是复愿居京故有是赐  赐哈密回回满剌撒丁等钞彩币表里及纻丝袭衣有差  行在工部奏旧经阉剌银匠周阿佛等七十六人自陈老疾乞如诏书免役请令顺天府验视放免若年未及六十精力未衰者仍令赴工
　　上曰刑余之人经历年久其称老疾必不妄不必展转可悉免其役令于大兴宛平二县闲住  癸酉升行在锦衣卫指挥同知张信为本卫指挥使指挥佥事张轨为指挥同知命指挥佥事毕盛仍管将军带刀上直任启仍掌锦衣卫镇抚司事调指挥同知潘晟通州指挥佥事刘琰临山卫钱通长陵卫张昇龙虎卫  巡按四川监察御史何文渊奏按察司副使张岳佥事张铭贪鄙不称铭再犯赃罪岳以瞌睡得名佥事高暐性质庸常且善避事皆宜黜降
　　上谕行在吏部臣曰按察司官如此何以律人宜如御史言别选贤者任之  保定府容城县奏六月以来霖雨不止白沟河入暴涨冲决堤岸下田苗稼俱伤请发人脩治
　　上谕尚书吴中曰田苗方盛而水潦为灾不早治其害不已即令军民协力脩筑  南京地震  甲戌
　　上念霖雨伤稼遣中官雷春祭大小神青之神祈霁明日霁复遣春祭谢之  命安远候柳升简都指挥二人督军脩京城街渠时久雨行道皆溢故命之  行在工部尚书吴中奏南京脩理宫殿已令应天等府以丁多民夫五千五百人供役切虑工程繁重卒难成功请再起万人每三月一更粮赏皆如例
　　上曰正农成收成之时岂可尽用其力但令五千人更代为之足矣  水决卢沟桥东狼窝口河岸一百余丈行在工部以闻
　　上命行后军都督府行部发军民相兼脩筑不可稽缓巡按福建监察御史彭谦具奏所考察官实迹建阳县官非才旷职或酷虐皆当黜
　　上命吏部黜罚如例  乙亥遣太师英国公张辅告昊天上帝厚土皇帝祗太保宁阳候陈懋告五庙太皇太后上亲告太宗皇帝几筵仁宗皇帝几筵上奉册宝尊母后张氏为
　　皇太后册文曰维洪熙元年岁次乙巳七月戊辰朔初八日乙亥嗣皇帝臣  谨再拜稽首上言臣为闻君国之务孝理为大孝理之道尊亲为先盖有盛德者必崇以洪名有大恩者必飨夫至养彝典所重古今式同恭惟
　　母后皇后厚德配地至顺承天辅翊
　　先朝隆熙化本忠和纯淑同符汉之明德端一诚庄上儗周之太任矧惟眇质仰荷
　　慈恩鞠育劬劳用底成立属兹继统之始允惟兴理之宜恪循旧章祗举盛礼谨奉玉宝金宝上
　　母后尊号曰
　　皇太后伏惟天锡宝祐寿福万年恭承长乐之欢永侍
　　圣仁之训臣诚欢诚忭稽首顿首谨言  命正使太师英国公张辅副使定国公徐景昌安远侯柳升持节册妃胡氏为皇后册文曰朕惟邦国之道本于齐家化理之原在于正内是以夫妇序人伦之先而帝王示天下之表彝典所重列圣攸同朕祗奉鸿图恪遵成宪咨尔胡氏端庄纯一柔顺肃雍选贤嫔予多历年岁动适珩璜之节言循图史之＜矢见＞琴瑟和乐有关睢好逑之羙夙夜儆戒有鸡鸣相成之贤事
　　上秉孝敬之心逮下隆宽仁之惠允言淑德宜正中宫特遣使赍册宝立尔为皇后于戏配尊于帝承祀于
　　庙奉
　　兹闱之养惇宗族之恩必钦必诚必勤必厚必谦以饬躬必俭以养福崇善进贤慎终惟初正壸范于六宫表母仪于天下茂膺天禄永著德华钦哉  命正使太保宁阳候陈懋副使少师兼吏部尚书蹇义持节册孙氏为贵妃册文曰帝王理万邦必以齐家为本德教孚四海必以正内为先朕兹嗣统之初肇建中宫之位嘉乃贤淑宜有褒升尔孙氏毓自名门早膺慎选嫔于春宫之久茂昭女德之华恭肃惠和谐琚瑀珩璜之节静庄纯一循诗书图史之＜矢见＞适予关睢乐得之心克谨鸡鸣儆戒之道夙夜匪懈辅益良多用加祎翟之荣俾冠轩龙之贰特封尔为贵妃于戏大一统而端政予资翼赞之勤率九嫔以副母仪尔茂徽猷之绩敬以相祀仁以进贤惟善以荣身惟谦以崇德惟俭以滋多福惟慎以永芳誉服我训辞用光宠禄钦哉  命正使太子太保成山侯王通副使少保兼太子少傅户部尚书夏原吉持节册刘氏为淑妃册文曰朕惟政教之施由内以达外王化之被自家以及邦兹肇建于中宫宜叙升于贤德尔刘氏端一靖茌肃雍柔惠诗书图史佩明训以周旋琚瑀珩璜谨容仪于动履选自名族嫔予春宫遂关睢乐得之心有鸡鸣儆戒之益爰加祎翟俾贰轩龙特封尔为淑妃于戏朕惟笃君道尔尚谨于相成后以表母仪尔尚谨于辅佐惟顺以裕德惟善以荣身诚敬以相禋祀谦厚以睦宗族永光宠禄益懋徽音钦哉  命正使太子太保阳武候薛禄副使太子太保礼部尚书吕震持节册何氏为惠妃册文同淑妃  内子文武百官上表贺尊
　　皇太后及册立中宫在京文武官命妇进表贺皇太后既退进笺贺
　　皇后  镇守辽东摠官官武进伯朱荣进广宁马市所买马八十二匹  广东都指挥使李龙奏缘海卫所临大祥指挥等官多是新袭少年未谙武略猝遇寇至虞有疏虑请别选老成用之
　　上谕行在吏部臣曰海道倭寇出没不时必得老成之人乃能临机应变宜精选指挥使正千户掌印庶几行事得宜亦使后辈有所取法  山东德平县儒学训导年富言天下文庙儒学以崇祀先圣先贤近年以来十哲及两抚从祀先贤或置木牌或为塑象或封爵差讹或位次失序甚者阙而不置皆有司因循所致乞依洪武中定例重加考校刊布外内永为定规
　　上曰朝廷崇儒重道为紧要事而有司不得人如此命礼部即考正颁示天下  丁丑以尊
　　皇太后立皇后诏告天下诏曰仁政之务亲亲为先礼典所崇尊尊为大朕缵承鸿业君临兆庶肆用敦于孝理爰肇正于化原恭惟
　　圣母辅翼
　　先朝昭明内政弘六宫之弘范表四海之母仪深仁厚德施仁眇躬隆鞠育之恩广训迪之道劬劳备至以底成立兹奉天下之至餋则必极天下之尊称谨上尊号曰
　　皇太后乃若
　　宗庙之祀礼重相成德化之行始于夫妇用稽国典册妃胡氏为皇后夫国之本在家允属彝伦之重上以厚率下庶臻至理之隆布告中外咸使闻知  复邹锐通政司左通政锐尝有过会赦故复之  行在兵部臣言各处孳牧马驴牛羊等畜倒死者比奉诏书悉免追陪今在京诸卫官在骑操马及各处卫所有司系官孳畜合无亦准前例
　　上命悉免之  行在锦衣卫指挥佥事曹彬坐朦胧奏释重囚行在都察院奏彬所犯于律应斩而事在赦前
　　上命谪戍保安卫  戊寅以营建仁宗昭皇帝陵寝于
　　长陵之右遣官祭告天寿山及厚土之神  行在礼部尚书吕震奏今恭上
　　皇太后尊号册立中宫已诏告天下请令在外文武五品以上衙门凡遇正旦冬至拜进
　　皇太后表文中宫笺文各一通
　　皇太后圣莭中宫千秋莭请行各王府长史司依例进表笺庆贺从之  韩王冲＜火或＞奏初之国平凉资用未备居室未脩护卫官军惮远多逃请改国江南
　　上遣书答曰国中凡百费用已令有司措置宫室亦令工部脩理军校在逃者可令护卫仪卫司以名闻即付所司追捕发去所喻改国江南则有
　　先帝之命在固不敢违且闻平凉善地先帝所择以处至亲人情居久则安矣  晋王济熿以上即大位奏请射诣京师朝贺
　　上以遗诏有命且藩屏之重方切倚赖复书止之自后诸王有奏请朝贺者皆如之  名镇守淮安都指挥阎福还京  命四川永宁宣抚司经历张守规等二十四人致仕时行在吏部言守规等皆年七年之上耳聩目昬不能任职
　　上曰七十致仕古今通典然亦有不听去者以其尚可用也既皆聦明不建留之何益听致仕去以顺人情  行在都察院右副都御史弋谦上言二事一经国理民固以人才为本而所系之重尤在守令盖守令得人则民受其福而太平可兴不得其人则民受其殃而风化以替此自古所重必审择其人而后任之也臣项经北京直隶及山西狭西其府州县官多缺兼今岁雨少夏麦薄收秋种半未入土民心愁戚形见容色既无守令抚绥而上官念虑亦不及此乞敕吏部公同三五大臣于见听选官及郎中御史给事中行人进士监生之中选择堪任守令者授以郡县之职伏愿亲发玉音丁宁诫谕使之感恩畏威不敢妄为如此则官无暴虐之政民免失所之忧矣其二朝廷买办诸色物料有司给价十不及一况展转克减上下糜费至于物主所得几何名称买办无异白取且一夫耕作上农不过百亩中下之农仅有其半除夏秋二税所存无几苟再分外侵耗使民不贫而困者寡矣盖有司官顾望进退不敢遵依时直意谓有益于官无患于己然不知科派频仍民力不支逃窜流离所谓有益于官者实所以为官损也所谓无患于己者实所以为己患也苟不亏其价直使民常得安生乐业如有急需应手办集始若损于官终寔益于官始若患于己终寔便于己较之于前其功效相去不啻十百传曰财散则民聚又曰百姓足君孰与不足正谓此也臣愿自今以后欲有买办如果不系军需急用之物乞且停止候民力完实年榖豊稔然后派买实为民便民便则国安国安则天下无事而致治之道可驯至矣
　　上览之顾谓侍臣曰守令民之父母岂可旷缺选拔除授实合朕心至于科买诸物每令实于价钱亏价损民有司之过易损上益下则为益损下益上则为损宜速行戒约有不悛者必加之罪  巡按湖广监察御史赖巽言布政司参议庄谦才按察司佥事张善皆庸需不称岳州府知府同知通判经历检校安乡平江二县官皆非其才或使酒贪虐或怠废政事宜加黜罚具以名闻
　　上命吏部如所奏降黜又谕之曰牧伯守令以承流宣化为职任非其才下受其害尔吏部宜加意旌别毋怠  免故忠诚伯茹常男铨镛为民永乐中铨镛坐累没入官谪戍广西河池
　　仁宗皇帝即位遣人召还至是铨镛及家属二十七八皆至
　　上命悉放为民仍给所没房屋田产  顺天府怀柔县知县邵原亨奏本县山场旧禁樵采输官薪炭措办置难自今黄花镇东至红螺山去天寿山已远乞弛禁以便民
　　上可其奏谕行在工部尚书吴中曰弛禁便民朕所不吝若采之无节恣意砍伐则材木易竭宜令以时取之仍禁伤其根本庶几可常资用  南京地震  己卯阳武候薛禄言大同操备官军二万人月支米五斗宣府一万人月支米三斗多寡不同宜均给四斗仍定为例从之  交阯布政司奏各府州县儒学自永乐十三年开设以来并无朝除教官多是土人训诲通经者少诸生颇知读书然皆言语侏离礼法疏旷虽务学业未习华风若除教授学正教谕董率土人训导端其模范示以教条庶几日就月将耳濡目染变蛮夷之习复华夏之风寔为羙事
　　上曰古称立贤无方又有教无类况师者人之模范用夏变夷莫先于此其令吏部选除  浙江乌程县知县黄棨宗奏永乐二十二年五月苦雨下田尽伤时通政司左通政岳福以闻蒙免所徵秋粮至七八月间雨潦尤甚渰没田稼一千六百一十一顷九十余亩该粮五万三千九百九十石有奇小民办纳为难乞候今年秋成通徵从之  夜有流星大如鸡弹色赤尾迹有光出勾陈西南行入紫微东藩  庚辰汉王高煦陈奏国利安民四事
　　上览之喜命有司施行
　　上复书谢之曰叔父忠存宗社远辱嘉谟铭感于心已悉付所司施行惟频惠教是所深望既而顾侍臣曰永乐中
　　皇祖尝谕皇考及朕谓此叔有异心宜备之然
　　皇考待之极厚如今日所言果出于诚即是旧心已革不可不负从也  赐诸王黄白金文绮锦纱罗布钞有差
　　上谕行在礼部臣曰朕初即位诸王宗亲守藩在外宜有赐赍用展亲亲于是周庆代宁沈汉赵七王各白金五百两文绮二十表里锦五疋纱罗各二十疋兠罗锦五疋西洋布十疋钞三万贯汉赵二王各加赐黄金百两晋楚鲁肃辽韩唐伊秦蜀十王各白金三百两文绮十表里锦三疋纱罗各十疋兠罗锦三疋西洋布五疋钞二万贯  赐宁国大名南康永嘉含山汝阳宝庆七大长公主及永平安成咸宁三公主各白金二百两文绮十表里纱罗各十疋锦三疋兠罗锦三疋西洋布五疋钞一万贯  行在工部臣奏脩韩王宫殿请令狭西布政司都司协力为之
　　上曰兼用军民固易成功然湏戒饬毋扰下人  命行在都察院右副都御史弋谦为交阯右布政使时交阯布政使戚逊坐贪淫黜遂命谦代之  升大理寺右寺丞陆祯为交阯布政司左参议擢吏孙子良为右参议祯先从摠兵官在交阯子良先任兵部武选郎中有罪谪交阯充吏至是掌交阯布政司事兵部尚书陈洽奏举二人通达政体久在交阯谙知夷俗堪任参议遂有是命  行在都察院奏辽东广宁右卫指挥使宋祥知妻兄孟贤为常山中护卫指挥佥事时造反逆谋而不举奏于律应斩
　　上命谛戍缘海卫  夜有流星大如鸡弹色青白有光出勾陈西北行至近浊  辛巳占城国王占把的赖遣使臣逋沙怕麻叔等奉金叶表贡金银香象牙犀角等方物  赐在京官吏军民人等白金公一百两候伯八十两文官武官一品二品六十两三品三十两四品二十两五品十五两六品七品十两八品九品杂职五两将军旗军校尉人等各二两听选办事文武官及监生生员人才吏典僧道阴阳耆民医士工匠厨役乐人各一两优给幼官及试职千百户镇抚老疾幼军各于其例减半四夷朝贡之人有职事与京官同无职事者正使十两副使及冠带头目把事通事打剌罕回回各五两无冠带头目把事通事客人舍人回回各二两从人各一两各处管工自七月二十日以前到京者都司布政司按察司官知府指挥各十两千百户州县等官各五两旗军工匠吏典人等各一两凡三十二万九百五十人给银九十六万三千八百二十九两  壬午汉王高煦遣世子瞻坦来赴
　　仁宗皇帝丧  遣行在鸿胪寺司宾署丞焦循摄礼部郎中鸣赞卢进摄鸿胪寺少卿以即位诏颁朝鲜
　　上谕之曰朝鲜为国东藩世脩职贡朕嗣承大统所宜诏告简尔将命尚以礼自持用副任使其慎之  赐鲜朝国使臣孟思成等钞彩币表里金织罗衣绢衣有差
　　上因谕行在礼部尚书吕震曰远国朝贡固有常兮然我
　　祖宗以来待下素厚今朕即位之初凡事必循旧典勿失远人之心  河间阜城县耆民李彬言近奉诏书内一款鳏寡独孤及笃废残疾者有司依例存恤无令失所及以罪编发为民种田年七十之上孤寡无人餋瞻者遣回原籍今本府以罪为民者多年虽未必七十而其间残疾孤寡无人餋瞻乞食度日者十之四五生无所资死无所归乞勘实遣还依亲庶得全生
　　上加其言命行在户部臣如所言行之  军民任本等数人自宫以求用行在礼部尚书吕震以闻
　　上曰
　　皇考在御时尝有自宫者以其毁亲遣体为不孝皆发戍交阯今此人尚敢尔即循例发遣更申明禁约再有犯者悉如之  昏刻有流星大如碗色青白光烛地出阁道东北行至近浊
　　大明宣宗章皇帝实录卷之三


大明宣宗章皇帝实录卷之四
　　洪熙元年七月癸未赐赵王高燧田园八十顷有奇以初之国故也  调凤阳府同知王凤等一百一十九人为交阯府州县官时行在吏部奏中外官初有罪罚役逃匿者曾经赦宥
　　仁宗皇帝临御命于交阯任用今凤等所犯事情请如例调用从之复命有年六十以上精力已衰者罢归为民  赐云南镇沅府知府刀腾等交阯嘉林州土官判官阮佑官四川乌蒙军民府把事阿赖湖广金峒安抚司把事冉中广西上思州土官知州黄智永贵州罗番等长官司土官舍人龙通源等钞纻丝纱罗彩绢有差  甲申
　　太宗皇帝小祥上率亲王诣
　　几筵行礼  乙酉升大宁都司都指挥同知金顺为行在左军都督府都督佥事  巡抚浙江右布政使周干言嘉兴府海盐县地临大海数被倭寇洪武中设海宁卫及澉浦乍浦二千户所陡置烟墩水置海舡官军往来巡警昼夜有备盗贼屏息百姓安堵永乐七年革去烟墩移置海舡于沈家门水寨相去一千余里卒有寇至消息难通及官军至贼舡已退官军既回贼舡复入军无休期民无安枕若旧仍各守地方及量发附近官军助守每岁差廉干都指挥一人总督操备庶几倭贼知惧军民两便
　　上曰前更改时自以为是矣今复欲改亦未可轻率古语利不十不变法其令都督府遣官与浙江福建三司官及捕倭总兵熟议便利以闻  命行在兵部右侍郎戴纶往交阯参赞军务赐纶敕曰尔往交阯副尚书陈洽赞理荣昌伯军务夫边寄重任尔以六卿之贰参赞其间宜端谨勤密以称委任尔往钦哉  夜有流星大如鸡弹色赤尾迹有光出天津东北行至云中  丙戌改行在军都督佥事刘鉴于南京后军都督府  升河南都司都指挥同知王敬为行在前军都督府都督佥事  以进士蔡子谊为儒学训导子宜永乐六年以亲老归侍亲终服阕七年不起及是遇赦始起吏部劾其顾私忘公难以任用
　　上怀土人情之常非有大过且辛苦学问得成进士不可终弃其授以儒学训导  降前江西布政司右参政潘赐为刑部浙江清吏司主事赐先坐事谪交阯办事会赦还京故有是命  交阯各府州县儒学选贡生员王宪等八十二人至京师
　　上谕行在礼部尚书吕震等曰交阯距京师万里远离亲戚而来湏是教餋得宜彼乃乐学可望其成材尔与学官宜知朕此意其衣服岁赐一如云南之例  遣行在户科给事中樊敬等赐营造山陵官军工匠钞  丁亥靖江王佐敬遣奉国将军佐敏诣
　　太宗皇帝几筵行小祥祭礼毕辞归赐钞五千贯命兵部给驿舟  哈密忠顺王免力帖木儿遣都指挥脱脱不花福余卫千户把秃儿泰宁卫都督阿者罕妻歪剌失里千户把秃不花等来朝贡马  升都指挥同知把儿歹为行在前都督府都督佥事  命故左军都督佥事张达子鉴袭金吾左卫指挥使都指挥佥事朱福子能袭为金吾前卫指挥使常山左护卫指挥佥事吕福子能袭为羽林前卫指挥佥事金吾右卫指挥使许广子文羽林前卫指挥佥事王礼子刚指挥同知徐敬子友刘海子荣羽林右卫指挥使谢贵子让府军右卫指挥佥事薄贵叔原府军后卫指挥佥事董真弟旺燕山左卫指挥佥事任贵子能王贰侄曰□永大兴左卫指挥佥事张成子荣旗手卫指挥佥事于全叔勇俱袭职山东都指挥佥事陈忠弟礼袭指挥使于行在羽林前卫带俸上直守备金吾左卫左千所正千户周思隆嫡孙斌袭升指挥同知盖思隆有军功未升而卒故以命斌  命庆府长史张彝典薄李守中致仕仍就王府食禄不治职务从庆王＜木旃＞所奏也
　　上因谕行在吏部臣曰王能不遗旧人有始终之义亦厚之道如彝等又能忠效规益斯君臣两善矣  戊子升行在陕西道监察御史陈逊为云南布政司右参政行在刑部湖广清吏司员外郎沉定为湖广布政司右参议福建道监察御史鲁穆为福建按察司佥事河南道监察御史王铉为浙江按察司佥事行在工部屯田清吏司主事叶承宗为湖广按察司佥事永平府卢龙县知县叶瑄福建同安县知县刘性同广东英德县知县陈汭为监察御史瑄行在山西道性同行在贵州道汭行在四川道擢庶吉士黄树薛理杨鼐高举山东章丘县学训导张居杰儒士仪铭为给事中澍居杰行在吏科理行在户科铭行在礼科鼎行在兵科举行在刑科铭故礼部右侍郎仪智之子兵部侍郎戴纶荐其才堪任用居杰考满应升其学者奏乞再留
　　上俱命为给事中因谕少师吏部尚书蹇义曰前代命官内外更践近颇闻外间言仕者一为教官即老于学校有志于世用者多不乐就此职自今用人不得执一  调广东按察司副使成宁可为福建按察司副使  命都指挥卞福仍往开平备御先是都督冀杰与都指挥唐铭同守开平既召杰还遂命福往副铭  复前太仆寺寺丞郭崇义官听致仕还滁州初崇义为太仆寺丞永乐中奏乞致仕以违例谪交阯中途遇赦还至是自陈臣愚误触
　　天听以致颠越今老不能报效乞务悯赐闲
　　上命复其职仍听致仕崇义又言臣本寿州人今祖父坟墓皆在滁州愿得守墓为便遂命归滁州  行在鸿胪寺司宾署丞贺浤言臣父银故通政使蒙恩赠工部尚书
　　仁宗皇帝以臣父故授臣前职送国子监读书命从科举出身缘臣母胡氏老病伏望
　　圣恩怜悯放回读书餋母终年
　　上曰学者学为忠与孝也母老可使违餋乎命礼部从其请  行在工部奏浙江布政司言本司治所为火所燔暂盖席舍治事今亦敝坏请于农隙之时役丁多之民采木重建从之因命天下诸司凡廨宇颓敝者听修葺广西广远府思恩县奏本县累被蛮寇出劫杀伤官吏细民逃避失所采食萧蒿以救饥馁永乐二十一年二十二年税粮难于催纳乞以其半折钞每石折三十贯赴送本布政司官库收贮从之  河南临漳县奏六月大雨漳滏二河皆涨冲决三冡等村堤山□□二十四处
　　上命行在工部即发所在军民脩筑  己丑敕总兵官都督谭广曰言者皆云万全左右保安右及怀来四卫当益兵守备今其官军之在宣府操练者宜各遣还遇有声息仍听尔调遣各城堡烽火□候不坚固器械不精利者宜即脩治军中或利有当兴毙有当革者具奏处置务使军士得所边境无虞庶副委任之重
　　上谕行在工部尚书吴中等曰天寿山营造民夫勤劳可移文原籍有司免其户丁徭役事毕仍旧又谕中曰雨潦暴涨朕虑各处并河堤山□□多冲决今秋稼垂成民食所系速遣人严督有司巡视冲决者即时脩筑  升思义中卫小甲甄成儿为百户先是虏寇侵蓟州黄崖口守备官军失职东胜右卫指挥同知李远等率兵夜出鲇鱼石追袭击败之斩虏首一级获其人口军器马牛事闻敕镇守蓟州山海都督佥事陈景先苐功次以闻至是景先奏追袭指挥李远等官军四百三十二人小甲甄成儿斩虏首一级奋勇效力者二百四十三人接应者一百九人
　　上曰官军皆升一级小甲卑役乃能斩虏功在人上其超升世袭百户赐钞一百锭彩币二表里千户钞一百锭彩币二表里其奋勇杀贼管队指挥钞二百锭彩币二表里百户钞八十锭彩币表里一总小旗甲舍人钞六十锭绢二匹老军余丁引路民人钞四十锭绵布二疋齐力向前千百户钞八十锭彩币表里一旗甲军人钞二十锭绵布一疋接应指挥钞八十锭彩币表里一千百户钞各四十锭绢二疋旗军钞十锭绵布一疋  赐番僧大国师板的达僧官剌麻高僧僧人班丹端竹等三百二十六人白金有差  行在吏部言旌德县儒学教谕林和前历九年无举人例当追俸充军
　　仁宗皇帝在东宫特垂宽宥令再教三年今又无举人请罚如例
　　上曰先朝尝宽宥之可再令教三年若复无成罪之未晚  日生左右四珥色黄赤鲜明  庚寅行在工部尚书吴中奏今
　　山陵事严工力不敷乞于河南山东山西直隶凤阳大名诸府州起民夫五万助庶几早完
　　上从之命行在吏部侍郎黄宗载等分往各处择丁多之家起取候秋成毕赴工满三月即放仍令有司免其家两丁差役三月  改四川雅州学正何源为土官衙门吏目源云南人以监生授学正自陈不通经学难为师范愿改他职
　　上谕行在吏部尚书蹇义等曰非经明不可为人师云南生固不通经量才授职则人皆效用官不废事此亦初授之际失于酌量其改为土官衙门吏目彼知土俗亦得展布  瓦剌只儿瓦歹等六人来归奏愿居京自效命为百户赐冠带金织袭衣彩币银钞绵布鞍马仍命有司给房屋器物如例  阳武侯薛禄奏雕鹗赤城云州赤云独石诸站皆在边野开平老幼余丁亦于此种田猝有虏寇无城可守况开平与独石相距五站城垣不坚且使命往来道路荒远若移开平卫于独石令镇守宣府都督谭所领官军筑城守备寔为便益
　　上曰开平极边废置非易事当徐议  辛卯赵王高燧奏护卫军士当建营房原拨地少不足分给彰德军民之家多有闲地请命有司勘实拨赐
　　上从之谕行在户部尚书夏原吉曰细民有不得所朝廷当与处置况亲王乎且裁有余以补不足亦是均平之道  土鲁番城都督佥事尹吉儿察四川播州宣慰使杨昇贵州贵竹等长官司宋长官宋昌等来朝贡马  行在吏部奏交阯右布政司右使弋谦由副都御史初升輙乞还乡祭祖然后赴任缘先奉
　　仁宗皇帝圣旨外任官须九年考满乃许祭祖
　　上曰谦赴远任欲展省而行此人情也许之  行在户部奏山东黄县累年被灾逋负税粮皆蒙蠲免永乐二十一年虽未伤有然困倅之余亦难办纳乞折纳钞
　　上曰比年灾伤之处多不特黄县宜视各郡县其年有未纳者皆令折钞以苏民力  总兵官征蛮将军镇远侯顾兴祖奏广西浔州府桂平县大滕夹地连贵县平南武宣及柳州庆远山势陡峻江滩峻急蛮寇据为巢穴每每于此去劫杀人掠财自浔州至宣武江路阻涩二十余年今亲领官军至宣武峡口水陡峡攻剿灭臣凶余党悉平边境息  征虏前将军镇守辽东总兵官武进伯朱荣奏近虏寇入境调都指挥唐琦率兵追击至骆驼领斩虏首七级获其羊马六十五荣又言朵颜卫达官指挥哈剌哈孙等不来朝贡或有贰心请遣都指挥唐琦等率兵侦之果若怀贰即乘其不备执之
　　上曰古者驭夷来不拒去不追今虽不朝贡亦未敢扰边遽加以兵非怀柔之道遂敕荣曰驭夷宜＜宀十见＞用兵宜审况虏多诈未可轻忽敕至但整搠部伍谨慎提备其来不来不足计也  真定府奏六月以来霖雨滹沱等河皆涨冲决堤山□□定晋深三州藁城无极饶阳新乐宁晋五县低田皆没
　　上命行在户部遣人勘视  壬辰封后军都督府左都督吴成为奉天翊卫宣力武臣特进荣大夫柱国清平伯食禄一千一百石子孙世袭成山后人初名买驴永乐中赐姓名事
　　太宗皇帝以武功积官至都督上以其事祖宗效劳居多至
　　上嗣位尝献忠恳故加封爵给诰券追封其三代祖考皆清平伯妣皆夫人妻皆夫人  召尚宝少卿袁忠彻忠彻父庭玉以相术事
　　太宗皇帝于潜邸官至太常丞卒忠彻习其父之术累官至少卿
　　仁宗皇帝初嗣位请告省母命俟母以俟召命及是召还职云  命后军都督同知郑铭镇徐州  行在工科给事中吴彝等劾奏比者行在工部侍郎蔡信奏请南京廊房十间与家人居
　　圣恩与之缘信于
　　仁宗皇帝时已奏请来宾楼一所以居家人今隐匿不言复请廊房贪冒欺诈宜寘之法
　　上曰小人务利何有厌足但今山陵方资其用姑宥之廊房亦不与  西安卫军校告掌陕西都司事都督佥事胡原过秦王府门驰马不下进表笺怠慢不谨及市私茶等事都御史刘观请逮治之
　　上曰原固有罪但念旧臣
　　皇祖俾守陕西委托亦重姑宥之其备录所诉状以示之使改不改不宥  行在大理寺卿虞谦奏贵州道监察御史所鞠强盗阎闰等十一人皆南阳卫军固称河上运砖具有证验为人所诬再经审勘不伏请如例会六部都察院通政司等衙门堂上官同审
　　上曰强盗极恶领须令死者心服乃可当与辩明庶不罪及无辜  永平府乐亭县民胡敬言致治莫急于听言言路通塞治乱系焉古之圣君未尝自圣必稽于□□□中□卜□舍己从人臣愿陛下开不讳之路广忠谏之门清问下民易近物听受忠鲠不拒咈逆则上无壅听下无隐情而嘉言嘉谟日有所闻矣臣又愿
　　陛下言必信用必贤戒无益慎虗声敕天命恤民隐夫上务信则事不因循而可有功用必矣则治功兴而民生遂不作无益则赋歛省而民不困不尚虗声则无好大喜功之患守俭约而德愈而德愈崇矣天者理而已动静为常存戒饬则事不违天而天眷之民惟邦本凡有动作思民力艰难则德洽民心而黎民永怀如是则政治脩举
　　圣德日新和气自臻雨旸时若四夷来庭边境清宴
　　陛下端拱无为熙熙皞皞可以驾三代而追唐虞尚何虑古治之不及哉臣愚惟望
　　陛下诚于求言以来天下之善而于六者终始力行则天下幸甚
　　上嘉纳之  夜有流星大如杯色赤光照地起五车东北行至北斗魁炸散  癸巳广西上隆州故土官知州母陈氏云南武定军民府金沙江巡检司故土官巡检子刘进忠云南县你甸巡检司巡捡你花等来朝贡马  辽东广宁马市官千户王咬纳等进所买达官马四百六十五匹  升交阯布政司左参政刘子春为广西按察使子春尝为春坊中允累迁至参政
　　仁宗皇帝即位以旧官臣召之至是始至遂有是命  以故应天府丞张执中之子俊为鸿胪寺司宾署丞先是
　　仁宗皇帝即位念执中旧人有守城功召其子欲官之使者至其家与执中孙守谦来守谦自陈未尝学有叔俊今居南京寔与祖同力守城者遂召至命以是职  行在吏部言行在礼科给事中傅安使撒马儿罕留二十余年始归请给敕命虽其历年久未经考核例难给授
　　上曰安为朝廷使远夷艰苦多矣可拘常例乎其即授之  行在户部奏直隶镇江丹徒县民戚丑关莫胜七等言所种官田五十五顷七十余亩滨江为风潮冲决入江该税粮二千一百余石官府仍旧徵纳
　　上命除之顾谓尚书夏原吉曰民艰苦不止于此比来各处数言入秋霖雨水潦泛溢渰没田苗寔多此是天灾流行人难力卿宜令所司覆勘若果成灾税粮皆当斟酌减免毋重困民  夜有流星大如鸡弹色赤尾迹有光起天仓西北行至云中  甲午赐随从汉世子郡王指挥刘兴等金织文绮彩币绢袭衣等物有差  赐占城国使臣逋纱怕麻叔等钞彩币表里罗绢袭衣有差赐通事舒义等冠带仍命赍文锦纻丝纱罗归赐国王  行在户部言瓦剌归附人亦速不花等今授都指挥等官请于锦衣卫月支俸粮
　　上曰虏人来归非藉俸赐何以自养如例给之又曰昨本雅失里妻及外母亦宜优赡每月各与米五石  北京会同馆奏雨坏堂屋墙垣
　　上谕行在工部尚书吴中曰四方使命往来宜有依庇其速缮理  浙江黄岩县知县刘道成奏本县所属二十余都田低下率多水潦四十余都田高沟港浅隘恒虑旱乾旧于海际筑闸一十八所土坝一十余处启闭以时预防旱潦后皆颓坏永乐间本府增设通判一员专理农务重加脩理甚为民便比以汰冗员去而本县公务益繁提督不周兼值连岁洪水海潮冲荡者多乞旧仍增设府官一员专理农事每岁秋成后兴工脩筑庶以便民从之  乙未云南金齿军民指挥司腾冲守御千户所土官千户张铭嵩明州故土官侄赵三应等来朝贡马  命陕西都指挥使李达复职仍守洮州达定远人初为广宁中护卫指挥使建文中升都指挥使调陕西都司永乐初守洮州坐事发随武安侯立功至是遇赦还兵部言当复指挥使
　　上察其能令复都指挥使仍守洮州行在都察院奏北京行部工曹主事鲁宗儒采木四川求赇又盗官木欧死民夫强占人子女为妾虽事在赦前而情犯深重
　　上命杖一百谪戍广西因谕左都御史刘观等曰五刑谓之天讨以其至公无私若以私意为重轻非天讨矣尔法司能以公存心而行之以忠厚亦可感召和气为邦家之福于尔亦有利焉若立心不公轻重任情枉及良善人将归咎朝廷鬼神鉴之亦非尔等之福如犯者情有可矜罪有可疑尔怀顾虑不欲自断者为朕言之当为裁决  行在大理寺奏行在刑部都察院所问大辟重罪
　　上曰刑法非致理之本然有罪不治无以惩恶必得寔情则施刑者无愧受刑者不怨卿等最宜详慎  四川茂州奏州域临边新立学校未有文庙无以奉祀先圣止借茂州卫闲屋教授生徒而州治之南旧有护林驿道路于僻使客甚稀请增脩为学而改州门铺为驿以旧革税课局为铺使师生讲学有依圣矣祭祀有所从之  夜有流星大如杯色青白尾迹有光起羽林军东南行至近浊  丙申造郑王等八府镀金信符铜牌八副  命山东盐运使唐鉴致仕鉴凤阳虹县人故太子少保兼兵部尚书铎之弟
　　太祖皇帝选为散骑舍人累升今职年老目眚巡按御史言其婚怠不任事鉴亦以疾自陈行在吏部言当免为民
　　上曰闻铎洪武中名臣鉴之进用盖以铎故今老疾无故亦可见其循谨宜体
　　太祖进用之意俾冠带致仕以全始终之恩  巡按四川监察御史何文渊言
　　太祖高皇帝令天下州县设立老人必选年高有德众所信服者使劝民为善乡闾争颂亦使理断下有益于民事上有助于官司此诚良法比年所用多非其人或出自仆隶或规避差科县官不究年德如何輙令充应使得凭藉官府肆虐闾阎或因民讼大肆贪饕或求公文横加骚扰妄张威福颠倒是非或遇上司官按临巧进谗言易置矣愚变乱白黑挟制官府比有犯者谨以按问如律切虑天下州县类有此等请加禁约
　　上谕行在户部臣曰必申明洪武旧制选年高有德者充违者并有司皆寘诸法  北京顺天河间保定三府顺义怀柔肃宁任丘静海庆都清苑右□隹八县及永平府滦州各奏今年夏秋多雨河水泛溢渰没田苗命户部遣人勘视  昏刻有流星大如杯色赤有光起壁东南行至近浊  丁酉升哈密忠义王遣来使臣都指挥同知脱脱不花为都督佥事千户把把孩为都指挥同知  武进伯朱荣卒荣山东兖州府沂州人洪武中选充军卫骠骑舍人升总旗从征云南有功升百户进大宁前卫副千户
　　太宗皇帝靖难以功累升至左军都督府都督佥事永乐四年征交阯升右都督八年从
　　车驾征北虏至靖虏镇进左都督后屡从征迤北剿戮胡寇以功封奉天翊卫宣力武臣特进荣禄大夫柱国武进伯食禄一千二百石子孙世袭二十二年从征至龙虎冈还奉命佩征虏前将军印镇守辽东至是卒讣闻遣官赐祭赙赠有加追封武进侯谥忠靖子冕袭伯爵
　　大明宣宗章皇帝实录卷之四


大明宣宗章皇帝实录卷之五
　　洪熙元年闰七月戊戌朔琉球国中山王尚巴志遣使者佳期巴那等来朝贡马  福余卫都指挥安出等遣人纳马赎罪且奏卫印为寇所夺乞再降又言暖答失之子帖格歹为大军所擒乞赦罪放还
　　上谕侍臣曰安出尝纵所部扰边可罪今云印为寇所夺夷虏狡诈未可信但朕初即位彼遣使乞矜悯姑曲恕之遂命礼部铸印给之释格帖歹遣归仍遣使赍敕谕以祸福令改过自新  夜有流星大如杯色青白光烛地起天仓东南行至天园  己亥
　　上谕行在户部尚书夏原吉曰岷州地临边疆其土民旧令卫所带管者盖欲使得安业近闻卫所官扰害非一致其逃窜者多今虽赦宥复业其居宅田土已为豪猾占据宜行岷州凡土民惟令本卫经历司带管经历文官必能抚恤凡产业为人占据者皆令追还庶几不致失所  行在刑部尚书金纯都察院左都御史刘观大理寺卿虞谦等奏前奉诏书内一款今后一应罪悉依大明律科断法司不许深刻妄引榜文及诸条例比拟今照大明律内京城一应经断之人并不得宿卫守把皇城京城门禁缘京卫军旗舍人余丁校尉力士京民厨役俱是守卫供应之人有犯笞杖断者决并不得宿卫供应杖八十以上军调外卫民调外郡今依科断恐奸诈之徒畏避在京差使故犯罪名希求出外已尝具奏有旨令会议今议得除偷盗欧斗伤人及威逼人致死犯奸依律断决外其余俱照例淮工赎罪满日疏放还役三犯则依律厨子从本役又监生生员有犯公罪纪录私笞监生罚赎历刑一年依律考用生员罚赎送原学读书杖罪的决充吏又缘海边卫旗军有犯徒流罪者止杖一百不调总小旗军罢充军
　　上曰
　　太祖定律盖欲万世常行朕亦以为人所共知庶几不犯卿等乃虑小人徼幸故设此权宜亦是但更湏详明不可过于深刻  都督府吏左辅兴州卫军士谭瑛言驿站及民间粮税餋马诸事
　　上命行在礼部议尚书吴震对曰利民之事近皆举行吏与军卒希求进用其言无足采者
　　上曰圣人不弃蒭荛之言前下诏书凡军民利病许诸人陈言朝廷但当察其言之当否不必计其人之贵贱其如例会官议果有可行者即与施行  庚子复张干靖州知州干靖州得民心以旧官还当去州耆民三十余人诣北京诉于吏部曰前知州在任久一志贪利吏毙滋生民不胜其掊克新知州廉洁公勤一志保民吏不能为奸乞留新知州以惠细民吏部以闻
　　上曰新知州可为君子其留之以慰民望又曰古人言靡不有初若得其慎终如始则愈善矣  行在鸿胪寺司仪署丞周庭言臣故父冕春坊司谏
　　仁宗皇帝以臣父故特录用臣且命于国子监读书由科举出身缘臣祖父母俱年踰七十无人侍餋伏望
　　圣恩矜悯令还乡读书以便供餋从之  征西将军参将保定伯梁铭奏宁夏等卫缘边守了旗军旧给皮袄皮帽年久破坏请再给
　　上谕行行工部尚书吴中曰境边苦寒守备军士昼夜劳苦速令陕西布政司都司制造给付不可后时其长安岭等处守了官军尔工部亦制造给之  辛丑行在礼部奏
　　仁宗昭皇帝即位之时凡在京文武官自公侯一品至九品以下应给诰敕者还乡省亲祭祖悉赐钞公侯伯一品至二品五千贯其余递减永为定例今省亲祭祖者援例以请未敢专擅
　　上曰悉遵
　　皇考之制  命仍给驸马都尉广平侯袁容侯禄初容岁支禄米二千五百石后以公主薨
　　仁宗皇帝止与驸马禄一千石停其侯禄至是请依诏书例给侯禄
　　上命给之  山东布政司奏济南肥城及东昌丘县旧餋官牛计租米一百五十四石今牛皆倒死租额未除
　　上曰有牛然后有租牛死租何从出命户部速除之  行在礼部尚书吕震奏代王进谢恩表失于书名请罪其官属
　　上曰此书者之疏略也代王老矣若责其官属王心不安其宥之但移文长史俾知之  夜有流星大如鸡弹色青白有光起羽林军西行至垒壁阵  壬寅袭封衍圣公孔彦缙来朝陛见
　　上谕尚书吕震曰先圣子孙宜加礼待
　　先帝时其来朝宴劳赐予特优今当更加遂赐金织文绮袭衣如一品例  广西田州府故土官知府子岑昭遣头目李荣果化州土官知州赵英遣族人赵诚等来朝贡方物  瓦剌部属脱脱来归奏愿居京自效命为百户赐冠带金织袭衣彩币银钞绵布鞍马仍命有司给房屋器用等物如例  夜有流星大如碗色青赤光烛地起天仓东南行至天庾  癸卯行在大常寺奏明年春
　　郊祀及各坛祭祀牺牲请如例遣官赍钞往保定及山西诸郡收买
　　上谕之曰此奉
　　天地神祗宜戒所遣官必加敬慎所祀牺牲必加依时直毋一毫损民苟有怨咨神不顾享旧制凡买祭物直隶移文巡按御史在外移文按察司官严督使无渎慢尔等其勿违旧制庶几称朕敬
　　天地祖宗之意  造卤薄大驾初行在礼部奏
　　皇上初登宝位合用卤驾大驾以备宣德元年正旦及
　　郊天祭祀之用至是命工部缮造御仗一对肃靖旗一对金钲四黄旗四十金鼓旗二金四角二十四杖鼓四板四笛八鼓四十八绣旗八十一白泽旗四黑纛一红纛二红莭二大红纛一大铜角一对小铜角一对五方旗各一豹尾一大辂一玉辂一大马辇一小马辇一香步辇一板步辇一凉步辇一宝匣一柘黄罗绣九龙圆伞二黄平罗绣圆伞四大红罗绣龙瑞草圆伞四大罗红绣花云伞四大红罗绣瑞草圆伞四黄销金九龙圆伞二白销金圆伞二皂销金圆伞二青销金圆伞二大红罗素方伞四紫罗素方伞四黄油绢销金雨伞一黄线罗绣双龙圆扇二十二大红罗双龙圆扇二十黄罗绣单龙圆扇十大红罗单龙圆扇十青罗鸾凤雉方扇十二大红罗绣花圆扇十大红素罗方扇二十黄素罗圆扇二十金莭三对响莭十二对方天戟四对御仗二绛引旛五对羽葆幢五对龙头竿五对信旛五对传教旛五对告止旛五对青龙白虎幢一对朱雀玄武幢一对黄麾一对豹尾二对御仗二班剑三对仪刀三对梧伏三对立瓜三对卧瓜三对骨朵三对金镫三对金钺三对单戟三对龙戟三对纸灯三对魫灯三对红纱灯六对鸣鞭四蝇拂子四戈氅一十对仪锽氅一十对戟氅一十对御仗二旗内方天戟十二对具服屋殿一座金交椅一金脚踏一金盆一金罐一金马杌一鞍笼一金香炉一金香盒一金唾盂一金唾壶一御仗二摆锡明甲一百副盔一百顶弓一百箭三千刀一百其执事校尉每人鹅帽只孙衣铜带靴履鞋一副俱全常朝各色罗掌扇四十各色罗绢伞一十万寿伞一黄双龙扇二筵宴销金罗伞四销金雨伞四金龙响莭十二对
　　上御西角门谕尚书吴中等曰比闻工部差人催柴炭颜料工匠等事多有暴酷伤人者事有不可已者亦当从容使人措办若暴酷逼迫为朝廷歛怨失人心矣宜询察一二人痛治之以儆其余  广西上林司土官长官岑志威遣头目张义云南富州署州事舍人沈政等来朝贡马  改詹事府詹事俞士吉为刑部右侍郎  以随侍旧劳升行在锦衣卫百户李顺为本卫指挥佥事  行在户部奏左军都督佥事金顺先任都指挥同知其俸依达官例米钞中半支令升都督宜如前例从之  赐福余卫千户把委儿泰宁卫都督阿者罕妻歪剌失里千户把秃不花等钞彩币表里有差  广西武缘县贼首韦香聚党千余人行劫南宁卫指挥佥事李壁等领军追杀之斩首六十七级余贼角□羊散  夜有流星大如鸡弹色赤光烛地出牛西南行至云中又有流星大如鸡弹色青白有光出垒壁阵西行至近浊  甲辰以太子宾客兼国子祭酒胡濙仍为礼部左侍郎兼职如故  复张友闻易州判官时州有判官专督马政以亲丧去友闻亦以冗员当去州民诉于巡按监察御史言友闻持己廉处事公勤于抚民乞留督马政御史以闻
　　上谕行在吏部臣曰民言其能抚已即良有司其从之  镇守永平山海总兵官遂安伯陈英言山海诸处关口时有警报请以缘边山海等十六卫旧拨神机营官军暂留守备别选近卫官军更代赴京操练从之  夜有流星大如鸡弹色青白有光起内阶北行至近浊又有流星大如鸡弹色赤有光出天囷东北行至云中  乙已以纂修
　　仁宗昭皇帝实录敕礼部曰朕惟
　　皇考仁宗昭皇帝聦明睿智之圣刚徤中和之德广大配天地诚孝通神明爰自正储以至监国同周文之翼翼同夏禹之克勤仁心仁闻天下欣戴暨登大宝君主万邦覃配恩泽沦浃远迩脩复典礼光华古今虽尊履帝位甫及于一期而振起皇维殆行之几偏恸升游之遽远抱哀慕以无穷属此继承方勉图于负荷仰惟谟烈宜著示于仪刑自
　　皇考仁宗昭皇帝留守南京至嗣承天位二十余年圣德圣政尔礼部悉恭依脩
　　皇祖太宗文皇帝实录事例通行中外辑采送翰林院编纂实录其以太师英国公张辅太子太保成山侯王通少师吏部尚书蹇义少保兼太子少傅户部尚书夏原吉为监脩少傅兵部尚书兼华殿盖大学士杨士奇少保户部尚书兼武英殿大学士王淮太子少傅工部尚书兼谨身殿大学士杨荣太子少保礼部尚书兼武英殿大学士金幼孜太常寺卿兼翰林院学士杨溥为总裁夫述
　　先朝之盛典用垂宪于永世所系甚重勉罄厥诚钦哉  广西江州等州土官知州黄智斌等遣族人黄韦托等来朝贡马  命哈密忠义王差来百户兀麻儿为指挥佥事也速迷力袭其故父职指挥同知打剌罕把刺为所镇抚兀鲁思舍人速来蛮为正千户舍人哈密火者在奴丁伯吉扯答住也先帖木里小温赤不花阿里赤那阿黑八失阿里木丁为试百户各赐冠带  行在兵部尚书李庆奏通州潞河马驿旧设马二十一匹止通辽东一路今南京并各布政司及诸番国往还者俱经本驿请于通州五卫每卫拨骑马五匹协助递送从之  丙午敕谕后军都督府都督佥事郭义充游击将军率领官军往蓟州永平山海缘边哨备遇有寇至相机剿捕所领官军悉听莭制  行在吏部以内外官应给诰敕封赠为请
　　上从之谕尚书蹇义曰国家封赠之典所以劝励百官苟能尽职苟显亲扬名岂不忠孝兼尽若纵恣贪婪旷废职业上员朝廷下负父母非朕所望也  爪哇国旧港宣慰司遣正副使亚烈张佛那等奉表贡金银香象牙方物  改羽林右卫所水军千户所为长陵卫中右千户所命行在礼部铸印给之  镇守大同总兵官武安侯郑享奏近多雨缘边三山等处及猫儿庄鸦儿崖烽火□候隘口颓圯欲亲率官军巡视并力修筑从之  命陕西都指挥佥事林观归陕西疗病不视事初观坐累至京遇赦复职兵部奏观风病不能任事故有是命且令病愈复用  丁未
　　上谕行在吏部尚书蹇义等曰前命御史考察在外官正欲任矣退不肖庶几民其受惠近闻考察之官少能着寔但信偏言更不博询其有勤于职业因理公务不免施刑小人不喜诬为酷暴今輙罢退庸滥之官纪纲不立人所狎玩或贪赃贿低首下气依阿度日小人贪其易与乃更保留如此不当孔子曰众好恶必察焉宜严戒饬之务尽至公毋使正人受诬小人得志如或不当责有所归  广西忠州护印土官弟黄智胜等来朝贡马  监察御史陈懋王珏等劾奏宁阳侯陈懋已有居苐都督袁瑀旧居乃
　　先朝所赐懋昧于止足又欲攘夺不言公于朝而请于燕见侥幸恩旨宜正明罚
　　上曰瑀亦旧臣而懋忍夺之况细人乎姑宥其罪且命以章示之  戊申命安顺伯薛贵清平伯吴成都督马英都指挥梁成等率兵巡塞外时镇守武安侯郑享奏境外西北频夜了见火盖是虏寇出没故遣贵等行赐之敕曰宜昼夜严慎遇寇即剿之当以策胜毋究追以堕其计仍敕享并都督谭广等严为之备  赐琉球国使臣佳期巴那等钞彩币表里袭衣有差  行在中军都督府奏监生马聪历事勤谨欲如旧例送监读书以俟科举出身
　　上谓行在吏部尚书蹇义等曰
　　先皇帝欲学者皆为寔才故必令科举出身以成远大之用然人才性有高下年有长少亦可各随所宜今后历事勤谨有志科举者听令读书余如永乐旧例毋使淹滞朔州卫军士白荣言大同蔚朔古云中之地西北皆沙漠国朝设行都司于大同又设东胜高山等十卫缘边守御建文中诸卫皆入内地惟留安东中卫于朔州乞以高山等十卫仍旧守边则虏寇不敢窥伺
　　上谓行在兵部臣曰天下无事边防正当严饬况西北尤为切要但军士安居既久一旦遽迁恐人情不便其会五府六部官计议以闻  己酉敕各布政司按察司巡按监察御史严加考核有司官矣否务循公道毋狃于私使正人被诬人小得志时山西布政司理问冯衡奏朝廷遣御史同二司考察有司矣否多不以寔其清廉能干处心公正从容＜宀十见＞厚不善趋承者輙以为不胜任而退之有贪鄙庸劣不能抚字善于趋走巧于逢迎者輙以为称职而留之矣否混淆公道不行乞加戒饬
　　上是其言故降敕谕之  赐土鲁番城都督佥事尹吉儿察四川播州宣慰使杨昇贵州贵竹等长官司长官宋昌等钞币有差  昏刻有流星大如鸡弹色青白有光起梗河西至行游气  庚戌滕王瞻垲薨王
　　仁宗皇帝苐八子母贵妃郭氏永乐二十二年十月册封至是薨年十七
　　上哀悼輙视朝五日赐祭命有司治丧葬谥曰怀  以济阳卫指挥佥事王礼老疾命其子刚代职  行在大理寺卿虞谦奏大理原设左右二寺洪武中在外浙江等布政司都司卫府州县罪囚俱右寺审录在京军民衙门直隶卫府州县罪囚俱左寺审录永乐间又以北京军卫及顺天等府山东辽东都司卫府州县改属左寺缘左寺设评事六员而事繁右寺多评事二员而事简劳逸不均今请以北京所属军卫及南京六部等衙门并直隶府州县罪囚俱属左寺顺天等八府及山东辽东都司布政司并所属罪囚仍属右寺庶劳逸适均
　　上曰
　　祖宗行之已久朕初嗣位惟应奉守成宪而已  辛亥云南浪穹县蒲陀崆巡检司故土官巡检杨祥子资青索鼻巡检司故土官巡检杨庆子森来朝贡马且奏乞袭职四川平茶洞长官司长官杨通衡遣头目易立忠云南顺宁府土官知府猛英遣弟鼐等贡马  赐广西上隆州土官知州母陈氏云南武定军民府金沙江巡检司故土官巡检子刘进忠云南县你甸巡检司巡检李花等钞币有差  无为州知州王仕锡言州民餋官牛者例岁纳一犊乞依孳生马例两岁一犊又束纶鹿县教谕董纶言顺天等府学师生廪俸教官月支四斗生员三斗乞仍全支
　　上谕行在礼部尚书吕震曰四方之广民情休戚朕岂能尽知观知州学官所言于恤民餋士之道皆当其即议行之  壬子行在礼部以纂脩
　　仁宗昭皇帝实录移文南北二京各衙门及遣进士陡徵等分往各布政司暨郡县采求事迹类编文册悉送史馆以备登载  行在吏部奏刑部尚书赵羾通历前礼兵二部尚书三考已满
　　上命仍复职  行在兵部奏  太仆寺及北京行太仆寺报永乐二十二年孳生马驴驹共五万五千六百一十九匹例应遣官印烙
上命泰宁侯陈灏广宁伯刘湍分往监视  赐云南腾冲守御千户所土官千户张铭嵩明州故土官侄赵三应等钞彩币表里纱罗有差  昏刻西北生白虹一道有流星大如杯色青赤有光起霹雳东南行至羽林军
大明宣宗章皇帝实录卷之五



　　大明宣宗宪天崇道英明神圣钦文昭武宽仁纯孝章皇帝实录卷之六
　　洪熙元年闰七月癸丑行在吏部引奏德安府同知李蕃等十八人考满未及九年例当复职
　　上从之复谕蕃等曰人情始勤终怠者多尔等宜励志以图成绩国家黜步之典不尔私也  升行在锦衣卫千户徐英为本卫指挥佥事仍隶御用司  太师英国公张辅言今军校俱赐白金隆庆等卫官军在京操备者不预
　　上曰隆庆虽直隶卫然将士实在京操备岂可不同命礼部如例与之仍命各处官军凡在京操备者皆如例  行在兵部尚书李庆奏在京居住鞑官千户也先不花言初归附时其子也先帖古里为哈密忠义王所拘今随哈密使臣来朝乞给与侍餋
　　上曰父子至亲岂夷虏异情哉应给与之但今自哈密来留之不遣彼将谓拘其使臣非待远人之道令归言于忠义王遣之再来  交阯巡按监察御史奏清化府贼首黎利聚众作逆围茶笼州署州事土官知府琴彭拒守七月粮尽兵困请发兵援之
　　上览之恻然敕参将荣昌伯陈智等及交阯三司曰朝廷命尔等镇守交阯期在安辑一方今闻清化贼首黎利等功劫州县邀截道路尔等近日乃奏己招谕黎利待秋凉赴清化知府任今已秋矣利果曾到任否朕度此贼谲诈必无归顺之心但诡词缓师彼得从容聚众将来必为边患尔等曾无虑及此乎署茶笼州事土官知府琴彭被利攻围七月刍粮垂尽兵死战斗三之一彭彭能坚守拒敌交阯有人如此诚不易得尔等亦曾察此人之忠而调兵援之否敕至如察黎利果无归向之心即设法剿捕急发兵往援琴彭而厚抚之庶几坚其忠顺之志尔等皆国之大臣须同心协力以副委任无患赏罚之不公也  行在光禄寺奏岁造酒醴计用瓶坛二十二万请依例令工部下有司烧造
　　上曰今方营建山陵多用民力此等不急之事一切停止  甲寅上将遣郑王瞻埈诣南京谒
　　孝陵命行在户部兵部预遣官于水陆路道备刍粮舟车周世子有燉奏父周王疾剧
　　上恻然遣少监金满驰往问之且致书世子俾躬视药食谨调护  增置广西浔州府桂平县大宣乡巡检司平南县大同乡巡检司秦川乡巡检司南宁府武缘县那马寨巡检司镆铘寨巡检司平乐府恭城县白面寨巡检司土官副巡检各一员先是广西总兵官镇远侯顾兴祖奏广西桂平平南恭城武缘诸县地近猺贼出没不时各处流官巡检多死瘴疠若增置副巡检选土人相兼莅事庶几可以镇服
　　仁宗皇帝可其奏令举土人以闻至是所举土人陆扶神等至行在吏部请擢用
　　上曰先朝所命当用然蛮性犷戾若申令不严彼亦反为民害宜严禁束俾之遵守  置山东馆陶县县丞主簿各一员以户口增也  行在三法司奏有军卒造妖言诽谤语欲诬害所管指挥者验问是实于律当斩
　　上曰管军须严约束而小人不乐辄欲陷之死地此不可容然须详审勿使有冤  兴州左屯卫军士范济诣阙言八事其一申明楮币夫楮币之法萌于汉武之皮币武帝好大喜功穷兵黩武财物不足供给于是造白鹿皮为币或为龙为马为龟各立直而不紊凡朝聘之士以荐贡献之物以为廷实之需国用赖以少舒至唐宪宗有飞钱之制令商贾至京师委钱富家以轻装趋四方合券以取号曰飞钱楮币之所始也宋张咏守蜀以钱重不便商贾作交会法仁宗时蜀人以交子起民争讼议者请官自立务可以利民而息争竞蜀人便之乾道中会子始行凡民间输纳官吏俸给并以钱金帛半之元因之造元统交钞以丝为本银五十两易丝钞一百两后又造中统钞一贯同交钞一两二贯同白银一两久而物重钞轻公私俱币更造至元钞颁行天下中统钞通行如故率至元钞一贯当中钞统五贯子母相权官民通用务在新者无冗旧者无废又令民间以昬钞赴平准库倒换□贾欲图轻便以中统钞五贯赴库换至元钞一贯又其法日造万锭计官吏俸给内府供用各王岁赐出支若干天下日收税课若干各银场窑冶日该课程若干计民间所存贮者万无百焉以此新愈久新旧行之无厌由计虑之得其宜也洵辛卯兵起天下瓜分藩镇各据疆土农事尽废而楮币无所施矣
　　天命我国家混一天下物阜民安九夷八蛮朝贡中国
　　太祖皇帝命大臣权天下财物之轻重造大明通行宝钞以钞一贯准银一两民欢趋之华夷诸国莫不奉行迄今五十余年其法少弊亦由物重钞轻所致臣愚切稽圣人之训殷因于夏商礼周殷因于殷礼伏乞
　　陛下断自宸衷谋之勋旧询之大臣重造宝钞一准洪武宝钞若干务使新者不冗旧者兼行取元日所造之数而损益之审国家之用而经度之每季印造几何内府供用几何给赐几何天下税课日收几何官吏俸给几何以此出入之数每加校量用之不奢取之适宜俾钞罕而物广钞重而物轻则钞法流通永永无弊又其要在于严伪造之条凡伪造者必坐及亲邻里甲又必开倒钞库专收昏烂不堪行使之钞辨其真伪每贯取工墨五分随角□羊各干上司又或一季或一月在内都察院五府户部刑部委官在外巡按监察御史三司官府县官公同以不堪之钞烧毁实为官民两便此楮币之首末立法之大略伏乞
　　陛下详择焉其二屯兵要地夫要地者若朔州大同开平宣府大宁诸处皆关领之外实中国之藩篱边塞之要地其土或可耕可耨宜令将率兵广屯种修城堡治器械谨烽火勤训练以备胡虏万一入寇毋贪其小利毋利其远来必以饱待饥以逸待劳俟其惫而击之必有所获矧夫我屋居火食寇乃草行露宿所恃者马耳彼人马饥疲岂能持久退则追之追则当防其诈或更出迭走以劳我师此一用兵之一端也今边境将士精锐训练守备俱有其法胡虏远遁不敢南向臣愚尤虑及此伏乞
　　陛下更留意焉其三训练精锐夫士卒贵乎壮勇尤在于训练近年以来多以为事官吏人民充军其间白面书生有之老弱疾病有之列之行伍虚费钱粮遇征差有力者则用钱买免贫弱者乃备数而行军装不能措办糗粮不能自给心寒胆怯而望其赴敌力战是以往往自毙而脱身逃窜势所必至今宜选拣壮勇日加训练增粮赏以优之不堪训练者令守城击柝或为各官之从庶几各得其用强弱不混伏乞
　　陛下敕兵部五军严加简阅其四勾军扰害臣在军伍四十余年谨陈勾军之弊凡卫所勾军有差官六七员者百户所差军旗或二人或三人者俱是有力少壮及平日结交官长畏避征差之徒重贿贪饕官吏得往勾军及至州县专以威势虐害里甲既丰其馈馔又需其财物以合取之人及有丁者释之乃诈为死亡无丁可取是以宿留不回有违限二三者有在彼典顾妇女成家者及还则以所得财物贿其枉法官吏原奉勘合朦胧呈缴较其所取之丁不及差遣之数欲求军不缺伍难矣自今事故军士令各卫造册备申都府兵部发勘合勾取令布政司按察司督责府州县依发去勾军册内乡贯姓名一一勾取起角□羊定以到卫限期仍取卫所收管缴报年终朝觐于实徵内开写节次取发到某里军人若干名死亡户绝者若干名具奏其官吏姓名并里甲邻人保结文状缴申府部以凭稽考庶免差人勾扰之弊其五劝课农桑夫农桑衣食之本尝闻神农之教有云虽石城十仞汤池百步带甲百万而无粟弗能守也由是言之兵者城之守也食者兵之给也非兵无以守城非食无以给兵兵足而城安食足而兵勇兵食二者有国之先务也洪武间每卫七分屯田三分守城且耕且守军无阻饥近年调度颇繁营造日久虚有屯种之名而田多荒芜军仰仓粟而兼餋马采草伐新烧炭诸役兵之力疲农之业废矣窃尝思赵充国之屯先零邓爱之屯寿春魏武之屯许下仓廪靡不盈溢唐置府兵无事则兵寓于农有事则农归于伍行之日久斗米三钱外户不闭今国家舆图之广南极交广北至穷荒东接朝鲜西暨戎番边城万里烽堠无警伏望
　　陛下敕戍守之将令戍卒开垦旷土每百人限以几顷耕牛田器五榖之种皆官给之守将督励凡力田勤惰明立赏罚以示劝惩则农业不废军民皆有所赡矣其六兴举学校夫学校风化之源人材之所自出其要在于明经致用三代而下至汉唐宋为卿为相率由是出若宋之寇准范仲淹韩琦辈以明体适用之学怀致君泽民之心出入将相功在社稷者是也国朝自洪武之初开设学校内有监外有学教餋之法甚备士之由科第由岁贡而进者彬彬然列于朝矣然近时士气失餋委靡不振何敢望其致君泽民以企及前人哉伏乞
　　陛下敕郡县学简民间俊秀子弟性行端谨者为生徒俾讲习经史俟其有成而后充贡既贡国学朝廷则优待之厚餋之祭酒司业博士则教之训之贤者举而用之使其气不馁则其志益充出而为用者岂无其人若宋之诸贤哉其七息偃兵戈盖闻武以止戈为贵兵以靖乱为武非圣人好用之乃不得已也汤伐夏救民武王去商除暴因其不道民怨天怒而伐之也岂有私于其间哉我
　　太祖高皇帝以天纵之圣振乾刚之德举一旅之师逐胡元之昬君除群雄之暴虐大一统之基图致文明之盛治诚继羙乎汤武者也然治定功成不恃富疆不尚功力不穷兵不畋游不巡幸奢不踰礼俭而得中诚帝王之模范后世之龟鉴也然安不忘危者固人君所当谨以忿用兵者尤人君所当戒臣请以汉唐之事言之汉高帝角□羊平城之围未闻萧曹劝帝以复讎帝已忿耻为已事唐太宗率师御突厥于便桥未闻靖勣谏帝以弗御帝以忿愤而决战此高帝太宗不以犬羊之触犯而轻用我中国之将士也洪武五年
　　太祖皇帝命将出师肃清沙漠以粮饷不继旋师即撤东胜卫于大同塞山西阳武谷口训兵练将清野以待自时厥后内修政教外严边戍广屯田兴学校课农桑罪贪吏徙顽民不三五载间胡酋朵儿只巴献女不颜帖木儿乃儿不花西番三副使瘿嗉子等相继擒获纳哈出亦降臣愚伏望
　　陛下远监汉唐近监
　　太祖惟以安不忘危为戒毋以征讨夷狄为意毋以忿怒不平为念弃沙漠不毛之地悯华夏礼义之民俾妇不孀老不独尽力于田蚕贡赋于上国边塞无伤痍之苦闾里绝呻吟之声则将无幸功士无夭阏将见胡虏自服灵物自至
　　皇祚永隆于万万年矣其八沙汰冗员夫官者理天之工也民者国家之本也爵者君之命也受君上之爵治邦国之民以理天工岂容置繁冗之员以朘民之膏血哉在昔唐虞稽古建官惟百夏□官倍亦克周乂周制六乡各率其属以倡九牧阜成兆民厥后设官愈多而治效愈不及古是以官不在多而在乎得人国家平定之初因时损益以府为州州为县何邪伤大乱之后土广民稀也洪武七年以粮不及俸又减并小县自此量民数以设官民多者县设知县丞簿民少者止设知县典史政教敷行民安事辑近年以来藩宪二司府州县官比之原设倍而又增政愈不治民愈不宁奸弊日生欺诈日有其中官有不能听断者吏有不谙文移者乃容留缮写之人在官既影射差徭又拨置事务词讼繁多民受其害贿赂公行刑狱淹濡此皆官冗吏滥之所致也伏乞
　　陛下凡内外大小衙门官吏依洪武中额设员数冗滥者悉汰之又严加考核公其黜陟务求贤能以莅众职斯足以理天工子天民而天下大治矣
　　上览之下行在礼部议尚书吕震以为词语浩烦况事皆巳行
　　上曰朕观其言皆有理皆合朕意学识可取尔更询察其实明日震言其人故元进士洪武中以文学举为广信知府因事谪戍兴州今年已八十有四
　　上曰惜其人淹行伍然尚可用震对曰年老矣
　　上曰吕望八十遇西伯何不可也国家用人正在取老成者但不可处以烦剧耳命吏部以为儒学训导  乙卯故光禄寺卿朝鲜国权永均壻许晚石及云南武定军民府女土官知府□智遣把事者果等来朝贡马  调行在旗手卫指挥佥事李得于行在锦衣卫  仍命前礼部主事葛清隐致仕清隐江西庐陵人初自乐舞生擢为山川擅奉祀升太常丞清慎端厚熟于典礼秉诚持敬以奉神明
　　仁宗皇帝为皇太子监国每岁代祀天地
　　宗庙山川清隐相礼深见嘉重后坐累改礼部主事永乐十九年以老致仕
　　仁宗皇帝嗣位特敕召之至是始至
　　上矜其老不欲烦以政故仍令致仕云  赐广西田州府头目李荣上林长官司头目张义果化州土官族人赵诚云南富州舍人沈政等钞币有差  太院医医士程壁自臣陈兄弟三人臣为医士臣弟忠及进有司俱遣送京师充医生有母年七十余乞一丁侍养
　　上曰此有司之过也命礼部臣从之  丙辰赐爪哇国旧港宣慰使司臣亚烈张佛那马等五十二人钞纻丝纱罗彩绢有差仍赐张佛那马及头目总管八致陈致坚等七人冠带  行在礼部尚书吕震言光禄寺厨子李伍等俱告年老有疾乞免役
　　上曰仕者有疾亦赐告年七十则令致仕此辈执役之人劳苦累岁老病岂可不恤其悉放还乡  赐广西江州土官族生黄韦托忠官州官舍人黄智胜等钞币有差  丁巳周王橚薨王
　　太祖高皇帝第五子母
　　孝慈高皇后初封吴王洪武十一年改封周王十四年之国河南建文中削爵
　　太宗皇帝即位复之复数以过闻太宗优容之革其护卫至是薨年六十五
　　上闻讣辍视朝二日遣官赐祭命有司治葬事谥曰定  广西右布政使周干自苏常嘉湖等府巡视民瘼还言臣窃见苏州等处人民多有逃亡者询之耆老皆云由官府弊政困民及粮长弓兵害民所致如吴江昆山民田亩旧税五升小民佃种富室田亩出私租一石后因没入官依私租减二斗是十分而取其八也拨赐公侯驸马等顷田每亩旧输租一石后因事故还官又如私租例尽取之且十分而取其八民犹不堪况尽取之乎尽取则无以给私家而必至冻馁欲不逃亡不可得矣又如杭之仁和海宁苏之昆山自永乐十二年以来海水沦陷官民田一千九百三十余项逮今十有余年犹徵其租田没于海租从何出常又无锡等县洪武中没入公侯田庄其农具车牛给付耕佃人用纳税经今年久牛皆死农具及车皆腐朽已尽而有司犹责税如故此民之所以逃也粮长之设专以摧徵税粮近者常镇苏松湖杭等府无藉之徒营充粮长专掊克小民以肥私己徵收之时于各里内置立仓囤私造六耒□羕斗斛而倍量之又立耒□羕米擡斛米之名以巧取之约收民五倍却以平斗正数付与小民运赴京仓输纳缘途费用所存无几及其不完着令贝□皮纳至有亡身破产者连年逋负倘遇恩免利归粮长小民全不沾恩积习成风以为得计巡检之设从以弓兵本用盘诘奸细缉捕盗贼常镇苏松嘉湖杭等府巡检司弓兵不由府县佥充多是有力大户令义男家人营谋充当专一在乡设计害民占据田产骗要子女稍有不从輙加以拒捕私盐之名各执兵仗围绕其家擒获以多浆快舡装送司监收挟制官吏莫敢谁何必厌其意乃已不然即声言起角□羊赴京中途绝其饮食或戕害致死小民畏之甚于豺虎此粮长弓兵所以害民而致逃亡之事也臣等覆勘信如所言若欲斯民各得其所必命有司将没官之田及公侯还官田租俱照彼处官田起科亩税六斗海水沦陷田地与农具车牛无存者悉除其税如此则田地无抛荒之患官府无暴横之徵而细民得以安生矣乞禁约粮长不许置立仓囤私造大样斗斛止是催徵毋得包收揽纳巡检司弓兵从府县佥充将佥过姓名榜示以革其弊民人出入不许带伴当五人以上乘四橹多桨船只如此则粮无侵渔之弊豪强无暴虐之毒而细民安业矣此事虽小而为害实大不特此也豪强兼并游惰无赖之徒为民害者尤重众究其所以亦由府县多不得人乞敕所司慎选贤才授守令之任抚字存恤仍命在廷大臣一员往来巡抚务去凶顽扶植良善而后治效可兴也干又言治农左通政岳福老疾不任事宜别委任庶使耕种以时民免饥馁而流亡可归
　　上命行在吏部尚书蹇义与户部兵部同义行之  严州府建德县民言浙江诸郡为里有一千二千者惟严州一郡里不及五百布政司凡有徵科一概派辨乞敕本司以里数民户多寡为等差庶几赋役适均
　　上谕行在户部臣曰有司掌民赋役不均如此民少者何以堪之其移文诰责布政司且戒其后来  戊午行在都察院左佥都御史刘观等奏掌陕西都司事右军都督佥事胡原前犯六罪
　　圣恩宥之俾之改过今陕西按察司又奏原索取指挥佥事刘定金带珠环隐占无名藉人为家奴丧礼斋宿之时饮酒吉服侵占教场种艺糜糓刬刈民田禾稼筑为教场拆毁官仓材料造演武亭私役军士五十余人于家又擅役屯种军士废其农业累恶不悛请治其罪
　　上命原赴京自陈  雨坏齐化正阳顺承等门城垣命行在工部修治  夜有流星大如鸡弹色青白有光出大陵东北行至云中  己未岷王楩奏每岁禄米请于武岗州秋粮内支为便
　　上曰岁禄就本州与王非独便王亦免军民漕运户部如王所言行之  行在户部奏汾州孝义县民田地八顷一十一亩已为庆成王妃葬地其应纳税粮宜与除免从之  下监察御史王珣行在刑部狱先是
　　仁宗皇帝以甘肃各卫粮储欺弊积甚命珣同户部官往核其实凡虚冒六万七千九百有奇珣还匿而不奏为户科给事中王卤所劾遂下之狱  庚申守居庸关都督佥事沈清遣人进黄鼠
　　上谓侍臣曰清受命守关当练士卒利器械固封强朝廷岂利其贡献邪况黄鼠不足登鼎俎取之图劳人耳其敕清谨守关城勿有所献  云南师宗州土官同知珑哥等来朝贡马  夜有流星大如鸡弹色青白尾迹有光起天津西南行至瓠爪  辛酉狭西甘州居住指挥亦不剌金弟马哈木来朝贡驼  壬戌升辽东都指挥使巫凯为左军都督府都督佥事命命佩征虏前将军印充总兵官镇守辽东敕凯曰尔以忠实之资刚毅之才祗事我
　　皇祖太宗皇帝克效劳勤积有年岁朕统御天下惟皇祖之大法是遵惟
　　皇祖之旧人是任兹特升尔为左军都督府都督佥事总兵镇守辽东宜益尽乃心必公必正抚辑军士慎守边圉整肃伍严谨斥堠夙夜无怠庶副朝廷之委任钦哉  赐云南浪穹县蒲驼崆巡检司故土官舍人杨资青索索鼻巡检司故土官舍人杨森顺宁府土官舍人猛鼐鼐四川平茶洞长官司头目易立忠等钞币有差  革北京顺天府大兴县大兴驿永清县永清驿霸州大良驿河间府静海县静海驿兴济县兴济驿沧州沧州驿孟村驿济南府章丘县章丘驿齐东县赵奉驿乐安州乐陵县王程驿商河县商河驿高丘驿泰安州新泰驿东阿县驿莱芜县通远驿冶村驿兖州府郯城驿县道平驿蟹村驿费县陈埠驿蒙山驿青州府蒙阴县赵峪驿直隶凤阳府泗州杨庄驿临泗驿盱眙县淮原驿淮安府宿迁县石湖驿赵庄驿东庄驿滁州来安县来安驿应天府六合县六合驿江浦县江浦驿盖永乐初以南京至北京驿路迂远自应天府滁州开陆路至北京顺天府置二十七马驿其后春夏多雨路多水潦不便已悉并所设驿夫马匹于附近通要之驿诸驿遂皆空闲至是吏部以闻革之  福建等道监察御史何楚莫等劾奏都察院左副都御史夏迪催粮常州纵旧同僚之子往来受武进县民白金知有外议始饰辞首官又杖杀粮长朱辉难任风宪请正其罪
　　上曰大臣百僚具瞻况都御史掌风纪果有此罪岂可容乎命行在都察院鞫之后迪陈诉冤抑
　　上命法司辨盖迪矜已傲物临事琐细其属不能堪楚莫尤恶之故率众顷之时议谓白金事实诬法司惧朋比罪及卒莫与辨发充驿夫愤恨死  巡按广西监察御史彭森奏思恩县贼首覃公耳□玉伪称都督率众二千余人河池县贼首覃公新紏合忻城宜山莫往等峒贼首韦万黄等四千余人四出攻劫杀掠人畜焚烧仓粮乞用兵剿之
　　上敕镇远侯顾兴祖调兵剿捕  夜有流星大如鸡弹色赤有光出北河东北行至游气  癸亥
　　上御西角门谕行在工部尚书吴中等曰凤阳诸处民力艰难况是
　　太祖龙兴之地所宜优厚前起营建
　　山陵人夫宜悉停止  赐故光禄寺卿朝鲜国权永均壻许日□兑石云南武定军民府把事者卑等钞币表里有差  龙骧卫千户田真关军士赏银多支二两自首请罪尚书吕震请治之
　　上曰武人不谙书筭故有此失宥之勿问  湖广岳州府华容县儒士尹崧言三事其一正洪基昔
　　太祖高皇帝龙飞淮右肇基江左建极三十余年宠绥四方和辑万民制度文为比隆上古继以
　　太宗
　　仁宗嗣承大统悉遵旧章建立两京用仿周制震威胡虏华夷清宁长策远虑固当世守然南京则江山雄固水陆兼通国用所需民力易办供输漕运与夫四方朝贡道理适均天下咸以为便乞命勋旧将臣于北京训练精锐缮修城池坚利甲兵广开屯田聚积粮储以备边防
　　皇上回銮南京则深慰军民之望其二汰冗官为治之道能择贤良汰冗滥去奸贪则官清政举况郡守县令民之师帅至其佐贰必在得人今所任多以吏员虽循资格出身而其人素非良善廉洁者少贪鄙者多生民被害政事＜锍-釒＞违虽遣官分巡考察而贤否乞能周知乞令吏部精其铨选郡县之官务在得人吏之才识可称者任之鄙猥无知罢之额外之员则汰之贪虐之徒则黜之询察去取一惟至公则官可得人治有其效其三全俸禄
　　太祖高皇帝立法创制可垂万世臣下俸禄皆有其实近年文武官员廪禄以钞折米四方米价贵贱不同每石四五十贯者有之六七十贯者有之虽已增钞不无损民盖官员居任或家口众多用度不足是以廉耻不顾害及军民取利肥家以图饱暖乞撙节浮费优养忠贤凡文武大小官员俸禄及师生廪膳全支于米则居官者必能持廉守法若仍贪秽受赃者文官论罪加刑武职降充军永停袭荫
　　上命行在礼部议行之  甲子赐北京刑部尚书李友真行在户部左侍郎陈山行在礼部右侍郎张瑛行太在常寺卿兼翰林院学士杨博行在吏部右侍郎王让顺天府尹王骥府丞吕惟得并其祖父母父母妻室诰命先是友真等奏请诰命少师吏部尚书蹇义言国朝旧典在京四品以上官颁给诰命取自
　　上裁其封赠诰命须一考得请方给今各官俱未一考例未应给
　　上曰此数人者仕于朝久矣可并给之  升右春坊右司谏罗昭为襄府长史司左长史以昭侍襄王讲学久也  贵州十三营长官司副长官萧贤贡马
　　上谕行在礼部臣曰诸将总兵出镇在外者皆
　　先朝勋旧今朕嗣位京师臣民皆有锡赉彼岂得独无尔礼部即遣使颁给于是赐黔国公沐成白金一百两彩币五表里武安侯郑亨镇远侯顾兴祖遂安伯陈瑛襄城伯李隆平江伯陈瑄荣昌伯陈智安平伯李安保定伯梁铭各白金八十两彩币四表里都督萧授费献谭广陈怀巫凯各白金六十两彩币三表里都指挥曹俭唐铭卞福各白金六十两彩币二表里  赐哈密忠义王使臣都督脱脱不花及从人银钞纻丝纱罗绫绢有差仍令脱脱不花赍敕及彩币表里往赐忠义王免力帖木儿并王子土干帖木儿等  蓟州民戴应春等二十二人自陈所养太仆寺孳牧种马前后皆病死今官司责限追陪缘今年水涝秋稼无收乞待来年秋成陪偿从之  乙丑
　　上御西角门谕行在吏部尚书蹇义侍郎郭琎等曰天下之治必赖贤才古之大臣皆以进贤为首务卿等今居此任必当为朕择才若官得其人民安政举卿等岂不流誉后世昨观在外考核方面一处有去一二人或三四人者至于府州县尤多或一州一县全不称职如此用人岂得民安政举今后除授方面官及府州县正官皆湏慎择其人以称朕委任  行在太常寺卿兼翰林院学士杨溥奏
　　仁宗皇帝临御时命臣与侍讲王进编修杨敬五经博士陈继给事中何澄于思善门外弘文阁侍讨论经籍今当纳上弘文阁印各还原任
　　上曰然溥与杨士奇等同治内阁事王进等四人各以原职隶翰林  丙寅命故金吾左卫指挥同知罗英侄俊袭职  摠兵官征蛮将军镇远候顾兴祖奏广西庆远柳州南宁蛮獠不时出没流劫乡村请调官军土兵深入剿捕从之
　　大明宣宗章皇帝实录卷之六


大明宣宗章皇帝实录卷之七
　　洪熙元年八月丁卯朔鲁王肇煇遣长史王业进瑞粟有一茎十穗或十五穗二十穗者行在礼部尚书吕震以为豊稔之应请上表贺
　　上曰近日畿内州县屡奏水潦卿不闻乎朕方夙夜忧民艰食若以此为瑞则山东一隅之民可当之如他处何其止勿贺王所遣长史赉之遣还  命行在户部以苏州府长洲县没官田地山场一百四顷二十亩与驸马都尉西宁侯宋瑛初瑛有赐田隶凤阳府定远县准禄米一千一百石地不滨水艰于运载咸宁公主屡以为言故改与之  戊辰琉球国中山王尚巴志遣使者浮那姑是南者结制等奉表贡马及方物盖与前使者佳期巴那同行遇风故后至  复吴原吴桥县知县原以九年考绩赴部县民八十余人诣阙奏原勤于政事赋役均平民得安业税粮无欠今已考满乞还本县吏部以闻
　　上曰为政之道顺民情而已今民欲留即还之宁化王济焕奏本府官军止有一千户所今以八分屯田惟留二分供使令乞如太原三护卫例存留一半从之  狭西行都司土官都指挥李英讨安定曲先寇败之以揵闻永乐末朝廷遣中官乔来喜邓成等使西域道经安定曲先之地番寇五千余人邀劫之掠所齐赐币来喜成皆被害
　　仁宗皇帝临御命英与必里卫土官指挥康寿等讨之英等率西宁诸卫及隆奔国师贾失儿监藏散丹星吉等十二番簇之兵至罕东问故罕东卫指挥绰里加言实安定卫指挥哈三孙散哥及曲先卫指挥散即思卜答忽等所为英等遂进兵讨贼贼惊走英追系踰昆仑山西行数百里至雅令阔之地与安定寇党锁南等战败之斩首四百八十余级生擒七百余之获驼马牛羊十四万有奇曲先之贼闻风远遁英欲穷追以道险远遂还至是以闻且俟后命安定王桑儿加失夹等躬诣阙请罪
　　上谓侍臣曰安定本畏兀儿之地我朝置卫设官以安集其人待之素厚夷狄见利忘义今之败实其自取然朝廷驭夷叛则讨顺则抚彼能悔过归诚朕何吝＜宀十见＞贷  己巳敕谕都指挥李英指挥康寿鲁失加曰尔等祗事我
　　皇祖太宗文皇帝摅忠竭诚奋志效力屡著勋劳洊加爵秩我
　　皇考仁宗昭皇帝嗣承天位以安定等处番寇杀害朝使劫夺财物特敕尔等率兵剿戮除害安民尔等能恭敬朝命率众深入多所浮获使凶憝灭迹良善安居道路往来永无患害眷尔忠勤深用嘉悦朕嗣位之初方任将帅以靖边境使皆如尔等尽心尽力何寇不灭何功不成虽古良将又何过也今特遣礼部主事杨镛宴劳尔等所获人口马驼悉送京师牛羊以赏随征将士尔等驰驿来朝  云南昆明县赤水鹏巡检司土官巡检马骐坤城回回者马力丁肉迷回回哈只阿黑麻乞儿蛮回回马黑木等来朝贡马及方物  升行在贵州道监察御史郑进善为湖广按察司副使广东道监察御史王继行为江西按察司佥事湖广道监察御史商监为浙江按察司佥事擢庶吉士刘俊李芳为行在给事中俊兵科芳刑科姚昇为行在湖广道监察御史广东布政司右参政赵次进亲丧服阕改太仆寺卿降广东按察使刘子辅山西按察副使张斌山东按察副使杨俊为知府子辅交阯谅江府斌山西平阳府俊直隶池州府子辅斌以亲丧服阕俊以冗员汰吏部言三人非风宪才故命降用黜行在福建道监察御史王鹤为扬州府推官行在湖广道监察御史刘恺为汝宁府推官行在山东道监察御史彭曰□永为四川马湖府推官四川道监察御史杨复为江西广信府推官皆以不胜任也  行在户部奏比奉旨以房山县民地六十亩赐恭顺候吴克忠葬母请除其地租额从之  巡按狭西监察御史张约奏五六月中宁夏等卫雨水伤麦豆所收子粒不及半
　　上命行在户部量与减税  中都留守司奏凤阳淮河旧为浮桥年久皆坏常假军民船及递运船以济行者官府递送民间生业未免妨误乞敕有司约量造船
　　上曰造船必扰民其以缘河余闲官船给从之  庚午复辽东都指挥同知于全职全永乐间私以蹴踘侍汉王王赐之绣金龙袄等物
　　太宗皇帝闻之谪戍交阯至是王以为言遂命兵部复其职  降山西按察司佥事张萃为湖广应山知县时行在吏部奏监察御史考萃不称职例降边远杂职
　　上曰退人以礼彼尝为方面官矣遽降杂职太过可令为县正不称则如前降之著为令  行在吏部言巡按山东监察御史朱仲安考山东参议马伪不称职送部撝初为安丘县丞妖人作乱围安丘撝守城杀贼有功
　　太宗皇帝特升参议今考不职于例当降杂职
　　上曰前已有功不可拘常例令以参议致仕还乡  行在工部奏内府供用纻丝纱罗计九千疋请下苏杭等府织造
　　上曰供用之物虽不可缺然当念民力今百姓艰难可减半造又谕尚书吴中等曰昔魏徵告唐太宗每以恤民为言卿等其体此意  大同右卫军告山西行都司都指挥佥事王彧害人命邀截对封等事
　　上谕行在都察院臣曰方面大臣不可辄信一人之言而加之罪其召至从实讯之  辛未行在户部奏镇江府金坛县水灾官民田二千二百顷八十二亩皆无收其粮二万八百四十八石有奇请除免
　　上曰田无收则民无食尚可徵粮乎即与开豁  壬申敕中外举守令敕曰致理之务必先安民安民之方必择守令自昔圣帝明君咸循兹道朕孜孜夙夜以恤民为心而询诸四方民不得所多缘守令非人即位之初首诏求贤今既数月矣荐者无几贤才之生何地无之惟贤知贤各以其类宁有不知者乎荐贤为国事君之义其令在京五品以上及监察御史给事中在外布按二司正佐官及府州县正各举所知除见任府州县正佐官及曾犯赃罪者不许荐举其于见任及屈在下僚官员并军民中有廉洁公正才堪抚字者悉以名闻务合至公以资实用不许狥私滥举如所举之人受职有犯赃罪者举者连坐蔽贤不举国有明宪夫天下生民之安否系于守令之得失尔尚慎重简昇以副朕惓惓斯民之心钦哉盖
　　上尝与侍臣言任官之要
　　上曰比来田野之民多有失所盖因官不得人所致今所切者在慎泽守令而吏部除官只循资格于郡守县令何曾访举拔擢如此所用岂能得人百姓岂能得安自今守令有缺必命官荐举且严举主连坐之法庶几可以得人遂下是敕  云南宁远州土官知州刁吉罕遣子旺孟来朝贡马及方物  给爪哇旧港宣慰使司印付其使臣张佛那马还盖旧印为所火毁也  行在礼部右侍郎邹师颜卒师颜湖广宜都县人洪武间以国子生擢兵部主事升工部员外郎又升江西布政司左参政永乐初坐事降监察御史后升大理寺丞
　　仁宗皇帝嗣仁升礼部右侍郎未几告归省墓既还至通州病疽卒讣闻遣官赐祭令有司治葬行在礼部尚书吕震言师颜家贫不能归丧
　　上曰朕闻其人清慎其卒可惜遂命给官舟载归因谓左右臣曰为官而贫可嘉今岂独邹师颜但朕未悉知耳自今京官终于位者皆仿此例师颜小心谨畏廉介自持莅事周密人不敢干以私而议者颇讥其近刻云  追封交阯左参政冯贵为左布政使右参政候保为右布政使时尚书黄福言贵等皆奋力讨贼战死
　　上念方面之臣能捐躯效忠故有是命贵永乐中以兵科给事中奉命从摠兵官征交阯贵还言其地富实且产金珠交阯赋金珠盖启于贵然贵明敏有理才凡所奏皆称旨且善用人尝得土军五百人劲勇善战贵抚育甚厚每率之讨贼所向成功五百人后为中官马骐所夺贵与贼战不利遂及保皆死然贵贪侈在交阯皆子女金帛甚富贵死悉为豪猾所据保亦贪但和厚能勤其死也人颇惜之  镇守西宁都督李昭奏昨狭西土官都指挥李英征西番还安定王桑儿加失夹来朝为臣言劫杀使臣首恶乃曲先卫指挥散即思安定卫指挥哈昝土灭秃皆未就擒又奏罕东卫土官指挥却里加等诸簇从英征讨还者今皆移近西宁以居臣意其畏散即思等攻剽故远徙以避宜令复居罕东
　　上曰居近西宁则易于制驭远人当因其所欲而怀之遂敕召听居西宁但加意抚绥未擒余寇待英至问故而后处置及英至言余寇畏威远循矣
　　上曰既遁则不必穷追  夜有流星大如鸡弹色赤尾迹有光起北斗枃西北行至云中  癸酉
　　上御西角门谕行在兵部尚书李庆曰近有人言各卫遣人勾军多至中途协取财物纵之在逃有至营者所管头日以其新军又偏加虐害人情难堪不免逃窜朕思此言必是寔事大抵军官少有廉洁不思军士乃其富贵之本若抚绥得宜人心悦服遇有征调易以立功高官厚禄自此至致今所为如此岂徒负国亦自害身尔兵部宜严加戒约违者罪之  召都指挥使罗文还京师初文从武安候郑亨大同备御至是有言文老成习兵宜令训练士卒故召之  行在户部奏今缘河仓粮儧运已尽请令平江伯陈瑄散遣军士归原卫脩理运船仍于吏部择听选官二十员分往各处督催粮料贮于水次俟来春令官军运赴北京有未尽者令民输于淮安徐州仓以备转运其南京各卫官军所运粮初运就南京仓关后运于淮安等仓关
　　上从之曰督催必在得人其令吏部选清慎能恤民者遣之  平阳府知府谢瑾言平阳属县秋粮当输大同天城诸卫道路一千余里民苦挽运负欠累年乞贮本府仓发民摆堡逐程运送庶便于民
　　上谕行在户部曰西北之民苦于挽运朕习闻之但边军粮饷不可缺其会官议或如瑾言或别立法但得稍苏民力可也  教坊司左韶舞刘安等请给敕命
　　上顾行在吏部尚书蹇义曰旧典何如义对曰旧典无之
　　上曰朕与卿等宜恪遵成宪旧典无必不可与  山东长清县民赵成等七十六人奏本皆民籍神武前卫诬引为军屡被扰害不能安业
　　上谕行在兵部尚书李庆等曰军与民各有定籍尔兵部即为勘实果非军籍速与开除毋令小民受害  甲戌行在礼部进郑王诣南京谒陵合行事宜先是
　　上以即位之初未及躬谒
　　孝陵议遣郑王谒祭仍命曹城候李贤行在兵部尚书李庆从行诏行礼部仪礼仪及随从官员赏赐至是奏王启行预告
　　奉先殿太宗皇帝几筵
　　仁宗皇帝几筵及城皇门城隍等神其缘途应祀神祇预期遣王府官告祭到南京王祭告皇城及城隍等神八谒告
　　奉先殿告
　　孝陵及懿文陵贞静顺妃悼僖丽妃享堂凡遇正旦冬至
　　万寿圣节
　　皇太后圣节中宫千秋王于本府拜进表笺由西安门出入南京各衙门官止于朔望日见王王府遇有合行事务俱照常例发落五军六部都察院等衙门合行事务俱照常例发落应合奏者具奏施行王日用饮膳南京光禄寺给送王往复经过文武官或耆老等进礼物者长史司启王收受并进随侍官员军校人等赏例豊城候李贤钞十五锭兵部尚书李庆钞十锭指挥人钞六锭千户长史仪卫镇抚人钞五锭百户所镇抚纪善等官人钞四锭旗军校尉人钞三锭吏典医士厨役人钞二锭军伴皂隶人等人钞一锭  造随驾司苑局印  镇守大同摠兵官武安候郑亨奏脩完山西应州浑源州城垣
　　上谕行在兵部臣曰边强守备固籍城垣然屯戍军士尤宜抚绥其以朕意谕之  乙亥命行在工部建
　　仁宗昭皇帝陵寝殿五间左右庑各五间门楼三间神厨五间并祭器  行在工部奏南京脩理殿宇未完比奉诏书在京用工人匠二三丁者放一丁四五丁者放二丁单丁在役二年之上者放回休息今工未毕而匠加少其应放免者请仍给粮赏用工待工毕放回
　　上曰诏书岂可失信即皆放遣勿留  辽东都司奏广宁等十八卫军士依甲弊坏当脩者三万八千余副本司库有青白绵布请三万四千余疋用行在工部尚书吴中言宜量存以备他费先以一万八千疋给之
　　上曰边军守备湏仗甲兵彼卫身无甲则胆气衰何以责其御敌若甲仗坚利纪律严明士气自振足以慑服寇贼脩甲何可惜费其即与之  丙子撒蓝回回失里撒答等来朝贡马及方物  赐云南师宗州土官同知珑哥等四十二人钞纻丝纱罗绢袭衣有差  交阯贼阮可朗等伏诛可朗初从贼酋路文律叛逆事败逃往老挝其役屡入攻劫州县至是为官军所执凡十有六人悉械送京师诛之云南左布政曾坚奏云南边夷之地军马钱粮数倍他所洪武间令商族中黑白井并淮浙盐积粮百万边储充实比年因转运交阯耗费过半又以盐粮移文中交阯则例轻而价米贱人皆趍之云南虽亦开中则例重而米价高趍者鲜矣今会计所属仓粮约三十余万石及岁收米麦一十四万石有奇视昔不能及半恐边用有鉄卒难措置乞敕户部暂止交阯所中云南盐并云南所中者定议平减则例庶仓廪羡余边镇有备又言云南二处近岁多有土人土吏或因告计或因公私事赴京悉假贡马为名所经官司援例应付脚力粮草臣计云南马一匹时直价银四五两耳凡应付所费倍之且又挟私货在途驱迫运民员载暨到京私事毕朝廷与之赏赐一马官偿数倍又应付脚力回还甚损民力乞循洪武故事有例进贡则应付若私己事皆不应付果欲贡者听其自行亦革奸欺之一端也
　　上悉令所司施行  狭西按察使陈智言宪纲监察御吏及各道按察司每岁八月中出巡审囚刷卷已著为令比因营缮等事差遣旧令遂废凡储官司案牍散弃钱粮刑名赃罚等项恐致湮没无由稽考
　　上语都御史刘观等曰宪纲尔所职何致废弛如是悉旧例举行  交阯武宁州民阮克孝言五事
　　上览之谓侍臣曰其词鄙俚可憎但云用人当先择牧守虽常谈其亦意善所云交阯有蜈蚣采之可得珠明为希世之宝盖欲以谄媚希恩也凡人进言虽不当朕未尝拒此人语却妄诞左右有请罪之者
　　上曰但不听之耳蛮民何足罪  直隶苏州卫言苏州府所属七县秋粮当输北京者六十余万石府县徵收在船必俟户部催粮官点齐方起有自冬十一十二月受载至次年春二三月始行者比及上仓秋七月八月始还甚至冬深河冻不能还者若一舟十人千舟则万人坐费日给又妨农事乞敕催粮官如遇米完或百艘或二百艘先后发运庶舟不停滞粮易抵仓漕运早完农不违时公私两便矣从之  丁丑
　　上谕左角门谕行在锦衣卫指挥使王楫等曰昨夜二更有扣西华门言欲奏事者又有人收击之云待今日早奏今早亦不奏其究诘之楫等根究还奏乃府军右卫识字军掌带刀官巡更文薄旧例每更巡历到门者于薄书押为识其夜带刀百户李谅等怠于巡更先晚皆豫书押识字军欲奏指挥杨辅右谅等收击之不得奏
　　上曰带刀夜巡所以防奸怠惰慢欺者可罪党邪抑正者尤可罪命悉付行在都察院治如律  赐狭西甘州居住指挥亦卜剌金弟马哈木等钞彩币表里有差  右军都督同知掌四川都司事李敬病目数年
　　仁宗皇帝闻之召还至是始至命致仕居南京且命给传以行  山西布政司奏今年七月以来太原府沁潞二州徐沟大谷祈屯留四县屡雹伤稼者八百五十五顷
　　上命行在户部遣人验视蠲除税粮  贵州水德江长官张沂奏奉布符令民计口纳食盐钞贵州郡县皆溪洞蛮民自耕以食商旅不至无货易钞乞赐免纳
　　上谕行在户部臣曰贵州边远之地蛮民何由得钞朕方绥抚欲其安业若令纳盐钞未必不致惊扰方面郡县皆以不闻卿等亦不摅及此土官乃能言之是土官能恤民也其免之  夜有流星大如鸡弹色青白尾迹有光出织女东南行入天市西垣
　　大明宣宗章皇帝实录卷之七


大明宣宗章皇帝实录卷之八
　　洪熙元年八月戊寅行在礼部尚书吕震言仁宗皇帝丧服已百日请上易素服御奉天门视朝上谕震曰皇考劬劳大德不幸奄至遐弃朕念父子至情况梓宫在殡旦夕瞻奉几筵中心何忍卿所奏可候
　　山陵事毕再议  命故府军左卫指挥使袁聚子琮江淮卫指挥使戴成子文燕山左卫指挥使赵得子胜俱袭职燕山前卫指挥佥事马良济州卫指挥佥事汤昇俱陈老疾命良子俊昇子勇俱代职  以故济州卫正千户王富子原喜袭升流官指挥同知富初从靖难于小河战没时原喜幼至是始告袭以富没于王事故加升之  遣内官李敏马骥等送神机铳炮赴万全诸边卫
　　上谕之曰尔专守护铳炮遇有儆急则用凡军马调度征戍之事悉从总兵守备官处置尔不得纤毫干预但违朕命必罪汝因顾侍臣曰用将在专若令此辈预兵事必挠其权安能成功侍臣曰诚如
　　圣见自是中官送器械赴边卫者
　　上俱赐敕戒约  夜有流星大如杯色青白有光起天苑东北行至近浊  己卯赐哈密差来都督佥事脱脱不花都指挥同知把把孩指挥同知也速迷力指挥佥事兀麻儿正千户把剌试百户哈密火者等十七人诰敕  贵州小龙番长官司长官龙庆福遣头目朝集云南大理府师井巡检司土官巡检杨胜孙和及山井盐井盐课司土官副使杨坚四川越隽卫土官指挥刘顺遣总旗苏舍儿等来朝贡马  赐琉球国使臣浮那姑是男者结制等钞金织文绮纱罗绢有差  直隶常州府奏武进宜兴江阴无锡四县去岁水涝田榖无收民缺食者二万九千五百五十余户已劝富民分借米麦二万九千九百九百九十一石有奇赈之
　　上谕户部臣曰富民尚能恤贫况国家乎卿等慎毋轻用厉民之政  庚辰赐坤城回回者马力丁肉迷回回哈只阿黑麻乞儿蛮回回马黑木等彩币表里金织文绮袭衣有差  安东中护卫百户丁源等五十余人奏韩府长史杨曜宗护卫指挥谢辉等及丞奉杨缘不法数事
　　上谕行在兵部尚书张本曰韩王尝诉护卫官军皆畏平凉道远不肯随从之国逃逸甚多已命捕治之此辈得非逃逸者乎汝即勘王所奏姓名同否本复奏五十余人皆是
　　上曰所告长史等罪悉是诬罔以盖已非不可信也付行在刑部鞠之  壬午昏刻有星大如鸡弹色青白尾迹有光出外屏东南行至近浊  癸未命广西按察使胡概为大寺卿同四川参政叶春巡抚直隶及浙江诸郡召浙江治农事通政岳福还先是广西布政使周干奉
　　仁宗皇帝命巡视及浙江还言有司多不得人土豪肆虐良民苦之乞命廷臣往来巡抚庶几民田里又言岳福老疾不能任事
　　上命行在吏部尚书蹇义会户部兵部议至是义等议奏请如干言
　　上曰朕为生民主恩泽所施必先贫弱岂知奸豪为虐如此譬如治田不去稂莠嘉禾岂茂其命胡概为大理卿同参政叶春复往巡视再有犯者悉治以罪必使小民皆得其所岳福既老疾令还京  以前司经局正字王雅为翰林院检讨雅尝坐累谪交阯
　　仁宗皇帝即位念其旧臣遣使召之至是始至上曰此我
　　先帝所素重者遂有有命掌交阯布政司事兵部尚书陈洽满九年当给由赴京吏部以闻
　　上曰洽以大臣镇一方岂宜轻动命如黄福例免来  行在都察院奏比者陕西按察使陈智上言请循旧例令监察御史各道按察司每岁八月中出巡审囚刷卷缘前奉
　　仁宗皇帝诏书自永乐二十二年八月十五日以前所欠课程仓粮未纳赃罚等物俱已蠲免此后文卷宜如旧例以革奸弊从之  行在钦天监天文生李宗善言有母居南京年老无丁男侍奉乞躬往迎餋
　　上谕行在礼部臣曰母子至情不可拘以常例其即遣行盖常例天文生不予私告虽父母没不得丁忧止予告奔丧耳  甲申遣郑王瞻峻还南京谒
　　孝陵上谕之曰
　　太祖高皇帝开创鸿业以遗子孙陵寝所在如何能忍今即位之初政务所系不遑躬谒汝其代行其洒扫有弗处封树有弗勤周卫有弗备皆严饬之必恭必慎以称予意  命广西右政布使周干复任  命故金吾左卫指挥佥事周得弟斌袭流官指挥佥事  赐云南宁远州土官知州刀吉罕子旺孟昆明县赤水鹏巡检司土官巡检马麒等钞彩币表里有差仍赐刀吉罕及其妻纻丝纱罗  行在吏部言监察御史张圭前在处州监办银课盗官银七十两律当斩免死罚役遇赦旋丁忧去今复阕难复原职
　　上曰为奸盗岂可复用罢为民  行在兵部奏初思州思南土军皆本处夷人聚则为兵散则为民前宣慰田琛田宗鼎各奏设千户所朝廷惟除千户其百户镇抚皆用本土头目军皆入伍夷人是以不安今二宣慰司已革罢土军悉复为民独思州思南二千户所官尚存若仍存之则当聚兵使之率领不然亦请罢之
　　上曰抚治蛮夷当循旧俗若再聚兵非靖安之计宜罢除之千户令归旧卫所其本土头目仍属各长官司或后用土兵令其率领  乙酉命行在工部预造
　　仁宗皇帝祔庙祭器  少师隆平侯张信奏天寿山用工旗军前于通州总关三月粮至营失火烧毁皆尽今缺食者一千一百七十七人请再给
　　上命行在户部如数给之  行在吏部奏今天下教官凡缺一千八百余员
　　太宗皇帝时曾选监生除授今请于两京国子监推选五百人如旧于翰林院考试分别等苐以次铨除
　　上可之因谓尚书蹇义等曰今之人才多出学校若无明师训诲何以望成才监生选除固是旧例湏令祭酒司业及诸学官务选经明行脩之人不得滥举  行在刑部奏鞫安东中护卫百户丁源当随韩王之国平凉而惮远去乃同旗军五十余人诬告韩府长史指挥承奉等官取库兵选女子并科歛等事意求脱免护卫
　　上曰枉人以利己贼之尤者系其首谋者于狱治如律余悉械送王自治之  丙戌治河南卫辉府淇县县丞主簿各一员先是淇县民止六里惟设知县典史至是新收迁民二十里吏部请增置丞薄
　　上从之谓尚书蹇义等曰丞簿佐县长苟不得人则争权竞利民被其櫌其慎选之  裁减顺天府怀柔县县丞主簿各一员以民户减也  广西按察司副使张用中奏思恩忻城等县贼首覃公旺等各聚众强劫又南宁宣化浔州桂平两县猺贼多者二千人少者三五十人往往杀虏人畜劫掠赀财由哨守指挥李璧千户蒯贵等不能严督军士擒捕请治其罪仍乞调兵追剿
　　上命兵部臣曰姑记壁等罪使杀贼以赎敕总兵官镇远侯顾兴祖曰近思恩等县蛮贼作耗已敕尔剿兵调捕今闻贼愈恣肆又有猺贼二千人攻劫那龙寨等驿掠民男女牛马其即发官军捣贼巢冗毋徒坐视致其滋蔓以伤吾民  昏刻有流星大如鸡弹色青白尾迹有光起天仓西南行至近浊  丁亥荐
　　仁宗昭皇帝陵号曰献陵  大理卿胡概参政叶春及视应天及浙江诸郡陛辞赐敕谕之曰尔往应天常镇嘉湖苏松及浙江所属境内巡视军民何毙当去何利当兴审求其故具实以闻凡官吏粮里及公差官员有贪刻虐害军民及土豪恃强侵欺小民者悉皆奏来应合禽问者即禽问不伏者量调所在卫所官军擒角□羊务除凶恶以安良民其各处农务水利悉从提督尔等恪遵朕命必廉必公必勤必慎庶称委任之重  命故行在中军都督府右都督高敬子英袭为行在羽林前卫指挥使  夜有流星大如鸡弹色赤有光起外屏西北行至室月有晕色仓白围圆浓厚毕觜参井四宿及五车在内  戊子命行在工部凡南京营脩宫殿军夫工匠人月给米五斗钞四锭  己丑赐赵王高燧乐工二十七户及乐器衣服  庚寅命故羽林前卫指挥使骆永平弟广通州卫指挥同知莫成子贵金吾左卫指挥佥事张智子忠虎贲左卫指挥佥事孙得子旺长陵卫指挥佥事张琬子远通州卫指挥佥事王贵子胜俱袭职  故辽东都司都指挥佥事许贵弟宁借袭燕山左卫指挥使盖贵子福长废疾故宁例得借袭俟福长有子还其职  赐撒蓝回回失里撒答等彩币绢布有差夜有流星大如鸡弹色赤尾迹有光起五车西北行至文昌  辛卯行在礼部奏进
　　仁宗昭皇帝梓宫出葬仪注一文武百官自八月二十七日为始于本衙门宿斋至三十日早哀服朝临一如仪至发引日止一京师内外至祭祔日止皆禁音乐一自发引前三日禁屠宰至葬毕止一皇亲公侯伯文武四品以上命妇九月初一日早服麻布大衫盖头赴顺天府东设祭处所恭俟
　　梓宫至共祭一坛祭毕各回一公侯伯忠勇王外国四夷四臣共祭一坛国师禅师剌麻共祭一坛都督都指挥共祭一坛各部都察院等衙门官共祭一坛顺天府并所属官吏耆老共祭一坛在外各王府所遣官共祭一坛自土城外至山口缘途以次行礼一神主回日文武百官衰服出土城迎接一神主还行在锦衣卫至幄次备仪卫先于城外迎接一神主祔庙文官五品以上武官四品以上各具祭服赴
　　太庙陪祭一文武官员监生人等不系分送者及应合祭祀官员俱送出德胜门土城外行五拜三叩头礼举哀毕辞回一缘途市巷军民男女人等辏集之处遇
　　梓宫至皆跪俯伏举哀候
　　梓宫过兴一在京大小文武衙门各分官送葬就于设祭坛所恭候致祭  召前军府前卫卫指挥使蔚海指挥同知徐定萧旺吴得方整汪海张义王广宋福凌云指挥佥事李肜颜通夏胜史王冯庆庞贵郭旺冯正梁兴王荣刘荣杨琮孙礼程端还本卫海等旧皆以幼官侍
　　上因冗员调缘边诸卫至是悉召还  赐贵州小龙番长官司头目朝集云南大理府师井巡检司土官巡检杨胜孙和山井盐井盐课司土官副使杨坚四川越嶲卫总旗苏舍儿等钞彩币表里有差  晓刻月犯轩辕南苐四星月在西  壬辰夜有流星大如杯色青白有光起外屏西南行至天仓  癸巳赵王高燧奏请躬祭
　　献陵
　　上以藩屏事重复书止之  行在礼部奏坤城等处使臣马力丁等十五人进马及方物复以马来市
　　上曰远人宜厚待之凡赐钞八千五百一十锭彩币九十一表里襍色绢二百三十匹绵布七十疋  赐哈密忠义王使臣赛因等二人钞币  太白昼见  甲午以奉葬
　　仁宗昭皇帝于献遣太师英国公张辅告昊天上帝厚土皇地祗太保宁阳侯陈懋告太社太稷之神定国公徐景昌告
　　六庙太皇太后  前晋王济熺奏臣晋恭王嫡长子幼失慈母仰荷
　　皇祖太祖高皇帝
　　皇祖妣孝慈高皇后躬垂教育祗于成立及先王薨逝遂令嗣封受命以来夙夜祗慎思惟上报朝廷下全骨肉而赋性蠢愚友爱未至遂为诸弟济熿济炫济烺所恶累造诬词并力倾夺赖
　　太宗皇帝明圣曲意含容而济熿等怀毒稔凶不夺不厌又肆狂言加以极恶必欲置之死地虽
　　天威震怒犹不忍诛谪臣父子往守先王坟园臣亦不敢自明威恩念咎遂历九载蒙
　　天地之德日月之明察臣愚衷知臣诬枉免臣九死赐臣更生召至行在亲垂训谕云尔之前事既已尽知今濯以江汉暴以秋日复可居之平阳以俟后命既恩而蒙恩封臣长子羙圭为平阳王臣阖家大小辟犹草管出摧朽之余遂敷荣之羙其为感激何可胜言重蒙
　　仁宗皇帝眷爱之隆称以兄王锡以冠服荣及父子喜动臣民镂骨铭心无以为报兹遇
　　皇上统理万邦垂泽愚臣有加无已顾臣生者已受大赐痛念臣嫡母妃为庶子济熿毒药陨命含＜宀兔＞重泉未遂伸理臣之家财俱被侵夺臣之随侍皆被抑配众所共知非臣敢诬今朝廷脩注玉牒附写宗支凡诸王受封袭封为事削夺皆合具陈念臣济熺本慕忠孝横遭诬罔已蒙
　　累圣明察昭雪伏望
　　圣皇俯垂怜悯毋令臣枉被恶名有玷世谱则臣死之日犹生之年若济熿辈凶险毒害笔墨难殚伏乞容臣入朝面陈其说
　　上得奏复书曰伯王前事在皇祖太宗皇帝时具已明白洞见幽隐
　　皇考仁宗皇帝德隆亲亲宸章昭明大公至正其孰敢异议更不烦至辩也今宗支图一从睿意报来所谕欲面谕其事姑且含容未宜轻出  太监郑和等奏奉敕脩理南京宫殿当用金箔请令有司市买命于天财库支钞买用须依时直勿亏小民  巡按江西监察御史陈宪举明经儒士二人堪任教职
　　上命行在吏部取用因谓曰山林间岂无遗逸尔等当广询访凡有通经之士悉以名闻  四川都司布政司奏松潘等处牟力劫簇番人阿兀等聚众出没劫掠军民敕都司调祔近卫所官军捕之  夜有流星大如鸡弹色赤有光出毕东南行至云中  乙未芝王孟烷奏欲朝宣德元年正旦
　　上复书正之其后诸王有请朝正旦者皆如之  平阳王羙圭奏岁禄内乞量给粳米
　　上命户部于山西布政司属县岁运粳米五百石送平阳王府  交阯参将荣昌伯张智等奏叛寇路文律潘僚陈文阮幸及阮光烈胡纲阮子冀阮汝言陈江陈清陈元忠胡将并军民人等咸言愿改过自新请降敕抚谕
　　上以奏示侍臣且曰蛮夷之人叛服不常从古而然不足怪若穷兵黩武亦非帝王盛德事不若因其所陈而赦之亦稍舒官军之劳遂敕文律等曰尔等本皆良善但因所司抚绥失当以致逃窜山林聚众拒命原其初心寔非得已而父子夫妇兄弟分离隔越不得宁居疾病死亡不能相保历年既久艰苦备尝有可怜悯今朕统承大位主宰万方薄海内外皆朕赤子罪无大小悉已赦除今总兵者言尔等有悔过心朕用嘉之特遣人赍敕往谕等尔如诚心迁善即各还本土先有官者悉付总兵处自陈其名奏来授以职事仍前任用系民人者官给种子农具蠲免赋役五年前之过失譬如寒冰遇春消释静尽无复查滓朕之此言上通
　　上天尔等更勿怀疑因循不决失此事机后悔无及仍敕智等若其来归宜善抚绥  应天府尹薛均奏自永乐二十年至今年六月工部及光禄寺买民间叚疋纱罗猪羊等物价钞乞于南京天财库给民
　　上谕行在户部臣曰买物踰三年不给直民何所资此有司不恤民也其速支给今后官买物不即时给直者罪有司  顺天府通州真定典阳知县奏民欠户口食盐米者奉部符责惩民多逃窜且近时霖雨伤稼租赋不足民食不给食盐米乞折钞
　　上从之命行在户部凡他州县有被水者皆准此例  丙申敕边将谨边备时山西石州民自虏中逸归言阿鲁台令所部人备马三匹意欲南行
　　上曰此虏虽桀鷔势亦不震然古人重防秋遂敕总兵官郑亨谭广唐铭等各严兵备
　　上谕行在兵部臣曰国家餋军士惟在抚恤有素得其心然后得其力比闻各卫军多逃亡皆由将领者不能存恤夫军士在行伍一有征调朝令暮行不敢辞劳所以朝廷餋之惟恐不至月支粮饷岁给布絮尤虑其失所为将领能体此心平素善加抚恤临敌之际协力同心必能成功为将而不达此不悯其劳又虐使之甚至减克粮赏以致饥寒切身无所告诉不逃何俟如此国家何望得军士为用尔即榜谕武臣务存恤军士不许生事虐害违者罪之  陕西按察使陈智奏邠州知州李芳等二十余人以贪浊考黜咸宁县丞黄维潼关驿丞樊庆等八人公勤有才能乞令户部擢以州郡之职
　　上谓行在吏部尚书蹇义曰用人湏辨贤不肖不肖者必退矣者必进智所言如询察果实即擢任之  广西思恩县知县谢寅奏蛮人摽掠乡村杀民男女田多荒芜乞蠲其税粮
　　上谓行在户部臣曰蛮方远邑民为贼所残赋何从出其免徵
　　大明宣宗章皇帝寔录卷之八


大明宣宗章皇帝实录卷之九
　　洪熙元年九月丁酉朔
　　仁宗照皇帝梓宫发引上恭率亲王陈启奠祭告其祖奠至安厝一遵奉葬
　　太宗皇帝礼仪命襄王瞻墡护丧行礼  夜有流星大如碗色青赤有尾迹光烛地后有三小星随之起外屏南行至土司空炸散  辛丑夜有星如鸡弹色青白有光出勾陈西北行入天枪又有流星大如杯色赤光烛地起天仓西南行至近浊  壬寅葬
　　献陵先是仁宗皇帝宾天
　　上命有司择葬地得吉兆于天寿山之阳召尚书蹇义夏原吉等谕之曰国家以四海之富葬其亲岂惜劳费然古之圣帝明王皆从俭制凡孝子思保其亲之体魄于永久者亦不欲厚葬秦汉厚葬之患足为明戒况
　　皇考遗诏务从俭约天下所共知今建山陵予以为宜遵先志卿等之意如何义等对曰
　　圣见高远发于孝诚万世之利于是命成山侯王通工部尚书黄福总其事其制度皆
　　上所规画三月告成至是葬其山周正圆厚冈峦拱揖川源逶迤与
　　长陵相比云  乙巳
　　仁宗皇帝神主还京文武百官衰服出迎于德胜门外行五拜叩头礼从
　　神主至午门外上衰服奉迎步导升
　　几筵殿奉安于灵座行安神礼  昏刻月犯垒壁阵  丙午文武百官以葬
　　献陵行奉慰礼  朝鲜国王李祹以
　　仁宗皇帝宾天遣陪臣金谦等进香币  镇守山海等处总兵官遂安伯陈英奏永平董家口等处是临边要地调兴州左屯卫指挥同知黄胜领兵巡逻胜畏难不遵调遣请治其罪
　　上曰为指挥不受总帅节制若千百不受亦不受指挥节制指挥心如何此不可不治命行在都察治之如律  巡按浙江监察御史戴诚奏太常寺赞礼郎吕得真往湖州府买羊供祀妄生嫌恶索逼私贿请治其罪
　　上谕行在都察院臣曰国家重祭祀其牺牲诸物买于民间者令酬实价不许损民今假此以求贿赂人既兴怨神岂歆享就令御史治之  巡按山西监察御史耿文奏巡视各卫所盘点屯种子粒兴州镇虏高山云州大同诸卫皆以征戍罢屯仓无储＜彳侍＞
上谕行在户部尚书夏原吉曰屯田一事国有成法而御史言诸卫以征戍罢屯何也宜究其实以惩戒之  山东登州府奏莱阳县秋雨伤稼一千二百一十九顷有奇命行在户部蠲除税粮  福建连江县奏永乐初户口蕃多岁输盐粮二千余石自后户口什去三四而粮额如旧皆小民代输　　
上谕行在户部臣曰计口给盐以米输官口既耗减而犹准旧额徵米是厉民也即令有司勘实徵纳毋拘旧文  贵州都均长官司奏所属田租初与平浪卫俱运输  清平卫仓后平浪以道远难于挽运请输都均卫仓比者本司所属输粮清平中途为寇所掠乞援平浪例输都均卫
　　上谕行在户部臣曰蛮夷当抚以宽简其从所言  丁未行在太常寺奏岁暮孟春当享
　　太庙而牺牲所豢豕皆是抽分选来瘠小不堪请给价预于顺天府收买馈饲庶几及期可以奉祭
　　上从之谕府尹王骥曰祭享大事牺牲不成岂可以祭若低价抑买人情不怿神亦不享尔宜慎之  朝鲜国王李祹遣陪臣李原睦进赵赉等奉表贡马及方物贺
　　上即位及尊
　　皇太后册中宫  给秦府富平王志＜土絜＞岁禄二千石内支米五百石余折钞靖江府恭城县君及仪宾李贤岁禄三百石内支米二百石余折钞宣化县君及仪宾杨义如之宜湘乡君及仪宾廖隽岁禄二百石内支米一百五十石余折钞新义乡君及仪宾陈顺如之  沈王模奏岁禄米内乞支大米五百石从之  太师英国公张辅奏大营及五军将士马多瘦损乞官给刍豆
　　上曰军校艰难仅能自给岂能更备刍豆饲马命户部悉给之  戊申朝鲜国王李祹遣陪臣李顺蒙等奉表贡方物贺上
　　仁宗皇帝尊谥  复李嘉通政使嘉前任行在通政司右参议永乐中奏事稽缓降鸿胪寺丞
　　仁宗皇帝嗣位升为通政使有过降交阯按察使司知事已而念其有守城功特召还及是始至遂复原职云  旌表贞女孟氏孟诸暨县民女名蕴初许嫁县学生蒋文最未归文勖充贡入监为御史病卒蕴年才二十号哭归蒋氏执丧三年养其舅姑尽孝甘守苦节年已六十巡按监察御史尹崇廉得其实奏请旌表
　　上谓行在礼部臣曰夫死妇守节世恒有之此女但许嫁能执妇礼守志不二可谓真女人所难能者宜旌表以励风化  左通政岳福奏苏松嘉湖诸郡春夏多雨禾稼损伤
　　上命行在户部遣官覆视被灾者蠲其税  山西布政司奏乐平介休二县及辽州夏初多雨没官民田稼二百九顷桑一千三百三十株命行在户部蠲其租税  己酉命行在工部于江西饶州府造
　　奉先殿太宗皇帝几筵
　　仁宗皇帝几筵白磁祭器于磁州造赵王之国各坛祭器  庆成王济炫奏本府有官军二百五十人在大同修御乞遣还
　　上复书曰大同正防秋之时官军未可轻彻况
　　皇祖所命以保固家邦非所今敢轻改  乌思藏番僧劄锁等来朝贡马  守城门内使私役门卒饲鹅鹅被盗卒贫不能偿日考掠不已事闻
　　上谕随驾司礼监官曰门卒专职关防岂当为人饲鹅且内使敢毒人于国门之内是不知有朝廷法度亟罪之  长芦都转运盐使司石碑场奏今年六月多雨河水泛溢渰没本场盐九千一百八十一引惟存三千九百七十八引
　　上曰此非人力所能支命行在户部除其课  昏刻有流星大如鸡弹色青白有光出垒壁阵东星西南行至北落师门  庚戌以明日奉
　　仁宗皇帝神主祔享遣官预告太庙上躬告几筵上命行在户部尚书夏原吉于昌平县选民四十户充献陵陵户
　　上谓行在吏部尚书蹇义等曰比者御史考察官员阘茸不称者多由吏典出身盖初用之时失于慎选今各衙门吏典宜从亲临官选择吏部审覆鄙猥不堪者罢归为民义奏凡吏年老残疾写字粗拙不谙文移已有例发遣今复命拣其鄙猥不堪者罢为民后有给由截替等项到部者请从本部选择
　　上从之义又言山东山西河南狭西四处人民识字者少不堪充吏请以重役吏散遣各布政司令自分布所属衙门两考满日还部
　　上曰姑行之后勿为例  行在吏部奏前监察御史冯泰永乐中居亲丧挟势取僧寺石柱石碑供葬又设宴召客令优人陈杂剧为乐又擅据按察分司公座受词诉用县皂隶导从出入拘集里老报逃军逃府囚发府县提问事觉赎罪还职
　　仁宗皇帝临御泰以沙汰黜复妄陈诉发交阯充吏今会赦还京缘泰不孝之人难以复用
　　上命黜为民  行在户部奏比有旨赐武进伯朱荣葬地广一十九亩有奇乃宛平县耕地命蠲其租额  顺天府民金成伏阙言年已八十止有一子初以守城功擢序班今升交阯思蓉县知县乞改除附近庶便养己
　　上谓少师吏部尚书蹇义曰此人之至情不可违之其从所言  辛亥奉
　　仁宗皇帝神主祔享于太庙是日早上衰服诣几筵殿拜奉神主出思善门外易祭服诣太庙由左门入至一庙神位前内侍捧神主置拜位上于神主后行八拜礼以次至二庙三庙四庙五庙行拜礼如初毕奉
　　神主置坐位行祭礼如时享之仪文武陪祭官随班行礼毕
　　上奉
　　神主还至思善门易衰服诣几筵殿行安神礼  壬子
　　上谕行在兵部尚书张本曰兵以御侮当国家无事时正须整肃士伍修举兵政书曰张皇六师诘尔戎兵正此之谓今内外卫所军士徒具名数比遣御史给事中点阅多有逃亡者尔职典兵事宜即遣人追捕庶几士伍不缺缓急得用  掌山西都司事都督佥李谦奏武安侯郑亨镇守大同调去本司官军一万三千计彼所有四万四千三百四人兵力有余本司地连东胜虏寇亦尝侵犯而兵力寘弱请于大同取回五千人操守为便
　　上敕武安侯止留精兵五千余悉发还  行在户部奏公侯驸马伯及在外仪宾岁禄永乐二十二年以前并兼支米钞
　　仁宗皇帝临御命于南京兼支米麦今南京麦少宣德元年各官岁禄宜循例于南京关米其麦随便于北京通州等处支给从之  罢前云南布政司左布政使周敖山东按察司佥事葛回为民永乐中二人坐罪谪交趾辨事至是遇赦还京例应叙用行在吏部言其不廉故有是命  行在刑部尚书金纯奏山东大辟重囚罪状请遣官临决
　　上命再令山东都司布政司按察司及巡按御史审复果无冤枉者决之但有辞皆湏覆奏  行在大理寺卿虞谦奏民有盗官杀食者律应绞
　　上曰以马杀人过矣其宥死发边戍  狭西行都司奏军器损坏拟造铁盔青甲万副所用物料乞令布政司支官钞买辨
　　上从之谓行在工部尚书吴中曰边防国家重事其切用者兵器兵器有备然后可以制敌古者郡国有库兵京师有武库皆储武备今西陲极边之地兵器安可无备其令速造官给其费毋科扰于民又谓中曰内外卫所军器皆湏遣人阅视凡损坏者官给物料湏为修理  石匠方真诉兄弟六人四人供役卒于京师惟真与次兄今仍执役家无余丁有母年八十居原籍严州乞免一人还乡侍养通政使司以闻
　　上顾行在工部臣曰此于天理人心如何尔曹亦皆有母乎其即令一人侍母终身其一人亦令省母后还役  癸丑庆王＜木旃＞奏伏惟
　　皇太后荣进尊号臣忻忭之极即奉笺上贺昨得礼部所降仪式当用表文臣＜木旃＞不学过误敢陈首谢
　　上复书曰承喻笺文之误实是礼部行移稽缓叔祖乃自引为过谦德之至非所敢承幸不以介意  给国子监官吏俸钞初户部奏定永乐二十年至二十二年文武官俸钞俱折支胡桃苏木而国子监未及关支至是宣司业吴漙以奏
　　上谕行在户部臣曰国家养贤最切要事儒者迂缓请给不时今既自言其即给之  行在兵部尚书张本秦兵政未清请分遣大臣各处清理并列清理事例八条一闻一各处逃军榜文到日限三月内自首与窝家及里邻人等俱免罪再限一月收拾盘费有司差人管角□羊不许迟延若限内不首被人禽获到官逃军并里邻人等依律治罪就点亲属里邻人等管角□羊窝家收发附近卫所充军若窝家系军人调发边塞卫分充军或窝藏人等能自首到官止坐逃军之罪余人免坐如窝家惧罪不擒赴官将逃军转递他所藏匿者不分军民俱发烟瘴地面充军所在官司知情故纵者依律坐罪如果逃来暂赁房屋安歇本家不知逃情者不坐官府毋得罗织生事扰害良善一逃军正身未获先将户丁角□羊补仍责限里甲亲邻人等根要正身得获替出户丁宁家若逃军未勾之先已行起角□羊日久不到卫所差人管押户丁挨查如果未到就将户丁收补俟正身至日放回该卫所不许留难一逃军不许指以告状为由故意迁延生事扰害良善设有应诉事件止许家人代理若在中途被长角□羊人等侵损许告所在官司整理将长角□羊人等严加惩治事情重者依律问罪仍速将逃军接递不许指此为由纵容迁延违者治罪一勾丁补役务要照例勾角□羊如果丁尽户绝当该州县具由类造文册差人具奏仍将官吏里邻人等不致卖放军役重甘保结文状缴送兵部查理若军户下本有人丁比先捏作朦胧无勾即便改正勾角□羊与免前罪若又扶捏回申事发之日军丁发边远充军原保结里邻人等将发附近卫所充军官吏依律坐罪一各处有司起角□羊逃军及军人军丁务要量地远近定立程限责令长角□羊人等依限管送各该都司卫所交付若长角□羊人等纵容在家迁延不即起程以致违限半年之上者依律治罪一年之上者长角□羊人亦发附近卫所充军一各处角□羊发自首军人补役军丁除腹里地方卫分一千五百里之内不与口粮其余一千五百里之外扣筭路程经过官司应付行粮日支米一升过期不与不首逃军不在应付之例一各处巡检司官吏兵牌职专巡捕今后敢有纵容境内军民人等之家隐藏逃军不行擒拿许亲临上司并巡按监察御史按察司官严加稽考惩治一岁之间若被人盘获十名之上者拿问如律一勾军人员违限一年之上许巡按监察御史按察司官就拿角□羊京问罪其违法情重者不拘限期拿角□羊奏请定夺如是有司官吏里甲人等恃顽破调迁延不行勾角□羊俱依耽误公事律的决
　　上皆从之  南京都察院奏苏州强盗四十一人杀人劫财应斩前奉敕令监系缘强盗决不待时请令襄城伯李隆及三法司审覆决之
　　上曰强应死然宜再三详审勿致有冤因谕都御史刘观等曰尝闻陏炀帝时盗发同时杀二千余人推求真犯止数人而已群臣阿意顺旨不复执奏至今使人叹恨卿等宜慎之  甲寅命行在都察院右佥都御史向宝右副都御史胡廙往理南京都察院  命哈密中义王差来使臣所镇抚赛因为正千户赐以寇带  建都知监于东华门外  造内府宝钞司印  行在后军都督佥事王玉等奏关军士夏布
　　上责之曰凡事贵及时今秋深始给夏布若冬布当在何时尔辈不恤下人致迟缓如此玉等叩头谢  通州宝坻县民诣阙自陈所欠孳生马驹有司责偿钞甚急乞姑准缓期
　　上谕兵部尚书张本曰比令两岁纳一驹无驹令纳钞今复乞缓追即贫可知矣其缓之  乙卯设
　　献陵祠祭署置奉祀一员祀丞一员  命太子太保阳武侯薛禄掌行在左军都督府事兼操习幼官幼军  复薛慎山东长清县知县慎在长清深得民心以亲丧去任县民知慎服阕相率诣阙奏乞复慎长清吏部尚书蹇义以闻且言长清别除知县已久即如民所言又当易之
　　上曰必其不如慎故民求旧国家任守令但欲其得民心苟不得民心虽屡易何害  特免太子少傅工部尚书兼谨身殿大学士杨荣户内徭役  行在礼部奏定科举取士之额先是
　　仁宗皇帝以为近年科举太滥命礼部翰林院定议额数至是议奏凡乡试取士南京国子监及南直隶共八十人北京国子监及北直隶共五十人江西布政司五十人浙江福建各四十五人湖广广东各四十人河南四川各三十五人狭西山西山东各三十人广西二十人云南交阯各十人贵州所属有愿试者于湖广就试礼部会试所取不过百人
　　上曰南士取十之六北士之十四大抵国家设科取士为致治之本其冒贡非才盖是有司之过人既苟得遂启幸心今角□羊额已定果行之以公不才者不得滥进自然人知务学其令各处凡考试官及诸执事先湏择贤庶免冒滥  行在工部奏密云中卫城比因雨潦颓坏者七百余丈请以所管及旁近卫所军士协力修筑从之  守长安岭指挥阎贵等奏请给守关军士皮裘狐帽
　　上谓行在工部臣曰口北苦寒未冬先雪士卒守关暸望昼夜勤苦使无衣御寒其何以堪皮裘孤帽速遣人运往给之开平大同诸边卫皆循此例  日生晕及左右珥色淡上生背气一道色青赤鲜明  丙辰行在礼部奏明年正月朔旦南京大小诸司皆当朝贺
　　上曰诸司皆来朝必妨政事但令五府六部都察院各遣官一员余止之  行在工部奏北京城垣东西北三间面有倾颓城楼更铺亦多摧敝请本部具材行后府发军修治
　　上命俟春暖为之  丁巳初晋府军医祝敬告王府与白金令随内官刘泰来京刺探诸事又告晋王招致异术之人晋王闻之惧亦奏敬罪且言小人离间
　　上复书晋王曰祝敬所陈已烛其妄下法司治之矣叔朝廷至亲方赖藩之屏重岂彼憸邪所能间也敬所言者度欲知之今发去一观庶几释疑幸勿介意  云南底马撒军民宣慰司署司事故宣慰使妹壻跌倒莽怕遣头目马只阿撒金齿军民指挥司通事杨伯颜等来朝贡马及方物  赐朝鲜国使臣金谦李顺蒙李原睦进赵赉等钞彩币表里金织袭衣有差  行在都察院奏比者广西故都指挥同知葛森妾许氏告总兵官镇远侯顾兴祖耽色贪财朘削官军大修第宅广柘园池逼取故夫旧居抑永故夫次妾欺凌寡弱情实难堪请逮治之
　　上曰大臣摠兵在外欲其靖寇安民若果所为如此法亦难容但朝廷当存大体岂肯輙信一妇人言而罪边将姑令自陈其实  大同摠兵官武安侯郑亨奏修完大同缘边三山等处烟墩一十四座浚濠堑九十四里有余  戊午初行在礼部尚书吕震奏
　　仁宗皇帝丧服今百日之外请上服黄袍御奉天门视朝上不允敕少师吏部尚书蹇义等再议至是义等言皇上孝思无穷而礼贵得宜今当祔
　　庙之后仍素服于西角门视朝至冬行时享礼太常奏祭祀是日早明钟鼓
　　上服黄袍御奉天门视朝至正月初一日为始俱鸣钟鼓
　　上服黄袍常御奉天门视朝庶为允当
　　上可其奏  韩王冲＜火或＞奏今之国平凉上有母下有诸子比安王眷属稍众而旧府湫隘不足容请增造居室襄陵乐平二弟今居平凉府卫乞因以为居弟府中军校多未至暂借军民给使令俟军校至悉放还又奏府中火者但有十人不足于用及请给驿符验并安王所遣田地房屋等物
　　上命行在工部遣官驰驿往同陕西都司布政司官相度府第随宜增造令襄陵乐平二王同居平凉府署有损坏者为修理令平凉府暂拨民夫一百人于王府供役先给符验三道火者俟后遣去凡安府遗下田地草场水磨房屋诸物悉与韩府  四川成都府茶苍奏贮茶二十一万余斤岁久腐烂
　　上曰物久则腐况茶尤易腐命悉毁之  靖州蛮民诉有司令造战衣缘土不产布且蛮人不谙制造乞免
　　上谕行在工部臣曰苗蛮但当抚绥役之至此尔曹之过也即免之仍行各处边民悉准斯例蠲免  夜有流星大如鸡弹色青白有光出垒壁阵西星西南行至云中又有星大如鸡弹色青白有光出坟墓西南行至云中  己未升詹事府府丞艾良为行在大理寺左寺丞郑煁为大理寺左寺丞主簿倪宗为行在光禄寺丞录事高远右春坊司监林宗儒俱为行在鸿胪寺司宾署丞王永锡为司议署丞左春坊左中允张宗琏为大理寺丞赞善蔺从善左司直郎蒋骥高谷俱为行在翰林院侍讲右春坊右中允徐永达为行在鸿胪寺左少卿林长楙为郁林州知州右司直郎蒋先为行在尚宝司丞张景良为四川顺庆府通判清纪郎韩岫为行在户科给事中张昱为行在刑科给事中司谏吴颙为国子监助教冯景浩为行在礼科给事中正字陶永成为北京国子监学正  文华殿大学士权谨以通政司参议致仕谨徐州人初为山东乐安知县清慎平恕其民爱之考满改光禄寺署丞亲丧去职庐墓三年寝苫枕块有司奏其孝行
　　仁宗皇帝嘉之召拜文华殿大学士侍上于东宫上往南京谨实侍从时从臣在道间有进献上却弗受至徐谨献孔门圣贤图像
　　上喜特留之谨质实有操履而文章非其所长且年已老遂命以通政司参议致仕
　　上谕行在户部尚书夏原吉曰哈密卫指挥佥事毋撒副千户察黑麻久寓甘州今言愿求居于彼凡草场田土可以矌闲之地给之  行在大理寺卿虞谦奏通州卫千户赵琏侵用军粮二十石应斩
　　上曰五品军官子孙世袭而以二十石米丧身何异部腹而藏珠者免死发边卫充军立功无功仍坐原罪  庚申擢汉中府学训导李蕃为行在兵科给事中初蕃上端本策于
　　仁宗皇帝其言皆致理之道仁宗览而善之命吏部召用至是始至
　　上命为兵科给事中复召蕃谕之曰古人言用其言而显其身朕嘉尔故擢此职夙夜匪懈进思进忠尔尚益加勉  以行在通政司经历尹必用为山西太原府知府必用
　　仁宗时为通政使坐郊祀当视牲不行降除本司经历至是自陈有守城功
　　上特命为知府  改礼科给事中郑溱为和州判官溱初自常州府武进县主簿升给事中至是巡按直隶监察御史言溱在武进有科歛罪例应罢出溱自陈科歛非其罪行在吏部请下法辨
　　上曰事更赦勿论但改授他职故有是命  命故金吾前卫指挥同知王友才叔聚金吾右卫指挥佥事高兴子青金吾左卫指挥佥事杨敬清潘兴子耳□玉马进弟英通州卫指挥佥事徐得弟友俱袭职金吾右卫指挥佥事刘兴自陈老疾命其子刚代  改常山左护为永清左卫右护卫为永清右卫选其军士精锐者隶府军前卫复役彭城卫至是复之取河南护卫军先调口北者隶焉命礼部皆给印所缺官于幼官中选用  命山西都司行都司所属卫所各设仓副使一员  四川按察司使陈琏言五事曰明礼制一风俗修武备慎刑罚兴义仓
　　上览之谓尚书吕震曰凡此数事今虽已行琏能及之意亦可嘉又曰闻琏为宪官过于厚无大激扬观其所言使为牧守或清峻安闲之职亦必能称  夜有流星大如鸡弹色青白尾迹有光出天厨西北行至近浊  辛酉赐乌思藏番僧扎锁云南俯僧惠圆底马撒军民宣慰司署司事故宣慰使妹壻跌倒莽怕所遣头目马只阿撒金齿军民指挥司通事杨伯颜等钞纻丝纱罗绢有差仍赐跌倒莽怕及其妻子文锦纻丝纱罗  镇守大同总兵官武安侯郑亨等奏昨奉敕山西都司备御官军一万三千人内留精壮马步五千人镇大同余遣还操练今虏寇屯沙窝迤南虑为边患欲姑留之以备不虞
　　上从之谕兵部臣曰但后无警即皆遣还  壬戌命行在通政司右通政秦川理南京通政司事以左通政邹锐坐视被逮故也  升行在锦衣卫正千户韩秀实为本卫指挥佥事仍隶御用司  祭亥行在兵部尚书张本奏引故官子弟袭除指挥千百户镇抚
　　上悉召前谕之曰尔祖尔父昔从我
　　皇祖征伐立功致有禄位荫及尔辈年少气锐当思前人艰难得官慎守法度操习弓马勉树勋绩则于前人有光亦不负朝廷任使尔不可得官后輙放肆违犯礼法朝廷公法不尔贷也  升行在金吾左卫带俸指挥使唵哈为都指挥佥事  撒马儿罕头目阿都儿火者来归命为正千户令居甘州仍命陕西行都司给房屋器皿牛羊月支薪米  甲子江西新喻县民传环伏阙言臣兄弟二人长玉良以进士为常熟知县坐视谪充通州驿夫素有疾且母丧未葬乞令兄归葬母就养疾于乡臣愿代兄役
　　上谓行在兵部臣曰古有兄弟代死者愿代兄役此亦可嘉其从之  夜有流星大如杯色青白尾迹光烛地起内厨穿北斗西北行至近浊又有流星大如鸡弹色青白尾迹有光出天舡东北行至近浊  乙丑直隶淮安府山阳县民李敬妻一产三男命礼部如例给赐  京师民党保等奏工部令买沙鱼皮造卤簿及器械之用此物北京素所不产
　　上谕行在工部臣曰凡物之需当随地土所产沙鱼皮产于近海郡县此何以责其京民其给官钞就出产之处买之庶不扰下
　　大明宣宗章皇帝实录卷之九


大明宣宗章皇帝实录卷之十
　　洪熙元年冬十月丙寅朔享
　　太庙  遣中官祭司井之神  升后军都督府都督佥事费瓛为右军都督府左都督赐敕谕瓛曰卿
　　皇祖旧臣效劳守边十有余年恭勤不懈蕳在朕心今特升尔右为军都督府左都督仍镇守甘肃尔其益笃忠勤善抚士卒严固边防以副朕委任之重钦哉  永宁卫指挥同知吕信奏今提督黑峪等口四十七处军士守备皆高山峻岭寒冻不胜乞如长安岭守关事例人给毛袄狐帽
　　上曰边地苦寒皮裘之赐朕已有命其令工部速运给之  丁卯置永清左卫永清右卫彭城卫经历司经历各一员仓副使各一员  镇守大同总兵官武安侯郑亨奏守蔚州都指挥罗文近取还京提督训练文久居边卫练达军务乞仍令守蔚州
　　上谕行在兵部臣曰练兵固急务委用边将尤为急也其令文驰驿往守蔚州  戊辰升国子监博士周岐凤为兵部职方司员外郎从监察御史所荐先是有荐学官者吏部以其职专训诲格不取岐凤既被荐适以亲丧服阕至行至吏部以闻特授是职  擢儒士杨翥为行在翰林院检讨翥以经明行脩举行在吏部试所学优等故有是命复安正临洮府知府升正三品禄正九载考绩当升以其民奏乞留故复之降江西按察司副使苏弼为鱼台县知县陕西按察司副使华嵩为湖州府归安县知县北京道监察御史宜顺为池州府青阳县丞弼嵩以巡按监察御史刘鼎贯等其考不胜任顺以出使枉道还乡也  命都指挥佥事蒋贵掌彭城卫李福长永清左卫都指挥同荣知李荣掌永清右卫时阳武侯薛禄言三卫军士倍于他卫指挥千百户多幼官宜选老成才智都指挥三人掌之
　　子曰幼官多豢养子弟未历行陈不知艰苦岂能理兵务抚士卒卿言深合朕意其令兵部同五府官推择至是以贵等名闻遂名分职掌之  旌表孝子节妇烈妇十人赵铉常州府江阴县化成乡民六岁祖父以御贼被害铉随母吴氏逃难遇兵母子相失不知所在铉赖祖父之故人承信收育之比长痛失其母号于天遍求之得于觐县遂奉母还乡备极餋孝母病衣不角□羊带躬侍汤药不少虽母没殡葬以礼庐于墓侧乡里称之有司以闻诏旌其门曰孝行陈氏龙江右卫军沈马妻年三十丧夫一子始六岁家贫纺绩以养旧姑守莭二十七年陈氏常州武进县定安西乡民朱诚妻二十二岁寡居无子至六十有一躬蚕桑以资衣食志操洁白始终无玷吴氏蒋士敬妻与朱诚妻同乡年二十八丧夫男女皆幼抚拊婚嫁奉餋舅姑克尽其礼王氏金吾左卫军沈原妻年二十九岁丧夫二子长三岁次一岁王抚二子餋舅姑三十六年志操如一张氏浙江嘉兴府嘉兴县民李文远妻年二十夫卒二子俱幼誓死不嫁孝餋舅姑教餋其子有成俞氏浙江嘉兴府嘉兴县民钱子顺妻夫亡时俞年二十五一子三岁家贫誓不再嫁奉姑无违礼守莭五十五年而终边氏山东济南府长清县民苗可久妻年二十四丧夫贫不能葬泣告乡里出力葬之一男七岁一女四岁舅姑皆婴风疾无他子侍餋边勤苦蚕绩仰事俯育咸尽其道居孀四十余年刘氏扬州府泰州民朱彬妻年十九丧夫一子甫晬舅姑老且贫勤苦纺绩以供餋事闻俱贞其门曰贞莭高氏扬州府江都县民戴和妻能脩妇道和为郡学生溺水死遗孤女生才三月高朝暮号哭誓同死但以孤女在绝去妆饰谨自持未几孤女亦死遂求夫溺处自沉事闻诏旗其门曰贞烈  辽东总兵官都督佥事巫凯言义州地临极边备御都指挥李信以罪去职今开原守备有都指挥邹溶李敏及指挥使巫正三人义州急缺将领
　　上命李敏守义州  湖广茶陵卫彬州守御千户所军李敏言本所军旗及外县民言佃耕民田及买户绝田为寄庄户税粮旧输彬州仓近年寄庄并民畸零粮俱运衡州等府输纳艰难人多逃匿洪武中本所设军储仓收彬州税粮按月支给乞今以军民寄庄及畸零粮存留军储仓为便从之  己巳召郑王瞻埈还  敕行在兵部尚书李庆治南京兵部敕曰南京国家之本所系所重朕夙夜在念必有心腹大臣居之卿可留彼专理兵部之事卿国之辅臣勉尽乃心以副朕意钦哉庆先随侍郑王赴南京至是召王还故特留庆云  命太子太保成国公朱勇掌行在后军都督府事  陕西行都司土官都指挥同知李英至京进所获安定番童一十五人及马驼
　　上谓兵部臣曰番人作过不得已征之得其首恶足矣童子何罪即遣本土无父母可依者付各卫令善餋之马驼付御马监  夜有流星大如鸡弹色青白尾迹有光出河鼓西南行至游气  庚午行在兵部尚书张本言富平王志洁奏缺校尉请于西安护卫蹔拨一百户官军随之侍从之  福建福州左卫指挥佥事储政言福建都司卫所指挥千百户有年踰六十老病羸弱不能任事者有才三十四岁而痼疾不能动履者皆畏避子孙比试之难不令代职每遇迎召进表则扶策以行至临事差遣则以疾为辞窃闻各处皆有此毙乞行各都司卫所凡老疾者依例致仕令子孙代有虽非老疾而鄙猥孱弱者亦如之
　　上从其言  辛未以征安定曲先功升陕西行都司都指挥同知土官李英为右军都督府左都督食禄不视事给世袭诰命并赐织金袭衣钞银彩币表里其从征有功将士在陕西者遣官以钞银币等物往赐之  升罕东卫土官指挥使却里加必里卫土官指挥同知康寿庄浪卫土官指挥同知鲁失加俱为陕西行都司都指挥佥事不理司事给世袭诰命其余有功官军悉次第升秩  命行在户部兵部曰凡边郡军民为虏寇所掠后能脱归者悉给衣食驿递还家免其差徭  夜太白犯平道太白在西  壬申复檀凯贵州思州府通判凯为通判九载当升其民诣阙言凯廉介岂弟乞复其任吏部以闻
　　上曰贵州至北京甚远民涉跋艰难求其复任必其抚字有道命吏部即遣还任予正五品俸以优之因顾侍臣曰爵禄所所以劝士朕闻古人制禄之意有三曰优外官优小吏优故老优外官勉其治民无侵于下优小吏俾其廉洁优故老尊其宿德况州官县之贤者
　　先朝恒加禄矣通判外官可不优之乎  癸酉通政司奏河州军民指挥司言永乐中官买乳牛造酥油上进后奉诏书罢造所买牛犹存请送京师
　　上谓行在户部臣曰停进酥油此
　　皇考仁恩不欲劳人也河州地远多屯军且土寒人贫其悉以牛给之  甲戌行在刑部尚书金纯奏保庆府知府李裕先奏府吏犯法会赦免吏今告吏受赇事亦在赦前誉当免问
　　上此当问非欲以罪加誉但事有当别白者盖奸吏告讦未可輙信如所告实则誉不可复用虚即当治其挟私妄告之罪以为小人之戒  行在吏部奏山东左参议张旟初以守城有功任安丘知县会妖贼作乱攻掠安安丘旟率吏民与战斩贼数十人卒全安丘
　　太宗皇帝嘉之特赐钞袭衣升参议近巡按御史考旟无才学不称方岳之佐例宜降用
　　上曰旟以功得官不可降方面之寄亦贵得之人令旟以参议致仕仍命有司复其家自今以守城功得官非赃罪而罢者悉准此例  丙子命行在吏部尚书蹇义择文学儒者往教魏国公徐显宗义言有教谕阎颜考绩当升府教授可用往教
　　上曰勋戚家有教官此
　　祖宗所定大抵勋戚子弟生长富贵不知艰难惟事骄奢蔑弃礼法往往隳前人之业故特选儒者教之中山王开国元勋其家尤须择老成有文学者
　　皇考在御腃惓督魏国公学其令颜日与讲论俾知仁义忠孝之道  丁丑瞿塘卫指挥彭恭奏本卫军士月粮比因营造减半月支五斗不足自赡今营造既止各卫粮多乞仍旧支给
　　上谕行在户部臣曰军士资其用力岂当使食不足月支一石国家旧制暂因事撙莭安可为例今既罢止即俾复旧仍会计天下各卫所粮储凡士卒减支者悉全给之  夜有流星大如鸡弹色青白有光起毕西北行至游气  戊寅辽东建州卫舍人你沙纳云南蒗蕖州土官知州阿各遣把事侯悦鲁广东琼山等县土官知县许志广遣子棠贡马及方物  监察御史严继先等劾奏北京行部右侍郎裴郎怀诈不诚本部咨委往视
　　山陵畏避炎暑诈疾不行遇雨輙复称疾不朝参不公座令吏日抱文牍就私家署押其平日偃蹇自是吹毛求疵陵轹属吏不务大体又当陪祀
　　长陵则称有过兼患足疾及时享
　　太庙即云疾瘉过已经赦径入陪祀任其一己所欲漠无敬畏之心请付法司治之命下琏锦衣卫狱  右军都督府都督同知倪＜宀十见＞卒＜宀十见＞直隶淮安府邳州人起卒伍从
　　太宗皇帝靖难累升陕西都司都指挥使后屡从征北虏有功
　　仁宗皇帝嗣位升都督同知至是卒遣官赐祭命工部营丧葬  行在翰林院脩撰李麟卒麒字德良福建长乐人永乐戊戌进士苐一初名马
　　太宗皇帝亲在今名授翰林院脩撰尝考京畿乡试遘疾小愈值
　　太宗升遐惊怛哭临疾复作久弗差遂卒麒为人耿介有气莭不肯媕婀依随其卒也士论惜之  夜南京地震  己卯命故后军都督府都督佥事汪浩子全袭行在金吾左卫指挥使  调羽林前卫指挥使李谦任彭城卫  赐越王瞻墉昌平县庄田四十四顷九十亩  庚辰升行在中军都督府都督佥事任礼为都督同知湖广都司都指挥使李英为行在中军都督府都督佥事  以营
　　献陵功升营缮所正郁荣为工部主事所丞王文等十三人为所副工匠徐诚等十五人为所丞阴阳人陈俊文等为钦天监掣壶正赐督工指挥孙奇文绮表里钞军民吏役彩绢钞胡树有差先是
　　上命行在工部臣曰
　　献陵工程就序官军夫匠勤劳既久其即计功升赏令其休息至是尚书吴中等计议具奏故有是命  辛巳升府军前卫指挥使李玉为都指挥同知仍管管幼军  初金坛县民有相告讦者县捕之匿不出命巡检捕复肆拒抗闻之府府遣人督捕遂聚众持兵拒捕人有被其伤者既获命都察院鞫之拟拒敌官军律以谋叛论首从皆斩妻子为奴家产没官其所犯在大赦前请旨裁决
　　上曰固当死但已经赦推其情则初因相告讦畏捕故逃捕急愈畏持遂刃抗拒此愚戆所为也杀之则可矜宥之则废法姑全其生发戍边卫  湖广布政司左参政恭黄泽言恭惟
　　皇上嗣登大宝下诏求言以图至理臣切惟至治之道其要有十曰正心曰恤民曰敬天曰纳谏曰练兵曰重农曰绝贡献曰明赏罚曰远嬖幸曰汰冗官凡此十者足以端治本救时宜小试之则小康大试之则大治愿
　　陛下纳臣之言力行无怠太平之效岂不见于今日哉夫人君一心万化之本古之善理天下者存诚以餋此心故私欲不能淫致知以明此心故邪说不能惑所以接贤士大夫之时多亲宦寺宫妾之时少忠言谠论日进于左右而淫乐慝礼不胶于心术矣夫心术正则志虑熙明公道昭著朝廷清肃百官奉职天平和臣所谓宜正心者此也民者国之本古之君人者必庶而富之富而教之今丁男疲于力役妇女困于耕耘富者怨徵歛之繁贫者罹冻馁之苦且边鄙之间盗贼未息必更新政化大施惠泽以慰苍生之望臣所谓宜恤民者此也诗云敬天之怒无敢戏豫迩年以来或水潦为害或赤旱千里或日食地震之灾或蝗蝻霜雹之患天戒若此宜速改图昔成汤罪己以祈天宣王惧灾而修德天心昭鉴灾患亦息故帝王之治在畏天以省己毋亵天怒而不悟也书曰木从绳则正后从谏则圣今屡求直谏然被厚宠者或摸棱而不肯言居卑位者或首鼠而不敢谏民之疾苦不上闻君之德泽不下究各存形迹彼此嫌疑疾在腹心久则难治昔大舜好察迩言禹闻善言则拜故忠谠兢进治臻隆平欲法古为治湏大开言路听纳而行之然亦岂可舍舜禹而他求哉臣所谓宜敬天而纳谏者此也易曰地中有水师君子以民容畜众故练兵者圣人所以居安而思危也兵强好战者亡国安忘战者危若武王之载戢干戈康王之张皇六师皆此意也向也南征北讨师出连年辎重马牛耗散钜万又江北困于营造江南疲于转输城池圯坏器械不修倘鼠寇窃发何以珥之训敕将校校阅士卒此其时也传曰一夫不耕或受之饥故农者圣人之所重昔汉文帝恭俭玄默故能贯朽索粟陈孝武帝营宫馆伐匈奴卒之四海困穷遗害不小向也科差日繁饥者弗食土木屡作劳者弗休养官马者或鬻子以偿驹佃官田者或典妻以纳税散斁之极民寔不堪劳来抚绥使之尽力□□犬亩者此最为急臣所谓宜练兵重农者此也昔先王之御戎狄也不喜其臣不尤其叛不利其货今贡献屡至实窥伺我虗寔劳扰我人民昔者汉却良马而不受史称其明秦置鲜卑于长安卒受其患今北虏贡使多留居京师宜散遣其人且绝其所献但选将备边练兵积粟而已昔先王之待臣下也有善当旌虽仇不弃有恶当斥虽亲不容今庸劣无术者或因循而贵显介直守正者或诖误而调迁法无定科人怀侥幸为今之计在举善荐矣分理庶务综名核寔信赏必罚而已臣所谓宜绝贡献明赏罚者此也嬖行之人其心险其智深其行谲亲之如饮醇酒久而不觉醉且狂也疏贱之则易使宠任之则擅权是以古之宦寺不使典兵不预国政此圣人虑事之深所以防微而杜渐者也此辈深宜远绝勿加亲信而俾之用事焉自昔官有定员而庶事以治今中外之宜冗襍者多居位以素食于时则无补荑稗之蓬蓬不芟除之则秽我嘉禾也宜加沙汰使滥者去位贤者居职则政修事举而人亦以名爵为贵矣臣所谓宜远嬖幸汰冗官者此也伏惟
　　陛下＜宀十见＞斧钺之诛纳刍荛之言以臣所陈十事时加省览必践其实且宣示群臣各谨其职辅翼佐理以亮天工务施寔惠毋尚虗文如此则君德日盛
　　宗社尊安华夷咸服而国祚万年矣
　　上嘉纳之  夜月食在毕太白犯亢南第二星太白在南五鼓有流星大如鸡弹色青白有光出弧矢南行至近浊  壬午
　　上谕行在三法司曰卿等所奏刑名多有军职襍犯死罪及应徒流者朕念其祖父立功或本身效劳艰难得官一因愚戆遂致罪戾情有可悯但令于边境充军立功其真犯罪死者不赦  夜有流星大如鸡弹色赤有光出氐东北行至游气  癸未太仆寺寺丞李源等奏选江淮诸郡民所餋马驹堪中者俱印烙给民孳牧余者给京卫官军骑操老瘠及病者乞令卫所余丁饲餋
　　上曰军民餋马已难又有老瘠及病者责之余丁不尤难乎兵部其议别处置之  日上生背气一道色青赤左右珥色黄赤鲜明  甲申命故金吾左卫指挥佥事侯得子贵沈庸子凯俱袭职  赐行在中军都督等府保定中等卫官及军士二万七千余人钞有差以奉送
　　仁宗梓宫赴献陵皆豫执事也  行在右军左都督李英言庄浪卫土官指挥同知鲁失加所部土军土民二百六十人旧隶随驾三千之数今从征安定还请仍令鲁失加管领训练遇有边警易于调用从之  行在兵部尚书张本引奏羽林等卫指挥千百户老病并亡殁者子孙马七十等二百余人俱年幼当幼给
　　上从之因谕本曰古之从军死事者其孤餋于羽林盖念前人之劳而怜其孤幼惟恐其失所今优餋已有定制闻比来亦有不能自给者尔兵部当如期给俸厚加抚恤且时督武学训诲使知道理长成袭爵庶几得用  河南右布政使萧省身自陈臣荷朝廷厚恩授以重职今三年考满例得本身诰命若封赠父母必俟九年今臣父年八十余矣诚可惧之时乞停臣诰命先授臣父父俾得生沾荣命
　　上谓吏部尚书蹇义曰此孝子迫切之情其从之遂封其父以省身之官  日上生璚气一道色青赤鲜明  乙酉命故武进伯朱荣子冕袭父爵  宁化王济焕奏臣自幼年父王早弃母子零丁分居在外家财业产并无所得惟赖朝廷所赐禄米得以全生永乐十二年间三兄晋王济熿言臣过失拘臣于冀宁道待罪岁禄不得日给甚难母之衣食鬻卖殆尽而每岁禄米贮于有司永乐十六年以来始复支给今母年老多病又遭贫窘欲尽孝餋寔所未能伏望
　　圣恩以前数年未支禄米特令补支俾得伸乌鸟之情不敢忘天地之私又太原左护卫中左所千户阎能其妻乃臣母之侄女能坐事调除三万卫妻当随行左护卫指挥王珍女已聘定为臣妃属有服制未成婚礼珍亦坐事发充三万卫军金挈家以往臣母念此积忧成疾伏望屈法伸恩存后能于左护卫后千户所使其妻得与臣母相依免珍军役令就臣闲居庶几得遂成婚臣蒙大德母亦免忧镂骨铭心当图报称
　　上览奏恻然皆从之  行在吏部引奏考满参政康庆等及府州县襍职官凡三百余人称职者二百五十人平常者六十人不称职者四十人俱未三考当复职
　　上曰既不称职又令复任必待三考而后而黜陟废事多矣尔吏部其议拟以闻  直隶六安卫奏自永乐以来军皆罢守就屯地池日隳请如洪武中定设守城官军三百随时脩备庶几无虞命兵部从其言  直隶广平府安成邯郸二县奏民所餋牝马及驹及马六百二十余匹病死有司责偿甚急今年水患民皆艰食乞俟来岁秋成买偿从之  昬刻有流星大如杯色赤尾迹有光起五车东行至游气  丙戌行在吏部尚书蹇义等言初
　　皇上正位储宫
　　仁宗皇帝以勋臣阳武侯薛禄等兼太子傅保之职尚书黄福等兼詹事及翰林儒臣兼职春坊俸皆兼支今
皇上嗣承大统宜去各官兼职上曰此　　
皇考简以辅朕者朕即位正湏加恩俾朝夕左右未可遽罢兼官自师保至春坊学士庶子谕德兼职者禄秩皆仍旧非兼职者升擢之  初
　　上谕行在大理寺曰今后军民充匠者有犯止于本监罚工至是行在大理寺卿虞谦奏旧例犯罪死者役之终身今所犯轻重不等难令一概罚役请犯徒流者如例其余依年限役之笞杖者依律决遣
　　上从之曰若死罪及窃盗临期奏闻区处  浙江布政司右参议戴同吉言五事一曰明学之教近年以来为师者多记诵之学经不能明身不能正生徒放效而不敢责有所问辩而不能对故成材者少无良者多皆由师不得人乞择有学行者任之仍申明卧碑令巡按御史按察司官严加考课斥鲁钝之才存俊秀之士俾之读书明理以求实效而教官之无学行者亦考察而罢黜之如此则学校庶可得人无负作养之意矣二曰严边境之备自古疆场关塞必严守备所以严守备在命良将选精兵利器械足粮饷而后其守可固也今西北二边最为要害乞行附近都司卫所整肃部伍练习士马及于江北腹里卫所选官军之精锐者往守北京山西陕西辽东极边之地如一卫五千户所则选其千人三所则选其五百人各以家属自随令智勇之将以统之守御屯堡分布部伍且耕且守使之专力无别差遣如此则兵威可振食亦可充边隅无警胡虏屏迹矣三曰慎守令之选夫守令之职最为亲民必慎择廉正岂弟之士佐之且使久于其职庶几民受其惠近年以来典郡邑者仕未及旬月或以董工或以徵科差遣络绎岁无暇时民之疾苦竟之未知又多庸劣之才不堪任事贪虐之人结为民害乞以京官郎中员外主事及监察御史之有德量廉干达治体者为郡守于进士监生儒士人才择其行止端庄谨守礼法者为县令到任半年令巡按御史按察司考察其臧否而去取之如此则守令得其人而民得其所矣四曰敦劝士之典夫重禄劝士古之道也士非禄无以餋廉故必厚禄以养之士得所养必无不足之叹尽心所职无贪黩之患矣尔以储积未充撙莭士禄是虽权时之宜然人之矣否贫富不同矣者则有守富者则有赀官卑而贫者何以给其家乞增其俸禄不然则令在京诸司堂上官选郎中等官之矣者并在外考称职五品以上者支米四分钞六分六品七品米钞中半八品米七分钞三分九品以下全支若平常不称者无问官品高下仍旧支给如是则廉勤者有所资庸常者知所戒五曰立惩劝之法夫为政之道德理政刑而已比年以来浙江所属人民谲诈好讼而嘉湖海宁闲吏粮长为尤甚有隐占小民为奴侵其田地不输粮税有徵其税丝粮草侵用不纳官者有假造作横歛无度者有因欠负逼取其妻女为婢妾者民之受害所控诉或于郡县官吏恐其罗织生事莫敢言其非诉之藩宪二司方将擒捕问理而奸人正身先已避匿輙令家人赴京陈诉连年构讼不已乞禁约凡被害正身未至官对理及见问未结者不许令家人抱状至京称冤命行礼部议之  丁亥都御史刘观王彰李素奏举才能之士前应天府尹于潜等十余人
　　上曰卿大臣所举必当昔孙抃言吾辅政无功惟荐一二台臣无愧卿等必能知此复谕之曰古者除官则署举主姓名贪秽则连坐今亦当循此例  四川顺庆府蓬州老人度智明言本州人民稀少东接营山渠县南抵广安州洪武间本州设巡检司后革罢累被强贼劫掠居民星散不能御盗乞仍设巡检司除授巡检干附近州县佥弓兵缉捕庶得盗息民安又本处州县递年所买官物遣人角□羊府转赴布政司书填勘合送部如夔州府至布政司凡二千余里往复艰难今后角□羊送官物乞令州县径角□羊京师为便皆从之  戊子行在兵部尚书张本奏漳州卫千户甘斌来诉永乐中以外戚推恩擢任锦衣卫指挥坐事降千户已经赦乞复指挥之职
　　上曰贵戚豪横鲜不致败如薄昭亦所不免甘斌豪横多矣强夺民田诈传诏旨无所不至为御史劾奏
　　皇考天地之量不寘于法但降黜之以全其生今尚敢希恩求进邪法不可以私纵恩不可以幸得即押赴漳州  行在刑部尚书金纯大理寺卿虞谦等奏真犯重囚子欧父母诈为制书伪造印信及谋人杀造意等罪请及时决之
　　上命会公侯伯五府六部堂上官大学士及给事中审覆可疑者再献问勿令含冤自今决重囚悉准此例  行在监察御史李笴奏山西天城卫镇守都指挥佥事魏清私占官军屯田二顷及役军士五十余人于家罪应杖当罚役从之  江西都司奏所治南昌府城垣楼铺颓敝南昌卫军士多调运粮屯种脩寔治难请以袁州卫军助脩从之  直隶常州府无锡县奏今年春夏连雨河水泛溢没低田二百一十一顷有奇
　　上命行在户部遣人验视以闻  贵州都素蛮夷长官司奏岁歉民饥已借仓粮一百五十三石赈济
　　上曰边方地远民穷先给济而后奏亦是长民者得人  己丑广东安定县土官县丞王观留等交阯北江等府嘉林等州县土官吏土人阮文道等二百三十七人贡方物  升镇守河州都指挥使刘昭为右军都督府都督佥事仍守河州  调蓟州卫指挥同知徐定任彭城卫  户部言常州民养官牛者例纳税岁久牛死租额未除
　　上命除之  庚寅命新宁伯谭忠行在礼部右侍郎张英为正副使持莭册封周定王世子有燉为周王永康侯徐安行在吏部左侍郎郭琎为正副使持莭册楚世子孟烷妃邓氏为楚王妃
　　上谕太师英国公张辅等曰山海永平缘边官军有久在京操练者客居艰难其令还原卫所操备亦得与家人聚处辅等因言曰
　　圣上优恤军士恩意深厚但近年武官多私役之习以为常今放还军士宜申饬卫所不许私役庶几得沾于圣恩
　　上曰卿言良是遂敕总兵官遂安伯陈英及都督陈景先总督之敢有私役者罪如律  行在工部尚书吴中奏营建
　　献陵先用下西洋官军一万人皆江南属卫便于舟楫请于平江伯陈瑄漕运以易山东河南诸卫军之漕运者一万五千人以明年春赴陵用工庶俾两便从之  赐辽东建州卫舍人你沙纳等云南蒗渠州把事侯悦鲁等广东琼山县土官舍人许棠等钞彩币表里袭衣有差  夜有流星大如杯色青白光烛地起中召东北行至下台炸散  辛卯命山西布政司左参政李益致仕益山东利津县人初为户部主事升饶州府知府复升参政益虽常才能勤于职年七十余犹勉强视事至是巡按御史奏其年老且素无建明故命之致仕  行在吏部郎中陈叔刚上言伏睹大明律内一款吏犯杖罪俱断决为民近时吏胥谋欲求去则私约相讦以皆杖罢去乞命法司自今吏犯杖罪以下依旧例的决为役徒罪以上准工满日安置别郡死罪如律公罪附过则奸猾之徒可以渐塞
　　上命法司议于是尚书金纯都御史刘观大理卿虞谦等议吏犯徒罪死罪公罪者可从其言若杖罪除坐累诖误依律决的还役其受枉法不枉法赃并诈取人才考满丁忧不赴部避役逃亡诈称疾病者请仍依永乐年间事例免杖发北京为民庶几有所惩戒
　　上从其议  壬辰行在礼部奏故事岁遇清明七月望及冬至日行在太常寺具祭仪在京文武衙门分官祭
　　长陵今后每岁祭献陵宜如长
　　长陵之礼从之  沈王模楚王孟烷赵王高燧以冬至各遣官进香
　　长陵
　　献陵命赐钞人四十锭  巡按直隶监察御史顾达奏凤阳卫指挥萧敬等克减军士月粮
　　上语侍臣曰古良将之抚士卒足其衣食艰难则与同甘苦贫困则给以私财今所为如此平日残忍可知命刑部逮治  日上生背气一道生青赤鲜明  癸巳赵王高燧奏长史赵季通自陈年老欲归省墓
　　上谕行在吏部臣曰此贤长史能正言匡辅皇祖
　　皇考皆嘉之赵叔甚礼待之其从对所言  甲午庆王＜木旃＞奏洪武中自庆阳徙居韦州洪武三十四年十二月复令移居宁夏宁夏卑湿土鹻水咸请仍居韦州
　　上复书曰承谕欲移韦州非敢违盛意但嗣位之初国家诸事一遵
　　皇祖之旧不敢輙有踰越叔祖且仍居宁夏而往来韦州庶免人言  云南通安州石门关巡检司故土官巡检阿吉子阿俗等来朝贡马及方物  行在户部尚书夏原吉奏河南彰德等卫所旗军调赴京操备者人月支米三斗食用不足宜增一斗又福州府连江县河泊所鱼课一百五户皆绝其课米二百五石四斗无徵乞除免
　　上皆从之  乙未行在兵部奏四川盐井卫土官千户阿抄妻叶甲初谋杀土官板必他又土官千户剌马非令妻男阿白等劫掠禄得等村人畜侵占地方云南丽江军民府千夫长木彰聚众私通西番劫掠人民财产请令总兵官黔国公沐晟及云南四川三司各委官抚谕若梗化不服则发兵执之从之  行在工部尚书吴中奏营缮军夫多逃者当遣人追捕
　　上曰军民执役者有口粮有食盐按月支给又屡命尔等善抚恤毋竭其力今多逃者非克其食粮则必横加暴虐不必遣人追但移文有司令明年春暖自来赴工
　　大明宣宗章皇帝实录卷之十
大明宣宗章皇帝实录卷之十一
　　洪熙元年十一月丙申朔行在钦天监进宣德元年大统历
　　上御正朝受之给诸王群群颁行天下  丁酉升行在礼科给事中吴登为行在鸿胪寺右寺丞行在中书舍人叶蓁姚秩为行在翰林院编脩擢翰林院庶吉士王连何志曾泉万硕木讷张观沈善周安刘浚张逊李敬卢璟俱为监察御史连江西道志山东道泉福建道硕行在广东道讷河南道观行在山东道敬善广西道安广东道浚狭西道逊璟云南道连等永乐中国子生以选入翰林习四夷译书后中进士改庶吉士至是吏部引奏
　　上皆命为监察御史复召连等谕之曰尔在翰林久故擢尔为御史尔亦知御史之职乎正其身端其志振肃宪纲紏击奸宄平反冤狱庶几其可或尸位素餐或擅威虐下或贪黩货贿有玷风纪必罚必黜不尔贷也  戊戌升行在锦衣卫千户梁员为本卫指挥佥事  镇守广西摠兵官镇远候顾兴祖械送贼首覃公新至京初蛮寇覃公旺掠思恩县覃公新掠河池县命兴祖等捕之兴祖遣指挥彭祖史雄胡斌等为前锋先进而躬率兵继之兵至河池杀其伪军韦园韦天党等生擒覃公新至
　　上谓行在兵部臣曰蛮贼数为民害不可宥命三法司再鞫明白而后戮之  己亥冬至莭
　　上御正朝受朝贺皇太后
　　皇后免大臣文武命妇朝  庚子行在礼部奏旧例凡在外进贺冬至表笺王府官赐钞三锭文武衙门官二锭后
　　仁宗皇帝命王府官增至十锭文武衙门官增至五锭
　　上命遵
　　皇考增赐例  顺天府霸州民服役于天财库五年得代而归库官又以为逃趣有司捕民诉于朝
　　上曰此库官不恤民艰命法司究治之  辛丑行在工部奏南京脩理殿宇用五墨妆銮诸匠已役浙江并直隶苏松等府春季当班者五百人尚不敷用宜令有司于未应轮班匠内丁多者再起二千人并力用工
　　上从之命月粮赏支如例工毕之日即遣宁家  直隶真定府博野等县流民初复业者诣阙言有司督徵所逋粮刍甚急无所措办乞姑缓期
　　上谕在行户部臣曰比下诏凡逃民复业者令有司绥抚免其徵徭乃不体朕意又督责之不能安生乌得不逃其即移文各郡县令善缓抚如再有科扰重罪之  壬寅赐广东定安县土官县丞王观留等文阯北江府加林等州县土官土吏土人阮文道等二百三十七人钞彩币表里袭衣有差  周王有燉以父定王薨朝廷赐葬祭奏请同诸弟诣阙谢恩复书止之  癸卯命河南左参政庄敬致仕敬灵璧县人洪武中署山西参议以诖误罪筑城泗州
　　太宗皇帝兵渡淮率吏民归附升泗州知州再升参政至是以老疾常革冠带为民敬自陈有母年踰八十乞冠带归以母荣吏部言未授诰命者例不与冠带
　　上曰既年老又有亲在与之  降江西左布政使盛颐为工部员外郎颐在江西监察御史劾其不职遂有是命  兀良哈头目阿者秃来归奏愿居京自劾命为千户赐冠带金织袭衣彩币银钞鞍马仍命有司给房屋器物如例  赐云南通安州石门关巡检司故土官舍人阿俗等钞币  行在工部尚书吴中奏南京脩理殿宇未完请于镇江等卫拨军士二万人助役
　　上曰南京间矌军士亦多不湏别取其再计议于是中与尚书张本等议原下西洋官军一万余人久闲可令协助从之  甲辰浙江湖州府奏令年七月连雨没乌程归安长兴三县低田六百三十四顷无收
　　上命户部遣人验视  乙巳广西上林长官司女土官长黄娘召遣孙岑志海湖广龙潭安抚司故土官使副再景铭子胜魁贡马  丙午北京行后军都督府奏山海诸卫官军还卫操备俱鉄衣甲弓箭
　　上命北京行部于官库给之  开平备御都指挥使唐铭奏本卫官军及山海士军之守开平者年久衣弊请颁给
　　上谕行在工部臣曰边军劳苦所宜加恤今天气已寒其速遣人运胖袄裤鞋给之  夜有流星大如鸡弹色赤有光出太微西恒内东南行入天庙晓刻太白犯填星太比在白  丁未命故府军右卫指挥使丘聚子赞羽林前卫指挥同知洪旺侄斌济阳卫指挥同知臧全弟成金吾右卫指挥佥事李荣子敬俱袭职长陵卫指挥同知袁以恭自陈老疾命其子敏代  日生晕及左右珥色黄赤同时上生背气一道色青赤鲜明  戊申复戴肃苏州府嘉定县丞萧在嘉定惓惓爱民后以冗员调山东平阴县嘉定民一千三百六十余人赴上司告乞奏留行在吏部以闻
　　上命肃还嘉定  命行在户部以滕府黄顺店一区及民人九户赐彭伯张曰□永  诏法司凡军匠犯窃盗者杖一百但锁项钳足俾常赴工  夜有星大如鸡弹色赤尾迹有光出天船正北行至近浊  南京地震  己酉赐沙州卫奏事舍人保童等钞及彩币表里有差  庚戌命都指挥同知李信镇守淮安卫都指挥佥事路宣镇守定边卫时阿鲁台奏遣人贡马有自虏中来归者又言阿鲁台自率众攻兀良哈欲以兵临开平兴和恐非贡马
　　上曰虏非诈然边备不可不慎遂敕沿边摠兵官武安候郑亨都督谭广等各严守备又以淮安定边二卫临边故命信等镇之  辛亥太常寺奏坛场祭器有损坏者餋牲舍宇有颓圯者请命工脩理
　　上命行在工部尚书吴中曰祭祀国家大事宜亟与脩理不可稽缓  复郑郁河南鹿邑县知县郁在鹿邑民安其政以旧官复至当去县民赴京奏留吏部以闻
　　上曰郁得民心矣其从民奏  壬子
　　上谕太师英国公张辅曰近遣兴安伯徐亨帅师出口北今天气严寒边塞尤慎可令工部户部凡管队官各给皮裘及路费钞军士给战袄裤鞋遣人运赴军中给之  赐保宁王之子名曰友垓
　　上命行在户部差住哈密官军俸粮自起程日始依旧例关支仍蠲其家丁役  行在工部尚书吴中言制造御用朱红戗金龙凤膳亭及器皿所用物料不足请买于民间
　　上曰汉文服御帷帐无文绣史称其恭俭爱民朕方慕之以俭约率下所造服食器用当从朴素不湏华靡所用物料孰库藏中给用不必贾于民  癸丑升行在羽林前卫指挥佥事王观为本卫指挥使  命掌宁夏左屯卫都指挥佥事卢保同掌宁夏卫都指挥阎俊领马时保坐事蒙恩当复职行在兵部言保在建文间为指挥佥事永乐中再升至今职有罪遇恩于例当复指挥佥事
　　上曰宁夏西比要卫冲用之防御何惜此官俾复都指挥佥事不为例  鞑靼孛罗脱者可脱干来归都督谭广遗送至京两人具言虏中蜜事
　　上谓侍臣曰虏中狡诈二人之来或窥伺亦未可知所言不必尽信但既来则当抚绥遂命礼部赐钞及袭衣又谕尚书吕震曰去留任其所欲也  甲寅四川盐井卫土官副千户绰甲毋沔麦来朝贡马  升辽东都司都指挥使王真为左军都督府都督佥事仍掌辽东都司事  摠兵官镇远候顾兴祖讨蛮寇覃公旺杀之时寇据思恩县大小富龙三十余峒固守险阻以拒官军兴祖等督兵分道攻之斩公旺并其党千五十余人归民男女为贼所掠者三百余人奏捷至京
　　上谓侍臣曰蛮民亦朕赤子其为患不已固当用兵但杀之动以千数其间岂无胁从非辜者乎苟得良牧守如贾琮剌交州开示恩信慰抚而降之安得杀伤之多如此  开平备御都指挥唐铭等奏军士盔甲弓刀及金鼓旗号损坏乞再关给
　　上谓行在工部臣曰开平边卫逼近虏境当严加守御若器械锋利旗帜鲜明足以鼓士气壮军威震慑虏寇其即给之凡边境守将有请者俱给之  四川成都府双流县知县孔友谅言六事一曰汰冗员古者量民置官量官置吏需次代补不容冗食比来官吏冗滥虽风宪官汰之而额外尚多剩员贤否淆混尤甚且近岁又有寄名家居淹流累年上无补于朝廷下无益于生民负才者叹不见用奸黠者挟制有司乞敕吏部严加甄别汰额外之员取寄名之官考其才能量授以职老疾不才者悉罢之则冗滥可革矣二曰任风宪夫风宪者朝廷耳目之官上司谏诤下职弹劾所以肃纪纲察奸慝直言无隐不避权贵者也自古逮今必遴选才学老成德望夙着者任之今监察御史暨按察司官多有备员清浊相淆不能激扬甚失委任之意乞敕吏部同都察院堂上官严加澄汰慎重其选则风纪振肃而奸邪歛迹矣三曰重守令夫守令之亲民若慈母之保赤子苟委任非才则保养不至民罹其害所以古者不拘资格而选授必得其人不限以岁月而使之益尽其力今居其职者多不知抚字之方惟务贪虐以失民心间有廉干得民心者又迁调不常差遣不一或固小事连累朝夕营治往来道路犹且不暇况能久于其任以施善政哉乞敕吏部选授之际务择才望素重及久历京官者任之喻戒上司毋擅差遣假以岁月责成治效至如裁减衙门多远在万里外独员居职遇事赴京往来数月则必委官署事所委之官多是杂职因循苟且于庶务漫不加省致政令无常民不知畏今后路远裁减衙门常留一员任事不得擅离庶法有常守而下无废事矣四曰慎科目夫科目所以求贤必名实相副非徒夸多而已今秋闱取士动经一二百名弊既多端侥幸过半及至会试下苐入监并还家者十常八九间有文学中式者实行或垂以致真才少见叨滥者多今后乞敕中外每遇开科应试之士所司取诸生所属里邻结状平日乡党称其孝弟朋友服其信义资质端重学业优赡者方许入试监试官先加考验以辩真伪则所司不致滥举且将前苐下次举人通计其数设法清理庶几名寔相称国家真才之用而侥幸无由进矣五曰厚俸禄夫禄以餋贤苟餋生不赡则饥寒切身乌能保其廉哉今内而京官外及方面例增俸给其余大小官折钞外每月不过给米二石其间仰事俯育与道路往来之费奚所资取贪者侥幸以苟安廉者艰窘而不给请乞户部勘寔天下府州县所积粮储岁支之外余者计议递增各官之俸仍令分巡御史及按察司官采访有司廉洁者具实以闻量加旌赏则善者知劝而贪者知戒矣六曰薄征徭古者征税徭役量土地之宜验人丁之数务从＜宀十见＞省以息民力今自岁产贡赋应纳税粮外复有买办采办等事以朝廷视之不过令有司支给官钱平买而已然其中无赖之辈往往致贿吏曹交通览纳巧立辩验折耗之名科取数倍妍弊百端重为民害乞敕该部凡一切不急悉行减免则弊政不生民无科扰矣命行在礼部会议行之  日生背气一道色青赤随生左右珥色黄赤鲜明  乙卯改高山玉林镇虏云川四卫经历司隶山西行都司初四卫自洪武中隶山西后调入保定涿州雄县至是以镇守大同武安候郑亨言复调大同左右天城阳和屯守故经历司亦改隶焉  以云南丽江军民府石门关巡检司前巡检阿吉男阿俗为本司巡检时本府言吉洪武中归附授巡检永乐中病故有嫡男阿俗夷人信服请听承袭行在吏部言阿吉非世袭土官
　　上曰即新除流官恐未便服得夷人今既夷人信服可准所言但不世袭若其不守法度即罢之别授流官  敕辽东都司赐随内官亦失哈等往奴儿干官军一千五十人钞有差  释故江阴候吴高之子亮等为民先是亮等有罪
　　仁宗皇帝发充海南卫军中途赦还行以吏部以闻
　　上命释为民  月犯内屏星  丙辰广东儋州等衙门土官同知王贤祐遣子芳等贡方物  国子学士曾才鲁言有母年七十余居乡户无丁男乞归侍餋
　　上顾行在吏部臣曰唐阳城为司业诸生不省亲者斥之况为师乎其从之  户科给事中沈宁以罪谪为驿夫宁初即赍诏往直隶诸郡需索货贿为巡按御史所劾
　　上命行在都察院鞠之宁服罪故谪之  丁巳朝鲜国王李祹遣韩长寿等奉表贡金银器皿等方物贺正旦  造随驾尚服局尚寝局宫正司印  瓦剌使臣撒法儿来朝贡马奏愿居京自劾命为指挥佥事赐冠带金织袭衣彩币银钞绵布鞍马仍命有司给房屋器物如例  己未赐广西上林长官司土官舍人岑志海湖广龙潭安抚司土官舍人冉胜魁等钞彩币表里有差  罕东卫土官指挥那那奏所属番民桑思塔儿等一千五百人例纳差发马二百五十匹数年多逃居赤斤近都督李英等率兵捕寇逃者惊愕欲聚众还归罕东乞为招抚复业
　上谓行在兵部尚书张本曰此初失抚绥致其逃窜彼虽犷悍我能安之则彼亦安矣其令费献等差人同那那往招抚令归无责其过旧所负差发马悉免之  庚申璔置广西梧州府苍梧县安平乡巡检司藤县白石寨巡检司怀集县慈乐寨巡检司容县粉壁寨巡检司岑溪县连城乡义平巡检司庆远府河池县土堡镇巡检司平乐县古眉寨巡检司富川县寨下市巡检司土官副巡检各一员亦从总兵官镇远候顾兴祖所奏也  降前云南按察使苖微为湖广随州知州微有罪遇赦吏部言可以复任方面故有是命  辛酉必里卫土官都指挥佥事康寿等来朝贡马  命阳武候薛禄佩镇朔大将军印充摠兵官率领官军巡开平宣府大同等处严饬兵备  以侍从旧劳升行在锦衣卫正千户李效良为本卫世袭指挥佥事食禄不理卫事  置行在太常寺南京太常司牺牲所吏目各一员典吏各一员初牺牲所无吏目典吏至是太常言本所有钱粮文移无人掌典难以稽考宜设吏目典吏俾之专掌故从之  以奏事不明黜行在刑科给事中林简孙郁吏科给事中何宣礼科给事中陈应炎兵科给事中陈耀工科给事中谢永赵睿俱为判官简交阯快州郁湖广桂阳州宣直隶六安州应炎交阯福安州耀交阯欢州永广西利州睿交阯清化州  赐弗提等卫指挥同知察罕帖木儿等九人钞币  摠交阯布政司按察司事兵部尚书陈洽奏贼首黎利名虽求降实则携贰招聚逆党拒抗官兵攻围茶笼州杀知州琴彭潜结玉麻州土官琴贵及老挝酋长与之同恶太监山寿赍敕宥利之罪授以清化府知府利言俟秋凉到任今复言素与参政梁汝笏等有怨乞角□羊知府之职愿得署茶笼州事近演州土人多有从利而逆而利又遣其党潘僚路文律等往嘉兴广威等州招集逆徒日以滋蔓望乞摠兵者早灭此贼以靖边方
　　上览奏敕荣昌伯陈智安平伯李安都督方政及交阯三司曰反贼黎利包藏祸心已非一日始若取之易如拾芥乃信庸人之言惟事招抚延今八年终不听命养成猖獗之势使忠臣无辜而罹害良民被毒而未厌其谁之过敕至陈智方政专督进兵务在协和成功不许缓机误事若来春捷报不至责有所归  贵州镇远府知府颜泽奏本府儒学自永乐十三年开设于偏桥等处四长官司夷人之中选取生员入学读书期有成效宜给廪膳以餋之
　　上曰府官之言是边郡开学教夷人欲使自营口腹彼岂乐于为学凡贵州各府新设学校未与之  夜填星犯键闭填星在上  壬戌四川按察司陈琏奏所属府州县官鉄四十员
　　上谕行在吏尚书蹇义曰任官必须择人不可以缺多輙滥授也  直隶宁国府宣城县江西南昌建昌二府及宜黄临川二县各奏今年四月五月久雨水潦伤稼
　　上命行在户部遣人验视蠲除税租
　　上御文华殿召杨士奇杨荣问曰昨日谕荣昌伯等敕皆行矣对曰已行
　　上曰朕有一言怀之久矣今独与卿二人说未可轻泄也昔在南京
　　皇考因交阯擒叛贼至曾与朕言
　　太祖皇帝初定天下四裔惟安南最先归化后来黎氏篡陈氏而夺其位所必当讨而是时求陈氏之后立之不后得故郡县其地果若陈氏令尚有后选择立之是犹
　　太祖之心而一方亦得安静朕对曰朝廷若行此事诚帝王之盛举
　　皇考笑曰此语未可轻泄然藏在朕心未尝忘朕今思之若陈氏果有后选一人立之使共蕃臣之职三年一贡如洪武之制用宁其民而中国亦省兵戍之劳岂不可乎如此不免论者谓朕委弃
　　祖宗之业然继绝兴灭实我
　　皇祖之志士奇荣对曰永乐三年初命将征黎贼凡诏敕文字皆臣等在御前亲承面命书行是时
　　太宗皇帝圣志惓惓在于兴灭继绝玉音具存中外所共闻知
　　上曰其时朕虽髫年尚记一二圣等亦如卿等所云卿二人但识朕意勿言三二年内朕必行之遂赐酒馔而退  癸亥
　　上命行在户部以宛平县官田六顷赐彭城伯张曰□永及曰□永故有田二顷俱免徵税  赐广东儋州土官舍人王芳等钞彩币表里有差  浚仪真瓜州坝河先是平江伯陈瑄奏仪真瓜州坝下河道年久淤塞请发附近军民＜锍-釒＞浚
　　上以东作方兴姑候农隙至是命镇江扬州常州三府仪真扬州镇江三卫共以军民二万□□睿＜锍-釒＞仍命瑄董之  甲子命武进伯朱冕掌行在左军都督府事都督指挥佥事于瓒任交阯都司事  升行在羽林前卫正千户昌英为卫本指挥佥事  巡按贵州监察御史奏镇远府卭水长官司所部奥洞苖贼苖银緫先因思州府蛮夷长官司民张福等告其聚众剽掠及虏雪洞杨政魁子妇緫兵官都督萧授遣人同民土往招抚之至奥洞坡俱为苖银緫所杀今苖银緫又率众攻土□去埂洞虏掠人畜焚其房舍积聚日益猖獗
　　上命都督萧授调湖广辰沅等卫兵万四千人运粮万五千石期会于清浪卫进剿  南京地震  乙丑命都指挥佥事刘铭往天城卫镇守  赐四川盐井卫土官副千户绰甲毋沔麦等钞彩币表里有差  总兵官都督谭广奏边卫客商中纳淮浙盐粮旧例大同天城每引米三斗宣府四斗以故客商少趋宣府请减宣府例淮浙盐三斗川盐二斗仍乞不拘资次支给庶使盐利均平边储足备从之
大明宣宗章皇帝实录卷之十一


大明宣宗章皇帝实录卷之十二
　　洪熙元年十二月丙寅朔
　　上省郊祀牲赐侍卫官军三万四千二十四人钞各一锭  赐平阳王羙圭长弟名羙垸苐二弟名羙垙苐三弟名羙埻苐四弟名羙垣苐五弟名羙塎苐六弟名羙堣俱封镇国将军  南京地震  丁卯命都指挥佥事王彧掌府军前卫事  迤北脱归军丁马贵等三十余人自陈皆年壮愿充勇士报效但各有父母兄弟乞暂归省复来
　　上谕之曰尔辈没虏中能自脱归且志图报壮士也今远来遽归道路不易朕今命兵部取尔父兄妻子至京就给衣粮房屋与尔同处皆叩首呼万岁  戊辰渤泥国王遐旺遣叔沙那万喏耶率头目坐阿烈等来朝贡方物
　　上谓礼部臣曰夷人涉海道远来艰险且时当寒冻凡宴劳赐予皆宜加厚  升大宁都司都指挥佥事陈景先为行在左军都督府都督佥事赐敕谕之曰卿事我
　　皇祖
　　皇考摅诚效力久历年岁多著勋绩今朕统承天位嘉念旧人特升卿左军都督府都督佥事益尽心边务善抚下人严固守备以副朕眷任之意钦哉  命故锦衣卫指挥使张祯子英金吾左卫指挥佥事张搔儿弟贵俱袭职  贵州铜仁府知府周季言本府新设儒学庙堂斋舍未备无生徒讲肄无所欲发民创构未敢自擅
　　上曰远方初开学校若无庙宇斋舍何以饬祀事变夷俗命工部从其所奏  己巳赐庆成王济炫庶长子名羙埥封镇国将军  调行在通政司左参议李文郁于南京通政司以康彦民为江宁县丞彦民永乐初为天台知县罢官家居至是监察御史巡按至天台县民二百人言彦民廉公有为乞复召为县以慰民望御史以闻行在吏部言彦民罢官十余年难从所言
　　上曰朕方择人为守令此人罢去久民犹欲之必有政事及民其召用之召至遂有是命  南京地震  庚午琉球国中山王尚巴志遣使宋比结制等奉表笺贡马及方物  命哈密差来使臣夹失为副千户赐冠带遣归  升直隶大名县县丞贺祯为本县知县祯九载至吏部当迁县民诣阙言祯有操守善抚恤乞令复任
　　上曰亲民之官能廉而爱民政当使久于任其升为本县知县  辛未富峪卫百户钱兴奏臣祖昔充涿卫鹿军既卒臣父代役以征讨功授富峪卫百户臣已袭父职今涿鹿卫以臣祖为逃军屡行追取乞令兵部辩明
　　上谓尚书张本曰比来军伍不清之弊多类此盖卫所官吏并缘为奸卿宜用心分理自今凡诉重役及冒名者必与辩明军政国家重事朕方专以委卿勉尽心也  壬申山东都指挥使卫青言备倭军士缺弓箭请给弓一万弦二万箭三十万从之  金山卫指挥魏保奏近倭舡泊海岸督军巡捕后所千户萧旻日事酣饮调遣不至又本所城垣烽火□侯俱不脩葺乞治其罪
　　上谕行在刑部臣曰军官职在御侮寇不应援不可宥即追至罪之又曰一人之言或好恶不出于公俟至必究其情实而后加罪  癸酉陕西行都司所属卫卒送官驼二百七十至京死者三十五有司以其失于饲养奏请罪之
　　上曰一驼价直数马虽十卒不能偿甘肃至京道路甚远其间岂无伤损而毙者不必罪亦免追偿  南京地震  甲戌赐
　　献陵营造军官都指挥佥事孙奇等一十一万六千四百九十五人钞彩币表里袭衣有差  沙州卫把失帖木儿挈家来归奏愿居京自效命为所镇抚赐冠带金织袭衣彩币银钞绵衣鞍马仍命有司给房屋器皿等物如例  浙江新昌等县奏先奉诏书凡官民田荒废者召民耕种官田准民田例徵租无人耕者除之今荒田已召人开耕租如民田科徵而本府犹循旧额督令徵办
　　上谕户部臣曰既下诏优免而州郡吏尤如旧责辩使朝廷失于信民可乎尔速移文开额违者罪之  夜有流星大如杯色青白有光起参东南行至近浊  乙亥狭西庄浪卫土官都指挥佥事鲁失加奴儿干都司都指挥佥事佟答剌哈辽东海州卫指挥佥事阿哈木等来朝贡马  命复代府山川社稷祭祀及给还家财马驼等物永乐中王有过敕停祭祀革护卫收其财物至是王能悔过故有是命  擢行在翰林院庶吉士周贵为翰林院检讨升河东布政司左参议朱珏为湖广布政司右参政贵州道监察御史魏源为浙江按察司副使湖广道监察御史王生为福建按察司佥事四川道监察御史于文通为贵州按察司佥事山西太原府知府为辽东苑马卿降河南布政司左参政周镐为保定府唐县知县福建布政司右参政祖述为苏州府嘉定知县湖广布政司右参政杜潜为九江府德安知县河南布政司右参政彭存善为饶州府余干知县陕西按察司佥事张敔为广平府广平知县俱以巡按监察御史考其不胜任也  命内官张福赍彩币表里往赐哈密忠顺王男卜答失里等其从行官军都指挥佥事张言等赐钞绢彩币表里袭衣有差  行在礼部尚书吕震言山西介休县僧用彝假预会来京师而请度牒又扬言进所乘马而久不进
　　上问僧年几何曰约五十余
　　上曰其年已老何以尚无度牒且学佛者当守戒律持清净何用以进献为事或者其无赖之人乎亦不必究斥之可也  湖广宝庆府知府许誉奏邵阳县去岁田榖不登民今缺食已发本府仓粮一千二百一十五石赈之  丙子增置行在兵部武选清吏司主事二员职方清吏司主事三员武库清吏司郎中一员主事二员以尚书张本言其事繁故也  行在工部奏请造河间忠武王张玉东平武烈王朱能金乡忠壮侯王真少师荣国恭靖公姚广孝配享祭器从之  丁丑狭西西宁卫大国师三丹藏卜遣剌麻绰失吉罗罗等贡马  命故羽林前卫指挥佥事童养受弟福袭职  銮驾库匠李官保言户有三丁兄夷陵州学生弟增广生乞免其差徭
　　上谕户部臣曰旧闻生员之家例免二丁差役此盖有司奉行不至尔其核实果如所言依例免之  戊寅命僧录司右阐教班丹班札失为净觉慈济大国师  己丑升大宁都司都指挥同知梁成为行在前军都督府都督佥事  赐琉球国使臣宋比结制等及必里卫土官都指挥佥事康寿等钞彩币表里有差  增设北京顺天府宛平大兴二县工房匠科司吏一名典吏二名先是二县工房设南北科司吏各一名典吏二名南科管工部等衙门买办物料北科管惜薪司等衙门夫役并在京居住诸色人匠等事事繁不治二县以为言故增设之  庚辰镇守甘肃总督兵官都督费献奏凉州土达官军已遣送赴部所遗田地令河南山西诸卫备御士卒耕种今亦俱回原卫其田地宜与本处官军之家有丁力者耕种庶不荒芜从之  南京地震  夜月有晕色仓白围圆浓厚太微西垣轩辕及井鬼柳三宿皆在晕内  辛巳山东济南府滨州民诣阙言泰安等州户口盐每引纳钞一十五贯滨州等九州县每引七贯五百文绵布四百匹布久亏欠乞依泰安州例悉纳钞庶便于民
　　上问行在户部例何以不同对曰此旧例先时钞难得民便于纳布今钞易办民便于纳钞今之所言盖避难就易不可准
　　上曰小民既以为便其即从之毋拘旧例  夜南京地震壬午行在工部言造两京祭
　　天地社稷及
　　配位苍壁黄琮仓玉成请送太常寺供用从之  交阯布政司土官左参政梁汝笏等来朝进金银器方物
　　上谓尚书吕震曰汝笏虽土人颇忠实招民殄寇累累有功今来朝当厚赉以奖励之凡所进物皆酬其直于是赐汝笏钞二百锭锦绮四表里赐其从人钞有差偿所进物凡给钞七千四百八十锭  辽府庶人贵爕贵煊奏蒙赐食米一千石请诣阙谢恩
　　上遣书辽王俾知之且俾谕二人宜思前过勉图改行  直隶顺德府唐山县民武凤诉父送夏税绢赴京中途遭盗劫县官日夕杖责父偿乞姑缓期限
　　上谓行在户部臣曰民被盗非得已县吏不思捕盗惟酷刑责偿子不忍其父之苦来诉情亦可矜即移文令有司免其偿而急捕盗  癸未
　　上谕行在工部尚书吴中曰
　　献陵用工官军勤劳已久可分为两班每五月一更俾得休息  毛怜卫土官都督佥事莽哥不花东宁卫达官指挥佥事答隆哥等来朝贡马及方物  迤北鞑靼察麻罕来归奏愿居京自效命为所镇抚赐冠带金织袭衣彩币银钞绵布鞍马仍命有司给房屋器物如例  行在户部奏近有敕河南彰德府踏勘城内外空地五顷九十五亩有奇以居常山中护卫军校其地岁纳粮税丝绵宜除豁从之  山西都司言高山等卫旧在保定军士遇有调发则于京库请给军器事毕还官今调与阳和诸处卫所相兼屯守边境之地调发无常请给盔甲弓箭等物
　　上命行在工部给之  甲申立春节
　　上御正朝顺天官府进春文武群臣行贺礼  行在户部尚书夏原吉奏官买顺天府民丝漆等物当给价钞而所司折以靛青民得钞则便于市易请仍给钞
　　上曰凡市物必给钞靛青非染工不用他人焉用之卿如不言几亏民矣其悉给钞靛青收贮以俟别用  总兵官镇远侯顾兴祖率兵讨广西宜山贼韦稳等平之  乙酉造
　　皇太后  皇后皇妃仪仗成
　　皇太后仪仗红仗一对清道旗一对黄麾一对綘引旛三对传教旛二对告止旛二对信旛二对龙头竿五对仪锽氅五对戈氅五对戟氅五对梧仗三对立爪三对卧爪三对仪刀三对班剑三对镫仗三对骨朵三对金钺三对响节六对羽葆幢二对拂子二紫方伞二红方伞二黄销金伞圆一黄绣典柄伞二红绣方伞一红素圆伞二红绣方扇三对红绣花圆扇三对青绣方扇二对红罗素圆扇六对黄罗素圆扇六对辂一安车一金交椅一金脚踏一金水盆一金水罐一金香炉一金香盒一金唾盂一金唾壸一坐障一行障二红油纸镫笼一对魫镫一对红纱镫笼二对
　　皇后仪仗与
　　皇太后同皇妃仪红仗一对清道旗一对綘引旛一对戈氅一对戟氅一对仪锽氅一对梧仗一对仪刀一对班剑一对立爪一对卧爪一对镫杖一对骨朵一对金＜釒戈＞一对响节二对拂子二青方伞二红绣圆伞一红绣方扇二对红花圆扇二对青绣圆扇二对凤轿一红销金罗轿衣一红绢两轿衣一间抹金银交椅一间抹金银脚踏一间抹金银水盆一间抹金银水罐一间抹金银香炉一间抹金银香盒一间抹金银唾盂一间抹金银唾壶一坐障一行障二红纱镫笼二对  山西蒲州荥河县民周克庸进嘉禾一茎三穗五穗至十穗者命礼部赐钞遣之  行在工部臣言
　　长陵殿宇未完人力不足请于平江伯陈瑄运粮官军内借一万人助工从之  丙戌命故羽左林卫指挥使刘谦子惠府军左卫指挥同知崔得子智俱袭职  司设监太监莫庆奏制造器物工匠不足比有言怀来等卫有诸色军匠四百余人乞命所司遣人并家属发至供役为便从之已而复命所司凡边卫军止取本身俟至京试其艺果精始取家属  保定府完县民六百余人诣阙言今夏久雨田苖多灾岁纳盐粮丁绢刍豆乞蠲免
　　上命行在户部臣曰今年水潦民多艰食而六百余人之诉宁不恻然尔即计议当免者即免勿重困之  顺天等府通州武清等县民四百九十八人奏原畜孳牧种马及驹自洪熙元年以来多病死每户有死一匹二匹者有司责偿甚急缘今年六月以来雨潦伤稼民皆缺食乞候来岁秋成后买偿从之  丁亥贵州镇远州土官知州何瑄交阯三江卫指挥佥事阮嫩清化卫指挥佥事黎巴兰等贡马及方物  东宁卫指挥佥事金声等招谕建州左卫指挥佥事猛哥帖木儿木合等至京贡马  行在户部奏太子太保忠勇王金忠岁禄一千石宜兼支米麦
　　上曰彼挈家来归待之宜厚且他无所营所恃者俸禄耳米麦宜以时给之勿令不足庶称称
　　皇祖怀柔远人之意  云南布政司左参议江英子汉诣阙奏臣父英先任贵州左参议永乐中台罗等寨苖寇反伪称王侯总兵官镇远侯率师征之臣父英率土丁为乡导擒杀苖寇边民安业有司上其功会
　　太宗皇帝北伐未蒙升赏而臣父以祖母丧守制服阕调云南今御史言臣父病不能事任当罢为民切思臣父守职多年并无赃罪不幸患疾如蒙录父微劳乞赐官冠带回家医治以图报补
　　上悯其情从之  浙江海宁县奏民逃徙复业者九千一百余户所欠夏税丝绵四万余斤粮三万余石乞恩优免
　　上谓尚书夏原吉曰一县几何民而逃者九千余户此必官不得人科歛无度所致其速移文令府县加意抚绥税粮悉如诏书免徵  戊子占城国王占已的赖遣侄济布智眉等奉金叶表贡方物  改行在龙骧卫仓隶燕山左卫初本仓隶义勇左卫永乐二十二年九月改义勇左卫为龙骧卫本仓亦改为龙骧卫仓至是以龙骧卫为行在衙门遂改本仓隶燕山左卫  福建尤溪县银屏山银场副使刘英奏初本场每季纳银五百七十两永乐中遣官闸办数倍其数每季二千七百两山深民贫采矿艰难逃亡者多岁办不充乞仍旧额
　　上谕行在户部臣曰遣官闸办正欲察其奸弊不令虐民乃反倍增其课虐民甚矣其即遣人审实仍其旧额己丑以吕熊为行在兵科给事中叚黼为行在太医院御医熊礼部尚书吕震子震数于
　　上前恳乞熊官至于流涕上不得已而与之黼故御医叚士诚子仁宗皇帝念士诚故召黼至是始至上以
　　先帝所召亦命之官  赐奉使苏禄等国回还官军千户汪海等九十五人钞币表里布有差  出京库弓一万箭三十万给山东诸卫军从备倭都指挥使卫青奏也  庚寅陕西庄浪卫土官都指挥佥事鲁失加等钞币行在户部奏昨总兵官都督谭广言阳武侯薛禄巡边军马众多而万全右卫粮储不足宣府草亦缺用宜增益之请以宣府仓粮暂给万全右卫以怀来保安鸡鸣山所积草给宣府军用仍从薛禄谭广酌量支给从之
　　○
　　上罢朝御左顺门尚书蹇义等侍因谕及汉光武保全功臣事义曰光武以吏事责三公故功臣不用所以保全之也
　　上曰功臣固贵保全而人才不可废置伊尹相汤伐桀为商阿衡闳夭散宜生之徒相武王伐纣未尝不见用当时参陵平勃辅安汉室皆高帝之旧臣况天生贤才以为世用彼诚有公辅之器国家推诚心倚任之待之以礼隆之以恩固无不保全者矣以其为功臣置而弗用亦过矣我朝于将臣择其德望才干者分掌五军而军国大政悉于朝廷彼得效用而大权出于上用人之道保全之意亦可谓兼尽矣  辛卯命都察院右都御史杜智致仕智太平府芜湖人洪武未为北平知府以守城功永乐间累升至河南左布政使
　　仁宗皇帝即位念其旧劳升南京都御史智＜宀十见＞和夷坦而乏刚正之才廉介之操至是有奏其违法者
　　上知其尝效劳先朝释之遂命致仕  宥掌陕西都司都督佥事胡原罪原取宁夏卫镇抚之女为妾并挟其父兄以归又役骑士五十八人侍妾父出入又逼取指挥刘定金相香带等物事觉都察院论罪应徒
　　上曰原贪黩有素但念其历事
　　先朝而年已老宥之令致仕  降北京行部右侍郎裴琏为四川涪州知州先是命琏往视山陵及后当陪祀
　　长陵皆诈疾不行为监察御史所劾下锦衣卫狱至是黜之  神武中卫兴州后屯卫宣府左卫济州卫各奏六月以来多雨水涝伤屯田榖二十五顷命户部遣人验视免其子  夜有流星大如鸡弹色黄赤有光出子星旁东南行至游气  壬辰敕行在礼部曰京师庶政所出文武群臣朝夕趋事才智不齐宁无过举今岁事肇始宜与湔涤自洪武元年十二月以前所犯过名纪录在公者悉蠲除之俾图自新  庆王＜木旃＞以
　　上所赐玺书屡称叔祖谦不敢当乃奏云君臣之礼尊卑上下其分截然每奉敕旨过辱撝谦圣德之至同乎舜禹愚臣揣度非宜所蒙伏望自今有赐正言定分示天下以礼使臣心获安又奏韦州高凉欲往度夏秋至冬而复且＜锍-釒＞官军之凶狡乐工之顽猾者以闻
　　上复书曰承喻书词过谦此盖一家至亲之常礼叔祖谦德隆厚言之谆切中心藏之所喻韦州地土高凉春往秋回悉从叔祖所便廖祥等五十八人已令兵部起取改调乐工顽猾者可就府中发回原籍当差  癸巳赐辽东海中州等卫指挥佥事阿哈木等奴儿干都司都指挥佥事佟答剌哈等陕西西宁卫大国师三丹藏卜所遣剌麻绰失吉罗罗等钞彩币表里靴袜有差仍赐三丹藏卜钞币  甲午朝鲜国王李陶遣陪臣李泼等贡马谢赐药材恩贵州土官宣慰使安中遣把事阿路广西凭祥县故土官知县子李成遣族人李肆四川松潘祈命族番僧勺失结林证桑植等安抚司安抚向思富古木山等卫野人头目咬纳建州等卫指挥佥事李满忠子满住及乌思藏大乘法王昆泽思巴遣使臣桑结巴等贡马及方物
　　上谕行在礼部臣曰正旦朝会远夷俱集凡宴赐皆宜豊厚毋简于礼  弗提等卫指挥同知察罕帖木儿等率妻子五百七十二人来归奏愿居京自效赐以纻丝绢袭衣有差仍命有司给房屋器物如例  乙未岁暮享
　　太庙  遣官祭五祀及旗纛之神  是岁天下户口户九百九十四万五百六十六口五千二百八万三千六百五十一田地四百一十六万七千七百七顷三十亩田赋米麦三千一百八十万二百三十四石有奇丝一十七万九千一百三十三斤绵二十三万二千七百三十四斤绢九万四千五百六十九匹布一十二万九千七百二十匹绵花二十四万二千一百四十七斤折色钞四十三万四千一百六十八锭有奇襍课钞一千四百七十四万六千二百三十八锭有奇米麦七万九千六百八十七石银六千二百五十一两铜二千二百九十九斤鉄五十二万七千二百六十四斤有奇布二百八十三疋盐课盐三百一十二万一千一百二引有奇折色钞二千二百四十一万三千九百一十四锭米七十一万三千四百九十三石绵布三万四千三百一十六疋有奇茶课茶六十万九千五百六十三斤有奇折色钞一万五千三十九锭屯田子粒六十一十三万六百九十九石有奇采纳银三万七千一百七十八两  漕运北京米豆二百三十万九千一百五十石  减免天下官田等项税粮计米麦六万二千五十九石绢五疋有奇
　　大明(英)[宣]宗章皇帝实录卷之十二


大明宣宗章皇帝实录卷之十三
　　宣德元年春正月丙申朔上御正朝受贺文武群臣命妇朝皇太后皇后
　　○日上生黄气一道随生冠气一道色黄赤
　　○戊戌谕文武群臣曰朕惟君国莫大于奉天守成莫重于法祖为臣之道莫切于忠君而爱人朕嗣承鸿业惟天惟祖宗付畀夙夜祗敬励精思理不敢怠宁今肇岁改元与天下一新尔文武群臣皆祖宗所简任以遗朕者必有以副朕之望摅诚秉忠懋乃嘉猷以辅予德殚厥智虑勤力不懈以恭乃职尔惟懋哉治民者悉心爱民治军者悉心爱军俾咸享乐利用副朕子惠群生之意尔惟懋哉端乃心慎乃行务忠厚而戒刻薄务正直而戒邪枉毋附下而罔上毋肆己而虐人毋作聦明乱旧章毋渎货利坏名节用光汝绩保禄位于悠久尔惟懋哉君臣相与同德协恭康济宇内用致太平不惟于我国家有赖尔亦有显闻于无穷弗是之率而悖德慢礼纵欲徇私祖宗赏罚之典具在朕不敢私钦哉勿忽
　　○赐朝鲜国使臣韩长寿等钞文绮纱罗袭衣有差
　　○己亥湖广高罗安抚司安抚（据抱本补）礼田大名遣舍人谭海木速河等卫指挥佥事阿吉里纳贡马及方物
　　○赐孔颜孟三氏子孙孔克勋及滁阳王之亲郭昇等钞嘉其来朝也
　　○庚子孔颜孟子孙十人陛辞上谓行在礼部尚书吕震曰朝廷待贤当厚彼皆圣贤子孙其给道里费又谓震曰孔颜孟三氏旧设教官训其子孙必选端重有学行者尔以朕言谕吏部知之
　　○辛丑上谓行在兵部尚书张本曰比镇远侯奏广西蛮贼覃公旺已就戮其余尚有未平者朕思蛮寇劫掠若所在官军制驭严密亦可无患致其猖獗皆因失于防闲今杀戮既多亦可怜悯其未平者更令人招抚若不悛改然后加兵亦不为晚遂敕镇远侯顾兴祖曰宜山清潭等处蛮寇未平者今更遣人抚谕宜必顺从若仍不服则用兵剿捕毋得延蔓久害善良尤湏戒饬官军勿扰平民
　　○壬寅行在太常寺祭奏祭祀上论之曰国家祭祀掌之礼部而复置太常尤重其事也卿等佐朕事天地事祖宗非他职事之比协恭同寅以承祀典朕盖有赖然必诚敬之心素有特持（抱本）养粢盛之荐极于精洁庶几神明歆格而生灵蒙福卿等勉之
　　○广西丘温卫土官指挥岑永玉四川天全六番招讨司土官高敬让子凤等来朝贡马
　　○癸卯孟春享太庙
　　○遣中官祭司户之神
　　○以大祀天地赐宿卫郊坛官军六万一千三百四十五人钞人二锭
　　○骁骑右卫指挥佥事刘兴等二百二十人奉使忽鲁谟斯等国还进方物命行在礼部计直赐钞
　　○日上生背气一道色青赤鲜明
　　○甲辰以大祀天地谕戒群臣上致斋武英殿召尚书蹇义夏原吉杨士奇杨荣等谕之曰朕今日习郊祀礼召卿等观之于是命行在礼部尚书吕震太常寺少卿姚友直等暨执事官习礼殿上  上观之既复谕群臣曰祭享之礼莫严于此朕承大统躬祀  天地为天下苍生祈福不敢不敬卿等亦宜秉诚相朕庶几感通之道义等皆叩首而退
　　○夜南京地震
　　○乙巳湖广永顺宣慰使彭仲遣子英亦马忽山等卫指挥佥事完者秃等来朝贡马及方物
　　○迤比完者鞑靼帖木儿等三人来归奏愿居京自效命为副千户等官赐冠带金织袭衣彩币银钞绵布鞍马有差仍命有司给房屋器皿等物如例
　　○丙午遣使赍敕命瓦剌贤义王子捏烈忽袭王爵敕曰昔我皇祖太皇帝临御之日尔父贤义王太平能恭事朝廷遣使往来有如一家朕祗奉天命嗣承宝位恪遵  皇祖成宪惟欲天下生灵咸得其所比闻尔父已殁今特遣指挥孙观千户岳谦等赍敕命尔袭封贤义王并赐彩币表里尔其恪遵朕命笃绍尔父之志抚绥部属俾咸乐其生以永享昇平之福钦哉
　　○朝鲜国王李祹遣陪臣李澄等贡马及方物贺  万寿圣节
　　○昏刻月犯五诸侯礼本有东字苐一星
　　○是夜月有晕围圆浓厚并南北河五车皆在晕内
　　○丁未大祀  天地于南郊将事之际天气穆清成礼而退  上悦命驾徐还谒  皇太后毕出御正朝文武百官行庆贺礼
　　○戊申卫府右长史杨黻卒黻字服民由进士擢四川道监察御史练达如素习临事揆理务当于公  仁宗皇帝嗣位下诏求言黻上疏论敬天勤民崇俭戒奢等十余事多见釆纳遂擢卫王府右长史日以诗书进说  事开益皆由于正裁处庶务粲然条理其僚属以下咸心服之至是卒黻孝友严于自守家贫未尝苟取一钱博学好古进脩之志至死不懈云
　　○己酉山东鳌山卫鞑官都指挥佥事梁兴弗提卫故指挥佥事秃僧哈母佟氏等来朝贡马
　　○遣使往抚别失八里王歪思及西南夷木邦缅甸麓川车里八百大甸老挝宣慰司孟艮孟定湾甸镇康四府州土官赐之纱罗锦绮有差以其勤修职贡故也时麓川木邦互争强界各诉于朝就令使者谕角□羊之俾各安分毋相侵越
　　○行在前军都督府都督韩僖奏守卫西华门千户路旺私擅下直请执付法司治之  上曰昔  皇祖悯恤守卫官军凡有疾及父母家室有疾者许白所管官下直此人得非有故乎命锦衣卫官讯之旺言闻父病不及告暂归诚有罪  上曰都督劾之是而人情亦有当矜恤者姑宥之
　　○庚戌遣使祭故哈密忠义王免力帖木儿仍命其侄卜答失里嗣封忠顺王先是  上谕行在礼部臣曰哈密受  皇祖厚恩封为王而能恭修臣职今既死宜有继承然免力帖木儿初承其兄忠顺王脱脱今脱脱子卜答失里亦长宜仍立为忠顺王守其地赐以绮帛其诸臣亦皆赐赉复赐诏谕之曰朕祗奉  天命主宰华夷夙夜惓惓惟上体  天心欲使天下生灵咸得其所爰自即位之初以今年为宣德元年大赦天下四方万国之人皆已翕然从化惟尔哈密近在西境昔我  皇祖太宗皇帝临御之日尔大小官员军民人等能识达  天命竭力效忠恪脩职贡是以朝廷眷待弥久弥厚朕今绍承  先皇帝之志用广一视同仁之德特遣使赍诏往谕凡尔哈密大小官员军民人等自诏书至日以前所犯罪无大小悉赦不问尔等自今宜笃初心归诚朝廷安处本境打围飞放自在生理庶以永享太平之福
　　○上以汉王高煦遣人献元宵灯复书曰承惠灯已祗受叔父亲亲之德甚厚感荷感荷侄切自念昔  皇祖  皇考之世叔父每因时节行礼今复行之于侄岂所敢当自今凡新春元宵端午更不必重烦劳费惟时惠诲言侄所望也有言于  上曰汉府所遣来者多是窥覸朝廷之事特以进献为名  上曰吾惟推诚以待之耳
　　○广西柳州獞首韦敬晓等归附先是庆远府宜山思恩等县蛮民作耗柳州獞蛮相扇而起总兵官镇远侯顾兴祖讨之兵至柳州遣人宣  上德意凡降者释其罪今有司绥抚韦敬晓等闻之率其党男女三百余人诣营归款愿改过向化至是兴祖以闻  上谓尚书张本曰常情皆贪生惧死蛮夷之心岂异于人哉本对曰此由  陛下圣德开导其生路不然悉死于兵矣  上曰卿更体朕意遣人谕镇远侯及郡县长吏令抚恤降附招辑流亡毋令失所
　　○日生璚气色青赤已而生交晕色黄赤俱鲜明氏刻月犯内屏星
　　○辛亥乌思藏番僧舍加劄思巴等贡马
　　○赐汉府所遣进灯护卫官军田敬等三百六十九人钞及纻丝袭衣有差
　　○壬子命建州左卫指挥佥事猛哥帖木儿为都督佥事赐冠带
　　○行在礼部奏请宴劳外夷朝贡使臣  上曰四夷宾服世所贵也其使臣今不远万里而来者皆有慕于中国饩廪赐宴必丰庶昭朝廷优待之意
　　○大理寺卿胡概执松江土豪及亡赖虐民者械送京师其中有杀人取财夺人妻女侵盗税粮因公科歛以一取十老吏猾胥逞奸肆毒皆府县不能制者  上以付行在都察院谕都御史刘观等曰朕为天下主惟欲民皆得安夫安民之道必去害民者譬如治田有蝗蝻则嘉榖不成今此徒皆号民蠹然更须详审或情有可矜事有可疑亦当与辨所谓罚当罪则民服惟务至公勿有偏狥
　　○癸丑敕行在刑部都察院大理寺曰今岁事肇新春生伊始见问罪囚宜从宽宥除谋反大逆谋叛子孙谋杀及殴骂祖父母父母妻妾杀夫奴婢杀主谋故及斗殴杀人蛊毒魇魅毒药杀人强盗窃盗三犯及真犯情重者不宥外余皆宥罪俾运粮赴宣府其杂犯死罪自备粮十五石运纳文职官吏降用武职调卫徒流迁徙罪运官粮十石武官复职文职官吏调用杖罪运官粮五石各还职役军民人等应运纳者皆复役宁家若吏典托故不赴京及在逃者不分徒流杖罪运官粮三石毕日皆发顺天府为民官吏应笞罪及在逃军囚军伴仪从皂隶人匠厨役抵罪者俱免科复职役若文职官吏犯赃者不分轻重运粮完日黜罢原藉为民
　　○赐建州左卫土官都督佥事猛哥帖木儿及东宁卫指挥使金声等二百八十四人钞绢彩币表里有差仍命辽东都司给赐绵布
　　○福建布政司右参议樊翰奏福建属卫军士月粮应支钞者岁久未支盖由有司课程不敷比闻福建都转运盐使司浔尾惠安浯州＜氵丙＞州盐场积盐甚富以其海道涉险故有三四十年未给者请准户口食盐之例给军以代粮钞庶几军得食用盐免陈积  上曰以钞代月粮又以盐代钞不识于军便否其令都司按察司会议果若便利即从之
　　○狭西按察副使邝野奏初奉  仁宗皇帝诏旨在外都司勾军则令按察司比较其实以闻都司当先以勾军之人通报按察司庶有稽考今狭西行都司掌司事都督佥事李文等沮格不行延历已久无所质究莫辨奸欺请明正其罪  上谓都御史刘观等曰都司当方面之寄安内攘外全仗兵力所以令按察司考其勾军之数将以革旧币而收实用彼不以报是乐弛纵而恶绳检姑记文等罪令按察司再行督之如其不悛必罪不恕
　　○山海卫奏仓储灾焚粮料二万余石  上曰天灾固有不测或小人作奸亦未可知户部其遣官覆勘具实以闻
　　○上退朝御左顺门与侍臣论理民之道  上曰民为国本闾里小民或占于饥寒或困于征徭或为豪强所抑岂能达之朝廷所赖良有司抚餋存恤庶不至失所侍臣曰亲民之职莫若守令必严选举以副  圣意  上曰人之贤否恒不易知必任之以事而后可见古帝王选任贤良三载考绩三考黜陟盖以此也然以今观之九载而后黜陟藉使所任非人民受其弊多矣今在外有司从巡按御史及按察司官考察贪婪不律者即紏举之最为良法朝廷择守令固为急务而御史按察司官尤宜择人御史按察司官得人则守令贤否有不待于考绩而后黜陟者矣  上又曰继自今御史及按察司官考满亦须以考察有司贤否为功绩
　　○甲寅  上御奉天门谕群臣曰前日御史言通政秦川往湖广督运饷受赃川大臣何得全无知识汉大司农田延年贪求赃贿一旦败露自杀身命为重财贿为轻此乃以至重博至轻况赃物法当入官于己何益  太祖皇帝尝言守俸如泉井井虽不满日汲不竭川俸亦不薄若清廉公正尽忠为国岂不长享富贵今至此罪岂可容古人云祸福无不自己求之凡在官者当以此人为戒群臣皆顿首受命
　　○沙州卫都指挥佥事困即来遣千户阿儿台舍人苦木帖木儿奏事至京赐钞及彩币表里有差
　　○赐毛怜卫土官都督佥事莽哥不花等三百八人辽东东宁卫鞑官指挥佥事答隆哥等九十三人钞彩币表里及纻丝袭衣靴袜有差
　　○阳武侯薛禄奏天城卫军士守边者月粮折绢人一匹千户潘海每匹但给二丈余皆入已  上谕行在兵部臣曰军粮一石折匹绢盖优与之使得御寒而朕犹虑其乏食今乃三分取其一但知利己岂有恤军之心其执付法司罪之尔兵部仍给榜边卫戒约
　　○日上生背气一道色青赤鲜明
　　○乙卯修居庸关城楼命都督沈清督之
　　○赐贵州镇远州土官知州何瑄建州左卫指挥佥事木合等交阯三江卫指挥佥事阮嫩清化卫指挥佥事黎巴兰等钞彩币表里及金织纻丝袭衣靴袜有差
　　○释山东都指挥使卫青于狱俾复职初青备倭登州坐不法逮系都察院  上念其旧劳且虑倭寇为海滨患故释之
　　○上罢朝御左顺门行在兵部尚书张本等侍语及世禄本曰唐虞之时赏延于世周文王时仕者世禄此皆先生忠厚之意  上曰我国家待勋臣礼意尤厚  太祖皇帝开国功臣  太宗皇帝靖难功臣子孙世袭其爵年幼者给全俸养之置武学教之书史稍长俾习武艺俟其成人然后任以事著为令典视先王之制尤备朕嗣位以来谨遵成宪功臣子孙咸录用之或掌都府或守籓方恪勤职业者亦多有之是皆  祖宗教养之功若其不念先世积累之劳不体朝廷优待之意则自暴自弃矣  上又曰古云世禄之家鲜克由礼骄淫矜侉将由恶终此患教之不至耳
　　○丙辰贵州安顺州土官同知阿宠云南易门县土官县丞王嵩湖广金洞安抚司土官安抚覃添贵遣子忠等贡马
　　○赐渤泥国王叔沙那万喏耶及头目生阿烈等八十八人银钞彩币表里纱罗及金织纻丝罗袭衣靴袜有差沙那万喏耶加赐冠带铜钱生阿烈等十七人亦赐冠带
　　○赐安定王桑儿加失夹等三人白金彩币表里绫绢等物仍命狭西河州茶马司赐之食茶
　　○以朝鲜国王李祹贡献之勤遣内官尹凤赍敕往劳赐王及妃纱罗锦绮彩帛有差
　　○忻城伯赵彝卒彝泗州虹县人始由虎贲右卫百户调燕山右卫从頴国公征沙漠筑城宣府万全怀安升永平卫指挥佥事从  太宗皇帝靖内难累升都指挥使封忻城伯子孙世袭永乐十三年命镇守徐州  仁宗昭皇帝嗣位召还京至是卒  上遣官赐祭命有司治丧葬
　　○丁巳撒只剌河等卫野人头目火罗火逊等来朝贡方物
　　○复陈哲博野县知县哲为博野有善政得民心至是以旧官代还县民恳诉于巡按监察御史柴文言旧官才德不逮哲远甚惟哲有父母斯民之心乞留哲在任庶几民不失所文以闻  上谕吏部臣曰朝廷选用守令正在求民安耳哲能得民心如此称所用矣古人有言所欲与之所恶勿施其召旧官还而令哲复任
　　○赐朝鲜国使臣李泼等钞彩币表里有差
　　○太师英国公张辅言在京操备官军凡是缘边诸卫及狭西辽东山西都司者皆已遣还今在京军少合于河南山东等都司及中都留守司直隶睢阳等卫选调至京以时校阅  上曰然天下虽安不可忘武今国家无事正须训兵练将卿等当为朕留意遂阅定其数敕各都司及属卫选调令依期至京
　　○夜南京雷
　　○戊午命建州左卫指挥佥事塔阿察撒里不兰乞目在州寄住指挥佥事木答哈为指挥同知三万卫正千户佟敬建州左卫正千户牢苦秃为指挥佥事其余副千户百户所镇抚各升职有差以其从东宁卫指挥金声招谕还故也
　　○改贵州铜仁府大崖土黄坑水银朱砂场局隶大万山长官司初设贵州布政司大小衙门时以大崖土黄坑水银朱砂场局隶铜仁府至是大万山长官司长官杨光庆言本场局旧系本司管辖乞仍旧以便夷民从之
　　○赐广西丘温卫土官指挥岑永玉四川天全六番招讨司土官舍人高凤湖广高罗安抚司舍人谭海木速河等卫指挥佥事阿吉里纳等钞彩币表里有差
　　○行在大理寺奏王骨都杀夫冤事骨都猗氏县民郭小生妻尝夜与姑同绩小生先寝仇人于八潜入其室杀之而遁小生父疑骨都私与邻人袁加儿谋杀之执以告骨都实不与袁私时有杨恭者知于八谋首其事然于八强辩郡县鞫狱者不能得其情骨都不胜考掠遂诬服狱上行在刑部又不与辩将加刑骨都诉冤  上命文武大臣覆讯得诬状时于八已死矣  上命释骨都遂谕刑部官曰罪至死谓之极刑况妻杀夫尤为大恶法司于此不用心何所用心彼若不言必枉杀之矣仁人君子于一草一木不肯轻折何况人命朕数戒尔等须存钦恤之意何得仍有此事今但以赦前姑容不问若再枉人如此岂得更容尚书金纯等皆顿首谢
　　○己未福余卫指挥使忽剌赤等来朝贡马
　　○遣行在吏部侍郎黄宗载等往各处清理军伍宗载浙江户部侍郎郝鹏湖广刑部侍郎樊敬扬州淮安凤阳庐州滁州徐州俞士吉应天太平池州宁国安庆广德和州吴廷用江西北京行部侍郎金庠北直隶都察院副都御史李素山西大理寺卿汤宗山东少卿严昇镇江常州苏州松江徽州李谦广东施礼河南寺丞张宗琏福建艾良四川通政使司右参议何怀辉广西鸿胪寺丞张人实陕西赐敕谕宗载等曰兵以卫民民以赡兵不可偏于一尔等皆左右近臣与国同体其竭乃忠诚必勤必恭必廉必明毋苟且因循毋任情生事必尽是非之公俾军伍无欺隐之币平民免非辜之挠庶几称朕委任之意钦哉
　　○命修筑广西南丹卫城时南丹卫奏城垣损坏八百余丈本卫军少乞调附近军民相兼用力  上谕行在工部臣曰南丹边卫切近蛮寇修城不可缓亦不可妨农其令镇远侯及都司布政司会计工力稍俟农间即督军民兴役至冬而毕毋久劳人
　　○行在吏部奏山东等处儒学署学正教谕训导举人侯显等五十人所教生员有科举岁贡中式例当实授  上曰比者数有人言学校废弛今此辈教有成效亦能尽职即与实授以励其余
　　○赐贵州宣慰司把事阿路广西凭祥县故土官族人李肆四川松潘祈命簇番僧勺失结林证桑植等安抚司安抚向思富古木山卫野人头目咬纳建州卫舍人李满住及乌思藏使臣桑结巴等钞币袭衣靴袜有差
　　○庚申撒力等卫鞑官指挥佥事桑果奴等来朝贡马
　　○命南京礼部左侍郎兼国子监祭酒胡濙为行在礼部左侍郎时濙来朝  上谓吏部尚书蹇义曰昔  皇祖  皇考皆尝言濙敬谨小心可用盖亦朝廷旧人可罢其所兼官留于行在礼部
　　○增修韩王府第命军卫有司协力为之仍命行在工部遣官董其役
　　○行在礼部尚书吕震言  皇上初登宝位天下文武官皆贺正旦而湖广及贵州安顺州土官同知阿宠等三十余人后期而至请罪之  上曰天寒道远南人尤多艰难不必罪震又言朝觐官例应给路费钞其后至者不应给  上曰既至矣俱给之
　　○行在工部尚书吴中奏工匠逃者五千余人不惩治之无以警后来请遣官并其家属取赴京  上曰此必官司失于抚绥之过不必遣官止令有司起送其正身来但今卿等及官属加意抚绥耳
　　○辛酉赐袭封衍圣公孔彦缙祖母父母诰命及曲阜县知县孔克中并其父母妻敕命初彦缙奏请三代诰命克中亦奏请父母妻敕命行在吏部言彦缙祖讷洪武中已袭封受诰妻洪熙元年亦受诰封夫人今宜赠其祖母父及封其母给诰又言在外官俱未授诰敕克中不应独先得  上曰先圣子孙当优待之如所请给之于是封彦缙祖母父母及克中父母妻皆如制
　　○赐交阯布政司土官参政梁汝笏诰命并封赠其祖父母父母妻汝笏交阯清化府人敬事朝廷以杀贼及招抚功累升至参政至是来朝特赐以旌之
　　○狭西按察司陈智言臣在任三载例给本身诰命切思臣父今年八十六衰老有疾乞以应给本身之诰先给臣父  上命从之
　　○迤北鞑靼彻彻秃等四人来归奏愿居京自效命为千百户等官赐冠带金织袭衣彩币银钞绵布鞍马有差仍命有司给房屋器皿等物如例
　　○壬戌四川东川军民府故土官知府阿得妻摄克遣把事阿赛等来朝贡马
　　○命贵州总兵官都督萧授罢征剌惹洞初授奏酉阳宣抚司宋农里石提洞军民被剌惹洞长向谋杓赏男谋古赏若阿毗等连年攻劫烧毁房舍杀人劫财委官抚谕不服又攻劫后溪洞洞长集土人拒之生擒蛮寇六人已斩首示众今仍猖獗再遣人招之如复梗化则调附近施州等卫所及酉阳等宣抚司汉土兵并力剿之  上谕行在兵部臣曰蛮夷之性以劫杀为能事朕不忍即加兵者恐伤及平人故但令招谕冀其自悔今不悛如此又可坐视平人受害乎遂命授调兵以俟且预戒授兵行切勿伤及无辜谋古赏等闻授整兵惧遣其党剌惹施赴官服罪尽还所掠人口器物其所杀之人一依土俗以人马诸物陪偿誓不敢再犯至是授以闻遂命罢兵
　　○癸亥乌思藏大乘法王昆泽思巴遣国师班丹劄思巴净觉慈济大国师班丹扎失四川直龙等簇番僧出思吉监藏天全六番招讨司招讨杨钦等贡马及方物贺  万寿圣节
　　○赐弗提卫故指挥佥事秃僧哈母佟氏并侄奴奇等贵州安顺州土官同知阿宠云南易门县土官县丞王暠湖广金洞安抚司土官舍人覃忠撒只剌河卫野人头目火罗火逊乌思藏番僧舍加劄思巴等钞彩币表里及罗绢袭衣靴袜有差
　　○命北京行部备棺椁造坟改葬前燕府长史朱复复事  太宗皇帝于潜邸以诚实见重既卒葬城南永乐中赠北京行部尚书谥忠定及营建北京广都城复墓当迁其曾孙绍祖启其棺不能葬至是自陈乞矜恻  上亦素闻  太宗皇帝  仁宗皇帝言复之贤遂有是命
　　○河南彰德府奏赵王之国当建社稷山川等坛及库藏其梁柱大材乞官给赐铜铁等料令河南布政司出官钞买用  上命工部悉如所言
　　○四川龙州奏本州僻在山中土瘠民贫近因饥窘借给官粮四千余石连年荒歉不得还官乞以钞代输从之
　　○辽东三万卫军士张显言臣闻赏罚者圣人御天下之大权也赏当功则人劝罚当罪则人惧永乐二十年臣在辽阳见鞑贼直造城下都指挥王真将兵拒之留都指挥周兴等守城期以炮响出城应援真既出分为奇正深入其阻而虏先潜伏山下俟真至则四面攻之真遇伏屡举炮而兴等与城中将士皆若不闻真外无援兵智穷力竭虑杀其所部指挥千百户耿秩等二百余人又开原城中虏寇杨木答兀等同寄住鞑官谋叛都指挥王雄等不率兵追捕纵其剽掠辽海卫千户孙茂巡检奴奴等忿怒躬率敢死军士与虏拒遂夺东门茂复力战中矢死贼引遁使无茂等奋勇击贼则开原城为其屠矣如此死者朝廷尚未加褒录夫辽地南有倭寇东有朝鲜西北皆胡虏出没不常于斯之际能舍父母妻子而冒犯锋镝者不过慕尺寸之阶斗斛之禄失今不录人心离矣脱使虏猝然再至孰肯舍生取义哉且当时将士遇贼不出如周兴辈尚生享禄食抚妻育子于朝夕之间而挺身自奋捐躯殒身如茂者恤典未加泯然无念及之者死而有知岂瞑目于地下哉乞遣官取勘尽忠而死者几人怀奸不忠者几人加以赏罚则公道昭著非惟辽东将士有所劝惩天下将士亦知所劝惩矣  上览其言谕行在兵部臣曰旌忠贤戮有罪国之大典况死于战阵者乎彼所言诚是其速勘实以闻
　　○甲子木速河等卫指挥同知捏哈卜忽秃河等卫头目牙失哈等来朝贡马及方物
　　○严京城捕盗之禁时京城多盗都御史刘观等议于五城兵马司各增官军一百人与同捕捉每五十家置巡更铺一遇夜以十人守之有盗贼及违夜禁者皆听捕以闻  上从其议命英国公张辅同五军都督府按地方遣军助之若所辖之地有盗不能捕者领军头目及兵马司官皆论罪复召尚书蹇义夏原吉等语之曰朕即位以来深存好生之心近时犯强盗者再三审覆未忍加刑小人无知不体朕意益肆奸顽公然紏合亡赖为恶不已朕欲立赏格令军民擒捕尔等计议以闻于是义等议凡为强盗者许诸人及四邻擒捕如无力擒捕者许指实赴官陈告捕鞫是实犯人依律处死原捕及首者各赏钞一千贯仍给犯人财产为首者官旗军校升一级民及工匠人等优免差役一年如同为强盗其中有能自首及擒获者免罪亦给赏仍给犯人财产其四邻藏匿之家知情容隐不首者罪同  上从其议命揭榜以示中外
　　大明宣宗宪天崇道英明神圣钦文昭武宽仁纯孝章皇帝实录卷之十三


大明宣宗章皇帝实录卷之十四
　　宣德元年二月乙丑朔贵州宣慰使司土官宣慰使宋斌奏所辖乖西巴香等处山箐深险诸蛮杂处连年攻劫各寨杀伤官军劫掠财物发人冢墓官司追捕则深入山箐而昆阻比等寨蛮人卓把同等不服输税土官刘得秀往谕蛮人欲杀之邻寨救之得免计其为恶十年之间八十余次虽经赦宥终不悔过肆行劫杀军民不安  上命总兵官都督萧授同三司官体覆果若不悛调军剿之
　　○夜有流星大如鸡弹色黄白有光起毕西北行至近浊
　　○丙寅赐福余卫指挥使忽剌赤等九十四人钞彩币表里有差
　　○行在工部奏修理南京宫殿军民供役者少欲令应天等府起丁多民夫协助每班二万人给粮赏如例每三月一更从之
　　○丁卯遣太子少傅工部尚书兼谨身殿大学士杨荣释奠先师孔子
　　○建州等卫指挥佥事塔阿沙州卫千户兀鲁思帖木儿等来朝贡马及方物
　　○戊辰祭  太社  太稷
　　○赐撒力等卫鞑官指挥佥事桑果奴等四川东川军民府把事阿赛天全六番招讨杨钦直龙等簇番僧出思吉监藏乌思藏国师班丹劄思巴净觉慈济大国师班丹劄失等四百四十一人钞文绮袭衣有差
　　○行在礼部奏湖广永顺军民宣慰司土官宣慰使彭仲男彭英等来朝正旦后期请罪之  上曰远人或阻风涛或因疾病不必深究其悉赐之赐钞币表里如例
　　○夜有流星大如鸡弹色青白有光起翼东南行至游气
　　○己巳广西泗城州女土官知州卢氏遣族人岑台等贡马及银器等物
　　○正一嗣教真人张宇清朝贺  万寿圣节赐钞及袭衣
　　○赐占城国王侄济布智眉等银钞纻丝纱罗彩绢及金织纻丝罗袭衣有差仍命赍文锦纻丝纱罗归赐其国王及给钞九百四十三锭酬济布智眉等物直
　　○庚午  上谕行在户部尚书夏原吉等曰前下诏书令民间应有抛荒官田召人开耕依民田例起科近来各处有司多言户部不除旧粮总额仍复徵收若果如此岂不失信民粮远运艰难必致逃避则田起复荒卿等宜遵依诏书无失人心
　　○泰宁等卫伯颜着儿等三人来归察剌兀山卫头目撒里本加东宁卫舍人薛成哥等三人来朝皆奏愿居京自效命为千户等官建州等卫指挥佥事连台等五人来朝奏愿居辽东东宁等卫皆赐冠带金织袭衣彩币银钞绵布鞍马有差仍命顺天府及辽东都司各给房屋器皿等物如例
　　○浙江台州府黄岩县奏去年六月十九日大雨昼夜不止水溢平地五六尺伤田稼六百三十六顷有奇  上命户部蠲其税粮
　　○辛未少保户部尚书夏原吉奏官仓见贮小麦四十余万石恐年久朽腐今在京文武官月俸该折支钞而久未支者令各支小麦五石于公私两便从之
　　○巡按山西监察御史张政言各处民人先有逃徙荒废田土逋负税粮近奉诏书赦宥令其复业所有积逋悉为蠲免欢腾远迩莫不来归臣往山西经历定兴诸县所见民人多复愁沮盖是初逃之时有司惧罪未曾申达户部不准开豁仍徵前所负租缘其旧业久弃今虽来归生计尚无若复追徵逼迫则恐又致逃徙不敢不奏  上谓行在户部尚书夏原吉等曰逃民初归固当宽恤大赦之后何逋不除岂可谓初未申闻便要徵纳累年逋负民何以堪其即下有司皆与蠲免
　　○壬申以明日  万寿圣节遣官谒告  长陵  献陵
　　○袭封衍圣公孔彦缙以贺  万寿圣节来朝贡马
　　○巡按狭西监察御史梁广成言狭西边饷输运最难若值薄收则尤不足请以狭西三司所问罪囚应笞杖徒流杂犯死罪者定其等第令于缘边纳米赎罪俟兵饷有余仍复常例  上谓行在户部臣曰边地米价高犯者贫富不齐未可轻议
　　○夜有流星大如杯色青白光烛地起玄戈旁东北行至辇道
　　○癸酉  万寿圣节  上躬诣  奉先殿及  太宗皇帝  仁宗皇帝几筵致祭毕诣  皇太后行礼出御正朝受朝贺
　　○夜月犯五诸侯有流星大如杯色青白有光后有二小星随之出织女西行入贯索炸散乂有流星大如杯色青白有光出箕南行至云中
　　○甲戌广西镇安府土官知府岑永寿遣族人岑在云南姚州土官同知高紫穜四川乌撒军民府土官知府穆卜妻圆和遣通事陆佐湖广施南宣抚司同知谭敬遣舍人秦应潮等来朝贡马
　　○赐木速河等卫指挥同知捏哈等四十人卜忽秃河等卫头目牙失哈等一百六十四人钞彩币表里有差
　　○赐亦马忍山等卫指挥佥事完者秃等钞金织文绮表里有差
　　○免边卫军士岁办柴炭初都督府岁供柴炭役及边军至是阳武侯薛禄言宣府怀安永宁诸卫俱临边境将士当严守备又令采办柴炭致多逃逋乞罢其役  上谕行在工部尚书吴中曰边卫军士专务守备何得劳以他役柴虽山谷所有然运送甚艰宜其有逃避者其即免之自今凡有差用军民必须计议得当而行不可轻率
　　○乙亥以初即位改元遣永康侯徐安安乡伯张安等祭告  祖陵  皇陵懿文太子陵及晋恭王等历代帝王陵寝岳镇海渎钟山太岳太和山先师孔子谕之曰  列祖陵寝庆泽之源朕永念在心若名山大川镇奠宇内及圣帝明王皆朕所向慕者今即位改元之初特命卿等往修祀礼孔子曰祭如在祭神如神在惟诚与敬其往慎之
　　○行在礼部进耕藉田仪注  上祭先农毕太常寺卿诣大次奏请诣耕藉位导驾官同太常寺卿导引  皇帝至耕藉位南向立三公以下及从耕者各就从耕位户部尚书北面进来耜导驾官同太常寺卿导引  皇帝秉耒三推讫户部尚书跪受来太常寺卿奏请复位  皇帝复耕藉位南向坐三公五推尚书九卿九推讫各退就位太常寺卿奏礼毕导驾官同太常寺卿导引  皇帝还大次华盖侍卫如常仪顺天府尹及两县令率庶人终亩是日赐百官耆老宴于坛侧毕大乐鼓吹卤簿导车驾还宫  上观之谓侍臣曰先王制藉田以奉粢盛以率天下务农天子公卿躬秉耒耜所贵有实心耳为人君诚体祖宗之心念创业艰难爱恤苍生使明德至治达于神明则忝稷之荐不徒亲耕矣农民勤苦终岁犹恐不免于饥寒国家轻徭薄歛使之以时而贵农重榖禁止游食则人咸趋耕稼不徒劝率之矣不然三推五推何益于事侍臣对曰先王制礼有本有文  陛下之言及此  宗社苍生之福也
　　○丙子福余卫都指挥喃卜花子卜剌歹等来朝贡马
　　○命行在工部重建司苑局局先被火故也
　　○丁丑祭先农  上躬耕藉田毕赐百官耆老宴于坛侧
　　○昏刻月犯太微垣次将月在南夜有流星大如鸡弹色青白有光起河鼓东北行至近浊
　　○戊寅狭西洮州卫剌麻番僧班丹坚昝忽石门等卫头目兀龙加等来朝贡马
　　○论征曲先安定功加国师宛卜格剌思巴监藏号为净慈普应大国师仑奔宛卜查失儿监藏为弘慈广智大国师吒思巴领占为普觉静修大国师失迦思端宛卜为慧善真修大国师达巴儿监参为妙慈通慧大国师皆秩四品给诰命银印剌麻着星为普善禅师鴈儿吉为普济禅师江东巴为善悟禅师楚儿加为玄悟禅师锁南札为善智禅师朵只里监藏为清净禅师皆秩六品给敕命银印
　　○以济阳卫带俸指挥佥事金爱友年老命其子马哈马代亦以马哈马方壮而熟于骑射故也
　　○赐行在锦衣卫带管归附鞑靼都指挥阿老丁等三十二人田地草场于顺天府
　　○行在工部尚书吴中奏造军器缺熟铁请于江南诸处收买然道远恐不及期今拟发民往遵化铁冶先运铁二万斤备用  上曰遵化既有铁何用买于江南况铁重滞远运尤劳民今当农时而有此役官吏里胥逼迫民必受害而妨废农功止取于遵化足矣
　　○夜南京地震
　　○己卯升行在府军卫正千户吕俊为本卫指挥佥事
　　○交阯土官奉化府同知阮子晋清化府推官潘坦之宋江县知县阮克诚磊江县句历巡检司巡检武存忠神投海口巡检何师唐支隆海口巡检宋变顺化府经历陈巨茶偈县丞潘吟乍令县丞黎托蒲浪县丞黎已牢利蓬县主簿阮士长芙□□留县丞吴景傍利仁州永江口巡检张个牢华州知州杨梦松同知张源注思州知州范公议同知武征义州同知范昉升州知州阮荛多翼县丞吴景佺新安府竹洞社巡检阮雕建平府巴粹口屯巡检丁异多锦县主簿阮多理乂安府通判阮思立奇罗县主簿黎汝付东岸县主簿阮居易嘉林县丞苏伯恭水尾县丞黄扲珠等以考满至京进土绢衣香
　　○袭封衍圣公孔彦缙陛辞赐钞一千锭
　　○旦日生左右珥色黄赤晚日生交晕及左右珥上重半晕背气各一道昏刻月生左右珥色苍白有白虹贯珥
　　○庚辰  皇陵祠祭署社长储智等三十四人贺  万寿圣节陛辞赐钞各十锭
　　○以王勉为行在鸿胪寺左少卿先是勉为太常寺卿坐滥收斋郎罢为民至是自陈臣前所收斋郎盖准  皇陵事例会同僚官于土民内选取非臣一人之私臣逮事  太宗皇帝二十余年今以罪黜伏乞矜怜  上谓少师吏部尚书蹇义等曰勉无学术亦无清誉特以  皇祖旧臣未忍遽弃然不可以奉明神可改授他职遂以为鸿胪少卿
　　○司苑局言上供蔬菜当用薥秸三千束芦苇蒲五千余束麻千斤例当顺天府取给  上曰内用蔬菜几何而取于民如此可三分减二顾谓侍臣曰大禹恶衣菲食惟恐奉养之过劳民费财朕安可以园蔬重劳费百姓
　　○征西将军参将保定伯梁铭奏宁夏边卫军马众多有疾者无药治疗乞官为之备  上命狭西布政司支官钞市药给之
　　○巡按狭西监察御史梁广成劾奏布政司左参议潘弘溺于佚乐不赴公座理事遇  圣节无故亦不行礼怠惰不敬于法难宥命狭西按察司鞫之
　　○夜月犯亢
　　○辛巳赐朝鲜国使臣李澄等钞彩币表里有差
　　○辽东总兵官都督佥事巫凯奏比镇守居庸关都督沈清言凡自虏中脱归之人虑有奸诈请寄在京各卫移文原处令其官旗亲属赴京认领今辽东各卫所有被胡寇虏去得脱归者老幼残病五十余人先因天寒皆令回卫依亲暂处今当送京路远艰于往来恐致失所必如清之所言不惟沮人慕归之心且动摇其亲属乞自今有被虏脱归之人除有马及少壮者令送京其无事情老幼疾病男妇请令径送原卫付其官旗亲邻为便从之
　　○江西建昌府奏郡有学田粮额过重旧例折布今复徵米远输如南城县二都有田一千余亩计粮九百六十余石旧时民人八百户输纳尚艰今多死亡止存二百户粮额未减徵输尤难近者御史陈正伦言江西官田重租请仍折布已蒙矜允而上司犹欲徵米上孤明恩  上命行在户部如旧例折布
　　○夜有流星大如杯色青白有光起参旗西行至近浊
○壬午召户部尚书古朴还朴先督赋于直隶诸郡至是以户部尚书师逵有疾遂召朴还部　　
○命福建布政司右布政使姚肇致仕肇浙江富阳县人洪武中为太常寺丞累升云南参政九年复升布政使肇历事虽久而政迹无闻至是年老愈怠于事巡按御史奏其不任事故命致仕
　　○赐建州等卫指挥佥事塔阿等及沙州卫千户兀鲁思帖木儿等八十七人彩币表里及金织纻丝绢袭衣有差
　　○尚膳监奏  奉先殿祭卓尊罍及黄罗帷幔销金夹袱岁久漫漶宜修理  上曰  祖宗神御所用皆宜鲜好其令工部新制不可苟简俭薄
　　○秦王志均奏请以长兴侯旧居改为第四弟居宅从之
　　○云南布政司左参政徐子良考满应给本身诰命子良自陈父得成年已七十八乞以所应授诰命先授其父  上命行在吏部从其请
　　○河东狭西都转运盐使司奏所隶盐池周回百余里护池堤堰一百二十处及墙垣更铺近年为雨所坏请依洪武中旧例令蒲角□羊二州安邑等县民夫修筑  上谕行在工部臣曰方春农务为急未可使民令俟秋成后为之
　　○深州民尝被差采木后以赦免已采者置于滨河为水所漂有司责其偿民诉于朝  上谓行在工部臣曰置非其所致有失主典者之过何预小民而责其偿且已赦免又责偿是不信矣民无罪皆有司之罪姑宥之
　　○癸未赐广西泗城州土官族人岑台等钞彩币表里有差
　　○巡按山西监察御史张政劾奏按察佥事刘敬懵于政理恣肆怠惰废事瘝官难任风宪命政执而鞫之
　　○乙酉以明日清明节  车驾发京城谒  长陵  献陵先是  上御右顺门谓侍臣曰朕自幼钟爱于  皇祖未尝一日不侍左右弘谟伟略随事训教  皇祖妣同历艰难弼成国家抚育朕躬慈爱备至我  皇考德绍  先烈仁覆苍生不期年而遽上宾劬劳之恸终身今  山陵在望霜露之感尤切将以清明明日展谒至是  车驾启行
　　○夜有流星大如鸡弹色黄赤出天江东南行至云中
　　○丙戌  车驾至  天寿山  上遥望  二陵松柏郁茂因呜咽流涕是日诣  陵行谒祭礼不胜哀恸左右亦皆感泣  上谒  献陵毕御帐殿召成山侯王通工部尚书黄福等谕之曰今  山陵将讫工卿等勤劳简在朕心其督工官宜升赏以答其劳尔次第以闻务协公论工匠军民久违父母妻子亦宜赏赉散遣宁家于是通等次第应赏官及工匠军民具奏  上阅之亲定升赏例揭榜示之人皆欢悦
　　○大名大长公主薨公主  太祖高皇帝第七女洪武中册封下嫁驸马都尉李坚  仁宗皇帝加号长公主  上嗣位加号大长公主至是薨年五十九讣闻辍视朝一日遣中官赐祭命工部治葬
　　○丁亥  车驾还京师
　　○日上生背气一道色青赤鲜明
　　○戊子夜北方有黑云一道东西竟天
　　○己丑赐云南姚州土官同知高紫穜四川乌撒军民府通事陆佐广西镇安府土官族人岑在湖广施南宣抚司舍人秦应潮等钞彩币表里有差
　　○辽东都司义州备御都指挥同知李信挟私杖杀义州卫指挥马迅事觉都察院逮问得实拟律当斩  上曰草木虽微尚当爱惜人命至重岂可枉害况指挥朝廷命官都指挥而以私忿杀之则虐士卒可知命斩之
　　○夜有流星大如鸡弹色赤有光起南斗东南行至近浊
　　○壬辰南京守备太监郑和等奏  天地坛大祀殿并门廊斋官及山川坛殿廊厨库俱已朽敝请加修理  上谕行在工部尚书吴中等曰祀神国之大事其祠宇皆当完固况郊坛山川坛尤重其令南京工部发匠修葺中言大祀诸殿当用香楠等大材请取四川湖广所采者用之  上曰大材南京见有者即给用如无即往彼取之须令善抚军民给以粮赏一如营造工匠之例
　　○复辽东都指挥佥事牛谅官初谅挟势欲逼取故官女子为妇应杖会有诏恤刑准例运米赎罪行在兵部言当复职从之因谕谅曰为大臣敢尔犯法再犯不宥矣
　　○甲午昏刻有流星大如杯色青白有尾光烛地出天棓东行入天津五鼓有流星大如鸡弹色赤尾迹有光起北斗西北行至游气
　　大明宣宗宪天崇道英明神圣钦文昭武宽仁纯孝章皇帝实录卷之十四


大明宣宗章皇帝实录卷之十五
　　宣德元年三月乙未朔顺天府官引京城坊厢长老人入见  上谕之曰京师五方之民杂居习尚不同不易治朝廷供亿百需以其便近多所责办视外郡尤烦劳皆朕所悉今嗣承  祖宗大统期与海内相安于无事矧京师乎尔为民者胥相训告勤务本业孝亲敬长和睦邻里不事游惰不作淫巧不犯宪章则为良民有司体朝廷之心视民如子恤其饥寒均其徵役抚绥良善诘治奸慝俾吾民乐生则为良有司朝廷于为善者赏之为恶者罚之赏罚之典皆  祖宗成宪朕不敢违时纪元之初政令维新京师之民拱听  圣谕莫不称庆
　　○丙申  上谕行在工部尚书吴中等曰朕闻狭西去岁薄收今军民多艰食而修襄陵乐平二王府汉中运茶及采红花茜草之类皆用民力今东作之时何暇及此宜遣人驰驿谕所司姑停止所遣之人皆令还京
　　○以讨定安番贼功升罕东卫指挥佥事绰儿加为都指挥同知副千户阿卜多儿为指挥佥事头目阿儿吉着里吉管侧为副千户
　　○行在工部奏韩王之国社稷山川等坛所用祭器冠佩及郑王等七府乐器衣服诸物请于内库支给从之
　　○丁酉  上以旧制诸王子女婚娶皆由朝廷选授比以宗室蕃盛选之难悉得人乃命诸王自今婚娶或有不及时者悉自行选配然后闻之朝廷授以冠服册诰仪物诸王便之
　　○贵州宣慰使安中遣把事王志彬辽东安乐自在州鞑官舍人开原奴奴失倘哥三万卫头目郑舍奴大嵩卫鞑官指挥佥事高阿得帖木儿等进马及金银器皿方物
　　○命总兵官太傅黔国公沐晟督宁远州土官知州刀吉罕等捕宁远州贼参将荣昌伯陈智等招捕交阯宣化太原等府贼时掌交阯都司事都督陈浚等奏交阯宣化嘉兴等府贼首周庄等紏合云南宁远州红衣贼长擎等劫杀人民烧毁州县廨宇又太原等府归化等州县贼黄庵等聚众为盗并芙□□留县贼潘可利亦从贼首黎利劫掠盖太原宣化二府属县邻近云南宁远州其人皆红衣黑胸故号红衣贼土官知州刀吉罕纵令劫掠官军讨之则遁入山林军回复出行劫请兵讨之故有是命
　　○赐福余卫都指挥舍人卜剌歹等钞币
　　○毛怜卫指挥佥事兀罕出等八人招谕逃叛杨满皮至京赐钞及彩币表里袭衣等物有差
　　○大同总兵官武安侯郑亨奏欲以见在操备官军五千人分作四班自春二月至秋九月两月一次遣一千二百五十人取衣装冬十月至春正月天气寒冱正虏寇出没之时俱留备御过此仍旧从之
　　○正一嗣教真人张宇清欲求龙虎山道士八十一人度牒而难于自奏行在礼部侍郎胡濙代为之请  上曰僧道给度牒  祖宗有定制无托人请求之理朕不惜宇清惜其教也尔以朕意谕之
　　○戊戌狭西洮州卫着藏簇故土官正千户些的子昝秀癿等贡马
　　○行在工部言彰德府奏赵府建社稷山川等坛应用材木请官给之然王之国之初  仁宗皇帝已赐材木一千株今难再给欲给则量以近河所贮官木与之  上曰立社国之大事况王国初建百儒未备可与材木一万株发军民运送
　　○羽林前卫指挥使陈广伏诛广贪酒暴横结亡赖为盗杀人被获法司鞫讯得实当以斩罪其母诉乞存养  上谕法司曰三品正官受禄不薄犹为盗杀人此其人可知今内外军职谁非功臣此而不诛是无法矣其斩之如律
　　○己亥贵州大平伐长官司土官长官宋英遣头目陈文贵哈立麻番人锁南坚藏管觉番僧公哥坚藏束藏番僧三丹灵藏番僧沙加藏并灵藏赞善王子钻南监藏都指挥桑儿结藏子星吉儿监藏遣剌麻领占扎思巴等贡马
　　○命行在礼部铸镇守交阯内官关防
　　○交阯总兵官荣昌伯陈智都督方政讨叛寇黎利进至茶龙州败绩盖政勇智怯素不相能内官山寿专志招抚而拥兵不救至是遂败尚书陈洽以闻  上遣敕切责智与政曰叛贼黎利本一小丑如早能尽心掩捕如拾芥耳乃安坐不虑养寇遗患今闻率兵至可留关及茶笼州两遭挫辱皆缘尔等平日私意忿争两不相下是以临事之际勇者独往而无谋懦者畏缩而不助安能成功论罪岂可宽贷今姑优容宜昼夜同心同力练兵蓄锐务灭此贼以赎前罪责寿曰叛贼黎利本一穷蹙小寇若早用心禽捕如探雀雏尔乃妄执己见再三陈奏惟事招抚以致养祸遗患及方政等进讨尔拥官军一千余人坐守乂安不往来策应遂致误事尔罪岂可容乎宜深思改悔尽心奋力协助政等共图后效敕洽曰陈智方政皆庸才智懦而多忌政勇而寡谋加以私意相竞不相和协再至于败今姑优容之使图后效用赎前罪尔宜尽力赞辅俾其同心以平此寇古语云危而不持焉用彼相尔宜勉之
　　○行在吏部言徵至税户人材多有言老疾欲循例令子侄代者  上曰古人言有恒产者有恒心今国家用税户人材意亦如此其老疾听以子侄代但亦须考验而后用之
　　○行在户部言驸马都尉宋瑛奏求白河边废地牧马其中间有民田四十七顷  上曰人与马孰重此辈生长富贵恃恩恣肆岂知轻重须遣人覆勘如果皆是废地与之但有民田勿与
　　○忠勇王金忠奏比赐牧地洼下不宜孳畜近三十余里有废地高爽宜马命户部改与之
　　○赠乂安知府琴彭为交阯布政司左布政使遣官赐祭敕交阯布政使司曰故知府琴彭恪恭朝命坚持臣节毕力抗贼死不易心忠义之诚明如皦日朕怀悯恻夙夜不忘命特赠为交阯布政使司左布政使敕至即厚恤其家仍遣人护送其子一人来京官之彭交阯人擢知乂安府守茶笼州民怀其惠及叛寇攻城昼夜备御臣节弥厉粮尽援绝不屈而死事闻故有是命
　　○庚子云南元谋县故土官知县吾忠子政乌思藏番僧着竹哈密卫头目哈剌苦出河州卫头目兀鲁思等来朝贡马
　　○升乌思藏大宝大乘阐化阐教赞善五王及大国师释迦也失差来使臣阿木葛为灌顶净修弘智国师锁南星吉为灌顶国师俱赐二品镀金银印领占端竹桑结巴高竹斡升国师赐五品银印及诰命领占班竹儿端竹癿藏袭国师赐诰命坚敦监藏锁南失赖领着领占扎思巴锁巴列升禅师赐敕命皆赐六品银印公哥扎为指挥使锁南端竹为指挥佥事赐银印诰命金带结藏为正千户赐诰命银带剌麻工葛端竹葛罗思巴星吉公哥音卜俱赐敕谕象牙图书公哥赊剌锁南扎俱赐护身敕
　　○渤泥国使臣沙那万喏耶等陛辞  上谓行在礼部臣曰渤泥国王遐旺之父在  皇祖太宗皇帝时举家来朝及还没于路因命遐旺袭爵朝廷待之既优彼之忠诚逾笃今复遣使远来可嘉宜优赐之于是赐遐旺文锦金织文绮彩币纱罗倍诸番国
　　○宁夏中护卫百户姚纯校尉余丁王伴儿告庆王点阅军士制造军器购收天文书  上知其妄贻书庆王曰小人诬罔已洞见其情叔祖忠敬朝廷藩屏  宗社之心通于神明所从来久矣我  皇祖  皇考咸所倚重予目睹而心识者也今此憸人之言已屏却不听幸勿有疑
　　○辛丑命都督马聚镇守定州
　　○升掌府军前卫事都指挥同知李玉为行在中军都督府都督佥事建州卫指挥使李满任为都指挥佥事命故金吾右卫指挥使申勇子刚金吾后卫指挥使贾甫子云府军左卫指挥佥事陶原子敬俱袭父职
　　○升鲁府纪善王贞为右长史与左长史郑昭等俱致仕时鲁王肇煇奏昭等在府三十余年今皆已老请升贞为长史与昭同致仕  上览奏谕行在吏部尚书蹇义等曰鲁王贤而礼士昭等必有匡辅之益所奏宜从之义等因奏鲁府左长史王璞请给诰命缘王府官侍王居京师者洪熙元年  仁宗皇帝特恩给与诰敕今各王府文职官若比外官一考称职然后给授则王府官例不考核其给授与否取自  上裁  上曰王府官岂可分内外  先朝既与诰敕当并与之必自长史纪善始义又奏洪武中奏定佥吏事例正军户五丁者充吏四丁不许水马驿站贴军杂役养马等项人户四丁以上者充吏三丁不许民户无他役三丁两丁者充吏一丁不许奉行已久今一户有二丁三丁者一丁充吏一丁或为官或充生员及有一丁充吏后有司又佥其一丁充吏来诉重役皆前例所未载难于处分臣等议得此等重役若一户有二丁三丁内一丁充吏一丁为官者免其吏农民一丁充吏一丁或自监生生员谪充吏者免其农吏先佥一丁充吏后又佥一丁免其后充者一丁充吏一丁充生员者免其后充者生员果有成效入学虽后即免其为吏者若及四丁之上俱不免从之
　　○壬寅召尚书黄福驰驿赴京时告省墓归莱州
　　○以张珂为宗人府经历王子沂杨居正皆行在监察御史子沂河南道居正福建道珂初为赣州府知府坐事谪交阯充吏子沂初为江西佥事谪隆庆州为民至是俱以求贤举至居正洪武中为监察御史有罪谪戍辽东先是  仁宗皇帝谕吏部都察院臣曰今御史多不称任洪武中御史被谪今尚有堪用者许举用有荐居正者召至遂复其前职
　　○擢行人牟伦王翱序班赵俨庶吉士晏铎监生刘祯杨理王懋苏霖王礼韩瑄耿定俱为监察御史伦铎行在湖广道翱行在山东道俨行在河南道祯行在福建道霖行在广东道礼行在云南道瑄行在四川道定行在交阯道理南京河南道懋南京山东道升太常寺赞礼郎杜忠为本寺丞吏部稽勋司员外郎商惠为广东布政司右参政应天府治中王卺为山东布政司右参政山东布政司左参议潘栗为山西按察司副使行在广东道监察御史陈治通政司知事顾谦前北京道监察御史王恕俱为按察司佥事治河南谦江西恕云南调前浙江按察司副使许铭为湖广按察司副使改江西布政司左参议魏修为右参议初脩以冗员召还至是无阙惟本司阙右参议遂改任之
　　○降浙江按察司佥事谢庭兰为华亭知县以巡桉监察御史考其不胜任也
　　○增置广西柳州府融县思管镇南宁府武缘县西含寨高井寨博合寨平乐府富川县白霞寨桂林府义宁县桑江口古田县桐木镇七巡检司土官副巡检各一员
　　○赐狭西洮州卫等处剌麻番僧班丹坚昝忽石门等卫头目兀龙加等钞彩币表里袭衣有差
　　○巡按山西监察御史祝昇言臣回京日过辞宁化王王谓臣曰有母老患风疾无医求之晋府不与欲取于军民之间不敢情实迫切汝还朝为我奏  皇上乞一良医疗母疾母若更生不敢忘大德  上闻恻然即命太医院择一医士之善者遣驰驿诣之
　　○癸卯赐交阯奉化府土官同知阮子晋等二十九人钞彩币表里有差
　　○先是行在工部侍郎蔡信言浙江等都司及大同宁夏宣府诸卫军匠在京执役者乞皆取家室至京隶锦衣卫  上不允以问工部尚书吴中中对军伍当与兵部议至是兵部尚书张本等言信奏取军匠家室计其数凡二万六千人总二百四十五卫所而大同宁夏诸卫皆临边境为匠者蹔役其一丁今若尽取如一匠止三丁四丁已近十万之数士伍既缺人情惊骇其言不可行  上曰朕固知其不可彼以匠艺得官岂谙道理但知所管属多则于已有利岂知兵备乃国家重事不可减彻况比来营建已皆停止何用劳扰如是已而复谓本曰昔魏文帝欲徙冀州户十万实河南非辛毗切谏不能止朕尝叹魏文躁急不知民艰方以兹自儆卿等于事不利军民者苟有所闻必为朕言之
　　○河间府静海献二县民一百六十七人奏先因年谷不登饥窘乏食永乐间挈家往真定等处就食今遇赦还而连岁所欠税粮有司追徵不已乞蠲免命户部从之
　　○甲辰总兵官都督萧授奏贵州新添长官司舍人宋志道劫掠居民遣官招抚肆恶不悛又紏集诸峒蛮肆掠请发兵捕之  上谓行在兵部臣曰梗化固当加兵但恐锋镝之下伤及无辜再令授及三司遣官抚谕若复拒命以兵剿捕未几获志道械至京  上命行在都察院治之如律
　　○广西按察使刘子春奏广西都指挥同知陈全受庆远卫官军银七十两钞六百二十锭请治其罪命按察司鞫之
　　○周府仪宾徐茂先卒讣闻  上遣官赐祭茂先中山武宁王之孙也
　　○乙巳命驸马都尉广平侯袁容掌北京行都督府事调行在中军都督府都督佥事山云为北京行都督府都督佥事
　　○漷县民充郊坛户者有司责令养官牛又俾充递运夫民诉于通政司以闻  上谓侍臣曰国家重祭祀而郊祀最重旧制郊坛户悉免他役者虑其不能专有司不知所重不恤民难可责也姑宥之遂命行在礼部申明郊坛户免杂役之令
　　○丙午命都指挥佥事周敬掌辽东金州卫事时总兵官都督佥事巫凯奏金州地临大海倭寇不时出没而缺官守御  上命行在兵部尚书张本会英国公张辅选指挥老成可任边寄者辅等言敬可用遂命驰驿往掌卫事
　　○命行在兵部凡武官有犯当立功充军未行及法司见问者皆令往交阯立功赎罪
　　○右春坊大学士兼行在翰林院侍讲学士王英奏母年老道远艰于迎养乞以南京每月侍讲学士俸于本贯官仓支给以备养从之
　　○丁未敕楚王蜀王各发护卫步兵一千福建广东云南贵州四川湖广各都指挥司并南直隶各卫选调马步军共万五千人赴交阯讨叛寇广西都指挥司于思明田州等府选调弩手土兵三千余人听征且为乡导仍敕老挝不许容纳叛逆
　　○上以春雨频降退朝召行在户部尚书夏原吉等谕之曰朕初承大统政化未洽念自古国家未有不由民之富庶以享太平亦未有不由民之困穷以致祸乱是以夙夜祗畏用图政理所冀天时协和年谷丰熟去年冬多雪今春益以雨泽似觉秋来可望然一岁之计在春尚虑小民阽于饥寒困于徭役不能尽力农亩其移文戒饬郡邑省徵徭劝课农桑贫乏不给者发仓廪赈贷之
　　○迤北和宁王阿鲁台部属把的来归葛林卫头目板塔等来朝皆奏愿居京自效命为百户所镇抚毛怜等卫指挥佥事亦令合等亦马山卫试百户委剌来朝皆奏愿居辽东东宁卫悉赐冠带金织袭衣彩币银钞绵布鞍马有差仍命顺天府及辽东都司各给房屋器皿等物如例
　　○戊申夜月犯氐西南星月在北
　　○己酉夜有流星大如鸡弹色青白有光起大陵正北行至近浊
　　○庚戌试国子监生邓廷秀等二百八十人于承天门外先是行在吏部以天下教官多缺奏请于两京国子监选明经堪为师范者至是选至  上命行在翰林院严试之
　　○巡按山东监察御史姚震奏山东诸府州县永乐二十一年夏税小麦前奉命折钞已徵在官今行在户部复令以钞还民仍追小麦缘诸处连年薄收民食尚艰宜仍准钞为便  上从其言谓行在户部尚书夏原吉等曰令出惟行不惟反前令折钞复改徵麦何以取信于民卿等朕所倚任切湏留意
　　○山西盂县山东济宁州河南磁州皆奏去年田谷薄收人民缺食已将预备仓粮米借给饥民俟秋成如数还官
　　○晓刻填星犯键闭
　　○辛亥  上谕行在吏部尚书蹇义曰交阯叛寇黎利潘僚杀害忠良盗据州寨凡官吏军民有被迫胁不得已从逆及有曾与黎利等同谋受其委任者今能悔过迁善或率众来附或挺身自归悉宥其罪复其职役其中有能尽心朝廷出力报效及交阯土人有能奋建功绩者皆量其功能授之以官可编置勘合一千道付总兵官及尚书陈洽掌之俾验绩除授
　　○复府军前卫前左千户所永乐二十二年冬以府军前卫军多分隶郑襄诸王府至是所分之军奏愿还原卫所遂复之后以逃军复役及新军日增又置后左右右中右前右四所
　　○降应天府治中郄善江西按察司副使申岳佥事吴禔为交阯办事官以监察御史劾其不胜任也
　　○行在工部营缮清吏司主事黎澄考满吏部劾奏澄历九载悉不赴部给由今又历两考始给由有违定制  上曰澄在安南罪重  皇祖特宥而用之今所犯小罪可宥也
　　○壬子云南总兵官黔国公沐晟及巡按广西监察御史汪景明奏麓川宣慰司所属思陀甸火头曲比及广西崇善县土官赵暹等攻劫州邑阻绝道路蛮民惊骇遣官招谕不服请发兵讨之  上谓行在兵部尚书张本曰蛮夷自相讎杀未可遽发兵其再令三司招抚如又不服奏来处置
　　○太子太保阳武侯薛禄奏宣府临边重镇洪武中置六卫戍守后皆改调惟存宣府前一卫而左右二卫今屯定州请令复还宣府庶几边备严固  上谓行在兵部尚书张本曰定州畿内地以宣府两卫屯彼者永乐初权宜耳宜令复旧但两卫军士家属不下二三万人屯处已久今遽徙之人情稍难俟秋分两番往来守备且俾豫营庐舍一年后并以家属行
　　○大兴左卫百户李兴奏臣父早丧母改适狭西鄜州吏目今吏目已亡臣母在彼年老无依臣幸有禄乞躬迎归养  上顾行在兵部臣曰子无绝母之道从之但定与期限俾往
　　○夜月犯南斗
　　○癸丑升行在礼部右侍郎张瑛为左侍郎兼华盖殿大学士直文渊阁
　　○复金铸大城县知县铸先为知县满九载赴吏部大城之民伏阙奏铸公正清廉知民疾苦乞赐复任  上谓行在吏部臣曰牧民有善政者古有增秩其令铸复任升从六品俸
　　○命指挥使杜福仍守开平福久在开平年六十余以老乞闲以其子衡代开平千户杨洪等奏福勇而有才居边城久练达兵务善抚士卒乞令仍守开平  上谓行在兵部尚书张本曰边将在得人昔魏尚守云中匈奴不敢近塞赵充国屯边羌虏远遁福练习边事素得士心安可使就闲但当优待之耳遂以其子代令福为致事官仍往开平协助都指挥唐铭等行事
　　○赐贵州宣慰司把事王志彬阿吕等辽东安乐自在州鞑官舍人开原奴奴失倘哥三万卫头目郑舍奴大嵩卫指挥佥事高阿得帖木儿等钞彩币表里金织袭衣有差别给钞酬其马直
　　○巡抚苏松等处大理卿胡概奏应天府上元江宁二县耆民言今国子监缺膳夫黑窰厂乏工力皆取役二县之民二县之民差役频繁兼有趣办力不能堪请如洪武中事例以应天常镇苏松等府县罪囚应笞杖徒流者充役为便  上曰役有罪以苏民力亦何不可命行在刑部斟酌以闻于是尚书金纯等奏请令南京刑部都察院诸衙门除偷盗斗殴伤人及威迫人致死犯奸依律科断外其民人有犯徒流罪者发充膳夫满日更替军民工匠犯笞杖者发黑窰等厂赴工满日疏放从之
　　○甲寅四川播州宣慰使杨昇来朝贡马及方物
　　○乙卯琉球国中山王尚巴志遣使者实达鲁等上表贡方物谢命袭爵恩
○赐狭西洮州卫故土官舍人昝秀癿贵州大平伐长官司头目陈文贵哈立麻番人锁南坚藏管觉番僧公哥坚藏束藏番僧三丹灵藏番僧沙加藏赞善王子锁南监藏都指挥桑儿结藏子里吉儿监藏等所遣剌麻领占扎思巴等钞彩币表里袭衣有差仍给彩币付扎思巴等归赐锁南监藏星吉儿监藏等且酬所贡马直　　
○行在都察院奏遣御史唐舟等二十一人分往各布政司直隶诸府州照刷文卷  上谕舟等曰刷文卷以察奸弊正违错湏以清洁无私为本不然则是非黑白不能分别然又当安详平恕勿事烦苛尔等宜识朕意
　　○上朝罢御左顺门谕侍臣曰适观大理奏录囚其中有同饮致醉斗争杀人者当其同饮之时自谓意气相合及醉后不复省记遂至如此皆酒之过古人酬酢百拜岂有此祸汉以来醉酒杀人至于亡身破家者不少名为毒药岂不诚然此真可以为戒侍臣对曰禹＜锍-釒＞仪狄而绝旨酒正虑此也
　　○丙辰命行在中军都督府都督佥事李玉仍掌府军前卫事
　　○命通州卫借职指挥使焦礼袭其父把思台原职指挥佥事仍命其故兄谦子管失奴袭指挥使初把思台任通州卫指挥佥事老疾以子胜代之胜卒子义荣袭亦卒乃以把思台次子谦袭后谦屡征进有功升指挥使又升都指挥同知卒其子管失奴时年尚幼礼借袭指挥使往辽东备御至是管失奴长礼当还其官兵部以闻  上曰把思台之孙管失奴固当袭礼以借职当还官然礼在辽东能效劳勤而管失奴之父谦又自立功升至都指挥父祖俱有功子孙当俱优之遂以礼袭指挥佥事管失奴袭指挥使
　　○赐云南元谋县故土官舍人吴政乌思藏番僧著竹哈密卫头目哈剌苦出河州卫头目兀鲁思等钞彩币表里袭衣有差
　　○琉球国中山王尚巴志遣使奏臣祖父昔蒙朝廷大恩封以王爵赐皮弁冠服洪熙元年臣奉诏袭爵而冠服未蒙颁赐  上命行在礼部稽定制制以赐之
　　○行在礼部奏锦衣卫力士甯直言山西中条山产胆矾乞令有司采进  上曰胆矾何切于用使民耕则有粟充饥桑则有帛御寒矾如山积何益饥寒乎小人之言不足听也古之人君惟欲民富凡山泽之利皆弛其禁若矾可利民听其自采
　　○丁巳五开卫吏龙渊言钞法阻滞乞禁止民间毋以布帛米麦交易则钞可通行  上曰布帛菽粟民所服食不可一日无者互相贸易以厚其生岂可禁绝俗吏之言可听乎
　　○夜有流星大如鸡弹色赤有光起壁宿西北行至阁道
　　○戊午复赵府典宝正范澄官澄永乐十二年坐事谪戍交阯  仁宗皇帝即位从赵王高燧奏遣使召还至是始至  上叹曰  皇考爱弟之仁也命复其职
　　○沈王模奏今男女俱长将及婚配而府中窄隘欲展地增造府垣外皆民居地  上谓行在工部臣曰王府当为造居第但令民他徙必召怨可遣官往视当造居几何民当徙者几何具实以闻
　　○行在户部奏永乐二十年天下所进赋役黄册无官库皆于各城楼收贮例应比对旧册磨筭异同缘旧册皆在南京后湖欲以新册送南京如例查对从之
　　○太子太保阳武侯薛禄奏万全右卫城在德胜关口地高乏水宜徙于近城七里宣平堡计军士三万人筑城可一月毕工  上曰此城戍守已久安得重劳军民唐太宗时有请修古长城发民乘堡障者太宗曰当扫清沙漠何用劳民远修堡障此役姑止
　　○己未造华阳王府教授印时王自陈承命居澧州凡遇谢恩朝贺累欲差人而官无印信文移不便事下礼部言平阳宁化等王府曾给教授印今华阳王府宜循此例遂命造给之
　　○命监察御史薛广伍宗源给事中刘俊李蕃及锦衣卫官分诣宣府隆庆等卫整点军士
　　○庚申行在工部尚书吴中奏自通州抵仪真缘河所贮材木宜令平江伯陈瑄所部粮舟回还者顺载赴南京又言南京修殿宇缺材木请关钞遣人于湖广江西买用  上曰若往湖广江西买木道远劳民可以运回南京材木用之
　　○夜有流星大如鸡弹色青白尾迹有光出阁道东北行至云中
　　○辛酉黜行在湖广道监察御史谢瑶为交阯大蛮县知县瑶荐贤奏牍误书姓自陈改正  上谓行在吏部尚书蹇义曰古人奏牍皆存敬慎石庆书马字欠一点惧及死今荐贤不知其姓岂能知才轻率如此岂称御史之职其改外任遂有是命
　　○壬戌狭西按察佥事饶安奏宁夏甘肃重兵镇戍供给粮饷民力甚难其地皆极肥饶官军且耕且守最为良法  太宗皇帝尝命勘核其田十不得一虽已屯种不足于用若令廉干大臣往同二处总兵官勘核分给诸军更蕃下屯课其实效仍禁官豪势要之家不许侵占隐匿如此则地无遗利军有余粮可省转输之劳  上嘉纳之
　　○癸亥命有司为故少师荣国公姚广孝置坟户
　　大明宣宗宪天崇道英明神圣钦文昭武宽仁纯孝章皇帝实录卷之十五
　　大明宣宗章皇帝实录卷之十五终


明宣宗章皇帝实录卷之十六
　　宣德元年夏四月甲子朔享  太庙
　　○遣中官祭司灶之神
　　○狭西洮州卫指挥后广宁夏卫灵州千户所故土官百户脱火赤弟孛罗歹福余卫副千户阿帖木儿乌思藏葛里麻番僧着由灵藏番僧绰巴藏劄癿星吉等贡马
　　○乙丑命太子太保成山侯王通佩征夷将军印充总兵官都督马瑛充参将往交趾征剿叛寇抚安军民仍命尚书陈洽参赞军务
　　○敕安平伯李安掌交趾都司事仍听緫兵官节制
　　○敕交趾三司曰今命成山侯王通等率师讨贼通至选土兵三万人听其调度务殄此寇以安一隅所属官吏军民方以供亿军旅为重其外一切细务悉停止毋以劳民
　　○丙寅削荣昌伯陈智都督方政官爵降充为事官听緫兵官王通调遣为前锋立功赎罪其所领制谕并征夷副将军印付通缴进敕谕智等曰朝廷命尔统兵往镇交趾遏绝寇盗惠安黎元尔等怀私苟利不相辑睦致贼猖獗失陷官军虐及良善论尔之罪万死莫赎今姑曲宥但俱削爵即从成山候王通等立功以赎蔡福愚戆败事亦姑贷死立功如临阵不武必诛不宥
　　○命神机等营都指挥谢荣等五百一十八随成山侯王通往征交趾从通所奏也
　　○四川盐井卫副千户毛钟云南之云南县把事李胜贡马
　　○上视朝罢御文华殿蹇义夏原吉杨士奇杨荣四人侍  上曰太祖皇帝祖训有云四方诸夷及南蛮小国限山隔海僻在一隅得其地不足供给得其民不足使令又云若其自不忖量来挠我边彼为不祥彼不为中国患而我兴兵伐之亦不祥也吾恐后世子孙倚中国富疆贪一时战功无故兴兵伤人切记不可后因黎氏弑其国主毒害国人  太宗皇帝不得已有吊伐之师初意但讨平黎贼之后即求前王子孙立之盖兴灭继绝之盛心也而前王子孙为黎贼杀戮已尽乃徇土人之请建郡县置官守非出  太宗皇帝本心自是以来交趾无岁不用兵一方生灵遭杀已多中国之人亦疲于奔走甚矣  皇考常念及之深为隐恻故即位之诏施恩于彼特厚昨日遣将出师朕通夕不宁诚不忍生灵之无辜也反覆思之只欲如洪武中及永乐初使自为一国岁奉常贡以全一方民命亦以休息中土之人如何义等皆未有对  上曰此固不背  祖宗之心义原吉对曰  太宗皇帝平定此方劳费多矣今小丑作孽何患不克若以二十年之勤力一旦弃之岂不上损威望愿更思之  上顾士奇荣曰于卿两人云何对曰  陛下此心固天与  祖宗之心交趾于唐虞三代皆在荒服之外当时不有其地而尧舜禹汤文武不失为圣君  太宗皇帝初欲立陈氏所以为圣汉唐以来交趾虽尝为郡县然叛复不常丧师费财不可殚纪果尝得其一钱一兵之用乎汉元帝时珠厓反发兵击之连年不定有司议大发兵元帝用贾捐之议罢珠厓郡前史称之元帝中主犹能布仁行义如此况  陛下天下之父母何用与此豺豕辈校得失耶原吉曰容臣等四人更审思以对  上曰然但朕素志如此本不系用兵之如何明日士奇荣奏事毕  上曰昨日所论交趾事朕意有在矣卿两人意与朕同第未可以遽言耳
　　○太子太保兼礼部尚书吕震卒震字克声狭西临潼人自幼记识聦敏日诵万言里中称神童年二十中乡举下第为太学生擢山东按察司试佥事入为户部主事升北平按察佥事  太宗皇帝举兵靖内难震侍  仁宗皇帝居守永乐初升大理少卿寻升大理卿又升刑部尚书改礼部母老家居承命归省者三朝野荣之  仁宗皇帝嗣位兼太子少师未几进太子太保兼礼部尚书  上嗣位念震旧劳特见优容至是卒遣官赐祭命有司治丧葬震虽为礼官而不存诚敬不受善言  太宗皇帝上宾遗诏二十七日释缞服及期震建议  君臣皆易乌纱帽黑角带近臣有言  仁孝皇后崩既释缞服是时  太宗皇帝尚易素冠布腰绖震勃然变色诋其异已  仁宗皇帝不用震议竟易素冠布腰绖洪熙元年分遣群臣赍祝词香币祀岳镇海渎及先代帝王陵震言于  上乞祀文武成康便道省母从之震私以其妻丧柩与香帛同载而行至是祀  太庙文武群臣皆致斋震因使命饮酒西番僧舍大醉乃归是夕得疾遂不起震为人顾己利害于罔上厉下略无顾忌永乐七年  太宗皇帝初巡狩北京  皇太子监国南京  上命礼部定留守事宜震奏云凡四方郡邑奏常事者悉从  皇太子处分奏本于南京六科收贮俟回銮日六科通奏制可十一年十四年震再奏留守事宜命如前制震悉行中外百司遵守十七年  上在北京因事索奏本扈从给事中言本留南京  上偶忘震所奏留守事宜曰奏本曷不诣行在遂问震曰岂礼部别有议拟耶震畏罪及对曰无之奏本当诣行在  上再三问震对如前遂以擅留奏本杀南京右给事中李能众皆知能冤死然畏震莫敢言者其为人概类此久而朝廷益厌震所为特念建文时效劳守　　○丁卯命行在工部造  皇太后宫中乐器衣服以备朝贺之用
　　○升行在礼部左侍郎胡濙为本部尚书擢狭西临潼县知县成林山西介休县知县许资河南汝州儒学正王琦新兴县儒学教谕陈抟狭西韩城县儒学教谕李昌河南项城县儒学训导李贵进士张铎王宪张骏龚遂卢睿焦宏罗铨任伦陈炎徐逵张士贞郭智陈琏于谦王郁高敏陈璇邵嵩监生胡谦包德怀蒋彦广赵绅邵宗周皞田富李彝郑道宁孙敏钟量蔡宁王宝赵伦杨铎为监察御史林郁行在湖广道资铨行在广西道琦抟炎逵彝行在河南道昌于谦宗行在山西道贵睿宏胡谦行在广东道张铎行在贵州道宪量行在江西道骏遂行在浙江道任伦富行在四川道士贞德怀彦广绅行在云南道智宁行在交趾道琏宝行在山东道高敏璇嵩行在福建道赵伦杨铎行在狭西道皞南京山东道道宁孙敏南京广东道御用司写书生员何友顾谦丁震姜浚为行在中书舍人监察御史邹得初贺敬丁忧服阕命复职得初行在贵州道敬行在湖广道
　　○给永宁怀来二卫军士盔刀从本卫奏也
　　○戊辰赵世子瞻土□犮安阳王瞻塙来朝
　　○四川黎州安抚司土官左副使马彪遣把事马且及松藩等处番僧剌麻圆旦儿监参等贡马
　　○己巳设交阯谅山府隘留关董跕二巡检司隘留关旧为小关堡董跕旧为董跕堡俱以土兵土民守之因谅山府言其山箐险要请罢堡置巡检司改民兵为弓兵故置之
　　○赐琉球国使臣实达鲁等钞彩币表里有差
　　○庚午  皇太后圣节  上率亲王上寿礼毕宗室诸王各遣人奉表贺文武群臣命妇行庆贺礼
　　○辛未秦王志均奏已择狭西都指挥张麟女为婚所少使女十人欲于军民之家选用  上复书曰择婚已定当卜日发册使女若选于民间或非其所愿必致烦言西安护卫军家女家必有愿入宫者宜访求酬之以直但不宜抑取以失其心
　　○伊王颙炔奏父厉王坟园享堂未建及本府宫殿年深损坏请免护卫军士屯种俾之用工工毕下屯从之
　　○永兴王志墣奏弟镇国将军志埁禄米及从人皆未有赐且将成婚未有居宅西安左卫旧治空闲乞以赐之  上令行在户部给岁禄如例居宅从所奏从人令西安护卫给之
　　○夜南京地震
　　○壬申命故锦衣卫指挥使亦剌思子马哈麻袭职亦剌思本撒马儿罕人洪武间归附永乐间往亦里吉思导其王子暖答石等来朝遂升是职至是殁十余年例不应袭  上念其父之劳特命袭之
　　○命司礼监移文谕太监郑和毋妄请赏赐先是遣工部郎中冯春往南京修理宫殿工匠各给赏赐至是春还奏南京国师等所造寺宇工匠亦宜加赏  上谕司礼监官曰佛寺僧所自造何预朝廷事春之奏必和等所使春不足责其遣人谕和谨守礼法毋窥伺朝廷一切非理之事不可妄有陈请
　　○癸酉  皇后千秋节免文武群臣命妇庆贺礼
　　○行在吏部尚书蹇义等奏请选官  上从容谕之曰庶官贤否关国家之治乱掌铨衡者以进贤退不肖为职一事得人则一事理一邑得人则一邑安推之庶政达之天下无二致也朕嗣承  祖宗大统维新治理以安民生选贤任能尤为切要古人取士于乡以其道艺著闻有素后世以言貌求其底蕴盖亦难矣况笃实之士率多恬退便辟之才巧于进取非至公无以胜私非至明不能格物严选举以遏冗滥精考核以防矫伪毋俾小人贻患于民斯其善矣古之大臣以贤事君国家膺福苍生受惠声名流芳于永世卿等勉之
　　○释义勇右卫军阎群儿等死罪初群儿妻毛有淫行李宣者尝以告群儿群儿数棰击毛欲杀之毛于是诬群儿与宣等九人强劫校尉陈贵家监察御史悉论强劫罪当斩宣等家人击登闻鼓诉冤云贵被劫之日宣等各有事他适实不为盗给事中李庸以闻  上曰平人岂可枉杀以事他适当有证验命行在都察院与之辨至是行勘他适有验实不为盗  上命释群儿等毛氏抵罪谕左都御史刘观曰昔隋炀帝令于士澄治道但有疑似輙加考掠同日斩决二千余人其中六七人者盗发之日先禁他所不胜楚毒亦自诬服有司明知不复执奏今非各人自陈岂不冤抑而死是尔等皆士澄也宜戒约诸道凡治狱必察实情此事若已论决朕必不汝贷矣
　　○甲戌琉球国中山王尚巴志遣使臣郑义才进香  长陵
　　○以前征交阯都指挥佥事张贵为湖广都指挥佥事仍随王通征进
　　○以捕获强盗升行在锦衣卫緫旗宋斌为本卫试百户
　　○行在礼部奏思州府儒学选贡生员四人于例不考请送监读书  上曰出自蛮夷今能读书终是未达大体宜令学官加意训谕开其知识庶几可用
　　○安东中屯卫指挥佥事姜通奏为其子裕聘朔州卫指挥使周忠女为配今已二年近为平阳王选妃不得成婚  上谓行在礼部尚书胡濙曰婚姻人道之始风教所关昔唐太宗聘郑仁基女为充华闻其已许陆氏遂罢之亦是重礼教今忠女仍归姜氏令平阳王别选妃
　　○乙亥行在礼部奏山东有人自宫以求用者请如例发交阯充军缘先奉  仁宗皇帝圣旨有犯此者其所属里老亦不得无罪请令法司逮问之  上曰  先帝深惩此事故严其令近来犯者亦少里老可宥之但申明旧禁使知遵守
　　○夜有流星大如鸡弹色赤有光出心西南行至云中
　　○丙子赐通政司左通政岳福致仕福永乐中受命往苏松嘉湖治水及提督农事后以右布政使周干等巡抚浙江还言福疾甚不胜事遂召还令致仕
　　○复晋府仪宾陈斌陶春禄米永乐中斌等坐累革冠带罢岁禄  仁宗皇帝复其官而禄米未复至是  上闻之令复之
　　○浙江台州府黄岩县奏永乐二十二年七月内飓风大作海潮怒溢漂没人民庐舍七千八百四十三户老幼溺死者八百余口渰没官民田二百五十六顷四十亩有奇其年税粮无从徵纳乞蠲免从之
　　○丁丑湖广容羙宣抚司故土官向友亮子子贤乌思藏番人汪藏等贡马及方物
　　○行在礼部奏琉球国中山王使臣郑义才告初来朝时遭海风坏舟因附内官柴山舟至今归乞赐一舟以归且得朝贡为便  上命行在工部与之
　　○行在户部奏四川布政司广积库旧所积贮皆已支用尚有蠹损纻丝八百余匹  上令布政司同按察司官检视若尚可用听鬻之不可用毁之
　　○夜有流星大如鸡弹色青白有光出轸西南行至云中
　　○戊寅御制外戚事鉴及历代臣鉴二书成颁赐群臣及外戚  上谕之曰朕惟治天下之道必自亲亲始至于文武之臣亦欲同归于善然前世之不忘后事之师也故于暇日采辑前代近戚及文武群臣善恶之迹与其所得之吉凶类为此书用示法戒其择善而从以保福禄于悠久二书皆  上亲制序文外戚事鉴序曰朕惟帝王之仁始于亲亲稽古唐尧协和万邦必先九族盖由内达外笃近举远致理之大经也夫居天下之上统天下之众凡覆载之内皆欲使安其生足其养乐利于悠久矧夫至亲近属者哉人之行必在于善虽人品不齐而无不可与为善者盖善具于心非有待乎外惟所禀与习不同而后有流于不善者焉古圣人为世道生民之计设为之教使必由于善为善斯合乎天道故曰作善降之百祥作不善降之百殃考诸既往可鉴已朕祗嗣  祖宗大位为生民主夙夜惓切图与天下共乐太平之福而必自亲者始尝以谓引之于福者曷如开之于道为有本也喻之以言者曷如质之于事为有徵也间采汉以下历代戚里之臣其善恶之迹并其终所得吉凶举其大略而类别之得七十九人名外戚事鉴皇亲各赐一本昔孔子删□周以下之诗三百篇垂教后世其诗善恶悉具说者盖谓其善可以感发善心恶可以惩创逸志皆有资益乎已也凡今戚里之家诚能究阅是编择善而从心体力行由是远而博求古圣人之教近而奉守我  祖宗之法敬慎弗渝将德誉益兴宠禄无斁国家有惇睦之羙君臣相与共享富贵于无穷焉历代臣鉴序曰朕惟天生民立之君而天下至大民生至众必有道德明硕之士相与翼赞弥纶以成康济之功故尧舜禹汤文武之世有皋陶伯益伊傅周召为之佐百司执事之贤为之用斯唐虞三代之盛治有非后世所能跂也东周以降治不逮古岂皆出于其君亦其臣有纯焉有驳焉盖隆古之时为臣者率皆秉仁循义心夫天理之公视民如子忧国如家后之为臣非无其人然亦鲜矣此治之所由不古若也欤历代史官著臣传以示法戒其贤者功德宏而誉闻著虽去之千载辉光烜赫后来愿治之主往往有生不同时之叹不贤而挟奸纵私伤仁败德百世之下闻其姓名犹起人忿憾不平之气若是者可与共为天下国家者乎朕嗣承  祖宗洪业夙夜惓惓究惟治理所赖文武之臣同寅协恭以图无忝盖古者君臣有交相助益之义三代而上见诸经昭昭矣春秋以来二千余年凡臣之行事其善恶大概间类录之总三十七卷名历代臣鉴用赐群臣俾时览省夫道明德立者其为善之志固已素定士或不能皆然此臣鉴所由作也诗曰伐柯伐柯其则不远孔子曰见贤思齐见不贤而内自省人之心岂有今昔之异哉诚能于是编择其善者存诸心力诸行将建之事功光明俊伟有禆于国家有耀于后来而与古贤臣同一不泯于无穷矣朕之所益于群臣如此为臣亦必有以助益于朕庶几明良相与同一忠厚之至也
　　○云南顺州故土官同知子清妻观音铭广通县故土官主簿叚玺子时春等来朝贡马
　　○山东济南府乐安州及阳信□河海丰乐陵四县兖州府滋阳汶上二县各奏自去年秋冬迄今雨雪不降麦苗俱槁秋田未种  上命行在户部遣官验视蠲其税粮
　　○夜月食
　　○己卯狭西临洮卫国师端竹领占等来朝贡马
　　○赐狭西洮州卫指挥后广宁夏卫灵州千户所故土官舍人孛罗歹福余卫副千户阿帖木儿乌思藏番僧着由灵藏番僧绰巴藏劄癿星吉等钞币表里袭衣有差
　　○罢交阯布政司右布政使戚逊为民初逊督事郡县役民造船买女子载以自随巡按御史沈福劾奏治之逊引伏遇赦当复职吏部以闻  上曰罪虽赦前赃秽之人岂可复居方面其罢之
　　○行在鸿胪寺序班石安奏月食文武百官皆赴中军都督府救护独建平伯高远都督娄鬼里后至怠慢不恭请治其罪  上谕之曰娄鬼里外夷且老不足责高远不学不知儆天成当罪亦姑贷之
　　○庚辰  上御奉天门谓行在礼部尚书胡濙曰纂脩实录国家重事自古帝王功德传之万世只凭史书  祖宗以来多有德政在天下皆须纪载今内外诸司尚有未奏来者是不体朕心尔礼部移文趣之
　　○改太子宾客兼行在兵科都给事中李准为北京行太仆寺卿北京行太仆寺卿王中为狭西布政司左参政
　　○辛巳给靖江悼熺王次子奉国将军佐敏岁禄六百石于广西布政司米钞中半兼支
　　○赐四川播州宣慰使杨昇盐井卫副千户毛钟黎州安抚司把事马且松潘等处番僧圆旦儿监参云南云南县把事李胜等钞彩币表里袭衣有差
　　○山东清理军伍大理寺卿汤宗奏济南兖州东昌青州四府自去年七月至今年三月皆无雨雪麦苗焦槁民多艰食今工部派买颜料甚急土无出产乞暂停止以待秋成工部尚书吴中言颜料皆  陵寝殿宇待用之物  上曰山东之民  祖宗之民也艰难如此  祖宗所不忍尔可以苛急扰之耶其悉停罢
　　○蜀府仪宾雷安卒讣闻赐祭
　　○壬午复畅宣狭西秦安县知县宣为知县以母忧去官民相率诉于按察副使邝野言宣为政廉能抚民勤劳差科均平逃徙复业词讼简盗贼息恐别除官有不如宣民将失所野以其情上闻时  仁宗皇帝临御命吏部俟宣服阕复其官至是宣至吏部以闻  上曰民欲之按察司言之所当从况有  皇考之命乎即令复职
　　○置长陵卫经历司经历一员
　　○革义勇左卫经历司以卫改为行在龙骧卫故也
　　○楚王孟烷奏后宫居室未完请留屯军并力完之从之
　　○行在兵部尚书张本奏供用库今用曳碾犍牛四十头令买于民间臣请用太仆寺所餋官牛为便  上曰卿言甚善即取用
　　○广平府曲周县民奏佃种官田一顷养官牛一十一头牛相继皆死岁虚纳租米三十五石乞免追租官田乞准民田例起科上谕行在户部臣曰此皆已行之令何至百姓复以为言岂非奉行者之怠慢乎其悉从之
　　○参将都督同知陈怀私遣骑士二十余人出境为守备指挥张善所止怀憾善等杖之保定伯梁铭以闻左都御史刘观请治陈怀罪上曰怀大臣姑令自陈其实
　　○癸未建鸿胪寺公宇
　　○升太仆寺寺丞庞埙为本寺少卿行在四川道监察御史顾立山西道监察御史刘可北京道监察御史张约为按察司佥事立广东可山西约浙江
　　○行在礼部奏监生何干等六十二人省亲祭祖违限例应充吏而各言因患病故缓请姑送监肄业以俟复勘上曰虽君子不逆诈亦宜勘实以警后来
　　○夜西北有虹一道色苍白鲜明
　　○甲申赐如来大宝法王等使臣指挥使公哥癿等及奉使迤北回还义州等卫官军张荣等一百八十六人金织文绮袭衣等物有差
　　○行在户部奏直隶扬州府通判并海门县民告田多濒海自永乐九年以来为海潮冲决凡八百八十二顷六十亩应徵税粮六千八百六十二石七斗丝二十七斤租钞六贯有奇陪纳艰难乞除豁从之
　　○晓刻有流星大如杯色青白有光起阁道东南行至近浊
　　○乙酉行在大理寺奏嘉兴县民张谨以私忿杀平民一家七人侵盗官粮千二百余石强夺民田千五百余亩又以催纳盐钞为名取民米六千石律当斩上曰居下而敢肆恶如此是一乡之豺虎也小民何以得安命即斩之家属皆徙边又曰朕非好用刑但扶植善柔不得不尔将刑谨复诉冤请行在都察院覆勘其实然后行刑从之
　　○丙戌行在户部奏总兵官阳武侯薛禄领军巡边计开卫所储豆不足支用今农作方兴未可役民宜于附近卫所发军及余丁万人于长安岭仓人支豆一石运赴开平上是其言仍命阳武侯以兵护送
　　○楚王孟烷奏蒙调护卫步军一千人往征交阯缘护卫军素无军器敕湖广都司给之
　　○山东东昌府清平县奏去岁亢旱田谷薄收今新谷未登民饥者众本县仓见贮米麦二千八百三十五石请以验口赈给上命户部如其言速出济之
　　○夜有流星大如鸡弹色赤尾迹有光起天弁东北行至左旗
　　○戊子赐永兴王志墣冕服以袭之初未赐也山东阳信县民张世杰等奏所种地七顷七十一亩自永乐十年以来被雨水渰没半成鹻地不宜苗稼累累岁虚纳税粮乞除豁命行在户部除之
　　○己丑贵州金筑安抚司土官安抚得珠遣头目刘英等贡马
　　○行在吏部奏浙江布政司右参议郭溥江西临江府检校冯智才不胜任山西解州府判官刘宗道考满患病例应罢为民三人自陈溥尝为北平府推官智为仓大使皆有守成功宗道为扬州府兴化县丞尝全城归顺特命冠带致仕
　　○夜有流星大如鸡弹色青白有光出北斗柄出西北行至云中
　　○庚寅赐湖广容羙宣抚司故土官舍人向子贤云南顺州故土官同知子清妻观音铭广通县土官舍人叚时春乌思藏番人汪藏等钞彩币表里有差
　　○行在兵部尚书张本言臣尝奉诏榜谕军官存恤军士比闻各处勾角□羊补伍新军所管官旗视为泛常略不存恤又不即与月粮乃妄生事端索其才物又不副意輙苦严刑困（抱本）以重役以致弃子遗妻非死则逃不惟行伍空歇实使无辜被害情甚可矜请加穷治上曰武人知贪利不知教令可再出榜晓谕俾改过自新凡新军到卫半月即与之粮容其两月脩置宅舍然后役之若仍蹈前非肆虐不悛风宪及镇守官体实究治
　　○行在三法司言永乐中官吏犯笞杖徒流死罪罚运甎毕日各还职役军民着意宁家是盖一时权宜今宜有差等  上令群臣会议至是上议凡杂犯死罪及徒流笞杖有力者俱依永乐中所定运甎例笞杖罪者官吏监生人材各还职役闲吏送吏部别用军职犯徒流罪者调卫杂犯死罪者降用文职官吏犯徒流并杂犯死罪俱放原籍为民军民人等俱着役宁家若官吏犯受赃死罪并闲吏犯徒流罪者仍发北京地方为民命如所议
　　○交阯都指挥司按察司奏为事官方政等守乂安府贼以兵临城政按兵不战都指挥使王演虑贼势益甚自率精骑出击之斩贼首百七十余级贼惧而遁  上谓行在兵部尚书张本曰方政不战或持重以待未可知然贼远来势锐击之足以挫其锋演可谓有功赏不可缓其遣人驰驿赍银币劳之
　　○辛卯黔江王友附薨王蜀献王嫡孙悼庄世子第二子谨静有行永乐二十二年十二月册封年二十薨讣闻辍视朝一日命有司治丧葬遣官赐祭谥悼怀
　　○赐狭西临洮等卫国师端竹领占等一百七人钞彩币表里纻丝袭衣有差
　　○壬辰湖广前盘顺安抚司土官安抚剌惹送子向钟谨云南马龙他郎甸长官司通事马寺狭西河州卫番僧监藏领占等贡马
　　○行在户部奏比者山东青州府言民艰食请给官粮赈济而未见开报饥民多寡之数请覆勘然后给  上曰民饥无食济之当如拯溺救焚不可少缓若待覆勘而行岂不有馁死者宜遣人驰驿往山东令布政司与府官从实取勘就便分给庶几有济
　　○日生晕色黄赤周匝浓厚
　　○癸巳交阯交州府等衙门考满土吏杨巨两等四百六人贡方物
　　○召山东清理军伍大理卿汤宗还时山东久旱禾麦焦枯民饥流徙  上闻之谕兵部工部臣曰近数有言山东旱饥朕寝食不宁夫治国在安民无水旱之灾民足于衣食则安今民未安而汤宗往清军伍郡县官吏听受约束稽核兵籍奔走喧呼倍加骚扰民必惊骇逃者所以益众令兵部驿召宗还凡外卫军旗在山东取军者悉令还卫一切买办皆停罢
　　○兵仗局工匠二人老且盲诉乞免役  上问行在工部尚书吴中等曰匠以万计何必此两人古之仁者不以羸马驾车尔等亦可为忍人矣其即免之今后一应匠作老疾者准此例
　　大明宣宗宪天崇道英明神圣钦文昭武宽仁纯孝章皇帝实录卷之十六


明宣宗章皇帝实录卷之十七
　　宣德元年五月甲午朔以赐贵妃孙氏宝命礼部定仪注择日以闻  上尝谓行在礼部臣曰贵妃恭肃小心动循礼则祗事  皇太后尽孝敬又能辅朕及奉顺皇后后屡请褒异之礼部尚书胡濙对曰贵妃后之副贰贤淑如此当受以宝以昭其德  上是之故有是命
　　○谕三法司曰古者孟夏断薄刑出轻系仲夏拔重囚益其食所以顺时令重人命也我  祖宗之时每遇隆寒盛暑必命法司审录囚系卿等皆  先朝旧臣尝所闻知者朕体  祖宗之心敬慎刑狱冀不往民命上格  天心今天气向炎不分轻重而悉系之非钦恤之道古人谓刑为祥刑以其用之至当足以召和气福国家卿等当体此心即量情罪轻重而区别之务存平恕毋致深刻
　　○  上听政罢御左顺门语侍臣曰朕祗奉  祖宗成法所以诸司事有疑碍而奏请者必命考旧典盖  皇曾祖肇建国家  皇祖  皇考相承法制详备况历涉世务练达人情谋虑深远子孙遵而行之犹恐未至世之作聦明乱旧章驯致败亡往事多有可鉴古人云□周子孙能守先王之法虽至今存可也此诚确论
　　○乙未命行在右军都督府都督同知倪宽孙通袭为金吾右卫指挥使羽林右卫指挥使陶俊子广袭长陵卫指挥同知大兴左卫指挥佥事韩普弟春济州卫指挥佥事郭成子震俱袭其职都指挥佥事末台子客薛仍为都指挥佥事末台忠勇王金忠故部属既卒客薛告袭职忠以闻许之兵部奏故事都指挥无袭  上曰远人来归不必拘定制遂命之
　　○丙申下诏赦交阯有罪者诏曰朕惟统理之道所重爱民矜恤之仁宜存宥过交阯自入职方今二十载数构叛逆以勤王师恶死乐生人情无异趋渊赴火岂其本心究询所由皆缘有司抚绥失当渔夺无厌情不上通泽不下究致其困苦遂生危疑逃避山林啸聚为乱推情非得已论罪诚有可矜用霈洪恩悉与湔涤凡交阯官吏军民人等所犯反逆等罪已发觉未发觉已结正未结正诏书到日罪无大小咸赦除之其黎利潘僚路文律等本皆归心朝廷曾经任用偶乖一念失误至此今特开其自新之路诚能悔过从善复守臣节悉宥其罪仍授以官及有彼黎利等迫胁从逆并郑公证等余党逃避未出者今能挺身来归或赴所在官司自首一体赦宥官复原职军复原伍民复原业诏书到后如黎利等及胁从之徒执迷不悛仍前拒命天讨必加后悔无及今后交阯军民人等除合纳税粮外其该徵及采办金银盐铁香货鱼课等项悉行停止金银铜钱盐及盐鱼皆听于境内交易官府勿禁用称朕恤民之意
　　○隆庆三卫指挥李景等劾奏都督沈清镇守居庸关不能约己恤人奉公守法惟务贪虐百计诛求剥削月粮侵盗官物私役军余不分屯守计名科需或邀阻关口□人取其物货或以死畜分给队伍令纳价钱擅开已塞山口役军伐木私用凡十八事行在都察院请治其罪  上曰都府大臣非有重过宜存恩意可先鞫所使之人事果有实别奏处置
　　○夜有流星大如鸡弹色青白尾迹有光起亢西北行至平星五鼓有流星大如鸡弹色青白有光出昴西南行入斗没
　　○丁酉湖广麻寮守御千户所故土官百户刘曰□永子宽云南姚安军民府普昌巡检司故土官巡检李善子文忠等来朝贡马
　　○给永兴王府镇国将军志埁从人五十人先命于西安护卫量给秦王奏西安护卫官军俱有池役而永兴王府有校尉五百人请量给与之  上曰是秦王不爱弟也拥三护卫不肯分乃欲五百人中分之何其不推恕心命兵部于西安三护卫给之
　　○内官马安往归自宁夏奏庆王以府中小人造谤离间亲亲不能自安  上乃贻书庆王曰昔  皇祖临御之时叔祖每岁一往韦州度夏然皆闻之朝廷方行未尝自专及今岁亦先差人来言然后行叔祖恭谨如此彼小人不知輙敢造言妄讦今已洞见其妄叔祖不必介怀且叔祖平日以至亲爱厚于予久矣夙夜铭感不忘今方以藩屏托重岂彼小人所能间也幸坦怀自适勿有所疑
　　○擢进士万观熊昱聂用乂徐汤崔碧陈叔刚王强陈谷赵宽为监察御史观南京福建道昱南京广东道用乂南京广西道汤南京河南道碧南京交阯道叔刚强行在四川道榖行在交阯道宽行在云南道以郑让为鸿胪寺序班让故工部侍郎刚之子  上念其父旧劳故用之升江西按察司佥事刘瓒为浙江按察司副使狭西凤翔府知府仇益为按察使令致仕淮安府山阳县丞崔奎为北京行太仆寺丞左春坊左中允王恺为广西按察佥事詹事府主簿程中为户部员外郎宁波府通判廖闰为本府同知大名府浚县税课局大使焦瑾为本县知县顺天府固安县丞李致和复职升从七品俸时益奎皆考满至京行在吏部言益年老当罢奎称职当升  上闻  太宗皇帝靖内难时益以全城归附奎劾守城功故皆升之而命益致仕恺与中皆旧宫臣  仁宗皇帝即位凡旧宫臣皆已升迁而恺以亲丧归中留南京故不及至是来朝  上念先朝旧人皆升用之闰瑾致和皆以九年考满吏民言其才贤乞留之故有是命降福建按察司佥事徐誉为天台县知县浙江道监察御史李荣为狭西按察司照磨皆以吏部言其不称也
　　○增置广西桂林府荔浦县峰门寨永福县兰麻镇柳州府宾州安成镇三巡检司土官副巡检各一员
　　○镇守居庸关都督佥事沈清奏隆庆三卫指挥向广李景等私役军士及卖放军伍等事  上以付行在都察院左都御史刘观言清与景等互相讦奏请令质对  上从之
　　○镇守蓟州山海都督佥事陈景先奏比有令遵化仍开冶炒铁所役军民如旧取用臣按旧役遵化东胜右忠义中兴州前屯四卫军士千人久已遣还发补神机营及诸卫守备又永平府滦州及迁安等六县民千人亦验丁餋马及有他役今正当耘耨之时役之恐妨农事乞先以遵化东胜右忠义中永平卢龙东胜左蓟州镇朔营州右屯开平中屯兴州右屯兴州前屯兴州左屯十三卫及宽河守御千户所神机营遣还操备官军内量其多寡暂借应役两番更代俟秋收毕仍发永平州县民及旁近卫所军士如旧赴工从之
　　○戊戌端阳节赐文武群臣扇
　　○四川长河西鱼通宁远等处番僧禅师桑者朵儿只兀者前等卫指挥同知阿鲁秃等来朝贡纳
　　○己亥行在礼部上授贵妃册宝仪注一前期鸿胪寺设节册宝案节居中册东宝西设节册宝彩舆于丹墀内教坊司设中和韶乐及大乐是日早锦衣卫设卤簿大驾内官设贵妃受册宝位于宫中设节册宝案于受册宝位之北节居中册东宝西又设杳案于节册宝案之前设内赞二人引礼二人设女乐于陛下至期  上御奉天门内具皮弁服鸿胪寺官奏执事官行礼毕奏请升座导驾官导  上升座文武百官具朝服入班行叩头礼左右侍班正副使入就拜位赞四拜兴传制官前跪称传制俯伏兴执事官举节册宝案由奉天门左出置御道中传制官由左门出称有制赞正副使跪制曰宣德元年五月初九日授贵妃孙氏册宝命卿等持节行礼赞俯伏兴四拜礼毕执事官举节册宝置彩舆中黄盖遮送至左顺门外正副使朝北而立内官捧节册宝由正门入迎至宫中节册宝未至之前引礼请贵妃具法服俟节册宝将至宫人执扇拥护及擎执在后引礼导引贵妃出迎于宫门外节册宝至由正门入贵妃随至拜位内官以节册宝置于案内赞赞四拜赞宣册赞跪宣册官取册立宣于贵妃之左宣讫赞授册赞搢圭宣册官以册授贵妃受讫以册授女官女官跪受于贵妃之右立于西赞宣宝宣宝官取宝立宣于贵妃之左宣讫赞授宝宣宝官以宝授贵妃受讫以宝授女官女官跪受于贵妃之右立于西赞出圭赞兴内赞赞四拜礼毕内官持节由正门出贵妃送出宫门外内官赍出至左顺门外以节授正副使报礼毕正副使得报持节复命
　　○辽王贵烚奏府中军校止二百人不足于用  上命行在兵部于荆州三卫实拨军旗三百人以益之
　　○武城后等卫指挥刘成等六十人奏洪熙元年出塞巡哨所给马病死所司责偿乞除免兵部言马死于赦后应偿  上曰以巡边而死责偿过矣遂命自今因征哨马死者免偿
　　○庚子行在户科给事中卢琛以讷于奏事改广西横州判官
　　○命行在工部凡用工军民人匠每月人与米五斗钞四锭盐一斤如洪熙之制
　　○给蓟州卫操备军士衣甲一千四百副及火药信炮
　　○周王有燉奏妃位久虚无以相祀事宫人巩氏由良家子入宫已久能执妇道请册为妃从之
　　○行在礼部奏锦衣卫緫旗衡整女母病笃刲肝煮液饮之而痊宜旌表  上曰为孝之道孔子曰身体发肤受之父母不敢毁伤剖腹割肝此岂是孝若至杀身其罪尤大况  太祖皇帝已有禁令今若旌表使愚人傚之岂不大坏风俗女子无知不必加罪所请亦不允
　　○辛丑立故少师荣国公姚广孝神道碑初广孝卒  太宗皇帝亲制碑文命有司营葬并树碑神道时碑已具而文未刻至是其养子继以请  上谕行在工部臣曰广孝从  皇祖最久靖难与有劳勤其卒也恤典特厚遂出永乐中  御制文付之曰其即为刻碑以成  皇祖嘉念功臣之志
　　○壬寅命正使太师英国公张辅副使少师兼吏部尚书蹇义持节赐贵妃孙氏宝复赐之册曰帝王理万邦必以齐家为本德教孚四海必以正内为先朕嗣统之初建中宫之位爰嘉令淑咸有褒升惟尔贵妃孙氏毓自名门早膺慎选嫔于春宫之内夙昭女德之华恭慎惠和谐琚瑀珩璜之节静庄诚一循诗书图史之规壸仪允茂于肃雍奉餋致隆于爱敬恒存鸡鸣儆戒之义适予关睢乐得之心六宫所推四德咸备年岁滋久辅翼良多已进祎翟之荣俾冠轩龙之贰今特加授册宝用表褒隆于戏大一统而端内政予资翼赞之勤率九御以副母仪尔懋徽猷之绩敬以相祀仁以进贤惟善以荣身惟谦以崇德惟俭以滋多福惟慎以茂芳誉服我训辞永光宠禄钦哉
　　○癸卯修南京诸卫仓廒
　　○日生右珥色黄赤鲜明
　　○甲辰浙江湖州府德清县奏本县充军及丁绝人户有荒芜官民田地共七百四十八顷六十六亩有奇已召民佃种税粮请俟三年后如民田例起科从之
　　○乙巳  仁宗皇帝小祥  上躬祀几筵出御奉天门谓侍臣曰  皇考圣仁爱民如子方为国家培固基本以遗子孙而遽上宾传之于朕今及小祥岂胜哀感因呜咽流涕
　　○苏门答剌国王宰奴里阿必丁遣使臣巴母满剌加国王西哩麻哈剌者遣使臣一思马白葛达国王遣使臣和者里一思等来朝贡方物
　　○晓刻有流星大如鸡弹色赤有光起天苍东南行至云中
　　○丙午哈密忠顺王卜答夫星遣使臣舍剌夫丁等来朝贡马及方马
　　○命行在兵部凡宣府左右二卫官军在神机营练习者更番往来操备初阳武侯薛禄言宣府兵临境外凡官军别有差占者宜遣还时在神机营练习者千三百人管营安远侯柳升复请留之  上命升与兵部尚书张本议本奏境外守备为急宜令更番从之因命自今神机营官军缺宜于境内卫所选补
　　○行在户部主事王良言开平极边之地岁运粮给之而军士戍守者皆有妻子粮不足以赡其家乞简精锐者更番守城令其妻子入赤城云州立堡居之  上览其奏谓行在兵部尚书张本曰更番之说亦是良策亦尝有言宜云州立堡者宜熟图之
　　○岳阳王孟爟薨王楚昭王第九子永乐二年册封至是薨辍视朝一日命有司治丧葬遣官赐祭谥悼惠
　　○以西安前卫为镇国将军志埁居第初永兴王志墣奏西安左卫旧治空闲请与志埁  上许之至是狭西都司言西安左卫乃接待外夷朝使之所今有夷使在内请易以西安前卫从之
　　○狭西邠州淳化县丞吴整言去岁秋臣自京师通州舟行抵河南卫指辉府缘河两岸见漂流骨骸并往者坏钞法袅令示众之尸俱未埋瘗乖天地中和之气亏  皇上覆载之仁乞令郡县悉为埋瘗仍常遣人巡视遇有遗骸官为瘗之毋使暴露  上谕行在礼部尚书吕震曰文王仁及朽骨丞所言当从之即施行勿缓
　　○丁未朝鲜国王李祹遣陪臣南晖等奉表贡马及方物谢赐彩币恩
　　○以李文中为云南姚安军民府普昌巡检司巡检顺州故土官同知子清妻观音铭为本州同知皆不世袭文中故土官巡检李善子善卒文中奏乞袭职子清卒无子土人以观音铭处事公当人所信服保送至京吏部以闻且言皆非世袭官  上曰以蛮夷治蛮夷心相信矣其从之但世袭  祖宗成宪不可违也
　　○昌黎县嘉颖屯民杨东成妻李氏一产二男一女命礼部如例给钞米
　　○襄城伯李隆奏南京军官应袭子侄八百余人无马骑操命以太仆寺孳生马驹给之
　　○行在都察院左都御史刘观奏比府军卫卒李兴强劫事觉词连卫卒陈壹壹妻击登闻鼓诉冤云兴行劫之日壹直承天门实不同行今行勘是日壹实轮直承天门同伍之人验证明白又审问兴与壹初实有怨壹果非强盗  上曰强盗罪当斩岂可假公法报私冤壹当释之
　　○狭西都指挥使司奏所属近地凡十四卫所军士三之一屯田其余守御比来守御军多有差遣乞以屯田军士之半复还守城  上谕行在兵部尚书张本曰屯军春种已毕又令守城则前功尽弃勿听但守城者毋擅差使得专守可矣
　　○昬刻辰星犯鬼西南星
　　○戊申午朝退  上语侍臣曰天气向炎正农夫耕耘之时因诵聂夷中锄禾日当午之诗且曰吾每诵此未尝不念农夫又曰朕八九岁读书  皇考临视亲举笔写是诗以示且问曰角□羊否对曰稼穑艰难在此也  皇考笑而领之自是常教以农事铭于心不敢忘今宫车不复还矣言已泪下如注
　　○己酉以纂修实录敕召武英殿大学士金幼孜翰林院学士杨溥侍读钱习礼侍讲陈敬宗陈循检讨刘永清等时幼孜敬宗永清以忧去溥习礼循请告省亲故也
　　○赐贵州金筑安抚司头目刘英等钞币有差
　　○行在大理寺奏砀山知县于民贪污不道县人叚恭令侄赴京讼之民恶恭诬以他事擒其父子三人于狱又诬其反狱皆致之死律杀一家非死罪三人凌迟处死妻子流二千里财产断付死者之家  上曰县令民父母当爱民如子今乃反道杀民悉论如律
　　○山东都指挥佥事掌青州左卫事王铭坐受赇及私役军法司奏于律应绞  上曰武人知利而不知法姑宥其死罚役以赎
　　○庚戌敕行在都察院右都御史王彰曰朕为天下生民主夙夜兢惕惟恐一夫不获其所比者廷臣多自外至道里所经耳目所及军民利病岂无可言而泯焉不闻岂朕之所望哉尔国之大臣寔总宪纪可自良乡抵南京巡抚军民一切休戚具以实闻毋有所隐庶副朕忧愍元元之意钦哉
　　○赐湖广前盘顺安抚司土官安抚剌惹送子向钟谨云南马龙他郎甸长官司通事马寺狭西河州卫番僧监藏领占等钞彩币表里有差
　　○夜有流星大如鸡弹色青白有光起卷舌东北行至五车
　　○辛亥造周府遂平王封丘王罗山王内乡王胙城王宜川王镀金银印各一
　　○贻书晋王令仍遣护卫官军四千余人以七月初一日赴大同备御因遣人谕武安侯郑亨曰大同早寒比他处为甚凡备御将士离父母妻子而来所恃者主将耳非抚绥得所人何以堪郭子仪抚士卒如子弟所以成功名保富贵卿老成宿将当以此为念
　　○复黄子威松江府知府先是子威以亲丧去官大理卿胡概巡省民瘼至松江郡民一千余人言子威莅事公平治民有方税粮无亏诉讼不作愿得其复任概以闻  上谓吏部尚书蹇义等曰朕闻松江繁剧难治渠能得民心如此必是有才其从之又顾义等曰有才之人如又有德斯尤难得卿等亦闻其德行何若义对曰其才盖屡闻之其德行臣等不能尽知也
　　○赐交阯交州等府州县考满土吏杨巨两等四百六人钞有差
　　○宁王权奏诸女将嫁未有第宅请以都指挥吴干等所居处之  上曰干等皆  先朝旧臣其居处已久一旦夺之人必谓朝廷重私亲轻旧臣非所以示天下遂贻书王别择闻旷之地以护卫军创造庶几得宜
　　○伊王颙快奏将行婚礼请选用宫人四十八人  上复书令于护卫军家买用十人不可他选盖虑其扰民也
　　○夜有流星大如鸡弹色赤有光起大角西北行入太微西垣
　　○壬子赐湖广麻寮千户所故土官舍人刘宽云南姚安军民府普昌巡检司土官巡检李文中等钞币有差
　　○行在工部尚书吴中等奏  天地山川等坛皇城四门及登闻鼓俱损蔽应修理从之
　　○癸丑真定府狱卒送重囚诣京中道失囚法司责限令捕囚踰限始获法司以获在限外仍治卒纵囚罪卒家人击登闻鼓陈诉  上曰既获囚则无罪命释之因谕法司曰朕尝谕尔等用法当心存平恕若此一事非法司之过乎自今戒之
　　○甲寅命都指挥同知李凯吴受都指挥佥事牛谅任浙江都司都指挥同知曹敏都指挥佥事王信刘能任大宁都司都指挥佥事鲁曾任湖广都司先是浙江等都司奏缺官  上命太师英国公张辅等选举至是举凯等以闻遂命之
　　○沙州卫那孩帖木儿等来归奏愿居甘州命为试所镇抚赐冠带金织袭衣彩币钞布仍命陕西行都司给房屋器皿等物如例
　　○浙江盘石卫飓风骤雨坏城楼公廨仓廒人多压死湖水暴涨入城漂没钱粮卷籍军器
　　○昏刻有流星大如杯色赤有光起亢西南行入云中炸散
　　○乙卯四川播州宣慰使杨昇遣长官杨福通沐川长官司故长官悦聚孙福得贵州普安州通事张善安顺州等衙门把事阿日等来朝贡马
　　○行在工部尚书吴中等奏云南车里宣慰使司等衙门永乐中颁赐信符今改元宣德应改造颁给从之
　　○夜有流星大如碗色青白光烛地后三小星随之东南行至浊
　　○丙辰赐朝鲜国使臣南晖等哈密忠顺王使臣舍剌夫丁等钞彩币表里袭衣有差仍加赐舍剌夫丁等钞偿所贡物直
　　○行在兵部尚书张本奏  皇上即位大赉文武群臣军民人等白金诸卫所旗军有逃亡事故者一概作数昌支皆应问罪  上曰既与之矣不必追究
　　○浙江温州府永嘉乐清二县飓风急雨自旦至暮水潦骤溢坏府县廨宇仓库祀典坛庙及民庐舍人压溺死者甚众
　　○丁巳行在翰林院侍讲学士沈度九载考绩升本院学士
　　○赐四川长河西鱼通宁远等处番僧禅师桑者朵儿只等一百五十六人兀者前等卫指挥同知阿鲁秃等钞金织彩币表里罗绮绢布袭衣有差
　　○定贵州土人断罪例杂犯死罪就彼役作终身徒流迁徙者依年限役之应笞者役五月应杖者役十月毕日释放
　　○交阯为事官陈智言贼首黎利聚众据茶笼州官军讨捕未获乂安演州清化诸处亦用官军哨备而各卫兵不足已会议尽撤交阯左等十四卫屯田官旗军二千六百余人征守今九真州典史海口有贼船劫虏吾民又本州有贼聚集乡社招纳叛逆又宣化太原等府州县数被红衣等贼为害请以交州左右中前后及昌江镇夷三江市桥九卫屯田土军八千九百余人中摘五千人征哨免其岁徵子粒贼平之后如旧屯田从之
　　○夜有流星大如鸡弹色赤尾迹有光起斗正南行至近浊
　　○庚申召总兵官阳武侯薛禄还京先是遣禄领兵往开平宣府大同缘边巡视兵备至是以各处皆有重兵镇守而暑雨渐甚虏当歛迹禄所领将士暴露勤劳遂召之还
　　○总兵官平江伯陈瑄奏山东临清至徐州河水多浅置闸亦多宜常加修浚庶几漕运无阻今岁雨少舟行尤难比年山东按察司副使郭振缘河专督＜锍-釒＞浚后取回司事遂废弛乞仍令振与山东运粮都指挥辛显同督疏浚从之
　　○真定府临城南宫二县大名府南乐清丰二县河间府景州吴桥县各奏县民缺食乞将预备仓粮赈济命户部如所言给之
　　○随驾御马监领勇士都指挥佥事薛兴坐受赇举罪人之子充勇士得授副千户事觉行在刑部奏兴受财枉法应绞上曰愚人姑宥死罚役以赎
　　○初滨州蒲台县人高猪儿等充保定卫军逃归本卫遣百户刘成诣县追之猪儿等反殴击成知县张器悉擒之角□羊京猪儿与其党谋夜入县廨縳器殴击之尽劫其家财已而释器遂为器所奏行在刑部遣人悉捕至鞫之皆引伏至是应奏死者五十五人  上曰部民敢无礼于县官诚可杀然所出于至愚今应死者五十余人则亦可悯宜斩其为首者一人余皆杖一百发宣府充军
　　○昬刻有流星大如杯色青白光烛地起房西南行至云中炸散
　　○辛酉直隶苏州府崇明县民奏所种官民田荡一十五顷五亩有奇永乐十八年于上修筑城垣立军民衙门不得耕种至今粮额未除  上命行在户部除之
　　○壬戌命会州卫指挥使谢钦义勇右卫指挥同知郑全指挥佥事陈得新行在金吾右卫指挥同知李信行在金吾左卫指挥佥事杨庄宽河卫指挥佥事萧谦神武前卫指挥同知任原神武左卫指挥佥事杨惠神武后卫指挥佥事赵贵分守北京顺承等九门先是北京行都督府言每门宜得才干指挥一人守之  上命行在兵部选择至是以钦等奏遂命之
　　大明宣宗宪天崇道英明神圣钦文昭武宽仁纯孝章皇帝实录卷之十七


明宣宗章皇帝实录卷之十八
　　宣德元年六月癸亥朔遣使赐琉球国中山王尚巴志皮弁冠服  上谓礼部尚书胡濙曰远夷归诚固是美事特赐冠服亦表异恩古人言招携以礼怀远以德朕与卿等尤当念之
　　○敕守肃州都督王贵曰比闻外夷以羊马来与军民为市尔宜戒饬下人必准时直不可抑买财者人之心若亏其直则沮向慕之意宜严加约束违者罪之
　　○夜有流星大如杯色青白尾迹有光起中台西南行至近浊
　　○甲子命金吾右卫带俸都指挥佥事姜脱赤火子名安袭为本卫指挥使羽林前卫指挥使刘忠兄原府军后卫指挥同知祝海子广王贵弟政金吾前卫指挥同知彭得侄能虎贲左卫指挥佥事张贵侄斌旗手卫指挥佥事汪反子全济州卫指挥佥事马俊子麟俱袭职旗手卫指挥同知杨兴金吾左卫指挥佥事蔡得原羽林前卫指挥佥事吴福俱自陈老疾命兴之孙真得原之子敬福之子秀代
　　○命高山等四卫在京操备神铳手官军二千二百九十三人分为两番于大同操备率半年一更
　　○行在工部奏代王言男女皆长应婚姻未有居室三护卫旧治所空闲乞令军民修葺以处  上曰此正农时姑俟秋成毕为之
　　○山西崞繁峙二县江西南丰广昌永宁三县四川蓬溪县山东即墨县河南裕州直隶庐州府英山县安庆府望江县各奏累岁水旱相仍田谷不登民无储粟日食野菜已发官仓粮米及劝谕富民分粟赈之
　　○乙丑直隶保定府涞水县真定府新河县河间府兴济县广平府威县各奏去岁水旱薄收今夏新榖未登民多乏食乞将各县存留仓粮验口赈恤  上命行在户部如所言给之
　　○丙寅造宁府临川王镀金银印
　　○升行在锦衣卫千户王裕为本卫指挥佥事专理镇抚司事
　　○丁卯巡按广西监察御史汪景明奏浔州府南平县蛮寇杀本府通判张文郁  上命总兵官镇远侯顾兴祖发兵擒之
　　○夜五鼓有流星大如鸡弹色赤光烛地出车府东北行入阁道
　　○戊辰巡按山东监察御史王绍奏吏部遣吏张贵等七十人赴役辽东路经山海守关指挥苏晟等邀阻旬日逼取绵布三百九十五匹方令度关请罪之  上谕都御史刘观等曰为吏远役于边所携资几何而逼取之且边关之设以讥察非常防制奸币今乃倚此以图利即逮治之更严榜谕以戒后来
　　○夜有流星大如碗色赤光烛地起紫微东蕃外入紫微垣
　　○己巳遣中官祭中霤之神
　　○前中书舍人萧湘胡宜衡王璜皆以亲丧服阕至吏部以闻命复其职
　　○调行在旗手卫指挥使王喜羽林前卫指挥佥事王容皆任行在锦衣卫
　　○赵王高燧奏定州男子刁二背黄袱诣府求见云有所陈开袱视之惟素黄纸二幅白纸二幅一画花一画人此妖妄也不敢隐  上命锦衣卫鞫之因顾侍臣曰赵叔不得不言使赵叔不言小人举以言之便造为离间比年陈告王府多事类此侍臣曰赖  陛下日月之明小人之计不行宗室之福也
　　○阳武侯薛禄等还自开平  上宴劳之命行在兵部臣曰从禄军士驱驰已久令各休息外卫者俾暂归期八月俱至京师
　　○庚午赐四川播州宣慰司长官杨福通等沐川长官司故长官舍人悦福得及贵州普安州通事张善安顺州把事阿日等钞币有差
　　○阳武侯薛禄奏备边五事其一兴和保安右卫及开平一路闵安诸堡常被虏寇侵掠今北京宜选将练兵以备不虞倘有缓急即得应援其二环州威虏诸堡正当冲要而地远势孤若仍修筑工费浩繁开平官军家属众多月给为难宜于独石筑城氊帽山塞关移置开平卫于此俾其人自种自食精选本卫及原调守备官军二十人分为两番每番千人自带粮料往开平戍守既免馈送之劳亦得备御之固其三大同武安侯郑亨所总军士守城之外尚有二万余人宣府都督谭广所总军士守城之外亦有万余人而两地相去四百余里倘有缓急猝难应援宜各增都督一人分领精兵往来巡逻遇贼猝入并力成功其四  天寿山后别无城池围护虽有永宁卫在东北山下且无城堡而隆庆州正在山后旧城尚有修葺颇易请移永宁卫于隆庆州城中守护其五西阳河洗马林二隘口虽有烟燉相去遥远遇夜有寇难以传报宜各增置三烟燉给与铳炮遣人守了消息易通又缘边旧有烟燉墙垣壕堑多已倾颓宜令郑亨谭广各按分地督兵修筑  上命公侯大臣议之
　　○夜月犯氐西南星
　　○辛未赐苏门答剌国使臣巴母等一百十七人满剌加国使臣一思马等五人钞纱罗绫绢有差仍赐正副使头目巴母等冠带及钞给金织文绮纱罗等物付巴母等归赐苏门答剌国王及王妃并国之头目给金织文绮纱罗等物付一思马等归赐满剌加国王初巴母等以王命奉表贡方物遭海风坏舟独巴母等得善达  上嘉之故重赐之命有司具舟遣还
　　○壬申交阯利蓬等县土官知县胡辰云南邓川等州土官典史王保镇南州把事李保等来朝贡马及方物
　　○行在大理寺奏开平卫指挥同知方敏屯赤城交递逃军赴开平不专人押送而令公差百户何闰挟带以往不令加意防慎致逃者七人今闰已得罪敏亦应杖降用  上曰阳武侯尝言敏抚军有功周知边事今过小姑宥之又曰朕尝闻人有一善辄识之不忘凡有一材可取者未尝以小过轻弃之不但敏也
　　○苏州卫指挥使何济坐罪输作毕当调卫自陈有母年八十余无他兄弟乞复原卫便养母  上谓兵部尚书张本曰济以何事当调本对曰以市薪不如价  上曰市薪小过养母至情姑从之
　　○癸酉巡按山西监察御史张政言山西布政司所属自永乐二十一年至洪熙元年夏秋税粮尚欠二百余万石盖因连年薄收不能完足乞将二十二年以前者折收布绢准官军俸粮庶纾民急行在户部奏永乐二十年逋负已蒙诏书折收布绢今若复令折收则军储不足  上曰逋赋由民贫耳其从民便
　　○夜有流星大如鸡弹色青白有光起天囷东南行至游气
　　○甲戌行在礼部奏锦衣卫军杜子忠等四永乐中从太监郑和使西洋至锡兰山遇寇四人被掠今自苏门答剌国附朝贡船来归  上曰四人以王事流离远夷父母妻子莫知存亡情甚可悯其赐衣服钞布俾还乡省亲而后复役
　　○  上视朝退御便殿翰林儒臣侍因进致治在用人之说  上曰易泰否二卦尽之矣君子进小人退上下之情通斯谓泰小人进君子退上下之情不通斯谓否泰之时人君大有为所以成参赞之功否之时君子引退则不可以有为矣求否泰之端则在乎君子小人之进退人君之用舍有关世道如此岂可不慎但君子小人猝未易辨如朕所用有不当者卿等亦宜直言无隐
　　○丙(午)[子]定宗室将军中尉郡主县主郡君县君乡君仪宾品级冠服仪式先是  上谓行在礼部尚书胡濙等曰  皇明祖训凡郡王次子及孙称镇国辅国奉国将军中尉皆定与禄米未有品秩其女及孙之壻皆称仪宾亦未定品秩今支庶日繁宜有定分其冠服仪从可准禄米为差尔与诸尚书学士定议以闻至是濙与尚书蹇义夏原吉大学士杨士奇杨荣等会议  太宗文皇帝时靖江王众子当授辅国将军准其禄米定为从二品今仿此例镇国将军岁禄一千石为从一品辅国将军八百石为从二品奉国将军六百石为从三品镇国中尉四百石为从四品辅国中尉三百石为从五品奉国中尉二百石为从六品其妻各依夫品级受封若诸仪宾视此当递减一等郡主仪宾从二品县主仪宾从三品郡君仪宾从四品县君仪宾从五品乡君仪宾从六品其冠服仪仗各依礼制榜册内所载又永乐中封蓝田县主造五翟冠以此为准则郡君县君当用四翟冠乡君用三翟冠若其封爵婚礼则  皇明祖训已有成法凡王世子及郡王纳妃郡王嫡长袭封者当先上闻朝廷遣人行册命之礼今后王国自镇国将军县主以下婚礼但颁诰命冠服其仪仗妆奁诸物皆王府自办从之
　　○四川建昌卫禄马驿故土官驿丞李均子七保并本卫通事陈寿山等来朝贡马
　　○日上有背气一道色青赤生右珥色黄赤鲜明
　　○丁丑设北京顺天府坝上南北二仓各置大使一员副使一员专掌马房草料
　　○夜有流星大如鸡弹色赤尾迹有光出正北游气中西北行至游气
　　○戊寅行在礼部尚书胡濙奏比者平阳王选朔州卫指挥使周忠女为妃忠女先以许嫁安东中屯卫指挥佥事姜通之子已改正归姜氏盖王府去朔州远宜有不知今后王国婚姻须令于附近文武官员及军民之家选取  上曰民家择婚亦须详审况宗室聘嫁皆朝廷册命岂可违礼其行各王府悉知之
　　○镇守河州右军都督佥事刘昭言奉敕选平凉临洮巩昌洮岷河州等卫府土军土民如法训练以备用缘土民素事耕稼不习武艺且敢勇者少未见可用请散遣归农止以土军训练备用  上曰古人寓兵于农训练有时但今边圉无事姑从之
　　○己卯进封正一嗣教清虚冲素光祖演道崇谦守静洞玄真人张宇清为大真人掌天下道教从礼部尚书胡濙奏请也
　　○四川都司以所获松潘等处牟力劫簇番寇阿兀等角□羊京师初阿兀等劫掠各簇杀伤蛮民转攻松州城聚至千余人四川都司调官兵捕之其众散走黑水生番之地止获阿兀等二十余人至是械至京师兵部奏请斩之  上曰叛寇固当诛况阿兀首恶法不可贷但番人语言诡异恐有诈伪又二十余人或有胁从者未可一概加刑令三法司审实惟阿兀等十人应斩余皆胁从  上命应斩者如律胁从者皆释之
　　○夜有流星大如鸡弹色青白有光起北斗西北行至云中
　　○庚辰  上御奉天门谕左都御史刘观曰中外文武诸司文卷已遣御史照刷其内府诸衙门皆有钱粮出纳近闻其弊甚多即选能干御史率监生于东华门外庑下取各监局文卷簿籍详加磨勘有隐匿钱粮虚冒支给者悉以闻
　　○旌表孝子赵岩权谨节妇王氏吉氏等十二人岩山东东昌府堂邑县人母亡奉父甚谨家贫常借贷衣食以供父艰苦不使父知父殁合葬母墓悲慕不已建思亲堂墓侧图亲容奉之如生谨徐州人幼丧父奉母至孝以荐授山东乐安县知县迎母就餋任满除光禄寺掌醢署丞以疾归母亡既葬自负土为坟庐墓三年朝夕祭奠不御酒肉形容憔悴有司奏其孝行  仁宗皇帝嘉之召至升文华殿大学士  上嗣位以通政司左参议致仕初有司奏至谨已擢官诏旌其门而礼部循故事必三覆勘乃得旌至是始与岩俱旌门曰孝行王氏应天府江宁县民庄周孙妻周孙亡王年二十七男女俱幼舅姑皆老躬纺绩以餋老育孤而恪守妇道吉氏江宁县民王关孙妻刘氏太平府当涂县民沈祯妻纪氏当涂县民孙荣妻夫亡俱年少子幼舅姑老纺绩供餋抚育其子妇行有称宋氏当涂县民顾直妻向氏当涂县民何富三妻窦氏扬州府泰州民陈贵妻田氏广德府民俞谷良妻俱年少丧夫抚孤侍餋姑舅家贫不二其志左氏扬州府江都县民刘得妻得任顺义县典史卒于官一子七岁携子徒步走顺义取夫骸骨归葬奉舅姑至孝王氏沔阳卫军马把揽妻薛氏高邮卫军陈原反妻孟氏四川松潘卫余丁戴处信妻皆早年丧夫居贫守节誓不他适事闻俱旌其门曰贞节初礼部尚书胡濙列岩谨等孝行奏请旌表  上谕之曰孝者人道当然贤智之人不待劝勉中人以下须激励乃能为善旌表之意正如此若权谨则朕所知质实人也宜旌之使人人见而思奋其于治道岂不有益
　　○行在刑部都察院奏南京刑部都察院轻重罪囚俱解赴行在道中亡故者多皆累及解送之人其囚已经大理寺审允如又赴行在再问盖重复矣宜令南京刑部都察院除军民职官命妇犯轻重罪及旗军校尉力士余丁犯徒流死罪皆监候奏请其余皆就彼依律照例决遣从之
　　○昬刻有流星大如杯色赤光烛地起天钩西南行入天市垣
　　○辛巳云南潞江安抚司土官安抚曩璧遣子刀门法广西思明府土官知府黄＜王冈＞遣族人黄进等来朝贡马及银器
　　○壬午  上御奉天门谕三法司官曰朕夜来观周书立政篇有云式敬尔由狱以长我王国此言深有意味盖能敬慎用刑不致枉滥则仁恩浃洽足以培固国本福祚岂不灵长今不必论效验但当以敬为主有虞钦恤正是此意卿等宜夙夜勿忘都御史刘观等皆顿首曰臣等敢不祗服  圣训
　　○改御用司为随驾御用监命行在礼部铸银印给之
　　○行在户部奏各处运司岁办盐课本召□中粮以供边储近因钞法不通暂许官员军民人等中纳烂钞不次支给人图便利无复输米赴边况各场岁办有限不足支给请停中钞之例仍旧纳米用实边储从之
　　○顺天府坝州及固安永清二县保定府新城县各奏蝗蝻  上命有司急捕勿缓
　　○以潞江安抚司隶云南布政司初潞江与湾甸同为长官司属金齿永乐间升湾甸为州长官刁景发为知州隶云南布政司潞江亦升为安抚司仍属金齿至是安抚曩璧遣子入贡奏乞改隶为便故有是命
　　○日生左右珥色黄赤鲜明
　　○癸未命沙州卫来朝百户脱完帖木儿为指挥佥事赐冠带遣归
　　○夜有苍白云一道东西竟天有流星大如杯色青白光烛地起螣蛇西南行至云中五鼓有流星大如杯色青白尾迹有光后二小星随之出右旗西行入云中
　　○乙酉济源县奏北海济渎庙损坏乞修理  上命行在工部俟农隙修葺
　　○夜有流星大如鸡弹色赤尾迹有光出勾陈北行至近浊
　　○丙戌  上谓户部尚书夏原吉曰国家餋民今六十年卿  祖宗旧臣朕所倚任在户部四十年矣今户口登耗如何钱榖丰约如何皆当留意节制谨度使国本充实卿亦将有令名于世不可不勉原吉顿首谢
　　○夜有流星大如碗色青白有光起天纪北行至游气
　　○丁亥命故大兴左卫指挥使郭玉子亨行在羽林前卫指挥同知徐旺子祥指挥佥事赵义子信府军右卫指挥佥事姚名侄青金吾右卫指挥佥事于俊侄昶金吾左卫指挥佥事刘仲名子玉燕山右卫指挥佥事李得子善羽林左卫指挥佥事胡善子鉴俱袭职济州卫指挥同知纪林羽林左卫指挥佥事侯兴金吾右卫指挥佥事伍贵俱陈老疾命林之子兴兴之子俭贵之子恭代
　　○行在兵部奏比者狭西洮州思曩日簇番人屡窃思曩日沙剌簇牛羊等物已有旨命狭西三司及守洮州都指挥李达体审是实就谕以祸福令还所窃今三司言都督刘昭尝入番买马番人信服乞敕昭率兵与三司遣官偕往招谕从之
　　○狭西汉中府奏本府大有库岁收属县夏税所折绵花四万余斤给汉中卫军士御冬之用所余尚多土地俾湿久则浥烂今宁羗卫军士冬衣布花自狭西布政司关给栈道崎岖劳费人力若以所属夏税小麦改收绵布并所余绵花给汉中宁羗二卫军士庶几两便命户部从其言
　　○日生晕色黄赤周匝浓厚
　　○戊子河南布政司奏安阳临漳二县蝗  上谓尚书夏原吉等曰近者有司数言蝗蝻此亦可忧姚崇捕蝗终不为灾但患捕之不早耳卿宜遣人驰驿分捕有司巡视但遇蝗生须早扑灭毋遗民患
　　○己丑升行在锦衣卫指挥佥事李顺为本卫指挥使广东廉州卫指挥使孙荣为都指挥佥事于府军卫带俸
　　○永和王妃王氏薨遣中官赐祭命有司治葬事
　　○庚寅以右都御史王彰言事不切遣敕责之曰朕欲闻军民休戚安否之实故命卿出按今所言率常事不切于军民利病为国大臣岂当不识朕心敕至凡有关于军民安危利害之故皆详具以闻慎勿应故事而已  上因谕侍臣曰南北二京相去数千里常虑驿使往来或有暴扰或水旱灾伤疾沴民有饥窘不安皆朕所欲闻者朝臣往还御史巡历皆不以告故遣王彰巡视冀闻其实今其所言乃毛举细故不切大体大臣如此予复何望尔等朝夕左右当悉朕意凡所见闻皆须详陈君臣同体勿有所疑
　　○辛卯赐交阯利蓬等县土官知县胡辰等云南潞江安抚司土官安抚曩璧子刀门法等邓川等州土官典史王保镇南州把事李保等四川建昌卫禄马驿故土官舍人李七保等广西明明府土官族人黄进等钞彩币表里袭衣有差仍以彩币命刀门法赍归赐曩璧
　　○哈密千户把剌百户答木沙州卫百户脱脱帖木儿以奏事至京赐钞币袭衣有差
　　大明宣宗宪天崇道英明神圣钦文昭武宽仁纯孝章皇帝实录卷之十八
　　明宣宗章皇帝实录卷之十八终


大明宣宗章皇帝实录卷之十九
　　宣德元年秋七月壬辰朔享  太庙
　　○遣中官祭司门之神
　　○镇守甘肃左都督费瓛来朝
　　○癸巳升云南都指挥使张廉为行在后军都督府都督佥事
　　○严钞法之禁时行在户部奏比者民间交易惟用金银钞滞不行请严禁约  上命行在都察院揭榜禁之凡以金银交易及藏匿货物高擡价直者皆罚钞强夺强买者治其罪
　　○刑部奏江宁县民充里长赴官违期县遣人追之获其妻赴官主簿侯璠鞭之坏胎母子俱死请罪之上恻然曰此酷吏岂有为民父母之心罪之如律
　　○右都御史王彰言修理南京至北京行殿有司所发民丁赴役者十仅一二又多逃者乞并其官吏逮问  上曰方秋民正收获无夺其时行殿候农隙略加修葺官吏亦不必问
　　○监察御史石璞等劾奏宁夏参将保定伯梁铭挟诈营私放守边军士还乡买卖及出境捕野马又屡遣掾史歛士卒金帛入已而城池不修斥堠不谨请下法司明正其罪  上曰比都督陈怀言其过又军士屡有诉其贪黩者朕皆容之谕使改过而终不改其治之
　　○京师地震东南起有声往西北止
　　○甲午  上御奉天门谕兵部尚书张本等曰近来民有诉妄角□羊充军者此乃有司之过彼意盖谓朝廷所重在军不知民乃国家根本夫朝廷于军民正如舟车任载不可偏有轻重今后卿等须令有司审实军则为军民则为民毋致妄冒违者必罪不恕
　　○改行在刑部狭西清吏司主事刘翀为行在翰林院修撰翀永乐中为给事中尝侍上讲读有言翀之兄尝被刑翀不宜侍近遂改交阯九真州判官翀会父丧归  上即位翀服阕来朝以为刑部主事至是礼部侍郎张瑛荐其才遂改修撰仍给主事录令专授小内使书
　　○监察御史李骥巡按永平诸郡言朝廷初以蓟州之东地广草肥宜于畜牧故令永平卫军每人牧牝马一并免他役期所牧蕃滋以资军国之用比来军士调发既多畜马者皆老幼残疾之人一人所畜有多至二三十匹者两岁责纳一驹人愈穷困马亦消耗法宜变通庶可经久  上命行在兵部视蓟州诸卫马少者分给均养
　　○直隶徽州府祁门县庐州府巢县各奏人民乏食已将预备仓榖借给俟秋成如数还官
　　○京师地生毛长尺余
　　○乙未以山东无麦诏免今年夏税曰朕为天下生民主孳孳夙夜图惟利安夫穷而不恤岂为父母之道山东今年自春涉夏雨泽不降麦不遂成人用艰食深可矜念凡山东所属郡县新被旱伤去处悉免今年夏税有司务存宽恤勿有所扰用副朕恤民之心  上谓户部尚书夏原吉曰山东民食大半仰麦今久不雨麦已无收秋榖亦未可知朕特免其夏税旧闻诏书所蠲户部每复催徵或云已收在官或云灾伤未甚多方沮格致朝廷失信于民稷思天下有饥者犹己饥之伊尹作相一夫失所则曰是予之辜卿国之大臣宜体此心慎勿复蹈前毙
　　○命行在后军都督府都督佥事张廉理府事兼管幼军
　　○北京行部尚书李友直言八月当乡试试场席舍例于顺天府属县取办  上曰数年来京府之民供给劳困官有积料随宜取用不必劳民
　　○宥定国公徐景昌泰宁侯陈钟阳武侯薛禄恭顺侯吴克忠丰城侯李贤安顺伯脱哈赤清平伯吴成应城伯孙杰都督郭镛冯斌娄鬼里苏火儿灰尚书张本吴中李友直侍郎李昶通政使顾佐太仆寺卿李准寺丞刘宁右春坊右谕德林志翰林编修陈询蒋礼梁禋鸿胪寺少卿张隆王勉寺丞何敏太医院判王彬蒋主善罪以鸿胪寺劾其失误朝参也
　　○五鼓有流星大如鸡弹色赤有光出室宿西行入河鼓晓刻中天生苍白云一道广二尺余东西竟天
　　○丙申广东乐会县等衙门土官主簿王存礼等遣黎首黎宁及万州黎民张初等来朝贡方物
　　○上御左顺门谓行在兵部尚书张本曰比闻南京兵部凡各衙门差遣干办之人俱给驿马驿舡泛滥无节致小人乘势生事扰民即移文戒约今后非急切差遣不给驿
　　○行在兵部奏昨总兵官都督佥事萧授以贵州都匀卫平浪长官司贼族纪那阿鲁等占据本司副长官之地杀掠叶果等寨民有旨令抚谕彼顽犷不悛益聚苗蛮烧毁傍寨纵掠畜产杀伤人民为恶滋甚奏请调军剿捕臣等欲令授再遣人招抚如复拒命即增兵征剿从之
　　○行在工部奏南京朝阳门外漆桐棕树多槁死由主典者不用心提督培灌请罪之  上曰凡植物岂能皆成其宥之
　　○总兵官都督萧授奏湖广都指挥张名领军讨苗银总攻破奥洞贼巢擒杀其党苗金赛等皆枭首徇众苗银总遁请发兵搜捕  上曰捕索之急则众苗惊疑不能安业况秋稼在田恐伤刈获姑缓之
　　○戊戌行在礼部奏广西思明府及西平等州遣头目奉表贺  万寿圣节皆过期始至请罪之  上曰蛮夷道远既至矣不必问
　　○行在工部奏内官监造诸王府婚礼仪仗等物材料缺者请于有司收买  上曰民力正艰见有者支用无者暂停
　　○己亥进前滕府典宝郭珷为行在尚宝司丞
　　○命六科给事中凡内官内使传旨诸司皆须覆奏时中官奉旨传之六科輙令径行诸司  上闻之即下法司治因谕给事中曰尔官近侍职在记注凡朕一言一令或令内使传出者尔当备录覆奏再得旨而后可行庶几关防欺蔽不然必有诈伪者尔等自今恪谨乃职不许依阿随附
　　○左都御史刘观等奏决强盗及杀人重囚七十人  上曰此固法不可宥者尔等仍再审录观对曰已屡审录无冤今应决  上可之既退遣太监王振出谕观等曰适令所决囚姑止即备录所犯情罪进来朕详阅之
　　○庚子赐白葛达国使臣和者里一思等钞彩币表里布帛文绮袭衣有差赐和者里一思等三人冠带仍令赍敕及金织文绮纱罗等物归赐其国王及妃初和者里一思以其国王命来朝贡方物遭风坏舟贡物尽溺和者里一思等既至京言臣国自昔未至中国今始奉贡遂遭沦溺国王惓惓忠敬之心无以自达此使臣之罪惟  皇上大恩赦之赐以冠带使归见国王亦知臣等实造阙下庶几免责  上命礼部赐之冠带俾附邻国贡舟还复进和者里一思等谕之曰仓猝风水岂人力所能制归语尔王朕嘉王之诚贵不在物自今惟坚尔诚足矣
　　○广灵王逊火□民奏言毋失意于父日被苦毒欲置之死令母子相随出舍山西行都司冀图苟全总兵官武安侯郑亨等亦以闻  上知代王性暴而悯其母子然念都司官署非所居之地敕亨择安便处之必使得所贻书代王曰得武安侯郑亨等奏言广灵王母子事惟叔祖仁慈必不以一时之过伤天伦之恩如容其母子复归侍下尤彰盛德不然则姑令舍外思咎自新以俟叔祖之命
　　○行在兵部奏交阯为事官方政等征剿黎利而安平伯李安都指挥于瓒谢凤薛聚朱广陈封等临阵先退政败绩  上命姑宥之敕总兵官成山侯王通等令安及瓒凤聚广封等俱戴罪充为事官同陈智等当先立功无功以军法处治
　　○辛丑  上谓行在工部尚书吴中曰前日卿奏内官监欲取民间幼丁学匠艺行移应天府选取五千人彼幼未谙事令习技艺不能则必加督责其父母之心如何且人家谁无幼子尔其体此心速止之
　　○故广义伯管者妻早奴等来朝贡马
　　○赵王高燧奏今己之国彰德北京广有仓原存本府禄米八百五十石请归之户部  上谓尚书夏原吉曰赵王至亲今方就国正资用度禄米在北京者姑从所言即令平江伯以所运粮米如数送彰德偿之
　　○总兵官都督巫凯奏各处召商中纳盐粮辽东广宁卫淮浙盐每引米五斗大同宣府三斗故客商少趍广宁请从轻减止纳米三斗五升仍乞不拘资次支给从之
　　○苏门答剌等国通事冯哈撤还国陛辞自陈少冬衣御寒  上谓行在礼部曰远人之来涉海万里当厚加抚恤常赐外正副使加绵衣各一袭头目绵衣各二件并靴袜从人俱给御寒之服
　　○壬寅  上御奉天门谕户部尚书夏原吉等曰山东诸郡奏今岁农事已悉知之苏松嘉湖未知雨旸如何卿其遣人驰往视之
　　○辽东安乐等州正千户孛罗奴儿干都指挥佥事王肇舟子贵等来朝贡马
　　○癸卯哈密等处使臣镇抚小丁等来朝贡方物
　　○命掌凉州卫事都指挥使吴昇兼守凉州庄浪二卫提督哨了烟墩
　　○开平卫奏宣德元年例赏军士冬衣布花今所贮绵布不足支用而旧积买马布绢甚多  上曰买马可缓军士冬衣为急其以布绢兼支
　　○南京地震起西北随止
　　○甲辰礼部进  太宗皇帝神主升祔  太庙仪注一先期十七日早遣官诣  太庙行祭告礼午后于  几筵殿行大祥祭如常仪一十八日昧爽设酒果于  几筵殿设  御辇二并册宝亭四于殿前丹陛上  皇帝服浅淡服行祭告礼如常仪毕司礼监官诣  几筵前跪奏请  神主升辇诣  太庙奉安奏讫内侍二员捧  神主内侍四员捧册宝俱由殿中门出安奉于  御辇册宝亭彩亭前行内侍擎执伞扇侍卫如仪  皇帝随行至思善门  御辇稍缓行待  皇帝易祭服升辂后随至午门外仪卫伞扇前导至庙街门内仪卫伞扇分列于  太庙南门之右  皇帝降辂司礼监官导皇帝诣  御辇前奏跪  皇帝跪司礼监官跪奏请  神主奉安  太庙奏讫奏俯伏兴  皇帝俯伏兴导引官导前内侍二员捧  神主内侍四员捧册宝前行  皇帝后从由中门入至寝庙奉安  皇帝叩头毕诣丹陛下祭祀如时祭仪文武官依常仪具祭服随班行礼祭毕遣郑王瞻埈诣  奉先殿设酒果祭告安奉  神位一自  神主御辇出几筵殿内侍即撤去几筵帷幙等物送至思善门外洁净处焚化
　　○乙巳以明日中元节遣官诣  长陵  献陵行祭礼
　　○行在礼部奏太岳太和山宫观所用降真诸香每三岁七千斤例于湖广广东买用  上曰买于民间岂不倍加科扰朕初嗣位未有恩惠及下此事姑止其于京库支用
　　○行在礼科都给事中梁盛言御马监造马鞍支钞二千七百余锭买金箔等料  上曰马鞍虽当造亦当从俭何必华丽其支钞减半收买
　　○溧阳县民史英父子恃富暴横敺杀其乡人乃贿有司诬为劫盗又执其家属禁锢之大理寺卿胡概廉察得实械送英父子并受贿者二十余人至京上命都察院鞫之曰杀人必死不可宥但二十余人中或有无辜者宜推究情实庶不枉滥御史鞫之皆伏罪应死至大理寺审覆亦无异词遂引奏  上召至前亲问之当英父子死余罚输作以无罪释者七人
　　○夜南京地震起西北随止
　　○丙午中元节  上躬祭  太宗皇帝  仁宗皇帝几筵哀恸久之
　　○命右春坊右谕德林志翰林侍讲余学夔为应天府乡试考官
　　○南京地震有声起西北随止
　　○丁未敕大同宣府开平辽东等处总兵官曰今秋气已凉虏必南向宜严哨了以备不虞
　　○命行在兵部留山西都指挥佥事刘信于京师同都指挥王兴理事信初为勇士与兴俱善搏虎故留之
　　○赐广东乐会县黎首黎宁及万州黎民张初等钞布帛袭衣有差初黎宁等至京  上谓尚书胡濙曰黎人居海岛不识礼义叛服不常  祖宗时专设官抚绥今来朝当加赉之故有是赐
　　○镇守蓟州山海等处都督佥事陈景先奏比巡边官军至鲇鱼石关过虏寇四十余人与战败之追杀殆尽获其所乘马以归  上谕行在兵部尚书张本等曰虏好鼠窃但防守周密来则击之去则勿追保境安民此为上策宜戒景先等毋贪小利
　　○上罢朝退御左顺门行在兵部尚书张本等侍语及军卫  上曰昔  皇祖尝言元末之时管军武臣多务贪纵军政不修队伍废缺人问士卒安在则抚其夹袋曰皆在于此盖惟有其名耳所以驯致大坏今得无复踵此毙乎宜严警饬令监察御史按察司官以时点闸不可怠忽
　　○戊申  太宗皇帝大祥  上躬祀  几筵毕出顾侍臣曰我  皇祖再安天下二十余年躬勤为民今海内无事而灵游日远矣因呜咽流涕
　　○己酉奉  太宗皇帝神主升祔  太庙  庚戌广西凭祥县故土官李庆青子成遣族人圆等来朝贡马
　　○行在工部言初韩王冲＜火或＞奏宫眷多房屋少已遣主事毛俊往彼相度增造并造襄陵乐平二王府及岷州广福寺后狭西都司布政司言秋夏薄收军民乏食诏蹔停止韩王又奏已撤偏傍小屋若俟冬寒则用工愈艰请量拨夫匠仍为增造  上曰王府中屋既拆毁当令用工襄陵乐平二府可姑缓广福寺其即罢之
　　○鹰扬卫士以钞二贯市豆与鬻者争兵马司并执送法司法司拟罪当杖  上闻之叹曰小人所争利几何命两释之
　　○辛亥召四川按察使陈琏至改南京通政使专掌国子监事琏儒者持宪非所长是以吏部请改用之  上既命之又顾尚书蹇义等曰命官称其才则不劳而职易举向所用非所长矣今其庶几乎然为天下贤士师表尤不易也
　　○升福建按察佥事吕升为大理寺少卿行右礼科给事中李郁为行在光禄寺丞国子监博士刘顺为行在礼科给事中太仆寺少卿甄实为湖广布政司左布政使湖广按察佥事姜荣为甘肃苑马寺少卿黜行在鸿胪寺丞高庆为浙江市舶提举司提举江西道监察御史何新为河南嵩县知县北京道监察御史郭钦为汉中府洵县知县以庆不检新钦不谙法律故也降参政叶士宁为交阯布政司右参议时士宁赍敕往永平等处总兵官陈英处治军机文书士宁初到即移文吏部欲以南京俸于原籍北京俸于永平支给吏部言其不务公而急于私利  上命召还降其职
　　○增置两淮都转运盐使司同知一员广西庆远府天河县东禅归仁思农三镇巡检司土官副巡检各一员
　　○周王有燉奏诸弟遂平王有熲等承赐名锡封请诣阙谢恩复书止之
　　○行在礼部尚书胡濙奏都指挥佥事张琳等相继卒例应赐祭及未布  上从之因曰优待功臣当务始终  祖宗立法如此子孙守而行之使死者蒙恩则生者感激思奋矣
　　○白葛达国使臣和者里一思等陛辞  上谓尚书胡濙曰天气渐寒海道辽远正副使各加赐路费钞三千贯及绵衣一袭头目从人俱加赐钞及衣服靴袜
　　○保定府安肃县顺天府顺义县真定府新乐县各奏蝗蝻生命行在户部遣官驰驿督民扑捕
　　○壬子庆王＜木旃＞奏请朝京  上复书止之
　　○命右军都督同知陈怀佩征西将军印镇守宁夏狭西都指挥使张麟往佐之
　　○遣指挥使张善黄顺随都督佥事山云领马步军戍山海
　　○命迤北来归故指挥佥事察罕帖木儿男撞哈剌等袭其父职从忠勇王金忠请也
　　○行在礼部奏洪武中降表笺式于天下中有御名依右二名不偏讳之例今各处录进或以他字代之不成文理请与翰林计议更改使天下遵守从之
　　○巡按湖广监察御史刘鼎贯奏今湖广发民运粮调军征讨正遇旱灾人皆艰食又承工部勘合采杉松大材七万株而大材皆险远之处所产用力尤难诚恐逼迫失所  上命悉罢之行在工部尚书吴中请罢其半  上曰凡未采者悉止可但半耶
　　○癸丑命都督山云都御史王彰自山海永平蓟州抵居庸关凡诸关隘有未完固者督总兵官遂安伯陈英都督陈景先及诸镇守官并在近军卫有司修理务悉坚完遇有军民利病亦具实以闻复谕之曰大臣与国同体凡出外有可以安国家利社稷者即为之而后奏闻勿有疑畏
　　○昏刻东南天鸣如风水相搏夜有流星大如鸡弹色青白有光出天大将军东行至云中
　　○甲寅敕缘边诸将曰国家置关隘非独以御外侮亦虑境内亡赖或有私逸扰外夷者盖统御之道在彼此无扰卿等宜体朕此心朝夕防闲毋纵下人私自出入违者械送京师若失觉察则守关将士皆论重罪
　　○命故行在金吾后卫指挥同知笪诚叔真金吾左卫指挥佥事许斌侄贵张荣子贵俱袭职
　　○乙卯罢遣西宁卫操练余丁归农先是都指挥使李龙请于西宁卫余丁内每三丁选一丁操练备用于兰县月给粮饷往复千里既妨农作又不得及时受粮  上闻命行在兵部悉遣归农有事召用
　　○行在兵部尚书张本以故官妻子优给事闻  上曰武臣生勤王事没无资产所遗寡妻弱子与独妻无子者非得优给岂能自存今后若此者审覆是实即湏奏给更勿迟疑本又奏昨罕东卫指挥那那等言所部纳马番民桑思塔儿等逃住赤斤已奏准取回今议得桑思塔儿等逃徙已久且地里遥远家口孳畜众多若令复还非但移徙艰难亦恐致其惊疑乞令就彼安住仍从罕东纳马  上然其言敕都督李英史昭及狭西行都司止之
　　○大理寺卿胡概奏臣巡抚浙江苏州海宁诸卫所各言粮运不继军饷不足臣欲待奏报则恐后时已令嘉兴等府以近牧犯人赃罚粮米支给四万二千余石赡军  上谓尚书夏原吉曰概能识权宜所行良是勿复以专擅议之
　　○行在吏部尚书蹇义奏弟侄俱在四川巴县乞自今年十月始月分俸米六石于本府仓给之从之  夜东南天鸣如泻水久乃止
　　○丙辰四川酉阳宣抚司土官佥事尹应隆遣通事何才友来朝贡马
　　○行在兵部尚书张本奏昨升都督佥事费瓛为右军都督府左都督及诸指挥千百户升擢者五十八人请如例附选  上谓本曰赏当功则人劝昔项羽于有功当封刻印刓忍不能予所以失人心今朕于报功酬劳不吝爵赏若有未当卿等亦须执奏计议可否而行庶几不滥
○行在户部奏苏州府吴江昆山长洲三县去年六月至闰七月霪雨为灾低田渰没禾苗尽伤今覆勘已实凡田二千二百六十余顷计粮一十一万五千五百九十二石有奇命悉蠲之
　　○丁巳行在太仆寺少卿王羽奏有疾愿就教官以自效命为浙江余杭县儒学教谕羽钱塘人盖便之也
　　○选调直隶泗州等卫官军三千至京命于左掖营收操
　　○戊午命故忻城伯赵彝子荣袭爵
　　○行在兵部奏比者掌山西都司都督李谦言偏头关临边重地正当要冲堑狭城低宜稍开拓缘边烟墩亦有低下或大阔远者瞭望不及烟火不通亦当量移使远近相等声息相闻易为守备  上曰朕以边务委谦但欲守备完固凡所设施听自择便
　　○四川庆符县奏民罗隆妻谭氏一产三子  上命行在礼部给赐如例
　　○己未赐宁王权第三子名磐烑第四子名磐炷第五子名磐慔二孙名奠培奠墠
　　○土鲁番城回回僧巴剌马答失里等来朝贡马
　　○河南布政司奏六月至七月连雨不止黄汝二河溢开封府之郑州及阳武中牟祥符兰阳荥泽陈留封丘鄢陵原武九县南阳府之汝州河南府之嵩县多漂流庐舍渰没田稼
　　○山东都指挥佥事冯凯掌济宁左卫事擅受民诉状巡按御史劾奏凯才应  上曰武夫不谙吏事姑宥之
　　○夜有流星大如杯色赤光烛地起天钩西南行至雷电炸散
　　○庚申进封安顺伯薛贵为奉天靖难推诚宣力武臣特进荣禄大夫柱国安顺侯子孙世袭食禄一千二百石赐诰券追封其三代及妻贵初名脱火赤从  太宗皇帝靖难尝尽力出  太宗于危险至是  上念之故加封焉
　　○以岷世子徽焲不俟召命擅赴京遣敕止之俾仍还宝庆如有欲言实封以闻
　　○赐辽东安乐等州正千户孛罗等奴儿干都指挥佥事王肇舟子贵及广西凭祥县故土官族人李圆等钞纻丝绢帛袭衣有差
　　○行在工部言工匠逃亡者赦后赴工过期请差官追捕  上曰工匠久处京师有司不能存恤饥寒切身不免逃亡赦后虽欲赴京道途之费岂能猝备况有远在数千里外者宜量地远近＜宀十见＞立期限命本处有司起送赴京不用官差烦扰且今京师无他营造工匠亦可省用徒多聚无益也
　　○贵州镇远府言初置府时暂借故知州何济私第治事比相度城外有地可建府治乞于镇远等卫借军匠及所属量起人夫与土民相参起盖木植物料于郡内采取  上从之命农隙兴工
　　○行在刑部奏宛平县厢长收商税钞入己比监临主守盗仓库钱粮律计赃当斩上曰市井之民岂官吏比况所收非仓库物追赃罚输作足矣
　　○夜有流星大如鸡弹色青白有光出垒壁阵南入土司空没
　　○辛酉造宁府宜春王镀金银印
　　○宥行在大理寺卿虞谦罪以给事中王佐等效其举人不当也
　　○赐哈密等处使臣镇抚小丁等二百三十五人纻丝纱罗绫绢衣服绵布四川酉阳宣抚司通事何友才土鲁番城回回僧巴剌马答失里狭西洮州卫土官百户张喜故广义伯管者妻早奴等钞弊各有差  上罢朝御右顺门谓行在礼部尚书胡濙曰今僧道行童请给度牒甚多中间岂无有罪之人潜隐其中者宜令僧道官取勘如果无之尔礼部同翰林院官礼科给事中及僧道官同考试能通大经则给与度牒在七月十九日以后及不通经者皆不给


大明宣宗章皇帝实录卷之二十
　　宣德元年八月壬戌朔汉王高煦反高煦  太宗皇帝第二子母仁孝皇后高煦为人狡黠狠愎初  太祖皇帝召秦晋燕周四府世子及郡王之稍长者就学京师高煦与焉而与晋恭王第三子济熿周定王第二子有勋相好言动皆轻佻素不为  太祖所爱  太祖崩建文君嗣位时  仁宗皇帝为世子  太宗皇帝命偕高煦奔讣京师特戒高煦曰宜谨言动循礼法毋肆不率以招祸衅又谕  仁宗皇帝曰道中勤训励汝弟毋为非法既至京任情恣纵  仁宗屡戒之不悛舅氏魏国公徐辉祖亦以为言不纳一日入辉祖厩中夺其善马不告亦不辞径归辉祖追之已渡江矣高煦还至涿州因小忿击驿丞几毙州以闻于朝兵部尚书齐泰等遂以其事并缘饰他事为兵端  太宗皇帝举兵靖内难留  仁宗皇帝居守以高煦从行及  太宗皇帝正大统高煦自谓有扈从劳窥觊储位藩府从征诸将丘福等及驸马王宁皆与高煦善屡言于  太宗曰二郡王有扈从功宜为储贰  太宗曰论功则居守当先扈从论帝王大经则建储必在嫡长况长子仁贤可为社稷主福等乃不敢复言既册  仁宗为皇太子封高煦为汉王第三子高燧为赵王俾高煦建国云南高煦怏怏不肯就国  太宗皇帝  仁孝皇后命  仁宗皇帝问其故高煦曰果何罪而远斥之耶  仁宗曰吾此来为弟决去就果不欲远离则当婉辞庶可全恩高煦既强听得蹔留南京遂请天策卫为护卫輙矜诧谓左右曰天策上将唐太宗之号也此岂偶然者复乘间请两护卫尝作诗讥诮忠孝有申生徒守死王祥徒受冻之语而恒自比秦王世民  仁孝皇后既崩  太宗皇帝巡狩北京高煦益恣肆岁收禄米别为大量以求羡余率获三倍教护卫官军强取官民□贾财货莫敢谁何私造兵器用漆皮为舟教习水战有军士三千人不隶籍兵部阴蓄壮士纵其盗劫为兵马指挥徐野驴所禽高煦以銕爪挝杀野驴以私憾支角□羊无罪人暗投之江僣用天子车服中外悉知之莫敢言时  仁宗皇帝监国数以温言讽戒之不听后改国青州数降敕促之国又不肯行永乐十四年间  太宗皇帝在北京不豫其谋益著是冬  太宗皇帝闻之怒遽命驾南还既至南京遣人察其所为皆实召至切责之禠其冠衣囚系之西华门内条示其罪数十事时  太宗皇帝怒甚不可测  仁宗皇帝再三俯伏为救角□羊语在永乐十五年实录久乃复其衣冠而削其两护卫止存一卫执其所狎昵匪人诛之徙高煦于乐安州即日遣行  太宗顾谓仁宗及  上曰乐安距北京数百里但闻有异谋可朝发而夕禽也高煦至乐安深怀怨望异谋益急造伪钞造兵器纵护卫军为盗及占民田地强取马牛境内骚然  仁宗皇帝在东宫数书戒之不悛  太宗皇帝北征晏驾高煦之子瞻圻时在北京凡朝廷所设施皆潜遣人驰报高煦一昼夜六七遣行高煦亦数十遣人潜伏京师伺察事浸上闻左右或言宜乘其谋未著发兵禽之易耳  仁宗皇帝不听待之加厚遣书召之既至倍增岁禄赐赉宝物动以万计瞻圻先在  太宗时憾父杀其母屡奏其父过恶皆外人所不得闻者高煦亦知之至是悉上瞻圻前所遣报朝廷事数十纸有妄言朝廷议发兵攻取乐安城等事  仁宗皇帝召瞻圻示之曰汝尚凭虗离间吾兄弟况他人乎高煦言我其父也尚于  大行前谮毁我况  陛下乎其罪当诛仁宗曰稚子不足诛即日命往凤阳守  皇陵高煦既归国后有自乐安来者往往在下私语高煦有反谋独未有闻于朝  仁宗皇帝大渐时  上在南京被召还高煦谋伏兵邀于路仓猝不果  上即位赐赉汉赵二府宝玉诸物加厚而高煦所请求于朝廷者无虗日悉见听允间言及朝政  上皆虗己从之至是遣人奏求驼马命中官送驼四十马百二十往遗之又遣太监杨瑛赐之袍服材既行廷有出使者还言于  上曰汉王谋反己彰护卫军悉四出劫夺百姓惊惧  上曰朝廷待之无不及者理未应遽尔已而军民上高煦反状者益众送驼马者及杨瑛中道闻之皆却还  上曰其果然耶而高煦遣亲信人枚青等入京约旧功臣为内应青至太师英国公张辅所辅暮夜絷之以闻  上亲问之悉得其实而山东都司布政司按察司及所属府州县及真定等卫奏皆至御史李浚亦自乐安间道诣京白其事盖高煦与指挥韦达韦弘韦兴千户王玉盛坚李智知州朱恒等数年以来日夜谋议于乐安城中造军器火器籍州民丁壮编为行伍破州县狱出死囚而厚养之教习战事召集诸旁近州县亡赖强壮子弟及逋逃赐银币编队甲给旗号习武事遣人以兵器给各卫所为信尽夺诸郡官民畜马暗结山东都指挥靳荣等为助旁近有司亦多趍附伪署太师都督尚书侍郎等官皆定择日举事期先取济南城然从率众犯阙  上始命整饬兵备而犹未决意讨之遣中官侯泰赍书与高煦言昨护卫余丁枚青来言叔有督过朝廷之举予诚不信然虑是小人离间不可不告今  皇考至亲惟二叔父予所赖亦惟二叔父即位以来天地神明鉴临在上岂有一毫拂违叔父之心而小人以无为有造言离间今不得不敷露中恳以明谗者之妄且虑军民传播惊疑或别有小人乘间窃发亦不得不略为之备惟叔鉴之昔  皇祖宾天之初小人亦尝造为诬罔离间之言赖  皇考与叔父同气至亲彼此无疑而小人奸计竟不能行令此辈又欲离间我叔侄惟叔父鉴之国家之福亦宗室之福也已而山东军民告变者日集阙下是月丁卯高煦遣百户陈刚赍奏言  仁宗皇帝不当违洪武永乐旧制与文臣诰敕封赠谓  上不当修理南巡席殿等事为朝廷过遂斥二三大臣为奸臣而指夏原吉为首并索诛之末为危语以撼朝廷又为书谕京师公侯大臣指斥乘舆索诛奸臣造诬饰诈极其诋毁且言已分兵守要害以防奸臣之逸  上览之曰高煦之不臣  天地  祖宗实监临之出其奏及书示群臣叹曰我国家不幸有此事岂可已乎遂命行在兵部榜示中外命太师英国公张辅曰今朕亲督师一切机务卿其相朕辅对曰高煦徒怀不臣之心而素怯懦且今所拥悉非有谋能战之人愿假臣二万卒保为  陛下擒之不足仰烦
　　○至尊  上曰朕任卿一人足以擒贼但新即位小人尚有怀二心者亦当有以慑服之朕行决矣分遣诸将严各城守备中外戒严下令京城搜索高煦所遣奸细许自首免罪给赏敕各处守帅以兵从征
　　○癸亥召征西前将军镇守大同武安侯郭亨还北京
　　○升行在左军都督府都督佥事冀杰为右都督
　　○昬刻东南天鸣如泻水久乃止
　　○甲子升都指挥佥事韩雍陈敬王彧俱为都指挥同知府军前卫指挥同知张玉为都指挥佥事
　　○宥保定伯梁铭罪复其爵初铭充参将镇守宁夏御史劾奏铭纵军受财等事下狱至是御史论铭应罚役降爵  上念铭旧勋宥之复其爵而罢其参将之任
　　○昬刻东南天鸣如风水相搏四鼓有流星大如鸡弹色赤尾迹有光起危西南行入羽林军
　　○乙丑  上以汉王叛遣指挥黄让内官谭顺等往淮安同总兵官平江伯陈瑄镇守敕瑄曰今命指挥黄让内官谭顺内使陈锦助尔镇守淮安抚绥军民或有寇盗窃发即与军卫有司同心戮力固守城池遣人驰奏自余一切钜细事务尤在审处毋得一毫扰及军民
　　○敕召永平等处总兵官遂安伯陈英赴北京令以边务付都督陈景先提督
　　○升隆庆左卫指挥使李勇为都指挥同知指挥使韩镇大宁前卫指挥使郭斌为都指挥佥事金吾右卫指挥佥事也兰不花为指挥使羽林前卫指挥佥事范贵为指挥同知金吾左卫正千户王兴金吾右卫正千户海答为指挥佥事
　　○行在府军后卫指挥佥事苏翱老疾命其子贵代
　　○命行在刑部都察院北京行部凡今武职有犯被鞫悉录其情罪以闻
　　○行在兵部奏中外差遣者多北京会同馆驿马不足请令行都督府属卫量给马相兼走递良乡以南驿马不足者请令旁近军卫有司一体增给如民间无马请于孳牧马内给之仍令北京行都督府及行部遣官往来提督从之  上罢朝退御左顺门谓工部尚书吴中曰自良乡至江浦凡有行殿之处多役军民看守徒劳人力即令锦衣卫遣官驰驿往谕每处止留数人其余皆遣著役宁家
　　○昏刻东南天鸣如风水相搏
○丙寅  上谕户部尚书夏原吉曰京师各卫扈从并留守官军自今年八月至十二月该与本色俸米者速给之
　　○行在刑部都察院北京行部备录武官所犯情罪轻重指挥千百户凡五百二十人以闻  上既阅之命除杀一家非死罪三人谋故杀人强盗子殴父母及真犯情重者不宥外其余杂犯死罪徒流笞杖及见问未完追陪粮草者悉宥还职见追逮未至者杂犯死罪以下皆准此例
　　○靖江王府辅国将军赞侃卒遣官赐祭命有司治葬事
　　○夜四鼓南京地震起西北随止晓复震
　　○丁卯遣翰林侍讲学士王英释奠先师孔子
　　○封右军都督府左都督费瓛为奉天翊卫宣力武臣特进荣禄大夫柱国崇信伯食禄一千一百石子孙世袭指挥使赐诰券冠服追封其三代及妻
　　○升监察御火李浚为行在都察院左佥都御史浚山东乐安州人时丁父忧家居高煦反谋己著遣人招浚浚不从变姓名潜走京师发其事甚悉  上嘉之遂升职浚言家有老母命俟事平先还省母然后视事
　　○命指挥芮勋守居庸关敕曰今命尔守关军士必勤训练关隘屯堡必严守备讥察奸伪不可懈怠或有警急即遣人驰奏一切边务必与附近总兵官协谋审处毋慢毋忽
　　○宥都督佥事沈清罪清初守居庸关隆庆三卫指挥李景等奏清不法十八事清亦奏景等违法法司奏乞下清等质对从之至是有旨武臣犯罪非大故者俱释之遂宥清
　　○命三法司凡军旗校尉将军力士徒罪以下见系狱者皆宥之俾从征
　　○昏刻东南天鸣南京地震起西北随止
　　○戊辰祭  太社  太稷
　　○狭西洮州卫土官百户张喜来朝贡马
　　○命翰林院侍读学士王直修撰王钰为顺天府乡试考官赐宴于本府
　　○行在兵部奏皇城及京城门请以公侯伯分守  上命定国公徐景昌彭城伯张曰□永专守皇城安乡伯张安广宁伯刘湍忻城伯赵荣建平伯高远分守京城门
　　○命广平侯袁容京城每门增官军五百人兵马司各给军百人委官率领相兼夜巡
　　○昏刻东南天鸣如雨阵迭至往西南久乃息南京地震起西北随止
　　○己巳  上将亲征命阳武侯薛禄清平伯吴成太监刘顺等率兵二万为前锋
　　○命丰城侯李贤侍郎郭琎郭敦李曰□永等督饷运
　　○命郑王瞻埈襄王瞻墡居守敕广平侯袁容武安侯郑亨都督张昇山云尚书黄淮黄福李友直协同赞辅
　　○敕大营五军将士曰  祖宗开创洪业封建亲藩巩固帝室以图永久朕嗣承大统笃厚亲亲期与天下同享太平之福今汉王谋为不轨图危  宗社朕以祖宗付托之重国家生民大计义不得顾亲躬率六师往正其罪尔诸将士务齐心协力共成大功有功者必赏不用命者必诛有能禽获首逆重加爵赏朕之此举专为除暴安民军行务在纪律严明秋毫无犯若有故纵军士扰害平民以军法处治遂赉将士公白金五十两钞三千贯侯四十两二千贯伯二十五两一千贯都督十两四百贯都指挥八两三百贯指挥六两二百贯千户卫镇抚五两一百贯百户所镇抚四两五十贯旗军校尉力士二两二十五贯自都指挥以下悉加绵布二匹扈从文职六品以上所赐例如武职七品以下银二两钞五十贯
　　○命少师蹇义少傅杨士奇少保夏原吉太子少傅杨荣太常卿杨溥参预机务赐鞍马给铠胄弓剑扈从
　　○太子少保吴中尚书胡濙张本通政使顾佐扈从凡从行吏典人材知印医士及官下家人各钞五十贯官员知印俱给马一匹文职官吏人等人马行粮刍豆日给如例
　　○昏刻月掩斗第四星
　　○庚午驸马都尉广平侯袁容等奏留守事宜在京每日启事止用启本各处所奏机密重事启知遣人驰奏如强盗反狱等事不可缓者即时启知施行及修治军器之属急用诸物公同会计具启支给仍用具奏其余事务应行者即具启施行可缓者以奏本付科俟  车驾回奏请  上悉从之
　　○辛未以高煦之罪告  天地  宗庙  社稷百神遂亲征
　　○是日  车驾发京师
　　○以亲征遣礼部官前告所过山川  驻跸通州境内守臣率民耆老诣军门见  上进而谕之曰畿甸之民困于供亿久矣朕方此休息之迺亲藩构逆不得已有问罪之师而挽运粮饷除治道途重劳吾民尔有司宜厚抚绥从征军士有侵扰民者执之以闻谕丰城侯李贤吏部侍郎郭琎等曰军行粮刍为重寇闻大军出或有潜伏窥我辎重尔等严堤备营中夜不得举火或闻炮声及人马声宜静以镇之不可妄动
　　○中官侯泰自乐安州还初高煦闻泰至严兵而后入之观  上所赐书毕谓泰曰朝廷知我举兵耶泰曰虽多人言之  皇上以殿下至亲固不信高煦曰尔旧人宜知我举兵之故泰曰不知也高煦曰  太宗皇帝听信谗间削我护卫徙置乐安州  仁宗皇帝不复我护卫不与大城池徒以金帛饵我今上  举口谭祖宗旧制吾岂能郁郁久居此乎因命泰遍观其军马兵器且曰虽以此横行天下可也吾已遣书入奏尔今速归报  皇帝即执送奸臣来然后议吾之所欲得时旁有告高煦曰闻朝廷遣人送驼马及袍服来者中道皆惊怖走矣高煦大笑曰吾固知其怯今朝中必胆落矣泰归  上问高煦何言泰对曰一无所言又问其治兵如何对曰无所见  上顾谓左右曰此小人怀二心矣已而锦衣卫官从泰往者具言其所见  上闻之曰事定必治泰不可恕
　　○东南天鸣声如万鼓
　　○壬申  驻跸新河店
　　○夜有流星大如杯色青白有光起天仓东南行至近浊
　　○癸酉  驻跸水河铺
　　○遣官祭历代帝王上马上顾谓侍臣曰汉高帝初封吴王濞谓其有反相至景帝时果反永乐中  皇祖谓高煦有异志不宜处大国置之乐安今果反何皆料之审也然景帝提杀吴太子又行晁错削夺之计故濞反朕待诸王皆厚至如汉王以其  皇考至亲待之尤厚何为而反邪侍臣对曰彼蓄反心非一日非恩德所能驯者上曰试与卿等商之彼计今将安出或对曰乐安城小彼必先取济南以为巢穴或曰彼往时不肯离南京今必引兵南去  上曰以朕计之不然济南虽近攻之未易下况大军将至彼何暇攻城彼所集土民及护卫军父母妻子皆在乐安肯弃之走南京乎且高煦临事狐疑不决外为夸诈中心实怯今敢猖狂为此一则轻朕年少且新立众心未附二则料朕不能亲出必遣将来讨彼得以危言厚利诱之以侥幸成事今朕亲征其新聚之众已胆落又敢出战乎况天下无事无故弄兵以毒生灵天地  祖宗岂容之大军一至即成禽矣  昏刻中天有青气三道长如匹练东南行东南方天鸣如风水相搏久乃息四鼓有流星大如鸡弹色赤尾迹有光起室西南行入天仓
　　○甲戌驻跸杨村
　　○遣官祭太岁风云雷雨岳镇海渎山川等神
　　○遣官祭旗纛之神
　　○东南有白气一道如决堤
　　○乙亥  驻跸直沽南  上召诸将谕曰为将虽有智勇必资士卒乃能成功右之名将皆以恤士为本平日抚恤得其心临敌之际必得其死力若素不能恤徒以威驭之缓急未必得用前已命兵部给从征官军马骡分载军资昨见军士多有负重者日晚始至营亦有困乏憩道傍者尔等略不加意但知使人不知恤人岂为将之道其即以官给马驴均分＜马犬＞载以苏军力军中有疾病者太医院与善药如果不能前进付所在官司调理
　　○丙子  车驾所过见有司集民修治道路  上命散遣之且谕之曰兹秋成之时民皆急于收获道途通行者其免除治毋重劳尔民  驻跸静海独流镇
　　○敕阳武侯薛禄等曰大军去贼境日近宜严切堤备振扬士气以为先声今发哨骑五百与尔相接遇有声息及军中一应机务即驰奏
　　○是日广西寇赵暹等就禽暹本崇善县土官知县初恃险远谋广地界遂招纳亡叛聚党二千余人攻破九州执故土官夺其印杀其母大肆虏掠占据村峒四十余所造火器建旗号僣称王署伪官流劫州县事闻  上命总兵官镇远侯顾兴祖会广西三司剿捕兴祖等招之不服遣千户胡广领兵讨之暹塞险拒守广进围之绐出所夺各州印信抚谕其胁从官民复职归业暹势孤计穷谋从间道夜遁广谍知之伏兵要击之暹及其党皆就禽
　　○丁丑  驻跸流河驿
　　○命崇信伯费瓛率兵益前锋  上谕之曰尔往谕薛禄等曰高煦以反为名拥乌合之众有识者心不附之此坐成禽耳昔耿弇击张步闻光武车驾至谓众曰臣子不当以贼虏遗君父尔等其悉心协力共灭此贼
　　○戊寅  驻跸兴济县
　　○乐安护卫军校有脱身归正者言高煦立五军王斌领前军济阳王监之韦达领左军临淄王监之盛坚领右军昌乐王监之朱恒领后军淄川王监之高煦亲率中军世子留守王城择日出兵又言高煦初约靳荣先往取济南然不得按察司布政司官之心继闻大军已出遂不果行朱恒应天府人力言宜引精兵趋南京得南京大事成矣众不从高煦初闻朝廷遣薛禄将兵喜曰此易制也及闻  上亲征始有惧心群臣闻所言皆叩首曰  皇上精于料敌贼不足平矣  上曰困兽犹斗不可忽也卿等慎之于是授归正者官而厚赉之仍给榜俾还乐安谕众  上遣书谕高煦曰人言王反朕初不信及得王奏知王志在祸生灵危  宗社朕兴师问罪非得已也王  太宗皇帝之子  仁宗皇帝之弟朕嗣位以来事以叔父礼不亏毫发今何为而反耶朕惟张敖失国本之贯高淮南受诛成于伍被自古小人事藩国率因自图富贵而陷其主于不义及事不成则反噬主以图苟免若此者多矣今朕师已压境王能悔祸禽所倡谋者来献朕与王削除前过恩礼始终王不失为宗藩而子孙永保封国善之善者也王如执迷甘与小人同死生或出兵拒敌或婴城固守图侥幸于万一能终保其无虞乎乌合之众少有不利大军乘之即成禽矣或麾下以王为奇货执以来献至此之际王何以施面目朕虽欲保全不可得也王读书知古今转祸为福一反掌之间其审图之
　　○昏刻中天有青云状如杵南有黑云状如覆船
　　○己卯  驻跸沧州
　　○日上有背气一道色青赤随生左右珥色黄赤鲜明四鼓东南天鸣如风水相搏久乃止
　　○庚辰  车驾至盐山
　　○阳武侯薛禄等驰奏前军已至乐安城下高煦约以明日出战  上令大军蓐食兼行尚书蹇义夏原吉大学士杨士奇杨荣等进曰军临敌境尤宜慎重古云师行日三十里况万乘亲征兼行非所宜也英国公张辅安远侯柳升等亦进曰前军已至乐安彼知大军在后或设伏林莽间伺我不虞况百里趋利军法所忌请少驻兵广哨望而后进  上曰兵贵神速我师直抵其城下则彼为阱中虎耳虽有爪牙将安施乎况彼以反为名乌合之众人怀疑贰闻大军至凶凶为计不暇又岂能设伏御我乎卿等无过虑也遂行暮过庆云夜三鼓至阳信时庆云阳信官吏生员皆入乐安城无来朝者
　　○东南有白云状如群羊惊走既灭有黑气状如死蛇须臾分两叚
　　○辛巳昧爽至乐安  驻跸城北时城中黑气黯黪如死灰上分命诸将壁其四门高煦率叛党伪太师王斌等乘城举炮大军四门神机铳炮垒发震如雷霆其城中乌合之众环聚城堞顾望股栗然迫于威虐不敢引退从征将士皆争奋请一鼓拔其城  上念矢石之下祸及无辜不听乃遣敕谕高煦云今山东都司布政司按察司及卫所府州县官邓真等并尔护卫军校余丁枚青等民人王土□富等五百余人奏尔反逆朕皆未信及览陈刚赍至本上诬  先帝遂及朕躬尔罪著矣朕以  祖宗付畀之重天下生民大计亲率问罪之师已至城下尔不来朝亦不遣护卫及王府官出见是负固不服今以诚心待尔尔能战则战不能则诣军门面陈尔情庶得保全始终如怙终不受命城破之日悔罔及矣午复遣敕谕之曰前敕谕尔备矣朕言不再尔其审处之又以敕系矢射城中谕逆党以祸福于是城中人多欲执高煦来献者高煦狼狈失据密遣人诣行幄陈奏愿＜宀十见＞假今夕与妻子别明旦躬赴军门归罪  上许之是夜高煦尽取积岁所造兵器与凡谋议交通文书毁之城中通夕火光烛天
　　○东南有青气状如人义手揖拜
　　○壬午  驻跸乐安城南
　　○高煦将出叛党王斌等固止之曰宁一战以死不可为人禽也高煦绐斌等复入宫遂潜从间道出为官军所执以献文武群臣列奏其罪请正典刑  上曰彼固不义祖训于待亲藩自有成法群臣复言春秋之法大义灭亲  上却之但命以群臣劾章示之高煦跽言臣罪万死惟生杀在  皇上遂令高煦为书召诸子同归京师又遣其所亲信内侍还府中慰安宫眷下令城中罪止坐同谋者胁从者勿治遂执其同谋王斌王彧韦达朱恒钱巽等数十人悉下锦衣卫狱
　　○朝鲜国王李祹遣陪臣金时遇等贡马及方物至京师
　　○癸未  驻跸乐安城南  上谕户部尚书夏原吉曰今高煦就禽与之同谋者数人罪不可赦其余军民被胁从者一切不问其榜谕安业勿有疑畏仍命阳武侯薛禄兵部尚书张本及御史给事中等官抚安军民  上谕之曰今罪人己得除同谋首恶外其余一切不问民有兵器者令送官免罪匿不送及里邻知而不首者罪均
　　○改乐安州为武定州吏部引选武定州官  上谕之曰此州之民几陷于叛逆今元恶就缚胁从悉宥抚绥休餋在尔有司其勉思厥职以称任用
　　○甲申  驻跸乐安城南
　　○遣官赍敕谕郑王瞻埈襄王瞻墡祭告  天地  宗庙  社稷祝曰比因高煦谋为不轨以  祖宗付畀之重率师讨之仰荷眷祐事已平定将以二十四日班师谨告
　　○遣太监孟骥陈芜驰奏  皇太后
　　○遣敕谕北京文武群臣
　　○遣书报赵王高燧曰侄祗承祖宗之位所赖者宗室诸叔父为之藩屏相与巩固国家同享太平悠久之福侄于汉王事以叔父未尝违礼今者无故谋为不轨图危  宗社北京山东官员军民人等及其护卫亲信军校首发其事者五百余人侄以至亲初实不信及其差百户陈刚赍本来京诬罔  先帝爰及于侄假此之故声言举兵犯阙侄乃考察众人所首之事皆有实迹今以祖宗付畀之重国家生民大计不得已亲率将士往问之师至其境彼犹拥乌合之众以抗侄不忍攻城凡三致书而犹见拒仰赖  天地垂祐  宗社之灵彼为城中诸人所迫以来以至亲之故不忍罪之令同宫眷回北京居住其同恶者明正其罪胁从者咸释不问自余秋毫无犯惟叔父为  皇考同气至亲不可不告多人所首之事略具别楮言之痛心惟叔父鉴之并遣书谕诸王颁诏中外曰我  祖宗开创洪业封建亲藩所以巩固国家永安  宗社朕以天叙嗣承大统惇厚亲亲至于汉王高煦事以叔父未尝违礼  天地神明所共临鉴而彼包蓄祸心积有年岁昔我皇祖太宗皇帝觉其潜怀异图削二护卫徙置乐安州  皇考仁宗皇帝友爱之诚比隆虞舜而乃忘背大恩以德为怨今者无故招聚无赖授以兵器驱掠良民垛充义勇抢夺官民马擅放有司囚系强盗纵其为恶给与赏赐暗结都司官及军卫有司官吏生员人等赏与金银等物除指挥王斌知州朱恒等为太师都督尚书等官其余各授以职散刀与真定等卫军官为号潜结北京官员军民俾为内应其他奸谋不可枚举遂致北京官员军民山东三司卫府州县等衙门官吏人等及其护卫亲信军校并被害军民五百余人奏发其事朕以至亲初未之信及差百户陈刚赍本至京诬罔  先帝爰及朕躬假此弄兵声言犯阙乃究多人之言具有成迹实欲妄觊大位谋危  社稷流毒生灵春秋之法人臣无将将则必诛其不轨如此罪奚可容朕以  祖宗付托之重国家生民之计不得已亲率六师往问其罪师临其境尚拥乌合之众敢行拒抗赖  天地眷佑  宗社之灵罪人即得以亲亲之故不忍弃绝令同宫眷居于北京以全始终之恩其余同恶者明正典刑服从者咸释不问今已班师呜呼管叔流言成周致辟淮南作孽自阏其躬大义不私于所亲至仁尚从于＜宀十见＞典诏告中外咸使闻知
　　○止各处所徵兵勿进
　　○罢饷运
　　○遣监察御史给事中及户部锦衣卫官于缘途大军经过之处巡视田禾有践伤者还奏免其今年秋税
　　○以班师遣礼部官前告所过山川
　　○阳武侯薛禄奏青州中护卫群牧千户所乐安千户所俱阙官掌事请于复职官内摘令暂管命兵部从之
　　○乙酉班师下令军中曰今元恶就禽一方之民始安回军敢有侵扰百姓者治以军法
　　○命阳武侯薛禄尚书张本仍留武定州抚安军民
　　○命中官护送高煦父子及家属赴北京命锦衣卫官械系其同逆者后行
　　○命置武定守御千户所调德州卫前所官军实之
　　○驻跸乐陵县
　　○丙戌  驻跸乐陵黄家店
　　○丁亥天久不雨自班师之明日连雨道途泥泞  上望见军士衣皆沾湿挽曳辎重者多困下令休息
　　○复驻跸乐陵黄家店
　　○南京地震起西北随止
　　○戊子  驻跸古黄河岸北
　　○琉球国中山王尚巴志遣使者模都古等贡方物至京师
　　○己丑  驻跸东光县
　　○山东及北直隶文武之臣率兵民父老奉迎  车驾自是日填溢道路欢喜舞蹈呼万岁
　　○掌交阯布政司按察司尚书陈洽遣人奏贼首黎利至乂安城其势益盛昼夜攻城为事官李安方政等合军击败之
　　○日上生皆气色青赤鲜明
　　○庚寅  驻跸献县之单桥户部尚书陈山迎驾山尝侍讲读见  上首言汉赵二王实同心宜乘今席卷之势移兵彰德赵王就禽国家可永无虞上不听山退诣尚书夏原吉蹇义力言冀两人赞上必行上终不听以上四十六字据广本补据抱本校
　　大明宣宗章皇帝实录卷之二十馆本无卷尾据广本抱本补
明宣宗章皇帝实录卷之二十一
　　宣德元年九月辛卯朔复  驻跸单桥
　　○壬辰  驻跸河间府
　　○忽鲁爱等卫指挥佥事哈剌云南罗雄州故土官知州乐伯子者永交阯水堂县等衙门主簿阮有禄等来朝贡马及方物至京师
　　○昏刻填星犯键闭
　　○癸巳  驻跸漠州城南
　　○甲午驻跸新城县北
　　○国子监司业吴溥卒溥字德润江西崇仁人举进士擢翰林编修  太宗文皇帝入正大统升修撰进国子司业为人清慎严重造次必以礼其教学者必致力本源曰若事口耳之学以取近利非士也每旦坐堂上视诸生所习为之讲说恳恳不倦而革其涉猎蹈袭之弊学者皆心服之前后监学之师以实心古道为教如溥者少矣在翰林及国学二十余年操守如一日未尝一涉足权贵人之门权贵人亦莫或知溥或念溥久次不升劝其少贬以徇俗者答曰遇不遇命也吾知安命而已安能枉已哉自号古崖天下之为士者皆高之家素贫然笃于义故人有遗寡孤贫无依者溥每分俸给之及卒无以为歛云
　　○乙未  驻跸良乡县
　　○夜有流星大如杯色青白尾迹有光出天市西垣西行至浊
　　○丙申  车驾至京师亲告天地  宗庙  几筵  社稷行谒谢礼朝  皇太后毕出视朝上御奉天门高煦父子家属皆至京师行在刑部都察院大理寺暨文武廷臣劾奏高煦谋危  宗社大逆不道宜正国典以为乱臣贼子之戒  上曰国家待宗藩具有  祖训朕不敢违
　　○命行在工部新作馆室于西安门内处高煦夫妇男女其饮食衣服之奉悉仍旧无改
　　○群臣复奏叛逆之人不分首从皆得处极刑遂命以王斌韦达朱恒等鞫讯情实悉论如法
　　○丁酉文武群臣上表行庆贺礼  上曰此国家之不幸也何以贺为遂止
　　○土鲁番城故都督锁恪子也若着儿阿木河等卫指挥同知弗剌答等来朝贡马驼等物
　　○造行都察院印先是右副都御史陈勉扈驾征乐安州以印自随知印者不谨失之至是命行在礼部再造给之
　　○兵马司引奏金吾卫军妇遗火烧官民房舍当送法司治罪  上遥见其老遣问年几何对曰八十余矣且无子叹曰老而有罪当赎况无子乎命释之
　　○湖广布政司右参政田刚坐赃罪罢为民初刚坐累罚役京师诸吏以其贫敛财助役得复职然刚好使酒与布政使李旭不相能旭嗾人讦之已从而和之刚尝诉其情法司莫能与辩者
　　○晓刻正东天鸣如风水相搏
　　○戊戌法司言高煦同谋叛逆者词连晋王济熿赵王高燧宜并治之  上曰赵王虽其亲弟素异心不可问晋王自洪武中实相好其谋有无未可知亦不必问
　　○造武定州等衙门印记
　　○夜有流星大如鸡弹色赤有光起胃西北行至阁道
　　○己亥云南广南府土官通判侬郎举等及嘉河等卫女直指挥佥事猛哥来朝贡马
　　○命崇信伯费瓛子孙世袭崇信伯盖念其历世功也
　　○高煦逆党王斌朱恒盛坚侯海钱巽钱常井盛等凡六十余人皆伏诛斌青州中护卫指挥恒乐安知州坚乐安千户所千户海典仗巽长史常教授盛群牧所百户初高煦欲反斌等首与定计于是伪授斌太师恒巽皆尚书坚海都督常侍郎其余各以大小授职至是皆擒至京上命公侯伯都督尚书侍郎诸大臣杂讯皆伏罪故诛之惟长史李默以尝谏诤免死谪口外为民
　　○夜有流星大如鸡弹色青白有光起天苑西南行至游气
　　○庚子爪哇国王杨惟西沙遣使臣亚烈弗吽等来朝贡方物
　　○诛高煦逆党靳荣荣山东都指挥使高煦反欲先据济南令千户盛坚潜往说荣使开门效顺荣从之遣子义诣高煦受约束至是皆伏诛初高煦谋反空一府僚属皆顺从而乐安千户所乐安州及所属诸县官吏与亡赖民悉从之高煦又遣人四出招诱天津卫镇守都督佥事孙胜山西都指挥张杰杨云青州左卫指挥史诚河间卫镇抚温英德州卫指挥郑兴镇抚刘志等皆约举城应之先纳军马粮仗之数事觉相继就诛者六百四十余人张杰杨云死于狱戮其尸其他知而故纵与藏匿叛人皆应死宥充边军者一千五百人为民于边者七百二十七人
　　○兼兵部事行在工部尚书黄福奏近大军东征皆给马匹民以马赴太仆寺各卫官军理当赴官领马乃辄于城外迎候马至择其善者径驰去民莫敢与争今民来诉者计马一万七千余匹请令五军管队官挨究但非经太仆寺关领者悉送法司问罪追马还官  上曰彼时官军争取马者盖以师出甚急故耳姑勿行五军但揭榜晓示令自首还官不首许所管官旗及同队之人首告得实者追犯人钞一千贯充赏仍罪不首之人
　　○辛丑  上御左顺门谓行在礼部尚书胡濙曰高煦作逆得罪  宗社而勤劳将士远涉涂潦今还京宜加赏劳遂定等第赐钞公三千贯侯二千五百贯伯二千贯都督一千贯都指挥五百贯指挥四百贯千户镇抚三百贯百户所镇抚二百贯总小旗将军一百五十贯军士校尉力士各一百贯文职官六品以上如武职例七品八品一百五十贯九品以下一百贯厨役五十贯病故溺死官军加半倍给其家
　　○直隶淮安府奏安东沭阳二县六月以来雨水渰没田亩禾稼无收命巡按御史验视以闻
　　○壬寅土鲁番城都督佥事尹吉儿察乌思藏大乘法王昆泽思巴遣国师阿木葛及考郎兀等卫指挥阿儿帖木等来朝贡马及方物
　　○赐随征乐安州还京文武官太师英国公张辅等六千八百五十人宴于奉天门是日加赐扈从文武官军旗校人等彩币绢布公彩币六表里侯伯五表里都督尚书四表里都指挥及文职三品四品一表里指挥绢二文职五品以下及千百户镇抚将军力士校尉旗军绢一厨役绵布各一
　　○周王有燉奏弟宜阳王有火□弗等五人将婚未有居室凡材料皆已备所少工匠人夫今当农闲望朝廷给赐  上命行在工部于军卫有司总拨一千人为之营建
　　○癸卯封乳母李氏为奉圣夫人保母张氏为佑圣夫人李氏故夫吕斌张氏故夫傅胜皆赠都督佥氏  上谓行在吏部尚书蹇义曰古人云无德不报李与张其劳皆多亦皆纯实谨厚今兹之报非曰私恩亦出公义若其如汉王圣纵恣则朕不取
　　○暹罗国王三赖波摩剌扎赖遣使臣亚烈陈＜王卸-卩＞等来朝贡方物
　　○敕广西总兵官镇远侯顾兴祖于所领官军内调五千人赴交阯听成山侯王通节制
　　○行在户部奏定拨浙江湖广江西三布政司及直隶苏松等府县粮五百二十二万六千余石于南京各卫仓收纳今报各仓充溢收积无所请改拨二百二十万石分贮淮安徐州临清扬州府卫仓以俟官军儹运从之
　　○甲辰代府左长史戴礼奏臣蒙恩命职当辅导亲王今到任三月王不容见而事多违戾不能启陈忍而不言则义所不可谨录其大者以闻其一昔王世子失爱于王令与其母异居今世子已薨世子之子是曰世孙仍与祖母同处给役无人岁禄不及止凭内使耕种以养而宫人之家常蒙优赐当亲者反疏当薄者反厚今世孙年已十四尚未知书王亦不复矜念伏望与加元服俾之出阁伴读教授得侍讲论以成德性以正国本其二王令诸郡王乳母诱纳军民妇女六人入宫给役比皆遁逃王移怒于广灵王之母广灵母子不能自安皆出居外虽奉敕旨谕使宽容而王怒未息不得还宫伏望明赐处置使得保全其三潞城王以下四王血气方刚学业未就渐为气习所移襄垣王重费白金以求鹰灵丘王多出金银鞍马以与私昵逞骄侈之志无恭俭之心伏望敕使就学亲近儒臣以德义治心以礼法律身庶几革其旧习成其贤行其四王国祭祀停废已久比有勘合仍令举行臣亦再三封本进启不蒙省纳而斋郎礼生往往横被科歛伏望禁止需求俾行祭祀庶几典礼不坠  上览奏谓侍臣曰长史之言皆是君臣上下须是情意浃洽然后匡弼之说行今既乖隔彼安能尽言况此皆王家事外人所难言者朕须有以处之
　　○行在户部郎中王良奏怀来保安右及万全左右四卫俱缺粮料乞以长安岭仓所贮者分给  上命分八万石给之
　　○昏刻有流星大如鸡弹色赤有光起奎东北行至天大将军
　　○丙午造沈府黎城王稷山王沁水王沁源王鲁府新野王泌阳王安丘王乐陵王钜野王镀金银印各一
　　○丁未以  太宗皇帝禫命襄王聸墡谒祭  长陵
　　○日上五色云见
　　○四川马湖府知府安璇遣弟琦广西安隆长官司长官岑子得狭西洮州僧人札失坚昝乌思藏僧盏宗辽东安乐自在州鞑官指挥佥事兀丁哥千户古鲁温沙州卫都督佥事困即来遣指挥同知锁南哈密回回打剌罕忽都卜丁等来朝贡马
　　○行在礼部尚书胡濙奏比者  车驾东征大赉将士银钞监察御史沈润给事中宋徵等监给行在右军都督佥事崔聚重给鸿胪寺丞何敏等违例多给随征运粮官军军伴五百五十八人止应赏钞皆冒关银皆当问罪追银还官  上召濙至榻前密谕之曰朕以廉耻待人崔聚何敏朝夕在左右若皆追银彼复何施颜面姑宥不问其不应赏银而冒给者度今皆费用亦不必追沈润宋徵等当是事繁致误亦姑宥之
　　○戊申  上谓行在户部臣曰山东青莱登三府海滨地瘠岁且薄收济南所属大军经过不免蹂践其岁办马草皆宜暂免兖州东昌亦约量起运庶几少宽民力
　　○命行在工部凡工匠户有二丁三丁者留一丁四丁五丁者留二丁六丁以上者留三丁余皆放回俾后更代单丁则视年久近次弟放免残疾老幼及无本等工程者皆放免
　　○岷世子徽焲奏镇南王怨谤等事  上曰此未必实然须明白庶杜谗者之口敕召赴京面质
　　○巡按江西监察御史许胜奏五月六月久旱无雨陂塘多涸瑞州等府田稼俱已焦稿  上命行在户部验亩蠲租
　　○夜有流星大如鸡弹色赤尾迹有光出天苑西南行至浊晓刻月行天街中
　　○己酉命武进伯朱冕等调青州中护卫军于辽东诸卫崇信伯费瓛等调乐安千户所军于甘肃备御
　　○行在户部主事马徤奏比蒙差往浙江会同大理寺卿胡概视农事杭州常州二府及苏松嘉湖镇江之常熟等县风雨顺调禾稼丰稔独苏州之吴江昆山长洲三县嘉兴之嘉兴县湖州之乌程归安二县松江之上海县镇江之金坛县间有水潦伤稼然不为大害  上谓尚书夏原吉曰国家粮饷取给都郡常恐不熟故前令人往视今闻丰稔处多固可喜但灾伤处亦宜有以宽恤之
　　○直隶安庆府桐城县浙江严州府遂安分水淳安建德寿昌五县温州府瑞安县衢州府江山县杭州府临安县各奏境内人民缺食已将预备等仓米谷验口借给俟来岁秋成还官
　　○夜有流星大如鸡弹色青白有光出斗西南行至浊晓刻月犯诸王东第二星
　　○庚戌庆王＜木旃＞奏向请入朝伏蒙  圣恩念臣病体新愈未宜跋涉今已复常乞许来年春朝京师  上复书曰知尊候复常深用慰喜承喻欲以新春来京甚感亲爱之厚亦予心所欲也但  祖训在上所不敢违叔祖诸王之表率朝廷所倚赖如有人言予不能加礼老长使之安佚致远道劳顿为予之过叔祖闻之亦必不安矣以是不敢闻命俟可来时当专人奉迓也
　　○赐唐王第二弟名琼燀第三弟名琼炟
　　○复刘伯吉徐州砀山知县伯吉先为砀山以亲丧去至是服阕其民七十余人诣阙奏乞伯吉复任行在吏部言已除知县李文在砀山二年矣  上曰新者胜旧则人不复思旧必其不及故远来奏留其从之召还新任者别用
　　○罢广西思恩忻城二县儒学时巡按广西监察御史申春言思恩忻城累因蛮寇攻劫杀虏人民生员亦被拘略今忻城全无一人思恩止有四人县民稀少多是猺獞非但言语不通不堪训诲抑且不愿入学徒存学官无所施教宜如洪武中河池县事例革去  上从之
　　○行在太常寺奏  天地坛每岁皆自十月拨军扫除今已及时  上曰  祖宗敬事  天地故立法如此朕今谨守成宪卿等亦当恭体此心躬亲临视务令洁净
　　○镇守河州都督佥事刘昭奏河州卫官军六所欲于一所内拨六分马步相兼往宁河城备御从之且敕昭严加约束不可怠慢若守备不严或出境生事责有所归
　　○辛亥亦马剌等处女直野人木刀兀等二百二十九人来朝贡马命木刀兀为指挥佥事脱脱出等为千百户所镇抚赐冠带文绮表里钞有差  上因谓侍臣曰夷狄为患自古有之未有若宋之甚者靖康之祸论者以为不当通女真攻契丹取燕云之地亦非根本之论是时天祚失道内外俱叛取之可也女真以方强之势乘契丹之敝后日必与我为邻燕云之地太宗百战不能克乘时取之亦不为过若究祸之根本盖自熙宁至宣和五六十年小人用事变易法度民若征徭军无纪律国家政事日陵月替遂为夷狄所侮致有此祸高宗南渡中原陷于夷狄民心思宋政宜卧薪尝胆委任忠良恢复旧疆洗雪大耻乃复用小人力主和议为偷安之计以岳飞之忠卒死于秦桧之谗小人之败人国家如此又曰自古无中国清明而有外夷之祸者
　　○增置广平府成安县县丞主簿各一员初成安有民十三社止设知县典史今增山西迁民八屯行在吏部请增置丞簿故从之
　　○置武定州守御千户所吏目一员时调德州卫一千户所于武定州守御故置首领官
　　○命法司及锦衣卫以所籍乐安州同逆亲属给功臣及文臣三品已上之家使令
　　○赐忽鲁爱等卫指挥佥事哈剌云南罗雄州故土官知州乐伯子者永交阯水堂县主簿阮有禄土鲁番城故都督锁恪子也苦着儿阿木河等卫指挥同知弗剌答等银钞彩币表里有差
　　○命按问自山海至居庸守关将校先是  上以边备不谨遣右都御史王彰巡视关隘点阅将士修筑城堡至是彰还奏城堡已督士卒修筑而各关指挥千百户军士擅离所守之地者五十余人皆当治罪  上曰御边所恃有将帅有精兵及城垒坚固今将卒怠惰如此设有警急何以御之其指挥千百户悉遣人械至问罪军士姑宥之仍命兵部三月一遣御史给事中点视庶不隳弛
　　○壬子  上出御制东征记以示群臣凡书高煦之罪及朝廷不得已发兵之故盖详备云
　　○忽鲁爱等卫指挥佥事阿剌哈撒马儿罕百户马黑麻等来朝贡马及方物
　　○赐云南广南府土官通判侬郎举等二十七人嘉河等卫女直指挥佥事猛哥等一百四十三人钞彩币表里氊帽靴袜有差
　　○以前翰林待诏鲁宣之子舆为鸿胪寺序班宣尝侍  上讲读有罪谪戍卢龙而卒有司追舆补□时舆为儒学生诣阙自陈  上以宣故特命官之而削其戍籍
　　○南京守备襄城伯李隆奏南京操备官军多乏军器及各城门缺火器命兵仗局给之
　　○修文明门桥梁
　　○癸丑西宁番僧剌麻绰思吉领占等来朝贡马
　　○行在户部奏江西商人愿于大同天城等卫仓纳米支给云南四川盐旧例云南盐惟听交阯商人中支请许告者依宣府例于大同等卫仓纳米中四川盐每引米二斗不拘资次支给仍榜示各处一体召商中纳从之
　　○巡按湖广监察御史刘鼎贯奏襄阳府之襄阳榖城二县及均州郧县六七月以来霖雨不止江水泛涨缘江民居田稼多被漂没命行在户部遣人抚视
　　○甲寅琉球国中山王尚巴志遣使臣郭伯祖每等来朝贡方物
　　○夜有流星大如杯色青白光烛地起天仓西南行至坟墓炸散
　　○乙卯行在都察院奏狭西布政司参议潘弘因督税粮受府州县官吏馈赂计物于律当死于近例当运甎  上曰方面大臣不能持己何以率下姑使运甎赎罪而省过自新
　　○夜有流星大如杯色青白光烛地起东北云中西北行入北斗炸散
　　○丙辰修浣衣局房屋及周垣
　　○行在工部奏昨直隶宿州言本州西河符离桥因水涨冲坏今水消宜令仍旧修建如力不足则令军卫有司协助从之
　　○丁巳命丰城侯李贤右副都御史李素为正副使持节册狭西都指挥张麟女为秦王妃兵马副指挥陈政女为富平王妃参议陈羽女为永兴王妃
　　○升掌毛怜卫右军都督佥事猛哥不花为中军都督同知仍掌毛怜卫猛哥不花初以土酋归顺因立毛怜卫命为指挥统其众事  太宗  仁宗咸尽勤诚累官至都督佥事至是  上嘉之故有是命并升其差来建州卫正千户速剌秃为本卫指挥佥事
　　○行在兵部奏广东琼州府言澄迈县黎王观珠琼山县黎王观政等聚众杀琼山县土官知县许志广流劫乡村杀掠人畜命广东三司勘实讨之
　　○是日征夷将军成山侯王通等师至交阯
　　○戊午庆成王济炫奏正妃唐氏已薨无子有庶长子今年十九请授以长子名称  上以祖训未有定例命行在礼部集大臣议于是少师吏部尚书蹇义等议郡王之子稽之  祖训无长子之文今庆成王既无嫡子将来庶长当嗣宜先与一品冠服俟袭爵之日行册命之礼从之
　　○鲁王肇煇奏  皇上亲率六师讨叛逆以安  宗社请诣阙贺  上叹曰此家之不幸事也中心愧之何用贺为复书止之后诸王有奏请贺者皆止之
　　○己未广东始兴民李克廉奏永乐八年犯徒罪发充交阯化州驿夫历十五年遇赦始归今化州复取供役虚负  圣恩乞矜免  上命释之谕行在兵部臣曰徒止于三年今已十五年且遇赦矣有司不恤下情又失朝廷大信用不得人如此其行外有司令遵诏书不许故违
　　○庚申以明日下元节遣官祭  长陵  献陵
　　○赐朝鲜国使臣金畤遇等钞彩币表里金织罗袭衣靴袜有差
大明宣宗宪天崇道英明神圣钦文昭武宽仁纯孝章皇帝实录卷之二十一


明宣宗章皇帝实录卷之二十二
　　宣德元年冬十月辛酉朔享  太庙
　　○遣中官祭司井之神
　　○唐王琼烃薨王唐定王嫡长子永乐二十一年八月袭封薨年二十有一讣闻辍视朝二日命有司治丧葬遣官赐祭谥曰靖初选汝州郏县人高盘女为王妃未颁册而薨女闻之自经  上嘉其志节特命追封唐王妃赐祭治丧葬悉如礼
　　○升行在光禄寺卿胡荣行在鸿胪寺序班孙愚俱为行在中军都督府都督佥事食禄不任事优外戚也
　　○命遂安伯陈英充总兵官仍往山海永平镇守城池操练军马遇有声息相机行事所领官军悉听节制
　　○日有左珥色黄赤鲜明
　　○壬戌赐土鲁番城都督佥事尹吉儿察等乌思藏国师阿木葛及考郎兀等卫指挥阿儿帖木等银钞彩币表里纱罗绫绢文绮袭衣有差
　○癸亥升行在河南道监察御史张政为山西按察使  上谕之曰今以一道宪纲付尔当谨守礼法以肃众僚正庶官事有当为者即为之务合至公勿有所徇
　　○命行在礼部止外文武官之来贺者时既平乐安州外文武衙门皆遣官朝贺  上以其妨职务故命移文止之
　　○赐琉球国使臣模都古等钞彩币表里袭衣靴袜有差
　　○宁王权奏男女将婚未有居第请免护卫军士屯种并力作之从之
　　○行在都察院左都御史刘观等奏有告镇守宿州都指挥佥事胡贵擅役军士及受赇纵有罪人已奏请逮治今贵言奉敕镇守不就逮朝廷行法自贵近始如贵不就逮法何以行  上曰小人敢尔命锦衣卫遣人械赴京罪之
　　○昏刻有流星大如碗色赤有尾光烛地起危东南行至云中
　　○甲子命都督佥事李谨镇守山西抚恤军民操练军马修理城池若寇窃发即调军剿捕其余不得擅自科扰
　　○赐宁王权乐人二十七户
　　○以获强贼功升直隶苏州卫总旗张本初为试百户赏钞二千贯仍给犯人财产
　　○增设行在兵部职方清吏司都吏一人以清理军伍事繁也
　　○夜有流星大如鸡弹色青白尾迹有光出弧矢东南行至云中
　　○丙寅四川成都府崇庆州进瑞麦
　　○命行在后军都督府都督佥事沈清理本府事清先守居庸关坐事系都察院蒙恩宥罪从征乐安州还至是始命视府事
　　○升乌思藏公哥儿寨官忍昝巴劄葛尔卜寨官领占巴头目昝卜巴俱为都指挥佥事给赐银印诰命
　　○赐爪哇国使臣亚烈弗吽等五十二人暹罗国使臣亚烈陈＜王卸-卩＞等二十九人纱罗彩币表里袭衣胖袄等物有差赐亚烈弗吽及通事头目十四人冠带仍命各赍敕及彩币纱罗归赐其国王
　　○行在兵部奏涿鹿中卫故军李原户无壮丁一子贵为通州儒学生当补役已如洪武中事例奏送翰林院考试文字平通当发回肄业开免军伍  上曰  祖宗作养人才正所谓曲成万物而不遗者宜遵成法
　　○丁卯广西田州府故土官知府岑祥子绍遣头目韦瑢上隆州故土官知州岑琼母陈氏及兀者左等卫指挥佥事古郎加狭西洮州等卫番僧剌麻沙则落等来朝贡马及金银器
　　○秦王志均薨王秦隐王庶长子初封渭南王永乐二十二年十月袭封秦王至是薨讣闻辍视朝二日命有司治丧葬遣官赐祭谥曰怀
　　○夜有流星大如鸡弹色青白尾迹有光起毕西南行至游气
　　○戊辰安定卫指挥阿延拜子剌等罕东卫密罗簇和尚端岳监藏遣头目绰失加等来朝贡马先是朝廷遣使往乌思藏经安定卫安定之人劫杀使臣夺其赐物官军往讨之安定部内与罕东密罗簇皆惊溃遂遣西宁卫指挥使陈通指挥同知祈贤等往抚安之罕东卫密罗簇和尚端岳监藏等二千四百余帐男女一万七千三百余人悉还旧约洛之地而安定诸番亦皆还卫至是各来朝贡
　　○升高山卫带俸都指挥佥事李敬为都指挥同知彰德卫指挥使周福大宁前卫指挥佥事缪信俱为都指挥佥事任山东都司永清右卫指挥使吴迪指挥同知轩成密云中卫指挥使刘渊留守前卫指挥同知霍让清化卫指挥同知打忠行在金吾前卫指挥同知翟成怀庆卫指挥佥事王通留守右卫指挥佥事刘忠行在镇南卫指挥佥事戴广乂安卫指挥佥事师铎皆为都指挥佥事任交阯都司时山东交阯二都司俱奏阙官  上命太师英国公张辅等选举以闻故命之
　　○赐四川马湖府土官舍人安琦等广西安隆长官司长官岑子得狭西洮州僧扎失坚昝乌思藏僧盏宗辽东安乐自在州鞑官指挥佥事兀丁哥千户古鲁温沙州卫指挥同知锁南及哈密回回打剌罕忽都卜丁等钞彩币表里袭衣靴袜有差仍赐锁南等冠带
　　○撒刺畏兀儿之地把都麻失加来归贡驼马奏愿居甘州赐纻丝袭衣钞布仍命狭西行都司给房屋器皿等物如例
　　○监琉璃厂内使以钞令督工指挥买马指挥因歛工匠钞万贯入己事觉悉下法司鞫之内使论不应杖罪指挥科歛受财枉法重罪  上曰内使买马必亏价故指挥假托科歛然工匠何从得钞近时多逃者皆科歛逼之也罪之源实内使杖一百罚种蔬终身指挥等治如律钞悉给还工匠
　　○昏刻太白犯斗杓第二星
　　○己巳赐忽鲁爱等卫指挥佥事阿剌哈撒马儿罕百户马黑麻西宁番僧剌麻绰思吉领占等钞彩币表里袭衣靴袜有差
　　○南京刑部尚书赵羾等奏处决重囚  上曰古者狱成公卿参听其令刑部都察院大理寺会群臣再加审录具情罪来闻
　　○夜有流星初出如弹丸行丈余光大如杯色青白出离宫西行至云中
　　○庚午升浙江海宁卫优给指挥同知白玉为指挥使于府军前卫带俸优给玉前通州卫指挥同知白贵子贵给事左右久  上念其旧劳故升之
　　○置怀来怀安蔚州保安保安右万全左右七卫仓副使各一员攒典各一名先是行在户部郎中王良奏怀来等卫收贮粮料专给边军俱无仓官止令镇抚千百户掌管武人不谙文墨出纳不明难以稽考请设官攒给与印信专掌收支庶几无弊故置之
　　○夜有掩垒壁阵东方第二星
　　○辛未命崇信伯费瓛佩平羗将军印充总兵官镇守甘肃其狭西行都司属卫官军狭西都司调到备御官军及守河州都督佥事刘昭守西宁都督佥事史昭右军左都督李英悉听节制
　　○遣使以五经四书及性理大全通鉴纲目赐朝鲜国王李祹  上谓行在礼部尚书胡濙曰圣人之道与前代得失俱在此书有天下国家者不可不读闻祹勤学朕故赐之若使小国之民得蒙其惠亦朕心所乐也
　　○升狭西行都司都指挥佥事印铎为都指挥同知凉州卫指挥使包胜指挥佥事安敬甘州左卫指挥佥事严肃镇番卫指挥佥事彭铉俱为狭西行都司都指挥佥事宁羌卫指挥同知赵恭河州卫指挥佥事刘永俱为狭西都司都指挥佥事从崇信伯费瓛举也
　　○韩王冲＜火或＞奏弟襄陵乐平二王婚礼有期而无给使令者请选之民间  上虑扰民不许遣中使送妇女二十五人内使火者二十人与之
　　○夜有流星大如杯色青白有光起文昌东北行至游气
　　○壬申赐朵甘都司都指挥使锁南监藏乌思藏都司都指挥佥事公哥监藏那儿卜藏卜牛儿宗寨行都司都指挥佥事喃葛班绰儿朵垄指挥佥事锁南监锉必力工瓦都指挥佥事朵而只搭儿诰命
　　○上谓行在工部尚书吴中曰近年在京工匠多有挟讐诬指平人为匠起取来京既非所能朝廷不得其用而彼徒费生理往往诉求分豁尔即为办别应放免者即放免仍严切禁约今后再有妄报者罪之不宥
　　○癸酉总兵官成山侯王通奏从征交阯都指挥袁亮失利时黎利之党黎善据广威州为事官陈智遣亮与指挥王勉司广等御之兵至其地亮欲渡河而营土官指挥何  伉曰彼必有伏宜持重勿轻进亮不从遣指挥陶森钱辅等渡河击贼贼伏兵从后绕出杀森辅及千户赵祯士卒陷者五百余人亮亦被执通及巡按御史以闻上以王勉司广不赴援敕通谪勉广充军立功赎罪仍令通等进兵平贼
　　○甲戌楚蜀等府以长陵禫祭遣官进香帛至是陛辞悉赐之钞
　　○夜有流星大如鸡弹色赤有光起军市东北行至游气
　　○乙亥  上闻广灵王逊火□民母子仍居外而代世孙亦无以自给且代王桂诸孙皆失学贻书代王曰人之最亲莫切于父子祖孙此天理人道之当然昨闻广灵王母子失爱出外为之恻然然念叔祖素存仁厚之心且父子终无乖隔之道已尝奉书冀为宽容令复归侍用全夫妇父子之恩涉历数月不承示报近知仍不容其入侍则是叔祖怒意尚未弭也使其母子栖栖于外叔祖独能不动念乎又闻故世子之子随其祖母别处府中禄米未尝沾赐止藉内使数人耕种供给尤可怜悯且潞成等王及故世子之子年皆长成未尝读书果其自不学乎抑伴读教授旷职不教乎朝廷亲亲之义不可坐视不恤今特为叔祖处之王府禄米内岁拨三百石给故世子之子二百石给广灵王俾养其母潞城等王及故世子之子宜令王府官属教习读书以成德性广才识若是则父子祖孙之恩全矣又敕潞城王逊＜火宁＞曰朕惟为国之道亲亲为先比闻故代世子之母偕其孙二男一女异宫而处衣食无所仰给已奉书叔祖代王及敕长史戴礼等岁于王府禄米内拨三百以给之令伴读教授训其二孙今特谕王凡其饮食衣服一切日用之费王须启父王依时应付务令足给毋致匮乏失所此事专委于王盖世子之子  太祖高皇帝之曾孙世子之母  皇祖妣仁孝文皇后之亲妹皆国家至亲王宜致诚敬不可怠忽庶副朝廷惇厚至亲之意复敕代府长史纪善及其随侍指挥等官用心辅王毋有所怠
　　○行在户部言比者钞法阻滞朝廷屡严禁约至今未见流通盖由所出者多所入者少请自今凡官员军民人等赦后倒死亏欠马驼等畜俱令纳钞马每匹三千贯驼八千贯骡二千贯驴牛每头一千贯猪羊每只三百贯鹅八十贯鸡鸭各三十贯赦后至洪熙元年终各处所欠鱼鳔等物鱼鳔每斤二十五贯鱼油十贯茶五贯翎毛每百根十贯牛皮一张三百贯羊皮以下每一张一百五十贯芦柴每束二十五贯赃罚金银诸物金每两八千贯银二千贯铜锡每斤各二百贯铁五十贯铅一百贯纻丝罗每匹各二千五百贯绫二千贯一千贯官绢五百贯小绢二百五十贯官绵布二百贯小绵布一百五十贯三梭布四百贯大苎布一百五十贯小苎布一百贯福生布洗白夏布各二百贯高丽布一千贯其有不尽载者各加时价五倍折钞内外商税门摊等项俱依前例监察御史按察司官严督比较如或怠惰致令有司作弊一体究问今后若官吏军民人等犯笞杖罪每一十赎钞一千贯军官还职文官应降罢者依律降罢吏改拨军民人等着役宁家  上曰此亦一时权宜耳俟钞法稍通别议
　　○夜有流星大如鸡弹色青白尾迹有光出垒壁阵西南行至浊
　　○丙子交阯布政司右布政使阮勋北江府同知阮可弄交州府同知黎原起等以考满至京贡金银器皿及方物
　　○丁丑西宁卫国师马尔藏临洮卫都纲已失坚藏河州卫都纲剌麻亦失藏卜宁夏卫番僧勺思吉巴僧会张耳力辽东东宁卫故指挥同知薛令哥妻康氏等来朝贡马
　　○升户部前北京清吏司主事王和为宗人府经历湖广汉阳府同知潘文奎为福建布政司右参议时文奎被召在史馆仍命纂修毕赴任擢进士侯春张纯任祖寿高昭胡智方义李辂俱为监察御史春南京贵州道纯南京四川道祖寿行在交阯道昭行在贵州道智行在湖广道义行在河南道辂行在浙江道松阳县儒学教谕陶育宁波府儒学训导车逊邵武府儒学训导方祖安为给事中育行在兵科逊行在吏科祖安行在刑科行在兵科给事中张盘亲丧服阕改行在礼科给事中复余行云南镇南州知州行以九载考绩赴京当升其土官陈寿及乡老咸奏行廉勤公平乞仍复职行在吏部以闻  上从之命进正五品禄降四川布政司左参政陆勉为磁州知州以监察御史言其不胜任也
　　○行在户部奏浙江杭州府仁和海宁二县官民田二千一百六十三顷有奇累岁被风潮冲啮入江其秋粮旧额宜除豁户绝官民田荡七十三顷八十亩有奇宜召民承种如民田例减徵从之
　　○戊寅  上谕行在户部尚书夏原吉曰开平极边天气早寒商旅不通布帛难得其军官俸钞未支者即以内库所贮颜色布运给之不可稽缓
　　○复李时勉行在翰林侍读时勉在洪熙初以言事改交阯道掌道御史  仁宗皇帝上宾后数日用事者下时勉锦衣卫狱至是  上闻其文学遂释之而复其官
　　○赐琉球国使臣郭伯祖每等钞彩币表里有差
　　○己卯行在工部尚书吴中奏拟来年修造殿宇各色工匠先已放回请遣官预往各布政司并直隶府州选匠三万人每三丁朋合一丁期正月皆至  上命姑止
　　○  上御左顺门户部尚书夏原吉等侍  上曰昨有军士告本管百户减克月粮刑部鞫之罪状明白此辈可谓至愚不知军士乃其富贵之资正当抚爱如子与同甘苦一有调用乃可得其死力高官厚禄自此而致今乃以减克军粮受罪因小失大正如馋人自食其肉矣原吉对曰诚如  圣谕
　　○夜大雷电雨
　　○庚辰朵颜卫指挥佥事者赤泰宁卫指挥佥事阿儿苦里等来朝贡马
　　○调德州左卫中右千户所补德州卫前千户所
　　○成国公朱勇言紫荆关等处关口烟墪凡三十一处俱属大宁都司各卫官军分守事无统纪请令保定后卫指挥刘辅总督从之
　　○行在户部奏两京文武官自永乐二十二年九月至今年十月未关俸钞欲先计一年之数令各于原籍仓库米钞兼支不愿者听如旧  上从之曰古人喜得禄养亲兼以散施宗族今于原籍放支宜无不愿者矣
　　○辛巳命成安侯郭晟工部尚书黄福为正副使持节册北城兵马副指挥黄福女为临川王妃永康侯徐安都察院左副都御史陈勉为正副使持节册平凉卫指挥同知钟瑄侄女为襄陵王妃狭西行太仆寺主簿王清女为乐平王妃
　　○琉球国中山王尚巴志遣使者佳期巴那等进马及硫黄佳期巴那等初与模都古等同来海道遇风相失故后至
　　○升交阯右布政使阮勋为左布政使以其在职九年擒贼抚民有功故也
　　○癸未袭封衍圣公孔彦缙来朝既退  上谓行在礼部尚书胡濙曰  先皇帝于其来朝亲定赏赐盖重圣人之道师其道则爱及其子孙今宜悉如前例于是赐彦缙金织纻丝袭衣钞靴袜羊酒等物
　　○赐广西田州府头目韦瑢等上隆州故土官知州岑琼母陈氏及兀者等卫指挥佥事古郎加狭西洮州等卫番僧剌麻沙则落交阯布政司左布政使阮勋北江府同知阮可弄交州府同知黎原起等钞文锦彩币表里有差
　　○甲申弗提等卫指挥同知张秃福余卫千户脱脱木儿等来朝贡马及方物
　　○朵儿必河卫百户安出哈来朝奏愿居京自效赐纻丝袭衣彩币钞布仍命有司给房屋器皿等物如例
　　○行在兵部引奏再阅试中武官  上谕之曰凡军职正当精于武艺亦当读书知道理近来军职子孙多不务此居闲无事惟思贪财好色纵酒博奕间或剽窃书史以资谈论妄自高大及至使令茫然无措隳废前人功业古之良将如赵充国郭子仪岳飞武事既精忠孝兼备所以流芳百世尔曹当以此为法莫以今日侥幸试中便自足也
　　○行在礼部奏土鲁番城都督佥事尹吉儿察等今还甘肃居住凡其日用之物请旨量给  上曰远人朝贡皆是向慕中国若待之失宜岂不觖望况此人已受重爵宜令缘途有司优与饮食狭西行都司拨与居宅毋令失所
　　○乙酉巩昌卫土官指挥使汪寿洮州卫剌麻失罗竹来朝贡马及方物
　　○命太保宁阳侯陈懋佩征西将军印充总兵官都督同知陈怀充参将镇守宁夏
　　○丙戌  上命行在工部凡长安岭及独石诸处守关守烽堠军士复给与胖袄裤鞋先已人给毛袄狐帽各一至是其军士皆言山高地寒衣服单薄守了艰难  上闻之故有是命工部尚书吴中言旧无重给例  上曰边地苦寒军士艰难岂得不恤遂复给如前之数
　　○丁亥命故后军都督府都督同知赵脱列干子可失秃袭为羽林前卫指挥同知狭西行都司都指挥佥事徐大友自言老疾命其子百家驴代为指挥佥事于锦衣卫带俸
　　○顺圣川牧马内官撒英奴奏初怀来等卫拨军四百人人牧马十匹共领种马四千今马倍之一军有养马十八九匹者死则责其偿由是逃者甚多今请于附近保安等卫所量拨军士每军养马五匹及以大同地亩草助之仍择保安州搢山等处闲地增置马坊为便  上谕行在兵部臣曰拨军孳牧以宽人力此则可大同地亩草所以备边不可与增置马坊遣人相度可否以闻
　　○夜有流星大如杯色赤光烛地起内屏东北行至游气
　　○戊子命行在工部修治南京奉天殿所用中和韶乐并筵宴诸乐器
　　○狭西河州卫番僧剌麻加瓦藏卜等来朝贡马
　　○裁减福建永福县县丞主簿以民不及二十里也
　　○己丑赐西宁卫国师马尔藏临洮卫都纲已失坚藏等二百六十九人河州卫都纲剌麻亦失藏卜宁夏卫番僧勺思吉巴僧会张耳力等一百四十五人辽东东宁卫故指挥同知薛令哥妻康氏朵颜卫指挥佥事者赤泰宁等卫指挥佥事阿儿苦里等二百五十二人钞彩币表里袭衣靴袜有差
　　○是月仍命武安侯郑亨镇守大同
　　○十一月庚寅朔钦天监进宣德二年大统历  上御正朝受之给赐诸王及王武群臣颁行天下
　　○辛卯东宁卫指挥佥事答龙哥西番国师锁南监藏西宁卫番僧都纲可惠等来朝贡马
　　○壬辰福余卫火你赤来朝奏愿居京自效命为试所镇抚赐冠带金织袭衣彩币银钞绵布鞍马仍命有司给房屋器皿等物如例
　　○赐琉球国使臣佳期巴那等钞彩币表里袭衣靴袜有差
　　○襄城伯李隆奏修理南京殿宇将完民夫当放遣官军就留操备原借用平江伯陈瑄运粮官军七千人仍令运粮从之
　　○广西左州土官黄荣等奏蛮民李圆英紏集亡赖劫掠居民伪称官爵意图不轨乞发兵剿捕  上谓行在兵部臣曰蛮民愚犷或挟私讎或因忿争以致戕杀来告者必欲深致其罪所言未可遽信其令镇远侯并广西三司体实先遣人招抚叛迹果彰发兵未晚
　　○癸巳行在工部奏去年冬平江伯陈瑄总军夫＜锍-釒＞浚仪真瓜洲坝下河道至岁终罢役今尚有未＜锍-釒＞导者请仍以旧集军夫及时用工从之
　　○甲午升狭西临洮府及安定卫撒刺刺秃儿等处禅师端的监藏领占藏卜赏触领占俱为国师刺麻罗兀刺思端巴俱为禅师赐银印诰命
　　○晋府护卫百户黄能奏晋王济熿不法事  上曰一人之言不足听晋王济熿闻能赴京陈诉虑其发府中事亦奏能规免备边  上复书济熿曰能虽有言已知其奸改发边卫不令复回府中盖小人若留在府后必生事离间不得不去
　　○昏刻月犯十二国代星
　　○乙未福余等卫故鞑官都指挥佥事喃不花子卜兰乞等各奏袭职行在兵部言喃不花由指挥使以升今其子例得袭原职  上曰鞑官远人以官爵縻之为中国藩篱耳令仍为都指挥佥事且命福余卫故指挥同知亦刺哈子纽林朵颜卫故指挥同知伯思罕子纽林泰宁卫故指挥佥事兀台子完者秃失秃儿子朵儿不花秃干子火儿失保罕之孙乃颜帖木儿故千户扎忽鲁台子古里等十六人俱袭职
　　○是日总兵官成山侯王通等进兵击贼大败贼遂围东关先是贼黎善率众攻交阯城分三道而至一从西门入攻清威土城一从教场入攻下关都督陈浚等发火铳火箭击走之一道攻边江小门为事官李安率精锐士出战贼被杀伤甚众中夜遁去至是通等率兵分道而出参将都督马英至清威遇贼战大败之至石室县与通兵会俱至应平县驻师宁桥诸将言其地险隘且结营以观贼势未可轻进通不从麾众度桥路皆泥淖人马匍匐贼伏起官军遂败尚书陈洽死之指挥李腾等俱陷于贼通中伤而还黎利在乂安闻之自率众至清潭攻北江等处遂进围东关
　　○丙申广西上思州土官知州黄智永遣头目王赖可令河等卫指挥佥事凡察乞列里卫千户莽苦兀的河卫头目卜郎乞等来朝贡马
　　○命故燕山前卫指挥使齐义子广燕山右卫指挥使丘真弟贤府军左卫指挥同知张雄弟能金吾左卫指挥同知焦得侄安金吾右卫指挥佥事檀茂叔忠俱袭职
　　○谪行在礼科给事中章云马俊充吏交阯斩行在锦衣卫百户刘彝吴敏故事凡奉命提罪人还京者皆礼科引奏如有逃死即奏闻并请罪提者时彝敏往江西松江提囚受重囚贿纵之逃既至京惧罪私嘱云俊勿奏而自奏囚逃为侍班御史所劾  上亦知其诳下法司鞫治之得其实以闻  上曰彝敏卖囚复面谩悉弃市给事中受私嘱不举发交阯充吏终身
　　○丁酉狭西洮州卫剌麻吒巴藏卜乌思藏番僧剌麻绰力加等来朝贡马
　　○日有左珥色青赤鲜明
　　○夜南京地震
　　○戊戌  上谓顺天府尹王骥等曰自古仁政必先鳏寡孤独朝廷设养济院意正如此近闻京师颇有残疾饥寒无依之人行乞尔为亲民之官何得谩不加省其悉收入养济院毋令失所
　　○赐哈密忠顺王所遣奏事回回失纳伯赛的等钞及彩币表里袭衣等物弗提等卫指挥同知张秃等六十四人福余卫千户脱脱木儿等巩昌卫土官指挥使汪寿洮州卫剌麻失罗竹河州卫番僧刺麻加瓦藏卜等钞币袭衣靴袜各有差
　　○晓刻辰星犯填星
　　○己亥亦里察河等二十二卫野人头目革忒兀等来朝贡马
　　○庚子  上御右顺门谕行在礼部尚书胡濙曰昨日御马监言西番国师刺麻所进马各有高下赏赐亦宜分等第此言亦可采若高下同价则彼将谓朝廷混然无别所进下者固喜高者心必不平卿等宜斟酌适中于是礼部定议中马一给钞二百五十锭纻丝一匹下马一钞二百锭纻丝一匹下下马一钞八十锭纻丝一匹有疾瘦小不堪者每一马钞六十锭绢二匹
　　○暹罗国王三赖波摩刺扎赖遣使臣奈温等奉金叶表来朝贡方物
　　○辛丑行在户部奏请差官盘量屯田子粒  上曰屯田积榖以助国用省转输盖军国之要务然水旱灾伤有非人力能御者若不察此而概徵之则人受其弊况农隙之时屯种军士又或别有差遣而灾伤之处妻子在屯者衣食犹恐不给复有徵求何以聊生凡今屯田子粒有收者照旧例盘量果灾伤无收之处即与蠲免
　　○湖广常德府武陵县汉阳府汉川县武昌府江夏嘉鱼蒲圻大冶四县荆州府江陵监利石首松滋公安枝江六县岳州府华容平江二县澧州安乡县长沙府长沙湘潭湘阴善化益阳浏阳六县各奏自六七月以来亢旱不雨禾稼尽伤人民乏食命湖广布政司按察司及巡按御史抚安赈济
　　○河南布政司左参议胥必彰卒必彰字德显湖广龙阳人由国子生擢监察御史尝奉命镇守甘肃边务赈举升福建按察副使坐累降监察御史巡按广东还升浙江按察司佥事寻升狭西布政司左参议调河南所至有守有为但过于刻云
　　○壬寅爪哇国王杨惟西沙遣使臣亚烈郭信等来朝贡方物
　　○癸卯以明旦冬至遣郑王瞻埈祭  长陵  献陵
　　○昏刻有流星初如杯色青白随大如碗起东南云中东南行丈余炸散
　　○甲辰冬至节  上御正朝受贺  皇太后  皇后皆免文武群臣命妇朝
　　○乙巳昏刻太白犯垒壁阵西第一星
　　○丁未左都御史刘观等言高煦之党同谋者皆伏法其护卫军丁居他州者尚多今获至数人虽先已调辽东终是其余党当罪之  上曰凡先调卫及商贩在外者皆不预逆谋其释之已而又谓观曰大憝既清余党即不必穷治岂不闻汉明治楚狱累年多枉滥死者寒朗言之得免朗亦御史也
　　○戊申巡按湖广监察御史刘性善奏武昌荆州襄阳诸郡县旱潦相仍民食不足税粮难徵今又当运米百余万石赴北京乞宽恤  上谓行在户部尚书夏原吉曰国与民本同一体民既无食若复逼迫之是不恤民凡被灾处税粮皆令折收布钞远运之粮令于见有仓储内运来
　　○己酉朝鲜国王李祹遣陪臣李叔当等贡马
　　○汝南王有勋数奏兄周王有燉之过  上知有勋之曲也遣书谕有燉曰过虽在彼叔宜笃爱弟之心不足与校因谓侍臣曰人之兄弟所以失和者多因谗言致忿驯至阅墙浸成大恶当念同气至亲各生爱敬则自然和协古人言兄弟虽有小忿不废懿亲又曰兄及弟矣式相好矣毋相犹矣此言最好凡为兄弟者皆当以此存心
　　○夜有流星大如碗色青白光烛地起梗河东北行至游气
　　○庚戌夜有流星大如杯色青白光烛地起外屏西南行至土司空旁
○辛亥肃王赡焰奏婚期在迩欲于本处军民之家选取妇女以给使令  上不许遣中使送妇女二十五人与之
　　○甲寅赐故代世子二子名长曰仕壥次曰仕墰贻书代王桂令及时教之学毋致怠废
　　○行在锦衣卫奏校尉綦荣妻皮氏一产四子  上命行在礼部给赐如例
　　○赐狭西洮州卫刺麻吒巴藏卜乌思藏番僧刺麻绰力加等钞币帛有差
　　○夜有流星大如鸡弹色青白尾迹有光出太微西垣东南行至云中
　　○乙卯兀者左卫指挥佥事古郎加来朝奏愿居京自效赐冠带金织袭衣彩币钞布仍命有司给房屋器皿等物如例
　　○丙辰命忻城伯赵荣北京行部左侍郎金庠为正副使持节册东城兵马指挥陈瑄女为肃王妃
　　○赐广西上思州土官知州黄智永所遣头目王赖等可令河等卫指挥佥事凡察乞列里卫千户莽苦兀的河卫头目卜郎乞等一百二十人东宁卫指挥佥事答龙哥等五十四人西番国师锁南监藏等二百二十八人西宁卫番僧都纲可惠等钞纻丝纱罗彩绢袭衣等物有差仍赐智永纻丝纱罗
　　○命镇守西宁都督佥事史昭等捕番贼初狭西行都司都指挥佥事康寿奏其家属居捏纳卜咂簇被番贼劫杀敕昭与土官都督李英追理昭等言此贼乃西宁与河州必力卫所管西番两簇其党甚众请用兵捕之  上命调附近官军往捕仍戒其无妄杀戮激变番人
　　○交阯土官左布政使阮勋奏家人潘犬等一百七十五户编籍谅江等府州县为民愿免徭役以足养赡命行在户部移文免之
　　○昏刻太白犯垒壁阵星北方有苍白云一道广三尺余东西竟天
　　○丁巳狭西岷州卫番僧刺麻三丹癿乌思藏番僧刺麻监藏来朝贡马
　　○夜中天有黑云一道贯北斗南北竟天东行至浊
　　大明宣宗宪天崇道英明神圣钦文昭武宽仁纯孝章皇帝实录卷之二十二


明宣宗章皇帝实录卷之二十三
　　宣德元年十二月庚申朔  上省郊祀牲
　　○赐交阯左布政使阮勋诰命并封其祖父母父母妻仍敕谕勋曰昔我  皇祖太宗文皇帝临御俯念交阯为黎寇造祸弑君虐民是以兴师吊伐师初临境智者倾诚归化愚者犹怀疑贰尔阮勋存心端实操虑纯良达事之机识天之道奋摅诚悃归向朝廷殚心竭劳以效任使抚顺剪逆助益良多历年滋深秉心不懈我  皇祖重乃勋绩屡进尔官朕祇绍鸿图懋惟继述今尔考绩来朝嘉念乃勋特隆恩命逮及祖考咸锡褒荣夫君臣相与当务始终朕体  皇祖之心以待尔尔推事  皇祖之心以事朕恪恭乃乃职永笃不渝用崇令誉延庆永世特兹奖谕汝惟钦哉
　　○辛酉命都指挥使罗文掌山西行都司印仍领兵于大同备御从总兵官武安侯郑亨奏也
　　○免通州至武定州大军所过之处今年秋租先是  上亲征乐安州虑军马所经蹂践禾稼命监察御史张瑾等阅视践伤者量与优恤至是瑾等还奏自通州至武定州河间等府武成中等卫军民田禾践伤者计一千五百三十五顷有奇  上命行在户部其应纳秋粮悉免之
　　○增给湖广铜鼓卫军士月粮先是本卫军士有家室者月给五斗无家室三斗至是  上闻之谕行在户部臣曰边储固艰边军亦艰五斗何足赡家自今有家室者给八斗无者五斗著为令
　　○交阯布政司按察司奏交阯人民为黎贼迫胁从逆者多尚书黄福旧在交阯多历年岁庶务民隐无不周知比召回朝民心思慕甚于父母乞令本官复至以慰民望遂遣敕召福于南京曰卿在交阯垂二十年积有惠爱人心悦服今黎利构逆皆有司失于抚绥所致交阯望卿之来如赤子之慕慈母敕至即驰赴阙与卿议之
　　○壬戌命故交阯布政司右参政杜维忠子伯仪为三江府知府敕曰国家平定交阯之初尔父率先归顺克效勤诚绥降剪叛与有劳绩昔我  皇祖太宗皇帝授以显官命署三江府事政声尤著虽已没世民犹不忘今特命尔为三江府知府敕至尔即赴任抚绥人民奋力讨贼以图继述必勤必慎勉敦忠孝
　　○增置广西柳州府来宾县界牌镇巡检司土官副巡检一员
　　○泰宁卫指挥佥事八里颜来朝奏愿居京自效赐金织袭衣彩币银钞绵布鞍马仍命有司给房屋器皿等物如例
　　○癸亥狭西岷州卫国师端岳监藏广西安隆长官司土官岑人得遣头目莫应等贡马
　　○赐爪哇国使臣亚烈郭信等五十九人钞彩币袭衣靴袜有差复赐亚烈郭信唯开等八人冠带仍命郭信等赍敕及纻丝纱罗赐爪哇国王及妃
　　○行在兵部尚书张本言国家马益蕃息北京军民牧养艰难宜分养于大名府及山东河南诸郡请遣官同行太仆寺官审覆军民丁力及土地之宜然后分给从之
　　○甲子升西宁卫指挥使陈通为都指挥同知指挥同知祈贤为指挥使先是朝廷遣通等往罕东安定招抚番民皆复业而安定卫指挥使阿延拜子剌等及罕东密罗簇和尚端岳监藏遣头目绰失加等来朝遂命阿延拜子剌为都指挥佥事绰失加为所镇抚赐冠带衣物遣还凡密罗簇大头目之复业未来朝者皆升赏有差而通等以招抚劳亦皆得升云
　　○是日交阯黎贼攻清化州不利引去时成山侯王通自宁桥之败无复固志擅传檄以清化迤南城池悉听黎利管属其官吏军民皆令出城赴东关惟清化州不从初利攻清化知州罗通指挥打忠率兵民坚守间出兵攻破其土山杀伤贼众贼势稍缓至是檄至城中惊惧通与忠曰吾辈与贼相持数败贼矣出城即无生理今城高池深粮多人众与其出城就缚曷若尽忠而死况未必死乎总兵卖城与贼其令决不可从于是通与忠奖励军士城守益固贼攻之不能下遂引去及王通弃交阯通等乃还京
　　○乙丑乌思藏番僧劄章等来朝贡马
　　○赐建州左等卫归附官军镇抚佟教化等及原差招谕所镇抚高歹都等二十人钞彩币表里袭衣等物有差
　　○台州卫镇抚宫璞奏指挥于昶刘庆奸贪酷虐兵政不修前为士卒所告奉旨令按察司逮问昶等延玩不赴又逼取军士金帛等物遣人潜赴浙江贿问事者  上谕行在都察院臣曰为  将不能抚士卒修兵政而肆贪虐不才甚矣即遣人逮至鞫之
　　○丙寅赐朝鲜国使臣李叔当等钞币及金织纻丝袭衣靴袜有差
　　○丁卯敕行在户部兵部曰比高煦作逆同恶皆伏法凡词连之人阖门械系就逮今严冬盛寒道途可悯除至京外其在途者悉宥之军民皆复其旧就所至军卫有司收役未就逮者亦释之于本处军卫有司收役其同谋者不在此例
　　○敕行在刑部都察院北京行部锦衣卫今天气寒冱岁事将新狱囚禁系深轸朕怀其情罪不分轻重期以三日悉具以闻朕将亲阅焉因谓少保夏原吉等曰昔尧舜之世民不犯法成康之时刑措不用皆是君臣同德故能致理如此朕德凉薄虽夙夜尽心而仁化未孚犯者益众卿等宜勉力匡辅庶几无愧古人书曰臣为上为德为下为民宜深存此意
　　○以孙继宗为指挥使府军前卫带俸不管事继宗中军都督府都督佥事愚之子也
　　○戊辰狭西平凉府剌麻都纲福庆等来朝贡马
　　○升通州卫带俸都指挥同知诸得为都指挥使指挥使左让为都指挥佥事
　　○赐暹罗国使臣柰温等钞纻丝罗及金织罗袭衣有差仍赐柰温及通事头目五人冠带
　　○河东狭西都转运盐使司奏所辖盐池周围堤堰往岁为雨潦所坏尝奏准以蒲解安邑诸州县民修治缘人少役重难完今岁雨多又坏新筑二堰溪水入池亏损盐利乞敕山西布政司平阳府各遣官乘今农隙起丁夫修筑从之
　　○己巳升行在鸿胪寺丞贾庠为本寺左少卿
　　○夜有流星大如碗色赤有光出卷舌东行过东井堕地有声如雷
　　○庚午赐亦里察河等二十二卫野人头目革忒兀等百二十八人钞文绮袭衣有差
　　○行在兵部尚书张本奏总兵官遂安伯陈英言奉制谕总兵镇守山海等处所领官军悉听节制今都督佥事陈景先擅自分管桃林喜峰诸口若有警急径达朝廷英不预知缘前蓟州黄崖口失机英已受责纪罪停禄今景先不受约束专擅妄行傥有疏虞咎将谁执景先自恣请罪之  上曰不足罪但令仍旧盖是时英在山海景先在蓟州景先以为自喜峰口迤西至灰峪口去山海甚远猝有警急待报英而后奏则迂回稽缓故欲径达而英恶其专遂有是言  上察景先之情故不之罪
　　○行在户部四川清吏司主事李仪奏曰庶人高煦作逆今已讨平臣民不胜喜幸而赵王高燧尝有异谋今虽屈伏顾力有所未能耳其心则未尝忘况前日汉王之事安知不与同谋  皇上宽仁虽不忍究竟然亦岂可不早为之计窃意今之议者必曰汉既被擒赵安震惧彼不能有为无足虑者如此是纵虎出柙也若曰密使人觇伺果有是谋待彼发露然后讨之如此是匿机使狎也若曰彼惟一卫焉能成事前是山东一妇人尚能为妖以鼓惑人心况王者乎凡出此者皆非至计殊不知高煦之禽虽足以惧其心亦足以增其忿我用姑息彼蓄忿怨其为患也不言可知为今之计莫若去其护卫抑其威权彼以汉憝新平必不敢与朝廷抗乘此时机处置得宜则恩义兼尽骨肉保全朝廷无管蔡之忧  宗社有磐石之固不然养成祸胎终为后患恐烦再举费耗实多曲突徙薪古人所戒惟  皇上加察焉  上览所言谓侍臣曰汉赵虽兄弟然兄弟亦有不同德者今事未著何名而夺其兵且朕惟此叔当厚以待之诚以感之彼其心独无天理邪宜寝勿言
　　○日上生冠气一道及生左右珥色黄赤随生背气一道色青赤皆鲜明
　　○辛未升行在翰林院检讨刘永清为本院修撰都察院司务张惠行人王谕为监察御史惠行在狭西道谕行在河南道湖广武昌府崇阳县儒学训导戴弁为行在兵科给事中
　　○擢进士郑泰为行在礼科给事中
　　○复金鉴庆阳府环县知县鉴为县能恤民至是九载考绩应升其民奏乞留之故有是命
　　○黜监察御史朱正为赵城县知县正为御史以亲丧去至是服阕吏部言其不谙刑名故黜之
　　○行在刑部都察院北京行部锦衣卫上所鞫狱囚罪状  上亲览决真犯死罪悉依律若叛逆者之伯叔兄弟及拒捕妖言免死谪戍边增减制书监守自盗受财枉法亦免死追赃及徒流以下俱运砖赎罪笞杖罚钞情轻者释之凡发遣三千余人
　　○  上罢朝御左顺门谓侍臣曰昨户部主事李仪言赵王尝有异谋请削其兵此人志欲效忠而不识大体尚书张本曰往者孟指挥造逆谋赵王未必不知去年高煦亦谓与赵王合谋举事俱有明验  陛下笃厚亲亲忍而不发养痈长疽未见其可今仪有言伏望  圣断行之不疑少保夏原吉等进曰  陛下亲亲之恩至厚念惟此叔务保全之然人言不可不思但在处之得宜既不失亲爱又足以消患于未萌是亦保全之道  上曰朕志已定卿等勿复言
　　○壬申降玺书戒饬守边将士是日早朝罢  上御奉天门谓侍臣曰今四夷顺服边境晏然古人尝曰儆戒无虞又曰祸生于懈怠若守边将士稍有怠心少失防闲将有意外之患遂遣玺书戒励缘边守将令尽心防守不可怠忽
　　○升山东都转运盐使司同知周鉴为河南布政司左参政以九载考最也湖广布政司右参政贾昭亲丧服阕调贵州布政司右参政
　　○给永宁怀来等处守备军士胖袄裤鞋
　　○癸酉造楚府江夏王武陵王镀金银印各一
　　○升行在贵州道监察御史林硕为浙江按察使  上谕之曰浙江地大人众有司官未必皆贤军民之中亦有豪横非礼者必须纪纲修明法度整饬然后奸豪敛戢善柔得安然欲治人必先自治未有己不正而能正人者尔其勉之硕顿首受命
　　○福余卫不兰乞弟乞札阿歹来朝奏愿居京自效命为试百户赐冠带金织袭衣彩币银钞绵布鞍马仍命有司给房屋器皿等物如例
　　○楚王孟烷奏男女将及婚嫁欲暂辍屯军之半预营居室免其屯种子粒支给月粮工毕仍屯种从之
　　○乙亥狭西河州卫千户长吉帖木等来朝贡马
　　○赐狭西岷州卫国师端岳监藏番僧剌麻三丹癿乌思藏番僧剌麻监藏广西安隆长官司头目莫应等钞币有差
　　○行在礼部奏两京国子监生多给假还乡经历年久托故不来请遣人提问  上曰古云才难诸生未及仕先负罪名即为终身之玷宜量地方远近定与限期如再于限外不来皆发充吏于是礼部定限自移文到日为始交阯云南贵州十阅月四川两广九阅月福建狭西七阅月山西湖广六阅月江西浙江山东河南五阅月两京直隶四阅月
　　○上闲暇与学士杨溥语及治兵之道溥曰兵贵乎训练有方抚养得宜不患其不为用  上曰然养之厚则得其心练之精则得其用必其气锐志果而后可用若素不训养一旦驱之矢石之间进退失措何望有济溥曰诚如  圣谕
　　○丙子命故左军都督府都督同知梁福子瑄袭为指挥使金吾右卫带俸金吾右卫指挥使曹杰兄俊指挥同知杨胜弟宣指挥佥事李敬子福贵羽林左卫指挥同知王真子兴金吾左卫指挥同知耿名弟全指挥佥事林亨弟全锦衣卫带俸指挥佥事张信子雄俱袭职羽林前卫指挥同知邹能老疾命其子玉代
　　○上闻山西军民李二等九人者自宫投入晋王府召左都御史刘观谕之曰此人犯朝廷法即遣人逮问晋府长史不以不可纳谏王亦逮之来复贻书晋王济熿曰  皇考下诏天下禁止自宫违者论以不孝而李二等九人敢故违投入王府夫自宫以求用古人所谓非人情不可近不孝之人不知念其父母岂复有心为王国之用已令法司逮治自今有若此者宜斥之勿纳
　　○夜月掩荧惑
　　○丁丑  上御左顺门谓行在礼部尚书胡濙曰明年二月祭先师太社还用上丁上戊日不可改初濙言是月上旬祭期适当  万寿圣节恐妨行礼请改用中旬  上曰此  祖宗以来定礼今以为未便而轻改岂诚敬事神之意至是申命焉
　　○乌思藏番僧章结等来朝贡马
　　○是夜交阯蛮贼万余人攻围隘留关守关百户黄彪等被害百户万琮潜登城大呼与敢死士挥刃从南门出击贼贼退走
　　○月生左右珥色苍白
　　○戊寅命中军都督府都督佥事孙愚子绍宗为指挥使显宗续宗为指挥同知俱于府军前卫带俸不管事
　　○行在礼部奏都指挥佥事王信等三十二人病卒例应遣官赐祭从之
　　○夜荧惑犯轩辕南第四星
　　○己卯狭西巴哇等簇指挥佥事锁南儿监藏等来朝贡马
　　○庚辰暹罗国使臣陈＜王卸-卩＞等陛辞命＜王卸-卩＞赍敕及纱罗锦绮归赐国王及妃
　　○赐乌思藏番僧劄章狭西平凉府剌麻都纲福庆等钞币有差
　　○辛巳狭西岷州卫等处剌麻班丹领占等来朝贡马
　　○巡按广东监察御史金濂奏琼州府黎寇作乱广东都指挥佥事程玚等领兵往捕逗遛不进定安会同二县官署民居皆被焚尽掠公私财物以去玚等失机纵贼请罪之  上曰姑记过俾之速捕不获不宥
　　○武英殿待诏边文进以罪罢为民  上屡命廷臣举文学才艺之士冀得人为用文进以绘事供奉内廷举陆悦刘圭有文艺未召有言悦尝为御史以受贿发戍边圭极刑刘诚之子专事结交时贵文进受二人金故荐之  上召文进诘之曰尔以小艺得官敢恃恩贪纵文进叩头服罪时文进年七十余  上以其老不可加刑遂革其冠带令为民命刑部逮悦圭治如律命吏部揭榜示中外以戒荐举之徇私者
　　○癸未吏部尚书蹇义等具给事中彭璟等所举贤才姓名奏请取用  上曰近命京官举贤欲得真才前日待诏边文进保赃滥之人苟循私意不顾公论人言惟贤知贤文进不才小人故狂妄如此今已皆罪之卿等自今更须详审勿为小人所欺
　　○行在礼部奏今年正旦  圣节冬至等节云南寻甸军民府等处所进表笺或有污迹或破损皆当逮问  上曰彼万里外进表笺未必不谨此盖一时途中之失其悉宥之但移文使知加慎
　　○是日交阯守北闲堡宣化府同知陶季容遣民兵阮执先等追黎贼至清波县为贼所获既而遣还令与县丞黄扲珠等招季容附已季容骂曰我初以土官蒙朝廷授职俯佐赐敕谕重赉俾守兹土背恩负德非为臣之道我誓不从反逆扲珠等以兵胁之季容固不为动
　　○甲申湖广永顺宣慰使彭仲遣子俊保靖军民宣慰使彭大虫可宜遣子顺云南马龙他郎甸长官司通事杨森等贡马
　　○行在六科奏今年中外公侯伯五府六部都司布政司直隶卫所府州县等衙门所上奏本各有错误不谨皆当问罪  上曰差错小失非关大体悉不问
　　○乙酉以成山侯王通等奏交阯叛寇猖獗命太子太傅安远侯柳升佩征虏副将军印充总兵官保定伯梁铭充左副总兵都督崔聚充右参将率官军往交阯会合总兵官黔国公沐晟等军马剿捕蛮寇所领官军及交阯各卫官军土军土民悉听节制
　　○命太傅黔国公沐晟佩征南将军印充总兵官兴安伯徐亨充左副总兵新宁伯谭忠充右副总兵统率官军往交阯会合总兵官安远侯柳升等剿捕蛮寇
　　○敕太子少保兵部尚书李庆曰今命总兵官安远侯柳升等率师由广西太傅黔国公沐晟等率师由云南两道并进征剿交阯叛寇卿历练老成特命参赞军务凡事须同心协谋当而后行其加意抚辑军民以副委任之重俟升至南京同行凡所用文学及干办之才可于南京各衙门属官内简择以随仍具所择职名来闻
　　○敕工部尚书兼詹事府詹事黄福曰卿前在交阯笃效勤诚积有惠爱孚于一方  先皇帝嘉念老诚万里召还俾辅朕躬今交阯之民思卿不已朕固不欲卿去左右而重违民意其为朕再往镇之夫君臣相与不以远迩卿尚益殚心力必使人人得所庶几以副朕心其交阯布政司按察司事卿悉掌之钦哉
　　○敕调南北二京诸卫中都留守司武昌护卫湖广江西福建浙江山东河南广东广西贵州都司福建行都司及南直隶诸卫官军从安远侯柳升等统领成都护卫四川云南都司四川行都司官军从黔国公沐晟等统领总七万员名往征交阯务要器械锋利衣甲鲜明缘途严加约束不许扰害军民俸粮自起程日为始悉如先次征进交阯例关支南京及诸都司卫所官军赏赐依开坐之数于所在官司关给如官钞不敷官有布绢照时价折赏所赏钞都指挥五百贯指挥四百贯千户卫镇抚长官三百贯百户所镇抚把事二百贯总旗一百五十贯小旗一百二十贯军土军土民一百贯
　　○敕交阯总兵官成山侯王通参将都督马瑛今命安远侯柳升黔国公沐晟等率帅由广西云南两路并进同尔等殄灭此寇尔等宜固守城池操练军马候升等至日进兵
　　○行在户部奏各处军卫去年屯种子粒皆已盘粮有余当赏不足当罚请悉如旧例  上曰卿等宜严加比较必得其实庶几赏罚足以惩劝
　　○丙戌贵州镇远州土官同知杨政麒新化蛮夷长官司长官欧林遣舍人欧赖四川马湖府土官知府安璇遣把事蔡珵湖广散毛宣抚司佥事于斌遣舍人于旺乌思藏番僧汝奴星吉及撒蓝回回满剌阿力等贡驼马及羊
　　○赐奉使迤北回还辽海等卫军士四百七十九人衣服绢帛有差
　　○四川顺庆府及重庆府荣昌大足二县潼川州安岳县夔州府巫山县泸州合江县各奏今年春夏人民缺食已将各仓米谷借给赈济俟秋成还官
　　○丁亥朝鲜国王李祹遣陪臣韩尚德等贡金银器皿及方物贺明年正旦
　　○总兵官安远侯柳升等奏今往征交阯当用令旗牌面  上令行在工部制与之
　　○宥云南都司都指挥吴旺福建行都司都指挥杨福罪命复职初旺等坐事逮系京师狱至是安远侯柳升言其可用请释之俾从征故有是命
　　○戊子赤斤蒙古等卫指挥使且旺失加等遣千户锁合者等来朝贡马
　　○己丑岁暮飨  太庙
　　○遣官祭五祀及旗毒之神
　　○以明日正旦遣郑王瞻埈谒告  长陵献陵
　　○四川八郎安抚司土官安抚阿性遣侄阿用及思曩儿等十四簇长官阿儿者遣侄勺亚贵州八舟等蛮夷长官司长官吴从义遣子革湖广忠峒等安抚司安抚田大智遣舍人田正建州等卫千户伯思哈等贡马及方物
　　○是岁天下户口户九百九十一万八千六百四十九口五千一百九十六万一百一十九田地四百一十二万四千六百二十六顷六十八亩田赋米麦三千一百三十一万二千八百三十九石有奇丝一十七万八千三百斤绵二十三万三百九十六斤绢九万四千五百九十九匹布一十二万九千七百二十匹绵花二十四万九百一十一斤折色钞七万四千一百一十三锭有奇杂课钞一千八百四十万八千二百八十二锭米麦七万四千二百三十一石银五千八百八十两铜二千一百二十九斤铁四十八万八千五百九十八斤有奇布二百七十六匹盐课盐三百一十三万八千八百四十引有奇折色钞一千九百八十九万七千一百三十四锭米六十六万八千九百三十八石有奇绵布二万六千五百七十三匹茶课茶六十三万八百五十二斤折色钞一万五千一十七锭有奇屯田子粒七百二十二万一千八百五十八石采纳金三百六十九两银五万九千二百九十两水银二千九百四斤朱砂五百斤石绿一千五百六十五斤雄黄六十七斤有奇漕运北京米豆二百三十九万八千九百九十七石减免天下官田等项税粮计米麦六万八千四百二石绵花六百二十二斤
　　大明宣宗宪天崇道英明神圣钦文昭武宽仁纯孝章皇帝实录卷之二十三


明宣宗章皇帝实录卷之二十四
　　宣德二年春正月庚寅朔立春顺天府官进春  上御正朝受贺文武群臣命妇朝  皇太后  皇后
　　○晓刻有流星大如杯色赤尾迹有光起正南云中东南行至云中
　　○辛卯敕谕文武群臣曰朕祗承  天命统御天下亦惟文武群臣相与协恭用臻至理夫所治天民所相天工其大经大法皆祖宗建置永笃钦承罔敢踰越惟尔群臣执德以廉为要廉者发之公而政得其平治人以仁为本仁者施之厚而下得其所忠以奉国敬以勤事古之良臣率由斯道其勖之哉尔克由斯道尚慎乃终有或违者务改厥行庶熙汝绩用永嘉誉其勖之哉尔不恭命而能者或惰违者益肆明有国法幽有鬼神可不戒欤钦哉勿忽
　　○壬辰东宁卫指挥佥事卜颜不花建州卫指挥使锁虽干及哈密卫回回打剌罕倒兀等来朝进羊马
　　○行在刑部都察院交章劾奏天下朝觐官居方面不能宣扬德化任风纪不能振肃宪纲为守令不勤于抚字司钱榖不明于出纳致人民遁逃赋税逋负军伍不清狱讼愈繁凡诸政事日就懈弛甚者徇私图利酷虐殃民悉有徵验请正其罪  上曰姑宥之使改过事不完者再与约限令完其老疾不胜事者令吏部黜之
　　○甲午朝鲜国王李祹遣陪臣崔询等奉表及方物贺  万寿圣节至
　　○夜有流星大如鸡弹色青白有光出太微西垣东南行入角
　　○乙未孟春享  太庙
　　○遣中官祭司户之神
　　○广西泗城州等衙门遣舍人岑聪湖广木册长官遣舍人谭豪陕西洮州卫思曩日等簇番僧亦什星吉撒马儿罕回回打剌罕马黑麻迭力迷失希滩河等卫指挥佥事卜哈塔等来朝贡马及银器方物
　　○赏北京从征交趾官军都督钞二千贯都指挥一千贯指挥九百贯千户卫镇抚八百贯百户所镇抚七百贯旗军人等各六百贯给纻丝纱罗衣八十袭付总兵官安远侯柳升赴军前备赏
　　○丙申  上命行在户部申明屯田之法因谓侍臣曰今海内无事军士量留守备余悉屯种所收足以给衣食则国家可省养兵之费且军士平日不习劳苦遇有征调畏惧艰难即思逃避使之屯种服劳农隙习武亦无骄惰之患我
　　皇祖临御深用意于此劝惩考较皆有成法所以食足兵强然朕以为立法固善尤在任用得人其令兵部移文所司选老成军官提督屯田仍命风宪官以时巡察
　　○户部尚书师逵卒逵字九达山东东阿县人少孤事母孝年十三母疾危殆思食藤花菜地不常有逵亟出求至城南二十五里得之及归夜已二鼓道遇虎逵惊呼天虎舍之去持菜还母食之遂愈由太学生擢监察御史升狭西按察使时狱囚淹系殆千人逵至审其罪之轻重而决遣之旬浃之间狱为之空丁母忧去官庐墓侧不茹荤饮酒者三年永乐初召为兵部侍郎寻转吏部侍郎
　　太宗皇帝征北虏命逵总督馈运逵建议请均量其程置堡使更递转输则民不困乏而军得足食从之  仁宗皇帝嗣位进南京户部尚书兼掌吏部事至是卒年六十二遣官赐祭命有司治葬事初逵任吏部时典铨衡者率任己自用不咨于人往往不惬舆论逵能询众以求公当且能持廉其扈从在北京  太宗皇帝间语左右曰六部扈从之臣不贪者惟逵盖  上知之有素云
　　○昏刻太白犯外屏西第二星
　　○丁酉以大祀南郊上御正朝文武群臣受誓戒
　　○戊戌肉迷回回火者乞等来朝贡方物
　　○庚子大祀  天地于南郊  上还谒  皇太后毕出御正朝文武百官行庆成礼
　　○辛丑昏刻云阴雨作东南方电雷声隆隆响周四方
　　○壬寅监察御史王静等劾奏行在刑部主事李顺等及行在金吾等卫指挥宫旺等十三人大祀
　　天地已承誓戒皆不出宿请治其罪  上曰大祀不敬谨岂可容命行在都察院治之
　　○癸卯  上谕行在兵部尚书张本曰各处卫所官旗不能抚恤军士多致逃亡旧例皆有降罚朕宽待之常令出榜晓谕使之改过比者御史奏请举行朕复优容限一年之内勾补不完然后加罪卿宜用心考核如有不完必须降罚古人云威克厥爱允济若更因循则军政必至废弛不可不用意
　　○四川重庆府永川县奏去年旱灾民今缺食者七千四百四十八户一万一千二百八十口若待奏奉明降然后赈济实恐后时已支县仓米五千六百四十石计口给散秋成还官  上谓行在户部臣曰仓廪储畜本以为民彼能从权济民更勿责其专擅
　　○大理寺卿汤宗卒宗字正传浙江平阳县人初由太学生擢河南按察佥事改北平后升山东按察使坐事左迁刑部郎中永乐初擢苏州知府时郡内连遭水患细民流离逋租百余万石无所出宗不忍迫促谕富民出来代输富民知其能爱民皆从其令不三月逋负悉完又坐事左迁知禄州用右春坊大学士黄淮荐召还授大理寺丞时外夷贡使病死使者从人谓医杀之狱成宗阅牍叹曰夷人于医素无仇怨宁有故杀之理卒辨其诬明年河南水民多流徙  仁宗皇帝在东宫命宗往赈之比还命署户部事未几坐累系狱者十余年  仁宗莅祚复大理丞俄进左少卿升南京大理寺卿
　　上嗣位命清理戎籍于山东时天久不雨宗极陈民间饥馑疲困之状即日召还敕有司免租税蠲徭役罢不急之务至是卒年六十有三讣闻遣官赐祭命有司治葬
　　○夜荧惑犯月
　　○乙巳命行在中军都督府都督佥事李玉镇守彰德玉言所领官军多无兵器命行在工部给盔甲刀弓箭等器凡四万五千七百有奇
　　○行在刑部奏直隶金山卫百户王铭领军赴松江府支月粮受军贿赂纵贩私盐经金山巡检司又操兵拒捕杀伤弓兵所领军皆已承罪铭当逮治  上曰武官领兵当严纪律今贪利而纵之为非又拒捕伤人论罪所由铭岂得免令逮治如律
　　○汉州绵竹县民奏世以采捕为业岁纳麂皮三十张初地荒林密人少兽多采捕不难输官常足今生齿日繁加以屯戍昔之废地皆为良田兽无所容捕之难得岁久逋多人用困弊乞赐宽恤  上谕行在工部尚书吴中曰田野辟人民众此好事虽毛羽齿革以资国用若果难得理当除减不宜以此困民
　　○四川成都府郫县潼川州射洪县河南汝宁府遂平县浙江杭州府余杭县江西建昌府南丰广昌二县皆奏去年霖雨水涝伤稼人民饥困已借官仓粮赈济期秋成如数偿官各上所借粮数  上曰必俟奏报而赈则无及矣其悉从之
　　○湖广长沙府醴陵湘乡湘潭茶陵宁乡五县辰州府溆浦县常德府沅江县各奏去年夏秋无雨田禾旱伤  上命行在户部遣人覆视除其租税
　　○  上退朝御文华殿召少傅杨士奇太子少傅杨荣谕之曰前者相与论交阯事蹇义夏原吉拘牵常见若从所言恐中国之劳费未已朕观春秋之世夏徵舒弑陈灵公楚子讨之杀徵舒既县陈矣申叔时以为不可楚子即复封陈古人之服义如此  太宗皇帝初得黎贼定交阯即欲为陈氏立后当时下人不能承顺朕今欲成先志使中国之人皆安于无事曏令卿等为朕再思果以为何如士奇荣对曰此盛德事惟  陛下断自圣志古之荒服朝贡各以时商高宗伐荆楚既克之亦使复其朝贡之常而已  陛下兴灭继绝使陈氏子孙复修职贡华夷之人皆安生乐业唐虞三代之圣不过如此  上曰朕志已定无复疑者但干戈之际便令访求恐未暇及俟稍宁静当令黄福专意求之未晚也
　　○丙午  上召行在户部尚书夏原吉等谓之曰往者卿等言赵王事朕皆拒郤昨又有数人密奏斯事朕思之人有烦言王未必不闻朕虽不言恐彼终怀疑虑莫若开心见诚明言之使之无疑原吉曰善  上遂贻书赵王曰前高煦所为不轨其同恶之人皆云叔父府中连谋侄不之信及高煦至京自言所遣骆指挥阮内使等往来谋议侄亦不信后文武群臣多有言者皆置不问而近日又有言者群臣皆谓朝廷隐而不言设有小人如向者孟指挥之徒离间其中不惟祸及于众抑且亲谊有乖不若开诚直言可以两全其美也侄思此言盖亦有理今  皇祖考至亲惟叔父一人且叔父贤明忠厚素与  皇考友爱甚笃岂有他心但恐一旦有小人苟图富贵结为邪党于是时叔之父子虽有忠爱之诚不能抑遏之矣朝廷虽欲隐忍势亦不能已矣侄之本心但欲两无嫌疑同享贵富于永远非有他也  天地  祖宗鉴临在上今以高煦及其同恶之人所首事并群臣所上章奏奉去一观惟叔父亮之
　　○河南按察司奏前奉旨河南税粮自永乐二十年至二十二年逋久不足其布政司堂上官府正官经管者皆责状布政司首领官及府佐以下并州县官吏皆杖一百限半年完今踰半年尚未完请罪之  上曰税粮不完盖由民力艰难再限半年责完
　　○云南按察使蹇贤奏臣今历职三年考绩称职例应请受本身诰命于封赠父母则须九年缘臣父友谅今已八十三岁迫于衰暮愿以臣所应受者先给臣父
　　上命行在吏部从之
　　○丁未  上谓行在兵部尚书张本等曰昨有四川千户调除广东不欲赴官奏乞仍旧者朕不许古之忠臣惟上所使每有征伐奉命即行今天下无虞调之广东亦复何害乃欲徇私自便岂是忘身徇国之人朕以其无知姑容不问若再有此必罪不赦
　　○贵州上马桥等长官司长官程仲良及四川石柱宣抚司土官佥事冉茂兰子才雄马湖府泥溪等长官司土官副长官王熊哈儿分等卫指挥佥事苦赤不花哈烈打剌罕亦不剌忻及哈密回回打剌罕马哈木等来朝贡马
　　○赐朝鲜国使臣韩尚德等钞彩币表里及金织纻丝袭衣靴袜有差
　　○四川民有重役军奏乞归并者  上可之谕尚书张本等曰近来清理军伍凡一户有充二三处军而丁力消耗者皆许归并若不归并民间勾扰不已官府亦自烦劳今各处清理军伍皆是廷臣朕所信任者正当明白为之开豁岂可畏避不理致其纷纷劳朕听览君臣之间诚心相与但须务实勿用自嫌何况已有定例卿宜以朕意移文喻之
　　○行在通政使司奏刑部岁问罪囚数万余应死者六百余人  上谓行在礼部尚书胡濙等曰唐虞成周刑措不用朕每以此自期今百姓轻于犯法如此盖由教化未至卿等宜申明教化使礼让兴行风俗淳美庶几有成濙等顿首受命
　　○湖广按察司奏蕲州卫千户罗安毁官屋以造私居科歛害军殴死军丁当提问缘在赦前  上曰害军取财可赦何常曾赦人命杀人不赦者诚以死者不可复生提问如律
　　○夜月犯平道
　　○戊申赵世子瞻土□犮薨赡土□犮赵王高燧长子永乐二十二年十一月册封赵世子薨年十七讣闻  上深悼之辍视朝二日遣官赐祭命有司治丧葬谥悼僖
　　○敕缘边总兵官申严守备
　　○增造起驿马驿船符验
　　○赐狭西巴哇等簇指挥佥事锁南儿监藏河州卫千户长吉帖木岷州卫等处剌麻班丹领占等二百五人及乌思藏番僧章结等钞彩币表里有差
　　○己酉敕阳武侯薛禄统兵往真定保定等处巡视城池令严戒军士毋扰民违者以军法论
　　○召永平山海总兵官遂安伯陈英还京师边务悉令都督陈景先领之
　　○庚戌赐四川八郎安抚司土官舍人阿用及思曩儿等十四簇长官舍人勺亚贵州八舟等蛮夷长官司舍人吴革湖广忠峒等安抚司舍人田正建州等卫千户伯思哈赤斤蒙古等卫指挥使且旺失加所遣千户锁合者等钞彩币表里有差仍赐锁合者等七人冠带赐且旺失加彩币十二表里其指挥千户镇抚赐有差
○  上退朝御左顺门行在吏部尚忠蹇义等侍  上语之曰诏书求贤不闻已仕未仕近观各处所举亦有拔自民间天下之大岂无遗才皆当召至考其所学试其所能然后命之以官君子小人各以类进但观所举之贤否则举主之贤否可知卿等切须详慎务得真才勿容滥举　　
○夜有流星大如碗色青白尾迹有光起北极西北行至近浊
　　○辛亥四川麻儿咂簇顺化剌麻著八让卜遣头目通事完卜贵州平伐等长官司遣舍人庭白等来朝贡马著八让卜盖初招谕归顺也
　　○行在吏部尚书蹇义奏前奉诏旨天下官未必皆贤朝觐至京宜与审核有贪赃害民庸猥旷职者令所管上司具报今云南布政使曾坚等所报凡八十二人皆庸懦懒怠不称职请黜之  上曰人才智不齐其上官好恶或未必皆当古人言众好恶必察宜取至京重审之果不称黜之其心亦服
　　○巡按交阯监察御史陈汭奏丘温卫治在谅山府城内其地为交阯要路而仓粮仅给本卫官军乞以两广附近谅山仓粮多者运赴谅山以给大军庶不误事从之命行在户部遣官督运
　　○广东都司都指挥佥事程玚奏遣指挥王瑀等追捕黎贼兵至金鸡岭贼率众拒敌败之生擒贼首王观政及从贼二百六十二人斩首二百六十七级余贼溃散奔走入山招抚复业黎人八百一十二户  上谕行在兵部尚书张本等曰蛮夷造恶不治则废法痛治则伤生即移文玚等若首贼既得余者但招抚之仍戒纵军扰民
　　○壬子山东泰安州奏永乐十七年十八年人民艰食于预备仓借粮二万一千三百石赈之洪熙元年秋成止偿四千余石多因逃徙复业未有偿官欲待年丰悉偿  上谓行在户部臣曰逃民初复且当优恤岂可遽责之偿朕常虑有司不体人情今所奏良协朕心其准所言听家业已成之后年榖有收则令偿官
　　○癸丑给汝南王有勋庶子镇国将军子墐子壛岁禄各一千石于河南布政司所隶仓库内米钞兼支
　　○宁王权以朝廷封其子盘熚为临川王又册妃奏欲携盘熚入谢  上复书止之
　　○命安定卫撒剌秃兀儿地国师赏触领占为戒净慈应国师给诰命银印
　　○赐湖广永顺宣慰司舍人彭俊散毛宣抚司舍人于旺保靖军民宣慰司舍人彭顺四川马湖府把事蔡珵云南马龙他郎甸长官司通事杨森贵州镇远州土官同知杨政麟新化蛮夷长官司舍人欧赖乌思藏番僧汝奴星吉及撒蓝回回满剌阿力等钞彩币表里有差
　　○给迤北来归就屯之人车牛农器先是边军有陷虏中而脱身来归者命择其精壮归伍余令屯种于是就屯者二百余人命有司给与耕牛农器
　　○大同总兵官武安侯郑亨等奏大同缘边军卫岁用粮草俱是山西布政司定拨输纳自永乐二十一年至宣德元年虽委右布政使白思谦等催办未常躬亲严督致积逋欠今正当支用之时请定委山西布政司按察司堂上官各一人催督严主限期仍令巡按御史比较庶几边储不缺  上命行在户部从亨言户部请限十月终完过期者府州县所委官俱治罪制可
　　○西宁卫奏西宁虽是边方然官员军民之家亦有俊秀子弟向慕读书缘未建学立师无所受业又凡庆贺表笺无人撰述书写请开设学校如内地从之
　　○大兴左卫致仕指挥佥事尹贵奏臣以老病令男亮代职今在甘肃备御而家属留北京当支折俸钞九百锭以未经覆奏不与  上谓行在户部臣曰出纳之吝有司常事然官员俸钞自是分所当得其父既老病子复备边不赖此何以资给岂非尔等稽缓之弊其即移文令如例给之又谕之曰度军官俸钞未给者尚多若再有来诉稽缓之罪不可免矣
　　○浙江湖州府奏乌程归安长兴三县前岁水涝渰没官民田六百三十四顷三十五亩计粮一万六千五百七十余石  上命行在户部免徵
　　○夜南京地震
　　○甲寅行在礼部奏昨爪哇国贡使亚烈郭信等言所乘舟因海风损坏今归乞为修理  上曰船坏不可载况涉海乎令所在有司修治
　　○山东莱州府胶州老人奏昨因岁饥本里民五十五户逃徙未归今本州令臣等代输其所逋税粮实难措办  上谕行在户部臣曰逃者未归有司又欲驱其余皆逃耶朝廷用人不当如此即移文核实凡逃者所负税粮悉除之
　　○乙卯纳邻河等卫指挥佥事阿塔哈等来朝贡马
　　○赐东宁卫指挥佥事卜颜不花等建州卫指挥使琐罗斡哈密回回打剌罕倒兀湖广木册长官司舍人谭豪及头目人等一百八十一人钞彩币表里氊帽有差
　　○行在刑科给事中陈杰奏事失仪黜为湖广荆门州判官
　　○行在都察院奏广西全州千户所军吏告都指挥陈全及全州守御千户毕忠等科歛取财私役军士皆当提问  上曰都指挥方面大臣事之虚实未可知姑令具实奏来处置其余逮治如律
　　○丙辰命甘肃总兵官崇信伯费瓛捕沙州卫鞑贼先是亦力把里歪思王遣使进马经哈密川沙州卫鞑贼杀伤其使夺马百余匹又撒马儿罕回回火者撒剌同使臣完者帖木儿等贡马经哈密川红崖儿沙州卫都指挥察罕不花之子同鞑贼劫其辎重马骡至是事闻命瓛捕之
　　○赐朝鲜国使臣崔询等钞彩币表里袭衣有差
　　○置马坊九所于保安州初顺圣川牧马内官撒英奴言畜马蕃衍草地窄隘保安州搢山等处多闲旷之地可以分牧命行在兵部遣官覆视至是兵部言其地宽广水草便利遂置焉
　　○行在兵部奏北京牺牲所养牲百户叶贵坐私罪罚工今还职臣按旧制有过者不得预祀事今贵有过难令复任  上曰国家重祭祀凡与其事者皆选清慎之人养牲卒有过尚黜况官乎贵调外任别选无过者补之
　　○丁巳赐广西泗城州舍人岑聪狭西洮州卫思曩日等簇番僧亦什星吉撒马儿罕回回打剌罕马黑麻迭力迷失希滩河等卫指挥佥事卜哈塔及肉迷回回火者乞等一百二十四人钞彩币表里有差
　　○戊午广西田州府故土官知府岑祥子绍狭西洮州等卫土官百户剌麻失宁卜萧及哥吉河卫舍人把失罕亦力把里回回打剌罕马黑麻哈非思等贡金银器皿羊马
　　○行在兵部奏保安卫指挥使李暠指挥同知聂垣皆因揽纳粮米当降官  上曰朕念武人得官甚难凡有过误每曲意含容今暠等所为盖恃功妄作若又矜恕将无忌惮小惩大诫小人之福其降罚如例
　　○昏刻南京地震有声如雷
　　大明宣宗宪天崇道英明神圣钦文昭武宽仁纯孝章皇帝实录卷之二十四


明宣宗章皇帝实录卷之二十五
　　宣德二年二月己未朔夜南京地震
　　○庚申赵王高燧奏曰昨奉敕书以人言臣速谋不轨示以奏章  皇上圣仁俯垂矜念赦其必死之罪加以再生之恩臣不胜感荷伏惟  陛下天地之量容臣旧恶当图自新然兵卫未除恐人言未弭谨以常山中护卫及群牧千户所官军并仪卫司官校归之  朝廷伏望矜从使得自安即拜  陛下保全之德  上览奏语侍臣曰朕本无意于此今王欲纳兵卫以杜人言以求自安当从之复书赵王命存仪卫司官校以给使令而遣驸马都尉广平侯袁容往调常山中护卫及群牧千户所官军赴永平山海卢龙抚宁四卫官凡八十八人旗军千九百七十余人
　　○狭西岷州卫番僧领占藏乌思藏剌麻番僧散节星吉广西上隆州土官知州岑璚母陈氏遣头目黄成向武州头目陆包遣头目陆喜奉议州土官黄宗荫遣头目梁英思恩州头目黄成遣头目黄敏太平府茗盈州土官族人李子清遣故土官子李子实贡马及方物
　　○赐安乐州等衙门指挥佥事忽答等并三万等卫千户赵锁古奴等钞及彩币表里袭衣绢布等物有差
　　○辛酉老哈河等卫头目罗干可等来朝贡马
　　○夜有流星大如鸡弹色青白有光起轸南行至近浊
　　○壬戌贵州宣慰使安中遣弟者封金筑安抚司土官安抚得珠遣头目曹郁广西永康县土官知县杨武高四川天全六番招讨司土官杨钦忽秃河卫指挥佥事哈答狭西洮州卫著藏火把等簇土官百户永鲁劄剌麻朵儿只星吉等来朝贡马
　　○赐贵州上马桥等长官司长官程仲良四川石砫宣抚司土官舍人冉才雄等一百人泥溪等长官司土官副长官王熊哈儿分等卫指挥佥事苦赤不花哈烈打剌罕亦不剌忻及哈密回回打剌罕马哈木等钞彩币表里有差
　　○广东潮州卫奏本卫城垣东临大河旧因水涨冲决二百余丈南北门月城皆颓坏西畔壕堑沙石壅塞缘在卫军少工力不足昨奉命令府县民丁协助未完而罢今北门月城壕堑尚未修浚城门楼铺亦各损坏宜加葺理乞敕有司于农隙之际如前协助从之
　　○癸亥命建平伯高远鸿胪寺少卿徐永达为正副使持节册北城兵马副指挥孔时女为平阳王妃以宁王第三女清江郡主配西宁卫指挥陈通弟逸第四女奉新郡主配赣州府同知王宗旭子爽第五女金溪郡主配右军都督韩观弟辅第六女泰和郡主配鄱阳县民汪彦诚子湛然第七女彭泽郡主配龙骧卫指挥王刚侄质第八女庐陵郡主配蕲州卫指挥田晟弟昱第九女新喻郡主配赣州府照磨胡羽子光霁第十女新城郡主配留守中卫指挥李俊子瓛第十三女南丰郡主配江西都指挥张祥子雯命逸等皆为仪宾赐以诰命
　　○升行在户部左侍郎陈山为本部尚书兼谨身殿大学士行在礼部左侍郎张瑛为本部尚书兼华盖殿大学士行在大理寺左少卿施礼为行在刑部右侍郎
　　○宁王权奏已赐乐工而乐器衣服之类未给  上命行在工部制给之
　　○行在户部奏北京行都督府及大宁狭西山西辽东都司所属卫所及护卫仪卫司旗军校尉今年应赐冬布绵花除在近者至期遣官给赐其狭西山西辽东等处宜先遣人往河南山东山西三布政司催徵运赐  上曰边地早寒其选能干官速往庶几军士得济
　　○直隶河间府献县奏单桥朽坏春水将涨恐阻往来缘工役繁重非一邑所能请如旧例以附近府卫军夫协力修建从之
　　○  上视朝退御左顺门吏部尚书蹇义等侍  上谓义曰昨日卿奏山西临晋县学生员年才十三入学五阅月御史考退发来充吏朕再思之人非上智安能五月有成且未成童岂堪吏役朝廷命官考绩黜陟亦待九年何况童蒙初学此不近人情甚矣可发此生还学仍移文戒饬御史如再任意妄行必黜罚之
　　○昏刻有流星大如鸡弹色青白色尾迹有光出王良西北行至近浊五鼓有流星大如鸡弹色青白有光出下台西北行至云中
　　○甲子袭封衍圣公孔彦缙朝贺  万寿圣节
　　○依木河等卫指挥佥事朵多等来朝贡马
　　○镇守山西都督佥事李谦奏太原三卫守城军士仅千余人其间多有老弱请以山西都司官军之在大同备御者四千人暂还山西以防不测从之盖谦尝得下人告晋王密事既以闻于朝至是又请为备故有是奏
　　○  上闲暇与侍臣论足民之道因曰先王制民产教之树畜不轻用其力故家给人足而复储赢余以备饥荒至秦开阡陌田土并于豪强小民无常业加之头会箕歛不遗锱铢隋文时仓庾充盈布帛山积及遇饥荒不知发而赈之令民就食山东国家储积何用如此何望治效之及古也
　　○乙丑给宁府清江郡主及仪宾陈逸岁禄共八百石奉新郡主及仪宾王爽金溪郡主及仪宾韩辅泰和郡主及仪宾汪湛然彭泽郡主及仪宾王质庐陵郡主及仪宾田昱新喻郡主及仪宾胡光霁新城郡主及仪宾李瓛南丰郡主及仪宾张雯皆如之俱于江西布政司仓库内米钞中半支给
　　○是日交阯贼黎利攻交阯城成山侯王通等出兵与战败之斩伪司徥黎徒伪司空丁礼等伪太监黎秘太尉少尉正督同督陈极等贼死者以万计其众奔溃黎利惊惧丧胆诸将及三司官言于通曰贼败走无备宜乘势过江击之出其不意贼必成擒稍缓贼召集残党必以死拒我军通犹豫不决曰待审之经三日不出兵贼觇知通怯复集余众树栅立寨掘壕堑修器械四出攻掠
　　○夜有流星大如鸡弹色青白有光出天纪东行至近浊
　　○丙寅以明日
　　万寿圣节遣郑王瞻埈谒告  长陵  献陵
　　○命翰林院学士杨溥侍读学士曾棨为礼部会试考官赐宴于本部
　　○朝鲜国王李祹遣陪臣朴从愚等奉表及方物谢赐书籍恩
　　○丁卯  万寿圣节  上躬诣  奉先殿及  仁宗皇帝几筵致祭毕诣皇太后前行上寿礼出御正受朝贺
　　○遣太子少傅工部尚书兼谨身殿大学士杨荣释奠先师孔子
　　○戊辰祭  太社太稷
　　○遣官祭先农之神
　　○己巳代王桂奏蒙令举行祭祀缘本国山川社稷停祭已久坛场废坏祭服祭器乐器及执事之人皆无存者不能具办  上命行在工部皆为营办其执事人令山西布政司拨与
　　○袭封衍圣公孔彦缙陛辞赐钞一万贯
　　○黜行在福建道监察御史孙景明为扬州府推官行在河南道监察御史郑坚为安庆府推官以都御史言其不胜任也
　　○庚午给秦府宜川王志土□保岁禄二千石于狭西布政司仓库内米钞中半兼支
　　○宁王权以子女婚娶者十二人请于封内选取妇女给使令  上不听遣中官送妇女八十四人往赐之
　　○贵州白纳等长官司把事阿南狭西巩昌卫土官指挥佥事董俊甘州卫土官千户把耳忽台子把镕撒力卫指挥忽申八哈密回回打剌罕沙卜岷州卫叠州花言城等簇剌麻喃哈亦失秦州卫番僧哈里及哈密忠顺王卜答失里遣回回火者孛罗等贡马及方物
　　○升交阯宣化府同知陶季容为本府知府遣人赍敕劳季容曰今叛寇黎利等肆为狂悖尔能尽忠国家谨守城堡保障人民深可嘉尚特升尔为宣化府知府尚益效忠诚以副朝廷眷待之意
　　○夜有流星大如鸡弹色青白有光起角东南行至库楼五鼓有流星大如鸡弹色黄白尾迹有光出轸东南行至浊
　　○辛未改通政司左通政邹锐为湖广长沙府知府以不善敷奏也
　　○壬申建州卫头目桑果奴来朝奏愿居京自效赐纻丝袭衣钞布仍命有司给房屋器皿等物如例
　　○癸酉造朵甘卫千户所印
　　○甘肃总兵官崇信伯费瓛奏凉州肃州皆临边重地必得其人乃堪委任切见狭西行都司都指挥佥事包胜严肃备边年久历事老成若令胜掌凉州卫肃掌肃州卫控制备御庶几得宜  上从之谓尚书张本等曰总帅岂能事事亲之惟在付授得人耳
　　○甲戌遣顺天府官祭宋丞相文天祥  上曰人臣之义当务尽忠此人心如铁石元君百方诱之降终不屈可谓万世不磨若夏贵辈真犬彘不若矣礼部尚书胡濙对曰  陛下此言诚万世公论
　　○赐四川麻儿顺簇顺化剌麻著八让卜所遣头目通事完卜贵州平伐等长官司舍人庭白并纳邻河等卫指挥佥事阿塔哈等三百四十一人钞彩币表里袭衣有差
　　○夜南京地震
　　○乙亥给宁府临川王磐熚岁禄二千石内米五百石余折钞于江西布政司支给
　　○宁化王济焕奏晋王济熿不忠不孝诡诈百端凡人告其府中阴事辄疑是臣教使必欲置臣死地乞徙居他郡远离晋府以图苟活且乞赴京面陈  上复书止之
　　○命故羽林前卫指挥同知定宽子弘金吾左卫指挥同知张隆子泉大兴左卫指挥佥事王谅子政通州卫指挥佥事王绍子信俱袭职济州卫指挥同知侯中老疾不任事命其侄兴代
　　○命金吾左卫后所故千户李福子顺为本卫指挥同知初福义子广从福征进顺年幼福卒广昌为福嫡长子袭职后又以福奇功升指挥同知至是顺诉广实父义子不应袭己嫡子应袭所司核实为言于
　　上故命顺袭职而罢广
　　○调保安右卫指挥使焦毅任彭城卫
　　○赐广西田州府故土官舍人岑绍狭西洮州等卫土官百户剌麻失宁卜萧及哥吉河卫舍人把失罕亦力把里回回打剌罕马黑麻哈非思等钞彩币表里纻丝袭衣有差
　　○沙州卫掌卫事都督困即来奏岁荒人饥榖种亦乏乞官借一百石布种秋成还官  上曰彼皆吾民敕总兵官崇信伯费瓛于有粮之处给百石赐之免其偿
　　○丙子命武进伯朱冕掌行在左军都督事府
　　○行在通政司进各处雨泽奏本  上览之顾谓侍臣曰祖宗爱民之心保民之道于斯可见前世人主有民之休咎藐不闻者岂是久安长治之道我国家自  太祖皇帝令天下有司月奏雨泽世世相承为成宪岁之丰俭民之休戚靡不周知其虑深矣
　　○赐狭西岷州卫番僧领占藏乌思藏剌麻番僧散节星吉广西上隆州头目黄成向武州头目陆喜奉议思恩等州头目梁英黄敏茗盈州故土官舍人李子实老哈河等卫头目斡罗可等钞彩币表里有差
　　○丁丑以鲁世子郡王郡主将婚嫁无使令者遣中官送妇女四十二人往赐之
　　○广西果化州土官知州赵英遣族人赵成四川陇木头等长官司长官沈保遣舍人昔卓等贡马
　　○赐贵州宣慰司土官舍人者封金筑安抚司头目曹郁等广西永康等县土官知县杨武高四川天全六番招讨司土官杨钦忽秃河卫指挥佥事哈答狭西洮州卫著藏火把等簇土官百户永鲁劄剌麻朵儿只星吉等钞彩币大锦绢布有差
　　○戊寅行在户部郎中王良奏比者请运粮料一千五万石赴独石等处备用已运五万石其余宜循例发五军操备并彭城永清左右三卫军士运送  上从之命武进伯来冕总督
　　○大河卫致仕指挥同知张成卒讣闻特遣行人赐祭成  皇太后叔父也
　　○夜南京地震
　　○己卯升狭西临洮卫指挥同知赵安为狭西都司都指挥同知巩昌卫指挥使汪寿为狭西都司都指挥佥事俱仍掌本卫事
　　○赐依木河等卫指挥佥事朵多等钞币有差
　　○夜南京地震
　　○有流星大如鸡弹色青尾迹有光出天棓东北行至近浊五鼓有流星大如碗色青白有光烛地出天钩正东行至近浊
　　○庚辰赐鲁王第五子名曰泰野第六子曰泰塍
　　○赐朝鲜国使臣朴从愚等宴
　　○辽东总兵官督都佥事巫凯奏前以义州备御都指挥李信坐罪去职奏调开元都指挥李敏守之今信蒙恩复任而广宁前屯卫亦临边重地乞移信备御从之
　　○辽东都司奏今调至青州中护卫官军分拨定辽等卫例应屯种请拨与定辽调卫军士遗下官田除其旧徵粮额止收屯粮又奏广宁诸卫调至官军所开荒田请三年役起科命行在户部移文镇守辽东都督巫凯计议果无违碍悉准所言
　　○总兵官黔国公沐晟及云南三司官言澜沧卫等处有力些贼六七百人劫杀人民烧毁仓廒抢夺马牛委官追捕贼众拒敌缅甸宣慰司头目巴罕等贡方物赴京被贼抢夺金银射死其子又顺宁府雄摩等一十五寨蒲罗夷贼倚山恃险出没劫掠杀死顺宁千夫长阿茂等并土兵八十人请于今秋发云南官军并调大侯等四长官司鹤庆顺宁二府土兵委掌都司事都督同知沐昂等率领分往各处顺服者抚绥安业梗化者相机擒剿  上从之
　　○遣镇南王徽煣及罪人徽焲归徽焲者岷王世子初告镇南王诬毁
　　仁庙诽谤朝廷等事  上曰此有谲诈须令面质遂召徽焲徽煣及所连内官内使至京面质镇南王实无此言皆徽焲与内使陈荣诬妄遂斩荣于市而遣徽煣等归贻书岷王曰徽焲等大逆不道获罪天地  宗庙罪在不赦今遣之归并封所造诬词往观在叔祖自冶慰劳徽煣厚赉以遣之
　　○夜有流星大如鸡弹色青白尾迹有光出轩辕西南行入柳
　　○辛巳复临洮巩昌土官都指挥赵安汪寿指挥董俊百户韩保家丁役其应纳税粮俱输于本处官仓以其能效力边陲特优之也
　　○湖广长沙府湘阴县奏县民原领谷府官牛一百五十六头牧养每头岁徵租粮二石牛多老死民虚纳粮乞除免  上命行在户部除之
　　○夜有流星大如杯色青白有光起天津东南行至天桴
　　○壬午复马贞凤翔府宝鸡县知县初贞以亲丧去民奏公贞廉乞复其职行在吏部以闻  上命俟贞终丧复之至是服阕遂令还任
　　○赐朝鲜国使臣朴从愚等钞彩币表里金织纻丝袭衣有差
　　○癸未升行在翰林院侍读沈粲为右春坊右庶子北京国子监司业贝泰为本监祭酒户部山西清吏司员外郎牛肄为福建布政司右参议福州府同知李榖为广东布政司右参议山西按察司佥事郑柱为河南按察司副使河南道监察御史谢忱为四川按察司佥事江西道监察御史侯軏山东道监察御史李绍宗为浙江按察司佥事山西道监察御史吴实为广西按察司佥事皆以九载考最也直隶寿州判官许敏为本州同知深泽县典史高文为本县知县皆以能持己爱民民奏乞升用之也擢进士张莹为行在广西道监察御史严士安为行在贵州道监察御史复徐敬四川南部县知县以九载考最民奏乞留从之而升从六品禄降四川按察司副使张岳为安乡县知县以御史言其不达宪体也
　　○赐贵州白纳长官司把事阿南狭西巩昌卫土官指挥佥事董俊甘州等卫土官舍人把镕撒力卫指挥忽申八哈密卫回回打剌罕沙卜岷州卫叠州花言城等簇剌麻喃哈亦失秦州卫番僧哈里及哈密回回火者孛罗等钞彩币表里有差
　　○夜南京地震
　　○甲申行在礼部奏会试天下举人得中式赵鼎等一百人
　　○行在都察院右都御史王彰奏先遣御史许胜等巡按江西浙江已踰一年例应更代  上命御史唐舟等往代之因谓彰曰御史巡按当务大体先须清心寡欲然后能明察庶事伸理冤抑兴利除害若逞小才作威福此岂朝廷委任之意卿须戒饬之
　　○总兵官都督谭广奏今北京行太仆寺以马分给永宁诸卫军士牧养诸卫军士皆有他役余者贫难不堪养马请给关外卫所军士骑操为便初有言宜给关外近卫牧养者有言宜给军士骑操者又有言关外寇贼出没牧养不便者命群臣议至是命种马如旧数存留余令御史监选用选用余者给关外官军骑操
　　○巡按四川监察御史裴俊奏比来四川奸人黠吏多缘己私讦告他人小事不经本管官司輙造诬词实封闻奏及发追问十常九虚不惟烦渎  圣听抑且枉害良民乞敕法司禁约凡军民词讼必须自下而上若官吏贪赃坏法许赴巡按御史按察司陈告果有便于军民及机密重事者方许具本实封违者乞以犯人于三司及府卫门外枷项示众庶使奸顽悛革良善获安从之
　　○乙酉行在礼部尚书胡濙请以三月初一日临轩策士  上曰设科求贤国家大事昔之为君尝有祝云愿得忠孝之人以资国用今朕之心亦如此濙对曰  陛下心存用贤且养之有素必有以当  圣心者
　　○行在兵部奏宜川王志土□保应与校尉一典仗今无应拨之人请如富平王志＜土絜＞例于西安护卫拨与官军一百户从之
　　○迤北鞑靼纳木罕忽剌赤来归瓦剌部属阿力迭力迷失来朝皆奏愿居京自效命为副千户等官赐冠带金织袭衣彩币银钞绢布鞍马有差仍命有司给房屋器皿等物如例
　　○升太常寺丞康禋为通政司右参议礼部祠祭清吏司员外郎方浚为广东布政司右参议交阯太原府同知龙应漳为交阯布政司右参议
　　○行在都察院右都御史王彰等奏先令笞杖罪囚每一十赎钞二千贯刑部续奏逃军逃匠等无钞追纳  上命官吏有犯赎钞余依旧决遣以后犯者并如之今官吏监生等犯笞杖罪多无钞赎监候久之臣睹先例文武职官监生人材犯笞杖罪俱准工毕日军官还职文官笞罪还职杖罪降用监生人材著役吏典犯笞罪准工毕日还役犯杖罪者惟因人连累诖误依律决断还役其受赃考满不给由丁忧不起复截替多余不赴部避役逃逸及诈称疾病俱依永乐年间例发北京附近州县为民种田北京人发口外为民请仍依此决遣从之
　　○行在通政司奏南京刑部同五府各衙门官审决重囚其中有辞者一十二人  上曰既有辞即令法司审覆不可枉之
　　○  上朝退御奉天门行在户部尚书夏原吉等侍语及钞法  上曰朕闻前者民间使钞不分昬烂流通交易止缘户部出榜务要明白完全因此阻滞遂至不行今王法已定百姓必须遵守惟当静以待之不宜纷更
　　○夜南京地震
　　○丙戌循岁例赐郑越襄荆淮卫梁七王钞各五万贯
　　○上闻缘江及通州以南河上多劫盗遣行在锦衣卫官分往捕之指挥毕胜自通州至仪真指挥张信自南京至江西湖广督军卫有司严捕有纵容者罪之
　　○升赤斤蒙古卫指挥使且旺失加为都指挥同知仍掌本卫事指挥同知苟古者为都指挥佥事
　　○代王桂奏男女长成婚期已近皆无居室乞为增修命行在工部从宜增造
　　○行在户部奏平江伯陈瑄所统军船专运粮储近年工部及诸衙门辄拘载诸物运赴南京致军士疲劳道途淹延月日馈运不足请加禁约  上曰漕运甚难岂可又以他事役之遂下令严禁违者治罪
　　○行在工部奏内府甲字等库房屋年深腐坏命计工修治毋过用民力
　　○夜有流星大如鸡弹色赤有光起亢西行至游气
　　○丁亥毛怜等卫掌卫事都督同知猛哥不花广西上下冻州土官知州弟赵庆隆等遣族人赵荣等进马及银器
　　○戊子行在工部奏南京时有修葺所少竹木请令湖广都司布政司各用军民二千人采用从之
　　○广东高要县民奏本邑崇化乡田二千余顷地势低洼每遇水患民多艰食而本乡土名宋崇等四处地势颇高延袤一千七百余丈堪筑堤堰修砌水窦以时启闭实利于民  上命行在工部遣官覆视就令受利之家用工修砌
○夜南京地震


明宣宗章皇帝实录卷之二十六
　　宣德二年三月己丑朔  长陵殿成以明日清明奉安  皇祖考太宗文皇帝  皇祖妣仁孝文皇后神御遣郑王瞻埈祭告并告  献陵
　　○  上御奉天门策试举人赵鼎等制曰朕惟礼乐之道原于天地具于人心所以治天下国家之大器也盖以和神人以辨上下以厚俗化皆由于斯故圣帝明王咸所重焉我国家自  太祖皇帝暨我  皇祖  皇考圣圣相承功成治定法古主制极于盛矣爰及朕躬获承鸿绪永惟海宇之广生齿之繁化理之方躬行为要肆夙夜饬励恭己思道罔敢怠宁诸生学古有年究于治理夫合父子之亲明长幼之序以敬四海之内而兵革不试五刑不用百姓无患此盛治之至也爰始行之其事何先乐由中出礼自外作近世大儒又谓其本皆出于一夫欲安上治民移风易俗不考其本何以施之知礼乐之情能作识礼乐之文能述稽诸往古畴其当之昔者圣人制作之盛极于虞周况以伯夷后夔周公为之辅仲尼定万世之制何独取其韶冕欤夫礼乐之效致人心之感则道德一而风俗同致和气之应则膏露降而醴泉出器车马图凤凰麒麟之物毕至亦理之所必臻欤朕虚己图治冀闻至理其悉陈之将亲择焉  上既发策退御左顺门谓翰林儒臣曰国家取士科目为先所贵得真才以资任用古人取士于乡其行艺素有定论至朝廷复辨其官才所以得人为盛后世惟考其文学而遂官之欲尽得真才难矣然文章论议本乎学识有实学者其言多剀切无实见者其言多浮靡唐虞取士亦常敷奏以言况士习视朝廷所尚朝廷尚典实则士习日趋于厚朝廷尚浮华则士习日趋于薄此在朝廷激励成就之有道也又曰我  祖宗之法取士尚惇厚不尚浮华尔等其精择之朕将亲览焉
　　○庚寅升太子少保兼工部尚书吴中为少保仍兼行在工部两俸兼支从尚书蹇义夏原吉所请也
　　○命行在刑部侍郎樊敬往广西都察院副都御史胡廙往广东李素往湖广总督运粮往交阯给军
　　○敕再调武昌护卫官军一千人成都护卫一千二百人南京原下西洋精锐官军一万人中都留守司湖广浙江河南山东广东福建江西云南四川都司并福建四川行都司官军三万三千人从安远侯柳升黔国公沐晟等征交阯
　　○置麻儿匝安抚司以剌麻著八让卜为安抚麻儿匝簇在阿乐之地去松潘七百余里初著八让卜时出侵掠边民及遮遏八郎安抚司朝贡松潘卫指挥佥事吴玮遣人招之著八让卜向化至是遣其侄完卜至京贡献言其地广民众过于八郎请置宣抚司以辖之  上不许命置安抚司以著八让卜为安抚遣人赍敕谕之赐之文绮表里而遣完卜等还
　　○行在兵部奏凡云南四川两广福建湖广等处续取军士继役者宜收附近卫所带管操备仍令其军卫有司各具收过军士姓名造册缴奏以凭稽勘又各卫军士有丁尽户绝而其官旗累填勘合遣人取补多至十余次少亦三五次终不可得而在卫精壮者往往营求差遣以就闲有司里邻枉被骚扰不可胜言请令都司卫所校勘缺伍军士如果户绝有官吏里邻保结三次以上者悉停勿取但具由类报本部以凭覆验除免从之
　　○夜有流星大如鸡弹色青白尾迹有光出尾南行至游气
　　○辛卯  上亲阅举人所对策赐马愉等一百人进士及第出身有差
　　○遣内官昌盛等赍敕往赐朝鲜国王李祹白金一千两纻丝纱罗锦帛二百四十疋别敕祹进马五千匹资边用至则酬直
　　○昏刻南方有苍白云一道起天困东扫翼轸
　　○南京地震
　　○壬辰赐进士马愉冠服银带余各钞五锭宴于行在中军都督府
　　○赐广西果化州土官族人赵成四川陇木头长官司舍人昔卓等钞币有差
　　○癸已进士马愉等上表谢恩
　　○行在户部奏浙江等布政司直隶苏松等府秋粮应纳准安徐州仓者为数甚多恐催徵稽缓有妨儧运请分遣廷臣督之  上命都察院右佥都御史李浚通政司左通政朱侃鸿胪寺少卿刘顺王勉及巡抚苏松大理寺卿胡概参政叶春分督
　　○遣都指挥同知陈通等往赐安定等卫归顺指挥使哈三等及招抚回还官军指挥同知阿卜多儿等七百一十六人钞及彩币表里有差
　　○甲午晋王济熿以其府中军校数有赴京告其阴事者益不自安遂奏辞爵上复书曰予嗣位以来礼待宗亲一惟至诚欲与共飨贵富于悠久不幸去秋高煦造逆予以  宗社生灵所系不得不帅师往问师至城下犹负固旅拒阮而为其下逼迫以来遂将归京师居之宫城之内服食寝处悉仍其旧亲亲之恩不改故常但剪其羽翼削其党与同逆者戮胁从者宥予恒静思不无惭心然岂予之所得已哉  天地  宗庙鉴临在上谁实致之叔宗室至亲聪明贤达必能鉴予此心夫善恶之行判然易知惟明与公可服天下比叔府中虽有告者至京予察知其妄一切置而不问亦有遣回者盖欲杜绝小人之谗以全亲亲之美叔何嫌何疑遽有辞爵之言纵叔欲引退以避谗口伯祖晋恭王嗣续之重叔宁不念夫理之所不可者请勿复言
　　○平阳王美圭既成婚奏请入朝谢恩遣书止之
　　○乙未贵州等处宣慰司故土官同知安武子瑛洪州泊里蛮夷长官司土官副长官林平秀遣舍人林曰□永等贡马
　　○赐差往赤斤卫指挥佥事廉恭等二十二人及打剌罕百户哈三等一百二十九人钞有差
　　○丙申赐中军都督府都督佥事孙愚名忠敕之曰卿为国懿亲操履端谨今特赐卿名忠以彰厥美卿其益效勤诚以副朕眷念之重
　　○夜有流星大如鸡弹色青白有光起斗杓东北行至建星
　　○丁酉湖广布政司奏去年旱涝相仍民多艰食今行在工部采办竹木等料不免劳费乞赐停止  上以示尚书吴中中请量减  上曰民穷如此尔必欲困之何也其悉止之
　　○命狭西四川徒流迁徙罪囚发汉中府沔县为民初沔县奏本县旧有民三百户死亡充军迁徙之外今存者九十四户凡一百五十丁生员吏典水夫诸役皆是常额而路当冲要递送劳烦民不堪命乞敕法司以罪当迁徙者补旧编民之数事下法司议至是议以狭西四川所问罪囚应徒流迁徙者发补为民  上从之
　　○戊戌辽东安乐自在州等衙门指挥同知阿剌孙狭西临洮等处剌麻番僧班丹坚昝忽鲁爱等卫指挥佥事兀合等来朝贡马
　　○己亥以擒获强盗赏永平府滦州耆民贺伯贤等一十四人钞有差
　　○是日交阯黎贼攻围丘温都指挥孙聚率兵固守起敌楼造飞炮神铳御之贼不敢近而城中粮少潜遣人驰报征蛮将军镇远侯顾兴祖兴祖遣指挥使杨政等率兵护粮从间道往给之
　　○庚子行在大理寺奏民张保儿三犯窃盗行在刑部鞫问得实于律应绞  上曰怙终贼刑盖如此命决之如律
　　○贵州总兵官都督萧授奏讨贵州苗寇卓把同等平之先是贵州土官宣慰使宋斌奏昆阻北等寨苗寇卓把同等不服输租邀劫土官刘得秀连年为恶请兵讨捕以除民患  上从之授遣都指挥苏保等率兵会斌军临其寨寇出迎敌杀其从犵马等寇败走入谷王山箐保等督兵追之寇穷迫转斗杀卓把同及其余众乖西诸寨苗蛮皆震慑归顺寇平
　　○辛丑四川乌蒙军民府土官知府禄昭叔徐祖永宁宣抚司女土官宣抚奢苏遣把事王瑄云南定远县故土官县丞阿哀子阿寨来朝贡马及方物
　　○擢第一甲进士马愉为行在翰林院修撰杜宁谢琏为编修第二甲第三甲进士江玉琳等九十六人令归进学邢恭为翰林院庶吉士恭先在翰林习四夷译书久故特命之
　　○免湖广运征南军饷先是行在户部尚书夏原吉奏遣副都御史李素往湖广督运粮饷赴广西给征南诸军至是
　　上谓原吉曰朕昨思之湖广去年旱百姓贫窘征南军饷止令广西广东附近有司于见有仓储给之
　　○太师英国公张辅等言在京操备官军俱自外卫调至每岁三月悉令还取资装限以七月至京今又当如例放遣然京师缺人备用臣等计议请以见在官军选其精壮分为两番更代以往其有软弱就易强壮者来有故者摘补务在兵精马肥衣甲鲜整器械锋利从之
　　○行在羽林前卫千户周信奏今从征交阯一弟亦以匠艺役于官而父母俱年八十五无他子  上命行在工部免其弟匠役俾专供餋
　　○  上罢朝御左顺门少师吏部尚书蹇义侍  上曰朕昨读汉书观其所载循吏有感于心因序论之今以示卿卿宜有以副朕意其文曰班固作西汉书载循吏文翁王成黄霸龚遂朱邑召信臣六人然观其事兴学校勤劳来劝课农桑修举水利恭俭爱人而已非有奇才异能以倾骇人之视听然而传之者何哉以其奉职循理而民自化异乎尚威严以为治者自古有天下者皆以民为本舜禹之相戒亦曰德惟善政政在餋民水火金木土榖惟修正德利用厚生惟和而已夫既有所餋又有所教而后民生遂民性完然治天下之民必用天下之贤士此后世郡守县令之职所以重也夫一郡一邑其地环千里百里其民以千万计而付之守令者欲其教养之而已教养之道农桑学校而已农桑之业修则民足于衣食而遂其生学校之政举则民习于礼义而全其性如是足以为善治矣然而世之才能之吏或不知务此往往任智术厉威严苛刻峭急于是民受其弊此赵广汉辈之所以不得为循吏也今天下之郡邑多矣予惟师舜禹之道以教养斯民故于守令之选加严焉诗曰岂弟君子民之父母安得皆有如六人者布满天下郡邑哉
　　○癸卯淮安府安东县民杨伯三妻吕氏一产三男命行在礼部如例给赐
　　○夜月食
　　○甲辰命应城伯孙杰行在礼科都给事中梁盛为正副使持节册荆州右卫正千户曹广姊为辽王妃行在工部左侍郎许廓工科都给事中吴彝为正副使持节册山西行都司都指挥佥事王用女为广灵王妃行在吏部右侍郎王让吏科左给事中王佐为正副使持节册靖州卫指挥使沈隆女为靖江王妃
　　○  上谓行在户部臣曰京卫军士当赐夏布比年或折以钞今库藏布充积宜以给之无折钞
　　○复府军前卫二十五所先是本卫止存五所余官军悉分调诸王府至是官军调隶王府者皆奏愿还原卫所  上谓行在兵部尚书张本等曰官军既不安于王府王必不得其用听令复还原卫所诸王府不可缺人尔别选补之于是府军前卫复设二十五所令原管指挥千百户率领操练
　　○乙巳有进豳风七月图者  上顾侍臣曰此足以见周家立国之本周公辅成王之心其先王教民耕桑以御饥寒皆豫为之计委曲详尽必收成然后役之所以当时君民相亲如父子周之王业由于此所以传世历年之永也又曰非周公此诗后世亦何由知之周公所以为名世之臣也
　　○福建按察司奏平海卫指挥同知卜祥指挥佥事朱铭受军士贿赂纵令闲逸不著伍请执而罪之  上谕行在都察院臣曰朝廷养军岂以为彼利朕尝闻  皇祖言残元时管军头目贪财好货放废军伍遂至大坏此不可不戒令罪之
　　○昏刻南京地震
　　○丙午  上谕行在户部臣曰天财库杂役劳人役者当以时更代前时霸州民充役五年奏求更替今复有诉者是皆有司不恤民困即令所司凡役及一年者皆更庶劳佚适均
　　○巡按广西监察御史汪景明劾奏湖广都指挥张贵鲁曾领兵赴交阯贵至广西留止娶妾延四十余日不行又假催军为名复还湖广曾自起程缘途逗遛不进人臣为国当奋不顾身贵等皆纵欲偷安无奋勇敌忾之义请治其罪  上命行在都察院识之俟回军之日论罪
　　○丁未四川播州宣慰使杨昇遣黄平安抚司土官同知杨胜显贵州乖西蛮夷长官司土官长官杨暹遣把事徐名云南洱海卫故土官百户李久子福辽东自在州百户文殊奴等来朝贡马
　　○赐毛怜等卫掌卫事都督猛哥不花等八十五人广西上下冻州土官舍人赵荣贵州宣慰司土官舍人安瑛洪州泊里蛮夷长官司舍人林曰□永等钞彩币绢布有差加赐猛哥不花金织纻丝衣一袭
　　○给行在太医院医士月粮有家室者月支米五斗无者三斗时医士贺祥等奏在京年久僦屋以居贫无以赡家乞如天文生例给月粮故有是命
　　○命行在兵部凡顺圣川等处地临边境军士餋孳牧马者马死免偿
　　○免直隶丰沛二县民水灾田粮一万五千六十余石榖草五千五百四十余束
　　○辽东总兵官都督佥事巫觊奏自山海关外辽东所属凡二十四驿其十八驿俱在极边洪武中以谪戍等递送今四十余年逃亡者多凡外夷朝贡使臣及公差往来于各卫队伍中摘军协助递送及秋冬又调内地马步官军分隶诸驿防御胡寇兼运粮积草以备军储今朝廷调青州中护卫官军及其诸属于辽东诸卫臣等计议请以所调军及于傍近卫所调军协助各以官领之分置诸驿以充递送就给傍近地耕种如例徵子粒及时积草如此可免运粮人力之半又可免摘队伍军秋冬防御止增马队庶几两便从之
　　○戊申旌表孝子边靖任贵节妇戚氏等一十四人靖直隶保定府庆都县人自幼孝友及为儒学生事亲益谨家距学十余里每二日一归省永乐癸卯顺天府乡试回中途忽心动惊悸趋至家父果疾踰月而卒躬负土为费庐墓哭泣寝苫枕块蔬食水饮种树墓侧时三二月间无水灌溉所树皆活负土处泉出深尺余人以为孝感所致贵直隶归德卫军父洪武中卒于行伍母寡居贵年十七补父役既得疾以子代贵居家养母甚孝母年八十终贵恸绝复苏合葬母于父墓庐墓三年不窥家室事闻俱旌门曰孝行戚氏扬州府高邮州民刘聚妻年二十三丧夫守志不二躬织纴纺绩养舅姑乡人求婚舅姑欲夺其志妇泣曰不幸夫蚤死若强我再嫁我必削发舅姑不复敢言自是奉舅姑益谨舅姑卒葬祭以礼寡居三十三年吕氏广德州民曹五儿妻年十九丧夫朝夕悲注服阕舅姑怜其少无子欲令更适吕氏誓不更嫁乃以夫弟之幼子为嗣而躬事蚕桑以奉舅姑守节至七十余岁左氏安庆府怀宁县民邵英妻英为郡学生卒左氏年二十有六一子未晬舅姑欲其更嫁左氏誓不二志抚孤奉舅姑克尽孝道吴氏常州府进武县民张礼妻年二十八丧夫家贫以奁具易棺衾殡葬而躬绩纺以给朝夕至老守节如一徐氏应天府上元县民王忠四妻夫亡时徐年二十五一子甫期鬻奁具置棺衾歛葬服除舅姑欲改嫁之曰吾闻贞女不更二夫宁死此志不移也勤苦纺绩以养舅姑教成其子顾氏上元县织匠奚善才妻生子六日而夫丧以礼殡葬纺绩以养姑育子至老守节不二倪氏上元县络丝匠刘留住妻夫亡时年二十有六一子三岁葬夫后竭力奉姑抚子贫苦不懈黄氏贵州普定卫军王二妻年二十四丧夫勤纺绩以养姑誓死不嫁裴氏普定卫王召保妻年二十四丧夫遗腹生一子服除姑劝裴曰子幼家贫尔可更图裴誓不嫁昼夜纺绩以供养姑亡竭力殡葬抚其子有成万氏应天府上元县民平真一妻年二十六寡居抚育孤子奉养舅姑凡四十年志节如一吴氏贵州乌撒卫军吴惟永女年十八父母许嫁李真未婚真随父死于金齿真临死寓书惟永令择别婿吴氏闻之为真守制誓死不嫁孝养父母年逾六十女德如一朱氏应天府江宁县匠徐真保妻夫亡年二十二誓不更适勤纺绩以奉姑守节三十五年无改张氏宁国府南陵县民何彭童妻年二十九夫殁姑老子幼家贫孝养其姑姑亡鬻首饰以歛葬执丧三年早夜哀哭乡党称之甄氏狭西西安府咸宁县民王彦中妻年二十八丧夫子幼舅姑老甄氏仰事俯育始终无怠舅殁敛葬不违礼甘贫苦以终其志事闻俱旌门曰贞节
　　○行在兵部奏辽东总兵官都督佥事巫凯言广宁等处操备官军旧领官马死者五百九匹例应赴京阙补若令亲往恐误边防今都指挥刘聚等二百六人归取衣装请令领回分给  上从之命以附近永平等处孳牧马给之
　　○己酉命武进伯朱冕掌行在右军都督府事
　　○  上御文华殿翰林儒臣讲孟子离娄章  上曰伯夷太公皆处海滨而归文王及武王伐纣太公佐之伯夷扣马而谏所见何以不同对曰太公以救民为心伯夷以君臣之义为重  上曰然太公之心在当时伯夷之心在万世无非为天下生民计也
　　○晓刻有流星大如杯色青白有光出东南云中东北行至近浊
　　○庚戌巡按广西监察御史汪景明奏比较广西都司洪熙元年所种样田子粒除正粮外每军均有余粮一十九石有奇人当赏钞三锭提督官倍之命行在户部给赏如例
　　○辛亥建州卫舍人弗哥来朝奏愿居辽东海州卫赐纻丝袭衣钞布仍命辽东都司给房屋器皿等物如例
　　○行在兵部奏行在金吾右等卫指挥千百户高宁甫等一百七人自陈年老乞如洪熙初故事外任为便缘  仁宗皇帝尝有旨军官虽老尚有精力未衰者且不动今其所请未敢擅专  上曰人至老疾用力实难所以古者五十不从力政六十不与服戎今军职之中果是老疾而有壮子代职者注于外卫支俸仍留原伍其已老疾而无壮子代者俾外任就外卫选壮军一人来补伍庶几两得其宜若年虽老而精神筯力不衰者皆勿动然湏令原卫原伍从实保勘虚诈者罪之
　　○命故济阳卫指挥使刘全弟宽济州卫指挥同知王轮子友羽林前卫指挥佥事王安子福俱袭职
　　○赐辽东安乐自在等州指挥同知阿剌孙等狭西临洮等处番僧班丹坚昝忽鲁爱等卫指挥佥事兀合等钞彩币表里袭衣有差
　　○斩广西南宁卫百户许善初善知崇善县土官知县赵暹兴兵谋逆攻陷左州善旧与暹交为之容隐及总兵官遣善追暹又受暹马十匹银百两故延缓暹冀图苟尧事觉下御史鞫问得实论斩罪  上曰人臣无外交况职当守御乃与蛮夷私通纵其反逆此而不诛则为废法命斩之
　　○壬子命行在后军都督府都督同知郑铭掌湖广都司北京行都督府都督同知徐甫掌四川都司都指挥同知曹敏任狭西都司都指挥佥事冯凯任江西都司王礼山西都司庄兴河南都司陈荣四川行都司时铭等镇守徐州等处皆命乘驿赴任
　　○行在大理寺卿虞谦卒谦字伯益镇江金坛县人洪武中由国子生擢刑部郎中升杭州府知府  太宗皇帝入正大统召为大理寺左少卿永乐七年车驾巡狩北京时  仁宗皇帝监国奏升谦都察院右副都御史二十二年转大理寺卿未几降右少卿寻复之至是卒年六十二赐祭命有司治坟谦美仪观风采凝重在杭州尝建议僧道民之蠹今江南寺院田多或数百顷而官府徭役未尝及之贫民无田往往为徭役所困请为定制僧道每人田无遏十亩余田以均平民初是之已而谓非旧制遂寝为大理少卿都察院论诓骗罪准洪武例枭首示警谦奏言比奉诏书自今准律断罪诓骗在律当杖而流今枭首非诏书意  上曰虞谦言是竟从律天津卫仓灾焚兵粮数十万石事闻遣御史廉视还言主典者多盗用故纵火以自盖耳追逮几八百人不胜鞫治皆诬服应死者百余人余坐徒流谦察其冤卒白于  上得减论为都御史尝奉命巡视扬州淮安徐州旱灾至则＜锍-釒＞民所苦请发廪赈贷又请官赎还所卖男女为奴婢者皆从之又奉命督两浙苏松诸郡运赋输南北京及徐州淮安先是富民赂有司率得近地而贫民多运北京谦建议为四等富民而粮最轻者运北京次轻者运徐州又次者运南京淮安贫民而粮重存留本郡县仓又言两京往来官员军民商旅积聚徐州吕梁二洪动经一二月不能进者请每洪增夫二百人协助挽送依例给月粮仍拨官牛每洪一百分畜近洪民家闲暇听民以耕大舟行则用以挽之亦皆从之又奉命督运木会夏暑疫役者多病谦曰此聚之过密宜疏畅之遽命散处之病者悉起  仁宗皇帝嗣位尤慎刑狱而严大理之选曰是天下之平也时大理寺卿阙遂改谦为卿会有诏求言谦上言七事其一用人图治曰用得其人则治道兴非其人则治道隳人主之职惟在择人而已其二兴学育材曰教育之道本于师范今内而祭酒司业外而郡县学官不在于备必在得人庶有成效三曰都察院耳目纪纲之职用以激浊扬清雪理冤抑今专俾治狱非朝廷设风宪本意四曰广储蓄今国用空乏宜豫为之备五曰北京八府之民困于养马极矣宜分给无马郡县牧养以苏畿内六曰钞法不通其弊原于出多而入少今但多方收之而不轻出民艰得钞则自然流通七曰京师盗贼之繁由军民襍处官司不便管束邻里不相通知今固不能遽厘正之宜敕五城兵马司于各坊街巷不分军民工匠每十家编为一甲使互相觉察出入一家有犯十家连坐有能捕首免其连坐之罪庶辇毂之下可以肃清皆切中时务  仁宗嘉纳之谦善议论务平恕且喜为诗自负才望时工部侍郎苏瓒以猥鄙龌龊班谦之上谦恒怏怏故时人隘其量云
　　○癸丑广西东兰州土官知州韦济民遣族人韦铭远福余等卫千户阿帖木儿等来朝进马
　　○夜有流星大如鸡弹色赤有光出王良西北行入文昌
　　○甲寅  上谕行在兵部尚书张本曰近闻军官取军多有受财卖放者得财目前暂快事败身亦难保此皆愚夫所为自今凡差去人卿等须严戒之使知利害亦是君子爱人之意本顿首受命
　　○故代世子之子仕壥奏祖母徐氏病剧遂敕潞城王逊＜火宁＞启父代王善视之与医药毋致失所徐氏  仁孝皇后之妹为代王妃而失意于王也
　　○赐西番阿吉簇弘济大国师吒思已儿监藏四品银印及诰命嘉其有征剿安定之功也
　　○法司奏江西都□□同知王钦胁取属官白金等物罪应徒其年今七十有九于例宜赎  上曰武人不违既老贪得之戒令赎罪后致事
　　○狭西岷州卫百户陈瑛有罪诛瑛初劫夺番民马闻番民欲告执而杀之法司逮问具实论斩罪  上曰边将能抚安边民已亦得安岂得夺其利而又杀之是自求祸如律斩之
　　○乙卯行在太常寺奏牺牲所养北羊少不足供祭请支价遣官往平阳府收买  上曰朕昔侍  皇考见太常寺奏买牺牲  圣意惓惓以事神为重以爱民为心盖事神之物买之民间若有一毫损民民心不悦虽以奉祭神岂歆享天之视听在民尔等当体此意
　　○江西九江府彭泽德化二县狭西巩昌府陇西县直隶安庆府望江县湖广襄阳府均州各奏去年水旱民皆缺食已借官仓粮给济秋成偿官具以其数闻
　　○夜有流星大如鸡弹色赤有光起翼西北行至游气
　　○丙辰行在工部尚书吴中奏比唐王奏府第旧系南阳卫治规制隘狭今弟妹长成皆无居室城中官地皆官员军校居住请遣人按视果有官地令居者他徙以其地付王府营居室上从之仍令有司具材王府以军校营建
　　○命哈密卫故都督佥事法火儿丁弟忽剌出都指挥使哈剌苦出弟不剌纳都指挥佥事赤丹不花弟脱脱不花袭职命伯伯脱脱帖木儿兀马剌狭西丁为都指挥佥事火者迭儿必失秃烈阿都火剌者为指挥同知皆从哈密忠顺王卜答失里所奏也
　　○以旱荒停止湖广诸府买办诸物
　　○赐四川乌蒙军民府土官叔徐祖永宁宣司把事王瑄播州宣慰司所遣土官同知杨胜显贵州走西蛮民长官司把事徐名云南定远县故土官舍人阿赛洱海卫故土官舍人李福辽东自在州百户文殊奴等钞彩币袭衣有差
　　○行在都察院奏广西按察司佥事王恺进表赴京诈以靖江王府护卫余丁为马夫自随又因舡毙歛皂隶银脩补请逮恺而治以罪从之
　　○河南按察司河南布政司左参政杨鼎督公事于汝州受州吏白金十五两鼎今以母丧去官请治其罪  上命行在都察院逮治之以上四百四十四字馆本无据广本补抱本校
　　大明宣宗章皇帝实录卷之二十六卷尾钹本无据广本抱本补


大明宣宗章皇帝实录卷之二十七
　　宣德二年夏四月己未朔飨太庙
　　○遣官祭司灶之神
　　○行在都察院右都御史王彰卒彰字文昭河南郑州人初为太学生奉命往山东籴粮益兵储同行者受贿慢事彰数让之不从竟坐贿败彰遂以廉勤知名擢为吏科源士踰年革源士改给事中升都给事中再升刑部员外郎遂升山西布政司参政永乐中召为礼部右侍郎克称所任丁外艰服阕改户部右侍郎奉命祀西岳还言狭州及新安民有鬻男女偿负租者遂下诏蠲所负租官为赎还所鬻改都察院右副都御史从车驾巡守北京时其母年八十特命归省且谕之曰君子居官不忘亲居家不忘君凡所过民之安否吏之贤不肖汝宜用意归悉以闻既还奏上嘉悦升右都御史明年复命省母是岁河南水灾民多流亡而长吏不恤遂奏默其贪克者百余人罢不急之徵十余事招复流民发廪账贷多所济活遇恶必去强寇敚道路及妖尼扇惑为乱悉捕诛之彰为人恂恂而谦恭庄重人莫敢于以私但用法过刻其母屡以为言彰不能改时刘观为左都御史人云彰公而不恕观私而不刻众以为确论
　　○庚申广西左州故土官知州黄性彻孙温亮都康州知州冯斌凭祥县故土官知县李庆清子成等来朝贡马
　　○增置苏松嘉湖杭常六府并属县官一员专督农务先是巡抚官大理寺卿胡概言六府地广田圩低洼租粮浩大正佐官常以公事离职率委属官权署农务废弛请依永乐中例增官专职庶不废事上从之
　　○山东青州府安丘县民曹智广西太平府崇善县蛮赵嵩左州蛮黄贵皆以谋叛伏诛
　　○是日交趾贼黎利陷昌江城利以昌江大军出入要地以贼八万余攻之守城都指挥李任与指挥顾福等令城中老穉及妇女登城扬旗鼓噪日夜拒守任等自将精锐不时出城掩击焚其攻具贼四面筑土山以飞铭射城中任率敢死士夜潜开门杀其守土山者袭破其营贼掘地洞入城任开横沟与洞相应从沟中发将军石子击之贼多死者贼闻征夷将军大兵将至恐恃此城为保障乃益兵象来攻矢石交下如雨任百计备御相拒九阅月大小三十余战初城中将士二千余人至是死伤疾病者半而贼并力攻围以云梯登城夺其门任复  率死士三战三败之贼拥象益兵而入任等竭力与斗不支任福皆自刎死守城中官冯智大哭北向再拜誓不从贼与指挥刘顺知府刘子辅等俱自缢死城中军校及男女同时死者甚众贼纵火焚民居劫掠一空
　　○夜有流星大如鸡弹色赤有光起中台西南行至明堂
　　○辛酉遣太监侯显赍敕往乌思藏等处谕怕木竹巴灌顶国师阐化王吉剌思巴监藏巴理藏卜必力工瓦阐教王领真巴吉监藏灵藏赞善王喃葛监藏尼八剌国王沙的新葛地涌塔王子可舟□犬辅教王喃葛列思巴罗葛罗监藏巴藏卜等各赐之绒绵纻丝有差
　　○壬戌四川马剌等长官司土官长官阿泰遣把事阿你及撒马儿罕回回打剌罕火者撒剌等来朝贡马
　　○癸亥免太子宾客行在刑部尚书金纯朝参于本衙门视事时纯有风疾艰于步履故优之
　　○行在都察院劾奏大理寺卿胡概右参政叶春奉敕巡抚畿内及浙江诸郡所至作威福发兵护送且纵兵扰民  上命姑宥之
　　○夜有流星大如鸡弹色青白有光出轸西南行至浊
　　○甲子复  命遂安伯陈英充总兵官镇守山海永平及各关口操练军马
　　○以遣太监侯显往乌思藏尼八剌等处抚谕给赐遣人赍敕驰谕都督佥事刘昭领指挥后广等原调洮州等六卫官军护送出境仍敕川卜川藏陇答罕东灵藏上笼卜下笼卜管牒上卭部下卭部乌思藏怕木竹巴必力工瓦等处及万户寨官大小头目军民人等给道里费且遣人防护
　　○晋王济熿有罪免为庶人济熿晋恭王第三子自幼以狠戾失爱子父及长  太祖皇帝召秦晋燕周四府世子及庶子之长者教于京师济熿与燕二郡王高煦周二郡王有勋皆在三人以邪谲相比又不为  太祖所爱恭王薨世子济熺嗣封  太宗皇帝临御封济熿平阳王济熿追憾其父之不爱也并憾济熺不为角□羊释教其弟庆成王等日诉济熺之过于  朝又诱府中官校军士匠技诬告济熺之罪月积岁累言人人同历八年不已独济熿之言不数于是朝廷稍直济熿免济熺及晋世子美圭皆为庶人俾守恭园而封济熿为晋王自是骄恣暴横虽眭眦小羙必报一府之人被其毒害特以宠命新隆众莫敢言而宫中所为尤恶遣＜穴臣＞者陈贵等密于药中进毒弑其嫡母谢氏逼烝恭王侍儿吉祥于济熺朝夕仅给粝食蔬卜不充也其父兄故侍从宫人多毙于摧辱其后有恭王宫中老媪入诉  太宗皇帝召问之又于重狱中淂晋府故承奉左微问之知济熿所构害济熺奸状即日释左微囚命驰驿召济熺及其子羙圭时济熺为济熿闭空室中已十年左微者济熿尝言其佐济熺为逆者盖府中传言微久死矣及至一府大惊微入空室角□羊济熺缧绁相抱持大恸谓复见天日矣济熿遂怨  太宗出悖逆语济熺父子既至会  车驾巡边往见于行在所时济熺病  太宗视之恻然遂封美圭为平阳王俾奉父居平阳而自是不直济熿未几  太宗皇帝上宾济熿虽设几筵不丧服不哭临但遣内使代著缞麻独拜于上使人遥望为己也  仁宗皇帝上宾亦如之恭王故有田在连伯滩  太宗皇帝已命悉与美圭  太宗崩济熿夺不与美圭以闻  仁宗皇帝遣书谕济熿曰既有  先帝之命所宜遵承济熿固执不与美圭又以闻且言连伯滩之地隶平阳不隶太原因及前所造诬构事  仁宗遣人验视其地实隶平阳又遣书谕济熿曰兄弟叔侄本同一气贵让耻争君子之德美圭父子困顿累年虽新授爵位日用百需仓猝艰难可想而见即令此地为贤弟己物犹当重同气之亲矜恻而与之况其地隶平阳近而距太原远哉推而与之足见厚德诗曰眷令在原兄弟急难每用吟咏感念无已缅惟贤弟同吾此心又遣书谕平阳王曰已谕晋王令让汝田兄弟叔侄本同一气侄于事叔但尽诚恭爱当必见念一切往事不足追惟济熿淂书忿切有悖语又闻朝廷赐济熺王者冠服及赍予甚厚内不自安遂广致妖诬于府中造咒诅日夜不辍事浸闻于外自  上即位所以礼待济熺父子者一如  仁宗时济熿愈益不平往往对众出忿怨语诬毁朝廷而咒诅事日彰又数遣人结汉王高煦谋不轨日夜促造兵器下人苦之初宁化王济焕奏其有异心  上隐之会高煦被执询其同谋者淂济熿常与交通为谋之迹  上犹隐之而济熿愈不自安所为咒诅益急其所遣高煦之人惧罪及走京师首实护卫军士及内使刘信等数十人并奏其擅取官仓屯粮积之王府及操练三护卫将士给与官粮十万余石欲接应高煦并发其宫中咒诅等事宁化王盖至是始知嫡母之死密为毒药所弑即驰奏之其所信用内使又连奏其谋杀济熺父子及不忠不孝十数事  上始遣人密察之还奏皆实济熿知其邪谋已露下人多畔乃惧奏辞王爵及护卫不听  上遣书及敕符召之既至示以宁化王及王府内外之人所告事状济熿览之赧然不能吐一语久乃俛伏叩头言臣无状罪应死惟  天地大恩淂保首领更生之赐也  上遣书且列其所犯罪状以示诸王曰去岁高煦谋危  社稷赖  天地宗庙之灵罪人既淂是时高煦及其下人皆言赵王晋王实与同谋予未之信而自冬及春晋府之人来首其事者相接踵徐察之有验不诬夫朝廷所恃以安者宗室至亲为之藩屏予嗣位以来未敢毫末非理加于宗亲而高煦不仁不义不念  祖宗创业之难敢为祸首若济熿之恶尤甚枭獍至以毒药弑其嫡母谢氏是可忍也孰不可忍已召至京师遣在京皇亲以宁化王等所告事状示之一一引伏赵王亦自知事不可掩已辞护卫其高煦济熿淂罪  宗社厥恶惟均不敢以私亲废大义谨遵  祖训免为庶人今悉录其不法事遣去一观骨肉背逆言之痛心惟深鉴之时文武群臣累章劾奏济熿所犯极恶不斩之无以谢  天地神明之怒  上曰不可以违祖训遂敕谕济熿曰往者高煦造逆事败之后高煦及其同恶之人皆云尔寔预谋约举兵策应共图大事朕念与尔至亲素无嫌隙不肯遽信比来尔弟宁化王济焕及尔府中内使刘信李名等太原中护卫百户黄能镇抚刘浩舍人旗军余丁李能等凡数十人相继来首皆谓尔潜蓄逆谋寔与高煦同心造乱意在谋危  宗社毒害生灵又闻高煦事败深怀忿恨屡遣人招致四方妖术之人以朕生年月日潜行魇咒甚者诬毁  先帝訾詈百端亲用毒药逼弑嫡母谋害兄弟肆为谲诈又阴蓄死士藏匿逋逃擅发朝廷仓库赏赉军士私造兵器操练军马将图犯阙闻有人欲赴京首告者悉捕执之毒以淫刑戮及一家又密遣人窥探朝廷机务络绎于道不孝不忠不仁不义之事不可枚举朕闻之惭甚尚隐忍未发尔内自歉遣人奏辞王爵纳护卫朕犹未允特遣人召尔来京将面谕之尔尚未至而告者益多指陈实迹具有证验在朝文武群臣交章劾奏谓尔包藏祸心久矣今凶逆之迹暴著  天地不容神人共怒不加显戮无以示惩万口一辞言之不已朕念尔宗亲未忍弃绝今特屈法降尔为庶人即同宫眷于凤阳居住古云祸福无门惟人自召夫叛君弑母罪孰大焉尔尚深思前愆痛自惩艾体朝廷亲亲之恩勉图迁善毋怀忿怨以重后愆其省之深省之既罢济熿为庶人遣中官送往凤阳守  皇陵诛其所与同谋及妖巫数人余协从同谋后能自首者悉宥之遣书谕宁化王并敕山西三司差人护送其母妻男女及侍人悉赴凤阳同处听以合用资装悉行敕缘途军民衙门给舟车接送敕中都留守供给如礼又遣书谕宁化王平阳王今恭王妃在晋府者令平阳王迎于平阳奉餋宫中侍人悉以从行
　　○命武进伯朱冕行在兵部尚书张本抚安山西军民遣太监刘宁等慰喻晋府宫眷且督视其行具务周恩意
　　○敕武进伯朱冕尚书张本及太原三护卫晋王济熿谋为不轨淂罪  天地  宗庙具有显徵已恭遵  祖训免为庶人安置凤阳其护卫官军除旧拨侍各郡王者不动其原在大同守备官军四千人令总兵官武安侯郑亨就彼分拨卫所家属随住见在太原护卫官军内调三千人连家属住宣府听总兵官都督谭广分拨卫所其余官军校尉取勘明白仪卫正副改为正副千户典仗改百户校尉妳公女户悉改充军就彼分调太原缘边各卫家属随行凡调去官军及家属缘途悉给口粮毋令失所
　　○乙丑  皇太后圣节  上率亲王上寿宗室诸王各遣人奉表贺文武群臣命妇行庆贺礼
　　○丁卯山东布政司右参议沈潼言今府州县官差委督夫役者太多而原任所阙人理事乞分减发回庶两不妨误  上谓行在工部臣曰此汝之过也京师百司之事皆办于州县凡州县官岂独为工部设乎即与分减遣还
○巡按直隶监察御史彭百炼劾奏镇守凤阳右都督陈恭徇私不忠其壻  皇陵卫镇抚张翱及翱之妹夫同卫指挥董琳皆以才能奉敕选简领军赴京听调恭当奖励遣行乃令总旗徐整等代之使琳等苟禄偷安无为国之心请正其罪  上曰恭本小人姑容之  命行在都察院封御史章示恭俾自省再犯不贷仍  命追捕琳等鞫治之
　　○山东按察司奏宁海卫指挥使李永以绵布五十二疋散给五千户所易米买马共出军粮一百二十五石请罪之从之
　　○戊辰  皇后千秋节文武群臣命妇行庆贺礼
　　○夜有流星大如鸡弹色青白有光起氐西南行至近浊
　　○己巳代王妃徐氏奏长孙仕壥年十五次孙仕墰年十二乞行冠礼赐封爵为之择配  上以命行在礼部既而尚书胡濙奏曰代王世子已薨庶长孙合称代世孙典郡王冠服庶次孙合授镇国将军与一品冠服候世孙袭爵通行册命之礼婚事宜于本处官员军民之家选择候年长成礼从之时代王有心疾妃及子孙皆不淂近被斥异居故妃独奏云
　　○行在礼部奏天下岁贡生员考试不中者发回原学肄业以待再试教官提调官如例责状  上曰此辈在学若府县官勤于提督教官勤于训诲未必无成泰山之溜可以达石何况于人今上下偷惰虗度日月是以临文不知所措循例责状薄示儆耳宜令内外风宪官严程督之考其勤惰明示劝惩庶几教学有成国家得用
　　○掌毛怜卫事都督同知莽哥不花家属留京师者奏请给俸  上谕行在户部臣曰留其家属于京者以系其心而无以赡之能得其心乎其如京官例给之
　　○是日交趾总兵官成山侯王通等以贼攻围益急歛兵不出贼致书典通请和通自宁桥之败气大沮丧虽获城下一胜而志不固遂许清化等州之地与贼盖其意以为柳升之师虽出未能猝至且道路多梗黎利既求和欲奉表谢罪出于诚意不如徇其所请我师还居生地尚可再图进取矧  上宽仁不杀用兵亦当体  上意诸将校或以为善或默无语或虽不然通言而未有面沮之者独按察使杨时习曰奉  命讨贼乃与贼和而擅弃地旋师何以逃罪此举必不可通厉声叱之曰非常之事惟非常之人能之汝何所知自是人无复敢言遂遣人同利所遣人进表及方物
　　○夜有流星大如杯色青白有光出危东北行至浊
　　○庚午亦力把里歪思王遣使马黑麻迭里迷失哈密忠顺王卜答失里等遣弟北斗奴乞力麻打剌罕合思老讨烈思打剌罕赛打黑麻失剌思使臣阿力土鲁番城僧人善寔等贡驼马及方物
　　○辛未琉球国山南王他鲁每遣使臣谓慈悖也等奉表笺贡马及方物
　　○升行在翰林院编修蒋礼为修撰湖广按察司使孟桓为江西布政司左布政使行在工部屯田清吏司员外郎邢旭为河南布政司右参议行在浙江道监察御史陈卣为陕西按察司佥事贵州镇远府经历张汉为本府推官浙江诸暨县典史万思尹为本县主簿时汉思尹皆考满赴部当调其民诣京保留行在吏部以闻  上曰得民心即贤有司从之而升其职调山西布政司左参议孙綖为陕西布政司左参议改两浙盐运司同知张礼为广西布政司右参议时行在吏部言陕西广西二布政司事繁宜添设官故有是命大理寺丞郭瑄为云南按察司佥事行在吏科给事中吕文质为磁州判官皆以奏对不称旨也降江西按察佥事党忠为两浙盐运司副使两浙盐运司运使李泰为本司副使忠为佥事巡按御史言其不谙法律故降之泰为运使坐事当降职灶户五百六十余人诉于巡按御史又八百六十余人诉于浙江布政司皆言泰公廉尽心盐事抚下催课缓急淂宜乞留之御史布政司以闻行在吏部言法司论泰当降五等别用  上曰民既爱之可拂民心乎降本司副使足矣
　　○癸酉命行在吏部右侍郎黄宗戴兵科都给事中徐初为正副使持节册成都中护卫千户李昇女为蜀王妃中兵马副指挥何瑄女为永川王妃成都府新繁县儒学训导赵弼女为罗江王妃
　　○甲戌  上谓行在户部尚书夏原吉等曰陕西岷洮诸卫皆临边要地控制番戎湏兵食皆足然后守备完固近边将数奏原拨军粮有司馈运不继无以给军此盖所司但以文移从事宜委按察司同布政司官严督郡县输运稽缓者罪之
　　○广东都司布政司按察司奏琼州府琼山等县黎贼余众溃散入山今复招抚从顺良民惊散者亦皆复业如故事已平定械送首贼王观政等至京师  上命付行在刑部因谓尚书蹇义等曰蛮性虽难驯然好生恶死之心则同若抚绥有道彼亦安肯自取杀戮今之为变必有所激致之死地亦可矜怜宜严戒抚黎官＜宀十见＞以驭之若生事激变国有常刑
　　○乙亥广西安平州土官知州李华遣族人李胜餋利州故土官知州赵武高子文安陕西凉州卫僧完卜耳禄等来朝贡马
　　○建州卫头目咬失来朝奏愿居京自效赐纻丝袭衣钞布仍命有司给房屋器皿等物如例
　　○巡按广西监察御史朱惠奏奉议卫向武军民千户所副千户刘荣百户周英潜结土人头目别立城寨聚集土兵欲弃城谋乱
　　上命行在都察院遣人捕治
　　○夜有流星大如杯色青白有光起翼西南行至浊
　　○丙子琉球国山南王他鲁每遣使者安丹结制等进香  长陵
　　○法司奏河南都指挥佥事王真坐买罪人女为妾罪应徒  上命罚役以赎
　　○丁丑赐广西东兰州土官舍人韦铭远都康州知州冯斌凭祥县土官舍人李成左州土官舍人黄温亮及福余等卫千户阿帖木儿等钞彩币表里有差
　　○谕行在户部尚书夏原吉等曰设立粮长本欲利便小民协助官府昨日大理寺奏湖州粮长侵盗秋粮皆拟斩罪朕为之恻然小人贪利忘身少有廉节有司编立之际不择良善纵容此辈淂以为奸虽加以刑竟复何益卿等宜令有司凡设粮长必择有恒产之家有廉耻之人则能爱惜身家必无此毙
　　○行在礼部奏都指挥指挥唐琦等二十一员相继卒  命赐祭如例
　　○  上罢朝御左顺门召行在工部尚书吴中谕之曰陕西去年薄收百姓艰难一切买办之物悉皆停止
　　○戊寅赐四川马剌等长官司把事阿你撒马儿罕回回打剌罕火者撒剌等钞彩币表里有差
　　○黜行在鸿胪寺丞张人实为广东布政司理问以奏对不称旨也
　　○巡按广西监察御史汪景明劾奏总兵官镇远侯顾兴祖及指挥张珩等贪虐十五事  上以示都御史刘观观请治其罪  上曰兴祖总镇一方姑令自陈虗寔余人皆逮治之果事干兴祖具奏处之
　　○初江西都指挥同知王钦坐索属官财物应徒  上悯其老俾赎罪罢职闲居至是钦自陈有功乞复任  上曰朝廷非薄于功臣命尔官二品所以报功今既犯赃罪且年近八十尚堪用耶若有子当袭则享禄餋终天年足矣何为尚不知止不许
　　○己卯辽东东宁卫鞑官指挥同知乞冬哥指挥佥事察哈云南沾益州土官知州南遣把事李英等来朝贡马
　　○辛巳镇守西宁都督佥事史昭奏西宁路通曲先安定乌思藏等处军旅戍守使臣往来费用甚多原拨民租虽有其数然路途险远挽运实艰是以连年逋欠仓无储积若将应运税运一半运米一半折纳绵布庶几易完亦适军士衣食之用  上命行在户部下陕西三司会议果便于军民即如所言
　　○壬午陕西庄浪卫百户张春无故殴军人至死事闻  上谕都督府臣曰为将必善抚士卒古名将为士卒吮癕故能淂其死力身享富贵今凶暴如此军士何辜令都司执而罪之
　　○癸未给秦府蓝田县主及仪宾徐荣岁禄共六百石于布政司所属仓库内米钞兼支
　　○命武定侯郭玹署宗人府事
　　○增置广东按察司佥事一员洪武中广东按察司分四道佥事四员后以广州府所辖州县多增设广州道永乐中因之而佥事仍旧至是按察司请增置佥事行在吏部以闻  上从之曰按察佥事分巡一道官吏廉污民生休戚系焉宜慎择人不可滥授
　　○甲申增置河南胙城县县丞主簿各一员先是胙城三里止设知县典史今收迁民总二十二里故增置焉
　　○巡按四川监察御史严孟衡及四川都司布政司按察司奏比者松潘卫傍近阿用等寨蛮寇掠去军丁十余人及马骡等畜已遣千户尚清等往各寨追取蛮人不服又遣千户钱宏百户张应隆率旗军三百人往索之贼首容儿结等紏集黑水诸寨生番万余抗拒宏遣人还报臣等委成都后卫指挥陈杰率官军一千五百人往援至麦匝簇蛮寇发伏邀杀官军杰等遇害军士多被杀伤今复调官军一千五百人委指挥使李兴等往讨之  上谕侍臣曰边夷无故辄紏集万余人拒抗或者边将有以激之乎晓刻月犯太白
　　○乙酉行在大理寺奏荆门知州米珩因公事殴人至死于律应徒  上从之顾侍臣叹曰自古有循吏有酷吏何其今之循吏少而酷吏多古云上行下效朕于刑辟曷尝敢毫发过差也
　　○贵州新添卫副千户宣辅取受军士绵布三百余疋行在右军督府奏请令都司逮鞫之  上从之顾谓都督府臣曰今之武夫少有廉节非克减军粮即科歛军财所图利己反以害己然覆辙在前终无戒者何其愚也
　　○定诬告之人老幼残疾男妇罚钞赎罪例凡笞杖罪每一十折钞二千贯其徒流罪每徒一等折杖二十三流折杖一百四十所罚钞如笞杖所定初江西按察司佥事黄翰言伏睹  钦定收笞赎杖折追赃罚等项事例立法良便然民间无藉之徒好兴词讼令老疾男妇诬告平人及涉虗罚钞数少不复顾忌请议加倍罚钞庶奸顽儆省钞法得以流通  上命法司议至是行在都察院议定以闻从之
　　○丙戌命都指挥佥事韩整高隆于四川都司抚捕松潘等处番蛮敕四川都司布政司按察司及巡按监察御史曰尔者阿用诸寨蛮人为非尔等不善招抚輙令千户钱宏指挥陈杰率兵临之遂致猖獗杀伤官军岂非尔等激之乎今姑不问特命都指挥佥事韩整高隆至四川都司同尔等计议松潘之事或抚谕或剿捕务尽众人之长毋偏执误事已敕蜀王调护卫官军二千人可更于附近卫所量调官军俱听整等统率剿捕勿亟勿怠务适事宜如再失机或又致激变罪有所归
　　○赐广西安平州土官族人李胜餋利州故土官舍人赵文安陕西凉州卫僧完卜耳绿云南沾益州把事李英辽东东宁卫鞑官指挥同知乞冬哥指挥佥事察哈等钞彩币表里有差
○丁亥赐琉球国使臣谓慈悖也等钞币表里袭衣有差


明宣宗章皇帝实录卷之二十八
　　宣德二年五月戊子朔
　　○辛卯升府军前卫指挥同知李聪为本卫指挥使
　　○壬辰端午节赐文武群臣扇
　　○沂州卫军李添住妻陈氏一产三男命行在礼部如例给赐
　　○夜有流星大如鸡弹色黄白尾迹有光出败爪东行至云中
　　○癸巳广西忠州土官知州黄智胜遣头目廖忠云南者乐甸长官司土官刀谈遣通事张五十撒马儿罕回回哈三等来朝贡马及方物
　　○命阳武侯薛禄佩镇朔大将军印充总兵官清平伯吴成充副总兵率师防护粮饷赴开平仍敕在途整肃队伍毋致疏虞或遇虏寇即相机剿捕慎勿穷追时开平备御都指挥唐铭等屡奏虏寇出没近境故也
　　○行在吏部言自永乐十九年以来记名放回官四千三百一十九员其在乡亦有不安己分起灭词讼干预官府结构为非者请悉召至考验其才能堪用者有缺令补无缺者分拨各衙门办事月给半俸以待取用其不堪用与年老残疾阘茸鄙猥者罢为民  上从之
　　○总兵官太傅黔国公沭晟奏澜沧卫所属叛寇杨和等作乱委都督同知沐昂等率兵抵金沙江已擒斩之余党皆抚谕安业
　　○广平民六人以匠艺起赴工老疾不堪供役奏乞优免  上谓行在工部尚书吴中曰老疾之人所宜优恤其悉免之若诸色工匠有老疾者即勘实一体放免
　　○甲午  命顺天府尹王骥为行在兵部右侍郎
　　○夜四更有流星大如杯色青白光烛地起北斗魁东北行至云中炸散
　　○乙未顺德府平乡县老人奏本县民逃徙者四百二十九户田地芜废粮草代输为难乞除豁  上命行在户部即为除之仍令有司招抚复业
　　○丙申行在户部奏永乐二十一年  敕朝鲜送马二万匹令辽东都司以官贮大布四万大绢六万酬其直以布绢不足因循至今请令山东布政司运送辽东如数酬之  上曰远夷不可失信复敢稽缓者罪之
　　○四川都司奏青川千户所军赵文书奴等从征阿用等寨逸回言兵至黄土坡驻劄登高四望并无番寇寔由松潘卫千户钱宏等激变推究其故始因朝廷发松潘官军往征交趾众皆惮行宏等设策但谲言番蛮虏掠当追捕之以此上闻必免交阯之行于是宏与尚清等前后领军突入麦匝等簇逼取牛马番人忿怨以此遂乱事闻  上顾侍臣曰朕固疑有激之者然布政司按察司皆不实察都司亦惟听下人所言是皆未尝究心边事遂降敕切责之曰尔等前奏阿用等寨番蛮为乱杀伤指挥陈杰等近乃知松潘卫官军惧征交阯设诈生事千户钱宏尚清等死有余辜尔等职居方面受朝廷重寄輙听欺侮擅调官军朦胧具奏罪亦何逃今姑＜宀十见＞容俟都指挥韩整高隆至与同体实以松潘卫虗捏军情官吏并钱宏尚清等及惧畏征进之人械系赴京如指挥陈杰等为贼所害事有明验势不容已即遵前敕量调官军令韩整统率讨之
　　○浙江归安县知县华嵩言陕西泾阳县旧有洪堰潴水灌溉泾阳醴泉三原高陵临□五县之田凡八千四百余顷岁久堙塞洪武八年长兴侯尝为修治民赖其利既而堰坏永乐十四年老人徐龄言于朝复遣官修筑会营造兴不果今乞专遣大臣一员同都司布政司堂上官于泾阳等五县及西安等卫所量起军夫协同用工寔为民利从之
　　○丁酉  命哈密忠顺王弟北斗奴为都督佥事所部马儿火兀者为指挥同知速来蛮为指挥佥事阿力木丁等为千百户所镇抚赐之冠带
　　○升指挥佥事也苦著儿为都指挥佥事也苦著儿土鲁番城人父速哥永乐中来朝升都督佥事卒也苦著儿告袭职初  命袭指挥佥事至是升之
　　○戊戌巡按四川监察御史及四川都司布政司按察司奏四月内番蛮五万余人攻围松潘卫城焚上下四关及诸屯堡恣肆杀掠威茂叠溪诸卫所相继被围贼势益甚叙南卫指挥吴玉等讨贼败绩请治其罪  上敕御史三司吴玉讨贼失机本难容恕姑宥其罪降充为事官俾杀贼立功再犯以军法从事
　　○日生左右珥色黄赤随生背气一道色青赤皆鲜明
　　○夜有流星大如杯色青白有尾光烛地出文昌西南行至云中
　　○己亥  仁宗昭皇帝大祥  上率亲王诣  几筵行礼毕奉  神主升祔  太庙躬行祀礼一如祔升  太宗文皇帝礼仪
　　○庚子赐亦力把里歪思王使臣马黑麻迭力迷失等一百八十九人哈密忠顺王弟都督佥事北斗奴等银钞彩币表里有差
　　○右春坊右谕德兼翰林院侍读林志卒志字尚默福州人初举进士乡试会试皆第一廷试第一甲第二授翰林编修升修撰与修五经四书性理大全古今名臣奏议升侍读寻升右春坊右谕德仍兼侍读两考京畿乡试为人简静不苟交处其学经史诸子及天经地志医卜之说靡不通晓文章简奥不蹈袭旧说居官十有五年入则恭勤趋事退则静坐一室优游疏散醉吟自适淡然若与世事不相干者与修  太宗  仁宗实录将成而疾竟卒年五十
　　○辛丑  命备御甘州都指挥刘永守河州初都督佥事刘昭守河州至是昭奉命往乌思藏请以永代守故命之
　　○癸卯乌撒军民府土官知府卜穆妻圆和遣把事吉淂等贡马
　　○甲辰代王妃徐氏薨妃故中山武宁王达之女  仁孝皇后之弟也讣闻遣内官赐祭命有司治丧葬如礼
　　○襄陵王冲火□术乐平王冲烋奏请除授教授典膳及拨厨役悉从之
　　○行在刑部尚书金纯等奏通州右卫军诬告军斗盗卖卫仓米麦三百石军斗令家人诉冤今盘米麦比所收数无亏审问告者实因斗殴故构诬词以加之军斗无罪  上曰朕尝戒卿等狱词不可偏听即如此事非核实则人以冤死矣今无罪者释之诬告者寘诸法
　　○巡按北直隶监察御史冯彬奏点视缘边关隘惟黄石崖兰芳口城垣未完戍守不备  上谕行在兵部臣曰边关戍守当昼夜严谨岂可自谓无事便有怠心古之良将御军严肃虽在闲时常若临寇故能永保无虞卿宜移文责问限日下完整稽违者罪之
　　○直隶河间府吴桥县奏县民九百一十六户岁俭乏食借给官仓榖一千四百二十七石八斗赈之大名府魏县奏县民三千五百九十一户水灾饥窘借给官仓米麦九千一百六十石二斗赈之皆俟秋熟偿官
　　○乙巳  上谕三法司官曰今天气已热狱囚拘系甚苦宜早决遣悉录所犯进来朕亲阅之
　　○暹罗国王三赖波摩剌扎赖遣使臣黄子顺等来朝贡方物
　　○迤北指挥佥事纳哈出等泰宁卫把秃不花等来归皆奏愿居京自效  命为都指挥同知等官赐冠带金织袭衣彩币银钞绵布鞍马有差仍  命有司给房屋器皿牛羊月支薪米
　　○以获强贼功升苏州卫百户高安为副千户赐钞二千贯仍给犯人家产
　　○行在户部奏近云南布政司言边储不足旧尝开中安宁等井盐一引纳米二石今盐贱米贵商旅不至请酌量减轻安宁井盐每引纳米一石二斗黑白二井盐每引一石俱于金齿军民指挥司上仓不拘资次支盐从之
　　○夜有流星大如杯色赤光烛地起羽林军东行至云中炸散
　　○丙午四川芒部军民府故土官知府阿的子普泽遣把事额查伽木隆番僧释夏监藏等来朝贡马
　　○升行在鸿胪寺丞何敏为行在锦衣卫指挥佥事敏习番语始由通事进至是  命与都指挥佥事蒋贵往同松潘卫指挥吴玮招抚番寇敕四川都司布政司按察司及巡按监察御史令审度行事不可恃贵等招抚辄弛兵备以堕贼计如军马不足再调附近卫所精锐官军土军通前数足一万或二万仍调成都护卫及贵州都司官军各二千人听都指挥韩整等统率于番寇出没之处操备以俟果此寇顺从招抚且休兵息民毋阻其向化之心若不顺即令贵同整等进兵剿捕
　　○陕西都司奏松潘等处番寇作乱事急已于临巩等卫选调官军五千人委都指挥赵安率领赴之敕谕陕西都司曰尔所区画甚善但已遣都指挥蒋贵等抚谕赵安所领官军且令操练以俟后命
　　○行在吏部奏监察御史喻俊居亲丧不守礼法因与平人有隙诬以罪輙自拘问擅作威福有亏孝道不可用  上曰古人居丧自有礼节岂与外事况为御史尤当置身礼法之中今悖谬如此岂可用其黜为民
　　○行在兵部奏开平卫指挥刘昭等率军樵采遇虏寇不奋力拒敌致寇杀人掠马而去请治其罪  上曰卒然遇贼未有所备故力不能支姑容之俾图后功若复纵寇必诛不贷
　　○三法司上轻重系囚罪状  上亲阅之批其奏牍曰叛逆强盗杀人子孙诬告父母谋杀人造意皆如律杂犯死罪皆减就徒徒流笞杖论轻重罚工凡决遣二千一百九十余人盖  上仁恕不嗜杀犯罪者必审录无冤然后罪之未尝以喜怒为轻重隆寒盛暑必先敕所司决遣系囚或罚输作赎罪盖从轻典者多有司屡执奏  上曰与其杀不辜宁失不经彼能因事改过即为良善若怙终不悛终亦不免又尝曰唐太宗号称明君除断趾法禁鞭背而悔杀张蕴古帝王用刑不可不慎
　　○戊申广西思明府土官知府黄＜王冈＞遣族人黄文德万承州知州许永成遣族人许永昌龙州故土官知州子赵仁政遣族人赵忠等进马
　　○命故通州卫带俸都指挥佥事张忠子敬袭为本卫指挥使旗手卫指挥同知李广子虎羽林前卫指挥同知徐祥子贵府军后卫指挥同知郭义子成指挥佥事谢荣子能各袭职
　　○以金吾右卫指挥同知卢兴老疾  命其子旺代
　　○复置广西所属民款同所在巡兵守境以防山贼  命总兵官镇远侯顾兴祖督军往来应援先是巡按广西监察御史朱惠等奏广西桂林驯象诸卫军士征行者多防守不足柳庆诸郡山贼探知无备紏合猺獞伪称名号率众流劫临桂永福阳朔修仁古田五县焚毁公廨杀人劫财比者又至林桂南乡距广西城四十余里肆无忌惮又虑诸蛮闻风窃发日致滋蔓愈难防制同广西三司计议欲如永乐中防贼事例于坊市乡村起集民款编成牌甲置备器械协同所在巡检司牌兵委官管领各守其地仍乞敕兴祖督军往来应援  上从之因谓行在兵部侍郎王骥等曰广西之军疲于交阯昨又请土军一万人朕安能虗内以事外其悉止之令自为守
　　○大宁都指挥佥事潘礼坐诈取百户材木于律当徒准例罚工毕日调用
　　○己酉以行在虎贲左卫指挥佥事范昶年老  命其子镛代
　　○庚戌赐乞力麻打剌罕合思老讨烈思打剌罕赛打黑麻失剌思使臣阿力及土鲁番城僧善实等钞彩币表里有差
　　○辛亥赐广西忠州头目廖忠云南者乐甸长官司通事张五十及撒马儿罕回回哈三等钞彩币表里有差
　　○夜有流星大如鸡子色赤尾迹有光起贯索西南行至平星
　　○甲寅设武功左卫置左右中前后五所先是武功中卫所管军士皆工匠从尚书吴中奏属工部并以调到乐安守御千户所及彰德等护卫军匠隶之至是中又奏中卫已有军匠万余而续调太原三护卫及振武等卫军匠至者宜别设卫处之  上从之遂建左卫五所  命兵部除官兵部奏调羽林前等卫指挥千百户李整等七十四人管属
　　○复郑辰山西按察司使辰初为按察使以亲丧去官山西三司及太原诸卫府官与所属耆民诣巡按监察御史吴实言辰持身端谨用法廉平吏畏其威民怀其惠乞复任实具以闻至是辰服阕至遂有是命
　　○乙卯广宁王逊火□民以婚礼成奏请诣京谢恩复书止之
　　○升行在工部郎中陈恭为行在大理寺右少卿右春坊司谏杨中保定府新城县儒学教谕王寅沂州儒学正李性临江府新淦县儒学教谕陈善兖州府滋阳县儒学训导周善为行在给事中中吏科寅性礼科陈善兵科周善刑科山西道监察御史赵纯为河南按察司佥事彭森为江西按察司佥事福建建宁府推官汤盘四川成都府推官栾和各为本府通判盘和俱以九载考论至京其民奏乞留之遂皆升于本府以翰林院编修陈景著为福州府儒学教授景著福州人以父丧服阕当服职自陈母老乞为近乡教官以便餋故  命之中书舍人杨盛亲丧服阕改行在户科给事中调湖广布政司左参政李衡为四川布政交阯按察司佥事王处敬为四川按察司佥事江西按察司佥事曹嗣宗为广东按察司佥事衡以冗员处敬嗣宗以亲丧服阕故调用之复李广归善县知县升正六品禄广以九载考冣当升县民诣阙奏广练达政务人民信服乞复任故有是命黜行在兵科都给事中高泽为光山县知县行在工科都给事中吴彝为常山县知县以不善敷奏也降江西按察司副使纪文为北京行太仆寺丞以御史言其不谙刑名也
　　○革常山中护卫经历司常山群牧千户所吏目常山中护卫仓以卫革故也
　　○行在都察院奏镇守德州都督佥事郭义听指挥关容千户杨嵩等言窃取逆党应没官赃物虽义尝自首然不可废公法请并容等皆罪之  上曰义虽贪然实容等诱导义既自首姑贷之其执容等治罪以戒小人之喜从臾为非者
　　○丙辰复陈渊浑源州知州渊先为知州能爱民备御千户陈贵诬奏以罪渊罚役京师当罢为民至是州耆民数十人诣阙言本州地临边塞前为知州者多贪虐扰民致其逃徙惟渊爱民如子科差均平逃亡复业税粮皆足因备御千户陈贵纵军毁民室庐占民田地渊不忍民被害尝列奏贵罪故为所诬自渊离职民失所望又复逃徙乞仍复渊职
　　上谕行在吏部臣曰守令中未尝无贤者往往为小人所伤法司又不能别白是非枉直亦岂淂无过其从民所言令渊复职
　　○以捕强盗功升苏州卫总旗沈能为试百户赏如例
　　○丁巳四川重庆府巴县奏县民四千三百三十八户岁饥艰难已借在官仓粮二万一百一十六石有奇赈之俟秋熟还官
　　六月戊午朔
　　○己未行在工部言修茸殿宇缺雕銮铜匠请遣官督有司起取官与脚力行粮令赴工从之
　　○贵州布政司言普安州儒学生员皆是罗罗僰人莫知向学今选俊秀军生王玺等入学读书以备贡举又言前奉礼部文书本司所辖州郡生徒堪应举者许于湖广布政司就试缘去湖广路远于云南为近宜就近为便  上命就试云南
　　○宥广东都指挥赵成李龙罪初海南盗劫民财物既捕获追所劫财角□羊至都司成等匿之不以还民巡按监察御史连均劾奏之  上俾自陈至是皆首实命姑宥之俾以财还民
　　○庚申夜有流星大如鸡弹色赤有光起宗人西北行至浊
　　○壬戌云南都司奏新兴等场煎办银课其矿夫初以大理等卫军士充之后多取征交阯又于各卫拨补缘极边之地极边之地屯守为急  命罢之
　　○癸亥  命行在兵部授交阯军丁李茂先阮宗豹黄添保为百户赐冠带衣钞给驿马遣诣安远侯柳升听用时交阯久无奏报三人者从间道潜驰报昌江被围甚急故有是命且敕升及黔国公沐晟等急援昌江
　　○甲子  命行在兵部凡去年八月差往各处镇守内外官皆令还京
　　○修徐州仓  命平江伯陈瑄以附近军民及运粮军士协力成之
　　○乙丑赐四川乌撒军民府把事吉淂芒部军民府把事额查广西思明府土官族人黄文德万承州土官族人许永昌龙州故土官族人赵忠及伽木隆番僧释夏监藏等钞及彩币表里仍给马直钞币
　　○丙寅行在吏部奏给工部员外郎苏起等诰命  上从之谓尚书蹇义等曰名与器不可轻假人卿等当为朝廷惜之
　　○巡按浙江监察御史吴讷言比年浙江及直隶松江等处逃军逃吏逃囚与顽民之避役者肆无畏惮骋凶恣暴凌虐乡里挟制官府事觉被获輙造诬词令家人妄诉有词连千人或三五百人者及逮对事多虗妄上妨公务下害良善乞敕法司揭榜禁约今后凡逃军囚吏除本身及其家被人杀害侵夺者方许指实陈诉余皆不许诸司亦不得擅与受理若果有冤抑湏自下而上陈诉有越次者准洪武中例发回应理衙门问断有告百人之上者料事轻重具奏差官同巡按御史都司布政司按察司究察惩治若连公差京官及方面正佐各府正官则先逮事内人鞫讯果有干涉方行逮问庶几奸谋少沮词讼渐息  上命法司从其言
　　○丁卯陕西洮州卫僧福景贵州安顺州土官同知阿宠遣把事阿女来等朝贡马及方物
　　○福余卫鞑靼小厮等来归奏愿居京自效  命为试百户赐冠带金织袭衣彩币银钞绢布鞍马有差仍  命有司给房屋器皿等物如例
　　○升失剌思使臣阿力为都指挥佥事赐之冠带
　　○开平备御都指挥唐铭等奏孤城荒远薪刍并难猝遇寇至别无应援请添拨官军神铳守备下其事太师英国公张辅及文武大臣议皆以为欲添官军愈难馈给宜准阳武侯薛禄初奏于独石筑城立开平卫以开平备御家属移于新城且耕且守而以开平卫及所调他卫备御官军选其精壮分作二班每班壹千余人更代于开平旧城哨备新城守御官军不足者暂于宣府及附近卫分酌量添拨候发罪囚充军代还原伍仍敕阳武侯薛禄防护粮饷之余就彼相宜区画筑城安恤毕事而归奏上  命俟秋成后为  
　　○辽东三万卫总甲张显言辽东军士往年为虏掠去者十亡七八间有存者多以计窃马驰回有为贼追及而戕之者有为虎狼所伤有死于冻饿有陷于履冰涉水者还至原卫能有几人其方至边境也守将遣人送京师马入官人充御马监勇士朝廷以为待之善矣孰不知军士闻之为之惊愕失意盖其人被虏时原卫已取户内壮丁补伍今又充勇士则一门二役矣夫以天下之大人民之夥岂无可充勇士者何独以处被虏之人哉臣愚以为军士间关道路万死一生离犬羊之群还父母之国又羁縻于京师父母不能餋妻子不能顾原卫之役不能免亦何罪至此设尚在虏中者闻之必相与愤怨离心孰肯奔驰南向哉伏乞  升下断自  宸衷今后有自虏地还者令还原卫惟以姓名呈报府部所获之马一匹者就给赏之二匹三匹者惟给赏一匹余皆与无马者骑操仍定赏例所获一匹除给赏外其余马别赐钞若干其先自虏中归充勇士者悉遣还卫并其军役如此则被虏之人忘死争归感朝廷之恩大矣  上览其言谓行在兵部臣曰士卒自虏中潜归者朕知其艰苦已  命赐衣物矣还卫听从其便原卫有取丁壮在伍者悉罢归
　　○叙南卫指挥吴玉等领军剿杀蛮寇焚其巢穴及回军蛮贼万余伏中道掩击官军多所陷没玉退走余兵溃散四川都司奏请罪玉  上曰古人用兵进退有节今之丧败无节故耳玉罪本当斩姑宥之令杀贼立功后若无功断不宥矣
　　○戊辰大宁都指挥佥事潘礼有过兵部言当调礼自陈数从征伐有功任职年久乞矜悯从之
　　○己巳  命总兵官镇远侯顾兴祖剿捕钦州贼首时广东都司言广西横州及贵县贼众二百余人入钦州杀灵山县知县封真仲虏官民妇女一十二口抢掠财畜及官库仪仗回至驯象卫境指挥张信率兵击之擒其从贼数人贼首遁走请命总兵官镇远侯顾兴祖捕之故有是命
　　○庚午行在户部奏近湖广长沙府言连年薄收秋粮逋负去年又旱徵纳愈难请依洪熙元年诏书折收钞  上曰湖广灾伤非一处当一体宽恤即令布政司取勘所属州县但灾伤百姓缺食之处宣德元年以前所欠税粮俱准折钞
　　○辛未擢湖广襄阳府儒学训导周迪儒士董轰为承天门待诏
　　○癸酉爪哇国王杨惟西沙遣使臣捌致惟开等来朝贡象牙等方物
　　○修南京清凉门城垣
　　○甲戌遣中官祭中霤之神
　　○上谕吏部尚书蹇义等曰今之武职皆是勋旧子孙少谙政事一切皆由首领官若能公心亦克有济近多有告科歛害军减克月粮者盖首领官多出吏胥卿等初除之际必谓此小官不及精详及其受罪而去军士已被其害以此言之不可不慎
　　○复威州守御千户所镇抚余谅官先是谅与本所千户鲁景皆坐事当徒尚留京师适番蛮叛围松茂叠溪  上宥景罪俾归自效于是谅亦请以弟瑄代徒役乞与景同归奋力杀贼  上从之复其官并免其弟役
　　○敕行在三法司及北京行部今夏暑方殷狱中系囚久未＜锍-釒＞决当思矜恤悉录其罪以闻
　　○乙亥定中盐例时行在户部奏北京粮少请开中盐粮不分官员军民皆许于北京诸卫仓纳米不拘资次支给两淮两浙盐每引米三斗五升河间长芦盐每引五斗河南陕西及四川盐每引二斗候积粮多即止从之
　　○行在兵部奏故汉府旧于陕西开城县孳牧驼马牛羊今悉入官已死者八百有余此皆牧餋官军不用心当责陪偿  上曰孳畜不免有死者且彼往事不可以累官军悉免之
　　○丙子陕西洮州卫剌麻极丹劄来朝贡马
　　○直登闻鼓给事中以所受词上闻  上因谕之曰朝廷虑刑狱有冤下情不能达故设登闻鼓然前代置院设官托耳目于一人非兼听广览之道我国家命六科给事中轮直冣淂其当尔等无畏权势无易孤茕惟其所言即时为达庶几事无壅蔽幽隐毕闻况给事中为朝廷近侍诚能效职当显用尔无或阿比以忝所任
　　○丁丑  命行在户部以昌平县山口仓粮二十二万石给宣府诸卫时户部郎中王良奏宣府军饷不足故有是命
　　○监察御史熊鉴等劾奏少师隆平侯张信豊城侯李贤永康侯徐安安顺侯薛贵恭顺侯吴克忠泰宁侯陈钟建平伯高远安乡伯张安应城伯孙杰忻城伯赵荣广宁伯刘湍彭城伯张曰□永都督李英苏火儿灰严宣娄鬼里吴也儿吉台吴守义郭镛俱无故不朝参当治其不敬之罪  上命姑宥之鉴又奏鸿胪寺卿杨善少卿贾庠不紏肃朝仪请加罪亦  命宥之
　　○释行在刑部员外郎何回初兖州护卫指挥宋贞挟私憾诬小旗马全之父阻滞钞法往全家执而捶之全子护其祖贞命子彬击全子至死事闻下行在刑部员外郎何回论贞斩罪彬为从应流有言回贞金者下锦衣卫掠问回不胜楚遂承服回家人诉冤  上曰彼果受金即贞免罪贞罪不免安淂有金命三法同核讯还奏实无受金事遂释回因谕锦衣卫指挥李顺等曰凡以赃淂罪者岂但丧身至其子孙犹被玷累岂可不究实情而专事考掠今后鞫狱必尽至公不公而枉人汝曹不有阳祸必有阴诛
　　○戊寅命故金吾左卫指挥使钱胜子能羽林前卫指挥使黄瑄叔信府军右卫指挥同知唐深子凯金吾右卫指挥佥事张斌子通俱袭职
　　○设甘州左卫僧纲司
　　○赐暹罗国使臣黄子顺等钞纱罗彩币表里金织纻丝罗绢袭衣有差赐其干事人李淂聪等五人冠带其傔从悉赐衣  命子顺赉敕及锦纻丝纱罗归赐国王及妃  命行在礼部遣人护送子顺等赴广东令归
　　○三法司录轻重系囚罪以进  上阅之召法司官谕之曰除十恶不宥其诈为敕书强盗杀人放火故烧公廨及官物抢夺伤人拒捕伤人者皆如律若因公科歛监守自盗等项非真犯死罪及徒流以下各以轻重罚工凡决遣六百余人
　　○宥总兵官镇远侯顾兴祖罪先是广西故都指挥葛森妾许氏诉兴祖欲夺其居宅又逼取森次妾袁氏私役军造第宅及贪虐不法不五事诏令兴祖自陈至是首实  上语都御史刘观等曰既不隐实姑宥之令改过如不改仍不宥也
　　○行在兵部奏富峪卫指挥使张晦死嫡子璇幼庶子琼长琼母妄称嫡请优给璇勿能争及长乃与母王诉之官事下行在刑部晦妹夫高＜王已＞右琼强辩餙诈刑部官信之反坐王罪王击登闻鼓诉之下行在都察院遂明其诬琼＜王已＞各抵罪当以璇继  上曰此刑部之不明也使其不击鼓再诉则庶袭而嫡废如公义何遂谕三法司官曰凡听两造之辞必明必审不明而枉直倒置人将谓朝廷用尔等不当而怨诽兴矣其可不慎
　　○日生左右珥色黄赤鲜明
　　○己卯敕总兵官阳武侯薛禄等自开平旋师驻宣府
　　○朝鲜国王李祹遣陪臣李皎等奉表贡马及方物谢赐银币恩
　　○行在礼部尚书胡濙奏北京国子监生及见拨各衙门历事者其间有年老貌陋不堪教用请令六部尚书都察院都御史通政司大理寺翰林院堂上官六科给事中公同监官拣选凡五十五岁以上及残疾貌陋不堪者皆罢为民庶几不孤教餋  上从之又谕濙曰国家育才何以有鄙陋不堪者此盖有司初不精选耳然虑其中有饰诈以求退者可令锦衣卫指挥一人察视之
　　○庚辰湖广金洞安抚司故土官万户覃黑送子万勇等来朝贡马及方物
　　○辛巳  上御左顺门谓行在工部尚书吴中等曰朝廷小有造作用力不多比闻各处取至工匠多老幼不堪此既不淂其力彼亦未免艰难宜即取勘发遣宁家于是中等阅实放遣九百七十余人
　　○壬午赐陕西临洮卫僧福景等贵州安顺州把事阿女等钞币有差
　　○癸未增置浙江布政司理问所副理问一员先是巡按浙江监察御史吴讷奏浙江地大人众词讼繁多虽因人民好讼亦是官司不能分理以致刑狱不清乞增置副理问一员从之
　　○昏刻流星大如鸡弹色青白有光出进贤西北行入五帝座夜有流星大如鸡弹色赤尾迹有光起奎东南行至外屏五鼓有流星大如鸡弹色青白尾迹有光出帝星傍东北行至云中
　　○甲申敕总兵官阳武侯薛禄等曰比开平屡报有寇宜仍整兵巡逻遇寇相机剪除尤宜慎重
　　○夜有流星大如鸡弹色赤有光起牵牛西南行至浊
　　○乙酉  命行在吏部左侍郎郭琎礼科左给事中汪本为正副使持节封鲁王肇煇嫡子泰堪为鲁世子庶长子泰土□宁为安丘王第三子泰＜礜-石土＞为乐陵王第四子泰墱为钜野王册知县赵禠女为鲁世子妃西城兵马副指挥孙钟女为安丘王妃南城兵马副指挥赵兴女为乐陵王妃北城兵马副指挥蔡祥女为钜野王妃  命鲁王肇煇长女诸城郡主配济宁卫指挥赵荣子瑄第二女文登郡主配曲阜知县孔克中子希恭第三女郓城郡主配济宁左卫指挥李善子让  命瑄等俱为仪宾赐之诰命
　　○丙戌赐爪哇国使臣八致唯开等钞彩币表里纱罗金织纻丝袭衣有差
　　○日生左右珥色青赤鲜明
　　大明宣宗宪天崇道英明神圣钦文昭武宽仁纯孝章皇帝实录卷之二十八
　　明宣宗章皇帝实录卷之二十八终


明宣宗章皇帝实录卷之二十九
　　宣德二年秋七月丁亥朔享  太庙
　　○遣中官祭司门之神
　　○行在鸿胪寺卿杨善等劾奏郑府工副等官周信等一百四十三人朝参不具公服请正其罪  上曰小官或未有备姑宥之
　　○夜有流星大如鸡弹色青白尾迹有光出天仓东南行至近浊
　　○戊子赐洮州卫剌麻板丹札等钞彩币表里有差
　　○行在户部奏河东狭西都转运盐使司岁办盐课三十万四千引自永乐二十二年至宣德元年淫两坏堤淡水入池而盐不结致亏岁额已奏准役民修筑盐候今岁补偿今正当盐结之时请遣官监办及令补偿亏欠之数  上曰遣官监临不免扰人但移文所司令补偿之
　　○罢僧童四百五十一人为民时僧童陈达高等请度牒考试皆不通梵典行在礼部请惩以法  上曰此愚民欲苟逃差役耳宥之发归为民
　　○夜有流星大如杯色青白尾迹有光出鳖星西南行至近浊
　　○己丑夜有流星大如鸡弹色赤尾迹有光出庶子旁西北行至浊
　　○辛卯占城国王占巴的赖遣使臣逋沙怕把淡等奉表贡象牙犀角奇蓝香等方物
　　○壬辰命府军前卫带俸幼官指挥同知张福常荣聂贵指挥佥事李敬俱理卫事
　　○夜有流星大如鸡弹色青白尾迹有光出斗南行至云中又有流星大如鸡弹色赤尾迹有光出北斗杓西北行入梗河
　　○癸巳蜀王友堉奏昨再奉敕调军剿捕松潘叛寇已委指挥李瓘等官领兵四千往松潘听征  上复书蜀王曰闻已发军深见体国之意然朕已遣人招谕若其顺服可免用兵如其冥顽不悛朕别于狭西调精兵由他道进贤弟府中再量调人马与前所调者会合齐心并力殄灭此寇庶几永息边患
　　○云南大理卫土官百户李庆遣子奴四川沐川长官司把事夷贵真等来朝贡马及方物
　　○升府军卫正千户者颜帖木儿为本卫指挥佥事
　　○夜太白犯东井
　　○乙未赐哈密忠顺王差来都督佥事北斗奴失剌思使臣都指挥佥事阿力土鲁番城使臣都指挥佥事也苦著儿及哈密卫指挥同知佥事千百户镇抚诰敕
　　○行在兵部尚书张本言初广西三司奏柳庆各府山贼紏合猺獞于临桂等五县劫掠人财已集民款置备器械守护总兵官镇远侯顾兴祖督军往来哨捕今三司又奏桂林及柳庆等府贼首韦万黄韦朝傅等聚众劫杀为民害敕兴祖进兵剿之
　　○山东左参政叚民目陈一考称职应授本身诰命臣母叶年八十二乞停本身诰先给臣母  上命行在吏部从之
　　○备倭都指挥使卫青奏缘海之地纡回四千余里城堡烽堠三百余所比年近海诸卫官军累调营造运粮今当备倭时月而守了者少恐误事机山东都司亦奏左军都督府今徵取军士余丁营缮乏人应役  上谓行在兵部臣曰役人能节其力则事亦不误其令工部以所役缘海军士分两班更代则备倭赴役两不妨误余丁更不必取
　　○夜月上生背气一道色苍白鲜明
　　○丙申  上谕三法司官曰今盛暑朕与卿等深居静处犹觉可畏罪囚骈首就系熏蒸烦郁宁得无病宜即检勘有应罚役者即时发遣应奏者即具所犯来处置勿令久淹若或疾病死于无辜足为阴德之累卿等宜体朕意
　　○丁酉改翰林侍讲陈敬宗为国子司业  上曰侍讲清华之职司业师表之任秩虽未崇其任则重亦可谓儒者之荣矣
　　○增置广西浔州府平南县武林乡巡检司土官副巡检一员
　　○戊戌给临川王磐熚仪仗
　　○琉球国中山王尚巴志遣使臣浮那姑是等奉表笺贡马及方物
　　○升行在刑科左给事中李敏为南京都察院右佥都御史交阯道监察御史江銕为浙江按察司副使狭西道监察御史夏能四川道监察御史杨铭为浙江按察司佥事命户部贵州清吏司员外郎原固为河南布政司参议往总兵官崇信伯费瓛处理军机文书擢监生厉秉彝何敬邵新为监察御史秉彝行在交阯道敬行在山西道新浙江道以陈祚为行在山西道监察御史祚尝为河南布政司右参议坐事被谪至是有举其才者故召用之复王纳高唐州知州升从四品禄马旭内丘县知县升从六品禄王恪凤翔府通判朱宁汶上县丞讷旭以九年考最恪宁以亲丧服阕民皆奏乞留之故有是命调河南按察司副使彭进为云南按察司副使
　　○命哈密故都指挥佥事那苏儿丁侄舍列夫丁故指挥同知阿思兰孙舍黑马黑麻阿里子马黑麻袭职
　　○赐朝鲜国使臣李皎等钞彩币表里金织罗绢袭衣有差
　　○命狭西三司及军卫有司罪囚纳米赎罪时行在户部奏狭西岷州河州洮州临洮各卫粮饷皆西安等府税粮供给迩来岁歉民贫多致逋负仓无储偫欲将狭西三司及诸军卫有司罪囚除真犯死罪依律其余杂犯死罪并徒流以下皆赴岷州等卫纳米赎罪  上从之仍命行在刑部都察院斟酌轻重多寡之数以闻
　　○行在礼部奏会官简视北京国子监生李干等年老残疾貌陋不堪教用者凡一千九十五十人宜罢为民其南京国子监生请准此例会简皆从之
　　○己亥命歪思王遣来正使马黑麻迭力迷失为指挥佥事副使马黑麻癿纳速儿剌为正千户乞儿麻地使臣火者忽思老为正千户肉迷地使臣哈只阿黑蛮为副千户俱赐诰命给冠带
　　○赐湖广金峒安抚司故土官舍人覃万勇等钞币绵布有差
　　○诏逮镇远侯顾兴祖时交阯叛寇破隘留等关攻围丘温兴祖拥兵南宁太平不援致寇陷城又兴祖先奏已获贼首韦万黄枭首示众而万黄出没劫掠如故兴祖又遣指挥张珩等假以军务逼取士官人等金银二千五百余两马百余匹又强夺民居挟娶女妇等事为巡按御史劾奏  上以其稔恶不悛命行在都察院述问仍命公侯大臣别举良将代之
　　○庚子以明日中元节遣郑王瞻埈祭  长陵  献陵
　　○行在刑部尚书金纯都察院左都御史刘观行部尚书李友直等通类轻重罪囚奏请＜锍-釒＞决  上阅之命纯等曰反逆不孝人命强盗聚众窃盗拒捕伤人故毁公廨及官民房屋诈为制书伪造印信强夺良家妻女俱如律监守自盗受枉法财盗官畜产钱粮者追其所盗所受物免死及应徒流笞杖者论轻重罚输作工匠之应徒者如年限输作应赎者如律凡决遣二千四百六十五人
　　○巡按河南监察御史戴诚奏布政司右参政李寿专督郡县税粮于怀庆府河南县吏民之家贷花绒二万余斤布一万余匹展转贸易肆为侵渔又逼使部运者妄告小民负欠拘系棰楚小民不堪致其逃者二千余户命行在都察院遣人逮治之
　　○辛丑命都督同知陈怀充总兵官都督佥事刘昭充副总兵都指挥同知赵安充左参将都指挥佥事蒋贵充右参将剿捕松潘叛蛮敕怀昭安统领庆府肃府护卫官军各一千富平王三百狭西都司行都司各八千宁夏诸卫二千自洮州取路进松潘仍敕贵同都指挥佥事韩整以所领四川贵州并成都护卫调来操备官军刻期会合怀等剿捕肃清边境若此寇已从招抚尔等别宜相机处置
　　○赵府左长史赵季通卒季通字师道天台人由教官举任吉水安丰知县调漳州龙溪宽厚爱民民甚戴之永乐初与修  太祖皇帝实录书上除国子博士升司业调北京国子司业简为赵王府左长史时国子司业董子庄简授赵府右长史两人皆端厚和平操守坚确雍容详雅有政事才同心辅导随事＜矢见＞益委曲尽诚于侍讲读必推理以验诸事多所开悟王甚礼重两人  太宗皇帝  仁宗皇帝皆深知之当时论亲藩辅导之良盖赵董为极选云
　　○壬寅  上谕少师吏部尚书蹇义等曰唐太宗尝言用人当以德行学识为本此语甚是今之所用多是进士监生彼读书知古必能务德行广智识间有人才吏胥终亦少在要职大凡用人正如工匠用木小大长短各当其宜然后能成居室若用人不当何以成治功卿宜更加详察有在高位而德行学识未称则改用之有在下位而德行学识优长则进用之庶合至公而人莫敢不服
　　○调济阳卫带俸都指挥同知高贵山西行都司都指挥佥事王用行在金吾左卫带俸都指挥佥事吕整俱任广西都司
　○癸卯贵州总兵官都督萧授奏水西宣慰司头目阿闭妨宜聚众为恶不服输税其党八千余人横杀土兵占据山箐招抚不从其地与普定卫西堡长官司蛮贼阿骨阿哈地方相连恐互相紏结为害不细请遣官军土兵合势剿除  上谕行在兵部臣曰蛮人无知非有远谋如即调兵旁近善良不免受害姑令授与三司遣人抚谕如再不服调兵未晚
　　○顺天府霸州文安大成二县蝗
　　○甲辰赐云南大理卫土官舍人李奴四川沐川长官司把事夷贵真等钞币有差
　　○狭西巩昌府西河县直隶庐州府合肥县各奏人民缺食已给官仓米麦赈济具以数闻  上谕行在户部臣曰能及时济之亦见有司不坐视民患
　　○乙巳福余卫鞑官指挥佥事脱欢湖广麻寮守御千户所土官百户向拳甫等来朝贡马
　　○赐占城国使臣逋沙怕把淡等钞彩币表里有差仍命逋沙怕把淡等赍敕及文锦纻丝纱罗归赐其国王及妃
　　○丙午遣郑王瞻埈等诣  献陵行禫祭礼
　　○敕谕南京刑部都察院大理寺曰凡官员军民人等有犯除恶逆不孝人命强盗诈伪等项真犯死罪及故烧仓库钱粮衙门文卷依律外其监守自盗及杂犯死罪以下悉依定去条例令各犯自备米于南京仓输纳赎罪纳毕仍依运砖罚钞例发落内有该追钱粮赃物者依例追徵纳米之例死罪官吏米一百石军民人等米八十石流罪米六十石徒罪三年米五十石二年半米四十石二年米三十五石一年半米三十石一年米二十五石杖罪一百米二十石九十米十五石八十米十二石七十米十石六十米八石笞罪五十米六石四十米五石三十米四石二十米三石一十米二石
　　○巡按直隶监察御史姚震奏北京行太仆寺少卿母祥寺丞王浚于肥乡县阅马受群长白金之赂请逮问从之
　　○昏刻有流星大如鸡弹色赤有光起文昌东北行至八榖
　　○丁未升永平卫指挥使王义为□□仍于永平食禄不任事
　　○是日总兵官阳武侯薛禄副总兵清平伯吴成率师至开平虏寇先已逼城下无所得而退禄至获寇三人询之云虏众在朵儿班你儿兀之地去东南三百余里禄等遂率精兵往袭之昼伏夜行踰三夕至其地望见虏营纵轻骑径薄之虏仓惶上马迎敌官军杀虏数十人生擒贼首镇抚晃合帖木儿百户忙哥撒儿等十二人虏败走获其男妇六十四人马八百一十七匹牛羊四千余头既还虏众蹑其后禄复纵兵奋击又大败之虏遂远遁
　　○戊申以江淮卫指挥佥事郭敏老疾命其子玺代
　　○行在刑部都察院奏定岷州洮州河州临洮纳米赎罪例岷州洮州二卫死罪十石流八石徒六石杖三石笞一石五斗河州临洮二卫死罪十三石流十石徒八石杖五石笞三石纳毕依在京运砖罚钞例军官应徒流者调卫杂犯死罪者降用文职官吏应徒流及杂犯死罪俱放原籍为民军民人等着役宁家官吏受赃犯死罪及闲吏犯徒流罪者仍发北京为民杖罪者军官还职文官应降罢者依律降罢吏改拨笞罪各还职役闲吏起送行在吏部照例发遣  上从之曰兹以歉岁暂纾民力俟年丰仍如旧例
　　○己酉命行后军都督府都督佥事山云偑征蛮将军印充总兵官代镇远侯顾兴祖镇守广西率领湖广广西贵州三都司所调官军剿捕叛蛮先是兴祖有罪被逮  上命公侯大臣举良将代之至是大臣咸言云廉勇有智略  上亦以为然故有是命
　　○湖广道监察御史吴会同以私过降山阳县儒学教谕
　　○行在兵部尚书张本奏初蛮寇攻围松潘叠溪茂州指挥吴玉等领军追捕四川都司布政司按察司官右布政使殷序等同往招抚玉等不谨堤备为贼所败断威州索桥烧毁铺楼及都指挥韩整高隆率军至威州遇贼与敌官军反为贼败整等诈言番贼临城对敌混杀官军以掩己过巡按御史严孟衡等劾奏其事奉旨宥玉等死命充为事官立功赎罪韩整高隆等皆失机整又欺朝廷殷序等不能招抚致贼猖獗俱合罪之  上曰姑皆宥之使图后功无功不贷
　　○庚戌日生右珥色青赤鲜明
　　○辛亥大同总兵官武安侯郑亨奏缘边烟墪七十有六各置旗军十五人昼夜守了边地苦寒其中有衣服单薄者乞每墪给皮裘五领使更番瞭望得以御寒命行在工部如数给之
　　○壬子封宁王权长女为永新郡主配金乡卫舍人高鹤龄第二女为玉山郡主配都督舍人方景祥第十一女为浮梁郡主配龙江右卫舍人俞致渊命鹤龄等俱为仪宾赐之诰命
　　○赐朝鲜国贡使李皎等宴
　　○行在户部奏直隶苏州府昆山县今年夏久雨渰没官民田稼一千八百六十三顷有奇镇江府金坛县雨渰没官民麦田一千一百二十顷有奇湖广长沙府攸县旱伤田禾一千五百九十八顷有奇  上命遣人验实蠲其税粮
　　○癸丑给宁府永新郡主及仪宾高鹤龄岁禄共八百石玉山郡主及仪宾方景祥浮梁郡主及仪宾俞致渊如之俱于江西布政司仓库内米钞兼支
　　○设湖广石关峒长官司隶金峒安抚司以覃万勇为长官向显铭牟福亮谭仲贵为副长官前元时尝于其地开围布等处镇边万户府以万勇父黑送显铭父胜福亮父月海仲贡父孝为万户知府同知通判洪武初大军克蜀黑送等皆死蛮民溃散因而罢革至是万勇等招集蛮民一百五十余户居峒中未有所属金峒安抚司遣人招之乃备马来贡上故万户府印请设官开治所事下湖广三司覆勘皆实遂命设长官司以万勇等为长官副长官仍置吏目一员
　　○甲寅赐琉球国使臣浮那姑是等钞彩币表里有差
　　○乙卯赐福余卫鞑官指挥佥事脱欢等及湖广麻寮守御千户所土官百户向拳甫等钞彩币表里有差
　　○直隶河间府献县真定府晋州饶阳县奏河水冲决宫俭口及窑堤口黄潦漫流田禾渰没  上命行在工部遣人巡视凡水势冲激之处堤堰当增修者即发民兴工  上视朝罢御左顺门谕礼部尚书胡濙曰昔  皇考在位禁止自宫之人谓其毁伤父母遗体最是不孝凡有此等皆发充军朕遵承  先志亦尝援例发遣比者小人复有冒犯盖缘不知故尔妄作孔子曰示之以好恶而民知禁卿宜出榜遍谕天下使之遵守



明宣宗章皇帝实录卷之三十
　　宣德二年八月丙辰朔总兵官阳武侯薛禄等奏七月二十一日率兵于开平东南三百里外剿杀鞑寇上其俘获人口辎重马驼牛羊之数  上遣使赍敕嘉劳之
　　○夜有流星大如鸡弹色青白尾迹有光出参旗西南行入天囷太白犯舆鬼西南星
　　○丁巳遣太子少傅工部尚书兼谨身殿大学士杨荣释奠先师孔子
　　○晓刻太白犯舆鬼
　　○戊午祭  大社  大稷
　　○秃都河等卫指挥佥事脱你哥福余卫故千户帖木儿子勤克等来朝贡马
　　○朵儿必河等卫指挥佥事阿儿帖木等男妇二十五人来朝奏愿居京自效赐金织袭衣彩币钞布绵花仍命有司给房屋器皿等物如例
　　○大同总兵官武安侯郑亨奏大同每岁召□中纳盐粮以实边储因淮浙盐每引纳米三斗久乃得支□人少有至者乞每引减米五升不次支给则商旅必至边廪可充从之
　　○庚申  上语行在吏部尚书蹇义等曰国家建学育才以资任用  祖宗以来得人为多比者各处考黜生员例应充吏有以患病为词者告乞再试彼既耻于罢黜必能悔过自新又或是学业垂成不甘中弃者宜从所请然须令翰林院严切考试庶几人知所警自然向学
　　○辽东都司都指挥同知康旺考郎兀等卫指挥佥事克彻屯河等卫指挥佥事不颜秃辽东东宁卫指挥金声等来朝进马及方物
　　○行在户部以宣德三年随驾御马监饲象马牛羊草太常光禄饲牲草分泒南北直隶及山东河南山西狭西诸府州于今年地亩谷草内徵纳  上曰古者纳总纳铚皆量地之远近虑劳民也宜从减省毋困民力
　　○监察御史严继先言近行在吏部放遣患病官还乡例皆革去冠带为民臣窃谓为官者赐之冠带所以为荣不幸有疾实非得已亦有曾受诰敕封赠父母者既非得罪辄去冠带无以激劝后进敦厚风化  上谓尚书蹇义等曰以理去官与见任同今后曾受诰敕以老疾去者皆令冠带还乡
　　○巡按北直隶监察御史李骥奏近脩筑密云中卫城垣发各县民丁五百余人今正当秋成乞暂放收获毕日仍令赴工  上谕行在工部臣曰民所望者秋成其即如御史言散遣之
　　○夜有流星大如鸡弹色赤有光起营室西南行至垒壁阵
　　○辛酉行在都察院左都御史刘观等奏常州宜兴无赖民刘贵同其二子诬平民为强盗悉夺其产业杀其家五人又文致其罪解县死于狱者八人事发贵已至二子依谋杀人从而加功律绞畏死诉冤有旨令臣等辩明臣等究情论法宜坐绞罪  上曰人情孰不畏死其杀人多矣此若幸免平民何辜处决如律
　　○免民丁脩居庸关桥梁时守关指挥芮勋言关路桥梁为雨潦冲坏督军修治未得坚完请发隆庆州及昌平县民丁并力为之  上曰不过数日之力今收成之际岂可妨农其令近卫协助之无役民力
　　○直隶河间县民奏去年八月大驾东征军马蹂践禾稼一空已蒙开除粮税今有司仍追马草乞并蠲除  上命行在户部悉除之
　　○壬戌命亦里把里等处使臣满剌马黑麻阿昔儿丁狭西丁为副千户满剌马黑麻马黑麻为所镇抚皆赐冠带
　　○甲子给鲁府安丘乐陵钜野三王岁禄各二千石内给米五百石余皆折钞
　　○少保户部尚书兼武英殿大学士黄淮以疾求退上＜锍-釒＞曰臣历任以来荷国厚恩勉竭驽钝莫报涓埃数载之间形神羸弱众疾交攻手足痿痹动若拘挛心胁气冲痛如刀剌食下咽而呕逆语过耳而莫闻凡若此类不可殚述窃尝自计犬马之齿奄过六旬所患病症息则稍苏劳即旋复今年三月以来疾势大作荷蒙  圣恩命医治疗缘臣疾已沉痼难遂痊愈虽欲黾勉供职奈何力不能支伏望  圣仁俯垂矜悯赐臣扶疾还乡以终余年不胜至幸  上览奏恻然顾谓少傅杨士奇太子少傅杨荣太子少保金幼孜曰淮与卿等同事  皇祖  皇考今三十年勤劳多矣而其疾若此固留之则情有不可宜令暂还家餋疾若稍平复即当复来卿等以朕意谕之遂遣中官赐纱万贯
　　○直隶徐州保定府深泽博野束鹿蠡县河间府河间县各奏七月积雨连旬河水泛溢冲决堤岸渰没禾稼山西布政司蒲泽解绛霍五州沁水岳阳平陆临晋猗氏曲沃安邑襄陵芮城稷山垣曲翼城太平河津闻喜汾西赵城永和浮山临汾荣河万泉夏二十三县河南府灵宝县各奏五六月亢阳不雨田谷旱伤  上命行在户部遣官验视蠲其租税宥广东都指挥佥事程玚罪初玚领军捕黎冠无所获寇大焚掠安定会同二县巡按御史金濂尝劾玚失机上命姑记罪俾自效至是广东都司奏贼党悉就禽戮招抚其未获者四人行在都察院犹劾奏玚请罪之  上曰功可掩过姑宥之未获者仍令玚尽禽乃已
　　○丙寅阿木河等卫指挥佥事散替等来朝贡马及方物
　　○丁卯总兵官阳武侯薛禄副总兵清平伯吴成等还京师献所俘获虏寇人畜  上嘉劳之命行在礼部兵部录其功次高下定赏禄赏白金百两钞二千锭彩币表里十成白金九十两钞一千六百锭彩币表里八先入贼阵都督同知程忠等三人人白金五十两钞一千锭彩币表里五把总领队都指挥佥事滕广等八人人白金四十两钞八百锭彩币表里四随伍都指挥佥事失剌那海等六人人白金二十两钞三百锭彩币表里二当先力战都督同知高文等二人人白金三十两钞六百锭彩币表里三把总领队都指挥佥事寗忠等十三人人白金十五两钞三百锭彩币表里二守营都指挥同知郝庆等二人人钞一百锭通州等卫指挥使王敬等一万二百四人给赏有差总计银二万二千六百三十五两有奇彩币九百三十一表里钞五万九千九百五十六锭绢四百四十三匹绵布一千九十一匹
　　○戊辰  上视朝罢御左顺门尚书蹇义夏原吉等侍  上曰近者各处有司多奏水旱而山西郡县旱为尤甚若禾稼不成其民何所仰给朕心惓惓思所以弭灾之道卿等当辅朕不逮以回天意若及今大雨民犹有望原吉对曰齐景公言善荧惑为之退舍  升下忧民如此天心悦览必有以副  圣意顾臣等不职实切惶愧皆顿首谢
　　○大真人张宇清卒宇清字彦玑永乐间嗣兄宇初教事授正一嗣教清虚冲素光祖演道真人  上嗣位来朝时道士刘渊然已赐号大真人宇清欲与之并恳求当道为之请  上曲从之赐号崇谦守静洞玄大真人盖示训也至是卒讣闻赐祭
　　○己巳乌思藏剌麻锁南相竹等来朝贡马
　　○升行在吏科都给事中凌晏如为行在都察院右佥都御史
　　○改副都御史李素为浙江按察使以按察使林硕坐事被逮故也
　　○壬申撒剌儿等卫安乐等州寄住指挥佥事卜也哈哈剌等处回回打剌罕赛因马哈木等来朝贡马及方物
　　○行在户部奏光禄寺明年所用厨料请如例买之民间  上曰光禄供祭祀宾客之费固不可缺然与其多取于民莫若俭以足用卿等宜斟酌撙节不可过中
　　○癸酉遣官祭历代帝王
　　○命都指挥佥事许彬王能往山西行都司领骑兵专督缘边哨备
　　○行在户部尚书夏原吉奏南京户部公宇栋梁欀桷多朽腐恐颓坏则愈费工力请预修理  上从之因曰凡人治家治国理皆如此思其艰而图于早则用力少而成功不难若及艰难然后图之则劳费数倍功成不易矣
　　○甲戌祭太岁风云雷雨岳镇海渎山川等神
　　○遣官祭旗纛之神
　　○  上视朝罢御便殿问侍臣曰颇闻朝廷下宽恤之令或为有司沮格者诚有之乎侍臣对曰亦闻有之上曰治天下以信为本朕每出一诏令必豫度可行可守而后发不然徒失信于民岂为君之道为臣辅君理民以信义为要君欲施仁而臣沮格于下不忠孰大焉侍臣对曰此实政事之臣负  陛下所赖  陛下明断耳
　　○乙亥升行在户部左侍郎兼詹事府少詹事郭敦为本部尚书户部郎中陈琰礼部郎中杨善俱为狭西布政司右参政
　　○复孔公朝宁阳知县公朝永乐初知宁阳能惠绥小民清廉直干赋役平均人甚安之坐同寮饮酒相争皆发戍边民八十余人奏乞留公朝不得又屡奏乞留皆不得至是闻以求贤举至京宁阳民又奏乞留  上谓吏部尚书蹇义等曰此人去宁阳二十余年民数数奏留不己必所及于人者深  其令复知宁阳
　　○增置垻上东马房仓垻上北马方仓大使副使各一员
　　○少保黄淮以疾归陛辞命行在兵部给舟车复赐钞万贯
　　○行在户部奏两淮两浙煎办盐课每岁给工本今应如例遣监生运新钞给之就令盘验去年所办之数  上曰国家不欲损民故盐课给工本但近闻差去监生皆有需求卿等宜戒饬之
　　○免直隶河间等府民陪马时行在兵部尚书张本言河间等六府所属州县民孳牧马去年秋尽取赴京备用道途瘦死者五万五千余匹应追陪还官  上曰马死于途非孳牧者之过悉免追
　　○总兵官宁阳侯陈懋奏前者召□于宁夏纳米灵州支盐往平凉庆阳鬻卖而行盐地方不广商旅遂稀今河东盐池久被水潦盐利不兴灵州私盐转出他境若仍于宁夏开中暂许灵州之盐得至狭西山西地界则商旅竞至边储充实矣  上从之命俟河东盐池有盐之日仍如旧例
　　○晓刻太白犯轩辕大星
　　○丙子命奴儿干等处来朝野人女直头目者得兀为可令河卫指挥佥事儹卜为弗提卫指挥佥事俱袭父职斡冬哈僧住可忙哈帖木儿哈傅剌察等俱为副千户孟常三哈可里因答忽亦思答乃答哈剌脱欢出忽失塔加塔什哥里忽失答答必纳等俱为百户赐赉有差
　　○辽东总兵官都督佥事巫凯奏广宁旧城中设四卫洪熙元年以其窄狭奏准于城东南二面增筑土城以居官军今欲拆旧城一面使与新城相通以其砖石包砌新城从之
　　○晓刻月犯天街北星
　　○丁丑四川酉阳宣抚司土官佥事冉应良遣头目何政聪玄城等卫指挥佥事木答兀答等来朝贡马及方物
　　○弗提卫指挥佥事三哈秃都河卫指挥佥事莽加及其母来朝莽加奏愿居京师三哈奏愿居辽东自在州赐纻丝袭衣彩币钞布棉花仍命顺天府及辽东都司给房屋器皿等物如例
　　○命少师隆平侯张信行在户部尚书郭敦往狭西整饬庶为凡有当行者同狭西三司官计议而行必归至当仍具奏闻务使军民安妥粮储足用非有召命无辄回京
　　○命故都指挥佥事黄诚侄智袭府军后卫指挥使锦衣卫指挥同知徐斌子毅袭职江淮卫指挥同知车鉴自陈老疾命其子亮代
　　○降四川都司都指挥佥事韩整充为事官时巡按四川监察御史并四川都司布政司按察司俱奏整率官军七千余驻威州蛮贼隔溪大肆攻劫焚官署民居掠人畜整坐视不救故降充为事官戴死罪听总兵官都督陈怀等调遣俾杀贼立功再畏怯无功必杀不宥
　　○夜有流星大如杯色青白有光起奎东南行至天苑炸散
　　○戊寅行在户部奏楚府崇阳王嫡次子及永安通山通城三王诸庶子俱授镇国将军岁禄各一千石令湖广布政司于所属仓库内米钞兼支从之
　　○四川马湖等府土官知府安璇遣把事田福天全六番招讨司土僧印中等来朝贡方物
　　○赐秃都河等卫指挥佥事脱你哥福余卫舍人勤克奴儿干都司都指挥同知康旺考郎兀等卫指挥佥事克彻屯河等卫指挥佥事不颜秃东宁等卫指挥金□等钞彩币表里有差
　　○四川布政司言所属府州县官缺多以阴阳医学等官权署民不信服今官军征番寇所急者粮饷缺官督运请凡考满给由到司者除历任九载及学官令赴京其余三年六年者暂存在任督运粮饷待番寇平如例给由  上命行在吏部如所奏官缺者选人除授
　　○夜有流星大如鸡弹色青白尾迹有光出天仓东南行至云中
　　○己卯增设甘州前后二卫右千户以乐安守御千户所十二百户所军士实之
　　○庚辰辽东安乐州故指挥佥事王阿里哥出妻子俺失可等来朝贡马
　　○升行在吏科左给事中王佐为行在户部右侍郎狭西苑马寺卿曹曾为顺天府尹北京行太仆寺丞刘宁为本寺少卿以九载考最也邓川州儒学训导杨昭为江西道监察御史保定府清苑县儒学教谕王锡绍兴府上虞县儒学教谕虞祥台州府儒学训导储懋延平府钞县儒学训导郭璘定州行唐县儒学训导赵端苏州府长洲县儒学训导鲍尧夫为给事中锡行在户科祥行在礼科懋璘行在吏科端行在兵科尧夫行在工科交阯宣化府知府黄安为广东布政司左参政北京行部兵曹清吏司员外郎杨庸为河南布政司右参议行在户部四川清吏司员外郎石坚为四川布政司右参议辽东苑马寺少卿侯聚为广东按察使山西道监察御史徐义为广东按察司副使河南道监察御史熊鉴为山东按察司副使调福建布政司右参政杨敬为湖广布政司右参政四川布政司右参议胡俊为江西布政司右参议改大理寺丞张宗琏为常州府同知江西道监察御史蒋思诚为云南罗次县知县二人皆以奏事不称旨故改外任复杨信严州府桐庐县知县升从六品禄孙贵凤阳府五河县典史升从九品禄二人俱九载考最以其民奏乞留之故有是命
　　○命哈密差来哈只火者为副千户阿老丁哈利甫丁回回马哈麻答儿月失皆为百户
　　○夜有流星大如鸡弹色青白有光起羽林军东南行至浊
　　○壬午宁王权奏府中乏内使  上遣中官送火者二十人往赐之
　　○蜀王友堉奏前后调发官军校尉七千余人助讨松潘叛寇  上嘉其能尽藩职恭朝命赐书奖励之
　　○晓刻月犯轩辕南第二星
　　○癸未起复工部尚书甄庸时庸以亲丧家居行在吏部尚书蹇义等言南京工部事繁而堂上缺官故有是命
　　○赐阿木河等卫指挥佥事散撒剌儿等卫指挥佥事卜也哈哈剌等处回回打剌罕赛因马哈木及乌思藏剌麻锁南相竹等钞彩币表里有差
　　○可木河等卫指挥佥事亦令加等喜申卫百户能哥等屯河卫女直头目答必纳等来朝答必纳等二人奏愿居自效命为百户亦令加等十六人奏愿居辽东自在州各赐纻丝袭衣彩币钞布仍命顺天府及辽东都司给房屋器皿等物如例
　　○甲申严反逆家属在逃之令先是高煦叛官吏军民多从之者于法全家男子斩妇女给配  上不忍一概加刑止戮正犯余家属悉宥死发戍边或京卫为匠或给官家为奴其发戍边者往往谋害解送之人而逃为奴者亦多逃归其乡  上闻之命五城兵马及卫所府县巡检司捕之又命行在都察院榜示中外未获者许出首犯者及藏匿者处死首得实赏钞一千贯榜出后逃者能自首宥死仍发原配所或不首而自回原配所亦免罪
　　○乙酉云南麓川宣慰使思任发等遣头目陶孟忙孟放南甸州土官知州刀贡罕遣头目刀怕缅甸军民宣慰司头目莽得剌遣通事立景景东府土官知府陶干遣舍人陶吾蒙化州土官知州左伽弟昶及木邦军民宣慰使罕门法遣头目招路巴四川乌撒军民府土官知府阿能等来朝贡象马及金银器皿方物
　　○召遂安伯陈英还京师仍敕都督陈景先总理蓟州永平山海军务
　　○赐平江伯陈瑄所统运粮官军钞指挥八锭千户卫镇抚六锭百户所镇抚五锭旗军四锭俱于淮安杨州官库支给
　　○初保定伯梁铭奏求南京故都督韩观旧宅  上许之既而有言观妻子尚居其中  上曰观旧功臣岂可夺之遂命工部别与铭
　　○设狭西都司洮州卫僧纲司置都纲一员
　　○夜有流星大如鸡弹色青白有光出昴东北行入五车又有流星大如鸡弹色赤有光出营室东南行入南河
明宣宗章皇帝实录卷之三十一
　　宣德二年九月丙戌朔
　　○丁亥  上命行在刑部都察院北京行部凡武职及旗军见系鞫者悉录其情轻重以闻
　　○升辽东都指挥同知康旺为都指挥使都指挥佥事王肇舟佟答剌哈为都指挥同知东宁卫指挥使金声为都指挥佥事旺等累使奴儿干招谕  上念其劳故有是命
　　○直隶凤阳府霍丘县庐州府无为州及英山县安庆府怀宁县浙江严州府遂安县湖广襄阳府榖城县四川重庆府长寿县各奏人民缺食已给官仓稻榖赈济具以数闻  上谕行在户部臣曰四方言灾伤多矣卿等宜留心恤民毋使重困
　　○夜有流星大如鸡弹色赤尾迹有光起壁东南行至天苑旁
　　○戊子夜有流星大如鸡弹色青白尾迹有光出营室西北行至云中
　　○己丑命故都指挥佥事帖木儿海牙子脱丹帖木儿袭父职帖木儿海牙本忠勇王金忠部属同忠来归授以是官至是病故忠请官其子  上命袭职
　　○辛卯行在工部奏自通州至山海桥梁路道为雨潦所坏驿站房宇亦多损漏请遣锦衣卫能干官一员驰驿往督军卫有司量拨军民修治  上曰此闻锦衣卫官差遣在外多贪虐厉民只遣工部廉能官庶几不扰
　　○壬辰  上阅法司所上武职旗军所犯罪状命之曰凡谋叛强盗谋杀人得财谋杀人造意反加功支解人为从怀挟私讎故勘平人致死临阵在逃伪造印信斗殴杀人威力制缚人致死夫殴妻致死强夺良家妻女诬告人致死白昼抢夺伤人者皆依律监守自盗常人盗仓库钱粮等物邀截实封受财枉法榜例重罪放火故烧仓库及官物窃盗拒捕谋杀人伤而不死造意科歛军粮因公擅科歛及凡流徒杖罪官戴罪旗军俱宥罪发随内官迤西公干还日官复原职旗军复原伍笞罪官旗军俱罚输作复职役是日决遣四百余人
　　○癸巳辽东总兵官都督佥事巫凯奏辽东今岁大熟进所产嘉禾
　　○赐四川马湖府把事田福天全六番招讨司土僧印中酉阳宣抚司头目何政聪玄城等卫指挥佥事木答兀哈等钞有差
　　○甲午重阳节赐文武群臣宴
　　○夜月犯十二国代星
　　○乙未敕谕少师隆平侯张信尚书郭敦及狭西三司曰闻兰县等处天旱民饥卿等即遣人视之如其果然则今年军屯子粒民间秋粮悉与蠲免仍加意抚恤凡文武衙门官吏及朝廷差去之人并不许生事扰人违者执而罪之
　　○四川长河西鱼通宁远等处宣慰使喃哩哥遣番僧阿松界等来朝贡马
　　○是日总兵官安远侯柳升等师至交阯隘留关黎利及诸大小头目具书遣人诣军门乞罢兵息民立陈氏之后主其地升等受书不启封遣人奏闻时贼于官军所经之处悉列栅拒守官军连破之直抵镇夷关如入无人之境升意易之升虽勇而寡谋时左副总兵保定伯梁铭参赞军事尚书李庆皆病礼部郎中史安主事陈镛言于庆曰观主将辞色皆骄骄者兵家所忌兄逆贼谲诈或示弱以诱我且玺书谆谆戒谕当防贼设伏此安危之机也公须力疾言之庆强起舆升力言升诺之然犹不严戒备前至倒马坡独与百数十骑先驰度桥既度而桥遽坏后队阻不得进升所履皆淖泥地贼伏兵四起升中镖死从升者皆陷没于是右参将都督崔聚歛兵整饬部伍是日梁铭病死明日李庆亦死又明日崔聚率官军进至昌江遇贼官军少而贼众官军奋力死战贼大驱象以助势官军遂乱聚为贼所获贼大呼降者不杀官军或死或奔散归竟无降者郎中史安主事陈镛李宗昉等是日皆死惟主事潘厚一人脱归升安庆怀宁县人父德洪武中任燕山中护卫百户升代职从  太宗皇帝靖内难大小二十余战俱有功事平累升中都留守司都指挥同知永乐三年升左军都督佥事四年随英国公张辅平交阯六年封安侯伯八年充副总兵扈从北征至玄冥河败虏寇封奉天靖难推诚宣力武臣特进荣禄大夫柱国安远侯食禄千五百石往镇宁夏召还充大营总兵扈从北征至苍崖峡鬼力儿河庆州皆与有劳  仁宗皇帝即位加太子太傅至是充总兵官率师征交阯卒升为人质直简静驭众处事俱平易临敌敢勇胜辄自矜然寡谋略竟以是致败云铭河南汝阳县人洪武中袭父职为燕山前卫百户  太宗皇帝靖内难侍  仁宗皇帝守北京时敌兵围城铭战斗甚力累建奇功积官至后军都督佥事侍  仁宗皇帝监国于南京坐赃下狱永乐十九年赦复职命往广东捕倭  仁宗即位升都督同知命镇宁夏厚赉遣之念守城功封保定伯至是病卒铭处心坦夷制事宽简而勇敢精悍遇寇当先能抚绥士卒使铭不死聚未至于败聚凤阳怀远县人初从  太宗皇帝靖内难以功累升蓟州卫指挥使永乐八年扈从北征败虏寇于广漠戍升河南都指挥佥事洪熙元年升左军都督佥事至是同柳升等征交阯升死众败聚歛兵复战力不支为贼所获强聚谕众降聚不屈贼百计强聚降终不屈贼遂杀之庆顺天府顺义县人洪武中以国子生署都察院右佥都御史后授刑部员外郎升绍兴知府永乐元年召为刑部侍郎五年改都察院右副都御史营建北京升工部尚书二十二年调兵部寻兼太子少保  仁宗皇帝命侍  上谒  孝陵庆约束侍从将士不敢秋毫犯民  上欲猎亦屡谏止遂留南京兵部安远侯柳升等征交阯命庆参赞军事至广西病作及交阯境遂卒庆平直刚果遇事敢为不畏强御深嫉脂韦媕婀者以严驭下以恕用法有干局其在刑部时所领事多不得数至部凡属吏与囚交通或私馈饮食庆辄知之加重罚众畏惮不敢肆  仁宗即位大理少卿弋谦言事其中有过于矫激者  仁宗不悦时大臣如吕震刘观蹇义虞谦吴廷用交口倾之赖  仁宗不听时惟庆及夏原吉不语然自是言事者少  仁宗寤遂降敕自引咎且勉谕谦又责群臣之尝倾谦者震等乃大愧于庆两人时治  山陵事多趣办中官或有过求庆执不与至相诋诘不为动若他事有未便亦侃侃争论未尝苟徇当时皆严惮之号为生李若论庆学与守亦未尝有闻焉
　　○丙申敕镇守山西都督李谦及都司布政司按察司曰近有人自虏中回言鞑寇蜂屯饮马河简阅壮夫徤马似图南侵又得武安侯奏大同西北夜屡有火此寇谲诈情伪未可知须预为之备可练士马固城堡谨烽燧远斥堠寇至坚壁清野勿与之战使彼无所得朕将亲率六师按边得之必剿灭乃已其悉心以副委任钦哉
　　○永昌卫舍人把木等福余卫舍人勒克木等来朝皆奏愿居京自效赐纻丝袭衣钞布仍命有司给房屋器皿等物如例
　　○命故羽林前卫指挥佥事捏可来孙把头不花袭流官指挥佥事
　　○赐辽东安乐州故指挥佥事王阿里哥出妻子俺失可等钞纻丝绵布袭衣有差
　　○阳武侯薛禄言神机营原操官军分遣征戍者万七千余人逃亡者千四百余人请于附近诸卫选补从之
　　○设寿阳平定井陉三递运所先是巡按山西监察御史贺敬言北京真定府获鹿县至山西太原府榆次县路通狭西凡诸有司及西番酋长贡献经过州县起集人车递送未免迟误或致疏虞若令预备有妨农事宜于寿阳县平定州井陉县各置递运所为便事下行在兵部议至是尚书张本等议宜如敬言设置而于山西河南递运稀少之处凡七所每所先拨牛车二十辆防夫三十名均分三处接递  上从其言
　　○丁酉朝鲜国王李祹遣陪臣安寿山金乙贤等贡马五千匹
　　○升通州卫指挥佥事焦礼为本卫指挥使
　　○以缅甸大头目莽得剌为缅甸宣慰使初缅甸宣慰使新加斯与木邦讎杀而死子弟皆溃散缅甸头目耆老共推大头目莽得剌权理一方夷民顺服恭修职贡至是行在兵部请行总兵官及云南三司体审莽得剌果为夷人所信宜与实授  上曰远方蛮夷因人情而遂与之使兵寝民安亦抚夷之道其即授为宣慰使不须再行体审
　　○置云南麓川平缅军民宣慰使司大店驿丞一员以土人刀捧怯为之从宣慰使丑暗癸所奏也
　　○夜有流星大如碗色青白有光出天纪后有二小星随之西北行至游气炸散又有流星大如杯色青白有光起文昌东北行至近浊晓刻太白犯右执法
　　○戊戌  上御奉天门谓尚书张本等曰各处充军之人皆令军卫递解本图利便比闻其为害不细将所解之军拘囚困苦非理凌虐或受贿赂纵之在逃或逼迫致死取其财物卿等但知遣发更不关防宜如永乐中故事遣官于经由之处阅视接送若仍踵前弊即令所在官司治其罪职官则具奏治之庶俾人知警惧以革前弊
　　○行在工部尚书吴中等奏宣府前卫城垣临边其东北六门请以砖砌从之
　　○行在大理寺奏决重囚言汾州民粗知医用药无效恕其乡人求他医用咒咀术杀之法当斩  上问不枉之否对曰皆有左验已伏罪  上曰医术本在活人不能其术乃为邪术杀人然咒咀亦岂能杀但其心当诛诛之如律
　　○己亥宥浙江按察使林硕命复任先是中官裴可力督事浙江有赐千户者以贿结之裴惟汤之言是信汤因势渔猎百姓驱迫郡县无不承顺硕时初至振举宪纪旌别善恶汤惧不容谗于裴裴亦惧遂诬奏硕讥诽及沮格诏旨  上遣人追硕既至亲问之曰尔勿怖但尽实对硕叩头言臣本庸下往年为御史尝巡按浙江小人多不便臣今升按察使至浙江未久中官在彼者相见皆欢然无片语相乖迕盖其左右小人旧不便臣者设谋造诈欲去臣以自便耳臣前为七品官  陛下即位之初即超升三品位重禄厚臣旦夕孜孜惟恐不能报  圣恩况敢有不忠之言天地鬼神鉴临在上臣实无诽谤语  上曰朕固未信是以面问汝今既明白汝即驰驿复任但遇民瘼事悉奏来朕推诚心以待臣下汝无他虑汝遇民瘼不言即是失职罪不可逃矣遂降敕切责裴  上顾侍臣曰小人造言谗害君子归必罪之不贷也盖硕初被逮众皆危之既见遽释之喜动中外颂  圣德云
　　○改浙江按察使李素为湖广按察使敕谕素曰此追按察使林硕至京已命复职湖广江汉重镇耳目纪纲之寄必在得人尔尝佐藩于彼悉彼民情今命尔为湖广按察使敕至尔即赴任尚益慎乃操勤乃职以副委任钦哉
　　○庚子  上谓侍臣曰比闻平阳府夏秋亢旱稼穑无收而他处不以闻岂其有畏忌乎即下敕山西布政司按察司遣人体访凡有旱伤去处今年民间粮草悉与蠲免仍令有司善加抚恤毋致流移
　　○辛丑  上视朝罢御左顺门与侍臣论理兵经国之道  上曰朕昨观宋史宋太祖承五代分裂之余平湖南平蜀平江南俘岭南刘鋹太宗并有吴越亲征太原降刘继元当时兵力足以混一而幽蓟之地终不复中国何也侍臣对曰自石晋以关南诸郡赂契丹飞狐以东重关复岭为胡虏所有幽蓟之南平壤千里蕃汉共之用兵不易也  上曰御狄之道守备为先彼得其险已非我利况当时契丹强盛无可乘之机乎然使宋之子孙谨守宪章练兵以备之恒如开宝淳化之时亦足以保其成业何熙宁至宣和小人用事国多弊政遂至金虏之祸高宗南渡并中原而弃之国势陵夷有其渐矣
　　○壬寅赐往奴儿干及招谕回还官军钞千户一百锭百户八十锭旗军四十锭命辽东都司给之
　　○夜有流星大如鸡弹色青白有光起渐台西行至天纪
　　○癸卯命太子太保成国公朱勇少师吏部尚书蹇义为正副使持节册安庆卫指挥纪詹女为梁王妃安乡伯张安行在吏部郎中陈叔刚为正副使持节封周定王第十子有熲为遂平王十一子有熅为封兵王十二子有熼为罗山王十三子有火□冈为内乡王十四子有燆为胙城王册中兵马副指挥任广女为镇平王妃中兵马副指挥薛显女为宜阳王妃中兵马副指挥李润女为遂平王妃致仕指挥佥事张政女为封丘王妃次女为罗山王妃西城兵马副指挥杨演女为内乡王妃南城兵马副指挥邓义女为胙城王妃命刑部右侍郎吴廷用兵部郎中赵豫为正副使持节封秦隐王第四子志土□保为宜川王册西安后卫指挥同知王辅妹为宜川王妃西安右护卫指挥佥事何忠女为保安王妃
　　○狭西凤翔府扶风岐山凤翔宝鸡麟游汧阳郿七县西安府高陵武功醴泉三县各奏自四月至七月不雨田谷枯槁  上命行在户部及狭西布政司按察司加意抚民验亩蠲粮
　　○乙巳泰宁等卫指挥同知安忽里指挥佥事把秃不花千户轻孩及狭西洮州番僧亦什藏卜等来朝贡马
　　○命故山东都司都指挥佥事王铭子宣袭指挥同知于金吾右卫带俸金吾右卫指挥使主得子能袭其父职关童婿陆拾袭流官指挥同知
　　○置云南都司金齿军民指挥使司瓦甸长官司吏目一员干崖长官司雷弄驿丞一员
　　○行在户部尚书夏原吉言在京文武官及军校人等俸粮应支米者往往过期不赴仓关支请自今过期者如例改折钞又有诉随驾往北及公差在外南京道远缺人关支以致失期今贫乏仍欲支米者请自宣德二年六月始未过一年者今仍支米若一年之后皆循例全支钞又言差往奴儿干官军三千人人给行粮七石总二万一千石宜循例于辽东都司支给从之
　　○行在锦衣卫指挥何敏奏七月内臣令番僧失剌藏卜等至诸簇寨招谕番蛮麦匝寨番人结弟言我向化四十余年未尝敢乱近指挥陈杰千户钱宏等率军卒至遍索生口不胜扰害故杀杰等今朝廷悉宥我罪又赐彩币请改过自新又言松潘所属生熟番一十簇计户万余已从招抚黑水生番二处就令结弟往招抚占藏卜等九簇未始从乱今亦抚定时都指挥蒋贵闻敏抚谕向化即遣人止狭西官军勿进且具本附敏奏  上谓行在兵部臣曰蛮夷叛服无常敏既轻信贵又昧于料事辄止狭西之兵若彼狙伺复生异图必有后悔
　　○丙午  上语吏部尚书蹇义等曰昨四川龙州奏地连生番近遭攻劫盖缘州治势轻请升为宣慰使司修筑城池置军镇守庶几民得安业此事已令卿等议之今朕思之龙州开治历年久矣生番接境自昔已然近日之事盖因失于防慎若能觉察岂致疏虞且彼土人若有征调聚则为兵散则为民岂不自便今欲编集入伍蛮性未必乐从  祖宗建置已定惟当谨守彼盖乘势要求若使得志边方小人必将仿效生事造端不可不慎今但须遵守旧章不必更议
　　○戊申封右军都督府左都督李英为推诚宣力武臣特进荣禄大夫柱国会宁伯食禄一千一百石给赐诰券赠其三代及妻
　　○以招谕远夷功升金吾右卫正千户蒋旺通州卫正千户李北斗奴俱为指挥佥事
　　○赐奉使哈烈等处锦衣等卫官军指挥同知也忽等一千四百二十二人钞绢彩币表里有差
　　○赐云南麓川宣慰司土官宣慰使思任发等所遣头目陶孟忙孟放缅甸宣慰司通事丘景木邦宣慰司头目思路巴景东府舍人陶吾南甸州头目刀怕蒙化州土官舍人左曰□永及四川乌撒军民府土官知府阿能等钞纱罗彩币表里及纻丝袭衣仍遣内官云仙等赍敕赐思任发及潞江安抚司土官安抚曩壁等绒锦纱罗彩币表里有差
　　○己酉行在户部尚书夏原吉奏京师文武官吏旗军并工作军士夫匠用粮数多虑仓储  不给请以浙江江西湖广并直隶苏松等府今年定拨淮安徐州秋粮发民运赴通州仓其平江伯所运淮安等仓粮少则于南京仓内关运  上从之命侍郎王让曹本金庠苏瓒副都御史陈勉往督其事
　　○赐四川长河西鱼通宁远等处宣慰司番僧阿松界等钞彩币表里有差
　　○庚戌迤北鞑靼孛罗赤来归奏愿居京自效命为所镇抚赐冠带金织袭衣彩币银钞鞍马仍命有司给房屋器皿等物如例
　　○辛亥赐哈密忠顺王卜答失里忠义王脱欢帖木儿纻丝各二十表里忠顺王母十表里王妃各八表里赐其都督都指挥指挥千户二十三人有差
　　○壬子命故锦衣卫指挥使李正子端袭职
　　○赐奉使亦昔阔等处官军锦衣等卫指挥佥事喜剌丁等六百六十一人钞绢彩币表里袭衣有差
　　○直隶大名府长垣县开州保定府祁州及徐州丰沛萧三县各奏七月内连两谷豆皆伤凤阳府宿州奏六月西河水溢渰近河田土积久不消农种无获  上命行在户部遣人覆视蠲其租税
　　○癸丑赐泰宁卫指挥同知安忽里指挥佥事把秃不花千户轻孩等七十七人及狭西洮州番僧亦什藏卜等钞彩币表里金织袭衣
　　○遣内官张福等赍敕赐沙州等卫都督困即来等官及亦昔阔地面头目卜花伯颜台等彩币表里有差
○甲寅以明日下元节遣郑王瞻埈祭  长陵  献陵


大明宣宗章皇帝实录卷之三十二
　　宣德二年冬十月乙卯朔享  太庙
　　○遣中官祭司井之神
　　○日生左右珥色青赤鲜明
　　○丙辰  上御奉天门谕少师吏部尚书蹇义等曰书云万邦黎献共惟帝臣惟帝时举盖天下未尝无贤贤者亦皆愿仕在乎人君举用之耳朕下诏求贤意亦诚切天下之大岂无若伊尹傅说诸葛孔明者而皆不见举比者一二大臣所举荐或既受职即以贿闻或以庸鄙旷位大臣所举如此朕何赖焉卿以进贤退不肖为职尤当为朕留意举能其官惟尔之能必使野无遗贤官无废事然后副朕意义等顿首受命
　　○丁巳昏刻有流星大如杯色赤尾迹有光出女床东北行入阁道五鼓有流星大如碗色赤光烛地起北河西南行至参旗
　　○戊午直隶太平府芜湖县奏今年五月久雨江水泛溢渰官民田一百五十八顷有奇命行在户部遣人覆视蠲除租税
　　○夜有流星大如鸡弹色青白尾迹有光出狼星旁西南行至浊五鼓有流星大如鸡弹色赤尾迹有光出紫微东蕃西北行至浊又有流星大如杯色青赤有尾光烛地出轩辕西南行入星宿
　　○己未  上谕三法司官曰今天气向寒见系罪囚非罪恶深重者速点检发遣勿令久淹
　　○泰宁卫指挥佥事脱火赤朵颜卫头目完者帖木儿子打不乃所镇抚答剌哈出等来朝贡马
　　○以使远夷劳升金吾右卫世袭指挥使马谅为都指挥佥事羽林前卫流官指挥使把台和尚府军卫流官指挥使王观俱与世袭千百户旗军各升一级
　　○命宣府左右二卫官还宣府永乐中以二卫官军屯定州后以口外少军守备令悉还宣府而二卫掌印指挥千百户经历等官及新收太原护卫官军三千人尚皆在定州至是指挥黄辅等言不便于行事遂命俱还宣府莅事
　　○罢湖广都司都指挥佥事张贵官谪为军贵征进交阯逃回事觉都察院言其法当死  上特命宥死降充军
　　○庚申命太子太保阳武侯薛禄太子少傅工部尚书兼谨身殿大学士杨荣为正副使持节册中兵马指挥张本女为郑王妃太师英国公张辅行在礼部尚书胡濙为正副使持节册东城兵马指挥靖安女为襄王妃行在户部左侍郎李曰□永刑科都给事中康徤为正副使持节册荆州左卫千户杜俊女为兴山王妃荆州左卫指挥佥事胡清妹为松滋王妃命辽简王长女江陵郡主配枝江县知县赵溥子庆命庆为仪宾赐之诰命
　　○辛酉夜有流星大如杯色赤有光起天柱西北行至天厨
　　○壬戌赐都督张昇马亮高成马聚谭青都督同知程忠杨泽任礼高文冯斌都督佥事郭志祁英李玉王敬韩僖李道郭义锦衣卫指挥使李顺刘庆中所正千户王曾二十人诰命时昪等同奏请授行在兵部言武臣颁诰之例俟清理贴黄然后给授  上曰昪朕舅氏马亮辈多效劳勤锦衣卫官朝夕侍卫左右俱与之勿拘例
　　○改行在大理寺左少卿李谦为饶州府知府谦初出使广东陛辞言不能出口  上谕行在吏部曰谦言语如此岂宜在朝行俟还改外任至是还遂改知府
　　○赐奉使苏禄等国回还福州左等卫千户赵清等及朝鲜国使臣安寿山金乙贤等四十一人钞彩币表里绵布有差
　　○夜有流星大如杯色青白尾迹有光出勾陈后有一小星随之西北行入天棓
　　○癸亥赐朝鲜国贡使安寿山等宴
　　○夜有流星大如杯色黄白有光起毕西行至奎
　　○甲子给周府汝南新安永宁汝阳祥符镇平宜阳遂平封丘罗山内乡胙城十二王岁禄各二千石内支米五百石余皆折钞
　　○巡抚狭西少师隆平侯张信行在户部尚书郭敦言西安等府洮岷等卫自永乐二十一年至宣德元年逋欠税粮米麦布绢绵花诸色课程皮张茶盐马草动计五六百万诸府县今岁多旱秋田无收徵输实难乞令所欠布绢仍徵本色米麦马草皆折收钞及他物准作官军俸粮或收贮待用其宣德元年税粮等项皆徵本色宣德二年无灾之处一体徵收有灾之处粮草乞赐蠲免  上悉从之
　　○乙丑擢广西柳州府照磨曾节为行在河南道监察御史起前通判姚兼善为行在江西道监察御史二人皆以求贤举用升河间长芦盐运使梅应魁为广东右布政使常德府知府应履平为贵州按察使行在河南道监察御史刘鼎贯为四川按察司副使行在刑部云南清吏司主事袁文华为山东按察司佥事江西清吏司主事许安为广东按察司佥事贵州思南府通判卓礼为本府同知礼以九载考满赴京所属长官司奏处事公平抚民有道蛮夷得安若改授他任众心失望且本府久缺知府请用礼为之  上谓行在吏部臣曰蛮夷不易驯服通判能得民心亦良吏也其以为本府同知吏部言比以贵州诸府事简革同知  上曰升之所以顺民情勿拘定制复王谦直隶寿州知州升从四品禄谦考满当升以其民保留特命复职而升其禄改河南布政司左参议王仲寿为湖广布政司右参议浙江布政司左参议许能为山西布政司右参议俱以亲丧服阕无左参议缺故改授云前行在兵科给事中金文英亲丧服阕命复其职降四川布政司右布政使何顺为北京行太仆寺丞时监察御史劾奏顺不胜任行在吏部言当降杂职  上念  太宗皇帝靖内难时顺有守城功后为纪善给事中事  仁宗皇帝最久故有是命
　　○磁州逃民三十二人奏初归又遭旱灾宣德元年秋粮乞优免  上谓行在户部臣曰已有诏书免徵此必有司故违使朝廷失信即与除豁今后更有违诏行事者重罪之
　　○丙寅  上御武英殿观唐玄宗所书孝经顾谓侍臣曰尧协和万邦本于亲九族舜绍尧致治本之克谐以孝盖帝王之治皆自亲亲始既又论玄宗叹曰靡不有初鲜克有终玄宗之谓矣又曰汉唐诸君文帝太宗能纳谏文帝几致刑措太宗致贞观之治亦皆受善言之效善言有益于君德有补于治道如此岂可不听  上阅三法司所上系囚罪状谕之曰凡监守自盗受财枉法盗官畜产常人盗仓库钱粮邀截实封及犯榜例重罪者俱宥死并徒流笞杖罪悉如例输作凡工匠死罪锁镣终身输作徒流笞杖罪论年限输作是日决遣八百余人
　　○总兵官武安侯郑亨奏大同境外屡有烟火虑虏寇扰边备御军少太原前等卫官军二千人比暂回山西防御今被无事乞仍遣备边  上命行在兵部以一千人益大同余留山西
　　○丁卯给龙门等口及诸台墩守备军士胖袄裤鞋
　　○日生晕已而上生背气一道色青赤鲜明昏刻有流星大如鸡弹色赤有光起娄东南行至近浊
　　○己巳巡按四川监察御史严孟衡及四川布政司参议李学□力奏为事官韩整先领兵征番蛮受成都各卫从征官军银四百余两马五匹并彩叚又奸污千百户及军民妻女都指挥高隆亦肆贪淫与整坐视威州受围三月之上不行赴援指挥吴玮等同坐失机并奏千户钱宏等激变番蛮规免征进交阯千户尚清等亦奏番人方叛时即遣人驰报御史三司而御史三司皆以为虚妄报至十三次方调军所调又皆羸弱之人兵器不备遂致贼势滋盛  上曰清之罪已著其言不可听顾都御史刘观等曰千户钱宏等激变番蛮韩整高隆等虐害军民失机误事致使叛寇愈肆凡军政不肃由威令不行威令不行由己身不正朕于此辈岂可姑息周世宗斩败将七十余人而军声大振所向克捷今须遣御史及锦衣卫指挥公正廉干者各一人往同都督陈怀及三司官审问具实以闻凡有罪者朕断不容之乃命行在锦衣卫指挥任启监察御史李旺往究其实
　　○庚午朵颜卫百户把孙等来朝贡马
　　○贵州新化变夷等六长官司奏贵州各府学校新立诸生皆自童蒙入学蛮性未除学业难就若比内地府学每岁选贡实无其人请比县学三年一贡  上曰边郡立学欲其从化耳岂可遽责成材宜令所司随宜选贡
　　○浙江松门卫小旗诸伯聦妻史氏一产三男命如例给赐
　　○辛未定兰县中盐粮例淮浙盐每引纳米麦三斗五升川盐米麦二斗先是都督李英以西宁极边控制番夷请广储积欲援洪武十九年例于西宁中盐遂命行在户部议至是尚书夏原吉等奏兰县附近黄河路当冲要且近年乾旱军民缺食请先于兰县召□中纳候储积已充于西宁开中并上所议则例从之
　　○壬申  上御文华殿翰林儒臣进讲易观大象毕  上曰古者帝王有巡狩之礼后世何以不行讲臣对曰古之君臣上下往来以通礼意至秦尊君抑臣斯礼遂废  上曰亦世势不同也舜时五载一巡狩观虞书所载二月至东岳五月至南岳八月至西岳十一月至北岳一年遍天下五年又去以后世观之人君一出千乘万骑百姓供亿不亦难乎成周十二年一巡已与虞时不同矣况后世乎予以为治贵有实效巡狩之礼考制度观民风明黜陟此其大节也诚能体古帝王之心选任贤良抚养百姓崇德报功毕协至公不患制度不一民风不振若以后世侍卫之众征求之广欲行时巡之礼难矣
　　○镇守山西都督李谦奏广昌王济熇有病无医  上命行在礼部即遣人驰驿往山西令布政司择精于医者视疗
　　○癸酉夜有流星大如鸡弹色赤有光起太微垣东北行至游气
　　○甲戌广昌王济熇薨王晋恭王第七子讣闻  上辍朝二日命有司治丧葬遣官赐祭谥悼平
　　○福余等卫指挥佥事俺失塔木儿等来朝贡马
　　○夜月掩五诸侯东第二星
　　○乙亥琉球国中山王尚巴志遣使者阿蒲察都等奉表贡方物初阿蒲察都与浮那姑是同行异舟遇风相失至是始至
　　○巡按山东监察御史李素奏东昌等府高唐等州所属地方自七月初至八月终不雨又狭西西安府咸阳盩厔兴平三县淮安府安东清河二县各奏今年自春历秋不雨田谷槁死命行在户部下有司宽恤
　　○丙子凉州永昌山丹土鞑官军摆摆罗哈剌等七十家居哈密者皆思归令怕哈木来奏愿赴京师效力  上遣内官李信林春赍敕谕哈密忠顺王卜答失里忠义王弟脱欢帖木儿俾悉遣来
　　○升行在鸿胪寺序班王息为指挥佥事锦衣卫支俸不任事以使外夷功也调行在府军左卫指挥佥事黄镇龙江左卫指挥佥事刘武俱任行在锦衣卫仍守黄船
　　○行在兵部奏隆庆右卫故百户霍玉无应袭子孙止一女年十岁当如旧例月给米五石优养俟其适人则罢给  上从之因谕之曰  祖宗立法最为仁厚既不负前人之功亦不使其后为无告之人恩意曲尽矣凡若此等卿等当务推行
　　○巡按四川监察御史及四川都司布政司按察司奏番蛮复出焚毁绵竹县官署民居大掠人畜仍肆劫茂威等州官军与战所镇抚侯琏等死之  上曰果如吾料遂敕都督陈怀及都指挥蒋贵等进兵剿捕
　　○夜有流星大如鸡弹色黄赤有光起壁西北行至车府
　　○丁丑狭西西宁卫净觉弘济大国师三丹藏卜以修完寺宇差剌麻完卜捕黑般等进马谢恩
　　○四川都司都指挥佥事高隆奏蛮寇焚绵竹诸县官民庐舍已移文本司增调官军策应至今未至其奏自加统兵官三字于衔上  上以示行在兵部尚书张本曰凡称统兵官者必有朝廷制谕隆四川都指挥初无制谕何得僣称隆罪非止一端尔即封此奏付任指挥及御史观之擒问毕悉具奏来
　　○戊寅交阯总兵官成山侯王通等大集军民官吏出下哨河立坛与黎利盟誓约退师遂宴利且遗利金织文绮表里利亦奉重宝为谢
　　○日未出有红云一道起正东浊西南行
　　○己卯赐泰宁等卫指挥佥事脱火赤等二百一十九人朵颜卫头目完者帖木儿子打不乃所镇抚答剌哈出百户把孙等钞彩币表里金织袭衣有差仍赐完者帖木儿钞币
　　○湖广荆州府松滋县浙江杭州府新城县严州府寿昌县各奏岁荒民乏食已借预备仓谷给之秋成偿官悉具数闻  上罢朝御左顺门少保夏原吉等侍因语及古人信谗事  上曰谗慝小人真能变白为黑诬正为邪听其言若忠究其心则险是以帝舜堲谗说孔子远佞人唐太宗以为国之贼朕于此等每切防闲若有其萌必杜绝之不使奸言得人枉害忠良齐杀斛律光国遂以弱朕常非之汲黯正直奸邪寝谋卿等所宜务也原吉等顿首曰幸遇  圣明在上臣等敢不竭尽愚直
　　○庚辰敕工部尚书黄福交阯布政使阮勋曰尔福清忠正直秉爱民之诚勋忠敬纯良坚事君之节皆先朝老成今交阯未靖发兵征讨特命卿二人参赞总兵机务其同心协力运谋建策和辑将帅奖励军士早成平定之功用安一方之众事有当陈奏者密封以闻往摅乃诚用副隆委钦哉
　　○东宁卫土官百户李耀四川建昌卫故土官指挥使安普容叔安均及把事张真等来朝贡马
　　○赐差往奴儿干指挥佥事金声等官军钞有差
　　○改行在礼科给事中张盘为山西辽州判官时盘自陈有疾不堪近侍故有是命
　　○行在户部奏会宁伯李英岁禄一千一百石其中三分米麦兼支英家口在西宁宜于本卫夫给为便从之
　　○行在鸿胪寺奏凡公侯伯蒙赐诣命例应上表谢恩比者会宁伯李英忻城伯赵荣同日受诰独英上表谢荣无表简慢不敬请付法司  上曰武人子弟傲惰不学故尔其宥之
　　○是日征南将军黔国公沐晟等师至交阯水尾县之高寨贼于水陆二路俱以众拒守道梗不通晟等督造兵舡遣人分哨逐程而进
　　○辛巳升广西道监察御史李琦为行在礼部左侍郎云南道监察御史罗汝敬为行工部右侍郎行在鸿胪寺少卿徐永达为本寺卿行在礼科给事中黄骥为行在通政司右通政
　　○升鹰扬卫指挥佥事张凯为都指挥佥事金吾右卫副千户田＜宀十见＞为指挥佥事
　　○行在礼部奏故指挥牛谅等三十三人例应赐祭从之
　　○夜有流星大如杯色赤有光起阁道西北行至近浊
　　○壬午行在鸿胪寺奏进安南黎利等所与总兵官安远侯柳升等书曰仆闻之孟子曰唯仁者为能以大事小唯智者为能以小事大以大事小乐天者也以小事大畏天者也昔当  太祖皇帝龙飞之初我安南前国王先诸国以入贡特蒙褒奖锡以王章世守封疆朝贡罔缺自黎季犛作孽覆其宗祧上欺朝廷下重民苦  太宗皇帝兴师吊伐一举就平诏求陈氏子孙以奉陈祀是时遭罹季犛之毒陈氏之族皆奔窜远徙故一时无从访求今陈氏遗嗣有曰暠者窜身老挝盖二十年本国之人不忘陈氏先王之泽已求暠于羁寓之次欲得暠继宗祀之微百万之心不约而同是以利等无状輙布狂言冒闻制阃伏干钧慈上奏  黼尸□衣倘蒙  天恩得循  太宗皇继绝之明诏使陈氏既灭而复续非独暠蒙天地大恩实一国之人蒙戴  天恩于无穷也
○癸未瓦剌部属月鲁火者来朝奏愿居京自效命为试所镇抚赐冠带金织袭衣银钞彩币绵布鞍马仍命有司给房屋器皿等物如例
○交阯贼黎利遣人进表及方物先是总兵官成山侯王通与贼和遂遣指挥阚忠同利所遣人进表及方物至是始至京表曰安南国先陈王臣暊三世嫡孙臣陈暠诚惶诚恐稽首顿首上言曩被贼臣黎季犛父子篡弑国主杀戮臣之一族殆尽臣暠奔窜老挝以延残息今二十年近者国人闻臣尚存逼臣还国众口语臣云天兵初平黎贼即有诏旨访求先王之子孙而立之一时访求未得乃建郡县今皆欲臣陈情请命臣自知罪在万死仰恃  天地生成大恩谨奉表上请者臣暠等伏念交南之地寔为海外之邦逮于  天朝  太祖皇帝之启运而臣之祖父最先诸国以入朝频年纳贡于  帝廷累世袭封王爵顷因黎氏之稔恶致劳天讨之远加承恩旨之涣颁求陈后以承续时宗族悉逃而散徙在乡里无从于访求急抚治其人民遂建置于州县今土人犹念续先臣之祀幸天诏尝有兴灭国之言沥血陈词吁天请命恭惟  皇帝陛下乾坤覆载日月照临溥春育而海涵霈云行而雨施念臣先灵久为馁鬼怜臣孤苦俾复旧邦臣暠敢不刻骨铭心输忠效顺永永恭天之命颛颛事大之诚臣暠等无任瞻  天仰圣激切屏营之至  上览之以示文武群臣且谕之曰昔  太祖皇帝初定天下安南最先四裔朝贡及贼臣篡弑其主毒害国人  太宗文皇帝发兵诛之固求陈氏之后立之求之不得乃郡县其地后我  皇考每念陈氏无后形诸嘅叹数年以来一方不靖屡勤王师朕岂乐于用兵哉今既陈氏有后矣其所言与之便乎抑不与便乎群臣皆曰  陛下之心  祖宗之心也且偃兵息民上合天心与之便  上曰论者达不止戈之义必谓与之不武但得民安朕亦奚恤人言其与之
　　大明宣宗宪天崇道英明神圣钦文昭武宽仁纯孝章皇帝实录卷之三十二


大明宣宗章皇帝实录卷之三十三
　　宣德二年十一月乙酉朔行在钦天监进宣德三年大统历  上御正朝受之给赐诸王群臣颁行天下
　　○命行在礼部左侍郎李琦工部右侍郎罗汝敬为正使通政司右通政黄骥鸿胪寺卿徐永达为副使赍诏抚谕安南诏曰惟  天至仁从民所欲惟君体  天顺人以治昔我  太祖高皇帝肇膺  天命统御华夷安南国王陈日煃首先归诚恭效臣节逮其后嗣始终一心既为贼臣黎季犛所弑篡陈氏之位屠陈氏之宗毒害国人罔所诉告我  太宗文皇帝命将出师往致天讨除残继绝实本  圣仁其黎季犛父子咸已生擒而陈氏之后历询国中久而未得乃命郡县其地置吏抚绥越岁既久所置之吏抚驭乖方致其弗靖复勤师旅朕为天下主讵忍一方久受其弊夙夜在念图惟辑宁今总兵者以安南头目黎利等之词来闻谓前国王陈氏遗嗣有存人思其先请命承继永奉职贡览词恳切良契朕怀宜敷恩命与之维新凡阯交大小官员军民人等有犯罪无大小咸赦除之前安南王陈氏之孙令头目耆老同具实来闻即遣使册封朝贡仍遵洪武旧制总兵官成山侯王通等即率官军各回原卫所交阯都司布政司按察司卫所府州县文武官吏旗军人等各带家属回还镇守公差内官内使悉皆回京于戏兴灭继绝上承  祖宗之心偃兵息民覃霈乾坤之德特兹诏示宜体至怀琦等行人赐钞五千贯
　　○敕谕交阯头目黎利等昔安南在我  太祖高皇帝统御之初首先效顺敬修臣节始终不违逮其贼臣黎季犛父子篡弑其主歼及陈族毒虐国人侵害邻境我  太宗文皇帝上体  天心发兵吊伐盖将除残继绝用宁一方罪人既得而询求陈氏子孙历久弗获乃命郡县其地设官绥抚岁月寖远绥抚之人贤否不齐民用弗驯复廑师旅屡历寒暑兵甲未息朕惟四海之民皆吾赤子为民母父岂忍一隅独沦垫溺夙夜在念图安辑之今总兵者以尔等书词来闻谓前安南王陈氏子孙今有存者请循  太宗文皇帝继绝之命陈词恳恳有契朕心夫帝王之道顺民为治言苟利众必俯从之已下诏大赦交阯悉与维新令头目耆老具陈氏见存子孙之实来闻遣使册封今遣侍郎李琦等赍敕谕尔自今宜安民保境以副朕体  天爱人之意钦哉
　　○遣都指挥张凯指挥佥事田宽赍敕谕总兵官成山侯王通右参将都督马瑛等曰今得总兵官安远侯柳升进至安南头目黎利等书及前安南王嫡孙陈暠表祈请复陈氏之嗣悃款切至有契朕怀朕为天下主四海万邦之人皆欲使之安生乐业岂忍交阯独受其弊比者其人弗靖亦由有司失于绥抚而虐使之究其本心有可矜恻今已悉从所请特颁诏赦与之更新敕至卿等即率领官军人等悉皆回还
　　○丙戌  上御左顺门谕行在工部尚书吴中曰今天气已寒各处军士在京用工者悉罢归休息令明年二月复至
　　○爪哇国王杨惟西沙遣使臣亚烈须里蛮等奉表进马及方物
　　○朵颜卫头目把孙伯颜泰宁卫头目也先不花来朝皆奏愿居京自效命把孙为百户也先不花伯颜为试所镇抚赐冠带银钞金织袭衣彩币鞍马仍命有司给房屋器皿等物如例
　　○赐琉球国使臣阿蒲察都等钞彩币表里有差
　　○命行在户部凡官军余丁民人自虏中脱回收充御马监勇士者原藉原卫户内人丁咸复其役
　　○晓刻辰星犯氐东北星光芒相接
　　○戊子命遂安伯陈英少傅兵部尚书兼华盖殿大学士杨士奇为正副使持节册南城兵马指挥萧忠女为淮王妃
　　○庚寅行在刑部都察院奏原审覆重囚应秋后处决今秋已过请处决如律  上命行在大理寺臣曰今欲其死更加审覆毋俾冤抑
　　○辛卯赐都督冀杰都督佥事李英梁成张廉巫凯陈景先王真刘昭府军前卫指挥使孙继宗孙绍宗指挥同知孙显宗孙续宗指挥佥事胡安十三人诰盖特恩云
　　○命故泰宁卫都指挥佥事忽剌班胡子火儿赤台袭职
　　○赐福余卫指挥佥事俺失塔木儿狭西西宁卫剌麻完卜捕黑般等四川建昌卫故土官指挥使安普容叔安均及把事张真等东宁卫土官百户李耀等钞彩币表里纻丝绢有差
　　○驿报安远侯柳升等没于贼  上曰朕以升前在交阯熟知地利人情是以用之然恐其恃勇而骄故切诫其持重且谓贼无他技惟设伏诈降以诱敌必升不用朕言致有此失此升负朕也叹惋久之
　　○壬辰行在通政司奏湖广麻城县遣人奏事不应以奏案同进请罪其官吏  上曰一时之误耳非有奸弊其宥之
　　○癸巳旌表孝子王綗张继宗节妇郑氏等八人綗凤阳定远人奉母至孝母病躬侍汤药母没哀毁水浆三日不入口既葬不茹荤饮酒庐墓三年继宗应天府江宁县民笃于事亲服劳奉养晨昏不废母疾尝粪以侯差剧事闻俱旌其门曰孝行郑氏扬州府仪真县民徐观妻年二十五夫亡抚幼子孝养舅姑誓不再嫁章氏福建建安县民魏寿孙妻夫亡遗腹生一子舅姑悯其年少欲改嫁之章誓不从奉舅姑甚谨守制益坚李氏广东广州前卫百户曹敬妻年少夫亡育二幼女孝养舅姑守节四十四年崔氏永平卫卒杨成妻年二十八而寡奉养舅姑抚育孤子不贰其志黄氏四川合州民程凤仪妻年十八而寡誓不再嫁养姑抚子姑没鬻奁具营葬贫苦守节至老包氏和州民高化保妻夫亡少年家贫躬事蚕绩养姑抚子姑没亲邻怜其贫为助殡葬包携子庐墓傍朝夕哀哭久而不衰赵氏顺天府涿州民冯顺妻年二十七夫亡嫡庶二姑俱老子幼家贫岁饥采拾为养守节三十九年杜氏淮安府山阳县民王彦孚妻年少寡居誓不易志养舅姑抚育幼子至于成立事闻俱旌其门曰贞节
　　○巡抚狭西隆平侯张信等言狭西西安凤翔薯府岁输粮草于宁夏甘肃洮河岷州诸卫道路险阻运致为艰民往往赍金帛就彼市纳狡黠之徒包揽费用通同官吏虚出实收仓无储积皆由于此盖以各卫僻远更无官司与之论校得以恣意妄为无所忌惮乞于布政司按察司各增置堂上官二员专令于彼监视有作奸者不限职之大小擒治如律其诸有司亦请增官一员专理粮草如此则奸邪歛迹事亦易集  上命行在户部计议尚书夏原吉等言有司各增官一员滥矣布政司按察司皆增二员监视宜允所言至于擒治不限职之大小于  祖宗之法有违若事干军职及文资五品以上官必先奏请  上从之因谕吏部尚书蹇义等曰方面增官盖出权宜若用非其才反能害事宜选清廉直干之人庶克有济
　　○晓刻有流星大如鸡弹色赤有色起角东北行至天市东垣
　　○甲午赐都督把台姓名曰蒋信锦衣卫指挥哈只曰李诚把台忠勇王金忠之甥哈只始以翻译得官至是皆有旨给诰兵部奏未赐姓名故有是命
　　○乙未  今上皇帝生  上之长子也日下五色云见
　　○赤斤蒙古卫千户赛夫丁来朝奏愿居京自效赐金织袭衣彩币钞布仍命有司给房屋器皿等物如例
　　○赐爪哇国使臣亚烈须里蛮及头目八致麻勿等钞纱罗纻丝袭衣有差加赐须里蛮及头目人等十一人冠带仍赐须里蛮等五十五人钞绢酬其自贡物直且命赍敕及文绮纱罗归赐爪哇国王及妃命行在礼部遣人送至广东遣行
　　○丙申两淮都转运盐使司判官杨陵奏本司所属富安等二十九场盐课司岁办小引盐七十万五千一百八十引灶户每丁岁纳盐二十引引重二百斤每岁煎办春夏秋三时遇天开霁晒灰取卤趁时烧熬冬寒则采薪草以备来岁之用灶丁老幼岁无宁时洪武间例凡灶户杂役永乐初又申明旧章优免如例比来有司概令养马当差不获安业以致盐课日亏累及官民乞申饬所司遵洪武永乐旧例优免庶民无重役盐课可足从之
　　○戊戌和宁王阿鲁台遣使臣都指挥佥事把秃及狭西岷州卫番僧喃哈监藏等来朝贡马
　　○己亥以  今上皇帝生赦天下诏曰朕以菲德祗膺鸿图惟  祖宗创业之难惟今守成之匪易致勤夙夜罔敢怠宁亿兆之繁殚心于和辑  宗社之重永念于继承善庆有源祥应兹协阳德初复长子肇生邦家之本攸隆中外之心咸属宜施霈泽覃被多方今大赦天下所有合行事宜条示于后一各处税粮盐粮除宣德二年十一月十五日以前未完者依例徵纳其宣德三年税粮盐粮以十分为率蠲免三分一自宣德二年十一月十五日以前递年拖欠诸色课程盐课茶课各处追陪孳牧亏欠倒死马骡驴牛羊等畜官军骑操领养马骡驴牛羊倒死者及递年拖欠芦柴纳欠铜铁颜料胶漆竹木等物追陪未完叚匹等件尽行蠲免一目洪熙元年六月十二日以后宣德二年十一月十五日以前军官及旗军将军力士校尉舍人余丁除犯反叛党恶不宥外其余有犯发各处立功哨了及充军等项者并送兵部查理复其职役官调卫所一自洪熙元年六月十二日以后宣德二年十一月十五日以前文官有犯发充吏役承差者悉送吏部量材授职但犯赃罪者不在比例一自宣德二年十一月十五日以前见任文武官员总小旗有因事停罢俸粮者诏书到日为始如旧关支一自宣德二年十一月十五日昧爽以前官吏军民人等有犯除谋反大逆谋叛子孙谋杀及殴祖父母父母妻妾杀夫奴婢杀主谋故杀人蛊毒魇魅毒药杀人强盗人命妖言不赦外其余已发觉未发觉已结正未结正罪无大小咸赦除之敢有以赦前事告言者以其罪罪之一各处犯人名下自宣德二年十一月十五日以前见追未完侵盗粮草及一应赃物诏书到日悉皆免追一逃军逃囚逃匠人等诏书到日为始限两月内赴官首告与免本罪军还原伍民还原籍匠复本业一各处人户自宣德二年十一月十五日以前在逃者诏书到日为始限三月内赴所在官司首告与免本罪各回复业户下递年所负钱粮尽行蠲免仍免其差役一年有司官吏粮里老人善加抚恤不许指以索取钱债为由因加扰害违者罪之一军民中有鳏寡孤独者所在依例存恤勿令失所一军民中有男妇年八十以上者诏书到日所司人给绢一匹绵布一匹绵一斤酒一斗肉十斤米一石一文武官有虐害军民者许被害之人一依大明律自下而上陈告如所司不理许赴按察司巡按御史处告理如有冤抑方许指实赴京陈诉不许擅自绑缚违者罪之于戏承序以长用昭万世之传推德及人弘敷四海之福故兹诏谕咸使闻知
　　○庚子命南京法司不得理在外诉讼时奸伪之徒欲诬陷良善多构虚词赴南京讦告南京法司輙逮问致有滥死无辜者  上闻之命行在刑部都察院移文禁止凡有告讦者俱送北京惟京城军民词讼许其鞫问
　　○夜有流星大如鸡弹色青白有光起氐东南行至游气
　　○辛丑西宁卫都指挥同知陈通等招抚曲先卫指挥散即思等四万二千余帐皆复业以其指挥佥事失剌罕等入朝贡驼马谢恩初散即思等与乌思巴相讐杀适遇朝廷遣使入乌思藏散即思等乘乱肆劫夺既而惧罪皆逃徙逐遣通等往抚安之至是还  上谓行在兵部尚书张本等曰人谁无过过而能改则复于无过何况远夷宜待之如初
　　○壬寅太师英国公张辅等率文武百官上表请立  皇太子曰  天眷  皇明肇生  圣子伏望  皇上早颁册命正位东宫以奉国家  宗社万万年之统谨奉表陈请者臣辅等诚欢诚忭稽首顿首上言伏以  皇明统御隆万岁之洪图  列圣继承重国家之大本崇  祖宗之统系海宇之心诚帝王之远谟古今之通谊也恭惟  皇帝陛下天地之大日月之明文武圣神普万方而主宰礼乐政教大一统之雍熙兹荷  天地储祥  宗社弘庆肇生  圣子隆景运于国家比承德音腾欢声于中外臣等重惟君国之道必以建储为先伏望  圣明俯赐俞允早正储贰之位用副臣民之心日照月临仰  皇明之如日天长地久祝  圣寿以齐天
　　○上表请于  皇太后曰坤元厚载佑国家于隆长至德储祥衍子孙于繁盛惟天下之大本仰  宸慈之赞成正统相传万方咸戴恭惟  皇太后殿下慈仁恭懿端一诚庄文母兴周  圣德重光于今日涂山启夏成功载显于明时今皇宫肇育于圣孙在典礼宜正于储位此古今之通谊诚国家之远谟臣辅等深切欢心恭陈诚悃冀从舆议俯赐俞音赞金册之弘宣命青宫之蚤建前星明丽昭四海之雍熙洪福绵延庆万年于长乐
　　○瓦剌顺宁王脱欢遣使臣把把的辽东自在州指挥佥事亦领哈等来朝贡马及方物
　　○癸卯敕谕文武群臣曰览表具悉卿等忠诚夫储贰之任国家之本所系甚重顾今幼龄未可俞允
　　○是日太师英国公张辅等复率文武百官上表请曰  圣人在位天恩溥一视之仁  皇嗣肇生国本正万年之统华夷均庆中外同欢恭惟  皇帝陛下尊临大宝统御万邦  圣德允合于  天心仁恩广敷于海宇  祖宗衍庆  天地毓祥  圣子之生所以承大统诸位之建所以系众心此天地之常经古今之通制臣等陈辞丹陛请建东宫  圣德惟谦未赐俞允国计所重谨再敷陈伏望  陛下俯徇舆诚早锡纶命滇颁金册隆万世之洪图瞻仰紫宸祝齐  天之  圣寿
　　○复上表请于  皇太后曰位尊长乐隆万福于本支  天佑  皇明衍万年之宝历是宜早颁册命正位东宫此天地之常经帝王之通典也恭惟  皇太后殿下德高任姒化被家邦荷  天心隆眷于天朝肆  圣皇笃生于  圣子前星焕炳少阳光辉为神人之依归重国家之根本诚宜副位宸极隆继  宗祧于以系亿兆之归心于以承太平之景运臣等合词上请未赐允俞惓切之忠再用陈达伏望早颁  慈旨力赞洪猷豫建立于储阐诚永远之大计  皇图如日  圣寿齐天
　　○甲辰敕谕文武群臣曰览表具之卿等摅忠国家陈辞恳切夫储副之重大本系焉必俟年龄既长进其学问成其德性乃堪负荷今之所请未可俞允
　　○是日太师英国公张辅等复率文武百官上表请曰建立皇储所以致隆国本表正天序所以茂衍鸿图此帝王之通制万万年一定者也恭惟  皇帝陛下文武圣神聪明睿智承  列圣之宝绪履九五之至尊敬事  天地诚格  宗庙仁育万民恩覃四海弘德教之敷致祯祥之盛肇生  圣子邦家之本攸隆徵诸大经储副之位宜建臣等两陈表请未荷允俞稽自昔之为君咸率循于兹道逮我  祖宗之世寔皆致重于斯  太祖高皇帝行之于初即位之日  太宗文皇帝行之于即位再期之初  仁宗昭皇帝行之于即位两月之间以今较昔盖已后期伏望  皇上早颁册宝正名定分重国家之大统系天下之人心  宗社万万年之福生民万万年之安
　　○复上表请于  皇太后曰国家以建储为先帝王以继统为重实万世经常之典系四海归戴之心恭惟  皇太后殿下  圣德昭明仁恩广厚隆  母仪之尊于天下辅  皇家之祚于万年维未建于春宫实有关于  宗社臣等再陈表请皆未允俞自昔帝王历代之所必行逮我国家  列圣皆为重务伏望垂鉴忠恳力赞  圣明册命早颁欢睹前星之瑞  皇图永固世承长乐之恩
　　○亦力把里歪思王遣使臣满剌法黑儿者罕等来朝贡马使臣亦以马进
　　○命故金吾右卫指挥同知朱从善子名旗手卫指挥同知张胜子贵袭职
　　○定万全中盐例初镇守万全右卫都指挥黄直言本卫地临极边路当冲要宜广储蓄以备不虞旧尝召□中盐每引纳米四斗则例既重□旅不至若如宣府大同酌量轻减则人必争趋军储可充  上命行在户部议至是请于万全左右二卫开中淮浙盐每引纳米三斗不拘次支给从之
　　○司礼监太监侯泰有罪下狱初山东官吏军民奏高煦反  上命泰赍书谕之且察其所为泰还力言高煦无反状  上已疑泰高煦既就执亦置泰不问泰后奉命于直隶选驸马擅作威福凌虐职官杖义勇前卫经历董纯至死又受罪人赃贿事觉  上因记忆前事谕都御史刘观曰渠尝力言高煦不反几误大事者今所犯犹末事此人更不可用亦不可贷遂下狱
　　○北京太仆寺官奏请遣官阅孳生马  上谕之曰马畜于民间必＜宀十见＞民力而后可责成效国家立法固有定规其孳生不及数者亦屡下令免偿未尝以马伤民比因有司督责偿马人诉艰难乞于来年秋成买偿亦皆从之盖农民终岁勤动以营衣食又有偿马之费甚可悯也尔等但率旧典以示劝惩民有贫难者宜宽恤之
　　○贵州总兵官都督萧授奏水西宣慰司头目阿闭妨宜作乱奉旨遣人抚谕不服调军剿之其旁近诸寨头目底苏等请自以计除之今皆就戮惟西堡蛮贼阿骨等势犹猖獗请令贵州都司以所属官军二万九千剿之  上谕行在兵部臣曰以一蛮贼而多调官军岂惟劳众兼亦扰民姑令抚谕彼若负固不服岂无厌乱若底苏者
　　○湖广衡州府奏衡阳衡山二县民四千八十五户岁荒缺食借给官仓米八千二百七十五石
　　○湖广衡阳县奏今年六月初八日大雨至十四日止江水泛溢漂流居民渰没田稼命行在户部行在布政司按察司督府县优恤
　　○夜有流星大如鸡弹色青赤有尾光烛地出阁道西北行至云中
　　○乙巳敕谕文武群臣曰卿等秉忠诚于国家期永安于  宗社请建储贰援引明切钦承  皇太后圣训实同舆言今允所请其令行在礼部具仪择日以闻
　　○狭西洮州卫僧纲司都纲管著藏卜等来朝贡马
　　○戊申以明日冬至遣郑王瞻埈祭  长陵  献陵  上谕行在工部尚书吴中曰明日冬至凡用工人匠皆与假二日至正旦与假四日著为令
　　○己酉冬至节  上御正朝受朝贺大宴文武群臣及四夷朝使  皇太后  皇后免文武群臣命妇朝
　　○庚戌宁夏总兵官宁阳侯陈懋奏灵州千户所城垣旧距黄河三里今河水冲激切近城下恐致崩陷难于宗御城东有地高爽＜宀十见＞平请徙城于彼  上命行在工部遣官覆视果当徙俟来春用工
○辛亥琉求国中山王尚已志遣使臣魏古渥制等奉表贡马及方物
　　○壬子狭西岷州卫叠州出麻等簇番僧头目失劳星吉来朝贡马
　　○癸丑朝鲜国王李祹遣陪臣李思俭等来朝贡方物
　　○赐和宁王阿鲁台使臣都指挥佥事把秃等八十九人及狭西岷州卫番僧喃哈监藏等钞彩币表里绢靴袜有差
○是日掌交阯布政司事工部尚书黄福还至广西之龙州初柳升既死福奔回至支棱关为黎利守关者所获福即欲自杀守关者力止之皆罗拜曰公交民父母也交民今延颈望父母公可自杀邪利闻之日朝廷遣官治交阯使人人如黄尚书民皆得安兵不复兴矣遣人驰往守护待以厚礼曰即奉送公还朝遂遣头目阮孚礼送出境


大明宣宗章皇帝实录卷之三十四
　　宣德二年十二月甲寅朔  上省郊祀牲
　　○乙卯行在礼部上册立  皇太子仪注一先日昭告  天地  宗庙  社稷一前期鸿胪寺设节册宝案于奉天殿中册东宝西节居中设彩舆于丹陛之东尚宝司设宝案教坊司设中和韶乐及大乐是日早锦衣卫设卤簿大驾  上服皮弁服御华盖殿执事官行五拜叩头礼毕鸿胪寺官请升殿导驾官前导  上升座尚宝司以宝置于案鸣鞭文武百官具朝服行叩头礼左右侍班引礼引正副使入就拜位赞四拜传制官跪奏传制俯伏兴执事官举节册宝案由殿左门出置御道中传制官由左门出称有制赞正副使跪制曰宣德三年二月初六日册立长子祁镇为皇太子命卿等持节行礼赞俯伏兴又四拜礼毕执事官举节册宝置于彩舆中黄盖送至左顺门外正副使朝北而立内官捧节册宝由正门入至文华门内侍引  皇太子出迎至文华殿内官以节册宝置于案内赞四拜赞宣册赞诣册案前赞跪宣册内官立宣讫赞受册捧册内官以册授  皇太子受讫以册授内侍内侍跪受立于西赞授宝捧宝内官授宝如授册之仪赞俯伏兴平身复位赞四拜礼毕内官持节由正门出至左顺门外以节授正副使报礼毕正副使得报持节复命一颁诏候册命行鸿胪寺官即设诏案于奉天殿中唱颁诏翰林院官以诏授礼部官置于案奉迎至承天门开读如常仪一谒告礼是日  皇太子受册宝毕内侍引诣  奉先殿谒告如常仪一谢恩礼是日  皇太子谒告毕内侍引  皇太子诣  皇太后前行八拜礼次诣  上前  皇后前皆行八拜礼又诣  贵妃前行八拜礼毕回宫一次日文武百官具朝服上表贺陈设如常仪  上具衮冕御华盖殿亲王先行八拜礼贺次执事官行五拜叩头礼毕鸿胪寺奏请升殿导驾官前导进表行礼如正旦仪一亲王于  上前行贺礼毕次诣内殿  皇太后前贺行八拜礼毕诣  皇后前贺行八拜礼又诣  贵妃前贺行四拜礼一  皇太后礼服升内殿受内外命妇贺礼外命妇进表陈设如常仪  皇后礼服升内殿受内外命妇贺礼外命妇进笺陈设如常仪贵妃礼服于宫中受内外命妇贺礼外命妇进笺陈设如常仪一文武百官进笺贺  皇太子陈设如常仪  上览之谓尚书胡濙曰皇子尚幼册使奉册宝至左顺门授内臣捧入其免群臣贺礼
　　○侍臣进讲贞观政要  上曰唐太宗致治之羙庶几成康实本乎此予尝反覆是书谓安天下必须先正其身未有身正而影曲上理而下乱者谓治国犹栽树根本不摇则枝叶茂盛君道清静则百姓安乐皆要语也
　　○丙辰命武进伯朱冕行在礼部尚书兼华盖殿大学士张瑛为正副使持节册西城兵马指挥周义之女为荆王妃
　　○丁巳赐镇平王有爌宜阳王有沸冠服仪仗
　　○朵颜等卫指挥佥事阿失帖木儿等来朝贡马  上问行在吏部尚书蹇义今贪赃官遇赦者例罢为民对曰是  上曰罪状明白者如例若狱未具虚实未明改用之使自新
　　○徙永宁荆子村东墩于东北山顶自镇南口至宁川墩增置二墩又置长生口墩从指挥吕信所奏也
　　○戊午逮镇远侯顾兴祖至行在十四道监察御史吴启先等六科给事中贾谅等劾奏兴祖自镇守广西以来暴虐贪婪怠慢废事不援交阯致失地丧师盗贼猖獗又斩从贼首诡奏首贼隐匿贼属谓彼逃散上欺朝廷下失边人心请正国法  上命执于午门外三法司同公侯伯都督讯之兴祖承伏还奏  上命俟王通等至通论其罪
　　○己未  上谕行在户部尚书夏原吉曰都督蒋信自远来归非有资产可仰给自今月俸给全米
　　○升锦衣卫指挥佥事喜剌儿丁为都指挥佥事论其使亦刀把里之劳也
　　○宁夏总兵官宁阳侯陈懋言宁夏边城重兵镇戍宜广储蓄而军士粮饷皆仰狭西有司馈运道途险远民力艰难常以不足为忧请如岷洮事例令河南山西罪囚纳米于宁夏赎罪以实边储从之
　　○庚申赐瓦剌使臣把把的等陆拾柒人及辽东自在州指挥佥事亦领哈等钞彩币表里绢靴袜有差
　　○贵州普定卫西堡长官司蛮贼阿骨阿哈等为乱底寨长官司蛮贼干炒聚众杀人劫财都匀卫豊宁长官司蛮贼罗父荡烧毁廨宇杀土官家属平越卫谷旺苗贼甲农甲恕清平长官司平若等寨蛮贼阿夜谷把寨苗贼革子祼普安州蛮贼鲁革各聚众造乱擅杀招抚百户张福等附近四川筠连县诸处蛮贼群聚劫掠巡按监察御史贵州三司以闻  上敕都督萧授及三司御史先遣人招抚如其不从则调军剿捕
　　○辛酉腊节赐文武郡臣宴
　　○赐亦力把里歪思王使臣满敕法黑儿者罕等二百五十九人及狭西洮州卫僧纲司都纲管着藏卜叠州番僧头目失劳星吉等八十人银钞彩币表里纱罗绫绢有差仍赐满剌法黑儿者罕钞绢酬其马直
　　○壬戌赐琉球国使臣魏古渥制等钞彩币表里靴袜有差
　　○大同总兵官武安候郑亨奏高山等卫军士今调阳和等处备御所带原牧官马计二千六百三十余疋缘阳和极边无官给草料马多瘦死请均派大同八卫有力之家孳牧从之
　　○癸亥狭西临洮府普觉妙济国师领占藏卜遣僧劄石监藏四川东川军民府故土官知府阿得妻摄克遣叔阿圭等贡马
　　○永昌等卫土鞑军满剌亦剌思倒剌沙马黑木等逃逸出境复还满剌亦剌思奏愿居京自效马黑木愿于天津卫随营居住各赐袭衣钞布仍命有司给房屋器皿等物如例
　　○赐亦刀把里歪思王等处使臣满剌法黑儿者罕等宴
　　○行在户部郎中王良奉命于宣府诸卫理粮刍劾奏总兵官都督谭广拜进表笺不于公廨而就私家陈设龙亭仪仗于礼有违当逮问  上谕行在礼部臣曰边将但能严饬守备以副任使可矣不必一一绳以礼法
　　○内官张善伏诛善往饶州监造磁器贪黩酷虐下人不堪所造御用器多以分馈其同列事闻  上命斩于都市枭首以徇
　　○夜有流星大如碗色青赤光烛地起奎西北行至天津炸散
　　○乙丑起狭西行都司致仕都指挥佥事吕均视事均旧总步兵二千操备后以年老就闲致是本都司言均虽老然在边日久熟知地里险要请令总原操步兵备边  上从之
　　○丙寅朝鲜国王李祹遣陪臣李兴发等奉表贡金银器皿及方物贺  万寿圣节至
　　○丁卯狭西岷州等卫国师班丹领占遣剌麻失劳癿西宁卫大国师三丹藏卜遣其徒失剌监藏及叠州升朵簇故千户恰卜子板的肖昝吾等簇番僧簇头本卜节等贡马
　　○升行在工部营缮清吏司郎中黎澄为本部右侍郎食禄不视事
　　○戊辰升曲先卫指挥使散即思为都指挥同知其下指挥千百户镇抚头目升职有差年老及已故者命其子弟袭代皆给诰命
　　○以招抚曲先功升安定卫指挥同知阿剌乞巴为都指挥佥事其下千百户镇抚头目升职有差皆给诰命
　　○己巳升行在山西道监察御史俞鼐为行在大理寺右寺丞右寺丞杨复为左寺丞
　　○升贵州右参政王敏为右布政使敏任职九年考绩赴京诸长官司以其＜宀十见＞恕公平奏请留之  上谓行在吏部臣曰蛮夷不易怀服彼既与之相安即为称职其升为右布政使调四川按察副使胡永成为狭西按察副使擢进士缪让黄成刘伯大为行在监察御史让福建道成湖广道伯大江西道以前北京留守行在后军都督府都事张昇行在左军都督府都事朱礼江西按察司检校卫镇滦州民王颐为行在监察御史昇礼山东道镇狭西道颐江西道西安府检校李让顺德府检校孙冕为行在给事中让礼科冕户科皆以求贤举也行在鸿胪寺右少卿赵泉亲丧服阕至命复职复张政山西按察使雷春广东潮州府知府政初坐擅纵罪囚逮至以情自陈  上宥之俾复任召按察使郑辰还京春在潮州九年任满赴京当升民奏留之故命复任而升正三品禄改通政司右参议孙瑛为湖广德安府同知以山西道监察御史杨礼不明宪纲改江西瑞州府推官
　　○设西宁卫儒学云南姚安军民府大姚县僧会司置僧会一员
　　○增置广西宣化县那南寨巡检司土官副巡检一员
　　○庚午朝鲜国王李祹遣陪臣文贵等奉表及方物贺明年正旦至
　　○命故府军后卫指挥同知黄斌侄孙英羽林前卫指挥佥事王贵弟聚袭职以旗手卫指挥佥事杨安老疾命其侄清代
　　○行在礼部奏永乐十六年  太宗皇帝定制凡愿出家为僧道者府不过四十人州不过三十人县不过二十人额外不许滥收俟五年后考试如果精通经典给与度牒今天下僧道行童赴京请给度牒者多系额外滥收且不通经典者多请如例悉遣归若系额内之数亦待五年考试给与从之
　　○交阯总兵官成山侯王通等既与黎利盟又听利以陈暠表入奏是日通不俟朝命遂率师出交阯由陆路还广西太监山寿与陈智等由水路还钦州凡交阯三司文武官员旗军吏典承差人等及家属还者八万六千六百四十人然亦有为黎利闭留而不遣者
　　○辛未昬刻有流星大如鸡弹色赤有光起须女西北行至游气
　　○壬申罢行在通政司右通政秦川狭西布政司左参议潘弘为民因行在吏部言川等皆犯赃经赦用否请自  上裁  上曰犯赃岂可复用故悉罢之
　　○癸酉赐朵颜卫指挥佥事阿失帖木儿临洮府僧劄石监藏等及四川东川军民府土官知府叔阿圭等钞彩币袭衣靴袜有差
　　○直隶淮安府淮阴驿及淮安递运所奏旧设衙门皆在淮安新城东门外今开清江闸河使客经过相隔十余里应接不便请移置于旧城西门外从之
　　○甲戌福余卫鞑靼速昇哈来归奏愿居京自效命为所镇抚赐金织袭衣彩币银钞绵布鞍马仍命有司给房屋器皿等物如例
　　○释山东按察使虞信佥事韩玺李涵复职初玺奏信涵不应事法司逮问玺涉虗应徒信等不奉行钞法应杖  上以其经赦俱释之
　　○行在大理寺右少卿王文贵等奏比请决重囚钦遵  圣谕再审录今犯者伏辜遂上其情罪  上亲阅之命文贵等曰其中情重者决如律情可矜者发戍辽东如重罪临决复有称冤者再鞫实以闻若败坏伦理鞫得实虽经赦不宥
　　○山西解州奏汉寿亭侯关羽庙在祀典岁久损坏俟农隙具材修葺从之
　　○长随内使喜安坐诽谤伏诛
　　○夜月生交晕随生左右珥又生白虹贯两珥色皆苍白
　　○乙亥赐朝鲜国使臣李思俭等钞彩币表里有差
　　○丙子狭西河州卫国师端竹领占遣其徒锁南领占乌思藏禅师罗兀剌遣剌麻远丹等贡马及方物
　　○复举行捕盗法行在兵部言曩者霸州固安盗贼为患  皇上命御史监锦衣卫官巡捕令所在军民编为什伍置巡警铺严察慎防盗用屏息比者通州等处盗贼复作请如故事遣官巡捕申明其禁从之
　　○丁丑  上御奉天门谓行在户部尚书夏原吉等曰今年狭西亢旱秋田无收其军屯子粒民间秋粮俱已蠲免比闻军民之中多因缺食流离岂可不恤其令有司开仓赈济仍于南京运绢五万匹绵布十万疋令隆平侯等用心拯救勿令失所
　　○宥喃哈监锉死罪喃哈监锉者乌思藏怕木竹巴灌顶国师阐化王所遣使也初归至西宁与驿丞子斗争杀其子事闻  上以其远人特宥之遣还仍敕阐化王谕令改过
　　○行在户部奏近召□于辽东广宁卫中纳盐粮淮浙盐每引纳米三斗五升道里险远转运甚艰趋中者少请如万全右卫例每引纳米三斗从之
　　○己卯敕少师隆平侯张信尚书郭敦曰闻狭西军民困于旱伤衣食窘乏流离转徙朕甚悯焉已敕行在户部于南京运绢五万匹绵布十万匹来赈济可即与三司预计其尤艰难者均给之其一切科徵及不急之务皆停止凡军民事有不便者悉具以闻
　　○庚辰释松潘卫指挥吴璋罪令复职敕之曰曩遣都指挥蒋贵等同尔招抚番蛮而四川三司及巡按御史皆言尔失机于威州朕续闻之非尔之咎今复尔原职听总兵官都督陈怀等调遣惟尔于番夷情伪山川要害能谙之宜贾勇输忠赞辅主将以遏寇盗以安边民如不感恩思报而违朕命罪不可逭矣
　　○壬午升广西丘温卫土官指挥佥事黄＜王厷＞为广西都指挥佥事
　　○上语行在户部尚书夏原吉曰昨闻关中饥甚已命有司发廪又命卿出京库布帛往赈之退而自思此皆朝政阙失所致因作诗书愧卿亦当与朕同忧也诗曰关中岁屡歉民食无所资郡县既上言能不轸恤之周礼十二政散货首所宜给帛遣使者发廪饬有司临轩戒将命遄往毋迟迟命下苟或后施济安可期吾闻有道世民免寒与饥循已不遑宁因情书愧辞
　　○癸未岁暮享  太庙
　　○以明日正旦遣郑王赡埈谒告  长陵  献陵
　　○遣官祭五祀及旗纛之神
　　○是岁天下户口户九百九十万九千九百六口五千二百七万八百八十五田地三百九十四万三千三百四十三顷二十二亩田赋米麦三千一百二十五万一百一十石有奇丝一十七万九千一百四十四斤绵二十三万三百七十八斤绢九万一千一百七十九匹布一十二万九千七百二十匹绵花二十三万七千九百六十八斤折色钞七万七千一百三十三锭有奇杂课钞一千六百九十八万八千六百三十八锭米麦七万三千九百五十一石银四千四百二两铜二千一百二十九斤铁四十八万八千五百九十八斤有奇布二百七十六匹盐课盐三百五十六万三千二百七十七引折色钞二千二百二十一万八千四百三锭米六十七万七千八百一十五石绵布七万一千五百二十九匹有奇茶课茶六十三万二千四百三十五斤折色钞一万五千一百六十四锭屯田子粒四百六十万九十二石采纳金四百八十三两银十八万五千七百三十八两水银三千四百四十七斤朱砂五百九十八斤石绿二千四百六十八斤有奇雄黄一百四十七斤漕运北京米豆三百六十八万三千四百三十六石减免天下官田等项税粮计米麦一十万四千八百七十九石有奇此页据广本抱本补
　　大明宣宗章皇帝实录卷之三十四卷尾据广本补抱本无


明宣宗章皇帝实录卷之三十五
　　宣德三年春正月甲申朔  上御正朝受朝贺大宴文武群臣及四夷朝使
　　○文武群臣命妇朝  皇太后  皇后
　　○乙酉命行在工部右侍郎黎澄月俸支全米澄前安南伪主黎苍之兄俘获至京  太宗皇帝赦而用之初授工部主事  上即位升郎中内臣有言其贫者遂升侍郎至是复命月俸给全米云
　　○丁亥命都指挥佥事黄＜王厷＞张贵镇守龙州凭祥坡垒等处听总兵官都督山云节制初命总兵官都督萧授守备坡垒至是黎利请罢兵息民复陈氏之嗣遂命授回贵州防御而命＜王厷＞等守龙州敕＜王厷＞曰尔忠事朝廷尽心边务多效劳勚朕甚嘉之故既升尔之职今命尔专领土军与张贵镇守龙州凭祥坡垒等处往来备御仍听都督山云节制尔等其益摅忠悃抚恤军民慎固边备以副朝廷眷任之重敕授曰前命卿率领官军备御坡垒丘温等处今允黎利之请复陈氏之嗣罢兵息民己命都指挥佥事黄＜王厷＞张贵等率兵守龙州于凭祥坡垒往来备御卿即率所领官军仍回贵州防御
　　○己丑享  太庙
　　○遣中官祭司户之神
　　○庚寅敕缘边守将各严守备
　　○迤北和宁王阿鲁台所遣都指挥把秃兀思答里等陛辞遣指挥曹者赤帖木儿与之偕行赍玺书谕阿鲁台曰朕恭膺  天命承  祖宗大位主宰生灵改元宣德大赦天下咸与维新一切往事悉寘不问念四海万邦之人皆天所生故上体天心一视同仁皆欲使之安生乐业王今遣人朝贡陈词诚恳深用嘉之夫  上天之心惟在爱人人能顺天天必佑之王宜益坚至诚以共享太平之福于无穷今遣指挥曹者赤帖木儿等赐王彩币表里各五十匹至可领也
　　○以哈密忠顺王卜答失里尚幼未能胜事遣使立故忠义王免力帖木儿之子脱欢帖木儿嗣为忠义王俾同忠顺王绥抚部属遂赐二人彩弊表里并赐其母妻及都督都指挥术纳以下有差
　　○命都指挥康旺王肇舟佟答剌哈往奴儿干之地建立奴儿干都指挥使司并赐都司银印一经历司铜印一
　　○夜有流星大如鸡弹色青白有光起张东南行至翼
　　○辛卯以大祀南郊  上御正朝文武群臣受誓戒
　　○壬辰  上以岁事更新命自正月初一日以前文武群臣凡有过名悉除之俾图自新
　　○遣内官亦失哈都指挥金声白伦等赍敕及文绮表里往奴儿干都司及海西弗提等卫赐劳头目达达奴丑秃及野人哥只苦阿等嘉其遣人朝贡也
　　○癸巳遣内官李信林春李贵郭泰等赍敕及金织文绮表里往亦力把里别失把里亦昔阔哈烈马绰儿八剌黑城把答失罕撒马儿罕赛蓝城扫郎城达失干城失剌思亦思弗罕及坤城等处赐其王及头目盖嘉其遣使朝贡也以信等道过沙州赤斤蒙古二卫并赐掌卫事都指挥佥事困即来指挥薛迭古等金织文绮彩币有差
　　○夜有流星大如鸡弹色青白有光起轸东南行至库楼
　　○甲午大祀  天地于南郊  上还谒  皇太后毕出御正朝文武群臣行庆成礼
　　○夜有流星大如鸡弹色青白有光起角东南行至游气
　　○乙未立春顺天府官进春  上御正朝文武群臣行贺礼
　　○以大祀庆成大宴文武群臣及四夷朝使
　　○丙申敕总兵官都督山云曰凡广西军务一以委卿卿宜夙夜尽心严固边备抚绥得宜俾军民相安于无事用称朕任使之意钦哉
　　○四川总兵官都督同知陈怀等奏松潘叛蛮己招抚复业遂敕怀等曰兹闻蛮寇己靖卿等协谋尽力攻讨抚绥咸得其宜朕甚嘉之然此寇叛服不常虽由边将失于抚绥激其为乱亦由其素蓄逆心遂托此聚众攻陷州县杀伤官军肆行虏掠今既抚捕已定须尽索其抢去人口军器等物给还有司及被虏之家庶可宥其叛逆之罪若其不悛仍恃顽据险不还所掠之物可乘此时督遣官军与土军蛮人并力摧殄使不复萌异心然后边方可以宁静军民可以久安卿等功名亦垂于永远须夙夜尽心善为区画又敕怀等曰卿奏欲将松潘等卫所原屯旗军取回操守可更斟酌只取正军其余丁仍令屯田庶几两不妨误调到四川都司官军准奏于内量存各处守备事平之日令仍还原卫所缺能干都指挥指挥及千百户镇抚己令兵部铨选成都中卫指挥郭靖茂州卫千户章恕狭西临洮卫百户艾贵初与吴玉皆失机今俱宥无罪令复原职靖仍令守叠溪千户所待事平回卫恕仍守茂州卫左所贵待寇平仍回临洮凡四川狭西从征军旗于四川官库内每人给与绵布二匹卿等所领官军但出力征战有功及畏怯退缩误事者皆具名闻用凭赏罚
　　○丁酉升行在通政使司通政使李嘉为北京行部左侍郎初嘉当  太宗皇帝靖内难时有守城功自序班累升至通政使至是  上念其老且久于任特优待之
　　○以太岳太和山玄天玉虚宫提点任自垣为太常寺丞仍掌玉虚宫事
　　○赐狭西岷州卫剌麻失劳癿西宁卫剌麻失剌监藏及叠州升朵簇故千户恰卜子板的肖昝吾等簇番僧簇头本卜节等钞彩币表里袭衣绢布有差
　　○戊戌上元节赐文武群臣宴
　　○命通州卫指挥佥事夏春掌茂州卫隆庆左卫指挥佥事吴迪掌威州守御千户所驰驿以往先是总兵官都督陈怀奏威茂松叠四处皆临边要害请遣都指挥指挥四人提督守备松潘时有指挥使吴玮叠溪有成都中卫指挥佥事郭靖掌之故惟遣春迪云
　　○命亦力把里遣来使臣法黑儿者罕为都指挥佥事别帖木儿为指挥佥事瓦剌使臣把把的为都指挥佥事哈只儿火郎吉为指挥佥事哈密遣来使臣满剌亦蛮舍黑马黑麻为指挥佥事其下授官有差悉赐冠带
　　○己亥朝鲜国王李祹遣陪臣韩承顺等进方物
　　○赐朝鲜国使臣文贵等钞彩币表里纻丝袭衣有差
　　○双城卫指挥佥事兀丁哥阿剌山卫舍人阿剌孙等来朝贡马皆奏愿居辽东自在州赐金织袭衣彩币钞布仍命辽东都司给房屋器皿等物如例
○甘肃总兵崇信伯费瓛有疾上言臣祖愚洪武初为燕府左相后革相府改授燕山中护卫指挥使臣父肃袭职臣继之从  太宗皇帝征伐得备戎伍效微劳累升至左都督  陛下即位封臣伯爵俾镇边城恩厚任重不能图报而臣以衰老之年近得喘疾恐在旦夕如臣不起还葬故乡跋涉远道甚劳人力乞就葬甘州令男鈜守墓仍乞存房屋田地以供养赡  上谓尚书夏原吉曰瓛事  皇祖  皇考效劳久矣其从之仍命太医院遣良医驰往视疗
○贵州总兵官都督萧授奏获平浪长官司蛮贼纪那等鞫治死于狱先是纪那等假称土官聚党据本司副长官阿童故地劫杀诸寨授奏遣兵捕之至是以获闻
　　○日生左右珥黄赤鲜明
　　○庚子女直野人头目女隆加安成哥等来朝贡马
　　○赐狭西河州卫剌麻锁南领占曲先卫都指挥同知散即思所遣指挥佥事失剌罕等及乌思藏剌麻远丹等钞彩币表里纻丝袭衣靴袜有差
　　○遣敕抚谕卜里牙爱马王知院慌哈剌赐彩币四表里慌哈剌在卜剌之地尝遣使哈里尔马山来进马中途为瓦剌所掠哈里尔马山得脱至京师言慌哈剌归向之诚  上嘉而抚之至是遣归故有是赐
　　○辛丑四川夔州府万县儒学训导李铎言各处从祀先贤名位多有差讹且失次序若不考正实乖祀典  上谓行在礼部尚书胡濙曰昔我  太祖皇帝断自圣心大正神祇名号惟于先圣先贤悉从其旧将以垂宪万世岂可差谬其速考正颁示天下
　　○直隶苏州府奏知府同知通判俱缺  上谕行在吏部臣曰苏州大郡公务繁剧急选廉公有才干者任之贪暴厉民者不可用
　　○行在工部奏淮安修改漕运船所费不少  上谕之曰漕运国大事修船岂可惜费昔刘晏于江淮造船皆丰其资船成经久不坏其后有司悭吝减损大半船遂脆薄漕运竟废此事足为监戒
　　○癸卯建州左卫都督佥事猛哥帖木儿遣千户答答忽等同三万卫百户赵锁古奴等来朝贡马
　　○直隶徽州府黟县奏去年七月初旬民食艰甚已发预备仓官榖二千六百五十四石有奇给贷饥民二千一百一十一户俟秋熟偿官
　　○夜有流星大如杯色青白有光起天厨西北行至浊
　　○甲辰爪哇国王杨惟西沙遣通事亚烈张显文等来朝贡方物
　　○升行在府军前卫指挥佥事吕俊为都指挥佥事于府军前卫带俸
　　○赐福余等卫都指挥安出弟孛斋等及原差招谕官军千户黄照化等一百一十人钞绢彩币表里纻丝衣服等物有差以孛斋等招谕初至也
　　○日生背气一道色青赤鲜明
　　○乙巳亦力把里歪思王遣使臣法虎儿丁等贡驼马
　　○丙午辽东劄童卫指挥阿里哥来朝贡马
　　○升仪真卫正千户黄照化为指挥佥事
　　○赐安定等卫指挥同知果脱卜花及公差回还都指挥同知陈通等三十五人钞绢彩币表里有差
　　○丁未行在兵部尚书张本奏前遣廷臣清理军伍其间犹有未明白者请再遣官分行清理  上从之敕六科都给事中各道掌道监察御史曰军政国之所重今欲遣朝臣周行天下清理军伍必得公廉干济之人庶称委任敕至尔等各推举给事中监察御史十有四人具名来闻用分理兹事若所举之人贪浊无能有误军务必并罪举者
　　○边将奏兀良哈之人往往于滦河牧马请掩击之  上曰虏犯边当正其罪今未有犯姑遣人谕之于是遣指挥佥事黄照化等赍敕谕曰尔等归心朝廷恭修职贡往来生理有如一家盖已久矣比闻尔之部属逼近滦河两岸牧马边将致疑已严兵以俟今特遣人赍敕往谕其遵守法度约束部伍不许纤毫侵越而朝贡如故庶尔等父母妻子安居无事永享太平之福
　　○戊申赐朝鲜国使臣韩承顺等钞彩币表里有差
　　○行在兵部奏请选武官  上曰是皆因父祖有功故录用之比年以来军官子弟安于豢养浮荡成风试其武艺百无一能用之管军不能抚恤有司但知循例铨除一旦有警何以得人  祖宗时置武学教之书且俾习骑射当袭职之时严加比试赏罚之法载在典章尔其申明之务求实效庶几人知劝惩国家亦有赖焉又曰其中果有奇才异能者宜甄别之毋俾沉屈
　　○朔州知州张复奏举军中子弟杨鉴等二人有志操堪任使行在吏部言旧无举武人子弟例  上曰古人出贫贱中任大事成大功者多有之安知军伍中无才能者其召至京考察之
　　○河东狭西都转运盐使司奏盐池长乐等二堰损坏请役民修筑  上命俟春种毕用工
　　○山东兖州府费县奏本县多山不通舟楫民输粮草负荷甚艰近本府令发民一千八百余人各备材木至宁阳县等处修筑圩塘＜锍-釒＞浚河道递接往来缘去宁阳五百余里山路崎岖实难致力乞免其役从之
　　○己酉巩昌府会宁县里长老人三十三人诣阙言本县知县郭完廉洁正直爱民勤事今为奸民诬告其罪缘告者之家曾被责罚所言悉非实事乞留本官庶几民不失望行在通政司以闻  上谓都御史刘观曰孔子云众好之必察众恶之必察今一人言其恶而众人称其善其令狭西按察司特与辩明毋为所罔
　　○庚戌行在刑部吏杨斌等言臣先充生员巡按御史考试时患病昏怠措词有舛例发充吏乞再考  上命行在吏部曰疾病人之所有但奸伪亦不可不察宜严考之以杜侥幸
　　○辛亥直隶苏州府吴县巡检谭复奏举宋范文正公十二世孙范希正端敏诚笃才堪抚民  上命行在吏部召用之因为侍臣曰范仲淹尝言士当先天下之忧而忧后天下之乐而乐士君子皆当以此存心
　　大明宣宗宪天崇道英明神圣钦文昭武宽仁纯孝章皇帝实录卷之三十五


　明宣宗章皇帝实录卷之三十六
　　宣德三年二月祭丑朔
　　○甲寅行在都察院各道及六科具所举清理军伍监察御史给事中姓名以闻于是命御史彭谦给事中高举往四川御史连均给事中杨鼎往顺天顺德等八府御史赵俨给事中李蕃往河南御史罗亨信给事中李锡往山西御史王琏给事中李庸往浙江御史汪景明给事中彭璟往江西御史李立给事中孙确往镇江常州苏州松江御史刘信给事中武达往应天太平池州徽州宁国安庆广德等府州御史姚震给事中吴信往广西御史裴俊给事中李应庚往广东御史陈贞豫给事中杨中往扬州淮安凤阳庐州和州滁州徐州等府州御史贺敬给事中车逊往湖广御史王俊德给事中丁铣往山东御史尹崇高给事中吴泽往福建赐敕谕之日比以兵伍多阙特命廷臣分诣清理尚有未尽今命尔等往竟其事夫兵之不清其弊匪一有匿情以苟免有无因而滥加必廉公勤明乃克有济尔等皆朕近臣其殚乃心恭乃命俾兵无欺隐之弊民免非辜之挠朕则汝嘉汝或不恭命怠慢贪黩弃公务私废事而厉民必罚不贷钦哉复以新定清理事例十一条通前八条榜示天下其增定十一例一曰军逃还乡有诈为死者有更名充吏卒贴书倚官害民者有为僧道生员者有投豪势官民为家人佃户行财生理者有隐其丁口寄于别户并于外境立民籍者并许自告改正违者并其邻里及容隐之人俱如前例论罪二曰逃军有诈称还乡等名目寄往他所及两京并军卫屯营人烟辏集处隐藏影射以致原籍原卫两无挨寻者清理官员宜督令所在官司委官挨勘得获及本军能自输情者俱寄本处卫所收役仍将乡贯及原卫所官旗见在人口年甲备册缴报如委官不尽心挨勘逃军顽不自首权势之家欺隐如故他人发觉追银十两以充赏资本军及容隐之家与不尽心官员邻里俱如前例问罪其例后逃者首于一月之内仍送原卫违者依律罪之三曰军户有恃豪强因充粮长里老每遇取丁辄贿赂官吏及勾丁之人挟制小民细户朦胧保勘亦有里老俱系军籍递年互相欺隐不以实报者俱令自告改正如仍前非事觉本军发原卫各家罚充附近卫所军四曰山西各处抽丁等军原选续角□羊本皆丁壮往往贿赂官旗以其幼弱私自轮替以致军伍不精若仍前弊令原籍官司里老究捕及同伍人等指实以陈并其事内为弊之人俱如例论罪五曰军户有全家逃窜递年取丁其里老邻佑明知其处受赂容隐者俱限半年之内获解或自首告免罪若过期事觉其军调发边卫里老邻人罚充附近卫所军六日囚充及调卫旗军有更易姓名乡贯又隐其原籍卫所丁口不以实报其后或逃或故卫所凭其原报坐取有司回无名籍似此迷失者多皆许自首以免本罪容其三月备资装赴伍若不自首被人发觉者其军调烟瘴卫所仍选户丁以补原伍邻里容情者如前例问断七曰纪录军丁年应赴伍而卫所离乡千里之外者于附近卫所收役有司申达本部转行原卫所除豁其伍八曰军士如户绝有司及邻里从实保勘类册具奏即为除豁免致勾扰贻害平民若徇私欺隐以有作无如例问罪九曰逃伍旗军已三犯者所在官司捕审明白解京奏闻处决如律先选其户内丁壮补伍能自首者免罪令赴原伍十曰有司官吏取军官旗有卖放正军扰害良民者清理官及巡按御史布政按察二司捕问明白送京定罪十一日各州县勾解逃军及补役军丁多于所在官司冒给家人文引供送其家人不行随送及到卫所不一二月即将文引照身逃回原籍及影射各处潜住或经商受雇于人者有之若此等者许三月内赴官出首与免本罪仍赴原卫所着役故违不首或事发挨究得出本犯发边远充军户下别选壮丁一人补原伍两邻里甲并有司虚出文引官吏一体问罪
　　○赐爪哇国通事亚烈张显文等钞彩币表里有差
　　○行在通政使司奏云南大姚县知县高紫童考满至京言中途遇风坏舟奏牍牌册多为水污然无所在官司文凭照证当正以不谨之罪  上曰云南至京水陆万里风涛之险出于不测岂人力所能制此不必罪
　　○直隶河间府宁津县民陈谅妻孔氏一产二男一女行在礼部以闻命如例给赐
　　○乙卯赐  今上皇帝名且以玺书谕之曰朕为天下之君尔为朕长子所以正国家之大本承万年之天序皆在于尔今赐尔名为祁镇夫祁者至大之义镇者安重抚定之道  宗社之尊海宇之广民庶之繁所系甚重必有至大之德用能膺之惟诚惟敬永奉  宗庙社稷惟宽惟仁弘福海宇民庶道德功用斯为至大而上天之眷祐下民之归戴皆本于斯尔其敬之服膺惟永
　　○丙辰敕湖广都司布政司按察司及巡按监察御史凡征进交阯在逃官军俱宥其罪限两月内各回原卫所如仍逃不出禽获至者必依军法处治
　　○湖广布政司按察司及巡按监察御史奏叛寇盘伯孙等遁入邻境广西富川县紏合獞贼韦父黎等聚众劫掠出没不常敕总兵官都督萧授等遣人谕以祸福悉令复业如其顽犷不服即量调官军剿之
　　○行在兵部奏今遣御史给事中往各处清理军伍给事近侍之臣御史耳目之官向尝有同行而争坐位者请正其序  上命以品级为序
　　○丁巳以明日立  今上皇帝为皇太子  上亲告  天地  宗庙  社稷
　　○遣北京国子监祭酒贝泰释奠先师孔子
　　○朝鲜国王李祹遣陪臣韩□生等来朝贡方物
　　○赐女直野人头目女隆加安成哥等钞彩币表里有差
　　○戊午祭  大社  大稷○遣官祭先农
　　○遣太师英国公张辅少师行在吏部尚书蹇义为正副使持节册立  今上皇帝为皇太子册文曰朕荷  天地之眷佑嗣  祖宗之鸿业抚御天下祗怀永图重惟承国家之统系华夷之心必建元良以隆大本长子祁镇日表英明天资端重宜为储副正位东宫今特授金册金宝立为皇太子惟敬以立德惟仁以兴理亲正人以务正学体天心以得人心存之以至诚持之以无逸用光绍我  宗社于万万年尔惟敬之
　　○诏天下曰朕承天序祗奉宝图惟  祖宗积庆之隆衍本支于至盛惟帝王统理之道建储副以为先长子祁镇日表英明天资端重比者亲王文武群臣合诚奉表请立东宫于再于三言之切至恭承  皇太后圣训国家大经宜循众议今以册宝立祁镇为皇太子夫崇建元良所以重万年之统豫定国本所以系天下之心诏告臣民咸使知悉
　　○遣使诏告朝鲜诸国
　　○赐建州左等卫千户答答忽并原遣招谕回还百户赵锁古奴等钞彩币表里并纻丝袭衣有差赵锁古奴本三万卫百户先随杨木答几等叛去宣德元年同千户杨满皮来归遂遣二人同赍敕招谕杨木答兀等而杨木答兀同杨满皮俱往古州惟赵锁古奴同舍人速古等来贡马答答忽等送之至京故并赏之
　　○己未文武群臣上表贺立  皇太子即上笺贺  皇太子○庆王＜木旃＞奏欲移居韦州其屯田养马军士请仍留宁夏遇有声息听总兵官调用又奏有告护卫指挥千百户镇抚军校九十五人占种田土今总兵官及御史追问皆是永乐中佃种  上以韦州王旧所居复书令居韦州仍敕宁阳候陈懋及巡按御史释所问之人土田悉如永乐故事从护卫官军耕种自今不得辄听下人妄告以失朝廷亲亲之意
　　○赐亦力把里等处使臣法虎儿丁辽东扎童卫指挥阿里哥等钞彩币表里有差
　　○夜有流星大如鸡弹色青白有光起东井西南行至玉井
　　○庚申以明日  万寿圣节遣郑王瞻埈谒告  长陵  献陵
　　○交阯总兵官成山侯王通等遣人驰奏言去年黎利攻围交阯臣率师与战屡捷斩伪司徒黎豸等生擒伪司空丁礼等并从贼以万计追至富良江溺死者无算贼惧不敢复战近又集土人及取伪王以坚众心不时渡江侵掠臣等急望大军来援又闻安远侯柳升至镇夷关战没保定伯梁铭尚书李庆等皆病死都督崔聚领军进至昌江为贼掩袭黔国公新宁伯进至归化等处亦为贼阻隔不得进臣督众日夜攻击黎利恐朝廷再调大军讨捕遂遣人奉书请降又率大小头目日诣军门请罪又同伪王陈暠遣人奉表陈情谢罪贡代身金人银人等物并送都督蔡福都指挥鲁曾等一万三千三百九十一人马骡一千二百匹先还京请乞班师继又遣其子侄赴军门送款愿归顺朝廷臣切思奉命讨贼当输忠效死再待援兵但城中官军数少人情惊惧无有固志又贼众狂狡过于曩昔水陆要害俱为所据虽有援兵亦难猝至城池终恐陷没不免再兴师旅以一隅之地而劳天下之众致君父之忧非臣子忠君之心臣与众计议以为不如乘此机会整率师旅出至生地再图后举臣已率交阯属卫官军还至广西南宁伏望  皇上以陈暠是否陈氏子孙为名遣使往来觇伺若有虚冒然后量添军马水陆分路进讨如再不效臣等甘受诛戮谨俯伏俟命  上览奏谕侍臣曰总兵官在外擅与贼通不俟朝命辄弃城归无复人臣之礼矣
　　○辛酉  万寿圣节  上诣  奉先殿行礼  皇太后前上寿毕出御正朝受贺大晏文武群臣及四夷朝使
　　○壬戌行在礼部左侍郎李琦工部右侍郎罗汝敬等奏成山候王通不俟朝命擅率官军弃城而回臣等至南宁遇之通力止臣行欲待奏请臣不敢从己驰赴龙州俟交人迎接
　　○兀者等卫指挥佥事木答兀等罕东卫密落蔟国师端岳监藏遣僧却儿失加等来朝贡马○赐朝鲜国贡使李兴发等晏
　　○夜有流星大如斗色赤光烛地起右摄提有声如雷后有五小星随之至近浊炸散
　　○癸亥敕成山侯王通都督马瑛得奏知官军已回至广西南宁前闻安远侯柳升都督崔聚败绩朕以尔等竭忠奋力战斗未已生灵何辜肝脑涂地欲保全之盖朕素志初得陈暠表及黎利与总兵者书请立陈氏之后深契朕心即遣礼部左侍郎李琦等赍诏赦交阯官员军民之罪令具陈氏子孙来闻遣使册封并敕尔等率领官军及镇守内官并三司官吏人等回还盖此举非为叛贼猖獗朝廷不能调兵剿灭但不忍赤子久罹涂炭尔等正宜坚守城池以待朕命乃辄与贼通弃城径回尔等虽急为自全之计其如国体何且失臣子之礼岂不为蛮夷所笑敕至即令所领军马并黎利等送出溃散官军各回原卫所尔等领在京官军回还其陈暠黎利所遣赴京之人悉听其来仍敕内官山寿马骐等与通同赴京
　　○宁王权奏欲令护卫屯军为临川等王造居第今年暂免屯种从之
　　○宁国大长公主遣子梅景福进御用袍服  上赐公主鞠衣二云肩袍二钞一万贯
　　○以镇守凉州都指挥佥事丁刚有疾命其子武为凉州卫指挥佥事代领马队不为例
　　○甲子徙置灵州千户所于城东先是宁夏总兵官宁阳侯陈懋奏河水冲决至城下请徙于城东命俟来春用工至是城成遂徙之
　　○乙丑宣府总兵官都督谭广奏万全右卫临边重地往往声息不绝其镇守都指挥黄真不务严谨近有边卒言真数擅出军围猎招致虏使饮于私家请逮鞫之  上谓行在兵部尚书张本等曰围猎之事有之招致虏使则未必然为边将当昼夜严备不可须臾怠忽真轻率侥幸无虞姑纪其过尔其移文切戒之再尔必重罚虽悔不及
　　○巡抚狭西隆平候张信等奏昨文县守御千户杨瑛言马儿潘关等簇生番拒命请军剿捕钦奉玺书令臣等招谕已遣指挥刘瑛往彼抚谕随得瑛报诸簇生番本皆安业未尝为非近杨瑛领兵至境逼令纳粮充军需索非一以此拒命今道路梗塞不能前进杨瑛生事激变番民宜正典刑  上曰治蛮夷宜简易静以镇之自然顺服今生事激之使叛不可宽贷命行在都察院逮瑛治之○行在都察院左都御史刘观言擒获强盗已有升赏之例然捕盗之法贵严严则人不敢为盗捕者亦皆尽力自今强盗劫掠地方军卫有司官吏并里邻俱发充军仍令缉捕两月得获者免罪限外不获依例发遣其强盗已获者鞫问是何卫所州县若军则罪其管军者民则罪其官吏里老四邻如此则人知所警畏  上曰此令不无太严更与群臣议之
　　○甘肃总兵官崇信伯费瓛卒献凤阳定远人祖愚洪武初为燕府左相后革相府授燕山中护卫指挥使愚卒瓛父肃袭职肃卒瓛袭从  太宗皇帝靖内难升都指挥同知镇守山海永乐五年召还升后军都督府都督佥事六年命充副总兵巡海备倭七年率兵捕湖广叛寇八年充总兵官镇守宁夏甘肃等处讨叛虏亦令真巴等平之十年奉命甘肃备御  仁宗皇帝嗣位命充总兵官佩平羗将军印镇甘肃寻升右军都督府左都督宣德元年七月入朝  上念其久劳封崇信伯赐诰券子孙世袭复镇甘肃瓛为人和易能抚士卒在边几二十年境内宁静至是卒遣官赐祭赐赙赠命有司营丧葬
　　○夜有流星大如鸡弹色赤有光起天庙西南行至天相炸散
　　○丙寅敕总兵官太傅黔国公沐晟今交阯陈氏孙暠及头目黎利等遣人进表贡方物谢罪并送还溃散官军马匹已至广西其成山候王通等率领官军及镇守内外官并三司官吏人等俱已回还敕至即令兴安伯徐亨新宁伯谭忠俱回京师卿等所领官军悉令各回卫所卿尤宜夙夜尽心谨饬边防以副委任之重
　　○敕总兵官都督山云前命都指挥张贵同土官都指挥黄＜王厷＞镇守龙州凭祥坡叠往来哨备并敕都指挥陈全等体实交阯事情及收集在逃漫散官军于有粮之处操备今交阯事朝廷区画已定卿可相度龙州凭祥坡垒事势或仍令张贵黄＜王厷＞率土兵镇守或止令黄＜王厷＞领本卫官军守备何者为便陈全所领官军俱令各回原卫所全或留南宁操备或令回广西都司理事何者为便卿皆审度得宜就为处置仍具奏来
　　○丁卯  上奉  皇太后游西苑自  上即大位尊事  皇太后极其孝敬每旦暮诣西宫朝谒愉色奉承惟恐弗及  皇太后慈仁隆至每见  上则忻然从容询及政事及所平决  上敷陈明达  皇太后喜动颜色凡军国大政必禀命而行四方贡献虽瓜果之物必先以奉  皇太后  皇太后或时召  上虽有急务必促驾而往至是恭请  皇太后游西苑皇后皇妃皆侍行  上亲掖  皇太后舆登万岁山奉觞上寿献诗颂  圣德  皇太后悦酌酒赐  上且谕曰今天下无事吾母子得同此乐皆  天与  祖宗之赐也天下百姓皆  天与  祖宗之赤子为人君但在保安百姓使不至于饥寒则吾母子斯乐可永远矣  上拜稽首曰谨受教是日甚乐将晚  上及皇后皇妃送  皇太后还宫
　　○戊辰复书赵王高燧曰王友悖慢已降敕切责之令其改过如复不悛必处之重法所云养马小厮得受等来京恐妄言生事惟叔国家至亲小人之言决不能间盖时掌彰德卫事都指挥王友出入盛陈兵卫又日夜以兵围王府不令护卫军校出入人皆惊恐而赵府养马小厮得受等潜遁友执送至京赵王恐惧以奏故复书解之
　　○敕谕三法司朕惟圣人制刑罚用昭天讨以弼治化刑罚当则天道协和人心悦服家国天下并受其福否则感伤和气灾沴百出是以古昔帝王必皆慎简刑官我国家稽古为制建三法司刑部掌邦宪都察院兼理刑名大理寺审允轻重自  祖宗以来慎重人命务存钦恤朕嗣承大统祗奉旧章不敢以喜怒为法重轻期与天下同跻仁寿比闻刑罚失当无辜者衔冤有罪者幸免朕为恻然不遑宁处咨尔法司夫憸邪者利口柔良者寡纳惟言是稽情伪不辨此其可乎玩愒岁月溺于安逸囚系瘦死恬不为意此其可乎不谙律意不察人情移情就狱苟具文书此其可乎或畏权势徇其请托或念恩怨从而报复或播弄刀笔轻重任情或恣肆捶楚鍜炼成狱甚至贪图贿赂略无畏惮此何心哉一夫不获时予之辜一人称冤百姓惊骇朕惟慎刑罚简尔贤良尔惟体朕心用谐厥职  天地神明昭鉴在上善恶之报捷于影响尔惟恭朕命惕然警省追改前愆以公道为心以爱人为本廉以持身勤以从事不惟国家有赖尔亦永保禄位贻福子孙尔不恭命明有国法幽有神谴尔其钦哉勿贻后悔
　　○赐诰命封建平伯高远母为太夫人妻为夫人○曲先卫故指挥同知失剌罕子阿脱力遣人来朝贡马命阿脱力袭其父职赐诰命冠带
　　○赐朝鲜国陪臣李兴发等钞彩币表里有差
　　○辽东总兵官都督佥事巫凯奏各处马驿皆与递运所相邻人力相等独黑林庄递运所置在高平盘山二驿之间地远势孤递送艰难往时义州卫带管大宁驿路尝置马驿于牛心山今大宁之路不通马驿虚设若移于盘山驿添作递运所而以黑林庄递运所移置高平驿庶几得宜从之
大明宣宗宪天崇道英明神圣钦文昭武宽仁纯孝章皇帝实录卷之三十六



明宣宗章皇帝实录卷之三十七
　　宣德三年二月己巳敕辽东总兵官都督佥事巫凯及辽东都司凡诸卫所正军余丁先被寇虏掠后得马回还见在京充勇士者察系正军开豁原伍余丁开豁本房军伍不动若因避征差逃出外境得马回还收充勇士者已宥逃避之罪军伍不开仍须审覆永乐二十年以前去者人马皆送北京二十年以后者复原役马送北京
　　○沈王模奏子女俱长欲行婚礼而房屋未备今欲创建七所以居武乡王兄弟七人又有女四人欲选本府护卫及仪卫司官之家房屋四所以居从之
　　○敕户部岁赠赐咸宁长公主钞五万贯自宣德三年始就南京官库支给
　　○移置浙江平阳县井门巡检司于龟峰白沙湾巡检司于舥艚斗门黄岩县温岭巡检司于三山鄞县大嵩巡检司于太平＜山奥＞定海县崎头巡检司于霞屿＜山奥＞初建各司皆傍海后缘海居民尽入内地而巡检司皆孤立奏请移置  上命浙江三司覆勘至是三司奏移置为宜从之
　　○  上尝以马政国之所重虽领于太仆而兵部实总其事孳牧调习之制岁久废弛敕令修饬至是尚书张本奏两京并狭西等处太仆寺苑马寺军民牧养至今远则三二十年近且十余年丁力消长不一马有增损不同其积年亏欠陪偿未及者屡蒙宥免而愚顽得计见在之马养之多不如法自今宜令诸司各将见有马重别均派孳牧调习之法一如旧制令所司严督之庶几马可蕃息人不重困  上曰此事正属卿卿当留意必使官民两便乃为得宜
　　○巡抚狭西隆平候张信等奏狭西西安府永丰南北二仓相去二里年深倾圯不支宜撤北仓以其料并修南仓为便从之
　　○山东济南府德州奏贫民一千一百五十二户因岁旱饥已劝富民贷粟济之  上以示行在户部臣曰富民能恤贫食禄者岂当坐视民穷而不恤尔等更须加意
　　○庚午行在户部尚书夏原吉奏今河冰已解去年秋粮多运至通州询知无赖军民及官攒斗级或邀截揽纳或令堆积近仓留难不收相与盗窃请遣官巡察  上曰江南军民运粮至此艰难已极而小人为害如此其令侍郎李昶及监察御史主事各二人亟往巡视粮未收者即收奸人偷盗及揽纳者擒之○  上视朝罢御左顺门召行在工部尚书吴中谕之曰昨日卿奏欲于狭西起取民夫赴京用工朕思之用民力须就近地则供费不难狭西去京师远且比年旱荒自给不暇而又欲役之此岂说以使民之意其即停止
　　○造御用监作房于西上北门之外
　　○南京户部尚书古朴卒朴字文质陈州人洪武中为太学生隶五军断事司理刑奏家贫愿仕冀得禄养母  太祖皇帝嘉之除工部营缮主事迎母就养京师居无几母殁官给舟归葬服阕改兵部主事升武选员外郎再升郎中遂升兵部右侍郎  太宗皇帝入正大统转左侍郎  车驾巡狩北京侍  仁宗皇帝监国尝奉命权礼部兵部及詹事府洪熙元年改通政使未几升户部尚书先是主事刘良素行不检满三载朴考其绩下良叩  上之左右求朴最考朴曰贪侈之人幸今未觉露不改行终当败最考不可得良遂诬奏朴罪既就逮  太宗皇帝烛其诬竟释朴他日吏部奏授良诰命  仁宗皇帝曰此人素亡行且尝诬奏大臣罪若与良诰即为善者怠遂不与诰良后果以赃败朴在朝三十余年自郎署至卿确然守廉人不得干以私家无余资然兢兢畏慎避事如处女执一不通坐视弊事不能革徒有爱民之心云
　　○辛未行在兵部奏昨总兵官都督佥事山云以广西缺兵备御请益兵拟以湖广诸卫征进交阯回还官军益之  上命已还至广西者皆留之未至者令还原卫所
　　○贵州布政司新化府通判鞠彬奏永乐十一年置府暂于新化亮寨所镇抚空宅内视事迨今厅署未建乞发湖广附近铜鼓等卫所军匠备材营建从之
军及使臣往来月用粮料七千余石每岁西安等府运粮供给今皆折钞本卫缺粮又奏河州所属地方多是土鞑番人比年天旱薄收所欠洪熙元年至宣德二年粮一万六千八百四十一石乞赐蠲免  上谕行在户部臣曰边卫粮储为急其速遣官往狭西经理别运粮给之边民素贫岁又不熟所欠粮俱免徵
　　○壬申赐朝鲜国使臣韩乞生等钞彩币有差
　　○癸酉沈王模奏武乡王婚期在近缺内使女使  上遣赐内使五人女使七人
　　○命故指挥佥事帖木儿子谷台副千户乃儿卜花子伯颜答里袭职于锦衣卫带俸皆忠勇王金忠故部属也
　　○行在工部尚书吴中奏修理内府房屋及京师库厂桥梁请遣官往山西督民采木  上曰民方务农姑缓之
　　○  上退朝御文华殿翰林儒臣讲舜典竟  上曰观二典三谟则知万世君臣为治之道不出乎此历象日月星辰以闰月定四时天道以明平治水土奠高山大川分别九州任土作贡地道以成克明峻德以至协和万邦人道以建九官十二牧所掌礼乐刑政及养民之道后世建官繁简虽不同大要不出乎此当时君臣都俞吁咈更相告戒用图治功气象蔼然何后世之不能及也侍臣对曰明良相逢故其治化之盛如此  上曰是盖天生圣人为后世法程孔子删书断自唐虞使人知有尧舜诚所谓万世帝王之师也
　　○甲戌赐兀者等卫指挥佥事木答兀等罕东卫密落簇僧却儿失加等钞彩币表里有差
　　○降顺天府尹曹曾为广东布政司右参政曾奏事举止失措  上谕行在吏部臣曰京尹岂可不择达礼度者且闻此人于民事未熟宜降出外自今必慎选授无但取充位而已遂降曾为参政
　　○乙亥命阿剌山卫故指挥佥事乃马答子阿剌孙袭职时阿剌孙进马奏请袭职且乞居自在州皆从之
　　○赐安定曲先等卫指挥同知果脱不花等官五十三人诰命
　　○湖广湘阴县知县宋纶奏先奉诏书凡欠诸色课程并倒死马驼牛羊尽行蠲免而县民养官牛百五十头岁纳租米三百余石牛死已久而租未免乞除之  上谓尚书夏原吉曰诏令已免何为复徵租朝廷布宽大之政而民不被泽此有司之过也其即蠲除
　　○  上退朝御文华殿谓侍臣曰朕观先王治民有本有末制田里以给衣食设学校以明教化不幸而有顽慝者然后刑之盖非得已不然则无以安善良然观肉刑亦过于惨侍臣曰古人用肉刑故人人自爱而重犯法至汉文帝除之自是人轻冒法  上曰古人教民之道周备故犯法者少后世教民之道不至故犯法者多未必系于肉刑之存否舜法有流宥金赎而四凶之罪止于流放窜殛可见当时被肉刑者必皆重罪况汉承秦敝挟书有律若概用肉刑民受伤残者多矣以不教之民而遽断其支体刻其肌肤亦所不忍隋唐以后以笞杖徒流死为五刑亦良法也又曰文帝除肉刑唐太宗观明堂针灸图禁鞭背皆后世仁政文帝培植汉之国脉太宗肇启唐祚享国长久有以哉
　　○丙子  上御奉天门谓左都御史刘观等曰自昔功臣子孙安于豢养虽承祖父爵位少有文武才能一旦委用多致狼狈今公候伯新袭者众朝廷念其前人之功岂徒使之长享富贵亦欲成其才器庶几克绍前烈已令更番操习武事然人情恶劳喜安若稍宽纵必至怠惰卿宜遣刚正御史二人察视之有慢令不至者具以名闻
　　○命故大兴左卫指挥使刘兴子亮金吾左卫指挥使刘江弟清燕山右卫指挥佥事王义子信俱袭职
　　○行在吏部奏监察御史尹崇高举儒士刘嘉会堪任教官召至自陈年八十余不堪任事  上笑曰伏生九十传经八十为教官何不可又曰孔子云老者安之国家兴学择师岂少此一人听还乡自便
　　○行在兵部奏故南阳卫百户黄敏楚雄卫百户徐瑛皆无应袭之人敏有父老疾宜养以全俸瑛有老母宜月给米五石皆终其身  上曰此  祖宗所以优待功臣亦悉如例
　　○丁丑升上林苑监正康爵为南京太常寺少卿行在鸿胪寺司宾署丞焦循为本寺右寺丞行在钦天监监副黄恺为监正江西按察司副使郭良为顺天府尹安吉县儒学训导徐俌德平县儒学训导年富为行在吏科给事中鄢陵县儒学训导王贤漷县儒学训导郭麟为行在户科给事中太平府儒学训导吴瓛为行在工科给事中行在兵科左给事中许侃礼科给事中刘芾刑科给事中张谨山东都转运盐使白琛俱以亲丧服阕命芾谨复旧职调侃为行在户科左给事中琛为两淮都转运盐使广西梧州府北流县知县李禧考绩当升令复任升正六品禄以其民奏乞留也改湖广按察司副使郑进善为知府于辽东总兵官都督巫凯处治军机文书吏科给事中徐永溍为六安州判官行在刑科给事中刘荩为扬州府通州判官永溍以奏对失措荩以有罪经赦故改用之降行在广东道监察御史刘安定为河南光州学正以忧制居家不安礼分也
　　○增置广西柳州府柳城县东泉镇巡检司土官副巡检一员
　　○遣都指挥陈通等赍敕往西番赐弘妙广济大国师吒思巴儿监藏安定王亦攀丹等金织袈裟禅衣白金文绮表里及纻丝袭衣有差
　　○行在吏部奏贵州云南土民张暹杨名等充吏考满至京违限二年三年之上例当发在京诸司再办事三年方许叙用  上曰夷民不必悉拘中土之例贷之
　　○行在礼部奏爪哇国使臣亚烈张显文等言率家属来朝至广东惠州暴风坏舟母妻等四人皆溺死权瘗海滨乞官为造坟  上恻然曰不惮险远举家来朝其诚可嘉而死于风涛情又可悯其令惠州府致祭及治丧葬
　　○戊寅给靖江府奉国将军佐忠等十一人岁禄时行在户部言佐忠等俱已婚岁禄未给  上曰岁禄已有定制宗室子孙所仰者此岂他有所营即令有司岁给之如例
　　○复刘道成浙江黄岩知县道成九年考满例应升用而县民奏其为政公勤善于抚字乞令复任行在吏部为之言  上曰既得民心宜从所奏令复职而增其禄
　　○  上语尚书夏原吉曰书云民罔常怀怀于有仁盖以能养己也北虏不纳失里自远来归亦欲求养于此今已死其妻非能耕桑何以自给宜计其家口优养之毋令失所原吉计议请月给米十四石从之
　　○昏刻有流星大如杯色赤有尾光照地起郎位东北行至梗河○己卯  上御奉天门谕尚书蹇义等曰比下诏求贤欲得实才为用而所举多非其人自今召至者引于内廷六部都察院翰林院堂上官命题考试六科给事中监察御史锦衣卫官监视理明辞达者用之否则罚其举主义奏各部办事官以人材吏员出身者十余人应正从八品叙用自陈才短愿就杂职  上曰人才识固有高下然能自知不足甘就卑位者亦难其悉从之
　　○斩松潘卫千户钱宏谪都指挥高隆为事官韩整邓鉴等充军广西先是宏激变番人容儿结等作乱  上命行在锦衣卫指挥任启监察御史李珏究问其实至是启等奏番蛮之叛实千户钱宏所激初松潘当发官军戍交阯众惧不肯行谋于宏宏曰惟有言番人叛则都司必奏奏则必发松潘兵讨之而交阯之行必止遂于卫诬告蛮人容儿结等反叛卫星驰报都司果止交阯之役而遣指挥陈杰等以兵抚捕然容儿结等实不叛宏见都司官军至潜率其众入寨以言胁之曰朝廷以尔叛出大军征讨能遗我牛马财物或可止容儿结歛牛马与之然闻兵已压境遂惊惧奔走约黑水诸生番为乱杀掠军民陈杰等为贼所害番兵大扰韩整高隆驻兵宿留不进惟事贪淫边民苦之而贼势猖獗杀掠愈甚具有实迹  上曰蛮寇之叛朕固疑有激之者韩整贪淫玩寇重贻边民之患厥罪何逃遂敕启等斩宏于松潘枭首徇众籍没其家从宏者二十人俱宥死充军整等悉发戍广西
　　○庚辰四川播川宣慰使杨昇遣正长官郑钊等贡马
四十余人皆无缺例应办事  上从之因问其中亦有才能出众者否对曰皆中才有一刘貊者洪武初诚意伯刘伯温曾孙  上曰伯温事  太祖皇帝为开国明臣今尚有后昔萧何魏徵之后皆见显用亦以前人之故朕于貊岂惜一官处之即令复职果才能显著后当进用之
　　○升监察御史王静钟旭涂克敏刘麒皆为知府时静等皆九年考最行在吏部引奏欲循例授方面  上曰今所急在郡守一郡得良守则一郡蒙福彼能为御史为知府无难矣不必拘例遂悉升知府静汉阳府旭兴化府克敏惠州府麒南康府
　　○行在吏部尚书蹇义等奏狭西阶州学正陈珍九年考满科贡不及数例应降除而阶州生员奏乞复任  上曰为师不能教降用如例又奏诸司吏典四百五十余人皆三考满例应从七正八正九品出身当冠带办事月支半俸  上曰每一次选官吏之冠带者三四百人何如是之多况七品八品官皆州县之职岂可概授自今必须拣择庶几冗滥可以渐革
　　○  上退朝御左顺门语及祭祀谓行在工部尚书吴中等曰南京造制帛祀神最为重事洪武中常选无过犯恶疾工匠更衣沐浴焚香浣手然后用工其人专供此役更无别差  祖宗礼贤之意谨严如此卿宜申明旧制务令精专毋有亵慢
　　○壬午降福建按察使朱应祖为常州府江阴县知县时应祖及所属府县官二十余人悉为巡按御史考不称职吏部以闻  上曰按察使典方面宪纲其任甚重何可不称此辈有赃否对曰无赃  上曰无赃可降七品州县官余府县官皆降襍职
　　○浙江临海县民奏本县旧有胡谗诸闸积水灌田比因大水坏闸而金鳌大浦湖涞举屿等河遂皆壅塞或遇天旱禾稼不收粮税多欠乞为开筑  上曰水利为政急务使民自诉于朝此守令不得人尔工部即下郡县全秋收发民用工仍行天下凡水利当兴者命有司即行不许坐视不理大明宣宗宪天崇道英明神圣钦文昭武宽仁纯孝章皇帝实录卷之三十七
　　明宣宗章皇帝实录卷之三十七


明宣宗章皇帝实录卷之三十八
　　宣德三年二月是月御制帝训成序曰朕惟天心仁爱下民爰命若以主之君德必如天之包含覆育使天下之人咸遂生息无不足之叹而后有以称天之所命然其道至大其事至繁非可一言尽也盖君量必如天之广心必如天之仁施必如天之溥行必如天之徤必明如日月必信如四时而所以为治者规模之弘远条理之精密必皆极其至而后有以尽君之德稽古尧舜禹汤文武其为君皆能体天心行天道斯其治为甚盛汉唐宋虽间有贤君不逮于古矣我国家自  太祖高皇帝肇膺天命奄有万邦  太宗皇帝再安  宗社  仁宗皇帝继志守成三圣相承心天之心道尧舜禹汤文武之道以绥抚天下爰暨朕躬获缵鸿绪临御以来夙夜兢兢惟  三圣之心之道不敢怠宁荷  天地  宗庙之佑四境无虞百姓安业几于小康永惟  祖宗开创之孔艰守成之不易而欲后之嗣君皆将敬承于无穷也间于几务之余述帝王要道而类析之将永诏于子孙夫人君之行惟德为本有德斯天命存焉人心归焉苟无其德天命去之人心畔之从古国家兴衰理乱皆由于此故首之以君德夫君位者  天之所命  祖宗之所传也惟  天惟  祖宗是崇是敬体其心而不遗循其道而不倍君德之大也故行之自奉  天法  祖始德之及人也自内以及外自迩以及远孔子论治平必先齐家文王之德化本于闺门故次之以正家家人有整齐严肃之道必有恩爱惇厚之意故睦亲次正家焉一家之亲吾同气也天下之人吾同类也人君代天子民一视而同仁笃近而举远故仁民次睦亲焉国家政事有体本末有序与夫纲纪维持之方皆当谋虑审度使咸有条理故继之以经国以一人而御天下一心而应万机如一民失所吾之仁未能遍也一令未当吾之政未尽善也当自疆不息使靡有阙违故继之以勤政修于己者宜崇德而去欲恭敬节俭则善德日进戒慎儆愓则私欲日消故继之以恭俭戒儆焉有君必有臣君总揽其纲臣分治其职如岁必有春夏秋冬而后成化工若必用贤智才能而后成治效故用贤继之人之贤不肖未易知也固有貌愚而心通象恭而内诈者必验其所存之正观其所由之善斯用之而绩成故知人继之诚知其人之非正也必去之良农必去粮莠恐伤嘉榖明君必去谗侫恐伤正人谗侫去而后君子安善治兴故去邪继之事必有几几者动之微也烛于微而防之为力易及其著而去之为功难是以大易慎履霜之戒春秋严无将之法故防微继之政之所大患言路不通也盖上之过欲闻焉民之隐欲闻焉是以隆古设谏诤之官圣人有刍荛之问故求言继之事神莫严于祭也所以致精诚徼福惠而敬为本能敬者致福不能者速祸神人感应之际明矣故祭祀继之治民莫急于养与教也耕歛以时可以厚民生而资国用化导有方可以善风俗而成贤才故重农兴学继之公赏罚明黜陟所以惩劝也赏一人而天下务于善罚一人而天下警于罪升一贤能人皆思奋功黜一不肖人皆思革过施约而效博故赏罚黜陟又继之刑者圣人不得已以辅治非恃以为治也一或失中伤人之生干天地之和关系至重故恤刑又继之文者纲常礼乐之事所以化成天下武者禁暴戢乱之器所以安内攘外不可一日无者故文治武备又继之有中国必有夷狄如阴阳画夜不能无者善为天下亦在制驭之有道耳故驭夷又继之人君保生自有要道而前代之君有恣其情欲服饵丹药以致丧败者不可不戒故以是终焉凡二十五篇名曰帝训言质事实皆为理之大要盖自古君国子民未有不循此而治不违此而乱者诚能于此深体力行可永保天禄吾子孙懋之哉由此而进唐虞夏授受之中成周先王积累之仁允念兹在兹  宗社可以永安生民可以咸遂天下可以长治吾子孙尚敬之哉尚敬之哉  君德篇人之至贵者德有德众归之不德众违之故君天下者必以德为本君之德明于己达于天下而后可以惬天下之望古帝王有德者莫盛于尧舜禹汤文武故天下皆归之不德者莫甚于桀纣幽厉故天下皆畔之所谓有德易以兴无德易以亡君德之大者曰孝曰敬曰仁孝以事亲敬以事天仁以临民而仁民又所以事亲与天也一于表里始终而行之辟诸日月之明天下万物皆仰其临照故德者人君之首务而德尤本于学易论君德必由学聚问辨又曰多识前言往行以蓄其德君德明斯万事理矣  奉天篇君者天之所立也万物皆天所生天立君俾代之养民故君之位曰天位君之民曰天民君之事曰天事皆代天为之也故人君一言一动一政一令不可违天不违天即所以奉天也而奉天之大者在养民书曰天佑下民又云惟帝不畀惟下民秉为盖民者天之所爱而以命我吾能爱其所爱是能敬其命则天将锡福于我矣如虐其所爱是违其命而可望福乎书云天难谌命靡常又云皇天无亲克敬惟亲亦犹君之民而命有司抚字之如有司不能抚字而又虐之君必黜罚之矣故有司能爱民所以事君君能爱民所以事天其理一也  法祖篇自昔创业垂统之君其更事也多其致虑也深其始得之也甚难其欲后世保之也甚远故建一法制一令相与谋之非一人审之非一日必适中而不偏历久而无弊然后著于典章传之子孙为永安长治之道书曰监于先王成宪其永无愆诗曰不愆不忘率由旧章言子孙当永世为法也朕承  三圣之绪夙夜兢兢政无小大一遵  祖宗之典而行之以  祖宗之心不敢违越吾子孙尤当敬慎于此盖人君初非有意更改祖法多由所用轻佻小人导之盖小人希宠求进日以谲诈之说浸渍其君谓行之则功高于前人其君喜而从之而卒至于坏乱如汉武帝宋神宗听用小人之言不循祖宗之旧纷纷多事卒皆至于毒生民乱天下此万世之鉴戒也若因时之宜不可不损益者亦不可不体  祖宗之心宋贤相李沆尝言吾为相无他善惟有不改祖法一事耳故为君用人常得老成忠厚如沆之流岂有坏乱之忧  正家篇家者天下之本一家之间尊卑之序正内外之辨严爱威之道明然后家可得而正家正然后天下可得而正盖近者远之表上者下之准也正家之道莫大于父子莫切于夫妇其几尤不可不谨也盖父子相爱本皆天性所有但父之爱子当于幼稚之时早教之与之处者虽乳媪及备使令者必皆择老成正人则自然习成性情之美稍长就学简有德行学问正直谨厚之士为之师日从容讲说正道开发聪明使邪妄之言无自而入则德器成矣然父子须恒相亲使情意孚洽子或有过不可辄听左右便侫之言有所诘问须自审察果其有过则召至委曲温言晓谕使改亦不可遣人往谕盖小人离间父子自古有之虽汉武帝隋高祖皆不免堕小人奸计以害大事可不戒哉至于宫闱后妃尤当严密古礼嫡庶之分截然不逾而为宫室辨内外深宫固门阍寺守之男不入女不出女不言外事至我朝  祖训内外尤严盖  圣明远虑厥有深意前世若汉高祖唐高宗不能正内吕氏武氏几危宗社可不戒哉父子夫妇各得其正则家道正家道正于上则风化美于下此太平之本也  睦亲篇帝王之政在厚天下之生而行之必自近始近者九族之亲也其中有吾祖考之亲焉有吾母之亲焉有吾后妃及子孙之亲焉帝尧明已德之外便亲此九族凡祖考之亲则推吾重祖考之心以厚之母之亲则推吾重母之心以厚之后妃及子孙之亲亦以后妃子孙之爱而及之待之以恩使不失其富贵训之以义使不愆于礼法保全永久斯尽敦睦之道  仁民篇天命人君为生民之主人君奉天命以主生民其职惟在养民而已禹曰德惟善政政在养民故圣君皆以爱民为务诚以民心之从违即天命之去留也古语抚我则后虐我则讎又云民犹水也水能载舟亦能覆舟其几如此故人君理天下者不过欲民不失所也禹曰民惟邦本本固邦宁夫食则思民稼穑之艰衣则思民蚕桑之劳饱则思民之饥暖则思民之寒赋歛以时役调有节宽厚以容之简静以休之俾农工商贾各力于生业水旱疾疫皆为之赈恤无失所之忧有生遂之乐则民心永安而天命永固矣  经国篇帝王统御天下于政治经营谋画当谨始虑忠为宏远之＜矢见＞毋狃于浅近溺于流俗苟徇目前而已夫四海之广兆民之众非简无以御烦非静无以制动非宽不足以有容非刚不足以听断必仁覆乎四海智周乎万物亲贤贵德简用才能养老慈幼恤念无告重农务本兴学立教求言纳谏信赏必罚轻徭簿赋考核名实哀矜庶狱修饬武备崇节义励廉耻辨忠佞审好恶抑强扶弱禁暴诛乱皆君国之重务宜夙夜在念持之以诚处之以义务合大公至正之道使国家庶事纲举目张靡有阙失斯君安于上民安于下由是阴阳调风雨时群生和万物遂国家长治而永安矣  勤政篇帝王代天理物必躬勤政事在己弗勤则百功旷而庶事隳矣故虞舜兢业万几大禹克勤于邦成汤昧爽丕显文王不遑暇食此皆古圣人之勤也后之为君其可以弗勤乎勤则心专志悫无厌无斁以虑事则不至于率略以处事则不至于壅滞而庶政理矣一或弗勤将气昏志惰玩时愒日苟且因循政弊而罔知民困而罔闻而庶事隳矣政事理隳国家兴亡之几可不戒哉夫天常行故徤日月常行故明水久停畜必腐人久不动作必病民堕于生业则有冻馁之忧况天下之主宰亿兆所仰望岂可不自励乎是以古之帝王深以懈惰荒宁为惧勤励不息自强而周公无逸之训万世帝王所当钦服  恭俭篇恭俭者帝王之美德恭则敬谨而不怠俭则省约而无扰古圣帝明王率由此道所以国家清宁令闻长世故曰德行广大而守以恭者荣土地博裕而守以俭者安逮其季世之君有不能然志骄气溢傲忽不恭穷奢极欲泛滥无节而流毒四海底于丧败既往可鉴矣盖贵为天子富有四海非约之于身心施之于家国则志不期骄而自骄用不期侈而自侈是以明主不忘恭己非恶逸也防骄怠也不去俭德非憎美也虑侈汰也骄怠侈汰败德之斧斤恭敬节俭崇德之梯阶其可不慎所由哉  儆戒篇人君宰制万物统摄亿兆本诸其身者当常存修省戒谨之心盖患生于未形祸萌于所忽若忽细行而不究逮祸萌而慎乱作而防盖无及矣故曰一念不谨或贻四海之忧一事之失或致千载之患是以古之帝王兢兢业业居安虑危处存虑亡凛乎若蹈虎尾惴乎若涉春冰弗敢有一息之或怠一毫之或忘故能制治于未乱销祸于未萌后世为君能取法前王国罔不兴不然肆情纵欲无所顾忌以小恶为无伤以细事为可忽不谨履霜坚冰之戒而晏安鸩毒日销月铄骎骎焉若持斧自戕岂不危哉慎之戒之  用贤篇贤才者相与共理天下之利器天下非贤才罔与共理稽之于古尧舜禹有稷契皋陶后夔伯益商有伊傅文武有周召太公之徒盖虽圣人未尝自贤必求贤者为己助益诚以天下之务重且大也如涉巨川非一楫可济为大厦必众材乃成大抵贤者其心公其智端虽器量不齐譬犹木之小大长短各有所宜在用之何如耳用之称其才皆可建功自古君天下者用贤则兴不用贤则亡用贤则治不用贤则乱善用贤者待之以诚任之以专不以小人间之如使与小人并立必为小人所排盖小人浸润之言人主易惑也易内君子外小人所以致泰人君不可不审若贤者或有细过亦当略之古人不以寸朽弃合抱易所谓扶阳抑阴此用贤之道也然得贤亦难盖贤者以道德自重若怀宝韬玉耻于求售为君必旁求博访招之以礼承之以谦勿以卑辱而有嫌勿以崇高而自重则才俊之士皆有愿仕之心矣此又得贤之道也  知人篇以鉴辨物可以知妍媸以权定物可以知轻重以德监人可以知贤否自昔圣帝明王恒以知人为难然必已之德明而后人之贤否可知光明正大仁厚刚毅此君子也依阿淟涊狡狯刻薄此小人也小人以谀悦为心其言甘而易从君子以忠爱为心其言直而难受人君察其存心观其言行果君子也则亲之信之如芝兰之不可弃果小人也则疏之斥之如蛇蝎之不可近惟如是则君子进而得以行其志小人退而不得肆其恶天下国家其有不治平者哉然非吾心至公无私真知人之邪正而进退之未必有所禆益国家生民者矣所谓公生明偏生闇则人君明德又知人之衡鉴也  去邪篇自古小人为天下国家之患故明主皆深恶而痛绝之盖小人之心憸邪险侧能变乱黑白蛊惑人心也夫国家用忠言谠论以禆治小人务为謟谀之说以胜之国家用贤人君子以兴邦小人肆其媢疾之心以去之国家省刑务德以全民命轻傜薄歛以厚民生小人则以酷虐为能事以掊克为无伤壅弊视听浊乱政经皆其所为人君不察而用之以至失人心召祸乱为患深矣故书云去邪勿疑易曰开国承家小人勿用昔四凶去而虞廷清少正卯诛而鲁国治然小人未易去也彼谲诈巧佞善伺人主之意奉人主之欲非明足以烛之勇足以去之未有不堕其术中者故理以养心义以制欲则君子小人克知灼见是非取舍合乎至公而后憸邪无所容矣  防微篇燎原之火起于星星滔天之流始于涓涓天下国家之患未有不始于微也故舜察迩言防壅蔽也禹恶旨酒防沉湎也斯须苟安毋曰何害怠惰荒宁之所自也豪发不戒毋曰无伤骄奢纵恣之所由也古之圣人戒慎恐惧先事豫防图大于细图难于易由是天下乂安祸乱不作非存心之明虑事之豫其孰能与于斯人君静以养智正以格物随事精察绝其蔽惑庶能防患于微矣若乃谋虑浅近不能炳于几先厉阶既成悔将何及故有天下国家者凡事当谨之于未然防之于初萌易曰由辩之不早辩书曰不见是图皆此意也为人君者尚监之哉  求言篇古者明王治世广开言路明目达聪以通上下之情防壅塞之弊不以崇高而自贤不以微贱为可忽所谓嘉言罔攸伏询于刍荛者是也人君所以夙夜孳孳惟求直言何也天下之事至繁岂能尽处合中有不合中而吾闻之必改以就中天下之人至众岂能尽使得所有不得所而吾闻之必使之得所直言有益于人君如此然听言之际不可不慎盖忠直之言逆耳难受而用之则有利于国家谗佞之语顺意易入而从之则有损于君德所谓苦药足以愈疾甘言足以丧身昔商高宗命傅说曰朝夕纳诲以辅台德周芮伯剌厉王曰匪言不能胡斯畏忌此理乱所由分也故臣下有言当虚己听之而察其心之忠邪盖人之常情皆欲得君之爱岂欲犯君之怒哉但忠臣之心常在于利国而不在于利己邪人之心常在于利己而不顾于误国察其言所向即见其心之忠邪若人主自持才智拒绝谏诤又临之以威惩之以刑忠谠之言既塞国家之势日危自古季世皆蹈此祸可不戒哉  祭祀篇帝王主祀天地宗社以及百神而祭祀之礼所以报本而徼福于天下也祭不专贵于物必贵于诚诚者事神之本是以先事致斋凝神定志邪虑不萌于心惰容不见于体无所不致其诚及将事之际则对越有严升降俯仰洞洞属属而若将见之致诚如此庶几神享其祀感召灵贶阴阳和寒暑时百榖丰登天下和平苟或不诚气志昏惰不检于礼法不谨于思虑虽侈其牲牷丰其粢盛犹不祭也如此而欲动天地感鬼神致福应者未之有矣书曰黍稷非馨明德惟馨又曰鬼神无常享享于克诚然君子之事神也岂必临祭一时之诚敬哉要其平素存心行己齐庄中正常如对越未尝有怠固已合于神明矣故人君之敬尤当常存于心  重农篇农者国家之本生民所资以生者也民不可一日无食是以帝王躬耕为天下劝洪范八政以食为首豳风之诗备陈稼穑之艰皆重农之意也后世为君法古人重农之意者当劝导有方游惰有禁而不违其时时者春耕夏耘秋获之时也古者使民常以冬隙使及时而耕及时而耘及时而获无事以妨之则农不失业而衣食足给矣又禁末作遏奢靡使皆务本归农然后地利日广而在上尤当轻徭薄赋省费节用庶几公私足给而人康俗阜教化兴行可臻于治昔孟子论王政必以不违农时首言之盖圣贤之言万世帝王所当取法  兴学篇学校者教化之本贤才之所自出礼曰王者建国君民教学为先在昔五帝建成均之学下至三代其学益备皆本于明人伦而有诗书礼乐之教其教导有法涵养有素士之出于是者皆有用之器足以辅世长民故治化隆盛人才众多风俗淳美由兴学之功也汉唐宋学校不逮于古故人才治化亦所不逮大抵兴学必自上之人振起作新之学校兴而后风俗可厚风俗厚而后人才不乏虽人之生固有美质非资学问亦无以扩大其才智也故兴学必谨择师儒以严表率养之厚而责之专庶几有成不然模范不端学者无所取正亦徒名焉而已教化何由而兴人才何由而成故兴学必务责实勿徒虚名焉耳然原其本则又存乎人君之躬行人君躬行于上公卿大夫躬行于下学校未有不兴者矣隆古兴学之效盖皆本于此后世人主所宜务也  赏罚篇夫治田者必资耒耜治木者必资斧斤理天下者必用赏罚赏罚人主所以劝惩之具也然赏不以厚薄惟其公罚不以轻重惟其当故赏一人而天下莫不悦罚一人而天下莫不惧者惟其公且当也古之帝王不以私爱而加赏不以私恶而加罚私爱而赏为滥恩私恶而罚为滥刑恩滥民不贵而无所劝刑滥民必冤而无所措由是不知兴于善而有离畔之心矣故人君赏罚必存大公至正之道不可不察也  黜陟篇为治本于任官任官贵乎责实考课黜陟之法所谓责实也盖天下机务人君一身势不能独理必资于群才然其贤否或殊勤怠亦异非考察以验其功过黜陟以示夫观惩未可以几于治也故为人上者虚己以用人执简以御烦体要以制众行之以至公至明之心守之以大中至正之道而后约以岁月稽其事功果贤焉陟之果否焉黜之果勤焉进之果怠焉退之平若持衡明若悬镜如是则众之贤且勤者皆悦而益奋不贤而怠者皆惧而改行而治效可望矣昔唐虞三考黜陟成周三岁大计群吏而赏罚之皆此道也后世苟简为治不务责实用人之际考课无法黜陟不明加有爱憎之私于是有贤而勤者见屈不肖而惰者获伸如此尚何望治效之几于古哉故用人致治必以唐虞成周为法而以后世苟简为戒若考课黜陟之法既明尤当择乎中正之人任之不然徒法而已此国家致治之要务不可不谨  恤刑篇圣人视民犹子而以刑法加之者不得已也足衣食以养民明礼义以教民此圣人之心也如是而不从然后刑以威之刑实辅教焉耳教养不至徒恃刑以为治是谓厉民非圣人之政也故圣人之政刑一人足以戒万人昭天讨也过误不幸从而赦之原人情也亲故贤能若功若勤若贵若宾从而议之全恩礼也不杀不辜宁失不经厚之至也折狱惟良慎任人也五者备至而刑有不省民有不化者必无之理也四凶之罪止于流放窜殛三代之治专用德教深仁厚德上承天休昭誉万世若汉文帝除肉刑及诽谤法唐太宗禁鞭背死刑至五覆奏二君忠厚之泽庶几三代子孙享国长久此其效也秦惰以刑立威曾不再传而遂失之斯可监矣  文治篇天下之治必斯世斯民咸归于善而后为至盛体诸天道观乎人文以维持天下曲成万类者文治也文治礼乐之谓圣人以身之所履正天下以心之所乐和天下纲常伦理极其和顺典章文物换乎大同而天下父父子子君君臣臣夫夫妇妇长长幼幼生有养死有葬强有制弱有立鳏寡孤独咸得其所极其至天地定位鬼神奠安草木鸟兽皆适其性而家国天下无异政无殊俗此礼乐之化也然非人君至诚之德足以经纶大经参赞化育其孰能之是故正天下有本身之谓也和天下有则心之谓也人君正心修身以立政教以化成天下是之谓至治  武备篇善为国家者安不忘危治不忘乱盖祸乱之机起于不测不戒不虞何以保邦是故圣人致严于武备为之城郭为之关防严甲兵以守其国＜矢见＞画精密训练有方强御以遏兆民以宁天下久安长治之道也不然狃于晏安忘忽大计祸乱猝兴何以御之武备之要有三一曰储将二曰养士三曰广储蓄简拔勇智优加禄秩所以储将也休息保爱以时训练所以养士也重农节用所以广储蓄也三者具备足以安内而攘外矣故克诘戎兵张皇六师成康之世永底宁谧晋武平吴罢州郡兵唐玄宗以承平弛军政驯致祸乱不能复制有国家者可不深为戒哉  驭夷篇四夷非可以中国概论天地为之区别夷狄固自为类矣夷狄非有诗书之教礼义之习好则人怒则兽其气习素然故圣人亦不以中国治之若中国乂安声教畅达彼知慕义而来王斯为善矣然非我族类故其心叛服不常防闲之道不可不谨故国家置边圉简将帅励兵甲严守备使不能为中国患而已盖圣人以天下为家中国犹堂宇四夷则藩垣之外也堂宇人所居有礼乐有上下藩垣之外草木昆虫从而生长之亦天道也夷狄为患必乘中国之弊使朝廷之上君臣同德法度昭明中国安兵食足边圉固彼虽桀骜何患之能为是故能安中国者未有不能驭夷者也驭夷之道守备为上春秋之法来者不拒去者不追盖来则怀之以恩畔而去者不穷追之诚虑耗弊中国者大也诗曰薄伐玁狁至于太原可为帝王驭夷之法  药饵篇人禀阴阳五行之气以生得气长者寿短者夭能清心寡欲者可以保天和可以终天年若肆情纵欲斯败其天和而伤其天年此必然之理也夫药以愈疾非旦夕常饵之物况金石酷烈有毒又益以火气诚非五脏所能胜或者求以济欲不知遂至丧身不可不戒盖前代帝王皆因富贵崇极志得意满无所顾忌故妖人方士得进其邪说而乃不察是非以身试之汉武至老始悔若唐之宪宗武宗宣宗号称英明之主而皆以服丹药不克保终岂可不戒大抵人主之务善也以敬天仁民为致福之本以清净寡欲为延寿之本自古圣帝明王率由斯道吾子孙必慎之哉是书既成  上又题其后曰朕几务之暇览观载籍究知前代盛衰之由上惟  祖宗创守之难下惟子孙永远之图夙夜精思以为此书盖人之至亲莫亲于父子任之至大莫大于为天下朕将以大任付至亲其可以不重乎朕嗣承  太祖皇帝  太宗皇帝  仁宗皇帝大位以奉  宗社御天下而德薄识鲜孜孜焉惟  三圣之大经大训敬守而允蹈是书之旨盖亦本于  三圣之心也虽二十五类其词简其义明修身齐家治国平天下之道大要具矣诚能守而行之由此而进于圣贤之微奥将功用之成闳且远矣其勖之哉然自古便嬖＜执曰＞近虑人主亲逢掖披典册而壅遏之以骋其蛊惑之术具有明鉴斯之弗察或复蹈之则虽有是编靡之克由矧古圣贤之经训乎钦哉钦哉永服无斁
　　大明宣宗宪天崇道英明神圣钦文昭武宽仁纯孝章皇帝实录卷之三十八
明宣宗章皇帝实录卷之三十八终


宣宗章皇帝实录卷之三十九
　　宣德三年三月癸未朔命驸马都尉西宁侯宋瑛太子少傅工部尚书兼谨身殿大学士杨荣为正副使持节册贵妃孙氏为皇后初皇后胡氏为皇太子妃  上即位立为后踰年婴疾久弗瘳请于  上曰中宫之位以上承  至尊奉  宗庙之祀致圣母之养而下理宫闱之政所系甚重妾久病致  宗庙之祀圣母之养皆  皇上独任其劳中壸之事又无所统妾夙夜心不自安自忖薄福不可以忝斯位惟  大恩赐之闲居别选贤德以位中宫妾余生庶延永久  上惊愕曰皇后何为出此言人病有愈时岂当妄思及此其勿言数日后复申前请  上慰谕再三曰皇后安意养疾近闻医者言疾渐向安勿妄思也一日  皇太后视后疾后请辞位就闲如请于  上者  皇太后曰媳妇何至出此言慎勿妄思他日又请于  上及  皇太后如前语且曰  皇上春秋三十未有子嗣是妾所累也今既有疾不忖分引退  宗庙神灵岂祐之遂上表请不听自是屡请会贵妃生子后喜请于  上立为皇太子文武群臣亦三上表请册立后力赞  上早定国本贵妃固辞曰皇后病瘉当有子上以白  皇太后  皇太后曰其顺舆情既立为皇太子后遂请立贵妃为皇后外庭寖闻后逊位意文武群臣亦上表请立贵妃为皇后贵妃固辞言皇后在余敢干大分乎群臣复上表请上手诏答曰夫妇人伦之本恩义兼厚方恻辞逊之诚遽闻建立之请岂朕心所安哉不允外廷皆闻贵妃固辞公侯文武群臣命妇合词启贵妃谓圣子之生是矢命有在天命不可违  皇太后之命不可违  皇上之命不可违宜抑私己之谦早正中宫之位此国家大事也贵妃又恳辞曰吾荷国恩宠荣过矣非所愿也  上以众人之请闻于  皇太后  皇太后谓  上曰既有子为储其从众请  上遂敕礼部曰比皇后胡氏自惟多疾不能躬承祭养重以无子固怀谦退上表请闲朕念夫妇之义拒之不从而陈辞再三益加惓切已从所志就闲别宫其称号服食侍从悉如旧贵妃孙氏昔  皇祖太宗文皇帝选嫔于朕十有余年德义之茂冠于后宫实生长子已立为皇太子群臣咸谓春秋之义母以子贵宜正位中宫屡陈表奏  圣母垂训命从众请今册贵妃孙氏为皇后尔礼部具仪择日以闻至是以金册金宝立贵妃为皇后册曰朕惟帝王之致理皆资内辅之得人成周之隆有太姒之助贞观之盛有文德之贤是以国本在家训章典册母贵以子义著春秋有国常规其来尚矣朕躬膺大宝统御万方眷言化理之所先用正彝伦之大分咨尔贵妃孙氏天赋柔顺躬履纯和言循图史之葴动中珩璜之节昔  皇祖之临御以妙选而嫔予有静贞恭慎之心有儆戒相成之益俭而能勤有葛覃之德惠以逮下有樛木之仁奉上笃敬爱之诚率众形肃雍之化暨予嗣位之初爰升众妃之长好德无斁益贵而谦是生长嗣之良已正储副之位特循公义进位中宫今以金册金宝立尔为皇后于乎以配宸严以承  宗祀以奉  慈闱之养以弘九族之恩以表正于宫闱以母仪于邦国其任甚重汝惟钦哉惟诚惟敬为百行之原惟俭惟慈为万福之本惟善德以翼予治惟宽厚以得众心懋隆芳誉永膺天禄汝惟钦哉后既拜受命退顾谓左右叹曰天恩过矣吾心岂能安哉后山东邹平县人父忠自太学生擢永城县主簿永乐八年  太宗皇帝豫为  上择配彭城伯夫人永城人今皇太后母也言于  太宗曰孙氏有贤女遂选入宫命  皇太后育之时十余岁天性贞静孝敬恭顺宫中皆称其贤  上已长  太宗皇帝选济宁胡氏配  上又以孙氏贤命嫔于  上在宫中与胡氏相亲如同产姊妹  仁宗皇帝临御立  上为皇太子册胡氏为皇太子妃并赐孙氏以妃之冠服  上即大位册胡氏为皇后孙氏为贵妃胡氏之疾贵妃视之尤厚故胡氏之退让孙后之不居皆其诚心云
　　○夜有流星大如鸡弹色赤尾迹有光起文昌南行至太微西垣外
　　○甲申文武群臣命妇进笺贺  皇后上暹罗国王三赖波摩剌扎赖遣使臣奈注德事剃等来朝贡方物
　　○行在吏部尚书蹇义等引奏择退吏典人品鄙猥及曾犯赃私并不谙文移者二百余人当罢为民上曰甄别贤否为治之要此辈无益于用汰去诚是但虑今次所当汰者未必止此颇闻外间言古人戒用吏今日多用吏民之不安率由于此卿等不可不慎择
　　○乙酉夜有流星大如鸡弹色青白有光出参西行入参旗
○丙戌敕谕行在吏部曰朕惟人君主宰天下民生之众政务之繁必简贤才与之共理其铨选之法殿最之方必属有司以尽至公我  祖宗稽古建官选任贤良厥有成宪朕嗣大历服率由典章不以私昵干名爵不以小人间君子招徕善类以安兆民庶几阜城之效比隆前古咨尔吏部实典铨衡夫官不必备贵在得人诸司官员旧有定额今事不加多而额外添注纷纷幸位苟禄偷安其可不革正乎吏员出身虽有定格往时选用严慎授官者少比年吏典考满岁以千计不分淑慝一概收用廉能几何贪鄙塞路其可不精择乎数诏求贤期得实才与共兴理而各司所举不论才德或以亲故或苟货利徇私滥举假公济欲其可不核实乎官之考满绩最者升有贪污无耻或罢软无能苟积岁月均得超用何以辨清浊职之大小必量才称任或以权贵之言或缘亲旧之故不量所能悉授美职何以别贤否惟明惟公用人之道书曰举能其官惟尔之能称非其人惟尔不任尔其懋哉盖庶官贤否系政治之盛衰关生民之休戚朕既付尔以铨选之任所选者君子斯庶政乂安民受其福有利于国家所选者小人则庶事隳废民受其殃歛怨于朝廷尔其慎哉君以得贤为本臣以进贤为忠敬之敬之庶几明良相与共致太平之盛
○谕行在户部曰朕惟国以民为本以财为用地官卿实掌之夫民之衣食本乎农桑种艺以时则地无遗利游食有禁则务本者多庶几家给人足礼教可兴比者野不加辟民或流亡尔当明夫休养生息之道财赋资国之用出入有节则国不至于空匮调度有方则民不疲于转输京师充实足以驭四方郡邑充实足以备饥歉边境充实足以御外侮比年远近困于挽运而京师岁计不足尔当审于措置之宜仓廪所储为奸人盗窃常数万计岂无关防之术尔其审之遣官催粮往往在外贪浊岂无廉公可使尔其审之商贩之徒阻滞钞法累累禁约或通或塞而歛散之方何者为宜尔其审之朕嗣承大统董正治官富民足国尤为切要书曰政在养民传曰生之者众食之者寡为之者疾用之者舒则财恒足矣尔惟谨率其属以倡民收俾吾民家有余资人尚廉耻以弼予雍熙之治庶几明良相成之美钦哉
　　○谕行在礼部曰朕惟圣人兴礼乐以昭神化以正民彝致治之道于斯为盛朕以菲德仰承  祖宗付畀之重主典神天表正万邦而礼乐尤为切要尚体予怀以谐尔职惟至敬可以格天地享鬼神尔弼成之天下国家之本在身正心以正朝廷百官万民尔弼成之期于明德至治洞达幽明天地以位万物以育九有宁谧四夷咸宾则我国家祚隆万世尔亦有闻于永久至若学校之政所以立教兴贤必求其实效旌表孝节所以激厉民俗必求其实行尚率乃属夙夜匪懈用图成绩以昭我国家文明之盛毋循习故弊废事瘝官以负朕宠任之意钦哉
　　○谕行在兵部曰朕惟兵部掌天下之军政其大要有三选任军官核实军伍修饬马政在京诸卫及在外都司卫所旧皆选任得人所以举无废事人得其安比年卫所官不恤军士诛求刻剥甚于豺虎以致亡逸军伍多缺城池隳圯屯田徒有虚名边境亦或无备其为都司者控制无法纪律不严每遇征调所至骚扰民受其害是皆所任非其人也今后都司及卫所正官必择老成历练足为表率者而后任之然人智愚贤否未易遽知惟公惟明乃可得人尔其审之天下军伍已尝分遣廷臣清理然有司有起解之名卫所无实在之数尔当明其核实之法马政领于太仆兵部实总其事孳牧调习旧制详备历岁既久不无废弛尔当致夫修饬之勤盖为国之道不以安而忘危故御侮防奸贵备于无事之日谨斯三者其余承袭优给关津邮传皆有定制尤须严饬属吏遵奉行之必廉必勤革旧弊习使政清而务通允光汝绩岂不伟哉朕志惓惓于武备汝深体之见诸实效庶几明良相成之美钦哉
　　○谕行在工部曰朕惟工部掌百工山泽之政令度民力因地利顺天时以成国家之务夫天地生人虽有贵贱之分而好逸恶劳情无不同过用人力则不堪命惟以身体人用人之力如己力斯民不病焉国家用度皆出于民过用于上必过取于下财匮民贫何以为国惟以身体国用民之财如己出斯财不竭焉凡所兴作审度缓急为之节制以息民力以纾国用斯惟良哉古者役民于农隙当思用之以时古者山林川泽有厉禁当思取之有制今天下工匠数倍  祖宗之世而畏避亡逸者日多当思抚绥爱民之道至若屯田水利之政皆有成法比年因循废弛罔闻实效当思兴举作新之方尔其懋哉夫侈用伤财掊克之端厉民徇欲歛怨之阶书曰民惟邦本本固邦宁节财所以爱民爱民所以爱国大臣之职以道事君尚率尔属惟公惟清辅予于治庶几明良相成之美钦哉
　　○敕谕行在五军都督府及北京行后军都督府曰自昔圣帝明王御天下所以治乱御侮安内攘外为久安之计者必在严饬武备修明军政朕恭膺  天命嗣守鸿图夙夜究心拳拳于此今兵政之本系于五军五军能修其政令以表率天下都司卫所使各理其职则武备充实足以壮中国服四裔天下国家永永安靖尔等皆  先朝旧人托任匪轻而比年以来军政不修中外一辙为将帅者不爱恤军士为军士者率怨苦将帅盖由剥削不已虐使无厌致其衣食窘乏骨肉不保逃亡皆其所迫而队伍空虚器械损敝城池颓圯边备不固屯种徒拥虚名兵食常不给足猝有警急何以措应此皆将帅怠慢纵恣之所致也夫卫者所之表都司者卫之表都督府者都司之表表正则影正源洁则流清可不慎哉自今宜勉思国家所以委任之重戒因循苟且之失革宴安玩愒之弊端乃心敬乃职勤乃事实军伍辑士卒足兵储理边务完固城池缮修器械精训练务屯种深思其方必臻成效勿为贪刻以失士心勿为欺罔以失臣节必廉必公无慢无怠庶几武备不弛军政修明保邦卫民得其实用非徒国家有赖尔等亦永膺禄位延及子孙不然溺于积习之陋不图悛革非徒无益国家天谴人罚于汝不贷汝惟钦哉
　　○谕行在锦衣诸卫亲军指挥使司曰我国家置亲军指挥盖侍从腹心之任甚不轻也自  太祖皇帝  太宗皇帝  仁宗皇帝圣圣相承亲军更番宿直具有条制训练恤养著之成＜矢见＞而比年掌卫事者不知所重玩愒苟且渐习成风军士逃亡者不补器仗敝坏者不修队伍十虚六七军容无可观以此守卫防闲何由振作警肃推究所由盖是指挥千百户务私背公剥削不已下不堪命乃至亡逸又取强壮者役于私家老弱者令其轮直积弊如此既往姑容继今宜革心易虑改过自新为指挥千百户者必爱恤士卒如父兄之于子弟察其饥寒念其劳苦训练有方统驭有法守卫必谨关防必严夙夜之间毫发无怠铠胄衣甲一应兵器悉须鲜明坚利幼弱老疾之人不许以备宿卫如此则居守有桓桓之固扈从皆赳赳之才庶不负朕所任苟或不悛旧习而徇私玩法怠废厥职则国有明宪朕不尔贷尔其钦哉
　　○戊子封张懋丞为正一嗣教崇修至道葆素演法真人领道教事懋丞故真人宇清之侄宇清无子以懋承嗣行在礼部为之请封故从之
　　○逮掌彰德卫都指挥王友友在彰德狠戾贪虐所为多不法  上数遣敕戒谕之友不悛至是河南按察司奏友及彰德卫指挥千百户不出郊迎诏书开读之际又不随班行礼  上曰此皆王友所为非指挥等之过特命赦指挥以下罪遣人械友赴京
　　○己丑升行在锦衣卫正千户岳谦为指挥佥事
　　○宥行在鸿胪寺卿杨善少卿刘顺贾庠寺丞焦循罪盖所引谢恩之人冲突御仗为监察御史所劾  上命锦衣卫执之已而宥之
　　○庚寅日生交晕及左右珥背气戟气色青赤交晕色黄赤皆鲜明
　　○辛卯命周思得为履和养素崇教高士
　　○哈密忠顺王卜答失里遣使臣满剌亦蛮忠义王脱欢帖木儿遣使臣舍黑马黑麻等贡方物
　　○壬辰敕谕北京行部曰朕惟京畿国家根本所系兴理之道养民为先朕嗣承大统仰惟  祖宗子育之心夙夜拳拳尔北京行部实总畿内之郡邑以宣政化以共国用比者所司每缘公务急于科差贫富困于买办丁中之民服役连年公家所用十不二三民间费耗常十数倍加以郡邑官鲜得人吏肆为奸徵收不时科歛无度假公营私弊不胜纪以致吾民衣食不给转徙逃亡凡百应输年年逋欠国家仓庾月计不足尔惟行移文书以应故事民之休戚藐不在心为臣如此朕何赖焉自今应有差科尔宜审度缓急无一概逼迫务以纾民力裕民生为心郡邑官吏有廉能爱民或贪污不律尔宜询察核实以凭黜陟或权豪势要玩视公法肆为民患者尔宜具以实闻以凭处治朕为天下主思与四海同乐雍熙而况畿甸之内乎尔惟体朕斯意谨率乃属辅予于治若狃于弊习瘝官废事殃吾民者国有常宪朕不食言
　　○朝鲜国王李祹遣陪臣李纯等四川东川军民府故土官知府阿得妻摄克等来朝贡马及方物
　　○行在吏部左侍郎郭琎等奏尚宝司丞蹇荃少师蹇义之子初奉  先朝命食禄不视事今三年考满无事迹考其称否  上曰此  皇考特恩但令复任不必考亦与敕命示警饬之意○上阅行在三法司所上系囚罪状谕之曰凡人命及情罪重者如律其谋逆知情故纵及谋叛家属皆宥死发戍辽东妇人有夫与子者随往无者送浣衣局盗内府财物与监守自盗常人盗仓库钱粮官马等物追所盗物俱宥死发戍口外受财枉法及犯榜例死罪宥死并徒流以下论轻重如例罚输作凡工匠流徒罪以下各论年限输作是日决遣四百余人
　　○夜有流星大如碗色青白光烛地起郎将旁东北行至贯索
　　大明宣宗宪天崇道英明神圣钦文昭武宽仁纯孝章皇帝实录卷之三十九


明宣宗章皇帝实录卷之四十
　　宣德三年三月癸巳行在礼部尚书胡濙言天下岳镇海渎社稷山川风云雷雨城隍旗毒等神及历代帝王陵寝先圣先贤忠臣烈士有功德及民载在祀典者每岁春秋致祭所以崇德报功为民祈福今各处庙宇坛壝颓毁不修祭器损坏不备有亏事神之道宜令天下有司于农隙修理依期举行祀礼又言在外府州县旧设惠民药局洪武间官置药材令医官医者在局凡军民之贫而病者给医药今虽有医官医者而无局舍药材宜令有司亦于农隙修药局遵洪武之法行之庶不负朝廷惠恤军民之意从之仍命监察御史按察司官巡视
　　○代王桂奏承运殿及厨库火敕武安侯郑亨以军卫有司于农闲时月斟酌兴造不可过用人力惟适中而已
　　○迤北和宁王阿鲁台遣使臣脱脱赤等四百六十人来朝贡马及方物
　　○上谕行在工部曰畿内百姓采运柴薪闻甚艰难自今止发军夫于白河浑河上流山中采伐顺流运至通州及芦沟桥积贮以供用可少苏民力又曰闻光禄寺散麦令民作面面少责偿民不胜扰其令侍郎蔡信相度皇城外河及西湖作水磨三所付光禄寺庶免劳民
　　○甲午周王有燉奏欲建本府宗庙请庙式祭祀等仪及母妃冯氏封谥  上谓行在礼部尚书胡濙曰此皆于礼不可阙者庙制及礼仪尔须详考制度封谥令翰林院定拟○嗣靖江王佐敬暨弟奉国将军佐敏奏生母耿氏李氏未有封号乞降恩命  上曰宗室能崇孝道是美事命行在吏部给诰命皆封为靖江悼僖王夫人
　　○行在户部奏木邦故宣慰使罕线法从子罕门法遣人进宣德元年岁纳差发银至京违期请罪之  上曰蛮夷不必以中国之法律之其勿问所遣头目令礼部赐赉遣还
　　○定狭西西安府纳米赎罪例初隆平侯张信等奏近因岷州洮州河州临洮四卫军储不足行在户部奏隹以狭西都司布政司按察司并所属军卫有司杂犯死罪及徒流以下罪囚自备粮米运赴岷洮等卫输纳赎罪比狭西三司问发囚人五百一十四名通运米三千一百五十九石五斗已经三月无一人至者究其所自狭西去岷洮等卫路远崎岖车牛艰难又况无官监督以致囚徒延缓乞敕法司比旧加增米数令原问衙门监收追徵于西安府永丰仓纳足照例发遣  上命法司议至是行在刑部尚书金纯等请如所言加米之例死罪十六石流罪十三石徒罪十石杖罪八石笞罪五石从之
　　○贵州按察使致仕胡器卒器字士琏江西新金县人洪武中由国学生授普安军民府通判练子宁荐其贤升泉州府知府时郡积弊政器一切革之而兴利于民父老朔望谒见必使诲子弟迁善远罪郡中翕然从化每判死刑及徒配案輙悄然心忧曰吾为民父母不能导之善是吾过也郡诸生久废学器申教养之令而躬督之诸生骎骎有成召修永乐大典民耆老有号泣送之者泉后更数守其民思器不已盖其治民抚恤如子养之教之惟恐或伤升贵州按察使治尚宽简而法不可原者亦不贷民夷咸敬爱之三载入觐年七十一乞致仕从之归未几卒器为人和厚简重言必循礼而持行有恒云
　　○乙未宁化王济焕奏婚期在近而器用未备乞以晋府旧所贮者分赐之上敕镇守山西都督李谦及山西三司官同阅晋府旧造轿乘帐幔裀褥床榻及诸什器凡郡王所当用者与之以足用为度
　　○镇守定州等处都督佥事冯兴奏真定卫北门城楼颓塌及保定城门四隅俱无楼铺乞敕二处卫府量拨军民缮治  上命秋成后用工
　　○丙申以明日清明节遣郑王瞻埈祭  长陵  献陵
　　○丁酉成山侯王通遣送交阯头目黎少頴等进表至京其词曰安南国先陈王臣暊三世嫡孙臣陈暠及头目臣黎利奏窃惟普天之下莫非王土率土之滨莫非王臣昔当  太祖高皇帝龙飞之初臣祖日煃首先入贡特蒙褒宠锡以王爵自是世守封疆朝贡罔缺顷因黎氏篡逆  太宗文皇帝兴师问罪克平之后诏求陈氏子孙以奉宗祀盖陈氏子孙先为黎贼杀戮殆尽其有存者皆奔散远徙是以当时诏求未得遂建郡县以抚人民臣暠其时窜在老挝不过苟延残息岂意国人追思臣之先世逼臣还国不得已强而从之臣以宣德元年还至故土本国之人以先臣之故多见顺附臣昨遣人奉表及黎利等具书诣总兵官安远侯柳升处乞转达  天听陈情请命又遣黎利父子率大小头目恭诣总兵官成山侯王通军门陈诉请乞退师以全小国生灵蒙准所请拟于本年十二月初一日班师臣自知负罪深重进退两难然臣窃自思惟  天地之于万物虽有雷霆之怒而生生之意常行于中父母之于众子虽有笞朴之教而鞠育之恩实存其内是以人有疾痛则未尝不呼天呼父母此臣所以不能不沥恳陈词以伸哀吁者也伏望皇上依  太宗文皇帝访求陈氏子孙之诏念臣祖宗首先入贡之诚赦臣丘山之罪宽臣斧钺之诛使臣得以嗣服南荒输贡  天阙非独臣一身一家之幸实一国生灵之幸非独一国生灵之幸而臣之祖宗亦沾  天恩于地下矣臣惟铭心刻骨效顺输忠恭修职贡永笃无已今将代身金人银人赍捧谢罪表文及方物遣头目黎少頴等赍捧谨昧死奏闻
○日生晕随生交晕黄赤鲜明及戟气二道
○戊戌土鲁番城千户他力麻敏何秃等来朝瓦剌部属忽打罕等来归皆奏愿居京自效命为指挥佥事所镇抚等官赐冠带金织袭衣彩币银钞绢布鞍马有差仍命有司给与房屋器皿牛羊等物如例
　　○赐暹罗国使臣柰注德事剃等四十二人钞彩币及绢布有差赐柰注德事剃等冠带金织袭衣仍命赍敕及纻丝纱罗绒锦等物归赐其国王及妃命行在礼部遣人护送至广东布政司遣归
　　○行在礼部尚书胡濙言近奉敕谕学校之官所以立教兴贤必求其实效臣钦遵圣谕以近时学校之弊言之天下郡县学应贡生员多是记诵文词不能通经兼以资质鄙猥不堪用者亦多此皆有司不精选择教官不勤教诲是以学业无成徒费廪馔今拟移文各处巡按监察御史同布政司按察司并提调官教官将生员公同考试食廪膳七年以上学无成效者发附近布政司直隶发附近府州充吏六年以下鄙猥无学者追还给过廪米罢黜为民其增广生员在京府学六十名在外府学四十名州学三十名县学二十名若民少之处不拘此例凡存留者必选聪敏俊秀能通文理者充数其才质鲁钝容貌鄙陋不通文理并额外多余俱黜为民不许循私将有学者黜退无学者滥收其选留在学者务遵洪武中卧碑从师勤学有司一依洪武旧例优免差徭若学舍倾颓即为修理提调官教官必躬亲激劝严加训诲务在成材以备贡举庶不负朝廷建学育才之意从之
　　○掌彰德卫事都指挥王友奏于西门外濠上得矢上系祥符王与赵王书约为不轨初友在彰德尝以兵围赵王府阻遏府中人不得出入王奏之  上降敕切责友会友以不迎诏被劾乃遣人械系以来友尚未知也及得此奏  上疑友衔赵王故为此以间之促命法司执而罪之又曰书既云自祥符来必得祥符面询事乃可明遂录友所得书示周王有燉而召祥符王有爝
○文武群臣合奏成山侯王通等不应擅与叛首黎利议和弃城退师当差人星驰执赴京师明正其罪黎利亦不应宽宥宜发兵讨之  上曰通等旦夕至矣不必差人朕非为宥利但悯念一方生灵故曲从宽贷耳
○免四川泸州户绝田粮三千七百七十七石有奇
　　○己亥遂平王妃李氏薨遣中官赐祭命有司治丧葬
　　○是夜东岳泰山神庙灾
　　○庚子靖江王佐敬奏先镇远侯顾兴祖尝调护卫官军从征后奏取回修理山川等坛寻复调从征今都督山云又索补亡没军士之数缘护卫军少乞免补从之
　　○行在户部尚书夏原吉奏赵王高燧岁赐钞十万贯今当如例  上曰当遣内官一人送去不可慢也
　　○赐四川播州宣慰使杨昇所遣长官郑钊等钞彩币表里钊等来贺  万寿圣节后期行在礼部援例奏减半赐之  上曰边方道远不足与较不可减
　　○辛丑命金吾左卫都指挥同知钱义仍守蓟州关口济州卫指挥使李林仍守绥德俱以有罪遇赦复职也
　　○赐和宁王使臣脱脱赤等四百六十人钞彩币及绢有差
　　○夜有流星大如鸡弹色赤尾迹有光出天市东垣西行至云中
　　○壬寅命行在礼部尚书兼华盖殿大学士张瑛郎中陈敬为正副使持节封秦怀王庶长弟富平王志＜土絜＞为秦王妃陈氏为秦王妃以怀王无嗣故令弟袭其爵命行在吏部右侍郎黄宗载鸿胪寺丞焦循为正副使持节封唐定王嫡次子琼炟为唐王庶次子琼燀为新野王丰城侯李贤通政使司右参议何怀煇为正副使持节封沈王模第四子佶燏为黎城王第五子佶焆为稷山王第六子佶熅为沁水王第八子佶＜火阜＞为沁源王册南城兵马副指挥韩学女为武乡王妃永康侯徐安吏部郎中毕昌为正副使持节封楚昭王第十子孟炬为江夏王楚王孟烷庶长子季堄为武陵王命崇阳王孟炜第二子名季填永安王孟炯第二子名季塾通山王孟爚庶长子名季垟第二子名季涂通城王孟灿庶长子名季堂及周王有燉弟汝南王有勋庶次子子壛俱为镇国将军汝南王庶长子镇国将军子墐妻谷氏子壛妻王氏皆封夫人给以诰命冠服封楚王孟烷长女为新化郡主配金吾后卫指挥刘勋弟献命献为仪宾赐之诰命行在都察院左佥都御史李璇大理寺左寺丞杨复为正副使持节册太原左护卫指挥王玢女为宁化王妃
　　○癸卯给楚府新化郡主及仪宾刘献岁禄共八百石于湖广税粮内支米五百石小麦三百石
　　○颁选武臣条式  上尝谕行在兵部曰典兵之职所系甚重自今凡都司官及卫所正官必择老诚历练足为表率者任之然人之智愚贤否未易遽知惟公惟明乃可得人宜尽心于此至是尚书张本言内外军职不下九万余人有见任者有多余者有老疾优给者有操备未经任事者有犯罪立功或调除者有亲属袭替者必加清理庶知其详今拟定选条式付与各官其条式一脚色二状貌三才行四封赠五袭荫令各具年甲状貌及初从军来历所建勋劳得官之详及今有无残疾仍从亲管官及同僚同队并首领官保勘回报取其历练有才智者擢用之庶几得人  上从之曰此但可稽其履历若选将任贤尤当询察其实
　　○行在户部尚书夏原吉言钦奉敕旨仓廪之粮为奸人盗窃常数万计当加关防之术谨遵  圣谕究其作弊之端皆亡赖者私通官攒人等偷盗又或揽纳虚收亦或冒支倍出所以亏耗为数不少犯者虽皆问罪不悛者仍蹈作非而北京各仓尤甚今拟内外卫所仓各就一处各筑垣墙每仓各置一门榜曰某卫仓屋三间为一廒廒复置一门榜曰某卫某字号廒若收支之际验是纳户及应关粮之人许入余人不许其斗斛准洪武中制度官为较勘印烙木筹于上刊年月及提调官吏姓名上青下红亦用印烙凡斗斛筹非官印烙者不用私造者问罪京仓每季以监察御史户部属官锦衣卫千百户各一员往来巡察各仓门以致仕武官二员率老幼军丁十人守把仓垣墙外置冷铺以军丁三人提铃巡警其致仕官半年而更外仓令都司布政司按察司设法关防巡按御史常加点视凡内外仓军民偷盗官吏斗级通同者被人首告得实正犯处斩仍追所盗粮全家徙戍边卫给其家产一半赏首告者尝同盗后能首者免本罪亦给被首者家产之半充赏其揽纳虚收及虚出通关者罪同偷盗  上从原吉言命揭榜中外戒约
　　○赐哈密忠顺王使臣满剌亦蛮忠义王使臣舍黑马黑麻等钞彩币表里纻丝袭衣有差又遣中官赍敕及彩币金织文绮往赐二王并王子头目人等
　　○古里河等卫指挥佥事鬼迷等来朝奏愿居辽东自在州赐金织袭衣彩币钞布仍命辽东都司给房屋器皿等物如例
　　○巡抚狭西少师隆平侯张信等奏请令户部召商于狭西布政司纳米中盐以广储畜淮浙盐每引三斗五升四川盐每引二斗上命尚书夏原吉议拟以闻又命之曰忠勇王金忠部属鞑官都指挥把罕等七十七员南京应支俸米非其便外夷来归者当优之其米皆于北京支给应折钞者亦于顺天府课程内支
　　○免山西被灾处夫役时行在工部尚书吴中言山西人夫在京用工者今当更代  上曰山西去年旱人民艰食者多自给未能安可役之凡被灾之处一切停止见役于京者即皆遣还
　　○神武前卫卫镇抚夏尚忠盗仓粮当斩令母奏乞充军赎罪上谕行在三法司曰罪既不冤岂可苟免此辈肆无忌惮不斩之则犯者愈众其处决如律
　　○甲辰赐四川东川军民府故土官知府阿得妻摄克及把事人等钞有差
　　○行在兵部尚书张本言应天等府宣德元年孳牧马驹及所陪偿一万四千五百六十一匹宜与直隶淮安等府州县新编人丁并未领马市民及已死种马之家孳牧余有牡驹则与在京各卫所官军骑操病马悉与各卫余丁牧养其顺天等七府人民见养种马并宣德元年以前孳生马驹一十九万七千四百八十四匹而原编养马止有二十一万二千六百三十九丁今考其中有马已他给及已死未补又有新出幼之人堪养马者共二十三万五千七百八十三丁俱未关马宜从新编排及时孳牧除迁民及谪发为民者如旧各养牡马一其初土民二丁养牝马一今于多余人丁内仍添一丁助之请即委官搭配印烙给与余有牡驹仍付原养之人今后应俵者如例分于山东河南附近州县又言牡马有病合令同群之家共治死则同偿若因走失及别故致死养者自偿  上悉从之
　　○乙巳长安郡主薨主秦愍王之女嫁仪宾茹鉴讣闻遣中官赐祭命有司营葬事
○赐朝鲜国贡使李纯等宴
○行在户部办事官刘诚工部办事官李春以公差赍奏牍复命搀越班次举止失措为紏仪御史所劾锦衣卫执之  上问何官行在吏部臣对曰办事官吏之冠带未授职者  上曰彼何尝趋朝识奏对之序命宥之
　　○守黄崖等关都指挥钱义因求奸逼人死事觉行在都察院请逮问  上曰以都指挥为此事是无耻人也罪之如律
　　○丁未选用致仕武臣任各卫所事先是行在兵部尚书张本言各处卫所缺官  上曰武臣致仕及以疾去职者皆老将屡经战伐有智识今虽年迈然其中堪任事者尚多终非年少可及其与英国公及五府六部都察院官公同选用至是得营州中屯等卫指挥使戴英等七百四人堪任职务其不堪任事者一百四人以闻  上命堪用者注各卫任事不堪者令于南京及原籍给俸优养
　　○调武德卫指挥同知韩敬任彭城卫
　　○放免老幼残疾军民匠九百九十二人先是有言工匠多老幼残疾不堪役者  上谓行在工部尚书吴中等曰老幼残疾不堪役者屡命尔放免而仍一概拘役有仁心者不如此其速阅验放遣之至是始以名闻遂悉免之
　　○夜有流星大如椀色青白光烛地起勾陈东北行至八榖
　　○戊申命故金吾左卫指挥使王贵保子智济州卫指挥佥事孙成子祯燕山左卫指挥佥事杜贵子能俱袭职金吾右卫指挥使徐顺济阳卫指挥使刘兴俱老疾命顺子贵兴子深代之
　　○赐朝鲜国使臣李纯等钞彩币有差
　　○行在礼部尚书胡濙奏南北两京国子监斋舍庖库皆敝教官怠慢学规废弛请加饬励  上曰斋舍厨库即令工部修葺师生怠弛朕当有以督励之
　　○行在户部奏开平粮料不足请发在京军民于宣府运二万石接济从之
　　○行在兵部引奏军官比试武艺不中者请加之罪  上曰此辈不思前人立功艰难平居懒惰不习所以临事失措凡人立军功皆由勤于武艺懒惰未有能成者且定限令回习熟若再试不中皆罪之
　　○庚戌遣使以  皇明祖训及敕符底簿送代府先是代府火宫宇冕服谱系祖训敕符底簿俱焚代王桂奏请颁赐于是先以祖训敕符底簿给之命行在工部制冕弁袍服别遣人赍送
　　○辛亥行在礼部奏昨周王有燉奏请庙制及祭祀礼仪请令工部从宜修建先具图式以闻俟农隙兴工
　　○升行在羽林前卫指挥同知失剌班为指挥使
　　○给开平备御官军信炮
　　○壬子少傅兵部尚书兼华盖殿大学士杨士奇请以南京月支学士俸太子少傅工部尚书兼谨身殿大学士杨荣请以太子少傅俸太子少保礼部尚书兼武英殿大学士金幼孜请以太子少保俸户部尚书兼谨身殿大学士陈山请以尚书俸俱于本贯官仓关支以给其家皆从之
　　大明宣宗宪天崇道英明神圣钦文昭武宽仁纯孝章皇帝实录卷之四十
明宣宗章皇帝实录卷之四十一
　　宣德三年夏四月癸丑朔享  太庙
　　○遣中官祭司灶之神
　　○辽东东宁卫女直指挥佥事木答哈等来朝贡马
　　○交阯所遣头目黎少頴等陛辞赐文绮衣及钞赐敕谕头目黎利曰去年十月军中以尔等所陈书并表来奏请立陈氏之后朕仰体  天地之心与  太宗文皇帝初意俯从所请特遣礼部侍郎李琦等赍诏大赦交阯令尔及国中头目耆老具陈氏嫡孙之实来闻尔宜恭俟朝廷之命乃中怀谲诈辄与王通等议和诱退官军入据城池僣慢无礼有非一端今虽陈词谢罪而文武廷臣合奏尔罪不可以宥朕以恩命既颁姑从宽贷但立后事重须合国人之心非尔所得独擅敕至即同交阯头目耆老具前安南王陈氏嫡孙之实奏来以凭颁诏册封尔仍以所拘留人口及一应兵器送京庶几一方永底绥定群臣奏章就付黎少頴等示尔尔其省之
　　○昏刻有流星大如杯色黄赤尾迹有光出阙丘南行入弧矢
　　○甲寅封岳阳悼惠王第二子季墀为镇国将军选九溪卫千户乔成女为季墀夫人选永定卫百户周英女为镇国将军季垟夫人命通城王孟璨第二女为罗田县主配宁远卫指挥郭瑛子成命成为仪宾赐之诰命
　　○敕谕两京国子监曰太学者教化之本贤才之所自出帝王之政必先于斯我国家奄有天下  太祖皇帝  太宗皇帝  仁宗皇帝致理兴化率由学政简道德以为师明条制以立教劝励勤至廪养丰厚士之成才毕效于用而比岁以来士习庳陋有不事学问蒙昧罔知有不饬容仪猥琐自弃甚者贪秽冥无惭心杂居俊秀之群深孤教养之意考其驯致之故亦由师道未善太学之官本皆茂选人之难识心有不同中怀端厚者恒守道以范物所志险僻者率违理而骛私有懒慢纵肆累日不赴公座有掇拾过误动辄把持官长习为媮薄之风何望教成之效监生无成者比已澄汰学官未善者尚资训励其祭酒司业以下必秉道义以惇俗化必勤教导以成贤才如博士助教学正学录有学行端正教训不倦者祭酒司业必以礼待或仍媮薄不悛前过者从祭酒司业具名来闻厥罚匪轻监丞学之司直其务严肃整齐旧制学＜矢见＞申饬无怠诸生宜立志远大勉励进修以昔贤自期以勋业自奋毋负朝廷作养之意监中一应钱粮悉为养贤而设比年典簿掌馔奸弊百出祭酒司业监丞宜严加督察如仍踵前弊轻即量情责罚重则奏闻区处朕孜孜夙夜兴学育贤其勉遵承庶臻明效钦哉
　　○新作公主府三所于诸王邸之南  上谕尚书吴中曰居室不必大多不可过为华侈但令坚壮可永安耳
　　○云南老挝军民宣慰司等衙门土官宣慰使刀线达遣头目招扫等贡马及金银器皿方物
　　○罢南京诸司修造夫匠先是襄城伯李隆言内府库及光禄寺常起人夫修理近又增工匠数千人俱是江宁上元二县坊厢用钱雇募不免艰难  上曰南京有何兴造而劳民如此遣监察御史陈搏往察之至是搏奏其弊遂悉罢之
　　○乙卯云南木邦军民宣慰司故土官宣慰使罕缘法从子罕门法遣头目陶  孟刀叶放孟定府头目刀挽戛等来朝贡象马及金银器皿方物
　　○丙辰太师英国公张辅奏在京各卫优给出幼并应袭子孙及袭替多余不在队伍幼官今皆年少不宜闲逸请令兵部录其姓名委官统领练习弓马以备用  上从之因谓辅等曰射乃军中长技古人多以此为务大抵操习勤则自精卿等教练当使熟于此盖  上自少善骑射  太宗皇帝时尝于端午日命将臣射御苑中诸王悉与以次至  上三发矢皆中的诸王群臣皆骇服左右皆叩头贺
　　○少师吏部尚书蹇义等奏比者伏蒙  圣谕戒饬臣等有曰官不必备贵在得人诸司官员旧有定额今事不加多而额外添注纷纷幸位苟禄偷安是皆臣等之过然近年以来内外各衙门官因营造催办夫匠收运粮储整理农务采取木植在内添设郎中主事在外布政司按察司府州县添设参政参议副使同知通判县丞等官本部欲行考察而彼以职事出入无常今拟在外除马政农务外其余依旧制裁减在京从堂上官量事繁简斟酌去留不许冗滥其在内府各监库郎中员外郎主事亦非额设俱宜裁革  圣谕又曰吏员出身虽有定格往时选用严慎授官者少比年吏典考满岁以千计不分淑慝一概收用贪鄙塞路廉能罕闻诚亦臣等之过然近年以来见役并办事吏典已尝考验罢黜为民而来者益多若不精择实为淑慝混淆况今内外官少有缺员其冠带月支半俸待次者日月既久廪禄虚糜今欲择其年五十以下堪用者存留年五十以上人物鄙猥不谙文移者俱罢为民有赦前在逃能自首者仍令为民隐而不首事觉者发隆庆州为民又内外官先因不能守己奉公故违法律坐罪罚役逃避遇赦当还职者  仁宗皇帝时臣等具奏若此之徒行止有亏难以任用  仁宗皇帝命改授他职令往交阯其后有到者臣等奏拟调用  皇上特加宽宥命历事南京一年铨用之然其中有挨取年久至今未到者有到部听候未发落者亦有先送南京历事已满授职者臣等以为是皆处心不臧不知廉耻虽授之职无益于用俱宜罢黜以励将来  上皆从之
　　○设四川天全六番招讨司阴阳学置阴阳正术一员从招讨使杨钦所奏也
　　○命行在户部徵天下税粮悉依诏书时本部奏去年十一月颁降诏书宣德三年税粮盐粮以十分为率蠲免三分而今年郡县实徵粮数未报拟差官催促并督粮税之当徵者  上曰免粮以宽恤百姓比闻有司多违诏书但用旧额徵粮不顾失信于民今徵粮必依诏书使民受惠遣官催办亦当择人庶不扰民
　　○上视朝罢御奉天门行在兵部尚书张本等侍语及操练事  上曰凡人学业须及早年若或过时终难成就况军官子孙尤宜谙练乃能保守禄位不废前人之功朕已命优给出幼及袭替多余幼官操练重念官下应袭子弟亦须预为训教宜皆令赴教场操练须要精熟勿致其惰逸也
　　○故兵部尚书金忠子达奏昔蒙  仁宗皇帝厚恩授翰林检讨以年幼令还宁波府学支俸读书比因母丧有司停俸臣达实蒙恩优养非见任杂职之比  上命行在户部给俸如故
　　○丁巳周王有燉遣长史郑义等进彩币等物贺立中宫赐义等钞各三百贯命行在礼部自今王府再有来贺者悉准此例
　　○辽东东宁卫鞑官指挥佥事者龙哥等来朝贡马
　　○行在兵部尚书张本言伏睹  圣训戒谕五军严饬武备完固城池缮修器械精训练务屯种此数事于兵政最为切要于今行之必有专任其事然后可责成功若城池器械则委都司掌印都指挥督所属卫所正官以时巡视务在修饬坚完其训练军士选委智勇都指挥量属卫士马众寡摘选精锐者多至一二千人少则八九百人或五七百人令能干指挥千百户管领就于原卫所专一操备听调仍属所委都指挥往来提督其屯种则委老疾堪任都指挥专管常加劝戒所属军余及时兴作勿致怠惰凡此三事如有总兵镇守官之处就令考较如无从巡按监察御史按察司考较勤谨廉能者旌之怠弛贪鄙者罪之如是则兵政严明不负  皇上拳切之意  上可之
　　○定折收税粮例时行在户部奏今年天下税粮俱免三分其该徵七分夏税麦并额徵丝绵量存本色于各处织染局织造叚匹余请折徵布花等物运纳京师仓库其折收例绵布每匹准小麦一石二斗苎布每匹准七斗细丝每斤准一石二斗大麦二石准一石绵花五斤准一石其米豆红花子皆抵斗红花依各处时值折收丝绵二十两折绢一匹从之
　　○戊午民有建言朝政当以重农为首务者  上顾谓侍臣曰此言有理国家重农则百姓得尽力天下富庶右之重农莫如周后稷以教民稼穑开国公刘克笃前烈文王时耕者九一武王重民食周公述豳风以戒成王备言农事当时民用阜成治协泰和周以下莫如西汉高帝困贾人以抑其末文帝二十余年勤勤以劝农免租诏有司武帝虽以土木兵戈劳民至其末年亦知劝农作以休息民至于元成之间朝政固有乖阙而百姓安业自若天下富庶几二百年成周享国过于夏商王莽篡汉终以民心不忘而复之养民之功大矣朕于斯事盖寝食未尝忘也
　　○执掌彰德卫事都指挥王友至  上疑友造伪书离间亲王命法司穷治之友被考掠不服
　　○夜月犯五诸侯
　　○己未  皇太后圣节  上率亲王上寿宗室诸王各遣人奉表贺文武群臣命妇行庆贺礼
　　○以瓦剌顺宁王脱欢亦力把里王歪思哈密忠顺王卜答失里忠义王脱欢帖木儿各遣人朝贡遣行在羽林前等卫指挥佥事昌英等使哈密及亦力把里都指挥毛哈剌指挥使孙观指挥佥事岳谦等使瓦剌赍敕褒谕其王及赐金织文绮彩绢有差加赐歪思盔甲弓刀
　　○庚申广东按察使喻良奏比者钦州如昔都峒寇黄禄受诱引交贼劫虏民人一十余家掠去男妇八十余口广东都指挥佥事程玚不能严备请正其罪  上谕行在都察院臣曰玚实有罪但在赦前姑不问若赦后不捕获亦不宥尔即移文督玚往捕仍戒玚不得托此扰害良善
　　○以遣都指挥毛哈剌指挥使孙观指挥佥事岳谦等使瓦剌命户部如旧差往迤西官例增与绢匹仍全支俸一岁以赡其家
　　○辛酉给楚府永安寿昌崇阳通山通城景陵江夏武陵八王岁禄各二千石永安王庶长子镇国将军季垺岁禄一千石
　　○行在户部尚书夏原吉等奏内府供用库岁用香腊银朱等物凡三万余斤当下郡县支官钱买办  上曰所买太多所用大侈其会计可省者省之且闻买物支官钱近时为有司克减屡有告讦者必令从公毋蹈前弊
　　○又谕原吉等曰各处逃徙人民已有招谕复业近闻不复业者尚多尔户部宜榜谕之限三月内复业凡前所负税粮悉与蠲免其有久居于彼产业已成者许令占籍仍令有司善加抚绥原吉等对曰顽民屡逃深负朝廷宽恤之意请自今限内不复业者并其容匿之人各杖一百全家发充边卫军官吏里老纵其逃及所在有司军民容隐者俱坐重罪其于逃所入籍者令有司编成里甲仍以户口姓名及原籍乡贯书册送部上曰逃民入籍者当书册不复业者连坐容隐及官吏里老俱受重谴过矣宜宽之
　　○壬戌云南镇康州土官头目刀门渊等来朝贡马及方物
　　○升行在礼科给事中刘芾为行在通政司右参议
　　○上谕行在兵部侍郎王骥等曰南北两京官船络绎往来须当爱惜人力近闻南京运送诸物来者每船所装皆未及半而经过之处一体添拨军夫接送虚劳人力宜如旧例令襄城伯李隆及南京工部都察院锦衣卫各委官监视凡有运送务令满载若仍踵前弊具奏罪之
　　○癸亥行在礼部奏官民建言请同六部尚书都御史六科给事中会议以闻  上曰致理之道莫尤于广言路盖天下之大吏治得失民生休戚人不言朝廷何由悉知古人谓明主视天下犹一堂满堂饮酒一人对隅而泣则一座之不乐若令天下有匹夫匹妇不得其所实为君德之累凡有建言民瘼者卿等勿讳言或激切亦其心发于忠若以其言激切而弃之孰肯进言卿等宜悉此意凡言之善者即以闻庶几有补于治又曰大臣辅君为治贵有以来天下之善而不恃一己之能卿等勉之
　　○狭西河州卫故土官都指挥佥事康寿孙济等来朝贡马
　　○禁军官虐害军士时行在都察院奏大宁中卫百户刘勉管军操练受军士赂纵遣还家又冒支其马料又殴病军求财不得而诬奏其避操于律当斩  上曰朕常戒约军官谓古之良将能爱恤士卒所以能成功名令其用意抚绥无横加害今此辈纵恶又复面谩岂可贷也令械置教场榜以示众然后处决如律都察院仍榜示中外管军官员俾皆知警
　　○四川参政李衡奏户部勘合令民运河州茶马司茶六十万斤赴狭西比因松潘等处番寇作乱发兵剿捕其旁近州县民皆惊溃而发成都等府民六十余万往运军饷民力不足乞暂停运  上谓尚书夏原吉曰蜀地险民贫今方用兵供给实难安可复以不急之务扰之民扰则不安不安则怨怨则为非宜从衡所言止勿运凡诸司有买办于彼者悉令停止
　　○甲子赐正一嗣教崇修至道葆素演法真人张懋丞及履和养素崇教高士周思得诰命
　　○命济阳等卫带俸都指挥王捌秃麻等九十员俸给俱于北京支王捌秃麻等俱山后人而俸给在南京无人关领至是恭顺伯吴克忠为之言  上命行在户部于北京仓库给之
　　○行在户部奏保定河间二府祁州唐县等二十四州县人户二万七千八百八十余户被水灾田地一万二千五百九十八顷八十余亩应纳洪熙元年粮六万八千五百五十余石草一百二十三万八千四百余束乞除豁以苏民穷命除之
　　○乙丑四川灌县阴阳学训术严亨奏本县都江等四十四堰洪武间筑以障水灌溉民田比因江涨冲决乞仍发民修筑为便  上命行在工部移文有司令农隙用工
　　○丙寅以旱遣成国公朱勇祭大小青龙之神文曰今夏气已届农务正殷自冬历春雨泽不降百姓嗷敖忧在艰食朕为民主夙夜靡宁惟神早霈甘霖遐迩沾足庶几下土永戴神功
　　○行在都察院左都御史刘观等劾奏山西布政使白思谦参议鲁璠按察使张政副使魏清等蒙蔽赃污怠慢不敬罪上命逮鞫之
　　○山西解州潞州奏天旱民饥多流移他境者  上览奏恻然谓尚书夏原吉曰比闻山西久不雨朕心不安今果奏至其即遣人赈济且抚绥其民无令失所又曰闻旱灾之地颇阔弭灾之要修省在朕卿亦当敬谨勉尽乃职
　　○上罢朝谓少傅杨士奇太子少傅杨荣等曰朕近著一论以曹参为说卿等试观之论曰汉世贤相称萧何曹参何之相业著矣参惟守何之法以清静宁民后世诮之以为不事事朕意不然嗣世之君当守祖法为辅相者固当以清静处之书曰监于先王成宪其永无愆诗曰不愆不忘率由旧章参亲见秦政纷更以乱天下又亲见高祖立国之不易则以镇静辅嗣君固老成之士也观其居齐用盖公清静民自定之言及属后相无扰狱市至为相务掩人细过择谨厚长者为丞相史吏刻深者辄斥去此其意固有在岂诚耽于酒而块然不事事者哉吾故曰参国之老成人也后世有老成如李沆相宋真宗务守祖法不变一切浮薄新进喜事之人不用君子论宋名相得大体者推沆第一则亦参之心也有不为参者如王安石吕惠卿辈相神宗以弊天下之人其效可见矣嗟乎安石辈动引经谊述三代非参所能与知也然国家用参未至乎病民参其未可深诮哉士奇等观毕  上问卿等以为何如士奇等对曰此诚确论自古创业之君辅运之臣皆老于人情熟于世故立法垂宪至精至密子孙奉而行之足以为治若变乱纷更必致祸败往事昭然可为明鉴  陛下所论非惟得参之心实万世继体图治者所当取法
　　○戊辰湖广意利峒蛮夷长官司故长官覃可用孙友忠贡马奏请袭职
　　○行在吏部奏京官给假省亲祭祖违限者计往回程期外许居家两月违一年之上罚俸五月或经赦仍违限者下法司治罪  上曰以省亲祭祖违限送法司亦过但依例罚俸可矣
　　○庚午贻书周王有燉召新安王有熹先是彰德守将王友奏得祥符王有爝与赵王高燧同谋不轨之书  上疑友所为及逮友至不服罪而有爝至京亦言实不为此但素与有熹不协其性凶悖残忍必其下人所为欲以见祸  上以事须明白故召之
　　○辛未增置直隶大名府通判开州判官及内黄长垣南乐滑清丰元城浚魏大名九县佐贰官各一员专督马政
　　○赐辽东东宁卫女直指挥佥事木答哈者龙哥云南老挝军民宣慰使刀线达所遣头目招扫等钞彩币表里有差遣内官杨琳赍敕及文锦纻丝纱罗往赐刀线达等
　　○行在户科给事中宋徵言洪武中所籴郡县预备仓榖岁歉则散秋熟则还数年来有司官吏与守仓之民或假为己有或私借与人俱不还官仓廒颓废宜令户部下郡县修仓徵收以备荒歉  上谓行在户部臣曰此  太祖皇帝备荒良策当百世行之今废弛如此皆有司之过宜即遣官巡视整理有慢令及欺弊者皆罪之
　　○海州中千户所小旗王兴妻黄氏一产三男事闻命行在礼部给赐如例
　　○壬申行在礼部尚书胡濙等奏近磁州判官张僎等及耆民四十人各言郡县官吏军民利病凡二百余事有旨令臣等会议臣等详其所言有益于民可行者八十事乞赐施行其间有告讦人罪及奏牍不书名不称臣并错误者请逮治之  上谓濙曰民之休戚朕所欲闻其假建言为名告讦者付法司治不谨及错误者皆不足较较之即言者不至矣
　　○免灶户夫役时山东寿光县灶户诉每丁办盐俱有定数户无闲丁今又以民夫起赴京供役有误盐课通政司以闻  上谕行在户部尚书夏原吉曰素闻灶户验丁煎盐岁办不给岂可别役即为蠲其夫役
　　○巡按江西监察御史许胜奏江西南昌府所辖之地有瑞河一道两岸低洼多良田洪武间有言于朝者遣官按视发民修筑堤岸水不为患比年洪水泛溢岸之颓圯者二十余处又丰城县安沙绳湾圩岸计三千六百一十丈永乐间因水冲决改修一百三十余丈于民甚便比因久雨江涨堤坏其受利之民虽并力修筑恐不能集事乞敕所辖上司委官于农隙之时发民协力修理从之
　　○癸酉  上谕行在吏部臣曰唐尧用人犹曰试可乃已况于后世更当详慎朕下诏求贤四方荐举来者甚众卿等未尝考察岂能知其贤否而辄授以官欲官皆得人难矣今未受者必会官考试取其可者用之已授官者俟考满至日试之如例试不中者黜之
　　○赐云南木邦军民宣慰司罕门法所遣头目陶孟刀叶放孟定府头目刀挽戛等钞币有差
　　○行在兵部奏今清理军伍凡云南两广福建四川湖广所属及缘海州县应解军士已蒙  圣恩就留本处附近卫所带管操备若江西贵州等布政司南海等府应解辽东甘肃等处山西等布政司大同等府应解云南两广等处计程亦有万里及七八千里者劳费艰难宜如前例为便  上从之因谕之曰国家用人彼此则一若使交互往来道远无赀必致逃亡终不得用若腹里地方应充军者离原卫二千里以下仍赴原卫二千里以上者亦留附近卫所收操庶几两便
　　○山西按察使张政奏近发山西河南所问罪囚于宁夏纳米赎罪缘山路崎岖艰于运输今拟将平阳一府泽潞二州与狭西相近车牛可行者如例送纳若太原大同汾沁诸州县山路险远负载艰难者乞令于云川卫输纳道路既便边储可充  上谓行在户部曰彼此皆是边饷输纳必须便民其从所言
　　○甲戌  上谕太子少傅杨荣曰洪武永乐中宗室有王牒今本支繁盛当增修诸王已多有具报者至今尚未纪载此必翰林委官任之荣请令修撰苗衷与宗人府经历张珂从之
　　○纳剌吉河等卫女直指挥佥事沙隆葛等来朝贡马及方物
　　○云南三司奏麓川宣慰使思任发占夺南甸州等处属地请发兵问罪  上曰蛮夷讎杀自古有之但遣人抚谕遂敕总兵官黔国公沐晟并云南三司巡按监察御史计议差人赍敕抚谕令思任发还其土地人民安分守法各守疆界如其怙终具实以闻又敕思任发曰朕膺天命主宰天下无间远迩皆欲使之安生乐业有能敬顺天道摅诚向化者必获福违逆天道拒命梗化者祸必及之尔父思伦发昔在洪武中为刀干孟等所害赴京诉告我  太祖高皇帝矜悯特命四川云南官军送回麓川仍为宣慰擒刀干孟等斩以警众尔父既死命尔兄思行发继承能保土安民朝贡以时尔兄又殁命尔承袭朝廷待尔父子恩至厚矣今尔不感恩思报安分循理乃敢恣肆侵夺南甸腾冲潞江等处之地杀虏人民劫掠孳畜财物又强执头目班道罕等逼胁服从似此所为岂保身全家之道今云南三司奏请发兵讨罪朕以锋镝之下或伤善良故未允所请兹特遣人赍敕谕尔如能改悔前非摅诚服罪悉还所侵土地所虏人民自今各守疆界遵奉朝廷法度则可以保尔身家于长远若执迷不悛必发兵诛戮父母妻子俱不能保虽悔无及尔其省之
　　○四川总兵官都督陈怀等奏松潘叛蛮招抚复业者万二千二百六十九户归所俘军民男妇二千二百六十一人其所掠印信兵器驿马屯牛皆追入官  上命行在礼部兵部议升赏以闻
　　○乙亥迤北鞑靼脱火脱来归奏愿居京自效命为副千户赐冠带金织袭衣彩币银钞绵布鞍马仍命有司给房屋器皿等物如例
　　○永平及山西民张简等自虏中逸归  上谓行在户部曰此皆身陷虏中数年艰苦多矣今获来归可悯也其令充御马监勇士给衣粮以优之仍免其原籍之家差役著为令
　　○丙子辽东兀者等卫指挥佥事劄剌等来朝贡马
　　○命故山西都司都指挥使张源孙成袭为指挥使于金吾左卫带俸羽林前卫指挥同知薛敬子政金吾右卫指挥佥事张铭弟昇袭职以羽林左卫指挥佥事雷春燕山前卫指挥佥事包贤俱老疾命春子清贤侄信代
　　○直隶清河县知县李信圭奏本县地广人稀路当要冲南北二京直隶浙江等十布政司及诸番国运送官物俱经本县发民挽舟初无定数部运之官挟势多索逼迫无厌壮丁尽行役及老幼妨废生理不得休息宣德元年兵部尝移文有司公事急者每船与民夫五人缓者不与二年以来官船往来愈多民夫不限名数管运官旗军校任意需索一船或二十五人或三十人甚至四五十人凶威所加莫敢谁何本船军士日给行粮坐卧自得或遇风顺民夫步追不及则尽取所赍衣粮俾受寒饿且本县南至山阳县北至桃源县皆六十里总百二十里视前途桃源县至宿迁县宿迁县至不□阝州俱百二十里其道里适均乞以清河安东沭阳三县民更番附桃源县助役为便仍乞申明元年定例量事缓急定与人数庶得少宽民力上命行在兵部如例处置
　　○丁丑总兵官都督谭广奏天下郡县俱设风云雷雨山川社稷坛春秋祭祀为民祈福宣府久置军卫而无坛所近年风雨不调人多疾病请如郡县立坛致祭行在礼部言有司祭山川等神宣府边卫似难比例  上曰奉祀神明为人祈福军卫独非吾人乎其准所言令于农隙之时为之
　　○湖广按察司佥事刘绍奏臣父简今年七十五愿停应给臣本身之诰先给臣父翰林编修周叙自陈  圣朝之制妇人因夫与子封赠而夫子两有官则从一高者洪熙初授朝臣诰命时臣父岐凤为国子博士比臣官卑臣父母应得从臣职事受封臣方以此请给而臣父升除兵部职方员外郎比臣官高例应考满然后给授切思臣父考满之日尚远而臣母王氏年老久病危在朝夕愿得早赐恩封  上命行在吏部皆从之
　　○命云南木邦军民宣慰司故土官宣慰使罕线法从子罕门法袭职初罕线法卒罕门法尚幼至是遣人朝贡且请袭职遂以命之遣中官徐亮赍敕及文绮表里往赐罕门法并其祖母母及孟定府土官知府罕颜法等有差
　　○广西总兵官都督佥事山云奏蛮寇出没欲于秋冬征剿取湖广贵州二都司原发回听调官军八千三百八十人随征从之
　　○交阯土吏黎宗补等十五人考满在京  上念其有父母妻子命行在吏部悉遣归仍敕都督山云遣人护送至交阯境
　　○己卯贵州宣慰使安中遣把事蒋贵林湖广施州卫忠孝安抚司土官安抚田大兴辽东东宁卫指挥佥事牙塔等来朝贡马及方物
　　○庚辰复陈衡余思宽张嘉会行在监察御史三人先以冗员罢归吏部改除至是行在都察院奏御史多缺遂复之衡狭西道思宽湖广道嘉会广东道擢推官王豫知县李灏阎白□皋张铉周能进士薛瑄赵琰张善方鼎陈祥周弘章信宗监生张鹏赵励李序陈斌栾凤王恭萧全戴谦杨茂潘絅陈恕陈琮颉文林俱为监察御史信宗能狭西道瑄善广东道豫琰序贵州道灏斌交阯道白□皋福建道铉鼎广西道祥山西道弘云南道鹏浙江道励四川道皆行在都察院凤狭西道恭江西道全琮云南道谦茂湖广道絅恕四川道文林交阯道皆南京都察院
　　○上退朝御左顺门谓行在工部尚书吴中曰昨日都督李英奏求故都指挥何清南京居宅朕已许之今闻清升除狭西之时  太宗皇帝有命其居听留家人在内守坟而英朦胧请之今虽不罪英亦不与之
　　○辛巳造平阳卫中左所太原左右二卫中左中右所印先是太原三护卫内五千户所官军随侍平阳广昌永和宁化庆成五王后革各护卫而各所仍用旧印至是以五所隶平阳等卫遂改造新印给之
　　○宣府总兵官都督谭广奏野狐岭虞台岭皆有烟墩相距十里中有深沟三道俱通人马而瞭望不见请于万全小尖山西增设烟墩一所置军守备从之
　　○北京顺德府邢台县奏去岁天旱五谷薄收民多缺食已开仓给贷俟秋成还官
　　大明宣宗宪天崇道英明神圣钦文昭武宽仁纯孝章皇帝实录卷之四十一
　　大明宣宗宪天崇道英明神圣钦文昭武宽仁纯孝章皇帝实录卷之四十二  敕修
明宣宗章皇帝实录卷之四十一终


明宣宗章皇帝实录卷之四十二
　　宣德三年闰四月壬午朔命少师吏部尚书蹇义礼部尚书胡濙为正副使持节册南城兵马指挥吴昇女为越王瞻墉妃赐皇妹嘉兴公主册命行在礼科给事中井田子源为驸马都尉赐之诰命
　　○以平松潘番蛮功升都督同知陈怀为右军都督府右都督赏银一百两彩币十表里都督佥事刘昭为右军都督府都督同知银九十两彩币八表里都指挥同知赵安为左军都督府都督佥事银八十两彩币七表里都指挥佥事蒋贵为都指挥同知银八十两彩币七表里敕怀等曰前命卿等剿捕叛蛮能竭心效力征剿抚谕悉得其宜今叛寇顺服边境宁静朕深嘉悦特举升赏以旌功能凡随征官军有功慢功皆从实具奏盖赏罚国之大柄必至公无私乃协众情又谕怀等曰所奏叛寇已服欲领狭西官军仍从洮州还区画固善但四川险远番寇出没不常必得练达重臣以镇之庶几事妥民安今发去制谕一道命尔怀仍充总兵官镇守四川训练兵马遇寇生发相机剿捕其四川都司所属卫所官军悉听节制昭仍守河州安仍掌临洮卫事贵回京其立功指挥等官李璪等七员俱令管军操守
　　○赐湖广意利峒蛮夷长官司舍人覃友忠等钞有差
　　○癸未赐云南镇康州土官头目刀门渊狭西河州卫舍人康济等钞彩币表里有差
　　○少师吏部尚书蹇义等奏近本部放回官吏监生人材与记名致仕侍亲养病及为民官员多违礼法有出入公门结交官吏嘱托公务妄兴告讦挟制官司暴横乡里蠹政害民者今后许诸人陈告提问明白并家属发口北充军逃者拟重罪  上曰不赦而杀古谓之虐先移文示之俾知儆戒若复不戒而罪之彼亦无悔
　　○命鸿胪寺右少卿严朝贵致仕朝贵四川卭县人自序班累升鸿胪寺丞又升少卿朝贵喜掇拾人小过为己功上下厌之至是年七十余斥之致仕
　　○乙酉赐行在户部右侍郎王佐行在都察院右佥都御史凌晏如并其父诰命先是佐等升职当授本身诰命各陈有父年老乞停所应得诰命先赐其父  上曰孝子之志命行在吏部并授之
　　○诏以羽林等卫征进交阯官军复归原伍仍属太师英国公张辅总率操练
　　○以西安左卫为狭西都指挥使司治所永乐中以都司为永兴王府第移治于西安后卫至是都司请以西安左卫为治所从之
　　○云南总兵官太傅黔国公沐晟奏麓川宣慰使思任发侵夺南甸腾冲等处地方请发云南贵州四川官军五万人及各处土兵讨之  上敕谕晟曰麓川之事前已命卿等计议抚谕虽蛮夷作过必当威服但念数年来征交阯讨四川番寇军民劳弊未苏今莫若且遣敕谕之卿即同云南三司巡按监察御史再遣人招抚如能顺服不必用兵果执迷不悛止调云南官军土军及木邦宣慰司等处夷兵剿之卿国家勋戚久镇边隅老成练达其于益国利民之事讲究有素不待朕言兴兵动众劳扰实多不可不熟思远虑卿又奏老挝宣慰刀线歹及宁远州土官刀吉罕协助交阯罪不可容今已赦宥交阯老挝宁远亦不必深究
　　○丙戌命狭西河州卫故都指挥佥事康寿孙济袭为必力卫指挥佥事赐之诰命
　　○镇守西宁都督佥事史昭奏西宁地临极边当严守御在卫军士三千五百六十人各有差遣不暇屯种切虑缺食今征进屯军家属自愿力田者七百七十余人乞令如旧耕种依例收其子粒俟征进军回内选精锐者五百人专操练以备调遣余丁复其杂役悉俾耕种庶军食不缺亦不妨操备从之
　　○夜有流星大如杯色青白尾迹有光起紫微垣内东北行至浊
　　○丁亥升行在锦衣卫正千户宋义为本卫指挥佥事
　　○赐贵州宣慰司把事蒋贵林等湖广施州卫忠孝安抚司土官田大兴辽东东宁卫指挥佥事牙塔等钞纻丝袭衣绵布有差
　　○戊子乞塔河卫指挥同知脱因不花屯河卫舍人木秃纳等来朝贡马及方物
　　○赐纳剌吉河等卫野人女直指挥佥事沙隆葛等及原差招谕指挥佥事施者因帖木儿等一百人钞绢彩币表里等物有差以沙隆葛等招谕初至也
　　○裁减辽东苑马寺官吏永乐中设苑马寺于辽东置卿少卿寺丞及监正等官至是本寺卿方圆等言辽东有行太仆寺又有苑马寺及所属监苑今孳牧马止九百余匹而吏官繁乞革苑马寺其所畜马令行太仆寺领之则官无虚旷事且归一  上命行在吏部会议可否以闻尚书蹇义行在兵部侍郎王骥等议苑马寺之设乃是旧制难遽裁革今孳牧马少除清河滦河二苑圉长及吏仍旧额其苑马寺留卿丞主簿各一员吏二人永宁等监止留监正录事各一员吏一人余令赴部改用俟马蕃息仍旧设置  上从之
　　○己丑赐辽东兀者卫指挥佥事劄剌等钞彩币绢纻丝袭衣有差
　　○庚寅贵州金筑安抚司土官安抚得住遣头目徐贰等贡马
　　○行在通政司言南京国子监岁用柴薪请给勘合支用  上曰国家育才岂比其他费用令即给之
　　○辛卯永安王庶长子镇国将军季垺卒遣官赐祭命有司治葬事
　　○整治神机营部伍先是阳武侯薛禄言旧制神机营设左哨右哨左掖右掖中军十五司及随驾马队官军共七万五千七十一人其后调口外守备征进及亡故者众各司军数多寡不均请选内地卫所军士补之其守备口外官军亦宜均泒各司庶多寡相等布营设阵无厚薄之失  上命行在兵部尚书张本会英国公张辅计议整治
　　○广西总兵官都督佥事山云奏忻城县蛮寇谭团等一千余人出劫臣亲督军追至横州永淳县斩贼首二百九十余级收回被掠人口缘横州地方旧调驯象卫指挥张王□□等哨守王□□等畏避退缩不能防御遂使良民受害请治其罪  上谓尚书张本曰兵以卫民今临寇畏缩使百姓受祸于法何可容其令云严治之
　　○命南京都察院右都御史兼詹事府詹事向宝致仕敕曰古有七十致仕之典亦有不及七十而听去者盖衰倦之早或疾疢之加其君图安佚之固体下之仁优贤之义也卿以儒术事我  太祖皇帝历任繁剧十有余年清白勤慎之行如一日继事  皇祖  皇考及辅朕于春宫所以形诸躬行措诸官政益脩而不懈可谓好德君子者矣朕方励精图治资老成之毗辅卿虽未及谢事之期然病至而气衰动作之际艰难可念不欲劳以政务今命以本官致仕归乡里尚其亲医药强饮食清心怡神以安余年用副朕优待之意钦哉时宝以考绩来朝而已有疾虽年未及致仕  上见其步趋拜起皆须人扶掖故有是命
　　○遣交阯监生及土官土吏阮智武希逸等一百六十人还乡命都督山云遣人护至交阯境
　　○壬辰贵州都指挥同知焦得奏尝领军征剿广西叛蛮有军人临阵而逃既获杖之四十付断事司鞫之后死于狱其子诉臣杀其父缘臣因公杖之非有他故  上曰军律不严何以一众心军逃而杖之虽死不为过其宥之
　　○癸巳敕行在三法司及北京行部曰今天气已热狱中系囚岂无可矜者即具所犯轻重朕将亲阅之
　　○行在户部奏近甘肃守将言商人有告已运米麦至甘肃中盐初例淮浙盐每引一斗五升今愿纳米三斗于淮浙不拘次支盐缘甘肃边境军马浩繁粮料用多请不为常例准令加纳仍给榜召商中纳从之
　　○昏刻有流星大如鸡弹色青白有光出氐东南行至浊
　　○甲午少保行在工部尚书吴中奏诸色工匠多有逃逸当追捕问罪  上曰工匠赴役皆与粮赏朝廷非是不恤但管工之人贪虐害之致其逃逸凡事当究其本即出榜禁约管工匠官及作头有虐害工匠者治以重罪逃者许两月内自首免罪赴工仍与粮赏
　　○乙未云南八百大甸军民宣慰司及各长官司土官宣慰使刀招散等遣头目板弄等来朝贡象马及金银器血方物
　　○掌河南彰德卫事都指挥佥事王友有罪降指挥同知友先守彰德骄纵贪虐会赵王府中有妄言王阴事友闻之不以奏辄发官军火器攻具围王府纵骑士驰骤城中及于城北门放炮人民惊骇河南三司官亦奏友不法遂执至京命御史讯之论罪当杖罢职戍边  上宥之左迁指挥同知令往宣府备御
　　○丙申暹罗国王三赖波摩剌扎赖遣使者奈勾等来朝贡方物
　　○行在都察院左都御史刘观奏抽分场材木等料抽分悉有定例比来内外官员军民不循礼法恃其豪横凡物料当抽分者或私隐匿或妄称奏免请悉禁止违者罪之场局官吏受贿纵容者罪同  上从观言命揭榜晓示
　　○丁酉湖广宙皮军民安抚司故土官子田大重什用等来朝贡马奏请袭职
　　○戊戌命阳武侯薛禄充总兵官清平伯吴成为副总兵率领官军防护粮饷赴开平
　　○庚子以久旱复遣成国公朱勇祭大小青龙神祝曰自冬不雪春亦无雨四郊嗷嗷咸以为忧盖于今不雨民之岁计无所仰给朕为民上深用弗宁惟神著灵于斯其来已久敷降霈泽神之能事旱势惔焚何忍坐观兹再恳祈必垂矜恻早施甘霖远迩之田咸得沾足民遂所养神亦有依
　　○复傅启让河南按察司佥事升正四品禄启让九年考最河南民二百余人言启让公直勤慎有守有为开封城东河水为患启让躬率民筑堤百五十余丈捍御田得耕种民免流移又开归德州凤池口以泄河流民受其利乞赐本官复任  上谕行在吏部臣曰佥事可谓能兴利除患其民爱之当从所欲令复任而加其禄
　　○云南总兵官黔国公沐晟言麓川宣慰思任发侵夺南甸路江等处村寨议调军剿捕于金齿各处预备粮饷而所属州县皆系极边别无仓储黑白安宁五井四盐课提举司岁办盐三万九千引请不拘常例暂将上年所中商盐住支一年召商于金齿司中纳依永乐间例安宁井每引纳米二石黑白井每引一石五斗五井每引一石三斗以到井日为始依次支盐计足一年盐课仍依原次放支  上谓行在户部臣曰蛮夷讎杀常事岂可轻用兵但守边不可无备姑如所奏行之
　　○山东东昌府馆陶县民奏同里逃民户内税粮四百六十五石官令代输乞赐除豁从之
　　○禁采番禺县铅沙先是广东都司奏县民有私取铅沙者门卒获之究其所出在番禺县西取沙烹炼可得白金铅锡当罪私取者并请官开冶  上曰山泽之利民取之勿问冶不可遽开命巡按御史勘视其实以闻至是御史何善奏同三司官发工匠民丁等深入岩洞取沙矿每百斤炼银止四钱铅二十斤计所得不偿所费  上谓尚书夏原吉曰朕料铅沙之烹所得无几若果有银利置冶烹炼岂待今日彼小民或窃取以求毫末之利无足怪朕已宥之不问其令有司悉填坑洞国家之利不藉此民亦免逐末之弊
　　○辛丑升岷州卫指挥使后能为狭西都司都指挥佥事掌岷州卫事
　　○行在礼部尚书胡濙言昨太医院奏尚衣监当用辟虫香请令本部遣人往福建等处支给官钞收买樟脑甘松等药二万斤制用  上曰此非急务止移文不必遣人且香药安用许多可减其十之七
　　○壬寅宁王权奏乞赐南昌府附近灌城一乡田土俾众子耕种为自给之计  上谕行在户部臣曰古人云王者当食租衣税今有岁禄足矣一乡之田民所衣食夺以与王民将谓何且王居国江西固当恤民岂可夺民以自养宜遣人往勘灌城一乡果皆间田否待报处置
　　○升南京翰林院检讨陈用为本院修撰行在工部屯田清吏司郎中赵济为顺天府丞行在狭西道监察御史李素为福建按察司副使行在江西道监察御史刘英为广东按察司副使行在福建道监察御史张康为狭西按察司佥事湖广布政司左参政黄泽为浙江布政司左布政使皆以九载考最也复孟骥贵州左布政使升正二品禄李蕃湖广德安府同知升正四品禄皆以考绩当升民奏乞留故有是命改南京大理寺右少卿严升为都察院右佥都御史降山东布政司左参议赵良为宜兴县知县以监察御史言其不胜任也黜河南道监察御史吕杲为顺德府推官行在山西道监察御史张恺为肇庆府推官以都御史言其不谙刑名也
　　○山西布政司奏平阳府蒲解隰绛吉霍泽潞八州临汾河津翼城曲沃太平万泉岳阳乡宁浮山绛襄陵赵城闻喜芮城石楼荥河汾西猗氏蒲洪洞垣曲临晋稷山大宁安邑平陆永和灵石夏沁水阳城陵川黎城三十三县自去年九月不雨至今年三月麦豆焦枯人民缺食虽令有司赈恤尚不聊主  上命行在户部遣官按视蠲其租税仍命二司加意抚恤凡他处有粮悉移赈之
　　○上阅行在三法司所进系囚罪状谕之曰凡谋逆强盗人命妖言伪造印信强盗窝主造意分赃悉依律余死罪杖一百发戍辽东边卫工匠锁镣终身输作徒流依年限输作杖亦如例输作笞罪官吏罚俸粮一月军民听赎凡决遣六百余人
　　○癸卯乞赐塔河卫指挥同知脱因不花屯河卫舍人木秃纳等钞纻丝袭衣绵布有差
　　○复行在刑部右侍郎樊敬都察院右副都御史胡廙官初敬等督两广粮饷赴交阯给军闻贼势猖獗畏缩不进为都察院所劾下狱至是命宥其罪复其官
　　○山山平阳府襄陵县典史李志奏蒙布政司差运秋粮五千石输云川卫仓已纳三千四百石余一千六百石岁旱民贫无从徵纳乞赐除免从之
　　○修南京聚宝门城垣
　　○甲辰行在工部郎中李新自河南还言山西饥民流徙至南阳诸郡不下十万余口有司军卫及巡检司各遣人捕逐民愈穷困死亡者多乞遣官抚辑候其原籍丰收则令还乡  上谓行在户部尚书夏原吉等曰民饥流移岂其得已仁人君子所宜矜念昔富弼知青州存恤流民饮食居处医药皆为区画山林河泊之利听流民取之不禁所活至五十余万人今乃驱逐使之失所不仁甚矣其即遣官往同布政司及府县官加意抚绥发廪给之随所至居住敢有捕逐者罪之
　　○卢龙卫指挥使李瑞奏本卫官军俸粮折钞于京库支给今卫所追获马价等钞十五万余锭在库乞令按月给与庶免遣官至京  上从之谕行在户部臣曰卢龙官军正当守备关隘若令往来支俸则旷废职守凡边卫俸粮折钞者悉准此例
　　○乙巳命故都指挥佥事王福弟庆袭为金吾右卫指挥使羽林前卫指挥使杨贵子忠毛贵子俊羽林右卫指挥同知张荣子英府军卫指挥佥事纪铎子贵俱袭职燕山右卫指挥使巫正金吾右卫指挥使杨璟济川卫指挥同知刘勉指挥佥事孟真江淮卫指挥佥事张林羽林右卫指挥佥事舒敏俱陈老疾命正子亮璟子荣勉子斌真子斌林子胜敏子胜代之
　　○大同总兵官武安侯郑亨奏昨奉敕旨令臣酌量造代王宫室厨库臣周视王府正殿门廊之外别有闲屋尚多足以备用请视旧稍加修葺庶省劳费从之
　　○丁未赐云南八百大甸军民宣慰司等衙门宣慰使刀招散所遣头目板弄等贵州今筑安抚司头目徐贰等湖广宙皮军民安抚司故土官子田大重什用等钞彩币表里有差仍给赐刀招散等十人纱罗锦绮
　　○戊申交阯总兵官成山侯王通等还至京师文武群臣劾奏通及都督马瑛为事官陈智李安方政布政使弋谦等内官山寿马骐等违命擅与贼和弃城旋师之罪  上命公侯伯行在五府六部都察院等衙门官同鞫之
　　○己酉朝鲜国王李祹遣陪臣李种善等贡马及方物
　　○赐庆府等府差来奏事千户汤盘等钞
　　○赐奉使迤北回还广宁前屯等卫官军张成儿等一百二十七人金织素纻丝袭衣及绢布有差
　　○晓刻岁星犯垒辟阵西方第六星岁星在上
　　○庚戌湖广施州卫前怀德军民宣慰司故土官孙向墨古送前镇边忠义安抚司故土官子惹添旺等贡马奏请袭职
　　○赐朝鲜国并八百车里贡使宴
　　○赐中兵马指挥何瑄并四川新繁县学训导赵弼钞各一千二百锭二人俱因婚礼贡马谢恩也
　　○公侯伯五府六部都察院等衙门奏王通陈智马瑛方政弋谦等上违朝命擅与贼和弃城来归山寿庇护叛贼马骐激变一方皆已伏罪冥寘重典命悉下锦衣卫狱法司又奏通等于律皆应籍没其家从之
　　○下镇远侯顾兴祖行在锦衣卫狱初监察御史劾奏兴祖贪财好色失地丧师等罪  上命逮至法司同公侯伯等讯之兴祖引伏命俟王通等还论其罪至是通还左都御史刘观请并罪之遂下锦衣卫狱  遣祥符王有爝还国先是召新安王有熹至言所送彰德书非出有爝乃已与汝南王为之于是遣有爝还遂召汝南王有勋赴京
　　○夜有流星大如鸡弹色赤尾迹有光起瓠瓜西南行至心以上三十四字据广本抱本补
　　大明宣宗章皇帝实录卷之四十二


大明宣宗章皇帝实录卷之四十三
　　宣德三年五月壬子朔行在礼部右侍郎李琦工部右侍郎罗汝敬等使交阯还黎利遣头目黎器何甫等随琦等奉表谢恩且告陈氏孙暠于今年正月初十日卒陈氏子孙并绝国人推利谨守其国以俟朝命
　　○亦力把里使臣打剌罕马黑麻等以马来鬻有司定价中马每匹钞三千贯下马每匹二千五百贯下下马每匹二千贯骒驹一千贯请于狭西行都司官钞内给与从之
　　○甲寅湖广前都路府故土官万户牟阿海子酋蛮前西泙军民府等衙门故土官知府秦方子万山前隆奉安抚司故土官同知向得显子均昇前东流安抚司故土官安抚田可住子铭云南剑川州故土官百夫长段成子寿等贡马及方物奏请袭职
　　○命行在后军都督府都督佥事沈清总兵民运粮往宣府初命阳武侯薛禄等率兵护运宣府仓粮二万石以给开平军禄至宣府而粮不足事闻乃命清率京卫军士及顺天等府民丁共二万余人运京仓粮赴宣府以足开平之运清行  上谕之曰军民挽运道路险艰总其事者当加意抚恤使人不知劳而事易集可也若横加笞棰逼取财物人必怀怨己亦不安尔宜自慎及禁戒下人俾知朕意
　　○镇守大同总兵官武安侯郑亨奏参将都指挥曹俭率军运粮赴开平而山西行都司都指挥盛全张铣王能皆老病惟都指挥使罗文守护神机铳炮文近以事连逮当赴都察院今塞外烽火时作或有警急无人可任旧例凡讼连方面正佐官则先追余人鞫问果有干涉则逮之乞如例暂文莅事庶不妨边务  上谓都察院臣曰边务为重且文事虚实未可知况又有旧例邪姑止勿逮
　　○夜有流星大如鸡弹色青白有光起亢西南行至浊
　　○乙卯置云南车里靖安宣慰使司盐井巡检司时宣慰使言其所辖境土数被逃军逃民及境外夷人往来劫夺民不安业请于盐井置巡检司且请以通事王敬为巡检悉从之
　　○夜有流星大如杯色赤光烛地起大角西南行至浊
　　○丙辰端午节赐文武群臣扇及宴
　　○巡抚苏松等处大理寺卿胡概奏浙江嘉湖杭三府人民蕃多税粮浩大府县有治农官理办税粮宜增布政司官一员以总之庶农务以时粮税不欠  上谓行在吏部臣曰税粮自是常赋国初以来徵歛输送已有定制朕方裁抑冗滥岂得复设古语省事不如省官所奏不允
　　○丁巳赐朝鲜国陪臣李种善暹罗国使臣奈勾等四十五人朵颜等卫指挥佥事猛哥秃等并原差招抚指挥佥事黄照化等九十人钞彩币表里纱罗金织袭衣等物有差并赐奈勾等七人冠带仍命奈勾赍敕及彩币纱罗归赐暹罗国王及妃
　　○行在工部奏直隶安庆府望江县雷港驿为水所坏今移置于江口其材料工力请令望江太湖宿松三县措置从之
　　○戊午敕总兵官阳武侯薛禄副总兵清平伯吴成待粮至开平上仓后仍令军士于近城多采薪刍付城内官军用军还遇道路损坏量加修理
　　○升云南大候长官司为大候州以土官刀奉罕为知州时刀奉罕奏大候蛮民复业者多岁纳差发银二百五十两而湾甸镇康二长官司民少岁纳银各百两永乐中俱升为州乞援二州之例  上谕行在吏部臣曰大候民多复业亦其长官善抚绥也宜增秩以旌之故有是命
　　○行在礼部尚书胡濙奏秦王志＜土絜＞进贺立  中宫表文词简略怠慢不敬其长史等当罪之  上曰此撰表者拙于词也若责王官属王岂自安其长史等俱宥之但移文令知免后来之失
　　○己未敕召少师隆平侯张信户部尚书郭敦还京
　　○升行在刑部主事黄察为江西按察司佥事工部主事顾侃为四川按察司佥事杨绍侯兴为湖广按察司佥事俱以九载考最也行在礼科给事中井田为行在大理寺左评事食禄不视事时田子源为驸马都尉故优待之复沈友发山西襄垣县丞升正七品禄友发九年考最当升以其民奏乞留之故有是命
　　○南京刑部奏先奉敕书凡杂犯死罪及流徒杖笞俱令纳米赎罪而军卒工匠犯法者多逋逃负欠今后官吏请依例纳米军匠力能纳者如官吏例若家远不能者宜行原籍追纳就彼官仓收贮若非存留操备上工者递回纳米纳毕就宁家  上曰初令纳米赎罪本欲宽贷之可准所奏
　　○庚申行在刑部尚书金纯有罪下锦衣卫颂系之纯初有疾  上命太医院官视疗稍间免朝参俾调理至是  上以天气炎热敕法司＜锍-釒＞决滞囚纯不加意而屡从朝贵宴饮为御史给事中所劾上曰大臣固当如是耶遂有是命
　　○辛酉  上亲阅法司所上系囚罪状谕之曰强盗杀人及应死者皆如律其非真犯死罪者杖一百发戍边流以下悉罚输作律应赎者宥之凡工匠犯死罪者输作终身流徒者论年限输作凡决遣五百七人
　　○行在兵部奏诸卫军士多有逃亡所管官例应降罚两蒙恩宥定限期使勾完造册回报今天津等卫仍多不完其忠义等卫所报之数又与前不合皆当逮问  上曰凡所管军逃在赦前者免其罪仍令勾完赦后逃者如例降罚
　　○壬戌敕顺圣川牧马内官撒英奴选马放水草便利之处牧放约束养马官军毋侵占军民田地及生事扰人违者治罪
　　○癸亥置泰州金家灶港西烟墩初以瞭望海寇置墩于海滨四灶港口至是为潮水冲决移置之
　　○甲子赐湖广前都路府故土官万户子牟酋蛮前怀德军民宣慰司故土官孙尚墨古送前镇边忠义安抚司故土官子惹添旺前隆奉安抚司故土官同知向得显子均昇前东流安抚司故土官安抚田可住子铭前西泙军民府故土官知府秦方子万山云南剑川州故土官百夫长叚成子寿等钞有差
　　○行在户部奏大宁等卫仓粮被火焦灼者多应弃之  上曰朕尝闻洪武中京仓火择米之可餧牲者送光禄寺不可者与屯军粪田其再遣人视验果不堪用送上林苑监为种植用可者送光禄寺
　　○乙丑置山西行都司玉林卫高山卫镇虏卫云川卫仓副使各一员攒典各一名
　　○蠲保定府安州逃亡户粮刍时本州里长诣阙言州民逃者一千一十九户官府令代输逃户税粮三千七百余石绢一百八十四匹草一万一千四百余束绵花一千一百余斤追督急迫不胜艰苦  上顾行在户部臣叹曰有司不能抚恤致民逃徙又虐民使代输粮草等物民奚以堪速移文悉蠲之
　　○丙寅云南威远州土官知州刀庆罕遣头目招刚刀著中等来朝贡方物
　　○命行在工部尚书李友直刑部左侍郎樊敬都察院右副都御史胡廙往四川吏部右侍郎黄宗载刑部右侍郎吴廷用往湖广采宫殿材
　　○湖广宝庆府邵阳县及武岗州长沙府湘乡县皆暴风雨七昼夜山水骤涨平地高六七尺渰没庐舍田稼漂溺人民
　　○丁卯升福余卫都指挥佥事安出为都指挥同知头目古木乃歹都孛斋弗剌歹四人为都指挥佥事各赐文绮袭衣以皆遣人朝贡也  南京留守左卫百户郭玘等上朝阳门外所植漆桐棕树之数二百万有奇  上谕之曰  祖宗以此资国用省民力今繁盛如此其谨培护
　　○公侯伯及五府六部都察院大理寺锦衣卫劾奏太傅黔国公沐晟兴安伯徐亨新宁伯谭忠比者交阯余孽不靖命晟等总兵同安远侯柳升分道并进共图殄灭  皇上屡赐戒敕俾之期会相为掎角贼必成擒晟等不遵  上命乃逡巡畏缩所至稽留三月有余方临贼境竟与柳升等声不相闻以致贼得专力抗拒王师及闻升被陷晟等不奋励前进为交阯声援乃引兵退回遂为贼所乘杀伤官军抛弃铠仗贼势愈横城池失守晟等背违君命辱国丧师必须明正其罪用彰天讨  上曰沐晟置不问都察院封章示之亨忠姑俟其归
　　○夜有流星大如杯色赤光烛地起危东北行至雷电炸散
　　○戊辰伊王颙炔奏今建父厉王享堂及修葺宫宇止有洛阳中护卫左右二所军旗供役尝奏暂免下屯工完仍旧今都司虑亏屯种子粒坐取军旗下屯乞仍留以毕工  上谓行在工部曰伊府军士朕已免其下屯亏子粒与亏宗亲之恩孰重军官不识大体将使朝廷失信于王其速移文止之
　　○监察御史严暟方鼎吴杰行在兵部郎中杨威刑部郎中胡珏主事郑述朱勤户部主事汪润等有罪  上命枷项以徇暟等耽溺酒色旷废职务又不朝参事觉  上命三法司锦衣卫同鞫之皆引伏法司奏罪当杖降秩三等  上曰礼以待君子刑以治小人彼既放荡无廉耻岂可复以礼待遂有是命
　　○巡按山西监察御史沈福奏山西平阳府蒲解临汾等州县自去年九月至今年三月不雨二麦皆槁人民乏食尽室逃徙河南州县就食者十万余口宜令布政司按察司委官招抚复业  上谓尚书夏原吉曰山西旱饥如此既流河南招之岂能遽复昨有言者已令赈济存恤宜再下所在有司如仓储不足则劝谕富民分贷济之毋令失所俟秋成招抚复业
　　○己巳命行在工部右侍郎罗汝敬鸿胪寺卿徐永达复赍敕往交阯谕黎利及耆老军民敕曰朕体  天道以御邦顺民心以兴理薄海内外一视同仁间以交阯之人不忘陈氏请立其后用率一方朕志在恤民俯从所欲赦其既往之罪召还征讨之师特诏头目耆老具陈氏子孙之实来闻用凭建立今黎利等奏陈氏之孙名暠者正月病死并无子孙数月之间言词顿异夫陈氏世得国人必其后嗣尚众昔王师初平交阯诏求陈氏子孙立之国人咸谓为黎季□牙□牛□屠灭已尽是以郡县其地然今二十余年尚有如暠者在何至暠死顿云尽无此必头目耆老未及遍访其有存者不敢自言为臣子之道宜尽诚心毫末未尽不可谓忠敕至尔头目耆老军民宜悉心咨访陈氏子孙奏来用颁继绝之命以宁一方以副朕体  天爱人之心既敷旷荡之德远迩之人均宜蒙福其交阯所留朝廷官吏军校人等及其家口速皆遣归以慰其父母妻子之望所留军器亦悉送纳庶几求福之道朕以至诚待人毋或蓄疑自诒伊戚赐汝敬等钞为道里费并赐交阯遣来头目黎器等钞及文绮袭衣命与汝敬等同行
　　○直隶广平府成安永年二县河间府吴桥县大名府滑县山西平阳府吉州各奏民人乏食已借官仓榖麦给之俟秋成偿官
　　○庚午总兵官都督萧授及贵州都司布政司按察司巡按监察御史奏昨奉敕招抚蛮寇今西堡长官司蛮人阿骨阿哈平越卫谷旺苗人甲农甲恕清平长官司平若等寨蛮人阿夜底寨长官司蛮人干炒普安州火头鲁革四川筠连县蛮贼为乱者俱向化惟都匀卫丰宁等长官司贼首罗文荡贵州宣慰司谷把寨苖人革子祼仍逃窜深险  上遣敕谕曰蛮人已附宜善抚之未附者再遣人谕以祸福蛮性虽悍亦必恶死好生不敢终不服也
　　○设江西高安县阴岗巡检司先是高安县奏阴岗山深路僻盗贼出没去县遥远卒难制驭请立巡检司镇之事下江西三司覆勘至是奏以为宜故设焉
　　○湖广永宁卫奏大水坏城四  百丈  上命俟农务毕修理
　　○辛未福建建宁府儒学教授彭勖言尧舜禹汤文武周公之道非孔子无以传所谓集群圣之大成濂洛关蜀之学非朱子无以明所谓集群贤之大成孔子删述六经垂宪万世实后学之所法朱子注释六经折衷群言乃后学之所宗天生圣贤扶植纲常传续斯道莫有盛于孔子朱子者也洪惟我朝继天立极  圣圣相承崇尚儒道内自太学外及府州县学咸立庙祀先圣先贤又于先圣孔子阙里立庙皆以春秋致祭设教授以训其子孙建公爵以贵其嫡嗣尊崇之典无以复加  圣恩广大万方共戴且如唐张九龄宋余靖辈有功德于当时者至今尚蒙朝廷于其故址立祠祭以特牲著之祀典切见先贤朱子虽列从祀而建宁府故宅旧有祠堂未蒙春秋特祭今已颓坏子孙身服徭役致令废学少齿士流乞敕大臣定议葺其祠庙以时致祭教其子孙稍蠲徭役俾天下后世咸称我朝崇报之盛典而垂光于无穷不胜幸甚  上命行在礼部议之
　　○四川杂谷安抚司土官阿漂等来朝贡及马谢袭职恩
　　○交阯镇夷卫等衙门土官指挥同知武孝先等九十五人奏愿在京居住  上命行在礼部循迤北来降人例赐金织袭衣彩币银钞绢布绵花鞍马等物仍命所司给房屋器皿等物如例
　　○赠交阯死节辽东都司都指挥同知李任为都督同知燕山前卫指挥使顾福昌江卫指挥使刘顺广西桂林中卫指挥使徐骐为都指挥同知交阯前卫指挥佥事周安为指挥同知南宁卫正千户蔡颙为指挥佥事燕山左卫副千户桂胜为正千户谅江府知府刘子辅谅山府知府易先为布政司参政政平州知州何忠为府同知内官冯智为内官监太监俱赐诰命遣人致祭给米布且召任等子孙承袭子辅先忠皆复其家先是交阯布政使弋谦以任等死节事闻  上恻然曰大丈夫为国固当杀身成仁舍生取义任等可谓无愧矣至是有褒赠之命惟指挥陈麟亦杀贼自刎而死有司言其尝同朱广开门纳贼虽死不足掩过故恩不及李任金华永康人洪武中袭父爵为燕山右卫指挥佥事从  太宗皇帝起兵靖难以功累升辽东都司都指挥同知镇守彰德宣德元年从征叛贼黎利守昌江贼既获都督蔡福逼令福至昌江城下呼任等速降任于城上唾骂福曰汝为大臣不能杀贼反为贼用狗彘不若用铳击之贼惧拥福去贼以昌江为官军出入咽喉之地大集兵象用乌龟笆吕公车云梯来攻任与顾福等留老幼妇女守城率精锐出击贼烧其攻具贼又筑垒射城中任福夜出袭破贼营贼掘地洞欲潜入城任开横沟用将军石击之入者辄死城中士卒初有二千余人前后三十余战至是死亡过半贼益兵象攻围日急相拒凡九阅月人力疲困刍粮匮乏而贼益众以云梯登城夺其门任复率死士三战三败之贼拥象益兵而入任与福不能支皆自刎死内官冯智指挥刘顺知府刘子辅俱自缢死城中军民妇女不受屈辱自死者数千人刘子辅庐陵人自太学生擢监察御史持身谨行俭约如布衣时而用法公平尝按临浙江者三年不见声色而浙江之人善者爱之横者畏之宪使周新持风裁不苟许与独穪子辅为贤御史升广东宪使坐累左迁交阯谅江府知府抚恤其民如子民爱戴之黎利攻围谅江城时寇势猖獗他郡县城多已陷子辅与守将倡兵民效死守寇增众攻城城中食且尽而人心益固相拒九阅月寇攻甚力遂破城城中兵民尽斗以死无一人降者子辅知事不支曰郡亡吾亡义不可污贼手即自经死一子一妾皆先子辅死何忠字廷臣江陵人举进士为监察御史有能名永乐中以言事升政平州知州忠聪敏有政事才居官廉慎不妄交处为御史持正论莫敢干以私当言事时忠以疾家居众御史以所言事示之忠为增损皆切于事情为州民心翁然安其政虽深谷蛮酋素顽犷者亦乐于趋事后以计事至布政司宁桥之败贼乘胜进逼城下人心惶惧成山侯王通诡谋与贼和为书遣山寿家人遗贼谓朝廷宥其罪贼果信引兵退先是密遣人奏事俱被贼遮留至是贼以朝廷宥罪遣头目陈渭老等奉表谢恩通遂遣忠及千户桂胜托以奏还地方与渭老同入朝实欲上达贼情请益兵征剿至昌江内使徐训泄其谋忠等遂被拘留贼素闻忠刚介有学识数以甘言羙职诱令从己忠不听后以刀锯临忠曰从则生不从则死忠瞋目视贼大骂曰我天朝臣子恨不斩汝以归报朝廷肯从汝反求治也骂不绝口又以刃逼胜胜亦不屈忠父子及胜同日俱遇害忠初被拘即赋诗以死自誓徐麒与千户蔡颙守丘温贼攻围已久城中粮尽官军多弃城奔遁麒等犹率罢卒固守贼急攻城城陷城中人无一降者贼屠城麒颙皆自缢死易先湘阴人初以国子生授谅山府知府在郡有善政蛮人信服任满还朝郡民相率诣巡按御史保留御史以闻特命复其职而进至正三品禄还谅山至是陷城自缢死周安由振武卫指挥佥事从征黎贼改任交阯前卫指挥佥事守备乂安判寇黎利势猖獗都督蔡福召诸将议曰今在此刍粮实艰不可据守收拾回东关众皆诺千户包宣独领兵百余人径奔贼营安率众与演州卫军民还东关行至富良江遇贼寡弱不敌为贼所拘福被贼逼令往各处诱守将出降安愤惋与众谋曰官军必来讨贼各潜备竹枪斫刀伺官军至为内应破贼必矣宣觉其谋以告利利怒尽杀之利将杀安安曰吾天朝臣岂死贼手与指挥陈麟奋跃而起夺贼刀杀数人乃皆自刎
　　○直隶扬州府通泰高邮等州及凤阳府寿州霍丘县江西九江府德化瑞昌二县各奏人民缺食已借官仓米赈济俟秋成还官悉以其数上
　　○壬申赐广昌悼平王之子名曰美坚
　　○直隶真定府赵定冀三州真定平山获鹿井陉阜平栾城藁城灵寿无极元氏曲阳行唐新河隆平高邑赞皇临城新乐一十八县及顺德府平乡内丘唐山沙河钜鹿五县广平府肥乡邯郸永平三县各奏自去年十月至今年夏不雨麦苗枯死无收今徵夏税艰于办纳  上谓行在户部臣曰旱无麦而欲徵税民何从出今郡县言者甚众其悉免徵且思所以宽贷之毋令失所
　　○癸酉四川岳希蓬等长官司长官血只湖广散毛宣抚司前剌别长官司故土官田大旺送子兴静州长官司土故长官崖济子原保陇木头长官司土官长官原保子血保云南之云南驿故土官驿丞袁思聦妻李氏等来朝贡马
　　○行在礼部尚书胡濙奏近金吾左卫指挥使潘谅等三十三人病故例应赐祭  上曰此皆事  先朝尝从征讨者生能效劳死当矜恤赐祭如例若有当褒赠者亦须举行
　　○甲戌汝南王有勋新安王有熹有罪俱免为庶人先是掌彰德卫事都指挥王友奏比于彰德城外得一矢上系书发视之乃祥符王与赵王通谋为逆者谨以上闻  上览之书辞悖逆皆忿怨朝廷指斥乘舆且约连兵犯阙以复高煦之讎书内外皆有祥符王印识  上曰此奸人造诈欲祸赵叔及祥符耳岂王友所自造乎盖友前为赵王奏其暴慢无礼故  上疑之即追友及捕其左右所亲信皆至鞫之且遣书周王有燉告之故并录书示之曰此必祥符王怨家所为但祥符一来面询之怨家即得矣叔亦宜遣人密察如得实即驰报于是遣敕召祥符王有爝王友先至鞫讯无所得及祥符王既至以书示之祥符王言此非外人臣愚不能事弟新安王彼素恶臣或其下人为此然不敢必  上遣书与周王言前事祥符王疑新安王所为须令新安来京回质之事可明并敕召新安王有熹有熹未至周王遣人驰奏言密访得新安王曾遣人往彰德至彼遽还考其日月与书合  上曰是矣命中官以锦衣卫官校驰诣河南潜执所遣者又得新安王所使造伪书伪印之人皆执之至京鞫之皆引伏并追得新安所赏白金珍宝彩币等物新安王至言此谋实汝南王有勋主之非独臣也遂厚赉祥符王命中官送归河南且遣书谕周王言诬祥符之事新安王及所使造伪书伪印送书之人皆已承服但新安执言与汝南王同为此谋更宜遣汝南王来面与辩明遂敕召汝南王有勋有勋至命京师亲王及皇亲文武大臣询之且出书及造伪之人与赏物示汝南新安两人皆嘿无言有顷新安王言皆出汝南王计策汝南王亦言作伪书伪印皆在新安府中何谓独我有熹遂发有勋谋害周王有燉数十事有勋亦发有熹杀人而食之事其作伪书伪印之人又言书词印文皆汝南殿下所教而威逼我等为之则新安殿下所与赏物皆出两殿下又言汝南殿下曾好言谕我此事成即再有大用汝者汝功不小矣我初皆不敢从新安殿下怒我顾我言不从即目下斩汝头不得出此门矣今日致我等杀身者两殿下也尚何言有勋有熹皆面如死灰闭目俛首汗流浃体群臣问汝南新安复有何言两人共对不肖薄祜罪应万万死何言惟  陛下矜怜于是还奏两人皆已承服无异词  上曰于法何如对曰律凡投隐匿姓名文书告言人罪者绞又诬告期亲重者加所诬三等今有勋有熹所诈为祥符王与赵王通谋书干系反逆大罪两人于律应死无疑  上遣书并有勋等所造祥符王伪书及造谋本未悉录示赵王高燧书曰人之至亲莫切于父子兄弟前年岷世子徽土□夜不友其弟镇南王欲挤之死地不告其父私与火者二三人谋中夜逃出赴京诬告镇南王谤毁  皇祖  皇考咒诅朝廷阴养军师募兵谋反等事又诬其父爱妾奸事秽恶不可闻后召镇南王至京面对并无分毫实迹悉是虚诞之言汝南王有勋新安王有熹皆素恶祥符王近有勋有熹合谋伪刻祥符王图书及作祥符王与叔书一通腾谤毁之词寓不测之意置彰德城外道傍其意欲嫁祸叔父及祥符王都指挥王友得书以闻初疑友为此以离间至亲执友及其左右至京诘问皆无实迹乃召祥符王至以书示之祥符即言此必出有熹具言有熹平日所为凶悖虚妄谤毁同气数事遂捕得有熹所令伪造图书及写书送书之人皆吐实无隐乃召有熹面质之诡谋实迹彰彰明白有熹即引有勋实与同谋盖计虑委曲多出有勋召有勋至不能隐即皆承伏因并发露其两人平日奸谋欲害周王而夺其位具有徵验观徽焲有勋有熹三人包藏祸心上欺  天地鬼神所为不孝不忠不仁不弟稍有一毫人心者肯为此哉同气相残人伦之变言之可愧亦可痛伤其徽焲前已遣归其父令自治之有勋有熹今遵  祖训俱降为庶人取其家属皆至同居北京庶其省躬悔过予即位以来恭体  宗祖之心恒务睦亲而徽焲有勋有熹实自作孽虑叔未知其由特用奉告惟叔与予心腹相照明于皎日岂彼奸凶小人之所能间观之不必介意也并以书遍告诸王遂免有勋有熹为庶人处之北京遣中官赍书谕周王有燉悉送其妻子家人赴北京同处敕法司以所造伪书伪印及送书彰德与凡同谋之人戮于市家属给功臣之家预闻其谋不首者徙边有勋者周定王第二子有熹第五子有勋志虑不减自少与高煦善建文中有勋尝告其父定王不轨父被削夺囚系至  太宗皇帝临御其父始释复爵遂奏乞诛有勋  太宗委曲解之遣有勋居云南大理以释其父憾后以定王老始命归河南有勋同世子有燉嫡出有燉无子有勋庶长子子墐生数月定王命为有燉后有燉甚爱之年几壮矣定王薨世子嗣封时多病有勋意嗣王有不幸而无子即己当嗣遂百计欲夺子墐归不得则形之忿詈嗣王不获己竟遣子墐归有勋所有勋仍日夜谋害嗣王不已至是命子墐皆免为庶人有熹天性狠毒常手刃杀人所为横恣诸兄莫敢片语正之独有勋好为邪谋则与之合有熹嗜生食人脑及肝胆常以薄暮伺有过其门者诱入杀而食之以是其府第前日未晡即断行迹爰是削夺居京师汴人称快云
　　○镇守广西总兵官都督山云奏交阯黎利以兵迫胁广源州土官知州闭色新从己色新父子不从分守山寨潜遣人来言缓急乞以兵援  上降敕报云曰闭色新向慕朝廷忠义可嘉然朕不欲以土地之故至于杀人卿宜审势度力可援则援不可则已若其父子来归即收入内地加意抚绥勿令失所
　　○顺天府霸州保定县老人奏民死徙者一百余户其宣德二年该纳夏税小麦七十三石八升秋粮米一百七十六石草二千九百五束并丁口盐钞等项无从徵纳乞为除豁从之
　　○乙亥命故河南都司都指挥佥事赵原弟铭袭为羽林前卫指挥同知羽林前卫指挥同知韦福子兴指挥佥事李龄兄义俱袭职以府军右卫指挥使马俊合吾左卫指挥同知张英府军后卫指挥同知马隆旗手卫指挥佥事成得老疾命俊子忠英子玉隆子旺得侄敏代
　　○以狭西都司都指挥使张麟老疾命致仕以其子泰为宁夏左屯卫指挥使领马操练仍命麟往训督之  上因谓侍臣曰古谓将门出将盖子孙亲见祖父所为自然谙练麟虽老素有材识使泰能似之固于国有用于家亦可长保富贵
　　○赐交阯新安府所属来朝土官主簿郑吴等并土僧智深等二十人银钞彩币表里纻丝衣服布绢等物有差
　　○掌行在后军都督府成国公朱勇奏本府治岁久朽腐请用军修治从之
○丙子以训导李鸣鹤为驸马井源家学录  上命行在吏部臣曰驸马不务诗书通古今晓忠孝仁义之道必至怠惰骄纵何以保富贵须使之亲近儒生  先朝驸马家有学录今可择端重儒者一人与井源至是吏部言鸣鹤可用遂命之
　　○广东布政司左参议李守中以疾乞致仕守中湖广宁乡县人由户部员外郎升参议遣从镇远侯参赞军务至是引疾恳辞遂命致仕
　　○丁丑赐皇姑咸宁长公主银五百两钞一万贯文绮彩币一十五疋上御左顺门谕行在兵部尚书张本曰昨日有总小旗子孙并枪不胜者十余人奏乞再并朕已许之盖此皆有志之人能念祖父辛苦得之故虽小名分亦思继承不坠今有祖若父为大官而子孙安于豢养不习武艺临事失措隳废前人之功岂不为此人所笑尔宜谕勉之
　　○旌表节妇孙氏等十三人孙氏淮安山阳县民韩宁妻夫亡年二十五遗腹生一子辛勤育孤养姑尽孝誓不再适吴氏苏州吴县民戴胜保妻早丧夫家贫子幼勤俭纺绩以奉舅姑誓不更嫁邵氏淮安山阳县民梁贵妻孙氏仪真卫军张彦铭妻郑氏徽州婺源县民方刚妻俱夫亡年少抚孤子躬勤纺绩以养舅姑守节至老张氏仪真卫总旗王子忠妻夫亡一子才三月守节不嫁陈氏安庆怀宁县民许福受妻蚤丧夫无子誓不他适取族子为嗣抚育成立程氏亦怀宁县人父益为归善县丞以嫁惠州百户之子杨宗礼夫亡一子亦卒程年二十三誓不更嫁孝养舅姑舅姑亦没丧葬毕以母老弟幼而家甚贫乃归与弟同居以奉母年逾七十杨氏神策卫军刘受妻徐氏应天府六合县民郭盟妻谢氏顺天府大兴县民王受二妻尹氏抚州乐安县民傅良王妻张氏武昌江夏县民陈得显妻俱年少丧夫誓不再嫁抚育孤子家贫躬女事奉舅姑志操洁白事闻俱旌其门曰贞节
　　○戊寅设湖广剑南长官司以牟酋蛮为长官谭镇蛮牟蛮政为副长官隶忠路安抚司摇把峒长官司以向墨古送为长官冉豪虎向星祖为副长官在上爱茶峒长官司以向恶送为长官汪得良为副长官在下爱茶峒长官司以谭成威送为长官向貊送为副长官镇边蛮夷官司以谭惹添旺为长官向仁送为副长官隆奉蛮夷官司以田友晟为长官向平均冉桂真为副长官皆隶东乡五路安抚司东流蛮夷官司以田铭为长官黄常谭震为副长官腊璧峒蛮夷官司以田兴为长官刘斌为副长官皆隶散毛宣抚司西泙蛮夷官司以秦万山为长官黄成珊向政旭谭忠信为副长官隶金峒安抚司先是施州卫忠路安抚司等衙门各奏前元故土官子孙牟酋蛮等各拥蛮民久据溪峒今就招抚请开设衙门授以职事行在兵部以闻  上曰驭蛮夷固当顺其情所设衙门亦宜有等杀其议以闻于是兵部请以四百户以上者设长官司四百户以下者设蛮夷官司元故土官子孙量授以职从所招衙门管属  上从之故有是命
　　○赐云南威远州知州刀庆罕所遣头目招刚刀著中等钞币有差就令赍敕及金织纻丝纱罗赐刀庆罕仍给信符勘合底簿
　　○己卯遣中官祭中霤之神
　　○庚辰上出酒谕示百官时郎官御史以酣酒相继败或请遂禁酒  上不从故作酒谕其文曰天生榖麦黍稷所以养人人以麴檗投之为酒周官有酒正以式法授酒材辩五齐之名三酒之物以供国用书秬鬯二卣曰明禋诗既载清酤赉我思成以享祀神明也厥父母庆洗腆致用酒以事亲也岂乐饮酒以燕臣下也酒醴维醹酌以大斗酾酒有衍笾豆有践燕父兄及朋友故旧也皆用之大者酒曷可废乎而后世耽嗜于酒大者亡国丧身小者败德废事酒其可有乎自大禹＜锍-釒＞仪狄戒甘酒成汤至帝乙罔敢崇饮文王武王戒臣下曰无彝酒曰德将无醉曰刚制于酒孔子言不为酒困又礼有一献百拜然则酒曷为不可有哉夫非酒无以成礼非酒无以合  惟谨圣人之戒而礼之率焉庶乎其可也
　　○辛巳赐四川杂谷安抚司土官阿漂岳希蓬等长官司长官血只等静州长官司土官长官崖济子原保等陇木头长官司土官长官原保子血保等云南之云南驿故土官驿丞袁思聪妻李氏等湖广前剌别长官司故土官长官田大旺送子兴等钞有差
　　○蔡福朱广薛聚于瓒鲁贵李忠伏诛福为都督广聚瓒皆都指挥贵为指挥忠千户福等初在交阯镇守乂安为贼所围福不与战而率广等降贼且教贼造攻具以攻东关时有官军九千余人欲焚贼营福等令百户牟英告贼贼尽杀九千余人遂攻昌江等城而福历说各城之人出降尝至清化驰马城下大呼曰守城者见几则可保生不然肝脑涂地为知州罗通等大骂而去至是利送福等归京师命公侯伯五府六部都察院及京卫官三四鞫之皆伏罪覆奏命悉弃市而籍其家
　　大明宣宗宪天崇道英明神圣钦文昭武宽仁纯孝章皇帝实录卷之四十三
　　明宣宗章皇帝实录卷之四十三终
大明宣宗章皇帝实录卷之四十四
　　宣德三年六月壬午朔
　　○甲申命定国公徐景昌行在鸿胪寺左少卿刘顺为正副使持节册潞州卫百户韩福女为陵川王妃南城兵马副指挥王克智女为平遥王妃
　　○命沈简王第二女浑源郡主配潞州仓副使张唤子儒第三女翼城郡主配本府典膳所典膳副袁广子通第五女河津郡主配本府仪卫司典仗田春子杰唐定王长女鲁山郡主配开平卫指挥同知郭崇弟岩第二女河内郡主配南阳卫士张旺子铉命儒等皆为仪宾赐之诰命
　　○行在工部奏北京浑河水溢冲决卢沟河堤百余丈今水势日增伤民田稼请令北京行部行都督府役军民兼修  上曰此不可缓令昼夜并力用工
　　○乙酉梁王瞻垍妃纪氏薨遣使赐祭命有司治丧葬
　　○夜有流星大如杯色赤光烛地起羽林军南行至近浊炸散
　　○丙戌四川播州宣慰使杨昇遣弟钦叠溪等长官司土官长官郁书华郁即长官司土官长官翁布来朝贡马
　　○狭西布政司奏西安府同州耀州蒲城郃阳韩城澄城白水高陵泾阳县延安府鄜州中部甘泉宜川宜君肤施洛川保安县巩昌府秦州自正月至五月不雨豆麦旱伤命行在户部勘实除税
　　○戊子四川长河西鱼通宁远军民宣慰司剌麻冷真星吉卭部长官等司土官长官阿乔遣把事李侍乔前中里县土官知县古做遣把事张阿直贡马及方物湖广施南宣抚司等衙门故土官副使谭攀安子铭元马拦安抚司故土官安抚向必子英尖岭长官司故土官副使黄黑用子巴备等贡马奏乞袭职○命掌狭西行都司事右军都督府都督佥事刘广佩平羌将军印充总兵官镇守甘肃
　　○命守凉州狭西行都司都指挥使吴昇归掌行都司事
　　○庚寅给辽府兴山松滋二王岁禄各二千石江陵郡主及仪宾赵庆岁禄共八百石皆米钞中半兼支
　　○  上谕行在工部臣曰缘河堤岸每岁多是预防今年雨多潦水泛溢必伤田禾宜遣官督军卫有司巡视稍有溃决即用修筑其他卑薄之处亦令增高培厚庶不为患
　　○辛卯代世孙仕壥嫡母胡氏卒遣使赐祭命有司营葬
　　○辽王贵烚奏举前荆州府学教授陈绍先端重有学乞除本府纪善永兴王志墣奏举陇西县学教谕冯益通经乞除教授  上谕行在吏部臣曰王欲亲近儒者讲论经史以资辅导此意良嘉其从之吏部言选才授官出自朝廷王岂可自择  上曰朕推诚以待宗室不必校此
　　○广灵王逊火□民奏仓官王本库官白顺中轻慢无礼尝口发秽言詈及  祖宗  上致书王曰詈及  祖宗罪当死已敕法司禽治果实必杀不赦秪虑下人交构托此告讦则或有未明盖叔居府中其无理毁詈必非亲闻凡有闻者见者及来启者望皆发来证验明白则彼死不冤矣
　　○  上谕行在工部尚书吴中曰今天气炎热工作未休军民劳苦其必不可已者略加缮完他不急之役皆罢之
　　○总兵官平江伯陈瑄奏初选武职能干者运粮近都司卫所别以小弱老病者代之又岁限正月起运今有稽延至三四月未至者操船军有故亦不拨补乞令各都司卫所皆委能干官造册记名专令督运不许别差操船军缺即为拨补庶免漕运稽迟  上谕行在户部臣曰北京仰给漕运用非其人则事隳矣今后敢有不差原委官及军缺不补都司卫所正官首领官俱罚俸半年仍敕瑄漕运或别有长策足使公私两利者计议以闻
　　○巡按监察御史王豫奏密云中卫所属幵连口及石塘岭口关垣十一处皆边防切要之地因山水冲决守备军少请令附近军卫有司修筑仍令镇守都督陈景先等督工从之○顺天府武清固安二县言霖两连旬洪水冲决河西务及当渠里秦家口堤岸伤民田禾  上命二县民及屯军合力亟修
　　○夜有流星大如鸡弹色赤有光出奚仲南行入天桴
　　○癸巳  上谕行在户部臣曰霖雨久不止水潦泛溢今城中薪刍涌贵凡有运载入城者悉免抽分违者罪之
　　○甲午少保兼行在工部尚书吴中下狱先是中私以官木砖瓦遗太监杨庆作私第甚弘壮  上登皇城楼遥望见之问左右得其实遂下中狱
　　○山西布政司奏太原府石平定忻保德代岢岚六州交城祈文水清源宁乡乐平太谷临岚徐沟太原榆次兴阳曲寿阳定襄静乐盂崞五台河曲繁峙二十二县大同府朔州马邑怀仁山阴三县泽州高平县潞州潞城屯留壸关长子襄垣五县辽州并和顺榆社二县沁州并武乡县汾州并孝义平遥介休三县春夏不雨麦榖旱死人民乏食  上谓行在户部臣曰今诸郡县告饥者众朕朝夕拳拳卿等亦当与朕同虑即遣官驰往发廪劝分以济之凡有可以救荒之术熟议以闻
　　○丁酉赐四川叠溪长官司土官长官郁书华等郁即长官司土官长官翁布长河西鱼通宁远等处军民宣慰司剌麻冷真星吉等卭部长官司把事李侍乔等前中里县把事张阿直等播州宣慰使杨昇弟钦等湖广施南宣抚司故土官舍人谭铭等元马拦安抚司故土官舍人向英等尖岭长官司故土官舍人黄巴备等钞彩币表里有差
　　○行在礼部奏比者天下僧道行童至京请给度牒动以千计而神乐观太和山五台山为多  上曰祖宗之制度僧道有定额今神乐观太和山五台山或不及额数宜审其不违例者给之余皆勿给
　　○南京大报恩寺成命应天府常以民夫五十人及留工匠五十人备洒扫修理
　　○下内官裴宗汉行在锦衣卫狱初宗汉管木厂坐盗市官木又贿太监杨庆求免罪事觉付法司治奏宗汉盗官物应斩  上命付锦衣卫狱械系之
　　○霖雨通州河溢水及城趾深一丈余城坏者一百三十余丈
　　○己亥  上谕都御史刘观等曰北京各厂库局所贮木石甎瓦等料皆劳苦军民以积于此而工部及主守之人略不念其所自视同己物私以与人不可胜计比来事觉已寘诸法尔即揭榜晓谕各厂库局所蓄之物皆具实数收支务令明白不许纤毫侵欺如仍旧币不悛者犯人处死全家发戍口外
　　○复行在工部尚书吴中官而罢其少保之职中坐私取官木等物以遗太监杨庆锦衣卫指挥王裕知而不奏事觉命法司及群臣鞫问有验法司论中监守盗官物结交内官当斩裕不奏当连坐  上曰中  皇祖旧臣姑宥之但罢其少保职仍罚尚书俸一年下裕于狱已而宥之
　　○贵州都指挥同知焦得等奏前奉敕以广西遣回官军六千五百人仍赴都督山云处操备今贵州都司兵已调二千征松潘其万五千从都督萧授调用今都司守御兵少乞以山云操备者还贵州  上敕得等曰广西方用兵今命都督萧授还兵五千松潘还二千足以备御前奏蛮民作梗者已抚定六处惟二处未靖可再遣人招抚毋轻动兵以伤良善
　　○夜有流星大如杯色青白有光起即位西北行至浊
　　○庚子贵州安顺州土官同知阿宠遣把事阿关镇宁州遣把事阿宗西堡长官司故土官长官温林子阿健遣把事阿者十二营长官司副长官萧贤遣把事杨保宁谷寨长官司长官阿艾遣通事李得慕役长官司土官长官李福海遣寨长杨得顶营长官司副长官程受遣把事赵陆康佐长官司副长官余鉴遣把事的比福余卫指挥同知把秃遣千户那该等贡马及方物
　○修怀来岔道新店等处桥梁二十一所
　　○辛丑造平阳王府典仗所印
　　○遣使召山东布政司左参政叚民四川布政司右参政李衡江西布政司右参议刘中敷福建按察使邵＜王巳＞山西按察使郑辰浙江按察司副使魏源四川按察司佥事柴震河南按察司佥事傅启让时  上以侍郎副都御史大理卿佐多缺命廷臣察举堪任者以闻少师吏部尚书蹇义等以民等名闻遂召之
　　○遣内官洪仔生徐亮等赍敕往孟琏及八百大甸木邦等处赐土官刀怀罕等金织文绮彩绢有差时刀怀罕等各遣人来朝贡象马方物故答之
　　○置隆庆州棒槌峪山巡检司初巡检司置于长安岭巡按监察御史邵宗言长安岭有官军守御其西北六十里东南四十里又有鸡鸣山土墓二巡检司而口外军民往往从棒槌峪逃逸乞移置于彼从之
　　○宥驯象卫指挥佥事张王□□等罪俾随都督山云讨寇先是云奏蛮寇掠横州王□□及千户徐礼百户周俊领兵哨守畏缩不进致民被害  上命云严治之王□□等皆坐失误军机当斩械至行在兵部尚书张本以闻  上曰用功不若用过姑宥之俾随云讨寇自效如有功复职无功仍坐前罪○行在户部尚书夏原吉奏主事孙冕自浙江还言苏松嘉湖杭诸郡今夏苦雨江水泛溢田稼多渰没  上命即遣人往与大理卿胡概周视水灾之处以闻又谓原吉曰水旱为灾所系甚大卿有所闻当悉为朕言之
　　○夜有流星大如鸡弹色赤尾有光出紫微东蕃西行入文昌又有流星大如杯色赤有光出五车西北行至云中
　　○壬寅增置富峪等卫经历内外卫所仓皆置副使初各仓俱以镇抚监临收支至是尚书夏原吉极陈武官监临收支之弊  上曰武人不习书筭不晓文移不能关防故多欺弊自今止令卫所首领官同仓官收支在京军卫事繁者宜添设经历一员内外卫所仓储粮多者添设仓副使  员于是在京富峪卫宽河卫神武前卫神武后卫武成左卫武成前卫武成中卫武城后卫义勇中卫义勇后卫忠义左卫忠义右卫忠义前卫忠义后卫蔚州卫会州卫大宁中卫大宁前卫金吾左卫金吾右卫羽林前卫燕山左卫燕山右卫大兴左卫济州卫永清左卫永清右卫通州卫经历司增置经历各一员其余内外卫所皆置仓副使一员南京户部奏浙江河南及直隶宁国等府岁办桑穰累年不足乞令巡按御史督之  上谓尚书夏原吉曰赋税徭役皆民所供岂但办桑穰一物今岁雨水为灾若令御史追问则扰动郡县姑缓之其年久不完者免之
　　○癸卯行在都察院左都御史刘观奏今钞法阻滞兵马司及里老旗甲俱不戒谕军民比其有犯又不举觉当严禁治自今有阻滞者许诸人首发犯人枷令一月其不用钞一贯罚纳千贯亲邻里老旗甲知情不首依犯者一贯罚百贯能首发者免之其关闭铺店潜自贸易及擡高物价之人亦令枷一月罚钞万贯亲邻里老旗甲知而不首者罚千贯若强买人物者量其物价每一贯罚千贯里老旗甲不严戒约仍前懈怠者俱治以罪  上曰罚钞不过欲钞通耳枷令一月太严但揭报示之使知所儆
　　○清理军政监察御史刘信奏兵部委太平府同知党睿同理睿怀奸托故不行请罪之  上曰古人言致身以事君今理军伍必命所在亲民之官者庶得下人之实不为所欺食五品禄乃不肯任事将焉用之遂命信治之如律
　　○徙威州治所时松潘蛮寇焚州治总兵官都督同知陈怀奏州治去千户所十余里又隔大河索桥缓急官军不能救援请徙州治于千户所对岸保子关  上从之○免山东莱州府高密县逃民二百四十三户自洪熙元年至宣德二年逋负税粮二千一百五十石有奇
　　○夜有流星大如杯色青白尾迹有光出天市东垣后有五小星随之北行入紫微东蕃外
　　○甲辰巡按北直隶监察御史张莹奏五月六月连雨不已河决堤岸溺死军民坏通州良乡等处官民屋宇及渰没宛平大兴顺义大城保定文安永清宝坻香河霸州并保定等府新城等县田苗  上谕尚书夏原吉等曰灾不虚至必有其咎宜勉思宽恤之道
　　○乙巳命都指挥使宫得等任山西等都司先是  上谓太师英国公张辅等曰都指挥总制一道所任不轻闻多有老疾者卿等宜从公简择果当代者代之于在京都指挥内选用至是辅与公侯伯都督及兵部尚书会议以山西等处都指挥卢整等二十五人老疾请以所选在京都指挥使宫得等代从之于是命得任山西都司都指挥同知王贵任大宁都司李汉山西都司宫聚四川都司都指挥佥事吕整山西行都司石得魏清大宁都司李斌万贵四川都司魏整岳贵四川行都司葛亮魏全江西都司何贵湖广都司张凯福建行都司戴广贵州都司吴迪云南都司轩成广东都司霍让广西都司
　　○命故虎贲左卫指挥同知李斌弟广府军左卫指挥佥事王义壻魏昇袭职羽林右卫指挥同知朱斌老疾命其子贵代
　　○金吾左卫指挥同知傅广自宫愿效用内庭行在礼部以闻  上曰已有例禁止此人身为指挥尚欲何求而勇于自残求进若勇不畏死能立功名何患无高爵厚禄其付刑部治罪
　　○丙午以九载考最升行在尚宝司丞葛贞为本司卿山西泽州儒学正赵冕为礼科给事中行在广东道监察御史李纶为江西按察司副使山东道监察御史严孟衡为浙江按察司副使江得为河南按察司佥事云南道监察御史祝昇为四川按察司佥事北京道监察御史胡亨为狭西按察司佥事贵州黎平府知府司祥为两浙盐运使黜广西道监察御史李复善为新都县知县以都御史言其不谙刑名也
　　○直隶大名府滑县民奏运官豆七千六百石至通州已输仓者五千余石余皆在舟忽风雨暴至舟覆并操舟者七人皆溺死乞免陪输  上谓行在户部臣曰人且溺死豆可问乎其免之
　　○丁未命左都御史刘观巡视河道敕谕之曰比年以来缘河提督官徇私灭公贪弊百出侍郎曹本催督秋粮所至诸闸作威肆虐唯已所督运者得度其他处运粮及军民□贾皆不得行舟楫积滞雨水骤发伤坏者多今特命卿自北京直抵南京巡视凡河道淤浅闸坝损坏躬自提督修浚务俾舟楫顺利输运无阻公私两便卿其夙夜尽心无怠所事庶称委任
　　○黜行在北京道监察御史张鹗为良乡县知县鹗尝犯赃罪虽经赦犹黜之
　　○  上退朝御左顺门召三法司官谓曰近来在外有司多以犯赃得罪此固小人重利轻身然其间亦有君子奉公守法不徇私情奸宄之徒恶其不便于己装饰诬之法司昬懦不能辩理而自诬伏者亦有之矣凡人一被污陷子孙皆以为辱卿等切须详慎是是非非勿有所枉
　　○戊申  上阅  皇明祖训终卷顾谓侍臣曰自古创业难守成不易我  太祖皇帝起布衣与群雄并驱将二十年乃悉平僣乱奄有中夏申明礼义之教而万几之暇复制  租训一编示法子孙盖历六年始克成书思虑之周防范之密至矣备矣后世子孙但谨守  先训每事遵用不敢违越岂有过举哉侍臣对曰诚如  圣谕然以今日言之躬蹈当自  陛下始  上曰然亦赖卿等匡辅若一言一行或背  祖训卿等须直言之书云监于先王成宪其永无愆亦贤臣以告其君者也卿等勉之
　　○己酉停造新钞时  上以钞法不通谓尚书夏原吉等曰国家造钞本以便民交易何分新旧朕闻前者民间用钞不问残缺惟字贯稍可辨者皆通行无滞自户部榜出示以钞样务要明白完全小民无知缘此便生好恶至今为梗今即停造新钞在库者亦勿支拣旧钞堪用者备赏赉不堪者烧毁庶几钞法可通于是造钞工匠皆令休息郡县岁办桑穰悉停止○湖广前忠信军民府故土官知府覃吕啼送孙隆前野王长官司土官长官田驴其什用子散鲁前隆渠守镇诸峒蛮夷宣抚司故土官宣抚郎应隆子文前镇南大奴峒宣抚司故土官宣抚田黑用子斌前镇远安抚司故土官安抚苟候驴子向世雄前顺化安抚司故土官安抚旺踵子墨言送前九溪军民宣慰司故土官宣慰使墨迪送子古珠前红奉峒安抚司土官安抚景先子木豪忠路安抚司把事牟铭进等来朝贡马及方物
　　○命北京行部行都督府修神武义勇武成永清锦衣金吾燕山诸卫仓皆以久雨颓坏也
　　○庚戌敕南京守备襄城伯李隆及户部今朝廷所出钞多以致民间阻滞新钞可暂停造工匠听其休息提举司官吏不动各处买办桑穰已起角□羊者令送京收贮未角□羊者停止内府见贮旧钞甚多今发去钞样即委内官一员同户部官御史给事中各二员选拣如样者收贮于库凡一应支给俱用此钞不堪者悉毁之已造完新钞悉收库不许放支其各处角□羊纳钞如旧收受不许选拣待入库后如前例选拣支用敕南京太监郑和王景弘等亦如之
　　○日上生背气一道色青赤随生重半晕及生左右珥色黄赤皆鲜明
　　大明宣宗宪天崇道英明神圣钦文昭武宽仁纯孝章皇帝实录卷之四十四
大明宣宗章皇帝实录卷之四十五
　　宣德三年秋七月辛亥朔享  太庙
　　○遣中官祭司门之神
　　○选太原前卫千户曹英孙女为镇国将军羙垸夫人平阳卫指挥桂德孙女为镇国将军美垙夫人平阳府临汾县民贾整女为镇国将军美埻夫人
　　○壬子赐贵州安顺州把事阿关镇宁州把事阿宗西堡长官司把事阿者十二营长官司把事杨保宁谷寨长官司通事李得慕役长官司寨长杨得顶营长官司把事赵陆康佐长官司把事的比福余卫千户那该等钞彩币表里有差
　　○福建布政司及巡按监察御史奏浦城建阳二县有强贼三百余人劫杀人民焚庐舍敕福建都司行都司选精锐官军委都指挥徐信率领捕之贼若越境则会浙江都司兵夹攻之须尽灭乃已毋遗民患别敕浙江都司委官率兵临境以俟且并戒其约束官军严纪律毋扰平民违者并所管头目悉处重法两都司合攻之际毋执偏私毋相推调以纵贼徒仍令榜谕所在官吏军民有能导引官军捣贼巢穴者升赏如擒强盗例若贼中有能悔过归正或自首或指引官军擒捕或缚贼赴官者不问人之多寡悉免本罪如例给赏
　　○夜有流星大如鸡弹色青白尾迹有光出北斗魁西北行至云中
　　○癸丑云南总兵官太傅黔国公沐晟言云南潞江千夫长刀不浪班叛归麓川聚众攻劫潞江安抚司逐土官安抚曩壁入金齿杀招刚因达硬等七人劫夺财物焚毁民居又据潞江驿逐驿丞周礼立寨固守断绝道路蒲＜棘火＞阿昌诸蛮与之接境虑相扇为乱请发兵讨之  上曰边兵重在守备岂可轻动敕晟与三司熟议或抚谕或征讨必图万全
　　○甲寅  上以天气炎热命三法司＜锍-釒＞决系囚
　　○泗州民奏州民养孳生马者洪武十八年定养马之例凡养牡马一匹免粮二十五石牝马一匹免粮三十石永乐中罢养马仍徵税粮近复令州民养马兼当别差税粮乞授洪武中例蠲免  上谓行在户部曰孳牧劳民马死又责其偿朕恒悯之况泗州  祖陵所在免粮有例其准所言
　　○乙卯修文明顺承二门外桥梁
　　○顺天府三河县奏本县错桥东通辽海西达京师今年五月霖雨山水暴涨坏桥甃石皆决驿使往来不便乞拨军夫工匠于华山石厂取石修砌庶几可成从之
　　○丙辰升行在通政司通政使顾佐为行在都察院右都御史
　　○顺天府丰润玉田平峪昌平东安密云怀柔七县涿州房山县通州漷三河二县河间府河间静海献任丘肃宁五县真定府深州及晋州饶阳元氏高邑三县保定府祈州及雄完蠡定兴清苑博野容城安肃满城新城十县安州新安县易州涞水县永平府滦州及卢龙昌黎迁安三县大名府开州及长垣南乐浚清丰滑魏六县广平府成安县湖广岳州府华容县及南直隶和州各奏今年五六月苦雨山水泛涨冲决堤埂渰没田稼  上召六部尚书蹇义等以奏示之谕之曰天降灾祥在德朕览之凛然卿等皆当勉思恤民之道必在务实毋事虚文
　　○戊午敕行在都察院右都御史顾佐曰都察院受朝廷耳目之寄掌国家纪纲之任用得其人则庶政清平群僚警肃用非其人则百职怠弛小人横恣必尽公廉乃称斯职近年以来在京诸司奸弊纷出其司风宪者非惟不能紏举且实与之和同若此所为国何赖焉尔佐刚直廉正简在朕心今特畀斯任其竭诚尽力必公必明恪恭夙夜毋惮勤劳弹劾愆谬毋避权要毋枉良善毋纵奸宄庶几人知警畏弊以清革副朕简任之意其各道见任御史宜审择之凡廉勤公正老成惇厚者俱留在职其不达政体不谙文移贪淫无耻及曾犯赃罪者悉送吏部降黜公差给假丁忧者亦如之务尽至公之道所阙御史即行吏部慎选自今不许滥授尔其钦哉
　　○总兵官都督谭广奏宣府怀安怀来永宁万全左右诸卫城垣并各处台墪桥梁近因久雨倾颓请以各卫军士修筑从之
　　○己未赐庆王世子秩煃安化王秩炵真宁王秩荧冕服
　　○敕大理寺卿胡概曰前命尔往应天常镇苏松等五府及浙江所属境内巡视军民利病殄除凶恶以安良善尔能钦承朕命用心效力不负任使朕已知之故屡有小人诬构尔过悉斥不听自今亦宜笃志竭诚一遵前敕而行毋惮权要必使为恶者知警于公法为善者获安于田里惟廉勤明公慎终如始乃有以服人心而称委任钦哉勿怠
　　○福建福清县耆民郑外进瑞麦赐钞遣归
　　○夜有流星大如杯色黄白光烛地起五车西北行至文昌
　　○庚申  上谕行在吏部兵部臣曰今后凡中官传旨除授官员不问职之大小有敕无敕俱要覆奏明白然后施行
　　○行在工部奏太常寺言徐王坟祠及祠祭署周垣因雨倾塌祠内帐幔亦多损敝命如旧修制
　　○辛酉行在兵部奏昨巡抚官布政使周干言浙江海盐县地临海岸每有倭寇洪武中设海宁卫及澉浦乍浦二千户所陆置烟墪水备战船瞭望巡守因得无虞永乐七年尽拘军船赴沈家门立水寨防守撤去烟墪倭寇乘虚连年纵掠水寨相去海盐千里不能救援民甚苦之请如洪武中防守今累覆勘皆以为便  上曰古人云利不什不变法凡谋事须为永久之计其再令巡抚大理卿胡概与三司计议果孰为便然后处置
　　○行在工部奏北京文明等门城垣及永平遵化蓟州密云等处城池喜峰等口关墙皆因雨潦倾坏命军卫有司修治永平诸处令都督佥事陈景先董其役
　　○壬戌赐湖广前忠信军民府故土官知府覃吕啼送孙隆前野王长官司土官长官田驴其什用子散鲁前隆渠守镇诸峒蛮夷宣抚司故土官宣抚郎应隆子文前镇南大奴峒宣抚司故土官宣抚田黑用子斌前镇远安抚司故土官安抚苟候驴子向世雄前顺化安抚司故土官安抚旺踵子墨言送前九溪军民宣慰司故土官宣慰使墨迪送子古珠前红奉峒安抚司故土官安抚景先子木豪忠路安抚司把事牟铭进钞彩币表里纻丝袭衣有差○瓦剌部属猛可不剌来归奏愿居京自效命为所镇抚赐冠带金织袭衣彩币银钞绵布鞍马仍命有司给房屋器皿等物如例
　　○广西总兵官都督佥事山云奏今年五月淫雨江涨柳州卫城坏五十九丈守御融县左千户所城坏二百八十七丈城门城楼亦皆摧外皆临贼境已督军严备然修城重役非军力所能独完乞令有司以民夫协助从之
　　○癸亥命行在工部修治都城外至居庸关桥梁道路之因雨倾塌者
　　○甲子以明日中元节遣郑王瞻埈祭  长陵  献陵
　　○敕通州神武定边蓟州等五十三卫指挥千百户葛森等各领轮班放回神铳手官军星驰赴京时  上将以农隙出郊阅武故有是命
　　○湖广前归德宣抚司等衙门故土官宣抚彭驴送子万隆等进茶马
　　○泗州人戴瘦仔伪为御史行钞法至清河知县李信圭察其伪擒送京师  上命三法司鞫治因谓少师吏部尚书蹇义等曰御史要官有志者能勤学励行何患不至小人苟图一时之利而杀其身何其愚也
　　○乙丑命行在户部尚书兼谨身殿大学士陈山礼部员外郎许敬轩为正副使持节封宁王第三子磐烑为宜春王太子少保礼部尚书兼武英殿大学士金幼孜吏部员外郎魏骥为正副使持节册宁夏左卫指挥佥事赵璧女为庆世子妃宁夏左屯卫指挥佥事张铭妹为真宁王妃宁夏中护卫指挥同知倪昇女为安化王妃
　　○中书舍人陈登卒登字思孝长乐人始以才荐授罗田县丞再调兰溪浮梁二县皆有治绩永乐初诏求四方能书者登以工篆隶举入翰林登博究深考自三代秦汉以降钟鼎金石山劖冢刻靡不默识当时无出其右者擢中书舍人凡国家有大制作篆籀之文皆出其手登负直气于所交游能面举其过不肯媕婀依随庶几刚正之士云
　　○夜有流星大如杯色赤有光起紫微垣内东北行至东井炸散
　　○丁卯宁王权遣人进扇且奏求铁笛  上命工制铁笛与之谓左右曰古人谓笛者涤也所以涤邪秽纳之雅正宁王之意其在此乎铁笛虽无当新制与之○免岷王楩华阳王悦燿每岁  圣节正旦冬至进贺表笺以王所少人差遣也
　　○靖江王佐敬母夫人耿氏卒遣官赐祭命有司治葬事
　　○升镇守河州都督佥事刘昭为都督同知往镇西宁兼理河州事召守西宁都督史昭及会宁伯李英还京
　　○召镇守蓟州等处都督陈景先还京
　　○设云南澂江府僧纲司
　　○南京国子监司业陈敬宗奏在京各衙门历事监生近因事简比旧减半其办事监生惟是急务差遣不拘常数余则斟酌事务繁简以次量拨宜以半年更代庶使均得肄业又本监所贮永乐年间散余列女传三千本年久损坏请给授监生又本监膳夫原以应天府上元江宁二县民充近以犯徒罪者充满日更代类多逃亡况法司见问囚人皆纳米赎罪满者无人更代乞额设三百名如有事故令法司照名拨补从之
　　○山西布政司奏造永和王坟茔用民地一十五顷有奇地之税粮未除  上命行在户部除之仍命行山西布政司令别拨旷闲田地与民使不失恒业
　　○戊辰行在户部奏宁王第三子宜春王磐烑岁禄二千石米钞中半当以江西附近郡县粮及官库钞给之  上从之谕尚书夏原吉曰近有言王府收粮或留难或多取或暴虐需索民甚苦之此皆下人所为王不能知可移文禁革违者绳之以法
　　○  上阅三法司所进系囚罪状谕之曰反逆人命伪造印信如律诈传诏旨诬告人因而致死宥死杖一百发戍辽东监守自盗常人盗仓库钱粮盗官畜产与受枉法财皆追赃论重轻谪戍辽东边卫及口外徒流者如例罚输作杖以下准钞法榜例追钞无罪者释之凡决遣千六百三十五人
　　○福建行都司械送谋反罪人楼濂等至京师濂浙江奉化人建宁府税课司官之子得罪于母逃至建阳民家诈为制书称九府小齐王民馆榖之为制王者冠服择日起事建阳县执送行都司遂送至京  上命三法司讯之皆引伏  上曰小人无知不可不治令锦衣卫械系其词所连者悉捕之
　　○己巳行在户部奏广昌王济熇薨岁禄二千石当停支而王妃及幼男女颇众拟依永乐间伊王薨例岁给米三百石  上曰王薨正当优恤其家三百石不足赡其加二百石令有司按岁给之
　　○庚午朝鲜国王李祹遣陪臣元闵生等奉表笺贡方物贺立中宫
　　○召镇守彰德都督李玉还京
　　○行在六科给事中引奏监生王伦等办事半年例应给赏回监读书  上因谕伦等曰自古大贤君子通知古今然后能立功名垂久远所以国家立法令尔等习诗书又令通政事宜各勉力不惟国家得人为用尔亦能立身荣家显祖宗矣伦等顿首而退
　　○辛未命故山东都司都指挥佥事刘亨子得新袭金吾右卫指挥使羽林前卫指挥使高福海庶兄福袭其职金吾右卫指挥同知蔡成老疾命其子瑛代○停开平运粮先是命阳武侯薛禄率军运宣府粮赴开平至是  上以积雨泥泞车行甚艰命止之仍命武安侯郑亨等散遣军士粮已支出者仍入仓召禄还京
　　○壬申霸州民诣阙言雨潦伤田禾人民乏食有司坐买蒲草土硝等物乞暂停止  上谕行在六部臣曰水灾民饥又以此不急之物重困之可乎其一应科办悉停免
　　○癸酉土鲁番城都督佥事尹吉儿察子满哥帖木儿湖广唐崖长官司故土官长官黄晟子敏贡马
　　○行在户部尚书夏原吉言北京文武官吏军夫工匠粮饷所费不赀比来旱涝赋税多欠平江伯陈瑄岁运粮仅足支给仓无厚储非经久计臣谨条陈撙节预备之策一中盐米旧则太重□贾少有至者今更定淮浙盐每引纳米二斗五升河间三斗河东四川福建一斗五升不拘次支庶几中纳者可众一法司问完山东河南及北京八府杂犯绞斩以下罪囚俱令纳米京仓赎罪一各卫所优给官旧于北京支粮宜悉处于南京就粮愿于原籍支给者亦从其便一随驾上直及架鹰等项马凡八千余匹月支料豆万一千三百余石宜减半给之一京官鞑官俸粮旧皆均支米钞除忠勇王如旧外其余不拘品级月各与粮二石余令于南京仓附支钞支如旧一各卫调至操备官军已有本等俸粮今又月支行粮四斗不无重复乞令狭西山西等都司各卫道远者俱回原卫所操练听调山东河南及附近者选留精壮在京训练人月支粮三斗一军匠民匠人夫在役者凡二十五万九千余人及管工官吏人月支口粮五斗赏钞五锭又月支食盐今营造未兴工程不急赏钞止给军匠其管工官吏俱罢给民匠民夫月支粮四斗盐钞如旧仍令工部审量多余者悉皆放还一军民匠及夫有逃故者所管之人多冒支粮赏请令工部查考有冒支者具奏追理一诸司办事官办事吏月支米三斗宜罢支米暂令支钞一各处总兵镇守官随行官军人等本卫已支俸粮在外又日支廪米五升以一月计之通一石五斗宜每月支与米四斗五升庶不重费钱粮  上览奏曰卿所言天概当朕意可令更与公侯伯六部都察院官会议既而皆言户部所奏为当  上从之
　　○甲戌  上御奉天门谕行在刑部侍郎施礼等曰京师人众斗殴骂詈自是常事兵马司擒获皆送法司此等非有重罪宜即剖断发遣今天气炎热岂可久淹或有因病而死即为枉杀无辜卿等宜深存恻隐之心毋枉人命
　　○占城国王占巴的赖遣使臣逋沙怕济加等奉金叶表笺来朝贡方物
　　○免大兴县逃民宣德二年秋粮榖草盐粮
　　○乙亥青州府民刘中等奏永乐中因岁歉流徙至北京枣强县凡二百余户居二十年已成家业今有司追还山东乞就附籍枣强  上谓尚书夏原吉曰彼此皆吾土但得民安即已又曰唐宇文融检括流民过期不首者谪边州容庇者抵罪州县承风劳扰百姓愈弊逃窜益多尔其申饬有司以此为戒
　　○命行在工部修通州白富二河桥梁
　　○昏刻有流星大如鸡弹色青白尾迹有光出紫微垣东蕃外西北行至浊晓刻荧惑犯积尸
　　○丙子广西泗城州女土官卢氏遣头目韦庇等贡马
　　○夜有流星大如杯色赤有尾光烛地起贯索西北行至云中又有流星大如碗色赤光烛地起宗人西南行至浊
　　○丁丑造岷府江川王广通王阳宗王镀金银印各一
　　○给云南曲靖军民府土僧善清等二百人度牒初清等诣阙请度牒行在礼部言旧例五年后考试然后给  上曰彼来自万里外可不拘常例与之
　　○戊寅赐土鲁番城都督佥事尹吉儿察子满哥帖木儿等金织纻丝绢袭衣及纱罗绫绢有差
　　○己卯命山东青州府知府陈永还任永有疾诣阙自陈乞还乡养病益都等县耆民数十人诣阙奏永莅政公勤刑狱无滞有为有守吏民畏服乞留以惠民  上谕行在吏部臣曰郡守以疾求去民不忍舍为政之善可知虽病岂不堪卧治其遣还任
　　○松潘卫指挥使吴玮自陈平番蛮有功盖玮先以进贡至京而蛮寇叛  上命玮驰还讨之玮还即率所部及龙州知州薛继贤父子千户于谅等兵先进至圪答埧寨头叶棠关诸处屡战败贼遂复松潘抚定祁命等十簇番民及都督陈怀至令玮仍为前锋攻夺永镇等桥败贼复叠溪怀因令玮守叠溪又招降渴卓等二十余寨后玮还卫又降阿用诸寨首玮又陈其前后施设方略并陈继贤等功且言巡按御史严孟衡按察使康郁贼初起时不檄兵救援又不奏都指挥韩整奸贪失律之罪  上谕行在兵部臣曰寇之平节制在怀玮为松潘指挥虽有攻守之劳皆职所当为惟令录继贤等功以闻孟衡等皆置不问
　大明宣宗章皇帝实录卷之四十六
　　宣德三年八月庚辰朔
　　○辛巳赐湖广唐崖长官司故土官长官黄晟子敏前归德宣抚司等衙门故土官宣抚彭驴送子万隆等容羙宣抚司通事向谨等钞彩币表里绢有差
　　○  上御武英殿问侍臣历代户口盛衰侍臣对曰禹平水土民奠厥居至桀而耗之汤始受命视禹时不及及纣淫虐武王得天下之初视汤时又不及成康致理遂多于禹时春秋战国以至嬴秦所耗尤多汉高至文景民庶大增武帝征伐不息十数年间天下之众亦减其半昭帝罢战务农至成帝初户口极盛东汉承王莽之后率土之民十才二三明章之后天下无事人口滋殖三国六朝疆宇分裂所存无几隋文节俭大业之初户口极盛炀帝荒淫役人以百万计丁男不足役及妇人由是天下之人聚而为盗唐贞观以后及于永徽户口日增至开元极盛安史之乱遂大耗矣宋承五季之后自太祖至神宗户口日盛高宗南渡中原板荡所存者东南之民此历代户口之大概也  上曰户口之盛衰足以见国家之治忽其盛也本于休养生息其衰也必由土木兵戈观汉武承文景之余炀帝继隋文之后开元之盛遂有安史之乱岂非恃其富庶而不知儆戒乎汉武末年乃知悔过炀帝遂以亡国玄宗至于播迁皆足为世之大戒
　　○壬午皇子祁钰生  上之第二子也
　　○赐占城国使臣逋沙怕济加等钞彩币表里金织纻丝罗绢袭衣有差命赍敕及纻丝纱罗绒锦归赐其王及妃
　　○修居庸关城及水门命行在工部侍郎许廓督之
　　○贵州兴隆卫经历陆昇言本卫官军俸粮计二万余石除收四川播州等处税粮支给外余于重庆等府支相去二十八驿皆高山峻岭不通舟楫每岁差官总支变易物货回卫给与官军所得十不及一本卫去湖广偏桥镇远二卫陆行止一百二十里即通舟楫下至沅州辰州才十一驿俸粮乞于彼支给为便命行在户部议行之
　　○癸未前晋王济熺奏欲亲诣晋恭园祭扫且诉济熿之恶  上复书曰恭园祭扫此伯王孝心亦礼所当然今亲诣之后来岁可令平阳王兄弟代行盖虑伯王春秋高道途跋涉非易也济熿所为不孝不忠不恭不仁枭獍之行久而愈甚鬼神不容暴发其奸善恶之施其应如响可谓天理久而定矣因伯王言及犹使人不能无概于心也
　　○赐朝鲜国使臣元闵生等及奉使迤北回还官军袁亨等钞纻丝绢衣等物有差
　　○蓟州守备都督佥事陈景先奏喜峰口等处守备官军月粮俱于遵化卫林南仓支往复四百余里或时遇雨山溪水涨半月方可回营设有警急何以应援乞于秋成后发附近永平府属县民及东胜诸卫军运林南仓粮于遵化城内仓收储以备支给庶官军得专守备  上从之命行在户部遣官以九月终发军民兼运岁以为常
　　○行在都察院左副都御史陈勉左佥都御史李浚右佥都御史凌晏如监察御史缪让行在大理寺右少卿王文贵评事陈永祥诸□口□(田□于)□坐失出死罪下狱先是龙骧卫千户刘广刘震王文坐克军粮以监守自盗论应死广等惧死妄诉冤勉等遂改论杖罪  上谓三法司臣曰广等从重入轻若今所拟是则前之所拟非亦不得无罪尔等再推究其实以闻至是三法司奏审其情实于法应死遂命下勉等于锦衣卫狱寻命宥之
　　○北京东城兵马司奏大宁前卫致仕指挥使把秃骑马过市马惊蹄折人右足请送法司问罪  上曰乘马伤人虽非故既伤肢体亦不得无罪令医疗平复则免之
　　○南京都察院右都御史兼詹事府詹事致仕向宝卒宝字克终江西进贤人洪武乙丑进士初授兵部试员外郎九年无过特升通政使以不善奏对力辞改应天府尹建文中坐累谪广西  太宗文皇帝入正大统召复前职又坐累系狱数年左迁两浙盐运司判官  仁宗皇帝在东宫知其廉既即位驿召还朝升都察院右都御史翊日入谢命兼詹事府詹事给两俸有诏求言宝陈八事其一曰录用勋旧二曰设置谏官三曰选举贤才四曰简练将帅五曰贵重有司六曰考核吏员七曰监生资格八曰流通钞法言亦可采  上即位之初命莅南京都察院秩满入觐  上悯其老疾命致仕归卒于道讣闻遣官赐祭命有司治葬宝儒者有文学宽厚爱民而持身清介累遭困厄未尝易操平居言不及利蔬食水饮自处甚适历仕四十余年卒之日家具萧然
　　○甲申命辽东都指挥同知夏俊李信复视事先是有言俊等罢软弗称命致仕以其子袭旧职至是  上察其尚可用故有是命
　　○监察御史郑道宁言四事其一宣德元年秋都察院右都御史王彰尝奏京仓官吏人等收支作弊有旨命犯者即治之然后奏既又命户部必奏然后治之近神策等卫仓官吏作弊事觉因俟奏请各官愈肆奸弊乞如彰所奉命庶使奸贪畏惮民不受害其二囚人纳米赎罪乃朝廷宽恤之典近见军储仓拘系罪囚因贫无米输纳自去年十二月至今死者九十六人有负  皇上好生之意比者刑部侍郎俞士吉尝奏罪囚之贫无米者请追纳于原籍匠仍输作军仍操备若非军匠则皆遣还所隶州县追之乞举此而行庶使刑法平恕人得全生其三犯奸妇女律当去衣受刑以励风俗今法司亦听纳米赎罪其间无米输纳者拘系于狱益纵淫秽有伤风化乞敕法司仍治之如律庶使人知惩戒其四在京各卫镇抚仓官职专出纳钱粮比见镇抚每日早赴都督府书卯仓官三日一赴户部五日一赴本卫谒见往来伺候虚废日时遂使纳者停积关者稽留实为误事乞敕户部禁止  上皆从之惟干问军职仍先具奏
　　○辽东安乐州知州侯进奏臣奉命赴任携家以行经山海关已给行后军都督府出关勘合守关指挥葛昇等稽留不遣必索取贿赂始得放行凡经过者皆苦其贪暴请罪之  上谕右都御史顾佐等曰朝廷设关本以御暴今反为暴其令巡按御史治之如律
　　○丁亥遣太子少傅工部尚书兼谨身殿大学士杨荣释奠先师孔子
　　○昏刻有流星大如鸡弹色青白有光起箕西南行至云中
　　○戊子祭  大社  大稷
　　○己丑谪降监察御史严暟等先是  上以御史多不称职敕右都御史顾佐明慎简择凡贪污及不谙政体与老疾者具以名闻佐奏监察御史严暟成林韩瑄缪让张衡赵琰赵砺赵伦杨居正宋准张士贞司务叚凯贪淫无耻污名尤甚张观王成雷恭王谕司铎胡晔潘举牟伦贪污不律李孟瑄王颐蔡宁晏铎张莹林真张嘉会都事赵玭不达政体赵安不谙文移冯斌梁毅周＜王扁＞老疾俱宜黜降  上命贪淫不律者发辽东各卫充吏终身不达政体者降县典史老疾者罢为民
　　○夜有流星大如鸡弹色赤尾迹有光出天仓南行至浊
　　○庚寅阿伦等卫女直指挥佥事亦省哥等来朝贡马及方物
　　○命都指挥使花英仍任广东都司调广东都司都指挥使李龙任福建都司英旧任广东有罪调交阯比还命守廉州至是官军调廉州卫者皆归原卫故英亦复旧任
　　○命南京守备太监郑和王景弘等以内府见贮大绢十万匹绵布二十三万匹令户部遣官运赴北京
　　○命故崇信伯费瓛子钊袭爵
　　○行在都察院右都御史顾佐奏监察御史多缺臣访举进士邓棨等十四人监生程富等十一人听选教官方端等二十人志操端谨堪任御史  上曰风宪固当用端谨者亦湏有才猷方称未可遽授此职俱令于各道历政三月尔察其言行考其贤否第为三等朕将选择任之
　　○行在礼部尚书胡濙奏交阯土官知州阮得轝百户丁射及州判县丞训导吏典等以公差考满丁忧同妻子家人还交阯者中途闻王师已还而贼据城皆不愿归具告有司递送来京愿就京住  上命各与房屋依品级支俸无俸者月给食米一石故官家人月给食米五斗濙又奏先次交阯土官指挥武孝先及知州等官愿在京住者赐银钞彩币绢布  上命准此例
　　○修蓟州三河桥令守备都督陈景先以附近军民工匠同修
　　○湖广常德府奏龙阳武陵二县五月以来霖雨不止湖水涨漫冲决堤岸漂流民居渰没田苗命布政司委官抚恤
　　○辛卯革北京行后军都督府及行部永乐初建北京置行后军都督府行部及迁都北京置五府六部皆如南京行都督府行部犹存凡五府六部文移合行北京直隶卫所府县者及直隶卫所府县申达五府六部者必经行都督府行部文移重复事或稽误  上命公侯伯尚书都御史学士议于是英国公张辅吏部尚书蹇义等言北京既有五府六部大小衙门其行府行部宜革  上从之命掌行后军都督府事驸马都尉广平侯袁容掌行在后军都督府事行部尚书李友直改行在工部侍郎李昶改行在户部李嘉改行在礼部特命苏瓒致仕凡首领官属官及吏命吏部改调○行在刑部奏监察御史高昭犯赃罪应死然今恩例当运甎赎罪复职  上曰犯赃岂可复任风宪其罢为民
　　○壬辰金吾右卫指挥佥事脱宅自陈年老命其子脱欢代职随清平伯吴成巡边
　　○免山东莱州府掖县逃徙充军死亡等户洪熙元年至宣德二年税粮米麦一千二百八十五石
　　○癸巳  上御奉天门召公侯伯五军都督府都督谕之曰胡虏每岁秋高马肥必扰边比来边备不审何似东北诸关隘皆在畿内今农务将毕朕将因田猎亲历诸关警饬兵备卿等整齐士马以俟
　　○甲午进士魏淡言臣比因户部遣徵松江府秋粮切见在京诸司每有公事輙差官督办纷纭交集一郡之间凡数百人谨恪者止于多费廪给贪酷者动輙虐害军民府县官吏因京师所差人众视为泛常公务稽迟往往违限乞敕六部都察院等衙门惟巡视水旱观察民风切要之事差官凡买办催徵悉令移文府县量立程限赴京输纳且令巡按监察御史按察司官以时校勘稽误者罪之庶官事易集下人获安命行在礼部会官计议行之
　　○北京行部右侍郎苏瓒致仕陛辞  上顾谓尚书蹇义曰瓒贪鄙以阿謟进不可以玷朝行故特罢之盖瓒直隶河间县人初为县丞升工部主事再升郎中洪熙初升侍郎瓒颇有才干不识廉耻巧于迎合謟事黩交当道者荐之故得不次之擢及罢朝议皆服  上之明云
　　○夜月食○乙未命英国公张辅阳武侯薛禄等简阅京卫军士
　　○敕畿内诸卫选精锐官军扈从
　　○敕蓟州以东诸卫整备士马以俟扈从
　　○命成国公朱勇掌行在前军都督府事
　　○命故永清右卫指挥佥事李敬子瑄袭职
　　○命行在刑部尚书兼太子宾客金纯致仕落宾客之职纯凤阳泗州人洪武中为吏部文选郎中后升江西参政入为刑部侍郎转礼部升尚书转刑部遂兼宾客纯宽厚有容初无过举比遘疾  上赐医药稍愈入谢免朝谒令护疾视事时夏暑敕三法司＜锍-釒＞决滞囚纯不加意数从朝贵宴饮致狱淹滞为御史给事中所劾命锦衣卫颂系之至是  上念其旧人且老特宥之命致仕
　　○行在兵部尚书张本奏各处守关隘官军及巡检职在盘诘奸诈擒捕盗贼今皆怠惰近内使及军囚逃者未尝捕获一人请揭榜戒谕自今凡军民无文引及内官内使来历不明有藏匿寺观庵院者必执送官仍许诸人首告得实者给赏里长邻人纵容不首者与犯人同罪从之
　　○给嘉兴公主及驸马井源岁禄共二千石给崇信伯费钊岁禄一千一百石于南京仓米麦兼支
　　○以九年考最升行在山东道监察御史朱仲安为河南按察使户部员外郎黎璇为四川布政司左参议四川按察司佥事于庭颐为山东按察司副使狭西道监察御史高翔广东布政司左参议汪渊俱以疾命冠带闲居云南太和县学训导杨智九年考满自陈臣本云南人任本土教官今当改除切念臣父母皆老乞复原任以禄为养  上悯其情命行在吏部从之黜云南道监察御史霍莘为庆云县知县降福建按察司佥事徐隆为沐阳县知县莘以受赂事觉未结正虽遇赦仍黜之隆以巡按御史言其不任职故降之以交阯民陈汀为指挥佥事汀交阯古雷县把鲁里千夫长从都督方政及指挥阮安荣战守汀能效勤劳数败黎利有奇功政信任之王通弃城汀愤恨北行为贼所得贼壮其为人授伪正督令率兵守交州东关汀义不事贼挈家九十余口从间道出走利遣人追之家口为贼所获惟汀得至钦州都指挥程玚遣送至京  上谓尚书张本曰其人久在行伍效劳力又能舍贼归朝诚悃可嘉宜有超擢其以为指挥佥事于锦衣卫支俸令礼部依交阯土官居京师例给赐以遵化卫夜不收张大川为本卫百户初大川与守鲇鱼石关巡至将军树石匣口猝遇虏骑四人与之敌虏被大川射伤俱弃马走边将以闻召大川至京师询其实  上嘉其勇故有是命
　　○丙申湖广施州卫前镇边忠信宣抚司等衙门故土官同知黄阿什用子＜王已＞先等亦马剌卫指挥佥事伯羊加兀者卫指挥佥事兀里著波罗河卫指挥佥事阿同哥亦马忽山卫指挥佥事卜得等来朝贡马及方物
　　○赐广西泗城州头目韦庇等钞彩币表里有差
　　○丁酉太师英国公张辅等进扈从官军之数  上曰朕此行岂为田猎但以国家虽安不可忘武况边境之民每及秋则忧虏患若在我有备虏何能为患朕为民故特因田猎阅武遂饬边备耳又曰天气渐寒虽往复多不踰月士卒须令温饱遂命行在户部每卒给一月行粮仍加麦三斗为乾糇命行在工部给胖袄＜革翁＞鞋
　　○交阯宣化府土官知府陶季容等来朝贡方物自陈其祖父世袭水尾县土官永乐四年因交阯归附授本县知县五年杀贼有功升归化州知州十八年升宣化府同知以不从黎利叛逆升宣化府知府黎利遣头目黄磊招诱季容执磊携印趋云南临安府蒙自县以磊送总兵官给赏鞍马诸物调率民兵导前锋官军至水尾与贼将阮午等战斩首四级又蒙功赏今旧地陷没无所于归谨同土官主簿孔文塞土吏陈孝忠头目陶钿来朝  上嘉念之命赐银币衣物如武孝先例俾居京师季容等又陈愿居附近云南阿迷州从之仍令有司各给房屋田地时加存恤毋致失所
　　○总督香河等县屯种指挥同知李三等奏今年五月以来天雨连旬河水泛涨渰没屯地二百六十八顷禾嫁无收命行在户部蠲其子粒
　　○戊戌命行在兵部及太仆寺选民间所畜官马给骑卒
　　○己亥遣官祭历代帝王
　　○庚子祭太岁风云雷雨岳镇海渎山川等神
　　○遣官祭旗纛之神○琉球国中山王尚巴志遣使臣郑义才梁回等贡马及方物谢赐皮弁服及海舟
　　○命行在后军都督府都督佥事张廉任行在前军都督府
　　○壬寅命行在兵部凡扈从文武官及将军悉准永乐中例给脚力马驴及其傔从悉给行粮
　　○敕通州三河蓟州遵化军卫有司谕以将亲巡边毋科扰军民以为进献道路可通行足矣毋集民修治
　　○敕都督陈景先修滦河桥且谕之曰朕此行为保民也令可度军马而已既度撤之毋多费以重困百姓
　　○命行在户部自通州至遵化诸驿各备一宿粮刍
　　○命兵仗局给将士介胄兵器○湖广容美宣抚司峒长向大虫及兀也吾等卫女直指挥佥事保同等来朝贡马及方物
　　○巡按直隶监察御史林文秩言苏州府吴江常熟等县松江府华亭县久雨山水冲决圩岸渰没田苗命行在户部验数蠲租
　　○癸卯命少师吏部尚书蹇义少保兼太子少傅户部尚书夏原吉少傅兵部尚书兼华盖殿大学士杨士奇太子少傅工部尚书兼谨身殿大学士杨荣行在礼部尚书胡濙兵部侍郎王骥刑部侍郎施礼工部尚书吴中都察院佥都御史凌晏如太常寺卿兼翰林院学士杨溥太常寺卿姚友直大理寺少卿王文贵等各率其属扈从
　　○敕驸马都尉广平侯袁容少师隆平侯张信行在兵部尚书张本礼部尚书兼华盖殿大学士张瑛户部尚书郭敦都察院右都御史顾佐等居守北京大小事须同计议指置得宜不可怠忽遇警急机务审议停当即行仍遣人驰奏
　　○赏御马监勇士一千七百三十五人彩色绵布
　　○修内府海子桥
　　○交阯土官指挥同知武孝先等自陈昔讨黎利以敢勇应募征哨宁桥孝先就阵被禽守节不降仍脱走归又领兵于西阳古烈桥等处杀败寇象生禽伪将黎善等斩黎豸等首级并追杀至江贼溺死者无筭昼夜设伏攻寨坚守城栅累给奇功勘合及受银椀银牌等物今幸至京又荷恩赐袭衣银币然切思孝先父母妻子俱被黎利杀害欲乞少加升用仍图后举  上以付行在兵部尚书执奏所言功状莫稽虚实遂寑
　　○甲辰命行在礼部左侍郎李嘉大理寺丞艾良为正副使持节册东城兵马指挥宋真女为唐王妃西城兵马副指挥庄才女为新野王妃
　　○上召扈从诸将谕曰师行湏预严纪律申号令衣甲必鲜明兵器必锋利军容必整肃毋纵士卒扰百姓为将驭卒须爱之如子弟即卒事将如父兄矣古者将皆与下同甘苦故能得其心汝曹勉之
　　○行在礼部以  车驾将巡边奏定留守事宜一在京及在外诸司凡重事遣人驰奏常事奏本送各科候  车驾回类奏一各王府所进表笺礼部以送司礼监赍来之人即遣还一祭祀有司预期具奏待报行礼一远夷人来贡马送御马监方物送北京会同馆俟  车驾回类奏光禄寺供馈使臣如例一法司所系轻重罪囚俟  车驾回具奏一扈从文职官给脚力马一匹扈从官吏人等行粮马骡驴草料支给如例
　　○乙巳四川松潘等处军民指挥司祈命等簇剌麻勺失结林证等来朝贡马
　　○赐朝鲜国贡使元闵生等宴
　　○行在都察院右都御史顾佐奏萧墙之外置铺夜巡提铃达曙已是定制今臣每于四更来朝而长安右门诸铺提铃已绝旗军熟睡军民人等喧杂往来不复呵问怠慢不严请申明约束违者治罪从之
　　○山东按察司劾奏前巡按监察御史李素至历城与县民孙让女奸因娶为妾御史赵纯亦娶门子郑能妹为妾皆在按临之地有玷风纪今素已升福建按察副使纯升河南按察佥事事虽经赦终不可居风宪  上曰按察司所言是命行在都察院逮治时素已卒惟逮纯下狱
　　○夜有流星大如鸡弹色赤尾迹有光出北斗魁西北行至浊五鼓有流星大如杯色赤光烛地起北河北行至北斗魁
　　○丙午以巡边告  太庙
　　○申戒诸将道路所经毋扰害百姓违者处以军律
　　○是日遣前锋先发  上谓安顺侯薛贵曰尔所部将士多效勤劳其已没者官其子衰老者令以子代贵遂列奏故后军都督府右都督马朵儿只子哈失合都督佥事把秃孙保保等一百一十二人金吾右等卫老疾指挥等官支荣子成等一百二十一人于是特以哈失哈袭为后军都督府右都督保保袭为后军都督府都督佥事余皆如例袭代
　　○宽释边卫指挥千百户罪时总兵官都督谭广奏边卫将士多坐小罪久系法司缺官守备  上命法司亟录所犯以闻于是自杂犯死罪以下指挥千百户杨兴等百余人悉命从轻罚赎俾还职役
　　○丁未  车驾发京师度潞河  驻跸虹桥召诸将谕曰朕深居九重岂不自乐但朝夕思念保民故为此行今日度河道路所经皆水潦之后秋田无获朕念民难闵焉于心尔将士敢有一毫侵扰民者必杀不赦遂命锦衣卫遣官巡察
　　○戊申  驻跸三河县东之草桥三河县官朝见  上谕之曰善抚百姓今年此处水潦为灾宜以实闻当图优恤之毋妄有科扰朝廷授汝抚字之寄民不失所斯汝能尽职否则有罚朕已严饬将士经过不得扰民有扰民者汝执以闻
　　大明宣宗宪天崇道英明神圣钦文昭武宽仁纯孝章皇帝实录卷之四十六
　大明宣宗章皇帝实录卷之四十七
　　宣德三年九月庚戌朔  车驾入蓟州境内  上览郊原平远山川明秀田畴刈获之后颇有遗秉带穗  上甚喜叹曰使他处皆若此朕何忧焉  驻跸蓟州西之五里桥州文武官吏耆老朝见  上进其州官谕之曰此汉渔阳郡也昔张堪为政民有乐不可支之歌流闻至今古今人材性不相远尔曹勉之又进其耆老谕曰今岁斯郡独豊稔无他虞善训励子孙务礼义廉耻之行毋安于温饱而自弃也众叩首而退
　　○辛亥  车驾至石门驿喜峰口守将遣人驰奏兀良哈之寇万众侵边已入大宁经会州将及＜宀十见＞河  上览奏曰是天遣此寇投死耳遂  驻跸石门之东召问诸将诸将咸请击之亦有请益徵兵者  上曰孽虏无能为也但谓吾无备故敢此来若知朕在此当惊骇走矣今须擒之不可纵也然此出喜峰口路狭且险骑可行若候诸将并进虑缓事机朕以铁骑三千先进出其不意擒之必矣或言三千未必足用  上曰兵在精与和不在多三千精兵足办擒贼诸军可后进遂决策亲征
　　○壬子  驻跸遵化县简精锐骑士三千人人二骑各持十日糗粮以俟
　　○癸丑敕驸马都尉西宁侯宋瑛武定侯郭玹豊城侯李贤都督冀杰曰今虏寇犯边朕亲征之特命尔等率领在营官军蹔驻遵化须纪律严明昼夜详慎纤毫不可怠忽诸事同议停当而行军士有故违号令侵扰百姓及盗劫者悉斩以狥告人得实量给赏赉俟别有敕尔等移营前进
　　○命文臣扈从者悉留营中
　　○命大子少傅杨荣从  上率诸将及所简骑士发遵化  驻跸滦阳驿东
　　○甲寅  驻跸喜峰口内
　　○是日定辽右卫副千户潘雄遇虏寇力战死雄青州益都人膂力过人熟骑射时总兵官都督巫凯等率兵赴兴河命雄为前哨至氊帽山遇寇奋力与战寇围之数重而援不至遂中矢死事闻恤典加厚
　　○乙卯  车驾出喜峰口夜军士皆衔枚歛甲韬戈驰四十里昧爽至＜宀十见＞河距虏营二十里虏望我军以为戍边之兵即悉众来战  上命分铁骑为两翼夹击之  上亲射其前锋三人壹之两翼飞矢如雨射虏虏不能胜继而神机铳叠发虏人马死者大半余悉溃走  上以数百骑直前虏望见黄龙旗知  上亲在也悉下马罗拜请降皆生缚之遂获虏生口驼马牛羊辎重
　　○丙辰斩其酋渠  驻跸＜宀十见＞河分命诸将□□臾山谷捣虏巢穴
　　○忠勇王金忠及其甥都督把台奏请自效  上从之有密言于  上曰虏其类也往则不复矣  上曰去留亦任所欲耳朕为天下顾独少此二人耶果如其志欲去虽朝夕置于左右亦终去宁能久絷之耶如不欲沮其行则遣一人足矣  上曰朕以诚心待之遣即俱遣留一人乃使之蓄疑矣朕待此二人素厚大马识豢养之恩况人乎彼当有以见报遂遣之
　　○遣将士以所获虏寇及驼马牛羊辎重入阕
　　○敕驸马都尉西宁侯宋瑛等移营前进  驻跸冷岭○丁巳  驻跸会州
　　○戊午  驻跸会州
　　○以重阳节赐扈从文武官宴并飨将士  上既斩获虏寇仍遣将士捕其溃散之党至是有俘获还者  上喜大飨又亲制诗歌慰劳之将士皆叩首抃舞
　　○夜月掩垒璧阵西第二星
　　○己未驻跸会州
　　○庚申  驻跸会州诸将获虏生口驼马牛羊辎重至者自是无虗日
　　○辛酉驸马都尉西宁侯宋瑛等以行营官军至
　　○总兵官都督谭广奏和宁王阿鲁台遣使来朝贡马已至宣府命中官王贵驰往宣府劳之
　　○壬戌  车驾发会州  驻跸铁将军店　○遣中官孟继等以平虏奏  皇太后及遣书在京诸王敕谕北京文武群臣
　　○诸将请以所获虏寇男子十余岁以上者悉诛之  上曰虏诚可恨悉诛非帝王之仁凡为恶者诛其首足矣昨日战阵所获但非酋渠尚释不诛况今巢穴中获至者于罪固有差等合悉解缚给食
　　○忠勇王金忠获虏寇数十人马百余牛羊数百至  上喜命中官赐之内厨酒馔而饮以大金爵并爵赐之都督把台获虏生口及马牛羊继至赐亦如之  上顾谓侍臣曰王者任人亦诚而已既用之即勿疑上疑之则下思保身免祸谁复尽心昨者如惑于人言岂不失此二人心侍臣言外夷之人亦不可任信太过  上曰外夷人亦未必尽不可信但在审处得宜耳汉用金日磾何不可也
　　○癸亥  上初命诸将索虏巢穴约毕至则班师至是召文武大臣谕曰诸将至者今十六七孟冬庙享之期不远应早旋师群臣有言诸将未至者宜少俟之庙享之期如迫请敕一亲王代行礼  上曰事  祖宗以待将士孰重孔子言吾不与祭如不祭必不可代有如诸将更五日未至亦可俟耶今朕留将士二万于此以俟未至者必以明日班师遂命都督任礼太监杨庆等率官军二万留俟诸将毕至则归
　　○甲子诏班师诏曰恭  天抚民无华夷远迩之间除残去暴本帝王仁义之心故拔稂莠所以育苗而斩蛇虺为其伤物善善恶恶明圣所同朕嗣  祖宗之洪图主万邦之兆庶志存康济夙夜惟勤比以残胡尝为边患爰于农隙躬历疆陲饬励将士严固防守九月初二日驻师石门遽得边报胡寇数万南侵豕突兽奔已迫近境朕躬率铁骑三千驰赴之将士比力协心咸奋一当百斩馘虏首万余级擒其酋长百余人径捣其巢穴尽获其人口兵器马匹牛羊辎重不可胜计腥膻荡涤边境肃清即日班师呜呼稔恶弗戢丑虏何逭于天诛武威载扬嘉兵岂予之所志庶几攘夷之绩用副保民之心诏告中外咸使闻知
　　○  车驾发铁将军店
　　○  驻跸摆山站
　　○乙丑  驻跸偏岭
　　○丙寅  车驾入喜峰关  驻跸关内
　　○敕守边诸将严固备御曰毋谓已安虽安不可妄危防边之道常如寇至则寇不至昼夜顷刻不可怠忽凡寇之能为人患者率窥伺隙乘人之不虞慎之慎之
　　○分遣近臣巡督关隘守备
　　○守关指挥奏近关有猛虎数出为害命都督季王率壮士捕之  上从容与群臣往观虎为壮士所围方虓怒  上引弓一矢中之遂为壮士所擒  上笑曰亦为生民除一患也
　　○丁卯  驻跸遵化县东之双城召诸将谕之曰自通州至此今岁豊歉不齐大军所过其民皆有供给之劳朕夙夜在念今已旋师尔等宜约束军士毋令侵扰国家畜军以卫民不纵军以厉民朕即遣人巡察但违令扰民者及所隶头目皆同罪虽有功不宥又谕之曰将士不数日皆至家矣宜各守法令毋自投宪网其以朕意悉谕之命监察御史同锦衣卫官巡察官军之扰民者以闻
　　○戊辰  驻跸石门驿
　　○己巳  驻跸蓟州
　　○庚午  驻跸三河县在京诸王及文武衙门各遣官进平胡表至  上览表竟以示近臣曰称道过矣朕于虏寇初不过严备之耳岂有意诛剿之而虏不悛其恶则朕安得坐视民患而不救至于诛之擒之皆  天与  祖宗之佑将士之用命朕何与力焉
　　○辛未  驻跸虹桥命诸将明日过通州二十里驻营诸将皆曰明日可至京师  上曰非谓远不可至朕前奏  皇太后以二十四日朝见言不可爽也命扈从之臣以半先归
　　○壬申  驻跸齐化门外二十里自  车驾入喜峰关至京道路军民男女聚观所得虏口驼马牛羊辎重连属数十里不绝皆喜跃叩首呼万岁
　　○癸酉  车驾至京师谒告  太庙朝  皇太后置酒上寿
　　○甲戌文武群臣上表贺平胡○朝鲜国王李祹遣陪臣赵浚等奉表笺贡马及方物
　　○赐湖广施州卫前镇边忠信等宣抚司故土官舍人黄＜王巳＞先等亦马剌卫指挥佥事伯羊加兀者卫指挥佥事兀里著波罗河卫指挥佥事阿同哥亦马忽山卫指挥佥事卜得等钞彩币表里有差
　　○乙亥  上御左顺门谕在兵部尚书张本等曰比者畿内百姓多言今岁水劳田禾少收其孳牧马有当陪补者皆宜＜宀十见＞假以俟明年秋成之后
　　○辽东建州卫女直僧绰失班等来朝贡马
　　○赐琉球国使臣郑义才梁回等钞彩币表里有差仍赐义才回冠带及金织纻丝袭衣余皆素纻丝袭衣
　　○山东新城县知县董谅奏老人岳景贤等四十一人欺公玩法前县官不从所欲为其陷害今愈肆志欺凌官府把持公事不纳粮税贻累乡民乞惩治之  上谓行在户部臣曰  祖宗之世立老人正如古乡师党正以教小民决小讼必须年高有德者为之近闻此辈多不出于推择悉是以贿求充妄讦上官侵害下民以私灭公无所不至诚如知县所言其令布政司治之以法庶儆其余
　　○浙江于潜新昌嵊龙游四县江西彭泽县湖广邵阳县各奏今年春夏以来民多缺食已将预备仓谷及存留各年粮米给贷俟秋收偿官各具其数上
　　○直隶金坛当涂二县各奏今年五月六月积雨不止河水涨溢渰没低田禾稼命行在户部覆实蠲其租税
　　○诸将索虏末至者自是次第皆至其所得虏口孳畜不可计数盖前此平虏之绩为最盛云
　　○丙子辽东朵林山等卫女直指挥佥事兀儿帖木兀者等卫女直指挥佥事把思塔广西东兰州土官知州韦思铭遣叔农璇湖广施州卫前盘顺宣抚司故土官向墨杓耸子大旺等来朝贡马
　　○赐阿伦等卫女直指挥佥事亦省哥等钞纻丝表里有差
　　○顺天府漷县奏近霖雨渰没禾稼民困乏食官府责买铜铁银朱等物艰于办纳命悉免之
　　○河南开封之郑州祥符陈留荣阳荣泽阳武临頴鄢陵杞中牟洧川十县湖广沔阳州及监利县各奏今年七月八月久雨江水泛溢低田悉渰没无收  上命行在户部遣人覆视免秋租
　　○丁丑四川松潘等处军民指挥司麦帀等簇长官司故副长官子勒卦蛒帀簇长官司故土官子若儿节牟力劫簇长官司故土官孙观著召阿昔洞族长官司故副长官子合儿者祈命簇长官司故土官弟巴少白马路簇长官司故土官子霍则勒都簇长官司故土官子川操北定簇长官司故土官侄那儿卜等贡马
　　○戊寅以明日下元节遣郑王瞻埈祭  长陵  献陵
　　○赐湖广容羙宣抚司峝长向大虫及兀也吾等卫女直指挥佥事保同四川松潘等处军民指挥司祈命等簇剌麻勺失结林证等钞彩币表里有差
　　○行在工部尚书吴中奏今年雨多河水泛溢冲决近郊桥道请发民修治  上曰及时成桥梁则民不病涉其亟为之
　　冬十月己卯朔享  太庙
　　○遣中官祭司井之神
　　○庚辰宣谕各王府长史俾戒戢下人勿为非明日郑王瞻埈等入谢又谕之曰在下小人所为王当戒之吾与王同气有至爱存焉人情爱木者必去虫爱苗者必去莠况吾兄弟至亲之爱乎小人者其为害甚于虫与莠也戒之于早可以消患于未萌不早戒之及其著则难制矣
　　○行在河南道监察御史张循理等劾奏都察院掌院事太子少保兼左都御史刘观恃恩玩法大肆奸欺与贪淫无耻御史严暟等狎昵赃秽狼藉又与各部郎中主事许性汪润等私相往来歌舞酣饮戏谑无度又每差办事官出外先需白金五两谓之出批银及还复需五两谓之销批银嘉兴土豪冯本等坐杀人监候覆勘观受赂纵其逃逸又纵其子辐开酒肆诱娼妇恣意淫佚盗用没官器物及与书吏安申交通为非不止一端切详观职总风纪位列师臣乃不守礼法作奸犯科宜正其罚以清宪纲  上曰朕亦知之第以  累朝旧臣姑隐忍之冀其能改乃不悛改益肆其志朕近日遣之巡视河道而改命顾佐者未尝无意因命诸大臣议于是少师吏部尚书蹇义等皆言请如御史所劾遂命刑部遣人追观
　　○辛巳直隶常州府进籼米且言今岁雨晹顺调田谷茂盛  上谓尚书胡濙曰今年各处多奏水灾深虑百姓艰食常州独言豊熟颇慰朕心濙对曰  陛下爱民常愿豊稔圣心所欲天必从之  上曰天果从之岂有他处水潦之患亦是为善未至不能格天也自今朕与卿等更当勉之
　　○壬午湖广前定远军民府故土官知府黄路什用子永四川马湖府土官知府安浚泥溪长官司长官王凤子辅故副长官王麟妾僰氏等各贡马
　　○夜有流星大如杯色赤尾迹有光出太微东垣东行至浊
　　○癸未韩王冲＜火或＞奏平凉土薄天寒到国以来禄米不充于用军校以道远多逃亡闻长沙府治久间迁国于彼实感恩赐  上复书王曰岁禄不充盖陕右频岁无获未免供给不及若年榖稍豊便可足用惟叔安意以俟之府中军校未至者已敕兵部挨究遣来长沙之喻  先帝成命在上不敢渝越惟叔亮之
　　○辽东没伦河等卫指挥佥事卜颜丕哈等来朝贡方物
　　○上谕行在兵部尚书张本曰缘边关口皆外连寇境今天气已寒须严谨边防尔宜移文戒饬将士令用心无怠仍命御史给事中往来巡视有懈怠者罪之
　　○赐扈从巡边文武官员人等筵宴钱官每员钞五锭舍人将军校尉军士人二锭办事吏厨役匠人军伴之属人一锭
　　○甲申辽东玄城等卫指挥佥事乃塔哈兀者前等卫女直指挥佥事安同等及西番僧纳立巴等来朝贡方物
　　○命阳武侯薛禄充总兵官遂安伯陈英为左参将武进伯朱冕为右参将率领官军镇守蓟州永平山海等处操练军马并提督各关隘口谨慎堤备遇有贼寇相机剿捕所领官军悉听节制又敕禄等曰尔等出塞杀虏备历辛勤固当休息但虑残寇怀忿复来侵扰今且留尔等镇守蓟州遵化以备之须昼夜用心哨了各城堡关隘必严固防守不可怠忽
　　○命都督佥事陈景先复守蓟州永平等处
　　○赐朝鲜国使臣赵璇等钞币有差
　　○荣河郡主薨主韩宪王之女嫁仪宾王荣讣闻命有司治丧葬遣中官赐祭
　　○乙酉  上谓群臣曰古者师保之职论道经邦寅亮爕理不烦以有司之政今少师蹇义少傅杨士奇少保夏原吉太子少傅杨荣皆  先帝简畀以遗朕者而年俱高令兼有司之务非所以礼之于是赐敕谕义士奇原吉荣曰卿等祗事  祖宗多历年所忠谟谠议积效勤诚朕嗣统以来尤资赞辅夙夜在念图善始终盖以卿春秋高尚兴繁剧优老待贤礼非攸当况师保之重寅亮为职不烦庶政乃副倚毗可辍所务朝夕在朕左右相与讨论至理共宁邦家职名俸禄悉如旧卿其专精神审思虑益致嘉猷用称朕眷注老成之意钦哉
　　○陕西故都指挥佥事苏孛罗弟贵乌思藏剌麻高僧答哩麻星吉等来朝贡马  赐朝鲜国世子六梁冠一先是朝鲜国王李祹奏洪武中蒙赐国王冕服九章陪臣冠服比朝廷递降二等盖陪臣一等比朝臣第三等得五梁冠服永乐初先臣芳远遣世子禔入朝蒙赐五梁冠服臣切惟世子冠服乃同陪臣一等乞为定制  上从之故有是命
　○赐辽东朵林山卫女直指挥佥事兀儿帖木兀者卫女直指挥佥事把思塔及建州卫女直僧绰失班等钞彩币表里靴袜有差
　　○夜有流星大如杯色赤尾迹有光出昴西行至浊
　　○丙戌  上命驸马都尉赵辉豊城侯李贤分往两京太仆寺印烙马骡给民牧餋凡二万九千五百七十二匹
　　○蓟州永平等处守备都督佥事陈景先言自山海至蓟州一千二百余里关寨一百一十三处守备军少今天寒水冻无复泥潦可为限制恐虏寇乘间窃入请以缘边山海永平等一十六卫所见在神机营操练马步官军就带原关衣甲暂留操备从之
　　○夜有流星大如杯色青白光烛地起紫微垣内东北行至浊
　　○丁亥迤北和宁王阿鲁台遣使臣那塔失等四百四十五人来朝贡马四百六十匹
　　○赐四川麦帀牟力劫阿昔洞等簇长官司长官舍人勒卦若儿节观著召合儿者等及祈命白马路勒都北定等簇土官舍人巴少霍则川操那儿卜等湖广前盘顺宣抚司故土官舍人向大旺广西东兰州土官知州韦思铭叔农璇等钞彩币表里纻丝袭衣靴袜有差
　　○戊子命行在工部造  东宫仪仗
　　○乌思藏番僧剌麻巴节等来朝贡马及方物
　　○夜有流星大如杯色赤有尾光烛地出天津后有二小星随之西北行至浊晓刻荧惑犯太微西垣上将
　　○己丑陕西行都司土官都指挥佥事鲁失加遣头目禄禄进马且奏即尔加簇剌麻锁南黑巴头目绰束卜儿加等二百三十七帐男妇一千一百六十五人旧逃往苦薛等处今皆招抚复业
　　○诏蠲江西德兴铅山铜场夫徭役先是二县铜场岁侵铜得五千余斤所用铁炭丁夫自备其诸差徭科徵皆不免岁额累亏至是敕有司悉免其杂役税粮于附近输纳仍令广信饶州徽州等府办给铁炭所需铁炭之家免杂役之半税粮则运输南京淮安
　　○昏刻月犯外屏西第三星月在南
　　○庚寅翰林院儒臣进讲春秋竟  上曰圣人匡世之功忧世之心备见此书当时先王礼乐法度日隳废乱臣贼子接迹而起有此书而后天下皆知尊周又曰孔子作此书以尊周为本孟子乃以王天下劝齐梁之君何也侍臣对曰孔子之时周室虽微天下犹知尊周孟子之时七国争雄天下不复知有周矣  上曰圣贤之心无非为天下生民之计孟子时不有王者兴何以解生民之涂炭遂赐讲臣坐命左右赐果茗
　　○辛卯遣行在吏部右侍郎王让兵部左侍郎曹本都察院左佥都御史李浚大理寺左寺丞杨复鸿胪寺右寺丞焦循分督直隶浙江江西秋租敕让等曰卿等须视国事如家事洁己爱民勤慎不怠庶几不负任使
　　○  上以琉球国中山王尚巴志朝贡弥谨遣使赍敕往劳之并赐王纻丝纱罗锦叚
　　○壬辰行在都察院奏军官犯罪系狱有病者请医治疗  上因谓右都御史顾佐等曰  祖宗待军官恩意特厚虽已得罪犹思保全此成宪当百世守之
　　○夜月犯昴
　　○癸巳命行在吏部增设江西饶州府德兴县广信府铅山县丞各一员专管铜课仍敕江西布政司量设铜夫免其杂差使专力浸办其递年所欠铜课悉与蠲免
　　○晓刻月生五色云鲜明
　　○甲午赐和宁王阿鲁台等处贡使宴
　　○乙未巡抚苏松等处大理寺卿胡概奏各部累差郎中主事等官催督苏松及浙江诸郡造纸买铜铁等物今年苏松及绍兴等府水涝民饥乞停买诸物所差官员悉取回京  上命六部除军需所用外余悉停止所差官各令还京
　　○丙申云南富州故土官知州沈弦经子政遣把事周懿乌思藏等处高僧朵儿只藏卜来朝贡马
　　○丁酉敕总兵官阳武侯薛禄等及辽东总兵官都督佥事巫凯谨边备
　　○行在吏部侍郎郭琎等引奏郎中张宝黄安及参议萧常府县等官考满称职者五十人平常者八人俱未九年例应复职  上谕宝等曰国家黜陟之典所以要成功尔等其悉加免以副任使
　　○戊戌迤北和宁王阿鲁台遣使臣多赤等贡马且归清平伯吴成家属初成等守兴和日事田猎而忽守备虏伺其出乘虗入城掠其妻孥以去至是因朝贡之使并遣来归○赐湖广前定远军民府故土官舍人黄永四川马湖府土官知府安浚泥溪长官司舍人王辅故副长官王麟妾僰氏等钞有差
　　○大雪  上喜谓侍臣曰今年四方多言水旱生民艰食朕恒为忧惟冀  天地垂佑雨晹及时庶豊稔可望今冬初即见雪其来岁有秋之兆乎然欲昭格  天心朕当日加兢惕因赋雪诗以示不忘诗曰上冬畅月月维雨□晹禾稼既纳农涤场顺时布令循典常敷命有司谨盖藏肆备边圉宁封疆祈年天宗致予诚日维戊戌坠五蓂豊隆巽二相激扬太阴冥冥閟空青六出皎皎来祯祥霏素糁洁皆华英大地一色凝白肪琼楼玉宇弥相望八表六合含辉光下民远迩忻洋洋吹笙考鼓歌乐康来兹庆兆宜豊穰相呼相劝趋耕桑嗟予匪德承穹苍万机兢业宁敢忘间因志喜形诗章○己亥四川龙州土官知州薛忠义遣把事杨进原等贡马
　　○赐辽东没伦河玄城等卫指挥佥事卜颜不哈乃塔哈兀者前等卫女直指挥佥事安同等陕西故都指挥佥事苏孛罗弟贵乌思藏剌麻答哩麻星吉巴节等及西番僧纳立巴等钞彩币表里纻丝袭衣靴袜有差
　　○太子少保兼左都御史刘观至命左右以监察御史弹章示之观自陈历事  太祖皇帝  太宗皇帝  仁宗皇帝累官至左都御史加太子少保二俸并支  皇上嗣登实位常加赐赉臣日夜孜孜思图补报今右都御史顾佐□□臾求臣罪主令各道御史紏劾又逼书吏安中妄指臣受赃等罪伏望  圣上怜悯察情明辩庶无冤枉  上曰臣下密奏观罪者一人朕以其旧臣未忍罪之今尚欲文过耶遂出臣下密奏示观盖言其前后鬻狱受白金者千余两观不能隐皆引伏法司议观所犯皆枉法于律应斩  上命下锦衣卫狱
　　○夜有流星大如杯色青白光烛地起螣蛇西行至浊
　　○庚子命内官郭敬同武安侯郑亨镇守大同
　　○日生左右耳色黄赤鲜明
　　○癸卯琉球国中山王尚巴志遣使臣南者结制等来朝贡马及方物
　　○监察御史何善坐巡按广东劳役军民为僧建寺又乘驿枉道还家罢为民
　　○甲辰  上谕行在工部臣曰今天气已寒诸卫军士用工七月之上未得代者皆罢遣还
　　○乙巳乌思藏及剌卜等簇番僧札宗等来朝贡马
　　○巡按山西监察御史沈福言泽州沁水蒲灵石等处八月早霜禾稼不实民食艰难皆采拾自给  上命行在户部议赈恤之
　　○丙午敕总兵官阳武侯薛禄及都督陈景先曰得永平府奏胡寇至卢龙陈家庄劫掠人口马牛尔等宜严饬官军昼夜瞭望谨慎堤备若寇再至须尽殄乃已失机误事必杀无赦
　　○迤北鞑靼阿鲁不的来朝贡马奏愿居京自效命为所镇抚赐冠带金织袭衣彩币银钞绵布鞍马仍命有司给房屋器皿如例
　　○行在广西道监察御史胡启先坐受贿荐举不当罢为民○行在陕西道监察御史赵伦巡按湖广需索官民罗绮等物又收买人口又与乐妇奸事觉  上命谪戍辽东
　　○丁未命都指挥同知蒋贵率领官军及神铳手守密云
大明宣宗章皇帝实录卷之四十八
　　宣德三年十一月己酉朔行在钦天监进宣德四年大统历  上御正朝受之给赐诸王文武群臣颁行天下
　　○朝鲜国王李祹遣陪臣李恪等奉笺及方物贺  皇太子千秋节
　　○庚戌授皇妹庆都公主册命彭城卫指挥焦毅弟敬驸马都尉赐之诰命
　　○辛亥赐迤北和宁王阿鲁台使臣那塔失等四百四十五人钞二万六千三百锭彩币一千三百三十五表里绢六十三匹
　　○中书舍人陆伯纶言苏州府常熟县七浦塘与杨诚湖连接东西相距百里灌溉常昆山二县田计纳税粮二十余万石七浦塘因潮往来河港淤塞水不通流致连年禾稼枯瘁无收乞今受利人户出力开悛从之
　　○陕西按察司副使胡永成奏岷洮二卫官军俸粮俱是西安等府人民送纳出路险远常年惟赍布绢等物至巩昌诸处易米上仓亡赖之人私通官吏虗买实收其官吏人等习以为常輙遣家人出境邀接通同作弊又或贩卖私茶或在途盗劫深为民害缘巩昌至岷洮不下五百余里山林深僻俱无守禁官司乞于中途三岔口设巡检司巡捕盘诘军民俱便  上命行在户部兵部即如所言行之
　　○湖广武冈州江西星子县各奏去岁水涝不收今年春夏民皆缺食已发预备仓粮赈之悉具数闻
　　○广西思明府土官知府黄＜王冈＞奏凭祥县岁凶民饥命发龙州官仓粮米赈之
　　○壬子敕总兵官都督佥事巫凯及掌辽东都司事都督佥事王真等整饬辽东属卫军马提督各城池屯堡跕关隘谨慎堤备严加哨了遇有寇至相机剿捕
　　○四川平夷长官司通事文友得广西上思州土官知州黄智永遣头目黄安等陕西阶州阿目等簇剌麻纳麻坚昝等来朝贡马
　　○赐乌思藏等处高僧朵儿只藏卜等四百五十六人彩币表里有差
　　○癸丑以明日冬至遣郑王瞻埈祭  长陵  献陵
　　○甲寅冬至节  上御正朝受朝贺大宴文武群臣及四夷朝使  皇太后  皇后免文武群臣命妇朝
　　○乙卯乌思藏花言城等簇剌麻簇头南哈亦什土官百户扎巴星吉马巴簇番僧宗竹劄等来朝贡马
　　○丙辰狭西岷州卫剌答等簇生番头目官着肖等洮州卫哈伦簇土官百户结禄等来朝贡马
　　○赐云南富州把事周懿等钞
　　○丁巳敕行在都察院右都御史顾佐曰都察院之任所以整肃纪纲紏察奸弊伸理冤抑禆益治道比命尔居是任所当夙夜尽心以副简擢然各道御史尚溺积习之弊朋比于下有挟公法以报私忿深文刻薄有重私情而忽公法肆无忌惮尔一时不察其奸为所欺侮自今宜详慎省察凡事务致明审以合公道毋纵有罪毋枉非辜庶几刑罚公平不负朕之所望钦哉又敕十四道监察御史曰御史之职必先正己心而后用法不颇比宪纲不清皆由所用邪正混淆朕简用顾佐为都御史各道御史不才者多已黜罚然其间积习之弊犹未尽革或溺私情而卖公法或假公法以报私忿鞫讯之际任情煆炼深文罗织人宁不冤自今悉宜秉公心行公道无欺长官无狥私意无枉平人庶副朝廷任使如或不遵必罪不恕钦哉
　　○狭西洮州卫朵咂簇番僧劄巴星吉等来朝贡马
　　○戊午湖广镇南长官司副长官谭汝铭遣把事驴蜡贡马
　　○迤北鞑靼罕平来归奏愿居京自效命为总旗赐纻丝袭衣钞布仍命有司给房屋器血如例
　　○赐迤北和宁王阿鲁台使臣多赤等四川龙州把事杨进原等钞彩币表里靴袜有差
　　○己未  皇太子千秋即免百官贺礼
　　○夜有流星大如鸡弹色赤尾迹有光出轩辕西北行至云中
　　○庚申  上命行在礼部凡王府官进东宫笺者赐钞二百锭天下诸司进者赐六十锭
　　○湖广前广平安抚司故土官安抚向显祖孙大彪陕西岷州卫班藏等簇剌麻烟丹癿等来朝贡马平江伯陈瑄奏运过木数  上谕行在工部尚书吴中等曰此皆劳民所致卿等无以为易已运至者必如法苫盖勿令损坏今天寒冰冻亟须散遣军夫工程有未毕者亦俟春暖又谕中曰今已迟矣即遣人驰驿谕之
　　○总兵官都督萧授奏贵州都司都指挥佥事李政等招捕都匀卫豊宁长官司贼首罗父荡贵州宣慰司谷把寨苗人革子祼等俱向化复业惟罗父荡稔恶日久今械送京师请正其罪以警其余
　　○辛酉赐琉球国使臣南者结制等钞彩币表里有差○浙江杭州府奏临安新城二县今年秋冬人民缺食已将预备仓粮一千三百九十六石有奇验口给赈
　　○壬戌巡按山东监察史包德怀奏辽东广宁后屯卫西长岭鞑贼入寇剽掠伤人备御都指挥李敏及提督瞭望千百户皆约束不严请罪之  上谕行在都察院臣曰军官备边但守常法以保境安民如能谨严岂有外患古之良将虽安闲之际常若临敌不敢少怠今失机皆由主将号令不严军政不修所致其令御史治之如律
　　○甲子赐乌思藏及剌卜等簇番僧扎宗等钞彩币表里有差
　　○乙丑辽东自在州鞑官千户舍人李开原保迤北和宁王阿鲁台部下都督同知失捏干子孛罗帖木遣使臣把儿台等来朝贡马
　　○行在都察院右都御史顾佐奏近江西鄱阳县民董复安建言钞法阻滞请禁使银不拘旧例凡交易银一钱者买者卖者皆罚钞一千贯一两者罚钞一万贯仍各追免罪钞一万贯又言官吏人等贪赃者原其害民之情非止一日偶因一事而发耳若止追一事之赃则彼为得计今官吏贪赃者若受钞则仍追钞受货物者估其直皆十倍罚钞受银者每两罚钞一万贯仍追免罪钞一万贯庶可禁止奸贪民间钞渐少必通行不滞矣户部议从其言臣窃见交易银两已有榜例今欲追钞并官吏受赃者亦计物估价追钞可从其议其追犯人免罪钞一万贯缘犯有轻重罪有不同难一概追罚宜免追从之
　　○晓刻太白犯罚星
　　○丙寅辽东东宁卫女直指挥佥事赛因塔等来朝贡马及方物
　　○日生左珥色黄赤鲜明昏刻岁星犯垒壁阵西第六星
　　○丁卯赐和宁王阿鲁台使臣宴○监察御史张循理有罪下狱死先是河南道监察御史赵俨往河南清理军伍非法杖死无罪九人事发罪应死监候处决循理与俨故同僚一日具酒召俨出狱共饮饮罢俨乘问逃逸行在都察院官奏循理纵死囚  上命行在锦衣卫鞫之至是以病死狱中
　　○戊辰狭西岷州卫好地平等簇番僧容中等贡马
　　○命御史巡察皇城四门时四门官军玩法怠弛凡官吏工匠无关防牌者恣其出入不问而民间有进纳内府财物者故生事留难必得贿赂乃得入事闻  上谕都御史顾佐曰守门官军违法害民如此其揭榜晓示若不革前弊悉处重刑常以御史一员往来四门巡察著为令
　　○行在兵部尚书张本言茶陵卫指挥佥事陈倘郑杲镇抚王鼎千户白真朱斌百户李刚等知本卫指挥王贵同谷庶人谋逆容隐不首律应斩  太宗皇帝特宥其死谪戍交阯立功后遇赦擅复职亦有已死令子弟袭者犯知情谋逆虽经赦不应复职请罪之  上曰前罪已赦后罪但擅复职姑宥之谪戍辽东立功
　　○夜有流星大如碗色赤有光出天苑东南行至浊
　　○己巳命太师英国公张辅等拨军修治南海子周垣桥道
　　○庚午命镇守甘肃总兵官都督佥事刘广及陕西行都司于属卫选拣精锐官军一千人各备马及军器听太监王安率领期宣德四年二月十五日以前入京
　　○迤北和宁王阿鲁台使臣多赤等陛辞  上以阿鲁台摅诚归化遣曹者赤帖木儿等与多赤偕行赍敕抚谕仍赐锦绮器物视昔加厚曹者赤帖木儿初为锦衣卫带俸指挥佥事至是升指挥同知以行
　　○辛未  上御左顺门谓行在礼部尚书胡濙等曰昨日广宗县奏训导生员嘱公事通贿赂朕已令法司逮问朝廷建学餋士望其成才以资任用训导居师表之任正当谨守礼法以率诸生使人皆如此贤才何由得成卿等宜申明旧章严加戒饬以副朝廷教餋之意  上退朝御文华殿及侍臣问曰国家恒欲人才足用官使得人而才每不足官或旷职何也侍臣对曰人才出自学校学校兴不患无人才人才众多则官得人矣  上曰今国家郡邑有学以育秀民京师有学以升其成才者而复命之历事诸司考其材器之高下而用之立法可谓备矣然  祖宗时咸称得人闻比年生徒多不务学徒记陈言为出身之资及授以职讫无实用是盖师范不得人也唐阳城为国子师斥诸生之久不省亲者于是人知孝宋胡瑗教授苏湖置经义治事斋当时成就者多此政古人所谓师严而道尊道尊而官正侍臣对曰诚如  圣谕
　　○壬申命故金吾右卫指挥同知刘演弟全金吾后卫指挥同知王辅子贵袭职以府军后卫指挥佥事吕凯羽林前卫指挥佥事聊聚老疾命凯子斌聚子禹代
　　○赐朝鲜国使臣李恪等钞彩币表里有差
　　○山东都司指挥使吴旺都指挥同知张铎陕西都司都指挥使孙霖大宁都司都指挥佥事潘礼各以老疾致事
　　○行在礼部奏都指挥郝庆等亡殁例应赐祭从之
　　○癸酉命按察使邵＜王巳＞为南京都察院左副都御史郑辰为南京工部右侍郎参政叚民署南京户部右侍郎李衡署南京兵部左侍郎按察副使成均署南京刑部右侍郎佥事柴震为南京太理寺丞按察副使魏源署行在刑部右侍郎佥事傅启让为行在太理寺少卿先是  止以两京六部都察院堂上官多缺命廷臣察举方面官之廉公才干者得＜王巳＞等及江西参议刘中敷九人遣人召之中敷以运粮最先至会山东奏方面缺官遂升山东参政＜王巳＞等八人相继皆至  上命行在吏部曰官宜慎简不可轻授明试以功此唐虞法若品秩相等即实授不然且令试职观其才猷设施然后授之于是＜王巳＞辰震启让皆实授余皆署事时启让先已食正四品禄
　　○赐广西上思州头目黄安四川平夷长官司通事文友得等钞有差
　　○行在锦衣卫带俸指挥钟法保奏臣广州东莞县大步海人知傍海横沙潭石等处皆有珠池产大珠请差内官同往采  上谕锦衣卫指挥王节等曰此小人欲生事扰民以图己利即收系于狱
　　○申戌  上御奉  门谕行在工部尚书吴中等曰夜来风气已寒因念边军尤苦凡关口烟墩守了者即各与毛祅狐帽其旧给已敕者悉以新者易之○赐阶州阿目等簇剌麻纳麻坚昝等钞彩币表里有差
　　○乙亥陕西阶州利簇剌麻番僧阿竹等来朝贡马
　　○监察御史杨昺朱惠俱九年考满行在吏部言昺练达政务惠政绩未著  上曰考绩黜陟所以示劝惩兴事功果得其宜则能者益劝中才亦将自勉昺仍于风宪升用惠循常例而已于是以昺为浙江按察佥事惠为太仆寺丞升贵州思州府通判檀凯为应天府治中黜四川道监察御史曾令得为浙江温州府推官江西道监察御史陈罴为江西赣州府推官皆以都御史言其不任职也
　　○赐陕西岷州卫剌答等簇生番头目官着肖洮州卫哈伦朵咂等簇土官百户结禄番僧劄巴星吉乌思藏花言城等簇剌麻簇头南哈亦什土官百户扎巴星吉马巴簇番僧宗竹劄等三百二十一人钞彩币表里金织纻丝袭衣靴袜有差
　　○丙子陕西西宁卫章咂簇土官指挥佥事切帖儿加巩昌府僧纲司禅师锁南巴遣剌麻工葛坚赞岷州卫刀劄等簇番僧头目南哈谷中等来朝贡马
　　○赐湖广镇南长官司把事驴蜡前广平安抚司故土官舍人向大彪等钞有差
　　○行在吏部左侍郎郭琎奏巡按御史考核在外郡县官之才识平常者皆送至部宜有黜罚以示激劝  上谓琎曰平常者才不及也如无赃罪但降用之其郡佐及县正佐降杂职若未入流则改除边远不足罚也又谕琎曰凡考核来者尔亦须审察其中或有堪用当量高下授职无概枉之
　　○丁丑擢庐陵县知县孔文英黄州府学教授赵奎霍州学正张杲德清县学教谕尹镗蒙阴县学教谕余濯山阴县学教谕袁海蒲圻县学教谕朱鉴万载县学教谕董匡新乐县学训导李懋富顺县学训导杨禧南阳县学训导王质遂安县学训导张政新建县学训导方端临安府学训导白圭郑州学训导潘岳江都县学训导张勖进士揭稽谢衡施信胡器邓棨高举熊翼张琦章聪王让丘俊监生强敏梁轸赵敏郭原陈懋程富张镛李志唐琛皆为监察御史文英鉴行在浙江道奎李懋行在河南道举翼琛行在福建道杲衡信陈懋行在江西道勖棨行在广东道聪让镛行在广西道禧俊原行在四川道镗富行在陕西道海质岳行在云南道政稽行在湖广道濯琦行在父阯道端圭志行在山东道强敏轸赵敏行在山西道匡器行在贵州道先是右都御史顾佐奏举进士监生及听选知县教官凡四十三人才堪御史
　　○上令于各道历政三月考其能否第为上中下三等以闻至是佐考校上等知县孔文英等十二人中等教谕杨僖等二十四人下等董敬等七人  上命上等中等俱为监察御史下等再历三月考其贤否具以名闻因谓佐曰人才高下不齐使练习之久加以考察彼将自奋而皆可用矣
　　○赐朝鲜国使臣李恪等宴
　　○赐陕西班藏等簇剌麻烟丹癿等钞彩币表里纻丝袭衣靴袜有差
　　○蓝田县主卒主保安怀僖王之女嫁仪宾徐荣讣闻遣中官赐祭命有司治葬事
　　○中军都督府都督同知陈翼卒翼湖州长兴人初袭父职为骁骑前卫百户以功升济阳卫千户累升至中军都督府都督同知至是卒遣官赐祭赐赙赠给舟归其丧葬长兴
　　○夜有流星大如鸡弹色黄赤有光起舆鬼东北行至游气大明宣宗宪天崇道英明神圣钦文昭武宽仁纯孝章皇帝实录卷之四十八
　明宣宗章皇帝实录卷之九十一
　　宣德七年六月戊子朔占城国使臣逋沙怕麻托等陛辞  上嘉其王勤修职贡命赍敕奖谕且赐王锦绮纱罗等物既辞副使逋沙怕彼赖病卒遣官赐祭命有司备歛葬
　　○宥山东按察使虞信副使童贞佥事刘洁杨润宋徵罪以巡按御史劾其案牍不清也
　　○直隶苏州府知府况钟言近奉诏书官民田地有荒芜者召人佃种官田准民田起科无人种者勘实除豁租额臣勘得昆山等县民以死徙从军除籍者三万三千四百七十二户所遗官田召人佃种应准民田科者二千九百八十二顷其间应减秋粮一十四万九千五百一十石已尝申达户部未奉处分况官田有没入海者粮额尚在乞皆如诏书除豁又言本府所属长洲等七县旧有民三十六万余户秋粮二百七十七万九千余石其中民粮止一十五万三千一百七十余石官粮二百六十二万五千九百三十余石官田每亩科粮不等自五斗至三石洪武间徵各县民有民粮者出马二百余匹役于濠梁等驿又出丁船役于水驿及递运所永乐间北方民饥徵本府民有民粮者出马二百四十余匹役于铜城等驿约至三年仍令土民代还比因有民粮者不足又以有官粮者补之至今三十余年未曾更代民实困苦又言工部近徵阔三梭布八百疋浙江布政司凡十有一府民粮二百六十余万所出不过百疋苏州一府独七百疋其余徵科不均往往类此乞继今凡有科徵或以民粮或以户口为度庶几多寡适均公务易集人民可苏又言各都司布政司及直隶卫府州县仓岁收税粮出给通关付纳户赍缴户部查理至为详谨而有亡赖之徒私贿仓官斗级包收揽纳虚出通关甚至伪造印信事觉犯者虽□□直刑辟而税粮已为侵欺不免重徵实为民患乞继今各处仓廒收粮亦如各部行移勘合编写字号底薄一样三本一存于部一付各处府州一同编过勘合通关纸发该仓掌印官相沿收掌凡所纳粮不拘多寡截日填给通关不许先改或差错则明白圈注用印钤盖以付纳户收领回县缴送府州比对朱墨字号相同然后转缴该部如此则税粮易清奸弊顿革悉从之
　　○直隶保定府易州奏州民旧牧官羊五千二百余羊□空岁赋毛如羊之数比年羊死已四千存者止千二百而官犹如旧徵毛今州民逃故者多且连岁不登民皆乏食伏乞停徵俾得安存命悉免之
　　○己丑贵州总兵官都督萧授获辰州河蓬彪金等寨蛮寇向摆婆等八十五人解京师先是摆婆与向锯脑等杀人劫财事闻  上命授遣人抚谕摆婆等负固不服为恶滋甚乃命授出兵剿之兵入其地贼据险拒敌官军败之多所斩馘锯脑遁遂擒摆婆等授抚安其余党而械摆婆等至京师  上命下锦衣卫狱初河蓬彪金等寨无所统属故纵恣犯法至是命属永顺宣慰司俾善抚驭
　　○直隶河间府吴桥县奏县民缺食者七百七十四户已发预备仓粟一千四百二十二石六斗赈之
　　○庚寅行在户部掌部事太子太师郭资行在工部尚书吴中俱考满赐宴于行在礼部
　　○敕副总兵都督方政比者保安卫指挥高荣奏万全都指挥使唐铭挟私行罚朕令铭自陈盖铭率诸卫军戍开平皆失期追至六七次方至以此笞指挥以下荣乃逃归妄奏昔穰苴以庄贾失期而斩之岂但笞为铭无罪其执荣治之
　　○昏刻有流星大如鸡弹色赤尾迹有光出羽林军东南行至浊
　　○辛卯敕南京工部尚书甄庸致仕庸宛平县人由户部主事升知府坐累罢复起为监察御史升工部侍郎再升尚书居官和平无所可否至是考满来朝  上悯其老特敕致仕
　　○壬辰  上以行在户部掌部事太子太师郭资考满既赐宴复赐敕劳资曰卿事  祖宗历年最久艰难险阻备效劳勤端重廉公厥绩茂著肆朕纂承大统眷求老成特起卿于休致仍付地官之任三年于今矣卿正固之心诚实之行譬诸岁寒松柏逾老逾劲朕图治方隆任贤弥笃卿尚专精神强志意益懋毗辅以副眷任之心钦哉
　　○日入后有青霞二道东西竟天夜有流星大如鸡弹色赤尾迹有光出河鼓东南行入须女
　　○甲午广西布政司奏靖江王府及诸将军岁禄多不受米而遣人下有司计直索钱往往三倍取直得钱輙以市私盐转鬻求利民甚苦之  上敕靖江王佐敬曰制禄以米从古已然盖因民之所有也钱则民间所无今不受所有而索其所无又三倍取之加暴扰焉民岁岁当输而虐取不已何以自存贩鬻者小人事而贩私盐违法甚矣岂所望于宗室哉既往姑不问王宜自惩更谕诸将军各戢下毋贰过庶享禄于无穷继今有犯从广西布政司按察司及巡按御史捕治不可不慎
　　○琉球国中山王尚巴志遣使臣南者结制等来朝贡马
　　○  上谕三法司官曰今天气炎热见系罪囚宜速决遣轻罪有例者皆如例情重者具实来闻复命法司凡强盗病死狱中但验实勿斩首先是强盗死者例悉斩首至是  上悯之以强盗罪恶当斩戮死人则太过故罢之
　　○乙未夜有流星大如鸡弹色赤有光出天市西垣西南行至浊
　　○丙申升行在通政司右通政徐琦为南京兵部右侍郎
　　○巡按湖广监察御史朱鉴言洪武间各府州县皆置东西南北四仓以贮官榖多者万余石少者四五千石仓设老人监之富民守之遇有水旱饥馑以贷贫民民受其惠今各处有司以为不急之务仓廒废弛榖散不收甚至掩为己有深负朝廷仁民之意乞令府州县修仓廒谨储积给贷以时徵收有实仍令布政司按察司巡按监察御史巡察违者罪之不恕  上谕行在户部曰此  祖宗良法美意比由守令不得人遂致废弛言者比比而未有兴复之者尔户部亦岂能无过其如御史言违者从按察司监察御史劾奏
　　○丁酉日生左右珥色青赤鲜明
　　○己亥命驸马都尉赵辉修治凤阳  皇陵及皇城内殿宇时凤阳府奏  皇陵正殿皇城内外屋宇多有损坏宜修理  上曰此不可缓敕南京工部备材发军民工匠兴役命辉往督之敕辉曰必敬慎小心务坚固不可苟且又曰  正殿宜并力修整皇城内外屋宇少待农隙可也
　　○益洗马岭守备兵初总兵官都督谭广言洗马岭临极边尝议筑城为保安前卫以农时停役仍于宣府分兵为备兵常不足请秋成后筑城立卫以固边防时议者皆以广所守地自青边口西抵天城总四十余烟墩守望相属自足为固其间路通塞外如洗马岭者尚多岂得一一城之且筑城置卫必重劳费守卫军士亦难猝得若益军士以属都指挥黄真严切哨了遇有警急令都指挥朱谦以精兵为援则虽无城卫而守亦固遂从所议以兵益真
　　○行在兵部奏有令自居庸至山海诸关口凡三月一点视唯居庸关外自荆子村黑峪口至长安岭北扺独石接龙门关西抵天城诸烟墩隘口虽有守备未经点阅请一体遣官巡视如设置未备军士有缺器械不精督令修补务须完固若军官恣为蠹弊即具实奏闻付法司治之庶知儆戒  上从之命新建伯李王择武职一员锦衣卫官一员同御史二员点视
　　○行在都察院奏僧录司右觉义大旺等违犯禁令纵其徒四出募民财造楼阁及擅披剃军民子弟朦胧请度牒又隐匿亡赖人冒僧籍等罪应斩  上命固禁之
　　○行在兵部尚书许廓卒廓字文超河南襄城人由国子生授锦衣卫经历擢工科给事中岁余升鸿胪寺左寺丞一年升工部右侍郎洪熙元年升左侍郎宣德六年升兵部尚书廓通敏勤事其在工部尝扈从北征董饷运军食赖焉交阯入职方朝廷用御史言遣廓往覆实户口田赋以尚书黄福奏召还后命招抚河南流民归者凡数万户兵部尚书张本卒升廓代之赐敕奖励本严厉详密廓承其后济之以宽卒年五十六遣官赐祭命有司治葬事
　　○庚子遣中官祭中霤之神
　　○赐占城琉球及亦力把里等处贡使宴
　　○行在鸿胪寺少卿王勉卒勉狭西蒲城县人建文中由国子生授太常寺试典簿  太宗皇帝即位升寺丞寻升少卿仁宗皇帝嗣位升太常寺卿与吕震同为诬罔进用斋郎事觉罢为民复起为鸿胪少卿勉坦率任意不自顾藉其卒也家虽甚窭而清议不与焉
　　○卒丑琉球国中山王尚巴志遣使臣步马结制及云南镇南州故把事子李雍等来朝贡马及方物
　　○壬寅敕甘肃总兵官都督刘广等凡外蕃入贡之人及寄住回回须防闲周密勿纵于他处往来
　　○癸卯黜监察御史陈絅絅私役民修神祠微服入祠驱逐焚香女妇嬉游于外久不供职右佥都御史吴讷劾奏之命罚役降用
　　○行在三法司奏重囚罪状  上亲阅之曰凡真犯死罪如律杂犯死罪皆宥死发戍边凡决遣一百七十余人
　　○甲辰  上以东安门外缘河居人逼近黄墙喧嚣之声彻于大内命行在工部改筑黄墙于河东皇城之西有隙地甚广豫徙缘河之人居之命锦衣卫指挥监察御史给事中各一员度其旧居地广狭如旧数与地作居凡官吏军民工匠俱给假二十日使治居
　　○乙巳敕谕行在六部都察院曰朕为天下主惟欲天下之人皆安生乐业故选贤任能命之绥抚又数颁玺书覃布宽恤盖惓惓以求民安曩为所任不得其人百姓艰难略不矜念生事徵歛虐害百端致其逃徙弃离乡土栖栖无依朕甚悯之已专遣人招抚复业优免差役一年今闻诸司官吏仍有不体朕恤民之心恣意擅为复业之民来归未久居无庐舍耕无榖种逼其补纳逋租陪偿倒死孳生马骡牛羊科派诸色颜料刑驱威迫荼毒不胜此皆任不得其人也其速行诸司厚加抚恤复业之民不许一毫搅扰仍依前敕优免差役所逋租税孳生等项悉与蠲免巡按御史按察司官廉察各府州县官吏里老剥削贪酷及官员军民之家取索旧债虐害复业之民治以重罪如廉察不严坐视民患者罪同其各勉之以副朕怀
　　○赐琉球国使臣南者结制等亦力把里使臣也力迷失土迷秃及哈密使臣倒剌火者等四川长河西鱼通宁远等处禅师桑者朵儿只等福余卫指挥佥事阿失答木儿等银钞纻丝纱罗绢布及金织袭衣有差
　　○行在工部言筑东安门外黄墙计用六万五千人民夫不足请以成国公朱勇所部士卒三万五千人助役  上曰炎暑如此岂宜兴役待秋凉为之
　　○行在广西道监察御史孙纯行在刑部广东清吏司主事王镇以监决重囚误斩首为凌迟法司论纯等罪应斩  上宥之命罚役以赎既而谕侍臣曰凌迟本律之文命斩首盖出于朕一时之不忍然凌迟非过也故止令罚赎耳
　　○湖广江华等县强贼廖马孙等伏诛初马孙等从猺人盘伯餋等伪称都副总兵指挥千百户名号执刀枪张旗帜焚毁巡检司官署案牍杀人劫财攻围富川县为守御官军所败后攻秀峰寨官军又败之遂分处巢穴总兵官萧授官军至伯养等前后就擒戮马孙逃富川山中仍集众劫杀授累遣人招抚而窃据巢穴崛强不服至是并其家属俱就擒械送至京命悉弃市几幼男子悉宥之俾隶锦衣卫习匠艺
　　○丙午行在后军都督佥事李通奏大营操练围子手逃逸一千二百人乞令兵部补之  上曰此军初皆选精壮者今消耗如此必头目不能抚恤又生事苦楚之以致亡逸者众兵部详究其实来闻自今各营操练军士逃者头目如例罚俸
　　○行在通政司奏朔州卫指挥王瑛私役军卒出烟墩十里为虏寇所执又掠瑛等马骡出境卒逸归白于千户谷胜胜与瑛等匿不以闻  上曰自古祸乱之兴皆由小人苟近利而忽远虑每以小事为无害隐而不言养瘫长疽遂至狼狈今虏寇偷窃虽小事人臣蒙蔽乃大恶渐不可长令武安侯鞫之定罪以闻
　　○命行在工部度地建朝天宫于西直门内　○丁未太原府霖雨汾河水溢决堤防伤禾稼镇守都督李谦巡按监察御史徐杰以便宜督军民＜锍-釒＞通旧河修筑堤堰遣人驰奏  上是之
　　○戊申免狭西宁远县积年户绝及水冲沙漫民人一千四百二十九户田地一千三百三十五顷四十九亩应纳税粮九千七百四十五石有奇
　　○命行在兵部以马五百匹给宣府左右前三卫骑士之操神铳者
　　○命行在工部建少师吏部尚书蹇义第宅于文明门之内
　　○副总兵都督方政奏内官萧愚亲信小人擅作威福私役戍兵凡诸边务任意干挠政欲用神铳悉不与至加诟詈或擅调军出境上降敕责愚曰朕以边务委总兵大小之事悉听裁决命尔但管神铳凡进退缓急听总兵约束何敢越分挠法论尔罪当死今姑曲宥俾悛改自今惟于神机铳严密关防一切边事　听总兵处置尔所役军士即遣归伍听调若怙终不悛必诛不释
　　○己酉贵州大平伐等长官司头目宋海等来朝贡马
　　○晓刻太白犯岁星
　　○壬子宣府总兵官都督谭广奏近行在户部以边储转运为难令臣止将宣府前卫及兴和千户所官军守备凡诸卫官军调戍宣府者皆遣还来春屯种输纳子粒若宣府前等卫士卒亦须摘拨屯田缘臣所守边地一千四百余里皆与虏邻虽有城堡相去或五六里或二三十里往时虏寇常依险藏伏遇云雾风雪之际輙入为寇因再委都指挥黄真严切巡逻始有畏忌之心然诸处瞭望常见有虏寇往来彼盖窥伺欲乘间窃发是以昼夜不敢怠遑况诸军皆自永乐中调来今若惜费稍稍减撤或有警报各固封守所将逐捕能有几人急欲徵兵远者七八百里近者三二百里及其来赴贼已引退人困马乏何能成功今大同辽东皆置重兵而宣府密迩北京尤为要切诚如户部所言臣愚未见其可若不尽言恐负  陛下委托之重  上命行在户部移文谕广自永乐中调者如旧今戍守有余亦须屯种长久之策也
　　○巡按福建监察御史卲宗奏在外诸司文卷皆属按察司照刷今福建所属自永乐二十年至今未刷钱粮埋没刑名出入何由得知若天下皆然则积弊滋多宜令各处按察司遵依成法每年八月分巡刷卷年终则上其籍于都察院如此则官吏知戒案牍可清而政事以理命行在都察院戒饬各按察司以时举行
　　○巡按河南监察御史梁广成言直隶睢阳卫洪武中筑城就城内取土遂致地势低洼每岁或遇久雨及城外西北二湖涨溢流聚城内积久不涸军民皆徙居城外历十六年矣而城类虚设乞塞二湖浚旧壕开门以泄积水低处用土培高仍令军民归处城内猝或有警可保无虞命行在工部移文河南三司计议行之
　　○夜有流星大如杯色赤尾迹有光出天棓西北行至云中
　　○癸丑罢内官人番买马初内官李信李贵以西番多良马请买以供国用既次狭西治行  上以地远劳人敕罢之
　　○甲寅遣神乐观乐舞生赍香币诣各处命有司祭历代帝王陵寝
　　○赐琉球国使臣步马结制等贵州大平伐长官司头目宋海等云南镇南州故把事舍人李雍等钞彩币绢布有差
　　○哈密忠顺王遣镇抚早丁等二人奏事至京赐钞及彩币表里等物有差
　　○行在鸿胪寺左少卿张隆奏蓟州永平山海等处关营岁用粮料二十二万三千四百余石欲令遵化等卫所蓟州等州县发军民总兵官都督陈敬添拨军士于林南仓关运贮于遵化永平山海仓以备支用  上从之命俟秋成后起民夫及于各营堡拨军守关者毋擅动
　　○乙卯以罕东卫班麻思结为指挥使因其自陈征曲先有功故授之
　　○巡抚侍郎于谦奏开封府祥符中牟尉氏扶沟大康通许阳武夏邑八县去年七月黄河泛溢冲决堤岸渰没官民田五千二百二十五顷六十五亩该纳秋粮五万六千八十余石马草七万六千五百余束乞为豁除从之
　　○南京锦衣卫优给指挥千百户逮原成等二千七百人告言俸半折钞近例令于原籍官司支给缘皆年幼去家有千里反二三千里者道远不能往支乞援山后官军俸例于京库或附近州县官库支给为便  上谕行在户部臣曰此孤幼俸钞安可拘例其令南京天财库给之
　　○顺天府保坁遵化玉田三县蓟州镇朔二卫各奏五月淫雨河水泛涨渰没军民低田苗稼
　　○夜有流星大如杯色赤尾迹有光起天仓东北行至天禀
　　○丙辰昏刻有流星大如杯色青白尾迹有光出云中东南行至云中又有一星大如鸡弹色赤尾迹有光出造父南行入鳖星又一星大如鸡弹色赤尾迹有光出心南行至浊夜有流星大如鸡弹色赤尾迹有光出文昌西北行至浊又一星大如鸡弹色赤有光出勾陈西北行至北斗杓五鼓有流星大如鸡弹色青白尾迹有光出胃东南行入天囷
　　大明宣宗宪天崇道英明神圣钦文昭武宽仁纯孝章皇帝实录卷之九十一
　明宣宗章皇帝实录卷之五十
　　宣德四年春正月戊申朔  上御正朝受贺大宴文武群臣及四夷朝使
　　○文武群臣命妇朝  皇太后  皇后
　　○己酉巡按山西监察御史沈福奏去年十二月二十七日行在都察院移文处决山西重囚缘各人皆应秋后行刑今前四日已立春审律揆时未敢专决  上谕行在都察院臣曰  祖宗立法顺天道御史言是令待秋乃决
　　○庚戌南京地震
　　○夜有流星大如鸡弹色赤有光起天市垣内帝座东行至浊
　　○癸丑孟春享  太庙
　　○遣中官祭司户之神　○甲寅敕掌庄浪卫事都指挥佥事鲁失加率原操官军赴京
　　○四川总兵官都督陈怀奏四川诸卫骑士虽多无马者付八九一有征调无所措置碉门茶马司每岁以茶易马解京乞于其中取二千匹给军士从之
　　○夜南京地震
　　○丙辰以大祀南郊  上御正朝文武群臣受誓戒
　　○丁巳署南京兵部左侍郎李衡卒衡直隶当涂人永乐初科进士擢户部员外郎升湖广布政司右参政未几调四川宣德三年诏廷臣举方面之有材行者衡预焉召至署兵部左侍郎命下而卒
　　○夜北京地震○己未大祀  天地于南郊毕  上还谒  皇太后出御正朝文武群臣行庆成礼
　　○庚申以  大祀庆成大宴文武群臣及四夷朝使
　　○狭西秦州卫番僧管着劄白西固城东坌弯等族生番僧头目喃哥畏则等来朝贡马
　　○辛酉守赤城指挥同知方敏奏屯兵缺农器欲令往北京及大同置办须至开平卫给文凭缘路出独石之外虏寇出没往复为艰臣拟自置私记关防立号簿给批为照行在户部尚书郭敦言指挥无私置关防之例  上曰边境事或有重于此者使守将得从便宜则缓急可行其从之
　　○壬戌上元节赐文武群臣宴　○癸亥敕谕南京都察院左副都御史邵＜王巳＞曰都察院乃朝廷纲纪之司庶政之兴废百僚之治忽系焉近年南京都察院官委靡不立颓坏宪纪非惟不能紏正诸司亦致各道御史恬无畏惮巡仓库者通同监守纳户恣为奸弊巡钞法者通同市井□贾滥受货贿甚者挟制诸司肆行嘱托贪利坏法非止一端今特命尔往振举之务革前弊小其竭诚尽力必公必明紏正权邪毋有畏避毋纵奸宄毋枉善良庶几人知警肃弊以清革副朕简任之意其各道见任御史宜审择之凡廉勤公正者俱留在职若不达政体不谙文移贪淫无耻及曾犯赃罪者悉送吏部降黜有公差给假一忧等项亦如之务尽至公之道所阙御史即行吏部慎选自今不许滥授尔其钦哉
　　○行在户部尚书郭敦奏守开平都指挥使唐铭言所储粮少仅足两月之用请命大同宣府总兵官今整饬军士郎中王良发仓储令运赴开平以二月初启行仍请命北京军民运京仓粮赴宣府  上皆从之命阳武侯薛禄充总兵官武进伯朱冕为参将率军护送
　　○增独石等处屯戍官军时开平卫指挥方敏于赤城管军屯种以其地临境外路当冲要而军士寡弱请益兵命总兵官都督谭广遣官军四百往益之周岁更代
　　○罗江王妃赵氏薨遣中官赐祭命有司治葬事
　　○夜月食
　　○甲子大同总兵官武安侯郑亨及开平备御都指挥唐铭等奏守烽堠者报大同境外西北有烟火开平西南有鞑寇十五为群往来出没敕山西大同宣府开平诸将严加守备○乙丑朝鲜国王李祹遣陪臣韩惠琉球国中山王尚巴志遣使者谓慈浡也等贡马及方物贺万寿圣节
　　○给庆都公主及驸马焦敬岁禄共二千石米麦兼支
　　○赐曲先等卫都指挥同知散即思安定王亦攀丹都指挥佥事桑哥等所遣镇抚失列门等陕西即尔加簇剌麻锁南黑巴绰束卜儿加所遣头目禄禄等钞彩币表里绢布有差仍命失列门禄禄等赍敕及钞币赐散即思亦攀丹桑哥锁南黑巴等
　　○增北京顺天府南京应天府并直隶苏州等府州县镇市诸色店肆门摊课钞时行在户部以钞法不通皆由客□积货不税与市肆鬻卖者沮挠所致奏请依洪武中增税事例凡顺天应天苏松镇江淮安常州扬州仪真浙江杭州嘉兴湖州福建福州建宁湖广武昌刑州江西南昌吉安临江清江镇广东广州河南开封山东济南济宁德州临清广西桂林山西太原平阳蒲州四川成都重庆泸州共三十三府州县商贾所集之处市镇店肆门摊税课增旧十倍  上以太重令增五倍俟钞法通悉复旧
　　○丙寅赐朝鲜国贡使韩惠柳殷之等宴
　　○己寅有流星大如杯色赤有尾从东南起经中天往西北方没
　　○丁卯  上以武臣扈从平胡有劳加赐赉太师英国公张辅成国公朱勇太子太保忠勇王金忠人钞六百锭银三十两彩币三表里太子太保阳武侯薛禄安顺侯薛贵恭顺侯吴克忠人钞四百锭银二十两彩币二表里清平伯吴成应城伯孙杰遂安伯陈瑛武进伯朱冕人钞三百锭银十两彩币一表里中府都督同知任礼高文都督佥事孛玉孛英左府左都督柴永正右都督马亮都督同知程忠娄鬼里都督佥事吴也儿克台吴守义把敦右府左都督苏火耳灰右都督蒋信都督佥事郭志滕定严宣前府都督同知冯斌都督佥事韩僖梁成后府都督佥事沈清郭义冯兴李通人钞二百锭银五两彩币一表里坐营定国公徐景昌钞四百锭彩币二表里西宁侯宋瑛武定侯郭玹豊城侯李贤永康侯徐亨成安侯郭晟泰宁侯陈忠人钞二百锭彩币二表里安乡伯张安广宁伯刘湍崇信伯费钊建平伯高远人钞二百锭彩币一表里左府右都督冀杰钞一百锭彩币一表里永清右等卫官军指挥同知张义等一十一万五千七百八十九人钞银彩币绢布有差
　　○赐朝鲜国使臣柳殷之等四十五人钞彩币表里金织文绮袭衣等物有差
　　○叠州剌麻南葛也夫来朝奏岷叠二州连椄请于其界忙渴儿之池创建佛寺且乞职名  上谓尚书胡濙曰创守劳优边民勿听职名姑俟再来可赐赉而遣之
　　○戊辰赐陕西岷州卫剌麻札卦速南及乌思藏剌麻落丹番僧着即坚藏等钞彩币纻丝袭衣靴袜有差
　　○袭封衍圣公孔彦缙欲遣人往福建市书虑远行不敢擅咨于尚书胡濙濙以闻  上曰福建鬻书籍无禁先圣子孙欲广购亦何必言审度而后行亦见其能慎其令有司依时直为买纸摹印工力亦官给之
　　○总兵官平江伯陈瑄言山东济宁以北旧河自长沟至枣林闸百二十里沙土淤塞漕舟难行今冻渐角□羊馈运将兴约计用十二万人＜锍-釒＞浚半月可成命山东起集民丁与今运木军士相兼同工
　　○湖广潜江县奏本县蚌湖阳湖皆临襄河去年水涨冲决污岸荆州三卫荆门江陵等州县官民屯田多被其害今当筑堤二千余丈以捍水灾缘非一县人力所能请发旁近州县民丁与军卫相兼修筑庶不妨农业而事易就从之
　　○己巳免宣府各卫军士给京师薪炭初宣府十七卫所岁办薪炭给京师又每岁运粮给开平至是  上闻之曰边军岂应重困命行在工部允其薪炭
　　○  上罢朝居斋宫召翰林学士杨溥从容谕曰朕即位以来今四年常念  祖宗创业之难子孙守成之不易夙夜惓惓未尝敢怠今幸百姓粗安此皆赖  天地  祖宗之敷佑盖亦有群臣励翼之功朕恒自喜然自古国家祸乱每生于不虞又未尝不以为忧对曰圣八治不忘乱安不忘危今  圣心如此足以膺  天眷福苍生于悠久也  上曰沧海之大皆由江河之助古之君臣更相戒饬所以克致太平号称明良若为君者不资于臣为臣者不赞辅其君欲求善治未之有也然比来臣下往往好进谀词令人厌之卿亦宜勉辅朕于善道溥对曰臣受国厚恩敢忘报称  上曰但觉朕有过举直言无隐是即为报矣溥顿首曰自古直言非难而容受直言为难  陛下乐闻忠言如此臣等不敢不尽心
　　○庚午设汾州黄芦岭巡检司泽州沁水县东乌岭巡检司时山西按察司奏黄芦东乌路通川狭而山岭深险林木茂密盗贼所聚往来未便请各置巡检司领兵巡逻庶几盗息民安  上命镇守山西都督李谦及布政司按察司覆勘皆以为便故设之
　　○辛未南京地震
　　○壬申浙江布政司奏所属缺府县及杂职官百一一员  上谕行在吏部侍郎郭琎等曰庶官所理皆天事郡县亲民事尤切要久旷可乎自今内外大小职事有阙皆须早除勿致废事
　　○癸酉增置松潘卫前千户所调利州卫前所官军实之茂州卫前右二千户所调成都中卫左所宁川卫后所官军实之设小河千户所调成都前卫后所官军实之设溪子叶棠松林三路口四站拨军二百人及马给递先是松潘卫指挥使吴玮奏松茂地临生番近尝窃发而松潘卫旧有三千户所茂州卫止二千户所地方广远兵力寡弱控制为难且山高谷深道路修阻猝有缓急通报不易请增兵设站为便  上命四川总兵官都督陈怀覆勘至是怀奏以为便故从之
　　○甲戌敕行在刑部都察院大理寺曰刑者辅治之具夫罪大恶极寘之重典理不容恤然有诖误干连于法难免而情实可矜者朕夙夜在心思所以宽恤之今官吏军民人等自杂犯死罪以下其酌量等第悉令于北京纳米赎罪尔等其会官定议以闻务适公当庶以副朕重刑恤人之意
　　○乙亥赐岷州卫叠州这多等簇番僧丹卜监藏等一百三十六人四川盐井卫土官舍人麦佐把事抄撒等马湖府蛮夷长官司故土官舍人文昌保等湖广容羙宣抚司故土官舍人黄隆杰等广西泗城州女土官簇人岑泰等利州头目罗向等毛怜卫指挥同知哈儿秃辽东建州卫指挥佥事苦秃等钞彩币表里金织文绮袭衣等物有差
　　○夜有流星大如鸡弹色青白尾迹有光出参旗西行至浊○丙子赐奉使瓦剌还都指挥毛哈剌等广西奉议州头目黄朝狭西河州卫番僧思蔓蓝监参西宁卫等处剌麻绰受等秦州卫番僧管着劄白西固城东岔弯等簇生番僧南哥畏则建州卫头目忽牙奴亦力把里回回打剌罕劄罕失等钞彩币表里纻丝袭衣等物有差
　　○定纳米赎罪例时  上欲宽恤罪囚令纳米赎罪命三法司会官议拟以闻至是行在都察院右都御史顾佐等奏凡纳米赎罪南京水运良便北京陆运颇难今斟酌定拟北京法司并直隶河间等八府及河南山东逮至官吏军民人等杂犯死罪以下纳米于北京仓依今定例杂犯死罪五十石流罪比死罪减十石徒罪五等徒三年者三十五石以下四等递减五石杖罪五等杖一百者十石以下四等递减一石笞罪五等笞五十者五石四十减一石三十比四十减五斗二十比三十减一石一十比二十减五斗南京法司及湖广江西并江南直隶太平等府州县所问杂犯死罪以下官送北京吏典军民人等纳米于南京仓依见行例浙江并直隶苏松常镇四府及江北直隶凤阳等府州县所问杂犯死罪以下官送北京吏典军民人等纳米于淮安仓其徐州纳米于临清仓俱依南京例死罪官吏一百石军民减十之二流罪比死罪减十之四徒罪五等徒三年者五十石二年半者四十石以下三等递减五石杖罪五等杖一百者二十石九十者十五石八十者十二石七十六十比八十递减二石笞罪五等笞五十者六石以下四等递减一石纳毕杂犯死罪武职调卫文职官吏皆罢为民流徒罪武官还职文官降一等吏改拨笞杖罪文武官吏人等各还职役再犯者依律科断其监守盗粮兠揽物货与逃亡军囚夫匠厨子等项及力不能纳米者依旧例断从之
　　大明宣德宪天崇道英明神圣钦文昭武宽仁纯孝章皇帝实录卷之五十
　　明宣宗章皇帝实录卷之五十终
明宣宗章皇帝实录卷之五十一
　　宣德四年二月丁丑朔遣北京国子监祭酒贝泰释奠先师孔子
　　○直隶真定府赵州高邑县奏本县饥民五百九十三户皆当赈济而仓粮不足乞于附近州县仓粮内借给  上命行在户部即如所言行之
　　○戊寅祭  大社  大稷
　　○遣官祭先农
　　○朵颜卫都指挥佥事脱鲁火绰儿子完者帖木儿等来朝贡马
　　○命隆平侯张信同太监沐敬浚河西务河道及修堤岸先是河西务耍儿渡等处河岸冲决命行在工部修筑水急民少久无成功至是命信等往督发在京操备军士万五千人益之
　　○中军都督府左都督马聚卒聚山东武定州人由燕山中护卫总旗从  太宗皇帝靖内难累升至山西都指挥使永乐六年升中军都督佥事屡从  太宗皇帝征北虏洪熙元年升左都督至是卒  上惜之赙恤甚厚追封邵阳伯谥壮勇聚为人体貌不长大而胆力过人戆直为人所称其妾陈氏自经以殉赠淑人聚子雄袭留守中卫指挥使
　　○己卯  皇后千秋节免文武群臣命妇贺
　　○湖广金峒安抚司前富南道军民宣慰司故土官宣慰使马散毛子显铭前顺天安抚司故土官安抚覃起剌送子忠义前滴水峒潮门安抚司故土官安抚向起剌子安什用前马仄峒长官司故土官长官黄恕哲孙欲其什用前盘顺安抚司故土官安抚剌尔送子向钟谨忠峒安抚司故土官安抚杨文显子子隆等来朝贡马及方物
　　○庚辰行在刑部奏真犯重囚二十四人请依律处决  上问尝审覆无冤否对曰屡会众官审覆皆服罪遂从之因顾侍臣曰古有道之世刑措不用今重犯滋多矣为人上能不怍乎恻然久之
　　○夜有流星大如鸡弹色青白尾迹有光出轸南行入库楼
　　○辛巳四川长河西鱼通宁远等处剌麻初刻令伯等来朝贡马及方物
　　○左军都督府右都督冀杰卒杰朱安县人由行伍从  太宗皇帝靖内难以功累升左军都督府都督佥事屡从北征  仁宗皇帝嗣位命守开平宣德元年进左军都督府右都督至是以疾卒追封清源伯谥忠壮妾王氏自经以殉赠淑人长子斌袭彭城卫指挥使杰资性平直无所矫饰屡从征恭勤不懈亦明知人高煦反  上亲征列侯中有阴持两端者言高煦机变不测用兵若神杰杨言于众曰吾知其为人徒尚诈而无胆今天威临之即震慑就擒矣何神之有竟如其言众服其明云
　　○壬午行在虎贲左卫指挥同知李原等奏本卫军士留南京者多调至者少且其间精健之人悉为神机等营所选及御马监等衙门供役所余罢软以充守卫守卫不足以余丁足之臣等计议请以本卫围子手及中军右掖营无马官军摘还守卫为便从之仍命行在兵部计议如南京所留尚多再分调以来
　　○广西按察司奏镇守龙州都指挥佥事张贵黄＜王厷＞先以拥兵不进失陷城池蒙宥其罪今不改过日务贪婪厚索部属供给掊克财物折毁民居役军渔猎激变蛮民致多逃窜  上命行在兵部臣曰黄＜王厷＞土民令还思明张贵即遣人逮赴京师治之
　　○夜有流星大如鸡弹色赤有光出轸东南行入库楼
　　○癸未授皇妹清河公主册命金吾左卫指挥李得之子铭为驸马都尉赐之诰命
　　○上以太师英国公张辅行在左军都督府左都督张昇皆勋亲之重所宜优礼不欲烦以政敕谕辅曰卿以亲以贤祗事  祖宗多历年岁忠存社稷功著国家逮朕缵承大统勤诚辅弼元勋厚德岿然于今方当注倚之时矧居爕理之任不烦以政乃理攸宜可辍中单都督府事官职俸禄悉如旧朝夕在朕左右相与究论军国重务共宁邦家卿其专精神明道德益弘启沃之功用臻治平之效钦哉敕谕昇曰卿舅氏至戚而日理剧务不遑暇逸矧兵政之重吏或以欺谩连逮不问则废法问之则伤恩朕夙夜在念图善始终可辍左军都督府事官职俸禄悉如旧庶称朕优礼至亲共保富贵于无穷之意卿其体朕至怀钦哉○袭封衍圣公孔彦缙以贺  万寿圣节至
　　○夜有流星大如鸡弹色赤尾迹有光出天市西垣西行入心
　　○甲申以明日  万寿圣节遣郑王瞻埈谒告  长陵  献陵
　　○陕西临洮剌麻也失藏卜西域番僧纳儿载云南蒙化卫土官千户施胜子渊等贡马及方物
　　○命行在工部遣官往凤翔衢州建昌韶州安陆州脩治郑襄荆淮梁五王府  上谕之曰诸王将之国未有府第其视所在卫所州治可以为王居者令军卫有司协力脩理务在完固毋徒劳人力
　　○乙酉  万圣寿节  上诣  奉先殿及  皇太后前行礼毕出御正朝受贺大宴文武群臣及四夷朝使
　　○南京地震
　　○丙戌行在太常寺丞张以清自陈有疾难任职事  上谕行在吏部臣曰太常祗事神明不可任有疾者丞亦老矣令致事归
　　○丁亥行在工部右侍郎罗汝敬等使交趾还黎利及耆老遣头目何栗等贡方物并代身金人且奏钦遵  圣谕访求陈氏子孙无有遗者又奏蒙索所留官吏军人及其家属军器昨总兵官成山候王通班师之时悉已送还臣利又尝出榜禁约但有隐藏官军一人以上者必杀其有首出者亦已陆续遣回今蒙诏敕谨复戒饬国人且差人四出寻访但有遗留尽应起送不敢孤负  圣天子惠爱元元之意伏惟  天日之明俯鉴下情又奏宣德三年八月二十日臣伏睹敕书放交趾给由土吏人等回还本国臣仰见  圣天子明见万里之外轸念怀乡恋土之情臣因是窃有私感臣比先被官军驱逐仓卒之际失一幼女年九岁访知乃内官马骐带回进为官婢臣丘山之罪已蒙赦除室家之念意望完聚乞敕下赦回以全臣父子之亲臣当感恩刻骨铭心死且不忘
　　○复遣监察御史何文渊给事中李本往陕西布政司清理军务初遣官清军独陕西未行至是始命文渊等行亦如前戒饬之
　　○戊子命都督李玉与选各处送到幼军兼提督永清左右彭城三卫初二事皆属英国公张辅至是  上优待辅不烦以政故命玉焉
　　○敕都督山云量拨广西近地卫所带管军士赴南宁都指挥花英量拨广东卫所带管军士赴钦廉选指挥千百户之老成精练者领之协助戍守初工部侍郎罗汝敬等使交趾还言钦廉南宁守备寡弱故有是命
　　○行在通政司奏工部办事吏李懋本山东宁海州人为州吏尝告宁海卫指挥罪后考满办事工部以粗鄙退为民今指挥还职恐受其害乞复为吏以图报效  上曰小吏狡猾告讦又粗鄙无能尚敢妄有希觊命行在户部仍发为民
　　○己丑南京守备襄城伯李隆献驺虞二云出滁州来安县石固山素质黑文驯狎不惊上命群臣观之行在礼部尚书胡濙等请上表贺  上曰祯祥之兴必有实德庶几副之朕嗣位今四年中外所任岂皆得人农亩岂皆有收民生岂皆得所朕夙夜不遑宁处驺虞之祥于德弗类况天道无常理乱之几恒相倚伏岂可不虑唐太宗尝曰人君湏至公理天下尧舜在上百姓敬之如神明爱之如父母动作兴事人皆乐之发号施令人皆悦之是大祥瑞此亦名言朕与卿等宜共谨之遂免贺
　　○云南顺宁府故土官千夫长阿茂子阿威哈密所镇抚罗哈喇等来朝贡马
　　○庚寅建州等卫副千户咬纳所镇抚管肆来朝肆奏愿居京师咬纳奏愿居辽东东宁卫赐纻丝袭衣彩币钞布仍命顺天府及辽东都司给房屋器皿等物如例
　　○巡按湖广监察御史陈搏奏汉阳等处逃民复业者有司急徵所欠税粮民初还乡科徵繁急恐致复逃乞依宣德元年旱伤恤民事例税粮折钞  上谕行在户部尚书郭敦曰有司不能宽恤如此其移文各郡县凡逃民税粮悉免之
　　○辛卯顺天府蓟州平峪县民耿彦方等奏今年田榖无收各里民多缺食因而逃移税粮五百一十五石无从徵纳乞赐除豁从之
　　○壬辰夜月食○癸巳朝鲜国王李陶遣陪臣朴实等贡马及方物谢赐世子冠服
　　○甲午命建万全都司无祀鬼神坛从宣府总兵官左都督谭广请也
　　○朝鲜国王李祹遣陪臣柳思讷狭西行都司土官都指挥佥事鲁失加贵州宣慰使安中遣侄怯四川天全六番招讨司僧禧旼湖广石梁下峒长官司故土官长官唐潮文子永恭毛怜弗提等卫都督同知莽哥不花子撒满答失里等贡驼马及方物
　　○亦马喇兀者弗提屯河等卫指挥亦里伴哥等遣人来朝奏言昨大军至兀良哈诸卫皆恐怖虑不自保  上慰谕之曰天道福善祸淫人君赏善罚恶一体天心岂有私哉兀良哈有罪则朝廷讨之岂肯滥及无罪尔等安分守法即长享安乐何用恐怖皆赐赉遣还仍降敕抚安其众
　　○赐朵颜卫指挥佥事脱鲁火绰儿子完者帖木儿等六十三人钞彩币表里氊帽纻丝袭衣有差
　　○定陕西宁夏诸卫罪人加米赎罪例先是宁阳候陈懋奏宁夏军士有犯罪者令于西安府仓纳米赎罪各军延缓＜矢见＞免征操且宁夏仓无储偫月支不足乞令于本处加倍纳米  上命法司议于是行在刑部都察院议岷州洮州于西安府仓纳米旧例死罪十石流罪八石徒罪六石杖罪三石笞罪一石五斗宜准此例倍之死罪二十石流罪十六石徒罪十二石杖六石笞三石纳完依例发遣从之
　　○行在都察院奏山西镇武卫指挥同知冯镇宫其义子为火者于律当徒今患病在狱请医治疗上从之语右都御史顾佐等曰武人之愚其积功甚难而犯刑甚易此人所为本不足恤但  祖宗仁厚之典不可以违
　　○乙未命内官杨礼移郢靖王宫眷居南京旧内敕太监王景弘等凡岁时朝暮衣服饮食百需皆内府依期给之仍时遣人省视不许怠慢先是  上谓侍臣曰郢靖王无嗣其宫眷尚留安陆国中无主朕欲移寘南京旧内庶供给皆便于义何如侍臣对曰此  陛下亲亲之仁处置当矣遂有是命
　　○行在吏部奏六科给事中驳出河南浙江贵州等布政司及诸府县并土官等衙门奏本字有洗补错谬者皆属不敬其布政使萧省身等官俱应逮问  上曰此治文书者之罪官则一时仓猝失点检耳俱(不)[勿]问
　　○行在户部尚书郭敦奏洪武永乐年间屯田之例边境卫所旗军三分四分守城六分七分下屯腹里卫所一分二分守城八分九分下屯亦有中半屯守者都司布政司按察司提督秋成比较依例赏罚仓有余粮近年各卫所不遵旧例下屯者或十人或四五人虽有屯田之名而无屯田之实且以一卫计之官军一年所支俸粮动以万计而屯收子粒止有六七十石或百余石军粮缺少实由于此今拟在京在外卫所下屯之数不问正军老幼余丁必依旧额补数令其屯种在外属卫令三司委堂上官在内并直隶卫所从都察院委御史提督巡视至秋成依例比较赏罚庶仓有粮储军无缺食从之
　　○袭封衍圣公孔彦缙陛辞赐钞一万贯
　　○上视朝罢御左顺门谕行在礼部尚书胡濙曰朝廷之礼最先正名尊卑等级不可僣差凡内外官员士庶服餙仪从序立及尊卑称呼之类皆有定制近多越礼犯分亦有在内府私行揖拜礼者其揭榜申明定制使无僣越
　　○周府仪宾张义卒讣闻赐祭
　　○昏刻有流星大如鸡弹青白色尾迹有光出东井西南行至云中○丙申赐朝鲜国使臣韩惠等九人琉球国使臣谓慈浡也等十三人钞彩币表里及纻丝袭衣有差
　　○迤北鞑靼捏克来等三人来归奏愿居京自效命为所镇抚赐官带金织袭衣彩币银钞鞍马仍命有司给房屋器皿等物如例
　　○丁酉敕谕三法司曰致理之道人伦为先五刑三千不孝最大今在外有司往往贪受赇赂宽纵不孝吏之坏法莫甚于斯敕至但犯不孝及烝父妾收兄弟之妻为妻凡败伦伤化者在外有司毋擅断决悉令送京师如律鞫治若武官及其子弟有犯此者不许复职承袭永为定制赐朝鲜国贡使柳思讷等宴
　　○赐奉使思哈麻汤等处还京土官都指挥鲁失加等八人钞及彩币表里指挥甘辅等二十人未至京者就命鲁失加等赍钞币往赐之
　　○赐兀者右等卫女直指挥佥事恍果等九人云南蒙化卫故土官舍人施渊顺宁府故土官舍人阿威湖广石梁下峒长官司故土官舍人唐永恭前富南道等处故土官子孙马显铭覃中义向安什用向钟谨杨子隆黄欲其什用等及陕西临洮剌麻也失藏卜四川长河西鱼通宁远等处剌麻初刻令伯西域番僧纳儿载哈密所镇抚罗哈剌等钞彩币表里及纻丝表里有差
　　○行在礼部尚书胡濙奏郢靖王无嗣国除其护卫及官属人等皆当改拨  上从之曰郢王虽无嗣其祭祀不可废留内官使及奉祠各一人校尉五十人在国专供岁时之祀于是调安陆中护卫三所官军于广西桂林中右二卫其仪卫司典仗校尉调行在锦衣卫
　　○交阯按察司副使戈定远以老疾致事定远浙江海盐人由监察御史升副使能持己不炫名考满复职至廉州道梗还京师以疾命致事
　　○行在户部奏直隶隆庆州言凡迁民一户例拨荒田五十亩本州并永宁县荒田分发已尽今后应发本州为民者请改发永平府所属州县为便从之
　　○宣府总兵官左都督谭广奏宣府等卫军士众多仓粮分给开平当广储积往尝召□中盐每引米三斗今大同天城阳和中纳之例已减每引止二斗五升客商多趋于彼宣府请亦依此例则边储有积命行在户部议
　　○上览欧阳文至梦卜求贤之说顾侍臣叹曰君臣相遇岂偶然哉高宗恭默思道渴想贤辅未得说筑傅岩虽有致君泽民之志不能自达一旦得于梦寐间遂相与讲学论道而功被当时垂后世诚千载遇由此观之人君诚心求贤固不无不得之理文王因田猎遇太公亦岂非诚心相感水流湿火就燥云从龙风从虎物皆有相感之理况一代君臣乎盖天祐国家必生贤哲之辅翊高宗思道之心盖有格于天矣又曰有高宗之心然后可以梦言有傅说之贤然后可以为相若汉文以梦得邓通光武以谶用王梁岂不误哉
　　○戊戌命赠都督同知李任子淳袭为燕山右卫指挥使故都指挥同知谢荣子显袭为大兴左卫指挥同知府军后卫指挥同知程兴子胜金吾左卫指挥同知周贵子玉燕山右卫指挥同知李斌子鉴虎贲左卫指挥同知张瑾弟琰羽林右卫指挥佥事谢旺子隆府军左卫指挥佥事刘海子斌通州卫指挥佥事周通弟贵府军右卫指挥佥事徐政子钊济州卫指挥佥事马麟弟云俱袭职金吾左卫指挥同知何兴金吾右卫指挥佥事李成老病命兴子玉成子信代
　　○命故羽林前卫正千户马赶住子旺为挥指挥同知初赶住立军功未升而卒故升用其子
　　○行在吏部左侍郎郭琎奏交阯回京官若京官方面官例送各部听差月与食米壹石其余记名放回以俟召用今员外郎阙巽知府陈耘等一百六十四员在途稽延最后至当究治罢具职  上曰道远或贫或病有不得已不必罪悉如前例其中有老疾者令冠带还乡
　　○夜北京地震
　　○己亥选幼官指挥千人千户十二人分为两番佩刀入直
　○行在户部郎中王良奏宣府怀来等卫军马多而粮料少乞于昌平山口仓及京仓发运一十万石以备用尚书郭敦言昨已奏令山东河南及直隶八府发民丁行在后军都督府起军士运通州仓粮五万石赴宣府今若再起军夫发运山口粮恐妨农作  上曰可令山东河南民运山口粮二万石赴怀来其他军民运通州粮赴宣府余俟秋成
　　○行在兵部奏南京太仆寺欲以宣德二年孳生及陪偿马驹如例分给淮安诸郡新编民丁及补种马孳牧所余牡驹送至北京请给顺天府民畜餋待用不堪者散北京诸卫余丁畜之又奏南京太仆寺有去年牡马千五百余匹及凤阳诸郡种马不能孳息者请令悉送北京付顺天府牧养待用俱从之○庚子以明日清明节遣郑王瞻埈祭  长陵  献陵
　　○敕行五军都督府及兵部今天下军士遇有征调当自备衣装供给为难其原籍宜与复除一丁在营有丁者亦免一人差遣使专经营以给军
　　○湖广五峰石宝长官司故长官张再武弟再贵等贡马及方物
　　○以广西上隆州土官知州岑琼母陈氏为本州知州琼卒无子侄岑崧尚幼土人诉于朝愿得陈氏袭职以抚其民故命之
　　○辛丑赵王高璲奏欲于封内为第二子安阳王选妃  上遣书报之曰叔朝廷至亲婚配礼之所重封内选择于礼为宜如有定议以姓名闻即当遣人赍册成礼
　　○升太子太保忠勇王金忠为太保进封清平伯吴成为奉天靖难推诚宣力武臣特进荣禄大夫柱国清平候食禄如旧封都督李玉为奉天珝卫宣力武臣特进荣禄大夫柱国新建伯食禄八百石俱赐诰券
　　○壬寅升行在吏科给事中徐仪为行在大理寺左侍丞仍于徐州吕梁二洪理漕事行在刑科给事中刘容为北京行太仆寺丞行在工部营缮司主事毛俊为行在宗人府经历行在中书舍人刘谦为广东布政司右参议河南按察司佥事刘咸为本司副使行在湖广道监察御史刘芬为福建按察司副使陶纯为四川按察司佥事皆以九年考最故也复张信尚宝司卿张守信行在刑科给事中王纲行在广东道监察御史丁浚行在湖广道监察御史皆以亲丧服阕也
　　○陕西巩昌府知府孙亶直隶永平府昌黎县知县杨禧山西文水县丞徐文襄垣县主簿乔育俱九年考满至京其耆民皆诣阙言亶等持己廉谨抚民仁惠乞令复任
　　○  上谓行在吏部臣曰吏得民心为难宜加俸使复任于是加亶正三品俸禧正六品俸文正七品俸育正八品俸
　　○  瓦剌等处鞑靼小古台等率妻子十四人来归奏愿居京自效命小古台五人为副千户等官赐冠带金织袭衣彩币银钞布花鞍马仍命有司给房屋器皿等物如例
　　○  黜行在河南道监察御史张震为武陟县知县陕西道监察御史葛棨萍卿县知县以都御史言其不任职也
　　○  南京都察院左副都御史邵圯奏奉敕考察得御史沈善刘兟王懋等三人皆贪淫无耻萧全郑道宁杨昭萧昇曾泉木讷等六人皆不达政体王恭栾凤潘纲三人皆不谙文移陶圭一人曾犯赃罪请悉如例降黜又奏会同六部堂上官考察得户部郎中黄＜王巳＞等十七人贪污户部郎中陈懋等一十四人奸懒户部郎中周砥等四十六人不谙文理刑部郎中徐旿等九人才力不及亦宜黜降
　　○  上命行在吏部悉从＜王巳＞言如例降黜
　　○镇守西宁河州都督同知刘昭奏西宁卫那海川总旗领军九人樵于东山果迷卜咂簇番寇射杀总旗掠其车牛获而讯之皆伏罪请斩之仍枭首以狥百户张艺守备不严亦当罪之遣敕报曰番寇杀人准尔所奏但须审寔勿令负冤更须察各簇人情之动静毋致激变百户不严守备姑记其罪仍令守备如再失机必杀不宥
　　○  山东即墨县奏县民一千二百八十五户俱以灾荒乏食逃移各户税粮盐课无从徵纳
　　○  上命行在户部除豁
　　○癸卯降汉府教授曹彦昌为广东高安县典史曹彦昌在府先以丁忧去后闻高煦败服阕遂不起行在吏部移文促之始至侍郎郭琎奏彦昌在任久虽先事去亦当坐以同谋罪  上曰一时同预起事今尚有释之者矧其先事去乎不闻汉穷治楚狱滥及无辜乎彦昌但治其服阕不起降官一等
　　○乙巳爪哇国王杨为西沙遣使臣亚烈长孙等来朝贡方物
　　○给府军前卫带刀幼官指挥使魏荣等盔甲
　　○行在兵部尚书张本奏驿马之设本以飞报军机重务今在外凡有符验官司及镇守官每以常事泛滥给驿皆宜禁止请令年终各具一岁给驿起数及所干事务所差人员造册奏闻以凭稽考又凡遣入赍送敕书例与双马及其徒回仍前关给此皆虚劳马力请与驿驴及递运船  上悉从之但令赍敕人若有事回奏者可与一马
　　○大同总兵官武安侯郑亨奏大同极边之地近岁朝廷常调马步官军万余謢送粮饷赴开平所存官军又多分往诸处守了巡逻一旦有急见操军马实不足用自今粮饷请发民夫馈运内地卫所发军防护庶使大同军马得专操备上命行在兵部户部议开平每岁应运粮料及当用军夫令在内军卫有司预为之备若护送官军则临期调遣
　　○德州民奏本州路当冲要每遇运物官船经过例给丁夫而督运者多不守法威逼有司以一索十以十索百前者未行后者踵至本处丁夫不敷有司无计或执商贩行道贫人以足其数督运者中路逼取其赀无赀者至解其衣而纵之有为所逼迫不胜而赴水死者在船军士本用操舟乃得袖手而坐所载私货多于官物缘路发卖率以为常乞敕所司禁约事下行在兵部兵部奏请自今运物马船快船俱令掌船者每船预置木牌一大书本船军夫数目姓名有急运应增者上水不过七人所司给与印信帖子大书所增贴于牌上以牌竖于船头所过有司如牌所增给之下水不给违者许被害之人及有司指实以闻仍遣内外官不时缘路搜检私载物货究治其罪庶使小人知所警惧从之
　　○丙午行在吏部言狭西按察使陈智举平凉府经历刘坚才干今考坚文字不中请治智滥举之罪诏令智自陈智言初举坚时但见其干办公务设施措置绰有可观实未知其无文  上谕行在吏部臣曰智所言亦有理人品不齐有长于此短于彼者不可概论宥之勿罪
　　大明宣德宪天崇道英明神圣钦文昭武宽仁纯孝章皇帝实录卷之五十一
　　明宣宗章皇帝实录卷之五十一终
明宣宗章皇帝实录卷之五十二
　　宣德四年三月丁未朔行在礼部户部奏昨总兵官都督陈怀报四川狭西贵州都司并四川狭西行都司所调官军从征松潘等处有功者凡四万八千九百九十六人有旨定高下给赏钞请于所在官司给之纻丝及绢三千四百六十一匹布六万五千七百匹请于南北二京官库关领运赴各都司给与遂命主事金勉等往给敢勇当先都指挥人钞一千贯彩币表里三指挥人钞八百贯彩币表里二千户卫镇抚知州人钞六百贯彩币表里一百户所镇抚序班人钞五百贯绢三总旗总甲舍人头目人钞四百贯绢二小旗小甲人钞三百贯绢布各一军人余丁土民土兵人钞二百贯布二齐力向前布政使人钞八百贯彩币表里二指挥人钞六百贯彩币表里一千户卫镇抚人钞五百贯绢三百户百夫长所镇抚人钞四百贯绢二总旗总甲舍人生员头目人钞三百贯绢布各一小旗小甲人钞二百贯布二军人余丁土民土兵人钞一百五十贯布一随阵摆队指挥人钞四百贯绢三千户卫镇抚人钞三百贯绢二百户所镇抚人钞二百贯绢布各一总小旗甲舍人人钞一百五十贯布二军人余丁土民土兵人钞一百贯布一守城守营等项都指挥人钞四百贯绢二指挥人钞三百贯绢一千户百户卫所镇抚典仗判官经历等官人钞一百五十贯布二旗军舍人吏典头目把事人钞一百贯布一病故者赏如见存之例阵亡及敢勇当先二三次者悉如本赏之半自余功次不同悉依例给赏
　　○赐行在锦衣卫指挥佥事何敏等四人钞以招抚松潘番蛮还也建州卫都指挥佥事李满住遣人奏请入朝充侍卫赐敕谕之曰昔我  皇祖临御尔父显忠及尔叔猛哥不花多效勤诚及朕嗣位尔亦克嗣先志用摅忠悃故特授尔都指挥佥事今欲入侍尤见诚心但部曲之众须有统属姑留抚下未可轻来
　　○夜有流星大如盌色青白光烛地起张西北行至游气
　　○戊申授皇妹真定公主册命济宁左卫指挥佥事王咏弟谊为驸马都尉赐之诰命
　　○加太师英国公张辅号为奉天靖难推诚宣力辅运武臣阶为特进光禄大夫勋为左柱国命成国公朱勇兼太子太保
　　○朵颜等卫头目完者帖木儿等来朝贡马  上嘉其诚宥其前过凡家属被获者悉还之升完者帖木儿为都指挥同知余升秩有差且赐敕戒之曰自今宜严吏部曲毋为寇盗庶几大军不出尔得永享太平苟或不遵仍蹈前过不有人祸必有天殃其敬慎之
　　○福建都司奏倭贼自镇海卫古雷巡检司登岸攻围城池劫伤人民附近铜山千户所不策应追剿都司把总都指挥佥事洪贵不能严兵堤备亦不督兵赴援悉请论罪  上命行在都察院遣人逮赴京治之
　　○夜有流星大如鸡弹色青白尾迹有光出贯索东行至云中
　　○庚戌四川盐井卫土官副千户绰甲把事日祐等来朝贡马
　　○赐爪哇国贡使亚里八句等及毛怜卫故都督子撒满答失里宴
　　○辛亥封中军都督府都督佥事孙忠推诚宣忠翊运武臣特进荣禄大夫柱国会昌伯食禄一千石子孙世袭赐券诰赠其曾祖祖考皆会昌伯曾祖祖妣皆夫人封其母太夫人妻夫人忠  中宫父也命初下忠上表辞不听
　　○行在都察院右都御史顾佐劾奏交阯道监察御史顾达巡按淮安考通判何正不称职遭正辱骂往凤阳清理军伍复酣酒废事玷辱风宪请黜之  上谕行在吏部臣曰风宪官为人所辱而甘受之不任可知其改用之佐又奏苏州卫千户朱毓妄陈获强盗求升赏今勘核明白请治其罪  上谕行在兵部臣曰赏功朕未尝吝但施不当则人怀侥幸奸弊日滋矣毓不可恕
　　○壬子命故掌毛怜卫事都督同知猛哥不花子撒满答失里袭为都督佥事仍掌毛怜卫时撒满答失里来朝贡  上厚抚远人故有是命
　　○命松潘卫指挥吴玮弟瓘为四川筠连县三坌巡检司巡检先是松潘番蛮作耗率众攻城瓘以舍人出家财招募丁壮竭力守城官军与贼战瓘率所募兵奋勇当先杀贼至是松潘卫老卒袁敬内江县耆民刘友才等奏瓘有功行在兵部言瓘例当赏  上曰有功固当赏以白衣立功非有职守者可比当于赏例外加之官庶合至公遂以瓘为巡检
　　○行在吏部左侍郎郭琎奏湖广按察司佥事朱与言考满赴京踰期当下法司  上曰方面之臣小过不足问
　　○行在都察院奏山海卫指挥赵忠领军备御开平科歛军财行赂求回原卫而私有其半事发当降用今所领军以忠能恤下告乞复其职  上曰彼能恤下曷为科歛而私有其半此必以贿求之朝廷赏罚至公有罪不惩何以令众小人敢以私情挠公法邪不听
　　○免四川茶户徭役时四川安县茶户杜恩聪诉本户旧有茶八万余株年深枯死户丁亦多死亡今存者皆给役于官无力培植积欠茶课七千七百余斤郡县责徵日急乞赐减免仍乞如例免杂役得专办课庶无逋负行在通政司以闻  上谕尚书郭敦曰茶之利蜀人资之不但为公家之用今有司以他役苦之则民不得尽力于此矣即令四川郡县缓其徵茶户当免徭役者皆免之又曰宋陈恕为三司使稍增茶课取利当时非之此事今任于卿岁课决不可增果虚耗则当减徵科但当从宽耳
　　○听选官殴阳齐言旧任浙江永康县丞县有山产铜矿宜发工匠烹炼以充国用又言在京工匠逃者一次的决令上工二次三次者宜剌字罚工终身则有所惩戒  上谕行在工部臣曰此小人妄言求进其斥之
　　○癸丑敕南京守备襄城伯李隆等督军夫工匠修  孝陵墙垣
　　○命大子太保成国公朱勇管五军大营操备官军
　　○哈密忠顺王卜答失里遣都指挥使把台土鲁番城僧桑果大师等贡马
　　○赐朝鲜国使臣柳思讷朴实等钞彩币表里及纻丝袭衣有差
　　○甲寅优免太师英国公张辅彭城伯张曰□永会昌伯孙忠都督张昇朝参但朝朔望
　　○赐陕西行都司土官都指挥佥事鲁夫加四川天全六番招讨司僧禧旼贵州宣慰使安中侄怯毛怜弗提等卫都督佥事撒满答夫里等钞彩币表里及金织袭衣有差
　　○南京守备襄城伯李隆奏聚宝门城台开烈渗漏恐致倾圯请以军夫协力修治从之
　　○行在都察院奏辽东总兵官都督巫凯遣卫镇抚邹敏促辽海卫未完军器指挥费徵歛众财买马及貂鼠皮赂敏敏受赂竟不责完徵敏皆当罪之  上曰守边不可一日阙兵器有阙则宜急造其行赂求缓受赂废事皆不知边备为重俱执而罪之不可贷
　　○乙卯遣使赍敕赐朝鲜国王李祹白金三百两纻丝纱罗五十匹彩帛三十匹  上因谓侍臣曰高丽远在海外修贡益勤厚往薄来古之道也
　　○辽王贵烚奏本府正门自前未建迎送诏敕表笺俱于偏门出入揆礼禾安请向南置门又宫殿外房舍墙垣多因雨坏亦请修治从之
　　○旌表孝子王永节妇袁氏等十五人永绥德卫指挥使先任延安卫事母魏氏至孝母有疾忧形于色衣不角□羊带调绥德以母老不能就禄留妻谢氏侍餋母年八十六卒永闻讣徒跣奔延安哀恸几绝水浆不入口者七日事闻表其门曰孝行袁氏扬州府兴化县民徐礼妻生子甫一岁夫戍边而亡袁羊二十八纺绩织纴以餋舅姑育孤子守节三十七年梅氏常州府武进县民翟云举妻夫亡羊二十九孝奉舅姑生事死葬皆不违礼守节三十余年李氏广东惠州卫镇抚吴祯妻年十八丧夫守节四十二年萧氏扬州府仪真县民李三妻年二十六寡居誓不改适纺绩缝纫以餋舅姑阙氏扬州府江都县民管成妻年二十六丧夫不嫁守节三十五年马氏扬州府江都县民管哲妻年二十一丧夫不嫁孝餋祖母寡居三十八年操行清洁清氏和州民赛仲玉妻年二十有四丧夫抚育四岁孤子底于成立守节三十余年王氏淮安府山阳县民张思人妻年二十九而寡勤苦绩纺以餋舅姑育孤子三十七年不改其节姚氏沈阳左卫军徐庄儿妻年二十五夫从征死守志不嫁家贫无期功之亲可依躬耕织以餋老姑姑殁丧祭
　　○尽礼郑氏神策卫军王留儿妻年二十四夫亡子幼事姑尽孝姑殁歛葬以礼守节三十三年倪氏应天府江宁县民张豫妻年二十五夫亡誓不再嫁舅姑皆老二子皆幼家贫躬勤女事以资餋育舅姑殁葬祭尽礼二子长皆有立长子益举进士授中书舍人仲氏应天府上元县民陈忠妻年二十七丧夫不嫁子幼家贫纺绩以自资守节三十余年冯氏山西阳曲县民董三汉妻年二十一丧夫二子皆幼经络缝制以自给居贫守节三十余年□氏扬州府仪真县民张成妻年一十八夫亡不嫁一子幼家贫补缀自给守志四十二年马氏山西大同县民刘昙妻年二十三丧夫家无遣赀纺绩以给衣食抚育孤子皆有立寡居三十一年事闻俱旌其门曰贞节
　　○丙辰淮府右长史刘真致仕真初任教官永乐中升司经局校书累升主长史年老多疾乞归田里  上谕行在吏部臣曰是尝以文学事  皇考于春宫者端悫有守其听致仕
　　○行在工部奏总兵官太傅黔国公沐晟言四川东川府会川卫所属山内产青绿银铜诸矿军民往往潜取其地与云南武定军民府金沙江及外夷接境恐主边患宜令四川云南三司巡禁从之
　　○丁巳行在工部奏  奉先殿祭卓诸物岁必新造今材料未备命有司给官钞市之
　　○陕西京凉卫鞑官千户哈剌苦咄等来朝贡驼马
　　○戊午赐湖广五峰石宝长官司故长
　　再贵等四川盐井卫把事日祐等钞币有差
　　○诏等还初命禄等督运开平粮后禄奏已运千五百石可足开平官军八月之用余俟边地草盛再运遂召之还
　　○行在户部尚书郭敦言旧例内外卫所官军月支粮料无问差遣俱从本卫所造册转行阕给近年在京军马数多凭其自造文册多有重冒又在外调主操备军马分隶神机营及左右等掖者俱无印信或一卫人马有分拨十处五处者开报差错亦多冒支今拟在内各卫所及在外操备者月支粮料俱从本卫官并管操都司等官呈该管都督府令经历司查无重冒造印信文册其亲军卫分从本卫经历司造册通缴至部磨筭明白下仓放支则钱粮有所稽考宿弊可革从之
　　○壬戌升西宁卫指挥佥事李文为陕西行都司都指挥佥事仍管西宁土兵
　　○行在兵部奏军士在外牧马扰民往年命都督提调约束请如旧例  上命都督祁英郭义提督且谕之日军士无知多纵口腹之欲为民害朝廷待军民一体无有重轻卿等宜严约束况今耕种之时尤不可纵恣蹂践妨废农业违者必治以法
　　○免前北京行部侍郎金庠官先是庠受命清理军伍至清豊县知县梁罐等歛布帛羊豕菽粟赂庠皆受之为御史范循给事中贾谅劾奏  上命三法司问庠皆引伏三法司奏庠受赃在赦前余罪应杖于例纳米赎罪  上曰庠贪小利无大臣体其免为民
　　○行在锦衣卫舍人张恕有罪诛恕奉工部差往江西取逃匠并其家属赴京恕肆贪虐人索银若干有贫以所居易银与之不足固絷之而捶其妻至死又取其幼女事觉  上命法司鞫问得实以闻  上曰逃匠非有大罪而肆毒虐如此鬼神不容也其斩于市
　　○癸亥昏刻荧惑犯灵台
　　○甲子遣行在礼部主事陈安赐周王妃巩氏金册冠服
　　○命陕西都指挥同知曹敏专掌陕西都司事都指挥佥事刘永专掌河州卫事抚恤军民凡各处总兵及镇守官不许擅差离职违者罪之
　　○命四川青川守御千户所罢闲百户倪让复职让故百户倪兴从子兴卒让袭职后以例不当袭罢之松潘番寇攻青川城让自奋与众竭力守城贼遁去从官军追捕之至叠溪茂州击贼让以前锋屡败贼其功居多至是总兵官都督陈怀奏让躯干勇壮遇敌不怯且列其功状  上谓行在兵部曰韩整辈膺国家委任而以贪淫玩寇不能功若此人者安可弃之令复原职使再立功
　　○赐爪哇国使臣亚烈长孙等三十一人钞彩币表里及金织袭衣有差仍赐亚烈长孙等五人冠带
　　○赠陕西都指挥使王俶妾时氏淑人谥贞烈初俶备御宁夏与虏战而死舆尸归时氏哀毁不胜自经以殉时年二十有八事闻故有是命
　　○乙丑命少师吏部尚书蹇义少保户部尚书夏原吉同议天下建言事先是义等以师保之臣蒙恩优待不视事至是行在礼部尚书胡濙言天下官员军民建言民情等事当会官议可否施行义原吉虽蒙恩优待不亲政务而建言事皆关系国家天下重务请令会议  上曰朕不以庶务劳之者正欲其专精神为国家决大事定大议凡建言事令会议如故
　　○有纸匠于行在通政司云永乐中自南京取至执役夫财库去家远日给为难通政司官以闻  上谕尚书郭敦曰官府但知役之而不知餋之岂政理哉凡工匠役内府者悉月给食米三斗
　　○丙寅赐郑越襄荆淮五王钞各五万贯梁王十万贯循岁例也
　　○丁卯平阳王羙圭奏弟妹皆长成将有家室而阙妇女使令请于平阳军民之家选取  上曰使令不可无但外扰亦非便复书令于本府军校家取其自愿者而酬之以直
　　○敕都督佥事史昭赵安率平凉庄浪西宁巩昌岷州临洮洮州河州八卫官军还原卫备御先是兀良哈鞑寇余孽侵掠永平山海  上欲亲率兵剿之命昭等率八卫原选操随征官军赴京至是兀艮哈三卫大小头目亲来朝贡  上以虏既归诚遂敕昭等各回卫备御悉赐之钞令陕西布政司以官库所贮给之
　　○命陕西行都司都指挥使宋兴山西行都司都指挥使梅俊致事
　　○戊辰弗提等卫指挥佥事儧卜等六人来朝奏愿居辽东自在州赐金织袭衣钞布仍命辽东都司给房屋器皿等物如例
　　○昏刻荧惑犯太微垣上将
　　○己巳赐哈密等处使臣都指挥使把台等四十六人土鲁番城僧桑果大师陕西平凉卫鞑官千户哈剌苦咄等银钞彩币表里有差
　　○释遵化卫总旗王彪妻蒋氏初姑杨欲取其奁具与己女不从姑憾之姑疾蒋事之不及又憾之姑积忿乃诬蒋捻其侯欲加害使彪讼之行在刑部当蒋斩罪蒋屡称冤且引小姑及邻妪为证事闻  上曰论狱不当纵尤不可枉彼欲杀姑姑女肯曲为角□羊乎遂召小姑邻妪至皆言蒋实无杀姑意  上命释之因谓行在刑部侍郎吴廷用等曰姑慈妇孝当两尽其迫今以小忿而欲寘之死则不可其以此意谕遣之
　　○行在大理寺山西阳曲县典史马钦畏职务繁诈称母丧避去律当杖八十于近例纳米赎罪  上曰君子不忍死其亲今此举忠孝两亏矣杖之百谪为边民
　　○夜有流星大如杯色青白光烛地起中楼南行入云中
　　○庚午四川威州兀惹塞番僧剌麻罗如藏等来朝贡马
　　○松潘土僧剌麻绰领舍利藏奏番人作耗当率众追捕有功且乞创寺赐名分  上谓行在吏部臣曰彼既有捕盗功俱命为禅师创寺劳民不可从
　　○靖江王佐敬奏辅国将军赞亿永乐中有罪谪泗州为民  仁宗皇帝即位宥之还国令三年后来朝令当朝赞亿有疾不能朝免之
　　○召奉使外夷中官云仙徐亮还初云仙受命分往外夷抚谕两人素怀忿嫉各教诱土官相讎杀阻遏使臣至是  上闻之悉召还
　　○江西新建县儒学教谕王来言宁王府每年祭祀社稷山川取府县学生员习乐舞供祀今生员有定额务求成效而以供应王府祭祀预先演习动经旬月有妨学业宜令于附近道观选道童充用命在礼部议从其言如选不及数则于本府军士余丁内选端谨者诏从之命各王府皆准此例
　　○上退朝御左顺门谓吏部尚书蹇义曰今日都察奏云南按察司吏受赂洗改文案脱免有罪法当绞朕闻  太祖皇帝尝言吏心术不正不可任用  圣见深远今六部都察院政本乏地所用之吏尤湏择人苟有赃私必寘之法若九年考满应授官者尤当考察庶不滥用以病百姓
　　○辛未徙密云中卫石匣驿先是驿舍为水冲决卫奏其地正当潮塔二河合流之处不可复置去东北一里许有地高旷请徙于彼  上命行在兵部遣人覆视以为宜遂徙之
　　○壬申  上以郑襄荆淮梁五王将之国命南京守备襄城伯李隆预选黄船快船三百艘赴北京
　　○命故河南都指挥同知康聚子能袭为金吾左卫指挥使羽林前卫指挥使王广子杰金吾右卫指挥使王平弟顺锦衣卫指挥同知袁清弟礼金吾后卫指挥同知陈铭子贵燕山右卫指挥同知边成侄伍拾旗手卫指挥佥事殷文叔成俱袭职羽林左卫指挥同知宋斌老疾命其子谦代
　　○命成国公朱勇以军士五千人修海子墙垣
　　○行在户部左侍郎李昶言洪武间官吏旗军关支俸粮月不过五此是定例今北京文武官吏旗军俸粮每月放支不下数十万石往往迁延月人不支致仓廒不空有误收粮请自今应支俸粮者若公差无家属于册内明白开报候回日补支其余见在者皆令按月依期关支有过期者不支各衙门造册官吏迟慢者具奏罪之  上曰尔言固是但北京与南京事有不同当体人情而行今后过三月者不支著为令
　　○癸酉给平阳王羙圭第二弟镇国将军羙垸岁禄一千石于山西布政司米钞兼支
　　○夜有流星大如鸡弹色赤尾迹有光出织女后有一小星随之东北行入天津
　　○甲戌遣行在礼部侍郎李埼鸿胪寺卿徐永达行人张聦等赍敕谕安南头目黎利及其耆老曰览奏具悉朕奉  天子民四海万邦咸图康济矧尔安南距京师非远陈氏归化最先诸国岂忍遐遗独令不遂所欲哉前间陈氏有孙尚在尔等奏请立之俾主宗祀朕用嘉悦即诏罢兵召还所建牧守令尔头目耆老具实来闻盖乐从众志以图保全一方也未几尔等遽言陈氏之孙病死而尔谨守其国以待朝命朕以陈氏之后未必惟存一人再敕访求今称其后无遗遂有改命之请夫诚得一人以绥一国足惬予志但建立事重所当详慎诚以陈氏之先德厚族众散处幽僻宜尚有人昔永乐中大军初擒黎季犛父子即求陈氏子孙立之是时国中皆谓已绝既历二十余载尚有存者推昔较今理未必无其令耆老人等遍历咨访如有陈氏子孙即具名来闻若咨访实无朝廷当与处置尔利仍遍谕土官军民之家有藏匿朝廷官吏军人及其家属者悉令送还军器委弃山泽者固有敝坏若城郭所收并须送纳上之御下每务含容下之事上宜惇诚敬庶几去危即安之道尔其钦哉别敕利曰尔奏九岁之女马骐收养带回京师者欲得完聚闻之恻然朕为天下父母忍一穉子独违所亲耶即令咨访盖水土失性病死久矣父子之爱皆同脩短之数有定特谕尔知是日赐琦永达聪道里费使人何栗等衣钞遣随琦行
　　○乙亥给清河公主及驸马李铭岁禄共二千石真定公主及驸马王谊如之给会昌伯孙忠岁禄一千石新建伯李玉岁禄八百石俱于南京米麦兼支
　　○行在户部左侍郎李昶奏江南官吏率民运粮至者京师力士军校工匠之亡赖者多端诈伪强索财物及揽纳诓骗扰害非小乞严禁止  上命行在都察院揭榜禁戒锦衣卫遣人缉捕
　　大明宣宗宪天崇道英明神圣钦文昭武宽仁纯孝章皇帝实录卷之五十二明宣宗章皇帝实录卷之五十二终
　大明宣宗章皇帝实录卷之五十三
　　宣德四年夏四月丙子朔享  太庙
　　○遣中官祭司灶之神
　　○宁王榷奏曰臣切念  祖宗积德之厚  父皇创业之艰立法垂训以传万世锡子孙保全之福为宗室久安之计宣德元年八月江西布政司移文谓  太祖高皇帝子孙以禄米定品级臣不胜惶惧伏惟  祖训所载禄米盖亲亲次序无有品级诚以子孙皆  祖宗一气之(中)[分]不与异姓同至今四代乃定品级臣恐万世之下谓自今日始也昔  父皇在位时靖江府将军比正支减一等亦无比品凡朝贺祭庙皆与诸王同班惟驸马仪宾有比品驸马比从一品而冠服与侯同班列侯下郡君仪宾比从四品常服亦用麒麟玉带班列都督之前盖亦以至亲不以品级论也又  父皇尝谓靖江世子兄弟做将军但异姓相见还行君臣礼其衣服且着穿素二十年后诸孙有冠者袍用四爪龙冠用唐帽盖不欲与外人同也今定品级则列于外官之下  圣子神孙皆  祖宗遗体臣不避斧钺之诛干冒  天听伏望赦免诚宗庙之福骨肉之幸也  上览奏谓侍臣曰朕自即位以来恪遵成宪盖  祖宗圣知立法精密以维持万世非后人所可轻议昨以禄米定品级皆出旧制非出自朕今行之三年忽有此语其意盖未可量若不明白则蓄疑积衅事将不测朕当有以复之
　　○丁丑敕襄城伯李隆等于南京修葺郢府郡主仪宾第宅但取坚完勿事华侈
　　○行在吏部奏各处吏多有考满不给由丁忧服阕及裁替不赴部或改换文卷仍复参充或诈称亲丧相继守制把持官府取索赃贿起灭词讼生事告讦颠倒是非诬害良善盖其立心不臧轻视国法当严禁约违者论罪  上谕尚书蹇义曰朕比语卿以  太祖皇帝之言正谓此也其揭榜严禁之
　　○命行在户部免昌平县陵户杂役
　　○戊寅复书宁王权曰承谕以禄米定品级非旧制忿切之情溢于言表再三披阅骇愕良深盖事有非然理应明白所言太祖高皇帝子孙旧无品级之说今考  祖训录内凡郡王之子授镇国将军三品孙辅国将军四品曾孙奉国将军五品玄孙镇国中尉六品五世孙辅国中尉七品六世孙以下世授奉国中尉八品是郡王子孙未尝无品级也又云靖江王府将军比正支递减一等亦无比品凡朝贺祭庙皆与诸王同班必若此言则诸王兄弟子侄同为行列是无尊卑之分曷为而可又云  太祖高皇帝于郡君仪宾比从四品常服用麒麟玉带班列都督府盖以亲亲不论品级今考  祖训录  皇明祖训及礼制皆无明文可稽今之所云未审载于何典礼也又云  高皇帝尝谓靖江世子兄弟做将军衣裳且着穿素而郡君仪宾既比从四品则令用麒麟玉带如此即是抑族属而重外亲＜锍-釒＞戚倒置于礼可乎又云  高皇帝谓靖江世子兄弟做将军但是异姓相见还行君臣礼今考  祖训录  皇明祖训及礼制并无明文可徵但有洪武二十九年十二月钦定靖江王庶子镇国将军与郡王相见礼仪云镇国将军凡与驸马仪宾公侯相见将军居左驸马等居右皆再拜与文武一品官至三品官相见将军居中各官拜将军答拜与四品以下官相见各官拜将军坐受凡遇将军于道驸马仪宾公侯让左并行文武一品至三品引马侧立四品以下者下马凡传其言曰镇国将军裔旨称呼之曰官人此有明著而别无行君臣礼之说若必如所云行君臣之礼是教子孙越礼犯分不知有君矣且群臣于靖江府将军前皆行君臣之礼是天下纷纷多君也春秋之法天无二日土无二王家无二主圣人之道尊尊亲亲各有攸当故知此语决非  太祖高皇帝所言今郡王庶子以下品级则载于  祖训录靖江府将军与群下相见之礼则载于洪武二十九年钦定礼仪此皆  太祖高皇帝所制以垂范子孙臣民所虑者甚远所定者甚精皆非一朝一夕之所成也至洪武三十五年八月  太宗皇帝临御之初即令礼部申明旧制行此数事  太宗皇帝当时见  祖训录内镇国将军等品级与岁禄不相应遂加镇国将军从一品辅国将军从二品奉国将军从三品镇国中尉从四品辅国中尉从五品奉国中尉从六品今行之二十有八年矣予自嗣位以来恭体  祖宗之心恭循  祖宗之法非敢毫末有所增损况于诸叔祖诸叔及诸兄弟上念  祖宗之重亲亲之意未尝敢薄亦未尝辄有咈逆之事往者逆贼高煦在  太宗文皇帝时屡造大罪及予嗣位加厚待之而包藏祸心终谋不轨然求朝廷之过未得辄妄称  太祖高皇帝时未尝颁给群臣敕诰以为擅改旧制具本指斥遂举兵反及被执至京出洪武中诸司职掌示之逆煦俛首无言愧悔不及今叔祖辄有不避斧钺乞为赦免之说  宗庙神灵鉴临在上何冤何抑而忿恨不平予览毕以示公侯伯五府六部文武大臣咸谓叔祖意非在此盖托此为名耳不然何以宣德元年八月之事而至今始发也予已悉拒群臣之言不听尚望谨之或复不谨非独群臣有言不已天下之言皆将不已是时予虽欲全亲亲之义有未易能今故毕陈本末惟叔祖虗心听察庶几君臣之分定尊卑之序明而所议品级又何系于轻重何乖于礼法哉若以谓族属之长必诬执为朝廷之过天理人心不可罔也惟叔祖亮之
　　○四川茂州汝奉川寨番僧燕旦儿监藏威州鲁思蛮等寨番僧曾客乌思藏管觉护教主干＜此夕＞儿吉剌思巴八藏卜遣僧人什占千等来朝贡马
　　○命故中军都督同知梅顺昌子敬袭为孝陵卫指挥使
　　○赐四川威州兀惹寨剌麻番僧罗如藏等银钞彩币表里有差
　　○赐孝陵卫指挥使梅景福梅永善世袭诰命
　　○狭西按察司佥事胡亨言延安府绥德肤施延川延长宜川清涧甘泉吴堡米脂安定洛川中部十二州县去岁春夏亢旱及秋霜早田皆无收今当耕种之时民多缺食已令有司发廪赈之各具数上闻
　　○己卯浙江上虞县人李志道充楚雄卫军死而无继正有孙宗侃已赴乡试中式而卫尤追补军役不已有司为之达于兵部尚书张本请依洪武中石坚事例开其军伍俾读书会试以自效  上从之曰  祖宗立法如此正以作士气成贤才朕遵承旧制又何急于一卒之用乎
　　○庚辰监察御史张纯言四事其一南京刑部都察院所问罪囚例应纳米赎罪者皆送军储仓监候多有无赀驯至死亡其罪应死者不论若非死罪而死实有可矜今后请令原问官司审实果无赀力如旧决断其二近奉  圣旨各卫所收支粮米皆委首领官及仓官同任其事缘卫所首领官止一员既掌薄书又主出纳人才之力有限恐至妨废宜添设一员俾专任为便其三南京国子监生有及一二十年未得进用有负朝廷教餋之意请令两京监生历事授官相参取用庶免淹滞其四风宪官为耳目之司任纪纲之重紏劾百僚肃清庶政宜餋其锐气以副任使近来风宪多怀顾忌少有敢言请降敕勉励令各陈所见则风纪斯振言路无壅  上皆从之谓右都御史顾佐等曰朝廷立法凡诸司官员及百工技艺之人皆许言事况风宪官职当言路朕所倚信者岂可有所顾忌尔宜以其职喻之若当言不言以失职论
　　○狭西绥德州奏去年旱灾州民艰食及今尤甚而上司赋役浩繁如运粮运茶之类民不堪命乞稍宽之  上览奏以示行在户部尚书郭敦等曰卿等宁不与朕同忧乎恤民力当如救焚岂可以缓运粮可酌量使之运茶之类一切停止
　　○庆寿寺僧志了奏城西平则门外故有万安寺久废请化缘于民重作之  上谕行在礼部尚书胡濙曰化缘者巧取诳夺以蠹吾民不可听
　　○辛巳广西总兵官都督山云讨柳浔二州寇廖得宁蓝再陆等诛之并诛其从寇二千四百八十人枭首境上以徇归寇所掠军民男妇四百四十六人以闻  上览之谓行在兵部尚书张本等曰蛮性凶悍其死皆所自取今瘴疠之时宜速令息兵有未服者遣人招谕若能顺服亦可宽贷
　　○壬午  皇太后圣节  上亲率亲王行上寿礼宗室诸王各遣人春表贺文武群臣命妇行贺礼
　　○癸未宣府右卫总旗潘自兴奏旧属太原中护卫于定襄县管办煎盐今调宣府缘定襄有盐场未报官者尚多臣久居其地熟于煎办乞令仍回煎盐办课  上谓行在户部尚书(张)[郭]敦曰朝廷广言路以求治道近来言者多出私心或相告讦或(相)[专]利己若此卒所言盖欲苟免军役还乡扰民不可听也其令兵部械送宣府著役
　　○甲申命迁伊王府山川坛于河南府城之东南为洛水所决王请改建乃令有司为改择候农隙为之
　　○释方政穆肃降政为行在左军都督府都督佥事肃为行在锦衣卫指挥佥事初政以都督同知镇守交阯肃以都指挥佥事坐事谪戍交阯俱从王通弃城还下行在锦衣卫狱至是  上察其可用且弃城非二人意特宥之而降其职
　　○山西代州儒学署训导事举人曹鼐上章言臣年少学问未充不堪为人师愿就太学读书以待下科再试或授别职亦得自进  上谓吏部臣曰凡人不自满者其志可嘉可授县幕俾习知民事如有余力亦可进学遂改江西泰和县典史
　　○升漳州府濠门巡检司巡检朱颜为县丞时行在吏部言颜在任获逃军一百五十三人作耗强贼七十人旧例能擒贼盗六十人以上者不拘例升用今巡检当升  上曰巡检以诘奸慝为职而能尽心如此是亦可嘉其升县丞以励来者
　　○上退朝御便殿与儒臣论史因问汉唐诸君在位孰久对曰汉之武帝唐之玄宗皆在位久  上曰汉武好大喜功海内费耗末年能惩前过玄宗初政有贞观之风久而恣欲疏忠任邪遂至祸乱窜身失国武帝犹为彼善于此又曰善心生则明心生则闇武帝以田千秋为贤玄宗以李林甫为贤此治乱所由异也
　　○乙酉行在右军都督高成以老乞致事从之命其子山袭为行在羽林前卫指挥使
　　○命哈密卫故都督佥事木纳子尹赤袭职从忠顺王卜答失里请也
　　○行在兵部尚书张本奏举前北京行部员外郎徐琦有才有守职方司办事人材陈孜勤谨有能今皆听选乞授本部属官  上命改琦为职方员外郎擢孜为职方主事因谕行在吏部臣曰近来人材未便与六品京官但张本廉谨所举必当故从之他有举者必会官考试然后量授以职　　○徙隆庆州永宁县黑峪巡检司于红门口时巡按御史王聪言黑峪口已置官军戍守而巡检司相去止十五里其西南三十里有红门口正当居庸关北天寿山之后有路通昌平军民逃逸者皆由此请移黑峪口巡检司于红门口为便  上命都督谭广覆勘广奏称便遂徙焉
　　○丙戌命襄城伯李隆以军匠修南京  社稷坛四门
　　○升行在翰林院检讨胡穜为本院修撰行在云南道监察御史连均为江西布政司右参议行在狭西道监察御史石璞为江西按察司副使四川布政司右布政使殷序为本司左布政使狭西布政司左参议吴存为湖广布政司左参政湖广按察司佥事朱与言为四川按察司副使皆以三考无过故升擢进士张佑贾铨李运刘海为行在给事中佑刑科铨海礼科运兵科复赵显宗潼川州知州升正五品禄显宗考满当迁以其民奏乞复任故有是命
　　○行在吏部引进士监生及听选教官林英等十五人除监察御史  上曰风宪之任未可轻授令于各道历政三月都御史考其贤否分等第以闻然后授官
　　○增置神武中卫定边卫通州左卫通州右卫经历司经历各一员以兼收支仓粮事繁故也
　　○太监侯显等归自乌思藏以乌思藏所遣朝贡剌麻僧人入见命行在礼部供给如例其留止河州者敕都督同知刘昭如例给之
　　○行在兵部奏甘州前卫千户石安等送官马至京中途马多死由不用心之故请送法司罪之仍追偿马  上曰人亦有病岂但马若送马人道病死者官司未必以闻马死不必罪亦不必偿
　　○丁亥  上语右都御史顾佐等曰临清以南诸闸专为蓄水以便行舟比闻闸官罢软多为权势所协不时开放轻泄水利强梁者即度良善者候经旬日甚至忿斗溺死者有之尔即揭榜禁约惟进荐新物者舟行不禁其余不分公私必候积水及则方得开闸若有公事不可缓者即于所在官司转给马驴以行有仍前胁制及听从者皆论罪不贷
　　○升行在吏部左侍郎兼少詹事郭琎为本部尚书罢其兼职
　　○戊子  上以军民每岁漕运劳苦欲少苏其力使岁运不乏命行在工部尚书黄福往经略之敕谕福曰国家馈饷悉出江南比岁以来输运转艰必尽处置之宜庶几经久之道今命卿同平江伯陈瑄计议凡民间所运税粮当于何处置仓收贮令官转运或不必置仓令军民输运如旧务处置得宜使公私两便其缘河运木皆由河水浅涩用力故劳当如何＜锍-釒＞导人乐趋事诸闸积水旧有定规而挠于豪横启闭不时水利日消公私皆滞甚者至于颓废当如何修治使上下通行无壅凡诸漕事一以委卿必皆适所宜必悉革旧弊尤须抚绥军民斟酌其力不可过于烦劳且严禁下人毋肆扰害卿国之大臣朕所倚任必夙夜祗勤悉心殚力上副朝廷之命下副军民之望钦哉
　　○己丑行在吏部奏第二甲进士王懋应授从七品官其凡尝为御史以误决死囚抵罪懋乃极刑家属当罢不用  上曰士勤苦问学始登一第弃之可惜朕记忆  皇祖时一进士以极刑当罢念其成才之艰特命吏部录用此其故事也其以懋为州判官
　　○辛卯  上谕行在鸿胪寺臣曰凡遇祖宗忌日通政司礼科兵马司免引囚奏事
　　○上以久旱无雨遣太子太保成国公朱勇祭大小青龙之神其文曰今畿甸之内自春及夏雨泽愆期牟麦稿枯榖苖不遂耕农为忧岁计无出朕为天下生民主用是惓惓靡宁夙夜惟神功存泽物久著明灵鉴予志诚早彰灵应霈敷甘霪沾足远迩用致豊稔副予所望祭毕大雨数日乃止
　　○行在工部言去年芦沟河决渰没禾稼坏南海子墙垣及庆豊诸闸用工修筑久而未就今请命廷臣往督之庶几早完  上曰去岁兴役乃延缓至今今农在田雨潦将至尚可缓耶令侍郎罗汝敬往督必计日成功毋妨农事
　　○监察御史王翱等奏往年诸司官吏及公差之人害民蠹政赃犯滋甚近蒙  圣断明正典刑众心知戒此风颇革切见今运砖之利不问轻重罪名工满皆还职役是贪黩有财者幸免廉洁无私者获罪欲以劝惩盖无分别谨陈愚见伏乞  圣裁凡犯赃官吏见运砖未完及自今有犯赃私者运砖之后杂犯死罪文职官吏原籍为民军职调卫应徒流者文职降用吏典改拨军官还职其笞杖罪名与非赃犯者皆还职役庶几贪者革心廉者励节  上谕三法司官曰御史所言良是其从之
　　○癸巳造东宫仪仗成金辂一板轿一令旗一对清道旗二对幰弩一刀盾十对弓箭二十副白泽旗二青旗二红旗二黄旗二白旗二黑旗二青素旗二十金鼓旗二金龙画角十二花匡鼓二十四鼓二金钲二金二板二笛二杖鼓二小铜角一对大铜角一对缨头一领头四对绛引旛一对传教旛一对告止旛一对信旛一对羽葆旛三对仪锽氅三对戈氅三对戟氅三对梧杖二对仪刀二对班剑二对金钺二对立爪二对卧爪二对骨朵三对镫杖二对殳义一对戟十对矟十对夹矟一对麾一幢一节一金节二对响节六对青方伞二红方伞二红销金伞一红绣直柄圆伞二红绣曲柄圆伞二红绣花直柄伞二红圆伞二青圆伞二红油绢销金雨伞一青绣孔雀圆扇六青绣花圆扇四红绣花圆扇四红绣孔雀方扇四青绣方扇四金马杌一金交椅一金脚踏一拂子二红纻丝拜褥一金水盆一金水罐一金香炉一金香盒一金唾盂一金唾壶一红纱灯笼二对红油纸灯笼三对魫灯三对
　　○召太子太师致仕郭资赴京敕曰卿祗事  太祖  太宗暨予  皇考寅恭小心执德不移虽缘优老之恩退休致之地然精神未倦聪明未衰今朕思任旧人特敕召卿其即赴京以副虗伫之意○免少师隆平侯张信朝参敕之曰卿祗事  祖考多历岁年今春秋已高特免卿朝参惟朝朔望用称朕优待老成之意钦哉
　　○都督佥事刘广奏今镇守甘肃以家属同往乞移在京俸米三分就狭西行都司关折俸钞七分仍于京库支  上从之命行在户部凡镇守总兵之俸各从所便使被有所仰给
　　○甲午命行在工部为赵王第二子瞻塙营府第时赵王奏瞻塙将婚未有居室府墙东有隙地可作  上命工部具图进且曰宜加意使宽整其西旁空闲地多更与增造毋惜小费
　　○云南鹤庆军民府故土官知事董宗子寿贵州金筑安抚司土官安抚金得住遣头目李宗让等来朝贡马
　　○四川按察司奏四川军民狡猾徤讼忍心害物渎乱宪章往往有小忿争辄兴大狱诈张事势饰造诬词实封奏闻烦渎  圣听自宣德元年以来本司奉行二百余事拘提鞫问大半涉虗盖诬人死罪止坐徒三年军及余丁止杖一百民人则发充弓兵满日释放得罪甚轻因此恣肆冒犯而良善被其诬罔不但妨废生理多有破产亦畏丧躯请严禁约果有机密重事许实封进呈若私事须论者必自下而上陈告有擅动实封者令法司治之并穷究教诱之人皆坐以罪连家属发戍边境正军则仍于其家别选壮丁于原卫补伍庶使奸顽知惧讼简民安  上从之命行在都察院揭榜禁约
　　○乙未命行在户部忠勇王金忠兼太保之俸以全米给之
　　○赐乌思藏管觉护教王使臣番僧什占千等四川茂州汝奉川寨番僧燕旦儿监藏威州鲁思蛮等塞番僧曾客等钞彩币表里及纻丝袭衣有差○诏军士自交阯还者于所在军卫收役先是  上诏征守交阯军复原伍其后有径还其乡不赴原卫者行在兵部以其中精锐者多虑有更易之患请令军卫有司挨访其乡近原卫者令赴卫远则收于所在卫所其阵亡补役者亦然  上从之且曰若丹不赴役以逃论以弱易壮者罪之亲邻戚里蔽不首者同罪
　　○赃罚库副使王斌窃库物律当斩法司以闻  上曰君子近利而不没于利乃为可贵受命管库以防盗乃自为盗实犯而死何辞命如律
　　○上退朝御右顺门谕三法司官曰昨大理寺奏陕西军卒因盗一羊而杀人论罪当斩朕思一羊之且几何而致于杀人取之所得甚微而所丧甚重愚哉凡重狱中有可疑者卿等更湏详审
　　○丙申命在外文武官归所给官马洪熙初天下有司官来朝尚书李庆言大仆马多请人给一匹与乘就责其孳牧既而有言事乖政体随有诏止之然已有领者未及还官至是兵部请令归马于南北两京太仆寺给民孳牧近镇守之地者给军士骑操从之
　　○昏刻荧惑犯右执法
　　○丁酉改行在旗手卫指挥使郭钫于南京旗手卫食禄不视事先是钫自陈故父营国公英坟茔在南京岁时无人祭扫故有是命
　　○南京进鲥鱼早荐  奉先殿献  皇太后午  上御文华殿召大学士杨士奇杨荣金幼孜持赐鲥鱼醇酒加赐御制诗有乐有嘉鱼之句士奇等沾醉献和童  上喜曰朕与卿皆当以成周君臣自勉庶几不忝  祖宗之付托
　　○戊戌  上御奉天门谓行在兵部尚书张本等曰昨会宁伯李英言西宁卫旧选随驾官军五百人请于内拨五十人赴京随从满岁而更朕思所选五百人盖是  太宗皇帝征沙漠时所用今京师侍卫自有亲军何必外求其意盖欲自随非为国家计也旧制在京公侯伯皆无官军随从之例岂可以变  祖宗之法英言不可听
　　○升行在工科给事中李庸为顺天府尹
　　○昏刻荧惑犯右执法
　　○己亥  上语三法司曰今天气向热囚系宜早＜锍-釒＞遣即具情犯轻重以闻
　　○给唐府新野王琼煇岁禄二千石于河南米钞兼支
　　○庚子  上御奉天门论行在都察院右都御史顾佐等曰旧例军民词讼自上而上不许越近来奸顽小人或因私忿辄造虗词擅动实封或募人赴京递状廉吏良民多被诬枉四川尤甚既已命禁约仍榜谕天下今后机密重事有实迹者方许实封奏闻其余事应告理者必湏自下而上若仍前越不问虗实法司一体治之仍究主使教诱及代书词状之人俱杖一百并家属悉发戍辽东永为定例
　　○行在工部奏南京修理海船请于湖广江西二都司及直隶镇江诸卫取军二万四千人供役如例给粮事毕放遣从之
　　○夜南京地震晓刻复震
　　○辛丑琉球国中山王尚巴志遣使者郭伯兹每山南王他鲁每遣通事梁密祖等来朝贡马及方物
　　○癸卯蜀王友堉奏欲修治宫室乞留成都三护卫官军旗校当往松潘等处备御者为之从之
　　○四川播州宣慰使杨昇遣长官冯添祺陕西秦安县番僧也失领占等贡马
　　○命故陕西都指挥佥事尚都驴侄荣袭为大兴左卫指挥使山西都指挥佥事权信侄安辽东都指挥佥事孙得旺孙镇俱袭为金吾右卫指挥使金吾左卫指挥同知滕喜子子兴袭为本卫指挥佥事燕山前卫指挥使王义子英金吾后卫指挥使刘谨侄刚通州卫指挥使包钦子清董贵子敬羽林前卫指挥使李敬弟信指挥同知郭旺子海指挥佥事叚成子正金吾后卫指挥使张斌子驹子锦衣卫指挥同知李端弟政俱袭职羽林前卫指挥同知杜玉老疾命其子忠代
　　○夜有流星大如杯色赤有光起天市垣西南行至阵车
　　○甲辰赐云南鹤庆军民府故土官舍人董寿等贵州金筑安抚司头目李宗让等钞彩币表里绢及纻丝袭衣有差
明宣宗纯孝皇帝实录卷之五十四
　　宣德四年五月丙午朔昏刻有流星大如鸡弹色赤尾迹有光出辇道东北行入天津
　　○丁未亦力把里舍伯沙来归奏愿居京自效命为所镇抚赐冠带金织袭衣彩币银钞绵布鞍马仍命有司给房屋器皿等物如例
　　○陕西汉中卫卒周堡妻毛氏一产三男事闻命给赐如例
　　○夜有流星大如鸡弹色青白尾迹有光出北落师门旁东南行至云中
　　○己酉永清县奏蝗蝻生  上问左右曰永清有蝗未知他县何似锦衣卫指挥李顺对曰今四郊禾黍皆茂独闻永清偶有蝗耳  上曰蝗生必滋蔓不可谓偶有命行在户部速遣人驰往督捕若滋蔓即驰驿来闻
　　○庚戌端午即赐文武群臣扇及宴
　　○辛亥沈王模奏第八子沁源王佶＜火阜＞选潞城县知县黄珷女为妃珷前坐事谪戍怀来今婚期已近乞暂令珷归主婚婚毕复诣谪所  上命行在兵部允珷戍复其知县职不理县事令依王居止已而顾侍臣曰此不得已为亲者屈也
　　○行在兵部奏比者京卫官军有诡名冒给官马盗卖者请严禁令盗卖者罚马二匹知而买者及牙保邻人各罚马一匹仍先饬谕许自首免罪不首及所管官旗里老牙保邻人皆同罪仍追钞五千贯赏告捕者从之
　　○诛常州豪民王昶等昶先以杀人系行在都察院狱用重赂得免既归不悛与同郡豪民储用敏等皆以杀人等罪大理寺卿胡概执送京师  上览概所奏昶等罪恶为甚命行在都察院覆审引伏遂斩于市
　　○壬子命故驸马都尉广平侯袁容子祯袭广平侯
　　○云南北胜州土官判官高琳子瑛来朝贡方物请袭父职
　　○升哈密差来都指挥使把台为都督佥事副千户夹失为正千户百户哈密火者伯颜秃所镇抚卜他罕为副千户命亦那失里袭为指挥佥事阿马力火写因为所镇抚
　　○陕西庆阳府通判王俊奏子聦见任监察御史山东单县学教谕李观奏子蕃见任兵科给事中俱应封父母乞弃见职就封从之
　　○行在三法司奏狱囚罪状  上亲览决凡反逆杀人强盗妖言惑众造伪印发冢见尸诬告人致死凌虐人致死假降邪神枉法受财者皆依律余杂犯死罪及流徒以下如例运甎无罪者释之是日发遣二千二百余人
　　○改创两浙都转运盐使司所属潢浦场盐课司并盐仓于金山卫城西门外初本司公廨盐仓在城内至是言不便煎办故改创焉
　　○谪行在监察御史杨居正司铎牟纶雷恭胡哗潘举充军辽东皆以贪淫不律为都御史顾佐所劾初佐劾御史严暟等贪淫无耻居正等六人与焉暟等已发辽东充吏居正等以公差出外至是还当发充吏而妄奏冤抑  上谓行在吏部曰彼贪淫无耻尚敢妄以冀苟免俱发辽东各卫充军其先发充吏者悉如之
　　○癸丑广西镇安府土官知府岑永寿遣族人岑坚四川长河西鱼通宁远等处剌麻问卜雪能藏撒马儿罕回回阿力沙等来朝贡马及金银器皿
　　○命行在礼部尚书胡濙兼掌詹事府事时吏部左侍郎兼詹事府少詹事郭琎升本部尚书罢其兼职故有是命
　　○赐成都右护卫副千户田禾等一百二十二人钞以蜀王遣来进贡也
　　○甲寅四川杂道长官司土官长官安伯辽东自在州指挥佥事木合兀妻兀答等来朝贡马及金银器皿方物
　　○行在工部奏密云中卫城垣颓坏前奉敕军卫有司相兼修筑今都指挥蒋贵催促民夫用工甚急缘雨水已隆切恐速成不能坚久  上命罢役俟秋成后用工
　　○罢河南按察司佥事赵纯为民纯先任监察御史巡按山东受县官银币娶妾事在赦前当运甎赎罪  上曰风宪赃罪不可赎其罢为民
　　○丙辰行在兵科给事中戴并奏自山海至蓟州守关军万人列营二十二所操练之外无他差遣若稍屯种赤可实边请取勘各营附近荒田斟酌分给且屯且守实为两便  上嘉纳之命行在户部同兵部各遣官与都督陈景先经理
　　○丁巳书与宁王权曰所喻欲得灌城一乡田土与庶子耕牧朕不吝惜但于民无损于礼无违足为朝廷经久通行之法可也今户部言灌城之田共一千六百一十七顷六十余亩乡民所赖以足衣食别非荒闲之田况庶子郡王自有岁禄稽之  祖训赤无拨赐田地之例若从叔祖所言百姓失业必归怨朝廷亦必归怨叔祖矣今叔祖为诸王表率使诸王皆仿叔祖所言岂不皆违  祖训而损贤德故拨田之喻不能曲从惟叔祖亮之
　　○赐琉球国中山王使臣郭伯兹每等及山南王通事梁密祖等钞彩币表里有差
　　○四川安岳县学教谕何澄建言十事曰重兵制择守令慎财用兴学校选耆老均赋税防奸币清吏役肃礼仪平讼狱  上览之谓行在礼部尚书胡濙曰其言虽若无序其实于时有益可会众采其切要者行之
　　○戊午土鲁番城都指挥佥事也若著儿哈密等处回回剌罕倒兀等来朝贡马
　　○命行在工部及湖广三司遣官于长沙修治谷庶人旧居宫室以俟襄王之国罢衢州府修理
　　○己未行在礼部以郑王襄王荆王淮王梁王之国条具合行事宜以闻一缘途应祀神祗豫遣行人令有司具祭物至期启王遣官祭之一王之国告祀社稷山川等神所司为具祭其后祭祀则王国自具一诸国教祭祀乐舞者例于北京神乐观选乐舞生五人所用乐舞生选本处道士道童不足则选军余充之烧香道士亦于本处宫观有度牒道士中选用礼生斋郎铺排厨役屠人于本处及附近有司取用一所用医士选本处医者如其数一诸国应用乐工二十七户今随侍去者不足则于所司乐户内选精通乐艺之人充之一国社国稷山川等坛改所在有司坛场为之一经过南京  孝陵祭祀翰林院为撰文香帛于内府关支牲醴品物及在京应祀神祗酒果皆太常寺供备从之
　　○命土鲁番成僧桑果大师为本处僧纲司都纲哈密卫僧太仓为本卫僧纲司都纲时俱来朝贡马故命之
　　○赐四川播州宣慰司土官长官冯添祺狭西秦安县番僧也失领占等钞彩币表里有差
　　○庚申赐宁化王济焕庶长子名羙壤第二子羙土□度第三子羙垎第四子羙坊第五子羙埇
　　○行在通政司奏神策卫经历郭豊考满当受敕命并封其父母其父尚存误作已故申吏部今自首乞免罪  上曰事固有无心而错误者然父母存没岂当有误于此有误即平日所治职事可知不准所首付法司治之
　　○辛酉狭西洮州卫古尔占等簇剌麻高僧舍那藏卜云南定远县黑盐井巡检司把事杨景芳等来朝贡马
　　○升掌府事前卫都指挥同知陈敬工彧俱为中军都督府都督佥事
　　○壬戌  上谓行在兵部臣曰曩分拨锦衣卫多余校尉于各王府今后有告愿还原卫报效者勿听
　　○哈密忠顺王卜答失里遣使臣打剌罕哈忻等贡贡○赐云南北胜州土官舍人高瑛等钞
　　○爪哇国使臣亚烈麻抹等将还国诉于行在礼部云来时舟为海风所坏乞令广东都司布政司造舟与归又欲以所赉之物于广东易铁礼部言蕃臣朝贡其职当然舟坏应自出赀以造岂可上烦朝廷且铁有禁例皆不可从  上曰易铁勿听但远人来朝抚之宜厚造舟小费不足校宜从之
　　○行在中军都督府奏府治损坏命行在工部秋成后修葺
　　○癸亥赐四川长河西鱼通宁远宣慰司剌麻问卜雪能藏杂道长官司土官长官安伯广西镇安府土官知府岑永寿族人岑坚等钞彩币表里有差
　　○阳武侯薛禄奏神机营官军初留一万五百六十人于口北十八卫所守备议于内地卫所选补其缺今久而未补乞如前议  上命行在兵部补之禄又奏山海至永平十九卫所初调官军一万二千九百六十人于神机营操练后分七千九百七十人以属都督陈景先于原卫所镇守其间复有逃亡以故见操军少不得更代请令各卫补其逃亡以足一万二千九百六十之数分为三班更番赴京操练其镇守官军则于退班军内量拨  上皆从之
　　○甲子赐辽东自在州指挥佥事木答兀妻木答等五人撒马儿罕回回阿力沙等六十三人钞纻丝绢袭衣有差
　　○山西按察使张政奏各处军民多肆狡猾或有规避或因讐隙妄生事端虗饰词状挟制官府诬害良善及至提对辄自逃逸使被告之人监系于狱累月经年无由得释瘦死者多乞敕法司凡词讼有原告逃者其被告皆即放遣勿问此  皇祖定制也恐在外诸司未之行其即申明著为例
　　○乙丑行在工部尚书吴中言昨山西代州圆果寺奏本寺是古迹道场为国祝厘之所旧塔损坏今欲修理未敢擅造且力不能自备乞于农闲之日役民为之  上曰卿欲藉此求福乎朕以安民为福其止之勿劳吾民
　　○福建福清县民奏县之光贤里官民田百余顷旧有堤六百余丈以阵海水因堤坏田荒永乐中县民尝奏请筑堤工部移文令农隙用工至今有司未曾兴筑民不得耕  上命行在工部责有司修筑因谕尚书吴中曰陂地堤堰民赖其利外无贤守令举其政尔宜申饬郡县务及时修浚慢令者罪之
　　○有建言治道而泛滥无实者  上以示侍臣因论为治之要侍臣对曰为政在人知人为要  上曰知人固难然临事听言之际以理为主君子小人亦可办天下事即尧舜处之亦取善于人人臣有爱君之心随事规正以利国家此君子也若不念君德不恤国家阿意曲从以求容悦此小人也侍臣对曰知人诚难言有似是而实非者  上曰然岂独言哉于行亦然少正卯是已
　　○丙寅赐哈密使臣打剌罕哈忻等钞及纻丝金织袭衣彩币表里等物有差
　　○己巳敕谕行在六部都察院曰国以民为本民安则国安朕承大统君主天下孜孜夙夜以安民心顾国家用度有不得已取之于民者朕尤惓惓轸恤民艰尔六部都察院为国大臣常秉爱君爱民之心有益于上无怨于下庶几不忝禄位比闻中外奸弊纷然嗟怨盈路皆由尔等不体朕心凡朝廷科买一物辄差数人促办所差之人又各有亡赖十数为之鹰犬百倍科徵民被棰楚不胜其毒百分之一归官余皆入于私室人之困苦罔所诉告尔等非不知之盖实纵其所为风宪耳目非不闻之亦略不紏举此岂仁人君子之心哉自今当洗心悔过以革前弊朝廷有紧急重务慎选廉公官员催办不急之事悉不许差人假公营私扰吾良民违者罪之仍令巡按御史及按察司官察举如有前弊具实奏闻不察举者与罪同
　　○庚午给赐哈密差来都督佥事不剌纳指挥佥事亦那失里等诰命
　　○赐土鲁番城都指挥佥事也苦著儿及哈密回回剌罕倒兀等彩币表里纱罗绫绢有差
　　○辛未  上御奉天门谕行在户部尚书郭敦等曰近屡有言京师及通州各卫仓场象马牛羊等房收支粮刍官攒人等玩法欺公取受财物虗出实收惟贫而无财者则收本色加以考掠数倍增收既收又偷盗入己其数动以千计尔户部宜严禁止于是敦等议奏凡收支粮刍官吏人等有仍折收金银并揽纳偷盗者许诸人出首或擒送法司正犯处斩仍追物入官家属发戍边擒获与首告得实者赏钞五千贯其尝通同官攒作弊能自首者亦得免罪  上从之命揭榜戒约
　　○宁化王济焕奏婚礼在迩乞免大同备御官军三百余人归以备使令  上复书曰已令工部凡府中官军在京听役者悉遣还所欲得大同备御官军三百余人朕非吝惜盖大同当极边虏寇出没冲要之路各郡王府皆有官军守备故太原一路得以无虞若从所言罢归则别府亦援例来言难于处置矣
　　○壬申行在工部右侍郎罗汝敬奏交阯广源州人闭颜岑斗烈谭忠谨初以龙川四村地归附授颜本贯知州斗烈判官忠谨吏目黎利叛颜等三人义不从利咸归龙州临终属其子玄成曰受天朝官职不可怀贰心从贼今颜已死乞悯其忠量与玄成等职事而处之善地  上命行在吏部曰闳颜等死不从贼亦当加恩玄成仍令为知州判官吏目职如旧俱于广西布政司支俸有司常加绥抚
　　○辽东总兵官都督佥事巫凯奏虏寇至西山下掠民财畜随遣官军击败之追回所掠  上遣敕褒凯且谕凯严守备
　　○癸酉  上谕行在兵部臣曰比闻狭西河南诸处驿路朝廷差遣之人所过往往多索供给甚者十倍常数迫取丁夫马驴车牛之类百姓猝不能给辄加考掠得财乃免又闻福建等处差遣者不乘应给舡马皆欲乘轿亦多违例强索百姓苦之尔兵部出榜禁约仍令巡按监察御史及按察司官不时体察仍违法害民者具实奏来
　　○敕谕各布政司按察司直隶府州及巡按御史曰朕荷天命嗣承  祖宗洪业惟以保民为心比岁田里小民负冤赴京陈者日众究其所由皆府州县不得其人小民受虐不能自存赴府州县府州县受赇纵奸往往反坐以罪又于布政司按察司及巡按御史亦有以枉为直以是为非或淹禁致死者由是被害者遂赴京越诉但求雪忿虽死不恤京师刑狱之繁皆由于此夫理讼之道当究实情使有罪者不逃刑无罪者不遭枉将横民自戢良民自安诉讼自简而政平刑清矣自今宜易心改过去恶佑善鉏奸植良如复不改致无理者肆虐不已被害者归怨朝廷则国典具在罪不可逭
　　○行在吏部尚书郭琎引中军都督府经历彭远等及进士监生二百人拟除御史主事及郡县正佐等官上谕琎曰古人授官必量度才德之高下与职事之烦简而授之庶几能称选事方咨于尔其更勉修厥职乃擢彭远为淮安府知府远以求贤举也进士李安殴阳洙张楷刘仕昌为南京监察御史安福建道洙贵州道楷江西道仕昌狭西道以任满考最升刑部贵州司郎中赵公器为应天府丞兵部武库司员外郎周文为湖广布政司右参议行在交阯道监察御史屈伸为云南布政司左参议行在浙江道监察御史郭坚为狭西布政司左参议行在贵州道监察御史汪泳为江西按察司佥事贵州镇远府知府颜泽为福建布政司左参政复赵次进太仆寺卿次进任满当升以民奏乞留之也调行在礼科给事中贾铨于行在刑科降监察御史胡谦为县典史谦尝往处州府闸办银课科歛白金杖杀民妇法司言罪经赦宥应复职  上曰是可复居风宪特命降之
　　○论追斩鞑寇功赐辽东官军都指挥刘清等三千一百七十九人钞及白金彩币表里有差
　　○上视朝退御文华殿读典谟之篇率然成诗以示廷臣诗曰大哉尧舜君道高德巍巍睦亲敦九族施惠渐群黎命官察玑衡勤民谨天时文章赫辉映贤俊罔或遗元凯及稷契夷益与皋夔雍容庙堂上百工用允厘治教既修举刑罚糜所施祥徵卿云见乐奏彩凤仪盛治有如此端拱已无为犹闻谨天戒兢业恒自持矧予素菲薄夙夜念在兹惟尔卿大夫国家所倚毗进贤献忠谠竭力殚谋为庶几懋功采将追古雍熙斯言出诚悃勉＜旃-丹冉＞尔勿违当续明良歌毋取伐檀讥
　　○甲戌命故金吾右卫带俸都指挥佥事范广子斌袭为本卫指挥使金吾右卫指挥使李忠子英金吾后卫指挥同知孙忠子胜羽林前卫指挥同知宋颐子瑄指挥佥事崔成弟刚金吾左卫指挥佥事包林子文王真子山羽林右卫指挥佥事萧兴子旺羽林左卫指挥佥事于奉先子能俱袭职金吾右卫指挥使乔福子敬羽林前卫指挥同知坑全子贵王全子裕通州卫指挥佥事高兴子山各代父职盖其父皆自陈老疾也
明宣宗章皇帝实录卷之五十五
　　宣德四年六月丙子朔
　　○丁丑初宁王权奏镇国将军以下不应有品级郡君仪宾应服麒麟玉带  上既引  太祖皇帝所定礼仪复书喻之至是权自知非是具奏深陈悔过之诚  上复权书曰向者所喻必出一时匆促不及考究长史又不能以礼开说今叔祖深自引咎足见虗已从善之心夫事理既明辟之春冰既消湛然无迹更不用芥蒂于心也
　　○上退朝御奉天门召行在工部尚书吴中等谕之曰去岁各处薄收湖广为甚其民艰难所宜宽恤比闻工部采办竹木科买诸物动以万计何得不为国家爱恤民力而劳扰如此宜斟酌事之轻重缓急痛与裁省果是紧要合用之物则令营办余不急之事俟民力从容以渐为之宽一分则民受一分之赐卿等宜体朕意
　　○戊寅诏增云南科举额先是定云南布政司科额止十人贵州布政司有学愿试者于湖广布政司就试其后贵州布政司言贵州去湖广四十余驿去云南止八驿乞以近相附行在礼部以闻从其言至是云南布政司奏贵州生从云南试请增名额礼部议增五名从之
　　○己卯四川伽木隆等处妙智通悟国师朵儿只监藏遣剌麻温卜释麻监藏等贡马及方物
　　○夜□□□大如杯色赤有光起天廪东北行至浊
　　○庚辰四川威州番僧剌麻引占等来朝贡马
　　○辛巳复云南都司都指挥佥事吴旺陈忠职初旺忠坐累就逮黔国公沐晟征交阯请以一人领军立功至是还行在兵部奏二人例应复职调任  上曰总帅既言二人可用令复原任
　　○命山东三司遣官专理河道时总兵官平江伯陈瑄奏济宁长沟至枣林闸河道淤浅漕运不便初朝廷专命侍郎蔺芳及山东三司遣官督视＜锍-釒＞浚往来无阻比年不遣大臣惟都司按察司有官如旧督视而布政司亦不遣官乞令遣官如故仍乞敕三司所遣官专理河道不与他事庶几以便遭运从之
　　○壬午遣都指挥喜剌丁等赍敕赐哈密忠顺王卜答失里忠义王脱欢帖木儿及都督脱脱不花都指挥陕西丁等文绮彩绢有差时内官李信等自哈密还言忠顺王等能谨修臣职恪守边疆故有是赐又遣指挥牙忽等赍敕往亦力把里及剌竹等处抚谕赐其王及头目文绮彩币及绢有差
　　○浙江萧山县知县吴汝芳奏本县一百四十九里分设九区粮长二十三人催粮四万余石旧所隶诸里分散隔远催徵不便请改就近分隶  上命行在户部移文所司审复俾从所便
　　○浙江山阴县主簿李孟吉奏本县粮八万四千五百九十六石有奇中以一万四千五百(名)[石]运赴北京通州水陆之费凡费三石可致一石其余输于缘海卫所者过洋度坝每石亦须加倍有奇又有遭风沦溺者以此粮多亏欠乞以所纳于通州者改纳淮安徐州令官军催运其纳缘海卫所者改于宁波府仓收贮以俟关支庶民易输纳军饷不缺  上命行在户部从之
　　○行在吏部听选官欧阳齐言洪武中于各州县置仓积粟令耆民大户典守遇凶岁以赈济秋成还官今各仓多废一遇荒歉民无所望乞令府县如旧修理仓廒原有储粮给散未还官者悉徵还官其民户繁而积粟少者豊年令所司支官钱于有榖之家平籴收贮庶凶岁无虞小民有赖  上令行在礼部议行之
　　○湖广华容县耆民言去年十月兵部移文湖广布政司分拟驿船递运船赴直隶杨州仪真递运缘本府城陵驿并递运所上至长沙常德澧州荆州下至湖广俱有六七驿之程明山古楼驿船八艘上至常德小江驿并安乡驿南平驿水行一百八十里至华容驿一百六十里又下至城陵驿一百一十里析为四路而总三江况路当要冲若云南四川贵州广西等处土官贡献皆由于此递运往来尚且未定乞免分拟直隶太湖县耆民奏本县十区初各置粮长一人一岁更代今每区设永充粮长三人而粮止如旧额粮长既多徒见纷扰乞验各区有粮三千石之上者设三人不及数者止设一人江西泰和县耆民奏县有南平桥驿使经行要路为水冲决请修治以便往来皆从之
　　○日生左右珥色黄赤鲜明
　　○癸未行在户部尚书郭敦奏福建广东二布政司与直隶徽州府递年税粮除存留备用外余皆折布钞运赴南京今南京布钞充积宜令福建广东徽州附近州县量徵本色米于南京上仓  上曰旧时折收布钞今令纳米恐非民便姑如旧
　　○河南布政司右参议邢旭奏洪武中直隶安庆等府宿松等县四乡俱有预备仓粮令耆民大户典守岁凶民饥借给赈之秋成还官今河南布政司州县俱无预备仓粮及遇凶岁无以赈济  上命行在户部议行户部言宜令各处州县未设仓者如例皆设于今岁税粮内存留或秋成支官钱于有粟之家平榖入仓以备赈恤  上曰此固善策须俟豊年行之
　　○甲申遣□官祭中霤之神○赐狭西洮州卫古尔占簇剌麻高僧舍那藏卜云南黑盐井巡检司把事杨景芳等钞彩币绢有差
　　○乙酉左军都督府都督佥事吴守义卒守义初名把敦杭海山人初自凉州归附赐今姓名升凉州卫指挥同知从  驾北征有功升指挥使降虏阔脱赤复叛追至暖泉歼贼众获其部属驼马升都指挥佥事十二年从征至撒里怯儿擒杀有功令居定州复从征至鬼里列儿及拾敦之地皆有功洪熙元年升左军都督佥事至是卒遣官赐祭赙赠甚厚追封西和伯谥僖顺
　　○丁亥行在户部尚书郭敦言尝具奏减中盐则例召□于北京纳米不拘资次支盐缘近年中纳名项数多盐不足支客□来者愈少今拟依永乐五年营造事例淮浙等处盐不为常例以十分为率六分支与北京在城仓纳米者四分支与辽东永平山海甘肃大同宣府万全已纳米者其余各处中纳暂且停支则客□皆至粮储可积从之敦又言洪武中客□中淮浙等处盐者年久物故其子侄及远亲异姓之人往往具告代支多有虗冒请行各运司但洪武三十五年以前客□所中盐于流通簿内销注以各□姓名籍贯造册缴部移文原籍有司每盐一引给与本钱钞十锭庶革连年冒支之弊  上曰国家尝资其用矣彼身虽殁有妻子存今所给钞不偿所费其每引给钞二十锭
　　○申明女妇出家之禁时顺天府大兴县真元观女冠成志贤等诣行在礼部请给度牒礼部言  太宗皇帝时命尼姑皆还俗今成志贤等亦宜遣还父母家  上命遵先朝令仍严女妇出家之禁
　　○戊子行在锦衣卫故总小旗之子奏乞并枪以继父役  上顾尚书张本等曰此亦可嘉从之前日羽林右卫指挥顾斌弃职事委冠带自称匠人在市饮酒游荡皆人子也有志无志何其相去甚远朕所以必罪斌者盖以警众
　　○夜月生五色云鲜明
　　○乙丑锦衣卫舍人白兰等九人奉使亦力把里还赐钞及纻丝袭衣绢布有差
　　○辛卯赐敕奖谕行在兵部尚书张本曰卿祗事我  皇祖  皇考历有岁年廉洁无私才猷茂箸朕缵成大统卿亦尽心匡辅克慎克勤比者命卿清理军伍致诚竭虑措置有方积弊顿革奸顽莫容良善免于诬害军伍得以清明可谓一心于君理国如家者矣朕嘉念卿特敕奖谕惟卿始终一诚糜或□忄角羊□怠用永副朕眷注之意钦哉
　　○壬辰太子太师致仕郭资至京  上命以本职掌户部事初资以老疾致仕  上念之谕行在吏部曰资久事  祖考多效勤劳且刚直不畏强御虽老尚可用遂遣敕召之既至命掌行在户部惟朝朔望盖悯其老也
　　○赐四川伽木隆等处僧温卜释麻监藏剌麻引占等钞彩币表里有差
　　○北安门守卫百户杨清奏昨夜一更初府军后军指挥李春进题本臣递至北中门守卫官不肯传达  上命取所进本视之谕行在锦衣卫指挥王节等曰  祖宗成法朝罢外廷有事急奏者不问晨夜即具本进守门者即为上达所以通紧急绝壅蔽今敢若此不可宽贷其执付法司罪之
　　○癸巳四川播州宣慰使杨昇遣侄九成贡马
　　○命开平卫千户杨洪领精骑二百人专巡逻以防虏寇听都指挥唐铭等节制降敕奖谕之曰尔能竭诚尽忠为朝廷效力良用尔嘉宜益慎重毋致疏虞有挟私害尔者即具奏闻必治以罪
　　○谪开封府知府刘进为吏初进受所属部粮官绮帛遇赦还职又犯不法巡按监察御史言进既犯赃罪赦后又犯不法不可以长郡政  上曰御史言是其罢为吏用警守令之贪污者
　　○甲午命法司文职官有犯赃罪者俱依律科断先是监察御史言比年因营建宫殿官吏有犯不问轻重皆令运赙赎罪复其职役其间犯赃者若概令复职役是明启贪污之路谁复为善如使犯赃罪律应死者运砖毕罢为民徒流者官降用吏改拨重历非犯赃及笞杖者还职役如是庶有所劝惩而人思勉于善上从之至是行在吏部尚书郭琎引奏官之赎罪应降者请降用  上问琎徒流罪何以降琎曰以纳米赎罪例徒流赃罪降一等  上曰例者所以权一时之宜岂可常行若久行之使贪污者益肆其志廉公者无所激劝其可乎今后文职官吏犯赃罪俱依律仍命谕法司知之
　　○行在户部奏昨阳武侯薛禄言开平之粮待草盛再运今时将秋边草饶足宜令武安侯郑亨都督谭广量摘大同宣府操备军士仍遗禄总兵护送从之
　　○乙未行在大理寺奏莱州府学生程章姜辛恶教授戚虎学规严章造诽谤语使辛诬告虎论章依律抵罪应绞辛诬人死罪未决应徒近例皆罚工毕日遣还学  上曰学者当务孝弟忠信两人存心如此尚可教乎章依律辛杖一百发戍极边
　　○昏刻有流星大如鸡弹色赤尾迹有光出营室西南行入建星
○丙申登州卫指挥戚圭以操备科歛军士绵布万七千余疋事觉山东按察司请治其罪  上从之谕右都御史顾佐等曰近闻军卫科歛皆是减除月粮是国家徒费粮而军士不得食此辈上干国法下失士心不可不惩
　　○丁酉  上御奉天门谕行在吏部刑部都察院臣曰文官久任有政绩者给诰敕以示奖劝劝惩有法则人勉于善而耻于不善尔等其循旧例但受诰敕之后有犯者追夺未受而犯者勿给
　　○虏寇入自西冲山至赤城掠人口而去开平卫指挥方敏在赤城管屯率兵追之尽得所掠且获贼马而还事闻  上敕敏曰寇之入境皆尔平昔不严约束所致今既追回亦有所获姑记尔罪自今益宜慎防谕行在兵部臣曰西冲山守烽堠官军失于警备致虏劫掠其悉处军法仍以此戒饬大同宣府等处守边将士
　　○戊戌罗山王有熼薨王周定王第十三子宣德二年九月封至是薨年二十一讣闻命有司治丧葬遣官赐祭谥悼惠王无子其妃张氏自经周王有燉以闻赐谥贞烈
　　○昏刻有流星大如鸡弹色黄赤尾迹有光出紫微东蕃北行入勾陈
　　○己亥命行在礼部尚书兼华盖殿大学士张瑛工科左给事中薛广为正副使持节册沈阳中护卫百户陈立女为黎城王妃百户杨斌女为稷山王妃百户郑敏女为沁水王妃潞城县知县黄珷女为沁源王妃命秦隐长女洛南郡主配狭西布政司参议刘斌子名泰第二女韩城郡主配西安右护卫指挥何忠子灏第三女华阴郡主配狭西都指挥使李达子琛永宁王长女荥泽县主配宣武卫士谭敏子学第二女考城县主配祥符县民雷和保安怀僖王第二女洛川县主配西安中护卫千户李忠子贤命名泰等俱为仪宾赐之诰命
　　○是日虏寇入开平境杀掠独石等处官军人畜镇抚张信百户卢让死之
　　○庚子敕阳武侯薛禄佩镇朔大将军印充总兵官武进伯朱冕充参将率领官军防护运粮赴开平敕总兵官武安侯郑亨都督谭广各备牛车令官军俱于宣府仓支运仍各调马步官军令都指挥曹俭指挥文弘广李徽率领护送俱听禄等节制
　　○四川杂谷安抚司番僧失剌江藏剌麻严藏等来朝贡方物
　　○行在户部掌部事太子太师郭资等奏所议漕运便宜事先是敕工部尚书黄福同平江伯陈瑄议催运粮储瑄等言江南民粮昔于淮安徐州临清置仓收贮令军转运赴北京后因官军多有调遣江南之粮令民自运北京路远违期有误供给今淮徐临清仓廒犹存宜令江西湖广浙江之民运粮一百五十万石贮淮安仓苏松宁国池庐安庆广德民运粮二百五十万石贮徐州仓应天镇江常州太平淮安杨州凤阳及滁和徐三州民运粮一百五十万石贮临清仓山东河南北直隶府州县粮俱令运赴北京仓为便又言运粮官军多调发营造并下西洋等项各卫拨补皆老弱余丁及有畏难而逃者又运粮至京因缺仓廒及少斗斛收受迟误又连年催运军船虽遣人采木修理然损坏者多民粮既就近上仓减省其力请以明年为始量地远近与粮多寡如淮安上粮民船十抽其一徐州州十三抽一临清十五抽一给与官军兼旧船运载若河道淤浅闸霸损坏即时用工修浚然后移咨工部庶不稽误  上命行在户部同尚书蹇义夏原吉杨士奇杨荣及六部都察院堂上官六科给事中议可否至是义等议除淮安仓收贮及河南山东北京郡县粮如瑄所言外会计徐州仓可增粮二十四万石临清仓可增七十余万石其官军差遣者令各卫拨补并预定空闲仓廒增置斗斛江南民船量地远近抽摘及浚河修闸俱请依瑄所奏从之
　　○行在户部奏比年巨□富民并权贵之家凡有交易俱要金银以致钞不通行  仁宗皇帝即位之初欲通钞法许官员军民以钞中盐贪利者竞以昏烂之钞中纳一人动计千引及支盐发卖专要金银钞愈不行此皆图利肥已欺谩朝廷乞捕中盐之人追盐还官仍治其交易金银之罪庶革奸弊以通钞法  上曰此  先朝权宜之政既纳钞矣岂可复追盐交易金银罪亦未著勿究
　　○定军官军人调卫例时广东都司奏大明律内军犯徒流罪者杖一百调发充军永乐中例凡边塞烟瘴缘海诸卫所军有犯杖一百不调而顽猾之徒恃此益肆或避差遣或挟私讐或缘货财产业辄造诬词挟制官府枉害良善甚者绑缚官旗非理凌辱肆无忌惮积习成风若不惩戒难于管束请自今军卒有犯若因人连累及告已事或误犯者依律断决免调若事不干已或有规避兴词妄告连及众人或擅绑縳官旗人等所告涉虗应徒流者皆调庶使小人知戒  上令行在兵部刑部都察院议皆请如所言凡军应调者不拘地里远近仍调本都司极边卫所余丁别发充军  上曰法不可偏重若严于下而不严于上则下将有受其害者管军官亦须禁约庶几公平于是法司议军官若害军及抗拒上司不服差遣或因他事犯徒流者腹里卫分调边卫边卫调极边杂犯死罪依例降一等调用从之
　　○改置保定府定兴县递运所于县治东初置于县东南地狭隘车运往来不便有司以请故改之
　　○辛丑赐四川播州宣慰使杨昇侄九成等钞文锦彩币表里有差
　　○降行在兵部右侍郎曹本为山西布政司右参政本初督税粮浙江催徵颇勤然挟势骄蹇惟务便已不恤下人道路侧目且恣肆贪求有敕奏其罪者本还朝  上切责之行在户部奏本所督粮未完者多仍命往督至是有告本恃恩非法不改前过遂降用之
　　○罢浙江按察司佥事王铉为民铉居母丧受民白金干县官释死狱论法当绞法司言新例应纳米赎罪复职  上以风宪官犯赃不可复罢为民仍追夺诰命
　　○昏刻有流星大如鸡弹色赤尾迹有光出北斗魁南行入亢五鼓有流星大如鸡弹色青白有光起参旗东行至浊
　　○壬寅定塌坊等项纳钞例初以钞法不行命行在户部议至是掌部事太子太师郭资等条列具奏请榜示中外一南北二京公侯驸马伯都督尚书侍郎都御史及内官内使与凡官员军民有蔬果园不分官给私置但种蔬果货卖者量其地亩果株蔬地每亩月纳旧钞三百贯果每十株岁纳钞一百贯其塌坊库房店舍停塌客□货物者每间月纳钞五百贯一驴骡车受顾装载物货或出或入每辆纳钞二百贯委监察御史户部锦衣卫兵马司各一员于各城门巡督监收一船受雇装载计其载料之多少路之远近自南京至淮安淮安至徐州徐州至济宁济宁至临清临清至通州俱每一百料纳钞一百贯其北京直抵南京南京直抵北京者每百料纳钞五百贯委廉干御史及户部官于缘河人烟辏集处监收一蔬果园并塌坊库房店舍委监察御史户部官按月催收送库有恃势隐匿不报不纳钞者地树船车房设俱没官仍治其罪若其地不系种鬻取利牛车小车止载柴草粮米及空船往回者俱不在纳钞之例  上从其议
　　○辽东东宁等卫女直千户朵罗不纳等贡方物
　　○狭西岷州卫军雷霖言岷州卫山口旧设关隘哨备用军千五百人今多为管军官私役仍于岷州调集民丁五百余人助军巡守妨废农业甚为民患乞敕所司依旧例以军哨备戒约管军官不许私役若有死亡急补其阙庶使军民各得其职从之
　　○癸卯顺天府通州涿州霸州并东安武清良乡三县各奏蝗蝻生命行在户部遣属官都察院遣御史同往督捕
　　○甲辰四川杂谷安抚司故土官安抚曩卑孙阿惹贡马
　　大明宣宗实录卷五十五终
　明宣宗章皇帝实录卷之五十六
　　宣德四年秋七月乙巳朔享  太庙
　　○遣中官祭司门之神
　　○遣道士赍祝币往命所在守臣祭历代帝王陵寝
　　○丙午命行在工部增修  天地坛斋宫后庐舍
　　○四川建昌卫土官指挥使安均遣把事张古剌撒马儿罕回回打剌罕阿都剌等来朝贡马
　　○顺天府固安县奏县南吴家口堤岸为水冲决三十余步恐伤苗稼请用民修筑从之
　　○丁未升行在羽林前卫指挥佥事昌英为都指挥佥事
　　○命故金吾右卫指挥使李兴子胜济阳卫指挥同知麻荣子诚通州卫指挥同知李斌子信金吾右卫指挥佥事智海子宁施谅子祥各袭其职金吾右卫指挥佥事王敬老疾命其子瑀代○命交阯故都指挥佥事翟成侄珍借袭为行在金吾前卫指挥同知时成子瑛废疾  上命待瑛有子可袭仍还之
　　○行在兵部尚书张本奏比者郎中岳敏阅过大营及神机等营官马一千一百九十五匹今止存七百四十九匹所报齿色验敏所阅籍多不同显有欺弊当究治之  上曰亦闻有雇借应阅者悉非原马令自首实免罪若马死如数责偿
　　○置给马勘合时行在兵部尚书张本奏北京操备官军数年领马骑操凡一十七万一千五百八十三匹除事故外今实存者五不及一盖由关马之时无官司印信文书故得重冒关领得之既易遂不爱惜或私自交换及至点阅那移雇借作弊多端以致亏损数目不清请置勘合发北京行太仆寺收掌每关马一匹给勘合一道填写齿色年月日转发五军各卫并管队者付领马之人执以为凭遇倒死等项备由陈告就勘合注写明白限十日内亲送北京行太仆寺比较应偿者追视齿色附簿开＜訁王＞勘合与马如前收领再有事故偿给如例如领马人有故马与勘合宜从所管别付人收领如此人难欺弊马无侵损  上从之但命应偿者仍赴御马监印烙然后给之
　　○巡按狭西监察御史传吉言比召□于宁夏中纳灵州盐粮每引米六斗视平凉等府中纳者多一斗五升缘灵州地在极边山路险远费重利轻趋之者少请减轻且不拘米麦兼收又延安等府每岁供给秋粮因秋田不登俱以小麦或他物易米输官劳费尤甚乞许止用小麦抵斗送纳庶民粮易完军储亦足上可其奏○戊申  上御奉天门谓行在兵部尚书张本等曰在京军旗为数不少及有差遣皆言无军不知竟作何用尔兵部宜差官同廉干御史六科掌科给事中查理明白以闻
　　○己酉行在兵部奏湖广保靖军民宣慰司旧有二宣慰一为人所杀一以杀人今当死其同知副使佥事皆缺请命流官往治之上曰蛮夷之性难驯流官不谙土俗治之尢难必其同类乃能相安其令都督萧授就土人中择其素有恩信众所推服可任用者具名奏来更令授从公选择不可滥举
　　○庚戌行在兵部奏锦衣卫带俸百户黄胜因匠艺得官今告老乞以子代职  上曰武官皆由艰难积累所以传之子孙然自开国之初从军效劳今尚有为旗军者此以工艺一时蒙特恩果何劳而欲世官不允
　　○蓟州守备都督陈景先奏请仍留神机营放回官军守备其在京操练者亦宜分班更代为便  上敕景先曰在京更代者已敕兵部从尔言军士久在外者亦当均其劳逸
　　○辛亥四川盐井卫故土官副千户阿抄子昔并工谷西番头目各坐等贡马
　　○湖广荆门州吏目党厚本言今云南交阯四川湖广广西五布政司一切庶务及番夷贡献方物皆由湖广历河南有司供应人夫马骡粮刍日不暇给且府州县地之远近民之多寡各有不同今襄阳宜城与南阳新野二县民庶不过五六百家而供应如一江陵县送荆门州荆门州送宜城县山路崎岖各远二百余里视江北一路马驿其费倍之时当炎暑自朝达暮虽使纵辔疾驰亦不能及不得已则止于铺舍人马饥疲宿食不便乞如江北每六十里设一马驿令法司遣杂犯绞斩及徒流人备马递送量罪轻重以定限期俟满即代如是则民庶有更休之便政令无稽迟之愆  上命行在礼部会议行之
　　○壬子哈密回回打剌罕赛夫剌兀者左等卫女直指挥佥事柳温哥等来朝贡方物
　　○行在户部上户口登耗之数  上视朝退因语侍臣曰陏文帝时户口繁殖财赋充足自汉以来皆莫能及议者以在当时必有良法后世因其享国不永故无取焉此未必然夫法存乎人理财国之大务若汉唐初间之法未尝不善至其子孙或恃富厚力役频兴费用无度天下不能不凋敝若隋文克勤政事自奉俭薄足致富庶岂徒以其法哉秦法多非先王之制后世犹有存者亦未尝计其享国长短也大抵人君恭俭国家无事则主齿日繁生齿繁则财赋自然充足又曰天下富庶致理之本民物凋耗兆乱之阶使炀帝不纵其奢欲能谨守隋文之业安得遽至败亡哉
　　○癸丑赤城管屯开平卫指挥方敏奏臣所守地正临极边数有声息遣人飞报及其回还行在兵部不与脚力廪给道路艰难  上谕兵部臣曰飞报边警岂是小事而令徒步以归是不达事体轻重自今悉如甘肃宁夏例与之
　　○巡按监察御史劾奏开平卫指挥方敏备御赤城恇怯畏懦不能练兵御寇乃豫徙妻子于雕鹗以避之比寇至赤城杀掠人畜以去士卒莫有斗志请诛敏以励其余  上命姑宥之降敕责敏曰朝廷命尔领军屯守正宜昼夜用心谨饬兵备使贼至无所得贼退则据险伏兵截杀之庶称尔职尔乃怠弃边务但知全躯保妻子使虏寇肆毒于边如蹈无人之境论尔之罪万死莫赎今姑宽宥仍封御史奏章示尔宜省咎勉图后效如再失机必杀不赦
　　○甲寅琉球国中山王尚巴志遣使臣谩泰来结制等奉表贡马及方物
　　○乙卯监察御史罗亨信言臣监收在京官员军民铺店课程及塌坊园□等钞京师军民辏集额课俱不按月纳官及有铺店积货隐匿不报者又油坊磨坊甎瓦窑木植场皆未增课请今后课钞过期不纳者令顺天府兵马司催督私匿货物者取勘各追罚钞一千贯油坊学坊如塌坊之例除额课外别纳钞五百贯牛车纳钞一百贯小车二十贯其在外州郡城市多有豪猾军民居货在家一如塌坊或就船相与交易俱要金银请遣官点勘居货之家每房一间月追钞五百贯又于各处河岸检闸往来舟船载物货者量地远近盘货多少每船百料追钞或二百贯三百贯俱就本处有司收贮则内外钞皆可通命行在户部采其可行者行之务适中道
　　○总兵官都督佥事刘广奏永乐中选调狭西都司及行都司队伍马五千五百于甘肃操备连年调用马多倒死今止存一千一百每有差调不足于用若候追陪不无误事今狭西甘肃二苑马寺及甘州所买牡马总一千六百有奇请于内简选备边从之
　　○丙辰广东进白乌二行在礼部尚书胡濙具本入奏云考之瑞牒此  皇上圣孝所感请率群臣明旦上表贺  御批答曰祗敬  祖宗恭养  圣母皆职分当然何德之有感瑞之云良增惭愧朕夙夜祗念  祖宗付托之重惧弗胜负荷惟赖尔文武群臣同心同德赞辅不逮溢美虚词非所乐闻其止勿贺○丁巳朝鲜国王李祹遣陪臣李中至等爪哇国王杨惟西沙遣使臣亚烈麻抹李添养等贡马及方物
　　○戊午以明日中元节遣郑王瞻埈祭  长陵  献陵
　　○赐四川杂谷安抚司故土官孙阿惹番僧失剌江藏剌麻严藏辽东东宁等卫女直千户朵罗不纳等钞彩币表里有差
　　○减宁夏盐粮例凡狭西山西所属客商每引纳米麦四斗宁夏卫所五斗五升用御史傅吉之言也
　　○己未命翰林院侍读钱习礼修撰刘永清为应天府乡试考官
　　○直隶河间府献县奏本县柳林口堤岸为水冲决计一十丈有奇水势骤急奔注漫散长丰荣乡三堤口等村渰没军民田苖乞命河间卫及有司发军民协力修筑从之○车驾临文渊阁少傅杨士奇太子少傅杨荣论经史遂咨政务已而悉召诸学士及史官谕之曰国史贵详实卿等宜尽心于是赐士奇等及学士以下钞有差
　　○庚申赐四川建昌卫把事张右剌等钞彩币表里有差
　　○行在虎贲右卫指挥使侯端奏指挥同知吴瑛荒惰不治事常不朝参惟日游荡酣饮  上命行在锦衣卫执付法司治之曰前日指挥顾斌方以群饮得罪此人又继之国家费廪禄养此辈何用不治之无以警众
　　○辛酉赐四川盐井卫故土官舍人阿昔及工谷西番头目各坐等钞彩币表里有差
　　○靖江王母妃张氏薨遣中官赐祭命有司治葬事
　　○右军都督府右都督高成卒成辽东金州人初以骑士从  太宗皇帝靖内难积功升右军都督佥事永乐三年复升都督同知洪熙元年升右都督至是卒  上遣官赐祭赐赙赠命有司治丧葬追封营山伯谥武毅
　　○夜有流星大如鸡弹色黄白尾迹有光出羽林军南行至浊
　　○壬戌赐兀者左等卫女直指挥佥事柳温哥撒马儿罕回回打剌罕阿都剌等四十人哈蜜回回打剌罕赛夫剌等三十四人钞彩币表里有差○癸亥云南八寨长官司故土官百夫长阿伯弟阿觉临安府教化三部长官司营长阿宗等贡马
　　○赐朝鲜爪哇琉球诸国贡使李中至等宴
　　○行在金吾左卫将军千户李春奏管队指挥张三未经奏请擅收王荣李舟为将军令带刀上直  上命行在都察院同锦衣卫鞫之谕之曰将军侍朕左右最系切要之人非经兵部奏请谁敢擅收唐太宗时长孙无忌入合忘解佩刀为是勋亲得免今此辈何人而擅令带刀在朕左右必审问谁所指使纵是公侯大臣亦不贷
　　○甲子赐朝鲜国使臣李中至等琉球国中山王使臣谩泰来结制等钞彩币表里有差
　　○行在都察院右都御史顾佐奏旧御史严暟等贪淫污滥欺公卖法臣尝奏之已奉旨发辽东各卫充吏今暟潜逃至京  上命锦衣卫执之○谪广东道监察御史沈润充军辽东初润受土豪黄金五两白金百两文绮十匹出其杀人死罪事觉  上命行在三法司鞫之润引伏法司奏律应绞但事在赦前应杖  上曰御史朝廷耳目受重赂纵死罪是耳目蔽矣岂可轻贷其免杖发戍辽东边卫
　　○乙丑封行在左军都督府都督佥事金顺为顺义伯右军都督府都督佥事滕定为奉化伯俱食禄八百石
　　○赐爪哇国使臣亚烈麻抹李添养等钞及金织纻丝衣绢衣有差仍赐亚烈麻抹等冠带命赍敕及彩币纻丝纱罗归赐其国王及妃命行在礼部遣人护送赴广东就赐海船二艘以便其往来
　　○夜月掩昴
　　○丙寅贵州小平伐长官司舍人宋斌来朝贡马
　　○给事中贾谅张居杰劾奏行在户部郎中萧翔等不理职务惟日挟妓酣饮恣乐命悉下之狱  上谓尚书夏原吉等曰饮酒人之常情朕未尝禁但君子当以廉耻相尚倡优贱人岂宜亵狎近颇闻此风盛行如刘观辈尤甚每赴人邀请輙以妓自随故此辈仿傚若流而不返岂不大坏礼俗大臣者小臣之表也卿当以朕此言遍谕之
　　○昬刻有流星大如杯色青赤起东北流三丈余分为二星后有一小星随之行至西北没
　　○丁卯广东龙川县民运降香千余斤纳京库亏四十斤库官奏请罪之仍责陪纳  上曰涉万里水陆运载宁无亏损免罪遣归
　　○夜有流星大如杯色青白尾迹光烛地起辇道西南行至斗
　　○行在户部奏都督滕定封奉化伯岁禄八百石请于北京支米一十八石八斗余米四百八十一石二斗小麦三百石于南京兼支从之
　　○先是  上命行在兵部遣官同御史给事中查理京军至是具实以闻请令各营分豁差遣等项名役置籍以防欺隐  上然之兵部又奏大营五军操备官军先有事故或应选补或应退换管队者径自取放其间那移作弊及避重就轻者多以致军数不清队伍不整今后遇有事故或三月或半年一次总督官具实奏补不许擅将操练已成精壮之人脱放及私下占役又中军左右哨左右掖官军多寡不同宜令总督官计议均分管领  上皆从之
　　○虏寇杀宣府守神铳内官王冠时冠率官军送内官海寿至龙门醉止田舍虏谍知袭杀之并杀千户陈谅等掠牛马而去事闻  上遣敕责都督谭广曰王冠擅出尔为总兵不阻之致死贼手冠不足责尔老将也怠事如此过实归谁特念旧勋姑寘不问自是当加饬励毋蹈前失并敕大同总兵官武安侯亨蓟州守备都督陈景先密云都指挥蒋贵等警备仍戒饬各处内官不许自擅轻出时内官在边者挟势恣肆非总兵所能制  上闻知故戒之
　　○己巳  上谓行在兵部臣曰今后都督之子当袭指挥者能治事即定注卫不能者令原卫支俸操练时兵部奏以都督冀杰子斌袭为彭城卫指挥使治事因有是命
　　○占城国王占巴的赖遣使臣逋沙怕麻答等奉表贡金银及象牙犀角等方物
　　○行在兵部尚书张本奏中外卫逃军有自洪武永乐逮今二三十年勾取未获者盖因征差等项或在卫所或在远方死亡不明所管官旗不知的实亦有知而畏罪不敢从实呈报概作逃逸行勾户下有丁者先解无丁则杖限邻里徒使平人无辜受害终无完期欲遍行天下所属官吏军旗人等从公保勘开豁如果不知下落曾经三次以上有司里长亲邻保结无者依故军事例停勾仍具由造册回报以凭覆勘定夺  上从之仍命严戒所属务令具实报来不实者罪之
　　○庚午行在礼部尚书胡濙言郑襄诸王之国所给厨料宜依永乐中定例  上阅其数谓濙曰每府再增羊豕各二十酒百瓶亲藩之赐宁过于厚
　　○宣府总兵官都督谭广奏指挥王林擅役守烟墩官军出境捕鹿致虏寇逐踪犯边杀掠人畜  上谕行在兵部臣曰王林等罪不可宥今械送京师罪之又谕翰林臣曰此亦广号令不严戒饬不至致屡有失其降敕责之
　　○宥刘观死罪谪其子辐辽东充军令观随辐闲住观为都御史贪赃狼藉败坏宪纪小人恃以纵恣君子恒被挫辱盖观尝为嘉兴知府郡民豪富者咸通货贿及为都御史曲庇□郡豪强得逞小民受抑时郡豪民冯本张谨等及常州王昶松江蔡琳陈庄等以杀人及强夺人妻女侵盗官粮等事罪皆当死观受黄白金动以千数罗绮不可数计阴庇佑之或援轻例赎罪或纵其逃逸得免时与行在刑部郎中许性御史严暟李纶等及办事官姚景彰杨大旺等交结谋议凡鬻重狱悉此数人所为其子辐尤无状与暟等相为表里各道御史悉听指使浙江奸民伍辰顾宗淳等皆犯死罪辐受其白金数百两白于观皆听番异得免死辐之所得盖与观等辐贪淫狼愎靡所不至  上初有闻犹以旧臣曲容观及御史劾奏其父子之罪备得实状然后发之至是法司论观斩罪辐应流  上曰刑不上大夫观虽不善朕终不忍加刑命以辐及其党皆发辽东充军俾观随其子居观熟于法律临事能断但素无廉声而愈久愈甚时论讙然谓坏法度者刘观及其下狱公议称快云
　　○监察御史张衡巡按湖广擅鞫武昌卫指挥又受罪人白金法司上其罪状且言衡素与刘观交结为非  上命追所受赃谪戍辽东
　　○辛未加赐郑襄荆淮梁五王禄米时行在户部奏郑王襄王荆王淮王梁王受封时岁赐禄米各三千石钞五万贯今各王皆之国禄米宜仍其旧  上曰诸弟初之国凡百所需未备其禄各岁给万石○行在兵部尚书张本奏昨镇守山西都督李谦言太原左等卫所收山西清出军士一万五千七十六人已逃一千七百一十三人有旨令都察院移文将首逃者枷项示众一月依律杖之并其家发甘肃充军余皆杖之复役若仍蹈前非治如前令其全家逃者全家起发惟自首者免罪收役此惩一戒百  圣恩厚矣然臣虑天下无知之人不体  皇上好生之德顽恶不悛容隐如故宜令各处都司布政司按察司并严晓谕若三司视为泛常许镇守官及巡按监察御史紏举倘有遗漏一体究治  上从其言仍令行在兵部都察院移文申饬俾咸知之
　　○壬申以任满考最升江西布政司左参政史怡为应天府尹工部营缮清吏司员外郎张谅为贵州布政司左参议山西平阳府知府谢瑾为广西按察使行在广西道监察御史周泰亨为湖广按察司佥事降顺天府尹郭良为山东布政司参政广东布政司右参议萧庭玉为福建市舶提举司提举四川按察司佥事李清为真定府通判良以宽纵废事庭玉以尝犯杖罪清以受贿虽会赦皆降用黜行在监察御史钟量为泰和县知县游奎为归安县知县以都御史言量狠戾奎柔懦故黜之
　　○命故金吾右卫指挥使聂忠弟恿燕山前卫指挥使张善子旺燕山右卫指挥使张山子能袭职金吾左卫指挥同知司存老疾命其子英代
　　○命指挥曹泰镇守彰德
　　○癸酉敕蓟州守备都督佥事陈景先曰闻山海卫关口至广宁前屯卫高岭驿六十余里山木深密正当冲要其西北接刘家等口并大宁路道正虏寇出没之所自今公差往来之人当视事缓急量遣官军护送庶几无虞
　　○甲戌辽东总兵官都督佥事巫凯奏缘边地方分置官军瞭望巡逻素有定规比者曹庄沙河诸处数有虏寇窃发杀掠人畜臣亲率军巡边申严警备其都指挥李信指挥千百户于昭等怠于防闲以致失机皆当问罪  上命行在都察院遣御史一人往治之复敕凯及掌辽东都司事都督佥事王真曰李信等失于防御为寇所乘已遣监察御史究治尔等平日号令不严以致部属懈怠亦安得无罪自今宜严约束使边备监固庶盖前愆
　　大明宣宗宪天崇道英明神圣钦文昭武宽仁纯孝章皇帝实录卷之五十六
明宣宗章皇帝实录卷之五十七
　　宣德四年八月乙亥朔
　　○丙子命行在工部右侍郎罗汝敬都察院左佥都御史李浚大理寺右少卿传启让鸿胪右寺丞焦循郎中赵新胡添祺员外郎张鉴吴杰往苏松浙江江西等处督运粮赋汝敬等陛辞  上谕之曰比来有司徵收多弊输纳违期今命尔等往督之催科当戒苛刻持已当加廉慎无效曹本所为也
　　○丁丑遣北京国子监祭酒贝泰释奠先师孔子
　　○命郑王瞻埈之国凤翔襄王瞻墡之国长沙荆王瞻堈之国建昌淮王瞻墺之国韶州梁王瞻垍之国安陆
　　○郑府等府官左长史王瀹等一百八十九人从王之国陛辞赐钞有差
　　○戊寅祭  大社  大稷○行在翰林院学士沈度奏臣年七十有三筋力衰微不堪任事乞赐臣骸骨还乡里  上谕行在吏部尚书郭琎曰度诚谨  皇祖眷之弥厚今虽老精神未衰亦不可烦以事但令居京食禄免朝参有召则入
　　○己卯增筑山西偏头关烟墩二十六所从镇守都督李谦所奏命于山西平阳等卫所新清出军士内取三千人并各卫所军余相兼用工行粮于附近有司支给
　　○行在礼部奏太常寺卿兼翰林院学士杨溥母太淑人卒  上命遣官赐祭视武臣二品例赐米五十石功布五十匹仍命有司治葬
　　○行在兵部奏大同左等卫神铳手别无指挥管领操习欲令总兵官斟酌各卫神铳多寡选官专领不许别差其各卫神铳手宜令籍记遇有更代从守铳内官同总兵官选补若老疾得代者俱留随营从之
　　○庚辰赐贵州小平伐长官司舍人宋斌等云南八寨长官司故土官舍人阿觉等临安府教化三部长官司营长阿宗等钞纻丝纱罗绢及罗绢衣有差
　　○辛巳修北京国子监大成殿前两庑
　　○爪哇国王杨惟西沙遣使臣亚烈龚以善等贵州安顺等州土官同知阿宠遣把事阿开等贡马及方物
　　○命右春坊右庶子兼翰林院侍读学士王直侍读李时勉为顺天府乡试考官
　　○狭西按察司奏巩昌卫指挥李斌以军屯牛易马给军而乾没十八匹请罪之  上谓行在都察院臣曰马虽军中所用牛亦耕屯所急无牛则农事废军食缺可假此为名以自利乎命逮治之
　　○浙江海盐县耆民奏本县岁徵马草一十二万包输京师舟涉江海运载艰难往往于近京之地市纳乞如永乐间例远县马草每包折米或料豆五升如秋粮上仓于近京州县每粮五升徵草一包为便命行在户部议
　　○壬午赐占城国使臣逋沙怕麻答等钞彩币表里金织纻丝袭衣绢衣有差仍命赍敕并锦绣纱罗赐其王及妃
　　○北京行太仆寺奏今年金吾等卫顺天等府孳生马骡驹凡五万五百七十四匹
　　○癸未命岷州卫指挥使王永复任绥德卫初永自延安调绥德镇守河州都督刘昭以岷州地连生番所任指挥不能奉职城垣不修粮储出纳不明永勤谨有才略遂奏徙岷州至是绥德州奏州境临边时有外警旧所任指挥多是幼官袭职不谙边务欺弊日滋强者凌弱自永来莅事号令整肃军民安业边境无虞今调岷州军政废弛前弊复作乞还永以慰人望  上谓尚书张本曰永之恩信既行于彼宜还之岷州当别择人
　　○行在户部奏顺义伯金顺岁禄八百石请于南京仓米麦兼支  上命就北京仓给之不为例
　　○行在兵部进勾军条例先是遣官清理军伍定例十九条至是复增例二十二条通前奏请颁行一勾军之人务在简择遣人不许泛遣孤单无籍之徒一新勾军士依宣德元年四月榜例限以半月收帮月粮两月葺理居室俟其安定方许役之若官旗不遵生事虐害者在内监察御史在外巡按御史按察司及镇守官巡察军吏总小旗就便擒治官奏闻区处其旧降榜文都司卫所刊置公署永为遵守一存恤军士依宣德四年二月敕每军一人免本乡户下一丁差役如在营有余丁亦免一丁令得专一供给资费一勾军违限二年以上者官追夺其俸旗军就于户下选丁补伍再限一年之内以所勾军数赴部覆报过限不赴部者全家起调别卫舍人余丁户下亦如之正犯人所属卫所捕执如官吏容情不捕者一体治罪仍依榜例许巡按御史按察司捕解一勾军须填给勘合遣人其所属卫所不许擅以关牒批帖径行有司勾扰违者许所在官司擒解赴京如职官奏请擒问一所勾军有殷实之家本身及户丁精健者不行乃赂官吏以所买软弱家人小厮及义女女奴之夫冒名代者又有奸民私通军士变乱版籍以户丁过房典卖招赘为婿影射徭役者悉许改正男女归宗否则官吏依律坐罪本户全家调发别卫代者就于本卫补伍如正军果无户丁方许以少壮义子及同藉女壻补之仍禁约有司自今勾解军士务须选应继壮丁不得容情作弊违者一体治罪一诸处军户应继壮丁有惧为军故为伤残肢体者许邻里擒首全家发烟瘴之地充军一凡有陈告父兄子侄往年充军逃逸获断调发及年久歇役勾发别卫者本乡又勾户丁补伍果无他故许令转达兵部覆勘开豁重勾户丁就遣还家待补见充军伍一凡有陈告本户旧属民籍止与故军同名姓冒勾补役者许稽考逐年黄册果无相关就为分豁仍取正军应继户丁补伍如正军户绝挨无名籍转达兵部覆勘开豁其同名姓已到卫所食粮三年以上者不许一有族属疏远及异姓人旧为同籍后乃分户如以罪充军在分户之前宜将旧同户之丁解补在分户之后止许于有罪人户下勾取其有闻亲属有罪充军惧及于己妄为文凭作分户在充军之前及祖孙父子分居并充军食粮年久者不许一同籍父祖伯叔兄弟生前各自充军今有故勾取尽本房之丁解补无则他房有三丁以上者勾取补伍不及三丁者以其本房无丁缘由转达兵部开豁一同户有两军三军在各卫者或阙壮丁止有幼丁二人宜俟出幼转达兵部定卫以一丁充军一丁待补余卫开豁一招募诸色军士如旧尝全户充军有故今悉依数勾补宜先以一人解发却通以实有户丁具报兵部议拟奏请处分一正军在营者有壮丁就收补伍不许于本乡勾取如已在勾有司即核实覆报本卫以在营之丁收役不许违例勾扰一义男女壻代义父妻父之家为军者有故止许于义父妻父之家勾补如属逃逸通责限擒捕或义父妻父之家户绝转达兵部覆勘开豁不许于义男女壻之家一概勾扰一已故军户止有一丁年七十以上或笃废残疾不堪者核实覆报不必起送官吏人等不许因缘为弊以非老疾之人妄报脱免违者论罪一有自小过房与人为子为壻者各家俱属正军无丁止过房子或女壻一人在则宜以义父妻父之家为户绝开豁存过房子及女壻待补其亲父之家军伍如亲父之家属民籍仍令补其义父妻父之家军役一官员军民之家有家人义子女壻之类自愿充军者有因已事充军者有故止于其人本房丁内勾补如本房已绝转达兵部覆实开豁不许一概混扰一僧道坐事充军者依洪熙元年二月事例有故者不勾丁仍转达兵部开豁一故军户丁止一丁或为僧道者其出家给度牒如在未充军之前者转达兵部覆实开豁如在已充军之后仍发充军一故军户下止一丁充生员起解兵部奏送翰林院考试如有成效依例开豁否则仍发充军一自今所勾军士如有丁尽户绝及山后诸处人挨无名籍之类的实无勾者军卫务稽考各军从军缘由遣人同有司官吏里老人等挨勘至再三无勾保结申报军卫有司各仍造册备写各军来历根因并再三所遣之人及申报官吏人等姓名通以无勾缘由转缴兵部以凭开豁如所该官吏推调迁延展转泛填勘合虗文扰害及勾军之人妄指平民者罪之又奏自今逃军每三月或半年一类勾死亡及残疾者岁一类勾皆从之
　　○蓟州守备都督陈景先奏六月淫雨山水泛涨山海永平蓟州口外长城栏马石墙及建昌诸营山海永平诸卫城垣皆颓塌  上谓工部臣曰口外城墙及诸营堡俱边防要切就令景先即督官军修之之其余城垣当修者工役繁重待农事毕以旁近民夫并力为之
　　○都指挥使李昌坐受赇赎罪昌掌山海卫逼取度关商人财物事觉行在都察院论徒罪都御史顾佐言昌老应赎  上从之因叹曰昌为国大臣虽得赎亦可耻古之君子皆慎晚节昌武人乌足知此
　　○乙酉擢全椒县儒学教谕杜琮宁阳县儒学训导孙纯黄州府儒学训导李缙大理府儒学训导赵本南安县知县张鉴进士林英曹南陈质达旺刘滨刘敬俱为行在监察御史琮河南道纯广西道缙狭西道本浙江道鉴贵州道英四川道南福建道质广东道旺交阯道滨敬江西道
　　○命太监杨庆等率神机营铳手往蓟州永平山海等处同都督陈景先备御一切军务必与陈景先计议而行不许偏执私见误事
　　○丙戌命故金吾左卫指挥使张马家驴侄蛮子指挥同知乃儿不花侄乃颜帖木儿羽林前卫指挥使岑失剌侄火帖木儿济州卫指挥同知恼歹弟巴答燕山前卫指挥同知忙该侄买来的金吾右卫指挥同知加忽歹孙完者不花俱袭职
　　○设河州卫阴阳医学从守备都指挥刘永请也
　　○总兵官阳武侯薛禄等还自开平
　　○丁亥  上谕行在六科给事中曰朝廷置给事中所以出纳命令封驳章奏关防百司之弊而朝政阙失庶官贤否民情休戚皆得言之非其他职事比也  祖宗时慎重用人其有敷奏详明莅事勤敏智识优长有补于政治者皆不次用之朕嗣承大统期于庶政修和尚赖左右侍臣之助古之士君子力学养德得君而用之莫不建功于时施泽于民流芳于后尔等受职有年谙达宪章尚思委任之重夙夜在公庶几朝无失政官无废事不惟国家有赖尔亦有闻于悠久其懋勉之
　　○敕谕行在锦衣卫指挥镇抚及千百户曰朝廷委尔等以心腹凡机密事务狱情轻重必须谨慎严密纤毫毋泄乃尔等职分所当为若泄漏机务走透狱情而与外人交接是不知有朝廷矣近者纪纲等不遵国法往往诈传敕旨擅作威福颠倒是非泄漏机密重事暗结人心一旦发露杀身亡家皆尔等所亲见今复效其所为独不念祸及身家邪已往之愆姑置不问自今常加警省无负朝廷以保禄位如或不悛国有常宪朕不尔贷
　　○湖广都司奏百户孙清往茶陵等县捕强贼萧彦真等清至安仁县与安坪镇巡检陈监率兵同捕贼拒敌杀伤官军五人清被执  上命总兵官萧授同三司官捕之
　　○己丑宣府前卫指挥章容私役军二人出境采木营私居为寇所杀而掠其所乘官马巡按监察御史李笴请治容罪  上曰边关谨防出入乃私令人出境寇至又不知容之罪岂止私役命治之如律
　　○直隶安庆府潜山县知县俞益言洪武初凡遇正旦等节在外大小衙门庆贺礼仪俱行舞蹈山呼十四拜礼后来惟五品以上衙门进表之日行此礼至节日上于露台上设香案告  天祝寿行九拜礼固是定制缘五品以下不进表衙门尚多亦止行九拜礼臣下之心皆有未安宜仍旧行舞蹈山呼十四拜礼庶展臣子至敬之心从之○庚寅兀剌忽等卫指挥佥事者龙加四川昌州长官司土官长官阿寿遣把事阿苴等来朝贡马
　　○赐贵州安顺州把事阿开等钞彩币表里纻丝袭衣有差
　　○赠兵部尚书陈洽少保谥节愍洽常州武进人博览书史谨敏有才识洪武中为兵科给事中进吏部郎中  太宗皇帝嗣统之初升本部侍郎改大理卿命将交阯洽参赞军事兼总兵饷交阯平承制稽考将士功过及授土官职事裁决如流靡或不当是时初置郡县尚书黄福兼掌布政司按察司事与洽叶谋创立规制福政尚宽大加意绥抚若选才授能咸当其任多洽之明是以新附之民莫不悦服洽还朝升兵部尚书后仍往交阯叶赞总帅军事洪熙元年召福还洽代福兼掌布政司按察司仍赞军事夙夜劳勤土人归之后因内官马骐苛徵暴歛毒痛其人总戎及洽咸不能制黎贼因之倔强及攻交阯城我师败之洽同总兵官王通率兵分道击贼战于宁桥洽奋身与敌力不支被执不屈极口骂贼而死军民恸之事闻  上恻然谓侍臣曰大臣以忠殉国一代几人命行在礼部议赠典赠洽荣禄大夫少保谥节愍遣官即其家赐祭而官其子枢为刑科给事中
　　○浙江道监察御史宋准奉命盘粮至金华娶妾又索府官白金及私通民妇事觉妄奏求免行在刑部以所犯在赦前但坐奏事不以实应徒  上曰顾佐已劾此人贪淫无耻其追所受赃杖之发戍辽东
　　○辛卯有献兵书者  上因与侍臣论用兵  上曰古之用兵者卿等试言其一二侍臣对曰昔赵括少学兵自以天下莫能当及为将以四十万众败于秦此不知合变曹操得孙武之术及其破荆州乃驱北方之人远涉江湖以八十万众败于吴此骄之过诸葛孔明知古陈法以为足以取天下然相持数年魏人不敢决战而孔明亦不能成功用古法诚难矣  上曰霍去病不学孙吴而伐匈奴功尝居多由是观之用兵制胜方略存乎人又不在拘古法也  上又曰兵法世称孙武武止于强霸曹操亦终不能取吴蜀所谓桓文之节制不能敌汤武之仁义者是已
　　○赐爪哇国使臣亚烈龚以善等四十六人钞纻丝纱罗彩币表里及金织纻丝衣绢衣有差仍赐龚以善冠带
　　○壬辰监察御史李笴言今北京文武官及军民园圃店舍舟车俱令纳钞人皆以钞为重在外浙江江西山东山西河南狭西等都司及属卫并直隶卫所武官与各处镇守内外官多占田地耕种栽植蔬果动千百亩俱无粮税请令按察司巡按御史勘实每田一亩岁纳钞三十贯蔬地每一亩果树每十株岁纳钞五十贯隐匿及倚势不报者治罪其地亩入官则在外之钞亦流通矣命行在户部议
　　○监察御史张骏等劾奏阳武侯薛禄以更番操练为名擅调山海等处守关士卒至京致边防不固请罪之禄闻奏叩首服罪  上命宥之
　　○甲午监察御史陈祚奏扬州府邵伯闸坝旧设官二员民夫二百三十人置盘车挽过舟船今高邮湖堤及仪真瓜州坝岸高固河水积满舟经邵伯皆是平流闸坝官夫尽为虚设而白土□答河上通邵伯下注大江凡直隶苏松常州及浙江诸郡公私舟楫以孟子河至瓜州江涛险恶多从白土□答河往来然河既浅狭且有不平之处若遇少水未免艰阻如以邵伯闸坝官及夫移于白土□答河稍加＜锍-釒＞浚又置闸积水以通浙江苏松之舟实为利便  上命行在工部勘实果利便则从之
　　○乙未祭太岁风云雷雨岳镇海渎山川等神
　　○遣官祭旗纛之神
　　○河南右布政使萧省身卒省身江西泰和人永乐初科进士预修永乐大典授刑部主事蚤暮劳勤而廉介自执上官材之  仁宗皇帝监国进郎中岁余超进河南右布政使时河南仍岁旱蝗省身一务宽恤郡县承风民用安之每事存大体略小过吏民服其长者洪熙元年考最例给诰命省身自陈父年八十余愿以给父  上嘉而从之封其父如制后有应给诰敕愿先给亲者皆援省身例而得省身有雅量能容人过而不能自容其过每有小失辄赧然面赤而图改焉人以是多之卒年五十○昏刻有流星大如鸡弹色青白尾迹有光出尾东南行入羽林军
　　○丙申  上谕行在礼部尚书胡濙曰  祖宗时文武官之家不得挟妓饮宴近闻大小官私家饮酒辄命妓歌唱沉酣终日怠废政事甚者留宿败礼坏俗尔礼部揭榜禁约再犯者必罪之
　　○行在兵部奏宣德三年应天等府孳生马骡驹七万六千三百七十三匹例应今年遣官印记命应城伯孙杰往莅之
　　○湖广永州府宁远县有逃卒李帅集逃民百余人妖言惑众谋为不轨县官以闻  上命总兵官都督佥事萧授同三司捕之
　　○狭西临洮卫儒学生员张叙言国家设预备仓积粟以防水旱有益于民甚大比典守者以粟给民不以时徵还官或侵盗为己用甚至仓廒多为风雨摧败一遇饥馑民无所仰乞令有司查究原储粮数及未还官者徵收入仓庶使国有蓄积民无饥馁从之
　　○丁酉夜有流星大如鸡弹色青白有光起天苑西南行至浊
　　○戊戌  上念赵王高燧别久致书遣太监袁琦送金织文绮纱罗袍三袭
　　○遣给事中杨鼎武达王莹张居杰往山东河南山西顺天等府选附近卫所清出带操军士通一万人赴京专事更直守卫以亲军内多老弱故有是命
　　○宥都督同知徐甫罪甫掌四川都司初有告其杖杀人者按察司请罪之  上令甫具实以闻至是甫言军丁运粮赴松潘中路弃粮而逃又有军逃三次者皆捕至臣愚忿其违法各杖四十疮溃而死实臣之罪  上谓右都御史顾佐等曰军虽应杖致之死则不应今姑宥甫其移文戒之勿再犯也
　　○己亥命驸马都尉赵辉行在吏科给事中富敬为正副使持节册北城兵马指挥谢真女为伊王妃行在尚宝司卿张信兵科给事中金文英为正副使持节册南城兵马副指挥许璘女为潞城王妃和阳卫百户罗暹妹为山阴王妃朔州卫千户萧宗女为襄垣王妃北城兵马副指挥郭定女为灵丘王妃封代王第四女为乡宁郡主配大同左卫指挥范瑄子钦命钦为仪宾赐以诰命
　　○昏刻有流星大如鸡弹色青白尾迹有光出五车东北行至浊
　　○庚子土鲁番城国师把剌马剌失里亦力把里回回把剌罕马黑麻哈非思等来朝贡马
　　○行在翰林院侍讲高榖光禄寺丞陶瑹亲丧服阕行在吏部以闻皆命复职
　　○阳武侯薛禄奏口外架炮旗军有自陈五年不代不胜其劳者事下行在兵部议兵部言自今边境架炮守墩旗军宜令或一二月或三四月皆选精壮者更代仍籍记姓名庶有稽考仍从总兵官选官提调不许徇私违者治罪从之
　　○孝陵卫军潘阿回母因醉呼妇索茶妇无茶饮以汤姑怒棰妇妇趋避遂告妇詈已刑部当妇死罪妇固称冤且引邻里为证邻里至皆言妇冤而始亦惭悔自陈实妄告  上命释之因笑曰求茶得汤亦何不可而遽欲杀之为妇亦难矣官府每为人解忿邪
　　○昏刻有流星大如鸡弹色赤尾迹有光出贯索西行丈余光大如杯入浊
　　○辛丑赐兀剌忽等卫指挥佥事者龙加等四川昌州长官司把事阿苴等钞彩币表里及纻丝袭衣有差
　　○辽东总兵官都督佥事巫凯奏近虏寇三犯边虽调官军追捕前后被其杀伤者二十余人被掠者八十余人马牛一百六十其失机都指挥邹溶及指挥千百户等三十六人皆当罪之  上命监察御史同锦衣卫官往责溶等死罪状罚俸有差其守备巡哨应接应而不接应者加杖悉复职守备再犯不宥
　　○壬寅巡按贵州监察御史吴讷言贵州所设各马驿路通云南往来者多驿丞凡考满赴京往来动经二年土官衙门多委土人总甲署事驿夫被害马皆瘦损有妨传递乞依云南事例驿丞三年一次赴布政司考核九年通考给由赴京为便从之
　　○济川卫指挥佥事张谅自陈老疾命其子兴代
　　○江西按察司佥事高第坐赃罪罢为民初巡按御史奏第贪赃行在吏部尚书郭琎言其经敕例应改调  上曰为风宪尚受赃使居他职岂不尤甚罢为民○癸卯彭城侯夫人仝氏卒讣闻遣官致祭赙夫人追封彭城侯张麒之配今  太皇太后之母也世居兴河郡为大族后徙永城考讳善仕元为管军万户夫人归张氏秉恭俭笃内行洪武中麒授兵马指挥夫人封安人麒后升昭勇将军指挥使安人进淑人麒卒追封彭城伯淑人进封夫人麒加彭城侯进封侯夫人卒年八十八  上笃亲亲屡遣官致祭赙赠加厚命行在工部治丧葬
　　○下太常少卿徐善渊狱盖同官发其秽行  上曰此不可以奉神明遂下锦衣卫狱
　　大明宣宗宪天崇道英明神圣钦文昭武宽仁纯孝章皇帝实录卷之明宣宗章皇帝实录卷之五十七
　明宣宗章皇帝实录卷之五十八
　　宣德四年九月甲辰朔
　　○乙巳云南罗次县炼象关巡检司土官巡检李俊等来朝贡马
　　○丙午辽东总兵官都督巫凯奏海西野人女直数有寇边者请发兵讨之  上曰夷狄寇边固当诛然谕之不从而后诛之彼将无悔遂遣敕谕之曰尔等野人女直受我  皇祖太宗皇帝大恩积有年矣朕即位以来上体  皇祖之心加意抚绥屡敕边将毋肆侵扰俾尔等安生乐业有来朝者皆量授官职赐赉遣还朝廷之恩厚矣今闻尚有不知感激思报屡寇边境者此愚之甚也盖其所得甚少不知召祸甚大非全身保家之计今边将屡请发兵剿捕朕虑大军一出玉石难分良善之人必有受害者兹特遣人赍敕谕尔宜互相劝戒约束部属各安尔土朝贡往来相通买卖优游足给岂不乐哉若仍蹈前过恣意为非大军之来悔将无及
　　○丁未吉河卫指挥木刀兀温河卫指挥阿哈出察剌秃山卫指挥咬秃建州卫指挥卜颜秃亦马忽山卫指挥伯成哥乞忽卫指挥亦哈者帖列山卫指挥剌塔等来朝贡马及方物
　　○戊申升狭西左布政使周璟正二品禄以九载任满故也
　　○镇守甘肃太监王安奏请运彩色三梭布十万匹于甘肃市马行在户部请市于苏松二府  上曰近来稍有买办州县假公营私百倍扰民方欲禁革此弊岂可复扰之止于京库减半支去
　　○己酉朝鲜国王李祹遣陪臣权蹈等来朝贡方物
　　○初户部尚书郭敦言军民工匠执役于京者月支粮赏所管之人或造册增减或重复冒支侵刻入已请革其弊  上命遣监察御史主事阅其案牍以闻至是监察御史任祖寿主事彭真等言有已逃亡而冒关者有已支而不给散者有重复姓名不明者管工官吏计五百三十人皆当逮问  上谓敦曰每闻军民工匠有饥者朕谓月皆给粮安得饥今知有此弊不可不治其重复关支及冒支并支而不散者俱送法司鞫问文册不明者姑记罪罚俸半年
　　○巡按河南监察御史严烜言各都司堂上掌印官镇守城池及诸军卫责任不轻其中有历练能干者乃以公事差遣他官任事不能周知前后抵牾乞敕兵部移文各都司及卫所常留能干官一员在任如此则事不废弛又言各都司及卫所武臣有年老力衰者犹在任治事至犯法则止收赎及有差遣则称老疾不惟虚靡俸禄抑且有误军政乞敕兵部移文各都司及卫所有年老者令其子孙代职任事如此则官无旷职  上是其言
　　○庚戌广西总兵官都督佥事山云言广西地阔寇发无时遇有征哨马力不足请如旧选卫所有丁力殷实旗军买马骑操以备调用而免其余丁二人差役以助正军又言贵州都司调至广西操备官军分作两班一年一更今广西各处猺獞为寇拟进兵剿捕而寇多军少请令贵州分政官军暂留并力征剿候来春更代  上皆从之
　　○辛亥复书伯王济熺令于平阳建家庙济熺晋恭王长子也永乐中为诸弟所构废为庶人  仁宗皇帝复其王号称兄王  上即位称伯王初济熿削爵晋国废济熺请归太原奉晋恭王祀  上复书曰春秋祀祖考子孙报本追远之道不可阙者然父子祖孙一气也子孙之所在即祖考之所依惟其气之相感岂拘乎地哉往者济熿弃忠背孝得罪  祖宗黜其爵位是时恭王之灵必依伯王父子此必然之理故得恭王遗像即令送平阳伯王父子当作家庙以奉祀不意迨今尚未有庙如必以旧庙为神灵所栖昔  皇祖既建都北京亦作  太庙于北京此考古礼而为之天理人心之正也伯王今宜就平阳作家庙以祀恭王若恭园享堂损坏亦当修葺以尽孝子顺孙之道
　　○遣将出塞烧荒先是每于冬初命将率兵出塞烧草名烧荒盖防虏南向且耀兵也至是守大同武安侯郑亨守宣府都督谭广守宁夏宁阳侯陈懋等各遣人奏宜及时发兵出塞  上曰烧荒固常例师行不可不谨遂敕诸将肃部伍严号令毋或怠忽为虏所窥
　　○设顺天府郑家庄马坊仓置大使副使各一员
　　○土鲁番城都指挥佥事爱鬼着儿等来朝奏愿居京自效赐金织袭衣彩币银纱绵布鞍马仍命有司给房屋器皿等物如例
　　○宥都指挥佥事李敏罪初敏备御义州不设守备致虏入境杀掠人畜行在都察院论杖一百发戍边  上命姑宥之令戴罪复职造船运粮赴海西
　　○夜有流星大如鸡弹色赤有光出紫微东蕃西北行至北斗魁
　　○壬子重阳节赐文武群臣宴既又特赐太师英国公张辅及文武大臣三品以上及学士宴加赐  御制诗一章有启弼亮功之句又命中官宣谕皆醉而归
　　○察剌秃山卫指挥佥事咬秃来朝奏愿居辽东安乐州赐金织袭衣彩币钞布仍命辽东都司给房屋器皿等物如例
　　○大理寺卿胡概奏应天苏松等府并浙江属县永乐二十年至洪熙元年税粮马草民有负欠者皆因贫困乞折收丝绵等物  上命行在户部如概言斟酌折收不可损民于是户部议奏绢一匹准粮一石二斗绵布一匹准一石苎布一疋准七斗丝一斤准一石钞五十贯准一石绵花绒一斤准二斗钞五贯准草一束从之
　　○癸丑行在兵部尚书张本言近承  圣谕腹里郡县所取军士其地方相离二千里以外者令于附近卫所收操山东河南与直隶顺天等处所收军士见有选在亲军卫分守卫上直者内有边卫之数无从拨补请自今内外卫所旗军有犯偷盗等罪及强盗家属二次逃军与军民官吏人等犯该充军者各照南北地方发遣除缘边缘海卫所旗军依律断遣官吏人等就于本处充军其腹里地方以近就近发于边卫补伍移文内外诸司遇有此等在京并直隶送部定卫在外暂收本处带操开报所属上司每岁终本部遣人照所定地方卫所起调其逃军亦解所定地方收役系边卫者仍送原卫并以所拟发南北地方开具以闻  上曰犯法当充军者定地方发遣固是但远近不同贫者必逃其在外者止于附近卫所收操逃军则令还原卫
　　○掌岷州卫都指挥佥事后能奏臣祖后朵尔只初为岷州宣慰司土官同知洪武初归附除岷州卫指挥佥事父后安袭职被召至京改大宁右卫从征讨战殁臣又自立功授指挥使宣德二年以土官还岷州征松潘有功升都指挥佥事掌岷州卫事土官例无俸给臣父祖旧有田地房屋水磨今悉为人占据乞令还臣以代俸禄  上谕尚书郭敦曰古者公卿有圭田免其租税使耕以自给今文武官皆有廪禄代耕而土官无俸固当给田土况是其父祖旧业其即移文有司悉令还之
　　○夜有流星大如鸡弹色赤有光出南河东南行至浊
　　○甲寅把忽儿河卫指挥佥事阿隆加撒只剌河卫指挥佥事者令加弗提卫指挥佥事速木哈忽石门卫指挥佥事锁那等来朝贡马及方物
　　○放南北两京国子监生年五十五以上学无成效及老疾者姚哲等二百五十三人还乡为民
　　○山东按察司佥事李＜氵亟＞抑买民物为副使童贞所劾  上曰风宪不务操守是不知耻无耻之人岂可用其罢为民
　　○乙卯升行在监察御史朱理为河南按察司佥事裴俊为湖广按察司佥事擢进士张佥舒顗罗泽宋原端李敏为南京监察御史佥四川道顗广东道泽浙江道原端云南道敏福建道复王黼汉中府洋县知县升从六品禄以任满其民奏乞留之故有是命黜广西道监察御史田原庆为铜梁县知县以都御史言其不任职也
　　○北京国子监助教王仙言学古入官忠孝为本重禄劝士宠命为先稽诸古昔九品官人之法自三载至于三考明者咸有进秩幽者各有降黜由是百工惟时庶绩其凝唐虞成周之世用此道也钦惟  圣朝稽古建官考课得宜劝惩有道伏睹诸司职掌凡在京五品以下官已实授者三年考满即给诰敕封赠永为成规今国子监博士助教从八品三考任满称职止加从七品俸俾之复职散官仍旧及至六考任满称职又不加俸升用老于学官情实可悯乞如诸司职掌赐应升从七品散官敕命仍掌博士助教事得承显父母之恩当益励忠孝之道又言学校教养人材固当讲习经史进修德业至于书数之学亦当用心近年生员止记诵文字以备科贡其于字学筭法略不晓习既入国监历事诸司字画粗拙筭数不通何以居官莅政乞令天下学校生员兼习书筭从提调正官按察司巡按御史考试庶几生徒才可致用  上谓行在吏部臣曰其言皆有理自今国子监博士助教考满称职者必升用生员亦令兼习书筭
　　○山东布政司奏东昌济南二府高唐州并平原夏津陵三县自春初至五月中不雨田苗旱伤命行在户部遣人验视蠲租○丙辰巡抚苏常等府大理卿胡概等械送土豪至京皆以奸盗杀人夺人妻女田宅侵盗官粮等罪应死  上谓三法司官曰国家孜孜安民而豪猾害民如此非治以法良善何由得安然卿等更须详审处置使之心服
　　○昬刻荧惑犯天江南第二星
　　○丁巳命故金吾右卫带俸都指挥佥事姜义子泉袭为大兴左卫指挥使羽林前卫指挥使王震子鉴袭职
　　○行在兵部尚书张本言在京各卫军士月粮每遇关支或因差遣或离仓远又无专官领督遂致官吏总小旗虚张名目冒支扣除甚者全被侵欺所以军士缺食自今宜令每卫委公正指挥一员专任其事依期关给其新至卫军士督令亲管头目即与支粮庶不失所军士有投托官长为营干生理纳钱买闲冒支月粮者及有仍前侵欺或所委官容情作弊者俱从监察御史与所部上司紏举究治其罪从之
　　○发蔚州等卫军士家属诣大同完聚时大同总兵官武安侯郑亨言大同备御神铳手原系蔚州等卫军原卫已支月粮大同又月支行粮请令各军家属俱诣大同完聚  上虑大同粮少且军士之家移徙不易下行在兵部户部议尚书张本等言两处支粮则官府费多蔚州等卫皆近大同移徙亦不甚难若令家属随住只支本等月粮而罢其行粮可以养赡且得省费  上曰军士去家亦怀内顾若家属得同处亦于人情为便宜如亨议行之
　　○山西万泉县丞王琦奏万泉山石之地去年少雨耕种无收今春至夏亦旱间种菽皆不长民多艰食税粮无徵  上以奏示户部掌部事太子太师郭资进曰山西他郡县未有奏旱饥者当遣官察视  上曰旱涝之灾天用儆朕有司所言勿用致疑即量免其租税仍令有司善抚恤之
　　○戊午  上谓行在工部尚书吴中等曰天气向寒白河等处人难徒涉当治桥梁中奏惟白河水深沙溜桥梁难成宜用官船为梁以济余皆用民修治从之
　　○辽王贵烚奏弟八人已封者三人余皆长未封妹三人已选仪宾未嫁俱无居宅请令有司创建  上谓行在礼部曰宗室子孙众多国家之庆第宅岂可无今农事将毕宜令工部遣官督有司次第营建其郡王当封郡主当嫁者亦须及时行礼
　　○己未云南鹤庆军民府故土官知府高宝妻杨氏劄肥河卫指挥佥事牙失塔弗朵秃河卫指挥佥事卜也哈益实卫指挥佥事奴克秃四川长河西鱼通宁远等处灌顶弘慈妙济国师绰思吉遣其徒领占巴藏卜等来朝贡马
　　○行在兵部奏昨遣给事中往山东等处选调带操新军赴京宿卫请处于亲军之中  上曰用人须令得所若身未得所何以责其效力宜令亲军卫分为定居止之处俾至即得安居不失所矣
　　○行在刑部奏审决强盗其中临刑有词者数人  上令三法司与辩因谕之曰强盗杀人当死有词者不可不辩盖欲使其死无憾也
　　○夜有流星大如杯色青白光烛地起北河南行至东井
　　○庚申赐云南罗次县炼象关土官巡检李俊等土鲁番城国师把剌马剌失里亦力把里回回打剌罕马黑麻哈非思等钞彩币绢有差
　　○辛酉赐吉河卫指挥木刀兀温河卫指挥阿哈出察剌秃山卫指挥咬秃建州卫指挥卜颜秃亦马忽山卫指挥伯成哥乞忽卫指挥安亦哈者帖列山卫指挥剌塔一百五十三人钞彩币绢有差○壬戌赐把忽儿河卫指挥佥事阿隆加撒只剌河卫指挥佥事者令加弗提卫指挥佥事速木哈忽石门卫指挥佥事锁那等六十二人钞彩币绢有差
　　○初巡按山东监察御史包德怀言四事其一辽东地临外境寇贼之所窥伺自高岭至凌河凡七站往来每被寇扰请于曹庄驿东汤池置一卫七站各设千户所置军半以护送行者半以屯种养赡则可保无虞其二人才之生各有所长苟有所长皆可任用今武职之家除长子荫袭其诸子岂无谙练武艺才略出众之人欲成功名无阶可进请开武科除应袭之人及有过者其余弓马谙熟韬略精通者许赴都司比试拔其能者兵部覆试如果堪用先与试职守边待其显立功劳一体实授如此则有才之人皆得效用其三辽东自洪武中设立马驿及递运所各置旗军一百人百户一员领之屯田自给备马驴车辆供具以待使臣往来视地险易间剧制其多寡之数今历年久旗军逃亡者十率八九供具之物日渐减损以至于无边境有报岂不误事请令兵部取勘各处旗军有不及八十人者就令都司于附近卫所以多余军补之如旧供办递送则道路往来无有稽滞其四沈阳中卫旧置抚顺递运所及抚顺驿止通本卫九十里更无他处往来洪武中以其间僻而铁岭卫嚚州驿至开原路远地荒乃移驿于铁岭东北五十里设置名沙河抚顺驿行者便之而递运所仍在旧地今开原一路往来滋多请移抚顺递运所于沙河与驿并置则彼无间旷之人此得协助之力实为两便  上命行在礼部集议至是尚书胡濙等议开武科非旧制增置卫所难于遥度当令都督巫凯等计议可否驿夫有缺请以为事发辽东充军者补役从之
　　○申明栽种桑枣之令时有建言云洪武中令天下栽种桑枣实以为民今民之无知者砍伐殆尽存者亦多枯瘁有司不督民更栽以致民无所资乞令郡县督民以时栽种仍遣官巡视  上曰古人宅不毛者有里布  祖宗养民之心甚至尔户部其申明旧令务求成效毋事虚文  释哥吉河卫指挥秃能哥等罪遣归时辽东总兵官都督巫凯以秃能哥等入境剽掠获三人送京师又奏辽海卫军刘胜儿逃为劫盗已鞫讯具服  上命法司讯之秃能哥等云初入境求贸易耳实非剽掠法司以闻  上曰此或实情剽掠则当有兵器命释之敕凯曰秃能哥等讯之非盗今遣之归使远夷知朝廷不妄杀无辜也刘胜儿果强盗不枉即军中斩以徇
　　○癸亥爪哇国王杨惟西沙遣使臣亚烈郭信等来朝贡方物
　　○宥镇远侯顾兴祖罪给禄不命之事兴祖初镇广西监察御史劾奏其贪财好色失地丧师逮至皆引服系锦衣卫至是  上念其功臣子孙特优容之
　　○甲子赐朝鲜国页使权蹈等爪哇国贡使亚烈郭信等宴
　　○夜有流星大如杯色青白有光起天仓东南行至云中
　　○乙丑行在兵部尚书张本言忠义前等卫军士其初俱募民为之年久失实妄指平人屡有陈诉送卫查理者卫官不为查理加以拷掠强使入伍甚至取其财物逼迫逃窜而冒关其月粮又有原籍有司保勘是民而卫所执称是军诈言卷籍迷失无可稽考今欲委官同都督府首领官吏以府卫递年勾军勘合底册并应有卷籍公同查勘其所指军名除到卫食粮年远外余见诉待报及执系平民者暂令别卫带管候覆勘至日明注所由分豁从之
　　○丙寅夜有流星大如鸡弹色青白尾迹有光出参东南行至狼星旁
　　○丁卯敕朝鲜国王李祹曰王比遣使进海青鹰犬足见王之诚意使回赐王磁器十五卓至可领之王国中固多珍禽异兽然朕所欲不在于此自今勿献仍赐其使臣权蹈等钞彩币表里及金织纻丝袭衣有差
　　○戊辰赐劄肥河卫指挥佥事牙失塔弗朵秃河卫指挥佥事卜也哈益实卫指挥佥事奴克秃等六十二人云南鹤庆军民府故土官知府高宝妻杨氏四川长河西鱼通宁远等处僧领占巴藏卜等钞彩币绢及金织纻丝袭衣有差
　　○迤北鞑靼沼秃孛完八歹等来归奏愿居京自效命沼秃孛完为百户八歹为所镇抚赐冠带金织袭衣彩币银钞鞍马仍命有司给房屋器皿等物如例
　　○大理卿胡概奏臣奏命巡抚苏松及浙江诸郡访知嘉兴府洪武中旧有陆贽祠湖广府有胡瑗书院苏州府有范仲淹祠魏了翁书院今皆颓毁欲从宜修整未敢专擅
　　上谕行在工部尚书吴中曰崇祀先贤盖以表励后进如不劳民宜从所请
　　○昬刻有流星大如鸡弹色青白尾迹有光出五车西北行至云中
　　○己巳狭西西宁卫灌顶弘教翊善国师列藏等贡马
　　○命故燕山右卫指挥使李信子能府军左卫指挥佥事萧兴弟亮金吾右卫指挥佥事张昇侄兴俱袭职
　　○昬刻有流星大如鸡弹色赤尾迹有光出南斗魁后有小二星随之东行至北落师门旁夜有流星大如杯色青白尾迹有光起北落师门旁南行至浊
　　○庚午兀塔儿等处头目哈即赛夫丁子小失帖木儿等六人来朝奏愿居京自效命为百户等官赐冠带金织袭衣彩币银钞绵布鞍马有差仍命有司给房屋器皿等物如例
　　○调都指挥佥事陈文于广西文初镇守仪真扬州求索官民财物事觉输作京师至是行在兵部奏应复职还镇扬州  上曰扬州内地何用镇守彼闲暇而处富饶徒以济其所欲宜处之两广遂有是命
　　○辛未擢行在太常寺赞礼郎戴庆祖王一居俱为本寺丞
　　○癸酉以明日下元节遣驸马都尉西宁侯宋瑛祭  长陵  献陵○赐爪哇国使臣亚烈郭信等四十五人钞币及金织袭衣胖袄加赐亚烈郭信等五人冠带
　　○夜有流星大如杯色赤光照地起卷舌西北行入华盖
　　大明宣宗宪天崇道英明神圣钦明昭武宽仁纯孝章皇帝实录卷之五十八
　　明宣宗章皇帝实录卷之五十八终
明宣宗章皇帝实录卷之五十九
　　宣德四年冬十月甲戌朔享  太庙
　　○遣  祭司井之神
　　○孝陵神宫监官苖青奏  孝陵具服殿朽坏敕襄城伯李隆及南京工部修理
　　○夜有流星大如杯色黄赤有尾光烛地起五车西北行至文昌
　　○乙亥命行在尚宝司卿葛真户科左给事中许侃为正副使持节封岷王楩第三子徽煝为江川王第四子徽煠为广通王第五子徽焟为阳宗王册工部员外郎李宣女为镇南王妃选长河卫副千户何富女为镇国将军季涂夫人赐以诰命
　　○监察御史王豫奏老人之设本以理断民讼劝戒顽愚今多不遵旧制往往营求差遣图利肥己于其所当理断之事略不宄心致使词讼□然乞禁约之  上命行在都察院申明旧制违者令巡按御史按察司究治
　　○夜有流星大如鸡弹色青白尾迹有光出牵牛南行至浊
　　○丙子复命都督刘昭守河州都督史昭守西宁
　　○赏捕倭将士先是浙江海门卫倭寇自蚶＜山奥＞亭屿二港登岸攻城千户徐忠等率众败之寇退走又为巡海指挥路铎所败余寇狼狈奔走至是上其功状命行在礼部议赏礼部请依洪武中捕倭例升赏凡陆地杀获有功者不升官军各赏银二十两钞二十锭今千户徐忠等宜准此例水路杀获有功并获贼船者升一级官赏银五十两钞五十锭军旗赏银五十两指挥路铎等当准此例但未获船不升宜悉令其家人赴阙关给  上曰赏当如例其遣人赍往给之或于浙江官库支给亦便
　　○行在兵部尚书张本奏安定王谋逆之时西安三护卫从逆正犯以伏诛而同籍为官者尚仍旧任为军者仍原伍亦有遗下人丁皆在秦府旧制有过之人难充护卫随侍宜调边卫  上以狭西去甘肃近令俱发戍甘肃
　　○夜有流星大如碗色青白光烛地出外屏西南行至羽林军炸散
　　○丁丑敕谕行在五府六部都察院通政司六科朕嗣位之初已申明旧章诫饬在京诸司凡朝廷有公务差委不许差三司及军卫府州县正官近年以来又不遵守遇事辄委正官干办又闻各司府州县官有廉能者辄坐名差委不思其所治之事非一今以一事委之一事虽集而误众事所成者少所误者多在外军卫有司官之不才者喜得别差以避繁就简往往营求差遣俱尽则委总小旗及阴阳医学等官或吏员人等护印署事吏肆其奸人受其害官府政务十误八九致使军伍累年不清税粮累年不完原夫弊之所起实自在京诸司其初文书行移皆经通政司六科而相共蒙蔽缄默不举既往之失姑记不问自今五府六部都察院但有行移在外三司及卫所府州县催办公务者悉听在外衙门自行分官办理在京诸司并不许擅委正官及坐名差官若仍循前弊悉处重罪其通政司六科不紏举者罪同夫为臣之道当推公正之心上遵成宪下体人情毋专一已之便毋＜矢见＞一事之利庶副朝廷建官图治之意又敕南京诸司南北直隶军卫有司及各都司布政司按察司巡按御史亦如之
　　○敕南京六部都察院曰南京诸司所系甚重其六部等衙门属官比年以□贪污淫秽不才者多欺公虐人其弊非一尔副都御史邵＜王巳＞即与六部堂上官公同遴选其中果公廉勤慎者存之贪污奸懒及不谙文理者即行黜退具名来闻别选贤能任之尔等必公必明毋枉毋纵若或徇私蒙蔽悉论以法
　　○戊寅常州府同知张宗琏卒宗琏字重器江西吉水人由进士为翰林庶吉士修永乐大典书奏授刑部主事尝奉命录囚广东人称其长厚  仁宗皇帝临御简朝臣贤者为东宫官擢左春坊左中允  上嗣位升大理寺丞时国家军政久而多弊遣廷臣四出清理且赐玺书谕之毋枉民纵奸宗琏往福建民称其公廉既还改常州府同知专督农事视民如子惟思为民兴利其民爱之时朝廷又遣监察御史出理军政之未尽者御史李立当往苏常诸郡言于兵部曰常州必得张同知共事乃有济部遂檄宗琏时立锐意得军为功不念民枉凡军户绝者必取同姓名或异姓之亲及承继产业之人加酷刑使承役宗琏执诏旨与争立怒宗琏异己数盛气诟詈之宗琏终不为变而积忿恨不平发背疽以卒卒之日常四邑之民皆走哭之具仪奠祭累日不绝暨归丧素衣冠送者数千人江阴之民为建祠云
　　○昏刻有流星大如鸡弹尾迹有光出北落师门旁西行至云中
　　○庚辰  上临视文渊阁少傅杨士奇太子少傅杨荣太子少保金幼孜学士杨溥曾棨王直王英侍读李时勉钱习礼侍讲陈循等侍  上命典籍取经史亲自披阅与士奇等讨论已询以时政从容密勿者久之命中官出尚膳酒馔赐士奇等并赐纂脩实录官士奇等叩首谢  上曰朕闻有道之朝愿治之主崇礼儒硕讲求治道卿等为朕傅保与诸学士皆处秘阁朕躬至访问冀有所闻耳稍暇当复至卿等必有所陈论也已而亲制诗赐士奇等诗曰秘阁弘开当巽隅充拣之积皆图书仙家蓬山此其处上与东壁星相符罢朝闲暇一临视衣冠左右环文儒琼琚锵锵清响振宝鼎馥馥香烟敷维时日上扶桑初始看曈昽绚绮＜锍-釒＞忽已粲烂明金铺从容燕坐披典谟大经大法古所训讲论启沃良足娱朝廷治化重文教旦暮切磋安可无诸儒志续汉仲舒岂直文采淩相如玉醴满赐黄金壸勖哉及时相励翼辅德当与夔龙俱庶几致治希唐虞
　　○五鼓有流星大如碗色青白有光出北斗杓北行至浊
　　○辛巳召南京太常寺丞蒋守约至命为行在太常寺丞以其在太常久谨于祀事也
　　○行在锦衣卫指挥佥事何敏言四川松潘等处关堡接连生熟西番布罗韩胡等类番蛮洪武中置官军严备番蛮不敢为非近来卫所官旗多纵家属在堡居住与番人往来交易及募通晓汉语番人代其守堡而已则潜往四川什邡汉州诸处贩鬻经年不回致番蛮窥伺乘虗作耗烧□关堡劫虏人财今虽降附亦宜榜谕诸处贩鬻者各还营堡仍依宁夏官军更替备御庶番蛮畏服边卫宁妥  上曰番蛮之变不徒以是然防御之计亦不可不周其令兵部行总兵官计议行之
　　○壬午修凤阳  皇陵殿宇垣墙时因雨损坏命行在工部凡用竹木砖瓦铜铁颜料诸物令有司备仍选廉干官往总督之
　　○总兵官都督谭广奏虏寇入境抄掠人畜杀死军士守关千户苏斌等不能御敌臣亲率兵追之获所掠人口并贼器械苏斌等失机请正其罪  上敕广曰此亦平素堤防不谨所致虽能追回所掠未见杀获一贼不足言功失机官皆罚俸两月仍令守御再失机处死
　　○巡按监察御史李叙奏户部员外郎乐斌盘点淮安卫屯田子粒受官军白金等物当治其罪  上谕右都御史顾佐等曰屯种以备国用最为切要命之盘点者盖欲知其多寡之实而赏罚之以劝农功今既受赂有公道其罪之勿贷
　　○癸未  上谓三法司曰今天气已寒狱囚宜早决断悉具所犯以闻
　　○命故左军都督府都督佥事吴把敦子信袭父原职凉州卫指挥使
　　○行在工部奏明年正月四方番夷例应朝贡而北京会同馆虑不能容宜预增修  上曰四夷朝贡皆承  祖宗之旧昔能容矣今日岂便不足但修葺其坏者不必增创劳民
　　○守备蓟州山海都督佥事陈景先奏勇士有出口二次者百户有出口一次者皆给一次之赏再出者未给  上谕行在兵部曰此有司之吝也将来何以使人其补给之自今凡出口二次者军升小旗民免二丁杂役一次者军待有功定夺民免一丁杂役赏赐皆如例
　　○甲申朝鲜国王李祹遣其弟＜礻因＞等奉表来朝贡方物○乙酉河南道监察御史徐训等上言臣等切惟御史巡按一方职在紏察官吏锄剔贪邪伸理冤抑咨询民俗宣布政化责任甚重非有司可比故凡御史差遣分巡追问等项本院官遵守成宪必引于御前请旨点选慎重其事近年以来五府六部凡有公事未完不分大小轻重辄便拟奏委任巡按御史崔办况五府六部各有官属可遣巡按御史止是独员若从所委遍历郡县职专催办非重风宪之职矣乞敕五府六部自今果有重务当御史督理者明白具奏取自  上裁不得仍前辄行差委庶几宪纲可以振举  上览奏谕行在吏部尚书郭琎曰御史言是其从之
　　○浙江严州府建德县奏岁荒民饥凡借官仓榖九百五十一石七斗济之俟秋成偿官
　　○上朝退御武英殿与侍臣语偶及封建侍臣曰成周以封建故历年八百秦孤立一世遂亡  上曰周秦享国长短非但封建也周自后稷公刘以农事启国至文武积德累仁乃有天下继之以成康保恤烝民克绍先业秦自孝公据崤函以窥周室惠文武昭蒙其故业至始皇吞二周灭六国专诈力刑罚以制天下继之以胡亥残忍刻薄周得之以忠厚守之以忠厚故其祚长秦取之以诈力守之以诈力故其祚短非但封建也
　　○丙戌赐狭西西宁卫灌顶弘教翊善国师列藏等钞彩币表里有差
　　○上出御制猗兰操赐诸大臣序曰昔孔子自卫反鲁隐居谷中见兰之茂与众草为伍自伤不逢时而托为此操朕虑在野之贤有未出者故亦儗作其词曰兰生幽谷兮晔晔其芳贤人在野兮其道则光嗟兰之茂兮众草为伍于乎贤人兮汝其予辅又谕之曰荐贤为国大臣之道卿等宜勉副朕意
　　○丁亥云南总兵官黔国公沐晟奏曩者永宁府蛮人矢不剌非紏合四川盐井卫土官马剌非等杀前知府各吉八合与今任知府卜撒剽掠村寨已擒其党角□羊京朝廷已命卜撒弟南八袭为知府今马剌非率众又据永宁节卜上下三村大肆杀劫南八脱走马剌非又据其尖住夜白等十村塞攻围促卜瓦寨屡遣官抚谕不服请令四川行都司下盐井卫禁约马剌非还所据村寨  上从之命行在兵部移文云南四川三司抚谕禁约
　　○戊子早朝罢  上复临视文渊阁儒臣叩头毕列侍左右  上从容顾问所治职业遂共论古帝王及
　　祖宗时事  上甚悦命中官出内帑钞遍赐儒臣又亲书御制诗一章以赐明日少傅杨士奇太子少傅杨荣等上表谢恩
　　○赐朝鲜国贡使李＜礻因＞等及琉球爪哇二国贡使宴
　　○夜有流星大如杯色青白有光起羽林军西南行至浊又有流星大如杯色赤有光出文昌西北行至浊
　　○己丑镇守龙州都指挥佥事张贵以贪刻害民被逮论法当死诏免死杖一百谪戍开平
　　○庚寅改行在礼部尚书兼华盖殿大学士张瑛为南京礼部尚书兼职如故命行在户部尚书兼谨身殿大学士陈山专授小内使书
　　○辛卯  上谓侍臣曰朝鲜僻远朝贡之使数至其贡物率用金银此岂小国所能常有其以敕谕国王今后贡献以土物效诚足矣
　　○癸巳  上将阅武郊外命各都督府整兵从卫文武衙门各以堂上官一员属官一员扈从召丰城侯李贤太子太师郭资兵部尚书张本都察院右都御史顾佐命之曰朕以农务既毕将阅武近郊特命卿等居守凡大小诸事须措置得宜遇有机密重务计议即行仍差人驰奏外夷来朝者同太监杨瑛等以礼待之
　　○琉球国山南王他鲁每遣使者步马结制等贡马及方物
　　○甲午  车驾发京师  驻跸顺义县境遣敕召太师英国公张辅扈从
　　○乙未  驻跸峪口猎
　　○丙申  驻跸峪口腊
　　○夜有流星大如鸡弹色青白尾迹有光出后星旁东行至浊
　　○丁酉  车驾发峪口还京师  驻跸顺义县境
　　○戊戌  车驾至京师
　　○庚子肃府伴读刘准言自狭西临洮府兰县迤西止有军卫镇守城池而无州县管属人民近见户部榜示客□纳粟中盐兰县官吏仓攒不体朝廷立法备边之意通同盐□与揽纳者凡上仓之粟糠秕半之每粟一石臼□市米不及五斗守边之士荷戈执戟眠霜卧雪辛苦万端所得月粮不及其半致使妻子啼饥号寒何以坚其守戍之志乞令巡按监察御史与按察司严加禁约所输务皆精米庶几边储可实军食充足  上从其言命都司布政司按察司及巡按御史体实逮问而严禁约
　　○辛丑辽东总兵官都督佥事巫凯奏九月中虏寇数入境劫掠射伤官军都指挥鲁得等守备不严请治其罪  上敕责凯罚鲁得俸两月得以下罚有差
　　○守备密云都指挥蒋贵奏二十七日虏寇百余人至古北口东甎垛子口劫掠官军与敌今虏上未退命杨武侯薛禄率兵驰往援之既而闻虏已退不果行
　　○夜有流星大如鸡弹色青白有光出五车西北行至浊
　　○壬寅赐朝鲜国使臣李＜礻因＞等七十七人彩币表里金织纻丝等衣有差
　　○
　　十一月癸卯朔行在钦天监进宣德五年大统历  上御正朝受之给赐诸王及文武群臣颁行天下
　　○敕阳武侯薛禄充总兵官恭顺侯吴克忠充副总兵率领官军往宣府等处境外巡哨别敕总兵官都督谭广及武安侯郑亨各选骑士一千步卒一千有马神铳手二百五十俱带神铳委官率领于宣府听禄调遣
　　○甲辰朝鲜国王李祹遣陪臣赵慕爪哇国王杨惟西沙遣使者亚烈龚用才等贡方物贺皇太子千秋节
　　○乙巳狭西河州卫舍藏等簇剌麻赏木藏卜来朝贡马
　　○命故羽林前卫指挥佥事张林叔玉袭职燕山左卫指挥同知姬整子祥济阳卫指挥同知朱彦中子兴羽林右卫指挥同知苏善子能金吾后卫指挥同知杜荣子贵金吾前卫指挥佥事童亮子英金吾右卫指挥佥事潘政侄贵俱代职以整等皆老疾也
　　○以获强盗功升燕山前卫正千户杨春为指挥佥事总旗孙兴为试百户
　　○行在刑部奏爪哇国人麻沙等朝贡还至广东与其同类麻抹有隙杀之陈初伍墨加虱二人皆从行事觉广东布政司鞫问麻沙服罪死于狱陈初伍等虽从而不加功当徒  上曰夷狄之人不知礼法且杀人者已死彼既不加功不足深治宥之遣归
　　○夜有流星大如鸡弹色青白尾迹有光出勾陈北行至浊
　　○丙午朝鲜国王李祹遣陪臣元悯生洪师锡等来朝贡方物
　　○阳武侯薛禄奏从臣巡边官军关外颇艰其日支行粮请加半给之
　　○丁未降敕警励总兵官都督谭广时虏屡犯边广自陈守边失律请罪  上宥之敕责之曰自今宜益谨了备若再有失当命人代非分之恩不可数得矣
　　○赐朝鲜爪哇琉球三国贡使宴
　　○夜有流星大如鸡弹色赤尾迹有光出天棓西北至浊○戊申  上御正朝谓右都御史顾佐等曰洪武中设立老人以其周知民事凡乡人小有词讼专令理断必能办别是非劝善惩恶比数闻老人多营差遣生事扰民挟制官吏贪赃狼籍莫敢谁何有无印御史之号尔都察院即揭榜禁约今后老人只依教民榜例行事违者令巡按御史按察司鞫治若有司故违巡按御史按察司□不问者亦罪之
　　○敕朝鲜国王李祹曰朝廷遣人至王国中王代以饮食足矣毋遗以物王父子敬事朝廷多历年岁逾久逾笃朕所深知非左右近习所能间也王无虑焉盖尝遣中官至彼多所需求至是  上闻之遂有是命
　　○命故都指挥同知纳哈出弟虎丹都都指挥佥事脱卜子失连台指挥同知剌哩子阿失别孛罗叔马尼指挥佥事孛罗子阿剌脱木儿阿力不该弟伯颜察儿土干帖木儿弟虎答鲁秃袭职皆忠勇王金忠故部属也
　　○行在兵部尚书张本奏迩者开平卫千户杨洪言开平骑士少今欲于开平环州诸驿选壮士二百人本卫选马二百匹付洪提督操备从之
　　○巡按江西监察御史刘伯大奏前巡按御史姚兼善有罪被逮江西布政使孟桓按察使童寅参议胡俊佥事黄察南昌知府任肃俱有馈赆请治桓等罪  上曰被逮而致馈人之厚也非有所求不必究
　　○运粮指挥卢贞奏率军士漕运因风浪坏船滞留在途今天气已寒乞于近河仓分收贮为便  上谓行在户部曰河冰将合粮船难行其已过武清者令于通州仓收未至者于武清仓收
　　○浙江按察使林硕副使江銕以奏事错谬自陈有罪上宥之
　　○己酉升广西道监察御史刘壁为太仆寺丞山西道监察御史王增祐为狭西按察司佥事浙江道监察御史杨润为山东按察司佥事擢进士陈絅为山西道监察御史复陈真扬州府知府升正三品禄耿宽凤翔府同知升从四品禄王通许州判官升正七品禄张庸延安府保安县知县莫鲁徽州府休宁县丞升禄一级皆以任满当升其民奏乞留之故也黜行在各部都察院属官之怠惰职事及不谨礼度者于外任刑部交阯司郎中胡珏为黄州府司知兵部车驾司郎中杨威为杭州府同知户部福建司员外郎魏迈为岢岚州知州刑部广西司主事郑述为广西太平府通判江西司主事吴璚为抚州府通判工部营缮司主事田谦为平凉府通判虞衡司主事元贵为延安府通判兵部武选司主事游和为重庆府通判行部工曹主事齐整为松江府通判刑曹主事汤铭为嘉兴府通判都察院广西道御史方鼎为阳朔县知县云南道御史吴杰为临武县知县河南道御史徐逵为临淮县知县降户部浙江司郎中萧翔为辽东都司断事刑部狭西司郎中金忠为狭西都司断事四川司郎中刘伯埙为胡广都司经历户部山东司员外郎张鹤为山东布政司经历初监察御史奏珏等伪疾家居不理职务翔等常挟妓私饮不谨礼度  上未信遣给事中贾谅张居杰密察之谅等还奏皆实遂皆黜之行在浙江道监察御史林衡以居丧不谨降南京户部照磨
　　○增置宛平大兴二县县丞各一员专督营造○庚戌命应天府尹薛均致仕均湖广蕲水人初授州同知累升狭西山西行太仆寺少卿遂升府尹均为人和易而才能无闻行在吏部言均年老怠事遂有是命
　　○黜山东道监察御史张钊为山东益都县知县狭西道监察御史任确为狭西高陵县知县北京道监察御史沈润为颍上县知县山东道监察御史许昕为江西广昌县知县以都御史言其不胜任也
　　○赐琉球国使臣步马结制等钞彩币表里有差命步马结制等赍敕及钞绢归赐其国王
　　○迤北鞑靼那合赤来归奏愿居京自效命为副千户赐冠带金织袭衣彩币银钞绵布鞍马仍命有司给房屋器皿等物如例
　　○行在工部奏昨内官蒙安言饶州等府德兴等县浸炼铜铁缺匠供役请以彼处轮班及逃回熟铜等匠六十三人留用准其班次缘此等逃匠朝廷累遣官督取经一二年不至今释其罪复令就其乡用工恐仿效成奸无以戒后乞取至京定夺
　　上曰细民不足与校姑从之但后来不得援例
　　○南京地震
　　○辛亥徙广西思恩县治于白山寨初广西布政司按察司奏思恩县治山谷荒野累被猺蛮攻劫不能自守境内白山寨四面险固宜移置于彼  上命行在工部覆勘还奏宜徙故从之
　　○监察御史张聚坐家人以银交易黜为松江府推官
　　○武德卫指挥使高山横取军士月粮事觉  上谕锦衣卫臣曰指挥使月俸与军粮厚薄悬绝而挟势横取此岂知良将与下同甘苦之道命执付刑部治之○夜有流星大如鸡弹色青白有光出毕东行至游气
　　○壬子以  皇太子千秋节下宽恤之令敕行在刑部都察院大理寺锦衣卫见监罪囚除真犯死罪不宥外余杂犯死罪以下递宽减令运砖赎罪犯笞杖及枷令者工匠锁镣者悉宥之复还职役挟妓饮酒者仍罚俸三年
　　○直隶广平府成安县奏本县四月五月苦雨漳滏二河泛溢渰没田苗一百二十八顷有奇  上命行在户部覆视免其秋租
　　○癸丑皇太子千秋节免百官贺
　　○敕赤城管屯备御开平卫指挥方敏王俊等以所领官军听总兵官都督谭广节制
　　○甲寅宣府总兵官都督谭广奏缘边墩隘为雨所坏今冬令难修恐贼窥伺入寇欲分缘边诸卫神铳手之半与各卫马队相无分布西阳河至龙门口诸屯堡以备不虞从之
　　○守备密云都指挥蒋贵奏神铳官军数少行在兵部请以营州左屯卫指挥许志等所领神铳官军三百四十三人益之
　　○乙卯设江西丰城县江河口巡检司时巡按江西监察御史许胜奏江浒口南昌临江二府接界之地盗贼出没劫掠行旅宜置巡检司  上命江西三司覆勘至是三司咸奏宜设故有是命
　　○行在兵部奏北京直隶诸卫及辽东大宁二都司山西行都司所属卫所军士逃亡者多宜取勘降罚其有总兵镇守官之处从总兵镇守官比较若无则从都司按察司官及巡按御史比较果有苦害军士者依禁约榜例逮治  上曰行事须有次第遽降罚则过于急且定为三限半年一次回报三限之中皆须勾角□羊完足不完则如例降罚不贷
　　○丙辰赐朝鲜国使臣赵慕等及爪哇国使臣龚用才等钞纻丝罗绢及金织袭衣胖袄有差仍赐用才等六人冠带
　　○总兵官平江伯陈瑄奏自徐州至济宁河水多浅转运甚难今遣官巡视谢沟胡陵城八里湾南阳浅及东昌梁家乡浅师家庄仲家浅皆当置闸其徂徕诸山泉源所出旧有湖塘今多淤塞乞加修浚庶有停蓄得以通利往来从之
　　○戊午给皇城四门守卫官军新盔甲刀枪
　　○赐狭西河州卫舍藏等簇剌麻赏木藏卜等钞彩币绢有差
　　○平江伯陈瑄奏指挥王成及千百户等官漕运违期并军士输粮不足者悉请罪之  上谕行在户部臣曰漕运甚艰违限官记罪军士粮不足者令来年补纳
　　○己未以明日冬至节遣武定侯郭玹祭  长陵  献陵
　　○庚申冬至节  上御正朝受贺大宴文武群臣及四夷朝使  皇太后  皇后免外命妇朝
　　○晓刻月犯舆鬼
　　○甲子都督把台奏请漷县新河里地四十余顷为牧地  上命行在户部遣官踏勘果空闲地可与十五顷若民耕种纳粮熟地皆不与
　　○夜有流星大如鸡弹色赤有光出天园南行至浊月犯右执法
　　○乙丑宣府总兵官都督谭广奏是月十九日夜虏寇百余人入雕鹗杀伤浩岭驿官军掠孳畜怀来卫已发军剿捕开平卫指挥方敏王俊不出兵策应请治其罪  上曰暮夜仓猝或有不及姑宥之令巡边立功再犯不恕
　　○丙寅迤北和宁王阿鲁台遣使臣阿都赤等贡马仍以马求市  上谕行在礼部臣曰彼既归心朝廷听其市易毋纵下人侵扰违者执而罪之
　　○广西总兵官都督佥事山云奏广西柳州府洛容诸县蛮寇出劫屯聚乡村遣指挥王纶等率兵讨之纶等因贼拒敌纵兵剿杀害及良善请治其罪  上谕行在兵部臣曰兵刃之下不免有误纶等幸有功姑宥之其移文山云凡平民有系累者皆遣还令有司用心抚恤勿令失所
　　○夜月犯角
　　○丁卯
　　上以河冻天下朝觐官及往来之人俱由陆路虑有盗贼遣监察御史张政白圭唐琛同锦衣卫官校分往巡捕仍命缘途军卫有司并严巡警
　　○迤北鞑靼帖木儿来归奏愿居京自效命为百户赐冠带金织袭衣彩币银钞绵布鞍马仍命有司给房屋器皿等物如例
　　○戊辰敕镇守山西都督李谦及山西都司曰和宁王阿鲁台遣使朝贡从大同入境今已至京度其人马必来缘边屯驻宜严守备亦不许生事启衅近者鞑寇百五十余人犯古北口东砖垛子口守关百户以铳击之杀贼五人贼即遁去而探之开平浩岭驿无备径由西冲山口突入射伤官军将士失机者已治其罪比闻崖头等墩举火放炮恐即此贼宜亲历缘边关隘督视官军整齐部伍昼夜堤备庶几无患并敕各处边将俱严御○敕总兵官都督谭广等操练口北各卫所军马谨守关隘提督屯堡
　　○呕罕河等卫指挥同知阿里哥兀者卫指挥同知保同沙州卫指挥佥事桑哥失里亦力把里回回倒剌火只等来朝贡马
　　○己巳赐朝鲜国使臣元悯生洪师锡等钞彩币表里袭衣靴袜有差
　　○上御奉天门谕行在刑部侍郎施礼等曰昨日大理寺奏尔等遣吏送强盗赴寺审录中道受财纵之逃逸于律当绞朕已可其奏夫吏人心术已坏惟知利耳其中有廉耻者百无一二尔等宜严饬之使知守法畏刑彼能保身此亦省事今彼陷入死地非尔等宽纵之过乎当以为戒礼等皆顿首谢
　　○巡按福建监察御史方端奏延平府尤溪县强盗陈赤哥等四十余人劫掠居民巡检王佐往捕贼拒敌杀弓兵夺印信敕福建三司发兵捕之
　　○两浙都转运盐使司判官黄惠奏海沙场盐课司盐仓俱在海宁卫城中其第三等团离城三十六里日煎火盐不敢停积随运赴仓往还七十余里今去城二十余里海口巡检司北有没官屋一区甚近各灶乞改作盐仓又言西路等场盐课司灶丁俱嘉兴海盐华亭等县之人有尽室死亡及事故去者令所司捕之移文各邑经二三年不补本司相距各邑甚迩乞免达布政司止于各邑催拨庶灶丁不缺盐货无亏命行在户部礼部议行
　　○直隶徽州府黟县奏赈济饥民二千一百一十一户凡给官仓谷二千六百五十六石五斗
　　○庚午命故行在羽林前卫指挥使胡亮弟旺袭职
　　○浙江杭州府奏临安于潜二县岁荒民饥共借官仓米一千五百九十石赈济
　　○直隶大名府内黄县奏六七月间连雨不止河水漫溢渰没田苖一千九百三十八顷八十一亩  上命行在户部蠲除田租
　　○晓刻月犯天江南星
　　○辛未西番把沙等簇大国师仑奔完卜失儿监藏及申冲等簇指挥佥事星斤奔等来朝贡马
　　○升行在锦衣卫指挥同知曹者赤帖木儿为都指挥佥事以使远夷劳也
　　○行在都察院奏工部员外郎李宣前以公事往江西违限当问罪今其女为镇南王妃且宣年老已蒙恩致仕缘前事未竟  上曰彼为国戚又已致仕违限小过不足究
　　○行在礼部言和宁王使者被归附鞑官盗其马及赏物  上谕右都御史顾佐曰鞑官受朝廷名爵俸禄犹敢如此豺狼之性终不驯伏其揭榜通衢军民有能摛盗得实者人赏钞三千贯绵布二十匹犯人斩首示众仍籍其家产若十日之内盗物者能自首亦免其罪
　　大明宣宗宪天崇道英明神圣钦文昭武宽仁纯孝章皇帝实录卷之五十九
　明宣宗章皇帝实录卷之六十
　　宣德四年十二月癸酉朔  上省郊祀牲
　　○甲戌赐朝鲜国贡使元悯生洪师锡等及和宁王阿鲁台贡使阿都赤等宴
　　○甘肃总兵官都督佥事刘广奏汉中卫千户陈庸告狭西管操都指挥赵恭取受所部赃物及诸不法事恭亦告庸私役军请并治之  上曰都指挥苟能持身守法何至与千户相讦亦不知有廉耻矣命巡按御史同狭西按察司并鞫之
　　○山东泰安州税课局大使郝智言州近泰山田土素薄所耕仅足以纳税粮民多艰食比者京师所遣中官采天麻野味民被虐害兼妨农种今后凡朝廷所取应用之物乞不遣官止令该部移文有司采进  上曰朕岂以口腹累人者命该部凡所遣人悉召还治之自今更不许辄遣人○乙亥宣府总兵官都督谭广等奏长安岭以北独石雕鹗等处屯种军余宜徙入长安岭以南为便遂敕广曰此虽便于堤备然未知开平差使往来及人情动静若何湏公私两便然后可行其再计议以闻
　　○直隶怀来卫奏洗马林等处守了军士三百七十七人旧给毛袄狐帽经久皆敝  上谕尚书吴中曰今苦寒之际宜速给之不可缓他处应给者皆速给之
　　○先是扯儿禅等处头目革来末台伯兰火者挈家属一千四百余人及马驼牛羊来归至沙州为罕东卫指挥那南弟苦奴把都麻失加等所掠至是事闻敕那南等尽追还之不还者悉治罪
　　○北京地震
　　○丙子广东南海县民叶发言番禺县迳口地有银矿民多窃取烹炼宜开冶置官  上曰今各处岁办银课者往往害民方革其弊岂可再开银冶不听
　　○丁丑命给文武百官俸钞时行在户部奏南北二京文武官今年俸钞未支  上曰仕者所仰俸而已其速支给武官于京库支文官于原籍官库支以给其家
　　○行在礼部言梁王瞻垍遣千户进谢恩表副本不当用宝又东宫千秋笺亦附赍来违式不谨当罪其长史等官  上曰王未谙典故过在长史但此小事亦不足罪其移文俾知之
　　○戊寅  上谕行在户部尚书郭敦曰前为钞法令蔬果园俱纳钞今天寒无蔬果可鬻其令有司停徵
　　○弗提等卫女直指挥佥事佛家奴狭西岷州卫禅师剌麻高僧沙加等来朝贡马
　　○甘肃总兵官都督佥事刘广奏甘肃操备军士狭西都司调至者一万人行都司续调至者五千人又外夷来朝及奉使命者俱给粮饷请以续调军士五千人下屯耕种外夷及奉使命者甘肃止关粮一月其余就狭西布政司折与布绢庶使边储可积从之
　　○己卯敕镇守山西都督李谦曰尔奏欲留潞沁二卫自京回还官军一千余人于缘边防守及留都指挥刘信管领皆准所奏待明年黄河冻开仍令赴京操练
　　○临洮卫指挥李敬千户王瑀尝与临洮府推官许罍同捕强贼敬瑀畏贼退缩角□羊铠甲腰刀付民丁赴斗民丁奋斗直前皆有擒获罍尝奏之敬等闻之惧得罪遂诬府官受赇事  上命狭西按察司逮问且谕都察院臣曰其令按察司必明虚实不可枉人已而语侍臣曰此必指挥诬府官忿府官前所奏也武臣国之爪牙一有调发当奋不顾身今遇小寇輙畏缩设遇大敌岂能奋勇成功乎
　　○庚辰腊节赐文武群臣宴
　　○南京地震○辛巳迤北和宁王阿鲁台使臣乃颜答儿奏愿居京自效命为试百户赐冠带金织袭彩币银钞鞍马仍命有司给房屋器皿等物如例
　　○济阳卫卒李玖尝与草场吏相殴后草场火时玖已先差运粮赴开平吏告玖放火陷已玖还行在刑部急追之其女击登闻鼓诉冤又武清县民刘全守甎厂民张记赴厂运甎适甎倾压死记弟告全谋害刑部拷讯全不服全妻亦击鼓伸诉给事中以闻  上曰二狱皆可疑理狱者当详核庶无冤抑若但淹禁加鞭棰不胜苦楚者必诬服而枉死矣朕恒以此戒法司其能体朕意者几人此二狱令都察院刑部堂上官同与之辩
　　○壬午赐呕罕河卫指挥同知阿里哥兀者卫指挥同知保同沙州卫指挥佥事桑哥失里亦力把里回回倒剌火只等及招抚至京福余卫鞑靼阿路灰钞彩币表里金织纻丝等衣及靴袜有差
　　○夜有流星大如鸡弹色青白有光起弧矢西南行至孙星
　　○癸未有建言洪武永乐中法制有当改易以从宜者  上谓侍臣曰自古帝王创业垂统必有成宪以贻子孙子孙能谨守之足以保天下若自作聪明或惑于小人而变更之不免生祸乱如唐府兵其制颇近古后一变为彍骑再变为方镇遂使武夫悍卒得专方面唐遂以亡宋赋役祖宗时皆有定制其后信用小人变为新法民不胜其烦扰自是朝政反覆国事日非卒致夷虏之祸是皆可监侍臣对曰子孙惟恭俭则能保守  上曰然而亦湏任老成人如宋任用李沆岂有改租法之事
　　○赐西番把沙等簇大国师仑奔完卜失儿监藏及申冲等簇指挥佥事星斤奔等钞币帛靴袜有差
　　○甲申增置通州等卫仓副使时行在户部左侍郎李昶专督仓廪言通州等卫仓岁收粮各四五十万石每仓止副使一员攒典一人虽有经历常以计事赴部不在职又各仓文籍皆识字军掌行历久弊多乞每卫仓增置副使二员及通书筭攒典四人  上命行在吏部悉从之原用识字军尽令还伍
　　○赐弗提卫女直指挥佥事佛家奴狭西岷州卫禅师沙加等九十一人钞币帛靴袜有差
　　○宥桂州平埌长官司贼党尚纪狄补等罪初蛮贼纪那狄鲁诈称土官率众劫掠贵州都司发兵擒之送京师其子弟尚纪狄补尝同恶逃不获至是悔罪自首愿改过复业纳赋总兵官都督萧授以闻  上曰首恶既就擒其属可宥况有悔过之意遂宥之命授抚谕之俾安业
○乙酉南京大理寺少卿吕升言江南之民运粮至北京者不谙河道险易稍与官军漕舟相遇势不能敌被其欺凌至吕梁则负米登岸俟船上洪又负入舟迟留不下半月宜于洪之西岸置仓收贮如平江伯所行事例令军船运载又言江南粮长之设专督粮赋近时永充粮长恃其富豪肆为亡赖交结有司承揽军需买办往往移已收粮米别用辄假风涛漂流为词重复追徵深为民患请令郡县各增置官一员专率粮长催徵使不得干预诸事  上谕行在户部臣曰吕梁洪贮粮宜令平江伯陈瑄尚书黄福计议可否粮长害民事令郡县官督察究治之
　　○丙戌庆成王济炫薨王晋恭王第四子永乐元年十一月封至是薨年四十有六讣闻赐祭谥庄惠命有司治丧葬
　　○广西利州土官知州岑颜等遣族人岑忻等来朝贡马及银器方物
　　○特命沙州卫故副千户撒的子保童袭职初瓦剌贤义王太平卒时撒的尝密探以闻保童又谙境外事故命之
　　○赐朝鲜国及迤北和宁王贡使宴
　　○丁亥狭西岷州等处剌麻阿南答等来朝贡马
　　○戊子四川长河西鱼通宁远等处宣慰使喃哩遣把事短竹伯并大宝法王之徒剌麻锁南札等来朝贡马及方物
　　○以任满考最升行在刑  给事中贾谅为本科都给事中四川道监察御史彭谦为四川布政司左参议刑部员外郎高翥为湖广布政司左参议南京刑科给事中杨荩为江西按察司佥事
　　○擢工部司务秦瓛莱州府学教授高超常州府学训导张昶济阳县学训导张璘武康县学训导姚璧俱为行在监察御史瓛交阯道超福建道昶江西道璘四川道璧贵州道进士郭瑾姚铣李原缙龚全安叶頴邓仑为给事中瑾铣原缙皆行在刑科全安頴皆行在工科仑南京刑科黜南京湖广道监察御史裴亨为山西清源县知县以不胜任也行在湖广道监察御史潘纯为山东阳信县知县工部屯田司主事程钫为延平府通判以伪疾家居不治职务也
　　○己丑免直隶凤阳顺天保定河间真定大名永平广平八府所属六十六州县宣德二年三年水灾田地五万八千八百七十五顷五十九亩其应纳税粮一十七万四千九百五十余石榖草四百五十八万八百三十余束
　　○庚寅秦王志＜土絜＞奏辞三护卫  上复书曰比者护卫军张嵩奏王府中诸事朕知其妄付锦衣卫治之既潼关卫送至千百户李凯等四名亦告府中事所言与嵩同王自嗣封以来安分无过朕所知者岂彼小人所能离间王其安心凯等亦必不恕但王存远虑欲  小人之口恳辞三护卫言之切至今姑强从然王不可无侍卫之人听留一卫以备使令其二护卫令兵部调来北京
　　○广西茗盈等州土官知州李子实遣族人李子愈等贡马
　　○漷县知县张清奏本县岁办课钞数少旧无税课局今军民商贾往来兴贩者多宜设局置官吏职专徵税
　　上曰漷亦小县置局徒扰人不听
　　○辛卯四川龙州土官知州薛忠义白马路长官司土官副长官薛继良遣舍人薛志高等来朝贡马
　　○设白塔河巡检司时两淮运使何士英等言军民贩卖私盐自通泰高邮从瓜洲等港出江皆经江都白塔河其地宜设巡检司庶革其弊故有是命
　　○壬辰四川永宁宣抚司土官宣抚奢苏九姓长官司土官长官任爵遣把事梅受先等来朝贡马
　　○加行在兵部尚书张本太子宾客二俸兼支
　　○召内官亦失哈等还初命亦失哈等率官军往奴儿干先于松花江造船运粮所费良重  上闻之谕行在工部臣曰造船不易使远方无益徒以此烦扰军民遂敕总兵官都督巫凯凡亦失哈所赍颁赐外夷叚匹等物悉于辽东官库寄贮命亦失哈等回京
　　○癸巳四川乌撒军民府故土官知府卜穆妻圆和马湖府土官知府安璇太平伐长官司王官长官宋应偏桥长官司土官长官安衡遣把事宇北等来朝贡马○行在兵科给事中李蕃巡关还言五事一守关士卒劳苦冬衣布花例应七月与之今年终春初方给亦有一年不给者乞申饬各卫冬衣布花俱于秋成后关给一自山海卫南海口至居庸等关每关官军或百余人衣甲止十余副或四五副亦皆损坏乞令工部给之一官军畏避边戍之劳或托修筑墩堠为名潜出口外擒捕野兽巡关指挥与之相通不行禁遏因而逃遁乞令以家属随营仍禁出口捕猎一汤峪等缘边关口官军月粮俱于通州仓关给往复路远军常缺食乞令户部计议将附近州县税粮拨支为便一隆庆等卫路当冲要北虏往来朝贡以军士孳生牝马接递多堕胎而毙所司责令偿马又采办柴炭运载艰难多裒歛布货至京买纳贫者皆逃今后虏使往来宜令各卫所以官军骑操马递送柴炭不急之务宜暂蠲免  上谕行在兵部尚书张本等曰朕尝亲历边城见士卒艰苦未尝暂忘今览其所奏益为恻然卿与户部工部即议行之毋重困苦士卒
　　○辽东总兵官都督佥事巫凯奏虏寇窃入铁岭广宁境内劫掠人畜都指挥鲁得金声等不严守备百户陈善等失于瞭望皆当问罪  上命皆罚俸两月失了者加笞五十若再蹈前失不宥
　　○甲午四川天全六番招讨司土官招讨使杨钦广西南丹等州土官知州莫祯湖广永顺军民宣慰使彭忠狭西西宁卫禅师领占星吉岷州卫高僧文瑜等来朝贡马
　　○乙未乌思藏国师领占端竹阿木葛大国师释迦也失并大乘法王辅教王阐化王使臣锁南领占等五百四十二人贡马及方物
　　○修历代帝王忠臣功臣庙时南京工部奏各庙岁久损坏皆宜修理  上谓行在工部尚书吴中曰此  太祖皇帝崇德报功勒诸祀典至为重事即令襄城伯总督修理务令完固毋徒应故事
　　○行在兵部尚书张本奏前者总兵官都督谭广言雨潦颓坏长城墩隘请益兵修筑浚其壕堑有旨令臣计议臣以为修筑长城工役繁重况宣府犹是内地若开平孤悬则将何以保障宜令广按行阅视果系要害关口则修筑之毋兴大役疲劳人力从之
　　○丙申贵州思州等府土官同知党礼湖广龙潭安抚司等衙门土官安抚黄景中等来朝贡马
　　○丁酉贵州龙里等卫土官千户周斌龙里蛮夷长官司土官长官何庆禄上马桥长官司土官长官李庆四川叠溪等长官司故长官郁书华弟白失结等来朝贡马○行在兵部奏山西行都司言大同临边重地使臣往来及奏军务事者给绎于道云中驿马二十匹不足递送瓮城上盘王家庄大白香山五驿地僻往还者稀欲于每驿调马五匹于云中驿递送从之
　　○戊戌右军都督府都督佥事严宣卒宣本辽阳胡人初名火里歹及贵始改今姓名洪武中袭父职为新安卫千户以功升指挥同知永乐五年调甘肃备御七年升狭西行都司都指挥佥事八年充骠骑将军从征北虏以功升都指挥同知后复从征北虏洪熙元年升右军都督府都督佥事至是卒  上遣官赐祭
　　○己亥广西庆远等府那地等州土官知州罗志通等四川沐川长官司女土官副长官王氏及乌思藏合立麻尚师等来朝贡马及方物
　　○庚子嘉河等卫女直指挥佥事莽哥兀者等卫指挥阿剌孙等来朝贡马
　　○辛丑岁暮享  太庙
　　○以明日正旦节遣卫王瞻埏谒告  长陵  献陵
　　○遣官祭五祀及旗纛之神
　　○四川泥溪等长官司土官副长官壬凤等湖广下爱茶峒长官司土官副长官冉暹等辽东自在等州千户伯颜秃等来朝贡马及方物
　　○夜五更南方有星如盏大赤色有光起平星西南行至轸宿尾迹炸散
　　○是岁天下户口户九百八十四万八千三百九十三口五千三百一十八万四千八百一十六田地四百五十万一千五百六十五顷九十九亩田赋米麦三千一百三十三万一千三百五十一石有奇丝一十七万九千三百一十五斤绵二十三万四百一十六斤绢九万五千四百五十七匹布一十二万九千八百五十二匹绵花二十三万八千二百二十一斤折色钞七万七千三百一十九锭有奇杂课钞三千二百七十八万六千六百一十九锭米麦七万四千一十八石有奇银五千八百八十两铜二千一百二十九斤铁四十九万八百九十八斤布二百七十四匹盐课盐五百二十五万七千四十九引有奇折色钞二千五百八十一万四千九百五十二锭米六十万二千七百五十二石有奇绵布七万九千一百九十五匹茶课茶六十一万一千六十四斤折色钞一万一千一百六十四锭屯田子粒六百八十二万六千八百四十七石采纳金三百五十九两银二十九万四千八十一两水银五千三百二十五斤朱砂一千一十三斤有奇石绿二千九百八十六斤雄黄一百九十斤漕运北京米豆三百八十五万八千八百二十四石减免天下官田等项税粮计米麦二万一千五百七十九石有奇
　　大明宣宗宪天崇道英明神圣钦文昭武＜宀十见＞仁纯孝章皇帝实录卷之六十
　　明宣宗章皇帝实录卷之六十终
大明宣宗章皇帝实录卷之六十一
　　宣德五年正月壬寅朔  上御正朝受朝贺大宴文武群臣及四夷朝使  文武群臣命妇朝  皇太后  皇后
　　○癸卯朝鲜国王李祹遣陪臣吴升等来朝贡金银器皿及方物
　　○甲辰辽东兀者等卫女直指挥弗羊加贵州福禄永从等蛮夷长官司署司事舍人石宗和等来朝贡马
　　○乙巳立春顺天府官进春  上御正朝受之文武群臣行贺礼遂赐宴
　　○丁未孟春享  太庙
　　○遣中官祭司户之神
　　○戊申梁王瞻垍奏求郢府故庄宅田园及安陆护卫官军所遗房屋田土命行在都察院差御史覆视如皆郢府故物不关于民悉与之  贵州古州蛮夷长官司长官杨政贤遣乡老石再原等贡马  行在吏部奏朝觐官未到者广东崖州宁远等处土官凡三十余处法当逮问  上曰琼崖诸州远在海外但移文审勘不必追逮  山东文登县执妖僧明本法钟等角□羊京师明本等皆栖霞县太平寺僧以化缘至成山卫依百户朱胜因余□土改旧领敕谕度牒为妖言惑众诈称转轮王出世作伪诏纪涌安年号遣法钟持诣文登诱惑愚民县官执之以闻而成山卫亦执胜等械至京  上谓侍臣曰道佛二教本欲离世绝欲养生治性其后乃说祸福亦欲诱人为善而亡赖之徒往往以妄言造祸其付锦衣卫穷治之  泰宁候陈钟卒钟直隶泰州人祖圭从  太宗皇帝靖内难积功封候父玺亦以军功授武成左卫指挥佥事永乐二年升指挥使及卒钟袭职后数年圭卒次子愉袭为候有罪下狱死吏部奏钟实圭庶长孙应袭圭爵  仁宗皇帝从之命袭封泰宁候至是卒行在礼部言钟卒应如例祭葬赙赠  上曰彼藉前人余荫而不能饬躬修行惟以酣酗终身与祭足矣  己酉大雪时犹冱寒天久不雨是日雪  上喜曰此足以膏泽土壤矣作喜雪歌以示群臣
　　○庚戌以大祀南郊  上御正朝文武群臣受誓戒  宣府总兵官都督谭广奏赤城屯堡垣墉卑狭比贼屡入劫掠今屯守官军虑其复至欲暂徙长安岭南候春暖择利便地修筑城堡增兵守备半年一更为便时开平卫余丁唐子英等亦告欲移入长安岭南耕种每岁候大军运粮之时随往开平供送正军为守御之计遂敕广等曰朕以边务付尔事有便宜从尔斟酌但宜审度务保十全  狭西守将言麦克零部属今居亦集乃迁徙无时恐为边患  上命遣人招谕如其来归即与官赏择善地处之○辛亥昏刻月犯五车
　　○壬子南京地震
　　○癸丑大祀  天地于南郊毕  上还谒  皇太后出御正朝文武群臣行庆成礼
　　○甲寅以  大祀庆成大宴文武群臣及四夷朝使  贵州新化蛮夷长官司长官欧林遣头目欧阳孙广西上隆州署州事土官知州岑琼母陈氏遣头目罗善等贡马  乙卯呕罕河等卫野人头目兀冬加等及贵州平伐长官司遣头目杨文得四川龙州土官同知李爵遣舍人李添谅等来朝贡马及方物  升赤城致仕指挥佥事汪贵为都指挥佥事先是虏寇犯赤城备御指挥同知方敏率众御之为寇所毙贵所部斩获功多故有是命  阳武候薛禄言和宁王阿鲁台再遣使朝贡将至宜预调官军一千五百往居庸关五百往怀来守备从之  宣府总兵官都督谭广言宣府诸卫少马请增给五千匹命发顺天府孳牧马二千五百往给之余二千五百令广遣官军赴御马监关  南京都察院左副都御史邵＜王巳＞卒＜王巳＞字以先浙之金华兰溪人由进士授湖广道监察御史巡历江西广东福建所过以威严惮吏郡邑振肃时  仁宗皇帝监国特见知遇刑部都察院大理寺间缺堂上官辄命＜王巳＞署有重狱亦数付＜王巳＞＜王巳＞夙夜尽力遇事善断有所顾问应对详明升江西按察使江西倚郭南昌新建二县素苦上官和买为里长者多败家＜王巳＞至立罢之丁内艰改福建按察使宣德三年召为南京都察院左副都御史时南京诸司纵弛御史尢甚＜王巳＞奉敕拣择奏黜其贪淫及庸儒者殆半继奉敕简黜诸司亦如之＜王巳＞家居有孝行居官克举其职然负气简慢同官而好自用治狱少恕其卒年五十有六讣闻遣官赐祭命有司营葬事
　　○丙辰上元节赐文武群臣宴
　　○韩王冲＜火或＞奏初之国护卫军士逃逸者多屯种者少且牛具种子措办甚艰请限三年后依例屯种从之
　　○狭西河州卫剌麻劄思巴失捻亦马剌卫指挥完者秃等来朝贡马
　　○日生左右珥色黄赤鲜明
　　○丁巳行在六科给事中劾奏天下来朝布政司按察司及府州县等官治民事者不能承流宣化加意抚缓居风宪者不能激浊杨清剔除奸蠹致户口消耗税粮逋负狱讼繁滋贪弊愈甚未完之事数以万计皆应执送法司明正其罪及有正佐在任托故不朝辄委属官并老人吏典代来者又有在途称病不至者为臣不敬莫甚于此亦当逮问  上命行在吏部考察其贤否黜陟之又曰疾病人有之遣人代来亦必有故皆不湏问未完事更约限使完  戊午行在刑部都察院劾奏天下来朝布政司按察司府州县等衙门官旷职税粮逋负八千余万石公事不完以数万计今皆朝觐而来请付法司治罪  上曰朕尝念临下太严下或失措故每事存宽恕乃今流于怠弛岂宽恕之过邪遂降敕谕之曰国家建置官府简贤才而任之盖以为民民者国之本也尔等受任理民非一朝夕今三岁来朝一不闻有陈言民情者岂民皆安而无可言者与抑心不在民虽知其患而不言与廷臣又以尔等稽误政务交章劾奏尔罪当治朕念民力艰难且郡县之官有贤有否已令吏部简斥其不称任者其余皆宥复任尔等往遵朕令尽心民事勤力政务持之以廉公行之以宽厚凡民有所不便政有所不通者具实来闻庶几副朕恤民之意钦哉毋怠  敕都指挥韩镇等领兵自永宁至怀来巡备凡诸隘口屯堡烟墩务令整齐严谨有寇则乘机剿捕寇去不必穷追  上因谓侍臣曰今虏寇虽衰然鼠窃狗偷乃其常性惟边防严密使彼无间得乘可也
　　○朝鲜国王李祹遣陪臣李澄等贡马及方物谢赐磁器  广西上林长官司署司事土官子岑世荣遣头目黄昌田州府土官知府岑绍遣头目萧原贵州金筑等安抚司头目田以得湖广散毛宣抚司土官于斌四川芒部军民府故土官知府普得弟密戴沐川长官司土官舍人悦福得狭西洮州卫七占等簇剌麻番僧藏卜领占弗提卫百户剌里辽东撒叉河等卫指挥佥事喃都等来朝贡马及金银器皿方物
　　○赐和宁王阿鲁台使臣阿都赤等三百三十人钞币有差  己未四川平夷长官司故长官王宣女来朝贡马奏请袭职  赐广西利州土官知州岑颜所遣族人岑忻等钞绢有差
　　○日上生背气一道色青赤鲜明
　　○庚申赐四川长河西鱼通宁远等处军民宣慰司把事短竹伯及大宝法王之徒锁南劄岷州等处剌麻阿南答等纱彩币表里靴袜有差  辛酉赐广西茗盈等州土官族人李子愈贵州太平伐长官司长官宋应偏桥长官司把事宇比四川马湖府土官知府安璇乌撒军民府土官知府卜穆妻圆和龙州土官知州薛忠义白马路长官司舍人薛志高九姓长官司把事梅受先永宁宣抚司土官宣抚奢苏天全六番招讨司土官招讨杨钦广西南丹州土官知州莫祯湖广永顺军民宣慰使彭忠狭西西宁等卫禅师领占星吉岷州卫僧文瑜等钞彩币表里及绢有差
　　○南京地震
　　○壬戌进  两朝实录前期一日设  实录案表案于丹陛之东锦衣卫设卤簿驾教坊司设中和韶乐及大乐如常仪设舆及香亭于史馆是日早监修官英国公张辅等率总裁纂修官皆朝服捧  实录置舆中  上先具衮冕既鸿胪寺官朝服引  实录舆用鼓乐伞盖导从左顺门东廊出由金水桥中道行监修等官皆后随至奉天门下监修总裁纂修等官捧  实录置于案乐止俟舆及香亭退鸿胪寺奏执事官行礼赞五拜奏请升殿导驾官前导乐作  上御奉天殿乐止鸣鞭监修总裁纂修等官入班文武百官朝服分左右侍班鸿胪寺官奏进  实录序班举  实录案以次由中道升班首由左阶升  上兴序班以  实录案置殿中班首跪于案前赞史官皆跪内侍官举  实录案置内殿中  上复座赞俯伏班首及史官皆俯伏兴班首复位赞四拜赞进表序班举表案置殿中赞宣表赞众官皆跪宣表表词云奉天綪难推诚宣力辅运武臣特进光禄大夫左柱国太师英国公臣张辅等诚惶诚恐稽首顿首上言臣闻上有尧舜禹汤文武之君斯有典谟训诰誓命之纪当时所录万世攸师自汉以来暨于唐宋皆建史官专职记述我国家奉  天启运  圣圣相承大经大法明于上善政善教被于下万方一统海宇清宁洪武以前  神功圣德史氏所记具有成书钦惟  太宗体天弘道高明广运圣武神功纯仁至孝文皇帝刚徤中正广大高明体  天之心行  天之道励精为理躬俭爱人载奠邦家中兴鸿业文治光昭于日月武烈弘靖于华夷大略雄材茂功伟绩＜矢见＞模宏远卓冠百王钦惟  仁宗敬天体道纯诚至德弘文钦武章圣达孝昭皇帝孝友英明宽仁恭俭敬  天法  祖制治保邦明目达聪周询民隐时使薄歛博施济人抚盈成之运广文明之化丕新政纪覃敷德泽期月之内天下归仁  二圣升游仰云车之益远万姓哀慕在海宇以同情恭惟  皇帝陛下文武圣神聪明睿智缵承大宝君国子民推广至仁继志述事歌九功之惟叙得万国之欢心上念  祖宗功德之隆同符  天地覆载之大宜宣昭于简册垂仪范于帝王宣德元年五月敕修  两朝实录命臣辅臣义臣原吉监修臣士奇臣荣臣幼孜臣山臣瑛臣溥总裁臣棨臣英臣直臣述臣时勉臣习礼臣学夔臣循臣从善臣骥臣衷臣鹤龄臣洪臣永清臣叙臣曰恭臣敬臣翰臣雅臣翥臣继臣中臣叔刚臣文奎臣节臣锡臣萼纂修发左右史臣之所记阅中外官府之所上兼考章＜锍-釒＞参之见闻编载事功必备著其本末纂述谟训必致谨于精微关制度者虽细不遗切几务者虽明必审于纪叙  圣神之道德如绘画造化之功能儗诸形容诚难仿佛乃若附录臣下必在推明是非讫五年正月恭成  太宗文皇帝实录百三十卷  仁宗昭皇帝实录十卷合百五十四册谨缮写上进伏念臣辅等智识浅陋学术空疏旷岁月而久稽亦讨论之惟勤方之良史深愧之三长之称监于先朝庶少资万几之暇臣辅等无任瞻  天仰  圣激切屏营之至宣讫赞俯伏兴赞四拜兴进  实录官退于东班侍立文武百官入班鸿胪寺官奏太子太保成国公臣朱勇同文武百官恭遇  太宗文皇帝  仁宗昭皇帝  实录纂成群情欢抃礼当庆贺宣讫各官四拜兴赞有制史官复入众班赞跪宣制制词云恭惟
　　皇祖  皇考功德光华纂述详实朕心欢庆与卿等同之宣讫俯伏兴舞蹈山呼又四拜礼毕  上命行在礼部宴史官仍稽赏例以闻
　　○癸亥和宁王阿鲁台遣使臣脱火歹等来朝贡马一千二百八十匹驼五十头
　　○以  太宗皇帝  仁宗皇帝两朝实录成赐监修官太师英国公张辅少师兼行在吏部尚书蹇义少保兼太子少傅行在户部尚书夏原吉总裁官少傅行在兵部尚书兼华盖殿大学士杨士奇太子少傅行在工部尚书兼谨身殿大学士杨荣太子少保行在礼部尚书兼武英殿大学士金幼孜太常寺卿兼行在翰林院学士杨溥白金各一百两彩币各六表里织金罗衣各一袭马各一匹并鞍续至总裁官行在户部尚书陈山礼部尚书张瑛白金谷六十两彩币各五表里织金罗衣各一袭纂修兼考校官左春坊大学士兼行在翰林院侍读学士曾棨右春坊大学士兼行在翰林院侍讲学士王英右春坊右庶子兼行在翰林院侍读学士王直左春坊左谕德兼行在翰林院侍读周述行在翰林院侍读李时勉钱习礼侍讲余学夔陈循蒋骥白金各五十两彩币各四表里素罗衣各一袭纂修官侍讲蔺从善修撰苖衷曾鹤龄张洪刘永清编修周叙孙曰恭杨敬检讨王雅杨翥五经博士陈继户部主事陈中行在四川道监察御史陈叔刚福建布政司右参议潘文奎四川重庆府荣昌县知县万节浙江衢州府儒学教授丘锡狭西汉中府汉阴县儒学教谕梁萼白金各四十两彩币各三表里素罗衣各一袭催纂官行在礼部主客清吏司主事张习誊写正本兼录藁官行在礼部仪制清吏司郎中朱晖行在吏部稽勋清吏司郎中程南云行在礼部精膳清吏司郎中陈景茂行在吏部验封清吏司员外郎宣嗣宗考功清吏司员外郎夏衡行在中书舍人俞宗大陆友仁萧湘罗渊张益白金各二十五两彩币各二表里素罗衣各一袭誊写副本兼录藁官行在中书舍人宋琰黄振宗干霈凌寿胡＜氵靓＞刘铉胡宜衡角□羊祯期行在大理寺右寺副兵宗杨铉白金各二十两彩币各二表里素罗衣各一袭续至誊写副本兼录藁官行在吏部验封清吏司主事苏镒行在中书舍人周崇厚白金各十五两彩币各一表里素罗衣各一袭誊藁及稽考参对官行在翰林院修撰邢宽蒋礼胡穜编修刘矩裴纶陈询梁禋检讨许彬连智马信周贵孔目沈寅行在中书舍人王璜寇厚胡宗蕴行在礼部祠祭清吏司郎中黄餋正行在礼部仪制清吏司主事王观行在大理寺左寺副洪益中右寺副邵暹续至誊写副本官行在中书舍人庞叙白金各十五两彩币各一表里素罗衣各一袭收掌文籍官行在翰林院检讨胡让典籍李锡牛麟张礼白金各十两彩币各一表里素罗衣各一袭续至誊写副本儒士邹循生员朱铨白金各五两办事吏翁选王子翔李用方彦斌许智王彦才冯英张懋徐忠梁衡钞各二十锭时礼部尚书张瑛已往莅南京部事翰林院检讨周翰以疾卒及有故而去者陈景茂庞叙胡宗蕴陈询梁禋凡七人行在礼部具奏
　　上命皆如例给赐表背等匠十人亦各赐钞二十锭
　　○赐贵州思州府土官同知党礼龙里等卫土官副千户周斌龙里长官司土官长官何庆禄上马桥长官司土官长官李庆湖广龙潭安抚司安抚黄景中下爱茶峒等长官司长官冉暹四川泥溪长官司土官壬凤沐川等长官司女土官王氏叠溪等长官司土官舍人白失结广西那地等州土官知州罗志通等及乌思藏哈立麻尚师辽东自在等州副千户伯颜秃嘉河等卫女直指挥佥事莽哥兀者等卫指挥阿剌孙等钞彩币表里纻丝等衣靴有差
　　○日生晕随生交晕皆黄赤鲜明
　　大明宣宗宪天崇道英明神圣钦文昭武宽仁纯孝章皇帝实录卷之六十一
　　明宣宗章皇帝实录卷之六十一
明宣宗章皇帝实录卷之六十二
　　宣德五年正月甲子乌思藏必力工瓦等处剌麻高僧南哥监藏灵藏都指挥桑尔结监藏狭西宁夏剌麻僧人耳力贵州湖耳蛮夷长官司长官欧景虎遣头目姚子云等来朝贡马
　　○赐朝鲜国贡使吴升等宴
　　○乙丑赐朝鲜国使臣吴升等二十二人钞彩币表里命升赍敕及朝服袭衣归赐世子珦
　　○赐乌思藏国师领占端竹阿木葛等五百八人大国师释迦也失并大乘法王使臣锁南领占等五百四十二人招谕至京福余卫鞑官副千户火赤歹并原□招谕指挥□事木当加等及兀者等卫女直指挥弗羊加等蛮夷长官司舍人石宗和古州等蛮夷长官司乡老石再原钞彩币表里绢布胡椒等物有差
　　○行在吏部奏选官退  上因与侍臣论前代官制  上曰省官安民之道唐虞建官惟百夏商官倍秦汉以下视夏商官益增多何也侍臣对曰时世不同也  上曰唐虞三代事简民淳不可比儗唐太宗定内外官七百三十员去古未远亦足为法侍臣对曰然必由君心静则事可简事简则官可省官省则民安矣若国家多事政务烦杂小人幸进冗食者多欲百姓免于烦扰难矣  上曰此诚确论清心者省事之本
　　○丙寅以纂修  两朝实录成赐监修总裁纂修等官太师英国公张辅等宴于行在中军都督府
　　○上御左顺门谓行在兵部尚书张本等曰马军比之步军尤为劳苦盖自备军装为难今后马军户内再免一丁差役以助给之
　　○南京户部左侍郎郝鹏言今钞法阻滞乞令应天府人民凡鬻卖及织造币帛并停塌物货之家每月纳门摊钞五百贯庶钞得流通从之
　　○云南总兵官黔国公沐晟等奏招谕永昌千户所千夫长刀不浪班等顺服先是刀不浪班等劫杀潞江安抚司人民逐安抚曩璧奔金齿而据其地晟与云南三司遣官招谕至是刀不浪班惧罪尽还其所据地复归旧居当差如故晟等因而抚之
　　○谪郡县官之贪污者戍边老疾鄙猥者罢为民初天下朝觐官至京  上命行在吏部廉察其贤否又令方面官各具所属官贪虐及不称职者上名行在吏部至是吏部奏贪污者二十五人当充边军老疾及鄙猥无能者五十五人当北京为民  上曰老疾者无过鄙猥无能者无恶皆罢归为民贪污者民之害宜发戍边卫
　　○福建万安千户所千户夏麟奏本所城池切临大海近增延平卫官军五百人同守领军千户张忠百户陈璂令军士邀阻纳粮之人强取粮米抢夺财物及强奸妇女肆为非法  上谓右都御史顾佐曰增军以固守备乃重为民害不可不治然偏辞未可遽信或者新旧之人杂处不相孚而相忌亦未可知且令福建按察司察实有罪者即治之
　　○丁卯命行在兵部阅实怀来永宁抚宁三卫官军之数
　　○升京卫指挥使吴凯等十七人为都指挥佥事指挥同知季弘等十一人指挥佥事吕昇等二十人署都指挥佥事先是行在兵部言各都司缺官有旨命公侯伯都督都指挥公同推举至是有十余人共举一人者或三四人或七八人共举一人者具名以闻  上谓尚书张本曰人之才行未易知今众人同举必合公论其指挥使皆升都指挥佥事指挥同知佥事皆令署都指挥佥事分布各都司于是指挥使升都指挥佥事者行在金吾左卫吴凯任浙江都司济南卫张瓛任福建行都司行在羽林前卫刘斌辽东都司济州卫李弘行在羽林左卫朱英俱广东都司行在金吾左卫金瑛永平卫刘海俱福建都司武功中卫张善湖广都司武成前卫戴旺狭西都司蔚州卫李昇行在金吾右卫孙智俱山西行都司行在金吾左卫邢安永清左卫赵谅俱四川都司行在金吾右卫李进河南都司行在金吾左卫刘玉云南都司行在旗手卫俞询四川行都司彭城卫李谦仍掌彭城卫事指挥同知署都指挥佥事者隆庆右卫季弘任中都留守司行在羽林前卫陶旺福建都司宽河卫施祥四川行都司武成中卫蒋贵福建行都司密云中卫史直山西行都司蓟州卫刘福狭西都司行在金吾左卫胡清狭西行都司山海卫李瑾河南都司行在金吾左卫王信山东都司行在羽林前卫胡成韩雄俱广西都司指挥佥事署都指挥佥事者天津右卫吕昇任狭西行都司兴州后屯卫阮璇行在金吾左卫高玉俱大宁都司行在旗手卫吴亮燕山左卫曹义俱湖广都司行在羽林前卫郑泰辽东都司行在金吾左卫马贵密云后卫张鉴俱山西都司大兴左卫朱原狭西行都司行在羽林前卫赵斌李忠俱贵州都司行在金吾左卫葛聚云南都司保定中卫王斌广西都司行在骁骑右卫高原山东都司武成右卫魏广河南卫屠义俱江西都司行在金吾后卫邓安福建都司彭城卫王浚浙江都司行在金吾右卫杨得清狭西都司燕山前卫杨兴中都留守司○赐贵州平伐长官司头目杨文得四川龙州舍人李添谅等钞彩币表里有差
　　○宥保安卫指挥同知王俊死罪降充军立功俊先守赤城虏寇边俊与指挥方敏率军御之敏战死俊不之援与其麾下角□羊甲弃弓矢脱身走不归赤城径走宣府  上闻命法司逮至初欲杀之至是宥死谪充军俾立功赎罪
　　○四川总兵官左都督陈怀奏蜀王府中忽举炮铳不知何为察之盖四川都司私与王府者于法当问  上令行在都察院取长史承奉诘之敕怀凡四川都司堂上官皆责死罪状而械送其首领官赴京
　　○江西按察司奏饶州府同知张宪贪赃在赦前合送吏部改用今宪仍掌府印署事不肯赴部检校刘商于公堂詈辱之夺其印皆属违法请治其罪  上谕行在都察院臣曰同官相处事有不当须以理论何至詈辱乖争以坏礼法且此两人果为公果为私邪令皆执而治之
　　○河南南阳县知县李垣圭奏典史郑彦宗不谙文字不理职事尝委催粮草二年之上不回任事亦不完乞取回部降黜  上命法司罪之又顾尚书郭琎等曰典史虽末职然最亲民除授之际岂可不择又谓右都御史顾佐曰朕屡敕风宪考察郡县官今不才者如此而不黜是风宪不遵朕命尔其申戒之
　　○戊辰赐贵州新化蛮夷长官司头目欧阳孙广西上隆州头目罗善等钞币有差
　　○行在户部狭西司员外郎郑源奏初以进士除主事九年升员外郎近得疾艰于步趍乞改授教职以图报效从之
　　○少保兼太子少傅户部尚书夏原吉卒原吉字维喆湖广湘阴人自幼端重好学蚤孤勤力餋母洪武中自太学生擢户部主事曹务丛脞处之悉有条理同列取正焉升户部右侍郎巡抚福建所过郡邑考察吏治咨访民隐公明宽大人咸悦服  太宗皇帝入正大统转左侍郎逾月升户部尚书永乐初苏松诸郡水奉命往治发浙西兵民十数万＜锍-釒＞决壅滞自松江黄浦东北以达于海水患乃息而抚恤曲当人不言劳又抚绥其饥民奏发廪三十余万石赈之初建北京采宫殿材于东南命自南京抵北京督视运送给以锦衣卫官校且命有不率命便宜行事原吉于号令中备矜恤之意人人效用  太宗巡狩北京预扈从命兼行在礼部都察院事岁余  车驾亲征北虏是时  上以皇太孙留守命原吉辅导九载秩满赐敕嘉奖  上亲宴之别殿重修  太祖皇帝实录为监修书成赐钞织金衣文绮北虏复犯边  太宗皇帝将亲征原吉言今边储不足请遣将平之无烦六师忤旨收系之  仁宗皇帝嗣位即日复其官加少保仍兼户部尚书赐玉带  上正位东宫加兼太子少傅少保尚书二职如故赐银章一其文曰绳愆紏缪且谕曰朕有过举卿但奏来以此识之修  太宗皇帝实录为监修  仁宗皇帝崩  上嗣大位以旧辅尤重倚任宠眷日盛修  仁宗皇帝实录仍为监修庶人高煦□火反  上亲率六师擒之原吉与扈从还赐白金文绮加厚赐银图书一其文曰含弘贞靖盖褒其德云明年扈从巡北边既还  上念原吉等四人者皆春秋高思优逸之赐敕加劳辍职务仍其禄朝夕侍上备顾问预谋议而恩遇益厚  两朝实录成赐白金织金罗衣文绮表里鞍马且赐宴明旦入谢暮归第得末疾遂卒
　　上闻讣震悼遣礼部尚书胡溁赐祭加赠特进光禄大夫太师谥忠靖赙钞万緍敕有司营丧葬官其子瑄为尚宝司丞仍复其家原吉天性孝友德虽微必报未尝存怨恶之心接人温然襟宇闳深不见涯涘尝从吏污金织赐衣惧欲逃者原吉曰污可浣何惧为有吏坏所宝砚石匿不敢见原吉召谕之曰物皆有坏吾未尝惜此慰遣之于时卿大夫雅量推原吉第一其在上前所言必归于厚临政必酌大体故不间贵贱＜锍-釒＞戚及识不识皆知其为善人长者云
　　○己巳四川军民府土官知府沙白乌思藏剌麻着失工藏等来朝贡马  赐狭西河州卫剌麻劄思巴失捻亦马剌卫指挥完者秃呕罕河等卫野人头目兀冬加等钞彩币表里等物有差  大同总兵官武安侯郑亨奏缘边关隘要冲之地如烂柴沟等十五处旧无城堡止是树栅为备岁久木坏请于今春三月调军每处筑堡增军守备从之  庚午命永康侯徐安吏科给事中张居杰为正副使持节册赵府典仪副王约女为安阳王妃安乡伯张安尚宝司丞郭斌为正副使持节封岳阳悼惠王婟长子季境为岳阳王其嫡次子季墀永安王孟炯庶次子季壣俱为镇国将军赐之诰命  上谓行在兵部尚书张本等曰古人云惟贤知贤又曰举能其官惟尔之能称匪其人惟尔不任昨所举拔指挥为都指挥者皆将领众任事其令各举二人以观其才识如何举不称者罚之于是都指挥吴凯等举指挥使高昇等五十八人命籍记以待用  赐朝鲜国使臣李澄等钞彩币表里有差  置辽东宁远卫于汤池凡五千户所以定辽中卫右所定辽前卫中所定辽卫后所广宁中卫右后二所实之其汤池上下六站各增置一千户所山海东关至高岭驿设广宁前屯卫中前所沙河驿至东关驿设广宁前屯卫中后所杏山驿至小淩河驿设广宁中屯卫中左所淩河驿至十三山驿设广宁左屯卫中左所东关驿至曹庄驿设宁远卫中右所连山驿至杏山驿设宁远卫中左所以辽东诸卫多余军士实之不足则于内地附近诸卫拨补官缺于诸卫剩员及广宁操备官内调补从巡按御史包得怀所奏也  南京都察院考送贪污官郎中黄＜王巳＞等十七人懒惰不不治事郎中陈懋等十四人至京  上谓行在吏部臣曰官无大小皆务廉勤况郎官尤重此辈贪污懒惰即如例降黜自今当慎择人不可滥授  辛未定都指挥马昇等职任先是  上谕行在兵部尚书张本曰用人必视其年力如何庶几得当今神机诸营都指挥年六十上下者皆分别来朕与卿处置至是本具名闻  上览毕谕本曰朕皆能识之其马昇等十五人精徤堪任事皆留在京其次马义等十四人令于各都司管屯守城胡通等三人老疾无嗣令于各都司食禄不任事以终其身其留在京者亦定职衔于各都司于是注都指挥使马昇于大宁都司赵荣山东都司都指挥同知李贵山西行都司崔忠毛翔俱山西都司李荣武兴俱河南都司韩雍山东都司都指挥佥事马骥俞纲俱中都留守司薰兴河南都司姜原向得大宁都司钱义赵荣山□□司屯守都指挥使马义山西行都司李璟湖广都司都指挥同知王政狭西都司周贵狭西行都司都指挥佥事吴彬广西都司王兴四川行都司刘原广东都司李信四川都司谢贵江西都司徐震中都留守司朱成福建都司阎福辽东都司杜真浙江都司蒋英山西都司食禄不任事者都指挥佥事胡通湖广都司来用江西都司高三山东都司  太监侯显奏先使乌思藏至卭部之地遇贼劫掠官军马牛随行官军与贼对敌有勇敢当先者有齐力向前者有擒贼者有斩贼首级者有阵亡者通四百六十余人悉具名闻  上命行在兵部擒贼及斩首与当先者皆升一级齐力向前者加赐赉阵亡者升用仍恤其家  夜有流星大如鸡弹色青白有光起天庙西南行至浊
　　大明宣宗宪天崇道英明神圣钦  文昭武宽仁纯孝章皇帝实录卷之六十二
　大明宣宗章皇帝实录卷之六十三
　　宣德五年二月壬申朔敕行在户部复故少保兼太子少傅户部尚书夏原吉家敕曰朕惟辅弼大臣与国同体保全永久及其子孙乃称明良始终之义赠特进光禄大夫太师谥忠靖夏原吉祗事  先朝多历年所摅其忠恳夷险一心朕承大统以来嘉酉□犬入告益效勤诚遽不愸遗增予永难其子孙宜特优恤凡诸徭役永与蠲免以称朕怀  癸酉狭西文县黎平簇番僧新吉汪秀上丹堡等簇番僧多只尖尖等来朝贡马  免顺天府房山良乡二县民三百八十户蝗灾田地一百一十九顷七十八亩宣德四年秋粮六百四十石八斗马草一万一千五百束  江西按察司奏辽东金州卫指挥陶春取丰城等县军丁五人皆受其贿放免不角□羊请罪之  上谕行在都察院臣曰为将全赖军士立功将之有志者常虑军伍缺人今此辈受赇卖军是不复思立功盖无志愚人其治之如律  甲戌皇后千秋节文武群臣命妇行贺礼  乙亥赐湖广散毛宣抚司土官于斌广西上林长官司头目黄昌田州府头目萧原贵州金筑安抚司头目田以得四川芒部军民府土官弟普密戴沐川长官司舍人悦福得狭西洮州卫七占等簇剌麻藏卜领占弗提卫百户剌里辽东撒义河等卫女直指挥佥事喃都等钞彩币表里及绢胖袄有差  丙子狭西洮州卫故土官百户永鲁劄子宗劄必尔即簇故土官百户搠牙子禄牙等来朝贡马  赐四川平夷长官司故长官王宣女来朝贡者钞  丁丑遣少傅兵部尚书兼华盖殿大学士杨士奇释奠先师孔子  上御奉天门谓侍臣曰武备国家重事今军政不脩实由将校之不职宜详察其实以示劝惩遂遣敕谕各都司按察司及巡按御史曰兵政国之重务任得其人则举不得其人鲜克有济今各处卫所指挥千百户镇抚有公廉干济能整饬军马者亦有老幼残疾不能任事者敕至即用心察访具实来闻若有贪婪不才虐害军士亦察实具奏庶几玉石不混兵政以修如徇私废公询察不实是非倒置国有常宪其有总兵镇守官处则会同咨访务尽至公  命太子太保阳武侯薛禄佩镇朔大将军印充总兵官恭顺侯吴克忠充副总兵武进伯朱冕充左参将奉化伯滕定充右参将率师巡边  狭西洮州卫火把等簇国师板丹星吉岷州卫剌麻札失监藏贵州丹竹长官司土官长官罗海等来朝贡马
　　○昏刻有流星大如鸡弹色赤尾迹有光出星宿东南行至浊
　　○戊寅祭  太社  太稷
　　○遣官祭先农
　　○朝鲜国王李祹遣陪臣徐选贵州宣慰使安中遣弟喜乖西蛮夷长官司长官杨暹四川乌蒙军民府土官禄昭云南楚雄府女土官设劄坤城回回马儿丁等贡马及方物贺  万寿圣节  广西太平府土官知府张高归德州土官知州黄高四川石柱宣抚司同知陈＜王巳＞遣舍人陈伯州等贡马  赐迤北和宁使臣脱火歹等六十二人钞彩币表里有差
　　○命右春坊大学士王英翰林院侍读钱习礼为行在礼部会试考官赐宴于本部  上闻衍圣公孔彦缙每岁来朝皆僦居民间命行在工部赐居第于京城内以便朝参
　　○夜有流星大如杯色赤有光起紫微东蕃内东北行至浊
　　○己卯以明日  万寿圣节遣驸马都尉赵辉谒告  长陵  献陵
　　○赐贵州湖耳长官司头目姚子云乌思藏僧南哥监藏灵藏都指挥桑尔结监藏宁夏僧耳力等钞彩币表里有差  宥武定侯郭玹罪时巡按直隶监察御史白圭劾奏玹令家人强夺沧州南皮县民十七家田土拆毁民居置立庄屋天津右卫指挥吕昇阿附玹势夺官军屯田一千九十余亩与玹军民失业嗷嗷怨嗟玹等所为非法请治其罪  上曰勋戚之家正当谨守礼法庶几长享富贵乃敢纵恣贪暴如此此非朝廷少恩玹姑宥之令其改过吕昇及玹家人皆执而治之  巡按监察御史章聪奏德州左卫指挥千百户镇抚张鉴等三十五人收山东平度州秋粮二万五千石堆积延两月之上每五十石索布三十匹方与上仓又多收米入已民受其害至卖车牛以赂之通计所受不少请治其罪  上谕右都御史顾佐曰军民相资当互相爱百姓勤苦耕作艰难馈运官军坐食不知感而又加虐害武夫若此者多命御史悉治之如律  行在光禄寺厨子诉其寺官窃减外夷供给通政司以闻  上命行在刑部侍郎施礼执而罪之且谕礼曰光禄之弊不止此自  祖宗以来饮食供给皆有定规今擅自增减应给之人率不得凡得者率非应给之人惟虗立案牍以掩人目宜究治之因顾侍臣曰毋谓饮食细故然亦干大体华元杀羊享士羊斟不与遂致丧师勾践投醪于江与众共饮人心感悦遂成伯业以此而论所系岂轻  庚辰  万寿圣节  上诣  奉先殿行礼  皇太后前上寿毕出御正朝受贺敕谕文武群臣曰朕初度之旦上念劬劳大德允切于心幸侍  圣母皇太后洪福万年每当兹晨奉觞拜庆伸婉愉之诚致天伦之乐必在从容以惬所志尔文武群臣应宴者悉于光禄寺给宴物自今悉准此例  山东按察司奏平山卫千户潘礼私役老军以小过击伤致死请治其罪  上曰私役已应罪况私愤杀之命执罪之如律  癸未建行在礼部于北京大明门之东时五府六部皆未建以礼部所典者  天地  宗庙  社稷之重及四方万国朝觐会同者皆有事于此故首建之其地位规制皆如南京加弘壮焉  作府军前卫幼军营于京城内之西南隅  福余卫都指挥安出猛古乃歹都等奏云朵颜泰宁二卫所部近尝作过边境臣等恐其贻累故远避去今蒙谕抚皆已复业然虑彼作过者终将累良善臣已遣人诘责劝诱使改过自新如其不悛臣等请自击之  上嘉之特赐敕奖谕之曰尔守法效忠朕悉知之彼若能改过亦可宽宥如稔恶不悛听尔发兵剿之  甲申宁化王济焕奏旧以太原右护卫治为永和王府今永和王居汾州府第空闲及故安邑宁乡郡主第亦空闲损坏乞修葺以为庶子美壤美土□度及诸女居第  上命行在工部令有司悉修葺与之  赐朝鲜国及迤北和宁王等处贡使宴  浙江都指挥佥事吴凯等陛辞敕谕之曰朕以方面所系甚重特简任尔等务在守礼循法尽忠奉国爱恤军士毋纵私以背公毋剥下以肥己常湏严饬武备坚固城池使一方宁谧百姓无虞庶几副朕委任之心尔亦永保禄位钦哉  大同总兵官武安候郑亨奏天城卫北边旧立双山青松岭尖山三烟墩并川北平虏墩近已革去宜于怀来卫西阳河口筑一墩迤南天城卫长胜墩东北之中增筑一墩烂柴沟亦筑一墩相接怀来瞭望又鸦儿山□厓烟墩去迤西三尖山烟墩三十余里每举炮或风逆不相闻因而误事请于其间增置一墩俱从之  乙酉韩王冲＜火或＞奏本府一护卫军当以什七下屯今家庙未创宫宇未修请免屯田之半  上命行在户部免屯田三年  兴平王尚火□舟奏女长将嫁未有居第今西安中护卫指挥胡能旧居空闲请以给赐从之  行在工部尚书吴中言淮安至济宁河水浅涩所运材木淹滞难行请以扬州凤阳淮安等府在京缮工民夫一万八千人往助  上从其言命毕日遣归  广东按察司奏廉州卫指挥王泓每月令军伴纳钞有不纳者击之死请治其罪  上从之语侍臣曰人命与钱孰轻重杀人者死虽积钱如山可赎乎  丙戌迤北和宁王阿鲁台使臣阿都赤等陛辞  上嘉阿鲁台勤诚遣都指挥曹者赤帖木儿赍敕同往赐之金织文绮七十四匹皆有副并所奏求药物悉与之仍赐其下有差因谓尚书胡濙等曰阿鲁台归心朝廷实由  皇祖威德所致今以病求药亦悉与之朕以至仁待人人亦当识朕意濙对曰  陛下心同天地薄海内外无思不服譬诸草木皆戴生成之恩矣
　　○上退朝御左顺门谓行在工部尚书吴中等曰比闻在京工匠之中有老幼残疾并不谙匠艺及有一户数丁皆赴工者宜从实取勘老幼残疾及不谙者皆罢之丁多者量留余悉遣归凡久役者亦勘实以闻
　　○丁亥  上闻中官督江西泰和县采寒水石者虐民特甚命亟召还岁令民自采纳
　　○都督佥事赵安等七人指挥同知丁黻等七十五人还自乌思臧赐钞彩币表里金织纻丝素纻丝袭衣等物有差
　　○戊子敕南京都察院右佥都御史李敏等放遣采木军夫初遣敏往徽州督民采木以给京师敏施设无方不善抚下徒劳无功  上闻故敕罢之令敏还任
　　○广西万承州土官知州许永成等遣族人许永昌等贡马
　　○赐屯河卫指挥佥事都伦帖木并福余卫鞑鞑指挥佥事那米纳等五人钞彩币表里等物盖都伦帖木赍敕招谕那米纳等来朝故并赐之
　　○夜月犯角南星月在下
　　○已丑遣行在工部左侍郎许廓巡抚河南敕曰今命尔往河南巡抚凡军民有利当兴者即举之有害当除者即革之民有饥窘逃徙者抚令复业免其税粮一年应行诸事皆与河南三司计议行之具由来奏诸司官吏贪赃坏法虐害军民者擒问解京奉公守法爱养军民者具名以闻务使军民安业不致失所庶几体朕之意尽尔之职尔其敬承毋怠并赐之诗曰河南百州县七郡所分治前岁农事缺始旱涝复继衣食既无资民生曷由遂顾予位民上日夕怀忧愧尔有敦厚资其往勤抚字徙者必绥辑饥者必赈济咨询必周历毋惮躬劳勚虚文徒琐碎所志见实惠勉旃罄乃诚庶用副予意○赐四川军民府土官知府沙白乌思藏剌麻着失工藏等钞彩币表里有差
　　○庚寅命行在工部尚书吴中兼行在吏部事以尚书郭琎有疾在告也
　　○赐狭西文县黎平簇番僧新吉汪秀上丹堡等簇番僧多只尖尖等钞彩币表里有差
　　○福建永春县奏本县十四里岁造弓二百四十张箭三千枝德化县十八里止造四十张安溪县四十里乃九十张前者具奏得减五之二今本府令依旧额多寡不均民力难办  上曰此有司不得人令按察司究治之
　　○辛卯命故羽林前卫指挥使毛把都儿子荣行在府军后卫指挥同知王昇子瑄金吾左卫指挥佥事金＜王卸-卩＞子广袭职府军后卫指挥同知王兴老疾命其子贵代
　　○赐狭西洮州卫故土官百户永鲁劄子宗劄必尔即簇故土官百户搠牙子禄牙等钞彩币表里有差
　　○修直隶河间府献县单桥以河间真定二府保定左等卫军民供役命行在工部遣官督之
　　○江西建昌知府吴致文卒致文浙江平阳人由进士擢刑部主事以能称升九江府知府改建昌守职公勤一志爱民请托不行悉革奸弊奏官田租重请折收布朝廷从之阖郡称快他政绩盖多卒之日民哀慕之如父母云
　　○夜月犯房
　　○壬辰罢采木之役  上谕侍臣曰为国之道农事最急今国家无大营缮当束作之时而工部采运木植未已岂不妨废农业遂命书敕谕尚书李友直等凡已彩之木随处堆积军夫悉罢遣归农
　　○敕辽东总兵官都督巫凯等曰野人女直朝觐往复道路皆出辽东尔等宜善加抚恤毋令失所亦须禁约下人勿有所扰庶不阻其归顺之心
　　○广西龙州土官知州赵仁政遣头目谢康四川石柱宣抚司土官宣抚马应仁子镇等贡马及方物
　　○赐狭西洮州卫大把等簇国师板丹星吉岷州卫剌麻扎失监藏贵州丹竹长官司土官长官罗海等钞纻丝彩币表里有差
　　○行在工部尚书吴中奏昨山东禹城县木匠告有弟光匠逃回今全家起发京卫充军当匠缘家口众不能赡给乞令以弟充军供役而释免其余以待后继缘此类尚多未敢分豁  上曰逃匠充军用示警戒全家起废则使之失业即从所言与之分豁事同者皆如之
　　○癸巳敕谕行在六部都察院曰朕恭膺  天命嗣承祖宗洪业夙夜孜孜保民图治每食则思下人之饥衣则思下人之寒心存民瘼未尝忘之今春气已和特颁宽恤之令条示于后尔六卿大臣与国同体为德为民务尽乃心如政令有所未当朕虑有所未周者尚审思列奏都御史任耳目之寄亦宜博访以闻庶用副朕恤民之意钦哉无忽一宣德四年各处有经水旱蝗蝻去处速行巡按御史按察司委官从实体勘灾伤田土明白具奏开豁税粮坐视不理者罪之一宣德三年以前官员军民有倒死官马骡驴及军民有亏欠孳生马匹者悉免追陪一宣德三年以前军民有欠柴炭草者尽行蠲免一各处百姓近因饥窘逃徙他处者速行各布政司按察司及府州县招谕复业仍善加抚绥免其户下税粮及杂泛差役一年一除造军器及军需买办外其余为营造等事各处采买颜料生漆诸物工部速行各处有司已采买在官者差人运赴京库未采买者尽行停止其差去督采买官员人等即令回京不许留滞扰民一朝廷所用之物各有土产之处今后凡遇收买只派于土产之处如收买数多量免其他差役以优恤之不许一概于不产之地收买科扰害民违者罪之一各处旧额官田起科不一租粮既重农民弗胜自今年为始每田一亩旧额纳粮自一斗至四斗者各减十分之二自四斗一升至一石以上者减十分之三永为定例一近年在京工作匠人多有逃者盖因管工官及作头等不能抚恤又私纵其强壮者不令赴工俾办纳月钱入已并冒关其粮赏止令贫难者做工又逼索其财物受害不已是故在逃及差人勾取差去之人又逼取财物工匠受害弊非一端自今工匠一户有二丁者令一丁赴工一丁放免四丁者二丁赴工二丁放免六丁以上俱准此例单丁者与别户朋合听其一年或二年相轮代替违者依失班例论如遇大营造暂借撮工者计其用工日月准后班次用工之处常差监察御史给事中点闸考其工程仍前作弊者就执奏究治庶革宿弊下得均其劳逸上不虗费粮赏一工匠有年老残疾户内无丁力者保勘明白即开其匠籍一近年逃匠往往有怀挟私讎妄指平民为匠者所司不与分豁民多受害工部及法司即与分豁仍严行禁止再犯者罪之不恕一各处卫所有司仓廒官攒斗级交通粮户私自包纳虗出实收作弊百端今后令监察御史按察司官往来巡视但有作弊就便擒问一理刑之官惟公与明使有罪者不得以苟免无罪者不陷于冤抑庶几称职比闻法司不体朕恤刑之心任情用法往往过当严刑之下何狱不承若有罪而纵之将凶人益肆无罪而枉之将善人何恃且赃污士之极丑无斯行而加斯名即玷弃终身岂当不念自今其深以为戒必明必公必详必谨庶副朕钦恤之意
　　○瓦剌顺宁王脱欢等遣脱火歹等来朝贡驼马
　　○朝鲜国王李祹遣其侄李□□□李孟畇陪臣尹湏弥等奉表贡方物谢免贡金玉器先是朝鲜所献方物有金银龙头盏之属  上谓侍臣曰朝鲜进贡频数每有金银器皿小国措办必难宜止之遂敕祹曰金玉非尔国所产自今贡献惟以土物效诚而已祹感悦至是遣□□□等奉表谢
　　○赐贵州宣慰使安中弟嘉乖西蛮夷长官司长官杨暹四川石柱宣抚司舍人陈伯舟乌蒙军民府土官禄昭广西太平府土官知府张高归德州土官知州黄高云南楚雄府女土官设劄坤城回回马儿丁等钞彩币表里及绢有差
　　○迤北和宁王阿鲁台使臣从人孛罗察儿奏愿居京自效命为所镇抚赐金织袭衣彩币银钞绵布鞍马仍命有司给房屋器皿等物如例
　　○行在礼部奏会试天下举人得中式者陈诏等一百人  甲午赐朝鲜国使臣徐选等十三人钞彩币表里有差  日生交晕随生戟气皆黄赤鲜明  乙未  上奉  皇太后率皇后谒  长陵  献陵  车驾发京师先是  上以清明节近召少师蹇义少傅杨士奇太子少傅杨荣太子少保金幼孜太常卿杨溥谕之曰  皇太后圣心笃念  祖宗朝夕弗寘每谕朕曰  祖宗之鸿业惟勤负荷  祖宗之成宪惟敬遵承朕不敢怠忽昔汉明帝奉皇太后谒陵著于史册今朕将奉  皇太后谒  长陵  献陵庶少慰  圣心礼欤义等对曰  皇太后圣孝  陛下敬承之天理人心之正也  上以闻于  皇太后  皇太后曰是吾心也明日  上命钦天监择日敕五军严备有司供具命英国公张辅成国公朱勇安顺伯薛贵忠勇王金忠泊候伯都督各率兵从卫皇亲驸马皆从命义士奇荣幼孜溥及尚书郭敦胡濙吴中署侍郎魏源副都御史陈勉扈从敕丰城侯李贤都督张廉尚书张本都御史顾佐守京城时春深雨泽久閟及命下密云布雪弥厚而广周遍远迩翌日乃霁越二日  上奉  皇太后率皇后告  奉先殿遂启行天气和畅道路洁清风埃不作  上躬櫜鞬骑导  皇太后辇至清河桥下骑扶辇既渡桥  上复乘骑时畿甸之民迎拜夹道瞻望感悦山呼之声震动林野是日  驻跸沙河  上侍  皇太后膳退召义士奇荣幼孜溥谕之曰  母后天性至孝今日朕随侍于道中指天寿山言此下即  二陵所在  母后望之感怆今日天气清和人心欢悦亦是  母后诚孝所感义等对曰  太后圣孝  陛下奉承之足以感格天人既而  上恻然曰朕昔侍  皇祖往来两京每令朕过农家问其疾苦盖欲知稼穑之艰难自嗣位以来凡昔  皇祖教诏之言未尝敢忘今出都门望村落居民及其田作追思往事怆戚之情自不能抑义等对曰  陛下圣孝久而不忘  祖宗在天之灵应当永祐  丙申车驾至陵下营于陵南五里  上易浅淡服先诣谒  陵时英国公张辅及士奇荣幼孜溥皆从  上谒  长陵次谒  献陵毕徘徊陵下召士奇等指示陵旁山川谕之曰岂非天造地设以俟  大德卿等皆先朝旧臣其审观之又曰  皇祖尝言古帝王陵寝□八有崇奢丽及藏宝玉者皆无远虑吾子孙宜戒之不可蹈也此语朕恒记忆不忘今所建寝殿皆  皇祖当时规画不敢有增益  上因语及  祖考时事凄怆弗已顾左右亦有感怆者遂命中官引从官谒  陵毕复召士奇等谕曰  皇考遗诏山陵务从俭约盖平日仁民爱物之心不忘于弥留之际朕不敢违越士奇等对曰  陛下钦承  先训此  圣孝之大者皆叩首而退  丁酉  驻跸陵下昧爽  上侍  皇太后率皇后谒  长陵  献陵  车驾还营陵旁居民老稚迎拜于道  皇太后顾谓  上曰百姓爱戴君上以能安之古帝王保有天下垂裕子孙令闻长世千载之下人犹仰慕亦惟能安民耳国家恒轻徭薄赋以存恤为务庶几为民父母之道于是  上奉  皇太后过视道旁农家  皇太后召其老妇问所业及安否其妇女老稚皆欢喜踊跃应对质朴如家人然  皇太后喜赐钞帛布饮食皆欢跃感戴民有进＜锍-釒＞食酒浆者  皇太后尝之举以与  上曰此农家食也当知之  车驾还营命礼部凡陵旁民家皆赐钞八十锭是夕小雨中夜乃止土膏润畅人皆以为和气之应  昬刻太白犯昴西南大星太白在下  戊戌  驻跸陵下  己亥  驻跸陵下  上奏  皇太后言臣辅及义士奇荣幼孜溥皆扈从在此请令见于行殿  皇太后可之辅等行五拜三叩头礼毕  皇太后曰皇帝数言卿数人赞辅多用心今家国清宁生民无事固是  祖宗垂祐亦有卿等之力辅等叩头对曰  皇上聪明睿智敬  天法  祖仁爱兆民以致康济之功此皆本于  皇太后圣德大训臣等实无寸补  皇太后曰吾何德所以致今日者上由  祖宗积善垂庆卿等皆  先朝旧人自今更湏协力一心非但家国蒙福  祖宗神灵昭鉴在上亦必敷祐卿等俾卿子孙安荣永世遂命  上赐六人酒馔及白金文绮辅等稽首退遂召彭城伯张曰□永都督张昇及诸皇亲皆赐酒馔及白金文币有差  皇太后谕之曰外戚所以与国家同享富贵于永久者以其能谨守礼法不敢踰越苟不知礼而恣肆分外朝廷必不以私亲废公道尔曹勉之  庚子  驻跸陵下
　　大明宣宗宪天崇道英明神圣钦文昭武宽仁纯孝章皇帝实录卷之六十三
　　大明宣宗章皇帝实录卷之六十三终
　大明宣宗章皇帝实录卷之六十四
　　宣德五年三月辛丑朔  驻跸陵下是日雨  上感甘泽之及时思  先帝之不复作皇陵春雨之诗晚百官奏事毕士奇荣幼孜溥留侍  上出诗示之词旨凄惋士奇等皆感动  上从容语曰谚云一岁之计在春去冬少雪今春雨亦未洽朕昨观田陇间尚未有耕种者心为之忧今雨连日皆霡霂不骤远迩沾足甚慰民望士奇等对曰惟  皇上忧民一念不已  天必昭应
　　○壬寅  驻跸陵下开平守将奏边务数事  上举其可行者付所司施行因谓侍臣曰方今海内小康惟残虏叛服不常古人制夷狄惟在守备若城堡坚固粮刍充足士卒精练哨了严谨彼亦何能为患朕屡以此戒饬边将但虑其因循玩愒今春气渐深政边民耕作之时一或农事妨废秋收无望仰给于转输则劳矣遂敕边将严警备
　　○直隶怀来卫指挥同知许信奏长安岭迤北直抵开平别无城堡数有虏寇而粮储充积宜戒不虞请给军器为备从之
　　○癸卯  驻跸陵下  上于营中阅马命武士调习之顾谓侍臣曰军国之政马为先务今孽虏固当怀之以恩亦不可不示以威古人云事事乃其有备肆朕于马政尤所用心侍臣对曰今马蕃息视  祖宗时加数倍矣  上曰此皆  祖宗之泽但朕遵用成法不敢少怠耳
　　○甲辰  驻跸陵下中官飞放还进所获禽  上择其羙者命割烹躬调膳进  皇太后毕遂分赐文武大臣  上始食
　　○乙巳  驻跸陵下赐从官酒馔
　　○丙午清明节  上奉  皇太后率皇后祭  长陵  献陵先二日雨是旦云阴解散惠风融畅天日晴朗人咸以为  圣孝所感祭毕  上奉  皇太后率皇后还营命文武从官皆谒  陵晚赐从官豆粥
　　○丁未  驻跸陵下上以谒  陵昭荷神贶本于  皇太后诚孝所感制  大德颂以进
　　○戊申  上奉  皇太后率皇后还京师道中  上遥见耕者以数骑往视之下马从容询其稼穑之事因取所执耒耜三推耕者初不知为  上也既而中官语之乃惊跃罗拜呼万岁  上顾侍臣曰朕三举耒已不胜劳况常此事乎人恒言劳苦莫如农信矣命耕者随至营人赐钞六十锭已而道途所经农家悉赐钞如之是日  驻跸沙河  上侍  皇太后膳既彻皇太后语  上曰今日于道中睹生物畅茂农家长少咸趋所业吾心乐之皇帝试作赏春之赋以道吾意  上立草以进  皇太后览之喜曰皇帝其知吾心也○己酉  车驾至京城文武百官军民耆老及四裔朝贡之使皆出迎自都门至清河道路相属望  车驾至皆拜稽呼万岁  上奉  皇太后率皇后谒  奉先殿  上率皇后奉  皇太后还宫行礼毕  上御奉天门朝群臣
　　○庚戌广西镇远州土官知州赵得茂上下冻州土官赵庆隆云南大理府河泊所土官杨定湖广前安定军民宣慰司故宣慰使剌大送用孙向海隆四川八郎安抚司土官安抚阿性子阿儿结牟力劫等簇土官长官观仲少等遣其徒剌麻乐觉先结等来朝贡马及方物
　　○赐广西万承州土官族人许永昌等龙州头目谢康及四川石柱宣抚司舍人马镇等钞彩币表里及绢有差
　　○给永宁卫备御军士衣甲弓箭○上罢朝御左顺门召少师蹇义少傅杨士奇太子少傅杨荣等曰朕昨谒  陵还道昌平东郊见耕夫在田召而问之知人事之艰难吏治之得失因录其语成篇今以示卿卿亦当体念不忘也其文曰庚戌春暮谒  二陵归道昌平之东郊见道傍耕者俛而耕不仰以视不辍以休召而问焉曰何若是之勤哉跽曰勤我职也曰亦有时而逸乎曰农之于田春则耕夏则耘秋而熟则获三者皆用勤也有一弗勤农弗成功而寒馁及之柰何敢怠曰冬其遂逸乎曰冬然后执力役于县官亦我之职不敢怠也曰民有四焉若是终岁之劳也曷不易尔业为士为工为贾庶几乎少逸哉曰我祖父皆业农以及于我我不能易也且我之里无业士与工者故我不能知然有业贾者矣亦莫或不勤率常走负贩不出二三百里远或一月近十日而返其获利厚者十二三薄者十一亦有尽丧其利者则阖室失意戚戚而计其终岁家居之日十不一二焉我事农苟无水旱之虑而能勤焉岁入厚者可以给二岁温饱薄者一岁可不忧且旦暮不夫父母妻子之聚我是以不愿易业也朕闻其言喜赐之食既又问曰若平居所睹惟知贾之勤乎抑尚他有知乎曰我鄙人不能远知尝躬力役于县窃观县之官长二人其一人寅出酉入尽心民事不少□忄角羊□惟恐民之夫其所也而升迁去久矣盖至于今民思慕之弗忘也其一人率昼出坐厅事日昊而入民休戚不一问竟坐是谪去后尝一来民亦视之如涂人此我所目睹其他不能知也朕闻其言叹息思此小人其言质而有理也盖周公所陈无逸之意也厚遣之而遂记其语
　　○安顺侯薛贵卒贵旧名脱火赤顺天府昌平县人燕山右护卫指挥佥事脱欢之弟为人有胆气  太宗皇帝举义靖内难贵以舍人从征战有功累升都指挥使永乐八年从征沙漠还升中军都督府都督佥事后屡扈驾北征有功封安顺伯食禄九百石洪熙元年命其子孙世袭伯爵宣德元年加封安顺侯至是卒追封滨国公谥忠壮遣官赐祭命有司治葬赙赠甚厚
　　○辛亥成国公朱勇行在兵部尚书张本等奏京师操备官军其间有属狭西缘边巩昌等卫及阶州文县千户所者去京师甚远每岁更代必俱遣人促之方至请以狭西内地卫所官军与之兑换又山东内地卫所官军有调缘海备倭者缘海卫所却调京师操备通州诸卫官军发淮安运粮而直隶安庆诸卫乃赴京师操备彼此不便请通行兑换  上悉从之因谕勇等曰大凡用人必湏审其便利则人乐于趋事若不度量地里远近人情难易既不便下人亦有误公务卿等宜速行之
　　○侍郎李琦等使交阯还黎利遣头目陶公僎等贡金银器皿及方物且奏云钦蒙  圣谕土官军民之家有藏匿朝廷官吏军人及其家属军器者悉送还臣伏惟前者官军征讨除已死伤外止存军官二百八十人民官及吏一百五十七人旗军一万五千一百七十人马一千二百匹臣谨具名籍给馈饷备舟船与在官财货军器等物及凡家口并已装载回还秋毫不敢有犯其新来官军器械或在山林遗弃或自己焚毁并无存者宣德三年三月初八日伏睹诏敕徵索臣已戒饬国人及差人四散搜觅但有此等悉皆发还其有患病不能起程者臣亦令医疗治供给衣粮痊可之日护送出境任自回还今奉诏敕谕以前事臣再差人遍于山林僻远去处悉心挨究国中各府州县头目耆老人等固称实无见存臣窃自思惟臣之罪过重若丘山而  圣恩每垂宽宥其交阯给由土吏及省亲生员  皇上犹轸念怀乡恋土之情悉皆放还臣等虽糜身粉骨不能报万一何敢复留朝廷官吏不奉诏命是臣不独得欺  上欺天之罪实臣不能爱其国人欲自作孽以速后祸一国之人必相聚怨于臣臣虽至愚亦不至若是之甚伏惟天日之明俯赐照察并赍其头目耆老人等奏章云宣德四年十月十三日伏睹敕书再谕以陈氏子孙果若咨访实无朝廷当与处置及谓得人以绥一国足惬予志臣一国之人莫不欢忻舞抃仰见  圣天子轸念遐方之大恩也臣等切自思惟一国民社之重不可无人统摄所以再三哀吁而不能已缘臣等昔者累奉敕谕令咨访陈氏子孙奏来用颁继绝之命  皇上之于陈氏怜祖父之忠勤悯子孙之失业犹爱恤无已如此况臣等为陈氏臣庶世受陈氏厚禄岂有不体朝廷盛意而悉心咨访于是与国人遍行寻觅内而国中外而边远家至户到并无见存臣等思惟本国大头目黎利为人谨厚抚绥有方甚得民心可堪管摄前已陈奏伏望  皇上悯念疲氓俯从所请使黎利得布宣  圣德以安远人播扬  皇威以固封守永为藩臣常奉职贡是  圣天子惠顾远方之大福亦臣等一国生灵之大幸也  上览毕顾侍臣曰蛮夷谲诈未可遽信更当索之命行在礼部赐公僎等文绮衣
　　○夜有流旦大如鸡弹色赤有光起天门西南行至云中
　　○壬子复宋琥驸马都尉琥永乐中以驸马都尉袭封西宁侯洪熙中礼部尚书吕震等尝劾琥不恭之罪  仁宗皇帝削其官爵俾闲居省咎  上即位笃亲亲之恩降敕宥其过至是始复驸马都尉并岁禄一千石
　　○辽东毛怜卫故都督莽哥不花子官保奴等来朝贡马
　　○癸丑昏刻有流星大如碗色赤光烛地起西方云中西行至浊
　　○甲寅辽东建州等卫都指挥佥事李满住云南之云南县安南坡巡检司故土官巡检李英弟李珍等来朝贡马
　　○爱河等卫女直指挥佥事可因帖等四人来朝奏愿居京自效赐金织袭衣彩币钞布有差仍命有司给房屋器皿等物如例
　　○南京宝钞提举司奏请浚故洗桑穰河道及修工作房舍上以农务方兴不可役民不听
　　○乙卯  上御奉天门策试举人陈诏等一百人制曰朕奉  天命嗣  祖宗大位期与天下咸跻雍熙惟帝王之政必有其要舜绍尧治申命稷契夏商周迭兴授田建学稽古可见矣我  太祖高皇帝肇造鸿业  太宗文皇帝中兴邦家  仁宗昭皇帝恭己守成孜孜爱人  三圣一心重农事崇学校其法精备朕恪谨继述于兹有年然犹田里未皆给足风俗未底刑措谓爱民若保赤子也未尝不致其诚德化本于躬行也未尝不慎诸子为政存乎用人也牧守之吏师表之职未尝不择何其效之未臻欤抑别有其道欤朕励精图理诸生体用之学讲明有素其有可以行者举要以对务归中正将亲览焉  上临轩发策毕退御武英殿谓翰林儒臣曰朕于取士不尚虗文欲得忠鲠之士为用其间有若刘蕡苏辙辈能直言抗论庶几所望朕当显庸之于是赋策士歌以示诸读卷官云
　　○宣府总兵官都督谭广等奏以神铳分布缘边城堡备用敕广等曰神铳国家所重各处止可量给以壮军威至于杀贼又有弓弩刀槊不止于此然制敌安边要在方略何如苟约束不严将士不律兵器虽多亦奚以为尔等勉思良策以称委任
　　○丙辰免山西平阳府一十九州县去岁旱雹所伤官民田三万九千九百八十四顷五十四亩其应纳税粮三十二万二百五十九石
　　○灵藏赞善王喃葛监藏巴藏卜遣僧人舍剌藏卜乌思藏牙儿加寨官结年遣头目管卜儿加等贡马及方物○总兵官阳武侯薛禄等奏二月二十日兵至凤凰岭遇虏寇击之杀寇百余人被伤遁者无几献所俘男妇四十六人及驼马牛羊千余  上嘉禄功进禄太保语尚书张本曰古语赏不踰时其即勘实功次高下行赏
　　○平江伯陈瑄遣其子仪赍密奏言湖广东南大藩襟带湖江控引蛮越实交广黔蜀之会人民蕃庶商贾往来舟车四集楚府自洪武初立国有三护卫官军及仪卫司旗校俱无调遣四五十年之间生齿繁育粮饷充积造船以千计买马以万数兵强国富他藩莫及而卫所之官多结为姻亲枝连蔓引小人乘时或有异图实难制驭伏乞  皇上勿为疑虑断自  圣衷于今无事之时托以京师粮储不充命重臣与湖广三司选其护卫精锐官军给粮与船令运至北京因而留使操备则剪其羽翼绝其邪谋王可以永保国土而朝廷恩义两全矣  上不纳顾谓侍臣曰从来楚国无过  祖考待之皆厚朕尤加意礼之瑄何其过虑也调兵运粮一时权宜运毕则遣归拘留操备上失宗亲之心下失军士之心鄙哉瑄也
　　○丁巳  上亲阅举人所对策赐林震等一百人进士及第出身有差
　　○赐朝鲜国贡使李□□□等宴
　　○顺天府尹李庸奏初发三河诸县民丁助修密云中卫城缘工役繁重未能即完今东作已兴乞发遣归农秋成之后复令供役从之
　　○戊午  上御武英殿偶与侍臣论汉以下创业诸君侍臣有言汉高帝之大度有言唐太宗之英武有言宋太祖之仁厚不相下者  上曰唐太宗宋太祖皆假借权力袭取天下唐太宗惭德尤多汉高帝及我朝  太祖皇帝起布衣光明正大可比而同然高帝除秦苛政而礼文制度不修我  太祖皇帝剪除群雄革前元敝俗申明中国先王之教要为过之侍臣皆叩首以为至论
　　○赐进士林震冠服银带余各钞五绽赐宴于行在中军都督府
　　○赐瓦剌使臣脱火歹等二十二人彩币表里有差
　　○改新调狭西中护卫官军为神武前卫居定州左护卫为神武右卫居真定而以神武前右二卫合为义勇左卫
　　○行在工部尚书吴中奏南京及浙江等处工匠起至北京及于随驾各监上工者俱未有定籍请令附籍于大兴宛平二县庶有稽考从之
　　○广恩伯刘才卒才字子才凤阳府霍丘县人元末为元帅  太祖皇帝龙兴率众归附授百户洪武中升府军左卫千户进大宁后卫指挥佥事卫改营州中护卫仍为指挥佥事从  太宗皇帝靖内难以功封奉天翊卫宣力武臣特进荣禄大夫柱国广恩伯食禄九百石追封三代永乐二十一年偕隆平侯张信理永平山海关二十二年从征沙漠至怀来病还才为人悃愊无华不为苟合亦不苟诋訾甚为  仁宗皇帝所重至是卒遣官赐祭命有司治葬
　　○己未进士林震等上表谢恩
　　○行在都察院奏北京国子监生许节等三人公差往应天府受民白金于律当徒  上曰为士当谨义利之辨诸生尚未受官便汲汲求利若使得位岂能卓然有立今太学诸生不少宜如律治之以示警
　　○辛酉宁化王济焕奏乞太原等县古城郝庄大陵城北享堂四处空地以资牧养  上从之敕镇守大同内官郭敬等毋擅侵扰以副优待宗亲之意
　　○赐朝鲜国使臣李□□□李孟畇尹须弥等三十五人钞彩币表里及金织文绮袭衣有差仍赐□□□等冠带
　　○行在礼部奏灵藏赞善王喃葛监藏巴藏卜奏欲建佛寺乞朝廷给赐杂用颜料  上曰彼造佛寺乃欲劳中国民不与
　　○太理寺卿胡概奏本姓熊因父幼孤随母改适胡氏遂冒胡姓乞复姓熊从之
　　○壬戌贵州乐平长官司副长官宋真广西南丹州土官知州莫真遣族人莫铭狭西岷州卫苟家平等簇番僧簇头各各癿恭各藏等贡马
　　○赐瓦剌等处贡使宴
　　○行在三法司奏苏州卫副千户张开源禽获强盗例应升赏缘开源先任百户已因禽盗得升虽今有劳难再升  上曰为强盗者皆轻生禽之亦犯危险况国家大信不可失宜如例升遂升开源正千户
　　○癸亥行在兵部上阳武侯薛禄恭顺侯吴克忠武进伯朱冕奉化伯滕定及诸将士杀获虏寇功状命行在礼部赏禄克忠钞人四百锭彩币六表里冕定各三百锭彩币二表里都督柴永正等六人各钞二百锭彩币一表里都指挥马昇等并军士一万一千二百六十二人共钞四十一万八千二百三十锭绢五百八十五匹绵布一万二千七百四十八匹
　　○国子监吏郭弘奏臣本监生永乐十二年以历事勤谨吏部引选因疾步趋不前发充吏屡诉年老有司不准今臣年六十有八乞免役还乡  上谓行在吏部臣曰近时凡吏之老疾者悉放免何独此人不免假令有过谪之为吏已十余年可使之老死刀笔乎即放遣归
　　○甲子宁化王济焕奏本府旧除教授一员后起送吏部今有子五人皆堪入学请除教授俾专训诲  上谓行在吏部臣曰人未有不学而能成才德者苟失时不学纵有羙质亦徒然矣宗室子弟其伴读教授有阙宜速选授不可稽误
　　○广西上思州土官知州黄智永安乐州土官知州李华崇善等县头目刘远遣吏目黄吉等贡马
　　○行在中书舍人胡＜氵靓＞奏九年秩满当升用有老母在乡乞改除近乡教职以便养行在吏部言中书舍人考满当升欲改教官无例  上曰彼欲就卑以便养其志可嘉宜从之
　　○乙丑贵州宣慰使安中遣舍人安此四川播州宣慰使杨钦遣长官李钦广西镇安府土官知府岑永寿遣头目岑昔等来朝贡马及金银器皿方物
　　○丙寅升行在贵州道监察御史李立为广东按察司副使行在户科给事中宋徵为山东按察司佥事山东道监察御史张敬为云南按察司佥事行在行人司副郑雍言为河南按察司佥事皆以任满考最故升留雍言于内府授小内使书擢进士胡敬丁宁监生李柰萧清李雯苏恒杨仕敏张清于奎为行在监察御史敬恒浙江道宁广西道柰湖广道清江西道雯贵州道仕敏山东道张清四川道奎狭西道复叚准河间府通判升从五品禄盖以任满当迁其民奏乞留之故也黜行在监察御史张昇为芜湖县知县李光学为高邮州兴化县知县邓敬为永福县知县以都御史言昇光学怠于职务敬不胜任故也降行在监察御史龚遂为四川布政司副理问山西按察司佥事刘敬为建平县知县遂受贿更赦敬不胜任皆以风宪故降用之
　　○赐广西镇远州土官知州赵得茂上下冻州土官赵庆隆四川八郎等安抚司土官舍人阿儿结牟力劫等簇剌麻乐觉先结云南大理府河泊所土官杨定湖广前安定军民宣慰司宣慰使剌大送用孙向海隆等钞彩币表里有差
　　○行在吏部奏会试副榜举人胡志等六百八十九人当授署学正教谕训导其中尹昌等七十人告愿入国监读书者有例陈文昇年十九已食廪膳告还乡依亲读书旧未有例  上曰愿入监者如例年少愿依亲者亦从之彼有志于学又得在父母之侧且与平昔师友相琢磨学亦可进
　　○行在兵部奏各卫故总小旗幼男今应给粮优餋俟出幼补役  上从之因谓尚书张本等曰  祖宗立法微劳必报如此类皆是仁厚之意虽万世行之可也本等顿首曰  陛下圣德恪遵成宪臣等敢不钦承
　　○宣府总兵官都督谭广等奏永宁卫永宁县皆在平川又有隆庆卫军相杂屯住旧无城垣可依县北有地若筑城缓急可保计工当用一万人今止有五千人请发顺天府及关内诸卫军民协助  上谓行在工部尚书吴中等曰边城当筑但时当耕种未可妨之
　　○广西总兵官都督佥事山云上征剿柳州府蛮寇斩首之数  上谓尚书张本曰蛮性好乱自取死可憎亦可悯其令云善绥抚制驭使不得为寇亦所以保全之也
　　○巡按湖广监察御史陈搏奏湖广浙江各处河路每遇运物官船经过俱用军夫挽送每船率二三十人船多则用一二千人而督运者率意多取又加猝暴因缘索财人被其害请敕所司自今给与文书必湏斟酌缓急应用夫若干明白注写其余进纳金银之船悉以额置船夫自送为便又言诸处关津以军人守把本以防奸近年以来守关军并缘为奸甚者乘风潮不测邀阻行舟逼取财物为害百端乞敕所司移文三司及直隶府卫同巡按监察御史按视凡近城关津及巡检司非冲要之处者悉革去从之
　　○太白昼见
　　○丁卯  上闻赵王高燧有疾遣中官赍书币药物星驰往问
　　○升行在锦衣卫指挥佥事任启为本卫指挥同知仍掌镇抚司事
　　○赐建州等卫指挥佥事李满住毛怜卫故都督莽哥不花子官保奴等彩币表里绢布金织纻丝袭衣有差
　　○行在吏部奏主簿周显因差往浙江至海宁县之硖石获强盗二十余人例当升赏然前无民官获盗之例  上曰给榜定赏格正欲捕盗榜以令众令以示信岂间军民官耶其升赏如例
　　○山西赵城县知县张秉有罪诛秉差役不公民有欲诉之上司者秉执而杖杀之民妾又欲诉执而杖之烙其肢体亦死行在刑部论于律当斩  上曰县令民父母当爱民如子今以私意杀一家二人是民贼也无故伤人畜产食人瓜果尚有罪况杀人乎斩之如律
　　○行在工部奏炒铁囚徒一百十八人自陈役满初有令满日就配所为民今愿再役三年还原籍从之
　　○应城伯孙杰有罪下狱初杰受命往凤阳诸郡印识马所过贪暴盱眙县官畏杰酷刑歛牧马之家白金七十两赂之江都县官亦歛白金二百余两赂之巡按御史李叙廉得其实以闻  上命行在都察院俟杰归治之至是归右都御史顾佐奏请鞫之  上曰杰为大臣受禄不少当谨身率下为国家恤小民乃贪虐如此计所至害人未必止此命公侯伯五府六部大臣鞫之皆实遂下狱仍追其赃
　　○行在工科给事中陈祥坐窃书掌科给事中薛广姓名用印发文书事觉谪煮盐
　　○戊辰升大理寺卿熊概为南京都察院右都御史四川布政司右参政叶春为行在刑部右侍郎
　　○赐云南之云南县安南坡巡检司故土官巡检弟李珍等钞彩币表里有差
　　○增置嘉兴府秀水嘉善桐乡平湖四县先是巡抚苏松等处大理卿胡概言嘉兴府所属嘉兴等三县为里一千九百三十有九民二十九万六千三百户税粮八十五万余石课程军需等项视他府加数倍政繁事冗宜增设县治建官分理  上命行在吏部员外郎奈亨往同浙江布政司按察司相度其地询访其民计议以闻至是亨还奏嘉兴县宜分置二县一于附郭一于魏塘镇崇德宜分置一县于凤鸣乡海盐宜分置一县于当湖镇  上从之命嘉兴附郭置秀水县魏塘镇置嘉善县凤鸣乡置桐乡县当湖镇置平湖县吏部除官礼部给印
　　○行在户部主事张衍言近赐庆都公主地旧该月纳钞三千六百贯  上命除之
　　○赤城备御都指挥佥事汪贵奏独石诸驿军士二百余人旧皆驿餋马递送比虏寇掠去马驴遂移置诸军于长安岭今二百余人及各处取至清出新军并补伍军多以无粮逃窜乞不为常例如开平守城军士暂给月粮与备御军士相兼守备从之
　　○己巳命大学士杨士奇杨荣金幼孜曰新进士多年少其间岂无有志于古人者朕欲循  皇祖时例选择俊秀十数人就翰林教育之俾进学励行工于文章以备他日之用卿等可察其人及选其文词之优者以闻于是士奇等选萨琦逯端叶锡陈玑林补王振许南杰江渊八人以闻  上命行在吏部俱改为庶吉士送翰林进学给酒馔房舍月赐灯油钞悉如永乐之例复命兵部各与皂隶  上又顾士奇等曰后生进学必得前辈老成开导之卿等日侍左右无余闲其令学士王直为之师尝提督教训所作文字亦为开发改窜卿等或一两月或三月一考阅之使有进益如一二年怠隋无成则黜之又命礼部尚书胡濙曰进士新入翰林各赐文绮衣一袭钞三百贯
　　○四川威州剌麻伽瓦藏卜等来朝贡马
　　○平江伯陈瑄言馈运四事一南京及直隶卫所运粮官军递年选下西洋及征进交阯分调北京通计二万余人又水军右等卫官军今年选下西洋者亦多俱无军拨补今江南民粮止运于淮徐临清三处却令官军运赴北京比之上年须增儧运以足岁用然军少加运亦艰乞以南京并湖广江西浙江及直隶卫所附近府县清出远年迷失旗军见在寄留操备者选其精壮补数一山东都司旧调兖州护卫旗军一千三百人运粮宣德元年鲁府奏留修理王府本司以登莱宁海胶州四卫所旗军拨补缘俱近海路远来迟况其军士不谙水运往往误事今济宁等卫旗军亦有拨缘海备御者请令所有司计议以登莱等卫所官军遣还备御仍以兖州护卫所留官军或济宁等卫贴守捕倭官军运粮一湖广都司瞿塘衡州九溪水州水定茶陵长宁夷陵直隶宁山潼关汝宁等卫所官军每岁以路远来迟有误运粮请以湖广武昌及河南宣武等卫所清出寄操旗军代之其湖广瞿塘等卫运粮官军止令专于本处采木每年一送至淮安造船庶省民力一浙江缘海昌国等卫运粮官军已经奏内地卫所官军易换然嘉兴松江等处俱系偏僻之地守御官军别无操备亦无他役请以拨补各卫欠数领船运粮  上悉从之
　　○庚午擢第一甲进士林震为行在翰林院修撰林文为编修
　　大明宣宗宪天崇道英明神圣钦文昭武宽仁纯孝章皇帝实录卷之六十四
　大明宣宗章皇帝实录卷之六十五昭
　　宣德五年夏四月辛未朔享  太庙
　　○遣中官祭司灶之神
　　○命成国公朱勇提督在京诸卫幼军舍人操练
　　○壬申  上御左顺门谕行在工部尚书吴中等曰方今正当播种缘河烧甎运石军民皆罢遣归农毋以末务妨之
　　○命故大宁都指挥佥事傅昇子宗舟袭为旗手卫指挥使羽林前卫指挥使丁和子玉指挥同知刁贵子信张祥子旺燕山右卫指挥佥事蒋福弟禄大兴左卫指挥佥事蒋雄孙英俱袭职羽林右卫指挥佥事刘顺老疾命其子勇代
　　○命辽东都指挥佥事徐忠致仕时忠以老疾乞就闲故从之而以其子徽为金吾右卫指挥佥事
　　○赐灵藏等处僧舍剌藏卜乌思藏牙儿加寨头目管卜儿加等钞彩币表里及金织纻丝袭衣僧衣有差
　　○癸酉广西向武州故土官知州黄谦昌子宗荫云南太和县土人杨荣等贡马
　　○旌表孝子康祥刘原真赵绅及节妇陈氏烈女朱氏等十五人祥大名府南乐县民母患风疾祥斋祷于神母疾愈继患疮癣祥又祷愿以身代忽遍体皆癣毋疮遂痊母年七十卒负土成坟庐墓三年原真山西翼城县人事父母至孝旦夕不离侧父平为知县致仕还家年八十终原真既葬父露宿坟域中三年有异草生其傍绅浙江诸暨县人父让礼为高邮州学正考满赴京至武城县堕水绅奋跃入水救父竟抱父同死事闻俱旌其门曰孝义○陈氏苏州府吴县民王友谅妻年二十有四丧夫家贫父母欲改嫁之不从自誓守节彭氏淮安府安东县民苏希瞻妻沈氏神策卫小旗张善保妻张氏延安府肤施县民陆立望妻刘氏锦衣卫卒史鉴妻孙氏湖广龙阳县民史源济妻时氏河南祥符县民魏安仁妻刘氏祥符县民燕从义妻曾氏江西吉水县民周伯循妻石氏武功左卫卒张定定妻范氏真定府枣强县民蔡福厚妻孙氏南宫县人监察御史孟著妻单氏羽林右卫小旗张顽儿妻吴氏云南前卫卒严士良妻俱年少丧夫贫居守节孝事舅姑抚育孤子有成事闻俱旌其门曰贞节朱善真锦衣卫校尉朱旺女许嫁校尉丁贵贵以疾卒善真号恸不已父母止之曰汝年少可别适何苦乃尔女曰身既许丁氏即其妇也宁死不改图遂自经事闻旌其门曰贞烈○行在三法司奏杭州前卫百户李真守关津使老军邀阻行人需索财物月纳有定数不足击之死湖州千户所百户李智冯木□鼎阴使强盗行劫而以所劫财归已又以私怨杀无罪四人于律皆当斩命斩于市
　　○昏刻月犯五车
　　○甲戌坤城等处使臣者马力丁等贡驼马
　　○监察御史李笴给事中贾谅等劾奏阳武侯薛禄朋比不敬初应城伯孙杰以印马受赂事觉  上命公侯伯文武大臣诘责之禄党杰有狠愎语成国公朱勇于公朝以闻  上不问禄不出班谢过于是笴等交章劾禄  上曰武臣不知礼姑宥之
　　○江西按察副使刘洵奏万载县民多因艰窘逃徙其户内税粮盐钞有司每令民包纳历久艰难乞止于见在户内徵纳逃者免徵从之仍命行在户部令有司招抚其民之逃者
　　○乙亥行在锦衣卫军顾顾旺妻赵氏一产三男命给赐如例
　　○辽东等处居住女直副千户开原保等来朝贡马及方物
　　○山西左参议王俊与沁州知州杨瑀判官游萃挟妓饮酒又受瑀等银绢巡按御史廉察以闻  上谕右都御史顾佐曰人无私欲乃能立事功一受私即志屈气馁岂能立事参议方面之臣所为如此岂能施善政邪令御史治之如律
　　○行在三法司奏重罪应斩绞者十七人  上取奏牍亲阅之曰杀人者必死其中有诬告人致死者比之操刃故杀宜有不同皆杖一百发戍辽东于是免死者十人
　　○丙子赐贵州乐平长官司副长官宋真广西南丹州土官族人莫铭狭西岷州卫苟家平等簇番僧簇头各各癿番僧恭各藏等广西上思州土官知州黄智永安乐州土官知州李华崇善县吏目黄吉等钞彩币表里有差
　　○阳武侯薛禄奏永宁卫团山及雕鹗赤城云州独石四站最为紧要应筑城堡当用夫匠五万人人赍两月粮防护官军用万人医者二十人  上命所司悉如数给之
　　○行在户部奏山西平阳府吉州临汾等一十州县春忧亢旱秋早霜民田地五万二千九百三顷九十七亩皆无收赦请免其应徵秋粮三十四万一千八百八十九石有奇又奏近客□有告中纳淮浙盐粮者其所纳粟米多杂以榖若欲全收细米诚为艰难宜令每石加米二斗以来□贾俱从之
　　○丁丑  皇太后圣节上率亲王上寿宗室诸王各遣人奉表贺文武群臣命妇行贺礼
　　○戊寅命阳武侯薛禄丰城侯李贤等率师筑赤城等处城堡敕大同总兵官武安侯郑亨发军一万人大同府发民夫五千人宣府总兵官都督谭广发兵一万一千二百人保安隆庆蔚州共发民夫八百人赴役仍令以精骑一千五百防护皆听禄节制并赐之诗有出车命南仲城齐维山甫之句禄稽首受赐退问少傅杨士奇南仲山甫何如士奇具以告且曰  上以古之贤人待尔也禄拊心曰禄本武夫安敢望前贤然  上所命亦不敢不勉庶几万一有以报  上恩
　　○命南京署刑部侍郎成均往苏松等处专理农务○湖广长沙府奏江西永新县梅花洞贼萧启宁萧彦真等合茶陵等县贼廖武绍等流劫杀人敕湖广江西二都司量调官军以都指挥率领剿捕毋遗民患
　　○释御史李骥初骥巡视通州仓遇军斗高祥等盗粮执而鞫之祥父妄告祥同张贵等盗米骥受贵等白金纵之不问而独问祥行在刑部当骥绞罪骥上章诉冤  上曰御史既擒盗岂有受赃之理若其受赃即此事皆泯灭不发安肯尚存事端命尚书侍郎都御史等官同讯之至是覆奏骥实冤但应奏不奏当杖  上曰既实冤并免杖令复职因谕刑部侍郎施礼等曰人命至重尔等论刑何为不详慎骥不自言几于枉死后将何以使人礼等顿首谢
　　○己卯建川卫都指挥李满住等奏欲于朝鲜市易而朝鲜不纳  上遣敕谕之曰朝鲜国王素守礼法其事朝廷小心敬慎不与外交于理为宜尔等既受朝廷爵命亦当禁绝外交毋纵下人侵越邻境若欲市易听于辽东境上不尔禁也
　　○赐瓦剌坤城等处贡使脱火歹等宴
　　○行在户部奏定各处中纳盐粮则例京仓云南安宁等井盐每引米五斗宣府卫仓淮浙盐每引三斗五升山东福建盐每引二斗河间长芦盐每引四斗四川广东盐每引二斗山海卫仓淮浙盐每引三斗五升山东福建盐每引二斗河间长芦盐每引四斗甘肃卫仓淮浙盐每引米豆麦四斗宁夏卫仓灵州盐课司小盐池盐若狭西山西所属客□每引米麦四斗五升宁夏卫并所属客□米六斗又奏定独石开中盐粮例淮浙盐每引米二斗五升山东福建河东广东四川盐俱一斗五升云南安宁等井盐三斗初阳武侯薛禄言立赤城等处城堡宜广储积于独石开中盐粮遂命户部议至是议奏俱从之
　　○昏刻月犯轩辕
　　○庚辰哈密忠顺王卜答失里遣使臣指挥佥事速来蛮广西思明等府土官知府黄＜王冈＞遣族人黄明等来朝贡马
　　○调行在交阯道监察御史陈榖于行在福建道浙江按察司副使许铭于湖广按察司以亲丧服阕也
　　○南京国子监司业陈敬宗奏先圣庙及两庑厨库太学六堂及诸生斋舍皆年深损坏失今不修恐工费愈大  上谕行在工部尚书吴中等曰庙学以尊礼先师教育贤才非细务其行南京工部即与修葺
　　○山东布政司奏济南府高唐等州县去年旱田禾无收民多饥窘  上命行在户部遣官驰往发本处仓粮赈之
　　○日生左右珥色黄赤随生白虹贯两珥
　　○辛巳有建言请设谏官者  上曰  祖宗建官有定制但朕有过失令中外大小之臣皆得谏而纳之不为迕岂不所得者多欤因谓侍臣曰三代以下人君唐太宗善纳谏当时之臣若魏徵王圭亦善谏故有贞观之治宋太祖尝曰唐太宗受人谏＜锍-釒＞常自引咎不以为耻不若己不为非使人无可谏二者孰是侍臣对曰宋太祖所言为优  上曰宋太祖固是务本之论然人所行岂能皆是若禹闻善言则拜汤从谏弗咈改过不吝禹汤犹取善于人况其下者乎朕以为君人者当以太宗为法
　　○行在礼部尚书胡濙奏监生周琮等九百人给假省亲还乡违限有半年一年之上者贪恋乡土请逮治之  上曰人情固是恋土然亦有父母在不忍遽离者但移文趣之
　　○广西浔州大藤峡猺贼合龙头山贼行劫乡村掠人财守备都指挥陈全坐视不率兵剿捕巡按监察御史张善请正其罪  上命总兵官都督山云治之
　　○四川龙州土官知州薛忠义等奏本州密迩番戎旧无城池近者番人作耗率众征剿有功乞改龙州为宣慰使司置城堡垛集土兵镇其地  上命行在兵部同吏部议尚书张本等言龙州自洪武初大军平蜀开治建官所管土民有警则征调无事则耕种行之已久夷民服从今忠义以镇番为名欲改设衙门增其品秩且既筑城置军将亦难制  上曰卿等言是只循旧规勿有改作
　　○壬午赐贵州宣慰司舍人安此等四川播州宣慰司长官李钦等广西镇安府头目岑昔等钞彩币表里及绢有差
　　○乌思藏阐教王头目朵令遣来锁扎失思奏愿居京自效命为所镇抚赐冠带金织袭衣彩币钞布仍命有司给房屋器皿等物如例
　　○行在工部尚书吴中奏河南民夫赴京用工者多逃逸请逮送法司罪之  上曰朕闻管工官吏需索虐害非止一端故致其逃逸若逮送法司人何以堪但行文有司促其来尔亦宜戒饬管工者勿蹈前过有犯必不宥
　　○癸未重修玉牒成少傅杨士奇太子少傅杨荣以进  上览之曰古人重世谱盖欲正伦理笃恩义我国家宗族之盛皆由  祖宗积德所致又曰今于朕虽有亲疏然泝所自实本于一人朕何敢忽士奇等对曰周自后稷以来世积忠厚是以子孙众多维持王业所历年世最远国家世德隆厚故本支繁衍  陛下又远宗帝尧明俊德以亲九族将来盛福当过周家  上颔之曰然
　　○升署行在刑部右侍郎按察副使魏源为河南左布政使起复左布政使李昌祺仍任河南时河南旱灾民多流亡命侍郎许廓往抚辑之廓至河南奏缺布政二员乞选任廉能斡济识大体者其府县亦多缺官上以源署刑部廉正有为持升布政使俾驰驿之任行在吏部因奏河南左布政使李昌祺在河南久廉洁宽厚民悦其政前以丁父忧归计将服阕亦请起复  上从之命昌祺驰驿赴任又命府县所缺官即选择除授必得廉厚之人乃称任使○赐广西向武州土官舍人黄宗荫云南太和县土人杨荣等钞有差
　　○行在吏部奏狭西按察使孙硕有疾不能任事宜罢归从之
　　○修居庸关道路
　　○甲申升太子少傅工部尚书兼谨身殿大学士杨荣为少傅尚书大学士兼职如故
　　○夜有流星大如杯色青白有光出东南云中东南行至浊
　　○乙酉遣安南头目陶公僎等赍敕还谕黎利曰朕惟  太祖高皇帝混一天下安南陈氏首先四裔摅诚归化载在册府又以陈氏施泽于其国久人心未忘肆前命求陈氏之后以主国事盖欲徇民之心奠安一方今安南头目耆老共言陈氏之后已绝无从访求如前所奏又言尔利谨厚抚绥有方甚得民心可堪管摄朕用嘉悦盖从民所志朕之素心其广集安南头目耆老更询陈氏如果无后连名奏来朕与处置兵器以卫民也安南之民皆朕赤子今留在彼与在此同已寘不问惟朝廷官吏军人及其家属之未归者皆有父母妻子之望恩爱隔绝其心如何夫便己之私而独人父母孤人之子寡人之妻仁者不为  天地鬼神鉴临在上非仁不佑厥应惟彰其悉遣归庶几受福之道赐公僎等钞有差
　　○少傅工部尚书兼谨身殿大学士杨荣奏今蒙  圣恩升臣少傅仍兼尚书学士二职三俸兼支愿辞学士俸其少傅俸如前于原籍关支在京止关尚书俸从之
　　○丙戌行在都察院奏应城伯孙杰以受赃系狱今病请医治疗  上曰武人嗜利积习则然岂独杰哉姑遣归治疾
　　○戊子柳城等处头目阿黑把失贵州贵竹长官司副长官刘荣等遣头目宋礼等来朝贡马及方物
　　○赐坤城等处使臣者马力丁等二十四人哈密忠顺王所差奏事指挥舍黑马黑麻等二人彩币纻丝表里绢有差
　　○行在礼部奏都察院右副都御史陈勉父卒例应赐祭从之
　　○己丑起复浙江左布政使黄泽山西左布政使马璘湖广按察副使俞上悦至命复旧任
　　○命前四川石柱宣抚司宣抚马应仁子镇为宣抚初应仁有罪应死贷死谪戍至是  上念其祖克用尝效力于  先朝命求其子孙之良者用之至是其土人皆言镇德性惇实众所服从故有是命
　　○赐辽东等处居住女直副千户开原保等钞及纻丝绢布袭衣有差
　　○行在吏部奏工部右侍郎蔡信任满九年于例当升  上曰信在祖宗时以营造有劳特授是官今复任足矣
　　○辛卯置义勇左卫经历司经历一员仓副使一员
　　○壬辰裁减贵州铜仁府大万山长官司大崖土黄坑水银朱砂场局副使一员
　　○癸巳广西都康州土官知州冯斌及龙英州护印头目赵义餋利州护印头目赵启忠州护印头目黄雄思陵州护印土官子韦昌等来朝贡马
　　○甲午易州奏蝗蝻生  上谓右都御史顾佐曰今禾苗方生宿麦渐茂而蝗蝻为灾若不早捕民食无望即选贤能御史往督有司发民并力扑捕初发扑之则易若稍缓之即为害不细○丙申命故泰宁侯陈钟子灏封泰宁侯
　　○哈密忠顺王卜答夫里忠义王脱欢帖木儿奏求婚姻礼币瓦剌顺宁王脱欢亦奏求弓刀等物命悉与之
　　○丁酉阳武侯薛禄奏开平岁运粮四万石人力不齐请令行在兵部五府议其用力多寡立为定例  上命尚书张本与五府议本等议自京师至独石立十一堡每堡屯军士千人各具运车计日半可毕一运三日则运粮二千石六十日可运四万石其包席就所发仓给之布囊则官给之别用军五百人专于京仓发运之际应杂役如运车猝难办集量给官驴运去其粮运至独石新城内置仓收贮令开平备御官军分番于独石搬运副总兵都督冯兴专领军防护  上从之仍命武进伯朱冕总督
　　○行在户部奏甘州寓居回回沙八思等中纳盐粮该支两浙盐一万一百二十五引今浙盐少请以山东盐如数给之马儿丁等应支两淮盐五万二千三百引今淮盐亦少请以河间长芦盐如数给之从之
　　○工部尚书兼詹事府詹事黄福建言三事一言足食之要惟国朝稽古为治民输税粮军卫屯种边境有□贾中纳盐粮乡社有仓赈济民饥所以国有储积军士饱食边无空廪乡无饥民永乐间虽营建北京南征交阯北伐沙漠而供给未尝乏绝近年以来无大营造征伐之费当有数年之积而仓粮每岁仅足设有水旱之灾征调之用将何以给之臣窃为此虑为今之计莫若以操备及营缮官军之近京师水路者摘十万人于济宁以北卫辉真定以东缘河屯种离京不远可以调用其岁收子粒则从轻取之初年自食次年人收五石三年收十石岁可得一百万石又京仓省支口粮六十万石原卫省支月粮一百二十万石岁得粮通二百八十万余石矣其淮浙长芦官盐严禁私贩每岁会计除边地足用外余者召□于京仓纳米务足一百万石更将两广福建税粮各随所产折收绢布疋运至济宁官库收贮每岁差官支出就济宁以北丰熟之地增价收籴置仓收贮其营缮民夫口粮各于原籍关钞令其买食而操练赴京官军口粮若不通舟楫者仍在京支给路通舟楫者于缘河粮多官仓支给就所坐船顺带食用姑以十万人为数京仓岁可省支六十余万石以所省并所收计之纵有虗耗每岁所积不下四百万石加以直隶民纳税粮并官军儧运之粮通计之不但岁用充足而仓廪有储积天二言足兵之道兵者国之大事不可一日不讲必制之有道餋之有法统之得人则兵可足今天下卫所之兵多有亡故有丁者追补无丁者久缺为今之计凡腹里卫所缺者莫若于附近郡县十丁以上田不及五十亩殷实民户选补其边卫有缺以各处犯死罪者以近就近发补则士伍不空矣然又不可不餋其锐必令所司免正军之杂役使专操屯存户下之老幼使治生产则有以餋其生而又严禁私役掊克之害则精锐之气自不挫矣又令天下都司凡卫所官及在间旗军有廉能智勇者礼送至京五府会官试验堪大用者则授之以职任之以事则所统者无庸劣之人屯守攻战无不克矣三言省役之法古之为治者必资民力其用民力必不夺农时所以民得遂其生虽役之而不知劳也后世使民非复古道竭其力而伤其生由是怨咨兴焉姑以今日言之河南山东并直隶军民既缘河置窰烧甎又运江南所采材木自春及秋无有已时力既疲惫食且弗给总率者不体朝廷宽大之意又加之剥削残暴人何辜焉为今之计宜令苏息甎之已烧者材木之在途者运至余皆停止姑使军民宁家俟有大营建则复召至而力役可省矣  上览而嘉之命行在户部兵部曰黄尚书所言三事有益于国家军民其即计议行之勿视为虗文因降敕召福曰卿  先朝老成尽心国事朕心所嘉可即驰驿还京时福请告归莱州焚黄也
　　○戊戌行在都□□言监察御史姚兼善巡按江西受人请托纵放有罪  上命谪山东煮盐
　　○己亥直隶保定府满城等县奏蝗生  上命行在户部遣人往捕必尽绝乃已
　　○行在兵部劾奏会宁伯李英奏求西宁卫指挥李潜等五十一人随从缘五十一人者皆随驾官军且旧例京师公侯伯皆无官军随从此属违法宜下法司治之  上曰此见其无状之心履霜之训以防微也勿与亦不必罪
　　大明宣宗宪天崇道英明神圣钦  昭武宽仁纯孝章皇帝实录卷之六十五
　　大明宣宗章皇帝实录卷之六十五终
　明宣宗章皇帝实录卷之六十六
　　宣德五年五月庚子朔代府长史戴礼奏代王年老久病府中诸事初凭广宁潞城诸王发遣今广宁奉母外居潞城而下亦以婚礼出外虽王有二幼子在侧皆未谙事凡诸启陈皆不见答臣等虑迎接诏敕及进表笺必至稽误今世孙仕壥年已十八未尝一见伏望敕谕代王俾世孙代理国事奉上抚下庶为无失  上是其言致书代王曰叔祖春秋高起处为劳府中诸事下人无所禀承今世孙仕壥已长可令代为发落望善教之使习趋正道又敕仕壥进学善事祖父及诸叔国事悉与长史计议启祖王而行又敕长史戴礼等善辅世孙俾笃于忠孝云
　　○辛丑  命故山西都司都指挥同知蒋盛子兴都指挥佥事刘兴子敬俱袭金吾右卫指挥使
　　○赐哈密忠顺王卜答失里所遣使臣指挥佥事速来蛮等三十五人彩币表里及绢有差命速来蛮赉敕及彩币归赐卜答失里
　　○行在后军都督府奏宁山卫指挥使李昭毁城楼以造私居私役旗军岁割漆二千斤办料豆八百石科各所铜钱六千三百斤占耕官军屯田百余顷收粮虗卖实收一万余石歛各屯子粒二万余石减克军粮五百石皆入巳军吏二人欲奏之遣人追回皆杖杀之请治其罪  上谕都御史顾佐曰为治之道赏善罚恶而已其恶如此不可不治即擒治如律
　　○行在礼部言广东都司遣镇抚杜鉴送纳降香二千斤亏一百八十斤请罪之仍责倍偿  上曰朕常闻远方输京之物虑以不足取罪必增十四五以来此必京库称重之毙不问亦不责偿
　　○壬寅行在都察院请差御史巡按福建广东  上命章杲陈汭因谕之曰御史出巡先湏考察官吏官吏守法然后百姓受福凡为恶有迹者易于惩治其有贪暴虐民而强辩饰诈及外视善柔心寔险恶者□□取要明白究寔若徇私废公媕婀姑息容恶长奸使百姓受害则尔罪均杲等顿首受命
　　○四川石柱宣抚司遣把事刘显昌土鲁番城番僧佛先等来朝贡马
　　○增置口北缘边诸堡先是北边自怀安西阳河至永宁四海冶山口四十四处皆可通人马每处守备官军或百人或三五十人保安卫指挥李璟请益兵立堡以固守备  上命总兵官都督谭广等审度广奏其间三十九处宜益兵立堡每处益兵五十人从之
　　○夜有流星大如鸡弹色赤尾迹有光起轩辕西北行至浊
　　○癸卯敕行在吏部曰朝廷诰敕本用褒勉臣下尽心职事与夺皆湏适当凡应授诰敕官员其未授之先曾犯赃罪已经赦宥者悉免追夺若授诰敕之后犯赃罪虽经赦宥皆追夺著为定例
　　○赐朝鲜国王李祹刀剑银币等物  上嘉祹屡贡方物笃于诚敬故厚答之
　　○赐广西思明府土官族人黄明贵州贵竹长官司头目宋礼及柳城等处头目阿黑把失等钞彩币表里及绢有差
　　○总兵官平江伯陈瑄言淮安西湖河□山□干□乃牵挽舟舡往来通路比因风浪冲激岸多崩塌椿木不存淮安府满浦五坝闻废已久其官吏坝夫俱无差役乞令守视西湖堤□山□干□遇有损坏就令修治从之
　　○甲□□□节赐文武群臣扇及宴
　　○乙巳行在兵部奏昨工部尚书黄福言天下都司宜令都指挥于所属官员或在伍及替闲旗军内每岁慎选智勇廉能一人礼送来京都府会官从公试验果堪大用则用之宜如所言悉令选举  上曰此言诚是天下未尝无才但患访求未至耳然亦不可滥举以塞责其令尽心访举勿有遗才蔽匿不举者罚若滥举亦不恕
　　○调山海卫左中二所并原调常山中护卫官军之在永平诸卫者于辽东广宁前后屯卫寄住仍命俟春暖筑城屯种从总兵官都督巫凯奏也
　　○丙午复行在锦衣卫指挥佥事□喜韩秀实职喜等初以匠艺淂官有罪罚役至是宥之
　　○赐广西都康州土官知州冯斌思陵龙英餋利忠州等州护印土官子韦昌头目赵义赵启黄雄等钞彩币有差
　　○监察御史金濂言淮安等处粮储每岁收支动以百万户部尝遣官监临今皆取回仓官攒斗管束不周因时作毙仍乞遣官监督为便又言郡县官洪武间有政绩显著者朝廷遣使劳赉近年贪浊者多廉洁者少乞令按察司巡按御史询察其实果有廉能者具奏亦加劳赉则贤否有别人皆知劝  上嘉其言  命行在户部礼部行之
　　○丁未  命尾剌顺宁王脱欢所遣使臣脱火歹为都指挥佥事余授官有差  上嘉脱欢之诚故授脱火歹等以官  命羽林前卫指挥使孙观等赉敕偕往赐脱欢盔甲彩币等物乃赐其属演克阿剌等彩币有差
　　○阳武侯薛禄奏今口外开中盐粮请置开平卫广积仓副使一员从之
　　○戊申  命都督佥事陈敬充总兵官率领官军于蓟州永平山海等处备御
　　○命土鲁番城僧佛先嗣其故父法先之职为都纲嘉其躬来朝贡也
　　○庚戌郑王瞻埈奏凤翔城外四十里旧有安王竹园而韩王遣人守之愿与府中为牧地  上曰二王皆亲朕无所厚薄当以远近为断韩王在平凉去凤翔远且平凉多旷土宜畜牧竹园既凤翔地当与郑王乃遣书谕韩王俾与郑王
　　○命故必力工瓦阐教王领真巴儿监藏之子绰儿加监巴领占袭爵
　　○朵甘卫行都司都指挥使撒力加监藏奏年老乞致仕以其子星吉儿监藏代从之
　　○壬子南京光禄寺奏供给安王宫眷合用孳牲请遣人买于直隶府县  上谓行在礼部臣曰闻差使人出外先自索供给所费甚于官买但令移文有司支价买送不许遣人
　　○彭城卫指挥甘两勾军河南以迍军为由呼镇平王胙城王及马仪宾家火者索要玉系腰绦环帽珠及金银罗段行在刑部论两罪当绞  上曰礼蹴路马刍有诛何况宗室朝廷至亲今宗室家尚受其害况细民乎小人肆无忌惮当死但更审覆勿令有冤
　　○巡按直隶监察御史余思＜宀十见＞劾奏永平都指挥佥事萧敬纵放所部军士不严守备致寇入境杀掠又不出兵追捕贼去之后始以三十余人追至蟒山兵寡不敌退还后虽同内使马真等追贼至鸡林山下擒获人马亦难赎前罪  上曰闻鸡林颇捷可赎前过姑宥之仍停俸三月
　　○工匠有告内使韦宗盗官铜造镀金器物与外人其制过于御用器者  上命付法司治之如律因谕侍臣曰洪武永乐间内府所贮钱粮内官内使纤毫不敢动虽东宫亲王不淂取用欲用者必奏请今内官敢尔岂淂不罪又曰朕近日用一木水架工匠饰以彩色又间贴金朕恶其华侈遂命易之而小人乃敢僣拟遂  命司礼监榜谕各监局有盗官物及僣分者事发处死知而不首罪亦如之
　　○癸丑四川松潘祈命簇禅师出儿轮等来朝贡马
　　○公侯大臣徐景昌等奏会问应城伯孙杰往直隶府县烙马需要盱眙县丞刘安等白金事皆实于律应流如例罚役赎罪复爵  上从之顾谓侍臣曰君子务德小人畏刑彼以前人功勋荣受爵禄当修德畏刑以图保守今不修德亦不畏刑乃以贪赃获罪将何而目视人罚役薄示儆戒身如能改过庶几长久
　　○四川总兵官左都督陈怀多干预民事布政司按察司官稍有违误輙加凌辱各道监察御史劾奏之  上以怀出于行伍姑宥不问但以御史章示之且敕责之曰尔  先朝旧人特命镇守一方正当奉法循礼无骄无慢俾一方悦服乃为称职夫布政司重方岳之任按察司受耳目之寄尔皆当以礼待若其所行违法止可奏闻岂淂擅自凌辱今各道监察御史劾奏尔罪果若有之即尔违理行既违理何以服众朕姑置不问尔宜自省毋蹈前过特封御史奏章付尔观之自今尔专理军机要务凡军民诉讼悉归所司且成宪有定不可不遵下人纵恣不可不治敬之慎之用副朕委任之重○夜月掩房
　　○乙卯封小兴王志土□业生母马氏为懿简王夫人以永兴王奏乞名号故也
　　○荆王瞻堈奏府地窄隘请徙建昌府南城县司狱司廨舍于他所附城有闲田乞与本府为牧地从之
　　○以两朝实录成升纂修等官左春坊大学士兼翰林院侍读学士曾棨为詹事府少詹事仍兼翰林院侍读学士右春坊大学士兼翰林院侍讲学士王英右春坊右庶子兼翰林院侍读学士王直为少詹事英仍兼侍讲学士直仍兼侍读学士左春坊左谕德兼翰林院侍读周述为左庶子仍兼侍读侍读李时勉钱习礼俱为侍读学士侍讲蒋骥陈循俱为侍讲学士侍讲蔺从善为司经局洗马修撰刘永清邢宽胡穜为侍讲蒋礼为左春坊左中允编修周叙孙曰恭杨敬为修撰检讨王雄杨翥许彬周贵为编修五经博士陈继为检讨典籍张理为行人司行人孔目沈寅为司经局正字行在四川道监察御史陈叔刚为翰林院修撰儒士邹循为待诏生员朱诠为侍书行在礼部郎中蒋晖行在吏部郎中程南云升从四品禄兼翰林院侍书行在吏部员外郎夏衡宣嗣宗为本部郎中参议潘文奎令致仕行在礼部主事张习王观行在吏部主事苏镒户部主事陈中俱为本部员外郎行在大理寺左寺副洪益中为左寺正右寺副丘宗杨铉邵暹为寺正中书舍人萧湘张益凌寿胡宜衡为左评事解祯期周崇厚王璜寇厚为右评事知县万节为左寺副教授丘锡为建昌府学教授升正九品禄教谕梁萼为瞿州府学教授办事吏翁选等十人俱为县丞翰林院侍讲余学夔当升自陈老疾乞致仕从之
　　○瓦剌乞儿吉思之地万户别别儿的差副千户巴巴力等奏事至京赐彩币表里
　　○赐四川石柱宣抚司把事刘显昌及土鲁番城番僧佛先等钞彩币表里有差
　　○行在兵部奏山海一卫军逃者二千六百七十二人管军官不勾补例应降职者十五人应罚俸者一百六十五人悉具名闻  上曰边卫备御全仗军将虽智勇绝出一人能御几贼今一卫军亡者过半贼猝至何以御之如例罪之不可贷也
　　○丙辰以任满考称升行在翰林院修撰曾鹤龄为本院侍读检讨连智胡让待诏周迪行在中书舍人朱祚俱为行在翰林院修撰典籍牛麟李锡为检讨行在中书舍人事行在四川道监察御史饶礼为浙江布政司左参政行在刑部山东清吏司员外郎何回为山西布政司右参议吏部验封清吏司员外郎萧荣为河南布政司左参议擢进士龚锜为行翰林院编修锜与林震皆第一甲进士授官之日有疾至是疾愈如命之进士严恭陈悌魏淡邵宏誉孙泓监生韩伟张玉为行在监察御史恭交趾道宏誉广西道伟四川道玉浙江道悌江西道淡河南道给事中蒋辅监察御史林贲沈敬左玮孙钦布政司右参议李永年按察司副使谢孚亲丧服阕命复职辅行在户科贲行在福建道敬行在狭西道玮行在广西道钦南京广西道永年广东布政司孚狭西按察司复吴韫真定府获鹿县知县升正六品禄范永巢县主簿升正从八品禄皆以任满其民奏乞留之故复之而加其禄黜行在广东道监察御史苏霖为浙江萧山县知县山西道监察御史吴进为湖广衡阳县知县狭西道监察御史侯翀为四川绵竹县知县山西道监察御史张琛为山西布政司都事霖以犯赃会赦进等以不任职故也
　　○以南京浙江道监察御史陶圭为常州府武进县学教谕圭以犯
　　赃会赦当黜自陈愿为教职故有是命
　　○行在都察院左佥都御史李浚言洪武中直隶及河南山西等处俱设预备仓储随时豊俭歛散淂宜虽遇水旱民无饥馁近各处有司不能奉承德意致使仓储俱废倘年榖不豊贫民失所乞令所司如法修仓仍给官钱依时直收籴备用为便从之
　　○夜□犯斗○丁巳云南右甸生蒲头目莽寒遣叔阿类来朝贡马先是顺宁府生蒲阿答卜等出没为盗夷民不安云南三司请发兵捕之  上谓行在兵部臣曰彼窃盗耳遽加兵是激其为乱且令黔国公沐晟遣人招抚不服则用兵剿捕晟遂遣千户陈恺阿干通事叚保等往谕之恺闯知阿答卜等所潜处径往谕以  皇上不忍加兵之意莽寒等感悦以所属五千户向化愿入朝贡阿答卜亦散遣其党不复为盗民淂安居至是莽寒遣阿类随陈恺及阿干孙阿都鲁来朝贡马
　　○复应城伯孙杰爵初杰坐赃应流援例罚役以赎至是工部奏杰役满遂命复爵
　　○行在太常寺少卿徐善渊以奸罪罢为民初刑部论应徒会有敕＜宀十见＞恤罪囚官犯徒流者俱罚役复职吏部奏拟善渊别用  上曰淫污之人他职亦不可用遂罢为民○戊午云南贴吉里头目都乐纳兰底兀剌头目吞秃鲁麓川平缅土官宣慰使思任发遣头目刀门道等来朝贡象马及金银器皿方物
　　○辽东安乐州千户咬纳来朝奏愿居京自效赐彩币布帛仍  命有司给房屋器皿等物如例
　　○行在兵部言近差内外官出外于经过站驿挟势索取饮食等物非法考掠请令风宪官体访犯者具奏罪之  上曰朕亦闻之其揭榜各驿禁约但有犯者令具名奏来不奏者同罪
　　○辛酉敕总兵官阳武侯薛禄等曰既立城堡当用官军戍守不可不豫计如某处城堡湏用官军几何于何卫所定拨皆熟计以闻要当以近就近有益于国有利于军必湏两便乃为经久之计城堡毕工就行视烟墩有毙坏者皆修治如法
　　○癸亥升行在礼部郎中况钟等九人为知府先是  上闻除郡守悉由资格多不称任甚至有贪黩暴刻者至是行在吏部奏郡守阙九员  上命行在六部都察院堂上官举京官之廉能者擢用之于是吏部尚书蹇义等举钟及户部郎中罗以礼兵部郎中赵豫工部郎中莫愚户部员外郎邵旻刑部员外郎马仪陈本深监察御史陈鼎何文渊  上擢钟知苏州以礼知西安豫知松江愚知常州旻知武昌仪知杭州本深知吉安鼎知建昌文渊知温州俾驰驿之任赐之敕曰国家之政重在安民安民之方先择守令朕临御以来孜孜夙夜以保民为心而比岁田里之民鲜淂其所究其所自盖守令匪人或恣肆贪刻剥削无厌或阘茸庸懦坐视民患相为蒙蔽默不以闻致下情不上通上泽不下施今慎简尔等付以郡寄夫方千里之民安危皆系于尔宜体朕心以保餋为务必使其衣食有资礼义有教而察其休戚均其劳逸兴利除弊一顺民情毋徒玩愒毋事苟简毋为权势所胁毋为奸吏所欺凡公差之人有违法害民者即具实奏闻所属官员人等作奸害民即提角□羊赴京尔亦宜奉法循理始终不渝庶副朕之委任钦哉
　　○赐四川松潘祈命簇禅师出儿轮等钞彩币表里袭衣有差
　　○初巡按河南监察御史严烜言开封怀庆等府秋粮运至京者八十余万石河南舡少皆于他处顾倩其费倍于纳粮乞令于临清仓输纳又彰德卫辉怀庆三府西北冲要之路驿使频繁马力不足其偃师县首阳驿以东至永城县太丘驿一十七站新开道路俱设驿马今无使客往来乞拨于彰德等府接应  上命行在户部兵部议至是户部兵部议奏河南惟南阳怀庆汝宁路远粮宜于临清仓纳开封□□卫辉稍近宜于德州仓纳新开驿路马匹拨彰德实便从之
　　○甲子日生抱气色青赤鲜明
　　○乙丑升黎花旧市栅为临安卫中右千户所先是黔国公沐晟以临安地邻交阯时有寇盗奏起民兵一千选百夫长十人分领于黎花旧市立栅处之使与临安官军相兼守备至是十余年其百夫长俱请冠带及降印选立千夫长统之晟具以闻从之
　　○置云南广益州及东山口巡检司时中官云仙还自云南言金齿广邑寨本永昌副千户阿干所居干尝奉朝命招生蒲五千户向化今干令孙阿都鲁同蒲酋莽寒叔阿类诣京贡方物且乞于广益置州使阿都鲁代己掌州事以熟蒲并所招生蒲属之又言阿迷州东山其地冲要夷獠贩鬻多经于此尔因蛮寇为患暂遣营长普觉往来巡捕非经久之计诸夷皆请置巡检司于东山口并请以普觉为巡检事下行在兵部议兵部请覆勘其实  上曰地在边远既是夷人慕化不必覆勘其悉从之遂命都鲁为广益州知州莽寒为同知首觉为东山口巡检行在礼部铸印给之
　　○丁卯  命永康侯徐安行在工部侍郎罗汝敬自张家湾抵直沽缘河提督运木
　　○敕令设法俾军民商贾舟楫通行不相妨碍如何□山□干□冲决就督军夫修筑
　　○赐广西思明府土官族人黄儒贵州贵竹长官头尤可加及柳城等处头目阿黑把失等钞彩币表里及绢有差
　　○夜有流星大如鸡子色青白尾踪有光起紫微垣内西北行至近浊
　　○戊辰  命故陕西行都司都指挥同知蔡  成子之福袭为羽林前卫指挥使府军卫指挥使陶源子真指挥佥事马全子胜燕山前卫指挥同知李信子智金吾左卫指挥同知任聚子理指挥佥事姜遇春侄参杨威子贵大兴左卫指挥佥事许敬子诚燕山右卫指挥佥事卢清子荣通州卫指挥佥事李彬子盛俱袭职金吾后卫指挥佥事黄淂老疾  命以子锐代
　　○豹坊勇士奏与民分居  上曰勇士在京师皆十余年安淂今尚无居此必民居＜宀十见＞好欲舍而就彼民艰难作一居尔欲徒淂之耶民何罪尔何功锦衣卫指挥王节奏此人今有居在城中  上怒  命杖之一百以五(百)[十]斤枷号令儆众召六科给事中谕曰此曹敢轻易犯法者恃中官为之救角□羊自今但中官传朕言释有罪人并湏覆奏始行　○四川大昌县知县徐子善奏洪武四年开设县治初有民四百户后因充军死徙止余一百户并入大宁县永乐初仍复大昌县重造籍册不满一百户遂析丁多之家补之比年止有五十五户内多单丁而生员吏典驿夫之役无人可充田多荒芜税粮失额乞如陕西汉中府氵□丐县事例发徒流人连家属补凑为民以供徭税  上命行在刑部户部议右侍郎施礼等奏请如所言以四川湖广二布政司按察司见问徒流人补从之
　　○昏刻有流星大如鸡子色青白有光起轩辕西南行至游气
　　大明宣宗宪天崇道英明神圣钦文昭武宽仁纯孝章皇帝实录卷之六十六
　　明宣宗章皇帝实录卷之六十六
明宣宗章皇帝实录卷之六十七
　　宣德五年六月庚午朔
　　上谕行在礼部臣曰闻西南诸番进贡海舟初到有司封识遣人入奏俟有命然后开封起运使人留彼动经数月供给皆出于民所费多矣其令广东福建浙江三司今后番舡至有司遣人驰奏不必待报三司官即同市舶司称盘明注文籍遣官同使人运送至京庶省民间供馈
　　○敕巡抚河南侍郎许廓及河南三司凡河南所属郡县宣德三年以前逃民所负租悉蠲免之其逃逸军夫人匠皆免罪
　　○辛未  上谕行在六部都察院臣曰朝廷差内外官出外公干所至多有奸狡小人投托随从因拨置害人而分受财物以十分计之差去者淂一二彼淂八九都察院即榜示禁约仍令巡按御史按察司官体访再有犯者就擒角□羊赴京处以重罪盖因有司屡奏其毙故也
　　○命云南楚雄府已故土官知府高政女袭本府同知政初为同知永乐中来朝时  仁宗皇帝监国嘉其勤诚特升知府仍  命子孙世袭同知政卒无子其妻承袭又卒其女奏乞袭知府  上曰  皇考有成命令袭同知
　　○行在户部奏钦惟  皇上保民图治务在＜宀十见＞恤累颁诏敕蠲免天下逃民荒田税粮及减轻官田租额今徵纳之数减于往年宜撙节费用请除贵州云南外其直隶府州县及湖广等都司布政司按察司长史司堂上官俸米各月支三石首领官二石各卫所官太仆寺苑马寺盐运司提举司府州县及儒学官月支各二石卫所军士有家属者月支六斗无者支四斗五升老疾及纪录幼军月支三斗生员月支五斗如此庶几少有储积  上曰军士艰难不可减官俸比闻家口多者皆不给其令六部都察院通政司翰林院议可否以闻于是尚书张本等上议官俸已属减支今难再减  上曰仕者俸薄何以餋廉不减诚是
　　○行在都察院奏宣府前卫指挥佥事王林守龙门关不严守备私令军士出境捕鹿为寇所伤寇因入屯堡杀掠人畜鞫讯明白律当斩  上曰朕常戒边将虽无寇时亦常如寇在目前日夜严备此人不遵朕言致下人受害其遣人械送宣府集将校斩以徇
　　○  上罢朝御武英殿与侍臣语及礼记月令  上曰古人为治之道大概可见于此侍臣对曰是杂举三代及秦事如劝农讲武祭祀刑赏皆国之大务贵能顺乎天时  上曰为治之道敬天勤民为本尧历象日月星辰舜齐七政周协五律皆为民事计国家之政不以时修举则渐至废弛又如称兵动众不以其时则人受其敝月令大意上观天象下验庶物以修政事耳又曰明堂之制不可考大抵为政贵有实惠及民
　　○壬申广西凭祥县土官李成遣族人李安福余等卫都指挥佥事安出遣指挥佥事咬纳等来朝贡马
　　○夜有流星大如鸡弹色青白尾迹有光出七公西北行入紫微西蕃
　　○癸酉琉球国中山王尚巴志遣使者阿蒲察都等来朝贡马及方物
　　○南京通政使掌国子监事陈琏亲终服阕来朝  命复南京通政使罢掌国子监
　　○初筑独石云州赤城雕鹗城堡完  上命兵部尚书张本往独石与阳武侯薛禄议守备之方敕禄曰一切边事卿与本共熟筹之必有益于国有便于人可以经久至是本还上所议请以兵护送开平卫所印信及军士家属置于独石等城堡且屯且守专以马步精兵二千分为二班令都督冯兴总之都指挥唐铭卞福各领一班自带粮料更番往来开□故城哨备其各城堡守备军数则独石二千云州赤城各五百雕鹗三百俱于隆庆左右二卫调发如不足则以保安卫足之其山海怀来各卫留守开平官军悉令还卫本复奏自今犯罪充军者悉遣往实新立城堡皆从之
　　○夜有流星大如鸡弹色青白有光起阁道西北行至文昌
　　○乙亥  上闻有人擅于天寿山近陵地耕种者敕守陵太监郁彬等严禁约之
　　○命太子宾客兵部尚书张本兼掌行在户部事
　　○免直隶保定府易州来水县复业逃民九百九十五户宣德四年盐粮一千二十余石榖草二万一千七百九十余束
　　○丙子罕东卫指挥佥事那栾遣僧亦剌失等来朝贡马
　　○阳武侯薛禄奏独石城合用守备军器及巡更铜牌更鼓等件  命行在工部给之
　　○置云南孟缅长官司及滇滩木缚雷傍哈丘垄磨孟伦五巡检司时景东府奏所辖孟缅孟梳地方僻远屡被外寇侵扰乞并孟梳于孟缅设长官司授把事姜嵩为长官以隶景东岁增贡银五十两又茶山长官司奏所辖夷民悉居深山而滇滩当小茶山瓦高之冲寇常出没人不能安通事叚胜颇晓道理能安人心乞以胜为巡检置司于滇滩又南甸州奏先被麓川宣慰司侵夺其地赖朝廷威力复之若不置官司以正疆界恐侵夺未厌乞于木缚雷傍哈丘垄磨孟伦四处置巡检司以镇之  上命行在吏部除官悉从所奏
　　○丁丑赐琉球国等处贡使阿蒲察都等宴
　　○戊寅遣太监郑和等赉诏往谕诸番国诏曰朕恭膺  天命祗嗣  太祖高皇帝  太宗文皇帝  仁宗昭皇帝大统君临万邦体  祖宗之至仁普辑宁于庶类已大赦天下纪元宣德咸与维新尔诸番国远处海外未有闻知兹特遣太监郑和王景弘等赉诏往谕其各敬顺  天道抚辑人民以共享太平之福凡所历忽鲁磨斯锡兰山古里满剌加柯枝卜剌哇木骨都束喃渤利苏门答剌剌撒溜山阿鲁甘巴里阿丹佐法儿竹步加异勒等二十国及旧港宣慰司其君长皆赐彩币有差
　　○己卯辽东东宁卫女直指挥佥事亦失哈等来朝贡马
　　○行在兵科给事中李本言近者天下学校精选生徒定其额数府学六十人州县学或四十人三十人教官亦宜减旧府设三员州县止二员则官不冗滥廪不虗糜
　　上谓尚书胡濙等曰教官不患冗患不淂人耳○永平卫兴州左屯卫及直隶河间府静海县各奏蝗蝻生尚书郭敦言比已遣官往捕  上曰遣官之际亦湏戒饬颇闻往年朝廷遣人督捕蝗者贪酷害人不减于蝗卿等湏知此毙是日晚出御制捕蝗诗示敦等曰蝗之为患此诗备矣卿遣人往捕当如救焚拯溺不可缓也诗曰蝗螽虽微物为患良不细其生寔蕃滋殄灭端匪易方秋禾黍成□□几□□几各生遂所忻岁将登奄忽蝗已至害苖及根节而况叶与穗伤哉陇亩植民命之所系一旦尽于斯何以卒年岁  上帝仁下民讵非人所致修省弗敢忽民患可坐视去螟古有诗捕蝗亦有使除患与餋患昔人论已备拯民于水火勖哉勿玩愒
　　○庚辰行在户部奏坤城回回者马儿丁等朝贡至京输米一万六千七百六十石于京仓中盐今者马儿丁等欲还坤城言愿以所纳米献官  上曰彼名为朝贡实务市易盖回回善营利也其米亦费本远方之人可偿其直于是户部计直当以布八千疋绢四千疋偿之从之
　　○辛巳起复鸿胪寺左寺丞周诠清理文官贴黄以诠尝为吏部员外郎谙练故也
　　○壬午置万全都指挥使司特关外卫所皆隶后军都督府  上以诸军散处边境猝有缓急无所统一乃  命于宣府立都司  命都指挥使马昇同知毛翔武兴升指挥使朱谦为都指挥佥事俱往治司事宣府等十六卫所皆隶焉
　　○改云南金齿军民指挥使司干崖长官司隶云南都司时长官刀美孟奏乞援大候长官司例升干崖为州又奏其地近云南都司而岁纳差发银于金齿卫路远乞改隶云南都司而输银于布政司为便  上问行在吏部大候何以升州对曰以岁纳差发银多故升  上曰祖宗设置已定不可易也但可改隶云南都司而令于布政司纳银以便之
　　○行在户部奏昨贵州布政司言本库见贮商税等项钞一千三十万九千四百余贯欲以准折官吏旗军俸粮未经拣选难以支给请令先将有字贯成片者折俸不堪用者收贮听候从之仍  命各处凡急缺钞用者俱循是例其有御史等官收钞之处就令选拣不堪者毁之
　　○行在兵部尚书张本言今皇城四门进纳诸物有侵夺多收之毙  上命遣御史给事中称盘如永乐故事庶几渐革
　　○癸未  命都指挥使唐铭都指挥同知李信都指挥佥事张义卞福黄真任万全都司兼督屯守
　　○行在户部奏长芦军民多有贩鬻私盐者请遣锦衣卫官及监察御史巡捕从之
　　○甲申朝使自西域还及西域贡使至具言曲先卫都指挥散即思数率所部邀劫往来使臣梗塞道路  上命都督佥事史昭充副总兵都督佥事赵安充左参将都督佥事王彧充右参将同太监王安王瑾率兵征之敕昭等曰曲先之人朝廷待之素厚今悖恩作过劫杀往来使臣特命尔等率兵问罪若能改过顺服宜抚绥之如复不悛即进兵讨之
　　○乙酉  命行在工部造  天地坛乐器以太常言岁久多敝故也
　　○赐扯儿禅等处奏事头目末台等六人钞及彩币表里金织袭衣等物有差
　　○行在户部奏天下钱粮实徵之数多有违期不报或所报不明欲编置勘合付各衙门令以实徵总数填写明白遣该吏亲赉赴部查理近者限本年十月远者十二月到部如限内不至或数目不明治其官吏罪自后俱循此例其各年开豁钱粮一体编发勘合令填缴以凭查勘从之
　　○初行在兵部尚书张本奏甘肃宁夏大同宣府粮饷皆出民力运输所费浩大近数年来各处边隅无警田禾豊稔边卫军士一切用度多以榖粟请遣人与总兵镇守官会议彼处应用布帛等物户部差人运去依价收籴每处或十万石二三十万石岁以为常则民力可省边储可充  上从之令遣官驰驿与各处守将计议以闻至是武安侯郑亨宁阳侯陈＜棥心＞都督谭广刘广言甘肃宁夏缺丝绵布绢棉花大同宣府缺布绢棉花茶盐及农器犁铧等物如运至依时易换为便户部遂请以折粮丝绵布绢棉花及收买农器支在官茶盐遣人运送陕西委参政陈琰山西委参政樊镇口外委户部郎中王良等专理其事从之
　　○晓刻月犯十二国秦星
　　○丙戌哈密忠顺王卜答失里遣指挥佥事舍黑马黑麻打剌罕满剌哈密者帖列山卫指挥佥事咬束土鲁番城都督尹吉儿察侄撒都等来朝贡马○命行在户部揭榜禁戒中官人等不许官舡夹带私盐货物
　　○造万全都指挥使司印及铜牌
　　○丁亥赐云南麓川平缅宣慰使思仕发等所遣头目刀门道等三百七十六人贴吉里头目都乐纳兰□□丘兀剌头目吞秃鲁等钞彩币表里袭衣纱罗绢布有差
　　○赤城备御都指挥汪贵奏赤城新设城堡守备合用铳炮火药金鼓旗号等项  上命行在工部悉给之
　　○修正阳门桥梁
　　○戊子  上谕左顺门谕尚书张本等曰军官调卫本以示惩然彼既久居其处知地利识人情若有缓急调度不难终非新授官可比今后凡当调而果任事精当者别具以闻
　　○命行在工部修北京城隍祠○召掌湖广都司事后军都督府都督同知郑铭还京先是  上以湖广都司官多缺  命铭掌司事至是闻其老故召还寻  命致事
　　○设云南金齿军民指挥司腾冲州置土官知州一员时腾冲守御千户所土官副千户张铭言本所地方远在极边麓川宣慰思任发不时仇杀惊扰夷民乞设州治置官吏与腾冲守御千户所相兼镇怃庶淂其民安业  上从之就以铭为腾冲州知州
　　○修筑直隶隆庆州城时阳武侯薛禄言隆庆城周围四里年久颓坏用人四万五日可完请就以官军修理  上从之
　　○行在都察院右都御史顾佐奏水军右卫仓官宋忠应改调其所收粮旧侵欺一万四千五百余石户部郎中黄＜王巳＞受忠贿免盘量事发鞫讯明白＜王巳＞律当绞  上从之曰交盘粮米本以防奸前人更事多立法详审惟当遵守而行彼用赂求免正是有毙官至五品乃见利忘身临刑虽悔何及哉
　　○己丑置万全都司经历司经历都事各一员一员断事司断事副断事吏目各一员司狱司司狱一员
　　○行在户部奏自仪真瓜州北至临清河水浅涩舟行争殴至有伤人命者请于各洪闸及人烟辐辏之处令法司官一员监视遇有争殴就治之  上命行在刑部遣主事都察院遣监察御史各一人满岁则更事轻即决遣若干人命重事则奏来
　　○福建长汀县学教谕陈敬宗言伏睹户部颁降榜文不许阻滞钞法至今钞未通行臣切思米布诸物俱产民间而福建诸郡户口盐钞折收粮米钞皆不用以臣所见宜有变通如汀州府所积粮可有一百余年之用汀州卫所积有十余年之用而每岁又收盐粮蓄积愈多天下府州卫所大概相同宜令在外有司有司军卫扣筭仓粮有十年以上者盐粮尽令折钞岁徵秋粮亦折钞三分如此则钞可通粮不陈腐  上是其言  命行在户部稽核天下各府县卫所所积仓粮多寡再议以闻
　　○庚寅遣中官祭中霤之神
　　○赐琉球使臣阿蒲察都等十四人广西平祥县土官族人李安福余卫指挥佥事咬纳等钞币及金织袭衣有差
　　○革山西泽州碗子城小寨儿清化镇守关军时给事中李本言泽州至清化镇止一百二十里其间既有横望巡检司而怀庆卫又拨军于碗子城小寨儿清化镇三处守关无益而扰民遂  命革之
　　○日下生承气一道酉刻又生右珥皆黄赤鲜明
　　○辛卯  命都督佥事方政充副总兵自开平独石至长安岭永宁往来巡备遇有儆急与总兵官都督谭广相应援
　　○壬辰副总兵豊城侯李贤等奏总兵官阳武侯薛禄有疾  上谓侍臣曰禄孜孜奉国虽老犹尽心边事遂命中官金满同御医沈以潜以药驰往视之仍赐敕劳问
　　○车儿绰头目莫台伯兰火者阿鲁火者三人来归奏愿居甘州自效  命莫台伯兰火者为指挥佥事阿鲁火者为副千户赐冠带仍  命陕西行都司于甘州左卫带支月俸
　　○癸巳行在户部奏宣德三年以前各处逋欠桑穰尚多今敕书蠲免逋负而未及此  上曰非独吝于桑穰盖思虑偶未及也其悉免之
　　○甲午行在户部奏洪武中徵收税粮布绢皆有定制近年人民奸狡官吏容纵布绢造不如法粮多粗秕且往往送纳过期请以旧制申明榜示违者加倍追徵罪及官吏俾知所儆  上曰此有定例其申明之加倍追之不可行
　　○行在户部奏四川仙泉等一十八井中纳盐粮例先是四川富顺县民奏仙泉等井洪武年间拨与盐井卫中纳永乐中总兵官费瓛因边卫缺粮奏将盐井卫停中拨与建平交州二府并凉州卫纳粮供给今皆停止乞循京仓开中事例一体召□中纳命行在户部定例议以每引纳米五斗从之
　　○乙未郑王瞻埈奏长史王瀹典宝赵彝侮慢  上素知瀹正直必所言有迕王者遂并彝不问但敕瀹等修省尽诚辅导王所为或有未当宜从容以导匡正王又奏秦府护卫既调去弃其所种凤翔府岐山等县麦田今芟刈以俟命  上语行在户部臣曰此其意欲淂之虽于明言令陕西都司布政司覆勘果是护卫弃田即与王若有违碍具实以闻
　　○赐罕东卫指挥佥事那栾所遣僧亦剌失等钞彩币表里金织袭衣等物有差仍遣赍敕及彩币归赐那栾等
　　○日生左右珥色黄赤鲜明
　　○丙申朝鲜国王李祹蒙赐世子冠服遣陪臣文贵等奉表贡方物谢恩
　　○丁酉调金吾左卫指挥佥事王寿任金吾前卫
　　○赐东宁卫女直指挥佥事亦失哈等钞彩币表里
　　袭衣有差
　　○以木邦宣慰使罕门法麓川平缅
　　宣慰使思任发及缅甸宣慰使莽淂剌各贡象马方物遣中官云仙等赉敕赐之冠带彩币时思
　　任发莽淂剌皆奏罕门法侵占其地掠其人畜敕总兵官黔国公沐晟及三司官曰麓川缅甸皆言木邦侵
　　掠土地人民尔晟宜遣官与三司堂上官各一人同
　　云仙等往谕如所言皆实悉令退还继今各安分保境无
　　相侵犯如其不服奏来处治
　　○土鲁番城都指挥佥事爱鬼着儿所部舍人哈因虎里等乌思藏阐化王所部餋卜鲁都指挥佥事工哥尔监藏遣来番人三扎思皆奏愿
　　居京自效  命为所镇抚赐冠带金织袭衣彩币银钞鞍马仍命有司给房屋等物如例
　　○戊戌日生晕色青赤
　　大明宣宗宪天崇道英明神圣钦文昭武宽仁纯孝章皇帝实录卷之六十七
　　明宣宗章皇帝实录卷之六十七
明宣宗章皇帝实录卷之六十八
　　宣德五年秋七月己亥朔享
　　太庙
　　○遣中官祭司门之神
　　○夜有流星大如杯色赤有光起天市垣内西南行止房散
　　○庚子撒马儿罕等处头目兀鲁伯米儿咱等遣使臣卜颜火力等来朝贡方物
　　○辛丑  命故金吾前卫指挥使费聚子润羽林前卫指挥使江兴子胜指挥同知刘保弟宣俱袭职羽林前卫指挥佥事梅俊老疾  命其子成代
　　○行在户部奏凡盗卖官粮者皆应陪偿今户部虽追而各仓无所稽考恐久遂埋没宜置立精微文簿令户部自今为始犯人应追米数每月附注庶有可稽如踰半年不输补者具奏裁处从之又奏忠义右卫等仓中盐客□所纳粟米多粗糙秕碎若比精凿每斗耗什二三除依□人盐粮例每石加二斗其先纳粗糙者请罪之以示惩  上曰已加收者勿罪未加收者悉令补纳仍揭榜禁约再犯者罪之
　　○行在兵部奏南北二京直隶卫所屯田无官总督  上命都指挥同知崔忠都指挥佥事赵荣督北京直隶卫所都指挥佥事宋斌黄恭督南京直隶卫所又奏都指挥佥事韩镇言阳武侯薛禄调隆庆左右二卫官军八百二十九人之在永宁备御者悉往独石等处守备缘永宁路通外境今调去二卫官军守备寡弱请留之事下兵部议今议淂独石等处□为要地所调官军当以半往仍留半于永宁庶两无所尖从之
　　○提调山海卫都指挥佥事袁亮言本卫左中二千户所官军二千二百八十一人随居家属四千十六人今调辽东新设卫分守备军士有离析失业之叹而本处关隘缺人了备请免调发行在兵部言山海见存全伍十所中左二所当调盖所奏非出亮意皆奸吏所为请究治之
　　上曰安土重迁人之常情但新置卫不可无军其令各军家属不愿往者仍于山海居住所司不许侵扰余不必究
　　○癸卯敕侍郎许廓及河南布政司按察司闻河南流民稍已复业然家产离析之后生理尚艰宜体念下情再加＜宀十见＞恤凡复业小民饥窘者免二年租税见在人户应纳税粮近水者输于彰德卫辉远者于附近官仓输纳庶免劳费
　　○赐朝鲜国贡使文贵等宴
　　○甲辰斩鄜州妖人申敏敏府军前卫军逃至宁州自称王居士假佛法以祸福惑众州民被其诳诱襄乐巡检司执之角□羊京师  上命行在都察院鞫讯淂实斩于市
　　○乙巳湖广忠潞安抚司把事驴呼可宜备送等及前大王狮壁洞忠义军民宣慰司舍人牟鉴前龙渠宣抚司舍人郎文前石金管坪等洞长官司舍人冉墨达送南木答等来朝贡马及方物
　　○设万全都司永宁卫仓置副使一员
　　○赐朝鲜国使臣文贵等哈密使臣舍黑马黑麻及打剌罕满剌哈密等者帖列山卫指挥佥事咬束等土鲁番城都督尹吉儿察侄撒都等彩币表里绢布袭衣有差
　　○辽东总兵官都督佥事巫恺奏六月虏寇再犯境官军追捕被寇杀伤十三人虏掠男妇十有五人马牛八十有余都指挥刘斌失机误事请治其罪  上曰备御失机罪皆当死前＜宀十见＞宥止罚俸今遂玩弛敕恺等凡失机官旗皆杖之降充军令常了备再犯必斩
　　○太白昼见
　　○丙午瓦剌顺宁王脱欢使臣从人沙班等二人奏愿居京自效  命为百户等官赐冠带金织袭衣彩币银钞棉布鞍马仍  命有司给房屋等物如例
　　○行在户部奏山西陕西各卫所军士冬布近因支给不敷应给棉布四匹三匹者二匹折钞二匹者一匹折钞陕西每匹钞三锭山西每匹五锭例有不同宜俱从陕西之例  上曰布一匹价岂止三锭军士艰难但当倍价与之安可从省其依山西例给之来年当预计蓄积尽给棉布
　　○夜有流星大如杯色赤光烛地起七公西南行至浊
　　○丁未升行在吏部文选司郎中郑诚为本部右侍郎兵部武选司郎中吴玺为行在户部右侍郎翰林院侍讲学士蒋骥为行在礼部右侍郎行在兵部职方司郎中柴车为本部右侍郎行在刑部浙江司员外郎蒋勉为本部右侍郎刑科都给事中贾谅为行在都察院右副都御史兵科都给事中徐初为行在大理寺卿广西道监察御史吴讷为南京都察院右佥都御史
　　○巡按浙江监察御史杜时奏会稽知县陈皞以妄角□羊军丁罪应徒县民二百余人告言皞为政廉平才任干济所角□羊军丁本实盖奸人诬其妄角□羊恐以罪去百姓失望布政(司)[使]艾瑛等亦言皞廉勤淂民心  上谓行在刑部臣曰县官有才德者良民之幸奸民之不幸御史布政使所奏如此尔即与辩明
　　○日生左珥色黄赤鲜明○戊申代王世孙仕壥奏弟妹俱当婚娶而无居室  上命行在工部为择地营建
　　○四川茂州守臣进瑞麦有一茎三穗五穗者时  太庙之侧产嘉禾有一茎四五穗至六七穗者不可胜计行在礼部臣请率百官表贺  上曰瑞麦嘉禾固是豊年之庆但朕以菲德居位且比来四方屡奏水旱可言贺耶然产于  太庙侧实  天与  祖宗神灵之所敷佑昔周人贻我来牟之诗必归于先公之德
　　上帝之命朕何德以致此其勿贺
　　○云南狼穹县下江觜巡检司故土官巡检何名子护等贡马奏请袭职
　　○行在通政司右参议何怀辉言通州张家湾至北京中途花园等处每有强盗劫掠甚至杀伤人命请于人烟稀少之处或六里或十里设冷铺置兵巡捕  上命行在锦衣卫差能干官领校尉缉捕若假禽贼为名扰人者治罪不宥
　　○日生晕色黄赤鲜明昏刻月犯房南第二星月在下
　　○己酉占城国王占已的赖遣正副使逋沙帕麻叔等来朝贡方物
　　○行在都察院右都御史顾佐奏户部言仪真瓜洲淮安吕梁徐州济宁临清公私舟舡往来交错阻塞河道漕运不便奏请遣御史等官巡视禁约今仪真等处俱有御史监收课钞就令通行巡视瓜洲淮安吕梁三处请令刑部各遣官一员遇有犯者同御史依律鞫治从之
　　○  上宴闲与侍臣论□周淂天下之道侍臣曰汤武顺天应人除暴安民功加于时德垂后裔所以天下归之传之子孙历世长久  上曰天命所归盖非偶然唐虞之时契敷五教百姓亲睦后稷教民稼穑天下享其利至汤放桀武王伐纣遂有天下诚以先世功德在民笃生圣哲用集大命有不可辞者于其子孙享国长久亦惟仁义道德足以培植之也
　　○庚戌昏刻月犯箕西北星月在上
　　○壬子  命监察御史熊翼往陕西等处巡捕自京差遣之人之为民害者初御史于谦言京师所差官旗人等往陕西诸处公干经过之地需求凌虐官吏军民不胜其苦请禁约究治  上然其言故有是命
　　○江西按察司奏横海等卫千户文庄等领旗军以公用为名斩伐袁州府分宜县民纳税山木及夺□人已买之木庄等出入鸣金为号肆其凶威掠民家财震惊乡村搅扰商旅所淂木三万余根又皆卖财入已请治其罪  上谕右都御史顾佐等曰朝廷号令屡戒官军安分而违犯者不已固是武人但知贪利亦由风宪之臣不能振举法度纵其无所忌惮其令巡按御史同按察司官鞫治如律
　　○癸丑以明日中元遣卫王瞻埏祭  长陵  献陵
　　○直隶河间府景州奏州民三百三十二户岁歉缺食已给官仓粟三百九十二石赈济
　　○甲寅直隶无为州奏贫民缺食已发预备仓榖一万七千五百三十七石赈济俟秋成还官
　　○广东潮州卫奏指挥同知赖启以荫淂官滋肆酷虐累犯遇赦怙终不悛近无故杖杀总旗擅受民讼肆意诛求又擅调官军下乡扰民其恶日深请治其罪  上命行在都察院追逮鞫治因曰军官世袭本以报功渠不念其祖父淂之之难而一旦倾覆之良可叹也
　　○乙卯陕西岷州卫奏所辖西固城千户所地连叠州离本卫四百余里路险山深素无驿站猝有警急声息难通请于高山利便之处置烽堠设炮就令把截官军瞭望传报庶几不误从之
　　○丁巳改福建邵武府通判周仕迪为河南开封府通判掌祥符县事仕迪先任祥符县知县九年升邵武通判河南左布政使魏源言祥符人民众多庶务繁冗必淂能官乃不误事新任知县柔缓不任繁剧前知县周仕迪颇有才识处事公平民多信服今升福建邵武府通判伏望召回仕迪改任本府通判仍掌祥符县事庶几县淂其人民不失所从之召新任者还京
　　○土鲁番城头目都督佥事尹吉儿察奏臣率家属来朝愿居京师以图报效  上嘉其诚从之赐金织文绮袭衣  命行在工部与居第什器等物户部给俸禄
　　○行在吏部郎中赵新自江西还言临清河道窄狭往来舟楫阻滞广积仓纳粮民舡离仓湾舶负米上仓甚艰乞遣官会平江伯陈瑄于仓东南开月河泊舡于河北置坝一所则车舡往来皆便又言今两河民舡俱计料收钞而官舡及运粮舡一概徵纳民力既艰宜加蠲免
　　上谕行在户部臣曰二事皆利于民开河置闸令平江伯计议用人力多少即及时兴功舡载官物及秋粮者俱免收钞
　　○顺天府奏请修葺厉坛从之
　　○  上视朝能御左顺门谓行在户部臣曰人情皆欲安居谁肯弃业他徙只缘有司不善抚恤横徵暴歛致其如此比闻彰州强贼皆是逃民罪虽可诛情亦可悯推原其始责在有司尔即榜示各处戒约务存宽恤若有扰害致其逃亡者必罪不贷
　　○戊午贵州安顺等州土官同知阿宠等遣把事杨保等贡马
　　○巡按直隶监察御史余思＜宀十见＞言张家湾两河多有逋逃军民工匠或潜匿人家或为盗贼宜遣人密察捕治  上谓行在户部曰逃岂人情所欲必有不淂已者可揭榜示之合十日内凡逃逸者许自首军匠还役民还原籍限外不首者治罪若非逃逸而于河□山□干□生理者听
　　○庚申以任满考□□取升行在工科给事中彭璟为浙江布政司右参议擢进士李在修吴晟监生许义刘睿秦俊为南京监察御史在修俊浙江道晟广西道义江西道睿贵州道复赵恂山西都司经历吴祥河南嵩县知县朱宗才云南姚安军民府检校罗益恭贵州水西驿驿丞恂等以任满当升调以其吏民奏请留之皆从之而升其禄恂升从五品祥正六品宗才益恭从九品调山西道监察御史费观于南京广东道山东布政使童谟于广西布政司山东按察副使郭振于陕西按察司湖广按察副使陈镒于山东按察司陕西按察佥事李玚湖广按察佥事文献俱于山东按察司广西按察佥事龚鐩于广东按察司皆以亲终服阕也降湖广布政司右参政杨敬为江西上饶县知县按察司佥事方恢为汀州府武平县知县江西道监察御史顾达为湖广应山县典史敬恢以不胜任达以不达政体故皆降之
　　○辛酉宥赤城备御都指挥佥事汪贵罪先是虏寇入赤城潘家庄屯杀虏人口贵奏百户张胜失防御请罪之
　　上曰贵所任何事而委罪于胜  命行在兵部移文诘之至是贵奏请伏罪命姑宥之
　　○松潘卫指挥吴玮有罪伏诛玮守松潘大肆贪虐激变番人致掠官军四十余人又索总旗豹皮不淂杖杀之千户张祯等欲诉之官玮执其叔及旗军之欲诉玮者皆拷掠至死祯等遂告之四川道御史论玮应斩  上命公侯伯五府六部都察院大理寺锦衣卫六科给事中会问还奏玮皆引伏  上曰死有余责矣  命斩于市籍其家
　　○太保阳武侯薛禄卒禄山东胶州人起卒伍从  太宗皇帝靖内难首建奇功累升后军都督府都督佥事永乐六年升都督同知八年从  车驾北征进荣禄大夫右军都督府右都督兼左军都督府事时四方选至幼军数万悉命隶禄训练十五年建北京宫殿  命董营缮加奉天靖难推诚宣力武臣特进荣禄大夫柱国封阳武侯食禄千五百石追封三代皆侯爵赐诰券二十一年扈从北征还奉命讨平湖州叛寇二十二年复扈从北征还  仁宗皇帝嗣位加太子太保子孙世袭侯爵奉  命巡北边适虏寇云州率兵追至大松岭斩获甚众事闻赐敕嘉奖遣中官及鸿胪卿即军中劳之加岁禄五百石洪熙元年佩镇朔大将军印率帅巡北边宣德元年庶人高煦□火反  车驾亲征  命禄为前锋先二日围其城罪人既淂留抚绥城中军民明年秋从  车驾巡边出会州角□羊后虏寇塞下与战败之遂镇蓟州永平四年率师护兵饷开平者再五年春复佩镇朔大将军印巡边至凤凰岭遇虏逆战斩其渠寇尽收其家口孳畜升太保居三月奉  命城永宁赤城独石皆从禄所言也禄平居无事未尝忘危每计边务言之亹亹或诮其琐屑者终不为变盖其志奉国惟恐不尽为将勇智兼备常究事筹画用心之至以夜继日故所向成功未尝败北间一二临阵中矢石睘创赴斗有进无退其率师所过纪律严明秋毫无犯而抚恤士卒人人归心若董缮作规制有方力不烦费功率坚久人亦罕及焉其董筑城之役竣事将归以疾闻  上遣中官以御医往视且赐敕谕劳至京犹力疾入见  上慰谕再四既归第日赐医药遣中官临问至是卒讣闻  上震悼遣官赐祭追封鄞国公谥忠武  命有司治丧葬凡丧葬之仪皆优厚盖特恩云
　　○壬戌行在户部奏各处仓粮多有欺弊请遣官于京城新旧大仓直抵临清淮安徐州等处巡视一应事宜俱从区画遇有奸弊具实奏闻又各处仓廒收受之时宜别委官监督都庶几关防严密出纳分明宿弊可革
　　上命行在户部侍郎王佐同内官李德巡视员外郎杨贞内官梁谷监督
　　○癸亥云南弥勒州故土官知州者克子樊习等贡马
　　○  上视朝罢御左顺门谓侍臣曰郡县守令所使安民者若贤否混淆无所激劝则中才之士皆将流而忘返吏部以进退人才为职亦未闻有所甄别何也因赐敕谕之曰今天下府州县官有贤能清正忠君爱民超出群类者亦有不才贪酷坏法害民众所怨恶者尔吏部即行各布政司按察司巡按监察御史令体审明白贤能者从实具名奏闻不才者明具所犯送赴京来务在公当毋或偏徇以昧是非之正钦哉
　　○昏刻有流星大如鸡弹色赤尾迹有光起阁道西北行至内阶
　　○甲子中都留守司奏留守左卫指挥陈鉴赴京操备逼取军粮二千五百石科率各军材料私役军匠一百三十七人修盖私宅及隐占逃军侵用屯军小麦刻害无厌请治其罪  上命行在都察院逮问因曰武官操备自是其职岂当剥削军士以充无厌之欲宜穷治之
　　○免安庆民岁运盐钞赴北京时安庆府知府杨希孟言民间食盐钞初贮本府官库后送纳南京未免糜费已有逋负今运赴北京路远费多是以连年亏欠今年盐钞乞仍收本府官库支用为便  上谕行在户部臣曰在外府库亦是朝廷积蓄就令贮彼不必运赴北京
　　○狭西岷州卫军民指挥司奏洪武初设卫治历年既久四门城楼仓库坛场馆驿铺舍皆毙今当修葺请于所属岷州借拨民丁与守城军士候农隙用工从之
　　○夜有流星大如杯色赤有光起卷舌东南行至天节
　　○乙丑行在吏科给事中富敬有罪当杖罚役以赎先是有旨三法司十三道御史六科给事中会审狱囚敬与焉审既吏持成案诣敬请署名敬忿御史不躬请署掷案于地吏言案具圣旨御史遂劾奏其不敬下法司治故坐杖云
　　○行在礼部右侍郎蒋骥卒骥字良夫浙江钱塘人由进士授行人永乐初预修  高庙实录升翰林院检讨修永乐大典为副总裁  仁宗皇帝即位升左春坊左司直郎  上即位升翰林院侍讲同考礼部会试者二预修  两朝实录书成赐白金文绮升侍讲学士未几又升礼部右侍郎视事几二旬得疾遽卒遣官赐祭  命有司治葬
　　○五鼓有流星大如鸡弹色青白尾迹有光出正南云中南行至云中
　　○丙寅赐撒马儿罕等处使臣卜颜火力等彩币金织纻丝袭衣有差
　　○巡按浙江监察御史都司按察司以考察浙江诸卫军职事实以闻  上曰武夫虽难尽责以廉然贪刻害军亦不可纵果有犯者亦须惩治庶使知戒
　　○黜监察御史王琏为吏初琏巡按辽东敕琏同辽东都司山东按察司及镇守总兵官廉察所辖军职藏否琏违命专擅召人告讦多所诬枉又多挟私从驰驿马事闻  命行在都察院鞫之论杖一百运甎赎罪还职  上曰挟势作威以枉为直岂可复任御史其谪边卫充吏
　　○行在都察院奏镇江府安港口巡检刘昇巡江遇苏州府常熟县富民过达舟泊沙□山□干□舟重载而操舟止两人诬为强盗反接之悉掠所载物又殴死操舟者一人其一人不死昇畏事觉即以强盗送刑部又使同谋者以所掠财赂刑部司狱杨庆等使缢杀之以灭口员外郎沈翚等亦不详致死之由辄听出尸皆应问罪  上谕行在都察院臣曰巡检为劫盗诬平人刑部不能明白枉直又听狱吏交通枉杀人此岂复有法度令亟治之不可纵恶
　　○丁卯四川建昌卫泸沽马驿土官驿丞杨兴祖广东德庆州金林等乡猺人盘奴爱等来朝贡马及方物
　　○命狭西都司都指挥佥事戴旺甘肃守备掌肃州卫事都指挥佥事严肃任狭西行都司事命故金吾左卫指挥使杜刚子斌袭职
　　○赐湖广忠路安抚司把事驴呼可宜备送及前大王狮璧洞忠义军民宣慰司舍人牟鉴前龙渠宣抚司舍人郎文前石金管坪等洞长官司舍人冉墨达送南木答等钞彩币表里有差
　　○行在太医院判韩叔旸奏医士逃逸及丁忧服满不起者七百余人屡催皆不至乞令各处巡按御史督有司械系送京  上谕之曰尔以医士得官鸟兽尚念群尔独忍哉彼逃与违限亦必有不得已者但令礼部移文趣之不须委御史
　　○戊辰副总兵都督佥事方正言边务便宜四事共一原调往独石官军二千人内欲以四百人分益云州赤城守备其二欲以原选宣府分班开平哨备官军一千人半存独石半还宣府依期更代其三于原选开平一千人内留千户杨洪所领五百人往来独石禽捕虏寇于万全都司拨有马者五百人补之其四独石等四处守备官军三千三百人内欲选一千人随从哨备  上悉从之
　　○行在刑部都察院奏罪囚应运甎者已送工部今以贫乏不能运甎仍送还法司未有定议  上命同工部议拟以闻至是议奏杂犯死罪职官吏典人材医士僧道民人发终身炒铁或摆站监生生员发烦难衙门永充吏将军力士校尉军及余丁发边境充军立功有功复原役无功止终本身徒流罪将军力士校尉军及余丁各依年限准杂工满日复原役余官吏人等依年限炒□摆站满日为民杖罪准工十月笞罪准工五月满日各还职役宁家军职官依行在工部先奏准事例运甎未完及全不运者限三月再不完应死罪者发独石充军立功徒流罪降一等杖罪住俸半年笞罪住俸三月复职若逃应死罪者发辽东边卫充军徒流罪降二等杖笞罪皆依律杖罪住俸半年笞罪住俸三月复职若发充军逃者处死今后问拟犯人审其无力运甎者请令杂犯死罪准杂工五年徒流罪各依年限准工杖罪准工十月笞罪准工五月满日各还职役宁家从之
　　大明宣宗宪天崇道英明神圣钦文昭武宽仁纯孝章皇帝实录卷之六十八
　　明宣宗章皇帝实录卷之六十八终
大明宣宗章皇帝实录卷之六十九
　　宣德伍年八月己巳朔日当食阴雨不见行在礼部尚书胡濙等以为即同不食请率群臣上表贺  上不许因敕群臣曰古者人君所谨莫大于天戒日食又天戒之大者惟能脩德行政用贤去邪而后当食不食朕以菲德嗣承  祖宗大纯政理未洽民生未遂上累三光祗惧惟甚可比于是欤传不云乎君子之过也如日月之食焉过也人皆见之更也人皆仰之今以阴雨不见淂非朕昧于省过而然欤况离明照四方阴云所蔽有限京师不见四方必有见者比之不食天可欺欤朕尚图修省以仰答天意尚赖尔群臣匡其不逮其止勿贺
　　○夜有流星大如杯色青白尾迹有光出营室南行至羽林军
　　○庚午敕遣都指挥康旺王肇舟佟答剌哈仍奴儿干都司抚恤军民又敕谕奴儿干海东囊阿里吉列迷恨古河黑龙江松华江阿速江等处野人头目哥奉阿囊哈奴等令皆受节制
　　○赐云南浪穹县下江觜巡检司土官舍人何护等钞有差
　　○巡按直隶监察御史余思宽言魝州以东卫所军士差占者多一军餋马有五六疋至七八疋者劳苦特甚宜与减省  上命所司计议行在兵部言山海迤西守边营堡二十余处步卒五千余人今正收秋草宜暂分与畜餋就令骑操候来春再议从之
　　○辛未  上御左顺门谓行在工部尚书吴中等曰今秋气已半边地早寒开平等处官军且预与皮裘狐帽令都督府差人运去不可役时
　　○山东布政使石执中奏按察使虞信不迎敕书不赴京朝觐信亦奏执中朝觐枉道回家提督屯种不委参政参议止委都事行在都察院请皆提问  上曰方面官互摭拾相讦如小人諠争亡大臣体不可不治壬申贵州小平伐等长官司吏目孙节等遣头目阿若等贡马
　　○湖广按察司奏五开卫指挥倪善赵兴各怀私心不顾大体凡有公事不肯和平计议动輙諠争文书积滞至有一事累月阁而不行者请皆治其罪  上谕右都御史顾佐令按察司俱治之又谓佐曰同僚有兄弟之谊当情意相孚可否相济譬如操舟行车虽众论不齐但欲舟车可行而已何必争竞此辈皆胶于私意以致妨废职务若仓猝蛮夷有警不能协和何以济事故不可不治以示儆也
　　○癸酉副总兵都督方政奏独石赤城雕鹗备御官军有患病者无医治疗  上谕行在礼部臣曰朕恒念边军劳苦况有疾乎其令太医院给享遣医士二人生疗半年一更
　　○乙亥罕□卫指挥佥事那南遣僧滚藏乌思藏大国师释迦也失之徒餋答儿等贡马
　　○丙子命豊城侯李贤奉化伯滕定往来永宁卫隆庆州提督修理城垣
　　○丁丑遣少傅工部尚书兼谨身殿大学士杨荣释奠先师孔子
　　○修北京德胜门外桥闸
　　○戊寅祭  太社  太稷
　　○昏刻有流星大如杯色青白尾迹有光出羽林军东南行至浊○己卯云南金齿寄住孟餋军民宣慰司同知刀玉宾四川思囊儿金牌等簇土官阿思等贡马
　　○升广东布政司右参政吾绅为行在礼部右侍郎实授参政叚民为南京户部右侍郎按察副使成均为南京刑部右侍郎调工部尚书黄福为行在户部尚书同尚书郭资张本计议屯田事湖广布政司右参议沉定亲终服阕调山东布政司
　　○赐占城国使臣逋沙怕麻叔等钞彩币表里金织纻丝袭衣及绢有差赐其通事和阿妈等冠带仍命赍敕及文锦彩币归赐其国王
　　○夜□□□大如杯色赤尾迹有光出垒璧阵东南行至浊
　　○庚辰赐贵州安顺州及小平伐长官司把事杨保头目阿若等云南弥勒州故土官舍人樊习等四川建昌卫泸沽马驿土官驿丞杨兴祖等广东德庆州猺人盘奴爱等钞彩币表里袭衣有差○昏刻有流星大如杯色青白有光起须女东南行至游气
　　○辛巳诏旌表节妇李氏等五人李氏永平府抚宁县民姚斌妻夫下年少子幼值时凶荒人多流徙李甘饥贫守丧育子胡氏宁国府宣城县民朱景振妻蚤丧夫一子絻五月贫甚乞邻里助以葬夫躬纺绩为生李氏宣城县民曾金保妻邵氏高邮州民陈寿妻俱年二十丧夫育孤子孝餋舅姑周氏良卿县民魏成妾甫生一子成得疾且殆嘱之曰尔年少我死以子属我妻吕氏尔可别适周曰为妾可更二主也成卒与吕氏同室居执妾礼甚谨邻妇怜之劝改嫁周氏詈斥之后吕氏卒以礼祔葬夫墓始终守志不易事闻俱旌其门曰贞节
　　○朵甘卫故指挥使阿奴子若奴人灵藏赞善王喃葛监藏巴藏卜遣副千户汝奴星吉等贡马及方物
　　○行在兵部尚书张本言居庸关及东西关口六十五处初以隆庆左右二卫官军分守今二卫军士分守独石赤城而居庸各关缺守者多紫荆关腹里之地有官军九百余人又有金坡镇巡检司官兵宜令镇守居庸关指挥芮助及紫荆关指挥赵得往视诸关口缓急量拨军士分守  上是其言
　　○行在都察院奏请分遣监察御史二十三人照刷内外诸司卷牍从之
　　○修独石新城等处烟墩时开平备御都指挥唐铭奏独石新城及长宁平戎二处烟墩损坏  上曰此皆豊城侯李贤等用工苟且时贤等往筑永宁隆庆城遂降敕责之且命二城工毕仍往独石修筑务极完固以盖前愆
　　○广东海阳县碧洲村倭贼登岸劫掠居民潮州卫巡捕指挥同知郑复等与黄冈巡检不能御贼都司布政司请治复等罪  上命姑记其过如再有失必罪不贷仍令被劫之民徙居城廓
　　○癸未夜月食
　　○甲申  上罢朝谓吏部尚书郭琎等曰东汉之初窦融保河西以孔奋为姑臧长姑臧最富饶奋独以洁廉自守众皆笑之谓其身处脂膏不能自润光武知之及融率官属入朝即擢奋为武都郡丞以旌之夫激扬清浊为治之道使清浊无别何以劝惩天下光武即位未几举卓茂又举孔奋东汉多循良吏此之由也今天下未赏无廉洁士卿宜为朕甄别以闻朕当有以旌之若人有善而不知则为善者怠矣
　　○昏刻有流星大如鸡弹色青白有光起危东南行至游气客星见南河东北尺余色青黑
　　○乙酉遣官祭历代帝  上谕鸿胪寺臣曰少傅杨士奇年老有疾趋朝或后不及就班者听勿有言
　　○湖广施南宣抚司土官宣抚覃逊遣舍人黄昌前池着洞长官司等衙门故土官长官向铁钟子海栋等贡马及方物
　　○夜有流星大如杯色青白光烛地起天津后有三小星随之西北行至游气炸散
　　○丙戌祭太岁风云雷雨岳镇海渎山川等神
　　○遣官祭旗纛之神
　　○命行在兵部右侍郎王骥礼科给事中姜士仪为正副使持节册五开卫副千户郝真妹为江夏王妃选百户赵颙女为镇国将军羙壤夫人阳曲县民张鹤女为镇国将军羙土□度夫人命郢靖王长女光化郡主配安陆卫指挥王崇之叔雄第二女糓城郡主配湖广都指挥佥事鲁曾之子信第三女南漳郡主配京山县民周韵宁化王长女浮山县主配太原前卫千户曹英之孙详第六妹定襄县主配济源县主簿骆子安之子善命雄等皆为仪宾赐之诰命
　　○升礼部右侍郎李琦为湖广左布政使鸿胪寺卿徐永达为湖广按察使刑科给事中方祖方为楚府左长史调湖广按察使李素于福建按察司
　　○升行在锦衣卫指挥佥事穆肃为湖广都司指挥佥事
　　○上罢朝御文华殿学士杨溥等侍语及治民事曰民之休戚系乎庶官之贤否何术可尽得其人溥对曰严荐举精考课不患不得上曰近代有罪举主之法大抵全才者少明此者或不明于彼善始者或不善于终而一言荐之岂能保其终身故亦难乎举之者矣大抵欲得贤才当厚教餋之法教餋有道人才自出若但贵效于荐举考课之间盖求十一于千百也汉董仲舒言素不食士而欲求贤譬犹不琢王而求文采此诚知本之论于今但当崇学重教
　　○丁亥周王有燉奏第十八妹将成婚未有居室府中旧屋欲移置于外以居之缘无工匠命行在工部以三百人与之
　　○行在工部尚书吴中言良乡以南至滁州旧蓆殿每年补葺劳费不少请令有司陶瓦以覆命俟农隙徐为之
　　○南京刑部右侍郎成均奏苏州旧积粮少会苏州卫等衙门官并下西洋旗军缺粮支给宜从刑部奏准例以苏松常镇四府问过囚人赎罪米暂于本处官仓收贮以备支给从之
　　○顺天府尹李庸奏本府庙学殿庑损坏圣贤塑像多剥落  上命重修饰之
　　○戊子南京江西道监察御史张楷劾奏刑部尚书赵羾侍郎俞仕吉旷职瘝官本部所系强盗贝福全者覆奏待决乃诈病死相验瘗之其后复出强劫又有苏州富民过达者安港巡检司图其财诬作强盗械送刑部而私赂狱官狱卒缢死于狱皆由羾等怠纵所致今该司官吏皆已逮问羾等亦当罪之  上览奏怒曰纵有罪杀无罪岂可恕也既又曰羾等历事  先朝今皆老矣其召之来令都御史熊概兼理刑部
　　○己丑唐王琼炟奏仪宾张铉父旺从军南阳乞免其役从之
　　○夜月犯五车
　　○庚寅遣行在吏部郎中赵新刑部郎中刘泽荣华工部郎中张琰礼部员外郎吴政等经理屯田先是尚书黄福言请于济宁以北卫辉真定以南近河之地役军民十万人屯种积粮以充国用  上命行在户部兵部议至是太子太师郭资尚书张本等言于缘河屯田实便宜自凤阳淮安以北及山东河南北直隶近河二百里内通舟揖处择荒闲田地以五万顷为率发附近军民五万人耕之民则验丁朋合官给以牛仍支官钱收买农器如此则军民乐于用力但山东近年旱饥流民初复故业官军亦多有差役宜先遣官往同有司按视田地以俟开垦  上从之遂遣新等经理仍命福总其事既而本等惑于人言今军民各有常业若复分拨点差未免劳扰本以闻于  上事竟不行
　　○日生右珥色青赤鲜明夜客星见南河旁如弹凡大色青黑凡二十有六日灭
　　○辛卯行在吏部奏苏州知府况钟言本府民蕃事冗税粮浩大乞再增府县佐二各二员缘前巡抚苏松大理寺卿熊概奏乞添官专督税粮已增设府县佐各一员今难再增  上曰苏松事虽繁洪武永乐间官不增设何尝不办盖官在得人苟不得人反为民蠹不可增设
　　○壬辰置宛平沙河站仓昌平县山口仓大使各一员时顺大府尹李庸言二处自永乐中多积军储每岁户部委办事官监守更替不常支销不明多有亏折宜设官专任其事  上是其言命行在吏部即除大使各一员礼部铸印给之
　　○癸巳赐少傅工部尚书兼谨身殿大学士杨荣诰命加封其三代及妻
　　○兀者前等卫女直指挥佥事阿剌秃等来朝贡方物
　　○赐湖广施南宣抚司舍人黄昌及前池着洞长官司故土官子向海栋等灵藏赞善王所遣副千户汝奴星吉及朵甘卫舍人若奴八等乌思藏番人餋答儿等罕东卫僧滚藏等金齿寄住孟餋军民宣慰司土官同知刀玉宾等四川思囊儿金牌等簇土官阿思等钞彩币表里金织纻丝袭衣有差
　　○巡按福建监察御史方端奏漳州府龙溪县海寇登岸杀人掠财巡海指挥杨全领军不救全又受县人贿赂纵往琉球贩鬻请治全罪  上谕右都御史顾佐等曰官军巡海本防外寇亦防小人出境交通此辈不能防盗而又纵盗令御史治之如律
　　○江西按察司副使石璞言按察司旧置佥事分莅各道照刷文卷分理词讼比来多因差委不得专理致讼者越诉事须追问淹延岁月移文督促案牍愈烦乞令佥事专于所分之道往来巡历遇有诉讼即为追理或有营造军需之务亦俾之催督其岁输粮税只令布政司府州县官催运为宜  上曰洪武中有定制只如旧行之
　　○夜有流星大如杯色赤光烛地起梗河西北行至浊
　　○甲午四川建昌卫土官指挥使安均遣把事张五十湖广施南宣抚司前顺化等安抚司故土官安抚旺踵子墨言送云南富州等衙门故土官知州沈弦经子政及族人沈郎安等来朝贡马
　　○行在吏部奏户部尚书兼詹事府詹事黄福九载任满  上命复职
　　○行在都察院奏巡按江西监察御史刘伯大尝以同行监生林旻用廪给米买绵布亏价罪之今旻告伯大枉道还宁国府泾县又受内使轿乘等物请罪之  上从之因谕右都御史顾佐等曰古云无诸己然后非诸人己身不正而欲正人得乎凡任风宪必以洁己为先
　　○乙未命故行在羽林左卫指挥同知王兴子雄府军左卫指挥佥事樊荣子达袭职
　　○兼掌行在户部事兵部尚书张本言天下人民国初俱入版籍给以户怗父子相承徭税以定近年各处间有灾伤人民乏食官司不能抚恤多致流徙朝廷累免差徭谕令复业而祯民不遵者多官吏里甲或徇私情或受贿赂为之隐蔽请严禁令责限回还仍依先行榜例如每丁种有成熟田地五十亩之上已告在官者准令寄籍有于百里之内或百里之外分房耕种原籍徭赋不误者或远年迷失乡贯见在居住未经附籍者所在有司勘实书籍送部查考其不还者同藏匿之家俱发所在卫所永充屯军若军卫屯所容隐者逃民收充屯军容隐之人依隐藏逃军例发边卫该管官吏旗甲里邻徇情容隐者俱依前榜例论罪若逃军诈为逃民者亦许限内自首复役限外不百与藏匿者俱治罪  上曰愚民玩法固当治且与约限三月违者罪之
　　○巡按陕西监察御史梁轸奏山西等处军士赴京操备所经之地假宿人家往往逼其供给薪水稍有不从輙肆棰击又纵马驴蹂践应祀坛场祠庙及民间禾豆粟麦所过百姓怨苦皆由将校不严约束亦有出其纵容分得微利者今又当操备之时乞严禁约轸又奏旧制所在建按察分司专为风宪分巡而设比来他官催督公务往往假宿其中及所催督文移有妄作风宪抄案而行者有于其中肆情纵欲贪饕媱秽靡所不为污辱风宪皆乞禁约上谕行在都察院臣曰御史所言二事皆切要其速揭榜禁止有犯者令所在有司具实奏来处治
　　○镇守居庸关指挥芮勋言德胜关以东虎峪口至买儿岭口皆可通人马乃天寿山后路俱无城堡宜筑塞
　　上谕行在工部曰豊城侯李贤方脩永宁城俟其工毕就令率军夫往各关口相地势筑塞
　　○丙申湖广五开卫平茶千户所军朱海妻刘氏一产二男一女命有司如例给赐
　　○设云南府道纪司置都纪副都纪各一员
　　○云南孟餋军民宣慰司土官同知刀玉宾奏伯父刀木旦原任宣慰使为土官刀木浪所杀据有其地后蒙朝廷遣官访求王宾授以同知又阻于缅甸土官不得已寄居金齿二十余年今孟餋地方又为麓川宣慰思任发所据乞遣人送回本土以图报效
　　上命行在礼部遣之还而命黔国公沐晟理之
　　○初贵州乌罗府知府严律己言所属治古答意二长官司长官石各野等聚众出没铜仁平头瓮桥等处诱胁蛮贼石鸡娘并箄子坪长官司吴毕郎等作耗招抚不服缘其地与镇溪酉阳诸蛮接境恐相扇为乱请调官军土兵分据其地绝其粮道且捕且抚事平之后宜置卫所巡司以守之事闻下行在兵部议至是兵部请移文总兵官都督萧授及贵州三司巡按御史勘实就令相机抚捕及应否设兵守镇待报而行从之
　　上从之○山东都指挥佥事辛显卒显秦州秦安县人累官至陕西临洮卫指挥佥事永乐二十二年升山东都指挥佥事洪熙元年领军于淮安隶总兵官平江伯陈瑄运粮宣德元年奉命同山东按察司副使郭振往来提督临清等处河道闸垻至是卒讣闻赐祭子铭袭山东济南卫指挥佥事
　　○夜有流星大如鸡弹色赤有光出天囷西南行至浊
　　○丁酉日上生背气一道色青赤鲜明
　　大明宣宗宪天崇道英明神圣钦文昭武宽仁纯孝章皇帝实录卷之六十九
大明宣宗章皇帝实录卷之七十
　　宣德五年九月己亥朔给广灵潞城山阴襄垣灵丘五王岁禄各二千石米钞中半兼支
　　○免直隶永平河间广平三府所属州县及河南开封府属县民人去年水灾田地三千三百四十五顷五十余亩应纳税粮一万七千四十五石有奇糓草九万八千三百二十余束
　　○庚子海西失里木等卫女直指挥同知木哈连阮里河等卫女直指挥同知孙保等辽东自在等州女直指挥佥事马儿孙等来朝贡马及方物
　　○辛丑以任满考最升河南布政司右参政史翼为山西右布政使行在河南道监察御史王纲为山西布政司左参议行在浙江道监察御史王哲为山东布政司左参议调山西布政司右参政王卺为山东布政司右参政
　　○万全都指挥使马昇奏辨设都司未有治所请以宣府前卫为之而以故都督马兴居第为宣府前卫从之
　　○壬寅庆王＜木旃＞请入朝复书曰为治之道亲亲为先予自嗣位以来夙夜惟念务隆爱敬今宗室中尊属者叔祖贤德者叔祖且素厚爱于予者亦惟叔祖景运门绸缪犹存于心朝夕弗忘而恒思一见者也顾以叔祖春秋高藩屏重未敢劳动远来虽屡承简牍厚意勤切亦未能如命今孔让来承喻恳恳援礼与情言之详备感佩感佩何以克当盖叔祖之欲来见亦如予心之欲见叔祖至亲相爱无不同也去年之书已略述鄙意但俟国事从容专遣人奉迎也
　　○行在工部言昨平阳王言弟妹长成欲为婚娶而无居第今计造第宅六所每所正房及东西二厢舍门楼小大通九十间命俟农隙兴工
　　○巡按湖广监察御史陈抟言洪武永乐中设科取士不拘名数比来钦定角□羊额务得真才不许滥选若教官满九年仍依旧数计其功绩为难乞与量减  上命廷臣议之行在吏部尚书郭琎礼部尚书胡濙等官上议曰教官考满以举人多寡为升降教授旧例举人九名为称职四名为平常不及四名为不称职今定五名为称职三名为平常不及三名为不称职学正旧例六名为称职三名为平常不及三名为不称职今定三名为称职二名为平常不及二名为不称职教谕旧例三名为称职二名为平常不及二名为不称职今定二名为称职一名为平常训导旧例三名为称职二名或一名为平常今定一名为称职不及者皆为不称凡称职者升平常者职如故不称者降从之
　　○大名府奏浚县虫蝻生命即督民捕瘗毋缓
　　○免山西绛州稷山县夏税时稷山县奏宣德三年春旱宿麦不收所逋夏税未纳今民艰食上司徵税峻急乞赐矜悯  上命行在户部除其税
　　○癸卯夜有流星大如鸡弹色青白有光起五车东行至浊
　　○甲辰命故羽林左卫指挥佥事卢真子荣袭职
　　○昏刻有流星大如鸡弹色赤有光出紫微东蕃西北行至天棓
　　○乙巳赐四川建昌卫把事张五十等云南富州土官舍人沈郎安等湖广前顺化安抚司故土官安抚子墨言送等兀者前等卫女直指挥佥事阿剌秃等钞币表里有差
　　○更定在外罪囚赎罪例除真犯外文职官吏犯赃者送京师如律处治军职犯死罪者令纳米赎罪毕日送京师调卫非赃罪则不分轻重俱令纳米毕日还职役初宁阳侯陈懋言宁夏边城当广储蓄乞令山西河南陕西罪囚输米赎罪三法司定议除真犯死罪外余令输米以赎毕日文职官吏犯徒流并杂犯死罪俱罢原籍为民受赃及犯死罪者发北京所属为民杖罪应降罢者如律降罢吏改拨笞罪各还职役至是巡按山西监察御史林英奏在京见问官吏惟犯赃者依律余皆运砖以赎毕日复其职役今在外依赎米之例则官吏不犯赃者比在京例加重犯赃者比在京例减轻
　　上遂命三法司定议至是议上悉从之
　　○江西瑞昌县奏今年五月来人民饥窘已发预备仓榖五千六十八石赈济俟秋成还官
　　○夜有流星大如杯色青白尾迹有光起北斗魁东北行至游气
　　○丙午荥泽县主卒主永宁王有光长女嫁仪宾谭学讣闻遣中官赐祭命有司治丧葬
　　○升行在吏部郎中赵新为吏部右侍郎兵部郎中赵伦为户部右侍郎礼部员外郎吴政为礼部右侍郎监察御史于谦为兵部右侍郎刑部员外郎曹弘为刑部右侍郎越府长史周忱为工部右侍郎总督税粮新江西伦浙江政湖广谦河南山西弘北直隶府州县及山东忱南直隶苏松等府县先是
　　上谓行在户部臣曰各处税粮多有逋慢督运之人少能尽心奸民猾胥为弊滋甚百姓徒费仓廪未充宜得重臣往莅之于是命大臣荐举遂举新等以闻悉升其官分命总督赐敕谕曰今命尔往总督税粮务区画得宜使人不劳困输不后期尤须抚恤人民扶植良善遇有诉讼重则付布政司按察司及巡按监察御史究治轻则量情责罚或付郡县治之若有包揽侵欺及盗卖者审问明白角□羊送京师敢有沮挠粮事者皆具实奏闻但有便民事理亦宜具奏尔须公正廉洁勤谨详明夙夜无□忄角羊□毋暴毋刻庶副朕委任之重钦哉
　　○行在后军都督佥事沈清言永宁卫城临边地公廨军营俱未建士卒散处城池空虚请令都指挥韩镇督永作之以便守备仍令副总兵都督方政董其事从之
　　○巡抚侍郎成均奏苏松嘉湖等府春夏雨泽调均至六月禾皆茂盛秋成有望  上谓侍臣曰朕所忧者四方旱涝况苏松诸郡国用所资今其地雨泽及时良快朕心但未知他处何如耳
　　○夜有流星大如鸡弹色赤尾迹有光出参旗南行至浊○丁未重阳节赐文武群臣宴既又特赐太师英国公张辅京官文武三品以上及学士宴
　　○上以岁登甚乐出御制诗赐群臣且命诸学士和于是进和章者人赐钞二十锭
　　○天全六番招词司奏旧额岁办乌茶五万斤二年一次运赴碉门茶马同易马今户部令再办芽茶二千二百斤山深地瘠茶多枯死艰于采办乞减其数  上谓行在户部曰边民当＜宀十见＞以抚之悉免乌茶止令办芽茶
　　○夜有流星大如杯色赤光烛地起女床西北行至云中炸散又有流星大如鸡弹色青白有光出昴南行至云中晓刻太白犯轩辕左角星
　　○戊申有献历代纪年图者  上览既顾侍臣曰唐之后不五十年天下五易主生民之祸极矣周世宗英武观其进取之略制治之心足以平定天下而亦享年不永何也侍臣对曰帝王之兴自有天命非人谋所及  上曰国家创业垂统贵有根本三代以下若汉高帝扫除秦苛以济苍生唐太宗革隋敝政以致太平其＜矢见＞模皆弘远所以传之子孙皆长久若后周之主称兵为逆劫掠京城曾无匡济之功室家先覆而世宗以餋子继之欲其宗祀长久得乎宋太祖陈桥之变一号令之间秋毫无犯极生民于沦溺革叔季之兵祸子孙享国与汉唐同久者盖有仁厚为之根本岂偶然哉
　　○上谕兼掌行在户部事兵部尚书张本曰闻各处细民多因有司失于抚字及富豪之家施贷取息过虐以致贫窘流移外境既招复业蠲负租免更徭以优恤之尚虑贪墨官吏并豪民仍前肆害尔户部榜示天下严禁约之并劝谕亲邻同里之人协助赒恤有扰害之者罪之
　　○命阐化王使臣伴剌麻为都指挥佥事赐之冠带
　　○行在户部奏长芦盐运司所属石碑等场在永平府境内离河路远积盐数多宜减例召商中纳每引止输米三斗又山东运司信阳等场所积之盐亦多自今盐课每引折收阔绵布一匹令运送登州官库以备辽东之用  上曰此亦变通之法但恐折布灶丁难办其移文山东布政司计议若于民无损则可行
　　○直隶真定府隆平县奏七月雨潦伤下田禾稼
　　○昏刻有流星大如鸡弹色青白尾迹有光出外屏南行至浊月犯垒壁阵西第二星月在下五鼓有流星大如鸡弹色赤尾迹有光出北斗魁东北行至近浊
　　○庚戌  上临朝谓尚书张本等曰昨观都督山云奏访察广西所属军官其中能事者虽多然廉公而能者十有一二贪婪而能常者八九盖武夫悍将唯知好利不矜洁己恤军保守名爵今当正其赏罚使廉能者加勉贪暴者知戒庶几军政修明远人获安
　　○土鲁番城回回撒都等吉河卫女直指挥同知打牙等来朝皆奏愿居京自效命撒都等二人为百户各赐冠带金职袭衣彩币银钞鞍马仍命有司给房屋器皿等物如例
　　○宥山东曹县知县范希正罪令复职希正在曹县得民心有奸吏诈取民财纵火延烧公□□角羊□希正执之下狱械送京师奸吏诬希正以他事被逮县民八百余人诉于行在通政司言本县累年正官有廉而无能者有能而不廉者希正廉能公勤＜宀十见＞平止大严约吏卒爱恤人民纤毫无取不一岁间政简讼息今为奸吏所诬此吏欺公玩法蠹政害民通邑所恶希正被逮之日民人老少莫不流涕如失慈母若不为伸冤枉恐被诬陷通政司以闻时侍郎许廓过曹县民老者一百五十余人跽诉于廓与前诉同廓移行在吏部吏部亦具以闻时行在刑部方奏希正不应径角□羊奸吏赴部论以违制  上曰听民之言希正君子其径角□羊赴部盖欲急去恶耳君子不足论其小过即遣复职以慰其民奸吏令刑部严治之希正盖仲淹之后云
　　○免山西汾西县夏税时县奏宣德三年历夏少雨秋初早霜麦禾皆无收今秋粮已免徵而夏税难办  上命行在户部并免之
　　○辛亥袭封衍圣公孔彦缙奏阙里雅乐及乐舞生(寇)[冠]服敞坏命所司修治
　　○升山东布政司左参政刘中敷为本司左布政使户部员部外郎刘登为山西布政司右参议
　　○免直隶易州逃民一千二百二十九户去年今年所久盐粮米二千二百八十一石秋粮三百八十五石糓草五万八束唐县复业民一千二百九十五户今年税粮二千七百七十石有奇榖草四万三千一百六十余束
　　○增崇明沙戍兵初行在工科给事中彭璟言崇明沙四面皆海止有一千户所先因倭寇为患调镇海镇江一卫军士千余人助守民得以安切见镇海卫滨海当自为守镇江卫相离稍远往来不便宜遣归别于崇明县清出军士及苏州等卫邻近收操军士选精壮者千人增官统领以固守备  上从之遂令造崇明沙守御千户所印增置戍兵一千一百二十人除百户十人领之
　　○罪人严暟伏诛暟初为南京御史数受赇监察御史刘弘道奏黜之暟赂行在都察院左都御史刘观得复职又受赇曲法纵肆不检淫荡无度右都御史顾佐劾御史之贪淫无耻者十数人而暟为首俱谪为吏于辽东各卫暟不受役潜逃至京仍造词胁取财物  上命三法司鞫之奏暟所犯应死都御史顾佐又奏暟切憾己谋欲加害今在京师踪迹诡秘切虑早夜出入仓猝道路不能防之  上命戮于市
　　○壬子四川董卜韩胡宣慰使喃噶遣子奔卜剌麻贾思叭僧结等来朝贡马及方物
　　○湖广元陵县奏民间纳税山场俱产杉木比者□人买山转鬻砍伐几尽及至官府需材乃劳民远役请下有司禁止□贩以备后用  上不从顾谓侍臣曰天生五材民并用之今惟欲奉承官府而废民生业朕不取也
　　○免山东潍县税粮时维县奏民三千四百七户流移外境田土荒芜今初招抚复业宣德三年四年逋负夏税麦五千三百六十四石秋粮一万九千一百八十六石有奇请折收钞  上谓行在户部臣曰流徙初归生意未遂其所逋欠尽免之
　　○直隶钜鹿县奏六月苦雨漳河泛溢冲决堤堰濒河低田皆被灾  上命行在户部臣曰凡被灾伤处皆覆勘除其租
　　○癸丑敕总兵官平江伯陈瑄增修淮安徐州仓所用材木于南京抽分场及缘河所积官木内取用时  上闻淮安徐州收粮多露积非经久之计故有是命
　　○琉球国中山王尚巴志遣使臣佳期巴那辽东都指挥佥事金声野木河卫指挥同知朵多大嵩卫鞑官指挥同知马撒盖副千户脱台等来朝贡马及方物○甲寅升北京国子监博士汪奉许子谟为翰林院检讨仍理博士事时行在吏部言旧例国子监官九载考满者但复职增俸奉等已经三考应复职  上曰国子监官有例复职固是优待儒者但他官九载俱升职学官独不升乎遂升奉等为翰林院检讨仍理博士事又曰若教官中有学术才识出众者尤当不拘资格拔擢勿谓儒者不可用
　　○擢监生杨英为南京刑科给事中杨信民为行在工科给事中张纪为行在刑科给事中复陈宗渊行在中书舍人淩辉行在河南道监察御史调行在工科都给事中文郁于行在兵科行在礼科给事中郑泰于行在吏科行在户科给事中郭显于行在工科广西按察副使张用中于山东按察司浙江按察佥事张约于山西按察司四川按察佥事曾鼎于广东按察司福建按察佥事周常于河南按察司皆以亲终服阕也复白亨直隶广平府通判升从五品禄亨任满例当升以其民奏乞留之故有是命黜行在山东道监察御史刘翥为河内县知县湖广道监察御史何澄为平遥县知县以不胜职任也
　　○乙卯  车驾巡近郊命豊城侯李贤行在兵部尚书张本右都御史顾佐等居守命成国公朱勇曰朕今巡视近郊尔与太监刘顺提督大营官军严肃守卫谨慎关防一应军务公同计议而行是日驻跸西湖之东
　　○夜有流星大如鸡弹色青白有光起勾陈东北行入云中
　　○戊午夜有流星大如鸡弹色赤尾迹有光出参西南行至云中
　　○己未  车驾还京师
　　○朝鲜国王李祹遣陪臣李皎等贡方物谢恩初朝鲜民白隆等十七人泛海市盐因风漂至  上悯之谓行在礼部臣曰十七人皆死而得生即送还本国遂给道里费遣之且赐赉祹至是遣皎等来谢
　　○赐海西失里木等卫女直指挥同知木哈连阮里河等卫女直指挥同知孙保等辽东自在等州女直指挥佥事马儿孙等钞彩币表里及布有差○行在兵部尚书张本奏总兵官宁阳侯陈懋言宁夏备御官军缺马骑操今议于北京行太仆寺先给二千匹候来春于御马监再给从之
　　○庚申涿州滦城芦沟有鞑军杀人劫财事闻  上命行在锦衣卫指挥张信往督所在军卫捕之士戍剌竹头目纳速剌遣使臣阿老丁等来朝贡马
　　○行在江西等道监察御史汪景明等劾奏成安侯郭晟建平伯高远扈跸郊外不奏先归夜叩德胜门而入径回私第怠惰偷安请正其罪命下锦衣卫狱
　　○总兵官宁阳侯陈懋奏宁夏军储皆仰给陕西今西安延庆等府税粮免徵宁夏军食不足请以陕西三司及所属罪囚应发西安府仓纳米赎罪者改发于宁夏卫仓庶使军食给足命法司议
　　○夜有流星大如杯色青白光烛地起天苑西南行至浊
　　○癸亥撒剌儿卫指挥同知卜也哈屯河卫指挥佥事忽失八古里河卫指挥佥事尤令加等来朝贡马
　　○乌思藏阐化王遣来使臣孙竹奏愿居京自效命为所镇抚赐金织袭衣彩币钞布仍命有司给房屋器皿等物如例
　　○直隶冀州奏本州及所属新河县今年八月久雨不止河水涨溢渰没民田八十二顷有奇山西应州奏八月严霜杀糓颗粒无收命行在户部悉免其租
　　○甲子广宁卫舍人朱真妻何氏一产男女三人命给赐如例
　　○湖广都司都指挥同知黄荣等奏先奉敕发属卫官军往广西听调及总兵官都督山云坐调武昌及武昌左二卫军各五十人臣与都指挥佥事鲁曾共议都司所治城内只二卫路当要冲差遣繁多每卫各减留十五人而于茶陵卫多调十人衡州卫多调二十人以足其数今武昌卫千户史纪告经历王王□赞都事焦逵那移军士按察司如纪所告坐丑□赞等罪缘调军皆臣二人斟酌增损王□赞逵实不与知请罪臣等上曰幕官职治文书何与调发命释之荣等(且)[亦]不问
　　○镇守洮州都指挥使李达奏洮州大岭山路通河州而去洮州城远番寇往往潜伏其间窥伺抢掠请于大岭山北增设关堡以旗军二十人守备从之
　　○乙丑行兵部尚书张本言宣德四年太仆寺及北京行太仆寺孳生马骡驹六万七千五百九十九匹例当印记  上命驸马赵辉永康侯徐安往监之
　　○行在都察院奏金吾前卫军士应得宣德三年四年冬夏布至今年五月方奏给之请治卫官稽缓之罪  上从之召在廷武臣谕之曰朝廷虑军士贫难故令及时给之管军官当先时举行庶下人得用此辈安享俸禄上不体朝廷之意下失众人之望己命都察院罪之尔等当以军士为心勿踵斯弊国法不尔贷也
　　○广东始兴县奏本县久荒官民僧地田山塘二百三十顷九十八亩无人承佃税粮七百九十六石有奇乞与除豁  上命行在户部覆实除之
　　○晓刻荧惑犯灵台中星
　　○丁卯以明日下元节遣卫王瞻埏祭  长陵  献陵
　　○赐奉使撒马儿罕等处还京镇抚马黑麻迭力月失等十一人银钞彩币表里纱罗绫等物仍升马黑麻迭力月失为指挥佥事余升秩有差○罢饶州烧造磁器初行在工部奏遣官烧造白磁龙凤文器皿毕又请增烧  上以劳民费物遂命罢之
　　○行在中军都督府奏比者直隶金山卫言蔡庙港旧立营寨烽堠屡被海涛冲决欲迁于高岸命臣等同行在兵部计议宜令防倭都指挥张翥审度若果可迁就发军修筑  上然其言
　　○镇守洮州都指挥使李达奏边军缺马巡哨请运汉中府所贮茶五万斤往洮州市马从之
　　大明宣宗宪天崇道英明神圣钦文昭武宽仁纯孝章皇帝实录卷之七十
大明宣宗章皇帝实录卷之七十一
　　宣德五年冬十月戊辰朔享  太庙
　　○遣中官祭司井之神
　　○武功中卫军季伍妻毕氏一产二男一女命给赐如例
　　○己巳赐朝鲜琉球二国贡使宴
　　○赐四川董卜韩胡宣慰使喃葛所遣子奔卜剌麻贾思叭僧结等彩币表里纻丝袭衣等物有差时喃葛奏乞致事请以长子领僧众次子治民人  上从之遣镇抚沈羽等赍敕及文锦彩币金织纻丝袭衣往赐喃葛命其长子班丹也失为剌麻次子克罗俄监粲代为宣慰使
　　○免直隶镇江府金坛县民宣德三年水灾官民田租一万六千九百五十六石有奇马草一万九百二十四包
　　○行在户部奏庆成王薨岁禄宜罢王有庶长子既与一品冠服当月给禄米八十石请于太原府汾州所属支给又奏各处诸色课程钞除云南四川贵州存留本处其直隶府州两广福建俱角□羊赴京京师钞所从出而天下所收者又归于京物重钞轻沮滞不行况两广福建距京万里起运甚艰今后惟附近京师御史所收者送纳内府其余于所在官司收贮凡内外大小文武官折俸钞及买办物料价值约量所收多寡分派就彼放支庶钞法流通官民两便  上皆从之
　　○凤阳中卫指挥周涣掊克军粮逼取白金军吏不堪絷之诣阙陈诉至直沽涣伺间角□羊絷逸入京舍指挥卢春家言欲诉都督陈恭掘移  皇陵树及私役军为成国公朱勇祖茔建享堂令春以告勇且云得银即止不诉勇以闻  上命执涣春付都察院至是都察院请逮勇及恭  上曰勇勋臣其可为小人所诬不问恭亦未可罪更察其实以闻
　　○巡视边关监察御史刘敬言自山海卫境内黄土岭至苏州卫迤西猪圈头凡二十二营每营官军多者七八百人少者五六百人遇有疾病悉无医药乞每两营置医一人官给药饵往来治疗从之
　　○巡按云南监察御史杜琮奏土官有犯例应奏请提问本以宽待之而蛮夷恃恩愈益纵肆每犯罪即以进贡为名迁延避匿或巡历乡村横歛无厌人多受害请如流官例五品以上奏请六品以下听巡按御史按察司提问庶革奸欺  上以其奏示法司且谕之曰蛮夷不可以中国之治治之琮所言过矣其循祖宗成宪毋改
　　○浙江湖州府知府赵登奏同知李迪嗜酒猖狂蔑弃礼法或衣亵服袒裸公堂每事任己不肯从公  上谓都御史顾佐曰亵慢无礼之人岂可使佐郡令巡按御史治之
　　○庚午命行在尚宝司丞蒋先礼科给事中武达为正副使持封宁王第四子盘炷为新昌王册金吾后卫指挥刘勋女为宜春王妃尚宝司少卿俞敬户科都给事中卜祯为正副使持节册靖州卫千户张胜女为江川王妃宝庆卫所镇抚徐果女为广通王妃宝庆卫千户沈瑄妹为阳宗王妃
　　○巡抚河南工部侍郎许廓奏各处逃民久不复业近蒙宽恩令于所在入籍然有已居十余年者耕种甚广赋役不供宜令有司取勘凡居五年之上而户有三丁者取一丁不及三丁令朋合一丁编定班次轮流赴京充杂役每半年一更再逃则编发充军庶使民知所惧  上谕行在户部臣曰民逃为避役耳方令入籍岂可遽役廓之言勿听
　　○辛未免直隶镇江府丹徒县民沦没大江田一十顷六十亩税粮
　　○辩监察御史王绍赃罪先是都御史刘观与书吏庄彦琦交通受罪人蔡琳金出其罪令绍具文书遣宁家时彦琦受琳金多于观事觉彦琦指言绍亦分受金下狱绍诉冤  上命三法司辩之至是右都御史顾佐等辩绍实不分金惟不应从观指使应杖罚役复职从之
　　○湖广都司奏荆州右卫指挥同知翟宾领军操备辽王禽宾秋之有伤王又与民人李彦芳等狎至饮酒其家又数引兵围逼三庶人宅欲加害  上遣敕谕王令其戒谨毋纵肆背理以招物议
　　○饶州府余干县民张宇文诈为龙虎山道士称奉密旨往云南两广以化缘为名体访事情云南按察司执之以闻  上曰自古小人造伪惑众皆托释道以售奸命行在都察院穷治之
　　○日上生背气一道色青赤鲜明
　　○壬申辽东撒义河卫指挥同知长加等来朝贡马
　　○山西布政司参议王俊有罪谪充军俊以督公务至沁州索取州官财物又于公宇挟妓宴饮事觉  上命杖之发独石充军
　　○夜有流星大如碗色青赤光烛地起中台东北行至北斗魁散
　　○癸酉琉球国中山王尚巴志遣使者魏古渥制四川石柱宣抚司把事向添林湖广前黔南道宣慰司故土官宣慰使覃国钦子宣等来朝贡马及方物
　　○赐山东大嵩卫鞑官指挥同知马撒盖副千户脱台野木河卫指挥同知朵多等钞彩币表里等物有差
　　○初行在户部言山西岁纳大同宣府秋粮负欠者多请令布政司官量徵土物赴边籴米输纳至是山西布政司上转输事宜六条一山西岁纳大同宣府之粮宜徵民间所产有度边境所宜用若布绢绵花茶盐农器等物估其时直十分减二运赴边上令掌收粮官辨验酌量市米上仓一运物于大同宣府籴米上仓虽便然难尽籴于一处宜于应朔蔚州浑源附近大同宣府常豊之处创置集场塌房委官平籴转运赴仓一递年负欠之粮未经蠲免者先徵十分之四收其土物如例赴边籴米纳足一拨粮之处宜有斟酌平阳太原泽路殷实州县俱徵物货赴边吉隰近山硗瘠民力艰难宜存粮米五分纳于邻境卫所其余徵收物货贮于布政司官库陆续运去易米输纳一大同宣府官军除操备守边之外余丁尚多宜从各卫勘实督令屯种岁收子粒储＜彳侍＞备用一边卫军士及各处调来备御者月粮宜支本色其余官旗俸粮宜估价折与布绢等物则军民两便事下行在户部会官议以为可从但集场塌房宜待事有效时设置  上从之
　　○总兵官平江伯陈瑄言运粮官军例以九月终休息修船南京中都留守司直隶卫所船于淮安修山东等都司船于临清修湖广江西浙江都司皆回原卫修俱令有司给材料乞如例遣放又言往年俱选能干精壮官旗管运军船俱集馈运易完比因河浅转漕颇艰原选官旗贿求他役来者皆老疾幼弱不能钤束军士乞敕巡按御史布政按察二司及原漕运都指挥凡军多卫分选举指挥二员军少者一员其千百户下皆选能干之人运粮军士亦选精壮者悉限明年正月至淮安儧运为便又言自临清至安山河道春夏水浅舟难行漳湫西南旧有汊河通汴朝廷尝遣官修治遇水小时于金龙口堰水入河下注临清以便漕运比年缺官遂失水利漕运实难乞仍其旧  上命行在户部悉从其言○山西按察使张政言所属府州县官有当考满而任内税粮未完淹久不能赴部难以作缺铨注多委杂职权署人不听从岂能集事亦虑各处皆然乞敕吏部凡天下官三年六年满者俱令赴部给由回任所欠税粮立限追徵不完者如律究问九年考满者就便铨注任内钱粮完足方许给由庶官无旷职事无废弛  上谓尚书郭琎等曰事贵适宜若必俟粮完然后赴考则旷职废事多矣宜从其言
　　○免四川筠连县民纳茶时筠连县知县蒋永亨言宣德二年县民所纳课茶已收二万五百五十斤在官为作耗蛮人烧毁令茶户陪纳尚欠二千三百余斤今诉贫难乞蠲免  上谓行在户部曰茶已纳在官为贼所烧岂可复徵边民宜加存恤其悉免之
　　○晓刻荧惑犯上将○甲戌赐琉球国使臣佳期巴那等彩币表里有差仍遣赍敕及钞二万一千七百六十锭归赐其王
　　○巡按山东监察御史陈谷言辽东新设宁远卫军士初至未经屯种仓无粮储衣食不足都督巫凯奏请以定辽—诸卫所军士冬布分借与宁远之军籴粮食用然所借有限终非常法莫若将辽东都司官吏军余犯罪者除重罪角□羊京外其徒流杖笞定纳米等第运于宁远赎罪则军士可以少济俟下年屯种秋收则止  上然其言仍命行在户部兵部都察院议定以闻
　　○日生左右珥色青赤鲜明
　　○乙亥平阳王羙圭奏母妃傅氏薨遣官赐祭命有司治丧葬
　　○赐朝鲜国使臣李皎等彩币表里金织纻丝袭衣有差
　　○巡按直隶监察御史白圭奏徐州砀山豊市三县六七月以来雨潦为患弇没田稼
　　○初陕西汉中府奏本府所属一十一三州县止有四十七里民少役繁金州南郑诸县多闲田乞徙山西狭西四川附近州县丁多之民以实其地  上谓行在户部曰人情安土迁之殆离其与六部议至是议奏天下郡县人民版籍已定产业有恒若遽迁之他乡不无惊扰不可迁从之
　　○辽每卫指挥同知皇甫斌以御虏寇力战死斌凤阳寿州人先任兴州左屯卫指挥同知辽东都指挥巫凯荐其才改辽海卫为人忠勇有智略遇警急不避险艰身先士卒至是虏寇犯边领军御之至密城东峪与寇遇交战自旦及晡斌气愈锐战愈力以矢尽死子弼从战以身卫父亦死一时同死者三万卫千户吴贵百户吴聚辽海卫百户毛观贵河南汝州人聚凤阳泗州人观广德州人三人在军中皆刚勇善战每兵出必当先锋至是皆从斌战以矢尽死然其所杀伤虏甚多虏亦退却事闻  上命有司褒恤
　　○丙子  上以农事既毕将巡近郊敕豊城侯李贤都督张昇兵部尚书张本都察院右都御史顾佐等居守曰朕今巡饬边备特命尔等守北京大小之事须措置得宜遇有警急机务同太监杨瑛等计议允当随即施行仍差人驰奏
　　○敕太监杨瑛林景芳李和等守皇城内外凡内府各监局等衙门内官内使俱从管束一应事份与豊城侯李贤等同心计议毋偏执己见以误事机
　　○是日  车驾发京师  驻跸王河谕成国公朱勇等曰今农收虽毕而禾稼在场民间公私之费皆出于此扈从官军不许入民家有所求索违者处以重刑其申令各营悉知之
　　○昏刻月犯垒壁阵西第五星五鼓有流星大如碗色赤光烛地起即将东南行至五诸侯炸散
　　○丁丑  驻跸龙虎台命军士皆先出关命光禄寺赐扈从官酒馔晚召英国公张辅成国公朱勇尚书蹇义学士杨士奇杨荣金幼孜杨溥至幄中问郊外民事及边备论议久之命尚膳赐辅等酒馔  上亲酌酒饮之既而谕之曰卿等皆昧爽先度关道中见闻有当言者勿隐
　　○戊寅  车驾度居庸关驻跸岔道遣使赍敕谕太监杨瑛林景芳李和少监苏进保等曰朕己率师出关尔等宜恭谨承事  圣母皇太后务竭勤诚不许纤毫怠忽
　　○夜有流星大如鸡弹色赤尾迹有光出狼星旁西南行至浊
　　○己卯猎于岔道遣中官进鹿免于  皇太后且奏十一日出居庸关天日晴和随行将士皆悦农务俱毕禾稼有收边备亦修关外军民亦颇足给皆  圣母仁恩所覆庇无烦  圣念
　　○敕恭顺侯吴克忠遂安伯陈英武进伯朱冕太监刘顺等循例出境烧荒上谕行在工部尚书吴中曰今虽晴暖然关外气候旦暮不一宜预备军士衣鞋其即遣人驰往北京运来给之
　　○庚辰  驻跸岔道
　　○辛巳驻跸怀来
　　○壬午  驻跸雷家站召学士杨士奇杨荣金幼孜杨溥谕曰明旦度鸡鸣山梁道险隘车骑凑聚难进卿等慎之宁缓勿求速也遂赐果茗从容问曰唐太宗过此非征辽时乎众对曰然  上曰太宗恃其英武而勤远略然此行所丧亦不少众曰太宗后亦悔之悯忠阁所以建也其事则后世帝王之鉴戒  上笑曰因论此山遂及太宗又问此山崩于顺帝时人率谓元下之徵卿等以为如何众对曰顺帝自是亡国之主虽山不崩国亦亡  上曰此言正合朕意昔圣帝明王之世未尝无灾异大抵国之存亡系其君德之仁与不仁而已
　　○癸未  驻跸宣府之泥河总兵官都督谭广入谒  上劳之曰卿  祖宗时宿将自守边以来边境无事皆卿之功简在朕心未尝忘也遂赐金织文绮衣一袭钞五千贯又谕广曰扈从将士敢违法扰人者悉絷以来晚召蹇义杨士奇金幼孜谕之曰朕明日前行两程至洗马林卿三人皆年高不任驱驰可暂留宣府朕往复只五日即同归矣又命行在吏部刑部都察院太常寺及六科给事中等官皆留宣府命杨荣杨溥胡濙吴中等扈从
　　○甲申  驻跸老鸦站
　　○乙酉  驻跸洗马林工部运军士衣鞋至是北京  上命尚书吴中等即日散给
　　○丙戌  驻跸洗马林  上亲历城堡营垒遍阅士马铠甲旗帜皆称  上意大悦召见诸帅咸加赐劳
　　○丁亥  驻跸洗马林遣敕谕太监杨瑛林景芳李和等曰朕十八日至洗马林亲历城堡阅视兵备咸毕以二十一日旋师二十五日至京尔等宜敬谨奉侍  圣母皇太后不得出城迎接
　　○是日猎
　　○晚  上御幄殿杨荣等皆侍  上问人君驭世之权何者为重荣对曰命德讨罪二者是也  上曰二者天下之公器人君特主之耳若舜举十六相诛四凶而天下悦服此以天下之好恶为好恶也齐威王封即墨大夫以万家而烹阿大夫齐国大治此不以左右之好恶为好恶也故爵赏刑罚至公无私然后能服天下侍臣咸叩首曰诚如  圣谕
　　○戊子  回銮驻泥河
　　○己丑  驻跸泥河命都督郭义沈清及太监袁琦率军士留宣府等处围猎谕之曰非以为禽也虑虏寇知朕还京或为边患如遇有警尔等协同备御不可轻忽仍戒士卒不许扰人违者一体治罪
　　○庚寅  驻跸怀来
　　○夜有流星大如杯色青白光烛地出坟墓西行至浊炸散
　　○辛卯  驻跸岔道
　　○壬辰  车驾至京师
　　○夜五鼓有流星大如鸡弹色青白尾迹有光出北河北行入云中
　　○癸巳赐撒剌儿卫指挥同知卜也哈屯河卫指挥佥事忽失八古里河卫指挥佥事必令加等及剌竹头目使臣阿老可等彩币表里有差○浙江按察使林硕奏考核郡县官贪污及无能者金华府知府钱润等十七人  上命行在吏部黜罚如例
　　○河南南阳府奏七月初旬骤雨连日山水泛涨冲决河岸漂流人畜庐舍渰没农田粟谷豆皆以无收命行在户部优恤
　　○甲午云南总兵官黔国公沐晟奏奉敕抚谕盐井卫土官千户剌马非还所侵掠永宁府土地人民已令都督同知沐昂勒兵谕以祸福今遵依敕旨悉已归还事妥民安  上曰蛮夷作过常事服则舍之
　　○巡按湖广监察御史朱鉴奏茶陵卫指挥喻成领军捕贼贺麻哥等而私与贼通受贼银五百余两妄执平民为贺麻哥杀以徇众而贺麻哥实在为害未已  上谕右都御史顾佐等曰等此与叛逆同死有余辜令御史亟问之
　　○广东海南卫指挥黄瑀率兵剿黎寇初逗遛不进餋寇纵恶及进不亲督战致官军败绩巡按御史陈汭奏请罪之  上曰军官职在捕寇遇小寇已怯不进见大寇当如何其令御史及按察司鞫之果实必杀不贷
　　○万全都司奏所辖卫所一十六处皆是临边今缺官二百四人虑缓急乏使令  上谓行在兵部尚书张本等曰官军守边虽有总帅亦须裨校得人乃能成功宜即选择除授
　　○江西彭泽县奏县民缺食已给官仓榖一千八百六十四石赈济
　　○夜有流星大如鸡弹色青白尾迹有光出土司空房南行至浊又有流星大如杯色赤尾迹有光起奎西北行至营室
　　○乙未瓦剌等处头目猛哥不花等遣使臣  颜帖木儿沙州赤斤蒙古二卫都督困即来等遣舍人阿鲁火者等来朝贡驼马
　　○浙江于潜县奏县民五百五十七户之食已给官仓谷五百五十五石赈济
　　○直隶广平府成安县及大名府内黄县奏六七月天雨连绵河水涨溢渰没官民田地苖稼无收上命行在户部蠲其田税  上退御文华殿谓侍臣曰水旱灾伤世恒有之若专言人事所致尧汤之时亦不免若专言天道洪范庶徵实本乎五事毕竟君道当修其在己不可委之于天侍臣对曰亦贵国家素有备也  上曰国家有备尤不若百姓有备侍臣对曰  圣谕诚当昔齐桓公出见老而饥寒者命赐衣食老人曰愿赐一国之饥寒者公曰寡人之廪府安足以周一国老人曰君不夺农时不夺蚕妾则一国之人皆有衣食此正合  陛下之旨  上又曰朕常爱唐太宗言凡营衣食以不失时为本夫不失时者唯人君简静可致若兵戈屡动土木不息而欲不失时岂可得也此诚名言  上又曰尧九年之水汤七年之旱非圣人能救恤百姓无类矣
　　○丙申夜有蓬星色白如粉絮见外屏南渐东南行经天仓天庾几八日始灭
　　大明宣宗宪天崇道英明神圣钦文昭武宽仁纯孝章皇帝实录卷之七十一
　　大明宣宗章皇帝实录卷之七十一终
大明宣宗章皇帝实录卷之七十二
　　宣德五年十一月戊戌朔行在钦天监进宣德六年大统历上御正朝受之给赐诸王群臣颁行天下  屯河卫指挥同知土罕忽鲁爱卫指挥斡黑等来朝贡马及方物  己亥行在刑部奏宁夏纳米赎罪例初宁阳侯陈懋奏宁夏边地宜积粮储请以狭西三司及所属卫府罪囚发西安府纳米赎罪者改发宁夏卫仓谕纳庶边储充实  上从其言命三法司议请陕西附近庆阳延安平凉西安凤翔五府卫罪囚如河州临洮二卫例杂犯死罪纳米一十二石徒流递减二石杖罪五石笞罪三石巩昌临洮汉中三府卫如泯州洮州二卫例杂犯死罪纳米十石徒流递减二石杖罪三石笞罪一石五斗完日军官旗军应死罪者送北京调卫余不分轻重各还职役文职官吏受赃者不在此例从之  宣府总兵官都督谭广言缘边关隘屯堡五十四处所领铳炮不足于用请添给神铳一千把大炮三百个  上命减半给与仍命行在工部别造手把铳给之  广西总兵官都督佥事山云奏广西浔州平乐等府蛮贼屡出劫掠调指挥佥事鲁义等领兵追捕斩贼首四百五级归所虏男妇三十九人又奏自宣德三年至宣德五年征剿广西柳州庆远等府忻城马平等县叛蛮斩首七千四百十九级归男妇一千五百三十人给亲还家  副总兵都督方政奏开平备御官军分为两番自赍粮料今当启行而觇知虏寇有在答古川撅黎山者去开平不远恐为所袭请发附近军夫一万人运粮料而以骑兵护送行在户部言今年春夏以来自开平来者并言无寇盗此盖边将设词欲变更番之例以动民耳  上曰今天气寒冱寇虏南向之时不可执一令方政会郎中王良再议果当防护即拨军与之  晓刻荧惑犯左执法  庚子敕行在都察院副都御史贾谅行在锦衣卫指挥王裕参议黄翰同奉御张义兴安往江西巡视军民利病凡军卫有司官吏及富豪大户奸民强盗为军民害者体实擒拿轻者就彼发落重者连家属解赴京师仍戒谅等务公勤廉谨毋狥情往法纵释有罪及滥及无辜  监察御史沈敬等劾奏行在后军都督佥事张廉盗官木及甎瓦役军匠创造私居请寘于法  上曰武夫无识辜宥之  河南左布政使魏源奏本司织染局岁造叚匹皆用所属府州县人民税丝自永乐二十一年至宣德四年因民逃徙逋负税丝二万二千五百二十两遂致纻丝五百六十三匹未纳今蒙恩蠲免宣德三年以前逃民税粮其未纳叚匹无丝织造乞一体蠲免  上谓行在工部尚书吴中曰丝既无徵又在赦前其悉免之  夜有流星大如杯色赤光烛地起参旗西南行至天苑辛丑  上以天气已寒敕罢遣缘河运木军夫候来岁春暖赴役  云南浪穹县把事赵保贵州都坪峨异溪蛮夷长官司长官黄勋遣头目罗海金等贡马  赐瓦剌女直贡使宴  壬寅兵部郎中刘文勇奏已招抚汉中府漠阴等县逋逃军民三百七十五户男妇一千五百七十七人氵□丐县等处逃军流民七十八户男妇三百三十五人军俱发附近汉中卫带管民于各县寄籍其中有愿为原籍原卫者皆已发遣初狭西巡按御史言军民逃萃于此者众故遣文勇往招抚之  昏刻有流星大如杯色赤光烛地出垒壁阵西行至浊五鼓有流星大如鸡弹色赤尾迹有光出轸东南行入云中  癸卯给郢府光化郡主及仪宾王雄岁禄共八百石谷城郡主及仪宾鲁信南障郡主及仪宾周韵如之平阳府灵石县主及仪宾高逊岁禄共六百石文水县主及仪宾曹祥定襄县主及仪宾骆善如之俱于南京米麦兼支  湖广沅陵县有恶虎为民患敕总官都督萧授及湖广都司捕之  上因谕行在吏部尚书郭琎曰古之守令有善政者蝗不入境虎自渡河今沅陵有虎患其有司之政可知即移文戒饬之使之修政弭患则固胜于人力也  琉球国中山王尚巴志遣使者郭伯兹每等来朝贡马及方物  命行在户部土鲁番城来归都督佥事尹吉儿察月俸视山后人例于北京米钞各半支给  以马政不饬下太仆寺丞宋载刘壁锦衣卫狱  甲辰修凤阳皇城内奉天等门及外廊  赐辽东撒义河等卫指挥同知长加等彩币表里氊帽等物有差  昏刻有流星大如鸡弹色赤有光出行道西北行入云中又有流星大如鸡弹色青白有光出天囷南行入云中又有流星大如鸡弹色青有光起昴西行至天囷  乙巳朝鲜国王李祹遣陪臣郑渊等贡马及方物贺  皇太子千秋节  赐琉球国使臣魏古渥制等钞彩币表里有差  修天津三卫仓  行在兵部奏山西按察司言各卫所军士赴京操备往来多无马驴屯军多缺耕牛今山西三司及有司军卫罪囚所输赃罚有牛马驴骡请以给军每岁终具数达行在兵部及山西太仆寺庶几官民两便(如)[从]之  南京地震  丙午赐四川石柱宣抚司把事向添林等湖广前黔(入)[南]道宣慰司故土官舍人覃宣等钞有差  丁未嘉河等卫女直指挥同知劄隆加等来朝贡方物  赐瓦剌等处使臣卜颜帖木儿沙州赤斤蒙古等卫舍人阿鲁火者屯河卫指挥同知土罕忽鲁爱卫指挥斡黑等钞彩币表里有差  戊申  皇太子千秋节免贺礼  夜有流星大如碗色赤光烛地出文昌西北行入紫微垣内散又有流星大如鸡弹色青白尾迹有光起天社东南行至浊  庚戌赐贵州都坪峨异溪蛮夷长官司头目罗海金云南浪穹县把事赵保等钞有差  都督沈清奏神机营新补官军一万余人多不练习请如旧法操演本营原设十五司每司都指挥一员总之指挥一员提调近因升调止存都指挥二员其新选任事指挥亦不练习乞命行在兵部选能斡老成都指挥指挥总督提调庶淂操练有方  上命神铳手择日于教场内操演所缺官兵部选补行在兵部奏今各都司按察司及巡按监察御史采察军职廉能练达者令其任事余有老疾年幼不堪用者请旨处置  上曰军旅之事非老幼残疾之人所堪其年幼袭职者令食禄令本卫所应袭舍人操习三年之后可用令管事老习者以子孙代其子孙亦如年幼袭之例未出幼者如例优给无嗣者令食禄优闲以终其身  罢松花江造船之役初命辽东运粮造船于松花江将遣使往奴儿干之地招谕至是摠兵官都督巫凯奏虏寇犯边  上曰虏觇知边实故来钞掠命悉罢之  万全都指挥使马昇奏开平卫进  皇太子千秋笺及冬至表笺当各专遣官不当共遣一人赍进请治守御指挥之罪  上谕行在礼部臣曰边卫武臣守御为重此不足治  四川宁川卫指挥佥事陈忠等往嘉眉州捕贼获其八人皆受赂纵之而执平民拷掠诬之为盗逼取贿赂又纵之按察司奏请罪之  上曰纵真盗而诬平民贪暴如此岂知有国法罪之如律  晓刻有流星大如杯色青白有光起星宿西南行至游气  辛亥行在三法司奏长安东安西安北安四门仓官陈纪等掌支上直官军食米冒官军五百七十余人姓名多支米二千四百一十石入已当斩  上从之语侍臣曰养口腹而丧身小人之愚也  壬子楚王孟烷遣仪宾魏宁长史杨振奏府中三护卫愿留一卫请以二卫归朝廷  上览奏谓尚书张本等曰楚王安分循礼朕所素知故厚待之比屡有小人告讦朕灼之其非皆置不问今何疑而请归护卫乎本对曰楚王为人虽  陛下所知然人有烦言王亦不得不虑曾参杀人皆此类今请归护卫盖欲示蕳静以杜谗邪乃其深计远虑  陛下从之所以保全之也  上慨然良久曰王不可缺侍卫今三卫官军未必皆足其令王任意选留充足一卫其余如王所言受之于是赐宁振各钞六百锭金织纻丝衣一袭遣新建伯李玉都督任礼赍书复于王曰叔自嗣封以来安分守礼恪遵先王之训朕所素知比虽有小人告府中事盖已灼知其妄故置不问朕承  祖宗大位笃念宗亲惟务保全岂彼奸邪所能离间今得奏尤见叔深存远虑欲杜后来谗邪之口朕思之至再故勉从所言特遣新建伯李玉都督任礼侍郎柴车赍书奉复任叔选留一卫有不足者听于二卫中选择补足其余调来北京备用以顺承雅意于是改武昌中护卫为武昌护卫调左护卫于东昌改为东昌卫右护卫于徐州改为徐州左卫置经历司卫昌皆如例  行在户部奏在京文武官吏旗校等宣德五年以前折支俸钞请悉于原籍官库给之从之  云南总兵官黔国公沐晟奏元江军民府土官知府那忠被贼刀正刀龙等焚其□□角羊□宇及经历司印信今获刀龙刀洽解京乞如永乐故事发辽东安置以警边夷从之命行在礼部铸经历司印给之  癸丑赐琉球国使臣郭伯兹每等钞彩币表里绵布有差  命刑部尚书赵羾右侍郎俞士吉致仕先是监察御史劾奏羾仕吉年老怠事其属奸毙纷出不能防范遂举其不法二事请罪之行在吏部亦以为言  上曰二人皆先朝所用今老矣听令致事其别选人任刑部  行在刑部郎中李文正言北京粮饷皆出江南各卫军士转运不息有遇河冻不得还家者有至家未及一月复就道者经年奔驰在外岂无父母妻子之念乞自仪真至张家湾傍水每程择高阜之地筑城堡设卫所给与印信置行都司如旧管属而令原运官军或全家或分房赴堡居住丁力多者授以近处闲地俾之耕种则父母妻子亦得相聚而安于转运矣昔唐刘晏缘水置仓转相受给其法亦便愿  陛下敕群臣议可否而行之  上命公侯伯尚书侍郎都御史议时以众论不一事遂寝□八  江西按察司奏赣州卫指挥张俊领军三百赴茶陵捕盗俊擅逼赣州府造锣锅帐房等物事属违法  上曰从来命将出师锣锅帐户官军自备今军未动已违法害民其出境纵暴可知命如法治之  甲寅广东琼山县故土官知县许志广子才儋州宜伦县故土官知县黄侬苟子庆来朝贡方物  召山东按察佥事韩玺及给事中卜谦初  上出合时  太宗皇帝命翰林儒臣纂述故事选国子生语音明正者日侍左右讲说玺谦预焉后皆授给事中至是谦以家艰去玺升外任  上念之俱召还  赐朝鲜国使臣郑渊等彩币表里有差  行在户部奏辽东纳米赎罪例时巡按御史陈榖言辽东新设宁远等卫所仓无储粟宜将辽东都司所问罪囚纳米续罪以给军食  上命行在户部议请除真犯死罪解京其余杂犯死罪纳米二十石流罪一十五石徒五等自十二石至八石每等减一石杖五等自六石至四石每等减五斗笞五等自三石至一石亦递减五斗限三月之内赴宁远等卫仓纳足官吏无力纳米者如例解京军人余丁就彼决遣从之  巡抚河南侍郎许廓奏招抚开封等府逃民一十一万五千六百余户复业  上命行在户部令有司加厚加抚恤免其徭役一年  开平卫指挥同知方敏子景奏请袭父职  上谕行在兵部臣曰敏昔守赤城失机致边人为虏寇所害不许复曰后有类敏失机者其子孙虽应袭亦不与袭著为例  直隶松江府奏太仓卫千户下瑾以捕盗为名率亡赖军民二百余人执金鼓器仗不经官司越入上海县乡村民皆惊走遂掠取财物又纵火焚民庐舍积聚  上谓都御史顾佐等曰军民各有统属何敢侵越横加暴害置官军本以卫民今其所为何异寇盗其令巡按御史治之如法  乙卯朝鲜国王李祹遣陪臣金因等来朝贡方物  直隶苏州府知府况钟以经历传得贪赃害民执送京师  上命付行在都察院治之因语侍臣曰知府一郡之表率而行之自廉始钟必能持廉能持廉而后能去贪知府能去贪则属官之贪者必自歛矣  丙辰兀者左卫女直指挥佥事柳温哥等来朝贡方物  命云南右布政使曹端致仕端狭西华阴人自知县历刑部郎中凡再谪复起升前职端为政＜宀十见＞平及是三考年七十故令致仕  太子太保陈国公朱勇奏山西缘边镇西等卫近偏头关见调其官军千人在京操备潞州等卫去京师不远其官军五百八十人见于偏头关操备请令潞州等卫官军赴京代镇西等卫官军还守备庶几两便都督同知刘昭奏洮州岷州河州蓝州临洮巩昌六卫屯种皆是狭西都司委官提督山路辽远不能周历请令镇守洮州等卫都指挥李达后能刘永汪寿苖旺各就近兼管岁终如例比较皆从之  直隶徽州府黟县奏已发预备仓榖二千六百五十八石有奇借贷饥民俟秋成还官  南京都察院右佥都御史严升卒升字仲升直隶繁昌县人由进士授蜀之青神县知县调巫山县一以诚心爱民所至有贤名永乐初下诏求贤用荐升江西按察司佥事坐累左迁顺庆府同知改吏部考功郎中在职六年澹静自守而勤于职务  仁宗皇帝嗣位遴选廷臣尚书蹇义举升升大理右少卿升沉毅刚果执法明慎奉命清理军政苏州诸郡旧俗豪猾肆奸诬平民为兵者多升至行之以公明民莫有受诬者调都察院右佥都御史与都御史邵＜王巳＞同心莅政屏黜不肖风纪用张升清素俭约虽显庸饮食衣服无异寒士而风裁严峻不可犯云  丁巳赐嘉河卫女直指挥同知劄隆加等彩币表里等物有差  戊午监察御史刘敬奏山海隆庆缘山关口皆置官军防守而所在烟墩又令有司添设民夫守了或七八人或五六人实劳民力乞革去为便  上谕尚书张本等曰凡军以卫民民以给军各有常职何得虚劳民力以妨农功即令罢遣民夫一委军士守了
　　○己未哈蜜忠顺王卜答失里遣使臣脱脱帖木儿及都指挥佥事拜拜兀马儿等来朝贡马  调户部右侍郎叚民为南京刑部右侍郎升给事中御史等官薛广等二十五人为知府广河南怀庆府许侃广西太平府李本梧州府金乂英柳州府汪本贵州思州府张谨思南府富敬广东高州府王罃肇庆府李俯狭西临洮府监察御史李骥河南河南府李笴云南大理府赖瑛临安府户部郎中徐鉴广东琼州府李兴广州府刑部郎中傅佐山东济南府吏部员外郎蔡祥狭西延安府礼部员外郎许敬轩福建汀州府光禄寺丞李郁湖广长沙府刑部主事徐孔奇浙江严州府郑珞宁波府大理寺正王昇江西抚州府寺副张瑛贵州镇远府司务王恕铜仁府国子监学正陈颜广东惠州府知州汤昭山西太原府先是刑在吏部言各府知府多缺  上命大臣简拔中外之贤能者任之得广等二十五人遂皆升用赐敕给驿悉如况钟等起复重庆府知府梁用任旧职用以父丧去官民思其政诣阙奏乞复之故有是命  命故金吾右卫指挥使曹俊子广燕山右卫指挥佥事赵斌子昇通州卫指挥佥事姜胜子祯俱袭职永清右卫指挥佥事雷信年老命其子正代  设金州石泉县池河巡检司先是狭西三司及巡按御史奏石泉县东接汉阴西连洋县地多山沟逋逃军民往往藏匿钞掠行旅及采鬻私茶池河正当要害之处若立巡检司则逃亡之徒不为民害亦免私茶之毙命行在兵部下三司覆勘至是皆以为便遂设巡检司置巡检一员  行在兵部奏隆庆左右二卫言副总兵都督方政每卫调取官军一千一百人往独石等处守备缘二卫官兵先已调云州等处若再调发则隆庆地方守备不足今考二卫军数除选调之外各处屯守官军及谪发充军者尚多请令副总兵方正于隆庆左右及保安卫官军调三千人往独石等处更番守备其轮次月日从方政处置又奏总兵官都督山云言广西武宣守御千户所城池低洼瘴疠特甚原伍官军一千五百八十二人今存四十七人力难守备乞以法司问发充军罪囚益之请如云所言仍请行湖广三司及军卫有司以罪囚应充军者益之如又不足请益以广西附近州县清出军士皆从之  庚申爪哇国王杨惟西沙遣通事八致宗敬及村主八致麻抹等来朝贡方物  巡按监察御史熊翼奏狭西庄浪卫递运所至甘州甘泉递运所一十八处每所旧设甲军一百一十名车一百一十辆迩来军士逃亡太半车亦不备多误递送有将他处递运车越过七八程者中途牛死车坏人苦不胜乞自今凡逃亡死绝果无勾者与之豁除而以法司问完杂犯死罪囚人补役递送  上命行在兵部核实果事故无丁者依洪武中例于狭西三司及所属以应发囚人补之若递紧要之物令经过卫所拨军协助但将车越送劳人者罪之  巡按浙江监察御史杜时奏会稽余姚二县夏秋旱田苗无收民人饥困金华南浦江二县有寇出没劫掠命行在户部遣官驰传赈济都察院移文令有司捕盗  山东都指挥使卫清奏往年所领操练马军一千人已取赴京令臣选补至今七年其骑射亦已精熟近成国公朱勇奏请以缘海在京操备步军代之改为步卒两失所长虚劳训练乞仍其旧命行在兵部按阅如果精壮即从所言  晓刻太白犯键闭  壬戌广西按察佥事王恺奏近例在外诸司吏典凡犯笞杖罪俱赎钞改拨今照刷大小衙门文卷如有稽迟失错佥书吏典准律笞罪类决杖罪纪录若依今例改拨奸猾之徒必有就易避难乘机作弊者请敕法司会议凡犯私杖从今例其私罪应笞及公罪应笞杖者皆免改拨依律科断  上谓三法司官曰私杖从今例亦非良法卿等其会议以闻法司议奏请凡照刷诸司文卷事干迟错若漏报卷籍官吏应公私笞罪及公杖罪者皆依律决罚还职役如钱粮埋没刑名违枉有所规避者仍依律照例发遣从之  晓刻太白犯键闭  癸亥赐广东琼山县故土官舍人许才宜伦县故土官舍人黄庆等钞币表里及衣  浙江左布政使黄泽言民者国之本财者民之心理财固在于有道而为国莫切于爱民  皇上屡降敕书爱恤生民惟恐一人不得其所而民之利病犹恐未尽上闻窃见浙江所属温处二府平阳丽水等七县银冶自永乐间至今遣官闸办七县岁额银共八万七千八百两以十年计之通八十七万八千两而各场所产矿石有仅足额课者有不足者有矿尽绝者闸办之官督令坑首冶夫陪纳不敢稍失岁额陪课之民富者至于贫困贫者至于逃亡他处坑冶其害亦然伏乞  皇上广爱民之仁暂停坑冶之役则民得以遂其生矣  上览其言命行在户部曰此弊朕何由知其遣官往同三司及巡按御史办银课官审实其弊或减额或罢役不可重困百姓甲子赐朝鲜国使臣金因等彩币表里有差  以明日冬至遣卫王瞻埏祭  长陵  献陵  乙丑冬至  上御正朝受贺大宴文武群臣及四夷朝使  皇太后  皇后免文武群臣命妇朝  丙寅赐兀者左卫女直指挥佥事柳温哥等彩币表里等物有差  晓刻荧或犯进贤
　　大明宣宗宪天崇道英明神圣钦文昭武宽仁纯孝章皇帝实录卷之七十二
　　明宣宗章皇帝实录卷之七十二终



	大明宣宗章皇帝实录卷之七十三
　　宣德五年十二月丁卯朔日生左右珥色黄赤鲜明  戊辰  上谓行在吏部尚书郭琎等曰朕以用人之柄付卿卿当为朕择才昨郡守多缺乃命廷臣共举古之人当斯任者必勤于访问有得即录之故官不乏才吕蒙正之夹袋虞允文之材馆录是也自今宜留意琎等皆顿首  昏刻有流星大如杯色青赤光烛地起离宫西北行至右旗散夜有流星大如斗色赤光烛地出毕东北行至浊  庚午给长安岭并独石等处守关口台墩军士胖袄裤鞋  辛未昏刻月犯垒壁阵
　　○壬申瓦剌顺宁王脱欢遣千户演克等乌思藏必立工瓦番僧剌麻桑竹阿些儿等来朝贡马  赐哈密忠顺王使臣脱脱帖木儿拜拜兀马儿等彩币表里绢布有差  癸酉赐爪哇国通事八致宗敬村主八致麻抹等钞彩币表里袭衣等物有差  甲戌腊节赐文武群臣宴  乙亥夜南京地震  戊寅赐朝鲜国及撒马儿罕瓦剌等处贡使宴  赐乌思藏必立工瓦番僧剌麻桑竹阿些儿等彩币表里纻丝绢布袭衣等物有差  庚辰把忽儿卫女直指挥同知失里并加双城卫女直头目阿桑加等来朝贡方物  命瓦剌顺宁王脱欢使臣演尧为都指挥同知卜颜帖木儿为指挥同知赐冠带及彩币表里纻丝等物有差仍命指挥使孙观赍敕同往赐脱欢等彩币表里  置顺天府通州三河县峪口之官庄杨家桥张家庄三马房仓各设大使一员  行在兵部尚书张本言自永乐二十二年至宣德五年八月终京卫官军领马一十九万三千八百余匹递年倒死累蒙恩宥见在之数五不及一应追偿者一万九百二十余匹请令以十人为率义和朋合均出价值每月共买一匹还官果无力者行原籍家属追买及查军民所餋种马亏欠五万四千八百四十余匹亦令每十户朋合买陪庶几军民皆便  上命文武大臣议英国公张辅等议宜从本年朋合不可不拘人数以二年为限买完其民间该陪者如义和事例可令一县或一里共买勿拘十户官军于本卫所本队伍共买或于原籍买偿者皆可从  上曰朋合买者以三年为期官军行原籍买偿不免烦扰不可行  先夕大雪是日早朝罢  上示群臣喜雪之诗复赐赏雪宴盖久未雪至是大雪盈尺  上喜而成诗群臣遂进和章  上亲阅视择其有警戒之意者别录之而为之序曰宣德五年冬久未有雪盖冬雪消毒沴殄遗蝗滋茂宿麦迨冬不雪民心则忧民之心朕之心也乃十有二月己卯之夕大雪深尺遍于远迩民心以喜民之喜朕之喜也制七言古诗一章以写志且赐群臣观之群臣各进和章朕亲阅其词不为溢美而有相警之义者命录之得若干首呜呼二气和则雨泽降气严冱则雨凝为雪雪降于冬则植物滋荣于春雪而应候民之利也其为喜也固宜然古之明君未尝因一事之顺适而忘致警于其德其臣亦未尝因一事之顺适而忘致警于其君唐虞三代之世皆然也三代而下为君始有矜大之心为臣始有谀悦之说其不为此者盖寡矣此治之所以弗古若也吾以凉薄之德嗣祖宗大业为天下生民之主恒惧不尧负荷而所望于群臣之戒警辅翼者惟日不足今是诗之副予所望者裁十一二诗曰人之好我示我周行吾安得不表章之以朝夕自益哉  辛巳立春顺天府官进春  上御正朝受之文武群臣行贺礼遂赐宴  宁王权奏有疾求医命释良医张粲起复良医李宗润皆星驰复职仍遣书问王疾粲宗润皆宁府良医粲先坐事逮系都察院宗润以亲丧去官至是  上闻王疾故有是命  复山东布政司左参政郭良右参政陈士启左参议李寅职先是  上命山东三司各委堂上官如永乐中例提督屯种良等避事不行委知事陈忠往事觉应杖俱罚役复之  壬午考郎兀卫指挥同知速苦等来朝贡方物  旌表孝子钱敏及节妇王氏等五人敏庐州府舒城县人幼丧父家贫立学事母至孝及中进士乞还乡侍母母患疮躬侍汤药未尝离侧母没庐墓三年有司以闻诏旌其门曰孝行王氏保定府束鹿县民李友谅妻任氏应天府上元县匠顾关苟妻冯民上元县民杨真保妻白氏徐州沛县民李伯奴妻俱年少丧夫守节不嫁奉餋舅姑终身训育孤子有成赵氏河南太康县生员刘敬妻敬充贡入太学以疾卒一子才三岁家贫甚赵氏年少誓守节力耕织以养舅姑育姑子凡四十余年其志益坚事闻俱旌其门曰贞节  置山东济宁州仲家浅闸设闸官一员  复李信遵化县知县升正六品禄时信以秩满顺天府尹李庸言信持身端谨莅政公平吏民信服奏乞留之  上谓行在吏部臣曰畿内县令必湏得人可从所奏令复任而加其禄  辽东总兵官都督佥事巫凯奏鞑贼百余人入开原境内又贼四十余人劫掠柴河等屯备御都指挥邹溶遣指挥吴祯等哨探遣都指挥佟答剌哈等率兵捕击佟答剌哈遇贼遁祯遇贼与战被伤还调都督指挥夏通同都督王真追贼皆不及而还其都指挥邹溶佟答剌哈等官俱应治罪  上遣敕责凯曰此皆尔平昔不能规画守备之方故在下者皆放肆不循号令其邹溶佟答剌哈等俱责死罪状罚俸五月如再失机不贷其遇贼先回者治如律战死者优赡其家被伤者善抚恤之  甲申日生左右珥色黄赤及上生冠气抱气随生背气色清赤皆鲜明夜月犯轩辕大星有流星大如鸡弹色赤有光出参南行至浊  乙酉行在户部言诸司积弊当清理者凡三事一比年各布政司府州县科徵诸物不量人户多寡物之轻重缓急地之远近难易官执偏见吏狥私情受贿受嘱任意妄为以一科十为害百端及拨定仓粮远近失宜那移作弊公私不便今后科徵诸物并拨仓粮宜令各司府州置立文簿正官收掌凡有所科布政司同按察司定夺府州县同正佐首领官定夺上司并巡按御史按部者常加考察如有不公即为究治仍令府州以所派数目如簿录申布政司半年类造文册送部查考直隶府州县若有不公许亲临上司巡按御史一体考察一两广福建四川湖广等处距京师往复一万余里或八九千里而解布绢一二疋皮一二张物料三五斤钞不及二三十锭者徒费民力今后各处起运诸物除急切进用并金银不拘多寡起解外其余诸物若满舟车者官与舟车俾经手人管解若不满舟车止解该管上司蹔贮或按季或半年差有职人员管解官与脚力装送收受者不许刁蹬解送者不许侵欺若州县官吏果有别项差使赴京及与司府相离窎远道路不顺愿径解至者俱从其便一在京在外仓库斗级库子盐场掣挚所工脚称子有经年不替者有充当二三次四五次以上者有无籍营充及冒名代充者纵有良民新役亦被教诱为非欲行内外凡斗级库子工脚称子取勘其数若久在官为害者究治如律若所收钱粮支销未尽问断明白另项记名守支毕日罢去若有自首改正者免其罪恃顽不首为他人首发者军及余丁调边远民发附近卫所充军仓库等衙门先将见役之人着役年月及当过次数开冒充等项缘由造册开报今后佥点务选殷实良善之民每年终造册申缴上司以备查考若官吏受赂仍点无籍之徒事觉一体治罪命大臣议可行者行之  监察御史林英言天下都司设断事司专理刑狱已有定制而各卫所及守御千户所设镇抚以理刑狱抚镇武人多不谙文移不通律意甚至有不识一字者刑狱往往委之于吏及识字军致是非不明狱囚淹滞冤枉者多乞(今)[令]天下卫所援都司断事司之例别设一员专理刑狱或选谙法律者授以经历吏目协理刑狱庶免淹滞之患  上曰别设官非旧典但宜择人用之  直隶苏州府况钟奏长洲等县民未阿狗等一千二百一十人告言前蒙清理军伍而同知张徽承顺御史李立之意凡军户已绝者务令推寻同名同姓及疏远族属并承继产业之人补役加以酷法勒令充军比之所降军政条例实为冤枉又累奉勘合发回陈阿多等六百八十二人所告亦同及与覆勘多系另籍民户如蒙别遣公正御史给事中重与审勘果是军者仍发充军否则改正为民  上谓行在兵部尚书张本等曰朝廷爱恤军民本同一体刻薄之辈狥私妄作以致纷纷如此其令侍郎成均重与勘审从实分别以闻  直隶保定府定兴县奏连年蝗涝田榖不收徭役频烦人民逃窜今已招复业者六百八十五户未复者二百七十五户盐粮马草皆未输纳乞与蠲除从之  日生背气一道色青赤鲜明  丙戌迤北鞑靼完者不花答孩帖木儿等五人来归命为百户等官赐冠带金织袭衣彩币银钞鞍马仍命有司给房屋器皿等物如例  成国公朱勇言旧时五军每军步骑二万人后调大同等处备御今五军总有五万七千余人而神机诸营比旧亦少扈从征调不足于用请令行在兵部如旧取补  上命兵部于京卫选士卒通十万隶五军训练因谕勇曰古人用兵虽有成法然以应变不穷为奇盖可教者坐作进退击剌之方至于随机制敌开阖往来使人不可测度此在兵法之外卿等闲暇更当读书观古良将方略融会于心自然有得盖  上善用兵每出田号令严明行伍整肃不可犯昔  太宗皇帝尝试询用兵之法  上应对如流  太宗皇帝顾谓侍臣曰朕自  太祖皇帝时帅兵清沙漠后复以兵靖内难历军中三十余年察敌勇怯及其虚实进退迟连审度而行乃能制胜此孙未尝经战阵所言多合朕意因谕  上曰朕所用将士皆老矣今天下虽无事然安不忘危尔虽知兵亦必训练有素乃获万全  行在大理寺奏旧例犯偷盗揽纳等罪皆充军按律凡偷盗官畜产常人盗仓库钱粮盗内府财物及官物者皆应绞斩比常偷盗揽纳为尤重于今例乃止罚役而已轻重不论请皆从充军例发遣  上曰断狱须论情实若当重而轻则人易犯法当轻而重则人为不平宜从一例然尤湏详审勿致失当  山西和顺县知县宋杰奏县在太行山中土瘠石顽风气寒早不宜二麦桑枣粟榖荞麦累被霜陨连岁无收人民乏食逃徙他所逋负宣德二年税粮请循恤民事例每粮一石折收钞五十贯或小绵布三匹运纳直隶平定州守御千户所及本县官库收贮折支官吏俸从之  丁亥敕副总兵都督方政开平卫抚恤新军初独石置城堡移开平卫于其中而命政领兵守之凡罪人应死者皆宥死发本卫充军至是敕政等曰独石新军初皆犯法当死朕不忍杀之故令充军近闻管军者悉贪暴武人谓其初来必挟重资遂欲夺之无则横加虐害多致逃窜死亡孤朕宽宥之意尔等善加抚恤凡官旗有肆贪虐者必罪之时辽东诸卫亦有宥死发充军者敕总兵官巫凯亦如之  赤斤蒙古卫正千户朵儿只逊等遣舍人把都麻等贡驼马柳城万户阿黑把失等十六人来朝奏愿居京自效命阿黑把失等五人为副千户等官赐金织袭衣彩币钞布有差仍命有司给房屋器皿等物如例行在兵部右侍郎王骥言自湖广还道经九江安庆其卫所官俱以屯种事被系缺官理事  上曰军官守城为重可以一事而尽执之乎命巡按御史止究管屯者余责罪状令复职他卫有犯亦准此例值登闻鼓给事中年富奏重囚二十七人以奸盗当决击鼓诉冤切详各犯临刑畏死烦渎朝廷不可宥  上曰登闻鼓之设正以达下情何谓烦渎自今凡死囚击鼓诉冤者必如例录情词以进令法司与辩若蒙蔽及阻遏罪直鼓者  行在浙江道监察御史张骏以淹系罪囚下狱初浙江临海县民告土豪一家父子叔侄同恶下海通番及杀人等罪骏移文逮治县惟械送一人余同恶者悉逃匿骏必欲悉至而后鞫之历四年未鞫其家以淹系诉  上谓右都御史顾佐曰浙江非甚远提人对理一年不至二年必至何为四年不至亦不以奏其淹系者不死于狱亦幸矣命下骏于刑部狱责浙江按察司及府县官不督捕逃匿者罪又命佐及刑部凡一应罪囚待对未结证者悉录以闻  昏刻有舍誉星见如弹凡大色黄白光润彗见九游旁凡旬有五日灭  戊子土鲁番城指挥佥事猛哥帖木儿等三十八人来朝奏愿居京自效赐金职袭衣彩币钞绢绵布仍命有司给房屋器皿等物如例  神武卫指挥使冯洪奏今年正月以西安中护卫军士置本卫驻定州创造营房未能悉备每军与闲地五十亩俱无耕牛农器种不及时近皆缺食乞优免今年子粒  上谕行在户部臣曰新置卫军士远来未有产业屯粮湏免之  己丑行在刑部都察院奏前日奏请决重囚中有诉枉者奉旨令三法司再审缘诸犯皆累经详审应决之人今又有词请令公侯伯及文武大臣近侍官会审从之  四川按察佥事王处敬奏自洪武中荷蒙国恩授职风宪奉公守法不敢为非昨承行在都察院委问永通盐课大使刘谱所奏冤枉事既已从公决断奸顽之徒诬臣有赃缘臣素守朴愚实无污滥今年老昏聩恐致陷害又恐无赖小人假名诓赚乞敕公廉之官重别勘问庶得明白  上令巡按御史详覆务尽公道果其年老令赴京师  夜北京地震  庚寅土鲁番城都指挥佥事也先帖木儿来朝贡马  增置行在光禄寺大官珍羞掌醢良酝四署丞各二员监事各一员从本寺言收支钱粮供应事繁故也  行在兵部尚书张本言先奉旨取外卫带操军士一万人分隶亲军专令守卫上直今各卫官不能抚恤致有逃者亦有违例别差及私役者请遣官点视  上命监察御史给事中同守门内官点闸又言天下军职缺所镇抚然百户员多请通行中外遇所镇抚急缺先令多余百户暂掌开报注调如无百户令合所旗军共举年深能干总旗署事候三年课其当否然后授职  上从之谕之曰若所举不称令巡按监察御史按察司执而罪之  行在户部奏山西阳曲县逃民张福等百余人皆复业初镇守山西都督李谦奏福等逃居大瓮寨遣人招谕恃险不下请发兵捕之  上曰民逃岂其所欲必科差频烦为有司逼迫故耳加之兵则伤其生但令府县招抚免其徭役彼必来归遂令太原府招之至是皆复业  辛卯狭西宁夏卫土官指挥同知韩当道驴岷州卫剌麻坚束扎等来朝贡马  秃都河卫头目阿隆加来朝奏愿居京自效命为百户赐冠带金织袭衣彩币钞布仍命有司给房屋器皿等物如例  复抚宁卫右中前三千户所之在香河三河蓟州者还本卫从都督陈景先所奏也  行在兵部尚书张本言内外卫所旗军例免余丁一人以供正军其有三五丁十丁以上者宜覆实令随营差遣隐漏及托故者罪知  上从之  壬辰哈密中顺王卜答失里遣使臣迭力迷失亦力把里歪思王遣使臣亦思剌麻失等贡马及玉石等方物  命故金吾前卫指挥佥事杨得子茂袭职  赐把忽儿等卫女直指挥同知失里并加等双城卫女直头目阿桑加等彩币表里等物有差  行在兵部奏比者有言京卫军士多潜匿在外及为官豪之家隐占本部承命委官同监察御史六科掌科给事中核实其数已行编册进呈今覆勘得其间又有隐瞒漏妄之弊其卫所官吏宜令法司逮问  上命姑录其过悉令改正  巡按监察御史梁轸言狭西宁夏等卫洪武间设儒学止置教授一员专教军职子弟读百将传武臣大诰以为讲武保身之策永乐间旗军亦遣子入学一如府州县讲读经书应举亦尝得人以资任用然文庙未有祭祀生徒亦无扰免徭役之例乞令与府州县学同仍命御史按察司官出巡之日依例考核则人知所激劝文风可振而边俗丕变矣  上命行在礼部悉循定制  晓刻月掩心宿、癸巳以都督冀杰子亮为府军前卫指挥佥事食禄不视事亮尝以舍人随侍故特优之  总兵官都督佥事史昭等同太监王安等征曲先还初昭等兵至曲先散即思先遁其党答答不花等率众迎敌昭等纵兵系之杀伤甚众获答答不花及男女三百四十余人马驼牛羊三十二万有奇至是奏至  上赐敕奖劳仍命昭守西宁命参将都督赵安送所俘获诣京师  云南丽江军民府奏浪沧江寨蛮者保等聚众劫掠村寨总兵官黔国公沐晟行三司委官抚谕不服行在兵部言请再令晟遣官及云南三司堂上官诣其地抚谕果不服就相机剿捕从之  甲午益实等卫指挥佥木当加及福余等卫鞑官都指挥佥事安出指挥同知扯里忒泰宁卫指挥佥事把秃不花等贡马  升北京国子监博士黄＜彳胤-丿＞宗助教郭俊为翰林院检讨仍理博士助教事行在浙江道监察御史张贯为太仆寺丞行在河南道监察御史徐训为云南按察司副使授进士王一宁吏部稽勋司主事食其禄令于内府授小内使书行在翰林院编修钟英浙江道监察御史王缙绅浙江按察司佥事张昱皆亲丧服阕命瑛缙绅复职昱调山东按察司复周义高州府通判贾麒乾州知州俱升正五品禄皆以任满百姓奏乞复职也黜监察御史邹杰为苏州府昆山县知县刘清为济南府邹平县知县杨志为江西南城县知县石有贤为河南新蔡县知县皆以不胜职任也  镇守山西都督佥事李谦言偏头关隘口止有官军五百人守备及灰沟村黄甫川楼子寨三堡每处亦止有官军五百余人曏因虏贼犯境已增官军一千人冰冻之时于黄河兼守冰解回卫今境外屡报声息请循大同边卫事例添拨神铳手于灰沟村三堡防守庶警急易于策应待冰解回原卫所从之命行在工部别造手把铳给之  乙未湖广散毛宣抚司遣把事黄能施南宣抚司遣把事谭试强等贡方物  以赤斤蒙古卫千户朵儿只逊可儿即等遣人贡驼马升朵儿只逊可儿即俱为指挥佥事百户束古鲁为副千户赐彩币表里有差  丙申朝鲜国王李祹遣陪臣赵贯等贡马
　　○赐考郎兀卫指挥同知速若等彩币表里等物有差  夜有流星大如鸡弹色赤尾迹有光出翼东南行至浊
　　大明宣宗宪天崇道英明神圣钦文昭武宽仁纯孝章皇帝实录卷之七十三
　大明宣宗章皇帝实录卷之七十四
　　宣德五年闰十二月丁酉朔  上省郊祀牲  夜有流星大如鸡弹色青白尾迹有光出轸东南行入库楼晓刻辰星犯建星  戊戌文武群臣以含誉星见上表贺时行在钦天监奏含誉星见九牛星傍如弹丸大今候至十夕其色愈黄白光润谨按占书曰人君施孝德兴礼乐而人民和悦夷狄奉化外国来朝则含誉星见于是群臣上表称贺贺毕  上谕群臣曰表辞称道过实朕甚愧之今海内粗安皆由  天地  宗庙垂佑  圣母皇太后训教及群臣匡辅所致朕何德也书曰儆戒无虞  诗曰夙夜敬止朕及卿等相与饬励罔有怠心庶几共保福禄永远  昏刻有流星大如鸡弹色赤有光出东南云中东行至浊五鼓有流星大如鸡弹色青白有光出狼星旁南行入云中晓刻辰星犯建西第三星
　　○己亥赐赤金蒙古卫舍人把都麻等彩币表里等物  狭西山丹卫指挥佥事郑鈜等四人奏边事赐钞及金织纻丝衣绢衣有差  庚子朝鲜国王李祹遣陪臣崔士仪等贡马及方物贺正旦  直隶大明府开州知州丁镛奏本州新安等里人民一千二百三十四户逃徙他所虽已招复业者八百九十八户其田土荒芜子粒无收税粮马草不能办纳命悉免徵  夜有流星大如鸡弹色赤有光出参旗南行至浊  辛丑行在兵部尚书张本言浙江松门卫所收附近清出军士皆是当远方补五年久埋没者朝廷一其跋踄艰难许隶近卫今不思效力图报且亡逸还家宜悉送平江伯陈瑄处发邳州卫带管运粮以警其余  上从之  直隶苏州府奏宣德元年至四年所欠秋粮乞依洪熙元年例折钞行在户部言苏州自永乐二十年至洪熙元年欠粮三百九十二万石有奇宣德四年九月蒙恩宽恤令折收钞及布绢至今未足若又准所言该粮七百六十余万石国家用度不足宜遣人同侍郎周忱严限催徵并逮问其官吏  上曰苏州粮多固难办若罪其官吏则事愈废但可责限催徵其折收再议  壬寅罢徵直隶大名府魏县逃民九百九十八户山西浮山县逃民一千七百六十四户税粮  南京监察御史李安言各处粮长皆殷实之家以永充之故习于豪横威制小民妄意徵求有折收金银叚匹者有每石徵二三石者有准折子女畜产者任情费用或纵恣酒色或辗转贩贸营私有余输官不足稽其递年税粮完者无几宜禁革以便民命行在户部计议施行  镇守山海等处都督佥事陈敬奏腹里烟墩用民夫守了乃洪武间所设昨皆放遣归农请如旧制为便  上谓尚书张本曰旧时未置兵守故用民今朕已有处分敬敢妄言其移文责之  癸卯赐朝鲜国等处贡使宴  升行在户部左侍郎李曰□永为本部尚书  甲辰迤北和宁王阿鲁台遣使臣脱火歹火者阿力等来朝贡驼马  夜有流星大如碗色赤光烛地起轩辕西南行至柳  乙巳撒马儿罕头目兀鲁伯米儿咱遣使臣卜颜劄法儿等来朝贡方物  赐朝鲜国使臣赵贯等彩币表里有差  有言和宁王阿鲁台遣人朝贡其部属多依缘边近地者遂敕边将严为之备  日生左右珥色黄赤又上生背气一道色青赤鲜明  丙午给宁化王府镇国将军美壤美土□度岁禄各千石米钞中半兼支浮山县主及仪宾章钟岁禄六百石内米四百石麦二百石曲沃县主及仪宾周旭如之  安定王亦攀丹遣使臣朵儿只失加安定卫国师赏竹领真等来朝贡马  监察御史孙泓等奏行在府军卫指挥傅全等私役军士按月取财不令守卫上直请罪之  上曰亲军专备守卫私役已不可况又取其财罪可逃乎命逮治如律  昏刻月犯五车五鼓有流星大如鸡弹色赤尾迹有光出文昌西北行至浊  丁未  上御奉天门谕行在户部臣曰恤民必有实惠若惠民无实非恤下之诚比者郡县间有水旱税粮多欠积岁既久未能输官有司催徵逼迫而民愈困四方奏逃亡逋赋者皆以此故朕闻之测然其宣德三年以前民欠粮税悉令折收钞与布绢尔户部定议务得其中无亏于民户部议以十分为率三分折阔布三分折阔绢四分折钞  上曰如此虽善但布绢阔幅者亦难得宜只随民间所常用者依时价收之则民易办庶几民受实惠  迤北鞑靼土混台脱台土来来归奏愿居京自效皆命为所镇抚赐冠带金织袭衣彩币银钞绵布鞍马仍命有司给房屋器皿等物  行在户部奏甘肃宁夏大同宣府独石永平等处俱边境要地民粮艰于转输比年虽召□中盐途程险远趋中者少供用不敷宜暂许各处寓居官员军余有粮之家各纳米豆不拘资次于淮浙等处支盐其中纳定例甘肃宁夏大同宣府仓淮浙河东盐每引米四斗山东福建盐三斗河间长芦盐三斗五升四川广东盐二斗五升永平府仓淮浙长芦河东盐每引四斗五升山东福建盐三斗五升四川广东盐二斗五升独石城仓淮浙长芦盐每引三斗河东盐二斗五升山东福建四川广东盐俱二斗从之  四川松潘卫军民指挥使司奏蛒匝诸簇执鸡戈剌别至三寨番民紏同蛒鸡耳别生番劫掠居民杀伤军士命行在兵部移文总兵官都督陈怀及四川三司各委官体实调兵剿捕  戊申朝鲜国王李祹遣陪臣金乙贤等贡方物  工部吏盗官麻绳八十斤行在三法司拟于律应斩  上曰论盗固于律难恕论物则杀之过重可宥死罚输作  庚戌巡抚浙江侍郎成均奏海盐县民言县地并海旧置石嵌土岸延袤二千四百四十余丈以备水患比因风潮冲激坏者一千一百余丈有(兵) [(司)]虽尝修筑然旧石为水所啮皆刓弊无廉隅暂用累砌终不坚故今计议于旧岸内别砌石岸而存其旧者以为外障庶可久远乞如洪武中令嘉兴湖州严州绍兴等府发夫匠协助为便  上从之命俟农隙兴工  江西庐陵吉水二县耆民建言永充粮长怙势害民如徵夏税一图不及一石而甲首十人各科绵布一匹又折使用绵布五匹至二十陪有余若徵秋粮每石加陪以上又徵使用绵布十五匹复以官府支费为名每甲首一人别科银二两甚至在乡强占灌田陂塘阻遏水利民多怨苦皆因永充之故行在通政司以闻  上曰初谓永充粮长可以利民事久弊生乃至如此其令巡抚副都御史贾谅治之  辛亥行在羽林前卫指挥使黄福初选充围子手把总以额外被退怀忿自溺死事闻  上顾侍臣叹曰人用舍进退各有命君子则知安命彼虽退而官职如旧何至自戕此古所谓鄙夫也欤  癸丑赐土鲁番城都指挥佥事也先帖木儿钞彩币表里  江西按察副使李纶有罪谪戍辽东纶先为监察御史与都御史刘观子辐游荡宿娼及受海盐县豪民白金一百五十两黄金五两文绮二十余匹出其杀人之罪至是事觉行在都察院以闻  上命追所受赃及旧给敕命发戍辽东边卫  甲寅夜有流星大如鸡弹色青白有光起天庙东北行至浊  乙卯命指挥李荣等四十九人总督五军神机诸营又命指挥毛礼等五十七人为之副先是五军神机诸营缺官命成国公朱勇等推举至是以荣等名闻  上命皆仍旧职往任其事  命故辽东都指挥佥事张山子忠袭为羽林前卫指挥使山西都指挥佥事薛兴子贤袭为金吾右卫指挥使金吾右卫指挥佥事孟泉侄刚金吾左卫指挥佥事曹旺子兴俱袭职  顺天府奏初奏旨发密云等县民丁三千余人助修密云中卫城今以密云附近山场又令其民供官用薪炭悉免杂役而密云中卫仍索民丁修城修成之工已什完七八乞敕镇守密云都指挥蒋贵令罢诸县修城民丁止以密云中后二卫军丁完城从之  丙辰保安王志坰奏请以前狭西都指挥使陈怀故宅为洛川县主居第  上谓行在工部尚书吴中曰宗室之亲朕岂吝惜但陈怀功臣若尚有亲属居其中而遽夺之不可其令狭西布政司按察司覆勘果空闲则与之  丁巳浙江处州府丽水县知县陈九鼎奏本府知府李达以私钞二百贯抑民买牛皮二十张民益钞三千贯买纳又以其家所畜小羊豕充祭祀每羊豕一索民白金三两又民告县主簿李孟麟取受粮长财物达受赂不行不可以为府正  上谕右都御史顾佐曰知府为诸县表率县官不才者当治之若不能自治岂能治人今以贪黩为县所奏甚可耻也其令按察司执而罪之  戊午夜北方(有)[生]苍白云二道长三丈余时有流星大如碗色青白尾迹有光出太微西垣西南行至浊  己未行在刑部都察院上狱囚提人待对及照勘年久未至之数  上览之谕之曰此皆由尔等怠忽致无辜淹系之久其间岂无已死者堂上官姑记过其各司各道原问官吏一年未完结者许更移文促之二年不完者责稽延状三年不完者罚俸五月四年不完者执而罪之在京五府及各部首领官吏并在外方面与首领官吏以文书
　　至日为始一年不完责稽延状二年不完罚俸五月三年不完执而罪之卫所府州县官吏亦以文书至日为始一年不完罚俸五月二年不完执而罪之若所提之人及照勘之文已起发而中途迁延不至罪坐差提管解之人尔等即移文中外使皆知之继今仍怠慢不完及迁延不即至者皆举奏治罪不宥  夜有流星大如杯色赤尾迹有光起奎东北行至游气  庚申赵王高燧有疾奏至遣中官以御医盛启东驰驿往视上谕行在兵部尚书张本曰前者诏书凡民年七十之上及笃废残疾者许一丁侍养今思各处取军其中岂无独子而父母老疾者若令远役则父母不免失所令有司勘实应充军之人而父母年七十之上及笃废残疾者许于附近卫所充军又谕行在工部尚书吴中曰近已停营造各处工匠在京者量存其半余悉遣回俾如例轮班  赐迤北和宁王贡使宴  广西总兵官都督佥事山云奏留贵州都司官军于广西更代操备时贵州都司言贵州累有苖寇欲取回广西官军云以广西浔州大藤峡等处山猺恃险为害出没不时若不加兵守备切虑乘隙侵犯  上语尚书张本曰二处皆有寇而广西为剧宜听云暂留  四川都司布政司按察司奏松潘盗贼尚横屡出犍为永州巴县劫掠先是按察司劾奏总兵官都督陈怀酣饮废事  上以为饮酒人情常事但边方无警可恕遂寝不问至是闻贼屡出降敕责怀曰朕命尔总镇一方湏盗息民安乃为称任今番寇纵横人受其害皆由尔耽酒不理军务养成其患敕至即谋殄寇毋纵丑类遣害边方  辛酉四川总兵官都督陈怀奏四川嘉定州犍为县宣化驿强贼聚党缘河劫掠已调兵往捕未获余党逃入深山负险抗敌杀伤官兵  上曰陈怀总兵在外小寇不能戢可耻遂敕怀同四川三司设法擒捕过时不获罪有所归  夜有流星大如鸡弹色青白尾迹有光出轸南行至浊  壬戌庆王＜木旃＞奏欲挈家还居宁夏如永乐洪熙故事往来于韦州游畋  上复书从之  巡按直隶监察御史张琦奏所考太平府贪赃阘茸同知党睿等五人  上谓都御史顾佐等曰比闻御史考官亦有以好恶为进退者卿风宪之长宜详审之必有实迹乃可黜罚  甲子河南归德州知州李志言归德唐忠臣张巡许远死节之地故睢阳有协忠庙祀巡远雷万春南霁云贾贲姹訚宋元以来俱命守臣祭之国朝未有祭祀无以劝奖忠良  上曰此不可阙命礼部定祀仪请以巡远居正南霁云等四人配享从之命翰林撰祭文有司每岁以春秋仲月祭  乙丑岁暮享  太庙  以明日正旦遣卫王瞻埏谒告  长陵  献陵  遣官祭五祀及旗纛之神  五鼓有流星大如碗色青白尾迹有光出文昌西北行至浊  是岁天下户口户九百七十七万八千(一)[四]百一十九口五千一百三十六万五千八百五十一田地四百一十四万六百八十顷二十八亩田赋米麦三千六十一万八百九十八石丝一十七万九千六百二十八斤绵二十三万四百四十斤有奇绢九万四千一百三十八匹布一十二万九千八百四十七匹绵花二十四万二千二百三十四斤折色钞七万七千三百九十一锭杂课钞四千四百七十四万七十锭米麦七万九千七百六十一石银六千二百九两铜二千二百九十九斤铁五十二万九千七百五十七斤布二百八十三匹盐课盐五百四十万三千九百五十引有奇折色钞二千九百五万七千二十二锭米六十七万一千八百五十一石绵布七万四千五百九十三匹茶课茶六十一万一千七十二斤折色钞一万五千一百六十四锭屯田子粒八百四十三万二百一十七石有奇采纳金四百两银三十二万二百九十七两水银五千七百三十四斤朱砂一千四十六斤石缘三千一百二十六斤雄黄一百九十七斤有奇漕运北京米麦豆五百四十五万三千七百一十石减免天下官田等项税粮计米麦七十四万六千一百四十四石钞四百九十八锭绵一百二斤有奇
　　大明宣宗宪天崇道英明神圣钦文昭武宽仁纯孝章皇帝实录卷之七十四
　　大明宣宗章皇帝实录卷之七十四终
明宣宗章皇帝实录卷之七十五
　　宣德六年春正月丙寅朔  上御正朝受贺大宴文武群臣及四夷朝使文武群臣命妇朝  皇太后  皇后
　　○丁卯罢湖广采木之役初工部奏遣侍郎黄宗载吴廷用往湖广督采材木并发民运旧所采木赴南京至是  上闻湖广旱灾民困遂罢其役以敕谕之曰比闻湖广旱灾军民艰苦而木皆在深山大谷之中道路崎岖猝难致力若已出山在水次及向之漂流已得者令军夫运至龙山厂其未出山与漂流未得者悉罢又闻向所采木多是虚数今宜以实闻毋踵前非以遗后患尔等即日还京
　　○戊辰夜有流星大如杯色青白光烛地起玉井后有二小星随之西南行至天园五鼓有流星大如鸡弹色青白尾迹有光出天弁东南行至浊
　　○庚午迤北鞑靼把台不老实来归奏愿居京自效命为副千户所镇抚赐冠带金织袭衣彩币银钞绵布鞍马有差仍命有司给房屋器物如例
　　○夜五鼓有流星大如鸡弹色赤有光出天枪西北行至浊
　　○辛未孟春享太庙
　　○遣中官祭司户之神
　　○壬申把河等卫女直指挥佥事哈剌等来朝贡马
　　○癸酉行在兵部尚书兼太子宾客张本卒本字致中山东东阿人洪武中自国子生擢扬州府江都知县太宗皇帝义兵及境本率耆老诣军门朝升扬州府知府内难平论功进江西布政司右参政未几徵为工部左侍郎坐累谪交阯  仁宗皇帝在东宫奏召为刑部右侍郎益持敬慎议狱必原情实于发奸擿伏靡不切中  仁宗皇帝初嗣大位重南京根本之地曰张本特立不阿首进南京兵部尚书兼掌都察院明年被召入见言国家大计遂留行在兵部毅然以革弊举废为务  上嗣位高煦□火反  车驾亲征罪人既得命本抚辑其众而录其余党比还以兵政久弊奸人用货脱伍籍而援平民实伍者远迩一辙言于  上择廷臣四出厘正于正他弊尤多赐敕奖谕命兼太子宾客且兼户部户部政纪尤弛本夙夜不懈讲求其故蠲其积弊举其坠典事甫就绪而卒年六十有五上深悼惜遣官赐祭赐赙三万缗命工部营葬户部覆其家本一志奉公廉介有执而尚刻少恕众忿群怨皆所不恤其录高煦□火余党而胁从者多不免云
　　○甲戌以大祀南郊  上御正朝文武群臣受誓戒
　　○丁丑大祀  天地于南郊  上还谒
　　皇太后毕出御正朝文武群臣行庆成礼
　　○戊寅以  大祀庆成大宴文武群臣及四夷朝使
　　○昏刻有流星大如鸡弹色赤尾迹有光起阁道后有一小星随之西南行至奎
　　○己卯命行在礼部尚书胡濙兼掌行右户部事
　　○巡抚直隶侍郎周忱奏镇江民言本府经历韩盟为政公勤连岁部粮措置有法小民获安粮无亏欠后为人诬其受贿续蒙赦宥乞复盟原职以慰民望又丹徒县民言府军左卫官军旧于本县缘江佃种荒地近年招诱逋逃军囚假为义男女壻每户或一二十人恃其强力占耕民田二千余亩税粮不供甚至相聚为盗民受其害乞敕户部遣人挨捕  上谕行在吏部户部臣曰经历可令复职占耕民田者令襄城伯李隆同忱理之作过者擒送京师
　　○湖广都司奏武昌卫左中前三千户所旧因城内地狭皆居城外今调去武昌左右二护卫官军城中多闲屋乞给之以便守备从之
　　○庚辰上元节赐文武群臣宴
　　○巡按直隶监察御史邓棨奏镇江府丹徒县常奏县民所种官田芦场草滩六十余顷皆临大江为潮水冲决入江今税粮仍旧徵纳臣奉命覆勘如县所奏  上命行在户部即除之
　　○河南按察司奏洛阳中护卫千户沈能陈文等受已获强盗白金纵其逃逸请罪之
　　上曰强盗譬诸豺虎人共恶而欲杀之彼纵之是纵豺虎害人命治之如律
　　○苏州府知府况钟奏长洲知县徐亮到任半年政事不理诘问其故但云年老无能今事皆废弛吏胥肆奸民失所望乞别除知县代之  上谕行在吏部臣曰长洲剧县须廉干吏乃能治何以不量才授任即选贤能者驰驿代之
　　○浙江丽水青田等县强贼陈才等二百余人屯聚福建福安之汤洋山号将军被甲持刃建旗鸣鼓往来旁近诸县杀人掠财福建都司遣镇抚董祥领兵往捕贼杀伤官军十余人祥驭军无纪律所过肆掠为民害有司以闻  上谓行在兵部曰官军扰民甚于盗贼法不可废祥罪命按察司治遂降敕切责都司令量调官军委都指挥刘海率领捕贼毋遗民患仍敕福建行都司及浙江都司各遣官军同进必尽获贼不获及纵军扰民者悉治罪
　　○卯刻大雷电雨
　　○辛巳建州卫故都指挥佥事李显忠妻康氏及指挥佥事金家奴云南浪穹县故土官典史王保子宁等来朝贡马及方物
　　○赐狭西宁夏卫土官指挥同知韩当道驴岷州卫剌麻坚束扎等哈密使臣迭力迷失及亦力把里使臣亦思剌麻失等一百二十人白金彩币表里纱罗绫绢有差
　　○贵州石阡府葛彰葛商长官司长官安宁奏先以官钞收籴粮储令蛮民守视缘溪洞险僻无所支用恐岁久腐烂陪纳实难请以充有司祭祀过使廪给之用从之
　　○壬午升工部左侍郎许廓为行在兵部尚书敕廓曰兵政国之重事自古圣君安不忘危肆朕嗣位以来寝食未常忘武前兵部尚书张本能体朕心上汲汲于国事下惓惓于兵民专意毕虑夙夜不□忄角羊□刬弊举废各有条理其卒也朕念之不忘眷求贤能以继其任尔廓久仕于朝谙练政务今特升行在兵部尚书膺兹重寄惟秉忠沥诚勤以莅事廉以率下审察必明谋虑必周如政有不通弊有当革利有当建者毋惮面陈朕将择而行之无怠无忽○癸未赐湖广散毛宣抚司把事黄能施南宣抚司把事谭强等钞有差
　　○甲申赐朝鲜国贡使崔士仪等宴
　　○南京都察院右佥都御史李敏卒敏字克勤河南仪封人由太学生擢刑科给事中升左给事中失满超升南京右佥都御史未几奉命督伐木之役于徽州会农作兴遂诏罢役敏还不数月病卒敏庸懦无守惟务卑屈下人故典铨选者力荐于  上谓其厚重不刻及佥都宪政纪隳弛舆论鄙之
　　○乙酉赐朝鲜国使臣崔士仪等三十六人彩币表里
　　○四川夔州府万县奏民人三百三十二户缺食已给官仓榖一千一百五十三石赈济
　　○丙戌赐和宁王使臣脱火歹火者阿力等六百六十人彩币表里金织袭衣有差
　　○副总兵都督佥事史昭等遣人献所获曲先贼首答答不花等至京师行在兵部请正典刑命下锦衣卫狱
　　○直隶常州府知府莫愚奏本府监系强盗为从陈思保等二人皆从父兄行劫得财律应斩刑部令监候处决臣察其祖父皆以捕鱼为业父兄行劫时思保等皆年十二非能助盗特以全家舟居故亦随行今父兄皆死独存思保等二人当斩揆情有可矜者  上谓行在刑部侍郎施礼等曰虞舜罚弗及嗣文王罪人不孥我  皇考常诏天下非谋反大逆父子毋连坐况事发时尚幼宜得宽减命释之又曰为守能言此亦可谓有仁心矣
　　○丁亥命梁王瞻垍械承奉孔勤送京勤狠傲屡侮慢王至出詈语又尝踢王所坐胡床仆地迫逐王入卧内王不能堪欲拔刀自杀左右救止之事闻  上大怒遣人执勤罪之王奏乞宥其愚戆  上谕行在兵部臣曰梁王朕亲弟为下人侮辱理应罪之而王反为救解此必同类小人迫胁王为此奏遂遣敕戒王勿听群小之言朝廷自有处置
　　○赐安定卫国师赏竹领真并安定王所遣镇抚朵儿只失加等钞彩币表里金织纻丝袭衣有差
　　○戊子赐建州卫故土官都指挥佥事李显忠妻康氏及指挥佥事金家奴等六十九人把河等卫指挥佥事哈剌等云南浪穹县故土官子宁等钞彩币绢布及纻丝袭衣有差
　　○夜有流星大如鸡弹色赤有光出文昌北行入云中五鼓有流星大如杯色赤有光起轸后有三小星随之东南行至库楼炸散
　　○己丑建州等卫指挥佥事张加等来朝贡马及方物○宥泰宁福余朵颜三卫剽窃之罪敕谕其大小头目曰朕恭膺  天命主宰天下四方万国之人皆欲使之安乐得所尔等受朝廷爵赏不能约束下人致其近年常入边境剽掠边将屡请加兵朕体  上天好生之心不允所言盖虑大军一出累及良善兹特宥尔等罪凡前者作过之人听尔自行处治其所掠之物悉追究送还仍令纳马赎罪改过自新若恃恶不悛大军之来不独尔等父母妻子受害昆虫草木亦不得宁勉思良图毋贻后悔
　　○甘肃总兵官都督刘广奏西北二虏多来鬻马请给各色绵布一十万匹酬其直  上命行在户部以五万匹给之入夜月犯南斗
　　○庚寅免山西安邑县复业逃民三千七十一户宣德元年二年税粮共一万七千石有奇
　　○镇守西宁都督史昭奏阿端卫官民先从曲先为逆惧罪窜逸虽蒙抚谕仍依曲先杂处未复职业今曲先顺服阿端官民亦宜招抚  上命昭遣人赍敕往谕使还故地昭又言曲先卫真只罕等本别一部因助散即思为逆官兵致讨遂率其众窜往毕力木江未及剿戮亦未归附且当乌思藏要途恐复为患  上敕昭曰残夷穷迫无所自容何足与较其遣人悉宥其罪使还故处各安生业昭又奏安定卫指挥桑哥等诉蒙调同罕东卫兵讨曲先罕东方命不至其部下板纳簇瞰安定官军讨曲先顿兵白合儿之地凡桑哥及部下指挥千百之镇抚经历等家属帐房马驼牛羊抢掠殆尽臣访板纳虽属罕东然自为一簇乞降敕追理
　　上敕罕东令俞板纳头目以所掠人畜悉归安定则宥其罪如执迷不还即举兵诛仍敕昭从长处置务使番夷顺服边境肃清
　　○参议原固言臣比奉命于总兵官都督刘广所治文书谨上便宜五事其一自肃州酒泉驿至庄浪沙井驿凡二十一处使客往来宿支廪给五升经过三升旗军日支行粮二升凡进贡马日支料五升操备马日四升皆出于民供给不易乞为减省使客宿支廪给三升经过二升旗军行粮一升进贡马日支料四升操备马三升其二今各卫所腴田皆为官豪之家所据虽已报官仍有不尽屯军所种多是沙地以致子粒多欠乞遣大臣会三司堂上官踏勘除报官纳粮外有多据者悉与屯军其三凡差往外夷官军人等至甘州往往住三四月及半年之上廪给行粮马驼草料俱出民力比其就道所费多矣自今乞令差去之人量时出京不许久住甘州其四边境仓储宜加撙节今所考察各卫老幼有疾军官仍于本卫支俸所费不赀乞调于腹里有粮处如例支给其五甘州左等卫管屯官怠多勤少不肯用心督军以时耕种致子粒无收乞敕巡按监察御史及狭西按察司严督有怠惰者罪之庶屯种有收军食充羡  上嘉纳其言命所司行之
　　○壬辰行在后军都督府奏宣德五年给赏军士冬衣布花武城右卫军士未领者三百九十四人悉为千户孙显侵用显又冒支军人口粮请治其罪  上曰朝廷恒虑军士寒馁亲管官乃恣肆侵夺不仁甚矣治之如律
　　○南京工部奏江东门外沈阳中护卫仓无粮收贮存空屋一百七间去江仅二十丈江水泛涨皆将沦陷而乌龙潭诸卫仓缺料修理乞拆其材用之从之○癸巳行在吏部奏镇江府知府同知苏州府吴县知县皆以贪鄙为巡按御史考黜直隶府县民事繁冗官不可缺今丁忧知府尤＜礻耑＞同知赵郁知县宋彬服阕到部拟以＜礻耑＞为镇江府郁为同知彬为吴县知县资品相  应  上曰守令当用廉正有才能者毋拘拘循资格此数人可用则用之但旧官以贪鄙去今所用胜彼则可不然徒劳费无益
　　○德清县丞张寿以科歛民财浙江按察司问拟徒罪送京师匿上林苑监丞郑颙家一月不赴官行在都察院奏颙亦当问罪  上曰观近臣以其所为主颙庇贪人颙之为人可知并罪之
　　○金吾右卫千户阎顺领军守卫西华门私纵三人下直及御史点视又私令余丁代之御史劾奏顺  上命行在都察院并所纵军治之○甲午给宁府新昌王磐炷岁禄二千石内支米五百石余一千五百石折钞
　　○复应城伯孙杰岁禄初杰以贪淫得罪停禄至是念其前人功始复之
　　○赐撒马儿罕使臣卜颜劄法儿等钞彩币表里有差初行在礼部奏卜颜劄法儿等进速来蛮石一万斤多不堪用今还请薄其赏  上曰厚往薄来怀远之道撒马儿罕去中国最远毋屑屑与较可加厚遣之故有是赐
　　○副总兵都督佥事方政奏近缘边屡有声息已整军防备而云州赤城诸堡及新筑永宁卫隆庆州城俱乏军器请给之  上谓行在工部尚书吴中等曰守御之策当城池高深兵革坚利然虽有城堡而器用不足亦不能成功所需者悉与之
　　○乙未沙州卫鞑靼忽迭儿必失等七人来归奏愿居京自效命为百户所镇抚赐冠带金织袭衣彩币银钞鞍马有差仍命有司给房屋器物如例
　　大明宣宗宪天崇道英明神圣钦文昭武宽仁纯孝章皇帝实录卷之七十五
　明宣宗章皇帝实录卷之七十六
　　宣德六年二月丙申朔敕总兵官武安侯郑亨等曰虏中有归附者言阿鲁台与瓦剌脱欢战阿鲁台败北部曲离散多于近边假息其中亦有欲归附者宜督缘边严为之备虏果来归或中国人自虏中脱还者皆与口粮遣人送京师然虏多诈古云受降如受敌慎之慎之
　　○  上屡诏求贤虑尚有遗逸作招隐之诗以示大臣而自序之曰朕闻君子之学将以施于用也故其未仕则汲汲以明道道既明矣则汲汲以措之天下伊尹耕于莘以尧舜之道自乐然致君泽民未常忘也其后圣莫如孔子贤莫如孟轲辙环天下亦欲行其道岂以独善为高哉秦汉以来始有好遁以自高然于君臣之义未尽也夫道出于天而赋于人非使自善其身盖用以兼善天下故士君子当以伊尹孔孟为法顾乃卷而怀之遁于深山穷谷之中与麋鹿为伍而废人之大伦此岂得为贤哉朕承  祖宗鸿业惟恐弗克负荷旁求俊乂与之共理诏书数下命有司以理进之其出为朕用者虽多尚虑有未至者故作诗以招之天之生贤道蕴厥身幼学壮行致君泽民伊尹孔孟皆古君子孜孜行道未常忘世秦汉之里以退为贤绝类离伦岂弗违天嗟哉若人于世奚补区区百年草木同腐予嗣  祖宗统临万邦求贤图治宵肝皇皇群才偕来布列在位道行身尊百世之贵缅彼山林岂无遐遗往而不来悠悠我思漱石枕流远引高蹈虽逸其身而悖于道卷阿之诗梧桐凤凰尔其幡然予将尔扬
　　○丁酉遣北京国子监祭酒贝泰释奠先师孔子
　　○擢行人司副轩輗及知县县丞教官监生十八人为监察御史时右都御史顾佐奏十四道御史多缺今拟于在京在外见任七品以下并襍职教官监生之中有廉能识达政体通晓刑名者令各道御史保举奏授
　　上从之于是监察御史王缙绅等举行人司副轩輗教谕陈颢监生陈仲华等以闻吏部言旧例州县正官教官不许荐举及所举典史李祥原任按察副使有过降黜不可再任风宪
　　上曰御史惟在得人当不次擢用无拘定例惟李祥有过不用余皆从之于是擢輗等为监察御史授行在者輗广西道行人张聪狭西道判官傅诚山东道知县刘谦山西道戴谦贵州道县丞李实福建道教谕陈颢交阯道训导倪杰广东道监生陈仲华湖广道姜永贵州道张斐云南道授南京者进士吴桐生广西道张祺山西道黄文政浙江道吴名山东道监生郑嘉狭西道朱铎江西道曹斌四川道
　　○遣行在工部右侍郎罗汝敬往狭西经理屯田之务时狭西参政陈琰言宁夏甘肃田地可引水灌溉虽旱亦收然贰处膏腴之地皆为镇守官及各卫豪横官旗所占俱不报官输粮间有报者十仅得一其卑下瘠地则分与屯军致屯粮亏欠兵士饥困而官负豪强之家日以恣横又狭西诸卫所军有二分三分守城七分八分下屯者以七八人耕作供给二三人之食宜无不足而各卫往往缺粮有司疲于馈运盖由卫官及管屯者各图己利不顾公家凡屯军有所差遣不复拨补即除其名而据其地乞遣官行视按其侵欺之罪  上是其言遂遣汝敬与琰往同三司官经理
　　○以直隶广昌守御千户所隶万全都司初万全都司奏广昌千户所寓治万全城中军马粮料皆从本司行移支给乞令就隶本司为便  上谕行在兵部尚书许廓曰万全既至都司广昌千户所岂可不受节制其改隶之
　　○哈密忠顺王使臣都指挥佥事伯伯舍人哈剌虎力等六人来朝奏愿居京自效命哈剌虎力等五人为所镇抚赐冠带金织袭衣彩币银钞绵布鞍马仍命有司给房屋器物如例
　　○行在兵部奏北京行太仆寺近岁马大蕃息常奏遣人于河南山东愖养之地核实民丁之数请先分给济南东昌两府人民牧养然欲如直隶顺天诸府每三丁养牝马一二丁养牡马一免其粮刍之半则所免太多供给不足请无免其粮刍但令五丁养一牝马三丁养一牡马仍如例增设州县掌马官从之
　　○戊戌祭  太社  太稷
　　○遣官祭先农
　　○  皇后千秋节免文武群臣命妇朝贺
　　○广西上隆州女土官知州陈氏遣头目黄荫等贡马
　　○己亥朝鲜国王李祹遣陪臣朴信生贵州宣慰使安中遣把事袁英四川播州宣慰使扬昇遣副长官陈恕狭西巩昌府剌麻高僧工葛坚赞等进马及方物贺  万寿圣节
　　○行在户部奏比者苏州府知府况钟言苏松嘉湖等六府每府设通判每县设县丞各一员专督粮长治农及催办税粮其粮长遂不听府县约束专听于治农官交处既久人情稔熟事多怠废及其考满给由不开任内钱粮之数纵有拖欠无由稽考及运粮赴各处皆委官部送而冶农官独安闲无事臣以苏松各府地皆卑下若多雨水涨无法以冶遇旱则迫水之民自能车水灌溉不待督劝其高亢处亦不能救治农官实是虚设徒蚕食于民乞改作催粮官同佥书公座春夏令督农务秋冬令部运税粮每县仍别委官以副之如春耕时部粮未还府县掌印官兼督农务如此则事归于一税粮易办官无旷职命臣等计议宜从所言遂改治农官为催粮官
　　○赏征曲先将士功先是  上谕行在礼部兵部臣曰比将士往征由先道途险远备尝苦辛深入其地杀获亦多尔等即稽功状议升赏务协公论礼部尚书胡濙兵部尚书许廓等奏其昼夜长哨及分路杀贼与前征策应官军都指挥彩币表里各一钞一千贯指挥每员绢二匹钞八百贯千户卫镇抚每员绢布各一匹钞五百贯百户所镇抚每员绵布二匹钞四百贯旗军人等各绵布一匹钞二百贯存留接应护粮及儧运粮料官旗军余人等都指挥各绢二匹钞六百贯指挥绢布各一匹钞四百贯千户卫镇抚各布二匹钞二百贯百户所镇抚各布一匹钞二百贯旗军人等各布一匹钞一百贯其生禽反寇三人并斩首五级以上者升一级生禽二人及斩首五级者亦升一级如其间有妇女童幼俱难以功论其余生禽二人及斩首四级以下并混杀策应与存留接运护粮者俱不升  上以赏太轻命凡官军人等生禽及斩获虏首者除正赏外加赏官每员绢一匹钞一百贯旗军人等人绵布一匹钞一百贯其画夜哨了及禽杀寇者无问官军俱升一级于是升狭西行都司都指挥佥事安敬为都指挥同知济阳卫指挥使卜帖哥行在金吾右卫指挥使孙宽白贵刘忠为都指挥佥事行在锦衣卫指挥同知迭儿必失行在羽林前卫指挥同知冉保尤爱林行在金吾左卫指挥同知董斌高贵凉州卫指挥同知张忠镇番卫指挥同知马麟为指挥使行在羽林前卫指挥佥事白能帖木儿行在金吾右卫指挥佥事徐原何广金吾左卫指挥佥事王喜永平卫指挥佥事成安济州卫指挥佥事邓兴甘州右卫指挥佥事王杰蒋祯山丹卫指挥佥事郑鈜肃州卫指挥佥事胡麟韦文庄浪卫指挥佥事陈玠为指挥同知济阳卫正千户剌捌甘州左卫正千户可可帖木儿遵化卫正千户顾善山丹卫正千户陈瀚永昌卫正千户朱瑄凉凉州卫正千户俞铨甘州左卫正千户把瑢为指挥佥事府军前卫副千户王弘甘州左卫副千户孛罗台王麟甘州右卫副千户俞兴马俊甘州中卫副千户万贵金砺永昌卫副千户哈剌不花为正千户行在羽林前卫百户褚智甘州左卫百户王敬众神保陆贵甘州右卫百户周辅何兴永昌卫百户毛哈剌西安左卫百户王信府军前卫百户高明王得镇番卫百户王雄庄浪卫百户王伴儿肃州卫百户余亮周晟为副千户甘州左卫试百户拜卜花为实授百户永昌卫舍人赵通省吉为所镇抚甘州卫军士张义为小旗凡升赏者一千二百四十人濙等又言官军见到京者赏如例其还原卫及赤斤蒙古沙州罕东安定四卫土官头目番军应赏者及都督安定王准都指挥例头目准百户例请遣官给赏从之
　　○总兵官左军都督谭广奏万全都司都指挥黄真专职备御不严督哨了致贼入境杀军士一人请罪真  上敕广责真失机状罚俸五月
　　○行在户部奏刑部都察院及各布政司按察司所解纳未赎罪囚人皆送军仓输纳其中有纳未完者有经一二年未纳者请仍送原问法司将已纳未完计其米数折减其罪全未纳者依原坐决遣在外问完者就彼追未足备角□羊赴原定仓分交纳从之
　　○行在都察院奏枣强县典史周宗本挟私乘醉杖杀皂隶监察御史任祖寿听其许马一匹论以因公行罚徒罪今议宗本合依故勘平人致死律应斩祖寿依听许财物而事枉者律应徒以风宪加二等应流  上曰御史不能正直而与罪人交徇私枉法若相师成风法度废矣如律罪之以儆其余
　　○命浚金龙口引河水达徐州以便漕运用御史白圭之言也
　　○河南布政司言祥符县旧有新开河直抵仪封县黄陵冈凡四百五十余里中多淤塞请加＜锍-釒＞浚从之
　　○庚子毛怜等卫女直土官都督佥事撒满答失里等来朝贡驼马及方物
　　○命监察御史于奎往蓟州等处缘边点阅戍守官军
　　上谕之曰缘边关口戍守已定所以频点阅者虑有怠纵失于防闲尔为朝廷耳目官若知其纵弛而不举或苛细生事皆为失职奎顿首受命
　　○镇守河州都督刘昭奏今乌思藏等处使臣往来者多用脚力犏牛缺茶买办乞令四川运茶三十万斤分贮河州三茶马司以备支用  上谕行在户部臣曰闻四川民贫近时茶课多不足今欲运茶三十万斤民不堪命但令近河州军卫有司官库所贮物货从昭用以易牛庶几少苏蜀民
　　○辛丑行在刑部奏山西都司呈详犯人二十五人皆强盗杀人劫财不分首从应斩请处决如律其有同行强盗三十五人未获俟捕获日论理  上曰未获者既多安知其中无异词者姑存之以俟质对庶不滥及无辜
　　○壬寅升行在锦衣卫指挥使张信为四川都司都指挥佥事命驰驿赴任赐信敕曰方面之职所系甚重尔久在近侍能效勤诚特命往四川都司同都督徐甫专理司事尔宜循守礼法尽忠奉国爱恤军士严饬武备坚固城池使一方宁谧百姓无虞庶几副朕委任
　　○升行在礼科给事中姜士仪为蜀府左长史○满喇加国头目巫宝赤纳等至京言国王欲躬来朝贡但为暹罗国王所阻暹罗素欲侵害本国本国欲奏无能书者今王令臣三人潜附苏门答喇贡舟来京乞朝廷遣人谕暹罗王无肆欺凌不胜感恩之至  上命行在礼部赐赉巫宝赤纳等遣附太监郑和舟还国令和赍敕谕暹罗国王曰朕主宰天下一视同仁尔能恭事朝廷屡遣使朝贡朕用尔嘉比闻满喇加国王欲躬来朝而阻于王国以朕度之必非王意皆王左右之人不能深思远虑阻绝道路与邻邦启衅斯岂长保富贵之道王宜恪遵朕命睦邻通好省谕下人勿肆侵侮则见王能敬天事大保国安民和睦邻境以副朕同仁之心礼部言诸番贡使例有赐予巫宝赤纳非有贡物给赏无例  上曰远人数万里外来诉不平岂可不赏遂赐纻丝袭衣彩币表里绵布悉如他国贡使例
　　○赐哈密忠义王所遣镇抚小丁弗提等卫奏事女直指挥同知速木哈建州等卫指挥佥事张加等及广西上隆州头目黄荫等钞彩币表里绢布及金织袭衣有差
　　○把河卫指挥佥事哈剌来朝奏愿居辽东安乐州赐金织袭衣彩币钞布仍命辽东都司给房屋器物如例
　　○监察御史胡智奏在外诸司进贺表笺所遣官员因无廪给例不得宿馆驿投止民家不无亵渎又御史任纪纲之职受耳目之寄纠劾百僚肃清庶政若巡按一方则御史以朝廷所差序于三司官之上或同三司出理公务三司皆乘马御史独乘驿驴颇失观瞻自今请许进表官宿驿舍御史得乘驿马为宜  上谕行在兵部臣曰御史所言亦合大体其从之
　　○癸卯以明旦  万寿圣节遣卫王瞻埏谒告  长陵  献陵
　　○迤北脱脱等剌竹地面阿都剌等土鲁番城胡马儿舍等来归皆奏愿居京自效命为指挥佥事百户等官赐冠带金织袭衣彩币银钞鞍马有差仍命有司给房屋器物如例
　　○行在通政使司右参议何怀辉卒怀辉湖广桂阳县人永乐间授大理评事改通政司经历秩满升前军都督府经历未几改通政司右参议为人夷坦有守＜锍-釒＞通善敷奏谒告还乡以疾卒
　　○昏刻月犯五诸侯第五星
　　○甲辰  万寿圣节  上诣  奉先殿行礼皇太后前上寿毕出御正朝受贺赐文武群臣及四夷朝使宴
　　○乙巳召少师蹇义少傅杨士奇杨荣尚书胡濙至文华后殿谕之曰昨日恭侍  太后进寿觞  太后甚欢朕及暮还宫不觉亦醉既觉而思仰荷  上天眷佑  祖宗庆泽  圣母之训教今田榖屡丰天下粗安得朝夕侍奉  圣慈遂天伦之乐可谓幸矣又念国事赖卿等旦夕同心协虑遂出御制诗赐义等并赐特宴云
　　○丙午朝鲜国王李裪遣陪臣张友良等来朝贡方物
　　○昏刻月掩轩辕大星
　　○丁未赐朝鲜国使臣朴信生等贵州宣慰司把事袁英等四川播州宣慰司副长官陈恕等狭西巩昌府剌麻工葛坚赞等毛怜卫土官都督佥事撒满答失里等九十九人钞彩币表里金织袭衣有差
　　○狭西平凉卫指挥佥事哈剌若出奏永乐中常选本土军民北征师旋之日军归原伍民还原业今虑或有征调未经操习马匹衣装皆无素备请以原选之人免其远差令之操习每月朔望点阅  上谓行在兵部尚书许廓等曰  太宗皇帝虑事周详其立法已定不可改更命悉如旧
　　○戊申敕直隶常州苏州松江三府比所收没官器物悉以给馆驿公用军器马鞍付所在军卫牛悉付耕农之贫者免纳租死者勿追
　　○监察御史伍宗源等劾奏驸马都尉焦敬纵中使阮邦擅收官马  上曰驸马贵戚岂少一马而甘为小人之行命下锦衣卫狱寻宥之
　　○己酉停止缘边缘每卫所舍人赴京操练时新建伯李玉奏旧选在京操练舍人遣还者久不至宜差人趣之  上命福建浙江缘海云南四川两广贵州及狭西湖广缘边者悉止勿来其余各处可趣如有出幼堪操练者亦选以来
　　○巡按山西监察御史张勖奏山西连年天旱田榖薄收粮草多欠所属州县各遣官催徵而总督则有侍郎于谦及从行主事翟善等分催又有参政樊镇参议王纲刘登郑冕等往来催办相继于道徒扰于民无益于事乞取回各官止遣方面官一二员催督  上命行在户部止令于谦樊镇翟善分催余皆令还任
　　○庚戌以明日清明节遣卫王瞻埏祭  长陵  献陵
　　○赐朝鲜国贡使朴信生等宴
　　○贵州都司奏安隆长官司头目攻围慕吒寨等事缘地连广西请敕广西合兵剿捕  上谕行在兵部臣曰蛮夷讐杀常事但令都督萧受山云各遣人招抚使安分循理如其不服然后加兵
　　○河南左布政使魏源奏南阳府鲁山县郏县河南府嵩县彰德府林县岁荒民饥已于积粟之家劝分济之又借州县仓粮验口支给俟秋收还官
　　○辛亥乌思藏大国师释迦也失之徒剌麻罗卓促密等来朝贡方物
　　○清平侯吴成言所统三千队伍汉靼官军比年以来屡有死亡及以老疾调去队伍多阙请于五军诸卫汉鞑官军中选其精锐者补充从之
　　○五鼓有流星大如鸡弹色赤有光出虚东南行至浊
　　○壬子宁夏左屯卫指挥使张泰奏宁阳侯陈懋私遣军士二百余人操舟三十余艘出境捕鱼采木为虏所执者十余人又遣军士二十人人给二马赍银往杭州市货物又宁夏各卫仓递年收粮懋令治文书者不作实数侵盗入己有军士告懋自宣德二年至五年与都指挥阎俊等盗卖仓粮一万九千余石又虚卖延庆等府通关计粮二十四万余石入己又私役军种田三千余顷夺民水利岁收之粟召□贾收籴中盐又与阎俊等遣军挽车九百余辆载大盐池盐往卖于西安平凉等府  上谓侍臣曰懋之过如此可御边乎然未可遽听一人之言姑录所奏示之令有无自陈然后处置
　　○昏刻西方生苍白云二道南北竟天
　　○癸丑云南顺荡盐井盐课司故土官副使杨星勇孙春等来朝贡马
　　○迤北孛来等率妻子二十一人来归奏愿居京自效命孛来等三人为指挥同知等官赐冠带金织袭衣彩币银钞绢布绵花鞍马有差仍命有司给房屋器物如例
　　○赐亦力把里歪思王等处贡使宴
　　○昏刻有流星大如鸡弹色赤有光出北斗魁东南行入轸
　　○甲寅辽东安乐州故鞑官千户木答兀子哈答木等来朝贡马
　　○命故狭西行都司都指挥同知韩贵子彪袭为金吾右卫指挥使永清右卫指挥使苏文子琳金吾左卫指挥同知丁志子源府军前卫指挥佥事乔预侄英俱袭职
　　○命行在户部尚书李曰□永督修京城及通州诸卫仓所需工料令行在工部给之
　　○赐朝鲜国使臣张友良等彩币表里绢布袭衣有差
　　○副总兵都督方政奏独石诸堡皆临极边屡有声息而军士所关之马多年小力弱不任驱驰又有因出哨死伤而未关者乞令所司选给堪乘者庶几缓急得济  上谓行在兵部尚书许廓等曰此边将所当计虑者悉如所奏与之
　　○顺天府尹李庸奏永乐中浑河决新城县之高从周口冲激泥沙遂已淤塞霸州桑园里牛家庄张贵庄约四里余每年水涨无所通泄涌漫倒流北灌海子凹牛阑佃等处其地不得耕种今雨未降请量起民丁预修理从之
　　○日生晕后又生交晕重半晕璚气色黄赤皆鲜明
　　○乙卯失剌思回回打剌罕马黑麻等来朝贡方物
　　○命武进伯朱冕率官军运粮往独石等处行在户部言宜如往年发五府属卫及口外各卫军丁与顺天等府民丁相兼摆堡接运  上曰方春民务耕种但遣军士运之勿动民丁
　　○停选蓟州镇朔等卫舍人操练存留备边
　　○夜有流星大如杯色青白尾迹有光起天津东行至浊
　　○戊午命湖广辰州卫指挥佥事杜亨仍镇筸子坪以亨常镇其地善绥抚得夷民之心也
　　○永和王济烺奏三女将婚皆无居宅  上命行在工部令山西都司布政司但有官屋可居者从王择用无则相地营建
　　○行在户部奏遣官巡视民瘼从之  上因谓侍臣曰堂下远于千里人君深居宫禁岂能尽谙民隐故不免遣人巡视若所遣非人下情犹未能悉达侍臣对曰国家仁民惟在择守令守令得人田里之民自安  上曰然
　　○行在刑部奏长陵卫千户严忠诈取余丁财物罪应徒  上曰朕念军士艰难故免余丁之役使资助之管军官其父母乃不能体此意而制削之此岂有心恤军小惩大戒亦小人之福
　　○修筑南京龙江坛坛初为水侵啮不及者仅丈余至是江水已落  上闻之命襄城伯李隆拨京卫军二千及直隶府州民丁并力为之务令完固○巡视侍郎于谦言河南逃徙之民朝廷虽招抚复业未有生计开封等府夏秋水溢田多渰没今年秋粮多运北京恐致失误请于卫辉彰德置仓收贮  上命行在户部臣曰河南之民新复业者今年粮令一半折收布绢以苏民力
　　○以辽东操备官军还家取衣装越期不行及逃逸者并家属调广宁诸卫守边从总兵官都督佥事巫凯所奏也
　　○己未升国子监助教张山观为翰林院简讨仍理助教事行在工部虞衡司主事魏本为顺天府治中营缮司主事高应为应天府治中皆以任满应升也擢训导薛谦王永和朱纯进士耿九畴监生张振栾恽章良民陈常郑以诚为给事中谦永和恽行在兵科纯良民常行在刑科九畴行在礼科振行在吏科以诚南京吏科行在翰林院简讨陈纪秦初行在湖广道监察御史马骏行在河南道监察御史陈炎山东布政司左参议周颐亲丧服阕纪初炎复原职改骏为行在浙江道监察御史颐江西布政司左参议复宋端狭西扶风县知县升从六品禄端任满当迁以其民奏乞留之故有是命黜监察御史陈感为卫辉府推官季采为建宁府推官柴皋为太平府推官严士安为浙江金华县知县感采皋以不胜任士安以犯赃故也
　　○命狭西按察副使沈懋致仕懋浙江安吉人自监察御史升副使颇有才识居心和平不事苛刻至是老疾奏乞致事故从之
　　○上元县人王拜住年十四为陈氏养子其生父死生母贫无依行乞于途拜住遇之哀哭不告养母直以情诉于官乞归王氏养生母养母闻之不容讼其詈己刑部论拜住死罪  上曰彼年十四依陈氏养母之恩岂能踰生母遇生母行乞而不动心是禽兽也今归养生母但失于不告养母耳可扙之二母皆令终养
　　○南京刑部侍郎叚民奏上元县民为侄所殴径诣通政司告之律侄殴叔应徒新例纳米赎罪叔以越诉例当连家属发辽东充军臣愚以为卑幼殴尊长已于伦理有乖今卑幼得宁家而尊长当远窜虽有定例揆理未安  上曰古人谓法有可疑情有可矜正此类民言良是其免叔罪令宁家
　　○河南府知府李骥言巩嵩永宁登封四县连岁民饥寄食他所今虽复业上年所负粮草不能办纳命户部悉免之
　　○庚申武进伯朱冕奏奉命总督官军运粮往独石等处臣思去年拟运四万石兵部发五军诸卫官军列堡转运往还路远止得二万石上仓今欲运十五万石若仍旧法恐难集事请于宣府操备官军及万全都司再摘五千人各从近增立五堡庶无稽误从之○巡抚侍郎赵新言五事一近因钞法江西各府县计口徵纳盐钞有司但依黄册所编丁口徵收有死亡无从徵者有老疾贫难及居深山穷谷无钞纳者有将男女典雇易钞者小民无所告诉乞令有司开除亡故老疾及山谷之民止令城市墟镇及商贾之家纳钞一扬州仪真设五坝以通江南舟楫二坝专过官船及官运竹木诸物余三坝专过粮船民船昼夜往来亦常阻滞有旬日不得渡者又坝下河窄舟无迫处乞令有司军卫再开二坝以便行舟及增开河一道以便住泊一学校储养贤俊以资任用近教官多非其人生徒因而□忄角羊□怠惟记诵程文以备科贡府县官出身或由吏胥或由人才不知养贤为重安能加意提调今各处养马屯田治农皆别设官以董其事乞令六部议或以翰林院官或御史郎中员外郎老成有学问者授以方面之职专督学校选择师范考课生徒其直隶则令礼部委官往来提督庶学政兴举人材有成一巡按御史按察司职居风宪所获奸贪官吏豪横军民角□羊发至京彼皆忿恨辄兴词诬告陷以赃私法司不审虚实即准提对风宪受诬顽猾得志乞令法司凡风宪及理问推官问发囚徒有告讦者必再三推究其情果有赃私方许提问一各处军卫官公廉者少贪虐者多或私役军丁或占民田土或广蓄僮奴或贩鬻私盐夺民财货百计自营乞令巡按御史按察司广加询察有违法者奏请逮问  上览新言谓侍臣曰此皆积弊当尽革之置埧开河设官提督学校令六部会议以闻食盐钞即为除豁毋以苦民新又奏参议陈杰催粮至鄱阳县取受粮长白金四十余两及他不法事请正其罪  上曰方面之臣而用此辈何以示法下人命都察院治其罪
　　○辛酉蠲临清等处店舍课钞先是以御史耿定言临清等处官民之家多有塌坊店舍居停商货宜依在京例收钞至是侍郎曹弘奏比有司令里老开报塌房一时畏惧凡街市人户俱作停货店舍每月各纳钞五百贯而实无货停蓄民贫无钞有鬻子女产业输官者乞减省  上览奏谓行在户部曰欲钞通故权令店肆纳钞有司不知恤民其弊如此即勘实蠲除之
　　○南城兵马指挥司执羽林前卫军奏言此人邀其同类饮酒醉后相詈殴之致死  上命付刑部治顾左右内侍谕之曰酒能生祸故昔人恒以崇饮为戒此亦好酒而狂者尔曹识之
　　○壬戌四川南溪富顺犍为诸县强贼白昼劫掠民财总兵官都督陈怀及都司布政司俱遣人捕之官军被贼杀伤时副都御史胡廙督采木于蜀劾奏都司布政司官不能选人率兵剿捕以致杀伤无辜请治其罪遂敕怀及四川都司布政司按察司巡按监察御史曰南溪富顺犍为等县屡有强贼劫掠常敕尔怀或亲领兵或遣官领军捕之至今尚未宁息反为贼所伤尔怀及四川三司官罪可逃乎其即会议设法捕贼如再稽延一体论罪
　　○癸亥监察御史赵俨有罪伏诛俨初往河南清理军伍杖死里长老人九人事觉都察院鞫讯皆实论当死监候待决御史张循理以旧同僚召俨出狱共饮饮罢俨间逃逸循理以纵死囚下狱死至是始捕得俨  上曰此酷吏也视人命如草芥命斩于市
　　○夜有流星大如鸡弹色青白尾迹有光起阁道西北行至浊
　　大明宣宗宪天崇道英明神圣钦文昭武宽仁纯孝章皇帝实录卷之七十六
　　大明宣宗宪天崇道英明神圣钦文昭武宽仁纯孝章皇帝实录卷之七十六
　　监修官奉天靖难推诚宣力辅运武臣特进光禄大夫左柱国太师英国公臣张辅总裁官光禄大夫柱国少傅兵部尚书兼华盖殿大学士臣杨士奇光禄大夫柱国少傅
　　工部尚书兼谨身殿大学士臣杨荣资政大夫礼部尚书兼翰林院学士臣杨溥中议大夫赞治尹詹事府少詹事兼翰林院侍读学士臣王直中议大夫赞治尹詹事府少詹事兼翰林院侍讲学士臣王英等奉
　　敕修
　明宣宗章皇帝实录卷之七十七
　　宣德六年三月乙丑朔给蜀府保宁永川罗江三王岁禄各二千石于四川布政同附近府州县米钞中半兼支
　　○四川按察佥事王处敬奏比者蛮寇出没宁番卫境内劫杀行旅卫遣千户帅聚等巡捕漫不用意臣已移牒都司捕贼请治聚等罪  上以都司旷职降敕切责之令督官军捕贼不得贼不宥仍命巡按御史治帅聚等如律
　　○昏刻荧惑犯亢南第二星
　　○丙寅广西田州府土官知府岑绍遣头目刘广沙州卫鞑官所镇抚满答等来朝贡马及银器等物
　　○免狭西金州绝户税粮三百五十二石有奇绢布四十九匹南郑县绝户税粮五百七十四石有奇绢布二十九匹
　　○江西新淦县丞厉中有罪伏诛中与土豪同恶害民凡催科必非法棰楚加数十倍取之所获金银锦绮不可数计民不胜毒虐遂集众焚劫土豪家而走山谷屯聚中与巡检张斌等率众捕之民奋前杀斌而縳中诣京师诉之至南康官军掩捕民械送京师悉寘于法  上以激变由中命斩之枭首于县以徇仍籍其家而徙其属戍辽东
　　○贵州镇远府卭水一十五洞蛮夷长官司长官杨胜武奏本司地极边方与黎平新化二府赤溪湳洞等处接境数被蛮寇乘间肆害民不安业除令蛮民如旧办纳秋粮金课应充马驴夫役外其佥充承差隶兵杂役等项皆乞蠲免从之
　　○上视朝退御便殿命翰林儒臣进讲讲大学平天下章竟  上曰治天下国家不可无财用即如生之者众四语行之固不必暴征横歛而国用有余矣又曰秦誓曲尽君子小人情状人君审乎此则好恶用舍当矣后世若汉唐中叶小人幸位妨贤病国卒为厉阶圣贤之言岂非万世龟鉴
　　○夜有流星大如鸡弹色青白有光出五帝内座西南行至云中
　　○丁卯  上谕行在户部臣曰比以商贩阻滞钞法令北京官民蔬地照亩徵钞近闻钞法稍通种蔬鬻者获利甚微可减其半俟钞通行悉蠲之
　　○升行在光禄寺珍羞署署丞王兴为寺丞
　　○增除府县佐贰官专抚逃民先是巡按贵州监察御史陈斌言各处复业逃民有司不能抚绥仍有逃窜者乞令户部都察院各遣官同布政司按察司取勘名数及所逃之处取回复业府县仍增除佐贰官一员专职抚绥上命行在户部兵部议太子太师郭资等议在外逃民多有复业而再逃者今当重造籍册民若逃亡籍皆虚妄今拟南北直隶遣御史二员各布政司府州县皆添设佐贰官一员专抚逃民  上曰凡郡县官俱以抚民为职何用增设官多徒为民蠹其更令吏部议拟以闻至是吏部言河南山东山西湖广浙江江西有巡抚侍郎其府州县七百三十五处已于额外增官一员凡七百三十五员宜改为抚民官其余府州县宜各添设佐贰官一员  上从之曰此亦从权若造册完取回别用于是增除府州县佐贰官三百七十一员
　　○命武进伯朱冕往独石等处巡视边备及戒饬边将务守法奉公如虐害军民及擅取一毫者皆治罪时冕统兵运粮赴独石故并命之
　　○戊辰遣官阅视京卫军士先是成国公朱勇奏各营操练军少  上命行在兵部选京卫精兵十余万专事操练其后各卫多指差占为名匿不实报勇请以御史给事中锦衣卫官分临各卫核实军数毋致影射仍选精壮分隶各营操练从之
　　○赐辽东安乐州故鞑官千户木答兀子哈答木等彩币表里绢布袭衣有差
　　○毛怜卫所镇抚忽失剌来朝奏愿居辽东东宁卫赐金织袭衣彩币钞布仍命辽东都司给房屋器物如例
　　○行在工部奏今造北京  天地等坛及钟鼓司教坊司乐器衣服工力不足欲于浙江等布政司及直隶苏松等府匠丁多者量选赴京供役人月给粮四斗事毕遣归如旧更番从之
　　○巡抚侍郎周忱言松江府华亭上海二县其东濒海地高止产黄豆得雨有收其西近湖地低堪种禾稻宜雨少洪武间秋粮折收绵布永乐间俱令纳米今远运艰难乞仍折收绵布黄豆又上海县旧有吴松江年久湮塞昔尚书夏原吉等按视以为不可＜锍-釒＞浚止开范家洴阔一十三丈通水溉田因潮汐往来冲决八十余丈沦没官民田四十余顷计粮一千二百八十余石小民困于陪纳又华亭上海旧有官田税粮二万七千九百余石俱是古额科粮太重乞依民田起科庶徵收易完  上命行在户部会官议于是太子太师郭资尚书胡濙等议奏华亭上海地有高卑时有旱涝收成不一宜折收绵布起运京库余折黄豆存留本处军仓备用官民田沦没者请再行踏勘上海县大户凡有多余田亩请分拨与民耕种以补常数其欲减官田古额依民田科收缘自洪武初至今籍册已定徵输有常忱欲变乱成法沽名要誉请罪之  上曰忱职专粮事此亦其所当言朝议以为不可则止何为遽欲罪之卿等大臣必欲塞言路乎忱不可罪余如所议
　　○己巳贵州宣慰使安中遣把事何敬等来朝贡马
　　○庚午狭西西宁卫国师锁南儿监藏遣禅师赏束班丹等来朝贡马
　　○赐乌思藏剌麻罗卓促密等彩币表里绢布有差
　　○辛未直隶广平府广平县山西辽州和顺县皆奏人户因灾荒缺食请于见有仓粮内借给赈济秋成偿官从之
　　○壬申迤北鞑靼阿鲁里等来归及和宁王阿鲁台使臣五色等皆奏愿居京自效命为指挥佥事等官赐冠带金织袭衣彩币银钞有差仍命有司给房屋器物如例
　　○  上以时雨初降四郊沾足召少傅杨士奇杨荣至文华殿谕之曰农务正殷而雨泽久阙朕夙夜在虑夜来此雨殊快朕意士奇等对曰  圣心惓惓念民  天必鉴格  上曰朕承祖宗付托未常敢忽遂命尚膳赐酒馔继出御制喜雨诗赐之
　　○夜有流星大如杯色青白光烛地起文昌西北行至游气
　　○癸酉河南彰德府涉林二县皆奏贫民缺食不能务农请借本县官仓米麦验口赈给秋熟偿官命户部从其请
　　○甲戌赐失剌思回回打剌罕马黑麻等彩币表里有差
　　○免直隶保定府满城县复业人户秋粮三百八十一石有奇榖草一万余束盐粮二百一十一石广平府广平县逃徙人户所欠粮米六百八十三石
　　○韩王冲＜火或＞奏岁缺食盐请朝廷给赐行在户部言  祖训无给盐之例果王国不产盐宜听遣人于他处市易从之
　　○浙江温州府知府何文渊奏本府属县自永乐十年至宣德五年逋欠岁造弓三万七千一百九十三张箭二十五万二千三百二十一枝弓弦一十七万四千五百二十六条臣到任以来夙夜督造仅完二年而右布政使艾瑛考满以未完事妨其给由督责严急臣切以为逋负年久而欲取办于一时于民实艰又弓箭速成不坚虚费物料无益于用揆其逋数欲得实用当以三四年为期伏望  圣恩允臣所言布政听其给由所欠弓箭俟陆续成造庶几可用  上曰瑛在任已久延缓至于给由乃始督并慢令致期罪可容乎知府言是宜从所奏文渊又言本府所属四县民丁盐粮三万二千余石俱纳金乡等卫山路僻远负荷甚艰而金乡盘石等卫官军出海备倭每于温州平定仓关支行粮少则赴处州支足乞以盐粮收贮本府平定仓以备军士行粮且免民运纳之苦  上以所言军民皆便命户部即准行之
　　○乙亥行在右都督府奏广西驯象卫百户周寿追捕蛮贼至上林县无所得杀横州平民二人取其首以徼功赏请罪之  上曰官军不能捕贼乃杀平民以徼赏甚于贼矣罪之勿贷
　　○巡抚江西侍郎赵新奏今方面官虽出身不同皆由资格升擢有临政略无施设者有贪虐为非者名与实异行与言违近吏部勘合令其考察郡县官吏己不能正焉能正人是以好恶不公去取多谬乞令吏部先察布政司按察司官贤否何如贤者留否者黜然后可以责令考察  上谕尚书郭琎等曰此言诚是自今考察外官必自布政司按察司始
　　○江西永新县贼艾长脑等伏诛长脑聚众于邑之梅花洞出没不时劫杀人民虏掠子女资财又拒敌官兵杀百户张本等至是就擒特命诛之○丙子四川长河西鱼通宁远等处剌麻金得伯等来朝贡马
　　○兼行在户部事礼部尚书胡濙等奏今天下攒造黄册宜清理户口钱粮比闻各处逃民有倚军卫屯堡及藏匿别府州县不回原籍者请条列榜谕务在遵守违者必罪不宥一各处人户或充军役并有垛集充军其户下人丁及贴户畏避原籍粮差匿于卫所屯堡者所司挨查申报上司照名行取都司卫所占恡不发者令抚民侍郎巡按御史贝奏拏问一南北二京富户仓脚夫等役于京城居住者多有逃回原籍及避他处应天顺天二府即查究挨捕若亲邻里举首及自首者俱免罪或知而不首及占恡不发者逮问如律正逃者发口外充军一各府州县顽民往往逃避他方该管官务究所逃地方设法招回复业善加抚恤不许生事扰害一各处若有豪户及官员军民之家卫所屯堡隐藏逃民许其首送发回俱免罪若隐蔽及占恡不发者建问如律一但有迁民及自愿为民并为事发为民在逃者所司申部挨拏如有容隐不行首官发遣者拏问如律一各处军卫有司常宜省谕旗甲里老人等除有引客商外但系他处人民即报官拘审发回原籍若纵容不举该管旗甲亲邻里老俱坐以罪一逃户彼处产业已成而原籍委无可倚或年老残疾单丁力弱路远不能回还或原籍有人而户下子侄出赘他处或安于生理不愿回者许于所在有司供报原系军民匠籍行查果无违碍就彼入籍若来历不明并原籍尚有产业丁多力壮路近可回者不许一概收附变乱版籍一逃户复业之后有被人侵占庄宅田地即与追还牛具种子或有未备必相周急若乡里豪户仍问取索私债并所司不加抚绥许抚民等官拏问仍杖限责令招回复业一行取逃民及军人隐占户丁有司里老照册挨查仍申上司及抚民官巡按御史都司布政司按察司立限拘取角□羊还如容隐不发通行纠举仍于宣德六年终各将已取逃户口数奏闻一军职官有升调改降及罢职充军者原任家属居久成业或坟墓在彼及文职官在任病故并为事等项家属不能还乡或葬父母于彼守坟住坐者许于所在入籍纳粮当差一福建广东广西云南贵州五布政司所属逃民数少俱不添设官员其三司并卫所府州县及土官衙门凡遇行取逃民军人贴户人丁并本处人民有逃他境者俱炤前例施行一天下攒造黄册各该衙门将所管人户丁口钱粮逐一清理不许朦胧失实违者究罪从之
　　○丁丑楚王孟烷奏旧例护卫军士八分下屯二分守城今止存一卫除老疾亡故女户及诸郡王使用外止存一千二百人供给本府乞免屯田行在户部言楚王虽一护卫见有官军五千二百人况有余丁下屯宜仍旧
　　上曰军士岂应坐食令使用外仍以一半下屯
　　○行在户部奏云南布政司言近停中各处盐粮专于北京中纳缘云南边地岁用粮储全资客商中安宁等井盐运米于大理金齿等处上仓今既停中供给不敷请于安宁等井依宣德三年例淮浙两处依洪武间例仍召商开中其已纳米北京等处中安宁等井盐未支者则令待支及云南纳米先中安宁等井盐者依本处时直于官库支价给还事下户部议今议请从所言其大理府邓川州云南县三处系近地中纳者请依旧例安宁等四井每引米二石其金齿军民指挥使司系极边中纳者请减轻安宁等四井每引米一石二斗黑白二井每引米二石淮浙盐每引米二斗不拘资次支给仍揭榜召商开中从之
　　○广东碣石卫遣总旗李善运官库降香四百斤纳京库亏四十余斤行在礼部奏香当追陪并治其罪  上曰此盖出纳之际权衡低昂之过当恤其远来免陪亦不罪之
　　○行在兵部奏比者遣官清理军籍郡县补役军丁离原卫二千里外者收于附近卫所今清军事毕其各都司卫所所收补役军丁宜如故事归原伍从之
　　○行在大理寺言义勇中卫仓军斗盗黄豆六升于律杖九十于例斩全家发戍边远  上曰人命止直六升豆乎宥之又奏绣匠盗针工局纻丝等物于律当斩于例杖一百充军  上曰盗内府物小人尤无忌惮者如律又奏吏部吏诈称母丧避事律应扙于例罚役  上曰父母存冠衣不纯素恶有丧象也今父母在而诈言死不孝之人也令工役终身
　　○监察御史曹南刷行在光禄寺案牍奏卿郝郁等埋没差错请罪之  上命郁自陈郁等言不敢埋没实因事冗致书牍错误  上曰错误常情所有宥之
　　○  上朝退御武英殿问侍臣曰古之井田最为善政后世何以终不能行侍臣对曰自秦开阡陌富强者得以兼并因循积世然三代之制亦不易复  上曰然朕谓为国养民在有实惠何必拘于法古诚能省徭役薄徵歛重本抑末亦足养民
　○戊寅行在大理寺奏监察御史刘谦严烜理狱不谨失系囚论谦应徒烜应杖于例罚役赎罪从之
　　○中官朱敬奏请故尚书夏原吉旧赐地二顷  上命锦衣卫遣官按视时顺天府已给民人耕种  上曰既为民业安可侵夺斥不与
　　○辛已起复福建布政司左参政颜泽泽以母丧去官其民二百余人诉于按察司乞留之按察司以闻  上曰方面非亲民之官而民不忍其去是必有惠政及人可令还职以副民望
　　○命四川都指挥佥事邢安镇守松潘赐敕谕曰今命尔守松潘并提督茂州叠溪威州三卫所必善抚军士严谨守备坚固城池使番夷畏服边境肃清或寇贼窃发则相机剿捕其余不急之务非奉朝命毋擅科扰
　　○迁广西武宣千户所及武宣县治时总兵官都督佥事山云言其地低下居民不利且不据险要难于防御县西十余里有地曰高立土壤丰坦阻山据水可以居守请移置千户所及县治为便  上谕行在工部臣曰有利军民当从所言然必俟秋成筑城垣备而后可迁
　　○日生背气一道色青赤鲜明
　　○壬午朝鲜国王李祹遣陪臣成抑等奉表笺贺含誉星见
　　○昬刻有流星大如碗色青白有光起东北云中东行至浊五鼓有流星大如碗色赤光烛地出牵牛南行入云中
　　○癸未贵州金筑安抚司遣头目赵荣及上马桥等长官司土官长官方永寿等来朝贡马
　　○赐云南顺荡盐井盐课司故土官孙杨春钞彩币表里
　　○迤北来归鞑靼察罕卜花等曲先卫使臣脱巴皆奏愿居京自效俱命为所镇抚赐冠带金织袭衣彩币银钞绵布鞍马仍命有司给房屋器物如例
　　○甲申赐广西田州府头目刘广贵州宣慰使把事何敬等狭西西宁卫禅师赏束班丹等沙州卫鞑官满答等钞彩币表里有差
　　○夜有流星大如杯色赤尾迹有光出轸南行至浊
　　○乙酉夜有流星大如杯色赤有光起壁东北行至浊
　　○丙戌赐皇陵祠祭署来朝祀丞汪吉及陵户四十一人钞有差
　　○丁亥赐四川长河西鱼通宁远等处剌麻金得伯等钞彩币表里有差
　　○巡抚直隶侍郎周忱奏广德州及溧阳溧水宜兴三县边湖近山民多顽犷有司催徵税粮勾摄公务多抗拒不服甚至聚众劫掠近有被获者其财物以万计又得其伪造各卫仓及宜兴等县印一十七颗盖用私造文书侵欺税粮州县官吏或柔懦无能或受其财赂反被挟制不能究治民之刁诈者愈多乞不拘常例选朝臣廉明能干者数人赐之敕书令署掌各州县与正佐官一同佥书二三年其弊尽革则令还京行在吏部言内外郡县自洪武永乐以来官有常员事有专职无京官署掌之例况侍郎周忱职在催粮抚民民顽为盗所当理者既无所施设徒欲变乱旧制宜治其罪  上曰忱所言不过欲得人理民非有他也不问尔吏部须慎择守令守令得人安有是哉
　　○戊子升辽东东宁卫指挥使康政定辽左卫指挥使巩真俱为辽东都司都指挥佥事定辽右卫指挥佥事吴诚定辽前卫指挥佥事张瓛义州卫指挥佥事楚勇俱署辽东都司都指挥佥事  上以政等能尽心抚恤军士整饬兵马故超任之以励武臣
　　○己丑总兵官都督陈怀奏松番北定簇长官司言蛒匝等寨生番不遵管束往往聚众被甲持刃横截道路杀伤运夫抢掠粮布攻击关堡略不惧法已遣人招谕终不向化请发兵讨之  上曰番寇或叛或服固其常情遂敕怀及四川三司巡按御史再抚谕之如复不悛必须剿捕毋遗民患
　　○昬刻有流星大如鸡弹色赤有光出柳西行至南河
　　○庚寅行在工部奏浙江并直隶苏松等府州轮班工匠近以营缮起取多托故失班请遣官分行查审惟造兵器及织币者存留若单丁常以营造放回者令当后班其丁多夫班一次者赴部补班二次三次以上并从前不当班者逮问罚班其湖广江西二布政司令南京工部遣官查审如例从之
　　○夜有流星大如鸡弹色赤有光起文昌西北行至浊
　　○辛卯命故金吾左卫带俸都指挥佥事刘海子显袭为本卫指挥使羽林前卫指挥使赵通弟任指挥同知王真子政锦衣卫指挥佥事苏斌子友燕山左卫指挥佥事田通子资济州卫指挥佥事白忠子贵金吾后卫指挥佥事邓时子振俱袭职羽林右卫指挥佥事齐整子义府军右卫指挥佥事曹旺弟鉴武功中卫指挥佥事张璟子俊俱代职以整等老疾故也
　　○壬辰云南孟艮府土官知府刀光遣头目招板陆等贡马及金银器皿方物
　　○夜有流星大如杯色赤光烛地起轸西行至游气炸散
　　○癸巳瓦剌顺宁王脱欢遣使臣脱哈答者原哈密忠义王脱欢帖木儿遣副千户阿木力丁等来朝贡马及方物
　　○甲午荆王瞻堈言随侍官旗军校多无居地  上命有司以官有废地给之
　　○苏门答剌国王宰奴里阿必丁遣使马下末等来朝贡马大明宣宗宪天崇道英明神圣钦文昭武宽仁纯孝章皇帝实录卷之七十七
　　大明宣宗宪天崇道英明圣神钦文昭武宽仁纯孝章皇帝实录卷之七十七
　　监修官奉天靖难推诚宣力辅运武臣特进光禄大夫左柱国太师英国公臣张辅总裁官光禄大夫柱国少傅兵部尚书兼华盖殿大学士臣杨士奇光禄大夫柱国少傅工部尚书
　　兼谨身殿大学士臣杨荣资政大夫礼部尚书兼翰林院学士臣杨溥中议大夫赞治尹詹事府少詹事兼翰林院侍读学士臣王直中议大夫赞治尹詹事府少詹事兼翰林院侍讲学士臣王英等奉
　　敕修
　大明宣宗章皇帝实录卷之七十八
　　宣德六年夏四月乙未朔享  太庙
　　○遣中官祭司灶之神
　　○山东益都县知县曹纯奏本县逃民欠永乐二十一年二十二年夏税秋粮三千余石近蒙诏书凡逃民复业者免所欠税粮而户部执岁额仍复追徵乞依诏书恩例蠲免  上谕尚书胡濙等曰诏书岂可不信果在赦例即免徵
　　○丙申赐朝鲜国使臣成抑等贵州金筑安抚司头目赵荣等上马桥等长官方永寿等钞彩币表里绢布及纻丝袭衣有差
　　○迤北鞑靼哈喇等来归奏愿居京师命为所镇抚沙州卫头目伯兰沙等来归奏愿居陕西甘州命为指挥佥事等官赐冠带金织袭衣彩币银钞绵布鞍马有差仍命顺天府及陕西行都司给房屋器物如例
　　○开平卫百户刘信以失机被逮大理寺论信当杖一百充军信自陈初守赤城堡寇先犯堡信与敌被伤及寇再至信守内堡而外堡被掠  上曰此法司不宄情既被伤又守内堡无失何以罪遂释之
　　○巡按山东监察御史李辂奏布政司右参议沉定督公务于兖州就州娶妾金乡县官歛银与作财礼按察副使于庭颐以钞三百贯于城武县买绢十六匹抵价亏民请俱罪之  上谕行在都察院臣曰任方面而所行若此何以表率郡县令辂执而罪之
　　○夜有流星大如杯色赤有光出轸南行至浊
　　○丁酉赐朝鲜苏门答剌二国贡使宴
　　○戊戌山西布政司右参政祝铭坐事罚役复职初铭督民采木以虚数报官法司论铭欺罔  上曰此必总督者急迫不得已为之然身任方面安可不持正命罚役复职
　　○昏刻彗出东井芒角蓬勃长五尺余
　　○辛丑  皇太后圣节  上率亲王上寿宗室诸王各遣人奉表贺文武群臣命妇行贺礼
　　○壬寅巡按山西监察御史张勖奏山西官种红花蓝靛牛具人力费用甚多而收利甚薄况地皆临边军饷为急请罢种红花以其地给军民从之
　　○夜有流星大如鸡弹色青白尾迹有光出贯索西北行至左摄提
　　○甲辰云南定远县故土官主簿林英子祥来朝贡马
　　○宁国大长公主遣人奏近因钞法不通蔬地每亩徵钞三百贯已蒙减半请悉蠲之  上谕行在户部臣曰国家行事不可有＜锍-釒＞戚之分今蔬地钞俱减半若公主园全免何以示公其仍旧待钞流通无问官员军民园地俱免
　　○山西太原府代州奏五台县去岁旱田谷不收今民皆缺食乞以本府沙河等驿仓粮赈济从之
　　○乙巳设万全都指挥使司及四川松潘等处军民指挥使司僧纲司置都纲副都纲各一员
　　○行在兵部尚书许廓奏大同及万全诸卫缺官  上曰朕昨阅京师五军操备之数茂山卫有军七百二十人以指挥千百户二十七员领之马队中七人亦以指挥二人领之如此类者亦多宜勘各卫在京操备军士少而管领官多者分遣还卫若本卫原缺则于别卫官多者调去
　　○行在户部尚书郭敦卒敦字仲厚山东堂邑人洪武中自太学生擢户部主事岁余升衢州府知府咨访民隐革毙兴利郡俗贫死不能葬皆焚尸弃江敦相郊外得隙地百余亩榜曰义阡令葬贫者又为条约教民患难相助民利赖之禁止淫祀同官有私取民财敦虽不面斥而义形于色其人悔谢改过亦改容待之属邑吏皆尹自濯磨敦舍内蚕箔尝有丛彩类织成鞶带修广合度郡人谓其仁政之应在衢七年操守甚严一志爱民永乐初坐累徵入京师郡耆老数十人伏阙乞留不可皆涕泣去后廷臣有荐敦廉正不阿以为监察御史寻升河南布政司左参政无几调陕西以公务留京师  太宗皇帝闻敦有大臣体召见升礼部右侍郎兼太仆寺卿洪熙中进户部左侍郎兼詹事府少詹事宣德二年升户部尚书陕西旱民困命隆平侯张信及敦往抚之敦至悉革宿毙奏请蠲逋负赈贫乏实边储考黜贪吏罢不急之务凡十数事  上悉从之岁余召还敦忘身爱国知无不言及得疾  上闻之命御医往视竟卒年六十有二  上悼惜之赐祭命有司治葬敦性纯实事亲孝闺门肃然于人不苟合公暇手不释卷冰蘖之操无逊古人虽官列六卿而泊然布素身没之日家无余赀
　　○丙午命广平侯袁祯吏部员外郎柰亨为正副使持节封永寿怀简王嫡长子志填为永寿王崇信伯费钊吏科给事中车逊为正副使持节册西城兵马副指挥杨瑛女为代世孙妃
　　○封周定王第十七女为□水郡主配河南故都指挥使田荣子俊第十八女为中牟郡主配故都指挥佥事庄兴侄忠命俊等俱为仪宾赐之诰命○丁未以禽强盗功升太仓卫百户伍真为副千户
　　○宥总兵官左都督陈怀罪先是御史王礼劾奏怀受赇庇罪人纵家人夺官军屯田二百四十余丘令军虚纳子粒夺军妻与甥为妾每旦官员入见行叩头礼三司幕官及府县等官白事于前跪(请)[（读）]文书读竟听受发落如奏事状三司堂上官所言稍不合意輙叱詈之佥事柴震等咸受笞辱请治怀等之罪  上命行在都察院臣封御史章示怀事有无悉令怀＜锍-釒＞实以闻至是怀悉首实且谢过  上谕行在都察院臣曰怀武人不学之过姑宥之已而顾侍臣曰朕尝闻  皇祖言中山王国家元勋旦暮稍暇輙亲儒生讲说礼义而谦己下贤老而弥笃是以荣名令终今怀辈坐不亲儒者不闻善言安得无过
　　○戊申兴平王尚火□舟初奏府中缺人采薪命西安左护卫拨军百人与之至是又奏所拨者皆屯军请罢其冬布绵花免其屯粮  上谓尚书胡濙等曰军士皆朝廷之人岂在王府则异冬布绵花给如例屯粮亦免徵
　　○命行在兵部右侍郎王骥署行在都察院事以右都御史顾佐有疾也
　　○命巡抚直隶侍郎周忱兼督苏松常镇并浙江嘉湖各府军卫巡捕贼盗时苏州府奏吴江县西太湖周围八百余里通浙江嘉湖二府及北通常州府其间多藏盗贼劫掠军民比年大理寺卿胡概巡抚擒捕颇得宁息近者复蹈前非乞敕巡抚侍郎兼管督捕故有是命
　　○副总兵都督方政奏近令哨备官军运粮开平今盗贼出没无时请存留备御先令都督谭广发军运一次然后仍旧发军民儧运且言民方农作请于在京五军发军士以次挽运为宜  上从之仍命政统军护送
　　○监察御史何敬家人市蔬鬻蔬者以钞烂不鬻敬杖之二十竟死行在都察院论敬法应死  上命宥死杖一百发独石充军
　　○夜月掩房
　　○己酉命在京各卫仓收粮经历三年考满者给半禄守支若粮不及千石如仓官例交盘给由调用仍侯九年黜陟
　　○遣行在兵部右侍郎柴车等往山西经理屯田时巡按御史张勖言大同之地虽寒原野平旷所种粟麦有收而其地多为军官以势据占小民无地可种日以贫困乞遣官同三司官按视占耕多者分与军民为便  上是其言命车及御史一人往同理之
　　○免山东安丘县复业人民四千二百七户所欠宣德四年税粮一万五千二百四十五石有奇
　　○辛亥免四川合江县抛荒官民田地五十一顷四十五亩税粮
　　○壬子辽东东宁卫女直指挥使亦失哈等来朝贡马
　　○河南叶县奏今农事方兴民多缺食已发存留仓粟米麦豆三千八百二十三石济之
　　○癸丑赐云南孟艮府土官知府刀光所遣头目招板陆等五十四人钞文锦纱罗绢布及金织袭衣有差仍命内官杨琳等赍敕及彩币往赐刀光等
　　○召宁夏总兵官宁阳侯陈懋还京
　　○甲寅赐瓦剌使臣脱哈答者原等八十五人及哈密忠义王使臣阿木力丁等彩币绢布有差仍遣千户高斌赍敕及彩币表里往赐脱欢等
　　○曲先等卫指挥同知散即思等遣第副千户坚都等四人进马赎罪
　　○行在吏部奏求贤所举官四十三人例当会官考试中有南海卫余丁难与考例  上曰古人立贤无方耕钓之中有王佐才其可以军丁弃之命考试如例
　　○乙卯增置武功右卫如武功左卫之制以续收神武前右等卫军匠隶马
　　○赐苏门答剌国使臣马下末等钞彩币表里袭衣有差
　　○江西按察司奏赣州卫镇抚刘福尝以私事干赣县典史不从遇于路嗔不避以马策击之事属违法  上曰典史非卫属官敢挟私凌辱况以策马者施诸人乎武夫横暴不可不惩命罪之如律
　　○丙辰设万全都司儒学时万全都司奏所属官军子弟宜设学校教育  上命如大宁都司例设儒学置教授一员训导二员
　　○宥曲先卫都指挥散即思等罪命还居旧地散即思自  太宗皇帝时来朝授官职置军卫以处之抚之甚厚比朝使赍敕往谕西域及西域朝贡之使过其地皆为所邀劫杀伤  上怒命都督佥事史昭等率安定罕东之众讨之散即思惧而逃至是使其弟千户坚都等进马赎罪  上以其能悔过语尚书许廓等曰远夷小馈服则舍之不足与校得失遂宥之且悉还所俘赐坚都等钞币遣归
　　○上闻并海居民有私下番贸易及出境与夷人交通者命行在都察院揭榜禁戢
　　○陕西安定卫土民王从义畜马蕃息数以来献遂敕守臣令禁戢官军侵扰
　　○行在锦衣卫指挥使土节等奏织染局匠数逃今奉命黥剌上工所剌字未敢定拟  上曰  太祖皇帝圣训不用此刑朕昨偶未之思其论依律
　　○应天府溧阳县妖人钱成等谋反伏诛初成言其子质尝病死复生云见李老君谓其有福可图大事遂招集土党杀人焚庐舍谋反从者六十四人有司捕之不获南京守备襄城伯李隆以闻  上曰道家贵清净绝嗜欲后来小人苟求利己诈张祸福以诳惑愚民谓不忠不孝诵经皆得免罪愚民无知倾心向之是以奸人多托以举事前代祸乱不可悉举今此辈又欲为张角邪敕隆发兵捕之主是悉就获械至斩诸市
　　○夜有流星大如鸡弹色青白有光起房西南行至浊
　　○戊午哈密头目黑蛮亦力把里头目聂力拜等来朝贡方物
　　○升大理寺丞柴震为本寺右少卿监察御史严继先为山西按察副使赖巽为云南按察副使吏科给事中黄澍户科给事中韩岫工科给事中萧鼎中书舍人石庆亲丧服阕调澍于行在户科复庆原职改岫鼎为行人司副改交阯右参议孙子良于山东布政司复董升河南许州知州魏仪贵州铜仁府推官贾祺直隶祁州判官徐士宗江西贵溪县知县俱以任满当升其吏民奏乞复任故复之各加俸二级以翰林院编修李贞为广东高州府学教授贞任满当升自陈自疾乞就教职故有是命
　　○设云南大理府云南县僧会司置僧会一员
　　○赐辽东东宁卫女直指挥使亦失哈等九十六人云南楚雄府定远县土官子李祥等钞彩币绢布及袭衣有差
　　○己未迤北鞑官失都等四十九人携家属三百余口来归皆奏愿居京自效行在兵部礼部第为五等以闻  上命一等失都哈答阿匝丁使臣失儿哈俱为都指挥佥事二等恼黑赤阿答帖木儿太平完者忽秃沙剌八海里丁猛古俱为指挥同知三等脱罗赤喇马丹帖木儿哈昝赤速克脱欢使臣撒迭儿迷失脱欢帖木儿俱为正千户四等火济哈昝赤伯颜秃卜哈台苦鲁兀儿俺者儿灰朵儿只迭儿必失马孩脱欢沙兀南卜哈剌张也先帖木儿哈剌帖木儿孛罗帖木儿法虎儿丁奄克台俱为百户五等失兀剌脱欢孛台可列帖木儿苦提只兰帖木儿兀连帖木儿克失帖木儿哑蛮月鲁帖木儿马木纱俱为所镇抚赐冠带金织袭衣彩币银钞绢布鞍马有差海里丁猛古先来通款增赏半倍其年幼者悉与优给  上谕行在工部尚书吴中曰虏人慕义来归可择隙地造居室处之仍如例赐器物
　　○遣都指挥曹者赤帖木儿等往迤北赐和宁王阿鲁台盔甲袭衣时迤北鞑靼及阿鲁台部下头目脱脱哈益失都等来归言阿鲁台为瓦剌所逼率家属南奔廷臣有请出兵掩击之者  上曰此虏自永乐中归附贡献不绝未有大过今势穷蹙义当矜悯但彼未尝自言朕亦不欲劳中国之力以事远夷若又迫之于险岂仁者所为哉于是遣都指挥曹者赤帖木儿等赍敕抚谕且赐盔甲金织文绮袭衣并赐其子火儿忽答孙及头目那骇等文绮袭衣
　　○庚申  上御左顺门谓工部尚书吴中等曰比闻京师存留工匠中多有年久当代者用人之力必使劳逸适均今过期不代将谓官府无信宜速与休息
　　○直隶砀山县奏去岁七月久雨不止低田禾稼皆渰没  上曰去年水灾今始奏至县官怠于民事可知户部其遣人覆视
　　○广平府永年县民韩广发地得银一百二十两以进  上谓尚书胡濙曰发地得银即已物既来献其偿以钞
　　○辛酉命故大兴左卫指挥同知张雄子彬金吾右卫指挥同知杜誉保子能金吾左卫指挥同知邢原兄全羽林右卫指挥同知李贵侄孙弘羽林前卫指挥佥事丁用子福通州卫指挥佥事鲁礼子珀俱袭职金吾左卫指挥使张贵子礼府军卫指挥同知李纲子昇锦衣卫指挥佥事何得子信俱代父职以其父皆老疾也
　　○浙江余姚县奏所属东山等都旧有河池灌田洪武中尝＜锍-釒＞浚民受其利今沙土壅塞水利减少无以救灾乞如旧＜锍-釒＞浚事下工部尚书吴中请遣官覆视果为民利则量发民夫俟秋成后用工从之
　　○壬戌免山东沾化寿光乐安三县复业民五千三百八十余户永乐二十二年以来所欠税粮
　　○福建邵武县奏布政司参议陈羽至县所随皂隶有微过杖杀之羽又逼里役备布九十余匹与皂隶妻抑令瘗之其妻陈诉  上谕右都御史顾佐曰从人有微罪輙杖杀之是岂有爱民之心任情肆酷如此何可使在民上命巡按御史治其罪
　　○癸亥设云南澂江府关索岭巡检司置土官流官巡检各一员从总兵官黔国公沐晟所奏也
　　○监察御史张政言洪武间设粮长专办税粮近见浙江嘉湖直隶苏松等府粮长兼预有司诸务徭役则纵富役贫科徵则以一取十词讼则颠倒是非粮税则徵歛无度甚至役使良善奴视里甲作奸犯科民受其害乞为禁治命行在户部禁约
　　○山西布政司奏平阳府蒲吉二州及永和荥河猗氏临晋太平稷山万泉河津襄陵九县自春至今无雨妨于播种命行在户部遣官覆视以闻
　　大明宣宗宪天崇道英明神圣钦文昭武宽仁纯孝章皇帝实录卷之七十八
　　大明宣宗章皇帝实录卷之七十八
　大明宣宗章皇帝实录卷之七十九
　　宣德六年五月甲子朔巡按直隶监察御史金濂奏苏州府知府况钟丁忧去职民二千五十人言钟公正勤能奸毙尽革民赖以安乞夺情起复  上从之命行在吏部臣曰民之所欲与之其令钟复任不必赴阙
　　○宥浙江按察使林硕初按察司吏告硕受宁波知府黄永私馈又因赴京遣承差造船  上命法司先逮问永永言与硕同乡实以乡物馈之究所造船则硕出己赀为之至是硕以考绩至京法司奏其过请治之  上曰此不足为过勿治
　　○夜有流星大如杯色赤光烛地起坟墓东北行至霹雳
　　○乙丑沈王模薨王  太祖高皇帝第十九子洪武二十四年八月封永乐初之国至是薨年五十有二王惇厚乐静谨礼奉法未尝有过讣闻  上悼怛不已遣官赐祭命有司治丧葬谥曰简
　　○四川叙州府奏富顺县去年田谷不收人民缺食请给本府仓粮赈济从之
　　○丙寅  上谓行在兵部尚书许廓曰朕素知军士艰难尝有命凡军士皆免余丁一人差使俾得生理供给正军所司不遵朕言以其余丁赴工已是重役而又以其在逃发遣充军人何以堪今后在逃者止罚工一年其有已发充军者皆取回
　　○广西思明府土官知府黄＜王冈＞遣头目冯偕云南定远县把事杨得中等来朝贡马
　　○行在吏部言昨楚王孟烷奏其府中教授张登禀性狠戾学术荒疏威仪不修惟日纵酒累月不出间或一出放肆傲慢略无尊卑之分不安教授之职常出怨言己命取回今登至部请改用遂降为广宁前屯卫仓副使
　　○行在都察院言监察御史尹崇高巡按广西获猺獞男女六人悉留私家及他不法事律应徒当如例罚役复职  上曰此有玷风纪岂可复任令吏部别用之
　　○免河南开封府封丘县逃民税粮
　　○安南黎利遣头目何栗等陈情谢罪贡方物其词云宣德五年八月内臣所差头目陶公僎等自京回赍至敕书一道谕臣兵器所以卫民安南之民皆朕赤子留之于彼与在此同寘之不问臣与一国之人莫不欢忻感戴惟官吏军民家口及陈氏犹以为谕臣自知负罪深重无地措躬臣窃惟  天地之大无一物而不包日月之明虽容光而必照臣前后钦奉  圣谕累次差人赍本再三陈奏未蒙俞允臣以此疾痛在心不能不号呼  天地父母而再伸哀吁昔宣德二年遣来官军所存之数已造册缴进其镇守各卫府军民官吏有总兵官成山侯王通内官山寿等率领回还后屡奉敕谕追索臣又令国中但有前项人等随即送出患病者亦令土医调治痊可皆送至广西境上任自回还各处头目耆老已并称实无见存留者今奉  圣谕前事臣益深惶惧不能自安抑臣蝼蚁之诚有未达欤覆盆之下有不照欤且如臣之亲属及本国人口原被官军所虏于班师之日尽数带回臣与国人但瞻望垂涕虽父子兄弟犹且不敢相认况复拘留中国之人上违朝命而自取罪愆哉意者前项人口回还之日山海之间风涛瘴疠染成疾病以至病故在家者不知其由因此陈诉屡渎  圣聪致深轸宸衷谆谆以孤人之子寡人之妻为谕臣虽愚下岂无恻隐之心以上承  圣天于仁民之盛意缘前项人等委的无存难以应命此臣所以局天蹐地但增忧惧而已其陈氏子孙于季犛篡国之时屠戮悉尽所存庸暗之人若简定季扩等永乐年间相继作耗大军剿除无有遗者今奉  圣谕臣又大集国人再行用心询访委无见存伏望  圣慈俯垂矜察赦臣丘山之罪霈臣雨露之恩壴独一身之幸实臣一方生灵之大幸也栗等又赍其头目耆老人等奏为求封事钦奉敕书准臣等所奏黎利谨厚忠信抚绥有方甚得民心可堪管摄朕用嘉悦又令大集国人更询陈氏如果无后连名奏来朕与处置臣等一国之人莫不欢忻踊跃喜出望外除钦遵大集国人遍行询访陈氏子孙委的无存臣等切惟本国地方不可无人管摄而黎利未奉朝命此臣等所以恳款陈词而不能已也伏望  皇上俯矜下情从民所欲允臣所请大霈洪恩使黎利得以守土南荒奉贡天阙上以(私)[（弘）]  圣天子一视之仁下以苏一方生灵之命  上纳之
　　○丁卯行在吏部言召用进士崔远过期十月之上始至请罪之  上曰过期小罪彼方进用即负罪名沮其志矣姑宥之
　　○行在工部尚书吴中奏苏州太仓闲废已久已尝奏请移置淮安而所司官吏奉行稽缓比者主守吏言其仓屋旧为风雨损坏木植砖瓦为附近官军盗取殆尽其官吏及盗取者皆宜究问  上命行在都察院遣监察御史一员往按其事稽缓官吏姑宥之
　　○行在都察院奏定州卫军三人夜窃入城楼盗铁器遗烛烬延及火药毁城楼及所藏军器一人为火所逼死二人皆毁伤趋出被获亦死其指挥使冯洪夜巡百户陈祯等防守不严请悉罪之  上曰愚人自取死不足惜但城楼器械皆军民竭力所为可惜也又将重有劳费向使卫官能严约束安致此失命悉执而罪之
　　○戊辰端午节赐文武群臣扇及宴
　　○己巳申明御史巡按有司迎送之禁初御史傅吉巡按江西布政使孟桓等率官属出郭迎候又陪朝王宁府官奏其违法  上命吉等自陈皆服罪  上宥之谕都御史顾佐等曰风宪官湏守法乃能以法治人今御史多轻薄少年不以礼法自治喜人谀佞苟失迎送輙生事挫辱在外官亦不能自执礼法謟佞成风其榜示禁约违者悉罪之
　　○行在浙江道监察御史张骏以淹禁罪人四年罚役复职○行在兵部尚书许廓言新设武功右卫凡十千户所管领军匠今选万全右等卫多余指挥千户冯原等四十三人请旨调用从之
　　○巡抚侍郎吴政奏近户部勘合襄阳府大盈仓旧收小麦三十余万石专给本处官军俸粮其宣德五年以后岁收小麦悉运南京臣切见襄阳府岁纳夏税小麦二万二千余石其所属竹山上津等六县离江七八百里秋粮已运淮安输纳若再运小麦民实劳困及见湖广布政司大有仓积粮甚少支用不敷乞将襄阳府小麦折收梗米赴大有仓输纳实便于民又奏长沙府湘乡等县旧管人民甚多今所存十不四五田多荒闲乞发附近直隶并江西河南犯徒流迁徒者分拨种田供纳税粮  上曰襄阳夏税宜从所言发遣罪囚种田不允
　　○庚午赐哈密头目黑蛮亦力把里头目聂力拜等钞彩币表里有差
　　○迤北鞑靼脱哈卜花来归奏愿居京自效命为所镇抚赐冠带金织袭衣彩币银钞绵布鞍马仍命有司如例给房屋器物
　　○浙江右参议彭璟言定海卫初拨宁波绍兴二府秋粮三万余石为军储未输者一万四千余石比蒙  圣恩凡税粮负欠者折收绢布钞定海官军坐拨之粮皆作折收之数未曾拨补又黄岩等县土不产绢有司追徵甚于徵未乞缓其期限  上谓行在户部曰军饷不可缺其即以折粮布绢钞补给若运粮艰难别为区画无绢之处听从民便璟又奏豪富人民每遇编充里役多隐匿丁粮规避徭役质朴之民皆首实有司贪贿更不穷宄由是徭役不均细民失业乞令有司从公推点相应人户充役违者论罪从之
　　○辛未命行在羽林前卫带俸指挥使高英任行在旗手卫许贵任行在羽林左卫方忠任长陵卫指挥同知徐祥任燕山前卫
　　○哈密忠义王子脱脱帖木儿陛辞遣指挥岳谦等护送并赐其父及忠顺王卜答失里彩币又赐其头目脱脱卜花阿鲁哈赤北斗奴反都指挥阿鲁秃等有差
　　○行在都察院奏近遣御史高举照刷四川三司卷牍今已还京以所刷按察司卷比本院所行事犹未及半切以都司布政司上承五府六部下辖军卫有司其行事比按察司当加数倍今未经照刷亦必尚多其间岂无埋没钱粮出入刑名重事诸司既不尽送照刷御史亦不追究俱(屡)[（属）]违法请再遣御史按问其首领官吏仍追刷所匿余卷高举宜正其罪  上从之
　　○总兵官都督陈怀奏四川永川等处强贼依阻山林杀人劫财戕害官军已就禽者男妇九十人先奉敕处决  上曰人命至重都察院令巡按御史同四川三司官详审果无冤抑如前敕处决或有冤者即与辨理毋枉及平人
　　○总兵官都督谭广奏宣府粮少请如开平独石例召□中纳云南安宁黑盐等井盐粮以实仓廪从之
　　○巡按四川监察御史王翱言便宜五事其一松潘卫临极边去四川城八百余里番寇常出为害总兵官都督陈怀常居四川城中缓急非便虽曰委官领军岂能尽如约束若令怀往彼镇守则士卒奉令番寇畏威边境平宁军民安便其二松潘茂州诸卫所官军月粮皆成都诸府州县百姓运送道途参差不齐多被番人劫掠若令暂于成都等卫仓收贮农隙之际类集有粮之人齐力起运都司拨军护送布政司委官交量非惟道路无虞亦得收受无弊其三四川所属吏典自洪武至今多不给由在乡起灭词讼把持官府良民受害若立限许令自首免罪其不首者事发之日皆发附近卫所充军屯田里老人等隐匿者各治以罪则讼息民安政清事理其四四川诸府县社学久废民不知教所以争讼多而礼让少若依洪武中事例不问土官衙门俱设社学使民夷子弟皆知读书则礼义兴行民俗归厚其五四川会川卫开设银场布政司岁运粮八千余石供给军夫往复数千里若以四川三司及所属衙门所问罪囚除文职官吏犯赃及真犯死罪外其余皆依陕西囚人纳米赎罪例自备粮米往彼纳足依运砖例发遣则民省转输官足供给  上览之谓侍臣曰御史所言皆有理朕志在便民果得民便岂可不从惟运粮一事户部再集议以闻务求至当于是命复四川所属府州县乡里社学设土官衙门设学迁四川所属岁久不给由奸吏挈家北京为民种田逃者发边远充军四川罪囚除文职官吏犯赃并真犯死罪外余令于会川卫银场纳米以给军夫  上复谓兵部曰松潘既去成都八百余里陈怀不能亲临惟发兵往捕将既畏缩兵亦惮行徒扰于民何损于贼遂敕怀往镇松潘
　　○壬申遣使赍敕抚谕老挝军民宣慰使司土官宣慰使刀线达曰昔我  皇祖太宗文皇帝临御之时尔能敬顺  天道恭事朝廷恪修职贡始终一诚朝廷待尔久而益隆朕恭膺  天命继承大位一切政务悉遵  皇祖之心兹遣内官杨琳赍敕往谕并赐尔彩币表里尔其益顺  天心恪效勤诚以副朕怀
　　○赐广西思明府头目冯偕等云南定远县把事杨得中等钞彩币表里有差
　　○浙江丽水等县强贼陈才等十三人伏诛初敕福建都指挥刘海追捕至是悉获才等械送至京  上命斩之枭首行劫之处以徇
　　○顺天府奏霸州保定县地低洼边临浑河往者河岸缺坏皆是保定文安大成诸县民夫同军卫修筑今河水冲决岸渐薄且有坍塌之处若水溢决溃必伤田苖请如旧集众预修庶几有备无患从之
　　○甲戌巡抚侍郎赵新奏比者永新县梅花洞贼首萧彦真等劫掠乡村调江西湖广二都司兵三千余人剿捕屯聚乡邑日出巡逻今已踰年贼未尽获官兵所至之地田榖孳畜一空居民不堪乞召回止令湖广附近茶陵卫江西永新千户所各以官军百人屯驻要地捕之  上谕行在兵部臣曰谚有恒言盗贼尚可官军杀我此甚言官军之害宜从新言悉召还但令三司巡按御史督有司缉捕敕江西湖广都司布政司按察司曰古人有单车喻贼而降之者有用计而贼自骇散者顾方略何如不在兴师动众也今此小寇用兵三千无益而有害其令官军各还原卫所止留二百人巡捕尔等其协谋定策或推诚招谕使改过归正或招谕不服以计殄灭悉从所便
　　○丙子赐瓦剌等处贡使宴
　　○夜有流星大如碗色青白光烛地起天弁西北行至浊
　　○丁丑浙江布政司右参议彭璟奏浙江嘉杭等府税粮浩繁乞增除参议四员一专管屯田一管浙西嘉湖杭三府其二员分于温台诸府专理农务  上谓行在吏部臣曰古人云公私不足由设官太多其言不可听
　　○戊寅狭西金州及西乡县奏往岁逃民抛荒田土虽回复业田谷不收兼以绝户数多税粮皆无从措办命户部悉免之
　　○己卯起复韩福狭西凤翔府知府福以父丧去任凤翔属县官吏人民一千二百七十余人诉于狭西按察副使谢孚言福廉能公正为政不苛劝课农桑勉励学校笃勤不□忄角羊□官吏知所劝惩人民有所依赖今以忧去官民皆失望乞留复任孚具以闻命吏部令福赴任不必赴京
　　○新建伯李王奏守卫官军多老疾者请选各卫精锐者补之  上从其请命五军选指挥千百户旗军一千三百六十四人更番上直分隶新建伯李王都督同知任礼都督佥事李英张廉四人
　　○回回马黑麻自甘州来朝奏愿居京自效命为正千户赐冠带金织袭衣米币银钞绵布鞍马仍命有司如例给房屋器物
　　○行在兵部尚书许廓奏神策应天和阳三卫原分调扈从旗军二千七百人多有逃故存者不足于用有总小旗往各处勾军违限有五年之上者以致缺伍请行各处巡按御史并按察司执之角□羊京应勾军士令有司勾解补伍又应大和阳二卫原分调官军内四百二十七人洪熙元年奏回原卫屯田请取至调用缺人屯田别选余丁补之  上曰屯田军岂可动勾军违限者俟其回日论罪
　　○福建永春县典史王显章奏县民颜福佑等深居山谷恃险不供徭役动輙聚众宰牛歃血为盟抗拒官府请发官军捕之  上谓尚书胡濙等曰古贤守令德化所感有蝗不入境虎渡河者岂有人而不可化者彼之抗拒必有其由而遽欲加兵非道其令三司及巡按御史同往抚谕且察其所由如果民之顽犷亦具以闻○直隶大名府魏县耆民张鸣等言本县逃民五百一十八户逋负上年税粮一千一百八十五石榖草二万二千三百四十余束包纳艰难乞赐除豁从之
　　○庚辰占城国王占巴的赖遣使臣逋沙怕羙等来朝奉金叶表贡奇蓝香象牙犀角等方物
　　○中兵马指挥司奏进士马驯僦寡妇之屋以居毁其器物又殴击寡妇  上曰为士忍以强横加无告之人无仁心矣命锦衣卫执付刑部
　　○  上视朝罢御左顺门召工部尚书吴中谕之曰各厂所贮材木初采甚难劳困军民殚极粮赏方得至此朕故加意爱惜卿亦当体朕意有不当用切勿妄费若本大材而工匠斵小用之罪亦不贷时近有以其事闻于  上者故以此谕之
　　○辛巳降行在刑科给事中李芳为浙江嘉兴府海盐县丞  上每朝退御便殿与大臣议事一日御左顺门芳直前言洪武中百官朝退凡大臣奏事必给事中二人与之俱所以防奸弊  上顾谓侍臣曰芳言是芳退輙自矜每见百司所为事少不如其意不以大小即诣  上前言之众皆侧目至是  上亦恶其讦故有是命
　　○命行在工部移济州卫旧仓之在平则门者置于新太仓
　　○壬午行在刑部侍郎樊敬等奏历事监生彭本分鞫罪囚于律应杖而绐囚应徒受囚白金十两当杖加徒  上从之语侍臣曰士非廉洁正直不可用今未授官而使之学为政已龌龊苟利尚可用乎
　　○广东广州前卫所镇抚表谦奏承都司委捕盗新会县而按察司移文都司令召谦领军还今所捕贼未获又言按察司挟制军卫又讦按察司官家人之过又言南海庙神旧有御赐金香盒今恐为人抵换  上曰谦必在外扰民虑按察司治之故支吾文过遂命兵部行广东都司别遣人捕盗谦所奏事令巡按御史体实并察谦果害民即治之
　　○直隶广平府成安永年二县耆民郭名等奏各社民累年逃徙其户内税粮马草有司悉令见在之民包纳乞停免  上谕行在户部臣曰此有司之过即免之
　　○修宛平县澄清闸
　　○甲申哈失哈头目马麻板吉阿端头目丹速立占头目谷里马等来朝贡方物
　　○谪都察院右副都御史胡廙于辽东廙先奉命往四川督采木而私役官军用所采木造什器及令有司造锦绮卧具买白金白蜡不如直又役民悉送私家巴县知县雷升发其事付刑部鞫问至是刑部奏廙所犯应死  上宥之谪辽东安置
　　○行在兵部尚书许廓奏山东济南东昌二府已给马孳牧余五万四千一百八十余匹及顺天府种马一万八千余匹宜分俵兖州府及河南开封等府从之又奏北京各卫及直隶凤阳等卫所养孳生马监临官例应三年赴京比较今燕山左等二十六卫已遣千户徐平等赍册至比较应追偿马六百七十三匹而所具数不同请先下平等法司究治凤阳等八卫过期不遣官赍册前来比较其各卫原管孳牧官俱应逮治  上命已至者记罪追马数不同者令改正过期不至者罚俸五月
　　○乙酉行在兵部尚书许廓言本部先选北京国子监生吴昌等清理军伍籍册今已二年欲照例送吏部选用然其间入监有久近不同  上曰年深者令出身年浅者令历事如例考用著为令
　　○河南府知府李骥奏本府路当冲要旧设递运所一十一处正当耕种之时使客频繁则令傍近有司各以民车协助妨误农功今自祥符县以西苏村递运所至偃师县凡七所每所有车五六十辆递送稀少尽有余闲乞命所司斟酌添拨为便  上谕行在兵部臣曰劳逸贵均其令河南布政司斟酌行之
　　○丁亥升行在吏部验封司部中章厂为行在礼部右侍即行在兵部职方司员外郎徐琦为行在通政司右通政
　　○赐占城国等处贡使宴
　　○巡按四川监察御史王翱奏总兵官都督陈怀自狭西调至四川镇守以西安等卫官军萧斌等二百六十余人自随各带马骡俱支粮料其原卫又支俸给月粮止于四川城中从容游惰并无差遣及取衣装来往亦关行粮虚旷职没坐耗廪庾  上谓行在兵部尚书许廓等曰近来边卫多奏缺官而此辈乃优闲无事若总兵官当有随从四川未必无人古之良将为国家立功名者必使人各尽其才而有志之士亦不肯自暇自逸苟安务得者小人事也遂敕怀尽遣还原卫
　　○山东青州府高苑博兴二县奏往年岁俭民逃其未纳税粮绢马草俱于赦前失报乞如例蠲免命行在户部免之
　　○夜有流星大如杯色青白有尾光烛地出文昌东北行至浊
　　○戊子赐占城国使臣逋沙怕羙等钞彩币金织纻丝等衣有差仍遣赍敕及文锦纻丝纱罗归赐其王
　　○直隶松江府知府赵豫言四事其一朝廷清理军务本欲核实有无使军无隐民无枉往时清理之官妄意朝廷重在得军凡有户绝抑逼里老人等索取同名同姓关亲近戚女壻甥男承种田产之人解补倘或辨论加以酷刑抑使承充实非情愿有赴京伸诉移文照勘者有于府县诉告分豁者凡一千一百一十名其余陈诉者相继乞敕公正官一员重与审勘果是应继军丁仍发充军不应代役者明白分豁庶几不枉平民其二两浙场分煎盐灶丁皆洪武中额设若事故勾补俱有定例今各场官攒以盐丁事故为由不经府县径自勾补殷实之家多为所害或以姓名行下官司或以同姓名輙自勾扰有押配在场办盐者有被总催盐甲头目私监取财者缘诸盐场不相统属弊难尽革乞敕户部差公正官一员督令两浙都转运盐使司委堂上官公同府县委官将见有灶户丁口尽数审勘清理果逃故者今有司佥补明著文籍以为照证后有事故凭此勾摄不使灶役者发回当差庶事有定规民不被害其三昨奉敕书矜恤民隐官田粮重十减二三而华亭上海有官地所科之税一如官田今田粮减除地租未减乞敕户部通行各处官田官地租粮一例减徵其四比户部榜谕凡逃移人户皆限三月复业违者与隐藏之家俱发充军此法至严人知畏惧然亦有未复业者盖以公赋有欠私儥无偿故地荒芜旧居毁撤难以措手不能安身乞敕户部备榜通行晓谕仍令有司从实取勘逃亡民户凡有公私欠负俱停徵三年凡诸差征亦在三年之后如是而犹不复业人犹容隐者依前例发边充军庶几逃民来归  上命行在兵部户部参酌行之
　　○夜月犯昴
　　○己丑命南京五府六部都察院等衙门堂上官凡以公事诣北京者俱给驿时  上闻南京各衙门官以公事诣北京者悉自出赀赁舟曰南京北京皆朝官且闻南京官俸簿治公事岂可令自赁舟故有是命
　　○命故狭西都指挥佥事曹英子永袭为金吾左卫指挥使羽林前卫指挥同知童真子瑄指挥佥事丁贵子旺金吾前卫指挥佥事杨茂子春俱袭职府车左卫指挥同知王敬子福旗手卫指挥佥事江海孙青俱代职以敬等皆老疾也
　　○命东宁卫故鞑官指挥佥事火吉等之子若女等各袭职
　　○免关外军丁运粮时武进伯朱冕奏已率官军运粮六万余石至独石云州等处近因多两挽运甚艰又关外正军守备隘口余丁悉令运粮所种田地不得耘锄恐至秋无收乞暂止为便  上谓行在户部臣曰冕言诚是宜亟止之召冕还京俟秋收后再议
　　○楚府仪宾耿琇卒讣闻赐祭
　　○昬刻有流星大如鸡弹色赤有光出天弁东南行入云中五鼓有流星大如鸡弹色青白有光出毕东行入云中
　　○庚寅四川永宁宣抚司长官王瑄等来朝贡马
　　○行在兵部尚书许廓言应天等府及直隶滁和等州县见餋牛一万六千八百四十七头请遣官如例印烙从之
　　○镇守大同总兵官武安侯郑亨等奏阿鲁台所部人马二千驻集宁海子西北岸遂敕亨等曰尔但宜(镇)[慎]边备固城池彼不犯边毋擅以兵逼之果来降亦察其实俾之入境或近边居止或打围或往北行听其所之勿遣人出境觇伺致其惊惧或激变也
　　○辛卯日下生承气一道色黄赤鲜明
　　○壬辰命和宁王阿鲁台使臣卜儿罕虎力为都督佥事卯哈喇失列门为都指挥佥事扯扯弩答帖木儿把儿捌为正千户仍赐之宴
　　○独石云州雕鹗城因雨颓坏命以本处军士修筑
　　○行在刑部奏定辽后卫舍人贪邻儿银项圈啖以果饵诱至僻地杀而取之沉尸水中当斩  上曰古语匹夫无罪怀璧其罪是儿盖项圈杀之愚人之爱其子者可以为戒○能仁寺西番僧孤纳芒葛辣有罪当斩初孤纳芒葛辣以游方为名遍谒诸王干施与又诈言奉旨采察几争以惑众辽王奏之遣人执至付三法司鞫治具实于律应斩  上曰出家为僧本欲绝去尘累乃伪造惑众取财既犯国法亦是其教之罪人大抵此辈辈愚夫多信向之不可不治俟秋斩之
　　大明宣宗章皇帝实录卷之七十九
大明宣宗章皇帝实录卷之八十
　　宣德六年六月癸巳朔
　　○甲午命行在中军都督佥事李英理行在右军都督府事
　　○赐哈失哈头目马麻板吉阿端头目丹速立占头目谷里马等钞彩币表里有差
　　○乙未遣中官祭中霤之神
　　○复都指挥佥事刘铭职仍镇守天城卫铭先以受赃得罪行在兵部奏当调  上曰铭久在天城习知边事姑令复职再不悛过不贷
　　○赐福余等卫来朝镇抚土木得儿等吐罕河卫招谕回还头目秃赤克等彩币表里等物有差
　　○迤北鞑靼哥鲁赤来归奏愿居京自效命为所镇抚赐冠带金织袭衣彩币银钞绵布鞍马仍命有司如例给房屋器物
　　○山西绛州垣曲县有强寇劫掠居民财敕镇守都督李谦督应捕官兵捕之
　　○丙申云南禾摩村巡检司土官巡检王赐等来朝贡马
　　○赐四川永宁宣抚司长官王瑄等钞币
　　○丁酉云南八百大甸军民宣慰司土官宣慰使刀招散等及诸长官司长官遣头目板哀等贡象马及金银器皿方物
　　○戊戌海西老哈河卫头目桑果奴木兰河卫头目咬纳等来朝贡马
　　○己亥永宁王有火□几妃高氏薨遣官赐祭命有司治葬事
　　○遣行在礼部右侍郎章敞右通政徐琦赍诏命安南头目黎利权署安南国事诏曰朕恭承大宝统御下民体天心以爱人顺人心以为治海内海外一视同仁尔安南密比中夏国家受命爰先来归我  祖宗咸勤绥抚曩因其下黎李犛篡弑国主毒痡一方  太宗皇帝遂命吊伐之师将复陈氏之后而陈氏子孙遍求弗获乃徇舆情建郡县置牧守宣德二年十月有陈暠者自陈故安南王嫡孙归自老挝而与头目黎利同奏请立暠继陈氏之位言词恳至朕仰惟  先志俯矜下情即召还所置守吏及镇戍之兵顾以建立事重颁协国人遂下诏国中以察众意曾不旋踵黎利奏言暠卒果天意乎抑人谋欤自是连岁安南头目耆老并奏陈氏之后已绝请以黎利管挕国事众口一诚累章不已果得人以抚众固朕心之所嘉今允所请特遣使赍印章命利权署安南国事以抚国人于乎从民从所欲弘敷天地之仁事大以诚用保生灵之福故兹诏示咸使闻知别敕利曰今命尔权署安南国事其服膺朕命无骄无慢惟诚可以格天惟敬可以事大惟仁可以抚众惟信可以保邦益殚乃心用迓来祉钦哉赐何栗等钞币遣随敞等归仍赐敞等钞为道里费
　　○行在兵部奏昨陕西行都司土官都指挥佥事李文言西番阿吉族头目果若儿等番民八百帐旧住野马川岁纳马三百匹永乐间逃往甘州白城山岁纳之马皆本簇之民代纳果若儿等又纵番民往甘州守处抢掠乞遣还本工今请令都督史昭刘昭及陕西行都司各遣官抚谕俾复业仍禁其为非从之
　　○镇守河州都督同知刘昭奏罗思囊簇西番千户阿失吉为亲弟工喝所杀而据其地按问已引服当斩  上曰杀兄非常罪斩之枭其首以徇使远人知有法
　　○庚子初直隶定兴县民王林子锁定虗买输草实收事觉行在刑部逮林当斩罪以瞽得赎大理寺审允以闻  上曰瞽者能输草乎更详审之勿使无辜受杜奸慝幸免命刑部再问覆奏云林瞽实锁定冒父名输草用白金文绮赂牧草千户张敬买实收  上以法司治狱不谨罚行在四川清吏司原问官及大理寺属官俸三月堂上官宥其罪
　　○行在鸿胪寺奏早朝文武官不至者五百余人请治其罪命锦衣卫指挥王节等录名以进节等奏凡二三次失朝者三百余人余皆一次  上命二三次失朝者罚俸五月一次者释之节又言其中清平侯吴成顺义伯金顺等已支过禄木都督尹吉儿察等是鞑官  上曰朝参之礼人臣不论大小皆所当谨侯伯位高鞑官受朝命职亦非小安可不谨此礼一体罚俸以警后来已支过者于来岁禄内扣除
　　○辛丑命瓦剌顺宁王使臣脱哈答者原为都指挥佥事亦剌思答因为指挥佥事团永索失为正千户迭力迷失古木力大者为百户各赐冠带○增置仪真县一坝至五坝坝官一员
　　○巡抚侍郎周忱奏溧水县永豊圩周回八十余里丹阳石臼诸湖还之圩内旧住坝埂一十五里通斗门石□土令口□以司启闭农受其利今久颓坏田之没水者十已七八农不得耕税粮无出请以南京每冬所起本县均工民夫候农隙之时修筑从之
　　○壬寅总兵官都督巫凯奏比者军卒冯春等告都指挥邹溶屡尝遣人交通汉庶人高煦□火及刊画佛像数事命臣体实皆无实状  上曰朕固知之大事不实余事更不足究其妄告者皆杖一百仍戍边
　　○初崇德县吏金景瑺以私债强取周祥一等子女田业祥一等诉之官皆还之景瑺忿欲杀之与皂隶石谦等谋造诬词假闻阿保名首祥一及所恶者赵昌保等十一人强劫民王四及海宁县兴福寺僧赀财逼阿保署状尽执祥一等诬为强盗械送京师祥一等诉冤抑闻阿保亦言状词非己出实景瑺等所为三法司以闻  上曰当追至与质对且令覆勘所云被劫者至是浙江布政司按察司皆奏体覆王四及兴福寺未尝被劫景瑺等至亦引服时祥一等十一人已相继死三法司奏景瑺依律谋杀人造意者斩谦等从而加功绞从之因谕都御史顾佐等曰朕于刑狱常切留心虽徒流杖罪亦存矜念彼一县吏乃以私怨诬杀十一人虽死不足偿自今卿等当益详慎务究实情天道昭明人不可枉杀佐等皆顿首
　　○浙江温州府飓风雨作坏公□□角羊□祠庙仓库城垣
　　○癸卯赐云南禾摩村巡检司土官巡检王赐等钞币
　　○甲辰封保安王志坰母赵氏为保安怀僖王夫人怀僖王妃无子志坰以庶子嗣爵请母封号故赐之
　　○赐襄府梁府仪仗及校尉冠服
　　○赐云南八百大甸军民宣慰司土官宣慰使刀招散等所遣头目板哀等一百十三人纻丝纱罗金织纱袭衣绢衣有差仍命赍敕及文绮纱罗归赐刀招散等
　　○浙江温州府知府何文渊言洪武中□税并三十税一十七年以前止收钞及铜钱十九年于府设税课司诸县设税课局及河泊所收□税钱钞著为定例若便于起角□羊者角□羊本色路远费重者许变卖金银金每两价钞六锭银每两价钞一锭至二十四年本府所属共收钞七百二十八锭四贯易银七百八两八钱送纳其后岁办遂以为例近虽禁使银而□税鱼课仍徵银巡拦网户陪纳甚艰乞自今年始仍援洪武十九年以前事例纳钞庶为民便又奏永嘉等县宣德三年以前欠盐粮三万四千四百八十九石有奇小民贫难乞折纳布绢钞俱从之
　　○山东济宁州及滋阳县奏蝗蝻生命行在户部遣人驰驿往督有司捕之
　　○乙巳行在户部奏广东琼州府遣人赍赃罚银五两四钱赴京进纳  上谕行在户部曰琼州至京师计其道路之费比所进加数倍所司何不体人情今后如此类者但令于所在官库收贮无以劳民
　　○行在工部言通州西门通京师仓廒亦在门外而月城角门旧砌窄狭止通小车单行今行者多常壅塞不便请更而广之  上命俟农隙改作○直隶徐州豊县奏去秋水涝田谷不收今民八百四十二户皆缺食已发预备等仓米四百三十七石赈济又劝富民出粟给之
　　○丙午嘉河卫指挥同知教化云南元谋县土官典史董保等来朝贡马及方物
　　○行在兵部奏总兵官都督谭广言都指挥唐铭再取宣府官军往开平哨备缘先奉敕开平哨备官军选本卫一千人宣府等处一千人及内官萧愚原领神铳手三百人分作两班久已选定遣赴独石听铭管领更番往来今铭朦胧重取请治其罪  上曰铭武臣姑记勿问哨备官军依前处分失机误事则罪之
　　○夜月犯南斗第三星
　　○丁未行在刑部奏钱成孙尝与王忠相殴忠妻郭氏从傍救之误坠所抱婴儿伤脑死忠诬成孙踢杀论以绞罪大理审允具奏  上以为狱有疑令再鞫之具得实状成孙得免死  上谕刑部侍郎樊敬等曰法司不体朕恤刑之心不以人命为重专用榜掠承伏人何得不冤其原问原审官吏俱罚俸粮三月仍命刑科识之再犯不宥
　　○广东都司官军攻破崖州罗活峒斩作耗贼首罗任等生禽男妇三十八人械送至京命付刑部
　　○南京刑部侍郎叚民奏近蒙  皇上严军民越诉之禁犯者杖一百尽室发辽东充军已著为例切见在京军民亦有不经所管官司径赴通政司告理者盖缘京卫例不问囚应天府虽问罪囚不自决遣悉以归刑部及通政司受词俱属刑部审问发落难比在外蓦越赴京妄告之例请敕所司凡在京军民有赴通政司及南京守备官处告得实及诬轻为重告二三人以上诬多实少者皆依律论断如尽虚词诬陷良善者则如榜例从之
　　○顺天府固安县奏今夏久雨浑河涨溢冲决徐家等口  上命行在工部发民修筑
　　○上罢朝御左顺门出御制闵农诗一章示吏部尚书郭琎曰朕昨宵不寐□八思农民之艰难能使之得其所则在贤守令因作此诗卿当为朕择贤毋使农民受毙也诗曰农者国所重八政之本源辛苦事耕作忧劳亘晨昬豊年仅能给歉岁安可论既无糠核肥安得缯絮温恭惟  祖宗法周悉今具存遐迩同一视覆育如乾坤尝闻古循吏卓有父母恩惟当慎所择庶用安黎元
　　○戊申新作行在礼部成锡宴落之命公侯驸马伯都督尚书侍郎都御史学士祭酒及通政司大理寺太常寺光禄寺鸿胪寺掌印官及本部属官皆与焉○己酉直隶霸州山水泛涨冲决堤岸渰没田稼
　　○庚戌命行在礼科给事中李锡署行在通政使司事
　　○赐海西老哈河卫头目桑果奴木兰河卫头目咬纳等十八人彩币表里有差
　　○四川盐课提举司上流等九井盐课司奏所管窜丁煎办重庆府合州赤水里白马井盐课一万八千七百二十斤近井崩塞艰于修淘盐课逋负今傍近民田内有古踪竹筒盐井一处薪水便利请令各丁修理煎办从之
　　○直隶保定府庆都县奏自春至夏不雨○辛亥蜀王友堉奏成都三护卫请以中右二护卫归朝廷留左护卫官军供役  上嘉其能省约从之友焴又奏缺官请调补及留南人为匠皆从之  上命都督王彧兵部侍郎王骥持书谕王所归二卫皆令赴南京所过给粮与舟仍命彧等途中善抚绥
　　○癸丑命都指挥同知佟答剌哈侄胜袭为都指挥佥事佟答剌哈永乐中在边多效劳勤升奴儿干都司都指挥佥事后升都指挥同知于三万卫带支百户俸而卒胜告袭行在兵部言都指挥流官不应袭  上曰怀抚远人勿拘常例特命袭都指挥佥事仍食百户俸
　　○行在兵部奏昨巡按四川监察御史王翱言松潘卫及所辖比定新塘等关屡被勒都祁命等簇空郎柬路诸寨番人聚众行劫杀死官军其守关千百户孙礼理卫事指挥王琰等失机三司委官提调关防不谨请令总兵官都陈怀相机剿捕  上从之命失机者姑宥其罪
　　○建昌知府陈鼎执广昌县丞徐政械送至京政承府委摄南城县事令里长供饮食诸物计日费钞五十贯鼎以其贪饕害民执以闻  上命付行在都察院治之顾侍臣曰饮食虽小事然廉节君子务餋大体不肯以口腹累人羊续者不可学邪
　　○上退朝御左顺门谓兵部尚书许廓等曰人臣事君虽当鞠躬尽瘁若老疾则当优待之都督郭志祁英杨泽今皆年老有疾宜令致事闲居有子孙者令嗣职于是志等三人皆致事
　　○甲寅敕隆庆卫指挥同知李璟镇守居庸关仍理本卫事抚绥士卒讥察往来凡城池烽堠屯堡俱属璟整饬遇有声息即时驰奏仍执邻近守将随机处置余事皆与同官计议而行○开平卫奏本卫及赤城各处城垣为雨所坏台墩亦多颓圯命万全都司发各卫军修筑
　　○昏刻荧惑犯氐
　　○乙卯  上临朝谕通政司官曰今官军别无调遣止是运粮比者小人怀奸輙造诬词牵连告讦以求苟免今后运粮官军有诉讼者皆遣还平江伯运粮事毕送法司鞫问著为令
　　○平江伯陈瑄奏岁运北京粮四百余万石役军士一十二万人连年输运当苏其力乞于浙江湖广江西苏松常镇太平等府佥民丁及军多卫所添军与见运军士通二十四万人分为两班每岁用一十二万人儧运余一十二万人伺候更替可为经久之计少节军人之劳又法司所问囚徒内有宥死充军赎罪者请发临清以北缘河置卫编伍为军令其屯种又江南之民运粮赴临清淮安徐州上仓往返将近一年有误生理而湖广江西浙江及苏松安庆等官军每岁以船至淮安载粮若令江南民粮对拨附近卫所官军运载至京仍令部运官会计给与路费耗米则军民两便又自仪真至通州闸坝或时损坏泉源或时壅塞请于济宁置都水司设官吏而缘河州县依浙江治水之例各铨官专职其事又委在京堂上官二员总督以时役民修筑闸坝浚导水源不必琐碎申达则舟行无阻转输不误  上谓行在户部曰所言可行然不知于军民果利便否遣侍郎王佐往淮安与瑄及尚书黄福再议可否以闻发囚徒立卫置都水司缘河设官姑止之
　　○四川龙州儒学训导田琼言松潘蛮性背服不常难于绥抚其所居处山林深险用兵实难宜遣官军分守要害使其春不得耕秋不得获彼既困乏当自相图然后纵兵击之易以成功  上谓行在兵部臣曰此言虽似可采然天生此类其性固殊为人君者但抚谕之使不为盗在此者不罹其毒在彼者亦淂安生此朕之心也其令总兵官尽心区画务在得宜
　　○是日广东儋州宜伦县飓风大雨昼夜不止后四日山水怒溢溺死人民渰没□□角羊□宇
　　○昏刻荧惑犯氐东南星
　　○丙辰命行在大理寺右少卿傅启让致仕启让湖广石首人由进士擢河南按察佥事清慎有为吏畏民服尝奏筑堤以御河水  上从之就命启让董其役农民德之九载考最当升河南吏民奏乞留之命复原职升正四品禄寻升少卿谳议公平至是以督饷浙江还得风疾奏乞致仕从之
　　○迤北和宁王使臣察罕等八人来朝奏愿居京自效命为副千户等官赐冠带金织袭衣彩币银钞绵布鞍马仍命有司如例给房屋器物
　　○总兵官黔国公沐晟及云南都司布政司按察司奏奉命遣人招抚车里宣慰使刀弄其母具言自永乐中布政司遣承差刘亨徵差发金亨诳取金银谓免次年差发已而本司复遣承差洪溢来徵蛮人疑刀美欺己憾之迫逐刀美逃入老挝寻回境内以死未尝弃地投顺亦未尝与刀□只孟讎杀刀□只孟亦死矣今行人董瑛及晟与三司委官抚安已定具实上闻命法司执亨罪之○建昌府知府陈鼎奏＜并刂＞府承奉萧韶强占民家池塘土地护卫指挥文斌纵军牧马伤民田稼又生事絷搏捶辱军民掠取财物  上谕都御史顾佐曰朝廷待王以礼王亦安分守藩凡此害民皆小人之罪百姓未知归怨于王王之令德悉为所累其取韶至鞫之令江西按察司执斌治之凡所侵夺百姓者即令退还禾稼计亩给偿遂遣敕谕王使知小人之罪
　　○丁巳后军都督谭青老病特命致事
　　○升监察御史伍宗源为浙江布政司左参议云南按察佥事郜惟中为广东按察司副使云南按察使蹇贤亲丧服阕命复职擢蕲州判官萧亮古藤县知县任敬敏安宁县知县熊汉留守中卫经历顾理任丘县学教谕刘淳进士郑夏监生许敏廖文昌唐慎王雯何广为行在监察御史亮贵州道敬敏理云南道翰浙江道淳广东道夏江西道敏湖广道文昌广西道慎山东道雯四川道广交阯道复严翥云南景东府同知升正四品禄李茂奇安庆府太湖县丞升从七品禄俱以任满当升其民奏乞留之
　　○夜有流星大如鸡弹色青赤尾迹有光出羽林军东南行至浊
　　○戊午以虞城县知县窦和为南京福建道监察御史南宫县知县隆英为行在山西道监察御史和英俱九年考取至京吏(吏)[民]奏其公廉平恕乞令复任吏部言已除知县代之矣  上曰近御史多缺正欲得人知县历民事久必知为政大体俱令为监察御史
　　○命故浙江都指挥佥事别景祥禄福全袭为羽林前卫指挥使金吾右卫指挥同知赵英弟刚大兴左卫指挥佥事李继子智袭职羽林前卫带俸都指挥佥事曹林子得代为本卫指挥同知旗手卫指挥同知李景子晟羽林前卫指挥佥事刘清子纪代职以林等老疾乞致事也
　　○赐嘉河卫指挥同知教化云南元谋县典史董保等钞彩币表里有差
　　○上因隆暑念狱囚命三法司速审录具奏
　　○行在大理寺奏通州学仓支麦已尽学正刘畯令人扫除得余麦五斗当归官而私用之于律应徒论盗粮应斩家戍边  上曰以五斗弃余之物杀人不可令戴罪还职罚俸一年又奏苏州民有弱孙为博者所诱窃其祖白金八十两博者遂杀其孙以灭口当斩  上曰赌博大是恶事亡赖少年一迷而不反未有不失身丧家者故家长于子孙必严训戒使务实彼不接于见闻则心不乱矣今死者亦是失教之过岂可不戒又奏镇江金坛县主簿郝端怒吏王俊慢己因事捶五百下之狱俊父及叔就狱视之端诬为劫狱皆重捶之三人皆死狱中俊有兄端恐发其事又诬其罪执而重捶之亦死狱中端皆引服于律应淩迟处死财产给死者之家妻子流二千里  上曰县官以私忿杀四人恶无以加其论如律因曰当官先以暴怒为戒诚是要语
　　○昏刻有流星大如鸡弹色赤尾迹有光出勾陈东北行至阁道
　　○己未谪赤城备御都指挥汪贵充为事官往广西初贵科歛军士财物又克减官给军士绵花入已法司论监守自盗斩  上曰朝廷念边军寒故赐之彼若能爱恤军士岂恶侵夺使下人受苦残恶不仁斩之非过但念其前劳姑宥死令充为事官诣广西听总兵官山云调使改过自效
　　○陕西按察司奏都指挥苖旺掌兰州卫占种官屯田二顷致军饿死者十六人请治其罪  上命巡按御史覆勘如果实即是旺杀此十六人执而罪之勿贷
　　○山西曲沃乡宁芮城三县各奏自四月至今无雨田苖枯槁
　　○辛酉命修岷王府第王永乐中徙居武冈州治主是言栋宇朽坏有摧压者遂命有司修理
　　○命豹韬卫指挥佥事刘纲镇南卫指挥佥事王纲俱署都指挥佥事督运粮饷以平江伯陈瑄言二人干济故有是命
　　○免直隶大名府开州复业人八百九十五户宣德五年秋粮二千二百八十七石有奇谷草四万四千六百七十四束
　　○南京礼部言比因国子监生众多令天下学校悉依洪武三十年贡额府学一年贡一人州学二年贡一人县学三年贡一人今监生入仕者多在监者少兼有差遣欲仍照洪武三十年以前例自宣德七年为始府学每年贡二人州学二年三人县学一年一人庶足任使  上从其言
　　○镇守西宁都督史昭奏西宁地临边境控制番夷先已拨军三千人屯种近侍郎罗汝敬视有闲田再拨军余一千一百五十人下屯其陕西行都司不分各城堡军士多寡概令分拨遂致临边卫分缺人守备乞将原屯田三千人内选壮士五百人仍前操备以俟调用户下余丁屯田纳粮庶为两便从之
　　○壬戌赐少师吏部尚书蹇义等招歌  上谓之曰朕尝作招隐诗赐群臣以示求贤之切然古亦有招隐诗盖彼欲招隐者与之俱遁朕则意在招徕贤者而用之使无久淹岩穴恐才德之士犹未悉朕意不肯轻出再赋七言招隐歌以示卿等序曰朕惟贤者致治之具肆即位以来屡诏有司举德行才智之士将与共图治道然林泉岩谷必有远引而不轻出者朕夙夜念之不能己己夫枉己求售非志士之本心而洁身独善岂圣贤之中道故作招隐之歌欲使幽远之贤皆明朕志庶几幡然有奋起者盖昔人尝赋招隐矣彼其有激欲与俱去遁世遗人一己之私朕之所怀天下之公题虽同而志则异观者亦亮予志焉耳诗多不载又谓义等曰卿等为国重臣同朕欣戚特示观之夫举贤为国人臣之忠其必有以勀副斯意勿徒眎为空言可也
　　○夜有流星大如杯色赤有光出娄东行至浊　　大明宣宗宪天崇道英明神圣钦文昭武宽仁纯孝章皇帝实录卷之八十终
　大明宣宗章皇帝实录卷之八十一
　　宣德六年秋七月癸亥朔享  太庙
　　○遣中官祭司门之神
　　○兀者前卫女直指挥司知阿剌秃广东文昌县故土官子林丑等来朝贡方物
　　○甲子设汉阳府汉川县刘家隔巡检司时湖广按察使李素奏刘家隔去汉川县远而与云梦孝感应城三县相连土着之民止有九户而各处客船往来贸易驻泊者常三五千艘亦有结屋安居不去者虑有逋逃军民杂于其间或至相聚为盗宜立巡检司  上命三司覆勘以为宜故设之
　　○巡抚侍郎于谦言山西蒲县有贼三十余人行劫商旅巡捕百户王智遇贼与敌被害请发兵往捕  上敕都督李谦与山西三司官设法捕之○乙丑昬刻有流星大如鸡弹色赤尾迹有光出右摄提西南行入云中
　　○丙寅广东布政司右参政杨勉卒勉字宗勖举进士  太宗皇帝选进士曾棨等二十八人于翰林进学勉预焉后授刑部主事未几升郎中治狱明察而謟事上官尚书吴中荐之  太宗升本部右侍郎勉修仪容善应对既得君即背中每事不白中径闻于  上后奉命守山东既还坐放其弟私罪下狱遇赦复职明年命巡抚福建藩宪及郡县官之贪浊者悉奏黜之民称快焉既还复以前罪下狱  仁宗皇帝登极遇赦复职后数日有言勉系狱时尝教罪人林茂饰诈诉冤勉代书状遂降山东参政又有言勉志不庄虑与高煦□火交通为非者遂改广东自是贪浊之行盖著勉有干才而怀市心初为进士时乡僧道衍为僧录司左善世以守城旧劳承礼遇勉倾心事之未几赐衍名广孝授太子少师勉謟事为父广孝没躬为服丧士类鄙之
　　○夜有流星大如杯色赤光烛地起天仓东北行至浊
　　○丁卯行在刑部所系囚反狱事闻命锦衣卫执其巡狱官及司狱吏卒治罪  上谕侍郎施礼等曰罪囚系狱凡狱具轻重各有宜施尝闻  太祖皇帝言仁于仁不仁于不仁强盗何足矜悯而姑息之今之逸如虎逸柙人复被害矣此由堂上官纵弛故下人得以生毙推情论法尔亦当罪姑停俸治事必俟盗获而后与俸盗不获尔罪不免
　　○己巳释监察御史周安初命安往徽州等府督有司采木金华同知吴洙以彩木科歛逮赴浙江道洙诬安受白金百二十两都察院逮安论(狡)[绞]罪安遣人诉冤且言未尝至金华  上谕右都御史顾佐等曰御史出外必欲振举纲纪而小人不便动诬以赃卿宜与之辩勿致受枉于是行勘皆如安所云佐以闻  上曰几枉此人即释之
　　○上亲阅三法司所上系囚罪状谕之曰叛逆强盗不孝人命盗仓粮等重罪不宥其受枉法赃及杂犯死罪并迁徙徒流悉如永乐中例罚役赎罪力不能赎者输作工匠准年限罚笞杖罪俱宥之其追赃罚钞欠多者行原籍追徵倍罚钞者十分免追其七其有覆勘并待对未到见问未完能自服罪俱准此例若未服罪其情可矜者听亲识保领出外庶免瘦死是日决遣八百余人
　　○庚午命行在户部给岷府江川广通阳宗镇南四王岁禄各五百石米钞中半兼支
　　○迤北和宁王阿鲁台使臣俺克秃剌等来朝奏愿居京自效命为百户等官赐冠带金织袭衣彩币银钞绵布鞍马有差仍命有司如例给房屋器物
　　○行在户部奏四川纳米赎罪例先是四川按察司副使朱与言奏松潘诸卫山路险远粮饷难运四川布政司及巡按监察御史王翱复奏会川卫密勒山新开银场岁用米八千石给矿夫儧运不便各謮以属内罪囚非文职官吏坐赃及真犯死罪者纳米于二处赎罪  上命行在户部议至是请如所奏议以松潘去四川城一千里其米每笞一十五斗杖亦如之徒一年六石每等加一石徒三年及三流皆十石杂犯死罪二十石会川去四川城道里倍于松潘其来视松潘则笞杖每一十减二斗徒流减二石杂犯死罪减五石四川行都司近于会川请如松潘之例从之
　　○行在工部尚书吴中奏山东布政司直隶河间府民夫在京工作者皆给粮赏今多逃逸请遣官追至问罪罚工  上曰既与粮赏彼安肯逃尔当深究其弊之源今不必遣官但行文令自来不来罪之未晚
　　○巡抚侍郎曹弘奏兖州府鱼台县蝗蝻生命行在户部遣人驰视督捕
　　○辛未行在兵部尚书许廓及御史给事中劾奏会宁伯李英不守法律招致逋逃军民周买儿郭三三等七百六十余户分置庄所令其屯田立家人为总管名号以帅之边人皆畏英不敢言当正英罪  上曰英受重爵当守法岂应为此或其家人假英名为之其勿罪英但令都督史昭追所昭逃军逃民悉还官
　　○壬申哈密忠顺王卜答失里遣指挥速来蛮等来朝贡马
　　○癸酉  上谕行在兵部尚书许廓曰军职为事旧尝降调别卫所者悉令复旧自今有犯悉依永乐中例罚输作以赎免调
　　○阮里河卫女直指挥佥事弗鲁忽秃四川保县番僧剌麻南甲八等来朝贡马及方物
　　○赐鞑官侯伯等草场先是都指挥也先帖木儿奏在京居久所给牛马未有牧地  上命行在户部遣官行视顺天府属县有空闲地非民耕种者给之至是户部言三河等县地多空旷遂定拨侯四百亩伯三百亩都督二百五十亩都指挥二百亩指挥一百五十亩千户卫镇抚一百二十亩百户所镇抚一百亩
　　○成国公朱勇奏在京各卫所武官子弟先皆操练其后多以袭职视事然亦有多余不视事者请仍操练从之
　　○行在兵部尚书许廓言比奉命同各营把总官成国公朱勇等阅视五府属卫并金吾左等卫旗军其间强壮精锐者少老疾罢弱者多又多有残疾仍作正伍支粮及在营有丁无钱不准更替原籍有丁不为行勾甚至贿求在闲及私役于家以避征差者其毙不可殚举又言京卫军士丁口无籍可稽须从新勘实籍著丁数送部其老弱残疾者验实令壮丁代在营无壮丁者原籍勾代果户绝无丁倧勘三次皆同者循例除豁  上曰军伍不实限卫所官两月内清理俱要精锐者光役编丁口籍令五府官同御史给事中各二人理其事专令侍郎王骥总督代替者并须验籍勾补者限十月覆勘者限一年仍不实及稽缓者皆罪之
　　○巡抚侍郎曹弘奏淮安府海州没官牛一百六十九须与民佃赁纳租米每岁水牛一头五石黄牛三石五十年久牛死者一百三十四头纳米未已乞除豁从之
　　○监察御史吴方刷卷怀来卫受白金二十两随行监生十人受三十两及衣服等物指挥马瑄等发其事  上谕都御史顾佐等曰朕常言御史以法治人先当自治自身违法何以责人悉治之如律
　　○甲戌迤北和宁王阿鲁台遣使臣福受及答剌罕赛亦的等来朝贡马
　　○昬刻荧惑犯房北第二星
　　○乙亥海西阮里沙等卫头目答安出等来朝贡马
　　○赐兀者前卫女直指挥同知阿剌秃等七十四人广东文昌县故土官子林丑等钞彩币表里袭衣有差
　　○宥孟瑛陈浚谢凤寗懋罪充为事官瑛尝袭父保定侯爵坐弟贤逆谋夺爵谪云南浚右军都督佥事凤湖广都指挥同知从守交阯懋南宁卫指挥使坐事谪戍交阯皆坐预王通谋法司议浚等当诛  上念瑛旧劳浚凤懋颇有材干亦非通所亲厚者恃皆宥之命充为事官令瑛凤往宣府听总兵官谭广调浚懋往独石赤城听副总兵方政调
　　○丙子以明日中元节遣卫王瞻埏祭  长陵  献陵  总兵官都督陈怀奏番蛮出没劫掠而官军数少成都三护卫见操官军二千五百人请调锢剿捕行在兵部言成都中右二护卫蜀王归之朝廷已遣都督王彧侍郎王骥起取今陈怀请调官军宜于所存成都左护卫内选调若更不敷令怀于附近松潘等卫所量调从之
　　○丁丑巡按山东监察御史张政奏开原备御都指挥邹溶私役军士及听纳粟买闲约及百人请治其罪  上谓右都御史顾佐曰溶虽可罪然善处多今边将艰难其宥之但移文令改过勿再犯
　　○己卯命署狭西行都司都指挥佥事指挥吕昇掌肃州卫
　　○迤北和宁王使臣阿力打剌罕等四人来朝奏愿居京自效命为副千户等官赐冠带金织袭衣彩币银钞绵布鞍马有差仍命有司如例给房物器物
　　○命行在户部以顺天府宝坻县荒地四百亩赐清平侯吴成从成所奏也
　　○行在工部奏各处逃匠起发武功左右二卫充军匠多有到卫即逃盖是所管官不善抚恤居止未定即令服役今后宜令宽恤使有定居然后赴工  上曰今后初至者皆优容一月俟居止定然后供役着为令
　　○辛巳升礼科给事中李锡为行在通政司右参议
　　○命都指挥施聚往辽东操备
　　○四川布政司左参议彭谦言四川成都前等卫雅州等千户所旗军自洪武间从军子孙多有不知乡贯者亦有原籍无户名者今但正军余丁一二人在营其余老幼有五七人至二三十人者各置田庄散处他所军民粮差俱不应办乞行四川都司及抚民官勘实就令各于所在有司附籍办纳粮差听继军役庶丁粮增益版籍清明从之
　　○壬午遣锦衣卫指挥王息等赍敕谕福余朵颜泰宁三卫都指挥使安出歹都猛古乃等听其来朝及往来市易但严饬部属恪遵法度毋輙侵犯边境仍赐安出等彩币表里○云南武定军民府把事张海等并听袭女土官萨本四川马湖府沐川长官司把事夷朝宗等来朝贡马及方物
　　○赐哈密忠顺王使臣速来蛮等彩币表里有差
　　○童宽山卫女直指挥同知失令等以奏事至赐彩币及绢
　　○赐迤北和宁王贡使宴
　　○行在兵部尚书许廓言  仁宗皇帝谕三法司有为事充军未到卫所者循诏书例放免其后本部奏定自永乐十九年以后者从赦例十八年以前者仍从军其赦免者俱不赴京供报其实致不应放免者亦多仿傚潜回军卫有司无从稽考尝奏请遣官严行所属督发赴京  皇上宽仁令应免者量地远近自来听理除其兵籍其不应放免就发原卫今各处有依限自至者既审实放遣而限外不至者尚二千五百余人请再行所司委官督捕械送京师  上曰宥免军役出  皇考深恩其二千五百人未必忘恩但或是道远或贫乏或有死亡者可再立程限令赴京更违限者罪之
　　○行在兵部奏总兵官都督谭广言宣府诸驿皆军卫给马军务奏报日繁而马不足且驿中铺陈什物行粮廪给亦多未具请增设马驴及措置铺陈等物今议口外豊峪驿至开平五驿止通一路以环州等驿摆站军士递送宜量给马驴若豊峪至云州四驿属隆庆卫军递送宜分所有马驴给之岔道榆林等驿欲增设马驴请行太仆寺于寄餋官驴及余剩马内给之摆站旗军就万全山西二都司附近卫所量拨铺陈行粮廪给行山西布政司量给为便  上从其言
　　○太仆寺奏应天等府州县原编餋马并新增人丁七十二万四千七百四十丁每五丁例餋马一匹而马牝牡配合各有数今牡马领餋数足而牝马尚欠宣德五年孳生又增牡驹一万余匹无人牧餋亦有年终所生未堪起送者请给直隶徐州及宿州民丁牧餋听候取用从之
　　○常州府知府莫愚奏宜兴旧额岁进叶茶一百斤后增至五百斤近年彩办增至二十九万余斤除纳外欠九万七千斤乞以所欠茶分派产茶州县均办且定每岁所进茶例免差官督责  上谕行在户部臣曰不意茶之害民如此所欠者悉免追今后岁办于二十九万斤减半徵纳一委有司提督朝廷勿复遣人
　　○癸未赐阮里河卫女直指挥佥事弗鲁忽秃等四川保县番僧剌麻南甲八等钞彩币绢布有差
　　○大兴县民张三驴以役事歛里人陈售显财物相欧提曳售显母抱未晬幼男奔救失足跌仆地伤幼男首死遂告三驴击杀之三驴不能自明行在刑部论绞罪谳之  上曰婴儿在怀抱非与斗者安得击杀宜覆核之刑部逮其亲邻及旁见者皆云实跌伤死非击伤也乃论售显诬人死罪未决当流三驴科歛取财当徒  上谕侍郎樊敬等曰尔等职司刑罚而往往轻率如此下人受枉必多矣朕盖惭见卿等卿等宁不自惭乎敬等皆顿首
　　○登州府奏宣德元年遣库子运绵布五千疋赴辽东至铁山海风坏舟布皆沉溺官责库子偿贫无所措办  上谓行在户部曰海风坏舟岂人力所能制果有证验悉免偿
　　○常州民陈浚奏目兄弟三人长兄济永乐中左春坊左赞善次兄洽兵部尚书母唐封太夫人年八十而二兄俱殁于官臣幸得朝夕奉母今以贤良举至吏部乞赐免归侍母终身  上顾尚书郭琎曰洽死王事济事先帝亦博学今浚又以贤良举非贤母无此三子其免复归养母他日用之未晚
　　○夜有流星大如杯色赤尾迹有光起天囷东行至游气
　　○甲申申刻有流星大如杯色青白尾迹有光起东北行至西北游气昬刻有流星大如杯色赤尾迹有光出箕南行入云中
　　○乙酉复大兴左卫都指挥佥事刘聚官初聚守备辽东广宁卫虏入境杀官军三人聚坐不觉当死谪充军立功  上念其旧劳宥使复职专哨备仍罚俸三年
　　○总兵官左都督谭广奏比者副总兵都督佥事方政言故龙门县及李家庄地当要冲宜于故龙门县至一卫李家庄堡立一千户所修筑城池并烟墩一十五座分军屯守命覆勘之政所言实便利  上从之
　　○丙戌四川长河西鱼通宁远等处国师朵儿只监粲遣剌麻温卜卓思吉四川昌州长官司长官阿寿遣把事业白等来朝贡马
　　○丁亥亦马忽山等卫指挥佥事木刀兀等来朝进方物
　　○赐迤北和宁王阿鲁台使臣答剌罕赛亦的等彩币绢布有差仍遣都指挥佥事曹者赤帖木儿等赍敕及彩币往赐阿鲁台等与之偕行
　　○敕总兵官都督谭广以农隙筑故龙门县及李家庄城堡设主烟墩其力作及防护官军于万全都司及山西行都司调用设龙门卫于龙门县以山西护尝官军调在大同宣府者各一千往守之设龙门守御千户所于李家庄以山西护卫官军在宁化千户所者五百七十五人在代州振武卫者内发五百人往守之○宥辽东有罪官军初官军以失机当死者宥其死降充军于极边戍守至是  上念其久困敕总兵官都督巫凯自宣德四年以后犯者皆宥之复原职役仍令专哨备再犯处死
　　○戊子云南木邦军民宣慰司土官宣慰使罕门法等遣头目刀叶放等贡象马金银器皿方物
　　○赐海西阮里沙等卫头目答安出等彩币表里有差
　　○行在兵部奏武官幼男优给及老疾官员无人承替应与全俸优养者多愿于南京及原卫原籍关支  上曰老安少怀宜从其便不必拘例
　　○直隶广平府鸡泽县奏县民逃者三百一十六户未复业粮草无徵  上命免之
　　○己丑云南镇南巡检司故土官巡检子杨平等来朝贡马  上谕行在吏部曰新驸马数人俱年少宜令习诗书知礼义可如驸马井源例俱与教官一员于是驸马李铭焦敬王谊各除学录一员
　　○命故府军左卫指挥使袁琮弟璝通州卫指挥使许旻子安济阳卫指挥佥事张荣子贵俱袭职羽林左卫指挥佥事傅瑜老疾命其子荣代之
　　○顺天府涿蓟二州良乡永清二县霸州大城文安保定三县直隶河间府静海献二县真定府定州及曲阳县保定府定兴新城二县大名府开州长垣县各奏今年六月以来久雨潦水渰没禾稼
　　○直隶扬州府兴化县奏贫民二千四百八十三户岁俭乏食已借给官仓米三千七百三石八斗赈之俟豊熟偿官徐州砀山县四川嘉定州犍为县亦奏民缺食皆于官仓给粮赈济
　　○庚寅行在右军都督府奏广西全州千户所百户黄玉往象州哨了遇猺人二执送千户朱宁玉又遇獞人执其一因激变猺獞射伤官军十数人玉遂还其所执宁乃杀前所执二人诬其为寇临阵杀之以掩己罪  上谕行在都察院臣曰边将但当防夷使不为寇可也夷本无事而激之为乱天地鬼神岂可欺乎令巡按御史鞫治之
　　○行在礼部言沈府长史司呈本国见有丧礼稽于经有丧者不祭社稷山川等神宜令停祭从之
　　○直隶扬州府兴化县徐州萧砀山二县各奏本年五月中至六月积雨水涨渰没田稼
　　○壬辰福余卫头目咬纳等贡驼马
　　大明宣宗宪天崇道英明神圣钦文昭武宽仁纯孝章皇帝实录卷之八十一
　　大明宣宗章皇帝实录卷之八十一
大明宣宗章皇帝实录卷之八十二
　　宣德六年八月癸巳朔  上御奉天门谕都御史顾佐等曰各处体审官员本欲分别贤否使人有所激劝近日累有奏陈或言奸民摭拾其罪或言御史及方面官以好恶为去留纷纷不已朕惟矫诈者固多诬枉者亦未必无卿等其以朕意戒饬之去取务合至公今后有徇私偏听以枉为直以贤为不肖者必罪不宥
　　○巡抚侍郎于谦奏今年七月黄河暴溢渰没河南开封府所属祥符中牟阳武通许荥泽尉氏原武陈留八县民居田稼
　　○甲午命武定侯郭＜王宏＞兵科都给事中文郁为正副使持节册北城兵马副指挥蔡祥女为钜野王妃
　　○辽东哥吉河等卫指挥佥事木列忽等来朝贡马及方物
　　○乙未泰宁等卫都督脱火赤遣指挥同知安忽等来朝贡驼马
　　○命给事中储懋车逊掌吏科卜祯杨盛掌户科虞祥刘海掌礼科陈瑺杨鼎掌兵科调吏科给事中年富贾铨掌刑科李倜龚全安掌工科  上以六科近侍职在驳正奏牍关防诸司掌科事者必须得人命吏部俱录其名以进  上躬自审择得懋等十二人每科以二人掌之
　　○擢山东益都县丞何恭湖广祁阳县学教谕冯履山东清平县学训导胡清江西清江县学教谕朱良江西武宁县学训导徐观为行在给事中恭吏科履清礼科观刑科良工科
　　○敕行在都察院副都御史贾谅等曰比者刑部官尸位旷官率意出入人罪情重者苟免无罪者含冤又纲纪不立不能绳下致强盗越狱逃逸罪已不容尔等所理刑名宜加详审务尽至公使法当其罪而人无冤乃副朕意时谅等按事江西故以是诚之
　　○迤北来归鞑靼言和宁王阿鲁台为瓦剌脱欢迫逐又闻中国将发兵征之仓惶无措  上谓侍臣曰乘人之危而击之岂仁义之师遂遣敕谕阿鲁台曰闻王困于瓦剌避之南来朕深矜侧而诸将有奏请发兵巡边者朕虑王部属惊疑已却不听乃闻有人为王言朝廷将发兵乘王之毙此谗邪之言决勿信之朕体天心以御天下岂忍利人之灾困人于户□乙矧王自朕嗣位以来一心归顺遣使朝贡接踵于途今当危难之际宜相救援岂有相害之理特遣都指挥昌英等再往谕意王其宁心静志安居边塞无听间言自生疑贰朕之此心皎如天日王其亮之○楚王孟烷奏民间失火延及后宫凡谱系敕符底簿皆毁  上遣书慰问命侍臣再录谱系及敕符底簿遣人送王府
　　○丙申察剌秃河卫头目者英哥等来朝贡驼马方物
　　○云南按察司奏广邑州土官知州阿都鲁等赴任过限于律应罪  上曰待远人当略细故罢不问
　　○丁酉遣少傅兵部尚书兼华盖殿大学士杨士奇释奠先师孔子
　　○行在礼部奏工部造交阯云南生夏衣完请赐之  上曰秋已及半夏衣何用有司不得人类如此今后必须及时给赐违者罪之
　　○直隶徐州及沛县顺天府东安县河间府青县真定府新乐县各奏今年六月天雨不止河水泛溢渰没禾稼
　　○戊戌祭  太社  太稷
　　○赐四川长河西鱼通宁远等处剌麻温卜卓思吉昌州长官司把事业白等马湖府沐川长官司把事夷朝宗云南武定军民府女土官萨本把事张海等钞彩币表里有差
　　○夜有流星大如鸡弹色赤有光出左旗西行至浊
　　○己亥建州左卫指挥佥事卜颜秃兀列河卫指挥佥事阿里哥塔山卫指挥佥事打隆加等来朝贡方物
　　○赐辽东亦马忽山等卫女直指挥佥事木力兀等四十八人彩币绢布有差
　　○巡抚侍郎吴政言湖广浏阳广济等县洪武中开堰塘积水以备乾旱近岁堤岸损坏不能畜水凡遇亢旱田稼损伤乞敕工部移文诸县于秋成后发民修筑及天下堰塘损坏淤塞者俱令以时修治  上命行在工部令天下有司悉遵洪武旧制于农隙时发军民协同修浚惰慢者罪之○常州府知府莫愚奏守令亲民之官而黜陟臧否出自朝廷迩时公差官倚势作威假公营私或失于迎送或供给未备稍忤其意輙加鞭棰或听信下人之言以廉谨者为贪污以谀佞者为正直贤否不辩是非倒置乞加禁止今后凡守令及佐贰官果贪虐老疾则起送吏部果廉正有为秩满赴部考核称职则赐敕书以褒之庶善有所劝恶有所惩  上命吏部凡公差官凌辱有司者许指名陈奏其言褒宠廉能者当考察其实然后行之
　　○庚子海西兀里奚等卫指挥佥事孛罗哥等来朝贡马
　　○辛丑亦马剌卫指挥佥事稳察撒剌儿尝指挥佥事歹羊加也速儿卫指挥佥事伯思罕等来朝贡方物
　　○行在刑部奏辽东百户张富程＜王巳＞初从指挥皇甫斌巡边猝遇寇围斌而富等皆走匿不救于律应斩  上曰姑宥其死皆杖一百降充军俾立功如再失机必斩不贷因谕刑部臣曰古人有用败将而成功者昔  皇祖亦为朕言使功不若使过今姑宥之
　　○壬寅＜锍-釒＞滹沱旧河时巡按监察御史章聪言真定府滹沱河淤塞比山水泛溢又冲坏河岸及军民庐舍旧有护城河堤亦被冲决宜令修筑  上命行在工部发附近军民为之
　　○癸卯起复楚府长史司左长史方祖安还任令便道之官从楚王孟烷奏也
　　○免直隶广平府肥乡县逃民一千二百一十八户税粮绢绵花及户口食盐钞
　　○成国公朱勇言诸卫幼官舍人操练者滋多宜选老成官二十人督之务使精练武艺庶得实用从之
　　○行在兵部奏会同馆厅堂房舍四百三十余间岁久损坏宜加修葺  上谓工部尚书吴中曰四方朝使所集之处不可不治俟秋收毕即为之
　　○甲辰四川威州故土官孙董山云南定远县耆民刘保等来朝贡马
　　○江西按察司副使石璞奏冬至正旦行庆贺礼本处文武官员先于上蓝寺习仪行礼才军宁府长史刘坚审理正沃能奉祠正盛祥等不容各官退班释服就令习贺宁王礼其万岁金牌仪仗俱不动令典仪宋安等唱班行九拜礼又今年五月初一日典仪所移文到司以贺宁王千秋节令各官具服前期赴铁柱宫习仪臣切惟礼有定分尊无三上其宁府长史审理等官未知何据輙令文武官一体习贺仪沃能盛祥官止六品八品出入俱用藤棍竹篦前引有违礼制乞并罪之  上谓行在礼部曰宁王老成人未必不详典礼但官属过分耳可稽考王府旧行礼仪申明其制沃能等僣分越礼令长史司遣赴京
　　○天津右卫仓副使纪拳奏比城外军家失火飞焰入城烧三千余家延及仓廒焚粮七万一千石有奇焦灼不堪用者一万五千五百石有奇今法司追问令臣等陪纳缘火起有因陪补实难  上命都察院遣人勘实以闻
　　○乙巳海南卫千户俞华奏随指挥黄瑀捕崖州黎寇瑀令臣领兵先捣贼巢瑀为后继要约已定山路险阻贼依险设伏臣率兵径进被贼冲突伤官军二十六人臣力战乃得退兵而瑀竟不应援及以挫衄归罪于臣臣复率兵击贼杀获二百余人今贼已平而巡按广东御史仍以瑀言欲问臣罪实瑀诬臣  上谓都御史顾佐等曰古语善用兵如率然谓首尾相应盖同力一心则功可成今前后不相应固是取败之道宜令御史与之明辩务尽至公
　　○直隶保定府祁州及清苑安肃满城博野蠡五县各奏六七月雨多河水泛溢渰没田苖
　　○丙午初行在后军都督府奏万全都司近边粮饷为重请如云川诸卫令罪囚纳米赎罪  上命三法司与户部议今后万全都司及属卫所问罪囚除真犯外其文职官吏犯赃者皆如律若非犯赃其轻重罪囚有力纳米者以近就近运赴独石等卫仓纳完俱如运甎例各还职役死罪一十二石流罪十石徒八石杖五石笞三石宣府隆庆永宁怀来开平保安诸卫兴和千户所有犯运赴独石仓怀安万全保安右卫美峪广昌二千户所有犯运赴宣府仓从之○行在兵部尚书许廓奏四川成都府杂榖安抚司土官安抚曩甲谋杀鲁思麻寨首板蓬强据其地  上命总兵官都督陈怀四川三司各委官抚谕令还其土地如不服相机剿之
　　○丁未命都指挥佥事李谦等督诸卫幼官及舍人操练
　　○行在兵部尚书许廓奏湖广三司言五开黎平卫古州长官司罗里诸寨苖蛮为乱攻击傍近诸寨焚庐舍杀人掠财请调兵剿之  上曰姑缓发兵令都督萧授及贵州湖广三司抚谕之顺服则已不服即调兵剿捕
　　○行在刑部右侍郎蒋勉奏本姓白父景中幼失父母育成于祖姑之夫蒋宗因从其姓今请复姓白从之
　　○戊申苏门答剌国王宰奴里阿必丁遣使臣都者看等卜忽秃河等卫指挥佥事忽失木等来朝贡马及方物
　　○夜有流星大如鸡弹色赤尾迹有光起天津东北行至天橏
　　○己酉遣官祭历代帝王
　　○庚戌祭太岁风云雷雨岳镇海渎山川等神
　　○遣官祭旗纛之神
　　○赐云南木邦宣慰司头目刀叶放等三百二人钞彩币表里袭衣有差
　　○镇守洮州卫都指挥使李达奏今修孔子庙材木瓦甓皆备惟少油铁胶丹乞于狭西布政司官库支给  上谓尚书吴中曰武将兴学使其下人皆知尊礼孔子而务忠孝亦可喜之事其悉从之
　　○夜月掩昴
　　○辛亥琉球国中山王尚巴志遣使者由南结制等奉表贡马及方物
　　○赐云南镇南巡检司故土官之子杨平等钞有差○上谕行在工部尚书吴中曰开平哨备及缘边守了军士艰难宜给皮裘狐帽鞋裤御寒卿早为计度遣官运往给之
　　○山西潞州屯留县奏民因缺食逃徒田地荒芜税粮马草无从追徵命户部除豁
　　○壬子宥湖广都指挥同知黄荣等罪初湖广金沙洲商筏火延毁城楼及楚王后宫诸司衙门并居民二千六百余家巡按御史奏荣等不用心扑灭请罪之  上曰水火猝发岂人力所能御不问
　　○癸丑赐华阳王悦燿庶长子名友堚次子友璧
　　○以九年任满升行在翰林院编修朱孔晹为左春坊左中允刑部郎中祝同为河南布政司左参议行在广西道监察御史周英为福建按察司佥事河南按察使陈礼亲丧服阕调广东按察使复王彬太医院判升正五品禄徐彦麟浔州府平南县知县升从六品禄彦麟任满当迁以其民奏留故有是命以不胜任黜监察御史符节为饶州府余干县知县吕圭为顺德府任县知县以奸利事黜监察御史尹崇高为宁国府推官
　　○赐哥吉河等卫女直指挥佥事木列忽等三百三十五人泰宁等卫指挥同知安忽等六十七人彩币绢布有差
　　○福余卫头目咬纳等五人自兀良哈招谕还赐之彩币表里
　　○行在右军都督佥事郭志奏臣父义洪武间为千户以征讨功累升今赐爵安阳侯臣亦以征进功得官屯者遘疾蒙恩就闲今臣疾愈深惟父子蒙朝廷大恩愿任事以图补报  上谓兵部尚书许廓曰志疾初愈未可遽劳姑令将息以俟
　　○甲寅命故勇士指挥使童良弼子玉袭职仍于羽林前卫带俸鞑官泰宁卫都指挥佥事阿者罕子脱火赤袭职升指挥同知阿鲁忽里为指挥使○增置广西贵县辛安寨巡检司土官副巡检一员
　　○顺天府豊润县顺德府钜鹿县保定府庆都新安高阳三县河间府河间县各奏夏末积雨浃旬河水泛溢渰没田禾
　　○乙卯靖江王府辅国将军赞储卒遣官赐祭命有司治葬事
　　○亦力把里歪思王遣使臣满剌阿力等各贡驼马方物满剌阿力别自贡玉石及驼其所部头目赛打力等各贡马
　　○以招谕功命福余卫头目吱纳扯里台为指挥同知歹住乞里加哈乃剌哈为指挥佥事泰宁卫头目克里台为指挥佥事
　　○丙辰贵州安顺州土官同知阿灶遣把事杨保等来朝贡马及方物
　　○赐琉球苏门答剌二国及兀良哈等处贡使宴
　　○行在兵部奏云南大候知州刀奉汉强夺景东府土官知府陶王□赞所管孟缅之地又孟定府土官知府罕颜法与孟琏长官司刀坏罕互侵土地杀人掠财敕总兵官黔国公沐晟及云南三司会议遣官谕以威福俾各归所侵掠安分守职勿贻后悔
　　○丁巳赐建州左卫指挥佥事卜颜秃兀列河卫指挥佥事阿里哥塔山卫指挥佥事打隆加亦马剌卫指挥佥事稳察撒剌儿卫指挥佥事歹羊加也速儿卫指挥佥事伯思罕察剌秃河卫头目者英哥等彩币绢布有差
　　○以云南腾冲守御千户所隶云南都指挥使司永乐中析其地置南甸州宣德初又析置腾冲州俱隶云南布政司独腾冲守御千户所属金齿军民指挥使司每有缓急二州径达布政司而千户所必由金齿始达都司往复旬余事多违误至是奏乞径属都司马便从之
　　○浙江右参议彭璟奏台州黄岩县所属太平等十二乡一百六十四里山多地广每遇徵收租税民多逃避宜于太平乡添设一县又杭州府知府马仪奏海宁县计三百三十余里民依山傍海离县远者或二百余里莫肯奉公宜于本县黄冈市添设一县  上谓行在吏部曰今民不加多税赋仍旧添设县即多设官皆用民供给是民未获利而先受害勿听
　　○戊午赵王高燧薨王  太宗皇帝弟三子母  仁孝皇后永乐二年四月封赵王命居守北京洪熙元年四月之国彰德王寡学问好武事初守北京时命有司政务悉启王而后行而邪说左道之人多见进用永乐七年  太宗皇帝初巡守至北京闻其过失震怒诛长史顾晟尽执其所用小人禠王冠带不许入侍赖  仁宗皇帝力为救解乃复冠带听入侍选国子司业赵季通董子庄为长史二人同心匡辅朝夕左右讲论载籍王亦易心听纳务循礼法惇行孝敬事  仁宗皇帝甚谨将之国力辞二获卫自是奉藩甚恭而重贤礼士未尝有过高煦□火之叛也其党有诬王与谋者  上不听高煦□火既就执又有进言于  上请遂移兵并擒赵王者  上亦叱之王闻之遂尽纳其护卫  上待王益厚赐赉稠叠初闻王得风疾遣中官及御医驰传往视又加重赉至是薨  上闻讣悼恸辍视朝三日遣使致祭命有司治丧葬谥曰简
　　○讨来思万户亦思马因遣使臣打剌罕舍黑马黑麻闽哈秃等来朝贡方物
　　○赐四川威州故土官孙董山卜忽秃河卫指挥佥事忽失木等五十二人云南定远县耆民刘保等钞彩币表里袭衣有差
　　○命御马监选马千匹给万全都司选百匹给永宁卫官军哨备
　　○行在工部奏昨湖广衡山县言南岳衡山神庙梁柱皆蠹损请命附近府县以时同力修理仍令布政司官一员督之从之
　　○己未命左军都督佥事哈剌把都儿侄孙良为指挥使于永平卫带俸
　　○浚曰塔河及仪真等坝河先是监察御史陈祚言白塔河宜开浚置闸又侍郎赵新言宜浚白塔河及仪真旧江口钥匙河黄泥滩清江闸俱宜湲导上遣主事潘厚及扬州淮安府官审视仍与平江伯陈瑄议可否及所用人力至是厚还奏开浚实便白塔河仪真坝河约用四万五千八十人计四十日可完请江闸河用一万八千人计十五日可完  上从之于是行在工部请发扬州淮安军夫先开白塔河置闸工毕就浚清江闸仪真钥匙河  上曰三处用工劳人太甚其仪真钥匙河俟明年农闲修浚
　　○庚申命豊城侯李贤充左副总兵恭顺侯吴克忠充右副总兵武进伯朱冕充参将率师运粮往独石等处
　　○命故济阳卫指挥使何旺子凯羽林前卫指挥同知钟兴子旺大兴左卫指挥佥事李贵子忠长陵卫指挥同知赵胜孙清俱袭职金吾右卫老疾指挥佥事李骥子端代职
　　○行在大理寺奏汾州民憾其伯祖以徭役委己又捶挞之诬伯祖妖书诽谤事应斩  上曰正家当先正身彼为家长必所行有未善致不肖子孙造诬今寘之死亦过但杖一百发戍辽东使为子孙知所儆为家长者因此亦可以反思又奏韩城县丞刘通怒县民召不即至杖之死闻其兄将诉官又执而杖之死应斩  上曰县官民之父母乃不以爱民为心一怒而杀二人命斩于市
　　○辛酉升行在鸿胪寺少卿刘顺为本寺卿司仪署署丞刘清为本寺丞
　　○太保忠勇王金忠卒忠初名也先土干元太保不花六世孙自永乐二十一年以其部属来归  太宗皇帝嘉之封忠勇王赐姓名金忠  仁宗皇帝嗣位加太子太保宣德三年扈从巡边至会州遇虏忠奋当先有斩馘功四年升太保忠勇悍善战晓道理其卒也  上甚悼惜赐赙祭命有司治丧葬加厚焉○山东布政司右参政陈士启卒士启字震之江西泰和人由进士观政左军都督府时成国公朱能掌府事得士启喜甚闲暇辄从讲论古大臣贤将所以事君使人之道能礼遇加厚召入翰林为庶吉士修永乐大典书成擢礼部祠祭郎中直道自任不苟徇以荐升山东布政司右参政青州岁歉郡具饥民数上闻朝廷遣使偕士启如数赈之粟比至而饥民倍增使者议再奏俟报士启曰民命在旦夕若再俟报旬浃间悉馁死矣请发奏后即出粟脱有罪请自任不敢以累使者遂独具奏朝廷从之所至民有争讼郡邑未决而伏马首以诉者从容数语谕之皆帖服其为政廉平无所矫拂所至其民爱之
　　大明宣宗宪天崇道英明神圣钦文昭武宽仁纯孝章皇帝实录卷之八十二
大明宣宗章皇帝实录卷之八十三
　　宣德六年九月壬戌朔夜有流星大如杯色青白尾迹有光起五诸侯西北行至文昌
　　○癸亥右城等卫女直指挥佥事阿里吉纳等来朝贡马及方物
　　○行在户部侍郎王佐奏比者平江伯陈瑄言岁运粮储请再佥民丁一十二万与今运粮军通二十四万分班儧运有旨令臣与瑄及尚书黄福等计议可否今议江南之民每岁已运粮至淮安徐州等处难再佥民若对拨附近官军运载则便加耗与军当议定其数佐又奏近工部定各处采修船材料俱送淮安提举司地远近不同恐致误事今议山东河南苏松等处宜送淮安江西湖广浙江俾就本处造船又福建各府亦产材木宜令工部遣人督有司采集于彼水次造舟送淮安与军运粮亦便  上曰民运粮已非易事又欲佥点助军是重劳民此不可行兑运粮加耗更议以闻山东江西等府采木宜减其半福建地远不可造船且度关踰险纵有船岂能至淮役民当度人情地势此事尤不可行
　　○昬刻荧惑犯南斗杓西第二星
　　○丙寅赐苏门答剌国使臣都者看等八十一人彩币表里纱罗绫布及金织袭衣有差并赐都者看得八人冠带仍遣赍敕及文锦纻彩纱罗归赐国王
　　○行在工部侍郎罗汝敬还自狭西言宁夏甘州等处官豪之家占种田土计一万四百九十余亩依屯田起科增收子粒一十九万五千五百七十余石开除沙鹻等田岁无子粒者四千六百九十一顷有奇又奏庄浪等卫黑松林诸处马驿铺舍多是洪武中囚军充役月给口粮三斗年久贫乏马牛倒死什物损坏无力措置请令狭西三司今后应有赃罚马牛车辆纻彩布绢取勘艰难驿分有欠缺者约量拨用从之
　　○丁卯赐琉球国使臣由南结制等钞彩币绢布袭衣有差
　　○兀者前卫女直头目巴领葛坤城使臣者马里丁等来朝奏愿居京自劾赐纻丝袭衣钞布仍命有司给房屋器物如例
　　○巡按四川监察御史王翱劾奏四川都指挥赵得镇守松潘贼斫伤旗军得畏惮不率兵追讨请罪之  上命姑戴罪捕贼不获不宥
　　○浙江都指挥使许亨言海宁定海松门台州四卫旗军各有赴京告本管官人命等事少者牵速三五十人多至百余人悉下都司问理及追逮鞫问而原告皆逃匿不就质对淹滞年久是非难明缘诸卫皆濒海重地或有警急缺人守御欲循例暂遣还职又虑告者隐其逃匿之情摭拾承行官吏告害无辜  上谕右都御史顾佐等曰此不难知盖小人始造诬词及当质对恐露实情则必反坐故逃匿意使困滞以快其私此小人之尤者其令放遣被告各还职役而严督追捕逃者苟有诬罔不可轻恕
　　○戊辰封肃王瞻焰庶母薛氏为太夫人生母张氏为夫人从王所奏也
　　○迤北鞑靼操者等九十九人来归和宁王阿鲁台使臣捏帖干等五人来朝皆奏愿居京自效命为百户所镇抚等官赐金织袭衣彩币银钞鞍马有差仍命有司给房屋器物如例
　　○乙巳河南府奏永宁县税课局旧任大使李时复任新任大使刘迪当还吏部迪刲羊置酒邀诸老人请于上官前言其廉能仁恕乞留之而言时不才宜送部改用今老人皆已服罪迪闻事觉遽起赴京请付法司论罪  上因谕尚书郭琎等曰朕意各处保官皆出公道今观此事人言可尽信邪然君子小人操行不同亦不可因此尽疑之古人言众好必察众恶必察卿等不可不审迪命法司逮治之
　　○庚午重阳节赐文武群臣宴
　　○赐琉球国及亦力把里等处贡使宴
　　○命增造临清广积仓度可容三百万石
　　○行在工部侍郎罗汝敬奏宁阳侯陈懋前镇守宁夏令家奴鬻私盐纵掾史祁杰等贪暴棰死军人宁夏卫指挥王真镇抚韩成千户杨杰等受财物虚出通关仓粮折耗浥烂者动以千万计陈懋王真等俱请罪之  上命行在都察院遣御史一员同户部官追理仓粮其宁阳侯事令巡按御史审察其实以闻
　　○辛未赐讨来思使臣舍黑马黑麻闵哈秃等一百四十七人亦力把里歪思王使臣满剌阿力等一百三十七人右城等卫女直指挥佥事阿里吉纳等六十六人贵州安顺州把事杨保等白金彩币纱罗绫绢布袭衣有差
　　○修张家湾并通州南门桥道
　　○行在户部言宛平县民以果园地施崇国寺请蠲其税  上曰民地衣食之资乃以施僧又求免税甚无谓令亟以还民
　　○行在工部奏明年春  郊祀其登坛乐舞生及执事人例应给赐净衣布帛  上曰此  祖宗严祀神明之意速行之毋怠
　　○壬申宁波知府郑珞请弛出海捕鱼之禁以利民  上不许遣敕谕之曰尔知利民而不知为民患往者倭寇频肆劫掠皆由奸民捕鱼者导引海滨之民屡遭劫掠  皇祖深思远虑故下令禁止明圣之心岂不念利民诚知利少而害多也故自是海滨宁静民得安居尔为守令固当顺民之情亦当思其患而预防之若贪目前小利而无久远之计岂智者所为宜遵旧禁毋启民患
　　○上退朝偶与侍臣论汉唐诸君知人孰优或曰汉高帝用萧曹唐太宗用房杜皆称得人  上曰太宗非汉高比也其论萧何曹参王陵陈平周勃后皆如所言太宗遗命李世勣最为失当汉高优矣自古人君知人为难信哉
　　○昬刻有流星大如鸡弹色青白有光出娄东北行至浊
　　○甲戌敕宁夏左屯卫指挥使张泰专领骑士操练有警则听总兵镇守官调遣
　　○乙亥琉球国中山王尚巴志遣使者谓慈勃也等贡马及方物谢赐冠带并海艘恩
　　○温州府知府何文渊以乐清县知县徐文朴贪酒酷刑杖杀无罪之人械送至京  上命刑部罪之如律因谕吏部尚书郭琎等曰县合当清慎爱民乃贪酗肆虐如此卿等宜精择之毋贻民患
　　○丙子蜀王友堉薨王献王之嫡孙悼庄世子之长子永乐二十二年十月袭封薨年二十六讣闻  上辍视朝二日遣官赐祭谥曰靖命有司治丧葬王薨妃李氏侍姬黄氏皆自经事闻俱赐祭命有司治坟赠黄氏为王夫人
　　○丁丑改成都右中二护卫官军之调南京者为龙虎左豹韬左二卫
　　○迤北和宁王阿鲁台使臣福受来朝奏愿居京师命为都指挥使赐冠带金织袭衣彩币银钞绵布鞍马使张泰专领骑士操练有警则听总兵镇守官调遣
　　○乙亥琉球国中山王尚巴志遣使者谓慈勃也等贡马及方物谢赐冠带并海艘恩
　　○温州府知府何文渊以乐清县知县徐文朴贪酒酷刑杖杀无罪之人械送至京  上命刑部罪之如律因谕吏部尚书郭琎等曰县合当清慎爱民乃贪酗肆虐如此卿等宜精择之毋贻民患
　　○丙子蜀王友堉薨王献王之嫡孙悼庄世子之长子永乐二十二年十月袭封薨年二十六讣闻  上辍视朝二日遣官赐祭谥曰靖命有司治丧葬王薨妃李氏侍姬黄氏皆自经事闻俱赐祭命有司治坟赠黄氏为王夫人
　　○丁丑改成都右中二护卫官军之调南京者为龙虎左豹韬左二卫
　　○迤北和宁王阿鲁台使臣福受来朝奏愿居京师命为都指挥使赐冠带金织袭衣彩币银钞绵布鞍马仍命有司给房屋器物如例先是福受有子毛荣留京任指挥使至是福受愿留乞一职自效兵部奏宜罢其子之职而升赏福受故命为都指挥使
　　○直隶广平府肥乡县真定府新河县奏今岁夏秋苦雨山水泛涨渰没禾稼子粒无收人民乏食命行在户部遣官覆视赈济
　　○戊寅调狭西布政司右参议刘斌于广东布政司
　　○命太常寺卿孙时致仕赐之敕曰卿以儒发身行端才敏历事  祖考积有年矣践扬中外多效勤诚今春秋已高步履惟艰朕嘉念老成不忍烦卿政事特命以本官致仕优游田里抚子孙表乡俗以乐余年用彰礼待旧臣之意
　　○守御永宁等处都指挥韩镇奏永宁卫城因雨颓裂者七十余处请以附近军民修筑从之命副总兵都督方政董其役
　　○江西豊城县民奏县临长江其西北旧有石砌堤岸高约二丈有奇长约二百四十余丈及西南七圩垱俱有堤防水堤内民田岁输粮三万余石比岁俱为水冲决田禾无收乞令本县俟农隙之时量发民丁工匠修筑从之
　　○湖广孝感县奏民饥已借预备仓粮给济俟来年秋成还官
　　○庚长弗提卫女直指挥同知孛罗托等来朝贡方物
　　○迤北鞑靼锁锁等率家属男女一百四人来归奏愿居京自效命锁锁等二十四人为指挥佥事等官赐冠带金织袭衣彩币银钞绢布绵花鞍马有差仍命有司给房屋器物如例
　　○行在工部侍郎罗汝敬言宁夏等卫屯军旧种田一顷纳屯粮一十八石然一顷之中地多沙鹻有名无实今请开豁所种田皆肥饶每五十亩仍令纳粮一十八石甘州一十三卫所亦准此例内除一十二石充本军月粮止以六石上仓余丁官下家人寄住人等例无关支月粮宜照屯军例以细粮六石输官又各卫屯军虽尝给牛岁久不存贫者无资可买其西安等府寄养官牛九千二百余头请给屯军之贫无牛者不足则于宁夏庆阳等府官库支赃罚布绢钞买补又宁夏甘州田土资水灌溉有势力者占据水道军民莫敢与争多误耕种请增除六部或都察院堂土官二员往来巡视宁夏甘州皆请置提举司宁夏正提举一员副提举二员吏目一员司吏二名典吏四名甘州正提举一员副提举四员吏目一员司吏四名典吏八名专掌水利兼收屯粮俱属部院官提督则屯田不废边储有积又宁夏甘州马驿递铺夫俱洪武中囚军月支口粮三斗□不能赡其所种民地近年俱依屯田例纳粮愈加贫困宜依□丁种田之例令存月粮自食少苏其苦  上命行在户部会官议于是太子太师郭资尚书胡濙等议屯粮屯牛减驿夫种田粮皆可准置提举司及添除六部都察院堂上官巡视请自  上裁  上曰提举司可置巡视官不必除只令御史二人往理其事会昌伯孙忠母太夫人丁氏卒太夫人追封会昌伯士英之配今  皇太后之祖母也世居山东济南府邹平县为大族太夫人归孙氏有贤德初以忠任中军都督佥事封太夫人忠进会昌伯遂加封伯之太夫人至是卒年八十七  上遣中官致祭命有司治丧葬
　　○辛巳行在吏部右侍郎王让以久疾辞位  上悯而从之赐敕曰卿以儒发身践履笃实执经侍朕积效勤诚肆纂承之初升贰天官用资田□屯辅而卿婴疾再历寒暑虽今小瘉步履尚艰卿既辞禄朕亦嘉念前劳不忍重烦以政特命致仕俾归田里抚子孙乐余年用彰礼待旧臣之意其钦承之
　　○赐琉球国使臣谓慈勃也等钞彩币绢布袭衣有差
　　○行在兵部侍郎柴车言奉命往山西大同等处按视田地为官民占种及空闲者计一千八百九十余顷与军耕种请依屯田起科户部言屯田之例每军种五十亩除月粮外以粮六石上仓今召军种田每五十亩亦令岁纳子粒六石于附近仓  上曰边地军民当优之可更减一石
　　○壬午南京工部言  孝陵外垣及大名临安怀庆福清诸公主坟历代帝王功臣庙垣墉多颓坏请以直隶州县均工夫修葺从之
　　○甲申巡按狭西监察御史张鉴奏甘肃苑马寺卿陈俨与西宁土官李英结为婚姻英征安定还奏获贼马三百四十匹送苑马寺牧养实送五匹余皆归其私家已历四年俨置不问附下罔上请治其罪  上谕行在都察院臣曰党私背公正直者不为其令狭西按察司执俨罪之
　　○晓刻月犯轩辕御女
　　○乙酉降右副都御史胡廙为福建布政司右参政廙初往四川董伐木贪虐自恣事觉法司当以死罪命安置辽东既而会恩例得罚役复职行在吏部以闻  上曰都御史受赃罪当加常人岂可复入风宪但以恤刑例不欲失信姑从轻减降外任使自新于是降为参政
　　○行在工部奏顺天府广备库所收预备赏赐军士袢袄裤鞋今亏欠者计一万一千七百八十八件官儧库子皆当究治  上曰此其奸毙非小命付刑部治之
　　○斩会川卫千户丘能能累为强盗劫财行在都察院拟律应斩  上命斩之曰五品官非一日之劳所致而甘为盗以杀身此其自取也
　　○巡按广东监察御史陈汭奏廉州强盗劫掠海北盐课司提举家已捕获从贼而首贼为雷州卫捕盗千户石渠所匿乐民守御千户吴斌率军往捕渠乃以众拒斌击伤斌及旗军三人及贼自首而渠复匿其所劫白金之半请正其罪上曰捕盗之官匿盗罪浮于盗朝廷乃以俸禄养此辈命亟正其罪
　　○丙戌行在都察院右佥都御史淩晏如大理寺左寺丞郑煁亲丧服阕命复职
　　○罢北京行太仆寺少卿王佐为民佐阅孳牧马受赂法司以闻命罢为民
　　○行在户部奏比者河南民言嵩县白泥沟地产银矿民私烹炼宜开官冶已命主事郭诚往同三司官集民丁发地得银沙四千余斤烹三十余日计用人力二千七百工得黑铅五十斤银二两所得不偿所费  上曰小人献利之言不可听其罢之
　　○昬刻太白犯南斗西第三星
　　○丁亥宥四川都指挥佥事万贵罪贵以受赇不严边备致番人邀阻饷道杀掠人畜事觉三法司鞫问服罪拟律杖一百发边远充军  上曰武夫知嗜利而已然番夷之变亦非独贵所致朕念其自小旗积劳六十年至此姑从宽典罚役赎罪调赤城备御
　　○南京通政司右参议李文郁奏本司知事缺有同乡人杨复永乐中为兵部主事以取工匠违限谪充军蒙恩宥为民复勤谨有才通晓文移乞授本司知事之职行在吏部言文郁所举乡人且尝有过徇私不公请罪之  上曰若所举公岂问同乡若其人贤岂问有过但拟定为知事则不必朝廷量才授官矣文郁不省大体所举之人从可知不允所举亦不罪之
　　○总兵官都督佥事刘广奏秦州卫指挥于谅等宣德三年调甘州操备至兰县逃归促之三年到庄浪复逃归请治其罪上曰忠臣之赴国事当奋不顾身今顽不听调则不知为臣之义此而不治朝廷将何以使人命都察院执而罪之
　　○戊子设狭西宁夏甘州二河渠提举司置提举各一员从五品副提举各二员从六品吏目各一员从九品隶狭西布政司专掌水利从侍郎罗汝敬所奏也
　　○命故金吾左卫指挥同知王荣侄昇袭职
　　○命南京工部修补国子监书籍阙板从礼部尚书张瑛言也○行在户部奏沈王薨岁禄一万石当减命仍旧给之又奏北京承运库所贮生绢年久积多恐损坏请不为尝例每匹折米二石以给在京文武官月俸公侯伯禄米亦准给一半从之
　　○直隶武进县民奏闽浙官民舟船及今漕运必由本县孟渎河出逆行三百余里始达瓜州坝往往为风浪漂溺县旧有新河四十余里出江正对扬州府泰兴县新河入至泰州坝一百二十余里至扬子湾出运粮大河比今白塔河尤为便利第岁久泥淤难通重载乞加修浚实为便利命平江伯陈瑄侍郎周忱审计
　　○己丑革凤阳广储五仓时知府熊观言凤阳旧设广储仓自一至五凡五仓又设量积仓仓各置大使一员收支一年一更近年税粮俱拨留守司及长淮等卫所支用各仓岁收不及千石所设仓官徒享廪俸乞革去广储五仓止存量积仓及本府仓实省费用从之
　　○赐讨来思亦力把里等处贡使宴
　　○庚寅以明日下元节遣卫王瞻埏祭  长陵  献陵
　　○夜有流星大如鸡弹色赤有光出阙东南行至浊
　　大明宣宗宪天崇道英明神圣钦文昭武宽仁纯孝章皇帝实录卷之八十三
　明宣宗章皇帝实录卷之八十四
　　宣德六年冬十月壬辰朔飨  太庙
　　○遣中官祭司井之神
　　○甲午敕总兵官武安候郑亨等曰残虏狼狈离散不相统属今天气已寒虑为边患昨得开平报望见五百余人从东南来稍近边闻炮声即复北行不知何寇宜严兵以备凡人畜皆收入城堡以防剽窃不可怠忽
　　○四川建昌卫土官指挥使安均遣弟金保副千户安普化遣弟贵百户马速忽遣子义等来朝贡马
　　○赐哈密忠顺王及瓦剌牙纳失力王所遣使臣百户桑哥失里等彩币及绢袭衣等物
　　○阿者迷河卫指挥佥事咬哈实山卫指挥佥事□□黑来朝皆奏愿居京自效赐金织袭衣钞布仍命有司给  屋器物如例
　　○行在鸿胪寺卿杨善以典仪失职为监察御史所劾下行在都察院狱已而释之免冠带视事
　　○乙未命奴儿干都司都指挥使康旺致仕以其子福代为本司都指挥同  旺本鞑靼人洪武间以父荫为三万卫千户自永乐以来频奉使奴儿干之地累升至都指挥使至是复命往奴儿干设都司旺辞疾乞以福代故有是命
　　○琉球国中山王尚巴志遣使臣长史郭祖每等贡马及金银器皿谢赐文锦彩币恩
　　○赐弗提卫女直指挥同知孛罗托等彩币绢布袭衣等物有差
　　○济州卫奏六月苦雨河水泛溢溺死屯田军十七人渰没苗稼一十六顷
　　○直隶安庆府桐城县奏贫民三千九百余户缺食已借给预备仓榖一万四千三百八十石赈之俟丰熟偿官
　　○丙申四川重庆府荣昌县民钱本中妻王氏一产三男命有司如例给赐钞米
　　○昬刻月掩太白
　　○戊戌昬刻有流星初如鸡弹随大如杯色赤有尾光煜煜照地出奎南行至游气
　　○己亥  上谕行在吏部尚书郭琎等曰朝廷置御史托之耳目凡政务阙失民生利病百官贤否皆得奏举岂可以任匪人比来有相朋比同流合污者有依势作威陵蔑良善者甚至贪淫秽浊不可以言者如此何望其能举职虽已逐之自今必择老成谨厚识达治体者以闻朕将试用之又谕之曰在外按察司掌一道风纪亦宜慎选毋任非才
　　○江西九江府瑞昌县奏贫民一千六百七户缺食已借给预备仓榖五千九十四石赈之俟丰熟偿官
　　○行在户部尚书李曰□永卒曰□永文晔狭西泾阳人洪武中自太学生擢左军都督府都事升户部郎中永乐初升北京行部右侍郎北京当靖难之后民甚凋弊行部初置政务紏纷曰□永尽  经画事无废缺十八年转户部尝扈从北征董粮饷效力尤多宣德五年升户部尚书专督京师及通州诸处仓粮曰□永和平谨恪勤职不懈而廉介之节始终不渝至是卒遣官赐祭命有  营葬
　　○辛丑昬刻有流星大如杯色赤有光出毕东南行入云中
　　○壬寅命丰城候李贤往大同密探胡寇声息如其犯边即出兵剿之
　　○癸卯副总兵都督佥事方政以新立龙门卫及龙门守御千户所请给器械旗鼓等物  上命行在工部如数给之语尚书吴中曰兵甲坚利而后足以制寇然地利不如人和尤须戒励主将善抚士卒人心既和以守则固战则胜边境可永无虞
　　○通政使司左通政朱侃卒侃浙江海盐县人由国子生擢山东道监察御史升广东按察佥事改通政司右参议久之转左参议遂升左通政尝奉命巡抚广西察举失当士论不服既还未几卒
　　○昬刻有流星大如鸡弹色赤尾迹有光出参东南行入云中
　　○甲辰四川黎州安抚司故土官左副使马彪侄成福余卫鞑官指挥同知阿克即呕等来朝贡马
　　○迤北鞑靼拜住猛克卜罗等来归奏愿居京自效命为副千户等官赐冠带金织袭衣彩币银钞绢布鞍马有差仍命有司给房屋器物如例
　　○总兵官都督陈怀等讨松潘番寇平之先是怀及四川都指挥邢安奏松潘勒都北定诸簇东路空郎龙溪诸寨聚众截路杀伤军民欲攻关堡  上敕怀等相机剿之怀遣安以兵二百略寇境遣都指挥赵得以兵一千应援寇合众迎敌官兵稍却寇乘胜追蹑发悬竿转石以击官军指挥安宁等三百余人退北溺水死怀亲督兵进深入其地攻革儿骨寨破之寇弃衣甲器械遁入山林又攻空郎乞思洞诸寨寇出迎敌官军奋  而前斩首及追北坠崖溺水死者甚众已而革儿骨寇复聚西北诸寨生番四百余人至安化设伏邀战都指挥赵谅等觉之剿戮殆尽每破其寨即毁其碉居分其牛羊料麦以劳诸军  贼首以徇得其所虏军民男妇悉还其家任昌牛心耳别诸寨生番闻之皆惊怖来降晓以祸福俾安生业群寇悉平至是捷至  上喜曰蜀民可免忧矣遣使赍敕劳怀且谕之曰番寇之平尔克效心力良用嘉之然此寇叛服不常尔且于松潘镇守遇有叛者即发兵剿捕毋令滋蔓来归者善绥抚之
　　○教谕唐敏言苏州府常熟县旧有耿泾塘南接梅里塘通昆承湖北通杨子大江旱岁资其灌溉年深壅塞洪武中尝发长洲等县民浚导民获其利今复壅塞请如旧例发民浚导从之
　　○礼部尚书致仕蔚绶卒绶子文玺庐州府合肥县人洪武中以国子生擢户部主事升山西布政司右参政永乐初升礼部右侍郎洪熙元年升尚书宣德五年以老乞致仕从之特赐钞一万贯绶为人谨畏避事临政无所可否又以琐细为其属所厌至是卒讣闻赐祭命有司治葬事
　　○夜有流星大如鸡弹色青白有光起危西行至天桴
　　○乙巳未刻太白见己位
　　○丙午敕行在五府六部都察院今农功既毕田穑丰稔朕暂巡近郊以观农业卿等各勤职事毋怠毋忽仍命武定候郭玹都督张昇尚书郭琎都御史顾佐等守京城遇急务具奏是日  车驾发京师  驻跸西湖之东
　　○庚戌  车驾还京师  
　　○夜月掩积尸气
　　○壬子行在都察院奏开平都指挥唐铭役军士出城采薪刍为虏所掠虽后竟脱归请正铭私役之罪  上曰边将令军士取薪刍非大过且所掠既归可宥之
　　○夜月掩轩辕
　　○癸丑  是  上从都督方政奏设龙门卫所调大同宣府宁化振武诸卫所军携家属往戍后户部郎中王良言口外冰冻馈饷艰难乞且留军属于宣府就粮过冬  上是其言至是政奏良沮军务暗邀人心请督诸军携家属同赴龙门并乞罪良  上曰政急欲成事盖为国谋今天寒地冻军士携妻子暴露道途亦有可悯况新建卫所室庐未创粮储未备良所言亦是宜以来春发遣遂命兵部移文谕政
　　○总兵官都督山云奏广西左右两江旧设土官衙门大小四十九处蛮性无常讐杀争夺往往不绝朝廷每命臣同巡按御史三司官理断缘诸处皆是瘴乡兼有蛊毒三年之间遣官往彼死者凡十七人事竟未完今同众议凡土官衙门除军务重事径诣其处其余争论词讼宜就所近卫所理之左江太平思明龙州崇善等处于太平千户所右江田州镇安泗城上林等处于奉议卫思恩州于南宁卫南丹东兰那地三州于庆远卫各令土官及应问之人克期来集以俟理断庶免瘴患事亦易完  上语三法司官曰抚驭蛮夷当从简略若事有艰难亦当择便议者既以为宜其从之
　　○甲寅昬刻有流星大如鸡弹色青白尾迹有光出勾陈东北行入文昌
　　○乙卯总兵官都督刘广言庄浪卫土官鞑军昔常更番于甘州操备自后遂罢请仍旧  上曰土官鞑兵不须操备俟有警急调用
　　○甘州右卫千户姚宁等奏先从总兵官都督史昭等征曲先兵至的思选舍人王敬等五人领军昼夜长哨至恰厮又选宁等十人同都指挥安敬等领兵当先哨嘹及贼败走随征官军追获人畜近蒙  圣恩凡昼夜长哨嘹官员皆升一级缘安敬等虽曾同臣哨嘹然皆即日回营比与王敬等长哨不同又指挥王杰等俱随征领军本非哨嘹之数今皆妄冒升职未惬众心  上谓行在兵部尚书许廓等曰升赏之法所以酬前劳勉后效若有功不得则材勇之人忿无功而得则侥幸之心启将来何以使人今宁等所言宜令总兵官覆勘果当升与否皆具实奏来务合至公无惮改过
　　○丙辰赐四川建昌卫土官舍人金保安贵马义等钞彩币表里有差
　　○丁巳赐琉球国使臣郭租每等彩币绢布金织纻丝袭衣有差
　　○行在兵科给事中李蕃言每岁里河运粮军士及送官船之民有病死者官旗夫甲輙弃尸水中及河两岸波浪漂流犬狸啮噬深负  圣明恤下之意乞敕所在郡县及总兵官平江伯陈瑄等严戒官旗夫甲凡有疾者令医疗治死者所管之人即与收殡立牌识其姓名于回日令旗甲亲邻收骨归葬  上闻之恻然命行在礼部即如所言行之
　　○顺天府固安县奏六月淫雨浑河水涨冲决堤岸渰没民田一千三百五顷有奇禾稼无收命行在户部遣人覆视蠲其租税
　　○己未命金吾左卫老疾指挥佥事刘毅子昇代职
　　○命山西按察司副使刘焕广西布政司右参议郑隆致仕焕湖广当阳人由监察御史升山西副使宽厚平易隆江西浮梁人由进士为行人升广东按察佥事再升参议清勤无过至是俱陈老疾命致仕
　　○赐四川黎州安抚司故土官舍人马成等福余卫指挥同知阿克即呕等钞彩币绢布金织纻丝袭衣等物有差
　　○迤北鞑靼济咬丁率妻子来归弗提卫女直指挥佥事哈剌帖木来朝皆愿居京自效以济咬丁为副千户赐冠带金织袭衣彩币银钞绵布鞍马有差仍命有司如例给房屋器物
　　○庚申升行在翰林院修撰苖衷为侍读编修刘矩为修撰兴化府儒学训导朱应浙江杭州府昌化县儒学训导康振为行在给事中应礼科振吏科福建布政司右参政张璘为应天府尹河南道监察御史李珏为福建布政司左参议广东按察佥事魏暹为狭西布政司右参议山东按察佥事韩玺为本司副使湖广道监察御史余思宽为广东按察司副使四川道监察御史茅惟扬为四川按察司佥事四川保宁府知府陈原武为福建盐运使皆以九载考最也朱应康振韩玺俱令于内府授小内使书擢江西建昌府检校周廉新建县儒学教谕王来湖广常宁县儒学教谕贾进浙江丽水县儒学训导陈浚江西南昌府学训导黄润玉监生张谦史鉴朱纯郑昱为监察御史廉来进浚润玉皆行在廉广西道来江西道进狭西道浚山东道润玉交阯道谦鉴纯昱皆南京谦广西道鉴山西道纯福建道昱云南道廉来进浚润玉先以监察御史王缙绅等举荐至是召至故有是命福建道监察御史刘祯中书舍人张恕狭西按察副使徐奇浙江按察佥事龙韬皆亲丧服阕调祯于行在四川道韬于云南按察司恕奇俱复原职复石鼎河南裕州知州升正五品禄王瑀顺天府通州知州升从四品禄焦昉大名府长垣县知县升从六品禄马良合肥县主簿升从八品禄鼎等皆九年考最当升吏民伏阙奏乞留之故升禄俾复任
　　○增置广西宾州安成镇巡检司土官副巡检一员
　　○总兵官黔国公沐晟奏云南都司二十四卫所去岁收屯军子粒米四十九万二千一百石有奇会计可足各卫旗军十一月粮命行在户部更覆实
　　○总兵官都督陈怀奏松潘卫屯军耕牛比因番寇侵夺存者无几乞于四川布政司所属见养官牛内给之不足则支官价买给从之  夜有流星大如杯色青白光烛地起九游南行至天园散
　　○辛酉召丰城候李贤还京师
　　○十一月壬戌朔行在钦天监进宣德七年大统历  上御正朝受之给赐诸王群臣颁行天下
　　○癸亥朝鲜国王李祹遣陪臣禹承范四川马剌长官司土官副长官阿泰狭西西宁卫妙善通慧国师伊儿吉遣剌麻坚都昝卜等贡马及方物贺  皇太子千秋节
　　○  上御文华殿召少傅杨士奇杨荣学士杨溥入侍  上曰朕念我  仁祖积德累善笃生  太祖皇帝继天立极创业垂统  太宗皇帝迅扫奸回再安  宗社  皇考仁宗恢弘治化增高累厚以固鸿业朕承天位夙夜不忘记曰先祖有美而不知不明知而不传不仁是用撰述成诗揭之座上朝夕览观勉图继述庶几永保天命今以刻石特赐卿摹本卿亦当思我  祖宗开创之难守成之不易尽心辅朕国家安卿等亦与享荣利士奇等稽首受赐诗凡九章  上自序之其文曰昔者胡元之季  上天厌之眷求圣德俾作民主我  仁祖皇帝有纯粹之性诚一之心蕴至仁而弗矜笃大义而不炫体正而养和履醇而抱洁循乎自然安乎大顺盖动与天游静与道俱易所谓大人鲁论所谓至德者也用集  天命大开厥祥笃生我  太祖皇帝其仁如天其智如神道冠百王德侔五帝汛扫六合绥宁万邦正天纪立人极诗书礼乐之华典章法度之懿超越隆古矣  皇祖太宗皇帝以大德承大统神武赫著圣仁弘施近悦远来内安外服茂勋鸿烈允光于前  皇考仁宗皇帝丕宣大猷恢彰美化仁恩惠泽益广益深是以普天之下莫不尊亲同心爱戴至于今日顾予菲薄克遂承继揆度所自厥有明徵实由  仁祖皇帝源本之隆肆  太祖皇帝开创之大而我  皇祖  皇考得以恢廓而维持之万世之业所由定也  烈圣之德与  天为一谨叙述为诗九章以昭后世诗曰  上天信崇高临下明以赫元季政昬乱  帝用厌夷狄眷求令德宗视乃善庆积霈然启其祥疆宇俾开辟一章恭惟我  仁祖躬备大圣德天性禀纯粹温恭而允塞笃志在仁义兼亦贵稼穑宝玉之所藏山川被光泽二章维时属遘屯畎亩足自适进退与道俱玉德怀贞白  皇天鉴昭晰宝命所由锡笃生  太祖圣配天立人极三章海内如鼎沸土壤分割析苍生靡怙恃俛伏毙毒螫仗剑起濠梁奉  天拯焚溺再驾定东南一举下西北四章旷哉六合内腥秽悉荡涤三光复宣朗五典重修饬远齐尧舜功近过汤武绩遂令普天下休养乐生息五章  太宗削奸回继统奠  宗祐圣文既炳焕神武尤赫奕贤才尽登用秉德各修职庶邦承覆载贡献来九译六章  昭考抚盈成至仁弘隐恻民安视如伤恭己临万国继志与述事夙夜怀兢惕皇风益清穆皇道弥正直七章正本所自隆  仁祖实启迪祥源深且广天派肆洋溢  圣神绍传序茂衍万世历造商本玄王兴周美后稷八章兹予嗣鸿业时几谨申敕  四圣赫在天悠久贻法式保佑赖深眷负荷愧绵力稽首陈永歌庶用示无斁九章
　　○右军都督同知李敬卒敬直隶常州府宜兴县人初任燕山中护卫千户以靖难功累升四川都指挥使永乐十一年升右军都督同知镇守四川洪熙元年以目疾召还命致仕至是卒敬为人重厚详雅从容有大体操守亦严兵民皆德之
　　○甲子初监察御史陈搏巡按广东还奏各处关津卫所拨军把截皆洪武中设置本以盘诘奸回乃假公务私邀阻行旅需索财物凡有征调把截之军悉得避免且把截之处多置于附城或近巡检司无益而有害请令三司从公勘实可革者革可置者置当仍旧者仍旧俱于所在巡检司分拨弓兵守把庶革积弊  上命巡按御史及三司覆勘至是覆奏搏言诚是遂从之
　　○湖广石首县典史刘英奏本县旧有三堤长一千九百四十余丈比因江水泛涨风浪冲激颓圮其半近堤之内连岁被涝禾稼无收其堤内民田与荆州卫军士屯田利害适均命军民并力筑之
　　○乙丑行在刑部奏直隶仪真卫千户杨贵强取所部寡妇女为妾当治罪  上曰本管官于所属有父母之道故不许嫁娶况可强取耶其治之如律○丙寅复杨善行在鸿胪寺卿
　　○丁卯赐韩王冲＜火或＞长子名范圯第二子范土□卭第三子范壑第四子范堮第五子范墅
　　○宥行在后军都督府佥事沈清诬罔罪先是清奏都指挥柳成千户戴兴罪既下狱成等诉冤求直不已遂命行在兵部锦衣卫与之辩二人皆得直于是尚书许廓等劾清诬罔  上曰大臣朕所倚重可罔上而虐下乎姑念其功屈法宥之然过不可再矣命廓复成等职
　　○行在都察院奏御史傅敬妻殴妾中其要害妾自缢死当治其妻罪缘已受封  上曰杀人岂可容罪之如律因与侍臣曰妇妒是恶行况以妒杀人其恶甚矣
　　○戊辰敕都指挥佥事韩镇指挥同知陈震率领骑士自永宁卫隆庆州至怀来卫往来巡哨备御诸隘口屯堡烟燉俱属提督有寇则相机剿杀寇去不必穷追凡事须同心协谋归于公当毋执偏见以误事
　　○初天津右卫仓副使纪拳奏因军士家失火延烧居民三千余家并及仓廒米被焚者一万五千五百石有奇法司责限追偿命行在都察院勘实以闻至是勘覆所言皆实  上曰风火非人力所能制其免追
　　○己巳以明旦冬至遣卫王瞻埏祭  长陵  献陵
　　○庚午冬至  上御正朝受朝贺大晏文武群臣及四夷朝使  皇太后  皇后免文武群臣命妇朝
　　○辛未西宁卫灌顶真修妙慧国师劄思巴监参遣剌麻也失监锉等来朝贡马
　　○壬申  皇太子千秋节免贺礼
　　○甲戌以北京行太仆寺马三百匹给开平卫军士狭西苑马寺马一千匹给狭西行都司军士操备
　　○乙亥辽东总兵官都督佥事巫凯上广宁马市所市福余卫鞑官马牛之数  上谓侍臣曰朝廷非无马牛而与之为市盖以其服用之物皆赖中国若绝之彼必有怨心  皇祖许其互市亦是怀远之仁
　　○日上生背气色青赤生左右珥色黄赤鲜明
　　○丙子兀者等卫女直指挥佥事苦赤等来朝贡马
　　○行在户部定官军兑运民粮加耗则例先是平江伯陈瑄言江南民运粮赴临清等仓若与官军兑运加耗与之民免劳苦得以务农军亦少有赢利命侍郎王佐往淮安与瑄等再议以为可行  上复命群臣议至是吏部尚书蹇义等议奏其法实便军民加耗之例请每石湖广八斗江西浙江七斗南直隶六斗北直隶五斗民有运至淮安兑与军运者止加四斗如有兑运不尽令民运赴原定官仓交纳不愿兑者听自运官军补数不及仍于杨州卫所备倭官军内摘拨其宣德六年以前军告漂流运纳不足者不为常例许将粟米黄黑豆小麦抵斗于通州上仓军兑民粮请限本年终及次年正月完就出通关不许迁延妨误农业其路远卫所就于本都司填给勘合从之
　　○浙江于潜县奏贫民五百五十八户缺食已给官仓榖五百六十余石赈济
　　○内官袁琦有罪下狱
　　○  上御左顺门谕工部尚书吴中曰今天气寒甚缘边守关哨了官军狐帽皮裘未给者速运往给之
　　○戊寅赐朝鲜国使臣禹承范等四川马剌长官司土官阿泰等狭西西宁卫剌麻坚都昝卜等钞彩币绢布袭衣有差
　　○  上御左顺门与群臣论边防  上曰朕尝巡边见宣府是土城因问左右城能久乎皆云每年遇雨亦有颓坏旋复修整朕念凡事当图永远况临边城垣必甎砌乃能久虽一时劳人岂不胜于屡坏屡修但为之以渐亦不甚劳遂命都督谭广以农隙为之
　　○庚辰内官戎礼奏狭西苑马寺养马军士人养牝马十匹至十二三匹者又养狭西行太仆寺孳生马递年倒死及亏欠马驹陪纳不足乞选西安平凉巩昌庆阳四府丁多民户分养行在兵部言军士养马已是定例难准分给请依旧例令刑部都察院及狭西布政司按察司凡问杂犯死罪应充军者就发狭西苑马寺充军养马庶几少苏军士从之
　　○辛巳亦力把里歪思王母锁鲁檀哈敦遣使臣满剌哈只等来朝贡马及方物
　　○癸未亦思把罕等处遣使臣迷儿阿力哈密卫回回舍人哈三乌思藏怕木竹巴阐化王使臣剌麻藏卜伯僧人星吉领占等来朝贡马及方物
　　○命开平卫致仕指挥使杜福提调龙门守备时新立龙门卫及千户所地连闵安大松林潮河川正当冲要之路新调官军未能谙练副总兵都督佥事方政言福备知险要历练老成宜令于龙门提调守备故复用之
　　○乙酉福余卫鞑官所镇抚土木得儿等来朝贡马
　　○  上以内官袁琦等事觉以其所遣在外者尚多于是遣太监刘宁御史张骏李灏等往籍其赃及执其从人宁骏灏往直隶苏松诸郡御史蒋彦广往福建胡智往湖广施信往江西高超往广东刘祯往广西胡敬往河南于奎往南京郭原往河间唐慎往直沽梁轸往四川云南内裴可烈在苏松诸郡贪暴尤甚特命械系至京　○总兵官都督佥事山云奏广西都司所属卫所多临贼境每遇霖雨江水泛溢城垣颓坏军力不足修筑须倩民夫相助若候奏请恐蛮寇窥伺卒无备御乞敕布政司自今但遇城坏即量拨民夫助役  上谕行在工部臣曰边城有坏须即发民助修非此毋擅劳民力
　　○广东海南卫管屯百户刘得领军入文昌县黎村掠取黎民财物按察司奏请治之  上谓行在都察院臣曰军民各有统属军官不得无故扰民况海外黎人尤当抚恤前闻黎人作耗朕固疑其有扰之者今此辈是已其令按察司执而罪之
　　○河南府知府李骥奏伊王居国屡有非理之求臣不敢曲从且府中内官及官校素恃势虐害百姓者自臣到任皆不敢纵恣为其所恶今年冬至臣以四更往王府陪班行礼适初唱班臣已就列王以为迟执系仪卫司狱加械手足次日始释缘王府自前遇节行礼来尝有在四更者臣蒙恩守土遭王摧辱不敢不奏  上谓右都御史顾佐等曰朝廷遇节于大廷行贺礼亦皆于昧爽之际未尝以四更此必王府谗邪小人教王辱知府之计朕于王府官每礼待之未尝厉色盖以亲亲之故也纵令知府有过王当以闻朕自有处置岂可輙加威福此皆长史典仪承奉之过乃致书伊王曰郡守朝廷付以千里之寄特赐之敕俾安抚百姓其任匪轻纵有罪须奏闻处治今未有失礼于王而遽摧辱之然此非出王本意必为下人所惑自今王宜谨守  祖法勿信谗枉下府中承奉长史典仪悉械送京师治之
　　○丙戌汀州府知府许敬轩奏参议陈羽至宁化县用大杖击死无罪人及逼取死者之家财物  上谕行在都察院臣曰布政司官府县之表率固当奉法循理此人尝击杀皂隶今复以贪暴为属官所奏稔恶不悛如此令巡按御史鞫治如律
　　○丁亥赐西宁卫剌麻也失监锉等钞彩币表里有差
　　○初大理寺奏山东江西二道御史所问强盗七人皆是军匠两经审录固称盗发之日皆在公执役各有管领之人为证实不为盗命会官鞫之至是六部都察院等官覆奏参验审覆七人实非盗  上曰御史朝廷司直之臣凡诸司行事有是非不辩枉直倒置皆当执奏乃自诬枉平人可乎必正其故入之罪以戒后来
　　○戊子徙江淮卫关先是守备南京襄城伯李隆奏关濒大江风水沦陷迫及关门欲徙向内乞仿永乐间例量拨军民千人修筑从之
　　○己丑敕三法司锦衣卫曰今天气严寒囹圄中尤当矜恤尔等即审究凡情有可悯者悉从轻典速为断遣若体勘待对者令知在出外庶免淹滞而死如真犯死罪不可生者亦宜存恤待及时而决  上帝之德好生而已朕与卿等皆须体此不可怠忽
　　○六科给事中年富等劾奏行在都察院右都御史顾佐左副都御史陈勉监察御史丘陵陈汭湖广都司都指挥佥事鲁曾布政司右参议周文按察副使余士悦等冤抑平人罪初福建汀州府知府宋忠还乡过黄州遇劫盗被杀忠子瑛闻于官而所乘舟漂流至黄石港港旁居民陈礼等十有七人毁而分之官遣人捕盗得所毁舟板遂执礼等为盗械送至京都察院悉坐劫盗死罪礼等屡诉冤抑都察院行湖广覆勘巡按御史陈汭及三司官不为详核皆指为实盗礼既死狱中余俟决礼之弟复击登闻鼓诉冤  上遣监察御史胡智往湖广同三司堂上公正官躬至其地询察智还奏礼等但毁船分板实非盗于是六科给事中劾奏佐等失入人死罪汭等照勘不实宜正其罪命姑宥之复谕佐等曰事固明白其幸而不死者得释若礼无辜而死于狱汝等亦动心否乎朕亦为汝惕然矣佐等皆叩首
　　○庚寅以亦力把里歪思王讨来思万户亦思马因等各遣人朝贡遣内官李信都指挥喜剌丁等赍敕往赐歪思王及亦思马因等金织彩币表里仍赐喜剌丁等二百四十余人钞绢彩币
　　○内使马俊公差还京至良乡闻袁琦事自经有司以闻  上曰此正与袁琦同恶害吾民者命锦衣卫戮其尸枭首于市
　　○辛卯免山东夏津县被灾入户逋赋一千九百六十八石济南府滨州直隶保定府易州复业之民夏税小麦二百七十余石榖二十石草五万四千三十束
　　○中官唐受以公差南京纵恣贪酷民不胜其害事闻  上命锦衣卫遣人捕至鞫讯具伏械赴南京淩迟于市枭首以示众
　　○狭西按察司奏汉中府缺知府其同知王聚刲羊置酒邀教授张迪及所属知县毕昇等求共荐已请授本府知府迪等褒称聚有实德真才海内士夫罕比乞典郡政朋比欺罔宜正其罪  上曰此亦无耻甚矣士君子患无诸己何俟求人今卑辞下气请托属官不复知有廉耻矣并教授知县悉罪之
　　○昬刻有流星大如鸡弹色赤尾迹有光起娄西南行至羽林军
　　大明宣宗宪天崇道英明神圣钦文昭武宽仁纯孝章皇帝实录卷之八十四
明宣宗章皇帝实录卷之八十五
　　宣德六年十二月壬辰朔  上省郊祀牲
　　○夜有流星大如鸡弹色赤有光起庶子东北行至北斗魁
　　○癸巳命故行在金吾后卫指挥同知宫旺子晟指挥佥事许胜子璟袭职金吾右卫指挥同知张驴儿子斌羽林前卫指挥佥事何浩子忠张寿子能俱代职以驴儿等老疾乞致事也
　　○迤北鞑靼兀南帖木儿等来归奏愿居京自效命为百户等官赐冠带金织袭衣彩币银钞鞍马有差仍命有司如例给房屋器物
　　○镇守甘肃太监王安以兰州卫军王震等藏玉石不献而私鬻于家执送至京  上曰国家以民安为宝况小人营利亦其常情何罪遽命释之○行在大理寺奏有父子与人饮强人以酒不从而子殴之至死者当其子绞罪命如律因曰酒能发君子之和气亦能激小人之暴气小人使酒未有不败者
　　○甲午赐兀者等卫女直指挥佥事苦赤等歪思王毋所遣使臣满剌哈只等彩币表里绢布袭衣等物有差
　　○命罪囚纳米赎罪时犯罪者俱发运甎赎罪行在工部尚书吴中言近无甎可运请改发纳米命行在户部礼部议杂犯死罪纳米一百石流罪减二十石徒五等三年者七十石二年半至一年递减十石杖五等一百者二十石九十至六十递减二石笞五等五十者七石五斗四十者六石三十者四石五斗二十者三石一十者减二十之半从之
　　○行在中军都督府奏太仓卫指挥徐整以运粮为名减除军粮一百一十石归己当治其罪  上曰节百家之口以足一人之欲比与士卒同甘苦者何如罪之不贷
　　○乙未狭西西宁卫禅师金□赞古鲁领占完卜舍剌藏卜等来朝贡马
　　○山西道监察御史卢睿等劾奏备御蓟州太监刘通总兵官都督陈敬蒙蔽侵欺之罪时锦衣卫指挥佥事王息归自兀良哈以驼马入关通等与息交通匿马七十四匹驼五头不以闻  上曰小人不足深责但命法司封御史奏章示之使之改过
　　○镇守山西都督佥事李谦奏山西所属缘边关隘烟墩城堡相离阔远今西缘黄河累有警报残虏多来归附而守备不足遂敕总兵官武安候郑亨以原调潞州等卫所官军一千人还山西操备
　　○内官袁琦内使阮巨队阮诰武莽武路阮可陈友赵谁王贵杨四保陈海等伏诛初巨队等往广东等处公干而以采办为名虐取军民财物事觉下锦衣卫狱究其所由皆琦指使于是籍其家金银以万计宝货锦绮诸物称是又所用金玉器皿僣侈非法皆四保与海为之法司议罪应死  上命凌迟琦而斩巨队等十人时内官裴可烈亦以贪暴下锦衣卫狱死
　　○丙申  上谕右都御史顾佐等曰宦者袁琦以其自小随侍颇称使令升太监管事辄敢恃恩纵肆欺罔假公务为名擅差内官内使往诸处凌虐官吏军民逼取金银等物动累万计致吏民含冤无诉归怨朝廷虽方面风宪之官皆畏惮之不敢以闻鬼神不容发露其事已悉寘极刑尔都察院揭榜晓谕中外凡先所差内官内使在外侵占官民田地及擅造房屋所在官司取勘明白原系官者还官军民者还军民中外官民人等有受内官内使寄顿财物许首免罪若匿不首事觉与犯者同罪自今内官内使出外敢仍前有犯令所在官司具奏治以重罪知而不奏罪同若中外军民人等有投托跟随内官内使因而拨置害人者悉处死罪
　　○  上退朝御乾清宫谕太监王瑾吴诚等曰朕即位以来念内官内使随侍勤劳恩待甚厚屡戒谕之令谨守法度勿罹刑辟永享太平其间有能小心忠谨朕待之加厚不意袁琦孤恩负德越礼犯分欺瞒朝廷受人嘱托私遣内使出外假以干办虐害官吏军民百计索取金银财物数以万计下人衔冤归怨于上朕何由知  天地鬼神共怒事乃发露琦已伏诛此非朕欲罪之杀身之祸实其自取尔等其揭榜昭示内官内使及小火者能守法事上不恃宠作威不害民取财者鬼神佑之若违法越礼惟务贪虐鬼神不佑国法不赦若先尝有过后能改悔朕亦以无过待之
　　○丁酉赐亦思把罕等处贡使宴
　　○己亥腊节赐文武群臣晏
　　○庚子夜有流星大如鸡弹色青白尾迹有光起翼东南行至库楼
　　○辛丑赐亦思把罕等处使臣迷儿阿力等五十八人哈密卫回回舍人哈三乌思藏怕木竹巴阐化王使臣剌麻藏卜伯僧人星吉领占等福余卫鞑官所镇抚土木得儿等白金彩币纱罗绢金织袭衣等物有差
　　○壬寅南京太仆寺卿赵次进卒次进浙江临海县人洪武中自学官用荐升常州府无锡县丞以捕寇功升本县知县永乐初擢福建按察司佥事还为刑部广东司郎中升广东布政司右参政改太仆卿次进有士行所至以宽厚惠下年七十而卒
　　○癸卯朝鲜国王李祹遣陪臣李藏等贡马及方物贺正旦  旌表孝子李遇中顺孙陈智及节妇陈氏烈妇向氏等十四人遇中四川安岳县人事二亲至孝亲病朝夕侍侧及卒庐墓寝苫枕块徒跣三年虽隆寒不改事闻旌其门曰孝行智河南太康县人幼丧父祖母戴母孟抚育之祖母病侍疾甚谨及卒庐墓跣足垢面不茹荤饮酒事闻旌其门曰孝顺陈氏常州府武进县民袁范妻年二十丧夫子才一岁守节不嫁家贫躬纺绩以给衣食吴氏江宁县匠陆保妻年少丧夫二子皆幼守节育孤誓不他适姚氏四川安岳县民张保妻贾氏神策卫总旗孙翔妻张氏江宁县民周称住妻李氏龙江左卫小旗弓金长妻张氏神策卫卒温讨驴妻王氏府军右卫卒田二妻顾氏神策卫卒杨公孙妻秦氏江宁县匠陈阿福妻汪氏府军左卫卒潘理妻薄氏府军右卫卒苏官福妻俱年少丧夫不嫁抚孤子奉舅姑居贫治生守志不二事闻旌其门曰贞节向氏靖州左卫卒陈均保妻均保卒自经以徇王氏靖州卫指挥王扆女许嫁指挥陶暹子纮纮以疾卒王氏曰此身已许人义当同死亦自经死事闻俱旌其门曰贞烈
　　○直隶保定府雄县奏本县城南瓦桥及月样三桥俱当往来驿路近为雨潦所坏请如旧例令保定府所属州县民备材协力修治从之○顺天府固安县械系所获强盗张旺等三人至京未获者尚十一人旺隆庆右卫千户余皆武官家人  上命付行在都察院其未获者令锦衣卫急捕召武臣谕之曰国家优待武官皆有常禄死则禄及子孙何至为强盗  太祖皇帝尝言守俸如井泉井虽不满日汲不竭强盗虽一旦苟得然当杀身岂如守尝禄可长久尔等老成旧人当严戒饬子弟家僮使守法度若有犯致罪毌谓朝廷少恩
　　○甲辰毛怜卫土官都督佥事撒满答失里等遣女直指挥佥事歹羊加等来朝贡马
　　○赐泰宁等卫都督佥事脱火赤差来指挥同知孛罗等及奉使泰宁等卫指挥同知失令等九十七人钞及彩币表里等物有差
　　○礼部侍郎李嘉子栗自陈臣父老疾致仕臣无以报效愿为陵户以供洒扫  上谓行在礼部曰朕念嘉老令致仕其子求为陵户得非虑有他役乎令有司复其家
　　○乙巳谪锦衣卫指挥佥事徐景璜及其弟千户景瑜戍隆庆卫初南京锦衣卫得系囚之脱逃者景璜与指挥使张瑛径械送北京守备襄城伯李隆以其违例不关白奏之  上遣内官李德赍敕命都察院责景璜等罪状俾戴罪还职景璜景瑜有倍慢语法司奏大不敬应斩  上谕群臣曰朕念开国元勋之孙且  皇祖母族侄岂忍加重罪姑谪戍边俾自惩庶几保全之道盖二人皆中山武宁王孙也
　　○夜月食
　　○丁未赐狭西西宁卫禅师金□赞古鲁领占完卜舍剌藏卜等兀者等卫来朝女直指挥佥事撒里乞纳等钞彩币表里袭衣等物有差○成国公朱勇新建伯李王同行在五军都督六部尚书侍郎奏进所选京卫军官姓名先是行在兵部奏外卫多缺官  上命勇等选择年力精壮才堪任事者调用至是以闻  上曰所以命卿等公选者欲其能修饬武备抚驭士卒为国家效实用如选合公道始见卿等之能遂付兵部令依所拟调用
　　○太子少保礼部尚书兼武英殿大学士金幼孜卒幼孜江西新淦人由进士擢给事中  太宗皇帝初临御简求文学之臣改翰林院检讨又简寘内阁治密务数月升侍讲  仁宗皇帝在东宫数以春秋进讲令旨称善纂十二公事作春秋要旨三卷以进永乐五年升右春坊右谕德仍兼侍讲  太宗皇帝巡狩北京及亲征北虏皆预扈从与修  大祖高皇帝实录及五经性理大全书升翰林学士仍兼谕德实录成赐金织袭衣钞币升文渊阁大学士仍兼翰林院学士扈从北征道中兵疲  上以问群臣皆莫敢对幼孜独请还师虽忤旨不悔  仁宗皇帝嗣位进户部右侍郎仍兼文渊阁大学士翰林院学士踰月升太子少保兼武英殿大学士专典内制赐大臣五人银图书其文曰绳愆紏缪喻以政务或有阙失密＜锍-釒＞以闻用此识之幼孜与焉是年冬命持节册封梁王及赵王妃洪熙元年命兼礼部尚书三俸俱支是时以法司论死罪多冤抑命与大学士三人同审录幼孜其一也  上即位之初以内艰去及修  两朝实录起复为总裁己酉命持节往宁夏册封安化真宁二王妃所过询兵民休戚还奏  上嘉纳之实录成赐金织衣文绮白金鞍马岁余得疾  上遣太医院判日往视疗竟不起  上闻嗟悼甚至遣礼部尚书胡濙赐祭赠荣禄大夫少保谥文靖敕有司给驿舟归其丧且治葬事幼孜为人简易沉默温裕有容论事必正泛爱无所忤其学该博文章和平宽厚类其为人不伐善不骛名其在朝廷论思献纳预有裨益眷遇虽隆而自处益谦名其燕休之室曰退庵临终家人属求恩泽于子正色曰君子所耻迄终清明一语不乱年六十有四
　　○戊申增设行在羽林前卫中前中后中中三千户所初御马监养马勇士及小厮三千一百余人皆隶羽林带管名虽隶而身不隶且姓名多同凡支粮赏本卫莫能稽考行在兵部尚书许廓以闻  上命设三所以专统之
　　○免直隶大名府魏内黄二县广平府肥乡广平成安曲周四县真定府新河隆平二县河间府献县徐州砀山丰沛三县去年水灾田粮二万六千四百一十四石榖草一十一万有奇
　　○己酉兵部武选郎中吕爰正九年考最当升尚书许廓言兵部方清理军职贴黄爰正自主事升郎中前后二十余年皆在武选贴黄皆其所掌又详练本司政务乞无升擢出外  上谓行在吏部曰官不数易则能修其职可升四品禄令复任
　　○升工部都水司郎中杨彬为云南布政司左参议擢监生倪宗瑾徐杰高瑢王骥陶镛姜豫刘智郑禧为行在监察御史宗瑾杰云南道瑢山东道骥狭西道镛福建道豫江西道智湖广道禧山西道党恭李秉李昇为行在给事中恭秉户科昇工科狭西道御史陈衡贵州道御史黄振亲丧服阕命改衡河南道振复本道复刘钊凤阳府通判升正五品禄窦文庄狭西长安县知县升从六品禄安珝山西武乡县主簿升从八品禄王彦晖应天府上兴阜巡检升正八品禄皆九年考最当升以其民奏乞留之故升禄俾复任调广东右参政曹曾于狭西布政司以冗员故也黜监察御史林仪凤为广西宜山县知县李鉴为山东黄县知县以才不胜任也
　　○宥掌中都留守司都督陈恭死罪发戍辽东恭在中都盗移  圜丘  方丘  皇陵墙外树植于私家盗取旧内千步廊材造楼居又擅役军士平  皇陵前马鞍山顶又盗用官木及强取所部女子为妾婢克减军士口粮二千余石强占军士田地十余顷岁役军民耕种收米麦三千余石因公歛军士白金乾没者二百余两占军士六百八十余人匠七十余人更番私役总旗杨荣尝欲告恭不法恭捕荣欧杀之虚饰文案言荣罪而取其赀财事觉  上曰人言大臣罪必审察得实乃可处置遂遣御史焦宏察之宏还奏皆实逮恭至京命公候伯都督尚书三法司掌科给事中掌道御史同鞫悉引伏  上曰恭罪至重法不可宥但念其父在  皇祖靖难时多效忠力恭亦从征有劳姑宥死杖一百戍辽东边卫仍籍其家
　　○庚戌建州左卫女直指挥同知佟塔察儿狭西岷州卫剌麻官著星吉及乌思藏剌麻沙节舍严等来朝贡马
　　○赐朝鲜国朝贡使臣李蒇等晏
　　○增置北京及通州仓命成国公朱勇拨军士用工丰城候李贤董其役
　　○遣监察御史往宁夏甘州巡视屯田水利初行在工部侍郎罗汝敬言宁夏甘州诸卫屯种全资水利多为官豪侵占农家不得灌溉兼屯军及余丁尝有公私差遣妨其农功子粒无徵请增除六部都察院堂上官二员专一往来巡视庶革其弊至是  上命都御史顾佐选御史二员往理其事  上进而谕之曰边军屯田最为切要尔往必洁己奉公毌为势要所胁
　　○降工部主事谢孚广东连山县典史孚初以淫秽得罪至是行在吏部言孚已罚役例当对品改除  上曰田野民无行人犹绝之此人尚可依品授官乎遂降典史○行在礼部奏工部右侍郎周忱父卒例应赐祭忱今奉命巡抚苏松诸郡亦应守制宜有代者  上曰祭如例忱所任重务其令驰驿归葬毕起复视事
　　○辛亥命故府军后卫指挥同知叚洪弟渶旗手卫指挥佥事于勇子能袭职府军卫指挥佥事王斌老疾命其子俊代之
　　○壬子狭西岷州卫剌麻高僧锁南金□赞竹等来朝贡马
　　○行在大理寺奏营州左屯卫百户范英往金华等府勾军得六十六人回至通州受银币等物皆纵遣之于律应绞近例罚役还职  上曰军官惟恐军伍不实卖军得不死幸矣若更还职人何所惩发赤城充军所卖之军悉追逮罪之
　　○南京光禄寺少卿李炯寺丞陶瑹有罪罚役复职炯等坐不严督属官直宿致厨子纵火焚米仓又妄以失火奏法司论炯瑹罪应徒以恩例罚役至是复职
　　○癸丑夜有流星大如鸡弹色青白有光起天钩北行至浊
　　○甲寅云南顺宁府故土官知府猛英弟盖千夫长阿里侄阿和等来朝贡马
　　○调行在羽林左卫指挥使刘全任行在府军右卫府军右卫指挥同知孙胜任旗手卫金吾右卫指挥同知胡亮任彭城卫羽林前卫指挥佥事仉英任羽林左卫忠义中卫指挥佥事扈贵任燕山右卫金吾左卫指挥佥事仲福任永清左卫遵化卫指挥佥事于忠任大兴左卫燕山右卫指挥佥事李兴任羽林右卫金吾右卫指挥佥事朱俊留守右卫指挥佥事高昇俱任金吾后卫安东卫指挥佥事杨忠任济阳卫蓟州卫指挥佥事陈敬任济州卫玉林卫指挥佥事傅通任燕山前卫
　　○命故行在府军后卫指挥佥事郜善子通袭职
　　○乙卯镇守甘肃总兵官都督刘广奏沙州卫都督困即来遣人来告饥且惧罕东西番乘虚侵之乞城其地以为固  上曰彼居沙州畜牧可以自给若能睦邻保境岂有外虞今不务此乃欲劳费中国乎遂敕广等令抚其使人以归且谕以边境士马众多今年秋成亦薄仅足自给所欲筑城待年丰议之
　　○丙辰立春顺天府官进春  上御正朝受之文武群臣行贺礼遂赐晏
　　○庚申岁暮享  太庙
　　○以明日正旦遣卫王瞻埏谒  长陵  献陵
　　○遣官祭五祀及旗纛之神
　　○免湖广长沙县复业人民一千六百七十七户所欠永乐二十一年二十二年税粮四万一十八石一斗绢三百三十三匹有奇
　　○山西汾州平遥县奏今年春夏不雨至秋早霜田榖无收民皆乏食  上命行在户部议赈之
　　○工部办事吏朱士美言徽州府织染局岁造彩叚以所属六县工匠为之每匠有三五丁七八丁多至十余丁者止一丁赴局其余亦不轮班而每岁佥点县民十一人为堂长典丝出纳又佥歙休宁二县民四百余人络丝工匠余丁苟免徭役堂长出纳之际为弊尤甚有司官吏缘是为奸民受其害无所告诉乞行巡按监察御史从公覆勘如应天府例以匠户丁多者为堂长余丁络丝庶便于民  上从之命行在工部即为勘实处置有司官吏作弊者皆治以罪
　　○是岁天下户口户九百七十万五千三百九十七口五千五十六万五千二百五十九田地四百一十八万四百六十二顷四十一亩田赋米麦三千三十万三百一十五石有奇丝一十七万八千六百六十二斤绵二十二万一千七百一十八斤绢九万四千二十七匹布一十二万九千七百五十四匹绵花二十四万二千四百八十二斤折色钞七万六千九百六十二锭有奇杂课钞四千三十三万五千六百九十五锭米麦六万三千一百三十九石有奇银五千四百四十四两铜二千一百三十二斤铁四十九万八百九十八斤布二百七十六匹监课监五百四十九万八千八百二十八引有奇折色钞二千四百五十三万三千一百七锭米六十五万八千三百三十八石绵布六万九千三百七十三匹有奇茶课茶六十一万一千七十二斤折色钞一万五千一百一十锭屯田子粒九百三十六万六千四百二十石采纳金三百四十四两银三十万五千四百五十九两水银五千七十五斤朱砂九百二斤石绿三千二十七斤雄黄二百一十七斤漕运北京米麦豆五百四十八万八千八百石有奇减免天下官田等顷税粮计米麦六万五百九十一石丝一百七十三斤有奇
　　大明宣宗宪天崇道英明神圣钦文昭武＜宀十见＞仁纯孝章皇帝实录卷之八十五
　大明宣宗章皇帝实录卷之八十六
　　宣德七年春正月辛酉朔日有食之敕群臣曰朕以菲德君临万姓夙夜孜孜钦承  天道用伸昭事今兹正旦日有食之日众阳之宗也正旦一岁之首也  上天示警厥系匪轻朕祗存惕厉用谨  天戒君臣同体所宜协恭其免贺礼尔文武群臣即诣礼部护日如仪钦哉毋忽
　　○壬戌迤北和宁王阿鲁台遣使臣也先帖木儿兀者右卫头目首勒等来朝贡马
　　○夜有流星大如鸡弹色青白有光出舆鬼西行入南河有彗出东方光芒长丈余尾扫天津渐东南行十日始灭
　　○甲子阿伦卫女直指挥同知亦省哥等来朝贡方物
　　○丙寅夜有流星大如杯色赤光烛地起梗河南行至角
　　○丁卯孟春享  太庙
　　○遣中官祭司户之神
　　○赐永和王济烺嫡子名羙坞○遣中官李贵等使西域哈烈等国敕谕哈烈沙哈卢锁鲁檀等曰昔朕  皇祖太宗文皇帝临御之日尔等恭争朝廷遣使贡献始终一心朕恭膺  天命即皇帝位主宰天下纪元宣德小大政务一体  皇祖皇帝奉天恤民一视同仁之心前遣使臣赍书及彩币往赐道梗而回近闻道路以通特遣内官李贵等赍书往谕朕意其益顺  天心永笃诚好相与往来同为一家经□生理各从所便赐沙哈卢等金织文绮罗锦又敕撒马儿罕头目兀鲁伯曲列干及卜霞儿城达失干城沙鲁海牙城赛蓝城亦力把里讨来思等处头目亦如之悉赐金织文绮彩绢并敕哈密忠顺王卜答失里忠义王脱欢帖木儿沙州赤斤蒙古二卫都督困即来都指挥察罕不花等以兵护送
　　○直隶兴州中屯卫奏去年十二月所给使臣车辆人夫之数  上谕行在兵部尚书许廓等曰使臣经过应接烦劳今东作渐近须爱惜人力其令所过之处量度节省
　　○戊辰泰宁卫掌卫事都督佥事脱火赤奏旧印为胡虏本雅失里掠去请再给授从之
　　○庚午以大祀南郊  上御正朝文武群臣受誓戒礼毕  上御斋宫命内官内使各谨斋戒如有饮酒食荤及随侍入坛而唾地者皆罪之令司礼监专紏察纵容者同罪
　　○敕缘边诸将严谨兵备凡关隘城堡烽堠昼夜不可怠忽寇至击之寇去不必穷追
　　○辛未狭西平凉卫指挥佥事哈剌苦出遣百户李能等贡马
　　○癸酉大祀  天地于南郊礼成  车驾还宫谒  皇太后毕出御正朝文武群臣行庆成礼
　　○甲戌以  郊祀庆成大宴文武群臣及四夷朝使
　　○夜月掩轩辕
　　○乙亥上元节赐文武群臣宴
　　○朝鲜国王李祹遣陪臣田时贵等贡马贺  万寿圣节
　　○镇守山西都督佥事李谦奏虏寇窃入边境官军击走之并献所斩获人口首级及马数  上谓行在兵部尚书许廓曰朕尝谓边备当严密使贼无间可乘今彼得乘间而入虽小胜抑末矣宜移文戒饬之
　　○丙子行在兵部奏兵马司巡警不严盗于都城内诈称校尉拘絷都督谭广家属劫财而去请付法司责令捕盗  上宥之令榜谕许首告如例升赏仍给犯人财产如盗能自首亦免罪匿盗不首罪与盗同
　　○哈密卫回回副千户克牙思于马黑麻等来朝贡马
　　○行在户部奏去年武进伯朱冕等运粮十五万石往独石后因冕奏停止未运四万六千四百余石今天气渐暖请遣京卫军士运之并运今年十五万石  上从之命冕总督都督韩僖副之
　　○夜东北方云阴有雷
　　○丁丑赐朝鲜国陪臣李藏等毛怜等卫女直指挥佥事歹羊加等彩币表里等物有差
　　○遂安伯陈英卒英祖志四川重庆府巴县人从  太宗皇帝靖内难积功封遂安伯英初袭故父春之职为燕山中护卫指挥佥事及志卒遂袭伯爵屡从征漠北后充总兵官镇永平山海宣德元年召还掌前军都督府事总右掖军操备复镇蓟州山海五年往独石云州赤城永宁筑城堡及还总右掖军馈运边粮至是卒赐祭命有司治葬如例英为人爽闿然在永平恣其贪酷人忿怨之
　　○戊寅赐建州左卫女直指挥同知佟塔察儿狭西岷州卫僧锁南金□赞竹剌麻官著星吉乌思藏剌麻沙节舍严等钞彩币表里纻丝袭衣有差○狭西行都司土官都指挥佥事李文奏昨西番阿吉簇大国师吒思巴领占指挥同知星吉儿加等言洪熙元年领本簇剌麻阮丹汪东锁南藏卜等军随会宁伯李英至安定卫雅令阔之地讨叛寇多所斩获其有功者今皆升赏阮丹汪束锁南藏卜之功当为首而吒思巴领占不为陈奏二人不得与恩恚恨率所部亡入肃州盐池境欲相讎杀今渐悔过复回居摆通川乞宥吒思巴领占不奏功状之罪加恩二人俾仍管番民办纳差发  上曰有功必赏朕所不吝彼独遗其功安得不生讐怨命所司升赏如例
　　○福余卫都指挥安出等奏保本卫故指挥使晃火儿子孛罗帖木儿袭父职及头目都鲁秃脱欢义儿歹里罕兀失哈剌帖木儿脱脱木儿忙哥脱脱不花俱为本卫指挥佥事孛罗答不歹脱脱俱为泰宁卫指挥佥事悉从之
　　○夜有流星大如碗色青白光烛地起中天北行有声如雷
　　○己卯  上以内官袁琦奸贪害民既诛之敕天下诸司曰朕恭嗣  祖宗大位夙夜寅恭不遑暇逸诚以天下者  祖宗之天下军民者  祖宗之军民军民安则天下治天下治而后有以仰副  祖宗付托之重爰自临御以来惟以安人为心而内官监大监袁琦随侍日久肆其狡险欺慢朝廷假干办公务为名朦胧奏遣内官内使在外凌辱官员毒虐军民恣肆贪残赃秽狠籍金银以千万计人不聊生所在有司坐视民患徒怀兢惕默不敢言  天地不容神人共怒发其罪恶已敕法司榜示天下尔等其体朕恤人之心务隆绥抚民者国之本也代天理民者君为国安民者臣尔等勉之必使军民皆安于下而无叹息愁恨之声庶几尽尔等之职不负朕委任之意尔等勉之
　　○乌思藏束藏剌麻琐南藏卜等来朝贡马
　　○庚辰命行在刑部都察院进士分鞫狱囚旧制进士于各衙门观政不佥署文案至是都察院右都御史顾佐言永乐中尝命进士于刑部都察院理刑今欲仍令与御史郎中主事分理庶几谙练从之
　　○敕甘肃总兵官都督佥事刘广等曰瓦剌顺宁王脱欢屡遣人朝贡虽其意勤然虏情多诈安知数数往来非窥觇欲有所为乎宜严饬兵备不可怠忽
　　○赐朝鲜国及迤北和宁王贡使宴○辛巳詹事府少詹事兼翰林侍读学士曾棨卒棨字子棨江西吉安永豊县人永乐甲申进士第一授翰林院修撰时  上向用儒术命选新进士二十八人进学文渊阁以棨为首命光禄给朝夕膳月赐灯烛费使进于文学每燕闲召试棨率居第一必有赐赉修永乐大典命为副总裁进侍讲与修  太祖皇帝实录书成赐金织袭衣钞币进升侍读学士  仁宗皇帝嗣位升左春坊大学士仍兼翰林读学士  上即位优礼益厚赐宝带修  太宗  仁宗实录成赐金织袭衣文绮白金升詹事府少詹事仍兼翰林侍读学士棨素有痰疾一日群臣班列奏事棨疾作遽退  上遥见之特免朝参越数月疾加命医视疗竟不起临终神色不乱自为赞以遗素所厚者讣闻  上恻然遣礼部侍郎章厂赐祭赠加议大夫礼部左侍郎命有司治坟茔给舟归其丧棨为人温雅英迈喜推荐士士穷流落不偶者多赖以济学博才赡为文章沛然莫御无间贵贱幽远求輙应之诗文布于四方善行草书得者咸贵重之卒年六十一
　　○壬午敕大同总兵官武安侯郑亨发军士三千五百人委都指挥许斌领赴长安岭宣府总兵官都督谭广发军四千人委都指挥毛翔领赴赤城俱听武进伯朱冕等总督粮运
　　○免山西徐沟县去年水灾田粮一千三百二十七石有奇榖草二千六百五十四束赐云南顺宁府故土官舍人猛盖阿和等钞
　　○行在都察院右都御史顾佐言往者监察御史高举巡按四川  三司及行都司文牍数目十不及一复差御史马骏追究今骏言四川布政司递年所奉六部文移止付各房勘合科不立案检是以无从稽考经历王徽等已问罪布政使甄实左参政康庆右参政田衡左参议李敩俱合逮治  上曰方面大臣承流宣化案牍本经历之职今徽既受罪姑宥实等
　　○万全左卫指挥使王祥奏本卫地临极边分兵守御各隘传报声息惟资信炮在库者俱已支用乞再关给  上命工部以炮五百遣官军送万全给之○右军都督同知杨泽卒泽保定府定兴县人起卒伍从  太宗皇帝靖内难以功累升山西都指挥佥事永乐二十年扈从北征升右军都督佥事洪熙元年升都督同知至是卒讣闻赐祭加赙赠命工部治葬事
　　○癸未狭西文县阳汤速南等簇番僧令占伯药中尖尖等来朝贡马
　　○赐迤北和宁王使臣也先帖木儿及兀者右卫头目首勒等彩币表里绢帛有差仍遣都指挥佥事曹者赤帖木儿等赍敕及彩币表里赐和宁王阿鲁台
　　○思南府奏所属水德江长官司其地山溪陡峻无田耕种止办户丁折银粮三十八石有奇近岁疫死者六十余户粮额末除皆见存之民代纳又以钞法不通市镇铺店亦如例徵钞岩洞深阻商旅不至市无交易皆受佣外境办钞输官夷民艰难乞蠲免前项米钞  上命行在户部具免之
　　○甲申特升安定卫指挥同知果脱卜花为本卫指挥使初官军征曲先叛寇果脱卜花为向道有所擒获具招抚番人复业事平论功升赏例以斩馘为上而果脱卜花止生禽贼一人于例不应升数自陈其指示招抚之功居多而都督佥事史照亦为奏请行在兵部尚书许廓执奏以为例不应升  上曰不闻萧何发纵指示之功居诸将上乎彼为向道且有功何得不升无拘常例遂升为指挥使仍赐敕嘉劳之
　　○设广宁苑初狭西苑马寺言开城县境乃长乐监所属故广宁苑牧地先已给降印信以无马未设苑治今其牧马凡四千三百七十匹令百户何通提督请开苑以原降印信与通署掌  上命行在吏部复设苑别选官掌印理事
　　○乙酉监察御史邓棨巡按直隶苏州诸郡岁期当代苏之属县里老粮长二千余人言于巡抚侍郎成均云棨处事安详理刑平恕除革奸弊军民安业乞仍留巡按一年均以闻上从之
　　○狭西按察佥事林时言二事其一洪武中天下邑里皆置申明旌善二亭民有善恶则书于此以示劝惩凡户婚田土斗殴常事里老于此剖决彰善库恶最是良法今各处亭宇多废民之善恶不书无以惩劝凡有争斗小事不由里老辄赴上司狱讼之繁皆由于此请兴举旧制庶几民风可厚狱讼可省其二文武并用长久之术故武臣子弟不可不知书今天下军卫亦有开设学校者而未设之处尚多臣愚以笃卫所在诸府州县者宜令武臣子孙及旗军俊秀子弟皆令入学读书每五日一辍书习武艺果有成效皆许出身如是则皆知忠孝之道备文武之才庶几国家得人为用  上曰此皆旧制所司即申明之
　　○丙戌  上念即位以来四方番国皆来朝贡惟日本未至遂命内官柴山赍敕往琉球国令中山王尚巴志遣人赍往日本谕之敕曰昔我  皇祖太宗文皇帝临御之日尔日本先王源道义能敬顺  天道恭事朝廷是以朝廷眷待弥厚朕今绍承  皇祖之志广一视同仁之德特敕谕王王其益顺  天心恪遵尔先王之志遣使来朝朕之待尔一如  皇祖之待尔先王非惟一家一国受福于无穷且使海滨之民皆得以永享太平之福尔其钦哉○安定王亦攀丹遣指挥果脱不花阿端等卫指挥同知真只罕来朝贡马
　　○行在户部奏赵王高燧已薨岁禄三万石请停止  上曰此王国世禄王薨有子将嗣封岂可停禄给之如旧
　　○丁亥迤北鞑靼买来的小泄等来归奏愿居京自效命买来的为指挥同知小泄为副千户纳哈赤脱脱卜花等七人为百户所镇抚赐冠带金织袭衣彩币银钞绢布鞍马有差仍命有司给房屋器皿等物如例
　　○福建布政司右参政彭慎有罪谪充驿夫慎往汀州府清理军伍受赂事觉故谪之
　　○行在中军都督府奏凤阳中卫百户何清有罪遇赦赴京谢恩遂往山西翼城县间居矌职三年请治其罪  上曰居官食禄当夙夜勤励而放旷若此令执而罪之○戊子以河南卫辉府新乡县吏郭瑄为南阳府鶆路镇巡检时县有强盗劫掠民财瑄以计擒获送京  上曰捕强盗湏捐躯命乃可得吏能如此宜旌之遂赐钞授以巡检使专捕盗
　　○嘉兴府知府齐政言嘉兴等县所徵税粮上中户今纳于行在光禄寺及临清徐州淮安下户及官田重租今纳本府及海宁乍浦诸卫所臣观下户多贫官田租重屡有逋负致军食不充而况海宁乍浦地皆濒海北承法司移文凡浙江布政司有犯绞斩应纳米赎罪者令输于准安仓路远末免多负前苏州府罪囚应纳米者承户部移文令输于本处仓乞准此例俟储积有余仍输淮安又言律有家人共犯坐其尊者妇人有犯坐其夫男比者奸民欲复私讐挟取财货輙造虗词诬人父母兄弟子侄妇女及与逮对枉直虽明而善良者已被其累乞敕法司有告及父母兄弟子侄妻女者惟十恶重罪则并逮余俟审鞫既明事有连者然后逮问如此则奸计不行而善良得安俱从之
　　○夜有流星大如鸡弹色青白尾迹有光起勾陈北行至华盖复有彗出西方十有七日始灭
　　○己丑赐阿伦卫女直指挥同知亦省哥等彩币表里等物有差
　　○重建大兴县平津闸修通州羊营闸桥时平津之水冲闸堤岸皆圯羊营者輗运所经之路桥坏已久行在工部以闻故有是命
　　○命指挥同知真只罕掌阿端卫事指挥佥事卜答兀副之真只罕者本帖儿谷人其故父琐鲁丹初授阿端卫指挥佥事尝为曲先卫贼首散即思所胁劫掠使臣及朝廷调军征剿锁鲁丹惧罪远遁失其所受印朝廷知劫掠非其本心遣人抚谕之真只罕乃引部属还处帖儿谷至是来朝贡马自陈阿端旧城乃回回之境去帖儿谷尚一月程难于朝贡乞移置本土为便时镇守西宁都督佥事史昭亦以为言从其徙仍给卫印赐玺书抚谕之
　　○强盗王斌等伏诛斌济阳卫指挥佥事其妻都督谭广表侄广往镇宣府斌结京民之无赖者九人诈为校尉乘夜入广家言广失机有旨籍没尽系其家属闭诸外室劫赀物以去至是行在锦衣卫百户陈俊朱喜等廉察执之悉得所劫赀物以闻斌等具伏特命凌迟于市籍没其家俊喜皆升副千户余旗校俱升一级
　　大明宣宗宪天崇道英明神圣钦文昭武＜宀十见＞仁纯孝章皇帝实录卷之八十六
　　大明宣宗章皇帝实录卷之八十六
　大明宣宗章皇帝实录卷之八十七
　　宣德七年二月庚寅朔云南鹤庆军民府土官千夫长高英弟山等来朝贡马
　　○巡按广东监察御史陈汭奏广东海洋广阔海寇屡出为患往者调遣官军五千人海船五十艘出海巡捕二十余年多被漂没无益警备请如福建设立水寨于潮州碣石南海神电广海雷州海南廉州八卫海道冲要之处官军操舟就粮守备每寨用指挥一员督之仍委都指挥一员总督以备寇且整饬腹里诸卫官军以备应援  上谓尚书许廓曰凡事虽有变通然亦不可不慎官军巡海已非一日令欲立水寨未知果利便与否宜令广东三司及巡按御史定议以闻
　　○辛卯  上谕行在刑部都察院大理寺臣曰今天气和煦万物发生之时尔法司其具系囚情状以闻朕亲阅之
　　○广西龙州土官知州赵仁政遣族人赵福盛等贡马
　　○壬辰  皇后千秋节文武群臣命妇行庆贺礼
　　○免山西长子县逃民五百三十三户宣德二年至六年税粮五千二百一十石草六千三百三十余束
　　○甲午  上亲阅三法司所进系罪囚状谕之曰凡强盗人命白昼抢夺伤人不宥迻截实封监守自盗宥死杖一百戍辽东受枉法赃常人盗仓库钱粮诬告人致死纳米赎罪不能纳者罚输作徙递减一年纳米赎罪不能纳者罚输作徒一年者减从杖纳米输作凡纳米输作毕各复职役笞杖皆宥之若该追钱粮等物及为用银追罚钞未完者俱减半其中有覆勘并待对未到能自服罪及见问未完即为审录皆准此例是日决遣千余人
　　○乡宁郡主薨主代王之女嫁仪宾范钦遣使赐祭命有司治葬事
　　○赐狭西平凉卫指挥哈剌苦出所遣百户李能等钞彩币表里有差
　　○北京行太仆寺奏宣德六年军民孳牧马骡驹凡五万二千四百九十七匹
　　○乙未四川平夷长官司女土官王氏遣通事刘胜来朝贡马
　　○赐哈密卫回回舍人马黑麻等及乌思藏束藏剌麻锁南藏卜等彩币表里等物有差
　　○玄城卫女直舍人恼答来归奏愿居京自效命为副千户赐金执袭衣彩币钞布仍命有司给房屋器物如例
　　○贵州总兵官都督萧授奏初安隆长官司土官孙岑俊及头目郎瑛聚众攻围慕叱寨有敕令招抚已同广西总兵官都督山云各委官抚谕今皆顺服各守疆界不敢为非  上曰蛮夷当宽抚之但得其则已不足深究也
　　○丙申行在礼部侍郎章敞等使安南还权署安南国事黎利遣使阮文绚等奉表随敞等来朝谢恩贡金银器皿及方物
　　○丁酉以明日  万寿圣节遣卫王瞻埏谒告  长陵  献陵
　　○遣少傅兵部尚书兼华盖殿大学士杨士奇释奠先师孔子
　　○建州左卫土官都督佥事猛奇帖木儿遣弟指挥佥事凡察等贡马及方物
　　○赐狭西文县阳汤速南等簇番僧令占伯乐中尖尖等钞彩币表里等物有差
　　○戊戌祭  太社  大陵
　　○遣官祭先农  万寿圣节  上诣奉先殿行礼  皇太后前上寿毕出御正朝受贺赐文武群臣及四夷朝使宴
　　○是日雨先是天久不雨  上恐妨农耕孜孜在念以际  社稷居齐殿存心默祷至是祀礼告成阴云四合大雨竟日田野沾足  上以神明感格喜而赋祭社稷承甘雨歌曰茫茫寰区天赤子  天与  祖宗同付畀万机之暇予何营一念惓惓在民事春风布和二月初农家举趾趋菑畬河水融泮土膏润发育湏承天泽敷是时国典方祈岁先社先农致禋祀端居斋祓豫对越交合神明在精意东方未曙霞彩红鹁鸠聚啼烟树中寒威微微作料峭云气冉冉浮空蒙甘雨从朝过日夕大地涵濡深满尺蔬畦垄麦望连延一夜青青总春色闾阎畎亩人情好好语相传遍行道今年豊稔定可期家室欢娱共相保民惟邦本著圣经民心有喜予心宁鞠躬荐祼感神惠碧天湛湛昭华星红烛成行照金节叠鼓清萧导还阙民欢神格嘉庆多舒兴一题甘雨歌
　　○己亥顺天府奏本府乡试额取举人五十人乃与江西角□羊额同切缘京师监学天下人才所聚各处儒士亦有就试者乞如南京应天府额取举人八十人庶广进贤之路从之
　　○谪监察御史王宝戍辽东宝往福建监银场擅役民歛财发人冢墓以建佛寺事觉行在三法司以闻  上命谪戍辽东边卫
　　○辛丑命行在右军都督佥事致仕郭志子谦袭江淮卫指挥使
　　○赐安定王所遣指挥使果脱不花阿端等卫指挥同知真只罕等钞彩币表里等物有差仍命果脱不花等赍敕及彩币表里归赐安定王亦攀丹
　　○昬刻月犯轩辕玉女
　　○壬寅朝鲜国王李祹遣陪臣柳殷之等来朝贡方物
　　○赐云南鹤庆军民府土官舍人高山广西龙州土官族人赵福盛等钞有差○四川播州草塘安抚司所属谷撒等四十一寨蛮长个常徒等作乱聚众二千余人将攻牛场乾溪等堡事闻敕总兵官都督陈怀遣人抚谕如其不从发兵剿之
　　○癸卯襄府长史司奏本府未建社稷山川坛场请于潭府旧坛行事  上曰坛场虽旧苟致其洁清而将之以诚神必享之命礼部如其请
　　○给衍圣公孔彦缙符验勘合俾朝觐往来皆得乘驿
　　○行在兵部奏直隶真定等七府及应天滁和等府州宣德五年孳生马驹凡六万五千八十一匹及德州左卫马一千四百一十五匹缺军牧餋请给顺天等八府民及直隶淮安等府新编民丁从之
　　○行在礼部奏比者太医院举荆州府江陵县民张文玉充医士令遣送至京今本府言文玉九十九岁两目昬翳其子纯任南京监察御史文玉已受封乞免遣送上曰此人已百岁纵有技能亦应优恤况受朝廷封命乎其令有司常加存问
　　○湖广施南宣抚司忠路长官司奏盘顺峒长向墨杓耸为仰墨施前虎备等所杀下散毛纳主峒土民驴拔送为田大旺送等所杀悉虏掠人口家财请罪之  上命都督萧授及湖广三司巡按监察御史体覆事实就禽治之追所掠之物给还仍角□羊凶徒赴京
　　○昬刻有流星大如杯色青白有光出游气南行至浊
　　○甲辰沙州卫都督困即来奏去岁旱灾今部属皆乏食乞垂赈济  上语行在户部臣曰救灾恤患朕固不吝然劳内以事外亦非吾所欲遂敕困即来于肃州受粮五百石命总兵官都督刘广等给之
　　○山西按察使张政卒政直隶广德州人由进士擢监察御史巡按山西持身砺行政声卓然遇事辄言不避权要升按察使风纪益振及是卒时论惜之
　　○乙巳赐朝鲜国并瓦剌阿端等处贡使宴
　　○赐四川平夷长官司通事刘胜等钞彩币表里等物有差
　　○丙午修南京  太庙  社稷殿宇墙垣命襄城伯李隆及工部董之
　　○调锦衣卫带俸指挥佥事刘全任永清左卫
　　○作大同缘边屯堡军士房舍从总兵官武安侯郑亨奏也
　　○丁未赐行在礼部尚书胡濙宴于本部以二考奏最也
　　○行在兵部奏辽东宁远卫左千户所以一百户官军煎盐给军食右千户所以一百户官军炒铁供军器请铸印颁给从之
　　○交阯人陈乏初授巡检有罪谪为民至是奏乞复职  上谕行在吏部臣曰法以加罪用法必湏公宥此人何以示公勿听
　　○戊申复监察御史金濂官先是浙江崇德县贼首平康杀人劫财命濂督捕康脱走瀇坐失贼免官仍仍命往捕濂竟获康及其妻子至是悉械系至京  上命诛康而复濂官
　　○命东宁等卫千户李钦等赍敕往建州招谕
　　○赐朝鲜国陪臣柳殷之田时贵等彩币表里及金织纻丝袭衣有差
　　○甘肃总兵官都督刘广奏甘肃与西番北虏为邻其人时有归附者今赤金家古卫鞑人祖失加卜等三十四人以驼马牛五百六十余头来归若悉留在边恐难防制  上谕行在兵部尚书许廓曰边城不可聚此辈京师亦非处此辈之地况西北之人皆利于畜牧今后有来归者令于平凉凉州择便地处之亦勿致其失所也
　　○庚戌复命工部右侍郎罗汝敬往陕西总督税粮屯种及刍粟出纳河渠等事敕谕之曰凡此众务必湏区画得宜人不劳困尤在敷宣德意抚恤军民扶植良善遇有诉讼重则付三司或巡按御史究治轻则量情责罚或郡县治之若有包揽侵欺盗卖粮草及沮挠屯种占据水利者不问内外官及权豪势要具以上闻其有便民之事亦具奏来尔湏秉公正励廉洁勤谨详明夙夜无□忄角羊□无暴无刻庶副朕委任之重如或不谨于尔有罚钦哉
　　○赐建州左卫土官指挥佥事凡察等钞币绢布有差
　　○行在户部奏陕西边卫折收米例时陕西按察司佥事林时言甘州诸卫官军俸粮皆于兰县凉州卫二仓收西安等府税粮供给有司因其路远止徵布绢就近籴米上仓每石有徵布七八匹至十匹者而纳米之费实不过三四匹余皆为总运之人所侵其甘州等卫俸粮于凉州关凉州等卫于兰县关往回千余里守墩哨了军余不得往关多于豪家举贷一月所淂仅二三斗所以军士愈贫饮食不给今甘州各卫已设仓官乞将各处税粮半徵米半折布绢丝绵分运各卫米货兼支输送虽远而省费亦多  上命行在户部议请从所言每十分徵本色四分折色六分其布绢丝绵折米之例每匹大绵布六斗小绵布四斗大绢一石二斗小绢七斗大三梭布一石五斗小三梭布七斗其布绢务皆坚密每斤生丝一石绵一石绵花绒二斗从之
　　○云南总兵官太傅黔国公沐晟乞奔母丧遣敕慰谕之曰得奏孝子之痛诚难为情但朝廷委乡一方重寄未可辄离其强节哀勉任国事盖尽忠为孝大臣君子从古皆然卿其勉之已命礼部具仪物自初丧至祥禫皆赐祭工部遣官营葬事卿之家务亦有驸马都尉昕维持可无顾虑惟一志于公以副任托
　　○夜有流星大如碗色青白光烛地出天关旁西行至浊
　　○辛亥命行在刑部右侍郎樊敬往同平江伯陈瑄工部尚书李友直查理缘河漂失竹木时缘河所运竹木漂失者军民多私取之  上闻之曰此皆取自深山劳费不赀朝廷不得用而为奸人之利岂可不宄于是命敬往又戒其详慎毋事烦扰
　　○复抚宁等六卫指挥千百户陈玉等官初玉等坐所管军逃逸降职千百户至有降卒伍者后有旨尧降止依洪武中例罚俸故玉等皆得复其官
　　○命故府军前卫指挥使徐震弟鼎金吾左卫指挥佥事杨胜子兴王庆子福山俱袭职金吾前卫指挥同知丁亮子荣府军前卫指挥佥事刘敬子全俱代父职以其父老疾乞致仕也
　　○遣舍人祁成赍敕谕安定卫都指挥佥事桑哥赐之金织彩币答其贡马也
　　○云南都司奏宁远州土官知州刀吉罕比为交贼所攻乞援三司议拟调官军六千委都督沐昂率领赴之  上遣敕谕昂曰蛮夷谲诈未可轻信往者尔兄南征尝调宁远土兵七千竟无至者而阴助黎利为逆今之所言或其自讐杀未可知何得轻动官军为蛮夷远役宜察其实以为进止
　　○夜有流星大如杯色赤有光起参南行至游气
　　○壬子建州左卫千户住出等来朝贡方物
　　○癸丑命行在兵部右侍郎柴车都察院右佥都御史凌晏如通政司右通政徐琦翰林院侍读苖衷等清理军职贴黄  上谕之曰清军贴黄  祖宗时最为重务盖武臣百死一生致军功得荫及子孙不清理或有冒滥则有功者屏弃无功者反受利矣尔等宜致详慎不可怠忽○置万全都司龙门卫经历司经历龙门守御千户所吏目各一员
　　○行在户部奏太原府阳曲县民地二十三顷已为广昌王坟域请免其税粮从之
　　○监察御史李得全等劾僧录司右觉义大旺于庆寿寺擅创楼阁擅披剃军民子弟隐匿亡赖人冒僧籍纵寺僧贪饕淫秽请寘诸法  上命锦衣卫执大旺等付都察院鞫之
　　○甘肃总兵官都督刘广奏比奉敕遣都指挥同知印铎同西宁卫土官都指挥佥事李文等往甘州白城山招抚西番阿吉簇逃徙番民七百余帐还居野马川今千户他里巴言头目朵里只领真等六十余帐逃往赤斤俺官搬卜等三十余帐逃往肃州仙人坝俱是土官管属番民请仍敕李文招抚  上曰彼皆外番何湏朝廷下行其事止令广移文谕之广又奏初西番邀劫朝使命臣追理臣不敢不用心但番寇劫掠是其常事乞勿深究  上谕尚书许廓等曰邀劫朝使岂可以为常事自古寇患常起于细微今广欲餋痈长疽矣尔移文诘之令具实对
　　○甲寅设保德州守御千户所时镇守山西都督佥事李谦奏保德州治逼临黄河正当边境要冲每至河冻则驱缘河居民依山入堡其远有百余里者民甚苦之州旧有城堕坏已久若修筑置军屯守则边备可固居民亦免迁移  上从之命行在工部以时修筑仍谕行在兵部设守御千户所属山西都司以镇西振武鹰门三卫带管山西护卫官军八百五十余人实之
　　○赐圆净禅师阮丹汪束银钞彩币表里等物初会宁伯李英往讨安定曲先阮丹汪束从行尝有功英言于  上遂升禅师命陕西行都司土官都指挥佥事李文赍赐之
　　○晓刻月犯填星○乙卯调陕西都指挥佥事徐谅于四川都司
　　○复赵浚吴县县丞先是苏州府知府况钟奏浚阘茸无能起送至京吴县民千八百余人诉于巡抚侍郎成均周忱言浚守法奉公处事安详招抚逃民率皆复业凡朝廷买办物料禁革包揽不敢多科扰民况本县钱粮浩大路当冲安浚善治繁剧不惮劳苦有爱民之心绝贪虐之毙比因本府经历传得有求于浚不从又欲取于粮长浚禁不与得愤恨以他事譛于知府故言其无能均忱以闻命巡按御史覆实果如民言故命浚复职而寘得于法
　　○镇守洮州卫都指挥使李达奏思曩日簇番民盻舌搠尔节强掠本簇人畜杀千户搠尔结臣今入番收马请治其罪  上谓行在兵部臣曰番民杀部长是无上下之分不治则纲纪隳矣当处之有道不废法亦不激变乃为得宜尔其以朕意谕之
　　○丙辰以明日清明节遣卫王瞻埏祭  长陵  献陵
　　○丁巳行在兵部尚书许廓言教场训练士马大营右哨则豊城侯李贤神机营右哨则都督冯斌二人俱遣提督盖仓缺官总督  上曰训练是重事仓廒亦不可缓令李贤冯斌日更番提督庶两不误
　　○戊午命大兴左卫指挥佥事孙旺总领五军将军操练
　　○云南宁州土官知州禄庆湖广散毛宣抚司副使黄敬瑄遣把事覃忠等来朝贡马
　　○行在工部奏河东盐池堤防雨潦颓坏请如例以旁近□县民修筑  上曰盐利虽资国用今农事方兴姑俟秋成筑之又奏北京及通州增置仓廒历久未完今漕运将至无所置顿请增军夫八千人助役从之
　　○巡按山西监察御史林英奏太原府石州宁乡临祁清源等县平阳府大宁河津永和三县汾州介休县民因灾伤乏食已委各府县官于本处官仓支粮计口给济
　　○己未行在兵部奏先二次请理军伍中有事故未明勾取未到者今复造册请再遣官清理且以新定事例二条俾通前例行之其一清理军伍官到处令各卫所取勘先次收到清出远年迷失等项并二千里外带操军士数内但有在逃者各督有司里邻人等拘提到官依律的决差人押角□羊原卫所着役如里邻人等仍前窝藏不挐依原定榜例问断其二各卫所先收附近带操军士仍旧收操今次清军官到彼若有比前捏故回申军丁自首改正与清出年远迷失纪录出幼军丁俱存留附近卫所收操其余各都司卫所见勾逃故等项军丁不分卫所远近炤旧仍角□羊原卫所着役军卫有司朦胧擅收脱放者依律究问  上曰军伍当清若果户绝勿累平民大抵深刻之徒妄意朝廷在于得军展转牵连累及良善遂使诉讼纷纷不知军与民皆国之根本朕抚视如一未尝有偏今宜谕以朕意是是非非务尽至公不可枉滥于是遣大理寺少卿柴震寺丞艾良太仆寺少卿孙璧及御史给事中郎中员外郎等官分诣各处
　　○总兵官都督谭广奏昨奉敕旨发万全兵往烂柴沟等处助大同戍兵修筑营堡今大同当调官军三千五百人与万全兵同赴赤城运粮臣请增拨万全兵如大同之数而令大同应调者自于本处就近供役俱省劳费庶几两便从之
　　○巡按贵州监察御史陈斌奏贵州所属治古答意及湖广所属筸子坪梗化生苖累律劫掠铜仁乌罗等府及五寨等长官司民被其害不能安业总兵官都督萧授尝设二十四堡环其地以守之人力既分卒难捍御今又四出劫掠杀清浪卫守堡所镇抚叶受势益猖獗而都督萧授及备御都指挥张名怙不为意臣闻生苖之地不过三百余里正在服化苖民之中乞别遣良将与授以湖广贵州官军土兵四面攻之必可殄灭  上语行在兵部尚书许廓等曰蛮人虽务劫掠若防守严密安能为患何至便兴兵殄灭天地生物虎狼蛇蝎何所不有岂能尽灭之但当慎防而已且彼虽蛮夷亦好生恶死宜令授及贵州三司差人抚谕使改过目新如有不悛发兵剿之
　　大明宣宗宪天崇道英明神圣钦文昭武宽仁纯孝章皇帝实录卷之八十七
　　大明宣宗章皇帝实录卷之八十七
　大明宣宗章皇帝实录卷之八十八
　　宣德七年三月庚申朔敕谕行在五府六部都察院等衙门朕以菲德恭膺  天命嗣承  祖宗大统夙夜惓惓思付托之重夫君国之道保民为要当春时和万物发生顾念兵民有未得所者祗体造化之仁爰敷怀保之政庶几下人蒙福而有以仰答  天与  祖宗之心凡尔群臣宜同朕志合行庶事勉务钦承一近年百姓税粮远运艰难官田粮重艰难尤甚自宣德七年为始但系官田塘地税粮不分古额近额悉依宣德五年二月二十二日敕谕恩例减免中外该管官司不许故违一各处有军民人等积年逃聚山林者本皆朝廷赤子其原盖因所司不能存恤肆行贪暴故不得已为偷生之计丧其家业无所依归甚可怜悯令悉宥其罪即令所在府州县官用心招抚令归复业有不愿归本乡者听于所在有司附籍为民给与荒闲田地为业免差役三年有司厚加抚恤以副朝廷矜悯穷民之意官吏里老敢有违者罪之一各处逃移人户自宣德六年四月以后复业者其中系工匠站灶等役有司毋辄勾扰自复业日为始免其差役一年待一年之后生计已成方令赴役一各处税课先因□贾阻滞钞法加倍罚纳今钞法颇通除正额外倍罚之数以十分为率减其三分塌房减五分南北二京不在此例俟钞法流通再行定拟一湖广广西浙江□税鱼课办纳银两者自宣德七年为始皆折收钞每银一两纳钞一百贯一军民有负欠宣德五年以前桑穰柴炭芦苇者悉皆蠲免一在京在外军官旗军有为事停止俸粮者仍旧支给一在京在外卫所军士有阵亡伤故失陷及溺水等项在营有母妻寡居无依倚者所在官司每月给米三斗赡之终身若原籍有丁勾取至营者住支一在京各衙门军民工匠有为事锁镣常川做工者悉宥其罪免锁镣如旧做工再犯治以重罪一自宣德五年以前军官总小旗有为事罢职役发总兵官处立功者悉复职役仍于立功之处听总兵官调用原任都指挥以上兵部查勘具奏定夺真犯死罪发充军者不在此例其宣德五年以前军官旗校军人犯罪见纳米做工运砖未完者悉宥之令复职役一自宣德五年以前军民有负欠种马当陪赎者如秋收豊熟去处令纳米陪偿每马一匹纳米十石就所在军民官仓输纳非豊熟去处听于今年秋收后纳米陪偿一在京军马数多供给浩繁军民转运艰难户部兵部会官计议长策而行务在公私两便一太医院医士有年七十之上及七十之下笃废残疾者送礼部覆勘是实放回为民有户丁谙晓医药者留一丁在京应役太常寺光禄寺厨子亦准此例一缘边军士职专备御近年多有投托总兵镇守等官作家人及被役使种田生理等项有一官占用数百人者兵部即出榜禁约巡按监察御史按察司官时常巡察违者具实奏闻一在外文武衙门大小官员有贪虐无耻蠹政害法致军民受害者巡按监察御史按察司官从公考察具实来闻以凭黜罚果廉干循良能为军民兴利除害者亦具名闻以凭奖劳若徇私紏举不公者罪之一布政司按察司官及知府知州得其人则民安非其人则民受害吏部往往循赀升授不免贤否混淆自今布政司按察司官及知府知州有缺吏部行移在京三品以上官举保及布政司按察司堂上官连名举保必取廉公端厚识达大体能为国为民者吏部审其所保果当具名奏闻量授以职后犯赃罪并罚举者凡所保授官员如或有人指告其罪法司必先取问干证明白然后具奏提问今后各县知县吏部亦湏选用得人不得一概滥授一吏部近年每奏选官其间吏员冠带率数百人虽是循用旧章亦当严加简择今布列群县道理不通者有之文移不谙者有之贪污鄙猥比比皆是求其才用百无二三以望理民其何能济自今吏员三考满吏部通引于内府会同六部都察院翰林院堂上官出题南北类试锦衣卫堂上官监察御史六科给事中监试考其义理粗晓行移得当书札不谬者授以职事考不中者罢归为民一袭爵侯伯悉令属成国公提督操练不许懒惰庶几朝廷得用亦不隳其祖父之功凡在京各卫袭职幼官年未及二十者毋令管军听差亦俱属成国公操练一各处有文学才行卓然出众之士自二十五岁以上令所在有司举保送赴京师选用一军民之中有智谋材勇精于武略者令中外文武臣僚询察举保赴京选用一唐虞之世罚不及嗣自洪熙元年五月以前犯罪典刑者已屡经赦宥其子弟果有才行文学者听保举选用惟犯谋反大逆典刑者其子弟不在选用之例一学校所以教养贤才为国之用学官宜严训诲有司宜勤劝励风宪官时常考察务臻成效一天下祀典祠坛常湏洁净或有损坏所司随即修理庶几神用妥灵人用获福一比来京畿屡有盗贼锦衣卫常差官校于京城内外分派地方令昼夜巡捕如所分地方内被盗不即擒获者所差官校及该管兵马司官一体论罪兵马司仍常严督巡警铺不许怠慢
　　○命南京户部左侍郎郝鹏致仕鹏山西徐沟人由户部检校升郎中再升湖广参政召还升侍郎鹏淳谨有才居官能勤至是年逾七十乞致事  上从之命给舟车还乡
　　○直隶淮安府奏本府旧城东门路抵盐城县二百四十余里今从南门急递铺过高邮州转至盐城县则四百五十余里凡公差之人及公文往来迂远迟滞请改铺舍就近为便从之
　　○辛酉镇守洮州都指挥李达及火把等簇国师班丹星吉等奏番民容少等一百九十一户逃往松潘思曩儿班班等簇土官头目泼隔处遣人追取不还又聚众抗敌官军遂敕松潘军民指挥司及发隔即遣容少等还庶几保全尔父母妻子不还必发兵诛
　　○副总兵都督方政奏独石等处惟西犹儿峪未有城堡而当寇贼之冲已遣千户杨洪领骑士屯驻且耕且守  上从之因谕兵部尚书许廓等曰屯守有方足以制敌朕以边事委政凡所调度听其自择朕不中制也
　　○辽东都司言诸卫屯种耕牛初皆买于朝鲜今牛多死缺用遂遣内官昌盛等赍敕谕朝鲜国王李祹赐以纻丝纱罗锦帛令如永乐故事选牛一万送辽东都司给军仍遣员外郎李显运绢布五万匹偿其直
　　○  上退朝御左顺门谓尚书胡濙曰朕昨以官田赋重百姓苦之诏减什之三以苏民力尝闻外间有言朝廷每下诏蠲除租赋而户部皆不准甚者文移戒约有司有勿以诏书为辞之语若果然则是废格诏令壅遏恩泽不使下流其咎若何今咸租之令务在必行书曰民惟邦本本固邦宁有子曰百姓不足君孰与足卿等皆士人岂不知此朕昨有诗述此意卿当体念勿忘也濙等皆蝢首谢其诗曰官租颇繁重在昔盖有因而此服田者本皆贫下民耕作既劳勚输纳亦苦辛遂令衣食微曷以赡其身殷念恻予怀故迹安得循下诏减什三行之四方均先王视万姓有若父子亲兹惟重邦本岂曰矜吾仁
　　○壬戌申严僧人化缘之禁  上谓都御史顾佐曰佛本化人为善今僧人多不守戒律不务祖风往往以创造寺院为名群舁佛像遍历州郡化缘所得物财皆以非礼为耗费其申明洪武中禁令违者必罪之
　　○建州左卫指挥佥事凡察以招抚远夷归附升为都指挥佥事且赐敕劳之
　　○顺天府言霸州范家口河旧设官舟三艘以济往来年久坏烂请改造仍置水夫四人操济从之
　　○改作思南府儒学从巡按贵州监察御史陈斌言也
　　○水决固安县马庄等处堤岸命顺天府发民修筑
　　○癸亥赐尚书蹇义杨士奇杨荣胡濙太常寺卿杨漙南京抽分场柴人四十万斤敕襄城伯李隆于瓦屑坝给之
　　○赐建州左卫千户住出等钞彩币表里绢布有差
　　○行在工部尚书李友直奏通州至直沽河道纡曲尤多滩浅舟行阻滞永乐中尝命侯伯一人总督浚治乃得通行请如故事  上命行在户部侍即王佐往督之
　　○甲子四川盐井卫土官副千户绰甲子阿白等来朝贡马
　　○赐湖广散毛宣抚司把事覃忠云南宁州土官知州禄庆等钞币有差○乙丑狭西都司奏初本司改为永兴王府以西安左卫为治所西安左卫则徙于长乐门治事今西安中护卫已调公廨空闲欲俟农隙缮盖厅事改为都司而以今治所仍为西安左卫从之
　　○丙寅四川播州宣慰使杨昇遣侄忠云南江川县土民李实等来朝贡马
　　○设云南金齿军民指挥使司及大理府道纪司各置都纪一员
　　○永□府抚宁县知县姜忠言本县旧建山川坛于县治之东初建之时居民稀少比来民舍颇增混杂亵渎国家定制山川坛应在郭外乞移于县东南高爽之地  上谓尚书胡濙曰祀神当严邃静谧岂可杂居民间命速徙之
　　○直隶真定府滦城县老人骆得言县自五年八月至六年六月不雨田榖无收民秋粮一千六百一石七斗草二万九千七百七十三束食盐米应折黑豆六百五石乞不为例折收钞布从之
　　○丁卯调南京刑部右侍郎成均于南京户部以九载考最升行在翰林院编修裴纶为修撰中书舍人朱礼为尚宝司丞万全都司断事司副断事王豫为太仆寺丞擢进士王学敏监生胡正颜继莫敏吴瑜扆昭李果为行在监察御史学敏福建道正贵州道继广西道敏昭云南道瑜四川道果山西道复姜弘山西洪洞县丞升正七品禄弘任满当升以其民奏请留之故有是命
　　○戊辰狭西行都司土官都指挥佥事李文遣百户薛帖失加等洮州卫土官指挥同知苏霖等来朝驼马
　　○  上谕兵部尚书许廓等曰昨调四川护卫军士来南京人之常情岂能忘旧最要抚绥得所其宽恤一年俾安居定业然后服役
　　○行在兵部尚书许廓奏比者武昌推官姜謩诉其祖充五开卫军已死其父老病户无余丁今五开教取謩补役援洪武中例乞除免今覆勘是实未敢擅除  上曰  太祖皇帝于生员有成尚不忍弃况謩为官岂止一卒之用其除之俾修职自效
　　○己巳琉球国中山王尚巴志遣使者漫泰来结制等奉表贡马及方物
　　○徙南京龙江坛初工部奏坛西外垣为江水所啮命襄城伯李隆等发军夫修筑既复沦陷难于用工至是请移置于高阜之地所用军夫工匠物料请于附近卫所州县取给从之
　　○山西太原府一十三县平阳府二州六县汾州三县及沁州等处奏去年霜早秋田不收民人饥乏命行在户部凡其粮草悉停徵
　　○少保户部尚书兼武英殿大学士致事黄淮父思恭卒思恭尝封以子官行在礼部以闻命如例祭葬
　　○庚午命守西宁都督佥事史昭佩征西将军印充总兵官镇宁夏命守河州都督同知刘昭兼治西宁敕史昭曰尔练达老成公勤廉正朕心所嘉兹命往镇宁夏整饬城池操练军马凡事审度可否而行须昼夜尽心守备俾边境宁谧军士得所庶副朝廷委任
　　○宥广东都指挥使花英赃罪初英受宁川千户馈遗白金百三十两事闻命巡按御史陈汭体覆至是汭奏事实法当罪之  上曰朕闻其祖父有功  先朝姑屈法宥之若武臣慢军功必不宥也
　　○壬申命行在吏部都察院选五城兵马指挥时监察御史揭稽言五城兵马指挥司讥察奸盗禁革强暴所系不轻今各司官多柔懦无为贪暴不律有势之家奸弊不问无势之人扰害不胜乞敕行在吏部会官拣选胜任者留之不称者别用仍选廉干刚直之人除授  上曰御史言是永乐中任兵马者多能用心今不及矣都察院即同吏部从公选择阘茸不才者黜退别用慎选廉公能干之人任之
　　○行在礼部言哈烈所遣朝贡之使将至京  上曰哈烈极远慕义而来遣锦衣卫指挥鸦忽等迎劳之
　　○贵州总兵官都督佥事萧授奏初贵州所属治古答意等长官司新郎等寨残苖吴不尔等出没清浪卫地方劫掠杀守保镇抚叶受已令湖广备御都指挥张名领兵擒捕而吴不尔等遁入筸子坪结生苖龙不登等及紏合镇溪梢里顺苖贼众攻劫湖广五寨长官司民寨白崖等处为患滋甚又令辰沅等卫添兵防御缘筸子坪治古答意与贵州湖广四川接境今请量调湖广贵州官军并贵州所属附近乌罗铜仁思南三府湖广木顺保靖二宣慰司五寨长官司同四川所属酉阳宣抚司石耶平茶二长官司重庆卫邑梅长官司土兵分路并进并力攻剿以除边患  上谕兵部尚书许廓曰朕非欲用兵但苖蛮肆恶虑其伤人害物不已不可姑息其悉从之
　　○癸酉大通关提举司吏文中自陈臣广东琼州府儋州昌化县学生永乐二十一年乡试中式因病未及会试继丁母忧宣德六年八月至部以违限充吏切思海外之人本图光显今乃沦谪为吏伏望  圣恩矜念俾得下科会试  上命行在礼部试验其文礼部奏试其文可取命俟会试出身
　　○乙亥赐四川盐井卫土官舍人阿白播州宣慰司舍人杨忠云南江川县土民李实等钞锦绮彩弊表里有差
　　○丙子设江西吉安府永新县新安禾山二巡检司各置巡检一员洪武中尝设二巡检司知府汤□以永新有守御千户所奏罢之至是本府以其地当梅花峒寇盗出没故奏请复设焉
　　○置山西都司保德州守御千户所吏目一员
　　○赐狭西洮州卫土官指挥同知苏霖等钞彩币表里有差
　　○琉球国中山王使臣漫泰来结制奏来时所乘舟至福建合浅损折乞敕有司给舟以归  上命行在工部给之
　　○戊寅狭西乌思藏番僧容奴儿坚等来朝贡马
　　○己卯行在吏部尚书郭琎等奏比狭西按察司佥事林时言各处卫所宜建学校以教军官子孙臣等议得卫所与府州县治相邻者令入府州县学读书相远者或一卫所或二三卫所共设一学以教训之学有成者听赴本处乡试从之
　　○昬刻有流星大如鸡弹色青白尾迹有光出正东云中东北行至云中
　　○庚辰赐安南使臣阮文绚等钞币遣归
　　○辛巳南京国子监司业陈敬宗奏助教宋琮等授职年久皆无皂隶给使请如北京国子监例给之  上曰旧不与皂隶者以其非常参官然贵贱相承礼之常分遂命兵部如例与之
　　○壬午行在户部言南北二京赃罚库所收衣服布绢等物年久积多恐有损坏请本部委官同御史给事中内官逐一检阅完好者验时直准给两京文武官月俸从之
　　○癸未云南鹤庆军民府故土官知府高宝妻杨氏同其子伦来朝贡马○命故后军都督同知朱崇子震袭指挥使于燕山右卫给俸操练先是有旨凡都督应袭之子能任事者定卫任事未能任事者令于原卫给俸操练至是行在兵部以震始出幼请所以处之  上曰指挥使一卫之长才智过人乃能称任不可以后生少年处之姑令操练俟年二十之上观其可任然后任之
　　○命故辽东都司都指挥同知赵全子保袭为金吾左卫指挥同知旗手卫指挥同知赵谅子广行在虎贲左卫指挥佥事张礼子胜羽林前卫指挥佥事陈兴子庆俱袭职
　　○升辽府右长史汤新为左长史审理正杜述为右长史从辽王所奏也
　　○甲申以入不雨遣顺天府尹李庸祭大小青龙之神其文曰今春已暮农务方兴而雨泽未降榖种未下宿麦不滋朕为生民之主夙夜在怀特用祭告惟神明彰感通早霈甘澍以慰民望○命北京行太仆寺选马驹五百匹送御马监调习
　　○赐琉球国使者漫泰来结制等彩币表里绵布有差
　　○行在吏部奏南京光禄寺事简官多当减堂上止留寺丞二员典簿录事各一员每署止留官三员余皆别用从之
　　○夜有流星大如鸡弹色青白尾迹有光起危东北行至浊
　　○乙酉贵州金筑安抚司头目王真等来朝贡马
　　○行在吏部尚书郭琎等言钦承  圣谕凡吏员冠带者引于内府会官考试其文义粗晓行移得当书札不谬者授以职事考不中者罢为民臣等以为人有南北才有高下会考之时宜分等第文义粗晓行移得当书札不谬三事俱可取者为一等有二事可取者为二等别行奏请量才授职其三事俱不可取者罢归为民  上曰然一等如资格用二等未入流内用余如汝等议
　　○行在都察院右都御史顾佐同吏部尚书郭琎考核五城兵马司官高贵等二十人不胜任以闻  上命吏部别用仍慎选廉能刚直之人任之庶几京师奸究可戢
　　○广西总兵官都督山云奏斩获广西桂平等县蛮寇覃公专等首级之数  上顾尚书许廓曰蛮夷害我良民譬之蟊贼害稼不可不去然杀之过多亦所不忍廓对曰兵以诛有罪彼皆自取灭亡非朝廷有意杀之  上曰天地以生物为心今虽杀贼官军亦岂得无损朕之意但欲两全之庶几不愧天也○宥四川都指挥佥事李斌斌往重庆查官木因公杖百户数十十余日死法司奏请罪之  上曰因公施行之过非有赃罪姑宥之
　　○丙戌昬刻有流星大如杯色赤有光起天庙西南行至浊
　　大明宣宗宪天崇道英明神圣钦文昭武＜宀十见＞仁纯孝章皇帝实录卷之八十八
明宣宗章皇帝实录卷之八十九
　　宣德七年夏四月己丑朔享  太庙
　　○遣中官祭司灶之神
　　○应天府奏请乡试同考官请命兵部给脚力  上从之顾谓礼部尚书胡濙等曰考官取士但据文章不悖经意即可充选然应举之人皆凭学校有司保送其人果孝弟忠信而又通今博古科目取之足为世用若德行不修而徒有文辞亦终无益考官须是学问老成心术正大之士不然亦能颠倒是非卿等宜申明朕意各使知慎
　　○河东狭西都转运盐使司奏盐池近地旧有姚暹河水流入五星湖转流黄河河两岸洼下近岁霖雨水涨冲流至解州界水急浪涌南岸冲决没民地三十余里坏盐池护堤盐遂不结复因涑水河地势高泥水混流日久淤塞乞行山西布政司平阳府起民夫＜锍-釒＞浚二河庶盐课无亏民获其利  上谕行在工部令于农隙时发民用工
　　○庚寅山东都司布政司按察司奏逃军逃民多聚宜山等处时出劫掠为民害请发兵剿之  上谓行在兵部曰此本皆良人必有所不得已然后逃聚为非当究其情未可遽肆杀戮遂降敕谕之曰尔本皆良善秪以军卫有司虐害之过不得已逃聚山林久而窘于衣食因行劫以苟活今山东三司奏请调军剿捕朕原尔初心有可悯者且虑大军一至伤害必多用体  天心特赐赦宥尔宜改悔前非各复旧业凡前逋负官物悉皆蠲免复业之后仍免税粮及杂泛差役三年若不悛仍结聚作过则官军必至不惟尔身受祸举家俱不能保悔无及矣仍敕山东三司堂上官亲诣招谕若能改过即加抚恤如其怙终具实奏来发兵剿之
　　○辛卯贵州宣慰使安中等来朝贡马一百四匹
　　○总兵官平江伯陈瑄等言新开白塔河工毕其河南出大江北通扬州去旧所设巡检司颇远宜于江口添置巡检司以御盗贼从之
　　○直隶保定府高阳完定兴三县真定府元氏县各奏人民缺食乞以预备仓粮验口赈济  上曰预备仓粮所以为民民乏食当先发后闻必待奏报无馁死者乎命行在户部亟遣官驰往发赈
　　○壬辰免苏州卫抑配军一百五十九人其已食粮止令终本身者又一千二百三十九人先是监察御史李立往苏常诸郡清理军伍立残忍鸷悍不能奉宣德意谓朝廷惟在得军苏州府同知张徽亦顺承之凡户绝者輙取同名姓或远族干亲及承继产业之人补役里长老人稍为辩明輙加酷罚民受冤抑相与诉之于朝知府况钟复奏其事乃命侍郎成均重为清理至是均具实以闻故有是命
　　○山西泽州高平县奏宣德五年以前复业民董春苓等税粮已免徵而刍草未免今年逃民李广等始招复业生理未遂其应纳税粮刍草皆乞除豁庶使贫民得所命行在户部悉免之
　　○乙未  皇太后圣节  上率亲王上寿宗室诸王各遣人奉表贺免文武群臣命妇贺礼
　　○己亥行在户部奏国家著令郡王长子袭封郡王者岁禄比初封郡玉减半今楚府岳阳悼惠王长子季境袭封岳阳王又封次子季墀及永安王第三子季壣为镇国将军宜各给岁禄一千石于湖广附近府县米钞兼支从之
　　○永安王孟炯薨王楚昭王第三子薨年五十有一赐祭谥懿简命有司治丧葬
　　○哈密忠顺王卜答失里遣使臣兀马儿火者等及所部都指挥拜拜之子舍伯儿沙等来朝贡马
　　○四川总兵官都督陈怀奏播州草塘安抚司所属榖撒等四十一寨蛮长个常徒等皆招抚复业  上谓行在兵部尚书许廓等曰蛮人亦好生恶死彼其梗化必有所激宜令所在官司宽抚之
　　○庚子命侍郎周忱重清理常州府军先是清军监察御史李立必欲得军所至有户绝者拘其同姓及外亲或承产业之人逼抑补役常州同知张宗琏务尽是非之公每与力争立辄盛气挫辱出恶言丑诋宗琏无可奈何平民包谦等受抑者七百二十余人诉于朝  上谓兵部尚书许廓曰清军本欲究知虚实岂意小人刻薄至此今侍郎周忱巡抚常州宜令清理务尽其实勿蹈前非
　　○命锦衣卫指挥同知张軏闲居养亲先是  上命軏总督各卫舍人操练軏以母老疾辞  上念之故有是命
　　○辛丑赐代王第七子名逊炓第八子逊烠第九子逊熩第十子逊火□翏
　　○免山西逋负税粮二百四十五万四千八百石马草五百一十三万束先是上以山西旱伤敕巡抚侍郎丁谦及山西三司巡按御史曰朕为天下主夙夜拳拳惟欲生民咸得其所闻山西境内连年灾伤田禾薄收民多艰食深用悯恻尔等即分官勘实凡宣德六年税粮马草及逃民累年所欠粮草尽行蠲免仍督府州县官用心抚恤缺食者量加赈济毋令失所至是谦等具实以闻命免徵
　　○行在都察院右都御史顾佐等奏系囚有徵赃日久未完者欲行原籍徵量其地里远近立期限令按察司巡按监察御史程督从之
　　○副总兵都督方政奏独石云州赤城雕鹗四处并龙门卫龙门千户所城垣俱沙土不坚屡被雨坏请令军下余丁陶甓包砌  上谓行在工部尚书吴中曰边境城垣当坚固然陶甓非易事用人亦须以时宜令审度而行必使农功不废包砌亦完乃可耳
　　○巡按监察御史林英自山西还言太原平阳等府汾代阳曲等州县多强贼  上曰山西有都司布政司按察司又命李谦镇守所宜察奸禁邪以图安辑今强贼不制岂以为小盗不加意耶涓涓不已将成江河岂可使之滋蔓遂遣敕切责谦等令发兵捕之如所遣人生事扰良善者以军法论
　　○壬寅四川长河西鱼通宁远等处剌麻查朵番僧精客引占杂谷安抚司番僧计纳藏汝奉州番僧温不容但监藏嵓州长官司长官让达等贡马及方物
　　○行在户部奏重拟边境中盐粮例宁远独石肃州三处淮浙盐每引米二斗五升河间长芦盐三斗山东河东福建四川广东盐俱一斗五升宣府大同山海龙门甘州宁夏六处淮浙盐每引三斗河间长芦盐三斗五升山东河东福建四川广东盐俱二斗从之时各处总兵官皆请召商纳米实边故也○行在兵部奏掌观海卫事都指挥佥事赵诚初为河南中护卫余丁以告密得锦衣卫指挥佥事升职掌观海卫卒其兄祥今告袭指挥佥事  上曰军官一资半级非容易所以当传子孙彼但以口舌得之岂艰难立功者比乎令袭副千户
　　○昏刻有流星大如鸡弹色赤尾迹有光起翼西南行至游气
　　○癸卯甘肃总兵官都督刘广奏初鞑鞑脱脱不花等二十余户既降复叛今在铁门关西请发军掩捕  上谕兵部尚书许廓等曰虏人难驯其性则然朕以宽待之来者不拒去者不追今以二十余家辄欲兴兵捕之所得几何徒自劳费保境安人要为上策尔移文令广慎固封守勿轻出兵
　　○河南汝州及鲁山县奏复业民缺食仓粮除量存官吏支用其余请以赈济又直隶广平府曲周永年二县各奏人民缺食乞给官仓粮赈济  上命行在户部皆从之未给者遣人驰驿往赈
　　○哈烈使臣法虎儿丁等至京言至沙州被赤斤蒙古卫都指挥革古者等劫杀行在兵部言沙州乃都督困即来所辖革古者合居赤斤蒙古之地乃越入为盗罪不可容上曰夷狄固无知然事亦须审实遂敕困即来察之如果革古者等所为即追还之而宥其罪且命困即来曰彼既为盗不可复容宜驱而出之使归本土仍戒约之再犯必不宥
　　○乙巳监察御史章聪坐奏事不实及因疾低价买蜜准例纳米赎罪仍降四等用
　　○丙午建州卫女直僧人绰失班四川盐井卫土官千户八的抄遣把事卜禄台云南邓川州把事何成等来朝贡马
　　○赐乌思藏番僧容奴儿坚等彩币表里有差
　　○迤北和宁王阿鲁台部属弩温帖木儿口克卯合剌等来归奏愿居京自效俱命为所镇抚赐金织袭衣彩币银钞绵布鞍马仍命有司给房屋器物
　　○日入后有流星大如碗色青白有光出东北云中南行至云中
　　○丁未敕襄府长史纪善曰朕弟襄王聪明贤达比者左右小人不守礼法干犯宪章以玷王之今名而王实不知尔等职专辅导皆当言之庶几尽尔之职今姑略尔前过自后但王左右敢有慢王擅作非法具实奏来如隐不奏事觉同罪
　　○赐云南鹤庆军民府故土官知府高宝妻杨氏子伦钞
　　○戊申调赤城备御都指挥佥事汪贵任万全都司先是万全都指挥使唐铭都指挥佥事卞福更番领军戍守开平至是福有目疾副总兵都督方政请以贵代而令福专守独石故命之
　　○四川长河西鱼通宁远等处剌麻番僧出知星吉等来朝贡马及方物
　　○赐贵州宣慰司宣慰使安中等八十二人金筑安抚司头目王真等钞锦绮彩币表里有差
　　○行在都察院言守皇城四门官军职专关防搜检出入之人其应出入者搜检既毕随即放行有偷盗内府财物者则当引奏不当擅自捶挞今军职多不守法不能钤束军士凡应出入之人往往诬以不服搜检动加捶挞如光禄厨子有供祭祀者有进御膳者供进之际亦被捶挞甚至以不洁之事役使之者法实难容请究罪之上曰姑榜谕之使改如又不改执而罪之勿恕
　　○己酉北京国子监言今监生不啻数千多有挈家来者僦屋以居监之东金吾等三卫草场二所乞赐诸生建房舍其闲地给本监种蔬菜以供会馔悉从之命行在工部为构房舍给师生会馔什器复命户部给监生有家室者月粮皆如南京例
　　○辛亥辽东自在州指挥佥事儧卜安乐州副千户阿里哥等来朝贡方物
　　○升太原右卫总旗董成为副千户时虏寇十七人入朔州掠路州运粮民牛寇迫暮宿荒沟中成时在朔州屯夜率其子及民人谢猪狗等十九人往劫之杀寇七人成父子斩首二级尽得其所掠牛以归事闻  上命升成为副千户猪狗等俱为总旗赐钞帛有差遂以成事敕守边诸将曰虏所以得入境为寇者乘间隙也若守边者皆能谨瞭望严守备寇安能至尔等但勉之爵赏非朕所吝
　　○赐哈密忠顺王使臣兀马儿火者舍伯儿沙等彩币表里绢布及纻丝袭衣有差
　　○南京都察院右佥都御史吴讷奏行在都察院令捕原问横海卫镇抚李颙颙以盗粮当死已送行在都察院审决罚役而逃非臣等应捕右都御史顾佐监察御史程富奏讷推托请逮问之  上谕佐曰讷已送颙等至此尔等遣罚役而后逃何为仍责讷捕民逃问州县军逃问卫所何以问法司且尔非法司乎尔大臣姑不问其罚程富俸三月
　　○行在都察院奏苏州府知府况钟轻听经历传得譛言奏黜吴江县丞赵浚今浚事白已复职得亦寘之法请正钟妄奏之罪  上曰此得欺钟钟失之不察耳姑记其过仍移文示钟俾知戒慎
　　○山西屯留县疾风震电雨雹杀麦
　　○壬子行在都察院奏所拟巡抚侍郎与巡按监察御史按察司文移事例先是敕侍郎分巡各处抚恤人民遇有诉讼重者付布政司按察司或巡按监察御史鞫问时吏部右侍郎赵新往江西江西按察司谓非六部统属承行词讼多不回报新咨行在礼部取明降礼部奏欲行都察院令按察司遵敕行之  上曰朕遣侍即四出巡抚令以词讼之大者付二司与御史不惟欲重其任其大体亦当如是然诸司文移各有体统其与都御史顾佐议拟以闻于是佐上言  圣朝内设监察御史外设按察司凡诸司官不公不法皆得紏举故与诸司无承行所以重耳目之寄崇纪纲之司也今侍郎赵新欲令按察司以问完词讼回报盖刑名重事乃刑部都察院所掌纵使按察司回报不惟其难擅决断抑恐其专肆妄为又虑御史按察司被其挟制曲法阿从以致颠倒是非出入人罪此尤不可请令各处巡按御史及按察司自今遇有巡抚侍郎送到诉讼其间果系切要重事则遵敕问理奏解赴京决遣如有干碍军职及五品以上文官及当奏之事则奏请裁决仍照例呈都察院乞敕礼部移文令新等自今凡有事务止行移布政司及府州县转行巡按御史按察司行之若非切要重事不得一概径行  上是其言
　　○直隶保定府安肃县奏去年六月霪雨不止渰没田禾人民乏食乞以官仓所贮宣德二年至五年夏秋税粮米麦豆共一千四百五十余石验口赈济从之
　　○癸丑宁化王济焕奏子女婚礼已成请入朝谢恩遣书止之
　　○瓦剌顺宁王脱欢遣使臣福家奴等来朝贡马
　　○甲寅命故燕山右卫指挥使沈贵弟全燕山前卫指挥使刘全子通府军前卫指挥同知聂贵弟祥锦衣卫指挥佥事毕盛子宗大兴左卫指挥佥事古铭子原俱袭职羽林前卫老疾指挥佥事郑信子忠代职
　　○行在吏部尚书郭琎历官一考赐宴于行在礼部
　　○行在刑科给事中李原缙言各处递运所递送犯人无问轻重并加桎梏逼索财物夺其衣食多有冻饿死者乞命行在都察院出榜禁约仍移文中外诸司自今凡发回原告及起解罪人等必须斟酌果情犯深重发递运所防解轻者或本衙门差人押送或送卫所府州县递送又轻者给引照行不许概送递运所庶不累死无辜从之
　　○浙江温州府知府何文渊奏瑞安县耆民言洪武永乐间琉球入贡舟泊宁波故宁波有市舶提举司安远驿以贮方物馆榖使者比来番使泊船瑞安苟图便利因无馆驿舍于民家所贡方物无收贮之所及运赴京道经冯公等岭崎岖艰险乞自今番船来者令仍泊宁波为便行在礼部言永乐间琉球船至或泊福建或宁波或瑞安今其国贡使之舟凡三二泊福建一泊瑞安询之盖因风势使然非有意也所言瑞安无馆驿宜令工部移文浙江布政司于瑞安置公馆及库以贮贡物  上曰此非急务宜俟农隙为之
　　○贵州前卫镇抚龚海奏都指挥佥事苏保僣用玉带私造兵器以私事役军致溺河死无故榜死架阁库吏总兵官都督萧授委保率军赴广西听征保妄奏普定蛮民作耗意望存留  上以其章示右都御史顾佐等佐请令巡按监察御史及按察司体实具奏  上从之
　　○乙卯昏刻有流星大如鸡弹色青白尾迹有光出内屏西行至浊
　　○丙辰擢进士徐政为中书舍人王裕韦广江玉琳刘准为监察御史裕行在广西道广行在福建道玉琳南京福建道准南京广西道升直隶河间府同知姜涛为本府知府涛以九载任满赴京河间等七县之民诣阙奏涛施政公平抚绥有方吏民信服乞复任  上曰畿内之官得民心如此可嘉从之而升其职行在户科给事中吴绘广西道监察御史李敬亲丧起复命绘复职调敬湖广道黜行在监察御史田富为保宁府阆中县知县坐不谙文移也降山东布政司右参议沉定为宁国府同知定尝犯赃罪虽会赦犹降之
　　○设行在锦衣卫驯象千户所仓万全都司龙门卫仓龙门守御千户所仓各置仓副使一员直隶扬州府江都县潘家庄闸大桥闸江口闸新开闸各置闸官一员○赐四川长河西鱼通宁远等处剌麻查朵番僧精客引占杂谷安抚司番僧计纳藏汝奉州番僧温不容但监藏及嵓州长官司长官让达等钞彩币表里绢帛有差
　　○丁巳敕总兵官武安侯郑亨免宁化王府调戍大同军士之半从王所奏也
　　大明宣宗宪天崇道英明神圣钦文昭武＜宀十见＞仁纯孝章皇帝实录卷之八十九
　明宣宗章皇帝实录卷之九十
　　宣德七年五月戊午朔以庆王＜木旃＞请入朝遣书止之曰予之愿见此心实同但念叔祖春秋高道途跋涉不易所以屡承喻而不敢从也又自即位以来诸叔祖及伯叔多欲来者皆已谢却今独从叔祖之言众将谓何虽违命有惭而感德无既矣
　　○命中军都督同知任礼署行在右军都督府
　　○己未升羽林前卫指挥佥事岳兴为府军前卫指挥同知命锦衣卫指挥佥事徐英子麟代职
　　○贵州思南府知府张谨奏本府税课司岁办课钞一万二千六百余贯边夷之地别无出产商旅少至课钞皆民陪纳近户部以钞法不通于课额外再加五倍夷民贫困虽鬻子女不能办追责急则逃窜山峝乞仍旧为便  上谕行在户部臣曰贵州边郡其可以中国例之乎此盖卿等初议之失其悉如旧
　　○浙江桃渚千户所百户杨显宗奏所治濒海与台州临海县境相接官军月粮旧以临海税粮给之洪熙元年其圩岸为海潮冲决田禾渰没秋粮无输军用艰食递年修筑未完又为风潮所坏乞敕有司及时修理从之
　　○庚申赐瓦剌等处朝使宴
　　○壬戌端午节赐文武群臣扇及宴
　　○癸亥敕辽东总兵官都督巫凯广宁开原马市所买牝马可送辽东苑马寺孳牧牛以给宁远诸卫所屯种其余马驼皆送京师
　　○泰宁卫鞑官都督佥事脱火赤等遣指挥佥事哈剌罕四川卭部长官阿乔遣把事李阿得等来朝贡马
　　○赐自在州女直指挥佥事儧卜安乐州副千户阿里哥四川盐井卫把事卜禄台云南邓川州把事何成长河西鱼通宁远等处番僧出知星吉建州卫女直僧绰失班等钞彩币表里绢布有差
　　○甲子朵颜卫指挥使司差指挥都儿帖木儿奏永乐二年所降印信为胡虏本雅失里掠去请再给赐从之
　　○夜有流星大如杯色青白有光起自氐南行至云中
　　○丙寅以松花江造船军士多未还敕海西地面都指挥塔失纳答野人指挥头目葛郎哥纳等曰比遣中官亦失哈等往使奴儿干等处令都指挥刘清领军松花江造船运粮今各官还朝而军士未还者五百余人朕以尔等归心朝廷野人女直亦遵法度未必诱引藏匿敕至即为寻究遣人送辽东总兵官处庶见尔等归向之诚
　　○辽东总兵官都督巫凯奏有军卒二人逃往海西二十余年诱引女直野人入寇今皆就获请斩以徇  上从之因敕凯等曰人情岂乐从异类此必有不得已者如为将能抚恤之动息以时温饱得所虽驱之不去尔等勉之
　　○戊辰合烈使臣法虎儿丁卒行在礼部以闻命遣官赐祭工部营葬
　　○辛未占城国王占巴的赖遣使臣逋沙怕麻托等广东感恩县故土官知县楼吉福孙鉴等贡方物
　　○以常州没官房屋庄田赐行在礼部尚书胡濙从濙奏请也
　　○复开平凉府开城县迭烈孙道路先是狭西参政杨善言西安诸府州岁运粮饷赴甘州凉州山丹永昌诸卫皆经平凉府隆德县六盘山□易欠虫□蜇岭山涧陡绝人力艰难开城县旧有路经迭烈孙黄河平坦径直抵甘州诸卫近五百余里洪武中官置渡船平凉拨军操济人以为便其后罢之今请如旧开通以利民  上命狭西三司覆实至是皆以为宜仍命布攻司给官钱造八舟平凉巩昌二府择善水者操之每舟十一人俱隶迭烈孙巡检司
　　○山东按察佥事李玚奏广宁前屯卫及新设宁远卫军士缺食无牛耕种乞运粮赈济且乞哨守外免其余差役优恤之又乞敕辽东都司于附近卫所官军之家畜牛多者暂令借耕俟官牛至日还之时已命行在户部于永平府运粮一万石给宁远广宁二卫余皆从所奏
　　○顺天府通州奏民间市肆旧取勘店房每一间月纳钞五百贯近有诏塌坊纳钞减五分南北二京不在此例通州亦在外州县乞依减纳事例从之○  上闻少詹事兼侍讲学士王英母卒问尚书胡濙曰英母亦应得赐祭及营葬濙对曰旧制官三品四品父母丧曾受封赠者官为营葬今英官四品其母曾授五品封  上曰儒臣吾所优礼者况非此母无此子其遣官赐祭仍命有司治葬勿为例
　　○壬申命忻州食盐米皆折钞初本州户口食盐米钞兼徵累年负欠计米二万八千余石州地皆斥卤兼近岁荐旱知州吴兴以为言故命折钞
　　○甲戌行在礼部尚书胡濙以山西进龙马驹请偕群臣上表贺  上曰二三年间水旱告灾继踵而来朕方日夕惕励一兽之异何救民饥而欲表贺其止之
　　○乙亥胙城王妃邓氏薨遣官赐祭命有司治葬事
　　○丙子监察御史卢睿等劾奏恭顺侯吴克忠纵家人及所部鞑官卜答失里等驰骑挟兵劫掠官马杀伤牵马人于国门之外请逮克忠等明正其罪  上曰彼或不知先执劫马者鞫之果千克忠具实以闻
　　○交阯土官百户陈复宗等言曰窃闻为臣之道惟忠与义臣虽生处僻方心实拳拳于此故虽黎利唱乱臣等明于顺逆之理必守君臣之义宁弃坟墓遗亲戚随诸将归朝廷蒙嘉其心给之公禄奖忠劝义无以加矣臣亦夙夜兢惕惭无报效今有司欲援宽恤事例混臣等于交阯官员之列概送河南山东俾之就闲然臣之所以舍家乡而归朝廷者惟忠义是徇也今乃进则远于朝廷退则失其家乡为忠与义反不得安是岂臣等本心哉伏望止留在京以劝  上曰此吏部之过也特命留之凡同复宗内附者悉留京师
　　○行在府军左卫指挥使张辂卒命工部营葬辂皇舅彭城伯曰□永次子为其弟旭之后故优待之○丁丑  上谕兵部侍郎王骥曰西北边防最切要必须处置得宜昨观所进军数如延安庆阳诸卫近宁夏却往戍甘州临洮巩昌兰州诸卫近甘州却戍宁夏舍近趋远劳费实多又肃州镇番西宁秦州皆临极边当自为守亦分戍他处乃别调官军戍其地此于人情皆非便尔同成国公朱勇等计议务在处置得宜勇等议以延安庆阳平凉巩昌四卫及西安前后左三卫官军戍宁夏汉中凤翔金州三卫所去宁夏远皆应遣还而于宁夏中护卫拨补总计一万一千七百余人以宁羌兰州秦州临洮巩昌山丹永昌凉州庄浪及甘州左右中前后五卫官军戍甘州通计九千八百七十余人肃州镇番西宁秦州卫礼店千户所去甘州远者皆遣还从之
　　○复给工匠月粮一石时有工匠自陈常年供役琉璃等厂旧支月粮一石工部比减五斗家口众不能赡养  上命凡工匠常役者月粮皆如旧给之
　　○赐瓦剌使臣福家奴等九十七人泰宁卫指挥佥事哈剌罕四川卭部长官司把事李阿得等钞彩币表里纻丝绢布袭衣有差
　　○  上朝退御便殿观宋史顾问侍臣曰宋有国三百余年武事终于不振何也侍臣对曰宋太祖太宗初皆以兵平海内但其子孙率流于弱致武备不饬耳当时未必无将才若上之人留意斯事必有其人出焉  上曰宋之君诚失之弱将帅虽有才亦不得展必为小人所坏大抵宋之亡柄用小人之过也
　　○戊寅赐故遂安伯陈英庶长子埙半禄英卒无嫡子埙甫六岁日用颇艰尚书蹇义以闻故有是命
　　○庚辰命南京通政司左参议李文郁致仕文郁湖广襄阳人由教官擢通政司参议永乐初升户部侍郎未几坐事谪戍辽东仁宗皇帝即位召至复为参议文郁性介直谨持守久处患难不移其志至是以年老自陈遂命致仕
　　○北京行太仆寺以牡驹六百余匹送御马监  上闻之谓侍臣曰此驹皆超腾但性未驯胡人善调马凡新至鞑官人与一匹俾之调习
　　○行在都察院奏贵州布政司左参政郑景曜治巡检曹敬罪敬诉景曜尝以私事属己不从故诬之请逮景曜质对从之
　　○辛巳亦力把里歪思王母遣使臣也力迷失土迷秃哈密忠顺王卜答失里遣使臣倒剌火者等贡马及玉石硇砂等方物
　　○行在刑部奏右军都督佥事致仕郭志筑室以居娼妓又令家人事之失大臣体请治志罪  上曰武人不谙礼法且老矣其宥之
　　○昏刻辰星犯积尸气
　　○壬午下会宁伯李英等锦衣卫狱时西宁卫指挥同知祁震卒其嫡子成当袭职庶子监藏英之甥也与成争袭震叔太平以成诣京师辩明英右监藏怒太平右成遣千户海林及家人撒礼等出京城外数十里捕执太平及其义儿等至家用大杖殴击尽夺其所赍赀致其义儿死御史给事中交章劾英逞凶作威杀无罪人并奏英前在西宁招纳叛亡侵夺官民田地凡其家人皆号总管名色有不臣之心春秋之法人臣无将今英罪恶已著宜下法司明正国典  上命行在锦衣卫执英及林等下狱鞫治
　　○癸未四川长河西鱼通宁远等处禅师桑者朵儿只福余卫鞑官指挥佥事阿失答木儿等来朝贯马阿失答木儿盖初归附也
　　○四川眉州民言崇庆州新津县有通济堰水自彭山而出分为十六渠溉田二万五千余亩民获其利今水冲激岸皆颓坏水不得用田地多荒民率逃徙乞有司如洪武永乐故事以时发民修筑从之
　　○辽东定辽左卫逃军马义以诬告亲王伏诛义河南中护卫军初从庶人有□伪造图书及诽谤帖系箭射彰德城下事觉法司论义罪当死  上宥其死发戍定辽义逃回河南不悛前非周王有燉闻之欲捕义解京义怨之遂诣京师诬告周王交通谋义等事  上命监察御史沈敬往察之敬及三司奏义所告皆妄  上命法司会群臣覆讯义实妄遂斩于市
　　○甲申命故金吾右卫带俸都指挥佥事白贵子宽袭为本卫指挥使虎贲左卫指挥同知杨茂子全燕山右卫指挥佥事王斌弟用金吾右卫指挥佥事李义子胜金吾左卫指挥佥事王顺子钦俱袭职
　　○庐山天池寺僧智顺奏天池寺周颠仙赤脚僧灵迹犹在  大祖高皇帝建寺及有御制碑文岁久碑亭屋宇皆坏今僧止二人乞加修葺且度僧以居之  上谓行在礼部曰既有  圣祖御制诗文石刻不可无庇令有司发民于农隙时修理度僧亦从所言
　　○乙酉赐占城国使臣逋沙怕麻托等锦锜纱罗绢布及金织袭衣有差
　　○丙戌赐广东感恩县故土官舍人楼鉴等钞纻丝表里
　　○成国公朱勇奏永乐间运粮口外止供开平官军及备大军支用近来不依旧例樽节一概放支以致连年儧运不息若辽东卫所亦系极边且耕且守其供不出于民今诸边卫皆请仿此遂上便宜八事其一万全都司所辖地方洗马岭长安岭黑峪口等处烟墪隘口并宣府神机营官军月粮宜令于本处附近支不许擅离信地其二开平哨备官军粮料就于独石仓支为便万全左等卫宜令于宣府仓带支前去其开平卫旗军家小见在云州赤城雕鹗屯住月粮宜令于长安岭怀来仓支其三蔚州保安隆庆永宁等州县俱与长安岭相近其所徵豆料秋粮今后岁输独石仓为便其四万全都司所属怀来永宁隆庆左右等卫旗军家小月粮永乐间于在京及昌平等处关请依旧例今年自九月收成之后至十二月宣府等卫所军士月粮乞以其半折阔布不为常例其五宣府未调左右二卫官军之时调蔚州美峪等卫所官军操备今宣府既有左右二卫在城原有宣府前卫并兴和所官军守备其蔚州等卫所调者合令回卫马队俟开平轮哨步队俟来春屯田除食用之外每人岁纳细粮六石蔚州保安二卫美峪广昌二所俱令送宣府仓收其余卫分就本处仓收宣府前等卫守城等项旗军亦宜照例摘拨屯田如有警急悉听调用其六隆庆州乃是腹里已有永宁等四卫并神机营在外保障今调怀来官军二百余名备御且无盔甲器械闲逸费粮令回卫屯种为便其七怀来等卫所调官军挈家于顺圣川草场养马离卫三百余里关粮往复艰难宜令本卫委官径赴蔚州等卫仓就近支给其八宣府前卫及广昌等卫所官军千户蒋镇等一百六十余人永乐间调去辽东备御经久不代资费甚难宜令回原卫  上令行在户部会官议皆以为宜惟宣府调赴辽东官军不动余悉从之令郎中王良都督毛翔专理屯种务臻成效
　　○大同总兵官武安侯郑亨奏山阴马邑二县虽在大同之南实虏寇必至之地旧城久废每有边警官民辄携家属弃走请修筑二城各置千户所屯守为便  上从之命待农隙兴土亨又言聚鸾高山口外要冲之地请筑土城设二卫不听
　　○丁亥靖江王佐敬奏本府诸将军之子娶南丹等卫旗军之女请除军籍俾得随住  上曰既连婚宗室岂当仍居卒伍令悉除之
　　大明宣宗宪天崇道英明神圣钦文昭武宽仁纯孝章皇帝实录卷之九十
　明宣宗章皇帝实录卷之九十一
　　宣德七年六月戊子朔占城国使臣逋沙怕麻托等陛辞  上嘉其王勤修职贡命赍敕奖谕且赐王锦绮纱罗等物既辞副使逋沙怕彼赖病卒遣官赐祭命有司备歛葬
　　○宥山东按察使虞信副使童贞佥事刘洁杨润宋徵罪以巡按御史劾其案牍不清也
　　○直隶苏州府知府况钟言近奉诏书官民田地有荒芜者召人佃种官田准民田起科无人种者勘实除豁租额臣勘得昆山等县民以死徙从军除籍者三万三千四百七十二户所遗官田召人佃种应准民田科者二千九百八十二顷其间应减秋粮一十四万九千五百一十石已尝申达户部未奉处分况官田有没入海者粮额尚在乞皆如诏书除豁又言本府所属长洲等七县旧有民三十六万余户秋粮二百七十七万九千余石其中民粮止一十五万三千一百七十余石官粮二百六十二万五千九百三十余石官田每亩科粮不等自五斗至三石洪武间徵各县民有民粮者出马二百余匹役于濠梁等驿又出丁船役于水驿及递运所永乐间北方民饥徵本府民有民粮者出马二百四十余匹役于铜城等驿约至三年仍令土民代还比因有民粮者不足又以有官粮者补之至今三十余年未曾更代民实困苦又言工部近徵阔三梭布八百疋浙江布政司凡十有一府民粮二百六十余万所出不过百疋苏州一府独七百疋其余徵科不均往往类此乞继今凡有科徵或以民粮或以户口为度庶几多寡适均公务易集人民可苏又言各都司布政司及直隶卫府州县仓岁收税粮出给通关付纳户赍缴户部查理至为详谨而有亡赖之徒私贿仓官斗级包收揽纳虚出通关甚至伪造印信事觉犯者虽□□直刑辟而税粮已为侵欺不免重徵实为民患乞继今各处仓廒收粮亦如各部行移勘合编写字号底薄一样三本一存于部一付各处府州一同编过勘合通关纸发该仓掌印官相沿收掌凡所纳粮不拘多寡截日填给通关不许先改或差错则明白圈注用印钤盖以付纳户收领回县缴送府州比对朱墨字号相同然后转缴该部如此则税粮易清奸弊顿革悉从之
　　○直隶保定府易州奏州民旧牧官羊五千二百余羊□空岁赋毛如羊之数比年羊死已四千存者止千二百而官犹如旧徵毛今州民逃故者多且连岁不登民皆乏食伏乞停徵俾得安存命悉免之
　　○己丑贵州总兵官都督萧授获辰州河蓬彪金等寨蛮寇向摆婆等八十五人解京师先是摆婆与向锯脑等杀人劫财事闻  上命授遣人抚谕摆婆等负固不服为恶滋甚乃命授出兵剿之兵入其地贼据险拒敌官军败之多所斩馘锯脑遁遂擒摆婆等授抚安其余党而械摆婆等至京师  上命下锦衣卫狱初河蓬彪金等寨无所统属故纵恣犯法至是命属永顺宣慰司俾善抚驭
　　○直隶河间府吴桥县奏县民缺食者七百七十四户已发预备仓粟一千四百二十二石六斗赈之
　　○庚寅行在户部掌部事太子太师郭资行在工部尚书吴中俱考满赐宴于行在礼部
　　○敕副总兵都督方政比者保安卫指挥高荣奏万全都指挥使唐铭挟私行罚朕令铭自陈盖铭率诸卫军戍开平皆失期追至六七次方至以此笞指挥以下荣乃逃归妄奏昔穰苴以庄贾失期而斩之岂但笞为铭无罪其执荣治之
　　○昏刻有流星大如鸡弹色赤尾迹有光出羽林军东南行至浊
　　○辛卯敕南京工部尚书甄庸致仕庸宛平县人由户部主事升知府坐累罢复起为监察御史升工部侍郎再升尚书居官和平无所可否至是考满来朝  上悯其老特敕致仕
　　○壬辰  上以行在户部掌部事太子太师郭资考满既赐宴复赐敕劳资曰卿事  祖宗历年最久艰难险阻备效劳勤端重廉公厥绩茂著肆朕纂承大统眷求老成特起卿于休致仍付地官之任三年于今矣卿正固之心诚实之行譬诸岁寒松柏逾老逾劲朕图治方隆任贤弥笃卿尚专精神强志意益懋毗辅以副眷任之心钦哉
　　○日入后有青霞二道东西竟天夜有流星大如鸡弹色赤尾迹有光出河鼓东南行入须女
　　○甲午广西布政司奏靖江王府及诸将军岁禄多不受米而遣人下有司计直索钱往往三倍取直得钱輙以市私盐转鬻求利民甚苦之  上敕靖江王佐敬曰制禄以米从古已然盖因民之所有也钱则民间所无今不受所有而索其所无又三倍取之加暴扰焉民岁岁当输而虐取不已何以自存贩鬻者小人事而贩私盐违法甚矣岂所望于宗室哉既往姑不问王宜自惩更谕诸将军各戢下毋贰过庶享禄于无穷继今有犯从广西布政司按察司及巡按御史捕治不可不慎
　　○琉球国中山王尚巴志遣使臣南者结制等来朝贡马
　　○  上谕三法司官曰今天气炎热见系罪囚宜速决遣轻罪有例者皆如例情重者具实来闻复命法司凡强盗病死狱中但验实勿斩首先是强盗死者例悉斩首至是  上悯之以强盗罪恶当斩戮死人则太过故罢之
　　○乙未夜有流星大如鸡弹色赤有光出天市西垣西南行至浊
　　○丙申升行在通政司右通政徐琦为南京兵部右侍郎
　　○巡按湖广监察御史朱鉴言洪武间各府州县皆置东西南北四仓以贮官榖多者万余石少者四五千石仓设老人监之富民守之遇有水旱饥馑以贷贫民民受其惠今各处有司以为不急之务仓廒废弛榖散不收甚至掩为己有深负朝廷仁民之意乞令府州县修仓廒谨储积给贷以时徵收有实仍令布政司按察司巡按监察御史巡察违者罪之不恕  上谕行在户部曰此  祖宗良法美意比由守令不得人遂致废弛言者比比而未有兴复之者尔户部亦岂能无过其如御史言违者从按察司监察御史劾奏
　　○丁酉日生左右珥色青赤鲜明
　　○己亥命驸马都尉赵辉修治凤阳  皇陵及皇城内殿宇时凤阳府奏  皇陵正殿皇城内外屋宇多有损坏宜修理  上曰此不可缓敕南京工部备材发军民工匠兴役命辉往督之敕辉曰必敬慎小心务坚固不可苟且又曰  正殿宜并力修整皇城内外屋宇少待农隙可也
　　○益洗马岭守备兵初总兵官都督谭广言洗马岭临极边尝议筑城为保安前卫以农时停役仍于宣府分兵为备兵常不足请秋成后筑城立卫以固边防时议者皆以广所守地自青边口西抵天城总四十余烟墩守望相属自足为固其间路通塞外如洗马岭者尚多岂得一一城之且筑城置卫必重劳费守卫军士亦难猝得若益军士以属都指挥黄真严切哨了遇有警急令都指挥朱谦以精兵为援则虽无城卫而守亦固遂从所议以兵益真
　　○行在兵部奏有令自居庸至山海诸关口凡三月一点视唯居庸关外自荆子村黑峪口至长安岭北扺独石接龙门关西抵天城诸烟墩隘口虽有守备未经点阅请一体遣官巡视如设置未备军士有缺器械不精督令修补务须完固若军官恣为蠹弊即具实奏闻付法司治之庶知儆戒  上从之命新建伯李王择武职一员锦衣卫官一员同御史二员点视
　　○行在都察院奏僧录司右觉义大旺等违犯禁令纵其徒四出募民财造楼阁及擅披剃军民子弟朦胧请度牒又隐匿亡赖人冒僧籍等罪应斩  上命固禁之
　　○行在兵部尚书许廓卒廓字文超河南襄城人由国子生授锦衣卫经历擢工科给事中岁余升鸿胪寺左寺丞一年升工部右侍郎洪熙元年升左侍郎宣德六年升兵部尚书廓通敏勤事其在工部尝扈从北征董饷运军食赖焉交阯入职方朝廷用御史言遣廓往覆实户口田赋以尚书黄福奏召还后命招抚河南流民归者凡数万户兵部尚书张本卒升廓代之赐敕奖励本严厉详密廓承其后济之以宽卒年五十六遣官赐祭命有司治葬事
　　○庚子遣中官祭中霤之神
　　○赐占城琉球及亦力把里等处贡使宴
　　○行在鸿胪寺少卿王勉卒勉狭西蒲城县人建文中由国子生授太常寺试典簿  太宗皇帝即位升寺丞寻升少卿仁宗皇帝嗣位升太常寺卿与吕震同为诬罔进用斋郎事觉罢为民复起为鸿胪少卿勉坦率任意不自顾藉其卒也家虽甚窭而清议不与焉
　　○卒丑琉球国中山王尚巴志遣使臣步马结制及云南镇南州故把事子李雍等来朝贡马及方物
　　○壬寅敕甘肃总兵官都督刘广等凡外蕃入贡之人及寄住回回须防闲周密勿纵于他处往来
　　○癸卯黜监察御史陈絅絅私役民修神祠微服入祠驱逐焚香女妇嬉游于外久不供职右佥都御史吴讷劾奏之命罚役降用
　　○行在三法司奏重囚罪状  上亲阅之曰凡真犯死罪如律杂犯死罪皆宥死发戍边凡决遣一百七十余人
　　○甲辰  上以东安门外缘河居人逼近黄墙喧嚣之声彻于大内命行在工部改筑黄墙于河东皇城之西有隙地甚广豫徙缘河之人居之命锦衣卫指挥监察御史给事中各一员度其旧居地广狭如旧数与地作居凡官吏军民工匠俱给假二十日使治居
　　○乙巳敕谕行在六部都察院曰朕为天下主惟欲天下之人皆安生乐业故选贤任能命之绥抚又数颁玺书覃布宽恤盖惓惓以求民安曩为所任不得其人百姓艰难略不矜念生事徵歛虐害百端致其逃徙弃离乡土栖栖无依朕甚悯之已专遣人招抚复业优免差役一年今闻诸司官吏仍有不体朕恤民之心恣意擅为复业之民来归未久居无庐舍耕无榖种逼其补纳逋租陪偿倒死孳生马骡牛羊科派诸色颜料刑驱威迫荼毒不胜此皆任不得其人也其速行诸司厚加抚恤复业之民不许一毫搅扰仍依前敕优免差役所逋租税孳生等项悉与蠲免巡按御史按察司官廉察各府州县官吏里老剥削贪酷及官员军民之家取索旧债虐害复业之民治以重罪如廉察不严坐视民患者罪同其各勉之以副朕怀
　　○赐琉球国使臣南者结制等亦力把里使臣也力迷失土迷秃及哈密使臣倒剌火者等四川长河西鱼通宁远等处禅师桑者朵儿只等福余卫指挥佥事阿失答木儿等银钞纻丝纱罗绢布及金织袭衣有差
　　○行在工部言筑东安门外黄墙计用六万五千人民夫不足请以成国公朱勇所部士卒三万五千人助役  上曰炎暑如此岂宜兴役待秋凉为之
　　○行在广西道监察御史孙纯行在刑部广东清吏司主事王镇以监决重囚误斩首为凌迟法司论纯等罪应斩  上宥之命罚役以赎既而谕侍臣曰凌迟本律之文命斩首盖出于朕一时之不忍然凌迟非过也故止令罚赎耳
　　○湖广江华等县强贼廖马孙等伏诛初马孙等从猺人盘伯餋等伪称都副总兵指挥千百户名号执刀枪张旗帜焚毁巡检司官署案牍杀人劫财攻围富川县为守御官军所败后攻秀峰寨官军又败之遂分处巢穴总兵官萧授官军至伯养等前后就擒戮马孙逃富川山中仍集众劫杀授累遣人招抚而窃据巢穴崛强不服至是并其家属俱就擒械送至京命悉弃市几幼男子悉宥之俾隶锦衣卫习匠艺
　　○丙午行在后军都督佥事李通奏大营操练围子手逃逸一千二百人乞令兵部补之  上曰此军初皆选精壮者今消耗如此必头目不能抚恤又生事苦楚之以致亡逸者众兵部详究其实来闻自今各营操练军士逃者头目如例罚俸
　　○行在通政司奏朔州卫指挥王瑛私役军卒出烟墩十里为虏寇所执又掠瑛等马骡出境卒逸归白于千户谷胜胜与瑛等匿不以闻  上曰自古祸乱之兴皆由小人苟近利而忽远虑每以小事为无害隐而不言养瘫长疽遂至狼狈今虏寇偷窃虽小事人臣蒙蔽乃大恶渐不可长令武安侯鞫之定罪以闻
　　○命行在工部度地建朝天宫于西直门内
　　○丁未太原府霖雨汾河水溢决堤防伤禾稼镇守都督李谦巡按监察御史徐杰以便宜督军民＜锍-釒＞通旧河修筑堤堰遣人驰奏  上是之
　　○戊申免狭西宁远县积年户绝及水冲沙漫民人一千四百二十九户田地一千三百三十五顷四十九亩应纳税粮九千七百四十五石有奇○命行在兵部以马五百匹给宣府左右前三卫骑士之操神铳者
　　○命行在工部建少师吏部尚书蹇义第宅于文明门之内
　　○副总兵都督方政奏内官萧愚亲信小人擅作威福私役戍兵凡诸边务任意干挠政欲用神铳悉不与至加诟詈或擅调军出境上降敕责愚曰朕以边务委总兵大小之事悉听裁决命尔但管神铳凡进退缓急听总兵约束何敢越分挠法论尔罪当死今姑曲宥俾悛改自今惟于神机铳严密关防一切边事听总兵处置尔所役军士即遣归伍听调若怙终不悛必诛不释
　　○己酉贵州大平伐等长官司头目宋海等来朝贡马
　　○晓刻太白犯岁星○壬子宣府总兵官都督谭广奏近行在户部以边储转运为难令臣止将宣府前卫及兴和千户所官军守备凡诸卫官军调戍宣府者皆遣还来春屯种输纳子粒若宣府前等卫士卒亦须摘拨屯田缘臣所守边地一千四百余里皆与虏邻虽有城堡相去或五六里或二三十里往时虏寇常依险藏伏遇云雾风雪之际輙入为寇因再委都指挥黄真严切巡逻始有畏忌之心然诸处瞭望常见有虏寇往来彼盖窥伺欲乘间窃发是以昼夜不敢怠遑况诸军皆自永乐中调来今若惜费稍稍减撤或有警报各固封守所将逐捕能有几人急欲徵兵远者七八百里近者三二百里及其来赴贼已引退人困马乏何能成功今大同辽东皆置重兵而宣府密迩北京尤为要切诚如户部所言臣愚未见其可若不尽言恐负  陛下委托之重  上命行在户部移文谕广自永乐中调者如旧今戍守有余亦须屯种长久之策也
　　○巡按福建监察御史卲宗奏在外诸司文卷皆属按察司照刷今福建所属自永乐二十年至今未刷钱粮埋没刑名出入何由得知若天下皆然则积弊滋多宜令各处按察司遵依成法每年八月分巡刷卷年终则上其籍于都察院如此则官吏知戒案牍可清而政事以理命行在都察院戒饬各按察司以时举行
　　○巡按河南监察御史梁广成言直隶睢阳卫洪武中筑城就城内取土遂致地势低洼每岁或遇久雨及城外西北二湖涨溢流聚城内积久不涸军民皆徙居城外历十六年矣而城类虚设乞塞二湖浚旧壕开门以泄积水低处用土培高仍令军民归处城内猝或有警可保无虞命行在工部移文河南三司计议行之
　　○夜有流星大如杯色赤尾迹有光出天棓西北行至云中
　　○癸丑罢内官人番买马初内官李信李贵以西番多良马请买以供国用既次狭西治行  上以地远劳人敕罢之
　　○甲寅遣神乐观乐舞生赍香币诣各处命有司祭历代帝王陵寝
　　○赐琉球国使臣步马结制等贵州大平伐长官司头目宋海等云南镇南州故把事舍人李雍等钞彩币绢布有差
　　○哈密忠顺王遣镇抚早丁等二人奏事至京赐钞及彩币表里等物有差
　　○行在鸿胪寺左少卿张隆奏蓟州永平山海等处关营岁用粮料二十二万三千四百余石欲令遵化等卫所蓟州等州县发军民总兵官都督陈敬添拨军士于林南仓关运贮于遵化永平山海仓以备支用  上从之命俟秋成后起民夫及于各营堡拨军守关者毋擅动
　　○乙卯以罕东卫班麻思结为指挥使因其自陈征曲先有功故授之
　　○巡抚侍郎于谦奏开封府祥符中牟尉氏扶沟大康通许阳武夏邑八县去年七月黄河泛溢冲决堤岸渰没官民田五千二百二十五顷六十五亩该纳秋粮五万六千八十余石马草七万六千五百余束乞为豁除从之
　　○南京锦衣卫优给指挥千百户逮原成等二千七百人告言俸半折钞近例令于原籍官司支给缘皆年幼去家有千里反二三千里者道远不能往支乞援山后官军俸例于京库或附近州县官库支给为便  上谕行在户部臣曰此孤幼俸钞安可拘例其令南京天财库给之○顺天府保坁遵化玉田三县蓟州镇朔二卫各奏五月淫雨河水泛涨渰没军民低田苗稼
　　○夜有流星大如杯色赤尾迹有光起天仓东北行至天禀
　　○丙辰昏刻有流星大如杯色青白尾迹有光出云中东南行至云中又有一星大如鸡弹色赤尾迹有光出造父南行入鳖星又一星大如鸡弹色赤尾迹有光出心南行至浊夜有流星大如鸡弹色赤尾迹有光出文昌西北行至浊又一星大如鸡弹色赤有光出勾陈西北行至北斗杓五鼓有流星大如鸡弹色青白尾迹有光出胃东南行入天囷
　　大明宣宗宪天崇道英明神圣钦文昭武宽仁纯孝章皇帝实录卷之九十一
　明宣宗章皇帝实录卷之九十二
　　宣德七年六月
　　○是月御制官箴成以示百官  上谕之曰朕承大宝临抚兆民实赖中外文武群臣同心同力以兴起治功昔舜命九官十二牧皆孜孜训谕虞史书之夫以大舜为君禹皋稷契辈为之臣犹致儆如此况朕菲薄敢不究心然远臣既不淂数见而人谕之近臣虽朝夕相接亦不淂数以言谕因取古人箴儆之义凡中外诸司各著一篇使揭诸厅事朝夕览观庶几有儆然古之君臣有交儆之道凡在位君子有以嘉谟告朕者尤朕所乐闻也箴凡三十五篇  都督府箴曰  天命  太祖兴自武功海宇既宁武备寔崇  皇祖  皇考敬绳
　　祖武兵戎之政总以督府朕嗣大统祗率旧章居安虑危夙夜不忘惟昔帝王咸奋武卫靖乱保民安内攘外凡今兵卫布在四方总制于中有纪有纲惟是枢机尔司其柄宜敬念之以修其政将有才智士有勇锐部伍有训储偫有备除治戎器豫戒不虞政修兵坚孰敢侮予尔敬念之毋忽毋怠必壮其猷以辅予治  吏部箴曰周官六卿其长大宰统治百僚以熙功载汉设选部官置尚书有佐有属代袭弗渝致治之本寔资用贤甄拔简任尔持衡铨尔惟敬之务公戒私善尔勿蔽才尔勿遗必黜憸邪必进忠贞用舍适宜治由汝兴苟或贸贸弗博询来谋面而用弗究其内玉石不分臧否莫明治之弗兴亦由汝成度德定位乃称任使小知大受官罔不阤精尔识鉴励尔正直相予于治夙夜无斁  户部箴曰君国之道子民为先黎庶既安邦本植焉相古地官寔尔之职均节惠和民乃衣食赋税有经徭役有常民之所供旧典式张惟尔卿佐暨乃攸属庶几夙夜恪谨乃服民克阜殷树艺以蕃上下毕尧何有率殚惟公惟勤惟时惟允惟仁之博而义之尽秦这商鞅唐之宇文苛征暴括邦以不振尔惟鉴兹毋纵掊克毋诡于随毋败于墨予惟尔仕尔其＜棥心＞哉尚友古人执德不回  礼部箴曰圣人立极法天出治为治之本莫大于礼稽古伯夷为虞秩宗所典三礼宗伯攸同既治神人亦和上下政本之地寔宣教化惟我  祖宗承古之道品节制度式昭礼教幽明崇卑秩乎有序大法大经靡不备举咨尔礼臣夙夜惟寅秉其直清以交神明安上治民爰及四裔祗循旧章亦义之比惟卿暨佐汝予协恭暨厥四属于卿率从治国去礼犹耕无耜咸笃敬之以＜棥心＞政事  兵部箴曰部以兵名寔古司马诘是戎兵以固华夏凡厥武臣畴过叙勋乘马在坰考牧用蕃车驾舆服城戍邮驿守经制宜皆尔之职董之以卿承以众僚简畀维贤庶其昭昭尔宜＜棥心＞兹敬共朝夕顾諟勿忘以熙庶绩书有明训儆戒无虞兹用敉宁其可勿图怠则隳政贪则乱法毋为泄泄毋为沓沓职所宜为式克慎修福禄攸集永孚于休思古良臣鞠躬尽瘁用是作葴以励有位  刑部箴曰圣人制刑辅治弼教掌邦之禁惟仁之蹈咨尔刑部卿佐暨属惟公乃明惟明能烛匪廉勿公勉笃于行惟敬惟慎毋忘哀矜死狱求生何昔之德移情就律何今之刻深文巧诋寔民之贼如鉴如衡刑乃弗忒毒威以逞下情郁堙私意以行枉直失真司命之寄毫丝妄僻罪疑惟轻庶鲜冤抑天不可违民不可誷断不可续应则如向往体予仁仁钦哉勿渝庶几祥刑有永令誉  工部箴曰虞舜之世垂若百工暨于成周乃设司空汉制水衡将作少府备物致用必谨其度我朝建官列次六卿率属有四各底于成凡诸缮作仪品有秩辨其楛良去华就实凡厥有位宜慎其官顺理而治勿苛以残山泽之利羽毛齿革金矿丹漆暨木与石为所当为毋耗于材逸所当逸毋殚其力毋纵己私纵则召菑毋溺于宥溺则取败必祗必勤必施以公百役具宜惟尔之功其＜棥心＞敬哉视古仁智率履勿愆用保禄位  都察院箴曰历代建官皆有御史任之耳目委以纲纪紏违绳愆激浊扬清用献嘉言惟直与明  祖宗之制有长有贰其下之属凡十有四敷达民隐察举官邪必究大体毋刻毋颇必由中道毋过不及毋以贿迁毋以势慑敦仁之存笃义之行冰霜之清松柏之贞凡尔宪臣敬慎以勖庶几朝政资尔以肃媕婀缄默徒取充位职是用弛国则何赖必端诸心必修诸己庶＜棥心＞尔绩庶辅予理  太常寺箴曰为国之要事神理民太常典祀式交百神昔予  祖考致严祀享厥有纯诚敬恭协相朕承丕绪思用允迪尔祗尔肃以辅以翼仪度必饬粢盛必洁无黩无慢凛乎对越事神之本惟心之虔岂直临事平居有严神之鉴矣来歆来止神之歆矣民之福矣无曰冥冥洋洋有临汝惟＜棥心＞哉其慎其钦  大理寺箴曰有虞用士弼教明刑秦汉相继廷尉是称命曰大理繇景之世暨于今兹一以辅治列之九卿有翼有承鉴空衡平视狱之成简于五辞以正刑罚维过斯宥维义之合刑不可赎死不可生惟尔是凭其可不矜易著明慎书戒钦恤祗率弗违乃德之吉惟官惟友惟货惟来终迷不复乃祸之阶粤昔苏公式敬由狱以长王国永命攸属呜呼若人悠悠我思尔仪尔规服此戒辞  通政司箴曰通政所司实古纳言出纳政令用名厥官有虞之圣后龙是职用仲山甫亦谨朝夕君为元首臣则股肱笃念如子维下庶氓崇卑一气流贯无间有遏弗流体乃为患尔职于斯必敬必忠命必下究情必上通谗说殄行师用震惊尔详尔明予治乃成维枢维机维喉维舌尔饬无怠庶儆在列  詹事府箴曰堂堂鸿业万世攸传储副之建大本在焉咨尔詹事尔其毗辅有贰有丞庶职咸具虞舜之圣资于臣邻矧时育德而而资人言行政事有体有要必谨大猷必以辰告譬如陟崇由下而升不怠以休乃跻高明尔其敬共以引以翼毋为憸侫毋肆谗慝示尔箴规笃念勿忘克用有成邦家之光  翰林院箴曰廷有司言自周则然后世袭用愈密而重策命所出讲学所资几务之严于度于咨代有贤哲博闻明识克励翼之用光厥职咨尔儒臣朝夕左右必端乃志必慎乃守启沃之言惟义与仁尧舜之道邹孟以陈词尚典实浮薄是戒谋议所属出毖乎外心存大公罔役于私昔人四禁汝惟励之献纳论思以匡以益以匹前休钦哉无斁  左右春坊箴曰国之大本厥惟储嗣天序所属人心攸系用辅厥德必于正人左右春坊惟其辅臣储君之德曰仁与义食息言动惟道之比尧舜周孔是究是明百度以贞其德乃成玉资琢磨乃荐宗庙岂其贤才不由辅导尔端尔行尔正尔心非圣不道其慎其钦大经大猷是匡是直国有元良惟尔之绩  司经局箴曰圣人之道具载经籍用理万邦用凝庶绩国有储副天下之本惟德之修惟道之尽凡厥典册尔寔司之尔殚尔心尔正尔思尧舜之圣惟曰仁义廓而充之万善斯备杂家者流反道自贤孟轲敬王不陈于前尔其监兹祗乃攸服日就月将是启是沃道积厥躬而致于中克赞其隆时乃之功曲学阿世古人所戒笃慎勿忘庶几无悔  六科箴曰国家建官内外有制给事之臣密尔廷陛爰准六典分科置员各司其务有简有繁命令之出于汝纪之章奏之入于汝庋之考其淂失举其愆戾厘革欺蔽以赞予治敬共朝夕无纵以逸无易以忽必毖以密达夫大体由乎至公维汝之贤光奋于庸怙威以骋不率正道汝之不贤辜以自造自昔尔臣左右承弼正人是资邪侫必斥其笃念哉毋苟充位往端乃志以＜棥心＞乃事  光禄寺箴曰周官膳庖实肇光禄汉列九卿唐总四属国朝建置率循弗易享祀宾宴咸其所职先王之礼豊俭有宜惟敬惟诚仪式行之粢盛必备牺牲必洁执事有格俨乎对越群贤在朝四裔会同廪之饩之必精必豊朝夕膳馐必谨恒度毋俭公费而纵私饇毋骋奢侈毋肆暴殄毋作愆过以蹈常典正己率下咸敬慎之用永终誉光我训辞  鸿胪寺箴曰祈祈万邦咸统于一朝觐会同其仪有秩咨尔鸿胪卿尔暨属时维尔官必庄以肃必考于度必协于中无简无繁周旋雍容惟勤以周惟一靡慝敬慎尔仪庶光尔职  太仆寺箴曰军国所用马为之□□取军国之政马政亦大肆予慎之有駜如云既充内贤亦涣其群畴厥庶民析之畜牧司其政令命尔太仆政令攸宜阅省以时不愆不忘乃蕃乃滋蚩蚩之甿国家之本甿既阜豊马息思奋尔笃于民毋侵毋刻尔勤于职必敬乃德鲁僖无邪卫文塞渊尔师古人厥功茂焉  国子监箴曰翼翼京都岩岩学宫首善之地是维辟雍四方髦士来游来学业之所专诗书礼乐学必有师为士承式祭酒司业暨乃众职师道克惇士乃有成俊义奋兴为国之桢咨尔为师敬尔仪则以教以率罔□忄角羊□朝夕咨尔为学明善诚身充智与能匪敬弗臻俗化所自贤才所出其于国家任重而切勖尔师生咸笃于诚无忽于行式观厥成  钦天监箴曰五帝之世历象肇兴建官作式后世袭承惟我  祖宗德合尧舜天道民事尤笃钦慎尔职于斯夙夜惟寅用率厥属咸致其勤必精推策必审观候庶副钦若爰及敬授行奉天道动协时宜在予靡愆实汝之资惰慢而失灾咎而隐予则汝罚勖哉惟谨  京府箴曰奕弈京师四方所瞻京尹之职民庶是诚周之内史汉之三辅不轻畀人择贤以付国家因之有尹有丞亦有庶僚用赞厥成芒芒区域辇毂其本王者施(行)[仁]笃近举远尔体予怀务勤与周情必上通泽必下流冰清玉刚准平绳直毋惮豪右毋纵奸慝赵张边延显显前规毋愧古人祗我训辞  行人司箴曰法古建官以熙于治国之行人寔承周制慎简髦士俾居俾臧朝有命令肃肃用将有容有章必敬必饬毋为奇衺毋纵贪墨载驰载驱周爰咨诹靡及之怀益毖弗渝克笃念兹不忝于士不忝于国有闻于世  锦衣卫箴曰自古建国皆重环卫尔维厥官朝夕廷陛予所服御咸尔攸秩出入先后以警以跸左右骖奔亦戒不虞亦有匪人尔诘尔抾尔其＜棥心＞密勿纵于私宜廉宜慎宜勤宜祗惟义之遵惟善之迪敬恭勿渝用保终吉  中都留守司箴曰洪惟  太祖龙飞之初眷时旧邦肇作中都官府既备兵卫斯设留守之司戎纪有截峨峨  皇陵奕奕寝园是保是完既固既安惟勋与贤爰副简畀洋洋  圣谟式笃于此凡尔庶僚受职寔同率厥攸属秉其虔恭严乃部曲饬乃士伍有爱有威以训以抚惟  皇圣明于昭于天来游来观尚敬慎旃  各都指挥司箴曰维圣制兵职以卫民股肱既强国势用振惟都指挥以总诸卫戎政是专乃古连时内藩朝廷外固封疆上下相维有纪有纲率厥攸属小大维服以亲戎行俾安俾育维屯维守政之所宜居安虑危训励以时勇智信严仁则为大毋纵贪戾毋肆暴害维昔艰勤尔克臻兹尚慎旃哉保终勿隳  内外诸卫箴曰兵卫之设以居师旅内以宿卫外以御侮必有武功以统以率斋其部伍明其纪律简阅练习兵甲坚利餋威藏锐用则有备为将之道勇智兼全为士有教桓桓奋先将之于士必隆恩抚矜其寒馁同其甘苦毋虐与苛侵夺厥利仁如父兄爱其子弟以之赴敌必淂死力岂直辅功亦济危扼凡古良将罔不率兹尔笃念之无忽无违饬尔屯务兵食所赖修尔兵政以靖境内祗我训辞＜棥心＞尔功庸庶几禄位光被永终  各布政司箴曰国有方岳统治列郡克举其罔纪斯不紊舜命牧伯农时为先桑远能迩惇德允元咨尔藩臣往厥汝职惟诚无斁克熙汝绩承流宣化夙夜念哉谨其操持端其表仪郡守邑令有贤有否明其廉察公其去取维予夙夜求民之莫为藩为输维仁之笃生息有餋礼让有与尔政之成式观厥能  按察司箴曰国家餋民藩牧是寄必有宪臣乃肃乃乂提刑按察厥署以名有使以长有贰有丞比而藩垣下而郡邑广聪达明无或勿及锄奸戢暴去顽革嚚用植善柔用畅郁堙以义行仁以刑弼教岂曰今兹亶古之道法以坊人必自尔躬表之克端影靡弗从毋怠于职毋败于度毋权之慑毋势之怙吐刚茹柔或私灭公维身之辜维家之凶明明上天临下有赫往敬尔德以＜棥心＞尔绩  各府箴曰列郡有守民之司牧有佐有谟协恭教育邦国之本实惟斯民教之育之一主于仁千里之地膺受朝命安危休戚一系厥政耕桑之业毋夺其时督之劝之民罔寒饥学校之政必修必饬无慢无怠善教斯植正其范防去其蟊蠹所恶勿施所欲与聚循典祗祀以为民福礼贤尚德以励民俗奉法循理为下表仪廉公与明政乃弗疵岂弟君子民之父母慎哉敬哉用永终誉  各州箴曰环境千里置府以治州亚于府建官次之有临乎上有仰乎下凡尔所职承流宣化蚩蚩者氓休戚在尔心诚求之如保赤子无妨其穑乃衣乃食无殚其力乃休乃逸兴举学教敬恭神祗狱讼必平赋税必时毋纵民厉毋侈货黩维仁维清如冰如玉如绳之直如鉴之明岂弟君子＜棥心＞永令名  各县箴曰人君代天子餋兆民任牧民者邑令尤亲丞簿佐令幕有赞画民之休戚咸其所职保民之方心诚求之如父与母字厥孩提察其冻馁俾衣俾食恤其疾痛俾康俾适既厚其生必道其行有礼有仪善俗用兴致恭神祀致励学校毋肆侵渔毋纵苛暴尔端尔心务恪与诚政用有成民用底宁  王府官箴曰宗室之亲各有封国用作藩屏必建辅弼藩王之德惟忠与孝惟善之存惟仁之蹈辅之弼之如古名贤非圣之书弗陈于前进王于道维汝之勣苟纳于邪汝则干僻维汉贤藩东平河间人心之善古今同然汝赞王德克跻乎是将汝显闻永扬于世  盐运司箴曰咸鹾之利兴自古昔下以惠民上亦资国历代暨今置吏以监克用成功必才与廉歛发有制私窃有禁尔寔司之无忝厥任尔笃于公贸迁乃通尔忠毋倦赋乃饶衍尔之攸职是名利权利不自濡汝允其贤维身与名昵私则败其永保之无忝训戒  儒学箴曰君国子民教之育之有育无教或沦于夷置吏俾育建学俾教为教之方本乎师道清修实践正学博闻成己成物师道用尊为学之方体仁由义诵法周孔亦致文艺化民成俗以善其乡成德达才以资于邦本末循序用臻实效勖尔师生母忝学教
　　大明宣宗宪天崇道英明神圣钦文昭武＜宀十见＞仁纯孝章皇帝实录卷之九十二
明宣宗章皇帝实录卷之九十三
　　宣德七年秋七月丁巳朔享
　　太庙
　　○遣中官祭司门之神
　　○沧州民畜官马一产二驹州以为祥献于朝  上曰物理之常何足异也  命付御马监畜之
　　○戊午  命行在礼部停武陵王季堄妃册礼初楚王孟烷奏已选湖广都指挥佥事鲁曾女为武陵王妃发册有日既而人言此女许嫁都指挥佥事穆肃为子妇受其聘矣  上闻召曾问之曾不能隐乃  命停册礼以书谕楚王曰婚配人伦之始王化之源彼既许人理难发册曾贪冒无耻岂可玷  祖宗家法贻外人之讥已令礼部停封册宜为武陵王别娶
　　○命行在工部凡所役神机营五府各卫缮工旗军人月加给米一斗钞四锭
　　○命故济州卫指挥使吴海子安金吾右卫指挥使王礼弟贵指挥同知张福子善济阳卫指挥佥事买泉弟忠白祥弟亮羽林前卫指挥佥事刘兴子刚俱袭职
　　○遣指挥丁全赵回来的等赉敕及金织彩币表里赐泰宁卫掌卫事都督佥事脱火赤等朵头卫都指挥佥事哈赤合孙等福余卫都指挥佥事安出等以能绥抚其众恭事朝廷故也
　　○己未实授山西都司署都指挥佥事马贵为都指挥佥事赏彩币表里一钞一千贯时虏寇犯境都督李谦遣贵率官军击之贵生擒寇四人夺马二十七匹谦以闻故有是命从贵有功者升赏有差
　　○改交阯上洪州等衙门归顺土官知州等官阮迁干等四十五员为山东山西青州等府州县通判判官照磨驿丞
　　○行在户部奏直隶松江府没官田宜准民田例起科古额官田积年逋负税粮请蠲免以苏民困  上从之仍  命今后各处官田粮俱准此例
　　○巡抚侍郎赵新奏每岁徵粮请命都察院移文各处按察司委廉干官一员协助又奏三司府州县首领官除犯私罪外其余公务失错小过该复职者请令巡按御史同按察司就彼取问发落免致缺官废事又奏粮长里长漕运赴京道途艰苦费用浩繁及抵仓所多为奸狡之徒诈骗乞严加禁约俱从之
　　○夜有流星大如鸡子色青白尾迹有光起外屏南行至羽林军
　　○辛酉遣户部侍郎成均往浙江巡抚召侍即赵伦还朝时有言伦督粮赋用峻法吏民不胜苦者  上闻之曰既酷安可抚民遂  命均往代之而召伦还○夜有流星大如鸡弹色青白尾迹有光出华盖东北行至浊
　　○壬戌以考最升行在翰林院编脩尹凤岐检讨黄裳刘麟应俱为本院修撰擢建宁府照磨谢良翰进士杨春为行在监察御史良翰广东道春陕西道升松江府同知陈智为顺天府丞行在翰林院编修梁禋行在福建道监察御史陈璇亲丧服阕  命禋复职调璇行在贵州道复刘观河间长芦盐运司同知升正四品禄秦铭贵州新化府推官徐岳直隶河间县知县升正六品禄朱辅山东蓬莱县知县升从六品禄郑福湖广长沙县丞升从七品禄梁能安庆府白沙巡检司巡检升正九品禄皆任满当升各以其民奏乞留之故也以赃罪遇赦降太仆寺丞纪文为山东胶州同知○行在工部奏请修葺旧营房七十余间以处工匠之有疾者从之
　　○癸亥直隶忠义中卫遵化卫东胜右卫兴州后屯卫大宁都司营州右屯卫各奏今年五六月间天雨连日山水骤发渰没军屯低田忝谷
　　○日上生背气一道色黄赤鲜明
　　○甲子旌表孝子马威节妇张氏等六人威山东汶上县人性至孝敬事父母父病革夜焚香吁天请以身代父卒朝夕号恸不饮酒食肉隆冬服单衣露顶跣足贞负土筑坟庐于墓侧事闻旌其门曰孝行张氏常州府江阴县民陈忠妻忠以事卒于京师张氏闻之号痛欲绝时年二十有七誓不改嫁抚孤男女守节四十七年聂氏江西吉水县民郭仲稷妻年二十一夫亡不嫁餋姑育子咸尽其道守节四十九年杨氏山东莘县民耿好古妻年二十三好古亡誓不更嫁抚幼男女三人皆有成立孝餋祖姑百三岁而卒脱簮珥以资殡葬魏氏应天府句容县民陈仪妻年二十七而寡誓不改嫁子三人俱幼事姑尽孝姑卒殡葬以礼黄氏淮安府山阳县民赵仲名妻年二十九丧夫不嫁勤女工躬俭约奉餋舅姑始终尽礼屠氏顺天府大兴县民李奴奴妻年二十九丧夫不嫁子幼家贫倒奁具易棺葬其夫守制垂四十年事闻俱旌其门曰贞节
　　○乙丑  上谕行在工部尚书吴中兵部侍郎王骥等曰比闻外来操练官军及工匠主于京师人家一遇患病辄逐出之死弃街衢莫之或省卿等即行五城兵马常遣人巡视但若此者执送法司治之果有病故即为埋瘗不许暴露
　　○广西左州故土官舍人黄蕴亮等来朝贡马
　　○命行在户部员外郎罗通往宣府理军储
　　○丙寅五鼓有流星大如鸡弹色青白尾迹有光出营室西南行至云中晓刻岁星犯天樽
　　○戊辰  命定国公徐景昌礼科给事中虞祥为正副使持节封赵简王第二子安阳王瞻塙为赵王建平伯高远礼部员外郎易节为正副使持节封沈简王庶长子武乡王佶焞为沈王驸马都尉西宁侯宋瑛户科给事中杨盛为正副使持节封蜀靖王第二弟罗江王友埙为蜀王吏部右侍郎黄宗载工科给事中李倜为正副使持节封庆成庄惠王庶长子镇国将军美埥为庆成王刑部右侍郎吴廷用刑科给事中年富为正副使持节封广昌悼平王庶长子镇国将军美坚为广昌王礼部右侍郎章敞大理寺左寺副唐复为正副使持节册西城兵马副指挥胡信女为永寿王志埴妃
　　○己巳  命福建按察司副使祝戒致仕戒浙江兰溪人由刑部主事升按察佥事再升副使历任虽久风纪无闻至是考满来朝以老疾  命致仕
　　○庚午以明日中元节遣卫王瞻埏祭  长陵  献陵
　　○哈密忠顺王卜答失里遣指挥舍黑马黑麻等及哈烈等处头目沙哈鲁米儿咱遣使臣马速等来朝贡驼马王石
　　○辛未命行在翰林院侍读学士李时勉侍读苖忠为应天府乡试考官
　　○顺天府霸州及三河香河豊润漷东安永清六县及永平府滦州各奏今夏苦雨河水涨溢低田所种忝榖俱伤无收
　　○壬申封周王有燉侍姬施氏陈氏韩氏欧氏李氏张氏皆为王夫人赐王开封府税课钞令王府自收  命兵部给开封民丁三百人充王府校尉除典仗二员管辖皆从王所请也
　　○肃王瞻焰奏甘州中右二护卫官军皆闻逸无差遣欲止留一卫请以一卫归朝廷助备边  上淂奏复书曰护卫以卫王国王国以藩屏朝廷今叔以国中无事而为朝廷虑边足见至亲体国之笃特遣都督佥事王彧副都御史贾谅赉书以复听简留一卫所归朝廷者令挈家属赴甘州补前后二卫守备之数仍敕彧谅加意抚绥所过给口粮车辆毋令失所
　　○曲先卫都指挥同知那那罕遣百户阿答劄肥河卫女直指挥同知卜剌罕等来朝贡驼马
　　○赐哈烈等处贡使宴○置吕梁漕渠石闸初平江伯陈瑄以吕梁上洪地陡水急漕舟难行奏准令民于旧洪西岸凿渠深二尺阔五丈有奇夏秋有水可以行舟至是复欲深凿置石闸二时其启闭以节水庶几往来无虞事闻  命附近军卫及山东布政司量发民夫工匠协力成之
　　○丙子河南民自宫者六人托胙城王左右以求用胙成王收之周王以为不可归之朝廷  上以赐周王复书曰胙城不循  祖训擅收此人过矣叔秉德循礼归之朝廷河间东□岂足多哉令遣还叔以备使令
　　○赐庆城王美埥第二弟名美堟第三弟名美土□列
　　○丁丑  上视朝退御武英殿翰林儒臣侍因论汉唐开创辅臣侍臣对曰萧曹房杜虽皆常才亦当时无过之者有曰天下之广未必无之但系于遭际何如耳  上曰然如三老董公及泰山道士徐弘客皆不见用而萧曹房杜成功诚哉人才遭际为难也
　　○庚辰免直隶扬州府泰州去年水灾官民租二万二千九百三十余石马草三万二千六百六十余包
　　○上燕闲阅内库书尽淂元赵孟俯所绘豳风图而赋长诗一章召翰林词臣示之曰豳诗周公陈后稷公刘致王业之由与民事早晚之宜以告成王使知稼穑之艰难万世人君皆当鉴此朕爱斯图为赋诗欲揭于便殿之壁朝夕在目有所儆励尔其书于图之右
　　○夜有流星大如鸡弹色赤尾迹有光起女床西北行至浊
　　○辛巳免庆王旃宁夏中护卫备边兵及永和王济烺庆成王美埥大同戍兵之半皆从王所奏也
　　○贵州大万山长官司土官长官杨光庆遣子海昌等贡马
　　○赐广西左州故土官舍人黄蕴亮等钞币有差
　　○命故大宁都指挥同知孙兴孙清袭为金吾左卫指挥使金吾前卫指挥佥事王寿子鈜锦衣卫指挥佥事李满子瑛袭职燕山左卫指挥使陈谦子智金吾左卫指挥佥事张贵子敬俱代职以谦等老疾乞致仕也
　　○行在钦天监奏大兴县民刘溥等充天文生及阴阳生而有司一概编充里甲旧制凡习学天文阴阳者许子孙亦习其业乞免其里甲之役
　　上谕行在户部臣曰天文历数非世业不精天文生可免二丁阴阳生免本身之役三年后考试不精者罚之
　　○直隶苏州府知府况钟言宪纲有云御史所至之处博采诸司官吏廉勤公谨者礼之荐之污滥奸佞者威之紏之劝惩淂体人自畏服至于御史与在外官相见礼仪及凡迎诏敕诣学校皆有一定礼制比来各处公差御史多有违越礼分各府知府亦有自顾阘茸贪暴畏其紏劾者接见御史謟谀拜跪甘受詈辱间有奉法持已不肯阿屈輙求小过擅作威福使贤良不安于位而邪佞淂以苟全伏乞禁约  上命行在礼部同翰林院会议申明
　　○晓刻太白犯荧惑
　　○癸未  上登万岁山坐广寒殿召翰林儒臣侍  命周览都畿山川形势既毕  上谕之曰此元之故都也世祖知人善任使信任儒术爱餋民力故能混一区宇以成帝业再传至武宗元政稍有变更仁宗继之恭俭爱仁即位之初兴学校励风宪清中书其孜孜为治一遵世祖之法足为贤君英宗果于杀戮奸党畏祸遂构大变泰定以后皆享祚不久至顺帝在位既久肆意荒淫怠于政事纪纲法度荡然遂致失国使顺帝能恭俭长守世祖仁宗之法天下岂为我  祖宗所有又曰兹山兹宇顺帝所日宴游者也岂不可感侍臣叩首曰纣之迹周之监也  上曰然
　　○甲申夜有流星大如杯色赤光烛地起天津西南行至匏瓜
　　○乙酉平江伯陈瑄言高邮郡城西北湖中有神祠古碑载神姓耿名遇德宋哲宗时人其天性忠实聪明死而为神屡昭灵感累封至灵应侯庙额曰康
　　泽至今其神有灵人祷之者舟行无没溺之患旱熯有甘澍之应请令有司春秋祭祀  上谓礼部尚书胡荧曰神有功德及民应在祀典果如瑄所言有应其令有司以时致祭
　　○一夜有流星大如鸡弹色青白尾迹有光出天廪西北行至阁道晓刻太白犯轩辕
　　大明宣宗宪天崇道英明神圣钦文昭武＜宀十见＞仁纯孝章皇帝实录卷之九十三
　　明宣宗章皇帝实录卷之九十三
　明宣宗章皇帝实录卷之九十四
　　宣德七年八月丁亥朔遣北京国子监察酒贝泰释奠先师孔子
　　○戊子祭  太社  太稷
　　○中都正留守萧让等以私役军罚俸先是  命驸马都尉赵辉往凤阳修理  皇陵辉奏军少不足用  上遣御史查理至是御史奏皆让及掌中都留守司事都督陈恭都指挥佥事徐震署都指挥佥事杨兴李弘等私役计一千六百八十余人请俱罪之  上命姑皆记罪私役十名以上者罚俸半年不及十名者罚三月
　　○己丑直隶寿州卫奏近城西有湖与淮相通比雨潦暴涨坏城二百四十余丈乞发附近军民协助修理从之
　　○辛卯云南蒙化州土官知州左伽遣侄青求潞南州故土官舍人泰福等来朝贡马
　　○赐哈密使臣舍黑马黑麻及哈列等处使臣马速等一百七十九人劄肥河等卫指挥同知卜剌罕等曲先等卫百户阿答等白金纱罗绫绢布及金织纻丝袭衣有差  夜有流星大如杯色青白有光起大陵东北行至浊
　　○壬辰升曲先卫指挥同知那那罕为指挥使副千户瓦思答儿为指挥佥事经历瓦撒为正千户百户阿答及头目卜儿只等三人为副千户
　　○以赤斤蒙古卫故指挥佥事子脱脱等三人袭职
　　○授罕东卫头目坚藏为正千户可纪即等四人为副千户坚失加等四人为百户脱脱为所镇抚
　　○有妄男子大呼西华门外语涉讪诽守门卒捽至御前其呼仍不已群臣请下法司  上曰圣人之世有设诽谤木以来谏者此何足罪  命释之
　　○癸巳云南车里故宣慰使刀更孟子霸羡遣头目召哀等贡象马及方物
　　○命左春坊左庶子兼翰林院侍读周述翰林院侍读学士钱习礼为顺天府乡试考官赐宴于本府
　　○总兵官都督佥事巫凯奏沈阳中銕岭二卫指挥宋礼千户朱斌等在职皆与同僚争私意无同寅协恭之谊累累上渎朝廷或罚俸或输米赎罪还职终不悛革每事争竞未尝宁息以致废弛公务请悉调极边及新置诸卫所使之省过自今辽东都司所属军官有同僚不和妨废公务者请一体调卫从之
　　○夜有流星大如杯色青白光烛地起天仓东行至浊
　　○甲午给镇守辽东军士马五千匹守备开平等处军士马六百匹时辽东总兵官都督巫凯开平副总兵都督方政皆奏官军原给马多因出哨而毙请敕所司如数给补于是  命北京行太仆寺以顺天府民所畜孳生马给之
　　○复冯好学山东恩县丞好学坐科歛罚役当调用县民五十余人诣  阙奏好学一心抚民赋役均平公勤廉能民心信服今所坐非其罪乞留以安百姓  上曰丞佐令之官而能使民爱慕不忘非有实惠不能然且言所坐非其罪此则法司之过  命复其职仍命法司今后宜原情定罪无蹈前过○乙未  上御奉天门视朝罢召少傅杨士奇杨荣至榻前谕曰今春  命京官三品以上举方面郡守后又出旧作招隐猗兰之诗以示意已踰半岁都不举一人近因卿二人举黎恬等朕思今天下之广岂果无人才但群臣不以国家生民为心故往往视朕言为虗文此由吏部之怠忽也其降敕责之仍  命吏部都察院考察在外方面及郡县官之昏懦不才者罢黜之于是敕谕行在吏部曰致理之方用贤为要事君之道荐贤为忠朕主宰天下思惟负荷之重必淂贤才共图治理夙夜在念寝□八食弗忘尝敕朝廷三品以上举荐所知又出示招隐猗兰之作庶几人臣咸明朕志近惟一二廷臣曾有举荐其余旷时积月不举一人岂果无遗贤欤抑今中外所用皆淂人欤盖典铨衡者之怠忽也朕以诚心求贤望理不图臣下玩为虚文孔子曰十室之邑必有忠信者况今天下之广生民之众乎尔吏部即会在京三品以上官众议推举以有才行者有文学者具名来闻朕擢用之毋徇私滥举塞责仍同都察院考察在外方面有司官之昏懦不立暴虐无状者具奏罢黜之庶以副朕惓惓求治之意钦哉
　　○命云南布政司右参议刘勉致仕勉直隶安东人历监察御史中军都督府经历升参议政绩无闻至是年七十余考满来朝  命致仕
　　○丁酉朝鲜国王李祹遣陪臣尹季童等来朝贡方物
　　○赐贵州大万山长官司土官舍人杨海昌等钞币有差
　　○广东按察佥事曾鼎言雷州廉州神电等卫所岁储止足一年海南卫并所属不及一年军士往往乏食今广州府积粮虽多阻山隔海艰于馈运切见洪武永乐间卫所军士守城屯种各有定额食皆给足而备御不失其后都司奏罢屯种严城守故田皆荒芜仓无储积乞仍屯种以广边储遇有警报不妨调发庶仓廪有备边卫无虞  命行在户部礼部议行之
　　○戊戌浙江左布政使黄泽右布政使艾瑛左参政熊本诚右参政张子真左参议张以澄右参议戴同吉魏修尝役人于公□□角羊□治蚕采桑于属县归安县知县华嵩举奏之  命泽等自陈泽等具伏罪  上曰此非大扰民事宥之
　　○己亥移东安门于桥之东
　　○命行在户部尚书黄福掌南京户部事
　　○升行在吏部考功员外郎魏骥为南京太常寺少卿交阯南灵州知州黎恬为右春坊右谕德福建建宁府建安县学教谕杨寿夫山东临清县学教谕彭琉为行在翰林院编修行在鸿胪寺丞周铨行在吏部稽勋郎中杨应春行在工部营缮郎中王仕嘉虞衡郎中李新屯田郎中方正为布政司右参政铨河南应春云南仕嘉新陕西正江西行在吏科给事中张居杰行在礼科给事中武达行在光禄寺珍羞署丞李睿为布政司右参议居杰云南达浙江睿贵州行在刑部员外郎王暹行在监察御史焦宏杜时金濂胡志贺敬王豫为按察司副使暹河南宏江西时山东濂陕西智福建敬广东豫浙江皆以京官三品以上所荐也
　　○庚子  命各处巡抚侍郎同巡按监察御史考察方面官仍同布政司按察司考察郡县官时吏部都察院奉敕考核方面及郡县官贤否尚书郭琎等言各处有巡抚侍郎请令同巡按御史考察如无巡抚侍郎应别遣官或止令布政司按察司堂上官同巡按御史考直隶府县宜从巡按御史考  上曰方面官及巡按御从公考察足以别贤否无巡抚侍郎不必别遣官
　　○召镇守密云都指挥同知蒋贵还京以神机营都指挥同知李荣代之
　　○辛丑陕西永寿等县献嘉禾有同本三茎或五茎茎十数穗穗一尺有余者有同本十九茎或二十茎茎十余穗又多至数十穗者又有一茎五岐六岐或一节一岐者  上览之谓群臣曰诸物不足为瑞榖以餋民今蕃异如此可以为瑞是日又有献嘉瓜者尚书胡濙言瓜连理而生有瓜瓞绵远之兆二者皆祯祥请奉表贺  上不许曰嘉禾瑞瓜虽年豊物阜之应皆  天地  祖宗之所垂祐朕何德以致之夙夜内省有歉多矣其止勿贺
　　○壬寅曲先卫指挥那那罕等奏往者安定之兵来讨散即思臣二女四弟及指挥桑哥经历剌麻家属被虏者五百余人今散即思已宥罪复业而臣等亲属被俘掠不淂归千户米剌苦述等亦惊溃今尚居西番江未回  上曰朕尝以用兵为戒正恐滥及无辜彼不自言何由知之敕谕安定王亦攀丹及安定卫都指挥佥事桑哥阿剌乞巴指挥使鲁古答儿等曰去年调尔等讨散即思今已宥其罪俾复业那那罕等本无罪之人而其亲属为尔等俘虏此于天理人道顺邪敕至尔即遍索部下但有淂其家口者悉给还之不许违命仍遣那那罕及指挥佥事白帖木儿等赉敕往西番江招抚米剌苦术等俾归曲先○修通州通流闸及南海子红桥等闸
　　○癸卯格失迷头目宰奴阿卜丁遣打剌罕迭力迷失等来朝贡马
　　○升罕东卫头目班麻思结为本卫指挥使赐敕谕之曰有功者赏有罪者罚此国家劝惩之典天下之至公也往因曲先卫散即思纵所部劫乌思藏使臣及杀伤官军故发兵剿捕尔聪明特达闻官军至即率众从征禽杀贼徒获其驼马牛羊以献朕甚嘉之已遣人赉币赏功今升尔为罕东卫指挥使尔尚益顺天心永坚臣节则子子孙孙永享福禄尔其钦哉
　　○土鲁番城舍人陈檀等来朝奏愿居京自效赐纻丝袭衣彩币钞布有差仍命有司给房屋器物
　　○甲辰民有建言云有尧舜禹汤文武之君而后有唐虞三代之治下至汉唐宋莫不皆由其君之贤明以致乂安而其言不及于臣  上曰必君臣同德而后可以致治岂当专归于君古人谓君为元首臣为股肱政以同体相资也言者谬矣
　　○乙巳湖广高罗安抚司木册长官司护印舍人田贤遣舍人谭潮美东乡五路安抚司摇把洞长官司长官向墨古送遣把事黑牛送等贡马及方物
　　○敕缘边诸将曰今秋高马肥正虏寇南行之时湏昼夜严督官军谨备不可怠忽
　　○命都指挥佥事马骥镇守密云提督关隘谨慎堤备附近密云卫所官军听骥调遣初命都指挥同知李荣镇守密云陛辞  上留之遂改命骥
　　○命都指挥佥事马麟管神机营事  丁未祭太岁风云雷雨岳镇海渎山川等神
　　○遣官祭旗纛之神○命都指挥同知蒋贵为参将佐总兵官都督陈怀镇守松潘敕怀与之同心协力抚恤军民慎固封守
　　○戊申行在户部奏直隶顺天真定顺德广平永平保定大名河间八府并徐州所属诸县连岁水旱相仍被灾之田二万八千八百七十五顷六十余亩其税粮马草皆无徵乞与蠲免从之
　　○夜月掩东井
　　○己酉贵州安顺州等衙门土官同知阿宠遣通事李宗等贡马
　　○直隶常州府奏所属四县两岁水灾田稼不收人民饥窘已发官粮一万二千二百八十六石有奇赈济俟秋成还官
　　○夜五鼓有流星大如杯色赤有光出紫微垣东蕃东北行至浊
　　○庚戌  命赤斤蒙古卫故指挥佥事朵儿只失加之子亦鲁伯沙州卫故指挥佥事兀鲁思子忽秃不花故指挥佥事锁南子曲列该曲先卫故都指挥同知散即思之子都立等俱袭职各赐敕勉之
　　○行在太常寺奏永乐中本寺寄处故元万寿宫承庆堂祭器神帛品物皆贮于内请别建置  上谕工部尚书吴中曰太常专奉神明亟寻洁净之居徙之
　　○淮安等卫奏请军器乞增神机铳一百大炮一百于诸隘口堤备工部请于兵仗局给军器及神铳惟大炮减半与之  上曰汉时兵器藏于武库边吏能御寇者则赐武库兵今军器正为边境之用大炮不可减半其悉与之又曰造兵器亦尔之职更湏坚利庶淂其用
　　○夜月掩舆鬼
　　○辛亥置苏州济农仓苏州田赋素重其力耕者皆贫民每岁输纳粮长里胥率厚取之不免贷于富家富家又数倍取利而农益贫工部侍郎周忱巡抚直隶诸郡兼督赋运至苏有旨命以官钞平籴储偫以备岁凶淂米二十九万石分贮于属县忱令各县于水次置场别择人总收发运细民径自输米赴场粮里长不淂预遂革多取之毙民所费视旧减三之一凡粮当运南京仓以备北京军官月俸者率每石加费六斗忱奏请军官月俸就苏州给之而徵其加费米四十万石悉储于官通前所籴六十九万石有奇书诸籍而官掌之凡粮远运有失及负欠者悉于此给借陪纳秋成抵数还官而民免举贷多偿之害若民修圩岸浚河道有乏食者皆于此给之定为条约以闻  上然之于是苏州各县皆置仓名济农仓惟崇明阻海未置岁歉则于长洲县仓发米一万石往赈之
　　○命故山西行都司都指挥佥事苖福子瑄袭为金吾左卫指挥使羽林前卫带俸都指挥佥事司信子通袭为燕山左卫指挥使羽林前卫指挥同知申政子贵金吾左卫指挥同知李名子玉金吾右卫指挥佥事王斌弟＜王巳＞俱袭职燕山右卫指挥佥事时冕子敬燕山前卫指挥佥事崔谅子海俱代职以冕谅老疾乞致仕也
　　○赐朝鲜国陪臣尹季童云南蒙化州土官舍人左青求潞南州故土官舍人泰福等钞彩币绢布有差
　　○壬子以故太保阳武侯薛禄孙诜袭封阳武侯禄既卒  上悼念之不置俾诜袭爵而思保全于久远赐敕谕诜曰昔尔祖禄祗事我  皇祖  皇考多效忠勤茂建勋绩而敬恭事朕始终一致论劳与德莫或加之自其既亡夙夜在念今特  命尔继承侯尔尔其笃思尔祖树立之艰永念朝廷恩命之厚务善循理以修德行习智与勇以进材能必谦必恭必勤必慎毋蹈邪僻毋事虗浮敬以事长和以辑家心之所存惟忠惟孝庶几不负尔祖之所敷遗亦不忝朝廷之荣命钦哉
　　○遣书戒谕辽王初荆州左卫总旗薛冬保借役辽府辽王既取有长女又欲取其次冬保不从已纳赘壻王怒诬以他事执送刑部赎罪复原卫王怒不已遂奏刑部官黄昱受赂释之  上命刑部究其实覆奏本部官无姓名黄昱者冬保例应赎罪还原卫非有毙此王府造诬请治其官属之罪  上曰如此则伤王之意姑已之复书辽王曰王前所言薛冬保事验之皆非实盖近例赎罪者军复原伍民复原籍非独冬保然也且刑部官未尝有黄昱姓名此小人之妄言而王之过听也法司必欲究治王府官巫罔之罪朕虑伤王意姑置不问王自今宜戒慎勿惑邪说庶几享福于悠远
　　○释故城县丞陈铭复任先是  上闻内官内使差遣在外者多贪纵为民害已尝罪其尤者  上以太监刘宁清谨忠良命同监察御史驰往各处尽收其资橐并其人械送京师既还道经故城县丞铭素悍暴又时大醉而酗闻有内官至更不明所从来輙奋前捽宁而乎击之御史莫能止遂奏丞无状逮至  上曰丞固可罪朕以其一时昧于所闻而宥之侍臣或言铭酗酒擅击朝使  陛下纵赦之亦不可使复任  上曰朕既释之矣彼当因此知改过也
　　○遣羽林前卫都指挥佥事昌英往哈密赐忠义王脱欢帖木儿等肃州卫指挥同知韦文等往赤斤蒙古曲先罕东等卫赐指挥佥事仓儿吉等彩币表里
　　○赐朝鲜国等处贡使宴
　　○行在都察院右都御史顾佐言考课之法黜陟之典关系政治甚重钦承诏谕吏部都察院考察在外官昏懦不立贪暴无状者具奏罢黜之臣比闻布政司按察二司暨巡按监察御史往往偏信乡都里老甲长学校生员等之言定为去留殊不知有等小人即假公济私以图报恩复仇于刚正公平不受请托者诬毁以为非昏懦贪婪同流合污者妄誉以为是以致是非颠倒乞敕在外巡抚官巡按御史从公考察毋狥私情如此则官之
　　贤否可知民之奸毙可革  上从之○癸丑镇守甘肃总兵官都督佥事刘广奏陕西都指挥佥事刘永掌河州卫理事勤慎今陕西行都司都指挥使吴升病不任事其余或老疾管屯或领兵防边本司无官理事请以命永又甘州诸卫皆是步兵艰于巡逻今欲每卫选二百人充骑士教练庶可乘机赴利
　　上谓兵部侍郎王骥曰阃外事在淂人朕以边务委广凡所用听其自择朕观成功而已所言悉从之遂命永掌陕西行都司事
　　○
　　○甲寅郑王瞻埈奏请朝觐复书止之
　　○宁夏总兵官都督佥事史昭遣百户毕胜进嘉禾  上谕行在礼部尚书胡濙曰近者各处多以水旱告独陕西数进嘉禾则陕西今岁必有收亦省朕一方之忧赐毕胜钞六十锭遗归
　　○乙卯迤北鞑靼脱脱咬儿紧纳等来归奏愿居京自效  命为千户等
　　官赐冠带金织袭衣彩币银钞绵布鞍马有差仍  命有司给房屋器物
　　○革河南林县东淂峪上下关及西淂峪关时建言者言守关军士并缘为奸邀阻行旅迫取财物凡关之近城及巡检司并非冲要之地者俱乞罢革  上命三司司
　　覆勘至是奏言罢革便遂革之
　　○永平总兵官都督佥事陈敬言抚宁卫旧有土城周围四百三十丈虽左后二所下屯右中前三所在卫然太狭隘不足以容且为久雨颓坏欲遂展东南西三面以居军士趁农隙修筑乞于附近卫所有司量起军夫协助从之
　　○巡抚侍郎罗汝敬奏西岳神祠年深倾圯请令西安左三卫屯田军余及近庙州县量起民夫伐材脩葺  命俟农隙之时兴工
　　大明宣宗宪天崇道英明神圣钦文昭武宽仁纯孝章皇帝实录卷之九十四
　　明宣宗章皇帝实录卷九十四终
明宣宗章皇帝实录卷之九十五
　　宣德七年九月丙辰朔昧爽有流星大如鸡弹色青白尾迹有光出轩辕东北行入太微垣
　　○丁巳行在户部言阳武侯薛禄初食禄一千一百石洪熙元年以边功加赐五百石今其孙诜袭爵岁禄当减命仍给一千一百石
　　○行在都察院右都御史顾佐劾奏巡按浙江监察御史杜时与布政司参议彭璟按察司佥事刘广等不能伸理平人之冤乃扶同欺罔请治其罪  上问已决未对曰未决  上曰姑宥之如不谨再犯虽未决亦不宥
　　○镇守山西都督佥事李谦言偏头关外地临黄河皆边境冲要之处草木茂盛或有寇盗往来难于瞭望请如大同宣府例至冬初发兵烧荒○贵州都匀卫陈蒙烂土长官司副长官张勉奏本司离卫遥远地连古州八万生苖广西苖獠洞寨与所属化从等寨长韦翁同等相诱为恶叛服不常累逋赋税或出侵掠闻官兵追捕即据险抗拒或奔窜远伏官军既回又出为害乞如永乐故事调广西泗城州土兵一千立堡镇守遇有缓急即行剿捕庶使蛮夷知畏善良安业命兵部悉从其言
　　○戊午镇守甘肃太监王安奏兵部移文西宁卫官军在甘州操备者遣还守备切思西宁虽临番簇终是所辖又有土官管属纳马当差可无他虑请遣其步军一百二人还卫仍留马队官军三百六十六人在甘州守备从之
　　○夜有流星大如杯色赤有光起天船西北行入紫微垣
　　○己未广昌王羙坚庆成王羙埥皆以嗣爵奏请诣阙谢恩复书止之
　　○劄肥河卫指挥佥事牙失答湖广施州卫镇南长官司副长官董全遣头目阿留备等来朝贡马
　　○赐云南车里故宣慰使舍人刀霸羡所遣头目召哀等纻丝纱罗绢布有差仍命霸羡袭其父职遣行人陆埙往赐冠带及织金袭衣锦绮纱罗
　　○监察御史包德怀给事中虞祥等劾奏顺天府乡试关防不严致有诈冒请治提调官府尹李庸监试官御史梁广成等罪  上命姑宥之已而顾侍臣曰科举求贤国家重事于此而不用心他事可知也御史给事中所劾本不可宥但念斯事因庸觉察不然则奸弊不露矣
　　○辽东总兵官都督巫凯等亦马忽山等卫指挥木答兀等来报福余等三卫鞑军往掠阿鲁台为阿鲁台所败尽收其家口辎重牛马田稼三卫之人奔往海西或在辽东境外招之不来间有来者语言诪张已整饬军马备之且送木答兀等六人诣京师  上曰虏贼谲诈亦惟谨备之耳遂敕凯等严哨防命行在礼部宴赉木答兀等
　　○镇守肃州都督王贵奏肃州西北极边昨遣人往各处戒饬官军守备惟一人还哨探至寒水石口见同差之人皆被杀疑赤斤蒙古卫都指挥且旺失加部属所为此皆提督守备指挥许昺不严警逻所致请治其罪仍遣人往且旺失加所根究以戒后来  上曰杀人当问罪但疑似之间不可不审令与刘广王安详议而行许昺失机就治其罪
　　○直隶卢龙卫奏本卫军士分守关口营寨二十余所与别卫官军参错散处难于点阅欲约量多寡以近就近归并成伍如洪武中各守地方就令亲管指挥千百户钤束庶事权归一军无逃窜守备无虞从之
　　○夜有流星大如杯色赤有光起参东行至浊
　　○庚申赐格失迷头目宰奴阿卜丁所遣打剌罕迭力迷失等彩币表里仍命赍敕及彩币等物归赐宰奴阿卜丁
　　○辛酉赐湖广木册等长官司舍人谭朝羙＜扌罡＞把洞长官司把事黑牛送贵州安顺州通事李宗等钞彩币表里有差
　　○巡按直隶苏松监察御史王来言今年四月至六月苦雨海潮泛溢漫浸堤圩苏松常镇四府所属长洲吴江昆山常熟华亭上海宜兴金坛八县低田皆没苗稼无收  上命行在户部遣人覆视蠲其租税
　　○夜有流星大如鸡弹色青白尾迹有光出天津西南行入河鼓晓刻荧惑犯上将
　　○壬戌参政沈固上言四事其一大同等处先降神铳三十把付内官内使人等于各城操备后分拨缘边烂柴沟等一十八处守把盖大同地方东自烂柴沟西至崖头墩凡八百余里其间可通人马之处不可数计胡寇狡谲往往乘间突入为患每处不过五六十人卒难抗御凡缘边俱立斥堠凡有声息举火发炮即整军堤备已是常＜矢见＞乞敕总兵官武安侯郑亨镇守内官郭敬等以各处神锐取回各城团聚操练以餋锐气遇寇犯边调兵剿捕庶其力不分杀贼有效其二山西行都司所辖一十二卫俱临极边小大军官不时差调一闻警报便当出敌其中多老疾幼弱不堪用者乞敕兵部今后本司属卫袭替官员视果精徤则俾还原任否则调入内地而选内地卫所之精徤堪任者补之其三比来侍郎柴车等取勘官军所种地土每顷令纳细米一十石种田纳粮理所当然臣观大同边境地土鹻薄若雨旸顺时人工修治仅得十之三四人工不修加以旱涝霜雹计其所收不能偿种而况军士月粮有妻室者月止七斗无妻室者月止五斗家口多者不令自耕岂能足食况先奉  太宗皇帝敕谕军官及军下舍人家人余丁自愿耕种者不拘顷亩随其开垦子粒自收官府不许比较今田一亩徵粮一斗比之民粮尤重若逼迫取之必致逃逸乞敕户部凡各卫官军有力耕种者计其田亩岁纳粮数准作应支俸给有多余者仍旧纳官不及本等俸者如数补给其旗军余丁所种地土应纳之粮给与自食或三分中减纳二分庶使军士得遂所餋其四各府州县俱有餋济院收餋鳏寡孤独老疾无依之人朝廷存恤恩同  天地其天下卫所军士少时趋事赴工劳觔苦力比老退役亦有鳏寡孤独笃废残疾无亲戚可依者未蒙收餋乞令天下卫所取勘此等悉餋济如穷民以副朝廷矜闵之意  上曰所言皆有理命六部议行时固奉敕在武安侯幕府治军机文书故上此奏
　　○癸亥顺天府尹李庸言所属州县旧有桑枣近年砍伐殆尽请令州县每里择耆老一人劝督每丁种桑枣各百株官常点视三年给由开其所种多寡以验勤怠  上谓行在户部臣曰桑枣生民衣食之给洪武间遣官专督种植今有司略不加意前屡有言者已命尔申明旧令至今未有实效其即移文天下郡邑督民栽种违者究治
○夜五鼓有流星大如鸡弹色赤有光出毕正南行至云中
　　○甲子重阳节赐文武群臣宴
　　○乙丑河南布政使李昌祺奏开封等府郑州中牟等州县四十四处今年四月至七月亢旱不雨榖麦无收人民艰食其岁纳秋粮马草乞皆停徵从之
　　○丙寅夜有流星大如杯色赤光烛地起五诸侯东北行至轩辕又有流星大如鸡弹色赤尾迹有光出南河东南行至浊五鼓有流星大如鸡弹色青白有光出孙星南行至浊
　　○丁卯行在兵部奏太仆寺并北京行太仆寺宣德六年孳生马骡驹六万九千二百六十七匹例应遣官监印  上命安乡伯张安建平伯高远往监谕之曰尔等藉祖父功有爵禄未知稼樯艰难宜奉法循理保守富贵若不遵宪度恣行贪虐如孙杰所为必罪不宥
　　○升狭西按察佥事林时为贵州按察副使调浙江按察副使王增于福建按察司复王佐直隶徽州府同知升正四品禄陈希恭凤阳府旴胎县丞升从七品禄皆九年考最当升以其民奏请留之故增其禄俾复任黜监察御史章仪为狭西都司副断事张厚为河南都司副断事以都御史言其不称职也降山东按察副使于庭颐为河间长芦盐运司同知广东按察副使潜溟为河东狭西盐运司同知以犯赃罪故也
　　○直隶苏州府知府况钟言苏松嘉湖四府之地其湖有六曰太湖傍山杨城昆承沙湖尚湖广袤凡三千余里久雨则湖水泛溢田皆被溺湖水东南出嘉定县吴淞江东出昆山县刘家港东北出常熟县白茆港永乐初朝廷遣尚书夏原吉等＜锍-釒＞浚河港水不为患民得其利年久淤塞不通乞如旧遣大臣一员督府县官于农隙时发民＜锍-釒＞浚则水有所泄田禾有收  上命巡抚侍郎周忱与钟计其人力多寡用工难易以闻
　　○夜有流星大如杯色赤光烛地起羽林军西南行至云中五鼓有流星大如鸡弹色青白有光出娄西行至外屏
　　○戊辰赐亦马忽山等卫女直指挥佥事木答兀等劄肥河卫指挥佥事牙失答湖广镇南长官司头目阿留备等钞彩币表里有差
　　○行在户部奏山西孝义县民地二十五顷九十五亩为庆成王坟域税粮二百七十石草四百余束及桑枣丝钞请为除豁从之
　　○直隶大名府奏所属开州并长垣南乐内黄清豊滑浚六县自今年五月至七月终旱乾黍榖皆槁
　　○应天府尹张璘卒璘字文玉湖广黄冈人永乐中由进士擢山东布政司右参政改山西宣德二年调福建考最升应天府尹璘聪敏廉洁干济所至能恤民为京尹不谄事中官虽屡谗璘于  上不听未几以病死
　　○己巳增置北京在城仓廒
　　○直隶隆庆卫指挥同知袁泰等奏本卫指挥同知李景奉敕镇守居庸关调度有方行事得宜今缺指挥使请以任景通政司以闻  上不从因召诸武臣语之曰爵赏当自朝廷景若有功朕岂吝此唐自中世以来威权不振河北将帅皆由军中所立所以渐至微弱此辈犹欲效之耶为人臣者但当竭忠尽力为国立功不患不富贵也群臣皆顿首
　　○劄肥河卫女直指挥佥事牙失答等奏愿居辽东自在州赐金织袭衣钞布有差仍命辽东都司给房屋器物如例
　　○夜五鼓有流星大如碗青白色光烛地起厕星东行至弧矢炸散
　　○庚午命将率兵巡边  上谕之曰今国家无事边塞无警可以安逸然居安虑危乃保邦之道况西北二边虏常出没今秋高马肥宜预警备但师行须慎重无贪利轻进无肆杀戮申严号令整肃部伍坚利兵甲以振耀威武使虏慑服不敢侵掠而边城各固封守此良策也
　　○浙江布政司奏湖州府乌程归安德清长兴武康五县并嘉兴府嘉善县四月五月久雨渰没田禾六千三百余顷命行在户部覆视蠲其租○辛未敕行在兵部凡被水旱灾伤之处宣德七年九月十五日以前军民孳牧种马并寄餋骑操马死及亏欠马驹皆免追陪各都司及直隶卫所官军累年骑操马死当偿者皆宽限听于宣德八年偿官
　　○命都指挥钱义仍守蓟州羽林前卫指挥同知李英署都指挥佥事守遵化
　　○甘肃总兵官都督刘广奏近虏寇入兰州卫境掠马又入永昌卫劫掠水泉儿水磨川二驿人畜其指挥马骥千户阮徵等巡备不严致寇侵犯臣领兵追击贼已遁去敕责广等曰守边之道惟在谨严虽未有寇常若临敌然后可保无虞今贼纵横往来劫掠人马盖由尔等平素怠慢之过今贼虽去或伺尔回甘州仍复来犯敕至即执骥等罪之严督各屯堡官军昼夜警备庶几不蹈前失
　　○行在河南道监察御史李彝等劾奏忠义后等五卫指挥千百户李源等一百六十六人勾补军役有以老弱易精壮者有军未到卫而妄云已到者有到卫而虐之逃者有逃后冒关月粮三月之上而改窜文书者俱合究问  上命行在都察院执其首领官吏鞫治之而谕源等曰尔等作弊非一岂谓朝廷不杀尔特念旧劳姑记尔罪又谕行在兵部臣曰凡军有事故当追补者即选廉干之人往追补之有逃亡未及到卫诬云已到者指挥千百户俱停俸一年令速追补冒关月粮五石以下者倍追五石以上先鞫首领官吏事干指挥千百户具奏处治○壬申成国公朱勇奏幼官舍人俱已操练惟公侯伯都督子弟不赴教场操习狃于豢餋苟安就闲他日袭职终孤任使请敕行在兵部取勘俱令操习武艺庶几才有可用  上从之
　　○直隶保定府安州奏五月六月连雨河堤冲决潦水害稼
　　○夜有流星大如鸡弹色赤尾迹有光出营室西行至河鼓
　　○癸酉清湘郡主薨主楚昭王之女嫁仪宾耿琇讣闻遣官赐祭命有司治葬事
　　○昏刻有流星大如鸡弹色青白尾迹有光出营室东南行至浊
　　○乙亥命浙江按察司佥事杨昺致仕昺湖广武昌入由进士为监察御史升佥事廉谨守法确然自持时浙江布政司官怀私纵欲相师成风吏胥因之为弊百端昺分按浙西道榜示禁革众咸嫉之至是考满来朝以疾力辞遂命致仕
　　○行在尚宝司卿葛贞张信少卿袁忠彻俞敬司丞蒋先郭珷有罪命罚役以赎时所掌守卫铜牌字号有缺而又有重者贞等以为铸造之误也不以闻自命工镌改补之珷奏贞等擅改铜牌有弊  上命行在六部都察院同鞫之皆引伏贞等言珷初同议镌改于是论贞为首当绞信等为从当流珷当徒流徒例应罚役还职  上命并宥贞皆听罚役复职云
　　○丁丑命南京兵部右侍郎甄仪致仕仪狭西麟游人由户部主事屡升郡佐升顺天府尹改行在兵部右侍郎调南京仪平坦无过至是有疾  上闻之特命致仕还乡
　　○夜有流星大如碗色赤光烛地起五车西北行至螣蛇
　　○己卯夜有流星大如鸡弹色青白有光出羽林军西南行至浊
　　○庚辰湖广容羙宣抚司遣通事黄家得广东新兴县猺獠庞有清等来朝贡马及方物
　　○  上视朝罢御便殿问侍臣曰民何事最苦侍臣曰四民之中农最劳苦  上曰朕固知之朕尝历田野见织妇采桑育蚕缲丝制帛累寸而后成疋亦甚劳苦侍臣曰惟  陛下圣明知民之艰难及此已而  上出所赋织妇词一篇以示左右臣曰朕非好为词章昔真西山有言农桑衣食之本为君者当诏儒臣以农夫红女耕蚕劳勤之状作为歌诗使人诵于前又绘为图揭于宫掖布之戚里使皆知民事之艰衣食之所自朕所以赋此也其词曰昔尝历田野亲睹织妇劳春深蚕作蠒五月丝可缫缫丝准拟织为帛两手理丝精拣择理之有绪才上机弄杼抛梭窗下织斯螽动股织未停鸡声三号先夙兴机梭轧轧不蹔息辛勤累日帛始成呜呼育蚕作蠒未必如瓮盎累丝由寸积为丈上供公府次豪家织者冬寒无挟纩纷纷当时富贵人绮罗煂烨华其身安知织妇最辛苦我独沉思一怜汝
　　○辛巳命广东廉州卫指挥使王斌复任斌禁革奸弊军民乐业至是兵部奏取回京将有任使廉州军民不忍其去于广东三司告乞留三司以闻故有是命
　　○命故府军左卫指挥同知马聚子英羽林左卫指挥佥事陈斌子瑛袭职
　　○镇守山西都督佥事李谦奏山西都司先拨官军三千从总兵官武安侯郑亨于大同备御本司所存止二千而偏头关沿边诸处近有虏寇出没防守不足乞敕亨遣还千人以备调用  上命亨以五百人还之
　　○长陵卫指挥佥事秦英等伏诛英与百户李忠守天寿山每月召近山军民五十余家令各纳布一疋听入山伐树鬻卖累受布至三百疋事觉法司论其罪当死  上曰图小利而纵伐山陵树岂比常犯其斩之枭首以徇
　　○壬午郑王瞻浚擅取凤翔宝鸡二县官军退闲屯田六十五顷令人耕种至是虑事觉乃奏  上复书曰虽是闲由非无主者贤弟此后宜谨礼法不得踰分若宗室诸王皆仿傚来求朝廷何以应之不应则失亲亲应之则失公道处之甚难吾弟宜体兄心毋蹈前过
　　○兼掌行在户部事礼部尚书胡濙言天下库藏所贮诸物岁久积多守护为劳请遣官辨验凡金银宝玉珠翠纻丝绫罗布帛铜铁颜料等项与凡违禁物皆送京师其不堪起运衣服之类折充所在文武官俸给军器付附近卫所从之
　　○行在都察院右都御史顾佐等奏巡按四川监察御史马骏刷四川都司布政司按察司卷牍有钱粮不明罪囚未解稽迟差错追补文书等项皆涉欺弊其掌都司事都督同知徐甫都指挥佥事徐谅左布政使甄实按察使康郁副使李节等皆当逮问  上命姑贷之俾追究清理具实以闻果有窥避罪之不宥　○癸未行在监察御史罗铨奏照刷行在五府六部等衙门卷牍自宣德元年正月至宣德四年十二月总六万四千八百四十二事内稽缓错误冒支埋没钱粮及故出刑名失追赃物等项凡一万九千七百四十二事赦前四千四百六十八事经该官吏鸿胪寺卿杨善等五千一百一十六人罪虽已宥亦应查理改正赦后一万五千二百七十四事经该官吏户部右侍郎王佐等一万二千七百二十九人皆当有罪请逮治之  上曰赦前者如所奏赦后者亦记其罪俾查理改正若冒支埋没钱粮及故出人罪者悉查究明白具实来闻如有窥避不宥
　　○夜有流星大如杯色赤光烛地起娄西行至营至
　　○甲申哈密忠顺王卜答失里遣百户他竹等二人奏事至京赐之彩币表里等物有差
　　○遵化卫指挥使陈亨奏遵化炒铁虽拨本处工匠皆不谙炒铁乞敕行在工部于诸作查取旧谙炼之人遣用工从其言
　　○行在户部奏比者平江伯陈瑄言总督官军一十三万岁运淮安临清等仓粮五百万余石赴北京人运粮四十石春初河浅舟行甚艰夏秋有水又多漂流损失而军士亦有疾病逃亡者粮多不足请增兵今议于南京豹韬左等卫及各都司直隶卫所军余内增拨通一十六万人从之
　　○辽东总兵官都督巫凯奏前有敕令海西地面都指挥塔失纳答等追取造船逃军五百余人凡野人女直所匿者皆已追还余山寨头目剌令哈等多隐匿不还请领兵追索  上曰以兵临之恐害及无辜且谕以祸福彼当悔悟如又不悔发兵未晚
　　○乙酉以明日下元节遣卫王瞻埏祭  长陵  献陵
　明宣宗章皇帝实录卷之九十六
　　宣德七年冬十月丙戌朔享  太庙
　　○遣中官祭司井之神
　　○增置通州卫通济仓通州卫定边卫神武中卫通州左卫通州右卫仓副使各一员
　　○戊子夜有流星大如杯色青白光烛地起天禀东南行至天囷炸散
　　○己丑行在户部奏昨宁远等卫备御都指挥刘斌言宁远广宁前屯二卫军储皆仰给永平诸府卫今年旱涝田禾少收恐供给不足乞将法司罪囚定例运米以备支用命臣等会议宜准所言今拟杂犯死罪四十石流罪三十石徒五等自二十五石至十三石每等减三石杖五等自八石至四石每等减一石笞五十者三石四十者二石俱令自备车辆于通州各卫仓关米运赴山海仓交收从之
　　○庚寅宥行在大理寺卿徐初下寺丞杨复锦衣卫狱复先丞大理熟法律事至能断初后至而位其上且疏于刑名事至无所可否复不下之由是相乖迕一日午门前忿詈各訏私过諠譊不已为给事中年富等劾奏  上恶复轻佻于是宥初而下复于狱
　　○行在户部奏上林苑监嘉蔬署菜户一百余人逃还山西请差官督捕  上曰闻苑中执役不下二千人今所进蔬已减太半无甚劳苦所以逃者必为监临所虐或自窘于饥寒耳不必差官但移文有司令送赴京
　　○辛卯后军都督府都督佥事张廉卒廉凤阳天长县人起卒伍从  太宗皇帝靖内难屡战有功永乐中累升河南都指挥同知八年从征胡寇追本稚失里至静虏镇败阿鲁台军升都指挥使洪熙元年升后军都督佥事为人质实和易闿爽不刻主是卒赐祭命工部治葬追封榆次伯谥忠敏○山东济南府知府傅佐奏今年六月霖雨不止河水泛溢渰没低田禾榖二百四十五顷有奇命行在户部遣人覆视蠲其租税
　　○壬辰沙州卫鞑靼卜颜帖木儿等来朝贡马
　　○升监察御史王俊得为河南按察司副使于宣府副总兵都督佥事方政处治军机文书
　　○嘉兴府海盐县吏曹拳考满拨吏部办事告司务不应遣其往支官盐又告嘉兴知县厉肃宣德三年率吏民运粮纵粮长盗所运粮通政司以闻  上曰遣吏支官盐何过知县四年前事今始告此奸吏必挟私憾其言不可听
　　○直隶大名府元城县顺德府平乡广宗二县各奏今年八月积雨不止山水泛涨榖黍垂成渰没无收命户部宽恤
　　○癸巳置彭城卫仓副使一员
　　○修文明门及德胜门桥
　　○甲午复李湘为山东东平州知州湘初到任为政公平吏民悦服未几旧官代还民群诉于巡按御史乞奏留湘遂命复任奸民有为驿牌长及讥察之役者久在官府肆为奸毙湘至黜之志不得骋常窥伺湘短欲把握之以冀复用不得乃诣布政司诬告湘歛民财州县之民千三百余人诉于巡按御史及布政按察二司言湘无罪又耆老七十人诣阙言湘有为有守无纤毫私被奸人诬陷布政司送湘等赴行在又耆民九十人随湘诉冤通政司以闻  上命刑部为之辩理奸民皆伏法遂命湘复职
　　○丙申顺天府奏蓟州及豊润遵化二县今年夏秋水涝田榖无收民五千四百四十六户乏食乞借东店等仓官粮一万二千四百二十石赈济  上命行在户部即如所言给之
　　○丁酉赐湖广容羙宣抚司通事黄家得等广东新兴县猺獠庞有清等钞彩币表里有差
　　○己亥陕西西宁卫大国师锁南儿监参等遣禅师裸古藏卜等来朝贡马
　　○行在都察院左副都御史陈勉亲丧服阕命复原职
　　○云南太和县儒学生叚聪岁贡至京两考不中当充吏聪奏臣本夷人性资愚鲁乞仍归读书以俟再试行在礼部言充吏今之定例  上曰夷人难比内郡学者姑令归进学
　　○庚子  上以亦力把思歪思王母能敬朝廷修职贡而歪思与其子撒秃不睦非自保之道遣敕谕王母曰朕恭膺  天命绥辑万方欲其各相和睦永安生业迩远在西鄙历世和睦老能抚幼少能事长故享福长久比闻尔子歪思王与王子撒秃不睦兴兵相残深为惜之自古骨肉相残未有能长享富贵者前事已往不足论今宜各顺  天道体念祖宗一气之亲和睦如初庶几老者得终天年少者得遂其生兹遣指挥雅忽等赍敕谕意尤宜约束所部保境恤民使命往来道路无壅如此则  天心悦监不惟尔子孙永膺贵富部属之人亦咸得永享福泽于无穷并赐王母及王王子撒秃彩币表里有差
　　○行在礼部左侍郎致仕李嘉卒嘉字允享宛平人初事  太宗文皇帝于藩邸为奉祠所礼生丁父忧哀毁终丧不饮酒食肉而尽诚餋母  文皇帝靖内难预效守城劳初授鸿胪寺序班升通政司参议后坐累左迁鸿胪寺丞  仁宗皇帝临御升左通政复升通政使又坐累左迁未行  上嗣位复通政使改北京行部侍郎又改礼部侍郎嘉虽老日勉强职事再岁以疾闻赐敕命致事数月卒年七十遣官赐祭命有司治丧葬嘉持身端谨一介不苟取予治家整肃教子孙必务学然胸中狭隘＜艹泣＞事琐碎无大臣体
　　○辛丑南京礼部尚书张瑛言天下儒学廪膳生员府四十人州三十人县二十人通计三万有奇岁食廪米不下十数万石朝廷养士之隆自古鲜比洪熙元年定取举人额数应天府乡试岁取八十人宣德七年取如定制外有可取者尚多计各处布政司亦必皆然臣愚以为贤才当因其可取而取之不必预定多寡不然必有淹滞之患今副榜举人授府州县教官而员缺者尚多自今两京及各处布政司乡试所取举人勿限多寡务得实才多取亦可以补教官之缺  上谕行在礼部臣曰比以乡举取士多滥故定其额教官虽用举人不称职者亦多所言未可听
　　○乙巳赐沙州卫鞑靼卜颜帖木儿等彩币表里等物有差
　　○行在右军都督府奏西番烟藏等簇千户秦月作等所属番人聚众劫掠囊哥藏卜等簇杀其族首阶州西固城千户龙旺等失于备御请皆治之  上敕狭西三司及巡按御史各委廉干官率军往擒犯者角□羊京师追还所掠就体覆龙旺秦月作等所犯具实以闻
　　○夜月犯舆鬼
　　○丙午命故行在府军左卫指挥使张辂从弟轮袭职
　　○天界寺僧达英以寺为京都大刹久缺住持请命高僧领其众  上谓礼部曰此僧为自营计勿听
　　○丁未楚王孟烷奏请来朝复书止之
　　○升通州把总指挥使刘斌为山东都司都指挥佥事仍于通州抚恤军民军卫有司俱属提督  夜有流星大如鸡弹色赤有光出天仓西北行至壁
　　○戊申陕西巩昌卫土官都指挥佥事汪寿等贡马  夜有流星大如鸡弹色赤有光出北落师门旁南行至浊五鼓有流星大如鸡弹色赤有光出弧矢南行至云中
　　○己酉河南遂平县奏今年夏秋旱甚禾苖焦槁民七百六十余户乏食宜验口赈恤缘本县官仓米止存一千五百六十三石支给不敷今官库有钞二十五万四千九百六十余贯乞依时直补给从之
　　○晓刻荧惑犯进贤
　　○辛亥行在户部奏庆成广昌二王岁禄初奉  仁宗皇帝特旨全支米二千石后二王薨已减其额亦如例折支今袭封其岁禄米比初封例应减半米钞兼支从之
　　○八百大甸土官宣慰使刀招散遣人贡方物且奏云波勒常以土酉土雅之兵来寇杀人掠财乞发兵讨之  上谓侍臣曰闻八百大甸去云南五千余里荒服之地也波勒土酉土雅皆未尝归化朕岂能劳中国之人为远夷役乎且夷性犷悍必两有未善岂皆波勒之过宜降敕慰谕使敦睦邻好保境安民果侵掠不已再具奏来
　　○直隶凤阳府怀远县浙江严州府遂安县各奏民人缺食已给预备仓粮赈之具数上闻
　　○癸丑宥镇守宁夏宁阳侯陈懋罪初侍郎罗汝敬奏宁夏军仓收粮官吏虗出通关皆懋所主及懋所为不法等事  上遣监察御史凌辉等往核其实辉奏懋与其子昭逼令仓官虗出通关而受其粮直及乾没赃罚金珠纻丝纱罗马驴牛羊皆累万计又逼令卫镇抚曹昇等以积出附余米为已中盐易卖金银物货入已计懋所盗卖粮七千余石盗官米中盐六千七百余引又劾奏懋他罪非一端  上阅之命都察院封所奏示懋且召之还京至是监察御史程富给事中年富等交章劾懋罪不可宥  上曰懋罪固重特念其勋戚大臣姑曲宥之其子昭亦释不问所盗钱粮赃物命行在都察院悉追之
　　○甲寅命故通州卫指挥使董敬弟寿安袭职  十一月丙辰朔行在钦天监进宣德八年大统历  上御正朝受之赐诸王群臣颁行天下
　　○夜有流星大如鸡弹色赤有光起舆鬼东北行至轩辕
　　○戊午朝鲜国王李祹遣陪臣李尚兴等贡方物贺  皇太子千秋节
　　○韩王冲＜火或＞奏初之国平凉以樽节例每岁止给禄米三千石米钞中半兼支今用度不充请量加赐  上命行在户部岁全支米二千石待丰稔再增
　　○成国公朱勇言五军神机等营官军操备者请援例放回俾依期而至其间有老疾不堪令所司选精锐者代从之
　　○山西都指挥同知崔忠卒忠凤阳寿州人父旺为义勇后卫千户兄兴代之从  太宗皇帝靖内难至夹河战没忠袭升本卫指挥同知从征交阯后数扈从征胡虏洪熙元年升都指挥同知宣德五年调山西都司奉命总督直隶各卫屯种至是卒事闻赐祭如例
　　○己未赐狭西巩昌卫土官都指挥佥事汪寿西宁卫大国师锁南儿监参及禅师祼古藏卜等钞彩币绢有差
　　○山西平阳府蒲州万泉县丞何福全言本县旧有军民匠凡四千七百七十七户今存供赋役者止一千七百三户充军及死亡者三千一百七十四户其所负粮草悉属存者代纳又令运送京师及临边阳和等卫所道路三千余里民不胜弊比又令民办纳薪炭乞遣官勘实荒废之地蠲除所负而租税粮草之运输者止就近处并乞止薪炭之役  上谓行在户部工部臣曰山西土薄民贫朕恒念之加以徭税如此人何以堪自今粮草输官者改就近地荒地租税及薪炭悉蠲除之
　　○直隶常州府奏宜兴县今年四月以来久雨水没官民田二千一百三十九顷有奇禾稼无收  上命行在户部遣人覆视宽恤
　　○日生左右珥色黄赤鲜明
　　○庚申夜有流星大如鸡弹色青白尾迹有光出天苑东南行至浊又有流星大如鸡弹色青白尾迹有光起刍藁西行至浊
　　○辛酉命行在户部遣人驿召平江伯陈瑄及各处催粮侍郎赵新等俱以岁终至京时  上欲知漕运难易粮赋徵收一切军民利病各令面陈其事故召之
　　○上以河东舟楫不通各处有事诣京师者皆由陆路命行在兵部令所在官司仍旧置巡警铺及督应捕官兵防捕盗贼
　　○赐朝鲜国陪臣李尚兴等宴
　　○初行在户部右侍郎王佐言通州至河西务河道浅狭漕船动以万计兼四方商旅舟楫往来无港义可泊张家湾之西旧有浑河若＜锍-釒＞浚近京师一二十里更加充广潴为巨浸令可泊船公私俱便命都督冯斌尚书李友直同佐审视至是斌等以图进  上览之谓其役重大命姑止之
　　○户部员外郎罗通奏龙门千户所并独石赤城云州雕鹗四堡及龙门卫俱系极边新立城池比因缺食遣武进伯朱冕等帅军五万运京仓粮一十五万未足而运粮者口粮已支七万今按宣府至独石仅三百里四日可到至赤城云州雕鹗三日至龙门卫二日若以山西布政司税粮比上年多拨十万石令总兵官谭广分拨所统军士及万全都司军运送七日可以往回庶不劳转输而边军足食又宣府前卫库有青红绿布四万一千五百疋保安等卫仓有折粮布九万六千九百余疋年久不用颜色黪暗渐将陈腐宜准作军士家属月粮可折粮五万余石如此则布不徒积边储有备  上命行在户部即议行之
　　○壬戌总兵官平江伯陈瑄奏近浙江等都司所属绍兴等卫所选运粮少壮军士不足仍以老弱代之又有中途逃匿者共六千余人乞敕行在五军都督府兵部审究原卫果无堪补别于军多卫所选精壮者足之  上命成国公朱勇同兵部议勇等言各卫所军士近年止是运粮别无差调若老弱逃匿者遽于别卫拨补彼为得计来年仿傚愈多请遣人如数追补仍领原督官率领从之
　　○伊府校尉告王府火者陈实及千户郝恭等所为非法河南按察司奏请治之  上令付王府自治贻书伊王曰王府事若付宪司治必尽朝廷之法今遣回府中自治宜令审理循公道勿枉良善若信小人言而害告者则非公矣慎之
　　○乙丑夜有流星大如杯色赤光烛地起天廪西北行至游气炸散
　　○丙寅  皇太子千秋节免贺礼
　　○丁卯升江西按察副使刘洵为四川按察使四川叙州府同知杨亨为甘肃苑马寺卿复石佩凤阳府泗州知州升正四品禄张恕湖广会同县知县潘纯山东阳信县知县张鼎新湖广沅陵县知县升从六品禄李餋湖广广济县主簿升正八品禄皆以九年考最当升其民奏乞留之也改西宁卫为军民指挥使司从都督刘昭奏也
　　○戊辰命广平侯袁祯刑部郎中贺祖嗣为正副使持节封辽简王第十四子贵火□聂为应山王十五子贵＜火节＞为宜城王十六子贵熠为枝江王十七子贵燏为沅陵王十八子贵燠为麻阳王册辽府教授郑亨女为益阳王妃东城兵马副指挥钟谅女为湘阴王妃荆州左卫指挥崔让女为衡阳王妃荆州左卫故指挥佥事荣安女为应山王妃荆州卫百户程琨女为宜城王妃荆州卫指挥佥事冯贵女为枝江王妃荆州右卫百户袁亨女为沅陵王妃南城兵马副指挥王彝女为麻阳王妃封辽简王第九女为江华郡主配荆州左卫掌卫事都指挥佥事王刚子训第十女为泸溪郡主配江陵县民周仲人子英璧第十一女为竹山郡主配奉祀正马骙之弟文达命训等皆为仪宾赐之诰命命武定侯郭玹刑科给事中陈枢为正副使持节封宁王权第五子盘火□莫为信豊王都察院右佥都御史淩晏如礼科给事中刘海为正副使持节册大原右卫千户傅英女为庆成王妃命祥符王有爝长女洧川县主配祥符县民李和第二女延津县主配祥符县民李琎第三女新郑县主配祥符县民何通第四女长葛县主配宣武卫经历吴宁子鼎广昌悼平王长女屯留县主配山西都指挥同知李汉子恺靖江王府辅国将军赞侃第二女平乐乡君配广西护卫指挥徐庆弟廉辅国将军赞伦长女从化乡君配桂林右卫千户孟恭子琳第二女姜城乡君配本府仪卫正陈良子广第三女灵竹乡君配平乐守御千户所千户叶信子＜王巳＞命和等俱为仪宾赐之诰命
　　○己巳赐朝鲜国陪臣李尚兴等彩币表里绢布及金织纻丝袭衣有差
　　○庚午淮王瞻墺梁王瞻垍奏请朝觐复书止之
　　○有言宁夏总兵官都督佥事史昭不恤军士有被大杖击死者  上曰昭老将不应如此然当警之遂敕昭曰人命至重纵小人违法宜当众鞫明白然后施刑若遽死于棰楚之下死之当否人安得知自今宜加详慎汉卫青为大将军将士有罪当死必归之朝廷请天子自决当时多其有让且戍守与临敌不同不可一概视也尔其慎之
　　○辛未朝鲜国王李祹遣陪臣赵琠金玉振等贡腌松菌皮鹰  上谕行在礼部臣曰朝鲜贡献频数已非朕所欲今乃献松囷及膺菌食物也鹰何所用珍禽奇兽古人所戒可谕其使自今所贡但服食器用之物若鹰犬之类更勿进献
　　○巡按云南监察御史杜琮言云南黑盐等井额办盐课每块重二两贩易甚利于民后因灶役以官卤煎烧灰土夹底小样者纳官余皆掩为己利官吏贪赇不举客□无利不肯中纳乞令按察司置循环簿二扇与盐课司收掌月写收掌盐数送司稽考其布政司遇各盐课司缴到实收通关即行按察司委堂上官一员验视果如圆样真盐块方盘掣支销如有前弊即逮治之以警奸偷从之
　　○夜有流星大如杯色赤光烛地起参东行至浊
　　○癸酉以明日冬至节遣卫王瞻埏祭  长陵  献陵
　　○甲戌冬至  上御正朝受朝贺大宴文武群臣及四夷朝使
　　○皇太后  皇后免文武群臣命妇朝
　　○丙子泰宁等卫都督佥事脱火赤遣指挥佥事猛可帖木儿朵颜等卫指挥佥事逞吉儿等来朝贡马
　　○迤北鞑靼倘彻儿挈妻子来归奏愿居京自效赐纻丝袭衣钞布仍命有司给房屋器物如例
　　○丁丑蜀王有熏奏请朝见复书止之
　　○赐朝鲜国陪臣赵琠等彩币绢布有差　○己卯赐朝鲜国陪臣赵琠等宴
　　○夜有流星大如鸡弹色赤尾迹有光出参东行至星宿
　　○辛巳边报阿鲁台部众东行攻兀良哈  上曰夷狄相攻常事然虏谲诈或者乘间为边患遂敕缘边诸将谨守备
　　○癸未肃王瞻焰奏请增禄米敕肃府长史纪善等官曰洪武永乐中肃府岁给禄米五百石肃庄王于  祖训所载岂不知之而不言少者盖以地里辽远运输难艰知朝廷斟酌得宜也我  皇考仁宗皇帝即位推恩亲亲复增米五百石共一千石比旧加倍今王又欲增禄是不知民力之难也朕即位以来一切事悉遵旧规岂敢纤毫有所改作尔等职在辅导于王之前亦尝言及此乎王之斯言盖亦尔等之言尔等之心其审思之
　　○甲申行在礼部奏周定王第十六子薨年一岁下殇且未受封然亲王之子宜有恩数  上命追封为固始王祭葬如例盖特恩云
　　○起复魏源河南左布政使时巡抚侍郎于谦言河南地阔粮多催督为难请添置布政司官  上曰魏源足以任之时源以忧制家居遂命吏部起复源令便道之任
　　○增置直隶淮安杨州山东济南青州东昌兖州莱州登州八府佐贰官各一员专理赋税盖以巡抚侍郎曹弘奏山东六府粮草多属京都旧无粮长止是委官催督官少事多缺人差委往往税粮亏欠及淮安杨州二府亦系冲要乞俱增设同知或通判一员专职理办故增置焉
　　○浙江杭州府临安县奏民人缺食借给官仓米一千五十石江西九江府瑞昌县亦奏民人缺食借给官仓谷五千一百二十石赈济
　　○大霜阴雾木冰
　　大明宣宗宪天崇道英明神圣钦文昭武＜宀十见＞仁纯孝章皇帝实录卷之九十六
　明宣宗章皇帝实录卷之九十七
　　宣德七年十二月丙戌朔  上省郊祀牲
　　○丁亥蜀王友埙奏纳为罗江王时禄米
　　○命锦衣卫指挥同知徐毅子昇指挥佥事李纯子琮虎贲左卫指挥同知王贵子得俱袭职武功中卫指挥佥事田百家奴自陈老疾命其子广代
　　○镇守河州西宁都督同知刘昭言所徵河州卫各番簇茶马七千七百余匹已徵六千五百余匹给与狭西官军操练其未到者乃必里卫诸簇缘今年畜牧多疫死且西番苦寒请俟来年徵之就给各卫又奏西宁等卫所属番簇茶马三千二百九十六匹已徵二千三百余匹给军安定罕东二卫路远未纳亦请候明年徵之  上悉从之
　　○夜有流星大如鸡弹色赤有光出轸南行至浊
　　○戊子赐泰宁卫指挥佥事猛可帖木儿朵颜卫指挥佥事逞吉儿等钞彩币绢布有差
　　○己丑昏刻月掩泣星
　　○庚寅琉球国中山王尚巴志遣使者阿普尼是狭西西宁卫灌顶真修妙应国师劄思巴监参葛林等卫女直指挥同知安秃等来朝贡马及方物
　　○辛卯庆王＜木旃＞奏欲于明年二月往韦州  上复书曰韦州之行悉从所便但今虏酋既毙部曲离散稍稍近边出入须用防慎叔祖识虑深远固不待言然亲亲之谊不得不陈
　　○荆王瞻堈奏请来朝复书止之
　　○云南总兵官黔国公沐晟遣指挥董保贡马谢祭其母妻恩
　　○壬辰广昌王羙坚奏本府军士不敷给役  上命行在兵部归其调发大同操备之半及工部调至助营缮者悉归之
　　○行在兵部言昨秦州卫奏地临极边数被番贼为害今秦州军有戍甘州者本卫守备不足遂敕总兵官都督佥事刘广等曰秦州亦朝廷之地尔等既为朝廷大臣守备之事皆当留意岂可重此忽彼若彼有疏失尔能辞责乎即于秦州调来官军内发五百人还之
　　○大同总兵官武安侯郑亨奏奉敕山西官军之戍大同者遣还守偏头关窃惟大同逼近虏境且地宽广欲严守备必籍重兵初调官军万三千人已陆续取回所存惟二千余人今复遣还山西乞于腹里调二卫于大同相兼屯守事下行在兵部议兵部言山西行都司所辖十二卫军士二万余人皆土军比因管军官徇私放遣故守备不足今欲于腹里调拨此不可从  上是之敕都督李谦来春仍调五百人往大同备御若河冻缺军守了则具奏于山西都司属卫调用
　　○癸巳腊节赐文武群臣宴
　　○狭西洮州卫剌麻坚东金□赞竹锁南藏卜等来朝贡马
　　○甲午敕南京司礼监悉送所贮五经四书及性理大全等书赴北京
　　○乙未襄王瞻墡奏请来朝复书曰得奏具见恭爱之意兄欲见弟亦同此心但近者诸弟奏请来朝已皆止之若贤弟独来则诸弟之心谓何可姑缓也
　　○晓刻有流星大如碗色青白光烛地出轩辕西南行至云中有声如雷
　　○丙申狭西必里卫故国师祼罗星吉侄完卜扎思巴舍剌及湖广施州卫施南宣抚司舍人覃海广西利州等州县土官头目何朱等来朝贡马
　　○丁酉夜有流星大如杯色青白尾迹有光起角东南行至库楼○戊戌贵州按察使应履平奏朝廷勘合之设所以立信而杜诈伪故凡遣人于外必给之所司验其符合然后奉行此法至当近者行在右军都督府遣人往贵州都司多不给内府勘合止有廪给关文且不坐催都司遍历诸卫剥削军旗巧取贿赂或经一载或半载尚未还京脱有诈伪无从稽考臣窃详内而军府外而都司兵政所关诚非细故乞今后五府凡遣人出外事无巨细必具奏阙填内府勘合批文所司验实然后奉行无勘合者就擒赴京庶革奸弊  上善其言命右府具实以闻复命行在都察院诸司遵守履平又奏贵州僻在西南地连云南广西密迩辰靖中播中率诸种夷貊外悉嚚悍生苖但宜示之兵威未可绳以刑宪今贵州都司各卫官军原调广西备御者万余人后分两班每岁更代如宣德五年二月遣还五千余人其中逃者二千八百有奇今年亡匿辄取在卫者补之明年亡匿又取在卫者补之循以为常殆见不数年后贵州卫所军伍日空迩者军政虽闻清理卫兵未见足备且贵州诸卫城池二十有六屯堡七百有余山洞险阻蛮人叛服无常觇知守卒疏□忄角羊□辄乘虗劫掠境内连岁被害民不安居矧今筸子坪蛮人作耗尚未克复广西总兵都督山云不究远图惟计近利殊不知边兵边民皆朝廷赤子当广一视同仁之化安有被疆尔界之分诚恐积久军困民残倘生边衅咎将谁执乞敕兵部凡贵州调往广西官军悉令还卫非惟少息士卒往复之劳实防边境不虞之衅  上善其言命行在兵部移文都督山云严责广西都司属卫速取逃故军士为用其贵州调来更代操备者暂且留之俟编发去军士足以调用即尽遣还
　　○河南怀庆府奏府城北沁河丹河二桥为水所冲正当要路乞存留宣德八年赴京工作民夫并令民粮于附近输纳俾得并工造桥以便往来从之
　　○河南彰德府林县训导杜本言本学先师及四配十哲神像服制俱左衽宜改正  上谓行在礼部曰此必前元所制宜悉正之
　　○庚子江西都司布政司按察司奏赣州府会昌县贼徐仕荣等紏集广东福建逋逃军民劫掠被其害者数县敕江西广东二都司发兵捕之
　　○周府仪宾雷和卒讣闻赐祭
　　○辛丑赐朝鲜琉球及扯儿禅等处贡使宴
　　○命广东布政司左参议杨春致仕春顺天府大兴县人初由引礼舍人累升刑部员外郎遂升山西参议改广东春率直自用不达于政虽历藩佐操行无闻至是两考命致仕○壬寅命南京工部修泗州  祖陵并  孝陵殿宇门庑以岁久损弊也
　　○贵州贵竹长官司把事罗源木东长官司舍人胡海及湖广石梁下峒长官司把事唐思林等来朝贡马及方物
　　○置辽东都司宁远卫贵州都司乌撒卫狭西都司宁夏群牧千户所中都留守司洪塘湖屯田千户所仓副使各一员山西太原府保德州仓大使副使各一员
　　○行在兵部右侍郎王骥言四川乌蒙乌撒二府土官互侵土地不服三司办理宜选能干官二人往会巡按御史三司各委官同诣其地谕以祸福令各还侵地以安夷民如仍不服具奏处置从之
　　○广东都司奏南雄有寇百余出没数与官军抗敌杀人民焚庐舍劫财物已调广州前卫指挥张铭率军往捕  上敕铭悉力剿捕不许退怯误事
　　○癸卯朝鲜国王李祹遣陪臣李兴发等进表笺贡马及方物贺明年正旦
　　○赐琉球国中山王使臣阿普尼是等葛林等卫女直指挥同知安秃等彩币表里绢布等物有差
　　○以朵颜卫都指挥佥事完者帖木儿屡遣人朝贡赐敕嘉奖并赐之金织文绮彩绢
　　○迤北鞑靼安哥帖木儿等来归奏愿居京自效俱命为所镇抚赐冠带金织袭衣银钞绵布鞍马仍命有司给房屋器物如例
　　○致仕少保户部尚书兼武英殿大学士黄淮以父丧蒙赐祭营丧躬诣阙谢及陛辞自陈其子采颇习楷书愿留于京报效  上以淮旧臣从之命采于翰林院进其书学　○甲辰升狭西按察使陈智为江西右布政使狭西布政司右参政吴福为福建右布政使山东布政司右参议沈潼为广东布政司左参政行在户部员外郎王寿为河南布政司右参议监察御史沈敬傅吉陈敏刘性同为按察司佥事敬福建吉陕西敏贵州性同河南
　　○命四川布政司左参政康庆致仕庆湖广襄阳人初以太学生署监察御史改知县升知州坐事罢复起为御史升参政至是考满来朝吏部奏其年老遂命致仕
　　○赐狭西西宁卫国师劄思巴监参洮州卫剌麻坚东金□赞竹锁南藏卜等钞彩币表里绢帛等物有差
　　○乙巳四川龙州土官知州薛忠义泥溪等长官司长官王凤遣把事王永寿等白马路长官司副长官薛忠英遣舍人薛志宣天鱼等关百夫长薛忠恕遣舍人薛志原贵州十二营长官司副长官萧琬餋龙坑长官司长官蔡昇湖广散毛宣抚司舍人覃＜王巳＞等来朝贡马及方物
　　○新建伯李玉言随驾三千官军内有直隶天津等卫二千余人先分为两班更代回卫取衣装半年始至虑或迟误请分为三班更代从之
　　○丙午赐必里卫故国师祼罗星吉侄完卜扎思巴舍剌湖广施南宣抚司舍人覃海广西利州等州县土官头目何朱石梁下峒长官司把事唐思林贵州贵竹长官司把事罗源木东长官司舍人胡海等钞彩币表里有差
　　○行在兵部奏近例军士逃者所管指挥千百户皆罚俸今广东福建二都司属卫及直隶镇海等卫官惧罚延三年之上逃军之数故不具奏请以各都司卫所所报赦后逃军未到伍者依例罚俸如有续勾到者照数支给庶俾知警从之
　　○丁未命楚府崇阳王孟炜第四子季坩岳阳王孟爟第三子季坡俱为镇国将军赐诰命冠服
　　○湖广唐崖峒长官司长官黄敏广西东兰州故土官舍人韦玩遣簇人韦仲平南丹州土官知州莫祯遣头目莫父隆四川蛮夷长官司长官文昌保沐川长官司长官悦福得遣土吏侯清文川县寒水巡检司土官巡检高茂林太平伐长官司故长官舍人宋斌云南鹤庆军民府土官知事董寿等来朝贡马
　　○升忠义前卫指挥使丁信永清右卫指挥使黄信行在神策卫指挥使王祯俱为都指挥佥事大兴左卫指挥同知毛礼行在沈阳左卫指挥同知高本通州卫指挥同知张安义勇后卫指挥同知张善富峪卫指挥同知马翔燕山前卫指挥同知杨福永平卫指挥同知杨福指挥佥事李贵蔚州卫指挥佥事田真宋荣李通武成在卫指挥佥事刘荣俱署都指挥佥事事丁信李贵任浙江都司黄信毛礼河南都司王祯狭西都司高本湖广都司张安山东都司张善管北直隶卫所屯种马翔杨福中都留守司杨福云南都司田真宋荣广西都司李通辽东都司刘荣贵州都司
　　○行在中军都督佥事王彧言甘州前后二卫所调补守备官军乞如湖广四川调拨官军之例优免一年差役从之
　　○停蔚州伐木之役行在工部先奏作京城仓廒发民取材于蔚州至是又奏请遣官监督  上曰今正严寒姑停止俟春暖为之可也
　　○成国公朱勇等会问狭西都指挥同知曹敏监临自盗等罪应斩  上念敏在先朝多效劳特命罚役复职
　　○是日阴西南雷雨霰
　　○戊申  上命行在户部岁给米二百石优赡故安顺侯薛脱火赤妻盖念其旧功又悯其无子孙袭爵也
　　○右副都御史贾谅以公事往甘州遣人奏言经过兰县迤北诸驿凡递运马驴及牛多瘦损军多逃亡役老幼男女挽递昼夜未尝休息有人牛一时俱冻死者盖因甘州操备与下番官军不守法律假以取讨衣装置买马驴为名擅乘各站马驴往来狭西市易又威逼递运所用车载送甘州贸易及下番官俱带军伴混乘驿马恣为民害乞敕该司揭榜禁约并行诸衙门凡起关文将应送官物填写数目不许夹带私货仍遣廉干京官一员自京师抵甘州往来巡视遇官军人等经过除关文所开正数外余私物令所在有司称盘见数入官及查不应驰驿而辄应付者俱擒角□羊京庶使奸顽知惧人亦获安  上命行在都察院出榜禁约
　　○己酉增置狭西岷州卫西固城千户所吏目一员
　　○浙江署都指挥佥事王璇以贪淫罪谪戍广西
　　○夜月犯心
　　○庚戌广西安隆长官司故长官舍人岑聪遣头目陆富四川叠溪等长官司长官郁伯失结郁即长官司故土官长官舍人翁押□遣通事姚小天全六番招讨使司土官百夫长杨诚芒部军民府土官奢贵遣通事周文政湖广九溪卫桑植安抚司安抚向思富遣副使瘳子强贵州青山长官司副长官刘子恭康佐长官司长官于鉴慕义长官司副长官杜宣遣舍人刘镇等来朝贡马
　　○命署湖广都指挥佥事指挥吴亮为都指挥佥事充参将副总兵官平江伯陈瑄率舟师运粮敕亮曰比以尔率官军漕运公勤清谨施设有方人不扰而事先集朕用尔嘉今特升尔职命为副将协总漕运其体朕爱恤军民之心益尽乃职毋暴毋刻凡事同心协议处置得宜庶副委任
　　○山东都指挥同知李敬卒敬泗州旴昭人洪武三十一年任高山卫指挥佥事洪熙元年升都指挥佥事奉敕同都督沈清镇守居庸关宣德元年升山东都司都指挥同知至是卒讣闻赐祭子斌袭山东济南卫指挥佥事
　　○晓刻月犯天江
　　○辛亥狭西行都司土官都指挥佥事鲁失加遣土官舍人虎都帖木儿海西益实卫指挥木当加等四川马湖府故土官知府弟安琦平夷长官司女土官王氏遣把事杨冕湖广镇南长官司副长官董全遣舍人董景晟贵州乖西蛮夷长官司长官杨暹遣舍人刘钊西番贾藏番人仓阿儿来朝贡马
　　○总兵官平江伯陈瑄至京言运粮四事一浙江等都司所属卫所运粮最多每至岁终始得休息春初复行其官军有缺者须补船有坏者须修治然每都司止都指挥一人总之地里广远催督难遍或致稽误诸卫官军又有往运遵化诸处粮储者军船亦多亦无都指挥总督窃议每都司宜用都指挥二人总之其一专理船军其一专督转运互相更代庶几责有所归今龙江卫指挥李琮等总督粮运岁久勤慎可胜其任乞敕铨注一永乐中运粮官皆历练老成之人故粮储不乏今直隶仪真诸卫指挥张纲等率皆懦弱奸顽往往粮运耗欠船坏不修来年若更用之误事兹甚乞敕选能干指挥代之一各卫运粮军士有为所管官以公事责罚心坏小忿搜求细故诬害之者亦有官畏运粮谋托军士诬告以图罚役就闲者往往如此有误军饷乞敕该府该部继今有如此者准在京运粮例自备船令缺船官军管运有情重者别议庶使讼简弊革一河南都司弘农卫指挥吕源等宣德五年于徐州广运仓转运官粮凡四千八百石中道委弃逃归已摘别卫官军为之看守责令次年补运又于蒲沟守冻露积在岸仍复弃归已别遣指挥李进督运今岁所运粮欠运一万六千余石如此顽慢弛事法所难恕乞敕法司鞫治以警其余  上命所司详择以闻
　　○甲寅岁暮享  太庙
　　○以明日正旦遣卫王瞻埏谒告  长陵  献陵
　　○遣官祭五祀及旗纛之神
　　○是岁天下户口户九百六十三万三千二百九十四口五千六十六万七千八百五田地四百二十四万四千九百二十八顷八十亩田赋米麦二千九百一十万二千六百八十五石有奇丝一十八万七千七斤绵三十万三千三百六十八斤绢八万九千一百六十四匹布一十二万九千九百八十三匹绵花二十四万三千三百九十九斤折色钞一十万五千六百七十一锭有奇杂课钞三千六百五十五万九百五十七锭米麦六万三千一百一十七石银三千九百二十一两铜二千一百三十二斤铁四十八万三十八百斤有奇布二百七十六匹盐课盐五百四十八万七千一百五十七引有奇折色钞二千二百一十一万四千四百七十锭米六十五万四千四百八石绵布五万四千三百一十六匹有奇茶课茶六十一万一千七十二斤有奇折色钞一万五千七百六锭屯田子粒八百五十七万五百四十二石有奇采纳金三百四十九两银二十九万九千二百五十七两水银五千二十八斤朱砂八百二十九斤石碌三千二十六斤雄黄二百斤有奇漕运北京米麦豆六百七十四万二千八百五十四石减免天下官田等项税粮计米麦七十九万七千五百五十二石绵一百五十五斤绵布二百九十八匹有奇
　　大明宣宗宪天崇道英明神圣钦文昭武＜宀十见＞仁纯孝章皇帝实录卷之九十七明宣宗章皇帝实录卷九十七终
大明宣宗章皇帝实录卷之九十八
　　宣德八年春正月乙卯朔  上御正朝受贺大宴文武群臣及四夷朝使
　　○皇太后  皇后免文武群臣命妇朝
　　○戊午行在都察院奏行在光禄寺比因酒库失火寺丞倪琮等直宿不严约束已下狱卿郝郁少卿张泽亦当逮问  上特宥之
　　○江西都司布政司按察司奏赣州信府豊会昌雩都等县贼徐士礼谢士文等据长河洞数出为寇杀人劫财敕江西三司及巡按御史发兵捕之
　　○申刻西南电雷
　　○辛酉享  太庙  遣中官祭司户之神○立春顺天府官进春  上御正朝受之文武群臣行贺礼遂赐宴
　　○癸亥宝庆大长公主薨主  太祖高皇帝第十六女  太宗皇帝即位主始八岁命  仁孝皇后抚育之永乐十一年封宝庆公主下嫁驸马都尉赵辉主初出宫命  皇太子亲送至第资装甚盛洪熙初进号长公主  上嗣位进大长公主主性行敦淑薨年三十九讣闻遣官赐祭命工部治葬事  皇太后  皇后皆赐祭中外亲土公主皆遣祭云
　　○湖广永顺宣慰使彭仲遣舍人彭敬四川乌撒军民府土官知府尼禄遣把事沙住石砫宣抚司宣抚马真遣把事杨应才陕西阶州千户所番僧锁南朵儿只等来朝贡马
　　○行在六部都察院六科给事中交章劾奏天下来朝布政司按察司及府州县等衙门官稽违诏旨坐视民患瘝官废事等罪  上曰论法不可宥但岁事一新姑宥之俾其自新不悛即不复宥
　　○行在工部奏总兵官平江伯陈瑄言运粮军士增多宜再造船三千艘请于湖广江西浙江三布政司支官钞市木造二千艘四川布政司产木州县造五百艘旧海船损敝者改造五百艘从之
　　○浙江仁和县丞王纶奏巡抚侍郎赵伦非法杖死粮长人不能堪行在都察院请正其罪  上曰朕已知之矣命巡按御史核实以闻  甲子以大祀南郊  上御正朝文武群臣受誓戒
　　○乙丑陕西灵州千户所土官千户乃蛮四川乌蒙军民府署府事女土官杨普遣把事纳举等朝贡马
　　○丙寅  车驾诣  郊坛盖自祖宗以来皆朝百官后乃行至是  上先日谕礼官明旦早行不视朝既至南郊躬诣神厨凡诸祭物一一阅视召太常寺官谕之曰祭物固应精洁典祭之官皆以虔诚为本宜秉寅清以率百执事分毫无慢庶几神明有歆享之道晚御斋宫旗手卫奏请暮夜如故事放烟火不从顾谓侍臣曰朕早来不视朝之故盖一心对越无暇他及今又暇观烟火乎是晚阴云四合至夕雨雪
　　○丁卯大祀  天地于南郊盖中夜雪止行礼之际云歛风静星月朗霁天气融和助祭执事咸中礼度  上大悦  车驾还宫谒  皇太后毕出御正朝文武群臣行庆成礼
　　○敕谕天下朝觐官员曰朕承  祖宗大位统御天下惓惓夙夜惟在安民故屡降玺书敷布仁泽所冀黎庶悉遂其安然今布政司按察司府州县官有贤有否凡命令下有敬谨奉行者有恬不经意视为虗文者朕虽切于爱民而民不悉被泽自今宜务忠勤体朕心恤民隐凡职事所当为者毋怠毋忽庶几称朕任官养民之意如不悛前过或贪虐纵私  祖宗大法具在朕不尔贷钦哉  庆成礼毕中官奏常岁皆以今夕于皇城门及宫殿门张灯  上曰张灯乐事虽故事但明旦方以庆成宴百官余敬尚在可以来夕张灯
　　○夜荧惑犯房
　　○戊辰以大祀庆成大宴文武群臣及四夷朝使
　　○己巳上元节赐文武群臣宴
　　○庚午朝鲜国王李祹遣陪臣姜筹等贡马及方物贺  万寿圣节四川永宁宣抚司等衙门女土官宣抚奢苏遣把事黄恕狭西文县东峰四头平等簇番僧多只札等来朝贡马
　　○赐朝鲜使臣李兴发等彩币表里及金织纻丝袭衣绢衣等物四川龙州土官知州薛忠义泥溪等长官司把事王永寿白马路长官司舍人薛志宣大鱼等关舍人薛志原贵州十二营长官司副长官萧琬餋龙坑长官司长官蔡昇湖广散毛宣抚司舍人覃＜王巳＞等钞币有差
　　○巡抚侍郎周忱言太仓镇海金山等卫所官军月粮请自本年正月为始有家室者月支米六斗无者四斗五升每岁以一月折支布疋等物余月给米其上年未关者以十分为率折与一分布二分钞从之
　　○狭西巩昌府通判翟霖奏巩昌卫都指挥佥事汪寿私造店舍五百余间停塌私茶潼关等处纵军民客□贩带青红布帛叚疋入关又赍金牌买马内官人等亦带私货入番又减番人马直以易私马又索番人贽见马匹诸物比及出番官马数少私马数多混同支给刍料欺弊百端请悉禁止  上命姑记寿罪其违法之事悉令改之余事令都察院揭榜禁止出番马数令巡按御史按察司官核实以闻
　　○辛未赐湖广唐崖峒长官司长官黄敏广西东兰州故土官族人韦仲平南丹州头目莫父隆四川蛮夷长官文昌保文川县寒水土官巡检高茂林大平伐故长官舍人宋斌云南鹤庆军民府土官知事董寿等钞币有差
　　○壬申升指挥使处州卫余斌临山卫张真平山卫顾鉴广州后卫徐贵南昌前卫方政庆远卫彭英西安前卫周寿兰州卫房贵保定前卫张锐俱为都指挥佥事指挥同知泸州卫李庸襄阳卫王斌太原前卫王友太原左卫陈亨贵州卫顾勇大同后卫张淮指挥佥事宣武卫王荣邳州卫冯镇赣州卫吴坚建昌前卫陈珝桂林中卫鲁义武昌左卫耿瑛贵州前卫王辂大同后卫陈敬留守左卫陈鉴横海卫赵斌龙江左卫李琮宁海卫王用俱署都指挥佥事事斌真任浙江都司鉴荣河南都司贵广东都司政镇坚珝江西都司英义广西都司寿房贵陕西都司锐大宁都司庸四川都司王斌瑛湖广都司友亨山西都司勇辂贵州都司淮敬山西行都司陈鉴赵斌中都留守司琮用山东都司先是总兵官平江伯陈瑄都督陈怀及各处巡按监察御史按察司奉命采访诸卫指挥使同知佥事公勤廉干能治军事者得余斌等二十七人至是行在兵部以闻遂悉升用○赐广西安隆长官司头目陆富四川叠溪长官司长官郁伯失结郁即长官通事妣小天全六番招讨司土官百夫长杨诚芒部军民府通事周文政湖广桑植安抚司副使廖子疆贵州青山长官司副长官刘子恭康佐长官司长官于鉴慕役长官司舍人刘镇等钞币有差
　　○癸酉命湖广布政司左布政使李琦致仕琦真定府元氏县人由监察御史升大理寺副坐事罢复起为御史使安南占城榜葛剌诸国升礼部左侍郎复使交阯还升布政使琦简易有识量而善谈论故数奉使远夷及为湖广政誉靡闻至是朝觐至京吏部言其老不任事故命致仕
　　○云南左布政使殷序初以广南府知府魏文昭奏其不法事  上令序自陈至是序历陈其实皆文昭所诬  上曰未必皆诬但方面大臣不可以一人之言遽加以罪姑宥之○  上燕间问侍臣王政所先侍臣对曰教养为先  上曰然但先王法制猝难复后世惟重农抑末轻徭薄税足以致富庶兴举学校惇崇孝弟足以立教化固不必尽合古制
　　○甲戌  上初以各处人民有未安德泽有未浃军民利病有未上闻税粮屯田水利有慢令后时者遂敕巡抚侍郎赵新等曰兹命尔等巡抚郡县务宣德意抚下人扶植良善一切税粮皆从尔设法区画必使人不劳困输不后期卫所屯种从尔比较水田圩岸亦从提督使耕耘以时水旱无患应有便民之事悉具奏闻宜秉公正励廉洁无暴无刻以副朕心
　　○贵州卧龙番长官司等衙门长官龙智保金筑安抚司等衙门安抚的珠遣头目徐进通等广西龙英州土官赵敬遣族人赵福等来朝贡马
　　○赐四川马湖府故土官舍人安琦平夷长官司把事杨冕湖广镇南长官司舍人董景晟贵州乖西蛮夷长官司舍人刘钊狭西行都司土官舍人虎都帖木儿西番贾藏番人仓阿儿等钞彩币表里有差
　　○命署都指挥佥事指挥刘纲任浙江都司王纲湖广都司
　　○设隆庆州医学置典科一员从知州杨宾所奏也
　　○行在刑科给事中年富奏山西按察副使魏清进稽考公文奏册字多脱误请治其不谨之罪  上命姑宥之
　　○常州府知府莫愚朝觐至京有府吏告愚受赇等事愚亦言此吏尝盗用府印及犯他罪论徒而逃方捕之急所告臣事皆诬请与质对  上谕行在刑部臣曰朕选用郡守责其除奸可使为奸人反噬即杖吏一百发赤城充军令愚复任
　　○夜有流星大如鸡弹色青白尾迹有光出天市东垣南行至浊
　　○丁丑迤北鞑靼撒剌苦来归奏愿居京自效命为头目土鲁番城回回僧海失都来归奏愿居甘州皆从之赐纻丝袭衣钞布有差仍命顺天府及狭西行都司给房屋器物如例
　　○监察御史给事中劾奏宣府总兵官都督谭广杖杀万全都司经历萧翔又造虚词饰过请正其罪  上曰汉大将军卫青统兵在外将士有罪未尝轻戮皆请天子自裁时以为知礼盖擅作威福良臣不为广武夫不学不达此道但念其守边久效勤劳故宥之都察院即封示此章俾之知警
　　○山东布政司奏兖州济南等府州县去年霪雨加以早霜田榖不收民今乏食已令各府州县官劝分赈济仍于预备仓粮内验口给贷俟明年秋成还官
　　○戊寅迤北鞑靼白颜帖木儿等来归奏愿居京自效命为千户等官赐冠带金织袭衣彩币银钞绵布鞍马有差仍命有司给房屋器物如例
　　○广东肇庆府德庆州龙水封川二县山猺黄缘忠等从化来朝赉之遣还仍敕所在军民官司毋加扰害
　　○赐四川乌撒军民府把事沙住石砫宣抚司把事杨应才湖广永顺军民宣慰司舍人彭敬陕西阶州千户所番僧锁南朵儿只等钞彩币表里有差○升行在刑部郎中荣华为河南按察司副使
　　○巡抚侍郎罗汝敬奏甘肃临边极地素宿重兵守备之要粮饷为急请令行在刑部都察院移文陕西三司及行都司并临巩等卫府所问罪囚一循宁夏纳米例庄浪卫迤北者于肃州卫上仓临巩等卫于甘州左卫上仓又奏甘州左等一十三卫军余屯田地高土冷霜雹不时连年子粒少收宜宽减之令五十亩止纳余粮五石悉从之
　　○己卯赐陕西灵州千户所土官千户乃蛮四川乌蒙军民府把事纳举等钞彩币表里有差  夜有流星大如鸡弹色青白有光起舆鬼西北行至北河
　　○庚辰敕南京守备襄城伯李隆同巡抚侍郎周忱总督南京各卫所屯田较其所入之数以充军食必使耕种以时毋令下人侵扰
　　○遣左副都御史陈勉赍敕抚谕江西赣州府信豊等县盗贼初江西三司奏诸盗居长河洞数出为寇杀人劫财  上命发兵捕之至是皆逋逃军民不忍加兵故遣勉赍敕谕之敕曰尔本善良因军卫有司虐害不得已逃聚为盗今三司请军剿捕朕念矢石之下必难逃生矧尔初心本无恶意今特宥尔罪俾尔改悔复为善良或就所寓之处居止或回本乡悉从所便俱免粮差三年仍禁官吏人等不得侵扰若为首者躬自来朝即赏赉之除授巡检令回所居之处巡守子孙永享安乐如不遵朕命仍前为非必调兵追捕悔将无及又敕江西三司及巡按御史令与勉协谋抚谕果不伏则调兵捕之或逃入广东则两都司合军必尽殄除毋遗民患盖勉赣人欲其信故遣之
　　○四川都司布政司按察司奏广安等州定远等县有强贼白昼杀人掠财烧毁公廨已调官军往捕  上曰贼虽不多已无忌惮若不早除将益横肆敕三司堂上官亲督讨捕必尽获乃已勿遗害无辜
　　○夜荧惑犯东咸
　　○辛巳甘肃总兵官都督佥事刘广奏陕西甘州诸卫所俱临极边通置烟墪四百三十余处先尝发兵哨备比因调遣及屯田见在军士不足请取甘州左等十一卫屯军三千六百人还卫更番守备从之广又奏有自虏中来者言昝卜等欲掠镇番凉州请先进兵剿之敕广曰此贼谲诈或声东击西尔宜周虑谨备若进兵之际彼或以寡弱訹我壮士健马乘间他入不可不防尔与王安宜相协谋尔出则安守安出则尔守庶几两无所失
　　○壬午调留守左卫指挥佥事张兴任永清左卫
　　○北京行太仆寺奏行在金吾左等卫顺天等府宣德七年孳生马骡驹计五万六千六百三十三匹
　　○癸未  上闻各监局小内使多为僧人所惑有长素食者亦有潜逃削发为僧者召监局之长谕之曰人立身自有常道为臣必忠为子必孝忠孝之人自然蒙福何必素食诵经乃有福乎佛只教人存心于善所论天堂地狱亦只在心心存善念即是天堂心起恶念即是地狱所以经云即心是佛今后汝等戒之但存心善即是修行敢有潜逃为僧者皆杀不宥复命右都御史顾佐榜示军卫有司及诸关隘加意盘诘有小内使祝发为僧潜逃在外者悉捕以来若寺院藏匿能自首者宥其罪官司不诘捕及藏匿不首者事觉俱论死
　　大明宣宗宪天崇道英明神圣钦文昭武＜宀十见＞仁纯孝章皇帝实录卷之九十八
大明宣宗章皇帝实录卷之九十九
　　宣德八年二月乙酉朔以戊子祀  社稷预告  宗庙请  太祖皇帝  太宗皇帝配太常寺所进祝版误书月日  上览之促命改书召太常卿姚友直等责之曰一岁之间两祭  社稷而于  祖宗前怠忽如此岂是小过汝等皆授职有年正是官怠于宦成自今宜常加敬慎  宗庙以有事为荣若再蹈前失理无再宥虽经小罚不得复在此职其敬慎之
　　○丙戌朝鲜国王李祹遣陪臣金乙贤等贡方物  丁亥遣北京国子监祭酒贝泰释奠先师孔子
　　○  皇后千秋节文武群臣命妇行庆贺礼
　　○建州左卫野人女直都督佥事猛哥帖木儿等来朝贡马
　　○戊子祭  太社  太稷
　　○遣官祭先农○广西总兵官都督佥事山云坠马伤股有司以闻  上赐玺书劳之命太医院选良医驰驿往视
　　○庚寅迤北和宁王阿鲁台遣使自辽东入贡报至  上敕辽东总兵官都督巫凯等曰往年虏使皆自大同宣府入境今迂路从辽东入或欲窥觇作过不可不虑宜谨备之
　　○广西田州府土官知府岑绍遣头目黄柱贵州平伐长官司署司事舍人庭若等贡银器及方物
　　○起复陕西凤翔府知府韩福福廉洁自将施政＜宀十见＞惠郡民德之先以父忧去民奏留复职至是复以母忧去其属官吏生员耆民九百八十余人于巡按御史倪杰按察副使郭振乞为奏留杰振以闻  上从之命行在吏部起复还任
　　○直隶大名府之间州及南乐内黄滑三县顺德府之平乡任二县河南卫辉府所属六县开封府之阳武县山东之滨州及济宁州之钜野县各奏去岁亢旱田禾无收人民艰食已将本处见贮仓粮验口借给候秋成还官
　　○辛卯朝鲜国王李祹遣陪臣朴信生朵颜等卫指挥不答儿花干遣千户把剌陕西阶州恶咓等簇番僧剌麻乌巴剌宗失等贡马及方物
　　○免徵宁阳侯陈懋赃初懋镇守宁夏所为多不法侵盗官粮受军民财物  上虑言者或过遣御史密察之御史还奏皆有实迹  上命法司宥懋罪但徵其赃至是懋自陈牛羊马骡俱费无存  上念其旧劳特免之
　　○命法司凡军职犯赃者死罪降等用徒流罪罚输作毕日俱调边卫备御非赃罪者不调时军职犯赃者徒流死罪皆输作还职奸顽玩法者愈多云南按察司副使赖巽以闻故有是命
　　○辽东总兵官都督巫凯奏署都指挥佥事楚勇等专督守备不严约束致虏寇入义州杀守墪军士请罪之命勇及巡守指挥千百户俱罢俸捕寇
　　○壬辰以明日  万寿圣节遣卫正瞻埏谒告  长陵  献陵
　　○四川播州宣慰使杨昇遣副使杨旵东川军民府土官摄管遣叔阿圭广西思明府土官知府黄堈遣族人黄赵良泰宁等卫鞑官都督佥事脱火赤遣指挥佥事可赤哈等来朝贡马
　　○行在礼部奏请会试考官且言致仕少保兼武英殿大学士黄淮在京可任其事  上从之命詹事府少詹事兼翰林院侍读学士王直与之俱赐宴于礼部
　　○夜有流星大如杯色青白光烛地起匏瓜后有一小星随之东北行至烛
　　○癸巳  万寿圣节  上诣  奉先殿行礼  皇太后前上寿毕出御正朝受贺赐文武群臣及四夷朝使宴并赐群臣节假
　　○夜月掩岁星
　　○丁酉赐朝鲜国陪臣姜筹等钞彩币绢布金织纻丝袭衣建州卫都督佥事猛哥帖木儿贵州卧龙番长官司长官龙智保金筑安抚司头目徐进通广西龙英州土官族人赵福等钞币绢布及金织袭衣有差
　　○戊戌升建州左卫土官都督佥事猛哥帖木儿为右都督都指挥佥事凡察为都指挥使
　　○以四川乌撒乌蒙二军民府土官知府禄昭尼禄争地讎杀遣行人章聪侯琎赍敕往谕仍敕四川三司官及巡按御史往平之
　　○广东广西二布政司奏广东贼入石城县广西贼入陆川县皆杀人劫财敕广西总兵官都督山云出兵与广东巡捕官军合势剿捕
　　○己亥镇守河州西宁都督同知刘昭以疾奏乞致仕敕谕之曰卿练达老成久镇西陲番人信服虽有微疾尚可勉强何得遽辞兵部言卿子震当袭正千户朕念卿旧劳特授河州卫指挥佥事俾侍卿左右且习边务卿宜善加调摄竭诚效忠以副朕命  增设湖广长沙武昌黄州衡州岳州荆州等府佐二官各一员专督税粮从巡按侍郎吴政所奏也
　　○赐四川永宁宣抚司把事黄恕陕西文县东峰四头平等簇番僧多只札等钞彩币表里有差
　　○行在兵部奏扯儿禅指挥伯兰火者等告宣德四年来归时经沙州卫西番舍人把都麻什加三儿劄骨奄卜朵忽思等劫其人口四百马驼一千余羊五万乞追还  上曰事虗实未可知实而不理则失其向化之心不实而理之将激怨远夷敕总兵官都督刘广审究果有即令沙州卫追还不然具奏区处
　　○又奏北京行太仆寺所督直隶河间等卫府山东济南等府宣德五年六年孳生马骡驹八万一千三百五十七匹南京太仆寺所督应天滁和等府州县宣德六年孳生马骡驹一万七千九百八十一匹宜分给直隶真定等府及应天府所属无种马民户牧餋皆从之
　　○庚子琉球国中山王尚巴志遣使者魏古渥制阿蒲察都等进表贡马及方物
　　○湖广偏桥卫奏本卫有高陂石洞近两崖浮石崩坠阻塞河道四十余丈军民舟行不通乞令本处长官司俟农隙时与本卫并力去其壅塞以便军民从之
　　○顺天府之宝坻玉田二县各奏去岁水涝无收今农务方兴民多缺食已给本县及附近官仓粮赈之
　　○严州府知府徐孔奇卒孔奇江西豊城人由进士擢刑部主事未几改北京行部又调行在刑部以清慎公平著称升严州府知府布衣＜锍-釒＞食如未第时而爱民如子惟恐伤之建利去弊夙夜惟勤属官之不能者教之不善者谕之使改未尝輙加之罪有君子长者之风焉吏民戴之殆若慈母至是来朝以寒疾卒于京师
　　○辛丑赐广西田州府头目黄桂贵州平伐长官司舍人庭若等钞彩币表里有差
　　○壬寅设直隶沛县新兴闸谢沟闸湖陵城闸山东鱼台县南阳闸八里湾闸堂邑县梁家乡闸置闸官各一员
　　○革山东都司济南卫仓莱州卫仓青州左卫仓副使以不收粮故也  行在户部奏徵收税课有定法今中外收税衙门多法外生事邀阻行旅搜捡囊箧倍需税钱  上命刑部揭榜禁革
　　○巡按山东监察御史金敬言东昌泰安历城诸府州县自去岁夏秋无雨禾稼少收重以早霜晚种榖豆不实民多饥饿采拾自给今有司责偿孳牧马及科买诸物起集民夫人实艰难乞以存留仓粮赈济凡诸逋欠科买徭役一切＜宀十见＞贷从之
　　○癸卯赐朝鲜国陪臣金乙贤朴信生等朵颜等卫千户把剌等狭西阶州恶咓等簇番僧剌麻乌巴剌宗失等钞彩币绢布及金织纻丝袭衣绢衣有差
　　○甲辰以故泰宁侯陈玺豫瀛年幼命岁给半禄俟长袭爵
　　○登州卫指挥佥事戚圭言初山东缘海设十卫五千户所以备倭寇其马步军专治城池器械水军专治海运后调赴京操备营造军士已少而都指挥卫青复聚各卫马步水军于登州一处操备遇夏分调以守文登即墨诸处及秋复聚若倭寇登岸守备空虗无以御敌且倭船肆掠无分冬夏仓卒登岸而官军聚于一处急难策应请以原设捕倭马步水军各归卫所如旧守备且习海运遇有警急互相应援则刍粮免于虚费军民两便  上曰其言虽可取亦当审而后行命山东三司及巡按御史计议以闻
　　○云南兰州土官知州罗牙等奏大营诸寨首者保等抢掠村寨杀虏人民不供赋役昨蒙遣官招谕者保等犷悍抗拒请发兵讨之  上命总兵官黔国公沐晟及云南三司巡按御史相机处置毋缘细故激变夷人
　　○山东济南府泰安州奏去年灾伤田榖无收人民九千一百二十五户俱缺食已给仓粮一万三千四百三十七石赈济
　　○乙巳降行在户部右侍郎赵伦为山西布政司左参政伦初为兵部郎中有廉誉升侍郎命往浙江抚民因催粮用法过严人有死于高□犬朴者  上闻命户部侍郎成均代伦还既而仁和县丞奏其事乃命巡按御史体勘御史奏伦鲁杖有罪人因伤相继死余无他过  上曰伦无害民之情然刑亦过宜别用之遂有是命
　　○四川八郎安抚司土官阿性遣侄林正先结贵州平浪长官司副长官王阿童遣子珍等来朝贡马
　　○赐琉球国等处贡使宴
　　○赐泰宁等卫达官指挥佥事可赤哈等五十七人四川东川军民府土官叔阿圭等播州宣慰司土官副使杨昌建等广西思明府土官族人黄赵良等钞彩币绢布及金织袭衣
　　○哈密忠顺王卜答失里差镇抚虎赛因等二人兀者卫女直指挥佥事猛古等六人俱奏事至京赐钞彩币表里金织纻丝绢袭衣等物有差
　　○直隶永平府之卢龙县广平府之鸡泽县各奏去岁春夏无雨田榖不收人民缺食请以官仓所储粮给赈从之
　　○丙午晓刻月犯南斗○丁未命故羽林前卫指挥同知钞兴子全旗手卫指挥同知冯贵子得袭职燕山前卫老疾指挥佥事杨铭子玉代职
　　○禁京城□税之弊时有言在京权豪贵戚及无藉之徒停积□货隐匿官税者  上命行在刑部揭榜禁约违者罪之有能首者赏钞一千贯
　　○南京户科给事中夏时言臣过邳徐济宁临清武清询知冬春无雨民食艰甚乞赈恤  上谕行在户部臣曰比山东屡奏民缺食已令发粟赈济宜再遣官各处巡视就发廪以赈不足则劝富家出粟济之
　　○戊申行在礼部奏会试天下举人得中式者刘哲等一百人
　　○周王有燉奏弟祥符王有爝之女四人皆未有居第  上命行在工部遣官往同河南都司布政司择空闲第宅缮治与之无则创造
　　○敕建州左卫掌卫事右都督猛哥帖木儿都指挥使凡察等令以初随杨木答兀漫散官军悉送京师
　　○迤北和宁王阿鲁台遣使臣孛罗台等来朝贡马己酉迤北和宁王阿鲁台部属哈把儿秃等及泰宁卫鞑靼拾剌把都来归皆奏愿居京自效命为指挥同知等官赐金织袭衣彩币银钞绵布鞍马有差仍命有司给房屋器物如例
　　○山东登州府知府杨颐奏本府所属宁海等八州县旧起民夫三千一百人赴京应役半年一更小民无知往往逃避究原其情有因患病不能执役者有一时点查不到惧罪而匿者有工满不得替而逃者如莱阳栖霞招远等县取逃夫三百六十五人每一逃夫差一人押角□羊况其中工满不替而逃者论情可恕乞敕工部今后但有逃夫移文有司勾取审是工满而逃就令宁家生理若因他故逃避亦待后次更替人夫起程之时就令部夫官吏管领赴部补工如此不惟民可少安且免重复差人从之
　　○庚戌行在兵部请定稽考勾军之令盖故事都司卫所军旗伍缺者兵部预给勘合从其自填遣人取补及所遣之人事已还卫亦从自销兵部更无稽考以故官吏夤缘为弊或移易本军籍贯或妄取平民为军勘合或给而不销限期或过而不罪致所遣官旗迁延在外娶妻生子或取便还乡三二十年不回原卫所者虽令所在官司执而罪之然积弊已久猝不能革至是行在兵部以为此皆失于考较所致请令各卫所悉具原填勘合遣去之人籍贯程期及所取军士籍贯类册报部其续填勘合遣去者于每岁之终类册报部如之其所遣官旗还卫仍具所角□羊之军及无角□羊之由有无过期之罪类册申报庶几勘合出入有所稽考而为弊过期者得究治其罪从之
　　○以招谕远夷劳升喜乐温河卫指挥同知出儿不花卜洽为指挥使正千户亦昂哈亦称哈为指挥佥事副千户吉宋哈为正千户阿真河卫指挥同知撒儿乞滩撒里亦答为指挥使速平江卫指挥佥事羊加瓜英哥为指挥同知
　　○山西平阳府蒲县奏去岁六月至八月无雨田苖乾枯民之逃徙及贫下者欠粮五千八百一十一石草一万四千六百二十二束乞为除免命行在户部免徵
　　○辛亥兀者肥河等卫奏和宁王阿鲁台部众数经其地恐其侵扰欲以兵拒之  上曰虏逐水草求活耳拒之非是遣敕谕之曰朕尝敕和宁王令戒饬部属毋扰邻境尔亦宜约束部下谨守地方彼来扰则御之不扰亦勿侮之
　　○云南按察司佥事张敬老病命致事
　　○河南南阳府奏本府邓州南阳新野镇平泌阳舞阳鲁山唐郏等州县去年亢旱田禾无收人民饥窘请发各州县仓廪赈济不足则以本府仓及舞阳叶二县所收河南左护等卫屯粮给散  上从之命户部遣官驰驿往赈
　　○壬子命太师英国公张辅太子太保成国公朱勇新建伯李玉兵部侍郎王骥等选京卫武职舍人及见操幼官舍人六千余人以备  东宫随侍仍命勇总率训练○升建州卫指挥佥事不颜秃为指挥同知正千户迭卜为指挥佥事毛怜卫指挥使卜儿客为都指挥佥事指挥同知哈儿秃为指挥使指挥佥事阿力为指挥同知千户以下各升一等
　　○  上亲阅三法司所上系囚罪状命悉从＜宀十见＞典除谋逆等重罪外其余杂犯死罪免死南人谪戍广西边卫北人谪戍辽东边卫其监守自盗及受枉法赃者追其赃有力者令运甎或米赎罪无力者罚输作罪以十分为率悉减三分毕日武职旗军复职役文职官吏悉罢为民工匠如例复役民释宁家其追罚米者减其半徒罪减十之四或运甎或纳米或输作毕日武职旗校军余各复职役文职降用吏发原籍为民其追罚钞者减其半杖笞罪悉免之若见问未完能自服罪者及监候提对照勘者后俱从此例凡决遣五千余人
　　○巡按山西监察御史徐杰奏山西平阳府蒲州万泉县绛州稷山县去岁旱灾民困饥馑有殍死者已同布政司按察司官议分委参议佥事于附近官仓发粟赈济
　　○癸丑以肉迷副千户哈只阿黑蛮导哈烈等处使臣来朝升为指挥佥事赐诰命
　　明宣宗章皇帝实录卷之九十九
明宣宗章皇帝实录卷之一百
　　宣德八年三月甲寅朔  上御奉天门策礼部举人刘哲等九十九人制曰天启文治之祥伏羲之王也河出马图而八卦作夏禹之兴也洛出龟书而九畴叙其理一原于天而会于圣人之心故以前民用以建皇极万世允赖焉夫一原于天也而图与书何以不同具于圣人之心矣何必卦因图而作畴因书而叙说者又谓洛书可以为易河图亦可以为范易范之兴果何所则易至文王周公孔子范至箕子而后益明且备夫伏羲与禹之圣作之何以犹未及备宋周子作太极图通书所以发大易之蕴也其要义安在邵子推先天后天以明羲文之易也其异旨何适大抵言天者莫深于易而必徵于人言治者莫详于范而一本于天朕潜心往圣究惟至道诚志乎文治之兴也诸生讲明有素其敷陈于篇将亲择焉○  上以久不雨遣成国公朱勇祭大青小青龙神其文曰食者民之命农者食之源迄今不雨已三阅月榖种未下宿麦悴枯春候将终暵风未巳嗷嗷远尔何以资生肆在朕心靡遑夙夜惟神职司云雨祀著典常早霈甘霖洽于四野用作丰稔粒我生民
　　○广东按察司佥事曾鼎奏僧道二家各奉其教既已出家自当离俗今广东浙江江西等处寺观田地多在邻近州县顷亩动以千计谓之寄庄止纳秋粮别无科差而收餋军民子弟以为行童及匿逃军逃民代为耕种男女混杂无异俗居又有荒废寺观土田报为寄庄收租入己所在贫民无田可耕且多差徭而僧道豊富安坐而食乞敕礼部会议取勘僧道寄庄之田及废寺观田有人耕种者开报佃人户籍顷亩多则均分本处无田之民以供徭税其私置庄所隐逃军逃民男女杂居者所在法司严捕治之  上然其言命行在礼部施行
　　○丙辰  上亲阅举人所对策赐曹鼐等九十九人进士及第出身有差
　　○丁巳赐进士曹鼐冠服银带余各钞五锭仍赐宴于行在礼部
　　○赐琉球国中山王使臣阿蒲察都魏古渥制等四川八郎安抚司土官舍人林正先结等贵州平浪长官司土官舍人王珍等钞彩币绢布及金织纻丝袭衣绢衣有差  赐诰赠忠义右卫故镇抚李寿妻赵氏为宜人时寿殁赵氏自经以殉事闻故有是命
　　○戊午设四川乌蒙军民府儒学置教授一员训导四员先是通判黄甫钺奏本府前元时设立学校今文庙犹存每岁春秋府官祭祀无教官生员典礼宜仍设学校除授教官选取土民俊秀子弟入学读书庶使远人通知礼义亦得贤才备用从之
　　○河南开封府原武县汝宁府西平县怀庆府脩武县彰德府磁州武安涉二县直隶大名府魏县浙江温州府乐清县各奏连岁灾伤耕稼无收民饥为甚已发官仓粮赈济悉以数闻
　　○己未进士曹鼐等上表谢恩  上御左顺门召少傅杨士奇杨荣尚书胡濙谕曰今年进士及会试副榜举人中有年少质羙者卿等选三十人具名以闻仍令进学  直隶清和县知县李信圭言  圣朝建都北京凡四方朝贡军民转输远夷使客多由江淮入会通河以达北京官船预供应者发近河军民助送若无军卫则民夫尽出有司一州一县岁发民丁凡二三千人昼夜以俟设朝廷别有所役上司又不分别一体征科如他州县致使田地荒芜家无积蓄稍遇歉岁老幼扶携缘河行丐过者悯之乞敕大臣集议自仪真以北抵通州缘河州县无军卫处蠲其民杂泛征科使得务农专充夫役从之
　　○庚申以明日清明遣卫王瞻埏祭  长陵  献陵  朝鲜国王李祹遣陪臣李尚恒广西镇安府土官知府岑永寿遣族人岑福等贡马及银器方物
　　○升燕山左卫指挥使王祥行在金吾左卫指挥使齐整张荣神武中卫指挥使刘青义勇右卫指挥使黄顺俱为都指挥佥事富峪卫指挥同知李进燕山右卫指挥佥事胡源忠义中卫指挥佥事林祥忠义后卫指挥佥事崔智燕山左卫指挥佥事崔本俱署都指挥佥事祥整荣青顺源辽东都司进山东都司林祥崔智河南都司本中都留守司
　　○命行在兵部太仆寺凡军民亏欠马者俟秋熟偿官  河南开封府郑州民刘原妻朱氏一产三男赐钞米如例
　　○壬戌贵州按察使应履平奏方面  官有公事出按所部例不得给驿水行僦舟陆行乘轿不免皆出民力而黠胥奸吏因此胁制上官又有以逢迎从事者私具船轿守候迎送妨民生理乞令都司布政司按察司官按行所部许其给驿则官不失方面之体而民可省迎送之劳从之
　　○癸亥清河公主薨主  仁宗昭皇帝第三女洪熙元年四月受封后嫁驸马都尉李铭讣闻遣中官赐祭命有司治葬事  皇太后  皇后皆赐祭中外亲王公主亦皆遣祭
　　○南京户部尚书黄福奏南京锦衣等卫所草场墙围低缺门无扄钥又无专官提督守视懈怠累被火焚宜循北京例各令高墙深沟每场置守视军五人致仕武职官一员提督都督府户部各委官总督御史主事各一员巡视庶有关防命如例行之
　　○山东按察使虞信言  圣朝屯田之政盖欲军有余粮民免供馈诚良法也比见山东都司卫所管屯官不体  上意私役军丁怠废农务如济南卫军旗总五千六百人随营余丁老幼亦不下千余人宣德五年下屯止百九十人六年四百七十人七年四百八十人似此屯田粮何由积切恐诸卫皆然乞敕兵部遣官通行点视务究其实征操运粮备倭凡若干见在旗军余丁老幼凡若干尽令下屯仍具名藉在外送按察司直隶送巡按御史岁终如例比较赏罚如此则粮可有积军无私役又言洪武间都司布政司按察司视事繁简置承差催办已有成规今山东都司既有承差而又擅取卫所舍人差遣往往凌辱官员贪图贿赂致令所属官吏乘此侵削军粮市物馈送乞敕行在都察院转行各处按察司及巡按御史禁止听差舍人应袭者如例送儒学读书非应袭者令依亲闲住凡诸大小事务止遣承差如此则旧制不违军不被害  上悉从之
　　○甲子云南浪穹县十二关巡检司土官巡检张护来朝贡马
　　○复置隆庆州守御官军初阳武侯薛禄城隆庆州调怀来卫官军二百四十人守之其后成国公朱勇以隆庆近内不须兵守遂以各军还卫至是都指挥韩镇言其地实近边境宜置兵守御  上命副总兵都督方政审度以闻政奏既有城池不可无兵且地接外境宜如镇言遂遣原调官军守御如故○徙置陕西黑松林岔口真景水泉儿四驿革镇羌水磨川南大通三驿初巡抚侍郎罗汝敬奏陕西边境诸驿或过于远或过于近人马劳逸不均宜以黑松林驿徙于安远岔口驿徙于火烧城真景驿徙于永昌城东水泉儿驿徙于水磨川北三十里而革镇羌水磨川南大通三驿以其马驴分给黑松林诸驿为便  上命总兵官都督刘广等审勘至是广奏如汝敬言故悉从之
　　○乙丑升三万卫指挥同知裴俊为辽东都司都指挥佥事理铁岭卫事
　　○赐迤北和宁王阿鲁台使臣孛罗台等彩币及绢有差
　　○命南京工部修理詹事府
　　○丙寅庆王＜木旃＞奏请入朝复书曰叔祖年高道途辽远跋涉为难且  祖训亲王年踰五十不朝此  祖宗垂训子孙以优待长老之礼子感叔祖亲爱之意至矣然未可从命也○梁王瞻垍奏欲令长史司给引遣人以禄米往松江等处市鬻诸物以给用复书许之但令严加戒饬毋生事扰人凡违禁之物勿市庶不为外议
　　○夜有流星大如杯色赤迹有光出招摇旁东行至浊
　　○丁卯贵州豊宁长官司土官舍人杨震广西镇远州故土官舍人赵得兴等来朝贡马及方物
　　○赐朝鲜国陪臣李尚恒等广西镇安府土官族人岑福等钞彩币绢布及金织袭衣有差
　　○建州左卫头目早哈来朝奏愿居京自效赐纻丝袭衣钞布仍命有司给房屋器物如例
　　○肥河等卫女直指挥佥事咬失等五人奏事至京赐钞及彩币表里绢布金织袭衣等物
　　○戊辰行在礼部尚书胡荧同少傅兵部尚书兼华盖大学士杨士奇少傅工部尚书兼谨身殿大学士杨荣选新进士及副榜举人之秀敏者得进士尹昌黄王□赞赵智陈睿傅纲黄回祖六员举人龙文章瑾李沧梁楘黄平陈韶田钧李蒲王鉴朱奎袁和林同柴同恩张承翰陈康龚理相佐黄舆李奈王佐郑观胡如晹赵象蒋荣祖二十四人以闻  上命行在吏部改进士为庶吉士送翰林院同萨琦等进学赐居给酒馔及灯油钞悉如永乐中例仍令侍读学士王直训督之三月一考其文辞以观所进举人俱赐冠带给训导俸送国子监进学以待下科会试翰林院三月一考其文与庶吉士同
　　○以九年考最升北京国子监丞侯复为翰林院编修助教张信为翰林院检讨仍理监丞助教事行在工科给事中李倜为本科都给事中陕西按察司副使胡永成为广西布政司右参政行在监察御史凌辉为江西按察副使单信为四川按察佥事梁广成为云南按察佥事汝宁府知府吴彦铭为河间长芦盐运使擢庶吉士邢恭为行在中书舍人进士李聪为行在工科给事中丁俊方洙李聪魏清任凤马谨孙毓王浚张忠李芳监生张骥王俊阎肃陈嘉谟姚善为行在监察御史俊湖广道洙聪清广东道凤善山东道谨毓浚贵州道忠福建道芳陕西道骥云南道王俊山西道肃江西道嘉谟河南道调广东按察副使徐义于河南按察司
　　○哈烈贡使马速等陛辞  上嘉其诚遣中官李贵等送归并赍敕往抚哈烈赐沙哈卢锁鲁檀及头目彩币有差
　　○顺天府蓟涿二州固安顺义二县皆奏去岁夏秋水涝田榖无收今当农时民九千八百六十户乏食不能力作乞贷官仓米豆赈恤命行在户部悉从之
　　○己巳楚王孟烷奏本府火者广靖百户陶酉素号无赖今逃入京恐有诬词复书曰叔宗室亲贤素守礼法朕所深知非小人能间此人已至洞烛其奸下锦衣卫狱矣叔宜安心静虑勿有所疑
　　○遣锦衣卫指挥同知赵灰来的等赍敕往抚泰宁朵颜福余三卫官军并赐都督都指挥指挥脱火赤等彩币有差
　　○行在工部尚书吴中奏京城及通州仓廒未完缺＜土瓦＞匠窑匠请用武功三卫及大兴宛平二县黑窑等匠余丁给与口粮助役工毕遣回从之
　　○庚午命宣府总兵官都督谭广发万全都司军士三千七百五十人支独石仓粮料三千石遣指挥朱谦率兵二千人防护往开平
　　○辛未太常寺奏徐王坟园祠宇门庑祭器皆坏命中都留守司修治
　　○命河州西宁番僧剌麻孔思巴舍剌为国师远丹巴舍罗藏卜勺吉札思巴锁南监察俱为禅师袭其叔及兄之职
　　○壬申擢第一甲进士曹鼐为行在翰林院修撰赵恢钟氵□复为编修命第二第三甲进士于各衙门观政副榜举人当授教职者戴瑺顾仲贤韦观田盛郑暹王澍鲍经刘善庆宋公辅九人自陈年幼学浅愿入国子监进学以待下科再试从之余罗兼善等四百六十四人令署学正教谕训导事
　　○命法司凡民越得实者免罪不实者仍发戍边先是奸谲之徒往往构无情之词赴京陈陷平人于罪以复私怨法司不胜其繁请禁戢之一切讼自下达上越者发戍边自是诬讼虽省而冤抑莫伸豪猾愈肆  上已知其弊因御史张鹏奏福建按察司不以伸冤理枉为职每听民讼輙援越之例发遣戍边致民含冤无告遂命法司自今讼得实者毋究越之罪不实者论罪如初
　　○癸酉遣使赍敕招抚黑水西番及阿容等族盖其地近松潘而俗喜剽窃数引寇犯边故拊循之以息民患
　　○直隶顺天府通州河间府景州并任丘县顺德府邢台唐山沙河内丘广宗五县大名府大名元城二县广平府广平永年二县真定府冀州南宫县保定府博野县河南钧州并中牟上蔡汤阴通许安阳密六县山东滨州沾化县皆奏民因灾伤缺食乞发官仓粮赈济从之
　　○甲戌  上以山东济南兑州东旵去岁旱饥敕山东布政司按察司凡三府见追亏欠孳牧马并科买颜料起取人夫悉皆停免有粮之处发廪赈济官无储粮即劝借给济待岁豊酬之且令有司加意抚绥勿致失所
　　○遣御史巡察京卫仓时行在户部奏比者京卫监支军粮官及仓官斗级等多徇私情或稽误月日或高下斛面或假公用为名减克为弊多端使军妇余丁待支日久十不得其五六食用不足故多失所请令御史往来巡察庶粮不虗糜而军蒙实惠  上从之仍命行在都察院揭榜禁约
　　○四川茂州蓬簇等寨首目李小保等来朝贡马及方物
　　○四川八郎安抚司麻儿匝安抚司及思囊儿金牌等十四簇朝贡之使陛辞令赍敕还谕其土官俾约束所辖安分循理毋复作过以取罪愆
　　○宥陕西永昌卫指挥同知马骥等罪初骥领兵往来宁远昌宁专督哨备而虏寇掩其不备分为二道抢掠人畜总兵官刘广等请治骥等罪  上命广鞫之至是广奏骥等罪当死  上命姑宥之罚俸一年俾专守备再失机必杀之
　　○乙亥  上谓少傅杨士奇等曰朕昨命卿等简庶吉士俾进学因思贤才必自国家教餋以成之教之不豫安能得其用因作诗述意卿当以朕意谕之俾知自励诗曰国家用贤良岂但务精择贤良之所出亦自培餋得虞廷教元士周家重俊宅  皇祖简贤科教育厚恩泽二十有八人用之著成绩朕心切旁求夙夜恒侧席是科凡百人中岂乏卓识爰拔俊茂资将以继往昔优游词垣内研究古载籍摛辞务淳庬励行必端直所期在登庸泽物兼辅德勖哉副予望奋志毋自画
　　○昏刻有流星大如鸡弹色青白尾迹有光出东井西行至云中
　　○丙子直隶和州奏州旧有铜城闸洪武中所置其间多圩田以闸蓄水为灌溉之利或江潮泛溢山水暴涨则启闸洩之以此水不为患民受其利年久闸坏欲量起民夫备材修砌从之
　　○丁丑命都指挥佥事穆肃掌西宁卫事敕肃曰朕笃念边方故选择使尔尔宜抚恤军民安辑番簇洁己奉公尽心区画俾边境肃清兵民无扰庶副朕命
　　○戊寅鲁荒王妃汤氏薨妃信国公和之女洪武二十年册为鲁王妃至是薨遣中官赐祭命有司治丧葬
　　○命成国公朱勇掌行在后军都督府事万全都司都指挥同知武兴署行在后军都督佥事毛翔署行在右军都督佥事行在锦衣卫指挥同知王瑜署行在左军都督佥事
　　○命故燕山左卫指挥使孙观子瑛袭职
　　○嘉河卫指挥乃剌秃等差指挥卜颜秃来奏和宁王阿鲁台部属徙于忽剌温之地迫近本境恐其为患今所以部人民移居近边乞赐优容遣敕谕之曰朕于四方万国之人一视同仁皆欲使之安生乐业故屡敕边将有来居近边者善加抚恤况尔等素归心朝廷者乎已敕和宁王令各守地方无相侵扰尔等既近边居住亦宜安分勿纵所部扰害边人遂敕和宁王阿鲁台戒约部属毋作过愆以扰邻境
　　○湖广荆州府荆门州判官陈襄言各处近有惰民不顾父母之餋妄从异端私自落发贿求僧司文凭以游方化缘为名遍历市井乡村诱惑愚夫愚妇靡所不为所至官司以其为僧不之盘诘奸人得以恣肆乞敕天下有司关津但遇削发之人捕送原籍治罪如律果是僧止居本处不许出境庶革奸弊从之
　　○直隶保定府完县知县张述奏县南关有旧河与古城北河相通并河圩田深受其利永乐初水决常豊丁村诸口高田旱伤下田垫溺民因困乏致多逃移行在工部尝发本府属县民丁修筑今河水复决民被其患命如旧例发附近州县民丁筑之
　　○晓刻月犯泣星
　　○庚辰诏内外优恤军士初兵部言在京各卫不体朝廷存恤之意优待补役军士有身单资薄居止无所月粮未给而重科烦役已及之者往往富者纳贿买间贫者困于力役以故亡逸者众请令五府都督各遣官常专巡视务加优恤  上令会六部翰林院议于是尚书蹇义等奏今在外都司亦多贪婪无状每假巡城视屯整点兵马按行卫所骚扰需索非止一端其下官吏附权畏势非敛军钱即克军粮以奉承之或侵入已亦有驱其富者以为仆隶收其月佣而贫者役之不已亡逸相继职此之由宜一概禁约  上从之命内外风宪举察不恤军士者绳以法
　　○命右军都督马亮仍理右军事都督佥事李英仍理中军事时亮掌左军英署右军也  广西思同州等衙门土官知州黄崇广遣族人黄崇高奉议等州土官知州黄宗荫遣头目李泰等来朝贡马
　　○福余卫等处鞑靼锁的革等来归奏愿居京自效命为试所镇抚赐冠带金织袭衣彩币银钞鞍马仍命有司给房屋器物如例  兼掌行在户部事礼部尚书胡濙奏南北二京文武官折支俸钞已尝奏准填写勘合于原藉官司关支山后人皆无原籍及顺天等八府官多钞少之处于缘河船钞内支给且宣德六年放支未尽七年又当关支支钞愈多钞法愈滞请将七年分俸粮每石减旧数折钞一十五贯以十分为率七分折与官绢每疋准钞四百贯三分折与官绵布每疋折钞二百贯文武官俸米每石见折钞二十五贯旗军月粮见有折十贯或五贯者请自今京官每石减作一十五贯在外文武官旗军请同此例从之濙初建议私与少师蹇义等谋义等力言不可曰  仁宗皇帝在春宫久深知官员折俸之薄故即位特增数倍此仁政也岂可遵之濙初欲每减作十贯闻义等言乃作十五贯白而行之而小官不足者多矣
　　○壬午敕成国公朱勇新建伯李玉及兵部选京卫幼军年十一至二十体质俊伟者万人随侍  皇太子仍戒勇等毋因事扰人
　　○诏减军卫余丁之在营者先是有言兴州卫军有挈其全籍丁男二十余人在营避免赋役下行在礼部会官议请如旧制除正军家属外每军选留一丁协助余悉遣归有司以供赋役于是行在兵部右侍郎王骥亦奏内外卫所及各王府护卫军旗校尉鼓手人等余丁在营多者往往类此所司略不遵行旧制遣归请通禁约军丁在营不得过二人如有怙终不遣及遣而不归者御史按察司治其罪皆从其言故有是命
　　○哈密忠顺王卜答失里遣百户古力火者兀者左卫指挥佥事亦里不花嘉河卫女直指挥佥事卜颜秃等来朝贡驼马方物
　　○癸未辽东东宁卫鞑官指挥同知牙令哈四川盐井卫马剌长官司等衙门土官副长官阿你遣舍人阿别着藏簇土官百户朵儿只秀遣舍人昝卜灵藏赞善王喃哥儿坚藏遣番使且汪都元帅汝奴监藏都指挥阿尔结等遣头目锁南领占等来朝贡马
　　○行在兵部奏比有敕选随侍东宫幼军今应遣人驰驿往南京选取然其间有子幼母老或依亲戚抚餋不能远离者宜官给船及口粮送赴北京又奏诸卫见存及新补军丁如年二十岁以下强壮者宜皆在选从之
　　大明宣宗宪天崇道英明神圣钦文昭武＜宀十见＞仁纯孝章皇帝实录卷之一百
　　明宣宗章皇帝实录卷之一百
　明宣宗章皇帝实录卷之一百一
　　宣德八年夏四月甲申朔享  太庙
　　○遣中官祭司灶之神
　　○乙酉赐云南浪穹县十二关巡检司土官巡检张护贵州丰宁长官司土官舍人杨震广西镇远州故土官舍人赵得兴四川茂州蓬簇等寨首目李小保等钞彩币表里有差
　　○丙戌云南邓川州把事何懋等来朝贡马
　　○命都督同知冯斌郑铭尚书李友直等董修在京及通州仓  上谕之曰务为坚久毋徒劳民
　　○丁亥以总兵官都督箫投剿捕贵州治古答意及筸子坪叛苖久无功敕之曰去年尔奏苖叛请贵州湖广四川合兵剿捕皆从所言今经岁未见报不知贼平当在何时朕虑暴师久则怠心生或有蹉跌为蛮夷所笑今贼势如何果当进讨或当抚安审机度势斟酌而行朕惟观成功不从中制○府军前卫指挥同知魏忠等十人奏愿以子随侍  东宫许之
　　○  上御奉天门视朝罢顾谓少傅杨士奇杨荣曰朕在宫中无事时偶有真趣则赋一诗自适不然则取书籍玩味亦得胸次开豁故所在皆置书籍及楮笔之类今修葺广寒清暑二殿及西琼岛  □各处皆置书籍卿二人可于馆阁中择能书者数十年取五经四书及说苑之类每书各录数本分贮其中以备览阅又曰朕近作广寒殿记遂命中官取示士奇等其文曰北京之万岁山在宫城西北隅周回数里而崇倍之皆奇石积叠以成巍巍乎矗矗乎巉峭峻削盘回起伏或陡绝如壑或嵌岩如屋左右二道宛转而上步蹑屡息乃造其巅而飞栖复阁广亭危榭东西拱向俯仰辉映不可殚纪其最高者为广寒殿崇栋飞檐金铺玉砌重丹叠翠五彩焕焉轶云霞纳日月高明闿爽而北桄居庸东挹沧海西挟太行嵩岱并立乎前大河横带于中俯视江淮一目无际寰中之胜概天下之伟观莫加于此矣永乐中朕尝侍  皇祖太宗文皇帝万机之暇燕游于此从容之顷  天颜悦怿指顾山川而谕朕曰此古轩辕所都而后来赵宋之疆境也宋弗良于行金取而都之金又弗良元取而都之元之后裔不存殷鉴加弗良焉  天鉴我  太祖高皇帝圣德命之吊伐用诞安天下天下既定  高皇帝念前代故都也简于诸子以命我奠兹一方我惟夙夜敬励不敢怠宁以仰副  高皇帝付托之重暨建文嗣位信用奸回戕刘宗室举四方全盛之师以加我于时兹城孤立殆一发引千钧矣赖  天地  宗庙之祐获以城之孱弱羸老安其危而存其覆又因以清奸憝奠  社稷而至于今日夫山川犹昔也昔之人以否德而失之  高皇帝以大德而得之我承藉  高皇帝克艰难而保存之奈何其可忘慎德又顾兹山而谕朕曰此宋之艮岳也宋之不振以是金不戒而徙于兹元又不戒而加侈焉睹其处思其人夏书所为儆峻宇雕墙者也肆吾始来就国汰其侈存其概而时游焉则未尝不有儆于中昔唐九成宫太宗亦因隋之旧去其泰侈而不改作时资燕游以存监省汝将来有国家天下之任政务余闲或一登比则近而思吾之言远而不忘圣贤之明训国家生民无穷之福矣朕拜稽受命无时或忘书不云乎皇祖有训诗不云乎仪刑文王肆嗣位以来凡事  天爱民一体  皇祖之心敬而行之洞洞属属罔间夙夜比登兹山顾视殿宇岁久而阤遂命工修葺永念  皇祖俨如在上敬以所授大训笔而勒诸乐石既以自省亦以昭示我子孙于亿万年
　　○戊子行在监察御史王绍等劾奏应城伯孙杰往蜀府行丧礼受文绮白金行在工部主事张鲁为沈府治坟受鞍马金币臣谓朝廷亲亲加以恩礼臣子受命当体  圣心岂可纵肆受其货赂又闻比者朝臣以嘉礼诣王府者皆受馈遗于宗室尚敢如此若临州县其贪可知当明正典刑以励廉耻  上曰御史言是昔  皇祖尝言凡朝臣以事至王府者惟酒食待之不以财货若与之出于王意犹可岂当需索近颇闻有尚宝司丞至楚府主已厚与钞币又逼求白金形之词色王执礼终不与此礼部不择人而遣也然朕闻此语于一人更俟详察而后罪之今御史所奏者姑宥其罪凡所受皆追入官礼部仍移文各王府长史司使启王今后朝廷凡遣人至勿与财物
　　○赐诰赠大同左卫指挥使范安妾杨氏为恭人安殁时杨氏自经以殉事闻故有是命
　　○昏刻月犯岁星夜有流星大如鸡弹色青白有光出天门南行至浊又有流星大如杯色赤有光起天津西北行至阁道
　　○己丑云南德胜关驿故土官驿丞子王钟广西全茗等州土官弟许武贤结伦州等衙门土官知州冯永高遣族人冯保等来朝贡马及方物○命广东罪囚依京师例纳米赎罪时广东按察司奏官吏军民人等杂犯死罪以下乞令于附近仓支粮运赴雷州府徐闻县及海安千户所收贮以给海南军士庶几濒海有备行在户部同法司议奏杂犯死罪以下俱如京师例自备米运赴所指仓输纳官还职吏及军民着役宁家无赀者不在例
　　○夜有流星大如鸡弹色青白尾迹有光出文昌西北行至浊
　　○庚寅  皇太后圣郎  上率亲王上寿宗室诸王各遣人奉表贺文武群臣命妇行庆贺礼
　　○壬辰赐广西思同州土官族人黄崇高奉议州头目李泰等钞彩币表里有差
　　○河南南阳府汝州裕州皆奏去岁夏秋无雨田禾薄收今农务方兴民多缺食已发本州仓粮赈济各以数闻
　　○甲午赐哈密忠顺王使臣古力火者等四十七人兀者左卫指挥佥事亦里不花等辽东东宁卫鞑官指挥同知牙令哈等嘉河卫女直指挥佥事卜颜秃等彩币绢布及金织袭衣有差
　　○乙未增置行在后军都督府经历司都事一员时成国公朱勇掌府事言事繁故也
　　○丙申敕镇远侯顾兴祖监督牧马故事每岁草枯则官军所乘操者皆就槽枥饲之春夏草长则于郊野散牧而虑军士扰民必以大臣监之初命都督郭义义卒至是以命兴祖
　　○初四川都司奏本处官军除旧操备九千五百余人又有运粮守堡者千三百余人又松潘调往六千八百余人通计近二万人若依三番更代馈给实难兼守城军士不足乞敕总兵官都督陈怀以备御官军如宁夏例分为两番还取衣装又以调征官军量退其软弱还助运粮守城  上从之至是怀奏松潘卫南至保县东至江油城池关堡三十余处皆诸种生熟番蛮杂居其官军分守悉经奏准且今叠溪双马诸寨番蛮或肆攻劫或声言聚众邀夺粮饷或不肎出租赋服徭役已各遣人抚捕及严饬哨备近蒙令以备御官军如宁夏例及以调征官军量退其软弱者臣窃思诸处官军今已分为三番犹有番蛮出没为害若从都司所奏彼得以窥觇为害益甚况各堡相去迂远栈道崎岖倘有缓急猝难应助乞听仍为三番调征官军仍存操备  上谓行在兵部侍郎王骥曰松潘昔无多军城池未尝失守番蛮亦不敢为非比年以来有总兵官领重兵镇守番蛮乃时时出没岂非不能抚捕之故彼只利军马众多略不思供给之难尔即遣人驰驿谕怀必如宁夏例不许饰辞拒命若蛮寇复出责有所归○云南陆凉州女土官知州沙共子资曹贵州十二营长官司故土官副长官陇得妻色鸠等来朝贡马
　　○直隶河间府河间县顺德府南和县永平府滦州皆奏去岁夏秋不雨田榖无收今春以来民食艰甚请发预备仓储赈济从之
　　○戊戌以南北直隶河南山东山西早下诏＜宀十见＞恤诏曰朕以菲德恭嗣  天位统御逃民夙夜惓惓图惟安利今畿内及河南山东山西并奏自春及夏雨泽不降人民饥窘朕甚恻焉夫  上天降灾厥有攸自其政事之有关欤刑罚之失中欤徵歛之频繁欤抚字不得人欤永念其咎内疚于心思为感通之道必广＜宀十见＞恤之仁庶  天鉴之旋灾为福所有各行事宜逐一条例一南北直隶府州县并河南山东山西三布政司凡灾伤去处人户自宣德七年十二月以前拖欠夏秋税粮户口盐粮及官军屯种子粒悉皆停徵其拖欠各色课程盐课并各衙门见坐派买办采办诸色物料及亏欠孳牧马驴牛羊牲口悉皆蠲免仍免其今年夏税军民乏食者所在官司验口给粮赈济如官无见粮劝率有粮大户借贷接济待豊熟时抵斗偿之一被灾之家优免一应差役一年官吏里老用心抚恤无令失所一户部礼部工部等衙门递年坐派各处买办采办诸色物料颜料药味香料金银箔油漆及茶蜡桑穰糖密牲口一应厨料并造办果品等项但系宣德六年十二月以前负欠未完者悉皆蠲免一各处追纳倍商税课钞除纳完外但系宣德五年十二月以前负欠者悉皆蠲免宣德六年至七年终欠者减半一各都司卫所并各太仆寺苑马寺追倒死亏欠骑操孳牧马骡牛羊驴匹但宣德七年十二月以前者悉皆宥免一后军都督府及工部坐派军卫有司采运柴炭芦苇但宣德六年十二月以前拖欠未完者悉皆蠲免一户部递年坐派军卫有司所采秋青草束但宣德六年十二月以前拖欠并照例折钞者悉皆蠲免一工部坐派各处采运木植其见在山场堆垛者令所在官司如法苫盖在水次者陆续运送至京一法司及各处见追犯人金银叚匹米钞草束竹木等物除正赃不宥外其倍罚及追陪者俱减其半徵纳草束浥烂及为火延烧者悉皆宥免一各处抄造及买办一应纸劄但宣德六年十二月以前拖欠未完者悉皆蠲免一各处递年拖欠税粮但宣德四年十二月以前者悉皆停徵一宣德六年十二月以前各处拖欠课程盐课悉皆蠲免一在京在外都指挥指挥千百户镇抚旗军有住支俸粮者诏书至日悉如旧关支一直隶令巡按御史在外令按察司审察军民衙门刑狱有冤抑者即与伸理不许因而纵放有罪其见监罪囚除反叛谋杀祖父母父母妻妾杀夫奴婢杀主人命蛊毒魇魅毒药杀人强盗奸诈及偷盗官粮外其余罪犯并与宽减一等科断一逃军逃匠诏书到日限两月内许令赴所在官司首告与免本罪军还原伍匠还当匠一失班人匠俱免罚工令仍旧轮班后不为例一各布政司按察司府州县每衙门官各连名举贤良方正一人起送吏部量才擢用一诸司官吏有贪酷害民及阘茸者直隶令巡按御史在外令按察司审察奏来以凭罢黜其按察司贪酷害民及阘茸者从巡按御史审察奏闻一中外比年冗官过甚虗费廪禄无所禆益在内令吏部都察院在外令布政司按察司巡按御史及府州正官公同于添设员内斟酌其职务繁简量留在任余悉送回吏部一各处近设抚民官本为安民自其赴任并无上言民情利病者且闻于民无益有损诏书至日悉还吏部如其中有清廉干济旧官所不及者许其亲临上司保留在任而起送旧官还部仍具奏闻一朝廷差去内外官员人等当体朕爱民之心谨守礼法不许生事需索百端扰害军民敢有违者从巡按御史按察司官具实奏闻处以重罪坐视不言者同罪
　　○庚子敕谕行在五府六部都察院曰朕嗣大位以来夙夜孜孜以安餋军民为心屡下矜恤之令蠲逋贷＜宀十见＞刑狱选用牧守赈恤无告惟恐有未得所而比者南北直隶及河南山东山西并奏春夏不雨宿麦焦槁谷种不生老稚嗷嗷用于饥馑流亡散徒甚可矜怜夫灾祥之兴皆由人致朕存兢惕诚切于心已诏中外覃敷＜宀十见＞政尔在廷文武之臣皆受付托之重宜同朕休戚凡诏条所例恪遵行之必诚必信毋或违慢书云民惟邦本本固邦宁卿等其笃经远之虑毋苟且玩愒毋徒为文具盖事君之忠莫先保民若削下以求达敚人以自肥明有国宪幽有神罚其敬之哉其慎之哉
　　○辛丑浙江都司布政司按察司奏金华处州等府永康武义丽水等县强贼陈初等劫掠人财杀伤永康县丞朱俊敕三司发兵捕之各以堂上官同巡按御史莅其事必殄此寇毋扰良民
　　○壬寅赐四川盐井卫马剌长官司舍人阿别广西结伦州土官族人冯保着藏族土官舍人昝卜灵藏赞善王喃哥儿监藏所遣番使且汪头目锁南领占等钞币绢布及金织袭衣等物有差仍命且汪等赍敕及文绮赐喃哥儿监藏等
　　○直隶真定府定州知州林衡奏州自春至夏不雨民多乏食近承行在礼部徵索药材皆非本州所产乞改徵于出产之地从之
　　○陕西汉中府金州及洵阳县奏去岁夏秋无雨田榖不收民今艰食逃徙复业之民尤甚已发见储仓粮赈恤各以数闻
　　○癸卯成国公朱勇奏永乐中  太宗皇帝北征时于各都司并直隶诸卫调来官军内每卫或摘三五人或六七人计一千二百人为一营而复选其魁大者令同将军佩刀侍卫窃以为此盖在外官军常于内府出入不便宜罢遣还伍操备从之
　　○初行在兵部右侍郎王骥及成国公朱勇等奏比奉敕于京师诸卫选纪录幼军万人操练今止得千余人宜选诸卫军士中丁多者足之  一曰彼既一人当军又选一人操练恐难资给命尚书侍郎都御史计议覆奏旧例诸卫军士除正军之外存一丁资给余遣还有司供徭税今京师诸卫军士在营有三丁以上至七八丁者止一丁当军余皆无役不肎还本乡宜于三丁以上者选一丁余听在营生理供给军装亦军民两便  上从之命正军有故就令补伍不得再勾
　　○行在兵部奏定边卫应勾军士二千五百余人今多有故止得千一百余人至卫其间复有逃者盖定边军士皆洪武中垛充所以逃者多由官旗诛求或受贿赂纵之使逃今千一百余人至者宜遣官阅视有不能抚恤及仍前作弊者审核得实并勾军之人且奏以闻  上命遣监察御史及兵部官各一人往阅之仍命先擒勾军者送法司问罪
　　○行在工部奏蜀王言王城损坏一百一十四丈乞修理  上命以成都护卫军为之
　　○陕西右参政陈琰奏初秦王之国有羊三千散餋于民岁久不问存否每岁徵羊羔千二百只民贫往往借贷买输甚为所苦臣观王府自有护卫及仪卫司军校且多牧地宜收见存之羊使自牧餋供用庶苏民力从之
　　○上燕间问侍臣曰唐虞何以为盛治侍臣对曰尧舜圣人以德为治所以盛也  上曰有其君亦贵有其臣使是时无禹稷契皋陶伯益尧舜能独治乎元首股肱必相资也但当时君臣又皆互相戒谨不敢有一毫自满之心此其所以盛也万世之下论唐虞盛治当本诸此
　　○甲辰行在山西道监察御史强敏亲丧服阕吏部以闻命复职
　　○丙午诏天下州不及二十里者岁贡生员一人过二十里者贡如旧例县不及五里者五岁贡一人不及十里者三岁贡一人过十里者贡如旧例盖陕西汉中人汉阴县儒学教谕张应衡言本县仅一里生员食廪膳者止九人乞岁减常贡之数故有是命
　　○四川成都府郫县儒学训导王敏言郫彭诸县盗贼纵横劫夺财物杀伤人命焚烧庐舍  益滋漫乞命廉能之臣巡察殄除庶几良善得安  上命行在都察院副都御史贾谅锦衣卫指挥佥事王裕同内官兴安往会四川三司调军捕之仍敕谅等曰贼平就于四川巡视军民利病凡军卫有司官吏旗军土豪积年逃军逃吏役满不起吏员年久不更隶卒滥设弓兵倚恃豪强把持官府侵欺钱粮包揽官物私置牢狱杀伤人命奸污良家妻女捏写文状起灭词讼诬害良善藏匿逃亡紏集无赖聚成群党毒害军民体审得实皆即擒拿轻罪就彼如律发落真犯重罪连家属解京不服擒拿者就所在卫所量差官军拿解尔等宜公明廉慎夙夜尽心毋纵释有罪毋滥及非辜庶称委任之意
　　○直隶保定府安州雄县河间府东光县河南开封府尉氏县皆奏去岁水旱民多乏食请发官仓粮赈济从之
　　○丁未命太仆寺少卿徐谦致仕谦池州府青阳人初任府推官为政＜宀十见＞平用刑明恕得民之心升刑部郎中再升太仆寺少卿至是以老疾自陈遂命致仕
　　○戊申  上命行在礼部曰自今四夷朝贡之使在京者止朝朔望光禄赐酒馔先是每五日一朝至是乃简其礼
　　○己酉四川汶川县番僧娑南令正等来朝贡马
　　○命故山西都司指挥佥事长吉子帖木儿袭为金吾左卫指挥使羽林前卫指挥佥事聊瑀弟雄鲁贵子俊虎贲左卫指挥佥事冯政叔兴济阳卫指挥佥事禇杰子忠俱袭职
　　○庚戌夜有流星大如碗色赤光烛地起八榖西北行至浊
　　○辛亥赐云南赵州德胜关驲故土官舍人王钟邓川州把事何懋广西全茗州土官舍人许武贤等钞彩币表里有差
　　○壬子调沈阳左卫指挥同知朱海任行在府军□□□前卫指挥佥事马胜任通州卫
　　○行在后军都督佥事沈清言神机营旧兼统千二营官军近罢遣还伍然是营置已十余年请如旧  上曰此  皇祖在军中时所置盖一时权宜今朝廷侍卫自有定制安得复用此辈且已令归伍矣不从
　　○山东都司都指挥佥事陈义卒义凤阳府怀远县人洪武中起卒伍积功官至指挥使永乐元年升都指挥佥事三年任大宁都司九年调山东都司至是卒讣闻赐祭子得袭山东东昌卫指挥使
　　大明宣宗宪天崇道英明神圣钦文昭武＜宀十见＞仁纯孝章皇帝实录卷之一百一
　　大明宣宗章皇帝实录卷之一百一终
大明宣宗章皇帝实录卷之一百二
　　宣德八年五月癸丑朔
　　○甲寅日本国王源义教遣使臣道远等奉表贡马及铠甲盔刀等方物
　　○福余卫鞑靼把恩台来归秦愿居京自效命为副千户赐冠带金织袭衣彩币银钞绢布绵花鞍马仍命有司给房屋器物如例
　　○乙卯琉球国中山王尚巴志遣使者物志麻结制等奉表笺贡马及方物
　　○行在户部奏成国公朱勇选行在锦衣卫舍人禇麟等一千九十三人外卫舍人一千七百九十九名训练请给月粮  上曰军官舍人宜精练彼既食父兄之禄今又欲给月粮岂不大过在京者月给米人三斗外卫者令悉归以待后命
　　○宣府总兵官都督谭广奏独石城临近极边今千户杨洪率骑士五百人挈家移守西猫儿峪而独石空城正当贼寇出没之处倘有警急卒难应援请添领神铳手一百五十于开平卫马步官军内选拨精铳一百五十人共三百人于独石操备从之
　　○巡按福建监察御史张鹏言福州府宁德县有土神祠臣尝按神姓黄名岳世居其邑飞鸾里博通典籍易象太玄历数之学当黄巢乱民无以生神乐施予有长者风闽王审知欲辟为属神谓身为唐臣不能事伪主遂沉于渊由是为神庙食其境邦人祀之宋尝封忠烈王今宝丰银场有神行词乞赐封号春秋飨祀疏奏  上命行在礼部翰林院议礼部尚书胡濙同少傅兵部尚书兼华盖殿大学士杨士奇少傅工部尚书兼谨身殿大学士杨荣言神之功行史无所载况洪武中未入祀典  上曰御史于民疾苦不以闻而欲謟事鬼神求福任风纪者当如是耶勿听
　　○丙辰泰宁卫都督佥事脱火赤遣指挥佥事板不来木兴
　　直指挥佥事锁升加四川威州妙智通悟国师之徒剌麻温卜加瓦藏云南浪穹等县土吏张惟善等来朝贡马及方物
　　○夜有流星大如鸡弹色赤有光出亢西南行至库楼
　　○丁巳端午节赐文武群臣扇及宴
　　○贵州总兵官都督佥事萧授奏比以贵州乌罗府治古等长官司残苖吴不尔等聚众作乱敕令臣征剿臣统率贵州四川湖广兵进至筸子坪攻破新郎等寨前后生擒贼首吴不跳等二百一十二人杀吴不尔王老虎龙安轴等斩首五百九十余级皆枭以徇余党悉平得所掠军民男女九十八口悉给亲所获贼属妇女幼弱一千六百一十二口以赏从征官军土兵械送吴不跳等至京师  上命悉系锦衣卫狱已而顾侍臣曰蛮夷好乱自取灭下然于朕心不能不恻然
　　○戊午  上语行在兵部右侍郎王骥等曰昨尔奏遣官往南京各卫选取纪录幼军来操练朕虑有子母老转徙失所者其悉止之令于南京守备襄城伯李隆处训练
　　○贵州安顺州土官同知阿宠遣把事陈庸等来朝贡马
　　○庚申赐日本国琉球国迤北和宁王等处贡使宴
　　○镇守山西都督佥事李谦奏狭西府谷神木二县有逋逃军民百余家有十丁二十丁者聚于边境野人沟等处俱挟兵器依阻山林潜出境外恐诱虑寇犯边  上谓行在户部曰安土重迁人情之常此皆军卫有司虐之故不得已至此遂遣官赍敕贷其罪俾回原伍复旧业若怙终不回必发兵擒捕仍命所司若回则善加抚恤
　　○辛酉朝鲜国王李祹遣陪臣金孟诚等奉表笺贡马及方物
　　○赐琉球国使臣物志麻结制等泰宁卫指挥佥事板不来等彩币绢布有差○兀者右卫指挥佥事兀列哈等四人来朝赐钞及彩币表里
　　○迤北来归指挥同知哈把儿秃等及家属三十八人至京赐纻丝袭衣钞绢布花有差幼穉亦各有赐
　　○行在兵部右侍郎王骥言昨狭西都司都指挥同知曹敏等奏所属卫所路当冲要军士差遣者多见在者少欲尽留两班赴京操备官军五千九百六十人守备有旨令臣同成国公朱勇计议臣等以为狭西去京路远官军半年一更往复奔驰不得休息宜将操备之数分作三班更代则一班之人在京常有二班在卫守备彼此不失庶几两便从之
　　○直隶滁州之全椒县广平府之肥乡县河间府之吴桥县山西平阳府之安邑县皆奏去岁水旱无收民今缺食已发官廪赈恤各具数闻
　　○壬戌赐云南陆凉州土官舍人资曹贵州十二营长官司故土官妻色鸠四川汶川县番僧娑南令正等钞彩币表里有差
　　○泰宁卫掌卫事都督佥事脱火赤卒事闻命其弟指挥同知拙赤为都督佥事仍掌卫事抚辑民人且赐之袭衣彩币
　　○癸亥新宁伯谭忠滁州清流人追封崇安侯渊之子洪武三十五年袭封新宁伯永乐二十年从征沙漠领右掖军至苍崖峡遇贼与战败之宣德元年庶人高煦反忠扈从征之  车驾至城外命忠守其南门时高煦伺间将出战忠觇知之焚其吊桥明日高煦穷出被执命忠监护送京师二年命为右副总兵与总兵官黔国公沐晟调云南兵往征交阯至清水河会安远侯失利贼众并力坚守诸隘晟与忠还师临安被旨就云南操备三年还京文武群臣劾忠等缓师遂下狱以疾释之忠事母孝志于功名未有成而率年四十二讣闻赐祭命工部治葬
　　○乙丑直隶顺天府之顺义县广平广平府之清河县凤阳府之宿州徐州之沛县河南之确山县皆奏今年春夏无雨人民饥困乞发预备等仓官粮赈济从之
　　○丁卯广西总兵官都督佥事山云讨广西宜山等县蛮寇平之初柳庆等府宜山等县蛮寇结聚杀掠乡村云遣指挥使张珩等领兵剿捕至是擒杀贼首苏公夏等五十八人得所掠男妇九十一口余贼解散
　　○湖广按察司佥事裴俊奏湖广都司自宣德八年正月至宣德九年四月所差之官及舍人刘敏等凡一百七十一起往来诸卫督办公事例不给驿水行乘船陆行乘骑皆荆州三卫雇僦传送往来旁午应酬艰难原其所自盖由都司官吏不得其人假公营私泛滥差遣乞敕法司禁约自今常事止移文往来庶免剥削虚费之患  上命行在兵部移文禁约除军情重务遣人督理余不许
　　○戊辰直隶梁城守御千户所奏旗军六百八十一户因去秋水荒无以为食乞加赈恤命行在户部于附近官仓给粮赈之凡给一千三百六十六石
　　○己巳直隶河间府之青兴济二县顺德府之广宗县大名府之浚县皆奏去岁旱乾田榖无收今人民乏食乞贷官仓米麦计户赈恤俟秋熟偿官
　　○庚午巡抚侍郎曹弘奏直隶淮安凤阳二府并徐州所属县去岁灾伤田榖不收小民乏食臣恐失所已令各府州县发官廪及劝富民出粟赈济
　　○辛未占城国王占巴的赖遣使臣逋沙怕麻叔等来朝贡方物
　　○赐木兴河卫女直指挥佥事锁升加四川威州剌麻番僧温卜加瓦藏云南浪穹等县土吏张惟善等钞彩币表里及纻丝袭衣有差
　　○福余卫镇抚暖朵儿率家属来归奏愿居京自效命为千户赐金织袭衣彩币银钞绢布绵花鞍马有差仍命有司给房屋器物如例
　　○行在兵部右侍郎王骥奏镇守山西都督佥事李谦言欲严饬武备莫若委任得人则事无不举成国公朱勇亦言比者各都司卫所俱缺老成能干之人掌事多有托故经年离职不思在任躬亲抚恤齐整军伍逃亡愈多虚费供亿臣详勇等所言宜行各处巡按监察御史按察司及总兵镇守官从公推选每都司卫所掌印官各一人及选老成能干佐贰官二人常留一人在任理事专一整饬军马缮修器械完固城池比较屯种稽考勘合勾军之人若有作弊即湏究问军器缺少则依洪武永乐中旧例有司支给物料成造凡有调遣军马须凭各委官员差调如军士缺少器械不精临期误事悉治其罪非有警急重务不许輙差仍以选定官员职名径自造册回奏骥又奏天下卫所凡勾军丁须凭兵部勘合在外卫所则于都司填给直隶卫所皆兵部编与收用本部俱无稽考是以差去之人肆情延绥军伍久缺勘合无销宜将南北直隶卫所原发去勘合并底簿拘回五军都督府收掌各卫应取军丁皆赴府出给严限拘锁每至年终则以所给勘合差去人名造册送部奏理比较庶革旧毙皆从之
　　○壬申召开平等处副□才□口心□兵都督佥事方政还京
　○四川总兵官都督陈怀奏番蛮叛服不常请调狭西官军进讨于四川起军民运粮饷  上重惜人力敕怀还京师别敕参将都指挥蒋贵曰兴师动众古人所慎今专以命尔尔宜熟计果番蛮帖服则择所领壮兵守备而以其老弱运粮庶几省费果复猖獗必湏用兵则于四川行都司贵州都司播州宣慰司量调进剿事平即遣还毋令久劳役也
　　○云南路南州把事杨惠子祯来朝贡马
　　○癸酉命陈浚为后军都督佥事充参将代副总兵都督佥事方政提督开平独石长安岭永宁诸处巡逻备御浚先任都督在交阯坐失守下吏后  上知事非浚得专制遂原之命以为事官从方正立功自效至是召政还京擢浚代总其事
　　○降广东都司都指挥同知李端为本司都指挥佥事端初以操军造舟受广海卫指挥汪源等金银及马又杖杀本卫总旗蒙宥追赃罚俸端不悛又杖杀德庆守御千户娄俊行在都察院按问得实奏因公殴人至死拟罚役复职  上曰犯赃尚可恕杖杀两人虽因公亦是狠戾不恤下命罚役后降其职
　　○修北京南门外桥
　　○乙亥行在兵部奏前者五军神机等营操备官军内有官多军少者亦有一卫旗军分二三处操练者把总官员不论军数多寡俱命差官领之是以占留者多卫所缺官管事已尝奏请今各营把总官取勘约量如一卫军士分拨二三处而可足一队者则本卫委官管领不足者辏拨别队官领操多余官发回视事仍籍其选定职名今各营有应发回而擅留者及冲要卫所官员因见事繁仍以操备为名弃印赴营藏匿文书停滞军伍废缺皆此之由请令成国公朱勇新建伯李玉会同五府并各营把总官从公再议约量军士多寡当存管队官几人明白见数不许多留若所留掌印官亦发回管事别取官代之仍以选定职名具文册二本一送兵科一送兵部若有事故把总官径自具奏取换敢有仍前滥占影射及避难投托离职误事者本部同行在都察院劾奏罪之  上从之
　　○顺天府文安昌平良乡密云四县真定府冀州及隆平赞皇二县保定府安州易州及庆都博野定兴清苑蠡完满城高阳八县河间府静海兴济二县顺德府刑台沙河任内丘四县广平府成安县河南汝州及西平县山西安邑万泉稷山三县各奏春夏无雨二麦不实秋田未种  上命行在户部悉如诏书宽恤之
　　○丙子赐日本国使臣道渊等二百二十人纻丝纱罗绢布及金织袭衣绢衣铜钱有差
　　○赐朝鲜占城日本三国贡使宴
　　○巡按直隶监察御史王来言直隶常州府宜兴武进二县连年水涝田禾薄收民皆采拾自给已发仓粮赈济今年该徵税麦乞如洪武永乐中例折收土产绵布从之
　　○丁丑命丰城侯李贤掌行在前军都督府事
　　○赐朝鲜国使臣金孟诚等彩币绢布及金织袭衣绢衣有差
　　○裁减通积广积二抽分竹木局大使各一员副使各三员以事简故也
　　○戊寅赐占城国使臣逋沙怕麻叔等币帛及金织袭衣绢衣有差仍遣赍敕及纻丝纱罗文锦归赐国王
　　○直隶凤阳府之蒙城县保定府之深泽县永平府之乐亭县广平府之曲周县山西平阳府之绛县皆奏去岁水旱田榖不收今民食艰其已发预备官廪米赈之各上其数
　　○己卯命故山东都司都指挥佥事耿亨子源袭为金吾右卫指挥使羽林前卫故指挥佥事潘亮有功未升子忠袭升指挥同知济州卫指挥同知包政子陆拾通州卫指挥佥事高喜子谦俱袭职
　　○赐贵州安顺州把事陈庸云南路南州把事子杨祯等钞彩币绢布有差
　　○行在兵部奏居庸等关往时每关遣舍人二人监守满三月而更后遂为例切以各关既有官军守御而又益以舍人不无烦扰请召还从之
　　○行在兵部奏近有言四川湖广狭西接境有细水洞一名水帘洞有号赵大王者聚众二千余人据险为寨已尝奏准各令三司勘实抚捕久皆未报请量调官军搜索庶不遗民患  上曰言者亦未可遽信再令体勘得实方可裁处若果有之而在山自种自食不出境为害只遣人招抚复业不须用兵
　　○夜月犯昴
　　○庚辰山东布政司右参政沈固任满考最升从二品禄仍于大同总兵官武安侯郑亨处治军机文书
　　○勋卫陈昭坐同父宁阳侯懋侵欺官粮官盐入已既宥罪罢间法司请革其冠带  上曰昭安于豢餋习奢傲曏以天寒命光禄赐侍卫酒肉昭独以不丰洁却之朕目睹之固知其非令器今又以贪黩得罪革冠带良是但念勋戚姑与之令其省过用保富贵
　　○辛巳朝鲜国王李祹奏叛虏杨木答兀屡寇掠其边境  上敕祹严兵备至则杀之仍敕辽东总兵官都督巫凯谨边防
　　大明宣宗宪天崇道英明神圣钦文昭武宽仁纯孝章皇帝实录卷之一百二
　大明宣宗纯孝章皇帝实录卷之一百三
　　宣德八年六月壬午朔参将都督佥事陈浚奏千户杨洪巡逻至红山与虏寇遇抟战贼引郤且战且行至礼拜寺洪纵击败之寇散走遂敕缘边守将皆严兵备
　　○癸未命左军都督佥事方政佩平蛮将军印充总兵官参将都指挥同知蒋贵为左军都督佥事充副总兵镇守四川松潘等处四川都司行都司所属卫所官军悉听节制敕曰番蛮居险用兵亦难只宜静以抚之毋自劳敝凡其事宜悉准五月二十日敕尔其慎之先是番蛮复叛贵尝率军深入剿捕有功故升之
　　○四川酉阳宣抚司土官佥事冉应良遣头目冉福宗等来朝贡马
　　○毛怜等卫都督佥事撒满答失里等十五人来朝赐纱彩币表里金织纻丝袭衣等物有差
　　○辽东总兵官都督巫凯奏朝鲜国擅政建州卫请诘问之先是朝鲜国王奏毛怜建州之人诈为忽剌温野人装束凡四百余骑犯朝鲜边境劫杀军民建州毛怜二卫亦奏忽剌温野人头目木答兀等掠朝鲜人口遇朝廷所差内官已追还之朝鲜谓实建州所为故加以兵  上遣人赍敕谕朝鲜国王李祹及忽剌温野人头目木答兀等建州毛怜二卫官曰天之于物必使各遂其生帝王于人亦欲使各得其分今尔等皆受朝命而乖争侵犯为之不已岂是享福之道朕为天下主所宜矜恤敕至宜解怨释仇改过迁善各还所掠并守封疆安其素分庶上天降康福禄悠久至是凯复奏其事  上曰远夷争竞是非未明岂可偏听遽有行遣宜待使还议之敕凯但谨边备而已
　　○甲申升行在监察御史戴诚为山西按察佥事严烜为浙江按察佥事大理寺左评事崔哻为南京太仆寺丞擢进士徐朝宗吴镒叶清为南京监察御史朝宗贵州道镒四川道清狭西道命参议黄翰为广东布政司左参议翰初为江西按察佥事能佑善摧恶任满升左参议敕令同副都御史贾谅等巡抚江西至是还遂命任广东复郭宗仪狭西陇州知州宗仪以母丧去官至是服阕州人奏请留之故命复任
　　○沙州卫都督困即来遣指挥苦竹帖木儿等来朝贡马
　　○直隶蓟州之遵化玉田二县奏人民乏食乞给林南仓粮赈济命行在户部如所言给之
　　○乙酉  上以天久不雨祷祠未应忧之作闵旱之诗示群臣诗曰亢阳久不雨夏景将及终禾稼纷欲搞望霓切三农祠神既无益老壮忧忡忡饘粥将不继何以至岁穷予为兆民主所忧与民同仰首瞻紫微吁天摅精衷天德在发育岂忍民瘝痌施霖贵及早其必昭感通翘跂望有渰冀以苏疲癃
　　○行在翰林院编修赵勖以亲丧服阕复职
　　○丙戌镇守狭西行都司都督佥事王贵奏掌肃州卫事署都指挥佥事吕昇挟私杖杀军士二人千户一人又盗官木造私居盗用官军俸粮钞四十五万有奇及军粮二百八十余石受财虗出盐仓钞又索取所部金银驼褐布绢米麦牛羊诸物及出境私通赤斤蒙古卫鞑官锁可者违禁买驼马中盐等事请治之  上命行在都察院遣廉正御史驰驿往鞫之
　　○丁亥行在户部奏松潘中纳盐粮则例四川盐每引四斗淮浙盐每引二斗五升河间长芦盐每引三斗山东福建河东广东盐每引一斗五升时总兵官陈怀奏松潘险远粮饷不足馈运甚难请减轻旧例召□中纳以足军食从之故定此例
　　○戊子敕三法司今炎暑已甚凡监系罪囚尔等宜体朕钦恤之心即问理发边当奏者即奏其中有情轻及待对照勘者听保领知在不可稽缓
　　○庚寅行在广东道监察御史罗铨等言刑部职司邦禁治奸慝今右侍郎吴廷用施礼位例亚卿庸懦尸位比者本部郎中厉思温员外郎孟芳屡以私忿交詈甚至相殴至公堂廷用等不能一言又不具奏又体知本部近来纲纪颓弛各司官吏往来交通漏泄狱情司狱官吏人等尤甚贪虐逼取系囚财物有得者虽重罪皆脱其械系无罪者虽轻罪或棰系至死皆由廷用等漠不加意请正其罪  上命行在都察院执思温芳鞫治召廷用礼谕之曰凡为官长当宽不至纵严不至残尔今纵矣刑部掌天下刑罚岂应苟且如此继今宜免自饬励
　　○广西按察司佥事王恺言天下卫所军士月粮洪武间总旗月支米一石五斗小旗一石二斗军一石永乐九年六月内奉勘合月支米七分钞三分宣德八年五月内奉勘合各卫所军有家属者月支粮六斗无者月支四斗五升臣切见广西具边卫猺獞草寇不时窃发卫所正军征哨戍守余丁各有差使日用饮食衣鞋军装皆仰给月粮别无资产今更减支实为贫难  上命如永乐九年例给之
　　○辛卯命隆庆卫指挥使张镇守居庸关仍掌卫事
　　○壬辰遣鸿胪少卿潘赐行人高迁中官雷春等使日本国赐其王源义教白金彩币等物初  太宗皇帝时日本国王源道义恭事朝廷勤修职贡道义卒使命不通已久  上尝赐敕抚谕至是义教嗣爵遣使道渊奉表来朝并献方物故遣赐等报之
　　○四川杂道长官司长官安白侄甲失伯番僧剌麻偏那朵儿来朝贡物及方物
　　○甲午行在右军都督蒋信奏故忠勇王金忠所部鞑官都指挥乃颜帖木儿等卒其子者儿哈剌等乞袭职优给行在兵部言都指挥同知佥事例不应袭  上曰彼皆举家归款当特优之遂命者儿哈剌及故都指挥佥事把鲁秃子把秃孛罗客薛弟把罕阿速台子脱只皆袭职坤帖木儿侄阮可尚幼令优给余故指挥使以下子侄袭职优给如例
　　○命山西按察司副使潘栗致仕栗狭西白水人累官升山东布政司参议再升副使栗庸直政治无闻至是考满至京自陈老疾命致仕
　　○以户口减少裁减狭西汉中府同知金州判官各一员
　　○直隶保定府之祁州安庆府之桐城望江二县凤阳府之定远县山西潞州之襄垣县皆奏去岁灾伤耕种无收人民缺食已借官仓粮计口均给俟秋熟偿官各具数闻
　　○乙未召河南左布政使魏源赴阙
　　○起复贵州右布政使王敏赴京时敏以亲丧家居有言敏为政得民心者故召之
　　○丙申复设广安州守御千户所先是四川按察副使朱与言奏重庆府合州定远等县与顺庆府广安州岳池大竹渠县及夔州府新宁梁山接境深山大谷延袤数百里往者广安盗起设千户所守御后以盗息革罢今所治尚存乞如旧开设至是复设千户所命四川都司分拨官军戍守以遏盗贼保卫居民
　　○以户口减少裁减直隶顺天府房山县县丞主簿各一员
　　○直隶庐州府英山县知县贺完奏洪武中定新官到任仪注凡新官到任父老人等导引入城遍谒神祠如仪致祭其仪物皆出于官若山川城隍等神俱用二牲其余忠臣烈士用一牲今在外各衙门新官到任有用二牲遍谒祭告者有用二牲于城隍庙设坛总祭者其礼不一宜有定规命行在礼部议令以羊豕各一总祀应祀神祗于城隍祠从之
　　○顺天府永清固安房山三县真定府灵寿滦城获鹿行唐元氏藁城宁晋高邑柏乡临城新河十一县顺德府唐山南和钜鹿广宗四县河间府宁津南皮献三县广平府鸡泽邯郸二县大名府开州及魏长垣元城内黄四县凤阳府怀远灵璧二县淮安府海州邳州及沐阳清河安东赣榆宿迁五县山东青州府安丘县莱州府昌邑县山西平阳府角□羊州并屯留临晋二县河南汝宁府上蔡县南阳府汝邓二州及郏鲁山新野舞阳南阳唐泌阳镇平叶九县各奏自宣德七年冬至今年春夏不雨田稼旱伤  上命行在户部遣人覆视蠲其租税
　　○丁酉夜月食
　　○己亥赐沙州卫指挥苦竹帖木儿四川酉阳宣抚司头目冉福宗杂道长官司土官舍人安甲失伯番僧剌麻偏那朵儿等钞彩币表里及纻丝袭衣有差
　　○建州卫遣指挥佥事扎剌答等二人奏事赐彩币表里等物
　　○庚子左副都御史陈勉奏奉敕同江西三司及巡按监察御史往赣州府信丰会昌等县招抚作耗贼徐士荣等及逃民四百九十六户男妇三千一百二十二人皆复业
　　○辛丑敕责三法司＜锍-釒＞决罪囚敕曰比以炎暑特命尔等疏理狱囚今已旬日寂然无闻盖尔等不体朕心不恤人命因循玩愒视为寻常今期以五日除真犯死罪监候其余悉早发遣凡情轻及提人待对或审勘者听保领知在不许稽违仍遣人驰驿赍敕遍谕中外治刑狱者悉如之
　　○狭西行都司断事邓荣奏狭西行都司及甘肃行太仆寺所属衙门额设吏典有缺皆行在吏部拨补中间多有山西狭西河南山东及直隶真定等处人往往便道还家或半年一年之上始至亦有畏避路远在家托故不至者致各衙门缺书吏写继今乞选能书算者或四五十人或五六十人给与道路口粮差官管送都司遇缺拨捕年终造册部查考从之
　　○壬寅册襄阳县民魏亨女为梁王妃命亨为南城兵马指挥时梁王已婚而妃薨至是再册云
　　○广西陀陵县土官知县黄琏遣头目黄二辽东自在州女直头目官音保等来朝贡马
　　○迤北鞑靼把里卜花来归奏愿居京自效命为百户赐金织袭衣彩币银钞绵布鞍马仍命有司房屋器物如例
　　○癸卯齐化门外木厂火东城兵马指挥获守厂官吏四人请付法司论罪  上曰火起仓猝岂四人之力所能救命释之
　　○夜有流星大如杯色赤有光起壁东北行至浊
　　○甲辰泰宁等卫指挥佥事把都儿狭西临洮府剌麻那噜补藏卜等来朝贡马
　　○乙巳遣中官祭中霤之神
　　○黜行在大理寺左寺丞杨复为广西按察司佥事复与卿徐初不合一日出言相诋讦给事中劾奏之上宥初颂系复锦衣卫至是宥之遂有是命
　　○敕江西都指挥佥事吴坚领兵一千人镇守赣州卫及信丰南安会昌千户所往来巡逻戒饬军士不许扰害良善时副都御史陈勉言赣州南安信丰会昌之间山林深窈土民恃险为寇叛服不常宜选武臣一人镇之  上命兵部择人至是侍郎王骥言坚持身端谨识略有为可任其事遂有是命
　　○四川都司奏捕获广安等州定远等县强贼王洪等及其家属并隐藏之家二百七十五人  上敕副都御史贾谅等同四川三司巡按御史审复是实斩以徇众贼属及隐藏之家悉角□羊京师或有冤抑即为辩理
　　○四川马湖府平夷长官司奏比者火延公□□角羊□凡朝廷颁降榜文仓库税粮钱帛及案牍皆救免乞宥罪并献马二匹  上曰远夷能恭谨畏法如此宜置不问○丙午四川都司掌司事都督徐甫等奏比以乌撒乌蒙二府土官知府禄昭尼禄等争地讎杀蒙遣行人章聪侯琎奉敕与巡按御史李实及三司官往谕之皆悦服盖所争者初本乌蒙之地为乌撒所据今乌蒙耆老念其世亲以所争地十之三让乌撒治沟为界永息争讼  上顾左右曰蛮夷能让亦是天理未泯特患训谕不至耳果能开诚布公何不可化
　　○宥行在光禄寺丞倪琮等罪初光禄寺火御史给事中劾奏琮等不谨下刑部狱论应徒追偿所毁物  上曰不谨之责难逃但非故有意者姑记罪俾视事停其俸毁物免追
　　○丁未命故通州卫指挥佥事王端子俊袭职
　　○戊申彰德府临漳县奏漳淦二河水溢冲决三冢村诸堤口请发民修筑从之
　　○夜有流星大如杯色青白光烛地起左摄提南行至氐
　　○己酉  上谕行在户部曰今内外钞法颇通所收舟车等项课钞除旧额与先次减免外其余增加之数以三分为率悉减一分
　　○四川平夷长官司女长官王氏遣把事王贵贡马
　　○参将都督佥事陈浚奏比虏寇至开平沙窝杀百户王贤军士被伤者十人掠马及军器都指挥使唐铭等失于哨备请治其罪  上曰虏寇出没不时边备其可不谨令御史责铭等死罪状俾戴罪理事仍停俸一年如再误事必诛
　　○行在刑部右侍郎叶春卒春浙江海盐县人初为礼部主客司主事升郎中再升两淮盐运使改福建布政司右参政宣德三年调四川未赴任奏浙江土豪为民患郡县不能制  上命大理寺卿熊概锦衣卫指挥任启及春巡抚苏常及浙江诸郡察捕强豪以安善良春虽行事于其乡能持公道既还升右侍郎居无几遘疾卒讣闻赐祭命有司治葬
　　○秋七月壬子朔享  太庙
　　○遣中官祭司门之神
　　○河南府宜阳永宁二县奏蝗蝻生命行在户部遣官督捕
　　○癸丑召湖广长沙府知府李郁赴阙
　　○贵州布政司右布政使王敏被召至调狭西布政司右布政使
　　○甲寅增置户科给事中户部广西清吏司主事各一员专理南京后湖所贮黄册
　　○夜有流星大如鸡弹色赤有光出传舍南行至女床
　　○丙辰四川宜宾县民言四川筠连茶课司自洪武至永乐间所徵茶课积至三百余万斤岁久不堪市马别无支用虚占四百余人守视乞准户口食盐给与附近军卫有司从之
　　○戊午赐朝鲜国及撒马儿罕等处贡使宴
　　○进士赵缙言河南彰德府安阳县旧有广惠等渠洪武间亦尝修浚军民田作获利甚多近山水泛溢氵□放塞不通农种失利乞＜锍-釒＞浚以便民  上曰此守令不职命行在工部切责之仍令俟农隙兴工
　　○日下生承气一道色黄赤鲜明
　　○己未命行在都察院严私通番国之禁  上谕右都御史顾佐等曰私通外夷已有禁例近岁官员军民不知遵守往往私造海舟假朝廷斡办为名擅自下番扰害外夷或诱引为寇比者已有擒获各寘重罪尔宜申明前禁榜谕缘海军民有犯者许诸人首告得实者给犯人家赀之半知而不告及军卫有司纵之弗禁者一体治罪
　　○宥江西永新县贼首萧彦真等复业先是彦真聚众于永新县梅花洞伪称将军千百户杀伤官军劫夺道路吉安长沙两界皆被其害已敕巡抚侍郎赵新及湖广江西三司抚捕至是新奏各贼赴官陈首愿洗心改过上特宥之令复业又敕新等曰余党能自首者皆准此例
　　○大同前后安东中屯阳和高山天城镇虏大同左云川九卫并磁州守御千户所各奏自去年九月至今年六月不雨屯种无收命行在户部除其租
　　○庚申宁夏总兵官官都督史昭奏旧于宁夏黑山嘴立哨马营屯驻骑士近为黄河垫没欲于附近便宜之处别筑营守备从之
　　○昬刻月犯房
　　○辛酉江西南康等县强贼刘仁远等伏诛仁远初从赣州府会昌县长河洞贼首朱南用等三百余人被甲持兵劫掠南康及赣诸县人民出没山谷抗拒官军至是悉为官军所获南用等死于路仁远等至  上命法司鞫讯皆实悉斩于市妻子徙边
　　○壬戌行在大医院医士王谦陈其父文洪武中为燕府良医所医士今以老闲居谦幼习儒业乞为监生以图报效  上命行在礼部考试送北京国子监读书
　　○设武骧左右腾骧左右四卫以御马监餋马军士实之
　　○己刻北方有流星大如碗色青白有光西北行至云中有声如雷
　　○癸亥升留守中卫指挥使田增义勇左卫指挥使赵伦武成左卫指挥使金广羽林左卫指挥使刘敏府军后卫指挥使赵纲留守右卫指挥使沈辚俱为都指挥佥事行在留守左卫指挥同知李浩羽林左卫指挥同知魏禧大宁中卫指挥同知李圭留守后卫指挥佥事贾忠留守右卫指挥佥事胡宽宽河卫指挥佥事蒋全俱署都指挥佥事增中都留守司浩万全都司余皆赴南京听用时襄城伯李隆以缺官为请故有是命○甲子赐朝鲜国陪臣权复等十人泰宁卫指挥佥事把都儿四川平夷长官司把事王贵狭西临洮府剌麻那噜补藏卜广西陀陵县头目黄二辽东自在州女直头目官音保等钞丝币绵布及纻丝袭衣有差
　　○广宁等卫指挥盛宽等领兵巡逻见虏骑二三十人或五七十人或三五百人云是福余朵颜泰宁三卫指挥千户家属往虹螺山牧于围猎总兵官都督巫凯以闻  上敕凯曰虏近边而不犯边宜抚谕之听其所止亦须防其谲诈但有备斯无患矣
　　○乙丑以明日中元节遣卫王瞻埏祭长陵  献陵
　　○益实等卫女直指挥使木当加等三十五人奉命往福余等卫招抚还赐彩币表里等物有差
　　○丁卯赐朝鲜国等处贡使宴
　　○福余卫都指挥佥事安出奏岁饥民贫无食欲于边城贸易以给乞免一年买马课程  上曰为君恤人何间远迩命所司从之
　　○戊辰改狭西左布政使周璟为云南右布政使仍罚俸一年时行在都察院奏璟造私居侵用官砖石罪应斩  上素知璟无廉誉及謟事嬖近至是语都察院臣曰璟罪不止于侵用砖石姑以此薄示警耳遂有是命
　　○行在前军都督府奏广东神电卫指挥张演总神电雷廉三卫官军捕贼贼百余人从广西陆川县行劫至廉州石康县等处演遣百户张兴等领军缉捕被贼杀死军旗七人又遣千户李原等领兵追捕被贼杀伤官军演遂退缩请悉治其罪  上曰姑移文谕演等以文至日为始限两月内尽获贼不获罪如律
　　○昬刻有流星大如杯色青白光烛地起左旗南行至建星炸散
　　○己巳彰德府磁州知州安理奏今岁亢旱夏麦无收秋苗未种民多缺食行在工部坐烧缸坛十万缘夫匠多逃乞免所徵修理丁夫及诸色工匠暂令助役毕日如旧又言州城西淦阳河旧有五爪济民渠灌溉之利甚广因水溢衡坏堤堰泥沙填淤人失其利乞令磁州千户所及永年等县受利军民同力修筑皆从之
　　○庚午命行在工部修  太庙  社稷宰牲等房
　　○辛未赐敕戒饬群臣曰朕以菲德嗣承  天位夙夜惟寅恪守  祖宗之法用熙庶绩用安兆民亦惟尔文武群臣是匡是弼凡尔群臣皆  祖宗奖拔以遗朕者所宜同心协恭共务康济庶几不负  祖宗之付托今在廷典铨选掌兵政司钱榖理刑狱董缮作之臣固有秉正直守法度以副委任者亦有苟徇私情不率公道是非失当请托肆行违越礼法怠废职事致下讥议洋洋上闻有臣若斯其将奚托自今宜省躬知过湔涤旧染勉图自新庶几长保禄位光辅予理如执迷不悛则  祖宗之法具存必不姑贷汝惟钦哉
　　○壬申奴儿干都司故都指挥同知佟答剌哈妻王氏广东感恩县故土官舍人王绍等来朝贡马及方物
　　○大同总兵官武安侯郑亨奏虏寇入鸦儿崔杀千户朱铭等五人掠官马九十余匹参将都指挥曹俭率兵追之寇始遁走其哨备都指挥佥事张淮及指挥蔡麟等皆怠慢失机请罪之  上敕亨曰虏乘间为寇杀官军掠官马岂独下人之过亦是主将平昔姑息纪律不严所致自今宜加严谨张淮蔡麟等悉降充戴罪官令专职哨备如再失机处斩因语侍臣曰御边之道惟在得人汉匈奴率十万骑入寇时赵充国将四万骑屯边郡单于闻之遁去以四万骑而使单于知畏非充国总制有遏乎亨性谨厚但过于宽故边备屡有小失
　　○巡抚侍郎赵新奏江西自六月初旬以来天雨不止江水泛涨南昌南康饶州广信九江吉安建昌临江等府濒江之处漂流居民渰没稻田请加宽恤  上命行在户部视有灾处蠲其租
　　○癸酉敕行在户部侍郎王佐监督京城仓粮时  上闻各仓出纳不明虽屡有禁约而奸狡之徒狃于积币故命佐监督之
　　○置武骧左卫武骧右卫腾骧左卫腾骧右卫经历司经历各一员
　　○广东都司言碣石卫旧有战船十二艘近因调用无一艘存者请治卫官之罪  上曰猝有番寇侵掠何以御之此其怠肆甚矣遂敕广东三司同巡按监察御史执卫官吏鞫问明白奏来处治
　　○山东莱州府胶州及高密县青州府日照博兴二县山西蔚浑源绛三州稷山安邑夏万泉介休五县河南卫辉府所属六县彰德府武安县各奏今年春夏不雨苗稼旱伤秋田无收命行在户部蠲其租
　　○甲戌周定王第十九女卒年始十一未封  上悯其殇遣中官赐祭
　　○乙亥  上念天气尚热京师军夫工匠趋事勤劳命所管官善抚之但有扰害及减克粮赐者治其罪工完者皆休息两月
　　○朵颜卫都督佥事脱儿人察率其子朵罗干遣人进马且请袭职遂命朵罗干为都指挥同知升都指挥佥事哈剌哈孙亦为都指挥同人命肥河卫故指挥使哈哈缠子剌令哈呕罕河卫故指挥使必缠子乃胯各袭父职
　　○丙子应天府上元江宁二县太平府当涂县松江府所属二县苏州府所属七县淮安府安东清河盐城山阳桃源五县扬州府高邮州及宝应兴化二县凤阳府定远县徐州萧沛砀山三县并顺天府霸州真定定平山县广平府肥乡县大名府清丰南乐浚滑四县各奏今年春夏不雨河水乾涸禾麦焦枯百姓艰食命行在户部宽恤之
　　○直隶高邮州奏人民二千二百七十户之食已于本处预备仓借给米三千四百四石验口赈济
　　○丁丑少傅工部尚书兼谨身殿大学士杨荣历官一考赐敕褒之曰卿以博通之学明敏之识练达之才历事  皇祖  皇考踰三十年多效勤诚以树劳绩朕承  祖宗大统亦惟资  先朝旧臣以匡以辅共图康济盖自朕即位以来卿秉诚心躬勤夙夜摅其嘉谋嘉猷赞助不逮朕饬武事怀绥夷狄而军旅之政四裔之情明习周知莫踰卿者忠言谠议禆益为多肆特升弘化之职今满三岁嘉念良深特宴劳于礼部仍赐敕奖谕于戏自古有言人惟求旧惟朕以至诚任卿惟卿以至诚事朕同务戒儆以令始终庶几允厘天工用光  祖考钦哉
　　○命故羽林右卫指挥使陈敬子豫金吾右卫指挥同知高敬叔斌羽林前卫指挥佥事丁福弟顺俱袭职
　　○遣使赍敕赐泰宁卫都督佥事拙赤等十五人彩币四十五表里时拙赤等遣人贡驼马故答之
　　○赐福余卫指挥佥事把孙等金织纻丝纱罗绢帛袭衣等物有差
　　○迤北鞑靼锁住驴等来归奏愿居京自效命为副千户等官赐金织袭衣彩币银纱绢布鞍马有差仍命有司给房屋器物如例
　　○湖广布政司奏今岁自二月至今亢旱不雨襄阳府光化等县及氵□丐阳州等处稻麦皆无已令各州县发预备仓粮给济贫民
　　○戊寅  上与侍臣论汉高帝唐太宗皆开创之主侍臣有盛称太宗英武过高帝者  上曰太宗才胜高帝义胜高帝不事诗书而大义了然太宗文雅足称而大义未明
　　○命行在都察院严官吏军民隐藏逃军逃囚之禁定首捕赏格揭榜示之
　　○直隶扬州府之如皋县庐州府之巢县皆奏因灾伤贫民缺食已发预备仓粮赈济各以数闻
　　○己卯河南布政司左布政使魏源至命署行在刑部左侍郎事食从二品禄
　　○庚辰升宁夏左屯卫指挥使张泰为狭西都司都指挥佥事仍领操备从总兵官都督佥事史昭奏也
　　○镇守肃州都督佥事王贵奏请躬进马朝京敕贵曰朕命尔守边边事为重马岂所急肃州西北要冲况胡寇猛哥卜花等方钞掠哈密当夙夜严备尔能尽心竭力保境安民即尔能恭臣职矣进马不足为恭其止勿来
　　○四川按察副使朱与言言设科取士  圣朝盛典考较不谬责在主司洪武年间考官必用经明行修之士故举人无滥取宣德以来取士则有角□羊额所以防抑幸进期得真才奈何所司聘召考官不问贤否学识何如多举亲故是非莫辨去取多乖乞令各布政司今后考官必先会同巡按监察御史按察司官从公访求素有学问老成之士不许引进轻薄无学之徒庶得衡鉴公平侥幸路绝  上从之命礼部移文各布政司使悉知儆又顾侍臣曰朕亦闻在外举考试官多出私意盖有伯乐然后有千里马已无学识安能分别人之高下贤才鲜有不为所枉矣
　　大明宣宗宪天崇道英神圣钦文昭武宽仁纯孝章皇帝实录卷之一百三
　大明宣宗章皇帝实录卷之一百四
　　宣德八年八月辛巳朔夜有流星大如杯色赤光烛地起军井后有四小星随之东北行至游气
　　○壬午以获强盗功升行在锦衣卫正千户刘源为指挥佥事从源总旗武靖升试百户余旗校皆升一级
　　○宥南京刑部右侍郎叚民等罪初诏书言直隶及在外罪囚除反叛谋杀祖父母父母妻妾杀夫奴婢杀主人命虫纛魇魅毒药杀人强盗奸诈及偷盗官粮外其余并宽减一等诏书未下民先以所鞫重罪三十六人付大理详审奏请及诏下民不待报有犯殴祖父母父母者一依宽减例发遣既而所奏者得旨断决乃复追还而逃者已数人民具以闻  上曰书云予曰宥汝惟勿宥惟厥中汉唐之世律有未载得引经为断今诏书有未备者法司当量情轻重可宽减者与宽减不可者当奏何得一概释之此不得中矣遂命法司宥民等罪逃者令捕论如律行在刑科给事中年富等执奏民等不当宥  上曰尔言固是但朕已宥之不欲反覆其封章示之使自励
　　○云南总兵官太傅黔国公沐晟奏云南摩沙勒寨万夫长刀瓮及弟刀眷紏合夷兵侵占马龙他郎甸长官司等衙门杀虏人民烧毁庐舍请遣都督同知沐昂于今冬率兵讨之  上曰圣人用兵出不得已今以小寇而动众岂不得已耶敕晟及云南三司巡按御史遣人抚谕果不顺服令昂量以进兵但得刀瓮即已毋扰及平民
　　○河南南阳府知府陈正伦言天下卫所军士或从征或屯守或为事调发边卫其乡贯姓名诈冒更改者多洪武中二次勘实造册经历年久簿籍鲜存致多埋没有诈名冒勾者官府无可考验虚实乞敕兵部议定册壹颁诸天下军卫有司凡军户审问明白开写父祖某于某年月日充某卫军户有人丁于实在下分豁在营若干原籍若干造册缴付上司且自存备照永为定规以革宿弊  上命行在兵部议行之
　　○夜有流星大如杯色青白光烛地起奎西行至营室
　　○癸未平江伯陈瑄之子仪奏臣父董漕事在淮安患痰气疾乞归省上命太医院选良医一人同仪驰驿往视瑄敕瑄曰闻卿婴疾深轸朕怀卿历事  祖宗多历年岁矧今南方饷运国之重务倚卿董督任尤匪轻今特遣卿之子仪以名医一人往视卿其专精神慎药食蚤臻康复以副付托
　　○宥四川都指挥宫聚赵谅罪下邢安于狱先是总兵官都督陈怀遣聚等夜袭叛蛮安领军前行聚次之谅又次之至则已曙寇觉率众迎敌安畏寇众麾军退谅殿寇发伏谅所领二十余人力战不支皆为寇所执聚引军还斗夺归所执者半谅亦奋战得免归怀奏安聚谅皆失机  上命参将都指挥蒋贵同巡按御史核实以闻至是具奏其实  上以败由安命独治其罪谅以众寡不敌致败聚能赴救故皆宥之
　　○免宣府左卫直隶隆庆卫旧负屯粮之半余半准折收以其地早霜无获故也
　　○甲申江西安吉府知府陈本深言庐陵县城南旧有忠节祠祀乡先贤宋楚国文忠公欧阳脩益国文忠公周必大忠襄公杨邦乂忠简公胡铨文节公杨万里信国公文天祥比来官屡更代事致因循旷缺典祀人无激劝乞举行盛典敕有司每岁春秋致祭  上谕行在礼部臣曰褒崇忠节足以正人心厚风化此国家先务其从所言令春秋祭祀命府官行礼仍命有司以时修葺祠宇
　　○置行在旗手卫行在府军卫行在龙虎卫狭西都司岷州卫西固城军民千户所陕西行都司镇夷守御千户所仓副使各一员
　　○乙酉华阳王悦燿薨王蜀献王庶长子素放恣不律不为献王所爱初世子悦＜火廉＞薨悦燿觊望为嗣及朝廷命悦＜火廉＞子友堉为世孙悦燿不义之迹益著献王怒斥使居外不悛遂囚絷之友堉力为救解得释献王薨悦燿诬奏友堉他罪为夺位之计  太宗皇帝疑之召友堉使自明既至  太宗上宾  仁宗皇帝即位洞察其诬命友堉嗣蜀王遣归国未几悦燿来朝又诬奏友堉前事  仁宗怫然怒抵其奏于地悦燿俯取复进  仁宗不纳叱之曰嫡庶大分汝敢干之诬正为邪将无鬼神乎始煌恐退  仁宗顾侍臣曰此人行亏忠孝心怀奸诡若使归蜀终乱其国宜令析处庶几两全遂徙澧州至是薨讣闻遣官赐祭谥曰悼隐命有司治葬事
　　○哈密忠顺王卜答失里遣都指挥佥事亦麻剌指挥佥事速来蛮打剌罕舍人沙马力等贡驼马玉石
　　○大理寺左少卿吕升致仕升浙江山阴人由教谕升江西按察佥事坐事降官与纂修永乐大典复为佥事历山西福建考满升大理寺少卿升清介勤慎为佥事所至以兴学为务能激扬士类为少卿用法公平至是以老疾奏乞致仕从之仍命给驿还乡
　　○丁亥遣北京国子监祭酒贝泰释奠先师孔子
　　○亦力把里歪思王母锁鲁擅哈敦遣使臣副千户阿的加儿哈剌马歹广东德庆州猺人陈宗锡等来朝贡方物
　　○戊子祭  大社  大稷
　　○敕缘边守将各严兵备
　　○己丑夜有流星大如碗色青白光烛地起危西行至羽林军
　　○辛卯巡按山东监察御史刘滨奏兖州府济宁东平二州及汶上县济南府阳信长山历城淄川四县虫蝻生已委官捕瘗而猷未熄命行在户部遣人驰驿督捕
　　○权署安南国事黎利遣使人陈舜俞等奉表笺贡金银器皿及方物
　　○修理南京会同馆○壬辰召南京兵部右侍郎徐琦赴行在命南京户部尚书黄福兼掌兵部事
　　○亦麻河等卫野人指挥佥事抄剌你奴儿干弗朵河等卫野人指挥同知必里加答等来朝贡方物
　　○平遥王佶煟生母席氏卒遣中官赐祭命有司治葬事
　　○  上阅南京法司所奏轻重罪囚命强盗杀人者悉如律余侵欺偷盗罪并杖一百谪戍边卫
　　○行在右军左都督陈怀有罪下狱初怀奉命充总兵官镇守四川僣侈踰分建总府起直房令三司官及其僚属每旦分列东西班侍立有事跪白怀中坐称旨发落又以私憾杖杀官军受赇纵有罪强占军民田宅日荒于酒松潘诸处守备略不究心致贼犯边攻陷城寨巡按监察御史按察司以闻遂召怀归及是至京御史给事中交章劾怀请治其罪  上命文武大臣同鞫之至是成国公朱勇等奏怀所犯俱实于律应斩遂下行在都察院狱
　　○癸巳裁减行在户兵工三部大理光禄鸿胪北京行太仆寺及顺天府郎中李本等官七十七员
　　○甲午奴儿干都司都指挥同知康福哈烈头目沙哈卢锁鲁擅等遣使臣阿力沙狭西体儿迷使臣晃咱答儿阿力阿可捌儿及哈失哈使臣火者打竹丁等贡马
　　○弗提卫女直指挥同知佛家奴等十七人从中官亦失哈往奴儿干还贡方物赐之彩币表里绢布有差
　　○巡抚侍郎吴政奏荆州襄阳德安汉阳等府安陆氵□丐阳等州自去年秋至今年夏不雨二麦不收人多饥窘已令各府县于官仓给粮赈济其官军俸粮师生廪膳皆于襄阳府仓支麦麦皆陈腐且路远难致宜仍于各仓支米七分三分于襄阳府仓支麦从之
　　○河南府洛阳偃师孟津巩四县山西猗氏县山东平度州潍县直隶保定府新城县滁州并全椒来安二县镇江府丹阳县常州府江阴县各奏去年冬无雪今年春夏不雨田谷旱死命行在户部宽恤
　　○湖广都指挥同知黄荣卒荣扬州人起行伍从  太宗皇帝靖内难有功累升至都指挥佥事十二年升湖广都指挥同知荣忠厚勤慎有守有为尝督采宫殿材洎督北京馈运皆能抚绥措置有方事集而人不劳军民德之至是卒远近悼惜讣闻  上遣官赐祭命其子贵袭武昌左卫指挥使
　　○丙申遣官祭历代帝王
　　○行在户部右侍郎王佐言在京济阳等三十四卫草场岁采秋刍以饲官马旧有委军卫官吏管领秤子库子收支然所委军官常有差调收支不时以致下人易为欺弊刍无实用请以济阳等三十卫并为三场每场设大使副使各一人攒典二人秤子库子二十人大兴左等卫并为一场设大使一人攒典二人秤子库子一十人专任其事从之命行在吏部铨拨官吏礼部铸印记俱隶行在后军都督府
　　○丁酉祭太岁风云雷雨岳镇海渎山川等神
　　○遣官祭旗纛之神
　　○戊戌赐奴儿干都司故都指挥同知佟答剌哈妻王氏等亦麻河卫野人指挥佥事抄剌你等弗朵河卫野人指挥同知必里加答等广东感恩县故土官舍人王绍等钞彩币绢布及纻丝袭衣绢衣有差
　　○监察御史马骏劾奏四川行都司都指挥佥事朱忠陈荣于任所佃种官田僦任官屋不纳粮税闻事觉补纳令首领官吏以前年月具文书请治之  上曰知过能改姑容不问
　　○广西浔州卫奏本卫西连大藤峡北接武宣千户所与猺獞杂处时被侵扰城垣周围一千二百余丈多未包砌今欲悉以砖石修治庶淂坚完乞以附近军民协助从之
　　○江西瑞昌县奏今年五月以来民饥者众已贷本县预备仓榖五千一百三十二石赈济
　　○己亥宁夏总兵官都督佥事史昭进嘉禾
　　○南京都知监请修内府各衙门  上不许敕责右监丞张官音保等司今军民工匠差役劳苦朕甚念之每不淂已有所造作亦皆随宜以省工力尔不体朕心欲大兴作盖尔必以廨宇为名实欲私建居宅岂顾军民之害今姑记尔罪果衙门损坏只令工部修补不许劳民动众
　　○行在兵部右侍郎王骥言南京龙虎左豹韬右二卫调到军士闻在营口众月粮不足餋赡致逃匿者多请令襄城伯李隆审勘果有不能餋赡者留正军当房家口在营仍留一丁协助生理其余愿还原籍者听又言贵州广西二都司所辖卫所军多逃亡所差勾军官旗千五百余人淹延在外有至二十年不还者都司亦不循例以户丁补役致使部伍久空调用不足比者贵州奏取广西操备官军有旨候逃故者勾补足用乃许发回议欲移文总兵官萧授山云严督贵州广西二都司属卫勾军官旗凡所勾军士务欲完足有埋没作弊者具实以闻又言永乐中有例北京之人在广西等都司卫所充军有故勾丁者俱调河间卫今补伍已足又立涿鹿中卫请自今广西卫所有勾丁者仍补原伍庶淂边兵足用皆从之○庚子兀也右等卫指挥同知忽失秃等来朝贡方物
　　○浙江严州府桐庐县奏岁饥民窘已借官仓粮赈济具数上闻
　　○癸卯升行在工科给事中卜谦为狭西按察司佥事仍于内府授小内使书行在户部广西清吏司郎中远志为应天府丞左军都督府经历陈艮为顺天府治中行在湖广道监察御史张诚为狭西按察司佥事俱以九载任满也擢进士赵全卢珫萧启房威张庆施庆监生张羽邢端成功吴诚尹晋张善李珉为行在监察御史全山东道珫诚河南道启山西道威羽广东道端张庆贵州道善施庆湖广道晋福建道功广西道珉交阯道翰林院修撰金问任满命复职升从五品禄复杨清狭西扶风县典史升正九品禄清初至扶风第其民户上中下三等籍记之凭以差役莫不从其令贫无牛具种子者即为假贷民甚德之以任满去官民相率诣京师伏阙奏乞留之故增禄俾复任
　　○顺天府尹李庸等言北京城隍庙军民往往于内互市博奕因而盗取甎石剪伐林木及纵放孳畜作践请禁约  上曰事神贵清净其揭榜禁约敢再犯者擒送法司治之
　　○广西思明府言禄州西平州永平寨巡检司及古楼洞地方今岁黎贼侵扰民不安业前认办秋粮四十五石乞为除豁命行在户部如所言除之
　　○甲辰调燕山左卫指挥使陆真行在羽林前卫指挥同知张亮于羽林左卫行在金吾左卫指挥使杨芳于府军后卫燕山前卫指挥同知郝整永平卫指挥佥事陈旺于行在府军左卫凤阳卫指挥佥事王玉于行在金吾左卫
　　○行在兵部右侍郎王骥言新置武骧左卫等四卫专为牧马今选原牧马指挥使高通指挥佥事车荣贺谦许贵刘昇治武骧左卫指挥佥事冯麟苖祥刘斌夏义庞原倪全治武骧右卫指挥使徐贲指挥同知张得田景春袁海指挥佥事刘海李信王泰治腾骧左卫指挥使冯洪指挥同知徐贵胡能指挥佥事牛荣罗铭句真刘义李成赵旻刘聚治腾骧右卫各给印信从之
　　○己巳赐哈密忠顺王使臣亦麻剌速来蛮舍乂沙马力等彩币绢布及纻丝袭衣有差
　　○行在户部奏东店林南二仓旧无垣墙防守不易敕总兵官都督陈敬等于蓟州等十七卫所拨军士采木陶瓦营建二仓仍敕敬等无以此妨误边务
　　○顺天府奏所属通州及良乡诸县儒学大成殿宇及社稷鬼神坛餋济院申明旌善二亭悉经久弊坏命有司修治之
　　○丙午昬刻荧惑犯南斗魁第二星
　　○丁未敕漳州卫指挥同知石宣等严通番之禁
　　○嘉河等卫女直指挥同知阿里不花等来朝贡方物
　　○给辽府益阳湘阴衡阳应山宜城枝江沅陵麻阳八王岁禄各二千石江华卢溪竹山三郡主岁禄各四百石令湖广布政司米钞中半兼支
　　○广西泗城州致仕女土官知州卢氏奏袭职土官岑豹率土兵千五百余人谋害己又弃毁故土官岑瑄塑像所为不孝难俾承袭豹叔利州土官知州颜亦奏豹兴兵谋杀卢氏侵越地方州民被害总兵官都督山云奏豹实故土官岑瑄侄人所信服应袭职卢氏瑄妻豹伯母初借袭今致仕宜量拨田土以赡终身仍请敕谕豹无肆侵扰行在兵部请从云所奏  上命遣前使乌撒乌蒙行人章聪侯琎赍敕与云并三司巡按御史究豹与卢氏是非从公判决以闻
　　○改作通州驿时行在工部奏通州水马驿俱隘陋弊坏外夷朝贡使臣往来者多无宿顿之舍请增广并为一所上命尚书李友直督本州民同通州五卫军士协力营之
　　○巡抚侍郎赵新奏赣州府会昌县民朱南政及弟南鹏等五人紏合亡赖劫掠军民其父铭泰力止之南鹏杀其父乡民刘伯昂饶思贤擒南政等四人诉于官南鹏逃而率其党二百余人围伯昂家杀其母弟掠其妻子尽焚其居副都御史陈勉奉命招抚南鹏等皆降其党亦相继复业已而南鹏复聚众围思贤家尽杀其父子兄弟劫其财复逃入山叛服不常深为民患请发兵诛之敕新与三司及巡按御史但捕凶渠胁从者俱释之
　　○巡抚侍郎于谦言河南所属州县连年旱伤税量免徵而卫辉彰德怀庆河南四府路当冲要各驿供馈粮草多缺乞以河南郡县并附近湖广襄阳府罪囚除所犯应解京者如例其余发边卫纳米赎罪者改送河南转发各府冲要驿分纳米与草赎罪死罪五十石流罪三十石徒罪二十五石杖罪一十石笞罪五石草每一束折米一斗五升俟刍粮有积仍如旧例从之
　　○昬刻荧惑犯南斗
　　○己酉命故行在后军都督佥事郭义子瑛袭为指挥使于羽林前卫带俸操练以其年幼未历事也
　　○四川布政司右参议潘同致仕同浙江开化人由教谕为知县升兵部郎中再升河南参议调四川颇有才能至是考满自陈老疾不能任事命致仕
　　○赐奴儿干都司都指挥同知康福兀也右卫指挥同知忍失秃广东德庆州猺人陈宗锡等及哈密忠顺王所遣镇抚早丁等二人钞彩币绢布及纻丝袭衣有差
　　○灵藏赞善王遣番人劄失监藏来朝及迤北鞑靼阿知八来归皆奏愿居京自效命为副千户镇抚等官赐金织袭衣彩币银钞绵布鞍马仍命有司给房屋器物如例
　　○庚戌命行在金吾右卫指挥佥事蒋胜忠义左卫指挥佥事种兴署狭西都司都指挥佥事燕山左卫指挥使赵忠羽林前卫指挥同知王鉴指挥佥事孙礼陈广往宁夏卫领军听总兵官调遣
　　○行在兵部右侍郎柴车奏辽东各卫屯田军士贫富壮弱不均请分作三等有丁力牛具者为一等有丁无牛有牛无丁者为二等贫难力单者为三等以三等附一等之家借其牛具种子秋收付还纵获丰稔不许侵索所收若此则三四年间人有羸余可以立产业成家室免逃窜之患命行在户部如所言行之仍遣鸿胪寺少卿张隆常加提督
　　大明宣宗宪天崇道英明神圣钦文昭武宽仁纯孝章皇帝实录卷之一百四
　　大明宣宗纯孝章皇帝实录卷之一百四终
　明宣宗章皇帝实录卷之一百五
　　宣德八年闰八月辛亥朔苏门答剌国王宰奴里阿必丁遣弟哈利之汉等右里国王比里麻遣使葛不满都鲁牙等柯枝国王可亦里遣使加不比里麻等锡兰山国王不剌葛麻巴忽剌批遣使门你得奈等佐法儿国王阿里遣使哈只忽先等阿丹国王抹立克那思儿遣使普巴等甘巴里国王兠哇剌劄遣使叚思力鉴等忽鲁谟斯国王赛弗丁遣番人马剌足等加异勒国王遣使阿都儒哈蛮等天方国王遣头目沙献等来朝贡麒麟象马诸物  上御奉天门受之行在礼部尚书胡濙以麒麟瑞物率群臣称贺  上曰远方之物朕非有爱但念其尽诚远来故受之不足贺也
　　○浙江左布政使黄泽以考绩来京行在刑科给事中年富等劾奏泽尝役属县民采桑餋蚕充私家用又擅用官库螺钿状等物又钱塘县拘系应赦之囚仍论以死而不驳正释放及稽缓税粮怠废政务等罪请下法司治之  上命姑宥之
　　○夜有流星大如碗色赤有光出北河东北行至浊
　　○壬子行在户部奏边卫粮储不足请召□中纳盐粮不拘米麦豆万全左卫仓淮浙长芦盐每引四斗怀来卫仓淮浙长芦盐每引四斗五升永平府及古北口仓淮浙长芦盐并每引五斗从之
　　○初掌南京右军都督府事都督陈政尝遣人督事贵州都司而无勘合贵州按察司以闻  上令政自陈至是政等言素不谙练致有错误请伏罪  上曰勘合以防奸弊可容错误乎姑宥之再犯不宥
　　○广西都指挥同知陈全有罪罢充军全于浔州防守蛮寇受所部财物不知为备大藤山猺贼掠去军士二人不督兵追捕而私以盐赎归事觉法司论全所犯杖一百戍边  上曰受所部财物尚可恕岂有率兵守边而为寇赎所掠者乎命罢职充军随参将陈浚立功
　　○昬刻有彗出天仓旁光芒长丈己己入贯索扫七公己卯入天市垣扫晋星又二十有四日灭
　　○癸丑日本国王源义教遣僧有瑞等来朝贡马及方物
　　○直隶天津左等三卫奏路当衡要军士不足于用请以所牧马转给河间府所属州县民牧餋从之
　　○狭西都司布政司按察司奏比者阶州西固城番簇及秦月作簇交相侵夺命同巡按御史按其实治不如法者谨遣西安前卫指挥使周寿等往按其事今各簇皆输情继今不敢相侵夺  上曰番夷讎杀常事谕之使平足矣不用深治也
　　○顺天府蓟州大名府魏县广平府广平县各奏今年七月苦雨河水涨溢渰没田稼
　　○乙卯赐亦力把里歪思王母使臣阿的加儿哈剌马歹等六十七人银钞彩币纱罗绢及金织袭衣有差仍遣阿的加儿等赍彩币表里赐王母
　　○哈密忠顺王卜答失里差都指挥同知兀马剌亦撒格来等朝贡命兀马剌为都督佥事亦撒格来俱为指挥佥事赐之冠带
　　○降行在府军右卫指挥使丘赞为指挥同知调边卫备御坐受赃也
　　○丙辰给靖江王府平乐乡君及仪宾徐廉岁禄二百石从化乡君及仪宾孟琳姜城乡君及仪宾陈廉灵竹乡君及仪宾叶圯如之俱于广西布政司米钞兼支
　　○赐日本苏门答剌等国贡使宴
　　○置行在后军都督府济阳等十卫居贤坊草场大兴左等四卫鸣珂坊草场大使副使各一员
　　○甘肃总兵官都督刘广奏西宁卫巴沙簇番贼著儿加阿哥等二十余人尝于凉州柔远驿路劫夺过使衣物伤及人马调都指挥包胜等领军追捕已斩番贼管著失加生擒著儿余皆奔遁时欲引兵进捕虑番簇惊疑乞敕西宁卫委官以名目授簇头俾捕获送官明正其罪以警其余从之
　　○丁巳长沙府知府李郁至命署行在兵部右侍郎事
　　○命贵州布政司左布政使孟骥致事骥徐州萧县人自主事历郎中再升河南参政坐事下狱时新设贵州布政司朝廷欲选老成者任之骥体貌丰伟言不轻率吏部以其名闻  上宥之升布政使比至贵州创置设施抚绥夷獠皆出右布政蒋廷王□赞骥尸位而已至是年七十余考满至京吏部奏令致仕骥自陈臣虽老精力未衰乞仍往贵州少竭驽钝吏部言骥在任全无施设苟禄固位宜斥就闲以励廉耻  上遂命骥致事
　　○南京四川道监察御史张佥奏对失次降浙江秀水县丞
　　○监祭御史郑夏给事中蔡锡劾奏总兵官都督佥事陈敬镇守官都指挥钱义李英萧敬刘铭马骥指挥张镇等镇守边疆而城垣不修部伍不整自山海至隆庆凡关寨二百四十八处营堡二十二所臣等阅视守备官军失伍离次者一千二百余人盖统领之人或役于私家或受财放闲或克减月粮困苦不支遂至逃窜俱由敬等纪律不严所致请正其罪  上曰陈敬姑宥之钱义等六人俱罚俸三月军逃者令兵部追捕其所管官军逃二十名以下者记罪五十名以下者罚俸三月百名以下罚俸半年一百以上罚俸一年
　　○直隶大名府长垣县民奏亏欠所畜孳生马四百四十七匹应偿今岁天旱无收请以明年秋成买偿从之
　　○戊午以右都御史顾佐有疾命行在吏部尚书郭琎兼行在都察院事
　　○修通州城楼命都指挥刘斌董役
　　○昬刻景星见西北方天门三星大如碗色青赤黄明朗清润良久聚成半月形
　　○己未行在礼部尚书胡荧言钦天监奏景星见臣考之占书  天子至孝任贤使能海内观悦制作合天法令清明则景星见今睹斯瑞寔  皇上圣德海宇太平之应请偕文武群臣上表贺  上不许遂敕群臣曰古之人有言时和岁丰为上瑞今阴阳不和水旱为灾四方告饥不可胜纪朕每念  天与  祖宗付托之重内惭于心夙夜之间惓惓祗惧星文之瑞何救民饥而欲表贺哉圣贤之心惟德是敬恒钦  天以自度不因祥而自矜尔文武群臣尚其夙夜同心同德佐朕于理治政事者以安民为本典军旅者以武备为重任刑法者以平恕为要敬慎行之毋□忄角羊□毋怠庶用下慰四海生灵之颙望上答  天地宗庙之付托而吾君臣亦得同享无穷之羙钦哉其止勿贺
　　○庆王＜木旃＞奏进嘉瓜瑞麦  上复书曰嘉瑞之生皆  祖宗积庆叔祖乐善之所致也顾予菲薄何以克当今既祗受敢忘厚意
　　○辛酉赐哈烈使臣阿力沙等三百二十九人体儿迷使臣晃咱答儿阿力阿可捌儿及哈失哈使臣火者打竹丁等银及彩币纱罗绫绢布有差
　　○壬戌行在三法司言山东历城县瞽民忿邻人詈其母以头触詈者致死准律斗欧杀人应绞  上曰既瞽又以母故伤人可宥之令出银十两付死者家备葬
　　○癸亥命哈密卫故都指挥佥事脱脱帖木儿子把秃帖木儿指挥同知秃剌子阿卜都剌袭职从哈密忠义王脱欢帖木儿所请也
　　○甲子四川马湖府土吏李昭及泥溪长官司土民刘勉等来朝贡马及方物
　　○置递送口北军囚宿舍凡十一所初左府舍人冯旺等言自通州北关至山海卫东路凡十一站旧设五递运所有相距百七八十里者递送军囚多或二三百人少或五七十人其中亦有老幼男女每日止行一站所过别无官舍湏赁民房止宿贫穷患病民不肯容不免露宿冒寒受暑因致死亡况管送之人不过一二防守不周因而脱逃负累者多事下行在兵部议奏以所在官司有递运所则令增修无则增置各为房舍十余间缭以垣墙就令递运所官及驿丞提督凡递送囚军于此宿食为便  上从其议
　　○乙丑升沙州卫指挥佥事桑加失里苦出帖木儿俱为都指挥佥事
　　○命沙州卫都督佥事困即来次子薛令为指挥佥事故指挥使薛迭古子撒力袭职都指挥佥事察罕不花自陈年老命其子阿赤不花代
　　○丙寅夜有流星大如杯色青白有光起参东行至浊
　　○丁卯江西广信府奏今年七月十四日大雨连日洪水怒溢坏本府及永丰等县坛场□□角羊□宇军民庐舍漂溺男女亡筭低田苖稼渰没命行在户部遣人抚恤
　　○己巳召南京都察院右都御史熊概赴行在
　　○赐日本国使臣僧有瑞等六十五人嘉河等卫女直指挥同知阿里不花等一百七十六人彩币绢布及纻丝袭衣有差
　　○大同总兵官武安侯郑亨等奏请于大同正北鸦儿崖猫儿庄之中半岭等处添设二堡以军防守凡公事往来之人听其宿食仍置备边马队若有警急便于调用乞乘农闲兴筑  上谕行在兵部侍郎王骥曰朕以边事委亨惟在措置得宜其悉从之但令加慎而已
　　○夜有流星大如杯色青白尾迹有光起天钩东北行至游气
　　○庚午赐安南使人陈舜俞等文绮袭衣并钞遣还命兵部侍郎徐琦行人郭济赍敕谕黎利与舜俞偕行盖申谕利令上顺  天道下造民福以保令终
　　○赐苏门答剌国王弟哈利之汉古里国使葛不满都鲁牙柯枝国使加不比里麻锡兰山国使门你得柰佐法儿国使哈忽先阿丹国使普巴加异勒国使阿都儒哈蛮甘巴里国使叚思力鉴天方国头目沙献忽鲁谟斯国番人马剌足等六十六人白金彩币绢布及金织袭衣纱罗绢衣有差其傔从赐胖袄裤鞋有差赐哈利之汉等冠带
　　○行在兵部奏太仆寺去年孳生马骡驹计六万一千五百九十八匹请遣官印记  上命驸马都尉赵辉永康侯徐安往监之
　　○昬刻有彗出贯索内尾长五尺余渐西南行凡三十有四日始灭
　　○辛未贵州古州蛮夷长官司强贼杨云银等伏诛云银等初从长官杨政通占夺人田杀人掠财三司屡遣人抚谕不服转劫曹滴洞焚官署民居至是总兵官萧授悉禽获械送至京政通等死于狱云银等俱就诛
　　○昬刻有流星大如杯色赤有光出正东云中东南行至云中
　　○壬申以杖罪及徒流人充通州递运夫时顺天府奏通州路当要街四方贡献方物日多递运所旧额夫少乞益以罪囚千人充夫满日如旧拨补  上命法司议请如所言以民人弓兵皂隶及受赃官吏犯杖徒流者充役杖罪役一年徒流依年限供役从之
　　○癸酉  上以在京所选随侍  东宫幼军七千一百一十二人命成国公朱勇新建伯李玉整饬队伍以俟亲阅
　　○独石守备参将都督陈浚奏都指挥卞福老疾不堪将领今开平卫指挥使杜衡年壮有谋弓马精练请令总督独石开平备御仍训练马队官军有警则与千户杨洪僇力御寇从之
　　○监察御史罗闰奏比者掌肃州卫署都指挥佥事吕昇奏镇守都督佥事王贵杖死军士交通夷人造军器往西番易驼马擅宫人以充使令占耕官军屯地并受赇私役军卒等事命臣往勘其实昇所言多妄实者惟二三谨以闻命宥之
　　○甲戌夜有流星大如杯色赤尾迹有光出文昌东行至浊又有流星大如鸡弹色赤尾迹有光出天苑西南行至浊
　　○乙亥瓦剌顺宁王脱欢遣使臣狭西丁等来朝廷臣言朝廷前三遣使入瓦剌皆未返宜拘留狭西丁等  上曰尤而效之非礼且彼言未返之故为道路所阻姑善待之遣归已而脱欢又遣销鲁檀答剌罕等六人来奏虏中事皆宴赉而遣之敕脱欢曰我国家抚待远人甚厚王于朝廷亦效勤诚使者之来具见王意但前三遣使诣王所皆未返意者道路有阻乎故今未遣使报俟道路通前使来归即遣报也
　　○奴儿干喜申卫吉列迷车卜来朝奏愿居辽东东宁卫命为百户赐金织袭衣钞布仍命辽东都司给房屋器物如例
　　○行在兵部奏密云后卫百户张政忠义左卫百户张旺先避事逃今援榜例自首稽其逃已久请罪之以示惩  上曰既许自首而又罪之令不一矣复其职
　　○丙子云南木邦宣慰使罕门法遣头目陶孟高答垠狭西洮州卫奄藏等簇剌麻高僧亦什藏卜等来朝贡金银器皿象马方物
　　○刑部右侍郎叚民考绩至行在广东道御史罗铨等劾奏民前妄引诏书宽减之例释重罪囚致其逃逸给事中尝劾奏民罪  皇上弘天地之量不寘于法责其捕获今民至关下不服罪谢恩请治之  上曰御史言是姑宥之追捕罪人不获终不宥
　　○丁丑行在户部奏蜀府请郡王郡主仪宾禄米折钞例今议依文武官员每米一石折钞一十五贯自后各府郡王郡主仪宾禄米折钞俱准此例从之
　　○昏刻归邪星见东南方色黄赤
　　○戊寅直隶凤阳府寿州霍丘县奏县民饥困已发预备仓榖三千九百八十五石验口济之
　　○直隶扬州府泰州通州并顺天府大城县河间府青县各奏今年春夏无雨田稼无收
　　○己卯以奴儿干都司都指挥同知王肇舟老疾命其子贵袭为都指挥佥事食副千户俸肇舟初自副千户升都指挥贵屡使奴儿干之地谙其土俗至是众请以贵代肇舟从之
　　○命故都指挥佥事锁锁子鸦扒儿袭为指挥佥事于行在锦衣卫带俸
　　大明宣宗宪天崇道英明神圣钦文昭武宽仁纯孝章皇帝实录卷之一百五
明宣宗章皇帝实录卷之一百六
　　宣德八年九月庚辰朔
　　○辛巳遣内官云仙等赍敕往木邦等处赐土官宣慰使罕门法等文锦纻丝纱罗有差
　　○甘肃总兵官都督刘广奏瓦剌脱欢之使来言今道路已通朝廷可以遣使往来因具言前所以不通之故  上谕行在兵部侍郎王骥曰此言未足信但令边将严守备耳
　　○壬午遣中官昌盛赍敕及彩币赐朝鲜国王李祹
　　○癸未云南孟缅长官司土官长官姜嵩楚雄府把事李熙广东琼山县故土官主簿符通卿子忠得等来朝贡马及方物
　　○给开平诸卫夜不收并各处关口台墩哨探守了军士七千九百余人皮袄狐帽
　　○行在礼部尚书胡濙奏今天下府州县学生员有年五十之上方入贡者比为国子生又十余年方得历事出身则已年老不堪任事虚费廪馔不得其用乞令天下学校生员年四十五已上尽送部考选定夺从之
　　○浙江杭州府余杭新城于潜临安四县及严州府建德遂安分水三县皆奏民饥已将预备仓谷量口赈济俟秋成如数还官
　　○故遂安伯陈英母夫人徐氏卒行在礼部以闻命赐祭赙赠治葬悉如例
　　○乙酉庆成王妃傅氏薨遣官赐祭命有司治葬事
　　○三法司请决天下重囚敕谕之曰朕体  上帝好生之心惓惓夙夜惟刑是恤今奏决天下重囚但凭所具之词其间岂无冤抑者其遣廉明官分临各处同三司巡按御史及府州县官更详审覆若情犯深重果无冤抑听就处决如情有可矜事有可疑及不服罪者仍监候具奏与之辩理切不可轻率致人枉死
　　○行在吏部尚书郭琎言在外各衙门官九年考满给由到部多因奏保增俸复职皆云廉能干济奉职循理其中岂无在任日久政绩未著徒以人情稔熟邀求里老军民妄保者自今凡有保留请行所属布政司按察司巡按御史并巡抚侍郎公同体覆实则允之虚则罪之直隶府州县亦然如此则贤者有所奖劝不肖者不得侥幸  上从之
　　○丙戍暹罗国王悉里麻哈赖遣使臣坤思利弗等奉表贡方物
　　○戊子重阳节文武群臣宴
　　○夜有流星大如杯色赤有光出南河东行至浊
　　○己丑置云南腾冲州库扛关库刀关库勒关古涌二关并南甸州赖邦哈九浪莽孟洞八巡检司先是腾冲州奏本州路通麓川缅甸诸处人民逃徒者多有误差发贡献旧四百夫长隶腾冲千户所时其库扛关等五处皆军民兼守今四百夫长已隶本州止州民守之乞于五处置巡检司以土军尹黑张保李甫郭节为巡检又南甸州奏其州与麓川宣慰司接境旧十二百夫长在腾冲千户所时赖邦哈等处亦令军民兼守后麓川宣慰司侵据本州境土不守者十余年今蒙朝廷敕谕麓川还所侵地窃恐再见侵据又虑百姓逃移乞于本州赖邦哈九浪莽孟洞三处亦各置巡检司以土军杨义赵得赵荣三人为巡检命皆下三司覆勘至是咸奏为宜遂置八巡检司尹黑等悉授巡检
　　○庚寅昧爽有流星大如鸡弹色青白尾迹有光出天船西行至云中
　　○辛卯行在都察院劾奏江西按察副使焦宏先任监察御史时尝淹禁囚人请逮治之  上曰既升除方面前事无大过其宥之
　　○夜有流星大如杯色赤光烛地起北斗魁西北行入紫微垣内○壬辰哈密忠顺王卜答失里等差指挥佥事舍黑马黑麻等五人来朝赐钞彩币表里袭衣等物有差
　　○赐狭西洮州卫奄藏等簇剌麻亦什藏卜四川马湖府土吏李昭泥溪长官司土民刘勉等钞彩币表里及纻丝袭衣有差
　　○昏刻有流星大如杯色青白有光起天纪东北行至华盖
　　○癸巳给幼官舍人马骑操凡千余匹
　　○直隶凤阳府奏府治在凤阳新城内旧有马驿洪武中并入旧城濠梁马驿相去二十余里使客往来无所止顿请以没官空房为公馆从之
　　○甲午遣使劳镇守松潘副总兵都督佥事蒋贵初贵以都指挥为参将率军深入贼地杀番寇已升都督佥事充副总兵至是复赐金织纻丝衣一袭所部杀获有功者一十五人都指挥佥事赵得升都指挥同知指挥佥事宰文升指挥同知余百户总小旗皆升一级凡同征效劳虽无杀获者皆赏之敢勇当先都指挥人钞一千贯纻丝表里三指挥人钞八百贯纻丝表里二千户人钞六百贯纻丝表里一百户人钞五百贯绢三总旗舍人人钞四百贯绢二小旗人钞三百贯绢布各一军人钞二百贯布二齐力向前指挥人钞六百贯表里一千户人钞五百贯绢三百户所镇抚人钞四百贯绢二总旗人钞三百贯绢布各一小旗人钞二百贯布二军人钞一百五十贯布一凡赏一千八百五十三人
　　○遣哥吉河卫差来指挥吉速你等等赍敕命其卫故指挥同知可成孙未希纳袭职仍赐金织文绮袭衣
　　○乙未旌表孝子崔克昇洪信文节妇龚氏等五人克昇大名府内黄县人自幼孝事父母母殁事父逾谨冬寒以身温被父年九十有九卒克昇寝□八苫枕块庐墓三年信文饶州府浮梁县人事母陈至孝母病衣不解带比卒葬值雨雪信文攀柩号泣雨雪为霁庐于墓侧刻木为母像朝夕跪拜事死如生者十有三年事闻俱旌表其门曰孝行龚氏豹韬卫小旗黄寿妻年二十七丧夫三子俱幼誓不再嫁甘贫寡居三十四年江氏豹韬卫小旗陈安儿妻年二十八夫亡惟一子江守志不嫁三十五年节操如一金氏杭州府海宁县民杨宗文妻夫亡时年二十九誓不他适家贫姑老子幼餋生送死悉不违礼守节五十八年熊氏南康府建昌县民黄继楚妻年二十有五丧夫誓不他志姑老子幼仰事俯育咸尽其道守节亦五十八年涂氏太平府当涂县民谢寿妻年二十九夫亡二子皆幼涂纺绩自给誓不再嫁守节四十九年事闻俱旌其门曰贞节
　　○修安定德胜西直等门楼及铺舍命署都督佥事武兴董之
　　○戊戌赐云南木邦宣慰司头目陶孟高答垠等四百二十八人孟缅长官司土官姜嵩等及楚雄府把事李熙广东琼山故土官舍人符忠得等钞彩币纱罗及金织袭衣绢布有差
　　○都察院右都御史熊概至命视行在都察院事
　　○四川都司奏近行在工部移文令同布政按察二司遣官率军民五百人于梁山烹炼红铜人月支米三斗兴工一月得红铜三千三百余斤  上以所得不偿所费命工部罢之○辰刻日生晕随生背气左右珥巳刻太白见未位凡十有七日始灭申刻日复生晕及背气左右珥色青赤鲜明
　　○己亥敕缘边诸将严守备先是有降虏言和宁王阿鲁台部属昝卜欲犯边已敕诸将备之至是果入寇凉州永昌皆警甘肃总兵官都督刘广遣指挥使李荣等率兵追及之与战杀咎卜父子及其党八十余人生禽三十余人余众皆遁尽收其驼马而归  上嘉其功谓待臣曰丑虏惭愤必将复来遂敕广及宁夏大同等处总兵官严督诸成堡谨兵备贼虽未至常若临敌庶保无虞
　　○迤北和宁王阿鲁台使臣柳失等来朝福余卫指挥佥事完者秃等十一人来归皆奏愿居京自效命柳失为百户完者秃等为试所镇抚各赐冠带金织袭衣彩币银钞绢布鞍马有差仍命有司给房屋器物如例
　　○夜有流星大如杯色青白尾迹有光起壁西南行至雷电五鼓有流星大如杯色赤尾迹有光出弧矢南行至云中
　　○庚子置云南临安府河底威远州播孟二巡检司先是临安府亏□甸长官司奏河底自洪武中官置渡船以济往来路通车里八百诸长官司近年军民有逃逸出境诈称使者逼令乘载往往被害又缘河时有劫盗出没夷民不安乞置巡检司以故把事袁凯之子瑀为巡检威远州奏其地与车里诸宣尉司接境累被各土官纵贼劫掠播孟实当冲要乞置巡检司以把事刘禧为巡检  上命云南三司覆勘至是奏以为宜遂命建巡检司授瑀等官
　　○癸卯顺义伯金顺卒顺瓦剌人旧名阿鲁哥失里永乐七年来归授大宁都司都指挥佥事八年从  太宗皇帝征沙漠至灭胡山追败本雅失里于静虏镇又败阿鲁台之众升都指挥同知洪熙元年升左军都督佥事宣德三年扈从巡边有禽寇功四年  上念其远人从  皇祖多效劳勤封顺义伯岁禄八百石至是卒讣闻命所司赙赠营葬如例子忠五岁予优给俸命兵部俟忠长袭指挥佥事盖特恩云
　　○乙巳升云南南安州琅井土官巡检李保为本州判官先是南安州乡老言本州俱是罗舞和泥乌蛮杂类禀性顽犷因无土官管束多致流移差没赋税俱难理办近因本州缺官委保署州事莅政公勤抚绥得宜民皆向服流移复归保有才能堪任牧民如蒙升任本州土官实慰民心行在吏部尚书郭琎言本州旧无土官难从其请上曰卿知守旧固善然古人为治在顺民性姑从所言遂以保为南安州判官
　　○置云南都司腾冲守御千户所土官吏目一员
　　○夜有流星大如杯色赤尾迹有光起北斗魁东北行至游气
　　○丙午以考最升狭西按察司副使邝野为应天府尹行在监察御史陈俊为应天府丞两淮都转运盐司同知刘永贤为贵州布政司右参政行在刑部贵州司郎中王善为云南布政司左参议南京监察御史何楚英为狭西按察副使擢监生王贯孙昌朱绂王倬李潮顺张斌为南京监察御史贯四川道昌交阯道绂贵州道倬山西道潮顺云南道斌福建道复行在湖广监察御史王琏官琏尝奉佥往辽东建置烟墩屯堡刻酷虐人及纵从人擅骑驿马事觉发充军吏至是辽东军士有言其能锄奸暴者遂召复御史复贾忠苏州府吴江县知县升从六品禄忠任满赴京其民千余人奏乞留之故加其禄俾复任
　　○命桂林中卫指挥使张珩仍于浔州巡守珩前巡守浔州约束严明蛮寇畏服至是以代还军民保留之总兵官都督佥事山云以闻故有是命
　　○巡按山东监察御史及都司布政司按察司奏比者登州卫指挥戚圭言山东之地缘海洪武中置十卫五所分守其地今都指挥卫青以诸卫所官军三千八百人俱于登州备倭而倭寇往来之地城寨空虗乞调还各守其地诏臣等计议宜如圭言为便都指挥卫青奏昔奉  太宗皇帝制谕令统领备倭不得分散势力今其所议有乖前旨兵部请仍令山东三司及巡按监察御史与青会议既而都指挥同知王真等奏青原领捕倭马步官军通三千八百四十余人除登州诸处往来操备外每岁至夏分戍即墨等三处令议官军宜令常于其地操备更不聚于登州如有警急互相应援仍令青总督其事所用粮草皆于旁近州县应纳官者给之庶势力不分军民两便从之
　　○福建崇安县奏今年七月十四日骤雨竟日山水暴涨县治民居及缘河苗稼桥梁俱漂决人民溺死不可胜计命行在户部验视抚恤
　　○丁未以北京行太仆寺马五千匹给神几营操练军士
　　○戊申直隶东胜左卫令史张显等奏本卫及左前二千户所官属或死亡或坐事或公差去职者多无官掌印署事且路当冲要公务填委不能治办已陈于所司及镇守总兵官未有处分  上谕行在兵部臣曰军官托故去职委事于吏而镇守总兵官亦皆不理其速令简诸不急差遣者悉取还卫如托故不还及执留不遣者悉罪之
　　○置云南东倘长官司仍隶缅甸宣尉司时缅甸宣尉昔得谋欲杀当荡头目新把的而夺其地新把的遣子莽只来朝贡象马方物奏乞置司授官庶免侵杀之患从之遂置东倘长官司就命新把的为长官东倘者其地之名也
　　○己酉以明日下元节遣卫王瞻埏祭长陵  献陵
　　○冬十月庚戌朔享  大庙
　　○遣中官祭司井之神○置云南曲石高松坡马缅三巡检司初瓦甸长官司言曲石高松坡马缅其地山高林深寇盗出没人民不安乞置巡检司以通事杨资杨中范兴为巡检下三司及巡按御史审勘至是奏以为便遂置三巡检司命资等为巡检资于曲石中于高松坡兴于马缅
　　○置云南钮兀长官司钮兀五隆诸寨在和泥之地时其酋任者陀比等朝贡至京皆奏地远夷民蕃多请设官授职以总其众行在兵部请并五隆于钮兀设钮兀长官司从之遂以任者为长官陀比等为副
　　○辛亥命故济州卫指挥同知侯兴子刚府军左卫指挥同知朱胜子能羽林前卫指挥同知李敬子通金吾左卫指挥同知胡得子英燕山右卫指挥佥事张义子能俱袭职
　　○置云南麓川平缅戛赖驿土官驿丞一员○行在大理寺奏苏氏女詈父当绞苏盖锦衣卫军匠苏惟善之女嫁办事官何俭四年俭病死惟善卖己屋就女居女将送夫丧归葬具乡惟善不听归又欲尽取俭遗财女不从父怒殴之又不从惟善遂告女詈父法司议女当绞  上曰彼送夫丧归葬是理之正而父之所为皆非正亦不闻女有非理言何以论绞此女释不问俾归夫丧
　　○壬子命故孟定  府罕颜法弟刀禄孟湾甸知州刀景项弟景办法各继兄职
　　○癸丑广西恩城州土官知州赵福惠遣族人赵文四川石柱宣抚司舍人冉才英等来朝贡马
　　○以木邦麓川平缅缅甸三宣慰司孟定景东乌撒三府威远广邑镇康湾甸南甸大候腾冲七州潞江安抚司平崖茶山瓦甸孟琏四长官司土官各贡象马方物遣内官云仙等赍敕往抚之赐之纻丝纱罗绒锦有差时木邦宣慰罕门法奏麓川平缅宣慰使思任发等据占境土思任发及缅甸宣慰莽得剌亦奏罕门法称兵入境侵犯孟琏长官司复奏孟定府侵占其地  上命总兵官黔国公沐晟及云南三司巡按御史公具是非明与剖决复立孟餋宣慰司以故宣慰刀孟旦子刀孟塾为宣慰及同知刀玉宾同抚军民如旧贡赋
　　○甲寅置云南缅甸阿瓦驿土官驿丞一员
　　○赐暹罗国使臣坤思利弗等彩币罗绢绵布及金织袭衣有差傔从赐胖袄等物赐坤思利弗等冠带仍命赍敕及文锦纻丝纱罗归赐其国王
　　○建州卫指挥佥事哈剌来朝奏愿居辽东安乐州赐金织袭衣钞布仍命辽东都司给房屋器物如例
　　○广西左布政使童谟卒谟字尚宏浙江黄岩人初为广东番禺知县永乐初以求贤举升泗州知州召修永乐大典书成升兵部郎中又预修性理大全等书升山东左布政使后调广西至是以疾＜衣十＞谟儒者为政廉慎然无及人之惠云
　　○乙卯赐沈王妃赵王妃金册先是沈王自武乡王袭爵赵王自安阳王袭爵皆已授册而其妃未授至是皆授之
　　○命武骧左卫指挥使高通武骧右卫指挥佥事冯麟总武骧腾骧左右四卫餋马军士仍各管本卫事
　　○夜有流星大如鸡弹色青白有光出星宿东南行至浊
　　○丙辰少师吏部尚书蹇义少傅兵部尚书兼华盖殿大学士杨士奇历官三考皆赐敕奖论敕义曰卿历事  祖宗于今四纪始擢禁近进政本之地学广识明小心恭恪老成忠厚端靖和平有重臣之体若佐  仁考于监国尤积劳勤忠贞之褒王音彰肆朕缵承式资赞辅忠言谠议累效厥诚致治保民孜孜夙夜卿同斯志谋猷入告禆益为多今考九载之绩深用嘉念特宴劳于礼部仍赐敕奖谕于□朕惟  祖宗之付畀允笃于敬罔敢怠忘亦惟  祖宗之旧臣同德同心是毗是力卿尚益懋于诚益儆于终庶几共光我  祖宗之洪业钦哉敕士奇曰卿历事  祖宗及今三十余年始擢禁近在论思之地学广识明端靖忠厚有良臣之体若佐  仁考于监国尤积劳勤贞一之褒玉音孔彰肆朕缵承式资赞辅忠言谠议累效厥诚朕志保民孜孜夙夜卿同斯志谋猷入告禆益为多今考九载之绩深用嘉念特宴劳于礼部仍赐敕奖谕于□朕惟  祖宗之旧臣同德同心是毗是力卿尚益懋于诚益儆于络庶几共光我  祖宗之洪业钦哉
　　○起复四川茂州知州陈敏仍旧任时敏以亲丧去官本州岳希篷长官司长官血只同静州陇木头长官司长官并各寨羗民一百七十余人奏言茂州僻处边方万山之中与松潘叠溪生番接邻累岁皆被其害自知州陈敏到任抚恤人民制驭生番然后各得安业今敏去任民失所赖愿令本官复任通政司以闻故有是命
　　○丁巳夜有流星大如杯色赤光烛地起天阴西北行至阁道
　　○戊午谕行在工部都察院锦衣卫五城兵马司曰今内官内使往往在外私作居室宜皆究实具名以闻其应给者给之不应给者悉入官
　　○己未置云南腾冲州僧正司僧正一员命土僧为之
　　○行在刑部左侍郎樊敬致仕敬山东郓城人由进士为春坊司谏升行人司副再升鸿胪寺卿广东参政还为通政升刑部左侍郎敬通敏善干济历事四朝多更任使至是以疾乞致仕从之○庚申吏部右郎致仕王让卒让益都人由国子生授学录母丧庐墓三年升国子助教  太宗皇帝嘉其孝行令侍  上讲学让于书角□羊析详明言行有诚  上为皇太子升右春坊赞善  上即大位升吏部右侍郎尝奉命督赋镇江诸郡吏民皆戴其德后以疾命致仕至是卒讣闻赐祭让有儒者矩度在吏部虽无所建明然笃于自守人莫得而议之
　　○辛酉永平府知府李文定奏总兵官都督佥事陈敬纵吏属多支粮料强取民马夺民财物敕责敬曰胥吏贪虐乃其常情顾在驭之者有道耳果能正己率之其毙自革掾史屈真等所为非法皆尔不能正己以率之也今录其所犯付尔观之即收真等究治自尔宜躬饬礼法戒戢下人毋为民患
　　○壬戌命造信符给云南大侯州
　　○癸亥给楚府镇国将军季坩季坡季坻岁禄各千石于湖广布政司米钞中半兼支
　　○夜五鼓有流星大如鸡弹色赤尾迹有光出氐东行至游气晓刻太白星犯亢第二星
　　○乙丑以符中得为广东琼山县土官主簿忠得故土官主簿符忠顺之第尝招抚黎人向化忠顺卒黎人奏乞忠得管属行在吏部以其非世袭土官  上曰土人既已信服其从之遂命为主簿
　　○夜有流星大如鸡弹色赤有光出营室西行至浊
　　○丙寅赐四川石柱宣抚司舍人冉才英等广西恩城州土官族人赵文等钞彩币表里有差
　　○迤北头目伯颜帖木耳阿的迷失等土鲁番城回回伯颜帖木儿等来归奏愿居京自效赐纻丝袭衣钞布仍令有司给房屋器物如例
　　○改云南金齿永昌千户所为潞江州隶云南布政司以千夫长刀珍罕为知州刀不浪班为同知
　　○满剌加国王西里麻哈剌者率家属来朝至南京襄城伯李隆以闻  上以天寒命隆且令于南京休息加厚待之俟春暖来朝别遣人赍敕劳王赐王及妃并头目下至傔从文绮袭衣绵布靴袜胖袄等物悉备
　　○平江伯陈瑄卒瑄字彦纯直隶庐州合肥县人自少机警有智略善骑射初随父官成都以舍人参侍大将屡试以事甚见奖重袭父职为成都右卫指挥同知率所部兵会云南兵讨小百夷力战败贼复讨番寇贾哈剌主将使瑄将轻兵从间道袭贼砦击破之获其酋械送京师升四川行都司都指挥同知寻升右军都督佥事建文中命瑄总舟师江上防御  太宗皇帝举兵靖内难至江北瑄以舟迎济授奉天翊运宣力武臣特进荣禄大夫柱国封平江伯食禄一千石赐白金钞币追封其三世永乐中岁董漕事初率舟师由海道运粮百万石以给北京及辽东又建百万仓于直沽筑天津城四年归至沙门岛遇倭寇追剿至金州白山岛后数备倭海上十年复领海运十一年筑通州捍海堤时朝议以海运艰险浚山东旧河通北京瑄建议造平底浅舟以运人便之岁增运至三百万石又建议于淮安城北开清江浦由管家湖入鸭陈口以达清河免度坝及风涛之患又缘管家湖筑堤十余里以畜水益河且便行者于清江浦河上及徐州临清通州皆置仓受粮以次转运＜锍-釒＞仪真瓜洲坝下渠凿吕梁徐州洪傍乱石于刁阳湖南望湖皆筑堤缘河多置闸以时闭泄利舟楫凡所经营具有条理洪熙初言经国利民七事曰重基本择贤良苏民力兴学校整军伍谨边备定漕运  仁宗皇帝嘉之降敕奖谕赐钞币令子孙世袭伯爵至是有疾  上敕赐慰谕遣名医往视瑄自知不起封上所受制命及漕运印遂卒讣闻  上悼惜之辍视朝一日追封平江侯谥恭襄赐祭命有司治丧葬
　　○丁卯朝鲜国王李祹遣陪臣许之惠等来朝贡方物
　　○恭顺侯吴克忠奏每岁禄米于南京仓关支运载远而家口众乞于北京仓支米三分  上命行在户部岁于北京支米二百石不为常例
　　○开平卫指挥使杜衡奏独石城垣未甃砌请发本卫及备御官军于附近各处冲口挑筑墙壕以备不虞  上曰今天寒地冻难施工比春又有农务亦不可兴役侯来岁秋获后以渐为之
　　○戊辰泰宁卫都指挥使火脱赤兀者左卫指挥佥事阿哥等来朝贡马
　　○改河南布政司右参政周铨为行在通政司左通政仍食参政禄
　　○修南京钟鼓楼
　　○己巳特赐故左春坊左庶子邹缉及其妻诰命时缉之子循为翰林院待诏当授敕命上＜锍-釒＞自陈臣父缉先任翰林院侍讲事  太宗皇帝后兼左春坊左中允事  仁宗皇帝于春宫历二十余年升左春坊左庶子卒钦惟  皇帝陛下以孝治天下恩同天地凡推恩群臣必宠及父母赐之诰敕顾臣一亲不幸早殁不获生受诰命之荣今臣秩卑于例不应得封赠伏乞矜悯愚诚而特赐之臣不胜存殁感恩之至  上谕行吏部尚书郭琎曰永乐八年  皇祖往征胡虏命朕居守北京时缉恒在左右所言皆正盖良臣其特与之勿为例
　　○庚午哈密打剌罕火者阿老丁云南广通县把事高泰等来朝贡马
　　○福建崇安县上杭县皆奏人民缺食已借预备仓米验口赈济俟秋成还官各具数闻
　　○辛未置云南潞江州吏日一员设本州清水关巡检司置土官巡检一员
　　○癸酉日上生背气一道色赤青鲜明
　　○甲戌南京太仆寺言凤阳各处每岁所偿马皆从兵部验过发典牧所送御马监印烙其间乳马胎驹路经千有余里过淮渡江往复甚艰今北直隶偿马俱从太仆印烙乞循此例以便民从之
　　○昬刻荧惑犯垒壁阵西第七星夜有流星大如杯色青白光烛地起天廪西南行至天苑
　　○乙亥赐朝鲜国使臣许之惠等彩币绢布及纻丝袭衣有差
　　○命工部及浙江江西福建广东四布政司铸宣德通宝钱十万贯
　　○丁丑泰宁卫都督佥事拙赤遣指挥佥事杻林乌思藏国师乃尔丹答你麻结的等来朝贡马
　　○戊寅命总兵官都督刘广镇守都督刘昭及太监王安问罕东番寇劫杀使臣之罪先是朝廷遣中官赍敕及赐币使西番千户吉祥同安定卫指挥虎都卜花以兵护送至亦党为罕东卫番寇劄儿加等所邀杀伤官军劫夺敕书赐币及驼马器械事闻  上敕广等曰朝廷于西宁罕东建立兵卫设官统属而此辈野性不驯见利即动论其情罪实难容之尔等当审度事宜从长＜矢见＞画诘问其过毋长寇贼毋亏国体
　　○己卯哈蜜等处打剌罕兀思答马黑麻忽先撒马儿罕打剌罕亦速等来朝贡马
　　大明宣宗宪天崇道英明神圣钦文昭武＜宀十见＞仁纯孝章皇帝实录卷之一百六
　明宣宗章皇帝实禄卷之一百七
　　宣德八年十一月庚辰朔以明日冬至遣卫王瞻埏祭  长陵  献陵
　　○钦天监进宣德九年大统历  上御正朝受之给赐诸王群臣颁行天下
　　○赐百官节假三日
　　○昬刻有流星大如杯色赤有光出天仓东北行入参
　　○辛巳冬至  上御正朝受贺大宴文武群臣及四夷贡使
　　○  皇太后  皇后免文武群臣命妇朝
　　○壬午永兴王妃陈氏薨遣官赐祭命有司治葬事
　　○行在兵部奏旧制公务急者给驿马无符验不给今太仆寺少卿刘宁言北经直隶永济等驿见都指挥萧敬指挥李英遣人于太监刘通处计事辄署文牒令驰驿马且询之各驿类此者多以故马无停息往往罢死请揭榜严禁约从之
　　○癸未赐泰宁等卫都指挥使火脱赤等一百二十人兀者左卫指挥佥事阿哥等钞彩币绢布及纻丝袭衣等物有差
　　○甲申湖广保靖军民宣慰司土官舍人彭南木处建州卫僧出思班等来朝贡马
　　○南京太仆寺送南直隶宣德五年孳生马六千三百六匹至命御马监择其良者调习余付顺天府民牧餋
　　○乙酉升署左军都督佥事指挥同知王瑜为都指挥佥事充副总兵专督饷运敕瑜曰今升尔为都指挥佥事仍署左军都督佥事佩漕运之印充左副总兵命参将都指挥佥事吴亮充右副总兵同督饷运赴北京其体朕舜恤军民之心公廉勤慎以副委任凡事须同议至当然后施行毋执偏见以误事
　　○赐朝鲜国王李祹五经四书大全诸书初王奏欲遣子弟诣北京国学或辽东学校读书  上嘉之故赐之书且敕祹曰王欲遣子入学具见务善求道之心但念父子远违情不相舍兼山川隔远气候不同或至不安不若就本国中务学之更也今遣书赐王以为教子弟之资王其体朕至意
　　○赐哈密打剌罕火者阿老丁兀思答马黑麻忽先及撒马儿罕打剌罕亦速乌思藏国师乃尔丹答你麻结的云南广通县把事高泰等钞彩币表里及纻丝袭衣等物有差
　　○丙戌赐泰宁卫都督佥事拙赤所遣指挥佥事扭林等彩币及纻丝袭衣有差仍遣扭林赍敕及彩币表里归赐拙赤
　　○丁亥敕广西总兵官都督佥事山云尔前奏庆远府莫往吉利等峒贼首韦公秾黄公怅等五千余人流劫已命随宜处置今南丹州又以为言则是尚未处置受害之民望官军如旱望雨岂宜稽缓朕俟捷奏毋致寇滋
　　○戊子朝鲜国王李祹遣陪臣朴安臣等贡马及方物贺  皇太子千秋节
　　○云南罗次县土官知县杨正遣侄英来朝贡马
　　○己丑行在户部奏万全都司所属宣府左等卫所旗军月支口粮多寡不一且屯田被灾请以宣府各卫所及山西行都司天城等卫旗军月粮定作一例有家小者月支米六斗无者四斗五升老幼三斗从之
　　○庚寅  皇太子千秋节免贺礼
　　○辛卯晓刻大白犯罚星
　　○壬辰广西泗城州土官知州岑豹遣族人岑泰亦力把里打剌罕阿力等来朝贡马
　　○赐朝鲜国使臣朴安臣等彩币绢布及金织袭衣等物有差
　　○癸巳江西械至长河洞寇首朱南鹏  上命三法司审覆无冤遂斩于市
　　○夜五鼓有流星大如鸡弹色青白尾迹有光出北河东行入文昌
　　○乙未开平哨备都指挥佥事汪贵奏请如旧设隰宁闵安威虏环州四堡拨军了守  上语行在兵部臣曰开平官军已移入独石赤城屯戍留守开平者不过千人若设四堡又当增兵兵多地远供给良难其令陈浚熟计何者为便具实以闻
　　○丙申备御永宁等处都指挥韩镇等奏本卫军士于各隘口瞭望者所给皮裘狐帽久皆敝坏近工部以本卫为口内不给军士无以御寒乞如旧例  上谓行在工部曰永宁近边瞭望士卒不给皮裘甚无谓今天正寒其速运往给之
　　○丁酉命故金吾左卫指挥使李兴子安金吾右卫指挥使陈安子端指挥同知刘昇弟俊指挥佥事李满弟胜旗手卫指挥同知陈广子通燕山右卫指挥同知唐信子广金吾后卫指挥事焦英子玉俱袭职济阳卫指挥同知孙亮老疾命其子敬代
　　○己亥掌左军都督府事武进伯朱冕言比遣舍人林宽等送囚百七十人戍辽东到者仅五十人余皆道死请罪之  上怒曰此必在途肆楚毒索财物不得致之死不然何死者之众命付法司穷治盖时犯重罪者  上不忍悉诛择其情之稍轻者发戍辽东虑其逃逸故遣人角□羊送而送者多严刑重锢迫之死而掩有其资闻者皆切齿及是命罪宽等莫不欣快
　　○辛丑湖广麻寮千户所故土官舍人向宣来朝贡马
　　○赐云南罗次县土官舍人杨英等钞彩币绢布及纻丝袭衣有差
　　○甲辰命尚书蹇义杨士奇杨荣郭琎胡濙选前科进士取其文学之优者得徐珵赖世隆吴节李绍姜洪虞瑛潘洪王玉陈金刘实郑建方熙何瑄十三人义等以闻命改为庶吉士同萨琦等于翰林进学凡赐给悉如例仍命学士王直训督士奇荣时加考较务瑧实效
　　○日上生背气一道色青赤鲜明
　　○乙巳罕东卫番人纳麻失加瓦剌鞑靼苦出迤北和宁王部属把把秃不花者颜帖木儿等来归皆奏愿居京自效命为所镇抚等官赐冠带金职袭衣彩币银钞绵布鞍马有差仍命有司给房屋器物
　　○日生左右珥色黄赤随生背气一道色赤青鲜明
　　○丙午升泰宁卫头目火脱赤朵颜卫都指挥同知完者帖木儿福余卫指挥同知火儿赤俱为都指挥使
　　○孝陵卫军匠陈完壹等奏永乐十六年起赴北京营造恭荷  太宗皇帝  仁宗皇帝恩旨凡皇陵孝陵二卫军匠悉遣守陵无令别差已著为令近行在工部以逃匠坐取至京乞与分理  上顾尚书吴中曰今无大营造而天下工匠至者动以万计孝陵军匠几何况  先朝已有优免之例尔复役之是不知有  祖宗陵寝□八其悉遣还既而顾侍臣曰工部不得人如比今但为  祖宗所用之旧故曲容之耳
　　○顺天府尹李庸言比奉命修筑桥道而豪势之家占据要路私搭小桥邀阻行人榷取其利请行禁革  上曰豪势擅利至此将何所不为命行在都察院揭榜禁约不悛者具以名闻
　　○夜有流星大如杯色青白光烛地起轩辕西北行至文昌南京地震有声如雷
　　○丁未改云南金齿广邑州隶云南布政司以前永昌千户所百户莽赛为州同知
　　○戊申迤北和宁王阿鲁台遣使臣赛的卜颜不花等来朝贡马
　　○己酉  上谓行在吏部尚书郭琎等曰在外庶官亦必有文学可取者朕欲得其人用之卿其为朕选择以来明日琎引六十八人入奏  上命少傅杨士奇杨荣出题试于廷中择其优者知县孔友谅进士胡端祯廖庄宋琏教谕黄纯徐惟超训导娄昇七人以闻令吏部改进士为庶吉士与知县教谕俱历事六以备用○  十二月庚戌朔  上省郊祀牲
　　○壬子赐湖广保靖军民宣慰司舍人彭南木处等广西泗城州土官族人岑泰等建州卫僧出思班亦力把里打剌罕阿力等钞彩币表里有差
　　○甘肃总兵官都督佥事刘广奏近胡寇犯凉州永昌遣凉州卫指挥使李荣等追击至亦卜剌山力战败之斩首寇昝卜父子及其党八十余人生禽三十余人谨以献京师  上命下锦衣卫狱广并上荣等功状  上命行在兵部礼部议升赏于是议奏升荣为都指挥佥事甘州卫指挥同知王桀山丹卫指挥同知郑鈜凉州卫指挥同知聂忠为指挥使凉州卫指挥佥事俞铨甘州左卫指挥佥事可可帖木儿为指挥同知正千户孛罗台为指挥佥事副千户王敬永昌卫副千户毛哈剌为正千户甘州左卫镇抚刘桀为副千户凉州卫舍人吴文质为百户其对敌交锋生禽及斩寇首者都指挥每员钞一千贯彩币二表里指挥每员钞八百贯彩币一表里千户卫镇抚每员钞六百贯绢二百户所镇抚等官每员钞四百贯绢二旗军人等每人钞二百贯绵布三其随伍策应者都指挥每员钞六百贯绢二指挥每员钞四百贯绢布各一千户卫镇抚每员钞三百贯绵布二百户所镇抚每员钞一百贯绵布一旗军人等每人钞一百贯绵布一其余有一人生禽一寇及斩首一级二人三人共斩首一级者官每员加赏绢一钞一百贯军旗人等每人加赏绵布一纱一百贯其随征官军虽无杀获功者赏居有功之次  上从之又嘉广之功遣敕奖谕赐文绮衣一袭彩币四表里
　　○甲寅西宁卫剌麻领真星吉乌思藏必力工瓦完卜管著儿监藏等来朝贡马
　　○命故羽林前卫指挥使高政子铬燕山右卫指挥使巫亮第启行在金吾左卫指挥同知程海子鉴锦衣卫指挥佥事张信孙礼俱袭职金吾前卫指挥同知刘祥老疾命其子涌代之
　　○清平候吴成卒成初名买驴辽阳人洪武二十一年挈家归附初为永平卫总旗  大宗皇帝靖内难成率众内附授百户后以功累升至后军都督府都督佥事后屡从征迤北追斩鞑贼并获其生口马驼牛羊甚众  仁宗皇帝即位升左都督洪熙元年又以征剿北虏进封清平伯宣德元年扈从平武定州二年又领军出塞外得捷三年又败胡寇于宽河会州诸处既还进封清平侯食禄一千五百石至是卒赐祭赙赠营葬如例孙英袭清平伯
　　○太子太师掌户部事郭资卒资字存性河南武安人洪武乙丑进士初为户部主事升都察院左佥都御史改北平布政司右参议首言本司毙政升右参政又升左布政使  太宗皇帝举义靖内难资侍  仁宗皇帝守北京抚辑兵民供给粮饷悉心毕力不畏强御  太宗皇帝即位升户部尚书赐银钞文绮下侯例一等命仍掌布政司事既建北京置行部改行部尚书深见委任后罢行部复为户部尚书  仁宗皇帝嗣位嘉念旧劳宠赉弥厚命兼太子宾客复念其久疾升太子太师命致事赐敕褒谕赐白金百两钞二万贯彩币二十表里免户内税粮差役给半俸终身  上嗣位时户部奸币日滋近臣有言资刚直廉勤虽病足艰于步履可以坐镇者遂召至命掌户部事免朝参资祁寒盛暑必坐公署视事不废考满赐宴礼部加玺书奖劳至是以疾卒年七十三  上悼惜之罢朝一日命礼部赐祭工部赐棺营葬赠特进光禄大夫柱国追封汤阴伯谥忠襄官其子佑为户部主事资平生一芥不苟取既卒家无余赀云
　　○丙辰赤斤蒙古卫宗思答儿等八人来归献驼马奏愿居甘州自效从之命宗思答儿为百户余俱为所镇抚赐冠带纻丝袭衣仍命狭西行都司于甘州左卫给俸
　　○丁巳腊节赐文武群臣宴
　　○己未昬刻有流星大如杯色黄赤尾迹有光出垒壁阵后有数小星随之东北行至浊
　　○庚申设万全都司道纪司置都纪一员置山西行都司山阴守御千户所马邑守御千户所吏目各一员云南大理府朵兮薄道纪司都纪副都纪各一员太和县朵兮薄道会司道会一员
　　○湾州民进野蚕茧
　　○辛酉朝鲜国王李祹遣陪臣金益精等奉表贡马及方物贺明年正旦
　　○迤北鞑靼俺克等来归奏愿居京自效命为千户等官赐冠带金织袭衣彩币银钞绢布鞍马有差仍命有司给房屋器物如例
　　○癸亥命金吾等卫百户刘祥率官军五十一人往乌思藏公干赐钞及金织纻丝衣绢衣有差
　　○甲子鲁王肇煇妃严氏薨遣官赐祭命有司治葬事
　　○命大同总兵官武安侯郑亨发军士五千人宣府总兵官都督谭广发军士七千七百人支独石仓粮料一万二千七百二十石运赴开平仍遣官军护送
　　○乙丑狭西岷州卫剌麻劄褂坚藏等来朝贡马○以考绩平等调山东右布政使石执中于浙江布政司以考最升浙江杭州府知府卢玉润为广东布政司左参政湖广长沙府知府邹锐为广西布政司左参政复杨俊直隶池州府知府刘蕴河间府通判升从五品禄叚敬直隶宿州判官徐拱辰福建怀安县知县俱升从六品禄皆以任满其民奏乞留之故有是命
　　○增置山西角□羊州长乐巡检司初河东陕西都转运盐使司奏本司所辖盐池阔远东西三场所收盐并池盐生结之时常有贼盗原设角□羊州盐池巡检司巡捕不周请于西场添设长乐巡检司遂命行在兵部移文山西狭西二布政司覆勘至是奏以为宜遂增置焉
　　○丙寅立春顺天府进春  上御正朝受之文武群臣行贺礼遂赐晏
　　○丁卯参将都督佥事陈浚奏独石城临极边而城中官军乃调开平哨备乞留三百人守城别于蔚州等卫调三百人代往开平从之
　　○戊辰安定王亦攀丹遣弟却失加黑巴阿端卫指挥卜答虎遣弟把都卜花的里木地剌麻坚著儿罕东卫故指挥绰儿吉子川班儿加革巴簇使臣领占黑巴等来朝贡马
　　○赐湖广麻寮千户所故土官舍人向宣乌思藏必力工瓦完卜管着儿监藏等钞彩币表里有差
　　○直隶凤阳府知府熊观言本府临淮河洪武中□贾众多故设广济长淮二关给印记关置大使一员副使二员收掌户部所给勘合书填□船物货送税课司徵税永乐中新开会通河□船多自淮安清河经济宁临清赴北京而二关□船遂少税亦不多官考满者止开填过勘合别无功绩请减副使二员以省冗费从之
　　○己巳朝鲜国王李祹遣陪臣李正宁等奉表贡马及方物谢赐彩币恩
　　○夜有流星大如杯色青白尾迹有光出紫微西蕃外北行至浊
　　○庚午迤北和宁王阿鲁台使臣赛的卜颜不花等陛辞初朝臣皆言比虏寇昝卜等犯凉州为边将所杀皆阿鲁台部属请拘其使而后发兵问罪  上曰阿鲁台归心已久  祖宗抚之亦厚未可遽以细故废前恩且被以好来而此以罪执之非所以怀远人又其部下今散乱不相统属远在凉州作过阿鲁台亦不能制也其来使宜善待之于是遣百户脱孙送赛的卜颜不花等归并敕阿鲁台曰朕统御天下绥辑之仁无间遐迩今士马甲兵之富足以征伐然备之而不用者虑伤物也王久输诚款朝廷恩待亦厚比者凉州之寇于国家无大损而凶徒自取屠戮则亦天道之祸淫也今使者之来群臣皆请执而罪之朕念彼为寇者违王之令或离王远王未必知王虽或知未必能制故力拒群言礼待使者不改故常然自今王更宜申严约束令部下之人安分循礼庶几永远相好也今赐王袭衣彩币至可领之
　　○巡按山东监察御史张聪言辽东之地南拒倭寇东连高丽比控胡虏为国家藩维兵政不可不修备御不可不严递年军卫头目耽于宴安忽于边务谨陈所宜四事一曰军士在戍者少亡匿者多皆因军官贪虐所致其山海守关之人不惟失于盘诘且有容纵之私是以卒伍旷缺边卫空虚乞敕军卫修举兵政守法奉公仍选老成公廉文官镇守山海设法盘诘巡捕二曰各卫官旗畏避管事往往托以公差操备招谕等项为由有将百户所印令聪小旗署掌又别选小旗作管营名目那移作币掊克军士逼令亡匿除从实公差之外乞严勘其余官旗非要切差遣者选军代回视事不许擅立名色剥削害军三曰海州卫官军旧有定数今阅教场全废操练守门者止二三人守山海关者仅五六人又南海口旧置官军一百三十人今存者惟老疾军五人比询指挥使俞通等皆称各军俱有差遣苟且支吾乞令兵部计议定夺守城把关及操练正军实数时常操习阅视以固守城池关隘四曰辽东军士多以罪谪戍往往有亡匿者皆因编发之初奸顽之徒改易籍贯至卫即逃比及勾追有司谓无其人运伍遂缺乞敕镇守辽东及都司官查录诸卫逃军姓名籍贯送都督府兵部清理改正以凭勾取今后凡有发充军者部府审实造册类发都司别填勘合遣人管角□羊照册审实收发定卫充军而以发过卫所造册回报兵部以具得罪充军之由及其所戍卫所移文原籍官司庶使奸弊禁革军无埋没悉从之
　　○辛未赐建州卫奏事指挥佥事乃剌等彩币表里有差
　　○壬申命赤城备御都指挥佥事万贵还松潘贵先守松潘有罪调赤城至是四川总兵官都督方政言贵善治军事蛮人信服请复前任从之
　　○四川乌蒙军民府女土官撒姑遣把事王如松等贡马
　　○癸酉赐朝鲜国使臣李正宁等彩币绢布及金织袭衣绢衣有差
　　○大同总兵官武安侯郑亨奏大同诸卫屯军因春夏亢旱秋复早霜麦榖无收老少饥窘恐致失所已令大同行都司自宣德九年正月为始照例给月粮赈济至五月中麦熟停止
　　○狭西都指挥同知阎俊有罪谪戍辽东俊掌宁夏卫事坐受运粮民白金等物虚出通关事觉御史论罪当斩  上曰边卫粮为此辈所侵致军士乏食论法岂可宥但念其旧劳可追粮及赃宥其死杖一百发辽东边卫充军
　　○甲戌辽东自在州指挥佥事阿剌孙安乐州故指挥佥事捌苦子牙升加萝卜山国师乃尔丹之徒完卜革剌藏卜等来朝贡马及方物
　　○行在工部右侍即罗汝敬有罪下狱初汝敬奉命往狭西提督军卫屯种受甘州诸卫金银器皿等物诸卫盗屯粮万一千余石汝敬匿不奏巡按御史刘敬劾之汝敬惧乃首所受御史又言所首不实至是汝敬还  上命行在都察院鞫之引伏罪应绞  上曰庙享在迩姑系狱俟春处治○乙亥除京官过名敕行在刑部都察院大理寺曰今春阳肇序岁事更新朕祗奉  天地  宗庙嘉惠于下凡在京文武之臣曾犯公私罪名者并与涤除使饬励自新毋蹈前过
　　○修南京宫殿及门
　　○丙子遣狭西肃州卫指挥韦文赍敕抚论曲先等卫并赐土官都指挥都力等彩币表里有差
　　○迤北头目脱欢及福余卫鞑靼脱脱等来归皆奏愿居京自效命脱欢为都指挥佥事脱脱等为试所镇抚赐冠带金织袭衣彩币银钞绢布绵花鞍马有差仍命有司给房屋器物如例
　　○戊寅亨  太庙
　　○以明日正旦遣卫王瞻埏谒告  长陵  献陵
　　○遣官祭五祀及旗纛之神
　　○给江淮济川二卫水军一万四千八百余人胖袄各一
　　○直隶徐州砀山县奏人民缺食已给仓粮赈济具数上闻
　　○是岁天下户口户九百六十三万五千八百六十二口五千六十二万八千三百四十六田地四百二十七万八千九百三十四顷四十九亩田赋米麦二千八百九十五万七千二百二十七石丝一十八万八百六十七斤绵二十三万一千九百八十七斤绢九万一千六百二十七疋布一十三万三十三疋绵花二十四万二千七百五十四斤折色钞七万四千二百五十三锭杂课钞三千六百一十七万三千六百七十七锭米麦六万五千四十一石有奇银四千一百九十八两铜二千八十九斤铁五十四万五千一百六十八斤布二百八十七疋盐课盐五百五十二万六千六百六十引折色钞二千一百四十五万三千七百六十七锭米六十五万八千二百六十四石绵布三万四千一百六疋茶课茶四十七万一千七十二斤折色钞一万五千七百六锭屯田子粒七百二十万九千四百六十一石采纳金三百九十七两银三十二万五千一百三十六两水银三百五十斤朱砂九百二十八斤有奇石绿四千三十一斤雄黄二百二十五斤漕运北京米五百五十三万一百八十一石减免天下官田等项税粮计米麦一十八万二千三百七十八石有奇
　　大明宣宗宪天崇道英明神圣钦文昭武宽仁纯孝章皇帝实录卷之一百七
大明宣宗章皇帝实录卷之一百八
　　宣德九年春正月己卯朔  上御正朝受贺大宴文武群臣及四夷朝使
　　○文武群臣命妇朝  皇太后  皇后
　　○癸未夜有流星大如杯色青白光烛地起七公东北行至天棓
　　○甲申雷雨
　　○乙酉孟春享  太庙
　　○遣中官祭司户之神
　　○大同总兵官武安侯郑亨等奏近闻虏寇百余人携家口至官山近地牧放就食马困力穷众不一心请出兵掩捕不然请给榜招之  上曰彼不为寇而加以兵不仁惟当抚谕招怀之耳
　　○丙戌  上谕行在兵部侍郎王骥曰昨日边报虏有携家来依塞下者此必不安于沙漠若久无所归将为寇窃宜出榜招谕若来即处以善地授官职给粮赏使之得所不来不必强之惟慎防之耳
　　○丁亥肥河卫指挥使剌令哈遣指挥佥事牙当呕罕河卫指挥使乃胯遣指挥佥事晏答等来朝贡马
　　○戊子以大祀南郊  上御正朝文武群臣受誓戒
　　○益实卫指挥佥事失真奇等来朝贡马及方物
　　○庚寅朝鲜国王李祹遣陪臣成抑等来朝贡马及方物贺  万寿圣节
　　○陕西西宁卫禅师锁南藏卜遣其徒剌麻三丹领占等来朝贡马
　　○宣府总兵官都督谭广奏昨独石守备参将都督佥事陈浚奏请留开平官军三百人守独石而选蔚州卫军以补开平之数今独石军士已足守备开平乃孤悬要地军士久居熟知寇路他处调来守逻之军赖为乡导若易以蔚州卫军恐致疏失乞调蔚州卫军于独石守备其原守开平者如旧从之
　　○辛卯大祀  天地于南郊毕  上还宫谒  皇太后出御正朝文武群臣行庆成礼
　　○壬辰以大祀庆成大宴文武群臣及四夷朝使
　　○癸巳上元节赐文武群臣宴
　　○甲午镇守蓟州等处都督佥事陈敬奏近调镇朔卢龙抚宁东胜兴州左右前等卫军士于东店林南二处建仓缘各卫路当冲要若悉调去恐猝有警急乏人使令乞以先在通州修仓官军七百八十三人发回用工从之
　　○乙未赐朝鲜国陪臣金益精等彩币绢布及金织袭衣有差
　　○监察御史劾奏永顺伯薛绶当大祀  天地已受誓戒不于公署致斋而宿于私家请治其罪  上曰武臣昧于礼法姑宥之召绶谕之曰此非小过再有犯国法不尔宥矣
　　○丙申陕西岷州卫剌麻班卒星吉乌思藏剌麻朵只监藏等来朝贡马
　　○丁酉行在户部同各处巡抚侍郎赵新等议奏今年运粮屯粮及赎罪纳米事例一运粮官军兑运湖广等布政司苏松等府民粮加耗各如上年例若民自运至淮安瓜洲等处兑与军运者加耗四斗俱及年终及次年正月兑完不得迁延有妨农业一官军运粮五百余万石以三分为率通州仓收二分京仓收一分一浙江江西湖广中都并南直隶卫所旗军每名兑运民粮二十石淮安徐州仓支运一十三石其运林南东店仓者如去年例运四十万石一各布政司委堂上官二员按察司委堂上官一员专一总督追徵一苏松常三府积粮九十余万石以俟北京带俸军官支给今留在仓请令各官预支今年三月至六月俸粮为便一浙江江西湖广并苏松等府今年税粮定拨南京各卫仓收者听以土产纻丝绫罗布绢丝绵依时直折纳一各府州县部运税粮官吏有缘事者候粮完之日逮问一各都司卫所屯田旗军除正粮外余粮六石纳于附近官仓仍照旧比较一江西湖广福建罪囚旧于南京纳米赎罪者量加米数改发本布政司缺粮去处收受犯死罪流罪及徒三年二年半者各加米二十石徒二年加十五石一年半加十石一年加五石杖一百者加五石九十加三石八十七十六十各加二石笞五十者加一石五斗四十加一石三十二十一十各加三斗  上皆从之
　　○宁夏总兵官都督佥事史昭等奏鞑靼也先帖木儿等归附敕谕昭等曰虏谲诈未可輙信或伪降以怠我边防尔当谨备毋堕贼计
　　○增给宣府诸卫神铳时守将言旧给神铳三百把常用一半守城而野狐岭及诸城堡守备处多不足于用请更益二百把命行在工部给之
　　○戊戌四川会川卫迷易守御千户所故土官副千户阿哀弟阿你等来朝贡马
　　○己亥朝鲜国王李祹遣陪臣郑发等来朝贡方物
　　○命行在户部郎中李暹等监督京城及通州各仓收支敕暹等明出纳革奸毙廪庾墙垣以时修葺
　　○庚子云南丽江军民府故土官知府木土子森及把事杨实曲靖军民府沾益州土官知州斗南遣把事李英等来朝贡马
　　○辛丑宁夏总兵官都督佥事史昭送降虏也先帖木儿等至京师言鞑贼孛的打耳麻脱欢沙火的朵罗秃等千余人驻黄河边摆力谎忽儿之地又言昝卜所部余党欲寇凉州遂敕□才□口心□兵官都督佥事刘广等严谨兵备
　　○南京太监罗智等奏有盗  孝陵殿祭器者神宫监官苖青孝陵卫指挥萧昱等防护不谨请治其罪敕襄城伯李隆佥都御史吴讷严督五城兵马获盗然后治青等罪
　　○壬寅升万全都司署都指挥佥事指挥同知李浩为都指挥佥事
　　○癸卯命万全都指挥使马昇充参将率官军提督开平独石长安岭永宁等处巡哨备御时都督佥事陈浚卒故命昇代之
　　○河南新乡县知县许宣言比年沁河水涨冲决马曲湾湍势涌急经获嘉县至新乡水深成河环绕城垣城北又汇为潭其患滋甚已筑堤百余丈防之终莫能御盖修筑马曲湾堤岸不固所致乞令怀庆府县督工坚筑俾水复沁河则水患可息  上命行在工部遣人视其地势及计议用工难易以时兴役
　　○夜有流星大如鸡弹色赤有光出库楼南行至浊
　　○甲辰赐朝鲜国陪臣成抑等宴
　　○夜有流星大如杯色赤光烛地起天棓东北行至天津
　　○乙巳狭西岷州卫都纲道斌□金国师沙加令剌麻辛巴星吉朵只锁竹锁南瓦丹右城等卫指挥佥事木答哈朵秃合卫指挥佥事孛罗多等来朝贡马
　　○丁未福建武平县奏本县连年不收去岁七月民多乏食已发预备等仓谷一千一百七十五石赈之俟豊稔还官
　　○戊申命南京法司所鞫徒罪囚人若文职官吏受赃应罢职役者及民应摆站输作者悉发金吾前等卫仓充脚夫年限满日释放时仓脚夫缺于应天府属县佥补应天府奏供役频繁民力不足故有是命
　　○应天府尹邝野言本府京郡秩正三品特给银印与在外府治不同凡有政务面奉旨意及承行六部都察院劄付比来巡按直隶监察御史按临遇有公务輙便追呼府官抄案甚至呵叱凌辱及各部清吏司凡有催科亦书白牌遣人至府所遣之人往往不循礼法輙于公堂擒获吏典加之捶楚臣谨按宪纲内监察御史巡按各处与三司官相见已有定礼本府在京衙门旧无御史巡按之仪而洪武中各部清吏司亦无批牌追呼之事今皆恣肆凌压乞敕行在礼部都察院议定体式庶使各安其分  上谓尚书胡濙等曰京府给银印可见  祖宗崇重之意新进后生妄自矜大不守礼分卿等即定议以闻
　　二月己酉朔
　　○庚戌给宁府信豊王磐火□莫岁禄二千石今江西布政司于附近府县秋粮内拨米五百石于官库支钞折一千五百石
　　○设江西赣州府安远县大墩板石信豊县新田会昌县承乡四巡检司置流官巡检各一员土官副巡检各一员弓兵各五十人以土人刘弘海为承乡副巡检李梅五为新田副巡检仍令大墩等各峒人推举公正二人为副巡检先是梅五随巡抚侍郎赵新至京奏长河峒贼首朱南鹏等讐杀劫掠今虽捕获及招抚复业犹虑余党复发其峒出入有四路请于四路口各置巡检司防御初命礼部会官计议尚书蹇义胡濙用新之言力主可从以闻  上从之故命设置梅五受命之后大肆奸贪竟死于道
　　○赐安定王弟却失加黑巴阿丹卫头目把都不花的里木剌麻坚著儿罕东卫故土官舍人川班儿加辽东自在安乐等州指挥佥事阿剌孙舍人牙升加狭西岷州卫剌麻劄挂坚藏萝卜山僧完卜革剌藏卜四川乌蒙军民府把事王如松等钞绢布及纻丝袭衣有差
　　○行在户部奏直隶扬州淮安凤阳徐州等府州县连岁亢旱百姓无食有司虽已发廪劝分今公私空匮  上闻之恻然敕巡抚侍郎曹弘用心抚恤如他处有粮悉移赈之一切买办科徵尽行停止
　　○日生左右珥色黄赤又生重半晕色青赤
　　○辛亥  皇后千秋节免文武群臣命妇贺
　　○赐朝鲜国陪臣郑发等彩币绢布及金织袭衣有差○壬子四川长河西鱼通宁远等处军民宣慰司禅师净智领占星吉剌麻领占坚迁著藏初刻令伯罗藏朵罗迁班别儿都纲吒思巴藏卜温都儿坚藏陕西洮州等卫剌麻速南坚藏陆儿藏卜甘州卫高僧锁南领占等来朝贡马
　　○行在户部奏拟四川仙泉等井纳米中盐例初总兵官都督佥事方政言松潘等卫军饷浩大虽已召□中纳盐粮然地在极边万山之中不宜禾黍距成都产米之处千有余里舟车不通皆担负而来路费增倍况四川各井盐少年久不得支给所以客□少有来者近知仙泉等一十八井见在盐多及简县上流等井附近成都便于客□乞暂以仙泉或上流等井比先坐中之数改拨别井再为减轻则例专拨松潘边卫庶民苏馈运之劳边有廪庾之积  上令行在户部议至是议奏仙泉等一十八井每引纳米三斗上流等九井每引纳米三斗五升从之
　　○癸丑赐江西会昌县承乡巡检司副巡检刘弘海钞及彩币表里先是官军获贼首朱南鹏弘海与有劳遂来朝贡马故有是赐
　　○赐益实卫指挥佥事鲁省奇失真奇及肥河卫指挥使剌令哈所遣指挥佥事牙当呕罕河卫指挥佥事晏答等彩币绢布及金织袭衣有差仍命牙当等赍敕及彩币归赐剌令哈
　　○直隶淮安府奏常盈仓八百间初同镇江苏州扬州诸府卫军民营造其后敝坏止令本府缮修工力浩繁难于办集  上是其言仍令以府卫军民于农隙时协力用工○甲寅赐乌思藏剌麻朵只监藏陕西岷州卫剌麻班卒星吉西宁卫剌麻三丹领占四川会川卫故土官舍人阿你等钞币及纻丝袭衣有差
　　○乙卯上御奉天门谕行在户部臣曰去年南北直隶山东山西河南诸郡天旱无收民多饥窘朕闻之寝食不安思所以宽恤之尔户部职在餋民而谩不究心何也于是敕河南山东山西都司布政司按察司南北直隶府州中都留守司淮安扬州滁州徐州四卫及巡按监察御史曰去岁亢旱禾麦不登兵民艰食朕甚悯之今以宽恤事条特敕颁示尔等同巡抚侍郎提督加意抚绥毋坐视不理毋违命虐人必公必勤使下无失所庶副朕矜悯黎庶之心钦哉一宣德七年二月以前所欠粮草盐粮并屯种子粒税丝门摊课钞悉皆停徵一宣德八年夏税所报灾伤去处停免外其中有未报灾伤者体勘得实依例免徵一宣德八年以前所欠桑穰芦柴免追一卫所漕运官军递年纳欠漂流粮米俱于本卫仓输纳一民缺食于预备仓及军卫有司官仓给米赈济不敷则于淮安常盈仓徐州广运仓支给一宣德八年十二月以前军夫工匠逃者俱宥其罪秋成之后仍令赴部补工一卫辉临清诸处烧甎军夫工匠单丁贫难者遣回凡补造递年甎料悉皆停免军夫亦皆遣回其采柴民夫蔚州等处以三分为率减其一分易州等处以十分为率减其三分一蔡村直沽等处运木人夫续起者停免已到堡赴工者皆放回其缘河接递人夫饥荒之处量给口粮勿令失所一买办铜鉄诸物俱待秋成之后减半角□羊纳所遣去官员即令回部一有强盗劫掠军民者都司布政司按察司同巡抚侍郎巡按御史严督所属挨捕如盗有能自首及擒同为盗至官者免本罪凡官员军民非应捕盗能设谋奋力擒获到官者依榜例升赏一各衙门正佐官有犯事应逮问者果公勤廉干及所犯非人命贪赃奸淫重罪记罪免逮令其尽心抚恤军民若玩法不悛仍旧罪之
　　○遣肃州卫指挥同知韦文赍敕往曲先等卫赐指挥使那那罕等彩币表里有差先是曲先与罕东讐杀民多离散尝遣文抚之至是抚定复业各遣人贡马谢恩故有是赐
　　○丙辰以明旦  万寿圣节遣卫王瞻埏谒告  长陵  献陵
　　○丁巳  万寿圣节  上诣  奉先殿行礼  皇太后前上寿毕出御正朝受贺赐文武群臣及四夷朝使宴
　　○遣行在礼部尚书胡濙释奠先师孔子○戊午祭  大社  大稷
　　○遣官祭先农
　　○辽东总兵官都督佥事巫凯奏逃军及家属多聚万滩等岛欲遣都指挥夏通率兵招捕  上从之仍命凯戒饬官军毋妄肆诛戮
　　○陕西布政司奏平凉府崇信县西安府咸阳县金州汉阴县去年秋雨雹伤稼人民饥窘已发官仓杂粮赈济俟来年秋成如数还官民有未纳税粮乞暂停徵从之
　　○昬刻有流星大如鸡弹色赤尾迹有光出天船西南行至浊
　　○己未大同总兵官武安侯郑亨言比年北虏穷困咸慕德化相率效顺其所来者衣裳坏毙肌体不掩及有边境男妇旧被虏掠逸归者亦皆无衣常令所司给与衣鞋遣赴京师今来者日众应备不赡命以大同府杂造局所贮布祆裤鞋给之
　　○未刻西南有流星大如斗色赤有光西行至浊○庚申  上视朝罢出思贤之诗以示群臣曰予嗣守  祖宗大位夙夜兢惕思惟致治之道必有贤臣相与赞辅虽屡诏求贤然恭默之思未已乃作诗以著予志诗曰  天命赫赫付畀万方肆予承之夙夜弗遑亮天之工其责在予亦惟求贤以永厥图尧舜大圣咨于臣邻汤武致治敷求哲人稷契皋夔周召伊傅同德同心以匡以辅惟时匡辅百工允厘治效之隆臻于皞熙悠悠我心念之弗置惟欲得贤以弼予治告言惓惓束帛戋戋命彼皇华历于丘园庶几多才拔茅连茹奋其功庸翼我王度维  天昭昭维岳降灵笃生贤哲聿驰骏声启予沃予以迪先德扬其耿光有永无斁
　　○辛酉宁王权以修治居室未完请免护卫军士屯种俾用工毕日仍旧从之
　　○罢筑敕场先是有言教场在德胜门外士卒操练路远又言校阅幼军当别筑场  上命钦天监官相地以闻至是言平则门三里外旷地百余顷正直西方西属金有肃杀之气筑场练兵为宜  上再命署都督佥事武兴往视可否兴还奏可筑平则门外但徙民三十六家既而有言其地民所种麦苖桑枣果树及古坟墓皆湏铲夷白云观侧之地皆民纳税蔬圃  上遽命罢之仍于旧教场操练
　　○命行在都察院遣监察御史二员于光禄寺察视凡内外官多支食粮需索骚扰者皆令执奏
　　○壬戌福余卫头目把秃不花兀者卫指挥佥事纳哈出亦马忽山卫指挥佥事伯乞纳泰宁卫头目可可帖木儿等来朝贡驼马
　　○赐朝鲜国陪臣成抑等彩币绢布有差
　　○迤北和宁王阿鲁台部属者完台影克不花童帖木儿等率妻子四十六人来归奏愿居京自效命者完台等三人为百户余皆为试百户所镇抚赐冠带金织袭衣彩币银钞绢布绵花鞍马有差仍命有司给房屋器物如例
　　○给镇虏等卫操备官军盔甲各一千及弓弩弦箭十万
　　○给守御龙门等墩口戍卒二千余人毛袄狐帽
　　○甲子鲁王肇煇奏今造坟及享堂请免护卫军士运粮屯田者以助役从之
　　○以云南瓦甸长官司先是瓦甸隶金齿军民指挥使司至是其头目刀怕赖等言本司离金齿最远而去都司实近故改隶焉
　　○移置辛汪寨巡检司于长峰寨温泉镇巡检司于古峰寨时山东威海卫指挥佥事陶敞言二巡检司虽为捕倭而设然与百尺崖备御后千户所相近且非要害海口而长峰古峰二寨实险要之地于备倭为宜遂移置焉
　　○乙丑追封嗣阳武侯薛诜故父勋为阳武侯故嫡母生母俱为阳武侯夫人赐诰命诜故阳武侯禄之孙既袭爵奏请封赠诰命行在吏部言诜袭祖爵无追封父母之文  上曰诜虽承祖荫然天下岂有无父母之人今百官皆得封赠父母而彼独不与非所以示公也其与之
　　○朝鲜国王李祹遣陪臣南晖等奉表笺贡马及方物
　　○升肥河卫指挥使剌令哈为都指挥佥事仍掌肥河卫事
　　○武安侯郑亨卒亨直隶庐州府合肥县人父用洪武初以军功授大兴左卫副千户亨代职后以功升密云卫指挥佥事从  太宗皇帝靖内难屡立战功升中军都督府左都督封武安侯食禄一千五百石永乐元年命留守北京八年从征北虏追败本雅失里又败阿鲁台之众自是连岁总兵镇天城阳和等处又镇大同境内晏然  仁宗皇帝嗣位命佩征西将军印仍镇大同赐赉甚厚宣德元年召还掌北京行后军都督府事未几又命镇守大同亨严肃重厚执守甚固善抚士卒而人不敢干以私至是卒追封潭国公谥忠毅赐赙祭加厚子能袭爵时亨妾张氏自缢以徇追赠为淑人
　　○丙寅以明日清明遣卫王赡埏祭  长陵  献陵
　　○行在户部员外郎罗通奏今运粮赴开平每军运米一石又当以骑士护送计人马资费率以二石七斗致一石今军民人等有自愿运米随去开平中纳盐粮者乞将旧例二斗五升减作一斗五升若□一人纳米五百石可当五百军所运且省行粮二百石从之
　　○戊辰四川播州宣慰使杨昇遣长官杨威湖广散毛宣抚司佥事于斌遣把事秦阿送嘉河卫野人乃剌秃遣头目卜颜秃等来朝贡马
　　○升辽东都指挥佥事裴俊为都指挥同知余指挥千百户答隆哈等升职有差以招谕远夷功也
　　○升泰宁卫头目隔干帖木儿为都指挥同知福余卫头目把秃不花把＜土答＞罕为指挥佥事
　　○给宣府前卫所属台墩信炮
　　○直隶苏州府知府况钟言昆山县民有欲脱漏户口避徭役者往往货贿太仓等卫官旗妄认亲属义男女婿之类追取赴卫实不当军俟再造黄册复以老幼还乡于别里附籍带管原户赋税累里邻代偿乞令各卫有如此者许自陈改正事下行在兵部言近已颁军政条例民诈冒为军者许改正今移文各卫所令限一月内自首免罪违者从巡抚侍郎及巡按御史按察司官捕治卫所官吏不发遣者罪同从之○北京城东南门楼火
　　○辛未罢行在右军都督府左都督陈怀职初怀坐故杀平人失陷城寨律当斩系行在都察院狱至是诉其冤  上谓三法司官曰怀他罪皆不论但以私忿杀人餋寇失地虽死何冤念其  先朝旧臣姑屈法宥之令罢职闲居
　　○行在都察院劾奏四川都司掌司事都督同知徐甫都指挥佥事张信等洪武中宁川卫指挥陈昇等空缺军伍  太祖皇帝有旨以昇等子弟补之而迄今未补请治甫等罪  上曰此因循之毙非一日不但甫等之罪姑宥之令即补伍
　　○广宁伯刘湍卒湍故广宁伯荣之子永乐十八年袭父爵至是卒行在礼部请如例祭葬  上曰湍不知检身赐祭足矣
　　○苏门答剌国王弟哈利之汉朝贡至京以疾卒  上谓行在礼部曰彼万里来朝倾诚归向今死当隆始终之恩遂赠鸿胪寺少卿赐诰命官治丧葬给守冢户
　　○壬申敕大同参将都指挥使曹俭曰总兵官武安侯郑亨既没原领制谕符验及征西前将军印夜巡铜牌城门锁钥令尔掌管一切事务听尔提督湏存心公正廉洁无私抚辑军民整饬边备以副委任
　　○赐云南丽江军民府土官舍人木森及把事杨实曲靖军民府沾益州把事李英陕西岷州卫国师沙加令剌麻朵只锁竹辛巴星吉锁南瓦丹都纲道斌□金朵秃河卫指挥佥事孛罗多等钞币及纻丝袭衣有差
　　○兀者卫指挥佥事猛可秃等三人随内官亦失哈归自奴儿干赐之彩币表里金织纻丝袭衣等物　　○行在兵部右侍郎王骥言国家爱餋军士良法羙意过于往者月支食米冬给布絮但效劳役又加赏赐然而优餋愈厚逃亡愈多良由中外都司卫所官罔体  圣心惟欲肥己征差则卖富差贫徵办则以一科十或占纳月钱或私役买卖或以科需扣其月粮或指操备减其布絮衣食既窘遂致逃亡所管上司知而不理亲临风宪亦不紏劾及递年勾军违限官旗已常奏令按察司巡按监察御史督察迨今一年之上未见获角□羊奸贪之徒虐害转甚致军伍多空武备不修请再行诸处按察司并巡按监察御史严加巡察害军官及勾军违限者就令擒获问角□羊若仍坐视纵奸长恶连坐其罪仍以问角□羊官旗岁终造册进缴稽考庶几奸贪警惧军士获安从之○癸酉云南马龙他郎甸长官司故副长官普赐弟宁等来朝贡马
　　○赐右城等卫指挥佥事木答哈等彩币绢布及纻丝袭衣有差
　　○升建州左卫都指挥佥事凡察为都督佥事仍掌卫事余升秩有差先是遣都指挥裴俊往斡木河招谕遇寇与战而众寡不敌凡察等率众往援杀贼有功故超升之
　　○行在户部奏云南楚雄府大有仓见在粮少不足以给南安广运二银场矿夫口粮乞召□中纳本处安宁等四井盐粮每引纳米二斗  上从之
　　○左副总兵署都督佥事王瑜言淮安府清口驿至徐州房村等八驿止设驿船冬寒河冻无马递送而淮安东北自金城驿至山东登州府蓬莱驿凡十九驿俱有马驴空闲请每驿摘拨马驴十分之三于八驿带管递送一年一更又徐州彭城驿至德州安德驿河道俱置水闸积水及则方通往来而权豪之人适己自便启闸不时往往泄水漕运实艰请加禁约每年正月至六月使客往来止由陆路命兵部从其言
　　○山西行都司都指挥吕整奏镇守大同参将曹俭选壮士六百余人私役于家占应州等处庄地一百五十余顷又私役大同诸卫军百余人耕种又私以盔甲弓箭与阿鲁台使臣易骆驼又捶死云川卫无罪军俭亦奏整恃强逞私不听节制领马护粮往开平科歛官军财物等事  上谕行在兵部臣曰二人互相讦姑禾处置各录所作过示之令自陈虗实
　　○甲戌赐朝鲜国陪臣南晖等四川长河西鱼通宁远等处军民宣慰司禅师净智领占星吉剌麻领占坚迁著藏初刻令伯罗藏朵罗迁班别儿都纲吒思巴藏卜温都儿坚藏陕西洮州等卫剌麻速南坚藏陆儿藏卜甘州卫高僧锁南领占等毕力术江等处革巴等簇头目领真黑巴并招抚回京安定等卫指挥使虎都卜花等钞及彩币金织纻丝袭衣绢布有差
　　○命行在都察院揭榜严揽纳之禁
　　○南京三法司上轻重系囚八十七人罪状  上亲阅之命强奸强劫死罪悉如律余监守盗仓库钱粮等罪并杖一百谪戍边应徒者依年限罚役
　　○云南总兵官太傅黔国公沐晟及云南都司布政司按察司巡按监察御史奏楚雄府黑石江及泥坎村银场军民盗矿千百为群各执兵攘夺又车里头目通事进贡还至临安府石屏州所得赐物悉为强贼所劫又楚雄县贼者＜此夕＞等纠合武定军民府贼者惟等劫掠军民杀死巡检张祯射伤把事李忠又定边县阿□□丘里等处有强贼持兵劫掠景东等卫又大理府蒙化州楚雄府姚州等处皆有盗出没  上以敕谕晟及三司并巡按御史曰尔等镇抚云南宜摧凶恶以安良善今贼纵横如此不能擒捕所职何事敕至即计议设法分调官军土兵相兼剿捕或招谕俾之安业期三阅月皆安静过期不靖方面官以下皆有罚有能擒强盗首官给赏如例或盗能自首者与免本罪亦如例赏
　　○乙亥命故府军前卫指挥佥事王翼子瑛袭职
　　○赐朝鲜国陪臣南晖等宴
　　○行在兵部奏在京征操马月给篘菽皆有定额而官军饲养不时多致瘦弱此皆五府及各卫官提督不至比命本部官同御史给事中点视内有伤残羸顿者有毛齿不同者有马无见在及私借应点者有隐瞒不报者欺诈百端俱当究治  上曰提督不至者姑记罪瘦损者责限饲餋借点及借与者共追马一匹马无见在及隐瞒不报者明白查追仍令行在户部勘其冒支篘菽加倍追之
　　○巡抚侍郎吴政言去秋湖广江水泛溢冲决江陵枝江二县缘江堤岸三百五十余丈民田军屯多被其患请于农隙发旁近军民相兼修筑从之仍命政遣廉干官一员督之
　　○妖僧李皋等谋反伏诛皋狭西咸宁县人为僧无赖遂造妖言纠集山西汾州僧了真等二十四人谋反事觉有司捕得之械送至京  上命三法司讯之有验悉弃市
　　○夜有流星大如鸡弹色青白尾迹有光出星宿西南行至云中○丙子升桂林中卫指挥使张珩为广西都司都指挥佥事柳州卫中左千户所百户孙麟为本所正千户以总兵官都督山云言其征蛮寇遇敌当先又能抚恤军士故有是命
　　○迤北和宁王阿鲁台部属威林帖木儿等率妻子四十六人来归奏愿居京自效命为副千户等官赐冠带金织袭衣彩币银钞绢布绵花鞍马有差仍命有司给房屋器物如例
　　○日生背气一道色青赤鲜明
　　○丁丑六科给事中劾奏镇守大同参将曹俭违法专擅等罪  上曰已令俭具实自陈未便处置命行在兵部并封给事中奏章示之
　　○南京刑部右侍郎段民卒民字时举常州府武进县人永乐甲申进士为翰林院庶吉士与修永乐大典除刑部主事又修五经四书性理大全书成升员外郎寻升郎中山东妖妇唐赛儿倡乱三司官坐视不奏皆得罪命廷臣简代者擢民山东布政司左参政  车驾北征民督运饷至沙漠能抚恤下人虽劳弗怨既还偕御史考察郡县官黜陟能公宣德二年召同考试明年命署南京户部右侍郎踰年遂实授明年改刑部初户部刑部皆以不治闻民至纪纲脩举宿弊以革盖其存心宽恕持行廉洁终身不负所学年五十九卒讣闻赐祭命有司治葬
　　大明宣宗章皇帝实录卷之一百八
　大明宣宗章皇帝实录卷之一百九
　　宣德九年三月戊寅朔  皇太子初受朝于文华殿文武百官具朝服行八拜礼是日天宇澄清景象明丽群臣仰瞻欢喜踊跃命赐钞有差
　　○敕浙江等十三按察司及巡按监察御史并南北直隶州郡曰兵政国家重务  祖宗以来抚恤军士整饬兵备皆有成法朕屡戒中外武臣令守法爱军比者内外都司卫所官惟务贪贿凡有征调则差贫卖富有徵办则十倍需索或占为从人或使纳月钱或纵其买卖或侵其月粮或减其冬布科扰万端致军士窘于衣食不顾妻子脱身逃窜都司及亲临风宪官纵容不举甚则与官军交结受其贿赂又取军官旗违限在外恣肆非为者甚多尝命风宪官督察未见有所禽治特谕尔等自今严加询察有贪虐害军及取军违期者即禽问如律若尔等仍纵恶长奸知而不举事觉俱处重罪
　　○遣中官宋成等赍敕往乌思藏等处给赐敕都督赵安率兵一千五百人送之毕力术江
　　○广西总兵官都督佥事山云奏广西思恩县蛮贼覃公砦等累年作耗今委广西都指挥佥事彭英署都指挥佥事鲁义率兵剿捕斩贼首覃公砦梁公成潘通天等首级一千五十五颗枭之要路仍督官军搜捕余党  上嘉之赐敕谕之曰诛剿蛮寇足见尽心为国区画有方凡效劳官军即第其功状以闻云又奏庆远府欎林等州县蛮贼出没必用剿除而兵力不足遂敕广东都司调附近属卫所精锐士卒一千五百人委都指挥一员领赴广西听云调遣寇平即还原卫所
　　○己卯群臣以  皇太子初受朝见  上于奉天门奏曰  皇太子龙姿凤表天命人心所在国祚长隆之庆天下生民之福谨以为陛下贺皆五拜稽首  上曰太子虽美天资尤湏学问古人云蒙以餋正将来尚赖卿等讲论赞辅以成其德庶几天下受福
　　○朝鲜国王李祹遣陪臣李伯宽等朝贡方物
　　○夜有流星大如杯色青白尾迹有光出匏瓜东行入危
　　○  庚辰召镇守辽东太监王彦还京
　　○壬午贵州总兵官都督萧授奏初贵州都匀卫合江洲化从等寨长韦翁同等纠集下高大刀等寨蛮党射伤催粮副长官张勉抢掠人马阻截道路扇诱蔡郎等五十三寨蛮民皆不纳赋又引广西贼首韦万良等恣行杀掠遣都匀卫指挥佥事陈原以兵禽捕获贼首韦万良等三人而韦翁同及合江洲大小十一寨已从招抚惟落昌蔡郎等四十寨仍聚党拒敌贼首韦万良弟韦李胡又攻围陈蒙烂土长官司焚庐舍掠孳畜为害滋甚已遣署都指挥佥事事指挥同知顾勇领兵同三司委官相机抚捕  上谓行在兵部臣曰蛮之无状非有远图缓则鸱张急则鼠窜苟畏威顺服便可＜宀十见＞以抚之不足深究遂敕授同三司计议必在处置得宜毋轻用兵毋遗民患
　　○大同参将都指挥使曹俭奏昨都指挥吕整奏臣私役壮士六百人于家又役诸军耕种私田以兵器私易虏使骆驼捶死无罪军士伏蒙  圣恩＜宀十见＞容不即诛戮令臣具实以对缘臣忝备将领曩因运粮修城烧荒巡边大同诸卫官军俱听调遣间因闲暇暂留三五人或十数人以备使令应州白堂等处所种田庄岁如例输纳税粮实借人力耕种往年送虏使阿都赤北归彼有驼病不能前因以衣服易之军人吉僧住习用神铳尝使备边弃铳逃归又辱骂所管千户千户执以告臣同总兵官武安侯郑亨审讯责决送断事司越半月死皆臣实犯不敢隐情伏乞矜宥愚昧当图改过  上谕法司官曰俭笞逃卒不为过其他未免饰词今方任以边事不欲穷究姑容之俾图后效
　　○夜有流星大如鸡弹色赤尾迹有光出天枪西北行入文昌
　　○癸未修南京  奉先殿
　　○贵州宣慰司宣慰使安中遣把事胡珉等来朝贡马
　　○升行在翰林院编修陈询为本院修撰国子监助教王仙为翰林院检讨仍理助教事行在礼部祠祭司郎中郑复言为太仆寺少卿湖广布政司左参议郝珩为江西布政司左参政行在江西道监察御史汪景明为广西布政司左参议行在贵州道监察御史罗闰为广东按察司副使俱以九载考最故也调北京行太仆寺丞夏清于南京太仆寺复黄鉴贵州镇远府通判升正五品禄鉴守己廉慎理事公平任满赴京其民诣阙奏留之故增禄俾复任
　　○甲申成国公朱勇言初户部奏拨五军神机营官军万人通州缮仓今工部已留运粮军一万赴工请以所拨神机营官军仍回操备从之
　　○广西总兵官都督佥事山云奏交阯黎利已卒长子狂妄次子幼弱奸臣黎问黎察窃权构党恣相讎杀良民惊惧谅山府脱县土官阮世宁七源州土官阮公庭各率家属及部下三百余人避难来归愿于广西龙州及太平府上下冻州居住  上敕云曰黎利本起贱微因奉陈暠以从人望坚请立之朕志在息民遂诏罢兵将察实建立而彼遽奏暠死暠之死利所为也此时朝廷即欲加兵但不忍荼毒生灵故体  上天好生之德敷旷荡之恩姑令权署国事其行不义如此宜为天所毙也尔宜戒饬边兵严谨守备不可怠忽阮世宁等避难来归宜加意绥抚听随便居住凡所食用皆官为处置使之得所无失远人来归之心
　　○乙酉琉球国中山王尚巴志遣通事郑长使者步马结制等奉表笺贡马及方物
　　○宥辽东都指挥同知裴俊罪旧任三万卫指挥军士告其减官军月粮以补屯田子粒之数同犯者俱已坐罪俊以土人奉命招谕外夷至是还自陈有罪命宥之
　　○掌肃州卫署都指挥佥事吕昇有罪下狱初镇守都督王贵奏昇挟私杕杀千户及侵盗官粮等事  上遣监察御史罗闰往鞫之闰还奏皆实至是法司论昇罪应斩  上命监候如律○丙戌镇守延安都指挥佥事刘俨坐擅改造铳甲及科歛等事法司论死罪例应罚役复职从之
　　○丁亥  上以都督冯斌尚书李友直参政李新督修在京及通州仓久不完而漕运至者多露积降敕切责之时工部方修城楼敕令停工夫匠皆往通州仓助役令尚书吴中往来提督御史一员巡视迟误罪之
　　○陕西岷州卫剌麻高僧劄藏牟乐干等来朝贡马
　　○中军都督府都督佥事祁英卒英河南仪封县人起卒伍从  太宗皇帝靖内难以功累升河南都指挥佥事洪熙元年升中军都督佥事宣德六年以老年致仕至是卒讣闻命所司祭葬如例
　　○戊子阿伦卫指挥佥事亦省奇亦里察河卫指挥同知哈剌等来朝贡方物
　　○赐嘉河等卫头目卜颜秃福余卫指挥佥事把秃不花兀者卫指挥佥事纳哈出亦马忽山卫指挥佥事伯乞纳泰宁卫头目可可帖木儿等彩币及纻丝袭衣有差
　　○赐朝鲜琉球二国贡使宴
　　○己丑调山西都指挥同知李汉掌通州右卫都指挥佥事纪胜俱赴陕西行都司胜不理都司事听都督刘广调用
　　○赐四川播州宣慰司长官杨威湖广散毛宣抚司把事秦阿送云南马龙他郎甸长官司故土官舍人普宁等钞币有差
　　○庚寅实授署都指挥佥事指挥同知李圭为都指挥佥事署后军都督府都督佥事升绥德卫指挥使王永为陕西都指挥佥事仍于延安绥德巡督守备大同后卫指挥使张瑄为山西都指挥佥事杭州右卫指挥同知高举署浙江都指挥佥事长沙卫指挥同知武安署湖广都指挥佥事宁远卫指挥同知郭瑛署贵州都指挥佥事○辛卯周王有燉奏仪宾张琳父政先任指挥佥事今琳为仪宾请以其兄瑄袭父职从之令瑄不视卫事随琳居住就长史司给俸
　　○升行在浙江道监察御史张骏为行在大理寺左少卿行在刑部山东清吏司郎中贺祖嗣为右少卿  上以大理评议刑狱必湏得人询于近臣有言骏祖嗣二人通法律有持守遂皆升用之敕骏祖嗣曰朕为亿兆主恒虑刑罚失中大理之设所以平天下之刑苟非其人曷克以称卿等往即其任必廉勤明慎不溺于私不挠于势无刻无纵使轻重适当举措得宜人心悦服庶副朕钦恤之意
　　○敕大同参将都指挥使曹俭曰尔言吕整所告事多支吾不实只如与胡人交易违旧禁令罪已当死但念尔  先朝旧臣守边有年姑记尔罪自今宜革心易虑洁己守法抚辑军民谨饬边备庶几以盖前愆否则自贻尔祸虽悔无及
　　○巡按福建监察御史黄振奏漳州卫指挥覃庸等私通番国巡海都指挥张翥都司都指挥金瑛署都指挥佥事陶旺等及左布政使周克敬俱尝受庸金银帽带等物庸已事觉籍没翥等原受之物亦皆输官但方面重臣交通小人受其赃贿不可＜宀十见＞假请究治如律  上曰御史言当但既以输官宜从轻减然亦不可不警之悉停俸三年
　　○壬辰敕内府各监局内官内使等凡在内各衙门创造修理必湏明白具奏有擅为者悉处重罪时监局官多私役工匠造居室  上闻之故下禁令因谓侍臣曰土木之工朕未尝妄兴恐劳民伤财下人乃敢纵恣如此岂可以不戒饬
　　○敕南京守备襄城伯李隆佥都御史吴讷等论决强盗曰强盗但得所劫真赃即无冤抑不然湏审究得实未可轻决
　　○癸巳  上与侍臣论两晋侍臣曰晋武惩魏氏刻薄奢侈之毙欲矫以仁俭及平吴之后颇事游宴怠于政事掖庭殆将万人外戚用事势倾内外曾不一传祸生闺闼驯致戎羯之乱元帝继统江左恭俭有余明断不足大业未复祸乱内兴明帝明敏有机断故能诛剪凶臣惜其享年不永成帝以后类皆孱弱寄命于强臣奄奄百有余年亦为幸矣  上曰晋武以开创之主不为远图树立失宜托付非才况羗胡鲜卑杂处内郡而不能以时区处所以国祸方殷而戎寇遽至东晋仅能立国逆臣接迹朝政陵夷而犹延数世者亦有贤人为之用也又曰古先帝王维持天下以礼教为本两晋风俗淫僻士习浮薄先王礼乐教化于是荡然岂久安之道哉○甲午严皇城门出入及守卫交直之禁
　　○广西总兵官都督佥事山云奏攻剿浔柳二府及思恩州余寇斩首七百三十六级追还被虏男妇五百十一人皆已给亲
　　○乙未赐琉球国使臣步马结制通事郑长等及毛怜等卫来朝指挥三保奴等十三人彩币表里等物有差
　　○直隶常州府武进县扬州府兴化县徐州顺德府任县保安州并万全都司所属卫所山东登州府蓬莱宁海莱阳招远栖霞福山等州县皆奏去岁水旱田谷不收今民缺食已劝富人分粟赈济而犹不足  上命尽给各府卫及附近去处所贮官粮赈之毋致失所
　　○直隶扬州府通州保定府满城县皆奏连年水旱禾稼不收民多艰食乞＜宀十见＞所徵孳生马及逋负谷草从之
　　○丙申实授知府李郁为行在兵部右侍郎左布政使魏源为行在刑部左侍郎源给从二品俸
　　○赐贵州宣慰司把事胡珉陕西岷州卫剌麻高僧劄藏牟乐斡等钞币有差
　　○丁酉宥镇守肃州都督佥事王贵罪先是赤斤蒙古卫部属屡有来归者贵私有其驼马人口悉不以闻事觉始以半首官又擅纵沙州卫人入关市易有发其事者  上命总兵官都督佥事刘广执贵从人鞫之广奏事皆实请治贵罪  上命姑宥之
　　○戊戌命署行在后军都督佥事都指挥同知武兴同都督佥事李通兼管围子手
　　○命法司凡武职官犯赃死罪及徒流罪应降调者免降调俾称为事指挥千百户给半俸总小旗犯私罪应罢役者免罢役仍支月粮俱遣从都督山云于广西立功有功者奏闻不应降调者如旧例发遣
　　○赐朝鲜国陪臣李伯＜宀十见＞等彩币绢布有差　　○广西总兵官都督佥事山云奏臣近坠马伤右股艰于步履恐负守边重任迩者蛮寇为害屡遣广西都司署都指挥佥事鲁义率兵追剿前后多所斩获自今卒遇缓急请命义将兵  上谕行在兵部臣曰云镇边方蛮寇畏服军民按堵非他将所及坠马伤足虽艰于步履而谋略有用可令总兵调度义有勇略能斩获蛮寇功亦当升其实授义都指挥佥事听云调遣敕云曰卿镇广西蛮寇慑服朕深眷倚虽坠马伤足何妨坐谋为将者顾方略何如岂必躬效驰驱哉卿其仍总兵镇守善自摄理以副朕委任之重鲁义能竭诚效力今实授广西都指挥佥事听卿调遣专职捕寇凡将士有能同心戮力殄寇安民者具名奏来朕不吝爵赏以励武功○右副都御史贾谅奏四川获强盗阴海等一百三十一人番异者四十八人副总兵署都督佥事事王瑜等奏淮安已获强盗马玉等四十五人俱服罪  上览奏谓侍臣曰捕强盗必得实不可以累无辜于士澄诬执滥杀深可为戒今四川淮安之盗凡百余人虽云服罪其中岂无枉者当今会官审实庶几不冤遂敕谅及瑜等曰强盗虽服罪更会众官审实果赃证明白无辞即如律处决若尚有辞即与伸理不可诬饰以取己便
　　○己亥开平独石等处备御参将都指挥使马昇奏云州赤城二堡守备官军皆止六百余人卒遇警急不足于用隆庆左卫初拨官军五百人于独石备御请留神铳手九十二人余悉遣守云州又请以蔚州等卫官军三百人于赤城雕鹗守备留开平等卫官军三千三十二人守独石从之
　　○庚子庆王＜木旃＞奏痼疾复作求针灸医上命太医院判韩叔旸择善针灸者令驰驿往眎
　　○命西宁卫百户刘浩赍敕往罕东卫的里木之地以剌麻葛剌卓儿为禅师头目赏思巴的思阿失加等为千百户等官仍赐之彩币表里有差
　　○南京兵部奏近差遣内外官于南京湖广等处起运诸物皆用马船快船装载领运之人半载私物虗费民力乞援北京事例委都指挥或都督一员总督庶革其毙  上命都督刘聚总督监察御史周皞协同整治敕聚及皞曰近闻内外官往南京及湖广诸处用马船快船装载官物者挟势逞威作弊百端自今南京马船快船悉听尔聚总督拨用皞常巡视除荐新御用诸物外其余悉与递运红船必务至公毋徇私意若所差内外官仍不守法豪横非理与不当用船而逼令应付者具名奏来罪之不贷
　　○巡按福建监察御史黄振奏西洋山等处海洋有寇船二十余艘至长门洋劫掠连江县民所运粮米等物巡海备御指挥朱旺及高罗松山二巡检司皆不严备及知寇发又不追捕都司官知之亦不躬率兵应援但委属官代行请俱罪之  上谕行在都察院臣曰朝廷设守备官军所以御寇卫民今海寇劫掠如入无人之境此辈所职何事令御史悉责死罪状仍遣捕贼不获不宥
　　○直隶苏常等府横民紏合无藉聚湖荡间乘舟操兵登岸劫掠有杀伤人命者巡按监察御史以闻敕南京守备襄城伯李隆等督原差捕盗官同附近卫所府县及巡检司捕之
　　○中都留守左卫指挥佥事岳胜奏中都留守司署都指挥佥事杨兴贪纵违法揽纳民粮虗出通关等事命巡按御史执兴鞫之
　　○辛丑升行在兵部职方清吏司郎中刘政为长沙府知府行在礼部仪制清吏司员外郎冯敏为绍兴府知府起复行在刑部右侍郎白勉行在礼部右侍郎吾绅时二人皆以亲丧家居四川布政司右参议沈升亲丧服阕命往蓟州等处总兵官都督陈敬处治军机文书
　　○巡按福建监察御史黄振奏漳州府龙溪县有强贼六十余人往来龙溪南靖两县杀人劫财指挥邹玉往捕之为贼所杀镇抚刘杰领兵巡捕而不应援请罪之  上谕都御史顾佐侍郎王骥等曰此是刘杰纵贼其令福建三司及御史督捕仍责杰死罪状令其禽贼必尽乃己但一贼不尽械系送京
　　○壬寅赐永兴王志墣庶子三人名公鉐公金□冉公矿
　　○升行在兵部右侍郎王骥为本部尚书
　　○夜有流星大如杯色青白有光起太微垣内西南行至翼
　　○癸卯永兴王志墣奏欲留旧所买阍者朱钦吕忠罗秀以充使令复书曰在懿简王时所买者留之如非向时所买勿留恐各府仿傚朝廷难处置也志墣又奏父懿简王坟垣外皆军民地欲昭穆序葬窄隘难以寘穴乞敕所司量给赐地展筑四垣  上命陕西都司布政司覆视给之
　　○陕西洮州卫临藏江剌麻速南藏卜岷州卫剌麻劄藏等来朝贡马○命行在锦衣卫指挥王裕监察御史张琦往安庆等处巡捕盗贼敕裕等曰近闻安庆及湖广江西缘河有劫盗今命尔等率官校往捕湏密访盗所在用计禽之如盗多则令军卫有司巡检司发官兵同捕既获则会巡按御史及卫府官审验无冤就彼处决枭首示众具奏来问仍究问所管军卫有司官治以钤束不严之罪且戒饬官军勿诬执平民
　　○甲辰命故羽林右卫指挥使任贵子信通州卫指挥使王立子兴金吾右卫指挥同知吴斌子海锦衣卫指挥佥事牛伦子循虎贲左卫指挥佥事喻智子福才武功中卫指挥佥事赵兴子荣俱袭职济阳卫指挥佥事白亮老疾命其弟玉代
　　○命迤北归附鞑官指挥佥事塔不歹子脱脱不花代职于锦衣卫带俸
　　○丙午琉球国中山王尚巴志遣使者义鲁结制等来朝贡马及方物盖与步马结制等同行遇风故后至也
　　○通州卫把总都指挥佥事刘斌奏运粮及递送官船皆泊通州东关河道不足以容按城北旧有海子宜开凿置二闸可以积水通船  上命成国公朱勇同工部尚书吴中等往视之勇等还言工费浩繁卒难就绪  上曰今东作方兴乌可役民俟秋成再议之
　　○丁未大同参将都指挥使曹俭奏山西行都司都指挥佥事许彬等遣夜不收以榜招谕残虏于单于城有径入虏营不还者彬等领兵随至东胜虏奔入山即欲追袭恐违招谕之意  上遣敕责俭曰尔明知虏家属在官山请朝廷给榜招抚遂从尔奏已敕尔斟酌行事来降则加抚恤不来听其自去未尝令尔远出尔故违朕命令许彬等率军出境半月有余以揭榜为名打围飞放又失防闲以致军士被虏乃饰词欺罔罪当万死姑令尔戴罪理事若虏去而军士终不还罪悉不宥
　　大明宣宗宪天崇道英明神圣钦文昭武宽仁纯孝章皇帝实录卷之一百九
大明宣宗章皇帝实录卷之一百十
　　宣德九年夏四月戊申朔享  太庙
　　○遣中官祭司灶之神
　　○己酉给靖江王府奉国将军佐羙佐弼岁禄各六百石米钞中半兼支
　　○置随驾御马监御马仓大使副使各一员从行在户部所奏也
　　○命安定卫故指挥同知伯颜沙子昆都失故指挥佥事都剌塔儿子塔力亦你罕子昆都儿加各袭职所镇抚拜不花以护送使臣往毕力木江遇寇被害命其子阿奴速袭升副千户从安定王亦攀丹奏也
　　○命行在锦衣卫指挥佥事丁全王息等赍敕往赐福余等卫都指挥同知安出等四十二人彩币表里有差
　　○庚戌赐阿伦卫指挥佥事亦省奇亦里察河卫指挥同知哈剌陕西洮州等卫剌麻速南藏卜劄藏等钞币绢布及纻丝袭衣有差
　　○给紫荆关等处运木军夫二千人口粮
　　○成国公朱勇等奏教场旗帜旗竿多损敝今训练幼军旗号金鼓等物亦皆未备请令行在工部制造从之
　　○辛亥命行在户部以保定府雄县利仁等社地八十五顷四十亩赐庆都公主
　　○云南老挝宣慰使刀缆掌及孟艮府土官知府刀光进等遣头目混论等来朝贡马及金银器皿朝鲜国王李祹遣陪臣李士信等来朝贡方物
　　○置浙江温州府瑞安县池村巡检司平阳县雅阳巡检司各置巡检一员吏一名弓兵一百人先是温州府知府何文渊言二县僻在山野人民顽犷逃伏险阻或集为寇盗宜置巡检司防御至是行在兵部覆实以为宜故置焉
　　○毛怜卫都督佥事撒满答失里毋金阿纳失里等来朝贡马
　　○湖广襄阳等府安陆黄陂等州县河南汝宁府西平县直隶河间府景州松江府所属二县皆奏人民缺食已给官仓粮赈济具以数闻
　　○夜有流星大如杯色青白光烛地起宗正东南行至云中
　　○癸丑设毕力术江卫指挥使司毕力术江在西番中国使者往诸番皆由其地头目管着儿监藏等迎送有礼又遣人朝贡  上嘉之故立卫给印而以管着儿监藏阿黑巴为指挥佥事其余为千百户者二十一人遣西宁卫千户吉祥等赍敕往赐管着儿监藏等彩币表里有差
　　○巡按直隶监察御史李志奏凤阳府寿泗等州临淮等县自宣德七年冬至去年秋不雨田谷旱伤人民缺食已令有司赈济今布种维时民皆饥困乞以徐州淮安二处仓粮除留漕运之外量借饥民食用俟丰稔偿官从之
　　○甲寅  皇太后圣节  上率亲王上寿行礼宗室诸王各遣人奉表贺是日免文武群臣命妇贺礼
　　○丙辰敕河南山东山西太宁狭西都指挥使司及中都留守司曰操备官军还卫取衣装期以九月至京其间有老弱残疾不堪操备者选精壮者代之无马则官给补之毋輙科扰减其月粮
　　○丁巳广东昌化县黎首赵克宽等来朝贡方物
　　○赐琉球国使臣义鲁结制等及和宁王阿鲁台奏事使臣朵栾台等四人彩币绢布有差
　　○巡按江西监察御史尹镗奏南昌临江广信诸属县去年雨潦田禾不收人民缺食多有逃窜存者无种粮耕种采拾度日不能自存甚至擅取大户所积榖因而聚集不散已遣官分投劝借赈济而工部坐派诸色颜料竹木铸钱等项民实不堪乞且停止少苏疲瘵俟丰稔之岁如数徵输  上谓尚书吴中曰小民饥窘食禄者皆须矜恻赈恤工部独不念乎其速罢之
　　○戊午论招抚曲先功西宁等卫官军凡三次往者升一级未及三次者俟再有功则升惟罕东卫指挥佥事绰班儿加有功二次升一级以其远人特优之
　　○己未敕行在刑部都察院大理寺曰朕惟  上天之德好生为大今夏气渐热狱囚淹滞未免伤生见在系囚已问未问及照勘待对追赃者悉具所犯轻重以闻当亲为剖决庶免死于非辜尔其敬慎而速行之用副朕钦恤之心
　　○置贵州镇远州仓大使副使各一员
　　○兵部右侍郎徐琦等自安南归其权署安南国事黎利死利子麟遣头目黎傅随琦等来告丧且献金人及方物
　　○庚申敕谕行在五府六部都察院大理寺曰朕奉  天命嗣  祖宗大祖主宰天下夙夜弗遑惟  天与  祖宗之心允念不忘惟天下之兵民匹夫匹妇允怀保之故选贤用才升进官职宽徭减赋赈穷恤荒省刑薄罚赦过宥罪皆出朕心非由于外卿等其各端乃心慎乃守修乃职钦体朕志而笃行之毋比私以挠公毋附下以罔上毋市恩以邀誉毋纵法以长奸必中必正庶几协公以副委任
　　○赐朝鲜国及迤北和宁王贡使晏
　　○建州左卫都督佥事凡察奏去年野人木答忽木冬哥哈当加等纠合七姓野人寇掠杀死都督猛哥帖木儿及其子阿古等尽取其财请发兵问罪  上谕侍臣曰彼之相讎乃常事朕岂应疲中国之力为远夷役乎遂遣指挥佥事施者颜帖木儿等赍敕同建州左卫指挥同知札剌儿往谕木答忽等祸福且赦其罪凡所掠人马赀财悉令追还仍令与凡察解仇通好则永享太平不然天道祸淫无所逃避
　　○辛酉哈密忠顺王卜答失里遣百户撒剌湖广高罗安抚司舍人田贵等来朝贡马
　　○壬戌狭西甘州左卫镇抚兀赤干帖木儿沙州卫鞑靼奄克帖木儿泰宁卫指挥佥事赛因帖木儿札肥河卫指挥佥事歹羊加等来朝贡马
　　○迤北和宁王阿鲁台遣头目土鲁台薛别孙来奏言为瓦剌所败今脱身走父子兄弟不复相顾  上闻之恻然遣锦衣卫百户马亮赍敕驰往抚慰并赐阿鲁台及部属失捏干等彩币表里
　　○行在户部奏比者山西布政司言本处罪囚俱令运米赴狭西宁夏卫仓赎罪道里险远动经三四年未获通关大同宣府地临极边皆宿重兵宜有积蓄乞以宁夏纳米者改赴大同宣府仓今大同粮储尚多宣府所储甚少若以山西及宁山卫平定州守御千户所官吏军民犯罪者改于宣府万全卫仓纳米为便从之
　　○宣府左等卫奏守了墩台缺火药信炮命行在工部给与药料俾自造用
　　○甲子贵州安顺州土官同知阿宠遣寨长的萧等来朝贡马
　　○南京广东道监察御史舒顗奏奉命阅瓦屑坝抽分竹木局案牍及盘点比年以来抽分竹木等物其数累钜万计并不苫盖燥湿不时朽腐甚多今堪用者十无二三已执本局官吏问罪其工部职当提督全不经意以致废坏右侍郎郑辰及所属郎中等官俱合究治  上曰抽分局自有主典工部总其纲而已其余官属皆取罪状亦姑记之辰不必问
　　○乙丑满剌加国王西哩麻哈剌者及其弟剌殿把剌头目文旦等来朝贡马及方物
　　○成国公朱勇等奏河南陈州等卫所官军指挥青云等一千三十三人不依期赴京操备俱合逮问  上曰军法有三令五申且令都府移文促之如有故许代无故不来遣人逮之论罪
　　○丙寅调留守中卫指挥使张斌任腾骧左卫
　　○赐朝鲜国陪臣李士信等毛怜卫都督佥事毋金阿纳失里等彩币绢布纻丝袭有有差
　　○丁卯升开平卫指挥使杜衡为万全都司都指挥佥事大同右卫指挥使邓英为都指挥佥事宽河卫指挥佥事石亨署都指挥佥事及狭西都指挥佥事刘俨俱任山西行都司
　　○命大同右卫备御都指挥佥事路宣为山西行都司都指挥佥事仍旧备御
　　○戊辰  上亲阅行在刑部都察院所进系囚罪状命凡真犯死罪依律情有可矜者宥之发边卫充军杂犯死罪监守自盗及常人盗仓库钱粮等物宥死文职官吏人等通州为民武职及将军舍人旗校军人等例应罚役输作各复职役者俱以十分为率免其五分毕日官调卫所余复原役例发辽东边卫充军及各处立功者不罢职役俱发蓟州永平等处备御受枉法财者宥死文职官吏通州为民武职及将军舍人旗校军民工匠有力运甎无力输作亦以十分为率免其五分毕日官调卫所余复原役犯流罪者减作徒罪徒罪者以十分为率递减五分有力运砖无力输作毕日各复职役笞杖罪犯奸者依律决断余悉宥之若犯人有不待提人覆勘等项自服罪者俱依此例发遣其先以问发充军摆站炒铁等项因逃门罪者免杖仍发配所该追犯人正赃钞物以十分为率各减三分倍追及追罚钞物以十分为率各减七分今所进有名而问未完者俟问完亦准此例见监追赃未完者听保领出外备纳复谕三法司官曰虑其瘦死姑宽贷之非常制也是日决遣千三百余人
　　○行在工部右侍郎罗汝敬坐受赇免死充为事官仍提督狭西屯田先是汝敬承命往狭西提督诸卫屯种私令家人乘驿驴及擅提问平凉卫指挥哈剌苦出又受指挥传敏等金银器及貂鼠皮事觉都察院逮问拟受财枉法当绞赃物入官  上曰为大臣而不洁如此追所受赃姑系于狱至是蒙恩宥充为事官往狭西杖其家人发隆庆州屯种
　　○宥万全都指挥佥事汪贵罪贵尝私毁官船为什器盗官皮作帐房法司论当斩  上特宥之
　　○庚午敕为事官罗汝敬曰朕进尔官职委以重务乃不能谨身慎行以取罪愆今法司论尔重律朕特屈法伸恩宥而复用命充为事官仍往狭西总督递年一应税粮提调各卫所屯种及河渠提举司并各处仓场收支粮草务在区画得宜人不劳困尤在敷宣德意抚恤军民扶植良善遇有诉讼重则付都司布政司按察司或巡按御史究问轻则量情责罚或付郡县治之若有包揽侵欺盗卖粮草及沮挠屯种占据水利者审问是实不问内外官员及权豪势要具实奏闻但有便民之事亦具奏来自今须涤心思过改革前非秉公正之心修廉洁之行勤慎详明夙夜无懈务持大体务恤下人毋暴刻以威毋纵肆而生事毋搜求细故毋报复私怨毋贪微利以堕憸邪之计毋惩前事而萌苟且之心益励尔志懋尔绩庶几以盖前愆不负朕赦过惜才之仁尔其钦哉
　　○命金吾前卫指挥使高迪镇守居庸关兼理隆庆卫事
　　○壬申署行在后军都督佥事事都指挥同知武兴奏围子手营队伍有以二十卫以上足成一队者有三卫至十九卫足成一队者又有一卫官军分入诸队者亲管官旗难以管属合照卫归并成队为便  上命成国公朱勇审视勇请如与言从之
　　○行在刑部奏北直隶诸处及山东罪囚纳米例初巡按狭西监察御史陈榖奏比者南京直隶江西河南狭西等处罪囚除真犯死罪及文武官吏犯赃罪者解京发落其余轻重罪囚俱发本处及淮安常盈仓纳米赎罪各还职役帷山东北直隶真定等府轻重罪囚尚解北京乞敕法司依南京等处例议定纳米多寡及所输仓分完日各复职役免其赴京  上命法司定议以闻至是行在刑部左侍郎魏源等上议杂犯死罪纳米五十石流罪减十石徒罪五等三年纳米三十五石余四等递减五石杖罪五等一百米一十石余四等递减一石笞罪五等五十米五石四十三十比五十递减一石二十比三十减五斗一十比二十又减五斗其有力运纳者山东输于济宁德州临清等仓北直隶输于各府仓完日就彼各还职役无力者如律  上从其议○沙州卫掌卫事都督佥事困即来等奏数为罕东卫鞑靼及西番侵侮虐取人畜阻隔道路不能安居乞容于察罕旧城居住  上遣敕谕之曰尔归附已久朝廷待尔素厚处沙州三十余年户口滋息耕牧富饶皆朝廷力也往年哈密尝奏尔部属侵掠其境今之外侮亦所自致自今但安分守法保境睦邻随寓可安何必察罕旧城哉东迁西徙自取劳悴无益也又敕罕东鞑靼及西番果尝侵夺沙州人畜悉追还之
　　○巡按浙江监察御史王宪奏杭州府富阳钱唐昌化及绍兴府上虞山阴会稽宁波府定海鄞处州府缙云嘉兴府嘉善台州府黄岩等县人民俱因岁歉缺食已劝借赈济
　　○癸酉行在都察院右都御史熊概言行在鸿胪寺丞刘清为乡人嘱事于工部受其白金二两事发论绞罪有诏恤刑得免死通州为民清官近侍而嘱事受赇不宜贷为民命复系之
　　○甲戌命故羽林前卫指挥同知王贵子安指挥佥事刘得见住子祥燕山前卫指挥佥事杨敬侄青俱袭职金吾左卫指挥佥事华聚老疾命其子宣代
　　○赐哈密忠顺王等差来百户撒剌等云南老挝军民宣慰司头目混论贵州普定军民指挥司安顺州寨长的萧湖广高罗安抚司土官舍人田贵广东昌化县黎首赵克宽等钞彩币有差
　　○赐满剌加国王西哩麻哈剌者等宴
　　○顺天府尹李庸奏通州儒学文庙及两庑岁久损敝又神厨神库俱未建每遇释奠苟且行事旧有射圃为军民侵占者乞究理如例建置以称朝廷崇儒兴学之意上曰畿内学校如此何以表天下令工部即从之
　　○丙子迤北和宁王阿鲁台所部孛罗卜花等率妻子来归及泰宁卫头目脱脱不花来朝皆奏愿居京自效命为千百户等官赐寇带金织袭衣彩币银纱绢布绵花鞍马仍命有司给房屋器物
　　○广东都指挥使花英奏臣初至惠州卫简军受馈白金一百八十两巡按御史丁宁奏劾臣罪奉旨令臣具实以闻臣实受之不敢逃罪  上曰英简军而受馈岂复有公道但不隐实姑记之命都察院移文戒饬俾改行
　　五月丁丑朔修光禄寺以□□角羊□宇仓库年深朽敝故也
　　○山东济宁州及滋阳邹二县河南开封府祥符县各奏蝗蝻生命行在户部遣官驰驿督捕
　　○己卯遣行人郭济朱弼往安南赐祭黎利是日安南头目黎传等陛辞赐钞为道里费
　　○行在刑部奏贵州纳米赎罪事例时贵州按察使应履平言贵州所辖地方悉是蛮夷刀耕火种纳粮不多军卫屯田储积亦少官仓所贮不支半年虽四川播州等处重庆等府转输馈给不能依期而至且累年逋负甚多请敕刑部凡贵州三司并所属官吏军民除真犯死罪强盗不在赎例其余笞杖徒流杂犯死罪依在京事例减轻纳米于本处官仓赎罪不分军民职官就令发落仍具奏拟罪名赎纳米数备送上司候积米三年之上仍依常例论断  上命行在刑部会官定议至是议奏军民职官并民吏有犯赃罪者若皆纳米赎罪不足以惩请仍依见行事例民官民吏角□羊京发落军官犯赃罪当降调者就彼发广西山云处立功具罪名并发去月日转达行在兵部其余笞杖徒流杂犯死罪与军民人等俱照今定例纳米赎罪候积粮有余不用此例杂犯死罪三十石流罪比死罪减五石徒罪五等三年者二十石以下四等递减二石杖罪五等一百者十石以下四等递减一石笞罪五等五十者四石以下四等递减五斗  上以贵州边远笞罪比今例各减一石余从所议
　　○辛己端午节赐文武群臣扇及宴
　　○壬午  上谕顺天府臣曰比闻京城内外工匠罪人有死于道者无人收瘗暴露旬日此必穷苦无依者其令五城兵马及大兴宛平二县时常巡视遇有露尸即收埋瘗
　　○云南浪穹县凤羽乡巡检司土官巡检尹宗孙瑄等来朝贡马
　　○行在户部奏雾灵山采木军夫工匠数多月支口粮艰于转运请召□于密云县黑峪口新盖仓纳粮不拘资次于淮浙等处支盐其开中之例淮浙盐每引米四斗长芦盐引四斗五升山东河东福建广东四川盐引俱二斗五升从之
　　○癸未以辽王贵烚不友诸弟又衡阳王贵□□火母谢氏言贵烚违礼背义遣书让之曰得王奏诸弟因禄米有言王笞辱之夫兄弟同气至亲弟有未善当从容委曲训谕果若不听亦当隐忍以尽友爱之道何至遽加笞辱此王之过也又得衡阳王母奏王非礼之事不止一端朕固不尽信特录以示王果有其事急宜悛改如或无之亦当加勉以尽爱弟之道毋辱简王毋辱  皇祖毋辱朝廷盖家道和顺则祥气应而福禄昌否则乖气应而灾患至矣王宜慎修勿贻后悔王所容逃军谢祐谢祥及女巫邓氏即皆送京及以书谕衡阳王曰尔母近奏辽王数事辽王亦奏王及王之母所为未善朕不之信今录示王母子有即改之无则加勉凡人兄弟同气至亲兄有过举弟湏隐忍顺受益加恭敬不可辄怀忿怨王自今宜惇德秉礼谨事兄之道和顺则致祥乖戾则生灾尤湏恪守  祖训严饬宫闱谨内外之防毋辱国家毋羞朝廷如不留意将有后悔
　　○暹罗国王悉里麻哈赖遣使臣坤思利剌者万直等来朝贡方物
　　○广西梧州府奏郁林州及博白等县蛮贼劫杀人民官军缉捕者亦被其害民皆逃窜官吏亦负印而遁敕都督山云及广西三司督军捕之
　　○直隶苏州府及和州河间府吴桥县并山西安邑县皆奏所属去岁亢旱田谷无收今民多饥窘已发官仓米验口赈济
　　○孝陵卫指挥使梅景福卒讣闻赐赙祭命有司治葬景福宁国大长公主子也
　　○甲申置四川嘉定州犍为县石马滩巡检司巡检一员以其地俭常有盗贼也
　　○夜五鼓有流星大如杯色青白尾迹有光起羽林军西南行至浊
　　○丁亥命山西布政司右参议叶仕宁往参将都指挥使马昇处治军机文书
　　○己丑江西建昌千户所奏荆府承奉得祥典仗崔胜等占据城濠餋鱼又占教场种蔬及用城门官厅废址起店房致城下往来不通操练盘诘无所  上曰筑城置军所以保民岂可隳法制奄为己有遂封所奏示荆王且以书谕王曰小人纵恣当寘之法以戒后来但念王左右使用之人姑曲宥之即令退还若固吝不还必罪不宥
　　○河南按察使朱仲安卒仲安浙江萧山人由学官升常州武进县主簿又升本县知县坐累降定兴县丞以荐授监察御史升湖广按察副使调交阯复坐累降监察御史秩满升河南按察使仲安以学行常见知于  仁宗皇帝一日顾侍臣曰朱仲安今御史之翘楚者盖有意进用之而  宫车上宾矣仲安居官廉重临事必存大体云
　　○庚寅赐满剌加国王西哩麻哈剌者及其弟剌殿把剌头目文旦等二百二十八人金银彩币绫锦纱罗绢布及金织袭衣有差加赐国王冠带及还赐敕奖谕且命工部为缮治海舟盖昔永乐中王父举国来朝至王益修臣职  上嘉其勤诚待之加厚云
　　○壬辰顺天府奏武清县小直沽巡检司旧治濒河为水所坏请迁于东南高阜之地从之
　　○癸巳以九载考最升北京国子监助教潘哲为行在翰林院检讨仍理助教事广西布政司右布政使周干为本司左布政使湖广按察司副使俞士悦为浙江布政司右参政行在浙江道监察御史王缙绅为湖广按察司佥事行在尚宝司少卿俞敬复职升正五品禄复师懋湖广氵□丐阳卫经历升从六品禄周礼真定府灵寿县丞升从七品禄以军民奏乞留之故也
　　○乙未敕责巡按浙江监察御史王宪及三司官捕贼初宪奏奉命同三司官督杭州卫指挥同知脱纲等捕贼已擒获首贼王得等六十余人余贼猖獗杀死百户尤宝由纲不能尽力剿捕请治之  上以宪委罪于纲而己与三司皆不任其责敕责宪及浙江三司曰往因强贼为害敕尔三司各委堂上官同巡按御史督原遣官军剿捕比闻御史及三司委官不躬亲督捕所至酣饮度日兵事不理贼久不获民被其扰今独奏纲以掩己过姑记尔等之罪其御史及原委都指挥佥事张真参议武达佥事杨铭并指挥脱纲等俱责死罪状令督捕如再怠慢及纵官军害民俱处重罪见获强贼监系者会官审无冤枉就彼处决其中有被人妄指及误监系者审实释之
　　○行在户部奏昨江西宜黄县耆民李崇政等言县民连年遭疫死亡者多官田重租艰于徵纳乞如旧例折纳土产苎布以为民便  上曰旧例折布正以租重故也况今民多死亡何忍复徵米使生者重困乎宜从其言
　　○直隶和州及大名府滑县皆奏天旱民饥采拾自给已发官廪赈济俟秋成还官具以数闻
　　○丙申贵州金筑安抚司及上马桥等长官司遣头目蒋政等贡马
　　○山西蒲州奏境内西海神庙及西渎大河神庙多朽坏请以所属临晋等五县民夫修治从之
　　○丁酉申严侵害军士之禁  上谓行在都察院右都御史熊概曰朝廷优恤军士给以衣食欲其得所比闻官旗吏胥人等妄意诛求多立名目裒取月粮克减冬布绵花亦有都指挥指挥假托公事遍历取财乃以军粮布花变易金银馈送所以军士衣食不充多致逃窜朝廷任彼抚绥乃更肆为刻削俾恩不下究情不上通欲便按法行诛则是不教而杀尔都察院即揭榜禁戒仍令巡按御史及按察司巡察有再犯者处死家属戍边
　　○镇守淮安左副总兵署左军都督佥事王瑜等奏获强贼武贵等八人鞫问得实监候待决  上曰强盗必处死稍不实死则无辜敕瑜等会巡按监察御史及淮安卫府官再审无冤则决之
　　○庚子起复行在礼部右侍郎吾绅至改任南京刑部
　　○赐陕西甘州左卫镇抚兀赤干帖木儿沙州卫鞑靼奄克帖木儿等泰宁卫指挥佥事赛因帖木儿等札肥河卫指挥佥事歹羊加等云南浪穹县凤羽乡巡检司土官舍人尹瑄等钞币绢布及纻丝袭衣有差
　　○行在户部奏比者皇陵卫老军王福言洪武间旗军什八守城什二屯种永乐中什八屯种什二守城岁收子粒足给军士月粮比来都司卫所不守成法每卫止令一二百人或三五十人屯种所收子粒不足给军补给于大仓不惟偷安自便抑且虗费廪粟又本处军民比因缺食多以子女质鬻与人如是不已必致军缺其伍民失其户今议得旗军屯田宜令各卫见在旗军及今清出老幼俱如洪武永乐间例边境卫所什三守城什七屯种内地卫所什二守城什八屯种或分一九屯守或俱下屯仍令巡按监察御史都司按察司委官督较务责实效及行凤阳扬州徐滁等府州卫所查勘有因饥荒以女子质鬻与人者官为给价赎还从之
　　○昏刻岁星犯轩辕大星
　　○癸卯升保定左卫指挥使陈赟为大宁都司都指挥佥事命故辽东都指挥佥事吴颙子英袭为金吾左卫指挥使羽林前卫指挥使刘英弟荣虎贲左卫指挥同知顾荣孙安府军前卫指挥同知李得子荣江淮卫指挥同知余真子正金吾左卫指挥同知钱通弟广指挥佥事潘旺弟敬金吾前卫指挥佥事刘普子信锦衣卫指挥佥事马广子辅府军右卫指挥佥事马骏子敏府军后卫指挥佥事指挥佥事康得子贵通州卫指挥佥事孙荣侄智俱袭职
　　○赐暹罗国使臣坤思利剌者万直等及通事阮霭等彩币罗绢绵布及金织袭衣绢衣有差又赐坤思利剌者万直等冠带俾赍敕及锦绮纱罗归赐国王
　　大明宣宗宪天崇道英明神圣钦文昭武宽仁纯孝章皇帝实录卷之一百十
　　大明宣宗章皇帝实录卷之一百十终
明宣宗章皇帝实录卷之一百十一
　　宣德九年六月丙午朔给沈府陵川王佶煃平遥王佶煟黎城王佶燏稷山王佶焆沁水王佶熅沁源王佶＜火阜＞岁禄各二千石于山西布政司仓库内米钞中半兼支
　　○丁未占城国王占巴的赖遣使臣逋沙怕时劳办等来朝贡方物
　　○戊申行在工部尚书吴中奏城中军民房屋有逼近城垣者昨民家失火延烧文明门楼请令如永乐中离城二十余丈居住逼城者令别迁  上谕中曰方今苦雨而令徙居贫家良难宜先与善地令从容营构俟秋后雨止而迁
　　○直隶保定府容城县奏久雨巨河溢坏堤防伤稼已督民修筑
　　○日入有流星大如碗色青白有光起正南云中东行至云中昏刻有流星大如碗色青赤光烛地起房西南行至平星又一星大如杯色赤尾迹有光出太微西垣西南行至游气又一星大如杯色赤有光出文昌西北行至浊
　　○己酉以木栅长官司隶施州卫木栅本隶施州卫高罗安抚司其长官田谷佐奏高罗常倚势淩轹之侵夺其土地人民已蒙朝廷分理然彼宿怨未平恐复加害乞径隶施州卫  上从之
　　○庚戌复监察御史章聪官聪先坐巡按因疾买蜜谪使西南夷还奏称旨遂命复职
　　○浙江都司布政司按察司奏见监强盗温州府一十一人处州府二人皆应决不待时  上曰强盗当斩但不可使有冤汉诬杀一妇致旱三年遂敕三司及巡按御史再会审果无冤则处决
　　○辛亥遣中官祭中霤之神
　　○赐占城国等处贡使宴
　　○壬子复樊镇山西布政司左参政升正三品禄镇九载考最当升巡抚侍郎于谦奏其持身端谨临事有为久任山西吏民信服乞留再任故有是命
　　○授巫英辽东广宁卫指挥佥事英总兵官都督佥事凯之子时  上闻凯中流矢伤足英年壮可用谕行在兵部臣曰凯在边效力为多今有疾宜官其子使从凯练习兵马遂以为指挥佥事
　　○迤北鞑靼朵鲁秃伯胡等来归奏愿居京自效命为副千户等官赐冠带金织袭衣彩币银钞布花鞍马有差仍命有司给房屋器物
　　○癸丑蜀王友埙奏患寒疾命中官以太医院医士驰驿往视
　　○升通州卫指挥使焦礼金吾左卫指挥使范斌永平卫指挥使马敬俱为都指挥佥事仍于辽东领队哨备从总兵官都督巫凯请也
　　○筑蓟州之激流黄蜡蜗等处堤岸时蓟州民言激流诸堤岸被水冲决阔者八十余丈狭者十余丈连年涝伤苗稼致民饥窘  上命镇守都督陈敬遣官军以时修筑○甲寅朵颜卫指挥哈马歹等七人来朝且奏边事赐钞彩币表里金织袭衣等物
　　○赐占城国使臣逋沙怕时劳办等彩币绢布及金织袭衣有差仍遣赍敕及绒锦纻丝纱罗归赐国王
　　○乙卯夜有流星大如鸡弹色赤尾迹有光出娄西北行入梗河
　　○丙辰行在工部尚书吴中奏北京城东南有雨水磨及通惠河诸闸皆为河水所坏今南门外旧有减水河若加＜锍-釒＞凿长二十余丈即与郊坛后河通流可泄水势  上曰盛夏炎暑未宜疲劳民力姑缓之
　　○丁巳江西左布政使孟桓坐受嘱托当杖罚役赎罪
　　○戊午升广西总兵官都督佥事山云为右军都督同知敕云曰卿昔在朕左右小心敬慎廉介有守肆命镇守广西益殚心力宣布朝廷恩威抚辑军民区画边务俱协时宜官军感激思奋杀贼有功蛮寇慑服边境用宁者卿之功也朕甚嘉之兹特升为右军都督府都督同知赐卿红织金罗衣一袭卿其益思效职以副朕眷注之意钦哉
　　○己未湖广施南宣抚司故土官左副使向万侄兴发遣头目向荣广东昌化县故土官主簿符翰惠子贤儒等来朝贡马及方物
　　○调四川布政司左参议黎璇为山东布政司右参议
　　○庚申  上闻蜀王友埙疾甚又遣太监昌盛赍书劳问并以御医盛启东驰驿往视
　　○辽王贵烚以衡阳王贵□□火母言其过奏乞入朝面复书止之曰向已谕王当省躬思过有即改之无则加勉今朝廷既置不问则兄弟宜相与友爱如初何必喋喋置喙哉
　　○遣成国公朱勇礼部尚书胡濙持节封释迦也失为万行妙明真如上胜清净般若弘照普应辅国显教至善大慈法王西天正觉如来自在大圆通佛
　　○敕行在兵部议广西官军征剿蛮寇功赏议上赐敕谕有功将士曰赏功褒劳朝廷大公至正之典尔等克遵号令奋忠贾勇剿杀有功朕甚嘉之今特遣人赍敕往劳仍论功次升赏一湖广荆州卫指挥佥事许辅遇敌当先屡杀蛮贼并峒首今升指挥同知署湖广都司都指挥佥事仍领军广西操备其余杀贼首级三颗以上者官旗军十二人俱升一级桂林右卫指挥同知张昱升指挥使军三名升小旗桂林中卫总旗姜福升试百户军二名升小旗岳州卫指挥佥事朱缨升指挥同知荆州左卫百户刘荣升副千户宁远卫总旗吴保升试百户长沙卫小旗一名升总旗衡州卫军一名升小一杀获首贼首级军三名岳州卫一名桂林中卫二名俱升小旗一杀贼首级二颗又获人口一名二名者官旗军九十九人俱不升加与赏赐一杀首贼首级并从贼首级三颗以上目兵兵款六名不升加与赏赐一杀贼首级一颗并获人口一名官旗军等一千五百一十九员名俱给赏一充军立功杀贼首级二颗者官复其职总小旗复其役就彼备御一杀获贼首级官军土兵人等赏赐指挥人赏钞八百贯纻丝二表里千户卫镇抚人钞六百贯纻丝一表里百户所镇抚人钞五百贯绢三匹旗军土兵人等人钞三百贯绢一匹绵布一匹一官旗军杀获贼首级二颗又获人口二名一名者除本等赏外每人加赏钞一百贯绢一匹一土目兵兵款杀获贼首级三颗以上者并杀获首贼首级不分颗数除本等赏外每人加赏钞一百贯绢一匹
　　○辛酉锦衣卫校尉孙兴妻李氏一产三男命赐钞米如例
　　○云南车里靖安宣尉使刀霸供八百大甸宣尉使刀招散等遣头目刀法纽等镇沅府土官知府刀腾子安楚雄府女土官同知高冬梅遣侄贵四川盐井卫土官千户八的抄子八如非西番仆士得剌麻速纳藏等来朝贡金银器皿象马等方物
　　○壬戌命哈蜜差来阿讨剌为指挥佥事
　　○云南姚安军民府土官知府高贤遣侄官音禾等贡马
　　○赐贵州金筑安抚司头目蒋政等钞币有差
　　○癸亥升山西按察佥事高英福建按察佥事杨勋为按察副使行在户部郎中刘孔宗工部员外郎扈卣狭西按察佥事王恪为右参议分往缘河督运木植
　　○甲子升行在鸿胪寺序班安宁为行在中书舍人仍隶翰林译夷书
　　○雨雷震大祀坛外西门兽吻昏刻有流星大如鸡弹色青白有光出南斗南行至浊
　　○乙丑命行在工部修治大祀坛西门
　　○丙寅蜀王友埙薨王献王之孙靖王之母弟初封罗江王靖王薨无子王嗣位淳厚端谨言动率礼未尝有过  上初闻王得风疾亟命中官以医驰驿往视不及而薨年二十六讣闻  上深悼之辍视朝三日遣永康侯徐安赐祭谥曰僖命有司治丧葬
　　○免直隶顺德府钜鹿等三县宣德七年水灾官民田地租一千三百四十五石草二万五千一百四十束
　　○丁卯建州左卫指挥使塔察儿木速河卫指挥同知捏哈答山卫指挥同知札令加福余卫指挥佥事脱脱不花东宁卫指挥佥事乞冬哥等来朝贡马
　　○夜有流星大如杯色赤尾迹有光出左摄提西行至浊将旦有流星大如碗色赤尾迹有光出正东云中东南行至浊
　　○戊辰四川宁番卫故土官作他子扒哥来朝贡马
　　○昏刻有流星大如鸡弹色赤尾迹有光出东咸西行入角
　　○己巳  上闻辽王贵烚恨衡阳王贵□□火母子其过遂绝往来亦不容谒家庙悉拘其左右使令之人至薪米无给或忍饥终日复以书谕辽王曰向者之事朝廷置而不问盖欲全王兄弟之欢今王所为如此于友爱之道何如兄弟之谊乖则于孝道亦亏矣然朕所闻未知虗实如有即当速改庶副朝廷亲亲之意不然而欲独安于富贵难矣
　　○巡抚侍郎赵新等奏江西南昌府丰城等县民张翼轸等聚众强取富民之榖其势暴横请罪之  上谓行在户部臣曰闻江西民饥朕夙夕不安取榖岂其得已但当赈给而绥抚之其可加罪遂敕新及三司曰小民饥窘殷实之家当矜悯之济以榖粟乃不之恤但务厚积为己利穷民强取亦是躯命所迫原情则亦可矜凡前有强取富家榖者俱宥其罪令官吏里老省谕秋成之后如数偿之仍禁止自今不许强取若有无赖者恃顽不悛本非饥馁乘势强劫人榖粟财物者捕而罪之不在省谕之例尔等更分诣各郡县巡视有饥者即发官廪赈济无则劝率大户济之官为立约待秋熟令偿朕以安民为心尔等有一方之寄必尽心协力为国为民庶不负所诧
　　○庚午以户口增置湖广郴州桂阳县兴宁县县丞主簿各一员
　　○免顺天府涿等州文安等县一十八处宣德七年八年水旱灾伤田地租二万八千八百七十二石草六十八万五千七百六十束
　　○水决北京浑河东崖自狼窝口至小屯厂
　　○应天府溧阳江宁二县扬州府通泰二州如皋兴化泰兴三县太平府芜湖县滁州来安县和州并含山县山西平阳府稷山县各奏自春至夏缺雨田苖旱伤
　　○辛未命故济川卫指挥同知刘斌子英指挥佥事左人子通燕山前卫指挥同知卢铭子深袭职
　　○行在户部言比因旱涝各处粮草逋欠者山东青州府七年税粮一十四万八百二十三石八年夏麦二十一万六千四十六石莱州府一十万七千七十四石直隶扬州府秋粮一十万三千二百二十九石应天府江浦县粮二千五百五十二石广平永平二府肥乡等一十二县粮一万二千六百九十六石草一十七万三千七百三十束河间等府赵州等州宁津等二十四县粮二万二千三百一十一石草一万六千九百五十束绵花四百七十一斤山西平阳府霍州等一十四州县七年税粮三十三万六千三百五十七石草六十三万二千三百三十束  上命悉除免之
　　○壬申怀来诸卫奏黑峪等烟墩石墙凡三十余所为霖雨所坏命侯农隙之时发旁近军民修筑
　　○顺天府蓟霸二州武清永清东安固安四县广平府曲周广平二县顺德府钜鹿县真定府元氏县各奏五月连雨不止涝伤田苖
　　○甲戌赐云南车里靖安宣慰使刀霸供所遣头目刀法纽等彩币及金织纻丝纱罗袭衣有差
　　○行在工部尚书吴中奏湖广产木山场永乐中禁民采伐比年犯禁者众材木殆尽及朝廷需材乃深入险阻疲劳人力乞敕湖广三司仍加禁止又蔚州美峪九龙口五福山等处俱产材木宜长餋以资国用今军民擅自采伐亦乞禁止  上曰卿为国计意甚厚但山林川泽之利古者与民共之今不必屑屑姑已之
　　○迤北归附人言虏欲寇边敕缘边诸将谨巡逻严守备
　　○直隶真定府赵州及栾城高邑隆平宁晋四县徐州萧县庐州府无为州山东济南府临邑县德州武定州阳信乐陵二县滨州陵县各奏春夏不雨旱伤田稼○乙亥右副总兵都指挥佥事吴亮言督粮船万余艘已达北河而河水泛溢难进且河西务东西上下水决堤岸一十五处奔流迅激势益猛悍重载之舟恐失利乞早修筑  上命行在工部发军民修筑命豊城侯李贤总督之
　　○直隶保定府雄县奏霖雨经旬河水涨溢冲决堤岸其流散漫自县之南关至郝家庄铺没驿路四里有余冲坏桥梁三所公私往来未便  上命行在工部俟水退发傍近州县民协力修治
　　○福建之连城县浙江之新城县皆奏去年夏旱田榖无收人民乏食已借预备仓榖及存留儒学二仓米赈济俟明年秋成偿官各具数上闻
　　○申刻日上背气一道酉刻日旁直气一道皆青赤鲜明
　　秋七月丙子朔享  太庙
　　○遣中官祭司门之神
　　○丁丑以北京行太仆寺马给大同军士操备时大同参将都指挥使曹俭等奏军士缺马二千余匹兵部请给其半  上曰大同临边要地今胡寇出没之时军士守备不可无马宜如数给之
　　○夜有流星大如鸡弹色赤有光出危西行至云中
　　○己卯昏刻有流星大如碗色青白有光起正东云中东北行至云中
　　○庚辰赐云南姚安军民府土官舍人官音禾镇沅府土官舍人刀安楚雄府土官舍人高贵四川盐井卫土官舍人八如非西番仆士得剌麻速纳藏湖广施南宣抚司头目向荣广东昌化县故土官舍人符贤儒等钞币有差
　　○命万全都司所属卫所修宣德仓及宣府前左右三卫仓为霖雨所坏者
　　○辛巳修淮安府常盈仓○壬午直隶滁州徐州及砀山县皆奏去岁夏旱田榖不收今年春夏人民多饥已借官仓米麦赈济俟来年秋收后偿官各具数闻
　　○癸未琉球国中山王尚巴志蒙赐衣服海舟遣使者杨布勃也等奉贡马及方物谢恩
　　○辽东自在等州女直指挥佥事鬼迷等贡马
　　○夜有流星大如杯色青白有光起毕东南行至参
　　○甲申增设腾骧右卫指挥同知一员武骧左右二卫中右中中二所腾骧左卫中中所副千户各一员腾骧右卫前后中左中右四所百户各一员时诸卫奉御马坊非一所而监牧官少乞调金吾诸卫旧在御马监领牧指挥千百户十员为助  上从之遂调金吾右卫指挥同知陶真于腾骧右卫余皆如所奏增设
　　○赐建州左卫指挥使塔察儿木速河卫指挥同知捏哈答山等卫指挥同知扎令加福余卫指挥佥脱脱不花东宁卫指挥佥事乞冬哥四川宁番卫故土官舍人扒哥等钞金织纻丝罗绢有差
　　○行在户部奏直隶大名府大名元城内黄南乐长垣魏浚滑八县广平府邯郸鸡泽肥乡成安永宁五县凤阳府宿州灵璧县淮安府山阳安东二县山东济宁州汶上县东昌府濮州莱州府潍县青州府寿光县济南府长山县河南卫辉府辉淇汲获嘉新乡胙城六县彰德府磁州汤阴安阳临漳三县怀庆府武陡修武济源河内温孟六县开封府郑州荥阳河阴荥泽汜水延津五县境内蝗蝻覆地尺许伤害禾稼虽悉力捕瘗而日加繁盛  上叹曰民以榖为命蝗不尽灭民何所望遂再遣御史给事中锦衣卫官各驰骋分往督捕
　　○乙酉顺天府通州宛平遵化大城文安保定香河六县保定府安州清苑高阳新安新城雄完六县河间府任丘县广平府清河县并镇朔东胜右忠义中涿鹿左四卫各奏五月六月连雨河水泛溢渰没军民田榖命行在户部遣人覆视蠲其租
　　○丙戌哈密忠顺王卜答失里遣舍人赛奴忠义王脱欢帖木儿遣爪秃米昝及乞忽等卫指挥佥事安赤哈等来朝贡马
　　○直隶真定府赞皇武邑平山井陉四县各奏今年春夏亢旱二麦焦枯秋榖妨种
　　○夜有流星大如鸡弹色赤尾迹有光出虚西南行至云中
　　○戊子贵州乐平长官司舍人宋瑄可令河等卫指挥佥事阿古尚东宁卫居住千户阿里景加等来朝贡马及方物
　　○己丑以明日中元遣卫王瞻埏祭  长陵  献陵
　　○庚寅遣使赍敕往赐云南八百大甸军民宣慰使刀招散车里靖安宣慰使刀霸供孟艮府土官知府刀光等锦绮纱罗有差
　　○辛卯山东济南府历城长清齐河齐东禹城肥城平原邹平商河九县登州府文登县直隶淮安府沐阳盐城二县山西平阳府蒲州河津县各奏蝗蝻生命行在户部亟遣官驰驿督捕
　　○浙江严州府分水县奏岁荒民饥已借官仓榖赈济俟秋成还官具数上闻○夜有流星大如鸡弹色赤有光起东南云中东南行至云中
　　○壬辰吉河等卫指挥佥事阿里哥等来朝贡马
　　○行在刑部右侍郎施礼奏昨请决重囚十四人有旨命再会官审覆今有词者九人服罪者五人  上谓礼曰刑当罪则人不冤有词者必有冤即再与覆勘务求其实然亦不可纵有罪服罪者皆如律临决之际亦再审实勿令有冤朕已再三与卿等言若纵有罪杀无罪是卿等之咎不可不慎
　　○直隶扬州府之如皋县奏去年春夏旱二麦薄收田稼不实人民饥窘已借预备仓榖给赈不周又借军储等仓并存留折徵马草粮米共二千六百七十余石赈济俟来秋收成偿官
　　○甲午密云中后二卫奏今夏霖雨山水冲坏城垣一百二十余丈乞放遣二卫军士之在京修仓者回卫修筑从之
　　○乙未命都督佥事王彧以五军神机营官军及民夫修北京城垣
　　○丙申肥河等卫指挥佥事凡察兀鲁罕河等卫指挥佥事脱木哈福余等卫千户勒克等来朝贡马
　　○虏中归附者言阿台朵儿只伯失捏干等欲率众掠凉州甘肃敕总兵官都督佥事刘广等严饬兵备
　　○丁酉甘肃总兵都督刘广奏虏人劄买等二人来归究其所由亦尝作过恐其来非实意敕广曰虏虽多诈无实然待之须实天地岂以虎狼蛇蝎而怠其生生之诚哉今且处之甘肃徐察其心而为之所闻虏众尚持两端去就未决若来宜待以诚不来不必追诘但虏伺隙为寇不可不妨
　　○戊戌兀者左卫指挥佥事柳温哥呕河等卫指挥佥事托因脱木儿等来朝贡马及方物
　　○赐琉球国中山王使臣杨布勃也等彩币绢布有差仍命赍敕及彩币表里归赐国王
　　○庚子赐哈密差来舍人赛奴爪秃米昝等乞忽卫指挥佥事安赤哈等辽东自在等州女直指挥佥事鬼迷等钞币绢布及纻丝袭衣有差
　　○甘肃总兵官都督刘广等奏罕东念锉簇番寇劄儿加等伏罪初劄儿加杀伤朝使劫夺敕书赐币等物  上命广及都督刘昭等发兵讨之广昭会议劄儿加必惧罪远遁若动众深入而不得寇不足慑服外夷先遣指挥祁贤以轻骑百余觇寇所止然后进兵贤以密罗簇指挥怕尼为向导行月余渡毕力木江抵普禄之地闻寇潜处深山遣人招谕之劄儿加遂前告曰本与安定有恶欲复其讎不意误犯朝使故逃罪至此请还所得敕书等物仍贡马赎罪贤抚谕之使还故处遂以其头目薛帖木儿偕来贡马谢罪广等以闻  上曰穷寇既服不足深治敕广等善抚之○辛丑四川左布政使甄实等奏监察御史劾臣等于官物收支不明有旨命臣等自陈其实今考官物支销具在他卷但连缀失次耳不敢欺币卷牍不清亦臣等之罪  上命宥之
　　○壬寅云南顶营长官司故土官长官阿庸子珩鹤庆军民府剑川州故土官千夫长赵海子瑛嘉河卫指挥佥事忽失苦等来朝贡马
　　○以九载考最升行在翰林院编修习嘉言为本院修撰吏科左给事中王荣兵科给事中陈瑺俱为本科都给事中户部山东清吏司郎中李暹为行在通政司右通政广西道监察御史姚震为福建按察司副使云南道监察御史孔谔为河南按察司佥事南京广西道监察御史孙钦为江西按察司佥事复马璘山西布政司左布政使李素福建按察司按察使俱升正二品禄以九载秩满也邹良福建邵武县知县孙珏江西铅山县知县俱升从六品禄以九载考最当升其民奏乞留之故俾复职而增其禄云云南布政司右参政杨应春以冗员还京改南京太仆寺卿降行在山西道监察御史梁轸为云南元谋县典史坐巡按江西妄言王府违礼为礼部所劾  上曰风宪岂可不达典礼故特命降黜
　　○发桂林中右二卫军及临桂等县民同修临桂县东西七星陡闸十五所从广西布政司奏也
　　○癸卯命故行在中军都督府都督同知陈翼子文袭为金吾右卫指挥使金吾右卫指挥使李春弟英羽林前卫指挥佥事杨兴子昂行在金吾左卫指挥佥事杨庄子敬福真弟兴俱袭职行在金吾右卫指挥佥事李玉老疾命其子杰代
　　○迤北鞑靼亦儿歹率其子来归奏愿居京自效命为百户所镇抚等官赐冠带金织袭衣彩币银钞绢布鞍马有差仍命有司给房屋器物○顺天府涿州房山县蓟州王田县顺德府任广宗二县河间府静海县各奏六月苦雨伤稼
　　○夜有流星大如杯色青白有光出紫微东蕃东北行至浊
　　○甲辰行在都察院右都御史熊概劾奏山东按察司副使杜时先任御史巡按浙江赃罪请徵鞫之  上曰时近以选举升徐方面岂应有此其先鞫干连者若果涉时具实以闻
　　大明宣宗宪天崇道英明神圣钦文昭武宽仁纯孝章皇帝实录卷之一百十一
　明宣宗章皇帝实录卷之一百十二
　　宣德九年八月乙巳朔哥吉河卫指挥同知末稀纳剌兰吉卫指挥同知我可哥福余卫副千户阿林台等来朝贡马及方物
　　○丁未遣少傅兵部尚书兼华盖殿大学士杨士奇释奠先师孔子
　　○己刻日上生抱气一道色黄赤鲜明
　　○戊申祭  大社  大稷
　　○可令河卫指挥佥事伯里哥秃来朝奏愿居辽东东宁卫从之赐金织袭衣彩币钞布仍命辽东都司给房屋器物如例
　　○赐吉河等卫指挥佥事阿里哥可令河卫指挥佥事阿古尚东宁卫居住千户阿里景加贵州乐平长官司舍人宋瑄等钞币绢布及金织袭衣有差
　　○修北京青龙桥及顺承等门桥闸
　　○复辽东都指挥佥事黄顺职顺初赴任与都指挥王祥张荣等五人偕行至蓟州分宿民家荣酒醉自刎死荣弟永等报顺顺与祥等疑其事擒永遣人械送行在刑部鞫治永永憾顺擒已遂诬顺杀荣逮顺至论谋杀重罪顺妻诉冤枉法司久未决  上曰顺何有恶于荣且何所图之遣御史张聪锦衣卫千户尹亢诣蓟州荣等止宿处覆实其所舍之家皆言荣畏往辽东守边坐卧口语不已晚因醉遂自刎实非杀死聪等还具奏  上曰朕固疑非顺所谋苟不审察其冤曷伸今得实矣即释顺还职并荣弟释之
　　○四川酉阳宣抚司奏所属后溪里洞数被湖广施州卫大田军民千户所剌惹洞蛮向剌惹等侵暴杀人掠财敕总兵官都督萧授及四川三司遣官抚谕如其不服发兵剿之
　　○己酉宁国大长公主薨公主  太祖高皇帝第二女母  孝慈皇后洪武十一年册封下嫁驸马都尉梅殷永乐三年进长公主  仁宗皇帝即位加大长公主薨年七十一讣闻  上辍朝一日命有司治丧葬遣中官致祭内自  皇太后皇后外及亲王皆遣祭云
　　○赐肥河等卫指挥佥事凡察兀鲁罕河等卫指挥佥事脱木哈福余卫千户勒克兀者左卫指挥佥事柳温哥呕河等卫指挥佥事托因脱木儿等彩币绢布及纻丝袭衣有差
　　○庚戌巡抚侍郎吴政奏湖广黄州等府麻城等县去年荒歉税粮逋负又武昌汉阳黄州德安岳州襄阳等府氵□丐阳安陆等州今年春夏不雨田苗尽枯民饥窘尤甚有司虽已赈济而州县所积粮少支给不周请以湖广今年秋粮之当兑运者四十四万余石及当赴南京等仓输纳者准令折收豆粟小麦存留本处以备赈济其有收之处该徵粮米并屯军子粒如旧运纳仍令湖广都司运粮军士暂于他府州兑运从之
　　○辛亥赐云南顶宫长官司故土官舍人阿珩鹤庆军民府剑川州故土官舍人赵瑛嘉河卫指挥佥事忽失苦等钞币绢布及纻丝袭衣有差
　　○壬子命河南都司都指挥佥事梁昭致仕以其子广袭旗手卫指挥使
　　○以擒强盗功升西安在卫中所百户张正泰州卫左所百户高敏俱为副千户
　　○遣金吾右卫指挥佥事孟捏可来送朝鲜国人金香伊等还国先是香伊等十二人为忽剌温野人沙隆加等所掠国王以闻  上遣孟捏可来等赍敕追索惟存香伊等四人故遣送还国
　　○行在工部奏通州城垣及北门坝道俱为雨潦颓坏请令通州左等卫修葺令都指挥刘斌董之  上曰城垣为雨坏者非止通州宜及农隙并力修治○癸丑调辽东都指挥佥事黄顺任山西都司
　　○开平独石等处备御参将都指挥使马昇奏龙门守御千户所原拨山西黎城等县税粮供军饷近年输运不足今赤城雕鹗二堡粮饷俱缺乞令万全都司发军于宣府仓运米给之龙门千户所六千石赤城堡六千石雕鹗堡三千石仍乞令山西附近州县增运宣德九年秋粮以备军饷从之
　　○乙卯四川威州故土官董志均孙泰等来朝贡马
　　○福建都司布政司按察司及巡按监察御史奏监候强盗五十名当处决家属发广西边卫充军  上敕三司及御史曰必再会审果无冤则决之若稍有辞不伏罪者与之伸理若家属例应发遣其男子不成丁而无依者发南京锦衣卫习匠艺妇人无夫及年六十不愿随行者释之○丙辰行在锦衣等卫指挥佥事丁全等五十八人奉使泰宁等卫还赐钞及彩币表里有差
　　○赐哥吉河卫指挥同知末稀纳剌兰吉卫指挥同知我可哥福余卫千户阿林台等钞币绢布及纻丝袭衣有差
　　○昬刻有流星大如杯色赤尾迹有光出心正西行至浊
　　○丁巳升行在太常寺卿兼翰林院学士杨溥为行在礼部尚书仍兼学士起复行在刑部右侍郎白勉至改任南京刑部
　　○右城等卫指挥佥事安苦干朵里等卫指挥佥事帖木儿哈头目哈的纳等来朝贡马及方物
　　○监察御史马骏劾奏四川按察使康郁失出有罪人  上曰失出与失入不同命罚俸三月
　　○戊午益实等卫指挥同知得隆哥嘉河卫指挥佥事忽申八等来朝贡马
　　○行在工部言浑河东狼窝口等岸比为水冲决已役军夫二千五百人修筑工力不足请于直隶河间真定保定三府无水灾之处起民夫协力修治庶易成功从之命都督郑铭董其役凡役夫俱给口粮
　　○开平独石等处备御参将都指挥使马昇奏赤城等堡及诸烟墩隘口备御军士皆缺铠仗盔甲铳炮命行在工部给之
　　○己未罢狭西布政司右参政曹曾以行在吏部言其不称职也
　　○扎童等卫指挥同知安冲加撒只剌河等卫指挥同知损吉等来朝贡马
　　○直隶扬州府高邮州奏六月以来蝗蝻生已发民捕瘗命行在户部再遣人驰驿督之
　　○行在都察院右佥都御史淩晏如卒晏如湖州归安人以善书预修永乐大典擢吏科给事中  仁宗皇帝即位升都给事中宣德二年行在吏部荐为都察院右佥都御史奉命清理军职贴黄晏如为人和易于事无所可否其在宪府一切依随唯唯清议无取焉至是以疾卒赐祭命有司治葬
　　○庚申泰宁卫指挥同知忽秃不花等二人奏事至京赐钞彩币表里金织纻丝袭衣
　　○给大同所辖烟墩营堡瞭望军士毛袄
　　○辛酉命江西布政司左布政使孟桓致仕桓大名府滑县人初以太学生选署山东参政未几改授都督府经历升山西参政湖广按察使再升布政使桓历任久宽而无制政绩罕闻在江西不能绳检吏胥奸弊滋甚坐受嘱托冒支俸钞都察院追问都御史熊概于桓有故减从轻典得罚役还职行在吏部言其老不任事遂令致仕还乡
　　○壬戌辽东都司奏定辽左右中前后五卫大宁都司奏营州左屯卫保定左右前后中五卫茂山卫宽河守御千户所并直隶兴州前屯卫涿鹿中卫徐州卫各奏六七月大雨水潦渰没田苖命行在户部遣人覆视蠲其子粒
　　○午刻日上生戴气一道色青赤鲜明
　　○癸亥嘉河等卫野人乃剌秃遣头目安冲家兀里奚山卫指挥佥事木当加弗提卫指挥佥事柳失哈等来朝贡马及方物
　　○甲子遣官祭历代帝王
　　○命行在兵部凡南北直隶府州县及山东布政司今年水旱蝗蝻灾伤之处军民原养孳牧及乘操马倒死亏欠者自八月十五日以前悉免追偿八月十六日以后应偿者俱候宣德十年秋成后追
　　○敕谕巡抚侍郎吴政周忱于谦赵新曹弘及湖广河南江西都司布政司按察司中都留守司及辽东都司南北直隶卫府州县各处巡按监察御史曰朕抚恤兵民图惟安利夙夜在念孜孜不忘今夏不雨亢旱为灾农亩虽种无获者多朕甚悯之尔等同卫所府州县官躬诣田亩视之果系灾伤即具实奏闻今年官民田地秋粮及屯种子粒以十分为率俱免四分尔等宜用心于斯不可怠忽如僻远之地不能遍历必遣廉洁公正官往视务在得实以恤民隐然近年各处奏灾伤者卫所府州县官吏多附下罔上诬稔为荒以图苟免其深戒斯弊若仍蹈前非必罚不宥
　　○乙丑祭太岁风云雷雨岳镇海渎山川等神
　　○遣官祭旗纛之神
　　○遣行在刑部左侍郎魏源赍敕谕江西永丰等县乱民夏九旭等敕曰尔等本皆良民初因有司科扰不已及势豪淩虐又苦旱灾饥馁无告不得已结聚为苟活之计朕闻甚悯之而江西三司奏请发兵剿捕论法固所难容推情实有可恤今特差刑部侍郎魏源赍敕悉赦尔等聚众劫杀之罪并抚谕尔等其恪遵朕命各回本土永为良民毋怀疑畏若不遵朕命为首者怙终不从就中有能擒之来献者给与赏赐仍授以官若为首者能革心悔过挺身来首亦赦其罪与之官赏如皆执迷大军到日诛戮无遗虽悔无及矣初九旭等聚众劫掠事闻命江西三司遣人招谕至是三司及巡按御史皆奏九旭等据大盘山立寨招诱流民三千余人抄掠旁近招之不服请发兵剿捕  上谕行在兵部曰朕以民饥故相聚为盗不忍加兵但令有司招抚今乃不悛当再遣廷臣往谕之如又不服则不免用兵于是遣源赍敕往谕源既行又遣都督任礼率兵继其后而复敕源等曰彼本吾民若能遵令改过宜善绥抚如恃顽不悛则同任礼以兵捕之慎无纵兵扰害良善又敕南京守备襄城伯李隆选精锐马步官军二千人从都督任礼往江西所用盔甲器械于兵仗局给之
　　○敕谕湖广河南江西布政司及南直隶应天苏松凤阳淮安及北京直隶等府州县曰今夏旱蝗荐臻凡灾伤之处民多缺食朕闻之恻然但系工部派办物料即皆停止无灾伤之处所派办者亦令陆续办纳不许逼迫差去催办官员悉令回京若迁延在外扰民必罪不贷
　　○楚府仪宾张鉴卒讣闻赐祭
　　○丙寅敕甘肃总兵官都督佥事刘广等撒马儿罕及诸外夷使回不许挟带中国之人及买中国童幼出境
　　○晓刻月犯井钺星
　　○丁卯行在礼部尚书胡濙奏比以鸿胪寺宣读表章缺人臣奉命与吏部尚书郭琎等于国子监选监生音声洪亮者得赵伦等五十人  上曰宣表近侍之职虽取其声音尤须观其才行此五十人姑令鸿胪寺堂上官教习仍常察其行止如果端谨堪任送吏部授官
　　○昬刻有流星大如鸡弹色赤尾迹有光出斗西行入房夜有流星大如鸡弹色青白尾迹有光出五车西北行至浊
　　○戊辰右城卫野人末朵斡遣撒又河卫指挥同知喃都云南楚雄府把事叚忠定远县把事王常等来朝贡马
　　○选习四夷译书学生初  上以四夷朝贡日蕃翻译表奏者多老命尚书胡濙同少傅杨士奇杨荣于北京国子监选年少监生及选京师官民子弟有可教者并于翰林院习学至是选监生王瑄等及官民子弟马麟等各三十人以闻命指挥李诚丁全等教之翰林学士程督之人月支米一石光禄寺日给饭食习一年能书者与冠带惰者罚之全不通者黜之
　　○命天城阳和卫及广灵等县修治桑乾河桥梁○北虏降者言阿鲁台已死其子及部属皆离散有东南来者  上命行在兵部出榜于塞外谕之凡来归附者悉与官职俸赐处之善地因谕尚书王骥等曰朕实悯其失所亦虑困苦无依或为鼠窃虽边备严固敢忘儆饬仍敕缘边总兵官都督佥事史昭等曰今降虏皆言阿鲁台已为瓦剌所杀部属分散有渡河而来依我边境者宜整兵巡逻果其归附善加抚侍瓦剌脱欢既杀阿鲁台必自得志或来窥边不可不备慎之慎之
　　○己巳瓦剌顺宁王脱欢遣使臣昂克等来朝贡马且告已杀阿鲁台前元玉玺欲献
　　○云南车里宣慰使刀霸羡遣头目召哀罗次县炼象关巡检司土官巡检王源等来朝贡象马及方物
　　○左军都督府都督佥事娄鬼里卒鬼里其先永平人洪武中归附除燕山中护卫镇抚徵赴京师  太宗皇帝靖内难兵至肥河鬼里迎战甚力马倒被擒  太宗皇帝念旧劳释不杀既即位赦而用之后以军功累升都指挥佥事永乐八年从征沙漠以功升都指挥同知二十年复从征北战败虏寇多获孳畜洪熙元年升左军都督佥事至是卒讣闻命赙赠如例
　　○庚午敕甘肃总兵官都督刘广及太监王安降虏多言阿鲁台已死其故所立阿台为王者欲依凉州境外避匿朕虑其无所归或生盗心惟整兵慎防之耳
　　○大同参将都指挥使曹俭奏东路巡哨山西都司署都指挥佥事史直千户周弘百户曹旺陈端哨备不严致虏寇入榆林庄及阳和口抢掠牛马请治其罪  上曰直等皆应死姑记之罚充为事官立功无功仍原罪不宥
　　○辛未命故济州卫指同知王景祥子能府军后卫指挥佥事王瑄子俊袭职命羽林前卫指挥使刘真子成指挥同知史英子斌燕山右卫指挥使刘复成子兴腾骧右卫指挥佥事李成子广代父职盖其父皆自陈老疾故命之代
　　○给围子手及五军神机等营官军盔甲枪义刀牌弓箭及弦
　　○壬申行在户部奏辽东广宁卫地临极边宜积军饷请召□于本卫仓纳粮不拘资次于淮浙等处支盐其开中则例淮浙盐每引米豆五斗山东河东福建广东四川盐俱二斗从之
　　○癸酉命行在翰林院修撰马愉陈询林震曹鼐编修林文龚锜钟复赵恢大理寺左评事张益同庶吉士萨琦何瑄郑建江渊李绍姜洪徐珵林补赖世隆潘洪尹昌黄王□赞方熙许南杰吴节叶锡王玉刘实虞瑛赵智陈金王振逮端黄回祖傅纲萧镃陈惠陈睿三十七人于文渊阁进学先是  上命翰林院简进士萨琦等于文渊阁进其文学至是并愉等召入左顺门试之  上亲第高下赐赉有差少詹事兼侍读学士王直有训励劳赐钞一千贯
　　○直隶保定府祁易二州唐蠡定兴博野安肃容城六县真定府定州河间府河间县顺天府昌平漷二县狭西汉中府洋县河南开封府通许县各奏五六月间久雨水潦冲决堤岸渰没田苖四川顺庆府奏五月初二日雨至初六日江水泛溢漫浸本府仓粮坏南充县居民房舍漂溺牛马命行在户部遣人巡视并宽恤之
　　○甲戌夜有流星大如杯色赤光烛地起北河西北行至文昌
　　九月乙亥朔行在户部奏狭西行都司各卫仓客商中纳盐粮及囚人纳米赎罪者多有欺弊请令□人俱于黄河迤南临洮巩昌等府籴米运至河桥等巡检司盘验渡河上仓仍于行都司出给勘合赍赴布政司报数稽考其行都司所属罪囚例应纳米赎罪者亦令将定拟收过米数具报布政司庶革侵欺以实边备从之
　　○直隶扬州府江都县湖广德安府安陆等五县各奏五六月间天旱河渠乾竭田榖焦稿命行在户部覆视蠲其租
　　○四川重庆府合州等州綦江等县各奏今年四月以来亢旱不雨苖稼枯稿民多缺食皆已循例发廪赈之具数上闻
　　○丙子赐真定公主武强县退滩田土九十四顷
　　○赐益实卫指挥同知得隆哥嘉河卫指挥佥事忽申八右城卫指挥佥事安苦斡朵里卫指挥佥事帖木儿哈头目哈的纳四川威州故土官董志均孙泰等钞币绢布及金织袭衣等物有差
　　○守居庸关指挥使高迪奏居庸关旧有隆庆及隆庆左右三卫官军分守近年调隆庆左右二卫往永宁怀来止余隆庆一卫旗军亦多散调他处备御操练及有别役今各关口军士多者十一二人少者八九人不足守御且外夷贡献往来皆当接送而人力寡少请敕所司增军  上命法司有犯充军罪者发千人益之又命行在兵部自今凡有别役悉委他卫
　　○行在礼部奏南京礼部尚书张瑛父卒例应赐祭  上从之仍命有司为治坟且令瑛葬毕起复视事
　　○丁丑命故府军卫指挥使王观侄玉袭职
　　○赐扎童等卫指挥同知安冲加撒只剌河等卫指挥同知损吉兀里山奚卫指挥佥事木当加弗提卫指挥佥事柳失哈嘉河等卫头目安冲家等彩币绢布及金织袭衣等物有差
　　○赐瓦剌等处贡使宴
　　○宛平县知县管裕言本县西山大寒岭等五社山坡狭隘白纸坊等三里艺菜为生和义等关多教场地乐安等六屯皆迁谪人民田地硗瘠岁常薄收所徵粮草输纳尚艰每岁户口食盐请折输黑豆等物如关厢纳钞事例支盐为便命户部从其言
　　○贵州都司奏贵州宣慰司所管谷王舟等六寨乖西蛮夷长官司所管十四坪崖底等十三寨及四川播州草塘安抚司留坪等处苖贼数聚出劫杀虏人口抢掠马牛烧毁房屋  上敕总兵官都督萧授及贵州三司各遣官体覆抚谕若终不服调兵剿之
　　○狭西凤翔府陇州奏本州文庙在城内东南隅儒学旧在庙后洪武初以学舍地下湿徙州治之西惟文庙尚在故址今汧河涨溢坏城东南隅水切庙垣及殿庑神厨皆杇敝不足奉祀而学前有隶官闲地可建庙命徙之
　　○广东市舶提举司奏怀远驿乃永乐初所置以馆海外番国贡使今厅堂门庑颓坏使臣往来皆无所寓命军卫有司协同缮治
　　○戊寅四川汶川县番僧温卜燕旦监藏等来朝贡马
　　○赐撒叉河卫指挥同知喃都云南楚雄府把事叚事定远县把事王常等钞币绢布及纻丝袭衣有差
　　○行在礼部奏比取天下生员年四十五以上者考试请中者遣入国子监读书不中者罢归为民尝食廪米令有司追徵还官从之
　　○行在工部奏通州修仓旧命都督冯斌督工今斌奉命掌神机营事请别遣官  上命都指挥刘斌代之
　　○宥行在刑部右侍郎施礼行在大理寺卿徐初右寺丞艾良等罪以议狱失当自首故宥之
　　○己卯赐云南车里宣慰使刀霸羡所遣头目召哀等彩币绢布及金织袭衣绢衣有差命召哀赍敕及文锦纻丝纱罗归赐刀霸羡
　　○顺天府府尹李庸奏霸州等州固安等县今年水涝禾稼无收已蠲秋粮什分之四又免见追物料及所欠官马其应纳榖草盐粮亦乞宽减并乞所属驿站暂采青草及豆薥等粮准纳支用悉从之
　　○巡按直隶监察御史聂用乂奏镇江常州苏州松江四府所属自六月以来亢阳不雨河港乾涸田稼旱伤命行在户部宽恤
　　○庚辰  上将率师巡边命武定侯郭玹西宁侯宋瑛广平侯袁祯都督张昇李英掌行在五军都督府事行在吏部尚书郭琎兼行在工部事都察院右都御史熊概兼行在刑部事敕之曰朕今率师巡边特命尔等守北京小大之事须措置得宜遇有警急机务同太监杨瑛等计议施行仍遣人驰奏务在详慎不可偏执己见怠慢忽略庶副委任之重命太监杨瑛李德王振僧保李和等提督皇城内外一应事务命少师蹇义少傅杨士奇杨荣礼部尚书胡濙杨溥工部尚书吴中等扈从
　　○命行在五军都督府工部给随驾军士及军官胖袄绵裤各一＜革翁＞鞋二给随从军夫工匠厨役如之
　　○实山卫指挥佥事阿里哥四川伽木隆国师释夏监藏遣番僧温卜索南外息等来朝贡马
　　○巡抚侍郎于谦及巡按河南监察御史等奏请处决强盗二十一人敕谦等同三司再会审果无冤则依律处决如有冤抑即与伸理
　　○辛巳遣驸马都尉赵辉往南京太仆寺安乡伯张安往北京行太仆寺监印马
　　○命法司凡武职有罪系问除人命真犯死罪外其余有犯及该徵钱粮赃罚未完或应降调充军罚役运米工作者悉记其罪笞杖罪宥之俱令随从巡边回銮处分
　　○壬午屯河兀者等卫指挥同知失郎加等及瓦剌使臣打剌罕哈里等来朝贡驼马
　　○赐云南罗次县炼象关土官巡检王源四川汶川县番僧温卜燕旦监藏等钞币有差
　　○少保户部尚书兼武英殿大学士黄淮陛辞赐御制诗及钞二千贯
　　○宥河南左布政使李昌祺罪初河南卫移文布政司支军官折俸钞昌祺不躬核实致有侵欺者法司请治其罪  上命昌祺具实以闻至是昌祺自陈疏慢有罪特命宥之
　　○癸未重阳节赐文武群臣宴  车驾发京师  驻跸唐家岭○谕大营五军公侯伯都督指挥千百户等曰朕率众巡边凡诸军之在行者不许以樵采为名擅入民家及在途掠人财物犯者处重罪官旗不严约束者罪同
　　○甲申  驻跸龙虎台
　　○乙酉  车驾度居庸关  驻跸岔道  丙戌猎
　　○丁亥猎
　　○戊子  驻跸怀来
　　○遣官赍书谕卫王瞻埏曰孟冬享  太庙至期王代行礼其敬慎之别敕行在礼部及太常寺文武群臣陪祀如仪仍命驸马都尉西宁侯宋瑛于下元节祭  长陵  献陵
　　○夜召少傅杨士奇至幄中问道途所见对曰居民比五年过时增多矣  上曰朕亦觉之但未知生理何似对曰臣曾过道傍人家问今秋所收言大熟前二三岁皆不及  上喜又问军士道中扰人否对曰虽未闻扰人但行军常须警饬之  上曰然因出示御制诗数篇谕士奇曰此朕马上遣兴也士奇拜观毕  上命左右取楮笔命士奇赋诗遂赐酒馔又谕之曰道路所见有当言者勿隐
　　○己丑  驻跸雷家站
　　○庚寅  驻跸宣府之泥河
　　○辛卯  驻跸万全
　　○夜月犯昴
　　○壬辰代王桂遣人奏请率子孙朝谒复书止之
　　○癸巳行在工部尚书吴中奏请令万全都指挥黄真于洗马岭及西阳河一路预治桥道从之○甲午后军都督府左都督谭清卒清顺天府大兴县人起卒伍从  太宗皇帝靖内难以功累升后军都督同知六年升右都督从征迤北红山蒲河半块山等处皆有功进左都督以病谢事家居至是卒讣闻赐赙祭营葬如例命其男广袭江阴卫指挥使
　　○乙未故和宁王阿鲁台之子阿卜只俺等丧败无依遣头目伯木儿等来朝请归附  上怜之遣太监王贵都指挥昌英等往抚纳之且厚赐赉
　　○丙申  驻跸安家堡
　　○丁酉  驻跸洗马岭  上亲历城堡阅兵备喜顾文武扈从之臣曰比五年来时又谨饬此边将克用命也
　　○戊戌江西按察使童寅卒寅字以敬湖广随州人永乐二年进士初授监察御史巡按直隶苏松等府及云南按事辽东皆严风裁升交阯按察使母丧服除改江西按察使寅廉介能勤虽病必出视事存心宽恕推明致公狱无冤滞既卒吏民哀悼无间言丧归其乡家无余财妻子不免饥寒云
　　○夜有流星大如鸡弹色赤尾迹有光出柳东南行至云中
　　○己亥猎诸将密请于  上曰此外不百里虏人常至围猎可出兵掩击之  上曰彼不为边患即已可不听其围猎乎诸将曰此辈豺狼野心终不能保其不为边患失今不图后将悔之  上曰朕此来饬边备耳非为捕虏且尝遣人抚虏矣今掩击之是朕失信岂可为乎尔等固是为国之心但朕欲存大信耳夜召少傅杨荣问曰诸将皆言虏在近边掩击之可不劳而成功何如荣曰黠虏谲诈恒远哨了今  车驾至此必先遁矣纵出兵无所得而自此失虏之心  上曰何也对曰陛下屡遣人赍敕招之令打围牧放悉从所便今感恩而来矣若遂击之则是前敕诱之来也  上笑曰朕已拒诸将必不出兵但令饬边备耳卿所言深合朕意可谓君臣同德遂赐荣酒馔
　　○日入有流星大如鸡弹色青白行丈余光大如碗起正北云中东北行至浊
　　○庚子  回銮  驻跸沙岭
　　○辛丑  驻跸宣府泥河
　　○壬寅  驻跸雷家站
　　○癸卯  驻跸怀来
　　大明宣宗宪天崇道英明神圣钦文昭武宽仁纯孝章皇帝实录卷之一百十二
　　明宣宗章皇帝实录卷之一百十二终
　大明宣宗章皇帝实录卷之一百十三
　　宣德九年冬十月甲辰朔  驻跸龙虎台
　　○享  太庙卫王瞻埏奉命行礼
　　○驸马都尉西宁侯宋瑛奉命祭  长陵  献陵
　　○中官奉命祭司井之神
　　○夜有流星大如杯色青白有光起正东游气行丈余光大如碗至东南浊有声如雷
　　○乙已  驻跸唐家岭
　　○丙午  车驾至京师
　　○江西永丰县贼夏九旭等就擒先是九旭据大盘山日遣人诱胁饥民从之者众遂治兵器择日出攻劫吉安守御官军临之生擒九旭等二十人余胁从者悉招抚复业至是江西三司遣人驰奏  上谓行在兵部臣曰民穷乃为盗有司不能抚恤而使至此其诱胁平民为乱者首贼之罪也敕召任礼魏源还京师已而械九旭等至法司鞫无异辞悉弃市
　　○安庆府潜山县知县俞益卒益浙江余杭人由进士预修永乐大典书成授江西靖安知县廉平为治民甚安之亲丧服阕改知潜山县潜山僻陋益抚绥加劳兼兴学教其持己爱民始终一节学问长于春秋公暇輙以授诸生屡考乡试会试明于鉴别其卒也室如悬鏧至无以为歛吏民哀慕而助给焉
　　○丁未山西行都司奏近虏寇五十余人入长城东沟署都指挥佥事史直领兵击之斩首十余级
　　○直隶扬州府通州高邮州及江都县奏民人缺食已借给官仓米麦赈济俟丰岁偿官悉具数闻
　　○戊申直隶庐州府六安州英山县池州府铜陵县浙江杭州府于潜县各奏天旱民饥已借常积及儒学仓并预备仓粮给济俟来年秋熟偿官
　　○己酉直隶应天府之溧水六合江宁上元句容五县太平府之当涂县皆奏今年自春至秋不雨溪涧绝流全妨种植间有种者亦尽焦槁土地乾坼寸草不生民皆饥饿乞宽减买办物料广洋等三十五卫亦奏屯军所种六合等屯旱乾无收乞免子粒  上悉从所言命户部及巡抚侍郎周忱设法赈济
　　○湖广武昌府所属一州九县荆州府荆门州江陵公安石首监利潜江松滋枝江当阳长阳九县长沙府所属十二县岳州府所属一州七县德安府应城孝感二县汉阳府所属二县衡州府所属一州八县永州府所属一州六县安陆州京山县浙江嘉兴杭州衢州金华绍兴五府属县各奏春夏久旱陂塘乾涸农田禾稻皆已焦枯秋成无望  上命行在户部分遣人驰驿抚安宽恤
　　○庚戌沈王佶焞奏欲同诸弟来朝复书止之
　　○巡抚侍郎曹弘奏直隶凤阳淮安扬州庐州四府徐滁和三州并山东济南东昌兖州三府今岁五六月亢旱不雨苗稼尽枯至七月霪雨低田涝伤民皆乏食  上命弘督所在有司设法劝分赈济
　　○直隶河间府献县奏春夏少雨播种后时及秋苖稼方长雨潦渰没颗粒无收命行在户部蠲租赈恤之
　　○夜有流星大如鸡弹色青白尾迹有光出北河南行入军市
　　○辛亥江西南昌府奉新丰城二县临江府清江县各奏去年雨水渰没禾稼今年亢旱赤地无收税粮难办命行在户部蠲之
　　○湖广常德荆州二卫奏官军屯田今年夏旱田禾槁死乞免岁较子粒从之
　　○昏刻有流星大如鸡弹色青白有光出天市东垣正西行至浊夜有流星大如鸡弹色赤尾迹有光出王良北行至浊
　　○壬子夜有流星大如鸡弹色赤尾迹有光出弧矢东行至浊昧爽有流星大如鸡弹色青白尾迹有光出轸南行至浊
　　○癸丑夜有流星大如鸡弹色青白有光出天苑南行至浊
　　○甲寅命故权署安南国事黎利子麟仍权署安南国事先是黎利病且死属陪臣黎察等以麟暂管国事请命于朝至是麟遣陪臣阮宗胄耆老戴良弼奉表奏请  上命侍郎章敞行人侯琎赍敕往谕之曰朕昔念安南军民皆朝廷赤子俯徇舆情命尔父利权署国事以抚绥之今尔父既卒特命尔权署安南国事尔其敬顺  天道诚以事上仁以抚下庶几保境土于靖宁享禄位于长久钦哉赐敞等道里费及宗胄等钞令随敞归
　　○以广东广州府吏董珖为广西怀集县典史珖尝招抚西家等猺首二百一十五户出傅版籍故授是职俾专抚猺民不预县事
　　○行在都察院右都御史熊概卒概字元节举进士擢监察御史  仁宗皇帝在东宫命署刑部事后升广西按察使改广东  上即位入为大理卿奉命治水苏常松江杭州嘉兴诸郡兼巡视民瘼宣德元年苏杭诸郡海宁诸卫军饷不继概奏出赃罚米四万二千余石给之三年苏松绍兴等府水灾有司科徵不已概又以奏命六部凡买办悉减省又奏两浙郡县累岁逋税输纳艰难诏许以丝绢等物代输所至矜穷困治豪横礼先贤葺祠宇饬励学校召还升南京都察院右都御史会行在都御史顾佐有疾召任行在都察院岁余病卒年五十赐祭命有司造坟概初奉命巡视苏常诸郡民瘼锄豪强剪奸黠无所顾避土豪尝诬告概受罪人黄金五百两者  上曰概无此行奸人诬之不听概既大用改素节徇子弟之欲昧是非之公亏廉洁之行君子惜之
　　○乙卯四川长河西鱼通宁远等处番僧剌麻班丹葛剌等来朝贡方物
　　○命山西都指挥使宫得福建都指挥佥事徐信仍视事初得信俱以年老乞致仕至是行在兵部言二人精力未衰尚堪任事故有是命
　　○甘肃总兵官都督佥事刘广奏获到虏寇言今年二月瓦刺脱脱不花王子率众至哈海兀良之地袭杀阿鲁台妻子部属及掠其孳畜阿鲁台与失捏干止余人马万三千徙居毋纳山察罕脑剌等处七月脱欢复率众袭杀阿鲁台失捏干其部属溃散阿鲁台所立阿台王子止余百人遁往阿察秃之地完者帖木儿遂南行至哈剌脱欢山为寇已遣千户王敬等领兵追之斩首十一级生擒完者帖木儿及男妇二十人械送京师  上敕广等曰穷虏在边计必为寇尔等勿以小得为喜更湏昼夜严备庶几无患
　　○巡抚侍郎赵新及江西都司布政司按察司并巡按监察御史奏瑞州府高安县强贼谢文彬严牙仔等六十余人入南昌府奉新县强劫富家杀死民人烧毁县廨已委署都指挥佥事吴坚擒捕  上遣敕谕之曰贼若悔过自新各复本业则监系首恶以俟命胁从之人悉宥不问若执迷不悛即剿灭之毋遣民患
　　○晓刻有流星大如鸡弹色青白尾迹有光出文昌西北行至浊
　　○丙辰改行在大理寺左少卿张骏为行在都察院左佥都御史
　　○四川总兵官都督佥事方政等讨松潘番蛮平先是  上敕政及副总兵都督佥事蒋贵以番蛮所居险要宜静以抚之如不服率兵剿捕政等初榜谕祸福威茂诸卫所番蛮皆向化安业惟松潘叠溪所辖西北任昌巴诸黑虎等寨梗化攻围关堡抢掠客□肆恶不已政等率官军土兵分道而进政以精锐兵三千五百击其西北大寨破之贵督兵四千余破任昌大寨而都指挥赵得宫聚等各进兵以次讨平龙溪等三十七寨前后斩首一千七百余级坠崖赴水死者无筭余寇帖服政招抚其溃散逋亡者俾复业遂班师惟以四川官军五千分守旧设关寨至是政等捷奏至并上其将士功次  上览奏嘉之升政贵皆为左军都督府都督同知各赐织金纻丝衣一袭赐敕劳之曰尔等同心协力摅忠奋勇＜矢见＞画有方用靖边陲朕甚喜悦自今益宜恤军士严备御用苏转输之劳永息征战之苦则尤尔嘉所部将士有功二次以上及功一次就阵亡者升一级遂升四川都指挥同知赵得宫聚皆为都指挥使而命聚任贵州都司都指挥佥事赵谅万贵陈荣皆为都指挥同知署都指挥佥事指挥刘荣实授贵州都司都指挥佥事指挥使唐谏姚景升贵州都司都指挥佥事王景高广升四川都司都指挥佥事其余指挥千百户镇抚总小旗军士有功皆升一级凡三百九十七人有功而阵亡者升其子坐事罢职从军而有功者复其官仍赏币帛钞布其官军奋勇当先冲入贼阵斩获首级并生擒贼者都指挥钞二百锭彩币三表里指挥一百六十锭彩币二表里千户卫镇抚知州一百二十锭彩币一表里百户所镇抚长官头目一百绽帛三匹总旗八十锭帛二匹小旗六十锭帛一匹布一匹军士民壮四十锭布二匹齐力向前者指挥一百二十锭彩币一表里千户卫镇抚一百锭帛三匹百户所镇抚州同知头目八十锭帛二匹总旗总甲六十锭帛布各一匹小旗小甲四十锭布二匹军士民壮三十锭布一匹当先冲入贼阵五次四次有功者除本等赏外再加赏一倍三次二次者加赏半倍阵亡伤故官军本等赏外加赏半倍病故官军依本等功次例赏以龙州为龙州宣慰司升土官知州薛忠义为宣抚以土官同知李爵为副使判官王玺为佥事升茂州知州陈敏为府同知仍莅本州事土官长官犹恭为安抚仍莅长官司事俱以从征有功也
　　○巡抚侍郎周忱奏松江府今年亢旱田榖少收今起运折粮大小绵布一万五千九百二十五匹赴京共准米一万六十石请以折文武官月俸从之
　　○丁巳罕东等卫念锉簇头目薛帖儿加遣弟俺班等来朝贡马
　　○赐瓦剌使臣打剌罕哈里屯河兀者等卫指挥同知失郎加实山卫指挥佥事阿里哥四川伽木隆番僧温卜索南外息等钞彩币绢及金织袭衣等物有差
　　○没伦河卫指挥佥事马儿等四人奏边事赐钞彩币表里等物
　　○革云南车里靖安宣慰司复车里军民宣慰司洪武中尝设车里军民宣慰司命土官刀暹达为宣慰使刀暹达死子刀更孟袭职刀更孟死子刀霸羡幼叔刀怕汉借其职刀怕汉死其弟妇前夫之子刀弄又借职夷人不服逐刀弄而军民宣慰司遂革永乐十七年别设靖安宣慰司命刀霸供为宣慰使宣德六年刀霸羡既长请于朝袭父职复设车里军民宣慰司至是刀霸供言靖安即车里旧地若析为二下人必有争夺之患乞仍并为一岁贡皆如旧例  上从其请遂革车里靖安宣慰司仍设车里军民宣慰司命刀霸供刀霸羡皆为宣慰使遣使赍信符敕书文绮往赐之且俾上所授靖安宣慰司印信金牌
　　○行在兵部奏朝廷于广宁开原等处立马市置官主之以便外夷交易无敢侵扰之者凡马到市官买之余听诸人为市近闻小人或以酒食衣服等物邀于中途或诈张事势巧为诱胁甚沮远人向化之心请揭榜禁约从之
　　○巡按狭西监察御史刘敬等奏九月十九日虏寇朵儿只伯等窃入凉州至城东及杂木口堡等处杀人掠财指挥杨斌率兵与敌擒寇一人卜鲁罕虎里余寇遁走总兵官都督佥事刘广闻之发兵追击不及而还  上遣敕责广曰朕尝逆料虏情深以凉州永昌为虑数命尔等严兵戒备今虏入寇如入无人之境来既不觉去亦无追逐之者不知尔所职何事忠臣体国夙夜尽心尔不用命怠事如此罪何所逃今残虏散漫胜即骄纵疆场之事恒切朕心尔宜勉思良图以掩前过如再有失不能复贷慎之慎之
　　○己未四川总兵官都督佥事方政奏便宜四事一威州初为蛮寇所焚迁堡于关外正当生番出没冲要之处民不能安请移复旧处以利民一黑水阿容等寨生番招谕已出随渠不齐梭城等寨亦闻风归附惟杂榖安抚司未服已遣人招抚一朝廷初调通州卫指挥夏春隆庆左卫指挥吴迪于成都后中二卫令春掌茂州卫迪掌威州守御千户所今春已卒威州守御副千户鲁明等三人皆老成堪任地虽极边蛮寇畏服请令迪还原卫一松潘等处军民指挥使司未立医学军民有疾则往茂州医学请药相去五百余里乞开设医学以本卫通医余丁夏宏任职  上皆从之
　　○庚申赐四川长河西鱼通宁远等处番僧剌麻班丹葛剌等钞币绢布及纻丝袭衣有差
　　○太平府繁昌当涂二县池州府贵池县皆奏今夏亢旱田禾枯槁人民缺食命行在户部宽恤之
　　○辛酉以获强盗功升行在锦衣卫镇抚马顺徐政正千户孙福俱为本卫指挥佥事仍理镇抚司事
　　○命贵州按察司佥事于文通致仕文通河南磁州人由监察御史升佥事颇能持己所按郡县蛮酋凡有馈献上官上官受之则其心悦文通不怫其意受之悉籍而归之官考满来朝以老疾辞遂命致仕
　　○置狭西西宁卫军民指挥使司阴阳学正术一员医学正科一员云南澂江府医学正科一员狭西汉中府褒城县开山驿青桥驿凤县安山驿武关驿驿丞各一员四驿洪武中设永乐初给印记而吏部未置官尝委乡老署驿事至是以通判陈善言始铨注官吏
　　○壬戌行在都察院右都御史顾佐以病痊入见  上亲劳之免其朝参令就衙门视事
　　○甘肃总兵官都督佥事刘广奏虏寇朵儿只伯等掠凉州杂木口等处率兵追至沙子生擒四人斩首四级获马驼四十  上遣敕责广曰昨御史刘敬言尔追贼不及今乃以斩获之数来闻纵如尔言岂能与虏杀掠相当朕尝命尔严饬守备常如临寇尔不用朕言寇得乘间而入其罪大矣今纵有小获岂足掩大罪所以未即罪尔者犹冀尔力后效盖前愆尔其勉之
　　○夜有流星大如鸡弹色青白尾迹有光出北斗杓东北行至浊
　　○癸亥行在礼部尚书胡濙奏十一月十一日  皇太子千秋令节十三日冬至亲王及天下五品以上文武衙门遣官进笺者至期宜同在京文武百官诣文华殿行贺礼从之
　　○依木河等卫指挥同知朵多卜忽秃河卫指挥同知忒等吉等来朝贡方物
　　○命故金吾右卫指挥同知屠拜住子贵金吾左卫指挥佥事徐进子广袭职燕山左卫指挥佥事范敬子忠府军卫指挥佥事汪全子礼代父职以其父老疾乞致仕也
　　○巡按狭西监察御史萧清奏西安府及兰州卫延安府鄜州五月至七月亢旱田苖稿死人民饥困命行在户部覆视宽恤
　　○甲子狭西西宁卫剌麻湛藏乌思藏剌麻锁南劄思等来朝贡马
　　○行在兵部右侍郎李郁言比奉命往通州至仪真视水驿路程远近增置之宜盖通州至仪真驿俱洪武永乐中所设路程无甚相远惟通州杨村至杨青山东梁家庄至甲马营开河至济宁州南城驿比之他驿稍远每驿可添船五艘请以法司罪囚应徒者编发各驿买船递送满日更代从之○开平等处备御参将都指挥使马昇奏近虏寇至独石北冲路口守备百户刘政领兵追至北沙沟斩首三级生擒男妇八人械送至京  上命行在兵部议赏政
　　○罢狭西买马时狭西右布政使王敏言狭西今年田榖少收边饷遥远先买马骡及入番诸物民间已甚劳费今又买马给行都司军士民实不堪且民间马有堪用者多以易粮给边所遗牝马及驹皆不堪用请以二苑马寺所选赴京之马及都行二司卫所官下所餋之马给之  上从其言遂罢买马命以平凉甘肃二苑马寺马给军士
　　○乙丑  上闻代王桂常着短衣小帽引其子逊炓逊烠出游市中或步或骑手执大棍袖藏斧锤迫逐军民而捶之遂遣人赍书谕桂曰比闻叔祖屡微服引二子行市井中任意所向都不防慎非但上违祖训下失观瞻且虑凶愚无知之人不知引避或误有触犯深为叔祖忧之况叔祖年高凡百举动不可轻率惟宜安居静处以享寿福复敕长史纪善典仪及随侍指挥仪卫等官曰尔等辅王不能进谏又不具奏朝廷于法实难容恕姑记尔等罪若王仍出外捶人及所为非礼不谏止不上闻是固违朝命必罪不宥
　　○召四川总兵官都督同知方政还敕副总兵左军都督同知蒋贵佩平蛮将军印充总兵官仍镇守四川松潘等处操练军马整理城池其四川都司行都司所属卫所官军悉听节制
　　○修北京文明门外桥及南门外减水河闸
　　○土鲁番城舍人卜烟川儿等率妻子来归奏愿居京自效命卜烟川儿为正千户赐冠带金织袭衣彩币钞绢布花有差仍命有司给房屋器物卜烟川儿者已故都督佥事尹吉儿察之子初尹吉儿察居土鲁番城为歪思王所逐归附来京  太宗皇帝授都督佥事后以病卒至是卜烟川儿来归且告袭职故有是命未几升卜烟川儿为指挥佥事而以其部属舍黑马黑麻等五人为试所镇抚
　　○行在翰林院学士沈度卒度字民则松江华亭人初以善书被荐入翰林授典籍  太宗皇帝览度书独称善凡一时大制作必命度书之隶书有古意日侍清密赏赉甚厚后以其弟与子皆善书皆官之近侍度事  上尽诚承顾问必正对累升至侍讲学士宣德初进翰林学士年踰七十再上章乞致事不听至是卒遣官赐祭命有司营葬度事亲孝与弟友爱甚笃为人贞静不苟附初入翰林乡人李至刚为礼部尚书得君气势赫赫朝士希进者日奔走其门度虽故旧独自守未尝轻造士论高之度闲暇闭户焚香鸣琴赋诗以自乐云
　　○丙寅行在户部奏比者平江伯陈瑄言漕运官军有犯除重罪外无黜降迁调请量轻重罚运淮安徐州仓米赴京赎罪已准所言今议流罪六十石徒罪五等自五十石至二十五石杖罪五等自二十石至八石笞罪六石至二石  上览之曰所罚过重命流徒各减十石杖罪每一十运一石笞罪一十运五斗
　　○宁夏总兵官都督佥事史昭奏虏寇孛的打里麻满束儿嵬满台歪子王等犯边遣指挥王勇海贵等率兵追击之至阔台察罕之地生擒虏男妇四十人械送京师○丁卯敕谕巡抚侍郎吴政成均赵新周忱于谦曹弘并浙江湖广江西等都司布政司按察司巡按监察御史及南北直隶卫府曰比闻各处亢旱兵民饥窘朕心恻然恒用不宁今以宽恤事宜条示尔等其钦承无怠一被灾之处人民乏食即遣官于所在官仓给米赈济毋坐视民患一被灾府州县今年该运临清南京等仓粮俱存收本处备用所定南北二京光禄寺等衙门供用之数及折色布绢丝绵等项仍照原定起运交纳一不被灾府州县该运临清等仓粮米俱于南京仓收一宣德十年所运粮米每军于淮安徐州支运一十五石赴北京并通州上仓一府州县逃民递年负欠并见徵粮草悉从实取勘停徵仍招抚其复业蠲免税差一年一民有全家充军并绝户所遗田地召人承佃如官田则不分古额近额俱依民田例起科递年所欠税粮马草悉免徵一府州县见收税课及车船门摊地亩果木一应课钞除正额外因钞法加增者以十分为率俱免四分一各处军民递年倒死马骡驴牛羊该纳皮鬃尾筋角肉赃价钞并长生羊该纳毛者自宣德九年十月二十一日以前欠者悉蠲免又敕狭西福建广东贵州四川广西云南三司及巡按监察御史凡全家充军绝户田地召人承佃官田俱照民田例起科免徵所欠粮草府州县见收税课及为钞法增收诸色课钞减十之四逃民所欠及见徵粮草皆停徵招抚复业蠲免粮差亦如之
　　○升南京国子监司业陈敬宗为本监祭酒北京国子监助教刘琢为行在翰林院检讨仍理助教事山东兖州府金乡县儒学教谕赵琬为行在翰林院待诏行在兵科都给事中文郁为河东狭西都转运盐使司运使云南按察使蹇贤为湖广布政司右布政使湖广按察佥事茹琪为贵州按察副使大名府滑县丞马骥为州判官掌滑县事骥在县三年以捕强盗功当升县民安于其政奏乞留之故有是命复陈叔刚行在翰林院修撰亲丧服阕也未景贤湖广长沙府通判升正五品禄景贤秩满当升其民奏乞留之故升禄使复职调福建布政司右参议牛肄于山西布政司
　　○羽林左卫指挥使许贵之姑诉贵永新伯成之子其父母早亡己寡居无子抚贵成立今有罪当远调而已年老不能随行伏乞  圣恩念成征讨之功妾老失餋之苦令贵就近立功以餋余年  上悯之令于永平立功
　　○戊辰北京行太仆寺奏进孳生马数  上谕之曰我国家以武功定天下威震四夷强梗詟服马之为用多矣国初置太仆专领马政牧养之方考成之法自  祖宗以来讲画精备尔惟恪遵无失用图成效则为称职若因循苟且至于废坠则为弗称况马养于民间水草便利不妨其耕作提督有方民得安业不患马不蕃息若以马之故不时烦扰民既不堪何有于马考绩黜陟国有恒典尔惟懋哉
　　○下监察御史赵本狱以巡按河南谒伊王倍慢也
　　○己巳唐王琼炟奏本府修理家庙及居室欲辍屯田军一千五百余人供役请暂免明年屯种毕日仍旧从之
　　○庚午  上谕行在礼部尚书胡濙曰比巡边还郡县官多来朝往复劳费又妨政务其移文止之自今凡来朝者必俟有命当谢恩者止于本处望阙行礼
　　○辛未赐罕东卫念锉簇头目薛帖儿加所遣弟俺班等钞绢及金织袭衣有差仍命赍彩币表里归赐薛帖儿加
　　○狭西行都司都指挥佥事纪胜奏比有告臣先任通州右卫指挥时殴伤知州王琬及受馈赂纵放军人奉旨令臣自陈其实臣胜初与王琬争论公事语相激推琬仆地实无伤纵放军人受赂遗臣实有之请受罪  上谕右都御史顾佐等曰胜武人语直既服罪宥之
　　○夜有流星大如鸡弹色赤有光出文昌东北行至浊
　　○壬申敕缘边总兵镇守官曰今西北胡虏败者离散胜者骄纵不可不虑惟严兵保境寇来则战寇退勿追若彼于境外往来不敢侵扰即当听其自便勿贪功妄动以开边衅○癸酉朝鲜国王李祹遣陪臣朴信生等奉笺贡马及方物贺  皇太子千秋节
　　大明宣宗宪天崇道英明神圣钦文昭武宽仁纯孝章皇帝实录卷之一百十三
　　大明宣宗章皇帝实录卷之一百十三
大明宣宗章皇帝实录卷之一百十四
　　宣德九年十一月甲戌朔行在钦天监进宣德十年大统历上御正朝受之给赐诸王群臣颁行天下
　　○  上阅行在刑部都察院所具重囚罪状谕都御史顾佐侍郎施礼等曰因戏误杀人及窃盗三犯者宥死发戍边官吏故勘平日致死及伪造印信等罪如旧监系余罪犯尤重者文武大臣会审无冤具奏处决
　　○行在鸿胪寺右寺丞刘清以赃罪谪戍边
　　○乙亥以擒强贼功升府军右卫指挥佥事柳源为指挥同知羽林左卫副千户梅胜为正千户总旗王二从源等奋前击贼为贼所害命其子为试百户加赐钞布
　　○丙子狭西叠州升朵簇土官千户板的失绰等贡马
　　○迤北故和宁王阿鲁台部属把塔等率家属八十九人来归奏愿居京自效命把塔为正千户余为副千户所镇抚等官悉赐冠带金织袭衣彩币银钞绢布绵花鞍马有差仍命有司给房屋器物如例
　　○丁丑行在户部奏宣德八年京师文武官俸米折钞请给与胡椒苏木胡椒每斤准钞一百贯苏木每斤准钞五十贯南北二京官各于南北京库支给从之
　　○戊寅置四川龙州宣抚司经历司经历知事各一员
　　○改龙州武平驿小河驿水进驿小溪驿古城驿隶龙州宣抚司
　　○裁减广西平乐府贺县丞簿各一员以人户减少也
　　○乌思藏剌麻锁竹癿狭西岷州卫高僧班官藏卜等来朝贡马
　　○己卯近臣自辽东还言外夷多以幼男女易米于辽东者官军得之他日往来交通漏泄边事请禁止  上曰此必饥寒所迫故割爱以求活禁止必至失所遂敕辽东总兵官都督巫凯等凡夷人有鬻男女者官给与直男女悉送京师育之
　　○行在刑部员外郎杨绍宗自陈臣先任北京行部主事时有朋友史彬为保定府推官因上计吏馈臣胡桃后奸吏举其事倾彬遂连及臣今臣坐是不获受诰伏望  圣明矜悯  上曰用法当量情以朋友馈遗之微而终身受污名过矣命行在吏部与之诰
　　○晓刻荧惑犯氐西南星
　　○壬午亦思弗罕回回迷儿阿力等来朝贡驼马
　　○失里木卫指挥佥事款失来朝奏愿居辽东开原自效从之赐金斌袭衣彩币钞布仍命辽东都司给房屋器物如例
　　○镇守甘肃都督佥事王贵奏肃州卫指挥同知胡麒等率兵巡哨至昌平头墩见虏踪迹追蹑之至窑儿站遇虏与战斩虏首六级获马四匹余虏奔溃军士李成等二人战死  上谕行在兵部臣曰赏罚明则士气振官军有功者俱升一级军士战死者以其子为总旗余悉赏如例
　　○甲申  皇太子千秋节令旨免贺礼
　　○命孝陵卫故指挥使梅景福子谦袭职
　　○赐瓦剌使臣昂克等彩币表里绢布有差
　　○乙酉以明旦冬至遣卫王瞻埏祭  长陵  献陵
　　○夜有流星大如杯色赤有光出参南行至浊
　　○丙戌冬至  上率皇太子亲王诣  皇太后前上寿毕出御正朝受贺大宴文武群臣及四夷朝使赐群臣节假
　　○文武百官及四夷朝使贺  皇太子于文华殿  皇太后  皇后免文武群臣命妇朝
　　○夜有流星大如杯色赤有光起昴西行至浊
　　○丁亥狭西洮州卫国师领占藏卜遣其徒公哥藏卜等来朝贡马
　　○永清右卫指挥同知王友自陈老疾命其子福代
　　○赐朝鲜国等处贡使宴
　　○己丑狭西临洮卫土官都督佥事赵安及辽东安乐州故鞑官指挥佥事阿升哥妻董氏等来朝贡马
　　○赐朝鲜国陪臣朴信生等彩币绢布有差
　　○行在户部奏近奉敕被灾之处人民乏食于所在官仓给粮赈济今湖广布政司所属州县仓无储积惟衡州长沙二府仓有粮一百五十余万石请令缺食州县关给赈济俟丰年就所在府县仓还官从之
　　○庚寅  上初闻木兰河等卫指挥兀苦里等言黑龙江七姓野人议侵朝鲜至是朝鲜使还赐敕谕国王令戒饬守将严为之备并以备倭官军所得朝鲜人归之盖朝鲜初遣舟师捕海贼风飘一舟至扬州官军得之凡七十八人悉送京师  上怜之赐衣及钞遣还
　　○免温州府之永嘉平阳瑞安三县丁绝鱼户三百九十七户课米九百余石
　　○辛卯行在户部奏北京养象马牛羊等处仓场岁收草料官攒等作弊百端民运至经月不收或肆侵损使之亏欠亦有盗出货卖者亦有不容车载务令荷担倍劳费者请于巡视仓场御史郎中员外主事内分遣提督收受遇有此弊奏闻治罪  上从之命通政李暹等往来督察仍谕监收御史等官务皆尽心或仍前弊俱罪不恕○江西吉安府奏所属九县岁旱民饥已借预备仓榖给尽乞再于府县大有等仓粮储内量借赈济俟明年秋成还官  上命行在户部即如所言给之
　　○壬辰狭西巩昌卫土官指挥同知董俊遣百户洪春等来朝贡马
　　○昏刻太白犯垒壁阵
　　○癸巳  上以天寒河冻命罢遣缘河运木军民各归休息候来年春暖赴工
　　○甲午狭西西宁卫国师锁南儿坚参遣禅师锁南领真完卜剌麻锉真坚藏等来朝贡马
　　○乙未命瓦剌使臣昂克为都指挥同知猛哥帖木儿为指挥佥事阿老丁等二人为副千户哈赤阿里等四人为百户阿里等六人为所镇抚皆赐冠带○赐依木河等卫指挥同知朵多卜忽秃河卫指挥同知忒等吉等乌思藏剌麻锁竹癿狭西高僧班官藏卜叠州升朵簇土官千户板的失绰钞币绢布及纻丝袭衣等物有差
　　○江西临江吉安瑞州袁州抚州南昌南康赣州八府山西平阳府蒲州各奏所属自四月至八月不雨田稼尽枯命行在户部遣人覆视宽恤
　　○直隶镇江府所属三县池州府之青阳县凤阳府之凤阳县浙江金华府之武义县各奏人民缺食已借给官仓榖米麦豆济之俟明年秋成偿官悉具数闻
　　○丙申河南都司布政司按察司奏见监斩罪强盗一十名当决不待时敕巡抚侍郎于谦及巡按御史并三司再会审无冤而后处决
　　○丁酉命故燕山左卫指挥使石敬弟璇府军右卫指挥同知朱贵子祥府军卫指挥同知陈贞子英俱袭职金吾左卫指挥同知孙得子胜羽林前卫指挥佥事张贵子胜李兴子旺江淮卫指挥佥事李荣子祯俱代父职以其父自陈老疾也
　　○升四川合州吏目熊鼎为本州同知州先有强盗劫掠民财烧毁公□□角羊□杀伤官民势遂猖獗三司委成都后卫指挥佥事檀忠重庆卫指挥佥事萧中率兵往捕右参政田衡按察副使朱与言往督之忠等军至广安州遇盗畏怯潜匿不出盗去始出衡亦引避与言同鼎后至盗已远去遂令率机兵往踪迹之获盗一人絷为向导杀获盗六十七人贼势遂衰至是与言上鼎功而劾衡及忠等怯懦退缩罪上览奏嘉鼎之功遂升之命罢衡忠等官俾捕余盗若不获悉发充军
　　○以擒强盗功升浙江海宁守御千户所正千户汤玉为处州卫指挥佥事如例赏钞
　　○戊戌以事繁增置顺天府通州递运所副使一员
　　○赐乌思藏剌麻锁南劄思狭西西宁卫剌麻湛藏洮州卫僧公哥藏卜等钞币及僧衣等物有差
　　○成国公朱勇同文武大臣奏会审死囚一百六十四人俱服罪请处决  上命姑械系之
　　○己亥翰林侍臣讲周书毕  上因论周之王业及成康治效侍臣曰成王即政之初三叔挟武庚以叛周公以流言避居东都顽民不靖奄及淮夷扇乱成王得保文武之业亦不易也  上曰当时皆以为周之不造及成王定奄平淮东土始宁继得罪人又大雷电以风天彰周公之德成王迎公归诛管蔡迁殷顽民而后王室以安自是天下太平刑措四十余年子孙历年八百则知始之所震撼者政天以维持巩固之也譬如人之身初不幸有疾必加意调治凡伐性戕生者皆知避之所以培固元气克臻寿考也周家积德数十世而后兴其本已深又成王足为守成之主而有周召为辅皆天之所定也岂偶然哉
　　○昏刻填星犯太白
　　○庚子并贵州新化府入黎平府以新化湖耳亮寨欧阳中林验洞龙里赤溪湳洞七蛮夷长官司皆隶黎平府以地狭民稀故也
　　○给喜峰等口黄土岭等营守备官军弓五千弦一万箭一十五万
　　○四川布政司及凤阳府虹县邳州卫指挥司各奏所属地方春夏旱涝不一所种无收命行在户部覆视蠲租
　　○户部尚书兼谨身殿大学士致仕陈山卒山福建沙县人初繇教官被荐升吏科给事中侍  上讲读  上为皇太子升左春坊左庶子  上正大统升户部左侍郎遂升户部尚书兼谨身殿大学士自陈老疾命致仕未抵家卒年七十山为人寡学急利而昧大体高煦□火反  上亲征之既还师山迎奏请乘胜掩袭赵王执之  上曰赵王何罪而执不听自是遂薄山其归也恩礼一无所及
　　○晓刻有流星大如鸡弹色青白尾迹有光出库楼西南行至云中
　　○辛丑召建宁府知府张顺署南京工部右侍郎事
　　○壬寅赐狭西临洮卫土官都督佥事赵安巩昌卫土官百户洪春辽东安乐州故鞑官妻董氏狭西西宁卫禅师锁南领真完卜剌麻锉真坚藏等钞币绢布及纻丝袭衣等物有差
　　○辽东右城卫女直指挥同知歹羊加等三人奏事至京赐钞及彩币表里
　　○谪监察御史颉文林戍辽东文林于南京赃罚库检阅赃物索铺户等衣物又于公廨与囚妇乱各道御史劾奏之  上曰贪秽无行有玷风宪命杖之并家属发充辽东边卫军
　　○癸卯行在礼部尚书胡濙言总兵官都督谭广于宣府建弥陀寺朝玄观请度官军之家幼童为僧道臣切见洪武中不许军匠灶站违碍之人出家今广所言非旧制  上曰宣府边地官军家属正当勤耕稼精武艺固封守以攘外夷为僧道何益昔南唐特曹彬攻城急城中尽召诸僧令与军民皆诵佛救护竟不免败亡此事足为明戒况  祖宗旧制其可违乎若寺观已完欲僧道守之则于他郡邑分与之
　　○巡按浙江监察御史王宪等奏金华处州等处强贼昨奉命审实处决妄指及误监系者令办明今逃贼周尹敬等五十三人会三司审实服罪者五十一人误系者二人  上命行在都察院移文俾宪再会官审实果无冤如前敕处决误系者即释之
　　○浙江布政司奏处州府所属丽水青田松阳龙泉缙云遂昌庆元七县窑冶酒醋铅坑银坑碓磨油榨甎瓦窰灶房地赁钱竹木山租茶课税契茶引由工墨果价儒学山地租契本工墨岁徵课程银三千三百四十一两有奇民贫银多负欠乞依敕谕内□税鱼课事例折钞为便从之
　　卷之一百十四
大明宣宗章皇帝实录卷之一百十五
　　宣德九年十二月甲辰朔  上省郊祀牲
　　○以监生李源为四川永宁宣抚司儒学训导源本永宁儒学生以选贡入监宣抚奢苏奏本司儒学生员俱土獠夷人朝廷所授教官语言不通难以训诲源资质敦厚文学颇晓乞如云南鹤庆军民府儒学事例授源教职训诲诸生庶有成就  上从其言故命之
　　○乙巳狭西西宁卫国师绰思星吉遣剌麻锁南星吉巴哇簇头目完卜舍剌竹等来朝贡马
　　○行在工部言内府宝钱局铸钱民夫诉离家久日给为艰乞依修海船例人月给口粮四斗命给之
　　○丙午韩王冲＜火或＞奏比蒙优免护卫旗军一千八十五人屯种三年今已满限狭西都司俾与群牧所旗军皆如例二八屯守缘群牧所军士四百六十六人乃恩赐畜牧之数乞循永乐间各王府事例免其下屯专令供给柴炭护卫屯军亦乞循安府旧例三分守城七分下屯从之
　　○瓦剌顺宁王脱欢使臣昂克等陛辞命指挥康能等送之还并赍敕谕脱欢曰王克绍尔先王之忐遣人来朝进马具见勤诚闻杀阿鲁台尢见王之克复世讐所云已得玉玺欲献亦悉王意然观前代传世之久历年之多皆不系此王既得之可自留用也仍赐脱欢纻丝五十表里以答其贡献云
　　○行在户部右侍郎王佐奏昨户部员外郎罗通言万全都司所辖德胜口守备官军四千六百九十余人缘山筑长城浚壕堑设烽置堡屯守兼备其宣府乃内地在城三卫一所又调蔚州诸卫官军八千余人操备士马众多坐费馈饷未尝出境巡逻若长安岭迤北至独石新立四堡皆临极边备御官军通计三千三百人有故者三百五十余人不足于用而粮料供给皆出山西大同等府山路崎岖转运实难比乏馈饷又劳京军儧运切惟云州至雕鹗皆可田之地官军私种获利请分调宣府见操官军三千三百余人于云州赤城雕鹗诸堡与原调官军通六千六百人半以巡哨半以屯田军与田一顷官给牛具种子令对名供给一岁之后住其月粮开平龙门卫所官军亦用是法倘遇缓急则下屯之士亦可调用庶官府省转输之劳而士卒无劳逸不均之患臣佐奉命往与都督谭广等议之广以为赤城诸堡地临极边宜增守备宣府皆是冲要士卒亦不可少其屯守对给犹恐岁有丰歉亦难预拟今欲分调宣府官军请仍留一千操备而以一千人于云州诸堡与旧军相兼屯守千三百人于宣府各卫屯种输纳子粒乞敕兵部后有法当充军者皆发云州诸堡屯守  上谕行在兵部尚书王骥曰赤城诸堡既是极边宜以蔚州诸卫军士之在宣府者千五百人益之留千三百人宣府屯种云州诸堡增军一如所言
　　○有僧自陈欲化缘修寺祝延  圣寿者  上斥之既朝罢顾谓侍臣曰人情莫不欲寿古之人君若商中宗高宗祖甲周文王皆享国绵远其时岂有僧道岂有神仙之说秦皇汉武求神仙梁武事佛宋徽宗崇道效验可见矣世之人终不悟甚可叹也
　　○丁未行在兵部尚书王骥奏近奉旨武职有犯应追粮草及赃罚者且停止有发各处充军及立功降调运砖运米输作者俱记其罪笞杖者宥之令扈从巡边还日别议今已还京请旨处分命已拟罪未行及追马未完者死罪住俸一年徒流罪半之运砖未完者死罪住俸半年徒流三月已完者不住俸依见行例死罪调卫有犯盗卖冒支官粮及侵用军士粮布调边卫徒流罪复任已致仕而犯徒流死罪依律收赎笞杖宥之皆复职若追赃未完移文原卫原籍追徵其干人命情犯深重者别具以闻
　　○大同参将都指挥使曹俭奏缘边诸卫隘口守备宜有总督之者今大同右云川玉林朔州四卫所属请遣都指挥佥事刘俨总督天城镇虏阳和高山四卫所辖请遣都指挥佥事邓英总督从之俭又奏大同左等卫夜不收高政等常出穷边绝境窥探贼情跋涉险阻冒犯霜露昼伏夜行艰苦万状其月粮概支六斗无以致人死命请月支米一石俾有所餋  上谓尚书王骥曰古人饩廪称事彼出死力而与闲居者同食可乎其即从俭言
　　○戊申命云南罪囚依在京例纳米赎罪以云南按察副使徐训言云南军多逃亡粮饷不给故也
　　○己酉严内官内使盗官物之禁犯者死受寄者罪同告实与能自首者赏
　　○湖广襄阳府竹山县奏县民佃耕荒闲官田地二十四顷七十四亩有奇蒙准民田例徵纳粮税近行在户部移文以佃在例前者仍令如古额官田起科凡宣德五年六年七年负欠之数悉令补纳本县止辖二里民居深山该徵粮税办纳尚艰若复增额必致失所乞依例减除以苏民难  上从之
　　○浙江温州府之乐清县严州府之遂安桐庐二县江西九江府之彭泽县各奏去岁乾旱田榖无收今年春夏以来民多饥窘已借预备仓榖米济之俟来年秋收后偿官
　　○晓刻荧惑犯钩钤第二星○庚戌肥河等卫指挥使女隆加四川泥溪长官司把事王鸿等来朝贡马
　　○行在兵部尚书王骥言昨虏寇入境劫掠人畜开平卫正千户杨洪率兵追捕斩首三级追还男妇八人今具官军首从功状以闻  上命首功升一级为从者给赏
　　○内使冯林有罪伏诛林出郊外调鹰杖杀平民民妻诉官  上怒立命诛之
　　○辛亥腊节赐文武群臣宴
　　○镇守河州西宁都督刘昭奏比乌思藏阐化王所遣贡使癿藏等以朝廷赐物易茶至临洮临洮卫疑为私茶拘留癿藏等收茶于库请释癿藏等还其茶  上命行在户部悉如昭所奏庶不失远人之心
　　○行在太医院判韩叔旸卒叔旸浙江武义县人  上为皇太子时以医侍左右  上即位擢太医院判至是病卒以久侍持赐祭命有司治葬叔旸自为院判怙宠骄恣贪黩虐下众侧目焉
　　○壬子朝鲜国王李祹遣陪臣李效仍贡马云南沅江军民府头目李华等来朝贡马
　　○癸丑升四川布政司右参议李敩为本司右参政行在广东道监察御史罗铨为湖广按察司按察使
　　○甲寅直隶真定府阜平县顺天府平峪县各奏今年七月淫雨连旬河水涨溢渰没黍榖秋田无收命行在户部遣人覆视蠲其租
　　○乙卯朝鲜国王李祹遣陪臣田兴等奉表笺贡马及方物贺正旦
　　○忽鲁爱卫故指挥佥事哈剌子创加兀剌忽卫故指挥佥事纳吉答子土木以朝贡来京皆命袭其父职
　　○丙辰命故和宁王阿鲁台子阿卜只俺为中军都督府左都督赐第宅什器
　　○赐亦思弗罕回回迷儿阿力狭西西宁卫剌麻锁南星吉巴哇簇头目完卜舍剌竹等钞币绢布有差
　　○行在兵部尚书王骥奏贵州新添卫舟行长官司故土官罗海男罗朝扇诱寨长卜羊集逃民罗阿记等侵占卧龙番长官龙知保之地又攻猱平寨焚庐舍杀人劫财昨诸土官屡奏都指挥佥事李政镇抚有方蛮民信服近坐累逮至京故诸蛮无所畏惧今政已宥过还职请令政躬往其地审实抚谕俾各守疆土输纳贡赋如仍不服同总兵官萧授以兵擒其首恶而抚定其余从之
　　○夜有流星大如杯色青白光烛地起天囷东南行至天苑
　　○丁巳赐肥河等卫指挥使女隆加四川泥溪长官司把事王鸿云南沅江军民府头目李华钞币及纻丝袭衣等物有差
　　○镇守大同参将都指挥使曹俭奏虏寇四人突入黄土山射伤军士百户周鉴等追捕悉擒之斩其首又虏寇五人至沙岭北沟持弓矢掠马驴百户焦谦等追之杀其三人悉归所掠余寇遁命升赏如例
　　○戊午直隶池州府之建德东流石埭三县湖广汉阳府之汉阳县永州府之零陵县武昌府之蒲圻县各奏去岁亢旱田禾无收今年春夏以来民饥为甚已借预备官廪米济之俟来秋成熟偿官悉具数闻
　　○己未赐朝鲜国陪臣李效仍等彩币绢布及金织纻丝袭衣绢衣等物有差
　　○甘肃总兵官都督佥事刘广奏北虏脱火赤等三人至甘州言朵儿只伯率众三千驻也可林察儿舟之地去凉州十余里已绝粮饷欲来朝归附且言近至凉州失其甥卜鲁罕虎里乞还之所言恐有诡诈已议调兵往凉州永昌镇番等处令都指挥包胜等严督堤备其朵儿只伯脱火赤等请旨处之  上谓行在兵部尚书王骥曰虏言不可信朵儿只伯必不来宜戒边将严守备脱火赤三人卿等别议处置务适其宜初朵儿只伯从阿鲁台归款已命为都督阿鲁台既为瓦剌所败朵儿只伯奔走无所依尝寇掠凉州边将获其甥  上怜而不杀留之至是惧朝廷追剿故遣脱火赤等来以款我师且观朝廷所以处之如何
　　○庚申狭西西宁卫土官都指挥佥事李文兀者卫指挥同知阿里吉纳等来朝贡马
　　○大同参将都指挥曹俭奏虏寇至响水河及沙岭射伤人掠牛马而去大同右卫副千户梁智等追之杀虏三人余寇奔遁尽还所掠牛马  上命行在兵部赏智等功
　　○巡按四川监察御史四川都司布政司按按司奏强贼王必成等三十人当处决敕三司及御史再会官审实果无冤即于所劫之处斩首示众凡贼属及匿藏者悉送赴京寡妇及幼男女并择之
　　○巡按监察御史邵宗言隆庆卫致仕指挥周鉴占耕民田七顷有奇不纳子粒民欲诉官始还十亩又率家人殴击之残其肢体请治其罪  上曰凶横如此不治之无以惩众并其家人悉治如法鉴亦不得以老论赎
　　○直隶扬州府泰州仪真宝应二县湖广永州府道州及永明县衡州府桂阳州及临武蓝山衡山酃四县德安府云梦县辰州府溆浦县四川重庆府涪州各奏今年夏秋旱陂池湖泺皆固田稼枯槁民饥加以疫疠死亡相继  上闻之恻然谓尚书胡濙等曰上天降灾非水则旱加以疾疫民何以堪朕深忧惧卿等当勉图匡济有可以回天意捄民命者其悉以闻
　　○辛酉行在兵部尚书王骥奏虏酋朵儿只伯假息塞下无所依归恐生异心将肆鼠窃宜遣人招抚若其来归亦省边虑  上然之遂敕甘肃总兵官都督刘广俾遣人同归附人脱火赤等往谕之曰尔但尽归所掠凉州人口亦还尔甥盖骨肉之念人心所同且尔既来归宜坚至诚若首鼠两端复萌异心干戈相寻妻子不保虽欲追悔不可及矣
　　○壬戌升行在礼科给事中仪铭为行在翰林院修撰河东狭西盐运使杨杰为山西布政司右参政贵州按察佥事陈晖为广西按察副使行在福建道监察御史范循为贵州按察佥事擢进士李素宋杰为行在给事中素户科杰兵科陈昭李彬李瓘为行在监察御史昭云南道彬山西道瓘江西道复叚黼太医院御医升正七品禄张源太常寺赞礼郎升正八品禄皆以任满当升也复监察御史周弘行在交阯道陈恕行在四川道调浙江按察副使严孟衡于四川按察司湖广按察佥事邵义于广西按察司皆以亲丧服阕也
　　○云南顺宁府土官知府猛盖弟岫土官千夫长阿多及把事马成等来朝贡马
　　○赐朝鲜国陪臣田兴等彩币绢布及金织纻丝袭衣绢衣等物有差
　　○上视朝退御文华后殿召少傅杨士奇等出御书洪范篇及御制序文示之且谕之曰所论或未当卿等当直言勿隐士奇等对曰  圣论皆当真得古人之精蕴上曰朕在宫中虽寒暑不废书册士奇等对曰帝王勤学问则宗社生民有赖矣惟愿  陛下始终此心  上笑曰卿等亦常须直言朕不为迕
　　○癸亥旌表孝子章文友烈妇高氏节妇张氏等八人
　　○文友徐州卫军孝事父母父殁尽礼殡葬忌日痛哭如初丧母尤氏病昼夜未尝离侧衣不解带母殁随柩至墓庐其侧寝苫枕块十年事闻表其门曰孝行高氏会州卫副千户冯翔子安之妻孝奉姑舅敬事其夫夫病亲尝汤药夫殁时年二十八痛哭不止自经以殉事闻表其门曰贞烈张氏湖广武陵县民林得成妻夫亡年二十二誓不他适教育孤子凤仪后为国子生擢四川长乐县丞汪氏江西浮梁县民陈斯南妻夫亡年二十九即誓不嫁时子幼家贫甘心饥寒而养姑教子惟谨梅氏金吾卫军谢黑儿妻年十九丧夫于氏直隶高邮州民张贵妻年二十八丧夫俱守志不嫁而坐贫躬勤女工以自给教育其孤有成华氏高邮州民卜英妻李氏直隶雄县民马赞妻俱年二十七丧夫即誓守节奉餋舅姑抚育孤子志操久而愈厉事闻皆表其门曰贞节
　　○甘州回回哈只火者等来朝贡马
　　○巡抚侍郎赵新奏九江府之湖口德化彭泽三县皆临大江各巡检司岁欠芦柴前奉诏书凡宣德六年以前所欠者皆蠲免今工部以为岁办之数不在免例缘诸县人民丁口消乏有一户充弓兵二名者仍前徵纳措办实难又瑞州等府高安等县岁徵盐钞令于两淮给盐今盐已住支而徵钞如故市井之民或可措置远乡贫民无从得钞往往贱卖物产以输官府艰苦尤甚况今诸府频遭旱灾乞依诏书蠲免所欠芦柴岁徵盐钞亦乞停止  上谓尚书吴中胡濙曰诏书布大信于天下为大臣者乃欲使朝廷失信耶其悉免之岁徵盐钞本欲钞法通行民既饥窘皆须停徵毋为苛扰
　　○广东钦州奏本州贴浪如昔二都与交阯万宁县接境比因黎利叛逆都民黄宽等为所迫助蛮寇掠民财昨蒙恩命令善招抚宽等甘心附贼抚之不从  上命行在兵部移文广东三司巡按御史审度便宜处治
　　○甲子  上不豫
　　○太白昼见○乙丑狭西西宁卫巴沙等簇国师禅师贾锁西纳等簇指挥列即答儿遣头目完卜劄思巴监藏及土鞑金刚保等来朝贡马
　　○辽东总兵官都督佥事巫凯奏奉敕欲以定辽左等卫官军见在广宁操备者皆还原卫屯种及各官家属人等所种田地皆纳粮如例命臣等议可否臣等窃思广宁操备官军不时调用难以遣归屯种其各官家属所种之田可如例起科每亩纳米一斗以备边饷计田八百八十一顷六十九亩应纳粮八千八百一十六石九斗  上从凯言
　　○广西总兵官都督同知山云奏广西浔州等府蛮寇劫虏良民署都指挥佥事田真率兵于大藤峡等处前后斩首九十六级归所掠男妇二百三人
　　○丁卯文武群臣诣左顺门问  安
　　○山东布政司奏济南青州等府县民欠麦豆一十一万八千三百石有奇当运纳京仓今岁天旱民多乏食远运实艰乞运至德州令官军儧运赴京从之
　　○戊辰夜有流星大如杯色赤光烛地起亢西南行至翼
　　○己巳文武群臣诣左顺门问  安
　　○庚午昏刻有流星大如鸡弹色青白尾迹有光出轩辕东北行至浊
　　○壬申立春免贺礼文武群臣诣左顺门问  安
　　○岁暮享  太庙遣卫王瞻埏行礼
　　○以明日正旦遣驸马都尉西宁侯宋瑛谒告  长陵  献陵
　　○遣官祭五祀及旗纛之神
　　○浙江都指挥佥事余斌卒斌直隶庐州府合肥县人前浙江都指挥同知成之子年弱冠袭职为处州卫指挥使戎务之暇留心经史延礼文士□确政事宣德五年调除定海卫自建义学延儒师令官家军民子弟愿学者咸肄业公暇躬诣考阅而激励之务期有成以廉自将自撰公勤廉谨四铭书于厅事自励城南海口有大浃渡常覆舟溺人自撰文祭其神后遂无患六年仍调处州卫捕盗有功七年升浙江都指挥佥事至是以疾卒年裁三十有二众咸惜之
　　○是岁天下户口户九百七十万二千三百二十二口五千六十二万七千四百五十六田地四百二十七万一百六十一顷九十三亩田赋米麦二千八百五十二万四千七百三十二石丝一十七万五千八十四斤绵二十三万二千六十八斤有奇绢一十万六百三十一匹布一十三万六匹绵花二十四万二千八百九斤折色钞二万五千三百六十锭有奇杂课钞三千五百二十八万六千九百九十三锭米麦五万九千九百一十四石银四千一百九十八两铜一千九百八十九斤铁五十五万五千二百六十七斤有奇布二百八十七匹盐课盐五百五十二万六千六百六十引有奇折色钞一千六百五十万九千一百三十四锭米四十六万三百九十九石有奇绵布四万三千九百八十一匹茶课茶四十七万一千七十二斤折色钞一万五千七百六锭屯田子粒二百三十万七千八百七石采纳金三百三十五两银三十二万七千六百八两水银五千三百四十斤朱砂九百一十斤石绿三千六百九斤雄黄二百一十二斤有奇漕运北京米麦豆五百二十一万三千三百三十石减免天下官田等项税粮计米麦七千三百九十三石有奇
　　宣德十年春正月癸酉朔  上不豫免正旦贺礼命百官朝  皇太子于文华殿
　　○甲戌敕行在工部及南京守备襄城伯李隆太监王景弘等南京工部凡各处采办买办一应物料并营造物料悉皆停罢军夫工匠人等当放者即皆放回其差去一应内外官员人等即便回京不许托故稽迟其缘河一带运来木植悉于所至去处堆垛苫盖毕日军夫放遣宁家官员回京违者重罪不恕敕总督采木都督任礼侍郎魏源及各处都司布政司按察司巡按监察御史亦如之
　　○敕辽东总兵官都督佥事巫凯及掌辽东都司都督佥事王真镇守太监王彦阮尧民门副杨宣等凡采捕造船运粮等事悉皆停止凡带去物件悉于辽东官库内寄收其差去内外官员人等俱令回京官军人等各回卫所着役尔等宜用心抚恤军士严加操练备御边疆以副朝廷委任之重○昏刻太白犯外屏
　　○乙亥
　　臣曰朕疾今不复起盖天命也其命长子皇太子祁镇嗣位诸王宗室悉遵  祖训谨守藩国嗣君年幼惟望  圣母皇太后朝夕教训尔文武大臣尽心辅导家国重务必须上禀  皇太后皇后然后行丧礼以日易月  上崩遗诏天下诏曰朕以菲薄获嗣  祖宗大位兢兢夕惕惧弗克负荷盖今十有一年矣而德泽未洽于天下心恒愧之比者遘疾日臻弥留夫死生常理修短定数惟不能光承  列圣之洪业终奉  圣母皇太后之餋中心念之虽殁弗宁长子皇太子祁镇天性纯厚仁明刚正其嗣皇帝位在廷文武之臣协心辅佐务以安餋军民为本毋作聪明以乱旧章凡国家重务皆上白  皇太后皇后然后施行中外大小臣僚各敬乃职效忠嗣君毋忝朝命丧制悉遵  皇考洪熙元年五月遗诏毋改山陵务俭约宗室亲王藩屏任重谨守封国各处总兵及镇守官及卫所府州县悉心尽力安抚军民勿擅离职赴阙进香者令佐贰幕职或遣官代行两广四川云南贵州七品以下衙门并免进香故兹诏谕咸使闻知
　　○作梓宫
　　○敛
　　○戊寅大敛
　　○己卯成服
　　○丁酉上  尊谥曰  宪天崇道英明神圣钦文昭武宽仁纯孝章皇帝  庙号宣宗是年六月辛酉葬景陵  上在位十有一年寿三十八  上豁达大度致孝尊亲惇睦宗族朝政所施动咨成宪至于恤下惓惓推仁四方奏水旱蝗灾即遣人驰视赈济除其租税闻江南细民困毙询厥所由知自宋元来官田租额过重量与减除爱惜人才非有大过常保全之慎于用人廷臣有阙博咨于众而后授之方岳郡守不轻付畀必命群臣会举著于令甲数诏天下求贤廷臣有不举贤屡敕督责亲作官箴以励百司不嗜杀人法司奏刑名常垂宽宥惟赃吏不少假借曰此百姓蟊贼虽贵近有犯必罚伤败风化者必寘诸法虽亲不原曰不去此不能为治审于听言有言涉刻薄正色斥之或言臣下过失必详察之言实而非大过寘不问言之不实轻则疏斥言者重则严治以惩间有直言忤旨旋复觉寤奖遇加隆尝谓侍臣曰君臣一体犹元首之有股肱以为贤人君子而用之则当信任之古之帝王推赤心置人腹中人乐为用若既用而复疑上下之情不通恶在其为一体也敬礼大臣每见从容咨访必使尽其意待勋旧尤厚尝曰是皆效力  先朝所宜与国家同享悠久而奖贤褒能赏功不吝遇事刚果裁决悉当临御以来贤才进用田里安业四裔宾服间暇常引儒臣商论理道喜学不厌所游息处率寘典册以□览阅为文章必傅正义聪明卓越真英主云
　　大明宣宗宪天崇道英明神圣钦文昭武宽仁纯孝章皇帝实录卷之一百十五

