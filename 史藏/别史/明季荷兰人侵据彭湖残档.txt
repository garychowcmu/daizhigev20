明季荷兰人侵据彭湖残档

　　●福建巡抚商周祚奏（天启三年正月二十四日）

　　红夷自六月入我彭湖，专人求市，辞尚恭顺。及见所请不允，突驾五舟犯我六敖。六敖逼近漳浦，势甚岌岌。该道程再伊、副总兵张嘉策多方捍御。把总刘英用计沈其一艇，俘斩十余名。贼遂不敢复窥铜山，放舟外洋，抛泊旧浯屿。此地离中左所仅一潮之水。中左所为同安、海澄门户，洋商聚集于海澄，夷人垂涎。又因奸民勾引，蓄谋并力，遂犯中左，盘据内港，无日不搏战。又登岸攻古浪屿，烧洋商黄金房屋船只。已遂入泊圭屿，直窥海澄。我兵内外夹攻，夷惊扰而逃。已复入厦门，入曾家澳，皆实时堵截，颇被官兵杀伤。进无所掠，退无所冀，于是遣人请罪，仍复求市。盖虽无内地互市之例，而闽商给引贩咬■〈口留〉吧者，原未尝不与该夷交易。今计止遵旧例，给发前引原贩彼地旧商，仍往咬■〈口留〉吧市贩，不许在我内地另开互市之名，谕令速离彭湖，扬帆归国。如彼必以候信为辞，亦须退出海外别港以候。但不系我汛守之地，听其择便抛泊。惟严防要害，内固吾圉，仿北地清野之法，收敛人畜，伺其侵犯，或乘下艇，或诱登岸，以计擒之。如彼奉约无扰，我但治以不治。

　　诏兵部：看议来说。

　　——录自「明实录」第四七四册「熹宗实录」卷二五。

　　●天启红本实录残叶（卷三十三第六叶）

　　（天启三年四月）壬戌（初三日），巡抚福建右佥都御史商周祚以红夷遵谕拆城徙舟报闻，命该部知之。

　　按红毛夷者，乃西南和兰国远夷，从来不通中国；惟闽商每岁给引贩大泥国及咬■〈口留〉吧，该夷就彼地转贩。万历甲辰（三十二年），有奸民潘秀贾大泥国，勾引以来，据彭湖求市。中国不许，第令仍旧于大泥贸易。嗣因途远，商船去者绝少；即给领该澳文引者，或贪路近利多，阴贩吕宋。夷滋怨望，疑吕宋之截留其贾船也，大发夷众，先攻吕宋，复攻香山澳，俱为所败，不敢归国；遂流突闽海，城彭湖而据之，辞曰自卫，实为要挟求市之计。然此夷所恃巨舰大炮，便于水而不便于陆，又其志不过贪汉财物耳，即要挟无所得，渐有悔心。诸将惧祸者，复以互市饵之，俾拆城远徙。故弭耳听命，实未尝一大创之也。

　　——录自「明清史料戊编」第一本第一页。

　　●巡抚福建侯代商周祚奏（天启三年六月二十六日）

　　红夷久据彭湖，臣行南路副总兵张嘉策节次禁谕。所约拆城徙舟及不许动内地一草一木者，今皆背之。犬羊之性，不可以常理测。臣姑差官赍牌责其背约，严行驱逐。如夷悍不听命，顺逆之情，判于兹矣。惟有速修战守之具以保万全，或移会粤中出奇夹击。但师行粮从，无饷则无兵。去年泉漳及南澳增兵造船，费饷累万，皆布政司那借别项钱粮以应。近复加造大船大铳，又檄该司借支一万两，分发漳泉二府。乃彼中道府，且以新兵枵腹，亟请发帑，而司帑已告匮矣。臣与司道各官再加面议，惟布政司西库贮有存积兵饷，原备地方缓急，非奉明旨不敢擅动。若以地方积贮之金钱，供地方燃眉之支用，知非皇上之所靳也。

　　上以红夷久住，着巡抚官督率将吏，设法抚谕驱逐，毋致生患。兵饷等事，听便宜行。

　　——录自「明实录」第四七六册「熹宗实录」卷三○。

　　●南京湖广道御史游凤翔奏（天启三年八月二十九日）

　　臣闽人也。闽自红夷入犯，就彭湖筑城，胁我互市。及中左所登岸，被我擒斩数十人，乃以讲和愚我，以回帆拆城缓我，今将一年矣。非惟船不回，城不拆，且来者日多。擒我洋船六百余人，日给米，督令搬石，砌筑礼拜寺于城中。进足以攻，退足以守，俨然一敌国矣。

　　昔宋理宗时，蒙古以玉带赂吕文德，求置榷场于襄阳城外，文德许之，为请于朝，开榷场，外通互市，内筑堡壁。由是敌有所守，以遏南北之援，时出兵哨掠襄樊城外。至度宗时，蒙古阿木驻马虎头山曰：『若筑垒于此，以断宋饷道，襄阳可图也』。遂城其地。未几而襄阳失，东南半壁之天下遂不可支。此往事之明鉴也。

　　今彭湖盈盈一水，去兴化一日水程，去漳、泉二郡只四、五十里。于此互市，而且因山为城，据海为池，可不为之寒心哉？且闽以鱼船为利，往浙、往粤，市温、潮米榖又不知几十万石；令夷据中流，鱼船不通，米价腾贵，可虞一也。漳、泉二府负海居民，专以给引通夷为生，往回道经彭湖；今格于红夷，内不敢出，外不敢归，无籍雄有力之徒，不能坐而待毙，势必以通属夷者转通红夷，恐从此而内地皆盗，可虞二也。臣乡自被倭残破，收复之后，凡要害之处皆设武弁，钦依与名色相间棋置，今不知何故，自各道中军以及名色把总尽改题为钦依，一省之内，增至三十员钦依，则必增廪粮、柴马、舆皂、家丁，所占役冒滥又不知若干。至各道中军，但每月投文发放，无兵可练，安用此辈？名器太滥，供应太繁，势必公私俱困，可虞三也。

　　又言总兵徐一鸣冒矢石督战，中左所副总兵张嘉策闭城自守，不肯应援。身不至海上，诡言红夷恭顺，欺罔旧抚。甚有言其通夷，必欲迁延以成互市，如吕文德受带故事者。乞敕兵部议处。

　　疏下兵部，随覆：张嘉策先行革职，听本处抚按提问。纵敌观望，不止一嘉策，彭湖、中左、浯屿、铜山各处守汛失事将领，并为查勘。其占据情形，已奉明旨相机驱剿，必不容一日荐居，伪腹心之疾，是在抚臣督率而力行之。至于钦依把总，滥名器，烦供应，臣部方欲遵旧制，请停止，无容更议也。上是之。

　　（同日），巡抚福建右副都御史南居益疏劾南路副将嘉策蓄缩不堪，所当革任。闽海利害，惟闽人能谙，乞于俞咨皋、陈文扬二人内推一人代之。章下所司。

　　——录自「明实录」第四七七册「熹宗实录」卷三二。

　　●福建巡抚南居益又奏（天启三年八月二十九日）

　　入境以来，有红夷船六只见泊风柜仔。随又有五舟自咬■〈口留〉吧来，直入风柜仔，共十一只。所据客商，仍旧轮拨修城。而后至之夷，状貌愈险。比前俛首受命之时，局又变矣。

　　又据千总陈士瑛禀称：蒙差同洋商黄合兴二船往咬■〈口留〉吧宣谕，至三角屿遇夷船四只，称咬■〈口留〉吧王巳往阿南国去，未得回文。又发夹板船五只，直抵彭湖，要来互市。黄合兴力止不允，拨番七名，将二船同夷船齐进大泥。瑛等谒大泥王。大泥酋称：『咬■〈口留〉吧酋各处吊回夹板船，要往彭湖，若不允市，必动干戈』。盖阿南即红夷国，而咬■〈口留〉吧、大泥皆番种结连，情形昭然可睹。若是，则狡夷之反复必不可以理谕，互市之要求必不可以苟从。而彼方依大海波涛之险，挟巨铳坚舟之利，盘据以筑城，勾连以内向。而我积衰之兵、不完之器，汪洋澎湃之中，一彼一此，能操其必胜乎？

　　虽然，羁縻之术已穷，天讨之诛必加。申明大义，奖率三军，就见在营寨之兵，聊为战守之具。檄行各道将，略抽水兵之精锐五千，列舰海上，以张渡彭声讨之势。仍分布水陆之兵，连营信地，以为登岸豕突之防。第滨海数千里之长，额兵不及二万，额饷仅三十二万有奇，内又奉什一节省二万二千零解充辽饷，奈何免捉襟露肘之虞？无已，于什一节省之数，还其故物，以备军需。

　　部覆：如所请。

　　——录自「明实录」第四七七册「熹宗实录」卷三二。

　　●兵部覆福建巡抚南居益疏（天启三年九月初五日）

　　红毛一种，前抚臣商周祚殚心筹划，业已俯首就降，指天说誓，自谓拆城远徙，而何彭城之修筑如故？且据续到夷船，露其要挟勾连之状，则互市之词诡而不可信矣。惟是夷性最黠，明则夺我商贾，而阴或购我奸人。既断籴船、市舶于诸洋，将勾日本、大泥于近地。宁可向迩乎？但武备积弛，兵食难措。该抚欲严营寨以核军实，列舟师以振军声，而又连营水陆以防冲突。祗因见在之兵马为调度，殊省非例征求，更请存本省节省库银以佐军兴，庶可不时调募，此亦抚臣不得已之极思也。

　　得旨：红夷狡诈，为患方深。巡抚官着督率将吏，悉心防御，作速驱除。有不用命的俱照军法处治。其奸徒倚势贻害地方，核实重处。一切安攘事务，俱听便宜行事。库银准照前旨动支。该部知道。

　　——录自「明实录」第四七八册「熹宗实录」卷三三。

　　●福建巡抚南居益奏捷疏残稿

　　（上缺）画指纵道府馆县□□□□□□□□□□□□□□不可泯也。惟是狡夷数十年流劫求市之念未歇，驱之使去，不能保其不来。备火舟，制大炮，严守彭湖，防御内地，来则急击，去勿穷追；俾进无所获，退无巢穴可依，胜算在我，海氛可从此肃清矣等因到镇，备移到院。

　　准此，看得红夷占泊彭岛，筑城固守，三载于兹，坚不可拔。一块疆土，不沦为香山澳者几希矣。一旦大兵奋集，出彼不意，水陆攻击，夷情穷迫，卑词乞哀，拆城遁去。汛地既复，威灵已畅，政不必穷追贪功，失驭夷广大之道也。除善后机宜，该道查照本院另檄详报外，令准前因，合行查勘明确通详，以凭会疏题报，以舒庙堂南顾之忧，毋得迟延等因。

　　奉此，依奉该本道看得：红夷三载之间，精神气力，悉聚于彭湖，实欲偪□此土，以为香山澳之续，而颇轻内地，意以为必不能与之争。及我师飞渡，前后相望，胆已暗落于帆■〈巾啬〉，所以踌躇迁延，不即鼠奔喙息者，犹以为习风涛、冒险阻，不过一偏裨能，而大将未必轻往也。四月之后，俞副将、刘游击慷慨誓师，携手鼓枳，轴舰衔尾，旌旗掩涛。彼已相顾骇愕，举向日之留恋几望，以为万不可得之于窟穴者，一旦荡为冷风，灰心于黑水之墟矣。据前后檄报：白旗愿降，则七月十一日事也。先从西北起拆铳城，则十三日事也。直抵高文律所居，尽毁门楼，则二十八日事也。而夷舟十三只所为望之如山阜、触之如铁石者，即于是日远遁，寄泊东番瑶波碧浪之中，暂假游魂出没，不足问也。是役也，不折一矢，不缺一刃，徒以命将出师，声灵遐鬯，能使数年逋寇，一旦惊逃海波不扬，边鄙无耸，视彼功成而骨为枯、虏灭而水尽赤者，不啻倍之。向非本院排众议于纷纭，独建渡彭之策，运神机于帏幄，屡尽推毂之奇，何以能蓦奏肤功，复祖宗百年疆土，弘敷远略，舒庙堂宵旦焦劳，有如今日者哉等因呈详到职。

　　据此该职看得红夷之睥睨彭湖，自韦麻郎始，非一日矣。彼时赖良将讲慑，犹能以三寸舌立功。而此番到彭，则酋长不止一人，番众且以千数。筑城据胜，实怀久假之心；荐食启疆，每作横歕之势。海天风雨，尽染鲸氛，闽越山川，几成腥界。安危所系，宁惟半壁藩篱？强弱攸关，几累灵长社稷。所幸□□□□，将吏同必，共击揖于中流，必灭（下缺）……。

　　——录自「明清史料乙编」第七本六○二页。

　　●福建巡抚南居益奏捷疏节录

　　「熹宗旧纪」：是月己亥（天启四年十月十八日），福建官兵破走红夷，捣其巢，献俘。「两朝从信录」：福建抚臣南居益遣兵破走红夷，焚其城，献俘奏捷。其辞曰：

　　红夷之睥睨彭湖，自韦麻郎始，非一日矣。彼时赖良将讲慑，犹能以三寸舌立功。而此番到彭湖，则酋长不止一人，番众且以千数，筑城遽胜，实怀久假之心；荐食启疆，每作横歕之势。海天风雨，尽染鲸氛；闽越山川，几成腥界。安危所系，宁惟半壁藩篱？强弱攸关，几累灵长社稷。所幸庙灵默佑，将吏同心，共击楫于中流，必灭此而朝食。往年中左之役，业半尽于歼俘；此日彭湖之师，遂全收夫扫荡。压累而营者三阅月，固知釜有游鱼；毁城而遁者十余艘，已见宄无伏鼠。稍开一面，见天地之包荒；恢复寸疆，亦山河之增壮。盖惟皇威赫震，神武丕扬，密勿定九伐之谟，枢府佐六师之命；臣等勉承重寄，幸效微劳。销锋镝于中兴，愿为篙矢；慰冕旒之南顾，敢作蘧蒢。谨露布以驰闻，知天颜之有喜也。

　　注：闽久受夷患。但向来飘泊海上，挟市抢掠，犹可追逐。惟据彭岛筑城，三载以来，进退有恃。兼以彭湖风涛汹涌难战，官兵惮涉。虽有中左之创，夷无退志。于是南抚台力主渡彭捣巢之举。移会漳泉，募兵买船。选委守备王梦熊诸将士，开驾于天启四年正月初二日。繇吉贝突入镇海港，且击且筑，垒一石城为营。屡出奋攻，各有斩获。夷退守风柜一城。是月，南院发二次策应舟师，委加衔都司顾思忠等统领至彭湖镇海会齐。嗣是攻打处虚，而夷犹然不去。南军门虑师老财匮，于四月内又行巡海二道亲历海上，会同漳泉二道督发第三次接应舟师。委海道孙国祯督同水标刘游击、彭湖把总洪际元、洪应斗，驾船于五月二十八日到娘妈宫前，相度夷城地势。风柜三面临海，惟莳上屿一线可通。掘断深沟，夷舟列守。宜先攻舟后攻城，舟不可泊，城必不能守矣。遂于六月十五日誓师进攻。夷恐羁留商民内应，尽数放还。适南军门又授方略，赍火药、火器接应。即日运火铳登陆。令守备王梦熊等直趋中墩札营，分布要害，绝其汲道，御其登岸，击其铳城夷舟。又令把总洪际元等移策应兵船泊镇海营前海面，直逼夷船，候风水陆齐进。七月初二日，夷计无复之，令夷目同通事赴镇海营面见，求开一路。孙海道同刘游击严责夷目，回催速还信地，迟则攻剿无遗。初三日，我兵直逼夷城。改分兵三路齐进，而夷恐甚。牛文来律随竖白旗，差通事同夷目至娘妈宫哀禀：『牛文来律奉咬■〈口留〉吧王差赍公文赴投本院，并无作歹，乞缓进师，容运粮上船，即拆城还』。孙海道恐攻急彼必死半，不如先复信地、一网尽之为稳，姑许之。夷果于十三日拆城，运米下船。止东门大楼三层为旧高文律所居，尚留恋不忍。乃督王梦熊等直抵风柜，尽行拆毁。夷船十三只俱向东番遁去。我师犄角札营，防其复回，并议酌善后事宜。

　　是役也，同心戮力诸臣则有按臣乔□□、左右布政游汉龙、陆完学、廉使朱身修、参政朱一冯、副使高登龙、参政孙国祯、沈珣、杨松干、□使沈萃祯、桂绍龙、胡尔慥、佥事葛寅亮、知府潘师道、□□赵纾、何舜龄、推官林栋隆、简钦文、知县李灿然、杨廷诏、刘斯涞、陈以瑞等，武臣则有镇守副总兵谢弘仪、南路副总兵俞咨皋、游击刘应龙、都佥李应山、参将陈文炀、游击郑嘉谟、都佥吴从质、彭湖把总洪际元、把总洪应斗、守备王梦熊、坐营张虎臣、把总陈营等，所宜分别功次升赏，以慰效力疆场者也。

　　计解生夷十二名：酋长高文律等，酋目而论那等。

　　——录自「明实录」第四八二册「熹宗实录」卷四七。

　　●彭湖平夷功次残稿（一）

　　（上缺）五慎，投纩春征柳浪，扬麾令肃花营；都司掌印署都指挥佥事吴从质，草檄云流盾鼻，雍容风凛战牙，劳着献俘，勋垂专阃；彭湖把总洪际元，志挽天河，身凌雪浪，直向蛟螭捣穴，□称虎豹当关；水标左右翼把总洪应斗，手横短槊摇边，夜枕长戈待敌，蜂屯远徙，骏绩高标；加衔名色守备王梦熊，虎穴初探，鲸氛竟扫，浑身是子龙之胆，填胸皆小范之兵；总镇标下坐营张虎臣，英姿赤箭，伟略青萍，从征已着勋劳，任令克称严翼；名色把总陈荣，誓死歼夷，捐生报国，马革无惭烈士，鸿恩应泽后人；名色把总叶大经，贾勇无前，蹶张敢战，筑垒身先部曲，驱夷声震岛中；军门标下旗鼓守备程应璋，凌云伟干，淬水雄锋，龙光枢赞中权，豹略威宣外海；标下中军今升南日寨把总欧阳瑞曾，承家夙畅诗书，拊卒能同甘苦，出奇毙敌，奏绩恬波；标下中军福州左卫指挥同知雍銮，满腹精神，一腔忠义，懋烈丕昭海峤，吁谟应寄干城；总兵标下红厂营把总高跃，桓桓雅度，赳赳英姿，从征海屿驰驱，超距师干振奋；总兵标下旗鼓守备陈国祥，兵书夙习，帅令能宣，两年中左随征，一旦彭湖息浪；军门标下听用官镇东卫副千户吴尧缙，阴符领秘，铃阁宣劳，奉公不避鲸涛，戮力同平蚁穴；南路中军名色把总苏大任，飞帆直抵贼巢，呜剑严敷将令，甘分卒伍，威逐夷艎；加衔都司顾思忠，敏利青萍，沉雄黄石，海外机宜晓畅，师中号令严明；标下赞画生员陈则赓，夙负鸿猷，敢尝虎口，雅抱不轻投笔，长筹预定止戈。他如名色把总陈文燫、张国辅、杨应魁、朱梁、宋九龙、刘世耀、谢日升、方升、郭泰、听用官魏德、蔡宇、蔡辉、蔡及泉、周瑞、黄龙安、谢廷、张维纲、吴若、李国辅、张懋德、旗牌官黄金章、马犹龙、何开勋、哨官李大鼎、吕应魁、陈贤、蔡应世、赵元相、蔡春、李惠廷、蔡君及、李耀、锺尧宠、张义、王进、王应元、林一德、吴建业、吴祥、孔志高、王应龙、李守伦、陈国猷、掌号官张道用、捕盗王仕俊等，久历戎行之苦，共襄驱逐之功，所当一体叙录行赏，以示激劝。内如都司吴从质，借箸画三驱之策，献俘躬万里之劳，已最专符，堪撑半壁；游击郑嘉谟，鹰扬奇略，虎视雄威，策后劲以驱夷，赞中枢而掣海；坐营张虎臣，火攻标擒斩之勋，水击赞犁平之力，随征独苦，计绩犹多；中军官雍銮，鍭矢雄能饮羽，丸泥画可封关，劳苦从征，雍容制胜；所当加升一级，以劝贤劳者也。名色守备王梦熊，初渡彭湖，不日成城制敌，长征孤岛，经年茹草驱夷，栉风沐雨勤劬，出鬼入神计划，逼蛟氛而增奋，振虎旅以奏功；把总陈荣、叶大经，左右宣勤，晨宵匪懈，均历餐风之患，赞成却虏之勋；除陈荣已故，亟宜优恤，王梦熊、叶大经所当实授职衔，俾镇彭岛，以示酬功者也。书吏张际亨、写本揭吏吴埙、林国楹、张懋默，查凡报边倭等功，例有叙及；际亨等从征出海，既辛苦之备尝，旁午供书，尤拮据之可悯，乞循前例，准与赏劳。

　　至前任抚院商都御史，当夷氛乍扬，我师未集，难以乌合抗鲸吞，故不得不先谕而除剿。况夷求市为名，或天恩之所可宥。及夷据彭以请，则国法之所难容。旧抚恩□先后之着，实得抚剿迭用之权。但中途解任，剿局虽见于铜山之俘，而敷施未竟。今抚院为□□□□□□□□□□□□□□□□□□□郁劳臣（中缺）胜，摧锋破敌之勋，则有事弥久而论惟定者（以下与「彭湖平夷功次残稿二」相衔接）。

　　——录自「明清史料乙编」第七本六二四页。

　　●彭湖平夷功次残稿（二） 

　　（上缺）武将吏奇收八克，功奏万全，已（约缺十二字）蒙仰府覆查，而当时运筹决胜，摧锋破敌之勋，则有事弥久而论惟定者；此皆上台经文纬武，安夏攘夷，屹砥柱以回澜，衽上奠八闽苍赤，挽天河而洗甲，掌中靖万里烽烟，绩懋锡第，功高图阁，卑府跧伏下僚，何敢僣为之颂。惟福州府知府今升河南副使潘师道，运筹兵甲填胸，御侮风雷在握，泉州府知府沈翘楚，善后虑周绸桑，保安思彻巩石；漳州府海防同知赵纾，雄谋水火皆兵，劲气旌旗生色；泉州府海防同知何舜龄，筹海目空夷虏，折冲胸富韬钤；漳州府推官今行取林栋隆，壮气直冲牛斗，雄才立靖鲸波；泉州府推官简钦文，运筹万里销氛，裕饷三军鼓腹；同安县知县李灿然、龙溪县知县杨廷诏、海澄县知县刘斯■〈王来〉、漳浦县知县陈以瑞、挽输万灶腾欢，经济八闽安堵；原任福浙总兵官今调广东谢弘仪、原任副总兵今升福浙总兵俞咨皋，身似长城，目无勍敌，运火攻于水阵，一捣而鲸穴皆空，妙武纬以文经，九天之鹰扬堪奋；原任水标游击今升南路参将刘应宠，奇谋前席借筹，戮力浑身是胆；原任都司佥书管南日寨事今升泉南游击车应山，抚士情同甘苦，御夷力有担当；原任参将陈文炀，填胸素裕龙韬，破浪直清蛟窟；标下游击郑嘉谟、都司掌印署都指挥佥事吴从质，冲波风靖长鲸，抚剑名符短鹖；彭湖游把总洪际元、水标左右翼把总洪应斗、加衔名色守备王梦熊，投醪貔虎归心，击楫鲸鲵丧胆；总兵标下坐营张虎臣，抚剑风生四座□，冲波电扫千夷；把总叶大经、标下旗鼓守备程应璋、原任标下副中军今升南日寨把总欧阳瑞曾、福州左卫指挥同知雍銮、总兵标下红厂营把总高跃、旗鼓守备陈国祥、军门标下听用官镇东卫千户吴尧缙、加衔都司顾思忠，摧锋胸具甲兵，击楫气吞溟渤；南路中军把总苏大任，纵横壁垒改观，指顾烽烟净扫；军门标下赞画生员陈则赓，才堪倚马，技可剸犀；他如把总陈文燫、张国辅、杨应魁、朱梁、宋九龙、刘世耀、谢日升、方升、郭泰、听用官魏德、蔡宇、蔡辉、葵及泉、周瑞、黄龙安、谢廷、张维纲、吴若、李国辅、张懋德、旗牌官黄金章、马犹龙、何开勋、哨官李大鼎、吕应魁、陈贤、蔡应世、赵元相、蔡春、李惠廷、蔡君及、李耀、锺尧宠、张义、王进、王应元、林一德、吴建业、吴祥、孔志高、王应龙、李守伦、陈国猷、掌号官张道用、捕盗王士俊、循职各任勤劳，竭力均图报效，所当一体甄录，以俟区别叙用者也。于内铜山俘获夷酋而论那等十六名，前蒙本抚院备述前抚院之功，正见善则称人、功不必自己出盛心也等因到道。

　　该本道看得：狡夷犯顺，占据澎湖，名为求市，大肆焚劫。自天启二年发难以来，洋贩不通，海运梗塞，漳、泉诸郡已坐困矣，而又加以亡命啸聚，勾引向导，料罗、古雷各地方，夷实逼处，失事屡告，致廑庙堂南顾之忧，此全闽一大患害也。先是前抚院商都御史宵旦焦劳，谕剿互用。时则有铜山俘获而论那等一十六名，进剿之功已自可见，原非专用谕也，天启三年，抚院南都御史节钺抚临，力任剪灭，不数月而亲驾舟，周巡海上，凡险要去处可为设伏用奇及火攻、水战者，晰如指掌，会今任总兵俞咨皋受副将之命，于是悉以剿夷专任之，而日与守道朱一冯、海道孙国祯、总兵谢弘仪、同知赵纾、何舜龄、推官林栋隆、知县李灿然等密计攻剿。遂于本年十一月焚夷巨舰一只，生擒酋长高文律等五十二名，斩首八颗，其夷众死于海涛及锱重沉溺者俱无算。已乃主渡彭之策，檄副将俞咨皋、游击刘应宠克期出海，而海道孙国祯特驰赴中左，会泉、漳两道督发粮饷，调抽精锐，以促之行。蒙前按院乔御史申严接济，更疏饬玩懦，将吏无不人人兢奋。天启四年五月初七日，俞副将、刘游击到彭。初九日，繇龙文港南太武大中墩直抵暗澳，相度形势，并侦夷动静，议先攻夷舟，次攻夷城，移火炮伏娘妈宫前一带山冈。又料理火舟，密布如栅，风柜、案山、莳上澳等处，四面皆王师，樵汲俱绝。夷始惊怖，摇尾乞怜，搏颡归命，拆城遁徙。是役也，曾无亡矢遗镞之费，血刃膏野之惨，而彭湖信地，仍归版图，海洋商渔，晏然复业。此固仰藉宗社之灵，乃本抚院正气参天，殊勖揭日，措全闽于泰山之安，结前抚两年拮据之局。于都哉！光昭鼎彝，伫膺封爵，职以管窥，媿未能揄扬于万一也！维时方岳劻勷，望崇节钺，则有左布政使陆完学、升任左布政使游汉龙；纲纪振肃，绩最金汤，则有按察使朱身修；文武为宪，安攘兼资，则有分守福宁道参政朱一冯、巡海道参政孙国祯、原任海道副使高登龙、分巡漳南道参政沈珣、督理粮饷道副使桂绍龙、分巡兴泉道参政杨公翰、屯盐带管巡海道佥事葛寅亮。若升任福州府知府潘师道、漳州府海防同知赵纾、泉州府海防同知何舜龄、漳州府推官今行取林栋隆、泉州府推官简钦文、同安县知县今行取李灿然、龙溪县知县今行取杨廷诏、漳浦县知县今行取陈以瑞、海澄县知县刘斯■〈王来〉，或首郡而周桑士之谋，或防海而扫鲸鲵之窟，或明刑而饶黄石之奇，或固圉而兼转饷之绩，均应表扬，以俟优异者也。又大将专征，沉涵整暇，则有原任总兵谢弘仪；世传忠义，谋略冠军，则有副总兵管南路事今升总兵俞咨皋；亲冒矢石，气壮山河，则有水标游击今升参将刘应宠。若标下原任参将陈文炀、都司掌印吴从赞、标下游击郑嘉谟、都司佥书管南日寨事车应山，或从征而遍历鲸波，或献俘而亲趋螭陛，或奋水击而组练三千，或署泉南而长城百二，均应纪叙，以冀殊恩者也。至如加衔守备王梦龙、彭湖把总洪际元、水标把总洪应斗、总镇标下坐营张虎臣、把总陈荣、叶大经、军门赞画陈则赓，擐甲奋先登之勇，珥笔参樽俎之筹；标下旗鼓守备程应璋、标下副中军欧阳瑞曾、福州左卫指挥雍銮、总兵标下把总高跃、总兵标下旗鼓守备陈国祥、加衔都司顾恩忠、标下听用千户吴尧缙、南路中军把总苏大任，枕戈气欲吞夷，击楫心怀报国，劳勚可嘉，叙录宜亟。又把总则陈文燫、张国辅、杨应魁、朱梁、宋九龙、刘世耀、谢日升、方升、郭泰，听用则魏德、蔡宇、蔡辉、蔡及泉、周瑞、黄龙安、谢廷、张维纲、吴若、李国辅、张懋德，旗牌官则黄金章、马犹龙、何开勋，哨官则李大鼎。吕应魁、陈贤、蔡应世、赵元相、蔡春、李惠廷、蔡君及、李耀、锺尧宠、张义、王进、王应元、林一德、吴建业、吴祥、孔志高、王应龙、李守伦、陈国猷，掌号官则张道用、捕盗王仕俟，书吏则张际亨、写本揭吏吴埙、林国楹、张懋默，既有成劳，均难泯没。又把总丁赞赴斗阵亡，把总陈荣勤事野死，相应分别赏恤，以慰忠魂。至如职者，叨守漳南，幸逢盛事，媿无微劳，不敢自叙。漳州府知府汪康谣、泉州府知府沈翘楚，稽其履任虽在夷平之后，然而真品真才、实心实政，目今善后事宜，全藉两府正官拮据料理，特为表出，仰候酌详。其它非奉抚院题疏有名，不敢概及也。再照平倭功次，查会典开载与虏功相等。今红夷占据彭湖信地，而将吏仰奉天威，提兵过海，迅扫长驱，地方不致被祸，功已奇矣。比照平倭功次，委与相符。备移手本到司，烦为复核转详等因。

　　准此，又准分巡兴泉道右参政兼佥事杨公翰关行，据泉州府呈详覆勘功次缘繇到道，随该本道看得：彭湖为漳、泉门户，实闽南要地也。自红夷窃据以来，坚城列铳，盘踞雄崖，巨舰利兵游移内地，商渔举遭荼毒，村落相顾惊逃，疆宇民情，已岌岌乎有动摇之势矣。幸赖抚院壮猷夙闲，成算蚤定，誓不与之假易，乃决意于剿除，身历横海之冲，周览要害之地，治兵选将，督促渡彭，三师迭进（约缺七字）鲵，数月攻围，势逼斗穴之豺虎，计穷气奋（约缺六字）久狺而忽摧，危疆几失而复得。维时周（约缺六字）者海道孙国祯、带管分巡兴泉（下缺）。

　　●兵部题行「条陈彭湖善后事宜」残稿（一）

　　（天启五年四月十五日通抄，五月初九日行）

　　太子太保兵部尚书臣赵等谨题为条陈彭湖善后事宜、以固边圉、以垂永利事。职方清吏司案呈：奉本部送兵科抄出福建巡抚南会同福建巡按姚应嘉题内称：据福建巡视海道右参政兼佥事孙国祯呈：奉臣令牌：照得彭湖逼近漳、泉，实称藩篱重地。国初设有戍守，后渐荒榛。迩年以来，虽有彭湖、彭冲二游把总领兵防汛，而承平日久，惮于涉险，三汛徒寄空名，官兵何曾到岛，信地鞠为茂草，寇盗任其凭陵，以致奸人勾引红夷，据为巢穴，卧榻鼾睡，已岌岌乎为香山澳之续矣。今幸大兵渡彭，扫荡夷氛，信地已复。其戍守久远之计，合行查议，备牌仰道官吏会同漳、泉二道查照单开款项，逐一议妥，以便题请施行等因。奉此，依奉备行分守漳南道、分巡兴泉道并泉、漳两防馆各议覆前来。该本道逐款复议妥确登答开册等因到臣。又据该道呈：奉臣令牌：查勘彭湖功次及料理善后事宜，须委精明文臣一员，庶免蒙蔽失实等因。奉此，该本道查得泉州府海防官何舜龄，谋可洗兵，气能横槊，盘错巳征利器，经营尤藉远猷，合无檄令亲至彭湖，细将彼处事体一一查勘，彭岛要害几处应守？防守要害兵将应用若干员名？起造营房官舍应用若干间？每间应用钱粮（下缺）。

　　——录自「明清史料戊编」第一本三页。

　　●兵部题行「条陈彭湖善后事宜」残稿（二）

　　（上缺）若干？两岛屿通计若干里？每里开垦可得若干亩？每亩种获可得若干斛？以至据采之利、戍守之宜，目下兵士劳逸功能之序，赏罚存汰之用，令其开列书册，逐一呈报。事定之后，破格具题升赏。合候详示，转行遵照等缘繇。奉批：如议，作速行，缴。奉此，备牌仰本官即便亲至彭湖，将彼中事体，一一查勘的确，开列书册呈报等因去后。随据本官亲诣彭湖，查勘险要，及条画一切防守事宜到道。本道重加参酌，呈详到臣。该臣合先后二详通加参定，删去繁文，止存要领，列为十款。谨会同巡按福建监察御史姚应嘉合辞具题，伏乞敕下户、兵二部复议上请，赐允施行，庶海邦垂有永之图，圣明释南顾之虑矣等因。计开：

　　一、议彭湖添设路将。夫弹压重地，须藉将领威权，向第付之二把总行事，无怪被夷侵占几三岁而若履无人之境也。今应专设游击一员，驻扎彭湖，以为经久固圉之图，即以二游兵、两把总隶之。其兵除两游旧兵外，再添游击标兵一千一百六十九名，全成一大营，仍听南路副总兵节制，以成臂指之势。

　　一、议戍守中左。照得中左地方，逼近彭湖，居漳、泉二府之间，最称要害。查南路将官向原驻扎此地，漳、泉水陆信地兵军并听调遣。因添设泉南游击，而泉属寨游卫所分其所辖矣。今虑中左空虚，仍移南路参将扎守，扼漳上游，必须泉南属其节制，而浯铜、金门、高浦、中左各营所切近地方有警各官兵军尤听不时径自调遣，方无掣肘。而永宁为泉州门户，当移泉南游击驻扎，以资控制，尤称扼要。若株守郡城，何益于海上之缓急哉？今以南路移驻中左，泉南移驻永宁，无增兵之费，而得汛守之资，似属妥便。但向来路将俱无钦给关防印记，今议南路节制泉南、彭湖两将，事权不重，难以驭轻，似应收以副总兵卫门兼协守职衔，赐之钦给关防印记一颗，庶将权重而重地赖以弹压矣。

　　一、议增兵照得彭湖游击一营，水陆官兵非二千余名不可。查彭湖，冲锋两游，额设旧兵共九百三十五名。今增新兵一千一百六十九名，共二千一百零四名。议设中标守备一员，辖水兵八百五十七名，领船四十九只，分屯妈宫等处。左翼把总一员，转陆兵六百二十四名，屯妈宫□暗澳，分顾太武、案山、龙文港诸处。右翼把总一员辖陆兵六百二十三名，屯风柜仔，兼顾莳上澳、西屿头，看守镇海营等处。俱听游击调度。哨守中标立水哨官六名，左右翼各立陆哨官四名。共二千一百余名。水陆分布，首尾相联，亦可以壮军容而保藩离矣。

　　一、议增饷。今天下四空五尽，闽地倍甚，增饷盖难言矣。第兵行粮，从未有增兵而不计饷者。查原彭湖彭冲两游，每兵月饷九钱。春冬两汛，到彭防守，每月加给行粮三钱。今议长戍彭湖，不许收汛，回来内地，概给月粮一两二钱。每兵一年，该饷一十四两四钱。又议添设游击围随员役一百名。连水陆新旧兵，通共二千一百余名，岁饷二万八千有奇。而船器、衣甲等费不与也。除旧兵原饷外，约增新饷二万三千两。见行布政司粮饷道议处。查有洋饷一项，岁计约有二万余金。以海洋之税供防海之用，似属本分。其有不足者，再查别项无碍者补之。总之，于仰屋之时，曲为计处，庶不至加派病民，漏卮病官耳。

　　一、议彭湖筑城浚池，建立官舍营房。查得彭湖筑城去处，惟妈宫少宽，与风柜水陆犄角，最称形胜。合无于此地筑城一座，四面各阔三十丈，高一丈五尺，厚半之，约用银五百两。城内起游击衙门一座，约用银一百五十两；把总衙二座，约用银一百两。又风柜仔守备衙一座，约用银五十两。游击衙门外起盖仓廒二座，收贮预备米粮，约用银三十两。陆兵计一千二百余名，大约以五名为一间，该营房二百二十余间，每间约银四两。哨官房舍约起二十余间，工料各加营房一倍，每间约银八两。以上通计用银二千余两，应于饷银内动支。

　　一、议彭湖路将之设。越在海岛，以控制海防，威临夷寇，较之沿海各将，宜稍加体貌，照例赐给敕书旗牌外，念彭岛孤悬，羽书郑重，仍钦给关防印记一颗，以重弹压。若标下员役，中标守备一员、左右翼总二员外，再立中军官一员，旗牌官三员，听用官十员。各员役钱粮，概新增饷内造支，非此不足以重将体、威临岛夷也。至于事权，则尤宜节制于南路副将，庶轻重相维，内外呼应，有臂指之势，无隔阂之虞矣。

　　一、议屯田。彭湖险岛，越在海外，惟馈运一节，向称艰险。闻此颇称饶沃，议者以为开垦耕屯，可佐军需。查彭地故沙砾咸卤，四面平坦，无高山以阑之。台飓抟射，不堪种植。惟中墩山南北，及龙文港沙埔沙丘，稍称肥沃，虑可得田二千余亩。但驱荷戈之众，转而缘南亩，势必不能。合无悬示，听官兵自行开垦，所获子粒，一切不问。俟成熟三年，然后徐议起科。沿海居民有愿往者，亦依此法行之。此一议也。又彭湖固渔薮也，若招置沿海渔船，听其搭盖渔寮，给与繇票，行什一之税。以海为田，固海滨之长利，莫非军需之借资，何必播植，乃称屯田哉？此亦一议也。

　　一、议筑铳台。查得彭岛浮于海上，尽称天堑，其地平坦逶迤，有类蛇势。岐港零屿甚多。其汪洋空阔，可以稳泊巨艘。惟妈宫、暗澳澳口，两山对峙，左为风柜仔，右为西安，计水面相距止五百七十余丈。而案山鼎立，其中最称要害。此夷向日据此，以与我争者也。向为夷之所必争，今为吾之所必守。合无于风柜、西安、案山三处各筑铳城一座。今风柜业有旧址，修之可用。并西安、案山新筑二座，约共费银三百余两。设有异色等船，睥睨扬帆，三处巨铳一齐俱发，而岸上陆兵，持满横槊，以相犄角，此万全之策也。外如赤嵌、丁字门以北，龙文，莳上以东，澳小礁多。又如镇海港外浅内深，夷舟皆不得进，惟轮拨兵船，寄泊哨逻而已。

　　一、议用人。大海之中，人情惮于涉险。顷剿除之役，非赖大将飞渡，断难成功。今各官功次，见蒙查勘，无容复赘矣。惟是各色守备王梦熊、名色把总叶大经拚命先登，始终与夷对墨而居。百凡调度，多出梦熊心计，此莫大之功也。自大将班师之后，独留二官在彼，与兵士卧起风涛之中，略无内顾之私。身既与海相习，情又与兵相安。若使他人代之，则彭事复坏，前功可惜。相应即以王梦熊升补彭湖游击，或以守备管游击事，俟三年之后，海波不兴，仍加异擢。庶人地相宜，而于懋赏之典亦克当矣。又查彭湖游把总原属钦依，彭冲游原系名色，今既添设一标兵守备，则以标备为重，而二翼副之。合无以标兵守备改为钦依，即以叶大经补之。而彭湖冲锋，收为两翼及游击下中军皆作名色，以便地方不时委用。

　　一、议内地防御宜严。彭湖既复，夷退既无可据之地，计无复阑入内地，自投网罗矣。但吾绸缪之计，不可不周。夷人所恃坚舟，若用大铳重四、五千斤，发弹十余斤者击之，未有不破。故夷望有铳城，即扬帆远去，不敢相近。则沿海堪泊大舟处所，各筑铳台，照夷式造大铳数十门，分发防御，在在可称金汤。夷舟坚大；剿灭之法，非短兵可接，小舟可及，计惟火攻一策。旧年中左已有明验矣。焚彼一舟，须用火船十只，临时处置，断难卒办。合无令各寨游各备干柴、松楸、药桶等物，夷来即将见驾兵船，装备火具，到即焚之，遯则本船仍旧可以防汛，有急不苦无备，无事不致浪费，是策之最妙者也。有时夷人亦驾小艇，劫掠商渔，登岸侵扰民居。有火船焚其大舟，官兵复击其小艇，彼此策应，夷已自愿不暇，必不能肆无忌惮也。泊舟之处既筑台列铳，樵汲之地仍设伏伺擒，但使常常戒严，彼即倏来倏去，不过寻常海寇御之耳，宁复敢窃地婴城，让无穷之害哉等因。

　　又该本官题为彭湖既复，海甸方清，而夷倭交通，尚伏近岛，谨陈用间方略，以靖余孽，以永奠南陲事内称：臣惟海上之患，莫大乎倭；功令之禁，莫严于通倭。盖向者倭奴挟狙诈反复，久为祖宗朝所厌弃。嘉靖间，为祸东南甚烈，闽人至今能言其惨毒之状。逮后关白作难益蒙神祖震怒，兴师讨平，申令沿海商民，不得片帆下海，私构于倭。三十年来，天语煌煌，有如星日，夫孰得而干之。然而倭之耽汉财物，怨我闭关，未尝一日忘中国也。我即严禁通倭之奸，三尺非不凛然，而方禁方生，愈戢愈炽，亦何尝一日使汉人绝迹于倭奴之境哉？此其过难言矣。海上之民，以海为田。大者为商贾贩于东西洋，官为给引，军国且半资之，法之所不禁也。而风颿一挂，飘飖于漭沆无涯之界，日域月■〈骨出〉，任其所如，吾乌知商艘之不之倭而之于别国也？其次则捕鱼舴艋，村村户户，不可以数计。虽曰禁其双桅巨舰，编甲连坐，不许出洋远涉，而东番诸岛，乃其从来采捕之所，操之急则谓断绝生路，有挺而走险耳。利之所在，法有时穷，卒且奈何。闻闽越三吴之人住于倭岛者，不知几千百家，与倭婚媾，长子孙，名曰「唐市」。此数千百家之宗族姻识潜与之通者，踪踪姓名，实繁有徒，不可按核。其往来之船名曰「唐船」，大都载汉物以市于倭，而结连萑苻，出没泽中，官兵不得过而问焉。即两汛戒严，间有缉获，而遍地狡穴，穷海鲸窟，乌能尽人歼之使无噍类也。夫我之防倭、防通倭之奸，已若是乎不易为力矣。而又益之以红毛夷之难，奸人群而附之，教倭助夷，引夷附倭，夷以所得接济汉物，尽散贿倭，倭复以耽汉物之心尽力助夷，而夷与倭及海中之寇，合并以成负喁之势。我百方抽选，仅得兵若干名。彼一呼而■〈犭枭〉獍四集，数每倍蓰。我百方挽运，糗粮莫继，惟苦不足。彼因倭因盗，翻见有余。是以踰年相持，不能有加。非去夷之难，去倭与寇之难也。臣于时虽励众以有进无退、有死无二，而不能不忧心于一彼一此，万一不利，损威失重，酿害不小。幸及今镇臣俞咨皋奉副将之命，初莅师中，即密揭贻臣曰：今倭夷连和，奸盗党附，我孤军渡彭，宾主倒置，利害判于斯须，胜负殊难期必。事急矣！此兵法用间时矣！臣问计将安出？咨皋言：泉州人李旦，久在倭用事。且所亲许心素今在系，诚质心素子，使心素往谕旦立功赎罪，旦为我用，夷势孤，可图也。臣初不敢信，因进巡海道参政孙国祯再四商确，不宜执书生之见，掣阃外之肘，遂听其所为。而倭船果稍稍引去，寇盗皆鸟散，夷孑立寡援。及大兵甫临，弃城遯矣。臣始服咨皋之识不在古名将下。陈平之间楚，李靖之间突劂，先臣胡宗宪之间王直于倭，率是道也。臣前疏第绿前镇臣谢弘仪所报者而敷奏焉，咨皋此段苦心尚未叙入，使上将伐谋之功隐而不彰，臣之罪也。

　　近据谍者言红夷消息，尚泊数船于东番，收拾余烬，将有事于吕宋。夫吕宋，我之属国，今商民乘春水解缆赴吕宋者甚众，遭于洋必无幸矣。可虞者一。东番、倭寇之薮，今虽暂异于夷，久之啖夷利，势将复合，小则劫洋，大则要市，浸假而更如前日滋蔓难图。可虞者二。即无论红夷、东番之寇率倚倭陆梁，附于夷，固为我患，不附夷亦自能为我患。臣密问镇臣，若能使夷寇相残，我徐收渔人之利乎？能使根荄尽除，百年之内不患夷，并不患倭乎？镇臣曰：唯唯。向者行间之局，政犹未已，且将图之。惟是海上人多，口不达用夷攻夷之指，谓我为生事于倭也，谓借资于寇也，非藉庙谋发纵，嫌于自用。傥有党奸之人，从旁出蜚语挠之，惑乱视听，何以自白？臣闻之，且喜且欢。夫人臣之担荷疆事也，将久安是计，岂旦暮小康足愉快哉？苟利社稷，遑恤其它。臣甚嘉镇臣之意，且念业有明效，何可不使终竟其绪，而畏惧人言，遗患后来，非计之得也。谨会同福建巡按监察御史姚应嘉眛死上闻，伏乞敕下该部复议。如果臣言不谬，亟令镇臣乘此机会，益复广行间谍，俾得操纵如意，不为旁议所摇，庶几制倭夷于掌股之上，贻闽海以百世之安，而东南半壁悉有嘉赖矣等因。天启五年四月十一日，俱奉圣旨：该部知道，钦此。钦遵十五日通抄到部，送司案呈到部。

　　为照防海之难难于防陆，以海澨延袤，受敌多也。且大洋浩渺，往来飘忽，乘风驾汛，莫知其时。故信国经略以来，所在设墩置戍，皆以扼其登岸，穷其入腹。独春月条风，西帆最便，于是为出汛会哨之法，以御之海外。而无奈玩敝已极，蒙蔽日生，出汛则偷安于浅洼，会哨则影射于近岛。而百里之外，大将不敢知偏裨，偏裨不敢知兵卒，兵卒安敢知番舶？于是截商而劫，择土而居，以恣其所为。直待堑筑坚完，屯聚滋蔓，而始惕然报闻也。今红夷盘据彭湖为海上肘腋之患，抚臣克抒壮猷，躬亲调度，为能大张挞伐之威，讨平鲸鲲之浪，俘劂巨憝，还我版章，诚惟圣主威灵，师臣武力所致。如其不然，而聚国族，长子孙焉，其作舟用火望远之精倍于澳夷也，澳夷方慑息避之，可比拟哉。且闻其俗好杀、好劫、好胜，我已驱之，虞其厚集而重来，我已俘之，更虞其深怒而思复。宜乎抚臣之条议上请矣。臣部通观而深计之，有必当兴之工作；如筑城于妈宫，筑铳台于风柜、于西安、于案山，而官舍、营房、仓廒之无不备。有必当分之信地；如移泉南于永宁，移南路于中左，驻游击于彭湖，驻守把于妈宫、于暗澳、于风柜，而莳上、龙文、太武、西屿、镇海、案山之无不顾。有必当重之事权；如彭湖则设游击，南路则收副将，中标则准钦依，而敕书、旗牌、关防、官役、围随之无不悉。以屯以渔，各有要领；处饷处费，各有征实。增兵止于千余，请将止于二弁，求之有方，应之亦易。而严守内地，用火焚舟，多制铳台，尤属肯綮，亟宜成造。但今人语铳则佛郎机灭虏炮、大将军止矣，语台则望墩、箭楼、敌楼止矣，并未肯合而用之也。试语之以合用，不惴惴于墙壁之易倾，即皇皇于苗头之难准，而此岂可以语铳、可以语台？铳台之用，在于两相得也。抚臣身历之，是以心许之耳。若果行此，则铳有铳法，台有台法，颇足费大将之参求。处处滨海，在在设防，颇足费大将之修举。工作创兴，难于事精而费省，道里辽远，难于令立而心齐，颇足费大将之经画。务使主果可以待客，逸果可以待劳，将狡夷且闻风自遁。不然，而犹鸷伏免窥，结连岛屿，我又及有余力，以扫榻侧之卧夫，则用间出奇，悉惟阃外，既难预度，亦何嫌疑？海不扬波，臣部且拭目观矣。既经具题前来，相应酌议覆请，合候命下，将王梦熊量加守备职衔，管理彭湖游击事务，叶大经量加小把总职衔，管理中标事务，左右二翼把总，并中军听用各官，及增兵、处饷、移驻、修建、筑台、制器、屯渔、严备等项事宜，悉听该抚逐款举行。至于敕书、旗牌、关防，听各衙门照例请给，以重事权。仍转行一体遵奉施行。缘系条陈彭湖善后事宜，以固边圉，以垂永利，彭湖既复，海甸方清，而夷倭交通，尚伏近岛，谨陈用间方略，以靖全孽，以永奠南陲，及奉钦依该部知道。天启五年四月十九日，郎中方孔照、主事徐日久。

　　兵部为条陈彭湖善后事宜，以固边圉，以垂永利事：该本部题职方清吏司云云等因，天启五年四月二十三日，太子太保本部尚书赵等具题，二十六日奉圣旨：是，钦此。钦遵抄捧送司，案呈到部，拟合就行。为此，一咨福建巡抚，合咨前去，烦照本部题奉钦依内事理一体钦遵查照施行；一咨都察院，合咨贵院，烦为转行福建巡按御史照依本部题奉钦依内事理一体钦遵查照施行；一咨礼、工二部，合咨贵部，烦为查照本部题奉钦依内事理一体钦遵照例请给施行；一咨户部，合咨贵部，烦为查照本部题奉钦依内事理一体钦遵查照施行；一札付王梦熊、叶大经。天启五年五月初九日，暑司事郎中张杰。

　　——录自「明清史料乙编」第七本六○三～六○七页。

　　●总督仓场户部右侍郎南居益谨陈闽事始末疏

　　为微臣因劳贾罪、忤奸见抑、谨陈闽事始末、仰希圣鉴、更乞皇上南顾海邦、终臣愚计、以永奠南服事：臣以西土竖儒，荷蒙四朝豢养，服官中外几三十年。于天启三年二月内，繇太仆寺卿管东路少卿事，蒙熹宗皇帝擢臣右副都御史、巡抚福建地方。其时红夷作乱，占据彭湖，筑城营垒，伪立不拔之基。乘汛出没，虏掠商艘，焚毁民庐，杀人如麻，与国为敌。沿海震惊，官兵观望，但恃抚谕一道，以图徼幸。而海上奸民，且利夷金钱，交通接济。法纪既已荡然，封疆几为沦没。当时南北台省交章论闽事者，无不谓东南半壁，岌岌乎有荐食之卢矣。

　　臣以菲才，谬膺简任，奉熹宗皇帝严旨：地方有事，不得过家迁延，钦此。臣星驰至海上，审视情形，料理戎事，始知彭湖为海滨要害，屏蔽八闽，通吕宋、琉球、日本诸国必泊之地，商渔舴艋，日往来以千数。先朝设有两营兵马，提防甚备，诚重之也。自红夷弄兵其上，我兵将不敢窥左足于汛地，商渔不啻堕鱼腹于重渊，浸假而数年之后，根穴日固，扫除更难。小之则粤东香山澳，大之则辽左抚顺城也。

　　臣具疏言状，法在必剿，而苦于军兴无资。因前抚臣商周祚题动布政司库存积银两，复缀词上请。奉熹宗皇帝俞旨：红夷狡诈，为患方深，巡抚官着督率将吏，悉心备御，作速驱除。有不用命的俱以军法处治。其奸徒倚势非为，贻害地方，访实重处。一切安攘事务，俱便宜行。库银准照前旨动支。该部知道。钦此。

　　臣日夜焦劳，与前按臣今起升太仆寺少卿乔承诏及诸文武将吏选练兵卒，制造舟器，为声讨之计。夷仍遣奸商池贵持夷书重赂尝臣，臣焚贿斩使以绝其狡计。第相度进剿之势，见大海澎湃中，万难接济。战夷舟坚铳大，能毒人于十里之外，我舟当之无不糜碎。即有水犀十万，技无所施。乃多方用计，诱夷舟于厦门港口，生擒夷首高文律等，并斩级六十名，用火攻毁其舟，夷卒之死于焚溺者无算，精锐略尽，气势始衰。余党之在彭湖者，奄奄釜鱼，知其无能为矣。乃具疏以闻，且言擒获夷首高文律等，俟荡平之日，俘解阙下，听候宸断，以威四夷。奉熹宗皇帝圣旨：该省剿夷奇捷，南居益运筹制胜，懋着勤劳，总兵官用心督率，并有功文武将吏，俱候事平优叙。兵部知道。钦此。

　　臣仍躬涉海涛，抵于金门岛，连发兵将三千，衔舻继进，逼处夷垒，且攻且守，凡八阅月，而夷食尽计穷，始悔过乞降，拆城夜遁，彭岛尽平矣。捷奏，奏熹宗皇帝圣旨：据奏，红夷屡败，俘获酋目，余众遁逃，地方宁靖。一应善后事宜，还加意料理。前后功次，着照例查叙。该部知道。钦此。臣查照前疏，始将擒获高文律等俘解阙下，蒙熹宗皇帝采廷臣议，祭告郊庙，御门受俘，刑高文律等于西市，传首各边，以昭示天下。臣仍钦遵前旨，将一切善后事宜，备细条陈具题。奉旨下部已久。其用过饷银，先后四年间，据布政司开报，逐年逐项，有总有撒，总计兵饷工料用过一十七万七千有奇。以彼军兴之大，为时之久，铢铢两两，皆从臣与地方各官苦心撙节中，仅费苦干。给放支销，皆经原任左布政使今起改光禄寺卿陆完学之手。臣于复命之日，具疏奏销，并该司原册缴进御览。自谓犬马微劳少毕，臣分可幸无罪矣。

　　至天启五年五月内，臣闻报推升总理河道工部右侍郎，直魏珰窃弄之日，渐蓄逆谋，希图封拜，凡遇边功，无不攘为己有，恨臣疏中无一字归美，而勘功按臣，则今起升太仆寺少卿姚应嘉也，亦复不称颂一语，臣遂与乔承诏、姚应嘉、陆完学俱婴奇祸，以次矫旨严谴削夺。奸党忌臣微劳，惟恐勘疏在部，死灰复燃，将共事将吏，或巧中以军政，或株连以门户，半被显斥，以为下石微臣张本。又将前项用过兵饷银两，借名助工，朦胧矫旨，差官尽数索之闽库，以为陷没微臣身家之计。臣于此时，以拚阖门性命，骈首覆盆之下矣。赖彼中抚按据布政司册报覆奏详明，祗将库银一十二万交付差官解进，珰意乃止，臣始得以偷生苟全，延至今日，躬逢圣明御极，除奸起废，复得与承诏等三臣荷蒙赐环，再造余生，捐糜矢报，尽有余地。其于前事，可置勿言矣。

　　惟是以微臣一人之故，波及同事，举将吏功次，一概抹杀。同思数年枕戈露宿于鲸涛鳄浪之中，不知死者几人，生者几人，纔为国家复得彭湖一块疆土，为闽人除却百年隐祸。当时非藉有功鼓舞，假功令激发，安所得其死命而用之？自臣去后三、四年间，海波不恬，寇盗充斥，郑芝龙虽强，何如红夷，而流毒转稔，一矢鲜加。虽缘将领之偓怯，亦繇卒伍之灰心。夫不赏于前而责效于后，即使韩白登坛，亦无如此不兢之人心何矣。今臣与三臣徼恩圣朝，再沾雨露，而共事诸臣及荷戈之士，尚抱沉郁之叹，臣等何以自安？

　　且臣条画善后诸款，出自苦心，参诸舆论，举而措之，或亦可以少裨疆场，卒戢海氛。无奈身既见斥，言亦见废。一得之愚，原无足重，以区区保障之计，格而未行，如地方何。今乔承诏等三臣见在班行，及闽士大夫之服官辇下者，皆可问也。臣心甚朴，臣言甚质，不敢一毫粉饰，妄蹈欺罔之罪。伏乞敕下该部，查将前按臣勘疏，仍与具覆，以示激劝。中间或时久事异，曾经优叙，后乃附逆偾绩者，不妨分别另议。再查臣条议善后一疏，如果有裨地方，亦乞酌议具覆，以垂海邦永利。其用过库银，查照原册，复核清销。至于微臣受国厚恩，愧无寸报，七尺之躯，皆属上有，丝缕之伐，何敢自居，但期心迹稍明，无负同舟之人，即退处林壑，以安分，有余荣矣。缘叙述前事不敢太略，致字数踰格，统惟圣明鉴察。

　　崇祯二年三月初十日奉圣旨：南居益剿夷制胜，着有成劳，并有功将士，着遵前旨查叙；善后事宜，并与议覆；用过库银，复核清销。该部知道。钦此。

　　——录自「明清史料乙编」第七本六二八～六三○页。

　　●兵部题「彭湖捷功」残稿

　　（上缺）南道副使兼右参议胡尔慥慎同执玉，谋切彻桑，黄堂夙藉徽猷，碧海犹资远略；署巡海道事屯监道佥事葛寅亮，介节孤峰峭立，奇胸万甲森罗，经世才高，筹边绩伟：以上诸臣，或赞襄兵食，或力任驱驰，共佐平夷，劳绩最着，俱当加偿一级，仍赐赏赉，以风有位。内孙国祯职专视海，运筹决胜，以成归穴之功；朱一冯代摄兴泉，竭蹶督师，以收焚舟之绩；诸臣之供事虽均，二臣之济变则异，所宜特加超擢，以示优异者也。

　　若夫府县诸臣，则原任福州府知府今升河南副使潘师道，谈兵腹裕千军，足食计宏万斛，三山福曜，列宿羽仪；漳州府海防同知赵纾，长才远驭天南，硕画尤周海表，风严鳄徙，波静鱼闲；泉州府海防同知何舜龄，计安疆圉，家视楼船，折冲已效兼才，善后更征远画；漳州府推官今行取林栋隆，折狱明同照覆，谈兵捷若悬河，品冠李官，望隆兰省；泉州府推官简钦文，清节凌霄独鹤，弘猷卷海双龙；司李神明，刺桐福曜；同安县知县今行取李灿然，批却雄才万斛，控氛异政五年，诵遍苍生，望高青琐；龙溪县知县今行取杨廷诏，深膏雉锦春辉，远略蜃楼波谧，名芬海国，品峻云霄；海澄县知县刘斯■〈王来〉，邑与红夷伊迩，谋同碧海俱深，百雉枕安，六鳌戴重；漳浦县知县今行取陈以瑞，百计以静红氛，一心而保赤子，循良独步，经济名流：以上诸臣，或效力于烟波之中，或谋画于岛屿之外，建绩厥均，超擢宜亟。内何舜龄当夷甫退，善后是图，轻七尺如鸿毛，驾一叶于鲛室，周旋咨度，为人所难，尤宜特与优叙，以示激劝者也。

　　其在将领，则原任镇守福浙今升广东总兵官谢弘仪，满腔忠赤，八面威棱，掳长策于师中，一炬奏斩俘之绩，运奇筹于海外，孤军收恢复之勋，身许国以靡他，志灭夷而朝食，鹰扬罕俪，麟阁堪图；原任南路副总兵今升福浙总兵官俞咨皋，家传韬略，世笃忠贞，慷慨誓师，破鲸涛于万里，智谋料敌，探虎穴于孤帆，立清横海之腥氛，克复久沦之疆土，兵无血刃，世仰标铜：以上二臣，一居中调遣，一渡海廓清，劳勚居多，报酬宜厚，所当晋秩优赉，以彰酬庸之典。内俞咨皋家世闽人，习知海务，尤宜久任，责成善后，以终前美者也。原任水标游击今升南路参将刘应宠，雄风卷雾鞭霆，壮略排山倒海，偏师深入，侵地旋还，功不亚于元戎，例宜蒙乎上赏；都司佥书今升泉南游击车应山，叱咤锋摧百战，睥睨胆敌万人，夷在目中，剑横天外；军门标下听用随征原任参将陈文炀，沉机渊湛，妙略云蒸，挥戈欲靖海氛，借箸足资帷算；军门标下游击郑嘉谟，才雄武库，识妙智囊，中权料敌多奇，绝岛驰名甚赫；都司掌印署都指挥佥事今升直隶永生洲参将吴从质，轻裘雅望，赤箭英标，擒夷业藉多谋，俘献尤资独力；彭湖游把总洪际元，御敌勇腾破浪，扬舲力奋犁庭，瀚海金城，将坛赤帜；水标左右翼把总洪应斗，熟试危疆，长操远虑，矫箭必穿蛟窟，扬帆立靖鲸波；加衔名色守备王梦熊，雄姿赳赳，勇略桓桓，提戈势奋排山；击楫功名破垒；总兵标下坐营张虎臣，吐纳六师壮气，卷舒八阵新筹，约束惟严，驰驱允效；名色把总陈荣，智谙阴符，心怀裹革，气奋红毛立剪，功成白骨已枯；名色把总叶大经，纵横有律，顾盼多奇，驱氛蚤渡楼船，戢旅宵驰丑类；军门标下旗鼓守备程应璋，激烈浑身是胆，施为满腹皆兵，志锐投鞭，勇襄捣穴；标下副中军今升南日寨把总欧阳瑞曾，胸藏万甲，目破七书，传宣细柳令严，震垒扶桑胆落；标下副中军福州左卫指挥同知雍銮，横槊军容整肃，运筹韬略优闲；敌学万人，才堪一面；总兵标下红厂营把总高跃，研精黄石一编，勇贾青萍三尺，力能御侮，品擅登坛；总兵标下旗鼓守备陈国祥，胆略衽金嚼铁，才谋叱电鞭霆，领袖龙襄，棰笞鳞介；军门标下听用官镇东卫副千户吴尧缙，岛上扬戈肤敏，军前宣令严明，幕府蹶张，材官翘楚；南路名色中军把总苏大任，身狎风涛，技精弧矢，督阵克扬组练；长驱立扫腥膻；加衔都司顾思忠，浩气挥戈耀日，雄风击楫吞江，惟敌是求，余勇可贾；标下赞画生员陈则赓，妙算风生羽扇，奇谋云涌旌旄，效着焚舟，功成扫穴。他若名色把总陈文燫、张国辅、杨应魁、朱梁、宋九龙、魏世耀、谢日升、方升、郭泰、听用官魏德、蔡宇、蔡辉、蔡及泉、周瑞、黄龙安、谢廷、张维纲、吴若、李国辅、张懋德、旗牌官黄金章、马犹龙、何开勋、哨官李大鼎、吕应魁、陈贤、蔡应世、赵元相、蔡春、李惠廷、蔡君及、李耀、锺尧宠、张义、王进、王应元、林一德、吴建业、吴祥、孔志高、王应龙、李守伦、陈国犹、掌号张道用、捕盗王仕俊等，奔走各效其劳；擒退共成厥绩，均当叙录行赏，以示激劝。内吴从质、郑嘉谟、张虎臣、雍銮，或献俘阙下，独着勤劳，或于役军前，各殚心力，并宜加升一级，以示鼓舞之微权。王梦熊、叶火经、陈荣，首渡先锋，长驱孤岛，胆力出众，劳绩居多，除陈荣物故亟宜优恤外，俱当加以实授，以膺守彭之重寄者也。

　　至于前任抚臣商周祚，謇谔夙闻于螭陛，深仁犹洽于闽邦。当红夷突至之时，正海澨久安之候，舟师器械，十无一备，不得不先言谕而徐议剿。后见夷心叵测，内备渐修，铜山一创，即生俘而论那等一十六名，夷自是不敢一舟逼岸，皆战局也，曷尝偏言谕乎？特中途解任，未竟厥施。今抚臣南居益于功成之后，追忆前人之劳，而发为易地皆然之论，诚见之真矣。夫铜山之俘既经献阙，例得叙，臣不敢为周祚叙，但谓前日之解组，既泯其苦心，则今日之论明，应竟其远略，所当亟为起用以惬舆情者也。前按臣乔承诏，当入闽之初，值夷氛之炽，禁严接济而奸知慑，疏饬懦将而士知奋；具载抚臣原疏中。近奉钦谪，何敢扬叙？但前后事体，似不相掩，雷霆雨露，一惟君父所施，臣不敢擅为之叙，亦不敢隐而不言也。前道臣沈萃祯亦在叙疏中，后因奉旨降级，不敢叙入，非意遗也。其外漳州府知府汪康谣、泉州府知府沈翘楚，郡当濒海横涛，身作列城保障，善后攸赖，履任方新，不敢概叙。若军门书吏张际亨、写本揭吏吴埙、林国楹、张懋默，既有从征缮写之劳，似合役满听选之例，谨因查勘而备悉之。

　　至于地方失事情弊，行据该司勘详，独是料罗、古雷孤悬海外，红夷突然登岸，将卒率尔抵敌，其官兵之杀伤、人畜之被虏，不尽无也。查得失事游击陈奇伟，已经抚臣题参提问，哨官王和、罗曜等当即处斩枭示，始末情形，具载抚臣课疏，并无隐匿情弊。惟料罗血战把总丁赞被铳阵亡，正气犹生，幽魂可悯，当与彭湖死事之陈荣一体优恤者也。

　　若抚臣所称平倭功次，远者不可复考，伏查会典开载倭功事例，内以冲锋破阵，或逼下船，或追出境，皆作奇功，则据地荐食之夷，比流突为甚，攘夷还地之绩，较堵截似难，是可以定录叙之案矣。

　　臣去秋奉命入闽，正值夷舟初徙，且幸且虑，日讨桑土而申儆之。直以诸臣后事之绸缪，券其前事之捍御，迄于今海波不扬踰半年。且勘扎久至，不敢稽滞，以懈任事之心。用是恪遵功令，据实甄叙，或升或赏，分别入奏，总于抚臣原疏之外，不敢滥增一人、妄引一例也。

　　但臣所勘者在勘已前之功，而臣所虑者更虑日后之事。夷从东番，虽非中国之地，而一苇可渡，尚伏门庭之忧。沿海奸民，望窟穴而赴之甚易；狰狞赤发，得勾引而来也何难。惟期文武大小诸臣，感念国恩，勿忘薪胆，共绸户牖，诸所善后，着实举行，将圣明南顾之怀，永永可舒，而微臣获以珥笔之役，襄止戈之烈，有余荣矣。既经该司会勘前来，相应具题，伏乞敕下该部复议，上请施行。天启五年六月二十四日奉圣旨：该部知道，钦此。

　　又该总督仓场户部右侍郎南居益奏为微臣因劳贾罪、忤奸见抑、谨陈闽事始末、仰希圣鉴、更乞皇上南顾海邦、终臣愚计、以永奠南服事（文见前件）等因。崇祯二年三月初十日奉圣旨：南居益剿夷制胜，着有成劳，并有功将士，着遵前旨查叙；善后事宜，并与议覆；用过库银，复核清销。该部知道。钦此。

　　钦遵，兵科参看得：国家鼓舞将吏，止有此赏罚之典；罚必当罪，赏不移时，其来旧矣。南巡抚等之剿红夷也，寄性命于惊涛之上，缚鲸鲵于骇浪之中，且也献俘大廷，上告九庙，何如其郑重也。止因一语不及逆阉，遂使五年束之高阁，几何不灰劳臣之心而解将士之体哉！目今圣明在上，加意封疆，辨别流品，即当日不肯献媚而急于徼功，益知其实心任事而奏报非妄。间有偾于引辕，原无玷于此局。况蜀事已有前规，此举讵容延缓？抄出，速之！三月十八日抄出到部，送司案呈到部。

　　除文职原任巡视海道参政历升登莱巡抚孙国祯已经闲住，原任漳浦县知县行取福建道御史陈以瑞、原任同安县知县行取福建道御史李灿然俱为民，武职原任福建总兵俞咨皋酿寇弃城、已经逮问、现拟大辟，并革任提问等官与勘疏有名功未显著者俱删削不议外，为照匪茹红夷，妄窥赤县，地在西洋之北，道从南海而东，念载以前，类呼肆劫，渐通乎满刺、苏门，遂达乎爪哇、吕宋。是以东西各岛，大小诸洋，既失马头于濠镜，遂开兔窟于彭湖。政值辽黔之警，致烦廊庙之忧。所幸天祚圣明，人兼文武，乘风破浪，大创于中左、铜山，投珠碎镜，不贷乎池贵、文律。此真艰险不避，皆忘身而忘家；忠勤可旌，应懋官而懋赏者也。事经勘报，叙稿久成，缘忤逆珰，致令寝阁。恭逢尧舜在上，公道大彰，事久而论已定，罚必而赏难稽。如抚臣南居益，则命将出师，定谋决策，躬涉波涛，平城复地，彭湖之捷，俘献阙廷，奇功首叙。商周祚则先事绸缪，抚剿互用，铜山之功，不可泯没。叙宜次之。御史乔承诏则严禁接济，协力剿除，饬将理饷，年半勤劬，厥功伟哉！姚应嘉则综核详明，守正不阿；游汉龙、陆完学、高登龙、朱一冯则宣力劬劳，拮据兵食，皆应分别升赏。内朱一冯既保福宁之障，复署兴泉之篆，身泛洪涛一千余里，夜以继日，直拚性命，而收荡平，似应功过相准，仍听圣裁者也。若总兵谢弘仪、参将刘应宠等，皆不避风波，冒矢石敌忾之志，咸足嘉尚。把总洪应斗、陈荣，百战竟尔捐躯，优恤奉有明旨，所当破格，以示激劝。伏乞命下，将南居益（贴签）特加优异，商周祚（贴签）仍候起用，乔承诏（贴签）量加赏赉俟论，姚应嘉、游汉龙、陆完学（贴签）量加，朱一冯（贴签）功过相准仍听，高登龙（贴签）量赏起用，谢弘仪（贴签）定奏荐起用，刘应宠、王梦熊（贴签）优加赏赉，叶大经、李大鼎、吕应魁、李惠廷、李耀（贴签）分别升赉，（中缺）崇祯二年闰四月十三日郎中方孔照、协理清册郎中李继贞。

　　——录自「明清史料乙编」第七本六二七～六三○页。

　　●兵部行「福建巡抚邹咨」稿

　　兵部为剿夷献俘以扬天威事：职方清吏司案呈：奉本部送准福建巡抚邹咨前事内开：差官陈其蕴等押解红夷酋首呷咇啴吧■〈口主〉等一十四名缘繇到部送司。看得红夷酋首，奉旨俘献。今据押解前来，应发巡捕提督衙门监固候旨，案呈到部。拟合就行。为此一扎付巡捕提督，合扎本官，照扎事理，即将发去夷酋一十四名，逐一查明，收候监固，听旨俘献，仍多拨巡军防守，不致疏误。计发去夷酋十四名：呷咇啴吧■〈口主〉、呷咇啴、嗃■〈口徙〉、■〈口敞〉啰，■〈口突〉■〈口直〉叻唭、呵■〈口禀〉喃、■〈口讫〉■〈口禀〉、嘕、嘕呵吻呧、嘕咁吻呗、■〈口干〉吻■〈口厨〉、嗌■〈口抵〉哩■〈口万〉、咖啰呧、哈吡啴。崇祯七年正月初七日，郎中胡锺麟、协赞司事郎中邹毓祚、管理册库员外郎汤一湛。

　　——录自「明清史料乙编」第七本六五八页。

　　●兵部题行「福建巡抚邹维琏咨」稿

　　兵部尚书臣张等谨题为剿夷献俘、以扬天威事：职方清吏司案呈：崇祯七年正月初七日，奉本部送准福建巡抚今革任回籍邹维琏咨称：照得红夷匪茹，傲然挟市，初犯南澳而攻中左，继窥海澄而围铜山。天讨必诛；神人共愤。本院闻警，即于剿贼福宁之时，旋即观兵漳海，檄调诸将郑芝龙、高应岳、张永产、刘应宠、邓枢、王尚忠等，大集舟师，计前后共生擒红夷一百三十六名，中有红毛掳执香山澳夷十六名，交趾夷一名，情应免诛；又有重伤病死三名，无从起解，尚余红毛真夷一百一十六名，时值觐期，邮疲行役，恐车马载途之稍滞，则虎兕出柙之可虞，合无先将伪出海王一名、头目一十三名，械置槛车，邮传辇毂，余夷暂收闽狱，起解尚候春和。倘欲惜驿而省劳，亦可就近而正法。为此会同福建巡按路御史，差委守备中军陈其蕴、龙胜带领兵丁押解至京。谨备繇移咨兵部，烦请即赐收狱，查例处决，悬首两观，示法万邦等因到部。送司案呈到部。看得红夷挟市犯须，闽海一片地，几无宁日。近该福建抚臣邹维琏擐甲誓师，仰仗天威，生擒一百余名。除将所获夷众，遵首先行该抚按就于军前正法外，惟是伪王酋首呷咇啴吧■〈口主〉等一十四名，抚臣差官槛解赴京。查得凡边镇俘囚解京，例当法司议罪献俘，礼部择日祭告郊庙，百官行庆贺礼。今夷酋已经解到，相应题请，合候命下，将各犯照例咨送刑部，题请正法献夷之日，伏候我皇上临御受贺。有功官员，听按臣勘明，至日本部另行优叙，奏请定夺。其解来夷、夷剑等物，仍令原解官解赴内库交收。为此理合具题，伏候命下遵奉旅行。计开：伪出海王呷咇啴吧■〈口主〉、头目呷咇啴、嗃■〈口徙〉、■〈口敞〉啰，■〈口突〉■〈口直〉叻唭、呵■〈口禀〉喃、■〈口讫〉■〈口禀〉、嘕、嘕呵吻呧、嘕咁吻呗、■〈口干〉吻■〈口厨〉、嗌■〈口抵〉哩■〈口万〉、咖啰呧、哈吡啴，夷书十本，夷剑十把，地图二纸，罗经一个。崇祯七年正月初七月，郎中胡锺麟、协赞司事郎中邹毓祚、管理册库员外郎汤一湛。

　　兵部为剿夷献俘等事，该本部题云云等因。崇祯七年正月初八日，本部尚书张等具题，初十日奉圣旨：是。钦此。钦遵，拟合就行。为此，一咨刑部，合咨贵部，烦照本部题奉钦依内事理；即将押送夷酋呷咇啴吧■〈口主〉等一十四名逐一查点监固，仍审明议罪，题请移会礼部，择日俘献施行。一咨礼部，合咨贵部，烦照本部题奉钦依内事理，将应行事宜，希各转行知会，俟刑部审明，题请择吉俘献施行。一扎付巡捕提督，合扎本官，遵照本部题奉钦依内事理，将原发夷酋呷咇啴吧■〈口主〉等十四名，多拨的当军壮，同原解官陈其蕴等押赴刑部收管施行。一手本内府承运库，合用手本前去内府承运库，烦查原解官陈其蕴等解送夷书十本、夷剑十把，地图二纸、罗经一个，逐一查明交收，仍希回文过部，以凭备照施行。崇祯七年正月十二日，郎中胡锺麟，协赞司事郎中邹毓祚管理册库员外郎汤一堪。

　　——录自「明清史料乙编」第七本六五九页。

　　●兵部题行「兵科抄出福建巡抚邹题」稿

　　兵部尚书臣张等谨题为守将慷慨剿夷、阵亡可悯事：职方清吏司案呈：崇祯六年十一月十一月，奉本部送兵科抄出福建巡抚今革任邹题前事内称：崇祯六年九月十一日，遽分守漳南道参政施邦曜报：据漳州陆鳌哨官朱昆报称：夷贼连日登岸，本官传元功科可制胜。初六日，随吊官兵渡江登岸，至戍时直至古雷吉钓湾，见有夷鸟大船一双，近在岸傍。即督昆等带领冲锋兵三十余名，放铳上船喊杀。夷众忙乱跳水者、下舱者，被我兵杀死无数，擒获三十余名，斩级十余颗。本官欲候天明收功，焚舟取级大捷，未肯收金。及黎明，陡被夷贼各下小艇，四面包围。众兵拚命攻打数合，铳弹如雨，锋刃相接。朱昆脚膝被铳伤重，傅元功被铳立毙，哨队带伤甚多，其获活功死级，尽被夺去，只带夷级一颗、贼级三颗收回。除将首级另解海防馆外，其死伤目兵，候查明另报等情到道。该本道看得：守备傅元功不奉军令，遽以孤军轻试夷贼之冲，陷敌身亡；亦繇自取。但其慷慨自任，目无强敌，甘以身试于锋镝，其一腔热血，视贪生畏敌之弁流，相去万万，其志诚壮其情可哀也。优恤之典，出自宪栽等因，呈详到臣。

　　该臣会同按臣路振飞看得：红夷凶狡，未易独当。臣驻海上已一月，大兵未集，诸将莫利先出海，而六鳌守备傅元功独以孤军袭夷舟，生擒斩级，功已垂成，以贪全胜之故，守候天明，反为夷败；被铳阵亡。痛哉壮哉！其慷慨男子之事哉！夫人臣出万死不顾一生之计，以当方张之寇，较之全躯保妻子之臣，虽败犹荣。如元功者，有志未遂，可哀可羡！尚当优恤，以劝死士。臣谨据实拜疏以闻，伏乞皇上敕下兵部查覆施行等因。崇祯六年十一月初十日奉圣旨：兵部知道。钦此。

　　又该福建巡按路振飞题为备总阵亡，乞恤忠勇事内称：看得国家有敢战之士，然后海宇收底定之功。若守备傅元功者，当夷寇之冲，奋不顾身，独以孤军直入，维时巳有吞夷之志矣。斩馘擒获；功已在我，乃迟回计度，欲收全胜，反为夷袭，竟至殒躯锋镝，西血溟瀚。虽壮志未酬，而一片忠勤，自可媿懦夫而寒夷胆。恤死劝生，知圣恩必不靳也。谨会同抚臣邹维琏拜疏上请，伏乞敕下兵部查覆施行等因。崇祯六年十二月十一日奉圣旨：兵部知道。钦此。

　　钦遵通抄到部，送司案呈到部。看得闽海红夷，素称凶狡，非设伏出奇，难以制胜。近如陆鳌营守备傅元功，探有夷舟，率兵追袭，先经斩获，几成奇功，竟以众寡不敌，被铳身殒。虽其不俟大兵，类于轻敌，而孤军刃贼，慷慨足嘉。今该抚按合疏请恤，相应量褒职级，以慰忠魂。至于阵伤官兵，并行该抚量赏示劝可耳。既经具题前来，相应覆请，合候命下，将傅元功照例褒三等，加赠参将职衔，系流官。崇祯七年正月十一日，郎中胡钟麟、协赞司事郎中邹毓祚、管理册库员外郎汤一湛。

　　兵部为守将慷慨剿夷等事，该本部题云云等因。本部尚书张等具题，本年正月二十五日奉圣旨：是。傅元功准赠参将。钦此。钦遵，拟合就行。为此，一咨福建巡抚，合咨前去，烦照本部履奉明旨内事理钦遵查照施行。一咨都察院，转行福建巡按御史。崇祯七年正月二十九日，署司事协赞郎中邹毓祚、管理册库员外郎汤一湛。

　　——录自「明清史料乙编」第七本六六○页。

　　●兵部题行「兵科抄出福建巡按路振飞题」稿

　　太子少保兵部尚书仍加俸一级臣张等谨题为驰报夷船突犯据实纠参以责后效事：职方清吏司案呈崇祯七年五月初九日奉本部送兵科抄出福建巡按路振飞题称：崇祯七年二月十六日据福建按察司经历司呈奉本司帖文，崇祯六年九月二十五日蒙臣案验，奉都察院勘扎，准兵部咨：职方清吏司案呈，奉本部送兵科抄出臣题前事等因，崇祯六年八月十三日奉圣旨：据奏夷船突犯，舟师被挫，该抚镇道及汛地各将领平时何无侦探备御？着设谋奋锐，刻期驱剿自赎，鲁应魁已有旨了。并程应麟等俱着议速奏。路振飞职任巡方，将吏有不称的，即应参处，何云非所敢议？失事情形，着详查据实具奏。兵部知道。钦此。钦遵移咨到院。准此，除鲁应魁等听兵部议覆外，扎行本官；遵照明旨内事理，将失事情形，详查确实具奏等因；备扎前来。奉此，备案行司，即便行会漳、泉二道，速将红夷突犯南澳、泉南等处失事情形，逐一确查，据实具详，以凭回奏等因，抄呈到司。蒙此，本月二十八日，又为夷难突发，臣言已验，谨纠疏防召侮之实，以责剿夷赎罪之效事，蒙臣案验，奉都察院勘扎，准兵部咨：职方司案呈奉本部送兵科抄出福建巡抚邹维琏题前事等因，本年八月二十日奉圣旨：巡抚身任封疆，事权甚重，何云人微言轻？且既揣知事变，即应严饬将领实图备御，岂弛防致误，饰称言验，便可卸责？邹维琏玩泄殊甚，着吏部并查道府等官议处。郑芝龙狃夷败衄，应否图功赎罪？闽海镇帅关系不小。鲁应魁一筹莫展，屡被纠参，兵部竟不核覆，是何缘故？并张永产俱着速议处。其失事情形，仍着巡按御史确查具奏。钦此。又该福建巡抚邹维琏题为漳将剿夷屡捷，谨据实报、以少慰圣怀事等因。崇祯六年八月二十日奉圣旨：夷氛方炽，虽报微挫，然我兵焚舟损将，所失不小，何云军声大振？程应麟着戴罪图加自赎。仍着路振飞确查实情具奉。邹维琏一面督励道将，亟图剿御，不得玩饰。该部知道。钦此。钦遵通抄到部，咨扎前来，依奉遵行间，又蒙本院扎付：准吏部咨同前事，行查该道府等官职名报部，以凭议处等因，备扎前来。奉此，案行到司，遵照明旨内事理，速将前后查勘失事情形，逐一从实勘明，不得隐饰，及该道府等官职名，一并查明具详，以凭奏报等因到司。蒙此，依蒙移行分守漳南道、分巡兴泉道，将南澳、泉南等处失事情形，从实查勘，并取该道府等官职名，开报通行繇覆去后。

　　续准分守漳南道右参政施邦曜手本：据漳洲海防同知吴震元呈称：该卑职查得六月初六日，红夷突犯南澳，以焚船报闻，卑馆即奉本道宪票，星夜驰往玄钟协守，并查当日功罪情形，已经具详在案。其自六月初一日以后，夷船大小二十余只，陆续抛泊外屿。官兵见势大难敌，固守陆岸而不敢挑衅。至初六日，夷难突发，贼船夹攻南澳，官兵拒敌血战而死者一十七人，把总范汝樛中殚重伤。彼此各发铳打，先烧谢奇一船，又延烧四船，而我亦焚夷哨三船。至夜，用居民张宪治等之计，复以五船烧其三船，其夹板大船，明早遂遁。南澳孤城，藉以得完，而居民亦保无登犯焚劫之祸。其当日所烧之三船，见有船底可验。其当夜所烧之三船，黑夜深洋，彼此付之一炬矣。自后该将先奉本院速收榆效之宪牌，又奉本都院发银雇船、堵击立功之令牌，又蒙本道调黄应中之兵协援守城，而使其专力于堵击。而九月二十日以后，夷船大败，零寇南奔，该将曾不闻有追逐擒斩之捷也。与之以立功之路，而不能为赎罪之图，即该将何能以自解焉。其功罪实实如此等缘繇到道。据此，该本道覆查得南澳、中左，南北相距四百余里，顺风须二日程。中左属泉，南澳属漳潮两府。属泉者应听兴泉道查核。本道所应核，惟南澳而已。南澳在闽粤交界之间，其地距岸四十余里，海中突起一山，有司照管不及，故设一副将，带闽粤之衔，领两省水陆二兵以控制之。失事诫备，临敌御侮，皆该将事也。乃夷船于六月初一日起陆续入汛，澳将程应麟即撤漳玄钟游并粤柘林寨之兵以御之，相持至初六日，夷与贼并力夹攻，寨游并力出御。漳属游兵迎战者，计船一十三只，目兵六百余名，彼此火铳交发。然夷船高大，我兵船低小，不能仰攻。兼以夷铳猛烈，谢奇一船先被夷焚，又纵火反风自焚船四只，目兵被铳死者一十七名，把总范汝樛亦被弹伤。我止焚其夷哨三船。馆查是实。船兵随登岸，谨守澳城，夷船仍泊不动。旅因居民张宪治等所请，复将兵船五只扮作火船，夜半与柘林寨兵同往。据报又焚其夷船三只。第黑夜海洋，有无莫凭。及本道行查，该将执渔人拾有夷裤、夷桶等项，以为焚船之证，终不如斩获之有实据也。惟夷船随即开驾，不可谓非焦头烂额之力也。故本道查参该将，谓虽与束手待毙者有间，实与功不蔽过者同科。议宽以责其后效。蒙本院疏参，责其戴罪自赎。此该将之定案也。然必有功，方可自赎。令本院激励将士，并力南征；又蒙抚院亲临漳郡，发银该将雇募民船，以补焚失之数，令其堵截窜夷。本道随檄黄应中之兵，以壮声援。立功正在此时。夫何夷船被兵大挫，擒斩累累，败北南下，该将竟不能一矢相加遗，并无寸功可赎，是则所当议处者也等因繇覆到司。

　　准此，又准本道手本：据同知吴震元呈称：南澳一案，已经具文另详外，查得六月十六日，韩登坛青澳港擒斩红夷二人夷级小功，夷衣见在卑馆，玄钟所亲验解道者也。二十六日，袁德、周之祥刺屿打石澳擒斩夷香一颗，焚烧夷船一只，本道亲在海澄，当日解验者也。六月二十四日，汤日昭擒获生夷十六名，蒙本道发海澄县审系香山澳夷。然澳夷亦夷也，外夷阑入内地，且此时不先不后，适与红夷相值，汛地官兵，自当擒解。但与生擒红夷之功，似有分别，应听宪台处分者也等绿繇回报到道。据此，查得夷自六月初旬入漳泉汛地，抚院所题漳将剿夷疏内事，皆本月中事也。今奉旨确查，本道身在事中，各将功罪，焉敢一字隐饰，以自陷欺罔？如疏内载罪之程应麟，其得失情形，已详覆于按院疏内。惟是抚院见其能率众力战，故列其名于报功之列。然究竟谓其当戴罪责成之意，未尝不与按院同。该将自当奋力勉励，以图后效，乃今夷船已经别将力战奏捷，该将无寸功可立，自当议处，又何说之辞？若韩登坛青澳港斩夷二级，已经解验行馆，再核无伪者也。袁德、周之祥在刺屿澳擒夷一级，攻焚夷哨船一只，本道在海澄亲验无欺者也。汤日昭生擒一十六名夷，始获时不独该总报为夷也，即旁观者莫不喜真夷之就获也，抚院越在数百里之外，闻该总之报，我无一兵之失，一举而生擒十六夷，宁不谓有功，故即据报入告。及本道发海澄县查审，始知为香山澳夷，风飘入闽。然其来何偏与红夷值，又属可疑。本道再行文广东海道，查其来历，据覆称系澳夷是真。夫澳夷则不可杀也。然越界入汛，则法应报也。汤日昭不可言功，亦无罪可议。此皆本道见之前详，见在院案可查，更无一字欺诳者等因回复到司。

　　准此，又准本道手本：惟照本道所属惟漳，即惟知言漳而已。查抚院所参夷难突发一疏，事属中左，非本道所辖，职名无从查覆。除南澳失事情形，别文查覆外等因，又回复到司。

　　准此，又催准分巡兴泉道参政今降级管事曾樱关称：看得红夷所志在市易，并无他肠。去岁驾船入内地，无敢有侵犯。此番突入中左等处，焚烧郑芝龙与张永产各战船，盖求市而不得，遂愤然于一逞。此失事之情也。郑芝龙部下焚过船十余只，张永产部下焚过浯铜游船五只。是时，郑芝龙新自广东剿贼回。是日，正在中左阁船燂洗。红夷自外顺风顺潮而入，瞬息数百里，实出我不意。而张永产则奉抚院军令，调兵往北路会剿香贼。是日，正在泉州城下与本道料理兵食船器等物。泉南所选领兵北援者，乃浯屿把总薛震来。浯屿与郡城密迩，即浯铜等游之精兵亦多挑选到泉，以待启行。而泉城去中左二百里，尤有鞭长难及之势。此失事之情形也。郑芳龙剿夷之功，为海上数十年奇捷。张永产擒活夷十名，兼擒贼六十四名，论功除芝龙外，莫多于永产者。蔡全斌即张永产部下之把总，亦戮力于料罗与有剿夷劳绩者。郑芝龙不但当复级，并当优擢。张永产纵不得升迁，功过相准，当复其原级。蔡全斌新任数月，亦当还其原官。但蔡全斌之才，宜陆不宜水耳。若道府，则本道与知府樊维城是也。法当席藁，听朝廷处分，不敢别置一喙矣。本道更有说焉：此番红夷之哄，除郑芝龙船只外，在中左不过失五船而已，并未尝登岸侵掠人民也。七月初八日，夷乘风复突中左，张永产与同安知县熊汝霖，亲执刀督兵御之于海干，夷纔登岸，即被我兵弹死十余名，又焚其尖尾等船，夷实时返走扬帆去，未尝动我居民一木一草。张永产与熊汝霖复亲率舟师追之，直至外洋，两日两夜而后返。虽其时南风用事，彼顺我逆，未能得志于彼，然夷自是再进泊旧浯屿凡二十日，与中左相望，未敢复发片橹逼中左。若非张永产守御有方，安能得此？本道七月十一到中左，亦与夷对垒相守者。夷驾船别去，而后本道归，亲见其情状。当时尚以官兵之不进为怯，夷去后复猖獗于他处，乃知张永产保障之功甚大也。盖失事本小，且与张永产无干，而中左一带之安堵无恙，则皆其力。本道不敢不为一言等因回复到司。

　　准此，随该本司署司事福州兵备道右布政使张天麟覆看得：红夷之犯漳泉也，起于求市而不得，故愤而以兵攻我。一时艨艟巨舰，出我不意，乘潮冲突，风颿一日数百里，倏而南澳，倏而中左，焚舟毁器，海壖骚动。致蒙抚按题参，圣明诘问。凡有地方军旅之任者，诚无容卸责。然而得失可以参观，成败难以概论。就中情事，有可得缕陈者。盖漳之有南澳，泉之有中左，犹堂澳之有门户也。故各置阃帅以弹压之。南澳则有程应麟，中左则有张永产，其责任均也。六年六月初一日，夷犯南澳，至初六日，挟贼夹攻。夷船高大，我船低小，火铳交发，谢奇船先被焚，因而延烧四船，我亦焚夷哨三船。至夜，又计以五船焚其三船，夷寻遁去。是役也，把总范汝樛被弹重伤，官兵战死一十七人，夷之死者亦相当。此则南澳之情形也。初七日，夷至中左。时游击郑芝龙从广东新回，阁船燂洗，以图北伐。张永产亦在泉城料理会剿船械。中左去南澳数百里，夷船乘风卒至，出于意料所不及。是日，芝龙部下焚船十只，张永产部下焚船五只。此则中左之情形也。厥后十六日，夷犯青澳港，韩登坛擒斩夷二人。二十六日在刺屿打石澳，袁德、周之祥擒斩夷首一颗，焚夷船一只。二十四日，汤日昭擒生夷十六名，虽审系澳夷，然何以适与红夷值，则不可谓非夷也。其在漳者如此。及七月初八日再突中左，张永产与同安知县熊汝霖合力御之，弹死夷十余，焚其尖尾等船，夷即退走。永产、汝霖穷追两昼夜乃返。其后夷游移旧浯屿间，不敢正视中左，则一击之力也。其在泉者如此。合而论之，均一夷之发难耳。其犯南澳与犯中左，狂逞之势，初无甚异。故本院疏参概责程应麟、张永产、郑芝龙以图功。盖芝龙虽无汛地之责，而船器被毁，同一失事。抚院夷难一疏，似专督芝龙。而漳将一疏，亦未始不责应麟以戴罪自赎。总之，颠倒鼓舞，以期诸将桑榆之收耳。无何，料罗之役，芝龙果建奇功，焚其巨舰，俘其丑类，为海上数十年所未有。张永产擒活夷十名，又擒贼六十四名。惟南澳寂然无闻焉。所以道馆查勘，不能不于应麟致不满耳。此则功罪之大凡也。夫功多则当捐其罪而论功，郑芝龙是也。功不多则亦当准功而原其罪，张永产及韩登坛、袁德、周之祥、汤日昭是也。予之以赎罪而卒无成功，程应麟其奚以自解？该道馆身在事中；其闻见无不确，本司因得据成案而次第之。至于道府职名，奉旨专在泉属，该道曾樱、该府樊维城，一则监军多帏幄之筹，一则措饷有缓急之赖，泉南一区，藉二人保障者方大，实难以失事苛求也。蔡全斌听别案归结等因呈详到臣。

　　该臣看得：崇祯六年六月内，红夷之初犯南澳、复入中左也，地方虽未见蹂躏之惨；船兵亦曾有损失之形。维时臣据警报，便已从实疏闻矣。今奉明旨，着臣将失事情形详查具奏。若不矢公矢慎，稍涉隐饰，臣义所不敢出也。谨直陈其概。夫漳之有南澳，犹泉之有中左也。其地同，则其设官御侮无不同。及查南澳汛地，系副总兵程应麟守之。自六月初一红夷入犯，相持至初六日，彼此始弹铳交加，究竟我船被焚十只，我兵仅焚夷哨船六只，把总范汝樛复为弹伤，身几不免，目兵死者十有七人。使当时为应麟者，我早见预防，力而驱之海外，南澳无恙，中左亦无恙矣。即不然，失事之后，据实报警，力图后效，虽有败衄之愆，而无欺饰之罪。乃不惟不居罪也，反饰以为功。今经查明，功则何在？抚臣邹维琏素以赏不踰时自信者，见报即发二千金散赏。若非道臣施邦曜真见应麟之罪，力阻而留之漳浦，若许金钱被应麟白手骗去，后何以训焉？此南澳失事之情形也。迨六月初七，夷遂乘风助顺，突入中左。中左则系游击张永产汛地也。郑芝龙归自广东，船在彼阁岸燂洗，被夷焚烧十只。张永产见在泉城料理兵食，听调部将蔡全斌遇敌，船竟被焚五只。此中左失事之情形也。故臣当日报疏，俱以戴罪立功上请，政予诸将以自赎之路，责以榆效之收。无何，七月初八日，夷船复犯中左。张永产至同安知县熊汝霖力能麾兵御之，把总葛定竟以冲锋战而死，焚夷尖尾等船，夷众亦多弹死。又复乘胜穷追，夷亦远遁，中左赖以奠安。此即自赎之明效，故不论。嗣后料罗大捷，与郑芝龙又各建有殊功也。即漳属之备总，如六月十六日韩登坛亦有青澳港之斩获二夷；二十六日袁德、周之祥有刺屿打石澳之报斩夷一级、焚夷一船；二十四日又有汤日昭擒生夷十六名，细查系广东香山澳属夷，因风飘入，维时臣正巡兴化，颇悉其详，故不敢率尔题报，业经道臣施邦曜移文广东道查明，见有议释文案可据。然是夷也，虽与日昭后获十四名之真红夷有间，惟是属夷亟应宥释，而后获之真夷则见在候诛矣。独南澳副总兵程应麟，自红夷入犯，责令戴罪以来，一似袖手旁观，半筹莫展，始欲掩罪而冒功，后又无功以赎罪，真不能为该将解矣。此户两地失事情形及各将功罪，实实如此，谨据实以闻。

　　抑臣更有请焉者：中左船只焚失，此海上事耳。武臣游击张永产、郑芝龙今俱经降级图功，而一带居民安然无恙，地方耳目难掩，若该道曾樱、该府樊维城深藉保障之力，况比来又各着有成绩，伏祈圣恩宽宥，以劝任事者也。除蔡全斌另疏奏结外，既经该司具详前来，相应具题，伏乞敕下该部查议。阵亡把总葛定，并议优恤施行等因。崇祯七年五月初八日奉圣旨：兵部复议具奏。钦此。

　　钦遵抄出到部，送司案呈到部，看得：红夷愤逞，突入南澳，副总兵程应麟，其信地也。初樱贼锋，辄致败衄。乃乘贼之退饰功冒赏，贪狡甚矣。及责令其戴罪图功，犹然一矢不加，无功可赎。则南澳何地，安用此懦弁为哉？中左始虽失事，然贼再犯之时，张永产能麾兵力御，乘胜穷追，地方藉以安堵，庶几桑榆之收。嗣后与郑芝龙复有料罗大捷，亦功之不容泯者。此外如韩登坛等，或斩级，或焚舟，或生擒澳夷，若诸弁亦见勇敢一班矣。今据当日之情形而核议之，则在应麟一筹莫展，饰诈偏工，合行褫革。张永产、郑芝龙功多于过，先经降级，相应请复原衔。韩登坛等四员量行纪录，以观后效。至于该道臣曾樱、知府樊维城悉心保障，着有成劳，无容苛议。若阵亡把总葛定，志期歼贼，奋不顾身，照例优恤，以慰忠魂可也。谨奉旨复议，相应覆请。伏候命下，将程应麟革职回籍，系流官。张永产、郑芝龙准复原级。韩登坛、袁德、周之祥、汤日昭本部纪录。曾樱、樊维城免议；葛定系流官，照例褒三等，赠游击将军。驰报夷船突犯、据实纠参以、责后效事，崇祯七年五月二十六日，郎中张士第、协赞司事郎中邹毓祚、管理册广员外郎郑觐光。

　　兵部为驰报夷船突犯等事，该本部题云云，崇祯七年六月十七日，太子少保本部尚书仍加俸一级等具题，二十六日奉圣旨：程应麟着革职回籍，张永产、郑芝龙准复原级，韩登坛等该部纪录，葛定赠游击将军，曾樱等免议。钦此。钦遵抄出到部，送司案呈到部，拟合就行。为此，一咨福建巡抚，合咨前去，烦照本部覆奉明旨内事理转行各官一体钦遵施行；一咨都察院，转行福建巡按御史。崇祯七年六月三十日，郎中邹毓祚、管理册库员外郎郑觐光。

　　——录自「明清史料乙编」第七本六六一～六六五页。  
附录

　　和兰传

　　红毛夷

　　税珰考摘录

　　和兰传

　　和兰又名红毛番，地近佛郎机。永乐、宣德时，郑和七下西洋，历诸番数十国，无所谓和兰者。其人深目、长鼻，发、眉、须皆赤，足长尺二寸，颀伟倍常。

　　万历中，福建商人岁给引往贩大泥、吕宋及咬■〈口留〉吧者，和兰人就诸国转贩，未敢窥中国也。自佛郎机市香山，据吕宋，和兰闻而慕之。二十九年，驾大舰，携巨炮，直薄吕宋，吕宋人力拒之，则转薄香山澳。澳中人数诘问，言欲通贡市，不敢为寇；当事难之。税使李道即召其酋入城，游处一月，不敢闻于朝，乃遣还。澳中人虑其登陆，谨防御，始引去。

　　海澄人李锦及奸商潘秀、郭震久居大泥，与和兰人习。语及中国事，锦曰：『若欲通贡市，无若漳州者。漳南有彭湖屿，去海远，诚夺而守之，贡市不难成也』。其酋麻韦郎曰：『守臣不许奈何』？曰：『税使高寀嗜金银甚，若厚贿之，彼特疏上闻天子，心报可。守臣敢抗旨哉』？酋曰：『善』。锦乃代为大泥国王书，一移寀，一移兵备副使，一移守将，俾秀、震赍以来。守将陶拱圣大骇，亟白当事，系秀于狱。震遂不敢入。

　　初，秀与酋约，入闽有成议，当遣舟相闻；而酋卞急不能待，即驾二大舰直抵彭湖，时三十二年之七月。汛兵已撤，如入无人之墟，遂伐木筑舍为久居计。锦亦潜入漳州侦探，诡言被获逃还；当事已廉知其状，并系狱。

　　已而议遣一人谕其酋还国，许以自赎，且拘震与俱，三人既与酋成约，不欲自彰其失，第云『我国尚依违未定』。而当事所遣将校詹献忠赍檄往谕者，乃多携币帛、食物，觊其厚酬。海滨人又潜载货物往市。酋益观望不肯去。当事屡遣使谕之，见酋语辄不竞，愈为所慢。而寀已遣心腹周之范诣酋，说以三万金馈寀，即许贡市。酋喜，与之盟，已就矣。会总兵施德政令都司沈有容将兵往谕。有容负韵智，大声论说。酋心折，乃曰：『我从不闻此言』！其下人露刃相诘，有容无所慑，盛气与辨，酋乃悔悟。令之范还所赠金，止以哆啰嗹、玻璃器及番刀、番酒馈寀，乞代奏通市。寀不敢应。而抚、按严禁奸民下海，犯者必诛。由是接济路穷，番人无所得食。十月末，扬帆去。巡抚徐学聚劾秀、锦等罪，论死、遗戍有差。

　　然是时佛郎机横海上，红毛与争雄，复汛舟东来，攻破美洛居国，与佛郎机分地而守。后又侵夺台湾地，筑室耕田，久留不去。海上奸民阑出货物与市。已又出据彭湖，筑城设守，渐为求市计。守臣惧祸，说以毁城远徙，即许互市。番人从之。天启三年，果毁其城，移舟去。巡抚商周祚以遵谕远徙上闻，然其据台湾自若也。

　　已而互市不成。番人怨，复筑城彭湖。掠渔舟六百余艘，俾华人运土石助筑。寻犯厦门，官军御之，俘斩数十人。乃诡词求款，再许毁城远徙，而修筑如故。已又泊舟风柜仔，出没浯屿、白坑、东椗、莆头、古雷、洪屿、沙洲、甲洲间，要求互市。而海寇李旦复助之。滨海郡邑为戒严。

　　其年，巡抚南居益初至，谋讨之。上言：『臣入境以来，闻番船五艘续至，与风柜仔船合，凡十有一艘，其势愈炽。有小校陈士瑛者，先遣往咬■〈口留〉吧宣谕其王。至三角屿，遇红毛船，言咬■〈口留〉吧王已往阿南国，因与士瑛偕至大泥谒其王。王言咬■〈口留〉吧国主已大集战舰，议往彭湖求互市；若不见许，必至构兵。盖阿南即红毛番国，而咬■〈口留〉吧、大泥与之合谋，必不可以理谕。为今日计，非用兵不可』。因列上调兵足饷方略。部议从之。

　　四年正月，遣将先夺镇海港而城之，且筑且战。番人乃退守风柜城。居益增兵往助。攻击数月，寇犹不退。乃大发兵，诸军齐进。寇势窘，两遣使求缓兵，容运米入舟，即退去。诺将以穷寇莫追，许之。遂扬帆去。独渠帅高文律等十二人据高楼自守。诸将破擒之，献俘于朝，彭湖之警以息，而其据台湾者犹自若也。

　　崇祯中，为郑芝龙所破，不敢窥内地者数年，乃与香山佛郎机通好，私贸外洋。十年，驾四舶由虎跳门薄广州，声言求市。其酋招摇市上，奸民视之若金穴，盖大姓有为之主者。当道鉴壕镜事，议驱斥，或从中挠之。会总督张镜心初至，力持不可，乃遁去。已为奸民李叶荣所诱，交通总兵陈谦为居停出入。事露，叶荣下吏，谦自请调用以避祸，为兵科凌义渠等所劾，坐逮讯。自是奸民知事终不成，不复敢勾引，而番人犹据台湾自若。

　　其本国在西洋者去中华绝远，华人未尝至。其所恃惟巨舟、大炮。舟长三十丈，广六丈，厚二尺余，树五桅；后为三层楼，旁设小窗，置铜炮。桅下置二丈巨铁炮，发之可洞裂石城，震数十里；世所称『红夷炮』，即其制也。然以舟大难转，或遇浅沙，即不能动，而其人又不善战，故往往挫衄。其所役使名『乌鬼』，入水不沉，走海面若平地。其柁后置照海镜，大径数尺，能照数百里。其人悉奉天主教。所产有金、银、琥珀、玛瑙、玻璃、天鹅绒、琐服、哆啰嗹。国土既富，遇中国货物当意者，不惜厚资，故华人乐与为市。

　　——录自「明史」卷三百二十五「外国传」（六）。

　　红毛夷

　　红毛夷自古不通中国，亦不知其国何名，其地在何所。直至今上辛丑（万历二十九年），始入粤东海中，因粤夷以求通贡，且于彭湖互市，不许。次年，又至闽海。时税监高寀肆毒，遂许其市易；以抚按力遏而止。至岁甲辰（万历三十二年），徐石楼学聚抚闽，忽有此夷船近海壖住泊。时漳州海商潘秀等素商于大泥国，习与红夷贸易，且恃税监奥主，因先于于旧浯屿通贡市为辞；两院仍拒绝，遂罢议。而通番奸商私与互市，与吕宋诸国无异，距今又十五六年矣。彼日习海道，而华人与贸易亦若一家，恐终不能禁。说者又以广之香山■〈山奥〉夷盘踞为戒，似亦非通论也。

　　当此夷初至内地，海上官军素不习见，且状貌服饰非向来诸岛所有，亦未晓其技能，辄以平日所持火器遥攻之。彼姑以舟中所贮相酬答。第见青烟一缕，此即应手糜烂，无声迹可寻。徐徐扬帆去，不折一镞，而官军死者已无算。海上惊怖。以其须发通赤，遂呼为红毛夷云。

　　次年，复漂洋出粤东，迫近省会。粤人谋之香山■〈山奥〉诸贡夷。皆云：彼火器即精工，万无加于我曹，愿首挫其锋。比舳舻相接，硝铅互发，则香山夷大衄，所丧失以万计。及诱其登岸，焚其舟，则伎俩立穷。自此相戒毌犯。■〈山奥〉夷因与讲解议和。往来大浸，听其败鬻。然终无敢以互市请者。

　　自来中国惟重佛郎机大炮，盖正统以后始有之，为御夷第一神器。自此夷通市，遂得彼所用诸炮。因仿其式并方制造。即未能尽传其精奥，已足凭为长城矣。

　　其人双瞳深碧，举体洁白如截肪。不甚为寇掠。亦有俘执解京者，大抵海上诸弁诱致取赏，非尽盗也。近且骎骎内徙，愿为天朝用，亦亘古未有之事。

　　——录自沈德符「野获编」卷三○。

　　税珰考摘录

　　（万历）三十二年，澄商潘秀、郭震等携渤泥国王文以和兰夷求市为请，称渠锦囊所载旧浯屿元系彼国通商处所，乞修故事。夷舟径趋彭湖。当事者严绝之。红夷则遣人厚赂（高）寀。大将军朱文达者，与寀厚善，尝以其子为寀干子。寀谋之文达曰：『市幸而成，为利不赀。第诸司意有佐佑。惟公图之』！文达喇喇向大吏言：『红夷勇鸷绝伦，战器事事精利，合闽舟师不足撄其锋，不如许之』。寀遣周之范往报夷，因索方物。夷酋麻韦郎赠饷甚侈，并遣通事夷目九人赴省，候风未行。参将施德政已奉宪檄遣沈有容谕夷无为细人所误。德政整兵料罗，少候进止。麻韦郎知当事无互市意，乃乘风归。寀竟上疏为夷乞市。上俞中丞及御史言，置珰疏不纳，海上人悉北向称万岁。寀闻之顿足曰：『德政乃败吾事』！

　　——录自张燮「东西洋考」卷八「税珰考」。  
　
