郑氏关系文书

郑氏关系文书
石井本宗族谱
海外异传 

郑氏关系文书

　　郑泰洪旭黄廷咨靖南王耿继茂总督李率泰文

　　钦命总督闽浙水陆官兵督理恢剿军务、赐坐蟒玉带、便宜行事、特进光禄大夫上柱国太保兼太子太傅建平侯郑，钦命少傅兼太子太师兵部尚书忠振侯洪，钦命提督水陆军务、少师兼太子太保永安侯黄，为仰承德意，倾心归命，披沥真诚，恭祈疏请事。

　　窃惟圣帝以修德为威，故干羽舞而声教远格；明王以止戈为武，故牛马放而诸侯咸宾。粤稽历代开刱之世，四海一家。不服则申征讨；既服，则存大体。至于遐陬荒岛，入贡方物、出奉正朔，取其混一区宇而已。自大清受命以来，本爵等僻处海滨，未沾新王之化，但知旧主之谊。虽阻教有日，足见人心之未泯；乃阅〔□〕多年，方识天命之有归。然必在上示以优容，而下始得献其诚悃。昔窦融归汉，授以故地；钱俶归宋，遣之还国。此皆雄才大略之主，器量卓越、规模宏远；是以归诚者鞠躬图报而终不替臣职耳。兹贵藩（院）从生灵起见，有息兵安民之议；爵等目击迁移流离，能无悯念？又宣布朝廷恩意，大开方便；爵等由是感激，奋焉改图。

　　夫绥来柔远，尚力不若尚德；而顺从悦服，革面何如革心！但驭众之法，贵于善后；告君之言，在乎不欺。我沿海上下数千里弄兵日久，雄心长技，人人思逞。政如狂涛巨湍，一旦欲使之安澜顺流，必因其自然之势而利导之。爵等欲为清朝担此一事，自当委曲筹度；庶可以遵王制，亦可以辑群心。盖滨海之人赋质粗卤，不喜文物都会，大抵以舟楫为家；使之戮力沿海，各遂其性、各尽其长，足为一面藩篱。若强以不相习之事与不相习之地，必致惊骇。于以定海上之众志，不得不计及此也。向以人众地窄，安插维艰；今得台湾外国隩区沃衍，既可分拨安顿，则沿海地方兵马、粮饷，总听朝廷处分调遣。若畀地方广，则安插多；安插多，则效力众；效力众，则绥宁远。随所派拨，以为布置；其余安插有不逮者，耕渔、商贩散处外岛，咸当使其得所，广谋生之路、绝走险之心。于以尽海上之事变，不得不计及此也。功名爵禄固朝廷所不靳，然行藏异宜，各行其志。凡此间文武官员、大小将领，有意王事者，遵依清朝典制，尽瘁劳力；若休闲流寓之人，或回籍、或隐遯，自应听从其便。于以尽海上之人情，不得不计及此也。

　　若夫户口、正供既隶版籍，数岛百姓，自当遵制剃发。如爵等年力衰迈，无意功名，不敢妄觊高爵，谬膺巨任。第爵等既许以报国安民，凡地方兵马诸项事宜，俱当料理妥当，恭候朝命。事妥之日，爵等葛巾归隐，休养余生；古者尧、舜在上，下有巢、许，而今东海之滨有皤皤二、三叟，亦圣世优养遗老之道。至于先藩世子，当哀毁之际，现往台湾自创一世界，两无拘碍；此盖筹之已审，爵等不能固违其志，所无庸拟议者也。但使朝廷推心置腹、处置得宜，如婴儿之投慈母，安有不真、安有不诚者乎？从此海不扬波，朝廷无南顾之忧、生民享升平之福；贵藩（院）功在社稷、泽及瀚海，岂不伟欤？

　　爵等满腔血诚，前使命往来，反复详尽，已蒙鉴照；第未敢唐突冒渎天听。兹略摅大概，烦贵藩（院）代为疏题旨下，悉依前议而行。所有文武官员、兵马船只，未及详细备造；谨开陈总数先缴。除现在管事印信未缴外，先缴敕三道、现在伯爵银印二颗、原封公爵银印一颗、原封侯爵银印一颗、原封伯爵银印二颗、原取州县铜印一十五颗，仍端差挂印都督杨来嘉赴关待命，以彰归命之诚。

　　为此，具咨详请。须至咨者。

　　计开：文武官员兵民船只册一本。

　　右咨呈靖南王（总督福建少保兼太子太保、兵部尚书李率泰）。

　　永历十六年八月二十四日（移咨），郑泰、洪旭、黄廷。

　　钦命太保建平侯郑造报官员兵民船只总册

　　钦命总督水陆官兵兼理粮饷太保兼太子太傅建平侯郑，今将勋爵、督镇将领、文武官员、水陆官兵、战舰民丁，造送察照。计开：

　　现任侯爵：忠振侯、永安侯、振威侯。

　　现任伯爵：忠靖伯、庆都伯、忠奋伯、镇南伯、英卫伯、武毅伯、平湖伯、崇安伯、靖远伯、宁洋伯、恢闽伯、惠安伯。

　　勋爵管统陈五军一位、协理五军挂印都督一员。

　　勋爵管戎政军务一位、协理戎政挂印都督一员。

　　吏官：正堂一员、左侍郎一员、右侍郎一员、郎中四员、主事八员（杂职不造）。

　　户官：正堂一员、左侍郎一员、右侍郎一员、郎中四员、主事八员（杂职不造）。

　　礼官：正堂一员、左侍郎一员、右侍郎一员、郎中四员、主事八员（杂职不造）。

　　兵官：正堂一员、左侍郎一员、右侍郎一员、郎中四员、主事八员（杂职不造）。

　　刑官：正堂一员、左侍郎一员、右侍郎一员、郎中四员、主事八员（杂职不造）。

　　工官：正堂一员、左侍郎一员、右侍郎一员、郎中四员、主事八员（杂职不造）。

　　寺卿四员、长史一员、正审理一员、副审理一员、察言司一员、承宣司一员、纪善一员、典宝一员、典服一员、典膳一员、正仪卫司一员、副仪卫司一员、监军道六员、监纪推官四十员、赏勋司一员、总监督挂印四员、总监营左都督四员、监督都督同知二十四员、监营都督佥事四十八员、总理提塘都督同知二员。

　　勋爵管左军事一位、左协理领兵挂印一员、右协理领兵挂印一员、正堂营大厅都督一员、副大厅都督一员、正旗鼓中军都督一员、副旗鼓中军副总兵一员、参军主事二员、赞画主事四员、统领挂印五员、正副领兵都督佥事十员、正副坐营都督佥事十员、正副旗鼓副总兵十员、镇将都督十员、正副领兵副参游二十二员、坐游旗鼓参游二十员、副将副总兵七十五员（每员辖兵五百名），计辖官兵三万七千五百名（小将不造）。

　　勋爵管右军事一位、左协理领兵挂印一员、右协理领兵挂印一员、正堂营大厅都督一员、副大厅都督一员、正旗鼓中军都督一员、副旗鼓中军副总兵一员、参军主事二员、赞画主事四员、统领挂印五员、正副领兵都督佥事十员、正副坐营都督佥事十员、正副旗鼓副总兵十员、镇将都督十员、正副领兵副参游二十二员、坐游旗鼓参游二十员、副将副总兵七十五员（每员辖兵五百名），计辖官兵三万七千五百名（小将不造）。

　　勋爵管中军事一位、左协理领兵挂印一员、右协理领兵挂印一员、正堂营大厅都督一员、副大厅都督一员、正旗鼓中军都督一员、副旗鼓中军副总兵一员、参军主事二员、赞画主事四员、统领挂印五员、正副领兵都督佥事十员、正副坐营都督佥事十员、正副旗鼓副总兵十员、镇将都督十员、正副领兵副参游二十二员、坐游旗鼓参游二十员、副将副总兵七十五员（每员辖兵五百名），计辖官兵三万七千五百名（小将不造）。

　　勋爵管前军事一位、左协理领兵挂印一员、右协理领兵挂印一员、正堂营大厅都督一员、副大厅都督一员、正旗鼓中军都督一员、副旗鼓中军副总兵一员、参军主事二员、赞画主事四员、统领挂印五员、正副领兵都督佥事十员、正副坐营都督佥事十员、正副旗鼓副总兵十员、镇将都督十员、正副领兵副参游二十二员、坐游旗鼓参游二十员、副将副总兵七十五员（每员辖兵五百名），计辖官兵三万七千五百名（小将不造）。

　　勋爵管后军事一位、左协理领兵挂印一员、右协理领兵挂印一员、正堂营大厅都督一员、副大厅都督一员、正旗鼓中军都督一员、副旗鼓中军副总兵一员、参军主事二员、赞画主事四员、统领挂印五员、正副领兵都督佥事十员、正副坐营都督佥事十员、正副旗鼓副总兵十员、镇将都督十员、正副领兵副参游二十二员、坐游旗鼓参游二十员、副将副总兵七十五员（每员辖兵五百名），计辖官兵三万七千五百名（小将不造）。

　　勋爵管左提督事一位、左协理领兵挂印一员、右协理领兵挂印一员、正堂营大厅都督一员、副大厅都督一员、正旗鼓中军都督一员、副旗鼓中军副总兵一员、参军主事二员、赞画主事四员、统领挂印五员、正副领兵都督佥事十员、正副坐营都督佥事十员、正〔副〕旗鼓副总兵十员、镇将都督十员、正副领兵副参游二十二员、坐游旗鼓参游二十员、副将副总兵七十五员（每员辖兵五百名），计辖官兵三万七千五百名（小将不造）。

　　勋爵管右提督事一位、左协理领兵挂印一员、右协理领兵挂印一员、正堂营大厅都督一员、副大厅都督一员、正旗鼓中军都督一员、副旗鼓中军副总兵一员、参军主事二员、赞画主事四员、统领挂印五员、正副领兵都督佥事十员、正副坐营都督佥事十员、正副旗鼓副总兵十员、镇将都督十员、正副领兵副参游二十二员、坐游旗鼓参游二十员、副将副总兵七十五员（每员辖兵五百名），计辖官兵三万七千五百名（小将不造）。

　　勋爵管中提督事一位、左协理领兵挂印一员、右协理领兵挂印一员、正堂营大厅都督一员、副大厅都督一员、正旗鼓中军都督一员、副旗鼓中军副总兵一员、参军主事二员、赞画主事四员、统领挂印五员、正副领兵都督佥事十员、正副坐营都督佥事十员、正副旗鼓副总兵十员、镇将都督十员、正副领兵副参游二十二员、坐游旗鼓参游二十员、副将副总兵七十五员（每员辖兵五百名），计辖官兵三万七千五百名（小将不造）。

　　勋爵管前提督事一位、左协理领兵挂印一员、右协理领兵挂印一员、正堂营大厅都督一员、副大厅都督一员、正旗鼓中军都督一员、副旗鼓中军副总兵一员、参军主事二员、赞画主事四员、统领挂印五员、正副领兵都督佥事十员、正副坐营督都佥事十员、正副旗鼓副总兵十员、镇将都督十员、正副领兵副参游二十二员、坐游旗鼓参游二十员、副将副总兵七十五员（每员辖兵五百名），计辖官兵三万七千五百名（小将不造）。

　　勋爵管后提督事一位、左协理领兵挂印一员、右协理领兵挂印一员、正堂营大厅都督一员、副大厅都督一员、正旗鼓中军都督一员、副旗鼓中军副总兵一员、参军主事二员、赞画主事四员、统领挂印五员、正副领兵都督佥事十员、正副坐营都督佥事十员、正副旗鼓副总兵十员、镇将都督十员、正副领兵副参游二十二员、坐游旗鼓参游二十员、副将副总兵七十五员（每员辖兵五百名），计辖官兵三万七千五百名（小将不造）。

　　总督水军勋爵一位、正领兵挂印一员、副领兵挂印一员、正堂营大厅都督一员、副大厅都督一员、正旗鼓中军都督一员、副旗鼓中军副总兵一员、参军主事二员、赞画主事四员、统领挂印五员、正副领兵都督佥事十员、正副坐营都督佥事十员正副旗鼓副总兵十员、正副领兵副参游二十员、坐游旗鼓参游二十员、副将副总兵七十五员（每员辖兵五百名），计辖官兵三万七千五百名（小将不造）。

　　总上勋爵及文武官员，计二千一百五十六员（小将、杂职在外未造）；水陆官兵，计四十一万二千五百名；大小战舰，约计五千余号；海上军民籍及流寓人口，计三百余万。

　　永历十六年八月□□日。

　　钦命管理福建安辑投诚事务户部郎中贲岱等题本

　　钦命管理福建安辑投诚事务户部郎中加一级臣贲岱等谨题：为海贼投诚事。

　　臣等抵闽，值靖南王、督臣赴漳抚贼。臣等即于八月初六日至漳州；次日，贼差伪游击前来。臣等与靖藩、督臣会商，将皇上爱恤投诚官员人等之意并遣臣等情由，述在靖藩、督臣书内；仍晓谕伪游击姚万。靖藩、督臣差官三员同伪游击姚万去后，于本月二十五日伪侯郑泰、洪旭、黄廷差伪都督杨来嘉、游击姚万缴伪敕三道、公侯伯印共六颗、原失州县印共十五颗、勋爵文武官员二千一百五十余员、伪官〔兵〕共四十一万二千五百名、人口三百余万、船只五千余号开造总数册籍，率各岛输诚，缴送靖藩、督臣军（前。除海贼尽行投诚缘由，靖藩、督臣疏内会同臣等具题外，但臣等敕内无「招抚」字（样，故臣等将会同靖藩、督臣开示皇上爱恤投诚官员人等之意以谕海贼缘由，谨具本题知。

　　康熙元年九月初八日，管理福建安辑投诚事务户部郎中加一级臣贲岱、兵部郎中臣金世德。

　　伪册底

　　谨将壬寅年五月初八日郑成功殁后，郑锦现管伪文官、伪镇及伪文武官员册底抄呈。计开：

　　伪六官姓名开列：

　　一、伪吏官潘庚锺（系故明举人。己亥年江南□被我兵杀死。以后不设）

　　一、伪户官郑泰（富有五百万。壬寅年正月，为海逆郑成功拘拿，招贼兵五千人自卫。癸卯年六月初六日，被郑锦诱骗厦门羁禁；初十日，自缢死。而郑锦驾船抄家，郑鸣骏等始逃生投设）

　　一、伪礼官陈宝钥（系伪隆武举人。投诚以后不设）

　　一、伪兵官兼伪吏官事洪旭

　　一、伪刑官程应璠（革去。以后不设）

　　一、伪工官兼署伪礼官事冯澄世（系伪隆武举人。甲辰年三月初八日，率男伪侍卫镇冯锡范由铜山驾船投诚，至浯屿，为其仆王正杀死；将大小船只及家眷驾去广东，投苏利。男冯锡范复逃台湾）

　　伪参军姓名开列：

　　一、伪参军郑筑英（系伪隆武举人。癸卯年投诚，改名郑士英；诳称伪大理寺卿）

　　一、伪参军加一级黄开泰（系伪隆武举人。癸卯年投诚，诳称伪礼部尚书）

　　一、伪参军纪许国（系故明举人）

　　一、伪参军李茂春（系伪隆武举人）

　　一、伪参军李从换（系伪隆武举人）

　　一、伪参军林其昌（系故明举人。投诚）

　　一、伪掌稿参军蔡鸣雷（系故明生员。掌稿漏弊，壬辰年被郑成功责八十棍，革出。甲午年，央伪户官郑泰复入掌稿。癸卯年投诚，诳称伪吏部尚书、文渊阁大学士）

　　一、伪参军苏□量（系故明生员。癸卯年投诚，诳称伪侍读学士）

　　一、伪参军陈永华（系故明生员。郑锦心腹）

　　伪厦门、金门伪地方官姓名开列：

　　一、厦门伪地方官洪有鼎

　　一、金门伪地方官李赞元（系伪隆武举人。癸卯年投诚，诳称伪刑部尚书）

　　伪镇姓名开列：

　　一、伪水师提督永安伯黄廷（投诚）

　　一、伪监督水师忠靖伯陈辉（投诚）

　　一、伪督理五军戎务兼管前军事总兵官左都督周全斌（投诚）

　　一、伪统领亲军勇卫挂征剿将军印总兵官左都督黄安（在台湾）

　　一、伪亲军武卫左镇署总兵官都督同知何义（投诚）

　　一、伪亲军武卫右镇总兵官都督同知杨富（投诚）

　　一、伪亲军侍卫镇署总兵官都督同知冯锡范（在台湾）

　　一、伪亲军虎卫左镇总兵官都督同知萧泗（抢掠诏安，为援剿总镇王进功陈杀，全军俱覆没）

　　一、伪亲军虎卫右镇总兵官都督同知张盛（抢掠诏安，为援剿总镇王进功陈杀，全军俱覆没）

　　一、伪亲军骁骑左镇署总兵官都督同知姚国泰（在台湾）

　　一、伪亲军骁骑右镇署总兵官都督同知刘国轩（在台湾）

　　一、伪亲军神机镇署总兵官都督同知杨祥（在台湾）

　　一、伪亲军神威镇署总兵官都督同知黄屿（在台湾）

　　一、伪先锋左镇署总兵官都督同知黄应（在台湾）

　　一、伪统领署先锋右镇总兵〔官〕都督同知陈泽（在台湾）

　　一、伪统领署前锋左镇总兵官都督同知陈广（在台湾）

　　一、伪前锋右镇署总兵官都督同知陈瑞（在台湾）

　　一、伪统领中冲锋镇总兵官都督同知萧拱辰（在台湾。谋约献台湾、杀郑锦投诚，因蔡政逃回漏泄，被郑锦凌迟、抄家。拱辰弟萧福证逃归）

　　一、伪左冲锋镇署总兵官都督同知蔡旻（在台湾）

　　一、伪右冲锋镇署总兵官都督同知李昴（在台湾）

　　一、伪前冲锋镇署总兵官都督同知翁升（在台湾）

　　一、伪后冲锋镇署总兵官都督同知洪羽（在台湾）

　　一、伪统领中权署总兵官都督同知颜望忠（在台湾）

　　一、伪统领宣毅左镇总兵官都督同知杜辉（广东投诚）

　　一、伪宣毅右镇总兵官都督同知汤贵（投诚）

　　一、伪宣毅后镇署总兵官都督同知杜斌（在台湾）

　　一、伪援剿左镇总兵官都督同知康熊（投诚）

　　一、伪援剿右镇总兵官都督同知林顺（投诚）

　　一、伪署援剿后镇署总兵官都督佥事裴德（在台湾）

　　一、伪亲随镇总兵官都督佥事许贞（投诚）

　　一、伪署殿兵镇署总兵官都督佥事万宏（在台湾）

　　一、伪署游兵镇署总兵官都督佥事张华（在台湾）

　　一、伪正兵镇总兵官都督佥事陈升（投诚）

　　一、伪英兵镇总兵官都督佥事林明（投诚）

　　一、伪奇兵镇总兵官都督佥事颜进（即颜立勋。投诚）

　　一、伪信武镇署总兵官都督佥事何正（投诚）

　　一、伪护卫镇总兵官都督佥事魏腾

　　一、伪统领水师署总兵官都督佥事林凤（在台湾）

　　一、伪监督水师洪磊（即洪旭男。〔与〕郑耀基协同镇守彭湖）

　　伪赏功司及伪督造军器衣甲火攻官姓名开列：

　　一、伪赏功司张恢（投诚）

　　一、伪督造军器张正（投诚）

　　一、伪〔督〕造衣甲陈启（投诚）

　　一、伪督造火炮练荣

　　一、伪督造火药火箭冯福（投诚）

　　伪文闲员姓名开列：

　　一、故明进士按察使王忠孝（剃发回籍）

　　一、故明进士巡抚唐显悦（投诚剃发，回籍为僧）

　　一、故明进士副使蔡国光（投诚）

　　一、故明进士巡抚卢若腾（剃发回籍）

　　一、故明进士伪隆武都察院沈佺期（剃发回籍）

　　一、故明进士户科都给事中辜朝荐

　　一、故明进士华亭县知县许吉燝（广东投诚）

　　一、杨期演（系故明举人。伪隆武兵部车驾司主事）

　　一、郑擎柱（系故明举人。伪隆武兵部武库司主事。原系厦门伪地方官。投诚）

　　一、徐孚远（系故明举人。伪隆武兵部职方司郎中）

　　一、诸葛倬（系故明贡生。伪隆武兵部车驾司主事。投诚归农）

　　一、张汉（系故明举人。伪隆武户部主事）

　　一、张灏（系故明举人。伪隆武礼部主事）

　　一、张光启（原系伪兵官挂印，往日本失事，革职。癸卯年投诚，诳称伪兵部尚书）

　　一、邓会（系伪隆武中书舍人。原系厦门伪地方官。癸卯年投诚，诳称伪监军副使加伪太仆寺卿）

　　一、邓愈（原系伪承宣官。癸卯年投诚，诳称伪郎中）

　　一、蔡政（原系厦门伪地方官。投诚，复逃台湾）

　　一、周愫（系伪隆武中书舍人。原系厦门地方官）

　　伪武闲员姓名开列：

　　一、伪庆都伯王秀奇（投诚）

　　一、伪武毅伯施福（投诚）

　　一、伪忠定伯林习山

　　一、伪左都督余宽（投诚）

　　一、伪都督同知黄兴（投诚）

　　一、伪都督佥事黄昌（投诚）

　　一、伪都督佥事沈明（投诚）

　　一、伪都督佥事沈捷（投诚）

　　一、伪都督佥事颜伯（投诚）

　　一、伪都督佥事杨政

　　一、伪都督佥事李长（投诚）

　　台湾壬寅年正月海□郑成功新设一府二县伪府官县官姓名开列：

　　一、伪府名承天府伪府官顾礽

　　一、伪县一名天兴县伪县官柯平、一名万年县伪县官叶亨

　　一、伪转运〔□〕翁天佑

　　南安县生员黄元龙密奏

　　福建泉州府南安县儒学投诚生员臣黄元龙谨奏：为君恩未报，再密陈清假贼以降真贼，以重名器事。

　　朝廷设官分职，至慎至重。若开恩抚绥、授职鼓励，原以解散真正贼官；非欲招徕假伪贼官，而轻亵名器也。今投诚伪镇，庶几近之；而投诚文伪官，百无一真。中有一、二，不过七品伪参军品衔耳。郑成功叛乱海岛，不敢僣伪号，并无设伪内阁尚书、侍郎、大小九卿、科道、布按二司及府县等官，只设伪六官、伪地方官，管理粮饷、贼兵而已。「部」之一字尚不敢添设，此原入海漳州府知府投归房星晔所知之详者。夫伪六官，即今之主事；伪地方官，即今之州县官也。臣姐夫冯澄世系伪工官兼伪礼官，伪镇应向彼领军器、伪文官应向彼铸伪印；臣时在海，颇悉其详。投归抄带有伪镇、伪文官及伪文武闲员册底，谨抄呈御览，而真假立判矣。臣见康熙二年六月各伪官投诚，已授方面府佐径报知。后至者有札无印，例不议叙；结党纷纷镌伪印、假伪牌，上欺朝廷，下诳藩、院二部。妄报伪侍郎、伪卿、伪部属插册投诚，尽属市井优隶之徒；甚至有在晋江县考童生、有素不曾入海、有伪游击而冒顶通判者，种种难以枚举。谨就其假冒之中，臣知之最真、最确开列于后，以备睿裁。所可异者，在京候补方面府佐，不思爱鼎迁善，而贼习尚仍旧、终日博奕、饮酒、淫戏、游玩，每人有借债四、五千两者，有借债二、三千两者。一经莅任，便有钱榖刑名之寄，动制许多官吏，必扬扬志得；更任意恣欲，贪婪罔忌。虽欲不侵欺国课、克剥民脂，岂可得哉！是不得不清假贼以重名器也。

　　查郑锦在铜山时，见其伪镇及伪参军陆续投诚将尽，不免疑惧；谋于陈永华、洪旭等，甚有向化之志。而陈永华、洪旭再三徘徊：怀讶所来投诚之人，皆属其商贾仆隶，幸得高官厚禄；回思来归，惭羞比肩。万一出诸人之下，被其哂笑凌侮，则如之何！是以踌躇不决，相率逃遁台湾。今诚得皇上大奋干纲，清假贼、重名器，宣布纶音，嘉与维新，悬厚爵以重赏，贼众必革面革心，以为朝廷明照万里；假贼既清，真贼便重，自无不感激皇仁，轻千里而来归矣。诚恐台湾汪洋渡筏，难得其便；当令水师提镇并挥其谙晓海道者进兵彭湖，声言剿讨。彼见彭湖为我所据，必不能旦夕安矣；将见四顾彷徨，不知所措，势必遣伪镇驾船防守各港口。然后遣人侦探间谍，多方招谕；我伺其隙而诱劝，彼亦得乘其便而投顺也。伪镇大伙既来，零星岂有不恋乡土而甘处于不毛之地耶？穷岛孤悬，势同阱兽；郑锦若不投首于斧钺，亦当面缚而乞降矣。臣所谓清假贼以降真贼者，此也。计开：

　　一、泉州府赵仕甲，乳名赐舍。康熙四年，现在晋江县考童生，县取列第三名，册证通县周知。今则起文来京赴部，冒顶仕魁通判，惧罪即回籍。

　　一、漳州府童生赵晟，年只二十一岁，系己丑科进士，戴机女婿。素不曾出城外，亦不曾入海。康熙四年，起文投供，冒顶通判；被游击张复持状出首，陈体相留回处证。康熙六年五月二十五日，现补松江府水利通判。

　　一、投诚陈昌国，部覆通判用，抚后复逃。今伪游击陈奇己经藩院剃发，明白有札无印，例不议叙；外陈梦松证，径起文冒顶通判陈昌国名字。康熙六年五月二十五日，现补归德府通判。

　　一、傅坤观，康熙四年，现冒顶惠安县武学生员，被惠安县人责冒籍，慕恩伯郑缵绪差骑护归。泉州府证，今康熙六年，起文赴部冒顶县丞卢义名字。五月二十五日，补镇江府丹阳县丞，候补参政郑缵祖斥非证。

　　一、许绍芳，乳名扬观。系郑逆奸商，专来苏、杭发卖洋货，仍贩买丝紬接运下海。郑鸣骏代许绍芳妄报伪郎中，部覆通判用。后被人出首：许绍芳不曾在海；总督李率泰不肯给文赴部，立令郑鸣骏详文报故案证。

　　一、泉州府城伪隆武举人林斌吉，因屋借住郑鸣骏，改名林之煜，嘱代报伪部属，部覆通判用。起文赴部，总督驳查，惧罪，注废疾案证。

　　一、蔡协吉，系蔡鸣雷男，乃浯州彭林社开当铺的。诳报伪礼部左侍郎，部覆佥事用；现补九江道。

　　一、蔡源，系蔡鸣雷次男，乃上北、下南籴米经纪的。诳报伪通政使，部覆同知用；今补西安府同知。

　　一、蔡萃吉，系鸣雷胞侄，乃浯州开钱铺的。诳报伪监军副使，部覆州同用；今补绛州州同。

　　一、池凤翼，系蔡协吉妻舅，乃厦门经纪人。诳报伪监军，部覆通判用；今补韶州府通判。

　　一、林文炜，系郑成功书办，责革回籍多年。康熙三年周全斌投诚，直去漳浦恳求代报伪部属，部覆通判用；今补岳州府通判。

　　一、陈彭，系郑成功书办，责革多年。诳报伪侍郎，部覆佥事用。

　　一、颜克璟，系伪五商颜端男。癸巳年回泉州府，买举人李日焜厝住两年，再入海。诳报伪太仆卿，部覆同知用；今补严州府同知。同来投诚欧添观首揭证。

　　一、投诚林枝香，部覆通判用；抚后复逃。今池鼐径起文来京赴部，冒顶林枝香通判；惧罪即回籍。

　　一、黄元骥，泉州府童生。因娶郑泰女，诳报伪太常卿；部覆参议用。

　　一、颜文瓒，系安平镇闲人。诳报伪部属，部覆通判用；今补襄阳府通判。

　　一、苏宝，乃漳浦县书役，系陈辉外甥。诳报伪监军参政，部覆参议用。

　　一、傅为霖，系伪五商傅参宇男。诳报伪部属，今补松江府督粮通判。

　　一、陈继芳，系泉州府童生。因娶郑泰女，诳报伪光禄卿；部覆提举用。

　　一、诸葛鼎，系泉州府童生。随其父诸葛倬入海，舌耕餬口。诳报伪光禄卿，部覆同知用；今补肇庆府同知。

　　一、郑驺，系厦门医生郑三观男，开铺卖药生理。诳报伪监军副使，部覆通判用。

　　此数十伪员之大小，自命自假、或买或卖，弁髦国法至此极矣。其余及浙江、广东投诚伪文官，可以类推也。今臣此番罔识忌讳，获戾多人；即日回籍，必遭含沙影害身家。伏祈垂怜小臣一片孤忠，乞敕地方护归乡邦，或剿、或抚，臣当不避汤火。是有生之日，即报效之秋也。冒死条奏，贴黄难尽；伏乞鉴宥施行。为此具本，谨具奏闻（自「为」字起至「本」字止计一千八百九十二字，纸五张）。

　　右谨奏闻。康熙六年八月□□日，福建泉州府南安县儒学投诚生员臣黄元龙。  
石井本宗族谱

　　石井本宗族谱序

　　石井本宗族谱序

　　石井祠堂联文

　　石井名贤序

　　本宗族谱序

　　族谱名行序

　　世系图谱〔序〕

　　石井谒祖序

　　序赠

　　井江郑氏历代人物

　　南安县四十三都石井乡郑氏世谱

　　同安县感化里石澳保狮石乡郑氏图谱

　　郑氏关系文书暨石井本宗族谱校勘记

　　石井本宗族谱序

　　闻之浴河于源、循肤至发，盖言本也。人不从本起见，虽做好事，犹为名使。夫好事，有胜于忠孝者乎？忠孝之理，本之性植。亲生之、君成之、祖宗培养之，千百年炯现光气于宇宙之间销歇不得，本在故也。人未有生而忘成之所自，则未有生而忘生之所自者也。芝龙不肖，浪迹江湖时，发犹被面。属海波不靖、萑苻为梗；慷慨挥戈，次就芟夷。尔时沐雨餐风冒矢石，躬之不阅，遑恤后人。偏于万中之一生，上报朝廷、下延宗祧。公余之暇，托处聚庐。非邀天地、祖宗之灵，曷其有今日乎！

　　一日，鸠我叔兄弟侄谋之曰：『我郑自唐光启间入闽，或于三山、于莆、于漳、于潮，是不一处；独我五郎公隐石与二、三懿亲若许、若伍者，茑〔萝〕相附、意味投合，遂于杨子山下石井家焉。今武荣山邱垄具在，则隐石公之所自来也。祠宇坠于寒烟、谱系毁于兵燹，一本菀枯，几听于不可问，不亦一大缺陷事耶？抑蛰蛰振振之谓何？夫不忘其亲与不忘吾亲之亲，于历数十世后见，为一父之子；因追数十世前见，为众子之父。乡先辈仁人之言，诵之犹馨齿颊。岂以芝龙武人也，而不娴于文事？至性之所激射，亲与君，本固一也。昔汉邓禹之教子也，有子十三人，使各守一艺〔修〕整闺门为世法。而华歆之遇子弟绝峻，闲室之内有若朝典；陈元方则恣柔爱之道。二姓之宽严互殊，而（雍熙之轨不失，何也？本所维系，固有不期然而然者也。

　　今虔办一炷香，上告列祖、下勖我子姓：自今伊始，有力学显亲、国尔忘家以光吾宗者乎？有廉未倡义、孝弟力田于乡里称善人者乎？准附诸庙。不然者，匪类招摇、莩葭与滥，祖宗且以罪人视之也；虽位贵显，莫于吾庙溷焉。盖庙以萃涣，其假之也纯是一本真精神。而「易」之「同人」亦云：类族辨物。惟类之、辨之，乃所以致同也。同可萃，而祖宗子孙之相维于不解也；岂其微哉！

　　今核其名、称其行次，昭穆雁行与茔域生卒，胪然俱在也。芝龙故不谱，其所以系之者何如！特以一本之义，动我世世子孙忠孝思者也。使读而兴焉，其于不肖尚有荣施。

　　崇祯岁次庚辰年，十一月朔日，十一世孙芝龙撰。道光癸巳年十一月既望，后十六〔世〕孙鹏程抄。

　　石井本宗族谱序

　　宗有族谱，犹国之有史也。史〔以〕记事，所簪笔者，君臣上下着其事、尊其义焉耳。谱以联情，所胪列者，上历高曾、下逮孙玄，书讳、书字并书行次；匪独以志不忘，亦曰用是亲亲可相及也。故不可有一紊，亦不可有一漏；紊一则棼，漏一则无以存爱。总之，因代派有别，从宗比合，非怀诚肫恳莫能谱也。虽然，世远年湮，数百载或沦于无征而莫考。作谱之法，登必信、疑则阙，即圣人起而为焉所不易也。孔子云：吾说夏、殷，如文献不足何？故尝自命曰：丘，殷人也；穆然有水木本源思矣。孝子翼孙之于世序，所及事者三、所行服者五、所居游父老，能稽其本始以相告知至十世，亦一快矣。十世前莫有稽征，则何据乎？夫原其初，犹是一人之身也；累层折而数百传，宕移转徙，无怪乎其道相逢，毂接、肩摩，掉臂而莫为识也。又况舍桑梓之必恭敬止者，宅郊甸而遥、游燕粤而遥、仕见潜隐而遥，人隔代、居隔地，有大行嘉礼欲反告于宗后末繇也，谓之何哉？呜呼！惟莫可知则已，欲知之而无可据则已；倘有可知、有可据，则前此皆一人也。往伊何人，后复何人？未免有情，能勿心动？今夫草木无知矣，手动一柯，连柯并摇；本同故耳。人也，而远乎情忍乎哉？万一萁豆拊心，疋布、斗粟刺怀，薄劣成风、耰鉏辞色是见一列子姓中，族有道长者呼而训诫之，遂恧然如不终日，而乐以敦睦相勉也；收宗合族，慈爱殷至。谱可不作乎、可不实乎？

　　吾郑着汉、唐表表，兹弗具述；述其光启间，十姓从王缘光州固始入闽，于是有郑焉。如祭酒闳中公，德行煌煌宋册。嗣而分派，有居莆、居武荣。旋就武荣迁于杨子山下居者，吾祖五郎公隐石也。绵绵瓜瓞，蕃滋衍沃，氏丝于蚁矣。虽有安土，禁勿四方，弗能得也。幸脉系可寻、支派蝉联；虽陬澨分处，犹识科条枝叶。报本反始，爰谱焉是赖。则谱之作，于今亦孔亟矣。疏缀而亲、分还以合，昭穆明、祀事举，不忘其所繇生也。

　　都护弟素所留心于忠孝，知国有史录、宗有谱牒；念本宗旧谱遭兵燹焚，肫肫然亟命修辑，克尽展亲矣。鸾黉宫樗材，无能文以润命；然读记曰：自仁率亲，等而上之至于祖；自义率祖，顺而下之至于祢。是故人道，亲亲也；亲亲故尊祖，尊祖故敬宗，敬宗故收族。矧身荷国恩，而能显扬先祖，崇孝也；身比焉，顺也；明示后世，教也；资孝事君则忠。宁特宗法有光乎哉？且预为吾宗笃其庆矣。

　　谨序，而弁诸首。崇祯岁次庚辰九月望日，十一世孙芝鸾谨拜序。

　　石井祠堂联文

　　尺土守孤忠，谁云海外要荒，不登史册。

　　三圭绵世泽，即此天朝宠锡，永固河山。

　　昭祖德、绍书香，壮志巍科无迟速。

　　振家声、开文运，成名子孝看后先。祖德流芳，远萃一念之诚，音容可仰。孙支挺秀，长敦五伦以教，宗党皆春。庙貌端严，万顷朝宗追祖德。孝思绵远，一阳来复见天心。庙宇枕鳌山，席地脉千重秀气。明堂瞻马岛，壮江潮万壑巨观。有一点欺，何堪对祖？无十分敬，漫许登堂！瀚海东回，源远流长，直溯葩经世德。杨山西峙，灵锺秀毓，克振石井宗风。

　　三圭深雨露。

　　五马壮河山。

　　郑汉军降乩作七言诗一绝

　　桑梓抛遗不几年，江山认是旧风烟；归来恰似令威子，惹得诗人万古传。

　　井江祖传春冬二祀仪注

　　东班赞礼

　　序立主祭孙诣盥洗所就位上香三上香再酹酒献毛血■〈火奄〉脂膏拜拜拜拜行初献礼跪进筷进馔进汤俯伏诣香案前跪、子孙皆跪读祝文拜、子孙齐拜拜侑食行亚献礼跪进酒进食奠帛兴、平身拜、子孙齐拜拜侑食行终献礼跪进酒进时果进羹进茶俯伏诣香案前兴兴、平身乐止复位拜、子孙齐拜拜拜拜彻馔焚祝文焚金帛复位子孙各三揖

　　西班赞礼

　　执事者各司其事盥洗跪再上香酹酒三酹酒兴、平身作乐迎神兴兴兴兴、平身诣神座前上香进爵进实奠帛兴、平身读祝者诣读祝所俯伏兴兴兴、平身乐止诣神座前上香进馔进汤俯伏诣香案前兴兴、平身乐止诣神座前上香进馔进鲜进饭奠帛兴、平身拜、子孙齐拜拜侑食视膳乐奏送神兴兴兴兴、平身瘗毛血诣焚帛所大吹打告利成礼毕分班

　　执爵一人、读祝一人、引礼二人、通赞二人、香案前二人、神座前二人、司馔一人、司乐一人、司酒樽二人

　　石井名贤序

　　谱系久而难知也，宜多览以为据。据周室分谱序云：吾宗有谱，特以地远时遥，未能合而为一。然于莆，则有前朝吏部郎中讳继；于三山，则有兵部右侍郎讳重；于潮，则有翰林编修讳祭泰；在漳，则多文学：俱按谱而知也。族谱之修，又乌可乎哉？于是，列官职百余名；其间多失详，皆因迁徙之故。今只略其概，以俟诸有心人重核。

　　本宗族谱序

　　宗之有谱，犹国之有史也。史〔以记〕事，所簪笔者，君臣上下着其事、尊其义焉。谱以联情，所胪列者，上历高曾、下逮孙玄，书讳、书字并书行次；匪特以志不忘，亦曰用以亲亲可相及也。故不可有一紊，亦不可有一漏；紊一则棼，漏一则无以存爱。总之，代派相因，如水木有本源；则昭穆明、祀〔事〕举，不忘其〔所〕由生也。

　　夫我郑自唐光启间入闽，或居于莆、于潮、于漳，是不一处；独我五郎公与二、三懿亲若许、若伍者，茑萝相符、意味投合，遂于杨子山下石井家焉。今武荣山邱垄具在，隐石公之所自来也。迨我维新公往漳南生理，克勤克俭，置有田业；妻子及孙因避难散处，几忘若失矣。幸得弘泰公、弘山公、弘荣公兄弟相率复转而泉同感化里石澳保大中山下石狮居焉。于是经营拮据，绵绵瓜瓞，蕃滋衍沃。虽有安土，禁勿四方弗能得也。幸脉系可寻、支派蝉联，纵陬澨分处，犹识柯条枝叶。报本反始，惟谱是赖；则谱之迄可不再整乎？回忆我祖时徙移数次，辛苦维艰；曷不就于一本之义，稽其始、述其序，劝我世世子孙细玩参观，咸知其初之所自来也。

　　谨序，而弁诸首。嘉庆六年岁次辛酉，桂月朔日，十世孙名山谨拜重修。

　　族谱名行序

　　世系既远，子姓瓞繁。名有一行列各房互异，殊伤一气之雅。自我维新公至二世祖到澳山居住，再排列行次，「维」字起至十四世「运」字止。今夫承上接下，昭穆分明；复将再列行次，以为后世子孙遵守。倘有分别居住，咸知依字排列入祠，昭穆罔溷：以十五世「云」字起至十六世「收」字，其余世俱依字递衍；庶孙子不至犯尊长之行次。是为例。

　　（十一世）曰明哲实作则天

　　维弘子甫德舜钦明恭允开天文运

　　子维君万邦百官承式

　　云收远岫千山雨霞映斜阳万里光

　　世系图谱〔序〕

　　凡名实之正，始于世系。世系明而后昭穆序，宗法因可讲也。自始祖生世祖及各房传支，五世之内服未尽、生齿未繁，总列图谱；五世外至九世、至十三世，每房各从其所自出而系以世，分别一图谱。俾由祖父而子、子逮曾玄，支属引引如瓜瓞，即亲尽而恩联百叶若睹矣。

　　石井谒祖序

　　闻之自仁率亲，迩而不可渎；自义率祖，远而不可遗。故睹万物之发祥，莫不有始；觇百枝之竞秀，莫不有根。岂不以乐乐所自生，生机原出于始作；礼不忘其本，本根可探于初萌也哉？希素诗书为业、经史是田；地处澳山、支分石井。由石井隐石公下而推之至于予，其世十有五；由澳山维新公上而溯之至于始，其代犹有三。因思陟则在上、昭则在天，鉴观必有〔不〕爽之妙；豫可感神、萃可格庙，孝道必有无穷之休。

　　兴怀及此，每念不忘。所以院试甫毕，亲族适逢，相与言旋言归，桐城早别；共为再行再止，石井遂臻。生员、族长，先为拜谒；大庙、小宗，俱各致虔。时也，秋日悬清，凉颷荐爽。见夫庙貌端严，一鳌独占；明堂整肃，五马皆朝。杨山西峙兮，宛峦岫之接天；海涛东注兮，恍江汉之朝宗。宜其三圭锡爵绵世泽，尺土封王守孤忠。猗欤休哉！科甲屡兴；炳哉麟乎！簪缨不绝。先祖之箕裘未远，子孙之堂构宜承。所愿穷水木于本源，志愈继而愈善；守贻谋于勿替，事愈述而愈长。于以感天地之庇、邀祖宗之灵。笔花生、柳汁染，门楣永耀；巍科掇、高第登，闾里生辉。不亦子孙以先祖而贵显、先祖以子孙而增荣也哉？是年冬，再往祭，亲更有亲，是所谓亲亲之道也，即所谓尊祖之义也。可不志哉！可不志志哉！爰抒素蕴，率草成篇。祖墨亦抄联词并记。其联云：

　　源开石井，历王公侯伯，世受天朝宠锡。

　　派衍澳山，愿孙子云礽，代承祖德贻谟。

　　道光癸巳年葭月榖旦，十二世孙希石沐手敬题。

　　越甲午年阳月，曾文峰录。

　　安乐村中，且幸考亭过化。

　　荥阳家里，犹欣赐姓传声。

　　香兰服媚，带草流辉；世纪后先，早识宗风远着。

　　石狮发祥，金鹅献瑞；峰呈左右，伫看人物挺生。

　　序赠

　　仰郑氏之遗风，支分石井；睹世泽之孔长，宗镇澳山。溯自开闽以后，实大明之英伟而本朝之侯伯也。至于世系之由来，瓜瓞绵绵，如缕之不竭；百支挺秀，若水以流长。今往此澳山之锺灵，直接乎杨子山之毓秀；瞻青云峰之得路，实符乎五马峰之峥嵘。人文蔚起，堪羡前世之名；燕翼贻谋，有夸先代之业。锡爵流传于海表，声名永普于闽南。因而居稠密，徙迁四处；族开石澳，地与石井。天一方兮地各异，人一本兮居犹殊。世远年湮，云山阻隔；欲尽木本水源之思，未荐春礿秋尝之感。

　　及至名山公读书博览，敬慎威仪，则如物本乎天、人本乎祖；有尊祖、敬宗之志，而尽报本、追远之诚。是以创修族谱，开昭穆之不失及世世之有征；竟录过半，未得全备可观。迨至希石先生，志重继述。岁值道光癸已年秋，时逢院试，途羁井江；即与诸叔侄之生员鹏程、维贤、维扬等同为质证先世根由，若合符节。遂为入庙告虔，敬抄谱序以及先世名人一备与名山公诸创合为一部，以便后人观感。是所谓后人有志，堪振前人也。

　　予本外姓也，忝在名山公之孙女婿；谊属半子，实为休戚相关。不妨与希石同为参校录写，以列于后。

　　道光甲午年阳月榖旦，愚侄婿曾文峰敬题拜赠。

　　井江郑氏历代人物

　　十世

　　前宅分派祖郑筑英：号奎庵。希瑜公父。隆武前丙戌科举人。先任中宪大夫，后任山西岢岚兵备道。榜名姓傅；据谱：曾为钦差整敕岢岚、保德、河曲兼陕西府各等处地方分巡兵备道按察司副使。

　　西大二房郑宇钦：字伯三，号立三。天启甲子科，以「易经」中式举人。任程香县。

　　西五房四郑益鲁：一名釆，字毓秀，号赞庭。芝越公父。以南安掾出身，两任广西平越县、济宁嘉？朔县赞政□（？）。妣李氏。

　　十一世

　　东角郑芝鸾：号云翀。邑庠生。宏光元年，授中书科中书舍人。隆武元年，升兵〔部〕职方司，监纪水师；后授兵部主政。

　　补八世

　　华亭郑六仔：瑛叔祖。为南京留守卫军。

　　十一世

　　东角郑希瑜：讳若为，字懋敷，号瑾侯，又号文远。任广西河池州及太平府崇善县。

　　筑英二子，出嗣二弟。

　　郑亮绩：讳若岗，号寅修；筑英从侄。前乙酉，以「易经」中式举人；附广东罗定州东安县籍。

　　西亭郑芝龙：小名一官，字曰甲，号飞黄。崇祯间，以军功授前军都督；收刘香，改袭锦衣卫副千户，旋〔□〕漳州等处总兵官。十二年〔□〕荷兰。弘光封南安伯，隆武封平西侯；后进太师平国公。投诚，封同安侯。先娶陈氏，继娶日本翁氏一品夫人，后娶颜氏；侧室陈氏（逐出）、李氏、黄氏。生男五。先崇祯元年间，现授海防游击，实授左都督。子孙散处京都汉军旗下，以名为姓者众。

　　西亭郑芝虎：字曰蟠，号韬远。崇祯间，以军功钦授南日寨守备。奉旨追刘香，至广大星外洋，舟覆没；以衣冠招魂，赠参将，荫袭总旗。续奉旨，准赠镇国将军，署部指挥同知。子孙于原荫上袭升一级百户。芝龙二弟。是役，芝鹄同追刘香；如何无封爵，想失落之故也。

　　西亭郑芝凤：字曰渐，号羽公，又字圣仪；芝龙四弟。崇祯庚午科武举人，改名鸿逵。先为津抚郑宗周部将，转隶都督孙应龙麾下。登莱之役应龙败绩，逮系天津；事白，复与同抚张廷拱共事。未几，以兄飞黄平〔红〕夷功，移荫锦衣卫千户。后中庚戌进士，故事勋卫射策甲〔科〕加二级，进都指挥使、授副总兵。宏光檄守釆石，挂镇海将军印；击高杰、张天禄功，封靖西伯。隆武初，从国姓公入海，封靖西侯；永历进封太师定国公。妣史氏、杨氏，俱封一品夫人。生男二；庚辰科会试中式六十七名、殿试中式三十七名。奉旨照例加升三级，授锦衣卫指挥同知。

　　西亭郑芝豹：字曰文，号若唐。崇祯间邑庠生，加例入国子监太学生。以军功，钦授太子太师、澄济伯。芝龙五弟。

　　西亭郑芝鹏：讳鸣都，字曰都，号舜臣；一号里万，一号砺园。钦授太师昭明侯。芝虎兄。

　　西亭郑芝莞：讳鸣郊，字曰郊，号汉九。以军功，钦命光禄大夫上柱国、太子太保、锦衣卫堂上检书管理卫事、赐坐蟒玉带〔□〕军都督府左都督。

　　西亭郑芝越：讳鸣郝，字曰郝，号清侯。钦命荣禄大夫、广东雷廉镇总兵官，加一级。鸣郢堂弟。

　　西亭郑鸣郢：芝莞弟，讳鸣郢，字曰郢，号羽奏。钦命锦衣卫大堂太子少保、前军都督府左都督。

　　西亭郑瑛：拔煌兄；号振吾。崇祯年间，以军功钦〔授〕守备。汉宜舍五世伯祖。

　　西亭郑拔煌：瑛弟。前甲申、乙酉之变，以勤劳擢骠骑将军五军都督。〔号〕奇吾。汉宜舍五世祖。

　　十二世

　　东角郑英：号复庵；志云公三子、赓弟。康熙三年，以军功钦授参将。初任陕西旧县游击；出首逆札，加副将，升直隶宣府镇标中营参将，改授江南西宁都营参将。征朱明叙功，升都督同知，管陕西凤协镇事；特晋升荣禄大夫。

　　东角郑赓：英兄，号□卿。康熙三年，钦授左都督，仍纪功一次。志云公二子。

　　东角郑储珏：字明熳，号念蓼。弘光元年，授参将。守仙霞关得功，隆武元年升都督金吾将军。

　　新厝顶郑明图：以幕事积功，授理问官职。

　　西亭郑见龙：号潜齐。雍正乙酉科岁贡生，黄之隽取。载「府志」，误入安溪籍。

　　西亭郑贞：英伟父。〔讳〕光晋，字明升，号元初；芝龙公侄。钦命金吾将军、光禄大夫。

　　西亭郑联英：芝麒公嗣子；字明及，号菁千。任安溪县正堂。

　　西亭郑先声：讳召昂，号奕初；敬溪公长子。钦命官名失详。

　　西亭郑胤昌：讳胤昌，字明赓，号锡侯。礼部主事。芝龙公从侄。

　　东角郑延朗：讳乔。任山东□□府遂安县。希瑜公次子。在广东没。

　　西亭郑成功：讳森，字明俨，号大木。明赐国姓，名成功；挂招讨大将军印总统使。康熙二十二年，圣祖仁皇〔帝〕嘉其忠贞，赐葬南安康店覆船山，附乐斋公墓。飞黄公长子，日本翁夫人出。年十五，补弟子员；旋食饩。金陵术士见之，惊曰：『此奇男子骨相非凡，命世雄才，非科甲中人也』。飞黄公引见隆武，隆武抚其背曰：『惜无一女配卿，卿当尽忠吾家，无相忘也』！赐姓朱，改名成功；封御营中军都督，赐尚方剑，仪同驸马，挂招讨大将军印。方其谏父不听，被见勒王挟北去，又痛母死非命；乃悲〔歌〕慷慨谋起师，携所著儒巾襕衫赴文庙焚之，〔四〕拜先师，仰之曰：『昔为孺子，今为孤臣；向背去留，各有作用。谨谢儒服，惟先师照鉴之』。高揖而去。文移称忠孝伯。永历嗣封漳国公，继而晋封延平王。寿三十九，卒于台湾。妣董氏，雷廉道董容先女。姬庄氏、林氏、温氏、史氏、蔡氏、曾氏、蔡氏、许氏。生男十。

　　西亭郑焱：讳渡；飞黄公次子。

　　西亭郑垚：讳恩；飞黄公三子。

　　西亭郑鑫：讳荫；飞黄公四子。以上三人，官职失详。

　　西亭郑淼：讳袭；飞黄公五子。号葵庵。康熙年间投诚，钦命荣禄大夫头等兼管内阁大臣。

　　西亭郑新英：讳新英，字明周，号维千。尝任仙游县正堂。衷受公二子。

　　郑广英：讳广英，号彦千。钦命太子太师锦衣卫大堂前军都督府都督。赐祭，葬嘉禾里厦门港。芝鹏长子。

　　西亭郑海英：讳海英，字明〔□〕，号涛千。芝鹏三子。钦命太子太保。与兄同葬嘉禾里厦门港。

　　西亭郑省英：讳省英，字明志，号修千。芝莞长子。钦命嘉议大夫、闽粤宣慰使、司农左侍郎。妣吕氏。

　　西亭郑昣英：讳昣英，字明升，号晖千。芝莞二子。钦授中宪大夫。妣吕氏、谢氏。

　　西亭郑时英：讳时英，字明庸，号圣千。芝莞三子。侍赠明威将军，前嘉议大夫知永春、龙溪事兼管督饷。妣林氏。

　　西亭郑凤庭：讳翔英，字明□，号仪园。芝越子、鸣郢堂侄。台湾俯诸罗学岁贡生。

　　西亭郑平英：讳平英。字明持，号衡千。芝鹏四子。奉政大夫。

　　华亭郑阶：号升庵。缵祖父。崇祯间，以幕府从事录功，钦授守备。「府志」附「笃行篇」。字明履。

　　华亭郑泰：讳泰，字明岳，号大来。缵绪父。前将军都督府左都督，晋光禄大夫、太子太傅、建平侯。康熙间，以子缵绪封爵、孙修典袭爵，诰赠光禄大夫。阶弟。

　　华亭郑鸣骏：泰弟；讳鸣骏，字明发，号日千。前郡庠生，乙酉拔贡生。授户部主事；以归诚功，封遵义侯，晋光禄大夫，恩袭四世。康熙丙午年八月二十四日酉时〔卒〕，钦赐祭，葬于三十四都洋庄乡。以子缵成袭爵，晋光禄大夫。妣黄氏，皇清诰赠一品夫人；侧室林氏，以子缵成袭爵，皇清诰赠一品夫人；侧室傅氏。生男四。

　　华亭郑千仔：从飞远公出。军况亡，官爵失详。鸣骏堂弟。

　　补十一世

　　华亭郑拔选：字田钦，号珍明。诰赠光禄大夫、太子太傅，皇清累〔赠〕光禄大夫。妣黄氏，诰赠一品夫人，皇清累赠一品夫人。升庵之父也。

　　补十世

　　华亭郑储勇：字欲胜，号会江。诰赠光禄大夫、太子太傅，皇清〔累〕赠光禄大夫。妣王氏，诰赠一品夫人，皇清累〔赠〕一品夫人。拔选公之父也。

　　十三世

　　东角郑国忠：讳增秩，谥武毅，号以园。喜卿公二子。随驾征剿葛逆，以军功初任金门镇千戎；年满进京，畅春园引见，特授广东虎头门左营守备府事。覃恩，诰封明威将军。

　　西亭郑英伟：字哲毅，号隐斋；贞子。康熙年间，以投诚授职副将。

　　西亭郑经：乳名锦，字符之，号式天；大木公长子。明嗣封延平王。妻唐氏，唐显悦之女孙；姬陈氏、林氏、李氏、赖氏、黄氏。生男十。事永历一十九年。寿三十九，卒于台湾。康熙二十二年，赐葬覆船山。男秦（陈出）、晋、周、楚、齐、蜀、商、岱、肃、辽（汉军公名克塽，其余未详指着）。

　　西亭郑聪：字哲顺，号怡堂。康熙二十二年，授三品之职。大木公二子。

　　西亭郑明：讳明，字哲熙，号熙之。康熙二十二年，授四品之职。大木公三子。

　　西亭郑睿：字哲圣，号圣之；大木公四子。官职失详。

　　西亭郑智：字哲锡，号锡之；大木公五子。康熙二十二年，授四品之职。

　　西亭郑宽：字哲硕，号硕之；大木公六子。官职失详。

　　西亭郑裕：字哲益，号益之；大木公七子。康熙二十二年，授四品之职。

　　西亭郑温：字哲念，号念斋；大木公八子。康熙二十二年，授四品之职。

　　西亭郑柔：字哲能，号能之；大木公九子。康熙二十二年，授四品之职。

　　西亭郑发：字哲奋，号奋之；大木公十子。官职失详。

　　西亭郑缵武：字哲武，讳绶；袭公长子。雍正间，国子监〔太学生〕，授钦天监笔帖式。

　　西亭郑纬：字哲卿，号直斋；袭公次子。国子监太学生。雍正………………出仕江南苏州府县丞；诰授迪功郎。

　　西亭郑绂：号哲玺；袭公四子。太学生，侍赠承德郎。

　　西亭郑渊：字哲维，号慎斋；袭公六子。雍正间，国子监太学生；考职，授州同知，侍赠儒林郎。

　　西亭郑綖：字哲度，号尚侯；芝凤公长孙。授州司马。

　　五房四派郑国庄：字哲宜，号慎初；广英公二子。中宪大夫。

　　西亭四郑希文：讳祥，字子俊，号敏斋；衡千公二子、海英侄。拔贡生，汪薇取。着有文集，经载「府志」。

　　西亭五四郑乔：字哲岳，号同；时英子。侍赠明威将军。

　　西亭五四郑让：讳国训，字哲式，号敏亭；时英四子。特授明威将军，功加署都司检书。

　　华亭郑缵祖：字哲远，号远公。南邑廪生。以归诚，题授参政道。升庵公长子。着有文集，经载「府志」「文苑」，并附「孝友篇」。

　　华亭郑缵昌：字哲俞，号俞公。以归诚功，钦授左都督、征奇呢哈番。升庵公二子。附「府志」「艺术篇」。

　　华亭郑缵琦：字哲韩。以军功，〔授〕左都督。升庵公三子。

　　华亭郑缵绪：字哲孜，号孺云，以归诚平定功，皇清封慕恩伯，驻札福建泉州等处地方；晋光禄大夫，恩袭四世。又以子修典袭爵，晋光禄大夫。经载「府志」，着有诗集。大来公第一子。

　　华亭郑缵绩：号孺熙，大来公第三子、缵侯弟也。荫授员外郎。

　　华亭郑缵成：字哲信，号一斋。袭封遵义侯，晋光禄大夫。钦〔赐〕祭，葬于京师平子门外钓鱼台。日千公第二子、缵光弟。缵光太学生。

　　华亭郑启愈：号豪毅；拔煌公之从侄孙也。以军功，授骁骑尉。

　　十四世

　　上京郑焕文：乾隆戊午科副榜；经载「府志」，卢炜取。

　　西亭郑克■〈臧上土下〉：式天公长子。当〔式天公〕甲寅乘衅西渡，踞金厦各岛；允陈永华请，令其在台监国，大有材能。刚正果断，见嫉诸叔。迨式天公仙游，冯锡范遂谮诸叔以螟蛉说董国太，共谋杀之；年一十八，兵民叹惜。妻陈氏，同安县举人陈永华之女、翰林陈梦球之妹、顺天进士陈还之之姑也（还之字素亭，正白旗）。

　　西亭郑克塽：讳秦，字实弘，号晦堂；式天公次子。嗣位二年，亦劳征苦战，思绳祖武，保辅一隅。孰言寡不敌众，天命有归；自澎湖被破，施琅复以施恩行惠收拾人心，台人背叛，宁靖王同五妃投缳绝脰而死。汉军公无奈，同刘国轩、冯锡范决计归诚；封正黄旗汉军公。妻冯氏，即〔正〕白旗汉军伯冯锡范之女；与史氏、苏氏俱封一品夫人。

　　西亭郑克举（音预）：讳晋，字实庵，号晦堂；式天公三子。康熙二十二年，奉旨授四品官职；后补佐领。

　　西亭郑克均：讳周，字实衡，号海堂。康熙二十二年，奉旨授四品官职。式天公四子。

　　西亭郑克坺■〈土八冏，上中下〉：讳楚，字实□；式天公五子。仕骁骑校。

　　西亭郑克■〈土八冏，上中下〉（音目）：讳齐，字实衍，号悟堂；式天公六子。仕骁骑校。

　　西亭郑克圻：讳蜀，字唯圣；式天公七子。官爵失详。

　　西亭郑克塙：讳商，字实坚；式天公八子。仕佐领。

　　西亭郑秉训：字汝登。仕佐领。

　　四房二郑秉□：…………………….汝皋；念斋公长子。康熙岁贡生。

　　四房二郑克□：…………………………………….公长子也。仕骁骑校。

　　东角郑彪：讳挺；国忠公二子。平台有功，官爵失详。

　　东角郑壮猷：英第三孙。官爵失详。

　　东角郑重辉：英第四孙。官职失详。

　　华亭郑修典：字念实，号慎园；孺云公长子也。袭慕〔恩〕伯兼管正白旗，晋光禄大夫。康熙癸〔巳〕，恭遇万寿覃恩，荫一子〔入〕监读书。

　　华亭郑朝遴：字方实，号则园。详载「府志」「孝友篇」。补州同知。

　　华亭郑朝东：字实涵，乔子。特授晋明威将军都司检书。

　　十五世

　　西亭郑安康：汉军公三子。仕佐领。

　　西亭郑安德：克确公子。仕佐领。

　　厚慕郑汝成：讳生，字作垂，号于省；汝达之兄也。诰授中宪大夫，摄州司马职。

　　厚慕郑汝达：讳正，字作来，号（□□）；世标之父也。乾隆间贡生。

　　西亭郑仕谟：讳楷，字作端；廷策之父也。乾隆甲辰贡生。以军功监匾授教谕，彰化籍。

　　华亭郑拭：字赓紫，号仰（昂？）亭。乾隆甲子科，复中式举人第三十四名；毛文铨取。

　　华亭郑辉星：即拭也；嵩之父。前雍正丙午科，以泉州学中式举人三十一名。后因误事去衣冠，再应童试，故复名以中式举人；周学健取。

　　华亭郑武：慎园公长子也。康熙癸巳恭遇万寿覃恩，荫入监读书；补授刑部员外郎。

　　华亭郑汫：字作楫，号望川；贡生也。则园公长子。

　　十六世

　　厚慕郑世标：讳敲，字则宣；汝达子。嘉庆丙寅年贡生。

　　华亭郑嵩：字颖山，号峻瞻；昂（仰？）亭公之子也。乾隆己卯科，中式举人第九名。现授海□右营守〔备〕………………………………，后任安平营游击。因庄大田犯凤山，阵亡；奉旨世袭。

　　华亭郑廷策：讳赤，字则□………………江籍，进彰化学。嘉庆辛未年岁贡生。作端之子也。时在旃蒙洽协，岁次乙未年。菊月榖旦，十八世孙子谱拜手重抄。

　　南安县四十三都石井乡郑氏世谱


　　一世

　　始祖五郎公隐石，讳绵，字原永。有宋靖康间避难，兄弟散处，或居莆、居潮、居漳，五郎公由闽侯官来泉郡之武荣，筑室居家、卜地筑坟，日事耕稼业。值岁不登，厥惟食维艰。闻海滨利薮，日易以给，乃因懿表相依，迁杨子〔山〕下石井居焉。祖父坟茔，尚在武荣如故。妣林氏，与祖拮据，艰苦备尝。卒，合葬于杨子山之麓。生男二：长肖隐、次隐泉。

　　第二世

　　隐石公之长子，讳嵓，字显中，号肖隐。妣张氏。合葬于祖墓边。生男一：黼。

　　隐石公〔之〕次子，讳岱，字颐中，号隐泉。妣吕氏。合葬望后地。生男二：长栻、次模。

　　第三世

　　肖隐公之长子，讳黼，字俞扆，号对石。妣叶氏。合葬佛井后。生男二：长默、次烻。

　　隐〔泉〕公之长子，讳〔扆〕，字俞绳，号〔砥〕石。妣柯氏。合葬本乡山，坐癸向丁。开基西亭分房祖。生男二：长■〈金厉〉、次镛。

　　隐泉公之次子，讳模，字俞遴，号古石。妣蔡氏。合葬佛井前。开基华亭分房祖。生男二：长衡、次命。

　　第四世

　　对石公之长子，讳默，字耿暐，号简轩。妣林氏。合葬林柄山。开基厝后分房祖。生男三：长定发、次定赋、三定扃（？）。

　　对石公之次子，讳烻，字耿焘，号敦朴。妣王氏。合葬崎头。开基厚慕分房祖。生男三：长馥、次德、三乘。

　　砥石公之长子，讳■〈金厉〉，字维■〈金厉〉，号纯玉。妣李氏。合葬双石门。生男三：长亮、次豪、三崇。

　　砥石公〔之〕次子，讳镛，字维镛，号丽玉。妣林氏。合葬本乡面前山。生男一：。

　　古石公之长子，讳衡，字维楷，号质轩。妣李氏。合葬狗山。生男一：阳。

　　古石公之次子，讳命，字维新，号质璞。妣和氏。合〔葬〕在漳州南靖金山水头，坐〔坤向〕艮兼未丑。生男三：长弘泰、次弘山、三弘荣。

　　同安县感化里石澳保狮石乡郑氏图谱


　　弟

　　山下石狮居焉

　　壬辰年正月十五日寅时，卒于庚寅年七月十五日未时。葬在漳州南靖金山水头，坐坤向艮兼未丑。祖妣和氏。生于乙未年九月十九日申时，卒于辛卯年正月初一日卯时。附葬维新公墓右边。

　　郑氏关系文书暨石井本宗族谱校勘记

　　这一校勘记，其作用有三：（一）揭示「原抄」讹误或脱漏字句，用以「存真」。（二）若干订补或有疑难之处，藉此略加说明。（三）如有谬订，并可冀求高明指正，俾补校者一时之缺失。

　　又，这两种文献，前经方豪先生等先后根据原抄本加以校勘，撰有「石井本宗族谱暨郑氏关系文书校记」（刊「文献专刊」第一卷第三期）。本书进行编校时，对于方氏「校记」多所借镜。附志一言，用示未敢掠美云尔。

　　郑氏关系文书

　　郑泰洪旭黄廷咨靖南王耿继茂总督李率泰文

　　第一页第三行第六字『浙』，「原抄」作『淅』。

　　同页第九行第二七字以下「原抄」疑脱一字或以上脱一字。

　　第二页第二行第五字『旦』，「原抄」作『且』。

　　同页第三行第六字『庶』，「原抄」作『庶』。

　　同页第七行第三五、三六两字『派拨』，「原抄」作『泒泼』。

　　同页第八行第一七字『商』，「原抄」作『商』。

　　同页第九行第二五字『禄』，「原抄」作『录』。

　　同页第一○行第二九字『典』，「原抄」作『曲』。

　　同页第一一行第一字『闲』，「原抄」作『间』。

　　同行第三四字『计』，「原抄」作『体』（即『体』）。上文有两『不得不「计」及此也』语，义同。

　　同页第一四行第五字『候』，「原抄」作『俟』。

　　同行第一八字『归』，「原抄」作『旧』。（「归」、「旧」草书相似）。

　　同页第一六行第六字『创』，「原抄」作『别』，疑形误；否则，应为『辟』之音误。

　　第三页第四行第三○字『渎』，「原抄」作『渎』。

　　同页第六行第二七字『三』，「原抄」作『参』，系大写『参』之别写；今改普通小写。以下各种数字，凡「原抄」大写者，一律准此照改，不另逐一赘述。

　　第四页第四行第四、五两字『统陈』，疑有误。

　　同行第二○、第五行第二○及第六行第七等三字『员』，「原抄」作『人』。

　　同页第一二行第一、二两字『寺卿』，「原抄」作『卿寺』。

　　第六页第一二行第二字『副』，「原抄」脱。

　　第八页第二行第二七字『堂』，「原抄」作『坐』。

　　同页第五行第一七字『游』，「原抄」作『营』。

　　钦命管理福建安辑投诚事务户部郎中贲岱等题本第八页第一四行第二四字『官』，「原抄」作『宦』。以下多处类此，不一一赘。

　　同行第三七字『述』，「原抄」作『逑』。

　　第九页第二行第一九字『杨』，「原抄」作『扬』。

　　同页第三行第三○字『兵』，「原抄」脱。前「钦命太保建平侯郑造报官员兵民船只总册」内有『水陆官兵计四十一万二千五百名』语，与此相合。

　　同页第一四行第八字『锺』，「原抄」作『钟』。

　　同行第二○字，「原抄」缺；疑脱一字或若干字。

　　第一○页第六行第一三字『澄』，「原抄」作『登』。

　　同页第七行第三二字『眷』，「原抄」作『脊』。

　　同页第一一行第二九字『尚』，「原抄」作『省』。

　　第一二页第二行第七字，「原抄」缺，可能脱一字。

　　同页第一四行第一九字『范』，「原抄」作『范』。前「冯澄世」名下有『率男伪侍卫镇冯锡范由铜山驾船投诚』及『男冯锡范复逃台湾』等语，据以改订。惟按诸各种文献，『范』『范』二字互见。

　　第一二页第八行第一三字『官』，「原抄」脱。

　　同页第一二行第一八～二五字『拱辰弟萧福逃归证』语，「原抄」作『拱辰弟逃归萧福证』。

　　第一四页第一行第一五字『与』，「原抄」脱。

　　同页第五行第四字『督』，「原抄」脱。

　　第一五页第一三行第二、三两字『武闲』，「原抄」作『闲武』。前有『伪文闲员姓名开列』、后「南安县生员黄元龙密奏」中有『投归抄带有伪镇、伪文官及伪文武闲员册底』语，可资参证。

　　第一六页第一一行第一八字『万』，「原抄」作『万』。

　　同页第一二页第六字，疑脱一字（或数字）。

　　南安县生员黄元龙密奏

　　第一七页第六行第二七字『晔』，「原抄」作『叶』。按诸各种文献：「海上见闻录」作『晔』，「靖海志」前作『烨』、后作『晔』，「从征实录」、「台湾外记」均作『烨』，「海纪辑要」作『灿』，「台湾郑氏始末」作『华』，种种不一。自以作『晔』为正，其说已见文献丛刊第三五种「靖海志」所附「靖海志及海上见闻录合校记」。究其纷乱之由，除「从征实录」似属形误外，当为避圣祖（康熙）玄晔讳而改『烨』（音同晔）或『华』（取晔之偏）；至『灿』为『烨』之转误，而『叶』又为『华』之转误也（「黄奏」在康熙六年）。

　　同页第八行第三一字『各』，「原抄」作『名』。

　　同页第一二行第三七～第三八行第二字『爱鼎迁善』语不解。

　　同页第一六行第一字『恣』，「原抄」作『姿』。

　　第一八页第二行第二五字『免』，「原抄」作『兔』。

　　同页第四行第三○字『凌』，「原抄」作『凌』。

　　同页第六行第三五、三六两字『便重』，疑有误。

　　同页第一一行第九字『阱』，「原抄」作『穿』。

　　同页第一四行第三、四两字『县周』，「原抄」作『周县』。

　　第一九页第二行第三八字『札』，「原抄」作『札』。

　　同页第三行第九字「外」，疑有误；或为『经』之讹，附供参考。

　　同页第七行第一四字『缵』，「原抄」作『赞』。查「石井本宗族谱」「井江郑氏历代人物」十三世「郑缵祖」名下有『题授参政道』语，可为左证。至同行第一五字『斥』，「原抄」作『斤』。

　　同页第八行第二二字『杭』，「原抄」作『抗』。

　　第二○页第五行第一二字『办』，「原抄」作『辨』。第七行第一一字『办』同。

　　同页第八行第一○字『商』，「原抄」作『商』。第一五行第一○字『商』同。

　　同页第一五行第一三字『宇』，「原抄」作『字』。「台湾外记」作『宇』。

　　第二一页第三行第四字『驺』，「原抄」作『驺』。

　　石井本宗族谱

　　石井本宗族谱序（郑芝龙撰）

　　第二三页第六行第三五字『戈』，「原抄」作『弋』。

　　同页第九行第二二字『闽』，「原抄」作『门』。后郑芝鸾「石井本宗谱序」有『述其光启间十姓从王缘光州（「原抄」作『卅』）固始入闽』及郑名山「本宗族谱序」有『夫我郑自唐光启间入闽』语，可证其误。

　　同页第一○行第二九字『萝』，「原抄」缺字。后郑名山序亦有『茑萝相附（「原抄」作『符』），意味投合』语，可资证补。

　　同页第一一行第二字『于』，「原抄」作『与』；第一○字『焉』，「原抄」作『马』。后郑名山序亦有『遂于杨子山下石井家焉』语，可证其误。

　　同行第一八字『具』，「原抄」作『俱』。后郑名山序亦有『今武荣山邱垄具在』语。

　　同行第三六字『烟』，「原抄」作『烟』。

　　同页第一二行第二八字『抑』，「原抄」从『木』。

　　第二四页第一行第一六字『固』，「原抄」作『因』。

　　同行第三○字『修』，「原抄」脱；据「后汉书」邓禹本传订补。

　　同页第四行第五字『炷』，「原抄」作『柱』。

　　同页第六行第五字上「原抄」缺字；是否脱一字？附此存疑。

　　同页第一三行第一字『世』，「原抄」脱。

　　石井本宗族谱序（郑芝鸾撰）

　　第二四页第一五行第一四字『以』，「原抄」脱。下句有『谱以联情』语，与此『史以记事』相对。

　　第二五页第一行第一八字『逮』，「原抄」作『递』。

　　同页第三行第三一字『湮』，「原抄」作『烟』。

　　同页第八行第一字『徙』，「原抄」作『徒』。

　　同页第一二行第二五字『萁』，「原抄」作『箕』。

　　同行第二七字『拊』，「原抄」作『■〈亻付〉』。

　　同页第一三行第六字『鉏』，「原抄」作『钮』。

　　同页第一四行第一三字『殷』，「原抄」作『■〈覀上殷下〉』。

　　同页第一五行第一三、一五两『述』字，「原抄」均作『逑』。

　　同行第二七字『州』，「原抄」作『卅』。按固始（县）属河南（省）光州。

　　第二六页第一行第二四～二八字『氏丝于蚁矣』语费解，疑有误。

　　同页第二行第一五字『蝉』，「原抄」作『禅』。

　　同页第六行第三字『辑』，「原抄」作『缉』。

　　同行第七字『展』，「原抄」作『■〈屃，衣代贝〉』。『展亲』，尽亲亲之道。

　　同行第一二字『黉』，「原抄」作『鲎』。

　　同页第九行第七字『宁』，「原抄」作『宁』。

　　石井祠堂联文

　　第二六页第一三行第一一字『宠』，「原抄」作『笼』。

　　第二七页第七行第一○、一一两字『万壑』，「原抄」作『壑万』。

　　井江祖传春冬二祀仪注

　　第二八页第五行第八字『祀』，「原抄」作『札』。

　　同页第八行第九字『筷』，「原抄」作『快』。

　　同页第一二行第五字『揖』，「原抄」作『楫』。

　　第二九页第六行第一一字『迎』，「原抄」作『送』。

　　石井名贤序

　　第二九页第一一行第一七、一八两字『周室』，似为『同安』之误，附此存疑。

　　同页第一三行第三一～三五字『又乌可乎哉』语，疑中有脱字。

　　本宗族谱序（郑名山撰）

　　第三○页第三行第一四、一五字两『以记』，「原抄」脱。「说明」见前。

　　同页第四行第一七字『逮』，「原抄」作『递』。

　　同页第六行第二一及二七两字『事』、『所』，「原抄」均脱。前郑芝鸾序亦有『昭穆明、祀事举，不忘其所繇生也』语，可资证补。

　　同页第一○行第四字『几』，「原抄」作『几』。

　　同行第三六字『澳』，「原抄」作『澚』。以下尚有数处同此，不一一赘。

　　同页第一一行第一一字『经』，「原抄」作『耕』。

　　同行第二四字『沃』，「原抄」作『■〈氵矢〉』。前郑芝龙序亦有『蕃滋衍沃』语。

　　同页第一三行第一三字『徙』，「原抄」作『徒』。

　　同页第一四行第二字『劝』，「原抄」作『动』。前郑芝龙序有『动我世世子孙忠孝思者也』语，似有不同。『动』乎？『劝』乎？存此求正。

　　第三一页第一行第五字『弁』，「原抄」作『升』。

　　族谱名行序

　　第三一页第二行第三字『名』，「原抄」作『自』。

　　同页第三行第七字『姓』，「原抄」作『侄』。

　　同行第一一字『名』，「原抄」作『多』。

　　同页第八行第一、二两字『十一』，「原抄」并作『土』。按石井郑氏宗谱初排名行第十一世至十六世为『曰、明、哲、实、作、则』，观下「井江郑氏历代人物」芝龙辈（十一世）字「曰□」、成功辈（十二世）字「明□」、经辈（十三世）字「哲□」、克塽辈（十四）名「实□」…………等，均相吻合，可证「原抄」『土』为『十一』之误。

　　世系图谱序

　　第三一页第一二行第五字『序』，「原抄」疑脱。

　　第三二页第三行第一字『恩』，「原抄」作『息』。按前郑芝龙鸾序『矧身荷国恩』及后「井江郑氏历代人物」第十二世「郑垚」名下『讳恩』之『恩』，「原抄」亦作『息』，可证其误。

　　石井谒祖序

　　第三二页第五行第二八字『物』，「原抄」作『派』。『派』疑衍，『物』窜入下句，见次条。

　　同页第六行第三、四字两字间衍一『物』字。

　　同行第一三字起『岂不以乐乐所自生』语，疑有误。

　　同页第八行第一一字『五』与次页第八页第一二字『二』，似应相同，『五』、『二』必有一误。

　　同页第九行第一一字『不』，「原抄」脱。

　　同页第一○行第二二、二三两字『逢相』，「原抄」作『相逢』。

　　第三三页第一一行第一字『荥』，「原抄」作『荣』。

　　同页第一二行第一四字『先』，「原抄」作『光』。

　　序赠

　　第三四页第四行第三、四两字『往此』，疑「原抄」有误。

　　同页第六行第三、四两字『因而』语，疑有误。

　　同页第七行第二二、二三两字间衍一『此』字；第二四字『礿』，「原抄」作『初』。

　　同页第一○行第一五字『述』，「原抄」作『逑』。

　　同页第一二行第八字下，疑脱一字或数字。

　　第三五页第一行第一九、二○两字『拜赠』，「原抄」在上文『以列于后』语下。

　　井江郑氏历代人物

　　第三五页第四行第二三字『戌』，「原抄」作『戍』。

　　同页第五行第三一字『陕』，「原抄」作『陕』。

　　同页第八行第二九字『掾』，「原抄」作『椽』。

　　同行第三二字起至次行第一二字止，显系有误；且最后一字（现以□代）抄写不清，无法辨认。

　　同页第一一行第三六字『部』，「原抄」脱。

　　第三六页第三行第七字『侯』，「原抄」作『候』。

　　同页第七行第一、二两字『西亭』，「原抄」脱。因芝龙一支系属『西亭』，非『东角』也。

　　同页第八行第一○字脱。

　　同行第二二字「原抄」缺字，脱。

　　同页第一四行第二八字『役』，「原抄」作『投』。

　　第三七页第二行第三三字『天』，「原抄」作『三』（『天』、『三』草书相似）。

　　同页第三行第二三字『红』，「原抄」脱。

　　同页第四行第五字『戌』，「原抄」作『戍』。

　　同行第一六字『科』，「原抄」脱；第一八字『二』是否为『三』之误，待考。

　　同页第一四行第八字『管』，「原抄」作『■〈爫冖隹，上中下〉』。

　　同行第一七字『带』，「原抄」作『万』；第一八字疑脱。

　　第三八页第一行第一一字『讳』，「原抄」作『号』。

　　同页第三行第二三字『授』，「原抄」脱。

　　同页第四行第三一字『号』，「原抄」脱。郑拔煌兄瑛（见前行）号『振吾』，其号『奇吾』当无误。

　　同页第七行第三四及第九行第一六两字『陕』，「原抄」均作『陕』。

　　同页第一○行第一○字，「原抄」缺字；其下一字『卿』，「原抄」似作『乡』，『卿』、『乡』不易辨别。

　　同页第一四行第九字『齐』，可能为『斋』之误，附此存疑。

　　同行第二九、三○两字『误入』，「原抄」作『入误』。

　　同页第一五行第一○字『讳』，「原抄」脱。

　　第三九页第三行第二四字『名』，「原抄」作『各』。

　　同页第五行第一三、一四两字，「原抄」缺字；且『任山东□□府遂安县』语，非『山东』、即「遂安」有误，因两不相属也。

　　同页第七行第一二字『帝』，「原抄」脱。

　　同页第一一行第一三字『方』，「原抄」作『封』。

　　同页第一八字『驸』，「原抄」作『附』。

　　同页第一一行第三、四两字『贝勒』，「原抄」作『见敕』。

　　同行第一九字『悲』，「原抄」作『惧』（系『悲』误『愳』而转误『惧』），且其下又脱一『歌』字。第一三行第七字『四』，「原抄」脱。第一四行第一六字『揖』，「原抄」作『楫』。郑亦邹「郑成功传」：『乃悲歌慷慨谋起师，携所著儒巾、襕衫，赴文庙焚之，四拜先师，仰天曰「……」！高揖而去』；与此相合。惟郑着中『仰天』二字似以此谱『仰之』义长；附此求正。

　　第一四行第二一字『文』，「原抄」作『又』。

　　同行第二九字『历』，「原抄」作『历』。

　　第一五行第二字下，「原抄」衍『延平王』三字。

　　同行第二九字『容』「原抄」作『客』。「台湾外记」（文献丛刊第六○种）「郑氏应谶五代记」作『容』。

　　第四○页第六行第二七字『衷』，「原抄」作『■』。

　　同页第九行第一三字，「原抄」脱。

　　同页第一三行第二五字『授』，「原抄」作『暧』。

　　同页第一六行第一三字，「原抄」缺字。

　　第四一页第九行第二字『卒』，「原抄」脱。

　　同页第一四行第三○字『赠』，「原抄」脱。

　　第四二页第二行第二九字『累』及次行第一四字『赠』，「原抄」均脱。

　　同页第五行第二八字『剿』，「原抄」作『巢』。

　　同页第一○行第六字『姬』，「原抄」作『姖』。

　　同行第二八字『历』，「原抄」作『历』。

　　同页第一二行第五字『商』，「原抄」作『商』。

　　同页第一五行第二三字及次页第二行第二三两字『详』，「原抄」均作『祥』。

　　第四三页第七行第二六～二八三字『太学生』疑脱；第二九、三○两字『授钦』，「原抄」作『钦授』。

　　同页第九行第二七字下，「原抄」有缺文。

　　同页第一○行第八字『郎』，「原抄」作『部』。

　　同页第一一行第八字『玺』，「原抄」作『玺』。

　　同页第一五行第七字『庄』，「原抄」作『庄』。

　　第四四页第六行第一四字『友』，「原抄」作『文』。

　　同页第九行第一五字『授』，「原抄」脱，而其上或更脱一『钦』字。

　　同页第一○行第一二字『孺』，「原抄」作『儒』。一因其表字为『哲孜』、二因下「十四世」其子『郑修典』名下有『孺云公长子也』语，可证『儒』为『孺』之误。

　　同页第一一行第一○字『袭』，「原抄」作『龙』。

　　同页第一三行第一二字『来』，「原抄」缺字。

　　同页第一四行第一八字『义』，「原抄」作『仪』。上「十二世」其父『郑鸣骏』名下，有『以归诚功，封遵义侯』句。

　　同行第二八字『赐』，「原抄」脱。

　　第四五页第三行第一四～一六三字『式天公』，「原抄」仅一『其』字；第一九字『乘』，「原抄」作『东』；第二八字『各』，「原抄」作『名』。按江日升「台湾外记」卷首「郑氏应谶五代记」『郑克■〈臧上土下〉』名下载：『经长子。当甲寅之变，经乘衅西渡，仍居金、厦各岛；允陈永华请，令其在台监国……』，与此相同；上一『其』字应为『式天公』，以示与下一『其』字有别。

　　同页第四行第三三字『谮』，「原抄」作『僣』。

　　同页第五行第二二字『叹』，「原抄」作『双』。前引「郑氏应谶五代记」作『叹』（其转误当

　　由于叹、难、难、欢、双顺序而成）。

　　同页第六行第一五字下『天』，「原抄」作『之』（『天』『之』草书相似）。

　　同页第七行第一五字及第一二行第一七两字『晦』，似有一误。

　　同页第八行第二七字『琅』，「原抄」作『■〈阝良〉』。

　　同页第九字下『宁靖王同五妃投缳绝胵而死』句，「原抄」『宁』作『■〈宁上皿下〉』、『同』作『因』、『缳』作『环』、『脰』作『胫』。

　　同页第一○行第二一字『正』，「原抄」脱。

　　第四六页第一行第一二字，「原抄」缺文。

　　同行第二一字『骁』，「原抄」作『号』。

　　同页第四行第八字『商』，「原抄」作『商』。

　　同页第六行第五字下，「原抄」缺若干字。

　　同页第七行第五字下，同前。

　　同页第一一行第二四字『恩』，「原抄」脱。参阅「十三世」其父『郑缵绪』名下可证。

　　同页第一二行第五及一七两字『巳』与『入』，「原抄」均脱。参阅下「十五世」其子『郑武』名下，可证。

　　第四七页第四行第一四字以下，「原抄」脱二字。

　　同页第五行第三六字『彰』，「原抄」作『漳』。按郑仕谟子廷策进彰化学，嘉庆十六年拔贡，载「彰化县志」「人物志」；下「十六世」『郑廷策』名下亦作『漳化』，两『漳』字同误。

　　同页第七行第一一字『仰』，下「十六世」其子『郑嵩』名下作『昂』，今两存备考。

　　同页第九行第一一字『嵩』，「原抄」作『蒿』。按郑辉星即拭，下「十六世」『郑嵩（字峻瞻）之父。

　　同页第一一行第七字『园』，「原抄」作『国』。上「十四世」其父『郑修典』名下有『号慎园』语及其事略可作参证。

　　第四八页第一行第一四字『昂』，是否作『仰』？存疑；请参阅上页第七行第一一字校记。

　　同行第二五及三二两字『己』与『人』，「原抄」作『巳』与『入』。

　　同页第二行第五字，「原抄」缺字；第九字『备』，「原抄」脱，其下并有缺文；第一六字『游』，「原抄」作『右』。且此『右』字可能原在『营』上，因窜至『营』下而脱『游』也，并此存疑。

　　同页第四行第一二字，「原抄」脱，其下并有缺文。

　　同行第一七字『彰』，「原抄」作『漳』。说见上页第五行第三六字校记。

　　南安县四十三都石井乡郑氏世谱

　　第四八页第九行第一字『四』，「原抄」作『五』。

　　同页第一一行第八字『扁』，下第五○页第一三行作『扃』（第一五字）；未悉执是？存疑。

　　第四九页第一二行第二七字『山』，「原抄」脱。前郑芝龙序及郑名山序均有『遂于杨子山下石井居焉』语，可资证补。

　　同页第一三行第一五字『拮』，「原抄」作『桔』。

　　第五○页第一行第一二字『显』，「原抄」作『■〈目上亚下〉』。按『■〈目上亚下〉』为『显』别写。且乃弟隐泉公讳岱（与嵓均从山）字颐中『显』与『颐』均从页，亦足参证。

　　同页第二行第四字『之』，「原抄」脱。

　　同页第七行第二字『泉』、第九字『栻』及第十六字『砥』，「原抄」均缺字。参阅前列「世谱」及下文，足资证补。

　　同页第一三行第一四字『扃』，原抄「世谱」作『扁』；参阅第四八页第一一行第八字校记，存疑。

　　第五一页第一行第一七字『玉』，「原抄」作『王』。

　　同安县感化里石澳保石狮乡郑氏图谱

　　同页第三行第四字『之』，「原抄」脱。

　　同页第四行第一七字『轩』，「原抄」作『轩』。

　　同页第五行第二四字『葬』及第六行第一、二两字『坤向』，「原抄」均缺字。后有「残文」『葬在漳州南靖金山水头，坐坤向艮兼未丑』语，与此相同，足资证补。

　　同页第一五行第九字，「原抄」缺字。

　　同页第八行至第五二页第三行止，显系残缺未全，祗仍其旧。

　　（虞风） 
 
海外异传

　　读海外异传

　　盛世无由试错盘，远怀利器去求餐。峨冠重见同舟客，青后当年裤下韩。

　　螫毒横流蠢尔蛮，片帆敌忾入台湾。一身是胆胸吞贼，虎穴从容获子还。

　　物光惨淡北风膻，胡骑如云压海堧。大厦倾来孤木在，南疆支得卅余年。

　　妖氛旦夕暗边陲，岂是高堂酣醉时。史笔凛然吐生气，揭将三传警恬嬉。

　　闲人多事担闲忧，却向世间要汗牛。安识个中寓深慨，胜他防海万言筹。

　　嘉永庚戌中元，李门佑相撰。

　　海外异传

　　津藩斋藤正谦着

　　铁研子曰：我大日本之为邦，宝剑开基，俗尚信义，将勇而士强，为四方所畏服。自倭武东伐、神功西征以降，以至比罗夫立功肃慎、田材丸震威虾夷、源镇西开祚流虬、源判官传名东鞑、平相州歼蒙古十万众、丰太合屠鳀域破明师，并赫赫在人耳目，不待称述也。若夫近世山田长正之霸身毒、滨田弥兵之胁红毛、郑大木之王台湾，亦我皇国之余烈。而世或不详其事迹，岂不惜哉！作海外异传。

　　暹罗国在南天竺，「隋志」称为赤土。暹与罗斛本为二国，当元之时合为一；周回万里，物丰人繁，号为善国；而我山田长正霸于此云。

　　长正，字仁左卫门；或曰伊势祠官之隶、或曰尾张人，自称织田右府之孙。少而礌落有大志，不事商贩作业，好谭兵，雄杰自喜，流落寓于骏府。元和初，天下始定，士之求仕者皆于侯伯；长正弗屑曰：『此间无立功名处，唯游海外，或可以展吾志耳』！时下海无禁，府有经商二人，曰泷、曰太田，将航海回易台湾，舣舟于大坂；长正请附乘之。二人弗许。长正乃先到大坂求二人之舟，入而匿焉。既而二人至，揭帆而发。长正乃从舱间出，申前请。二人大惊，不能如之何，许之。既到台湾，商事毕，将俱还；长正曰：『某在乡国，殆不能自存，姑欲留此土，觅吃饭处』。二人方患长正之狂，心私喜，委而去之。

　　方此之时，支那奸民称日本甲螺，诱我邦边民，占据台地。长正通览地方，蕞尔一岛，且已有主，不可有为也，又附蛮舶，西游暹罗。会邦内骚乱，四邻交侵，而六昆最强；暹罗国主出师御之。长正见其行军无纪律，私言其必败；既而果然。人或传其语闻于国主，国主奇之，召见长正询方略。长正指画陈策，凿凿可用。国主大喜，擢长正为上将军，往御六昆。

　　时本邦人流寓暹罗者众，长正纠合数百人，杂以土兵，亡虑万余人，皆为日本装，声言日本援兵大至。六昆军沮，因纵兵奋击，大破之。六昆王愤甚，倾国来寇，兵数十万。长正曰：『敌众强盛，难与争锋，唯以谋挠之，破之易易耳』。乃分军为三：一伏山阴，一舣海澨，长正亲率其一出于海陆之间；进挑战。兵既交，佯败走；六昆兵追之，将及，号炮俄发，海、陆二军吶喊齐进，火鎗乱发。长正视机反之，衷敌军前后击之，大破六昆兵，杀数万人，遂追北长驱入其都，擒六昆王以归。威震远近，四邻争送款于暹罗。于是国主大赏长正，妻以其女，封六昆及匹皮留之地，号曰「唵普良」。唵普良，盖诸侯王之谓也。

　　久之，国主年既高，颇倦勤；使长正摄行国事。于是瘌普良之名噪于印度诸国，而本邦地隔远，未闻知也。

　　数岁，泷、太田复回易海外，行到暹罗。既入其界，迓劳之使沓至，相迎入馆。少焉，有吏来戒，王召见二人。二人初不知其故，心颇疑惧，且从吏入见。王冠服在交椅上，金珠粲目，仪卫甚盛。二人俯伏膝行，不敢仰视。及退就馆，饮食供御，如待贵客者；意益不安。既夜，复有更传呼至曰：『王来』！二人惊出迎。王便服入坐，笑拍二人之肩曰：『故人无恙』？二人愕眙仰视，乃长正也！长正自备说其发迹之由。二人叩头谢曰：『鄙人愚蒙，尝相从于尘埃中，无礼，获罪多矣。不意大王能自致于寥廓之上也』！长正曰：『予之有今日，实由二子之赐。抑人有德于我，可不报哉』？既罢，厚赐遣之。本邦商旅闻之，多游暹罗；长正皆善遇之。

　　长正虽富贵，而常怀桑梓不置；每临战，遥祷于骏府浅间之神，军辙胜。至是命工摹绘当时战斗之状为扁，附商舶献于浅间庙以报赛焉。又屡牒执政，纳方物于大府，不失恭顺之意。顷之，国主殂，世子代立，长正退就封。

　　先是，国主之妃与其近臣奸乱，谋除国主，畏长正而不发。及长正去，遂弒之。长正闻之，则谋兴兵讨之。二奸大惧，募人潜往毒之，长正死；时宽永十年也。

　　长正无子，有一女名阿因，勇武有父风；亲将其众，欲复父雠，屡败暹罗之兵。通国震恐，尽发属国之兵来战，众寡不敌，阿因遂败亡。其下逃归于本邦。长正之弟某在江户，闻长正获志，欲往从之；适有人传长正死，乃止。

　　先是，红毛夷酋绐日本甲螺，夺台湾据之，剽掠我商舶。当时有滨田某，胁红毛夷酋而报之。

　　台湾在支那东南海中，古无闻焉。明天启初，海澄人颜振泉聚众据之，招我邦边民入其党，因自称日本甲螺。甲螺犹谓头目；我日本谓头目为「加志良」，音近「甲螺」，故遂讹称耳。

　　先是，泉州人郑芝龙，少流落，往来我邦，因入振泉之党。及振泉死，众推芝龙为甲螺，雄视海上。后受明将之抚，去移闽中，我边民代之为甲螺。而红毛夷来借地，约岁输鹿皮三万。既而筑城郭据之，役使土人如奴隶，不复输币。且我商舶往印度者过其近海，为被杀掠，甲螺不能如之何。

　　适本邦商人滨田某至，众交诉之，图报复。某许之。某字弥兵卫，长崎人也，勇而有谋。弟某字小左卫门，子某字新藏，并有胆略，力兼数人。乃与甲螺之党二十人还，请之大府。大府允之，檄长崎代官末次平藏备船募卒，附之于弥兵。弥兵尽装其从兵数百为农丁，被蓑笠、持锹镢，行到台湾海口，请于守吏曰：『日本之氓，闻台湾土广人寡，中多莱芜，欲移住以开垦之』。守吏以告甲必丹，弗信；以哨船围之数重，不遽许上陆。使人来言曰：『汝之来，决非好意；不然，何从人之众也』？弥兵曰：『唉！公何疑人之甚耶！假使日本欲略海外之国，当遣猛将精兵来，日本素不乏其人，奚使我侪小民之为』？守吏检舟中，仅有数十副防身刀，其它唯有耕耨之具而已；还，备告甲必丹。甲必丹意稍解，乃许众登陆。弥兵等得入城谒见甲必丹，请受廛为氓，弗许；请还本邦，亦弗许。留数月，屡入请之，甲必丹依违不答。弥兵谓众曰：『甲必丹不许我去留，其意不可测！大丈夫入不测之地，当死中求活耳』！众愤然欲死之。

　　一日昧爽，弥兵父子兄弟三人入城，众从之，留于门外；三人挺身排闼而进。甲必丹犹寝在床，惊起叱曰：『汝等入人闺合，何无礼也』！弥兵咆哮奋前，擒甲必丹于床，怀出匕首，拟其喉曰：『汝有死罪，尚何咎人之无礼耶』？左右欲刃之。小左、新藏拔刀遮立，瞋目叱之，左右披靡不敢逼。甲必丹惶急，乞饶命甚哀。弥兵曰：『汝欲生，何不停城上放炮』。甲必丹曰：『谨奉命』。曰：『汝向所掠之货，倍数还之』！甲必丹曰：『唯命之从』。兵闻变走入，斗于庭，其后入者为炮被伤。弥兵乃左手扼甲必丹之臂，右手执匕首俱起，小左、新藏拥其前后而出，夷卒不敢动。甲必丹传命停放炮，令其卒舣蛮舶一只及日本船二只，装货山积；弥兵入而检之，乃欲拉甲必丹俱去。甲必丹曰：『岛民皆仰某指挥，某去则伥伥乎无所归焉。某有一儿，年十二岁，愿代某从去；公幸垂爱怜，使某全父子之情，非敢所望也』。弥兵许之，乃质其子及头目数人，归报于镇台。镇台禀大府厚赏之。于是弥兵之名震一时，肥后侯聘而禄之；时宽永五年也。后三十余年，郑成功攘红毛，复台地。

　　郑成功初名森，字大木；明平国公芝龙之子也。母田川氏，我肥前国平户士人之女。初，芝龙流落来客于平户，称老一官，娶田川氏。宽永元年（明天启四年），生成功于岛中，岛中万火齐明，芝龙心异之。成功生七岁，从父归明；后又迎母共居安平。十五年（明崇祯十一年），成功年十五，补弟子员，试高等。风仪整秀，俶傥有大志；读书颖敏，不治章句。有术士视之，惊曰：『此奇男子，骨相非凡，命世之才也』！及隆武帝立，一见伟之，抚其背曰：『惜无一女配卿，卿当尽忠吾家』。赐姓朱，改今名，拜御营中军都督，赐尚方剑，仪同驸马。自是中外称「国姓爷」而不名。寻封忠孝伯，恩宠曰隆，成功感激思报效。而芝龙稍专权，怀异志，与清人通声问；成功患之。一日，见隆武愁闷而坐，泣奏曰：『陛下郁郁不乐，得无以臣父故耶？臣受厚恩，义无反顾，请以死扞陛下矣』！

　　清兵入福州，芝龙退屯安海，为清将所诱欲降附，诸将不从。成功痛哭而谏，芝龙不听，单骑往降。清兵至安海，大肆淫掠；成功母亦被污。母叹曰：『何面目复见人耶』！登城楼自杀，投河水。清兵吐舌曰：『妇女尚能尔，倭人勇决不负所闻也』。成功痛恨，剖其母腹，出肠涤秽，重纳之以敛。清将挟芝龙而北，作书招成功。成功不至。芝龙曰：『儿不至，北朝其疲于奔命乎』！

　　福州既失，隆武为清兵所执，死。成功虽遇主列爵，未尝豫兵事。意气容貌，犹儒生也。既遭国难，谏父不从，且痛母死非命，慷慨激烈，谋起义兵。诣孔庙焚所著儒服，拜辞而去。所善壮士愿从者九十余人，乘二巨舰行，收兵南澳，得数千人。既而遥闻唐（桂）王即位，改元永历，奉正朔。

　　自南澳归，军声颇震，乃略漳、泉、潮、惠诸州，守将多降。军律肃然，兵士无淫略，至孺子、妇女与军行争道。清主屡谕芝龙作书招抚，诱以高爵，成功不从。清主乃累命满、汉诸将来攻，辄击败之。于是东南诸州连年骚扰，师出无利。清主患之，亲下敕招谕；成功亦不报。益修器械舟楫北上，自闽及浙，欲复南京。以桑梓之谊，屡乞兵于我；我不详其事情，终不报。然成功兵势甚盛，分所部为七十二镇，以厦门为根本之地，改为思明州，盖意不忘明室也。立储贤、储材二馆，察言、宾客二司，设印局、军器诸局，令六官分理庶政，择贤任之。诸宗室颇给赡之，诸缙绅避乱至者礼待之。凡有所便宜封拜，乃朝服北向遥拜帝座，疏而焚之。其所施为，鼓动一世。

　　于是永历遣使晋成功爵为延平郡王，命图恢复。自成功起兵，至是十三年，实万治元年也（明永历十二年、清顺治十五年）。成功谓其将甘辉曰：『今奉敕何得迁延，将速取金陵以定南都』。辉亦赞成之。乃议大举，部署诸将，戈船八十只扬帆北上，陷浙江诸州县。二年（明永历十三年、清顺治十六年）七月，进攻陷镇江，遂攻金陵破郛。清兵退守本城。成功破聚宝、通济二门，逼正阳门，城旦夕将陷，江南大震。清主命内大臣达素等发精兵二十万俄至。成功兵疲不能敌，且前锋余新狃胜轻敌败死，师遂败绩，万礼、甘辉等皆死之。成功乘流出海，还厦门。

　　三年（明永历十四年、清顺治十七年）五月，达素等率满、汉大兵分道来侵，成功击歼之，达素仅以身免，还福州自杀。竟成功之世，清兵不敢来窥岛焉。

　　宽文元年（明永历十五年、清顺治十八年），成功自金陵丧败，地蹙军孤；永历蒙尘南裔，声问不通、存亡难详，然犹奉正朔，将迁地谋恢复。适有红毛通事，南安人也，与台湾甲必丹归一有隙，走厦门谓成功曰：『公何不取台湾？公家之故土也。台地沃野千里，为四省要害，横绝大海，实霸王之区。红毛蠢尔丑虏，因中国骚剧，窃占据之；破而取之易易耳』。成功大喜。

　　三月，亲率兵三千二百人，扬帆至鹿耳门。门水浅沙胶，海舶至此，必易舟而入，故险易守。此时水适涨丈余，成功得便战舰衔尾而进。红夷大惊，以为自天而下。成功引兵登陆，攻赤嵌城。城乱石迭，高数丈、厚丈余，用土煅之，化为石灰。以炮击城，城坚不受炮。城中红夷千余人，驱台民数千，入而同守，且征援兵于咬■〈口留〉吧。咬■〈口留〉吧将领谋谓：『捣厦门之虚，则台湾之围自解矣』；乃率兵攻厦门。厦门留守洪旭迎击走之。城久之不拔，台民或告成功曰：『城外高山有水流于城濠，贯城而过。城中无井泉，所饮唯此一水；若塞其水源，三日而告变矣』。从之。红毛势穷，以巨舰十余只决战。

　　成功兵自舰上铳窗入，夺其五只，余尽焚毁之，杀夷兵六百人，火及城板。归一退保一堡。成功使告之曰：『台地吾先人所开创，吾复故土则足矣；珍宝诸物任尔载去，非吾所需也』。于是归一降，送之还国。

　　成功就居其城，改台湾为安平镇（寻又改东宁）、赤嵌城为承天府，总曰东都。设府曰天兴、万年。土酋皆受约束。既而闻清迁界令下，叹曰：『沿海数万里，尽委而弃之，英雄无用兵之地。然收拾余烬，息兵休农，以俟时至，犹未晚也』。于是制法律、兴学校、计丁庸、养老幼，台人大安。

　　二年（明永历十六年、清康熙元年）正月，清主福临殂，子玄晔立，改元康熙。使吴三桂攻永历于缅，缅酋内叛，执永历致于军前；三桂绞而杀之，明亡。成功愤惋得疾，五月卒于东宁，年三十九。子经嗣。清兵数来侵，辄击却之。清将屡赠书招之，终弗从，出兵攻略闽、广诸州。

　　天和元年（清康熙二十年）正月，经卒于东宁。经为人仁孝，颇得士民之心，在位凡十九年，犹奉明正朔，佩招讨大将军印。子克塽嗣，仍称永历三十五年。犹幼，政出多门，郑氏之业衰。清将侦知之，乃图大举。

　　三年（清康熙二十二年）三月，清兵到澎湖，台将迎战，杀伤过当。清益发兵，分道来侵，舳舻千里。克塽终不能抗，告降。清主受而优待之，封汉军公。自成功始起义，迄此凡三十八年，而明之正朔始尽于天壤间矣。

　　清主尝谓其臣曰：『成功明室遗臣，而非吾乱臣贼子也』。康熙三十九年，特诏令成功及子经丧归葬于南安焉。

　　铁研子曰：长正单身立勋于绝域，自致侯王，割地受封，亦可谓旷世之雄矣。郑大木慷慨唱义，招颓日于虞渊，以孤兵当勃兴之敌，百折不挠，有我楠中将之风。及其子孙，奉正统于一隅数十年，亦与楠氏相类矣。盖孕我东方之精故欤？滨田特曹、荆之流耳。今余厕之于唵普良、国姓爷之间，或以为不伦；然挺身入不测之地，钳制强虏，以雪国耻，有足多者焉。事之大小不必论也。呜呼！近岁洋夷陆梁，纵横于印度、支那之间，莫之能遏焉；使人慨然思斯三人。今核其遗事而立之传，余岂徒然哉！

　　跋

　　一日，余会西岳藤堂侯于朝，话次及外给使中山文节所辑南木志。侯曰：『知歆慕楠氏，其人不凡』。是虽一时之言，其卓识可想而已。

　　尝读其臣斋藤有终所著阿漕海上试船铳记，因思始祖高山君有功于闲山之役，子孙相承，掌天下舟舰之政，迄至今侯，振废起隳，绍述始祖之伟烈；而得有终之文，使人益有所兴起愤发也。有终之文，余每喜读之，以为有慷慨激烈之气。文节与余同好，每得其文，必以示余。

　　顷者，得其所著海外异传，叙山田某及滨田兄弟之逸事、郑大木之义烈，简约明鬯，而生气勃勃，殆有古良史之风。呜呼！斯书非独风动一藩，足以鼓作天下英杰之士。文节将刊以公于世，余大喜。语之友人李门伊东君，君亦为题五绝句宠之云。

　　抑虽以有终之才之学，非遇有为之君，则一介儒臣而止耳。今也得其君而得大伸其才，真奇世之遇矣。而文节之慕贤乐善，可谓不负侯之一言矣。

　　嘉永庚戌二月，节山板仓胜明识。  
　
